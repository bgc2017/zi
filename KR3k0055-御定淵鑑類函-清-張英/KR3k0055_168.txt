欽定四庫全書
御定淵鑑𩔖函卷一百六十三
禮儀部十(薦齋)(祈禱浴祈禳沐附)
薦一
增文獻通考曰唐開元禮薦新物五十餘品凡薦新皆
所司白時新堪供進者先送太常令尚食相與簡擇仍
以滋味與新物相宜者配之以薦元豐中詳定郊廟
禮文請自今孟春薦韭以卵羞以葑仲春薦冰季春薦
笋羞以含桃孟夏以彘嘗麥仲夏嘗雛以黍羞以瓜季
夏羞以芡以菱孟秋嘗粟與稷羞以棗以梨仲秋嘗麻
嘗稻羞以蒲季秋嘗菽羞以兔以栗孟冬羞以雁仲冬
羞以麕季冬羞以魚今春不薦鮪實為闕典請季春薦
鮪以應經義
薦二
原開冰(月令仲春獻羔開冰先薦寢廟鄭注獻羔謂祭司寒也祭司寒而出冰薦於宗廟乃後賦之)
薦鮪(又季春天子乘舟薦鮪於寝廟鄭注進時美物也)增薦冰(唐六典太常卿凡仲)
(春薦冰及四時品物甘滋新成者皆薦焉)薦果(遼史太宗紀五年七月戊子薦時果於太祖廟)
神廚(文獻通考開元禮薦新之日太廟令率齋郎灑掃廟内大官先饌所薦之物於神廚)影堂
(續文獻通考元世祖至大元年春正月皇太子言薦新增用影堂品物羊羔炙魚饅頭□子西域湯餅圜米粥)
(沙糖飯羹每月用以配薦)殷事(唐志彭景直疏今諸陵朔望食則近於古之殷事諸節日食近於古)
(之薦新鄭注禮記殷事月朔半薦新之奠也)臘祭(文獻通考蜀譙周禮祭集志天子之廟始祖及)
(高曾祖皆月朔加薦以象平生朔食也謂之月祭凡五穀新熟珍物新成天子以薦宗廟禮未薦不敢食新孝)
(敬之道也其月朔薦及臘薦薦新皆奠無尸)玉瓚(詩大雅瑟彼玉瓉黃流在中)銀籠
(杜甫詩赤墀櫻桃枝𨼆映銀絲籠千春薦陵寢永永垂無窮)原以仲月(祭以首時薦以仲月)
如朔奠(薦新如朔奠)羞含桃(月令仲夏之月天子乃以雛嘗黍羞以含桃先薦寢)
(廟)獻櫻桃(漢書叔孫通傳惠帝嘗出遊離宫通曰古者有春嘗果方今櫻桃熟可獻願陛下出)
(因取櫻桃獻宗廟上許之諸果獻由此興)以彘嘗麥(月令孟夏以彘嘗麥先薦寢廟注麥之新)
(氣尤盛以彘嘗之散其熱也彘水畜也)以犬嘗麻(又仲秋以犬嘗麻先薦寢廟鄭注麻始熟)
(也)嘗新先薦(月令孟秋農乃登穀天子嘗新先薦寝廟)無田則薦(大夫士有)
(田則祭無田則薦)薦韭薦稻(庶人春薦韭夏薦麥秋薦黍冬薦稻)配羊配豚
(又云韭以羊麥以魚黍以豚稻以雁配也)元保珍新(宋書羊元保自少至老謹於祭奠四時珍)
(新未得祠薦者口不妄嘗)張沖菜果(齊書張沖永明八年為假節監青冀二州事沖父遺命曰)
(祭我必以鄉土所産無用牲物沖在鎮四時還吳國取果菜每至烝嘗輒流涕薦焉)增有司行
事(文獻通考隋四時薦新於太廟有司行不出神主)内臣行禮(文獻通考元豐八年太常)
(寺言治平故事山陵前宗廟輟祭享遇朔望以内臣行薦食之禮俟祔廟畢仍舊)寢藏衣冠
(文獻通考長樂陳氏云先儒謂廟藏神主而祭以四時寢藏衣冠几杖之具而祭以新物然國語大寒取名魚)
(登水禽嘗之寢廟月令四時新物皆先薦寢廟盖有寢者薦於寢無寢者薦於廟非謂薦止於廟也)物
附籩豆(續文獻通考世宗大定三年有司言每歲太廟五享若復薦新似涉於數擬遇時享之月以所)
(薦物附於籩豆薦之制可)一日兩祭(文獻通考政和四年何天衢言先王之禮未聞一日並行)
(兩祭者也今太廟薦新有與朔祭同日者薦新未嘗卜日一月内皆可薦亦何必同朔祭之日哉詔薦新與朔)
(祭同日即用次日)一歲八薦(吕氏月令一歲之間八薦新物)籩實果饔(白帖)
(韋縚請室加籩豆每四時以四時新果珍饔實之)槃薦毛血(文獻通考薦血之器禮所不載)
(禮以豆盛葅醢登盛羹其薦毛血當以槃)簡擇潔淨(詳薦一)請用宴私(文獻)
(通考貞元九年太常博士韋彤等議宗廟無朔望祭食之儀園寢則有朔望上食之禮至天寳十一年祀官王)
(璵妄推緣生之義請用宴私之饌此可薦於寢宫不可凟於太廟)有新必薦(孔帖韋縚傳太)
(子賓客崔沔議唐家清廟時享有新必薦順時令也)薦貴新味(孔帖韋縚傳薦貴新味不尚䙝)
(雖曰備物猶有節制存焉)不備三牲(文獻通考高堂隆云舊典天子諸侯月有祭事其孟則四)
(時之祭也三牲黍稷時物咸備仲月季月皆薦新之祭大夫以上將之以羔或加以犬而已不備三牲也士以)
(豚庶人則惟時宜魚雁可也皆有黍稷)不出神主(宋史薦新雖在廟然皆不出神主)
永明鴨卵(文獻通考齊永明九年詔孝皇后之祭薦用荀鴨卵)天寳雞毬(唐書志天)
(寳六年始以九月朔薦衣於諸陵又常以寒食薦餳粥雞毬雷車五月五日薦衣扇)刪去林檎
(宋史志舊有林檎蕎麥藷藇之𩔖及季秋嘗酒並合刪去)薦其燔炙(禮運醴醆以獻薦其燔炙)
嘗韭於廟(宋史漢儀嘗韭之屬皆於廟而不在寢故韋玄成以為廟歲二十五杞而薦新在焉)
送兔充享(太宗雍熙二年詔送兔十頭充享太廟)近地瓜果(唐六典温泉湯)
(監凡近湯之地潤黷所及瓜果之屬課其樹藝成熟則苞匭而進之以薦陵廟)常時飲食(唐文)
(粹崔沔議晉盧諶家祭所薦皆晉時常食不盡用禮之舊文)屈建不薦芰(國語屈到嗜芰)
(有疾召宗老而屬之曰祭我必以芰及祥宗老將薦芰屈建命去之)管寧親薦饌(魏志管寧)
(四時祠祭著故在遼東所有白布單衣親自薦饌跪拜成禮)省二十三種(東漢詔凡供薦)
(新味苟非其節或夭折生長豈所以順時育物乎自今奉祀陵廟及給御者皆順時所上凡省二十三種)
增十有七品(宋史景祐中禮官議定四時所薦凡二十八物除依時禮月令又增十有七品)
太清宫薦獻(天寳九載制曰朕前有事宗廟皆稱告享自今每親告獻太清太微宫改為朝獻有)
(司行事為薦獻親告享廟改為朝享有司行事改為薦享)奉先殿薦食(續文獻通考明有奉)
(先殿朔望薦時食焉)元日冬至寒食伏臘薦新(禮樂志元日冬至寒食伏臘社)
(薦新於諸陵其物五十有六品)玉津瓊林宜春瑞聖供具(文獻通考元豐七年)
(詔薦新米麥之屬皆令玉津瓊林宜春瑞聖諸園及金明池後苑供具所無者乃索之雜買務)
祈禱一
原求福(說文告事求福為禱)新祥(周禮大祝掌六祝之辭以事鬼神示祈福祥求永貞鄭注)
(永長也貞正也求多福歴年得正命也)禱宗廟(汲冢周書維四年孟夏王初祈禱於宗廟乃嘗)
(麥於太祖)祈黃耉(詩行葦篇曾孫維主酒醴維醹酌以大斗以祈黃耉)憂百姓(淮南)
(子聖人者不恥身之賤而媿道之不行不憂命之短而憂百姓之窮也是故禹為水以身解於陽眄之河湯為)
(旱以身禱於桑林之下)念兆民(東觀漢記鄧太后嘗不安左右憂惶至令禱祠願以身代牲太)
(后聞之甚怒勅令禁止以為何故乃有此不祥之言左右咸流涕嘆息曰太后臨大病不自顧而念兆民後病)
(遂瘳豈非天地之應與)黃氣墮室(異苑晉簡文既廢世子道生次子郁又早卒未有息嗣濮)
(陽令在帝前禱至三更鬱鬱有黃氣自西南來墮室前是夜幸李太后而生孝武皇帝)白龍降
祠(詳請雨)作辭以通(周禮大祝作六辭以通上下親疎遠近五曰禱鄭注禱於天地社稷)
(宗廟主為其辭也)告訴以通(荀悦申鑒或問神何以格曰一誠所感自然神應故精神以底)
(之犧牲玉帛以昭之禱祈告訴以通之)神仙請吉凶(搜神記益州有神仙以石為室其民)
(奉祀之自稱黃室公凡欲問吉凶者持紙筆及墨置石室中須臾來視之其言吉凶甚驗不見其形)仙
室禱風雨(列仙傳歴陽有彭祖仙室禱請風雨莫不輒應)非令而禱法不立
(韓子秦昭王有疾百姓里買牛而家為王禱公孫衍出見之入賀王曰百姓乃皆里買牛為王禱王曰訾之人)
(二甲夫非令而擅禱是愛寡人也夫愛寡人寡人亦且改法而心與之相循者是法不立法不立亂亡之道也)
(不如人罰二甲而復與為治)釋勢與民民不用(秦襄王病百姓為之禱病愈殺牛塞)
(禱王使人問之訾其里正與伍老屯二甲閻遏公孫衍怪之王曰子何故不知於此彼民之所以為我用者非)
(以吾愛之為我用者也以吾勢之為我用者也吾釋勢與民相收若是吾適不愛而民因不為我用也故遂絶)
(愛道也)增遍禱(文獻通考仁宗嘉祐元年以帝不豫輔臣分詣景靈宫郊廟社稷為皇帝祈福)
(仍遣朝臣二十一人遍禱於五岳四瀆名山)私禱(元文𩔖曹元用文秦漢以來君天下者惑於方)
(士之言歲時黷山川以申其私禱)西河(續文獻通考宋理宗淳祐十二年牟子才奏比者國家以)
(五福太乙臨蜀分乃建西太乙宫於西河之濱以為禬禳之地土木鉅麗囊封匭奏交言其非)北海
(續文獻通考元世祖至元二十八年遣官持書詣中嶽南海淮瀆致禱又遣真人張志仙持香詣東北海嶽濟)
(瀆致禱)火祀(玉海胡宿言願國家修火祀不惟講修火政亦足以祈求年豐)龍壇(元文)
(𩔖范梈龍壇記延祐元年旱禱之雨三日穀大熟乃以樂龍之章俾世世歌以承祀)妄祈(唐書李藩)
(曰虢公求神以致危亡王莽妄祈以速天變古今明誡書傳所記)不禱(唐書五行傳簡宗廟不禱)
(祠廢祭祀逆天時則水不潤下謂水失其性百川逆溢壊鄉邑溺人民而為災也)禱虎(元宋本績)
(溪縣尹政記有羣虎入宣歙境尹潔齋禱神有異獸逐虎食之虎畏駭悉去)禱蝻(文獻通考仁宗)
(天禧元年以蝻蟲再生分遣官禱京祭城宫觀寺廟仍令諸州軍於公宇設)洪祀(經濟類編晉哀帝以)
(天文失度欲依尚書洪祀之制於太極前殿親執虔肅冀以免咎江逌上疏臣尋史漢舊制藝文志劉向五行)
(傳洪祀出於其中然自前代以來靡有用者其文惟說為祀而不載儀注此盖久遠不行之事非常人所參)
祕科(元文𩔖禮典總序祕科内典悉其祠禱之方而鬼神之情見矣)蠶市(成都記三月遠)
(近祈福於龍橋命曰蠶市)象尊(文獻通考仁宗慶歷時祈報象尊一)祠夏禹(經濟𩔖編)
(李谿敬鬼神議今江東委巷之禮祠夏禹蜀人則祠先主武侯祈祝徼福昧亦甚矣)禱煬公(左傳)
(昭公出季平子禱於煬公九月立煬宫注平子逐公懼而請禱於煬公昭公死自以為獲福故立其宫煬公伯)
(禽子也)宣政院(續文獻通考成宗大德十年上有疾遣宣政院使禱於太廟)郊社
令(唐六典郊社令掌祈禱之禮)越風波(太平御覽唐孔戣為廣州刺史先是準詔禱南海神)
(多令從事代戣必自越風波而往韓愈為潮州作詩美之)因泮凍(漢書郊祀志自殽以東名山五)
(大川祠二春以脯酒為歲禱田泮凍秋涸凍冬賽禱祠)祕玉牒(唐志開元十三年有事太山玄)
(宗問前世何為祕玉牒賀知章曰玉牒通意於天前代或祈長年希神仙旨尚微密故外莫知帝曰朕今為民)
(祈福無一祕請即出玉牒以示百僚)奏赤章(續文獻通考元世祖至元十六年命五祖真人李居)
(壽作醮事奏赤章十八年命天師張宗演即宫中奏赤章於天)回回監(續文獻通考元仁宗遣使)
(禜星於回回司天監)瑟瑟儀(遼史瑟瑟儀若旱擇吉日行瑟瑟儀以祈雨)祈雨雪
法(玉海皇祐二年六月己巳再頒先朝祈雨雪法)置梨棗錢(馬第伯封禪儀記從東陛上臺)
(上有壇人多置錢物壇上武帝封禪至泰山下未及上百官為上跪拜置梨棗錢於道以祈福)三時
禱禮(春秋考異郵三時惟有禱禮凡雩祭之事又凡雩必先禱)六祝祈祠(六典太祝掌六)
(祝之祠順祝年祝令祝化祝瑞祝策祝以事鬼神祈福祥)不刊之典(經濟𩔖編李谿敬鬼神議)
(古人言敬鬼神之禮有禱祠祭祀皆所以立不刊之典而教人孝弟非謂能為禍福而求益利何以言所福歟)
不廢之法(續文獻通考宋吳詠進明堂御劄狀曰海内乂安兵革不興年至於屢豐則鋪張揚)
(厲而主報疆場多事水旱間作民未有寧宇則禬禳祠禱而主祈此皆成周令典國家列聖以來成法所不能)
(廢也)大烖乃禱(周禮春官小宗伯掌大烖及執事禱祠於上下神示)常禮不祈
(八編𩔖纂陳澔曰祭有常禮不為祈私福祭有常時不以先時為快)禱祠祈福(經濟𩔖編李谿)
(敬鬼神議敬而無失非有他也禁滛祀勵疏怠非求益也苟有先聖之典籍在則禱祠祈福亦設教論道而已)
禱災邀佑(唐許籌晉東萊太守劉將軍廟記禱災邀佑餘靈影響)禱天雪霽
(續文獻通考遼太祖神策四年十月次烏古部天大風雪兵不能進上禱於天俄霽)酹天水退
(續文獻通考金海陵時東京水溢暴至城下決女墻石罅中流入城湍激如湧城中惶駭世宗時為留守親登)
(城舉酒以酹天水退)水旱有祈(文獻通考宋制凡水旱災異有祈報之禮祈用酒脯醢報如常)
(禮宫觀寺院則以香茶素饌)水旱必禱(唐李陽冰縉雲縣城隍神記風俗水旱疾疫必禱焉)
奉祝往禱(宋志如河中之后土廟太寧宫亳之太清宫明道宫兖之會眞景靈宫太極觀鳳翔)
(之太平宫舒州之靈仙觀江州之太平觀泗州之迎祥觀皆函香奉祝驛往禱之凡旱蝗水潦無雪皆禜禱焉)
乘傳分禱(孔帖帝嘗不豫太卜建言祟在山川王璵請遣女巫乘傳分禱天下名山大川)
為帝祈福(續文獻通考遼聖宗統和四年十月皇太后為帝祭神祈福)禁民祈神
(續文獻通考英宗至治二年禁民集衆祈神)禱雨宫中(唐書開元十二年七月河東河北旱)
(帝親禱雨宫中設壇席暴立)祈晴天竺(宋志紹興二年三月苦雨命往天竺山祈晴即日雨)
(止)紫宸殿禱雨(唐書文宗開成中以久旱分命羣官徧祠祈禱於紫宸殿對羣臣憂形於)
(色是夜澍雨大洽)集禧觀祈福(宋志元豐八年以京城火災建醮於集禧觀且為民祈福)
有祈以求之(八編𩔖纂方慤曰欲彼之有予也故有祈以求之若詩噫嘻祈穀於上帝載芟)
(祈社稷之𩔖是也)脩德以應之(宋志紹興四年張浚言四川霖雨地震乞製祝文名山大)
(川祈禱上曰霖雨地震之災當脩德以應之又可禱乎)聖達皆不禱祠(唐書憲宗謂宰)
(臣曰禳災祈福之說其可信否李藩曰臣竊觀自古聖達皆不禱祠若使神明無知則安能降福必其有知則)
(私已求媚君子尚不可悦也况於明神)歴代皆有禬禜(宋史志周官大祝掌六祝之辭)
(以事鬼神示祈福祥於是歴代皆有禬禜之祠宋因之有祈有報祈用酒脯醢郊廟社稷或用少牢其報如常)
(禮或親禱寺觀)
祈禱二
增記唐盧頊禱聰明山記曰夫羣山逶迤自西北而兹
鎮秀拔屹臨東夏揖岱宗於遠邑延旭日於高標豁開
廣平千里如砥靈源森麓迴合窈冥禳祈必徵肸蠁如
覩祀典曰山川丘陵能出雲為風雨有功及物曰神諸
侯在其地則祭元和丙戌歲右僕射范陽王總戎之三
年至於兹山齋莊廟庭躬執祀事於是大備椌楬畢陳
犧牲神之格思歆我明德君子曰惟精誠通乎神惟聰
明應乎人天地交泰而賢人用神人和叶而茂勲立公
之舉也神之助也不然何年祀未幾而變化神速臻於
是耶
祈禳
原招弭(周禮男巫春招弭以除疾病注弭讀為敉安也安凶禍也疏云招福安禍)叙降(周禮)
(貾祲掌安宅叙降注次序其凶禍禳移之)翦爪(史記成王病周公翦爪祈禳)被髮(漢息)
(夫躬為光禄大夫宜陽侯免官歸國未有第宅寄在丘亭奸人以侯家富夜守之躬邑人賈惠過教躬以祝盜)
(方以桑東南枝為七畫北斗七星其上躬夜自被髮禱北斗持匕招指祝盜人有上書言躬怨呪咀躬大呼食)
(頃而死)磔雞(晉禮志歲旦常設葦茭桃梗磔雞於百寺門禳惡氣漢儀用仲夏有桃無雞雞起於)
(魏青龍元年有司奏春分祠厲殃乃詔曰不在祀典其除之)用牛(魏陳嶠為西部都尉曲周民父)
(病以牛禱縣詰罪棄市嶠曰此孝子也表赦之遷郡太守)磔狗(周禮大宗伯以疈辜祭四方百物注)
(疈辜磔狗而祭也)供雞(雞人掌凡國祭祀面禳釁供其雞牲注釁釁宗廟之屬釁廟以羊門夾室)
(以雞鄭司農云面禳四面禳也)禳彗(左傳齊有彗星齊侯使禳之晏子曰無益也祇取誣焉天之有)
(彗以除穢也若德之穢禳之何損)禳火(又昭公十八年宋衛陳鄭皆火子産使禳火於玄冥回禄)
(註玄冥水神回禄火神疏云祭水神欲令水抑火祭火神欲令火自止禳其餘災慮更火也)巫贈
(周禮男巫冬堂贈無方無算鄭注冬堂贈謂歲終以禮送不祥其行必由堂始無方無算言東西遠近皆可無)
(常數)儺索(方相氏掌蒙熊皮黃金四目玄衣朱裳執戈揚盾率百隸而時儺以索室敺疫)内
祭(女祝掌王后之内祭祀以時招梗禬禳之事以除疾殃注招讀為亢招善而亢惡去之梗謂梗禦未至也)
(除災害曰禬禬猶刮去也郤變異曰禳禳攘也)外祭(牧人凡外祭毁事用尨可也注毁謂疈辜侯禳)
(敺除殃咎之屬)代眚災(甸師喪事代王受眚災鄭注既殯大祝作禱詞授甸人使以此禱藉田之)
(神受眚災弭後殃)序祈弭(肆師以歲時序其祭祀及其祈珥注祈當為璣珥當為衈衈者釁禮)
(之事雜記廟成則釁之是也)同神祇(太祝掌六祈以同鬼神祇注祈嘄也謂有災變則號呼告)
(神以求福也天神人鬼地祇不和則六厲錯見故以祈禮同之)却變異(詳内祭)子路
請禱(論語子路請禱子曰丘之禱久矣注素行已合於神明)漢文無祈(十四年春詔曰)
(先王遠施不求其報望祀不求其福今祠官祝釐歸福於朕不為百姓朕甚媿之其令祠官致敬無有所祈)
孟博不祭(范滂字孟博坐黨錮繫黃門北寺獄吏謂曰凡坐繫皆祭臯陶滂曰臯陶賢者知滂)
(無罪將理之於帝有罪祭之何益)真長不禱(劉惔字真長為丹陽尹病篤人為祈禱曰丘之)
(禱久矣)寧風旱弭烖兵遠辠疾祈福祥(並周禮詳小祝)
增北宫(東觀漢紀桓帝立黃帝祠北宫濯龍中)南岳(宋志治平九年十一月以安南)
(將士疾病者衆遣同知太常禮儀院王存詣南岳虔潔致禱)辟惡車(唐六典乘黃署有辟惡車)
(崔豹古今注秦制也桃弓葦矢所以禳祓不祥太卜令一人在車執弓箭平巾櫛緋雨襠大口袴)射
鬼箭(遼史太祖七年面木葉山射鬼箭厭禳)磔雄雞(文獻通考隋制季春晦儺磔牲於宫)
(門及城四門以禳隂氣秋分前一日禳陽氣季冬傍磔大儺亦如之𨕖侲子冬八隊二時四隊有司預備雄雞)
(羝羊及酒於宫門為坎未明鼔譟以入將出諸祝師執事預疈牲匈磔之於門酌酒禳祝舉牲并酒埋之)
禳怪鳥(柳宗元逐畢方文永州夏多火災相驚云有怪鳥莫實其狀山海經云畢方見則有譌火若今)
(火者其畢方與遂令邑中圖狀禳而磔之)禳海溢(續文獻通考元泰定四年以鹽官洲海溢命天)
(師張嗣成脩醮禳之)禳天變(續文獻通考元泰定帝以回回隂陽家言天變給鈔二千錠施有道)
(行者及免人繫囚以禳之)掌祈禳(元史百官志延廢司掌王宫祈禳之事)掌呪禁
(唐六典呪禁博士掌教呪禁以呪禁祓除邪魁之為厲者)祓除於宫(續文獻通考泰定帝以皇)
(子生命巫祓除於宫)祓祭於殿(續文獻通考元文宗天歷二年祓祭於太祖幄殿)四
門禳祝(文獻通考唐制諸州縣儺執事者以酒脯各詣州門及城四門儺者出便酌酒醴於門右禳祝)
(而止)九門磔禳(周禮季春命國難九門磔禳以畢春氣)三月上辰(文獻通考)
(後漢杜篤曰郭虞三月三日上辰産二女上巳日産一女二日産三女並不育俗以為大忌至此月已日諱止)
(家皆於東流水上為祈禳自潔濯謂之禊祀引流行觴遂成曲水)素秋二七(文獻通考劉楨)
(魯都賦素秋二七天漢指隅人胥祓禳國子水嬉此用七月十四日也)治平禳彗(文獻通考)
(英宗治平二年三月彗星見設醮於延福宫建道場祈禳)天禧禳風(文獻通考仁宗天禧四年)
(大風上遣中使詣宫觀建道場以禳之)祓除去垢(文獻通考後漢三月上巳官民皆潔於東)
(流水上曰洗濯祓除去宿垢疢為大潔)禱祠祈豐(文獻通考三月三日清明之節將修事於)
(水側禱祠以祈豐年)招魂續魄(文獻通考韓詩曰鄭國之俗三月上巳溱洧之上招魂續魄秉)
(蘭草祓除不祥)迎神禳惡(文獻通考魏孝文居文明太后喪太尉丕曰魏家故事後三月必迎)
(神於西禳惡於北具行吉禮自始皇以來未之或改帝曰若能以道事神不迎自至苟失仁義雖迎不來此乃)
(平日所不當行况居喪乎)翻楮代幣(宋吕南公文古人用幣以禮神祇後之罪士假之以請禱)
(禳祈假之不已則翻楮代焉)以罽為壇(詳總載一)脩德以禳(石介怪說人君)
(見一日食一星縮一風雨不調順一草木不生植則能知其為天地之怪也乃避寢減膳撤樂恐懼責已修德)
(以禳除焉)避位以禳(王禹偁待漏院記六氣不和災眚薦至願避位以禳之)厭雷
崇天門(續文獻通考元泰定帝泰定三年脩佛事厭雷於崇天門)禜星司天監(續文)
(獻通考元仁宗皇慶二年禜星於司天臺)祈禳止山川(文獻通考魏祀五郊六宗及厲殃何)
(晏議月令季春磔禳大儺非所以事皇天也宜止於山川百物而已)厲殃配日月(文獻通考)
(漢制厲殃祀天地日月星辰四時隂陽之神以曠配之其壇常祀以禳災兼用三代葦茭桃梗五月五日朱索)
(五色即為門戶飾以儺止惡氣)魏起禳亹之事(文獻通考陳留范宣曰舜有拂卵無磔雞)
(及魏明帝大修禳祭儀雞特禳亹之事磔雞宜起於魏卵本漢制所以輔卯金又宜魏所除也)宋省
磔禳之禮(文獻通考宋省磔禳之禮郡縣往往猶存)閉坊門以禳水災(唐書)
(楊再思傳嗣聖中每遇水沴輒閉坊門以禳)捕妖言而罷厭勝(宋史張詠知益州時)
(民訛言有白頭老翁食男女者或請厭勝不許緝市中揚言者斬之帖然)
齋一
原致德(祭統君子之祭也專致其精明之德也故散齋七日以定之致齋三日以齊之)專念
(白虎通齋者言已之意念專一精明也)齋車(玉藻君齋車羔幦虎犆士齋車鹿幦豹犆鄭注幦覆)
(苓也犆謂緣也君齋車用羔羊皮為幦虎皮飾邊也)齋冠(又云玄冠丹組纓諸侯之齋冠也玄冠綦)
(組纓士之齋冠也鄭注齋時所服也)三日齋(禮坊記七日戒三日齋承一人焉以為尸過之者趨)
(走以教敬也)七日散(禮外傳大祀散齋七日致齋三日則十日齋矣)齋五日(漢舊)
(儀大祀齋五日小祀齋三日)齋六日(黃帝問玄女兵法六甲將及夫人姓名服色曰其將皆著)
(青幘小冠帶白綬夫人足皆各象其禽獸足凡欲致神格當於帛上書諸神名如法祭齋事六日見形六十日)
(一祭合諸神見之)不樂不弔(曲禮齋者不樂不弔鄭注為哀樂則失政散其思也)定
之齋之(詳致德注)齋而學道(鬼谷子周有豪士居鬼谷號為鬼谷先生蘇秦張儀往見)
(之先生曰吾將為二子陳言至道子其齋戒擇日而學後秦儀齋戒而往)齋以送璧(藺相如語)
(秦王曰趙王送璧時齋戒五日今大王亦宜齋戒五日設九賓於庭臣乃敢上璧秦王度之終不可強奪遂許)
(齋五日舍相如廣成傳舍)道乃可成(春秋合誠圖黃帝請問太一長生之道太一曰齋戒六丁)
(道乃可成)神光顯著(漢宣帝詔廼者鳳凰甘露降集京師嘉瑞並見齋戒之暮神光顯著上帝)
(嘉饗海内承福可赦天下)顔回不飲酒(莊子顔回見仲尼將之衛曰奚為曰衛君其年壯其)
(行獨輕用其國回嘗聞之夫子曰治國去之亂國就之醫門多疾願以所聞思其則庶幾其國有瘳乎仲尼曰)
(齋吾將語若回曰回之家貧惟不飲酒茹葷者數月矣若此則可以為齋乎曰是祭祀之齋非心齋也敢問心)
(齋曰若一志無聽之以耳而聽之以心無聽之以心而聽之以氣聽止於耳心止於符氣也者虛而待物者也)
(惟道集虛虛者心齋也)周澤卧齋宫(續漢書周澤為太常清潔循行盡敬宗廟常卧疾齋)
(宫其妻哀澤老病闞問所苦澤大怒以妻干犯齋禁遂收送詔獄謝罪時人為之語曰生世不諧作太常妻一)
(歲三百六十日三百五十九日齋一日不齋醉如泥)致齋於内散齋於外(祭義)
思其居處思其笑語(祭義)增齋宫(宋史齋宫大内門曰廣禋東偏門曰東秩)
(西偏門曰西平正東門曰含光正西門曰咸亨西北門曰至順南内大殿門曰厚德東曰左景華西曰右景華)
(正殿曰厚德便殿曰受福曰坤珍曰道光亭曰承休後又增四角樓為定式)齋殿(宋史祀日自齋)
(殿服通天冠絳紗袍乘輿至大次)齋郎(唐六典齋郎百十人)齋孃(文獻通考唐中宗親)
(祀南郊以皇后為亞獻補大臣李嶠等女為齋嬢執籩豆)太極殿(唐志諸王來朝𩔖於昊天上帝)
(前一日皇帝清齋於太極殿)大同殿(孔帖帝齋大同殿力士侍帝曰我不出長安且十年海内)
(無事朕皆吐納導引以天下事付林甫若何力士對曰天子順動古制也)穆清殿(宋史丁未次奉)
(高宫戊申齋於穆清殿)迎禧殿(宋史七年正月十五日發京師十九日至奉元宫齋於迎禧殿)
朝元殿(宋史自十二月朔齋戒於朝元殿)長春殿(宋史天禧元年正月詔以十五)
(日行宣讀天書之禮前二日齋於長春殿)齋於殿中(續漢書太后與兄車騎將軍鄧隲定策禁)
(中使隲持節以玉清盖車迎安帝齋於殿中)齋於後殿(唐志皇后歲祀一季春吉已享先蠶)
(遂以親桑散齋三日於後殿致齋一日於正寢)寓祠齋宫(宋志紹興二十七年禮部太常寺言)
(每歲大祀三十六除天地宗廟社稷感生帝九宫貴神高禖文宣王等已行外其餘並乞寓祠齋宫自紹興以)
(來大祀所行二十有三而已至是悉復之)望拜齋宫(宋志凡郊壇值雨雪即齋宫門望祭殿望)
(拜祭日不設登歌祀官以公服行事)别殿散齋(唐志皇帝散齋於别殿致齋其二日於太極殿)
(一日於行宫)内殿宿齋(宋志太廟内十日内殿宿齋)戒百官齋(天官冢宰)
(曰祀五帝則掌百官之誓戒與其具脩前期十日帥執事而卜日遂戒)率諸將齋(謝承後漢)
(書赤眉盆子去長安西入右扶風鄧禹至長安中昆明池率諸將齋戒擇吉日入城謁高帝廟脩禮祠祭)
三七齋禁(月令廣義北俗遇月三七日不食酒肉)朔望齋期(月令廣義近俗多以)
(朔望致齋者齋一日者常以星出為期)執事皆齋(唐志封禪祭官執事皆齋一日)預
享皆齋(唐志散齋之日内侍率内命婦之吉者使蠶於蠶室諸預享者皆齋)齋制如故
典(蔡邕傳元帝策書曰禮之至敬莫重於祭自今以後齋制宜如故典)齋心於宿設(杜甫)
(南郊賦天子蒼然見於無形淡然若有所聽又齋心於宿設將旰食靡寧)齋戒得決罰(柳宗)
(元監察御史廳壁記凡供祠之吏雖當齋戒得以決罰由是禮與敬無不足者)齋祭為政事
(八編𩔖纂蘇軾曰古者天子出入儀物不繁兵衛甚簡用財有節惟以齋祭禮樂為政事)齋戒之
别有三(唐禮樂志凡祭祀之節有六二曰齋戒其别有三曰散齋曰致齋曰清齋大祀散齋四日致齋)
(三日中祀散齋三日致齋二日小祀散齋二日致齋一日)大祀前期七日(唐志太尉誓百)
(官於尚書省曰某日祀某神祇於某所各揚其職不供其事國有常刑於是乃齋)
齋二
原明衣(齋必有明衣布白帖注沐浴衣也)盛服(齋明盛服所以脩身也白帖注明潔也)
拜將(白帖漢高祖擇日齋戒設壇具禮拜韓信為大將軍)授師(左傳楚武王荆尸授師孑)
(焉以伐隨將齋入告夫人鄧曼曰余心蕩白帖蕩動散也)變食(齋必變食)遷坐(居必遷坐)
恭默(書恭默思道)誠信(禮必誠必信)交神明(禮定之之謂齋齋者精明)
(之至也然後可以交神明也)事鬼神(禮齋戒以事鬼神白帖注恐人之不敬也)思志
意(祭義齋之日思其志意思其所樂思其所嗜)訖嗜慾(祭統齋之為言齊也齊不齊以致齊)
(者也是故君子非有大故非有恭敬也則不齋不齋則於物無防也嗜慾無止也及其將齋也防其邪物訖其)
(嗜慾耳不聽樂故記曰齋者不樂言不敢散其志也心不苟慮必依於道手足不苟動必依於禮)子
所慎(予之所慎齋戰疾)顯不敬(漢邴吉子顯為諸曹常從祀宗廟至夕牲日乃使出取齋)
(衣吉恐謂夫人曰祭重事顯不敬亡我爵必顯)增季女(詩誰其尸之有齋季女)夫人
(禮記祭統君致齋於外夫人致齋於内然後會於太廟)攝心(唐書貞元九年冬德宗以是歲有年)
(蠻夷朝會因告郊廟及將散齋謂宰臣曰在禮散齋歸正寢攝心奉祭不可聞外事其常務弗奏乃齋於别殿)
(及命皇太子諸王行祭皆受誓一日)斷哭(文獻通考致齋日宜去廟二百步斷哭)晝居
(檀弓非致齋也非疾也不晝居於内)外寢(禮記玉藻將適公所宿齋戒居外寢)六節(唐志)
(祭祀之節有六二曰齋戒)五福(月令廣義藏經一日持齋有五福又曰一日持齋有六十萬歲糧)
洗心(易繫辭聖人以此齋戒註洗心曰齋)受諫(禮王制天子齋戒受諫冢宰齋戒受質)
進銅人(八編𩔖纂上行祈穀禮於南郊大饗殿前四日太常卿公服奏齋戒進銅人齋牌於文華)
(殿)用青布(合璧事𩔖高宗紹興十三年所有宿齋望祭殿只隨宜絞縛用蘆席青布之𩔖)
入薦香燭(唐六典太常少卿帥太祝齋郎入薦香燭整拂神幄出入神主)隨設盥洗
(續文獻通考金文宗至順元年親祀儀注凡與祭執事齋郎於饌殿齋班廳前及齋宿所隨宜設置盥洗數處)
(俱用鍋釜温水置盆杓巾帨必盥洗然後行事)前齋一日(唐志前致齋一日尚舍奉御設御幄)
(於太極殿西序及室内皆東向舍直長張幄於前楹下)致齋之日(又致齋之日質明侍中版)
(奏請中嚴通事舍人引文武五品已上袴褶陪位諸侍臣齋者詣閣奉迎侍中版奏外辦皇帝服衮冕出自西)
(房侍中前跪奏請就齋室皇帝降坐入室)栗然歆然(劉禹錫令狐先廟碑先期致祭栗然以敬)
(既齋盡志歆然永思)蒼然澹然(見齋心於宿設條)尚儀版奏(唐志皇后歲祀)
(致齋之日晝漏上水一刻尚儀版奏請中嚴)尚儀跪奏(唐志皇后服鈿釵禮衣結珮乘輿出)
(自西房華盖警蹕皇后即御坐六尚以下侍衛一頃刻尚儀前跪奏稱尚儀妾姓言請降就齋室皇后降坐乘)
(輿入室)治事如故(文獻通考唐制散齋七日治事如故宿於正寢不弔喪問疾作樂判書刑)
(殺文書決罰罪人及與穢惡致齋三日二日於本司惟享事得行其餘悉禁前享一日質明俱赴祠所齋宫官)
(給酒饌享官已齋而缺者通攝行事)視事如故(文獻通考朝獻前一日皇帝齋於内殿御崇政)
(殿視事如故其行事前導官齋於本司治事如故)儀鑾陳設(金史志前祀五日儀鑾尚舍陳)
(設齋宮)尚書誓戒(唐六典注齋官皆於散齋日平明集尚書省受誓戒)十五日
始(應劭封禪儀記十二日宿奉高十五日始齋)初一日始(八編𩔖纂春祠每歲孟春自初)
(一日齋戒為始)一月十齋(月令廣義九國志吳初朝中大臣多蔬食月為十齋齋之明日大官)
(具晚饍始復常珍謂之半堂食)一月六齋(月令廣義墮舍伽經一月六日齋奉持八戒又曰天)
(王經月六日齋)進輦齋殿(文獻通考宋宗廟皇帝散齋七日於别殿致齋三日於齋殿至行禮)
(日自齋殿詣太廟餘如郊祀儀注又云有司進輦於齋殿)揭扁齋宫(元文𩔖吳澂文茌平梁潤)
(之作亭墓間朝之文人為扁曰致慤京兆蕭君為祠堂於所居揭斯扁於齋宫庶乎其可)惠照院
望祭(玉海乾道五年林栗等言歲祀上帝者四春祈夏雩秋饗冬報其二在南郊圓壇其二在城南惠照)
(院望祭齋宫)太極殿宿齋(文獻通考仁宗嘉祐元年正月設醮於太極殿輔臣宿齋於殿)
(廡命近臣分詣寺觀宿齋一月)
齋三
原詩宋謝莊烝齋應詔詩曰霜露凝宸感肅僾動天引
西郊滅湮弇東溟起昭晉舞風泛龍常輪霞浮玉軔紫
階協笙鏞金途展應&KR0615;方見六詩和永聞九德潤觀生
識幸渥睇服慙輴悋增明倪岳齋宫候駕詩曰銀河
如壁護重關翠輦初臨大祀壇映日牙旗環禁旅連宫
甲騎擁祠官風雲已覺争春麗雨雪先驚入夜寒禮罷
天門重整佩歡騰萬國正廻鑾文徵明翰林齋宿詩
曰春星爛漫燭微垣獨擁青綾向夜闌宫漏隔花銀箭
永蓮燈垂燼玉堂寒坐聆宵柝霜圍屋想見郊禋月滿
壇鈴索無風塵土遠始知仙署逼金鑾邊貢郊齋有
作呈北寺舊僚長詩曰石城鐘鼓散鳴鴉坐對松雲放
早衙瑶草色通西苑路玉簫聲度上清家江涵碧殿春
同麗雪霽鍾山日轉華此景北都應未有品題遥向故
人誇于慎行冬至齋居詩曰緹室灰飛晷欲長清齋
仙舘坐焚香雪殘樓閣虛瓊樹月出簪裾滿玉堂筆望
五雲迎舜日心隨一線入堯裳明朝負槖趨陪地只在
瑶壇帝座旁
沐
原彈冠(楚辭新沐者必彈冠)握髮(白帖周公下白屋之士一沐三握髮後世稱其聖)
心覆(左傳晉侯之䜿頭須求見公公辭焉以沐謂僕人曰沐則心覆心覆則圖反宜吾不得見也)
髮晞(禮髮晞用象櫛晞乾也)潘沐(傳曰遺之潘沐潘米汁可沐也)膏沐(詩豈無膏)
(沐誰適為容)沐稷(禮沐稷而靧梁櫛用樿櫛髮晞用象櫛進禨進羞工乃升歌注進禨作樂以盈)
(氣也)沐創(居喪之禮頭有創則沐)先沐(君子齋戒必先沐浴)將沐(傳叔武將)
(沐聞公至喜捉髮走出前驅射而殺之注叔武衛侯之弟居守衛國者)增歸沐(小雅予髮曲局)
(薄言歸沐)出沐(漢律吏五日得一出沐)蓄蘭(月令廣義今之澤蘭名厭草香可辟邪亦)
(入藥大戴禮五日蓄為沐浴)煎杞(飬生雜纂云正月一日二月二日以至十二月十二日皆用杞)
(葉煎湯沐浴令人光澤百病不生)湯盤(湯之盤銘曰苟日新日日新又日新)周邑(禮記)
(方伯為朝天子皆有湯沐之邑於天子之縣内視元士)猶沐(韓非子六反篇諺曰為政猶沐也雖)
(有棄髮必為之愛愛棄髮之費而忘長髮之利不知權者也)宜沐(雲笈七籖二月初八宜沐浴拔)
(白髮)遇沐(孔帖遇休沐往往馳召宇文士及)辭沐(五代史趙鳳傳于嶠因被酒往見鳳)
(鳳知其必不遜辭以沐浴)掌嚴(唐六典皇太子官屬掌嚴掌飾衣服巾櫛膏沐服玩仗衛)解
穢(唐書高駢傳客至先遣薰濯詣方士袚除謂之解穢少𨕖即引去)結荷(李白詩提攜朱鉛客)
(結荷水邊沐)佩玉(檀弓石駘仲卒無適子有庶子六人卜所以為後者曰沐浴佩玉則兆)
澤髮(韓愈夜會聯句澤髮解兜鍪)彈冠(李白詩沐芳莫彈冠浴蘭莫振衣)原沐
咸池(楚辭與汝沐兮咸池晞汝髮兮陽之阿)濯陽谷(楚辭朝濯髮於陽谷)增時
休沐出(漢書霍光傳光時休沐出)休沐不出(漢書宫門有禁非侍衛之臣不敢入董賢)
(幸於上雖休沐不出)祀日沐浴(宋史次奉高宫齋於清穆殿諸升山者官給衣令祀日沐浴服)
(之)祀前沐浴(孔帖大祀中祀接神齋官祀前一日皆沐浴)櫛沐祇事(宋史)
(奉天書於神坐之左次以太祖太宗配侑櫛沐祇事用致其恭)齋沐為詩(石田集元文宗賜馬)
(祖常御書奎章閣記祖常齋沐為四言詩以贊於後)三沐三薰(韓愈答吕毉山人書方將坐足)
(下三沐而三薰之)再塗再澡(孔帖南詔環王以麝塗身日再塗再澡)未嘗櫛
沐(孔帖陳利貞守襄城七十日未嘗櫛沐)自為櫛沐(孔帖梁太祖母生三子其次太祖后)
(少寡攜三子傭食蕭縣人劉崇家母時自為櫛沐曰朱三非常人也)不洗頭面(嵇康與山巨源)
(絶交書性復嬾筋駑肉緩頭面常十五日不洗不大悶痒則不沐也)動逾歲時(柳宗元答許京)
(兆孟容書洗沐盥潄動逾歲時)鄭莊置驛馬(史記鄭當時傳莊為太子舍人五日一休沐常)
(置驛馬長安諸郊請謝賓客)石建浣中帬(史記石建為郎中令每五日洗沐歸謁親入子)
(舍竊問侍者取親中帬厠牏身自浣滌)山郎輒償沐(漢書楊惲傳郎官故事令郎出錢市)
(財用給文書乃得出名曰山郎移病盡一日輒償一沐或至歲餘不得沐惲為中郎將罷山郎其疾病休謁洗)
(沐皆以法令從事)宰相不休沐(李德裕傳元和後數用兵宰相不休沐)
浴一
原振衣(楚辭新浴者必振衣)進飲(玉藻浴用二巾上絺下綌出杆履蒯席衣布晞身乃屨進)
(飲注進飲亦盈氣也)請靧(内則子事父母五日則燂湯請浴三日具沐其間面垢燂潘請靧足垢燂)
(湯請洗注潘米瀾也)去垢(史記浴不必江海要之去垢)□浴(左傳重耳及曹曹共公聞)
(其駢脅句欲觀句其□浴句薄而觀之)湢浴(禮内外不共湢浴注浴室也)增乾浴
(詩注海南無浴器故常乾浴)裸浴(集仙傳張開光常與母及弟出遊留嫗守舍有道士疥癬被體)
(直入裸浴酒甕中嫗不能拒遊者歸渴甚亟就盎中飲嫗不敢白居數日開光與母及弟拔宅而去)浴
池(左傳文十八年懿公遊於申池二人浴於池按二人邴歜顔職也)浴溪(元風慶會圖文長春)
(真人浴於東溪越二日天大雷風太液池岸北水入東湖聲聞數里魚鼈盡去池遂涸而北口高岸亦崩真人)
(嘆曰山其摧乎池其涸乎吾將與之俱乎遂卒)更衣(焦氏𩔖林米芾晚年學禪有得卒前七日更衣)
(沐浴及期徧請羣僚舉笏曰衆香國中來衆香國中去擲笏合掌而逝)灌頂(高僧傳四月初八浴)
(佛以都梁香為青色水鬱金香為赤色水丘降香為白色水附子香為黃色水安息香為黑色水灌佛頂)
夜浴(月令廣義賢者夜浴不改容)晚浴(東坡詞槐隂轉午晚凉新浴)釁浴(周禮)
(女巫掌歲時祓除釁浴注釁浴謂以香薰草藥沐浴)釁浴(國語比至三釁三浴之)浴日
(柳文今夫大海旦則浴日而西之夜則滔列星含太隂)浴月(古浴牒辭祝融司方發其英沐日浴)
(月百寶生)浴床(白居易詩平石為浴床鶴石為浴斛)浴室(續文獻通考親祀時享儀嘉靖)
(二年揮椸枕簟篋笥帷幔浴室皆如生存)鳬浴(淮南子鳬浴猿攫是養形之神也)蠶浴
(癸辛雜志蠶為龍精月値大火則浴蠶種今人以鹽水沃其種謂之淹蠶其蠶為上不浴者為火蜃次之蠶足)
(於葉三俯起二十七日而老則紅故曰紅蠶)原浴蘭湯(楚辭曰浴蘭湯兮沐芳)履
蒯席(詳進飲條)浴乎沂(風乎舞雩詠而歸)浴同川(白狄男女同川而浴)
增給香粉(月令廣義唐高宗時凡天子享會冬幸新豐歴白鹿觀上驪山賜浴湯池給香粉蘭澤)
傅香粉(月令廣義養生論夏用五枝湯常洗浴浴訖以香粉傅身能袪瘴癘毒疎風氣滋血脉)
浴殿關(元稹詩未勘行臺契先排浴殿關按稹承旨廳壁記乘車奉郊廟則承旨得廐馬自浴殿)
(由内朝以從内朝者紫宸殿也唐學士多對浴堂殿又浴堂門浴堂院浴堂北廊見會要唐書列傳)
浴堂巷(歐陽修歸田錄魯宗道為諭德其居在宋門俗謂之浴堂巷有酒肆在其側號仁和酒有名於)
(京師)浴咸池(淮南子日出賜谷浴於咸池拂於扶桑)浴甘泉(山海經羲和浴日於)
(甘泉)浴佛會(遵生八牋杭城四月八日諸寺院各有浴佛會僧尼俱以小盆貯銅像浸以糖果香)
(水覆以花棚鐃鼔郊迎徧往邸第富室以小杓澆灌佛像求施利)浴佛水(夢華錄四月八日京)
(師於大禪院各有浴佛會煎香藥糖水相遺名曰浴佛水)原鵠不日浴(而自白)齋
心先浴(詳沐)增不肯就浴(後周張元六歲其祖將元就井浴元固不肯曰不能䙝露)
(其形於白日之下祖異之)不好盥浴(後漢劉寬傅寬性簡略不好盥浴)
浴二
增詩唐蔡希周奉和扈從温泉宫承恩賜浴詩曰天行
雲從指驪宫浴日餘波錫詔同彩殿氤氲擁香溜紗窗
宛轉閉和風來將蘭氣衝皇澤去引星文捧碧空自憐
遇坎便能止願托仙槎路未通
御定淵鑑𩔖函卷一百六十三
