欽定四庫全書
御定淵鑑𩔖函卷一百九十二
文學部一(經典總載尚書)(周易)
經典總載一
原釋名曰經徑也如徑路無所不通可常用也又曰
三墳墳分也論三才分天地人之始分也其體有三也
五典典鎮也制教法所以鎮定上下差等有五也八索
索素也著素王之法若孔子者聖而不王制此法者有
八也九丘丘區也區别九州土氣教化所宜者也此皆
三王以前上至羲皇時書也惟堯典存博物志曰聖
人制作曰經賢者著述曰傳因記訓曰詁因章句曰注
周官外史掌三皇五帝之書(詳史)增禮記王制曰樂
正崇四術立四教順先王詩書禮樂以造士春秋教以
禮樂冬夏教以詩書原又孔子曰入其國其教可知
也其為人也溫柔敦厚詩教也疏通知遠書教也廣博
易良樂教也潔淨精微易教也恭儉莊敬禮教也屬辭
比事春秋教也易失之賊書失之誣詩失之愚春秋失
之亂禮失之煩(鄭注曰失謂不能節其教詩敦厚近愚書知遠近誣易精微愛惡相攻遠近相)
(取則不能容人近於傷害春秋習戰之事近亂禮主文物恭儉莊敬若不能節制則失於煩苛)潔淨精
微而不賊則深於易者也疏通知遠而不誣則深於書
者也溫柔敦厚而不愚則深於詩者也屬辭比事而不
亂則深於春秋者也恭儉莊敬而不煩則深於禮者也
(鄭注云深者既能以教人又防其失也)春秋孔演圖曰作法五經建之
天地稽之圖象質之三王施之四海也白虎通曰五
經易尚書詩禮樂也(古者以易書詩禮樂春秋為六經至秦焚書而樂經遂亡今以易詩)
(書禮春秋為五經梁又禮有周禮儀禮禮記曰三禮春秋有左氏公羊榖三傳與易書詩通數亦謂之九經)
又孔子為曾參說孝經孔子沒後諸弟子記其善言
謂之論語並行於世(孝經論語有鄭康成何晏等註)又曰經所以有
五何經常也有五常之道故曰五經樂仁書義禮禮易
智詩信也廣雅曰昔在周公制禮以導天下著爾雅
一篇以釋其義史記太史公自序曰易著天地隂陽
四時五行故長於變禮紀綱人倫故長於行書記先王
之事故長於政詩記山川谿谷禽獸草木牝牡雌雄故
長於風樂樂所以生故長於和春秋辨是非故長於治
人是故禮以節人樂以發和書以道事詩以達意易以
道化春秋以道義前漢書藝文志曰六藝之文樂以
和神詩以正言禮以明體書以廣聽春秋以斷事五者
盡五常之道而易為之原增隋書經籍志曰夫經籍
者所以經天地緯隂陽實仁義之鈞陶道德之槖籥也
原莊子曰詩以道志書以道事禮以道行樂以道和
易以道陰陽春秋以道名分其數散於天下而設於四
國者百家之學或稱而道之揚雄法言曰或問周官
曰立事左氏傳曰品藻又曰書不經非書也又曰
說天者莫辨乎易說事者莫辨乎書說體者莫辨乎禮
說志者莫辨乎詩說禮者莫辨乎春秋增蘇子曰立
君臣設尊卑杜將漸防未萌莫過乎禮哀王道傷時政
莫過乎詩道隂陽悔吝莫過乎易明善惡廢興莫過乎
春秋量遠近賦九州莫過乎尚書和人情動風俗莫過
乎樂邵子觀物内篇曰夫昊天之盡物聖人之盡民
皆有四府焉昊天之四府者春夏秋冬之謂也陰陽升
降於其間矣聖人之四府易書詩春秋之謂也禮樂汙
隆於其間矣龜山楊氏曰六經先王經世之迹在焉
王守仁尊經閣記曰六經者吾心之籍記也文心
雕龍宗經篇曰三極&KR0595;訓其書曰經經也者恒久之至
道不刊之鴻教也事𩔖篇曰夫經典沈深載籍浩瀚
實羣言之奥區而才思之神臯也練字篇曰夫爾雅
者孔徒之所纂而詩書之襟帶也王勃益州夫子廟
碑曰筐篚六經笙簧五典又曰九師爭大易之門五
傳裂春秋之幅六經分於楚晉四始派於齊韓淹中之
妙鍵不追稷下之高風代起舒元輿問國庠記曰詩
書禮樂國之洪源也濬其源天下可以光潤窒其源天
下為之憔悴韓愈進學解曰上窺姚姒渾渾無涯周
誥商盤詰屈聱牙春秋謹嚴左氏浮夸易竒而法詩正
而葩
經典總載二
增左傳曰韓宣子適魯見易象與魯春秋曰周禮盡在
魯矣吾乃知周公之德與周之所以王也又曰左史
倚相能讀三墳五典八索九丘莊子曰孔子見聃不
許於是繙十二經以說老聃聃曰願聞其要也又曰
孔子謂老聃曰丘治詩書禮樂易春秋六經於七十君
一無所用甚矣夫人之難說也老子曰幸子之不遇治
世之君也夫六經先王之陳迹也豈其然哉前漢書
儒林傳序曰漢興言易自淄川田生言書自濟南伏生
言詩於魯則申培公於齊則轅固生燕則韓太傅言禮
則魯高堂生言春秋於齊則胡母生於趙則董仲舒
藝文志曰漢興有齊魯之說傳齊論者惟王陽名家傳
魯論者張氏最後而行於世又曰孝經者孔子為曾
子陳孝道也山堂肆考漢史陸乂聰敏博學於五經
最精熟館中謂之石經人為語曰五經無對有陸乂
韋賢傳曰韋賢字長孺子元成皆以明經位至丞相故
鄒魯曰遺子黃金滿籝不如教子一經宣帝記曰甘
露三年三月詔諸儒講五經同異太子太傅蕭望之等
平奏其議上親稱制決焉廼立梁丘易大小夏侯尚書
榖梁春秋博士匡衡傳曰成帝即位衡上疏勸經學
曰臣聞六經者聖人所以統天地之心及論語孝經聖
人言行之要宜䆒其意原劉歆七略曰孝武皇帝勅
丞相公孫弘廣開獻書之路百年之間書積如丘山故
外則有太常太史博士之蔵内則有延閣廣内秘室之
府增後漢書儒林傳序曰光武中興愛好經術易有
施孟梁丘氏尚書歐陽大小夏侯詩齊魯韓毛禮大小
戴春秋嚴顔凡十四博士太常差次總領焉又曰建
初中大會諸儒於白虎觀考詳五經同異肅宗親臨穪
制如石渠故事顧命史臣著為通義丁鴻傳曰鴻字
孝公肅宗詔與諸儒論定五經同異於白虎觀鴻以才
高論難最明帝數嗟美焉時人嘆曰殿中無雙丁孝公
魯丕傳曰丕字叔陵性沈深好學孳孳不倦遂兼通
五經元和元年徵再遷拜趙相門生就學者常百餘人
關東號之曰五經復興魯叔陵井丹傳曰丹字大春
少受業太學通五經善談論故京師為之語曰五經紛
綸井大春周舉傳曰舉字宣光博學洽聞為儒者所
宗故京師為之語曰五經縱横周宣光許慎傳曰慎
字叔重性惇篤少博學馬融常畏敬之時人為之語曰
五經無雙許叔重太平御覽晉書曰劉殷有七子五
子各授一經一子授太史一子授漢書一門之内七業
俱興陶潛羣輔錄八儒篇曰顔氏傳詩為道為諷誦
之儒孟氏傳書為道為疎通致遠之儒漆雕氏傳禮為
道為恭儉莊敬之儒仲梁氏傳樂為道以和隂陽為移
風易俗之儒樂正氏傳春秋為道為屬辭比事之儒公
孫氏傳易為道為潔淨精微之儒隋書儒林傳曰房
暉遠字崇儒恒山真定人世傳儒學暉遠幼有志行治
三禮春秋三傳詩書周易春秋牛弘每稱為五經庫
唐書徐曠傳曰曠字文遠以字行客偃師貧不能自給
兄文林鬻書於肆文遠日閱之因博通五經明左氏春
秋世稱左氏有文遠禮有褚徵詩有魯達易有陸德明
皆一時之冠云顔師古傳曰師古字籀太宗即位拜
中書侍郎帝常歎五經去聖遠傳習寖訛詔師古於秘
書省考定多所釐正既成詔諸儒議師古輙引晉宋舊
文隨方曉答人人歎服帝因頒所定書於天下學者頼
之孔穎達傳曰穎達字仲達八歲就學闇記三禮義
宗及長明服氏春秋鄭氏尚書詩禮記王氏易受詔撰
五經正義谷那律傳曰貞觀中累遷國子博士淹貫
羣書褚遂良常稱為九經庫王元感傳曰直弘文館
年雖老讀書不廢晝夜所撰書糾謬春秋振滯禮繩愆
等凡數十百篇長安時上之魏知古見其書歎曰五經
指南也韋放傳曰穆宗嘗問學經與史何先放曰六
經者聖人之言孔子所發明天人之極也史記道成敗
得失亦足以鑒然謬於是非非六經比帝曰吾聞學者
白首不能通一經安得其要乎對曰論語六經之菁華
也孝經人倫之本也啖助傳曰大歷時啖助趙匡陸
淳以春秋施士匄以詩仲子陵袁彛常彤常&KR0581;以禮蔡
廣成以易強蒙以論語皆自名其學而士匄子陵最卓
異宋史孫奭傳曰奭字宗古九經及第嘗奉詔與邢
昺杜鎬較定諸經正義馮元傳曰元字道宗時詔流
内銓取明經者補學官元自薦通五經謝泌笑曰古治
一經或至皓首子尚少能盡通耶對曰達者一以貫之
更問疑義辨析無滯程顥傳曰自十五六時與弟頥
聞汝南周敦頥論學遂慨然有求道之志泛濫於諸家
出入於老釋者幾十年返求諸六經而後得之張載
傳曰范仲淹勸讀中庸猶以為未足又訪諸釋老累年
知無所得反而求之六經朱熹傳曰嘗謂聖賢道統
之傳散在方冊經旨不明大道始晦於是研窮經訓著
易本義詩集傳大學中庸章句論語孟子集註熹沒朝
廷以其大學論孟中庸訓說立於學官又有儀禮經傳
通解未脫藁亦在學官陸九淵傳曰九淵字子靜或
勸其著書曰六經註我我註六經又曰學苟知道六經
皆我註脚魏了翁傳曰了翁至靖湖湘江浙之士不
遠千里負書從學乃著九經要義百卷訂定精密先儒
所未有王應麟傳曰應麟字伯厚九歲通六經金
史承暉傳曰承暉於五經皆經師授謹守百家之行不
為虚文元史趙復傳曰先是南北道絶載籍不相通
至復以所著諸經傳注盡錄以付姚樞自復至燕學士
從者百餘人吳澄傳曰少暇即著書於易春秋禮記
各有纂言盡考傳注穿鑿以發其藴明紀洪武十四
年頒五經四書於北方學校謂廷臣曰夫五經載聖人
之道者也譬之菽粟布帛家不可無梁寅字孟敬臨
江人隠居教授就徵修書書成將授以官辭結廬石門
山四方士多從之學者稱為梁五經永樂十二年十
一月命儒臣纂修五經四書性理大全諭胡廣楊榮金
幼孜曰五經四書皆聖賢精義要道傳註外諸儒論議
有發明切當者其采附於下陳繼字嗣初吳縣人貫
穿經史呼為陳五經初開弘文閣用楊士竒薦驛召為
五經博士文衡宋濓禮部侍郎曾公神道碑曰公諱
魯字得之七歲能暗誦九經一字不遺李舜樸字懋
欽東安人一意經術易書詩三禮左傳分日讀之每六
日一易
經典總載三
原六緯七經(漢書藝文志云五經六緯圖後漢書張純傳云純案七經䜟明堂河間古辟)
(雍記孝武太山明堂制度及平帝時議欲具奏之未及上會博士桓榮上言宜立辟雍明堂章下三公太常而)
(純議同榮乃許之案注七經詩書禮樂易春秋及論語)增鴻教茂典(上詳總載一)
(唐書武德七年詔云六經茂典百王仰則)邊笥任苑(後漢書邊韶傳云邊韶字孝先以文)
(學知名教授數百人韶口辨晝日假卧弟子私嘲之曰邊孝先腹便便懶讀書但欲眠韶潛聞之應時對曰邊)
(為姓孝為字腹便便五經笥或拾遺記云任末年十四時學無常師負笈不遠險阻依林木之下編茅為菴)
(削荆為筆尅樹汁為墨夜則映星月暗則縛麻蒿以自照書有合意者題其衣裳以記其事河洛秘奥非正典)
(籍所載皆注記於柱壁及園林樹木有慕好學者來輙寫之時人謂任氏為經苑)道源聖
海(宋文鑑羣居治五經序云夫五經道之源也唐文粹陸龜蒙蟹志云六經者聖人之海也)六同
歸一以貫(前漢書禮樂志云六經之道同歸而禮樂之用為急中說周公篇云劉炫見子談)
(六經唱其端終日不竭子曰何其多也炫曰先儒異同不可不述也子曰一以貫之可矣)顯聖訓
發天言(文心雕龍曰經顯聖訓也緯隠神教也秋明文衡方希古石鏡精舍記云易詩書春禮)
(記非聖人之私言也天不言而聖人發之則猶天之言也)心開若劑手授如新
(唐書尹知章傳云知章少雖學未甚通解忽夢人持巨□破其心内若劑焉志思開徹遂徧明六經元史黃)
(澤傳云澤夢夫子手授所校六經字畫如新由是深有感發)蓬池延問滄浪涵
肆(唐文粹劉禹錫韋處厚文集序云處厚通五經穆宗即位延問大義退而上六經要言二十篇復詔荅之)
(賜以金紫水宋文鑑歐陽脩蘇舜欽墓志銘云携妻子居蘇州買石作滄浪亭日益讀書大涵肆於六經)
粲粲如宿落落如珠(顧子儀訓云三墳五典粲粲如列宿落落如連珠)
限歲而治分年而試(唐書選舉志云凡治孝經論語共限一歲尚書公羊傳榖梁傳)
(各一歲半周易詩周禮儀禮各二歲禮記左氏傳各三歲性理大全朱熹科舉私議云凡易詩書為一科而)
(子年午年試之周禮儀禮及二戴記為一科而卯年試之春秋及三傳為一科而酉年試之)作代
典謨為世權衡(唐文粹賈至旌儒廟頌云先王作訓六經為代典謨宋文鑑孫何文贊)
(云詳文章五)教學為先人文之首(唐文粹長興二年詔云教學之道經籍為)
(先經白居易與元九書云人之文六首之就六經言詩又首之)筐篚笙簧甲胄
箭鏃(王勃益州夫子廟堂碑詳總載一子明文衡宋濓送陳教授序云六經汝甲冑四汝箭鏃)
大而難知渾然無迹(宋桂郁春秋繁露序云六經道大而難知邵子觀物内篇云)
(夫聖人六經渾然無迹猶天道焉)五經為衆說之乳八索著素王
之法(揚子法言云天地為萬物之乳五經為衆說之乳下詳總一)
經典總載四
原六籍(班固東都賦云盖六籍所不能談前聖靡得而言焉謹案六籍六經也)六藝(淮南)
(子云五行異氣而皆和六藝異用而皆通)五經則四海傳記則四瀆(楊泉物理)
(論云夫五經則四海也傳記則四瀆也諸子則涇渭也至於百川溝洫畎澮苟能通陰陽之氣建水泉之流以)
(四海為歸者皆溢也)三墳為金玉五典為琴箏(抱朴子云退隠之士以三墳為)
(金五五典為琴箏講肄為鐘鼔百家為笙簧)五經為府藏(高彪集云雜藝為庖厨五經為)
(府藏)六經為庖厨(傅幹與蘇文師書云六經為庖厨百家為異饌也)道義之
淵海(抱朴子云正經為道義之淵海子書為增深之川流仰而比之則景星之佐三辰也俯而方之則林)
(薄之依嵩嶽也)文章之淵府(傅子云詩之雅頌書之典謨文質足以相副玩之若近尋之若)
(遠浩浩乎文章之淵府)增十二經(詳總載一)十三經(事物記原云以易詩書三)
(禮春秋三傳加孝經語孟爾雅謂之十三經焉)受七經(史記索隠云文翁使司馬相如等受七經)
獻九經(元文𩔖元明善董君神道碑云公諱陞乘傳入朝見光天宮奏曰臣聞帝王之道布在方)
(冊方冊之要無先六經臣輙獻九經伏望陛下采其所載資輔聖祖神宗之化嘉惠天下)經五涉
四(𩔖苑李固與弟書云昔嚴夫子經五涉四州九遊八)經九通六(唐文粹歐陽詹張博士講)
(禮記記云聖祖三刊經九公通其六)心醉六經(中說事君篇云子遊河澗之渚河上丈人曰何)
(居乎斯人也心若醉六經目若營四海文中子去之薛收曰何人也子曰隠者也)手注六經
(宋史趙汝歡傳云汝歡字悅道燕懿王八世孫手注六經)開億兆之心靈啓羣生
之耳目(文苑英華李令琛書史百家對云即有姬公秀出制禮樂以匡周宣父挺生□詩書而反魯莫)
(不憲章文武祖述唐虞開億兆之心靈啓生人之聞見)浩若江海高若丘山(唐文)
(粹李翺荅進士王載言書云浩乎若江海高乎若丘山六經之辭也)幽於鬼神妙於元
造(皮日休移成均博士書云六籍儀刑乎萬世其幽幽于鬼神其妙妙于元造)經緯天地
輝光日月(宋文鑑朱光庭請用經術取士疏云夫六經之文經緯天地輝光日月)囊括
宇宙含照生靈(明文衡金實七更云聖人之言世謂之經囊括宇宙含照生靈詳七)嘉
論之林藪文義之淵海(太平御覽桓譚時論云易一曰連山二曰歸藏三曰周易古文)
(尚書禮記論語孝經嘉論之林藪文義之淵海也)羣言之奥區才思之神臯
(見總載一)
經典總載五
原詩晉傅咸孝經詩曰立身行道始於事親上下無惡
不敢惡人(一作不惡於人)孝無終始不離其身三者備矣以臨
其民以孝事君不離令名進思盡忠不議則爭(一作義則不爭)
匡救其惡災害不生孝悌之至光於神明又論語詩
曰守死善道磨而不磷直哉史魚可謂大臣見危授命
能致其身(其一)克己復禮學優則仕富貴在天為仁由己
以道事君死而後已梁武帝撰孔子正言竟述懷詩
曰志學恥傳習弱冠闕師友愛悅夫子道正言思善誘
刪次起實沈殺青在建酉孤陋乏多聞獨學少擊叩仲
冬寒氣嚴霜風折細柳白水凝澗溪黃落散堆阜康哉
信股肱惟聖歸元首獨歎予一人端然無四友唐李
嶠經詩曰漢室鴻儒盛鄒堂大義明五千道德闡三百
禮儀成青紫方拾芥黃金徒滿籝誰知懷逸辨重席冠
羣英
原賦後漢杜篤書槴賦曰惟書槴而麗容象君子之淑
德載方矩而履規加文藻之修飾能屈伸以和禮體淸
淨而坐立承尊者之至意惟高下之消息雖轉旋而屈
撓時傾斜而反側抱六藝而卷舒敷五經之典式增
唐許堯佐五經閣賦曰於是六籍咸萃百代無遺恭儉
之教比事之辭虞夏商周之五典國風雅頌之四詩既
精微之與廣博莫不森羅而在兹文移科斗之質字列
魚魯之竒軸星攅而花散帶蜺舒而草滋&KR0905;檻風來動
芸香之苾苾綺疏日映見鉛槧之纍纍
原贊晉王凝之妻謝氏論語贊曰衛靈公問陳於孔子
孔子對曰爼豆之事則嘗聞之軍旅之事未之學也庶
則大矣比德中庸斯言之善莫不歸宗麤者乖本妙極
令終嗟我懷矣興言攸同孔子曰民之於仁也甚於水
火水火吾見蹈而死者矣未見蹈仁而死者也
原銘後漢李尤經橈銘曰瞻之在前忽焉在後進新習
故不舍于口子在川上逝者如斯及年廣學無問不知
原啓梁劉孝綽謝為東宮奉經啓曰皇太子四術夙知
三善非學猶復旁求儒雅應物稽疑業光夏校德茂周
庠諸侯宋魯於焉觀則參陪盛禮莫非國華臣雖職典
經圖而同官不一推擇而舉尚多髦俊寵光曲被獨在
𨕖中他日朝聞猶甘夕死况兹恩重彌見生榮
周易一
原劉熙釋名曰易者言變易也帝王世紀曰庖犧氏
作八卦神農重之為六十四卦黃帝堯舜引而伸之分
為二易至夏人因炎帝曰連山殷人因黃帝曰歸藏文
王廣六十四卦著九六之爻謂之周易漢書曰文王
重易六爻作上下篇孔子為彖象繫辭文言序卦之屬
十篇故曰易道深矣人更三聖代歷三古(周易正義曰伏羲重卦周)
(公作爻辭此說與帝王世紀不合又孔子作十篇亦曰十翼初卜商為易傳至兩漢傳之有能名家者有施讐)
(孟喜梁丘賀京房費直高相又東漢鄭玄魏王弼並注易施孟諸家自漢及魏並得立而傳者甚衆至西晉梁)
(丘施高三氏亡孟京二氏有書無師而鄭玄王弼所傳則費氏之學)周禮春官太卜掌
三易之法一連山二歸蔵三周易其經卦皆八别六十
有四以八命贊易之占增禮記曰昔者聖人建天地
隂陽之情立以為易易乾鑿度孔子曰易卦六十四
分而為上下象隂陽也陽道純而竒故上篇三十以象
陽隂道不純而偶故下篇三十四以象隂鄭玄易論
曰易一名而含三義易簡一也變易二也不易三也
孔穎達正義曰夫易者變化之總名改換之殊穪程
頥易傳序曰易變易也隨時變易以從道也孝經援
神契曰易長於變書考命符授河(宋均注曰授河者授河洛以考命符也)
京房易傳曰乾坤者隂陽之根本坎離者隂陽之性
命王弼周易明象篇曰言者所以明象得象而忘言
象者所以存意得意而忘象猶蹄者所以在兔得兔而
忘蹄筌者所以在魚得魚而忘筌然則言者象之蹄也
象者意之筌也宋史王柏傳曰伏羲則河圖以畫八
卦文王推八卦以合河圖河圖者先天後天之宗祖也
新語道基篇曰乾坤以仁和合八卦以義相求中
說問易篇曰卦者智之鄉也動之序也通書精藴章
曰易何止五經之源其天地鬼神之奥乎正蒙曰易
一物而三才隂陽氣也而謂之天剛柔質也而謂之地
仁義德也而謂之人讀書錄曰畫前之易即太極也
太平御覽王粲荆州文學官志曰夫易惟談天入神
致用故繫稱旨遠辭文言中事隠韋編三絶固哲人之
驪淵也顔延之庭誥曰易首體備能事之淵唐文
粹陸贄奉天請延訪朝臣表曰通天下之情者莫智於
聖人盡聖人之心者莫深於易象宋文鑑游酢孫莘
老易傳序曰易之為書該括萬有而一言以蔽之則順
性命之理而已玉海荀爽曰乾起坎而終於離坤起
離而終於坎坎離者乾坤之象而隂陽之府朱震曰
文王作易以乾坤坎離為上經之用以艮兊震㢲為下
經之用
周易二
增易通卦騐曰遂皇始出握機矩表計冥其刻白蒼牙
通靈(伏羲)昌之成(文王)孔寅命明道經伏易作易仲命德維
紀衡(仲謂仲尼四仲之卦震兊坎離也維者四角之卦艮巽坤乾也周文增通八八之節轉序三百八十)
(四爻以繫正命之瑞故正其本而萬物理矣差之毫釐失之千里)禮記孔子曰我欲
觀殷道是故之宋而不足徵也吾得坤乾焉高士傳
曰田何字子莊齊人自孔子受易五傳至何惠帝時何
年老家貧守道不仕帝親幸其廬以受業終為易者宗
前漢書丁寬傳曰寬字子襄初梁項生從田何受易
時寬為項從者讀易精敏才過項生遂事何學成何謝
寬寬東歸何謂門人曰易已東矣朱雲傳曰雲字游
時少府五鹿充宗為梁丘易元帝好之欲考其異同令
充宗與諸易家論辨諸儒莫敢抗有薦雲者召入抗首
而請連拄五鹿君故諸儒為之語曰五鹿嶽嶽朱雲折
其角後漢書張興傳曰興字君上拜太子少傅顯宗
數訪問經義弟子著錄至萬人為梁丘家宗洼丹傳
曰丹字子玉世傳孟氏易建武初為博士作易通論七
篇世號洼君通丹學義研深易家宗之號為大儒晉
書王湛傳曰湛字處仲幼有隠德人莫能知兄子濟每
輕之嘗詣湛見牀頭有周易問曰叔父何用此為湛曰
體中不佳時脫復看耳濟請言之湛因剖析元理皆濟
所未聞也乃歎曰家有名士三十年而不知濟之罪也
唐書王勃傳曰勃字子安嘗讀易夜夢若有告者曰
易有太極子勉思之寤而作易發揮數篇衛大經傳
曰大經邃於易人謂之易聖龍城錄唐上元中道士
王遠知善易作易總十五卷一日曝書雷雨忽至冥霧
中一老人下叱曰所注書何在帝令吾攝六丁雷電追
取遠知傍徨據地旁見青衣已捧書立矣老人責曰上
方禁書何得混蔵緗帙遠知戰懼對曰靑丘元老傳授
也宋史王昭素傳曰昭素博通九經尤精詩易以王
韓鄭馬為未盡乃著易論三十篇開寶中李穆薦之朝
召見於便殿令講乾卦至飛龍在天上曰此書豈可令
常人見昭素對曰此書非聖人不能合其象李穆傳
曰穆字孟雍從酸棗王昭素受易盡究其義素謂曰子
所能得精理往往出吾意表以所著易論授之馮元
傳曰元字道宗真宗試進士殿中召元講易元進說曰
地天為泰者以天地之氣交也惟上下相與則可以輔
相天地財成萬物帝說七歲讀易母夜夢異人以紺蓮
華與元吞之且曰讀此後必貴顯范仲淹傳曰仲淹
字希文汎通六經長於易學者多從質問張載傳曰
載字子厚常坐虎皮講易京師聽從者甚衆一夕二程
至與論易次日語人曰比見二程深明易吾弗及也汝
輩可師事之撤坐輟講邵雍傳曰雍字堯夫北海李
之才攝其城令聞雍好學嘗造其廬謂曰子亦聞物理
性命之學乎乃事之才受河圖洛書妙悟神契遂衍宓
羲先天之旨著皇極經世觀物内外篇羅從彦傳曰
從彦字仲素嘗從楊時講易至乾九四爻云伊川說甚
善鬻田走涪見頥問之頥反覆以告從彦謝曰聞之龜
山具是矣乃歸卒業李椿傳曰椿字夀翁年三十始
學易其言於朝廷措諸行事皆易之用朱熹嘗銘其墓
謂其逆知得失不假蓍龜金史高仲振傳曰仲振博
極羣書尤深易皇極經世元史張特立傳曰特立字
文舉通程氏易所著書有易集傳余闕傳曰闕字廷
心守安慶時羣盜環布四外闕居其中少暇即注周易
明紀永樂二年九月侍講學士王達侍皇太子進講
乾九四爻舉儲貳為說皇太子召楊士竒問曰達不含
譏否士竒對曰此本宋儒胡瑗之說也曰常人得此爻
亦舉此說乎士竒曰程子云凡卦六爻人人有用君有
君用臣有臣用無所不通皇太子大悦吾學編吳與
弼傳曰白沙常以周易疑義相質與弼曰過淸河可叩
龍潭老人白沙往謁適龍潭雨中蓑笠犂田延至其家
與之對榻信宿辨析疑義白沙歎服而去
周易三
原八卦六虛(周易曰易有太極是生兩儀兩儀生四象四象生八卦八卦定吉凶又曰易)
(之為書也屢遷變動不居周流六虚注曰六虚六位也)言樞道籥(又曰言行君子之樞)
(機道易乾鑿度曰易者易也變易也不易也管三成德為苞籥鄭玄注曰管猶兼也一言而兼此三事以成)
(其德道之苞籥齊魯之間名門戶及蔵器之管為籥)擬議範圍(周易曰擬之而後言議之)
(而後動擬議以成其變化擬又曰範圍天地之化而不過王弼注曰範圍者範天地而周備其理)幽
贊發揮(易說卦曰昔者聖人之作易也幽贊於神明而生蓍又曰發揮於剛柔而生爻)
九師五子(劉向别錄曰所校讐中易傳淮南九師道訓除複重定著十二篇淮南王聘善為易)
(者九人從之采獲署曰淮南九師書六又曰所校中易傳古五子書除複重定著十八篇分十四卦著之日)
(辰自甲子至于壬子凡五子故號曰五子以上俱初學記)知命斷志(上天知命子曰昔)
(者聖人之作易也建隂陽天地之情立以為易雖有明智之心必進斷其志焉)增翠媯白
巖(河圖挺輔佐云天老告黃帝云河有龍圖洛有龜書帝有翠媯之川有大魚出魚没而圖見山堂肆考)
(曰紹聖間程頥削籍竄涪居白巖注易淵源所漸皆為名士)蒼牙赤鳥(上詳周易二)
(易通卦騐曰文王得赤鳥而演易)道化達微(上詳總載一書駱賓王上裴侍郎曰易)
(曰書不盡言言不盡意然則義在乎象非書無以達其微辭隠乎情非言無以鑒其旨)嶽嶽
鏗鏗(上詳易二丘後漢書楊政傳曰政字子行從代郡范升受梁易善說經京師為之語曰說經鏗鏗)
(楊子行)負苓治篾(王績負苓者說曰文中子講道於白牛之溪程氏退省於松下語周)
(易薛收曰不及伏羲氏乎何辭之多也俄而有負苓者曰吾子何歎也收曰吾聞之師曰易者道之源也伏羲)
(畫卦而文王繫之不逮省文矣以為文王病也負苓者曰昔者伏羲之未畫也三才其不立乎四序其不行乎)
(百物其不生乎萬象其不森乎何營營乎而費畫也隨宋史譙定傳曰初程頥之父珦嘗守廣漢頥與兄顥)
(侍遊成都見治篾篐桶者挾冊就視之則易也欲致詰而篾者先曰若嘗學此乎因指未濟男之窮兄弟渙然)
(有所省翼日再過之則去矣其後袁滋入洛問易于頥頥曰易學在蜀爾盍往求之滋入蜀訪尋久無所遏已)
(而見賣醬薛翁於眉卭間與語大有所得)天心月窟(張說麗正殿賜宴應制詩曰誦詩聞)
(國政講易見天心地邵雍觀物詩曰乾遇巽時為月窟逢雷處即天根)原一生兩(游酢)
(孫莘老易傳序曰三極之道皆原於一易啓蒙曰聖人畫卦自兩而生)觀兔烹魚(性理)
(大全程子曰若果無圖書八卦亦須作因見賣兔者曰只觀此兔亦可作八卦邵雍漁樵對問曰漁者垂釣)
(於伊水之上樵者過之析薪烹魚而食之飫而論易)金板玉笈(拾遺記夏禹篇曰見一神)
(蛇身人面禹因與語神即示八卦之圖列於金板之上龍城錄曰王遠知作易總老人攝六丁追取曰上方)
(禁書自有飛天保衛玉笈金科秘蔵元都下詳易二)生兩儀𩔖萬物(易繫辭云易有)
(太極是生兩儀云云韓注曰太極者無稱之稱無不可得而名取有之所極况之太極者也夫有必本于無兩)
(儀天地也四象春木夏火秋金冬水八卦乾坤之屬也又云伏羲仰觀象于天俯觀法于地觀鳥獸之文與)
(地之宜近取諸身遠取諸物于是始畫八卦以通神明之德以𩔖萬物之情)仲尼讃宣
子見(八卦之說謂之八索求其義也又仲尼讃易道以黜八索傳曰韓宣子觀書太史氏見易象與魯)
(春秋曰周禮盡在魯矣吾乃今知周公之德與周之所以王也易象曰周公所作爻辭也故云乃知周公之德)
得乾坤終蒙艮(上見易二為朱子通書蒙艮章注曰靜者主故以蒙艮終焉)
感為體智之鄉(世說曰殷荆州仲堪曾問遠公云易以何為體荅曰易以感為體銅山西)
(崩靈鐘東應便是易也下見上一)察時變發天真(韓休蘇頲文集序曰易有四象)
(有天文焉有人文焉所以察時變而觀化也明桑悦感懷詩曰義經發天真)祖三皇更
四聖(邵雍觀物内篇曰孔子贊易自義軒而下祖三皇也蔡九峯洪範皇極經世序曰易更四聖而象)
(已著範錫神禹而數不傳)知進退識親疎(邵雍閒行吟曰否泰悟來知進退乾坤見)
(了識親疎)九聖微言數年加學(九聖之微言自伏羲至孔子孔子曰加我數)
(年五十以學易知命之年乃讀至命之書)下學上達彰往考來鈎深
索隠通幽洞元設卦明象觀爻立辭通乾流
坤包河統洛(正義春秋緯曰河以通乾出天苞洛以流坤吐地符下見後元袁桷七觀)
誦易滅怪說卦息爭(北齊書權會傳曰會字正理貧無僕隸初任助教恒乘驢)
(上下會夜出城鐘漏已盡會獨乘驢忽有一人牽頭一人隨後有異生人漸漸失路心甚怪之遂誦易經上篇)
(一卷不盡前後二人忽然離散清宋史劉清之傳曰高安李好古與族人以財為訟見之豫章清之為說訟)
(家人二卦好古惕然遽舍所訟市程氏易以歸卒為善士)三爻足矣一言蔽之
(吳志虞翻别傳曰翻初立易注奏上曰臣郡吏陳桃夢臣與道士相遇布易六爻撓其三以飲臣曰易道在天)
(三爻足矣注下詳道籥)貫通三才該括萬有(宋史郭雍傳雍之言曰易貫通)
(三才包括萬理下見上)内象外象方圖圓圖(皇極經世書曰易有内象理數)
(是也有外象指定一物而不變者是也氣性理大全胡氏曰方圖見卦畫之所以立圓圖見卦之所以行)
二十四氣三十六宮(蘇轍古史考曰伏羲造八卦始作三畫以象二十四氣)
(邵子觀物詩曰天根月窟時來往三十六宮總是春熊氏注云三十六宮此就先天八卦圖看以八卦圓圖言)
(之乾三畫坤六畫則數九也震坎艮各五書則數十五也㢲離兌各四畫則數十二也合之為三十六宮云)
雪菴和尚龍潭老人(吾學編雪菴和尚傳曰和尚名暨不知其姓靖難初落髮)
(為僧走重慶有隠士杜景賢知和尚非常人與之遊往來白龍諸山山旁有松柏灘為寺居之昕夕誦經山中)
(人不知書且謂誦佛經乃不知其誦易乾卦也下見上)
周易四
原發揮於剛柔(易說卦云云謹案發揮發散也此明剛柔發散變動相趨而生爻位)觀
變於隂陽(易說卦云云韓注曰卦象也卦則雷風相薄山澤通氣擬象陰陽變化之體也)鈎
深致遠(繫辭云探賾索隠鈎深致遠以定天下之吉凶成天下之亹亹者莫大乎蓍龜謹案亹亹煩多)
(貎此明蓍龜能探取妙賾索求隠藏鈎引極深要致殊遠也)窮理盡性(說卦云窮理盡性以)
(至於命案孔疏曰蓍數既生爻卦又立易道周備無理不盡聖人用之上以和恊順成聖人之道德下以治理)
(斷人倫之正義又能窮極萬物深妙之理究盡生靈所禀之性物理既窮生性又盡至于一期所禀之命莫不)
(窮其短長定其吉凶故曰和順于道德而理於義窮理盡性以至於命也)彌綸天地(繫辭云易)
(與天地準故能彌綸天地之道仰以觀天文俯以察地理是故知幽明之故原始反終故知死生之說)
感而遂通(繫辭云易無思也無為也寂然不動感而遂通天下之故非天下之至神其孰能與於此)
寂然不動(詳見上)見天下之賾(又云聖人有以見天下之賾而擬諸其形)
(容象其物宜是故謂之象謹案賾深也妙也此聖人制易必有所以能見天下之深妙極理故以乾坤則剛柔)
(各有其體萬物各有所宜即是卦象也)成天地之文(又云參伍以變錯綜其數通其變遂)
(成天地之文極其數遂定天下之象非天下之至變其孰能與于此)上經象天下經叶
歷(春秋說題辭曰易者氣之節含五精宣律歷上經象天下經叶歷也)定吉凶(繫辭云八卦定)
(吉凶吉凶生大業謹案八卦既立則有得失故吉凶可定也)示悔吝(蘇子云道陰陽示悔吝莫)
(過於易)其旨遠其辭文(繫辭云其旨遠其辭文其言曲而中其亊肆而隠謹案聖人之)
(制易其旨趣玄遠其文辭華美隨爻辭變動而委曲皆中其理百事皆顯也)天下之至變
(繫辭見前案此則大易至極變通故能知天下之事若非此道誰能參與於此也)天下之至
精(又云是以君子將有為也將有行也問焉而以言其受命也如嚮無有遠近幽深遂知來物非天下之至)
(精其孰能與于此)聖人之道四焉(又云易有聖人之道四焉以言者尚其辭以動者尚)
(其變以制器者尚其象以卜筮者尚其占案此明聖人制易以顯聖道令物慕尚也)聖人以此
洗心(繫辭云云案此明聖人用大易之道洗滌已心及萬物之心也孔疏云萬物有疑則卜之是蕩其疑)
(心行善則吉行惡過凶是蕩其惡心也)讃以微言(仲尼)詳其大義(輔嗣)
羲文之易(文選)性命之理(以斷天下之疑知性命之理)六爻之變
三絶之勤(孔子讀易韋編三絶)玄奥之言精微之義撮
造化之樞達剛柔之變顯天地之奥知鬼神之
情(以上俱白帖)清明條達易義也(淮南子)增易聖(見上)易
癡(明詩紀事周之翰字申甫華亭人博極羣書尤精易學自號易癡道人)得河内(隋書經籍)
(志曰秦焚書周易獨存惟失說卦三篇後河内女子得之)得閬中(宋史尹焞傳曰焞自商州奔蜀)
(至閬得程頥十卦于其門人吳稽中又得全卦于其壻邢純拜而受之)畫前有(邵雍詩曰須信)
(畫前原有易始知刪後更無詩)畫上生(性理大全程子曰河圖洛書其始止於畫上便生義)
讀易洞(宋史譙定傳曰定字天授學易於郭曩氏盖象數之學也一日至汴聞程頥講道於洛棄其學)
(而學焉後頥眨涪北山有巖師友遊泳其中涪人名之曰讀易洞)寫易軒(明文衡王禕寫易軒)
(記曰以愚方太史晩益好易嘗即寫易之軒而以寫易名之)至損而歎(說苑正諫篇曰孔子)
(讀易至于損益則喟然而歎子夏避席而問曰夫子何為歎孔子曰夫自損者益自益者損吾是以歎也)
至賁而歎(又反質篇曰孔子卦得賁喟然仰而歎息意不平子張進舉手而問曰師聞賁者吉卦而)
(歎之乎孔子曰賁非正色也是以歎之)一名二義(易乾鑿度曰易一名而含二義所謂不易)
(也變易也)一物三才(見上)能事之淵(見上)生民之府(邵雍觀物)
(内篇曰易為生民之府)申王難顧(南史關康之傳曰康之字伯愉晉陵顧悅之難王弼易義)
(四十餘康之申王難顧遠有情理)黜鄭置王(玉海晁說之曰易雜老莊而專明人事則自王)
(弼始江左祖尚玄虚弼學滋盛然晉專立鄭學宋元嘉王鄭兩立顔延之為祭酒而黜鄭置王)精微
在易(性理大全陳氏曰昔夫子之道其精微在易而所以語門人皆日用常道未嘗及易也)踐
履是易(又尹氏曰趙岐謂孟子通五經尤長于詩岐未為知孟子者孟子踐履處是易也)以
艮名室(文獻通考陳氏曰郭雍頥正自言其父忠孝受學於程伊川伊川示以易之艮曰艮止也學道)
(之要無出於此自是覺讀易有味牓其室曰兼山)以復為佩(宋史劉子翬傳曰朱熹請益子)
(翬告以易之不遠復三字俾佩之終身以為學易者當先復)畫沙成卦(又朱熹傳曰少從羣)
(兒戲沙上獨端坐以指畫沙視之乃八卦也)畫地為卦(元史巴延傳曰巴延生二歲嘗以指)
(畫地或三或六若為卦者)文字之祖(性理大全朱子曰此易之為書文章之祖義理之宗也)
性命之源(通書曰大哉易也其性命之源乎)乾坤易之門(易繫辭曰乾坤)
(其易之門邪)陰陽易之馬(明桑悅感懷詩曰隂陽易之馬天地道之府)潔淨
精微之儒(羣輔錄八儒篇曰公孫氏傳易為道為潔淨精微之儒)物理性命之
學(見上)決嫌疑定猶豫(啓蒙序曰聖人觀象以畫卦推蓍以命爻使天下之人皆有以)
(決嫌疑定猶豫)大父母小父母(邵雍八卦正位圖曰乾坤大父母也故能生八卦復姤小)
(父母也故能生六十四卦)先天易後天易(性理大全朱子曰據邵氏說先天者伏羲所畫)
(之卦也後天者文王所演之卦也)蓍以七備卦以八用(玉海唐一行專明大衍之)
(數云云)交易為體變易為用(薛瑄讀書錄曰交易為體以定位言天地上下四方)
(是也在横圖上變易為用以流行言寒暑往來是也在圓圖上)先天宗乾後天宗震
(性理大全陳氏曰統天者莫若乾先天卦位宗一乾也主器者莫若長子後天卦位宗一震也)上經
起三下經終四(皇極經世書曰坤統三女于西南乾統三男於西北上經起於三下經終於四)
(皆交泰之義也)乾坤縱而六子橫震兊横而六卦縱(又云乾坤縱而)
(六子横易之本也震兊横而六卦縱易之用也)蓍德圓以况天數卦德方以
况地數(又曰蓍德圓以况天數故七七四十九蓍卦德方以况地數故八八六十四卦)
周易五
原詩晉傅咸周易詩曰卑以自牧謙尊而光進德修業
既有典常輝光日新照於四方小人勿用君子道長
增宋邵雍乾坤吟曰用九見羣龍首能出庶物用六利
永貞因乾以為利四象以九成遂為三十六四象以六
成遂為二十四如何九與六能盡人間事朱熹易詩
曰立卦生爻事有因兩儀四象已前陳須知三絶韋編
者不是尋行數墨人又曰潛心雖出重爻後著眼何
妨未畫前識得兩儀根太極此時方好絶韋編
增贊宋朱熹易象贊曰太極肇判陰降陽升陽一而施
隂兩而承惟皇昊義仰觀俯察竒偶既陳兩儀斯設既
幹乃支一各生兩陰陽交錯以立四象奇加以奇曰陽
之陽竒而加耦陰陽以章耦而加竒陰内陽外耦復加
耦陰與隂會兩一既分一復生兩三才在目八卦指掌
竒竒而竒初一曰乾竒竒而耦兊次二焉竒耦而竒次
三曰離竒耦而耦四震以隨耦竒而竒㢲居次五耦竒
而耦坎六斯睹耦耦而竒艮居第七耦耦而耦八坤以
畢初畫為儀中畫為象上畫成卦人文斯朗因而重之
一貞八悔六十四卦由内達外交易為體往此來彼變
易為用時靜而動降帝而王傳夏歷商有占無文民用
弗彰文王繫彖周公繫爻視此八卦二純六交乃乾斯
父乃坤斯母震坎艮男㢲離兊女離南坎北震東兊西
乾坤艮㢲位以四維建官立師命曰周易孔聖傳之是
為十翼遭秦弗燼及宋而明邵傳羲畫程演周經象陳
數列言盡理得彌億萬年永著常式
原書後漢孔融荅虞仲翔書曰示所著易傳自商瞿以
來舛錯多矣去聖彌遠衆說騁辭曩聞延陵之理樂今
覩吾君之治易知東南之美者非但會稽之竹箭焉又
觀象雲物察應寒温原本禍福與神會契可謂探賾窮
道者已方世清聖上求賢者梁丘以卦筮寧世劉向以
洪範昭名想當來翔追蹤前烈相見乃盡不復多陳
增序唐孔穎達周易正義序曰夫易者象也爻者效也
故能彌綸宇宙酬酢神明斯乃乾坤之大造生人之所
益也若夫圖出于河則八卦宣其象麟傷于野則十翼
彰其用業資九聖時歷三古及秦亡金鏡未墜斯文漢
理珠囊重興儒雅其傳易者西都則有丁孟京田東都
則有荀劉馬鄭大體更相祖述非有絶倫惟魏世王輔
嗣之注獨冠古今江左諸儒競傳其學河北學者罕能
及之
尚書一
原釋名曰書者言書其時事也前漢書藝文志曰書
以廣聽尚書正義曰上世帝王之遺書有三墳五典
訓誥誓命孔子刪而序之斷自唐虞以下迄于周凡百
篇以其上古之書故曰尚書遭秦滅學並亡漢興濟南
人伏勝能口誦二十九篇至文帝時欲立尚書學以勝
且九十餘老不能行乃詔太常掌故晁錯就其家傳受
之(伏生為尚書傳四十一篇歐陽大小夏侯傳其學各有能名是曰今文尚書劉向五行傳蔡邕勒石經皆)
(其本也)其後魯共王壞孔子故宅於壁中得古文尚書論
語悉以書還孔氏武帝乃詔孔安國定其書作傳義五
十八篇(安國書成後遭漢巫蠱事不行至魏晉之際滎陽鄭沖私於人間得而傳之獨未施行東晉汝)
(南梅賾奏上始列於學官此為古文尚書)伏羲神農黃帝之書謂之三墳
(孔安國尚書序云言大道也)少昊顓頊高辛唐虞之書謂之五典(孔安)
(國尚書序云言常道也)文心雕龍曰聖賢言辭總為尚書增
孔叢子曰子夏問書大義子曰吾於帝典見堯舜之聖
焉於大禹臯陶謨益稷見禹稷臯陶之忠勤功勲焉於
洛誥見周公之德焉故帝典可以觀美大禹謨禹貢可
以觀事臯陶謨益稷可以觀政洪範可以觀度秦誓可
以觀義五誥可以觀仁甫刑可以觀誡遇斯七者則書
之大義舉矣孔子曰書之於事也遠而不闊近而不息
志盡而不怨辭順而不諂法言曰虞夏之書渾渾爾
商書灝灝爾周書噩噩爾下周者其書誰乎中說曰
不學書無以制議邵子觀物内篇曰書為長民之府
劉歆七略曰尚書直言也王粲荆州文學官志曰
尚書則覽文如詭而尋理即暢陸質復友生論文書
曰書則記言之史也文獻通考石林葉氏曰書非一
代之言也其文字各隨其世不一其體然大抵簡質淵
慤不可強通自立政而上非伊尹周公傅說之辭則仲
虺祖伊箕子召公其君臣相與往來告誡論說則堯舜
禹湯文武是也是以其文峻而旨遠自立政而下其君
則成王穆王康王平王其臣則伯禽君陳君牙下至於
秦穆公其辭則一時太史之所為也是以其文亦平易
明白意不過其所言又九峯蔡氏曰按漢儒以伏生
之書為今文而謂安國之書為古文以今考之則今文
多艱澀而古文反平易或者謂紀錄之實語難工而潤
色之雅辭易好故訓誥誓命有難易之不同此為近之
然伏生倍文暗誦偏得其所難而安國定於科斗錯亂
磨滅之餘乃專得其所易則又有不可解者明文衡
方希古雜著曰予讀書至畢命然後知周公之忠厚也
尚書二
增竹書紀年曰禹即位洛出龜是為洪範文王世子
曰冬讀書典書者詔之書在瞽宗尚書緯曰孔子求
書得黃帝元孫帝魁之書迄於秦穆公凡三千二百四
十篇斷遠取近定可為世法者百二十篇尚書大傳
曰子夏讀書畢見夫子夫子問何為於書對曰書之論
事昭昭如日月之代明纍纍如星辰之錯行孔叢子
居衛篇曰子思年十六適宋宋大夫樂朔與之言學焉
朔曰尚書虞夏數四篇善也下此以訖秦誓效堯舜之
言耳殊不如也前漢書傳曰歐陽生字和伯千乘人
也事伏生授兒寬寬又受業孔安國寬有俊才初見武
帝語經學上曰吾始以尚書為樸學弗好及聞寬語可
觀又曰倪寬千乘人也治尚書以郡國𨕖詣博士受
業孔安國貧無資因為弟子都養時行賃作帶經而鋤
休息輙讀誦後漢書傳曰孫期字仲彧濟陰成武人
也習京氏易古文尚書家貧事母至孝牧豕於大澤以
奉養遠人從學者皆執經壟畔以追之唐文粹昔太
宗因聽政之暇觀覽尚書謂侍臣曰朕每庶幾唐虞亦
思公等比肩稷契唐書崔仁師傳曰時校書郎王元
度注尚書毛詩詆孔鄭舊學請遂廢詔諸大儒議博士
以下不能詰河間王孝恭請與孔鄭並行仁師以元度
不經條不合大義者奏之元度報罷文獻通考安國
古文尚書至晉齊間始顯唐孝明不喜古文以今文易
之太平御覽唐書曰開元中宋璟嘗手寫無逸為圖
以獻玄宗置之内殿出入觀省成誦在心每歎古人至
言後代莫能及文獻通考唐舊紀曰穆宗即位召侍
講學士韋處厚路隋於太液亭講毛詩關雎尚書等篇
既罷並賜緋魚又曰盧碩以洪範篇書於縑素為章
以奏之太平御覽唐書曰文宗纂尚書中君臣事蹟
命工圖寫於太液亭朝夕觀覽宋史傳曰崔頥正封
丘人真宗訪達經義者李至以頥正對翌日召見於苑
中講尚書大禹謨賜以牙緋又曰丁度字公雅強力
學問好讀尚書嘗擬書命十餘篇又曰楊安國字君
倚孫奭與馮元薦安國為國子監直講并召其父光輔
至仁宗命說尚書光輔曰堯舜之道遠而未易行願講
無逸一篇時年七十餘矣而論說明暢帝悅又曰豐
稷字相之哲宗幸太學命講尚書無逸篇賜四品服
又曰張虙字子宓兼吳益王府教授改兼莊文府講毛
詩終篇乞以所讀諸子改讀尚書帝曰吾固以詩書成
麟趾之美也文獻通考陳氏曰晦菴於書獨無訓傳
每謂斷簡脫文處不可強通晚乃屬之蔡沈元好問
耶律履神道碑曰章宗為金源郡王以公該洽每以經
史疑義為質公承間請曰殿下注意何書章宗曰方授
左氏春秋公曰左氏多權詐駁而不純尚書孔子載聖
賢純一之道願留意焉章宗善之曰純儒之言也元
史元明善傳曰明善字復初為翰林直學士仁宗詔節
尚書經譯其關政要者以進書成每進一篇帝必稱善
曰二帝三王之道非卿莫聞也吾學編宋濓傳曰濓
字景濓浙東浦江人己巳正月太祖御端門論黃石公
三略濓對曰尚書典謨帝王大經大法靡不畢具願陛
下留意明紀曰洪武二十年二月太祖親注尚書洪
範成命贊善劉三吾序其後野記曰太祖以尚書咨
羲和惟天陰隲下民二處蔡沈注誤命儒臣改正為書
傳會𨕖刊示天下學者又天順元年禮部請皇太子
出閣讀書上曰且讀何書李賢對曰宜先大學尚書上
曰書經有難讀者賢對曰如二典三謨太甲伊訓說命
諸篇明白易簡可先講讀吾學編岳正傳曰正字季
方進士及第王忠肅公薦其有宰相才召對文華殿問
讀何經正對曰尚書曰是書經尤善明詩紀事曰李
東陽字賓之四歲舉神童六歲八歲兩召見講尚書大
義
尚書三
原帝書王制(春秋說題辭曰尚書凡百二篇第次委曲尚者上也帝王遺書也孔安國尚)
(書序曰先君孔子討論墳典斷自唐虞以下訖于周舉其宏綱撮其樞要凡百篇示人主以軌範也帝王之制)
(坦然明白)三家百篇(劉歆七略曰尚書直言也始歐陽氏先君名之大夏侯小夏侯復立)
(于學官三家之學于今尤為詳者孔安國尚書序曰先君孔子睹史籍之煩又懼覽之不一斷唐虞以訖于)
(周典謨訓誥誓命之文凡百篇)授河出洛(孝經援神契曰易長于變書考命符授河宋均)
(注曰授河者授河洛以考命符也興尚書曰天乃錫禹洪範九疇孔安國注曰天禹洛出書)直言
證義(上詳三家注斷劉歆七略曰詩以言情情者信之符書以決斷者義之證以上俱初學記)
增畀姒觀周(東京賦曰洛書畀姒虞隋書經籍志曰孔子觀書周室得夏商周四代)
(之典刪其善者上自虞下至周為百篇)溫純淵慤(揚雄解嘲曰典謨之書雅頌之聲不)
(温純深潤則不足以揚鴻烈而章緝熙下見上)七觀十例(上見一例玉海書為有)
(十曰典謨貢歌誓誥訓命征範)始旦中天(高士廉文思博要序曰虞夏之書猶旭日之始)
(旦中邵雍曰唐虞其天而興乎)元龜寶範(唐書崔植傳曰初穆宗問貞觀開元治道)
(植曰宋璟嘗手寫無逸圖以獻臣今願陛下以無逸為元龜元文𩔖董府君神道碑曰公諱陞從幸上都詔)
(書曰尚書者帝者之寶範臣軌粲然譯為國語朕便于觀覽)憲度元良(姚鉉唐文粹序)
(曰書之典有典謨之憲度焉周程敏政明文衡後序曰典謨訓誥虞夏商之元良也)得西州
藏孔壁(後漢杜林字伯山于西州得漆書古文尚書一卷常愛之衛宏徐邈皆受林學出古文示)
(宏等曰林流離兵亂常恐此道遂絶何意衛子徐生復能傳之是斯道竟不墜地古文雖不合時務然禮失求)
(之于野古文不猶愈于野乎願生無晦所學古文遂傳于世下詳初學記)斷唐虞黜
丘索(上見一迄元文𩔖袁桷策問曰孔子刪述自唐虞二典以于周文侯之命附以費誓秦誓而三墳)
(八索九丘皆芟而不錄)寫太液列邇英(上詳二英玉海仁宗初建邇閣書無逸)
(于屏)書縑素刻琬琰(又曰盧碩以洪範篇書于縑素為章以上之又曰乾道七年)
(正月出敬天圖示輔臣上曰朕自取尚書所載敬天事編為兩圖朝夕觀覽名之曰敬天圖虞允文奏願頒此)
(圖刻之琬琰)武成三策秦誓一篇(孟子曰吾于武成取二三策而已矣陸)
(德明經籍典文曰漢宣帝太始中河内女子得秦誓一篇)
尚書四
原二帝之迹三王之義(春秋說題辭曰尚書者二帝之迹三王之義所以推明其授受)
(之際也又曰明天地之情帝王之功)垂文象布節度(尚書璇璣鈐曰尚書篇題號尚者上)
(也上天垂文象布節度書也如天行也摘總載補此)古之號令(漢書藝文志云書者古之號令)
(號令於衆其言不立具則聽受施行者弗曉古文讀應爾雅故解古今語而可知也)雅誥奥義
(孔安國尚書序云夏商周之書雖設教不倫雅誥奥義其歸一揆注云雅正也奥深也)垂世立
教(又云討論墳典足以垂世立教也)弘道示人(又曰典謨訓誥之文所以恢弘至道故歷)
(代寶之以為大訓按此書多錄正事堪為國訓家之軌則故曰大訓以上俱北堂書鈔)義府(趙衰)
(曰郤縠敦詩書詩書義之府也)雅言(論語子所雅言)伏生傳授(漢濟南伏生年過九)
(十失其本經口以傳授)孔子訓傳(孔安國作傳其序曰研精覃思博考經籍)反魯
之刪(仲尼自衛反魯刪書)暴秦之剗(秦剗古文)臯陶略而雅周
公煩而悉(蜀志或怪諸葛亮文彩不艷而過丁寧周至時議以臯陶大賢周公至聖考之尚書臯陶)
(之謨略而雅周公之誥煩而悉則臯陶與舜禹譚周公與羣臣誓故也亮所與言者皆衆人凡士故其文旨不)
(得遂志也)藏之書府治以學官羲軒之化必在修文
虞夏之書所宜立學天之將喪焚棄於秦坑道
之既行啓發於魯壁(以上白帖)純元敦厚書教也(淮南子)
增卯柳(吳志虞翻傳曰翻奏鄭玄解尚書違失事目古文篆卯當讀為柳古柳卯同而以為昩分北三)
(苖北古别字又訓北猶别也又言所注五經違義尤甚者六十七事不可不正)頗陂(唐書藝文志曰)
(玄宗以洪範無偏無頗為不協韻改為無偏無陂)掌外史(周禮外史掌三皇五帝之書)
在上庠(見上)質而文(權德輿荅楊湖南書曰君牙畢命冏命之篇皆質而文簡而誠含章)
(而不流)峻而遠(見上)補湯征(又曰白居易補湯征一篇)讀湯誓(唐書)
(傳曰高郢子定七歲讀尚書湯誓問郢曰奈何以臣伐君郢曰應天順人又問曰用命賞於祖不用命戮於社)
(是順人乎父不能對)帝魁之書(見上)孔惠之藏(隋經籍志曰初漢武帝時魯恭)
(王壊孔子舊宅得其末孫惠所藏之書字皆古文孔安國以今文校之得二十五篇其秦誓與河内女子所獻)
(者不同)執經壟畔(見上)講經澤中(後漢書傳曰楊倫字仲理師事丁鴻習古)
(文尚書為郡文學掾遂去職不復應州郡命講授於大澤中)任昉一篇(南史傳曰任昉得一)
(篇缺簡劉顯曰是古文尚書所刪逸篇昉檢周書果如其言)蘇威一部(隋書傳曰蘇威字無)
(畏五月五日百僚上饋威獻尚書一部)詰屈聱牙(見上)文從字順(元文𩔖吳)
(澂四經序錄曰增多之書皆文從字順非若伏生之詰屈聱牙)想見三代(蔡沈呂刑注曰呂刑)
(一篇哀矜惻怛猶可想見三代忠厚之遺意)學詩之始(林氏曰舜典臯陶之賡歌三百篇之)
(權輿也學詩者當自此始)制辭之原(蔡沈說命上注曰後世史官制辭其原蓋出於此)
經傳宗祖(宋史何基曰大禹得洛書而列九疇箕子得九疇而傳洪範範圖之數不期而暗合洪範)
(者經傳之祖宗乎)綱目祖父(明文衡劉定之宋論曰資治綱目者尚書春秋之子孫尚書春)
(秋者資治綱目之祖父也)三章之詠(玉海祥符七年七月辛亥作尚書詩三章)四代
之圖(又曰仁宗時樞副范雍繪尚書四代之圖進之以備中覽)齊語誰禁(明楊維楨伏生)
(授經圖詩曰挾書嚴禁禁未開盤詰誰能禁齊語)秦焚不到(文翔鳳伏生墓詩曰秦焚不到)
(書生腹孔壁重歸女史環)名數指歸之所統(蕭穎士為陳正卿進尚書表曰太極列三)
(階五緯於上聖人著三墳五典於下至哉文乎天人合應名數指歸之大統也乎)精神心術
之所寓(明文衡周叙伏生授經圖贊序曰使非漢文求之伏生授之天下後世貿貿焉莫知聖帝明王)
(精神心術之所寓)讀伊訓有省(金史傳曰辛愿讀書至伊訓若有所省欲罷不能)
於金縢致疑(明文衡王廉迂論曰予讀書至金縢反覆詳究疑其非古書也使周公而然非周公)
(也)堯典揭第一之義(蔡沈堯典注曰首以欽之一字為言此書開卷第一義也)
秦誓列百篇之末(胡安國春秋傳曰仲尼修經列秦誓于百篇之末以見悔過能改而不責)
(人雖聖賢誥命不越是矣)
尚書五
原詩唐太宗尚書詩曰崇文時駐步東觀還停輦輟膳
玩三墳留燈披五典寒心睹肉林飛魄看沈湎縱情昏
主多克己明君鮮滅身滋累惡成名猶積善既承百王
末戰兢隨歲轉
增贊明周叙伏生授經圖贊曰大哉聖道寓諸六經煌
煌尚書實統厥成秦滅漢興斯道幾晦展也伏生爰際
其會心惟口誦以教以傳晁錯之受漢文之賢
增序唐孔穎達尚書正義序曰夫書者人君辭誥之典
古史記言之職古之王者事總萬幾發號出令義非一
揆或宣威以肅震曜或敷和而散風雨絲綸之動不可
不慎也勲華揖讓而典謨起湯武革命而誓誥興先君
尼父芟煩亂而剪浮辭舉宏綱而撮機要上斷唐虞下
終秦誓時經五代書總百篇探翡翠之羽毛拔犀象之
牙角巍巍蕩蕩無得而名郁郁紛紛於斯為盛
御定淵鑑𩔖函卷一百九十二
