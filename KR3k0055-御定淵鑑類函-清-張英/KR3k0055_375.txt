欽定四庫全書
御定淵鑑類函卷三百七十
服飾部一(冠弁)(冕幘)
冠一
原釋名曰冠貫也所以貫韜髮也增說文曰冠絭也
所以絭髮弁冕之總名也文獻通考曰唐虞以上冠
布無緌淮南子曰禹之趨時冠挂而不顧履遺而不
取原白虎通曰人所以有冠者卷也所以卷持髮也
人懷五德莫不貴德示成禮有修飾文章故制冠以飾
首别成人也增禮記曰委貌周道也(一曰玄冠今之進賢冠乃其遺)
(制)章甫殷道也(其制似夏用緇布為之)毋追(音牟堆)夏后氏之道也
(以漆布為殼以緇縫其上前廣四寸高三寸)周弁殷冔(音詡)夏收三王共皮弁
素積(周人冕而祭殷人冔而祭夏后氏收而祭)原又曰黃冠而祭息田夫
也野夫黃冠黃冠草服也又曰玄冠朱組纓天子之
冠也緇布冠繢緌諸侯之冠也玄冠丹組纓諸侯之齊
冠也玄冠綦組纓士之齊冠也縞冠玄武子姓之冠也
(有父服不純吉)縞冠素紕既祥之冠也垂緌五寸惰游之冠也
玄冠縞武不齒之服也居冠屬武自天子下逹有事然
後緌增又曰冠義始冠之緇布之冠也太古冠布齊
則緇之其緌也孔子曰吾未之聞也冠而敝之可也
又冠義曰冠者禮之始也古者冠禮筮日筮賓所以敬
冠事也敬冠事所以重禮重禮所以為國本也詩曰
彼都人士臺笠緇撮(注曰緇撮緇布冠也)又曰庶見素冠兮(刺不)
(行三年之喪也)原三禮圖曰太古冠布齊則緇之後以為冠
冠之始也今武冠則其遺像春秋繁露曰冠之在首
玄武之象也玄武貌之最嚴威者其象在後反居首者
武之至而不用者矣春秋合誠圖曰天皇太帝北辰
星也含元秉陽舒精吐光居紫宫中制御四方冠有五
采又曰黃帝冠黃文白帝冠白文黑帝冠黑文增
論語子曰赤爾何如對曰宗廟之事如會同端章甫願
為小相焉又禮記儒行曰丘長居宋冠章甫之冠
孟子曰許子冠乎曰冠曰奚冠曰冠素又曰伯夷思
與鄉人處其冠不正望望然去之原楚辭曰余幼好
此竒服年既老而不衰帶長鋏之陸離冠切雲之崔嵬
增又曰高余冠之岌岌長余珮之陸離又曰握申
椒與杜若冠浮雲之峨峨原漢輿服志曰上古穴居
而野處衣毛而冒皮後代聖人易之見鳥獸有冠角&KR0971;
胡之制遂作冠冕纓緌淮南子曰魯人身善制冠妾
善織履往徙於越而大困以有用遊於不用之鄉也
增漢張衡七辨曰微霧之冠飛翮之纓原漢官儀曰
天子冠通天冠諸侯王冠遠遊冠三公諸侯冠進賢冠
三梁卿大夫尚書二千石博士冠兩梁千石以下至小
吏冠一梁蔡邕獨斷曰鄉射行禮公卿冠委增魏
曹植與陳琳書曰夫披翠雲以為衣戴北斗以為冠帶
虹蜺以為紳連日月以為珮此服非不美也然而帝王
不服者望殊於天志絶於心矣晉摯虞遊思賦曰戴
朗月之高冠綴大珠之明璫唐車服志曰進賢冠者
文武朝參三老五更之服遠遊冠親王之服法冠一名
獬廌冠御史大夫中丞御史之服高山冠内侍省謁者
親王司閤謁者之服委貌冠郊廟文舞郎之服却非冠
亭長門僕之服
冠二
增古史考曰成王將加元服周公使人來零陵取文竹
為冠原墨子曰昔齊桓公高冠博𢃄以治其國楚莊
王鮮冠組纓絳衣博袍以治其國淮南子曰楚莊王
好觟冠楚國倣之增又曰楚文王好服獬冠楚國倣
之趙武靈王貝𢃄鵕䴊而朝趙國化之左傳曰狄人
滅衛齊桓公封衛於楚丘衛國忘亡衛文公大布之衣
大帛之冠原又曰鄭子華之弟子臧出奔宋好聚鷸
冠鄭伯聞而惡之使盜誘之八月盜殺之于陳宋之間
君子曰服之不衷身之災也增又曰衛獻公戒孫文
子寗惠子食皆服而朝日旰不召而射鴻於囿二子從
之不釋皮冠而與之言又曰晉范獻子求貨於叔孫
使請冠焉取其冠法而與之兩冠曰盡矣莊子曰盜
跖責孔子曰爾作言造語冠枝木之冠𢃄死牛之脅多
辭謬說搖脣鼓舌擅生是非以迷天下之主原又曰
曾子居衛正冠而纓絶斂襟而肘見又曰宋銒尹文
為華山之冠以自表增糓梁傳曰魯哀公會晉侯吳
子于潢池吳王夫差曰好冠來孔子曰大矣夫差未能
言冠而欲冠也原史記曰酈食其謁沛公衣儒衣冠
側注徐廣注云側注一名高山冠齊王所服以賜謁者
增又曰丞相弘燕見上或時不冠至于汲黯見上不
冠不見嘗坐武帳中黯前奏事上不冠望見黯避帳中
其敬禮如此原漢武内𫝊曰上元夫人戴九星靈芝
夜光之冠西王母戴太真晨嬰之冠漢書曰終軍上
書請受大冠長纓以羈南越王而致之闕下乃使越王
越王請舉國内屬又曰秦獄法吏冠柱後惠文冠及
張敞弟武為梁相敞使吏送至關問曰何以治梁武曰
馭黠馬者利其銜策梁國大都吏民凋敝且當以柱後
惠文彈治之耳(惠一作蟪蟬也冠細如蟬翅今御史冠)增又曰昌邑王
賀短衣大袴冠惠文冠服虔曰武冠也趙惠文所服故
號惠文或曰齊人見千歲涸澤之神名曰慶忌冠乘小
車疾馳因象其冠而服之又曰蓋寬饒初拜衛司馬
冠大冠帶長劒躬按行士卒室原劉向别錄曰鶡冠
子常居深山以鶡為冠故號鶡冠子胡廣說曰趙武
靈王以璫飾首前搖貂尾秦滅趙以其君冠賜近臣建
武時匈奴内屬世祖賜南單于常侍惠文冠東觀漢
記曰楊賜病罷居無何拜太常詔賜所服冠幘綬𢃄
增續漢書曰梁冀改輿服别制卑幘狹冠文獻通考
曰後漢永平二年詔百官執事者冠長冠後漢書曰
劉虞為公孫瓚所誅初虞以儉素為操冠敝不改乃就
補其穿及遇害瓚兵搜其内而妻妾服羅紈盛綺飾人
以此疑之魏志曰文帝賜于禁詔曰昔漢高脱衣以
衣韓信光武解綬以帶李忠誠皆人主當時貴敬功勞
今以遠遊冠與將軍齊書曰武帝幸劉悛第帝著鹿
皮冠悛設兔毛衾于牖中宴樂以冠賜悛至夜乃出
又通考曰梁天監九年司馬筠等議曰今之尚書上異
公侯下非卿士止有朝衣本無冕服既從齊祭不容同
於在朝宜依太常及博士諸齊官例著白衣絳襈中單
竹葉冠梁書曰張欣泰為直閣步兵校尉領羽林監
欣泰通涉雅好交結多士名素正直輙著鹿皮冠挾素
瑟有以啓武帝曰將家兒何敢作此舉止又曰帝臨
軒冠太子於太極殿舊制太子著遠遊冠金貂蟬翠緌
纓至是詔加金博山南史曰梁邵陵王綸於婁湖立
園廣讌酒後好聚衆賓冠手自裂破投之唾壺皆莫敢
言謝舉常預宴王欲取舉幘舉正色曰裂冠毁冕下官
弗敢聞命拂衣而起王屢召不返甚有慚色後魏書
曰崔休兼給事黃門侍郎參定禮儀帝常閱故府得舊
冠題曰南部尚書崔逞制顧謂休曰此卿家舊事也
文獻通考曰後周武帝初服常冠以皂紗全幅向後幞
髮仍裁為四脚唐書曰貞觀中太宗初服翼善冠賜
貴臣進德冠因謂侍臣曰幞頭起自周武帝盖以便於
軍容今四海無虞宜息武事此冠頗採古樣兼類幞頭
乃可常服又曰肅宗時司天韓穎奏五官正其官配
五方臣請冠上加一星衣從方色又曰侍御史朱放
請復置朱衣豸冠於内府有犯者御史服以彈後御史
張著服之以彈京兆尹嚴郢杜陽編曰唐寳歷二年
浙東貢舞女戴輕金冠以金絲結之為鸞鶴状仍飾以
五綵細珠玲瓏相續可高一尺秤之無二三分舊史
曰唐嚴武鎮成都奏杜甫為参謀甫於浣花里種竹植
樹結廬枕江縱酒嘯詠與田畯野老相狎蕩無拘檢武
過之有時不冠其傲誕如此荆湖近事曰廖融潘居
沖更唱迭和宋太宗懲五代之弊以詞賦論策取士融
曰豈知今日詩一似大市裏賣平天冠并無人問耶
宋史輿服志曰仁宗天聖二年南郊禮儀使李維言通
天冠上一字準敕廻避詔改承天冠又通考曰宋仁
宗明道元年詔禮官講皇太后謁廟儀禮官言皇太后
乘玉輅服褘衣九龍花釵冠行禮服衮衣冠儀天冠詔
可之又輿服志曰仁宗景祐三年詔臣庶之家毋得
採捕鹿胎製造冠子又通考曰仁宗皇祐元年詔婦
人所服冠高毋得踰四寸廣毋得踰一尺梳長毋得踰
四寸毋以角為之先是宫中尚白角冠梳人爭效之謂
之内樣其冠名曰垂肩等肩至有長三尺者梳長亦踰
尺議者以為服妖故禁止焉又曰神宗元豐八年禮
部言太皇太后生辰舊所供奉物於今式宜增一倍冠
朵舊用九花舊用五至是各增為十二八月禮部又言
皇太妃冠服之屬減皇后五分之一詔詳定而鄧伯温
等言皇太妃冠服禮文不載亦無故事於是從禮部所
請而冠朵用牙魚又曰徽宗大觀四年宰相奏皇后
受冊冠服當辦具帝以鄭后自陳頭冠用珠數多請服
為妃時冠增篦插三枝遂不復改製宋史志曰徽宗
宣和元年禮制局言鼔吹令丞冠又名袴褶冠今鹵簿
既除袴褶冠名不當仍舊請依舊記如三禮圖委貌冠
製從之又通考曰宋高宗初踐阼于南都隆祐太后
命内臣上乘輿服御有小冠太后曰祖宗閒燕之所服
也自神宗始易以巾願即位後退朝閒燕止戴此冠庶
幾如祖宗時氣象又曰高宗紹興三十二年禮官言
皇子服朝服則七梁額花冠遼史志曰朝服皇帝服
實里薛衮冠又曰臣僚戴氊冠金史輿服志曰皇
后冠服有犀冠減撥花樣縷金装造又曰皇后冠服
有花珠冠元史輿服志曰天子夏之服服速不都納
石失則冠珠子捲雲冠
冠三
原却敵進賢(三禮圖曰却敵冠前廣四寸通長四寸後高三寸衛士服之下詳冠一又)
(輿服志曰進賢冠古緇布冠儒者之服也前高七寸後三寸長八寸人主五梁漢大官令兩梁親省御膳為重)
(也博士兩梁崇儒也繪又北齊書曰文㐮嗣業以前司徒侯景進賢冠賜李曰卿但直心事孤當用卿為三)
(公勿學侯景叛也)鵕䴊增芙蓉(史記曰高祖時籍孺孝惠時閎孺婉侫貴幸與上卧)
(起故惠帝時郎中皆冠鵕䴊貝𢃄傅脂粉比閎籍之屬神仙服食經曰漢武帝閒居未央殿有人乘白雲駕)
(白鹿冠芙蓉冠曰我中山衛叔卿也)原鐡柱金顔(漢官儀曰侍御史周官也為柱下史)
(冠法冠一曰柱後以鐵為柱謂徐爰釋問曰通天冠金博山蟬為之之金顔)蟬翅鵲尾
(上詳冠二令漢書曰高祖為亭長以竹皮為冠所謂劉氏冠也後爵非公乘以上毋得冠劉氏冠應劭注曰)
(以竹始生皮作冠今鵲尾冠是也)却非交讓(三禮圖曰却非冠宫殿僕射史服之高三)
(寸見東觀漢䚰曰馬援與公孫述有舊援從冀入蜀述之甚喜與俱入宗廟令冠交讓冠立舊交之位)
五彩四重(三禮圖曰五彩方山冠各以其彩縠為冠天子祠廟舞八佾舞人所服輿服志曰)
(術氏冠有五彩衣青玄裳前員其制差池邐迤四重趙武靈王好服之今不施用也)雙緌增
二儀(毛詩曰葛屨五兩冠緌雙止二儀道士冠也)原金璫珠瑱(輿服志曰武冠)
(一曰武弁大冠諸武官冠之漢幸臣侍臣閹儒服大冠侍中中常侍加黃金璫附蟬為文貂尾為飾崔鴻前)
(燕錄曰慕容雋制平上冠悉賜廷尉以下中秘監令别施珠瑱)苞楯覆杯(輿服雜事曰楚)
(漢會于鴻門項籍圖危高祖樊噲聞急乃裂衣苞楯戴以為冠排入羽營下詳冠二)招虞
遺越(齊景公田招虞人以弓不進使執之辭曰臣不見皮冠故不敢進乃捨之春秋釋痾何休敏曰遺)
(越人以章甫冠終不以為惠)翠纓紫緌(梁書曰天子著遠遊冠金蟬翠緌纓玉藻曰)
(玄冠紫緌自魯桓公始也)鳩拂烏萃(蕭方等三十國春秋曰晉永康元年正月大會有鳩)
(入御座武帳中拂司空張華之冠其伏候古今注曰曾參鋤瓜三足烏來萃冠)必彈不
整(楚辭曰新沭者必彈冠李下不整冠)增玉葉金長(唐明皇雜錄曰太平公主)
(玉葉冠希世之寳也餘梁書曰婆利國以瓔珞繞身頭著金長冠高尺形如弁綴以七寳之飾)截
角無頭(晉諸侯贊曰劉暾為侍御史修復庫事及軍器白上云郭彰豪強輕暾小官上呵暾曰我)
(不能截君角以侍御史著法冠有兩角故云桓子新論曰宋康王為無頭之冠以示勇)遺豹
止蟬(瑣語曰范獻子卜獵命占之其繇曰君子得黿小人遺冠范獻子獵而無得遺其豹冠梁書曰朱)
(异除中書飛蟬正集冠上時咸謂貂蟬之兆後果然)步搖骨蘇(漢書曰江充召見衣紗縠)
(襌衣冠襌纚步搖冠步前燕錄曰慕容廆曾祖父莫護䟦見燕代少年多冠搖冠好之乃斂髮襲冠諸部因)
(呼之為步搖其後音訛而為慕容遂以慕容為氏周書曰高麗冠曰骨蘇多以紫羅為之)
冠四
原首飾(冠也)元服(詳冠二)昭度(左傳曰衡紞紘綖昭其度也)有常
(禮曰冠𢃄有常必循其故)大冠(詳冠二冠三)小冠(詳冠二字又漢書曰杜欽子夏家)
(富而目偏盲茂陵杜鄴亦字子夏時人號欽為盲杜子夏以相别欽惡以疾詆廼為小冠高廣財二寸是京師)
(更謂欽為小冠杜子夏而鄴為大冠杜子夏)增繁冠(蔡邕獨斷曰武冠或曰繁冠今謂之大冠)
原圓冠(莊子曰田子方圓冠方屨)增犀冠(詳冠二)龍冠(徐爰宋志曰武)
(弁世謂之龍冠)巍冠(韓愈詩曰巍冠講唐虞)危冠(張景陽七命曰樵夫恥危冠之飾)
振冠(振冠南岳)勝冠(漢石奮傳曰子孫勝冠者在側)樺冠(以華皮為冠貧者所)
(服也原憲華冠縱履)練冠(左傳曰季孫意如會晉荀躒于適歴練冠麻衣跣行)原南冠
(左傳曰晉侯見鍾儀問曰南冠而縶者誰也于又國語曰定王使單襄公聘于宋遂假道于陳以聘楚及陳)
(陳靈公與孔寧儀行父南冠以如夏氏單子歸告王曰陳我大姬之後也棄衮冕而南冠以出不亦簡彝乎)
增貊冠(公孫屈子曰屈到貊冠)原衝冠(藺相如傳曰怒髮衝冠又荆軻傳曰士)
(皆瞋目髮盡上衝冠)濯冠(禮記曰晏平仲澣衣濯冠以朝)增猴冠(項羽本紀曰楚人沭)
(猴而冠)狗冠(漢史曰昌邑王見白犬頸以下似人冠方山冠而無尾龔遂曰此天戒言在側者盡)
(冠狗也)長冠(後漢輿服志曰長冠一曰齊冠高七寸廣三寸促&KR0238;纚為之制如板以竹為裏初高)
(祖微時以竹皮為之謂之劉氏冠又獨斷曰小史祠宗廟則長冠)儒冠(杜甫詩曰儒冠多誤身)
溺冠(漢書曰沛公略地陳留麾下騎士酈食其里中子也食其見之曰沛公我所欲從騎士曰沛公)
(不喜儒諸客冠來者沛公輙觧其冠溺其中未可以儒生說也)制冠(淮南子曰莊王誅史里孫叔敖)
(制冠澣衣前又桓子新論曰魏牟北見趙王王方使冠工制冠於問治國於牟對曰誠能重國若此二尺縱)
(則國治且安王曰社稷至重而比之二尺縱何也牟曰大王制冠不使親近而必求良工者非為其敗縱而冠)
(不成歟)黃冠(詳冠一愈又張道士通古今學寄跡老子法中韓贈詩曰詣闕三上書臣非黃冠)
(師以又宋文天祥曰黃冠歸故鄉)白冠(家語曰大夫請罪用白冠氂纓又荆軻至秦人皆白衣)
(冠送之)解果(荀子曰逄衣淺带觧果其冠注高貌)倩整(杜甫詩曰笑倩旁人為整冠)
原鹿皮(詳冠二同又宋何尚之致仕著鹿皮冠復起為儀三司沈慶之曰何不著鹿皮冠)
增筍皮(漢高祖紀注今人為筍皮冠古之遺制今又曰籜冠)獺皮(梁書曰陳伯之濟隂睢陵)
(人年十三四好著獺皮冠)虎皮(李白詩曰幽州胡馬客綠服虎皮冠)青雲(六朝仕者之冠)
朗月(詳冠一)遠遊(詳冠二冠三冠又曹植上書曰臣若得辭遠遊戴武弁解朱組佩)
(青綬乃臣之至願)章甫(孔叢子曰先君相魯三月政化既行頌曰衮衣章甫實獲我所章甫衮衣)
(惠我無私無又莊子曰宋人有資章甫而適于越越人斷髮文身所用之蘇軾詩曰笑解適越冠又列仙)
(傳曰稷丘君泰山下道士漢武帝東廵君乃冠章甫擁琴而見之又詳冠二)侍臣(宋黃庭堅詩曰)
(只今猶著侍臣冠)巧士(三禮圖曰巧士冠前高五寸後相通埽除從官服之又輿服志曰巧士)
(冠高七寸不常服唯郊天黃門從官四人冠之在鹵簿中次乘輿車前以備宦者四星)原逄萌
掛(東觀漢記曰王莾居攝子宇諫莾而莾殺之逄萌曰三網絶矣不去禍將及即解冠掛東都門而去)
貢禹彈(漢書曰王陽為益州刺史貢禹彈其冠以待陽薦禹于成帝召為大夫)安可復
(又曰貢禹為河南令以賊事為府官見責免冠謝禹曰冠一免豈可復冠耶遂去官)死不免(衛太)
(子蒯聵之亂子路斷纓曰君子死冠不免結纓而死)增拜紫宸(杜甫詩曰衣冠拜紫宸)
拜冕旒(唐詩曰萬國衣冠拜冕旒)鶡冠子(詳冠二)方山子(方山子傳陳慥)
(字季常冠高而直有古方山冠之遺像因號方山子)丈夫冠(唐令狐德棻傳帝常問丈夫冠婦人)
(髻比高大何邪德棻對曰冠髻在首君之象也晉之將亡君弱臣彊故江左士女衣小而裳大宋武帝受命君)
(德尊嚴衣裳隨亦變改此近事騐也)婦人冠(宋史王安石一日與程顥語子雱囚首跣足攜婦人)
(冠以出)原加之于首(六韜曰冠雖敝禮加之于首履雖新法踐之于地)弗以
苴履(賈誼新書曰履雖鮮弗以加枕冠雖敝弗以苴履)洗馬冠高山(續漢書輿服志)
(曰安帝立皇太子令謁高祖廟大夫從冠兩梁進賢洗馬冠高山一曰側注高九寸鐵為卷梁秦制行人使)
(者所服今謁者服之蓋齊王冠也秦滅齊以其君冠賜近臣會稽先賢像贊曰綦毋丈後為交趾刺史詔賜)
(高山冠二又詳冠)執法服獬豸(輿服志曰法冠一曰柱後惠文一曰獬豸冠柱高五寸以)
(縦裹鐵柱卷執法者服之角又漢官儀曰古有獬豸獸主觸不直故執憲者以其形為冠唐制御史奏事)
(服豸冠對仗讀彈文豸唐張謂詩曰漢使何勞獬冠)舞人服建華(三禮圖曰建華冠祀)
(天地五郊八佾舞人之所服也又曰方山冠舞人所服)舞者冠章華(袁氏要略曰大禹樂)
(祀天舞者冠章華)監門披燕尾(後漢輿服志曰却非冠制以長冠下促宫殿門吏僕射冠)
(之負赤幡青翅燕尾諸僕射幡皆如是司馬彪續漢書曰却非冠插以燕尾)羽林加鶡尾
(輿服志曰羽林左右監皆冠鶡冠按武冠以青絲為緄加雙鶡尾又漢官儀曰虎賁冠插鶡尾鶡勇雅也鷙)
(鳥中之果勁者每所攖撮應爪摧碎尾上黨所貢杜甫詩曰隱几蕭條帶鶡冠又詳冠二)增桓
公恥遺冠(韓子曰齊桓公飲酒遺其冠恥之三日不朝管仲曰此有國者之恥公胡不雪之以政公)
(曰善因發囷倉賜貧窮論囹圄出薄罪處三日而民謌之曰公胡不復遺其冠乎)景公為巨
冠(晏子春秋曰景公為巨冠長衣以聽朝)原哀公問冠于孔子(家語曰哀公問)
(孔子曰昔舜何冠孔子不對公曰有問于子不對何也對曰舜之為君好生惡殺任賢授能君舍是不遵而冠)
(是問是以緩對)成王問冠於周公(尚書大傳曰成王問于周公曰舜之冠何如焉周公)
(對曰古之人有冒皮而勾&KR0971;然鳳凰巢其樹麒麟聚其域也)奢崇瓊弁誠取敗於
河神儉用竹皮豈見非於劉氏
冠五
原詩晉陸機贈潘正叔詩曰過蒙時來運與爾遊承華
執笏崇賢内振纓曾城阿增宋蘇軾椰子冠詩曰天
教日飲欲全絲美酒生林不待儀自漉疎巾邀醉客更
將空殼付冠師規摹簡古人爭看簪導輕安髮不知更
著短簷高屋帽東坡何事不違時
原賦魏齊幹賦曰纖麗細纓輕配蟬翼尊曰元飾貴為
首服君子敬慎自強不忒增唐趙良器冠賦曰懿哉
聖人之所為觸類而長緣情以施大則察乾坤之用小
則稽鳥獸之儀近取諸身既制冠以象德遠取諸物亦
模範而開規装玉彩而晶耀鈿珠華而陸離禮容於是
乎克尚首飾於是乎攸宜故柔以虚中剛而勁外惟德
是輔惟仁是大綴香簪以半出垂寳纓而雙對珥白筆
以孤懸惣紺髮而繁會若乃九門朝啓千官奉職劒履
鏘鏘旌旗翼翼趨玉階以雲聳入金門而電赩於赫朝
廷其儀不忒此乃禮容之有則也爾其尊卑異制古今
殊情備鶡所以貴勇加蟬所以貴清進賢表文者之號
章甫尊儒者之名獬豸觸邪惡佞臣而直指鵕䴊崇飾
光近侍以增容此又威儀之孔明也是以舉之有節施
之無妄或用晦而冕旒或蔽聪而黈纊居正而不失其
職得位而不愆於上每守分以自安故雖高而不亢此
乃進退之惟當也客有賦之而歎曰夫檢身者禮表容
者服服之不稱必近於妖祥禮之或差自階於傾覆故
君子履道以遠害小人崇奢而取戮鄭臧聚鷸果貽出
境之誅疏受挂門克保永終之禄則知逆理者天之所
禍順常者神之所福况乎在位之庶僚可不鍳兹而敬
肅又進賢冠賦曰天道廓兮日月為久聖人作兮衣
冠為首彼將照臨萬有此將肅穆羣后是以明王代寳
君子學干惣朝廷之要惟進賢之冠寸之七且比夫七
德梁之三又取夫三端至羡乎威儀棣棣經營乎束帛
戔戔知人不昜行之為難將欲招隐逸責聲實脅讒佞
為忠貞革貪侈為廉質則以正御下雖居高匪危以虚
制有縱持滿何溢動法道静得一自代兮經為此名無
止兮騐彼天秩徒以賢能有意於賢不言而信不用於
權俾荷寵禄者賢而易色榮上林者安而能遷久要不
忘雖敝必加于首嫌疑不涉李下豈正其偏則鶡之果
也武重蟬之潔也政先亮當用而為用信玄之而又玄
若因物揆理昜人推遷非德不依智也非禮勿動慎也
唯賢必舉義也任用無為順也包四善而世濟其美别
九儀而尊固其信夫預明試者稽乎人言為大夫者資
乎能賦則流問以體物敢不立言以存務將欲存義終
則用之不窮將述功之懋則物無能措詩云服之無斁
吾以斯文之為度于伊躬進賢冠賦曰惟冠之制惟
賢是崇冠俟賢而出賢因冠而通成于人有博古之儀
形於國有尊儒之風吾君於是詔司服進良工考前法
以無替覿斯義而有融然後得多士以立效實兹冠而
允淑君臣克序用彰有道之時冕弁可儔載稽取象之
服則知冠以招士亦由工以度木匪工也良材何以辨
於山匪冠也羣賢何以求其禄觀夫製作有則威儀孔
昭建象於初爰從太古之代更名于後始惟炎漢之朝
不繪畫以崇飾在進用以彰德上下率而有差禮容行
而無忒不可奢致不可儉偪盖取事之大猷亦設官之
盛飾上自元后降于公卿用則異數制乃同名五梁三
梁表尊卑之序七寸八寸為前後之程惟德是急惟儒
是旌叶緇布之遺像與皮弁而齊衡且夫作之罔乖服
之有以豈同𢃄鶡者空尚乎猛聚鷸者不稱於已曷若
取鍳斯在為工式孚御膳加太官之列使臣薦不疑之
謩稽乎其形諒先王之制本乎其義為君子之儒瞻之
克以正創之而以聖列士崇德之規蒸人立身之鏡豈
徒在首貫髮雍容肅敬而已梁洽進賢冠賦曰製冠
有象惟賢表名冠在首而為用政匪賢而莫成伊進賢
之為急乃斯冠之發明古人所尚永代作程豈比夫戴
鶡聚鷸瓊弁玉纓彼旌武而貽咎寧比德而同聲念兹
在兹侯其偉而山有木工則度之君為政賢必進之木
自工以生態政得人而允釐故君子進退以禮消息候
時時既清兮為賢是急賢既進兮其政必立惣六官而
謂何嘉此名而可挹客有聞之而言曰或標之豸或珥
之蟬所謂二者莫如進賢忝從班於聖日願效試於明
臺敢預弓旌之召無遺菅蒯之才王起彈冠賦曰岌
岌高冠是加于首將服之以入仕遂彈之而去垢纖埃
不染知潔已之為先法服是從明干禄之非久豈比裂
之而無用挂之而勿有也當其貢公不仕王陽未榮風
起緇布塵飛玉纓積歲月而無色混風姿而莫呈豈知
點綴則價重拂拭則光生盖以斷金之人未逹於清世
陸沉之士猶勞其赤城是故置之而有待褚之而勿營
洎夫大漢登庸伊人有所同松茂而栢悦將龍翔而鳳
舉於是取章甫而言曰冠者首之飾人之規盛服將朝
此為大者結髮從仕曷莫由之吾方策名於丹闕委質
於彤墀將盡飾以為美豈薄汚而見嗤及解彼珠瓔彈
於玉指彰久要之必信表從政之有使拂舊彩以增鮮
振浮埃而暫起由是發光耀正容止朝廷濟濟具瞻夫
哲人巾櫛鏘鏘用表夫君子則知碩量之所包賢人之
與交其賤也樂夫伐木其貴也同夫拔茅則爵位相先
者以彈冠而是鑒金蘭契合者因彈冠而有感故能致
美縉紳不嬰垢氛將總會于玄髮期入仕于青雲豈比
夫晏子濯以入朝是稱賢相屈生彈於新沐方俟明君
原銘漢李尤冠幘銘曰冠為元服幘為首服君子敬慎
自強不忒晉傅玄冠銘曰居高無忘危在上無忘敬
懼則安敬則正
增文梁沈約冠子祝文曰蠲兹今日元服肇加成德既
舉童心自化行之則至無謂道賒敦以秋實食以春華
無恥下問乃致高車子孫千億廣樹厥家
增議晉摯虞五禮冠議駁曰天子即位之日即為成君
冕服以備不宜有加諸侯即位為成豈不定諸侯成君
不拘盛典而可以冠天子成君獨有火龍黼衣便不可
乎意為宜冠有加齊王儉南郡王昭業冠議曰皇孫
冠事歴代所無禮雖有嫡子嫡孫然而地居正體下及
五世今南郡王體自儲暉實惟國裔元服之典宜異列
蕃按士冠禮主人元冠朝服賓加其冠贊者結纓鄭玄
云主人冠者之父兄也尋其言父及兄則明祖在父不
為主也大戴禮記公冠篇云公冠自為主四加玄冕以
卿為賓此則繼體之君及帝之庶子不得稱子者也小
戴禮記冠義云冠于阼以著代也醮于客位三加彌尊
加有成也注稱嫡子冠于阼庶子冠于房記又云古者
重冠故行之于廟所以自卑而尊先祖也據此而言彌
與鄭注儀禮相會是故中朝以來太子冠則皇帝臨軒
司徒加冠光禄贊冠諸王則郎中加冠中尉贊冠今同
于儲皇則重依于諸王則輕又春秋之義不以父命辭
王父命禮父在斯為子君在斯為臣皇太子居臣子之
節無專用之道南郡雖處蕃國非支庶之列宜禀天朝
之命微申冠阼之禮晉武帝詔稱漢魏遣使冠諸王非
古正典此盖為庶子封王合依公冠自主之義至於國
之長孫遣使惟允宜使太常持節加冠大鴻臚為贊醮
酒之儀亦歸二卿祝醮之辭附准經記别更撰立不依
蕃國常體國官陪位拜賀自依舊章其日内外二品清
官以上詣止車集賀并詣東宮南門通牋别日上禮宮
臣亦詣門稱賀如上臺之儀既冠之後尅日謁廟以弘
尊祖之義此既大典宜通關八座丞郎并下二學詳議
冕一
增說文曰冕大夫以上冠昔者黃帝始用布帛作冕
原釋名曰祭服曰冕冕猶俛也俛平直貌亦言文也玄
上纁下前後垂珠有文飾也增白虎通曰麻冕者何
周宗廟之冠也十一月之時陽氣俛仰黃泉之下萬物
被施如冕前俛而後仰故謂之冕也所以用麻為之者
女功之始示不忘本不以皮皮乃太古未有禮文之服
也又曰冕所以前後邃延者何示進賢退不能也垂
旒者示不視邪纊塞耳示不聽讒也原禮記曰天子
玉藻十有二旒前後邃延又曰有虞氏皇而祭(注皇冕屬)
(畫羽飾之)夏后氏收而祭殷人冔而祭周人冕而祭增又
曰諸侯冕而舞大武諸侯之僭禮也原又曰王戴冕
璪十有二旒則天數也增又曰玄冕齊戒鬼神隂陽
也又曰天子之冕朱綠藻十有二諸侯九上大夫七
下大夫五士三此以文為貴也又表記曰君子端冕
則有敬色原大戴禮曰古者冕而前旒所以蔽明黈
纊塞耳所以揜聽周禮曰弁師掌王之五冕皆玄冕
朱裏綖紐(綖冕上覆也紐小鼻笄所貫也)五采繅十有二就(繅合五色絲為之垂)
(于延之前後各十有二所謂邃延也就成也䋲之每一匝而貫五采玉十二斿則十二玉也)論語
子曰麻冕禮也今也純儉吾從衆家語曰子路問于
孔子曰有人於此披褐而懷玉如何子曰國無道隐名
可也國有道則衮冕而執玉增糓梁傳曰弁冕雖舊
必加于首原五經要義曰冕制奈何禮器曰冕冠長
六寸廣八寸員前冕緇布在上五采組十二夏殷之冕
如周制矣其旒色異夏冕黑白赤組旒殷冕黑黃青組
旒應劭漢官儀曰周冕與古冕略等周加垂旒天子
前後垂真白珠各十二增文獻通考曰冕服之用非
惟位有尊卑不可躐服而事有大小亦不可以例服故
天子之冕以之奉祀其次則初即位服之伊尹以冕服
奉太甲康王麻冕黼裳是也納后妃服之冕而親迎是
也養老服之冕而總干是也躬耕藉田服之冕而朱紘
躬秉耒是也至於日視朝等事則服皮弁而已卿大夫
之冕則以之朝王及助祭其次則受遺奉冊服之卿士
邦君麻冕蟻裳一人冕執劉一人冕執鉞之類是也至
私家則雖奉祀亦服皮弁而已陳氏曰冕約之以武
設之以紐貫之以笄固之以紘文獻通考曰秦滅禮
學郊社服用皆以袀玄以從冕旒前後邃延通典曰
叔孫通制禮多依周法古今冕俱廣八寸長尺六寸前
圓後方漢用白玉珠各十二三公九青珠二千石七黑
珠又通考曰後漢顯宗永平二年春正月辛未宗祀
光武于明堂帝及公卿列侯始服冠冕衣裳玉佩絇縷
以從事原蔡邕獨斷曰漢明帝採尚書臯陶及周官
禮記以定冕制廣七寸長尺二寸繫白玉珠其端十二
旒三公及諸侯九旒卿七旒摯氏決疑要注曰秦除
六冕之制漢明帝永平中使諸儒案古文復造衮冕
增杜氏通典魏冕因漢故事明帝好用婦人之飾改以
珊瑚原何法盛晉中興書曰中興初儀服不備冕旒
飾以翡翠珊瑚雜珠侍中顧和奏改用白璇珠增王
智深宋記曰宋明帝詔曰朕以大冕郊祀天地宗祀明
堂以法冕祀太廟元正大會朝諸侯以絺冕小會宴饗
餞送諸侯臨軒命王公以繡冕征伐不賓講武校獵
又通典曰北齊採陳之制旒玉用五采以組為纓色如
其綬四時祭祀封禪皆服衮冕又曰後周設司服之
官掌皇帝十二冕祀昊天則蒼冕五帝各隨其方色朝
日用青冕夕月用素冕地祗用黃冕神州社稷用玄冕
享先王加元服笄象冕享先帝食三老耕籍等以衮冕
視朝大射等以山冕視朝臨法門適宴等以鷩冕皆十
有二旒又曰隋採北齊之法衮冕垂白珠十二旒組
為纓色如其綬充耳玉笄裴正奏色并用玄隋書曰
六等之冕皆有黈纊黃綿為之其大如橘自皇太子以
下竝犀導青纓唐會要曰唐制天子冕服十有四顯
慶元年長孫無忌言武德初撰衣服令天子祀天地服
太裘冕無旒案周郊被衮以象天戴冕璪十二旒與大
裘異請服衮冕罷大裘開元十一年張說請用大裘元
宗以大裘樸略廢而不用無忌又言親祭日月服五品
之服是貴賤無分也請諸祭皆用衮冕自是鷩冕以下
天子不復用矣唐輿服雜志曰衮冕者一品之服也
鷩冕者二品之服也毳冕者三品之服也絺冕者四品
之服也玄冕者五品之服也平冕者郊廟武舞郎之服
也爵弁者六品以下九品以上從祀之服也武弁者武
官朝參殿廷武舞郎堂下鼓人鼓吹按工之服也弁服
者文官九品公事之服也文獻通考曰宋朝之制天
子之服有衮冕廣一尺二寸長二尺四寸前後十二旒
二纊竝貫真珠又有翠旒十二碧鳳銜之在珠旒外冕
版以龍鱗錦表上綴玉為七星旁施琥珀瓶犀瓶各二
十四周綴金絲網鈿以真珠雜寳玉加紫雲白鶴錦裏
四柱飾以七寳紅綾裏金飾玉簪導紅絲絛組𢃄亦謂
之平天冠又曰宋仁宗景祐二年詔本朝帝后及羣
臣冠服多沿唐舊而循用之久則有司寖為繁文以失
法度其令入内内侍省御藥院與太常院詳典故造冠
冕蠲減珍華務從簡約俾圖以進由是改製衮冕服冕
板截令廣八寸長一尺六寸所謂翠旒碧鳳二十四犀
瓶一十四琥珀瓶四神𢃄二分旒玉鈎悉罷之而冕頂
以青羅表繪龍鱗以代龍鱗錦用紅羅裏繪紫雲白鶴
錦上以金絲為網而舊以金絲蹙八龍止存其四又以
青羅繪龍麟飾冕筩及柱以易龍麟錦補空地以雲龍
細窠以易玉金輪等七寳其所施花墜素墜天河𢃄組
款慢帶六綵綬冕之金釦玉環皆裁損輕於舊而以青
羅繪龍鱗錦為納言以代玉加璜纊玉簪又曰宋神
宗元豐四年臣僚言古者冕弁則用紘冠則用纓今衣
服令乘輿服大裘冕以組為纓色如其綬衮冕朱絲組
𢃄為纓冕而用纓不與禮合請改用朱組紘仍改平冕
為玄冕用纓不赤而微黑者又别圖改上韍制從之
通典曰宋更名曰平天冕天子郊禮及宗廟服之宋
史輿服志曰中興後省九旒七旒五旒冕定為四等一
曰鷩冕八旒二曰毳冕六旒三曰絺冕四旒四曰玄冕
無旒其義以公卿大夫士皆北面為臣又近尊者而屈
故其節以八以六以四從隂數也續文獻通考曰遼
初時轉居薦草之間去邃古之風猶未遠也太宗始定
衣冠之制北從國南從漢各因其便而以祭山為大禮
大祀皇帝服金文金冠小祀則服硬帽焉又曰金冕
制天板長一尺六寸廣八寸前八寸五分後高九寸五
分身圍一尺八寸三分又曰元初立國庶事草創冕
服竝從舊俗世祖混一天下近取金宋遠法漢唐皆秩
然有序焉又曰明衮冕十二章冕板廣尺二寸長二
尺四寸冠上覆元表朱裏前後各十二旒旒五采玉珠
十二玉簪導朱纓
冕二
增世本曰黃帝作旃冕宋均曰通帛為旃冕冠之有旃
應劭云周始垂旒也三禮圖曰黃帝戴黃冕王制
曰堯舜以德化為冠冕原論語子曰禹無間然矣菲
飲食而致孝乎鬼神惡衣服而致美乎黻冕又曰服
周之冕增大戴禮曰武王端冕而受丹書尚書康
王之誥曰王麻冕黼裳卿士邦君麻冕蟻裳太保太史
太宗皆麻冕彤裳國語曰周襄王賜晉文公命晉侯
端委入太宰以王命命之冕服内史贊之三命而後即
冕服左傳宣十六年曰晉士會帥師滅赤狄晉侯請
於王以黼冕命士會將中軍且為太傅又襄二十九
年曰公還及方城季武子使公冶問(問公起居公冶季氏屬大夫)公
與公冶冕服固辭強之而後受公冶疾聚其臣曰我死
必無以冕服斂非德賞也(言公畏季氏而賞其使非以我有德也)原又
昭九年曰王使詹桓伯辭于晉曰我在伯父猶衣服之
有冠冕木水之有本源民人之有謀主伯父若裂冠毁
冕拔本塞源專棄謀主雖戎狄其何有余一人增樂
記曰魏文侯問于子夏曰吾端冕而聽古樂則惟恐卧
(注端玄衣)陳壽益部耆舊𫝊曰郭賀拜荆州刺史漢眀帝
廵狩到南陽特見嗟歎賜以三公之服黼黻冕旒勅去
幨露冕使百姓見此衣服以彰其德後漢逸民傳曰
漢室中微士皆毁冠裂冕去之宋志曰祥符二年賜
曲阜文宣王廟植圭冕九旒服九章崇寧二年改用冕
十二旒
冕三
增方圓高下(三禮圖曰制冕皆前圖後方朱裏玄表又曰冕者俛也後高前下有俯伏之)
(形)珊瑚翡翠(俱詳冠一)朱紘元表(禮記祭儀曰昔者天子為籍千)
(畆冕而朱紘下詳上注)原繁露危石(崔豹古今注曰牛亨問冕旒稱繁露者何也答)
(曰綴而下垂如露之多故曰繁露之符子曰龍逄諫桀曰臣觀君之冕非冕冕危石觀君履非履履春冰未)
(有冠危石而不壓蹈春冰而不䧟者也)增紫檀原白珠(宋史輿服志曰紫檀冕四)
(旒服紫檀衣博士御史服之下詳冕一)弁師掌增尚衣制(上詳冕一唐武德)
(初閻立德遷尚衣奉御制衮冕六服腰輿傘扇咸有典法)飾去珠玉纊貫珠璣
(宋乾德四年閏十二月詔乘輿所服冠冕去珠玉之飾宋治平二年詔裁定衮冕制度禮院奏曰皇朝之制)
(天子之服有衮冕前後十有二旒二纊並貫珠璣)
冕四
增藻冕(天子之冠)裨冕(玉藻曰諸侯裨冕以朝鄭文獻通考曰覲禮云侯氏裨冕注禆之)
(為言埤也天子六服大裘為上其餘為裨故總云裨冕)不看軒冕(管寧讀書有乘軒冕過門)
(者寧讀書不輟)儻來軒冕(莊子曰軒冕在身物之儻來寄也)詩人冠冕(唐文)
(宗登朝元閣賦詩羣臣屬和席豫詩最工帝曰詩人之冠冕也)百行冠冕(忠孝節義百行之冠)
(冕)原祀上帝則裘冕(周禮司服職曰王之吉服祀昊天上帝則服大裘而冕祀五帝)
(亦如之)享先王則衮冕(周禮鄭注云衮卷龍衣也)享先公則鷩冕
(注云畫鷩雉華蟲也其衣三章裳四章凡七也)祀四望則毳冕(又曰四望山川則毳冕注)
(云毳畫虎蜼謂宗彝也其衣三章裳二章凡五也)祭社稷則希冕(又曰祭社稷五祀則)
(希冕注云希刺粉米無畫也其衣一章裳二章凡三也)祭羣小則玄冕(注云玄者衣無)
(文裳刺黻而已是以謂玄凡冕服皆玄衣纁裳)
冕五
增表梁江淹為齊王謝冕旒諸法物表曰軒冕雲蹕既
非常之飾宫懸玉戚乃配天之禮故呈襟效慮必期蠲
亮重被還旨芳訊愈越境伏殊私情影遠震昔大啓營
丘未脩樹羽之賞光宅曲阜始兼龍旂之貴况道狹慶
隆身薄器尊粉繡争輝藻火競耀夫太常圖列星之采
華盖觀古人之情所以聳絶百縣崇隔萬㝢鳳閣因此
而神瓊都由兹而麗故醜功慙德違議避榮誠不遥孚
理無夐逹遂貽器誥爰斷辭表驚慄遲廻祈鑒何地便
當肅對王休敬昭異寵佩服盛文以慨以懼
增議唐長孫無忌冕服議曰準衣服令乘輿祀天地服
大裘冕無旒臣無忌志寧敬宗等勘前件令是武德初
撰雖憑周禮理極未安謹按郊特牲云周之始郊日南
至被衮以象天戴冕璪十有二旒則天數也而此二
禮俱說周郊與衮大裘事乃有異按月令孟冬天子始
裘明以禦寒理非當暑若啓蟄祈糓冬至報天行事服
裘義歸通允至於夏季迎氣龍見而雩炎熾方隆如何
可服謹尋歴代唯服衮章與郊特牲義旨相協按周遷
輿服志云漢明帝永平二年詔採周官禮記始制祀天
地服天子備十二章沈約宋書志云魏晉郊天亦皆服
衮又王智深宋紀曰明帝詔云朕以大冕純玉藻玄衣
黃裳郊祀天地後魏周齊迄于隋氏勘其禮令祭服斯
則百王通典炎凉無妨復與禮經事無乖殊今請憲章
故寔郊祭天地皆服衮冕其大裘請停仍改禮令又準
新禮皇帝祭社稷服絺冕四旒三章祭日月服玄冕三
旒衣無章謹按令文是四品五品之服也即三公亞獻
皆服衮衣孤卿助祭服毳及鷩斯乃乘輿章數同於大
夫君少臣多殊不可據周禮云祀昊天上帝則服大裘
而冕五帝亦如之享先王則衮冕享先公則鷩冕祀四
望山川則毳冕祭社稷五祀則絺冕諸祠則玄冕又云
公侯伯子男孤卿大夫之服衮冕以下皆如王之服所
以三禮義宗遂有二釋一云公卿大夫助祭之日所著
之服降王一等又云悉與王同求其折衷俱未通允但
名位不同禮亦異數天子以十二為節義在法天豈有
四旒三章翻為御服若諸臣助祭冕與王同便是貴賤
無分君臣不别如其降王一等則又王著玄冕之時羣
臣竝著爵弁既屈天子又貶公卿周禮此文久不施用
亦猶祭祀之立尸侑君親之拜臣子覆巢設硩蔟之官
去鼃置蟈氏之職雖曰古禮事不可行是故漢魏以來
下迄隋代相承舊事皆服衮冕今新禮親祭日月乃服
五品之衣臨事施行實不穩便請遵歴代故實諸祭竝
用衮冕謹議楊烱公卿以下冕服議曰古者太昊庖
犧氏仰以觀象俯以察法造書契而文籍生次有黃帝
軒轅氏長而敦敏成而聰明垂衣裳而天下理其後數
遷五德君非一姓體國經野建邦設都文質所以再而
復正朔所以三而改夫改正朔者謂夏后氏建寅殷人
建丑周人建子至於以日繫月以月繫時以時繫年此
則三王相襲之道也夫昜服色者謂夏后氏尚黑殷人
尚白周人尚赤至於山龍華蟲宗彛藻火粉米黼黻此
又百代可知之道也今蘇知機表奏請立節文改章服
奉付禮官學士詳定是非者謹按虞書曰予欲觀古人
之象日月星辰山龍華蟲作會宗彝藻火粉米黼黻絺
繡以五采彰施于五色作服由此言之則其所從來者
尚矣夫日月星辰者象聖王光照下土也山者布散雲
雨象聖王澤霑下人也龍者變化無方象聖王應時布
教也華蟲者雉也身被五采象聖王體兼文明也宗彝
者虎蜼也以剛猛制物象聖王神武定亂也藻者逐水
上下象聖王隨代而應也火者陶冶烹餁象聖王至德
日新也粉米者人恃以生象聖王為物之所頼也黼者
能斷割象聖王臨事能决也黻者兩已相背象君臣可
否相濟也逮有周氏乃以日月星辰為旌旗之飾又登
龍於山登火於宗彛尊神明也於是乎制衮冕以祀先
王也九章者法陽數也以龍為首章者衮者卷也龍德
神異應時潛見表聖王深沉遠智卷舒神化也又制鷩
冕以祀先公也鷩者雉也有耿介之志表公有賢才能
守耿介之節也又制毳冕以祭四望也四望者岳瀆之
神也虎蜼者山林所生也明其象也又制絺冕以祭社
稷也社稷者土糓之神也粉米由之而成象其功也又
制玄冕以祭羣小祀也百神異形難可遍擬但收黼黻
之相背昭異名也夫以周公之多才故治定制禮功成
作樂夫以孔宣之將聖也故行夏之時服周之冕先王
之法服乃自此之出矣天下之能事又於是乎畢矣今
表状請制大明冕十二章乘輿服之者謹按日月星辰
者已施于旌旗矣龍虎山火者又不踰於古矣而云麟
鳳有四靈之名玄龜有負圖之應雲有紀官之號水為
盛德之祥此盖别表休徵終是無踰此象然則皇王受
命天地與符仰觀則璧合珠連俯察則銀黃玉紫盡南
宫之粉壁不足寫其形状罄東觀之鉛黃無以紀其名
實固不可畢施於法服也雲也者從龍之氣也水也者
藻之自生也又不假别為章目也此盖不經之甚也又
鸞冕八章三公服之者也鸞者太平之瑞也非三公之
德也鷹鸇者鷙鳥也適可以辨祥刑之職也熊羆者猛
獸也適可以旌武臣之功也又稱藻為水草無所法象
引張衡賦云帶倒茄於藻井被紅葩之狎獵請為蓮華
取其文彩者夫茄者蓮也藻者飾也盖以蓮飾水也非
謂藻為蓮若以蓮代藻變古從今既不知草木之名亦
未逹文章之則此又不經之甚也又毳冕六章三品服
之者按此王者祀四望服之名也今三品乃得用王之
毳冕而三公不得同王之衮名豈惟顛倒衣裳抑亦自
相矛楯此又不經之甚也又黼冕四章五品服之者考
之于古則無其名騐之於今則非章首此又不經之甚
也國家以斷鼇煉石之功今上以緯地經天之德漢稱
文景周曰成康講八代之樂蒐三王之禮文物既行矣
尊卑又明矣天下已和平矣萬國已咸寧矣臣請順考
古道率由舊章弗詢之謀勿庸無稽之言勿聽若夫禮
惟從俗則命為制令為詔乃秦王之故事猶可以適于
今矣若夫義取隨時則出稱警入稱蹕乃漢國之舊儀
猶可以行於代矣亦何取於變周公之軌物改宣尼之
法度者哉謹議宋王普紹興冕服議曰冕服始於黃
帝堯舜而大備於周故孔子云服周之冕王之三公八
命服鷩冕八旒衣裳七章其章各八孤卿六命毳冕六
旒衣裳五章其章各六大夫四命絺冕四旒衣裳三章
其章各四上士三命玄冕三旒中士再命玄冕一旒下
士一命玄冕無旒衣皆無章裳黼視命數自三公而下
其繅玉笄衡紘紞瑱纊𢃄佩芾舄中衣皆有等差近世
冕服制度沿襲失真多不如古夫後方而前圓後仰而
前俛玄表而朱裏此冕之制也今方圓俛仰幾於無辨
且以青為裏而飾以金銀矣其衣皆玄其裳皆纁裳前
三幅而後二幅此衣裳之制也今則衣色以青裳色以
緋且為六幅而不殊矣山以章也今以嶞火以圓也今
以銳宗彝虎蜼之彝也乃畫虎蜼之状而不為彝粉米
米而粉之者也乃分為二章而以五色圓花為藉佩有
衡璜琚瑀衝牙而已乃加以雙滴而重設二衡綬以貫
佩玉而已乃别為錦綬而貫以雙環以至𢃄無鈕約芾
無肩頭舄無絇繶中衣無連裳訛謬未腵悉舉祖宗以
來屢嘗講究以舊服數多未免因循今舊服無有存者
欲請因兹改作
增論宋宇文粹中冕論曰古者冕以木板為之廣八寸
長尺六寸後方前圓後仰前低染三十升之布玄表朱
裏後方者不變之體前圓者無方之用仰而玄者升而
辨於物俛而朱者降而與萬物相見後世以繪昜布故
純儉今羣臣冕板長一尺二寸闊六寸二分非古廣長
之制以青羅為覆以金鍍銀裬為飾非古玄表朱裏之
製乞下有司改正古者冕之名雖有五而繅就旒玉則
視其命數以為等差合綵絲為繩用以貫玉謂之繅以
一玉為一成結之使不相并謂之就就間相去一寸則
九玉者九寸七玉者七寸各以旒數長短為差今羣臣
之冕用藥玉青珠五色茸線非藻玉三采二采之義每
旒之長各八寸非旒數長短為差之義又獻官冕服雜
以諸侯之制而一品服衮冕臣切以為非宜元豐中禮
官建言請資政殿大學士以上侍祠服鷩冕觀察使以
上服毳冕監察御史以上服絺冕朝官以上服玄冕選
人以上爵弁詔許之而不用爵弁供奉官以下至選人
盡服玄冕無旒臣竊謂依此參定乃合禮制古者三公
一命衮則三公在朝其服當鷩冕盖出封則遠君而伸
在朝則近君而屈今之攝事及侍祠皆在朝之臣也在
朝之臣乃與古之出封者同命數非先王之意乞下有
司制鷩冕八旒毳冕六旒絺冕四旒玄冕三旒其次二
旒又其次無旒依元豐詔旨參酌等降為侍祠及攝祭
之服長短之度采色之别皆乞依古施行又按周禮諸
侯爵有五等而服則三所謂公之服自衮冕而下侯伯
自鷩冕而下子男自毳冕而下是也古者諸侯有君之
道故其服以五七九為節今之郡守雖曰猶古之侯伯
其實皆王臣也欲乞只用郡臣之服自鷩冕而下頒為
三等三都四輔為一等初獻鷩冕八旒經略按撫鈐轄
為一等初獻毳冕六旒亞獻竝玄冕二旒終獻無旒節
鎮防團軍事為一等初獻絺冕四旒亞終獻竝玄冕無
旒其衣服之制則各從其冕之等又曰今之紘組仍綴
兩繒𢃄而結於頥冕旁仍垂青纊而不以瑱以犀為簪
而不以玉笄象笄竝非古制乞下有司改正
弁一
原釋名曰弁如兩手相合抃時也以爵韋為之謂之爵
弁以鹿皮為之謂之皮弁以韎韋為之謂之韋弁白
虎通曰皮弁者何謂也所以法古至質冠之名也弁之
為言攀也所以持髮也禮記曰三王共皮弁素積(鄭注)
(云所不昜於三代)增又曰祭之日王皮弁以聽祭報又曰
大學始教皮弁祭菜示敬道也又曰古者天子諸侯
必有公桑蠶室大昕之朝君皮弁素積卜三宫夫人世
婦之吉者桑于公桑原周禮曰弁師掌王之皮弁會
五采玉&KR0722;象邸玉笄(鄭注云會縫中璂讀如綦弁結也皮弁縫中每結五采玉以為飾謂)
(之綦也)增儀禮曰士冠服爵弁服原三禮圖曰爵弁
士助君祭之服以祭其廟無旒韋弁王及諸侯兵服也
增又曰皮弁以鹿皮淺毛黃白色者為之高尺二寸
春三月習大射冠之行事原董巴輿服志曰爵弁一
名冕廣八寸長尺二寸如爵形前小後大其上似爵頭
色有收持笄所謂夏收殷冔者也祠天地五郊明堂雲
翹舞樂人服之又曰皮弁與委貌同制長七寸高四
寸制如覆杯前高廣後卑銳所謂夏之毋追殷之章甫
者也行大射禮辟雍公卿諸侯大夫行禮者冠委貌執
事者冠皮弁衣都麻衣增文獻通考陳氏禮書曰周
禮有韋弁無爵弁書二人爵弁儀禮禮記有爵弁無韋
弁士之服止於爵弁而荀卿曰士韋弁孔安國曰雀韋
也則爵弁即韋弁耳又曰古文弁象形則其制上銳如
合手然非如冕也韋其質也爵其色也士冠禮再加皮
弁三加爵弁而以爵弁為尊聘禮主卿贊禮服皮弁及
歸饔餼服韋弁而以韋為敬韎色赤爵色亦赤即一物
耳又楊氏曰祭義君皮弁素積卜三宫之夫人使入
于蠶室是致敬於祭服而用皮弁之禮也大學始教皮
弁祭菜是致敬於祭菜而用皮弁之禮也及按春官司
服士之服自皮弁以下如大夫之服以儀禮士冠士喪
考之則皮弁之上有爵弁以司服考之則皮弁之上有
韋弁今特云士之服自皮弁而下何也皮弁之用多于
爵弁韋弁也盖人為者多變自然者不昜皮弁因其自
然而已此所以三王共皮弁素積而周天子至士共用
之也宋兩朝輿服志曰皇祐三年詔問冠韋弁何服
所執何玉太常禮院奏謂周禮司服凡兵事韋弁服韋
弁以韎韋為弁又以為衣裳春秋傳晉郤至衣韎韋之
跗注是也今伍伯緹衣古兵服之遺色孔穎逹以韎蒨
染謂以赤色韋為弁杜佑通典韋弁之制晉以韋為之
頂少尖宋因之為車駕親戎中外戒嚴之服後周廵兵
即戒則服之自此以來無復其制三禮圖韋弁服王及
諸侯卿大夫之兵服天子亦以五采玉十二飾之詳此
則韋弁服盖天子諸侯卿大夫臨戎所通服古者非祭
祀朝聘會同不執玉今韋弁既為戎服於經無執玉之
文而三禮圖繪為執玉一時之誤不足據也
弁二
原左傳曰楚子玉自為瓊弁玉纓未之服也先戰夢河
神謂巳曰畀予予賜汝孟諸之麋又曰天王使劉定
公勞趙文子於潁舘於洛汭劉子曰美哉禹功眀德遠
矣微禹吾其魚乎吾與子弁冕端委以治民臨諸侯禹
之力也增系本曰魯昭公作弁(宋均曰制素弁也)漢書曰
韓延壽為潁川太守令學校官諸生弁執爼豆魏志
曰帝以楊彪故漢太尉使著鹿皮冠彪辭譲不聽竟著
布單衣皮弁以見宋書曰明帝體肥憎風夏月常著
小皮弁隋書曰新羅嘗遣使朝貢李子雄至朝堂與
語因問其冠制所由其使者曰皮弁遺像安有大國君
子而不識皮弁也子雄因曰中國無禮求諸四夷使者
曰自至已來此言之外未見無禮憲司以子雄失詞奏
劾其事竟坐免孔帖曰唐甄濟有詔贈秘書少監濟
子逄與元稹善稹移書於史館修撰韓愈曰若甄生弁
冕不加其身禄食不進其口直布衣一男子耳及亂則
延頸受刃分死不回
弁三
增啓書執惠(周書曰王與大夫盡弁以啓金縢之書又曰二人雀弁執惠立于畢門之内)
(四人綦弁執戈上刃夾兩階戺注云惠三隅矛上刃刃外向也堂廉曰戺)原麟韋象邸
(漢書曰王莽初獻新樂於明堂太廟羣臣冠麟韋之弁下詳弁一又魏臺訪議曰五采玉一玉有五色者)
(也邸以象骨周緣弁下根柢如魏武帝所作弁柢也凡有笄無纓)騏文鹿章(詩曰淑人)
(君子其弁伊騏毛萇注曰騏文也章白虎通曰上古質先服鹿皮取其文也)加首會髮
(糓梁傳曰弁冕雖舊必加于首周室雖衰必先諸侯瑩詩曰有斐君子充耳琇瑩會弁如星注充耳謂瑱琇)
(美石也天子玉瑱諸侯石弁所以會髮)告朔視朝(家語曰諸侯皮弁以告朔于太廟平)
(旦然後服之視朝云周禮曰視朝則皮弁服鄭玄注視外朝之事)增玉飾牙簪(五經)
(通義曰皮弁冠前後玉飾古又曹褎曰天子弁以白玉飾隋書曰何稠參會今多所改創魏晉以來皮弁)
(有纓而無笄稠謂此古田獵之服也今服以入朝宜變其制故弁施象牙簪導自稠始也)神弁宫
婢赤弁丈人(鄴中記曰石季龍宫婢數十盡著皂褠頭著神弁如今禮先冠古今注曰蜻)
(蜓一名赤弁丈人)
弁四
增突弁(詩曰未幾見兮突而弁兮)瓊弁(詳弁二組又文選詩曰中坐溢朱步櫩簉瓊弁)
璿弁(漢張衡西京賦曰璿弁玉纓遺光儵爚)側弁(詩曰側弁之俄屢舞傞傞)原
頍弁(詩曰有頍者弁實維伊何)載弁(詩曰絲衣其紑載弁俅俅)眡朝服弁服
(詳弁三)兵事韋弁服凶事服弁服弔事弁絰服(周禮)
(曰司服掌王之吉凶服凡兵事韋弁服鄭玄注云韋弁以韎韋為弁又以為衣裳也眡朝則皮弁服鄭云皮弁)
(之服十五升白布衣積素以為裳也凡甸冠弁服鄭云甸獵也冠弁委貌也其緇布衣亦積素以為裳諸侯以)
(為視朝之服凡凶事服弁服鄭云服弁喪冠也其服斬衰齊衰凡弔事弁絰服鄭云弁絰者如爵弁而素加環)
(絰也)
幘一
增釋名曰幘賾也下齊眉賾然也原應劭漢官儀曰
幘古者卑賤執事不冠者之所服也按董仲舒止雨書
曰執事者皆赤幘由是言之知不著冠之所服也又
曰謁者著緗幘大冠增通典曰未冠童子幘無屋者
未成人也入學小童幘也句卷屋示尚幼小未遠冒也
漢輿服志曰古者有冠無幘秦加武將首飾為絳幘
以表貴賤後稍作顔題漢興續其顔却結之施巾連題
却覆之至孝文乃高其顔續為之耳崇其巾為屋貴賤
皆服之又曰凡齋用紺幘耕青幘秋貙緋幘徐廣
輿服雜注曰天子郊廟則黑介幘傅暢晉公卿禮秩
曰中書監令著介幘晉書曰救日蝕文武皆免冠著
幘對朝服示威武也晉東宫舊事曰太子衣冠有空
頂幘唐六典曰乘輿之服有黑白幘合璧曰唐制
平巾幘者武官衛公子之服也黑介幘者國官視品府
謁府國子太學生四門生俊士參見之服也介幘者流
外官行署及三品以下登歌工人之服也綠幘者尚食
局主膳典膳局典食太官署食官署供膳奉觶之服也
幘二
原左傳曰齊侯伐晉夷儀東郭書譲登犁彌從之齊侯
賞犁彌犁彌辭曰有先登者臣從之晳幘而衣貍製(晳白)
(也幘齒上下相值製裘也)蔡邕獨斷曰漢元帝額有壯髮不欲使
人見始進幘服之羣臣皆隨焉尚無巾王莽無髮乃施
巾故里語曰王莽秃幘施屋增後漢書曰劉盆子探
得符後棄之復還依俠卿為制絳單衣半頭赤幘原
東觀漢記曰光武初興與諸季市弓弩絳衣赤幘增
又曰詔賜段熲赤幘大冠一具又曰馬援初見帝令
中黃門引入上在宣德殿南廡下坦幘坐援曰陛下何
知臣非刺客姦人而簡易若是原又曰馬援外類倜
儻簡易而内重禮事寡嫂雖在閫内必幘然後見增
續漢書曰許劭字子將劭知人入幘肆拔樊子昭原
又曰梁冀改易輿服之制作平上軿車□幘狹冠增
周遷輿服雜事曰漢桓帝延熙中梁冀誅後京師作幘
顔短耳長短上長下以為服妖漢獻帝春秋曰孫堅
屯七梁東為董卓所攻衆少而不敵與其驍騎潰圍得
出堅常著赤罽幘卓騎追堅堅脱罽幘令親近將祖茂
著之堅從間道得出英雄記曰公孫瓚字伯珪為上
計吏郡太守劉基以事公車徵伯珪褠衣平幘御車洛
陽身執徒養魏武遺令曰吾有頭病自先著幘幘乃
大服如存時勿遺于寳搜神記曰昔魏武軍中無故
作白幍此喪徵也初横縫其前名之曰顔晉永嘉中乃
去其縫名無顔幘其後二年四海分崩下人悲歎無顔
以生也吳書曰顧悌字子通疾篤妻出省之悌命左
右自扶起冠幘加襲令妻還貞潔不黷如此晉書曰
庾顗字子嵩性儉家富劉輿說東海王越令就換錢千
萬冀其有吝因此可乘越於衆坐中問顗顗頽然已醉
幘墜几上以頭就穿取徐答云下官家故有兩千萬随
公所取輿於是乃服越甚喜又曰陶侃如厠見一人
朱衣介幘曰君當為公位八州都督又曰易雄字興
長長沙人也少為縣吏自念卑賤無由自逹乃脱幘掛
縣門而去晉書要事曰哀帝隆和元年太學博士曹
宏之等議立秋應讀令不應著緗幘改為素晉書漢
注曰冠惠文者宜短耳今平上幘也宋書曰檀道濟
數拒魏有功及誅憤怒氣盛目光如炬俄爾間引飲一
斛乃脱幘投地曰乃壞汝萬里長城齊書曰卞彬字
士蔚濟隂宛胊人也祖嗣之中領軍父延之弱冠為上
虞令有節氣會稽太守孟凱以令長裁之積不能容脱
幘投地曰我所以屈卿者政為此幘耳今已投之卿以
一世勲門而傲天下國士拂衣而去北齊書曰平秦
王歸彦額骨三道著幘不安文宣見之怒使以馬鞭擊
其額血被面曰爾反時當以此骨嚇漢後歸彦竟反云
幘三
增助陽迎氣(摯虞决疑曰凡救日蝕者皆著赤幘以助陽也侍臣皆赤幘帶劒輿服志曰)
(迎氣五郊其著幘皆各如其色從章服也)施屋垂干(上詳幘二林通典曰虎賁羽郎將)
(皆赤幘陛衛垂干)見漢如吳(光武紀曰更始將都洛陽以劉秀行司隸校尉時三輔吏)
(士東迎更始見諸將過皆冠幘而服婦人衣莫不笑之及見司隸僚屬皆服赤幘歡喜不自勝老吏或垂涕曰)
(不圖今日復見漢官威儀一陸雲與兄書曰一日案行視曹公器物有介幘竟如吳幘)承露
墮花(揚雄方言曰覆髻謂之幘又謂之承露皆趙魏之間通語也宋蘇軾詩曰起舞花墮幘)貂
蟬綴翡翠為(劉楨答魏文帝書曰南服之金登窈窕之首貂蟬之尾綴侍臣之幘通志曰)
(交趾蒼梧俗以翡翠為幘)隤然岸今已投(詩曰隤然岸巾幘下詳幘二)原
吉日進御東耕改服(蔡邕雜章曰陛下今月吉日加元服進御幘臣等不勝鳬藻謹)
(奉牛一頭酒九鍾以趙書曰裴憲撰東耕儀中書令徐光奏議東耕儀親耕宜改服幘)增笑詠
如常朝野爭效(晉謝奕安之兄桓温辟為安西司馬在温座岸幘笑詠無異常日南史)
(曰王儉監試諸生巾卷在廷劒衛令史儀容甚盛儉作解散幘斜插簪朝野慕之爭相倣效)沒杯
皆沾涉水悉濕(魏太祖為人佻昜無威儀每與人談論戲弄盡無所隐及歡悦大笑至以)
(頭沒杯案中肴膳皆沾汚巾幘迎裴啓語林曰晉明帝少不倫常微行詔喚人以衣幘之涉水過衣幘悉濕)
(元帝已不重明帝忽復有此以為無不廢理既入幘不正元帝自為正之明帝大喜)因醉墮几
因逼委地(上詳幘二長朱桃椎澹泊絶俗被裘帶索人莫能測史竇軌見之遺以鹿幘鹿鞾)
(逼署鄉正委之地不肯服)
幘四
原綠幘(蔡邕獨斷曰漢武帝從館陶公主飲董偃綠幘傳韝伏殿下乃贊曰館陶公主庖人臣偃昧死)
(再拜謁)紫幘(錄異傳曰馬成病死已一日半復得生云上天見一人著紫幘而坐)黑幘
(謝承後漢書曰巴祗字敬祖為揚州刺史黑幘毁壞不復改易以水澡墨傅而用之)赤幘(詳幘一幘)
(二幘三怪又杜甫鷄柵詩終日憎赤幘老又小說空宅有或居之中夜有赤幘而來乃雄鷄也)增
墨幘(晉官品令曰太傅進賢兩梁冠墨介幘)絳幘(何丈一更見高冠絳幘者掘西壁下得金)
(三百斤人又唐詩曰絳幘鷄報曉籌)取幘(謝安為桓温司馬温詣安值其理髮吏取幘温曰令)
(司馬著帽進見重如此)受幘(東夷高句麗漢時常從玄莵郡受朝服衣幘)納言幘
(唐六典曰晉氏尚書令納言幘)童子幘(詳幘一)原謁者著緗幘(詳幘一)
謁者持赤幘(益部耆舊傳曰何汶字景由為謁者持赤幘同僚問之曰日當食至晡日果食)
從者白衣幘(後漢書曰成帝鴻嘉永平之間好微行時出遊從期門郎材力者及私奴客多)
(至十餘人少五六人皆白衣幘)力士黃衣幘(又曰王莽造華蓋九重駕六馬力士百人皆黃)
(衣幘輓之)
御定淵鑑類函卷三百七十
