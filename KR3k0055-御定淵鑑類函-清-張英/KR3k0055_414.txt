欽定四庫全書
御定淵鑑類函卷四百九
草部二(蕙香菊藿杜若鹿蘼蕪蜀鬱金薔迷迭藍芸香葱葵薇)
(慎火萱)(卷施)
蕙一
原廣雅曰蕙草綠葉紫花魏武帝以為香燒之山海
經曰天帝之山其下多蕙外山之下其草蕙楚詞曰
川谷徑復流潺湲光風轉蕙汜崇蘭又曰又樹蕙之
百畝又曰薛荔拍兮蕙綢增黃魯直曰蘭蕙叢生
蒔以沙石則茂沃之以湯茗則芳
蕙二
原詩漢繁欽詠蕙詩曰蕙草生山北託身失所依植根
隂崖側夙夜懼危頽寒泉浸我根淒風常徘徊三光照
八極獨不蒙餘暉葩葉永彫瘁凝露不暇晞百卉皆含
榮己獨失時姿比我英芳發鶗鴂鳴已哀
菊一
原爾雅曰菊治蘠也(今之秋菊也)禮記曰季秋之月菊有
黃華本草經曰菊有筋菊有白菊黃菊菊花一名節
花一名傅公一名延年一名白花一名日精一名更生
又云隂威一名朱嬴一名女花其菊有兩種者一種紫
莖氣香而味甘美葉可作羹為真菊一種青莖而大作
蒿艾氣味苦不堪食名薏非真菊也增埤雅曰菊本
作蘜從鞠窮也花事至此而窮盡也宿根在土逐年生
芽莖有稜嫩時柔老則硬高有至丈餘者原山海經
曰女几之山其草多菊按晉周處風土記曰日精治
牆皆菊之花莖之别名也生依水邊其華煌煌霜降之
時惟此草盛茂九月律中無射俗尚九日而用候時之
草也抱朴子曰日精更生周盈皆一菊也而根莖花
實異名者或無效者故由不得真菊又曰劉生丹法
用白菊花汁蓮花汁樗汁和丹蒸之服一年壽五百歲
又曰菊花與薏苡相似直以甘苦别之耳菊甘而薏
苦諺所謂苦如薏者也今所有真菊但為少耳崔寔
月令曰九月九日可採菊花楚詞曰朝飲木蘭之墜
露兮夕餐秋菊之落英又曰春蘭兮秋菊長無絶兮
終古增拾遺記曰背明國有紫菊謂之日精一莖一
蔓延及數畝味甘食者至死不飢渴終南山五老洞
碑曰永壽漢之好畤也出墨菊其色如墨古用其汁以
書
菊二
增風土記曰漢武帝宫人賈佩蘭九日佩茱萸食餌飲
菊花酒令人長壽原風俗通曰南陽酈縣有甘谷谷
水甘美云其山有大菊水從山上流下得其滋液谷中
有三十餘家不復穿井悉飲此水上壽百二三十中百
餘下七八十者名之大夭菊花輕身益氣令人堅強故
也司空王暢太尉劉寬太尉袁隗為南陽太守聞有此
事令酈縣月送水二十斛用之飲食諸公多患風眩皆
得瘳盛弘之荆州記曰酈縣菊花水太尉胡廣久患
風羸恒汲飲此水後疾遂瘳年近百歲非惟天壽亦菊
延之此菊甘美廣後收此菊實播之京師處處傳植
神仙傳曰康風子服甘菊花柏實散乃得仙名山記
曰道士朱孺子服菊草乘雲升天增列仙傳曰文賓
取嫗數十歲輒棄之後嫗老年九十餘續見賓年更壯
拜泣至正月朝會鄉亭西社中賓令服菊花地膚桑寄
生松子以益氣嫗亦更壯復百餘歲原續晉陽秋曰
陶潛九月九日無酒坐宅邊叢菊中採摘盈把望見白
衣人至乃王弘遣送酒即便就酌增唐李適傳曰高
宗時適為學士凡天子饗會遊幸唯宰相及學士得從
秋登慈恩寺浮圖獻菊花酒稱壽史正志敘曰唐輦
下歲時記九月宫掖間爭插菊花民俗尤甚杜牧詩曰
黃花插滿頭文粹曰陸龜蒙自號天隨子宅荒少牆
屋多隙地前後皆樹以杞菊春苗恣肥得以採擷供左
右杯案及夏五月枝葉老硬氣味苦澁旦暮猶責兒童
輩掇拾不已遂作杞菊賦蘇東坡集曰東坡守膠西
傳舍索然不堪其憂日與通守劉廷式循古城廢圃求
杞菊食之作後杞菊賦
菊三
原白華黃蘃(吳氏本草曰菊花一名白華下見盧諶菊賦)青柯紫莖
(上見鍾會菊花賦下見嵇含菊花銘)糅玉英耀金華(上見鍾會菊花賦下見傳統)
(妻菊花頌)儀鳳集鵷星羅雲布(上見潘尼秋菊賦下見盧諶菊花賦)增
麗草節花(上見傳統妻菊花頌一周子愛蓮說菊花之隱逸者也名節花)日精
霜傑(上見菊一詩下見蘇洵)香晩節制頽齡(宋韓魏公本傳公在北門)
(九日燕諸僚佐詩不羞老圃秋容淡猶有黃花晩節香張南軒傳先生為江陵數月經行郡圃命採杞菊付)
(之庖人或謂其矯先生曰天壌間孰為正味厚或腊毒淡乃其至惟杞與菊中和所萃驗南陽與河西又頽齡)
(之可制)裁雪拆金和霜伴月(唐羅隱詩雪裁纖蘂密金拆小苞香唐張賁)
(白菊詩雪映冰姿號玉華寄身都是地僊家有時南國和霜立幾處東籬伴月斜)似故人
比君子(古詩眼前景物年年别只有黃花似故人其范至能菊譜敘山林好事者或以菊比君子說)
(以為歲華婉娩草木變衰乃獨灼然秀發傲晲風霜此幽人逸士之操雖寂寥荒寒而味道之腴不改其樂者)
(也)
菊四
原延年(菊一名延年)瘳疾(荆州記)輕身(風俗通)盈把(詳菊二)
賜鍾繇(魏文帝賜鍾繇菊一束)采陶令飲酒消災(費長房謂桓景)
(九月九日可登高飲菊花酒以消災)增壽客(花譜菊為壽客)佳友(曾端伯以菊為佳友)
冷香(王十朋取莊園卉目為十八香以菊為冷香)
菊五
原詩晉袁崧菊詩曰靈菊植幽崖擢穎凌寒飈春露不
染色秋霜不改條梁王筠摘園菊贈謝僕射舉詩曰
靈茅挺三脊神芝曜九眀菊花偏可憙碧葉媚金英重
九惟嘉節抱一應元貞泛酌宜長久聊薦野人誠宋
鮑昭荅休上人菊詩曰酒出野田稻菊生高岡草味貌
復何竒能令君傾倒玉椀徒自羞為君愧此秋金盖覆
牙柈何觧心獨愁唐太宗賦得殘花菊詩曰階蕳凝
曙霜岸菊照晨光露濃晞晩笑風勁淺殘香細葉彫輕
翠圓花飛碎黃還將今歲色復結後年芳陳叔達詠
菊詩曰霜間開紫蔕露下發金英但令逢採摘寧辭獨
晩榮增駱賓王菊詩曰擢秀三秋晩開芳十步中分
黃俱笑日含翠共搖風碎影涵流動浮香隔岸通金翹
徒可汎玉斝竟誰同李嶠詠菊詩曰玉律三秋暮金
精九日開榮舒洛媛浦香汎野人杯靃靡寒潭側丰茸
曉岸隈黃花今日晩無復白衣來李白感遇詩曰可
歎東籬菊莖疎葉且微雖言異蘭蕙亦自有芳菲未泛
盈尊酒徒沾清露輝當榮君不採飄落欲何依劉灣
即席賦露中菊曰衆芳春競發寒菊露偏滋受氣何曾
異開花獨自遲晩成猶有分欲採未過時勿棄東籬下
看隨秋草衰席䕫霜菊詩曰時令忽已變行看被霜
菊可憐後時秀當此凜風肅淅瀝翠枝翻淒清金蕊馥
凝姿節堪重澄豔景非淑寧祛青女威願盈君子掬持
來汎樽酒永以照幽獨李端和張尹憶東籬菊詩曰
傳書報劉尹何事憶陶家若為籬邊菊山中有此花
盧綸九日陪令公登白樓詠菊詩曰瓊尊猶有菊可以
獻留侯願比三花秀非同百卉秋金英分蕊細玉露結
房稠黃雀知恩在銜飛亦上樓劉禹錫白菊詩曰家
家菊盡黃梁園獨如霜瑩淨真琪樹分眀對玉堂仙人
披雪氅素女厭紅籹粉蝶來難見麻衣拂更香面風搖
羽扇含露滴瓊漿高豔遮銀井繁枝覆象牀桂叢慙並
發梅萼妬先芳一入瑶花詠從兹播樂章僧廣宣九
日菊花詠應詔詩曰可訝東籬菊能知節候芳細枝青
玉潤繁蕊碎金香爽氣浮朝露濃姿帶夜霜汎杯傳壽
酒應共樂時康白居易席上賦白菊詩曰滿園花菊
鬱金黃中有孤叢色似霜還似今朝歌酒席白頭翁入
少年場又和錢員外早冬翫禁中新菊詩曰禁署寒
氣遲孟冬菊初折新黃間繁綠爛若金照碧仙郎小隱
日心似陶彭澤秋憐潭上看日慣籬邊摘賜酒色偏宜
握蘭香不敵李商隱野菊詩曰苦竹園南椒塢邊微
香冉冉淚涓涓已悲節物同寒雁忍委芳心與暮蟬細
路獨來當此夕清尊相伴省他年紫雲新苑移花處不
取霜栽近御筵宋王十朋九日詩曰佳節逢吹帽黃
金染菊叢淵眀何處飲三徑冷香中蘇洵菊花詩曰
騷人足以思香草比君子況此霜下傑清芬絶蘭茝氣
稟金行秀德僃黃中美古來鶴髮翁飱英飲其水但恐
蓬藋傷課童加料理歐陽修詠菊詩曰共坐欄邊日
欲斜更將金蕊泛流霞欲知却老延齡藥百草開時始
見花金元好問野菊詩曰柴桑人去已千年細菊斑
斑也自圓共愛鮮眀照秋色争教狼籍臥疎煙荒畦斷
隴新霜後瘦蝶寒螿晩景前只恐春叢笑遲暮題詩端
為發幽妍眀李夢陽詠菊詩曰不隨羣草出能後百
花榮氣為凌秋健香緣飲露清細開宜避世獨立每含
情可道蓬蒿地東籬萬代名何景眀咏汝慶宅紅菊
詩曰紅菊開時暮亭亭冠物華亦知顏色好不是豔陽
花羅綺嬌秋日樓臺媚晩霞清香如不改常傍美人家
原賦魏鍾會菊花賦曰何秋菊之可竒兮獨華茂乎凝
霜挺葳蕤於蒼青兮表壯觀乎金商延蔓蓊鬱緣坂被
岡縹幹綠葉青柯紅芒芳實離離暉藻煌煌微風扇動
照曜垂光於是季秋初月九日數并置酒華堂高會娛
情百卉彫瘁芳菊始榮紛葩韡曄或黃或青乃有毛嬙
西施荆姬秦嬴妍姿妖豔一顧傾城擢纖纖之素手宣
(一作雪)皓腕而露形仰撫雲髻俯弄芳榮又云夫菊有
五美焉圓花高懸準天極也純黃不雜后土色也早植
晩登君子德也冐霜吐穎象勁直也流中輕體神仙食
也晉孫楚菊花賦曰彼芳菊之為草兮稟自然之醇
精當青春而潛翳兮迄素秋而敷榮於是和樂公子雍
容無為翺翔華林駿足交馳薄言采之手折纖枝飛金
英以浮旨酒握翠葉以振羽儀偉兹物之珍麗兮超庶
類而神竒潘岳(一作尼)秋菊賦曰馨達幽遠光燭隰原
招仙致靈儀鳳舞鸞飛莖散葉猗靡相尋垂采煒於芙
蓉流芳越乎蘭林遊女望榮而巧笑鵷雛遥集而弄音
若乃真人採其實王母接其葩或充虛而養氣或增妖
而揚娥既延期以永壽又蠲疾而弭疴盧諶菊花賦
曰何斯草之特偉涉節變而不傷超松柏之寒茂越芝
英之冬芳浸三泉而結根晞九陽而擢莖若乃翠華雲
布黃蕊星羅熒眀蒨粲菴藹猗那傅玄(一作鍾會)菊賦曰
布濩河洛縱橫齊秦掇以纖手承以輕巾揉以玉英納
以朱脣服之者長壽食之者通神齊卞伯玉菊賦曰
佇寒丘以彌望覿中霜之軟菊肇三春而懷芬凌九秋
以愈馥不履苦而渝操不在同而表淑傷衆花之飄落
嘉兹卉之能靈振勁朔以揚渌含凝露而吐英增唐
楊炯庭菊賦曰日之貞矣于彼重陽菊之榮矣于彼華
坊含天地之貞氣吸日月之淳光雲布霧合箕舒翼張
鬱兮蔓衍郁兮芬芳珉枝金萼翠葉紅芒其在夕也言
庭燎之晢晢其向晨也謂眀星之煌煌爾其萬里年華
九州春色花灼爍兮如錦草綿連兮似織當此時也和
其光同其塵應春光而早植及夫秋星下照金氣上騰
風蕭蕭兮瑟瑟霜刺刺兮稜稜當此時也弱其志強其
骨獨歲寒而晩登雨還風去天長地久純黃象於后土
故採桑而菊衣輕體御於神仙故登山而菊酒文賓採
之而羽化康公服之而不朽東極於是長生南極以之
眉壽胡太尉之允誠光輔漢庭萬機理三階平及暮年
華髮垂肩秋菊落英蠲邪滌瘵於焉永貞鍾太尉之家
聲彝倫魏室道合鹽梅功成輔弼降文皇之命修彭祖
之術保性和神此焉終吉君章請老歲久懸車秋風生
兮北園夕白露濕兮前階虛佇閒庭之曠邈對凉菊之
扶疎人生行樂孰知其餘淵眀觧印退歸田野山鬱嵂
兮萬里天蒼莽兮四下憑南軒以長歗出東籬而盈把
歸去來兮夫何為者若此窈窕重闈亘青𤨏兮接黃扉
深沈大壯通肅成兮連博望乃有邕鄉貴族薛縣名家
共汾河之鼎氣同庶子之春華朝遊夕處徘徊顧慕歎
搖落於三秋偉貞芳於十步伊纖莖之菲薄荷君子之
恩遇不羡池水之芙蓉願比瑶山之桂樹歲如何其歲
已秋叢菊芳兮庭之幽君子至止悵容與而淹留歲如
何其歲將逝叢菊芳兮庭之際君子至止聊從容以卒
歲陸龜蒙把菊賦曰惟把惟菊偕寒互綠或穎或苕
煙披雨沐我衣敗綈我飯脫粟羞慙齒牙苟且粱肉蔓
延駢羅其生實多爾把未棘爾菊未莎其如予何其如
予何宋蘇軾後把菊賦曰吁嗟先生誰使汝坐堂上
稱太守前賓客之造請後掾吏之趨走朝衙達午夕坐
過酉曾杯酒之不設攬草木以誑口對案顰蹙舉箸噎
嘔昔隂將軍設麥飯與葱葉井丹推去而不齅怪先生
之眷眷豈故山之無有先生忻然而笑曰人生一世如
屈伸肘何者為貧何者為富何者為美何者為陋或糠
覈而瓠肥或粱肉而墨瘦何侯方丈庾郎三九較豐約
於夢寐卒同歸於一朽吾方以把為糧以菊為糗春食
苗夏食葉秋食花實而冬食根庶幾乎西河南陽之壽
原銘晉王淑之蘭菊銘曰蘭既春敷菊又秋榮芳薰百
草色豔羣英孰是芳質在幽愈馨稽含菊花銘曰煌
煌丹菊暮秋彌榮璇蕤圓秀翠葉紫莖詵詵仙神徒食
落英成公綏菊銘曰數在二九時惟斯生
原頌晉成公綏菊頌曰先民有作詠兹秋菊綠葉黃華
菲菲彧彧芳踰蘭蕙茂過松柏其莖可玩其葩可服味
之不已松喬等福傅統妻菊花頌曰英英麗草稟氣
靈和春茂翠葉秋曜金華布濩高原蔓衍陵阿揚芳吐
馥載芬載葩爰採爰拾投之醇酒御於王公以介眉壽
服之延年佩之黃耉文園賓客乃用不朽
原贊爾雅圖贊曰菊名日精布華玄月仙客薄采何憂
華髮
杜若一
原爾雅曰杜若土鹵也廣雅曰楚蘅也本草經曰
杜若一名杜蘅味辛微温久服益氣輕身范子計然
曰杜若生南郡漢中山海經曰天帝之山有草焉狀
如葵臭如蘼蕪名曰杜蘅可以走馬(帶香草令人便馬或曰馬得之健走)
離騷曰采芳洲兮杜若將以遺於下女又曰雜杜
蘅與芳芷又曰山中人兮芳杜若飲石泉兮蔭松柏
杜若二
增潛確類書曰貞觀中尚藥奏求杜若敕下度支有省
郎以謝脁詩云芳洲生杜若乃委坊州貢之本州曹官
判云坊州不出杜若應由謝脁詩誤畫省郎作此判事
豈不畏二十八宿笑人耶
杜若三
原詩梁沈約詠杜若詩曰生在窮絶地豈與世相親不
願逢采擷本欲芳幽人
原賦齊謝朓杜若賦曰馮瑶圃而宣遊藉幽蘭而容與
覽兹榮之茂悅紛為芳於清籞觀夫結根濯色發曜垂
英緣春巒以宣布蔭凉潭而影清
原頌梁江淹杜若頌曰山中杜若嘉爾翠質不奇不俗
載華載實同銜夕露共炯朝日夷陂無二沈冥如一
蘼蕪一
原本草經曰蘼蕪一名薇蕪味辛增爾雅曰蘄茝蘼
蕪說文曰江蘺蘼蕪也楚謂之蘺晉謂之&KR2134;齊謂之
&KR0581;春秋運斗樞曰維星散為蘼蕪山海經曰洞庭
之山其草多蘼蕪原管子曰五沃之土生蘼蕪楚
辭曰秋蘭兮蘼蕪羅生兮堂下綠葉兮素枝芳菲兮襲
予古詩曰上山採蘼蕪下山逢故夫增淮南子曰
亂人者若蛇牀之與蘼蕪
蘼蕪二
原廣志曰蘼蕪香草魏武帝以藏衣中
蘼蕪三
原贊晉郭璞贊曰蘼蕪善草亂之蛇牀不隕其實自别
以芳佞人似智巧言如簧
鬱金一
原說文曰鬱金芳草也十葉為貫百二十貫採以煑之
為鬯一曰鬱鬯百草之英遠方所貢芳物合秬而釀之
以降神增周禮春官上曰鬱人掌祼器凡祭祀賓客
之祼事和鬱鬯以實彝而陳之原魏略曰大秦國出
鬱金增南州異物志曰鬱金出罽國後周書曰波
斯國大月氐之别種也地出鬱金
鬱金二
增唐書曰天竺國卑濕暑熱稻成四熱有旃檀鬱金諸
香通大秦又曰太宗時伽毗國獻鬱金香似麥門冬
花開似芙蓉其色紫碧香聞數十步花而不實欲種者
取根
鬱金三
原賦漢朱公叔鬱金賦曰歲朱眀之首月兮步南園以
迥眺覽草木之紛葩兮美斯華之英妙布綠葉而挺心
吐芳榮而發曜衆花爛以俱發鬱金邈其無雙比光榮
於秋菊齊英茂乎春松遠而望之燦若羅星出雲垂近
而觀之曄若丹桂曜湘涯赫乎扈扈萋兮猗猗清風逍
遥芳越景移上灼朝日下映蘭池覩兹榮之瑰異副歡
情之所望折英華以飭首曜静女之儀光瞻百草之青
青羌朝榮而夕零美鬱金之純偉獨彌日而久停晨露
未晞微風肅清增妙容之美麗發朱顏之熒熒作椒房
之珍玩超衆葩之獨靈晉傅玄鬱金賦曰葉萋萋兮
翠青英藴藴而金黃樹晻靄以成蔭氣芬馥而含芳凌
蘇合之殊珍豈艾納之足方榮曜帝㝢香播紫宫吐芬
揚烈萬里望風
原頌晉左九嬪鬱金頌曰伊此奇草名曰鬱金越自殊
域厥珍來尋芬香酷烈悅目欣心眀德惟馨淑人是欽
窈窕妃媛服之褵衿永重名實曠世弗沈
迷迭一
原廣志曰迷迭出西域增本草拾遺曰迷迭味辛温
無毒主治惡氣令人衣香燒之去邪
迷迭二
原詩樂府歌詩曰氍毹□&KR1674;五木香迷迭艾蒳及都梁
原賦魏文帝迷迭賦曰坐中堂以遊觀兮覽芳草之樹
庭重妙葉於纖枝兮揚修幹而結莖承靈露以潤根兮
嘉日月而敷榮隨回風以搖動兮吐芳氣之穆清薄西
夷之穢俗兮越萬里而來征豈衆卉之足方兮信希世
而特生曹植迷迭香賦曰播西都之麗草兮應青春
而發暉流翠葉於纖柯兮結微根於丹墀信繁華之連
實兮弗見彫於嚴霜方慕秋之幽蘭兮麗崑崙之芝英
既經時而收采兮遂幽殺以增芳去枝葉而特御兮入
綃縠之霧裳附玉體以行止兮順微風而舒光王粲
迷迭賦曰惟遐方之珍草兮產崑崙之極幽受中和之
正氣兮承隂陽之靈休揚豐馨於西裔兮布和種於中
州去原野之側陋兮植高宇之外庭布萋萋之茂葉兮
挺苒苒之柔莖色光潤而采發兮似孔翠之揚精應
瑒迷迭賦曰列中堂之嚴宇跨階序而駢羅建茂莖以
竦立擢修幹而承阿燭白日之炎隂承翠碧之繁柯朝
敷條以誕節夕結秀而垂華振纖枝之翠粲動綵葉之
莓莓舒芳草之酷烈乘清風以徘徊陳琳迷迭賦曰
立碧莖之婀娜鋪綵條之蜿蟺下扶疎以布濩上綺錯
而交紛匪荀方之可樂實來儀之麗閑動容飾而發微
穆斐斐以承顏
芸香一
原倉頡解詁曰芸蒿似邪蒿香可食增說文曰芸草
似苜蓿原禮記月令曰仲春之月芸始生增大戴
禮夏小正曰採芸為朝菜原鄭玄曰芸香草世人種
之中庭洛陽宫殿簿曰顯陽殿前芸香一株徽音殿
前芸香二株含英殿前芸香二株晉宫閣名曰太極
殿前芸香四畦式乾殿前芸香八畦增又曰徽音殿
前芸香雜花十二畦眀光殿前芸香雜花八畦顯陽殿
前芸香二畦羣芳譜曰此草香聞數百步外栽園亭
間自春至秋清香不歇絶可玩簮之可以鬆髮置席上
去蚤虱置書帙中去蠹又曰香可佩宫嬪多服之
芸香二
增芸暉堂(芸香出于闐國其香潔白如玉入土不朽唐元載造芸暉堂以此為屑塗壁)芸
香閣(杜甫詩晩就芸香閣)
芸香三
增詩宋王禹偁芸香詩曰春冰薄薄壓枝柯分與清香
是月娥忽似暑天深澗底老松擎雪白婆娑黃庭堅
芸香詩曰北嶺山礬取意開輕風正用此時來生平習
氣難料理愛看幽香未擬回
原賦晉傅咸芸香賦曰攜昵友以逍遥兮覽偉草之敷
英慕君子之弘覆兮超託軀於朱庭俯引澤於丹壤兮
仰吸潤乎泰清繁兹綠蕊荗此翠莖葉芟蓯以纖折兮
枝婀娜以廻縈象春松之含曜兮鬱蓊蔚以䓤青成
公綏芸香賦曰美芸香之脩潔稟陰陽之淑精去原野
之蕪穢植廣厦之前庭莖類秋竹葉象春檉
藿香一
原南州異物志曰藿香出海遼國形如都梁可著衣服
中吳時外國傳曰都昆在扶南南三千餘里出藿香
劉欣期交州記曰藿香似蘇合增南方草物狀曰
藿香榛生民自種之五六月採曝之乃芬芳耳出交阯
武平興古九眞(皆地名)范曄和香方曰靈藿(虛操)
藿香二
原頌梁江淹藿香頌曰桂以過烈麝以太芬摧沮夭壽
天抑人文誰及藿香微馥微薰攝靈百仞養氣青雲
鹿葱一
原風土記曰宜男草也高六七尺花如蓮宜懷姙婦人
佩之必生男嵇含賦序曰宜男多植幽皐曲隰或寄
華林玄圃荆楚之士號曰鹿葱根苗可以薦於俎世人
多女欲求男者取此草服之尤良也增羣芳譜曰鹿
葱色頗類萱但無香耳鹿喜食之故以命名然葉與花
莖皆各自一種萱葉綠而尖長鹿葱葉團而翠綠萱葉
與花同茂鹿葱葉枯死而後花萱一莖實心而花五六
朵節開鹿葱一莖虛心而花五六朵並開於頂萱六瓣
而光鹿葱七八瓣(本草注萱即今之鹿葱誤)
鹿葱二
原詩梁元帝詠宜男草詩曰可愛宜男草垂采映倡家
何時如此葉結實復含花沈約詠鹿葱詩曰野馬不
任騎兔絲不任織既非中野花無堪麕䴥食增唐于
鵠詩曰秦女窺人不解羞攀花趁蝶出牆頭胷前空帶
宜男草嫁得蕭郎愛遠遊
原賦晉傅玄宜男花賦曰猗猗令草生於中方花曰宜
男號應禎祥遠而望之煥若三辰之麗天近而察之眀
若芙蓉之鑒泉於是狡童媛女以時來征結九秋之永
思含春風以娛情夏侯湛宜男花賦曰淑大邦之奇
草兮應則百之休祥稟至貞之靈氣兮顯嘉名以自彰
冠衆卉之挺生兮承木德於少陽體柔性剛蕙潔蘭芳
結纖根以立本兮靈渥液於青雲順隂陽于滋茂兮笑
含章之有文遠而望之若丹霞照青天近而觀之若芙
蓉鑒綠泉萋萋翠葉灼灼朱華曄若珠玉之樹煥若景
星之羅充后妃之盛飾兮登紫微之内庭回日月之暉
光兮隨天運以虛盈
原頌魏曹植宜男花頌曰草號宜男既曄且貞厥貞伊
何惟乾之嘉其曄伊何綠葉丹花光采晃曜配彼朝日
君子躭樂好和琴瑟固作螽斯微立孔臧福齊太姒永
世克昌
蜀葵一
原爾雅曰菺戎葵也(今蜀葵也如木槿花)晉傅玄蜀葵賦序曰
其苗似瓜瓠既大而潔鮮紫色曜日增郭璞曰戎蜀
盖其所自因以名之花有五色有紅者又號一丈紅
蜀葵二
增詩唐李白流夜郎題葵葉詩曰慙君能衞足歎我遠
移根白日如分照還歸守故園岑參蜀葵花歌曰昨
日一花開今日一花開今日花正好昨日花已老人生
不得恒少年莫惜牀頭沽酒錢請君有錢向酒家君不
見蜀葵花
原賦陳虞繁蜀葵賦曰惟兹珍草懷芬吐榮挺河渭之
膏壤吸昴井之元精繞銅爵而疏植映昆眀而羅生作
妙觀於神州扇令名於東京馳驛命而遠致攢華林而
麗庭申脩翹之冉冉播圓葉之青青梁王筠蜀葵花
賦曰惟兹奇草遷花西道凌金坂之威夷跨玉津之浩
浩值油雲之廣臨屬光風之長埽仰椒屋而敷榮值蘭
房而舒藻邁衆芳而秀出冠雜卉而當闈既扶疎而雲
蔓亦灼爍而星微布濩交加蓊茸紛葩疏莖密葉翠萼
丹華
原贊宋顏延之蜀葵贊曰井維降精㟭絡升靈物微氣
麗卉草之英渝豔衆葩冠冕羣芬類麻能直方葵不傾
薔薇一
原本草經曰薔薇一名牛棘又曰一名牛勒一名山
棗一名薔蘼增格物論曰一名刺紅藤身多刺花或
白或黃或紫開時連春接夏不絶清馥可人又一種野
薔薇或號為野客原葛洪治金創方曰用薔薇炭末
一方寸匕日三服之
薔薇二
增羣芳譜曰漢武帝與麗娟看花時薔嶶開始態若含
笑帝曰此花絶勝佳人笑也麗娟戲曰笑可買乎帝曰
可麗娟奉黃金百斤為買笑錢薔薇名買笑自麗娟始
又曰梁元帝竹林堂中多種薔薇以長格校其上使
花葉相連其下有十間花屋枝葉交映芬芳襲人又
曰徐知誥會客令賦薔薇詩先成者賜以錦袍陳濬先
得之又曰東平城南許司馬後圃薔薇花太繁欲分
於别地栽插忽花根下掘得一石如雞五色燦然遂呼
薔薇為玉雞苗
薔薇三
增猩血麝香(上見白居易詩麝唐方干詩開花須著綵衣新濃分香入四隣)紅
鬚綠刺豔色繁香(上見儲光羲薔薇詩蝶又儲光羲詩鶯藏密葉宜新霽繞低枝愛)
(晩暉豔色當軒迷舞䄂繁香滿逕入朝衣)當晝開逢春發(唐張祐詩曉風抹盡燕支)
(顆夜雨催成蜀錦機當晝開時正眀媚故鄉疑是買臣歸)似濯文君錦何須賈
氏香(唐李羣玉臨水薔薇詩浪搖千臉淚鳳舞一身香似濯文君錦如啼漢女粧宋楊萬里謝送薔薇)
(詩海外薔薇水中州未得方旋偷金掌露淺染玉羅裳已換桃花骨何須賈氏香)
薔薇四
原詩齊謝朓詠薔薇詩曰低枝詎勝葉輕香幸自通發
萼初攢紫餘采尚霏紅新花對白日故蕊逐行風梁
簡文帝詠薔薇詩曰燕來枝益軟風飄花轉光氤氲不
肯去還來階上香又賦得薔薇詩曰石榴珊瑚蕊木
槿懸星葩豈知兹草麗逢春始發花廻風舒紫萼照日
吐新芽元帝看摘薔薇詩曰倡女倦春閨迎風戲玉
除近叢看影密隔樹望釵疎横枝斜綰袖嫩葉下牽裾
牆高舉不及花新摘未舒莫疑插髩少分人猶有餘
劉緩看美人摘薔薇詩曰新花臨曲池佳麗復相隨鮮
紅同映水輕香共逐吹繞架尋多處窺叢見好枝矜新
猶恨少將故復嫌萎釵邊爛漫插無處不相宜鮑泉
詠薔薇詩曰經植宜春館靃靡上蘭宫片舒猶帶紫半
捲未全紅葉疎難蔽日花密易傷風佳麗新粧罷含笑
折芳叢柳惲詠薔薇詩曰當戶種薔薇枝葉太葳蕤
不搖香已亂無風花自飛春閨不能静開匣理眀妃曲
池浮采采斜岸列依依或聞好音度時見銜泥歸且對
清酤湛其餘任是非增唐儲光羲薔薇詩曰裊裊長
數尋青青不作林一莖獨秀當庭心數枝分作滿庭隂
春日遲遲欲將半庭影離離正堪玩枝上嬌鶯不畏人
葉底飛蛾自相亂秦家女兒愛芳菲畫眉相伴采葳蕤
高處紅鬚欲就手低邊綠刺已牽衣葡萄架上朝光滿
楊柳園中暝鳥飛連袂踏歌從此去風吹香氣逐人歸
朱餘慶題薔薇花詩曰四面重條密浮陰入夏清綠
攢傷手刺紅墮斷腸英粉著蜂鬚膩光凝蝶翅眀雨中
看亦好況復值初晴白居易題薔薇架詩曰托質依
高架攢花對小堂晩開春去後獨秀院中央翦碧排千
萼研朱染萬房煙條塗石綠粉蕊撲䧺黃根動彤雲湧
枝搖赤羽翔九微燈炫轉七寳帳熒煌淑氣薰行徑清
陰接步廊照梁迷藻梲耀壁變雕牆爛若叢然火殷於
葉得霜合羅排勘擷醉暈淺深籹乍見疑廻面遥看誤
斷腸畫屏風自展綉繖盖誰張翠錦挑成字丹砂印著
行猩猩凝血點瑟瑟蹙金筐散亂萎紅片尖纖嫩紫芒
觸僧飄毳褐留妓冒羅裳宋楊萬里野薔薇詩曰浥
露含風匝樹開呼童淨埽架邊苔湘紅染就高張起蜀
錦機成新翦裁公子但貪桃夾道貴人自愛葉翻階寧
知野老茅茨下亦有繁英送一杯
增歌唐孟郊和薔薇花歌曰仙機機機織鳳凰花開七
十有二行天霞落地攢紅光風枝嫋嫋時一颺飛散葩
馥遶空王忽驚錦浪洗新色又似宫娃逞籹飾終當一
使移花根還比葡萄天上植
藍一
原毛詩曰終朝采藍不盈一襜禮記月令曰仲冬之
月令民無刈藍以染為陽長也孫卿子曰青出於藍
而青於藍秦子曰常聞作人當如園圃之藍不異衆
草染而後朗然不如唐棣之華灼灼自顯增漢官儀
曰□園供染綠紋綬□小藍也通志曰藍有三種蓼
藍染綠大藍如芥染碧槐藍如槐染青三藍皆可為澱
本草李時珍曰藍凡五種蓼藍葉如蓼五六月開花
成穗細小淺紅色子亦如蓼歲可三刈菘藍葉如白菘
馬藍葉如苦□二藍花子並如蓼藍吳藍長莖如蒿而
花白木藍長莖如決眀高者三四尺葉如槐七月開淡
紅花其子亦如馬蹄&KR1177;眀子而微小羣芳譜曰藍染
草也有數種葉如槐葉皆可作靛秋月煑熟染衣止用
小藍
藍二
原續漢書曰楊震種植藍以供食母諸生嘗有助種藍
者輒拔更種以拒其後廣五行記曰唐永徽中絳州
一僧病噎臨終命其徒曰吾死後可開吾胸喉視何物
苦我及死其徒開視胷中得一物如魚有兩頭遍體肉
鱗安鉢中跳躍不已投諸藥味及毒物皆消化一僧方
作藍澱因以少澱投之即怖懼奔走須臾化成水劉
禹錫傳信方曰張延賞判官被班蛛蜘咬頭上一宿腫
如數升椀幾至不救張公募能療者一人應召曰可治
遂取大藍汁一椀加麝香雄黃以蛛蜘投之隨化為水
點咬處兩日而愈
藍三
原賦後漢趙岐藍賦曰余就醫偃師道經陳留此境人
皆以種藍染紺為業藍田彌望黍稷不植慨其遺本念
末遂作賦曰同丘中之有麻似麥秀之油油
慎火一
原南越志曰廣州有樹可以禦火山北謂之愼火或謂
之戒火多種屋上以防火也但南中無雪霜故成樹
增又曰樹開紅白花斷之有白汁倦遊錄謂即龍樹骨
也本草曰景天一名戒火一名水母花主眀目輕身
慎火二
原詩梁范筠詠慎火詩曰兹卉信叢叢微榮未足奇何
期糅香草遂得遶花池忘憂雖無用止燄或有施早得
建章立幸爇柏梁垂
卷施一
原爾雅曰卷施草拔心不死(宿莽草也)南越志曰寧鄉縣
草多卷施拔心不死江淮間謂之宿莽離騷曰夕攬
中州之宿莽
卷施二
增詩唐李白詩曰長短春草綠緣階如有情卷施心獨
苦抽却死還生睹物知妾意希君種後庭
原贊晉郭璞卷施贊曰卷施之草拔心不死屈平嘉之
諷詠以比取類雖邇興有遠旨
萱一
原許愼說文曰萱忘憂草也束晳發蒙說曰甘棗令
人不惑萱草可以忘憂毛詩曰焉得萱草言樹之背
(背北堂也)增風土記曰花曰宜男姙婦佩之必生男又名
萱草任昉述異記曰一名紫萱又名忘憂草吳人謂
之療愁花古今注曰欲忘人之憂贈丹棘丹棘一名
忘憂欲蠲人之忿贈青裳青裳一名合歡
萱二
原忘憂解思(張華博物志神農經曰中藥養性謂合歡蠲忿萱草忘憂也王朗與魏太子)
(書不遺惠書所以慰沃奉讀歡笑以籍飢渴雖復萱草忘憂臯蘇釋勞無以加也)
萱三
原詩隋陽休之詠萱草詩曰開跗幽澗底散采曲堂垂
優柔清露濕微穆惠風吹朝朝含麗景夜夜對華池
魏彥深詠階前萱草詩曰綠草正含芳靃靡映前堂帶
心花欲發依籠葉已長雲渡時無影風來乍有香横得
忘憂號余憂遂不忘增唐李嶠詠萱草詩曰履步尋
芳日忘憂自結叢黃英開養性綠葉正依籠色湛仙人
露香傳少女風還依北堂下曹植動文雄韋應物對
萱草詩曰何人樹萱草對此郡齋幽本是忘憂物今夕
重生憂叢疎露始滴芳餘蝶尚留還思杜陵圃離披風
雨秋宋黃庭堅萱草詩曰從古占北堂雨露借恩光
與菊亂佳色共葵傾太陽人生眞苦相物理忌孤芳不
及空庭草榮衰可兩忘
原賦梁徐勉萱草花賦曰覽詩人之比興寄草木以命
詞惟平章之萱草欲忘憂而樹之爰有幽憂庭閑志静
高木列其隂蘭芳糅其影翫叢蘤之争芬悅羣根之競
穎或開紅而散紫或□蒀於上春信兹花之獨秀投金
質於炎辰既耀色以袪痗亦含香而可均不恃合歡之
木無俟孫枝之筠同芰荷於闌暑及蟬露乎首旻其葉
四垂其跗六出亦曰宜男加名斯吉華而不豔雅而不
質随晦眀而舒卷與風霜而榮悴笑杜蘅與揭車何衆
彙之能匹
御定淵鑑類函卷四百九
