欽定四庫全書
御定淵鑑𩔖函卷五
天部五(天漢)(雲)
天漢一
增詩曰倬彼雲漢昭回于天又曰倬彼雲漢為章于
天左傳曰昭公四年星孛及漢水祥也爾雅云析
木謂之津箕斗之間漢津也大戴禮曰夏小正七月
漢案戸(案戶直戶也言正南北也)孝經援神契曰河者水之伯上
應天漢史記天官書曰漢者金之散氣其本曰水漢
星多則多水少則旱晉書曰天漢起東方經箕尾間
謂之漢津唐書曰雲漢自坤抵艮為地紀北斗自乾
攜巽為天綱其分野與帝車相直皆五帝墟也抱朴
子曰天河從西北極分為兩頭至於南極其一經南井
中過其一經東井中過河者天之水也隨天而轉入地
下過淮南子曰烏鵲填河成橋而渡織女埤雅曰
水氣之在天為雲水象之在天為漢廣志曰天河曰
銀漢又曰銀河亦曰天漢天津絳河明河張衡靈憲
曰水精為天漢緯書曰王者有道則河直如繩
天漢二
增三輔黃圖曰秦皇都咸陽端門四達以象紫宫渭水
貫都以象天河横橋南渡以象牽牛荆楚歲時記曰
漢武帝令張騫使大夏尋河源乘槎經月而至一處見
城郭如州府室内有一女織又見一丈夫牽牛飲河騫
問曰此是何處答曰可問嚴君平織女取搘機石與騫
俱還後至蜀問君平君平曰某年某月客星犯牛女搘
機石為東方朔所識幽明錄曰晉宋黃祖奉親至孝
母病篤天漢明開有一老父將小兒持箱自通即以兩
丸藥賜母服之患頓消因以停宿夜中廳事上有五色
氣際天琴歌清好祖往視之見坐帳裏四角及頂上各
有一大珠形如雞子明彩炫燿南墅閒居錄曰元豐
末有人攜支機石投進者廣可二尺許不圓微峩而碧
色天漢左界北斗經其上搜神記曰謝端少喪父母
為鄰人所養年十七未娶後於海中得一大螺貯甕中
每自野還見有飲飯湯火端疑之於籬外窺見一少女
從甕中出炊便入問之答曰妾天漢中白水素女也天
帝哀卿孤貧恭順使我相為守舍待卿取婦當還去今
無故相伺不宜復留今留此貯米穀可得不乏忽有風
雨而去
天漢三
原案戶乘槎(上詳漢一下詳漢二)左界南躔(左界褒斜文躔歴也見)
(選)疏派為章(疏派天潢為章于天)昭回清淺(詩曰昭回于天注昭)
(回光轉也盈古詩曰河漢清且淺相去詎幾許盈一水間脉脉不得語)鵲橋星石(上詳)
(漢一二下詳漢)耿耿昭昭(秋河曙耿耿昭昭清漢輝)增金精水
氣(漢天官書漢者金氣之精逹毛詩雲箋天河水氣也精光轉于天)天潢地紀(天官)
(書漢中四星曰天駟旁有八星絶漢曰天潢下詳漢一)含星讓月(左思蜀都賦雲漢含)
(星而光耀洪流杜詩含星動䨇闕伴月落邊城下詳明河篇)上浮南轉(上詳漢四下)
(詳漢一)紅牆銀漢(李商𨼆詩本來銀漢是紅牆隔得盧家白玉堂)女子授
石壯士洗兵(上詳漢二洗杜詩安得壯士挽天河淨甲兵常不用)老父賜
藥少女代炊(俱詳漢二)
天漢四
原河精(河圖括地象河精上為天漢)水精(楊泉物理論水之精氣上浮宛轉隨流水名曰天漢)
象天河(詳漢二)涉天漢(抱朴子若浮南濱而涉天漢)維天有漢(詩曰)
(維天有漢監亦有光)對彼雲漢(韓詩對彼雲漢注宣王遭亂仰天也)箕斗之間
漢津(爾雅注箕龍尾斗南斗天漢之津梁)天官高為五漢(樂叶圖)隠見
廻旋通海竟天天漢天津銀漢絳河
明河斜漢淺河星漢河漢增南傾(選詩招摇)
(西北指天漢東南傾)西流(魏文帝詩雲漢西流夜未央牽牛織女遥相望杜詩迢遥秋夜永河漢正西流)
無梁(陸士衡詩怨彼河無梁)如埽(杜牧詩初旭紅可染明河澹如埽)繞塞(杜詩)
(明河繞塞微)帶天(晉天文志河漢委蛇而帶天)銀灣銀浦(雞跖集許洞謂銀河)
(為銀灣李賀謂為銀浦)星孛及漢(詳漢一)鈎星在漢(何平叔云列若鈎星漢)
銀河雲漢銀漢金漢星河傾河(言天漢將斜而)
(傾之也)繩河(言如繩之直也)銀河倒列星(杜甫詩)銀河倒瀉三
石梁(李白詩)
天漢五
原詩陳張正見賦得秋河曙耿耿詩曰耿耿長河曙濫
濫宿雲浮天路横秋水星橋轉夜流月下姮娥落風驚
織女秋德星猶可見仙槎不復留唐宋之問明河篇
曰八月凉風天氣清萬里無雲河漢明昏見南樓清且
淺曉落西山縱復横洛陽城闕天中起長河夜夜千門
裏複道連甍共蔽虧畫堂瓊戶特相宜雲母屏前初汎
濫水精簾外轉逶迤倬彼昭回如練白復出東城接南
陌南陌征人去不歸誰知今夜擣寒衣鴛鴦機上疎星
度烏鵲橋邊一雁飛雁飛螢度愁難歇坐見銀河漸微
沒已能舒卷任浮雲不惜光輝讓流月明河可望不可
親願得乘槎一問津更將織女支機石還訪成都賣卜
人增陳潤賦得秋河曙耿耿詩曰曉鏡高秋夜微明
欲曙河橋成鵲已去機罷女應過月上殊開練雲行𩔖
動波尋源不可到耿耿復如何杜甫天河詩曰常時
任顯晦秋至最分明縱被微雲掩終當永夜清含星動
䨇闕伴月落邊城牛女年年渡何曾風浪生張仲素
賦得玉繩低建章詩曰迢迢玉繩下芒彩正闌干稍復
臨鳷鵲方疑秋露寒微明連粉堞的皪映仙盤横接河
流淺低將夜色殘天榆隨影沒宫樹與光攢遐想西垣
客長吟欲罷難元劉因賦得明河秋夕圖詩曰明河
澹澹縱復横行雲悠悠度疎星鳳媒不來烏夜驚瓊枝
玉佩遲所託畫中隱隱聞機聲秋來秋去今猶古此恨
不隨天宇青崐崘西頭風浪平辦我一舟蓮葉輕浩歌
中流擊明月九原喚起嚴君平人間此水何時清
增唐謝偃明河賦曰月初回於夕陽日夜沒於天綱
步庭砌以游衍覺雲霄之杳茫氣象萬殊緬星河而盡
列光輝一道羅銀漢之靈長徒觀其粲兮如磋潔兮如
磨明月照而不失其素飄風驚而匪揚其波莫測其深
含天際之四氣莫度其遠掩人間之衆河及夫歲入三
秋勢直千里度龍駕而容曳構鵲橋而迤邐霞妝星靨
知婺女之不如雜佩明璫必姮娥之相似七夕作之以
良會羣方於是而仰止固能流不可準涯不可度既莫
見乎端倪亦焉知其厚薄夫其為謙也太陽曜而不爭
其光夫其為德也巨海枯而莫之能涸奪凝霜之漫漫
方白石之鑿鑿居崇高而不危體虚無而自若名連地
脉影雜天文當霽夕而逾曉凝微雨以暫曛明白可稱
則皓如曳練正平可緝亦矗似長雲亘紫極以斜轉横
碧空而中分吐宵光而澹灔含曙色而氤氲將欲問之
於槎客如何欲决於嚴君張環秋河賦曰倬彼昭回
鑿天而開含秋耿耿積曙皚皚水清淺而不落光逶迤
而屢廻非碧海之分上即黃河之轉來萬里直繩九霄
横帶奕奕高影湯湯連瀨透垂簾於戶前飛瀑布於雲
外黯如平江不動矗似長雲欲銷映東吳而寫練掛南
斗而成橋氣象晶明波瀾澒洞泛濫星照紆餘月弄界
黃道而宵迎落青山而曉送雖滔天而作限乃沃日而
為節識示盈而必謙恒昏凝而晝滅亦猶靈烏之謝顧
兔之缺適足明其舒卷夫何累乎昭晰於是張平子仰
而歎曰此何靈輝若有若微杳杳廻薄茫茫是非鵲填
銀而何去人取石而何依乘槎之子兮上不上弄杼之
女兮歸不歸坐廻遑而曉失空白露兮霑衣盧肇天
河賦曰惟天有河是生水德凌浩渺之元氣掛崢嶸之
遠色所以正辰極奠南北其清莫挹濯星斗以滋上玄
其惡可流蕩雲霓而臨下國赫赫融融自西自東沿大
象而其源不竭横終古而其運無窮磅礴九霄浸潤豈
沾於土宇輕清一氣波瀾寧動於天風匪蕩蕩而就下
但耿耿而浮空處晝則潛由昏則見俟良夜之延矚故
幽明而自擅光連月窟何慙媚以懷珠影照天津豈愧
靜而如練至若白榆風勁析木煙秋吹玉葉而將落泛
金波而共流皎皛無際闌干自浮渡蟾魄之孤輪不聞
濡軌漲鵲橋之遠岸詎見操舟莫識高深孰能揭厲演
漾必滋於若木氤氳更襲於丹桂映蒼天而漸出想積
石於河源拂遠樹以將低誤一葦於天際遥思濯手遠
憶乘槎流合璧之輝幾疑沉玉映散金之氣或𩔖披沙
辨牛豈見其津涘聞雞遽隠於雲霞是宜以河之名居
天之大閣道蛇横於曲渚驪珠蚌剖乎淺瀨源流自遠
清無可羡之魚分野甚明皎若誓封之帶鑿自太古疏
於囿靈奔注肯隨於川瀆高明自貫於日星夫其濟黃
道決青冥蔭地軸灑天經悠矣久矣配吾君之永寧
王損之曙觀秋河賦曰邈彼斜漢麗於中天遇良宵之
已艾與清景而相鮮勢則昭回既闌干而遠映時方蕭
瑟亦汎濫而高懸的爾遥分淒然仰眺澄奕奕之浮彩
臨蒼蒼而引耀孤星廽泛狀清淺之沉珠殘月斜臨似
滄浪之垂釣輕暉羃羃遠景蕭蕭色分隐映光凝泬寥
疑瀑布而不落似輕雲之欲銷夜景將分清光向曉縈
碧落以廻薄澹晴空而縹緲躋攀不及限一水以心遥
瞻望空勞邈九霄而思杳發跡無際凌虚不傾積曙色
之牢落涵爽氣之淒清疑曳練而勢遠訝殘虹而體輕
遠想牽牛漸失迢迢之狀遥思弄杼無聞軋軋之聲景
氣潛昭氛埃遠屏寧在地以為狀信滔天而掛影可以
玩清光狎餘景分暉爽亮向曉色而亭亭遠勢縱横帶
秋光之耿耿偉茲垂象倬彼青霄映星躔之的的出雲
路以昭昭想穿鑿之初悠然莫測稽源流之始邈矣方
遥則知匪自人功實惟天設自虚無而想像界寥廓而
昭晰意天邊之横注遠若波瀾想空裏之潛流遥疑嗚
咽宜其臨清泚挹澄澈儻天路之可昇與清漪而比潔
雲一(瑞雲并入)
增釋名曰雲猶云云衆盛也春秋說題辭曰雲之為
言運也觸石而起謂之雲含陽氣而起以精運也易
曰雲行雨施品物流形原又曰雲從龍風從虎聖人
作而萬物覩又曰密雲不雨自我西郊又曰坎為
雲毛詩曰英英白雲露彼菅茅又曰薈兮蔚兮南
山朝隮(薈蔚雲興貌)增又曰上天同雲雨雪雰雰原禮
記曰天降時雨山川出雲增又曰山陵川谷丘陵能
出雲為風雨原周禮曰保章氏以五雲之物辨吉凶
水旱豐荒之祲(至分觀雲色青為蟲白為喪赤為兵荒黑為水黃為豐)左傳曰
黃帝以雲紀官故為雲師而雲名又曰凡分至啓閉
必書雲物為備故也公羊傳曰觸石而出膚寸而合
不崇朝而徧雨乎天下者其泰山之雲乎易通封驗
曰冬至初陽雲出箕如樹木之狀立春青陽雲出房如
積水春分正陽雲出軫如白鵠穀雨太陽雲出張如車
盖立夏初隂雲出觜如赤珠夏至少隂雲如水波寒露
正隂雲如冠纓霜降太隂雲出上如羊下如磻石京
房易飛候曰視四方常有大雲五色具其下賢人隠也
青雲潤澤在西北為舉賢良黃雲如覆車大豐也增
又曰凡候雨有黑雲如羣羊奔如飛鳥五日必雨又
曰凡候雨以朔望弦晦有蒼黑雲細雲如杼軸蔽日月
五日必雨原尚書大傳曰於時俊乂百工相和而歌
卿雲乃倡之曰卿雲爛兮糺縵縵兮日月光華旦復旦
兮春秋運斗樞曰天樞得則景雲出增又曰天子
孝則景雲出原春秋元命苞曰隂陽聚為雲增春
秋說題辭曰雲師曰豐隆原禮統曰雲者運氣布恩
普也禮斗威儀曰其君乘水而王為人黑色大耳其
政和平時則景雲至增又曰景雲景明也言雲氣光
明也原孝經援神契曰天子孝天龍負圖地龜出土
天孽消滅景雲出游增又曰王者德至山陵則景雲
見原史記曰若烟非烟若雲非雲郁郁紛紛蕭索輪
囷是謂卿雲慶雲見喜氣也增又曰凡望氣陣雲如
立垣舒雲𩔖杼軸國史補曰暴風之候有砲車雲
原莊子廣成子謂黃帝曰汝治天下雲氣不待族而雨
又曰華封人謂堯曰夫聖人鶉居而鷇食天下有道
與物皆昌天下無道則厭世上仙乘彼白雲至於帝鄉
(詳聖)增又曰雲將東遊過扶摇之枝而適遭鴻蒙曰天
氣不和地氣鬱結六氣不調四時不節今我願合六精
以育羣生(注云雲將雲主帥也)淮南子曰先王之政四海之雲
至而脩封疆注云立春之後四海出雲也又曰八極
之雲是雨天下八門之風是節寒暑八紘八寅大澤之
雲以雨九州而和中土又曰周雲之籠蓯遼巢澎濞
而為雨注云周密也籠蓯聚合也遼巢澎濞蘊藉貌
又曰山雲蒸柱潤礎(音楚石碣也)又曰伯益作井而龍登
玄雲注云龍在黃泉下恐害及故也抱朴子曰千歲
之龜五色具焉浮於蓮葉之上或在叢蓍之下其上時
有白雲又曰俗有見遊雲西馳而謂月之東行原
呂氏春秋曰山雲草莽水雲魚鱗旱雲烟火雨雲水氣
無不比𩔖其所生以示人增相雨書曰四方有濯魚
雲疾者立雨遲者雨少難至江漢雲疾者即日雨原
說文曰雲山川氣也從雨云象回轉形也霒(一金反)雲覆
日也增又曰圛圛升雲半有半無圛回行也原河
圖曰崐崘山有五色雲氣增又河圖帝通紀曰雲者
天地之本也又河圖始開曰黃泉之埃上有黃雲青
泉之埃上有青雲赤泉之埃上有赤雲白泉之埃上有
白雲玄泉之埃上有玄雲原孫氏瑞應圖曰景雲者
太平之應也一曰慶雲非氣非烟五色絪縕謂之慶雲
增又曰梢雲瑞雲人君德至則出若樹木梢梢然也
原西京雜記曰瑞雲曰慶雲曰景雲(雲五色曰慶)慶雲
或曰卿雲雲外赤内青謂之矞(以律反)雲(雲二色曰矞亦瑞雲也)
雪雲曰同雲(雲隂竟天同為一色)吕氏春秋曰雲師曰屏翳
增又曰太平之時雲則五色而為慶三色而成矞原
楚辭曰雲霏霏而承宇又曰青雲衣兮白霓裳又
曰冠青雲之崔嵬東方朔别傳曰凡占長吏下車當
視天有黃雲來覆車五穀大熟青雲致兵白雲致盜黑
雲多水赤雲多火陸賈新語曰邪臣之蔽賢猶浮雲
之鄣日月也晉書曰韓雲如布趙雲如牛楚雲如日
宋雲如車魯雲如馬衛雲如犬周雲如輪秦雲如行人
魏雲如鼠齊雲如絳衣越雲如龍蜀雲如囷增又曰
有雲如丹蛇隨星後大戰殺將又曰雲如雄雉或如
雄雞臨城其城必降兵書按要曰孫子稱司雲氣非
雲非煙非塵非霧形似禽獸客吉主人忌黃帝素問
曰清陽為天濁隂為地地氣上為雲天氣下為雨雨出
地氣雲出天氣注云隂凝上結則合以成雲陽散下流
則注而為雨雨從雲以施化故言雨出地氣憑氣以交
合故言雲出天氣又曰初出為雲繁雲為翳山海
經曰符陽之山怪雲所出洛書曰蒼帝起青雲扶日
赤帝起赤雲扶日黃帝起黃雲扶日白帝起白雲扶日
軍國占候曰若壬子日有黑雲如一匹布其國兵起
天文要集曰河有雲黑狀似船若一匹布維河十日
内大雨又曰北斗者不欲雲覆之有黑雲覆之天大
雨感應𩔖從曰蘆灰投地蒼雲自滅物𩔖相感志
曰㐮陽石梁山出雲應騐符合鄉人候之若白雲起定
雨黃雲起則風黑雲起則多病王子年拾遺記曰崐
崘山有九層每層相去萬里有雲氣五色從下望之皆
有城闕之象又曰崐崘者西方曰須彌山有九層其
第七層有景雲以映朝日又曰嶠山一名環丘有雲
石駁駱如錦川扣之則片片蓊蓊然雲出俄而遍潤天
下西有星池有爛石常浮於水邊其色紅質虚似肺燒
之有煙香聞數百里煙氣升天則成香雲遍潤則成香
雨劉澄之揚州記曰婁縣有馬鞍山天將雨輙有雲
來映此山山出雲應之乃大雨風土記曰烏程縣有
卞山望氣云有黃氣紫雲張野廬山記曰有白雲冠
帶巖巖謂之山帶洞冥記曰吉雲之國俗常以雲占
吉凶京房風角要訣曰候雨法有黑雲如一匹帛干
日中即日大雨二匹為二日雨三匹為三日雨司馬
相如封禪頌曰自我天覆雲之油油邵康節曰水雲
黑火雲赤土雲黃石雲白黃帝岐伯經云岐伯乘絳
雲之車駕十二白鹿遊於蓬萊之山華嚴經云妒羅
雲雲如羅也妙鬘雲雲如美人髮也樓閣雲雲如樓臺
殿閣也
雲二
原春秋孔演圖曰黃帝之將興黃雲升於堂增史記
曰黃帝合符釜山洞冥記云東海大明之墟有釜山山
出瑞雲應王者之符命盖黃帝黃雲之瑞故曰合符應
於釜山也古今注曰黃帝與蚩尤戰於涿鹿之野常
有五色雲氣金枝玉葉止於帝上有花葩之象因作華
盖原春秋合誠圖曰堯母慶都盖大帝之女生於斗
維之野常在三河東南天大雷電有血流潤大石之中
生慶都長大形象大帝常有黃雲覆盖之蔑食不饑年
二十寄伊長孺家無夫出觀三河奄然隂風赤龍與慶
都合有娠而生堯也尚書中候曰堯沉璧於河白雲
起廻風摇落增春秋孔演圖曰文命之候玄龍御雲
天命於湯白雲入房(注白雲金精入湯房也)尚書中候曰周成
王觀於洛河沉璧禮畢王退俟至於日昧榮光併出幕
青雲浮洛埤史曰穆天子傳云天子觴西王母於瑶
池之上王母為謠曰白雲在天丘陵自出道路悠遠山
川間之春秋文曜鈎曰楚有蒼雲如霓圍軫七蟠中
有荷斧之人向軫而蹲太史唐勒以葭灰遺於地乃更
滅拂之其蒼雲為之半滅又遺灰乃盡去之故曰唐史
之策上滅蒼雲襄陽耆舊傳曰赤帝女姚姬未行而
卒葬於巫山之陽故曰巫山之女楚懷王遊於高唐晝
寢夢與神遇去而辭曰妾在巫山之陽高丘之岨朝為
行雲暮為行雨朝朝暮暮陽臺之下旦朝視之如言故
為立廟號曰朝雲漢書曰高祖隠於芒碭山澤間吕
后與人俱求常得之高祖怪問之吕后曰季所居上常
有雲氣故往從常得季原又曰武帝封泰山夜有光
晝有白雲起於封中增又曰武帝時汾隂得寳鼎迎
至甘泉宫黃雲盖其上原漢武帝故事云上幸梁父
祠地上親拜用樂焉其日上有白雲又有呼萬歲者禪
肅然白雲為盖增漢武内傳曰帝於尋真臺七月七
日夜見西王母乘紫雲輦來雲氣勃鬱盡為香氣十
洲記曰天漢三年月氐國獻神香使者曰國有常占東
風入律百旬不休青雲干吕連月不散意中國有好道
之君故貢神香洞冥記曰東方朔至東極過吉雲之
澤雲起五色草木皆成五色露帝得之遍賜羣臣原
漢書曰宣帝祠甘泉紫雲從西北來散於殿前增封
禪儀曰光武封泰山雲氣成宫闕百官並見之後漢
書曰樊英隠於壺山之陽曾有暴風從西方起英謂學
者曰成都市火甚盛因含水西向漱之時客有從蜀郡
來者云是日大火有黑雲從東方起須臾大雨火滅
原搜神記曰薊子訓至洛公卿以下候之者恒數十人
後因遁去初去之日惟見白雲騰起如是數十處魏
志曰文帝生於沛縣譙國時有雲氣青色圓如車盖當
其上終日望氣者以為至貴之證非人臣之氣增蜀
志曰先主兒時戲於桑樹下上有雲覆如車盖晉書
曰咸和元年雲鬭聲如暴風雨南北史曰宋武帝大
明八年宣太后陵前後俱有光及五色雲芳香四滿又
五彩雲在松上如車盖又曰宋高祖北征至洛陽常
有紫雲見於軍上又曰孝康建元二年二月乙未日
有雲如錦文光色潤澤又曰北魏世祖在江州起義
建牙軍有紫雲二段落於身上原車穎秦書曰苻堅
立有黃雲五色廻繞臺觀時以為景雲增新唐書曰
狄仁傑為并州法曹其親在河陽别業赴任於并登太
行望白雲孤飛曰吾親舍所居近此雲下悲泣佇立久
之又曰肅宗自奉天而北夕次承壽有白雲起西北
長數丈如樓閣之狀識者以為天子之氣又曰拾遺
崔希喬轉馮翊令有雲如盖當其廳事前須臾五色錯
雜徧於州郭唐貞元壬午有五色雲見長安太史張
璇曰在宋分後一百六十年有聖人興其地至天成丁
亥宋祖生洛陽宋史曰祥符元年封泰山十月壬辰
天文院言紫雲如盖黃雲如龍鳳青雲如竹木名梢雲
韓琦家傳曰天聖五年仁宗初臨軒試進士琦名在
第二時唱名第一甲方終太史奏日下有五色雲見
齊東野語曰宣和中艮嶽初成令近山各造油絹嚢以
水溼之曉張于危巒絶巘之間既而雲盡入遂括嚢以
獻名曰貢雲每車駕所臨則盡縱之須臾滃然充塞如
在千巖萬壑間
雲三
原堯璧漢鼎(俱詳雲二)沛歌汾辭(史記高祖過沛擊筑自為歌曰大風)
(起兮雲飛揚起漢武帝秋風詞曰秋風兮白雲飛)赤鳥丹蛇(左傳哀公二年有雲如衆)
(赤鳥夾日以飛三日下詳雲一)從龍翼鳳(上詳雲一鳳陸士衡雲賦翼靈於蒼梧)
(起滯龍於潢汙)鵬翼魚鱗(莊子大鵬摶扶摇而上九萬里翼若垂天之雲下詳雲一)
扶日干吕(上詳雲一下詳雲二)金枝玉葉(俱詳雲二)觸石
潤礎(俱詳雲一)冠纓車盖(俱詳雲一)膚合寸并(上詳雲一袁)
(豹秋霖賦元雲四集膚合寸并光幕六合菴藹杳冥)如繒似布(易通卦驗立秋濁隂雲出)
(如赤繒處暑赤雲出南蒼北黃下詳雲一)若煙非霧(俱詳雲一)圍軫
干日(上詳雲二下詳雲一)軍精雨具(兵書雲如日月有赤氣繞地不可攻城内)
(有黑雲大如火星名曰軍精勿犯雲張璠漢紀荀顗上書順帝曰自入正月久隂不雨者雨之具也)
彌天貫月(洪範五行傳雲者起於山彌於天為京房易要占陣雲貫月韓魏以此雲占)
含水得氣(楚國先賢傳天旱有含水雲從西方起則焚香祝之歸藏雖有豐隆莖得雲氣而)
(結核)翳日襲霞(何晏詩浮雲翳皎日微風起輕霞陸機雲賦内揚綠祲外襲紫霞)
泉埃山帶(俱詳雲一)羊奔鸞舞(上詳雲一賦下見陸機)雄雉
奔牛(上詳雲一兵兵書城上雲如奔牛不可往)綠翹玉葉(並見陸機浮雲)
(賦)垂天出岫(上詳莊子出陶潛雲無心而岫)書瑞紀官(有瑞)
(必書一下詳雲)似虎如羊(兵書猛將之雲氣似虎也有詩惟度災云外規有雲内)
(如羊而黃者京雲也)不興可望(文選朝雲不興而黃潦獨臻堯望之如雲)巫
峽陽臺(俱詳雲二)汎濫窈窕(楚辭汎濫之浮雲又云涉青雲以汎濫遊兮忽)
(臨睨夫舊邦雲曺植飛龍篇晨遊泰山霧窈窕)天地本山川氣(河圖記雲者天)
(地之本也下詳雲一)覆四海彌八方(上詳成公綏雲賦下詳劉楨詩)歸
故山起高岳(應瑒詩朝雲流四海暮雲歸故山下見劉楨詩)火滅灰散
冰消瓦離(陸機雲賦日赫奕而照耀雲火滅而灰散下詳成公綏雲賦)增升屋
浮河(春秋孔演圖舜興黃雲升屋浮禮斗威儀周成王觀於河青雲河)畫灰擘
絮(上詳雲一如蘇詩嶺上晴雲擘絮)收籠落檻(蘇東坡曰余自城中還道中雲氣自)
(山中出如馬奔突以手掇開籠收其中歸家雲盈籠開而放之作&KR0008;雲篇宋章惇謫雷州過小貴州南山寺)
(與僧奉恕倚檻看雲曰夏雲多竒峰真善比𩔖恕曰相公曾見夏雲詩否詩曰如峰如火復如綿飛過微雲落)
(檻前大地生靈乾欲死不成霖雨漫遮天盖譏惇也)輪囷砲車(上詳雲二占文選舟人)
(雲若砲車起急避之乃大風候也東坡詩砲車雲起風欲作張文潛詩喜逢山色開眉黛愁對江雲起砲車)
如牛隨馬(趙雲如牛詳雲一有唐元宗天寳十三年封太山慶雲随馬)求季
生丕(上漢高祖事雲下魏文帝事俱詳二)蔽月隨風(郭震詩聚散虚空去)
(復還野人閒處倚笻看不知身外無根物蔽月遮空作萬端于季子詩随風亂鳥足泛水結魚鱗)為
霖抱石(崔塗詩得路直為霖濟物不然閒共鶴忘機無端試向陽臺畔長送襄王暮雨歸余濟)
(詩幾時嗟抱石今日喜從龍)玉馬絳車(王介甫詩風力引雲行玉馬水光連日動金蛇)
(合璧事𩔖下詳雲二)覆苑倚峰(崔顥詩傍花初點綴覆苑更崢嶸僧齊已詩倚峰觸石)
(濕苔錢便逐高峰離瀑泉)覆鼎成宫(俱詳雲二)待族思山(上詳雲一)
(舊張孟陽詩流波戀浦行雲思故山)赤珠紅石(俱詳雲一)絳衣油
絹(上詳雲一下詳雲二)美人髮王母車(上詳雲一下詳雲二)求宓妃
望玉宸(離騷吾令豐隆乘雲兮求宓妃之所在素修真訣立春日北望有紫綠白雲者為三飛)
(雲三元君以是日上詣天帝當再拜陳乞得給侍輪轂三過見元君之聲者白日升天故蘇東坡妃子閣門帖)
(云萬年枝上看春色三素雲中望玉宸)山頭望嶺上多(上狄仁傑事詳雲二梁)
(陶弘景隐居華陽高祖問之曰山中何所有弘景賦詩答曰山中何所有嶺上多白雲只可自怡悦不堪持贈)
(君)占聖人興知王者起(上詳雲二字明太祖通紀曰明劉基伯温常遊西)
(湖有五色異雲起西北光映湖水諸同遊者皆以為慶雲將分韻賦詩基獨縱飲不顧大言曰此天子氣也應)
(在金陵十年後有王者起其下我當輔之)色紅似肺氣白如綿(上詳雲一謝)
(氏詩源更瀛之妻能作瑣雲嚢佩之陟高山有雲處不必開嚢而自然有雲氣入其中歸至家啓視皆有雲氣)
(如綿自嚢而出)
雲四
原不解(傅元詩屯雲結不解轟雷動四阿)不形(傅咸神泉賦樛木無蔭纖雲不形)蒼
雲(易通卦驗大寒降雪蒼雲生)玄雲(楚詞廣開兮天門紛吾乘兮雲)赤如兔(京房)
(易傳赤雲如兔蜀國當富)形如鳥(京房易要占雲形如鳥其下主兵)大如席(京房易傳)
(漢川有黑雲大如席不出五日必雨名曰海雲)形如帚(京房易要占雲形如帚其下有兵)王
母輦巫女行(俱詳雲二)暗天文(陸機雲賦蔽陽光於暘谷暗天文乎帝居)厠
藻氣(又曰集輕浮之衆彩厠五雲之藻氣)卿雲聚景雲見(俱詳雲一)飛
揚(漢高祖歌)泱漭(五色呈祥氤氲泱漭)保章氏(周官觀雲氣)雲中君(漢志巫山)
(祠雲中君)辨豐凶卜水旱(詳雲一)四塞微雨(京房易傳青白赤黑)
(雲在東西南北名曰四塞之雲見即有雨)彭薄為雨(淮南子詳雲一)聲如暴雷
(詳雲二)圓如冠珥(東方朔别傳武帝時雲氣青色而圓如冠珥)結曜增暉(陸機)
(雲賦繞蓬萊而結曜薄崑崙而增暉)揚芒垂穎(又若秬鬯揚芒嘉榖垂穎)山既出雲
(山川出雲)天必降雨(雲行雨施)赤為兵驗黃乃時豐(周禮)霏
霏承宇(楚詞)英英露茅(詩)淒淒祁祁(詩)紛紛郁郁(史記)
李陵視(李陵贈蘇武詩仰視浮雲翔奄忽互相踰)靖節思(陶靖節詩序云停雲思親友也)
邴生之鶴(邴原北海人遭漢亂隐於遼東徵召不仕時人謂之雲中白鶴)陸氏之龍(世說)
(陸雲嘗在張華席上自稱雲間陸士龍)德動天心瑞開雲物不崇
朝而徧天下不待族而潤寰中增朝隮(薈蔚雲興貌)
朔雲(朔方雲也)慶霄(慶雲)愁雲(隂雲也瀚海愁雲生)陽雲(即陽臺朝雲也)
重隂(雲雨謂之重也反亢陽於重隂)天衣翠鳥雕雲(慶雲)雲
峰(夏雲似峰)漢陌(雲路)遊絲(雲中遊蕩之絲)火雲(旱雲)素練(江雲)
(飄素練)雲葉(即片雲也)南雲(心逐南雲逝)雲濤(雲簇如濤也)瑞
霱(卿雲也五色為瑞三色為霱)龍氣(韓愈曰龍嘘氣成雲龍弗得雲無以成其靈)瑪
瑙葉(雲開瑪瑙葉)青雲城(韻府玉皇居青雲為城)姣姬揚袂(雲賦其少)
(進也晰兮若姣姬之揚袂鄣日而望所思注云晰白也)黮黮重雲(黮黮黑貌)矞雲
翔龍(矞雲赤色雲飛龍所出也)層樓高觀重樓疊閣(詳陸機賦)郇
公雲體(韋陟自謂所書陟字若五朵雲號郇公五雲體)雲大如箕(吳越備史大順二年)
(六月朔師與宣州兵敗孫儒於宣城初行密軍師張頗善占算前一日謂行密曰明日當水亭午可獲孫儒及)
(詰旦北有大雲如箕漸次瀰漫俄而澍雨大水暴至乃逕出兵以擊儒營他營皆不救因獲儒)變化
(文選既變化以無窮)舒卷(成公綏賦舒則彌綸覆四海卷則消液入無形)朝飛(滕王閣詩畫棟)
(朝飛南浦雲)暮合(文選日暮碧雲合佳人殊未來)沮洳(杜詩嶺雲春沮洳江月夜晴明)繽
紛(惨澹天同色繽紛雪共寒)去來絶迹隱顯兩忘(司馬光詩)
雲五
原詩魏文帝浮雲詩曰西北有浮雲亭亭如車盖惜哉
時不遇忽與飄風會吹我東南行行行至吳會魏劉
楨詩曰玄雲起高岳終朝彌八方晉傅玄詩曰白雲
翩翩翔天庭流景髣髴非君形白雲飄飄捨我高翔青
雲徘徊為我愁腸梁簡文帝詠雲詩曰浮雲舒五色
瑪瑙映霜天玉葉散秋影金風飄紫煙梁沈約和王
中書白雲詩曰白雲自帝鄉氛氤屢廻没蔽虧崑山樹
含吐瑶臺月秋風西北起飄我過城闕城闕已參差白
雲復離離皎潔在天漢倒影入華池將過丹丘野時至
碧林垂九重迎飛鷰萬里送翔螭梁吳均詠雲詩曰
飄飄上碧虚藹藹隱青林氛氤如有意縈鬱詎無心
又詠雲詩曰白雲蒼梧來過拂章華臺逢河散復卷經
風合且開陳張正見賦得題新雲詩曰西北春雲起
遥臨偃蓋松根危纔吐葉氣淺未成峰風前飛未斷日
處影疑重體輕無五色詎是得從龍又賦得白雲臨
酒詩曰白雲蓋濡水流彩入澠川疎葉臨嵇竹輕鱗入
鄭船菊泛金枝下峰斷玉山前一朝開五色飄飄映十
千陳蔡凝賦得處處春雲生詩曰春色遍空明春雲
處處生入風衣暫斂隨車蓋轉輕作葉還依樹為樓欲
近城含愁上對影似有别離情隋孔範賦得白雲抱
幽石詩曰白雲浮遠蓋飄飄繞石飛帶蓮縈錦色拂鏡
下僊衣陣結香爐隠羅成玉女微能感荆王夢陽臺雜
雨歸唐太宗賦含峰雲詩曰翠樓含曉霧蓮峰帶晩
雲玉葉依巖聚金枝觸石分横天結陣影逐吹起羅文
非復陽臺下空將惑楚君于季子詠雲詩曰瑞雲千
里暎祥暉四望新隨風亂鳥足汎水結魚鱗布葉疑臨
夏開花詎待春願得承嘉景無令掩桂輪董思恭咏
雲詩曰帝鄉白雲起飛蓋上天衢帶月綺羅映從風枝
葉敷參差過層閣倏忽下蒼梧因風望既遠安得久踟
蹰增李嶠咏雲詩曰英英大梁國郁郁秘書臺碧落
從龍起青山觸石來官名光邃古盖影耿輕埃飛感高
歌發威加四海廻又曰大梁白雲起氤氲殊未歇錦
文觸石來蓋影凌天發氤氲萬年樹掩映三秋月會入
大風歌從龍赴員闕駱賓王賦白雲抱幽石詩曰重
巖抱危石幽澗曳輕雲繞鎮仙衣動飄蓬羽蓋分錦色
連花靜苔光帶葉薰詎知吳會影長抱穀成文又詠
秋雲詩曰南陸銅潭改西郊玉葉輕泛斗瑶光動臨陽
瑞色明蓋隂連鳳闕陣影翼龍城誰知時不遇空傷留
滯情杜甫咏雲詩曰龍以瞿唐會江依白帝深終年
常起峽每夜必通林收穫辭霜渚分明在夕岑高齋非
一處秀氣豁煩襟錢起賦得歸雲送友人歸華山詩
曰秀色横千里歸雲積幾重欲依毛女岫初卷少姨峰
蓋影隨征馬衣香拂卧龍祗應函谷上眞氣日溶溶
李紳慶雲見詩曰禮成中岳陳金册祥報卿雲冠玉峯
輕未透林疑待鳳細非行雨詎從龍卷風變彩霏微薄
照日籠光隐映重還入九宵成沆瀣夕嵐生處鶴歸松
又山出雲詩曰杳靄祥雲起飄颺翠嶺新縈峰開石
秀吐葉間松春林静翻空少山明度嶺頻廻崖時掩鶴
幽澗或隨人姑射朝凝雪陽臺晚伴神悠悠九霄上應
坐玉京賓韓琮詠雲詩曰深惹離情靄落暉如車如
蓋早依依山頭觸石應常在天際從龍自不歸莫向隙
窗籠夜月好來仙洞濕行衣春風淡蕩無心後見說襄
王夢亦稀吕温賦得白雲起封中詩曰封開白雲起
漢帝坐齋宫望在泥金上疑生秘玉中攢柯初繚繞布
葉漸朦朧日觀祥光合天門瑞氣通無心以出岫有勢
欲凌風倘遣成膏澤從茲遍太空李季何立春日曉
望三素雲詩曰靄靄青春曙飛仙駕五雲浮輪初縹緲
承盖下氤氲薄影隨風度殊容向日分羽毛紛共遠環
珮杳猶聞靜合煙霞色遥將鸞鶴羣年年瞻此御應許
從元君鄧倚春雲詩曰摇曳自西東依林又逐風勢
移清道裏影汎綠波中夕霽方明日朝隂復蔽空度關
隨去馬出塞引歸鴻色任寒暄變光將遠近同為霖如
見用還得助成功裴澄春雲詩曰漠漠復溶溶乘春
任所從映林初展葉觸石未成峰旭日消寒翠晴烟點
淨容霏微將似滅深淺又如重薄彩臨溪散輕隂帶雨
濃空餘負樵者嶺上自相逢曺松夏雲詩曰勢能成
嶽仞頃刻長崔巍暝鳥飛不到野風吹得開一天分萬
態立地看忘回欲結暑宵雨先開江上雷張復山出
雲詩曰山靜雲初吐霏微觸石新無心離碧岫有意占
青春散𩔖如虹氣輕同不讓塵凌空還似翼映澗欲成
鱗異起臨汾鼎凝隨出峽神為霖終濟旱非獨降賢人
陳希烈賦得雲生梁棟間詩曰一片蒼梧意氤氲生
棟梁下簾山足暗開戶日添光偏使衣裘潤能令枕簟
凉無心伴行雨何必夢荆王釋皎然詠溪雲詩曰舒
卷意何窮縈流復帶空有形不累物無跡去從風莫怪
長相逐飄然與我同宋王安石詠雲詩曰雲從東山
起却入鍾山去借問山中人雲今在何處元馬祖常
春雲詩曰高雲起城闕流離度庭樹依風拂廻塘波纈
光影注荒林帶疎煙照日亂縈縷婉孌連浮陽空明映
淒霧嵐翠含玉暉景采滿巖嶼逍遥幽賞諧緬邈世娛
阻
原賦楚荀况雲賦曰有物於此居則周静致下動則綦
高以鉅圓者中規方者中矩大齊天地德厚堯禹精微
於毫毛充盈於天宇冬日作寒夏日作暑晉陸機浮
雲賦曰有輕虚之艷象無實體之眞形原厥本初浮沉
混并六律籥應八風時邁玄隂觸石甘露霶霈勢不崇
朝覆被無外若層臺高觀重樓疊閣或如鐘首之鬱律
乍似塞門之寥廓金柯分玉葉散綠翹明巖英煥鸞翔
鳳翥鴻驚鶴奮鯨鯢泝波鮫鰐衝遁朱絲亂紀羅袿失
領飛仙凌虚随風遊騁有若芙蓉羣披蕣華總會車渠
繞理瑪瑙縟文又白雲賦曰攄神景於八幽合洪化
乎絪緼充宇宙以播象協元氣而齊勲發憤靈石擢性
洪流興曜曾泉升跡融丘盈八紘以餘憤雖彌天其未
泄豈假期於遷晷邁崇朝而倏忽紅蕊發而菡萏金翹
援而含葩神收鬼化弼性違序鳥殊𩔖而比棲獸異跡
而同處蛟引翳而並潛龍攀鴻而䨇舉鸞舞角以軒罷
鷙企翮而延佇長城曲婉采閣相扶聳瑶臺之嶻嶭構
瓊闥之離婁雄虹橋而垂天翠鳥軒而扶日晉成公
綏雲賦曰於是元氣仰散歸雲四旋冰消瓦離奕奕翩
翩去則滅軌以無迹來則幽闇以杳冥舒則彌綸覆四
海卷則消液入無形或狎獵鱗次參差交錯上捷業以
倚梁下壘峗而相薄狀崴嵬其不安吁可畏而欲落或
粲爛綺藻若畫若規繁縟成文一續一離或繡文錦章
依微要妙綿邈凌虛輕翔浮漂晉楊乂雲賦曰天地
定位淳和肇分剛柔初降隂陽絪緼於是山澤通氣華
岱興雲則縹緲翩綿鬱若升煙蹇槃縈以結屈兮若虬
龍之蟠蜿嶷岐岐以鶴立兮狀有似乎列仙東西絡繹
南北油裔隨風徘徊流行菴藹豁兮仰披杳兮四會凝
寒冰於朱夏飛素雪於元冥灑膏液於天漢騰鴻泉於
泰清乾坤以之交泰品物以之流形江湖以之深滿川
谷以之豐盈毛羽以之光澤草木以之葩榮萌芽以之
挺殖苗秀以之積成始於觸石而出膚寸而征終於霑
濡六合浸潤羣生蕩滌塵穢含吐嘉祥施暢凱風惠加
春陽擬乾化於后土與三曜兮齊光增唐彭朝曦勤
政樓視朔觀雲物賦曰㝢縣升平朝廷無事闢珠樓於
曉日垂紫旒於空翠至誠必應果呈證聖之祥至感必
通遂有效明之瑞乍異色而抱日或神光而覆地是知
昊穹成命必在於昌期元象著明詎違於躔次萬國來
朝十月之交時當盈數氣發隂爻晴色俯臨遠接黑龍
之水清輝四散仍縈彩鳳之巢元稹郊天日五色祥
雲賦曰臣奉某日詔書曰惟元祀月正之三日將有事
於南郊直端門而云出天錫余以雲瑞是何祥而何吉
臣稹稽首敢言其實陛下乘五位而出震迎五帝以郊
天五方騰其粹氣故雲五色以相宣排空乍直捧日初
圓獸蹲而龍鱗熠熠鳥跂而鳳翼翩翩羽盖凝而軒皇
暫駐風馬駕而王母欲前影帶其彩疑錯繡之遥屬光
照乎物比摛錦之相連觀之者無小無大觀之曰非煙
若煙昔者卿雲作歌於虞舜白雲著詞於漢武皆跂望
而為言非仰觀而遂覩今陛下德至天地恩覃草莽當
翠輦黃屋之方行見金枝玉葉之可數陋泰山之觸石
方出鄙高唐之舉袂如舞昭示於公侯卿士莫不稱萬
歲者三並美於麟鳳龜龍可以與四靈而五於是載筆
氏書百辟之詞曰郁郁紛紛維慶霄之雲古之堯舜幸
得以為君象胥氏譯四彛之歌曰煒煒煌煌天宇之祥
唐有神聖莫敢不來王帝用愀然曰予何力澤未周於
四海雲何為乎五色來以羣后舉爾衆職由五行以修
五事遵五常而厚五德正五刑以去五虐繁五稼而除
五賊苟順乎人理之父子君臣則安知雲物之赤黃蒼
黑進我輦路就我鈞陶雖有光華之萬状不若豐穣於
四郊凡百庶僚相趨而顧稍疑江上之竒果異封中之
素補天者雖欲抑之而不出簪筆者安可寢之而無賦
越明日臣稹詠霈澤於雞竿之前覩斯雲散之為五彩
之湛露崔立之南至郊壇有司書雲物賦曰宇宙氛
氳晴郊景曛宗伯司禮保章辨雲榮光燭於九野佳氣
覆乎六軍飄飄颻颻郁郁紛紛足以昭上帝瑞吾君時
謂唐時歌卿雲之五色德稱虞德詠南風之再薰是以
惟聖惟壽可大可久既豐稔之足徵復災癘之何有既
而旋天步廻象輿大孝是展皇情未攄將欲超羲軒於
上古方淳樸於太初俾時和俗阜塗謠史書土階攸則
而瓊室靡居且慮乎賢哲尚屈所以敦乎雲物𬗟乎德
化未覃所以交於國南祈動植之攸濟非娛樂而是甘
郭遵南至郊祭司天奏雲物賦曰當此和煦静無纖
氛照耀兮天垂愛景霏微乎山出祥雲度清霄而匪徐
匪疾向丹闕而乍合乍分應乎一陽之始煥乎五彩之
文氤氲摇曳去來無際望之雖曰崇朝慶之知其嗣歲
誰謂其有葉本乎觸石而來誰謂其無心偏舒捧日之
勢豈非夫表王者之殊祉答泰壇之親祭王諲南至
雲物賦曰於赫至化時惟大君推歷比夫軒后授人齊
乎放勲北風戒節南至司分驗律飛灰遥應乎懸炭登
臺視祲必在乎書雲麗乎時方别色天斂殘氛星連珠
而候曉日合璧而成文衆瑞咸集禎祥洊至雲散黃光
天浮喜氣金柯郁郁而蔽野玉葉飄飄而委地廻紀天
表永無兵意災沴靡作罷札瘥之虞水旱不行詠京坻
之事得此先甲還同漢日之觀報以豐年不假春秋之
備喬潭秋晴曲江望太乙納歸雲賦曰秦稱百二鎮
為太一合沓横空嶔岑蔽日豈瓌寳之攸産蓋雷雲之
自出宜其密爾王甸雄兹帝京敗葉風輕高秋氣清時
雨夕歇歸雲晚晴俯枕曲水前臨直城山半隠而半見
雲乍低而乍傾其趣可賞而不極其容可狀而難名爾
其沉隂始解靄䨴初歸廻日猶重因風則飛其始也峩
峩巍巍千巖萬嶺稠疊而相依其漸也紛紛霏霏齊童
趙女並舞而垂衣忽天澄而地廓鬱氤氲於翠微别有
容與之勢輕盈之狀日下空籠天邊引颺始悠悠於綠
野漸羃羃於青嶂洛川神女何以踰巫峽佳人不能上
雖更僕而非久仍移景而堪望落日將曛山銜斷雲綠
氣隂鬱嵐光氤氲横截高巖驚數峯之頓失却臨幽石
與殘雪而俱分乃為歌曰節彼南山兮人所矚施此雲
雨兮濟君欲信軌物之無愆奚百姓之不足徘徊不去
乃賦歸雲之曲曰歸雲之狀兮不一歸雲之趣兮難儔
雲不以朝晡而異賞士不以前後而異求誠在位之如
是知夫鴻漸之高秋張何早秋望海上五色雲賦曰
昇重軒以徙倚目平海而踟蹰見五雲之間出繞三山
而忽諸映烏精之曭朗涵蜃氣之紓餘光泛泛而逾淨
影離離而不疎懿夫騰碧海瑞皇家金柯玉葉兼雜花
文璀璨光紛華况夫羅幃錦帳繞香車䨇虹宛轉縈翠
霞及夫倏而聚忽而散霓裳羽旆相凌亂倚長空浮廻
岸宛若瓊樓金闕横天半美人濯錦春江畔既而叢彩
可望竒狀難名羣象紏紛疑綺羅之繡出五色明媚若
丹青之畫成影沉波而海晏氣羃岫而山晴嗤碭嶺之
光淺恥汾川之色輕壯瑞圖之舊籙應樂府之新聲似
帝鄉之迢遰冀有司而見行又五色雲賦(撰人名闕)曰於
穆聖唐建其皇極通三微而昊穹降祉禔萬福兮隂陽
不測答禧祥於一人見彩雲之五色其為狀也乃從龍
以分氣其為勢也若摶鵬之垂翼薈蔚非觸石而興縹
緲盈畫工之飾蔥翠炯晃蕭索氤氲廻合斐亹散聚分
文轉光風則動而愈出衝霽日則燦然皆分古之函關
紫氣帝鄉白雲豈比澄鮮流慶作瑞吾君夫德施者帝
王之所崇雲行者天地之所溥惟帝德之動天諒卿雲
之飛吐光浮碧落奪虹彩於太虚影下清潭照錦色於
曲浦將以發揮明時騰邁前古韋執中白雲無心賦
曰英英白雲合漠為質義則難䆒覧之不一觀其發雖
有𩔖於知機稽其理乃無心而自出盖元造之潛運而
神功之隠隲時止時行或徐或疾結自元氣生乎群山
將離兮孰制而合既往兮孰召而還非欲恢弘自覆乎
大荒之際焉知酌損不踰於膚寸之間徒見其紆餘上
漢繚繞飛天形不常而屢易居靡定而頻遷謂變通之
不倦將有志於必然斯乃生有於無假虚為實勢乍分
於逐火色暫渝於帶日油油裔裔雖在空而可觀杳杳
冥冥考攸往而無必觸石蒼野揚埃白泉不恒厥所有
開必先摇颺縈空滅煙光於遠嶠輪囷委地雜波景於
遥川氤氤氲氲或聚或分其散也氣其興也雲忽羡溢
以洪舒若練之曳乍縈紆而交錯如絲之棼所謂化於
無象著於無為匪知咎於進退惟契道而推移夕隨重
隂則黯以霮䨴晝混陽景則煥然赫曦歘上騰而蓊蔚
俄疊影以參差既有遇而必變則無心兮可知又賦
(撰人名闕)曰觸石起於膚寸散遠天以逶迤既輪囷而合道
澹摇曳以無為綴廣莫以霜淨凝太虚以纓垂出處靡
恒同至人之無著卷舒㒺䆒𩔖君子之不羈翹玉葉以
繚遶耀金柯而陸離其兆無質其形罕一匪潤礎以上
昇或從龍以迥出入房呈貺偶作瑞於殷王登封效祥
諒無情於漢室影遥連於漢水光俯接於平川幾徘徊
以暫散倏迤邐而相連分至必書驗其文而有則荆棘
不别表茲性之無偏勢出塞以繽紛色瑩空以氤氲被
漫漫之精氣成英英之白雲抱翠石以流彩入清池而
寫文或假勢於重嶺或隔閡於孤山挺竒峰於天末亘
横陣於巖間順細雨以低舉隨輕風而往還哂魚鱗之
覆地輕鵬翼以垂天誠莫察其所感亦安知其所然
姜公輔白雲照春海賦曰白雲溶溶摇曳乎春海之中
紛紜層漢皎潔長空細影參差匝微明於日域輕文燐
亂分炯晃於仙宫始而乾門闢陽光積乃縹緲以從龍
遂輕盈而拂石出窮巒以高翥跨横海而遠摭故海映
雲而自春雲照海而生白或杲杲以積素或沉沉以凝
碧圓虚乍啓均瑞色而周流蜃氣初收與清光而激射
雲信無心而舒卷海寧有志於潮汐彼則澄源紀地此
乃泛跡流天影觸浪以時動形随風而屢遷入洪波而
並曜對綠水而相鮮時惟孤嶼冰朗長汀雲淨辨宫闕
於三山總妍華於一鏡臨瓊樹而昭晰覆瑶臺而縈映
鳥頡頏以追飛魚從容以涵泳莫不各得其適咸悅乎
性登夫爽塏望茲雲海雲則連錦霞以離披海則蓄玫
瑰之翠彩高孚白雲起封中賦曰德以静人威以平
難廓清諸夏光啓大漢俗既和兮考時廵禮既備兮登
日觀惟天輔聖無雨則其明徵惟岳通玄出雲所以幽
贊乘元氣而出冠靈壇而浮不漠漠以四散直亭亭於
上頭祥光内朗瑞色旁流既表慶於兹日復增華於介
丘張隨雲從龍賦曰山川之氣曰雲寂爾虚無倏爾
韜映雖無心而既出終有感而協慶鱗蟲之長曰龍道
符於神德合於聖時變化於無極在隂陽而應令是知
雲為佐龍為主龍無雲不可以陟煙霄雲無龍不可以
降時雨始靄靄於山澤俄騤騤於天宇有若魚水相須
君臣夾輔而已原夫或躍在泉道契淵默未始出岫時
有通塞及夫順天地之功贊生成之德吟空山而奮揚
其狀觸幽石而蓊勃其色然後蹈乎寥廓自彼南北何
往而不濟何施而不得潤萬物豈待崇朝控千里纔踰
瞬息劉元淑夏雲賦曰崇山作鎮峩峩秀絶暑氣潛
蒸夏雲孤曳其稍進也間古木以深沉其上升也鏤太
陽而明滅其質散漫其光氤氲抱翠石而留影入明水
以寫文粲粲爛爛摩太虚而歴漢郁郁紛紛從皓景而
横分美其任運高下與時消息似大道之無心同達人
之有識時康則應伴雨足於一旬主聖乃浮變歌聲於
五色俄頃萬里不資天地之功膚寸九霄豈假隂陽之
力爾乃含精飄揚逐吹低舉周遊散適不常其所出塞
邐迤暮為隂山之陣入夢嬋娟朝是陽臺之女别有孤
陋沉淪文章日新既作凌雲之賦未為天子之臣明
屠隆五色雲賦曰五月既望遵湖而西驅車高原飲馬
空陂娟娟者湖秀絶而孤緜亘千里映帶城隅沙長水
明沉鷗浴鳬青浦照人綠野平鋪乃稅駕於湖漘弔昔
賢之遺跡余欽斯人兮高曠俯大湖而歎息歎息自天
俛仰今古何彼卿雲爛焉以巨廻合朗映皦日微吐蔽
天者半厥色維五厥狀瑰麗玄黃雜組或如玄圭或如
白珂或如靈芝或如玉禾或如絳綃或如紫紽或如文
杏之葉或如含桃之顆或如秋原之草或如春湘之波
澹脩眉之連睠呈冶態而婀娜又如萬花競開百鳥齊
飛竒姿窈窕秀色離披威鳳之彩葳蕤錦雞之翼差池
屑屑霏霏纚纚褷&KR0008;紛乎若纈矗乎若髢又如仙人製
錦借色雲君濯彼天河五彩成文丹霞失麗明星載昏
長天紺碧遥光深靚羣山並朗回浦獨映芙蕖相鮮下
爍紫荇大物矜炫變幻靡窮乍散乍合若淡若濃廓乎
若啓窅兮若濛嗟此璀粲雕彼太素神乎巧哉天孫所
妒何文章之綺靡恐大帝之是怒疇驅真宰泄秘抽元
東璧獻圖丹甲命篇掞河漢以布彩走五星於毫端振
藻耀日鴻思寫天篲妖紅而直上捫列缺而倒懸洵天
章之巨麗何人工之能為相如公麽子雲無竒錦心莫
吐彩筆藏輝雕龍刻鳳之技黼黻藻火之形莫不銷其
文彩遁其精靈金闕洞開高敞玉樓丹青錯落棟宇雕鎪閣
道玲瓏列仙出遊引以琱輿夾以華輈霞裾成削環佩相糾
紛朱幢與紫蓋嵌七寳而雜琳球朗焉翕赩六合晶熒繪山
川絢日星掩關門之紫氣奪霞標於赤城有爛其光灼灼
其英王之所不能謠羣臣之所不能賡是誠乾坤之上瑞
兆國家之文明&KR1154;焉神爽怳矣骨驚余安得躡層雲而
上馳下覩大地之與蓬瀛聊申意於斯文悵獨立而屏營
原贊魏曹植吹雲贊曰天地變化是生神物吹雲吐潤
浮氣蓊鬱宋孝武帝景陽樓慶雲贊曰非煙非雲曳
紫流光懸華曜藻奄鬱臺堂粤予休明震乎珍祥積慶
有文靈貺無疆
御定淵鑑𩔖凾卷五
