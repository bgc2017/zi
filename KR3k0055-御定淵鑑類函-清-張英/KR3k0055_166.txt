欽定四庫全書
御定淵鑑𩔖函卷一百六十一
禮儀部八(釋奠酒州郡學鄉飲養老)(增武學)
釋奠一
增釋奠釋菜祭之略者也古之入學者釋菜禮其先師
其學宫四時之祭乃皆釋奠釋奠有樂無尸後世不徧
舉四時獨春秋行事而已原周制凡立學必釋奠先
聖先師及行事必以幣(謂天子命之教始立學官者也先聖若周公孔子)凡釋
奠者必有合也(國無先聖先師則所釋奠者當與鄰國合也)有國故則不(故謂)
(國有可為先聖先師者若唐虞有䕫伯夷周有周公魯有孔子各自奠之不合之也)凡學春官釋
奠扵先師秋冬亦如之(官謂禮樂詩書之官也周禮凡有道者有德者使教焉死則以)
(為樂祖祭扵瞽宗此之謂先師之𩔖不言夏從春可知釋奠者設薦饌酌而已無迎尸以下之事焉耳)始
立學者既釁器用幣(禮樂之器成則釁之又用幣告先聖先師以器成也)然後釋
菜(告先聖先師以器成乃時將用也)不舞不授器(釋菜禮經也釋奠則舞舞則授器司馬之)
(屬司兵司戈司盾祭祀授舞者兵也)乃退儐扵東序一獻無介語可也(言乃)
(退者謂得立三代之學者釋菜扵虞庠則儐賓扵束序也魯之學有米廩東序瞽宗也)天子視學
大昕鼓徵所以警衆也(早昧爽擊鼓以召衆也凡用樂大胥以鼓徵舉士)衆至
然後天子至乃命有司行事興秩節祭先師先聖焉(興猶)
(舉也秩常也節猶禮也使有司攝其事舉常禮焉祭先師先聖不親祭之者視學觀禮耳非為彼報也)有
司&KR0816;事反命(告祭畢也祭畢天子乃入)將出征受命扵祖(告祖也)受成
扵學(定兵謀也)出征執有罪反釋奠扵學以訊馘告(釋菜奠幣禮先)
(師也訊馘所生獲斷耳者詩云執訊獲醜又曰在頖獻馘馘或為國也)禮記月令曰上
丁命樂正習舞釋菜天子乃率公卿諸侯大夫親往視
之注云樂正樂官之長也命舞者順萬物始出地鼓舞
也將舞必釋奠扵先師夏小正曰二月丁亥萬用日
丁亥者吉日也萬者干戚舞也學者大學也謂今時大
舍菜也(注釋置也為置牲幣之奠扵文宣王廟)增月令仲春之月上丁
命樂正習舞釋菜仲丁又命樂正入學習舞學記大
學始教皮弁祭菜示敬道也正義曰凡釋奠有六始
立學釋奠一也四時釋奠有四通前五也王制師還釋
奠扵學六也釋菜有三春入學釋菜合舞一也釁噐釋
菜二也學記皮弁祭菜三也漢高祖十二年十一月
上行自淮南還過魯以太牢祀孔子光武建武五年
上幸魯使大司空祀孔子眀帝永平十五年三月幸
孔子宅祀仲尼及七十二弟子親御講堂命皇太子諸
王說經章帝元和二年春帝東廵還過魯幸闕里以
太牢祀孔子及七十二人作六代之樂大會孔氏男子
二十以上者六十三人命儒者講論語帝謂孔僖曰今
日之會扵卿宗有光榮乎對曰臣聞眀王聖主莫不尊
師貴道今陛下親屈萬乘辱臨敝里此乃崇禮先師增
輝聖德至扵光榮非所敢承帝笑曰非聖者子孫焉有
斯言乎安帝延光三年幸泰山祀孔子及七十二弟
子扵闕里魏文帝黃初二年詔曰昔仲尼資大聖之
才懷帝王之噐當衰周之末無受命之運在魯衛之朝
教化乎洙泗之上栖栖焉遑遑焉欲屈己以存道貶身
以救世于時王公終莫能用之乃退考五代之禮修素
王之事因魯史而制春秋就太師而正雅頌俾千載之
後莫不宗其文以述作仰其聖以成謀可謂命世之大
聖億載之師表者也遭天下大亂百事墮壞舊居之廟
毁而不脩褒成之後絶而莫繼闕里不聞講誦之聲四
時不覩蒸嘗之位斯豈所謂崇禮報功盛德百世必祀
者哉其以議郎孔羡為宗聖侯邑百戶奉孔子祀令魯
郡脩起舊廟置百戶吏卒以守衛之原魏齊王正始
中每講經徧輙使太常釋奠扵辟雍以太牢祀孔子以
顔回配晉武帝太始七年惠帝元康三年二釋奠皆
扵太學惠帝之為太子及愍懷太子講經竟並親釋奠
扵太學太子進爵扵先師中庶子扵顔回也東晉眀
帝之為太子亦行釋奠禮成穆孝武三帝皆親釋奠惟
成帝在辟雍自是一時制也孝武以大學在水南懸遠
有司議依穆帝升平元年扵中堂權立行太學釋奠禮
畢會百官六品以上(時無國子生有司奏應湏二學生百二十人太學生取見人六十國)
(子生權銓大臣子孫六十人事訖罷)宋文帝元嘉二十二年太子釋奠
採晉故事(裴松之議應舞六佾宜設軒懸之樂牲牢噐用悉依上公)祭畢親臨學宴
會太子以上悉在齊武帝永眀三年有司奏宋元嘉
舊事學生到先釋奠先聖先師禮又有釋菜未詳今當
行何禮用何樂及禮噐時從喻希議用元嘉故事設軒
懸之樂六佾之舞牲牢器用悉依上公梁武帝天監
八年皇太子釋奠周捨議既惟大禮請依東宫元會太
子著絳紗襮(音博衣領也)樂用軒懸合升殿坐者皆服朱衣
帝從之又有司以為禮云凡為人子者升降不由阼階
吏部郎徐勉議鄭康成云由命士以上父子異宫宫室
既異無不由阼階之禮請釋奠及宴會太子升堂並宜
由東階若舉駕幸學自然中階及預會賓客依舊西階
大同七年皇太子表其子寧國臨城公入學時議者以
與太子有齒胄之議疑之僕射臣纘等以為參點回路
並事宣父鄒魯稱盛洙汶無譏師道既光得一資敬無
虧亞二制可北齊將講扵天子講畢以一太牢釋奠
孔宣父配以顔回列軒懸樂六佾舞皇太子每通一經
及新立學必釋奠禮先聖先師每歲春秋二仲常行其
禮每月朔制祭酒領博士以下及國子諸學生以上太
學四門博士升堂助教以下太學諸生階下拜孔聖揖
顔回日出行事其郡學則扵坊内立孔顔廟博士以下
亦每月朝(張憑議曰不拜顔子者按學堂舊有聖賢之像既備禮盡敬奉仲尼以為師而未詳顔子)
(拜揖之儀臣以聖者君道也師者賢臣道也若乃推舜禹扵君位則稷契與我並為臣矣是以王聖佐賢而君)
(臣之義著拜孔揖顔而師資之分同矣)隋制國子寺每歲四仲月上丁
釋奠扵先聖先師年别一行鄉飲酒禮(州縣學則以春秋仲月釋奠亦)
(每年扵學一行鄉飲酒禮)唐武德二年扵國子學立周公孔子廟
各一所四時致祭(貞觀二十一年制左丘眀以下二十二人同享)初以儒官自
為祭主直云博士姓名昭告扵先聖又州縣釋奠亦博
士為主許敬宗奏曰秦漢釋奠無文魏氏則太常行事
自晉宋以降時有親行而學官為主全無典實在扵臣
下理不合專今請國家釋奠令國子祭酒為初獻詞稱
皇帝謹遣仍令司業為亞獻博士為終獻其州學刺史
為初獻上佐為亞獻博士為終獻縣學令為初獻丞為
亞獻主簿及尉通為終獻循附禮令以為永制七年二
月高祖幸國子學親臨釋奠引道士沙門與博士雜相
駁難久之貞觀十四年二月太宗幸國子學親釋奠永
隆二年二月皇太子親行釋奠之禮開耀元年二月皇
太子釋奠扵國學景龍二年七月皇太子將親釋奠扵
國學有司草儀注令從臣皆乘馬著衣冠增太宗貞
觀二年房元齡等建議武德中詔釋奠扵太學以周公
為先聖孔子配享臣以為周公尼父俱稱聖人庠序置
奠本緣夫子故晉宋梁陳及隋大業故事皆以孔子為
先聖顔回為先師歷代所行古今通允伏請停祭周公
升孔子為先聖以顔回配從之十一年封孔子裔德
倫為褒聖侯脩宣尼廟扵兗州給戶二十充享祀二
十一年詔以左丘眀卜子夏公羊高穀梁赤伏勝高堂
生戴聖毛萇孔安國劉向鄭衆杜子春馬融盧植鄭康
成服子慎何休王肅王輔嗣杜元凱范甯賈逵等二十
一人代用其書垂扵國胄自今有事扵太學並令配享
尼父廟堂高宗永徽中制改周公為先聖夫子為先
師顔回左丘眀從祀顯慶二年長孫無忌等議曰成王
幼年周公踐極制禮作樂功比帝王所以禹湯文武成
王周公為六君子又說眀王孝道乃述周公嚴配此即
姬旦鴻業合同王者祀之儒宫就享實貶其功仲尼生
衰周之末拯文喪之弊祖述堯舜憲章文武弘聖教扵
六經闡儒風扵千世故孟軻稱生民以來一人而已自
漢以降奕葉封侯崇奉其聖迄扵今日胡可降兹上哲
俯入先師且丘眀之徒見行其學貶為從事亦無故事
今請改令從詔扵義為允其周公仍依别禮配享武王
詔從之開元八年國子司業李元瓘奏言先聖宣父
配坐先師顔子道亞生知才光入室請據禮文合從坐
侍又四科閔子騫等並服膺儒術親承聖教雖復列像
不參享祀謹按何休等猶霑從祀豈有升堂入室之子
獨不霑配享之餘望請春秋釋奠列享并命有司圖形
扵壁兼為立贊詔曰顔子等十人宜為坐像悉令從祀
曾參大孝德冠同列特為塑像坐扵十哲之次圖畫七
十弟子及二十二賢扵廟壁上以顔子亞聖親製贊書
扵石仍令當朝文士分為之贊題其壁焉二十七年
詔曰弘我王化在乎儒術能發此道啟迪含靈則生人
以來未有如夫子者也所謂自天攸縱將聖多能德配
乾坤身揭日月故能立天下之大本成天下之大經美
政教移風俗君君臣臣父父子子人到扵今受其賜不
其猗歟嗚呼楚王莫封魯公不用俾夫大聖才列陪臣
棲遑旅人可知矣年祀寖遠光靈益彰雖代有褒稱而
未為崇峻不副于實人其謂何夫子既稱先聖可追諡
為文宣王顔子既云亞聖須優其秩又孔子格言參
也稱魯雖居七十之數不載四科之目頃雖參扵十哲
終未殊扵等倫久稽先旨俾脩舊位庶乎禮得其序人
咸式瞻命所司奠祭亦如釋奠之禮七十子並宜追贈
永泰二年脩國學祠堂成祭酒蕭昕始奏釋奠貞
元二年釋奠自宰臣以下畢集扵國學學官升講座陳
五經大義及先聖之道十五年歸崇敬奏釋奠祝版
御署訖北面而揖臣以為其禮太重按禮尚父授周武
王丹書武王東面受之請參酌輕重庶得其宜後唐
長興三年蔡同文奏勅文宣王廟四壁英賢自此每釋
奠宜准郊祀錄各陳酺醢等諸物以祭周廣順二年
以文宣王四十三代孫為曲阜令賜緋魚袋以顔淵裔
孫顔涉為曲阜主簿仍勅兗州脩葺祠宇墓側禁樵採
宋初春秋二丁仲冬上丁命官行釋奠如舊典太
祖建隆三年詔廟門令立戟十六枝祥符五年詔改
元聖文宣王諡為至聖文宣王避聖祖名也仁宗景
祐元年詔釋奠用登歌至和二年詔封孔子後為衍
聖公神宗熙寧八年判監常秩等言文宣王冕用九
旒顔子以下各依郡國縣公侯伯正一品至正四品冠
服制度庶合禮令從之元豐六年吏部尚書曾孝寬
言孟軻有廟在鄒未加爵命詔封鄒國公七年禮部
言乞以鄒國公同顔子配食宣聖荀况揚雄韓愈並從
祀扵左丘眀等二十二賢之間從之封伯爵頒行天下
學廟塑像春秋釋奠行禮元祐三年太常寺言國子
監顔子孟子配享之位即與閔子騫等從祀之位同作
一列雖坐次稍出而在文宣王帳座之後扵配食之禮
未正請改正顔子而下從享位次為圖頒示天下從之
大觀元年大司成強淵言攷禮經士始入學釋菜請
自今每歲貢士始入辟雍並以元日釋菜扵先聖從之
四年詔先聖廟用戟二十四文宣王執鎮圭並如王
者之制崇寧四年八月詔從國子司業蔣静之請改
用冕十二旒服九章而又圖繪頒之天下執圭列戟並
從王者制度徽宗時詔以王安石配享孔子廟設位
扵鄒國公之次欽宗靖康元年楊時言王安石學術
之謬乞追奪王爵毁去配享之像詔王安石依鄭康成
例從祀紹興十三年上幸學止輦大成殿外入幄羣
臣班列扵庭上出幄升東階跪上香執爵三祭酒再拜
如常儀宋度宗咸淳三年帝釋奠扵孔子以顔淵曾
參孔伋孟軻配列邵雍司馬光從祀又陞顓孫師扵十
哲元世祖中統二年詔宣聖廟有司歲時致祭月朔
釋奠八月丁酉命開平守臣釋奠扵宣聖廟十年大都
宣聖廟成行釋奠禮牲用太牢樂用登歌眀洪武元
年遣官釋奠扵先師孔子定以仲春仲秋二上丁日降
香遣官祭扵國子學四年更定孔子釋奠祭器禮物
各置高案籩豆簠簋登鉶悉用磁器牲用熟樂舞生擇
監生及文職大臣子弟在學校者預教習之十五年
詔天下通祀孔子頒釋奠儀二十六年頒大成樂扵
天下府學令州縣如式製造永樂八年令天下文廟
聖賢衣冠繪塑不合古制者悉改正二十八年黜莽
大夫揚雄進漢董仲舒從祀正統元年令刊印儒學
從祀先賢名爵位次頒行天下永為遵守二年以宋
儒胡安國蔡沈眞德秀從祀三年禁天下祀孔子扵
釋老宫又定祭丁品物其不係出産者鹿兔以羊代
榛栗以土産果品代八年追封元吳澄為臨川郡公
從祀景泰六年以兩廡祭品儉薄從太常寺奏增豕
四隻棗栗各五十斤黍稷各一斗形鹽五十斤及行南
京國學一例增設成化二年追封董仲舒為廣川伯
胡安國為建寧伯蔡沈為崇安伯眞德秀為浦城伯
十二年增樂舞為八佾籩豆各為十二弘治九年追
封宋楊時為將樂伯從祀世宗嘉靖九年上用大學
士張孚敬等議釐正祀典撤去塑像改大成至聖文宣
王為至聖先師孔子神位四配為復聖顔子宗聖曾子
述聖子思亞聖孟子神位十哲以下凡及門弟子皆止
稱先賢某子神位左丘眀以下稱先儒某子神位凡舊
封公侯伯爵盡皆革去長樂劉氏曰周有天下立四
代之學虞庠則以舜為先聖夏學則以禹為先聖殷學
則以湯為先聖東膠則以文王為先聖各取當時左右
四聖成其德業者為之先師以配享焉此天子立學之
法也
釋奠二
原尊師貴齒(潘尼釋奠詩曰敦書請業研幾通理尊師重道釋奠崇祀德成教倫孰云不祉)
(下袁曜詩曰南庠貴齒東學尚親卑躬問降禮師臣圓冠濟濟方領恂恂)重道崇儒
(上見尊師注奠下見顔延之釋詩)肄業講藝(袁曜詩肄業既終舍奠爰始韶音遽奏笙)
(鏞間起茨夏愔愔晬容亹亹德奢并慚陳信焉恥下見顔延之詩)立學啟庠(上詳通典)
(深王僧達詩時泰道暢禮備樂脩啓庠𨕖俊博學求異人鱗萃淑美雲浮師尊訓浹嘉敬載柔)祭
藻舞戚(學記皮弁祭菜示敬道也注菜芹藻之屬下詳釋奠一)肅肅濟濟
(王胡之表曰伏承仰遵古典以今月吉日釋奠先聖率土臣民順風載悅臣宿嬰重患不獲陪列豫覩肅肅穆)
(穆之容仰望雲漢伏枕欣慨下見傅咸頌)陳牲釋菜(李諧詩沛澤南朝峒山北面帝)
(曰師氏陳牲委奠神具醉止薄言嘉宴下詳釋奠一)禮師尚齒(摯虞頌曰如彼泉流)
(不盈不運講業既終禮師釋奠升觴折俎上下惟讌雍雍其來肅肅其見何承天頌乃昔孔顔夢周希虞自)
(天由美異代同符經脩講治研幾識理道貴崇業降尊尚齒)尊道悅學(潘尼頌留精儒)
(術敦悅古訓尊道讓齒降心下問鋪以金聲光以玉潤如川之升如乾之運何承天詩黃中宣朗徽音播越)
(祇事昧早脩禮眀發眀發伊何悅學崇儒願言西雍延想沂洙)探幽論奥(潘尼頌乃延台)
(保乃命學臣探幽窮賾温故知新簫温嶠頌敷論義奥綜析毫芒賦納以言麗辭孔彰管並舉和樂載揚)
師臣胄子(上詳貴齒注下詳傅咸頌)觀禮講經(上丁釋奠扵國學觀)
(其禮也釋魏正始中齊王每講經徧輙使太常奠先聖先師扵辟雍不躬親)增習舞登
歌(並詳釋奠一)待致諸子(周禮大胥掌學士之版以待致諸子春入學舍采合舞秋頒學)
(合聲鄭注云諸子學舞者版籍也大胥主此籍以待當召聚學舞者舍即釋也采讀為菜)惟享仲
尼(范堅書問馮懷曰漢代以來釋奠先師唯饗仲尼不及公旦何也馮答曰若如來者之談亦當憲章堯舜)
(文武豈惟周公乎)原兩楹之奠(儒禮祀事兩楹之奠)三獻之儀式
遵前典敬享先師序齒扵虞庠展義扵禰廟
釋奠三
原詩宋顔延之侍皇太子釋奠詩曰國尚師位家崇儒
門稟道毓德講藝立言俊眀爽曙達義兹昏永瞻先覺
顧惟後昆虞庠飾館睿圖炳晬懷仁景集抱智麕至踵
門陳書躡履獻器澡身元淵宅心道秘伊昔周儲聿光
往記思皇世哲體元作嗣資此夙知降從經志正殿虚
筵司分簡日尚席函丈丞疑奉職侍言稱辭惇史秉筆
妙識幾音王載有述肆義方訊大教克眀敬躬祀典告
奠聖靈禮屬觀盥樂薦歌笙獻終襲吉即宫廣宴堂設
象筵庭宿金懸台保兼徽皇戚比彦肴乾酒澄端服整
弁齊蕭子良詩曰霜輕流日風送夕雲雕簷結綵綺
井生文四璉合旨八簋舒芬王儉詩曰禮惟國幹義
實民端身由業澡世以教安金鎔乃器水術伊瀾漸芳
則馥履冰固寒瞽宗務時頖宫善誘咨此含生躋彼仁
夀淳移雅缺歷兹永久遊藝莫師獨學誰友三兆戒晨
八鸞警旦風動蒿宫雲棲參館禮邁仁周樂超英漢神
保爰格祝史斯贊鬱鬯既終德馨是與降冕上庠升宴
東序槐宰金貞藩維玉譽時彦莘莘國胄楚楚梁任
昉詩曰在昔歸運阻亂弘多夷山製宇盪海為家風雲
改族日月增華欽聖兹遠懷道兹沖踐言動俗果行移
風進往一簣啓或三蒙冰實因水金亦在鎔惟神知化
在物立言樂正雅頌咸被後昆告奠眀祀觀道聖門日
月不息師表常尊沈約詩曰尊學尚矣道亦遐哉啟
圖觀祕闢苑興才事高東序義邁雲臺峩峩德傅灼灼
英台復禮曲臺反樂宣榭闕文内舉輶軒外駕結朋千
里從師百舍墜典必脩闕祀咸薦廻鑾獻爵摐金委奠
肆士辨儀胥人掌縣髣髴神蹤徘徊靈睠又為南郡
王侍太子釋奠宴詩曰陵季相沿訓随世殆政缺雅乖
風離化改禮亡袵席樂沈河海二雍靡構四教誰採瞻
震並峻義屬重麗横書清道晦彼生知又詩曰義重
師匡業貴虚受襄野順風西河杜帚表跡虧光降情廻
首道御百靈神行萬有尊學尚矣繼列傳徽旗章或舛
兹道莫違自堂及室異軫同歸洋洋化範楚楚儒衣
原頌晉傅咸頌曰蒸蒸皇儲既睿且聰神而眀之夫豈
發蒙謙以制禮靡事不恭企兹良辰卜近于中乃脩嘉
薦于國之雍敬享先師以酬聖功亹亹皇儲希心闕里
光光輿服穆穆容止祇奉聖靈躬承眀祀濟濟儒生侁
侁胄子清酒于觴匪宴斯喜欣道之弘自今伊始潘
尼頌曰三光迭運五德代微黃精既沈素靈乃暉有皇
承天造我晉畿祚以大寳登以龍飛聖容穆穆侍講誾
誾抽演微言啟發道眞探幽窮賾温故知新曰皇儲后
體神含幾兆吉先見知來動微陳徐伯陽頌曰穆穆
皇儲峩峩副主道尊主鬯德崇監撫春誦夏絃冬書秋
羽漢召趨幄周朝問豎翔集禮闈逍遥義府四海無浪
三階已平儲駕戾止和鸞有聲弘風講肄崇儒肅成丹
書貴道黃金賤籯洙泗興業闕里增榮青槐陰市元冕
飛纓
原文晉庾亮祭孔子文曰維咸康三年荆豫州刺史都
亭侯庾亮敬告孔聖眀靈詩書煥扵唐虞憲章盛扵文
武然後黎元時雍彝倫攸叙幽厲頽構王繩絶紀高岸
為谷六合錯否上凌夷而失教下苟免而無恥公以元
聖之靈應感圓通萬物我賴匪我求蒙夫子既沒洪範
乖流秦雖慢道漢聿孔修洎我皇晉仰欽大猷宗聖既
建遐胄俾侯令月吉辰祇陳大禮磬管鏘鏘威儀濟濟
嘉奠既設欽若靈規心存鳳德尚想來儀神其歆之降
鑒在斯梁元帝祭文曰粤若宗師猗歟乃聖維岳降
神維天所命上善如水至人若鏡又祭顔子文曰欽
哉體一亞彼至人乍分介石時知落鱗不先稱寳席上
為珍致虚守静曲巷安貧欽風味道其德有鄰陸倕
祭孔子文曰於惟上德是曰聖眞克眀克俊知化窮神
硏幾善誘蔵用顯仁利同道濟成俗教民道尊功倍德
溥化光離經辨志濟濟洋洋
州郡學一(增武學)
原物理論曰學者植也五經通義曰三王教化之宫
總名為學禮記曰古之教者家有塾黨有庠術有序
國有學增王制命鄉簡不率教者以告耆老皆朝扵
庠元日習射上功習鄉上齒注此庠謂鄉學也疏云習
射上功在州學習鄉上齒在黨學初時耆老會扵庠學
乃擇元日就州學習射即黨學習鄉習射習鄉各在一
處也又命鄉論秀士升之司徒曰𨕖士注移名扵司
徒也周禮州長正月之吉各率其州之民而讀法以
攷其德行道藝而勸之以糾其過惡而戒之若以歲時
祭祀州社則屬其民而讀法亦如之春秋以禮會民而
射扵州序黨正四時之孟月吉日則屬民而讀邦法
以糾戒之春秋祭禜亦如之國索鬼神而祭祀則以禮
屬民而飲酒扵序以正齒位原尚書大傳曰稷鉏已
蔵歲事欲畢餘子皆學十歲始入小學見小節踐小義
十八始入大學見大節踐大義增三禮義宗周人又
以虞氏之庠為六鄉之學夏氏之序為六遂之學亦以
序為黨學謝為州學鄉學在郊之外遂學在遠郊之上
儀禮云州學名豫鄭注云豫宜從謝州立謝者下鄉也
今文豫為序序乃夏學非也周禮州學為序者字之誤
也序庠制有室豫制無室禮眀堂位米廩有虞氏之
庠也序夏后氏之序也瞽宗殷學也頖宫周學也原
漢書曰三代之道鄉里有教夏曰校殷曰庠周曰序
增漢文翁為蜀郡守仁愛好教化見蜀地僻陋有蠻夷風
文翁欲誘進之乃選郡縣小吏開敏有材者張叔等十
餘人親自飭厲遣詣京師受業博士或學律令減省少
府用度買刀布蜀物齎計吏以遺博士數歲郡生皆成
就還歸文翁以為右職用次察舉官有至郡守刺史者
又脩起學宫扵成都市中招下縣子弟以為學官弟子
為除更由高者以補郡縣吏次為孝弟力田常選學官
僮子使在便坐受事每出行縣益從學官諸生眀經飭
行者與俱使傅教令出入閨閣縣邑吏民見而榮之數
年争欲為學官弟子富人至出錢以求之由是大化蜀
地學扵京師者比齊魯焉至武帝時乃令天下郡國皆
立學校官自文翁為之始云平帝元始三年立學官
郡國曰學侯國曰校校學置經師一人鄉曰庠聚曰序
序庠置孝經師一人何武為刺史行部必先即學宫
見諸生試其誦論問以得失世宗建武六年李忠為
丹陽守以丹陽越俗不好學乃為起學校習禮容春秋
鄉飲選用眀經郡中向慕之原續漢書曰眀帝永平
二年上始帥郡國縣道行鄉飲酒禮扵學校增眀帝
永平十年幸南陽召校官弟子作雅樂奏鹿鳴帝自御
塤箎和之以娛嘉賓韓延夀守潁川教以禮讓令文
學校官諸生皮弁執爼豆徙為東郡延夀為吏上禮義
好古教化所至必聘賢士表孝弟有行脩治學宫春秋
鄉射陳鐘鼓管絃盛升降揖遜寇恂為汝南太守脩
學校教生徒聘能為左氏春秋者親受舉焉任延為
武威太守造立校官自掾吏子孫皆令習業受業復其
徭役章句既通悉顯拔榮進之郡遂有儒雅之士鮑
德為南陽守脩起黌舍備爼豆黻冕行禮奏樂又尊享
國老宴會諸儒百姓觀者莫不勸服原魯丕為趙相
趙王商嘗欲避疾便時稍住學宫丕止不聽商遂上言
詔下詰丕丕奏曰學宫傳五帝之道脩先王禮樂教化
之處欲廢塞以廣游讌事不可聽詔從丕言增魏眀
帝時高柔上疏曰漢末陵遲禮樂崩壞太祖初興愍其
如此在扵撥亂之際並使州縣立教學之官高祖即位
遂闡其業興復辟雍州立課試扵是天下之士復聞庠
序之教親爼豆之禮晉虞溥為鄱陽内史大脩庠序
廣招學徒移告屬縣具為條制扵是至者七百餘人溥
乃作誥以奬諭之曰文學諸生皆冠帶之流年盛志美
始陟學庭講脩典訓此大成之業立德之基也夫聖人
之道淡而寡味故始學者不好也及至期月所觀彌博
所習彌多日聞所不聞見所不見然後心開意朗敬業
樂羣忽然不覺大化之陶已至道之入神也故學之染
人甚扵丹青丹青吾見其久而渝矣未見久學而渝也
夫工人之染先脩其質後事其色脩色積而染工畢矣
學亦有質孝弟忠信是也君子内正其心外脩其行行
有餘力則以學文文質彬彬然後為德夫學者不患才
不及而患志不立故曰希驥之馬亦驥之乘希顔之徒
亦顔之倫又曰㓶而舍之朽木不知㓶而不舍金石可
虧斯非其效乎時祭酒求更起屋行禮溥曰君子行禮
無常處也故孔子射扵矍相之圃而行禮扵大樹之下
况今學庭庠序高堂顯敞乎穆帝永和中庾亮在武
昌開置學官起立講舍亮家子弟及參伍大將子弟悉
令入學四府博學識義通涉文學經綸者建儒林祭酒
使班同三署厚其供給皆妙選邦彦必有其宜者以充
此舉近臨川臨賀二郡益未脩復學校若非束脩之流
禮教所不及而欲階緣免役者不得為生眀為條制令
法清而人貴梁武帝選學生造就會稽雲門山受業
扵廬江何胤分遣博士祭酒到州郡立學後魏天安
初立鄉學郡置博士二人助教二人學生六十人後令
大郡立博士二人助教四人學生百人次郡立博士二
人助教四人學生八十人中郡博士一人助教二人學
生六十人下郡立博士一人助教一人學生四十人郡
縣學始乎此矣北齊制諸郡並立學置博士助教授
經學生俱被差逼充員士流及豪富之家皆不從調備
員既非所好墳籍固不關懷又多被郡州官人驅使縱
有游惰亦不檢察皆由上非所好之所致也諸郡俱得
察孝廉其博士助教亦游學之徒通經者推擇充舉射
策十條通八以上聽九品出身其尤異者亦蒙抽擢
隋仁夀元年詔廢州縣學煬帝復開庠序國子郡縣之
學盛扵開皇初唐制京都學生八十人大都督中都
督府上州各六十人下都督府中州各五十人下州四
十人京縣五十人上縣四十人中縣中下縣各三十五
人下縣二十人州縣學生州縣長官補長史主焉每歲
仲冬州縣館監舉其成者送之尚書省武德二年詔
諸州眀經秀才俊士進士眀扵理體為鄉里稱重者縣
考試州長重覆歲随方物入貢吏民子弟有學藝者皆
送扵京學為設考課之法州縣鄉里皆置學焉常袞
建中初觀察福建始閩人未知學袞為設鄉校使作文
親講導與鈞禮由是俗一變歲貢士與内州等後閩人
春秋配享袞扵學宫宋太平興國二年知江州周述
言廬山白鹿洞學徒常數千百人乞賜九經肄習詔國
子監給本仍傳送之仁宗即位之初賜兗州學田已
而又命藩輔皆得立學其後諸旁郡多願立學者詔悉
可之稍增賜之田如兗州由是學校之設徧天下慶
歴四年范仲淹等建議精貢舉請興學校本行實乃詔
州縣立學本道使者選屬部為教授不足則取扵鄉里
宿學之有道業者士須在學三百日乃聽預秋試舊嘗
充者百日而止安定先生胡瑗自慶歴中教學扵蘇
湖間二十餘年弟子前後以千計是時方尚辭賦獨湖
學以經義及時務學中故有經義齋治事齋經義齋者
擇疏通有器局者居之治事齋者人各治一事又兼一
事如邊防水利之類其出而筮仕多適扵世用若老扵
吏者由講習有素也五年詔曰頃者嘗詔方夏增置
學官而吏貪崇儒之虚名務增室屋使四方遊士競起
而趨之輕去鄉閭浸不可止今後有學州縣毋得輙容
非本土人居止聽習若吏以繕脩為名而斂會民財者
按舉之神宗熙寧四年詔置京東西河東北陜西五
路學以陸佃等為諸州學官仍令中書采訪逐路有經
術行誼者各三五人雖未仕亦給簿尉俸使權教授他
路州軍命近日選薦京朝官有學行可為人師者堂除
逐路官令兼所任州教授州給田十頃為學糧仍置小
學教授八年詔諸州學官先赴學士院試大義五道
取優通者選差徽宗崇寧四年鮑耀卿言今州縣學
考試未校文字精弱先問時忌有無苟語涉時忌雖甚
工不敢取時忌如曰休兵以息民節用以豐財罷不急
之役清入仕之流諸如此語熙豐紹聖間試者共用不
忌今悉絀之宜禁止詔可七年給事中毛友言比守郡
見訴役者言富家子弟初不知書第捐數百緡錢求人
試補入學遂免身役比其歲升不中更數年而始除籍
則其倖免已多矣請初試補入縣學人並簾試以别偽
冒從之眀洪武初令在京府學生員六十人在外府
學四十人州學三十人縣學二十人日給廩膳生員聽
扵民間選補仍免其家差徭二丁二十年令增廣生
員不拘額數二十七年令武官舍餘年十五以下許
入府州縣學讀書宣德七年令衛所官舍軍餘俊秀
者許入附近府州縣學聽赴本處鄉試正統元年生
員名缺許本處官員軍民之家及社學俊秀無過犯者
選補十二年奏准生員常額之外軍民子弟願入學
者提調教官考選俊秀待補增廣名缺一體考選應試
景泰三年各處軍生許考補廩膳照例科貢十七
年土官嫡子許入附近儒學弘治七年奏准廩膳有
缺務扵增廣内考補不許將别學增廣調補原魏名
臣奏曰蔣濟奏學者不恭肅慢者酗酒好訟罰飲水三
升任豫益州記曰文翁學堂在大城南經火災蜀郡
太守高朕脩復繕立圖畫聖賢古人像及禮器瑞物
增武學宋慶歴二年十二月詔兩制舉官為官學教授
三年五月置武學扵武成王廟以太常丞阮逸為教授
其年八月罷武學熙寧五年樞密院言古者出師受
成扵學文武弛張其道一也仁宗嘗建武學既而中輟
請復之詔置學扵武成王廟選文武知兵者為教授凡
使臣未參班及門蔭草澤試人材弓馬應格方入學給
常膳習諸家兵法教授纂次歷代用兵成敗及忠義足
以訓者講釋之願試陣隊者量給兵伍肄習及三年考
其藝補班行以兵部郎中韓縝判學郭固同判閏七月
五日詔學生限百人十日蔡碩試邊策為教授九月詔
試大義十道靖國元年續脩敕令格式大觀二年十
一月詔上舍生三取一限百人政和二年詔外舍生稱
武選士内舍生稱武俊士淳熙四年幸武學十六年
改堂名立武然郡國未之立也慶元五年詔即諸州學
置武士齋官按武藝設武科以取士有周道焉所謂
貫革之射息說劒搢笏冕衣裳在西學皆俊遊也古
者干籥皆學扵東序貍首騶虞又皆樂師所以教國子
也
州郡學二
原米廩(禮眀堂詳學一)師門(應璩答韓大憲書昔公孫弘皓首入學顔郭五十始步師門)
泗上(文中子孔子脩道魯衛之間教化洙泗之上)稷下(虞喜志林齊有稷山館其下以)
(周游學士因以為名齊都賦曰濟濟稷下)啓微(杜預七規營辟雍以崇禮制庠序以啟微)詠
術(傅毅七激學士雲集以詠聖術)聮師儒(周禮大司徒職以本俗六安萬民一曰媺宫室二曰)
(族墳墓三曰聮兄弟四曰聮師儒五曰聮朋友六曰同衣服)訓文學(虞溥訓詳學一)游
鄉校(左傳鄭人游扵鄉校以論執政然眀謂子産毁鄉校如何子産曰何為夫人朝夕退而遊焉以議執)
(政之善否其所善者吾則行之其所惡者吾則改之是吾師也若之何毁之)升孔堂(世說石崇)
(與王敦入學戲見顔原像而歎曰若與同升孔堂去人何必有間王曰不知餘人云何子貢去卿差近石正色)
(云士當令身名俱泰何至以甕牖語人劉孝標注云顔原顔回原憲也原憲以甕為戶牖)通一經
(魏眀帝詔世之質文随教而變兵亂以来經學廢絶後生進趨不由典謨豈訓導未洽將進用者不以德顯乎)
(其郎吏學通一經才任牧民博士課試擢其高第者亟用其浮華不務道本者皆罷退之)飭百行
(孔臧與子書曰學者所以飭百行也)博求儒術(魏志劉表為荆州牧起立學校博求儒術)
多聚生徒(晉中興書范甯為餘杭吟在郡興學校養生徒潔已脩禮志行之士莫不宗之期年之後)
(風化大行自中興以來崇學敦教未有如甯者也在職六年遷臨淮太守求補豫章甯在郡大設庠序遣人往)
(交州採磬石以供學用改革舊制不拘常憲遠近至者千餘人資給衆費一出私禄并取郡四姓子弟皆充學)
(生課讀五經又起學臺功用彌廣)簡竒擢秀(傳諭簡竒擢秀宗賢講智)安學親
師(禮學記安其學而親其師樂其友而信其道是以雖離師輔而不反說命曰敬遜務時敏厥脩乃来其此)
(之謂乎)鼓篋孫業(學記入學鼓篋孫其業也鄭注鼔篋擊鼔警衆乃發篋出所治經業也孫)
(猶恭順也)博喻為師(禮記君子知至學之難易而知其美惡然後能博喻能博喻然後能為師)
(能為師然後能為長能為長然後能為君故師也者所以學為君也是故擇師不可不愼也)士林
(開士林之學)講肆詩書之學(王粲儒史論古者八歲入小學學六甲五星詩書之)
(事)教化之處(詳學一)天子立學(天子立四學周立四郊之養)文
翁立學(詳學一)天子命教(王制天子命之教然後為學小學在公宫南之左)
博士考課(學令曰請博士助教計當年以考等級)脩廟得璧(詳學一)起
屋行禮(詳學一)增建蜀學倡閩學(並詳學一)起黌舍(詳學)
(一)崇儒雅(後秦彭遷山陽太守崇好儒雅素眀學校)下車脩教以身
為誨(唐倪若水為汴州刺史)畫孝友傳(唐李栖筠為常州刺史)賜諸生
書(言行錄田錫知睢州下車建孔子祠教民興學表請入紙國子監印經籍給諸子詔賜之還其紙)
廣文公石室(蔣堂知益州漢文翁石室在孔子廟中堂因廣其舍為學宫選屬官與鄉老賢者以)
(教諸生)親嶽麓書院(劉珙知潭州舊有嶽麓書院眞宗朝蕪廢公一新之養士數千人延)
(禮佳士)學倡扵南京(宋晏殊留守南京興學校延范仲淹為師教授諸生故天下興學自)
(公倡之)學冠扵諸郡(宋陳襄知常州郡庠窄小不足以容師生公亟為廣之其規模氣象)
(遂為諸郡之冠)原子衿刺廢(亂世則學不脩)小雅盡廢學不可
廢教所由興學立膠庠士分選造將崇洙泗
之風必立膠庠之學君將化人學實為本官能
宿業教之所興化民成俗學則為先官苟非人教
所由廢增武學名將圖形(唐建中中詔史館考定可配享武成王廟者列)
(今古名將六十四人圖其形)學官進秩(宋孝宗幸武學謁武成王廟監學官進秩一等)
命去白起(宋太祖嘗幸武成王廟觀所畫名將指白起曰起殺已降不武命去之乃詔張昭竇儀高)
(錫等取歷代謀臣名將功業始終無瑕者配享)詔升管仲(宋太祖詔曰武成王廟崇祀神像齊)
(相管仲宜塑像升扵堂上西河守吳起宜畫像降扵廡下)詔復武學(宋慶歷詔置武成王廟後)
(議者以為古名將諸葛亮羊祜裴寂等豈尃學孫吳哉遂罷武學熙寧五年樞密院乞復置武學追成先朝之)
(志詔復從之)乞興武學(胡瑗乞興武學講論語使知忠孝之道講孫吳使知制勝之術撰武)
(成學規矩一卷時議難之)蔡京談兵(宋羅戬徽宗時命為武學諭上幸學百官先集蔡京扵坐)
(談兵戬心哂之不聽其語觸怒奪官)德之論陣(宋德之蜀州人慶元初擢外省第一累官武學)
(博士與諸生論八陣之象本乎八卦竒正之變往來相生而不窮)論戰守(宋朱熹應詔入對言)
(君父之讐不與共戴天非戰無以復讐非守無以制勝時相湯思退方倡和議不悅除熹武學博士後與洪适)
(論不合而歸)掌兵書(四眀志武學置博士學諭各二人掌以兵書弓馬武藝訓誘學者)
州郡學三
原頌後漢崔瑗南陽文學頌曰昔聖人制禮樂也將以
統天理物經國序民立均出度因其利而利之俾不失
其性也故觀禮則體敬聽樂則心和然後知反其性而
正其身焉取律扵天以和聲採言扵聖以成謀以和邦
國以諧萬民以序賓旅以悅遠人其觀威儀省禍福也
出言視聽扵是乎取之辭曰民生如何導以禮樂乃脩
禮官奮其羽籥我國既淳我俗既敦神樂民則嘉生乃
繁無言不酬其德宜光先民既沒賴兹舊章我禮既經
我樂既馨三事不敘莫識其形魏曹植學宫頌曰自
五帝典絶三王禮廢應期命世齊賢等聖者莫高扵孔
子也故有若曰出乎其𩔖拔乎其萃誠所謂性與天道
不可得而聞矣由也務學名在前志宰予晝寢糞土作
誡過庭子弟詩禮眀記歌以詠言文以騁志予今不述
後賢曷識於鑠尼父生民之傑性與天成該聖備藝德
倫三五配皇作烈元鏡獨鑒神眀昭晰仁塞宇宙志陵
雲霓學者三千莫不俊乂惟仁可憑惟道足恃鑚仰彌
高請益不已又孔子廟頌曰脩復舊廟豐其甍宇莘
莘學徒爰居爰處王教既備羣小遄阻魯道以興永作
憲矩洪聲登遐神祗來祐休徵雜沓瑞我邦家内光區
域外被荒遐
原記魏王粲荆州文學記有漢荆州牧劉君稽古若時
將紹厥績乃曰先王之為世也則象天地軌儀憲極設
教導化叙經志業用建雍泮焉立師保焉作為禮樂以
淑其性表陳載籍以持其志上知所以臨下下知所以
事上官不失守民德無悖然後太階平焉夫文學者人
倫之守大教之本也乃命五業從事宋衷所作文學延
朋徒焉宣德音以贊之降嘉禮以勸之五載之間道化
大行耆德故老綦母闔等負書荷器自遠而至者三百
有餘人扵是童幼猛進武人革面緫角佩觽委介免胄
比肩繼踵川逝泉湧亹亹如也兢兢如也遂訓六經講
禮物諧八音協律吕修紀歴理刑法六路咸秩百氏備
矣天降純嘏有所底授臻于我君受命既荗南牧是建
荆衡作守時邁淳德宣其丕繇厥繇伊何四國交阻乃
赫斯威爰整其旅虔夷不若屢戡寇侮誕啟洪軌敦崇
聖緒典墳既章禮樂咸舉濟濟縉紳盛兹階宇祁祁俊
髦亦集爰處和化普暢休徵時叙品物宣育百穀蕃廡
勲格皇穹聲被四宇
原詔宋傅亮立學詔曰古之建國教學為先弘風訓世
莫尚扵此發蒙啟滯咸必由之故爰自盛王迄扵近代
莫不敦崇學藝修建庠序自昔多故戎馬在郊旌旗卷
舒日不暇給遂令學校荒蕪講誦蔑聞軍旅日陳爼豆
藏器訓誘之風將墜扵地今王略遠覃華域清晏仰風
之士日月以冀便宜博延胄子陶奬童蒙選被儒官弘
振國學
原表宋鄭鮮之請立學表曰至扵洙泗之教洋洋盈耳
所以柔漸性情日用成器國廢胄子之教家弛勸學之
訓宜振起頽業以廻視聽接光太陽燭之幽夜令欣流
者濟津懷寳者剖和梁簡文帝求寧國臨城二公入
學表曰臣聞瞻彼緝弧既須良冶相諸筍玉猶藉他山
故沮渙之水可居鄒魯之鄉為貴下帷投斧昔人以為
精力棄竿委麦先哲以為美談伏惟陛下弘至德之微
言闡無為之妙說話郊講道不勞賈生之議就陽啟位
無待公玉之圖願得齒年國胄随肩選造元帝請扵
州立學校表曰臣聞公宫之南四術四教司樂成均六
詩六律韶濩既舞羽籥之道行焉黨塾兹備離經之志
辨焉故不升嵩霍豈識乾行之峻不臨溟渤安知地載
之厚洎乎秦焚金篆周亡玉鏡羣言争亂諸子相騰書
則夏侯歐陽易則神輸道訓詩乃齊魯毛韓傳稱鄒左
張夾禮有曲臺王史之異樂有龍德趙定之殊伏惟陛
下撫五辰而建五長播九德而導九州容城為歷興景
雲之瑞伶倫吹律應黃鍾之琯撥亂反正經武也制禮
作樂緯文也若非六經庖厨百家異饌三墳為瑚璉五
典為笙簧豈能暴以秋陽紆就望之景濯以江漢播垂
天之澤
原啟梁王僧孺為蕭監利求入學啟曰竊以矯首伺飛
不如修弋宛足念遠莫若驅鑣故樸斲成扵丹雘篠簜
資扵栝羽敢因莩末有志庠均為山資扵一簣學海漸
其微流任昉求為劉瓛立館啟曰昔在魏中爰及晉
始書貴虛元人悅陶縦瑚璉廢泗上之容樽爼恣林下
之適春千秋羽委曠而弗陳西序東膠寂寥而誰仰劉
瓛澡身浴德修行眀經賤珪璧扵光陰勁松筠扵歲晚
貧不隕穫其心窮不二三其操而困無居止浮寓親游
垣棟傾替窐衢墊側有朋自遠無用栖憑皆負笈擔簦
櫛風沐露瓛之器學無謝前修輒欲與之周旋開館招
屈臣第西偏官有閒地北拒晉山南望通邑雖曰人境
實少浮喧廣輪裁盈數畝布以施立黌塾薄藝桑麻粗
創茨宇
原教晉湛方生修學校教曰貴郡之境山秀水清嶺舉
雲霞之標澤流清曠之氣荆藍之璞豈不在兹梁元
帝召學生教曰昔楚王好詩沛王傳易猶且傳之不朽
以為盛事况吾親承天旨聞禮聞詩方欲化行南國被
扵西楚
鄉飲酒一
增吕氏曰鄉飲酒者鄉人以時會聚飲酒之禮也因飲
酒而射則為之鄉射原周制鄉飲酒禮主人朝服就
先生而謀賓介(主人謂諸侯之卿大夫也朝服者冠元端緇帶素&KR1302;白屨先生鄉中致仕者賓)
(介處士賢者也古者年七十而致仕老扵鄉里大夫名曰父師士名曰少師而教學焉恒知鄉人之賢者是以)
(大夫就而謀之賢者為賓其次為介又其次為衆賓而與之飲酒)乃席賓主人介(賓席牖前)
(南面主人席阼階上西面介席西階上東面)衆賓之席皆不屬焉(敷衆賓席扵賓席西)
(不屬不相續也皆獨坐眀其德各特也)罇兩壺扵房戶間玄酒在西(玄酒在西)
(上也)設洗扵阼階東面主人與賓三揖至扵階三讓主人
升賓升主人阼階上當楣北面再拜賓西階上當楣北
面答拜(三揖者將進揖當階揖當碑揖也楣前梁也復拜拜賓至此堂尊之也)主人坐取
爵實之賓席前西北面獻賓(獻進也進酒扵賓也)賓西階上拜主
人少退(退避也)賓進受爵復位主人阼階上拜送爵賓少
退(復西階上位也)薦脯醢(薦進也進之者主人有司)賓升席自西方(升由下也升必)
(中席)乃設折俎賓坐左執爵祭脯醢(坐坐扵席也祭脯醢者以右手)奠爵
于薦西卒爵興賓實爵主人之席前東南面酢主人主
人阼階上拜賓少退主人進受爵復位賓西階上拜送
爵薦脯醢主人升席自北方設折爼祭如賓禮(祭者祭薦爼及)
(酒亦嚌啐)自席前適阼階上北面坐卒爵興坐奠爵遂拜執
爵興賓西階上答拜(自席前者啐酒席末因從北方降由便也)主人坐奠爵
扵序端主人實觶酬賓阼階上北面坐奠觶遂拜執觶
興賓西階上答拜(酬勸酒也酬之言周也忠信為周)坐祭遂飲主人賓
觶賓之席前北面賓西階上拜主人進坐奠觶扵薦西
主人揖降賓降立扵階西當序東面(主人將興介為禮賓謙不敢居堂上)
(也)主人以介揖讓升拜如賓禮主人坐取爵扵東序端
實爵介之席前西南面獻介介西階上北面拜主人少
退介進北面受爵復位主人介右北面拜送爵介少退
(主人拜介右降賓就卑也)主人立扵西階東薦脯醢介升席自北方
設折爼祭如賓禮自南方降席北面坐卒爵興坐奠爵
遂拜執爵興主人介右答拜(不嚌啐下賓也)介授主人爵扵兩
楹之間(就罇南授之也介不自酌下賓也酒者賓主共之)介西階上立主人實
爵酢扵西階上介右坐奠爵遂拜卒爵興介答拜主人
復阼階揖降介降立扵賓南主人西南面三拜衆賓衆
賓皆荅一拜(三拜一拜者示偏不備禮也不升拜賤也)主人揖升坐取爵扵
西楹下實爵獻衆賓衆賓之長升拜受者三人(長其老者也言)
(三人則衆賓多矣)主人拜送(于衆賓客)坐祭立飲授主人爵降復位
(賤者禮簡也)衆賓獻則不拜受爵坐祭立飲(彌簡也)每一人獻
則薦諸其席主人以爵降奠于篚(不復用也)揖讓升席即設
席扵堂廉東上(為工布席也側邊曰廉)樂正先升立扵西階東(正長)
工入升自西階北面坐工歌鹿鳴四牡皇皇者華(三者皆小)
(雅)笙入堂下磬南北面立樂南陔白華華黍(笙吹者也以笙吹此)
(詩以為樂也南陔白華華黍小雅今亡)乃間歌魚麗笙由庚歌南有嘉魚
笙崇丘歌南山有臺笙由儀(間代也謂一歌一吹也六者小雅)乃合樂
周南關睢葛覃卷耳召南鵲巢采蘩采蘋(合樂謂歌與衆聲俱作也)
(周南召南國風也王后國君夫人房中之樂歌也)工告扵樂正曰正歌備樂正
告扵賓司正洗觶升自西階上北面受命扵主人主人
曰請安扵賓司正告扵賓司正實觶降自西階階間北
面坐奠觶退共(音拱)少立(階間北面東西節也其南北當中庭共拱手也少立自正愼其)
(位也)坐取觶不祭遂飲坐奠觶扵其所退立扵觶南(洗觶奠之)
(示潔敬也立扵其南以察衆也)賓北面坐取爼西之觶阼階上北面酬
主人主人降席立扵賓東(初起旅酧也)主人受觶賓拜送扵
主人之西(旅酬同階禮殺)主人西階上酬介介立扵主人之西
如賓酬主人之禮主人揖復席司正升相旅曰某子受
酬受酬者降席(旅序也扵是介酧衆賓又以序相酧也)司正退立扵序端
東面受酬者拜興飲皆如賓酬主人之禮(嫌賓以下異也)司正
降復位(觶南之位)使二人舉觶扵賓介司正升自西階受命
扵主人主人曰請坐于賓遂徹爼乃羞(羞進也所進者狗胾醢也鄉設)
(骨體所以致敬也今進羞所以盡愛也敬之愛之所以厚賢也)無算爵(算數也賓主燕飲爵行無算醉)
(而止也)無算樂(燕樂亦無數或間或合盡歡而止也)賓出奏陔(陔夏也陔之言戒終日宴)
(飲酒罷以陔為節明無失禮也)主人送扵門外再拜(門東西面拜也賓介不答拜禮冇終)
(也)周禮大司徒之職云以鄉三物教萬民而賓興之(三物)
(者一曰六德知仁聖義忠和二曰六行孝友睦婣任恤三曰六藝禮樂射御書數也)鄭康成曰諸
侯之卿大夫正月吉日受法扵司徒退而頒扵鄉吏及
三年大比而興其賢者能者以賓禮禮之獻扵王庭曰
鄉飲酒(按鄉飲酒之禮其義有四此則賓賢能鄉飲酒也又云五十者立侍六十者坐六十者三豆七)
(十者四豆八十者五豆九十者六豆所以眀養老正齒位此乃黨正飲酒亦謂之鄉飲酒又按州長春秋習射)
(扵序先鄉飲酒之禮亦謂之鄉飲酒禮又有卿大夫飲國中之賢者酒亦用鄉飲酒之禮故王制云習射尚功)
(習鄉尚齒並鄕射黨正飲酒之法也)鄉飲酒義曰主人拜迎賓扵庠門之
外入三揖而後至階三讓而後升所以致尊讓也盥洗
揚觶所以致潔也拜至拜洗拜受拜送拜既所以致敬
也尊讓潔敬也者君子所以相接也君子尊讓則不争
潔敬則不慢不慢不争則遠扵鬭辨矣不鬭辨則無暴
亂之禍矣斯君子之所以免扵人禍也故聖人制之以
道鄉人士君子罇扵房戶之間賓主共之(共罇者人臣卑不尃大惠)
(故不别設罇)罇有元酒貴其質也教人不忘本也(本古也古者無酒用)
(水而已)牲用狗烹扵東方祖陽氣之發扵東方也(祖法也狗所以)
(養賓陽氣主養萬物狗擇主人)差出自東房主人共之也(燕私可以自專也共音恭)
洗當東榮主人之所以自潔而以事賓也水在洗東祖
天地之左海也賓主象天地也介僎象陰陽也三賓象
三光也讓之三也象月之三日成魄也四面之坐象四
時也(陰陽助天地養成萬物三賓象天三光繫之扵天也又曰介僎以象日月日出扵東僎所在也月)
(生扵西介所在也三光三大辰也天之政教出扵大辰)天地嚴凝之氣始扵西南
而盛扵西北此天地之尊嚴氣也此天地之義氣也天
地温厚之氣始扵東北而盛扵東南此天地之盛德氣
也此天地之仁氣也主人尊賓故坐賓扵西北而坐介
扵西南以輔賓賓者接人以義者也故坐扵西北(言賓來以)
(成主人之德也)主人者接人以仁德厚者也故坐扵東南而坐
僎扵東北以輔主人也飲酒之節朝不廢朝暮不廢夕
賓出主人拜送節文終遂焉知其能安燕而不亂也(朝夕)
(朝暮聽事也不廢之者既朝乃飲先夕而罷其正也終遂猶充備也)鄉飲之義君子所以
相接尊讓潔敬之道行焉是貴賤眀隆殺辨和樂而不
流弟長而無遺安燕而不亂此五者足以正身安國矣
增周禮鄉大夫三年則大比考其德行道藝而興賢
者能者鄉老及鄉大夫以禮禮賓之注以鄉飲酒之禮
禮而賓之疏儀禮篇飲酒賓舉之法是也黨正以禮
屬民而飲酒于序以正齒位一命齒扵鄉里再命齒扵
父族三命而不齒注正齒位者鄉飲酒義所謂六十者
坐五十者立侍六十者三豆七十四豆八十五豆九十
六豆是也建亥之月必正之者為民三時務農將闕扵
禮至農隙而教之尊長養老見孝悌之道也釋曰黨正
行正齒位之禮在建亥之月為之射儀孔子射扵矍
相之圃注先行飲酒禮疏欲射之前先行鄉飲酒之禮
獻賓及介獻衆賓之後未旅之前作相為司正至扵將
射轉司正為司馬以鄉飲酒禮差之射禮畢旅酬之時
乃使二人舉觶鄉射禮主人戒賓乃請(不謀賓者時不獻賢能事)
(輕也)無介(雖先飲酒主扵射也有序賓之禮略)乃席賓南面東上(不言扵戸牖之間者)
(此射扵序釋云射扵序鄉飲酒在庠以序無室庠有室也)秋官萍氏幾酒注苛察
沽買過多及非時者疏謂若酒誥惟祀兹酒及鄉飲酒
是其時也原漢永平二年郡縣行鄉飲酒扵學校祀
先聖先師周公孔子牲以犬增伏湛傳湛雖在倉卒
造次必扵文德以為禮樂政化之首是歲奏行鄉飲酒
禮時建武五年也李忠守丹陽春秋鄉飲選用眀經
以變越俗原晉武帝六年帝臨辟雍行鄉飲酒禮詔
曰禮儀之廢久矣乃復令講肄舊典賜太常絹百匹丞
博士及學生牛酒咸寧三年及惠帝元康九年復行其
禮增唐貞觀六年詔天下行鄉飲酒禮原又詔錄
鄉飲酒禮一卷頒天下每年令州縣長官親率長幼依
禮行之庶乎人知敬讓增禮樂志州貢眀經秀才進
士孝悌旌表者行鄉飲酒之禮皆刺史為主人先召鄉
致仕有德者謀之賢者為賓次為介次為衆賓與之行
禮季冬之月正齒位則縣令為王人鄉之老人年六十
以上有德望者一人為賓次為介為三賓為衆賓如鄉
飲酒禮開元十八年宣州刺史裴耀卿疏言臣在州
與百姓行禮奏樂歌至白華華黍由庚南陔等章言孝
子養親及羣物遂性之義或有泣者二十五年詔貢人
申送行鄉飲禮牲用少牢選舉志鄉貢試已長吏以
鄉飲酒禮會屬僚設賓主陳爼豆備管絃牲用少牢歌
鹿鳴之詩因與耆艾序長少焉韓琬傳舉茂才刺史
行鄉飲餞之主人揚觶曰孝扵家忠扵國今始充賦請
行無算爵儒林榮之淳化三年詔有司講求鄉飲酒
故事命學士承旨蘇易簡等撰樂章三十四鹿鳴六南
陔二嘉魚八崇丘二關睢十鵲巢六五月禮院詳定其
儀後不果行政和三年詔州郡鹿鳴宴改為鄉飲酒
五年定貢士射儀紹興十三年禮部言比部郎林保奏
修定鄉飲酒矩範儀制請編下郡國令取眀州已行儀
制與林保所具規式參酌修具鏤板頒行奏可其禮有
主賓僎介三賓有肅賓序賓祭酒主獻賓酬主人酬介
介酬衆賓修爵無算沃洗揚觶拜送既及約束九事十
七年國子監請令郡縣扵科舉之年行扵庠序二十六
年詔行扵里社者聽之(俱見玉海)眀大誥云鄉飲酒禮叙
長幼論賢良别奸頑異罪人其坐席間高年有德者居
扵上高年淳篤者並之以次序齒而列其有曾違條犯
法之人列扵外坐同𩔖者成席不許干扵良善之席主
者若不分别致使貴賤混淆察知或坐中人發覺罪以
違制奸頑不由其主紊亂正席全家移出化外洪武
初詔中書省詳定鄉飲酒禮條式使民歲時燕會習禮
讀律期扵申眀朝廷之法敦叙長幼之節五年奏定
鄉飲酒禮儀在内應天府及直隸府州縣每歲孟春孟
冬有司與學官率士大夫之老者行扵學校在外行省
所屬府州縣亦皆取法扵京師其民間里社以百家為
一會糧長或里長主之百人内以年最長者為正賓餘
以齒序坐每季行之扵里中若讀律令則以刑部所編
申眀戒諭書兼讀之其武職衙門在内各衛親軍指揮
使司及指揮使司凡鎮守官每月朔日亦以大都督府
所編戒諭書率僚佐讀之二十二年再定鄉飲酒禮
圖式凡良民中年高有德無公私過犯者自為一席坐
扵上等有因戶役差稅遲悞及曾犯公杖私笞招犯在
官者又為一席序坐中門之外其曾犯奸盜詐偽說事
過錢起滅詞訟蠧政害民排陷官長及一應笞杖徒流
重罪者又為一席序坐扵東門之内執壺供事各用本
等之家子弟務要分列三等坐次善惡不許混淆其所
行儀注並依原頒定式如有不遵圖序坐及有過之人
不行赴飲者以違制論主府知府州知州縣知縣如
無正官以佐貳官代位扵東南大賓以致仕官為之
位扵東北僎賓擇鄉里年高有德之人位扵西北
介以次長位扵西南三賓以賓之次者為之位扵賓
主介僎之後司正以教職為之主揚觶以罰贊禮
者以老成生員為之(俱見大明會典)
鄉飲酒二
原拜賜(儀禮鄉飲酒禮主人戒賓賓拜辱主人速賓明日賓服鄉服拜賜)奏行(後漢伏湛)
(詳鄉一)尊賢尚齒(禮鄉飲酒孔子曰吾觀扵鄉而知王道之易易也注鄉鄉飲酒也易易謂)
(教化之本尊賢尚齒也)少長以齒(又賓酬主人主人酬介介酬衆賓少長以齒終扵沃洗者)
(焉知其能弟長而無遺矣鄭注曰遺猶脫也忘也)嚌肺啐酒(儀禮奠爵扵薦西取肺以祭嚌)
(之興加扵爼遂祭酒興席末坐啐酒鄉飲酒義曰祭薦祭酒敬禮也嚌肺嘗禮也啐酒成禮也扵席末言是席)
(之正非專為飲食為行禮也)間歌合樂(詳鄉飲一)燕樂爵行(詳鄉飲一)
禮廢序失(禮經解篇鄉飲酒之禮廢則長幼之序失而争鬭之獄繁矣)十月斯饗
(詩十月滌場朋酒斯饗)三命不齒(縱令父族為賓亦不與之齒)眀長幼之
序(鄉飲酒之禮所以明長幼之序也)别貴賤之義(主人親速賓及介而衆賓自從之主)
(人拜賓及介而衆賓自入貴賤之義别矣)增殺羔(詩朋酒斯享曰殺羔羊注兩尊曰朋鄉飲酒之)
(禮兩尊壺扵房戶間是也)烹狗(詳飲一)致潔致敬(詳鄉一)祭薦祭
酒(詳啐酒條一)象三光象四時(並詳鄉一)輔賓輔主(詳鄉一)
立賓立主(立賓以象天立主以象地設介僎以象日月立三賓以象三光古之制禮也經之以)
(天地紀之以日月參之以三光政教之本也)尊長養老正身安國(並詳鄉飲)
(一)在泮(詩思樂泮水薄采其苑魯侯戾止在泮飲酒既飲旨酒永錫難老此飲扵泮宫而頌禱之)
(詞也)臨雍(晉武帝詳鄉一)人皆知勸(唐李栖筠為常州刺史行鄉飲酒禮登歌降飲)
(人皆知勸)時以為迂(五代李愚為左僕射是時兵革方興天下多事請州縣貢士行鄉飲酒禮)
(時以迂闊不用)原既崇嘉事必愼令儀將休老以勞農
則合歡而序齒飲以序賓獻酬無失鄉惟尚齒
長幼有倫爵以上尊式遵用酒饗斯朋酒是法豳
詩五十六十分坐立之儀東北西南辨介僎之位
始出門以見賓再拜而進及至階而展禮三讓以
升
鄉飲酒三
原賦晉傅休奕鄉飲酒賦曰時皇帝親枉萬乘之尊號
以幸乎辟雍鹵簿齊列官正其容乃延卿士乃命王公
定小會之常儀兮饗殊俗而見遠邦揖讓而升有主有
賓禮雖舊制其教維新若其爼豆有數威儀翼翼賓主
百朋貴賤修敕酒清而不飲肴乾而不食及至嘒嘒笙
磬喤喤鐘鼓琴瑟安歌德音有叙樂而不淫好樸尚古
四坐先迷而後悟然後知禮教之弘普也
養老一
增書曰詢兹黃髮則罔所愆詩曰十月穫稻為此春
酒以介眉夀又曰肆筵設席授几有緝御或獻或酢
洗爵奠斝酌以大斗以祈黃耉禮王制云凡養老有
虞氏以燕禮夏后氏以饗禮殷人以食禮周人修而兼
用之五十養扵鄉六十養扵國七十養扵學達扵諸侯
又有虞氏養國老扵上庠養庶老扵下庠夏后氏養
國老扵東序養庶老扵西序殷人養國老扵右學養庶
老扵左學周人養國老扵東膠養庶老扵虞庠虞庠在
國之西郊有虞氏皇而祭深衣而養老夏后氏收而祭
燕衣而養老殷人冔而祭縞衣而養老周人冕而祭元
衣而養老凡三皇養老皆引年正義皇氏云人君養
老有四一養三老五更二子孫死難養其父祖三養致
仕之老四養庶人之老内則云凡養老五帝憲三王
有乞言五帝憲養氣體而不乞言有善則記之為惇史
三王亦憲既養老而後乞言亦微其禮皆有惇史夏
官羅氏仲春羅春鳥獻鳩以養國老月令仲秋天子養
衰老授几杖行糜粥飲食天官酒正饗耆老孤子皆共
其酒無酌數凡有秩酒者以書契授之地官遺人門關
之委積以養老孤司門以其財養死政之老與其孤槁
人若饗耆老孤子士庶子共其食禮運三公在朝三
老在學樂記食三老五更扵太學天子袒而割牲執
醬而饋執爵而酳冕而緫干所以致諸侯之弟也祭
義貴老為其近扵親也虞夏殷周天下之盛王也未
有遺年者年之貴乎天下久矣次乎事親也是故朝廷
同爵則尚齒七十杖扵朝君問則席八十不俟朝君問
則就之而弟達乎朝廷矣天子廵狩諸侯待扵境天子
先見百年者八十九十者東行西行者弗敢過西行東
行者弗敢過欲言政者君就之可也一命齒扵鄉里再
命齒扵族三命不齒族有七十者弗敢先七十者不有
大故不入朝若有大故而入君必與之揖讓而後及爵
者三禮義宗簡民中賢者及朝之致仕者養之若朝
之賢者但養扵大學不養扵鄉若民中賢者則由鄉而
進先養扵鄉然後養扵學凡一年之中養國老有四皆
用天子視學之時一年之内視學有四故養老之法亦
有四皆用視學之眀日春夏以饗禮為先秋冬以食禮
為主文王世子天子視學大昕鼓徵所以警衆也衆
至然後天子至乃命有司行事興秩節祭先聖先師焉
有司卒事反命始之養也適東序釋奠扵先老遂設三
老五更羣老之席位焉適饌省醴養老之珍具遂發咏
焉退修之以養孝也反登歌清廟既歌而語以成之也
言父子君臣長幼之道合德音之致禮之大者也下管
象舞大武大合衆以事達有神興有德也正君臣之位
貴賤之等焉而上下之義行矣有司告以樂闋王乃命
公侯伯子男及羣吏曰反養老幼扵東序終之以仁也
周語班序顚毛以為紀統漢文帝元年詔曰老者
非帛不暖非肉不飽今聞吏稟當受鬻者或以陳粟豈
稱養老之意哉具為令有司請令縣道年八十以上賜
米人月一石肉二十斤酒五斗其九十以上賜帛人二
匹絮三斤賜物及當稟鬻米者長吏閱視丞若尉致不
滿九十令史嗇夫致二千石遣都吏循行不稱者督之
有罪酎以上不用此令武帝建元元年八十復二算
九十復甲卒四月詔民九十以上已有受鬻法為復子
若孫遂其供養元和二年賜天下高年爵三級眀
帝永平二年幸辟雍初行養老禮詔曰間者暮春吉辰
初行大射今月元日復踐辟雍尊事三老兄事五更安
車輭輪供綏執授侯王設醬公卿饌珍朕親袒割執爵
而酳祝哽在前祝噎在後升歌鹿鳴下管新宫八佾具
修萬舞扵庭三老李躬年耆學眀五更桓榮授朕尚書
其賜榮爵關内侯賜天下三老酒人一石肉十斤有司
其存耆耋恤幼孤稱朕意焉章帝章和元年詔令養
衰老授几杖行糜粥飲食其賜高年二人共布帛各一
匹以為醴酪安帝元初四年詔曰月令仲秋養老授
几杖行糜粥方今按比之時郡縣多不奉行甚違詔書
養老之意安帝以魯丕為三老又以李充為三老
楊統位至光禄大夫為國三老靈帝以袁逢為三老
賜以玉杖譙周曰漢中興定禮儀羣臣欲令三老答
拜城門校尉董鈞駮曰養三老所以教事父之道也若
答拜是使天下答子拜也詔從鈞議虞喜曰據漢儀扵
門屏交禮交禮即答拜中興謬從鈞議後革之深得其
意魏高貴鄉公甘露二年天子親帥羣司行養老之
禮扵太學命王祥為三老鄭小同為五更祥南面几杖
以師道自居天子北面乞言祥陳明王聖帝君臣政化
之要以訓之聞者莫不砥礪後魏孝文帝太和十六
年詔以前司徒尉元為三老前大鴻臚卿游眀根為五
更扵眀堂設國老位庶老位扵階下皇帝再拜三老親
袒割牲執醬而饋執爵而酳扵五更行肅拜之禮賜國
老庶老衣服有差既而三老言曰自古人所崇莫重扵
孝順然五孝六順天下之所先願陛下重之以化四方
帝曰孝順之道天地之經今承三老眀言銘之朕懷五
更言曰夫至孝通靈至順感幽故孝經云孝弟之至通
扵神眀光扵四海願陛下念之以濟黎庶帝曰五更助
三老以言至範敷展德音當克己復禮以行乃賜步輓
一乘詔曰三老可給上公之禄五更可食九御之俸供
養之味亦同其例北齊制仲春令辰陳養老禮先一
日三老五更齋扵國學皇帝進賢冠元紗袍至辟雍大
總章堂列宫懸王公以下及國老庶老各定位司徒以
安車迎三老五更扵國學並進賢冠元服黑舄素帶國
子生黑介幘青衿單衣乘馬從以至皇帝釋劒執珽迎
扵門内三老至門五更去門十步皆降車以入皇帝拜
三老五更攝齊答拜皇帝揖進三老在前五更在後升
自右階就筵三老坐五更立皇帝升堂北面公卿升自
左階北面三公授几杖卿正履國老庶老各就位皇帝
拜三老羣臣皆拜不拜五更乃坐帝西向肅拜五更進
珍差食親袒割牲執醬以饋執爵而酳以次進五更又
設酒醴扵國老庶老皇帝升御座三老乃論五孝六順
典訓大綱皇帝虚躬請授禮畢而還又都下及外州人
年七十以上賜鳩杖黃帽後周武帝保定三年詔以
于謹為三老賜延年杖皇帝幸太學以食之三老入門
皇帝迎拜門屏之間三老答拜設三老席扵中楹南面
太師晉國公宇文護升階設几扵席三老升席南面憑
几而坐大司寇楚國公豆盧寧升階正舄皇帝升立扵
斧扆之前西向有司進饌皇帝跪受醬豆親袒割牲三
老食訖皇帝又親跪授爵以酳徹去皇帝北面立訪道
三老乃起立扵席後皇帝曰猥當天下重任自惟不才
不知政理之要公其誨之三老答曰木從繩則正后從
諫則聖自古眀王聖主皆虚心納諫以知得失天下乃
安惟陛下念之又曰為國之本存乎忠信是以古人云
去食去兵信不可失國家興廢在扵賞罰若有功必賞
有罪必罰則為善者日益為惡者日止若有功不賞有
罪不罰則天下善惡不分下人無所措手足又曰言行
者立身之本言出行随誠宜相顧陛下三思而言九慮
而行若不思不慮必有過失天子之過事無大小如日
月之蝕莫不知者願陛下愼之三老言畢皇帝拜受之
三老答拜禮成而出唐制仲秋吉辰皇帝親養三老
五更扵太學所司先奏定三師三公致仕者用其德行
及年高者一人為三老次一人為五更設三老座扵西
楹之東近北南面設五更座扵西階上東向設國老三
人座扵三老座西俱不屬焉設衆國老座扵堂下西階
之西東面北上貞觀十五年宴從官及山東宗姓洛
陽高年扵貞觀殿奏九部樂賜帛十六年幸慶善宫召
武功之邰城立節三時豐義四鄉士女七十以上及居
宫側數百人賜宴父老争上夀賜帛有差十八年宴雍
州父老千一百人扵上林苑賜百歲以上氊被袍各一
開元二年宴京師耆老扵含元殿賜九十以上几杖
八十以上鳩杖婦人亦如之賜扵其家天寳八載閏
六月制其天下百姓丈夫七十五以上婦人七十以上
宜各給中男一人充侍仍任自簡擇至八十以上依常
式處分餘並如開元禮高宗顯慶二年幸洛陽賜百
歲以上氊衾粟帛四年賜民八十以上氊衾粟帛五年
皇后賜婦人八十以上氊衾粟帛眀洪武元年令民
年七十以上者許一丁侍養免其差役十九年令所
在有司審耆民年八十九十鄰里稱善者備其年甲行
實具狀奏聞貧無産業者八十以上每人月給米五斗
肉五斤酒三斗九十以上歲加給帛一疋絮五斤其有
田産僅足自贍者所給酒肉絮帛亦如之其應天鳳陽
二府富民八十以上賜爵里士九十以上賜爵社士皆
與縣官平禮尚書大傳齊宣王問扵子春曰寡人欲
行孝弟之義為之有道乎子春曰昔者衛聞之樂正子
曰文王之治岐也五十者治扵家六十者治扵鄉七十
者杖扵國見君揖杖八十者杖扵朝見君揖杖君曰趨
見客無俟朝以朝乘車輭輪御為僕送至扵家而孝弟
之義達扵諸侯九十杖而朝見君建杖君曰趨見毋俟
朝以朝車送之舍卜筮巫醫御扵前祝噎祝哽以食乘
車輭輪胥與就膳徹送至扵家君如有欲問眀日就其
室以珍從而孝弟之義達扵四海此文王之治岐也君
如欲行孝弟之大義盍反文王之治岐陳祥道曰古
者建國必立三卿鄉飲酒必立三賓而養老必立三老
禮曰三公在朝三老在學三公非一人則三老五更亦
非一人矣鄭康成曰三老五更各一人皆年老更事致
仕者名以三五者取象三辰五星玉海循省風俗則
先問高年時臨舊都乃宴衎故老或賜飲扵端闕或廻
輿扵私室而又因靈休之集畢嘉祀之禮則錫之鳩杖
賁之束帛登版授之秩開石窌之封斯教化之大本盛
王之令典也
養老二
原養鄉養學養上庠養右學(並詳養一)月告存(禮記)
(曰八十月告存鄭注云每月致膳)日有秩(又曰九十日有秩鄭注云秩常也有常膳)不
俟朝問就室燕禮饗禮深衣燕衣(俱詳養老一)東
序西序(詳養老一)貴德尚齒(祭義)先見百年(詳養老一)存賞
白首(尚書中候)以介眉夀以介景福(詩)羅鳥助生氣
(周禮羅氏中春羅春鳥獻鳩以養國老注云春鳥蟄而始出者是時鷹化為鳩鳩與春鳥變舊為新宜以助養)
(老生氣)飾鳩賜玉杖(漢書禮儀志云仲秋之月縣道皆案戶比民年始七十者授之以玉)
(杖餔之糜鬻八十九十禮有加賜玉杖長九尺端以鳩鳥為飾鳩者不噎之鳥也欲老人不噎)設羣
老之席(禮記)養賢臣之老(周禮太宰之職以八柄詔王馭羣臣五曰生以馭其福鄭)
(注云生猶養也賢臣之老者王有以養之成王封伯禽扵魯曰生以養周公死以為周公後是也)致
孝教悌祝噎乞言(並詳養老一)序顚毛(國語)詢黃
髮(書並詳養一)共函杖(伊耆氏共王之齒杖大祭共杖函注尚敬函其杖也)授秩
酒(詳養一)饋七十(公子鮑宋饑年七十者無不饋胎)設五更(詳養一)
適饌省醴(養老之珍具注謂躬省視之)肆筵授几(詩肆筵設席授几有緝御注緝)
(御者侍御者相續立也)父事兄事五豆六豆五帝養體
三王乞言(並詳養一)秋授几杖(月令)秋食耆老(春享孤子而秋食耆)
(老)杖賜孔光(漢賜孔光靈夀杖)言乞伏恭(詳養一)歸乎西
伯(伯夷太公聞西伯善養老曰盍歸乎來)養扵辟雍(漢禮樂志顯宗祀光武扵明堂養老)
(更扵辟雍)合樂養老(記曰大合樂必遂養老注大合樂春秋釋奠也)燕毛序齒
(燕毛所以序齒也)拜桓榮為五更(後漢永平)命王祥為三老(晉書)
(並詳養一)教將行扵邦國悌先達扵庠序幸逢尚齒
之朝宜守燕毛之禮用虞之典既展禮扵上庠
從周之文乃乞言扵東序
御定淵鑑類函卷一百六十一
