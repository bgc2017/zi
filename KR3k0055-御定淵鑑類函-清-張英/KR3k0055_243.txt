欽定四庫全書
御定淵鑑𩔖函卷二百三十八
邊塞部九(康居東曹)(康國西曹)(者舌中曹)(米國何國)(曹國史國)
(石國鏺汗)(烏那遏粟穆國丁火尋短東女堅西女奄蔡弋令人昆)
(呼得車離)(天竺國榜葛剌師子大秦)(沼納樸兒人摩揭它拂菻小軒渠)
(三童蘇澤散勒驢分爾察天方竒默德那阿克薩哈呼爾瑪勒)(黑葛達)
(白松虎兒𤨏西洋古里克柯枝左法兒里巴達山)(小葛蘭嘉裕勒)(牒斡日羅)
(沙結拉克巴蒙實喇蘇凖布齊勤古)(密珍沁)(默伯)(布古德)
(察遜鄂端安定)
康居
原杜氏通典曰康居漢時通焉在大宛西北可二千里
與粟弋伊鄰接王理樂越匿地卑闐城亦居蘇薤城去
長安萬二千三百里不屬都護戶十二萬東至都護理
所五千五百里成帝時遣子侍漢貢獻然自以絶遠獨
驕慢都護郭舜數上言康居驕黠奏遣子入侍此其欲
賈市為好辭之詐也宜歸其侍子絶勿復使燉煌酒泉
小郡及南道八國給使者往來人馬驢槖駞食皆苦之
空罷耗所過送迎驕黠絶遠之國非至計也增晉書
曰風俗及人貎衣服同大宛地和煖饒桐柳蒲萄多牛
羊産良馬晉泰始中其王那鼻遣使獻善馬
康國
增隋書曰康國康居之後遷徙無常不恒故地其王姓
温月氏人也舊居祁連山北昭武城為匈奴所破西踰
蔥嶺遂有其國支庶各分王故康國左右諸國米國史
國曹國何國安國小安國那色波國烏那曷國穆國凡
九國皆其種𩔖並以昭武為姓示不忘本也康國都於
薩寳水上阿禄廸城為強國西域諸國多歸之有胡律
置於祅祠決罰則取而斷之人皆深目高鼻多鬚髯善
商賈諸國交易多湊其國有大小鼓琵琶五絃箜篌笛
婚嫁喪制與突厥同俗奉佛氣候宜五穀勤脩園蔬樹
木滋茂出馬駝封牛黃金鐃砂□香阿薩那香瑟瑟麖
皮氍毹錦疊多蒲萄酒以十二月為歲首有婆羅門占
星候氣以定吉凶十一月鼔舞乞寒以水相潑盛為戲
樂大業中始遣使貢方物
者舌
增舊唐書曰者舌國故康居國也在破洛那西北貞觀
五年遣使貢獅子太宗嘉其遠至命祕書監虞世南為
之賦十一年又獻金桃銀桃詔令植之苑囿萬歲通天
中則天封其大首領篤婆鉢提為康國王開元十六年
烏勒上表請封其子咄曷為曹國王默啜為米國王許
之
米國
增北史曰米國都那密水西舊康居之地無王其城主
姓昭武康國王之支庶字閉拙都城方二里西北去蘇
對沙那國五百里西南去史國二百里東去瓜州六千
四百里隋大業中貢方物
曹國
增北史曰曹國都那密水南數里舊是康居之地國無
主康國王令子烏建領之勝兵千餘人國中有得悉神
自西海以東諸國並敬事之其神有金人破羅闊丈五
尺高下相稱每月祭之東南去康國百里西去何國百
五十里東去瓜州六千六百里大業中遣使入貢
東曹
增新唐書曰東曹或曰都率沙那蘇對沙那劫布咀那
蘇都識匿凡四名居波悉山之隂漢貳師城地也東北
距俱戰提二百里北至石西至康東北寧遠皆四百里
許南至吐火羅五百里有野义城城有巨窟嚴以關鑰
歲再祭人向窟立中即煙出先觸者死武德中與康國
同遣使入朝其使曰本國以臣為健兒聞秦王神武欲
隸麾下高祖大悅
西曹
增新唐書曰西曹者隋時曹也南接史及波覽治瑟底
痕城東北越于底城有得悉神祠國人事之有金具器
欵其左曰漢時天子所賜武德中入朝天寳元年王哥
邏僕羅遣使者獻方物詔封懷德王即上言祖考以來
奉天可汗願同唐人受調發佐天子征討十一載東曹
王設阿忽與安王請擊黑衣大食玄宗慰諭之不聽
中曹
增新唐書曰中曹者居西曹東康之北王治迦底眞城
其人長大善戰
何國
增北史曰何國都那密水南數里亦舊康居地王姓昭
武康國王之族𩔖風俗與康國同隋大業中遣使貢方
物新唐書曰何或曰屈霜你迦曰貴霜匿即康居小
王附墨城故地城左有重樓北繪中華古帝東突厥婆
羅門西波斯拂菻諸王其君日一詣拜貞觀十五年遣
使入朝永徽時上言聞唐出師西討願輸糧於軍俄以
其地為貴霜州授其王刺史
史國
增北史曰史國都獨莫水南十里舊康居之地也其王
姓昭武字狄遮亦康國王之支庶都城方二里勝兵千
餘人俗同康國隋大業中遣使貢方物新唐書曰史
或曰佉沙曰羯霜那康居小王蘇薤城故地有鐵門山
左右巉峭石色如鐵為關以限二國以金錮闔唐貞觀
十六年入貢顯慶時以其地為佉沙州君為刺史開元
十五年獻舞女天寳中詔改史為來威國
石國
增文獻通考曰石或曰柘支曰柘折曰赭時漢大宛北
鄙也唐武德貞觀間數獻方物顯慶三年以瞰羯城為
大宛都督府授其王都督開元初封其君長為石國王
天寳初封王子那俱車鼻施為懷化王賜鐵劵安西節
度使高仙芝劾其無藩臣禮請討之王約降仙芝遣使
者護送至開遠門俘斬闕下王子走大食乞兵敗仙芝
軍自是臣大食寳應時遣使朝貢
烏那遏
增隋書曰烏那遏國都烏滸水西舊安息之地也王姓
昭武亦康國種𩔖字佛食都城方二里勝兵數百人大
業中遣使貢方物
穆國
增隋書曰穆國都烏滸河之西亦安息之故地與烏那
遏為鄰其王姓昭武亦康國王之種𩔖也字阿濫密都
城方三里勝兵二千人大業中遣使貢方物
火尋
增新唐書曰火尋或曰貨利習彌曰過利居烏滸水之
陽東南六百里距戍地西南與波斯接西北抵突厥曷
薩乃康居小王奥鞬城故地其君治急多颶遮城有車
牛商賈乘以行諸國天寳十載君稍施芬遣使者朝獻
黑鹽寳應時復入朝
東女
增文獻通考曰東女亦曰蘇伐剌拏瞿咀羅羌别種也
西海亦有女自王故稱東别之東與吐蕃党項茂州接
西屬三波訶北距于闐東南屬雅州羅女蠻白狼夷東
西行盡九日南北行盡二十日有八十城以女為君居
康延川巖險四繚有弱水南流縫革為船戶四萬勝兵
萬人王號賓就官曰高覇黎猶言宰相也官在外者率
男子為之凡號令女官自内傳男官受而行之侍女數
百五日一聽政王死國人以金錢數萬納王族求淑女
立之凡二次為小王因以為嗣或姑死婦繼無簒奪所
居皆重屋王九層國人六層王服青毛綾裙被青袍袖
委於地冬羊裘飾以文錦為小鬟髻耳垂璫足曳&KR2364;&KR1919;
履俗輕男子女貴者咸有侍男子從母姓地寒宜麥畜
羊馬出黃金風俗與天竺同以十一月為正巫者以十
月詣山中布糟麥呪呼羣鳥俄有鳥來如雞狀剖視之
有穀者歲豐否即有災名曰鳥卜隋開皇六年遣使朝
貢唐武德時王湯滂氏遣使入貢貞觀中使復至太宗
璽制慰撫顯慶初遣使高霸黎文與王子三盧來朝授
右監門中郎將其王歛臂請官號武后冊拜歛臂左玉
鈐衞員外將軍賜瑞錦服天授開元間王及子再來朝
詔與宰相宴曲江封王曳夫為歸昌王左金吾衞大將
軍後乃以男子為王貞元九年其王湯立悉與白狗君
等皆詣劒南韋臯求内附上天寳所賜詔書臯處其衆
於維霸等州賜牛糧治生業於是松州羌二萬口相踵
入附立悉等官刺史皆世襲然隂附吐蕃故謂之兩面
羌
西女
增文獻通考曰西女國在蔥嶺之西其俗與東女略同
種皆女子多珍貨附拂菻君長歲遣男子配焉俗産男
子不舉唐貞觀八年朝貢使至
鏺汗
增隋書曰鏺汗國居蔥嶺之西五百餘里古渠搜國也
王姓昭武字阿利㭍都城方四里勝兵數千人俗多朱
砂金鐵大業中遣使貢方物新唐書曰寧遠者本拔
汗那或曰鏺汗元魏時謂破洛那貞觀初王契苾為西
突厥所殺遏波之立契苾兄子阿了參為王治呼悶城
遏波之治渴塞城顯慶初遏波之遣使朝貢高宗厚慰
諭三年以渴塞城為休循州都督授阿了參刺史開元
二十七年王阿悉爛達干冊拜奉化王天寳三載改其
國號寧遠帝以外家姓賜其王曰竇又封宗室女為和
義公主降之十三載王忠節遣子薛裕朝請留宿衞習
華禮聽之授左武衞將軍其事唐最謹
奄蔡
增通典曰奄蔡漢時通焉西接大秦東南二千里與康
居接去陽關八千餘里控弦十餘萬土氣温和臨大澤
無涯岸多楨松白草及豹畜牧逐水草蓋近北海至後
漢改名阿蘭聊國後魏時曰粟特一曰溫那沙周保定
四年來貢方物
粟弋
增通典曰粟弋後魏通焉在蔥嶺之西一名粟特一名
特拘夢出名馬牛羊珍果蒲萄酒其土地水美故也大
禾高丈餘子如胡豆附庸小國四百餘城魏太武帝時
遣使朝貢
丁令
增文獻通考曰丁令魏時聞焉在康居北勝兵六萬人
隨畜牧出名鼠皮白子青昆子皮南至車師六國五千
里西南去康居界二千里西去康居王治八千里或以
為即匈奴北丁令也而此丁令在烏孫西似其别種又
匈奴北有屈射國有隔昆國有新犁國明北之南自復
有丁令非烏孫西丁令也烏孫長老言北丁令有馬腦
國其人聲音似鴈鶩從膝以上身至頭人也以下生毛
馬腦馬蹄不騎馬而走疾於馬勇健敢戰
短人
增通典曰短人魏時聞焉在康居西北男女皆長三尺
人衆甚多去奄蔡諸國甚遠康居長老傳聞嘗有商旅
行北方迷惑失道到斯國國中甚多珍寳
堅昆
增文獻通考曰堅昆魏時聞焉在康居西勝兵二萬人
隨水草畜牧多貂有好馬
呼得
增文獻通考曰呼得魏時聞焉在蔥嶺北烏孫西北康
居東北勝兵萬餘人隨畜牧出好馬亦多貂
天竺一
原杜氏通典天竺後漢通焉即漢時身毒國從月氏高
附國以西南至西海東至磐起皆身毒之地身毒有别
城數百城置長有别國數十國置王雖各小異而俱名
身毒(扶南𫝊云舍衞國隸屬天竺伽尸國一名波羅柰國亦名波羅國柰斯國竺法維佛國記云波羅柰)
(國在伽維羅越國南千四百八十里釋法盛歴國𫝊云其國有稍割牛其牛黑色角細長可四尺餘十日一割)
(不割則困病或致死人服牛血皆老夀或曰壽五百歲牛壽亦等於人亦天竺屬國)都臨恒河一
名迦毗黎河靈鷲山一曰耆闍崛山山有青石頭似鷲
鳥(竺法維佛國記云在摩竭提國南亦天竺屬國也)增後漢書曰俗與月支
同而地卑濕暑熱乘象而戰弱於月氏脩浮圖道不殺
伐和帝時數遣使貢獻後西域反畔乃絶桓帝延熹二
年頻從日南徼外來獻世𫝊明帝夢見金人長大頂有
光明以問羣臣或曰西方有神名曰佛其形長丈六尺
而黃金色帝於是遣使天竺問佛道法遂於中國圖畫
形象焉楚王英始信其術因此頗有奉其道者梁書
曰魏晉世絶不復通惟吳時扶南王范旃遣親人蘇物
使其國到天竺江口逆水行七千里乃至焉天竺王驚
曰海濱極遠猶有此人乎即令觀視國内仍差陳宋等
二人以月氏馬四匹報旃四年方至時吳遣中郎康泰
使扶南見陳宋等具問天竺土俗云佛道所興國也人
敦龐土饒沃其王號茂論所都城郭水泉分流繞於渠
壍下注大江其宫殿皆雕文鏤刻街曲市里屋舍樓觀
鐘鼓音樂服飾香華水陸通流百賈交會器玩珍瑋恣
心所欲左右嘉維舍衞葉波等十六大國去天竺或二
三千里共尊奉之以為在天地之中也文獻通考曰
宋文帝元嘉五年天竺伽毘黎國王月愛遣使奉表獻
金剛指環摩勒金環寳物赤白鸚鵡各一明帝泰始二
年又遣使貢獻以其使為建威將軍梁天監初天竺王
屈多遣長史竺羅達奉表獻瑠璃唾壺雜香吉貝等物
國臨大江源出崑崙分為五江總名恒水其水甘美下
有真鹽色正白如水精後魏宣武時南天竺遣使來獻
駿馬舊唐書曰天竺國或云婆羅門地在蔥嶺之南
周三萬里其中分五天竺一曰中天竺二曰東天竺三
曰南天竺四曰西天竺五曰北天竺地各數千里城邑
數百南天竺際大海北天竺距雪山四周有山為壁南
面一谷通為國門東天竺東際大海與扶南林邑鄰接
西天竺與罽賓波斯相接中天竺據四天竺之會其都
城周廻七十餘里北鄰禪連河云昔有婆羅門領徒千
人肄業於樹下樹神降之遂為夫婦宫室自然而立僮
僕甚盛於是役使百神築城以統之經日而就此後有
阿育王復役使鬼神累石為宫闕皆雕文刻鏤非人力
所及阿育王頗行苛政置炮烙之刑謂之地獄今城中
見有其迹焉中天竺王姓乞利咥氏或云刹利氏世有
其國不相簒弑稻歲四熟有金剛似紫石英百鍊不銷
可以切玉又有栴檀鬱金諸香通於大秦故其寳物或
至扶南交趾貿易焉百姓殷樂俗無簿籍耕王地者輸
地利以齒貝為貨人皆深目長鼻致敬極者䑛足摩踵
家有竒樂倡伎其王與大臣多服錦罽上為螺髻於頂
餘髮剪之使卷俗皆徒跣衣重白色惟梵志種姓披白
疊以為異死者或焚屍取灰以為浮圖或委之中野以
施禽獸或流之於河以飼魚鼈無喪紀之文謀反者幽
殺之小犯罰錢以贖罪不孝則斷手足截耳割鼻放流
邊外有文字善天文算歷之術其人皆學悉曇章云是
梵天書法書於貝多樹葉以紀事不殺生飲酒國中往
往有舊佛跡隋煬帝時遣裴矩應接西番諸國惟天竺
不通帝以為恨浮圖玄奘至其國其王尸羅逸多召見
曰而國有聖人出作秦王破陣樂試為我言其為人玄
奘粗言太宗神武四夷賓服狀王喜曰我當東面朝之
貞觀十五年尸羅逸多自稱摩伽陀王遣使朝貢太宗
降璽書慰問尸羅逸多大驚問諸國人曰自古曾有摩
訶震旦使人至吾國乎皆曰未之有也戎言中國為摩
訶震旦乃膜拜而受詔書因遣使朝貢其四天竺國王
咸遣使朝貢五天竺所屬之國數十累遣使來文獻
通考曰貞觀二十二年右衞率長史王元策使其國尸
羅逸多死其臣那伏帝阿羅那順自立發兵拒元策元
策執阿羅那順獻闕下擢元策朝散大夫得方士那邏
邇婆娑寐自言夀二百歲有不死術帝改館使治丹命
兵部尚書崔敦禮護視使者馳天下採怪藥異石又使
者走婆羅門諸國所謂畔茶法水者出石臼中有石象
人守之水有七種色或熱或冷能銷草木金鐵人手入
輙爛以橐駝髑髏轉注瓠中有樹名咀頼羅葉如棃生
窮山崖腹前有巨虺守穴不可到欲取葉者以方鏃矢
射枝則落為羣鳥銜去則又射乃得之其詭譎𩔖如此
後術不驗聽還開元中南天竺一獻五色能言鳥乞師
討大食吐蕃丐名其軍元宗詔賜懷德軍使者曰蕃夷
惟以袍帶為寵帝以錦袍金革帶魚袋幷七事賜之晉
天福中滄州僧道圓詣西域在途十二年住五印度凡
六年五印度即天竺也宋太平興國七年益州僧光遠
至天竺以其王沒徙曩表來上上令天竺僧施護譯云
近聞支那國内有大明王至聖至明威力自在每慙薄
幸朝謁無由遥望支那起居聖躬萬福光遠來蒙賜金
剛吉祥無畏坐釋迦聖像袈裟一事已披掛供養伏願
支那皇帝福慧圓滿壽命延長常為引道一切有情生
死海中度諸沈溺今以釋迦舍利附光遠上進又譯其
國僧統表詞意亦與沒徙曩同施護者烏填曩國屬北
印度西行十二日至乾陁羅國又西行二十日至曩誐
羅賀囉國又西行十日至嵐婆國又西行十二日至誐
惹曩國又西行至波斯國得西海自北印度行百二十
日至中印度中印度西行三程至呵囉尾國又西行十
二日至迦囉拏俱惹國又西行十二日至摩羅尾國又
西行二十日至烏然泥國又西行二十五日至羅囉國
又西行四十日至蘇囉荼國又西行十一日至西海凡
中印度行六月程至南印度又西行九十日至供迦拏
國又西行一日至海自南印度南行六月程得南海皆
施護之所述云雍熙中有婆羅門僧永世與波斯外道
阿里煙同至京師永世自言本國名利得國王姓牙羅
五得名阿喏你縛衣黃衣戴金冠以七寳為飾出乘象
或肩輿以音樂螺鈸前導多游佛寺博施貧乏其妃曰
摩訶你衣紬縷金紅衣歲一出多所振施人有冤抑俟
王及妃出游即迎隨申訴署國相四人庶務並委裁制
五穀六畜果實與中華無異市易用銅錢文漫圓徑如
中國之制但實其中不穿貫耳其國東行經六月至大
食國又二月至西州又三月至夏州阿里煙自云本國
王號黑衣姓張名哩里沒用錦綵為衣每游獵三二日
一還國署大臣九人治國事無錢貨以雜物貨易其國
東行經六月至婆羅門
天竺二
增紀事宋范成大吳船錄曰乾德二年詔沙門三百人
入天竺求舍利及貝多葉書有繼業三藏姓王氏耀州
人預遣中至開寳九年始歸寺所藏涅槃經一函四十
二卷業於每卷後分記西域行程雖不甚詳然地理大
略可考世所罕見錄於此以備國史之闕業自階州出
塞西行由靈武西涼甘肅瓜沙等州入伊吳高昌焉耆
于闐疎勒大石諸國度雪嶺至布路州國又度大蔥嶺
雪山至伽濕彌羅國西登大山有薩埵太子投崖飼虎
處遂至健他羅國謂之中印度又西至庶流波國及左
攔陁羅國國有二寺又西過四大國至大曲女城南臨
滔牟河北背洹河塔廟甚多而無僧尼又西二程有寳
階故基又西至波羅柰國兩城相距五里南臨洹河又
西北十許里至鹿野苑塔廟佛跡最夥業自云别有𫝊
記今不傳矣南行十里渡洹河河南有大浮屠自鹿野
苑西至摩羯提國館於漢寺寺多租入八邨隸焉僧徒
往來如歸南與杖林山相直巍峰巋然山北有優波掬
多石室及塔廟故基西南百里孤山名雞足三峰云是
迦葉入定處又西北百里有菩提寳座城四門相望金
剛座其中東向又東至尼連禪州東岸有石柱記佛舊
事自菩提座東南五里至佛苦行處又西三里至三迦
葉邨及牧牛女池金剛座之北門外有獅子國伽藍又
北五里至伽耶城又北十里至伽耶山云是佛說寳雲
經處又自金剛座東北十五里至正覺山又東北三十
里至骨磨城業館於鰕羅寺謂之南印度諸國僧多居
之又東北四十里至王舍城東南五里有降醉象塔又
東北登大山細路盤紆有舍利子塔又臨澗有下馬迎
風塔度絶壑登山頂大塔廟云是七佛說法處山北平
地又有舍利本生塔其北山半曰鷲峰云是佛說法華
經處山下即王舍城城北山趾有溫泉二十餘井又北
有大寺及伽蘭陁竹園故跡又東有阿難半身舍利塔
溫湯之西有平地直南登山腹有畢鉢羅窟業止其中
誦經百日窟西復有阿難證果塔此去新王舍城八里
日往乞食會新王舍城中有蘭若隸漢寺又有樹提迦
故宅城其西有輪王塔又北十五里有那爛陁寺寺之
南北各有數十寺門皆西向其北有四佛座又東北十
五里至烏巔頭寺東南五里有聖觀自在像又東北十
里至伽濕彌羅寺寺南距漢寺八里許自漢寺東行十
二里至却提希山又東七十里有鴿寺西北五十里有
支那西寺古漢寺也西北百里至花氏城育王故都也
自此渡河北至毘耶離城有維摩方丈故跡又至拘尸
那城及多羅聚落踰大山數重至泥波羅國又至磨逾
里過雪嶺至三耶寺由故道自此入階州
榜葛剌
增續文獻通考曰榜葛剌本忻都州府西天有五印度
此即東印度也國最大從蘇門答剌海西北行二十日
抵淛地港自港至索諾爾江有城池街市聚貨通市再
行至榜葛剌酋長居焉城郭甚嚴其國王殿宇廣大内
門三重九間殿柱皆黃銅包飾雕琢花獸左右長廊内
設明甲馬隊千餘外列巨漢甲胄執鋒刃弓矢丹墀左
右列孔雀翎扇蓋數百又置象隊王正殿高座嵌八寳
王箕踞坐其上劒横於膝王及諸官皆回回人男祝髮
白布纏頭圓領長衣束綵帨躡金錦羊皮鞾俗尚信義
田豐美一歲二收男女勤耕織婦人不施脂粉耳垂寳
釧項挂纓絡髻椎後又一種印度飲食男女不同處夫
死不再嫁妻死不再娶孤寡無托則同邨人輪膳官有
印章行移刑笞杖徒流軍有糧隂陽醫卜百工技藝大
𩔖中國歴有十二月無閏産高你布兜羅錦翠羽金繡
巾琉璃明永樂中遣使朝貢正統三年又表貢
沼納樸兒
增續文獻通考曰沼納樸兒在榜葛迤西古天竺國也
居印度之中又名金剛寳座國乃釋迦得道之所明永
樂中遣使詔諭國王一不刺金遣人來朝貢
摩揭它
增文獻通考曰摩揭它一曰摩伽陁本中天竺屬國環
五十里土沃宜稼穯有異稻巨粒號供大人米王居拘
闍揭羅布羅城或曰俱蘇摩補羅臼波吒釐子城北瀕
□伽河唐貞觀二十一年始遣使獻波羅樹樹𩔖白楊
太宗遣使取熬糖法即詔揚州上諸蔗拃瀋如其劑色
味愈西域遠甚高宗又遣王玄策至其國摩訶菩提祠
立碑焉又有那揭者亦屬國也貞觀二十年遣使者貢
方物烏茶者一曰烏萇直天竺南地廣五千里東距勃
律六百里西罽賓四百里山谷相屬産金鐵葡萄鬱金
稻歲熟人柔詐善禁架術國無刑殺抵死者放之窮山
罪有疑飲以藥視溲清濁而決輕重有五城王居術瞢
蘖利城一曰瞢揭釐城東北有達麗羅川即烏萇舊地
貞觀十六年其王達摩因陁訶斯遣使者獻龍腦香璽
書優答
車離
增文獻通考曰車離後漢時通焉居沙竒城一名禮惟
持一名沛隸王在天竺東南三千餘里大國也土氣物
𩔖與天竺同别城數十皆稱王其人怯弱地方數千里
人長八尺乘象駝往來鄰國有寇乘象以戰
獅子國
增梁書曰獅子國天竺旁國也其地和適無夏冬之異
五穀隨人所種不拘時節其國舊無人民唯鬼神及龍
居之諸國商賈來共市易鬼神不見形但出珍寳明其
所直商人依價取之諸國聞其土樂因此競至或有停
住者遂成大國能馴養獅子遂以為名晉義熙初遣使
獻玉佛像像高四尺二寸玉色潔潤形制殊特殆非人
工歴晉宋代尚存建康瓦官寺文獻通考曰唐總章
三年遣使來貢天寳初尸羅迷伽再遣使獻大珠鈿金
寳纓象齒白㲲
大秦
原杜氏通典曰大秦一名犁靬(一云前漢時犂靬國也)後漢時始
通焉其國在西海之西亦云海西國其王理安都城宫
室皆以水精為柱從條支西渡海曲萬里去長安蓋四
萬里其人長大平正有𩔖中國故謂之大秦或云本中
國人也增晉書曰其地東西南北各數千里有城邑
其城周廻百餘里屋宇皆以珊瑚為梲栭琉璃為牆壁
王有五宫相去各十里每旦於一宫聽事終而復始若
國有災異輙更立賢人放其舊王亦不敢怨有官曹簿
領而文字異習亦有白蓋小車旌旗之屬及郵驛制置
一如中州其土多出金玉寳物明珠大貝會合諸香煎
其汁以為蘇合有夜光璧駭雞犀及火浣布又能刺金
縷繡及織錦縷罽以金銀為錢銀錢十當金錢之一安
息天竺人與之交市於海中其利百倍鄰國使到者輙
廩以金錢途經大海海水不可食商客往來皆齎三歲
糧是以至者稀少漢時都護班超遣掾甘英使其國入
海船人曰海中有思慕之物往者莫不悲懷若漢使不
戀父母妻子者可入英不能渡武帝太康中其王遣使
貢獻後魏書曰地多獅子遮害行旅不百餘人持兵
器輙為所食北附庸小邑有羊羔自生土中其臍與地
連擊物驚之遂絶逐水草無羣又有木難出翅鳥口中
結沫所成碧色珠也土人珍之有幻人能額上為炎燼
手中作江湖舉足而珠玉自墮開口則旛眊亂出有織
成細布言用水羊毛名曰海西布作氍□毾㲪罽帳之
屬其色鮮於海東諸國所作西南漲海中可七八百里
行到珊瑚洲水底有盤石珊瑚生其上大秦人常乘大
舶載鐵網令水工沒先入視之可下網乃下初生白漸
似苗坼甲歴一歲許出網目間變作黃色枝格交錯高
極三四尺大者圍尺餘三年色乃赤好復没視之知可
採便以鐵鈔發其根乃以索繫網使人以舶上絞車舉
出還國理截恣意所作若失時不舉便蠧敗其人質直
市無二價穀食常賤國用富饒其王常欲通使於漢而
安息欲以漢繒綵與之交市故遮閡不得自達桓帝延
熹初大秦王安敦遣使自日南徼外獻象牙犀角瑇瑁
始乃一通焉晉武帝太康中其王遣使貢獻或云其國
西有弱水流沙近西王母所處幾於日所入也
拂菻一
增舊唐書曰拂菻國一名大秦在西海之上東南與波
斯接地方萬餘里列城四百邑居連屬其宫宇柱櫳多
以水晶琉璃為之有貴臣十二人共治國政常使一人
將囊隨王車百姓有事者即以書投囊中王還宫省發
理其枉直其王冠形如鳥舉翼冠及瓔珞皆綴珠寳衣
錦繡前不開襟坐金花牀有一鳥似鵝毛綠色常在王
側倚枕上坐每進食有毒其鳥輒鳴其都城疊石為之
絶高峻凡有十萬餘戶南臨大海城東面有大門其高
二十餘丈自上及下飾以黃金光輝燦爛連曜數里自
外至王室凡大門三重列異寳雕飾第二門樓中懸一
金秤以金丸十二屬於衡端以候日之十二時一金人
立於側每至一時其金丸輙落鏗然發聲引唱以紀日
時毫釐無失其殿以瑟瑟為柱黃金為地象牙為門扇
香木為棟梁其俗無瓦𢷬白石為末羅之塗屋上其堅
密光潤還如玉石至盛暑之節人厭囂熱乃引水潛流
上徧屋宇機制巧密人莫之知觀者惟聞屋上泉鳴俄
見四簷飛溜懸波如瀑布激氣成凉風其巧妙如此風
俗男子披帔而右袒婦人不開襟錦為頭巾家資滿億
封以上位有羊羔生於土中其國人候其欲萌乃築牆
以院之防外獸所食也然其臍與地連割之則死唯人
著甲走馬及擊鼔以駭之其羔驚鳴而臍遂絶俗皆衣
繡出入擊鼓建旌旗旛幟土多金銀竒寳有夜光璧明
月珠駭雞犀大貝車渠瑪瑙孔翠珊瑚琥珀凡西域諸
珍異多出其國隋煬帝常將通拂菻竟不能致貞觀十
七年拂菻王波多力遣使獻赤玻璃綠金精等物太宗
降璽書答慰賜以綾綺焉自大食強盛漸陵諸國乃遣
大將軍摩&KR2177;伐其都城因約為和好請每歲輸金帛屬
大食焉開元七年正月其主因吐火羅大首領獻獅子
羚羊各二不數月又遣大德僧來朝貢續文獻通考
曰明洪武辛亥遣其國故民尼古爾齎詔諭之尋遣人
來貢
拂菻二
增跳丸出火(魚豢典略曰大秦國俗多竒幻口中出火自縛自解跳十二丸巧妙非常)
羊臍出土鳥口吐珠(上見前國下見大秦)丸聲候日水
氣流風(俱見前)
小人
增文獻通考曰小人在大秦之南軀纔三尺其耕稼之
時懼為海鶴所食大秦每衞助之小人竭其珍以酬報
軒渠
增文獻通考曰軒渠其國多九色鳥青口綠頸紫翼紅
膺紺頂丹足碧身緗背元尾亦名九尾鳥亦名錦鳳其
青多紅少謂之繡鸞常從弱水而來或云是西王母之
禽也其國幣貨同三童國
三童
增文獻通考曰三童在軒渠國西南千里人眼有三精
珠或有四舌者能為一種聲亦能俱語常貨多用蕉越
犀象作金幣率效國王之面亦效王后之面若丈夫交
易則用國王之面
澤散
增文獻通考曰澤散魏時聞焉屬大秦其治在海中央
北至驢分水行半歲風疾時一月到與安息城谷最近
西南至大秦都不知里數
驢分
增文獻通考曰驢分魏時聞焉屬大秦其治去大秦都
二千里從驢分城西之大秦渡海飛橋長二百四十里
發海道西南繞海道直西行至焉
天方
增續文獻通考曰天方在海西之盡古筠冲地舊名天
堂國又名西域地多曠漠風景融和四時皆春田沃稻
饒民以安業自不為盗男子削髮以布纏頭婦人編髮
&KR0777;頭自古置有禮拜寺寺分四方方九十間共三百六
十皆白玉為柱黃甘玉為地中有黑石一片方丈餘曰
漢初時天降也寺層次高上如塔狀每見月初生其長
率其民拜天號呼稱揚以為禮又日落聚為市蓋日中
熱故也産金銀寳石珍珠獅子駱駝祖剌法豹麂馬八
尺高名天馬珊瑚犀角明宣德七年國王遣臣沙瓛以
方物獅子麒麟來貢其國有回回歴與中國歴前後差
三日
默德那
增續文獻通考曰默德那與天方接壤即回回祖國也
城池宫室田園市肆大𩔖江淮間寒暑應候民物繁庶
種五穀有陰陽星歴醫藥音樂諸技藝人俗重殺不食
豕肉織金雕鏤器皿最精巧初國王謨罕驀德生而聖
靈臣服西域諸國諸國尊為别諳拔爾猶華言天使也
國中有佛經三十藏凡三千六百卷書兼篆草西洋諸
國並𫝊用之隋開皇中國人撒哈八撒阿的幹葛思始
傳其教入中國其教以事天為本明宣德壬子國王遣
使隨天方使來朝貢
黑葛達
增象胥錄曰黑葛達國小而貧平川廣野多草木禽獸
少市肆市用鐵錢俗尚佛畏刑宣德中常遣使朝貢又
有白葛達在西海中小國土瘠亦尚佛宣德七年國王
遣使朝貢
阿克蘇
增象胥錄曰阿克蘇在西海中為大國城倚山面川川南
流入海凉暄適節有魚鹽耕牧之利俗尊鬼好施惡爭
鬭鮮飢寒永樂中常遣使來朝貢
薩哈勒
增象胥錄曰薩哈勒在阿克蘇西南海島中山川環抱居
民旅處邨落畜産孳息王及酋長城居瓦屋佞佛恥鬭
俗號淳直西域賈胡來市海中得奇貨不惜酬數倍薩
哈勒人不識也永樂間遣使朝貢或曰即古投和國唐
貞觀中常入貢
呼爾察
增象胥錄曰呼爾察國頗微弱四圍皆山鮮草木水流
曲折亦無魚蝦城僅里許多板屋俗尚佛喜中國磁器
鍼線永樂十四年常朝貢
竒爾瑪勒
增象胥錄曰竒爾瑪勒山卑水淺西南傍海東北林莽
多毒蟲猛獸得中國雄黃麝香磁器甚喜不事耕農好
射獵有逵巷無市肆交易無期永樂中常來朝貢方物
惟獸皮鳥羽罽褐之屬或曰即阿勒瑪國
白松虎兒
增象胥錄曰白松虎兒舊名蘇滿埒里國中無大山亦
鮮林木無猛獸毒蟲之害先是常有白虎出松林中不
傷人畜旬月後不復見國人以為神父老曰西北方白
虎降精因更其國號永樂中來貢
西洋古里
增續文獻通考曰西洋古里地最大與僧伽密邇西洋
諸番之會也去中國十萬里西瀕大海南距柯枝北接
狠奴兒國其人淳厚行讓道路不拾遺喜事浮屠地宜
穀麥産沉香木香西洋布五色布白鴈胡椒馬五色鴉
鶻石明永樂元年國王馬那必加剌滿遣馬戎朝貢馬
三年又遣使朝貢詔封為古里國王給銀印誥命
柯枝國
增皇明世法錄曰柯枝國與錫蘭山相峙去古里三十
程其國王瑣里人也尚浮屠建寺範金為佛每旦鳴鐘
鼓汲泉灌佛頂數回已乃禮之明永樂十年遣使請封
其國之山詔封為鎮國山御製碑文賜之
小葛蘭國
增皇明世法錄曰小葛蘭國與柯枝接壤亦西番諸國
要會也俗尚浮屠少物産歲藉榜葛剌國米為食
牒斡
增續文獻通考曰牒斡地在溜山之傍溜山濱海在西
海中其溜大者八曰沙溜曰官嶼溜曰人不知溜曰起
來溜曰麻里溪溜曰加平年溜曰加安都里溜餘小溜
無慮三千土人曰此弱水三千也舟行遇風失入溜即
溺明永樂中國王伊喇福遣使來朝貢
左法兒
增續文獻通考曰左法兒地在海西北重山地色多黃
赤與阿丹同風俗頗淳奉回回教産西馬鶴頂駝雞福
禄片腦沈香明永樂中遣使來朝貢宣德中又朝貢
瑣里
增續文獻通考曰瑣里西海中小國也産撒哈剌紅八
者藍布覬木里布白苾布明洪武中國王遣使朝貢圖
其土地山川以獻賜大統歴金幣永樂元年復遣人朝
貢
巴逹克山
增續文獻通考曰巴逹克山國中山川明秀人俗朴實
奉佛有浮屠數區壯麗如王宫西洋西域皆商販於此
明永樂間來朝貢又有納古爾國齊哩木丹國竒喇尼
國沙喇斯國庫特尼國烏沙克塔拉國嚕密國布察納
國沙拉齊國巴克雅爾國堪巴里替國俱朝貢
嘉裕勒
增續文獻通考曰嘉裕勒西戎一小種也居人不及千
家貧窶常傭鄰國明永樂宣德中俱遣使朝貢
日羅沙結
增續文獻通考曰日羅沙結西海中小國俗崇佛教産
胡椒蘇木明永樂三年國王遣其臣温納丹時鎮等來
朝貢
拉克巴
增續文獻通考曰拉克巴地去西域遠甚洪武九年遣人
來朝貢永樂宣德中常附鄰國貢方物
實喇蘇
增續文獻通考曰實喇蘇明永樂間遣人來朝貢宣德
中遣八人來朝貢
密珍沁
增象胥錄曰密珍沁國亦大多高山深水縛木為渡以
日中市諸賈畢集見中國磁器争欲得之産駝馬異香
明永樂中來朝貢
默伯
增續文獻通考曰默伯初西番既衰其苖裔曰棟戬其
子曰巴珍覺始附宋賜姓趙改名忠順忠順子永吉永
吉子世昌皆受宋官襲巴揚族長金定陜西巴揚族長
戬藏殺世昌金遣兵執戬藏斬之以世昌子特格為巴
揚族都管大定四年宋破洮州特格弟扎實結與其母
走入喬家族避之喬家族首領播逋與鄰族默伯隆布
彭布本哩克四族耆老大僧等立扎實結為默伯四族長
號曰王子其地北接洮州積石軍其南隆布族南限大
山八百餘里不通人行東南與疊州羌接其西本哩克族
西與盧甘羌接其北彭布族與西夏容魯族接高寒無
絲枲五穀惟産青稞與野菜合酥酪食之其疆境共八
千里合四萬餘戶其居逐水草畜牧遷徙不常結什角
念金為其父報仇欲棄四族歸朝四族不許移刺成至
臨洮使人招扎實結乃率四族來附進馬百匹仍請每
年貢馬詔曰遠人慕義朕甚嘉之其遣能吏往撫其衆
厚其賞賜後木波苦邊將貪暴相率為寇掠同知臨洮
尹楊仲武入其營曉諭羌人喜悅寇遂息後復侵熙河
熙河主帥使人諭之曰楊總管來我乃解去熙河具奏
復遣仲武往責以負約對曰邊將苦我今幸見公願終
身不復犯塞乃舉酒酹天折箭為誓仲武因以巵酒飲
之曰當更為汝請若復背約必用兵矣羌人乃羅拜而
去
布古德
增續文獻通考曰布古德不詳所自遼太宗天顯三年
布古德來貢穆宗景宗世時來貢不絶
凖布
增續文獻通考曰凖布不詳其始遼時歲来朝貢聖宗
常置凖布等部節度使其七部太師阿勒逹殺本部節
度使以叛命華格討破之道宗時凖布默古斯叛發諸
蕃部兵討之擒默古斯以獻天祚時來貢者二自後無
聞焉
哈密一
增明一統志曰哈密本伊吾廬地在燉煌北大磧之外
為西北往來要路漢明帝取其地為屯田兵鎮之所未
為郡縣後魏始置伊吾郡後又廢唐貞觀初内附置西
伊州尋改伊州或為伊吾郡五代時號胡盧磧小月氏
遺種居之宋時伊州將姓陳氏其先自唐開元初領州
凡數十世元有固納實喇者封威武王改封肅王居之
明永樂二年設哈密衞改封其弟恩克特穆爾為忠順
王仍主哈密以其頭目瑪哈穆特和卓等為指揮等官三
年忠順王卒無子其兄子托克托襲封六年托克托遣使朝
貢九年托克托卒以其從父子博囉特穆爾嗣改封忠義
王自是朝貢不絶
哈密二
增匈奴下馬之山李陵題字之處(明一統志天山在哈密城北一名雪)
(山匈奴過此必下馬拜龕馬騣山在哈密東南有望鄉嶺嶺上石李陵題字處)娘子泉
鬼魅磧(明一統志娘子泉在威逹尔河東呼都克布拉克宋史哈密城在大患鬼魅磧之東南望玉門)
(關甚近)
齊勤蒙古
增明一統志曰齊勤蒙古古西戎地戰國時月氏居之
秦末漢初屬匈奴武帝時為酒泉燉煌二郡地晉屬晉
昌郡西凉置會稽廣夏二郡後魏增置常樂郡後周廢
會稽郡隋又廢常樂等郡以其地屬瓜州後屬燉煌郡
唐初屬瓜州廣德後没於吐蕃宋時為西夏所據元時
為瓜州地屬沙州路明永樂二年詔建齊勤蒙古千戶
所以塔爾尼為千戶賜誥印尋陞衞以塔爾尼為指揮
塔爾尼卒子且旺舒加襲宣德以來朝貢不絶續文
獻通考曰其産麩金鼔礬碙砂肉蓯蓉胡桐律緊鞓草
柏脉根沙棗駝
罕都
增續文獻通考曰罕都居沙州城在甘州西南亦古燉
煌地也明洪武三十年通貢因置衞自是歲貢不絶
察遜
增續文獻通考曰察遜地在甘州迤西南東抵安定衞
西抵肅州衞漢為張掖郡地元置察遜達林元帥府明
永樂四年設察遜衞宣德中貢方物
安定鄂端
增續文獻通考曰安定鄂端地在罕都之西韃靼别部
也其俗馬乳釀酒無城郭産馬槖駝玉石秦漢初猶為
月氏匈奴境漢武拓地始置燉煌郡治焉明洪武甲寅
薩里輝和爾安定王布延特穆爾或曰雅布逹勒遣使貢
刀劒鎧甲等上賜織金文綺遣之即其地分為鄂端阿
克展察遜特哩四部賜布延特穆爾銀印仍稱安定王又
改置安定鄂端自是朝貢不絶安定王係哈密宗屬永
樂末安定與察遜叛洪熙元年以李英為都督討之仍
朝貢成化中被吐魯番殘破乃服屬之
御定淵鑑𩔖函卷二百三十八
