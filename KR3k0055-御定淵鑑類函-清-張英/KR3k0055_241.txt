欽定四庫全書
御定淵鑑𩔖函卷二百三十六
邊塞部七(原西戎總序絶增婼羌末原樓蘭增鄯善精原且杆彌)(車師)
(增高昌黑婁)(火州滑國)(土魯番白題)(柳陳)
西戎總序一
原杜氏通典曰西域漢孝武時始通本三十六國皆在
匈奴之西烏孫之南南北有大山中央有河東西六千
餘里東則接漢阨以玉門陽關西則限以葱嶺諸國大
率土著有城郭田畜與匈奴烏孫異俗故皆役屬匈奴
西邊日逐王領西域賦稅取足焉其南山東出金城與
漢南山屬焉自玉門陽關出西域有兩道從鄯善傍南
山北陂河西行(循河曰陂史記曰陂山東道)至莎車為南道西踰葱
嶺則出大月氏安息自車師前王庭隨北山陂河西行
至疏勒為北道西踰葱嶺則出大宛康居奄蔡焉耆自
張騫開西域之迹其後霍去病擊破匈奴右地降渾邪
休屠王(屠音除)遂空其地始築令居以西(令音鈴縣名)初置酒
泉郡後稍發徙人充實之分置武威張掖燉煌列四郡
據兩關焉自李廣利伐大宛之後西域震懼多遣使来
貢獻於是東自燉煌西至鹽澤往往起亭障是時軍旅
連出師行二三十年海内虛耗征和中貳師李廣利以
軍降匈奴帝旣悔遠征伐而搜粟都尉桑弘羊與丞相
御史奏言故輪臺以東捷枝渠黎皆故國地(輪臺渠黎地名)廣
饒水草有溉田五千頃以上處温和田美可益通溝渠
種五穀與中國同時熟田一歲有積穀募民壯健有累
重敢徙者詣田所就畜積為本業益墾溉田稍築列亭
連城而西以威西國帝深陳旣往之悔乃下詔曰前有
司奏欲益民賦三十助邊用(每口增三十錢)是重困老弱孤獨
也而今又請遣卒田輪臺輪臺西於車師千餘里前開
陵侯擊車師時(開陵侯匈奴介和王来降者也)危須尉黎樓蘭六國皆
發畜食迎漢軍又自發兵凡數萬人王各自將共圍車
師降其王諸國兵便罷力不能復至道上食漢軍漢軍
破城食至多然士自載不足以竟師強者盡食畜産羸
者道死數千人朕發酒泉驢橐駝負食出玉門迎軍吏
卒起張掖不甚遠然尚厮留甚衆(厮留言是前後雜列不相及逮)曩者
朕之不眀以軍候弘上書言匈奴縳馬足置城下馳言
秦人我乞若馬(謂中國人為秦人習故言也乞若猶言乞汝乞音氣)又漢使者久
留不還故遣貳師將軍欲以為使者威重也古者卿大
夫與謀參以蓍龜不吉不行乃者丞相御史二千石諸
大夫郎為文學者皆言祥善而易之卦得大過爻在九
五(其辭曰枯楊生華何可久也謂匈奴破不久)匈奴困敗公車方士太史理
星占氣及太卜龜蓍皆以為吉匈奴必破時不可得也
卦諸將貳師最吉故朕親發貳師今謀卦兆皆反繆失
一狼走千羊乃者貳師敗軍士死略離散悲痛常在朕
心今請遠田輪臺欲起亭隧是擾勞天下非所以優民
也朕不忍聞且匈奴得漢降者常提掖搜索問以所聞
(搜索者恐其或私齎文書)今邊塞未正闌出不禁障候長吏使卒獵
獸以皮肉為利卒苦而𤇺火乏失亦上集不得後降者
来若捕生口虜乃知之當今務在禁苛暴止擅賦力本
農脩馬復令(因養馬以免徭賦也)以補缺無乏武備而已郡國二
千石各上進畜馬方略補邊状與計對由是不復出軍
而封丞相車千秋為富民侯以明休息思富養民也昭
帝時乃用桑弘羊前議以給使外國者至宣帝遣衞司
馬使護鄯善以西數國及破姑師未盡殄分以為車師
前後王及山北六國時漢獨護南道未能盡并北道也
神雀三年匈奴日逐王來降護鄯善以西使者鄭吉迎
之乃因使求并護北道故號曰都護都護之起自吉置
矣由此匈奴益弱不得近西域於是徙屯田於北胥鞬
披莎車之地(鞬居言反披分也)屯田校尉始屬都護都護督察
烏孫康居諸外國都護理烏壘城去陽關二千七百四
十里與渠黎田官相近土地肥饒於西域為中故理焉
至元帝復戊巳二校尉屯田於車師前王庭(戊巳中央鎮覆四方)
(又開渠播種以為厭勝故稱戊巳焉)哀平間自相分割為五十五國凡國
自譯長城長君監吏大禄伯長千長都尉且(子餘反)渠當
戸將相至侯王皆佩漢印綬凡三百七十六人而康居
大月氏安息罽賓烏弋之屬皆以絶遠不在數中其來
貢獻則與相報不督錄總領也至王莽時四邊擾亂與
中國遂絶並復役屬匈奴前往西域有二道自元始以
後有三道從玉門關出經婼羌(婼而遮反)轉西越葱嶺經懸
度入大月氏為南道從玉門關西出發都護并迴三隴
沙北頭經居盧倉從沙西北過龍堆到故樓蘭轉西詣
龜兹至葱嶺為中道從玉門關西北出經横坑辟三隴
沙及龍堆出五船皆到車師界戊巳校尉所理高昌轉
西與中道合龜兹新道後漢永平中匈奴乃脇諸國共
宼河西郡縣城門晝閉明帝乃命將北征匈奴取吾盧
地置宜禾都尉以屯田遂通西域于闐諸國西域自絶
六十五載乃復通焉眀年始復置都護戊巳校尉章帝
時焉耆龜兹攻沒都護陳睦匈奴車師圍戊巳校尉章
帝不欲疲敝中國以事邊境乃迎還戊巳校尉不復遣
都護罷屯田匈奴因遣兵守伊吾地時軍司馬班超留
于闐綏集諸國和帝永元初竇憲大破匈奴因遣副校
尉閻槃掩擊伊吾破之三年班超遂定西域因以超為
都護居龜兹復置戊巳校尉於是五十餘國悉納質内
屬其條支安息諸國至於海濱四萬里外皆重譯貢獻
九年班超遣掾甘英窮臨西海而還皆前代所不至莫
不備其風土𫝊其珍怪焉及班被徵以任尚為都護尚
謂超曰猥承君後宜以誨之超曰塞外吏士本非孝子
順孫皆罪過徙補邊屯難養易敗今君性嚴急水清無
大魚察政不得下和宜蕩佚簡易寬小過總大綱而已
超去後尚私謂所親曰我以班君當有竒策今所言平
平耳尚至數年安帝初西域背叛頻攻圍都護任尚段
禧等朝廷以其險遠難相應赴詔罷都護由此遂棄西
域北匈奴即復收屬諸國共為邊宼十餘歲燉煌太守
曹宗請出兵擊匈奴復欲進取西域鄧太后不許但令
置護西域副校尉居燉煌羈縻而已其後匈奴連與車
師入宼河西漢不能禁議者因欲閉玉門陽關以絶其
患尚書陳忠上疏以為燉煌宜置校尉按舊增四郡屯
兵以西撫諸國庶足折衝萬里震怖匈奴太后又召班
超之子勇問之勇議曰昔者孝武皇帝患匈奴強盛開
通西域諸論者以為奪匈奴府藏斷其右臂遭王莽簒
位徵求無厭遂以背叛光武中興未遑外事故匈奴負
強驅率諸國及至永平再攻燉煌河西城門晝閉明帝
命武臣出征西域故匈奴遠遁邊境得安及至永元莫
不内屬會間者羌亂西域復絶匈奴遂遣責諸國備其
逋租高其價直嚴以期會鄯善車師皆懷忿怨思樂事
漢其路無從前所以時有叛者皆由牧養失宜還為其
害舊燉煌郡有營兵三百人宜復之復置護西域副校
尉居於燉煌如永元故事又宜遣西域長史將五百人
屯樓蘭西當焉耆龜兹徑路南強鄯善于闐心膽北捍
匈奴東近燉煌如此誠便於是從忠勇議乃以勇為西
域長史將五百人西屯柳中勇遂破平車師自建武至
於延光西域三絶復通順帝永建二年勇復擊降焉耆
於是龜兹疎勒于闐莎車等十七國皆來服從而烏孫
葱嶺以西遂絶六年帝以伊吾舊膏膄之地傍近西域
匈奴資之以為鈔暴復令開設屯田如永元時事置伊
吾司馬一人自陽嘉以後朝威稍損諸國驕放轉相陵
伐矣自魏及晉中原多故西域朝貢不過三數國焉至
後魏太武帝使董琬使西域還具言其地為三域自葱
嶺以東流沙以西為一域姑墨以南月氏以北為一域
兩海之間水澤以南為一域三域之内諸小渠長蓋以
百數其出西域更為四道自玉門流沙西行二千里至
鄯善為一道自玉門度流沙北行二千二百里至車師
為一道從莎車西行一百里至葱嶺西千三百里至伽
倍為一道自莎車西南五百里至葱嶺西南千三百里
至波路為一道焉於是貢獻者十有六國孝文延興中
尚書奏以燉煌一鎮界遠西北宼賊路衝慮或不固欲
移就凉州羣官會議給事中韓秀曰此蹙國之事非闢
土之宜愚謂燉煌之立其來久矣雖土鄰強宼而兵人
素習縱有姦竊不能為害若徙就姑臧慮人懷異意或
貪留重遷情不願徙引宼内侵深為國患且燉煌去凉
州三千里捨遠就近防制有闕一朝廢置是唘戎心恐
醜徒協契侵竊凉土邊役繁興艱難方甚乃從秀議隋
煬帝時遣侍御史韋節司隸從事杜行滿使於西蕃諸
國至罽賓得瑪瑙杯王舍城得佛經史國得十舞女獅
子皮火鼠毛而還帝復令裴矩於武威張掖間往來以
引致之皆啗以厚利令轉相諷諭大業中相率而來朝
者三十餘國帝因置西戎校尉以應接之自燉煌西出
玉門關涉鄯善北通伊吾千里自伊吾北通車師前部
高昌壁千二百里自高昌壁北通車師後部金滿城五
百里此其西域之門戸也故漢戊巳校尉更互屯焉伊
吾地宜五穀桑麻蒲萄其北又有柳中皆膏腴之地故
漢常與匈奴爭車師伊吾以制西域至隋有商胡雜居
勝兵千餘人附於鐵勒人甚驕悍厥田良沃隋末内屬
置伊吾郡後又臣突厥唐貞觀四年以頡利破滅遂舉
其屬七城来降因列其地為西伊州同於編戸至武太
后如意初武威軍總管王孝傑大破吐蕃復龜兹于闐
疎勒碎葉四鎮自是諸國朝貢侔於前代矣增續文
獻通考曰明於西北邊設立甘肅等衞自肅州西七十
里為嘉峪關關外建七衞而哈密在六衞西去肅州不
一千五百里本古伊吾廬之地唐之伊州也其北天山
與瓦刺界西接火州回回韃靼雜居為往来之津其主
曰安克帖木兒洪武中太祖定陕西命將守嘉峪關永
樂二年諸番遣使貢馬始即其地設哈密赤斤罕東阿
端曲先安定諸衞改封安克帖木兒為忠順王王卒無
嗣兄子脫脫賜以金印玉帶襲主國事令察諸番向背
凡番使入貢就此譯遣亦斷匈奴右臂意也部下有回
回畏兀兒哈刺灰三種脫脫子孛羅帖木兒成化八年
被其下殺其母努温答力理國事九年土魯番(即唐之吐蕃夷)
速檀阿力王入哈密劫王母奪金印部落遂播遷匿苦
峪城或附居肅州亦有隨土魯番去者事聞朝廷命高
陽伯李文右通政劉文往撫比至土魯番去遠王母金
印竟不返自是阿力謂中國易與志頗驕横阿力王死
子阿黑麻稱速檀未定時王母外孫畏兀兒之種都督
罕愼寄寓肅州甘肅守臣以聞詔歸罕愼襲王爵送入
哈密城弘治初阿黑麻謂罕愼非脫脫族不當嗣誘而
殺之未敢顯言據哈密遣使入貢言罕愼病死且乞封
時兵部尚書馬文升議阿黑麻擅求代王主哈密宜降
璽書切責朝廷從之王母故其渠牙蘭以金印城池來
歸下兵部議會曲先安定王遣使入朝偽稱忠順王裔
遂命詢貢使安定王族誰可主哈密事者舉王姪陜巴
對詔送陜巴入哈密嗣忠順王阿黑麻聞之怒遂擄陜
巴及金印而去時弘治癸丑也先阿黑麻遣寫亦滿速
兒等入貢至是命兵部侍郎張海等領貢使往經略之
海等至遣哈密夷人以敕往諭不報海以上命修嘉峪
關閉關絶西域諸番貢令彼結怨阿黑麻以攜其黨阿
黑麻復入哈密自稱可汗大掠罕東諸夷已而西去令
頭目牙蘭率番人二百餘據哈密馬文升曰若專示以
恩而不加之以威彼終不知畏須用漢陳湯故事懲之
請於上敕巡撫許進總兵劉寧彭清等帥師由南山捷
徑冒險而入阿黑麻聞大兵至先率衆遁惟留牙蘭與
撤他兒領蕃兵數百人登臺自保進至僅斬首六十餘
級而還久之阿黑麻以閉關不得通貢貿易遣使送陜
巴及金印來歸仍封忠順王陜巴死子速檀拜牙郎嗣
為屬夷所逐走土魯番阿黑麻死子速檀滿速兒立遣
火者他只丁等入哈密取金印眀年滿速兒亦至哈密
又寇甘肅索幣且挾以許我即獻城及金印已而遣使
歸城印而留速檀拜牙郎不遣已復遣人據哈密来請
幣副使陳九疇調屬夷劫其老營遣人北結瓦剌擣其
巢穴破三城始懼引退嘉靖七年劫我曲先衞人牙木
蘭内侵牙木蘭不從遂擁帳内徙奔肅州乞白城山金
塔寺駐牧因留肅州滿速兒請以哈密易牙木蘭兵部
尚書胡世寧曰牙木蘭反正歸順非納叛比而土魯蕃
欲甘心牙木蘭以攜貳我屬夷正宜厚牙木蘭以風蠻
夷遂留不遣初世寧建議忠順王速檀拜牙郎已歸土
魯番雖還哈密亦其屬夷縱使今日有忠順嫡派應立
之人朝廷與之金印助之兵糧誰與為守不過一二年
復為所據奪不如閉嘉峪關置哈密不問不必再辱王
命詰城印以中彼索求之計如彼不肆侵擾則許其通
貢或復為宼閉絶之庶不以哈密故疲吾中國之奔命
也至是尚書桂萼議哈密勢雖不可興復亦不可廢棄
并條甘肅邊事數款上之制曰可遂不用兵哈密是時
来降人哈六刺言番酋欲以哈密城與都督米兒黑木
母管理兵部遂請於上許其通貢著為令以三年或五
年為期夷使雖多入京止許十二人餘留塞自是哈密
入土魯番據矣
西戎總序二
原論漢班固西戎論曰孝武之代圖制匈奴患其兼從
西國結黨南羌乃表河西列四郡開玉門通西域以斷
匈奴右臂隔絶南羌月氏單于失援自是遠遁而幕南
無王庭因文景玄默養民五代天下殷富財力有餘士
馬強盛故能睹犀布瑇瑁則建珠崖七郡感蒟醬竹杖
則開牂牁越巂聞天馬蒲萄則通大宛自是之後萬里
相奉師旅之費不可勝計至於用度不足乃𣙜酒酤筦
鹽鐵鑄白金造皮幣算至車船租及六畜民力屈財用
竭羣盗並起至於末年遂棄輪臺之地而下哀痛之詔
豈非仁聖之所悔哉且西域近有龍塠遠則葱嶺身熱
頭痛懸度之阨淮南杜欽揚雄之論皆以為此天地所
以界别區域絶外内也書云西戎即序禹就而序之非
上威服致其貢物也西域諸國各有君長兵衆分弱無
所統一雖屬匈奴不相親附匈奴能得其馬畜旃罽而
不能統率與之進退與漢隔絶道里又遠得之不為益
棄之不為損盛德在我無取於彼故自建武以来西域
思漢威德咸樂内屬惟其小邑鄯善車師界迫匈奴尚
為所拘而其大國莎車于闐之屬數遣使置質願請都
護聖上遠鑑古今因時之宜羈縻不絶辭而未許雖大
禹之序西戎周公之讓白雉太宗之却走馬義兼之矣
亦何以尚兹增宋范曄西域𫝊論曰西域風土之載
前古未聞也漢世張騫懷致遠之略班超奮封侯之志
終能立功西遐羈服外域自兵威之所肅服財賂之所
懷誘莫不獻方竒納愛質露頂肘行東向而朝天子故
設戊巳之官分任其事建都護之帥總領其權先馴則
賞籝金而賜龜綬後服則繫頭顙而釁北闕立屯田於
膏腴之野列郵置於要害之路馳命走驛不絶於時月
商胡販客日款於塞下其後甘英乃抵條支而歴安息
臨西海以望大秦距玉門陽關者四萬餘里靡不周盡
焉若其境俗性智之優薄産載物𩔖之區品川河領障
之基源氣節涼暑之通隔梯山棧谷繩行沙度之道身
熱首痛風災鬼難之域莫不備寫情形審求根實至於
佛道神化興自身毒而二漢方志莫有稱焉張騫但著
地多暑溼乘象而戰班勇雖列其奉浮圖不殺伐而精
文善法導達之功靡所傳述余聞之後說也其國則殷
乎中土玉燭和氣靈聖之所降集賢懿之所挺生神迹
詭怪則理絶人區感驗眀顯則事出天外而騫超無聞
者豈其道閉往運數開叔葉乎不然何誣異之甚也漢
自楚英始盛齋戒之祀桓帝又修華蓋之飾將微義未
譯而但神眀之邪詳其清心釋累之訓空有兼遣之宗
道書之流也且好仁惡殺蠲敝崇善所以賢達君子多
愛其法焉然好大不經竒譎無已雖鄒衍談天之辨莊
周蝸角之論尚未足以槩其萬一又精靈起滅因報相
尋若曉而昧者故通人多惑焉蓋導俗無方適物異會
取諸同歸措夫疑說則大道通矣
婼羌
增漢書曰出陽關自近者始曰婼羌國王號去胡来王
去陽關千八百里去長安六千三百里西接且末隨畜牧
逐水草不田作仰鄯善且末榖山有鐵自作兵兵有弓
矛服刀劒甲
樓蘭
原杜氏通典曰樓蘭在婼羌西北漢時通焉王理扞泥
城去陽關千六百里東去長安六千一百里戸千五百
七十西北去都護理所千八百五十里至山國千三百
餘里(此國山居故名山國)西北至車師千九百里地沙鹵寄田仰
穀旁國人隨畜牧逐水草有驢馬多橐駝能作兵器與
婼羌同初漢武帝因張騫之言甘心欲通大宛諸國使
者一歲中多至十餘輩樓蘭姑師當道苦之攻劫漢使
王恢等漢將趙破奴率屬國騎及郡兵擊之虜樓蘭王
遂破姑師於是列亭障至玉門矣樓蘭旣降服貢獻匈
奴聞發兵擊之於是樓蘭遣一子質漢後貳師將軍擊
大宛便道引兵捕樓蘭王將詣闕簿責王對曰小國在
大國間不兩屬無以自安願徙國居於漢地上直其言
遣歸國樓蘭王死後王立樓蘭國最東垂近漢當白龍
堆乏水草常主發導負米擔糧送迎漢使又數為吏卒
所懲艾不便與漢通(艾讀曰乂)後復為匈奴反間數遮漢使
昭帝遣平樂監𫝊介子往刺其王懸首北闕下乃立其
弟尉屠耆為王更名其國為鄯善王自請天子曰身在
漢久今歸單弱而前王有子在恐為所拒國中有伊循
城其地肥美願漢遣一將屯田積穀令臣得依其威重
於是漢遣司馬一人吏士四十人田伊循以鎮撫之其
後置都尉伊循官置始此矣
鄯善
增後魏書曰鄯善國都扞泥城古樓蘭國也去代七千
六百里所都城方一里北即白龍堆路至太延初始遣
使来獻四年遣其弟素延耆入侍及世祖平涼州沮渠
牧健弟無諱走保燉煌無諱後謀渡流沙遣其弟安周
擊鄯善王比龍恐懼欲降會魏使者自天竺罽賓還俱
會鄯善勸比龍拒之安周不能尅退保東城後比龍懼
率衆西奔且末其世子乃應安周世祖發涼州兵討之
其王真達面縳出降詣京師拜交趾公賦役其人比之
郡縣
精絶
增漢書曰精絶國王治精絶城去長安八千八百二十
里勝兵五百人北至都護治所二千七百二十三里南
至戎盧國四日行地阸陿西通杆彌四百六十里
且末
原後魏書曰且末國漢時通焉王治且末城去長安六
千八百里戸二百三十西北至都護理所二千二百里
北接尉黎丁零東與白提西接波斯精絶南至小宛可
三日行地多蒲萄諸果西北流沙數百里夏月有熱風
為行旅之患風之欲至老駝先知即鳴而聚立埋口鼻
於沙中人每以為候亦將氈蔽鼻口其風迅駛斯須過
盡若不防者必致危斃
杆彌
原杜氏通典曰杆彌漢時通焉王理杆彌城去長安九
千三百里戸三千三百東北至都護理所三千五百里
南與疎勒東北與龜兹西北與姑墨接西通于闐四百
里後漢改其國曰拘彌居寧彌城亦曰寧彌城國順帝
永建中為于闐王放前破殺其王興陽嘉初燉煌太守
徐由遣疎勒發兵擊破于闐遂更立拘彌王靈帝嘉平
中又為于闐所破殺掠殄盡衆纔千口
車師
原杜氏通典曰車師前王後王並漢時通焉前王國一
曰前部理交河城水分流繞城下故為號去長安八千
一百里戸千五百西南至都護理所千八百里西域長
史及戊巳校尉並理於此去燉煌十三日行後王國理
務塗谷(即今蒲城今北庭府蒲𩔖縣也)去長安八千九百里戸六百西
南至都護理所千二百三十餘里北與匈奴接宣帝地
節二年遣侍郎鄭吉校尉司馬喜將免刑罪人田渠黎
積穀欲以攻車師至秋收穀吉喜發城障諸國兵共擊
車師攻交河城破之王尚在北石城未得會吉食盡歸
渠黎田秋收後更往攻石城王乃輕騎奔烏孫吉還田
渠黎及車師益積榖以安西國侵匈奴匈奴大臣皆曰
車師地肥美近匈奴使漢得之多田積穀必害我國不
可不爭也遣騎來擊吉吉將田士卒保車師城匈奴圍
城數日乃解吉上書車師去渠黎千餘里間以山河北
近匈奴漢兵在渠黎者勢不能相救願益田卒於是故
車師太子軍宿在焉耆者立以為王盡徙車師國人令
居渠黎遂以車師故地與匈奴車師王得近漢田官與
匈奴絶亦安樂親漢其後置戊巳校尉屯田車師故地
增北史曰後魏太武初遣使朝獻初沮渠無諱鳩集
遺人破車師國真君十一年車師王車夷落遣使琢進
薛直上書曰臣亡父僻處塞外仰慕天子威德遣使奉
獻不空於歲天子降念賜遣甚厚及臣繼立亦不缺常
貢天子垂矜亦不異前世敢緣至恩輙陳私懇臣國自
無諱攻擊經今八歲人民饑荒無以存活賊今攻臣甚
急臣不能自全遂捨國東奔三分免一即日已到焉耆
東界思歸天闕幸垂賑救於是下詔撫慰之正平初遣
子入侍自後每使朝貢不絶
高昌
增北史曰高昌者車師前王之地東西二百里南北五
百里四面多大山地勢高敞人庶昌盛因名高昌亦云
有漢時高昌壘故以為號東去長安四千九百里漢西
域長史及戊巳校尉並居於此晉以其地為高昌郡張
軌呂光沮渠蒙遜據河西皆置太守以統之文獻通
考曰後魏文成帝末其地又為蠕蠕所并立闞伯周為
王孝文太和五年高車主阿伏至羅殺闞王立燉煌人
張孟眀後孟眀為國人所殺立馬儒為王以鞏顧禮麴
嘉為左右長史儒通使後魏請内屬人皆戀土不願東
徙相與殺儒立嘉其都城周千八百四十步於坐室畫
魯哀公問政孔子像國内有城十八置四十六鎮官有
令尹交河公田地公皆其王子也文字同華夏有毛詩
論語孝經歴代子史集置學官子弟以相教授地多石
磧氣候温暖與益州相似穀麥再熟宜蠶多五果有草
名羊刺其上生蜜味甚佳赤鹽如朱白鹽如玉取以為
枕貢之中國多蒲萄酒俗事天神兼信佛法又有草實
如繭中絲如細纑名白疊子國人織以為布交市用焉
國北有赤石山山北七十里有貪汗山夏有積雪此山
之北鐵勒界也北史曰熙平中仍求内徙遣使朝貢
詔曰卿地隔關山境接荒漠頻請朝援徙國内遷雖來
誠可嘉於理未協何者彼之氓庶是漢魏遺黎自晉氏
不綱因難播越成家立國積世已久惡徙重遷人懷戀
舊今若動之恐異同之變爰在肘腋不得便如來表也
正光元年又遣使奉表自以邊遐不習典誥求借五經
諸史并請國子助教劉燮以為博士許之隋大業五年
嘉孫伯雅來朝因從擊高麗還尚宗室女華容公主
文獻通考曰唐貞觀中其王文泰與西突厥連結諸國
朝貢者路出高昌擁絶之太宗謂其使曰高昌朝貢脫
略我使至彼文泰云鷹飛於天雉竄於蒿猫遊於堂鼠
安於穴各得其所豈不快耶眀年當發兵擊汝國十四
年拜侯君集為交河道大總管討之文泰謂左右曰曩
吾入朝見秦隴北城邑蕭條非有隋比今伐我兵多則
輸糧不逮若下三萬我能制之度磧疲鈍以逸待勞臥
收其弊耳及王師至悸駭無計發病死子智盛降乃以
其地為西州以交河城為交河縣始昌城為天山縣田
北城為柳中縣東鎮城為蒲昌縣高昌城為高昌縣初
西突厥遣其葉護屯兵於可汗浮圖城與高昌為影饗
至是懼而来降以其地為庭州幷置蒲𩔖縣每歲調内
地更發千人鎮遏焉褚遂良諫曰高昌誅滅威動四夷
然自王師始征河西供役飛米轉芻十室九匱五年未
可復今又歲遣屯戍行李萬里去者資装使自營辦賣
菽粟傾機杼道路死亡尚不可計所遣罪人始於犯法
終於惰業無益行陳復有亡命官司捕逮株蔓相牽有
如張掖酒泉塵飛烽舉豈得高昌一乘一卒及事乎必
發隴右河西耳然則河西為我腹心高昌他人手足也
何必耗中華事無用宜擇高昌可立者立之召首領悉
還本土長為藩翰中國不擾書奏不省麴氏𫝊國九世
百三十四年而亡北史曰先是其國童謠云高昌兵
馬如霜雪漢家兵馬如日月日月照霜雪回首自消滅
文泰使人捕其初唱者不能得文獻通考曰安史之
亂其地陷沒復自為國語訛亦曰高敞然其地頗有回
鶻故亦謂之回鶻宋乾德三年西州回鶻可汗遣僧法
淵獻佛牙琉璃器琥珀盞太平興國六年其王始稱西
州外生師子王阿厮蘭漢遣都督麥索温来獻五月遣
供奉官王延德等使高昌還叙其行程來上云初自夏
州歴玉亭鎮次歴黃羊平度沙磧無水行人皆載水凡
二日至都囉囉族漢使過者遺以財寳謂之打當次歴
第女喎子族族臨黃河以羊皮為囊吹氣實之浮於水
或以槖駝牽木栰而渡次歴茅女王子開道族行入六
窠砂砂深三尺馬不能行行者皆乘槖駝不育五穀砂
中生草名登相收之以食次歴樓子山無居人行砂磧
中以日為占旦則背日暮則向日日中則止夕行望月
亦如之歴卧梁劾特族地有都督山唐回鶻之地次歴
大蟲太子族族接契丹界人衣尚錦繡器用金銀馬乳
釀酒飲之亦醉次歴屋地因族蓋達于于越王子之子
次至達于于越王子族此九族達靼中尤尊者次歴拽
利王子族有合羅川唐回鶻公主所居之地城基尚在
有湯泉𫝊云契丹舊為回鶻牧牛回鶻徙甘州契丹達
靼遂各爭長攻戰次歴阿墩族經馬騣山望鄉嶺嶺上
石龕李陵題字處次歴格囉美源西方百川所會極望
無際鷗鷺鳬雁之𩔖甚衆次至托邊城亦名李僕射城
城中首領號通天王次歴小石州次歴伊州州將陳氏
其先自唐開元二年領州凡數十世唐時詔敕尚在地
有野蠶生苦參上可為錦帛有羊尾重者三斤小者一
斤肉如熊白而甚美又有礪石剖之得賓鐵謂之喫鐵
石又生胡桐樹經雨即生胡桐律次歴益都次歴納職
城在大患鬼魅磧之東南望玉門關甚近無水草載糧
以行凡三日至鬼谷口避風驛用本俗法設祭出詔神
禦風風乃息凡八日至驛田寺高昌聞使至遣人来迎
次歴地名寳莊又歴六種乃至高昌高昌即西州也其
地南距于闐西南距大食波斯西距西天步露沙雪山
葱嶺皆數千里地無雨雪而極熱每盛暑居人皆穿地
為穴以處飛鳥羣萃河濱或起飛則為日氣所爍墜而
傷翼屋宇覆以白堊開寶三年雨及五寸即廬舍多壞
有水出金嶺導之周繞國城以漑田園作水磑地産五
穀惟無蕎麥貴人食馬餘食羊及鳬雁樂多琵琶箜篌
出貂鼠白㲲繡文花蕊布俗好騎射婦人戴油帽謂之
蘇幕遮用開皇七年歴以三月九日為寒食餘二社冬
至亦然以銀或鍮石為筒貯水激以相射或以水相潑
為戲謂之壓陽氣去病好遊賞行者必抱樂器佛寺五
十餘區皆唐朝所賜額寺中有大藏經唐韻玉篇經音
等居民春月多羣聚遨樂於其間遊者馬上持弓矢射
諸物謂之禳災有敕書樓藏唐太宗明皇御札詔敕緘
鎖甚固復有摩尼寺波斯僧各持其法佛經所謂外道
者也所統有南突厥北突厥大衆熨小衆熨樣磨割祿
黠戞司末蠻格哆族豫龍族之名甚衆國中無貧民絶
食者共賑之人多夀考率百餘歲時四月師子王避暑
於北庭以其舅阿多于越守國先遣人致意於延德曰
我王舅也使者拜我乎延德曰持朝命而来禮不當拜
復問曰見王拜乎延德曰禮亦不當拜阿多于越復數
日始相見然其禮頗恭師子王邀延德至其北庭歴交
河州凡六日至金嶺口寶貨所出又兩日至漢家寨又
五日上金嶺過嶺即多雨雪嶺上有龍堂刻石記云小
雪山也嶺上有積雪行人服毛罽度嶺一日至北庭憩
高臺寺其王烹羊馬以具膳尤豐潔地多馬王及王后
太子各養馬牧放於平川中彌亘百餘里以毛色分别
為羣莫知其數北庭川長廣數千里鷹鷂鵰鶻之所生
多美草下生花砂鼠大如䨲&KR0743;禽捕食之其王遣人来
言擇日以見使者願無訝其淹久至七日見其王及王
子侍者皆東向拜受賜旁有持磬者擊以節拜王聞磬
聲乃拜旣而王之子女親屬皆出羅拜以受賜遂張樂
飲宴為優戲至暮明日泛舟於池中池四面作鼓樂又
明日遊佛寺曰應運泰寧之寺貞觀十四年造北庭北
山中出碙砂山中常有煙氣涌起而無雲霧至夕光焰
若炬火照見禽鼠皆赤采碙砂者著木底鞵若皮為底
者即焦下有穴生青泥出穴外即變為砂石土人取以
治皮城中多樓臺卉木人白晳端正性工巧善治金銀
銅鐵為器及攻玉善馬直絹一匹其駑馬充食者纔直
一丈貧者皆食肉西抵安西即唐之西境七月令延德
先還其國其王九月始至亦聞有契丹使来使缺唇以
銀葉蔽之謂其王云聞漢遣使入達靼而道出王境誘
王窺邊宜早送至達靼無使久留因云高敞本漢土漢
使来覘視封疆將有異圖王當察之延德偵知其語因
謂王曰契丹素不順中國今乃反間我欲殺之王固勸
乃止自六年五月離京七年四月至高昌所歴以詔賜
諸番君長襲衣金帶繒帛八年春與其謝恩使凡百餘
人復循舊路而還雍熙元年四月至京師延德初至達
靼之境頗見晉末陷没者子孫咸相率遮迎獻飲食問
其鄉里親戚意甚悽感留旬日不得去續文獻通考
曰元時號畏兀兒地太祖平西域置達魯花赤監治之
火州
增續文獻通考曰火州地在嘉峪關外東距哈密西連
亦力把力南抵于闐北接瓦刺自東南至肅州一月程
即漢車師前王治交河城即唐交河郡縣也後為回鶻
所據稱火州以其山色如火也眀永樂十二年吏部員
外郎陳誠至其國歸言風物蕭條市里居民僧堂過半
亦皆零落東有荒城故址云古高昌國漢西域長史戊
巳校尉並居焉其俗多匈奴烏孫事神信佛好騎射其
産馬槖駝胡桃蒲萄蠶砂鼠碙砂胡桐律刺密鹽白㲲
布鑌鐵陰牙角速霍角阿魏
土魯番
增象胥錄曰土魯番一名土爾番在火州西百里漢車
師前王地車師前王居交河城唐置西州交河郡且析
以為縣有安樂城方一二里地曠衍四面皆山城西二
十里崖兒城可二里居民百餘家相傳故交河縣治永
樂十一年遣吏部員外郎陳誠使西域十三年土魯番
遣使隨誠入貢授都督都指揮等官歴後朝貢不絶其
俗候暖鮮雨雪宜麻麥饒瓜果羊馬室居奉佛多僧寺
陳誠使還言其國城西北百里有靈山最大土人言此
十萬羅漢涅槃處也近山有高臺旁寺擁石泉林木從
此入山行二十里至一峽南有小土屋從屋南登山坡
得石屋奉小佛像五前有池池東山石青黑遠望紛如
毛髮土人言此十萬羅漢洗頭削髮處也緣峽東南行
六七里登高崖崖下小山纍纍峰巒秀削其下白石成
堆似玉輕脆不可握堆中有若人骨色澤明潤土人言
此十萬羅漢靈骨也又東下石崖得石笋迸出如手足
稍南至山坡石復瑩潔如玉土人言此辟支佛涅槃處
也周行羣山約二十餘里悉五色砂石光焰灼人四面
峻壑窮崖天巧竒絶然寡草木亦鮮鳥獸自誠使後土
魯番漸張旁齧諸國及關外七衞地廣人庶眎昔懸絶
矣
柳陳
增象胥錄曰柳陳一名魯陳亦曰柳城漢名柳中延光
二年以班勇為西域長史將弛刑士五百人西屯柳中
遂破車師即其地也唐平高昌置柳中縣屬西州交河
郡去哈密千里中經大川砂磧無水草馬牛過此輙死
大風倏起人馬相失白日鬼魅迷行人謂之旱海出川
西行至流砂河上有小岡云風捲浮砂所積道北火焰
山色如火城方二三里四面多田園流水環繞灌木芩
蔚候暖俗醇宜穄麥麻豆有小蒲萄甘甜無核名鎖鎖
葡萄人二種回回男子削髮戴小罩刺婦女白布裹頭
畏兀兒男子椎髻婦人蒙皂布垂髻於額
黑婁
增象胥錄曰黑婁在嘉峪關西近土魯番世締好黑婁
貢從土魯番入其地男女山水草木禽獸並黑宣德七
年始遣使朝貢
滑國
增南史曰滑國車師之别種也漢永建元年八滑從班
勇北擊有功為後部親漢侯自魏晉以来不通中國梁
天監十五年其王厭帶夷栗陀始遣使獻方物普通元
年獻黃獅子白貂裘波斯錦等物魏之居代都滑猶小
國屬蠕蠕後稍強大征其旁國盤盤罽賓龜兹疎勒姑
墨于闐等國開地千里土地温暖多山川少樹木有五
穀國人以麪及羊肉為糧其獸有獅子兩脚駱駝野驢
有角人善騎射女人頭上刻木為角長六寸以金銀飾
之無城郭氈屋為居東向開戸其王坐金牀隨太歲轉
無文字以木為契每日則出戸祀神而後食父母死其
子截一耳葬訖即吉其言語待譯而後通又有阿跋檀
周古枯胡密丹等國並滑旁小國也普通元年隨滑入
貢
白題
增南史曰白題王姓支名史嵇毅其先蓋匈奴之别種
漢灌嬰與匈奴戰斬白題騎一人是也在滑國東去滑
六日行西極波斯地出粟麥瓜果食物略與滑同梁普
通三年遣使貢方物
御定淵鑑𩔖函卷二百三十六
