欽定四庫全書
御定淵鑑類函卷十五
歲時部四(秋分立秋秋)
秋一
增釋名曰秋者緧也(音秋)緧廹萬物使得時成也又曰
七月謂之夷則何夷者傷也則者法也言萬物始傷被
刑法也又曰八月謂之南吕何南者任也言陽氣盛
有任生薺麥也原爾雅曰秋為白藏一曰收成增
又曰秋為旻天又曰秋獵曰獮(獮殺也順秋氣)又曰七月
為相八月為壯九月為元易曰說言乎兊兊正秋也
萬物之所說也易通統圖曰日行西方白道曰西陸
焦贑易林曰秋風生哀花落悲心原尚書曰分命
和仲宅西曰昧谷寅餞納日平秩西成宵中星虛以殷
仲秋尚書考靈曜曰虛星為秋候昴為令期隂氣相
佐德乃不邪子助母收母合子符(虛星北方宿也昴星西方宿也隂稱母也)
增又曰政失於太白出入不當尚書大傳曰萬物
非秋不收原毛詩曰秋日淒淒百卉具腓又曰一
日不見如三秋兮增又曰七月流火毛詩傳曰壯
士悲秋感陰氣也原詩含神霧曰秦地處仲秋之位
男懦弱女高膫白色秀身音中商其言舌舉而仰聲清
以揚禮記月令曰孟秋之月凉風至白露降寒蟬鳴
鷹乃祭鳥(鷹祭鳥者示有先也)仲秋之月盲風至鴻雁來玄鳥歸
羣鳥養羞(盲風疾風也玄烏燕也歸謂去蟄也凡鳥隨陽者不以中國為居羞謂所養)季秋
之月鴻雁來賓雀入大水為蛤菊有黃華豺乃祭獸戮
禽(來賓言其客至未去大水海也戮殺也)又曰孟秋之月日在翼昏建星
中旦畢中(鄭康成曰孟秋者日月會於鶉尾而斗建申之辰)其日庚辛(庚之言更也辛)
(之言新也日行秋從白道成熟萬物月為之佐萬物皆肅然改更秀實新成利也)其帝少昊其
神蓐收(此白精之君金官之臣少昊金天氏蓐收少昊氏之子曰該為金官)律中夷則(高誘)
(曰太陽力衰太隂氣發萬物凋傷應法成性)仲秋之月日在角昏牽牛中旦觜
觽中(鄭康成曰仲秋者日月會於壽星而斗建酉之辰)律中南吕(高誘曰陽氣内藏隂吕於)
(陽任其成功)日夜分(平也)季秋之月日在房昏虛中旦柳
中(鄭康成曰季秋日月會於大火而斗建戍之辰)律中無射(季秋氣生則無射之律應高誘曰陰)
(氣上升陽氣下降萬物隨陽而藏而無射出見者也)霜始降草木黃落周官曰
司裘掌為大裘以供王祀天之服仲秋獻良裘(王乃行羽物)
季秋獻功裘(以待頒賜)又曰籥章掌仲秋擊土鼓龡豳詩以
迎寒(迎一作逆)又曰司弓矢仲秋獻矢箙增三禮義宗
曰九月大享帝於明堂之中又曰周祫以秋者萬物
新成可以奉薦宗廟故合先祖之神而祭之故祫宜在
秋也又曰秋曰庚辛庚更也辛新也言物皆改更而
新也又曰九月寒露為節者九月之時露氣轉寒故
謂之寒露節霜降為中露變為霜故以霜降為中春
秋繁露曰秋露氣故殺春秋感精符曰霜殺伐之表
季秋霜始降鷹隼擊王者順天行誅以成肅殺之威
左傳曰歲云秋矣我落其實而取其材國語曰駟見
而隕霜火見而清風戒寒原周書時訓曰立秋後五
日白露降後五日寒蜩鳴白露不降民多欬病寒蜩不
鳴人臣力疾白露之日鴻雁來後五日玄鳥歸後五日
羣鳥養羞鴻雁不來遠人背叛玄鳥不歸室家離散羣
鳥不養羞臣下驕慢秋分後五日蟄蟲坏戶後五日水
始涸蟄蟲不坯戶民靡有頼水不始涸介蟲為害夏
小正曰八月丹鳥羞(羞進也)白鳥(白鳥蚉蚋)辰則伏(辰房星)鴽為
鼠九月内火(火大火心星也)增又曰孟秋始縮仲秋始内
漢書曰太白秋西方金義也言也義虧言失逆秋令傷
金氣罰見太白又曰秋&KR0008;(如淳曰&KR0008;音樵)物&KR0008;歛乃成熟也
又曰八月賜大臣羊酒以助衰氣又律歷志曰春
為陽中萬物以生秋為隂中萬物以成是以事舉其中
禮取其和又禮樂志郊祀歌曰西顥沆碭秋氣肅殺
含秀垂穎續舊不發注云西方少昊沆碭白氣之貎也
晉書顧凱之傳曰蒲柳之質望秋先零原梁元帝
纂要曰秋曰白藏(氣白而收藏萬物)亦曰收成(萬物成而收歛)亦曰三
秋九秋素秋素商高商天曰旻天(旻愍也愍萬物之彫零)風曰商
風素風淒風高風涼風激風悲風景曰朗景澄景清景
時曰淒辰霜辰(霜辰可施九月)節曰素節商節草曰衰草木曰
疎木衰林霜柯霜條七月首秋孟秋上秋肇秋蘭秋八
月仲秋亦曰仲商九月季秋亦曰暮秋末秋暮商季商
杪秋亦曰授衣(此時婦功畢始授衣)亦曰元月增唐書曰秋氣
和則商聲調又曰序移玉律氣應金商原尸子曰
秋為禮西方為秋秋肅也萬物莫不禮肅敬之至也
淮南子曰孟秋之月西宫御女白色衣白采撞白鐘其
兵戈其畜狗八月官尉其樹柘九月官候其𣗳槐又
曰春女悲秋士哀知物化矣又曰七月百蟲蟄伏青
女乃出以降霜雪(高誘曰青女乃天神青要玉女司霜雪者)增又曰西方
曰皓天其星胃畢西南方曰朱天其星觜觿參東井西
方金也其帝少昊其神蓐收執矩而治秋其神為太白
其獸白虎其音商其日庚辛西方之極自崐崘絶流沙
沈羽西至三危之國石城金室飲食不死之野少皥蓐
收之所司者萬二千里其令曰審用法誅必罪備盗賊
禁奸邪飭羣牧謹貯聚修城郭補決竇塞蹊徑遏溝瀆
止流水雝谿谷守門閭陳兵甲𨕖百官誅不法秋行夏
令華行春令榮行冬令耗又曰春氣發而百草生正
得秋而萬物成實又曰太隂在秋則欲脩備繕兵
又曰秋為矩矩者所以矩萬物也義者成成者方故為
矩也又曰九月失政三月春風秋不濟(濟止也)原文
子曰日月欲明浮雲蓋之叢蘭欲脩秋風敗之增又
曰政失於秋太白出於無常又曰因春而生因秋而
殺所生不德所殺不怨即幾於道矣管子曰西方曰
辰其時曰秋其氣曰陰陰生金與甲其德憂哀靜正嚴
順居而不敢淫佚其事號令毋使民淫暴順旅聚收量
民資以畜聚賞彼羣幹聚彼羣材百物乃收使民毋怠
所惡其察所欲必得我信則克此謂辰德辰掌收收為
陰秋行春政則榮行夏政則水行冬政則耗故秋三月
以庚辛之日發五政一政曰禁博塞圉小辨鬭譯誋二
政曰毋見五兵之刃三政曰愼旅農趣聚收四政曰補
缺塞坼五政曰脩墻垣周門閭五政苟時五糓皆入秋
行五刑誅大罪所以禁淫邪止盗賊莊子曰荆之南
有冥靈者以五百歲為春五百歲為秋上古有大椿者
以八千歲為春八千歲為秋幽求子曰秋風晨厲則
慘然多悽抱朴子曰南海之中蕭丘之上有自生火
火常以秋起而秋滅鄒子曰秋取柞楢之火鶡冠
子曰斗柄指西而天下皆秋吕氏春秋曰孟秋行春
令則亢旱不食行夏令則多火灾痰熱瘧症行冬令則
敗介蟲來戎兵又云仲秋行春令則雨不降草木榮國
有恐行夏令則亢旱蟲不蟄五糓復生行冬令則風起
雷收草木早枯又云季秋行春令則暖風至民懈怠師
旅興行夏令則大水殃民行冬令則多盗邊境不寧土
地分裂又曰秋早寒冬必暖太玄經曰酉西方也
秋也物皆成象而就也有形則復於無形故曰冥也
原風土記曰鳴鶴戒露白鶴也此鳥性警至八月白露
降即高鳴相警增隂陽五行歷曰一時為三月一月
為一秋三月為三秋又一月為三秋故三月有九秋之
名也蔡邕月令章句曰仲秋白露節盲風至秦人謂
蓼風為盲風鄭云盲風疾風也皇氏云秦人謂疾風為
盲風梁簡文帝秋夜詩云盲風多函谷墜露下芳枝
原楚辭九懷曰秋風兮蕭蕭舒芳兮振條又曰悲哉
秋之為氣也蕭瑟兮草木摇落而變衰憭慄兮若在遠
行登山臨水兮送將歸泬寥兮天高而氣清寂漻兮收
潦而水清又曰嫋嫋兮秋風洞庭波兮木葉下又
曰皇天平分四時兮竊獨悲此凛秋白露旣下降百草
兮淹離披此梧楸又曰秋旣先戒以白露兮又申之
以嚴霜增又曰商風肅而害之百草育而不長提
要錄曰七月為蘭月八月為桂月陸機纂要曰九月
亦名菊月又曰秋樹名成秋雨名愁
秋二
增莊子曰舜以天下讓善卷曰余立宇宙之中冬日衣
皮毛夏日衣葛絺春耕種足以勞秋收之足以休日出
而作日入而息逍遥於天地之間何以天下為哉入深
山莫知其處風俗通曰周秦嘗以八月遣輶軒使采
異俗方言藏之祕府漢書曰吳王濞為秋請孟康漢
書義云春為朝秋為請後漢書曰范式字巨卿與汝
南張元伯為友二人春到京師以暮秋為期元伯以九
月十五日殺雞以待巨卿母曰相去千里汝何信之也
言未卒而巨卿至相隨上堂再拜母極歡悅王子年
拾遺記曰漢武帝嘗以季秋泛靈鶂之舟於淋池中内
桂臺之上以香金為鈎紉絲為綸丹鯉為鉺釣得白蛟
付大官為鮓肉紫骨青香美無倫史記曰孫寳為京
兆尹秋日署候吏為東部督郵敕曰今鷹隼始擊當從
王氣取姦惡以成嚴霜之誅西京雜記曰賈佩蘭言
宫中八月四日出雕房北戶竹林下圍碁勝者終年有
福負者疾病取絲縷就北辰星求長命乃免又曰漢
宗廟八月飲酎用九十牢原世說曰張季鷹辟齊王
東曹掾在洛見秋風起因思吳蒪菜羔鱸魚膾曰人生
貴適志耳安能從宦數千里以要名爵遂命駕便歸俄
而齊王敗時人皆謂為見幾而作增梁書曰朱异除
中書郎時秋日始拜有飛蟬正集异武冠上時咸謂蟬
珥之兆續齊諧曰郄紹以八月一日入華山見一童
子執五綵囊盛柏葉上露紹問之荅曰赤松先生取以
明眼又梁簡文帝云婦人八月旦多以錦翠為眼明囊
凌晨取露拭目隋唐嘉話曰源乾曜張說以八月初
五明皇生之日請為千秋節百姓祭皆就此日名為賽
白帝羣臣上萬歲壽王公戚里進金鏡綬帶士庶結絲
承露囊更相問遺羯鼓錄曰明皇嘗製秋風高曲每
至秋空迥徹纖埃不起即奏之必遠風徐來庭葉墜下
洞冥記曰唐宫人麗娟善歌嘗唱廻風曲庭葉飜落
如秋開元遺事曰每至秋時妃妾以金籠閉蟋蟀置
枕函畔夜聽其聲庶民之家皆效之張說上大衍歷
序曰謹以開元十六年八月端午赤光照室之夜獻之
宋璟請為節表月惟仲秋日在端午唐史曰德宗秋
日出畋有寒色顧左右曰九月猶衫十月而袍不為順
時朕欲改月謂何左右稱善李程獨曰明皇著月令十
月始裘不可改帝矍然止風俗通曰八月一日是六
神日以露水調朱砂蘸小指宜點炙去百病歲時記
曰楚俗以八月十日以朱墨點小兒額為天灸以壓疾
病南康記曰平固縣覆笥山上有一湖中有石鴈每
至秋天飛鳴如候時後山詩話曰東坡居潁春夜對
月王夫人曰春月可喜秋月使人愁耳公謂前未及也
遂作詞曰不似秋光只與離人照斷腸
秋三
原火流土王(毛詩曰七月流火九月授衣坤京房易占曰立秋坤王周易集林曰土也)
露下風高(易通卦驗曰立秋涼風至白露下下見立秋江逌詩)蓼風
葭露(上詳秋一白毛詩曰蒹葭蒼蒼露為霜)凝霧涼煙(上見袁淑秋晴賦鮑明)
(遠秋思賦曰秋木兮架浦涼煙兮冒江)勁風皦月(上見潘岳秋興賦下見湛方生秋)
(夜賦)收潦滌氛(上詳秋一晴下見袁淑秋賦)涼風淒日(禮記曰涼)
(風至日毛詩曰秋淒淒)長宵短晷(盧諶詩曰凛凛素秋日促宵長下見潘岳秋興賦)
金帝玉女(金帝金天氏也秋玉女青要玉女並詳一注)凝露飛霜
(曹植秋思賦曰四時更代兮秋氣悲高雲靜兮露凝衣徐廣秋賦曰于時招搖西建天高氣清飛霜凝灑悴)
(葉飄零)收溫滌暑(上見湛方生秋夜辭而李顒悲四時曰秋日兮火流天滌暑風入)
(林而疎條)珠露金風(李顒感興賦曰風觸波而文動兮露霑卉而珠凝張協詩曰金風)
(扇素節丹霞啓隂期)白帝青女(禮記曰立秋之日迎秋于西郊鄭玄注曰祭白帝于西郊)
(以迎秋一下詳秋)蟲吟鳥擊(上見蘇彦秋夜長下詳秋一)木落草
衰(魏文帝燕歌行曰秋風蕭瑟天氣涼草木零落露為霜李陵荅蘇武書凉秋九月塞外草衰)露
葉霜條(謝惠連詩曰團團滿葉露淅淅振條風下見何瑾悲秋夜)落英隕
葉(上見蘇彦秋夜長下見潘岳秋興賦)九法五政(周禮曰大司馬之職掌建邦國之九)
(法以佐王平邦國仲秋教理兵政下詳秋一)逆寒迎氣(上詳秋一下詳立秋)獻
裘授几(上詳秋一廟禮記曰仲秋之月天子居總章太是月也養衰老授几杖)月帳
風帷(湯惠休白苧詩曰秋風嫋嫋入曲房羅帳含月思心傷下見潘岳秋興賦)霜階
風隙(上見夏侯湛秋可哀詩首謝靈運七夕詩曰月弦光入戶秋風繞隙)治兵
𨕖士(尚書考靈曜云秋絶太白是謂大武用時治兵得功月令孟秋之月天子乃命將帥𨕖士厲兵簡)
(練傑俊順彼遠方)素節白商(張協七命云白商素節月旣授衣天凝地閉風厲霜飛)
日淒淒風洌洌(上見淒日注詩下見左思雜)照帷月盈幕
風(上見夏侯湛秋可哀下見宋孝武秋詩)振條風傾枝露(上詳秋一下見宋)
(孝武詩)警露鶴含風蟬(上詳秋一懷下見謝惠連秋詩)百草萎
萬物衰(司馬彪詩云秋節良可悲百草咸萎落堂前柳隨風疎林𣗳蕭瑟傅玄詩云蕭蕭秋氣)
(升淒淒萬物衰榮華盡零落槁葉縱横飛)增降霜揖月(淮南子曰秋三月青女乃出主)
(降霜雪泰天子春朝日秋夕月朝日以朝夕月以夕瓚注云郊畤平旦出行宫揖日其夕西南向以揖月)
葦風荷露(僧惠林詩葦風荷露逼人寒午夢天高眼界寬落落與誰同此意纖纖初月上)
(雲端)水天霜月(宋舒亶詩纖塵不動天如水一色無痕月共霜)菊散荷
疎(唐太宗詩菊散金風起荷疎玉露漙)蕭晨陰氣(殷仲文詩哲匠感蕭晨注云蕭晨秋)
(晨也時管子曰西方曰辰其曰秋其氣曰陰)繒雲玉露(藻林立秋濁隂雲出如赤繒)
(李宓詩金風蕩佳節玉露團清影)泛昆明池登慈恩塔(王莽欲娛樂元后令)
(四時廵四郊秋歴東館泛昆明池菊唐高宗時凡天子遊幸秋登慈恩浮圖衆僧獻花酒稱壽)潦
收水潔月澹煙沈(唐虞世南賦雲旣淨而天高潦將收而水潔唐吳融凉思詩曰松)
(間小檻接波平月澹煙沈暑氣清半夜水禽棲不定綠荷風動露珠傾)陵陽食氣匈
奴立威(陵陽子明經秋食淪隂淪隂者日沒後赤黃氣漢□錯傳匈奴立威始於折膠注云秋氣至)
(膠可折弓弩可用匈奴常以為候而出軍)蒲柳先零梧楸早脫(上詳秋一劉)
(禹錫賦晚枝多露蟬之思夕蔓趣寒螀之愁至若松竹含韻梧楸早脫驚綺疏之曉吹墮碧砌之涼月)
七月原登糓食瓜(天子嘗新先薦寝廟下詳豳詩)鳴鵙祭
鳥(豳土晚寒伯勞七月始鳴鷹乃祭鳥)河漢方秋天地始肅增
合冰燒稻(唐書王方翼平西域七月次葉河無舟而冰一夕合時以為祥真臘風土記云眞)
(臘國七月新稲熟迎于南門外燒新稲以供佛婦女車象往觀者衆主却不出)伐竹作刀
(甘澤謠云竹生雲夢之南鑒在柯亭之下以今年七月望前生明年七月望前伐過期不伐則其音窒未期而)
(伐則其音浮于焦氏類林曰物理論阮師之作刀七月庚午見金神冶監之門教以水火之齊用隂陽之候)
(取剛柔之和)金柔火老(韓詩金柔氣尚低火老候愈濁)八月原畜
菜嘗麻(趣民收歛務蓄菜注云始為禦冬之備也以犬嘗麻)命社為裳
(月令云擇元日命民社注云近秋分前後戊日詩載玄載黃為公子裳)斷壺剥棗(壺瓠)
(也俱豳詩)祀夕月戒清風(祀夕月于西郊秋分日也織四民月令曰清風戒寒趣)
(縑帛)享壽星祭馬祖(享壽星于南郊祭馬祖于大澤)增鷹風豆
雨(藻林鷹風秋風也古詩鷹風凋晚葉歲時記云八月而謂之豆花雨)考治築城
(唐百官志曰節度使掌總軍旅顓誅殺以八月考其治否銷兵為上考足食為中考邊功為下考敬暉為衞)
(州刺史時河北經突厥所騷仲秋築城暉曰金湯非粟不守詎乘農畆事城隍哉縱民歸歛闔郡利安)
淨土𣗳太液蓮(一統志曰鄠縣有鳩摩羅什所覆履土生淨土𣗳三月花八月結實如小)
(粟殼中皆黃土盛天寳遺事云明皇秋八月太液池有千葉白蓮數枝開帝宴賞久之指貴妃示于左右曰)
(爭如觧語花)客星犯斗錢王射潮(上詳星部始吳越武肅王錢鏐築捍海)
(塘在候潮門之外八月潮水衝激乃命彊弩數百以射潮頭遂成堤岸今錢塘江堤仍舊)九月
原肅霜納火(詩九月肅霜心夏小正九月内火星也)伐薪嘗稻(伐薪)
(為炭以却寒氣天子嘗稻先薦寝廟)百工休七騶駕(霜始降則百工休命僕夫七)
(騶咸駕載旌旐授車以級整設于屏外司徒搢扑北面而誓之誓衆以軍法)蟋蟀在戶
鴻雁來賓(詩九月在戶下見月令)增鯉魚風黃雀雨(九月風也古詩)
(塵散鯉魚風雨九月雨為黃雀)宴耆老謁神翁(六帖云開元二年九月丁酉宴)
(京師耆老于含元殿賜九十以上几杖八十鳩杖婦人亦如之賜于其家元符中監城時叟有請於徐神翁)
(告曰爾亟歸九月中有道者來宜善待仍布施至期暴客夜集其門時悟出迎設酒殽金帛慰遣乃免凌暴)
衣絺綌插茱萸(北里富熏天高樓夜鳴笛焉知南鄰客九月猶絺綌容齋隨筆曰)
(劉夢得云九日詩中用茱萸字者凡三人杜甫醉把茱萸仔細看王維徧插茱萸少一人朱放學他年少插茱)
(萸三君所用杜為優也)
秋四
原執矩(詳秋一)祀門(月令其祀門祭先肺)四秋(管子云歲有四秋而分有四時故曰)
(農事且作請以什伍農夫賦耜鐡此之謂春之秋大夏且至絲纊之所作此之謂夏之秋而大秋成五榖之所)
(會此之謂秋之秋大冬營室中女事紡績緝縷之所作也此之謂冬之秋)大秋(又云大秋甲兵求繕弓弩)
(求弦)迎西郊(詳立秋)啓西戶(皇覽逸禮云秋居明堂右啓西戶)擊土鼓
(周禮籥章仲秋擊土鼓以樂田畯)御袷衣(見潘岳秋興賦)習五戎(月令季秋之月天子)
(乃教于田獵以習五戎注曰五戎五兵弓矢殳矛戈戟也)嚴百刑(又云仲秋之月天子乃命有司申嚴)
(百刑斬殺必當)脩法制(又云孟秋之月命有司脩法制)申號令(又云季秋之月申嚴號令)
(命百官貴賤無不務納以會天地之藏)愼罪邪(又云禁止姦慎罪邪務搏執)審斷決
(又云孟秋之月審斷決獄訟必端平)令將帥繕囹圄(並月令)築場圃
(詩云九月築場圃注曰埸圃同地自物生之時耕治之以種菜茹至物盡成熟築堅以為埸)趣收歛
(月令云仲秋之月趣民收歛務蓄菜多積聚)霆收曜(見袁淑秋晴賦)星傾輝(湛方生秋)
(夜詩火星傾其輝皓月流素光)桂枝落(漢武帝李夫人賦云秋氣憯以淒淚兮桂枝落而銷亡)
胡桃零(馬融西第頌云仲秋隂中節胡桃已零落)菊挺葩蘭飛馨(李顒悲四)
(時詩云秋日悲兮火流天而滌暑風入林而疎條菊挺葩于綠莖蘭飛馨于翠翹)其蟲毛(生旃)
(毛出)其音商(秋氣和則商聲調)西方者秋(禮記云西方者秋秋之為言揫也揫歛也)
西陸為秋(續漢書云日行西陸謂之秋)殺氣浸盛(詳秋分)寒氣總至
(月令季秋寒氣總至)九月授衣(詩注云九月霜始降婦功成可以授冬衣矣)仲秋飭
裳(月令云仲秋之月命司服具飭衣裳文繡有恒衣服有量冠帶有常)鳥獸毛毨(尚書)鷹
隼始鷙(詳立秋孫寳事)雀入大水(周書云寒露五日雀入大水化為蛤)蟄蟲墐
戶(月令云季秋之月蟄蟲咸俯在内皆墐其戶)秋獻龜魚(周禮鼈人春獻鼈蜃秋獻龜魚)
(注曰龜鼈之屬)秋行犧牲(月令云仲秋命宰祝循行犧牲)季秋饗帝(禮記季秋之月)
(大饗帝嘗犧牲告備于天子)孟秋祀神(月令云孟秋之月命主祠祭禽于四方注曰以所獲禽祀)
(四方之神也)草木黃落(月令云季秋草木黃落乃伐薪為炭)榮華零落(詳秋三萬)
(物衰注)天高氣清(楚辭)雲高氣靜(曹植秋思賦云雲高氣靜露凝衣野草變色莖)
(葉稀)天氣清和(張協詩云天清氣和野有甘瓜)天氣高明(賈林感秋賦)涼
氣漸届(盧諶感運賦見立秋)商風初授(見潘岳詩)清商應秋(見潘岳詩)高
風送秋(張協七命云若乃龍火西頽暄氣初收飛霜迎節高風送秋)風蕭氣涼(魏文)
(帝燕歌云秋風蕭瑟天氣涼)風遼氣爽(王洵秋懷云天悠雲際風遼氣爽)嫋嫋秋
風(楚辭)清商激牖(孫綽詩云迢迢雲端月灼爍霞間星清商激西牖澄景自南&KR0905;)商風
入帷(曹植感節賦)涼風薄體(陸機行思賦云凉風淒其薄體)清氣入肌(湛方)
(生秋夜賦云氣入肌以凄凛風灑林而蕭索)秋菊黃華(周書云立秋後菊有黃華)秋蘭
紫莖(楚辭秋蘭兮青青綠葉兮紫莖)鳴鶴戒露(風土記)鳴蜩厲音(潘岳詩)
蟋蟀宵征(楚辭云獨申旦而不寐兮哀蟋蟀之宵征)熠燿宵流(張華邁志詩云商飇)
(振落熠燿宵流)食稻與魚器廉以深(並月令)金方戒序
白帝用事衆木摇落(見秋興賦)一葉飄零(淮南子詳立秋)玉帝
規時(秋白帝也)天子食魚庶人薦黍(月今)漢儀斬牲(詳立)
(秋)露結蒹葭(詩)風生桂樹(文𨕖秋風生桂𣗳)霜敗芝蘭
黍熟祀太祖(管子曰夏盡秋始而黍熟天子祀於太祖其盛以黍黍者榖之美者也祖者國之重)
(者也)獲禽祀四方(詳上孟秋祀神注)舉五糓之要(禮記云季秋命冢宰舉五)
(糓之要)藏帝籍之收(月令云季秋之月藏帝藉之收于神倉祗敬必飭)秋風吐
商氣(張載詩云秋風吐商氣蕭瑟掃前林朱光馳北陸浮景忽西沈)秋氣轉微涼(曹植詩)
熠燿燦於階闥蟋蟀鳴於軒屏(潘岳秋興賦)築城郭
建都邑(月令云仲秋之月可以築城郭建都邑)脩宮室坏垣牆(月令孟秋之月命百)
(官始收歛完隄防謹壅塞以備水潦脩宫室坏垣牆補城郭)授几杖行糜粥(禮記仲秋)
(之月養衰老授几杖行糜粥飲食)易關市來商旅(月令詳春分)白帝霏以
靜降(湛方生秋夜賦)微霜慘而夕結(賈林感秋賦云冷露滴而朝凝微霜慘而夕結)
專任有功以征不義詰誅暴慢以明好惡(並月令)增
秋月懷鄉(王粲觀秋月懷弟妹而傷神)金&KR1195;秩序(宋人秋日書啓曰金&KR1195;秩序玉)
(宇旉涼&KR1195;與揫同聚也又曰金顥平分碧虛如拭)武昌登樓(庾太尉在武昌秋夜景清佐史)
(殷浩王胡之之徒登南樓理詠音調始遒庾公率左右十許人步來諸賢欲起避之公徐云諸君少住老子於)
(此處興復不淺因便據胡牀與諸公詠謔竟坐甚樂後王逸少下與丞相言及丞相曰元規爾時風範不得不)
(小頽右軍荅曰唯丘壑獨存)七月原具桎梏(斷薄刑決小罪)納材葦(並月)
(令)食麻與犬(月令)烹葵及菽(詩)威徵大火律變商
風禇淵彈琴之夕(南齊書世祖在東宫賜禇淵銀鏻琵琶又嘗會宴袁粲舍時初秋涼)
(夕風月甚美淵援琴奏别鶴之曲宫商旣調風神諧暢謝莊撫節而歎曰以無累之神合有道之器)孫寶
署吏之辰(詳立秋)淒涼乍變商聲肅殺已臨兊位
曉露長垂珠影涼風遽振金聲氣迎少皥之車
影促羲和之轡增獻細鍼(晉書尚署七月獻細鍼)挂地頭(宛署)
(記燕都農家是月祈禱年豐各用麫果送紙錢挂田禾之上名佳地頭)祭臯陶(文獻通考晉孝)
(武帝寧康三年七月故事祭臯陶以社日新改用孟秋以應秋政)陳王業詩(詩注七月之詩)
(陳王業也周公遭變故陳后稷先公風化之所由致王業之艱難)契丹宴樂(遼志七月十三)
(日夜契丹國主離行宫向西三十里卓帳先於彼處造酒食至十四日部落并隨至動番樂宴至暮國主歸行)
(宫謂之迎節十五日動漢樂大宴十六日早往西方令隨軍大喊三聲謂之送節此節謂之賽音伊能伊賽音)
(好也伊能伊謂是日也)吹角射鹿(遼志每歲夏居炭山或上京避暑至七月上旬復入射鹿)
(夜半獵人吹角效鹿鳴誘鹿集射之)八月原乃儺(以逹秋氣)習吹種
麥(乃勸種麥)平權衡(詳秋分)案芻豢(瞻肥瘠察物色必比𩔖量小大五者備當)
八月載績八月其穫(並豳詩)上丁釋奠(於國學)上戊釋
奠(於太公廟)天子居總章(詳秋三賜几注)庶人授几杖采柏露
以明眼(齊諧記郄紹見童子執五綵囊盛柏葉上露如珠滿囊曰赤松先生取以明眼言終失所在詳)
(秋二)用朱墨以點頭(詳秋二)獲赤雀以銜書(尚書候曰季秋赤雀銜丹)
(書集周之庭)結寶囊以承露(梁簡文帝眼明囊賦序詳秋二)增蟹芒(酉陽雜爼)
(蟹八月腹内有芒芒真稻芒也向東輸與海神未輸芒不可食芒長寸許)櫻珠(八月之果似桑椹而紅江)
(南俗名水瞢淮上俗名拍判即覆盆子也)桂子落(禪林備覽天竺山昔有梵僧從天竺鷲嶺飛來)
(八月十五夜常有桂子落)紫金蓮(嵩山法王寺石池有紫金蓮開中秋一月云神光說法時從地)
(湧出者每移他處即斃)竹小春(筍譜竹八月謂之小春熱欲去寒欲來氣至而來故曰小春)
半閒堂(齊東野語賈似道當國日治湖山作半閒堂每歲八月八日生辰四方善頌者數千悉俾)
(翹館謄考以第甲乙一時傳誦紙貴然皆讇辭囈語耳)鴻雁同異(博物志鴻與雁大略相似)
(俱以仲秋來賓一同也有三同三異)雨夜瓜菜(春秋佐助期八月雨夜瓜菜生于洿下地作羹)
(臛甚美)鏤金相遺(問禮俗八月鏤金以相遺改舊從新之意)九月原荼
樗(詩采荼薪樗食我農夫)叔苴(叔拾也)親嘗(親嘗者嘗羣神也天子親嘗帝使有司祭)
(于羣神禮畢告備于天子也)務納(百官貴賤無不務納以會天地之藏無有宣出)班馬政
(齊其色度其力使同乘也)合秩芻(養犧牲以供皇天上帝名山大川四方之神以祠宗廟社稷之靈為)
(民祈福)民皆入室(命有司寒氣總至民力不堪其皆入室注云霜降清風戒寒所以令入室)
帝享明堂(習吹大享帝于明堂注謂祀昊天于明堂五方帝五官從祀)天子厲飾
(執弓挾矢以獵厲飾謂衣戎服尚武也)農事備收授衣之月飾服之
辰丹鳥進羞之日白虎應感之辰(帝王世紀曰扶始以季秋下旬)
(夢白帝遺馬祖而升丘見白虎其上有感已而生臯陶於曲阜云云)增宋臺杵歌(左傳襄公)
(十七年十一月宋皇國父為平公築臺妨農功子罕請俟農畢公弗許築者謳曰澤門之晳實興我役邑中之)
(黔實慰我心杜預注周十一月今九月也今版築役夫歌以應杵本此)婦功嫁娶(家語霜降)
(而婦功成嫁娶行)新服具宴(唐書高宗九月令百官具新服上宴於麟德殿舊記敕三品以)
(上服紫四品深緋五品淺緋六品深綠七品淺綠八品深青九品淺青庶人服黃一品以上文官並帶手巾等)
(刀子礪石武官欲帶聽之九月百官具新服宴之)白雁霜信(古今詩話北方白雁秋深乃來)
(來則霜降故謂之霜信)
秋五
原詩晉左思雜詩曰秋風何烈烈白露為朝霜柔條旦
夕勁綠葉日夜黃明月出雲崖皎皎流素光披軒臨前
庭嗸嗸晨雁翔孫綽詩曰蕭瑟仲秋月飇唳風雲高
山居感時變遠客興長謠疎林積涼風虛岫結凝霄湛
露灑庭林密葉辭榮條撫菌悲先落攀松羡後凋宋
孝武帝秋夜詩曰局景薄西隅升月照東垂肅肅風盈
幕泫泫露傾枝側聞飛壺急坐見河宿移覩辰念節變
感物矜乖離宋謝惠連秋懷詩曰平生無志意少小
嬰憂患如何乘苦心矧復直秋晏皎皎天月明奕奕河
宿爛蕭瑟含風蟬寥唳度雲雁寒商動清閨孤燈曖幽
幔耿介繁慮積展轉長宵半夷險難豫謀倚伏昧前算
未知古人心且從性所玩賓至可命觴朋來當染翰頽
魄不再圓傾羲無兩旦金石終銷毁丹青暫彫煥各勉
華髮歡無遺白首歎宋南平王劉鑠秋歌曰昊天清
且高秋風發初涼白露下微津明月流素光凝煙泛城
闕淒風入軒房朱華先零落綠草就芸黃纖羅還笥篋
輕紈改衣裳宋鮑照秋日詩曰枯枝葉易零疲客心
易驚今茲亦何早已聞絡緯鳴廻風滅且起卷蓬息復
征悽悽簟上寒慄慄帳裏清物色延暮思霜露逼朝榮
白楊方蕭瑟長歎從此生宋湯惠休歌詩曰秋風嫋
嫋入曲房羅帳含月思心傷蟋蟀夜鳴斷人腸長夜思
君心飛揚他人相思君相忘錦衾瑶席為誰芳又秋
思引曰秋寒依依風過河白露蕭蕭洞庭波思君末光
光已滅渺渺悲望如思何梁簡文帝秋夜詩曰盲風
度函谷墜露下芳枝綠潭倒雲氣青山銜月規花心風
上轉葉影𣗳中危外遊獨千里夕歎誰共知又秋夜
詩曰螢飛夜的的蟲思夕喓喓輕露霑懸井浮煙入綺
寮檐重月沒早𣗳密風聲饒池蓮飜罷葉霜篠出寒條
端坐彌兹漏離憂積此宵又秋晚詩曰浮雲出東嶺
落日下西江促陰横隱壁長暉斜度窗亂霞圓綠水細
葉影飛缸梁蕭華奉和詩曰副君乘暇景臨秋坐北
宫杏梁照初月蓮池引夕風清暉動藻井流香入綺櫳
鵲聲時徙𣗳螢光乍滅空涼風散簟席露色變林叢
梁范雲贈俊公道人詩曰秋蓬飄秋甸寒藻泛寒池風
條振風響霜葉斷霜枝幸及清江滿無使明月虧月虧
君不來相期竟悠哉梁沈約秋夜詩曰月落宵向分
紫煙鬱氛氲曀曀螢入霧離離雁出雲巴童闇理瑟漢
女夜縫裙新知樂如是久要詎相聞梁庾肩吾奉和
便省餘秋詩曰前對金精坂傍臨圓水池照影礙浮葉
看山通廻枝鴈行連霧盡雨足帶雲移梁吳均秋念
詩曰團團珠暉轉炤炤漢陰移箕風入桂露璧月滿瑶
池樹青草未落蟬涼葉已危還深長夜想顧憶臨卭巵
芳杜果蕪沒纓帶欲何為梁鮑泉秋日詩曰露色已
成霜梧楸欲半黃燕去櫩恒靜蓮寒池不香夕鳥飛向
月餘蚉聚逐光旅情恒自苦秋夜漸應長陳張正見
和衡陽王秋夜詩曰睢苑涼風舉章臺雲氣收螢光連
燭動月影帶河流綠綺朱絃汎黃花素蟻浮高軒揚麗
藻即是賦新秋北齊陽休之秋詩日照前窗竹露濕
後園薇夜蟲扶砌響輕蛾繞燭飛北周庾信晚秋詩
淒清臨晚景疎索望寒階濕庭凝墜露搏風卷落槐日
氣斜還冷雲峰晚更霾可憐數行雁點點遠空排北
齊蕭慤和司徒鎧曹陽辟彊秋晚詩葉疎知樹落香盡
覺荷衰山藪良多思田園聊復歸又秋日詩曰秋天
擬文學秋水擅莊蒙草濕蒹葭露波卷洞庭風便坐飜
木葉長坡歇蘭叢檐喧猶有燕陂靜未來鴻蟬唱聞疑
斷池清似映空隋袁朗秋日應詔詩玉𣗳涼風舉金
塘細草萎葉落商飇觀鴻歸明月池迎寒桂酒熟含露
菊花垂一奉章臺宴千秋長願斯唐太宗秋日詩曰
爽氣澄蘭沼秋風動桂林露凝千片玉菊散一叢金日
岫高低影雲空點綴陰蓬瀛不可望泉石且娛心又
曰菊散金風起荷疎玉露圓將秋數行雁離夏幾林蟬
雲凝愁半嶺露碎纈高天還似成都望直見蛾眉前
又秋日翠微宫詩曰秋光凝翠嶺涼吹肅離宫荷疎一
蓋缺𣗳冷半帷空側陣移鴻影圓花釘菊叢攄懷俗塵
外高眺白雲中又遼東山夜臨秋詩曰煙生遥岸隱
月落半崖陰連山驚鳥亂隔岫斷猿吟又山閣晚秋
詩曰山亭秋色滿巖牖涼風度疎蘭尚染煙殘菊猶承
露古石衣新苔新巢封古𣗳歴覽情無極咫尺輪光暮
增又秋日效庾信體詩曰嶺銜宵月桂珠穿曉露叢
蟬啼覺𣗳冷螢火不溫風花生園菊橤荷盡戲魚通晨
浦鳴飛雁夕渚集栖鴻颯颯高天吹氛澄下熾空原
上官儀和潁川公秋夜詩曰泬寥空色遠葉黃淒序變
涸浦落遵鴻長飇送巢燕千秋流夕景萬籟含宵喚峻
雉聆金柝層臺切銀箭又奉和遼東山夜臨秋詩曰
殿帳清炎氣輦道含秋陰淒風移漢筑流水入虞琴雲
飛送斷雁月上淨疎林滴瀝露珠響空濛煙壑深增
李白秋思詩曰春陽如昨日碧𣗳鳴黃鸝蕪然蕙草暮
颯爾涼風吹天秋木葉下月冷莎雞悲坐愁羣芳歇白
露凋華滋又江上秋懷詩曰餐霞臥舊壑散髮謝遠
遊山蟬號枯桑始復知天秋朔雁别海裔越燕辭江樓
颯颯風卷沙茫茫霧縈洲黃雲結暮色白水揚寒流惻
愴心自悲潺湲淚難收蘅蘭方蕭瑟長歎令人愁杜
甫秋興詩曰玉露凋傷楓𣗳林巫山巫峽氣蕭森江間
波浪兼天湧塞上風雲接地陰叢菊兩開他日淚孤舟
一繫故園心寒衣處處催刀尺白帝城高急暮砧韋
應物秋夜詩曰高閣漸凝露涼葉稍飄闈憶在南宫直
夜長鐘漏稀韓愈秋懷詩曰秋氣日惻惻秋空日凌
凌上無枝上蜩下無盤中蠅豈不感時節耳目去所憎
清曉卷書坐南山見高稜其下澄湫水有蛟寒可罾惜
哉不得往豈謂吾無能宋司馬光秋意呈鄰幾沖卿
詩曰新涼入閭巷舊暑何人掃筠籠賣紅蓮莎階墜丹
棗蕉衫日以疎紈扇安能好蟬悲西風𣗳燕亂斜陽草
此意屬淵明籬邊幾尊倒朱子秋日詩曰一雨生涼
杜若洲月波微漾綠溪流茅檐歸去無塵土澹薄閒花
繞舍秋陸游秋懷詩曰園丁傍架摘黃瓜邨女沿籬
采碧花城市尚餘三伏熱秋光先到野人家又秋光
詩曰小圃秋光潑眼來老人憑几興悠哉翩翩蝴蝶成
雙過兩兩蜀葵相對開雨足疎籬引荒蔓人稀幽徑長
新苔貧家竈冷炊煙晚待得鄰翁賣藥回楊萬里秋
曉出郊詩曰野菊相依露下叢冷香自送水邊風豐年
氣象無多子只在鷄鳴犬吠中范成大秋日田園雜
興詩曰杞菊垂珠滴露紅雨蛩相應語莎叢蟲絲罥盡
黃葵葉寂歴高花側晚風又曰新霜徹曉報秋深染
盡青林作纈林惟有橘園風景異碧花叢裏萬黃金
元趙孟頫秋夜曲曰雨聲滴夜清漏長朱簾金幕浮新
涼閨中美人動裁剪故羅衣𬒮生秋香東鄰剥棗西鄰
穫旅館無人念飄泊餘不潦盡涵清輝芙蓉壓堤怨不
歸牆根草綠陰蛾飛又新秋詩曰夜久不能寐坐來
秋意濃露涼催蟋蟀月白澹芙蓉漸覺綀衣薄欲將紈
扇慵明王逢秋詩曰香散天街静玉珂露臺風殿夜
如何星從河漢澹中落秋在梧桐疎處多鸞影不曾離
寶鑑珠絲先已綴金梭君王蠒館詢遺事却擬鸞車共
載過蔡羽秋日詩曰楓疏映天遠草蔓護門深砌亦
朱華冐簾常綠蘚侵園香三夜雨雁過一城砧已畏洞
庭晚休添楚客吟
原賦魏繁欽秋思賦曰何晏秋之憯悽處閒夜而懷愁
風清涼以激志兮𣗳動葉而鼓條雲朝隮于西氾兮遂
憤薄于丹丘潛白日之玄陰兮翳朗月於重幽零雨濛
其迅疾潢潦汨以横流晉潘岳秋興賦序曰晉十有
四年余春秋三十有二始見二毛以太尉掾寓直于散
騎之省高閣連雲陽景罕曜珥蟬冕而襲紈綺之士此
焉遊處僕野人也偃息不過茅屋茂林之下談話不過
農夫田父之客攝官承乏猥厠朝列夙興晏寢匪遑底
寧譬猶池魚籠鳥而有江湖山藪之思於是染翰操紙
慨然而賦于時秋也以秋興命篇四運忽其代序萬物
紛以廻薄覽華蒔之時育察盛衰之所託感冬索以春
敷嗟夏茂而秋落雖末事之榮悴兮伊人情之美惡善
乎宋玉之言曰悲哉秋之為氣蕭瑟兮草木摇落而變
衰憀慄兮若在遠行登山臨水送將歸夫送歸懷慕徒
之戀兮遠行有羇旅之憤臨川感流而歎逝兮登山懷
遠而悼近彼百感之疚心遭一塗而難忍嗟秋日之可
哀諒無愁而不盡野有歸燕隰有翔隼遊氛朝興槁葉
夕殞於是乃屏輕箑釋纖絺藉莞蒻御袷衣庭𣗳槭以
灑落勁風戾而吹帷蟬嘒嘒以寒吟雁飄飄而南飛天
晃朗而彌高日悠揚而寖微何微陽之短晷覺凉夜之
方永月朣朧以含光露淒清以凝冷熠燿燦於階闥蟋
蟀鳴於軒屏聽離鴻之晨吟望流火之餘景宵耿介而
不寐獨展轉於華省悟歲時之遒盡兮慨俛首而自省
斑鬢彪以承弁兮素髮颯以垂領且歛袵以歸來兮忽
投紱以高厲耕東臯之沃壤兮輸黍稷之餘稅逍遥乎
山川之阿放曠乎人間之世優哉游哉聊以卒歲江
逌述歸賦曰時運逝其何速素秋奄以告季虛柳中於
昏日羲和宿於房位微寒淒其薄人凝霜粲兮朝墜林
飄飄以灑葉隰芒芒而摧穟菊發華於高丘鴈辭北以
南莅湛方生秋夜賦曰悲九秋之為節物彫悴而無
榮嶺頽鮮而殞綠木傾柯而落英履代謝以惆悵覩摇
落而興情信臯壤而感人樂未畢而哀生秋月清兮何
秋夕之轉長夜悠悠而難極月皦皦而停光播商氣以
清溫扇高風以革涼水激波以成漣露凝結而為霜凡
有生而必彫情何感而不傷苟靈符之未虛孰茲戀之
可忘何天懸之難釋思假暢之冥方拂塵衿於玄風散
近滯於老莊攬逍遥之宏維總齊物之大綱同天地於
一指等太山於毫芒萬慮一時頓渫情累豁焉都忘物
我泯然而同體豈復壽夭於彭殤晉曹毗秋興賦曰
素秋始啓清風激暑葉零玉階柯委勁楚離禽嚶嚶而
晨鳴輕帷翩翩以微舉夕露頹潤於蘭庭秋蟲屬響乎
廊宇晉夏侯湛秋可哀曰秋可哀兮哀秋日之蕭條
火廻景以西流天既清而氣高壤含素霜山結元霄月
延路以增夜日遷行以收暉屏絺綌於笥篋納綸縞以
授衣秋可哀兮哀新物之陳蕪綢篠朔以歛稀密葉槭
以隕疎鴈擢翼於太清燕蟠形乎榛墟秋可哀兮哀良
夜之遥長月翳翳以隱雲時籠籠以投光映前軒之疎
幌炤後帷之閒房拊輕衾而不寐臨虛檻而褰裳感時
邁以興思情愴愴以含傷又秋夕哀曰秋夕兮遥長
哀心兮永傷結帷兮中宇屣履兮閒房聽蟠蟀之潛鳴
覩遊鴈之雲翔尋脩蕪之飛檐覽明月之流光木蕭蕭
以被風階縞縞以受霜玉機兮環轉四運兮驟遷銜恤
兮迄今忽將兮涉年日往兮哀深歲暮兮思繁宋袁
淑秋晴賦曰是月也聲晷合朝夜分霆收耀虹戢文炎
都褰埃旻㝢滌氛曳悲泉之凝霧轉絶垠之嚴雲宋
沈勃秋羇賦曰於時朱雲弛辰金祗御歲菊圖縟於園
沼橘倒飾於池砌草改貎而傾蕡林伐狀而摇蔕潭歛
氣而威荷露危光而嚴蕙宋謝琨秋夜長曰秋夜長
兮雖欣長而悼速送晨暉於西嶺迎夕景於東谷夜旣
分而氣高風入林而傷綠燕翩翩以辭宇雁雝雝而南
屬宋蘇彦秋夜長曰晨暉電流以西逝閒宵漫漫其
未央牛女隔河以延佇列宿雙景以相望輕雲飄霏以
籠朗素月披曜而舒光時禽鳴於庭柳節蟲吟於戶堂
零葉紛其交萃落英颯以散芳覩遷化之遒邁悲榮枯
之靡常貞松隆冬以擢秀金菊吐翹以凌霜宋何瑾
悲秋夜曰欣莫欣矣春日悲莫悲兮秋夜伊秋夜之可
悲增沈懷於遠情歎授衣于豳詩感蕭瑟於宋生天寥
廓兮高褰氣淒肅兮厲清燕泝陰兮歸飛雁懷陽兮寒
鳴霜凝條兮漼漼露霤葉兮泠泠宋伏系之秋懷曰
於是景宇肅澄風高木歛淒氣夕衰零露晨湛澤收潤
而草枯葉驟墜而庭掩鴈偕來以希陽燕遊逝而投險
豈微物之足懷傷頽齡之告漸齊禇淵秋傷賦曰雲
紛紛而夾轉兮𣗳菸黃而隕落瞻孤遊之流鴻兮觀雲
間之舞鶴景曖曖而向頽兮時冉冉而將薄獨悲愁而
悽慘兮歛輕裾以歸幕梁元帝秋興賦曰秋何興而
不盡興何秋而不傷傷二情之本背更同來而匪方復
有登山望别臨水送歸洞庭之葉初下塞外之草前衰
攸征人與行子必承臉而霑衣紛吾閒居有怡優游多
暇乃息書愰之勞以命北園之駕爾乃從玩池曲遷坐
林間淹留而蔭丹岫徘徊而搴木蘭為興未己升彼懸
崖臨風長想憑高俯窺察游魚之息澗憐驚禽之換枝
聽夜籤之響殿聞懸魚之扣屝將據梧於芳杜欲留連
而不歸又臨秋賦曰火歇兮秋氣生風起兮秋潦清
覽時興而自得聊飛轡而娛情遵二條之廣路背九仞
之高城爾乃登長坂息余驥攬筆舒情沈吟屬思草色
雜而香同𣗳影齊而花異遥峰迢遰縈沙斷絶雲出山
而相似水含天而難别梁江淹四時賦曰及夫秋風
一至白露團團明月出波螢光迎寒眷庭中之梧楸念
機上之羅紈唐虞世南秋賦曰觀四時之代序對三
秋之爽節雲既淨而天高潦將收而水潔凝珠露之淒
冷鏡青山之晃澈燕違幕而巢空雁驚羣而行絶於斯
時也登綺閣臨飛觀開霧縠之疎幌褰輕綃之碧幔映
金波之皎潔明玉繩之燦爛看夜鵲之繞枝望牽牛之
隔漢蓮尚香於江浦草猶青於河畔增李白悲清秋
賦曰登九疑兮望清川見三湘之潺湲水流寒以歸海
雲横愁而蔽天余以鳥道計於故鄉兮不知去荆吳之
幾千於時西陽半規映島欲沒澄湖練明遥海上月念
佳期之浩蕩眇懷燕而望越荷花落兮江色秋風嫋嫋
兮夜悠悠臨窮溟以有羡思釣鼇於滄洲無脩竿以一
舉撫洪波而增憂歸去來兮人間不可以託些吾將采
藥於蓬丘王延齡秋宵讀書賦曰夜如何其夜以闌
閒琴牢落坐南端流月膧膧兮素華滿銀釭煜煜兮清
光寒於是開中軒矖晴盼天敞朗兮北斗何高雲依微
兮南山可見銀河既已傾玉窗又以明哀鴻嗸嗸兮空
際遠墜葉紛紛兮林外輕已而羣感互興衆念相積憐
穉顔兮何暮對流年以自惜宋歐陽修秋聲賦曰歐
陽子方夜讀書聞有聲自西南來者悚然而聽之曰異
哉初淅瀝以蕭颯忽奔騰而砰湃如波濤夜驚風雨驟
至其觸於物也鏦鏦錚錚金鐡皆鳴又如赴敵之兵銜
枚疾走不聞號令但聞人馬之行聲余謂童子此何聲
也汝出視之童子曰星月皎潔明河在天四無人聲聲
在樹間余曰噫嘻悲哉此秋聲也胡為乎來哉蓋夫秋
之為狀也其色慘澹煙霏雲歛其容清明天高日晶其
氣慄冽砭人肌骨其意蕭條山川寂寥故其為聲也淒
淒切切呼號憤發豐草綠縟而爭茂佳木蔥蘢而可悅
草拂之而色變木遭之而葉脫其所以摧敗零落者乃
其一氣之餘烈夫秋刑官也於時為陰又兵象也於行
為金是謂天地之義氣常以肅殺而為心天之於物春
生秋實故其在樂也商聲主西方之音夷則為七月之
律商傷也物既老而悲傷夷戮也物過盛而當殺嗟乎
草木無情有時飄零人為動物惟物之靈百憂感其心
萬事勞其形有動乎中必摇其精而况思其力之所不
及憂其智之所不能宜其渥然丹者為槁木黝然黑者
為星星奈何非金石之質欲與草木而争榮念誰為之
戕賊亦何恨乎秋聲童子莫對垂頭而睡但聞四壁蟲
聲唧唧如助余之嘆息蘇軾秋陽賦曰吾心皎然如
秋陽之明吾氣肅然如秋陽之清吾好善而欲成之如
秋陽之堅百糓吾惡惡而欲刑之如秋陽之隕羣冰
立秋一
原孝經緯曰大暑後十五日斗指西南維為立秋易
說曰坤西南也主立秋京房易占曰立秋坤王涼風
用事坤土也易通卦驗曰立秋日腐草化為螢又
曰立秋晡時黃氣出坤正氣也又曰立秋濁陰雲出
如赤繒禮記曰先立秋三日太史曰某日立秋盛德
在金天子乃齋周禮曰以白琥禮西方注曰立秋為
白帝之精故白琥以象秋氣之嚴肅皇覽逸禮曰秋
則衣白衣佩白玉乘白輅載白旗以迎秋於西郊三
禮義宗曰七月立秋秋之言湫湫縮之意陰意出地始
殺萬物故以秋為節名春秋考異郵曰立秋促織鳴
女工急促之春秋元命苞曰瑤光星散為鷹立秋之
日鷹鸇擊周書時訓曰立秋之日涼風不至國無嚴
政五經要義曰磬立秋之樂也白虎通曰磬者夷則
之氣象萬物之成也又曰立秋涼風至報土功禮西
郊增漢書曰立秋之日夜漏未盡五刻京師百官皆
衣白絁皂領綠中衣迎氣於西郊原續漢書曰立秋
迎氣西郊樂奏黃鍾之宫歌西顥舞雲翹育命所以養
時訓也增宋史曰夏盡炎氣微火息涼風至原符
瑞圖曰立秋西方閶闔風一名飇風月令占候圖曰
立秋坤卦用事其神攝提荆州分也晡時申西南涼風
至黃雲如羣羊宜粟糓若晴朗風雲不至萬物不成望
西南坤上有黃雲氣是正氣立秋應節萬物皆榮赤氣
出其右萬物半死豆穀半收又曰立秋日午時竪竿
影得四尺五寸二分半五穀熟祠令曰立秋日祀白
帝于西郊少昊配蓐收從祀又曰立秋後辰祀靈星
于國城東南增崔寔政論曰秋風厲而賞武臣劉
安時則訓曰立秋之日天子親率三公九卿大夫以迎
秋於西郊還乃賞軍率武人於朝命將率𨕖卒厲兵簡
練傑俊專任有功以征不義詰誅暴慢順彼四方命有
司脩法制繕囹圄禁奸塞邪審決獄平詞訟天地始肅
不可以贏是月農始升穀天子嘗新先薦寢廟命百官
始收歛完隄防謹障塞以備水潦脩城郭繕宫室母以
封侯立大官行重幣出大使行是月令涼風至三旬
立秋二
原陸機要覽曰列子御風常以立春歸於八荒立秋遊
乎風穴是風至草木皆生去則搖落謂之離合風續
漢書曰武帝令天下膢五日蔡邕曰貙獸常以立秋日
還食母猛蟲搏摯王者亦以此日出獵還以祭宗廟風
俗通曰楚俗常以十二月祭飲食又曰嘗新始殺也食
新曰貙膢增後漢書曰申屠建等與御史大夫隗嚻
合欲以立秋日貙膢時共劫更始音義曰貙以立秋日
祭獸王者亦以此日獵獸祭宗廟冀州北方八月朔作
飲食為膢其俗曰膢臘夢華錄云京師立秋男女皆
翦楸葉戴之賣者盈市登真隱訣曰立秋之日日中
五岳諸眞人諸黃老於黃房雪庭山會仙官定天下神
圖靈圖藥圖
立秋三
原署督郵祀白帝(上詳秋二一下詳立秋)增鷹擊貙祭(上詳)
(立秋一二下詳立秋)化螢斬牲(上詳立秋一畢續漢儀立秋日自郊禮始揚威武)
(斬牲于郊東門以薦陵廟其儀乘輿御戎輅白馬朱鬛躬執弩射牲牲薦鹿麛太牢令謁者各一人載以獲車)
(驅駟送陵廟還宫遣使者齎束帛賜武官武官肄兵習戰之儀斬牲之禮名曰貙膢兵官皆肄孫吳之兵法六)
(十四陣也)
立秋四
原涼風至(月令立秋之日涼風至)一葉落斬牲東門(詳立秋三)迎氣
西郊(詳立秋二)增忌浴(月令廣義云立秋日浴令人膚皮粗多白屑)翦楸勝
(詳立秋二)熬楸膏(月令廣義云立秋日太陽未升采楸葉熬膏如常法擣汁濃煎收藏搽瘡痬立愈)
吞赤豆(月令廣義云立秋日以赤小豆七粒或十四粒服井華水面西吞下一秋不犯痢疾)
授御史(裵德容制曰漢家授御史多於立秋日蓋以風霜已嚴鷹隼初擊之時候云耳)飲水
却疾(月令廣義云立秋日雞鳴時汲井華水長幼皆飲少許却百病)
立秋五
原詩潘岳詩曰商風初授大火西流朱明送夏少昊迎
秋又詩曰清商應秋至溽暑隨節闌晉江逌詩曰
祝融觧炎轡蓐收起涼駕高風催節變凝露督物化長
林悲素秋茂草思朱夏鳴雁薄雲嶺蟋蟀吟深榭寒蟬
向夕號驚飇激中夜宋孝武初秋詩曰夏盡炎氣微
火息涼風生綠草未傾色白露已盈庭遠視秋雲發近
聽寒蟬鳴運移矜物化川上感餘情梁簡文帝秋詩
曰羽翣晨猶動珠汗晝恒揮秋風忽嫋嫋向夕引涼歸
浮陰即染浪清氣始乘衣卷幌通河色開窗引月輝晚
花闌下照疎螢簟上飛直置猶如此何况送將歸周
庾信和初秋詩曰落星初伏火秋霜正動鐘北閣連(一作)
(更)横漢南宫映鑿龍祥鸞栖竹實靈蔡上芙蓉自有南
風曲還來吹九重北齊蕭慤和初秋西園應教詩池
亭三伏後林館九秋前清冷閒泉石散漫雜風煙蕖開
千葉影榴豔百枝然約嶺停飛旆凌波動畫船唐太
宗度秋詩曰夏律昨流火秋箭今移晷蛾眉岫初出洞
庭波漸起桂白發幽巖菊黃開㶚涘運流方可歎含毫
屬微理又初秋夜坐詩曰斜廊連綺閣初月照宵帷
寒冷雁飛疾園秋蟬&KR0008;遲露結林疎葉寒輕菊吐滋愁
心逢此節長歎獨含悲楊師道初秋應詔詩曰玉琯
涼初應金壺夜漸闌滄池流稍潔仙掌露方團雁聲風
處斷𣗳影月中寒爽氣長空淨高吟覺思寬周宏讓
立秋日詩曰茲晨戒流火商飇早已驚雲天改夏色木
葉動秋聲增許渾早秋詩曰遥夜泛清瑟西風生翠
蘿殘螢委玉露早鴈拂金河高𣗳曉還密遠山晴更多
淮南一葉下自覺老煙波白居易立秋夕即事詠懷
詩曰嫋嫋檐𣗳動好風西南來紅釭纖微滅碧幌飄颻
開披襟有餘涼拂簟無霏埃但喜煩暑退不惜光陰催
河秋稍清淺月午方徘徊或行或坐臥體適心悠哉美
人在浚都旌旗繞樓臺雖非滄溟限難見如蓬萊蟬迎
節又換雁送書未廻君位日寵重我年日摧頽無因風
月下一舉平生杯司空曙和王卿立秋即事詩曰秋
宜何處看試問白雲官暗入蟬鳴𣗳微侵蝶繞蘭向風
涼稍動近日暑猶殘九陌浮埃減千峰爽氣攢換衣防
竹暮沈果訝泉寒宫響傳花杵天清出露盤高琴當側
弁遊鮪對憑闌一奏招商曲空令繼唱難又立秋日
詩曰律變新秋至蕭條自此初花酣蓮報謝葉在柳呈
疎澹日非雲映清風似兩餘卷帷涼暗度迎扇暑先除
草静多飜燕波澄下露魚今朝散騎省作賦興何如
宋陸游早秋南堂夜興詩曰水注横塘藻荇香候蟲唧
唧滿空廊風前落葉紛可掃天際疎星森有芒夜漏漸
長愁少睡秋衣未製怯新凉明朝知有欣然處寫得黃
庭又幾行范成大立秋詩曰三伏薰蒸四大愁暑中
方信此生浮歲華過半休惆悵且對西風賀立秋又
詩曰折枝楸葉起園瓜赤豆如珠咽井花洗濯煩襟酬
節物安排笑口問生涯明陳昂立秋夜作詩曰是夜
秋相見律歸夷則中草心蒙白露衣領受涼風舞覺蜻
蜓爽聲添蟋蟀工吾其先散髮作賦荅天公
原賦晉盧諶感運賦曰朱明送夏白藏迎秋涼氣漸届
溽暑日收氣㶑㶑而侵冷霜微微而日華翠葉紛以朝
落朱華慘以夕捐
秋分一
增易說曰兊西方主秋分又曰秋分閶闔風至雷始
收聲鷙鳥擊玄鳥歸原易通卦驗曰秋分日入酉白
氣出直兊此正氣也易候占曰秋分而人君釋鐘鼓
之懸增京房易候曰虹八月出西方粟貴原尚書
曰宵中星虛以殷仲秋(注曰宵中謂秋分之夜虛玄武中星以秋分日見以正仲秋)
增孔安國尚書注曰虛玄武之中星亦以七星皆以
秋分日見以正三秋原禮記曰仲秋之月蟄蟲坏戶
殺氣浸盛陽氣始衰(坏益也)又曰易關市來商旅納貨
賄以便民事又曰秋分日祀夕月於西郊周禮曰
以五雲之物辨吉凶(詳春分)又曰春秋致月(注曰古之致月不在)
(二至而在二分)左傳曰春秋之半稱春秋分(詳春分)又曰分
至書雲物(詳冬至)又曰分同道也(汪曰日夜等故曰同道)又曰
玄鳥氏司分(詳春分)增孝經說曰斗指酉為秋分又曰
秋分日在兩衡原周書時訓曰秋分雷始收聲雷不
收聲諸侯淫汰增又曰蟄蟲不坏戶即邊方不寧水
不涸即人多痼疾原五經通義曰秋分閶闔風至觧
懸垂琴瑟不張史記曰秋分享壽星於南郊(老人星也)
晉天文志曰老人星曰南極星常以秋分之夕見於丙
文子曰老子謂天地之氣莫大於和者陰陽調日夜
分故萬物春分而生秋分而成增又曰生與成必得
和之精積陰不生積陽不化陰陽交接乃能成和原
說文曰龍春分登天秋分潛淵歷日疏曰秋分八月
之中氣也增又曰秋分之時日出於卯入於酉分天
之中陰陽氣等晝五十刻夜五十刻一晝一夜二氣中
分故謂秋分也天文錄曰仲秋秋分暮出角氐房東
四舍為漢中
秋分二
增明樂歷志曰洪武三年八月夕月於北郊附祭周天
星辰迎神奏凝和之樂奠玉帛初亞獻舞並同朝日徹
豆奏壽和送神奏豫和望燎奏熙和
秋分三
原鷙鳥擊玄鳥歸(詳秋分一)增書雲致月(詳秋分一)蔈
定禾熟(淮南子曰秋分蔈定而禾熟)蟲坏戶龍潛淵鳩化
鷹雲如羊(大戴禮曰秋仲鳩化為鷹年秋分日有雲如羣羊歲有)
秋分四
原七星見(詳秋分一)物𩔖強(孝經援神契云秋分物𩔖強)雷始收
水始涸(詳秋分一)同度量平權衡(禮云仲秋之月日夜分則同度量平權衡)
(正釣石角斗甬)增祭夜明(太常記秋分祭夜明于夕月壇)戒殺生(秋分日戒殺生)
御定淵鑑𩔖函卷十五
