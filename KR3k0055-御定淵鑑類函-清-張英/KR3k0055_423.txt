欽定四庫全書
御定淵鑑類函卷四百十八
鳥部一(鳥)(鳳)
鳥一
原爾雅曰二足而羽謂之禽增又曰鳥之雌雄不可
别者以翼右掩左雄左掩右雌原又曰亢鳥嚨其粻
嗉增白虎通曰鳥者陽也飄輕故飛也禽者何鳥獸
之總名明為人所禽制也易曰旅鳥焚其巢又曰
小過有飛鳥之象焉飛鳥遺之音不宜上宜下大吉上
逆而下順也原書曰日中星鳥以殷仲春鳥獸孳尾
日永星火以正仲夏鳥獸希革宵中星虚以殷仲秋鳥
獸毛毨日短星昴以正仲冬鳥獸氄毛增又曰珍禽
竒獸弗育于國原詩曰伐木丁丁鳥鳴嚶嚶增又
曰誕寘之寒冰鳥覆翼之鳥乃去矣后稷呱矣禮記
曰大羅氏天子之掌鳥獸者也又曰鳥皫色而沙鳴
鬱原又曰凡生天地之間者莫不知愛其類今是大
鳥獸則失喪其羣匹越月踰時焉過其故鄉翔回焉鳴
號焉蹢躅焉踟蹰焉然後乃能去之小者至於鷰雀猶
有啁噍之頃焉凡有血氣之屬者莫智於人故人於其
親也至死不窮周禮曰鳥隼為旟增又曰射鳥氏
掌射鳥祭祀以弓矢敺烏鳶凡賓客會同軍旅亦如之
又曰羅氏掌羅烏鳥蜡則作羅襦又曰仲春羅春
鳥獻鳩以養國老行羽物又曰翨氏掌攻猛鳥各以
其物為媒而掎之以時獻其羽翮又曰硩蔟氏掌覆
夭鳥之巢以方書十日之號十有二辰之號十有二月
之號十有二歲之號縣其巢而去之又曰庭氏掌射
國之夭鳥若不見其鳥獸則以捄日之弓與救月之矢
夜射之若神也則以太隂之弓與枉矢射之蔡邕月
令章句曰天官五獸前有朱雀鶉火之體凡鳥生於水
穆天子傳曰曠原之野飛鳥之所解羽春山飛鳥之
所棲息清水温泉飛鳥百獸之所飲食春秋後語曰
淳于髠曰夫鳥同翼者聚飛而獸同足者俱行各有儔
也原莊子曰上好智而無道則天下大亂矣何以知
其然耶弓弩罼弋機變之智多則鳥亂於上也增又
曰飛鳥之影未嘗動也原孫卿子曰鳥窮則啄獸窮
則攫人窮則詐增淮南子曰鳥排空而飛獸厥實而
走又曰射者扞烏號之弓彎綦衞之箭重之逄蒙之
目巧以要飛鳥猶不與羅者競多何則以所持之小也
張天下以為之籠因江海以為之罟又何亡魚失鳥之
有乎又曰一目之羅不可以得鳥無餌之鈎不可以
得魚待士無禮不可以得賢又曰毛羽者飛行之類
也故屬於陽又曰繫舟水中鳥聞之高翔魚聞之沉
淵又曰夫飛鳥木巢狐狸穴巢巢成而得宿焉趨捨
行義亦人之所棲宿也又曰羽嘉生飛龍(羽嘉羽蟲之先也蜚)
(龍龍之有目者)飛龍生鳳凰鳳凰生鸞鳥鸞鳥生庶鳥凡羽者
生於庶鳥也又曰羽者嫗伏毛者孕育淮南萬畢
術曰人面擊地飛鳥自下(取蘗木為人形以鳥血塗人面以擊地飛鳥自下)
阮子曰高鳥相木而集智士擇主而翔原抱朴子曰
軍術衆鳥羣飛徘徊軍上不過三日有暴兵至鳥聚軍
中將軍當賞功增秩鳥集將軍之旗將軍增官鳥集軍
中莫知其名軍敗也增異苑曰蘭陵昌慮縣華山有
井鳥巢其中金喙黑色而圓翅此禽見則大水天問
蒼鳥羣飛孰使萃之又曰稷維元子帝何篤投之冰
上鳥何燠柳懲咎賦曰衆鳥萃而啾號柳宗元曰
密網之鳥舉羽而翔霄古詩曰野鳥號東廂又曰
越鳥巢南枝
鳥二
增左傳曰郯子來朝公與之宴叔孫昭子問焉曰少皥
氏以鳥名官何郯子曰我高祖少皥摰之立也鳳鳥適
至故紀於鳥為鳥師而鳥名原又曰晉侯伐齊齊師
夜遁師曠曰鳥烏之聲樂齊師其遁史記曰秦仲知
百鳥之音與之語皆應焉晏子曰齊景公使顔涿聚
主鳥而亡公召欲殺之晏子曰涿聚有三罪請數之爾
為吾君主鳥而亡之一罪也使吾君以鳥殺人二罪也
諸侯聞之以吾君重鳥輕士三罪也公曰勿殺之春
秋孔演圖曰鳥化為書孔子奉以告天家語曰孔子
在衞顔回侍側聞哭聲甚哀子曰回汝知此何哭對曰
此哭非但為死又為生離回聞桓山之鳥生四子焉羽
翼旣成將分四海悲鳴而送之哀聲似此孔子使問之
果父死家貧賣子以葬博物志曰子路與子貢過鄭
神社社樹有鳥子路捕鳥神社牽攣子路子貢說之乃
止增史記曰燕王使騎劫代將樂毅奔趙士卒離心
田單乃令城中食者先祭先祖於庭中飛鳥悉飛舞其
上啄食燕人皆怪之春秋後語曰魏有吏羸脉者與
王處廪下仰見飛鳥引弓虛發而鳥墮下魏王怪問曰
何以得至此羸脉曰此蘖生也王曰先生何以知之對
曰其飛徐其鳴悲其飛徐者故瘡痛也其鳴悲者久失
羣也故瘡未息而驚心未去聞弦音烈而高飛故隕也
(蘖餘也)原十洲記曰東海中有祖洲地方五百里去海
岸七萬里上有不死之草似瓜苗秦始皇時大宛中多
死人横道忽有鳥如烏狀銜此草以覆死人面皆登時
起坐遂活東方朔記曰武帝問朔何知鳥之雌雄對
曰雄左翼加右聲高雌右翼加左聲小謝承後漢書
曰楊震卒未葬有大鳥五色高丈餘從天飛下到震棺
前舉頭悲鳴淚出霑地至葬日冲升天上華嶠漢書當
時人立石鳥像於震前搜神記曰常山張顥為梁相
天新雨後有鳥如山鵲稍下墮地民爭取即化為一圓
石顥椎破之得一金印文曰忠孝侯印顥以聞上蔵之
秘府顥後官至太尉羅含傳曰含少時晝卧忽夢一
鳥文色異常飛來入口含因驚起心胸間如吞物意甚
怪之叔母謂曰鳥有文章汝後必有文章此吉祥也含
于是才藻日新增南史曰甄括字彦約中山無極人
也居江陵數歲喪父哀戚有若成人家貧養母常得珍
羞及居喪廬於墓側恒有鳥黃黑雜色集於廬樹括哭
則鳴哭止則止齊書曰曲江公蕭欣年七歲出齊時
有一左右小兒善彈飛鳥無不應弦墜落欣曰凡戲多
端何急彈此鳥自空中翔飛何關人事左右感其言遂
不復彈焉梁書曰何胤退居吳武丘西寺講經常論
禁殺有異鳥如鶴紅色集講堂馴狎如家禽又曰梁
武帝捨身時有男子不知何許人於衆中自割身以飴
饑鳥血流遍體而顔色不變開講日有三足鳥集殿之
東戸自戸適於西南緣楣三飛三集白雀一見於重雲
閣前李樹北魏書曰彭城王勰從沔北除使持節都
督南征諸軍事立中軍大將軍府勰於是親勒大衆須
臾有二大鳥從南而來一向行宮一向府幕各為所獲
勰言於帝曰始有一鳥望旗顛仆臣謂大吉帝戲之曰
鳥之畏威豈獨中軍之略也吾亦分其一耳此乃大善
北史曰後周盧勣為渭州刺史鳥鼠山絶壁千仞由
来乏水諸羌苦之勣馬足所踐急泉湧出有白鳥翔止
飛廳前乳子而後去人為之謠曰我有丹陽山飛玉漿
濟戎夷人神鳥来翔隋書曰煬帝征遼東帝舍臨頓
見大鳥丈餘縞身朱足游泳自若上異之詔虞綽為銘
帝覽而善之命有司勒於海上唐書曰太宗謂褚遂
良學問稍長性亦堅正旣寫忠誠甚親附於朕如飛鳥
依人自加憐愛又曰永徽中萬年宮有小鳥生大鳥
又曰大歷八年有大鳥見於武功縣羣鳥随而噪之
武功縣神策行營將張日芬射而獲之以獻是鳥兩翅
有四足足有爪長四尺三寸其尾色赤形類蝙蝠又
曰大中十年舒州吳塘堰有衆禽成巢闊七尺高一丈
而水鳥山鳥鷹隼燕雀之類無不馴狎又有鳥人面綠
毛爪喙皆紺色其聲曰甘人呼為甘蟲
鳥三
原八竅兩足(莊子八竅者卵生足漢書傅其翼者兩其)咸若畢駭
(書鳥獸咸若作文鳥畢駭獸咸)求友驚人(詩相彼鳥矣猶求友聲齊威王時有大)
(鳥止于庭王曰不飛則已飛則冲天不鳴則已鳴則驚人)出谷憩岑(詩出自幽谷遷于喬)
(木表陶詩遠之八近憩雲岑)聞樂銜書(莊子咸池九韶張于洞庭之野鳥聞之而死)
(呂氏春秋文王時見大赤鳥銜丹書集周社文王火氣勝故色赤也)鷹祭鸇逐(禮處暑之)
(日鷹乃祭鳥鳥左傳如鷹鸇之逐雀)入帳增集宮(宋紀高祖伐鮮卑夜有大蒼鳥)
(如鵝飛入高祖帳中從事胡蕃曰蒼者胡虜之色虜歸我也明旦攻城大破之六帖竇建德冬至大會僚吏)
(有五大鳥集其宮羣鳥從之)原命起知還(西都賦命荆州使起鳥歸去來辭鳥倦)
(飛而知還)識歌舞除蕪穢(傳妙靡于帝江註天山有鳥如丹識歌舞而妙靡名曰帝)
(江耕瑞應帝王世紀禹葬會稽有羣鳥為民田春則銜去草根秋則啄除其蕪穢謂之鳥社)止魯
郊鳴亳社(莊子海鳥止魯郊魯侯御而觴之奏九韶具太牢鳥乃眩視悲憂不食一臠三日而)
(死非以鳥養養鳥者宜棲之深林災左傳鳥鳴于亳社如曰嘻嘻甲午宋)寄言化德
(楚辭願寄言于三鳥舞尚書孔傳鳥獸化德相率而蹌蹌然)一目雙飛(文子得鳥者羅)
(之一目雙潘岳詩如彼翰林鳥飛一朝隻)西飛南翔(家語孔子與子夏講道德有赤)
(氣貫天孔子曰魯端門當有血書西飛為鳥也詳變化文選願随越鳥翻飛南翔)焚巢反
鄉(易鳥焚其巢所飛鳥反鄉依其生)擇木失條(仲尼曰鳥則擇木木豈能擇鳥鳥)
(登木而失條整輕翮而思矯)傷弓觸絲(史傷弓之鳥落于虚發文選鳥驚觸絲)
卵旣生矣翼而張之載飛載鳴一飲一啄增
戛瑟窺簾(杜牧詩戛瑟幽鳥啼簾杜甫詩鳥窺新捲)
鳥四
原嫗伏(禮羽者嫗伏卵生者不殈殈裂也)佛首(禮獻鳥者佛其首畜鳥者則勿佛也佛戾)
(也)增執一雙(禮凡獻禽者加于一雙則執一雙以將命委其餘加猶多也)掌畜
(周禮掌畜掌養鳥而阜蕃教擾之祭祀共卵鳥歲時共鳥物共膳獻之鳥)原與鳥言(周禮夷隸)
(掌役牧人養牛馬與鳥言)竅啄(家語鳥獸竅啄)傅天(詩有鳥高飛亦傅于天)排
虛(鳥排虚空而飛)入懷(窮鳥入懷)能翔(老子鳥吾知其能翔)如罋(條支之鳥)
(卵如甕)增莽眇無跡(莊子莽眇之鳥遠深無跡)殊聲(文衆形殊聲)原
思故鄉(客鳥思故鄉)避不義(家語鳥獸之于不義尚知避之)小生大(宋紀)
(土地開闢則有小鳥生大鳥)山藪思(籠鳥有山藪之思)懷春鳴(王粲雜詩上有)
(特棲鳥懷春向我鳴)薄天飛(翔鳥薄天飛)生隂屬陽(鳥生于隂屬于陽故卵之)
腯膚(鳥獸腯膚)阜滋(鳥獸阜滋阜大也)高飛(史毛羽未成不可以高飛)
增羽毛觜距原棲者擇木雊者擇音短羽相
鳴同聲相應交頸接翼側足短聲並影
巢居寓居理翮翕翼整翰斂翼濯翼
逸飛奮飛翩翻聯翩翺翔鶱翥和鳴
疏風增咮短長(禽經山禽之咮多短水禽之咮多長山禽之尾多修水禽之尾多促林鳥)
(以朝嘲水鳥以夜㖡)怒作喜生(埤雅凡鳥左顧則怒作右眄則喜生)夢鳥(張鷟為兒)
(時夢紫文大鳥五色成文止其庭)羣噪(張直方洛陽飛鳥皆識之見必羣噪)立本侔
狀(太宗泛池見異鳥容與波上召閻立本侔狀)長者在前(唐文宗謂李程曰高飛之翮長)
(者在前卿朝廷羽翮也)鳥省(廬氏雜記馬充給事親仁坊有宅南有山亭多養鵝鴨及雜禽一家)
(人掌之謂之鳥省)四千五百種(酉陽雜俎鳥有四千五百種)
鳥五
原詩梁朱超詠獨栖鳥詩曰河水聞寒已成凍塞草愁
霜懸自衰可念無端失林鳥此夜逆風何處歸列網遮
山不聽度懸冰繞樹滑難依細石似燕能随雨片木作
鳶猶解機但令積風多少便何患有翼不能飛寄語故
林無數鳥會入羣裏比毛衣增唐劉長卿上裴尹小
鳥篇曰藩籬小鳥何甚微翩翩日夕空此飛只緣六翮
不自致長似孤雲無所依西城黯黯斜暉落衆鳥紛紛
皆有託獨立雖輕燕雀羣孤飛還懼鷹鸇搏自憐天上
青雲路弔影徘徊獨愁暮銜花縦有報恩時擇木誰容
託身處歲月蹉跎飛不進羽毛顦顇何人問遶樹空随
烏鵲驚巢林只有䳡鷯分主人庭中蔭喬木愛此清隂
欲棲宿少年挾彈遥相猜遂使驚飛往復廻不辭奮翼
向君去唯怕金丸随後来宋歐陽修啼鳥詩曰窮山
候至陽氣生百物如與時節爭官居荒涼草樹密撩亂
紅紫開繁英花深葉暗耀朝日日暖衆鳥皆嚶鳴鳥言
我豈解爾意綿蠻但愛聲可聽南窗睡多春正美百舌
未曉催天明黃鸝顔色已可愛舌端啞咤如嬌嬰竹林
静啼青竹笋深處不見惟聞聲陂田繞郭白水滿戴勝
榖榖催春耕誰謂鳴鳩拙無用雄雌各自知隂晴雨聲
蕭蕭泥滑滑草深苔綠無人行獨有花上提葫蘆勸我
沽酒花前傾其餘百種各嘲&KR1116;異鄉殊俗難知名我遭
讒口身落此每聞巧舌宜可憎春到山城苦寂寞把盞
常恨無娉婷花開鳥語輙自醉醉與花鳥為友朋花能
嫣然顧我笑鳥勸我飲非無情身閒酒美惜老景惟恐
鳥散花飄零可笑靈均楚澤畔離騷憔悴愁獨醒陳
沂放内苑諸禽詩曰多年調養在雕籠放出初飛失舊
叢秪為恩深不能去朝来還繞上陽宮
原賦後漢趙壹窮鳥賦曰有一窮鳥戢翼原野罼網加
上機穽在下繳彈張右弋弓彀左飛丸繳矢交集于我
思飛不得欲鳴不可舉頭畏觸搖足恐墮内懷怖急乍
冰乍火幸賴大賢我矜我憐昔濟我南今振我西鳥也
雖頑猶識密恩内以書心外用告天晉夏侯湛觀飛
鳥賦曰見逸遊之高鳥邈飄颺而殊逝擢華毛以迅驚
廻勁翼以揚勢披六翮之聯翩振輕體之迢逓遂乃矜
形遼廓馮虛安翔翩翻徘徊上下頡頏動素羽之習習
亂白質於日光玩流氣以差池弄長風以抑揚攝雙翅
以高舉舒修頸以儴佯目悅妙勢心嘉羽儀愛惠音之
嚶嚶美弱翰之參差暫高凌於景外又抑身乎雲崖乍
来乍往若懸若垂象流星之離天似圓物之墜危何斯
遊之自得諒逸豫之可希苟臨川而羡魚亦觀翔而樂
飛梁沈約天淵水鳥應詔賦曰天淵池上鳥雲集水漣
漪單汎姿容與羣飛時合離將騫復斂翮廻首望驚雌飄
薄出孤嶼未曾宿蘭渚飛飛忽云倦相鳴集池籞可憐
九層樓光影水上浮本来暫止息遇此遂淹留若夫旅
浴清深朋翻迥曠翠鬛紫纓之餙丹冕綠襟之狀過波
兮湛澹随風兮廻漾竦臆兮開萍蹙水兮興浪
原序晉王叔之傷孤鳥詩序曰偶得二鳥將欲放之俄
頃而一者死一者旣放屢顧悲鳴感微禽之有心遂為
詩以傷之
鳳一
增格物總論曰鳳神鳥也雄曰鳳雌曰凰五色備舉出
東方君子之國見則天下安寧飛則禽鳥随之故曰羽
蟲三百六十而鳳凰為之長原毛詩曰草蟲經雄曰
鳳雌曰凰其雛為鸑鷟或曰鳳凰一名鸑鷟一名鶠
論語摘衰聖曰鳳有六像九苞六像者一曰頭像天二
曰目像日三曰背像月四曰翼像風五曰足像地六曰
尾像緯九苞者一曰口包命二曰心合度三曰耳聽達
四曰舌詘伸五曰彩色光六曰冠矩州七曰距銳鉤八
曰音激揚九曰腹文戶行鳴曰歸嬉止鳴曰提扶夜鳴
曰善哉晨鳴曰賀世飛鳴曰郎都知我唯黃持竹實来
故子欲居九夷從鳳嬉(宋均曰緯五緯也度尺也州當作采朱色也戶所由出入也應)
(天下和平者也黃黃中通理也鳳遇亂則潛居九夷)瑞應圖曰鳳凰仁鳥也雄
曰鳳雌曰凰王者不刳胎剖卵則至增人鏡經曰凡
五方之鳥皆似鳳而非也東方發明全身總青西方鷫
鸘全身總白南方焦明全身總赤北方幽昌亦曰退居
全身總黑中央鳥名玉雀亦曰鳳凰全身總黃書曰
簫韶九成鳳凰來儀原詩曰鳳凰于飛翽翽其羽亦
傅于天又曰鳳凰鳴矣于彼高岡梧桐生矣于彼朝
陽增禮記曰升中于天而鳳凰降龜龍假原又曰
四靈為畜何謂四靈麟鳳龜龍謂之四靈增又曰無
水旱昆蟲之災凶饑妖孽之疾故天不愛其道地不愛
其寳人不愛其情則鳳凰在郊藪其餘鳥獸之卵胎皆
可俯而窺也禮運曰鳳以為畜故鳥不獝原論語
曰鳳鳥不至河不出圖吾已矣夫尚書考靈曜曰通
天文者明審地理者昌明者天之時也昌者地之財也
明王之治鳳凰下之春秋感精符曰王者上感皇天
則鸞鳳至春秋運斗樞曰天樞得則鳳凰翔春秋
孔演圖曰鳳火精也禮斗威儀曰君乘土而王其政
太平鳳凰集於苑林樂動聲儀曰鎮聲不逆行則鳳
凰至樂叶圖曰五音克諧各得其倫則鳳凰至冠類
雞頭燕喙蛇頸龍形麟翼魚尾五采不啄生蟲孝經
援神契曰德至鳥獸鳳凰翔增孝經鉤命決曰孝悌
之至通於神明則鳳凰巢原山海經曰丹穴之山有
鳥狀如鶴五色而文名曰鳳首文曰德翼文曰順背文
曰義膺文曰仁腹文曰信見則天下安寧又曰軒轅
之丘鸞自歌鳳自舞又曰南禺之山有鳳凰鵷雛
增帝王世紀曰國安其主好文則鳳凰翔原鶡冠子
曰鳳鶉火禽陽之精也德能致之其精畢至孫卿子
曰詩曰鳳鳴啾啾其翼若竽其聲若簫有凰有鳳樂帝
之心此聖不蔽福也又曰古之王者其政好生惡殺
鳳在列樹增淮南子曰鳳凰之翔至德也過崑崙飲
砥柱濯毛弱水暮宿丹穴春秋繁露曰恩及羽蟲則
鳳凰翔白虎通曰鳳凰禽之長上有明王太平乃来
論衡瑞指篇曰鳳凰麒麟為聖人来即是聖人之禽
也按聖人遊於人間麟鳳亦應與衆鳥同何故遠去中
國處於邊外抱朴子曰夫木行為仁為青鳳頭上青
故曰戴仁也金行為義為白鳳頸白故曰纓義也火行
為禮為赤鳳背赤故曰負禮也水行為智為黑鳳胷黑
故曰向智也土行為信為黃鳳足下黃故曰蹈信也
又曰鸞鳳食粒於庭則受辱於鷄鶩也又曰翠虬覩
化益而登絳雲靈鳳值孟虧而反丹穴任子曰鳳為
羽族之美麟為毛類之俊龜龍為介蟲之長楩柟為衆
材之最是物之貴也原十洲記曰鳳麟洲在西海之
中四面有弱水繞之鴻毛不可越也其上多鳳麟數萬
各為羣上仙之家以鳳喙麟角合煎作膠名為集弦膠
又名連金泥能屬連刀劍弓弩弦增瑞應圖曰王者
有道則儀鳳在鼓故羽葆鼓栖以鳳凰爾雅翼曰南
恩州北甘山壁立千仞有瀑水飛下猿狖不能至鳳凰
巢其上彼人呼為鳳凰山所食亦蟲魚遇大風雨或飄
墮其雛小者猶如鶴而足差短南人截取其觜謂之鳳
凰杯李彤四部曰弔鳳山俗傳鳳死於上歲七月至
九月羣鳥常来集其上離騷曰鳳凰旣受詒兮恐高
辛之先我原又曰獨不見鸞鳳之高翔大皇之野循
四極而周廻見盛德而後下宋玉對問曰鳳凰上擊
九千里絶雲霓負蒼天翺翔乎窈冥之中藩籬之鷃豈
能與之料天地之高哉增詰鮑篇曰梧禽激響於朝
陽張率舞馬賦曰均儀禽于唐序同舞獸於虞廷
鳳二
原帝王世紀曰黃帝服齋于中宮坐于元扈洛上乃有
大鳥鷄頭燕喙蛇頸龍形麟翼魚尾狀如鶴體備五色
三文成字首文曰順德背文曰信義膺文曰仁智不食
生蟲不履生草或止帝之東園或巢阿閣其飲食也必
自歌舞音如簫笙韓詩外傳曰黃帝即位施聖恩承
大明一道修德惟仁是行宇内和平未見鳳凰乃召天
老而問之曰鳳象何如天老對曰夫鳳象鴻前而麟後
蛇頸而魚尾龍文而龜身燕頷而雞喙首戴德頸揭義
背負仁心入信翼挾義足履正尾繫武小音金大音鼓
延頸奮翼五色備舉黃帝曰於戲允哉朕何敢與之焉
於是黃帝乃服黃衣帶黃紳戴黃冠齋於殿中鳳乃蔽
日而至黃帝降於東階西面再拜稽首皇天降祉不敢
不承命鳳乃止帝東園集梧樹食竹實沒身不去韓
子曰古者黃帝合鬼於西大山鳳凰覆上作為瀆角
淮南子曰昔者二皇(伏羲神農)鳳至於庭三代(堯舜禹也)鳳至於
門周室鳳至於澤德彌麤所至彌遠德彌精所至彌近
增呂氏春秋曰帝嚳有聖德作樂六英乃令人奏之
鳳凰鼔翼而舞原尚書中候曰堯即政七十載鳳凰
止庭巢阿閣讙樹又曰帝舜云朕惟不又百獸鳳晨
(百獸率舞鳳凰司晨鳴也)增尚書曰帝驗舜受終赤鳳儀史記
曰四海之内咸戴舜功興九韶之樂而鳳凰翔天下明
德自虞帝始原抱朴子曰夫麟鳳以形狀為别聖人
以心神為異古者太平之世鳳凰常居其國而生乳至
夏后始食卵而鳳去之此則鳳有種矣增括地圖曰
孟虧人首鳥身其先為虞氏馴百獸夏后之末世民始
食卵孟虧去之鳳凰随焉止於丹山此山多竹長千仞
鳳凰食竹實孟虧食木實去九疑萬八千里原春秋
元命苞曰火離為鳳凰銜書遊文王之都故武王受鳳
書之紀左傳曰陳大夫卜妻敬仲其妻占之曰鳳凰
于飛和鳴鏘鏘有媯之後將育于姜莊子曰老子見
孔子從弟子五人問曰為誰對曰子路為勇其次子貢
為智曾子為孝顔回為仁子張為式老子歎曰吾聞南
方有鳥其名為鳳所居積石千里天為生食其樹名瓊
高百仞以璆琳琅玕為實天又為生離珠一人三頭逓
卧逓起以伺琅玕鳳鳥之文戴聖嬰仁右智左賢列
仙傳曰蕭史教弄玉吹簫作鳳凰聲鳳凰来止其屋秦
穆公為作鳳臺一旦皆随鳳飛去漢武内傳曰西王
母曰仙之上藥有九色鳳頸次藥有蒙山白鳳之肉
漢書曰昭帝元始三年鳳凰集東海遣使祠其處又
曰宣帝幸河東之明年春鳳凰集祋祤於所集處得玉
寳乃下詔赦天下又曰鳳凰集上林乃立鳳凰殿以
答嘉瑞又曰幸甘泉郊泰畤改元曰五鳳又曰本
始元年鳳凰集膠東十四年鳳凰集北海地節二年鳳
集魯羣鳥從之詔曰威鳳為寳神雀四年鳳凰十一集
杜陵又曰祠帝后土鸞鳳翺翔又曰鳳集長樂宮
東園樹上飛下至地文章五色吏民並觀之東觀漢
記曰光武生於濟陽先是鳳凰集濟陽故宮皆盡曰鳳
凰聖瑞始於此又曰建武十七年鳳凰出高八尺九
寸毛羽五采集潁川羣鳥從之蓋地數頃留十七日乃
去又曰章帝時鳳凰百三十九見又曰安帝延光
三年鳳凰集濟南臺丞霍穆舍樹上賜帛各有差增
魏略曰文帝欲受禪郡國奏鳳凰十三見明帝鑄銅鳳
凰高三丈餘置殿前原吳歴曰太元元年有鳳集苑
中似鴈高足長尾毛羽五色咸以為鳳凰改元為鳳凰
元年楊龍驤洛陽記曰鳳凰門五層樓去地三十丈
安金鳳凰二頭石虎將衰一頭飛入漳河今日清朗見
於水中增晉陽秋曰昇平四年鳳凰將九子見鄖鄉
之豐城閣復見衆鳥從之原異苑曰東莞劉穆之字
道民素居京口晉隆安中鳳凰集其庭相人韋藪謂之
曰子必贊協大猷增宋書曰元嘉十四年春鳳凰二
見於都下衆鳥随之改其地曰鳳凰里梁書曰武帝
初平東昏入于閱武堂是日鳳凰見又曰天監初鳳
凰見建康縣同夏里又集南蘭陵後魏書曰彭城王
勰與帝昇金墉顧見堂後桐竹曰鳳凰非梧桐不棲非
竹實不食今桐竹並茂詎能降鳳乎勰曰鳳凰應德而
来豈桐竹能降帝曰朕亦望降之唐書曰武德九年
海州言鳳見于城上羣鳥數百随之東北飛向蒼梧山
又曰太宗時莒州言鳳凰二見羣鳥随之其聲若八
音之奏又曰韓瑗與褚遂良相繼去内外以言為諱
帝御奉天宫御史李善感始上疏極言時人喜之謂善
感為鳳鳴朝陽陸游南唐書曰徐知諤知潤州好竒
寳怪物所蓄不可計有蜀估持鳳首至自言得之徼外
蠻夷狀如雄鷄廣五寸冠上正平可用為枕朱冠金喙
文彩煥爛如生人咸異之貽謀錄曰宋景德元年五
月七日午時白州有三鳳自南入城衆禽周繞至萬歲
寺前棲高木上身如龍長九尺高五尺具五色冠如金
杯至申時飛向北去州畫圖来上金五行志曰章宗
泰和二年八月磁州武安縣鼓山石聖臺有大鳥十集
於臺上五色爛然文多赤黃赭冠雞項尾闊而脩狀若
鯉魚尾而長高可逾人九子差小侍旁亦高四五尺禽
鳥萬數形色各異皆成行列首皆正向若朝拱然初自
東南来勢如連雲聲如殷雷林木震動牧者驚惶驅牛
擊物以驚之殊不為動俄有大鳥如鵰鶚者怒来搏擊
之民益恐奔告縣官皆以為鳳凰也留二日西北去糞
迹數頃其色各異遺禽數千累日不能去所食皆巨鯉
大者丈餘魚骨蔽地本行經曰西方衛羅國王有女
字曰配瑛與鳳共處於是靈鳳常以羽翼扇女面後十
二年中女忽有胎王意怪之因斬鳳頭埋著長林丘中
後生女名曰皇妃王女思靈鳳之遊好駕而臨之長林
丘中歌曰杳杳靈鳳綿綿長歸悠悠我思永與願違萬
劫無期何時来飛是鳳鬱然而生抱女俱飛徑入雲中
鳳三
原銜圖授璽(春秋合誠圖黃帝遊雒水上與大司馬容光等臨觀鳳凰銜圖置帝前帝再拜)
(受圖元扈石室名玉又堯坐舟中與太尉舜臨觀鳳凰負圖授堯圖以赤為匣長三尺八寸厚三寸黃玉檢)
(白玉䋲封兩端其章曰天赤帝符璽)丹穴紫庭(上見一山海經時蔡邕琴操周成王天)
(下大治鳳凰来舞于庭成王乃援琴歌曰鳳凰翔兮於紫庭予何德兮以感靈)六德五像
(上見五桓靈寳賦翔韓詩外傳鳳能究萬物通天地故得鳳像之二則鳳之得鳳像之三則鳳集之得鳳像)
(之四則鳳春秋下之得鳳像之五則鳳沒身居之)十子五雛(易林鳳有十子同巢共母)
(歡以相保子又鳳生五雛長于南郭君康寧身悅榮樂)風翼雲儀(上見一論語摘衰聖)
(鳳陶詩靈撫雲儀)金咮朱冠(陸翽鄴中記石虎與皇后在觀上有詔書五色紙著鳳口)
(中侍人放數百丈緋䋲轆轤回轉鳳凰飛下鳳以木作之五色漆畫咮脚皆用金下見五顧凱之鳳賦)
止帝梧集王谷(上見二韓詩外傳王易林神鳥五色鳳凰為主集于谷使君得所)
五采羽千金毛(上見二漢書裘拾遺記周昭王以青鳳之毛為二一曰燠質一曰暄肌)
(常以禦寒至厲王末猶寳此物及流于彘人得而珍之罪有䧟大辟者以青鳳毛贖罪免死片毛准千金)
增司歴受書(左傳少皥氏之立也鳳鳥適至故紀于鳥鳳鳥氏歴正也註鳳知天時故名歴)
(正之官命下見二元苞)三母九雛(古詩鳳凰何啾啾三母將九子二石偽事鄴中有)
(鳳凰將九雛在延明門外道西)嗈嗈喈喈節節足足(詩菶菶萋萋嗈嗈喈喈)
(白虎通鳳雄鳴節節雌鳴足足)儀簫舞磬(上見一尚書鳳帝王世紀帝嚳擊磬凰舒翼)
(而舞)鷰假䲭笑(文選燕翼假鳳翔乎䲭梟笑鳳凰不亦病)原應十二
律擊九千里(黃帝制十二管以聽鳳凰之鳴其雄鳴為六律雌鳴為六呂謂之律本下見)
(一宋玉對問)增覽九州翔千仞(天老對黃帝鳳能究萬物通天地律五音覽九)
(州觀八極也之賈誼弔屈原賦鳳凰翔于千仞兮覽德輝而下見細德之險微兮搖曾翮而去之)
鳳四
原嘉祥(瑞應圖鳳王者之嘉祥)增戴仁抱義(周書王會鳳戴仁抱義)膺
文苞智(瑞應圖鳳負信戴仁挾義膺文苞智不羣居不侶行不經羅墜網上通天維下集河洛明治亂)
(見存亡也)宿丹山(文選夕宿丹山際)飲玉池(靈鳳振羽儀戢景西海濱朝食琅玕)
(實夕飲玉池津)原駕出(春秋命歴序昔辰數治世雖小九次之號曰皇談駕六鳳凰出也衝治三)
(百五十歲也)歌德衰(鳳兮鳳兮何德之衰)游擇地(白虎通鳳游必擇地飢不妄食)
翔遡風(鳳騫翥于甍棟咸遡風而欲翔遡向也)不翔(仲尼曰覆巢毁卵則鳳不翔)
不聞(尚書耉造德不降我則鳴鳥不聞)高逝(文選鳳飄颻其高逝兮夫固自引而遠去)
鳳雛(蜀龐統字士元號鳳雛)東南之寳(晉張華曰顧彦先鳳鳴朝陽東南之寳也)
仁智之禽(晉中興書仁智之禽鵠頸而龜腹)生自然之色(蜀志鳳生五色)
(豈以五采餙畫也)居廣都之野增師師(法言麟之儀儀鳳之師師)嗷
嗷(杜甫朱鳳行君不見瀟湘之山衡山高山巔朱鳳聲嗷嗷)鶉籠翕翅(莊忌哀時命為鳳凰)
(作鶉籠兮雖翕翅其不容)白鳳集頂(西京雜記揚雄夢吐白鳳凰集其頂上而滅)雙
鵠為引(宋書孝武帝孝建元年正月鳳凰見丹徒愒賢亭雙鵠為引衆鳥陪從)
鳳五
原詩漢李陵詩曰鳳凰鳴高岡有翼不好飛安知鳳凰
德貴其来見稀魏劉楨詩曰鳳凰集南岳徘徊孤竹
根於心有不厭奮翅凌紫氛豈不常勤苦羞與黃雀羣
何時當来儀要須聖明君晉棗據詩曰有鳳適南中
終日無歡娛自恐梧桐遠行飛棲桑榆奮迅振長翼俛
仰向天衢簫韶逝無聞朝陽不可須宋王叔之擬古
詩曰客從北方来言欲到交趾遠行無他資唯有鳳凰
子百金我不欲千金難為市陳張正見賦得威鳳栖
梧詩曰丹山下威鳳来集帝梧中欲儛春花落將飛秋
葉空影照龍門水聲入洞庭風别有將雛曲翻更合絲
桐增唐李嶠詠鳳詩曰有鳥居丹穴其名曰鳳凰九
苞應靈瑞五色成文章屢向秦樓側頻過洛水陽鳴岐
今日見阿閣佇来翔宋歐陽修詠鳳詩曰南山有鳴
鳳其音和且清鳴於有道國出則天下平元貢奎詩
曰鳳饑啄琅玕飛鳴以其時儀羽人罕識寄迹蒼梧枝
城梟飽腐鼠自得謂過之貴賤詎不分已矣随所宜
明高帝神鳳操鈞天奏兮列丹墀俄翩翩兮鳳凰儀斂
翺翔兮棲梧枝彼觀德兮直為我辭
原賦晉傅咸儀鳳賦并序鷦鷯賦者廣武張侯之所造
也以其形微處卑物莫之害也而余以為物生則有害
有害而能免所以貴乎才智也夫鷦鷯旣無智足貴亦
禍害未免免乎禍害者其唯儀鳳也辭曰仰天文以彌
觀兮覽神象乎太清伊儀鳳之誕育兮禀朱行之淳精
故能體該衆妙德備五靈穢微塵之紛濁兮患俗網之
易嬰心𦕈𦕈其悠遠兮意飄颻以遐征翔寥廓以輕舉
兮凌清霄而絶形若乃龍飛九五時惟大明闡隆正道
旣和且平感聖化而来儀兮讚簫韶於九成随時宜以
行蔵兮諒出處之有經豈以美而賈害兮固以德而見
榮曠千載而莫覩兮忽翻爾而来庭應龍至兮庶有感
於斯誠而君子之是忽兮賦微物以申情雖綺靡之可
玩兮悲志大之所營敢砥鈍於末蹤兮厠瓦礫於瑶瓊
顧愷之鳳賦曰望太清以抗思誕儀鳳之逸羣禀鶉
火之靈曜資和氣之烟煴允雞喙而燕頷頸蛇蜿而龍
文勵歸昌於漢陽發明徵乎聖君荷義躡正雞跱鴻前
比翼交輝五色備宣興八風而降時雨音中鍾律步則
規矩朱冠赫以雙翹靈質翽其高舉歴黃冠於招搖陵
帝居之懸圃桓靈寳賦曰伊羣物之百品亦在類而
有别惟羽族之殊誕獨鸞鳳而構桀邈區宇以超棲撫
朝陽於丹穴備六德以成輝奮藻翰之郁烈集崑峰而
斂翼翔青雲以遐越唐太宗鳳賦曰有一威鳳憩翮
朝陽晨遊紫霧夕飲玄霜資長風以舉翰戾天衢而遠
翔西翥則烟氛閟色東飛則日月騰光化垂鵬於北裔
訓羣鳥於南荒彌亂世而方降膺明時而自彰幸賴君
子以依以持引此風雲濯斯塵滓披蒙翳於葉下發光
華於枝裏仙翰屈而還舒靈音摧而復起盼八極以騰
翥臨九天而高峙庶廣德於衆禽非崇利於一已是以
徘徊感德顧慕懷賢憑明哲而禍散託英才而福延荅
惠之情彌結報功之志方宣非知難而行易思令後以
終前俾賢德之流慶畢萬葉而芳傳
原頌吳薛綜鳳頌曰猗歟石磬金聲玉振先王搏拊以
正五音百獸翔感儀鳳舞麟在昔堯舜斯磬乃臻宗廟
致敬乃肯来顧贊揚聖德上下受祚
原贊晉郭璞鳳鳥贊曰鳳凰靈鳥實冠羽羣八象其體
五德其文附翼来儀應我聖君
御定淵鑑類函卷四百十八
