欽定四庫全書
御定淵鑑𩔖函卷五十三
帝王部十四(帝治記注)(制作興造)(增實錄教增寳訓遠增遷都化來)
帝治一
原春秋緯曰天皇地皇人皇兄弟九人分九州長天下
也莊子曰昔容成氏大庭氏柏皇氏軒轅氏尊盧氏
伏羲氏當是時也結繩而用之甘其食美其服樂其俗
安其居鄰國相望雞狗之音相聞民至老死不相往來
若此時則至治也易曰古者庖犧氏之王天下也仰
則觀象於天俯則觀法於地觀鳥獸之文與地之宜近
取諸身遠取諸物於是始作八卦以通神明之德以𩔖
萬物之情莊子曰赫胥氏之時民居不知所為行不
知所之含哺而熙鼓腹而遊吕氏春秋曰神農教曰
士有當年不耕者則天下或受其饑矣女有當年不績
者則天下或受其寒矣故夫親耕妻親績易曰黃帝
堯舜垂衣裳而天下治蓋取諸乾坤列子曰黃帝喜
天下之戴己也養正命娛耳目乃喟然歎曰養一已治
萬物其患如此於是放萬機舍宫寢退而閒居大庭之
館齋心服形三月不親政事晝寢而夢遊於華胥華胥
氏國不知距齊國幾千里(齊中國)蓋非舟車足力之所及
神遊而已其國入水不溺入火不熱乘空如履實寢虛
若處牀黃帝既寤怡然自得又二十八年天下大治幾
若華胥國矣帝王世紀曰帝嚳以人事紀官故以勾
芒為木正祝融為火正蓐收為金正玄冥為水正后土
為土正是五行之官分職而治諸侯於是化被天下
又曰帝堯命羲和四子羲仲羲叔和仲和叔分掌四時
方嶽之職故名曰四嶽也天下大和百姓無事有五十
老人擊壤於道觀者歎曰大哉帝之德也老人曰吾日
出而作日入而息鑿井而飲耕田而食帝何力於我哉
又曰堯老命舜代已攝政尊任伯禹稷契臯繇伯益
時有苖氏負固不服禹請征之舜曰我德不厚而行武
非道也吾前教由未也乃修教三年執干戚而舞之有
苖請服立誹謗之木申命九官十二牧三載一考績三
考黜陟幽明莊子曰舜問於堯曰夫王之用心何如
堯曰不敖無告不廢窮民苦死者嘉孺子而哀婦人此
吾所用心也論語曰無為而治者其舜也與夫何為
哉恭己正南面而已矣春秋元命苞曰禹之時民大
樂其駢三聖相繼故夏者大也鬻子曰禹之治天下
也以五聲聽門懸鐘鼓鐸磬而置鞀以待四方之士為
銘於簨簴曰語寡人以獄訟者揮鞀賈誼新書曰周
成王問鬻子曰寡人聞聖人在上位使民富且壽若夫
富則可為也若夫夀則在天乎鬻子對曰夫聖王在上
位天下無軍兵之事故諸侯不私相攻而民不私相鬭
也則民得盡一生矣聖王在上則君積於德化而民積
於用力故婦人為其所衣丈夫為其所食則民無凍餓
已得二生矣聖人在上則君積於仁吏積於愛民積於
順則刑罰廢而無夭遏之誅則民得三生矣聖王在上
則使人有時而用之有節則民無厲疾民得四生矣
帝王世紀曰文帝先與匈奴和親匈奴背約入盜然令
邊備守不得發兵深入恐煩苦百姓群臣如袁盎等稱
說雖切常假借用之群臣如張武受賂遺金錢覺上常
發御府金錢賜之以愧其心專務以德化民是以海内
殷富興於禮義又曰文帝斷獄四百幾致刑措漢
書曰孔子稱斯民三代之所以直道而行也信哉周秦
之弊網密文峻而姦宄不勝漢興掃除煩苛與民休息
至孝文加之以恭儉孝景遵業五六十載之間至於移
風易俗黎民醇厚周云成康漢言文景美矣後漢書
曰明帝善刑理法令分明日晏坐朝幽枉必達外内無
倖曲之私在上無矜大之色斷獄得情號居前世之上
故後之言事者莫不先建武永平之政然而鍾離意宋
均之徒常以察慧為言夫豈弘仁之度未優乎帝王
世紀曰孝和之嗣世正身履道以奉大業賓禮耆艾動
式舊典宫無嬪嬙鄭衛之燕囿無般樂遊畋之豫躬履
至德虛静自損是以屢獲豐年遠近風承增唐書曰
太宗貞觀初戶不及三百萬絹一匹易米一斗至四年
米斗三四錢外戶不閉者數月馬牛被野人行數千里
不齎糧民物蕃息遠方降附者百二十萬人是歲天下
斷獄死罪者二十九人號稱太平此高祖太宗致治之
大略及其成效如此又曰高宗即位之初海内乂安
長孫無忌等輔政未見失德數引刺史入閣問民疾苦
增戶十五萬又曰開元時海内富實斗米之價錢十
三絹一匹錢二百道路列肆具酒食以待行人店有驛
驢行千里不持尺兵又曰穆宗嘗問崔植貞觀開元
中治道最盛何致而然植曰太宗資上聖興民間知百
姓疾苦故勵精思治又以房玄齡杜如晦魏徵王珪為
之佐君明臣忠聖賢相維治致升平固其宜矣明皇在
天后時身踐憂患既即位得姚崇宋璟此二人早夜孜
孜納君於道璟嘗手寫尚書無逸為圖以獻勸帝出入
觀省以自戒又曰元和之治百度修舉稱朝無幸人
通鑑曰晉王歸晉陽休兵行賞舉賢才黜貪殘寘租
稅撫孤窮伸冤濫禁姦盜境内大治又曰宋太祖如
西京都民垂白者相謂曰我輩少生亂離不圖今日復
觀太平天子儀衛宋史太宗贊曰有五兵不試禾稼
薦登之效是以青齊耆耋之叟願率子弟治道請封禪
者接踵而至又曰真宗景德四年諸路豐稔淮蔡間
麥斗十錢粳米斛二百又曰自景德以來四方無事
百姓康樂戶口蕃庶田野日闢又曰大中祥符間河
南府獄空有鵲巢其戶又曰仁宗在位四十二年君
臣上下惻怛之心忠厚之政有以培壅宋三百餘年之
基又曰英宗立詔富弼入覲訪以治道弼知帝果於
有為對曰人主好惡不可令人窺測又問邊事對曰陛
下臨御未久當布德行惠願二十年口不言兵金史
世宗諭宰臣曰人皆以奉道崇佛設齋讀經為福朕使
百姓無冤天下安樂不勝於彼乎又曰世宗時羣臣
守職上下相安家給人足倉廩有餘歲斷死罪或十七
人或二十人元史曰仁宗御便殿李孟進曰陛下御
極物價頓減方知聖人神化之速帝曰卿等能盡力贊
襄使兆民乂安庶幾天心克享至於秋成尚未敢必今
朕踐祚曾未踰月寧有物價頓減之理孟愧謝又曰
仁宗時遠夷自古未通中國者皆朝貢請吏通紀曰
蹇義夏原吉對明仁宗曰民無科歛之擾徭役之繁可
謂治世通紀曰宣宗謂楊士竒曰憶五年五月共爾
宿齊宫論寬恤事且兩閱歲民事不又有可恤乎士竒
退與胡濙條上十數事即命行之
帝治二(思治)(識治附)
原人皇虛無(六韜)伏羲立卦(易)清淨無為(說苑)儼然
玄默(淮南子)允恭玄默(東觀)至治洞和(陳思王)天為公
(禮記)無為而天下化(莊子)垂拱天下治(淮南子)不為刑
辟(春秋)不言而信(易)不化而行(列子)不為而善(韓康伯)
不降席而天下治(子思子)不罷而治(說苑)不設法度
(淮南)未使民化未嘗民勸(六韜)不知喜怒(六韜)其輸而
不偽不勞而成(並淮南子)功不賞賢不使人雖有智
無所用之(並莊子)食鳥獸肉衣其羽皮汙樽抔飲
蕢桴土鼓(並禮記)不識不知(詩)鶉居鷇飲(莊子)浮游
不知所來罔兩不知所往(淮南子)天下和平(孝經)天下
咸悦天下和樂(帝王世紀)天下化成(易)天下懷安(史記)
天下殷富(杜篤論)四海會同(書)海内勸慕(王褒)四
海為家(史記)四方無虞(書)海外有截(毛詩)海内乂安
(薛瑩)光天之下至於海隅至於海表罔有弗服(並書)
澤及四海守在四夷(春秋)經營四方(毛詩)皇化四遠
(曹植)光被四表撫於五辰庶績其凝(並書)光被六幽
(班固)上暢九垓(司馬相如)洋溢八區(揚雄)密靜天下(東觀)
德合上天化感無外(張景陽)鎮撫方外(淮南子)協和萬
邦(書)洽和萬國(典略)萬方底定(陸機)萬國咸寧(易)
萬邦咸寧萬國咸休(並書)九州影從(何晏)九有有截
溥天之下莫非王土(毛詩)六合殷昌(張衡)員首順風
(抱朴子)㢠廻首面内(封禪書)前番禺後椒塗(揚雄)左湯谷
右虞泉東漸於海西被流沙(書)東包月窟西暨日
宿(繆襲)經靜兆民(薛瑩)靜濟天民(傅毅)宜民宜人(毛詩)
民宜其夀(賈誼新書)保樂洽夀(東觀)國靜民康(曹植)充實
殷富(桓子)克内外無患(春秋)民用和睦(孝經)人樂其性
(文子)民樂其業(春秋)四方樂業(東觀)黎民樂業(續漢書)
吏無百里之徑民無出門之役(東觀)耕者讓畔(史記)田
不侵畔市不務賈(淮南子)家給人足(樂稽)道不拾遺(淮南)
(子)單車露宿(東觀)外門不閉(史記)民不反亂(春秋)民
無癘疫民無反禍(賈誼)國無鰥民刑措不用囹圄
空虛(淮南子)臏者墨者宫者履菲(前漢刑法志曰墨黥之屬菲履赭衣而不)
(純師古曰菲草履也)善為國者不師(春秋)無兵車之事(賈誼)寢
天下兵(鶡冠)偃武脩文(書)藏兵偃武五刃不砥三
革不累(尸子)銷兵刃(史記)兵無血刃(漢書)焚甲兵(淮南子)
收兵為鐘(史記)鑄戈為耨(潘左)倒載干戈包以虎皮
(禮記)載戢干戈載櫜弓矢(毛詩)日辟國百里馬駕鼓
車劒賜騎士(東觀)虎賁脫劒(禮記)去劒搢笏偃伯靈
臺(司馬相如)城復于隍(易)丹塞收烽元徼釋駕(張協)歸
馬華山之陽放牛桃林之野(書)春無淒風秋無苦雨
冬無愆陽夏無伏隂(春秋)風不鳴條雨不破塊(鹽鐵論)
甘雨以時(淮南子)旬而一雨(鹽鐵論)有渰淒淒興雨祁
祁(毛詩)聖人在上無雹(春秋)庶草蕃廡(書)庶𩔖蕃殖
百物阜安(周禮)百榖用成(書)松柏斯兊梧桐生
矣我黍與與我稷翼翼曾孫之稼如茨如梁我
倉既盈我庾惟億亦有高廩萬億及秭(並毛詩)太倉
之粟露積於外(史記)麀鹿濯濯白鳥翯翯魚麗于罶
魚躍于淵王在靈沼於牣魚躍(並毛詩)昆蟲闓澤
(司馬相如)無墮鷇地平天成(書)泰階夷清(曹植)行同
倫(禮記)人倫既正朝廷既治無偏無黨王道蕩蕩
無黨無偏王道平平(書)立我蒸民莫匪爾極(毛詩)山
川鬼神亦莫不寧(書)功成作樂治定制禮(禮記)農夫
詠於田(曹植)頌聲作於下(閔鴻)玄鬢巷歌黃髮擊壤(張景)
(陽)老人擊壤(逸士𫝊)小兒撫塵(應璩)增黃金與土同
價(齊世祖曰使我治天下十年當使黃金與土同價)閭閻絃誦相聞(宋文帝)
除隋之亂比隆湯武致治之美庶幾成康(唐太宗)務
農興學慎罰薄斂(宋太祖)加惠兵民輕徭薄賦(元仁宗)
三十年間四境晏安戶口蕃息(宋文帝)華夏富庶旅不
齎糧時稱治平(元太宗)朝廷清明天下安靜(宋哲宗元祐)
百官任職天下無事(宋仁宗)天下晏然國富民足(元仁宗)
朝無闕政生民皆安(明仁宗)春風暄和萬物暢茂四
方無事(宋太宗諭)百榖豐登雨暘時若此為上瑞(明文皇詔)
勤於為治賞罰嚴明(後魏顯祖)仁厚恭儉勤於為政(宋文帝)
勤政憂民帝王常事(宋太宗語)詔書勅旨無非仁政(明仁)
(宗)吏治若媮惰而任事蔑殘刻之人刑法似縱弛
而決獄多平允之士國未嘗無嬖倖而不足以累治
世之體朝未嘗無小人而不足以勝善𩔖之氣(宋史仁宗)
(贊)無一物之失所見萬國之咸寧(趙普言)以天下
之樂為樂樂在時平民安(並宋太宗語)不以繁華為樂
蓋以民安為樂(宋太宗語李昉)與世休息迄於丕平(宋太祖)
但求順理以致太平(劉大夏對孝宗)制禮作樂有太平之風
(元魏顯祖)承百王之末粗致承平(宋太宗詔趙普)永徽之政有
貞觀風(唐高宗)有貞觀永徽之風(通鑑唐睿宗)言政治者
稱元嘉焉(宋文帝)真宗之世號為盛治仁宗之世天
下承平元祐之政庶幾仁宗(宋史)世祖之世家給人
足(元世祖)時稱小元祐(宋理宗)時號小堯舜(金世宗)一
民不得其所朕之責也(明文皇詔)御得其道則昆蟲草木
無札瘥夭閼之患(通鑑胡致堂論)雲物之祥徵於治世(明洪武)
恩威遠加山川效靈(明永樂)天下無事靈貺並至(張知)
(白上真宗)所宜端拱穆清嗇神和志自可遠繼三皇俯
觀五帝(趙普上太宗)原思治憂天下之不治(列子)在心天
下(說苑)憂勞百姓(淮南子)殫心萬幾(晉書)削心約志(六韜)
心愁憂苦(帝王世紀)念兹在兹(書)夙夜基命(毛詩)昧
旦丕顯(春秋)雞鳴而起(孟子)夙寤晨興(漢書)坐以待旦
自朝至于日中昃不遑暇食(並書)日晏坐朝(後漢)晝
不暇食夜不暇寢(賈誼)不貴尺璧而重寸陰(淮南子)高
居遠望深視審聽(六韜)不能得治本(唐文宗謂李石曰朕即位十年)
(不能得治本)致太平之難(又問鄭畋曰奈何致太平之難)責治太早(李石)
(對文宗)求治太急(蘇軾對神宗)求治不宜太急(明宣宗嘗問劉大夏)
(天下何時太平朕何如古帝對曰求治不宜太急)欲庶幾二祖之道德風烈
(唐憲宗嘗稱太宗明皇之盛欲庶幾二祖之道德風烈)原識治識其政事(書)
内脩政事(詩注)治常清静(風俗通)其治嚴静(春秋)養性
愛民(莊子)畏天而愛人(大戴)務德而安民分德利民
(春秋)以樂樂民(黃石公)守在約(孫卿子)富其民(文子)綜
核名實(漢書)循名責實(鄧析)總攝紀綱(桓譚)專正人道
(白虎通)總覽威柄(華嶠)朝無權臣朝無寵幸(東觀)勤
恤務本䘏民務本(漢書)事天任人(尸子云)損上益下
(易)内無疵政(漢書)朝無疵政(晉書)臨下以簡御衆以
寬(書)借耳分聽(抱朴子)假目以覽(抱朴子)平平左右
亦是率從(毛詩)增聖哲之治其應如響朞月而可蓋
不甚難(魏徵對太宗)行帝道而帝行王道而王(同上)平亂
責武臣守文責文臣(唐高宗語)勸我行仁義既效矣(唐太宗)
堯舜之化慈儉而已(趙宗儒對唐太宗)大亂易治譬饑人
易食(魏徵)喪亂之民思治猶饑渴之望飲食(明太祖諭)用
德則逸用法則勞(明桂彦良對太祖)善政在於養民養
民在於寬賦寬而有制不以廢弛為寬簡而有節
不以慢易為簡(明太祖諭)
帝治三
原神教(聖人以神道設教而天下服)神化(神而化之使民宜之)甄冶(董仲舒曰)
(以貪狠為俗法出奸生如以湯止沸以薪救火上之化下猶泥之在鈞唯甄之所為金之在鎔惟冶之所化)
斧斤(賈誼曰仁義恩厚人主之芒刃權勢法制人主之斧斤)校事(魏太祖置盧洪趙逵)
(為校事使察群下高柔曰非居上信下之旨又逵等以愛憎作威福太祖不聽後逵等以奸利殺之乃謝柔)
治身(列子楚聘詹何問治國之要對以治身之術王曰治國何如曰未聞身治而國亂也)熙
庶績(允釐百工庶績咸熙)張四維(賈誼曰禮義廉耻是謂四維四維不張國乃滅亡)
辨物居方厲精更始(宣帝詔令自新也)遺九年食(三年耕則餘一)
(年之食三載考績餘三年食進業曰登再登曰平三登曰太平二十七年遺九年食然後王德流洽禮樂成)
為天下師(蕭曹以寬厚清淨為天下師)必世後仁(如有王者必世而後仁)
所至咸服(三代至盛際天接地人跡所至咸賓服)無宿憂(天下無宿憂宿久也)
無兵事(賈誼書)不拘禁忌(明帝時反支日不受章奏帝驚曰民廢農桑遠來詣)
(闕拘以禁忌豈為政之意)不知所之(莊子)百姓休和(百姓休和兆民頼之)
三代至盛守成尚文遭遇右武日用而不知(百姓)
制理於未亂增美利(唐文宗言不能以美利及百姓)休息(明楊士竒)
(對仁宗曰更得二三年休息庶幾人皆得所)寬恤(明宣宗春和行寬恤之令)昇平(唐李)
(石謂文宗曰誠務脩將來之政視太宗昇平之期猶不為晚)治定功成(宋太祖)旋
乾轉坤(宋游似侍經筵帝問唐太宗貞觀治效何速如是對曰人主一念之烈足以旋乾轉坤)
功德兼隆(唐太宗贊自古功德兼隆由漢以來未之有也)恭勤所致(宋李昉謂太宗)
(四海清晏民物阜康皆恭勤所致)坐隆大業(宋趙普謂太宗登極十年坐隆大業)務
行故事(宋王旦對真宗曰祖宗之法具在務行故事慎所變改)勵精政治(宋孝宗)
勵精致治(唐憲宗新剪蜀亂勵精致治)自視何如即位時(唐李石謂)
(文宗曰陛下春秋少非起人間也而知人情偽今日視何如即位時帝曰有間矣)今日承平
亦希矣(唐穆宗嘗自謂臨天下十四年雖未致治然視今日承平亦希矣)慶歷聖德
頌(宋石介作)太平聖德詩(明楊士竒作太平聖德詩十章以獻儒臣亦皆有作)
制作一
原尚書序曰伏羲氏之王天下也始畫八卦造書契以
代結繩之政帝王世紀曰庖犧氏都陳作瑟三十六
絃又曰庖犧氏制嫁娶之禮吕氏春秋曰昔古朱
襄氏之治天下也多風而陽氣畜積萬物散解果實不
成故士達作為五絃琴以來隂氣以定群生帝王世
紀曰女媧氏作笙簧又曰神農氏作五絃之琴龍
魚河圖曰蚩尤沒後天下復擾亂黃帝遂畫蚩尤形像
以威天下天下咸謂蚩尤不死八方萬邦皆為弭伏
帝王世紀曰顓頊命飛龍效八風之音作樂五英以祭
上帝(吕氏春秋曰帝顓頊令飛龍作樂效八風之音命之曰承雲)又曰帝嚳化被
天下遂作樂六莖以康帝位又曰堯以尹夀許由為
師夔放山川谿谷之音作樂大章(吕氏春秋曰帝嚳命咸黑作為聲歌九招)
(六列六英帝堯立乃命質為樂質乃效山林谿谷之音以歌)又曰舜作大韶之樂
簫韶九成鳳凰來儀擊石拊石百獸率舞故孔子稱韶
盡美矣又盡善也禮記曰昔舜作五絃之琴以歌南
風春秋元命苞曰湯之時其民大樂其救之於患害
故樂名大濩濩者救也樂叶圖曰四時之節動静各
有分職不得相越當以度行謂調露之樂注曰調露和
致於甘露增通鑑曰周公制禮作樂頒度量而天下
大服樂曰勺事文𩔖聚曰漢高祖時叔孫通因秦樂
人制宗廟樂又有房中祠樂唐山夫人所作也孝惠二
年使樂府令夏侯寬備其器數更名曰安世樂漢書
曰武帝既滅南越下公卿議曰民間祠有鼔舞樂今郊
祀而無樂豈稱乎或曰泰帝使素女鼓五十絃瑟悲帝
禁不止故破其瑟為二十五絃於是塞南越禱祠泰一
后土始用樂舞益召歌兒作二十五絃及箜篌瑟自此
起唐書曰唐製七德舞本名秦王破陣樂太宗為秦
王破劉武周軍中相與作秦王破陣樂及即位宴會必
奏之謂侍臣曰雖發揚蹈厲異乎文容然功業由之被
於樂章示不忘本也又曰九功舞者本名功成慶善
樂太宗生於慶善宫貞觀六年臨幸宴從臣賞賜閭里
同漢沛宛帝歡甚賦詩起居郎吕才被之管絃名功成
慶善樂五代史曰周世宗天歷六年詔王朴考正雅
樂朴以十二律管互吹難得其真乃依京房為律准以
九尺之絃十三依管長短寸分設柱用七聲為均樂成
而和其所作樂至今用之不可廢宋史曰宋初竇儼
改周樂文舞崇德之舞為文德之舞武舞象成之舞為
武功之舞改樂章十二順為十二安又曰始太祖以
雅樂聲高不合中和乃詔和峴以王朴律凖洛陽銅望
臬石尺為新度以定律吕故建隆以來有和峴樂以後
至崇寧凡六改作又曰仁宗皇祐二年出親製明堂
樂八曲又以自製黃鐘五音五曲並肄於太常三年禮
官上大樂名曰太安又曰徽宗時蔡京主魏漢津之
說破先儒累黍之非用夏禹以身為度之文以帝指為
律度鑄帝鼎景鐘樂成賜名大晟謂之雅樂金史曰
大定間命禮部學士院太常寺更撰樂名取大樂與天
地同和之義名之曰太和又曰後改文舞曰保大定
功之舞武舞曰萬國來同之舞元史曰世祖名樂曰
大成文舞曰武定文綏之舞武舞曰内平外成之舞
續文獻通考曰太祖洪武中上親製大祀天地樂章八
年正月上親大祀遂用焉通紀曰太祖命禮部尚書
陶安等作宴享九奏樂章上善之悉屏俗樂唐書曰
開元九年麟德歷署日蝕不驗詔僧一行作新歷推大
衍數立術以應之十五年草成名開元大衍歷其倚數
立法固無以易後世有改作者皆依倣而已五代史
曰周世宗即位端明殿學士王朴通於歷數乃詔朴撰
定歲餘朴進欽天歷世宗嘉之詔司天監用之(史論曰前代造)
(歷其法不同而多差至唐一行始以天地之中數作大衍歷最為精密後世善治歷者皆用其法朴亦能自為)
(一家然不能宏深簡易而徑急是取至其所長雖聖人不能廢也)宋史曰太平興國
間巴中人張思訓創作渾儀以獻太宗召工造於禁中
踰年而成按舊法日月晝夜行度皆人所運行新製成
於自然尤為精妙元史曰元初用金大明歷世祖十
三年平宋遂詔許衡王恂郭守敬改治新歷成名授時
歷自古及今其推驗之精蓋未有出於此者又曰守
敬首言歷之本在於測驗而測驗之器莫先儀表今司
天渾儀宋皇祐中汴京所造不與此處天度相符比量
南北二極約差四度表石年深亦復欹側乃盡考其失
創作簡儀又作候極儀作渾天象象雖形似莫適所用
作玲瓏儀作仰儀皆臻於精妙卓見絶識有古人所未
及者續文獻通考曰明太祖以劉基精於天文時占
乾象佐行軍輙效擢為太史監太史令率其屬高翼等
上大統歷(皆依郭守敬法故積分猶授時之數)又曰西域當崑崙之陽
為得風氣之正故西域獨有歷元之季世其歷始東歷
家以為最密太祖造大統歷得西人之精乎歷者以其
歷與中國歷相参推步而後成之元史曰世祖即位
命國師帕克斯巴製蒙古新字字成上之其字僅千餘其
母凡四十有一其相關紐而成字者則有韻關之法其
以二合三合四合而成字者則有語關之法而大要以
諧聲為主至元六年詔頒行於天下明紀事本末曰
太祖嘗問宋濓孔克仁漢治何不及三代也克仁曰王霸
之道雜太祖曰咎將誰始曰在高祖太祖曰然高祖創
業未遑禮樂孝文時當制作復三代之舊乃逡廵未遑
使漢家終於如是三代有其時而能為之漢文有其時
而不為周世宗則無其時而為之者也
制作二
原制而用之謂之法利用出入民咸用之謂之神(繫辭)
制度數議德行(易)象天地以立制(傅元天體)變天下之
法(禮含文嘉)改正朔易服色(禮記)制禮作樂(史記)作樂以
應天制禮以配地(禮記)天地變化聖人效之河出圖洛
出書聖人則之立象以盡意設卦以盡情偽聖人
作易幽贊神明(並易)庖犧作易弘開大道(古史考)伏羲
作易綿絡天地(揚雄)歷象日月敬授人時(書)聖人作
歷黃帝造歷(續漢書)立四時之制(尸子)著九六之文(帝王)
(世紀)推三光立八節(春秋)治五氣設五量(大戴禮)合五
緯(春秋)正六宗(拾遺記)吹律定姓紀鐘甄聲(帝王世紀)省
風作樂(春秋)作樂崇德(易)作樂防滿(樂稽)黃帝作樂
曰咸池(樂緯)少昊作樂曰九淵(帝王世紀)禹作夏武王
作武(並鄭注禮)命咸黑為歌(吕氏春秋)命伊尹歌晨露(韓詩)
庖犧氏作瑟文王益其少宫南聽鳳以定律神農作
琴(帝王世紀)朱襄作琴(吕氏春秋)黃帝庖犧作瑟(世紀)作簫
以象鳳(風俗通)禹作夏籥(吕氏春秋曰禹立命臯陶作為夏籥九成以昭其功)
使伶倫作律(吕氏春秋)命咎陶作刑(紀年)黃帝作&KR0950;冕(世本)
治其絲麻以為布帛(禮記)上棟下宇以待風雨(易)
構其木樔以避羣害(韓子)重門擊柝以待暴客結繩
為罟以佃以漁(並易)作網罟用禽鳥(典略)鑽燧取火以
化腥臊(韓子)烹榖為粥燔肉為炙取犧牲以充庖厨
(帝王世紀)作釡甑成火食之道(古史考)後聖有作范金合
土(禮記)耒耨之利以教天下(易)神農作耒耜(古史)弦
木為弧剡木為矢刳木為舟剡木為楫斷木為杵
掘地為臼服牛乘馬引重致遠以利天下致天下
之民聚天下之貨易之以棺槨易之以書契(並易)以
新書石從事(魏書)以典論刻石(魏志)黃帝作弩(古史)以
銅為兵(越絶)黃帝蹴踘(劉向)武王作翣(世本)使馬鈞作
司南車(魏略)採銅鑄鼎(史記)鑄鼎象物(春秋)增變律令
革官名功極作樂治終制禮(唐傅奕上高祖)考制度脩
通禮定正樂議刑統(周世宗)左圓右方先偏後伍
交錯屈伸以象魚麗鵝鸛執戟而舞以象擊刺往
來(唐太宗七德舞即秦王破陣樂)進蹈安徐以象文德(太宗九功舞)更
製歌辭(太宗命魏徵褚亮虞世南李百藥等更製破陣樂歌辭)作上元舞(唐高宗作)
(舞者百八十人衣畫雲五色以象元氣上元二年詔惟圓丘方澤及太廟用之)化育詒庇孰
非厥功(高宗時奏破陣樂舞入帝常立以視樂闋乃坐裴守真言二舞誠祖宗盛德然古無天子立觀)
(者化育詒庇孰非厥功不應歌舞别申嚴奉奏可)追思王業勤勞若此(高宗觀樂)
(舞而歎)六變以象功業(宋淳化中和㠓言二舞有六變之象每變以象太祖功業)
推讓宜先文舞(和峴言陛下以推讓受禪宜先奏文舞)上親製樂(大中祥符)
(間上親製樂獻王清昭應宫及景靈宫)御製樂章(真宗又御製配享樂章)作樂
崇德天人之極致(唐元德秀言)制作簡繆聞者皆悲憤(自唐)
(末之亂禮樂制度亡失已久石晉詔太常詳定二舞冬至會朝崇元殿廷設宫縣二舞在北登歌在上然禮樂)
(廢久制作簡繆又繼以龜兹部霓裳法曲参亂雅音其樂工舞郎多教坊伶人百工商賈州縣避役之人登歌)
(發聲悲離煩慝舞者行列不應節聞者皆悲憤)太宗增十部樂(燕樂唐高祖平隋仍其制)
(設九部樂太宗平高昌增為十部)作九絃琴作五絃阮(宋太宗嘗謂舜作五)
(絃之琴以歌南風後王因之復加以文武二絃朕今增之為九其名曰君臣文武禮樂正民心則九奏克諧而)
(不亂矣阮四絃增之為五其名曰水火金木土則五材並用而不悖矣)宫中製渾天儀
(宋五儀志歸於金中興更謀制作袁正功獻渾儀樣高宗先自為一儀寘諸宫中以測天象其後卲諤所鑄蓋)
(祖是焉)禁中作觀星臺(續通考明仁宗洪熙初作觀星臺於禁中上時時登臺觀象初)
(太祖精於天文每以指訓故成祖仁宗皆知天象)欽定歷註(明歷式有二曰王歷曰民歷洪)
(武二十九年欽定歷註)改銅魚符(唐高祖罷隋竹使符頒銀兔符其後改銅魚符)秬
黍之制或差毫釐錘鈎為姦害及黎庶(宋太祖淳化三年詔曰國)
(家萬邦咸乂九賦是均顧出納於有司繫權衡之定式如聞秬黍之制或差毫釐錘鈎為姦害及黎庶宜令詳)
(定著為通規)安得不新其耳目(唐傅奕言)制作可施於後世
(五代史論周世宗制作皆可施於後世)銳意制作以文太平(宋徽宗)
實錄一
增通鑑曰晉秘書監孫盛作晉春秋直書桓温枋頭之
敗温怒盛諸子私改之又曰後魏崔浩與高允等共
譔國記曰務從實錄浩刊所譔於石以彰直筆有譖其
暴揚國惡浩竟誅死唐書曰高祖太宗實錄初敬播
所譔信而詳及許敬宗身為國史竄改專出己私又
曰吳兢初與劉子玄撰定武后實錄叙張昌宗誘張說
誣證魏元忠事頗言說已然可頼宋璟等激勵苦切故
轉禍為忠不然皇嗣且殆後說為相讀之心不善知兢
所為即從容謬謂曰劉生書魏齊公事不少假借奈何
兢曰子玄已亡不可受詘地下兢實書之其草故在聞
者歎其直說屢以情蘄改辭曰徇公之情何名實錄卒
不改世謂今董狐云又曰肅宗時經大亂後史籍燔
闕于休烈奏國史開元實錄起居注及餘書三千八百
餘篇藏興慶宫兵興焚煬皆盡請下御史覈史館所由
購府縣有得者許上送官一書進官一資一篇絹十匹
凡數月止獲一二篇唯韋述以其家藏國史百三十篇
上獻又曰初韓愈撰順宗實錄書禁中事為切直宦
豎不喜訾其非實文宗詔路隋刊正隋言改脩非是史
冊者褒勸所在匹夫美惡尚不可誣况人君乎臣宗閔
臣僧孺謂史臣李漢蔣係皆愈之壻不可参撰俾臣得
下筆臣謂不然且愈所書非自己出元和以來相循逮
今雖漢等以嫌無害公義請條示甚謬誤者付史官刪
定有詔擿貞元永貞間數事為失實餘不復改漢等亦
不罷又曰文宗每言順宗事不詳實史臣韓愈豈當
時屈人耶昔司馬遷與任安書辭多怨懟故武帝本紀
多失實鄭覃曰武帝中年大發兵事邊生人耗瘁府庫
殚竭遷所述非過言李石曰覃所陳因武帝以諫欲陛
下終究盛德帝曰誠然靡不有初鮮克有終又曰武
宗時周墀言故宰相李德裕重定元和實錄竄寄他事
凡人君尚不改史取必信也遂削新書五代史曰漢
隠帝詔賈緯與王伸竇儼等同修晉高祖出帝實錄廣
順元年實錄成緯求遷官不得由是怨望是時宰相王
峻監脩國史緯書日歷多言當時大臣過失峻見之怒
曰賈給事子弟仕宦亦要門閥奈何歷詆當朝之士使
其子孫何以仕進言之太祖貶斥之又曰周太祖既
黜宰相王峻以峻監脩國史意其所書不實因召史官
取日歷讀之史官以禁中事非外所知懼以漏落得罪
及李榖監脩因請命近臣錄禁中事付史館乃命樞密
直學士就樞密院錄送史館自此始宋史曰太平興
國中李昉扈蒙撰太祖實錄咸平初王禹偁與脩太祖
實錄直書其事又曰錢若水引柴成務宗度吳淑楊
億同脩太宗實錄八十卷真宗覽書流涕錫賚有差(八十)
(卷内楊億獨草五十六卷真宗稱其才長於史學)又曰治平中召宋敏求為
仁宗實錄檢討官同脩起居注及英宗在殯有言宗室
服疎者許嫁娶敏求以為大行未發引不可踰年又有
言者敏求言宗室義服服降而練可嫁娶矣坐前後議
異貶知絳州王珪范鎮乞留之使成實錄神宗曰敏求
議初不誤即召還又曰紹聖元年蔡卞請重脩神宗
實錄曾布請以王安石日錄載之又曰初安石且死
悔其所作日錄命從子防焚之防詭以他書代紹聖間
蔡卞為中書舍人即防家取以上因刪落事實文飾姦
偽盡改所脩實錄正史於是吕大防范祖禹趙彦若黃
庭堅皆獲深譴又曰徽宗立徐勣言神宗正史今更
五閏矣未能成書蓋由元祐紹聖史臣好惡不同范祖
禹等專主司馬光家藏記事蔡京兄弟純用王安石日
錄各為之說故議論紛然當時輔相之家家藏記錄何
得無之臣謂宜盡取用参討是非勒成大典帝然之
又曰高宗時朱勝非為相上諭之曰神宗哲宗兩朝史
事多失實非所以𫝊信後世宜召范冲刊定勝非言神
宗史多增王安石日錄哲宗史經京卞之手議論多不
正命官刪脩誠足以彰二帝盛美會勝非去位趙鼎以
宰相監脩二史是非得其正又曰高宗命范冲重脩
神哲兩朝實錄冲父祖禹元祐中嘗脩神宗實錄盡書
王安石之過以明神宗之聖其後安石壻蔡卞惡之祖
禹坐謫死嶺表至是復以命冲上謂之曰兩朝大典皆
為姦臣所壊故以屬卿又曰高宗以常同脩撰哲宗
實錄且諭之曰是除以卿家世𫝊聞多得事實故也一
日奏事上愀然曰向昭慈嘗言宣仁保佑大功哲宗自
能言之正為宫中有不得志於宣仁者因生誣謗欲辨
白其事湏重脩實錄具以保立勞效昭示來世此朕選
卿意也同乞以所得聖語宣付史館仍記於實錄卷末
(他日上諭勾濤同此)金史曰熙宗皇統間史臣進先朝實錄三
卷上焚香立受之元史曰世祖至元間司徒色埒默
等進讀祖宗實錄帝曰太宗事則然睿宗少有可易者
定宗固日不暇給憲宗汝獨不能憶之耶猶當詢諸知
者又曰王鶚言國家以神武定四方皆出太祖廟謨
雄斷所致若不乘時紀錄竊恐久而遺忘宜置局纂就
實錄附脩遼金二史從之又曰文宗時以嘗命脩遼
金宋三史未成以累朝故事有未備者史官請以翰林
國史院脩祖宗實錄時有司所具事蹟参訂翰林院言
於帝曰實錄法不得𫝊於外則事蹟亦不當示人遂已
弇山堂别集曰明制脩實錄例以内閣大臣總裁而
元勛上公一人監脩獨太祖實錄以曹國公李景隆監
脩戶部尚書夏原吉副之至嘉靖中脩睿宗實錄用禮
部尚書席書吏部尚書廖紀蓋特典也又曰重脩太
祖實錄以布衣陳濟與學士解縉為總裁官而禮部尚
書李至剛及講讀以下僅為纂脩官又曰明實錄故
事有不諱始命内閣翰林臣纂脩實錄六科取故奏部
院咨陳牘而已其於左右史記言動闕如也是故無所
考而不得書國忸衮闕則有所避而不敢書而其甚者
當筆之士或有私好惡焉則有所考無所避而不欲書
實錄二
增唐歷(柳芳上元中坐事謫黔中時高力士亦貶巫州因從力士質開元天寳及禁中事具識本末而)
(所撰國史已送官不可追刊乃倣編年法為唐歴四十篇頗有異聞然不立褒貶義例)唐年補
錄(唐自武宗已後無實錄史官之職廢賈緯采次𫝊聞為唐年補錄當唐之末王室微弱諸侯強盛征伐肆)
(出天下多事緯論次多所闕誤而事迹粗存亦有補於史氏)紀年錄(後唐明宗時以武王莊宗)
(實錄未脩何瓚等上言張昭有史材嘗私撰同光實錄十二卷又聞其欲撰三祖志并藏昭宗朝賜武王制詔)
(誥九十餘篇請以昭所撰上史館拜昭為史館脩撰委之撰錄昭以懿祖獻祖太祖並不踐帝位仍補為紀年)
(錄二十卷又撰莊宗實錄三十卷上之優詔褒美)尊堯集(陳瓘嘗著尊堯集謂紹聖史官專據)
(王安石日錄改神宗史變亂是非不可傳信深明誣妄以正君臣之義張商英為相取其書既上而商英罷後)
(陳執中當國起遷人石械知台州就瓘家脇取尊堯集瓘受禍最酷幾不免至高宗時讀其書嘉其忠特賜諡)
(以表之)朱墨史(范冲重脩神宗實錄為考異一書明示去取舊文以墨書刪去者以黃書新脩)
(者以朱書世號朱墨史)辨誣錄(冲脩哲宗實錄别為一書名辨誣錄)六世實錄
(宋敏求補唐武宗以下六世實錄百四十八卷)三朝實錄(周廣順中竇儼與賈緯王紳同脩晉)
(高祖少帝漢祖三朝實錄)三朝帝紀(孝宗時魏把撰神宗哲宗徽宗三朝帝紀)四朝
會要(孝宗時陳俊卿虞允文等上神宗哲宗徽宗欽宗四朝會要)世稱良筆(蔣乂撰德)
(宗憲宗實錄偕又撰文宗實錄蔣氏三世踵脩國史世稱良筆)陳夀之流(敬播撰高祖實錄興)
(創業盡貞觀十四年至是又撰太宗實錄訖二十三年房玄齡嘗稱播陳夀之流)竄無完篇
(韓愈為順宗實錄議者閧然不息卒竄定無完篇)萬世公論(元仁宗諭省臣曰翰林集賢儒)
(臣朕自選用汝等毋輙擬送人言御史臺任重朕謂國史院尤重御史臺是一時公論國史院是萬世公論)
佞史謗書(陸佃以脩撰神宗實錄徙禮部數與史官范祖禹黃庭堅争辨大要多是安石為之)
(晦隐庭堅曰如公言蓋佞史也佃曰盡用君意豈非謗書乎)稱故事以折之(初太宗有)
(畜犬甚馴常在乘輿左右及崩鳴號不食因送永熙陵寢李至嘗詠其事欲錢若水書之若水不從吕端雖為)
(監脩以不蒞局不得署名至抉其事以為專美若水稱詔旨及唐朝故事以折之時議不能奪)援詔
令以廷諍(錢若水又重脩太宗實錄参以王禹偁李宗諤梁顥趙安仁未周歲畢安仁時為宗正卿)
(上言䕫王於太宗屬當為兄實錄所紀繆誤若水援國初詔令廷諍數四乃定)召脩實錄(太宗)
(以太祖朝典策未備乃召范杲于濠州杲聞命喜甚以為將加優擢晨夜趨進至宋州遇朗州通判錢熙杲問)
(以朝議將任僕何官熙言重脩太平實錄耳)乞脩實錄(仁宗初太后臨朝夏竦在外急於進)
(取乞與脩真宗實錄不報)徵山林遺逸之士(洪武間上謂廷臣曰近克元都得元十三)
(朝實錄史所以勸懲不可廢乃詔李善長宋濓為總裁徵山林遺逸之士汪克寬等十六人同纂脩)
寳訓
增皇祖有訓聖謨洋洋嘉言孔彰聰聽祖考之彝
訓率乃祖文王之彝訓赤刀大訓弘璧琬琰在西
序用答揚文武之光訓(並書)訏謨定命遠猷辰告(詩)
大君有命開國承家小人勿用(易)帝範十二篇(唐太)
(宗作以賜太子)三朝寳訓(宋仁宗時吕夷簡上)法寳新錄(吕夷簡上景祐法寳)
(新錄)𫝊法寳錄(神宗時蔡確参定編脩)祖宗家法(哲宗御邇英閣召宰執講)
(讀官讀寳訓至漢武帝籍南山為上林苑仁宗曰山澤之利當與衆共之何用此也丁度曰臣事陛下二十年)
(每奉德音未始不及于憂勤此蓋祖宗家法爾)事親之法(吕大防因推廣祖宗家法以進曰自)
(三代以後惟本朝所立家法最善臣請言其略自古人主事母后朝見有時如漢武帝五日一朝長樂宫祖宗)
(以來母后皆朝夕見此事親之法也)事長之法(前代大長公主用臣妾之禮本朝必先致恭仁)
(宗以姪事姑之禮見獻穆大長公主此事親之法也)治内之法(前代宫闈多不肅宫人或與廷)
(臣相見唐入閤圖有昭容位本朝宫禁嚴密内外整肅此治内之法也)待外戚之法(前代)
(外戚多預政事常致敗亂本朝母后之族皆不預政此待外戚之法也)尚儉之法(前代宫室)
(多尚華侈本朝宫殿止用赤白此尚儉之法也)勤身之法(前代人君雖在宫禁出輿入輦祖宗)
(皆步自内廷出御後殿豈乏人力哉亦欲涉歴廣庭稍冐寒暑此勤身之法也)尚禮之法(前代)
(人君在禁中冠服尚簡祖宗以來燕居必以禮竊聞陛下昨郊禮畢具禮謝太皇太后此尚禮之法也)
寬仁之法(前代多深於用刑大者誅戮小者遠竄惟本朝用法最輕臣下有罪止于罷黜此寬仁之)
(法也至於虛己納諫不好畋獵不尚翫好不用玉器不貴異味此皆祖宗家法足以致太平者陛下不湏遠法)
(前代但盡行家法足以為天下哲宗甚然之)節費(王巖叟嘗侍邇英進讀寳訓至節費巖叟曰凡)
(言節用非偶節一事便能有濟當每事以節儉為意則積久累日國用自饒)知人(又讀仁宗知人)
(事巖叟曰人主嘗欲虛心平意無所偏係觀事以理則事之是非人之邪正自然可見)多識典
章(高宗朝曾幾承平時為館職去三十八年而復至多識前輩言行臺閣典章詔脩神宗寳訓書成帝稱善)
講求謨訓(光宗立余端禮言夀皇睿謨聖訓仁政善教所當施於天下者願與二三大臣朝夕)
(講求而力行之)仁厚發為英明(鄭清之進讀仁皇訓典謂仁宗之仁厚發為英明故能脩)
(明紀綱而無寬弛不振之患)英明本於仁厚(又言孝宗之英明本於仁厚故能涵養士)
(氣而無矯厲峭刻之習)戒子篇(太宗)字民訓(理宗)寬恤詔令(孝宗)
寳訓要言(王洙讀寳訓要言於邇英閣)三朝聖訓(金章宗時右補闕請𩔖集)
(太祖太宗世宗三朝聖訓以備觀覽從之)皇圖大訓(元泰定帝時司天監紐澤許師敬編𩔖帝)
(訓成請經筵進講仍俾皇太子觀覽後更名曰皇圖大訓)陳說明訓(元文宗詔虞集等曰自惟)
(早歲䟦涉艱阻視我祖宗既乏生知之明豈能周知故立奎章閣置學士員日以祖宗明訓古昔治亂得失陳)
(說於前使朕樂於聽聞卿等其推所學以稱朕意)金匱寳訓(元英宗會諸王於大明殿詔拜)
(珠進讀太祖金匱寳訓威儀整暇語音明暢莫不注目竦聽)昭鑒錄(明太祖訓戒太子嘗命采)
(經𫝊格言為書名曰儲君昭鑒錄至成祖命稍充廣之益以太祖聖謨大訓以為子孫萬世帝王之法)
祖訓錄(共目十有三上自為序仍命宋濓序之)皇明寳訓(太祖又擇言行之大者為)
(皇明寳訓五卷)文華大訓(明憲宗製文華大訓成命詹事彭華等進講東宫每起立拱聽)
記注一
增唐書曰褚遂良兼知起居注太宗曰卿記起居大抵
人君得觀之否對曰今之起居古左右史也善惡必記
戒人主不為非法未聞天子自觀史也帝曰朕有不善
卿必記邪對曰守道不如守官臣職載筆君舉必書劉
洎曰使遂良不記天下之人亦記之矣又曰太宗曰
朕行有三一監前代成敗以為元龜二進善人共成政
道三斥遠群小不受讒言朕能守而勿失亦欲史氏不
能書吾惡也又曰杜正倫知起居注帝嘗曰朕坐朝
不敢多言必待有利於民乃出諸口正倫曰臣職左史
陛下一言失非止損百姓且筆之於書千載累德帝說
通鑑曰太宗謂監脩國史房玄齡曰朕之為心異於
前世帝王欲自觀國史知前日之惡為後來之戒玄齡
乃與許敬宗等刪高祖今上實錄上之上見書六月四
日事語多微隠謂曰昔周公誅管蔡以安周季友鴆叔
牙以存魯朕之所為亦𩔖是矣史官何諱焉今可削去
浮辭直書其事唐書曰永徽後左右史惟對仗承旨
仗下謀議不得聞姚璹以帝王謨訓不可闕紀請仗下
所言軍國政要宰相自撰號時政記以授史官從之時
政有記自璹始通鑑曰貞觀之制中書門下及三品
官入奏事必使諫官随之有失則匡正美惡必紀之及
許敬宗李義府用事奏事多俟仗下於御座前屏左右
密奏監察御史及侍制官遠立以俟其退諫官史官皆
随仗出仗下後事不復預聞及宋璟為相欲復貞觀之
政令史官随宰相入侍羣臣事非秘密者皆令對仗奏
聞史官自依故事唐書曰文宗與宰相議政適見鄭
朗執筆螭頭下謂曰向所論事亦記之乎朕將觀之朗
曰臣執筆所書者史也故事天子不觀史昔太宗欲觀
之朱子奢曰史不隠善不諱惡自中主而下或飾非護
失見之則史官無以自免且不敢直筆褚遂良亦稱史
記天子言動雖非法必書庶幾自飭帝悅謂宰相曰朗
援故事不畀朕見起居注可謂善守職者然人君之為
善惡必記朕恐平日言之不協治體為將來羞庶一見
得以自改朗遂上之又曰帝索起居注魏謩奏古置
左右史書得失以存鑒戒陛下所為善無畏不書不善
天下之人亦有以記之帝曰不然我既嘗觀之謩曰向
者取觀史氏為失職陛下一見則後來所書必有諱屈
善惡不實不可以為史且後代何信哉乃止又曰大
中時裴休奏言宰相論政上前知印考次為時政記所
論非一詳已辭略他議事有所闕史氏莫能詳請宰相
人自為記合付史官詔可宋史曰太祖七年知制誥
扈蒙上言昔唐文宗每召大臣論事必命起居郎起居
舍人執筆立於殿側以紀時政故文宗實錄稍為詳備
至後唐明宗亦命端明殿學士及樞密直學士輪脩日
歷送史官近來此事都廢每季雖有内殿日歷樞密院
錄送史館然所記者不過臣下對見辭謝而已帝王言
動莫得而書緣宰相以漏泄為虞昩於宣播史官疏遠
何得與聞自今凡有裁制之官優䘏之令發自聖衷可
書簡策者並委宰臣及參知政事每日輪知抄錄以備
史官撰集從之又曰程琳脩真宗實錄而大中祥符
以來起居注闕琳追述上之遂脩起居注又曰韓維
同脩起居注侍邇英講英宗初免喪簡默不言維疏言
邇英閣者陛下燕閒之所也侍於側者皆獻納論思之
臣可以博咨訪之義窮仁義之道究成敗之原今禮制
終畢臣下傾耳以聽玉音臣請執筆以俟又曰神宗
元豐時王存為編脩官脩起居注時起居注雖日侍而
奏事必禀中書俟旨存乞復唐貞觀左右史執筆随宰
相入殿故事神宗韙其言聽直前奏事自存始也又
曰徽宗時以天暑令記注官卯漏正即勿奏事仍具為
令周常言本朝記注𩔖多兼諫員故凡言動得以所聞
見論可否神宗時脩注官雖不兼諫職亦許以史事於
崇政殿延和殿直前陳述陛下於炎曦可畏之候暫停
進對亦人情之常若著為令則必記於日錄𫝊之史筆
使後人觀之將以為倦於聽納而忘先王之美事矣事
遂寢又曰隆興時胡銓擢起居郎論史官失職者四
一謂記注不必進呈庶人主有不觀史之美二謂唐制
二史立螭頭之下今在殿東南隅言動未嘗得聞三謂
二史立後殿而前殿不立乞於前後殿皆分日侍立四
謂史官欲其直前而閤門以未嘗預牒以無班次為辭
乞自今直前言事不必預牒閤門以有無班次為拘詔
從之又曰孝宗踐阼先是左右史久不除並記注壅
積周必大請言動必書兼脩月進乃命必大兼編𩔖聖
政所詳定官遼史曰遼聖宗詔脩日歷官毋書細事
金史曰世宗謂宰臣曰海陵時脩起居注不任直臣
故所書多不實可訪求得實詳而錄之參政孟浩進曰
良史直筆君舉必書自古帝王不自觀史意正在此
又曰一日世宗屏侍臣與宰臣議事記注官亦退上曰
史官記人君善惡朕之言動及與卿等所議皆當與知
其於記錄無或有隠可以朕意諭之元史曰英宗時
御史李端言朝廷雖設起居注所錄皆臣下聞奏事目
上之言動宜悉書之以付史館從之通紀曰洪武七
年命詹同宋濓等纂脩日歷成凡一百卷又曰詞林
記曰太祖初建國首設起居注以魏觀宋濓為之日侍
左右記言動洪武十四年定起居注秩從七品單仲祐
詹同嘗任焉其後竟廢令翰林院史官兼之每朝則立
班記事入館則載筆以從書動以為日歷書言以為寳
訓永樂洪熙間王直在翰林猶從事於記注宣德後寖
以廢矣成化弘治中臣僚累建言欲復起居注之舊或
欲即命史官記時政於其中如宋朝政房之制皆未舉
行
記注二
增天子動則左史書之言則右史書之(禮記)國有簡冊
君舉必記言動之微可不慎歟(唐魏知古言)史官惟詢采
二史不注起居(唐劉知幾言)記言動不敢侵官(唐文宗嘗敕魏謩曰)
(事有不當母嫌論奏謩曰臣頃為誎臣故得有所陳今則記言動不敢侵官)立侍(宋初記注官與)
(講讀諸儒皆得侍坐邇英閤石揚休奏脩起居注官記言動當立以侍從之)召侍經筵(宋仁)
(宗初視事退御邇英閤召侍臣講讀而脩起居注官獨先出賈黯言召臣下訪對動關政體而史臣不得預聞)
(請并召侍經筵詔許之)分立殿上(宋王介寧宗末除起居舍人言本朝循唐入閤之制左右)
(史不立前殿若御後殿則立朵殿下何所聞見而脩起居注乎乞依歐陽脩王存胡銓所請分立殿上)
留身奏事(宋舊制脩注官經筵官許留身奏事而近例無有高宗時洪遵請復舊制從之)操
筆赤墀下(唐鄭覃曰記注操筆赤墀下所書為後世法)執筆螭頭下(見記注一)
(唐文宗)老儒恬退(宋仁宗時初脩起居注缺中書舍人彭乘在選中帝指乘曰此老儒也雅)
(有恬退名無以易之)謹厚長者(金世宗嘗顧脩起居注王崇璧曰斯人謹厚長者故置諸左右)
(欲諸臣效其為人也)解其記注(宋仁宗言馮京亦何罪但解其記注旋復之)記注
與制誥為隣(宋英宗在藩邸時聞蘇軾名及即位欲以唐故事召入翰林知制誥宰相韓琦曰軾)
(之才遠大器也他日自當為天下用要在朝廷培養之今驟用之則天下之士未必以為然英宗曰且與脩注)
(如何琦曰記注與制誥為隣未可遽授不若於舘閣中近上帖職與之乃召試入史館)書之起
居注(宋余靖言嘗有吕覺以治獄賜對祈易章綬陛下諭之曰朕不欲因鞫囚與人恩澤覺退以告臣臣)
(書之起居注)書之時政記(宋御史蕭之敏劾虞允文允文上章待罪孝宗過德夀宫太上)
(曰采石之功之敏在何許上為出之敏允文言之敏端方請召歸以闢言路上謂其言寬厚命曾懷書之時政)
(記)邇英延義記注(宋景祐中置崇政殿說書賈昌朝誦說明白帝多所質問昌朝請記)
(錄以進賜名邇英延義記注後罷)邇英記注(宋高宗時洪遵直學士院帝曰卿再登三館常)
(典書命今以脩注處卿遂拜起居舍人以經筵官除罷及封章進對宴會錫予講讀問答等事萃為一書名之)
(曰邇英記注)祥曦記注(乾道二年洪邁為起居舍人言起居註皆据諸處關報始加脩纂雖)
(有日歴時政記亦莫得書景祐故事有邇英延義二閣記注今廢不續陛下言動皆罔聞知恐非命侍本意乞)
(今講讀官自今各以日得聖語關送修注官令講筵所牒報使謹錄之因今所御殿名曰祥曦記注制可)
聖政日歷(宋孝宗上太皇聖政日歷於德夀宮)夀皇日歷(光宗上夀皇日歷於重華)
(宫)
興造
原匠人建國辨方正位體國經野(並周禮)始建城市
而營宮室水地以縣(周禮注曰於四角立植而縣以水望其高下高下既定乃為位)
(而平地)置𣙗以縣眡以景(周禮注曰𣙗古文臬假借字於所平之地中央樹八尺之)
(臬以縣正之眡之以其景將以正四方也)識日出之景(周禮曰為規識日出之景與日入之)
(景)晝参日景夜考極星(周禮)揆之以日(毛詩)規天矩
地(張衡)審曲面勢右社稷而左宗廟(禮記)九經九緯
經涂九軌(周禮注曰經緯謂涂也經緯之涂皆容方九軌疏曰九經九緯者南北之道為經東西之)
(道為緯)左祖右社面朝後市(周禮注曰王宮所居也宗祖廟面猶鄉也王宮當中)
(經之涂也)室度以几堂度以筵(堂脩七尋三尺)宮中度以尋野
度以步涂度以軌内有九室九嬪居之外有九室九
卿朝焉(並周禮)宮隅七雉城隅九雉(周禮注曰宫隅城隅謂四角浮思也)
(雉長三丈高一丈)環涂七軌野涂五軌(周禮疏曰環涂謂遶城道如環然謂之環)
(也野涂國外謂之野)經之營之庶民攻之不日成之經始勿亟
庶民子來築室百堵縮版以載作廟翼翼捄之
陾陾度之薨薨築之登登削屢馮馮百堵皆興鼛鼓弗
勝廼立臯門臯門有伉廼立應門應門將將俾立
室家廼立冡土(並詩)疏龍首以抗殿(張衡)既新作於
迎風增露寒與儲胥(張衡)增土階茅茨唐堯以昌始
皇興阿房而秦禍烈文帝惜露臺而漢祚永(唐薛收言)
規構鴻侈(隋楊素營仁夀宫規構鴻侈)營繕相繼(唐太宗時翠微玉華營繕相繼)
軍營馬監靡不恢崇佛寺道宮悉皆輪奐(宋太宗時田錫)
(言)趨末棄本(唐景雲初作金仙等觀韋凑以為方農月興土雖貲出公主然高直售庸則農)
(人捨耕取顧趨末棄本恐天下有受其飢者)以夜繼晝(宋丁謂營玉清昭應宫令以夜繼晝)
(每繪一壁給二燭)登洛北絶岸延眺良久(唐高宗營東都乃登洛北絶岸延眺)
(良久詔即其地營上陽宫)卜鍾山之陽定作新宫(明太祖命劉基卜地定作新宫)
(於鍾山之陽增築新城延亘周圍凡五十餘里)止從儉素(金天眷元年命少府監盧彦倫營建)
(宫室止從儉素)朴素不飾(明太祖新内三殿成曰奉天華蓋謹身左右樓曰文武殿後為宮前)
(曰乾清後曰坤寧六宫以次序列皆朴素不為飾)陂池臺榭皆深宮複禁(唐狄)
(仁傑曰古天子陂池臺榭皆深宫複禁不欲百姓見之)武功舊第纔蔽風雨(唐蔣)
(世長侍宴披香殿謂太宗曰陛下武功舊第纔蔽風雨耳)閱實工徒(隋崔善為督工徒五百營)
(仁夀宫總監楊素索簿閱實善為執板暗唱無一差繆)匿匠樓下(宋張商英為相勸徽宗息)
(土木嘗葺升平樓戒主者張丞相導騎至必匿匠樓下過則如初)書尚書無逸於二
閣(宋仁宗置邇英延義二閣寫尚書無逸篇於屏)書大學衍義於兩廡(明太祖命)
(侍臣書大學衍義於兩廡壁間曰前代宫室多施繪畫今用此朝夕觀覽豈不愈於丹青乎)
遷都一
原帝王世紀曰帝顓頊始都窮桑後徙商丘又曰武
王代殷以木承水自酆徙都鎬史記曰成王少周公
攝行政管叔蔡叔羣弟疑周公與武庚作亂周公奉成
王命誅武庚殺管叔放蔡叔以微子啟代殷後國於宋
周公行政七年成王長周公反政成王北面就羣臣之
位成王在豐使召公復營洛邑如武王之意卒營築居
九鼎焉曰此天下之中四方入貢道里均吳志曰黃
初二年孫權自公安郡都鄂改名武昌又曰黃初元
年四月祭南郊即皇帝位遷都建業通鑑曰後魏
主以平城地寒將遷都洛陽恐群臣不從乃大舉伐齊
行至洛陽戎服乘馬而出諭群臣曰朕世居幽朔欲南
遷中土苟不南伐當遷都於此舊人雖不欲内徙而憚
於南伐遂定遷都之計金史曰海陵貞祐二年詔遷
都燕京有司圖上燕城宫室制度營建陰陽五姓所宜
海陵曰國家吉凶在德不在地使桀紂居之雖卜善地
何益使堯舜居之何用卜為又曰貞元元年以遷都
詔中外改燕京為中都府曰大興又曰金宣宗决意
南遷五月遂發中都七月車駕至南京高琪請脩南京
裏城又曰左司諫僕散毅夫乞更開封府號賜美名
以尉氏縣為刺郡雎州為防禦使與鄭延二州左右前
後輔京師上曰山陵在中都朕豈樂久居此乎元史
曰世祖在潛邸嘗從容語巴圖魯曰今天下稍定我欲
勸主上駐蹕回鶻以休兵息民何如對曰幽燕之地龍
蟠虎踞形勢雄偉南控江淮北連朔漠且天子必居中
以受四方朝覲大王果欲經營天下駐蹕之所非燕不
可世祖憮然曰非卿言我幾失之後世祖至開平即位
遂定都於燕嘗曰朕居此以臨天下巴圖魯力也又
曰世祖初命劉秉忠相地於桓州東灤水北建城郭於
龍岡三年而畢名曰開平繼升為上都而以燕為中都
四年又命秉忠築中都城始建宗廟宫室八年建國號
曰大元而以中都為大都通紀曰永樂十四年將建
北京宫殿命羣臣會議於是文武羣臣䟽言北京為上
龍興之地北枕居庸西峙太行東連山南南俯中原沃
野千里山川形勝宜興工營建以為子孫萬世帝王之
業從之明紀事本末曰永樂十八年九月北京宫殿
垂成詔以明年正月朔御新殿乃命召太子太孫於京
師
遷都二
原少昊徙曲阜(帝王世紀)盤庚遷於殷不常厥邑於今五
邦古我先王將多前功(書)匪亟其欲遹追來孝作
邑于豐宅是鎬京(並詩)召公相宅周公成周維龜正
之武王成之卜云其吉終焉允臧(並詩)非敢違卜用
宏兹賁(並書)度其夕陽度其鮮原廼陟南岡廼
覯于京(並毛詩)廼正厥位奠厥攸居建城市營宫
室太史抱法(周禮)永命新邑安定厥邦永建乃
家四方和會(並書)四方入貢(史記)民利用遷(書)增
周之失計未有如東遷之甚者(宋靖康金兵薄城下唐恪議留太子居守而西)
(幸洛帝將從之何[桌-日+(ㄇ@(人人))]言不可乃止)永嘉不幸暫都江左方當蕩平
區宇旋軫舊京(晉王述折桓温)宣宗南渡棄厥本根宣宗
南播疆宇日蹙(金史)欲據山河之勝而去冗兵循周漢
故事以安天下(宋太祖如西京欲留都洛陽羣臣與晉王光義切諫上曰吾將西遷者欲據山)
(河之勝而去冗兵循周漢故事以安天下也晉王又曰在德不在險帝曰晉王之言固善不出百年天下民力)
(殫矣遂還)與大臣密議數月而行(明永樂十九年遷都北京四月奉天謹身華蓋)
(三殿灾主事蕭儀言遷都非便上震怒誅之既而科道上言朝廷不當輕去金陵建都於燕故有此變上曰方)
(遷都時朕與大臣密議數月而行非輕舉也言者因劾部院大臣上命言官與大臣午門對辨尚書夏原吉奏)
(曰言官職當言路應詔陳言皆當臣等備員大臣不能協贊大議臣等合當有罪上乃兩釋之)
教化
原聖人以神道設教(詳帝治)先王觀民設教(易)風以動
之教以化之垂世立教(孔安國詩序)垂裕後昆(書)
宓犧神農教而不誅黃帝堯舜誅而不怒(周書)三皇
設言民不違五帝畫像世順機(何休公羊)開物成務(易)
克綏厥猷(書)成天之道(禮記)取地之財(大戴禮)式
和民則式化厥訓歛時五福敷佑四方(並書)天
之牖民(詩)因民為制(周制)肇脩人紀(書)長育人材
(詩序)則山高以居賢依巽風以善俗範圍天地之化
而不過曲成萬物而不遺化而裁之謂之變推而行
之謂之通通其變使民不倦神而化之使民宜之(並易)
(繫)章善癉惡樹之風聲(書)並建聖哲樹之風聲(左氏)
著之話言(左𫝊)教之道藝(周禮)章善癉惡以示民厚
(禮記)四方風動惟乃之休(書)天地尊化(風俗通)教思
無窮(易)有卷者阿飄風自南(詩)教之防利告之訓
典(左氏)風以詩書以禮教親則民不怨(周禮)以樂教
和則民不乖以儀辨等則民不越以俗教民則民
不偷以刑教中則民不虣以誓教䘏則民不怠
以度教節則民知足以世事教能則民不失職以
賢制爵則民慎德以勲制禄則民興功(並周禮)每歲
孟春以木鐸徇于路(書)正月朔日布王治於天下(周禮)
教民播種(淮南)教民耕農(古史考)教民食糓(賈誼新書)
神農作教(管子)燧人教漁(尸子)虙犧教獵(尸子)教民漁
田(越絶)教民巢居(顔峻始學篇)節水火(大戴禮)化腥臊(韓子)
養才以任地履時以象天(大戴禮)教化若神(淮南子)
化如神明(劉邵七萃)加于百姓刑于四海(孝經)休風偃物
淳化元通(王粲七釋)行于江漢(詩)聲暨海外(七釋)刑于
寡妻至于兄弟詒厥孫謀以燕翼子(並詩)有典有則
詒厥子孫(書)聖有謨訓明徵定保(書)德音孔昭視
民不恌追琢其章金玉其相(詩)增王者以教化為
大務(董仲舒策)民至愚而神(元王恂言於世祖)吾不之疑則反
覆化為忠厚(同上)久安之民驕佚驕佚則難教經亂
之民愁苦愁苦則易化五帝三王不易民而化湯
武承大亂之後身致太平(唐魏徵言於太宗)民力息則生養
遂生養遂則教化行而風俗美(元大德時吳元珪言)治國之
要教化為先教化之道學校為本(明太祖諭)致治在於
善俗善俗本於教化教化行雖閭閻可使為君子教
化廢雖中材或墜於小人(同上)方今承平之際正宜講
究此事(金章宗時戶部尚書鄧儼等言)不明教化不知禮義(明太祖諭劉基)
列聖所循皆尚德教(唐權德輿對憲宗)宜以祖考躬行之
教為法(宋張綱對徽宗)躬履節儉以示四方(宋孝宗時周淙知臨安府上言)
風化必自近始(同上)教化之行當自貴近始(金世宗諭廷臣)
人皆以教化為餘事(金章宗時宰臣言今之察舉官吏者多責近效以幹辦為上其)
(有秉心寬厚欲行教化者輙謂之迂闊故人皆以教化為餘事此孝弟所以廢也若諭所司官吏有能務行德)
(化者擢而用之則教化可行孝弟可興矣)儒者所以隆孝悌而敦風俗(唐明)
(宗言)敦朴素革浮偽過行者被嗤於鄉不眤者
蒙擯於親(唐太宗時高馮言)禁喪葬作樂(宋太宗太平興國六年)戒
飭風俗禁民奢侈(宋光宗詔)定制度辨上下服用居室
各有差等抑昏喪過度之禮禁追逐無名之費(金章)
(宗時宰臣集議)脩學校崇經術旌節孝使士不趨於文華
重農桑寬賦稅省徭役禁游惰則民力紓不趨於浮偽
(元世祖時姚樞言)月朔讀法(明洪武二年命郡縣長吏月朔會民讀法)分教郡
國(明太祖以北方喪亂之後命選國子生往各郡分教)社學師儒(各詔天下閭里皆立社學)
(延師儒教子弟)大誥三篇訓化民俗(明太祖倣成周大誥之製以訓化民俗取當世)
(事之善可為法惡可為戒者著為條目既而又續為一篇以申其意使民觀感知所勸懲自是民之作非者鮮)
(從化者多故又作三篇其意益切至矣)家識慈孝人知廉恥(唐太宗時高馮言)
士敦操尚鄉恥輕薄(宋文帝元嘉之政)識朕此懷務相安
養海内之人皆為兄弟(唐太宗詔勞刺史陳君賓)江左風俗於
斯為美(宋文帝)孝友儉讓近於淳古(宋太宗時陳旭十三世同居)
民間風俗聞稍淳儉(金世宗言)刲股割肝咸見慶賞數
世同居輙復其家孝義所感醴泉甘露芝草異木之
瑞史不絶書(宋史論)本朝之化感人心之深也(唐憲宗時權德)
(輿言)宋之教化有足觀者矣(宋史論)
來遠
原懷遠以德(尚書)誕敷文德(尚書大禹)舞干羽而有苖格
(書)弗寳遠物則遠人格無怠無荒四夷來王明
王慎德四夷來賓柔遠能邇安勸庶邦(並書)柔遠能
邇以定我王(詩)惟德動天無遠不屇華夏蠻貊罔
不率俾海隅出日罔不率俾(並書)自西自東自南自
北無思不服(詩)方外百蠻無思不服(漢書)蠻夷率服
(書)蠻夷懷服(大戴禮)遠夷稽顙(續漢書)蠻夷皆服(吕氏)
(春秋)夷狄思慕(司馬相如喻蜀書)隣國襁負歸德(尚書中候)四
方襁負而至駿奔稽顙委質重譯(張景陽七命)諸侯同
日貢者五百國(帝王世紀)桀無道囚湯後釋之諸侯八譯
來者六國(尚書大𫝊)遠方來譯至者十六國(帝王世紀桑榖合生)
四方來附(詩)一時歸湯(帝王世紀一時歸湯者三十六國)通道百
蠻(國語武克殷)肅清萬里(晉陽秋高祖伐公孫)庶邦丕享(書)不
遐有佐(詩)近者悅遠者來(論語)幽邦肆險遠國亡遐
(應瑒華林園詩)延頸舉踵向風慕義(司馬相如喻巴蜀檄)心歌腹詠
樂在歸附(胡綜為吳質作降文)日月所照莫不砥屬(詳帝功)風
雨所至莫不從助(史記五帝本紀)密須歸文王(吕氏春秋)夙沙
歸炎帝(帝王世紀神農氏)匈奴來朝(漢書宣紀)鮮卑送璽(晉中興書)
(元帝大典)竒肱車至(括地圖)肅慎來貢(書)僬僥貢沒羽
(帝王世紀)濊貉貢良弓(典論)西戎獻劒(列子周穆王征西戎西戎獻昆吾之)
(劒)西戎獻桮(十洲記云周穆王征西戎獻桮是百玉之精)西旅獻獒(書)
越裳貢雉(史記周本紀越裳貢白雉)倭王獻錦(魏志景初中倭奴王國獻文錦)
獻吉光毛裘(武帝天漢三年西域國王獻吉光裘)火浣以示百寮(魏志)
(齊王芳即位西域重譯獻火浣布詔大將軍太尉臨試以示百寮)楛矢陳於玉階(王沈)
(賀肅慎貢獻表)增德禮形則遠者來格(唐魏徵言)脩政事則遠
人來歸(宋吕蒙正言)民既安利則人斂袵而至以德懷
遠以惠利民則遠人之歸可立而待(宋張齊賢言)殊方異
俗相率向化(宋趙普言)懷荒振遠諭以賞格(宋太宗時楊億議棄靈州)
遠人來歸宜有旌異(明成祖諭)與民休息遣使往來(宋太)
(祖)聲教遠被自當來賓脩文德以來遠無鈍兵
而挫銳(宋太祖時田錫言)示綏懷萬國之心用駕馭四夷
之策(同上)垂天覆之仁假來王之便(宋真宗時朱允符言)不
使北面則遠方何所瞻仰(唐高祖時高麗貢方物帝欲讓而不臣温彦博曰遼東本)
(箕子國漢元菟郡不使北面則遠方何所瞻仰)二歲一進此非所以來遠人
(宋神宗時令洮河諸國限二歲一進游師雄曰如此非所以來遠人也)王會圖(唐太宗時遠方)
(朝貢甚衆服裝詭異命顔師古作王會圖以示後)西州程(宋太宗太平興國間高昌國遣使朝)
(貢太宗以遠人輸誠遣王延德使焉雍熙二年使還撰西州程記以獻)仙晨帝所(隋煬帝在)
(東都以外國朝貢踵至悉召天下竒倡怪伎大陳端門前曳錦穀珥金琲者十餘萬百官都人列繪褸幔閣夾)
(道被服光麗廛邸皆供帳池酒林胾在所令邀飲食蠻夷嗟咨謂中國為仙晨帝所)玉帛風雲
(明永樂時上幸東苑觀擊毬射柳聽文武羣臣外國朝使及在京耆老聚觀上顧皇太孫曰可謂萬方玉帛風)
(雲會矣)漢文帝却千里馬晉武帝焚雉頭裘(唐魏徵語)
葱嶺以東皆奉貢贄(唐高祖)西域諸國來朝獻地(隋煬帝)
諸蕃畢集洛陽(同上)四國扈從東封(唐明皇封泰山新羅百濟儋羅)
(倭四國畢赴)不受康國内附(唐太宗時康國求内附上謂招來絶域靡費百姓謝不受)
交趾獻前貢物(元世祖將征交趾丞相博果密曰不如遣一介之使諭以禍福彼能悔過)
(自新則不煩兵而下矣帝從之於是交趾感懼遣其王等詣闕謝罪盡獻前六歲所當貢物)大小
遠邇悉奉琛幣東逾遼水重譯來附西南極遠之
國俱來朝受封爵(明成祖)
御定淵鑑𩔖函卷五十三
