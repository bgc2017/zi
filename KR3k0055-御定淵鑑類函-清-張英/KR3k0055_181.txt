欽定四庫全書
御定淵鑑𩔖函卷一百七十六
禮儀部二十三(天子納后子冊妃嬪冊拜皇太)
天子納后一
原遂皇氏始有夫婦之道(人皇氏)伏羲氏制嫁娶以儷皮
為禮五帝馭時娶妻必告父母夏氏親迎于庭殷迎于
堂周制限男女之歲定婚姻之時(媒氏云婚姻之時即仲春之月)親迎
于戶(何休曰後代漸文而迎于戶示其親)六禮之儀始僃天子聘女納徵
加榖珪(鄭康成云納徵加于束帛賈公彦曰士以上皆用元纁束帛天子加以榖珪也)靈王求
婚于齊遣使(稱制)拜后(靈王求婚于齊大夫晏桓子對曰夫婦所生若而人姑姊妹則稱先)
(守某公之遺女若而人此則天子之命自得下逹臣下之荅徑自上通故遣使稱制拜后)魯桓公八
年祭公來遂逆王后于紀(祭公諸侯為天子三公者也王使魯主婚故祭公來受命)
(而迎也天子無外故稱王后矣春秋左氏說王者至尊無敵無親迎之禮諸侯禮合親迎有故則使上卿迎之)
(也祭公迎之王后未至京師稱后知天子不行而禮成也公子翬如齊逆女春秋不譏知諸侯有故得使卿逆)
公羊說天子至庶人皆親迎左氏說王者至尊無敵體
之義不親迎鄭康成駁之曰文王親迎于渭則天子親
迎也天子雖尊其加于后夫婦也夫婦無判禮同一體
所謂無敵豈施于此哉禮記哀公問曰冕而親迎不已
重乎孔子對曰合二姓之好以繼先聖之後以為天地
宗廟社稷之主君何謂己重乎此言繼先聖之後以為
天地之主非天子則誰乎是鄭以天子當親迎也杜元
凱以為天子不親迎按春秋祭公逆王后于紀傳曰禮
也劉夏逆王后譏卿不行皆不譏王不親行明是天子
不當親迎也文王之迎大姒身為公子迎在殷代未可
據此以為天子之禮孔子之對哀公自論魯國之法魯
以周公之禮得郊祀上帝故以先聖天地為言耳非說
天子之禮漢惠帝納后納采鴈璧乘馬束帛聘黃金
二萬斤馬十二匹(吕后為惠帝娶魯元公主女故特優其禮)平帝立王莽納
女為后以固權遣宗正劉宏尚書令平晏納采太師孔
光大司徒馬宫等四十九人賜皮弁素積(皮弁鹿皮為冠也素積以)
(十五升布為衣素積以為裳)以禮雜卜筮太牢告宗廟封后父百里
尊而不臣有司奏故事聘皇后黃金二萬斤為錢一萬
萬莽深辭讓受四千萬而以其三千三百萬予十一媵
家有詔復益二千三百萬合為三千萬莽復以其千萬
分予九族貧者遣甄豐奉璽綬拜帝母衞姬為中山孝
王后四年春遣大司徒宫等奉乘輿法駕迎皇后于安
漢公第授皇后璽紱(顔師古曰紱所以繫璽)登車稱警蹕便時(取日)
(時之便)上林延壽門入未央宫前殿羣臣就位行禮大赦
天下益封安漢公地滿百里賜迎皇后及行禮者三公
以下宰執皆增秩賜金帛各有差皇后立三月以禮見
高廟尊父號曰宰衡位在諸侯王上(王莽篡位後聞劉伯升及聖公立為)
(帝莽恐欲外示安進所徵天下淑女杜陵氏女為皇后聘黃金二萬斤車馬奴婢雜帛珍寳以鉅萬計莽親迎)
(于前殿兩階間成同牢禮于西堂僃和嬪美御其和人三位視公嬪人九視卿美人二十七視大夫御人八十)
(一視元士凡百二十人皆佩印紱執弓韣月令仲春后親祀高禖乃帥嬪御禮天子所御帶以弓韣授以弓矢)
(于高禖之前求男子之祥莽故祈之韣弓衣)後漢桓帝立明年有司奏太后
曰春秋迎皇后于紀在塗則稱后今大將軍冀女弟應
紹聖善結婚之際有命旣集(桓帝為蠡吾侯梁太后徵欲與后為婚未及嘉禮會)
(質帝崩后即順烈皇后女弟)宜僃禮進徵幣請下三公太常按禮儀
奏可於是悉依孝惠皇帝納后故事聘黃金二萬斤納
采鴈璧乘馬束帛一如舊典(周禮王者以榖珪此云璧形制雖異與玉同以乘馬)
(四匹也雜記曰幣一束五兩兩五尋每端二丈)靈帝冊宋貴人為皇后天子御
章德殿軒百官陪位太尉襲使持節奉璽紱皇后北面
帝南面太尉立階下東向宗正大長秋西向宗正讀冊
畢皇后拜稱臣任位太尉授璽紱中常侍長秋太僕高
鄉侯覽長跪受璽紱奏於殿前女使授婕好長跪受以
授昭儀受長跪以帶皇后皇后伏起拜稱臣妾畢黃門
鼓吹三通鳴鼓畢羣臣以次出后即位大赦天下皇后
秩比國王即位威儀赤紱玉璽也(漢志乘輿黃赤綬四采黃赤縹紺純黃質)
(長二丈九尺九寸太子太后與乘輿同)魏制天子冊后以皮馬庭實加
榖珪齊王正始四年立后甄氏其儀不存晉武帝咸
寧二年臨軒遣太尉賈充策立皇后楊氏因大赦賜王
公以下各有差百僚上禮太康八年有司奏大婚納徵
用元纁束帛加榖珪馬二駟羊鴈酒米如故(尚書朱整議按魏婚)
(故事天子以皮馬為庭實加之以穀珪)東晉成帝咸康二年臨軒遣使
持節兼太保領軍諸葛恢兼太尉護軍孔愉六禮僃物
拜皇后杜氏即日入宫帝御太極殿羣臣畢賀(賀非禮也王者)
(婚禮禮無其制春秋祭公逆王后于紀穀梁左氏說與公羊又不同而況漢魏遺事闕略者衆晉武惠納后江)
(左又無儀注故成帝將納杜后太常華恒始與博士參定其儀據杜元凱左氏傳說主婚是供其婚禮之幣而)
(已又周靈王求婚于齊先儒以為丘明詳錄為王者婚禮故成帝臨軒遣使稱制拜后然其儀注又不具存)
康帝建元元年納后褚氏而儀注陛者不設旄頭殿中
御史奏今迎皇后依昔成恭皇后入宫御物而儀注至
尊衮冕升殿旄頭不設昔迎恭皇后惟作青龍旂其餘
皆即御物今臨軒遣使而五牛旗旄頭罼罕並出即用
舊制今闕詔曰今所以正法服升太極者以敬其始故
僃禮也今何闕所重而撤法物耶又恭后神主入廟先
帝詔后禮宜有降不宜建五牛旗旣不設五旗則旄頭
罼罕易具也又詔舊制旣難準且於今而僃亦非宜法
服儀飾粗令舉其餘兼副雜器停之穆帝永和十年臺
符問六禮版文舊稱皇帝今太后臨朝當何稱博士曹
耽云公羊傳婚禮不稱主人母命諸父為主(傳紀履緰來迎女不)
(稱使也無母辭窮乃命使者耳)太常王彪之云三傳異義不可全據今
皇后臨朝稱制文告所逹國之大典皆仰稟成命非無
外事也豈婚聘獨不通乎六禮版文應稱皇太后詔(彪之)
(又曰天子嫁女使同姓之國為主者以受體於皇極則有虧婚姻之敵禮至於迎后之制必禮成而後入雖復)
(戚屬之尊亦臣妾也天王之后寧可先之藩國然後入臨六宫乎是以祭公來迎王后于紀使我為媒不云為)
(主)符又問今后還政不復臨朝當何稱彪之云當稱皇
帝詔升平元年將納皇后何氏彪之正禮(始更大引經傳及諸故事)
(深非公羊婚禮不稱主人之義)曰王者之於四海無不臣妾雖復父兄
之親師友之賢皆純臣也夫崇三綱之始定乾坤之儀
安有天父之尊而稱臣下之命以納伉儷安有臣下之
卑而稱天父之名以行大禮遠尋古禮於義不通按咸
寧二年納悼皇后時宏訓太后臨天下而無命戚屬之
臣為武皇父兄主婚之文考咸寧故事不稱父兄師友
則咸康華恒所上合於舊也謂今納后儀制一依咸寧
故事從之(華恒定六禮云宜依舊及大晉已行之制此恒猶識前事故王彪之言從咸寧由此也唯)
(以娶婦之家三日不舉樂而咸康羣臣賀為失禮故但依咸寧上禮不復賀)其告廟六禮版
文等皆彪之所定(博士孫納云凡六禮版長尺二寸以應十二月博四寸以象四時厚八分)
(以象八節皆真書后家荅鮫脚書之)納采用鴈一頭白羊一口酒十二斛
米十二斛(文曰皇帝咨前太尉參軍都鄉侯何渾元資始肇經人倫爰及夫婦以奉宗廟天地社稷)
(謀於公卿咸以為宜率由舊典今使持節崇德衛尉領太常彪之兼宗正散騎侍郎綜以禮納采后家荅曰皇)
(帝嘉命訪婚陋族僃數采擇臣之先臣散騎侍郎準之遺女未嫻教訓衣履若人欽承舊章肅奉典制前太尉)
(參軍都鄉侯糞土臣何琦頓首稽首再拜承制)問名用鴈羊如前(文曰皇帝曰咨前某官侯)
(何兩儀配合承天統物正位於内必俟令族重申舊典今使持節某官彪之某官綜以禮問名后家荅皇帝嘉)
(命使者彪之重宣中詔問臣名族女父母所生先臣故光禄大夫雩婁侯禎之遺元孫先臣故蔡州刺史關内)
(侯惲之曾孫先臣故安豐太守關中侯叡之孫先臣故散騎侍郎準之遺女外出自先臣故尚書左丞孔胄之)
(外曾孫先臣故侍中關内侯夷之外孫女年十七欽承舊章肅奉典制前某官某侯糞土臣何琦稽首頓首再)
(拜欽承制詔)納吉用鴈羊酒如前(文曰皇帝曰咨前某官侯何人謀龜從僉曰貞吉敬)
(順典禮今使持節某官彪之某官綜以禮納吉后家荅皇帝嘉命使者彪之重宣中詔太卜元吉臣陋族卑鄙)
(憂懼不堪欽承舊章肅奉典制前某官某侯糞土臣何琦稽首頓首再拜承制)納徵用白羊一
口元纁帛二匹絳二匹絹二百匹獸皮二枚錢二百萬
玉璧一枚酒十二斛白米十二斛馬六匹(文曰皇帝曰咨某官某侯)
(何之族女有母儀之德窈窕之姿如山如河宜奉宗廟永承天祚以元纁皮馬羊錢璧以彰典禮今使持節兼)
(司徒光禄勲關内侯恪崇德衞尉領太常彪之以禮納徵后家荅皇帝嘉命使者某重宣中詔降婚卑陋命以)
(上公寵以豐禮僃物典策欽承舊章肅奉典制前某官某侯云云再拜承制詔)請期用鴈羊酒
米如初(文曰皇帝曰咨前某官某侯何謀於公卿大筮元龜罔有不臧率遵典禮今使某官彪之某官)
(綜以禮請期后家荅皇帝嘉命使者彪之重宣中詔告曰唯八月壬子可迎臣欽承舊章肅奉典制前某官某)
(侯某再拜承制詔)迎用鴈羊酒米如初(文曰皇帝曰咨前某官某侯何歲吉月令吉日)
(唯某率由典禮以迎今遣使持節兼太保侍中太宰武陵王晞迎后家荅皇帝嘉命使者晞重宣中詔令月吉)
(辰僃禮以迎上公宗卿兼至副介近臣百兩螻蟻之族猥承大禮憂懽戰悸欽承舊章肅奉典制前某官某侯)
(糞土臣某謹因使者兼某官某王晞上謹荅)北齊皇帝納后之禮納采問
名納徵訖告圓丘方澤及廟是日皇帝臨軒命太尉為
使司徒副之持節詣后行宫東向奉璽綬以冊授中常
侍皇后受冊於行殿使者與公卿以下皆拜有司僃迎
禮太尉太保受詔而行主人公服迎拜於門使者入升
自賓階東面主人升自阼階西面禮物陳於庭設席於
兩楹間童子以璽書版升主人升跪受送使者拜於大
門外有司先於昭陽殿兩楹間供帳為同牢之具皇后
服大嚴繡衣帶綬珮加幜(音景)女長御引出升畫輪四望
車女侍中負璽陪乘鹵簿如大駕皇帝服衮冕出升御
座皇后入門大鹵簿位門外小鹵簿入到東上閣施步
障降車席道以入昭陽殿前至席位姆去幜皇后先拜
後起皇帝後拜先起升自西階詣同牢座與皇后俱坐
各三飯訖又各酳二爵一卺奏禮畢后興南向立皇帝
御太極殿王公以下拜表謝又明日奉栗棗腵脩見皇
太后於昭陽殿擇日羣官上禮又擇日謁廟皇帝使太
尉先以太牢告而後徧見羣廟(通典)增唐開元禮皇帝
納后卜日告圓丘方澤如時巡告祭儀其祝文臨時撰
將行納采命太尉為使者宗正卿為使副前一日設幄
座於太極殿太樂令展宫懸於殿庭乘黃令陳車輅尚
輦奉御陳輿輦皆如元日儀其日諸衞勒所部列黃麾
仗羣官依時刻集朝堂俱就位皇帝服衮冕出即御座
侍中宣制曰納某官女為皇后命公等持節行納采等
禮黃門侍郎引主節以節授使者中書侍郎引制書案
取制書授使者使主副出乘輅僃儀仗而行鼓吹僃而
不作至於后氏大門外主人受於廟無廟者受於正寢
掌事者設神席於室戶外之西使者入由西階升於兩
楹間南面使副在使者西南主人升阼階詣使者前北
面使副取制書進授使者使者曰有制主人再拜使者
宣制畢主人降詣階前北面再拜稽首進受制書退以
授左右使副取鴈以授使者主人再拜進受鴈退以授
左右儐者引表案取表以授主人主人進授使者退復
位再拜使者及使副等降自西階出立於内門外復奉
制問名主人受鴈如納采儀禮畢主人請禮從者掌事
者徹几改設二筵降筵掌事者牽馬奉幣篚使者西階
上俱北面再拜主人奉幣篚授使者及使副還東階上
北面拜送凡六禮制書皆以版長一尺二寸博四寸厚
八分后家荅版亦如之納吉如納采儀納徵日使者
及使副至后氏大門外執事者入布幕於内門外元纁
束帛陳於幕上六馬陳於幕南執事者奉榖珪以匵掌
事者設几筵如初主人受制書訖左右受玉帛及馬於
庭其儐使者如納吉之儀請期改為告期制文曰今
使持節某官以禮告期其禮如納采儀冊后先期有
司以特牲告廟祝文臨時撰前一日守宫設使者次於
后氏大門外之西尚舍設尚宫以下次於后氏閣外其
日臨軒命使如納采之儀(太尉為正使司徒為副使)奉禮設使者位
於大門外之西東向使副及内侍位於使者之南舉冊
案及寶綬者在南持節者在使者之北使副乘輅持節
僃儀仗鼓吹僃而不作内僕進重翟以下於大門之外
諸衞令其屬布后儀仗使者曰某奉制授皇后僃物典
冊主人出迎於大門外使者入門而左持節者前導奉
冊寶案者進授使副内使受之内謁者監持入跪置於
案尚宫曰有制后再拜宣冊又再拜尚宫授后以冊受
以授司言尚服又授以寶綬受以授司寶禮畢命使
奉迎其日晡後侍中量時刻奏請皇帝服衮冕出升殿
文武官五品以上立於朝堂如常儀使主副朝服發朝
堂乘輅持節僃儀仗至后氏大門外使者降輅掌次者
延入位尚儀奏請皇后中嚴量時刻傅姆導皇后升堂
宫人等侍衞如常儀主婦出於房外文武奉迎者皆陪
立於大門外文東武西謁者引使者及使副詣大門外
位主人出北面再拜使者不荅拜謁者引使者入門而
左持節者前導使副及持案執鴈者次之主人入門而
右至内門外堂西階使者先升宣制書授鴈主人拜受
又奉表訖使者及使副降自西階以出復門外位俱再
拜曰令月吉日某等承制率職奉迎内侍入傳於司言
司言受以奏聞尚儀奏請皇后再拜主人升自東階進
誡之母誡於西階上施衿結帨腰輿進皇后升輿以降
尚宫前導六尚以下侍衞如常皇后升重翟以几姆加
幜其日内侍設皇后大次於皇帝所御殿門外之東
將夕尚寢設皇帝御幄於殿室内之奥鋪地席重茵施
屏障初昏尚食設罍洗及篚各二饌於東房西牖下罇
於室内北牖下加四爵合巹皇后重翟入大門鳴鐘鼓
(其鐘鼔所司先陳設鳴之所以聲告中外)從永巷至大次前降車入就次嚴
整訖尚宫引皇后詣殿門外之東尚儀奏請降座禮迎
皇帝降座詣門内揖后以入導后升西階入室尚食以
饌入皇帝揖后對席坐皆祭皆食三飯卒食尚食盥手
洗爵於房入室詣酒罇所酌酒進授帝后各祭酒飲訖
尚儀進受虛爵奠於坫再酳如初三酳用卺如再酳禮
畢皇帝入東房釋冕服尚宫引皇后入幄脫服皇后
至宫之日服展衣出尚宫前導升正殿兩楹間北面立
尚儀以謝表授皇后皇后置表案上再拜尚儀以表降
殿授内侍因中書以聞朝皇太后日皇后服褘衣加
首飾至皇太后閤外皇太后服褘衣首飾即御座皇后
執笲棗栗脯脩升西階北面再拜跪進奠於皇太后座
前皇太后撫之尚食進徹皇后退又再拜司設設皇后
席於戶牖之間尚食盥手洗觶酌醴皇后進北面再拜
受醴尚食薦脯醢皇后升席坐左執觶右祭脯醢以柶
祭醴三降席北面跪啐醴興再拜自西階出(文獻通考)宋
初立后妃皆不行冊禮自雍熙後乃寫告身用金華羅
紙金塗標袋有司進入近臣牧伯皇親皆脩貢禮為賀
宋舊制后妃皆寫告進入景祐元年九月甲辰立皇
后曹氏命禮院詳定冊皇后儀注(乙巳命宰臣李迪為冊禮使參政王隨副)
(之)禮院言皇后玉冊如太子制度用珉簡五十寶用金
方一寸五分高一寸文曰皇后之寶盤螭紐服以褘衣
大帶玉珮雙綬十一月己丑(是日冬至)行冊禮於文德殿不
立仗不設懸治平二年十一月壬申祀圓丘大赦還
御文德殿發寶冊上皇太后及冊皇后(以上玉海)元祐五
年八月太皇太后詔以皇帝納后有期令太常禮官檢
詳古今六禮沿革參考通禮典故具其節文著為成式
者先是太皇太后諭宰臣呂大防等曰皇帝將納后天
聖景祐故事止降進冊未嘗御殿禮甚簡略大防等請
退而討論遂降是詔又詔翰林學士御史中丞兩省給
舍與禮部太常寺官同詳議六年八月三省樞密院言
納后六禮命使納采問名納吉納成告期差執政官攝
太尉充使侍從官或判宗正官攝宗正卿充副使以舊
尚書省權為皇后行第納采問名同日次日納吉納成
告期納成加榖珪請期依開寶禮改為告期納采前擇
日告天地發冊命使差宰臣攝太尉執政官攝司徒前
一日告宗廟親迎依開寶通禮改為命使奉迎差宰臣
攝太尉執政官攝司徒皇帝臨軒與冊禮使副同日遣
令文武百官詣行第班迎其日皇后服褘衣乘重翟車
鹵簿以禮令由宣德門東偏門入文臣大卿監武臣正
任刺史以上宣德門外班迎詔從之時給事中范祖
禹言臨軒發冊命使奉迎及皇后入内皇帝皆服通天
冠絳紗袍於禮未隆請並服衮冕以重大昏之禮翰林
學士范百禄言昏禮下逹匪媒不克今采擇先定有命
旣集而形於麻制以后氏族姓宣告外庭方且遣使齎
制行納采問名之禮則禮文顛倒失先後之序請以降
詔之日行納采問名之禮宣制之日行納吉納成告期
之禮皆不從旣而禮部太常寺言五禮命使據開元禮
納采問名合用一使納吉納成告期各别日遣使今未
委三禮共遣一使或各遣使文武百官詣行第班迎文
臣大卿監武臣正任刺史以上宣德門外班迎緣至日
行第門外已設皇后車乘儀仗逼隘不容百官車馬其
文武百官欲並於宣德門外立班奉迎按士昏禮用鴈
所以為贄也又按曲禮凡贄天子鬯鄭康成謂天子無
客禮以鬯為贄者惟用告神今已據周禮用榖珪聘后
欲更不用鴈文德殿發制欲依發冊例立仗或正用月
朔視朝仗百官朝服詔納吉納成告期令各遣使文德
殿發制依發冊例立仗餘並從之(文獻通考)政和元年正
月詔皇后受冊陳黃麾仗重翟車小駕鹵簿紹興十
三年閏四月己丑立貴妃為皇后詔左相押麻十三日
太常定受冊儀注列黃麾仗於文德殿皇帝服通天絳
紗臨軒發冊奏乾安之樂皇后褘衣受冊於穆清殿奏
坤安之樂(乾安正安坤安等共十三曲)十七日甲辰行冊禮於文德
殿設黃麾半仗用宫架樂百官稱賀次詣内東門賀淳
熙三年九月己巳上儀注同隆興元年十一月立皇
后不設大輦用黃麾半仗陳逍遥平輦紫方繖十團扇
十二謁德壽宫乘龍飾肩輿(以上玉海)遼納后擇吉日至
日后族畢集詰旦后出私舍坐於堂皇帝遣使及媒者
以牲酒饔餼至門執事以告使及媒者入謁再拜立少
頃進酒於皇后次及后之父母宗族兄弟酒徧再拜納
幣致詞拜訖后族皆坐惕隱夫人四拜請就車后辭父
母伯叔父母兄各四拜宗族長者皆再拜皇后升車父
母飲后酒致戒辭徧及使者媒者送者發軔伯叔父母
兄飲后酒如初教坊遮道贊祝后命賜以物后族追拜
進酒遂行將至宫門宰相傳敕賜皇后酒徧及送者旣
至惕隱率皇族奉迎再拜車至便殿東南七十步止惕
隱夫人請降車負銀罌捧縢履黃道行後一人張羔裘
若襲之前一婦人捧鏡却行置鞍於道后過其上乃詣
神主室三拜南北各一拜酹酒向謁者一拜起居訖再
拜次詣舅姑御容拜奠酒選皇族諸婦宜子孫者再拜
之授以罌縢又詣諸帝御容拜奠酒神賜襲衣珠玉佩
飾拜受服之皇族迎者后族送者徧賜酒皆相偶飲訖
后坐别殿媒者傳旨命送后者列於殿北俟皇帝即御
坐選皇族尊者一人當奥坐主婚禮引后族之長率送
后者陞當奥者與媒者行酒三周命送后者再拜皆坐
終宴翼日皇帝晨興詣先帝御容拜奠酒訖復御殿宴
后族及羣臣皇族后族偶飲如初百戲角觝戲馬較勝
以為樂又翼日皇帝御殿賜后族及贐送后者各有差
皇帝御别殿有司進皇后服飾之籍遼冊后儀至日
臣僚及内外命婦詣端拱殿幕次皇帝臨軒命使發冊
使副押冊至端拱殿門外皇后出閤升座命婦合班面
殿起居皇后降坐至殿下褥位引冊入讀冊官跪讀皇
后各四拜命婦陪位者皆拜皇后升殿命婦稱賀班首
上殿致詞侍中宣荅訖班首上殿進酒皇后賜押冊使
副等酒金天德二年十月九日冊妃圖克坦氏為皇后
前一日儀鸞司設座勤政殿皇帝服通天冠絳紗袍即
座使副就受命位侍中宣制曰命公等持節授后冊寶
先是有司預僃太尉司徒本等革車鹵簿於門外俟使
副出鼓吹振作有司預供帳泰和殿設皇后座於扆前
又設受冊位於殿庭皇后常服乘龍飾肩輿至泰和殿
後閤俟冊使庭中立更禮服内侍閤門官引后出閤降
自西階左右步障繖扇從至階下望勤政殿御閤所在
立宣制再拜中書令侍中及舉捧官奉冊寶自東階升
並置於殿之前楹間去帕及蓋后又再拜捧謝表官以
表進后再拜以表付閤門官隨冊使行使副至御閤所
在復命閤門官進表近侍接入后自西階升殿中書令
讀冊侍中讀寶畢后升座合班再拜出閤門引内外命
婦陪列者以次進賀禮畢歸閤更常服宣外命婦入會
别日會羣官會妃主宗室等十一日朝永壽永寧兩宫
元冊后儀前期儀鸞司設發冊寶案於大明殿御座
前掌謁設香案於皇后殿前設冊寶案於座榻前設受
冊寶案於座榻上至期大昕引贊敘太尉以下於闕庭
各公服皇帝入大明殿升座殿前班起居如儀禮儀使
奏請發皇后冊寶謁者捧冊寶跪進捧冊寶官跪受禮
儀使引節導冊寶由正門出自露階南向立宣制太尉
以下皆再拜方輿舁以行太尉及冊寶官奉隨至皇后
宫庭皇后出閤詣褥位太尉稱制遣臣某等恭授皇后
冊寶内侍贊后三上香再拜后陞殿立於座榻前承奉
班都知唱太尉以下進冊寶捧冊寶官由正門至殿内
以冊跪置於案舉冊官取冊於匣置於盤對舉讀冊官
讀畢納冊於匣舉寶者取寶於盝對舉讀寶官讀畢納
寶於盝太尉以下皆就拜捧冊寶官以冊寶授太尉太
尉授掌謁以置於受冊寶案太尉跪致祝詞曰冊寶禮
畢伏願皇后與天同算司徒應曰如所祝就拜興太尉
進酒皇后飲畢太尉以下皆再拜還詣皇帝前奏禮畢
降詣旁折位侍儀使引導從導皇后詣大明殿前謝恩
贊拜訖掌儀導皇后升御座典引引丞相以下入起居
右丞相前進酒宣徽使奉隨至御榻前右丞相祝贊曰
冊寶禮畢臣等不勝慶忭同上皇帝皇后萬萬歲壽宣
徽使應曰如所祝(以上續文獻通考)明會典冊后之禮洪武
初不預祭告不特頒詔遣使冊立皇帝服衮冕御奉天
殿宣制禮部設龍亭儀仗大樂於奉天門外正中以竢
迎送冊寶至中宫皇后首飾褘衣出閤至中宫殿上冊
寶入尚儀引皇后降詣庭中拜受訖尚儀引皇后升座
引禮引内外命婦入各班首一人詣殿中致詞奉賀翼
日百官稱賀上表箋皇后將謁太廟皇帝先遣官用
牲牢行事告以皇后將祗見之意皇后親行謁見齋三
日内外命婦及執事内官各齋一日永樂初續定先
期遣官祭告天地宗廟用香帛酒脯行一獻禮冊畢翰
林院官以詔書授禮部禮部官捧詔書於承天門開讀
皇后受冊畢上率皇后皆具服詣奉先殿行謁告禮
謁畢皇后具服於内殿俟上具皮弁服升座行謝恩禮
是日皇后具燕服升座引禮引長公主公主及親王妃
行八拜禮次引六尚等女官行禮次引四品以上外命
婦行禮次日親王等賀文武百官上表命婦上箋稱賀
如常儀天順八年增定賀皇太后儀皇后謁告謝恩
及受賀畢親王於上前行慶賀禮次詣兩宫皇太后前
次詣皇后前俱行八拜禮又三日女官預設皇太后御
座於宫中其日清晨内官陳設儀仗皇太后具禮服升
座衆命婦上表賀嘉靖十三年定謁廟儀前期太常
寺奏皇帝齋三日尚儀奏皇后及妃各齋三日是日皇
后及妃受冊禮畢錦衣衞進輅於奉天門尚儀僃皇后
及妃翟車於輅後皇帝皇后及妃肩輿出宫至奉天門
皇帝降輿升輅皇后及妃各降輿升車内外護衞儀仗
隨從内執事女官遮以幃幕至太廟大門西皇帝降輅
后及妃降車障以龍幃皇帝初獻皇后亞獻宸妃等妃
終獻禮畢還宫
天子納后二
原冊文漢建寧四年冊皇后文曰惟建寧四年七月乙
未制詔皇后之尊與帝同體供奉天地祗承宗廟母臨
天下故有莘興殷姜任母周二代之崇著有内德長秋
宫闕中宫曠位宋貴人秉淑媛之懿體河山之儀威容
昭曜德冠後庭羣寮所咨人曰宜哉卜之蓍龜卦得坤
乾有司奏議宜稱紱組以母兆人今使太尉襲使持節
奉璽紱宗正祖為副立貴人為皇后后其往踐爾位敬
遵禮典肅慎中饋無替朕命永終天禄晉升平元年
八月冊皇后文曰惟升平元年八月皇帝使使持節兼
太保侍中太宰武陵王晞冊命故散騎侍郎女何氏為
皇后咨爾易本乾坤詩首關睢王化之本實由内輔是
故皇英嬪虞帝道以光任姒母周胤嗣克崇皇后其祗
勗厥德以肅承宗廟虔恭中饋盡敬婦道帥導六宫作
軌儀於四海皇天無親惟德是依可不慎歟增制唐
延和元年七月太上皇(睿宗)立皇帝妃為皇后制曰王者
建邦設内輔之職聖人作則崇陰教之道式清四海以
正二儀妃王氏冠蓋盛門幽閑令德藝兼圖史訓僃公
宫頃屬艱危克揚功烈聿興昌運實賴贊成正位六宫
宜膺盛典可冊為皇后唐貞元二年冊淑妃王氏為
皇后文(陸贄撰)皇帝若曰乾坤合德聖人則之惟帝承天
唯后配帝嗣續百代母臨萬邦位定於中而尊加於外
德修諸已而化被於人御于家邦所繫斯在三代崇替
靡不由之予是以詢衆採賢重難兹命中壼虛位於今
歷年陰儀或虧宗事無主稱是徽章聿歸全德咨爾淑
妃王氏天與純粹氣鍾元和含章在中發秀於外周旋
中規進退有度仁愛恭儉本於生知詩書禮樂成於師
氏竭其孝弟祗事先朝承訓無違克諧尊旨往居桂苑
淑問已彰洎奉椒塗謙光載路六宫攸敘九族以親嘗
屬艱迍累從行幸思賢才以輔佐知臣下之勤勞庶績
伊凝頗資内助永念頃筐之志且懷求劒之情崇位長
秋永懷盛典矧惟元子貞我萬邦稽以舊章是宜從貴
今遣攝太尉某官某持節冊命爾為皇后嗚呼敬哉王
教之端始於内範風美關雎之化雅詠思齊之德罔懈
厥位忝於前脩克念有終庶無咎悔奉承休命可不慎
歟宋景祐元年立皇后曹氏冊文曰天地定位陰陽
相成人道貫之以綱大倫后德配之以熙内治聖人有
以端其本也故造舟之迎言乎僃詩人有以善其化也
故周南之風著乎始粤朕沖昧祗若丕構深惟承荷之
重輔佐攸艱用簡納賢明協於神人之望咨爾贈尚書
令冀王配饗太祖廟庭曹彬孫女惟乃祖克有武力勤
勞王家保勲不伐饗厥終慶教流後昆熏然慈和善祥
憑積生此邦媛其漸漬醇醲發聞馨香所從來遠矣起
居祖習不待姆氏之訓風容矩度自為宗黨之憲長秋
曠位陰教未序咨求訓範統正六列宗公鼎臣誦言於
朝願即嘉時聿脩典禮朕以春秋之義必娶大國摯疇
之家乃稱福耦謀及泰筮聘以榖珪惟吉之從有命旣
集今遣使工部尚書同平章事李迪副使戶部侍郎參
知政事王隨持節冊命爾為皇后欽哉夫惟肅恭可以
侍上夫惟謙裕可以接下泰而能約則驕弗至動而慎
思則悔弗萌懋乃后德脩乃嬪職奉承宗廟儀刑家國
永綏無疆之祚不其韙歟熙寧二年冊皇后文曰自
昔有天下必擇建厥配以承宗廟以御家邦肆朕受命
奉循前烈考慎冊典以祈協於神民咨爾向氏懿柔淑
恭舊有顯聞肇功惟祖弼亮帝室流德之澤覃延後嗣
是産淑媛比賢姜任越朕初載來嬪藩邸盥饋在中率
禮無違以至嗣服祗承内事齊明夙夜罔有曠失宜崇
位號表正官庭今遣攝太尉王珪持節冊命爾為皇后
夫惟興邦釐爾士女咸自内始逹於四海朕克勤人用
弗怠朕克儉人用弗奢朕克正人用無敢側頗僻爾勤
相朕乃濟登兹非初惟艱惟慎厥終爾忱念兹朕以永
享天禄爾亦與有無疆之福豈不韙哉(王安石撰)李清臣
撰皇后冊文曰賜爾皇后之寶方寸有半文盝螭紐授
之玉冊厥簡五十命爾翟衣笄纚博鬢黼領大帶以朝
曁歲時將祀於東西宫金輿朱蓋武賁訶衞步障行導
是惟顯哉元至元十年三月冊皇后文曰天地合德
故能覆載萬物而不遺日月並明所以照臨六合而無
外至哉夫婦之大義實配陰陽之兩儀咨爾皇后鴻吉
哩氏戚里名家元勲貴族僃儀率禮令德來嬪自朕奉
藩之初至於踐阼之日明識遠慮裨益宏多雖褘翟正
位於長秋而典冊未光於大禮今遣攝太尉中書右丞
相安圖持節授爾玉冊寶章僃物充庭式遵古典於戲
恭順接下九族形雍穆之風儉素相高萬世衍靈長之
福服兹寵命益懋徽猷(王磐撰)皇慶二年三月冊皇后
文曰朕荷天地祖宗之祐皇太后之訓嗣大歷服思底
於治必立元配表正六宫咨爾鴻吉哩氏實我家世戚
嫡嗣所自出積德流慶肆啟爾來嬪於朕淑慎孝恭令
譽昭聞承命慈闈爰正爾位今遣攝太尉中書右丞相
圖古勒授爾玉冊玉寶命爾為皇后惟天地定位萬物
以生日月並照萬國以明君后合德萬化以成上以事
上帝奉宗廟下以親九族正萬邦為朕内助惟爾之賢
其念厥德履中體順俾聖母曁予一人以寧豈惟爾嘉
天亦永相念爾共享有國欽哉(程鉅夫撰)又冊皇后文曰
在昔正始之道必先内治於以奉承宗祧化成天下朕
嗣大歷服祗修憲章宜資配助用彰位號咨爾皇后翁
吉喇特氏淑慎柔嘉遵道是行輔佐王邸謙抑自持實生
元子國本斯建興龍重鎮介子紹封粤若臨御之初贊
畫計慮厥相維多正位中宫天人協祥今遣攝太尉中
書右丞相舒瑪爾節授爾玉冊寶章坤順承天人道攸則
表正母儀萬邦是觀維躬儉節用則徽音是嗣惟求賢
審官則私謁靡干匡朕德格朕心實為有賴詩書所稱
罔專美於前代噫敬厥初終有慶尚其念哉以膺爾景
命(袁桷撰)
原表後魏溫子昇魏帝納皇后羣臣上禮文表曰臣聞
軒轅首出西陵以之作合夏后至聖塗山於是來嬪伏
惟陛下龍飛纘歷大明理運長秋旣建陰教有主景命
無窮靈基長世普天之下莫不欣躍增宋王安石賀
冊皇后表曰伏惟陛下考古之憲刑家以身乃資婦德
之良俾貳坤儀之政蓋關雎之求淑女以無險陂私謁
之心雞鳴之得賢妃則有儆戒相成之道於以助治不
專為恩臣生逢明時竊觀盛事祝聖人之多子輒慕堯
封思令德之式歌豈慙周雅曾肇賀冊皇后表曰竊
以國家為天下之本后妃實王化之基致治所由求端
匪遠恭惟陛下紹天駿命垂世永圖承七廟之吉蠲奉
三宫之供養而長秋虛位六職曠官咨求淑人來相宗
事上遵太母之訓下採有司之言鼓鐘在庭典冊僃物
坤元博厚已振於隆名婦順章明可風於率土臣身雖
在外義不忘君誦造舟之詩想見光輝之盛申彤管之
戒庶幾補報之忠
原贊晉左九嬪納楊后贊曰清和協極二儀降靈啟兹
楊族仁哲誕生徽音内發有馥其馨元符表運作合聖
明文定厥祥考卜惟貞良辰納幣三光明清元公執摯
嘉禮告成卿士庶僚爛其充庭赫赫華宗奕世載榮謙
光其尊在滿戒盈受兹介福垂祚億齡
原頌晉左九嬪武帝納皇后頌曰峨峨華山峻極太清
巨靈導流河瀆是經惟凟之神惟岳之靈鍾於楊族載
育盛明我后穆穆應期挺生含聰體喆岐嶷夙成如蘭
之茂如玉之瑩越在幼沖休有令名飛聲八極翕習紫
庭超任邈姒比德皇英京室是嘉僃禮致聘令月吉辰
百寮奉迎登位太微明德日盛羣黎欣戴函夏同慶翼
翼聖皇睿哲孔純愍兹狂戾闡惠播仁蠲釁滌穢與時
維新霈然洪赦恩詔遐震后之踐阼囹圄虛陳萬國齊
歡六合同欣坤神抃舞天人載悅興瑞告祥表精日月
和氣絪縕三光朗烈旣獲嘉時尋播甘雪元雲掩靄靈
液霏霏旣儲旣積待暘而晞長享豐年福禄永綏
冊妃嬪一
原周制天子后立六宫三夫人九嬪二十七世婦八十
一御妻以聽天下之内治(天子六寝而六宫在後六官在前所以承副施内外之政)
(也三夫人以下百二十人周制也三公以下百二十人似夏時也合而言之取其相應又帝嚳立四妃帝堯因)
(焉至舜不告娶不立正妃也但立三妃而已謂之三夫人離騷所歌三夫人舜妃也夏后氏增以三三而九合)
(十二人春秋說云天子娶十二即夏制也以虞夏及周差之則殷人又增以三九二十七合三十九人周人上)
(法帝嚳立正妃又三二十七人為八十一以增三十九幷后合百二十一人其位后也夫人也嬪也世婦也女)
(御也五者相參定尊卑也公羊云諸侯娶一國則二國往媵之以姪娣從公羊說曰天子諸侯娶三國凡九女)
(法地有九州足以承天之施娶三國者廣異𩔖也恐一國有血脈相似俱無子也姪娣媵者不相妬嫉也年雖)
(幼待年於父母之國古者女嫁則姪娣從謂之媵)後漢獻帝建安十八年曹
操進三女憲節菙為夫人聘以束帛元纁五萬匹小者
待年於國(留住於國待年長)二十年並拜貴人晉武帝太始
十年將聘三夫人九嬪有司奏禮皇后聘以榖珪無妾
媵禮贄之制詔曰拜授可依魏氏故事於是臨軒遣使
使持節兼太常拜三夫人兼御史中丞拜九嬪增唐
制皇后而下有貴妃淑妃德妃賢妃是為夫人昭容昭
儀昭媛修容修儀修媛充儀充容充媛是為九嬪婕妤
美人才人各九合二十七是代世婦寶林御女采女各
二十七合八十一是代御妻自餘六尚分典乘輿服御
皆有員次後世改復不常開元時以后下復有四妃非
是乃置惠麗華三妃六儀四美人七才人而尚宫尚儀
尚服各三參合前號大抵踵周官相損益云(宋子京后妃傳序)
宋貴妃冊命始於慶歷八年十二月丁卯冊用竹簡
印用金宋初立妃皆不行冊禮大中祥符七年封婉
儀楊氏為淑妃翰林草制付中書不宣於外庭慶歷八
年制美人張氏為貴妃所司擇日僃禮冊命學士宋祁
就院寫告用官告院印封進妃擲告於地不受十二月
發冊設次位命官持節授冊印内外命婦稱賀及入謝
略如冊皇后儀冊用竹簡二十四版長尺一闊寸天下
樂錦裝標金印方寸文曰貴妃之印龜紐紫綬(至和元年薨追)
(謚温成皇后文獻通考)明冊妃禮洪武三年定前期一日禮部
官奉冊印入置於謹身殿御座之前其日質明文武百
官朝服序立於奉天殿丹墀之兩旁使副入就奉天殿
横街南北面立承制官奉節官奉冊印官皆入詣謹身
殿俟内臣傳旨訖出自横街南宣制妃服花釵翟衣出
閤自本位宮中冊印至内使監令率内執事奉以入妃
降詣庭中拜受畢妃升階就位内命婦諸親以次賀内
使監令引妃謝皇帝皇后永樂七年續定上御華蓋
殿具皮弁服傳制執事官舉節冊案由御道東出黃蓋
遮送至奉天門用鼔樂迎至右順門内官捧入節冊將
至皇妃具禮服宫人各執扇衞從出迎於宫門外是日
上率詣奉先殿行謁告禮畢皇妃詣上前行八拜禮回
宫妃升座長公主公主親王妃及六尚等女官四品以
上命婦俱行四拜禮皇妃坐受成化二十二年冊貴
妃有寶先贊授冊後贊授寶德妃無寶止贊授冊謁告
奉先殿畢先詣皇太后前行禮次至内殿候上服皮弁
服皇后具燕服同升座妃詣前行禮嘉靖十九年進
封妃嬪同日皇貴妃用金冊金寶妃嬪無寶止用鍍金
銀冊是日寅刻上具常服告於皇祖分遣大臣告於列
聖宗廟嘉靖十年冊立九嬪上具衮冕服祭告太廟
世廟駕回易皮弁服御華蓋殿傳制冊畢皇后率詣奉
先殿奉慈殿崇先殿行謁告禮仍詣昭聖皇太后章聖
皇太后莊肅皇后前俱行八拜禮畢候上服皮弁服皇
后亦具服升座行禮
冊妃嬪二
增表唐常衮請冊貴妃表曰臣聞天文次星配以妃位
帝宫内職守在王化視公卿而命秩思賢才以審官蓋
五禮之宗六義之本也伏惟寶應元聖文武皇帝陛下
紹興下武屬當多難一日萬務親紆聖心紫庭分理頃
刻未遑彤管紀言因兹而缺然則奉若天道以陰而助
陽御于家邦由中而及外今既三靈叶泰四海永清宜
舉舊章以行盛禮竊承壺制未正等威當熊之德或聞
於蘭殿貫魚之序無列於椒房固已叶周南之風參虞
汭之化豈使坤儀曠其取法陰教闕而不修雖則簡在
宸衷安能默於誠請伏冀大明禮秩俾率宫庭以厚人
倫以風天下
冊拜皇太子一
原後漢制拜皇太子儀百官會位定謁者引皇太子當
御座殿下北面司空當太子西北東面立讀冊書畢中
常侍持太子璽綬太子再拜三稽首謁者贊曰皇太子
臣某甲謁者稱制曰可三公升階上殿賀壽萬歲因大
赦天下禮畢東晉孝武帝泰元十二年臺符問皇太
子旣拜朝臣奉賀應上禮不國子博士車胤云百辟卿
士咸與盛禮展敬拜伏不須復上禮惟方伯牧守不覩
大禮自非酒牢貢羞無以裁其乃誠故宜有上禮亦如
元正大慶方伯莫不上禮朝臣奉璧而已太學博士庾
宏之議按武帝咸寧中諸王新拜有司近臣諸王公主
上禮今皇太子國之儲副旣已崇建普天同慶謂應上
禮奉賀按漢魏故事皇太子稱臣新禮以太子旣以子
為名而又稱臣臣子兼稱於義不通除太子稱臣之制
摯虞以為孝經資於事父以事君義兼臣子則不嫌稱
臣宜定新禮皇太子稱臣如舊詔從之(尚書符又問王公以下見皇太)
(子儀及所衣服車胤議朝臣宜朱衣褠幘拜敬太子荅拜按經傳不見其文故太傅羊祜牋慶太子稱叩頭此)
(則拜之證又太寧三年詔議其典尚書卞壺謂宜稽則漢魏闔朝再拜其朱衣冠冕惟施天朝宜褠幘而已)
北齊冊皇太子皇帝臨軒司徒為使司空副之太子
服遠遊冠入至位使者入奉冊讀訖皇太子跪受冊於
使者以授中庶子又受璽綬於尚書以授庶子稽首以
出就策使者持節至東宫宫臣内外官定列皇太子階
東西面若幼則太師抱之主衣二人奉空頂幘服從以
受冊明日拜章表於東宫殿庭中庶子中舍人乘軺車
奉章詣闕堂謝擇日齋於崇正殿服冕乘安車謁廟擇
日羣臣上禮又擇日會明日三品以上牋賀增唐制
臨軒冊皇太子有司卜日告天地宗廟前一日尚舍設
御幄於太極殿守宫設太子次於東朝堂之北西向又
設版位於大横街之南展懸設案陳輿輦及文武羣官
朝集蕃客之位其日日未出前二刻宫官服其器服諸
衞率各勒所部陳於庭左庶子奏請中嚴侍衞之官奉
迎僕進金路内率一人執刀贊善奏發引令侍臣上馬
庶子承令其餘略如皇帝出宫之禮皇太子遠遊冠絳
紗袍三師導三少從鳴鐃而行降路入次亦如鑾駕其
日列黃麾大仗侍中奏請中嚴有司與羣官皆入就位
三師三少導從皇太子立於殿門外之東西面黃門侍
郎以冊寶綬案立於殿内道北西面中書侍郎立案後
侍中乃奏外辦皇帝服衮冕出自西房即御座皇太子
入就位典儀曰再拜皇太子再拜又曰再拜在位者皆
再拜中書令降立於皇太子東北西面中書侍郎一人
引冊一人引寶綬案立於中書之南西面以冊授之中
書令曰有制皇太子再拜中書令跪讀冊皇太子再拜
受冊左庶子受之侍郎以璽綬授中書令皇太子進受
以授左庶子皇太子再拜在位皆再拜侍中奏禮畢帝
入自東房通典開元二十六年六月庚子肅宗為太
子將受冊太常所撰儀注有服絳紗袍之文上手敕改
為朱明服(紀有司行冊禮其儀有中嚴外辦其服絳紗太子曰此天子禮也下公卿議太常蕭嵩左)
(相裴耀卿請改外辦為外僃絳紗衣為朱明服從之)通鑑開元二十六年七月
己巳上御宣政殿冊皇太子(會百官)故事乘輅至殿門至
是步入是日大赦天下賜酺三日肅宗乾元元年十
月甲辰帝御宣政殿冊成王為皇太子大赦天下實
錄順宗貞元二十一年四月乙巳御宣政殿冊太子有
慶雲見(紀以冊皇太子凡文武官子為父後者勲兩轉)元和四年冬十月御
宣政殿冊太子(先是三年李絳上言)文宗太和七年八月庚寅
御宣政殿冊太子會要長慶二年十二月丙午御紫
宸殿冊皇太子故事冊太子御宣政殿是日僃宫懸於
殿庭列内仗於兩閤門内羣臣辨色序立於宣政門外
就外廊食訖具衣冠劒履入自月華門列位正衙辰後
一刻入閤上臨軒太子步自崇明門以宫僚翼從駙馬
二人扶衣冠禮儀使導以進及樂作扇開羣臣拜訖太
子進至龍墀東南再拜受冊攝中書令(杜元穎)讀冊以授
太子太子再拜蹈舞歸崇明門幕殿羣臣賀皇帝訖退
詣崇明門謁太子太子命舉簾執笏荅拜宫寮拜則受
之宋至道元年八月壬辰以開封尹壽王為皇太子
自唐天祐以來斯禮久廢上始舉行中外胥悅丁酉以
學士承旨宋白為禮儀使有司旣定冊禮又請如唐開
元制宫臣止稱名不行舞蹈之禮又言百官見太子自
兩省五品尚書省御史臺四品諸司三品以上皆荅拜
餘悉受拜宫臣自左右庶子以下悉用參見之儀其皇
太子宴會位在王公上奏可有司又草具皇太子受冊
畢見皇后儀詔止用宫中常禮九月丁卯上御朝元殿
(即崇元殿也後改曰天安又改大慶)冊皇太子陳列如元會之儀皇太子
常服乘馬赴朝元門外幄次改服遠遊冠朱明衣三師
三少導從入殿受冊寶太尉率百官奉賀太子易服乘
馬還宫百官常服詣宫參賀自樞密使内職諸王宗室
師保賓客宫臣等畢集太子常服就坐諸王宗室等以
次參賀皆荅拜訖受文武官宫臣三品以下參賀庚午
具鹵簿謁太廟五室常服乘馬出東華門升輅十月乙
亥太子遜宫僚稱臣許之會要八月二十三日門下
省言按開元禮皇太子寶以黃金為之方一寸及隋志
皇太子寶龜紐文曰皇太子寶朱組大綬請如舊制製
造從之九月二十二日有司言太子受冊奏正安之曲
詔宋白撰樂章二曲天禧二年八月丁酉至辛丑羣
臣三表請立太子甲辰詔立昇王為太子乙巳以學士
鼂迥為禮儀使丁巳禮官請臨軒冊命日奏明安之曲
從之九月丁卯上御天安殿冊太子禮畢百官稱賀上
有五色雲紫雲如華蓋癸酉皇太子朝謁太廟日左右
有赤黃珥黃雲捧日其儀帝服衮冕御天安殿禮儀使
引太子就版位再拜中書令捧冊授皇太子太子以授
右庶子又奉寶綬太子受訖以授左庶子太子出入皆
作明安之樂(鼂迥撰明安三曲)百官詣宫參賀再拜太子荅拜
丙申賓客李廸上賀建儲闈禮成詩詔褒之(以上玉海)天
禧冊皇子並如至道之儀冊用珉玉如乘輿之制而差
損降其押輿用金塗銀平鈒承以髹漆小案飾以衣繡
凡飾用龍者皆以螭鳳(文獻通考)政和五年二月十四日
大慶殿行冊禮治平三年十二月壬寅元豐八年三
月甲午朔紹興三十二年五月甲子建儲皆不及受冊
乾道元年八月十日丙戍立鄧王為皇太子禮官言
皇帝御大慶殿冊太子服通天冠絳紗袍百官朝服立
班太子受冊服遠遊冠朱明衣執植圭謁太廟服衮冕
乘金輅百官詣太子宫賀並荅拜依會要冊用珉玉簡
六十枚前後四枚刻龍填金貫以金絲藉以錦褥盛以
漆匣裝以金華飾以螭首今請用珉簡七十五枚(即天禧之)
(制)金寶按禮義羅寶以黃金為之龜紐方一寸係以朱
組大綬連玉環金檢(三朝志寶方二寸厚五寸)壬寅兵部言黃麾半
仗用一千四百九十九人甲辰太子奏辭金輅十月十
六日御大慶殿冊太子列黃麾半仗撞黃鍾之鐘作乾安明
安之樂禮成稱賀撞蕤賓之鐘十八日御紫宸殿太子
稱謝遂朝謁景靈宫太廟又詣德壽宫謝(以上玉海)初紹
興建儲在欽宗恤制未製樂乾道初元命禮部太常寺
討舊典以聞受冊日設宫架樂於殿庭皇帝升降御座
作乾安之樂升用黃鐘宫降用蕤賓宫皇太子入殿門
作明安之樂受冊出殿門亦如之皆用應鍾而奏以姑
洗古者太子生則太師吹管以度其聲觀所協之律有
虞典樂教胄子自天子至元子皆以樂為教則陳金石
雅奏以重元良冊拜宜訪古誼式昭盛禮建隆定樂雖
詔皇太子出入奏良安至道始冊皇太子有司言太子
受冊宜奏正安之樂至天禧冊命禮儀院復奏改正安
為明安之樂乾道之用明安實祖述天禧而姑洗為宫
則唐東宫軒垂奏樂舊貫云(文獻通考)遼於宣慶殿冊皇
太子前期太樂令陳宫懸如皇帝受冊儀乘黃令陳金
輅朝堂門外皇太子儀仗笳簫鼓吹等陳宣慶門外至
日門下侍郎奉冊中書侍郎捧寶綬皇太子遠遊冠絳
紗袍秉珪入就版位東宫官三師以下皆從典儀贊皇
太子再拜中書令跪讀冊皇太子再拜進受冊寶退授
左庶子又再拜在位皆再拜禮畢皇太子升金輅左庶
子以下夾侍儀仗鼓吹等並列宣慶門外三師三少諸
宫臣於金輅前後導從鳴鐃還東宫宫庭先設儀仗皇
太子入就位坐文武宫臣序班稱賀金冊皇太子前
三日遣使奏告天地宗廟前一日宣徽院使帥儀鸞司
設御座於大安殿當中其日質明文武百僚應行事者
並朝服入皇太子服遠遊冠朱明衣三師三少以下導
從皇帝服通天冠絳紗袍即御座侍中宣制中書令讀
冊皇太子跪受以授右庶子侍中讀寶皇太子跪受以
授左庶子禮畢皇太子改公服還東宫後二日兵部設
黃麾仗於仁政殿門之内外並如大安殿之儀皇太子
捧表入至拜表位跪上後二日百官奉表稱賀元冊
皇太子前期三日右丞相率百僚至金玉局冊寶案前
行禮用儀衞音樂導至中書省正位安置前二日右丞
相率百僚朝服至中書省冊寶案前上香行禮儀衞音
樂傘扇導至闕前控鶴奠案方輿官舁之由中道入崇
天門冊使以下奉隨升大明殿午階由正門入至發冊
寶案前以冊寶置於案至期皇帝升大明殿殿前班起
居如儀禮儀使奏請發皇太子冊寶内謁者捧冊寶跪
進捧冊寶官跪受禮儀使引節導冊寶由正門出至露
階南向立宣制曰上命太尉等持節授皇太子冊寶以
冊寶置案方輿舁以行冊使以下隨至皇太子殿庭皇
太子出閤立於香案前跪上香再拜太尉前稱制又再
拜皇太子詣褥位南向立舉冊官跪讀冊舉寶官跪讀
寶太尉進至案前以冊寶跪進皇太子恭受以授左右
庶子右庶子捧冊左庶子捧寶導皇太子入殿奠冊寶
於案太尉以下降階皆再拜侍儀使詣太尉前請進酒
太尉入進酒畢降復位還詣大明殿御座前奏禮畢侍
儀使左右庶子導皇太子詣大明殿謝恩贊拜訖還府
侍儀使詣右丞相前請進酒右丞相入宣徽使隨至御
榻前右丞相祝贊曰皇太子冊寶禮畢臣等不勝慶抃
同上皇帝皇后萬萬歲壽宣徽使應曰如所祝退進酒
進表章禮物如元正儀皇太子還府升殿典引引羣臣
入就起居位贊再拜侍儀使詣班首前請進酒班首入
右庶子隨至座前班首跪致祝詞曰冊寶禮畢願上殿
下千秋之壽右庶子應曰如所祝退捧觴進酒百僚皆
再拜中書押進箋及禮物案讀箋官先讀箋目次讀箋
讀禮物官跪讀禮物狀各付所司又再拜皇太子還閤
(以上續文獻通考)明東宫冊立儀累朝微有異同其尤異者
洪武永樂命至殿上受冊寶宣德嘉靖則命使持節至
文華殿授皇太子洪武初定上於謹身殿具衮服御
輿以出皇太子於奉天門具冕服入奉天東門傳制畢
皇太子由殿東門入至御座前受冊寶由東階降禮部
尚書詣案捧詔書尚寶卿用寶捧赴午門開讀百官迎
詔至中書省頒行受冊之日皇太子朝謝中宫母后禮
畢諸王詣東宫朝賀并賀中宫百官進慶賀表箋與中
宫受冊儀同皇太子擇日恭謁太廟永樂二年續定
先期三日遣官祭告天地宗廟行一獻禮皇太子於奉
天殿受冊用儀仗鼔樂迎冊寶至文華殿行禮畢持節
官持節復命是日皇太子具冕服儀仗詣太廟行謁告
禮畢至左順門上具皮弁服御奉天殿皇太子謝恩還
至右順門皇后具燕居冠服升内殿皇太子於内殿丹
陛行禮親王世子郡王賀中宫畢於文華殿賀皇太子
是日皇太子詣武英殿見諸叔行家人禮四拜諸叔西
向坐受見諸兄行家人禮二拜諸兄西向立受次日文
武百官進表箋慶賀宣德二年上以皇太子尚幼冊
使捧冊寶至左順門授内臣捧入皇太子受畢詣奉先
殿謁告如常儀旋詣皇太后前次詣上前皇后前俱行
八拜禮次詣皇妃前行四拜禮免賀次日百官上表賀
如常儀嘉靖十八年續定前期三日齋戒至日上躬
詣南郊奏告皇天上帝駕回恭詣太廟告聞皇祖命大
臣祭告北郊列聖宗廟社稷神祇祭告畢上具常服告
聞母后至日御殿傳制保姆奉皇太子於文華殿受冊
明日上率皇后貴妃保姆奉皇太子詣宗廟恭行告謝
復詣母后謁謝皇后率貴妃保姆奉皇太子詣上前皇
后貴妃俱代皇太子行八拜禮貴妃又代皇太子詣皇
后前行八拜禮保姆又代皇太子詣貴妃前行四拜禮
上行告謝禮畢御奉天殿頒詔天下遣官齎捧御書禮
物往各王府報知及詔諭朝鮮國是日百官上表慶賀
仍上表賀皇太后命婦入内賀皇后如常儀百官又以
是日進箋賀皇太子
冊皇太子一
原詔梁武帝立皇太子詔曰非至公無以王天下非博
愛無以臨四海所以堯禪舜讓惟德是與文王舍伯邑
考而立武王格于上下光被四表今岱宗牢落天步艱
難淳風猶鬱黎民未乂自非克明克哲允文允武豈能
荷神器之重嗣龍圖之尊晉安王綱德行内敏威惠外
宣羣后歸美率土宅心可立綱為皇太子庶百年勝殘
方流餘慶必世後仁永固洪業沈約立太子詔曰朕
屬當期運係迹前王思所以長世流祚垂之萬葉百辟
咸以元良之寄有國莫先自昔哲后降及近代莫不立
儲𣗳嫡守器承祧乃旁挹羣議遠惟七百建兹蒙稚仰
副宗祊承華肇開崇基克永無疆之慶非獨在余恩霑
渥澤被之遐邇可賜天下為父後者爵一級王侯以下
量錫幣帛
增冊文唐貞觀十七年四月冊文云永言少陽匕鬯是
寄疇咨朝列卿士叶從永徽七年正月冊文云盡謙
恭於齒胄審方俗於迎郊春禮冬詩趨庭靡懈三善六
德勉志無愆神龍元年七月冊平王為皇太子文曰
天有丕命集寶位於朕躬所以奉若天道建兹元嗣其
明聽朕言咨爾平王隆基幼而聰允長而寬博有夙成
之量焉夫禮以脩外樂以脩内者是工於文也春夏學
干戈秋冬學羽籥者是兼於武也繫於百姓聞於天下
者是由於仁也一日三朝嘗藥視膳者是資於孝也爾
有文武仁孝之德以知君臣父子之道朕甚休之間者
賊臣搆逆窺窬神器則我有唐之祚危若綴旒爾義刑
邦家忠衞社稷誅其兇惡以之康濟主匕鬯者非爾而
誰是用命爾為皇太子古人有言曰爾身克正罔敢不
正人心罔中惟爾之中昭昭臨下不可不畏慎簡乃僚
允迪端士恭儉惟德遠於憸人則萬邦以貞庶荅揚我
四聖之鴻烈敬之哉乾元元年十月冊成王為皇太
子文曰自昔聖王咸建儲貳蓋將嗣守神器虔奉宗禋
是以禮經著元良之德易象載重明之義朕纘服鴻緒
丕承前烈爰升主鬯之賢實符當璧之命咨爾太尉成
王俶道僃文武生資睿哲溫文彰於日就孝友禀於天
成往以兇醜亂行干戈集事是能出陪戎駕入奉廟謀
克符丹水之師實翦綠林之盗所謂功定社稷義臨君
親今萬邦以貞三善斯屬宜膺上嗣之典俾踐少陽之
位是用命爾為皇太子以副朕躬爾其思王業之艱難
遵聖人之炯戒非尊賢無以成德非廣孝無以承親遠
斥便佞詢謀正直兢兢業業庶保於大猷然後無忝爾
祖宗克寧我邦家往欽哉貞元二十一年四月冊廣
陵王為皇太子文曰建儲貳者必歸於冢嗣固邦本者
允屬於元良咨爾元子廣陵王某幼而岐嶷長標洵淑
佩詩禮之明訓宣忠孝之宏規居常保謙動必循道愛
敬奉於君親仁德聞於兆庶神祇龜筮罔不協從是用
命爾為皇太子於戲惟我烈祖之有天下也功格於上
帝祚流於無窮光纘宏緒逮予十葉虔恭寅畏日慎一
日付爾以承祧之重勵爾以圭鬯之勤以貞萬國之心
以揚三善之德爾其尊師重傅親賢遠佞非禮勿踐非
義勿行對越天地之耿光丕承祖宗之休烈可不慎歟
開元二十六年冊忠王為皇太子文曰仰稽天道俯
察人心立長則順天所助也議才則賢人之望也元
和七年十月冊遂王為皇太子文曰建立儲嗣崇嚴國
本所以承祧守器所以繼文統業欽若前訓時惟典常
粤我祖宗克享天祿奄宅九有貽慶億齡肆予一人序
承丕構纘武烈祖延鴻本支受無疆惟休亦無疆惟恤
負荷斯重祗勤若厲永懷訓詞當副君臨咨爾遂王恒
體乾降靈襲聖生德教深藴瑟氣叶吹銅早集大成不
屑幼志溫文得於天縱孝友因於自然符彩昭融器業
英遠爰膺錫社實寄維城懿河間之不羣慕東平之最
樂自頃離明輟耀震位虛宫地德可尊人神攸屬式稽
令典載煥徽章是用冊爾為皇太子往欽哉有國而家
有君而父義兼貳極重繫萬邦何好非賢何惡非佞何
行非道何敬非刑居上勿驕從諫勿咈懋昭乃德唯懷
永圖用陪貳朕躬以對揚休命可不慎歟元冊裕宗
為皇太子文曰咨爾皇太子某仰惟太祖聖武皇帝遺
訓嫡子中有克嗣服繼統者預選定之是用立太宗英
文皇帝以紹隆丕構自時厥後不為顯立冢嫡遂啟爭
端朕上稽祖宗宏遠之規下協昆弟僉同之議乃從燕
邸立爾為皇太子今遣攝太尉中書左丞相巴延持節
授爾玉冊金寶於戲聖武燕貽爾其奉承昆弟宗親爾
其和協使仁孝顯於躬行可謂不負所託矣尚其戒哉
勿替朕命元冊仁宗為皇太子文曰祖宗聖緒恭承
丕顯之謨兄弟懿親宜正元良之號立天下之大本示
天下之至公咨爾皇太子某德器淵深英資玉粹武奮
青宫之偉績文參定策之殊勲豈特華萼交輝之情式
相好矣其在鳬鷖守成之治須汝贊之故於連枝同氣
之間付以監國撫軍之任兹上承於母意蓋允出於朕
心已於六月朔旦面授爾皇太子金寶今復遣攝太尉
丞相塔斯布哈持節授爾玉冊維寵命之洊膺尚謙恭
而自牧益盡寧親之孝益勤事上之忠以敦九族内睦
之風以衍億祀無疆之慶
原表周王褒為百僚請立皇太子表曰臣聞洊雷居震
春方應守器之禮明兩作離少陽纂重暉之業是以三
善昭德載祀之祚克隆一人元良貞國之基永固至於
軒轅得姓高陽才子上嗣佇賢前星虛位魯國公斌親
居元子屬當儲貳具寮仰則列辟式瞻臣等參議請立
為皇太子事隆監撫教資審諭問安寢門視膳天幄
梁簡文帝謝立為皇太子表曰伏見詔書以臣為皇太
子有命自天實驚物聽鴻名盛典爰萃庸薄勢舉千鈞
方兹未重高搏九萬比此非遥臣本凡質賓實無取特
以毓慶雲霄憑暉璿極鳴玉内侍指揮外藩猶懼不任
尚疑廢職況復監撫守從道著前經恭敬温文義彰昔
記震維禮絶離景事尊養德北宫贊業東序魏平非擬
漢莊靡繼臣牧拙樊漢始獲言歸遂以下才屬當上嗣
事異定陶之舉有𩔖膠東之冊將何以著三善之德延
四皓之遊屈叔譽之辭繹卞蘭之頌又拜皇太子臨
軒竟謝表曰臣聞團暉麗天洊雷居震必資令德實建
賢明臣本空薄器業無取已慙好儒之志且乏豐下之
姿叨逢慈奬事出希世方將問安寢門視膳天幄察陳
奏之章示嚴警之書出龍樓而祗召息車馳道侍鑾輿
而巡幸說經孔庭足踐閶闔風雲之勢斯近飛陵倒景
神仙之舉超然何以允副元良和兹守器逢師曠之褒
值史丹之述增唐常衮為代宗讓皇太子表曰伏以
國之上嗣古曰元良觀象於天應前星之環極取法於
地視少海之朝宗必訪蓍龜以承匕鬯臣遊虧四老才
乏五官人莫係心德鮮守器頃者外統羣帥内錄尚書
竊懼任榮以憂官謗今謬承博望猥辱壽春位登青宫
禮絶朱邸且乖人望載黷朝經循名責實未足承天之
序舍長立賢亦猶行古之道伏惟陛下博求公議允納
微誠更擇温文俾承繼紹遠想伯夷之讓用升季歷之
材柳宗元為百寮賀冊皇太子表曰臣聞商書載以
貞之文漢史傳早建之義不惟立愛其在繼明陛下奉
率前規敷揚盛典顧兹守器之重爰正承華之位尊義
方之教載錫嘉名崇建𣗳之禮式光典命以長而立自
符於慎擇必子而選遂合於至公邦本不摇王業彌固
此皆宗社垂祉啟祐皇心乾坤叶謀保安聖運足以播
休氣於四海洽太和於萬靈食毛含齒所同歡慶于
邵請冊皇太子表曰伏以儲宫未立人望猶勤夙聞宣
王天資孝敬訓秉詩禮可以奉宗祧之重可以當匕鬯
之主朝三命宰則以安親前師後傅則以齒胄乞以時
冊命報慶天人然後啓承華以論道起博望而養德
宋劉筠賀冊皇太子表曰前曜開祥東闈布憲漢儀丕
赫天下之本旣豐周制協敷王者之基克固殊猷顯會
中外祗歡蓋以十翼垂言黃離之象攸著四瀆流潤重
海之歌載揚於以示元吉之有孚表善利之廣霈正人
倫而張大紀統天序而荷亨衢陪翼至仁登閎昌祚允
鍾聖嗣克奉宗祧伏以皇太子挺温姿而玉裕藹淑度
以金相至性迪乎天經積粹發乎真系而自桂房毓秀
茅壤疏榮有時敏之進修有日躋之駿惠固以悟喬枝
而奉順詢内衞以宣勤務近老成之人歴觀盛德之事
寶忠信而由已服禮樂以蹈中造禮惟微振辭有典侍
鑾游而儼若拱列欽瞻省臺膳以肅如慈宸敦眷四學
總於上序百行紀於司成洽乃懿聲被乎寰寓建儲之
論繄先親而是宜立愛之文稽古道而斯順肇膺徽冊
有慶昌辰伏惟皇帝陛下闢長世之善經率保邦之大
法翕受祕祉僃舉縟儀惟震長之至賢實乾剛之上體
三善靡煩於在傅重暉上契於秉陽陛下仰奉靈心旁
招羣籲以為主器之重有國莫先矧錫羡於仙源在守
成於宗躅增崇巨業屬我元良龜猷之告協從神鍳之
徵允格三讓成魄知天道之好謙明兩作離見皇圖之
可大式僃彌文之禮仍新遵德之稱涓以茂辰膺兹鴻
典班輪飭駕奮五采以相宣碧鏤題宫配二儀而胥永
臣以濫叨詞職竊守藩封昭數在廷莫覿鸞旌之美含
和發詠率同鳬藻之誠又王拱辰表云離明震豫知
帝緒之無疆海潤星暉戴吾君之有子
御定淵鑑𩔖函卷一百七十六
