欽定四庫全書
御定淵鑑𩔖函卷三十九
地部十七(渭河涇漕)(昆明池)
渭一
原春秋說題辭云渭之為言布也渭渭流行貌尚書
曰導渭自鳥鼠同穴東會于灃東會于涇又東過漆沮
入于河周官雍州其浸渭洛為關中三川周幽王時
三川震是也渭與涇灞滻澇潏灃滈為八水案水經注
及山海經注渭水出隴西首陽縣鳥鼠同穴山東北過
狄道縣南上邽縣北陳倉縣南武功縣北槐里縣南與
澇灃二水合東至高陵與涇水合又與漆沮水合經秦
漢之都至潼津而入河也增河圖曰鳥鼠同穴山地
之幹也渭水出其中辛氏三秦記曰龍首山長六十
里頭入渭水尾達樊川高二十丈云昔有黑龍從南山
出飲渭水其行道因成土山史記曰秦武王三年渭
水赤三日昭王十四年又赤三日洪範五行傳曰赤
者火色蓋亦以火沴水也渭水秦大川也隂陽亂秦用
嚴刑敗亂之象沈約宋書曰秦漢都西京涇渭水雖
不在祀典以近咸陽故盡得比大川之祠雜兵志曰
東海出氣如鼈渭水出氣如蜃
渭二
增詩曰文王初載天作之合在洽之陽在渭之涘文定
厥祥親迎于渭造舟為梁不顯其光史記曰太公垂
釣於渭周西伯將獵卜曰所獲非龍非彲非熊非羆所
獲霸王之輔於是西伯獵果遇太公於渭之陽與語大
悅列子曰夸父逐日渴飲渭水不足乃暍死水經
注曰渭水石柱橋舊有忖留神像此神嘗與魯班語班
令之出曰我貌很醜卿善圖物容我不能出班於是拱
手與言曰出頭見我忖留乃出首班以脚畫地忖留覺
之便還沒水故置其象於水惟背以上立水上原三
輔舊事云初秦都渭北渭南作長樂宮橋通二宮間表
河以為秦東門表汧以為秦西門二門相去八百里渭
水貫都以象天河横橋南渡以象牽牛漢都渭南開北
闕以臨渭渭北則陵廟所在增史記曰文帝十二年
趙人新垣平以望氣見因說上設立渭陽五帝廟欲出
周鼎又曰張釋之為廷尉漢文帝出中渭橋有一人
從橋下走出乘輿馬驚使騎捕屬廷尉廷尉奏此人犯
蹕當罰金陳壽益都耆舊傳曰漢武帝時蜀張寬為
侍中從祀甘泉至渭橋有女子浴渭水乳長七尺上怪
遣問之女曰帝後第七車知我所來寬在第七車對曰
天星主祭祀者齋戒不潔則見曹瞞傳曰操與馬超
隔渭水而戰每渡渭輒為超騎所衝突地多沙不可築
城婁子伯說今寒可起沙為城以水灌之一宿而成
魏春秋曰諸葛亮出斜谷臨渭水司馬懿謂諸將曰亮
若出武功依山東轉者是其勇也若西止五丈原諸君
無事矣亮果屯渭水南原王景暉南燕書曰姚秦皇
初三年歲在丁酉於長安渭濱得赤璽上有文字曰天
命燕德劇談錄曰陳季卿羈棲輦下嘗訪僧於青龍
寺遇僧他適因憩於煖閣中有終南山翁方擁爐而坐
東壁有寰瀛圖季卿歎曰得自渭泛河濟江達於家亦
不悔無成而歸翁乃命僧童折階前一竹葉作舟置圖
中渭水上季卿熟視恍若登舟旬餘至家復登葉舟泛
江至青龍寺見山翁尚擁褐而坐
渭三
原貫都浸雍(上見前三輔舊事下見前周官)增同穴合流(尚書)
(注烏鼠共為雌雄同穴處此山故名鳥鼠同穴渭水出焉水經注渭與涇合流三百里清濁不相雜)
性清色赤(後周宇文道渭源詩合流應不雜方知性本清色赤見前史記)原知
星相氣(上見前益都耆舊傳都葛洪神仙傳曰駙馬都尉北海巫炎字子漢武帝出子都見於)
(渭橋上見頭上鬱鬱有紫氣高丈餘帝召東方朔使相此君有何道術曰此君有隂道之術)應德
失紀(秦書曰昔三代居三河而河洛出圖書秦居渭陽而水數赤瑞異應德之效也焦贑易林曰)
(山崩谷絶天福盡竭涇渭失紀玉歷既闕)增甘誓鎬書(水經渭水東合甘水即夏啓伐)
(有扈作誓于甘有又渭水與鎬水合春秋後傳曰使者鄭客至華山見素車白馬來者曰子之咸陽願托書)
(致鎬池君内言祖龍死)原造舟贈路(上詩見前至又詩曰我送舅氏曰渭陽何以)
(贈之路車乘黃)通橋複道(上詳前宮史記曰秦始皇複道向阿房渡渭屬之咸陽以象)
(天極閣道絶漢扺營室也)秦祠漢拜(上見前沈約宋書之漢書曰文帝親拜灞渭會以)
(郊見渭陽五帝)晉壘苻壇(臧榮緒晉書曰諸葛亮率衆出斜谷高祖拒亮遂濟渭水背水)
(而壘依裴景仁苻書曰苻健至長安賈元等上尊號舊儀立百官設壇城南於渭水之陽)垂釣
投錢(上見前史記山趙岐三輔決錄曰安陵清者有項仲飲馬渭水每投三錢)增棄
脂出椀(杜牧阿房宮賦曰渭流漲膩棄脂水也公酉陽雜爼景龍寺有八角井唐元和中有主)
(過之令侍婢以銀稜椀取水誤墜井中經月餘椀出於渭河)原龍飲雞翔(上見前三)
(秦記宿裵景仁苻書曰苻健皇始四年冬山雞來入人家栖養子而去羣聚傍渭水而游翔與家雞無異)
導鳥穴入龍山(上見尚書記下詳前三秦中)出地幹象天
河(上見前河圖事下詳前三輔舊)增過上邽歴大散(水經注渭水東過上)
(邽縣大又東北歴散關)逕略陽繞華隂(水經注略陽在隴右渭又西逕略陽又)
(曰渭水東繞華隂縣北)原貫甸服浸神皐(水經渭南渭北總貫注於長安甸服)
(也渭又秦漢立羣祠於傍稱神臯焉)橋法牛氣如蜃(上見前三輔舊事下見)
(前雜兵志)增作離宮開北闕(秦作離宮在渭水南北漢都渭南開北闕以臨渭俱)
(見三輔記)走櫟道通茂陵(東渭橋漢高祖造以走櫟陽之道西渭橋漢武帝造跨渭)
(水以通茂陵俱見水經注)原出周鼎得燕璽(上見前史記書下見前南燕)
驚輿馬御樓船(上見前史記諫漢書曰薛廣德為御史大夫直言諍元帝酎酒宗廟出)
(便門欲御樓船廣德當乘輿免冠曰宜從橋上乃從橋酈道元注水經曰渭橋秦制也亦曰便門橋)呂
釣陽馮耕陰(上見前史記阿馮衍楊節賦序曰馮子耕於驪山之渭水之陰廢弔問之禮)
(絶游宦之路眇然有超物之心無偶俗之志)增丹幾陷瞞乍驚(水經注曰燕太)
(子丹質於秦秦王遇之無禮乃求歸秦王為機欲以陷丹丹渡橋機不發又曰渭橋舊有忖留神像董卓入)
(關焚此橋曹瞞更修之見忖留像而驚之)非子主馬文公出田(史記秦之先非)
(子為周孝王主馬於汧渭之間又曰秦文公田於汧渭之間)秦築阿城漢起上
苑(史記秦始皇三十五年作朝宮於渭南亦曰阿城也又曰漢武帝建元中起上林苑屬之南山亦在渭)
(南也)夸父渴飲季卿圖泛(上見前列子下見前劇談錄)囊沙作
城抱鬛涉水(曹瞞傳曰瞞與馬超隔渭水而陣乃作縑囊囊沙以堙水造城唐書安禄山)
(反僕固懷恩至渭水無舟抱馬鬛以逸)原導鳥鼠之源為雍州之浸
渭四
增厲鍛(詩涉渭為亂取厲取鍛)原迎太姒(見前詩親迎于渭)得玉璜
(呂望垂釣於渭水得玉璜遂為帝師)送舅氏(見前贈路注中)增眞人西遊(水經)
(注渭與汧合入散關昔老子將至關關令尹喜候氣知眞人將有西遊者)陳寳(水經注渭水又東過)
(陳倉縣縣有寳雞祠即秦文公遊獵於此遇寳雞嗚故曰陳寳)鄜畤(封禪書秦文公田於汧渭之間)
(夢黃蛇自天屬地其口止於鄜衍以為上帝之神於是作鄜畤祠白帝)原見玉英(史記漢文)
(帝立渭陽五帝廟常有玉英見)增大人見(水經注渭水北過襄武縣魏咸熙二年襄武上言有)
(大人見身長三丈跡長三尺言歷數當在晉)背負清渭(郭子儀奏雍州背負清渭濁河之固)
分渭水入金光門(韓朝宗為京兆尹分渭水入金光門匯為潭以通西市林木)
祓除(李適傳天子春幸棃園並渭水祓除)渭河三百里内漁釣者五坊
捕治之(唐史河渠令)馬化為龍(柳宗元龍馬贊明皇帝在位靈昌郡得異馬於河其)
(狀龍鱗虺尾拳毛環目肉鬛居帝闕二十年遇禍亂帝西幸馬至咸陽西入渭水化為龍游泳去不知所終)
蛙大如鼎(唐志神龍中渭水有蝦蟇大如鼎里人聚觀數日而失)合秦川隴
水(見水經注)船司空(地理志曰渭水東至船司空入河服虔曰縣名)陽春澌(韓愈)
(詩灞渭陽春澌)獨向東(杜甫詩清渭無情極愁時獨向東)原沔彼渭水
浸夫雍州
渭五
原詩後周宇文逌至渭源詩曰渭源奔鳥穴輕瀾起客
亭淺淺滿澗響蕩蕩竟川鳴潘生稱運石馮子聽波聲
斜去臨天半横來對始平合流應不雜方知性本清
庾信望渭水詩曰樹似新亭岸沙如龍尾灣猶言今暝
浦應有落帆還隋煬帝臨渭源詩曰西征乃届此山
路亦悠悠地幹紀靈異同穴吐洪流濫觴何足擬浮槎
難可儔驚波鳴澗石澄岸瀉巖樓滔滔下狄縣淼淼肆
神州長林嘯白獸雲徑想青牛風歸花葉散日舉煙霧
收直為求民隐非窮轍跡遊薛道衡奉和臨渭源應
詔詩曰元功復禹跡至德去湯羅玉關亭障遠金方水
石多八川兹一態萬里導長波驚流注陸海激浪象天
河鸞旗歴巖谷龍穴暫經過西老陪遊宴南風起詠歌
庶品蒙仁澤生靈穆太和微臣惜暮景願駐魯陽戈
柳顧言奉和春日臨渭水應令詩曰飲馬投錢岸解釣
剖璜津風絲曳香餌覆杯懷昔人唐韋嗣立奉和三
日祓禊渭濱詩曰乘春祓禊逐風光扈蹕陪鑾渭渚傍
還識當時水濱老衰年八十待文王李乂奉和三日
祓禊渭濱詩曰中園花柳暮春時元已陪遊樂在兹此
日欣逢臨渭賞昔年空道濟汾詞徐彥伯奉和三日
祓禊渭濱詩曰晴風麗日滿芳洲御色春筵祓錦流皆
言侍蹕璜溪宴暫似乘槎天漢游增唐岑參西過渭
州見渭水思秦詩曰渭水東流去何時到雍州憑添兩
行淚寄向故園流崔國輔渭水西别季崙詩曰隴外
長亭堠山深古塞秋不知嗚咽水何事向西流
增賦唐劉珣渭水象天河賦曰昔我先王肇修人紀乃
建邦國以立都鄙或處沃而稱奧或宅中而為美周分
景臺之測用會陰陽之擬漢據鶉首之分實為山河之
理故右扶風而左馮翊距涇川而浮渭水潼函襟帶豐
鄠巍峩下則崇岡於地險上乃取範於天河城雉周環
而斗設宮觀駢牙而星羅轉曲江於前岸俯冀闕於中
波車馬諠流渾濤聲之交錯風塵日夕與津霧而相和
蓋聖人垂則必天之象王者都會大洽斯享運璇衡以
齊玉燭法露盤以崇金掌四方輻凑萬國攸仰風雲以
之吸合日月於焉澄朗苟禎祥而應會則乾元之攸往
何必河出圖洛出書然後為卜食之華壤者也懿哉作
者元后中興後嗣同天之道順人之意横橋乃牽牛之
設素滻則飲龍之謂晩光澹灩接鳳苑之祥煙曉色清
明連斗城之佳氣樓臺傍而津涯隱伏鐘鼓作而波濤
汨沸不覩斯焉以取斯寧復知王者之貴不察所由於
所以又安明坎德之靈而主乎渭徒觀其遠界汧隴横
截秦川沃長安之霞日浮京兆之雲天都邑傍於左右
舟檝來而泝沿上林之煙開霧卷建章之戸萬門千朝
而望兮蓬瀛若留乎岸側夕而臨也河漢宛在乎目前
是以婁敬云被山帶河四塞為固豈不謂天道無親惟
德是輔祥符下及瑞圖斯遇以登仁壽之理用表坤靈
之喻請謂東周安處先生之徒與須知西朝翰林主人
之作賦衞次公渭水貫都賦曰清渭天鑿名都王制
貫金城千里之域寫銀河九霄之勢同穴發源衆川潛
泄分黑水以渺漫遶黃山而迢遞水能濟物用導於中
州君德配天故法於上帝都之會也皇皇渭之流也湯
湯異東西之瀍澗非汲引之沮漳夏后濬川分流非肇
於伯禹秦德王水貫都必因於始皇照䨇鳳之丹闕架
長虹之飛梁褰裳者不勞於揭厲濯纓者何必於滄浪
泛彼樓船掩橫汾於武帝濱之釣叟感入兆於文王且
夫前王酌憲惟皇都之所建度地有孚因貫渭之上腴
曲抱乎周原秦野旁臨乎八達九衢既流衍以紅粟誠
輝煥乎黃圖則知八水皆流豈清於渭水五都並制莫
大於西都原夫渭者雍之巨浸都者人之所聚天垂法
君必取曳雲間之清渭何殊雲漢移天上之紫宮洞開
天府及乎縈流一帶中派紆餘蕩元氣澄太虛稽前典
而僃矣於名川而舍諸豈惟積潤於庶物固亦近壯於
皇居至乃春景澄廓晴霞朗暢涵萬象於影中度牽牛
於波上客有觀光者於兹而寫望美夫取法可仰因天
垂象疏紫陌而逶迤流丹霞而蕩漾周公卜洛雖云風
雨所交秦后貫都實謂膏腴之壤惟洪業之永固與渭
流而彌廣
涇一
增爾雅云直波曰涇書曰涇屬渭汭(孔安國尚書注屬逮也水北曰)
(汭言治涇水入於渭)詩曰涇以渭濁湜湜其沚原周官雍州
其川涇汭增淮南子云涇水出薄洛山(高誘注薄洛山即开頭山)
(也)原關中記云涇與渭洛為關中三川與渭灞滻澇
潏灃滈為關中八水案辛氏三秦記及山海經注涇
水出安定朝那縣西开頭山東南經新平扶風至京兆
高陵縣而入渭水合流三百里清濁不相雜東合漆沮
水至潼津入於河
涇二
增詩曰淠彼涇舟烝徒楫之周王于邁六師及之左
傳曰晉侯伐秦帥諸侯之師以進濟涇而次秦人毒涇
上流師人多死國語曰恭王遊於涇上密康公從三
女奔之其母曰必致之於王夫獸三為羣女三為粲粲
美物也汝何德以堪之康公弗許一年恭王滅密史
記曰韓聞秦之好利欲罷之無令東伐乃使水工鄭國
間說秦令鑿涇水自中山西抵瓠口為渠以溉田禾既
而詐覺秦欲殺國國曰臣為韓延數歲之命為秦建萬
世之功遂使成之名鄭國渠原又曰武帝大始二年
趙中大夫白公奏穿渠引涇水首起谷口尾入櫟陽注
渭中二百里溉田四千五百頃因名白渠人得其饒歌
之曰田於何所櫟陽谷口鄭國在前白渠起後舉鍤為
雲決渠為雨涇水一石其泥數斗且溉且糞長我禾黍
衣食京師億萬之口增前秦記曰苻堅以關中水旱
不時議依鄭白故事發王侯已下及豪望富室僮隷三
萬人開涇水上源以溉田百姓賴其利唐書曰關中
沃野千里舊資鄭白二渠為豪家貴戚壅隔上流置私
碾百餘所農夫所有十奪六七大歷初李栖筠為工部
侍郎悉奏毁之又云代宗詔除涇水上流私碾以妨
民溉有脂粉碾兩輪有司未敢毁撤公主見代宗訴之
帝謂主曰吾行此詔蓋為蒼生耳可為衆率先公主即
日毁去由是勢門碾磑毁八十餘所宋史曰張守約
知涇州涇水暴漲為城害每歲治堤堰費不貲適年饑
罷其役或曰如水害何守約曰荒歲勞民甚於河患禱
之河神一夕雷雨河徙而南城不為患
涇三
原合渭歴峽(上見前尚書歴酈道元注水經曰涇水東流峽謂之涇峽)增富
流穢迹(唐文粹李庾西都賦曰其地勢也帶涇渭之富流柳宗元愚溪對云乃合清渭自彰穢)
(迹)鍤雲渠雨(白渠成民作歌有舉鍤為雲決渠為雨之句)前鄭後
白(鄭國在前白渠起後同上民歌)原秦卜漢祠(史記曰秦二世夢白虎齧其左驂殺)
(之卜涇水為祟二世乃齋望夷宮欲祠涇咸漢書曰灞滻灃澇涇渭之水皆不在大川之例以近陽盡得比)
(大川之祠也)周震漢壅(史記曰幽王二年西周三川皆震伯陽甫曰周將亡矣徐廣注)
(曰涇渭洛也涇又曰漢成帝河平四年長陵臨岸岸頽壅涇水)毒晉祟秦(上見前左)
(傳卜下見前秦注中)造舟沈馬(薛瑩後漢書曰章帝北廵下長平御池陽宫東至高)
(陵造舟至于涇而還馬酈道元注水經曰秦二世將祠涇沈四白於涇齋於此宮内)增冠三
川列八水(並見前)首薄洛尾高陵(薄洛山名涇發源高陵縣名)
(涇至此入渭並見前)經隴阪貫嬴都(見唐徐珩望涇水詩)原出涇谷
屬渭汭(山海經曰涇西五十里曰涇谷之山涇水出焉東流注於渭下詳前)望夷
宮長平觀(水經注曰涇水經望夷宮以望北年故名宮夷又曰涇水經長平觀甘露三呼韓)
(邪單于入朝上登長平觀詔單于無謁)增水一石泥數斗(見前白渠民歌)
原山崩涸岸頽壅(淮南子曰&KR0008;山崩而薄洛之水涸高誘注曰&KR0008;山在雍薄洛涇水也)
(漢下見壅注)增壅上流去私碾(並見前唐書)原鄭國鑿
白公穿(並見前史記)增夸父振履王母乘雲(輿地志涇州有振履)
(堆夸父逐日振履於此立又曰漢武時王母乘五色雲降遂祠於涇州)雙渠禾黍兩
輪脂粉(上見前史記下見前唐書)原引湜湜之流泥惟數斗收
芃芃之稼畝乃一鍾
涇四
增鳬鷖(詩曰鳬鷖在涇)原沔彼涇水決為鄭渠增三白
(輿地志陘陽白公引涇水溉田有上白中白南白三渠)命刮朽壤(唐文粹王繼張公德政碑)
(曰維涇失防比歲多決近縣疲於奔命他山苦於度材公乃命刮朽壤填巨石)請開支渠(唐書)
(黎幹戎州人大歷十三年為京兆尹百姓連状告涇水壅隔幹力請開鄭白支渠復秦漢故道)胡盧
入涇(山堂肆考曰胡盧河本名蔚茹河源出平涼府鎮原縣西南頽沙山下流入涇河)臙脂
入涇(又曰臙脂川在平涼府華亭縣西北一百里東流入涇河)蕩潏(杜甫北征詩邠郊入地底)
(涇水中蕩潏)原控清引濁
涇五
原詩唐徐珩日暮望涇水詩曰導源經隴阪屬汭貫嬴
都下瀨波恒急廻圻溜亦紆毒流秦卒斃泥糞漢田腴
獨有迷津客懷歸漸暮途
增賦唐獨孤綬涇渭合流賦曰遊者感異源而合趣指
涇渭於秦樹涇如經也自北而南流渭若緯焉從西而
東注性相近以不息勢使然而自遇湜湜其沚昔既聞
之於詩湯湯其流今則狀之為賦夫至清者渭至濁者
涇惟清也鑒物之道著惟濁也含垢之義形共導金氣
咸通井星混殊流之昭晰成一帶之瀠渟初以縱亂横
似爭長而難雜終以潔受汚何極暌而乃合禹功之所
兩存漢苑斯焉博納乍異其色覺游鱗之隱見必同乎
聲帶長風之蕭䬃象昭回之可求歌鄭白之有由飲馬
投錢足以發明廉士決渠降雨足以殷富神州既相弘
以利物寧自異乎並流知之者齊我以不皦不昧感之
者比我于一薰一蕕斯乃柔以長存和之足貴近則順
洪河之紆直遠則成滄海之濩渭同功一體叶靈通氣
信殊榖洛之流寧爽淄渑之味夫然彼獨清而無偶非
達識之所謂
原贊唐韋&KR0008;涇水贊曰決渠濁流屬渭清津流亦毒晉
靈嘗祟秦
增碑劉禹錫高陵令劉君遺愛碑曰涇水東行注白渠
釃而為三以沃關中故秦人常得善歲按水部式決洩
有時畎澮有度居上游者不得壅泉而顓其腴兵興以
還寖失根本涇陽人果壅而顓之高陵令劉君勵精吏
治乃脩故事考式文請更水道入於我里請杜私竇使
無棄流寳歷元年京兆下其符司錄姚康士曹掾李紹
實成之縣主簿談孺直實董之冬十月百衆雲奔憤與
喜并口謠力運不屑鼛鼓仲冬新渠成駛流渾渾如脉
宣氣蒿荒漚冐迎耜斯釋開塞分寸皆如詔條有秋之
期投鍤前定請名渠曰劉公其廣四尋而深半之兩岸
夾植杞柳萬本下垂根以作固上生材以僃用仍歲旱
沴而渠下田獨有秋繇是邑人享其長利高陵人蒙被
惠風播為聲詩今采其旨而志於石文曰噫涇水之逶
迤溉我公兮及我私水無心兮人多僻錮上游兮乾我
澤時逢理兮官得材墨綬紫兮劉君來能愛人兮恤其
隠心既公兮言既盡縣申府兮府聞天積憤刷兮沈疴
痊劃新渠兮百畝流行龍蛇兮止膏油遵水式兮田復
制無荒區兮有良歲嗟劉君兮去翺翔遺我福兮牽我
腸紀成功兮鐫美石求信詞兮昭懿績
昆明池一
原說文云池者陂也增三輔黃圖云昆明池中有靈
沼神池堯時治水嘗停舟於此蓋堯時已有池漢代因
而深廣耳原漢書曰昆明池武帝元狩三年所穿也
初漢欲求身毒國為昆明夷所閉昆明有滇池方三百
里曰滇河漢將伐昆明以通身毒使謫卒伐棘上林象
滇河作昆明池以習水戰池周圍四十里增曹毘志
怪云漢武鑿昆明池極深悉是灰墨無復土舉朝不解
以問東方朔朔曰臣愚不足以知之可試問西域胡人
帝以為朔不知也至後漢明帝時外國道人來洛陽時
有憶方朔言者乃試以武帝灰墨問之荅云天地大劫
將盡則劫燒此劫燒之餘乃知朔言有旨
昆明池二
增漢書曰武帝大脩昆明池列館環之班固西都賦
曰集乎豫章之宇臨乎昆明之池左牽牛而右織女似
雲漢之無涯茂樹蔭蔚芳草被隄若摛錦與布繡燭燿
乎其陂張衡西京賦曰乃有昆明靈沼黑水元阯周
以金堤樹以柳杞豫章珍館揭焉中峙牽牛立其左織
女處其右日月於是乎出入象扶桑與濛汜原西京
雜記曰昆明池中有戈船樓船各數百艘樓船上建樓
櫓戈船上建戈矛四角悉垂幡旄旌葆麾蓋照燭涯涘
又作二石人東西相對以象牽牛織女又曰昆明池
刻石為鯨魚每雷雨魚常鳴吼鬐尾皆動漢世祭以祈
雨往往有驗至昭帝幼冲不復習戰於中養魚以給諸
陵祠餘付長安市魚乃賤增酉陽雜俎曰漢武昆明
池中有水網藻枝横側水上長八九尺有似網目鳬鴨
入此草中皆不得出因名之晉潘岳西征賦曰乃有
昆明池乎其中浩如河漢日月麗天旦似暘谷夕𩔖虞
淵昔豫章之名宇披元流而特起儀景星於天漢列牛
女以雙峙圖萬載而不傾奄摧落於十紀擢百尋之層
觀今數仞之餘址唐書曰高祖武德九年三月庚寅
幸昆明池習水戰太宗冬日臨昆明池有御製詩景
龍館記曰中宗正月晦日幸昆明池賦詩羣臣應制百
餘篇帳殿前結綵樓命上官昭容𨕖一首為新飜御製
曲從臣悉集其下須臾紙落如飛各認其名懷之惟沈
佺期宋之問二詩不下移時一紙飛墜乃沈詩也評曰
二詩工力悉敵惜沈詩末句詞氣已竭宋詩云不愁明
月盡自有夜珠來猶陡健耳酉陽雜俎曰孫思邈嘗
隱終南山時大旱西域僧請於昆明池結壇祈雨凡七
日縮水數尺忽有老人夜詣孫公求救曰余昆明池龍
也胡僧利弟子腦將為藥欺天子言祈雨命在旦夕乞
法力加護孫謂曰昆明龍宮有仙方三千首爾傳與予
予將救汝老人曰此方上帝所禁今急矣固無所恡有
頃捧方而至孫曰爾第還無慮胡僧也自是池水忽漲
數日溢岸胡僧羞恚而死
昆明池三
原神池靈沼(並詳前三輔黃圖)伐棘鑿灰(上見前漢書下見前志)
(怪記)象滇儀漢(上見前漢書賦下見前西征)刻石儀星(上見前西)
(京雜記征下見前西賦)元流黑水(上見前西征賦下見前西京賦)湯谷
虞泉(並見前西征賦)漢宇堯舟(上見前西都賦圖下見前三輔黃)珍館
名宇(上見前西京賦下見前西征賦)習戰肄師(漢書武帝鑿昆明池以習水戰)
(之潘岳西征賦曰伊兹池肇穿肄水師於荒服)增養魚網藻(上見前西京雜記)
(下見前酉陽雜俎)鯨吼龍求(上見前石鯨鳴吼孫下見前昆明池龍求救於思邈)
象扶桑似濛汜(並詳前)左牽牛右織女(並詳前)
原錦繡陂杞柳隄(上見前西都賦下見前西京賦)增虛夜月動
秋風(杜甫秋興詩織女機絲虛夜月石鯨鱗甲動秋風)終南雲影渭北雨
聲(江總昆明池詩曰終南雲影落渭北雨聲過)船疑槎度珠似星來(虞茂)
(賦昆明池織女石曰船疑海槎度珠似客星來)石鯨分溜劫燼隱沙(唐太宗臨)
(昆明池詩曰石鯨分玉溜劫燼隱平沙)金隄稅馬石岸横舟(李百藥和昆明)
(池詩曰稅馬金隄外横舟石岸前)川通黑水地派紫泉(李乂昆明池應制詩)
(曰川通黑水漫地𣲖紫泉流)太宗御製昭容品詩(唐太宗冬日臨昆明池有)
(詩品上官昭容彩樓詩見前序)上巳泛舟晦日侍宴(宋之問上巳泛舟昆)
(明池有序侍中宗於正月晦日幸昆明命羣臣宴賦詩見前景龍館記)
昆明池四
原周以金隄(見前)池濱得珠(潘岳關中記曰漢武作昆明池人釣魚綸絶而去夢)
(於帝求去其鉤明日帝戲於池見魚銜索帝取其鉤放之閱三日復游池濱得珠一雙帝曰豈非昔魚之報也)
豫章館劫燒灰出日月似雲漢(並見前西都西京賦中)
增貞觀獻獲(唐書貞觀五年太宗獵於昆明池獻獲於大安宮)問昆明開
自何年日(帝嘗問許敬宗漢武開昆明池實何年日敬宗對元狩三年因伐昆明為此池以肄戰也)
自作定昆池(六帖云安樂公主嘗請昆明池帝曰先帝未有以與人者主不悅自鑿定昆池)
(延袤數里定言可抗之也)鯨吼歲熟(朝野僉載開元初石鯨吼歲大熟)紫雲樓
綵霞亭(唐書帝嘗詠杜甫曲江辭有宮殿千門語意天寳時環江有觀榭宮室問鄭注即詔兩神策治)
(曲江并治昆明作紫雲樓綵霞亭)應制同用堯字(唐時恩勅尚書省寮宴昆明池應制)
(同用堯字如張嘉貞詩首句靈沼初開漢神池舊浴堯)
昆明池五
原詩周庾信晩讌昆明池詩曰春餘足光景趙李舊經
過上林柳腰細新豐酒汎多小船行釣鯉新盤待摘荷
蘭皐徒稅駕何處有凌波又和炅法師遊昆明池詩
曰秋光麗曉天鷁舸汎中川密菱障浴鳥高荷没釣船
碎珠縈斷菊殘絲繞折蓮落花催斗酒棲烏送一絃
隋江總秋日昆明池詩曰靈沼蕭條望遊人意緒多終
南雲影落渭北雨聲過蟬噪金隄柳鷺飲石鯨波珠來
照似月織處寫成河此時臨水歎非復采蓮歌隋薛
道衡秋遊昆明池詩曰灞陵因靜退靈沼暫徘徊新船
木蘭楫舊宇豫章材荷心宜露泫竹徑重風來魚潛疑
刻石沙暗似沈灰琴逢鶴欲舞酒遇菊初開羇心與秋
興陶然寄一杯虞茂賦昆明池一物得織女石詩曰
隔河圖列宿清漢象昭回支機就鯨石拂鏡沈池灰船
疑海槎度珠似客星來所恨雙蛾歛逢秋遂不開元
行恭秋遊昆明池詩曰旅客傷羇遠樽酒慰登臨池鯨
隱舊石岸菊聚新金陣低雲色近行高雁影深欹荷瀉
圜露臥柳横清陰衣共秋風冷心學古灰沈還似無人
處幽蘭入雅琴唐太宗冬日臨昆明池詩曰石鯨分
玉溜劫燼隱平沙柳影冰無葉梅心凍有花寒野疑朝
霧霜天散夕霞歡情猶未極落景遽西斜李百藥和
許侍郎遊昆明池詩曰神池望不極滄波接遠天儀星
似河漢落景𩔖虞泉年深平館宇道泰偃戈船差池下
鳬雁掩映生雲煙浪花開已合風文直且連稅馬金隄
外横舟石岸前羽觴傾綠蟻飛日落紅鮮積水浮深智
明珠耀雅篇大鯨方遠繫沈灰獨未然知君嘯儔侶短
翮徒聮翩任希古和七月七日遊昆明池詩曰秋風
始摇落秋水正澄鮮飛眺牽牛渚激賞鏤鯨川岸珠渝
曉魄池灰歛曙煙汎槎分瀉漢儀星别構天雲光波處
動日影浪中懸驚鴻結蒲弋遊鱗入莊筌萍葉疑江上
菱花似鏡前長林代輕幄細草即芳筵文華開翠岱筆
海控清漣不挹蘭尊聖空仰桂舟仙沈佺期奉和晦
日幸昆明池詩曰法駕乘春轉神池象漢回雙星遺舊
石孤月隱殘灰戰鷁逢時去恩魚望幸來岸花緹騎繞
隄柳幔城開思逸横汾唱歌流宴鎬杯微臣凋朽質羞
覩豫章材宋之問奉和晦日幸昆明池詩曰春豫靈
池會滄波帳殿開舟凌石鯨度槎拂斗牛回節晦蓂全
落春遲柳暗催象滇看浴景燒劫辨沈灰鎬飲周文樂
汾歌漢武才不愁明月盡自有夜珠來增唐蘇頲昆
明池晏坐王兵部珣見示以三韻因而有荅詩曰畫舸
疾如飛遥遥泛夕暉石鯨吹浪隱玉女步塵歸獨有銜
恩處明珠在釣磯沈佺期昆明池侍宴應制詩曰武
帝伐昆明穿池習五兵水同河漢在館有豫章名我后
光天德垂衣文教成黷兵非帝念勞物豈皇情春服過
鯨沼雲旗出鳳城靈魚銜寳躍仙女廢機迎柳拂旌門
暗蘭依帳殿生還如流水曲日晩棹歌聲張嘉貞恩
敕尚書省寮宴昆明池應制同用堯字詩曰靈沼初開
漢神池舊浴堯昔人徒習武明代此聞韶地脉山川勝
天恩雨露饒時光牽利舸春淑覆柔條芳醖酲千日華
牋落九霄幸承歡賚重不覺醉歸遥蘇頲恩敕尚書
省寮宴昆明池應制同用堯字詩曰露渥灑雲霄天官
次斗杓昆明四十里空水極晴朝雁似銜紅葉鯨疑噴
海潮翠山來徹底白日去回標泳廣漁槎溢浮深妓舫
摇飽恩皆醉止合舞共歌堯又奉和晦日幸昆明池
應制詩曰炎歷事邊陲昆明始鑿池豫遊光後聖征戰
罷前規霽色清珍宇年芳入錦陂御杯蘭薦葉仙仗柳
交枝二石分河瀉雙珠代月移微臣此翔泳恩廣自無
涯李乂奉和晦日幸昆明池應制詩曰玉輅尋春賞
金堤重晦遊川通黑水漫地派紫泉流晃朗扶桑出綿
聮樹杞周鳥疑埋海處人似隔河秋劫盡灰猶識年移
石故留汀洲歸棹晩簫鼓雜汾謳
增賦唐張仲素漲昆明池賦曰空闊靈沼蒼茫舊規昔
穿焉迎秋而大閱戎艦今漲也乘春而無竭陂池惟時
陽候既序陰冰已泮天子乃詔京尹以亢役命水工而
叶贊陳衆力而雲鍤勃興決萬派而箭流共灌澹汪汪
之積水似耿耿之斜漢況復榖雨初霽夭桃正春總上
善以利物涵聖澤之深仁軼彼宮沼瀰如海濱鼓金堤
之曲岸揚石鯨之彩鱗浪湧煙郊更失辨牛之涘日華
翠㶑纔分織女之津伊昔殊荒未化勤遠是思非障澤
之瀦矣將水戰而隸(疑作肄)之構館浮鷁以遨以嬉獱獺
呈形有𩔖於文身之俗鳬鷖亂響如習乎下瀨之師春
水平兮波緩春日煦兮沙暖雖守柔以易狎竟安卑而
就滿重泉之沬騷騷而若回淺沚之毛離離而漸短至
若鏡朗風收澄明不流沃餘潤於荒野引孤光於釣舟
豈獨鼈蜃是獻實亦龜龍載游厥迹既往前聞可想故
人遥集曾分劫火之灰蕃帥來朝暗識滇河之象其漲
則那式詠且歌開鄭白之墳衍流畎澮以天波瑞氣長
凝表宸居之在鎬晴虹乍飲若榮光之出河大哉水之
為量皆從夫一勺之多
增序唐宋之問上巳泛舟昆明池宴宗主簿席序曰暮
春脩以文之會上巳邀祓禊之遊乃結搢紳撰清辰殷
殷轔轔歊霧驚塵望昆明之濱觀其大浸川陸博資畿
甸鳬鷖發海來往沈浮日月麗天東西出入千年珍館
無復豫章四面金堤仍同樹杞是日也駢肩錯轂僃朝
野之歡娛袨服靚粧匝都城之里閈翠幕星布錦帆霞
屬餘瀝下醉於綃人新聲遠聒於川后縱目遐覽識皇
代之承平得意同歸有吾儕之行樂高朋一座桂樹藂
生君子肆筵玉山交映束晳以言談得俊張華以史漢
先鳴登旨酒而無荒絃清琴而自逸於是涉連榻命孤
舟桃水漲而浦紅蘋風摇而浪白逼匡阜兮遵彭蠡邈
矣載浮指衡岳而超洞庭眇焉疑到曲島之光靈乍合
神魂密遊中流之萍藻忽開龜魚潛動睎鏤鯨而鼓棹
共看燒劫之灰歷牽牛而問津欲取支機之石晴光劃
野有象而必形夕陽照山無奇而不見思溢今古心摇
草木漢家城闕遺之以雜霸之風秦塞膏腴潤之以太
平之色景窮勝踐歸限嚴闉思染翰於上林願揮戈於
濛汜主稱未醉惟見馬駐浮雲賓共少留自有魚銜明
月宮商待叩羣公之獲助已多序引先題下走之求蒙
不逮請授素幅以頌佳遊使一時之興詠遥存千古之
姓名常在孫逖宰相及百官定昆明池旬宴序曰皇
帝御天下之十有九載賜羣臣十日宴所以畢春氣樂
太平也越三月己巳會於定昆明池於是秉鈞宗公執
事庶尹華衮赤舄黼衣繡裳奉璋峩峩珮玉鏘鏘仰丹
闕而拜命俯清川而樂飲大庖孔碩尹京為致餼之司
旨酒思柔柱史為佐樽之政既錫之以高會又悅之以
僃樂脩妓羅舞名倡間歌含姑洗於鐘鼓動陽春於羽
籥陟則設帟降則具舟艕文鷁以泝洄與飛鷗而狎玩
魴鱮甫甫鳬鷖翼翼熏風敷散於草木喜氣宛延於郊
甸亦既醉止于胥樂兮
漕河一
原白帖曰水運曰漕增文獻通考東萊呂氏曰古者
天子中千里而為都公侯中百里而為都天子之都所
貢入者不過五百里諸侯之都所貢入者不過五十里
所以禹貢所載入於渭入於河之𩔖不過是達朝廷之
路耳如管子所論粟行三百里則無一年之積粟行五
百里則無二年之積孫子所謂千里饋糧士有飢色又
是當日諸侯侵伐一時轉輸之道則如此至秦併諸侯
罷五等置郡運天下之粟然後漕運之法自此興而漕
河亦自此講矣按政術部中詳載漕運而水部先有
漕河一𩔖則漕運既專叙歴代倉庾漕河宜僃考歴代
河渠即河渠之無與于漕但資民田灌溉者亦不得混
入焉
漕河二
增左傳曰晉饑秦輸之粟自雍及絳相繼命之曰汎舟
之役(雖秦晉兩國一時之輸而雍絳水運相通實漕河之見端也)春秋魯哀公九
年秋吳城邗溝通江淮(以通糧道東北通射陽湖西北至宋口入淮今廣陵邗江是也)
秦本紀曰始皇欲北伐使天下飛芻挽粟起於黃腄
琅邪負海之郡轉輸北河史記曰婁敬說高帝都關
中張良曰關中阻三面而守獨以一面東制諸侯諸侯
安定河渭漕輓天下西給京師諸侯有變順流而下足
以委輸敬說是也孝武本紀云元光六年春穿漕渠
通渭食貨志曰先是十餘歲河決灌梁楚地而緣河
之郡隄塞河輒壞決費不可勝紀其後番係欲省底柱
之漕穿汾河渠鄭當時以渭漕回遠鑿漕直渠自長安
至華陰而朔方亦穿溉渠作者各數萬人費亦各以鉅
萬千數後漢書張純傳曰建武二十三年純為大司
空上言穿陽渠引洛水為漕大得其利(注陽渠在洛陽城南)王
景傳曰景沈深多技藝永平十二年議脩汴渠乃引見
景景陳其利害帝善之又以嘗修浚儀渠功業有成賜
景山海經河渠書禹貢圖及錢帛衣物夏遂發卒數十
萬遣景與將作謁者王吳共脩渠築隄自滎陽漕渠東
至千乘海口千餘里景商度地勢鑿山阜破砥磧十里
立一水門令更相洄注明年渠成於漕大利帝親自廵
行詔濱水郡國置河隄員吏拜景為河隄謁者孝章
本紀曰建初三年詔罷常山滹沱石臼河漕因謁者鄧
訓上言此漕難成也晉食貨志曰魏脩廣淮陽百尺
渠上引河流下通淮潁以便漕又大治大陂于潁南潁
北又曰賈逵為豫州刺史南與吳接脩水戰之具遏
汝水造新陂又通運渠二百餘里所謂賈侯渠也隋
食貨志曰文帝以渭水多沙漕者苦之開皇四年詔左
庶子宇文愷帥水工鑿引渭水三百里名廣通渠漕運
通利本紀云開皇七年于揚州開山陽瀆以通漕
郭衍傳曰衍於開皇九年為開漕渠大監鑿引渭水自
大興城(即西京城也)至潼關四百餘里關中賴之名富人渠
薛胄傳曰開皇中胄為兖州刺史先是城東沂泗水
合而南流汎濫胄積石堰之決令西注通漕利盡淮海
號為薛公豐兖渠通典云煬帝大業元年開通濟渠
西通河洛南達江淮天下利於轉輸唐食貨志曰唐
都關中土地狹所出不足給京師常漕東南之粟高祖
太宗用物有節高宗後歲用益多開元二十一年裵耀
卿請置東西倉以避三門水險謂之水陸運(史記正義底柱山俗)
(名三門山)二十九年李齊物鑿砥柱以通漕然水益湍悍舟
不能入天寳三年韋堅代為水陸運使始漢有運渠起
闕門西抵長安通山東租賦迄隋常治之堅乃占咸陽
壅渭為堰初滻水銜苑左有望春樓堅於樓下鑿為潭
以通漕三年而成(唐志望春樓即在長樂陂也)賜名廣運潭自裵耀
卿言漕事進用者以堅為最未幾潭不可漕付司農掌
之為捕魚之所黎幹傳曰唐大歷元年幹遷京兆尹
以治稱京師苦樵薪乏幹自南山開渠抵景風延喜門
入苑以漕薪炭帝御安福門覩之幹密具&KR1299;船作倡優
水嬉以媚帝久之渠不就齊澣傳曰開元中澣為潤
州刺史北距瓜步沙尾紆匯六十里舟多敗溺澣徙漕
路由京口埭下治伊婁渠二十五里以渡揚子歲無覆
舟減運錢數十萬又立伊婁埭官征其入歲利百億
文獻通考曰宋都于汴其初四河所運未有定制至太
平興國以後汴河黃河惠民河廣濟河歲運五百五十
萬石陳止齋曰汴都漕運分為四路江南淮南浙東
西荆湖南北六路之粟自淮入汴至京師陜西之粟自
三門白波轉黃河入汴至京師陳蔡之粟自閔河蔡河
入汴至京師(閔河蔡河本一水即惠民河也)京東之粟自五丈河歴曹
濟及鄆至京師四河所運惟汴河最重玉海云宋乾
德淳化中屢疏黃河運道天聖七年高弁高繼密等上
黃河諸埽圖輿地廣記曰汴河蓋古莨蕩渠也首受
黃河水自隋開浚以通江淮漕玉海曰熙寧四年命
發運副使史公弼脩泗州洪澤河九年王子京脩運鹽
河自泰州至如皐百七十餘里元豐二年浚淮南運河
自召伯堰至儀眞十四節六年發運副使蒋之奇請開
治長淮洪澤河役民夫九萬二千元符元年脩楚州河
賜名通漣河皆為東南漕渠計也續文獻通考曰元
都於燕漕專恃乎東南其初運由海道世祖時因壽張
尹韓仲暉獻議于至元二十六年興工起東平州安民
山西南道壽張西北二百五十里抵臨清引汶絶濟直
屬御河即今衞河建閘三十有一以節蓄洩遂名會通
河又曰大通河即潞河也至元二十九年以郭守敬
為都水監守敬導昌平縣白浮村神仙泉過雙塔榆河
引一畞玉泉諸水入城匯於積水潭從東折而南入舊
河每十里置一閘以時蓄洩賜名曰通惠又記淮安
漕道曰自漢以來即有高家堰在淮安之東南永樂間
築堤堰上以防淮水東侵又有府北鑿河蓄諸湖水南
接清口凡六十里曰清江浦乃運船由江入淮之道
又記揚州高寳運道曰高郵邵伯等湖皆有石隄運船
觸隄往往敗溺弘治三年於高郵湖東開新河以避其
險曰康濟河萬歷十二年又於石隄之東開新河二十
餘里以避寳應槐角樓一帶之險名曰弘濟河又記
徐呂二洪漕道曰徐州洪在徐州為運河要害亂石峭
立凡百餘步成化四年命鑿石以利舟楫呂梁洪在徐
州東南六十里有上下二洪相距七里亦運河要害成
化八年甃二石隄
漕河三
增都秦輸渭(西漢及唐都咸陽天下漕皆輸渭水)宅梁歸汴(東漢及宋)
(宅洛陽天下漕皆歸汴渠)王燕貢潞(元及明王幽燕天下漕皆貢潞河)百尺
五丈(魏脩淮陽百尺渠以便漕見前晉食貨志考宋漕一自五丈河即廣濟河也見前文獻通)
千乘三門(漢脩汴渠漕東至千乘海口見前王景傳唐裵耀卿兼水陸運避三門之險)
(見前唐食貨志)富人惠民(隋開皇中開漕渠曰富人渠見前郭衍傳宋漕一自惠民河)
(見前文獻通考)鑿潭圖埽(韋堅鑿廣運潭以集漕艘見前唐食貨志宋天聖中高繼密)
(等上黃河諸埽圖見前玉海)廣濟會通(宋漕河有四一名廣濟河見前文獻通考元)
(運自東平州抵臨清名會通河見前續文獻考)永濟大通(隋煬帝於河北開永濟渠見通)
(鑑河元漕會大通河即潞也見文獻通考)賈侯薛公(賈逵刺豫州開運渠遂名賈侯)
(渠見前晉食貨志兖隋薛胄刺兖州決水通漕名薛公豐渠見前薛胄傳)原通零桂
達褒斜(杜預傳預鎮襄陽開陽口起夏水達巴陵千餘里以通零桂之漕漢書元光中人有上書欲)
(通褒斜道及漕事下張湯作褒斜道果便近而水多湍石不可漕)治滹沱鐫底柱
(後漢建初中罷滹沱石臼河漕見前本紀水陽焉言河上下患底柱隘可鐫廣之上使焉鐫之而益湍怒)
增開伊婁脩洪澤(唐齊澣刺潤州開伊婁渠於京口見前澣傳宋熙寧中史公)
(弼蒋之奇脩淮泗洪澤河見前玉海)升樓望御門觀(唐韋堅作廣運潭於望春樓下)
(明皇升樓望之大悅見唐食貨志見黎幹開渠以漕薪炭代宗御安福門觀之前幹傳)永平廵
開皇詔(漢明帝永平十二年廵行汴渠詔隋文帝開皇初大講漕渠首引渭水有並見後)
長樂陂前望春樓下(唐廣運潭開在望春樓下樓即在長樂陂前見前)原
樹柵立埭燒石翦木(晉書謝元既克苻堅乘勝下兖州患水澀運艱乃堰呂梁水植)
(柵立七埭為派以利運漕下後漢虞詡傳詡為武都守運道艱澀詡案行自沮至辨數十里燒石翦木以開)
(漕)增賈讓三策劉晏一書(漢待詔賈讓上治河三策唐轉運使劉晏遺)
(宰相書論漕渠)渠因賈著瀆以孟名(上見前賈侯渠縣地理志常州武進西)
(有孟瀆)漢優王景唐寵韋堅(王景以治渠拜河隄謁者韋堅以轉運進常)
(侍並詳前)雍絳汎舟實始漕政江淮運道遂富國租
漕河四
增潰渭洞河(班固西都賦東郊有通溝大漕潰渭洞河)泛舟山東(又曰泛舟山東)
(控引淮湖與海通波)都水(漢百官表三輔皆有都水如馮參領護左馮翊都水劉向領護三輔都水)
河隄謁者(漢志王延世領河隄謁者秩千石或名其官為護都水使者)經明禹
貢(漢平當傳當以經明禹貢使行河領河隄)言水災(李尋傳以尋言且有水災拜尋騎都尉使)
(護河隄)五謁者(晉傅元傳元上䟽曰先帝分河隄為四部凡五謁者以水功至大非一人所周)
(也)拖渠(鮑照蕪城賦拖以漕渠注謂邗溝也)引粟淮海(潘岳西征賦漕引淮海之)
(粟)疏嘉陵江漕(地理志唐元和中節度使嚴礪自縣以西開嘉陵江二百里焚巨石沃醯)
(以碎之通漕以饋成州戍兵)運木渠(會要唐大歷元年鑿運木渠自京兆府東入於上苑)
灕水漕(唐李渤傳柱州有灕水秦命史禄伐粤鑿為漕馬援討徵側復治以通餽後江水潰毁每餉役)
(數十戶濟一艘渤灑浚舊道障泄得宜舟楫利焉)隋害唐利(皮日休作汴河銘曰在隋則害)
(在唐則利)元豐導洛記(玉海宋元豐元年都水丞范子淵畫十利請導洛通汴以便漕因刻)
(元豐導洛記於洛口廟)黃陵岡石人眼(元史黃河決漕運使賈魯議必塞北河疏南河)
(役不大興害不能已先是河南北童謠云石人一隻眼挑動黃河天下反及魯治河果於黃陵岡得石人一眼)
(而汝潁之兵起)論歴代建都漕道(明總督漕運王宗沐疏曰唐都于秦有險可依而無)
(水通利有險則天寳興元恃其強無水則會昌大中受其貧宋都于梁有水通利而無險可依有水則景德元)
(祐享其全無險則重和宣和受其敝元明相繼都燕北有居庸巫閭以為城南有天津大通以為池梁秦之所)
(不得望也)
漕河五
增詩元王惲輓漕篇曰湯湯汶水波西騖復東注勢雖
汗漫來止可流束楚發源本清淺入夏即沮洳安能浮
重載通漕越齊魯有時汎商舶潦漲藉秋雨船官行有
程至此日艱阻鉅野到齊東著淺凡幾處必資州縣力
澀滯方可度漫村趕丁夫所在沸官府先司刮流沙推
挽代篙艣硬拖泥水行奚異奡盪努涉寒戰股腓負重
傷背膂咫尺遠千里跬步百舉武兹焉幸得過斷流行
復阻又須集牛車陸遞入前浦中間吏因緣為弊不可
數舟中一斛粟百姓幾辛苦今復起堰埧壅積百方禦
木石動萬計科配困氓伍不思根源微隄障深幾許轉
漕本便民廣儲實國補事功貴順成勉強終齟齬惜將
生民力委棄若泥土山東實重地一靜乃可撫嘗聞建
隆間有相曰趙普凡百投利人罷遣皆不取以兹報國
恩後世比申甫黃閣十餘年清風一萬古又通漕引
曰漢家鼎定天西北萬乘千官必供億近年職貢仰江
淮海道轉輸多覆溺東阿距泉(清泉縣)二百八瀹注西來
與清合安流取直民力省積水浮綱纔兩閘自昔河防
爭横議祗辦薪芻不勝計宣防瓠子至今悲以彼方兹
功極細役徒三萬期可畢一動雖勞終古利裹糧荷鍤
去莫遲行看連檣東過薊休說春潭得寳歌長笑韋郎
空侈麗從今粒米斗三錢狼藉都城樂豐歲
增詔隋文帝開漕渠詔曰京邑所居五方輻凑重關四
塞水陸艱難朕君臨區㝢興利除害公私之弊情所愍
之故東發潼關西引渭水因藉人力開通漕渠已令工
匠廵歴渠道觀地理之宜審終久之義可使官及私家
方舟巨舫晨昏運漕㳂泝不停誠知時當炎暑動致疲
勞然不有暫勞安能永逸宣告人民知朕意焉
增考宋馬端臨漕渠考曰案西漢與唐俱都關中皆運
東南之粟以餉京師自河渭泝流而上然漢武帝時運
六百萬斛唐天寳極盛之時一歲能致四百萬斛餘歲
止二百五十萬斛至德以後僅百餘萬而已俱未能及
漢之數將運彌艱費彌重耶抑古今水道有險易之不
同耶
增奏疏宋元祐七年知揚州蘇軾上疏曰臣竊見嘉祐
中張方平論京師軍儲云今之京師古所謂陳留四通
八達之地非如雍洛有山河之險足恃也特恃重兵以
立國國恃食食恃漕漕路一梗朝廷無所措手足矣其
所陳十四策實可采云明丘濬奏議曰臣惟運東南
粟以實京師在漢唐宋皆然然漢唐都關中宋都汴梁
所漕之河皆因天地自然之勢非若會通一河前代所
未有而元人始創為之也元人為之所運僅數十萬而
今日極盛之數則踰四百萬蓋十倍之矣昔宋人論汴
水以為大禹疏鑿隋煬開濬終為宋人之用嗚呼夏至
隋隋至宋中經朝代非一謂天意顓在宋臣不敢知若
元之為此河以為我朝用其意豈不彰彰然明矣哉
御定淵鑑𩔖函卷三十九
