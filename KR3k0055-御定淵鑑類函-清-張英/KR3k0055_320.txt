欽定四庫全書
御定淵鑑類函卷三百十五
人部七十四(褊急附怠惰朋黨争)(詐偽附諂佞罵惡不争詬)
(訴辯附寇讒謗剪黜辱叛亂賊伐附)(威虐竊盜)(妖訛雜盜)(呪詛)
褊急一
原筆擲地杖撞郎(魏王思為司農性急嘗書蠅集筆端驅去復來再三思自起拔劒逐)
(蠅不得取筆擲地踏壊之下後漢明帝褊急嘗以事怒藥崧以杖撞之崧走入牀帝急呼崧崧曰天子穆穆)
(諸侯皇皇未聞人君自起撞郎明帝慙而止)踏雞子廢壚炭(晉王述字懷祖性急)
(嘗食雞子以筯刺之不得便大怒擲地雞子圓轉不止便下牀以屐齒踏之又不得嗔甚掇内口中齧破而吐)
(之射左傳邾莊公在臺臨庭閽以瓶水沃庭公怒閽曰夷姑旋焉執之不得滋怒自投于牀廢於壚炭爛遂)
(卒)增擲木輿牀(世說桓宣武與袁彦道樗蒱袁彦道齒不合遂厲色擲去五木温太)
(眞云見袁生遷怒知顔子為貴螭又王司州嘗乘雪往王螭許司州言氣少有忤逆于便作色不夷司州覺)
(惡便輿牀就之持其臂曰汝詎復足與老兄計螭撥其手曰冷如鬼手馨強來捉人臂)往數藍
田強飲孝伯(世說謝無奕性粗急以事不相得自往數王藍田肆言極罵又王大王恭嘗)
(俱在何僕射坐大勸恭酒恭不為飲大逼強之轉苦便各以帬帶繞手恭府近千人悉呼入齋大左右雖少亦)
(命前意便欲相殺何僕射無計因起排坐二人之間方得分散)
褊急二
原不告而馳(左傳晉使張骼輔躒致楚師求御於鄭鄭人使宛射犬近不告而馳之收擒挾囚不)
(待而出既免二子問曰胡再不謀對曰曩者志入今則怯也皆笑曰公孫之亟也)無德以將
(魏君儉嗇褊急無德以將之)忿不思難怒自投牀(詳上)褊心
躁性量謝包荒德非含垢增甚以為忿(世說桓南郡小)
(兒時與諸從兄弟各養鵝共鬭南郡鵝每不如甚以為忿乃夜往鵝欄間取諸兄弟鵝悉殺之既曉家人咸驚)
(駭云是變怪以白車騎車騎曰無所致怪當是南郡戲耳問果如之)損其自然(又曰王令詣謝)
(公值習鑿齒已在坐當與併榻王徙倚不坐公引與之對榻去後語其兒曰子敬實自清立但殊損其自然)
怠惰一
原廢命失職(傳守官廢命不敬之一日失職則死及)養名溺職(漢書)
(齊俗吏人養名舒緩朱博為郡怒曰齊人欲以為俗耶沉滯不舉)增受玉乞師(左傳)
(天王使召武公賜晉侯命受玉惰歸告王曰晉侯其無後乎王賜之命而惰于受瑞先自棄也已其何繼之有)
(以又晉侯使郤錡乞師將事不敬孟獻子曰受命乞師將社稷是衛而惰棄君命也不亡何為)目
蕩心遊筋駑肉緩(蔡邕勸學篇曰瞻彼頑薄執性不固目蕩心遊意與手互嵇康與)
(山濤書曰吾每讀尚子平臺孝威傳慨然慕之想其為人少加孤露母兄見驕性復疎懶筋駑肉緩頭面常一)
(月十五日不洗非大悶痒不能梳也)
怠惰二
原陳遵滿百(漢書陳遵為掾曹輙廢吏白曰陳掾今日以某事謫遵曰滿百乃相聞故事滿百謫)
(當斥故也)曹參不事(日飲醇酒)汝不恭命遐棄厥司(書)
怠荒(不敢怠荒)怠忽(荒政)逋事(義縱為上黨令無逋事也)居息(燕燕居息)
遐逸(自暇自逸)增常苦饑貧(魏書胡叟字倫許不治産業常苦饑貧不以為恥)
不喜拜揖(唐書王績性簡惰不喜拜揖其兄通知之不嬰以家事鄉族慶弔冠婚皆不與也)
詐偽一
原矯節近名(非其矯節是不知言善無近名矯誣詐也)(為)心勞行
險(作偽心勞日拙無行險偽)爾偽予欺(無載爾偽欺情偽予)言偽
行詐(人之偽言由之行詐)增用智不情(禮用人之智去其詐彙苑外敦篤)
(而内不情)湯澆雪鐵包銀(彙苑王瑩代謝超宗為義興太守超宗去郡與瑩交惡還)
(都就瑩父懋求書囑瑩覓一史曰丈人一旨如湯澆雪耳及至瑩答旨以公吏不可超宗往懋處對賓客謂懋)
(曰湯定不可澆雪懋面洞赤質五代史慕容彦超為人多詐而好聚歛在鎮常置庫錢有奸民為偽銀以質)
(者主吏久之乃覺彦超隂教主吏夜穴庫垣盡徙其金帛于他所而以盜告彦超即榜于市使民自占所質以)
(償之民皆争以所質物自言已而得質偽銀者寘之深室使數十餘人日夜為之皆鐵為本而外包以銀及其)
(被圍也乃勉其守城者曰吾有銀數千錠當悉以賜汝軍士私相謂曰此鐵胎耳復何用哉皆不為之用)
垣平金寳陳勝丹書(史記新垣平曰臣望汾隂有金寳氣意周鼎其出乎不迎則不)
(至後有人上書告新垣平所言皆詐也人漢書陳勝吳廣起兵乃丹書帛曰大楚興陳勝王置所罾魚腹中)
(卒買魚烹食得而怪之)披香殿長樂宫(彙苑蘇世長侍宴披香殿酒酣進曰此煬)
(帝作邪何雕麗至此帝曰卿好諫似直然詐也豈不知此殿我所營乃詭云煬帝邪漢書韓信與家臣謀欲)
(發兵攻吕氏其舍人得罪信囚欲殺之舍人弟上書告信欲反狀于吕后后乃與蕭何謀詐令人從上所來言)
(陳豨已死羣臣皆賀相國紿信曰雖病強入吕后使武士縳信斬之長樂宫信方斬曰吾不用蒯通之計反為)
(女子所詐豈非天哉)
詐偽二
原審禮不誣(君子審禮不可誣以奸詐)辟名皆誅(凡失財用物辟名皆誅之辟名)
(謂巧偽為文書與實不相應也)以禮防偽(周禮以五禮防萬民之偽)著誠去偽
鄙詐詭譎詐謀詭辭釣名掠美詐善
矯名譎而不正華而不實莫大之奸無赦
之罪事不憑虚罪宜閱實行偽而堅言偽而
辨增獨用徐温(經濟類編後梁淮南左牙指揮張顥與右牙指揮使徐温謀弑威王温曰)
(參用左右牙兵心必不一不若獨用吾兵顥不可温曰然則獨用公兵顥從之至是窮治逆黨皆左牙兵也由)
(是人以温為實不知謀也隆演以温為左右牙都指揮使軍府事咸取決焉)遂斬廷望(又後)
(唐時吳侍中徐知詢與兄知誥争權吳越王鏐遺詢金玉器皿皆飾以龍鳳詢乘用之不以為嫌典客周廷望)
(曰公誠能捐寳玉以結朝貴彼誰與處詢使廷望如江都望遂與知誥親吏周宗善密輸欵于誥亦以誥謀告)
(詢詢召誥詣金陵除父温喪誥稱吳主命不許周宗謂廷望曰人言侍中有不臣七事宜亟入謝望以告詢詢)
(入朝誥留詢為統軍詢責誥曰先王違世兄為人子初不臨喪可乎誥曰爾挺劍待我我何敢往爾為人臣畜)
(乘御物可乎詢又以廷望所言告誥誥曰以爾所為告我者亦廷望也遂斬廷望)頗知其詐
(唐書裴延齡剥下附上肆騁譎怪其進退皆他人莫敢言者而延齡言之不疑亦人之所未聞者帝頗知其詐)
(謀)信以為忠(又突厥圍帝雁門王世充悉發江都兵赴難詐為可喜事以邀聲譽在軍蓬首)
(垢面日夜悲泣不釋甲卧必席藁帝信以為忠愈親任之)辯給(又宇文融拜御史中丞中書令張說)
(素惡融張九齡謂說曰融新用事辯給多詐公不可以忽說曰狗鼠何能為)詐忠(彙苑開成元年)
(李石因延英召對從容言曰陛下之政皆承天心惟宋申錫之枉久未原雪帝慚曰我當時亦悟其失而詐忠)
(者廹我以社稷計故耳使逄漢昭宣時當不坐此因追復右丞)詐稱太子(漢書昭帝始元五年)
(有男子來乘黃犢車衣黃襜褕著黃帽詣北闕自稱衛太子京兆尹雋不疑收縛之廷尉騐治得奸詐)
詭殺樓蘭(又傳介子與士卒齎金幣揚言賜外國為名至樓蘭王不信介子佯引去至其西界使譯)
(謂曰漢使者持黃金錦繡行賜諸國王不來受我去西國矣出金幣示譯譯報王王貪漢物來見使者介子與)
(坐飲陳物示之飲酒皆醉介子謂王曰天子使私報王王起隨介子入帳中屏語壯士二人從後刺殺之)
諂佞一
草指劒斬(博物志堯時有指佞草佞人入朝此草屈而指之漢成帝時朱雲上言願賜)
(上方斬馬劒斷佞臣頭以勵其餘上問誰曰安昌侯張禹)號三無一(北齊胡長仁為尚書)
(令時左丞酈孝裕郎中陸仁惠盧元亮厚相結託號三佞又徐之才曰我在江東見徐勉作僕射莫不佞之)
(今我亦是徐僕射無一佞何由可活)祝鮀(之佞)崔暹(又崔季舒曰崔暹常意吾佞每言叔)
(父合殺及其自作體佞乃過于吾)增五色雲八風舞(唐書韋巨源與安石同系)
(景龍二年韋后自言衣笥有五色雲巨源倡其偽勸中宗宣布天下帝從其言因是大赦經濟類編中宗宴)
(近臣國子祭酒祝欽明自請作八風舞搖頭轉目備諸醜態中宗笑欽明素以儒學著名吏部侍郎盧藏用私)
(謂諸學士曰祝公五經掃地盡矣)指鳥代犧(彙苑高祖使建成世民將兵擊西河郡攻)
(拔之執郡丞高德孺世民數之曰汝指野鳥為鸞以欺人主取高官吾興義兵正為誅佞人耳遂斬之又武)
(后有疾詔徧祭神廟以求福消災閻朝隠詣少室山親撰祝文以身代犧沐浴伏于俎盤令僧道迎至神所觀)
(者如堵會后疾愈重加賞賚其諂佞類如此)假子乞兒(經濟類編陳宣帝時和士開為)
(尚書令賜爵淮陽王威權日盛朝士不知廉恥者或為之假子與富商大賈同在伯仲之列天寳遺事張九)
(齡見朝士趨附楊國忠以求官語人曰此曹皆向火乞兒一旦火盡灰冷當凍裂肌膚暴骨于溝中矣)
隠處謝酒後至侑觴(經濟類編田令孜嘗召宰相及朝貴飲酒濬恥于衆中拜令孜)
(乃先謁令孜謝酒及賓客畢集令孜言曰令孜與張郎中清濁異流嘗蒙中外既慮玷辱何憚改更今日于隠)
(處謝酒則又不可濬慙懼無所容貢又趙師&KR0759;附韓侂胄得知臨安府侂胄生日百官争珍異師&KR0759;後至出)
(小盒曰願獻少果核侑觴啓之乃粟金蒲萄小架上綴大珠百餘顆衆慙沮)願令公速愈
為宰相放生(唐新語成敬竒與姚崇有親姻崇寢疾竒造宅省焉對崇涕泣懷中置生雀數)
(頭持出放之祝云願令公速愈崇忿其諛媚自兹不復接遇東軒筆記王荆公為相每遇生日朝士獻詩頌)
(僧道獻功德疏以為夀光祿鞏申以大籠貯雀鴿詣客次搢笏開籠每一雀鴿叩齒祝曰願相公一百二十歲)
(謂之放生)
諂佞二
原格佞(宋鄭鮮之為御史中丞武帝談論經典人皆依違鮮之難必切至時謂格佞)乍佞
(漢王尊以盜賊並興選賢徵用起家為卿盜賊既除即以佞巧廢黜一遵之身三期之間乍賢乍佞豈不甚哉)
遠(論語遠佞人)惡(又是故惡夫佞者)難任人(難拒也任佞也)友便
佞便辟巧媚善柔面柔諂諛佞倖取
媚苟容增皇甫巧媚(彙苑皇甫鏄賂吐突承璀為奥援故帝排衆論決任之反)
(以裴度為朋黨不内其言鏄乃益以巧媚自固)盧杞奸邪(唐書德宗從容與李泌論即位以來)
(宰相曰盧杞清忠強介人言杞奸邪朕殊不覺其然泌曰陛下覺之豈有建中之亂乎)請視便
液(六帖郭弘霸再遷右臺侍御史大夫魏元忠病僚屬省候弘霸獨後入憂見顔色請視便液即染指嘗騐)
(疾輕重賀曰甘者則病不瘳今味苦當愈喜甚元忠惡其媚暴語于朝)辨其奸邪(聞見錄王)
(安石母死士大夫皆往弔明允獨不往作辨奸論一篇以譏之)祝公之五經掃地(見前)
(注)朱浚以萬拜得名(姑蘇筆記賈似道柄國時浙曹朱浚每有劄子白事必稱朱浚)
(萬拜覆時人謂之朱萬拜)進珠冠而拜侍郎(經濟類編韓侂胄有愛妾張譚王陳四人)
(皆封郡夫人其下有名位者又十人或獻北珠冠四枚于侂胄侂胄以遺四夫人其十人亦欲之未有以應也)
(師&KR0759;聞之函市北珠製十冠以獻十人者喜為求遷官拜工部侍郎)獻大筆而超節度
(又晉王既許藩鎮之請求唐舊臣欲以備百官朱友謙遣前禮部尚書蘇循詣行臺循至魏州入牙城望府廨)
(即拜謂之拜殿見王呼萬歲舞蹈泣而稱臣翌日又獻大筆三十枝謂之畫日筆王大喜即命循以本官為河)
(東節度副使張承業深惡之)黃龍先試士開之疾旋瘳(又有一士人參和士)
(開疾值醫云王傷寒極重他藥無效應服黃龍湯士開有難色士人曰此物甚易服王不須疑請為王先嘗之)
(一舉而盡士開感其意為強服遂得愈)青蠅何來同僚之色頓失(又元稹為)
(江陵士曹與監軍崔潭峻善穆宗在東宫聞宫人誦稹詩歌而善之及即位潭峻歸朝獻稹歌詩百餘篇穆宗)
(問稹安在對曰今為散郎以稹為祠部郎中知制誥朝論鄙之會同僚食瓜於閣下有青蠅集其上中書舍人)
(武儒衡以扇揮之曰適從何來遽集于此同僚皆為失色衡自若)剪紙帖巾内史作
高麗之舞(又武后以神都留守楊再思為内史再思為相專以諂媚取容司禮少卿張同休易之兄)
(也嘗召公卿宴集酒酣戲再思曰楊内史面似高麗再思欣然即剪紙帖巾反披紫袍為高麗舞舉坐大笑)
鳴雞吠犬侍郎學田舍之聲(又韓侂胄嘗與賓客飲南園過山莊顧竹籬草)
(舍曰此眞田舍間氣象但少雞鳴犬吠耳俄聞犬嘷叢薄視之乃侍郎趙師&KR0759;也侂胄大笑聞者鄙之)
惡一(朋黨附)
原不悛相濟(長惡不悛同惡相濟)不可長不可掩(惡不可長惡)
(積不可掩)如火燎原如農去草(惡之易也如火之燎於原不可嚮邇其猶可撲)
(滅乎絶見惡如農夫之務去草必其根本勿使能植)小惡無傷復惡已甚
(小人以小惡為無傷乎復惡已甚高伯其為戮)人之無良民之多僻
聚慝起穢癉惡(彰善癉惡癉去也)樂禍佗傷内惡
自臰腥聞爵罔及惡德惟其賢坐於塗炭
(孟子)見如探湯(論語)記碑書竹(天寳遺事盧奐累任大郡凡治奸惡既斷)
(罪又書所犯刻石于其門時謂記惡碑漢隗囂傳越楚之竹不足以書其惡)(東)豺虎不
食(詩)鷹鸇之逐(左傳鄭然明曰見不仁者誅之如鷹鸇之逐鳥雀也)惡疾其
始聞若已讐(榖梁曰君子惡惡疾其始柳文曰聞惡若已仇)罄竹決
波(隋恭紀罄南山之竹書罪無窮決東海之波流惡難盡)原朋黨邪朋讐黨
(朋黨使正不正無有黨必有讐言妄人黨)不比不周相求相合(君子周而)
(不比小人比而不周合同惡相求同求相)增比匪(易)朋仇(書朋家作仇脅權相)
(滅)南北部四十年(漢桓時鄉人為之謠曰天下規矩房伯武因師獲進周仲進二)
(家賓客互相譏揣遂各樹朋徒漸成尤隙由是甘陵有南北部黨人之議自此始矣唐穆宗時李德裕宗閔)
(各分朋黨更相傾軋垂四十年)四聰八達(魏明紀諸葛誕鄧颺等相與結為黨友更相題)
(表以散騎常侍夏侯玄等四人為四聰誕軰八人為八達合黨連羣互相褒歎以毁訾為罰戮用黨譽為爵賞)
惡二(朋黨附)
增惡惡如巷伯聲於天下(柳文辯侵伐論聲其惡于天下)諱於君
親(孔子曰臣子不可以言君親之惡為諱者禮也)葅筋醢骨抽舌探肝(南史)
(侯景傳)不去不止(通鑑荀公達之去惡不去不止)無見無聞(吕氏春秋目見)
(所惡不如無見耳聞所惡不如無聞)同惡(左傳同惡相求如市賈焉)元惡(東漢孔融傳曰)
(招呼元惡以自營衛)摘抉以揚(西漢孫寳傳欲摘抉以楊我惡謂挑發之也)蔽美
而稱(楚辭好蔽美而稱惡)增朋黨相引以勢相導以利(史記日者)
(傳)黨同伐異共相標榜激揚名聲互相題拂(東漢黨錮)
(傳)牢石之黨(漢書佞倖傳石顯與牢梁五鹿充宗結為黨友諸附倚者皆得寵位)興
捐之獄(西漢捐之傳賈捐之復短石顯楊興曰上信用之今欲進但從我計且與合意即得入矣捐之)
(與興共為薦顯奏又自為薦興奏石顯白之上廼下興捐之獄)王李之黨(紀纂淵海順帝以王)
(伾為左散騎常侍王叔文為起居舍人大抵叔文依伾伾依李忠言忠言依牛昭容轉相交結)覿抃
之門(經濟類編宋孝宗時曾覿王抃甘昪三人盤結擅政進退大臣權震中外士大夫争附之陳俊卿自)
(興化赴建康過闕入對曰向士大夫奔覿抃之門十纔一二尚畏人知今則公然趨附已七八不復顧忌矣人)
(才進退由私門大非朝廷美事)皆有盛名(東坡書樂毅論後云夏侯元與何晏等皆有盛名晏)
(目元以易之所謂深者而元目晏以神及其遇禍深與神安在乎羣兒妄作名字自相刻畫類皆知此)
不堪同傳(經濟類編梁成大與莫澤李知孝皆黨附史彌遠排斥諸賢而成大尤心術嶮巇凡可賊)
(害忠良者率攘臂為之四方賂遺列置堂廡導賓客觀之欲其效尤雖知孝亦鄙其為人至曰所不堪者他日)
(與成大同傳耳卒為貶死天下悅之)
争一(不争附)
原獄繁律止(争鬭之獄繁止律者所以定分而争也)無恥不争(勝而)
(無恥衆在醜夷不争注醜也夷齊也)先王懼司虣禁(叔向曰先王議事以制不)
(為刑辟懼有争心者司虣禁出入相凌犯)增虎鬭龍争(東觀漢記執金吾賈復在)
(汝南部將殺人潁川捕得寇恂戮之于市復以為恥過潁川謂左右曰吾見恂必手劍之恂知其謀不與相見)
(曰昔相如屈于廉頗者為國也乃勅盛具恂出迎于道稱疾還賈復欲追之而吏士皆醉遂去恂以狀上聞上)
(徵恂恂至引見時復先在側欲起相避上曰天下未定兩虎安得私鬭史記彭越字仲常漁鉅野澤中為羣)
(盜陳勝項梁起諸少年謂豪傑相立叛秦仲可效之越曰二龍方争且待之也)卑梁女漚
麻池(吕氏春秋楚之邊邑名曰卑梁其處女争桑于境上戲而傷卑梁之女卑梁人以讓吳人吳人應不)
(恭怒而殺之吳人往報之盡屠其家于是吳楚大争勒石勒别傳勒微時與邑人李陽相近陽性剛愎每輕)
(與争漚麻池共相打揲手有勝負)狗鬭鳥鳴(風俗通俗說二人共澡手令人争鬭如無)
(異器當共澡者祝曰人相愛狗相嚙言狗鬭時洒之以水便自解也桓子新論余前為典樂大夫有鳥鳴于)
(庭樹上而府中門下皆為憂懼後余與典樂謝俟争鬭俱坐免去)魏延舉刃薛宣
斷縑(費禕别傳魏延與楊儀並坐争論延或舉刃向儀儀涕泣横流褘常入坐其間諫喻分别風俗通)
(臨淮有一人持一疋縑到市欲賣道遇雨披戴後人求共庇蔭因與一頭雨霽當别因共争各云我縑詣府自)
(言丞相薛宣呼騎吏中斷縑各與半後人濫受因前撮之縑主稱怨宣然後責之具服)原不争
清淨無競喜愠不見(漢書伏湛世傳經學清淨無競東州號伏不鬭衛玠字叔寳)
(常云人非意相干可以理遣故不見喜愠之容)增卓茂解馬相如引車(卓茂)
(事孔光嘗出行有人認其馬茂問曰子亡馬幾何時對曰月餘日茂有馬數年心知其謬默解與之挽車而去)
(顧曰若非公馬幸至丞相府歸我他日馬主得亡者詣府送馬叩頭謝之紀纂淵海藺相如位列廉頗右頗)
(曰我見必辱之相如聞每朝時稱病不與頗同列已而出望見頗引車避匿曰夫以秦王之威而相如廷叱之)
(獨畏將軍哉顧秦不敢加兵者以吾兩人也兩虎共鬭勢不俱生矣)陳重市袴不疑
買金(又陳重在郎舍同舍郎有告歸寧者誤持同舍郎袴以去主疑重所取重不自申說市袴以償之後)
(歸寧者歸以袴還主其事乃顯意又直不疑為郎同舍有告歸誤持同舍郎金去金主不疑不疑謝有之買)
(金償後告歸者來歸金而前亡金者大慚)曹萌受豕劉寬歸牛(又曹萌字元偉)
(以仁厚稱隣人有亡豕者與萌豕相類詣門認之萌不與争後所亡豕自還其主大慚送所認豕謝萌萌笑而)
(受之言又劉寬嘗行有人失牛者乃就寬車中認之寬無所下車步歸有頃認者得牛送還叩頭謝之寬曰)
(物有相類事容脫誤幸勞見歸何謝為)
争二(不争附)
原事末(范蠡曰争者事之末禮)人患(争奪相殺謂之人患)違言(鄭息有違言)
惡聲(一至必反之)錐刀(錐刀之末將盡争之)血氣(晏子曰凡有血氣者皆有)
(争心)嘖有煩言狠無求勝情因利動忿則争興
讓為義所争乃患先憑貪惏以肆心恃強暴
而逞力增争帝(列子昔共工與顓頊争為帝怒觸不周之山崩折天柱絶地維)争
年(韓子鄭人有相與争年者一曰吾與堯同年一曰吾與黃帝兄同年訟此不決以後息為勝)原
不争善勝(不争而善勝)自勝不争(夫唯不争故天下莫能與之争)讓
利(見利而讓義也)致讓法争柔勝剛弱勝彊讓為
禮出争為禍門強在守柔勝由不競禮無求
勝道貴不争惡言不出於口忿言不及其身
增由是無争(會稽典錄夏香字曼卿門側有大井上有瓦盆里中兒童各競飲牛争水共鬭香豫)
(為汲多置盆器由是無争)不復相鬭(東觀漢記管寧所居屯落會有汲者或男女雜錯或争汲)
(相鬭寧患之乃買器分置井傍汲以待之各自責不復相鬭)觀其形勢(嵇康太師箴曰若會)
(酒坐見人争語觀其形勢似欲轉盛便當捨去此鬭之兆也)退思戒辭(郭璞易洞林曰殷洪)
(喬令吾作卦得大壯之夬語之云愼勿與許姓者共事田作也殷還家先與許姓共田田熟有所争此人舉杖)
(欲撞之喬退思戒辭謹謝乃得休)
詬罵一(訴辯附)
原惡聲善詈(莊子惡聲隨之詩覆背善詈)語侵言悖(灌夫以語侵田)
(蚡亦言悖而出悖而入)褊心惎口增訾大臣似婦女(唐書)
(韋雲起為大理卿鄭善果奏雲起訾大臣毁朝政所言不情貶司直又高仙芝代靈詧為四鎮節度使副都)
(護程千里等皆嘗譖仙芝於靈詧者既視事呼千里嫚罵曰公面雖男兒而心似婦女何邪)退無
餘訾人都不憾(劉子翼常面折僚友短退無餘訾憾彙苑李百藥曰子翼罵人人都不)
訴辯棠舍王庭(甘棠召伯所舍聽訟之所傳坐獄王庭對事也)逄怒
歸思(詩薄言往愬逄彼之怒義魏志杜畿為河東守崇寬惠人相訟為陳大令歸思之意有所不)
(盡更來詣府自是少有詞訟)
詬罵二(訴辯附)
原誶語(漢書薄言誶語)慢罵怨詈(書小人怨汝詈汝)怒詈(禮怒不至)
(詈)毁瓶詬之(衛孫蒯飲馬於重邱毁其瓶重邱人詬之曰爾父為厲云云)失弓
而罵(冉堅射陳武子中手失弓而罵)增詈汝歸逋(易經不克訟歸而逋其邑人三)
(百戶)嫚罵光弼(唐書史思明使驍將劉龍仙以五十騎挑戰以右足加于馬鬛上嫚罵光弼)
大罵仁義(五代史安仁義焚東塘以襲常州常州刺史李義出戰望見仁義大罵之)原
訴辯膚訴(膚受之訴不行焉)禮決(分争辯訟非禮勿決)掇患(自下訟上患至)
(掇也)褫錫(易錫之鞶帶終朝三褫之注云以訟受錫榮何可保故終朝褫之者三)違行
(天與水違行訟君子以作事謀始注明則無訟)不克(易不克訟)速獄(詩何以速我獄)
執競訟窒(易訟有孚窒惕中吉注訟不可終必見塞而懼中道而止乃吉也)訟興
(契之不明訟由所興)質厥成(虞芮質厥成)受我辭(朱安世曰南山之竹不足受我)
(辭)合要舉契(左傳晉使王叔與伯魚合要王叔氏不能舉其契)就直助彊
(人謂子産)兩劑禁訟(周禮以兩劑禁人訟)萬錢移書(薛宣字貢君為宰相相府)
(辭訟例不滿萬錢不為移書後皆遵薛宣之故事)辨而不德(必加於戮)退而無
怨(陳實字仲弓為太丘長人有争訟曉譬曲直而退無怨也)發言盈庭煩言對
簿
讒謗一
原青蠅貝錦(詩營營青蠅止於棘讒人罔極交亂四國刺幽王也)掩鼻掇
蜂(鄭袖之計伯尹吉甫妻譖子竒)鑠金投杼(衆口鑠金積毁銷骨讒言至三慈)
(母投杼曾參之母)萋菲浸潤(詩萋兮菲兮成是貝錦彼譖人者亦已太甚論語浸潤)
(之譖膚受之愬不行焉可謂明也已矣)增搖脣鼔舌(莊子盜跖篇不耕而食不織而)
(衣搖脣鼔舌擅生是非)腹誹心謗(史記灌夫傳曰魏其灌夫日夜招聚天下豪傑壯士)
(與論議腹誹而心謗)每一出令然三遺矢(史記上官大夫讒屈平曰王使屈平)
(為令衆莫不知每一出令平伐其功曰以為非我莫能為也王怒而疏平又趙王思復用廉頗而頗亦思復)
(用于趙王使使者視頗頗之仇郭開多與使者金歸報王曰廉將軍雖老尚善飯然與臣坐頃之已三遺矢矣)
(趙王以為老遂不召)衆女妒羣兒愚(古詩二桃殺三士詎假劍如霜衆女妒蛾眉雙)
(花竟春芳不韓愈詩李杜文章在光焰萬丈長知羣兒愚何用故謗傷)衆口鑠金三
言成虎(鄒陽傳衆口鑠金積毁銷骨一彙苑魏龐恭與太子質于邯鄲謂魏王曰今人言市中有虎)
(信之乎曰否二人言信之乎曰寡人疑矣三人言信之乎曰信之矣恭曰夫市之無虎明矣三人言而成虎今)
(邯鄲遠于市議臣者過三人願王察之)
讒謗二
原采苓(刺讒也晉獻公好聽讒)采葛(懼讒也)蝎譖(國語蝎木蠱謂從中起)
媒孽(其短)世亂(讒勝)主蠧(史䜛臣在中主人蠧也)胥動(胥動以浮)
(言)乃止(子常殺費無極謗言乃止)可畏(人之多言亦可畏也)胡得(人之為言)
(胡得焉)背憎(噂沓背憎)内讒(狐突謂申生曰雖盡外敵猶有内讒)弘多(䜛慝)
(弘多魯不堪晉)並進(䜛諂並進)以速(官謗)孔甘(盜言孔甘)亂階(職為)
(亂階)讒口(䜛慝之口)流言(聞流言而不信)敗言(為讒)屏耳目(費無)
(極楚之䜛人也屏楚王之耳目使不明也)投豺虎(取彼譖人投畀豺虎)中山之謗
(史甘茂曰樂羊攻中山三年拔之樂羊反語功文侯示之謗書一篋也)薏苡之謗(漢書馬援)
(從南方歸載薏苡及援死得罪人皆譖言前所載者皆明珠文犀)去以人毁(史記上召季布)
(至無所受令歸布曰陛下以一人譽召臣以一人毁去臣云云上曰河東吾股肱郡故召君)愛以
自危(智者除䜛以自安子常愛䜛以自危子常囊瓦字)執朴分謗(左傳宋築城謳曰澤)
(門之晢實興我役皇國父也邑中之黔實慰我心子罕也罕聞之親執扑以行築者抶其不勉者乃止傳言子)
(罕能分謗也)徇囚分謗(又韓獻子將斬人郤獻子救之至則已斬矣郤子使速以徇曰吾以)
(為分謗也)讒說殄行(讒言能絶君子之行)偽言惑志緝緝翩翩
(謀欲譖人)捷捷幡幡(謀欲譖言)服讒蒐慝厚誣靖譖
掩謗興謗小人在側君子信讒惑蠱君臣
交亂謗國驕人好好吠犬狺狺巧言如簧
讒諛得志小人在位讒口囂囂君子退身憂心悄
悄增建德信讒(唐書曰竇建德帳下大將王伏寳功略在諸帥上或䜛其反建德殺之伏)
(寳臨死大聲呼曰我無罪王何信䜛言自刈左右手乎)唐次辨謗(彙苑竇參數薦唐次及參)
(敗出次為開州刺史積十年不遷韋臯鎮蜀表為副使德宗諭臯罷之次身在遠方久抑不得申以為古忠臣)
(賢士罹殘毁被放斥至殺其身君且不寤者因采集其事為辨謗略三篇上之)勿令害之(唐太)
(宗貞觀二十三年帝疾甚翌日與褚遂良曰我有天下皆長孫無忌力也爾輔政勿令讒毁者害之)不
願知也(武后謂狄仁傑曰卿在汝南有譖卿者欲知之乎仁傑謝曰陛下以為過臣當改之以為無過)
(臣之幸也譖者乃不願知也)白璧衆求瑕素絲易成汚(韋應物詩)
已擠溝壑猶下石而未休方困蒺藜尚彎弓而未已
(彙苑楊文億公為執政者所忌言事者攻之不已公謝啓云云)周公大聖而四國流
言樂毅王佐而被謗騎劫巷伯有豺獸之慨蘇
公興飄風之刺(紀纂淵海)直不疑未嘗有兄而讒者謂之
盜嫂第五倫三娶孤女而世人云笞婦翁(劉賓客傷䜛論)
黜辱一
原食莝豆在泥塗(范雎大具請賓客使坐須賈於堂下置莝豆使黔徒夾而馬飼之)
(絳老辱在泥塗)為榮知足(史吕起困辱為榮老子知足不辱)增相此癡
物辱無撓辭(唐書有假驢夫於盧程者帖興唐府給之府吏啓以無例程怒笞吏背少尹任)
(圜莊宗姊壻也詣程訴其不可程戴華陽巾衣鶴氅據案決事視圜罵曰爾何蟲豸恃婦家力耶圜不對而去)
(夜馳至博州見莊宗莊宗大怒謂郭崇韜曰朕誤相此癡物敢辱予九卿趣令自盡唐紀蔡廷玉勸朱泚入)
(朝泚怒縛廷玉辱之無撓辭泚不忍殺囚歲餘出之謂曰汝亦悔乎廷玉曰導公為逆即悔勉公以義何悔為)
黜辱二
原出胯下(韓信被淮隂少年辱之俛而出之胯下)盟城下(城下之盟恥辱之事)
激之(史記蘇秦貴達張儀詣之秦坐之堂下食以僕妾之食曰張君吾才不及而未達故恥辱以激之儀)
(大恨乃之秦蘇秦密使人持金濟窮困不使言之儀達方知曰為我謝蘇君)靳之(左傳宋南宫長)
(萬為魯獲宋人請之宋公靳之曰始我敬子今子魯囚也吾不敬子矣萬疾之遂殺公注戲而相愧曰靳)
大辱(辱莫大焉)多辱(莊子夀則多辱)廷辱恥辱增貽駭省
吏(唐書令狐綯薦裴坦為知制誥而裴休堅持不可坦但得為舍人故事舍人初詣省視事四丞相送之施)
(一榻堂上壓角而坐坦見休重愧謝休勃然曰此令狐丞相之舉休何力焉顧左右索肩輿亟出省吏貽駭以)
(為唐興無有此辱人為坦羞之)凌辱行周(五代史杜重威反于魏高祖以天平軍節度使高行)
(周為都部署以討之以慕容彦超為副彦超數以事凌辱行周行周不能忍見宰相涕泣以屎塞口以自訴)
威虐一
原播毒罹凶(書播戎毒于遠邇注戎大也罹其凶害)俗弊政荒(政暴)
(刑肅俗弊民散)增厠中人彘盤上官裝(史記吕太后斷戚夫人手足去)
(眼煇耳飲瘖藥使居厠中曰人彘血崔鴻十六國春秋云石虎裝飾宫人美淑者斬首洗置于盤上傳首示)
(之)思綰吞膽盜跖膾肝(通鑑趙思綰好以酒吞人膽謂人曰吞此千枚可以)
(無敵肝莊子盜跖膾人而餔之)五年徒三升艾(宋書宋越御衆嚴酷好行刑誅)
(睚眦之間動用軍法時王元謨御下亦少恩將士為之語曰寧作五年徒不遂王元謨元謨尚可宋越殺我)
(隋崔恒度性嚴酷時有屈突盖亦嚴刻長安為之語曰寧飲三升醋不見崔恒度寧灸三升艾不逄屈突盖)
威虐二
原紏暴(周禮以國刑紏暴)報虐(報虐以威注言誅其虐)土芥(唯戮是聞以人)
(為土芥)塗炭(生靈)滅德(作威)依勢(作威)疵國(忍人疵國)賊
賢(害人)樂殺(是樂殺人)暴内(内國中刑也)北風(刺虐也注衛國並為威虐)
猛虎(苛政猛於虎)殘害(殘害於爾百姓)敷虐(敷虐於百姓)戮不
辜(庶戮之不辜)尅厥愛(威)暴政淫刑結怨於人
將戕於予謂暴無傷其虐滋甚剥喪元良賊
虐諫輔殺戮無辜亂罰無罪怨毒之氣懊烈
之聲虐使其民增用法益刻(通鑑張湯趙禹共定諸律令用法益刻)
任勢立威(又翟方進以經術進其為吏任勢立威峻文深詆中傷者多)焚炙忠
良刳剔孕婦斮脛剖心(書)剥面鑿眼(吳志孫皓剥人之面)
(鑿人之眼)
妖訛一
原亂常辨惑(速戾納邪知防執禁)人所忌國有恐(人之所忌氣燄)
(以取之訛國時有恐以妖相驚)增㹫母鬼金頭王(五行志咸通十四年秋成)
(都訛言有㹫母鬼夜入人家民皆恐夜則聚坐或曰某家見鬼眼晃然如燈燄民益恐愳彙苑李匡威留深)
(州遣其屬李抱貞上書願入朝時京師數寇難人人危懼傳言金頭王且來皆亡竄山谷)牲牢受
獻蛇虎導軍(彙苑董昌託神以詭衆始立生祠刳香木為軀内金玉紈素為肺腑冕而坐妻)
(媵侍别帳百倡鼔吹于前屬兵列護于門所屬州縣為土馬獻祠下列牲牢祈請或紿言土馬若嘶且汗皆受)
(賞昌自言有享我者我心醉不又薛季昶擢給事中夏官郎中侯味虚將兵討契丹利妄言賊行有蛇虎導)
(軍后惡其詭拜季昶為河北道按察使季昶馳至軍斬味虚以聞威震北方)
妖訛二
原造言之刑亂民之刑(周禮八刑紏萬民七曰造言之刑八曰亂民之刑注造言)
(造作訛言惑衆也亂民亂名改作執左道以亂政)譸張為幻(譸張作詐以為幻惑)熒
惑於人(言經營惑亂)妖由人興(人無釁焉妖不自作人棄常則妖興)咎將
誰執動以浮言(而胥動以浮言恐沉於衆)衆寧不惑執左道
以亂政(左道巫蠱)假鬼神以疑衆(時日卜筮疑衆殺)惑蠱虚
偽驚俗變風他能自咎无妄憑虚宜
遵國禁俾無世迷崇飾訛言肆行幻術去邪
勿疑除惡務本既叶前言則非左道姦之大
者法可逃乎行非正法思豈無邪不得中行
寧非左道政先去惑人貴知常思匪無邪
動必有悔謀則不臧言非無罪辭雖徵於捕影
罪難逭於麗刑苟於衆而可疑雖非妖而必禁
左道雖則非妖於人且為無益偽言難信何必
徵辭聾俗易驚宜所知禁去邪除惡宜絶本根
作偽飾辭勿聽枝葉增妄言惑衆(彙苑崔義元遷婺州刺史時睦州女)
(子陳碩貞自言仙去與鄉隣辭訣或告其詐已而捕得詔釋不問於是姻家章叔胤妄言碩貞自天還化為男)
(子能役使鬼物轉相熒惑)訛言興兵(又開元末海内無事訛言兵興衣冠潛為避世計)
咒詛一
原有損何益(晏子曰祝有益也詛亦有損雖其善祝豈勝億兆人之詛者鄭莊公使卒出)
(豭行出雞犬以詛射穎考叔者君子謂莊公失政刑矣既無德政又無威刑是以及邪邪而詛之將何益矣)
口咒國詛(厥口咒詛言怨上也亂子罕曰宋國區區有詛有咒之本也)詛爾
咒我(詩出此三物以詛爾斯速范文子使祝宗祈死曰愛我者惟咒我使我死無及於難范氏之)
(福也)
咒詛二
原夫婦皆詛(傳)億兆之詛(見上)
叛亂一
原從凶聞穢(惠廸吉從逆凶穢惡彰聞)戎毒大憝(注戎大也憝)
(亦惡也)渠魁巨猾(賊帥也)吠堯干國(史記夫跖之犬可使吠堯)
(堯非不仁犬吠非其主也干國之紀)稱亂阻兵(稱舉也忍阻兵安)
叛亂二
原無君(有無君之心)不臣(臣而不臣)逸德(天吏逸德烈於猛火)反德
(人反德為亂)俶擾(俶始也擾亂也)獨亂(文子曰世治則愚者不能獨亂)無育
(元兇)自底(自底不類類善也)禍心(包藏禍心)亂心天下所惡
(不令之臣天下之所惡也)神之所惡(有臣不順神之所惡)諸侯之亂(虞有三苖)
(夏有觀扈商有姺邳周有徐奄皆諸侯之亂者)社稷之患不式王命不
帥天常(以亂天常)惎間王室(惎毒也)剥亂天下反易天
明侵敗王略(不臣也)侵弄凶器毒痡生民毒流
天下腥聞於上脅君亂國壊法亂紀賊臣聞
釁姦臣竊命
寇賊一(剪伐)(刧質附)
原聚雈蒲好草竊(傳鄭國多盜取人于雈蒲之澤子太叔興兵以攻之書殷人好草)
(竊奸宄草竊於草野中竊盜也)名娥號米(後漢黃巾賊亦名娥賊又張陵造作符書受)
(其道者出五斗米謂之米賊)蜂蠆鼠狗(蜂蠆之毒鼠竊狗盜)黃巾綠
林(並賊名)增白騎赭衣(彙苑賊名黑山賊統白騎滿賈山至言赭衣半道羣盜)
(山)無頼難當好賊上將(隋唐嘉話英公自言我年十三為無頼賊)
(逄人則殺十四五為難當賊所不快者殺十七八為好賊上陣乃殺二十為大將使兵以殺人也)麕
駭雉伏(彙苑秦宗權進破東都圍陜州自關中薄青齊南繚荆郢北亘衛滑皆麕駭雉伏至千里)
(無舍烟)原剪伐汚宫封觀(禮曰臣弑君子弑父凡在官殺無赦殺其人壊其室)
(汚其宫而瀦焉有常無赦既殄元兇乃封京觀)仗威用重(仗黃鉞之威刑亂國用)
(重典)舌擊氣吞(晉朱伺議拒賊計楊珉曰朱將軍何以不言伺曰諸將軍以舌擊賊朱伺)
(惟以力耳賊氣吞逆)增躬詣賊營道無寇跡(廣陵賊張嬰寇亂十餘年)
(朝廷不能討大將軍梁冀惡張綱奏綱為廣陵太守欲因事中之綱單車躬詣賊營賊見綱誠信皆降焉彙)
(苑田仁會遷勝州都督境有夙賊依山剽掠行人仁會發騎捕格悉以平之由是城門夜開而道無寇跡矣)
原刧質執大將刧少子(魏夏侯惇字元讓與吕布戰布將偽降因共執惇責)
(以寳貨惇將韓浩乃勒兵營門遂詣惇所叱持刧者曰汝執刧大將復望生邪吾受詔討汝寧以一將軍縱爾)
(乎因泣謂惇曰奈國法何但召兵擊持質者持質者惶怖斬之惇亦免後漢喬元字公祖遷太尉以疾罷就)
(醫里舍元小子十歲獨遊門次有三人持杖刧之入舍登樓求貨元與司隸圍守恐殺其子未欲廹之元瞑目)
(呼曰姦人無狀豈以一子之命以縱國賊元子亦死元乃詣闕請刧質者不得贖以財寳以開長姦之路自此)
(遂絶)
寇賊二(剪伐)(要君)(刧質附)
原攻刧(書寇賊姦宄注攻刧曰寇殺人曰賊)寇攘(書凡人自得罪寇攘姦宄殺越人于貨攘)
(奪也言殺人以求貨)完聚(蝥賊完聚)保聚感悔(漢書姜肱兄弟為盜掠奪衣物)
(郡中怪問終不言盜賊感悔就肱舍叩頭乞還所掠肱不受勞以酒食而遣之)自新(改行自新)
白頭賊(陶侃擊杜弢將王貢侃遥謂曰卿本佳人何為隨弢天下寧有白頭賊乎貢遂降)赤
眉賊薦食上國(傳曰吳為封豕長蛇以薦食上國)探丸長安(漢書尹賞)
(字子心守長安令閭里少年殺吏受財報讎相與探丸為彈得赤丸者斫武吏黑者斫文吏白者主治喪城中)
(薄暮剽刧)壯朱暉志(後漢書朱暉與家屬遇盜時年十三拔劍向前曰財物可得諸母不可得)
(今日朱暉死無避賊壯其志遂捨之)還戴封物(戴封字平仲遇盜悉被掠奪唯餘七縑賊不知)
(處追以與之賊曰賢人也遂盡還之)狃於姦宄罔不寇賊(書)鴟義
姦宄&KR1025;攘矯虔彊者脅弱衆者暴寡在外為
姦人多相掠增毒卉(文選喻亂賊也)致寇(易負且乘致宼至)
斬木為兵揭竿為旗(賈誼過秦論)白波起兵(黃巾餘黨郭太起於)
(河西白波谷因號白波賊)黃巢僭號(通鑑黃巢募衆數千以應王仙芝轉寇河南十五州天下)
(震動即僭位號取廣明字判其文曰唐去丑口而著黃明黃當代唐明年李克用破巢於渭南追巢敗之)
父老請穫麥(家語宓子賤為單父宰齊攻魯父老請曰麥熟請放民皆使出穫子賤不聽曰若使)
(不耕者得穫是使民樂有寇也)赤子盜弄兵(通鑑漢宣帝時渤海多盜舉龔遂為太守對曰)
(海瀕不沾聖化民多饑寒而吏不恤使赤子盜弄陛下兵於潢池耳)剪伐帝壯其志(唐書)
(龐勛叛自桂管北還所過剽略崔鉉聞之大募兵屯江湘邀賊歸路賊懼吏踰嶺自淮而北帝壯其志)
賊避其鋒(彙苑崔光遠為京兆尹會賊黨剽略涇陽椎牛呼飲光遠知之率兵夜趨其所鼔譟而進)
(賊醉不能敵斬其徒二千得馬千數俘一酋長以獻自是賊常避其鋒)自記平賊(唐書貞元)
(時裴肅為浙東觀察使羣賊為亂陷州縣肅引州兵破擒之自記平賊一篇上之德宗嘉美)奉詔
討賊(又德宗初湖南峒賊王國良驚剽州縣不可制詔關播宣緝播且言奉詔討賊有如不受命臣請發)
(州兵剪定之帝曰善)克殄大盜(又李晟因帝至自梁乃以戎服見帝駐馬勞之晟再拜頓首賀)
(曰克殄大盜廟朝安復)盡得所亡(彙苑張萬福攝舒廬夀三州團練使時送租賦至潁為盜)
(所奪萬福領輕兵尾襲賊倉卒不得戰悉擒之盡得所亡并先掠人妻女財畜萬計)屈突持重
(隋朝政亂賊盜蜂起士無鬭志屈突通每戰必持重亦有小勝)崔郾追躡(彙苑崔郾改岳鄂等)
(觀察使岳鄂常苦兵盜賊顯行郾修治鎧仗馳追窮躡上下千里歲中悉平)干誅(干先王之誅)
致誅(天人致誅)式遏(詩式遏寇虐)能辦(蜀費褘禦魏軍來敏請褘圍棋竟日)
(無倦敏曰試君耳必能辦賊)無遺育(書其有顚越不恭則殄滅之無遺育無俾易種於兹新邑)
(注易種謂生種類也)必自斃(傳多行不義必自斃)殱渠魁(書殱厥渠魁脅從罔治舊)
(染汚俗咸與惟新胤征羲和之辭)誅盈貫(書商罪貫盈天命誅之)遏亂略(詰誅)
(暴慢以遏亂略)取凶殘(取彼凶殘)災厥身(以災於厥身)延平人(蚩尤)
(作亂延於平人注言延及平善之人)無使滋蔓(蔓難圖也)無俾易種(詳上)
乘王怒行天罰咎既自貽罪亦盈貫棄屍京
觀懸首藁街敢逃刑命肆諸市朝將出凶於
梟獍宜致伐於鯨鯢無縱滋蔓之草以奔漏網
之鯨既不化於皇風宜致誅於赤族既包無君
之心難赦不蔽之罪當正無赦之刑以懲莫大
之罪庶自及於迷途難加誅於比屋宜絶惡於
根本難聽辭於枝葉啓滅有扈而夏功昭成克
商奄而周道著要君求後於魯(子曰臧武仲以防求為後于魯雖曰不要)
(君吾不信也以防邑要君)投璧於河(左傳子犯投璧於河文公曰所不與舅氏同心者有如白)
(水)無君(又君子謂宋華督有無君之心)違君(子曰事君三違而不出境則利祿人雖曰)
(不要君吾不信也)刧質出母示苞(後漢書趙苞字威豪為遼西守遣吏迎母及妻子臨)
(到為鮮卑寇鈔刧載之以擊羣賊出母示苞苞涕泣謂母曰昔為母子今為王臣不得顧而私恩毁而忠節母)
(又曰昔王陵云云爾其以勉苞即破賊母妻皆死苞殯葬靈帝策第封侯既而曰食祿避難非忠殺母全義非)
(孝將何面目立天下遂毆血而死)使書報彤(漢書邳彤字偉君從征伐王郎所置信都守捕)
(彤父弟及妻子使為手書報彤曰降者封爵不降者滅族彤泣報曰事君不得顧家會郎敗家屬得免)
執忠妻子(後漢李忠進圍鉅鹿王郎遣將攻信都信都大姓馬寵開城内郎衆執大守及忠母妻子)
(而令親屬招忠時寵弟從為校尉忠殺之諸將曰家屬在人手殺其弟何也忠曰縱賊不誅二心也世祖聞而)
(美之家屬亦全)執奮妻子(後漢書孔奮字君魚為武都丞賊魏茂等攻郡守奮追急乃執奮妻)
(子奮五十惟有二子終不顧遂擒賊妻子亦死世祖褒美之)執宿衛臣(漢書趙廣漢為京兆)
(尹富人蘇回為郎二人刧之廣漢將吏到家使人曉賊曰京兆尹趙君謝兩卿無得殺質此宿衛臣也二人驚)
(愕出戶叩頭廣漢使獄吏厚遇之)
竊盜一(疑枉)(賞用)(捕捉)(犇伏)(掩藏附)
原盜有道殺無罪(盜亦有道也跖曰妄意室中之藏聖也先入勇也後出義也知可否)
(智也均分仁也入周禮凡盜賊軍鄉邑及家人殺之無罪注若今無故人家牽引欲犯法者其時格殺之無)
(罪)憎主人待暴客(盜憎主人暴重門擊柝以待客)相翔多
有(秋官野廬氏掌賓客至有相翔者則誅之注云相翔猶猖佯觀伺將為盜也法令滋彰盜賊多有)
充斥公行(言多也行盜賊公)增作詩贈賊以信待人(詩話)
(李涉過九江皖口遇盜豪首問是何人從者曰李博士也其豪首曰若是李涉博士不用剽奪久聞詩名願題)
(一篇足矣涉贈一絶曰風雨瀟瀟江上村綠林豪客夜知聞他時不用多廻避世上于今半是君賊喜曰確言)
(也以彙苑吕元膺釋囚歸之而戒還期吏曰不可荅曰吾信待人人豈違我如期而至由是羣盜感愧悉避)
(境去)原疑枉盜璧疑金(楚相亡璧疑張儀笞數百不服直不疑為郎同舍郎失)
(金意不疑盜金不疑買金償之後知非亡金者大慙)拾塵持袴(顔回炊有炲煤入飯中回)
(乃拾之孔子疑之不陳重景公同舍郎告歸誤持隣舍郎袴去主疑重終申說市袴還之後歸者持袴還主)
(事乃顯然)君子防宋人疑(古詩曰君子防未然不處嫌疑間宋史人有天雨壊墻)
(其子曰不能築將有盜其隣人父亦言之後果大失財物其子乃疑隣人父盜之)賞用賞不
竊與定交(子曰苟子之不欲雖賞之不竊甚戴若思不拘操行行與陸機赴洛船裝盛揮其)
(徒掠之登岸據胡牀坐指揮機遥謂曰卿才美如此何作刧邪若思流涕投劍謝罪機遂與定交)捕
捉赭衣綵綖(漢書張敝為京兆尹長安多盜敞求得酋長數人貰其罪把其宿負令致諸偷)
(酋長乃以赭汚小偷衣令吏捕之人後漢書虞詡字升卿為朝歌長賊數千屯聚詡遣貧能縫者傭作賊衣)
(以綵綖緣其裾為識有出市者輙擒)鳴鼔察眉(張敞為京兆尹枹鼔稀鳴枹鼔追盜鼔也)
(子郤雍能視盜察眉知之千無一遺文曰雍必不得其死俄而羣盜殺雍)越逐誤收
(臣妾逋逃勿敢越逐訪晉周訪字士達時有訪同姓名者罪當死吏誤收訪奮擊收者數千人皆走而歸于)
(帝帝不罪之)盡執先知(書庶羣飲汝勿佚盡執拘以歸注擒姦追亡焦贑字延夀補)
(小黃令以伺候先知姦罪盜不得發)緩追竭作(榖梁傳緩追逸賊盡唯田與追胥竭作)
(室行也)犇伏逃犇伏隠(晉以士會將中軍於是晉國之盜奔於秦傳盜賊伏隠)
不為無有(使民不為盜無絶巧棄智盜賊有)掩藏沈命變名
(漢王温舒等酷虐而人輕犯法盜賊滋起以是沈命皆藏匿命逃亡也晉高陽王睦招誘逋亡變姓名者七)
(百餘戶貶為縣侯)隠死藏亡(百家之邑可以隠死為湖陽公主謂世祖曰文叔白衣)
(時藏亡匿死吏不敢到門)
竊盜二
原竊財(竊人之財猶謂之盜)竊賄(為盜)小人勇(小人有勇而無義為盜)
小人約(小人貧斯約約斯盜也)揭篋擔囊(莊子將為揭篋擔囊發匱之盜而為守備)
(則必攝緘縢固扃鐍此世俗之所知也巨盜至則負匱揭篋擔囊而趨唯恐緘縢扃鐍之不固)踰垣
穿宇(齊之國氏大富宋氏向氏大貧請其術國氏曰吾善為盜向氏聞為盜之言不喻為盜之意遂踰垣)
(穿宇手足所及無不探取俄而已獲贓罪沒先人之産國氏曰噫為盜之道天有時地有利雲雨滂潤山澤)
竊藏以逃(傳晉侯之豎頭須竊藏以逃)入界不殺(曹褒為圉令以禮化民有)
(他盜五人入圉界捕之太守馬嚴促殺之褒曰絶人命者天亦絶之臯陶不為盜制死刑罪不殺嚴奏褒懦弱)
(遂免官)外盜吾盜(臧武仲謂季孫曰召外盜禮焉何以止吾盜)大盜小盜
(莊子)貪冒之人穿窬之盜(將寘力焉)既貪財以肆心
乃行險以寘念蓄行險之心窮斯濫矣遇慢藏之
禍獲則取之增慢藏誨盜(易)草竊為奸(彙苑殷人好草竊言)
(草野竊盜以為奸也)盜不進(又時有盜夜刧竇建德之家建德立戶下窺盜入擊殺三人餘盜不)
(敢進請其死尸建德曰可投繩係取之盜投繩建德乃自縻使盜曳出躍起提刀又復殺數人)我來
也(西湖志昔杭城有一猾賊每盜人家物去必用粉書其門曰我來也一至其所患之者多官府莫能論捕)
(一日忽于偵卒獲之下獄賊在獄久厚結納獄卒每教獄卒某處埋有金寳若干卒如其言果獲遂將金市酒)
(肉與之酣飲語之曰今夕少寬昏時與予出獄五鼔便歸決不相累卒聞言愕然但受其贓不當阻也只得寬)
(縱之遂踰墻而出徧城復被盜其門各書曰我來也至五鼔果回獄中卒見賊歸大喜賊曰吾生矣明日有司)
(以聞刺史曰我來也尚在何將此人抵死遂加以犯夜之罪釋之以是知猾賊之智之狡也)原犇
伏不閉戶(大道之行外戸不閉注謂無盜也)不拾遺(子産相鄭路不拾遺)雈
蒲久静桴鼔不鳴四封而詰十里以違不歸
死於司敗宜勿佚於追胥頃因魯賞庶其暫成充
斥旋見晉用士會終致奔逃掩藏淵藪(逋逃主萃淵藪)
囊槖(廣川王國多盜張敞以耳目發起賊名區處王姬及同族劉調等通為囊槖注容止盜賊若囊槖盛)
(物)亡抵(後漢書張儉逃亡抵孔融兄褒褒不在融舍之州郡并收褒融二子争死竟坐褒罪)
頼用(傳毁則為賊掩盜為藏頼姦之用有常無赦)荒閱(文王之法有亡荒閱閱蒐也荒大也)
(亡逃罪而隠者)無留(傳云盜有所在無留慝)惠姦(疾惡)隠賊(少皥氏有不才)
(子掩義𨼆賊好行凶惡)隠慝(慝惡也)蒐慝(藏惡)隠器(楚文王作僕區之法)
(曰盜所隠器與盜同罪)竄身四封詰(季孫謂臧武仲曰我有四封而詰盜何故不可)
一飯坐(漢詔捕辛興興與鮑宣女壻許紺俱過宣一飯去宣不知情坐繫獄自殺)庇人
取地(傳庇其賊人而取其地)摘伏舍慝(季布)濟難長寇私
匿獲全甲非歸死乙則保奸惡既相濟罪
亦惟均入懷之鳥漏網之鯨救難雖容於投足
疾惡終昧於剛腸季布獲全於朱家元節匿死
於孔氏窮猿奔林遇者則止走鹿赴隂急何能擇
救其患難誠為好仁匿乃姦回則非嫉惡疑枉
妄意(元帝引宰相御史條責職事曰惡吏負賊妄意良人)猜禍(王温舒為中尉召猜禍吏與從)
(事注吏好猜疑作禍害者任之)厚誣薄訴狗盜狐疑瓜李
可疑淄澠難别似是而非研覈是非賞用取
盜(管仲遇盜取二人焉上以為公臣曰所與游辟也)賞盜(左傳邾庶其以漆閭丘來奔季武子)
(以公姑姊妻之皆有賜於從者魯多盜季孫謂臧武仲曰盍詰盜對曰不可詰也季孫曰我有四封而詰其盜)
(何故不可武仲曰子召外盜而大禮焉何以止吾盜庶其竊邑以來子以姬氏妻之其次皂隸輿馬其小者衣)
(裳劍帶是賞盜也而去之其或難焉)遺布二疋(後漢書陳實字仲弓為太丘長有盜入其家伏)
(梁上實覺之召諸子戒之曰不善人未必本惡習以性成梁上君子是也盜聞自投伏罪實曰君貌非惡人當)
(貧耳遺布二疋而遣之)遺布一端(魏志王烈字彦方有盜牛者牛主得之盜者曰無令王彦)
(方知烈聞遺布一端以激之後有遺劍於路有一人守之以待主乃盜牛者)請敦理道
無啓倖門既捨而罪乃升諸公唯善所在雖
盜何傷惟賢是求雖盜必舉棄瑕錄用補過
責功行其權道開以倖門寇所由興法不可
禁若容已露之姦恐誘將來之盜作姦者如可
舉為善者無乃疑所宜權以救世不可垂以訓
人若貸前定之法是誘後來之姦聞仲弓之誡
子亦既自新遇管氏之知人由斯入用見小善而
必求才難苟得踰大防而不禁敝將若何人之縱
欲大為防而猶踰法以止姦小不忍而恐亂晝伏
夜動始見穿窬之心今是昨非旋聞砥礪之節捕
捉設三科(後漢書虞詡設三科募壯士攻刧為上殺人偷盜為次不事家業為下恕其罪使入賊誘)
(令刧掠以伏兵待之)比三輔(漢書張敞請治劇郡吏追捕有功者願比三輔尤異以勸善上許之)
發主名(又張敞為刺史以耳目發起盜賊主名區處)怒殺盜(後漢書張酺為東都)
(吏有殺盜者酺按之以為長吏受贓從不至死而盜徒皆饑寒何窮其法乎)如追逃(逐寇如追)
(逃)比追胥(周禮以比追胥注追逐寇也胥司捕寇者)把重罪(王温舒為廣都尉擇)
(敢往吏把其隂重罪而縱使督盜即有廻避夷之)執有罪(執其有罪)延耆老致
寇(定襄大姓殺吏拜班伯為太守乃延耆老日為供具耆老知酋豪懷恩醉酒具言盜賊亡匿處乃分部收)
(捕旬日盡得之)募壯士誘賊出柙之兕漏網之鯨
雜盜一
原東陽西鄙(國語子木曰資東陽之盜使殺椒舉也傳欒盈過周之西鄙掠之注云刧財)
(物也)狐裘駿馬(孟嘗君有能狗盜入秦宫藏内盜狐白裘獻秦后遂免難秦穆公有駿)
(馬為盜殺食之公曰吾聞食駿馬肉不飲酒必死遂賜羣盜酒飲)侃柳恭禾(晉陶侃字)
(士行為荆州牧性聰敏尉夏施盜官柳種于已門侃見駐車問曰此是武昌西門柳何因盜之施惶懼謝罪)
(淳于恭字孟孫家有山田果樹有偷恭禾者恭見恐其愧遂伏草中盜去乃起去)讓竊馬
證攘羊(孔嵩被竊馬賊自讓曰孔嵩善士豈宜盜竊遂送馬謝之其父攘羊而子證之)增
光火盜葱(馬元常徒眉州刺史劍南有光火盜夜掠人家晝伏山谷元常諭以恩信約悔過自)
(新賊相率脫甲面縛請罪葱彙苑張允濟仕隋為武陽令過道旁有姥廬守所蒔因教曰第還舍脫有盜當)
(告令姥謝歸俄大亡葱允濟召十里内男女盡至物色騐之果得盜者)
雜盜二
原斫樹(范喬字伯孫臘夕邑人斫其樹人告喬佯不聞邑人愧而歸喬諭之曰節日取柴與父母歡娛)
(何愧之有)刈稻(孫晷字文度年饑榖貴人有生刈其稻晷見而避之去后乃自刈送之鄉里感愧莫)
(敢侵犯)踰垣(書無敢寇攘踰垣牆竊馬牛)登廚(語林曰王子敬卧齋中偷人取物卧)
(不動偷復登廚子敬曰偷兒青氊我家舊物羣盜驚走)池魚(世說王承為東海小吏盜池魚獲之)
(承曰文王之囿與衆共之池魚何足惜乃釋之)園瓜(桑虞字子深以至孝稱園中瓜熟有人踰垣盜)
(之虞以園多棘恐刺盜者使奴開道偷乃負瓜出知虞除之乃送所盜瓜請罪仍以與之)不死藥
(姮娥竊羿不死藥食之飛入月中)強弩弦(春秋決獄曰甲為武庫卒盜強弩弦一時與弩異處)
(當何罪論曰兵所居比司馬門闌入者髠重武備責精兵也弩蘖機郭弦軸異處盜之不至盜武庫兵陳論曰)
(大車無輗小車無軏何以行之甲盜武庫兵當棄市乎曰雖與弩異處不得絃不可謂弩矢射不中與無矢同)
(不入與無鏃同律曰此邊鄙兵所贓直百錢者當坐棄市)一呼俱殞(晉蔡裔聲如雷震有二盜)
(入其室裔撫牀一呼二盜俱殞)百錢當坐(詳上)揭賈入司兵(司厲掌盜賊之)
(任器貨賄辨其物皆有數量賈而揭之入於司兵)失布由令尹(楚江乙母失布以盜由令)
(尹也)
御定淵鑑類函卷三百十五
