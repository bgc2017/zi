欽定四庫全書
御定淵鑑𩔖函卷二百八十五
人部四十四(貴佚戒懼附驕貪貴)
貴一
原釋名曰貴歸也物所歸仰也汝潁言貴聲如歸往之
歸增博雅曰貴尊也易曰以貴下賤大得民也
又曰利見大人以從貴也書曰天命有德五服五章
哉禮曰貴貴為其近于君也孝經曰高而不危所
以長守貴也前漢書賈誼曰帝入北學上貴而尊爵
則貴賤有等而下不隃矣管子曰彼欲貴我貴之人
謂我有禮鄧析子曰與貴者言依于勢鶡冠子曰
萬賤之直不能撓一貴之曲韓非子曰戰之事也危
而民為之者曰可以得貴也原抱朴子曰貴遊子弟
生乎婦人之手憂懼未嘗經心或未免襁褓而加青紫
之秩纔勝冠而居寵榮之位專生殺之權操黜陟之
柄誠可畏矣增鹽鐵論曰貴人之家雲行于塗轂擊
于道攘公法申私利跨山澤擅官市非特巨海魚鹽也
唐柳芳士族論曰三世有三公曰膏粱
貴二
增五帝紀曰黃帝既為天子始立制度染五采為文章
以表貴賤又曰帝堯貴而不舒周紀曰周公謂伯
禽曰我文王之子武王之弟今王之叔父吾于天下亦
不賤矣左傳曰晉侯賜畢萬魏以為大夫卜偃曰畢
萬之後必大萬盈數也魏大名也以是始賞天賜之矣
榖梁曰齊侯使其弟年來聘傳曰諸侯之尊弟兄不
得以屬通其弟云者以其來接于我舉其貴者也國
語單襄公曰郤氏晉之寵人也三卿而五大夫太平
御覽曰昔周時尹氏貴盛數代不絶食口數千常遭饑
荒羅鼎鑊作糜啜糜之聲聞數十里中原戰國策曰
田需貴于魏王惠子曰勉哉夫楊横樹之則生折而樹
之亦生然十人樹之一人拔之則無楊矣且以十人之
衆樹易生之物然而不勝一人者何也樹之難而去之
易今雖自樹于王而欲拔之者衆子必危矣增史記
高祖本紀曰高祖為亭長時常告歸之田吕后與兩子
居田中耨有一老父過請飲吕后因餔之老父相吕后
曰夫人天下貴人令相兩子見孝惠曰夫人所以貴者
乃此男也相魯元亦皆貴老父已去高祖適從旁舍來
吕后具言客有過相吾子母皆大貴高祖問曰未遠乃
追及問老父老父曰鄉者夫人嬰兒皆似君君相貴不
可言高祖乃謝曰誠如父言不敢忘德及高祖貴遂不
知老父處漢書禮樂志曰叔孫通制禮儀以正君臣
之位高祖悅而歎曰吾乃今日知為天子之貴也史
記淮隂侯列傳曰齊人蒯通以相人說韓信曰相君之
面不過封侯又危不安相君之背貴乃不可言漢書
田蚡傳曰蚡景帝王皇后同母弟也孝景朝蚡日貴盛
及武帝時因蚡為太后弟位丞相治宅甲諸第田園極
膏腴小學紺珠氏族𩔖曰漢張安世子孫相繼自宣
元以來為侍中中常侍諸曹散騎列校尉十餘人漢
書灌夫傳曰田蚡娶燕王女為夫人太后詔召列侯宗
室皆往賀竇嬰過夫彊與俱酒酣蚡起為壽坐皆避席
伏已嬰為壽獨故人避席餘半膝席夫行酒至蚡蚡膝
席曰不能滿觴夫怒因嬉笑曰將軍貴人也畢之史
記外戚世家曰衞青以大將軍封為長平侯四子長子
伉為侯世子侯世子常侍中貴幸其三弟皆封為侯各
千三百戶一曰隂安侯二曰發千侯三曰宜春侯貴震
天下漢書衞霍列傳曰初衞青既尊貴而平陽侯曹
壽有惡疾就國長公主問列侯誰賢者左右皆言大將
軍主笑曰此出吾家常騎從我奈何左右曰于今尊貴
無比于是長公主風白皇后皇后言之上乃詔青尚平
陽主史記萬石傳曰石奮為諸侯相奮長子建次子
甲次子乙次子慶官皆至二千石于是景帝曰石君及
四子皆二千石人臣尊寵乃集其門號奮為萬石君
漢書金日磾傳曰日磾以篤敬寤主忠信自著勒功上
將傳國後嗣世名忠孝七世内侍何其盛也氏族博
考曰按父子宰相在漢則有韋賢之子元成平當之子
晏在唐則有劉祥道之子齊賢樂彦偉之子思誨蘇瓌
之子頲陸元方之子象先竇德元之子懷貞季道廣之
子元紘令狐楚之子綯崔綋之子沈戴胄之子至德徐
商之子彦相崔愼由之子胤韋仁約之子承慶嗣立鄭
珣瑜之子覃朗李吉甫之子德裕在宋則有吕彝簡之
子公著韓琦之子忠彦又曰唐袁明遠祖滂為漢司
徒自滂至明凡十二世其間位司徒司空者四世原
漢書曰自宣元成哀外戚興者許史三王丁傅之家皆
重侯累將窮富極貴增漢五行志曰帝元舅大司馬
大將軍王鳳用事封鳳母弟崇為安成侯食邑萬戶庶
弟譚等五人賜爵關内侯食邑三千戶復益封鳳五千
戶悉封譚等為列侯是謂五侯東觀漢記曰鄧禹累
世寵貴侯者二十九人公二人大將軍以下十三人中
二千石十四人牧守四十八人又曰耿氏自中興後
迄建安末尚公主三人大將軍九人卿十三人列侯十
九人中郎將護羌校尉及刺史二千石數百人與漢興
衰原又曰竇太后臨政竇憲為大將軍食邑二萬戶
弟景執金吾瓌將作大匠光禄勲增論衡曰丞相黃
次公故為陽夏游徼與善相者同車俱行見一婦人年
十七八相者指之曰此婦人當大富貴為封侯者夫人
次公止車審視之相者曰今此婦人不富貴卜書不用
也次公問之乃其旁里人巫家子也即娶以為妻其後
次公果大富貴位至丞相封為列侯漢書楊震傳曰
震常客居于湖有冠(音貫)雀銜三鱣魚飛集講堂前都講
取魚進曰蛇鱣者卿大夫服之象也數三者法三台也
先生自此升矣年五十乃始仕州郡大將軍鄧隲聞其
賢而辟之舉茂才四遷荆州刺史後至太尉三國鍾
繇傳曰繇嘗與族父瑜俱至洛陽道遇相者曰此童有
貴相然當厄于水行未十里度橋馬驚墮水幾死瑜以
相者言中益貴繇而供給資費使得專學士燮傳曰
燮兄弟並為列郡雄長一州偏在萬里威尊無上出入
鳴鐘磬備具威儀笳簫鼔吹車騎滿道當時貴重震服
百蠻尉佗不足踰也孫綝傳曰綝以大將軍為丞相
荆州牧食五縣恩為御史大夫衞將軍據右將軍皆縣
侯幹雜號將軍亭侯闓亦封亭侯綝一門五侯皆典禁
兵權傾人主自吳國朝臣未嘗有也世說曰孫皓問
丞相陸凱曰卿一宗在朝有幾人陸曰二相五侯將軍
十餘人皓曰盛哉何法盛晉中興書曰諸葛氏之先
出自葛歸漢司隸校尉諸葛豐以忠強立名子孫代居
二千石三國之興蜀有丞相亮吳有大將軍瑾魏有司
空誕名並蓋海内為天下盛俗又曰何比干武帝時
為丹陽都尉嘗獨坐有一老母詣比干出懷中金冊九
百九十枚以授曰爾子孫當佩印綬如此冊數晉書
羊祜傳曰有善相墓者言祜祖墓所有帝王氣若鑿之
則無後祜遂鑿之相者見曰猶出折臂三公而祜竟墮
馬折臂位至公而無子王珣傳曰珣與謝元為桓溫
掾俱為溫所敬重嘗謂之曰謝掾年四十必擁旄杖節
王掾當作黑頭公皆未易才也陶侃傳曰侃少時夢
生八翼飛而上天見天門九重已登其八唯一門不得
入閽者以杖擊之因墜地折其左翼及寤左腋猶痛又
嘗如厠見一人朱衣介幘斂板曰以君長者故來相報
君後當為公位至八州都督有善相者師圭謂侃曰君
左手中指有竪理當為公若徹于上貴不可言侃以針
決之見血灑壁而為公字以紙裛手公字愈明南史
齊高帝本紀曰帝年十七時嘗夢乘青龍上天西行逐
日帝舊塋在武進彭山岡阜相屬百里不絶其上常有
五色雲又有龍出焉上時已貴矣宋明帝甚惡之遣善
占墓者高靈文往墓所占相靈文先給事太祖還詭荅
曰不過出方伯耳密白太祖曰貴不可言梁武帝本
紀曰齊明帝崩遺詔以帝為都督雍州刺史時揚州刺
史始安王遥光尚書令徐孝嗣右僕射江祏右將軍蕭
坦之侍中江祀衞尉劉暄更直内省分日帖敕世謂六
貴梁書江淹傳曰淹孤貧年十三采薪以養母曾于
樵所得貂蟬一具將鬻以供母其母曰此休徵也汝才
行若此豈常貧賤可留待得侍中著之果如母言陳
高祖本紀曰有軍主李總與帝有舊每同遊處帝嘗夜
被酒張燈而寐總適出尋反乃見帝是大龍便驚走他
室又魏將楊忠門客張子煦見而奇之曰此人虎頭當
大貴也朱异傳曰异居權要三十餘年善承上旨特
被寵任歴自員外常侍至侍中四官皆珥貂自右衞率
至領軍四職皆驅鹵簿近代未之有也北史樊子蓋
傳曰大業三年加子蓋右光禄大夫六年朝于江都宫
帝謂曰富貴不還故鄉眞衣繡夜行耳因敕廬江郡設
三千人會賜米麥六千石使謁墳墓宴故老當時榮之
崔逞傳曰崔㥄仕魏一門婚嫁皆衣冠美族婁太后
為博陵王納㥄妺為妃敇其使曰好作法用勿使崔家
笑人㥄嘗人日侍魏帝宴㥄子贍亦近御坐人咸曰今
日之宴併為崔贍父子史寧傳曰寧隨賀拔勝奔梁
梁武帝引寧至香蹬前謂之曰觀卿風采終是富貴我
當使卿衣錦還鄉小學紺珠氏族𩔖曰隋牛弘為吏
部尚書蘇威宇文述張瑾虞世基裴蘊裴矩等參掌選
事時人謂之選曹七貴史纂左編曰隋高熲初孩孺
時家有柳樹高百許尺亭亭如蓋里中父老曰此家當
出貴人唐書太宗本紀曰太宗方四歲有書生謁高
祖曰公在相法貴人也然必有貴子及見太宗曰龍鳳
之姿天日之表年既冠必能濟世安民唐宰相世系
表曰唐為國久傳世多而諸臣亦各修其家法務以門
族相高其材子賢孫不隕其世德或父子相繼居相位
或累數世而屢顯或終唐之世不絶如裴氏宰相十七
人寂世矩並相高祖談炎並相中宗耀卿光庭並相明
皇行本居道並相武后遵度冕並相代宗樞䞇並相昭
宗坦澈並相僖宗休相宣宗垍相憲宗度相憲穆敬文
四宗劉氏宰相十二人滋從一並相德宗文靜相高祖
仁軌相高宗瞻相懿宗琢相宣宗禕之相武后洎相太
宗祥道及齊賢更名景先者並相高宗晏相代宗鄴相
懿宗僖宗蕭氏宰相十人至忠相中宗睿宗鄴相宣宗
嵩相明皇華相肅宗俛相穆宗倣相僖宗復相德宗瑀
相高祖寘相懿宗遘相僖宗竇氏宰相六人德元相高
宗懷貞相中睿二宗抗威並相高祖參相德宗易直相
敬穆二宗楊氏宰相十一人恭仁相高祖執柔相武后
師道相太宗炎相德宗國忠相明皇綝字再思相武后
中宗綰相代宗收相懿宗涉相昭宗弘武相高宗嗣復
相太宗武宗高氏宰相五人馮相太宗高宗宗儉字士
廉相太宗璩相懿宗郢相德宗順宗知周相高宗房氏
宰相三人元齡相太宗融相武后琯相肅宗宇文氏宰
相三人士及相高祖節相高宗融相明皇杜氏宰相十
一人如晦淹並相太宗元潁相穆宗審權相宣宗懿宗
讓能相昭宗黃裳相憲宗佑相德順憲三宗悰相武宗
懿宗正倫相高宗鴻漸相代宗暹相明皇隴西李氏宰
相十人迥秀昭德道廣並相武后義琰相高宗蔚相僖
宗揆相肅宗逢吉相憲宗靖相太宗晟相德宗趙郡李
氏宰相十七人游道嶠元素懷遠並相武后藩絳吉甫
鄘並相憲宗固言珏並相文宗日知相明皇敬元安期
相高宗紳相武宗德裕相文武二宗泌相德宗磎相昭
宗嗚呼其亦盛矣高士廉傳曰士廉入為吏部尚書
進封許國公雅負裁鑒又詳氏譜所署用人地無不當
者加特進遷尚書右僕射士廉三世居此官世榮其貴
裴寂傳曰寂徒步走京師過華山祠祈神自卜夜夢
老人謂曰君年踰四十當貴大業中為齊州司戶參軍
歴侍御史唐公即位拜尚書右僕射賜服玩不貲詔尚
食日給御膳視朝必引與同坐入閤則延卧内言無不
從呼為裴監不名也楊恭仁傳曰武德後恭仁兄弟
名位並盛又以武后外家尊寵凡尚主者三人女為王
妃五人贈皇后一人三品以上者二十餘人商濬獨
異志曰唐蕭瑀嘗因内燕上曰自知一座最貴者先把
酒時長孫無忌房元齡等相顧未言瑀引手取杯帝問
曰卿有何說瑀曰臣是梁朝天子兒隋朝皇后弟尚書
左僕射天子親家太宗撫掌極歡而罷新唐書劉仁
軌傳曰咸通五年仁軌為雞林道大總管進爵為公子
及兄子授上柱國者三人竇威傳曰武德元年授内
史令每論政事得失必陳古為諭帝益親矚嘗引入卧
内謂曰昔周有八柱國吾與公家是也今我為天子而
公為内史令事固有不等邪威懼頓首謝曰臣家在漢
再為外戚至元魏有三皇后今陛下龍興臣復以姻戚
進夙夜懼不克任帝笑曰公以三后族誇我邪關東人
與崔盧婚者猶自矜大公世為帝戚不亦貴乎獨異
志曰郭太后貴極綿聯八朝帝王代宗外孫德宗外甥
順宗新婦憲宗皇后穆宗之母敬宗文宗武宗三宗祖
母唐書曰郭子儀校中書令考凡二十四八子七婿
皆為朝廷顯官僕固懷恩李懷光渾瑊皆出麾下雖貴
為王公常頤指役使趨走于前家人亦以僕隸視之天
下以其身為安危殆三十年功蓋天下而主不疑位極
人臣而衆不疾窮奢極欲而人不非之年八十五而終
山堂肆考曰郭子儀弟男七人同日拜官弟幼沖右
庶子男曜太子少保晞檢工部尚書判秘書省晤兵部
侍郎曖散騎常侍曙司農卿映太常丞錦繡萬花谷
曰太尉由唐以來上公為重李光弼自司空為太尉郭
子儀自司徒為太尉李德裕自司徒為太尉皆以上公
寵埒宗臣餘雖有功掌武之尊不可得也王琚傳曰
琚累遷太子詹事判尚書左右丞再為羽林大將軍三
至左金吾大將軍以年高加特進子履冰季良弟晤仕
皆清近琚嘗還鄉上冢帝賜詩及錦袍繒綵乘馹就道
子弟車馬聯咽使者賜賚敕州縣供億居處尊顯天寶
五載卒年九十贈開府儀同三司履冰歴金吾將軍季
良殿中監俱列棨戟蕭嵩傳曰嵩始娶會稽賀晦女
僚壻陸象先宰相子時為洛陽尉已有名士爭往交而
嵩汨汨未仕人不之異夏榮者善相謂象先曰君後十
年貴冠人臣然不若蕭郎位高年艾舉門蕃熾唐書
曰崔琳子儼為諫議大夫其羣從數十人自興寧里謁
大明宫冠蓋騶哄相望每歲時宴于家以一榻置笏猶
重積其上琳與弟太子詹事珪光禄卿瑶俱列棨戟世
號三戟崔家五代史吳越世家曰豫章人有善相術
者望牛斗有王氣牛斗錢塘分也因遊錢塘以相法隂
求其人鍾起與之善術者曰君之相貴矣然不足當之
起乃為置酒悉召縣中賢豪為會隂令術者徧觀之皆
非也錢鏐適從外來術者望見之大驚曰此眞貴人也
起笑曰此吾旁舍錢生爾術者召鏐至熟視之顧起曰
君之貴者因此人也宋李沆傳曰淳化二年判吏部
銓嘗侍曲宴太宗目送之曰李沆風度端凝眞貴人也
澠水燕談曰宋陳省華三子堯叟堯佐堯咨皆進士
及第而伯仲為天下第一堯叟知樞密次子直史館少
子知制誥每對客三子列侍客不自安省華曰學生列
侍常也士夫以為榮宋史章得象傳曰得象母方娠
夢登山遇神人授以玉像及生父奐復夢家庭積笏如
山長而好學美姿表後官至鎮安軍節度使同平章事
封郇國公錦繡萬花谷曰宋王晉公祜手植三槐於
庭曰吾子孫必有為三公者已而果然天下謂之三槐
王氏續文獻通考曰宋韓維兄弟八人並登科三為
宰相時韓𤦺家亦同貴顯人但稱韓家無以别白以維
宅有桐樹因稱桐樹韓家時人有詩曰棠棣行中排宰
相梧桐樹裏識韓家金太祖本紀曰遼道宗時有五
色雲氣屢出東方大若二千斛囷倉之狀司天孔致和
竊謂人曰其下當生異人建非常之事天以象告非人
力所能為也咸雍四年戊申七月一日太祖生外戚
傳曰金之圖克坦納蘭唐古富察費摩赫舍哩布薩皆貴
族也天子娶后必于是公主下嫁必于是與周之齊紀
無異元太祖本紀曰太祖十世祖勃端察爾狀貌奇
異沈默寡言家人謂之癡獨母阿蘭語人曰此兒非癡
後世子孫必有大貴者察罕傳曰初察罕生于河中
其夜天氣清肅月白如晝相者賀曰是兒必貴國人謂
白為察罕故名察罕明紀編年曰明太祖始誕有光
燭天異香經宿不散取河水澡浴忽有紅羅浮來自是
空中常有異光家人疑火往救竟無所見後從郭子興
請兵時有鐵冠道人精數學謁上曰明公狀貌非凡貴
不可言受命應在千日内後果如其言龍興慈記曰
劉伯溫見西湖五色雲起知為天子氣應在東南微服
以卦命風鑑遊江湖間密訪之往臨淮見人人皆英雄
直諒屠販者氣宇亦異買肉請益即大砟一塊與之筭
多王侯貴人命歎曰天子必在此也不然何從龍者之
衆邪氏族博考曰明中山王徐達首佐太祖定天下
功業爵位朝班廟享皆第一封魏公世世承襲女為文
孝皇后次子增壽復以龍潛翼戴贈爵上公啓國于定
一門兩公往往對握兩都兵政諸勲舊無敢埒者又三
女一為文皇后一為代簡王妃一為安惠王妃又曰
永樂中西寧侯宋晟子瑛琥一時尚公主拜駙馬都尉
相繼嗣父爵鎮守甘肅明史金忠傳略曰忠善卜兄
戍通州亡忠補戍候給符其妻抱幼女坐縣門哭且乳
相者袁珙自縣中出見其乳曰夫人貴人也因相忠大
貴當為尚書至北平僧道衍稱于燕王王將起兵託疾
召忠卜得鑄印乘軒之卦曰此象貴不可言成祖即位
擢兵部尚書妻封夫人如相者言張輔傳曰輔子懋
生平未嘗一當行陣坐享爵禄嗣公者六十六年為太
師二十五年握兵柄四十年尊寵為勲臣冠氏族博
考曰明謝遷以解元會魁殿試第一子丕復以解元會
魁及第倫文敘會狀長子以諒復領省解次子以訓會
元及第史僉事俊子尚書道毛文簡紀子太僕渠張侍
郎志淳子副使合俱父子中解元曾狀元鶴齡孫追費
狀元宏從子懋中羅文莊欽順從子珵俱進士及第孫
文恪陞及第子珽鄉薦第一鑛會試第一葛少保守禮
與其孫俱中解元若兄弟高科永樂甲申周庶子述長
史孟簡同科及第正統景泰中彭時中狀元華中會元
然是從兄弟耳楊文懿守陳尚書守阯劉文簡春參政
台王文莊鴻儒布政鴻漸俱解元而守阯春復及第其
三兄俱諡文楊光禄惟聰己卯解元辛巳狀元而兄庶
子維傑丙戌及第太倉王鍚爵會元及第而其子衡亦
以解元及第江陵子嗣修第一甲第二人敬修第一甲
第一人此科第之最盛者也續文獻通考曰一門禄
位之盛弘正間無過于鄞縣楊氏者守陳為吏部右侍
郎守阯為南吏部尚書守隨為工部尚書守隅為廣西
右布政使皆昆季也刑部右侍郎茂元按察使茂仁皆
守陳子靈保之許則太子少保吏部尚書進進子少保
吏部尚書文淵閣大學士讃南戶部尚書誥太子太保
兵部尚書論福州之林自郡守元美子南京吏部尚書
瀚瀚子太子太保工部尚書庭㭿南禮部尚書庭機㭿
子炫官通參機子燫又為南禮部尚書吳江之吳尚書
洪子尚書山參政巖知府崑諸孫行太僕卿邦楨曾孫
布政使承燾餘姚之孫副都御史贈尚書燧子都督僉
事堪尚寶卿墀南京禮部尚書陞堪子都督同知鈺陞
子禮部侍郎鋌刑部尚書鑨布政司錝(一作御史)太常少卿
鑛鑨子進士如法墀子亦舉鄉試鉛山之費少師大學
士宏少保尚書寀宏子武選懋賢從子修撰懋中四川
之劉御史規子尚書春參政台春子副都御史彭年彭
年子行太僕卿起宗又布政使世賞台子參政鶴年後
有右都御史世曾
貴三
原珥貂綰玉(左思詩金張藉舊業七葉珥漢貂白帖綰玉鏘金)九遷三
入(唐韓愈上張僕射書日受千金之賜一歲九遷其官應璩詩問我何功德三入承明廬)增帝
師天授(漢張良傳良曰良家世相韓及韓滅不愛萬金之資為韓報仇強秦天下震動今以三寸)
(舌為帝者師封萬戶位列侯此布衣之極于良足矣簡史記趙世家姑布子卿善相見無恤曰眞將軍也趙)
(子曰是子其母賤翟婢也奚道貴哉子卿曰天之所授雖賤必貴)望氣吞花(晉常璩蜀)
(志世祖微時過江揚生一子望氣者曰江揚有貴皃氣王莽求之縣人殺之後世祖為子立祠謫江揚民不使)
(冠帶者數世蒲南史梁文獻張皇后列傳武帝方孕后忽見庭前菖花光采非常驚報侍者皆云不見后曰)
(嘗聞見菖蒲花者當富貴因取吞之是月生武帝)原垂三組佩六印(漢書南越)
(反拜楊僕為樓船將軍有功封梁侯僕請乘傳行塞因歸家懷銀黃垂三組以誇鄉里組綬也史記蘇秦為)
(從約長并相六國各佩其印行過洛陽車騎輜重諸侯各發使送之甚衆擬于王者蘇秦喟然歎曰使我有洛)
(陽負郭田二頃吾豈能佩六國相印乎)增衣錦營鳴珂里(五代史吳越世家唐)
(光化元年移鎮海軍于杭州加鏐檢校太師改鏐鄉里曰廣義鄉勲貴里鏐素所居營曰衣錦營唐張嘉祐)
(傳張嘉貞為相嘉祐任金吾昆弟每朝軒蓋騶導盈閭巷世號所居曰鳴珂里)原一門三后
六代九公(謝承後漢書梁冀一門三皇后六貴人二大將軍夫人女侯邑稱君七人尚公主三)
(人其餘卿將尹校五十七人代荀氏家傳惟我之先至于有晉人物盈朝六丸公不亦偉乎)觀閣
彌亘廏第相望(張璠漢記馬防兄弟貴盛大起第觀連閣彌亘東觀漢記竇融嗣子穆)
(尚内黃公主而融弟友嗣子固尚涇陽公主穆長子勲尚東海恭王女竇氏一公兩侯三尚公主四二千石自)
(祖至孫官府廄第相望奴婢千數雖親戚功臣莫與為比)增歴事五帝復作三
公(北史封隆之歴事五帝凡四為侍中再為吏部尚書一為僕射四為冀州刺史南史柳世隆傳世隆元)
(景弟子受賞異于諸子言于宋孝武得召見帝謂元景曰此皃將來復是三公)炊金饌玉
拖紫紆青(庾信大祫賦齋宫饌玉鬱斝浮金按駱賓王謂盛饌為炊金饌玉漢揚雄解嘲篇吾聞)
(上世之士人綱人紀生必上尊人君下榮父母析人之圭儋人之爵懷人之符分人之禄紆青拖紫朱丹其轂)
充盈幄内震耀洛濱(漢劉向傳向上封事曰王氏一姓乘朱輪華轂者二十三)
(人青紫貂蟬充盈幄内魚鱗左右弟晉汝南王亮傳亮母伏太妃常有小疾祓于洛水兄三人侍從並持節)
(鼓吹震耀洛濱武帝登凌雲臺望見曰伏妃可謂富貴矣)八葉宰相三世國師
(唐蕭瑀傳贊自瑀逮遘凡八葉宰相名德相望與唐盛衰世家之盛古未有也南史王承傳承初為秘書郎)
(屢遷至國子祭酒承祖儉父暕皆為此職續文獻通考唐孔穎達為國子司業穎達子志元志元子惠元皆繼)
(其任氏族博考明太宰莆田林瀚嘗為祭酒子廷機孫燫亦居是官三代國師近世罕見)明安騎
杖休徵佩刀(元舒穆嚕明安傳明安為童子時嘗騎杖為馬令羣皃前導行列整肅無敢諠譁)
(者父老見而異之曰是皃體貌不凡進退有度他日必貴晉王祥傳祥字休徵初吕虔有佩刀工人相之以)
(為必登三公可服此刀&KR1050;謂祥曰苟非其人刀或為害卿有公輔之量故以相與)仗下不常
坐中全别(唐李密傳密以蔭為左親衞府大都督煬帝見之謂宇文述曰左仗下黑色小皃為)
(誰曰蒲山公李寬子密帝曰此兒顧盻不常無入䘙他日述諭密曰君世素貴當以才學顯何事三衞間哉密)
(大喜謝病去少錦繡萬花谷唐潘孟陽母劉晏女常問末坐有綠衣年何人曰補闕杜黃裳夫人曰此人覺)
(全别必是貴人)不以姓著未嘗名呼(唐書張說傳說封燕國公開元後宰相不)
(以姓著者曰燕公呼又郭子儀傳子儀代宗不名為大臣)特給鐃吹命取茶
囊(北史徐之才傳之才善醫術博識多聞天統四年累遷尚書左僕射俄除兖州刺史特給鐃吹一部夢)
(溪筆談張鄧公為殿中丞王城東一見遂厚遇之語必移時初王公有一茶囊惟楊大年至則取以具茶一日)
(命取茶囊羣子弟皆以為大年也既而竊疑之他日公復如是又出窺之乃鄧公也子弟驚問其人公曰張貴)
(人也不十年當據吾坐後果知其言)金花四壁朱輪十人(稗史常熟章孟端諸)
(子連科進士為京官同處一邸書春聯題于壁上曰四壁金花春宴罷滿牀牙竻早朝回人多羨之漢書楊)
(惲曰吾家方全盛之時乘朱輪者十人)成此宅相世為上公(晉魏舒傳舒少)
(孤為外祖家甯氏所養甯氏起宅相宅者云當出貴甥外祖母以魏氏甥小而慧意謂應之舒曰當為外氏成)
(此宅相安漢袁安傳初安父沒母使安求葬地道逄三書生問何之安為言其故生乃指一處云葬此地當)
(世為上公安于是遂葬焉累世隆盛)瀕階磨墨覆案探丸(夢溪筆談文彦博為)
(太常博士通判兖州嘗謁吕許公公一見器之問潞公太博曾在東魯必當别墨令取一丸墨瀕階磨之揖潞)
(公就觀乃欲從後相其背也既而密語潞公曰異日必大貴達即日擢為監察御史不十年入相氏族博考)
(唐宣宗命相必採中外有人望者三兩人姓名撚致香案上以物覆之焚香探丸以命草麻)三相
張家五侯周氏(唐張弘靖傳弘靖先第在東都思順里盛麗甲當時時號三相張家注三)
(相謂弘靖祖嘉貞明皇時以中書侍即同平章事父延賞德宗朝平章元初中弘靖又平章也晉周札傳札)
(一門五侯並居列位吳士貴盛莫與為比)隔屏以坐緣江而呼(氏族博考吳亮)
(為尚書令子隲亦為尚書令每朝會詔以御屏風隔其父子坐南史梁武帝本紀帝行次熨斗州有人長八)
(尺餘容貌衣冠皓然皆白緣江而呼曰蕭王大貴)在前在後何愧何嫌(漢疏)
(廣傳廣為太傅廣兄子受為少傅太子每朝因進見太傅在前少傅在後父子並為師傅朝廷以為榮元史)
(天澤傳天澤在憲宗時嘗奏臣始攝先兄天倪軍民之職天倪有二子一子管民政一子掌兵權臣復入叨奇)
(遇一門之内處三要職分所當辭臣可退休矣帝曰卿奕世忠勤有勞于國一門三職何愧何嫌)旌
上見燭月中有花(酉陽雜爼唐淮西用兵劉沔為小將軍頭每捉生踏仗因月黑風甚)
(沔行十餘里倦而卧于道有人覺之授以雙燭曰君方大貴但存心在此燭即無憂也沔後拜將常見燭影在)
(雙旌上就元伊埒布哈傳伊埒布哈為文下筆立就粲然成章試江淛鄉闈中其選居右榜第一方揭曉試)
(官夢月中有花象已而果符其名人以為異)難比他職當知此官(宋史張泊)
(傳洎充翰林學士上顧謂近臣曰學士之職清要貴重非他官可比唐王及善傳皇太子弘立擢及善左奉)
(裕率太子宴于宫命宫臣擲倒及善辭曰殿下自有優人臣苟奉令非羽翼之美太子謝之高宗聞賜絹百疋)
(除右千牛衞將軍帝曰以爾忠謹故櫂三品要職羣臣非搜辟不得至朕所爾佩大横刀在朕側亦知此官貴)
(乎)晉比王謝漢惟金張(唐書崔湜傳湜與弟液澄從兄淮並以文翰居要官)
(每宴私自比東晉王謝嘗曰吾一門入仕歴官未嘗不為第一丈夫當先據要路以制人豈能嘿嘿受制于人)
(哉家文𨕖注漢功臣惟金張二親近貴寵比于外戚)身離席帽名覆金甌
(青箱雜記國初猶襲唐士子皆曳袍重戴出則席帽自隨李巽累舉不第鄉人曰李秀才不知甚時席帽離身)
(及第後乃遺鄉人詩曰當年蹤跡困泥塵不意乘時亦化鱗為報鄉間親戚道如今席帽已離身唐崔琳傳)
(明皇命相皆先書其名一日書琳等名覆以金甌會太子入帝曰此宰相名若自意之誰乎太子曰非崔琳盧)
(從愿乎帝曰然時兩人皆有宰相望)八座文昌五枝丹桂(錦繡萬花谷劉洎疏)
(曰八座比于文昌三丞方于管轄贈劇談錄燕山竇禹鈞五子儀儼偁侃僖皆登第馮道之詩曰靈椿一樹)
(老丹桂五枝芳竇儀為尚書每對客則二侍郎三起居四參政五補闕皆侍焉天下榮之)時云兩
鳳世稱六龍(姓譜北齊雀㥄為侍中仲文為銀青同日受拜時云兩鳳連飛晉卞壼傳父)
(粹以清辨鑒察稱兄弟六人並登宰府世稱卞氏六龍)毛逆覆腕面方如田
(金施宜生傳初宜生困于場屋遇僧善風鑒謂之曰子面有權骨可公可卿而視子身之毛皆逆上且覆腕必)
(有以合于此而後可貴也也南史李安人傳明帝目安人曰卿面方如田封侯相少時貧有一人從門過相)
(之曰君後當大富貴與天子交手共戲至是安人尋此人不知其所在)五張列戟三
鮑乘驄(唐書張知謇傳知謇兄弟五人知元知晦知泰知默皆明經高第知謇監察御史裏行知默左)
(臺侍御史知謇歴十一州刺史所蒞有威嚴武后降璽書存問萬歲通天中自德州刺史入計后竒其貌詔工)
(圖之稱其兄弟容而才謂之兩絶又門皆列戟白雀巢其庭氏族博考鮑宣字子都與子永孫昱俱為司隸)
(皆乘驄馬京師歌曰鮑氏驄三入司隸再入公)安知獄吏難任丞郎(漢周勃傳)
(文帝時有人上書告勃欲反下廷尉逮捕勃治之後使使持節赦勃復爵邑勃既出曰吾嘗將百萬軍然安知)
(獄吏之貴也聲筆談錢昱自白州刺史遷工部侍郎連典數郡無治上謂宰相曰此貴家子不可任丞郎)
門施行馬項有伏龍(魏志楊彪拜光禄大夫令門施行馬置吏以優崇之注周)
(禮掌舍設梐枑再重梐枑者乃枑其木遮闌其門為行馬南史梁武帝本紀帝為司州刺史時有沙門自稱)
(僧惲謂帝曰君項有伏龍非人臣也復求莫知所之)代同典選世掌制誥(氏族)
(博考唐劉珍甫子道祥道祥子齊賢三世典選韋挺子待賈待買子萬石陸元方子景融並同典選唐李安)
(期傳自祖德林父百藥至安期三世掌制誥孫羲又為中書舍人)名聞天下位極
人臣(邵氏錄种放往見陳希&KR0642;希&KR0642;曰君當貴名聞天下涑水記聞王旦與錢若水同直史館有僧善)
(相謂若水曰王舍人他日位極人臣富貴莫比)鵷班視日杏園探花(百家詩篇)
(陳瑩中嘗入朝已立班上御朝差晚杲日照耀衆莫敢仰視蔡京注目久而不瞬瑩中私謂中省曰公視日不)
(瞬眞大貴人也二歲時記進士杏園初宴謂之探花宴令少俊人為探花使覓園中名花)重金
疉蓋襲紫傳龜(退朝錄重金謂金帶上垂金魚疊蓋謂重戴歸田錄云國初兩制出入皆)
(重戴躬山堂肆考東漢陰興識之弟也顯宗詔曰興輔導朕有周昌之直在家仁孝有曾罔之行恂恂苗裔)
(傳龜襲紫)四世太尉三葉侍中(漢楊修傳自震至彪四世太尉德業相繼與袁)
(氏皆為東京名族三氏族博考馮魴曹褒父子並葉侍中)郭樊隂馬顧陸朱
張(漢紀明帝為四姓小侯之學郭樊隂馬皆后族也世說顧厚陸忠朱武張文為吳四姓)曙有
慍色澤知戲言(摭言唐張曙與崔昭緯同赴舉問卜者卜者殊不顧曙曙有愠色卜者曰)
(郎君亦及第但崔家郎君拜相當于此時過堂後七年崔大拜曙果于裴公下及第于崔公下過堂史記蔡)
(澤列傳澤從唐舉相唐舉熟視而笑曰君曷鼻巨肩魋顔蹙齃膝攣吾聞聖人不相殆先生乎蔡澤知唐舉戲)
(之乃曰富貴吾所自有所不知者壽也願聞之唐舉曰從今以往四十三歲澤笑謝而去謂其御者曰吾躍馬)
(疾驅懷黃金之印結綬于腰揖讓人主之前肉食富貴四十三年足矣)五人郡太守
十世卿大夫(氏族博考晉會稽孔愉子安國孫靜靜二子山士靈符四世五人為本郡太守漢)
(汲黯傳其先有寵于古之衞君至黯十世世為卿大夫)仙花種旌節天使見
蝦蟆(野人閒話唐王侍中處回一日有道士攜花子二粒種之逡廵花漸長漸開已乃爛然道士曰此仙)
(家旌節花也公當富貴之兆後處回官至太傅者宣室志唐李揆未相時夜見一大蝦蟆占之曰蝦蟆天使)
(也吉兆也未幾拜相)翰林飛五鳳侍御落雙鵰(錦繡萬花谷宋太宗時賈)
(黃中宋白李至吕蒙正蘇易簡五人同時拜翰林學士承旨扈蒙贈之詩云五鳳齊飛入翰林其後吕為相賈)
(李蘇為參政宋為尚書二唐高駢傳有二鵰並飛駢曰我且貴當巾之一發貫鵰馬衆大驚號落鵰侍御)
兄弟並列門戟父子皆爵通侯(唐楊汝士傳楊氏自汝士後貴赫為)
(冠族所居靜恭里兄弟並列門戟咸通後在臺省方鎮率十餘人漢蘇武傳武謂李陵曰武父子位列將爵)
(通侯臣事君猶子事父也)馮勤拜侯乃由此母宋郊登第不可
先兄(漢馮勤傳光武時賜爵關内侯遷尚書令母年八十每會見詔敕不拜令御者扶上殿謂諸王曰使)
(勤貴寵者此母也宋宋史宋郊改名庠字公序稱大宋弟祁字子京稱小祁臚傳第一以弟不可先兄命庠)
(第一)卜位壽于他年子還若我問交遊于今日客是
何人(宋馬拯傳拯以書生謁趙普普竒其狀曰子富貴壽考宜不下我唐書王珪傳珪始隱居時與房)
(玄齡杜如晦善母李氏嘗曰而必貴然未知所與遊者何如人而試與偕來令玄齡等過其家李闚大驚敕其)
(酒食歡盡日喜曰二客公輔才汝貴不疑)白氣貫庭定産通侯之相赤
蛇蟠笥應登大將之壇(元史天倪傳天倪始生之夕白氣貫庭成童姿貌魁傑有道士)
(見而異之曰封侯相也走後漢許曼傳馮緄為議即發綬笥有兩赤蛇分南北許曼占之曰君當為邊將以)
(東為名後如之)世並此官謝安則祖孫同慶門皆列戟李
晟則父子俱榮(氏族博考晉謝安子琰琰子混三世僕射唐李愿傳愿父晟立功時諸子未)
(官宰相以聞即日召授太子賓客上柱國故事柱國門列戟遂父子皆賜)一姓九侯允矣
邦家之盛事三公四世誠哉宇内之僅聞(漢李尋傳尋謂曲陽)
(侯王拫曰將軍一門九侯二十朱輪漢興以來臣子貴盛未嘗至此三國袁紹傳高祖父安為漢司徒自安)
(以下四世居三公位由此勢傾天下)
戒懼(附)
原不慊知止(禮記聖人之制富貴也使富不足驕貴不慊于上注慊恨不滿貌音口斂切)
(史記蔡澤曰商君吳起越大夫種功成不去禍至于此范蠡知之超然避世長為陶朱公孰與以禍終哉忍不)
(能離疑不能決必有四子之禍矣應侯曰善吾聞欲而不知止則失其所欲)必毁持盈
(白帖盈必毁天之道也驕老子持而盈之不如其已富貴而自遺其咎)增功成宜退
物極則衰(老子功成名遂身退天之道也吾史記李斯歎曰吾聞荀卿有云物禁太甚昔上蔡布)
(衣今人臣之位無居其上者可謂富貴極矣物極則衰吾未知所税駕也)復攝京尹固
辭台司(四朝國史梁子美權開封府尹入謝言曾祖顥祖適皆常鎮府書今臣復攝此職懼弗克荷徽)
(宗曰卿三世京尹縉紳盛事夫南史宋王僧虔傳武帝即位僧虔遷侍中左光禄大開府儀同三司謂兄子)
(儉曰汝任重于朝行當有入命之禮吾若復以此授一門有二台司寶所畏懼乃固辭)
驕佚(附)
原鮮克由禮自遺其咎(尚書世禄之家鮮克由禮下見前持盈注)增
鳴笳導從閉門酣歌(北史李遷哲傳遷哲累葉雄豪性復華侈厚自奉養妾媵至有)
(百數男女六十九人緣漢千餘里間第宅相次姬媵之有子者分處其中各有僮僕侍婢閽人守護遷哲每鳴)
(笳導從往來其間縱酒歡飲盡平生之樂色南史徐緄傳□為梁湘東王鎮西諮議參軍頗好聲侍妾數十)
(皆佩金翠曳羅綺服玩悉以金銀飲酒數升便醉而閉門盡日酣歌)
貪貴(附)
原爭名敗度(戰國策爭名于朝尚書欲敗度)居功逞欲(書臣罔以)
(寵利居成功謂貪而不退也左傳逞無疆之欲)曼滿之欲為卿且聞及禍
駟秦不守其位終見伏誅(左傳鄭公子曼滿與王子伯廖語欲為卿伯廖曰無)
(德而貪後鄭人果殺之鄭又駟秦富而侈嬖大夫也而常陳卿之車服于其庭人惡而殺之子思曰不守其)
(位而能終者鮮矣)
貴四
增三眷(唐書裴氏自晉魏為名族居燕者號東眷居涼者西眷居河東者中眷)撫項(唐楊)
(嗣復傳嗣復父於陵始見識于淛西觀察使韓滉妻以其女歸謂妻曰後貴且壽無若生者有子必位宰相既)
(而生嗣復滉撫其項曰名與位皆踰其父楊氏之慶也因字曰慶門)芙蓉鏡(酉陽雜爼李固遇一)
(老姥言郎君明年芙蓉鏡下及第矣逮明年果狀元及第詩賦有人鏡芙蓉之語姥乃金天神也)額
文雙樹(元何榮祖傳榮祖狀貌魁偉額有赤文文如雙樹背負隆起有相者曰子位極人臣且壽相也)
鳳閣鰲宫(山堂肆考宋李昉三入翰林兩入中書有詩云三載經綸棲鳳閣五年提筆直鰲宫)
昔時沈公(天中記沈慶之素為鄉里所輕及後通貴見者皆膝行而前慶之歎曰故是昔時沈)
(公)執笏百人(唐李穆傳穆拜太師贊拜不名一門執象笏百人)嗣祖聯兄
(姓譜宋徐鐸熙寧九年與兄鐃同榜進士而鐸為第一時有龍虎榜中孫嗣祖鳳凰池上弟聯兄之稱)
七族六姓(小學紺珠潘岳西征賦曰窺七貴于漢庭庾亮曰西京七族東京六姓注七貴后族也六)
(姓謂二竇閻梁鄧何也)弩矢先驅(史記司馬相如列傳相如為中郎將至蜀蜀太守以下郊)
(迎縣令負弩矢先驅蜀人以為寵)天子在門(南史孔靖傳靖字季恭宋武帝東征孫恩屢至)
(會稽過季恭宅季恭正晝卧有神人衣服非常謂曰起天子在門既而失之遽出適見帝延入結交執手曰卿)
(後當大貴願以身為托于是曲意禮接贍給甚厚)骨體不恒(三國志孫權傳兄策既定諸郡)
(時權年十五漢遣使者劉琬加策錫命琬語人曰吾觀孫氏兄弟雖各才秀明逹然皆禄祚不終惟權形貎竒)
(偉骨體不恒大貴又最壽爾試識之)以光為名(南史梁丁貴嬪列傳貴嬪生于樊城初産有神)
(光之異紫氣滿室故以光為名相者云當大貴少時與鄰女月下紡績諸女並患蚊蚋而貴嬪弗之覺也)
帝呼親家(唐蕭嵩傳嵩子衡尚新昌公主嵩妻入謁帝呼為親家)氣若白練(獨異)
(志王鍔為辛杲下偏禆一日擊毬馳逐既酣鍔仰天呵氣高數丈若白練上衡杲謂妻曰此極貴相遂以女弟)
(配之鍔終為將相)山曰功臣(五代史吳越世家唐昭宗詔鏐圖形凌煙閣升衣錦營為衣錦)
(城石鑑山曰衣錦山大官山曰功臣山鏐遊衣錦城宴故老山林皆覆以錦號其幼所嘗戲大木曰衣錦將軍)
將相登金榜(言行錄崔紹暴卒復生云見冥門列榜人間姓名將相皆列金榜)異
光成五色(南史隂子春傳父智伯與梁武帝鄰居少善相常入帝卧内見有異光成五色因握帝手)
(曰公後必大貴非人臣也)有文在右手(梁書武帝本紀武帝生而有文在右手曰武帝)
戒懼(附)
增危機(清暑筆記貴者危之機)始自臣家(元史天澤傳言者謂李壇之變由諸侯權)
(太重天澤遂奏兵民之權不可并于一家行之請自臣家始于是史氏子姪即日解兵符者十七人)非
勲非舊(唐書岑文本拜中書令有憂色母問之荅曰非勲非舊責重位高所以憂也)隱几
而待(唐書盧把傳郭子儀病甚百官造請不屏姬侍及把至則屏之隱几而待家人怪問其故子儀曰彼)
(外陋内險左右必笑使後得權吾族無遺𩔖矣)但恐為害(晉杜預傳預在鎮數餉遺洛中貴要)
(或問其故預曰吾但恐為害不求益也)各取一具(史纂左編唐房元齡治家有法度常恐諸)
(子驕侈席勢凌人乃集古今家誡書為屏風令各取一具曰留意于此足以保躬矣)
驕佚(附)
增惟我與爾(北齊書崔㥄傳㥄每以籍地自矜謂盧元明曰天下盛門惟我與爾傅崔趙李何事)
(者哉)大為忻滿(北史宇文忠之傳忠之好榮利為中書郎六七年矣遇尚書省選右丞預選者)
(皆射策忠之試馬既獲丞職大為忻滿志氣囂然有驕物之色)制擬宫禁(北史隋楊素傳素貴)
(寵日隆其弟約從父文思弟紀及族父异並尚書列卿諸子無汗馬勞位柱國刺史家僮數千後庭妓妾曳綺)
(羅者以千數第宅華侈制擬宫禁)陳鼎擊鐘(北史齊清河王岳傳岳自討寒山長社及出隨)
(陸並有功威名彌重性華侈尤悅酒色歌姬舞女陳鼎擊鐘諸王皆莫及)新車大宅(南史梁世)
(子恪傳恪年少未閑庶務委之羣下百姓每通一辭數處輸錢方得聞賓客有江仲舉蔡遠王臺卿庾仲雍四)
(人俱被接遇並有蓄積故人間歌曰江千萬蔡五百王新車庾大宅遂達武帝帝續之曰主人憒憒不如客)
未肯推祚(北史宋弁傳弁性好矜伐自許膏腴孝文以郭祚晉魏名門從容謂弁曰卿固當推)
(郭祚之門弁笑曰臣家未肯推祚帝曰卿自漢魏以來既無高官又無俊秀何得不推弁曰臣清素自立要爾)
(不推侍臣出後帝謂彭城王勰曰弁人身自不惡乃復欲以門戶自矜殊為可怪)
貪貴(附)
原不知退(易亢之為言也知進而不知退)詩刺伐檀(詩序伐檀刺在位貪鄙無功受)
(禄也)增拜而蹈舞(北史李敏傳開皇初周宣帝后樂平公主有女擇婚選取敏禮儀如尚帝)
(女後將侍宴公主謂敏曰我以天下與至尊惟一女夫當為汝求柱國若授餘官愼無謝及進見上親御琵琶)
(遣敏歌舞大悅謂公主曰敏何官對曰一白丁耳謂敏曰今授儀同敏不荅上曰不滿爾意邪今授開府又不)
(謝上曰公主有大功于我我何得向其女婿惜官今授卿柱國敏乃拜而蹈舞)熱今舉體(南史)
(張敬兒傳敬皃嘗叙夢云未貴時夢居村中社樹倏高數十丈及在雍州又夢社樹直上至天以此誘說部曲)
(自云貴不可言其妻尚氏亦曰吾昔夢一手熱如火而君得南陽郡元徽中夢一髀熱如火君得本州建元中)
(夢半體熱尋得開封今復舉體熱矣以告所親言其妻初夢次夢又言舉體熱矣)廢書以窺
(山堂肆考魏管寧少與華歆同席讀書有乘軒冕者過歆廢書出看寧曰富貴當自致窺他人乎遂割席分半)
(而坐曰子非吾友)
貴五
原詩晉左思咏史詩曰濟濟京城内赫赫王侯居冠蓋
蔭四術朱輪竟長衢朝集金張館暮宿許史廬南鄰擊
鐘磬北里吹笙竽古樂府詩曰君家誠易知易知復
難忘黃金為君門白玉為君堂堂上羅酒樽使作邯鄲
倡中庭生奇樹華燈何煌煌兄弟兩三人中子為侍郎
五日一來歸道上自生光黃金絡馬頭觀者滿路旁
梁吳均贈周興嗣詩曰吾賢當路者聲名振華夏朱輪
玳瑁車紫鞍連錢馬朝花舞風去夜月窺窗下想君貴
易交居然應見捨增江淹仿古詩曰當學衞霍將建
功在河源珪組賢者眄青紫明主恩終軍才始逹賈誼
位方尊金張服貂冕許史乘華軒王侯貴片議公卿重
一言太平多歡娛飛蓋東都門原宋鮑昭擬古詩曰
魯客事楚王懷金襲丹素既荷主人恩又蒙令尹顧日
晏罷朝還輿馬塞衢路宗黨生光華賓僕遠傾慕富貴
人所欲道得亦何懼隋孔紹安贈蔡君詩曰疇昔同
幽谷伊邇遷喬木赫奕盛青紫討論窮簡牘唐李百
藥寄楊公詩曰公子盛西京光華早著名分庭接遊士
虛館待時英高閣浮香出長廊寳釧鳴面花無隔笑歌
扇不障聲增唐盧照鄰長安古意曰别有豪華稱將
相轉日回天不相讓意氣由來排灌夫專權判不容蕭
相專權意氣本豪雄青虬紫燕坐生風自言歌舞長千
載自謂驕奢凌五公駱賓王帝京篇曰劒履南宫入
簪纓北闕來聲名冠寰宇文物象昭回又曰平臺戚
里帶崇墉炊金饌玉待鳴鐘小堂綺帳三千尺大道青
樓十二重寳蓋雕鞍金絡馬蘭窗繡柱玉盤龍繡柱璇
題粉壁映鏘金鳴玉王侯盛王侯貴人多近臣朝遊北
里暮南鄰李端贈郭駙馬詩曰青春都尉最風流二
十功成便拜侯金距鬭鷄過上苑玉鞭騎馬出長秋薰
香荀令偏憐少傅粉何即不解愁日暮吹簫楊柳陌路
人遥指鳳凰樓于鵠公子行曰少年初拜大長秋半
醉垂鞭見列侯馬上抱雞三市鬭袖中攜劒五陵遊玉
簫金管迎歸苑翠袖紅妝擁上樓更向苑西新買宅月
波春水入門流王維寓言詩曰朱紱誰家子無乃金
張孫驪駒從白馬出入銅龍門問爾何功德多承明主
恩鬭雞平樂館射雉上林園曲陌車騎盛高堂珠翠繁
奈何軒冕貴不與布衣言王昌齡青樓曲曰馳道楊
花滿御溝紅妝縵綰上青樓金章紫綬千餘騎夫婿朝
回初拜侯杜甫李監宅詩曰尚覺王孫貴豪家意頗
濃屏開金孔雀縟隱繡芙蓉且食雙魚美誰看異味重
門闌多喜色女婿近乘龍崔顥江畔老人愁曰自言
家代仕梁陳垂朱拖紫三十人兩朝出將復入相五世
疉鼓垂朱輪父兄三葉皆尚主子女四代為妃嬪南山
賜田接御苑北宫甲第連紫宸岑參送張獻心充副
使歸河西詩曰將門子弟君獨賢一夜受命常在邊年
未三十已高位腰間金印色赭然前日承恩白虎殿歸
來見者誰不羨又送魏升卿擢第歸東都詩曰如君
兄弟天下稀雄詞健筆皆若飛將軍金印嚲紫綬御史
鐵冠重繡衣李頎古行路難曰漢家名臣楊德祖四
代五公享茅土父子兄弟綰銀黃躍馬鳴珂繞建章火
浣單衣繡方領茱萸錦帶玉盤囊李商隱富平少侯
詩曰七國三邊未到憂十三身襲富平侯不收金彈抛
林外却惜銀床在井頭綵樹轉燈珠錯落繡檀回枕玉
雕鎪當關莫報侵晨客新得佳人字莫愁又少年詩
曰外戚平羌第一功生年二十有重封直登宣室螭頭
上横過甘泉豹尾中别館覺來雲雨夢後門歸去蕙蘭
叢霸陵夜獵遊田竇不識寒郊自轉蓬韓退之詩曰
十年紫綬掌鴻鈞出入三朝一品身文帝寵深陪雉尾
武皇恩厚宴龍津韋莊貴公子詩曰大道青樓御苑
東玉欄仙杏壓枝紅金鈴犬吠梧桐月朱鬛馬嘶楊柳
風流水帶花穿巷陌夕陽和樹入簾櫳瑶池宴罷歸來
醉笑說君王在月宫宋蘇軾詩曰千年風采凌煙閣
百代兒孫宰相家明李東陽聽傳臚詩曰金蓮影與
赭袍明華蓋前頭次第行黃紙數行丹詔字鴻臚三唱
甲科名雲邊曉日中天見夢裏春雷昨夜聲歸向長安
聽人語聖朝羅網盡豪英
增賦漢班固西都賦曰南望杜霸北望五陵名都對郭
邑居相承英俊之域紱冕所興冠蓋如雲七相五公
增表齊孔稚圭為王敬則讓司空表略曰遂得北帶五
州東跨六郡内亞二鼎外齊四岳蟬佩之映則左右交
輝龜組之華則縱横吐耀輕輪徐送則車騎如雲飛蓋
暫停則歌鐘成列摐金龍吹鬱其前鳴笳鳳管疊其後
增書梁王筠與諸子書曰未有七葉之中名德重光爵
位相繼如吾門者也(注七葉王導洽珣曇首僧虔揖筠也)
增序唐韓愈送李愿歸盤谷序曰樹旗旄羅弓矢武夫
前呵從者塞途供給之人各執其物夾道而疾馳喜有
賞怒有刑才俊滿前道古今而譽盛德入耳而不繁曲
眉豐頰清聲而便體秀外而惠中飄輕裾翳長袖粉白
黛綠者列屋而閒居妬寵而負恃爭妍而取憐丈夫之
遇知于天子用力于當世者之所為也
增論漢班彪王命論曰劉媼姙高祖而夢與神遇震電
晦冥有龍蛇之怪及長而多靈有異于衆是以王武感
物而折契吕公覩形而進女秦王東遊以厭其氣吕后
望雲而知其處始受命則白蛇分西入關則五星聚是
故淮隂留侯謂之天授非人力也
增雜文漢枚乘七發略曰貴人之子必宫居而閨處内
有保母外有傅父欲交無所飲食則溫淳甘膬脭醲肥
厚衣裳則雜遝曼煖燂爍熱暑
御定淵鑑𩔖函卷二百八十五
