欽定四庫全書
御定淵鑑類函卷三百五十八
産業部四(守業陷阱)(屠染)(漁釣陶增牧擔網罟冶負舂)
(磑磨附財利)
守業
原巧述代守(上詳百工一業下左代守其)不變不貳(傳工賈不變)
(不敢貳事謂兼他業)篤守相高(篤在守業下以知)肯堂構修族
代(書厥考作室既底法厥子乃弗肯堂矧肯構下詳前賈四)不可遷不可雜
(管子曰四人者國之石人也注士農工商各守其業不可遷也如今之柱下石也四人各業不可雜處雜處)
(則其事亂)相示以功不見異物(管子曰聖人必就官府權節其用比其器相語)
(以利相示以功相高以知注以能知器用事相高為又曰旦暮從事于此不見異物而遷焉故工之子恒工)
業惟善守利不並行苟能争利安可惡嚻(傳)
業有四人職無二事抑其滛業考以成功
仕則不稼田則不漁(禮)商農不移工賈不變
(傳)功有務於化材業無遷于異物不勞而能申
子弟之學相語以利用高曾之規(注詳百工四)得朝夕
之求利宜相示修族代之鬻業貴不遷遵代守之
文不失其業及日省之際乃多其功增學箕為
裘(禮記曰良冶之子必學為裘良弓之子必學為箕)署書濟美為醫世守
(唐張廵署書題閣判曰甲絶翰深規代濟其美儒元虞集醫說贈易晉曰有醫師之良曰易小雅氏故家仕)
(族也小雅之子四人世守其業)世農識妙時習不勞(宋蘇軾曰平疇交遠風良)
(苖亦懷新非予之世農不識此語之妙詳田農明劉基曰藝能時習然後不為徒勞也)鑿田不
改為蓋無成(又劉基郁離子曰鄭之鄙人學為盖三年藝成而大旱蓋無所用乃棄而為桔)
(槹又三年藝成而大雨桔槹無所用則又還為蓋焉未幾而盗起民盡改戎服鮮有用蓋者欲學為兵則老矣)
(郁離子見而嗟之曰是殆類漢之老即歟藝事由己之學雖失時在命而不可盡謂非己也故越有善農者鑿)
(田以種稻三年皆傷于澇人謂之宜洩水以樹黍弗對而仍其舊其年乃大旱連三歲計其獲則償所歉而贏)
(焉故曰旱斯具舟熟斯具裘天下之名言也)顛沛于是克荷良存諒
無隕于前搆偶垂裕于後昆撫韋家之宿事徒想
欽承語王氏之門風深違祖述(並唐張廵判)
屠
原觧牛屠狗(賈誼曰屠牛垣一朝屠十二牛而芒刃不頓所排擊剥割皆中理會至於髖髀)
(之所非斤則斧以荆軻好屠狗又史記樊噲屠狗為事)刲羊屠彘(易士刲羊無血貨)
(殖傳屠牛羊彘千皮比千乘之家)遊刃操刀(莊子庖丁觧牛砉然騞然莫不中音曰臣)
(始觧牛之時所見無非牛三年之後未嘗見全牛也今臣之刀十九年矣所觧數千牛矣而刀刃若新發于硎)
(以其游刃必有餘地傷傳未能操刀而使之割其必多)釁鐘反肆(孟子齊王見牽牛將)
(以釁鐘國莊子楚昭王出有屠羊說從反國賞之辭曰大王失說失屠羊大王反國說反屠羊之肆何賞之)
(有)中殺莫尸(禮記詳市敢傳殺老牛莫之尸)鼓刀奏刀(賢臣)
(頌太公困于鼓刀庖丁)朱亥隐屠聶政避仇(史侯嬴謂魏公子曰臣所知屠)
(者朱亥賢而世莫知隐于屠耳意不顯名也市戰國策聶政殺人避仇與母如齊以屠為事曰政乃井鼓刀)
(者耳)刀匕是供割剥中理增過市設飲向門大
嚼(齊書曰王敬則少時屠狗商販徧於三吳後為吳興太守從市過見屠者析肉歎曰是我少時在此作也)
(召故人設飲敘平生肉桓子新論人聞長安樂則出門而西向笑知味美則對屠門而大嚼)上黨
壯健淮隂少年(周書曰太祖常遊上黨有市屠壯健衆多畏憚太祖以氣凌之常醉命屠)
(進凡割肉小不如意即叱之大史記曰淮隂屠中少年有侮韓信者曰汝雖長好劍中情怯耳)割
肉知牛斂皮適市(尸子曰屠者割肉知牛長少呼又曰宋人有公斂皮者適市反曰)
(公斂皮屠者遽收其皮)屠龍盡巧市肉談書(莊子曰朱泙漫學屠龍于支離)
(益單千金之家技成而無所用其巧古宋張文白獺髓曰紹興間行都有三市井人好談今謂戚彦樊屠尹)
(昌也戚彦為皇城司快行樊屠乃市肉者尹昌乃傭書者)苑裏屠酤洞中蹲化
(蕭子顯齊書曰帝于芳樂苑使宫人屠酤名明王世懋二酉委譚曰甘州一山洞中有元化神女某母其旁)
(一屠者蹲踞而化云初屠者旦見一女子買豬肝三片疑之乃微蹤其所往至一山洞中屠者就見焉女為說)
(法因各化去皆真身也)
漁釣一
原說文曰漁捕魚也按尸子燧人之世天下多水故教
人以漁其後堯使人水處者漁又舜漁于雷澤蓋因修
其法也(文子曰堯使水處者漁山處者木事宜其械械宜其人)漁之為事也有釣
網罟筌罛罶罺(側交反)罩涔(潛)罾笱□梁罨箅&KR2668;(力之反)銛
之類各以用之得魚一也(淮南子曰釣者静之罾者舉之為之異得魚一也)釣
者謂以獨繭絲為綸芒針為鉤荆篠為竿剖粒為餌引
盈車之魚于百仞之川汨流之中綸不絶竿不撓因水
勢而施舍也(已上詹何釣見列子)或有以桂為餌鍜黃金之鉤錯
以銀碧垂翡翠之綸(已上魯人釣見闕子)網罟者結繩以為之易
所謂結繩而為網罟以佃以漁蓋取諸離也筌者以竹
為之(廣雅曰篝荅謂之笓是也)莊子曰筌所以取魚得魚而忘筌也
罛大網也詩曰施罛濊濊鱣鮪發發罶者曲梁也又曰
魚麗于罶鱨魦是也罺者以柴橑為之爾雅曰罺謂之
汕(所諫反郭璞注云罺今之柴橑罟)罩者編細竹以為之爾雅籗謂之
罩(籗祖較反)涔者積柴木于水中以為之爾雅曰椮謂之涔
是也罾者樹四木而張網于水車輓之上下說文曰
罾魚網又楚辭曰罾何謂兮木上是也笱者曲竹以為
之詩曰敝笱在梁其魚唯唯□者以綸為之廣雅曰罥
謂之□梁者以木絶水取魚詩曰毋逝我梁毋發我笱
罨網鮆也箅取鰕也&KR2668;取蟹也銛取黿鼉也(見何承天纂文云銛)
(鐵有距施竹頭以之擲黿鼉)皆漁之器用也此近世為之故詩人所
不載淮南子曰聖人以道德為竿綸以仁義為鉤餌投
之天地間萬物孰非其有哉張天下以為籠因江海以
為罛又何亡魚失鳥之有乎故矢不若繳繳不若網網
不若無形之象此亦漁釣之義也增唐陸龜蒙漁具
詩序曰天隨子漁于海山之巖有年矣矢魚之具莫不
窮極其趣大凡結繩持網者總謂之網罟之流曰罛曰
罾曰罺圓而緫含曰罩挟而升降曰&KR2320;緡而竿者緫謂
之筌筌之流曰筒曰車横川曰梁承虚曰笱編而沈之
曰箅矛而卓之曰矠棘而中之曰叉鏃而綸之曰射扣
而駭之曰桹置而守之曰種列竹于海澨曰□錯薪于
水中曰&KR2000;所載之舟曰舴艋所貯之器曰笭箵其他或
術以招之或藥而盡之皆出于詩書雜傳及今之聞見
可考而騐之不誣也今擇其任用者作十五題以諷噫
試魚之具也如此予既歌之矣矢明之具也如彼誰其
嗣之鹿門子有高灑之才必為我同作皮日休添漁
具詩序曰天隨子為漁具詩十五首以遺余凡有䱷以
来術之與器莫不盡于是也噫古之人或有溺于漁者
行其術而不能言用其器而不能状此與澤助之䱷者
又何異哉如吟魯望之詩想其致則江風海雨槭槭生
齒牙間真世外漁者之才也余昔之漁所在泂上則為
菴以守之居峴下則占磯以待之江漢間時率多雨惟
以籉笠自庇每伺魚必多俯籉笠不能庇其上由是織
背篷以障之上抱而下仰字之曰背篷今觀魯望之十
五篇未有是作因次而詠之用以補其遺者漁家生具
獲足于吾屬之文也原詩曰其釣維何維絲伊緡齊
侯之子平王之孫增又曰毋逝我梁毋發我笱又
曰三星在罶又曰之子于釣言綸之繩其釣維何維
魴及鱮禮記月令季冬是月也命漁師始漁天子親
往乃嘗魚先薦寝廟周禮䱷人掌以時䱷為梁春獻
王鮪辨魚物為鱻薧以共王膳羞春秋公羊傳公矢
魚于棠公羊曰公如棠觀魚登来百金之魚而張之(注云)
(張網羅也登来美問大得也)原論語曰子釣而不綱弋不射宿
增焦贛易林曰曳綸江海釣挂魴鯉王孫利得以饗仲
友禮樂志曰臨川羡魚不如退而結網後漢書曰
明帝時下令禁人二業劉毅上言郡國以官禁二業至
有田者不得漁捕今濱江湖郡率少蠶桑人資漁採以
助口食且以冬春閑月不妨農事夫漁獵之利為田除
害有助榖實無關二業也晉書曰翼莊惟以弋釣為
事及長不復獵或問漁獵同是害生之事而先生止去
其一何哉莊曰獵自我釣自物且夫貪餌忘鈎豈我哉
管子曰漁人入海海深百仞就波逆流乘危百里宿
夜不出者利水也原墨子曰釣者之恭非為魚也餌
鼠以肉非愛之也吕氏春秋曰善釣者引魚于千仞
之下餌香也增孫綽子曰海人與山客辨其方物海
人曰横海有魚額若華山之頂一吸萬頃之波山客曰
鄧林有木圍三萬尋直上千里有人曰東極有大人斬
木為策短不可支釣魚為觧不足充饑傅子曰劉子
責楊暨曰夫釣者中大魚則縱而隨之須可制而後牽
之則無不得也抱朴子曰金鉤玉餌雖珍不能制九
淵之沉鱗桓範世論曰水則有波釣則有磨我欲更
之無如之何又曰釣巨魚不使嬰兒輕預非不親力
不堪也原楚辭曰以直鈎而為釣維何魚之能得
增謝玄與兄書曰居家大都無所為正以垂綸為事足
以永日北固下大鱸魚一出水釣得四十七枚又與書
曰昨日疏成後出釣手所獲魚為二坩鮓今奉送王
朝之與庾安牋曰此間萬頃江湖撓之不濁澄之不清
而有投一綸下一筌者皆奪其魚器不輸十疋則不得
放不知漆園吏何得持竿不顧漁父歌枻而歌滄浪也
宋莊綽雞肋篇曰釣絲之半繫以荻梗謂之浮子視
其沒則知魚之中鈎韓退之釣魚詩云羽沉知食駃則
唐世蓋浮以羽也使遼錄曰北人打圍一歲各有處
所五月釣魚海上于水底釣大魚演繁露曰遼俗釣
牛魚以其得否占歲好惡近世周茂振使金金主賜之
魚曰手所親釣者亦用遼制也明宋濓元竹溪逸民
傳曰逸民間私謂其友曰吾于世味愈孤矣將漁于山
樵于水矣其友疑其誕逸民曰樵于水志豈在薪漁于
山志豈在魚是無所利也無所利樂矣劉基集曰聳
壑之魚穿于一絲之溜又曰釣鯨鯢不適雨盈之溝
漁釣二
原說苑曰吕望年七十釣于渭渚三日三夜魚無食者
與農人言農人者古之老賢人也謂望曰子將復釣必
細其綸芳其餌徐徐而投之無令魚駭望如其言初下
得鮒次得鯉刳腹得書書文曰吕望封于齊望知當貴
吕氏春秋曰太公釣于滋泉文王得而王增穆天
子傳曰天子北征舍于珠澤以釣于流水又曰辛未天
子北還釣于漸澤食魚于桑野又曰天子乃釣于河觀
姑繇之木莊子曰莊子釣於漢水之上楚王使二大
夫往見焉曰願以境内累子莊子持竿不顧又曰任
公子為大鉤巨緇五十犗以為餌蹲于會稽投竿東海
旦旦而釣期年不得魚已而大魚食之牽巨鉤陷沒而
下騖揚而奮鬐白波若山海水震蕩聲侔鬼神憚赫千
里任公子得若魚離而腊之自淛河以東蒼梧以北莫
不厭若魚者列子曰渤海之東有五山焉曰岱輿員
嶠方壺瀛洲蓬莱帝使巨鼇十五舉首而戴之迭為三
番而龍伯之國有大人一釣而連六鼇于是岱輿員嶠
二山沉于大海劉向新序曰楚人有獻餘魚于王者
曰今日獲魚食之不盡賣之不售棄之可惜故来獻王
也王曰漁者仁人也王子年拾遺記曰帝常以季秋
之月泛衝瀾靈鵾之舟窮晷繼夜釣于臺下以香金為
鉤霜絲為綸丹鯉為餌得白蛟長三丈若大蛇無鱗甲
帝曰非珍祥也命大官為鮓肉紫骨青味色香美劉
向列仙傳曰陵陽子明好釣釣于旋溪得白龍子明觧
鈎拜謝放之後得白魚腹中有書教子明服食三年白
龍来迎之葛洪神仙傳曰左慈字元放廬江人也少
有神道嘗在曹公座公曰今日高會珍饈略備所少者
吳江鱸魚為鱠耳元放曰此可得也因求銅盆貯水以
竿餌鈎釣于盆中湏臾引一鱸魚出會者皆驚祖冲
之述異記曰漆澄豫章人有志幹絶倫常乘船釣魚得
金鎻俄頃盈舟既而有物出水鹿鱗黑色長如十丈不
見頭尾闔船驚怖澄獨色不變宋書曰王弘之性好
釣常垂綸于上虞江石頭北過者不識因問漁師得魚
賣否弘之曰亦自不得得亦不賣日夕載魚入上虞郭
經親故門各以一兩頭置門内而去又曰文帝常以
羣臣臨天井池帝垂綸良久不獲王景文越席言曰臣
以為垂綸者清故不獲貪餌衆皆稱善又曰太康孫
緬為潯陽太守落日逍遥渚際輕舟凌波隐顯一漁父
神韻瀟灑垂綸長歌𬗟問有魚賣乎漁父笑而荅曰其
釣非釣寧賣魚者耶乃歌曰竹竿籊籊河水悠悠相忘
為樂貪餌忘鈎非夷非惠聊以忘憂于是悠然鼓棹而
去山堂肆考唐時楚江有漁者換酒飲醉輒自歌舞
不言姓氏江陵守崔鉉見而問之曰君之漁隐者之漁
耶漁者之漁耶漁者曰昔姜子牙嚴子陵皆以為隐者
之漁也殊不知不釣其魚釣其名耳合璧事類唐張
志和居江湖自稱煙波釣徒垂釣不設餌志不在魚也
又曰陸龜蒙高放舟設篷席中齎書册茶竈筆牀釣
具往来時謂江湖散人或號甪里先生自比涪翁漁父
江上丈人函史宋仙居吕徽之家深山中樵漁自給
偶雪中詣富家易榖方集客分韻賦詩一人得滕字苦
吟弗就徽之寒因失笑衆知其能詩邀入坐賦有蛱蝶
飛来妙過滕之句坐客歎服問姓字不荅與之米不受
刺船去雪霽共往迹之深谷草屋一間閴無人呼之米
桶中有人聲乃其妻也因天寒坐其中問翁安在荅曰
方捕漁溪上至溪見之隔溪遥謂曰諸公先至舍我得
魚當換酒飲諸公也少傾携魚與酒至盡歡而散後去
不知所之夷堅志卓彦恭常過洞庭月下有小漁舟
過其旁卓呼問有魚否應曰無魚有詩卓喜曰願聞一
篇可乎其人鼓枻高吟曰八十滄洲一老翁蘆花江上
水連空世間多少乘除事良夜月明收釣筒宋二老
堂雜志曰周樞密麟之充金哀謝使金主愛之享以所
釣牛魚明郁離子曰蔡人漁于淮得符文之玉
漁釣三
原玉璜金鏁(尚書大傳曰周文王至磻溪見吕望文王拜之尚父望釣得玉璜刻曰周受命)
(吕佐昌德合于今昌来提金鏁詳二)磻溪珠澤(上詳玉璜注下詳前二)篠
竿桂餌(並詳前一)坐茅倚柳(太公曰吕尚坐茅以漁文王勞而問政吕尚曰)
(魚求于餌乃牽其緡人食于禄乃服于君故以餌取魚魚可殺以禄取人人可竭以小釣釣川而擒其魚中釣)
(釣國而擒其萬國諸侯于宋玉釣賦曰左挾魚罶右執喬竿立于潢汙之涯倚楊柳之間情不離乎魚喙思)
(不出乎鮒鯿)濮水滋泉(上詳二石酈善長水經注曰滋泉偶有室蓋太公所居水次)
(平石即太公垂釣處)芳餌香鈎(徐廣釣賦曰投芳餌于纖絲洒長綸于平流下詳前二)
挂鯉引鱸(上詳前一二下詳前)翠綸魴餌(上詳前一孔叢子)
(曰子思居衛衞人釣于河得鰥魚焉其大盈車子思問之曰鰥魚難得者子如何得之對曰吾始下釣垂一魴)
(之餌鰥過而弗視更以豚之半體則吞之子思曰鰥雖難得貪以死餌士雖懷道貪以死禄)白龍
紫貝(上詳前二釣子虚賦曰網玳瑁紫貝)汴溪涪水(列仙傳曰吕尚釣于)
(汴溪翁益部耆舊傳曰廣漢有老釣于涪水自號涪翁)增玉符金印(上明郁離子語)
(詳前二二宋許觀東齊記事曰紹興中洞庭漁人獲一印方僅寸制甚古紐有連環四兩兩相貫上有一大)
(環總之蓋所以佩也漁者以為金獻之官辨其文乃夀亭侯印四字)煙波釣徒江湖
散人(並詳前二)不言姓氏但有詩篇(並詳前二)鈎不用餌
鎖盡見牛(函史唐末隐者李道殷居華隂其釣鈎而不餌異苑曰晉康帝建元中有漁父垂)
(釣得一金鎖引鎖盡見金牛急挽出牛斷鎖而沒猶得鎖長二尺)醉眠江國鼓枻
長橋(元耶律楚材詩曰醉眠江國一漁蓑有函史宋松江漁者棹小舟長橋往来扣舷酣歌閩人潘裕)
(者異之起揖之曰先生非漁釣者也盍有以語我乎笑而不荅鼓枻去)雕楹自居牛
魚為享(宋張芸叟南遷錄潯陽甘棠湖南有孟氏者世業漁釣訪之孟生葛衫草履茅廡左右漁器腥)
(穢頃至中堂軒楹雕采器服粲然所設酒味莫不嘉旨久之出伎女三四人戚里服餙京師新聲使人終日怳)
(然蓋任侠而隐于漁者也下詳前二)兩岸桃花三聲漁笛(元耶律楚材小)
(溪詩曰小溪流水碧于油終日忘機羡白鷗兩岸桃花春色裏可能容個釣魚舟又溪上詩曰蘆花遠映釣)
(舟行漁笛時聞三兩聲一陣西風吹雨散夕陽還在水邊明)
漁釣四
原詩陳隂鏗觀釣詩曰澄江息晩浪釣侣拽輕舟絲垂
遥濺水餌下暗通流歌聲時斷續楫影乍横浮寄言濯
纓者滄浪終滯游張正見釣竿篇曰結宇長江側垂
釣廣川潯竹竿横翡翠桂髓擲黃金人来水鳥沒楫渡
岸花沉蓮搖見魚近綸盡覺潭深渭水終湏卜滄浪徒
自吟空嗟芳餌下獨見有貪心隋李巨仁釣竿篇曰
潺湲面江海滉瀁屬波瀾不惜黃金餌惟憐翠竹竿斜
綸控急水定楫下飛湍潭廻風來易川平霧散難寄言
朝市客滄浪余自安增唐李頎漁父歌曰白首何老
人蓑笠蔽其身避世長不仕釣魚清江濱浦沙明濯足
山月静垂綸寓宿湍與瀨行歌秋復春持橈湘岸竹爇
火蘆洲薪渌水飯香稻青荷包紫鱗于中還自樂所欲
全吾真而笑獨醒者臨流多苦辛儲光羲漁父詞曰
澤魚好鳴水溪魚好上流漁梁不得意下渚潛垂鈎亂
荇時礙楫新蘆復隐舟静言念終始安坐看沉浮素髮
隨風揚遠心與雲遊逆浪還極浦信潮下滄洲非為徇
形役所樂在行休岑参漁父曰扁舟滄海叟心與滄
海清不自道鄉里無人知姓名朝從灘上飯暮向蘆中
宿歌竟還復歌手持一竿竹竿頭釣絲長丈餘鼓栧乘
流無定居世人那得識深意此翁取適非取魚沈佺
期釣竿篇曰朝日斂紅煙垂竿向綠川人疑天上坐魚
似鏡中懸避楫時驚透猜鈎每誤牽湍危不理轄潭静
欲留船釣玉君徒尚徵金我未賢為看芳餌下貪得會
無筌宋建炎御製曰青草開時已過船錦鱗躍處浪
㾗圓竹葉酒柳花氈有意沙鷗傍我眠又曰無數菰
蒲間藕花棹歌輕舉酌流霞隨好處轉山斜也有孤村
三兩家金密國公璹漁父詞曰楊柳風前白板扉荷
花雨裏綠蓑衣紅稻美錦鱗肥漁笛閒拈月下吹又
曰釣得魚来卧看書船頭稳置酒葫蘆煙際柳雨中蒲
乞與人間作畫圖李節漁父詞曰舉世從誰話獨醒
短蓑輕箬寄餘生半篙春水世塵遠一笛晩風山雨晴
穉乳滿船生事簡魚鰕到市利源輕旁人莫怪機心少
曾與滄洲白鳥盟元郭鈺漁詩曰子何為漁碧海之
丘長虹為綸月為釣六鼇昂首相向愁眼看海水不揚
波扁舟稳繫珊瑚柯邂逅徐家兒與女拔劍屠龍共君
煮煙淡淡雨疎疎人間彈鋏食無魚吁嗟歸来乎吾與
爾漁明高啟捕魚詞曰後網初沉前網起夫婦生来
業淘水忽驚網重力難牽打得長魚滿船喜不教持賣
去南津且向江頭祭水神願得年年神作主無事全家
臥煙雨不論城中魚貴賤換得酒歸儂不怨
原賦晉潘尼釣賦曰抗余志於浮雲樂余身於蓬廬尋
渭濱之遠迹且游釣以自娛左援修竹右縱飛綸金鉤
厲鉅甘餌垂芬衆鯤奔涌游鱗横集觸餌見擒值鈎被
執長繳繽紛輕竿翕熠雲往飈馳光飛電入曜靈未及
警策蓋已獲其數十且夫燔炙之鮮煎熬之味百品千
變殊芳異氣隨心適好不可勝紀乃命宰夫膾此潛鱗
電剖星流芒散縷觧隨風離鍔連翩雪累西戎之蒜南
夷之薑鹹酸調適齊和有方和神安體易思難忘增
唐周鍼釣魚盈舟賦曰傍遥汀依極浦下纖釣而任運
念紅鱗而必取綸抽獨繭鈎屈芒針綴香餌半粒裊荆
條數尋泛萬頃之闊投百丈之深不争之以手而争之
以心躍濤戲瀨掉尾揚鰭入其口挂其頤據洪津而曾
不暫驚静宜尅也恐巨力而難乎運制動必隨之李
君房獨繭綸賦曰維絲伊緡體道之要裊長風而若絶
度晴空而引耀隨驚波而乍緊逐潛流而曳引時髣髴
而如見忽漂搖而將盡美夫綸之裊裊浮川浩浩疑空
外之游絲罥波中之弱藻斯綸也異園客之功斯釣也
得詹何之道王起吕望釣玉璜賦曰拔深泉激紅漣
振錦鱗而雲霞煥若獲玉璜而篆籀昭然皎皎霜淨亭
亭月懸表蒼兕之期功鄰造化騰白虹之氣理契先天
所以耀川靈所以誇漁者臨清流而素彩熒煌昭白日
而祥光上下
原文唐駱賓王釣磯應詔文曰余以三伏辰行至七里
灘此地即新安之江口也有嚴子陵釣磯焉澄潭至清
洞徹見底往往有羣魚歷歷如水上行耳舟人有釣者
試取而投或有游而不顧之者或有含而輒吞之者引
竿而舉因以獲焉其始出也掉尾揚鬐有若恃力而自
免其少退也即鼓鬛濡沫有似屈體而求哀嗟乎勢牽
於人道窮乎我將欲以下座而歌馮子又安能中轍而
呼莊周哉余乃祝之曰猛獸搏也拘於檻阱鷙鳥奮也
縶於籠樊素龜濡也被髮阿門白龍神也挂鱗罝網何
不泥潛而穴處何故吞鉤乎於是放之江流盡其生生
之理也時同行者顧詰余曰夫至人之處物也擬跡而
後投隐心而後動始終不易其業悔吝不生其情而吾
子沈緡於川登魚於陸烹之可以習政術羞之可以助
庖厨曩求之將何圖今舍之將何欲余笑而應之曰聖
人不凝滯於物智士必推移於時知微之謂神含生之
謂道殷乙聖也囚於夏矣孔丘賢也畏於匡矣以明哲
之資尚罹幽憂之患况乎鱗羽之族能無弋釣之累哉
故曩吾有心也恐求之而不得今吾無心也既得之而
亡求夫求與舍不亦雙美乎烹與羞不亦兩傷乎况療
饑者半菽可以充腹為政者一言可以興邦亦奚必因
小鱗而後明三異之規勦大命而後寄一餐之飽擒而
不殺可不謂仁乎獲而不饗可不謂廉乎且夫垂竿而
為事乎太公之遺術也形坐磻溪之石兆應滋水之璜
夫如是者將以釣川耶將以釣國耶然後知古之善釣
者其惟太公乎又有妙於此者其惟文王乎夫文王制
六合為鈎懸四履為餌薦之於清廟投之於巨川一引
而獲太公再舉而登尚父由此觀之蹲會稽而沈犗者
鮑肆之徒也據滄溟而負鼇者漁父之事也斯並眇小
之所習安知大丈夫之所釣哉
牧一
增毛詩曰誰謂爾無羊三百維羣誰謂爾無牛九十其
犉尚書曰今惟淫舍牿牛馬杜乃獲敜乃穽無敢傷
牿牿之傷汝則有常刑禮記月令季春曰是月也乃
令累牛騰馬遊牝于牧周禮曰校人祭先牧又曰
牧人掌牧六牲以蕃其物又曰牧師掌牧地皆有厲
禁而班之孟春焚牧元史董文用傳右丞盧世榮建
議立法治財歲當增倍而民不擾文用問曰此錢取于
右丞之家耶將取之於民耶牧羊者歲嘗兩剪其毛今
牧人日剪其毛而獻之則主者固悦其得毛之多矣然
而羊無以避寒熱即死且盡毛又可得哉世榮不能對
莊子曰臧與榖二人相與牧羊而俱亡其羊問臧奚
事則挟策讀書問榖奚事則博塞以遊二人者所事不
同其于亡羊均也列子曰初楊朱見梁王言治天下
如運諸掌王曰先生有一妻一妾而不能治三畝之園
而不能芸言治天下何也曰君見夫牧羊者乎百羊而
羣使五尺童子荷箠而隨之欲東而東欲西而西使堯
牽一羊舜荷箠而隨之亦不能前之矣符子曰漢王
聞宋朦子方牧羊於巨澤鼓而歌南風之詩使者進曰
漢王聞先生之賢使使者致命于先生委國政焉宋䑃
子矍然曰是何言歟令漢王待四海之士與十羣之羊
其于職司也奚以異乎而大王廢其牧羊之任委以四
海之政是錯亂天位不願為也乃逃于隂山之陽唐
次山子曰元子戲牧兒曰爾為牧歌當不責爾暴牧兒
歌去乃暴他人之田田主鞭之啼而冤元子元子友真
卿過元子曰彼牧兒望次山猶儓隸不敢干其主及苟
戲乃或與次山猶仇讎斯豈盛德也歟元子報真卿曰
吾戲牧兒得過幾不免彼行于世有愛憎相忌是非相
反焉得不因苟戲以及者乎吾當以戲為規明郁離
子曰穆王得八駿以造王母歸而伐徐偃王滅之乃立
天閑内外之廏八駿居天閑食粟日石其次乘居内廐
食粟日八斗又次居外廐食粟日六斗其不企是選者
為散馬日食粟五斗又下者為民馬弗齒于官牧以造
父為司馬故天下之馬無遺良而上下其食者莫不甘
心焉唐張說開元十三年隴右監牧頌德碑序云元
年牧馬二十四萬匹十三年乃四十三萬匹上顧謂監
牧張景順曰我馬幾何其蕃育卿之力也對曰帝之福
也仲之令也臣何力之有焉宋蘇軾策曰里有畜馬
者患牧人欺之而盗其芻菽也又使一人焉為之廐長
廐長立而馬益癯續文獻通考曰遼初諸牧監北面
有西路羣牧使司有倒塔嶺西路羣牧使司有洋河北
馬羣司有漠南馬羣司有漠北滑水馬羣司又曰金
羣牧所掌檢校羣牧畜養蕃息之事又曰明初江北
諸郡縣限于長江馬至京難又滁介江淮多山山下故
多曠土饒薦草水泉可牧
牧二
增史記公孫弘淄川人家貧牧豕海上年四十餘乃學
春秋禮記又曰卜式入山牧羊十餘歲羊致千餘上
召之曰吾有羊上林中欲令子牧之乃布衣牧羊歲餘
羊悉肥上過見其羊喜之式曰非獨羊也治民亦猶是
也以時起居惡者輒去無令敗羣上以式為竒拜為郎
後漢書曰承宫年八歲為人牧豬鄉里徐子威明春
秋授諸生數百人宫過其廬下見諸生講好之因亡其
豬晉書曰張華少家貧常以牧羊為事前燕錄曰
李景少貧養于叔父常使牧羊見其叔子講讀羡之後
從博士乞得百餘字牧羊之暇折草木書之叔乃悟曰
此吾家千里駒也續文獻通考遼聖宗時蕭博諾幼
孤貧傭于醫家牧牛傷人稼數遭笞辱醫者嘗見博諾
熟寢有蛇繞身異之教以讀書聪明好學不數年涉獵
經史習騎射仕終奚部六大王蓋龍種也宋濂王冕
傳曰元王冕者諸暨人七八歲時父命牧牛隴上竊入
學舍聽諸生誦書聽已輒默記暮歸亡其牛或牽牛来
責蹊田父怒撻之已而復如初又王先生小傳先生
名毅字剛叔父機命牧牛挂書牛角而讀之隨牛而東
西行日入忘歸
牧三
增飯牛牧豕(淮南子曰齊桓公郊迎客夜開門寗戚飯牛車下望見桓公而悲叩牛角而疾)
(為商歌曰南山粲白石爛中有鯉魚長尺半生不逢堯與舜禪短褐單衣適至骭從昏飯牛至夜半長夜漫漫)
(何時旦桓公聞之曰異哉歌者非常人也命後車載之史記公孫弘詳前二)稱為天師
知其君子(莊子曰黃帝問途于牧馬童子因問為天下小童曰為天下者亦奚以異乎牧馬者哉亦)
(去其害馬者而已矣黃帝再拜稱天師而退也對山堂肆考百里奚始為人牧牛秦穆公問牛何肥也曰臣)
(飲食之以時使之不以暴有險先後之以身是以肥也穆公知其君子相之)博塞亡羊
聞誦失豕(上詳前一二下詳前)荷箠而隨乞字以牧(上詳前一)
(前下詳二)蕃育調習(上詳前一掌續文獻通考金殿前都提點調習牧養以奉其)
(事)孳産檢校(續會要宋駕部司凡内外監牧孳産登耗租入多寡皆檢察焉下詳前)
(一)諸路羣司滁州水草(上詳前一一下詳前)
牧四
增詩唐儲光羲牧童詞曰不言牧田遠不道牧陂深所
念牛馴擾不亂牧童心圓笠覆我首長蓑披我襟方將
憂暑雨亦以懼寒隂大牛隐層坂小牛穿近林同類相
鼓舞觸物成謳吟取樂湏臾間寧問聲與音張籍牧
童詞曰遠牧牛遶村四面禾黍稠陂中饑鳥啄牛背令
我不得戲隴頭入陂草多牛散行白犢時向蘆中鳴隔
堤吹葉應同伴還彀長鞭三四聲牛羣食草莫相觸官
家截爾頭上角僧巒牧童詞曰牧童見人俱不識盡
著芒鞋戴蓑笠朝陽未出衆山時露滴蓑衣猶半濕二
月三月時平原草初綠三箇五箇騎羸牛前村後村来
放收笛聲纔一舉衆穉齊歌舞看看白日又西斜各自
騎牛又歸去劉駕牧童詞曰牧童見客拜山果懷中
落晝日驅牛歸前谿風雨惡元周權牧童詞曰我牧
不憚遠牧多良苦辛所幸牧已狎馴擾無敗羣平原濕
春煙碧草何披紛大牛隐重陂小牛飲芳津旦出露未
晞及歸景常曛時復扣角歌歌俚全吾真取樂田野間
世事非所聞歌闌卧牛背仰見天際雲明高啟牧牛
詞曰爾牛角彎環我牛尾秃速共拈短笛與長鞭南隴
東岡去相逐日斜草遠牛行遲牛勞牛飢惟我知牛上
唱歌牛下坐夜歸還向牛邊卧長年牧牛百不憂但恐
輸租賣我牛
網罟
原伏羲作成湯祝(易云伏羲作網罟詳田獵下史記湯出見野張網四面曰上四方)
(皆入吾網湯曰嘻盡之矣乃去三面祝之曰欲左者左欲右者右不用命者入吾網諸侯聞之曰湯德及禽獸)
(矣)獸人掌羅氏作(周禮獸人掌罟作又云羅氏掌羅鳥蜡則羅襦)設
弧張施繒繳(又云冥氏掌設弧張注弧張則罿罦以局罝禽獸也戚夫人歌雖有繒繳將)
(安所施)鴻則離魚不畏(詩魚網之設鴻則離之網夫魚不畏網而畏鵜鶘以無)
(情故也)九罭周阹(詩美周公也注魚網獸漢以網為周阹注阹遮禽圍陣)雁
繳雀羅(楚人以弱弓微繳加歸雁之上翟公廢職門外可設雀羅)畢翳罝
罘(月令季春畋獵罝罘羅網畢翳餧獸之藥無出九門玉篇云罝兔罝罘覆車也)良罟
數罟(國語里革斷罟公曰良罟也孟子數罟不入汚池)鷹化設羅豺祭布
網(禮鷹化為鳩然後設罻羅弋豺獺未祭罝網不布于梁澤鷹隼未發矰不施于蹊隧)鳥亂
于上獸亂于澤(莊子弓弩畢弋機變多則鳥亂于上鉤餌網罟矰笱多則魚亂于水也)
(又曰削格羅絡罝罘多則獸亂于澤也)忘蹄忘筌(莊子)畢之羅之增
取禽得魚(唐文粹元結補樂調網罟伏其義蓋稱伏義能易人取禽獸之勞吾人吉兮水深深)
(網罟設兮水不深吾人苦兮山幽幽網罟設兮山不幽宋蘇軾賦十月之望步自雪堂將歸于臨皐二客從)
(予行歌相荅客曰今者薄暮舉網得魚巨口細鱗狀如松江之鱸于是携酒與魚游于赤壁之下)雲
羅布浪花圓(唐文粹李白大獵賦曰雲羅張天網布元黃庚觀魚詩曰鳴榔舟葉聚撒網)
(浪花圓)求罝載網(孔帖滕王元嬰為金州刺史借狗求罝所過為害又曰巢王元吉)
(喜鷹狗出常載網罟三十車)網罟歲廣籠罩無搜(又曰帝遣李乂使江南發)
(在所庫貲以贖生乂上疏鬻生之徒惟利是視錢刀日至網罟歲廣明大誥云小人生事將農民取魚罾網)
(罩籠之類一概搜拏今後敢有仍前奪民取採魚蝦具者許民人拏付有司)衆網何加
虞羅自合(孔帖唐元稹制策施衆網以加一禽尚不能得况張一目以羅萬品而望其飛者走者大)
(者小者盡出乎其間其可得乎巧又杜甫鷹詩虞羅自合虚施)人多結網即謂
臨河(唐人判)張羅網于門設罝罘于道(韓愈順宗實錄貞元末五)
(坊小兒張捕鳥雀于閭里皆為暴横以取財物至有張羅網于門不許人出入者或有張井上者使不得汲水)
(近之輒曰汝驚供奉鳥雀痛毆之出錢物求謝乃去孔帖唐張直方好馳獵往往設罝罘于道)數
罟不禁罾網如雲(明郁離子曰今夫洿澤之間數罟不禁罾網如雲)
陷阱
原驅納杜敜(禮人皆曰予智驅而納諸罟擭陷阱之中而莫之知避也書杜乃擭敜乃阱)
(注塞之)在檻出柙(史虎豹在嚢檻檻論語虎兕出於柙柙也)春為
秋塞(周禮雍氏掌凡害于國稼者春令為阱擭秋塞阱杜擭注害稼謂禽獸也擭謂&KR2761;㮙也設于阱中秋)
(塞之為其傷人也)靈鼓歐明幟幖(又曰冥氏掌為阱擭以攻猛獸以靈鼓驅之注)
(靈鼓六面鼓也歐使趨阱擭也陷律云于深山作陷阱者湏明立幖幟恐人也)猛獸求食
(猛獸在于陷阱則搖尾而求食)鷙獸禁暴擭獸利人除害犯暴
增射窩塞阱(孔帖唐開元令諸有猛獸之處聽作檻穽射窩等又曰唐顧少連補登)
(封主簿邑有虎民患之少連命塞陷阱移文嶽神虎不為害)自投誘入(孔帖李翰五等)
(論大臣側目相視自投機阱阱又曰唐文粹劉秩私錢議今塞其路是設陷而誘之入也)百里
若拘二州去暴(孔帖唐吳武陵信州人吳少陽子元濟叛武陵遺以書曰數百里之内拘)
(若檻阱常疑死于左右手低回姑息不可謂明之又曰唐李紳遷滁夀二州刺史霍山多虎擷茶者病治機)
(阱民誤蹈之射發不能止紳至則盡去之虎不為暴)翳蕃以草扼害操機(明劉)
(基曰句章之野人翳其蕃以草聞唶唶之聲發之而得雉又曰盗犨以如芒之鈎係八尺之絲鈎牛舌而牽)
(之宵奔而牛隨之行郁離子曰中其肯扼其害操其機而運蔑不從矣)
染
原玄黃朱綠(詩載玄載黃章禮記遂朱綠之玄黃之以為黼黻文注謂三宫世婦所獻繭)
(之絲染之以為君祭服)玄纁緇白(書厥篚玄纁而論語不曰白乎涅不淄)孔
陽以湛(詩我朱孔陽為公子裳注周禮冬官鍾氏以朱湛丹秫三月而熾之湛漬也丹秫赤粟)
(也湛讀如漸車帷裳之漸熾炊也染羽所以餙旌及王后之車也)三纁五色(又云三入)
(為纁五入為緅七入為緇注云染纁三入而成又再入深以黑則成緅復再染以黑乃成緇論語曰君子不以)
(紺緅餙又曰緇衣羔裘爾雅曰三染謂之纁禮記水無當于五色五色不得不彰)掌絲帛
綵黼黻(周禮天官染人掌絲帛凡染春暴練夏纁玄秋染夏冬獻功掌凡染事注暴練練其素而暴之)
(玄纁天地之色以為祭服夏五色謂之夏者其所謂色以夏為式也書曰羽畎夏翟月令命有司染綵黼黻)
(文章必以法故無或差貸黑黃蒼赤莫不質良無敢詐偽以給郊廟祭祀之服以為旗章以别貴賤等級之度)
紫奪朱白受采(論語惡紫之奪朱下禮記)增柳汁黦茶
(孔帖唐李固言未第前行古柳下聞有弹指聲因問之荅曰吾柳神九烈君也已用汁染子衣矣科第無疑果)
(得藍袍當以棗餻祀我固言許之未久登第木又曰李守貞與桑維翰有隙賊平行賞悉以黦茶染給之軍)
(中大怒)花葉莖實(唐六典織染令凡染大抵以草木而成有以花葉有以莖實有以根)
(皮出有方土采以時月皆並其時而修其職焉)水碧鶯黃(宋蔡絛鐡圍山叢誤江南李重)
(光染帛多為天水碧天水國姓也未幾王師果下江南宋周美成意難忘詞曰衣染鶯黃)染雲
履浣御衣(孔帖唐白樂天飛雲履染以四選香染唐食貨志代宗性儉約身所御衣必浣至)
(再三欲以先天下)掌錦羅籍綾帛(唐百官志織染署令一人丞二人堂染錦羅紗)
(縠綾綢絁絹疋尺唐語林曰陳諫強記染人歲籍所染綾帛丈寸為簿合圍陳泛覽悉記之)署隸
于監局改為司(續文獻通考金有尚方職染文思裁造文繡等署又曰元綾織錦染局)
(至元中改為提舉司)使號通經所名雜造(明宋濂曰東廣孫君蕡通經而能文)
(詞洪武壬寅鄉貢進士今為織染局使云一續文獻通考明織染所雜造局大使一員副使員)
冶
原範金型土(上鑄金為器下鑄鐡模)善鍜案程(晉書嵇康善鍜向秀)
(為之佐欣然旁若無人宅中柳樹激水圜之夏月居下鍜鍾會往省之不與言鼓鍜不輟程器大小)
為器為裘(周禮鑠金以為刃注詳守業)攻金之工修火之利
(周禮攻金之工六)金錫之節黑白之氣(又曰金有六齊注金錫相和之節)
(又曰凡鑄之状金與錫黑濁氣竭黃白次之黃白之氣竭青氣次之然後可鑄)鳬氏為鐘
㮚氏為量鍜氏為鑄桃氏為劔築氏執下齊(多錫)
(為下齊)冶氏執上齊(少錫為上齊以上並周禮)增銅冶鐡爐(孔帖)
(唐李聽為蔚州刺史有銅冶自天寳後廢不治民盗鑄不禁聽乃開五爐官鑄錢十五萬人無犯者唐柳宗)
(元文永州北郭有步曰鐵爐步蓋常有鍜鐵者居其人去其爐毁者不知幾年矣)銀州金
俑(續文獻通考遼太祖於渤海富州地置銀冶改名曰銀州孔帖唐文懿公主葬冶金為俑怪寳千計實)
(墓中)成器易鎔(又曰唐百官志凡諸冶成器上數于少府監然後供之又唐陸龜蒙曰)
(武王既伐商有泣者有司責其人其人曰吾冶家孫也數十年之間再易其鎔範矣吾祖始鑄田器歲東作必)
(大售商賦重秉耒耜者一撥不敢起吾父易之為工器屬宫室臺榭侈其售倍民凋力窮土木中輟吾易之以)
(為兵器會師旅戰陣其售又倍前也今四海將奉文理吾之業必壊武王聞之于是包干戈勸農事冶家子復)
(祖之舊)大鹵金棠谿工(柳宗元晉問大鹵之金棠谿之工火化水淬器備以充)
邊州不置署令一人(唐百官志邊州不置鐵冶器用所需皆官供又云掌冶)
(署令一人丞二人掌鎔金鐵銀銅及琉璃塗餙玉作銅鐵人采而官收以税)禁中召鍜
開采聽民(續文獻通考宋孝宗乾道中有以銀鑛獻者上命守臣詢究且將召冶工即禁中鍜之)
(又曰金世宗大定中聽人射邁寳山縣銀冶又詔金銀坑冶聽民間采無得收税)淘金棲霞
冶銀望雲(又曰元世祖中統中令益都漏籍戶四千淘金登州棲霞縣每戸輸金歲四錢又二)
(十八年置望雲銀冶)
陶(陶瓦陶器并入)
原虞陶紀甗(周禮有虞氏上陶注貴質甑傳齊賓媚人賂晉師以紀甗甗無底也賓媚人)
(國佐也)凝土合土(周禮凝土以為器器禮記範金合土謂陶也)必良
不苦(陶器必良苦史記舜陶于河濱器不窳窳濫也)陶人埴器(冬官考工記陶)
(人為甗甑鬲庾埏埴以為器)弄瓦鼓缶(詩乃生女子載弄之瓦易日昃之離不鼓缶)
(而歌)甕牖瓦棺(上注禮瓦又有虞氏棺)為甑用缶(周禮陶人為甑)
(實二鬴厚半寸脣寸七穿下注易)鼓盆運甓(莊子喪妻箕踞鼓盆而歌晉陶侃為廣)
(州每于齎中運甓甓俾力反)建瓴鑿坏塼埴之工陶旊之
事(周禮二注塼拍也埴粘土也損又曰凡陶旊之事髺&KR1774;薛暴不入市注髺音括墾傷也薛音百破裂也)
(暴音剥不堅也四者為其不任用不入于市也)戴盆望天毁瓦求食(司馬遷書)
(曰戴盆何以望天下注孟子)盜飲甕間(晉畢卓入比舍郎甕間盜飲)毁方瓦
合鴛鴦(甑瓦)瓴甓增甄官陶工(續文獻通考金甄官掌劖石及)
(埏埴之事孽柳宗元與吕恭書陶甄梓匠之工備火不得作化惰窳之俗)埏泥屑石
(孔帖李珏牛僧孺碑埏泥範塼潤又曰西域柫菻無陶瓦屑白石塈屋堅如玉)變瓦易
蒲(又曰王仲舒徙蘇州隄松江為路變瓦屋絶又曰楊於陵為嶺南節度使教民陶瓦易蒲屋以火患)
斧甎板瓦(續文獻通考明司禮監修理經厰板瓦六萬斤白城塼三千个斧刃塼三千个)
埴在署側陶于水涯(柳宗元零陵亭記陶土以埴亦在署側人無勞力又湘)
(妃廟碑陶埴于水涯乃桴乃載)韋丹聚材宗室教作(唐韓愈韋丹墓志江南民)
(不知為瓦屋觀察使韋丹聚瓦材于場召工教為陶度其費為估人能為屋者受材于官免其半賦孔帖宗)
(室復轉嶺南節度使教民作陶瓦)甕中退筆瓶裏著書(唐劉禹錫嘉話錄右)
(軍孫智永住永興寺積年學書後有筆頭十二甕甕皆數萬宋楊文公談苑人言白居易作六帖以陶家瓶)
(數千各題門目作七層架列置齋中命諸生采集其事類投瓶倒取之抄取成書故其所記時代多無次序)
目作茶神幸為酒器(宋悅生隨鈔云時有鬻茶之家陶為陸羽之像置于煬器)
(名曰茶神有交易則以茶祭之無則以釜湯沃之陶事詞類竒云鄭泉字文淵臨卒謂同類曰必葬我于家)
(之側庶百歲之後化而成土幸見取為酒壺實獲我心)金碧相鮮純粹如玉
(元吳萊大食瓶詩西南有大食國自波斯傳茲人最觧寳厥土善陶埏素瓶一二尺金碧燦相鮮定州譲巧薄)
(邛邑鬭清堅州明陸深春風堂隨筆宋時有章生一生二兄弟皆處人主龍泉之琉田窰生二所陶青器純)
(粹如美玉生一所陶色淡皆為世貴)任各有宜鑄必以土(宋嬾真子錄隴右詩)
(云旊大缻甕小所任各有宜考工記云塼埴之工陶缻注云缻讀如甫旊讀如放明劉基曰鑄洪鐘必以土)
(型)藝精埏埴制合規模禀至德之陶蒸自無苦
窳合太和以融結克保堅貞且無瓦釜之鳴是
猶土型之德(並柳宗元進磁器表)
陶二
原記曰夫人繰三盆增周陶正(左傳曰昔虞閼父為周陶正)陶
復陶穴(詩古公亶父陶復陶穴未有家室)昆吾作陶(尸子)原瓦合之
衆
負擔
原任力息肩(說文曰擔任也力所勝任也也傳鄭請息肩于晉注以負擔喻)負
荷嬴旅(其父析薪其子弗克負荷嬴方言曰嬴旅荷騰擔也齊楚陳宋之間曰燕之外郊越之)
(東甌吳之外鄙謂之旅南楚謂之嬴自關而西隴冀以往謂之荷凡以驢馬駞載物者謂之負他亦謂之荷)
荷蓧負薪(論語遇丈人以杖荷蓧之禮未能負薪又云有負薪憂)弛負
代擔(傳齊使敬仲為卿辭曰羈旅之臣弛于負擔君之惠也先賢行状曰平原有盗牛者曰無使王烈)
(聞之明年國中有父老負擔重人代擔數十里至家問姓名不語頃之父老失劍于路一人得而守之至暮還)
(見即代擔者以告烈使問之乃昔盗牛人也烈使表其廬而異焉)擔爵負書(擔人之爵)
(擔後魏高允性好文學笈負書千里就業)小人之事儋石之儲(易負也者)
(小人之事也一晉劉毅家無儋石之儲擲百萬)增輦負肩擔(唐史王求禮疏自軒)
(轅以来服牛乘馬今輦負則人代畜唐韓愈城南聮句詩刈熟擔肩頳)子通相代元
彦自勞(孔帖李子通居鄕見班白負戴者必代之以晉書譙秀元彦避難宕渠鄰里宗族憑之者百)
(數秀年八十衆欲代之負擔秀曰吾氣猶足自起不以垂朽之年累諸君也)郎官步擔
王子自負(後漢書曰趙孝字長平父為田禾將軍任孝為郎每告歸常白衣步擔齊書曰桓康隨)
(武帝在贑縣泰始初武帝起義為郡所執衆皆散康装擔一頭貯穆后一頭貯文惠太子竟陵王子良自負置)
(山中與門客蕭欣祈等四十餘人相結破郡獄出武帝)馬成渡河董養入蜀
(東觀漢記曰馬成為剡令上征河北成臝衣步擔渡河渚上晉書曰董養字仲道見洛陽東北步廣里地陷)
(有二鵝出焉蒼者飛去白者不能飛顧謂謝阮季曰易稱知幾其神乎乃與妻荷擔入蜀也)負樵
擔春(唐韋應物白沙亭逢吳叟歌問之執戟亦先朝零落艱難却負樵明高啟賣花詞陌頭擔得)
(春風行)
舂(磑磨附)
原為臼杵供米物(易曰斷木為杵掘地為臼臼杵之利萬民以濟蓋取諸小過周禮)
(云舂人掌米物祭祀共其齍盛之米賓客共其牢醴之米凡饗食供其食米掌凡米事)梁賃
漢歌(東觀漢記曰梁鴻于皐伯通家賃舂為事歸其妻具食舉案常齊眉伯通察而異之史漢文殺淮)
(南王人歌曰一斗粟尚可舂兄弟二人不相容)變服赭衣(漢公沙穆来遊太學無資乃變)
(服為傭為吳祐賃舂與語大驚遂定交杵臼之間漢書申公白公衣赭舂于市)不中程
不相杵(漢江都王罪人以鉛杵舂不中程輒掠相禮鄰有喪舂不相杵又秦百里奚死舂者不杵)
增除芒落杵(唐杜甫詩曰落杵光輝白除芒子粒紅)宿舂婢舂
(唐劉禹錫上杜司徒書北距澧浦資宿舂而後行杜牧杜秋娘詩珊瑚破高齊作婢舂黃梁)雲母
碓鄰女舂(唐李白詩水舂雲母碓又鄰女夜舂寒)舂雲碓泉(元周權詩)
(橋斷春堤多積雨溪深野碓自舂雲遲又曰野碓舂泉分澗急山鐘送曙出雲)聲似砧悽
光同玉粲(唐劉恂嶺表錄異曰舂堂者以渾木刳為槽一槽兩邊約排十杵男女間立以舂稻)
(粱敲磕艚舷皆有遍拍聞于數里雖思婦之巧秋砧之悽不能比其瀏湸也元耶律楚材詩曰舂粳光粲玉)
原磑磨馬磨石磑(許静為許劭排擯以馬磨自給說文磨石磑也)
連機作賦(晉諸公贊曰杜元凱作連機水磑由此洛下榖價豐賤諸葛恪别傳孫權享蜀使)
(費褘食湯餅索筆作麥賦恪亦請筆作磨賦咸稱善)衛瓘不受魏舒使守(晉衛)
(瓘為太子少傅詔賜田園水碓辭不受意儉約耳介魏舒字陽元少遲鈍雖叔父猶不知之使守水磨不意)
三十餘區二十餘區(石崇臨刑有簿閱崇財物者有水磑三十餘區劉頌為)
(京兆太守郡界漢水有公主碓二十餘區所在塞流水輒為侵害上表封諸水碓獲便利也)洛陽
董德之磑漢水公主之碓既搖廻蟻之輪還破
鳴鳩之麥(並舊判)增磑不妨民碾弛致水(文獻通考宋神宗熙)
(寧中詔創水磑碾碓有妨民田灌溉者以違制論磑續文獻通考金宣宗貞祐中諭中書省議弛諸處碾以)
(水灌溉民田)轉快年豐運遲歲儉(梁吳均齊諧記曰吳興故䧤縣東三十里)
(有梅溪山山根直竪二石可高百餘丈至青而圓如兩間屋大其上復有盤石圓如車蓋恒轉如磨聲若風雨)
(土人號為石磨轉快則年豐運遲則歲儉)縣杵以舂衝風而磨(元耶律楚材詩)
(曰衝風磨舊麥懸碓杵新粳自注云西人作磨風動機局以磨麥又注云西人皆懸杵以舂)驊騮
不運方石難為(明劉基集曰驊騮騄駬以之運磨不若蹇驢又曰方石不可以為磨)
旃檀作車硯材為磑(鄴中記曰後趙工人觧飛作旃檀車置碓左右轂上每行)
(十里磨麥一石碓米一斛硯明李日華蓬窗夜話歙石工製腐磑皆紫石細稜蓋材也菽受磨絶膩無滓煮)
(食不用鹽豉也)
財利一
增說文曰財人所寳也廣韻曰貨也賄也易曰何
以聚人曰財又曰乾始能以美利利天下書洪範
八政二曰貨禮記曰君子不盡利以遺民(謂不與人争利不兼)
(人之利)又曰禮也者合于天時設于地財周禮曰以
九兩繫邦國之民六曰以利得民(注云為政之利)又曰凶年
荒政則舍利(注無禁利也)左傳晏子曰人各有爭心故利
不可強思義為愈義利之本也後漢書曰劉毅字伯
興上書云郡國禁二業致使畋者不得漁今江濱海潮
郡人資漁採且以閑月無關二業管子曰不務天時
則財不生不務地利則倉不盈文子曰使信士分財
不如探籌使廉士守財不如閉戶吕氏春秋曰白公
愛財若梟之愛子潛夫論曰富貴而交者上有稱舉
之用下有貨財之益陸贄奏議曰趨小利者昧遠圖
續文獻通考宋乾道中陳良祐奏今之言利者多要
生財生財乃所以病民願取見一歲所入之賦其取于
民者已過則從而捐免之以寬民力又曰金世宗大
定中参知政事梁肅論生財輸用八事又曰元仁宗
初即位諭太府監臣曰財用足則可以養民給軍旅自
今雖一繒之微不言于朕毋輒輕以與人
財利二
增漢書曰疏廣歸鄕里日令家共具設酒食請族人故
舊賓客相與娛樂居歲餘廣子孫竊謂其昆弟老人廣
所愛信者曰子孫幾及君時頗立産業基址今日飲食
費且盡宜從丈人所勸說君買田宅老人即以閒暇時
為廣言此計廣曰吾豈老誖不念子孫哉賢而多財則
損其志愚而多財則益其過金者聖主所以惠養老臣
故樂與鄕黨宗族共饗其賜以盡吾餘日于是族人悅
服後漢書曰樊重三世共財孔帖唐蕭嵩家饒于
財又曰武攸緒築大庫百餘舍聚所得財續文獻
通考宋高宗時使虞允文總領四川財賦王之望自利
州往會之之望數以軍興費廣為言朝廷令勸民戶獻
納之望因是親至梁洋諭豪民使之輸財焉元史史
天倪傳天倪永清人曾祖倫因築室發土得金始饒于
財又曰姜義姑者字道真以貲雄于鄕明敖英東
谷贅言曰曹月川洛中名儒也里中常有二叟訪之一
叟劇談世利紛華一叟略談尋幽弔古月川評之曰一
叟胸襟是黑風暗月一叟胸襟是青山白雲
財利三
原兵蠧民同(兵者財用之蠧與孟子文王之囿與民共之謂民同之也)藩身
生孽(左傳曰貨以藩身子何愛焉又曰藴利生孽)罕言多怨(子罕言利放)
(于利而行多怨)八政九兩(並詳前一)無禁自封(公無禁利謂與人共)
(也自專利封)厲禁發身(周禮謂山野之林遮禁也禮記仁者以財發身)錮
齊民(之利)喻小人(小人喻于利)雞豚不察布帛露積(禮記)
(孟獻子曰畜馬乘不察于雞豚伐冰之家不畜牛羊為兼利也晉平原王幹雖有爵禄若不在巳秩俸布帛)
(皆露積腐爛)民禁二業仕無販賣(上注詳前一諸漢張禹上疏欲令曹侍)
(中以上毋得販賣犯者請免官及削爵)趨利如水正德以幅(晁錯云趨利之)
(人如水走下德晏子曰人生厚而用利于是乎正以幅之謂之幅利)凶荒無禁侵
奪不赦(上注詳前一司月令山林藪澤有能取蔬食田獵禽獸者有教導之其有相侵奪者罪之)
(不赦)惠而不費(因民之所利而利之不亦惠而不費乎)積而能散(禮)
地材邦禁衆庶所資職司是掌物既阜蕃
國寧之用道存利物政在養民公不害私利
惟和義與衆共之禮不獨有將思佐賦曾不
䘏人惡其棄于地不必藏之已(並禮運)國有四人
業惟區别職無貳事利不兼并為邦以禮財則有
餘作法于貪人將安仰禁彼山林苟以利之為利
(禮林麓川澤以時入而不禁)嚴其厲禁豈曰仁而愛人增饒財
趨利(上詳前二一下詳前)無厭不訾(孔帖曰江安王元祥性庸吝所至營)
(財懷又曰外戚濁孤恩居財不訾)衰貨居賄(又曰齊澣為西道採訪使裒貨財遺謝貴)
(幸名又曰裴曲先侃北庭無復檢居賄二年至數萬)築大庫走絲毫(上詳前二)
(走又曰盧坦書絲毫之利)之望諭輸梁肅論用(上詳前二一下詳前)
捐之寬力足以養民(並詳前一)義姑雄貲里叟談
利(並詳前二)仁無貪貨義有通財(白居易疏)不足則取
有餘則舍量出以為入定額以給資年進月進
之名正制三節之獻(俱唐元稹錢貨議)名勝于利則偷競
日銷利勝于名則貪暴滋起(唐薛登疏)利為民得則源
博而有益于官利為官專則源狹而有損于民(明太祖語)
財利四
原聚人(詳前一)奪人(專利奪人)不回(不為利回)不盡(詳前一)
不殖(書不殖貨利)悖入(禮貨悖而入者亦悖而出)盈厭國禁野
禁增司出入(周禮地官下曰司關司貨賄之出入)比財(尸子曰商賈比財)
徇財(莊子曰貪夫徇財)争財(風俗通曰沛中有富豪家資三千萬小婦子是男又早失母其)
(大婦女甚不賢公病困恐死後争財兒不得全因呼族人為遺令云悉以財屬女但以一劔與男年十五以付)
(之兒後大姊不肯與劒兒乃詣官訴之司空何武曰劔所以斷決也限年十五有智力足也女及壻温飽十五)
(年已幸矣議者皆服謂武原情度事得其理)財計歸司(續文獻通考宋建炎中趙開言財利)
(當出于一祖宗朝天下財計盡歸三司諸道利源各歸曹計)以利與民(金梁肅生財舒用八)
(事五曰罷𣙜醋以利于民)
財利五
增策宋蘇軾策曰夫天下未嘗無財也昔周之興文王
武王之國不過百里當其受命四方之君長交至于其
庭軍旅四出以征伐不義之諸侯而未嘗患無財方此
之時關市無征而山澤不禁取于民者不過什一而財
有餘及其衰也内食千里之租外收千八百國之貢而
不足于用由此觀之夫財豈有多少哉
御定淵鑑類函卷三百五十八
