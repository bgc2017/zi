欽定四庫全書
御定淵鑑類函卷三百二十四
巧藝部一(射)
射一
原世本曰逢蒙作射增易曰公用射隼於高墉之上
獲之無不利原周禮曰凡射王以六耦射三侯三獲
三容樂以騶虞九節五正諸侯以四耦射二侯二獲二
容樂以貍首七節三正孤卿大夫三耦射一侯一獲一
容樂以采蘋五節二正士以三耦射豻侯一獲一容樂
以采繁五節二正(節樂之節也容乏也豻獸名獲弊也)增周禮曰地官
大司徒以鄉三物教萬民而賓興之三曰六藝禮樂射
御書數又曰諸侯歲貢小學之秀者於天子命曰造
士行同而能偶别之以射然後爵之又曰大射王出
入令奏王夏及射令奏騶虞詔諸侯以弓矢舞又曰
天子用王弧射虎侯用唐大射熊侯用夾庾射豹侯
又曰服不氏射則贊張侯以旌居乏而待獲又曰庭
氏掌射國中之祅鳥若不見其鳥獸則以救日之弓與
救月之矢夜射之若神也則以太隂之弓與枉矢射之
考工記曰凡析幹射遠者用執射深者用直居幹之
道菑栗不迆則弓不發原禮記曰君使士射不能則
辭以疾曰某有負薪之憂懸弧之義也又曰射有似
乎君子失諸正鵠反求諸其身增又曰男子生桑弧
蓬矢六以射天地四方天地四方者男子所有事也故
必先志於其所有事又孔子曰射者何以射何以聽
循聲而發發而不失正鵠者其惟賢者乎戰國策蘇
秦說韓王曰天下之良弓勁弩皆自韓出射六百步之
外又曰射者方將修其碆盧治其矰繳將加已乎百
仞之上被㔋磻引微繳折清風而抎矣故晝遊乎江湖
夕調乎鼎鼐夫黃鵠其小者也椘辭九歌曰青雲衣
兮白霓裳舉長矢兮射天狼椘辭天問曰馮珧利決
封豨是射原老子曰天之道其猶張弓乎高者抑之
下者舉之有餘者損之不足者與之莊子曰以十鈞
射者見天而不見雲以七鈞射者見鵠而不見鶬以五
鈞射者見鶬而不見雀尸子曰鴻鵠在上鞟弩以待
若發善否問二五弗知非二五難計也欲鴻之心亂也
增墨子曰善射者不盡弓力原淮南子曰越人學
遠射參天而發鏑在五步内今學者欲學古而不知變
是越人射也增又曰夫括淇衛箘簵載以銀錫雖有
薄縞之幨腐荷之矰然猶不能獨射也假之筋角之力
弓弩之勢則貫兕甲而徑於革盾矣又曰射者非矢
不中也學射者不治矢也又曰烏號之弓谿子之弩
不能無弦而射吳越春秋曰陳音云夫射之道身若
戴板頭若激卯左足蹉右足横左手若附枝右手若抱
兒舉弩望敵翕心咽煙與氣俱發得其平和神定思閒
去止分離右手發機左手不知一身異教豈况雄雌此
正射持弩之道也吕氏春秋曰射杓者欲其中小也
射獸者欲其中大也說文曰弓弩發於身中於遠也
白虎通曰天子所以親射何助陽氣達萬物也又
曰夫射者執弓堅心平體正然後中也二人争勝樂以
飬德也通元經曰弧弓為射非絃而不能發天之為
射無弓必中太玄經曰密雨溟沐潤於枯瀆三日射
谷水經注曰會稽有射的山遠望如射侯其中石室
方丈謂之射堂蜀志譙周傳曰諺云射幸數跌不如
審發太平御覽曰善射者調弓定凖見可而發顔
氏家訓曰弧矢之利以威天下先王所以觀德擇賢亦
濟身之急務也
射二
原山海經曰軒轅國在窮山際其不夀者八百歲人面
蛇身尾交首不敢西射畏軒轅之丘增山堂肆考曰
唐堯時有名羿者善射河伯溺殺人則射其左目風伯
壊人屋室則射中其膝又誅九嬰䝟貐之屬有功於天
下吳越春秋曰陳音云黃帝之後有&KR0707;父者産於椘
之荆山生不見父母兒時習用弓矢所射無脱後以其
道傳羿(山堂肆考曰堯時有名羿者善射夷羿慕其為人亦名曰羿)帝王世紀曰
帝羿有窮氏與吳賀北游賀使射雀曰生之乎殺之乎
賀曰射其左目羿引弓射之誤中其右抑首而愧終身
不忘列子曰逢蒙之弟子鴻超怒其妻而怖之射其
目矢來注眸子而眶不睫矢墜地而塵不揚樂記曰
武王克殷散軍而郊射左射貍首右射騶虞而貫革之
射息穆天子傳曰天子東游飲於留祈射於麗谷
原禮記曰孔子射於矍相之圃蓋觀者如堵墻增左
傳曰魯莊公以金僕姑射南宫長萬原列子曰甘蠅
古之善射者彀弓而獸伏鳥下增又曰蒲且子之弋
也弱弓纖繳乘風振之連雙鶬於青雲之際用心專動
手均也又曰紀昌學射於飛衛既盡其術乃謀殺衛
一日相遇於野交射中路矢鋒相觸墜於地而塵不揚
飛衛之矢先窮紀昌遺一矢既發飛衛以棘刺之端扞
之而無差焉莊子曰列禦宼為伯昏瞀人射引之盈
貫措杯水於其肘上發之鏑矢復沓方矢復寓當是時
猶象(偶人)人也伯昏瞀人曰是射之射也非不射之射也
原左傳曰晉將戰潘尫之黨與飬由基蹲甲而射之
徹七札焉以示椘王曰君有二臣如此何憂於戰王怒
曰大辱國詰朝爾射死藝(賤其不尚智謀矜射力必當死于藝也)尸子
曰荆莊王命飬由基射蜻蛉王曰吾欲得之養由基援
弓而射之拂左翼王大喜新序曰椘熊渠子夜行見
寝石以為伏虎彎弓射之沒金飲羽下視知其石也因
復射石矢摧無跡渠子見其誠心金石為之開而况於
人乎增潛確類書曰宋景公使工人為弓九年乃成
公登虎圈射之矢踰西霜之山餘力逸勁猶飲羽于石
梁新序曰椘王載繁弱之弓忘歸之矢以射兕於雲
夢史記椘世家曰椘人有好以弱弓微繳加歸雁之
上者頃襄王聞召而問之對曰小臣之好射鶀雁羅鸗
小矢之發也何足為大王道也列女傳曰晉平公使
工為弓三年乃成射不穿一札公怒將殺工其妻見公
曰妾之夫造此弓亦已勞矣而不穿一札是君不能射
也妾聞射之道左手如拒右手如附枝右手放發左手
不知公以其言為儀而穿七札三輔黃圖曰秦始皇
作臺高四十丈嘗射鴻於臺上故號鴻臺史記曰漢
有善騎射者樓煩椘將挑戰三合樓煩輒射殺之原
又曰李廣為右北平太守出獵見草中石以為虎而射
之中沒鏃視之石也因復射之終不復入廣所居郡聞
有虎嘗自射之及居右北平射虎虎騰傷廣廣亦竟射
殺之廣為人長猨臂其善射亦天性也雖子孫他人莫
能及又曰匈奴大入上郡天子使中貴人從廣勒習
兵擊匈奴中貴人將騎數十縦見匈奴三人與戰三人
還射傷中貴人殺其騎且盡中貴人走廣廣曰是必射
鵰者也漢書曰匈奴畏郅都之威刻木象都之状交
弓射之莫之能一中增又曰李陵自請曰臣所將屯
兵皆荆椘勇士力扼虎射命中願得自當一隊說苑
曰白龍下清冷之淵化為魚漁者豫且射中其目白龍
上訴天帝天帝曰當是之時若安置而形白龍對曰我
下清冷之淵化為魚天帝曰魚固人之所射也若是豫
且何罪漢書循吏傳曰鮑永為魯郡太守孔子闕里
無故荆自除永謂府丞及魯令曰闕里自開豈夫子欲
令行禮耶乃會人衆修鄉射之禮古詩紀注曰漢明
帝東廵有烏飛鳴乘輿上虎賁郎射中之遂作射烏辭
帝賜錢百萬令亭壁皆畫焉後漢書陳王寵善弩射
(注華嶠書曰寵射其祕法以天覆地載參連為竒又三微三小三微為經三小為緯經緯相將萬勝之方然要)
(在機牙)獻帝春秋曰張遼問吳降人曰向有紫髯將軍
長上短下大便馬善射是誰荅曰是孫會稽也魏志
曰挹婁國古肅慎氏之國也善射人入目原魏書曰
文帝共上常獵為虎所逐顧射應聲而倒太祖壮其摰
勇使將武騎吳志曰太史慈猿臂善射弦不虚發常
從孫策討麻保賊賊於屯裏緣樓上行罵以手持樓棼
慈引弓射之矢貫手著棼圍外萬人莫不稱善其妙如
此典論文帝自序曰少好弓馬逐禽輒十里馳射常
百步後濊貊貢良弓燕代獻名馬時歲暮春和風扇物
弓燥手柔草淺獸肥於鄴西獵終日獲麞鹿九雉兔二
十晉書曰魏舒為後將軍鍾毓長史毓每與參佐射
舒常為畫籌而已後遇朋人不足以舒滿數毓初不知
其善射舒容範閒雅發無不中舉坐愕然莫有敵者
增又曰劉曜雄武過人鐵厚一寸射而洞之稱為神射
又曰庾翼師次襄陽大會參伍陳旌甲親授弧矢曰
我之此行若此射矣遂三起三疊其氣十倍異苑曰
晉阮明泊舟西浦見一青衣女子彎弓射之女即軒雲
而去燕書曰賈堅彎弓三石餘烈祖親試之置牛百
步外使射堅曰少壮之時能令不中今老矣正可中之
恪大笑射發一矢拂脊再一矢摩腹皆附膚落毛恪曰
能復中乎堅曰所貴者以不中為竒中之何難乃一發
而殪魏書曰靈丘南有山高四百餘丈文成帝彎弓
發矢出三十餘丈過山南二百三十步遂刊石勒銘
北史后妃傳曰神武迎蠕蠕公主還爾朱氏逆於木井
北公主引角弓仰射翔鴟應絃而落妃引長弓斜射飛
烏亦一發而中神武喜曰我此二婦並堪擊賊北齊
書曰高隆之于堋土上立三人像為壮男之勢文宣曾
至東山因射謂堋上可作猛獸以存古義何為終日射
人隆之無以對北史曰宇文顯和膂力絶人彎弓數
百斤能左右馳射南部新書曰王栖曜善射嘗與文
士游虎丘寺先以一箭射空再發中之隋書曰宇忻
年十二能左右馳射驍捷若飛朝野僉載曰隋末有
喒君謨者善閉目而射志在目則中目志在口則中口
稗海曰高麗國王侍婢立王左右有氣自天而下入
其口孕十月生男名曰東明善射王恐為國害欲殺之
東明走彎弓射水魚鼈為梁以渡唐書曰太宗討劉
黑闥於肥鄉甫列陣有突將直衝刃將接太宗以天策
上將大箭射之中心洞背又曰薛仁貴領兵擊九姓
突厥高宗出甲試之曰古之善射者穿七札卿且射五
重仁貴射而洞之又曰李晟性雄烈善騎射從王忠
嗣擊吐蕃有驍將乘城拒鬭晟引弓一發而斃忠嗣撫
其背曰萬人敵也宋史曰王審琦厚重有才略尤善
騎射周世宗召禁軍諸校宴射苑中審琦連中的世宗
嘉之又曰張永德屯下蔡牙帳前後隊皆金銀刀槊
永德善騎射左右分掛十的握十矢疾馳互發發必中
又曰高行周為北面前軍都部署子懷德從征至戚
城被圍數重危甚懷德左右射縦横馳突衆皆披靡以
功領羅州刺史賜珍裘寳帶名馬以寵異之又曰周
仁美還澶州召見會令諸軍射仁美自稱筋力未衰願
對殿廷發二矢上許之又曰王榮善射嘗引強注屋
棟矢入木數寸時人目為王硬弓又曰范廷召善騎
射嘗出獵有羣鳥飛過廷召發矢並貫其三觀者駭異
又曰陳堯咨工隸書善射嘗以錢為的一發貫其中
燕射記曰孝宗幸玉津園講燕射禮垜前排招箭班
服紫衣幞頭又手拱立御箭之來能以幞頭取勢轉導
入的亦絶技也清波雜志曰政和五年燕輔臣於宣
和殿宫人列殿下鳴鼓擊柝躍馬如飛剪柳枝射繡毬
擊丸据鞍開神臂弓妙絶無倫衛士皆有愧色遼史
曰神冊五年夏有龍見於伊喇山陽水上太祖射獲之
藏其骨内府又曰興宗獵黃花山獲熊三十六尋御
元和殿以日射三十六熊賦試進士於庭金史曰太
祖成童即善射一日遼使坐府中見太祖手持弓矢使
射羣鳥連三發皆中遼使瞿然曰竒男子也又曰宗
雄九歲能射逸兔年十一射中奔鹿世祖坐之膝上曰
兒幼已然異日出倫輩矣又曰熙宗獵於海島親射
五虎獲之平章政事烏頁獻東狩獲虎賦又曰烏延
察喇射淮上柳矢入樹飲羽元史曰綽哈精騎射帝
嘗與賊遇將戰有二飛鶩當空令綽哈射之請曰射雄
者乎抑雌者乎帝曰雄者一發墜其雄賊盡驚不戰而
去又曰董俊字用章少力田長涉書史善騎射金宣
宗貞祐間槀城令立的募兵射上中者拔為將衆莫能
弓獨俊一發破的遂將所募兵迎敵又曰張珪少能
挽強命中嘗從其父出林中遇虎珪抽矢直前虎人立
洞其喉一軍盡歡明大事記曰滁州之柏子潭有龍
祠水旱禱之輒應上因滁旱彎弓注矢立潭西祝曰吾
與神約三日必雨連發三矢而還後三日果大雨開
國臣傳曰常遇春猿臂善射元兵五萬陣洛水遇春單
騎突之敵攅槊來刺遇春發一矢殪當先者大呼而入
敵遂潰又曰上欲廢孟子配享且命金吾射之刑部
尚書錢唐坦胸受射曰得為孟子死足矣上見其誠懇
命太醫療射紀事本末曰張忠許泰領京邊軍討宸
濠餘黨較射教場強廵撫王守仁射故不得已應之忠
泰笑守仁乃三發三中北軍皆驚歎列朝詩集小傳
曰北地李夢陽罷歸家居賓從日進間從汲雒少年射
獵繁吹兩臺間又曰揚州王醇從季父游長安會麻
大將軍大閱將士醇輕裘快馬馳突演武場引弓破的
矢矢相屬大將軍欲舉以冠一軍醇笑謝曰家本書生
聊用遊戲耳
射三
原繹志明節(禮記射之為言繹也繹者各繹已之志也又曰天子以騶虞為節諸侯以貍)
(首為節大夫以采蘋為節士以采蘩為節故明其節之志以不失其事則功成而德行立)中禮
立德(又曰射者進退周旋必中禮内志正外體直又曰立德行者莫如射故聖王務焉)盡志
觀德(又曰諸侯君臣盡志于射以習禮樂又曰射者所以觀盛德)陳樂備儀
(漢書韓延夀為東郡太守春秋鄉射陳樂揖讓典後漢劉昆字桓公教授五百餘人每春秋鄉射常備儀以)
(素木瓠葉為爼豆桑弧蒿矢以射兔首縣宰率吏屬觀之王莽以昆聚徒私行大禮僭上乃繋昆及家屬莽敗)
(乃免)有志上功(尚書若射之有志多習射上功習鄕上齒言功者居上)祭侯
獻侯(周禮射人祭侯則為位注云祭侯獻服不氏服不氏以祭其為位服不氏受獻之位又祭侯之)
(禮以酒脯醢薦儀禮司馬洗爵升實之以降獻獲者於侯脯醢設折爼爼與薦皆三祭)設鵠
棲鵠(周禮司裘供射侯設鵠注鵠小鳥而難中是以中之為雋又梓人為侯廣與崇方參分其廣而鵠)
(居一焉上兩个與其身三下兩个半之上綱與下綱出舌尋縜寸焉張皮而棲鵠則惷以功注云方猶等也鵠)
(所射也以皮為之各如其侯居侯中三分之一也兩个謂布可以維持侯者上个下个皆謂舌个或謂之舌者)
(取其出而左右也侯制上廣下狹盖取象于人張臂八尺張足六尺也綱所以繫侯於植者上下皆出舌一尋)
(者亦人張臂之節也綱繩也縜籠綱者舌維持侯者)畫獸射兔(儀禮天子熊侯白質諸侯)
(麋侯赤質大夫布侯畫以虎豹士布侯畫以鹿豕)賓射大射(周禮賓射之禮又大射)
(者謂祭祀時王將有郊廟之事以射擇諸侯及羣臣與鄉國所貢之士可以與祭者)五射六
鈞(周禮六藝一曰五射注云白矢參連剡注襄尺井儀左傳顔高之弓六鈞三十斤為鈞)五物
三正(周禮以鄉射之禮五物詢衆庶一曰和二曰容三曰主皮四曰和容五曰興舞賓射張采侯)
(三正而立詳上)設楅樹鍭(儀禮曰司馬出於左物之南立於所設楅之南命弟子設楅乃)
(設楅于中庭南當洗東肆注楅猶幅所以承笴齊矢者長如笴東肆統於賓詩四鍭既樹言中也)全
籌乘矢(禮全籌八十注八十者略以十耦為正貴全數四矢)挟矢應弦
(四矢既挟不史李廣為將射見敵非十步之内度中不發發則應弦而倒)決拾弛張
(儀禮司射適堂西袒決遂取弓於階告賓弓矢既具有司請射注云決猶開也以象骨為之著左臂鉤絃開體)
(遂射韝也以韋為之所以遂弦非射時則謂之拾拾歛也禮一張一弛)審固引彊(禮心)
(平體正持弓矢審固然後可以言中也史周勃材官引強注能引強弓弩官)射法射戲
(周禮以射法治射儀飲李廣為人居則畫地為軍陣射闊狭以專以射為戲也)烹狗賭
牛(禮射大夫與公士為賓不宿戒其牲烹狗于堂東方注祖陽氣之左方世說新語王凱有牛名八百里)
(駮常瑩其蹄角王濟與對射賭之凱矜恃其能令濟先射一發破的因據胡床叱左右速探牛心來一割便去)
射麋射烏(左傳射麋麗龜羿射中九烏)大獲賢獲(儀禮獲者坐而)
(獲射者中則大言獲舉旌以宫偃旌以商注獲得也是以中為獲也宫為君商為臣聲和律吕相生也司射)
(復位釋獲者遂進取賢獲勝黨之算也)釋獲數獲(儀禮司馬命去侯獲者許諾司馬降)
(釋弓反位司射猶挟一个去扑與司馬交于階前升請釋獲於賓司射北面曰不貫不釋上射揖司射反位釋)
(獲者坐而釋獲每一个釋一算上射于右下射于左有餘算則反委之注釋算也不貫不中也司馬降釋弓)
(反位弟子委矢如初大夫之矢則兼束之釋獲者東面於中西坐先數右獲二算為純一純以取實於左手十)
(純則縮而委之有餘純則横於下一算為竒竒則又縮諸純下注純猶全也耦隂陽縮從也於數者東西為從)
(南北為横)舍算視算(周禮舍讀曰釋凡射事飾中舍算執其禮事中以盛算舍謂設算於)
(中以待射時而取之中則釋之司射視算)善息絶倫(史飬由基善射百發百中人皆)
(曰善有一人曰可教矣由基怒客曰非能教子支左屈右也夫去柳葉百步而射之百發百中不以善息少焉)
(氣衰力倦弓撥矢鉤一發不中百發盡廢下見平射論)增三射九射(射義疏曰凡天)
(子諸侯及卿大夫禮有三射一為大射二為賓射三為鄉射司馬光九射格曰九射之格其物九為一大侯)
(而寓以八侯熊當中虎居上鹿居下雕雉猿居右雁兔魚居左而物各有籌射中其物則視籌所在而飲)
平射正射(後魏書曰奚康生洛陽人少驍武彎弓十石矢異尋常魏宣武聞之故作大弓兩張)
(長八尺把中圍尺有二寸箭麄如今之長笛送與康生康生便集文武用之平射猶有餘力觀者以為絶倫)
(漢書匡衡傳曰聖王正射嚴恪臨衆之儀也)分射留射(後魏書曰南平王渾好弓馬射)
(鳥輒歴飛而中之日射兔得五十頭太武常命左右分射勝者中的籌滿詔渾觧之三發皆中帝大悦器其藝)
(能常引侍左右口晉書曰江州刺史庾悦隆安中為司徒長史曾至京劉毅時甚窶先就府借東堂與親故)
(出射而悦與僚佐後來奪其處毅告之曰毅軰迍否之人合一射甚難君於諸堂並可望以今日見譲悦不許)
(射者皆散唯毅留射如故)博射賭射(顔氏家訓曰世之常射為兵射冠冕儒生多不習此)
(别有博射弱弓長箭施於凖的揖讓升降以行禮焉在北史曰魏孝文帝與中軍彭城王勰賭射左衛元遥)
(勰朋内而楊播居帝曹遥射侯正中籌限已滿帝曰左衛籌足右衛不得不觧對曰仰恃聖恩庶幾必爭於是)
(箭中正帝笑曰雖飬由之妙何復過是遂舉巵以賜播曰古人酒以飬病朕今賞卿之能可謂古今殊也)
卞射戲射(漢哀帝紀曰帝雅性不好聲色時覧卞射注手摶為卞北史曰拓跋順北魏常山)
(王遵之弟也善射初孝武在洛於華林園戲射以銀酒巵容二升許懸於百步外命善射者十餘人共射中者)
(即以賜之順發矢即中帝大悦)射馬射猿(杜甫詩射人先射馬人畫墁錄曰房陵有獵)
(射雉冠一境矢無虚發常遇猿凡七十餘發皆不能中猿乃舉手長揖而去因棄弓矢不復獵)射麞
射麚(金史曰宗雄材武蹻捷常走馬射三麞已中其二復彎弓馬蹶躍而下控弦如故遂彀滿步射)
(獲之鳴遼史曰遼法麚岐角者唯天子得射會秋獵善為鹿者呼一麚至命奚埒克射應弦而踣上大悦)
獲兔中鳬(續世說曰唐眀皇東封至加會頓時有兔起於御馬之前上引弓旁射獲之頡)
(利發下馬持兔舞蹈曰聖人神武超絶若天上則不知人間無也上因問飢否對曰仰觀聖武如此十日不食)
(猶為飽也池後周書曰賀跋勝從太祖宴於昆明池時雙鳬遊于上太祖乃授弓矢於勝曰不見公射久矣)
(請以為歡一發俱中因拜曰使勝得奉神武以討不庭皆如此也)斃虎中羊(元史曰高)
(興少慷慨多大節力挽二石弓常步獵南陽山中遇虎跳踉大吼興神色自若發一矢斃之陳書曰慕容根)
(善射常從行獵有一野羊立于懸崖太祖命左右射之莫有中者根求射之一發而中)傷蛇
中蛟(異苑曰宋武帝小字曰寄奴微時伐荻新洲見大蛇長數丈射之傷明日復至洲裏聞有杵臼聲往)
(視之見童子數人皆青衣擣藥問其故荅曰我王為劉寄奴所射合散傅之帝曰王神何不殺之荅曰劉寄奴)
(王者不死不可殺帝叱之皆散仍收藥而返之又曰永陽人李增行經大溪見二蛟浮水上發矢射一蛟中)
(焉增歸因復出市有女子素服銜淚持所射箭增怪而問焉女荅曰何用問焉為暴若是便以相還授矢而滅)
(增惡而驟走未至家暴死于路)正己平志(射義曰射者仁之道也求諸正己己正而後發)
(射中論曰以平志)侯道耦次(周禮司裘注曰所射正謂之侯者天子中之則能服諸侯)
(諸侯以下中之則得為諸侯侯中之大小取數於侯道虎九十弓熊七十弓豹麋五十弓周禮曰射則張耦)
(次注大射曰遂命三耦取弓矢於次)服猛養勇(又鄭司農注云方十尺曰侯四尺曰鵠二)
(尺曰正四寸曰質鵠小鳥而難中是以中之為雋用虎熊豹麋之皮示服猛也李呈芬射經曰手強而弓弱)
(是謂手欺弓弓強而手弱是謂弓欺手余所交遊之友有能引滿數十力弓者其所常習無過九力之弓所以)
(飬勇也)設豐拂矢(儀禮曰司射適唐西命弟子設豐注將飲不勝者豐形似豆而卑)
(唐志曰射月皇帝服武弁文武官公服引入樂作如元會儀千牛將軍北面張弓以袂順左右隈左執弣右執)
(箭以進千牛郎將以巾拂矢一一供御)釋弸揚觶(詩曰抑釋弸忌抑鬯弓忌射義曰)
(孔子觀射於矍相之圃又使公㒺之裘序點揚觶而語)龍&KR0950;貍步(鄉射記曰於竟則虎)
(中龍&KR0950;若周大射疏曰大射諸侯禮謂之司射天子謂之射人王大射則以貍步張三侯注貍步謂一舉足)
(為一步貍善摶者也其發必獲)八彛六尊(漢書曰陳敬王羡薨子思王鈞立多不法行天)
(子大射禮注高慎諫國相曰諸侯射豕天子射熊八彛六尊禮數不同奢僭之漸不可聽也)納器
祈爵(儀禮曰鄉射命弟子納射器詩曰發彼有的以祈爾爵)入筈靡弰(射經)
(曰左手第二指緊控箭筈大指捻筈當心前手就後手□榦入筈又曰矢在弓右視在箭左箭發則靡其弰)
(厭其肘仰其腕)較獲決訟(北齊書曰斛律羡及光並工騎射少時好獵父金命子孫會射)
(而觀之曰明月豐樂用弓不及我諸孫又不及明月豐樂每出畋遊即較所獲光獲雖少必麗龜達腋羡雖多)
(非要害之所光嘗蒙賞羡或被捶人問之曰明月必背上著豐樂随處即下手數雖多去兄遠矣韓子曰李)
(悝為魏文侯上地守欲民善射下令曰訟有狐疑者令射的能中者勝民皆疾習射及與秦人戰大敗之以皆)
(善射故也)角勝殿後(宋史曰沈括至延州命㕓市良家子馳射角勝有軼羣者自起酌酒)
(勞之邊人驩激執弓傳矢唯恐不得進越歲得徹札超乘者千餘皆補中軍明紀事本末曰燕師至東昌為)
(盛庸等所敗燕王數危甚輒短兵接戰王騎射尤精獨以一騎殿後追者不敢近)冠軍溢
的(唐書田頵傳安仁義以善射冠軍中開門鬭先告所當中然後射之酉陽襍爼曰徐敬業射必溢的)
賜金遺馬(後魏書曰元庫汗為羽林中郎從駕北廵有兔起於乘輿命庫汗射之應弦而)
(斃太祖大悦賜金以旌其能西宋史曰郭稹字仲微仁宗康定元年使契丹告用兵鄙契丹厚禮之與同出)
(觀獵延稹射一發中走兔契丹主遺以所乘馬及他物甚厚)落雁墮鴟(隋書曰史萬歲)
(京兆杜陵人也見羣飛雁曰請射行中第三雁射之應弦而落三軍莫不悦服後魏書曰孝武即位諸蕃并)
(遣使朝貢帝臨軒宴之有鴟飛于殿前帝素知竇熾善射因欲誇示遠人乃給熾御箭命射之鴟應弦而落)
洞盾中鞍(吳志注曰魯肅南徙州追騎至肅自植盾引弓射之矢皆洞貫騎度不能制乃)
(相率還名五代史陸思鐸以善射知射中莊宗馬鞍)懸莎分竹(周書豆盧寧字永安)
(嘗與梁企定遇於平凉州相與肄射乃相去百步懸莎草以射之七發五中企定服其能贈遺甚厚語林曰)
(宣宗幸苑中回顧仗外舍屋際有倚竹一竿去御馬百步外帝曰朕以法制威天下而連年兵不觧今射此竹)
(卜其濟否攘袖挽弓一發洞其竹分而為二矢貫於外左右呼萬歲賀於馬前)插蔗帖梅
(齊春秋曰宜都王鑑太祖第十六子善射嘗取甘蔗插地百步射之十發十中天中記曰齊柳惲嘗與琅邪)
(王瞻博射嫌其皮闊乃摘梅帖烏珠之上發必命中觀者驚駭)開堂闢圃(詞林海錯曰孟)
(郊為溧陽尉開射鴨堂東坡詩亦云已作觀魚檻還開射鴨堂大政記洪武二十五年令國子監闢射圃賜)
(諸生弓矢)雙鞬兩軥(晉書載記曰劉曜圍陳安於隴城安突圍而出近則刃矛俱發輒害)
(五六遠則雙帶兩鞬左右馳射差左傳曰衛獻公出奔初尹公他學射於庾公差庾公學射於公孫丁二子)
(追公公孫丁御公子魚曰射為背師不射為戮射為禮乎射兩軥而還)望雲看月(海錄)
(碎事射詩云百步望雲立九規看月張叙神堯皇帝之射也)摶矢折弓(莊子曰吳王浮)
(乎江登乎狙之山衆狙見之恂然起而走逃於深蓁有一狙焉見巧於王王射之敏給摶捷矢王命相者趨射)
(之狙執死王顧謂其友顔不疑曰之狙也伐其巧恃其便以傲予以至此殛也戒之哉宋史曰竇舜卿字希)
(元仕宋神宗為青淄路都監使契丹主客馬祐言昔先公客省善射君當傳家法置酒請射舜卿發輒中祐使)
(人持二弓示之一挽皆折)力定手熟(續說郛戚將軍繼光云對敵射箭惟膽大力定勢險)
(節短則人莫能避矣賣金坡遺事曰陳堯咨善射亦以自矜嘗射於家圃有油翁釋擔而睨之久不去見其)
(發弓十中八九但微頷之問曰汝亦知射乎吾射不亦精乎翁曰無他但手熟耳陳忿然曰爾安敢輕吾射翁)
(曰以我酌油知之乃取一葫蘆置於地以錢覆其口徐以杓酌油瀝瀝自錢孔入而錢不濕因曰我亦無他唯)
(手熟爾陳笑而遣之)有禮無欲(禮曰工尹商陽與陳弃疾追吳師及之陳弃疾謂工尹商)
(陽曰王事也子手弓而可射諸射之斃一人又及又斃二人止其御曰朝不坐燕不與殺三人足以反命矣孔)
(子曰殺人之中又有禮焉曰符子曰夏王使羿射於方尺之皮徑寸之的乃命羿子射之中則賞子以萬金)
(之費不中則削子以十邑之地羿容無定色氣戰於胸中乃援弓而射之不中更射之又不中夏王謂傅彌仁)
(曰斯羿也發無不中而與之賞罰則不中的者何也傅彌仁曰若羿也喜懼為之災萬金為之患矣人能遺其)
(喜懼去其萬金則天下之人皆不愧於羿矣夏王曰人聞子之言始得無欲之道)原威天下
為諸侯(易弦木為弧剡木為矢弧矢之利以威天下盖取諸睽禮諸侯貢士於天子天子試之)
(射宫其容體比于禮其節度比于樂中多者得與祭而君有慶少者不與祭而君有讓慶者益地讓者削地故)
(曰射者射為諸侯也)不出正不主皮(詩終日射侯不出正兮子曰射不主皮為力)
(不同科)引猿臂控烏號增射瀆水射的山(明王穉登)
(雨航記曰出金閶十里曰楓橋楓橋十里曰射瀆水相傳始皇射於此事見上文水經注)穿戟
支中缾竇(英雄記曰袁術遣將紀靈率步騎三萬攻劉備吕布遣人招備并請靈等饗飲謂靈)
(曰布性不喜合鬪但喜觧鬪耳乃令直戟于營門彎弓曰諸君觀布射戟小支中者當觧兵不中留决鬪布一)
(發中戟支遂罷兵吳吳越史天成中有蕃使假道來聘仍以弧矢大誇於人武肅王宴之於龍山擊場酒酣)
(因以金缾置射柵之上命蕃使射之蕃使一發中缾之竇武肅王使崔詢曰汝能賽之乎詢曰願假王威德請)
(兼中嘴竇以勝王遂授以親箭二一發中缾之竇冄發中缾之嘴蕃使慙服)殪三鹿貫
雙鵰(魏略曰成公英從太祖出獵有三鹿走過命英射之三發皆應弦而倒隋書長孫晟傳云周宣帝)
(時突厥請婚遣晟副汝南公送公主有二鵰飛而争肉晟彎弓馳往遇鵰相攫一發雙貫焉)挽彊
手射生手(金史曰李成勇力絶倫能挽弓三百斤宣和初試弓手挽強異等累官淮南招討使)
(人唐書曰李寳臣善騎射嘗覘敵射六盡殪從安祿山入朝留為射生子弟)連尹射盤
馬射(春秋正義曰屈蕩為連尹服虔云連尹射官言射相應屬也玉海曰宋熙寧間臧景言馬射六事)
(一曰順鬃直射二曰背射三曰盤馬射四曰射親五曰野戰六曰輪弄)隠墻射刻木
射(左傳曰吳子諸樊伐楚以報舟師之役門于巢巢牛臣曰吳王勇而輕若啟之親門我獲射之必殪是君)
(也死疆其少安從之吳子門焉牛臣隠於短墻以射之五色線云後漢時苗嘗為夀春令謁治中蒋濟辭不)
(見納醉後苗歸而刻木書曰酒徒蒋濟以弓矢射之蒋聞之亦不能制)畏神箭引勁
弓(外史檮杌曰蜀王建次子元膺善射翰林學士毛文錫作賦美之元膺曰窮措大畏此神箭否玉海曰)
(宋至道元年令衛士數百射於崇政殿庭先是上賜李繼遷勁弓三皆力及一石六斗繼遷意非有人能挽也)
(至是士皆引滿平射有餘力乃大駭)殪野馬獲豪豬(後周書曰齊王憲子貴年十一)
(從憲出獵于鹽州圍中手射野馬及鹿一十有五豪遼史曰耶律威喇趫捷有力善騎射車駕獵頡山適豬)
(伏叢莽帝射中豬突出御者圖們捨轡而避威喇復射斃之帝嘉賞)射黃羊斃蒼虎
(金史曰完顔思敬體貌雄偉年十一從太祖獵詔射黃羊獲之歴代名畫記曰唐貞觀間鄠杜有蒼虎為患)
(天皇引驍雄千騎取之虢王元鳳太宗之弟也彎弓三十鈞一矢斃之召閻立本寫貌以旌雄勇)袒
朱襦擲畫毬(儀禮曰君與射則為下射袒朱襦樂作而后就物五代史曰王建次子元膺)
(能射錢中孔嘗自抱畫毬擲馬上馳而射之無不中)中牙簮穿鐡簾(後魏書曰胡太)
(后親覧萬機手筆斷决幸西林園法流堂命侍臣射不能者罰之又自射針孔中之大悦賜左右布帛有差又)
(幸闕口登鷄頭山自射象牙簮一發中之頗玉海曰宋淳熙二年後苑觀射上曰近來諸軍射藝精每射訖)
(上親視所中箭多寡并射入鐡簾淺深賚賜有差)貫松牌射柳枝(元史曰張庭瑞)
(字天表仕元世祖為諸蠻夷部宣慰使時叛蠻善飛鎗聯松枝為牌自蔽行省命庭瑞討之庭瑞所射矢出其)
(牌半簳蠻驚曰何物弓矢如此之力即請服枝玉海曰宋嘉祐間上設燕瓊林苑觀衞士射柳)曲
臺禮射宫詩(又曰漢大射曲臺博士行大射禮射又曰宋延平四年帝幸後苑賞花習與)
(近臣言及大射投壺鄉飲酒之禮因命直館各賦射宫五言六韻詩)大射圖神射式
(又曰宋淳化五年中書門下獻大射圖自周官射禮及開元開寳禮斟酌損益草定其儀大約如朝謁元會之)
(禮親又曰宋朝神射式一卷王德用分拽弓遣箭去病射四類又劉懷德以所聞德用射法之要分為十篇)
(為射法一卷)開畫埒習丹墀(王子年拾遺記曰石虎開馬埒射場周廻四百步皆)
(文石丹砂及彩畫於埒傍聚金玉錢貝之寳以賞百戲之人大政記曰洪武二十年閱武午門外仍令將軍)
(衛士日習射於門内丹墀)引大黃休深雚(列朝詩集小傳曰明萬歷間倭犯朝鮮劉)
(黃裳贊畫宋司馬軍事擊倭平壤城追奔貫陣引大黃射金甲酋逾&KR1690;山島而還穆天子傳曰仲冬丁酉天)
(子射獸休於深雚)洞犁耳中帶鉤(前秦錄曰苻琳堅之第五子也有文武才藝引)
(弓五百斤射洞犂耳射王充論衡曰管仲與桓公争引弓之中其帶鉤)貫童髻中刀
環(宋史曰楊守珍學兵家方略善射家童過堂下一發貫髻人服其精晉書載記慕容翰奔還本國有勁)
(騎百餘追之翰遥謂之曰吾既思戀而歸理無返面吾之弧矢汝曹足知無為相逼自取死也吾處汝國久誓)
(不殺汝可百步豎刀吾射中汝便宜返不中可前也諸騎觧刀豎之翰一發中鐶追騎乃散)中鷺
目中鵝毛(唐書石雄徐州人初討劉禎水次見白鷺謂衆曰使吾射中其目當成功一發遂中)
(之帝下詔褒美中天寳遺事曰羽林將劉洪善騎射常對御使人於風擲鵝毛洪連箭射之無有不中帝賞)
(歎厚賜焉)洞門闔貫甲楯(酉陽雜爼曰太宗虬鬚嘗戲張弓挂矢好用四羽大笴長)
(常箭一膚射洞門闔每遼史曰遼阿古齊驍勇善射臨敵敢前射甲楯輒洞貫)原五采張
侯一矢復命(考工記梓人張五采侯此五正之侯也五正者朱中次白次蒼次黃次元其侯)
(之飾又以五采畫雲氣焉其三正者去元黃二正去白蒼而畫朱綠左傳椘王召養由基與之兩矢使射吕)
(錡中項伏&KR0802;一矢復命)君臣合射父子為鵠(禮為人父者以為父鵠為人子)
(者以為子鵠言各思念已之鵠而射之中則得父子之道)男子之事君子之争
(禮讓子曰若子無所争必也射乎揖而升下而飲其争也君子)虎中鹿中白羽
朱羽(周禮君於國射則皮樹中于郊閭中于境虎中大夫兕中士鹿中天子之中未聞白羽與朱羽糅)
(於郊謂主皮也)飾以禮樂獲以翿旌(王制曰在郊閭中各以其物獲士鹿中翿)
(旌以獲注閭中獸角也似牛一角)順羽而興舍拔則獲(儀禮執矢之禮詩)
矯矢猿啼引弓雁落(由基庚嬴)以燕以射如拒如
附(詩手射之也)獲者倚旌獲者執旌(儀禮司馬又命獲者倚旌于侯中注)
(為當負侯也見司馬又命獲者執旌以負侯欲命射者侯於旌深有志於中也)將觀盛德
必慎令儀燕以序賓射而選士合射以禮
序賓以賢決拾既佽弓矢斯調大侯既抗射
夫斯同君子必争賢者不失弦不冄控矢不
虚發增道假乎射戲惟得財(符子曰晉之相者桓氏世傳於椘善以道)
(假乎射焉藝王昶戲論曰諸戲中唯有財者男子之事在於六若欲戲唯得財而已其餘不得為也)
端身如榦直臂如枝(射經曰端身如榦直臂如枝左臂毫髮不動巧力盡用之右手)
(是射家極則也)垂弧之禮探籌之法(賈誼新書曰垂弧之禮東方以梧南方以)
(柳中央以桑西方以棘北方以棗少九射格曰探籌之法一物必為三籌盖射賓之數多不常故多為之籌)
(以備也)魯鼓薛鼓常矢庳矢(周禮射節疏曰禮記投壺篇圖出魯鼓薛鼓云)
(取半以下為投壺節盡用之為射節又司弓矢曰常矢庳矢用諸散射)猛虎方騰封
兕欲鬪(射經曰身前竦為猛虎方騰額前臨為封兕欲鬪)懷中吐月弦上
懸衡(又曰出弓弰為懷中吐月平箭闊為弦上懸衡)勢若追風目如流電
(王琚馬射法曰勢如追風目如流電滿開弓急放箭目勿瞬視身勿踞坐不失其馳舍矢如破)羽析
九重殿布七埒(周官注曰九節折羽九重設于長杠玉海曰淳化大射禮酒三行有司)
(奏賜王公下射侍中稱制可皇帝改服武弁射於殿上布七埒於殿下自公卿大夫各有著位)筈不
虚彀弦不空發(唐書霍王元軌從獵遇羣豕帝使射之筈不虚彀豕為盡帝撫其背曰爾)
(藝過人顧今無所施方天下未定得若豈不用乎别南史曰胡藩字道序參太尉劉裕軍事從軍關中統軍)
(至河東暴風漂輜重艦度北岸魏軍牽得之藩氣憤率左右十二人乘小船徑往魏騎五六百見藩來笑之藩)
(素善射登岸射之應弦而倒者十許人魏軍皆退悉收所失而反)分曹習射分番
迭射(唐書田弘正軍中嘗分曹習射弘正注矢聯中弩宋史曰吳玠與弟璘與金人戰于和尚原選勁)
(命諸將分番迭射號駐隊矢連發不絶繁如雨注敵遂却)近郊許射横山獨射
(唐書賈耽為東都留守故事居守不出城以耽善射優詔許獵近郊又薛仁貴與梁建方契苾何力遇高麗)
(大將温沙多門戰横山仁貴獨馳入所射皆應弦仆)築土試射連營馳射(宋史)
(曰張凝少有武勇倜儻自任太宗時領繡州刺史鄉人趙氏子以材稱凝恥居其下因挾弓與角勝負約築土)
(百步射之凝一發洞過矢激十許步抵大樹而止觀者歎服明紀事本末曰薛嵓齎詔至燕軍燕王乃耀武)
(令各軍連營百餘里戈甲旗鼓相接馳射其中使嵓觀之)與客同射讓客再射
(唐書曰王武俊字元英德宗時為檢校太尉兼中書令武俊善射嘗與賓客獵一日射雉兔九十五觀者駭伏)
(軍宋史曰何灌字仲元武選登第仕徽宗時為管幹步司陪遼使射玉津園一發破的再發則否客曰太尉)
(不能耶曰非也以禮讓客耳整弓復中之觀者嘉歎)射賊中目射獸中鼻(唐書)
(曰張廵欲射尹子琦莫能辨因剡蒿為矢中者喜謂廵矢盡走白子琦乃得其状使霽雲射一發中左目賊還)
(去北齊書曰元景安善射孝昭嘗與功臣西園宴射侯堂百四十餘步中的者賜良馬及金玉錦綵等有一)
(人射中獸頭去鼻寸餘唯景安最後有矢未發帝令景安觧之景安引滿中獸鼻帝嗟異稱善特又加常等)
從獵獲狐搆火待鹿(北史曰山強工騎射彎弓五石為奏事中散從後魏獻文)
(獵方山有兩狐起於御前詔強射之百步内二狐俱獲除内行長又曰爾朱兆後魏太原王榮從子也少善)
(騎射趫捷過人莊帝時榮曾送臺使見二鹿授兆二箭令取供今食遂搆火以待之俄而兆獲其一)仰
射山阜回射浮圖(金史曰太祖賞宴赫舍哩部南望高阜使衆射之皆不能至太祖一)
(發過之度所至踰三百二十步天德三年立射碑以識焉唐書曰南霽雲抽矢回射佛寺浮圖矢著甎曰吾)
(破賊還必滅賀蘭此矢所以志也)雀屏中目雁臆貫錢(又曰高祖皇后竇氏)
(父毅常曰此女有竒相何可妄與人畫二孔雀屏間請婚者射二矢隂約中目則許之閱數十皆不合高祖最)
(後射中各一目遂歸於帝一事文類聚曰晉朱漢賓少時善射嘗與同軰出獵指飛雁随矢而落其鏃正中)
(其臆臆上貫金錢有篆文示其郡之碩學皆無識者人號為朱落雁)番象蹂陣砦卒
墜樓(隋書劉方傳隋劉方經略林邑王梵志遣兵守險乘巨象四面而立方以弩射象象中創却蹂其陣)
(因攻破之南宋史曰馬仁瑀善射挽弓二百斤仕周世宗從征淮至椘州攻水砦砦中建飛樓高丈餘世宗)
(觀之相去殆二百步樓上望卒厲聲嫚罵世宗怒甚命左右射之遠莫能及仁瑀引滿應弦而倒)寳
劒賞能玉帶旌勇(又曰曲珍字君玉好馳馬試劒秦鳳都鈐轄劉温潤竒其材一日出)
(寳劍令曰能射一錢於百步外者與之諸少年百發不能中珍後至一矢破之又錢昱字就之忠獻王佐之)
(長子也錢俶遣入貢於宋與江南使同侍宴射于後苑江南使先中的令昱觧之昱應弦而中宋太祖賜以玉)
(帶)金錢作的金巵置侯(又曰濟南侯惟吉彌月太祖命輦至内廷擇二女媪)
(養之三歲作弱弓輕矢植金錢為的俾之戲射十發八中帝甚竒之北史曰宇文貴仕西魏文帝在天游園)
(以金巵置侯上令公卿射中者即賜之文貴一發而中帝笑曰由基之妙正當爾耳)出戲馬臺
御儀鸞殿(通典曰宋武帝為宋公在彭城九月九日出戲馬臺射會要曰貞觀十一年引五)
(品以上官射於儀鸞殿)賞花禁苑賦詩華林(玉海曰宋開寳六年四月上召)
(皇弟開封尹鄭度石守信䓁賞花習射於苑中最晉書曰應貞字吉甫武帝於華林園宴射貞賦詩美)
習射金鳳閱射玉津(玉海曰宋建隆四年幸金鳳園習射又曰宋太平興國間上)
(每幸玉津園閱射)賜金精盤酌琉璃鍾(隋書曰上賜王公以下射楊素箭為)
(第一上手以外國所獻金精盤價值鉅萬以賜之弩玉海曰宋淳熙間引輔臣使相至後苑觀步軍司弓手)
(射宴羣臣於凌虚閣下上喜飲釂命以琉璃鍾酌丞相徧及羣臣)十矢貫仗一箭
窒水(宋史曰趙振遷慶州㳂邊都廵檢使時金湯李欽等尤悍難制振為置酒取細仗圍財數分植百步)
(外共射欽等百發不中振十矢皆貫欽等大驚誓不復敢犯又曰劉錡瀘州軍節度使仲武第九子也善射)
(嘗從征討牙門水斛滿以箭射之拔箭水注隨以一矢窒之人服其精)中口入腹射
手貫版(陳書曰褚玠剛毅有膽略長騎射常從司空侯安都于徐州出獵遇猛獸玠射之再發中口入)
(腹俄而獸斃率金史曰郭哈瑪爾與鞏册元帥田瑞攻取會州哈瑪爾騎兵五百皆披赭衲蔽州之南山而下夏)
(人猝望之以為神城上有舉手于懸風版者哈瑪爾射之與版俱貫凡射死者數百人夏人震恐遂乃出降)
立表百步竪箭百步(唐書王栖曜傳栖曜善騎射始將兵時涉寇境遇游騎環合乃)
(規百步立表而射每射破的寇相顧懼引去手後燕錄曰慕容盛行遇賊盛曰汝欲當鋒乎試竪汝中箭百)
(步我若中之宜慎汝命如不中當束身相投盜乃竪箭一發中之盗曰相試耳資而遣之)乘六閑
馬著五色衣(唐書兵志正觀中擇馬射為百騎衣五色袍乘六閑馬為游幸翊衛)米
信勇悍宗雄輕健(宋史曰米信少勇悍以善射聞平揚州日信執弓矢侍上側有游騎)
(將廹乘輿射之一發而斃大金史曰宗雄方逐鹿逹蘭亦從後射之已發矢逹蘭呼曰矢及矣宗雄反顧以)
(手接其矢就射兔中之其輕健如此)落鵰都督射鴟都將(北齊書曰斛律光嘗)
(從文襄挍獵雲表見一大鳥射之正中其頸形如車輪旋轉而下乃鵰也邢子高歎曰此射鵰手也當時號落)
(鵰都督有後魏書曰元幹善弓馬太宗出遊白登之東北幹從雙鴟飛于上太宗命左右射之莫能中幹自)
(請射之以二箭下雙䲭軍中號為射鴟都將)君謨齧鏑李遠沒鏃(朝野僉載)
(曰隋末有喒君謨善射有王靈智者學射于君謨以為曲盡其妙欲射殺君謨獨擅其美君謨時無弓矢執一)
(短刀矢來輒截之末後一矢君謨張口承之遂齧其鏃笑曰汝學射三年未教汝齧鏑法周書李遠嘗校獵)
(於沙栅見石于叢薄中以為伏兔射之而中鏃入寸餘就而視之乃石也周文聞而異之賜書曰昔李將軍廣)
(親有此事公今復爾可謂世載其德雖熊渠之名不得獨擅其美)筈鏑連墜鎞首
忽穿(宋史曰宋太宗時康保裔善騎射嘗握矢三十引滿以射筈鏑相連而墜人服其妙天中記曰唐)
(莊宗時薛昭文使福州假道江西劉信出勞之謂曰亞次聞有信否昭文曰天子新有河南未熟公名也信曰)
(漢有韓信吳有劉信君還其語亞次當來較射于淮上也乃酌大巵望牙旗鎞首百步謂昭文曰一發而中願)
(以此巵為夀否則以此自罰言訖而箭已穿矣)竪襄射鴳熙古射鶚(國語曰晉)
(平公射鴳不死使竪襄搏之失公怒拘將殺之叔向聞之夕君告之叔向曰君必殺之昔吾先君唐叔射兕於)
(徒林殪以為大甲以封于晉今君嗣吾先君唐叔射鴳不死搏之不得是揚吾君之恥者也君其必速殺之勿)
(令遠聞君忸怩顔乃趣赦之投宋史曰劉熙古善騎射有鶚集戟門槐樹孫鐸惡之以瓦石不去熙古引弓)
(一發貫鶚於樹鐸喜令勿拔矢以旌其能)文固射雉海陵射烏(西京雜記曰茂)
(陵文固陽善馴野雉為媒用以射雉每三春之月茒障自翳用觟矢以射之日連百數茂陵輕薄者化之皆雜)
(寳錯厠翳障以青州蘆葦為弩矢輕騎妖服追随於道路以為歡娱金史曰海陵射烏翰林應奉楊伯仁獻)
(獲烏詩以諷)崔彭射鴿裴旻射彪(隋書崔彭仕隋文帝加開府遷備身將軍)
(上嘗宴達頭可汗使者于武德殿有鴿鳴於梁上命彭射之中上大悦賜錢一萬山堂肆考曰唐裴旻守北)
(平多虎旻善射一日得虎三十一休山下有父老曰此彪也稍北有真虎使將軍遇之且敗旻不信怒馬趣見)
(虎出叢薄中小而猛據地大吼旻馬辟易弓矢皆堕自是不復射)蔣山射獸天池
射魚(隋書曰韓洪平陳之後授行軍總管晉王大獵于蔣山有猛獸在圍中衆皆懼洪馳馬射之應弦而)
(倒陳氏諸將莫不難服焉文唐鄭常洽聞記曰汾陽有天池在燕京山上後魏孝帝以金珠穿魚七頭於池)
(放之後於桑乾原獲穿魚猶為不信及以金縷拖羊箭射著此魚又於桑乾河得所射箭乃信焉)叢
甓負土飛雉集庭(玉海曰孫樵云嘗入太學見叢甓負土而起就視得石刻乃射堂舊)
(址大漢書五行志曰鴻嘉二年三月博士行射禮有飛雉集於庭歴階登堂而雊)一發輒中
再發皆中(隋書曰突厥入朝隋文賜射突厥一發中的上曰非賀若弼無能當此乃命弼弼再)
(拜祝曰臣若赤誠奉國當一發破的如其不然發不中也既射一發而中上大悦又五代史曰晉高祖起太)
(原使張穎隂招安重榮母與兄皆以為不可重榮業已許矣母兄謀共殺穎隂以止之重榮曰未可吾當為母)
(卜乃立一箭百步而射之日石公為天子則中一發輒中又立一箭而射之曰吾為節度使則中一發又中其)
(母兄乃與重榮叛入太原高祖即位拜重榮成德軍節度使)三發連中四發三
中(玉海曰唐肅宗初為忠王嘗與諸王射苑中矢三發連中的觀者以為神宋史曰向寳善騎射仕宋為)
(嘉州團練使嘗至太原梁適射弩再中的授寳矢觧之四發三中適曰今之飛將也神宗稱其勇以比薛仁貴)
四發四中七發七中(又曰李繼勲太祖時鎮河陽詔署李處耘以右職繼勲初)
(不為禮因會將吏宴射處耘連四發中的繼勲大竒之令升堂拜母稍委郡務玉海曰宋太祖召符彦卿等)
(習射帝七發皆中的彦卿等進馬稱賀)十發十中百發百中(後漢書曰陳王)
(寵善射十發十中中皆同處豕北齊書曰皮景和琅邪下邳人也高祖曾令和射一一箭而獲深見嗟賞及)
(周通好之後冠盖往來常令景和對接每與使人同射百發百中甚為推重)乘馬射鹿
旋馬射虎(遼史曰逹里台有膂力善馳射太祖思鹿醢觧酲問能取者逹里台曰臣能取之乘内廏)
(馬逐鹿得其一欲復射馬跌而斃迭里特躍而前弓猶不弛復獲其一帝歡甚曰吾弟萬人敵也元史曰博)
(特音為信陽府達嚕噶齊地多虎一日以馬裼置鞍上出獵虎出走博特音以裼擲虎虎搏裼據地而吼博特)
(音旋馬視虎射之虎立死)馳馬射帖走馬射飛(梁書曰蕭琮字温文後梁明帝)
(之子昭明曾孫也博學有文義又兼善弓馬遣人伏地持帖琮馳馬射之十發十中持帖者亦不懼北史曰)
(琅邪郡公賀拔勝尤工武藝走馬射飛十中其五六)曲臺習肄辟雍舉行
巾車三乏司裘五正設豐設幅執弣執簫貍
步是分虎侯是辨唐弓九合夏箭三成雪鶴
銜箭星麟集絃原控弦而獸伏屬羽而鳥下
增錫宴金明池張樂水心殿(玉海曰宋雍熙三年四月幸金明池觀水戲因)
(習射上中的五賜從官飲臨又曰宋雍熙間上幸新騏驥院廼召近臣宴後苑上池釣魚遂御水心殿張樂)
(習射飲從官酒)邙山射猛獸錢塘射怒潮(晉書曰楊濟遷太子太傅有才)
(藝常從帝校獵北邙山與侍中王濟俱著布袴褶騎馬執角弓在輦前猛獸突出帝令王濟射之應弦而倒須)
(臾復一出濟受詔又射殺之怒宋吳僧贊寧傳載略曰武肅王欲于錢塘築堤苦為濤所擊王憤發于疊雪)
(樓架三千弓弩射之潮頭為之歛去)三發中三人四發殪四豕(元史曰穆)
(呼哩猿臂善射一日太祖從三十餘騎行谿谷間寇自林中突出矢下如雨穆呼哩引弓射之三發中三人寇)
(遂引去太大唐新語曰太宗射猛獸於苑内有羣豕突出林中宗引弓射之四發殪四豕有一雄豕直來衝)
(馬唐儉下馬摶之太宗拔劍斷豕顧而笑曰天策長史不見上將擊賊耶何懼之甚儉對曰漢祖以馬上得之)
(不以馬上理之陛下以神武定四方豈復逞雄心于一獸太宗善之因命罷獵)七矢平獠洞
三箭定天山(唐書馮盎傳羅竇諸洞獠叛詔令盎率衆二萬為諸軍先鋒時賊據險不可攻)
(盎持弩語左右曰盡吾此箭可知勝負發七矢斃七人又薛仁貴傳時九姓衆十餘萬令驍健數十來挑戰)
(仁貴發三矢輒殺三人餘皆請䧏軍中歌曰將軍三箭定天山壮士長歌入漢關)附枝觀體
定杯水覩心平原貫蝨心於三年穿楊葉於百
步增弧矢肇於黃帝射侯見於虞書正觀武德
之儀開元安福之制始睽畫而取象終井儀以
奠名原算獲者負侯而俟釋獲者執餘而俟(獲而未釋)
(其算獲者執旌許諾聲不絶以旌負侯而俟俟弟子取矢以旌指教之卒射釋獲者遂以所執餘獲升告卒)
(射反位坐委餘獲於中西興共而俟)將軍射虎以宣威大夫射雉而
取笑增祈爵而發彼有的得祭而益乎爾地原
三年之妙雖貫蝨心五善之容何乖貍首考繹志
之文不專貫革稽和容之善寧有主皮行其燕禮
以明君臣之義射於澤宫以觀禮樂之節發必循
聲既合采蘋之節中則破的何慙穿葉之能增進
退周旋仰先王之彛訓升降揖讓合君子之令儀
的暈重圓張三侯而興武堋雲互綵齊六耦以獻功
擅百發之能隼必獲於墉上臻五善之妙雀無全
乎彀中赤羽連飛極破竹懸莎之巧雕弧虚引有
吟猿落雁之竒
射四
增射鹿林中(穆天子傳曰仲秋丁巳天子射鹿子林中乃飲于孟氏爰舞白鶴二八還宿于雀梁)
射鳥獵獸(又曰天子四日休於濩澤於是射鳥獵獸)出質唱善(劉向說苑曰齊)
(景公飲諸大夫酒公射出質堂上唱善若出一口公作色太息播弓矢)江渚射兕(又曰椘共)
(王獵江渚之野埜火之起若雲蜺虎狼之嘷若雷霆有狂兕從南方來正觸王左驂王舉旌旄而使善射者射)
(之一發兕死車下王大喜拊手而笑)積射士(海錄碎事漢書云發積射士注積與迹同言尋迹而)
(射之也)佩鞢(劉向說苑曰能射御者佩鞢)牽弓滿鏑(搜神後記晉中興後譙郡)
(周子文少時喜入山射獵忽山岫間有一人長五六丈手捉弓箭箭鏃廣二尺許白如霜雪忽出聲喚曰阿鼠)
(子文不覺應曰諾此人牽弓滿鏑向子文子文便失魂厭伏)拔箭墮地(玉匣記曰僧悟空在)
(江外見一猿坐樹杪弋人伺其便射之正中母腹母呼其雄至付子已哀鳴數聲乃拔箭墮地而死射者折矢)
(棄弓誓不復射)中青綃(揮塵後錄昭靈侯南陽張公諱路斯唐景龍中為宣城令罷歸常釣於焦)
(氏臺之隂一日顧見釣處有宮室樓殿遂入居之自是夜出旦歸歸輒體寒而溼夫人驚問之公曰我龍也蓼)
(人鄭祥遠者亦龍也與我爭此居眀日當戰使九子助我領有綘綃者我也青綃者鄭也眀日九子以弓矢射)
(青綃者中之怒而去投于合淝之西山以死為龍穴山)兩手擎空(天中記曰唐宋國公蕭瑀)
(不能射太宗賜射俱不著垜歐詢作詩嘲曰急風吹緩箭弱手馭強弓欲高番覆下應西復更東十廻俱著地)
(兩手併擎空借問誰為此多應是宋公後帝見此詩謂蕭瑀曰此乃四十字章疏也由是與詢有隙)長
弓短箭(又曰張元一滑稽善謔時西戎犯邊則天欲諸武立功因行封爵命武懿宗統兵以擊之宼未)
(入塞懿宗始逾邠郊畏懦而遁懿宗短陋元一嘲之曰長弓短度箭蜀馬臨高蹁去賊七百里隈墻獨自戰忽)
(然逢著賊騎猪向南䞼則天聞之初未悟曰懿宗無馬耶何故騎猪元一觧之曰騎猪者是夾豕走也則天乃)
(大笑)俱三十步(又曰唐殿中内供奉盧廙與李畬俱非善射者常三元禮射廙畬雖引滿射俱)
(不及垜而墜互言其工拙畬戲曰畬與盧箭俱三十步左右不曉畬曰畬箭去垜三十步盧箭去身三十步歡)
(笑久之)怒馬得鵲(宋文鑑方山子傳方山子使酒好劍嘗從兩騎挾二矢游西山鵲起于前)
(使騎逐射之不獲方山子怒馬獨出一發得之)出郊較射(列朝詩集本傳常倫多力善騎射時)
(馳馬出郊與侯家子弟俠少年較射問知為常評事奉大白為夀輒引滿揮鞭馳去)輕弓駿馬
(又方山子鄭作往來梁宋間時從俠少年輕弓駿馬射獵大梁藪中獲雉兔則敲石火炙腥肥悲歌痛飲垂鞭)
(而去)射獵熊山(又明嘉靖間光州劉繪好擊劍蹵鞠挽六鈞弓與俠少年射獵熊山下晩年尤)
(酷好摴蒲)
射五
增詩周大射貍首詩曰今日大射四正具舉大夫君子
凡以庶士小大莫處御於君所以燕以射則燕則譽質
參既說執旌既載于侯既抗中獲既置弓既平張四侯
既良决拾有常既順乃讓乃揖乃讓乃躋其堂乃節其
行既志乃張射夫命射射者之聲御車之旌既獲卒莫
嗟爾不寧侯為爾不朝於王所故亢而射汝強食食爾
曾孫侯氏百福魏劉楨射鳶詩曰鳴鳶弄雙翼飄飄
薄青雲我后横怒起意氣凌神仙發機如驚焱三發兩
鳶連流血灑墻屋飛毛從風旋庶士同聲贊君射一何
妍晉應貞華林園宴射詩曰於時肄射弓矢斯御發
彼五的有酒斯飲原梁元帝落日射熊詩曰促宴引
枚鄒中園觀獸侯日度堋隂廣風横旗影浮移竿標入
箭疊鼓送爭籌附枝時可息言從清夜遊周庾信北
園射堂詩曰軒堂聊可習仙的不難登轉箭初調筈横
弓先望堋驚心一雁落連臂兩猿騰直知王濟巧誰見
魏舒能空心不死樹無葉未枯藤擇賢方至此傳巵欣
得朋增唐張說元武門侍射詩曰觀射通元闕兵欄
闢御筵雕弧月半上畫的暈重圓羿后神幽贊靈王法
暗傳貫心精四返飲羽妙三連雪鶴來銜箭星麟下集
弦一逢軍宴合萬慶武功宣韋應物始建射侯詩曰
男子本懸弧有志在四方虎竹忝明命熊侯始張皇賓
登時事畢諸將備戎装星飛的屢破鼓譟武更揚曾習
鄒魯學亦陪鴛鷺翔一朝願投筆世難激中腸李益
觀騎射詩曰邊頭射雕將走馬出中軍遠見平原上翻
身向暮雲耿湋觀西營秋射詩曰謝公親校武草碧
露漫漫落葉停高駕空林滿從官迎籌皆疊鼓揮前或
移竿名借三軍勇功推百中難主皮山郡晩飲算柳營
寒明日開鈴閣新詩雙玉盤戎昱觀衛尚書射破的
詩曰盛宴傾黃菊殊松䧏紫泥月營開射圃霜旆拂晴
霓出將三朝貴彎弓五善齊腕廻金鏃滿的破綠弦低
勇氣干牛斗歡聲振鼓鼙忠臣思報國更欲取關西
韓愈雉帶箭詩曰原頭火燒静兀兀野雉畏鷹出復没
將軍欲以巧伏人盤馬彎弓惜不發地形漸窄觀者多
雉驚弓滿勁箭加衝人決起百餘尺紅翎白鏃随傾斜
將軍仰笑軍吏賀五色離披馬前堕宋韓琦後園宴
射詩曰花梢點紅芽綠茁宴亭爽塏堋雲列呼賓習射
次序升體裁人人矜勇挃六鈞力副百中藝由基注目
老羿拽支左屈右何太工象弭急收如列缺須臾一鏑
入鵠心畫鼓連轟盡聲喝後者審固意愈精有時大呼
劈箭筈惜哉最是毫釐差彩侯似動笴微撇分明角勝
各記暈將終或為一箭奪當筵主籌令難犯大白時舉
出正罰此禮自古尤所重矍圃去留宜有别五善大抵
主和容不止穿楊與穿札劉克莊觀射詩曰浪箭束
如林傍觀笑不禁蠻平無事久卒惰可憂深各自分牛
臠何曾貫蝨心种侯青澗獵能費幾黃金明王直射
柳詩曰楊柳綠含滋琱弓縦射時向風飛白羽和露折
青絲輦路晴光動旌門午漏遲營前撾鼓急捷報萬人
知
增歌魏曹植樂府歌曰控弦破左的發矢摧月支仰手
接飛猱俯身散馬蹄又曰鬪雞東郊道走馬長楸間
驅馳未能半雙兔過我前攬弓挾鳴鏑長驅上南山左
挽因右發一縦兩禽連餘巧未盡展仰手接飛鳶觀者
咸稱善衆工歸我妍隋大射登歌曰道謐金科照時
乂玉條明優賢饗禮洽選德射儀成鑾旗鬱雲動寳[車犬]
儼天行巾車整三乏司裘飾五正鳴球響高殿華鐘震
廣庭烏號傳昔美淇衛著前名揖讓皆時傑升降盡朝
英附枝觀體定杯水覩心平豐觚既來去燔炙復縦横
欣看禮樂盛喜遇黃河清
增行元納延達魯將軍射虎行曰信陽郭外山嵯峨長
林大谷青松多白額於菟踞當道城邊日落無人過將
軍聞之毛髮竪拔劍誓天期殺虎彎弓走馬出東門傾
城來看誇豪武猛虎磨牙當路嗥目光睒睒斑尾搖據
鞍一叱雙眥裂鳥飛木落風蕭蕭金弰琱弓鐡絲箭滿
月弦開正當面鵰翎射沒錦毛摧厓石崩騰腥血濺萬
人歡笑聲震天剖開一箭當心穿父老持杯馬前拜祝
公眉夀三千年
增曲唐李商隐射魚曲曰思牢弩箭磨青石繡額蠻渠
三虎力尋潮背日伺泅鱗貝闕夜移鯨失色纖纖粉簳
馨香餌綠鴨廻塘養龍水含冰漢語遠於天何由迴作
金盤死
增詞漢虎賁郎射烏詞曰烏烏啞啞引弓射洞左腋陛
下夀萬年臣為二千石
增篇明徐渭射雁篇曰去年射雁黃浦口三軍進酒齊
為夀今年射雁復何處海舶停沙大桅竪君本臨洮豪
傑士漢時六郡良家子作客羞為堂下人射生慣落雲
中羽腰間束矢插兩房連年驅賊如驅羊轅門待士近
不薄朝來歸興何洋洋丈夫有遇有不遇去留之間向
誰語
原賦魏應瑒馳射賦曰於是陽春嘉日講肄餘暇將逍
遥於郊埜聊娛遊於騁射延賓鞠旅星言夙駕樹應鞞
於路左建丹旗於表路羣駿龍於衡首咸皆腰褭與飛
兔爾乃結翻仵齊倫匹良樂授馬孫臏調駟籌算克眀
班次均壹左攬繁弱右接淇衛控滿流睇應弦飛碎旝
動鼓震譟聲雷潰重破累□流景倏忽紛紜絡繹次授
二八驊騮激騁神足奔越終節三驅矢不虚發進截飛
鳥顧摧月支須紆六鈞口彎七規觀者屏氣而傾竦咸
側企而騰移爾乃縈回盤厲按節和旋翩翩神厲體若
飛仙奕奕騂牡既佶且閑楊驪沛艾蠖略相連周庾
信三月三日華林園馬射賦并序于時元鳥司歴蒼龍
馭行羔獻冰開桐華萍合皇帝幸於華林之園千乘雷
動萬騎雲屯落花與芝蓋同飛楊柳共春旗一色乃命
羣臣陳大射之禮騶虞九節貍首七章於是選朱汗之
馬校黃金之埒紅陽飛鵲紫燕晨風唐成公之驌驦海
西侯之千里莫不飲羽銜竿吟猿落雁鐘鼓振地埃塵
漲天綵則錦市俱移錢則銅山合徙實天下之至樂景
福之歡欣者也賦曰歲次昭陽月在大梁其日上巳其
時少陽春吏司職青祗效祥徵萬騎於平樂開千門於
建章皇帝翊四校於仙園廻六龍於天苑華盖平飛風
烏細轉帷宫宿設帳殿開筵傍臨細柳斜界宜年河漘
薙草渭口澆泉堋雲五色的暈重圓陽管既調春弦實
撫玉律調鐘金錞節鼓於是咀銜拉鐡逐日追風並試
長楸之埒俱下蘭池之宫鳴鞭則汗赭入埒則塵紅變
三驅而畫鹿登百尺而懸熊禮正六耦詩歌九節弓如
明月對堋馬似浮雲向埒雁失羣而行斷猿求林而路
絶乃有六郡雄才五陵高選新廻馬邑之兵始罷龍城
之戰尚帶流星猶乘赤電始聽鼓而唱籌即移竿而標
箭熊耳刻杯浮雲畫罍水衡之錢山積織室之錦霞開
司筵賞至酒正杯來既而日下澤宫筵闌相圃悵從蹕
之留歡眷廻鑾之餘武增唐陸贄聖人射落飛雁賦
曰彼雁于飛斜當禁掖帶輕雲之微素映遥天之晴碧
雖逢蒙之絶藝莫敢措心固離婁之明眸其纔能覿我
弓斯張我矢斯射算分數之遠近則捨拔而應鏑質毛
紛其已墜弦聲振猶未釋聞之者足蹈手舞覩之者目
駭心惕彼貫心稱妙穿葉無怍一則三年而後發一則
百步以為約豈如料必中於飛動騁絶伎於廖廓雁以
遠而矢發矢既中而雁落異哉莫高者天戾天者飛彼
摶空之逸翰尚無所違矧荒服之逆命曷不咸歸則知
皇聖有作夷夏無間鄙椘莊之戲猿笑晉平之失鷃固
將威九垓而清八荒豈直落翔雲之一雁獨孤綬漢
武帝射蛟賦曰有漢武徹惟時廵省窮椘之望極江之
永舳艫塞川旗甲蕩景洶洶旭旭虬盤龍騁駐清蹕則
洪波可遏赫皇靈則潛怪可怛何彼蛟之夭矯據積水
之空闊謂佽飛之劍莫前滅明之璧是奪天子乃戒無
譁於羽衛思有用於弦括命舟牧廻青翰而上詔弓人
奉烏號以登肅天儀以山立將親發以抗稜隂察變態
雄猜跨騰古冶之倫眥裂不敢擅其勇逢蒙之黨技癢
不敢專其能我矢則直我弦斯控持滿而英氣頓飛命
處而幽姿必中歘飈颼其電霍則頸嚲而胸洞贊履者
鼓殷天之雷稱慶者躍如雲之衆始乎發若神兵爆其
有聲洪波雪湧白羽月傾突紫肉裂素纓餘怒蚴蟉上
浮泓澄踣質已靡於巨艦流血方走乎東瀛介以鱗莫
得捍七札之勁神之化不能保重泉之生萬靈震駭九
𣲖徐清然後海若扈蹕陽侯洗兵山川肅其晏如雲霧
廓其四除&KR0881;者利乎涉漁者安乎漁於是左史趨進執
簡以書曰天子幸潯陽也親射蛟而獲諸遂翻龍旆韜
豹弭篙工奮棹歌起威厲乎斷白蛇氣雄乎絙青兕隘
秦皇之觀日追夏后之勤水且君以勝殘為大臣以反
德為害亦將制於彀中靖此宇内俾貫革之藝息垂衣
之道泰豈徒與射夫漁父校勇而論最路季登皇帝
冬狩一箭射雙兔賦曰若乃整鈎陳嚴羽衛星旄燭野
雲旗拂曀周長楊而為阹屬甘泉以為綴騁六龍而電
發顧雙兔而飈逝性毚狡而不恭足輕迅而靡制爰從
聖射乃觀神藝鑾鑣却轉引柘月而随圓金鏃斜飛疊
霜毫而俱斃既絶系而達臆亦洞胸而裂眥岐陽之美
不獨稱於周王上林之雄未可論於漢帝又曰飄勇
氣於蒼昊抗發威於白日激流電而指顧躡奔星而迅
疾疊穿兮彼兔則雙捨拔兮我矢惟一彼更嬴之絶藝
蒲且之妙術曾何足以擬議焉喬潭破的賦曰飛衛
學射於逢蒙希其術窮搜董蒲白羽之箭獲燕角綠沉
之弓悵望隴雲徘徊朔風以為隼必獲於墉上雀無全
於彀中於是乎擇素士張畫侯韜朱膊捍韋韝既垂櫜
以弦弧亦啟箙而抽鏃内審其志外專其目釋思其平
去務其速落殘月於象弭飛明星於金菆宜易易而獲
禽飜兢兢而失鵠乃杜門三年猶乎象人聽之以氣視
之以神秋毫如山蝨心如輪高其小物申以歲貢從容
君所無復命中不知矢之所加弦之所控引之而滿縦
之而送以無心為心若夢不夢斯焉而發遽騞然而通
洞何據射楊葉百中賦曰於稽百氏爰得六藝射之
制伎之銳既取象於逢蒙且規模於飛衛寝石遇而洞
啟蹲甲徹而激勢於是眄牂牂之葉引觪觪之弓撥長
弰而累氣慮輕葉之搖風心與手兮冥合神與術兮元
同標的外準精和内融杯水凝而色粲粲金鏑擬而光
雄雄鳴弦激羽馳虚走空牢籠五善之奥總括百中之
工時稱絶技實曰巧發貴乎揖讓賤乎矜伐豈直忘歸
貫星繁弱御月雁迸落於雲霄猿洞叫於巖樾而已哉
賈餗百步穿楊葉賦曰有美一人兮操其矢獻其藝
發兹手敏與彼心契廣場爰設砥平乎百步之中衆目
所瞻星流乎片葉之際恒規規而月滿乍肅肅而風厲
豈非妙歸至習道合惟精積少之多而無失以小觀大
而有程克中之時□詬不能以施力造微之處離婁不
得以争明然後知射也捨耳而任目外形而專意出乎
一札焉知來者之不如中乃百全勿慮前功之併棄由
是舍矢而破固葉是穿翻光而白雪馳羽振響而清風
激弦名加徹札術異攻堅非後來之居上信直道而無
偏楊弘貞貫七札賦曰善乎養由之為弓也挾穿楊
之技推貫金之誠左烏號兮右青莖睨七屬之甲收百
中之名神馳手敏體正心平穎脱洞逹鱗差混并旁穿
而雀角非勁深入而蝱飛有聲觀夫蹲蛟函彀象弭量
步遠邇迴眸徙倚指鏘鏘之鍊取中於兹状纍纍之珠
其端若彼是知弦木之用貫革為先出一札而鋒鋩自
利踰百步而犀兕無全虚其中螳螂之衛徒設稽其數
混沌之竅齊穿豈徒激白羽開月弦俾晉侯之禽自失
漢將之石彌堅且鞬櫜既啟美六材之定體決拾將臨
矜壹發於巧心是誇妙捷豈憚重深疑疊翮之摧頽猶
驚飲羽類縫裳之襞積尚謂紉針故稱矢無虚發藝得
專場考窮深之宜我將用直探破堅之理爾則乘剛方
今寰海鏡清皇眀朗徹澤宫是選貍首為節望正鵠以
進旅奉弧矢之成列然後徹札之人庶驗其工拙張
友正射已之鵠賦曰習射之妙惟精惟審其審也在無
偏無頗其精也在不食不寝是則動之不虚由己求諸
三侯張而六鈞始彀一鵠中而百發如初月滿指掌星
飛庭除已因鵠修其德惟積鵠為己任其射寧疎志氣
中秩威儀外舒正其身而有則有凖合其奏而匪疾匪
徐原夫彼鵠父射為父子射為子並列其名各承其美
假以成績修之在己射不應而有善誰觀藝不臻而有
時奚俟心超超兮有歲魂怳怳兮無時非不慎乎規矩
逮恐失於毫釐周旋可託進退唯兹鏃破的兮流光散
出弦應手兮飛羽相追實此鵠之是念唯彼侯之敢思
白居易射中正鵠賦曰聖人弦木為弧剡木為矢惟
弧矢之用也中正鵠而已矣是謂武之經禮之紀故王
者務以選諸侯諸侯用而貢多士將俾乎禮無秕稗位
有降殺廣場闢而堵牆開射夫同而鐘鼓戒於以致國
用修歲貢使技癢者出於羣藝成者推於衆在乎矢不
虚發弓不再控射繹志也信念兹而在兹鵠小鳥焉取
難中而能中乃設五正張三侯叶吉日於清晝順殺氣
於素秋禮事展樂容修既五善而斯備將百中而是求
於是誠心内藴壮容外奮升降揖譲合君子之令儀進
退周旋仰先王之彛訓故禮舉而義具且無聲而有聞
及夫觀者坌入射者挺立矢既挾弓既執抗大侯次決
拾指正則掌内必取料鵠乃彀中所及雕弧乍滿當晝
而明月彎彎銀鏑忽飛不夜而流星熠熠其一發也騞
若徹札其再中也&KR1721;若貫笠玉霜降而弓力調金氣勁
而弦聲急惬羣心而踴躍駭衆目而翕習若然者安知
不能空彎而雁落虚引而猿泣者也元稹觀兵部馬
射賦曰大司馬以馳射而選才衆君子皆注目而觀藝
至張侯之所乃執弓而誓誓曰今皇帝製羽舞以敷文
德擇材官而奮武衛莫不以超乘者為雄中鵠者得祭
用先才捷志亦和平豈獨武人之利實惟君子之争射
者皆曰諾雖五善之未習庶一舉而有成為是馬逸騤
騤士勇伾伾養銳氣候歌詩初聽采蘋之章共調白羽
次逞穿楊之巧忽縦青絲旁瞻突過咸懼發遲曾驥足
之展矣飜猿臂而射之揮弓電掣激矢風追方當耦象
決裂麗龜信候蹄而不爽則舍拔之無遺故司射舉旌
以效勝曰爾能克備我爵可期賈餘勇者宜乘破竹之
勢善量力者當引負薪之辭由是靡不争先莫為我後
皆曰措柸於肘十得其九參明試者亦何嘗而不有破
的之術萬不失一凡獻藝者豈自疑於無必衝冠髮怒
揚鞭氣逸引滿雷砰騰陵飈疾皆窮百中之妙盡由一
孔而出若此則蹲甲壮潘揚觶觀孔信一場之獨擅終
六轡之未總豈比夫浮雲迥度開月影而彎環如雨横
飛挾星精而搖動雖當至理不忘庸功天子垂衣儼鵷
行於北闕夏官司馬閱騎從於南宫貢士之程職司具
舉會欵塞五方之俗觀校將百夫之主得儁為雄惟能
是與客獨顧之而笑曰此盖有司之拔萃固非吾君之
右汝我有筆陣與詞鋒可以偃干戈而息戎旅司文者
聞之而驚曰爾其自勵於爾躬吾將獻爾於王所王
起轅門射戟支賦曰矯矯吕公凛千載之英風立轅門
而耀威百夫之特射戟支而騁伎一矢稱雄所以觧紛
為智和難成功豈徒用壮於六鈞之妙務能於百步之
中當其劉氏興戎袁公結陣既禍拏而莫觧亦兵纏而
屢振是用假我手弓救其血刃則萬夫駭目不在於和
容二憾革心必貫乎中俊排其患難成彼宴私離坐離
立左之右之森森兩軍皆晉椘衷甲之日桓桓二帥同
劉項舞劍之時是用出雄戟射小枝既從容而諭旨亦
慷慨而興辭乃曰射者所以明其志忠其質今欲轉禍
為福反凶致吉若嗤同失鵠我藝自忝其疊雙儻妙等
麗龜爾心固宜乎如一乃展容耀示英威決拾既佽分
銖不違洸洸赳赳如翰如飛莫不竚其密彀釋此重圍
彼戟在門揭焉獨見立亭亭之直影引耽耽之英盻彎
弧而勢若月圓鳴矢而光如電炫觀之者心惕聞之者
膽戰固當靖難於五兵豈獨解顔於一箭蹲甲非敵措
杯不倫今在坐隅徒欲釁勇而嗇禍儻居戰陣誰當左
馬而右人請懲忿於昔日願釋憾於兹辰宋宋祁後
苑燕射賦曰執徐統歲少皥司秋月著授衣之令日紀
吹花之游司射謹官梓人庀具飾虎進侯張貍設步厞
崇旌以虹拖畫廣堋而雲布并夾并儲決拾相旅我物
孔陽我儀用光剡矢薦於夏箙彫弓出於扶桑采五施
而列暈歌九節而升堂萬乘來御羣心樂康弦随月上
弓與天張捨拔則供應弦而中主皮劃其已徹勁羽飲
而猶動駭踆烏於日域震封狼於星冡皇衿兌說協氣
雲蒸少府之賜錢流地庖人之割肉如陵軒霞蕃后盤
石宗英美發的之希代咸奉觴而造庭射之為義是謂
觀禮外則審固而正躬内則雍容而繹志支左屈右之
能項發口縦之異或合宴序賓或算多與祭公用隼而
射墉觀如牆而揚觶中則得為諸侯争有似乎君子然
特人臣之善容未識我皇之射意若夫修五常為弓矯
百度為矢總黎獻以植的罄綿區而徐位參天地之控
引順隂陽而張弛一發則英雄在弦虚撫則蠻夷斷臂
豈徒鵠取難中之名騶樂庶官之備
增雜文唐張說元武門侍射詩序曰爾其射堋新成布
侯既設槊仗林立帷軒霧布衆官半酣皇情載悦卷珠
箔臨玉除唐弓在手夏箭斯發應弦屢中屬羽連飛弧
矢以來未之有也若夫天地合道星辰獻儀端視和容
内正外直自近而制遠耀威而觀德無不通神無不極
用是射也其惟聖人乎
增記明王守仁觀德亭記曰君子之於射也内志正外
體直持弓矢審固而後可以言中故古者射以觀德德
也者得之於其心也君子之學求以得之於其心故君
子之於射以存其心也是故躁於其心者其動妄蕩於
其心者其視浮歉於其心者其氣餒忽於其心者其貌
隋傲於其心者其色矜五者心之不存也不存也者不
學也君子之學於射以存其心也是故心端則體正心
敬則容肅心平則氣舒心專則視審心通故時而理心
純故讓而恪心宏故勝而不張負而不弛七者備而君
子之德成君子無所不用其學也於射見之矣故曰為
人君者以為君鵠為人臣者以為臣鵠為人父者以為
父鵠為人子者以為子鵠射也者射己之鵠也鵠也者
心也各射己之心也各得其心而已故曰可以觀德矣
增判唐姜公復兵部試射判曰射以觀德樂以和聲將
選士於澤宫必張侯於相圃所以誓宗廟之賓客備饗
宴之威儀何忽武夫而要雅頌豈徒強飲強食勞祝史
之正辭采蘋采蘩令太常之踰局且五善之禮無赳赳
之武夫三耦之間盡呦呦之鳴鹿苟用捨而有異在格
令而無文責乃其不然乎訴之又益恥也劉肱澤宫
置楅判曰大聖嗣文明時偃武弧矢之利可以訓戎禮
容之規於焉觀德將因捨奠是用求賢甲為主司素非
達吏澤宫之制何昧周官相圃之儀旋乖魯典既而工
歌九夏庭列三侯決拾既佽於琱弓并夾則陳於揚矢
標名鹿兕或有國之前聞皮稱豹熊盖王者之恒制語
而有訴雖以執禮為詞缺而不供終當毁櫝之責請依
中典以勸無良嚴廸張侯下綱判曰景遵貍步張是
熊侯地武苟合於舊儀下綱未踰於先制賓則有藝執
射多功舒卷寧懼於出正發縦每聞於破的彤弓既彀
與眀月而合規白羽纔飛状流星而遂貫然而禮成揖
讓不獨主皮徒矜袒決之容未覩奠豐之事作而非法
不足書能人而無儀誠須寘罰
御定淵鑑類函卷三百二十四
