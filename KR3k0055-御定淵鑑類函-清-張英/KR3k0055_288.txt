欽定四庫全書
御定淵鑑𩔖函卷二百八十三
人部四十二(儉勇)(剛)
儉一
增爾雅曰瞿瞿休休儉也易曰賁于丘園束帛戔戔
又曰天地節而四時成節以制度不傷財不害民
又曰用過乎儉書曰克儉于家詩曰羔羊之皮
素絲五紽禮曰國奢則示之以儉國儉則示之以禮
又曰國家靡敝則車不雕幾甲不組縢食器不刻鏤
君子不履絲屨馬不常秣左傳曰清廟茅屋大路越
席太羹不致粢食不鑿昭其儉也又曰儉德之共也
國語史佚有言曰動莫若敬居莫若儉詩外傳曰
土地廣大守之以儉者安漢藝文志曰墨家者流蓋
出乎清廟之守茅屋采椽是以貴儉漢書董仲舒曰
儉非聖人之中制也史記公孫弘曰人主病不廣大
人臣病不節儉金史赫舍哩良弼曰古者地廣人淳
崇尚節儉而又惟農是務故蓄積多而無饑饉之患也
今地狹民衆又多棄本逐末耕之者少食之者衆故一
遇凶歲而民已病矣管子曰辨于黃金之理則知侈
儉知侈儉則百用節矣又曰審度量節衣服儉財用
禁侈靡為國之急也韓子曰墨者之葬也冬日冬服
夏日夏服桐棺三寸服喪三月世主以為儉而禮之
又曰無豐年旁入之利而獨以完給者非力則儉也
文子曰量腹而食度身而衣節乎己者貪心不生矣
束晳曰能約其躬則儋石之稸以豐苟肆其欲則水陸
之積不足顔氏家訓曰儉者省約為禮之謂也吝者
窮急不恤之謂也如施而不奢儉而不吝可矣性理
許衡曰地力之生物有大數人力之成物有大限取之
有度用之有節則常足取之無度用之無節則常不足
物之豐歉由天用物之多少由人
儉二
增柳宗元晉問篇曰三河古帝王更都焉而平陽堯之
所理也有茅茨采椽土型之度故其人至于今儉嗇
風俗通曰大禹闕百品之羞而菲庖厨殷湯寐寢黃屋
駕而乘露輿呂氏春秋曰周明堂茅茨蒿柱土階三
尺以見儉也汲冢周書文王語太子發曰不為驕侈
不為靡泰不滛于美括柱茅茨為愛費(因就不決曰括)墨子
曰晉文公好惡衣臣下皆衣䍧羊之裘以韋帶劒尹
文子曰晉國苦奢文公以儉矯之乃衣不重帛食不兼
肉無幾時人皆大布之衣脫粟之飯孔叢子宰予曰
侍從夫子以來竊見其清素好儉妻不服綵妾不衣帛
車器不雕馬不食粟道行則樂其治不行則樂其身此
所以為夫子也禮記曰晏平仲祀其先人豚肩不掩
豆澣衣濯冠以朝左傳子西曰吾昔聞闔閭食不二
味居不重席室不崇壇器不雕鏤宮室不觀舟車不飾
衣服財用擇不取費公羊傳曰晉靈公無道趙盾趨
而入靈公望見愬而再拜心怍焉欲殺之使勇士往入
其門上其堂俯而窺其戶方食魚餐勇士曰嘻子誠仁
人也為晉國重卿而食魚餐是子之儉也君將使我殺
子吾不忍也吾亦不可復見君矣遂刎頸而死漢書
張安世傳曰安世尊為公侯食邑萬戶然身衣弋綈夫
人自紡績家僮七百人皆有手技作事内治産業累積
纖微三國志和洽傳曰時毛玠崔琰並以忠清幹事
其選用先尚節儉洽言曰天下大器在位與人不可以
一節儉也今朝廷之議吏有著新衣乘好車者謂之不
清形容不飾衣裘弊壞者謂之廉潔以故汚辱其衣藏
其輿服朝府大吏或自挈壺餐以入官寺凡激詭之行
則容隱偽矣諸葛亮傳曰亮自表後主成都有桑八
百株薄田十五頃子弟衣食自有餘饒至于臣在外任
無别調度隨身衣食悉仰于官不别治生以長尺寸若
臣死之日不使内有餘帛外有贏財以負陛下及卒如
其所言董和傳曰蜀土奢侈貨殖之家侯服玉食㛰
姻葬送傾家竭産和躬率以儉惡衣蔬食防遏踰僭為
之規制所在皆移風變善畏而不犯蔣欽傳曰欽拜
津右護軍典領辭訟孫權嘗入其堂内毋疎帳縹被妻
妾布裙權歎其在貴守約毛玠傳曰玠以儉率人太
祖平柳城班所獲器物特以素屏風素馮几賜玠曰君
有古人之風故賜君古人之服雖居顯位常布衣蔬食
綱目曰宋文帝餞義季于武帳岡將行敕諸子且勿
食至會所設饌日旰不至皆有飢色乃謂曰汝曹少長
豐佚不見百姓艱難今使爾識有飢苦知以節儉御物
耳南史孔覬傳曰覬性真素不尚矯飾遇得寶玩服
用不疑而他物粗敗終不改易時吳郡顧覬之亦尚儉
素衣裘器服皆擇其陋者宋世清儉稱此二人顔延
之傳曰延之居身儉約不營財利布衣蔬食獨酌郊野
當其為適傍若無人夏侯亶傳曰亶性儉率居處服
用充足而已不事華侈晚年頗好音樂有妓妾十數人
並無被服姿容每有客常隔簾奏之時謂簾為夏侯妓
衣梁昭明太子統傳曰時俗稍奢太子欲以己率物
服御樸素身衣浣衣膳不兼肉北史楊椿傳曰椿戒
子孫有曰吾今日不為貧賤然居住舍宅不作壯麗華
飾者正慮汝等後世不賢不能保守之將為勢家所奪
唐書盧懷慎傳曰懷慎清儉赴東都掌選奉身之具
止一布嚢既屬疾宋璟盧從愿候之見敝簀單藉門不
施箔會風雨至舉席自障日宴設食蒸豆兩器菜數杯
而已韓滉傳曰滉雖宰相子性節儉衣裘茵袵十年
一易甚暑不執扇居處陋薄取庇風雨門當列戟以父
時第門不忍壞乃不請堂先無掖廡弟洄稍增補之滉
見即撤去曰先君容焉吾等奉之常恐失墜若摧圯繕
之則己安敢改作以傷儉德乎薛苹傳曰苹治身觳
薄所衣綠袍更十年至緋衣乃易居三鎮聲樂不聞于
家五代梁紀曰梁以王審知為閩王審知儉約常躡
麻履府舍卑陋未嘗營葺宋史錢俶世家曰俶善始
令終窮極富貴福履之盛近代無比然甚儉素自奉尤
薄常服大帛之衣帷帳茵褥皆用紫絁食不重味宋
紀曰李沆治第廳事前僅容旋馬或言其太隘沆笑曰
居第當傳子孫此為宰相廳事誠隘為太祝奉禮廳事
則已寬矣宋史葉顒傳曰顒自初仕至宰相服食僮
妾田宅不改其舊史纂左編曰宋杜衍為人清儉在
官未嘗燃官燭油燈一炷熒然欲滅與客相對清談而
已遼史張儉傳曰儉衣惟紬帛食不重味月俸有餘
賙給親舊方冬奏事便殿帝見衣袍弊惡密令近侍以
火夾穿孔記之屢見不易帝問其故儉對曰臣服此袍
已三十年時尚奢靡故以此微諷諭之上廉其清貧令
恣取内府物儉奉詔持布三端而出益見奬重蕭惠
傳曰惠性寬厚自奉儉薄興宗使惠恣取珍物惠曰臣
以戚屬居要地祿足養廉奴婢千餘不為缺乏陛下猶
有所賜貧于臣者何以待之金史布逹特哩古傳曰
特哩古為政簡靜不積財常曰俸祿己足養廉衣食之
外何用蓄積凡調官行李止車一乘婢僕數人而已
元史裕宗列傳曰皇太子珍戩服綾袷為瀋所漬命侍
臣重加染治侍臣請織綾更製之太子曰吾欲織百端
非難也顧是物未敝豈宜棄之東宫香殿成請鑿石為
池如曲水流觴故事太子曰古有肉林酒池爾欲吾效
之邪不許秦起宗傳曰起宗為撫州路總管至官有
司供張甚盛問其費所從出小吏不敢隱曰借辦于民
遂亟使歸之几席僅給而已自是官府僚佐有宴集成
禮即止因諭衆曰我素農家安儉約務安靜庶使吾民
化之明紀曰來恭由貢士洪武中拜御史陞僉都正
色立朝彈劾不避權勢有讒恭者帝私幸其第見夫人
紡綿公鋤菜遂誅讒而益重公明紀編年曰太祖見
散騎舍人衣服鮮麗問制用幾何曰五百貫責之曰農
夫春耕暑耘蠶婦縷績手成其勞已甚及登場下機公
私逋索交至竟不能為己有食惟粗糲衣惟垢敝而已
今汝席父兄之庇生長膏梁紈綺之下一衣制及五百
貫此農夫數口之家一歲之資也驕奢若此豈不暴殄
洪武實錄曰凌說為浙東按察使入辭上見其衣服
垢敝謂曰汝久居通顯猶服敝衣得無儉不中禮乎對
曰以平生好儉素上曰好儉固是美事但無似公孫有
飾詐之譏又曰曹國公李貞平生衣取適體食惟適
口上不時賜衣弊必緝之雖一帶弊亦必藏以待用或
奉養太豐輙不自安召子孫集于前懇懇言未遇時事
以曉之曰吾家素涼薄叨沐上恩以至于此雖美食盛
饌何患不繼然奢靡之事吾性所不喜今上方以勤儉
化天下吾為戚里之長苟為奢靡何以勸率家人汝曹
念之其儉約蓋本于所性云明王璡傳略曰璡自奉
儉約一日饌用魚羔璡怒其妻曰若不憶吾啖草根時
邪命撤而埋之人號埋羔太守軒䡚傳略曰正統五
年擢䡚浙江按察使寒暑一青布袍補綴殆遍居常蔬
食妻子親操井臼與僚屬約三日出俸錢市肉不得過
一觔僚屬多不能堪故舊至食惟一豆或具雞黍則人
驚以為異
儉三
增歸本助廉(漢王吉傳吉上疏曰民見儉則歸本本立而末成宋范純仁傳純仁曰惟儉)
(可以助廉惟恕可以成德)蜯盤繩帶(南史陳武帝居阿衡時恒從寬簡雅尚儉素常膳不)
(過數品私饗曲宴皆瓦器蜯盤肴核庶羞裁令充足不為虚費又梁沈約傳約孫衆自奉甚薄每朝會中衣)
(裳破裂或躬提冠履恒服布袍芒履以麻繩為帶又囊麥飯䬳以噉之)原飯脫粟卧
布被(白帖晏子相齊食脫粟飯被漢公孫弘傳弘以三公為布)增後人莫及
原古道難遵(性理東萊呂氏曰古人自奉簡約類非後人所能及如飲食高下自有制度漢書)
(堯舜堂高三尺土階三等茅茨不剪采椽不斲飯土簋歠土鉶糲粱之食藜藿之羹夏日葛衣冬日鹿裘其送)
(死桐棺三寸此儉而難遵也)增詔賜宫錦命輟殿材(元白景亮傳景亮為)
(衢州路總管性廉介勤苦自奉甚薄妻尤儉約惟以脫粟對飯而已部使者嘗上其事特詔褒美賜以宫錦)
(唐書魏徵家初無正寢帝命輟小殿材為營搆五日畢并賜素褥布被以從所尚)望風成俗
治人事天(漢東方朔傳朔曰孝文貴為天子富有四海身衣弋綈足履革舄以韋帶劒莞蒲為)
(席兵木無刃衣縕無文集上書囊以為殿帷于是天下望風成俗昭然化之性理凡事儉則鮮失老子言治)
(人事天莫若嗇)裴坦家法王旦門風(唐裴坦傳坦性簡儉子娶楊收女齎具多)
(飾金玉坦命撤去曰亂我家法素宋王旦傳旦疾甚戒子弟云我家盛名清德當務儉保守門風不得事于)
(侈泰勿為厚葬以金寶置柩中)禮乘駑馬詩賦羔羊(禮凶年則乘駑馬祀以下)
(牲公詩傳大夫貞而能儉忠乎室國史美之賦羔羊)惡衣糲食虛室單牀
(元張子良傳子懋授懷遠大將軍吉州路總管懋惡衣糲食率之以儉梁書到溉傳溉性率儉不好聲色虚)
(室單牀傍無姬侍冠履十年一易朝服或至穿補傳呼清路示有朝章而已)臣以為易
吾幸其馴(宋劉章傳章進權禮部尚書兼給事中對選德殿問章今年幾而容貎未衰章拱對曰臣)
(書生無他長惟菲儉自度晏嬰一狐裘三十年不易人以為難臣以為易唐李懷遠傳懷遠久貴益素約不)
(治居室嘗乘𣢾叚馬僕射豆盧欽望謂曰公貴顯顧當然邪荅曰吾幸其馴不願他駿)享可二
簋案惟三桮(易二簋可用享宴漢朱博傳博為人廉儉不好酒色遊自微賤至富貴食不)
(重味案上不過三桮)悉寄天府並挂屏風(南史梁南康簡王績傳績寡玩好少)
(嗜慾居無僕妾躬事儉約所有租秩悉寄天府遇又王琨傳琨儉于財用設酒不過兩盌輙云此酒難鹽䜴)
(薑蒜之屬並挂屏風酒漿悉置牀下内外有求琨手自賦之)書有千卷家無百
錢(晉華薈傳薈清恪儉素雖居顯列嘗布衣蔬食年老彌篤死之日家無餘財惟有書數百卷性理周濓)
(溪以名節自砥礪奉己甚約俸禄盡以周宗族奉賓友家無百錢之儲襟懷飄灑雅有高趣)周捨
荻障馮道茅庵(南史周捨傳捨性儉素如布衣每入官府雖廣厦華堂閨閣重邃捨居之)
(則塵埃滿積以荻為障壞亦不修夾五代史馮道傳道為人能自刻苦為儉約當晉與梁河而軍道居軍中)
(為一茅庵不設牀席卧一束芻而已)埋羹太守曳柴夫人(明王璡傳詳儉二)
(漢王良傳良為大司徒司直在位恭儉妻子不入官舍時司徒史鮑恢以事到東海過候其家而良妻布裙曳)
(柴從田中歸恢告曰我司徒史也故來受書欲見夫人妻曰妾是也恢乃下拜歎息而還)東坡爵
肉祁公麵飯(侯鯖錄蘇東坡在黃州嘗書云自今日以往早晚飲食不過一爵一肉有尊客)
(盛饌則三之可損不可增有召我者預以此告之儉山堂肆考宋杜祁公衍食于家惟一飯一麵或美其公)
(曰某本一措大名位壽福皆國家所賜一旦去位身復為措大何以自奉)膳裁豆䜺蒸
乃葫蘆(唐張孝忠傳貞元二年河北蝗民餓死如積孝忠與其下同粗淡日膳裁豆䜺而已人服其儉)
(爛盧氏雜錄唐盧懷慎為相清儉召客會食呼左右曰蒸去毛莫拗折項客疑為鵝鴨已而出餉客則葫蘆)
(一枚也)不改茅屋重修蔗糖(南史臧燾傳宋武帝受命拜太常雖外戚貴顯)
(而彌自沖約茅屋蔬食不改其舊之明祝允明猥說江西俗儉刻木為蔗糖一客欲取食入手始知不覺失)
(笑覆視之底有字云大德二年重修)何加文子不如巨公(唐李元紘傳紘為國)
(相家無留儲宋璟嘗歎曰雖季文子之德何以加之其後漢宣秉傳秉性節約常服布被蔬食瓦器帝嘗幸)
(府舍見而歎曰楚國二龔不如雲陽宣巨公)惟處故院嘗送新衣(唐李愬傳)
(愬行己儉約其昆弟頼家勲貴飾輿馬矜室廬惟愬所處乃父時故院無所增廣晉桓沖傳沖性儉素嘗浴)
(後其妻送以新衣沖大怒促令持去其妻復送之謂曰衣不經新何緣得故沖大笑而服之)食並
二韭侍惟一僮(雞跖集李崇為尚書令富而多儉食常無肉並有韭茹韭葅崇客李元祐)
(謂人曰李令公一食十八種人問故元祐曰二九十八聞者大笑宋程公許傳公許沖淡寡慾晚年惟一僮)
(侍食無重味一裘至十數年不易家無羨儲)持此安用終當還官(南史宋宗)
(室列傳景素為荆州時有高齋刻楹柏構景素竟不處朝廷欲賜以甲第辭而不當兩宮所遺珍玩塵于笥篋)
(食常不過一肉器用瓦素時有獻鏤玉器景素顧主簿何昌㝢曰我持此安所用哉謝而反之元葉李傳李)
(前後被賜之物甚多而自奉甚儉嘗戒其子曰吾世業儒甘貧約惟以忠義結主知汝曹其清慎自持勿增吾)
(過指所賜物曰此終當還官也)夏忘設帳寒不衣裘(南史孫謙傳謙自少及老)
(歷二縣五郡居身儉素牀施籧篨屛風冬則布被莞席夏日無幬帳而夜卧未嘗有蚊蚋人多異馬北史裴)
(佗傳佗清白任真不事家産宅不過三十步又無田園暑不張蓋寒不衣裘其貞儉如此)都是素
士不異布衣(南史齊始興簡王鑑傳王儉嘗歎曰始興王雖尊貴而行履都是素士宋紀)
(樞密副使包拯性峭直耿介其飲食服用喜儉朴雖貴如布衣)可師後世不知三
公(史記蕭相國世家何置田宅必居窮處為家不治垣屋曰後世賢師吾儉不賢毋為勢家所奪南史沈)
(慶之傳慶之每朝賀嘗乘猪鼻無幰車左右從者不過三五騎履行田園每農桑劇月無人從行遇之者不知)
(三公也)原魚噉二歲增袍衣數年(謝承後漢書趙咨守東海人遺以雙)
(魚噉二歲不盡以儉化俗養元烏克遜澤傳澤常曰士非儉無以養廉非廉無以德身一布袍數年妻子樸)
(素無華人皆言之澤不以為意也)丞相覆布被夫人衣絹裙(西京雜記)
(公孫弘起家徒步為丞相故人高賀從之弘飯以脫粟覆以布被賀怨曰何用故人富貴為脫粟布被我自有)
(之儉唐紀李滉為人彊力嚴毅自奉素夫人常衣絹裙破然後易)集必無盛饌乘
不過軥車(稗史彙編翟公巽身歷兩府自奉甚于寒士一日招客未飲時與客言近日風俗奢靡燕)
(樂之間尤甚因正色曰德大于天子者然後可以食牛德大于諸侯者然後可以食羊客自度今日之集必無)
(盛饌已而果以惡草具進教史記遊俠列傳魯朱家者與高祖同時魯人皆以儒而朱家用俠聞家無餘財)
(衣不完采食不重味乘不過軥牛)安石無澣洗辛秘不改易(宋史王安)
(石傳安石未貴時名震京師性不好華腴自奉至儉或衣垢不澣面垢不洗世多稱其賢唐辛秘傳秘為大)
(官居不易第服不改初)壟畝是親更咏歌之不廢綺紈弗御
何絲竹之堪娛(晉孫晷傳晷雖侯家豐厚而晷常布衣蔬食躬親壟畝誦詠不廢欣然獨得)
(南史陳慶之傳慶之儉素不衣紈綺不好絲竹)竹輿是駕並無翟茀之車
銅鏡相隨豈有麒麟之塜(唐書諸夷蕃將列傳裴玢徙山南西道蔬食弊衣居處取)
(避風雨而已後以疾辭位入朝不事騶仗妻乘竹輿二侍婢黃碧縑服西京雜記袁盎冢以瓦為棺槨器物)
(都無惟有銅鏡一枚)熊克之軒車難入偏多折節之貴游道
根之牆屋不修竟作蕭條之寒士(宋熊克傳克家素儉約雖貴不改舊所居)
(卑陋門不容轍雖部使者郡守至必降車乃入牆南史馮道根𫝊道根雖貴顯而性儉約所居宅不修屋無)
(器服侍衞入室則蕭然如素士之貧賤者)
儉四
原有度(左傳夫德儉而有度)增心逸(小學紺珠四德銘儉則心逸)養德(漢諸)
(葛武侯戒子書儉以養德)足用(國語儉所以足用也)妻執爨(漢第五倫傳倫拜會稽太)
(守雖為二千石躬自莝芻養馬妻執炊爨)原無長物(晉王恭傳王忱見王恭六尺簟謂有餘求)
(之恭即以送馬遂坐薦上忱聞而大驚恭曰吾生平無長物)增小宰羊(稗史彙編時戢為青)
(陽丞潔以勤民肉味不知日市豆腐邑人呼豆腐為小宰羊)原宫室卑庳(左傳晉文公為)
(盟主宫室卑庳以崇大諸侯之館)家無私積(又曰季文子卒家無衣帛之妾無食粟之馬無)
(藏金玉無重器備君子是以知季文子之忠于公室也)增拾噉飯粘(晉殷仲堪傳仲堪在)
(荆州食常五盌盤無餘肴飯粘落席間輙拾以噉之雖欲率物亦緣其性真素也)敗簷疎牖
(山堂肆考宋曹彬兩總樞密五臨藩翰所居僅庇風雨敗簷疎牖人不堪其憂而彬處之自若至升武帳止衣)
(弋絮坐素木胡牀而已)榼惟一味(明祝允明猥說江西俗儉果榼作數格惟中一味或果或)
(菜可食餘悉充以雕木謂之子孫果榼)不然官薪(會稽典錄陳修為豫章守性清潔恭儉十)
(日一炊不然官薪)不施錦繡(唐裴耀卿傳帝封禪還次宋州謂張說曰魏州刺史崔沔遣使)
(供帳不施錦繡示我以儉)習家人事(魏書中山恭王衮傳衮尚約儉教敕妃妾紡織績絍習為)
(家人之事)插燭板牀(南史傅昭傳昭為中書通事舍人時居此職者皆權傾天下昭獨廉靜無)
(所干豫器服率陋身安粗糲常插燭板牀明帝聞之賜漆合燭盤)酒止五行(山堂肆考宋司)
(馬溫公與劉几席君從王尚恭等七人作真率會有約酒不過五行食不過五味唯菜無限如違約增飲食之)
(數罰一會)糊紙補幬(又曰東漢羊續為廬江太守卧一布幬時或穿敗糊紙補之)原
一裘三十年(鹽鐵論昔者晏子相齊一狐裘三十載故民奢示之以儉民儉示之以禮)馬
餼不過稂莠(國語子服之妾衣不過七升之布馬餼不過稂莠)
儉五
增賦漢班固東都賦曰命有司頒憲度昭節儉示太素
去後宫之麗飾損乘輿之服御抑工商之滛業興農桑
之盛務遂令海内棄末而返本背偽而歸真女修織絍
男務耕耘器用陶匏服尚素元恥纖美而不服賤竒麗
而不珍捐金于山沈珠于淵張衡東京賦曰遵節儉
尚素樸思仲尼之克己履老氏之常足將使心不亂其
所往目不見其所欲賤犀象簡珠玉藏金于山抵璧于
谷翡翠不裂瑇瑁不蔟所貴惟賢所寶惟穀民去末而
返本咸懷忠而抱慤
增詔漢平津侯傳太皇太后詔曰漢興以来股肱宰臣
身行儉約輕財重義較然著明未有若故丞相平津侯
公孫弘者也位在丞相而為布被脫粟之飯不過一肉
故人所善賓客皆分俸禄以給之無有所餘誠内自克
約而外從制汲黯詰之乃聞于朝此可謂減于制度而
可施行者也德優則行否則止與内奢泰而外為詭服
以釣虛譽者殊科以病乞骸骨孝武皇帝即制曰賞有
功褒有德善善惡惡君宜知之其省思慮存精神輔以
醫藥賜告治病牛酒雜帛居數月有瘳視事至元狩二
年竟以善終于相位夫知臣莫若君此其效也弘子度
嗣爵後為山陽太守坐法失侯夫表德章義所以率俗
厲化聖王之制不易之道也其賜弘後子孫之次當為
後者爵關内侯食邑三百戶徵詣公車上名尚書朕親
臨拜焉又安帝五年七月丙子詔曰舊令制度各有
科品欲令百姓務從節儉遭永初之際人離荒戹朝廷
躬自菲薄去絶奢飾食不兼味衣無二綵比年雖獲豐
穰尚乏儲積而小人無慮不圖久長嫁娶送終紛華靡
麗至有走卒奴婢被綺縠著珠璣京師尚若斯何以示
四遠設張法禁懇惻分明而有司惰任訖不奉行秋節
既立&KR0743;鳥將用且復重申以觀後效
增論三國郤正著姜維論曰姜伯約據上將之重處羣
臣之右宅舍弊薄資財無餘側室無妾媵之䙝後庭無
聲樂之娛衣服取供輿馬取備飲食節制不奢不約官
給費用隨手消盡察其所以然者非以激貪厲濁抑情
自割也直謂如是為足不在多求如姜維之樂學不倦
清素節約自一時之儀表也
增雜文宋司馬光訓儉文略曰吾本寒家世以清白相
承吾性不喜華靡自為兒時長者加以金銀華美之服
輙羞赧棄去之二十忝科名聞喜宴獨不戴花同年曰
君賜不可違也乃簪一花平生衣取蔽寒食取充腹亦
不敢服垢弊以矯俗干名但順吾性而已近世風俗尤
為侈靡走卒類士服農夫躡絲履吾記天聖中先公為
郡牧判官客至未嘗不置酒或三行五行多不過七行
酒沽于市果止于梨栗棗柿之類肴止于脯醢菜羔器
用甕漆當時士大夫家皆然人不相非也會數而禮勤
物薄而情厚近世士大夫家酒非内法果肴非遠方珍
異食非多品器皿非滿案不敢會賓友常數日營聚然
後發書苟或不然人爭非之以為鄙吝故不隨俗靡者
蓋鮮矣嗟乎風俗頽敝如是居位者雖不能禁忍助之
乎
剛一
增易曰天行健君子以自強不息又曰坤至柔而動
也剛書曰剛而無虐又曰彊弗友剛克又曰沈
潛剛克詩曰剛亦不吐又曰膂力方剛經營四方
禮曰外事以剛日又曰儒有可親而不可劫也可
近而不可廹也可殺而不可辱也其居處不滛其飲食
不溽其過失可微辨而不可面數也其剛毅有如此者
宋柴中行傳曰士大夫寡廉隅乏骨鯁宜飬天下剛
毅果敢之氣李椿傳曰君以剛德為體而虛中為用
臣以柔順為體而剛中為用荀子曰剛彊彊毅靡所
不伸桂巖子曰為天者務剛其氣為君者務堅其政
剛堅然後揚道制命慎陽子曰廉則剛而直魏劉
劭人物志曰剛略之人不能理微故其論大體則弘博
而高遠歷纖理則宕往而疏越又曰剛者不厲無以
濟其剛旣悅其剛不可非其厲厲也者剛之徵也
剛二
增皇甫謐高士傳曰商容有疾老子曰先生無遺教以
告弟子乎容張口曰吾舌存乎曰存曰吾齒存乎曰亡
知之乎老子曰非謂其剛亡而弱存乎容曰嘻天下事
盡矣淵海曰韓子問叔向曰剛與柔孰堅叔向曰臣
年八十齒再落而舌尚存是知剛不如柔史記伍子
胥傳曰員為人剛戾忍訽能成大事魏其武安傳曰
灌夫為人剛直使酒不好面䛕漢書諸葛豐傳曰豐
特立剛直為司隸校尉舉刺無所避京師為之語曰間
何闊逢諸葛(師古曰言間者何久闊不相見以逢諸葛故也)漢紀曰趙王良
與中郎將張邯爭道叱邯下車司隸校尉鮑永劾奏良
無藩臣禮大不敬良貴戚尊重而永劾之朝廷肅然永
辟扶風鮑恢為都官從事恢亦不避強禦帝嘗曰貴戚
且斂手以避二鮑又曰董宣為洛陽令湖陽公主蒼
頭白日殺人因匿主家吏不能得及主出行以奴驂乘
宣于夏門亭候之駐車叩馬以刀畫地大言數主之失
叱奴下車因格殺之主即還宫訴帝帝大怒召宣欲箠
殺之宣叩頭曰陛下聖德中興而縱奴殺人將何以治
天下乎臣不須箠請得自殺即以頭擊楹流血被面帝
令小黃門持之使宣叩頭謝主宣不從強使頓之宣兩
手據地終不肯俯主曰文叔為白衣時藏亡匿死吏不
敢至門今為天子威不能行一令乎帝笑曰天子不與
白衣同因敕彊項令出賜宣錢三十萬三國志張昭
傳曰初孫權當置丞相衆議歸昭權曰孤豈為子布(昭字)
(也)有愛乎領丞相事煩而此公性剛所言不從怨咎將
興非所以益之也晉書傅咸傳曰咸性剛簡有大節
風格峻整疾惡如仇南史蕭引傳曰引為中庶子建
康令宦者李善度蔡脫兒等多所請屬引一皆不許族
子密時為黃門侍郎諫引曰李蔡之權在位皆憚亦宜
少為身計引曰吾之立身自有本末亦安能為李蔡致
屈就令不平不過免職耳北史楊昱傳曰廣陽王嘉
北海王詳等與伯播論議競理播不為屈北海王顧昱
曰尊伯性剛不伏理大不如尊使君也昱對曰昱父道
隆則從其隆道洿則從其洿伯父剛則不吐柔亦不茹
一坐歎其能言劉行本傳曰行本累遷掌朝下大夫
周代故事天子臨軒掌朝典筆硯持至御座則承御大
夫取進之及行本為掌朝將進筆于帝承御復欲取之
行本抗聲曰筆不能得帝驚視問之曰臣聞設官分職
各有司存臣既不得佩承御刀承御亦焉得取臣筆帝
曰然因令二司各行所職唐書李朝隱傳曰朝隱遷
侍御史吏部員外郎時政出權幸不關兩省而内授官
但斜封其狀付中書郎宣所司朝隱執罷千四百員無
避屈遷長安令宦官閭興貴有所干詣曳去之睿宗嘉
歎後御承天門對百官及朝集使褒諭其能使徧聞之
進大中大夫一階賜中上考絹百匹以旌剛烈李邕
傳曰盧藏用嘗謂邕如干將莫邪難與爭鋒但虞傷缺
耳蕭至忠傳曰至忠為御史劾宰相蘇味道贓汚御
史大夫李承嘉嘗召諸御史責之曰近日彈事不諮禮
乎至忠曰御史人君之耳目比肩事主得各自彈不相
關若先白大夫而許彈事如彈大夫不知白誰也承嘉
憚其剛直宋史趙普傳曰普嘗薦某人為某官太祖
不用普明日復奏其人亦不用明日普又以其人奏太
祖怒碎裂奏牘擲地普顔色不變跪而拾之以歸他日
補綴舊紙復奏如初又有羣臣當遷官太祖素惡其人
不與普堅以為請太祖怒曰朕固不為遷官卿若之何
普曰刑以懲惡賞以酬功古今通道也豈得以喜怒專
之太祖怒甚起普亦隨之太祖入宫普立于宫外久之
不去竟得俞允李沆傳曰沆為平章事真宗一夕遣
使持手詔欲以劉氏為貴妃沆對使者引燭焚詔附奏
曰但道臣沆以為不可其議遂寢畢士安傳曰宋真
宗欲相畢士安士安曰臣駑朽不足勝任寇準兼資忠
義善斷大事宰相才也真宗曰聞其好剛使氣士安曰
準方正慷慨有大節忘身徇國秉道疾邪此其素所蓄
積朝廷罕出其右者第不為流俗所喜耳宋紀曰馬
知節性剛直敢言不肯少有卑屈嘗與王欽若爭論上
前退見王旦辭色猶怒甚曰知節幾欲以笏擊死之但
驚動君相耳陳恕傳曰恕條陳王安石所更法令不
合衆心者勸使復舊至面刺其過安石怒變色如鐵恕
不少屈或稠人廣坐抗言其失無所避遂與之絶方安
石用事呼吸成禍福高論之士始異而終附之面譽而
背毁之口順而心非之者皆是也恕奮厲不顧直指其
事得失無所隱元史張文謙傳曰文謙為人剛明簡
重凡所陳于上前莫非堯舜仁義之道數忤權倖而是
非得喪一不以經意竇默傳曰世祖即位召至上都
問曰朕欲求如唐魏徵者有其人乎默對曰犯顔諫諍
剛毅不屈則許衡其人也一統志曰明顧佐永樂中
為應天府尹剛正不撓吏民畏服雖勲豪貴戚為之斂
手議者謂有𩔖于宋包拯之知開封府明史顧佐傳
略曰佐性嚴重守正嫉邪人皆敬憚之每旦趨朝小憩
外廬立雙籐戶外百僚過者皆折旋避之入内直廬獨
處小夾室非議政不與諸司羣坐人稱為顧獨坐云
一統志曰張鵬淶水人景泰辛未進士立朝謇諤有才
名時石亨恃寵作威福鵬極詆其罪平生剛直貞介夷
險一致云續文獻通考曰吳與弼字子傅剛毅疾惡
慕明道之和易凡遇逆境必加含容旣久渾然無復圭
角之露然當風頽俗靡之中壁立萬仞非剛毅不能也
剛三
原天德地道(左傳寗嬴曰天為剛德剛易立地之道曰柔與)受性懷
腸(後漢高獲傳獲與光武有舊曰欲用子為吏宜改常性獲曰臣受性父母不可改也遂辭去古詩疾惡)
(懷剛腸)增信道守節(宋史陳宓傳宓天性剛毅信道尤篤前漢書申屠嘉傳贊曰)
(申屠嘉可謂剛毅守節然無學術殆與蕭曹陳平異矣)斂手立脚(宋包拯傳拯立朝剛)
(毅貴戚宦官為之斂手脚性理朱子曰曾子大抵偏于剛毅然終是有立處故于聖門獨得其傳)不
拜獨揖(元樊執敬傳執敬由國子監擢授經郎嘗見帝師不拜或諗之曰帝師天子素崇重王公)
(大臣見必俯伏作禮公獨不拜何也執敬曰吾孔氏之徒知尊孔氏而已何拜異教焉五代史龍敏傳敏歷)
(進為太常卿使于吳越是時使吳越者見吳越王皆拜敏獨揖之)破柱埋輪(漢紀李膺)
(拜司隸校尉時小黃門張讓弟朔為野王令貪殘無道畏膺威嚴逃還京師匿于兄家合柱中膺知其狀率吏)
(卒破柱取朔付洛陽獄受辭畢即殺之者又漢安元年遣杜喬張綱等分行州郡其貪汚有罪刺史二千石)
(驛馬上之墨綬以下便輙收舉喬等受命之部張綱獨埋其車輪于洛陽都亭曰豺狼當道安問狐狸遂劾奏)
(大將軍冀河南尹不疑)為君子德有古人風(性理朱子曰聖人以剛之德為)
(君子剛金陳規傳規為人毅有古人風)劉伸不及魏徵何加(遼楊續傳帝曰)
(方今羣臣忠直邪律玦劉伸而已然伸不及玦之剛介金孫鐸傳泰和二年十二月上召鐸及張復亨議交)
(鈔復亨曰三合同鈔可行鐸請廢不用詰難久之復亨議詘上顧謂侍臣曰孫鐸剛正人也雖古魏徵何加焉)
意卿能文必爾犯法(宋周必大傳必大權中書舍人應詔上十事皆切時弊上)
(曰意卿止能文耳不謂剛正如此帝元布呼密傳布呼密為燕南河北道提刑按察副使遣通事托克托護)
(送西僧過真定箠驛吏幾死訴之按察使不敢問布呼密受其狀以僧下獄托克托直欲出僧辭氣倔強布呼)
(密令免冠跪庭下詰責之托克托逃歸以聞帝曰布呼密素剛正必爾犯法故也)少沖進諫
孔璋上書(金賈少沖傳少沖外柔内剛每從容進諫世宗稱美之唐李邕傳邕下獄當死許)
(昌男子孔璋上書天子曰邕剛毅忠烈難不苟免往者折二張之角挫韋氏之鋒雖身受謫屈而奸謀沮解疏)
(奏邕得減死)莫見弘度無逢懷恩(北史隋崔弘度言行剛正見者凜然長安)
(為之語曰寧飲三斗醋莫見雀弘度語唐書權懷恩傳懷恩擢萬年令賞罰明見惡輙取時曰寧飲三斗塵)
(無逢權懷恩其姿狀沈毅每盛服妻子不敢仰視)性無苟合名不虚行(元劉)
(因𫝊因性不苟合不妄交接家雖甚貧非其義一介不取晉書苻堅紀太元七年堅饗羣臣于前殿樂奏賦)
(詩秦州别駕天水姜平子詩有丁字直而不曲堅問其故平子曰臣丁至剛不可以屈且曲下者不正之物未)
(足獻也堅笑曰名不虛行因擢為上第)頗有執持素聞勁拔(金王翛傳明昌)
(二年翛坐故出人罪削官解職明年特授定海軍節度使諭旨曰卿賦性太剛率意行事乃自陷于刑念卿入)
(仕久頗有執持故特起于罪謫之中授以見職所元吕思誠𫝊思誠氣宇凝定素以勁拔聞不為勢利屈)
魚頭是目皂鵰見呼(宋紀魯宗道輔政七年剛正嫉惡遇事敢言貴戚用事者)
(皆憚之目為魚頭參政因其姓且言骨鯁也呼唐王志愔傳志愔為侍御史以剛鷙為治人吏畏讋為皂鵰)
不急細事可寢大奸(唐吕諲傳諲為治不急細務決大事剛果不撓稗史彙)
(編王竑秉節剛勁可寢大奸)當稱古直乃爾木強(元王磐傳磐資性剛方閒)
(居不妄言笑每奏對必以正不肯阿意承順帝嘗以古直稱之雖權幸側目弗顧也又廉希憲傳希憲每奏)
(議帝前論事激切無少回惜帝曰卿昔事朕上府多所容受今為天子臣乃爾木強邪)為戒太
暴不敢及私(前漢匡衡傳勇猛剛強者戒于太暴家唐韋處厚傳處厚姿狀如甚懦者居)
(亦循易至廷爭嶷然不可回奪剛于御吏百僚謁事畏惕未嘗敢及以私)不避高下以
備股肱(南史劉祥傳祥少好攵學性韻剛疎輕言肆行不避高下桂巖子天近至精所以為剛也君)
(引賢以自近以備股肱所以為剛也)矯時慢物披心示誠(漢禰衡傳衡字正平)
(少有才辨而氣尚剛傲好矯時慢物處唐李尚隱傳尚隱性剛亮議論皆披心示誠事分明)植有
大節槩為名臣(漢盧植傳植字子幹性剛毅有大節嘗懷濟世志不好詞賦能飲酒一石)
(治姓譜明熊槩官左都御史鋤豪強剛方不撓為時名臣)薑桂成性冰玉持
身(宋紀和議之初晏敦復力詆屈己之非秦檜使人訹之曰公若曲從兩府旦夕可致敦復曰吾終不以身)
(計而誤國家薑桂之性到老愈辣請勿復言如齊東野語胡康侯性剛峭不可犯有志力學愛身冰玉)
各申其志宜終此言(唐崔隱甫傳贊曰嚴挺之拒宰相不肯見李林甫崔隱甫違詔)
(不屈牛仙客信剛者乎二人坐是皆不得相彼亦各申其志也北史元諧傳諧性剛愎好排詆不能取媚于)
(左右嘗言于上曰臣一心事主不曲取人意上曰宜終此言)無敢戲慢不屈豪
強(唐韋溫傳溫性剛峻人望見無敢戲慢者弩晉書張輔傳輔初補藍田令不為豪強所屈時強將軍龐)
(宗西州大姓護軍趙浚宗婦族也僮僕放縱為百姓所患輔繩之殺其二奴又奪宗田二百餘頃以給貧戶一)
(縣稱之)安能屈節乃復低頭(宋史宗澤傳陳過庭等列薦澤假宗正少卿充)
(和議使澤曰是行不生還矣或問之澤曰敵能悔過退師固善否則安能屈節北庭以辱君命乎議者謂澤剛)
(方不屈志南史蕭惠開傳惠開素剛除少府加給事中益不得曰大丈夫入管喉舌出莅方伯乃復低頭入)
(中邪寺内所住齋前嚮種花草甚美惠開悉剗除别種白楊每謂人曰人生不得行胸懷雖壽百歲猶為夭也)
自負竒氣知為端人(元陸文圭傳文圭為人剛明超邁以竒氣自負又張德)
(輝傳德輝天性剛直博學有經濟器毅然不可犯望之知為端人)韓愈愛重士良
恧縮(新唐書宗室列傳淮陽壯王道元六世孫漢少事韓愈為人剛略類愈愈愛重以子妻之又李石)
(傳李訓誅死擢石同中書門下平章事石當軸秉權亡所撓方是時宦寺氣盛陵暴朝廷每對延英仇士良等)
(往往斥訓以折大臣石徐謂曰亂京師者訓注也然其進孰為之先士良等恧縮不得對氣益奪縉紳賴以為)
(彊)汝曹豈當議臺諫皆有言(元張楨傳楨為彰德路錄事辟河南行省)
(掾楨初娶祁氏祁頗驕縱見楨貧不為禮祁之兄訟于官且汙楨以黯昧事左右司官聽之楨因移疾不出滯)
(案俱積平章政事伊埒特穆爾怒曰張楨剛介士也豈汝曹所當議邪宋史王希吕傳希吕天性剛勁遇利)
(害無回護意惟是之從嘗論近習用事語極切至上變色欲起希吕挽御衣曰非但臣能言之侍從臺諫皆有)
(文字來矣)太傅安肯就吏布衣乃能上書(前漢蕭望之傳有司奏望)
(之教子上書稱引無辜之詩不敬請逮捕弘恭石顯等建白詘望之于牢獄上曰蕭太傅素剛安肯就吏宋)
(史包恢傳恢歷仕至轉運判官以侍御史周坦論罷光州布衣陳景夏上書云包恢剛正不屈之臣言者汚衊)
(之耳)王信見嫉緣觸要人灌夫堪多不遺下軰(宋史王信)
(傳信遇事剛果論奏不避權要繇此人多嫉之貴史記魏其武安列傳灌夫為人剛直使酒不好面諛戚諸)
(有勢在己之右不欲加禮必陵之諸士在己之左愈貧賤尤益敬與鈞稠人廣衆薦寵下輩士亦以此多之)
笑齊名之盧奐應愧賢兄哭先死之王章真憐孝
女(唐盧奕傳奕黃門監懷慎少子也疏眉目豐下謹重寡欲斤斤自修與兄奐名相上下而剛毅過之前)
(漢王章傳章為京兆上封事下廷尉獄妻子皆收繫章小女年可十二夜起號哭曰先時獄上呼囚數常至九)
(今八而止我君素剛先死者必君也明日問之章果死)邪難勝正豈容神廟之
繁興猛以代柔竊慮潁川之僵仆(南史王神念傳神念性剛正所更州)
(郡必禁止淫祠時青州東北有石麗山臨海先有神廟祅巫欺惑百姓遠近祈禱靡費極多及神念至便令毁)
(之風俗遂改詡漢何並傳並徙潁川太守代陵陽嚴詡王莽遣使徵官屬數百人為設祖道詡據地哭掾吏)
(曰明府吉徵不宜若此詡曰吾哀潁川士身豈有憂哉我以柔弱徵必選剛猛代代到將有僵仆者故相弔耳)
剛四
增好斷(文中子剛者好斷)正色别白(唐顔杲卿傳杲卿任遂州司法參軍性剛正蒞)
(事明濟嘗為刺史詰讓正色别白不為屈)將軍揖客(漢汲黯傳大將軍衞青既益尊黯與抗禮)
(或說黯曰自天子欲令羣臣下大將軍大將軍尊貴誠重君不可不拜黯曰夫以大將軍有揖客反不重邪)
脫幘投地(初潭集卞延之為上虞令有剛氣會稽太守孟覬以令長裁之積不能容脱幘投地)
(曰我所以屈卿者政為此幘耳卿乃以一世勲門傲天下國士乎拂衣而去)成人則一(北史)
(常爽傳爽教授門徒京師學業翕然復興崔浩高允並稱爽之嚴教奬勵有方允曰文翁柔勝先生剛克立教)
(雖殊成人一也)鐵伐為氏(崔鴻三十國春秋赫連勃勃自北遷幽朔改姓幽姒氏後改姓赫連)
(氏其非正統者皆以鐵伐為氏曰庶朕宗族子孫剛銳如鐵皆堪伐人)抗禮長揖(北史房彦)
(謙傳司隸别駕劉灹陵上侮下訐以為直刺史憚之皆為之拜惟彥謙執志不撓抗禮長揖有識嘉之)
真可大用(元托克托傳托克托曰先帝令我毋嗜飲今未能絶也自今已往家人有以酒至吾前者即痛)
(懲之帝聞喜曰托克托能剛制于酒真可大用矣)以毅名齋(宋史徐僑傳僑始登朱熹之門熹稱)
(其明白剛直命以毅名齋)屹若太山(元張起巖傳起巖臨政決議意所背嚮屹若太山不可回)
(奪或時面折人面頸發赤不少恕廟堂憚之)臣心如面(南史傅縡傳後主收縡下獄縡素剛)
(因憤恚于獄中上書後主大怒頃之少解使謂曰我欲赦卿卿能改過不縡對曰臣心如面臣面可改則臣心)
(可改)不容人短(宋史孫道夫傳道夫性剛直喜面折不容人之短)鍊金煆鐵
(宋紀仁宗時富范等同時執政石介作慶歴聖德詩曰視弼之膚霜剥風裂視弼之心鍊金鍛鐡)祐
甫不為下(唐崔祐甫傳祐甫性剛直遇事不回時侍郎闕祐甫攝省事數與宰相常衮爭議不平衮)
(怒使知吏部選每擬官衮輙駁異祐甫不為下)
剛五
增詩唐張說送王晙詩曰為負剛腸譽還追彊項名
增詔漢元帝詔曰剛強堅固確然無欲大鴻臚馮野王
是也
增策宋蘇轍策曰夫為天下國家惟剛者能守其法而
公者能以剛服天下曾子曰士不可以不弘毅任重而
道遠天下者天子之天下也賞罸之柄予奪之事其出
於天子本無敢言者惟其不公故有一人焉受戮而去
雖其當罪而亦勃然有不服之心而上之人雖其甚公
於此而亦畏其不服而不敢顯然明斥其罪故夫天下
之不公足以敗天下之至剛而天下之不剛亦足以破
天下之至公二者相與並行然後可以深服天下之衆
增疏宋柴中行擢宗正少卿上疏略曰陛下初政則以
剛德立治本更化則以剛德除權奸夫剛德實人主之
大權不可以久出而不收
增序明鄒守益贈范伯寧序曰剛也者天地人之全德
也天不剛不能以運地不剛不能以載人不剛不能以
成位於中剛之時義大矣哉世之目剛者𩔖以廉介狷
直僅得其一端而負氣好勝者亦托於剛以自命果若
而言則行行之由愈於如愚之回而施舍升堂北宮入
室矣故夫能闢能闔能寒能燠能榮能悴而後為天地
之剛能屈能伸能明能晦能進能退而後為君子之剛
聖門嘗傳之矣曰和而不流中立而不倚則無過不及
者也曰有道無道而不變則無或息者也或過焉或不
及焉或息焉皆以欲勝義不能養浩然之氣者也浩然
之氣中正而純粹者莫如乾潛躍飛見而以時措之故
可以叱萊&KR0642;可以北費人而可以微服于宋可以往千
萬人而可以不惴褐寬博可以不見諸侯而可以三宿
出晝剛之為德也其盛矣乎聖學不明往往以氣質所
近習俗所尚恬然安之而不自覺西漢之季背公植黨
至于厥角稽首爭獻符命而東漢之季互相標榜蹈于
桎梏而方且以不與為恥蓋知剛者鮮矣
增雜文宋蘇軾剛說曰孫君介夫真可謂剛者也始吾
弟子由為條例司屬官以議不合引去王荆公謂君曰
吾條例司當得開敏如子者君笑曰公過矣當求勝我
者若我輩人則亦不肯為條例司矣公不荅徑起入戶
君亦趨出君為鎮江軍書記吾時通守錢塘往來常潤
間見君京口方新法之初監司皆進步少年馭吏如束
濕不復以禮遇士大夫而獨敬憚君曰是抗丞相不肯
為條例司者又曰方孔子時可謂多君子而曰未見
剛者以明其難得如此而世乃曰太剛則折士患不剛
耳長養成就猶恐不足當憂其太剛而懼之以折邪折
不折天也非剛之罪也
勇一
增爾雅曰番番矯矯勇也釋名曰勇踴也遇敵踴躍
欲擊之也易曰用馮河書曰尚桓桓如虎如貔如
熊如羆詩曰有力如虎又曰孔武有力禮曰臨
事而屢斷勇也又曰用人之勇去其怒左傳狼瞫
曰勇則害上不登于明堂死而不義非勇也共用之謂
勇又伍尚曰知死不辟勇也周禮曰司右掌羣右
之政令凡國之勇力之士能用五兵者屬焉史記魯
仲連曰勇士不怯死而滅名墨子曰君子戰雖有陣
而勇為本焉河圖曰鳥一足獨立見則主勇強劉
邵人物志曰勇敢也者義之決也又曰力能過人而
勇不能行可以為力人未可以為先登劉向新序曰
功成而受賞是賣勇也
勇二
增外紀曰共工氏與祝融氏戰不勝而怒乃頭觸不周
山崩使天柱折地維缺女媧氏乃煉五色石補天五
帝紀曰堯時十日並出焦禾殺稼又有大風猰㺄封豨
修蛇皆為民害堯乃使羿繳大風于青丘之澤上射十
日下殺猰㺄斷修蛇于洞庭擒封豨于桑林萬民欣悅
莫不向服(出淮南子本經訓)元史廉希憲嘗戒其子曰丈夫
見義勇為禍福無與于已謂皋䕫稷契伊傅周召為不
可及者是自棄也詩說曰叔于田叔段多才而好勇
大夫憂之而作是詩賦也左傳曰齊侯伐魯戰于長
勺莊公將鼓之曹劌曰未可齊人三鼔劌曰可矣旣克
公問其故對曰夫戰勇氣也一鼓作氣再而衰三而竭
彼竭我盈故克之又曰杜回秦之力人也國語曰
晉悼公知荀賓之有力而不暴也使為戎右知魏絳之
勇而不亂也使為元司馬性理吕東萊曰趙文子其
中退然如不勝衣其言呐呐然如不出諸其口及宋之
盟談笑當衷甲之變神閑氣定而不亂晏子長不滿六
尺及崔慶之盟白刃在前毅然賁育不能奪蓋其怯者
血氣也其勇者義也左傳曰晉知起中行喜州綽邢
蒯出奔齊皆欒氏之黨也樂王鮒謂宣子曰盍反州綽
邢蒯勇士也宣子曰彼欒氏之勇也余何獲(獲用也)焉王
鮒曰子為彼欒氏(為彼欒氏如欒盈之待二子也)乃亦子之勇也又
曰晉荀偃士匄請伐偪陽孟氏之臣秦堇父輦重如役
(堇父孟獻子家臣步挽重車以從師)偪陽人啓門諸侯之士門焉(見門開故攻之)
縣門發鄹人紇抉之以出門者(門者諸侯之士在門内者也紇鄹邑大夫仲尼)
(父叔梁紇也言紇多力抉舉縣門出在内者)狄虒彌建大車之輪而蒙之以
甲以為櫓(狄虒彌魯人也蒙覆也櫓大楯虒音斯)左執之右拔戟以成一
隊(百人為隊)孟獻子曰詩所謂有力如虎者也主人縣布堇
父登之及堞而絶之(偪陽人縣布以試外勇者)隊則又縣之蘇而復
上者三主人辭焉乃退(主人嘉其勇故辭謝不復縣布)帶其斷以徇于
軍三日(帶其斷布以示勇)韓詩外傳曰卞莊子好勇母無恙
時三戰而三北及母死三年魯興師卞莊子遂走敵而
鬭獲甲首而獻之請以此塞一北又獲甲首而獻之請
以此塞再北將軍止之曰足不止又獲甲首而獻之曰
請以此塞三北將軍止之曰足請為兄弟卞莊子曰夫
北以養母也今母沒矣吾責塞矣吾聞之節士不以辱
生遂奔敵殺七十人而死穀梁曰子胥父誅于楚也
挾弓扶矢而干闔廬闔廬曰大之甚勇之甚吳越春
秋曰吳王欲殺慶忌要離詐得罪出奔遂如衛求見慶
忌曰願因王子之勇闔廬可得也慶忌信其謀遂之吳
將渡江于中流要離坐于上風因風勢以矛鈎其冠順
風而刺慶忌慶忌顧而揮之三捽其頭于水中乃加于
膝上曰嘻嘻哉天下之勇士也乃敢加兵刃于我左右
欲殺之慶忌止之曰此是天下之勇士豈可一日而殺
天下勇士二人哉又曰公子慶忌筋骨果勁萬人莫
當走追奔獸手接飛鳥骨騰肉飛拊膝數百里闔閭嘗
追之于江駟馬馳不及射之闇接矢不可中列子曰
孔子勁能招國門之關而不肯以力聞(招與翹同)史記孔
子世家曰孔子去陳過蒲會公叔氏以蒲畔蒲人止孔
子弟子有公良孺者以私車五乘從孔子其為人長賢
有勇力謂曰吾昔從夫子遇難于匡今又遇難于此命
也己吾與夫子再罹難寧鬭而死鬭甚疾蒲人懼謂孔
子曰苟毋適衞吾出子與之盟出孔子東門韓詩外
傳曰孔子遊于景山之上子路子貢顔淵從孔子曰君
子登高必賦小子願言者何丘將啓汝子路曰由願奮
長戟盪三軍乳虎在後仇敵在前蠡躍蛟奮進救兩國
之患孔子曰勇士哉莊子曰孔子圍于匡子路入見
孔子曰夫水行不避蛟龍者漁父之勇也陸行不避兕
虎者獵夫之勇也白刃交于前視死若生者烈士之勇
也知窮之有命知通之有時臨大難而不懼者聖人之
勇也由處矣吾命有所制矣史記曰子路性鄙好勇
力志伉直冠雄雞佩豭豚尸子曰人謂孟賁生乎曰
勇貴乎曰勇富乎曰勇三者人之所難而皆不足以易
勇故能攝三軍服猛獸也史記秦本紀曰武王有力
好戲力士任鄙烏獲孟說皆至大官王與孟說舉鼎絶
臏魏公子列傳曰公子無忌北救趙如姬盜晉鄙兵
符與公子公子行侯生曰臣客屠者朱亥可與俱此人
力士晉鄙聽大善不聽可使擊之亥與公子俱遂行至
鄴矯魏王令代晉鄙晉鄙合符疑之欲無聽朱亥袖四
十斤鐵椎椎殺晉鄙公子遂將晉鄙軍揚子曰或問
孟軻之勇曰勇于義而果于德不以貧富貴賤死生動
其心于勇也其庶乎史記白起王翦列傳曰秦將李
信者少年壯勇嘗以兵數千逐燕太子丹至于衍水中
卒破得丹始皇以為賢勇廉頗列傳曰廉頗者趙之
良將也趙惠文王十六年廉頗為趙將伐齊大破之取
晉陽拜為上卿以勇氣聞于諸侯刺客列傳曰燕國
有勇士秦武陽年十三殺人人不敢忤視天中記田
光曰竊觀太子客無可用者夏無血勇之人怒而面赤
宋意脉勇之人怒而面青武陽骨勇之人怒而面白光
所知荆軻神勇之人怒而色不變史記項羽本紀曰
籍長八尺餘力能扛鼎才氣過人雖吳中子弟皆已憚
籍矣畱侯世家曰張良為韓報仇以大父父五世相
韓故嘗學禮淮陽東見倉海君得力士為鐵椎重百二
十斤秦皇帝東遊良與客狙擊秦皇帝博浪沙中前
漢書武五子傳曰廣陵厲王胥力扛鼎空手搏熊彘猛
獸食貨志曰匈奴侵寇甚王莽大募天下囚徒人奴
名曰豬突豨勇後漢書光武帝紀曰王莽召募猛士
時有巨無霸長一丈大十圍以為壘尉陳俊傳曰俊
拜彊弩將軍與五校戰于安次俊下馬手接短兵所向
必破追奔二十餘里斬其渠帥而還光武望而難曰戰
將盡如是豈有憂哉董卓傳曰卓膂力過人雙帶兩
鞬左右馳射為羌胡所畏蜀志曰關羽張飛勇冠三
國俱稱萬人之敵魏志曹真傳曰真嘗獵為虎所逐
顧射虎應射而倒太祖壯其&KR0743;勇許禇傳曰太祖征
韓遂馬超等單馬會語禇從行馬超負其力隂欲前突
素聞禇勇乃問太祖曰公有虎侯安在太祖顧指禇禇
瞋目盻之超不敢動數日會戰大破超等軍禇身斬首
級遷武衞中郎將武衞之號自此始也晉書劉牢之
傳曰牢之面紫赤色鬚目驚人太元初謝元北鎮廣陵
多募勁勇以牢之為參軍領精銳為前鋒百戰百勝號
為北府兵敵人畏之劉曜載記曰曜征陳安安累敗
南走陜中曜使其將軍平先丘中伯率勁騎追安安與
壯士十餘騎于陜中格戰安左手奮七尺大刀右手執
丈八蛇矛近交則刀矛俱發輙害五六遠則雙帶鞬服
左右馳射而走平先亦壯健絶人勇捷如飛與安搏戰
三交奪其蛇矛而退南史陳蘭欽傳曰欽有謀略勇
決善戰步行日二百里勇武過人羊侃傳曰侃少雄
勇膂力過人所用弓至二十石馬上用六石弓嘗于兖
州堯廟蹋壁直上至五尋横行至七跡泗橋有數石人
長八尺大十圍侃執以相擊悉皆破碎北史魏高祖
本紀曰帝少善射有膂力年十餘能以指彈碎羊髆骨
射禽獸莫不隨行所至而弊之東魏孝靜帝紀曰帝
力能挾石獅子以踰牆射無不中高季式傳曰范陽
盧曹以勇力稱身長九尺鬚面甚雄臂毛逆如豬鬛力
能拔樹常卧疾猶申足以舉二人蠕蠕寇范陽曹登城
射之矢出三百步投弓于外羣鹵莫能彎乃去之時有
沙門曇讃號為神力惟曹與之角焉韓茂傳曰茂年
十七膂力過人尤善騎射太宗曾親征丁零翟猛茂為
中軍執幢時大風諸軍旌旗皆偃仆茂于馬上持幢初
不傾倒帝異而問之謂左右曰記之尋徵詣行在所以
為虎賁中郎將楊大眼傳曰大眼少驍捷跳走如飛
時將南伐尚書李沖典選征官大眼往求焉沖勿許大
眼曰尚書不見知聽下官出一技便出長繩三丈許繫
髻而走繩直如矢馬馳不及見者無不驚歎沖因曰千
載以來未有逸材若此者也遂用為軍主大眼顧謂同
僚曰吾之今日所謂蛟龍得水之秋自此一舉不復與
諸君齊列矣酉陽雜俎曰高祖少神勇隋末嘗以十
二人破草賊數萬又龍門之戰盡一房箭中八十人
唐書曰尉遲敬德善避矟每單騎入賊雖羣刺之不能
傷又能奪取賊矟還刺之齊王元吉使去刃與之校敬
德請王加刃而獨去之卒不能中帝嘗問奪矟與避矟
孰難對曰奪矟難試與齊王戲王三失矟遂大服薛
仁貴傳曰王師攻安市城高麗莫離支遣將高延壽等
率兵二十萬拒戰仁貴恃驍悍欲立竒功乃著白衣自
標顯持戟腰鞬兩弓呼而馳所向披靡帝望見之問誰
曰薛仁貴也召見賜金帛口馬甚衆師還帝曰朕不喜
得遼東喜得虓將李白傳曰詔以白歌詩裴旻劒舞
張旭草書為三絶旻嘗北伐為奚所圍旻舞刀立馬上
矢四集皆迎刃而斷天中記曰彭博通身長八尺曾
于講堂階上臨階而立取鞋一輛以臂夾令有力者後
拔之鞋底中斷博通脚終不移牛駕車正走博通倒曳
車尾却行數十步横拔車轍深二尺皆縱横破裂曾遊
瓜步江有急風張帆博通捉尾纜挽之不進又嘗于長
安與壯士魏弘宋令文馬師本角力博通堅卧命三人
奪其枕三人力極牀脚盡折而枕不動觀者踰主人垣
牆屋宇盡壞名動京師唐書宋之問傳曰之問父令
文富文辭且工書有力絶人世稱三絶都下有牛善觸
人莫敢嬰令文直往拔取角折其頸殺之既之問以文
章起其弟之悌以蹻勇聞之愻精草隸世謂皆得父一
絶天中記曰宋令文有神力嘗以五指撮碓觜壁上
書得四十字詩為太學生一手挾講堂柱起以同房生
衣柱下壓之重謝乃為之出歙州圖經曰績溪縣有
汪節者生而有神力入長安到東渭橋邊有石獅子重
千斤提而擲之丈餘後數十人不能動節又提而致之
故地尋薦補神策軍將嘗對御俯身負一石碾置二丈
方木于碾上上又置一牀坐龜兹樂人一部奏曲終而
下無厭重之色德宗甚寵惜之唐書渾瑊傳曰瑊年
十一善騎射隨父釋之防秋朔方節度使張齊丘戲曰
與乳媼俱來邪是歲立跳盪功後二年從破賀魯部拔
石堡城龍駒島其勇嘗冠軍胡証傳曰証膂力絶人
晉公裴度未顯時羸服私飲為武士所窘証聞突入坐
客上引觥三釂客皆失色因取鐵燈檠摘枝葉擽合其
跗横膝上謂客曰我欲為酒令飲不釂者以此擊之衆
唯唯証一飲輙數斗次授客客流離盤杓不能盡証欲
擊之諸惡少叩頭請去証悉驅出張興傳曰興長七
尺一飯斗米肉十斤為饒陽禆將史思明引衆傅城興
擐甲持陌刀重五十斤乘城賊將入興一舉刀輙數人
死賊皆氣懾五代史唐臣傳曰周德威小字陽五當
梁晉之際周陽五之勇聞天下梁軍圍晉令軍中曰能
生得周陽五者為刺史有驍將陳章者號陳野义常乘
白馬披朱甲以自異出入陣中求周陽五欲必生致之
德威笑謂晉王曰陳章好大言耳安知刺史非臣作邪
因戒其部兵曰見白馬朱甲者當佯走以避之兩軍皆
陣德威微服雜卒伍中陳章出挑戰兵始交德威部下
因退走章果奮矟急追德威伺章已過揮鐡鎚擊之章
墮馬遂生擒章宋牛思進傳曰思進少從軍以膂力
聞嘗取強弓絓于耳以手引之令滿又負牆立力士二
人撮其乳曳之嶷然不動韓世忠傳曰世忠早年&KR0743;
勇絶人能騎生馬駒年十八以敢勇應募鄉州隸赤籍
挽強馳射勇冠三軍岳飛傳曰飛生有神力未冠挽
弓三百斤弩八石學射于周同盡其術能左右射遼
史邪律烏魯斯𫝊曰烏魯斯負勇略會同間伐晉上至
河而獵適海東青鶻博雉晉人隔水以鴿引去上顧左
右曰誰為我得此人烏魯斯請内廏馬濟河擒之並殺
救者數人還金史高彪傳曰彪勇徤絶人能日行三
百里身被重鎧歴險如飛元史穆呼哩𫝊曰穆呼哩
猿臂善射挽弓二石強與博爾濟博勒呼齊拉衮事太
祖俱以忠勇稱號都爾本庫魯克猶華言四傑也博
爾濟𫝊曰博爾濟戰于泰楚古特兩軍相接下令殊死戰
跬步勿退博爾濟繫馬于腰跽而引滿分寸不離故處
太祖嘉其勇膽卓齊特傳曰卓齊特有膽略善騎射
勇冠一時克哷國王汗之子錫衮有智謀諸部畏之且
琳沁哈喇克沁沙圖等帥衆来侵兵戰不利近臣和約
爾岱爾等馳告太祖曰事急矣羣下忠勇無踰卓齊特者
宜急遣之拒敵從之卓齊特承命單騎陷陣射殺錫衮
降其大將實勒們等遂并有克哷之地明張士誠傳
曰五太子者士誠養子短小精悍能平地躍丈餘又善
沒水又曰士誠故有勇勝軍號十條龍者皆驍猛善
鬭每令被銀鎧錦衣出入陣中翦勝野聞曰明常遇
春驍猛絶世狀𩔖獼猴指臂多修毫明常遇春傳曰
太祖引兵薄牛渚磯元兵陣于磯上其下巨舟相次距
岸且三丈餘莫能登者遇春飛舸至太祖麾之前遇春
應聲前敵接其戈乘勢躍而上大呼跳盪元軍披靡諸
將乘之遂拔采石武德傳略曰德從常遇春于常州
疾戰流矢中右股拔去之血流至踵戰自若又與賀仁
德戰劉山仁德奮戈刺德中右股德引刀斷其戈追擊
之大呼突入盡破其軍
御定淵鑑𩔖函卷二百八十三
