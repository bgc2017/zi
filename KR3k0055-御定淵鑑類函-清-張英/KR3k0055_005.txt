御定淵鑑𩔖函四百五十卷康熙四十九年
聖祖仁皇帝御定𩔖書自皇覽以下舊本皆帙其存
於今者惟北堂書鈔藝文𩔖聚初學記六帖
為最古明俞安期刪其重複合併為一又益
以韓鄂歲華紀麗而稍採杜佑通典以補所
闕命曰唐𩔖函六朝以前之典籍頗存梗槩
至武德貞觀以後僅附見題詠數篇故實則
槩不及焉考輟耕錄載趙孟頫之言謂作詩
纔使唐以下事便不古其言已稍過當明李
夢陽倡復古之說遂戒學者無讀唐以後書
夢陽嘗作黃河水繞漢宫牆一篇以末句用
郭汾陽字涉於唐事遂自削其稿(案事見周亮工書影)
安期編次𩔖書以唐以前為斷蓋明之季年
猶多持七子之餘論也然詩文隸事在于比
例精切詞藻典雅不必限以時代漢去戰國
不遠而詞賦多用戰國事六朝去漢不遠而
詞賦多用漢事唐去六朝不遠而詞賦多用
六朝事今距唐幾千年距宋元亦數百年而
曰唐以後事不可用豈通論歟况唐代𩔖書
原下括陳隋之季知事關勝國即屬舊聞既
欲蒐羅理宜賅備又豈可横生限斷使文獻
無徵是以我
聖祖仁皇帝特命儒臣因安期所編廣其條例博採
元明以前文章事跡臚綱列目薈為一編務
使遠有所稽近有所考源流本末一一燦然
計其卷數雖僅及太平御覽之半然御覽以
數頁為一卷此則篇帙既繁兼以密行細字
計其所載實倍於御覧自有𩔖書以來如百
川之歸巨海九金之萃鴻鈞矣與佩文韻府
駢字𩔖編皆亘古所無之巨製不數宋之四
大書也乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
