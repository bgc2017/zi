欽定四庫全書
御定淵鑑𩔖函卷一百五十二
政術部三十一(象刑徒刑)(肉刑流刑)(贖刑死刑)(杖刑族刑)(鞭朴罰親)
(公族刑官罰故財產沒)(不齒)
象刑一
原惟明非古(書曰象刑惟明者孫卿謂象天道而作刑安有菲屨赭衣之謂者哉犯臏以)
(墨蒙其臏畫之犯劓以赭著衣菲草屨非生於治古乃起於亂今按刑法志曰善哉孫卿之論刑也曰世俗論)
(以古無肉刑有象刑墨黥之屬菲屨赭衣而不純注純緣也以為治古無肉刑亦不得象刑矣注言人不犯法)
(則象刑無所施也人或觸罪而輕其刑是殺人者不死傷人者不刑罪至重刑至輕民無所畏亂莫大焉故象)
(刑非生於理古而起於亂今也注言今人惡刑之重因推言之上古如此也其實不然)畫墨
汚瀋(漢武詔曰古者異衣冠象而人不犯注云畫墨者幪巾也王莽太傅唐尊出見男女不異路尊下)
(車以象刑赭瀋汚其衣莽聞說下詔申飭公卿令思齊封尊平化侯)上刑赭下刑墨
(尚書大傳曰唐虞上刑赭衣不純中刑雜理下刑墨象純幪巾也)
象刑二
原唐虞象刑(尚書舜典曰象以典刑)不使冠飾(周禮害人者不使冠飾注墨幪)
(也)不虧其體(圜土之刑人也不虧其體)畫跪當黥(慎子)草纓當
劓(又曰有虞之誅也以草纓當劓)履屝當刖艾鞞當宫(案晉刑法志曰犯黥)
(者皂其巾犯劓者丹其服犯臏者墨其體犯宫者雜其屨大辟之罪殊刑之極布其衣裾而無緣領)畫
衣冠異章服(刑法志)犯墨者蒙帛巾(尚書大傳曰唐虞象刑犯墨者蒙帛)
(巾)犯劓者赭其衣(尙書大傳)犯臏者幪其臏(又曰犯髕者以墨幪)
(其髕處而畫之)犯大辟者衣無領(又曰犯大辟者布衣無領)
肉刑一
增尚書大傳曰非事之事出入不以道義而誦不祥之
辭者其刑墨觸易君命革輿服制度姦兇攘竊傷人者
其刑劓決關梁踰城郭而略盜者其刑臏男女不以義
交者其刑宫降叛寇賊劫掠者其刑死注曰非事而事
之今之所不當得為也攘竊也尚書舜典曰象以典
刑注曰典常也示人以常刑所謂墨劓剕宫大辟也
又伊訓曰臣下不匡其刑墨說文曰黥刑在面也
禮統曰劓刑法木勝土決其皮革也臏刑法金勝木去
其節目也白虎通曰臏脫其臏也漢書曰黥劓之
罪不及大夫故里諺曰欲投鼠而忌器器君也大夫近
於君也又曰漢文帝除肉刑當黥者髠為城旦舂當
劓者笞三百晉令曰奴婢亡加銅青若墨黥黥兩眼
後再亡黥兩頰上三亡横黥目下皆長一寸五分廣五
分唐通典曰梁制劫者身斬妻子補兵遇赦降死者
黵(都咸反)面為劫字十四年又除黵面之刑周禮司刑
職曰刖罪五百鄭注曰刖斷足也周改臏作刖也
肉刑二
增家語曰季羔為士師刖人之足俄而衞有蒯聵之亂
季羔逃之走郭門刖者守門焉謂季羔曰於彼有缺季
羔曰君子不踰又曰於彼有竇季羔曰君子不隧又曰
於此有室季羔乃入焉既而追者罷季羔將去謂刖者
曰吾不能縱主之法而親刖子之足今吾在難正子報
怨之時而逃我者三何哉刖者曰斷足固我之罪昔公
之治臣也傾側法令先後臣以法欲臣之免於法也臣
知之決獄罪定臨當論刑君愀然不悦臣又知之君豈
私臣哉天生君子其道固然此臣之所以悦君也孔子
聞之曰善哉為吏其用法一也思仁恕則樹德加嚴暴
則樹怨公以行之者其惟子羔乎史記曰孫臏與龐
涓同學兵法龐涓既事魏得為惠王將軍而自以為能
不及孫臏隂使人召孫臏臏到恐其賢以刑法斷其兩
足而黥之欲隠而勿見齊使者如梁孫臏以刑徒陰見
說齊使以為竒遂竊載與之齊焉
肉刑三
原詔除議復(漢文帝除肉刑詔曰夫斷肢體刻肌膚終身不息何其楚痛之甚也續漢書)
(曰建安中議者欲復肉刑孔融建議不可乃止)葵智屨賤(左傳曰鮑宣子之智不如葵葵)
(猶能衞其足故又曰齊景公繁刖刑有鬻踊者晏子曰踊貴屨賤)斷足斮脛(左傳曰褚)
(師聲子韤而登席衞侯怒曰必斷其足尚書曰斮朝涉之脛)離刀鋸忍刻截(孔融)
(肉刑議曰一離刀鋸終身不齒之袁安議曰不忍刻截之慘而安勦絶悲)秦施上服
苗作虐刑(秦酷以施上服之刑案周禮上服劓墨也下服宫刖也吕刑曰苗民作五虐之刑爰始)
(滛為劓刵椓黥注曰苗人始為截刵割劓椓隂黥面故為虐也)四肢重罰五虐峻
刑(文選曰重罰肉刑也五虐即上五刑)彊鉏不衞鬻拳自納(左傳曰鄭)
(伯刖彊鉏君子謂彊鉏不能衞足鬻楚鬻拳曰吾懼君以兵罪莫大焉遂自刖也君子曰拳可謂愛君矣諫)
(以自納於刑)卞和獻玉邴氏爭田(韓子曰卞和獻玉於楚王王使工者相之)
(奏王曰石也王怒刖其足而左傳曰齊懿公與邴歜之父爭田不勝及即位掘刖之而使歜為僕也)
想踊貴之時俗由是敝念鼻醜之日人何以堪苗
民作而降咎垂誡吕刑文帝廢以從寬稱仁漢牘(吕刑)
(曰今爾何懲惟時苗民斷制五刑上帝不蠲降咎於苗注曰謂苗人作五刑天乃滅之漢文帝去肉刑用笞)
(罰文選曰歌雞鳴於闕下稱仁漢牘也)
肉刑四
原墨辟(辟刑也墨謂刻其額而涅以墨)劓辟(截鼻曰劓)剕辟(刖足曰剕)宫
辟(宫者次死之刑女子滛執置宫中不得出也丈夫滛割去其勢也)極於病(吕刑曰罰懲非)
(死人極於病注曰刑以懲罸過非殺人也極於病苦者使之莫敢犯也)增天且劓(易暌六三)
(曰其人天且劓注天去髮之刑劓去鼻之刑)原不復屬(漢緹縈上書曰刑者不可復屬屬連)
(也)報虐以威(尚書曰皇帝哀矜報虐以威遏絶苗民注曰皇帝舜也言遏絶苗人)名
輕實重(魏陳羣議除肉刑加以笞名輕而實重名輕易犯實重傷人是重人骨肉而輕人性命也)
彰罪知恥(晉曹彦議曰鑿顛抽脅玩常苟免犯法乃衆黥刖彰罪而民知恥也)劓象七
政(尚書德刑考曰劓象七政日月五星應政變易也)臏象七精(又曰臏象七精七宿昏中)
(變易節氣之精也)墨象斗度(並德刑考)臏去節木(禮統曰臏刑法金也)
墨罪五百(周禮曰掌五刑之法墨罪五百)增劓罪五百原宫罪五
百刖罪五百殺罪五百(死刑也已上並周禮司刑職)墨者使
守門(周禮掌戮職鄭氏注曰黥者無妨於禁御也)劓者使守關(鄭氏注曰截劓亦無)
(妨以貌醜遠之也)刖者使守囿(鄭氏注曰斷足驅衞禽獸無急行)宫者使
守内(鄭氏注曰以其人道絶也)增墨者法火之勝金原劓者法
木之穿土臏者法金之剋木宫者法土之壅水
大辟法水之滅火
肉刑五
增對唐白居易議肉刑對曰漢除肉刑迨今千有餘祀
其間博聞逹識之士議其是非者多矣其欲廢之者則
曰刻膚革斷支體人主忍而用之則愷悌惻隠之心乖
矣此緹縈所謂雖欲改過自新其道無繇者也其欲復
之者則曰任箠令用鞭刑酷吏倚而行之則專殺濫死
之弊作矣此班固所謂以死罔人失本惠者也臣以為
議事者宜徵其實用刑者宜酌其情若以情實言之則
可廢而不可復也何者夫肉刑者蓋刵劓椓黥刖之𩔖
耳書所謂五虐之刑也昔苗人始滛為之而天既降咎
及秦人又虐用之而天下亦離心夫如是則豈無濫死
者耶漢文帝始除去之而刑罰以清我太宗亦因而棄
之而人用不犯夫如是則豈有罔人者耶此臣所謂徵
其實者也臣又聞聖人之用刑也輕重適時變用舍順
人情不必乎反今之宜復古之制也况肉刑廢之久矣
人莫識焉今一朝卒然用之則見者必痛其心聞者必
駭其耳又非聖人適時變順人情之意也徵之於實既
如彼酌之於情又若此可否之驗豈不明哉
贖刑一
增尚書舜典曰金作贖刑(注曰誤入刑者以金贖罪)晉律曰其年
老小篤癃病及女徒皆收贖又曰諸應收贖者皆月
入中絹一疋老小女人半之又曰以金罰相代者率
金一兩以當罰十也
贖刑二
增家語曰魯國之政贖人於諸侯皆取金内府子貢贖
之而辭不取孔子聞之曰賜失之矣夫聖人舉事可以
移風易俗而教導不可施於百姓非獨適身之行也今
魯國富者寡貧者多贖人受内府金則為不廉則何以
相贖乎自今已後魯人不復贖人於諸侯矣晉書曰
王宏有政績為河南尹苛碎坐桎梏罪人以泥墨塗面
置深坑中餓不與食又擅縱五歲刑以下二十一人為
有司所劾帝以宏累有功績聽以贖罪論又曰烈王
無忌閩王承之子也承為荆州刺史王廙所害江州刺
史禇裒當之鎮無忌及丹陽尹桓景等餞於板橋時王
廙子丹陽丞耆之在坐無忌志欲復讐拔刀將手刅之
裒景命左右救捍獲免御史中丞車灌奏無忌欲專殺
人付廷尉科罪成帝詔曰王當以體國為重豈可尋繹
由來以亂朝憲主者其申明法令自今以往有犯必誅
於是聽以贖論唐書曰僖宗乾符三年敇應殘疾篤
疾犯徒流罪或是連累即許徵贖如身犯罪不在免限
贖刑三
原入粟輸錢(漢張敞言國兵在外穀度不足願令有罪非盗受財殺人犯法不得赦者得以)
(差入穀蕭望之及李疆議曰粟以贖罪則富者得生貧者得死是貧富異刑而法不一竟不施敞議詳贖刑五)
(錢後漢虞詡為僕射時長安聽百姓謫罰者輸贖號義託為貧人儲而守令因以聚斂詡上疏論之詔下切)
(責州縣也)罰金出縑(漢張釋之為廷尉文帝出中渭橋有人從橋下出乘輿馬驚釋之奏)
(當罰金詳議讞二出續漢書建武初令天下繫囚減罪一等縑贖罪輕重各有差)解左驂
入半縑(史記曰越石父賢在縲紲之中晏子見而解左驂贖之後漢明帝詔亡命者自殊死已下贖)
(死罪縑三十匹&KR0898;右趾至髠鉗城旦舂十匹城旦至司寇五匹未發自告半入贖)誅匈奴
捕安世(後漢竇憲字伯度有罪請誅匈奴以自贖乃拜車騎將軍有功遂勒銘燕然山漢丞相公孫)
(賀請捕朱安世以贖子罪子敬聲也西京賦曰丞相欲贖子罪云云)增伏斧鑕獻金
馬(晉高祖怒閩王昶不遜下詔暴其罪歸其貢物不納兵部員外郎李知損上書請籍沒其物而禁錮使者)
(於是以元弼下獄元弼俯伏曰昶夷貊之君不知禮義陛下方示大信以來遠人臣將命無狀願伏斧鑕以贖)
(昶罪高祖乃赦元弼遣歸乃唐書曰後魏起自北方屬晉室之亂部落漸盛其主峻刑法每以軍令從事人)
(乘寬政久多以違令得罪死者以萬計於是部落騷然其後當死者聽其家獻金馬以贖)原五罰
有赦百身可贖(尚書曰五罰之疑有赦注曰出金贖罪詩曰如可贖兮人百其身)
贖刑四
原官婢(漢書曰太倉令淳于公犯法當刑其幼女緹縈上書曰妾父為吏齊中皆稱廉平今坐法當刑)
(妾傷夫死者不可復生刑者不可復續雖欲改過自新其道無由妾願沒入為官婢以贖父刑文帝哀憐之乃)
(下詔除肉刑)官奴(晉殿中帳吏邵廣盗官幔三張合布三十匹罪應棄市廣二子宗年十三雲年)
(十一撾登聞鼓求為官奴以贖父罪時議者欲減廣死罪以宗等付奚官為奴而不為永制右丞范堅駁曰以)
(殺止殺小不忍而輕易典刑人之愛父誰不如宗此為施一恩於今開萬怨於後遂正廣刑)權輕
重(輕重諸罰有權)免刑戮(免於刑戮)誤者之試(張斐律序曰贖罰誤者之試)
穆王訓夏(周穆王訓夏贖刑訓暢夏禹贖刑之法更從輕以布告天下)貢禹請
除(貢禹請除贖刑之法)金罰貨罰(周禮職金掌金罰貨罰入於司兵注以金以貨贖罪者也)
(入於司兵以給兵及工直也)百鍰千鍰(罪贖以百鍰重倍加至千鍰也)增赦疑
從罰(尚書曰五刑之疑有赦五刑不簡正於五罰注曰罰贖刑也五刑有疑則赦之從五罰言降而從輕)
(也)以官爵贖(唐王忠嗣數上言禄山且亂李林甫惡之隂使人誣告忠嗣帝怒召入付三司)
(訊驗罪應死哥舒翰方有寵白上請以官爵贖忠嗣罪帝意乃解)推父蔭贖(本傳曰裴潾再)
(遷刑部郎中前率府倉曹參軍曲元衡杖民栢公成母死有司以死在辜外推元衡父蔭贖金公成受財不訴)
(以赦免潾議曰杖捶者官得施所部非所部雖有罪必請有司明不可擅也元衡非在官公成母非所部不可)
(以蔭免公成取賄仇家利母之死逆天性當伏誅有詔元衡流公成輪死)原贖死金二斤
(晉律注曰謂其五歲以下一等減半四歲以下一等減半)贖囚金四兩(又曰贖罪囚罰金四)
(兩)諸侯不敬皆贖論(又曰凡諸侯上書言及不敬皆贖論)八議得減
皆收贖(又曰諸侯應八議以上請得減收留贖勿髠鉗笞也已上并晉律)入錢五十
萬減死(漢武帝紀天漢四年秋九月令死罪入贖錢五十萬減死罪一等)買爵三十
級免罪(漢書惠帝紀曰民有罪得買爵三十級以免死罪案應劭曰一級直錢二千凡為六萬若今贖)
(罪入三十匹縑矣)墨辟疑赦其罰百鍰(尚書吕刑下同)劓辟疑赦
其罰惟倍刖刑疑赦其罰倍差(孔傳倍差又半五十鍰也)宫辟
疑赦其罰六百鍰大辟疑赦其罰千鍰(孔安國曰六兩曰鍰鍰黃)
(鐵也)重罪入甲兵輕罪入楯革(管子桓公謂管仲曰吾欲從事於諸侯可乎對)
(曰未可君使甲兵贖死制重罪入甲兵輕罪入楯革小罪入半鈞也)
贖刑五
增議漢蕭望之入粟贖罪議曰民函陰陽之氣有好義
欲利之心在教化之所助雖堯在上不能去民欲利之
心而能令其欲利不勝其好義也雖桀在上不能去民
好義之心而能令其好義不勝其欲利也故尭桀之分
在於義利而已道民不可不慎也今欲令民量粟以贖
罪如此則富者得生貧者獨死是貧富異刑而法不一
也人情貧窮父兄囚執聞出財得以生活為人子弟者
將不顧死亡之患敗亂之行以赴財利求救親戚一人
得生十人以喪如此伯夷之行壊公綽之名滅政教一
傾雖有周召之佐恐不能復古者藏於民不足則取有
餘則與詩曰爰及矜人哀此鰥寡上惠下也又曰雨我
公田遂及我私下急上也今有西邊之役民失作業雖
戶賦口斂以贍其困乏古之通義百姓莫以為非以死
救生恐未可也
增疏漢貢禹除贖罪法疏曰孝文時賈人贅壻及吏坐
贓者皆禁錮不得為吏賞善罰惡不阿親戚罪白者伏
其誅疑者以與民亡贖罪之法武帝闢地廣境數千里
自見功大威行遂從耆欲用度不足乃使犯法者贖罪
入榖者補吏是以天下奢侈官亂民貧盗賊並起亡命
者衆郡國恐伏其誅則擇便巧史書習於計簿能欺上
府者以為右職姦軌不勝則取勇猛能操切百姓者以
苛暴威服下者使居大位故亡義而有財者顯於世欺
謾而善書者尊於朝誖逆而勇猛者貴於官故俗皆曰
何以孝弟為財多而光榮何以禮義為史書而仕宦何
以謹慎為勇猛而臨官故黥劓而髠鉗者猶復攘臂為
政於世行雖犬彘家富埶足目指氣使是為賢耳故謂
居官而置富者為雄桀處姦而得利者為壯士兄勸其
弟父勉其子俗之壊敗乃至於是察其所以然者皆以
犯法得贖罪求士不得真賢相守崇財利誅不行之所
致也今宜除贖罪之法相守選舉不以實及有贓者輙
行其誅亡但免官則爭盡力為善貴孝弟賤賈人進真
賢舉實廉而天下治矣
杖刑一
增後漢紀曰明帝時政事嚴酷公卿皆鞭杖左雄上言
九卿位次三事班在大臣行有佩玉之節動有庠序之
儀加以鞭杖誠非古典上即除之晉春秋曰諸葛武
侯杖二十以上皆親決宣王聞之喜曰吾無患矣三
國典略曰齊馮翊王潤字子澤神武第十四子也廉慎
方雅習於吏職神武嘗稱之曰此吾家千里駒也初為
定州刺史開府王迴洛關督獨孤秡侵竊官田受納賄
賂潤案舉其事二人上言潤出送臺使張魏文登壇南
望歎息不測其意武宣曰馮翊王少小謹慎内外所知
不為非法朕信之矣登高遠望人之常情何足可道鼠
軰輕相間搆理應從斬猶以舊人未忍致法迴洛決鞭
二百秡宜决鞭一百隋書曰庫狄士文拜真州刺史
性清苦不受公料家無餘財其子嘗噉官廚餅士文枷
之於獄累日杖一百步送還京僮隸無敢出門唐書
曰開元二年監察御史蔣挺有所犯敇朝堂杖之黃門
侍郎張廷珪曰御史憲司清望耳目之官有犯當殺即
殺當流即流不可決杖可殺不可辱也又曰開元中
前廣州都督裴伷先下獄中書令張嘉貞奏請決杖兵
部尚書張說進言臣聞刑不上大夫以其近於君也故
曰士可殺不可辱也臣今秋廵邊中途聞姜皎朝堂決
杖皎是三品亦有微功不宜決杖廷辱以卒伍待之且
律有八議勲貴在焉今伷先不可又輕決罰上然其言
嘉貞不說退而曰何言事之深也說曰宰相者時來即
為豈能長據若貴臣盡可杖但恐吾等行當及之此言
非為伷先乃為天下士君子也又曰王遂為浙西觀
察使每有笞撻其杖率過常制既遇禍監軍使封其杖
來獻命中人出示於朝以作誡五代史曰劉銖用法
刻甚民有過者問其年幾何對曰若干即隨其數杖之
謂之隨年杖每杖一人必兩杖齊下又謂之曰合歡杖
杖刑二
原法杖(晉令曰應得法杕者以小杖過五寸者稍行之應杖而髀有瘡者緩臋也)增白挺
(大杖也)創杖架(唐宇文融以夏楚大小無制始創杖架以高卑度杖長短又鑄銅為規齊其巨)
(細)罪不加(李封為延陵令吏人有罪不加杖罰但令裏碧巾以辱之)懸棒四門
(魏太祖為洛陽北都尉治四門作五色棒懸門左右)有犯共斥(徐有功初為蒲州司法以寬為)
(治不施敲朴吏相約有犯徐司法杖者衆共斥之迨報滿不杖一人職事亦理)原生荆長六
尺(晉令曰杖皆用荆其長六尺制杖大頭圍一寸尾三分半)傅咸受罰太重(傅咸傳曰)
(楊濟與咸書曰昨遣人相視受罰云太重相念杖痕不耐風寒宜深慎護云云)違拒上命財
加罪黜(傅咸答楊濟與書云)上梢雲根下拂地足(世說曰桓温在荆州全欲)
(以德被江漢恥以威刑肅物令史受杖正從朱衣上過桓式年少從外來云向從閣下過見令史受杖上梢雲)
(根下拂地足意譏不著桓公曰我猶患其重案式桓歆小字温第三子仕至尚書)丁邯不就
郎杖之數十(三輔法錄曰丁邯字叔春選為郎託疾不就詔問實病否對曰臣實不病恥以孝廉)
(為令史職耳世祖怒杖之數十詔問欲為郎否對曰能殺臣者陛下不能為郎者臣詔出之)白裒
表山濤詔杖五十(王隠晉書山濤傳曰武帝以山濤為司徒頻讓不許濤出徑歸家左丞白)
(裒奏違詔杖裒五十)
鞭扑一
原親抶(左傳宋司城子罕親執扑以行築者而抶其不勉者)枉笞(楚相枉張儀盗璧笞撻之)
(詳拷訊)示賊(左傳齊襄公誅屨於徒人費弗得鞭之見血遇賊於門袒而示之背)笞秦
(仙婦笞秦)撾吏(後漢常林夜撾吏詳拷訊)鞭督(晉書曰魏明帝令婦人加笞還從鞭督之)
(例以其形體裸露故也又晉令曰應受杖而體有瘡者督之也)鞭刑箠令笞罰
笞令增蒲鞭(續漢書曰劉寬為南陽太守遇民如子吏民有罪以蒲鞭罰之示辱而已)
繫笞笞訊原撻伯禽(成王有過周公則撻伯禽)鞭師曹(左傳)
(魏侯有嬖妾使師曹誨之琴師曹鞭之公怒鞭師曹三百)使受撻(史記曰吏過笞撻陳餘餘欲起)
(張耳躡使受笞去耳責餘曰今見一辱而死一吏乎)增鞭圉人(左傳子般怒鞭圉人犖公曰不)
(如殺之是不可鞭能投蓋於稷門)原撻之流血(禮記)鞭之見血(詳示賊注)
七人而畢(左傳曰楚子玉治兵終日而畢鞭七人貫三人耳)一抶何傷(左傳)
(曰齊懿公奪閻織之妻而使織為參乘邴歜以鞭抶織織怒歜曰人奪汝妻而不敢怒一抶汝庸何傷)
加笞減笞(漢景帝詔曰加笞與重罪無異幸而不死不可為人其定律笞者五百曰三百三百曰二)
(百也又詔曰加笞者或至死而笞未畢朕甚憐之其減笞三百曰二百二百曰百)無得更人
(漢景詔當笞者笞臋無得更人畢一罪乃更人由是笞者得全)未嘗撻人(漢朱邑為桐鄉嗇夫)
(未嘗撻辱人)增鞭作官刑(舜典孔傳曰為辦治官事之刑)扑作教刑(舜典)
(孔傳曰楚扑也為教官之刑)夏楚收威(禮樂記篇曰夏楚二物收其威也)撻以
記之(尚書侯以明之撻以記之)許嘉免父(汝南先賢傳曰許嘉年十三父給亭治道坐不)
(竞當得鞭嘉叩頭流血請得免由是感激讀書)立秋施鞭扑(馬融曰立秋乃施鞭扑)
竹箠長五尺(刑法志曰諸笞者箠長五尺其本大一寸其末薄半寸皆平其節也)生革
去四廉(又曰鞭皆用牛皮生革廉或法鞭生革去四廉)
徒刑一
原顧山埽道(漢平紀曰天下女徒已論歸家出顧山錢月三百聽使入錢顧人入山伐木也)
(刑魏王凌遇事髠五歲當道埽除)伐薪舂稾(伐薪三年鬼薪徒也春槀徒役女子之)
(刑)當完驅就(漢張蒼定律諸當完者完為城旦驅以就役)
徒刑二
原斷徒配役施職事(凡害人者寘之圜土而施職事焉以明刑恥之)弛
刑徒(漢邴吉使女徒復作弛刑徒注曰不私鎖但責保)役重罪(周禮曰凡萬民有罪者役)
(諸司空重罪旬有三日坐期月役則宥而赦之注曰役者使給百工之役也)計徒庸(左傳士彌)
(牟營城周計徒庸慮材用以令役於諸侯)城旦三歲(張蒼定律諸當髠者完為城旦舂滿三歲)
(為鬼薪白粲鬼薪白粲一歲入於隸臣妾隸臣妾一歲免為庶人隸臣妾滿二歲為司寇司寇一歲及作如司)
(寇二歲皆免為庶人逃亡及耐罪以上不用此令)司寇二歲(詳上)任之以事
(周禮曰司圜職掌收教罷民任之以事)役諸司空(大司寇職曰以嘉石平罷民凡萬民之有)
(罪過而未麗於法而害於州里者桎梏而坐諸嘉石云云)收教罷民(周禮司圜職曰掌收教罷)
(民謂恐人不從化)聚教罷民(周禮司寇職曰以圜土聚教罷民)髠頭衣赭
(風俗通曰秦始皇遣蒙恬築長城徒卒罪髠負土赭衣後遂繁息今皆髠頭衣赭)秋落之象
(張斐曰髠刑者秋落之象也)許歴完士(王粲曰許歴為完士一言猶敗秦今之四歲刑士也)
劉楨輸作(典略曰魏太子嘗宴文學酒酣命夫人甄氏出拜衆人咸伏而楨獨平視太祖聞之)
(乃收楨減死輸作也)有罪皆耐(漢惠詔上造以上内外公孫有罪當刑及當為城旦春皆耐為)
(鬼薪白粲注曰城旦謂旦旦起治城舂者婦人不預外徭役但舂作米四歲刑鬼薪取薪給宗廟白粲令擇米)
(皆三歲刑也)有爵不奴(周禮凡有爵者七十者未齓者皆不為奴有爵謂命士已上男子八)
(歲女子七歲而毁齒此司厲之職也)于役計年就役計日增猪突
豨勇(漢書曰匈奴侵寇王莽募天下囚徒名曰猪突豨勇服注曰突者逐也能觸突人故取以為喻也)
私罪以上(唐徐有功時有詔公罪流私罪徒以上會赦免踰百日不首復論有功奏陛下寬殊)
(死罪已發者原之若無告言所犯終不自發如告言赦前事則與律乖今赦前之罪不自首者還以法論則恩)
(雖布天下而罪不能貸臣為陛下不取也)死罪以下(五代梁乾化二年德音降死罪以下囚罷)
(徒役)原英布為黥徒(漢書黥布傳曰人相布當黥而王果坐法徒驪山後封九江王)
曹宗為城旦(曹參傳曰參世孫宗有罪免為城旦)上罪三年而舍(司圜曰能)
(改者云云)中罪二年而舍下罪一年而舍(并周禮司圜職)男
子入於罪隸(司厲職曰其奴男子入於罪隸女子入於舂槀)圜土罰人而不
虧財(周禮司圜職曰凡圜土之刑人也不虧體其罰人也不虧財注言罰人但任之以事耳)
徒刑三
增判文苑英華流人降徒判曰曼倩持法恭聞至理之
名公閭在官雅得平反之譽與其失善寧可利滛頃以
澤被寰中風行水上象雷雨以作解自昆蟲而必及五
流之罪恩降一至於徒年三看之條會慮復加於清雪
渙然無咎咸與惟新大理以慮合從寬雅符平典刑部
以徒非本坐何太深文
流刑一
增後魏書曰高聰有罪恕死徙平州為民届瀛州屬刺
史王質獲白兔將獻託聰為表高祖見表顧謂王肅曰
那得復有此才而朕不知也肅曰高聰北徙此文當其
所製高祖悟曰必應然也隋書曰王伽開皇末為齊
州行參軍初無足稱後被州使送流囚李參等七十餘
人詣京師時制流人並枷鎖傳送伽行次滎陽哀其辛
苦悉呼而謂之曰汝等雖犯憲法枷鎖亦太辛苦吾欲
與汝等脫去行至京師總集能不違期否皆拜謝曰必
不敢違伽於是悉脫其枷與期曰某日當至京師如至
期却吾為汝受死舍之而去流人感悅依期而至一無
離叛上聞而異之於是悉召流人并令携負妻子俱入
賜宴於殿前而赦之擢伽為雍令刑法志曰太宗十
四年詔流罪無遠近皆徙邊要州後犯者寖少焉
流刑二
原縞武青衣(禮記曰玄冠縞武不齒之服注曰所放不率教者漢書文帝紀曰淮南王長)
(謀反徙蜀青衣)增降為流免以配(唐太宗時房元齡與法司增損隋律降大辟為)
(流者九十二流為徙者七十一以明皇時詔曰徙非重刑而役者寒暑不釋繫械杖古代肉刑也或犯非巨)
(蠧而捶以至死其皆免)原辭窮兩造既明豪奪吾人流宥五
刑自宜逖離爾土聖代好生既宥爾以遠也小人
懷土尚於我有尤乎四裔是投罪輕重而不等五
流斯宅居遠近而有差
流刑三
原不韋(司馬遷答任安書曰不韋遷蜀世傳吕覽)莊舄(莊舄曰越之流人去人滋久思人滋)
(深)黜惡(禮)流凶(四凶)播棄譴謫流放投荒
徙不毛(孔明曰徙不毛之地)禦魑魅(左傳曰投之四裔以禦魑魅)分北
三苗(書)流宥五刑(書注曰謂君不忍刑放宥之於遠也)舜流共工(書曰)
(舜流共工于幽州)緩死申恩移人禦魅流在裔土以
實裔土(國語)虞翻徙交州(吴志虞翻性疎直孫權怒徙交州雖處罪放講學不倦上)
(書曰長沒海隅生無可與語死以青蠅為弔客云云)蔡邕徙朔方(後漢蔡邕傳初邕與司徒)
(劉郃素不相平叔父衞尉質又與將作大匠楊球有隙球即中常侍程璜女夫也璜遂使人飛章言邕質數以)
(私事請託於郃郃不聽邕含隠切志欲相中於是詔下尚書召邕詰狀論棄市有詔減死一等與家屬髠鉗徙)
(朔方邕報楊復書曰昔徙此者故城門校尉梁伯喜南郡太守馬季常或至三歲近者歲餘皆得旅返自知罪)
(戾不敢慕此)去父母之邦徙瘴癘之鄉居檮杌於四
裔(左傳指四凶也)五流有宅五宅三居(舜典孔傳曰五等之罪亦有三等之差四)
(裔九州中國也)放讙兜于崇山以變南蠻
流刑四
增表唐陳子昂為將軍程處弼謝放流罪表曰臣無教
訓家有逆子臣合湮宗滅族以顯國刑天慈哀矜放從
流竄臣為慶賴已是非圖今月日遂蒙天恩以臣所坐
流刑特從釋放窮骸朽骨一朝再生踴躍章惶再崩再
隕臣山東孤子朝無親故智識愚魯非有材能陛下超
羣越軰崇以榮寵昔任郎將十有三年遂無涓涘一階
升錄自陛下踐極謬荷恩私冒寵叨榮超絶時軰越從
郎將檢校將軍纔逾一年即加正授皆是宸眷非有因
人寵渥崇隆莫與臣比臣之孤賤貴顯知慚臣又凶殃
積罪甘投魑魅孤負陛下之恩永為遐荒之鬼肝腦塗
地無以為酬豈謂天造曲矜恩及枯骨收骸溝壑反魄
幽泉使魑魅窮魂重生聖日糞土殘命不滅荒陬負德
戴恩萬死無報不勝感荷再生之慶
死刑一
增釋名曰斬暫也暫加兵即斷也又曰獄死曰考竟
考得其情竟其命於獄也禮記曰刑人於市與衆棄
之
死刑二
增家語曰郟谷之會齊侯奏宫中之樂俳優侏儒戲於
公前孔子趨進歴階而上曰匹夫熒侮諸侯者罪應誅
請有司速加法焉於是斬侏儒手足異處齊侯懼有慚
色史記曰秦皇平六國制天下藏詩書及偶語皆棄
市後漢書曰張濟為河南令中常侍段珪奴乘犢車
於道濟即收捕梟首懸尸珪門唐書曰狄仁傑遷大
理丞左威衞大將軍權善才右監門中郎將范懷義坐
誤斧昭陵栢罪當死高宗詔誅之仁傑奏不應死帝怒
曰是使我為不孝子必殺之仁傑曰漢有盗高廟玉環
者文帝欲族之張釋之廷諍曰假令取長陵一抔土何
以加其法於是罪止棄市陛下之法在象魏固有等差
犯不至死而致之死何哉誤伐一栢而殺二臣後世謂
陛下何如主帝意遂解免死又曰徐有功凡三坐大
辟將死泰然不憂赦之亦不喜又曰興平縣人上官
興因醉格殺人亡竄吏執其父下獄興自首請罪以出
其父京兆尹杜琮以其首罪免父有光教義請減死配
流王彦威曰殺人者死若許殺人不死是教殺人興雖
免父不合減死
死刑三
原議緩贖疑(易曰議獄緩死千大辟死刑也死罪有疑即赦之罰鍰以贖死罪也)
莫大無小(死刑莫大之刑也書曰刑故無小)必當不恨(月令曰斬殺必)
(當者漢宣詔曰獄者萬人之命能使生不怨死者不恨則可謂文吏矣)刑於市肆諸
朝(上詳死刑一市子服景伯曰吾力猶能肆諸朝謂公伯寮也)
死刑四
原止殺(書以殺止殺)制命(書曰制長短之命)無肆掠(詳拷訊)象
天之刑(書刑德考曰大辟之屬二百象天之刑)如水滅火(白虎通曰大辟謂死也如)
(水滅火)磔之於市(刑法志曰中元二年改曰棄市注先時死刑皆磔之於市今改棄市)
肢體分散(釋名曰車磔曰轘轘散也)齊王行車磔(孔叢子曰齊王行車磔之刑羣)
(臣諫不聽子高見齊王曰聞君行車磔之刑竊謂下吏之過齊乃除車磔之刑)太公誅狂矞
(韓子曰太公望東封於齊海上賢者名狂矞太公望聞之往請焉三却馬于門而狂矞不報見也太公誅之周)
(公曰狂矞天下賢者也何為誅之太公曰矞也義不臣天子不友諸侯吾恐其亂法易教也)威王
烹大夫(史記齊威王召阿大夫曰子譽言日聞是以幣厚吾左右以求譽烹阿大夫及左右嘗譽者)
簡子沈鸞徼(呂氏春秋趙簡子沈鸞徼于河曰吾嘗好聲色矣而鸞徼致之吾嘗好宫室臺)
(榭矣而鸞徼為之吾嘗好良馬善御矣而鸞徼來之吾好士六年矣而鸞徼未嘗進一人也是長吾過絀善也)
誅伯鯀於羽郊(韓子曰堯欲傳天下與舜伯鯀諫曰不祥也孰以天下傳匹夫尭不聽舉)
(兵誅之於羽郊)斬防風於會稽(又曰禹朝諸侯之君於會稽之上防風之君後至而禹斬)
(之)少正順非而澤(家語曰孔子誅少正卯門人進問孔子曰天下有大惡者五五曰順)
(非而澤此乃人之姦雄不可不誅)丁公為臣不忠(史季布傳曰丁公為項王將常窘高)
(祖高祖曰兩賢豈相阨哉丁公引兵還及項王滅丁公謁見高祖斬丁公以徇軍中曰令項王失天下者丁公)
(也斬之使後為臣者無效丁公)晉文斷顛頡之脊(商鞅曰晉文公斷顛頡之脊以徇晉)
(國為其晩至故也)魏絳戮揚干之僕(左傳曰晉侯之弟揚干亂行於曲梁魏絳戮其)
(僕)上不及天下不及地(晉律注曰梟斬棄之於市者斬頭也令上不及天下不及)
(地也)考得其情竟命於獄(詳死刑一)念施行之後不可復
生當結罪之前所宜惟恤管蔡挾武庚作亂周公
殺之(史記管蔡世家曰武王封叔鮮于管封叔度于蔡二叔乃挾武庚以作亂周公誅之)鄧析
操兩可之說子産誅之(列子曰鄧析操兩可之說設無窮之辭當子産執政作竹刑子)
(産戮而誅之)
族刑一
原刑法志曰當三族者皆先黥劓斬左右趾笞殺之梟
其首菹其骨肉於市其誹謗詈詛者又先斷舌故謂之
具五刑
族刑二
原及嗣禍宗(虞書曰罰弗及嗣及朱安世曰丞相禍及宗矣公孫賀父子俱死獄)
連坐濫施夏刑孥戮秦法族誅(尚書曰汝不從誓言予則孥戮)
(汝書漢朱浮與彭寵曰族滅之計)在父兄之不知豈宗族而相及
秦皇暴虐威以三夷商紂毒痡罪及九族
族刑三
原罪人以族(泰誓曰今商王受弗敬上天降灾下民沈湎冒色敢行暴虐罪人以族注曰刑及九)
(族也)誹謗者族(漢書高帝紀曰漢王元年沛公還灞上十一月召諸豪傑曰父老苦秦苛法久)
(矣誹謗者族偶語棄市)赤族之誅及宗之禍垣平夷三族
(漢書文帝紀曰後元年冬十月術士新垣平詐覺謀反夷之三族)荆軻沈七族(文選應劭)
(注曰荆軻為燕剌秦王不成而死其七族坐之沈没也張晏曰七族者上至高祖下至曾孫)以古
非今者族(秦始皇本紀曰十三年丞相李斯奏曰臣請史官非秦紀皆燒之以古非今者族)
威以參夷之刑(張衡東京賦曰秦政利觜長距終得擅場收以大半之賦威以參夷之刑注秦)
(法一人有罪夷三族)温舒罪至五族(漢書曰王温舒為右輔行中尉遇有變告温舒受員)
(騎錢它姦利事罪至五族自殺其時兩弟及兩婚家亦各自坐它罪而族)高后除三族罪
(高后紀曰元年正月詔曰合除三族之刑)
族刑四
增表唐李嶠為百僚賀恩制逆人親屬不為累表曰臣
聞父殛子興聖賢忠厚之教身死宗戮末季陵夷之道
或罰不及嗣或禍并其族淳朴既往惻隠不逮於昆蟲
法令滋章網羅必及於麛卵天厭滛虐誕興明聖去貪
殘而遂生育品物昭蘇哀獄訟而緩虔劉寰瀛愷澤在
予之旨固已刑於萬方拯物之心豈直解其三面日者
亂臣干紀巨猾滔天將傾渤海之流且觸崑山之柱陛
下傷澆浞之為變弔管蔡之不臧法雷電之威誅而不
怒用春秋之義斷必以情擢其髮而葬其尸殱其魁而
宥其黨漢主三夷之族黜而不行秦皇九族之刑矜而
莫用至若瓜連萍託枝附葉隨或玉石難分或淄澠易
混俱削嫌疑之迹并從寬大之文遷州貶縣纔示於小
懲竄海投沙尚班於榮級則是大有造於羣兇也而聖
慈無已天澤愈隆並運四時乃錫造於平分之外不遺
萬物尚加惠於曲成之表使枯朽之幹向秋而更榮窮
涸之鱗在轍而能躍藏其疾而含其垢責其效而要其
功雖魏士之私於外朝獲安反側商人之染於汙俗咸
與維新無以匹此含弘方斯滌蕩
罰親
原刑放(左傳曰刑放於寵)不隠(左傳曰仲尼曰叔向古之遺直也治國制刑不隠於親三)
(數叔魚之惡不為末減曰義也夫可謂直矣平丘之會數其賄也以寬衛國晉不為暴歸魯季孫稱其詐也以)
(寬魯國晉不為虐邢侯之獄言其貪也以正刑書晉不為頗三言而除三惡加三利殺親益榮猶義也夫注曰)
(叔魚叔向弟也三罪為國施刑不可不正其餘以直傷義故疑之於義未安直則有也)議親(周禮)
(八議一曰議親)數惡(詳上註叔向)血屬義不掩恩(門外之理)威
克厥愛(書曰威克厥愛允濟愛克厥威允罔功)罪無掩蔽(禮)刑不頗
邪(傳)大義滅親(左傳石碏殺子君子曰大義滅親)增貴戚必禁(月令)
(雖有貴戚近習無有不禁)原季子遏惡(公羊曰公子牙卒不稱殺為季子諱季子遏惡不為)
(國諱緣季子之心為之諱君親無將將必誅也)緩追逸賊(穀梁鄭伯克叚叚失弟子道賤叚而)
(惡鄭伯鄭伯處心積慮成於殺也猶曰取懷中而殺之宜緩追逸賊)不以父成刑(史記曰楚)
(王使石奢為治有殺人者犇追之則其父也曰以父成刑不孝也不行君法非忠也刎頸而死)不以
法貸人(晉苟晞從母弟求為將晞曰吾不以法貸人將無後悔後果犯法晞斬之詳死刑二)君
子不黨法家少恩私不害公愛而知惡惟惡
是疾雖親必誅惟令是行雖親不隠宜准律
論難從刑放仁不遺親義無絶愛雖親惟立
愛而法且斷恩他人尚思欽恤本族難忘哀矜
敦既睦之情恩重掩義行無頗之法公不滅私
周公垂涕而治管蔡之獄季友㱆欷而行叔牙之誅
增小慈失教鄭莊成叔段之誅(左傳鄭伯克段于鄢譏失教也)為
法斷恩漢武可昭平之奏(漢隆慮公主子昭平君尚帝女隆慮病困以金千斤錢千)
(萬預為昭平君贖死罪上許之隆慮卒昭平醉殺主傳母廷尉請論決上曰吾弟一子又屬我垂涕良久曰先)
(帝法令詘之何面目入高廟遂可其奏)
公族刑
原死刑(周禮甸師王之同姓有罪則死刑焉注曰王同姓有罪者斷其獄於甸師之官)親哭
(禮記曰骨肉之恩無絶親哭之)增無絶(詳上注)獄成(周禮公族有罪獄成有司讞于)
(公公曰宥之三宥不對則走出致刑於甸人公又使人追之曰雖然必赦之有司曰無及也反命於公公素服)
(不舉為之變如其倫之喪無服注倫親疎之比也)原罪三宥(詳上注)議八辟
(周禮八辟一曰議親之刑)無宫刑(公族無官刑不翦其𩔖也)不即市(周禮凡王之同)
(族有罪不即市注曰刑於隱所也)纖剸亦告(禮公族之罪其在□剸亦告於甸人)有
司正術(公族之罪雖親不以犯有司正術也)磬于甸人(記曰公族有死罪則磬於甸人)
恩雖切於棣華法宜除於蔓草雖金枝可貴三
宥必加而玉律難容一成不變
罰故
原議故(周禮八議一曰議故)刑故(獄成刑故)申恩屈法雖久
要之難忘有大故而宜棄舊雖在於八議法宜
效於二天惟惡是去雖舊必誅惟法是行雖舊必
罰雖敦於念舊義在不遺而奉彼正刑罪宜無赦
罪或難掩法可行於二天事苟足容刑宜緩於一
割崇姦獲戾大為防而猶踰念舊廢刑小不忍而
為亂
不齒
原廢以馭罪(周禮曰太宰以八柄馭羣臣七曰廢以馭罪注廢放也)降為庶人
(書曰降霍叔為庶人三年不齒注曰齒錄也)終身不齒(禮曰有不率教者屏之遠方終身不)
(齒)三年不齒(周禮曰凡害人者以明刑恥之其能改者反於中國不齒三年也)元
冠縞武(禮曰不齒之服詳流刑二)增不齒仕版(宋太宗端拱元年少府監言犯贓配)
(役人郭冕等九人皆嘗任京朝官會赦當敘用上曰冕等贓吏不可復齒仕版止令釋遣之)
財產沒官
原馭貧(周禮曰太宰以八柄馭羣臣六曰奪以馭其貧謂其罪大沒入其家財也)沒入
奪駢邑(子曰管仲奪伯氏駢邑三百飯蔬食沒齒無怨言當罪故不怨也)沒先居(列子)
(曰宋人向氏學盗俄以贓獲罪沒先居之産也)抵於公法沒以家財
御定淵鑑𩔖函卷一百五十二
