欽定四庫全書
御定淵鑑𩔖函卷六十八
設官部八(丞相司直官屬總載)(丞相長史事三師三公以下司馬從中郎掾屬)
(參功曺中主簿軍公府祭酒軍兵參行參軍)(錄事參軍參軍都護)(記室公府)
(舍人附參軍)
丞相司直一
原杜氏通典曰丞相司直漢武元狩五年置掌佐丞相
舉不法位在司隸校尉上後漢罷丞相光武以武帝故
事置司徒司直居司徒府助司徒督錄諸州郡所舉上
奏司置考察能否以徵虚實建武十一年省獻帝建安
八年復置司直不屬司徒掌督中都官不領諸州九年
詔司直階比司隸校尉坐同席在上假傳置也(伏湛字惠公光)
(武以湛才任宰相拜為司直行大司徒事)文獻通考曰後燕石勒置都部
從事各部一州秩二千石凖丞相司直
丞相司直二
原朝廷憚之(漢書翟方進為丞相司直旬歲間免兩司隸朝廷由是憚之丞相薛宣甚器重焉常)
(誡掾吏謹事司直翟君必在相位不久也案旬歲猶言滿歲若十日之一周)百寮憚之(東觀)
(漢記杜林遷大司徒司直百寮知林以明德用甚敬憚之)方進免涓勲(漢書翟方進字子威)
(為丞相司直初方進新視事而涓勲亦初拜為司隸不肯謁丞相御史大夫後朝會禮節又倨方進隂察勲私)
(過光祿勲辛慶忌又出逢帝勇王商下車立須過乃就車於是方進舉奏勲輕慢宰相賤易上卿慶忌屈節失)
(度邪讇無常請下丞相免官)劉隗劾王含(晉中興書劉隗字文連為丞相司直時南中郎)
(王含以族強顯貴驕傲自恣一請參佐及守長二十許人多取非其才隗劾奏文致甚苦事雖被寢王氏深忌)
(嫉之隗之弹奏不畏強禦皆此𩔖也)彈奏不畏強禦(劉隗詳上)所糾多見
採用(虞預晉書劉隗為丞相司直在朝多所糾弹雖上不盡從多見採用也)王良節儉
妻子不入官舍(續漢書王良字仲子拜大司徒司直在位恭儉妻子不入官舍布被瓦器無兼)
(膳節儉過度)宣秉篤義祿奉收養宗族(又云宣秉字巨公拜大司徒司直清)
(白篤義得祿收養内外宗族也)
丞相長史一
原杜氏通典曰丞相長史漢文帝二年置一丞相有兩
長史(漢百官表云丞相有兩長史而張湯傳云殺臣者三長史也顔師古曰兼有守者非正員故耳)盖
衆史之長也職無不監(田仁為丞相長史上書言天下太守皆下吏誅死武帝悅拜仁)
(為丞相司直威振天下)介幘進賢一梁冠朱衣銅印黃綬劉屈氂
為左丞相分丞相長史為兩府以待天下遠方之𨕖(待得)
(賢人當拜為右丞相)後漢建武中省司直有長史一人魏武為丞
相以来置左右二長史而已丞相諸曺史掾屬三十御
屬一魏武為丞相置徵事二人(建安十五年初置徵事二人以邴原王烈𨕖補)
(之)舊有東西曺自魏武大軍還鄴乃省西曺(時毛玠為東曺掾與)
(崔琰並典𨕖舉請謁不行時人憚之及議併省咸欲省東曺皆曰舊西曺為上東次之宜省東曺也魏武知其)
(情令曰日出於東月盛於西凡人言方亦復先東遂省西曺)及咸熙中司馬昭為相
國相國府置中衛驍騎二將軍左右長史司馬從事中
即主簿舍人參軍東西曺及戶賊金騎兵車鎧水集法
奏倉士馬媒等曺掾屬凡二十四人晉元帝以鎮東大
將軍為丞相丞相府置從事中郎分掌諸曺有錄事中
郎度支中郎三兵中郎其參軍則有諮議參軍二人主
諷議事江左初置軍諮祭酒有錄事記室東曺西曺等
十三曺其後又置七曺宋武帝為相合中直兵置一參
軍曺則猶二也(其小府不置長流參軍者置禁防參軍蜀丞相諸葛亮有行參軍晉太傅司馬)
(越府又有行參軍兼行參軍後漸加長兼字除拜則為參軍事府板則為行參軍晉宋以来參軍各有除板行)
(參軍下則長兼行參軍)又有參軍督護東曺督護二督護江左置
增唐以後無文獻通考列尚書都司及檢正為宰
相屬官今見尚書左右司郎中門
丞相長史二
原銅印墨綬(晉百官表注云太宰長史銅印墨綬朝服進賢兩梁冠品第六俸五十斛)秩
皆千石(續漢百官表云太尉司徒司空諸將軍長史各一人秩皆千石)毗佐三台助
鼎和味(漢官儀云太尉司徒長史秩比二千石號為毗佐三台助鼎和味)差次九品
銓衡人倫(干寳司徒儀云左長史之職掌差次九品銓衡人倫也)職無不監(詳通)
(典)掌察郡吏(干寳司徒儀云左長史職掌佐公修文政檢其法憲明其分職掌察郡吏)
徐弈統留事(魏志云太祖為丞相征張魯留徐弈為丞相長史鎮撫西京出為魏郡太守太祖征)
(孫權徙為留府長史謂弈曰君之忠亮古人不過也)杜襲為留府(魏志杜襲傳云太祖東遷)
(當𨕖留府長史鎮守長安主者所𨕖多不當太祖令曰釋騏驥而不乘焉皇皇而更索遂以&KR0670;為留府長史駐)
(關中)心如鐵石(魏武故事載令曰領長史王必是吾披荆棘時吏也忠能勤事心如鐡石國之)
(良吏也故教辟之已署所宜便以領長史統事如故)人似南金(晉中興書丹陽薛錄云薛兼字)
(令長初入洛華歆曰南金也遷丞相長史恪勤王事)伯長才長可用(山公啓事太尉長史)
(缺案鎮東大將軍大掾泰山胡□才長可用伯長□字也)張勃軍間用長(又云鎮西長史)
(缺案尚書郎張勃云云)鄧殷有文武才(又云太尉長史鄧殷通識有文武才為北中郎)
(將長史)耿遷有器幹(又云北中郎長史當更前御史耿遷云云)吳良方正
(東觀漢記云吴良為司徒長史以清白方正稱)傅咸執正(王隐晉書云傅咸為司徒左長史多)
(所執正也)諸葛舉張裔(蜀志云張裔至蜀丞相諸葛亮以為參軍署府事又領益州治中從)
(事亮出駐漢中裔以射聲校尉領留府長史常稱曰公賞不遺遠罰不阿近爵不可以無功取刑不可以貴勢)
(免此賢愚之所以僉忘其身者也)劉宏知陶侃(晉書云劉宏為鎮南將軍荆州軍事宏遣)
(南蠻長史陶侃為大都督)卿宜節飲(晉中興書陳留阮錄云阮孚字遥集琅邪王褒為車騎將)
(軍鎮廣陵高𨕖綱佐以孚為長史帝謂曰卿既統軍府郊壘多事宜節飲也)慨然而退(晉書)
(曰劉驎之字子驥車騎將軍桓冲聞其名請為長史驎之固辭不受冲嘗到其家驎之於𣗳條桑使者致命驎)
(之曰使君既枉駕光臨宜先詣家君冲聞大愧於是乃造其父父命驎之然後方還拂短褐與冲言詁父使驎)
(之於内自持濁酒蔬菜供賓冲敕人代驎之斟酌父辭曰若使從者非野人意也冲慨然至昏乃退)
三師三公以下官屬總載
原杜氏通典曰三師(太師太傅太保歴代多有之)一太(殷建官有六太其一曰太)
(宰自周以後亦常有之餘五太則無)三公(太尉司徒司空歴代有之)二大(大司馬大將軍歷代亦有)
(之)諸位從公(諸將軍及光祿大夫開府者歷代亦時有之)官屬等(歷代有置有省亦多)
(同說所以不更各具本府但依前代都言之其大將軍自具本篇)漢有三司而不見
官屬以丞相為公置司直長史後改丞相為司徒則曰
司徒司直長史(具宰相篇)其太尉後改為大司馬綏和初始
置長史一人掾屬二十四人御屬一人令史二十四人
改御史大夫為大司空置長史如中丞(具御史大夫篇)後漢
初惟置大傅有長史一人掾屬十人御屬一人(不知何曺)後
置太師董卓嘗居之盖自為也而不見官屬太尉官
屬有長史一人署諸曺事(盧植禮注曰如周小宰)掾史屬二十四
人(分主二千石長史遷除遷民戶祠祀農桑奏議詞訟郵驛轉運盗賊罪法兵貨幣鹽鐡倉榖等事)黃
閣主簿(省錄衆事掌閣下威儀)記室令史(掌上章表報後漢末陳琳阮瑀皆為曺操記室)
(軍國書檄皆所作)御屬(掌為公卿閣下威儀)司徒屬官有長史一人掾
屬三十一人令史及御屬三十六人(正曰掾副曰史)司空屬
官長史一人掾屬二十九人令史及御屬二十二人(正曰)
(掾副曰屬漢書注云公府掾比古元士三命者也或曰漢初掾史辟皆上言之故有秩皆比命士其所不言則)
(為百石屬其後皆自辟除故通為百石云)大司馬屬官並同前漢魏置
太傅太保而不見官屬太尉司徒司空有長史司馬從
事中郎正行參軍大司馬亦有正行參軍也晉有太
宰太傅太保惟楊駿為太傅增祭酒為四人掾屬二十
人兵曺為左右也(楊駿輔政引潘岳為太傅主簿初譙人公孫宏客於河陽岳待之甚厚及)
(駿誅宏為楚王瑋長史凡駿紀綱皆從坐同署主簿已被戮宏言於瑋謂岳為假吏故得免)太宰太
保官屬不見太尉司徒司空並有長史司馬太尉雖不
加兵者吏屬皆絳服太始三年又置太尉軍參軍六
人騎司馬五人官騎十人而司徒加置左長史掌差次
九品銓衡人倫冠綬與丞相長史同主簿左右東西曺
掾各一人若有所循行者增置掾屬十人(武帝時司徒奏州郡農桑)
(未有賞罰之制宜遣掾屬循行詔遂使司徒督察州郡播殖若有所循者增掾屬十人又温嶠請司徒置田曺)
(掾州一人勸課農桑)初王渾(字元冲)遷司徒仍加兵渾以司徒文官
主吏不持兵及吏屬絳衣自以非是舊典皆令皂服論
者美其謙而識禮司空府加置導橋掾一人餘略同
武帝咸寧初詔以前太尉府為大司馬府增置祭酒二
人帳下司馬官騎大車鼓吹左右光祿光祿三大夫開
府者皆為位從公品秩俸賜儀制與諸公同加兵者增
置司馬一人從事中郎二人(劉琨為司空以盧諶為從事中郎)主簿記
室督各一人舍人四人兵鎧士曺營軍刺姦帳下都督
外都督令史各一人(主簿以下令史以上皆絳服)司馬給吏卒如長
史從事中郎給侍二人主簿記室都督各給侍一人其
餘臨時增崇者則褒加各因其時為節文不為定制(其祭)
(酒掾屬白盖小車七軺車施耳後戶皂輪犢車各一乘自祭酒以下令史以上皆皂零辟朝服)其為持
節都督者增參軍為六人其餘如常加兵公制(孫楚字子荆為)
(佐著作郎參石苞驃騎軍事楚既負其才氣頗侮易苞初至揖曰天子命我參卿軍事初參軍不敬府主楚既)
(輕苞遂制施敬自楚始也)宋有太傅太保太宰太尉司徒司空大
司馬諸府皆有長史一人將軍一人又各置司馬一人
而太傅不置長史掾屬亦與後漢略同自江左以来諸
公置長史倉曺掾戶曺屬東西閣祭酒各一人主簿舍
人二人御屬二人令史無定員領兵者置司馬一人從
事中郎二人參軍無定員加崇者置左右長史從事中
郎四人掾屬四人則倉曺增置屬戶曺置掾加崇極於
此也其司徒府若無公惟省舍人其府常置其職寮異
於餘府有左右長史東西曺掾屬餘則同矣餘府有公
即置無則省齊有太宰大司馬並為贈官無寮屬太
尉司徒司空是為三公特進位從公諸開府儀同三司
位從公開府儀同如公凡公督府置佐長史司馬各一
人諮議參軍二人諸曺有錄事功曹記室戶曹倉曹中
直兵外兵騎兵長流賊曺城局法曹田曹水曹鎧曹集
曺右戶十八曺局曹以上署正參軍法曹以下署行參
軍各一人其行參軍無署者為兼員其公府佐吏則從
事中郎二人倉曹掾戶曹屬東西閣祭酒各一人主簿
舍人御屬二人加崇者則左右長史四中郎掾屬並增
數其未及開府則置亦有佐吏其數有減小府無長流
置禁防參軍初晉令公府長史著朝服自宋大明以来
著朱衣(齊王儉為司徒左長史請依晉令復舊制不著朱衣時議不許又曰王秀之嘗云位至司徒)
(左長史可以知止足矣王又陸慧曉為司徒右長史謝朏為公府左長史竟陵子良謂王融曰我府二上佐)
(前代誰可比融曰兩賢同侍未有前例朏滂佩反)梁武帝受命之初官班多
同宋齊之舊有丞相太宰太傅太保大司馬太尉司徒
司空開府儀同三司等官諸公及位從公開府者置官
屬有長史司馬諮議參軍掾屬從事中郎記室(建安王為雍州)
(表求管記乃以江革為征北記室參軍革弟觀又為參軍兼記室任昉曰文房之任總卿兄弟故歴代皆為文)
(士之華𨕖云)主簿列曹參軍行參軍舍人等官其司徒則有
左右二長史(禇球字仲寳為司徒右長史加貂台佐加貂自球始也)又增置左西
掾一人其餘寮佐同於二府有公則置無則省而司徒
無公惟省舍人餘官常置開府儀同三司位次三公左
右光祿大夫優者則加之曰三公置官屬陳三師二
大並為贈官而無寮屬其三公有府長史司馬諮議參
軍從事中郎掾曹屬主簿祭酒錄事記室正參軍板正
參軍後魏三師無官屬後又置太宰以元天穆為之
增置佐吏三公及二大並有長史司馬諮議參軍從事
中郎掾屬主簿錄事參軍功曹記室戶曹中兵等參軍
諸曹行參軍事長兼行參軍都護(其太尉司徒為二大屬官皆同惟司空府)
(官每降一階)北齊三師二大三公各置長史司馬諮議參
軍從事中郎掾屬主簿錄事功曹記室戶曹倉曹中兵
騎兵長流城局刑獄等參軍事東西閣祭酒及參軍事
法墨田水鎧集士等曹行參軍督護等員(司徒則加左右長史)
長史(主吏)司馬(主將)舍人(主閣内事)皆自秦官也從事中郎(漢末官也)
(陳湯為大將軍王鳳從事中郎在主簿上所掌秩與長史同)掾屬(主諸曹事)主簿(所主與舍人同)
(祭酒所主亦同)令史(主諸曹文書)此皆自漢官也(陳湯為大將軍王鳳從事中郎是也)
御屬參軍自後漢也(孫堅參驃騎軍事是也參軍所主與掾屬同)其儀同三
司如開府者亦置長史以下官屬而減記室倉城屬田
水鎧士等七曹各一人(其品亦下三公府一階其三師三大佐吏則同太尉府也)
後周以太師太傅太保為三公而不見寮屬隋三師
亦不見官屬而三公依北齊置府寮後省府及寮佐置
公則坐於尚書都省朝之衆務總歸臺閣唐三師三
公並無官屬增文獻通考曰宋亦如之元明並無
司馬
原修武政簡軍旅(干寳司徒儀云司馬之職掌佐公修武政簡其軍旅飭其器械也)
李鎮才良方用(山公啓事云平南司馬缺案琅邪李鎮綱紀郡事練習兵馬良才也)
趙虞軍間用長(山公啓事云北中郎將司馬當便𨕖尚書郎趙虞誠篤有略軍間用長)
岸幘嘯詠(世說云桓宣武作荆州謝奕為司馬既上猶推布衣之好奕在温坐岸幘嘯詠無異常時)
因酒縦狎(晉書云謝奕與桓温善温辟為安西司馬奕每因酒無復朝廷禮常逼温飲温走入)
(南康主門避之主曰君若無狂司馬我何由得相見奕遂携酒就廳事引温一兵帥共飲曰失一老兵得一老)
(兵亦何所怪温不之責)
從事中郎
原職參謀議(續漢書百官志云太尉從事中郎二人秩六百石本注云職參謀議)維正
大體(干寳司徒儀云從事中郎之職分曹綱紀其事維正大體)鄭逵志越其儔(三輔)
(決錄云鄭逵字文信累辟不就大將軍何進表為從事中郎逵志越其儔云云)山簡不拘品
位(鎮東大將軍司馬伷表曰從事中郎缺用第三品中散大夫河内山簡清精覆正才識通濟品儀第二也)
棗據通識(王隐晉書云太尉中郎棗據通識有文武才案棗據本姓棘其先避仇改焉據美容)
(貎善文辭弱冠辟大將軍府出為山陽令有政績遷尚書郎轉右丞賈充伐吴請為從事中郎軍還徙黃門侍)
(郎)荀組才識(晉書云荀組字大章弱冠太尉王衍見而稱之曰夷雅有才識初為司徒左西)
(屬補太子舍人司徒王渾請為從事中郎)劉道真為扶風王所用(晉百官名曰劉)
(寳字道真高平人晉書曰寳嘗為司徒扶風王駿以五百疋布贖之用為從事中郎也)阮遥集
為元皇帝優容(晉書云阮孚字遥集元帝以孚為安東參軍蓬髮飲酒不以王務嬰心時帝既)
(用申韓以救世而孚之徒未能棄也雖然不以事任處之轉丞相從事中郎終日酣縦恒為有司所案元帝每)
(優容之)
掾
原公府掾比元士(續漢書百官志云公府掾比古元士三命者也)東西曹掾
比四百石(又云漢舊制東西曹掾比四百石餘掾比三百石屬比二百石)三公喉舌
(崔寔政論云三公則天子之股肱掾屬則三公之喉舌)朝廷為榮(又曰三公掾屬位卑職重)
(在朝廷以為榮)如師弟子日錄不拜(漢舊儀曰丞相掾史見禮如師弟子日錄不拜)
敦明教義肅厲清風(干寳司徒儀云掾屬之職敦明教義肅厲清風非禮不言非法)
(不行以訓羣吏以重朝望名常當其理者也)以訓羣吏以重朝望(見上)公
辟則輕臺除則重(胡伯始漢官儀云初丞相掾史員七人分為東西曹秩六百石漢末公辟)
(則輕臺除則重)期月長州郡數年至公卿(崔寔政論三府掾屬及其取官又多)
(超卓或期月而長州郡或數年而至公卿職不假非其人□負牒而亡也)邴原守訓典(魏志)
(云太祖辟邴原為司空掾原女早亡時太祖愛子蒼舒亦歿太祖欲求合冥婚葬原辭曰合葬非禮也原之所)
(以自容于明公公之所以待原者以能守訓典而不易也若聽明公之命則是凡庸也太祖乃止)高
柔眀憲典(魏志云高柔字文惠為尚書郎轉拜丞相理曹掾太祖令曰夫治定之法以禮為首撥亂)
(之政以刑為先昔舜流四凶族臯陶作士漢祖除秦苛法蕭何定律掾清識平當明於憲典勉恤之)陳
寵科條辭訟(漢雜事云陳寵為司徒鮑昱府掾是時三府掾屬專務交遊以不肯視事為高寵獨)
(勤心物務數為昱陳當世便宜昱高其能轉為辭曹掌天下獄訟其所平决無不厭服衆心時司徒辭訟久者)
(數十年事𩔖溷錯易為輕重不良吏得生因緣寵為昱撰辭訟比七卷决事科條皆以事𩔖相從昱奏上之其)
(後公府奏以為法)班彪專心述作(後漢書云班彪字叔皮辟司徒掾既才高而專心述)
(作在史籍之間)典定文義(桓譚新論茂陵周智孫胡不為賦訟金應之分為大司徒掾典定文)
(義)舉奏刺史(後漢書云第五種字興先少勵志義為吏冠名州郡永壽中以司徒掾清詔使)
(冀州廉察災害舉刺史二千石以下所刑免甚衆棄官奔走者數十人還以奉使稱職拜高密侯相遷兖州刺)
(史中常侍)論議抗直(後漢書云何敞字文高元和中辟太尉宋由府由待以殊禮敞論議抗直)
(常引大體多所匡正司徒袁安亦深敬重之)論議正色(魏志云國淵字子尼太祖辟為司空)
(掾屬每於公朝論議常直言正色退無私焉)陳祖榮常獨視事(陳寵字祖榮事見前)
鍾離意為國用心(後漢鍾離意别傳云司徒侯霸辟意署議曹掾以詔送獄徒三百餘)
(人到河北時盛寒徒病不能行輙移屬縣作徒衣服上書言狀光武曰何乃為國用心至此)倪寬
温良(史記倪寬傳云寬為人温良有廉智張湯以為長者數稱譽之及湯為御史大夫以寬為椽舉侍御)
(史見上語經學上說之)王述簡貴(晉書云王述字懷祖司徒王導辟為中兵屬嘗見導每發)
(言一坐莫不贊美述正色曰人非堯舜何得每事盡善導改容謝之謂庾亮曰懷祖清貞簡貴不減祖父但曠)
(淡微不及耳)劉遐宰士之儁(山公啓事云太尉掾滿奮樂廣司徒掾何劭劉琚司空掾)
(官粹王正劉澹太尉掾劉遐有才事義宰士之儁也)劉琚宰士美者(又云今尚書郎御史)
(東宫洗馬舍人多缺宰士中後進美者太尉掾樂廣司徒掾劉琚王瓉司空掾王正劉澹征西大將軍掾葛□)
(皆其𨕖也按廣字彦輔琚字伯瑜瓉字正長正字士則澹字初平)范滂有澄清之志
(汝南先賢傳云滂字孟博辟公府掾登車攬轡慨然有澄清天下之志)馬良有克終之
美(蜀志云馬良字季常先主辟為左將軍掾後遣使吴良謂諸葛亮曰今銜國命恊睦二家幸為良介於孫)
(將軍亮曰君試自為文良即為草書曰寡君遣掾馬良通聘繼好以紹昆吾豕韋之勲其人吉士荆楚之令鮮)
(于造次之華而有克終之美願降心存納以慰將命孫權敬待之)鮑宣質直(漢書張禹奏云)
(司空掾鮑宣孝弟廉潔質直甚有威重宜備諫官者也)劉琨儁朗(王隐晉書云劉琨字越石)
(少儁朗乃是故尚書郎郭奕外甥年二十九為太子掾)太子未定太祖問邢顒
(魏志云邢顒字子卿為丞相東曺掾初太子未定臨淄侯植有寵丁儀等並贊翼其美太祖問顒顒對曰以庶)
(代宗先世之戒也願殿下深垂察之太祖識其意後遂以為太子少傅)寒暑不和黃瓊
見李宣(汝南先賢傳云李宣字公林為太尉黃瓊所辟時寒暑不和云云)文帝待以
友禮(魏志云陳羣領丞相東西曹掾在朝無適無莫惟仗名義不以非道假人文帝在東宫深敬器焉待)
(以交友之禮)太皇委以書記(嚴氏家傳云嚴奏字□平為太皇車騎掾委以書記)
子泰非吾所宜吏(魏志云田疇字子泰太祖遣使辟疇署司空戶曹掾引見諮議明日出令)
(曰田子泰非吾所宜吏者也)謝掾必擁旄仗節王掾當作黑頭
公(晉中興書云王珣弱冠與謝元俱辟大司馬桓温掾温語人曰謝掾年三十必擁旄仗節王掾當作黑頭)
(公皆未易才也)流涕諫明帝(魏志董尋召為軍謀掾青龍中明帝大興宫室羣臣皆負土尋)
(流涕諫云若宫室狹小當廣大之猶宜隨時不妨農務况乃作無益之物黃龍鳳凰也龍承露盤土山淵池此)
(皆聖明之所不興也陛下既尊羣臣顯以冠冕被以文繍載以華輿所以異於小人而使之穿方舉土面目垢)
(黑沾體塗足毁國之光以崇無益甚非謂也)張目視王公(語林云王藍田少有癡稱丞相)
(以門第辟之既見無他言惟問江東米價藍田不答直張目視王公王公曰掾不癡謹哉王述後封藍田侯也)
宋弘受罪長孫上書(華嶠後漢書云陳元字長孫以才高著名辟司空掾宋弘受罪)
(上書訟之言甚切直又敷陳當世便宜事)齊王暴屍道明露板(晉書云潁川荀闓字)
(道明有名稱京師為之語曰洛中英英荀道明大司馬齊王冏辟為掾冏敗暴屍已三日莫敢收葬闓與冏故)
(吏李球嵇含等露板請葬朝議聽之論者稱焉)伯門乞代弟子(風俗通云巴郡太守太山)
(祖望字伯門為司徒掾同産子作客殺人繫之望自劾去星行電征數日歸趋詣府露首肉袒辭謝太守太尉)
(李固謝與相見頓頭流血自說弟薄命早亾以孤為託無義方之教自䧟罪惡自男穿既與知情幸有微胤乞)
(以代之言甚哀切李公達於原度即活出之)孟玉不請弟子(又云高唐令樂安周糾字)
(孟玉為大將軍掾弟子使客殺人捕得太守盛亮隂為宿留糾亦自劾去詣府亮與相見不乞請又不辭謝亮)
(告賓客曰周孟玉欲作抗直不恤其親我何能枉法乎遂斃於獄弟婦不哭死子而哭孟玉世人誤之猶以為)
(高)鍾離意解病徒桎梏(後漢書云鍾離意辟大司徒侯覇府詔部送徒詣河内時)
(冬寒徒病不能行意遂於道解徒桎梏恣所欲過與尅期俱至無或違者)君達解鄧融桎
梏(謝承後漢書封告傳曰告字君達為司徒虞延所辟時隴西太守鄧融以職被罪君達解其桎梏)
范丹狷急佩韋(後漢書云范丹字史雲辟太尉府以狷急不能從俗常佩韋於朝議者欲以為)
(侍御史因遁身逃命於梁沛徒行敝服賣卜於市遭黨錮遂推鹿車載妻子捃拾自資及黨禁解為三府所辟)
(乃應司空命)何䕫誓死蓄藥(魏志云何䕫字叔龍太祖辟為司空掾屬太祖性嚴掾屬)
(公事往往加杖䕫常蓄毒藥誓死無辱是以終不見及)蒲元作木牛(蒲元别傳云元為丞)
(相諸葛亮西曹掾亮欲伐魏患糧難致元牒與亮曰元等輙推意作一木牛連仰雙轘人行六尺牛行四步人)
(載一歲之糧也)馬良為草書(蜀志馬良詳前)馮岱干與臺閣(謝承後漢)
(書云馮岱字德山辟司徒劉寵府與四府掾屬並詣臺集議邊事)韓宣唐&KR0691;諸侯(魏志)
(云韓宣字景仁太祖為丞相召署軍謀掾步入宫於東掖門外與臨菑侯植相遇宣恐淹不得去乃以扇自障)
(往於道邊植便問曰何官宣曰丞相軍謀掾植又問曰應得唐&KR0691;諸侯否宣曰春秋之義在諸侯之上也)
極輿馬之好(漢書陳遵傳云遵為公府掾公府掾率皆羸馬小車不尚鮮明而遵獨極輿馬衣服)
(之好門外車騎交錯)專務於交遊(後漢陳寵事詳前)問不及政辭出
自劾(東觀漢記閔仲叔傳云司徒侯覇辟仲叔留與相見勞問之下不及政事仲叔曰被明公辟且喜且)
(懼及奉見明公喜懼皆去所望明公問屬以為政美俗成化令□廉得所遂以辭出自劾)奮手不
顧皆投劾出(先賢行狀曰鍾皓字季明為司徒掾公出道路泥濘導從惡其相&KR0904;去公車絶遠公)
(推軾言司徒今日為獨行耳還府向閤鈐下不扶令揖掾屬公奮手不顧時舉府掾屬皆投劾出)解
冠而去(續漢書胡廣傳云廣六世祖綱大司農馬宫辟為掾值王莽居攝綱即解冠縣之府門而去)
投劒潜歸(汝南先賢傳云許嘉字德珍辟司徒府到京師會黨錮事起李杜受誅嘉歎曰仲尼)
(遊於趙郊不入危國今人衆矣吾其行也遂投劒而歸)劉頌出榖(臧榮緒晉書云劉頌字子)
(雅辟相府掾奉使於蜀時蜀新平人饑土荒頌表求賑貸未報頌乃開倉出榖蜀民賴之太祖以頌專輙除名)
謝鯤取稾(晉中興書陳郡謝錄云謝鯤字幼輿弱冠知名太傅東海王越聞其名辟為掾於時)
(懼胡来攻城多蓄薪柴鯤家僮載取官稾除名)阮千里三語掾(衛珍别傳云阮千里有令)
(聞太尉王戎見而問曰老莊與聖教同否瞻曰將無同戎善其言辟為掾世號三語掾戎因嘲之曰一言可辟)
(何假於三阮曰苟是天下名望亦無言而辟何復假於一言也)殺公掾(王隐晉書云陳留周震累)
(為諸王所辟既下車公輙喪亡僉號震曰殺公掾莫有辟者司徒魏舒因固辟之累無患時以達命歸之)
百六掾(晉中興書會稽虞錄云虞悝與弟望並有士操中宗為丞相招延四方之士辟虞為府掾時人)
(謂之百六掾望亦被召恥而不應)
屬
原參定九品(干寳晉紀云王導為司徒置西屬一人佐長史參定九品也)了無一
事(山公啓事云事職有年限如公府掾屬了無一事亦限三年近矣)崔琰東曹(魏志云武)
(帝授崔琰東曹屬教曰君有史魚之直貪夫慕名而清壯士尚稱而厲斯可以率時者矣故授東曹往踐厥職)
蔣濟賢屬(魏志云蒋濟字士通辟丞相主簿西曹屬令曰舜舉臯陶不仁者遠臧否得中望於)
(賢屬矣)谷永茂才轉(漢書云谷永字子雲以茂才轉為御史大夫屬)陳實灼
然遷(續漢書云陳實字仲弓舉灼然為司徒屬遷太邱長)太祖辟周逵陳羣以
為穢德(魏志云陳羣字長文為太祖司空西曹屬時有薦樂安王模下邳周逵者太祖辟之羣封教以)
(為模逵穢德終必敗太祖不聽後模逵皆坐姦宄誅太祖以謝羣)文王遣鍾會邵悌
謂其單身(魏志云邵悌字元伯辟大將軍司馬文王西曹屬初文王欲遣鍾會伐蜀悌求見曰王遣)
(鍾會率十餘萬衆伐蜀愚謂會單身無重任不若使餘人行文王笑曰我寕復不知此耶蜀為天下作患使民)
(不得安息我今伐之如指掌耳惟鍾會與人意同今遣伐蜀必可克滅)仲叔被辟且喜
且懼(東觀漢記閔仲叔詳掾)洪遠為屬終日嘯詠(晉中興書陳郡郭錄云融)
(字洪遠司徒王導以為西曹屬融飲酒喜舞終日嘯詠未嘗以事務自嬰導甚相親悅也)
功曹
原糾司外内扶直繩違(孫綽傳云綽為功曹參軍騎曹箋云綱紀居管轄之任以糾司)
(外内駁議弹刻誠無所拘然亦所以獻可替否扶直䋲違者也)止舉大綱不拘文法
(襄陽耆舊𫝊云習嘏字彦文山簡以嘏才博有文章為征南功曹止舉大綱而已不拘文法簡益器之轉為記)
(室參軍)毛玠為幕府功曹(魏志云毛玠為太祖幕府功曹後轉掾)嵇憙
為撫軍功曹(嵇憙集云晉武為撫軍妙𨕖官屬以憙為功曹)懷祖素清介(晉中)
(興書云王述字懷祖以清介稱康宗為驍騎將軍召補功曹)企生多才藝(晉書云羅企生)
(字孟子少多才藝殷仲堪鎮江陵引為功曹累遷武陵太守)文王悅茂伯(晉春秋云向䧺)
(字茂伯為鎮西將軍功曹鍾會既誅雄收而葬之晉王聞而召責之曰往者王經之死卿哭于東市而我不問)
(今鍾會躬為叛逆又輙收葬若復相容其如王法何雄曰昔先王掩骼埋胔仁流朽骨當時豈卜功罪而後葬)
(哉今王誅既加於法已備枯骨而捐之中野百年之後為仁賢之資不亦惜乎王甚悅與談宴而遣之)
山簡器習嘏(襄陽耆舊傳見上)
主簿
原省署衆事(續漢書百官志云司徒黃閣主簿省署衆事掌閣下威儀也)職在拾
遺(崔駰與竇憲牋云主簿職在拾遺夙夜致思智慮淺短何益也)内經百度外諮千
里(桓階别傳云上平荆州乃引桓階入為主簿内經社稷百度之規外諮席勝千里之策)能令
公喜能令公怒(晉陽秋云王珣為桓温主簿郗超為記室參軍温並親待之故府中為之語曰)
(髯參軍短主簿能令公喜能令公怒超髯珣短故也)每事諮焉(長沙耆舊傳曰□□字伯緒為)
(丞相主簿功曹每事諮焉乃嘆曰昔文帝與賈生共談不覺膝前於席也)每見逮問(世說云何)
(遂字彦陳東海王越辟為主簿時海内大亂軍國事無大小每見逮問多所匡益)收羅賢俊
(臧榮緒晉書云何充字次道少有名望大將軍王敦收羅賢俊辟為主簿)收羅士物(世說云王)
(敦字處仲太傅東海王越收羅士物聞其名召以為主簿)太傅聞處仲(詳上)元帝
用道明(世說云諸葛恢字道明弱冠知名時元帝為安東將軍以恢為主簿於時潁川荀闓字道明陳)
(留蔡謨字道明與恢俱有名譽號曰中興三明人為之語曰京都三明各有名蔡氏儒雅荀葛清)繁
欽文才機辨(典略云繁欽字林伯以文才機辨少得名於汝潁欽既長於書記又善為詩賦為丞)
(相主簿)顧榮機神朗徹(晉書云顧榮字彦先少有珪璋機神朗徹大司馬齊王攸以為)
(主簿)德祖豫作答教(世說云楊修字德祖與賈逵王凌並為丞相主簿而為植所友每當)
(就植慮事有關忖度太祖意豫作答教十餘條敕門下教出以次答教裁出答已入太祖怪其捷推問始泄)
元琳更作白事(世說云王東亭為桓温主簿舍人竊其白事即於閣下更作無復同原本)
(一字云謹案王東亭名珣字元琳也)指切竇憲(後漢書云崔駰字亭伯為車騎將軍掾掾屬三)
(十人皆故刺史二千石惟崔駰以處士年少擢在其間憲擅權驕恣駰數諫之及出擊匈奴道路愈多不法駰)
(為主簿前後奏記數十指切長短憲不能容稍疎之)入諫諸葛(襄陽記云楊顒字子照為丞相)
(諸葛亮主簿亮嘗自校簿書顒直入諫曰為治有職上下不得相侵也)馮異披荆棘(東觀)
(漢記云光武引見嗎異誦於公卿曰是我起兵時主簿為我披荆棘定關中者也)任續多規
諫(文士傳云任續字仲元為會稽王主簿多所規諫)元琳稱績(晉中興書云琅邪王珣為)
(大司馬掾轉府主簿時大司馬温經略中夏軍國無寕戎府多事珣居要任有稱績三軍文武及數萬人悉識)
(其面)子元無滯(文士傳云東海郭子元以才用為主簿天性閒朗事無疑滯雖處要劇猶閒也)
孫寳自高(漢書孫寳𫝊云寳為御史大夫張忠辟為屬欲令授子經更為除舍設儲偫寳自劾)
(去忠固還之後署寳主簿寳乃就職或人謂寳曰高士不為主簿君何為之寳曰高士不為主簿而府主以寳)
(為可一府莫言非士安得獨自高前日君男欲學文而移寳自近禮有来學義無往教道不可屈身雖屈何傷)
(也)郭象專勢(臧榮緒晉書云郭象字子元為太傅主簿甚見親委遂任職專勢專領軍一府)
賈逵無惡意復職(魏略云賈逵字良道為丞相主簿時太祖欲征吴而大霖雨三軍多)
(不願行太祖知其然恐外有諫者教曰今孤戒嚴未知所之有諫者死逵受教謂其同寮三主簿曰今實不可)
(出而教如此不可不諫也乃出諫草以示三人三人不獲己皆署名入白事太祖怒收逵等當送獄取造意者)
(逵即言我造意遂走詣獄既而教曰逵無惡意原復其職)楊綜為其主宥之(世說云楊)
(綜為將軍曹爽主簿爽誅時方解印綬將出綜止之曰公挾主幃幄捨此以至東市乎不從有司奏綜宣王曰)
(各為其主也宥之)知人机案間事(郭子云時有為王導主簿校檢帳下導語主簿欲與)
(主簿周旋無為知人机案間事)一月三易面皮(王隐晉書阮孚為東亭主簿東亭曰卿無)
(乃榮乎我為宣武吏一月三易面皮)
公府祭酒
原德妙第一乃補祭酒(胡伯始漢官儀云武帝時丞相設四科以辟人德妙為第一科)
(乃補南閣祭酒)算無遺策盡不失理(東阿王祭酒誄云乃署祭酒典軍行止算無遺)
(策盡不失理也)明帝朝戲邠任(東觀漢記云東平憲王蒼為驃騎開東閣延賢士薦鴻門)
(邠任隐居教授辟為祭酒後朝會明帝戲之曰先帝徵君不来驃騎辟君而来何也任曰先帝秉德以惠下臣)
(可以禮進退驃騎執法御臣臣懼法而至月餘遂去官)太祖起迎邴原(邴原别傳云魏)
(太祖為司空辟原署東閣祭酒太祖北伐三郡單于還住昌國太祖曰孤反鄴守諸君必將来迎其不来者獨)
(有邴祭酒耳未久而原先至門下通謁太祖大驚喜擥履而起遠出迎原曰賢者誠難測度)周澤
脩高節(東觀漢記云周澤少脩高節建武十六年辟大司馬府署議曹祭酒也)紀瞻能
玄理(晉書云紀瞻能言玄理司徒東海王越以為公府祭酒)光祿辟顧榮(晉書云顧)
(榮少有珪璋光祿大夫張華辟為祭酒)司徒辟左思(王隐晉書云左思少好學司徒隴西)
(王泰辟為祭酒)
錄事參軍
原總錄衆曹管其文案(干寳司徒儀云錄事之職掌總錄衆曹管其文案)舉
善彈非(劉宏教云錄事參軍務舉善弹非令史亦各随執事修習也)舉直錯枉(干寳)
(司徒儀云錄事參軍掌舉直錯枉)
記室參軍
原掌啓奏(干寳司徒儀云記室掌表章啓奏弔賀之禮也)主表章(續漢書百官志云記)
(室主上表章雜書記秩百石)記書之事創其草(干寳司徒儀云記室所主之儀凡有)
(表章雜記之書掌創其草)弔賀之禮則題署(又云記室之職凡掌文墨表章啓奏弔賀)
(之禮則題署也)王胡之管機密(庾亮别傳云王胡之為丞相府記室亮答胡之書管機密)
(斷大事云云)傅武仲主記掾(傅毅集云毅字武仲為大將軍記室主記掾遷司馬也)
專掌文疏(干寳晉記云東海王越治兵召下邳縣孫忠為記室專掌文疏預參謀議)專
典書記(晉中興書會稽虞錄云虞預字叔寕好學有文才中宗以為記室參軍)陳琳阮
瑀俱典記室(魏志云陳琳阮瑀為司空軍謀祭酒並管記室參軍)曹攄左思俱
為記室(文士傳云曹攄字顔遠少勵志撡精學有才藻仕晉辟大司馬齊王冏記室左思字太冲齊王)
(冏辟為記室)鍾記室心腹之任(魏志云鍾會為太僕固辭不就以中郎在大將軍府)
(管記室事為心腹之任人謂之子房也)王參軍人倫之表(世說云太傅東海王鎮許)
(昌以王安期為記室參軍雅相知重敕世子毗曰閑習禮度不如式瞻儀形諷詠遺言不如親承音旨王參軍)
(人倫之表汝其師之或曰王趙鄧三參軍人倫之表汝其師之謂安期鄧伯道趙穆也袁宏作名士傳直云王)
(參軍)作書馬上起草(典略云太祖嘗使阮瑀作書與韓遂時太祖適近出瑀随從因於馬)
(上具草書成呈之太祖竟不能增損一字)書檄應命立成(晉書云孫惠為記室參軍東海)
(王越數諮訪得失每造書檄越或驛馬催之應命立成皆有文采)書檄皆琳瑀所作
(魏志云陳琳阮瑀太祖軍國書檄多琳瑀所作也)神堂使阮瑀議之(魏武襃賞令曰)
(别部司馬請立齊桓公神堂使記室阮瑀議之)孔演稱職(晉中興書會稽孔錄云)孫
楚負才(世語云孫楚為大司馬石苞記室參軍負才不敬府主揖苞曰天子命我參卿軍事)王
廙多才藝(晉中興書琅邪王錄云王廙字世將多才藝東海王越為太傅辟為記室)殷浩
善玄言(晉中興書陳郡殷錄云殷浩字深源識度清遠弱冠有美名尤善玄言三府辟皆不就征西將)
(軍庾亮引為記室參軍)袁宏作賦(檀道鸞晉陽秋云袁宏字彦伯長於作賦為大司馬桓温)
(府記室)李充善箴(晉中興書云李充字和度為參軍善箴銘也)
中兵參軍
原掌帳内(干寳司徒儀云中兵參軍掌督帳内牙門將及軍器給其軍事也)督牙門
(晉中興書太原王錄云王述字懷祖為司徒王導中兵屬督牙門)罰姦詐均勞逸
(干寳司徒儀云中兵之任凡在軍者以時科其器械綜其人數罰姦詐均勞逸也)祖逖智出
人表(晉中興書范陽祖錄云太傅東海王越以逖為典兵參軍智出人表)袁勖多所救
免(袁氏家傳云袁勖字敬宗為大將軍參軍署賊曹督刑獄事多所救免)
行參軍
原掌使命不限數(于寳晉記云參軍宰吏惠帝立河間王顒為太宰輔政置行參軍不限數)
(掌使命也)周訪為安東行參軍(晉記云中宗渡江命周訪為安東行參軍在散軰時)
(時人未之識也時有參軍與訪同姓名者罪當死吏誤收訪訪舊擊收者數十人皆散走而自歸于帝帝不之)
(罪)王恊為撫軍行參軍(于寳晉記云丞相王導為恊少有令譽乃辟撫軍司徒行)
(參軍)
參軍都護(公府舍人附)
原并參三軍(魏志云于禁屯潁隂樂進屯陽翟張遼屯張社太祖教與護軍薛悌署函邊曰賊至)
(乃發按并參三軍謂薛悌參干樂張三軍也)三府交命(晉中興書順陽范錄云范汪字元平)
(博學多通尤善玄理護軍平南三府交命)士行議軍事(晉中興書陶錄云陶侃字士行太傅)
(東海王越以侃為參軍督護江州議軍事)竺瑶伐鮮卑(又云桓温遣參軍督護竺瑶伐鮮卑)
閻讃鯁直(晉記云閻讃為人鯁直不惮強禦初為太傅楊駿舍人駿誅乃解職上表求改葬中)
(宗詔特聽之)
參軍
原張温請恭祖(吴書武烈皇帝紀云張温為車騎將軍請温州刺史陶謙參軍事接遇甚厚謙)
(輕其事案吴書曰陶謙字恭祖)庾亮請逸少(晉中興書琅邪王錄云王羲之字逸少弱冠知)
(名庾亮請為參軍)問計賈詡(魏志云賈詡字文和參司空軍事袁紹圍太宗於官渡太祖糧)
(方盡問詡計焉出詡曰公明勝紹勇勝紹用人勝紹决機勝紹有此四勝而半年不定者但顧萬全故也必决)
(其機須臾可定也太祖曰善)深器魏舒(王隐晉書云魏舒為相國參軍相國深加器敬)
甚見敬重(魏志云徐範字公儀為議郎參丞相軍事甚見敬重太祖征伐常令範及邴原留與世子)
(居守太祖謂文帝舉動必諮此二人)甚見器遇(臧榮緒晉書周顗字伯仁少有重名太尉東海)
(王越出鎮兖州以顗為參軍深見器遇)委以機密(王隐晉書云裴邈字景遠東海王越以為)
(參軍委以機密)與謀時務(又云潘尼字正叔聞齊王冏起義乃赴許昌冏引為參軍與謀時務)
(兼管書記)幼宰參署七年(諸葛集云出教與軍師長史參軍掾屬曰徐元直勤見啓誨參)
(署七年)子猷在府日久(世說云王子猷作桓車騎參軍桓謂王曰卿在府久比當相料)
(理初不答直高視以手版拄頬曰西山朝来致有爽氣)道玄後莫逮(晉陽秋云荀邃字道)
(玄少喜談論解音樂後進諸賢莫逮驃騎將軍長沙王以為參軍)張闓今之良(晉書云張)
(闓少孤有志撡太常薛兼進之於元常言闓才幹貞固當今之良器即引為安東參軍甚加禮遇)陸
機以高賢(陸機表詣吴王云相國參軍率取臺郎臣獨以高賢見取)郭璞有才術
(晉中興書東阿郭錄云郭璞字景純為尚書郎大將軍王敦以璞有才術署為記室參軍)范汪博
學多通(臧榮緒晉書云范汪字元平博學多通名理解褐參軍事)祖納文義可觀
(王隐晉書云祖納字士言能清談名理文義可觀為隴西王參軍)多出衆議(晉書云魏舒字)
(陽元轉相國參軍封劇陽子朝府碎務未嘗見是非至於廢興大事衆人莫能斷者舒徐為籌之多出衆議之)
(表文帝深器重之每朝會坐罷嘗目送之曰魏舒堂堂人之領袖也)常不能測(又云郗超字景)
(興少卓犖不羈有曠世之度交遊士林每存勝拔善談論義理精微桓温辟為征西大將軍掾温遷大司馬又)
(轉參軍温英氣高邁罕有所推與超言常謂不能測遂傾意禮待超亦深自結納)知度沈邃
(又云李徹字宣仲容貌質素頽然若不足者而知度沈邃言必有中初仕郡上計掾州辟部從事治中舉孝廉)
(參鎮北軍事)躭學樂道(又云周顗以杜機為參軍事出教曰杜參軍躭學樂道)庾
敳常自神王(世說云司馬太傅府多名士一時俊異庾文康云見子嵩在其中常自神王案子嵩)
(庾敳字也)周顗正情嶷然(晉陽秋云周顗字伯仁少有重名美姿容終日嶷然雖一時儕)
(𩔖皆無敢媟近辟為太尉參軍案世說云世目周侯嶷如斷山)子猷欲為傲達(晉中興書)
(琅邪王錄云王徽之字子猷卓犖不羈欲為傲逹大司馬桓温以為參軍)彦道俶儻不羈
(又陳郡袁錄云袁躭字彦道少有才氣倜儻不羈為士𩔖所稱王導引為參軍)蓬髮飲酒不
以王務嬰心(阮孚事見前從事中郎)蓬首散帶不常綜理府事
(晉中興書云王徽之為大司馬桓温參軍蓬首散帶不常綜理府事又為車騎桓冲騎兵參軍冲問卿署何曹)
(對曰似是馬曹又問管幾馬曰不問馬何由知數又問馬比死多少曰未知生焉知死)孔愉不
求聞達(會稽典錄云孔愉字敬康遇石冰作亂避地餘杭布衣蔬食不求聞達中宗鎮江左命愉為參)
(軍)葛洪利得辟身(抱朴子云嵇悅道為廣州刺史表為參軍乃非所樂所利得辟身於)
(南土耳悅道含字也)
御定淵鑑𩔖函卷六十八
