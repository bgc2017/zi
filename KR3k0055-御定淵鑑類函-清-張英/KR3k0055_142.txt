欽定四庫全書
御定淵鑑𩔖函卷一百三十七
政術部十六(選舉)
選舉一
增玉海曰王者各有所貴堯舜貴道德夏貴功商貴老
周貴同姓秦貴法吏西漢貴才謀東漢貴經術魏貴文
章晉貴名理周隋貴氏族觀其所貴知治體之優劣然
最無謂者其氏族乎文獻通考曰古之用人德行為
首才能次之虞朝載采亦有九德周室賓興考其德行
於才不屑屑也兩漢以來刺史守相得以專辟召之權
魏晉而後九品中正得以司人物之柄皆考之以里閈
之毁譽而試之以曹掾之職業然後俾之入備王官以
階清顯蓋其為法雖有愧於古人德行之舉而猶可以
得才能之士也至於隋而州郡僚屬皆命於銓曹搢紳
發軔悉由於科目自以銓曹署官而所按者資格而已
於是勘籍小吏得以司升沈之權自以科目取士而所
試者詞章而已于是操觚末技得以階榮進之路選賢
與能之意無復存矣然此二法者歴數百年而不可以
復更孔帖曰裴子野曰周禮始於學校論之州里告
之六事而後貢於王庭其在漢家州郡積有功能然後
為五府所辟五府舉其掾屬而升於朝三公參其得失
尚書奏之天子一人之身所閱者衆一賢之進其課也
詳故官得其才魏晉易是所失弘多萬品千羣俄折於
一面庶僚百位專斷於有司宋書曰周漢之道以智
役愚魏晉以來以貴役賤文獻通考曰按西都舉人
之法以孝廉及賢良方正有未仕而舉者有既仕而舉
者蓋未仕者以此開選舉之門而既仕者以此定考課
之法也又按西漢舉賢良文學則令其對策而孝廉則
無對策之事蓋所謂賢良文學者取其忠言嘉謨足以
佐國崇論弘議足以康時若孝廉則取其履行而非資
其議論也
選舉二
原周官大司徒職以鄉三物教萬民而賓興之(一曰六德二曰)
(六行三曰六藝)詩書禮樂謂之四術四術既修九年大成凡士
之有善鄉先論士之秀者升諸司徒曰選士司徒論選
士之秀者而升諸學曰俊士既升而不征者曰造士大
樂正論造士之秀者升諸司馬曰進士司馬論進士之
賢者及鄉老羣吏獻賢能之書於王王再拜受之登於
天府藏於祖廟内史書其貳而行焉(書其貳謂寫其副本)周之選
舉鄉大夫鄉老舉賢能而賓其禮司徒教三物而興諸
學司馬辨官材以定其論太宰詔廢置而持其柄内史
贊與奪而貳於中司士掌其版而知其數論定然後官
之任官然後爵之位定然後祿之擇材取士如此之詳
也秦自孝公納商鞅策富國強兵為務仕進之途唯
闢田與勝敵而已漢高祖初未遑立制至十一年乃
下詔曰賢士大夫旣與我定有天下而不與我共安利
之可乎有肯從我遊者吾能尊顯之以布告天下其有
稱明德者郡守必身勸勉遣詣丞相府署其行義及年
有其人而不言者免官又制諸侯王得自除内史以下
漢獨為置丞相也惠帝四年詔舉人孝悌力田者復其
身高后元年初置孝悌官二千石者一人文帝因眺
錯言務農貴粟詔許人納粟得拜爵及贖罪景帝後
元二年詔曰其惟廉士寡欲易足今貲算十以上乃得
官廉士算不必衆有市籍不得官無訾又不得官朕甚
憐之訾算四得官亡令廉士久失職(有市籍謂賈人有財不得為吏貲萬)
(錢算百二十也算十萬時疾吏之貪以為衣食足知榮辱故限貲十萬乃得為吏廉士無貲減至四算乃得官)
(也)武帝建元初始詔天下舉賢良方正直言極諫之
士其理申商韓非蘇秦張儀之言亂國政皆罷之元光
元年舉賢良董仲舒對曰夫長吏多出於郎中中郎吏
二千石子弟選郎吏又以富貲未必賢也且古所謂功
者以任官稱職為差非謂積日累久也故小材雖累日
不離於小官賢材雖未久不害為輔佐是以有司竭力
盡智務治其業而以赴功今則不然累日以取貴積久
以致官是以廉恥貿亂賢不肖混殽也請令諸列侯郡
守二千石各擇其吏民之賢者歲貢各二人以給宿衞
且以觀大臣之能所貢賢者有賞不肖者有罰夫如是
諸侯吏二千石皆盡心於求賢天下之士可得而官使
也帝於是令郡國舉孝廉各一人(孝謂善事父母廉謂清潔廉隅)又制
郡國口二十萬以上歲察一人四十萬以上二人六十
萬三人八十萬四人百萬五人百二十萬六人不滿二
十萬二歲一人不滿十萬三歲一人限以四科一曰德
行高潔志節清白二曰學通行修經中博士三曰明習
法令足以決疑能按章覆問文中御史四曰剛毅多略
遭事不惑明足決斷材任三輔縣令至五年又詔徵吏
人令與計偕(計者上計簿使也郡國每歲遣詣京師上之偕者俱也令所徵之人與計者俱來)
元朔元年又詔曰興廉舉孝庶幾成風夫十室之邑必
有忠信三人同行厥有我師今或至闔郡而不薦一人
是化不下䆒而積行之君子壅於上聞也且進賢受上
賞蔽賢蒙顯戮古之道也其與中二千石禮官博士議
不舉者罪是時天下慎法莫敢謬舉而貢士蓋鮮故有
斯詔有司議曰古者諸侯不貢士一則黜爵再則削地
三則黜爵削地畢矣夫附下罔上者死附上罔下者刑
與聞國政而無益於人者斥在上位而不能進賢者退
其不舉孝不奉詔當以不敬論(為其不求士報國也)不察廉為不
勝任也當免奏可凡郡國之官非傅相其他既自署置
又調屬僚及部人之賢者舉為秀才廉吏而貢於王庭
多拜為郎居三署無常員或至千人屬光祿勲故卿校
牧守居閒待詔或郡國貢送公車徵起悉在焉光祿勲
復於三署中銓第郎吏歲舉秀才廉吏出為他官以補
缺員(後漢制同)元封五年又詔曰蓋有非常之功必待非常
之人故馬或奔踶而致千里(踶蹋也奔走也奔踶者乘之即奔立則蹋人踶徒計)
(反)士或有負俗之累而立功名夫泛駕之馬(泛覆也音方勇反覆)
(駕者言馬有逸氣而不循軌轍也)跅弛之士(跅者跅落無檢局也弛者放廢不遵禮度也跅音吐)
(各反)亦在御之而已其令州郡察吏人有茂材異等者初
公孫弘以儒術為丞相天下之學靡然嚮風時外事四
夷内闕用度仍募人入羊穀奴婢得授官增秩復役除
罪大至封侯卿大夫小者郎吏繇是吏道雜而多端官
職耗廢矣孝昭始元初遣故廷尉王平等五人(前為此官)
(今不居官皆謂之故)持節行郡國舉賢良孝宣帝時諫議大夫
王吉上言曰今使吏得任子弟(子弟以父兄任為郎也)率多驕驁
(驁與傲同)不通古今至于積功理人無益於人此伐檀所為
作也(伐檀詩篇名刺不用賢也)宜明選求賢除任子弟之令黃龍初
制凡官秩六百石者不得舉為廉吏元帝永光元年
二月詔丞相御史舉質樸敦厚遜讓有行者光祿歲以
此科第郎從官(始令丞相御史舉此四科人以擢用之而見在郎及從官又令光祿每歲依此)
(科考校定其第高下知其人賢否也)又詔列侯舉茂材諫議大夫張勃舉
大官獻丞陳湯(獻丞主貢獻物)湯有罪勃坐削戶二百會薨故
賜諡曰繆侯(以其所舉不得人故加惡諡繆者妄也)其為勸勵也如是故
官得其材位必久安為吏者長子孫居官者以為姓號
三代以降斯之為盛(詳考績)成帝建始四年初置常侍
曹尚書一人主公卿又有二千石曹尚書一人掌郡國
二千石蓋選曹之所起也漢諸帝凡日蝕地震山崩川
竭天地大變皆詔天下郡國舉賢良方正極言直諫之
士率以為常又其有要任使皆標其目而令舉之後
漢光武十二年詔三公舉茂材各一人廉吏各一人左
右將軍歲察廉吏各二人光祿歲舉郎茂材四行各一
人察廉吏三人中二千石歲察廉吏各一人廷尉大司
農二人將兵將軍歲察廉吏各二人監御史司隸州牧
歲舉茂材各一人改前漢常侍曹尚書為吏部尚書其
時選舉於郡國屬功曹於公府屬東西曹於天臺屬吏
曹尚書亦曰選部而尚書令總之其所進用加以歲月
先後之次凡郡國守相視事未滿歲不得察舉孝廉吏
以其未久不周知也所徵舉率皆特拜不復簡試士或
矯飾謗議漸生章帝建初元年詔曰夫鄉舉里選必累
功勞今刺史守相不明真偽茂材孝廉歲以百數(漢曰秀才)
(後漢避光武諱故曰茂材魏曰秀才)既非能顯而當授之政事甚無謂也
每尋前世舉人貢士或起畎畞不繫閥閱敷奏以言則
文章可採明試以功則政有異迹文質彬彬朕甚嘉之
始復用前漢丞相故事以四科辟士(武帝因董仲舒之言立制故事在丞)
(相府今復用之第一科補西曹南閣祭酒二科補議曹三科補四辟入奏四科補則決)凡所舉士
先試之以職乃得充選其德行尤異不宜試職者疏於
他狀舉非人兼不舉者罪安帝永初二年詔王官屬
黑綬下至郎謁者經任博士居鄉里有廉清孝順之稱
才任理人者國相歲移名與計偕上尚書公府通調令
得外補順帝又增甲乙科員十人除郡國耆儒皆補郎
舍人陽嘉元年尚書令左雄改察舉之制限年四十以
上儒者試經學文吏試章奏如有顔回子竒之𩔖不拘
年齒尚書僕射胡廣尚書郭虔等駁之曰選舉因才無
拘定制六奇之策不出經學鄭阿之政非必奏章甘奇
顯用年乖強仕終賈揚聲亦在弱冠漢承周秦兼鑒殷
夏祖德師經參雜霸軌聖主賢臣代以致理貢舉之制
莫或迴革今以一臣之言不可剗戾舊章竟從雄議於
是雄上言郡國孝廉古之貢士出則宰人宣協風教若
其面牆則無所施用孔子曰四十而不惑禮稱強仕請
自今孝廉年不滿四十不得察舉皆請先詣公府諸生
試家法(儒有一家之學故曰家法)文吏課牋奏覆之端門練其虚實
以觀異能以美風俗有不承科令者正其罪法若有茂
才異行自可不拘年齒帝從之明年有廣陵孝廉徐淑
年未及舉疑而詰之對曰詔書有如顔回子奇不拘年
齒雄詰之昔顔回聞一知十孝廉聞一知幾淑無以對
乃遣還郡於是濟陰太守胡廣等十餘人皆坐謬舉免
黜唯汝南陳蕃潁川李膺下邳陳球等三十餘人得拜
郎中自是牧守畏慄莫敢輕舉雄在尚書迄於永嘉十
餘年間察選清平多得其人雄又奏徵海内名儒為博
士使公卿子弟為諸生有志操者加其俸祿及汝南謝
廉河南趙建年始十二各能通經雄並奏拜童子郎自
是負書來學雲集京師後黃瓊為尚書令以雄前所上
孝廉之選專用儒學文吏乃奏增孝弟及能從政者立
為四科桓帝建和初詔諸學生年十六以上比郡國
明經試次第上名高第十五人上第十六人為郎中中
第十七人為太子舍人下第十七人為王家郎永壽二
年甲午詔復課試諸生補郎舍人其後復置學生滿二
歲試通二經者補文學掌故其不通二經者須後試復
隨軰試通二經者亦得為文學掌故其已為文學掌故
者滿二歲能通三經者擢其高第為太子舍人其不得
第者後試復隨軰試第復高者亦得為太子舍人已為
太子舍人滿二歲試能通四經者推其高第為郎中其
不得第者後試復隨軰試第復高者亦得為郎中已為
郎中滿二歲試能通五經者推其高第補吏隨才而用
其不得第者後試復隨軰試第復高亦得補吏其後綱
紀隳紊凡所選用莫非情故時議以州郡相阿人情比
周乃制㛰姻之家及兩州之人不得相臨遂復有三互
法(三互謂㛰姻之家及兩州不得交互為官是時史弼遷山陽太守其妻鉅野薛氏女以三互自上轉拜平)
(原相是也)禁網益密選用彌艱幽冀二州久闕而公府限以
三互經時不補議郎蔡邕上言曰伏見幽冀舊壤鎧馬
所出比年兵饑漸至空耗闕職經時吏人延屬而三府
選舉逾月不定以避三互十二州有禁當取二州之士
又二州之士或復限以歲月狐疑淹遲以失事會愚以
為三互之禁禁之薄者但申以威靈明其憲令在任之
人豈不戒懼而坐設三互自生留閡邪昔韓安國起自
徒中買臣出於幽賤並以才宜還守夲邦豈復顧循三
互繼以末制者乎臣願蠲除近禁其諸州刺史器用可
授者無拘日月三互以差厥中靈帝不省是時諸博士
試甲乙科爭第高下更相告訟頗行賄賂改蘭臺漆書
之經以合其私文者帝乃詔諸儒讐定五經而鐫石以
刊其文使蔡邕等書為古文篆隸三體立于太學門謂
之石經自是爭者乃息凡學士不得有金痍痼疾督書
其版舉主保之(其督郵版状曰生事愛敬喪没如禮易尚書孝經論語兼綜載籍窮微闡奥師)
(事某官見授門徒五十人以上隱居樂道不求聞達身無金痍痼疾三十六屬不與妖惡交通王侯賞賜行應)
(四科經任博士下者某官某甲保舉)魏文帝為魏王時三方鼎立士流
播遷四人錯雜詳覈無所延康元年吏部尚書陳羣以
天朝選用不盡人材乃立九品官人之法州郡皆置中
正以定其選擇州郡之賢有識鑒者為之區别人物第
其高下又制郡口十萬以上歲察一人其有秀異不拘
戶口其武官之選俾護軍主之黃初三年始除舊漢限
年之制令郡國貢舉勿拘老幼儒通經術吏達文法則
皆試用自明帝太和之後俗有浮靡遞相標目而夏侯
諸葛何鄧之儔有四聰八達之稱或禁錮廢黜以懲之
吏部尚書盧毓奏曰古者敷奏以言明試以功今考績
之法久廢而毁稱相進退故真偽混雜也帝遂詔散騎
常侍劉邵作都官考課之法以考覈百官(具考績篇)晉依
魏氏九品之制内官吏部尚書司徒左長史外官州有
大中正郡國有小中正皆掌選舉若吏部選用必下中
正徵其人居及父祖官名武帝泰始初又議考課(詳考績)
散騎常侍傅玄皇甫陶以為政教頽弊風俗不淳上疏
帝乃使玄草詔進之武帝甚善而終不能用于時雖風
教頽失而無典制然時有清議尚能勸俗陳壽居喪使
女奴丸藥積年沈廢郤詵篤孝以假葬違常降品一等
其為懲勸也如是其後中正任久愛憎由己而九品之
法漸弊遂計官資以定品格天下惟以居位者為貴尚
書僕射劉毅以九品者始因魏初喪亂是軍中權時之
制非經久之典也因用土斷復古鄉舉里選之法上疏
曰夫九品有八損而官才有三難(云云)職名中正實為
奸府事名九品而有八損臣以為宜罷中正除九品棄
魏氏之弊法立一代之美制司空衛瓘又表請除九品
復古鄉議里選及劉頌為吏部尚書復建九班之制令
百官在職少遷時賈郭專朝仕者務速進故皆不行(孫氏)
(有江東選曹尚書主選舉吳郡曁豔性峭刻好清議為尚書以郎署混淆多非其人豔欲激濁揚清别其善否)
(乃覈選三署皆貶高就下降損數等其居位貪婪志節卑汚者皆以為軍校置之營府于是怨聲囂然競言豔)
(用私情坐自殺)東晉元帝制揚州歲貢二人諸州各一人時
以天下喪亂務存慰勉遠方孝秀不復策試到即除署
旣經略初定乃詔試經有才不中舉者免其太守其後
孝秀莫敢應命有送至京師皆以疾辭太興三年尚書
孔坦議請普延五歲許其講習乃詔孝廉申至七年而
秀才如故宋制丹陽吳會會稽吳興四郡歲舉二人
餘郡各一人凡州秀才郡孝廉至皆策試天子或親臨
之及公卿所舉皆屬於吏部銓用凡舉得失各有賞罰
失者其人加禁錮年月多少隨部議制文帝元嘉中限
年三十而仕郡縣以六周而代刺史或十餘年及孝武
即位仕者不復拘老幼守宰以三周為滿帝不欲重權
在下乃令吏部置兩尚書以散其權齊尚書都令史
駱宰議策秀才格五問並得為上四三為中二為下一
不合與第謝超宗議以為片辭折獄寸言挫衆魯史褒
貶孔論興言皆無俟繁而後秉裁夫表事之深析理之
會豈必委牘方切理道非患對不盡問患以常文弗奇
必使一通峻正寧劣五通而常與其俱奇一亦宜採詔
從宰議因習宋代限年之制然而鄉舉里選不覈才德
其所進取以官㛰胄籍為先遂令甲族以二十登仕後
門以三十試吏故有增年矯貌以圖進者其時士人皆
厚結姻援奔馳造請浸以成俗梁初無中正制年二
十有五方得入仕天監中又制凡九流常選年未三十
不通一經者不得為官若有才同甘顔勿限年次至七
年州置州重郡置郡崇鄉置鄉豪各一人專典搜薦無
復膏粱寒素之隔普通七年詔凡州歲舉二人大郡一
人敬帝太平二年復令諸州各置中正仍舊訪選舉皆
須中正押上然後量授不然則否陳依梁制凡年未
三十不得入仕惟經學生策士得第諸州迎主簿西曹
左奏及嘗為挽郎得未壯而仕諸郡唯正王為丹陽尹
經迎得出身者亦然庶姓尹則否有高才異行殊勲别
降恩旨敘用不在常例凡選無定時隨缺則補官有清
濁以為升降從濁得清則勝於選若有遷授吏部先為
白牒列數十人名尚書與參掌者共署奏敇或可或否
其可者則下於選曹量貴賤别内外隨才補用以黃紙
錄名八座通署奏可乃出以付於典名典名書其名帖
鶴頭版修容整儀送所授之家其别發詔除者即宣付
詔局詔局草奏聞敇可黃紙寫出門下門下荅詔請付
外施行又書可付選司行名得官者不必皆行名到但
聞詔出明日即入謝後詣尚書上省拜受凡拜官皆在
午後初武帝承侯景喪亂之後綱維頽壊制度未立而
百官無復考校殿最之法但更年互遷驟班進秩法無
可稱者後徐陵孔奐繼為吏部尚書差有其序後魏
州郡皆有中正掌選舉每以季月與吏部銓擇可否其
秀才對策第居中上表敘之文成帝和平三年詔今選
舉之官多不以次令班白處後晩進居先豈所謂彝倫
攸敘也諸曹選補宜各書勞舊才能(初崔浩為冀州大中正薦冀定相幽)
(并五州士數十人各起家為郡守景穆帝謂浩曰先召之人亦州郡選也在職已久勤勞未荅令先補前召外)
(任州郡以新召者代為郎吏又守宰人宜使更事者浩固爭而遣之高允聞之謂東宫博士管恬曰崔公其亦)
(不免乎苟逞其非而校勝於上何以能濟功又季孝伯趙郡人名曾治鄭氏禮左氏春秋郡三辟曹不就門)
(人勸之曾曰功曹之職雖曰鄉選高第猶是郡吏耳北面事人亦何容易任郡主簿到官月餘曾乃歎曰梁叔)
(敬有云州郡之職徒勞人耳道之不行身之憂也遂還家又郭祚為吏部尚書時潔清重惜官位至於銓授)
(假令得人必徘徊久之然後下筆即云此人便已貴矣由是事頗為稽遲當時每招怨讟然所拔用者量材稱)
(職時又以此歸之)其後中正所銓但在門第吏部彝倫仍多不
才孝文帝勵精求治内官通班以上皆自考覈以為黜
陟(具考績篇)宣武帝詔庶族子弟年十五不聽入仕(任城王澄從幸)
(鄴宫除吏部尚書及幸代車駕自北巡留澄銓簡舊臣初魏自公侯以下迄于選臣動有萬數冗散無事澄品)
(為三等量其優劣盡其能否之用咸無怨者有又韋伯昕兄子場為吏部郎性貪婪鬻賣吏官皆定價)太
和以前精選中正德高鄉國者充其邊州小郡人物單
鮮者則併附他州其在選陋者則闕而不置當時稱為
簡當頗為得人及宣武孝明之時州無大小必置中正
旣不可悉得其人故或有蕃落庸鄙操銓覈之權而選
敘頽紊至正始元年冬乃罷諸郡中正時有以雜𩔖冒
登清流遂令在位者皆五人相保無人保任者奪官還
役初孝明嗣位幼沖靈太后臨朝征西將軍冀州大中
正張彝之子仲瑀上封事請銓别選格排抑武夫不使
在清品於是武夫怨怒聲喧道路乃懸牓於衢會期屠
害彝父子不以為懷神龜二年羽林虎賁相率千餘人
至尚書省詬詈求彝長子尚書郎始均不獲以瓦礫投
擊臺閣聲如雷霆京師懾震莫敢討遏遂聚火就焚其
第拽彝於庭捶辱恣心而呼聲動京邑其子叩頭流血
為父請命羽林乃執始均生投火中灼為煨燼仲瑀被
創以竄免彝一宿而死既而詔斬其尤兇者八人餘大
赦以安之天下冤痛聞者驚駭靈太后乃命武官得依
資入選旣而官員少而應調者多選曹無以處之及崔
亮為吏部尚書乃奏為格制官不問愚賢以停解日月
為斷雖復官須此人停日後者終不得取庸才下品年
月久者則先擢用時沈滯者皆稱其能後甄琛元修義
城陽王徽相繼為吏部尚書利其使已踵而行之自是
賢愚同貫涇渭無别魏之失才從亮始也孝莊帝詔求
德行文藝政事強直者縣令郡守刺史皆敘其志業具
以表聞三人以上縣令太守刺史賞一階舉非其人者
黜一階凡官郡守縣令六年爲滿滿後六年乃敘任
北齊選舉多沿後魏之制凡州縣皆置中正其課試之
法中書策秀才集書策貢士考功郎中策廉良天子常
服乘輿出坐於朝堂中楹秀孝各以班草對字有脫誤
者呼起立席後書有濫劣者飲墨水一升文理孟浪者
奪席脫容刀初東魏元象中文襄王高澄秉政攝吏部
尚書乃革後魏崔亮年勞之制務求才實自遷鄴以後
掌大𨕖知名者不過數四文襄年少高朗其弊也疎袁
聿修沈密謹厚所傷者細楊遵彦風流辯給所取失於
浮華唯辛術才明簡實新舊參舉管庫必擢門閥不遺
衡鑑之美一人而已孝昭帝皇建二年詔内外執事官
從五品以上三府主簿錄事參軍諸王文學侍御史廷
尉三官尚書郎中中書舍人每在三年之内各舉一人
或夙在朝倫沈屈未用或先官後進今見停散或白屋
之人巾褐未釋其高才良器允文允武理識深長幹具
通濟操履凝峻學業宏贍諸如此軰隨取一長無待兼
資方充舉限未薦之文指論事實隨能量用必陳所堪
不得高談謬加褒飾所舉之人止在一職三載之内有
犯死罪以下刑罪以上舉主准舉人之犯各罰其金自
鞭以下舉主勿論若未經三載而更餘轉通計後官日
月合滿三周凡所舉人必主事立功禆益時政不限年
之遠近舉主之賞亦當非次被舉之人别當擢授其違
限不舉依式罰金又擁旄作鎮任總百城分符共理職
司千里凡其部統理宜委悉刺史於所管之内下郡太
守縣令丞尉府佐錄事參軍以降州官州官都主簿以
下但沾在吏職及前為官并白人等並聽表薦太守則
曹掾以下及管内之人亦聽表舉其大州中州下州畿
内上郡中郡並三年之内各舉一人其不入品州并自
餘郡守不在舉限後周以吏部中大夫一人掌選舉
小吏部下大夫一人以貳之初霸府時蘇綽為六條詔
書其四曰擢賢良綽深思夲始懲魏齊之失罷門資之
制其所察舉頗加精慎及武帝平齊廣收遺逸乃詔山
東諸州舉明經幹理者上縣六人中縣五人下縣四人
至宣帝大成元年詔州舉高才博學者為秀才郡舉經
明行修者為孝廉上州上郡歲一人其刺史僚佐州吏
則自署府官則命於朝廷隋文帝開皇七年制諸州
歲貢三人工商不得入仕開皇十八年又詔京官五品
以上及總管刺史並以志行修謹清平幹濟二科舉人
牛弘為吏部尚書高構為侍郎選舉先德行次文才最
為稱職當時之制尚書舉其大者侍郎銓其小者則六
品以下官吏咸吏部所掌自是海内一命以上之官州
郡無復辟署矣自後周以降選無清濁及盧愷攝吏部
尚書與侍郎薛道衡陸彦師等甄别物𩔖頗為清簡而
譖訴紛紜愷及道衡皆除名煬帝始建進士科又制百
官不得計考增級其功德行能有昭然者乃擢之大業
三年始置吏部侍郎一人分掌尚書職事時武夫參選
多授文職大業八年詔曰頃自班朝治人乃由勲敘拔
之行陣起自勇夫蠧政害人實由於此自今以後諸授
勲官者並不得授文官之職事唐貢士之法多循隋
制其常貢之科有秀才有明經有進士有明法有書有
算自京師郡縣皆有學焉每歲仲冬郡縣館監課試其
成者長吏會屬僚設賓主陳俎豆備管絃既餞而與計
偕其不在館學而舉者謂之鄉貢舊令諸郡雖一二三
人之限而實無常數到尚書省始由戶部集閱而關於
考功課試可者為第(武德舊制以考功郎中監試貢舉貞觀以後則考功員外郎專掌之)
初秀才科等最高試方略策五條有上上上中上下中
上凡四等貞觀中有舉而不第者坐其州長由是廢絶
自是士族所趣嚮唯明經進士二科而已其初止試策
貞觀八年詔加進士試讀經史一部至調露二年考功
員外郎劉思立始奏二科並加帖經其後又加老子孝
經使兼通之永隆二年詔明經帖十得六進士試文兩
篇職文律者然後試策武后載初元年二月策問貢人
於洛城殿數日方了殿前試人自此始長壽三年制始
令舉人獻歲元會列於方物前以備充庭(因左拾遺劉承慶上疏奏)
(四方珍貢列為庭實而舉人不厠甚非尊賢之意上從之)長壽二年太后自製臣軌
兩篇令貢舉習業停老子長安二年教人習武藝其後
每歲如明經進士之法行鄉飲酒禮送於兵部(開元十九年詔)
(武舉人與明經進士同行鄉飲酒禮)其課試之制畫帛為五規置之於垜
去之百有五步(内規廣六尺橛廣六尺餘四規每規内兩邊各廣三尺縣高以三十尺為限)
列坐引射名曰長垜(弓用一石力箭重六錢)又穿土為埒其長與
垜均綴皮為兩鹿歴置其上馳馬射之名曰馬射(鹿子長五)
(寸高三寸弓用七斗以上力)又斷木為人戴方版於頂上凡四隅人
互列埒上馳馬入埒運槍左右觸必版落而人不踣名
曰馬槍(槍長一文八尺徑一寸五分重八觔其木人上版方二寸五分)皆以儇好不失
者為上兼有步射穿札翹關負重身材言語之選通得
五上者為第其餘復有平射之科不拘色役高第者授
以官其次以𩔖升又制為土木馬於里閭間教人習騎
(天寶六年正月制文武之道既唯並用宗敬之儀不可獨闕其鄉貢武舉人上省先令謁太公廟每拜大將及)
(行師尅捷亦宜告廟)神龍二年二月制貢舉人停臣軌依舊習老
子開元八年七月國子司業李元璀上言三禮三傳及
毛詩尚書周易等並聖賢微旨生人教業必事資經遠
則斯道不墜今明經所習務在出身咸以禮記文少人
皆競讀周禮經邦之軌則儀禮莊敬之楷模公羊榖梁
歴代崇習今兩監及州縣以獨學無友四經殆絶事資
訓誘不可因循其學生請停各量配作業并貢人參試
之日習周禮儀禮公羊穀梁並請帖十通五許其入第
以此開勸即望四海均習九經該備從之二十一年明
皇新注老子成詔天下每歲貢士減尚書論語策而加
老子焉二十四年制移貢舉於禮部以侍郎掌之(因考功員)
(外郎李昂詆訶進士李權文章大為權所陵詬朝議以郎官地輕故移於禮部遂為永制)二十五年
二月制明經每經帖十取通五以上免舊試一帖仍按
問大義十條取六以上免試經策十條令答時務策三
道取粗有文理者與及第其進士停小經准明經帖大
經十帖取通四以上然後准例試雜文及策考通與及
第其明經中有明五經以上試無不通者進士中兼有
精通一史能試策十條得六以上者奏聽進止其應試
進士等唱第訖其所試雜文及策送中書門下詳覆(禮部)
(侍郎姚奕奏)明皇方弘道化至二十九年始於京師置崇元
館諸州置道學生徒有差(京都各百人諸州無常員習老莊文列謂之四子蔭第與)
(國子監同)謂之道舉舉送課試與明經同凡舉司課試之法
帖經者以所習經掩其兩端中間開惟一行裁紙為帖
凡帖三字隨時增損可否不一或得四或得五得六者
為通(後舉人積多故其法益難務欲落之至有帖孤章絶句疑似參互者以惑之甚者或上抵其注下餘)
(一二字使尋之難知謂之例拔既甚難矣而舉人則有驅懸孤絶索幽隱為詩賦而誦習之不過十數篇則難)
(者悉詳矣其於平文大義或多牆面焉)天寶元年明經停老子加習爾雅
十一載禮部侍郎楊俊始開為三行(不得帖斷絶疑似之言也)明經
所試一大經及孝經論語爾雅帖各有差帖旣通而口
問之一經問十義得六者為通問通而復試策凡三條
三試皆通者為第進士所試一大經及爾雅(舊制帖一小經并注)
(開元二十五年改帖大經其爾雅亦并帖注)帖旣通而後試文試賦各一篇
文通而後試策凡五條三試皆通者為第(經策全通為甲第通四以)
(上為乙第通三帖以下及策全通而帖經文不通四或帖經通四以上而策不通四皆為不第)明法試
律令各十帖試策共十條(律七條令三條)全通為甲通八以上
為乙自七以下為不第書者試說文字林凡十帖(說文六帖)
(字林四帖)口試無常限皆通者為第算者試九章海島孫子
五曹張丘建夏侯陽周髀五經綴術緝古帖各有差(九章)
(三帖五經等七部各一帖綴術六帖緝古四帖)兼試問大義皆通者為第凡衆
科有能兼學則加超奬不在常限按令文科第秀才與
明經同為四等進士與明法同為二等然秀才之科久
廢而明經唯有甲乙丙丁四科進士有甲乙二科自武
德以來明經唯有丁第進士唯乙科而已開元以後四
海晏清士無賢不肖恥不以文章達其應詔而舉者多
則二千人少猶不減千人所收百纔有一寶應二年六
月禮部侍郎楊綰奏諸州每歲貢人依鄉舉里選察秀
才孝廉敇旨州縣每歲察孝廉取在鄉閭有孝弟廉恥
之行薦焉委有司以禮待之試其所通之學五經之内
精通一經兼能對策達於理體者並量行業授官其明
經進士道舉並停旋復故貞元二年六月敕自今以後
其諸色舉選人中有能習開元禮者舉一人同一經例
選人不限選數許集問大義一百條試策三道全通者
超資與官義通七十條策通兩道以上者不在放限其
有散試官能通者亦依正員例處分五年五月敕自今
以後諸色人中有習三禮者前資及出身人依科目選
例吏部考試白身依貢舉例禮部考試每經問大義三
十條試策三道所試大義仍委主司於朝官學官中揀
擇精通經術三五人聞奏主司與同試問義策全通為
上等特加超奬大義每經通二十五條以上策通兩道
以上為次第依資與官如先是員外試官者聽依正員
例其諸學生願習三禮及開元禮者並聽仍永為常式
九年五月敕其習開元禮人問大義一百條試策三道
全通者為上等大義通八十條以上策兩道以上為次
第餘一切並准三禮例處分仍永為常式其選授之法
亦同循前代凡諸王及職事正三品以上若文武散官
二品以上及都督都護上州刺史之在京師者冊授(諸王)
(及職事二品以上若文武散官一品並臨軒冊授冊用竹簡書用漆)五品以上皆制授六
品以下守五品以上及視五品以上皆敕授凡制敕授
及冊拜皆宰相進擬自六品以下旨授其視品及流外
官皆判補之凡旨授官悉由於尚書文官屬吏部武官
屬兵部謂之銓選凡選始於孟冬終於季春其擇人有
四事一曰身(取其體貌豐偉)二曰言(取其言詞辯正)三曰書(取其楷法遒美)四
曰判(取其文理優長)四事皆可取則先德行德均以才才均以
勞其六品以降計資量勞而擬其官五品以上不試列
名上中書門下聽制敕處分凡選始集而試觀其書判
已試而銓察其身言已銓而注詢其便利而擬其官已
注而唱示之不厭者得反通其辭他日更其官而告之
如初又不厭者亦如之三唱而不厭聽冬集厭者以𩔖
相從攅之為甲先簡僕射乃上門下省給事中讀之黃
門侍郎省之侍中審之不審者皆得駁下既審然後上
聞主者受旨而奉行焉各給以符而印其上謂之告身
其文曰尚書吏部告身之印自出身之人至於公卿皆
給之武官則受於兵部兵部武選亦然課試之法如舉
人之制取其軀幹雄偉應對詳明有驍勇才藝及可為
統帥者若文吏求為武選取身長六尺以上籍年四十
以下強勇可以統人者武夫求為文選取書判精工有
理人之才而無殿犯者凡官已受成皆殿庭謝恩其黔
中嶺南閩中郡縣之官不由吏部以京官五品以上一
人充使就補御史一人監之四歲一往謂之南選凡居
官以年為考六品以下四考為滿自高宗麟德以後承
平既久人康俗阜求進者衆選人漸多總章二年裴行
儉為司列少常伯始設長名姓歴牓引銓注之法又定
州縣官資高下升降以為故事其後莫能革焉至明皇
開元中行儉子光庭為侍中以選人旣無常限或有出
身二十餘年而不獲祿者復作循資格定為限域凡官
罷滿以若干選而集各有差等卑官多選高官少選賢
愚一貫必合乎格者乃得銓授自下升上限年躡級不
得踰越久淹不收者皆荷之謂之聖書雖小有常規而
掄才之方失矣(此起於後魏崔亮停年之制也)其有異才高行聽擢不
次然有其制而無其事有司但守文奉式循資例而已
初吏部選才將親其人覆其吏事始取州縣案牘疑義
試其斷割而觀其能否此所以為判也(按顯慶初黃門侍郎劉祥道上)
(疏曰今行署等勞滿唯曹司試判不簡善惡雷同注官此則試判之所起也)後日月浸久選
人猥多案牘淺近不足為難乃採經籍古義假設甲乙
令其判斷旣而來者益衆而通經正籍又不足以為問
乃徵僻書曲學隱伏之義問之惟懼人之能知也佳者
登於科第謂之入等其甚拙者謂之藍縷各有升降選
人有格限未至而能試文三篇謂之宏詞試判三條謂
之拔萃亦曰超絶詞義者得不拘限而授職初州縣混
同無等級之差凡所拜授或自大而遷小或始近而後
遠無有定制其後選人旣多敘用不給遂累增郡縣等
級之差(郡自輔至下凡八等縣自赤至下凡八等)武德中天下兵革方息萬
姓安業士不求祿官不充員吏曹乃移牒州府課人應
集至則授官無所退遣四五年間求者漸多方稍有沙
汰貞觀中京師穀貴始分人於洛州選集參選者七千
人而得官者六千人時太宗謂吏部尚書杜如晦曰今
吏部取人獨舉其言辭刀筆而不詳才行或授職數年
然後罪彰雖刑戮繼及而人已弊矣如之何對曰昔兩
漢取人必夲於鄉閭選之然後入官是以稱漢為多士
今每歲選集動踰數千人厚貌飾辭何可知也選曹但
校其階品而已若掄才辨行未見其術上由是將依漢
法令夲州辟召會功臣議行封建事乃寢他日上又曰
夫古今致理在於得賢今公不能知朕不徧識日月其
逝而人遠矣吾將使人自舉如之何魏徵曰知人則智
自知則明知人誠難矣而自知豈易乎且自媒自衒士
女之醜行是長澆競也不可復寢增天寶九載敕吏
部取人必限書判古來良宰豈必文人自今後但才堪
政理方圓取人不得限以書判(冊府元龜)十三載御勤政樓
試四科舉人其詞藻宏麗問策外更試詩賦各一道制
舉試詩賦自此始(文獻通考)敕嶺南五府管内白身有詞藻
可稱者每至選補時任令應諸色鄉貢舉仍委去使准
予考試有堪及第者具狀聞奏代宗寶應三年罷貢孝
悌力田及童子科永泰元年詔不許百姓任夲貫州縣
官及夲貫鄰縣官京兆河南府不在此限德宗建中元
年制常參官授訖三日内於四方館上表讓一人自代
其外官委長吏附送其表付中書門下每官闕以舉多
者授之(冊府元龜)貞元八年始令吏部每年集選人舊事吏
部每年集人其後遂三年一置選人猥至真偽紛雜選
士一蹉跌或至十年不得官而官之闕者或累歲無人
陸贄時為相令吏部分内外官員為三分計闕集人以
為常其弊十去七八天下稱之(韓愈順宗實錄)十八年敕考試
所收明經不得過一百人進士不得過二十人如無其
人不必要滿此數憲宗元和時明經停口義試墨義十
條其常坐法及為州縣小吏雖藝文可采勿舉又諫議
大夫殷侑言比來史學多廢至有身處班列而朝廷舊
章莫能知者於是立史科三傳科(文獻通考)穆宗長慶元年
有日試百篇二人文宗太和元年有日試百篇童子又
有日試萬言者(唐登科記)七年中書門下奏今後請京兆河
南尹及天下刺史各於常選人中擇堪為縣令司錄錄
事參軍人聞薦觀察使申送吏部至選集日不要就選
場更試書判吏部尚書侍郎引詣銓曹試時務狀一道
訪以理民之術其理識優長者便以大縣注擬(文獻通考)天
復元年令中書門下選擇新及第進士有久在名場年
齒已高者不拘常例各授一官禮部奏揀到新及第進
士陳光問年六十九曹松年五十四王希禹年七十三
劉象年七十柯崇年六十四鄭希顔年五十九時謂此
舉為五老牓天祐元年敕應天下州府令錄並委吏部
三銓注擬中書並不除授(文獻通考)宋制國初制舉有賢
良方正能直言極諫經學優深可為師法詳閑吏理達
於教化凡三科太祖建隆四年詔自前藩鎮多奏初官
人為掌書記頗越資序自今歴兩任有文學者方得奏
舉(文獻通考)太宗太平興國元年先是選人試判三道考為
三等二道全通一道稍次為上一道全通二道稍次為
中三道全次為下判上者加一階判中依資判下降一
資至是詔增為四等以三道全次者為中下以三道全
不通者為下殿一選八年詔自今應臨軒所選官吏並
送中書門下考其履歴審取進止又試進士始分三甲
第一甲並知縣雍熙二年令考官親戚别試是年親試
舉人初唱名賜第淳化三年蘇易簡知舉殿試始令糊
名真宗咸平元年詔禮部放牓得高麗賓供一人又詔
吏部銓凡注諸縣令佐勿得全用流外四年詔省臺諸
司四品以上於内外京朝幕府州縣官草澤中各舉賢
良方正一人(文獻通考)仁宗天聖間從夏竦之奏增重制科
之目於是自賢良方正以下其科為六自書判拔萃以
下其科為四驗之以進策十卷先之以過閣六論薦之
以侍從糾之以臺諫(錦繡萬花谷)天聖七年詔復制科大中
祥符元年曾罷此科於是增其名曰賢良方正能直言
極諫博通墳典明於教化才識兼茂明於體用詳明吏
理可使從政識洞韜略運籌帷幄軍謀宏遠材任邊寄
凡六以待京朝官之被舉者又置書判拔萃以待選人
之應書者又高蹈丘園沈淪草澤茂才異等以待布衣
之被舉及應書者又武舉以待勇略之士仁宗即位以
童子賜出身者凡十人寶元元年以為無補而罷之慶
歴四年參知政事范仲淹等請復古興學校取士本行
實乃詔州縣立學本道使者選屬部為教授不足則取
於鄉里之有道業者士須在學三百日乃聽預秋賦舊
嘗充賦者百日而止初保寧軍推官胡瑗教授湖州諸
生信愛如其子弟至是下湖州取其法著為學令六年
策武舉馮維師奏以策為去留弓馬為高下嘉祐二年
親試舉人凡進士與殿試者始免黜落(文獻通考)三年詔禮
部三歲一貢舉(文獻通考)二年王安石請興建學校以復古
乃罷明經及諸科進士罷詩賦各占治詩書易周禮禮
記一經兼以論語孟子每試四場初大經次兼經大義
凡十道次論一首次策三道禮部試即增二道試義者
須有文采乃為中格不但如明經墨義粗解章句而已
(按此為今制義之始)又陳升之拜相循例為侯叔獻程顥皆與堂
除又陞一任帝曰薦士不考才實以輔臣故例得進秩
此何為也於是罷兩府初入舉官之制五年詔堂選堂
占悉罷又詔宗室非袒免親許應舉補官七年吕惠卿
以為制科止於記誦非義理之學乃詔罷之八年頒王
安石詩書周禮義於學宫謂之三經新義哲宗元祐時
詔大臣奏舉館職並如制召試除授其朝廷特除不用
此令元年復制科二年更科場法進士分四場第一場
試本經義二道語孟義各一道第二場賦及律詩各一
首第三場論一道四場子史時務策三道紹聖元年又
詔進士罷詩賦專習經義又罷制科置宏詞科四年改
為詞學兼茂科(改宏詞之名)八年嘉王楷考在第一不欲令
魁多士升次名王昴為首政和六年吏部取在選應入
者隨其資序自上而下不以願否徑自差注遂有貫戶
福建而強注四川者上知其遠難赴特許改注(文獻通考)高
宗一朝童子求試者三十有六人唯朱虎臣能排陣射
生及誦七書故補承信郎召見又賜金帶以寵異之建
炎元年追復祖宗故事於科舉外有文武傑特者試而
官之建炎二年吕頤浩言近世堂除多侵部注士人失
職宜倣祖宗故事外自監司郡守内自察官省郎已上
武臣自準備將領正副將已上並歸部注從之二十二
年議者以進士登科門蔭子弟纔沾一命不復參部多
干堂除習紊銓法詔禁之紹興元年下詔復賢良方正
直言極諫科(文獻通考)三年兼吏部尚書常益言乾德詔曰
自今常調集選人吏部南曹取歴任中多課績而無闕
失其人才可擢者其名送中書引驗加奬是尚或任人
不專任法也其後官制釐改典選不得以意從事振拔
幽滯無復聞焉望稽用乾德詔書凡常調中材行可取
者許長貳具名以聞(玉海)二十九年四川𩔖省試始降敕
差官孝宗垂意武舉科以授官與文士不𩔖詔自今倣
進士甲科恩例隆興元年詔選人歴十二考已上無贓
私罪與減舉主一員乾道元年詔舉賢良方正先是學
士汪應辰以眉州布衣李垕應詔上覽其文稱奬會有
沮之者不果試是歲宰相虞允文為上言之始依元祐
獨試故事十一月上親策於集英殿有司考入第四等
賜制科出身授節度推官其策依正奏名第一甲例謄
寫進御及德壽宫二年令科舉前一歲量留司戶簿尉
職官教官以待黃甲進士七年虞允文請辛巳以來歸
正人依倣祖宗陜西河北赴南省試别立號取人從之
光宗初議者云省試春令尚淺天寒晷短遇風雪則硯
冰筆凍請展至二月朔而殿試則於四月初從之寧宗
慶元中制初改官人必作令謂之須入今除殿試上三
名南省元外並令作邑(文獻通考)嘉定八年詔大郡歲舉廉
吏二人小郡一人十年詔由武舉進者復應文舉理宗
寶慶元年詔舉賢良之士四年詔令内而侍從臺諫兩
省卿監郎官外而監司帥守舉文武之臣曉暢兵機練
習邊事才略卓然可用者各二人度宗咸淳二年太傅
陳壽孫乞太學增試弘詞科五年詔吏以廉稱今寂無
聞其令侍從卿監郎官各舉所知(續文獻通考)金天會八
年太宗以東平童子劉天驥七歲能誦詩書易禮春秋
左氏傳及論語孟子命教養之熙宗即位之二年詔闢
貢舉(金史)世宗大定二年詔隨朝六品外路五品以上官
各舉廉能官一員(續文獻通考)九年選女直學生異等者百
人薦於京師廪給之命温特赫廸木丹教以古書作詩策
後復試得圖克坦鎰以下三十餘人(金史)十一年制凡廉能
官四品以下委官覆實同則升擢三品以上以聞朕自
處之(續文獻通考)章宗明昌元年創制舉有賢良方正能直
言極諫博學宏材達於從政等科益都府申童子劉佳
兒年十一歲能詩賦誦大小六經乞依宋童子李淑賜
出身上召至内殿試鳳凰來儀賦魚在藻詩上嘉之賜
本科出身令肄業太學(金史)九月以廉能擢北海縣令張
翔等十八人(續文獻通考)金取士之科試詞賦經義策論中
選者謂之進士律科經義中選者曰舉人凡詞賦進士
試賦詩策論各一道經義進士試所治一經義論策各
一道元世祖十五年命行中書省吏廉能者舉以聞
十八年詔求山林隱逸之士十九年中丞崔彧言選用
臺察若由中書必有偏徇合從本臺官選擇因敇御史
臺得選御史(續文獻通考)二十八年詔路府州縣除達嚕噶
齊外長官並宜選用漢人素有聲望及勲臣故家并儒
吏出身資品相應者佐貳官遴選色目漢人參用(元史)成
宗大德三年立選官之法從七品以下屬吏部正七品
以上屬中書三品以上非有司所予奪由中書取進止
七年議文翰師儒難同常調翰林院宜選通經史能文
詞者國子學宜選年高德劭能文辭者須求資格相應
之人不得預保八年詔父子兄弟有才者並居風憲九
年詔孝子順孫堪從政者量才任之仁宗皇慶元年中
書省言今春以内降旨除官千餘人其中欺偽豈能悉
知壊亂選法莫此為甚帝曰凡内降旨一切勿行(續文獻通)
(考)二年詔曰三代以來取士各有科目要其本末舉人
宜以德行為首試藝則以經術為先詞章次之其以皇
慶三年八月天下郡縣興其賢者能者充賦有司次年
二月會試京師中選者朕將親策焉科場每三歲一開
舉人從本貫官司於諸色戶内推舉考試程式蒙古色
目人第一場經問五條大學論語孟子中庸内設問用
朱氏集註第二場策一道以時務出題漢人南人第一
場明經經疑二問大學論語孟子中庸内出題並用朱
氏集註復以己意結之經義一道各治一經詩以朱氏
為主尚書以蔡氏為主周易以程朱氏爲主三經兼用
古註疏春秋用三傳及胡氏傳禮記用古註疏不拘格
律第二場古賦詔誥章表内科一道古賦詔誥用古體
章表四六參用古體第三場策一道經史時務内出題
鄉試八月二十日二十三日二十六日會試二月初一
日試第一場初三日第二場初五日第三場御試三月
初七日(元史)是年丞相特們德爾平章李孟等奏下第舉
人七十以上與從七品流官六十以上與教授延祐元
年敕各省平章訪求遺逸苟得其人先以名聞而後致
之泰定帝泰定四年敕國子監歲貢生員業成者六人
文宗至順三年監察御史陳思謙言古者刺史入為三
公郎官出宰百里蓋使外職識朝廷治體内官知民間
利病今後歴縣尹有能聲善政者授郎官御史歴郡守
有奇才異績者任憲使尚書上命中書議行之順帝至
元元年巴延請内外官悉循資銓注毋得保舉澀滯選
法從之又詔罷科舉六年復科舉請州府隸省部者儒
學教授選本管儒戶子弟入學讀書習業遇按察司本
路總管府歲貢之時於學生内選禮義修明文學優贍
者解貢(此歲貢之始續文獻通考)明太祖洪武三年詔開科舉使
中外文臣皆由科舉而進京師及各行省鄉試八月初
九日初場後三日試第二場又三日試第三場初場經
義二道四書義一道第二場論一道第三場策一道中
式者復以騎射書算律五事試之又詔凡鄉試中者行
省咨中書省判送禮部會試額取舉人百名四年詔各
行省連試三年庶官足任使自後三年一舉六年詔天
下鄉貢舉人罷會試開文華堂於禁中選舉人年少質
美者肄業其中又罷科舉專用辟薦其目有明經行修
懷才抱德賢良方正人材孝廉等十五年復開科十六
年奏准天下府州縣學歲貢生員各一人俱限正月至
京從翰林院試經義四書義各一道判語一條中式者
發國子監不中者罰充吏十七年頒行科舉成式三年
大比子午卯酉年鄉試辰戌丑未年會試第一場試四
書義三道經義四道未能者許各減一道第二場試論
一道判語五條詔誥表内科一道第三場試經史時務
策五道未能者許減二道考試官皆訪明經公正之士
於儒官儒士内選用官出幣帛先期敦䀻主文考試二
員同考試官四員成祖永樂三年命學士解縉等選新
進士才識英敏者俾就文淵閣進學於是縉等選修撰
曾棨編修周述周孟簡庶吉士楊相凡二十八人命司
禮監給紙筆墨光祿給朝暮膳禮部月給膏燭工部擇
附近第宅居之上或時至館中程試課業或召至便殿
問以經史人莫不歆其榮七年令下第舉人再試送國
子監進學仁宗洪熙元年上諭禮部曰科舉須南北兼
收南人雖善文詞而北人厚重累科所選北人僅得什
一非公天下之道自今科場取士南取六分北取四分
又詔民間有行己廉正才堪撫字者許見任官舉薦宣
宗宣德二年令貴州就試雲南七年詔有文學才行出
衆之士令所在有司保舉赴京選用英宗正統二年令
開科不拘額數十四年詔各處舉到儒士照永樂年間
例送翰林院嚴加考試景泰四年奏准會試考官翰林
春坊專其事英宗天順二年令兩京天文生陰陽生及
官生子弟許就在京鄉試五年令天下生員年四十以
上者考選送國子監肄業憲宗成化六年令監臨等官
不許侵奪考官職掌七年中書舍人吕㦂乞就順天府
鄉試從之又奏准有司官員薦舉仍令吏部先察舉主
孝宗弘治四年令各處提學官將教官考定等第以備
科舉䀻取十四年南國子祭酒章懋疏奏資格所拘美
才多滯乞于常員外令提學憲臣于人才素多處行選
貢之法不分廪膳增廣生員通行精選充貢武宗正德
十四年兵部題武舉鄉試初場試馬上箭二場試步下
箭三場試策一道兩京兵部官出題在外巡按御史出
題從之世宗嘉靖元年命文舉鄉試之年巡按御史於
十月考試武舉兩京武學於兵部月考優等選取俱送
兵部會試於次年四月開科初九日初場較騎射十二
日二場較步射十五日三場試策二道論一道六年張
璁上言近來各省鄉試權歸簾外多通關節宜用京官
臨時點差往典試事從之十四年巡按王吉奏貴州諸
生附雲南道里艱阻請就本省開科從之
選舉三
原觀國語郊(易觀國之光利用賓于王以禮記凡語於郊者必取賢斂才焉或德進或以)
(事舉或以言揚)開律獻書(衞臻典選舉蔣濟與書曰漢以亡虜為將周拔漁父為太師何)
(必守文荅曰古人遺智惠而任度量須考績而加黜陟今予開拔竒之律使天下馳騁也周禮詳第二條)
畫餅給食(魏盧毓為吏部尚書諸葛誕鄧颺馳名譽有四聰八達之稱帝疾之時舉中書)
(侍郎詔曰莫須有名以名如畫地作餅言不可啖也給武帝詔吏人必有明當世之務習先儒之術者縣次)
(食令與計偕注偕計吏也)鴻漸鹿鳴(于陸于磐漸進之義人選舉令諸貢人上州三中)
(州二人下州一人必有才堪者不限其人數其申送之日行鄉飲酒禮牲用少牢歌鹿鳴之詩)烝我
髦士縻爾好爵(烝進也與易我有好爵吾爾縻之)輙啟數人先
治百姓(山濤為僕射典選吏部並得其才再居十餘年一官缺輙啟數人甄拔人物各為題目時稱曰)
(山公啟事也選王戎字濬沖領吏部始為甲午制凡舉先治百姓然後授用)内惡未發
州叛何妨(平帝詔諸有贓及内惡未發而薦舉者勿案驗也孔坦字君平帝手敕問曰吳興徐馥)
(為賊殺郡將今應舉孝廉可否坦曰罪不相及徐馥為逆何妨一郡之賢)仲舒發策晁
錯充賦(武帝隆儒術及仲舒對策明孔氏抑百家興立學校州郡舉孝廉茂才皆仲舒發之晁錯策)
(曰乃以臣錯充賦)誠欲得真以防請託(宣帝詔舉廉吏誠欲得真也吏六百)
(石位左右有罪自今以來毋得注云不復舉為廉吏也漢何武問文吏於儒者問儒者於文吏以相參驗除)
(吏先為科條以防請託)以貌以言宣父尚言有失則惠則哲
帝堯亦曰其難增擘名接脚(文獻通考曰貞元四年吏部奏艱難以來)
(年月積久兩都士𩔖散在遠方三庫敕甲又經失墜因此人多罔冒吏或詐欺分見官者謂之擘名承已死者)
(謂之接脚乞委觀察使諸州府縣攅勘)簡良俊舉才行(玉海曰樊儵永平元年上)
(言郡國舉孝廉率取年少能報恩耆宿大賢多見廢棄宜敕郡國簡用良俊顯宗從之後漢書黃琬傳稍遷)
(五官中郎將時陳蕃為光祿勲數與議事舊制光祿舉三署郎以高功久次才德尤異者為茂材四行時權富)
(多得舉而貧約者見遺京師謠曰欲得不能光祿茂材于是琬蕃同心顯用志士劉醇朱山殷參等並以才行)
(蒙舉)精篆籀通性理(續文獻通考元成宗大德五年大都提舉學校所舉張秦山精)
(篆籀江又英宗至治元年福州路連縣舉陳天麟能通性理)前裴馬後盧李(會要)
(曰唐典選有聲者前有裴馬謂行儉載後有盧李謂從愿朝隱)顔竣嗔謝莊笑(文獻)
(通考曰顔竣為吏部尚書奏無不可後謝莊代竣意多不行竣容貌嚴毅莊風姿甚美人言顔竣嗔而予人官)
(謝莊笑而不予人官)造姓歴爲手籍(文獻通考曰李敬元為少常伯委事於員外郎)
(張仁褘仁褘又造姓歴改状樣銓歴等程式而銓綜之法密玉海曰王徽為尚書時銓選失序吏肆為姦徽)
(為手籍以檢實遂無奸滯)奬茂秀收寒素(孔帖曰王丘遷吏部侍郎典選號平允其)
(奬用皆一時茂秀擬又曰李固為吏部侍郎既領遷案籍自先收寒素柅吏姦)無所徇
倚為利(孔帖曰柳仲郢知吏部銓李德裕頗抑進士科仲郢無所徇又曰楊虞卿善諧麗權倖倚為)
(姦利歲畢選者皆走門下升沈在牙頰間當時有蘇景□張元夫而虞卿兄弟汝士漢公為人所犇故語曰欲)
(趨舉場問蘇張蘇張猶可三楊殺我)止糟糠後椽杙(孔帖曰魏元忠上疏曰國之用)
(人如人用財貧者止糟糠富者餘粱肉故當衰弊之乏則磨策朽鈍以取之太平多士則遴揀髦俊而使之今)
(選者猥多宜以簡練為急之又曰劉迺方調因進書曰干霄蔽日巨樹也求尺寸材必後於椽杙龍吟虎嘯)
(希聲也尚頰舌之感必下于蛙黽豈不悲乎執事誠能先政事次文學退觀其治家進察其臨節則龐鴻深沈)
(之士亦可窺其門關矣)價逸蕭張才膺管樂(冊府元龜曰顯慶元年詔宜令)
(河南河北江淮以南州縣或緯俗之英聲馳管樂或濟時之器價逸蕭張德宰帝師材堪棟輔者必當任之不)
(次大又曰中宗神龍二年有才膺管樂科張求及第才高位下科馮萬石及第)長才廣度
抱器懷能(冊府元龜曰證聖元年長才廣度沈迹下僚科張河及第又曰景龍三年抱器懷)
(能科侯銘及第)藏名負俗樂道安貧(冊府元龜曰睿宗景雲二年藏名負俗科)
(李俊文及第貧又曰代宗大歴二年樂道安科楊膺及第)好學異能博聞強
記(冊府元龜曰貞觀十七年詔令州縣舉孝廉茂才好學異能卓犖之士又曰高宗乾符二年令天下諸)
(州舉鴻儒碩學博聞強記之士)隱居求志躬畊研經(續文獻通考真德秀奏舉)
(遺逸趙蕃略曰文林郎監潭州南嶽廟趙蕃蚤歲得官臨事有立年踰四十即上詞請隱居求志垂三十載矣)
(不求聞達正應詔旨敢以名聞壯又曰衛涇奏舉布衣胡大壮略曰衡山縣布衣胡大故諡文定安國之孫)
(也研䆒經術博通墳典其持論以明義利為本其立己以尚誠實為要隱居衡嶽躬畊自給邦人尊之曰西園)
(先生望聖慈量才褒錄)不切事宜未曾經歴(冊府元龜曰開元六年詔曰比)
(來選人試判舉人對策剖析案牘敷陳奏議多不切事宜廣張華飾自今已後不得更然又曰九年敕如聞)
(朝官子弟未曾經歴即坐要司恣行決罰妄作姦非刑憲不可偏矜父兄莫能訓導苟䧟於法良軫於懷宜令)
(本司按實驗察有此色并少年未諳時事可移與閑慢官)每年赴集四時聽選
(冊府元龜曰開元二十一年詔曰頃者有司限數拘守循資凡人三十始可出身四十乃得從事若如所制之)
(文六十不離一尉由是取人豈為明恕自後選人每年總令赴集仍以三月三十日為限其中有才優業異操)
(行可明者一委吏部臨時擢用貴於取實何限常科滯孔帖曰劉林甫建官四時聽選隨到輙擬於是官無)
(人)下意聽納隨才銓錄(孔帖曰韋見素遷吏部侍郎官有丐求輙下意聽納)
(人多德之員又曰劉林甫歴吏部侍郎吏部調至萬林甫隨材銓錄咸以為宜)最殿皆明
褒黜必當(孔帖曰劉晏知吏部三銓事最殿分明下皆慴伏又曰崔郾遷吏部員外郎擬吏)
(親挾格褒黜必當寒遠無留才)留銓二千除吏八百(玉海曰景雲元年宋璟為)
(吏部尚書李乂盧從愿為侍郎皆不畏強禦請謁路絶集者萬餘人留者三銓不過二千人服其公事文𩔖)
(聚曰常衮當國凡奏請一杜絶之無所甄别賢愚同滯及崔祐甫則薦舉惟其人未踰年除吏幾八百員莫不)
(諧允)封德彝推薦未嘗李吉甫選用略盡(冊府元龜曰貞觀元)
(年帝謂尚書右僕射封德彝曰比來令卿舉賢才未嘗有所推薦天下事重宜分朕憂對曰臣愚豈敢不盡心)
(但今所見實無奇才異行帝曰前代明王使人如器不借才於異代皆取士於當時何代無賢才但患遺之不)
(知耳士又曰李吉甫自翰林拜相將出之夕感恩出涕謂學裴垍曰吉甫流落遠地十餘年方歸後進彦士)
(罕接識者請垍疏其名得三十餘人數月之内選用略盡當時翕然有得人之稱)披華發輝
舒翹揚英(玉海)漢置五曹魏隆八凱(江總表)薪有
芃棫河無伐檀麟題信厚之族章敘于内鷺羽
羣飛之賢夷儀于外(玉海)
選舉四
增興賢(周禮使民興賢出使長之使民興能入使治之)舉能(尚書舉能其官惟爾之能稱匪)
(其人唯爾不任)原署行議年(高帝詔云云年幾也行狀也)增詔補博
士弟子(文獻通考云元朔五年制詔補博士弟子郡國縣道邑有好文學敬長上肅政教順鄉里出入)
(不悖所聞者令與計偕詣太常得受業如弟子)博士選三科(漢書云成帝時博士選三科高)
(為尚書次為刺史其不通政事以久次補諸侯太傅)雜舉充博士位(又云陽朔二年詔儒)
(林之官宜皆明於古今温故知新通達國體丞相御史其與中二千石二千石雜舉可充博士位者)舉
可親民者(文獻通考云哀帝建平元年詔大司馬列侯中二千石州牧守相舉孝弟淳厚能直言通)
(政事延於側陋可親民者各一人)一封軺傳(又云孝平元始五年召天下通知逸經古記天)
(文歴筭鍾律小學史篇方術本草及以五經教授者在所為駕一封軺傳遣詣京師至者數千)視事
未滿歲不得察舉孝廉(又云東漢之制郡國守相視事未滿歲不得察舉孝廉以其未)
(久不周知也)補令長丞尉(又云元初六年詔光祿勲與中郎將選孝廉郎寬博有謀清白)
(行高者五十人補令長丞尉)奏增孝弟從政(又云順帝漢安元年尚書令黃瓊以前左)
(雄所上孝廉之選專用儒學文吏於取士之義猶有所遺乃奏增孝弟及能從政者為四科帝從之)奏
童子郎(又云後漢左雄奏召名儒為博士汝南謝廉河南趙建章年十二各能通經雄並奏為童子郎)
(漢法孝廉試經者拜為郎年幼才俊者拜為童子郎)舉敦樸(後漢書云馬融舉敦樸對策於北宫)
(端門)依科罷者為太子舍人(又云初平四年試儒生四十餘人上第賜位下第者)
(罷之詔曰今耆儒年踰六十去離本土結髮入學白首空歸朕甚愍之其依科罷者聽為太子舍人)原
莫不廉節(魏太祖為丞相司空毛玠為東曹掾與崔琰並典選舉所用皆清心之士雖于時有盛名)
(而行不由本者終莫能進務以儉率人由是天下莫不以廉節自勵雖貴寵之家車服不敢過度和洽言於公)
(曰儉素過中自以處身則可今朝廷之議吏有著新衣乘好車者不謂之廉潔至令士大夫故汚其衣藏其輿)
(服朝府大吏或自挈壺飱以入官寺凡詭激之行則容偽矣)增舉賢良篤行(文獻通考)
(云魏明帝青龍元年詔六卿舉賢良篤行之士各一人)六條舉淹滯(晉書云魏元熙三年)
(令諸郡中正以六條舉淹滯一曰忠恪匪躬二曰孝敬盡禮三曰友于兄弟四曰潔身勞謙五曰信義可復六)
(曰學以為己)執九品銓十六州(玉海云孫尹表曰司徒魏舒兼執九品銓十六州不)
(以為劇)原不抑寒素(王藴為吏部郎不抑寒素每一官缺求者十軰無所是非連狀白之)
(某人有地某人有才各隨其方不得者不怨之也)增官人之難(文獻通考云裴子野曰官)
(人之難尚矣居家視其孝友鄉黨察其誠信出入觀其志意憂難取其智謀煩之以事以求其理臨之以利以)
(察其廉)南院選式(玉海云長安志故事歲揭版南院為選式選者自通一辭不如式輙不得)
(調有十年不官者)月露風雲(資治通鑑云侍御史李諤以選才失中上書曰自魏之三祖更)
(尚文詞江左齊梁其弊彌盛貴賤賢愚唯務吟詠競一韻之竒爭一字之巧連篇累牘不出月露之形積案盈)
(箱唯是風雲之狀代俗以此相高朝廷據兹擢士於是閭里童昏貴遊總角未窺六甲先製五言捐本逐末澆)
(漓愈扇)不能答皇王政術(文獻通考云貞觀十八年引汴鄜諸州所舉孝廉賜坐御)
(前問以皇王政術及皇太子問以曾參說孝經並不能答太宗曰海内賢哲將無其人耶朕甚憂之)上
州二人下州一人(冊府元龜曰高宗即位詔其有經明行修談講精熟具此師嚴才堪教胄)
(者忠節高妙適用清通博聞強記終堪卿輔者遊情文藻下筆成章援心處事端平可紀者疾惡揚善依忠履)
(義執持典憲終始不移者京師長官及上州各舉二人中下州各舉一人)兼試經史(冊府元龜)
(云總章二年敕諸色考滿入流人並兼試一經史然後授官)識文律者然後試策
(又云永隆二年詔曰學者立身之本文者經國之資豈可假以虚名必須徵其實效聞明經射策不讀正經抄)
(撮義條纔有數卷進士不尋史傳唯誦舊策共相模擬本無實才考試之日曾不簡練試官又加顔面或容假)
(手更相囑請莫憚糾繩興廉舉孝因此失人簡賢任能無方可致自今已後考功試人明經試帖取十帖得六)
(以上者進士試雜文兩首識文律者然後並令試策其明法并書算貢舉人亦量准此例即為常式)舉
刺史縣令(冊府元龜云景龍三年令内外五品以上舉堪任刺史縣令者)舉將軍都
督刺史(又云睿宗太極元年命文武官五品以上各舉才堪將軍及邊州都督刺史一人)歴
州縣擬臺省(文獻通考云明皇即位勵精為治制凡官不歴州縣不擬臺省)鏡妍媸
衡輕重(唐書云魏知古先天二年冬令往東都知吏部尚書事上深以為稱職手制曰卿以宰臣往知)
(大選遂能端本革弊忘私徇公正色而行措心不撓鏡已澈則妍媸必鑒衡已舉則輕重罔違朕遠聞之益用)
(嘉歎)吏部兵部一時精選(玉海云張九齡用嚴挺之知吏部選陸景融知兵部選皆)
(為一時精選)武選亦治(又云姚元之為兵部尚書陸象先盧懷慎為侍郎武選亦治)
免任散官(冊府元龜云開元十六年國子監祭酒楊瑒奏今之明經習左氏者十無一二恐左氏之)
(學廢又周禮儀禮公羊榖梁亦請量加優奬遂下制明經習左氏及通周禮等四經者出身免任散官)
李林甫賀野無留才(孔帖云李林甫時帝詔天下士有一藝者得詣闕就選林甫恐士對)
(策斥己即建言士皆草茅未知禁忌徒以狂言亂聖聽請悉委尚書省長官覆試無一中程者林甫因賀上野)
(無留才)不以親故自嫌(文獻通考云肅宗即位于靈武以崔渙同中書門下平章事時)
(京師未復舉選不至詔渙為江淮選補使收采遺逸不以親故自嫌常曰抑才虞謗吾不忍為)一牓
盡除京官通判(聞見錄云太祖幸西都張齊賢獻十策帝歸謂太宗曰吾幸西都為汝得一賢)
(宰相太宗即位齊賢方赴廷試帝欲其居上第有司置於丙科帝不悅敇一牓盡除京官通判)貢八
行(玉海云大觀元年詔士孝悌睦婣任恤忠和八行貢入太學大司成考驗取旨釋褐)選法如
權衡(山堂肆考云宋王質字子野判吏部銓選號為稱職而選法未嘗更易人或問之曰選法備具如權)
(衡在執者不欺其輕重耳何必屢更)吏不得逞(言行錄云蘇頌判吏部尚書前後掌天官四選)
(凡五年每選人改官關陞其磨勘吏洗垢求瑕故為稽滯公謂吏曰某官緣某事當會某處仍引用合用條例)
(及具委無漏落狀同上自是吏不得逞)始於皇統(又云金武舉始於皇統時其制則詳於泰)
(和式有上中下三等)奏孝行(又云章宗明昌三年有司奏寧海州文登縣王震孝行以常業進士)
(并試其文特賜同進士出身)四書大義(元史云泰定四年福州舉葉留畊問以四書大義對)
(曰無過事父母能竭其力事君能致其身)試大書(續文獻通考曰李東陽長沙人五歲以奇童舉)
(明景帝召試大書屬對喜甚詔入京府學肄業)薦舉才行(續文獻通考云景泰三年詔各處見)
(任官員果有才行政事優長拘於資格屈在下僚者並聽在内四品以上在外巡撫巡按方面正官薦舉赴京)
(所舉人後犯贓罪連坐舉主)
選舉五
增詩唐馬異送皇甫湜赴舉曰馬蹄聲得得去入天子
國借問去是誰秀才皇甫湜含吐一腹文八音兼五色
主文有崔李郁郁為朝德青銅鏡必明朱絲繩必直稱
意太平年念子長相憶宋王元之聖上親試貢士歌
曰天王出震寰宇清奎星燦燦昭文明詔令郡國貢多
士大張一網羅羣英聖情孜孜終不倦日斜猶御金鑾
殿宫柳低垂三月煙爐香飛入千人硯麻衣皎皎光如
雪一一重瞳親鑒别孤寒得路荷君恩聚首皆言盡臣
節
增書元陳祐三本書曰今之議者互有異同或以選舉
為盡美而賤科第或以科第為至公而輕選舉皆非古
今之通論也夫二帝三王以下隋唐以上數千百年之
間明君睿主所得社稷之臣王霸之輔蓋亦多矣或起
之於耕耘或求之於版築或獵之於屠釣或遇之獻言
而入侍或由薦進而登朝至於賢良方正直言孝廉貢
舉之著遭際萬殊不可勝紀豈一出於科第乎自隋唐
以降迄於宋金數百年間名臣偉器例皆以科第進豈
皆一出於選舉乎及乎遇合於君聚精會神於朝廷之
上皆能尊主庇民論道佐時寧復有彼優此少之間哉
夫士之處世亦猶魚之處水今魴之在河鯉之在洛其
取之之術固有筌罾罟釣之不同期於得魴鯉則一也
增疏陸贄疏曰理道之急在於得人而知人之難聖哲
所病聽其言則未保其行求其行則或遺其才校勞考
則巧偽繁興而端方之人罕進徇聲華則趨競彌長而
沈退之士莫勝自非素與交親備詳本末探其志行閱
其器能然後守道藏用者可得而知沽名飾貌者不容
其偽是以前代有鄉里舉選之法長吏辟舉之制所以
明歴試廣旁求證行能息馳騖也昔周以伯冏為太僕
命之曰慎簡乃僚罔以巧言令色便僻側媚其惟吉士
是則古之王朝命其大官而大官得自柬僚屬之明驗
也臣待罪宰相即以上陳求賢審官粗立綱制凡是百
司之長兼副貳等官及兩省供奉之職并因察舉勞效
須加奬任者並宰臣敘擬以聞其餘臺省屬僚請委長
官選擇指陳才實以状上聞一經薦揚終身保任各於
除書之内具舉授之由得賢則進考增秩失實則奪俸
贖金亟副則褒升亟失則黜免非止搜揚下位亦可閱
試大官前志所謂達則觀其所舉即此義也
御定淵鑑𩔖函卷一百三十七
