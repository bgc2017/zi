欽定四庫全書
御定淵鑑類函卷四百二十二
鳥部五(鷹鶚)(鷂鶻)(鵰)(鷲附)
鷹一
原爾雅曰鷹鶆鳩(鶆當為鷞字之誤)又曰鷹隼醜其飛也翬
(鼓翅翬翬)廣志曰有雉鷹有菟鷹一歲為黃鷹二歲撫鷹
三歲青鷹胡鷹獲麞增本草釋名曰鷹以膺擊故謂
之鷹其頂有毛角故曰角鷹其性爽猛故曰鷞鳩昔少
皡氏以鳥名官有祝鳩鳲鳩鶻鳩雎鳩鷞鳩五氏蓋鷹
與鳩同氣禪化故得稱鳩也禽經云小而鷙者皆曰隼
大而鷙者皆曰鳩是矣爾雅翼云在北為鷹在南為鷂
一云大為鷹小為鷂梵書謂之嘶那夜本草集解曰
鷹出遼海者上北地者次之北人多取雛養之南人八
九月以媒取之乃鳥之疏暴者原周易通卦驗曰鷹
者鷙殺之鳥春秋緯曰瑶光星散為鷹禮記曰立
秋之日鷹乃擊增春秋考異郵曰金伐木故鷹擊雉
漢書曰鷹隼未擊矰弋不得施於蹊隧原周書曰
驚蟄之日鷹變為鳩處暑之日鷹乃祭鳥增又曰小
暑之日鷹乃學習原大戴禮曰正月鷹則為鳩鷹也
者其殺之時也鳩也者非其殺之時也善變而之仁故
具言之也鳩為鷹而之不仁故不盡其辭京房占曰
七月鳩化為鷹廣雅曰白鷢鷹也增酉陽雜俎曰
鷹相同鵰唯有尾長翅短為異耳又曰荆窠白者短
身而大便鳥而快一名沙裏白代都赤者紫背黑鬚白
睛白毛便兔漠北白者身長且大細斑短脛鷹内之最
一名西道白房山白者紫背細斑便兔漁陽白腹背俱
白便兔東道白腹背俱白鷹内之最大雖稍軟若值快
者越於前鷹土黃或大或小黑皂鸝多死時有快者白
皂鸝便鳥青斑細斑者快鴘鷹荏子青黑者快蛻淨眼
明是未嘗養雛尤快若目多眵蜕不淨者已養雛矣不
任用多死又曰鷹之雌雄惟以大小為異其餘形像
本無分别雉鷹雖小而是雄鷹原毛詩曰維師尚父
時維鷹揚增秦子曰虎能雄猛不可以託麑鷹能飄
擊不可以寄雛原馬融與謝伯世書曰憤憤愁思猶
不解懷思在竹間放狗逐麋晩秋涉冬大蒼出籠黃棘
下兔芼以乾葵以送餘日兹樂而已
鷹二
原左傳曰郯子云少皡爽鳩氏司寇也又子産始知
然明問為政焉曰視民如子見不仁者誅之如鷹鸇之
逐鳥雀也戰國策曰唐睢謂秦王曰要離刺慶忌鷹
擊於殿上孔氏志怪曰楚文王少時雅好田獵天下
快馬名鷹畢聚焉有人獻一鷹曰非王鷹之儔俄而雲
際有一物凝翔飄颻鮮白鷹見之便竦翮而升矗若飛
電須臾羽堕如雪血灑如雨有大鳥墮地而死度其兩
翅廣數十里喙邊有黃衆莫能識時有博物君子曰此
鵬雛也始飛焉故為鷹所制文王乃厚賞獻者漢書
曰孫寳為京兆尹請故吏侯文為掾立秋日文謂寳曰
今鷹隼始擊當順天氣成嚴霜之誅(詳立秋)增西京雜
記曰茂陵少年李亨好馳駿狗逐狡獸或以鷹鷂逐雉
兔為之佳名鷹則有青翅黃眸青冥金距之屬鷂則有
從風鷂孤飛鷂原東觀漢記曰鄧太后臨朝上林鷹
犬悉斥放之魏志曰吕布因陳登求徐州牧不得布
怒登喻之曰登見曹公言待將軍譬如養虎當飽其肉
否則噬人公曰不如卿言譬如養鷹饑則為用飽則揚
去布乃解增搜神記曰魏黃初元年未央宫中有鷹
生燕巢中口爪俱赤晉書曰虞潭字思奥會沈充等
逼京師潭起義軍至上虞有野鷹飛集屋梁衆懼潭曰
起大義而剛鷙之鳥來破賊必矣後如其言酉陽雜
俎曰高帝(一曰高齊)武平初領軍將軍趙野又獻白兔鷹一
聯又曰齊主高緯武平六年得幽州行臺僕射河東
潘子光所送白鴿(鷙鳥一變為鴿詳後小註)是為上品唐書曰太
宗初即位舊苑中有籠鷹悉斷聯任去良犬並解絏放
之又曰太宗謂侍臣曰李大亮可謂忠直矣朕遣使
至其所見有佳鷹諷令獻朕大亮因密表責朕云陛下
久絶畋獵而使者求鷹若是陛下之意深乖昔旨如其
自擅便是任使非人朕覽表嘉歎不能自已有臣若是
朕復何憂又曰源乾曜為京兆尹嘗有仗内白鷹因
縱逸遂失所在上令京兆切捕俄於野外獲之其鷹絓
於叢棘而死官吏相顧失色乾曜徐曰主上仁明當不
以此獲戾遂入自請失旨之罪上不問永徽中萊州
人劉聿性好鷹於界山懸崖自縋而下以取鷹雛欲至
巢而繩絶落於樹枝間下皆壁立進退無所據大鷹見
人銜肉不至巢所乃投肉下聿接取肉餧雛已外即自
食之經五六十日雛能飛乃裂裳以繫鷹之足一臂上
繫三聮透身而下鷹飛掣其兩臂比至澗底一無所傷
仍繫鷹而歸唐新語曰鄭繇善五言開元初岐山王
範為岐州刺史繇為長史範失白鷹深所愛惜繇為失
白鷹詩當時以為絶唱五代唐安重誨為樞密使夏
州李仁福進白鷹重誨却之明宗隂遣人取入他日按
鷹曰無使重誨知
鷹三
原制鵬雛逐鳥雀(上詳鷹二孔氏志怪下詳鷹二左傳)春化秋
吟(禮記曰仲春之月鷹乃學習孟秋之月鷹乃祭鳥用始行戮魏文帝答繁欽書曰於是商風振條春鷹)
(秋吟斯可謂聲協鐘石氣應風律)猛氣雄姿(𫝊休奕鷹賦曰含炎離之猛氣兮受金剛)
(之純精獨飛跱於林野兮復徊翔於天庭下見後傳休奕賦)恥燕雀截鵠鸞(傳休)
(奕長歌行曰蒼鷹厲爪翼恥與燕雀遊成敗在縱者無令鷙鳥憂下見孫楚賦)棲茂樹
擊中原(焦贛易林曰鷹棲茂樹候雀往來於𫝊休奕鷹賦曰雖逍遥於廣厦思擊厲中原)青
骹素羽華絆金環(𫝊休奕蜀都賦曰鷹則流星耀景奔電飛光青骹素羽飄雪繁霜)
(𫝊休奕鷹賦曰奮翅不得起撫翼無所翔飾五采之華絆結璇璣之金環)不搏始擊(鷙鳥)
(不摶月下詳禮記令)出鍾岱生井陘(鍾岱之林野山出鷹下見孫楚賦)
出籠下韝雄飛鮮食(鮮食食肉也)刀鈹羇絆(羽族)
(以觜距為刀鈹之載記曰慕容垂猶鷹也饑則附人飽則高飛遇風塵會必有凌霄之志惟宜急其羇絆不)
(可任其所欲也)匿形礪吻(史鷙鳥之擊必先匿形文饑鷹礪吻)利觜
長距增決雲兒凌霄君(天寳遺事曰申王有高麗赤鷹岐王有北方黃鶻上)
(甚愛之每弋獵必置之駕前目為决雲兒凌本紀北齊後主高緯鷹犬皆有儀同郡君之號鷹曰霄郡君食)
(縣邑)碧霄萬里羽文八卦(崔鉉詩曰天邊心膽架頭身欲擬飛騰未有因萬里)
(碧霄終一去不知誰是解絛人說抱朴子曰八卦生鷹隼之所被六甲出靈龜之所負者謂鷹隼之羽文亦)
(有八卦之象)得霜避暖(朝野僉載曰蘇味道才學識度物望攸歸王方慶體質卑陋言)
(辭魯鈍俱為鳳閣侍郎或問郎中張元一曰蘇王孰賢答曰蘇九月得霜鷹王十月被凍蠅或問其故答曰得)
(霜鷹俊捷被凍鷹頑鈍竞杜詩序曰王監兵馬使云近山黑白二鷹羅者久取未能得王以為毛骨有異他)
(鷹恐臘後春生鶱飛避暖勁翮思秋之甚渺不可見請予賦詩)憎眼弭角(孔羣曰雖陽和)
(布氣鷹化為鳩至於識者猶憎其眼機禽經曰鷺啄則絲弭鷹捕則角弭藏殺也)疊尾颺
毛(酉陽雜俎曰口内赤反掌熱隔衣蒸人疊尾振捲打格隻立理面毛藏頭睡長命之候也又曰尾根下)
(毛名颺毛)錦毛金脚(李白詩曰八月秋風高胡鷹白錦毛孤飛一片雪萬里見秋毫酉)
(陽雜俎曰齊高洋天保三年獲白兔鷹一聮不知所得之處合身毛羽如雪目色紫爪本白向末淺色蠟脛並)
(黃當時號為金脚)捕虎擒猴(墨客揮犀曰鼔山有老僧云曾登靈源洞見一禽自海上)
(至身大如牛翼廣二丈餘下於畽間低飛掠食俄攫一羖羊乃望海而去識者云是虎鷹能捕捉虎豹吕次)
(儒義鷹記曰旴南陸氏畜猴雛歲久益老見婦女必跳梁陸氏謀掊之未施手而猴先鸞避登屋比夜寂輙潛)
(下取飲食人動則引遁無如之何會少年自虔來臂負蒼鷹陸氏告以猴害少年詐為擒之即據高隅發鷹韝)
(鷹摩空下瞰猴伺鷹垂近舉瓦以扞身鷹不能得即穿雲以逝主客不知所為明日忽聞空中鈴聲仰瞻之乃)
(其鷹也方復摶翔下擊猴仍用前計鷹揚翮以過後一鷹繼至猴不疑也遂中其擒少年招得所臂鷹而遂擒)
(者委猴而去蓋少年之鷹招之來助者也)代都赤房山白(杜甫詩代北有豪鷹生子)
(毛盡赤酉陽雜俎曰代都赤生代川赤巖裏向虛丘中山白𡼏飛又曰房山白者生代東房山白楊椵樹上)
(向范陽中山飛)金眸玉爪錦文纈斑(上見杜甫詩賦下見魏彦深)大
曲小曲青唐白唐(酉陽雜俎曰漁陽白生徐無及東西曲一名大曲小曲又曰白唐)
(唐者黑色也謂斑上有黑色赤斑唐青斑唐謂斑上有黑色也)
鷹四
原受緤(緤絆也)畫壁(北齊廣陵王孝珩於廳壁畫蒼鷹見者以為真)攫搏
厲疾(季冬征鳥厲疾)增五色(唐會要開元十一年同州進五色鷹)戴角(姜皎善畫)
(鷹杜甫姜楚公畫角鷹歌曰楚公畫鷹鷹戴角殺氣森森到幽朔)累變(酉陽雜俎凡鷙鳥等一變)
(為鴿二變為鴘轉鶬三變為正鶬自此已後至累變皆為正鶬)三時(酉陽雜俎取鷹法七月二十日)
(為上時内地者多塞外者殊少八月上旬為次時八月下旬為下時塞外鷹畢至矣)停放(酉陽雜俎)
(鷹四月一日停放)出籠(酉陽雜俎鷹五月上旬拔毛入籠八月中旬出籠)積怒剛
生(裴氏新書虎豹無事行步者若將不勝其軀鷹在衆鳥之間若睡夢然故積怒而後全剛生焉)見
形高飛(陶弘景曰虎聞聲而深伏鷹見形而高飛)
鷹五
原詩晉張華遊獵篇曰如黃批狡兔青骹撮飛雉鵠鷺
不盡收小鳥安足視隋煬帝詠鷹詩曰遷朔欲之衡
忽投罻羅裏既以羈華絆仍持獻君子青骹固絶儔素
羽誠難擬深目表兹稱闊臆斯為美驚獸不及奔猜禽
無暇起雖蒙韝上榮無復凌雲志增唐鄭繇失白鷹
詩曰白錦文章亂丹霄羽翮齊雲中呼暫下雪裏放還
迷梁苑驚池鶩陳倉拂野雞不知寥廓外何處獨依棲
高適臂鷹詩曰寒楚十二月蒼鷹八九毛寄言燕雀
莫相啅(一作忌)自有雲霄萬里高杜甫王兵馬使二角
鷹詩曰悲臺蕭瑟石巃嵸哀壑杈枒浩呼洶中有萬里
之長江迴風滔日孤光動角鷹翻倒壯士臂將軍玉帳
軒勇氣二鷹猛腦絛徐墜目若有愁心有思杉雞竹免
不自惜孩虎野羊俱辟易韝上鋒稜十二翮將軍勇銳
與之敵將軍樹勲起安西崑崙虞泉入馬蹄白羽曾肉
三狻猊敢决豈不與之齊荆南芮公得將軍亦如角鷹
下翔雲安得爾輩開其羣驅出六合梟鸞分又白鷹
詩曰雪飛玉立盡清秋不惜竒毛恣遠遊在野只教心
力破於人何事網羅求一生自獵知無敵百中爭能恥
下韝鵬礙九天湏却避兔經(一作藏)三窟莫深憂又黑
鷹詩曰黑鷹不省人間有度海疑從北極來正翮摶風
超紫塞玄冬幾夜宿陽臺虞羅自覺虚施巧春鴈同歸
必見猜萬里寒空只一日金眸玉爪不凡材白居易
放鷹詩曰十月鷹出籠草枯雉兔肥下韝隨指顧百擲
無一遺鷹翅疾如風鷹爪利如錐取其向背性制在饑
飽時不可使長飽不可使長饑饑則力不足飽則背人
飛乘饑縱摶擊未飽湏縶維聖明馭英雄其術亦如斯
柳宗元籠鷹詞曰淒風淅瀝飛嚴霜蒼鷹上擊翻曙
光雲披霧裂虹蜺斷霹靂掣電捎平岡砉然勁翮翦荆
棘下攫狐兔騰蒼茫爪毛吻血百鳥逝獨立四顧時激
昂吕温籠中鷹詩曰未用且求安無猜也不殘九天
飛勢在六月目睛寒動觸樊籠倦閑消肉食難主人憎
惡鳥試待一呼看劉禹錫養鷙詞曰途逢少年志在
逐獸方呼鷹隼以襲飛走因縱觀之卒無所獲行人有
常從事於斯者曰夫鷙禽饑則為用今哺之過篤故也
余感之作養鷙詞曰養鷙非翫形所資擊鮮力少年昧
其理日夜哺不息探雛網黃口旦暮有餘食寧知下韝
時翅重飛不得毰毸止林表狡兔自南北飲啄既已盈
安能勞羽翼又白鷹詩曰毛羽斒斕白紵裁馬前擎
出不輕猜輕抛一點入雲去喝殺三聲掠地來綠玉觜
㗖雞腦破烏金爪擘兔心開都緣解搦生靈物所以人
人道俊哉竇鞏新羅進白鷹詩曰御馬新騎禁苑秋
白鷹來自海東頭漢皇無事須游獵雪亂驚飛錦背韝
章孝標鷹詩曰星眸未放瞥秋毫頻掣金鈴試雪毛
會使老拳供口腹莫辭親手啖腥臊穿雲自怪身如電
煞兔誰知吻勝刀可惜忍饑寒日暮向人&KR2154;斷碧絲絛
(舊註&KR2154;知咸切鳥啄食也)又饑鷹詞曰遥想平原兔正肥千迴礪
吻整毛衣縱令啄解絲絛結未得人呼不敢飛南唐
高越詠鷹詩曰雪爪星眸世所稀摩天專待振毛衣虞
人莫謾張羅網未肻平原淺草飛吳越羅隠鷹詩曰
越海霜天暮辭韜野草乾俊通司隸職嚴奉武夫官眼
惡藏鋒在心粗逐物殫近來脂膩足驅遣不妨難閩
徐夤鷹詩曰害物傷生性豈馴且宜籠罩待知人惟擒
燕雀啖腥血却笑鸞皇啄翠筠狡兔穴多非爾識鳴鳩
脰短乏君身豪門不讀詩書者走馬平原放翫頻宋
張耒籠鷹詞曰八月穫黍霜野空蒼鷹羽齊初出籠劒
翎鈎爪目如電利吻新淬龍泉鋒少年臂爾平郊去草
動人呼躍寒兔竦身下擊霹靂忙毛逐奔風血濡距爾
能搏兔不能食未飽中腸行復擊主人厭免爾尚饑一
生不悟為人役蒿間黃雀鳴啾啾饑啄野粟心無求賦
形雖小技能薄不受羇縻却自留明沈周鷙鳥行曰
東海鷙禽身幹小毛緊骨聳睛皎皎就韝飽飼十年肉
要與郅都同一考掌中久矣無鴐鵝報主但未呈梟慓
壤間鴟鼠坐齷齪何足當拳乃輕撟拙鴟以逸待爾勞
竭力睢旴仰張爪捽頭陷目出不備兩點華星光莫曉
嗚呼勇不可恃志不可盈拙鴟瞠目笑爾盲爾鷙不復
言功臣
原賦晉𫝊休奕鷹賦曰左看若側右視如傾勁翮二六
機連體輕鈎爪懸芒足如枯荆觜利吳戟目穎星明雄
姿邈世逸氣横生孫楚鷹賦曰有金剛之俊鳥生井
陘之巖阻超萬仞之崇巅蔭青松以靜處體勁悍之自
然振肅肅之輕羽擒狡兔於平原截鴻雁於河渚且其
為相也疎尾闊臆高鬐禿顱深目蛾眉狀似愁胡曲觜
短頸足若雙枯麾則應機招則易呼背碣石以西遊經
馬嶺而南徂於時商秋既邁歲在玄冥風霜激厲羽毛
振驚爾乃策良驥服羔裘韝青骹戲田疇縈深谷繞山
丘定心意審精眸獸馳厥足鳥矯其翼下赴幽谿上翔
辰極隨指授以騰踴因升降以畢力紛連薄以攖竄遂
陷首以摧臆隋魏彦深鷹賦曰唯兹禽之化育實鍾
山之所生資金方之猛氣擅火德之炎精何虞者之多
端運横羅以羇束綴輕絲於雙臉結長皮於兩足飛不
遂於本情食不充於所欲逸翰由而暫斂雄心為之自
局若乃貎非一種相乃多途指重十字尾貴合盧立如
植木望似愁胡觜同利劒脚等荆枯亦有白如散花赤
如點血大文若銱細斑似纈眼類明珠毛猶霜雪身重
若金爪剛如鐵或復頂平似削頭圓如卯臆闊頸長筋
麤脛短翅厚羽勁髀寬肉緩求之事用俱為絶伴或似
鶉頭或似鵄(一作鴟)首赤精黃足細骨小肘嬾而易驚奸
而難誘住不可呼飛不及走若斯之輩不如勿有若夫
疾食速消此則有命兔頸猴立是為無病厠門忌大結
肚惡軟絛不宜絶背不宜喘生於窟者則好伏巢於木
者則常立雙骹長者則起遲六翮短者則飛急毛衣屢
改厥色無常寅生酉就總號為黃二周作鴇千日成蒼
雖曰排虚性殊衆鳥雌則體大雄則形小遇犬則驚猜
得人則馴擾養雛則少病野羅則多巧察之為易調之
實難格必高迥屋必華寬薑以取熱酒以排寒韝湏温
暖肉不陳乾近之令狎靜之使安晝不離手夜便火宿
微加其毛少減其肉肌羸腸瘦心和性熟念絶雲霄志
在馳逐增唐人蒼鷹賦曰散以瑶光之彩來自鍾巖
之丘周官以司寇比德漢氏以將軍作儔鈎成利觜電
轉竒眸蒼姿疊色黝距聮韝張莒放籠鷹賦曰雕籠
永閉念受紲之多虞金架爰辭俾凌風而得路由是縱
逸翰於寥廓釋猛志於扃固捨靈檻而方銳歷秋林而
上征乍遂翻空出君門而不返遥憐厲吻過宫樹而猶
驚唐人白鷹賦曰含情履潔象君之節厲吻鈎銳澡
毛玉截遷河陽之喬木一點清花暎武城之瑶琴孤飛
春雪
增贊唐蘇頲雙白鷹贊曰開元乙卯歲肅慎扶餘貢白
鷹一雙皆皓如練色斑若綵章積雪全映飛花碎點所
謂金氣之英瑶光之精高髻偉臆長距秀頸奮發而銳
堅剛則厲摩天絶海雷擊飇逝觀其行時令順秋殺指
揮應捷顧盼餘雄當落鵬之賞蔑仇鷂之敵實稀代之
尤也敢稱贊曰鷹之大者精明竦俊勁而横絶雄則遠
振錦文素彩珠聮玉潤往乃奮威將軍所徇鷹之次者
勇銳光芒絶海而至乘風載揚絡以紅點文其彩章下
韝必中帷吏之良
鷂一
原爾雅曰鷣負雀鷂也廣雅曰籠脫鷂也詩義問
曰晨風今之鷂(餘說並以鸇為晨風)詩義疏曰隼鷂也齊人謂
之題肩或曰雀鷹春化為布穀此屬數種皆為隼莊
子曰鷂為鸇鸇為布穀布穀復為鷂此物變也增本
草釋名曰鴟鳶二字篆文象形一云鴟其聲也鳶攫物
如射也隼擊物凖也鷂目擊遥也詩疏云隼有數種通
稱為鷂爾雅謂之茅鴟齊人謂之擊正或謂之題肩梵
書謂之阿黎耶本草集解曰鴟似鷹而稍小其尾如
舵極善高翔專捉雞雀鴟類有數種按禽經云善摶者
曰鷂竊黝者曰鵰骨曰鶻瞭曰鷂展曰鸇奪曰鵽又云
鶻生三子一為鴟鶻小於鴟而最猛捷能擊鳩鴿亦名
鷸子一名籠脫鸇色青向風展翅迅搖搏捕鳥雀鳴則
大風一名晨風鵽小於鸇其脰上下亦取鳥雀如攘掇
也一名鷸子隼鶻雖鷙而有義故曰鷹不擊伏隼不擊
胎鶻握鳩而自暖乃至旦而見釋此皆殺中有仁也
小雅采芑注曰隼鷂屬說文直作為鷂孔穎逹曰隼
者貪殘之鳥鸇鷂之屬玉篇云祝鳩也春秋考異郵
曰隂陽氣貪故題肩擊宗均注曰題肩有爪芒為陽中
隂故擊殺也郯子曰虎之摶噬也疑隼之搏噬也凖
鷹之搏噬不能無失獨隼為有凖故每發必中原周
易曰公用射隼於高墉之上毛詩曰鴪彼飛隼其飛
戾天增又曰鴪彼飛隼率彼中陵(埤雅曰言中陵安静中正此隼之所)
(以率也率循也)原周官考工曰鳥旟七斿(鳥隼為旟)焦贛易林
无妄之明夷曰千雀萬鳩與鷂為仇威勢不敵為鷹所
擊增法言曰鷹隼䎒䎒(言攫撮急疾)倦游記曰鸞隼不
接翼
鷂二
原國語曰仲尼在陳有隼集於庭而死楛矢貫之以問
仲尼仲尼曰昔武王克商所得也列士傳曰魏公子
無忌方食有鳩飛入案下公子使人顧望見一鷂在屋
上飛去公子乃縱鳩鷂逐而殺之公子暮而不食曰鳩
避患歸無忌竟為鷂所得吾負之為吾捕得此鷂者無
忌無所愛於是左右宣公子慈聲旁國左右捕得鷂二
百餘頭以奉公子公子欲盡殺之恐無辜乃自按劒至
其籠上曰誰獲罪無忌者耶一鷂獨低頭不敢仰視乃
取殺之盡放其餘名聲流布天下歸焉增唐書曰太
宗得鷂絶俊異私自臂之望見魏徵乃藏於懷公知之
遂前白事語久帝惜鷂且死而素嚴敬徵欲盡其言徵
語不時盡鷂死懷中又曰楊德幹高宗朝為萬年令
有宦官恃貴寵放鷂不避人禾稼德幹擒而杖之悉拔
其鷂頭宦者袒背涕泣以示於帝帝竟不之問通鑑
曰劉齊賢為晉州司馬將軍史興宗嘗從上獵苑中因
言晉州産佳鷂請使捕之上曰劉齊賢豈捕鷂者耶卿
無以此待之
鷂三
原載飛始擊(詩鴪彼飛隼載飛載揚擊立秋日侯文曰今日鷹隼始詳鷹)逐鳥
為鸇(上詳鷹二左傳下詳鷂二莊子)為旟貫矢(上見鷂一周官考工楛矢貫)
(之詳國語)增束翅複翎(盧氏雜說曰李藹應舉時勤敏絶人號束翅鷂子酉陽雜俎)
(曰鷂子兩翅各有複翎左名撩風右名掠草帶兩翎出獵必當獲)獻雛捉雀(唐書曰武)
(德初萬年縣法曹孫伏伽以三事諫其一曰陛下二十日龍飛二十一日有獻鷂雛者此乃前朝之弊風何忽)
(今日行之鷂爾雅曰鷣負雀注云也善捉雀)
鷂四
原鷃披隼翼鳩避隼患(列士傳詳鷂二)增憫胎(譚子烏反哺仁也隼)
(憫胎義也蜂有君禮也羊跪乳智也雉不再接信也蓋隼之擊物遇懷胎者輙釋不戮也)好翔(埤雅)
(鷹好跱隼好翔)辟蛟螭(宣室志薛嵩鎮魏時鄴人好育鷹隼者市人持鷹來售較其所育者皆莫)
(及其神俊常臂玩不釋後有外國人見請以繒百餘為直鄴人念此不知其用其人曰此海鷂也能辟蛟螭患)
(先是鄴城南陂蛟常為人患有年矣鄴人遂持往鷂忽投陂水中頃之乃出得一小蛇既出食之且盡自是鄴)
(永無其患)裹紙囊(北夢瑣言唐薛昭緯銜命梁園朱温宴接款曲一日語及鷹鷂薛甚言鷙鳥之)
(俊温欣然謂其曾放弄歸館後傳送鷂子一頭薛對使戒僮僕曰令公所賜直湏愛惜裹以紙囊安韝袋中使)
(人失笑聞於使衙)
鷂五
增詩唐耿湋進秋隼詩曰豈悟因羅者迎霜獻紫微夕
陽分素臆秋色上花衣舉翅雲天近迴眸燕雀稀應隨
明主意百中有光輝宋梅堯臣觀放鷂詩曰白晳少
年子秋郊臂蒼隼日暖飢目開風微雙翅緊草際鳴鶉
驚蒿間黃雀窘下韝誠必獲得雋還虚哂碎腦此非辜
食肉爾何忍取樂在湏臾我心良惻憫
原賦魏曹植鷂雀賦曰鷂欲取雀雀自言雀微賤身體
些小肌肉瘠瘦所得蓋少君欲相噉實不足飽鷂得雀
言初不敢語頃來轗軻資糧乏旅三日不食略思死鼠
今日相得寧復置汝雀得鷂言意甚怔營性命至重雀
鼠貪生君得一食我命是傾皇天降鑒賢者是聽鷂得
雀言意甚怛惋當死弊雀頭如果蒜不早首服列頸大
喚行人聞之莫不往觀雀得鷂言意甚不移目如擘椒
跳蕭二翅我當死矣略無可避鷂乃置雀良久方去二
雀相逢似是公嫗相將入草共上一樹仍共本末辛苦
相語向者近出為鷂所捕賴我翻捷體素便附說我辯
語千條萬句欺恐舍長令兒大怖我之得免復勝於兔
自今徙意莫復相妬增唐敬騫射隼高墉賦曰長墉
崇崇矗若雲峙飛隼□□倏隨風止曾不料其微陋焉
更知其休否唐武少儀射隼高墉賦曰心耿介以騰
躍毳斑爛而披文擊每依於素節翔亦致乎青雲
鵰一(鷲附)
增本草釋名曰禽經云鷹以膺之鶻以搰之隼以尹之
鵰以周之鷲以就之鷻以搏之皆言其搏擊之異也梵
書謂之揭羅闍本草集解曰鵰似鷹而大尾長翅短
土黃色鷙悍多力盤旋空中無細不覩皂鵰即鷲也出
北地色皂青鵰出遼東最俊者謂之海東青羌鷲出西
南夷黃頭赤目五色皆備鵰類能搏鴻鵠獐鹿犬豕又
有虎鷹翼廣丈餘能搏虎也鷹鵰雖鷙而畏燕子物無
大小也其翮可為箭羽劉郁西域記云皂鵰一産三卵
者内有一卵化犬短毛灰色與犬無異但尾背有羽毛
數莖耳隨母影而走所逐無不獲者謂之鷹背狗埤
雅曰鵠性勁利鵰性刻制又曰鵰能食草其飛上薄
雲漢通典曰鵰入海化為珬作馬勒謂之珂顔氏
曰鵰一名鷲其翮可用為箭蓋鵰隼六翮乘風輕勁故
堪以為箭穆天子傳曰舂山爰有青鵰執犬羊食鹿
豕山經曰景山多鷲說文曰鷲鳥黑色多子師曠
云南山有鳥名曰鷲黃頭赤目五色皆備漢書曰有
斗入漢地直張掖郡生竒材箭竿就羽如得之於邊甚
饒注就大鵰也其羽可為箭竿南史曰波斯國有土
山連接甚遠中有鷲鳥噉羊土人極以為患西域諸
國記曰耆崛山在王舍城北四里山有兩崖鷲鳥常居
其顛土人號為靈鷲山也林邑國記曰西南遠界有
靈鷲鳥能知吉凶覘人將死食尸肉盡乃去家人取骨
燒為灰投之漲海
鵰二
增列子曰黃帝與炎帝戰於阪泉之野帥熊羆狼豹貙
虎為前驅鵰鶚鷹鳶為旗幟此亦力使禽獸者也漢
書曰武帝使中貴人從李廣擊匈奴射傷中貴人廣曰
是必射鵰者也廣射殺二人生得一人果射鵰者也
後魏書曰秦王幹機悟壯勇善弓馬太宗出遊白登之
東北幹以騎從有雙鵰飛於上太宗命左右射之莫能
中鵰旋飛稍高幹自請射之以二箭而下雙鵰太宗嘉
之賜御弓矢金帶以旌其能軍中於是號為落鵰都尉
北齊書曰斛律光嘗從世宗於洹橋校獵見一大鳥
雲表飛颺光引弓射之正中其頸此鳥形如車輪旋轉
而下至地乃大鵰也世宗取而觀之深壯異焉丞相屬
邢子高見而歎曰此射鵰手也當時號落鵰都尉隋
書曰長孫晟送千金公主於牙前突厥攝圖見晟而獨
愛焉每共游獵竟歲嘗有二鵰飛而爭肉因以兩箭與
晟曰請射取之晟乃彎弓馳往遇鵰相攫遂一發而雙
貫焉攝圖喜令諸子弟貴人皆親昵之以學彈射唐
書曰高駢事朱叔明為司馬有二鵰並飛駢曰我且貴
當中之一發貫二鵰焉錄異記曰東學山前有神鵰
一窠常護洞門人或侵犯者神鵰擊之立致殞斃古有
道流刻五石人致於山上民有鋤禾者為鵰所驚走避
於石人之下置笠於石人頭上鵰即擊之石人頭殞於
今見在其山上
鵰三
增詩宋石曼卿詩曰騰凌千里見纖毫勁翮梢梢度海
濤霜草獸驚斜電落水天鴈盡片雲高閑聲帶晩飛無
敵銳氣横秋轉不毛得奉長楊帝王事願將餘力逞平
臯元劉因白海青詩曰扶餘玉爪舊曾聞青鳥猶霑
海氣昏掌上風標有如此眼中神駿更憐君平蕪未灑
頭鵝血春水誰開獵騎門過鴈昏鴉莫回首霜拳高興
在空雲袁易白海青詩曰渺渺東溟刷羽翰乍隨天
馬萬人觀孤飛雪點青雲破一擊秋生玉宇寬賜予豈
將追鴈鶩驅除直欲辨梟鸞江南明月難同色夢想瑶
階白露漙
增賦唐杜甫鵰賦曰夫其降精於金立骨如鐵目通於
腦筋入於節架軒楹之上純漆光芒掣棟梁之間寒風
凜烈雖趾蹻千變林嶺萬穴繫藂薄之不開突杈枒而
皆折
增表唐杜甫進鵰賦表曰臣以為鵰者鷙鳥之特殊摶
擊而不可當豈但壯觀於旌門發狂於原隰引以為類
是大臣正色立朝之義臣竊重其有英雄之姿故作此
賦
鶚
增禽經曰鷙鳥之善搏者曰鶚竊黝曰鵰(華注鶚大鳥人見而悚愕)
(也)詩雎鳩一名王雎一名鵰鷞江東呼為鶚食魚鷙
而有别陸佃曰鶚鷙鳥鵰類一名雎鳩鷙而有别者
又善捕魚性好跱故立不移處所謂鶚立者義取諸此
郯子謂雎鳩氏司馬以其鷙而有别也故主法制本
草釋名曰鶚狀可愕故謂之鶚其視睢健故謂之睢能
入穴取食故謂之下窟烏翺翔水上扇魚令出故曰沸
波禽經云王雎魚鷹也尾上白者名白鷢本草集解
曰鶚鵰類也似鷹而土黃色深目好跱雄雌相得鷙而
有别交則雙翔别則異處能翺翔水上捕魚食江表人
呼為食魚鷹亦噉蛇詩云關關雎鳩在河之洲即此禽
經云鳩生三子一為鶚鳩尸鳩也杜預以王雎為尸鳩
或以此也倉頡解詁曰鶚金喙鳥也見則天下兵能
擊殺麞鹿鄒陽諫吳王曰鷙鳥累百不如一鶚(孔融薦禰)
(衡樊凖薦龐參孫權令吕蒙討廬陵賊語皆同)李華嘗目異鳥擊豐狐於中
野雙睛耀宿六翮垂雲迅猶電馳厲若霜殺吻決肝腦
爪刳腎腸昂藏自雄倏歘而逝問名於耕者對曰此黃
金鶚也元史曰王鶚始生有大鳥止於庭鄉先生張
大淵曰鶚也是兒豈有大名乎因名之幼聦悟日誦千
餘言長工詞賦
增詩宋司馬光魚鷹詩曰翩然下林表不憚風湍急得
雋且高飛為君羞摶擊宋歐陽修魚鷹詩曰日色弄
晴川時時錦鱗躍輕飛若下韝豈畏風湍惡人歸晩渚
靜獨傍漁舟落曾鞏一鶚詩曰北風萬里開蓬蒿山
木洶洶鳴波濤嘗聞一鶚今始見眼俊骨緊精神豪天
昏雪密飛轉疾暮略東海朝臨洮社中神狐倏閃内腦
尾分磔垂弓櫜巧兔獰雞失草木勇鷙一下崩其毛窟
穴呦呦哭九子帳前活送雙青猱啁啾燕雀誰爾數駭
散亦自亡其曹勢疑空山竭九澤殺氣已應太白高歸
來磥嵬載俎豆快飲百瓮行春醪酒酣始聞壯士歎丈
夫試用何時遭
增賦唐楊弘真一鶚賦曰卓彼雄姿凛乎壯觀或危石
以礪吻或高柯而整翰摶鳩之隼不敢飛揚逐燕之鸇
望而伏竄
鶻一
增埤雅曰鶻有義性又曰鶻拳堅處大如彈丸俯擊
鳩鴿食之鳩鴿中其拳墮空中即側身自下承之捷於
鷹隼或以為隼即鶻非也禽經謂鷹以膺之鶻以搰之
隼以尹之則是三類矣禽經曰鷹不擊伏鶻不擊姙
雜俎曰鶻生三子一為鴟隋書曰劉㫤字居士為
太子千牛備身聚徒任俠不遵法度黨與三百人其趫
捷者號為俄鶻隊朝野僉載曰唐太宗養一白鶻號
白將軍取鳥常驅至殿前然後擊殺故名落鷹殿上恒
令送書從京至東都與魏王仍取報日往返數迴又
曰滄州東光縣寳觀寺常有蒼鶻集重閣每有鴿數千
鶻冬中每夕即取一鴿以暖足至曉放之而不殺其餘
鷹鶻莫敢侵之言行錄曰王素嘗與同列奏事事有
不合衆皆引去惟素論列是非得旨方退議者目為獨
擊鶻東齋記事曰范蜀公見二鶻擲卵相上下接之
蓋習飛也其胎教之意乎
鶻二
增詩唐杜甫義鶻行曰隂崖有蒼鷹養子黑柏顛白蛇
登其巢吞噬恣朝餐雄飛遠求食雌者鳴辛酸力彊不
可制黃口無半存其父從西歸翻身入長煙斯湏領健
鶻痛憤寄所宣斗上捩孤影噭哮來九天脩鱗脫遠枝
巨顙折老拳高空得蹭蹬短草辭蜿蜒折尾能一掉飽
腸皆已穿生雖滅衆雛死亦垂千年物情有報復快意
貴目前兹實鷙鳥最急難心炯然功成失所往用舍何
其賢近經潏水湄此事樵夫傳飄蕭覺素髮凛欲衝儒
冠人生許與分只在顧盼間聊為義鶻行用激壯士肝
又呀鶻行曰病鶻卑飛俗眼醜每夜江邊宿衰柳清
秋落月已側身過鴈歸鴻錯回首緊腦雄姿迷所向疎
翮稀毛不可狀彊神迷復皂鵰前俊才早在蒼鷹上風
濤颯颯寒山隂熊羆欲蟄龍蛇深念爾此時有一擲失
聲濺血非其心賈島病鶻吟曰俊鳥還投高處栖騰
聲戞戞下雲梯有時透霧凌空去無事隨風入草迷迅
速月邊捎玉兔遲迴日裏拂金雞不緣毛羽遭零落焉
肻雄心向爾低濮陽瓘出籠鶻詩曰玉鏃分花袖金
鈴出綵籠遥心長捧日逸翰鎮生風一點青霄裏千聲
碧落中星眸隨狡兔霜爪落飛鴻每念提攜力常懷搏
擊功以君能惠好不敢沒遥空宋梅堯臣普淨院佛
閣上孤鶻詩曰我新稅居見寺閣金碧照我破屋前日
看閣上聚鳩鴿巢棲飲哺無窮年雕檐畫壁屎汙徧以
及像塑頭與肩寺僧不敢施彈射忽有蒼鶻張毒拳鴉
鳴鵲噪鸜鵒叫怒鶻遭此窺腥膻鶻心決裂不畏衆瞥
碎一腦驚後先死烏墮空未及地反翅下取如風旋獨
當屋脊恣撦磔啄肉披肝腸棄捐老鴟無藝又恨怯盤
飛欲近飢目穿逡巡鶻飽自飛去爭殘不辨烏與鳶群
兒指點路人笑我方吟憶秋江邊王安石詩曰依倚
秋風氣象豪似欺燕雀在蓬蒿不知羽翼青冥上腐鼠
相隨勢亦高
增賦唐李邕鶻賦曰伊鷙鳥之雄毅有俊體之超特意
凝緩而無營體閑整而自得高適和李邕鶻賦曰夫
何鶻之為用置之則已縱之無匹懷果斷之沉潛任情
性之敏疾頭小而銳氣雄而逸邈耿介以凌霜目精明
而點漆
增序唐張九齡鷹鶻圖序曰鳥之鷙者曰鷹曰鶻鷹也
者名揚於尚父義見於詩鶻也者迹隠於古人史闕其
載豈昔之多識物亦有遺將今而嘉生材無不出為所
呼之變與所記不同者耶然於羽族之中絶有豪傑之
表氣感剛悍體侔銛鋒顧視之間偉如也夫授以勁翮
意不羣飛資其利觜義在鮮食生有自然之權用無可
抑之勢古之武士法吏齊名比義者以其嚴若郅都飛
若李廣委質於所事報功於所養不憚摧翼以虧勇不
立垂枝而屈節是鳥也向之擬議不亦宜乎
增說唐柳宗元鶻說曰有鷙曰鶻者巢於長安薦福浮
圖有年矣浮圖之人室於其下者伺之甚熟為余說之
曰冬日之夕是鶻也必取鳥之盈握者完而致之以燠
其爪掌左右易之旦則執而上浮圖之跂焉乃縱之延
其首以望極其所如往必背而去之焉苟東矣則是日
也不東逐西南北亦然嗚呼孰謂爪吻毛翮之物而不
為仁義器耶
御定淵鑑類函卷四百二十二
