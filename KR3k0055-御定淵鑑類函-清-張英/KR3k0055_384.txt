欽定四庫全書
御定淵鑑類函卷三百七十九
服飾部十(扇囊)(如意手巾)(麈尾鑷拂觿子)
扇一
增說文曰箑扇也原揚雄方言曰扇自關而東謂之
箑自關而西謂之扇崔豹古今注曰舜廣開視聽求
賢人以自輔作五明扇漢公卿大夫皆用之魏晉非乘
輿不得用又曰殷高宗有雊雉之祥服章多用翟羽
故有雉尾扇周制以為皇后夫人車服輦車有翣即緝
雉羽為扇以障翳風塵也漢乘輿服之後以賜梁孝王
魏晉以來諸王皆得用之世本曰武王作翣春秋
繁露曰美事召美類惡事召惡類類之相應而起也如
馬鳴則馬應之故以龍致雨以扇逐暑軍之所處生以
棘楚美惡皆有從來也淮南子曰夫夏日不披裘者
非愛之也煖有餘於身也冬日不用翣者非簡之也清
有餘於適也又曰炎火鑿池披裘而扇不能救也
扇二
原西京雜記曰天子夏設羽扇冬設繒扇又曰漢長
安巧工丁緩作七輪扇連續七輪大皆徑丈夏月一人
運之滿堂皆寒東宫舊事曰皇太子納妃有單竹扇
二十又曰皇太子初拜供漆要扇青竹扇黃竹扇
增語林曰胡母輔之至湘州坐廳事爾時三伏中旁搖
扇視事其兒子光從容顧謂曰彦國復何為自貽伊戚
原又曰庾廙為荆州都督以毛扇上成帝帝疑是故
物侍中劉劭曰柏梁雲構工匠先居其下管絃繁奏䕫
牙先聆其音廙之此扇以好不以新晉書曰謝安有
盛名時多愛慕鄉人有罷中宿縣詣安安問歸資荅曰
惟有五萬蒲葵扇安乃取其中者捉之士庶競市價增
數倍謝靈運晉書曰孝武節奢飾禁絹扇增南史
曰宋孝武賜何戢蟬雀扇為顧景秀所畫時吳郡陸探
微顧彦先皆能畫並歎其竒絶唐書要錄曰太宗五
日謂長孫無忌楊師道曰五日舊俗必用服玩相賀今
各賜君飛白扇二枚庶動清風以揚美德又曰韓滉
性節儉衣裘茵衽十年一易甚暑不執扇十國春秋
曰後蜀慧妃與後主登樓以龍腦末塗白扇扇墜地為
人所得蜀人争效其制名曰雪香扇又曰太宗伏日
親書綾扇賜近臣又曰太宗嘗草書紈扇作古詩賜
諸將意多比諷又曰趙槩為翰林學士聘契丹契丹
主會獵請賦信誓如山河詩詩成親酌玉杯為槩勸且
授侍臣劉六符素扇寫之納袖中其禮重如此廣輿
記曰蘇軾知杭州民有逋税軾呼至詢之云家以製扇
為業遇天寒不售非故負之也軾曰姑取扇來遂據案
作草書及枯木竹石須臾就二十餘柄纔出府門而好
事者争以千錢取一扇因得盡償所逋宋史曰德祐
元年十月元兵圍潭州李芾守潭親冐矢石督戰城中
矢盡故矢羽皆敗芾命括民間羽扇羽立具潛確類
書曰明永樂中朝鮮進摺叠扇上喜其卷舒之便命工
如式為之亦謂之撒扇
扇三
原鵲翅象牙(拾遺記曰周昭王時塗修國獻青鳳丹鵲各一雌一雄孟夏取鵲翅為扇一名)
(條翮一名仄影作陸翽鄴中記曰石季龍象牙扇)白羽黃竹(裴啟語林曰諸葛武侯與)
(晉宣帝戰於渭濱持白羽扇指揮三軍衆軍隨其進止下詳扇二)六角二面(沈約晉書)
(曰王羲之在會稽山見一老姥持十許六角竹扇羲之因書扇各作五字語姥云道是王右軍書字索百錢)
(鄴中記曰石季龍作雲母五明金薄莫難扇此一扇之名也薄打純金如蟬翼二面彩漆畫列仙竒鳥異獸其)
(五明方中辟方三寸或五寸隨扇大小雲母帖其中細縷縫其際雖掩盡而彩色明徹看之如金可取故名莫)
(難也季龍出時以扇挾乘輿)五明七華(上詳扇一為西京雜記曰趙飛燕皇后其女)
(弟上遺七華之扇)白綺綠沉(初學記曰班孟堅集有白綺扇之賦鄴中記曰季龍出)
(時乘輿用桃枝扇或綠沉色或木蘭色或紫紺色或欎金色)同心比翼(東宫舊事云皇)
(太子納妃同心扇三十扇陸機芙蓉詩云夏搖比翼)擁身安衆(後漢書云梁翼妻孫)
(夀為襄成君善為妖態以為媚惑冀亦改易輿服之制作平上軿車埤幘狭冠折上巾擁身扇狐尾單衣下)
(詳陸機羽扇賦)麾敵贈行(晉中興書曰廣陵相陳敏反顧榮與甘卓等潛謀起兵攻敏榮)
(𤼵橋斂舟於南岸敏率萬餘人出不獲濟榮麾以羽扇其衆潰散事平還吳續晉陽秋曰謝安賞袁宏機對)
(辨速後宏出為東陽郡時賢祖道冶亭安起執宏手顧就左右取一扇授云聊以贈行宏應聲荅曰輒當奉揚)
(仁風慰彼黎庶合□稱其率而當)畫水應門(搜神記曰吳猛好道術將弟子回豫章江)
(水大急人不得渡猛乃以手中扇畫江水横流遂成陸路徐行而過過訖水復依舊又曰魯少千山陽人漢)
(文帝微服懷金欲問其道少千執象牙扇出應門)增揮蠅拊馬(唐書曰武儒衡議論)
(勁正有風節時元稹倚宦官知制誥儒衡鄙之會食瓜蠅集其上儒衡揮以扇曰適從何處來遽集於此一坐)
(皆失色以漢書曰張敞為京兆無威儀時罷朝走馬章臺街自便面拊馬師古注云便面所以障面今沙門)
(所持竹扇是也)障日蔽塵(齊書曰劉祥輕言肆行司徒禇淵入朝以腰扇障日祥從側過)
(曰作如此舉止羞面見人扇障何益禇曰寒士不遜劉曰不能殺袁劉安得免寒士晉書曰庾亮出鎮外郡)
(以帝舅内執朝權王導不能平嘗遇西風塵起舉扇自蔽徐曰元規塵汚人注元規亮字)龍皮
鶴羽(天寳遺事曰王元寳家有一皮扇每暑月宴客置扇坐側以新水洒之颯然風至客有寒色明皇命)
(中使取視之曰此龍皮扇也侍陸士衡羽扇賦序云楚襄王會於章臺宋玉唐勒皆操白鶴羽以為扇)
桃核桐皮(酉陽雜俎云水部員外郎杜陟嘗見江淮市人以桃核扇量米容一升言於九疑山)
(溪中得之恭十國春秋云通文三年閩遣弟繼于晉進五色桐皮扇子)九光百綺(杜陽)
(編云上崇奉釋氏新羅國獻萬佛山上因置九光扇於巖巘間四月八日召两街僧入内道場禮萬佛山覩九)
(色佛光扇下詳齊王融啟)原仲祖畫逸少書(曹毗扇贊序云會稽王仲祖畫)
(扇為郭文舉見命為贊下詳六角)
扇四
增暖箑(歐陽玄詞云十月都人供暖箑)方麯(楊愔傳云愔以方麯障面讀書注方麯竹織方)
(扇也)客誤取(吳越備史云王元俊精於圖畫嘗状一扇於齋壁客至時誤取之)鬼攜
去(聞見錄云宋范質在茶肆見有人貎甚怪陋近前揖曰兵戈至相公無慮時盛暑公偶書大暑去酷吏清)
(風來故人於扇上其人曰世之酷吏何止如大暑也公他日當究此弊因携扇去後至祅廟後門見土木短鬼)
(貎類茶店中所見者扇亦在其手)遺紈扇(西京雜記云朱買臣為會稽太守懷綬至堠舍人未)
(之知所交錢勃見其暴露乃勞之曰得毋疲乎遺以紈扇買臣至郡引為上客)障寳扇(唐書云竇)
(懷貞會歲除中宗夜宴近臣謂曰聞卿喪妻今欲繼室可乎懷貞唯唯俄而禁中寳扇障衛有衣翟衣出者)
母夢扇(異苑曰高平檀茂宗義熙中喪其母劉氏夢宗云方求遠離今以此扇奉别母流涕覺於)
(屏風間得扇上皆如蜘蛛網絡)婢咏扇(晉書云王珉與嫂婢私嫂撻婢甚苦婢素善歌而珉好執)
(白團扇乃製白團扇歌曰團扇復團扇手持自障面憔悴無復理羞與郎相見)原轉扇障面
(世說云王敦在西朝見周顗轉扇障面而後得住後渡江不能復爾王歎曰不知吾進退伯仁)披扇
撫掌(又曰温嶠娶㚲女既婚交禮女以手披紗扇撫掌大笑曰我嫌是老奴果如所疑)增緘
扇思母(宋書云張敷生而母亡數歲便知感慕求母遺物散施已盡惟得一畫扇乃緘錄之每至感思)
(輒開笥流涕)織扇養親(山堂肆考云晉何植家貧縛葦織扇以養親)書柳惲
句(南史云柳惲有亭臯木葉下隴首秋雲飛之句王融見而歎賞因書齋壁及所執團扇)寫羊
孚贊(世說云羊孚作雪贊曰資清以化乘氣以霏值象能鮮即潔成輝桓胤書之扇上)萬里
為遥(南史云齊竟陵王子良之孫賁於扇上圖山水咫尺之内便覺萬里為遥)秋毫皆具
(見司馬光詩)羊欣不書(南史云會稽王世子元顯每使羊欣書扇常不奉命元顯怒以為後)
(軍府舍人)子顯一揮(梁書云蕭子顯負才氣及掌選見九流賓客不與交言但舉扇一揮而己)
(衣冠憾之)
扇五
原詩漢班固竹扇詩曰供詩有度量異好有團方來風
堪避暑静夜致清凉班婕妤詩曰新裂齊紈素鮮潔
如霜雪裁成合歡扇團團似明月出入君懷袖動搖微
風發常恐秋節至凉飇奪炎熱棄捐篋笥中恩情中道
絶晉許詢竹扇詩曰良工眇芳林妙思觸物騁篾疑
秋翼蟬團取望舒景王獻之桃葉團扇歌曰七寳畫
團扇粲爛明月光與郎却暄暑相憶莫相忘齊丘巨
源詠七寳畫團扇詩曰妙縞貴東夏巧媛出吳闉裁状
白玉璧縫似明月輪表裏鏤七寳中銜駭雞珍畫作景
山樹圖為河洛神來延揮握玩入與鐶釧親生風長袖
際晞華紅粉津借盼迎嬌意隠映含歌人時移務忘故
節改競存新眷情隨象簟舒心謝錦茵厭歇何足道敬
哉先後晨梁何遜咏扇詩曰如珪信非玷學月但為
輪機杼蘼蕪妾裁縫篋笥人搖風入素手占曲掩丹脣
羅袖幸時拂微芳聊可因簡文帝賦得白羽扇詩曰
可憐白羽扇却暑復來氛終無顧庶子誰為一揮軍
庾肩吾賦得轉歌扇詩曰團紗映似月蟬翼望如空廻
持掩曲態轉作送聲風高爽咏畫扇詩曰細絲本自
輕弱彩何足盼直為𤼵紅顔謬成幄中扇乍奉長門泣
時承柏梁宴思妝開已掩歌容隠而見但畫雙黃鵠莫
作孤飛雁增江淹和班婕妤咏扇詩曰紈扇如圓月
出自機中素畫作秦王女乘鸞向烟霧彩色世所重雖
新不代故切愁凉風至吹我玉階樹君子恩未畢零落
在中路原陳許倪咏破扇詩曰蔽日無全影搖風有
半凉不堪彰巧笑猶足動衣香周弘正詠斑竹掩團
扇詩曰齊紈將楚竹從來本相遠將申湘女悲宜並班
姬怨增唐李嶠詠扇詩曰翟羽舊傳名蒲葵價不輕
花芳不滿面羅薄詎障聲禦熱含風細臨秋帶月明同
心如可贈持表合歡情皇甫冉題竹扇贈别詩曰湘
竹殊堪製齊紈且未工幸親芳袖日猶帶舊林風掩笑
歌筵裏𫝊書卧閣中竟將為别贈寧與合歡同韋應
物悲紈扇詩曰非關秋節至詎是恩情改掩嚬人已無
委篋凉空在何言永不發暗使銷光彩李商隠代董
秀才却扇詩曰莫將畫扇出帷來遮掩春山滯上才若
道團圓是明月此中須放桂花開項斯古扇詩曰昨
日裁成奪夏威忽逢秋節便相違寒塵妒盡秦王女凉
殿恩隨漢主妃似月舊臨紅粉面有風休動麝香衣千
年蕭瑟關人事莫語當時掩淚歸白居易白羽扇詩
曰素是自然色圓因裁製功䬃如松起籟飄似鶴翻空
盛夏不銷雪終年無盡風引秋生手裏藏月入懷中麈
尾斑非匹蒲葵陋不同何人稱相對清瘦白鬚翁劉
禹錫團扇歌曰團扇復團扇奉君清暑殿秋風入庭樹
從此不相見上有乘鸞女蒼蒼蟲網徧明年入懷袖别
是機中練又秋扇詞曰莫道恩情無重來人間榮謝
逓相催當時初入君懷袖豈念寒爐有死灰鄭谷代
秋扇詞曰露入庭蕪恨已深熱時天下是知音汗流浹
背曾施手氣爽中宵便負心一片山溪從蠧損數行文
字任塵侵綠槐隂合清和後不會何顔又見尋宋王
安石題扇詩曰玉斧修成寳月團月邊仍有女乘鸞青
冥風露非人世髩亂釵横特地寒蘇轍感秋扇詩曰
團扇經秋似敗荷丹青仿彿舊松蘿一時用舍非吾事
舉世炎凉奈爾何漢代誰令收汲黯趙人猶復用廉頗
心知懷袖非安處重見秋風愧恨多黃庭堅戲和張
文潛謝穆父松扇詩曰猩毛束筆魚網紙松柎織扇清
風似搖動懷袖風雨來相見階前落松子張侯哦詩松
韻寒六月火雲蒸肉山持贈小君聊一笑不須射雉彀
黃間又次韻謝穆父贈高麗松扇詩曰銀鈎玉唾明
繭紙松箑輕凉并送似可憐遠度幘溝婁適堪令時褦
襶子丈人玉立氣高寒三韓持節見神山合得安期不
死藥使我蟬脱塵埃間又題郭熙山水扇詩曰郭熙
雖老眼猶明便面江山取意成一段風烟且千里解如
明月逐人行司馬光謝孫興宗惠草蟲扇詩曰吳僧
畫團扇點綴成微蟲秋毫宛皆具獨竊天地功細者及
蛛螫大者纔阜螽枯枝擁寒蜩黃蕊黏飛蜂兒曹取真
物細校無不同恐其遂躍去亟取藏箱中友人幸為賜
物薄意何隆玩之不替手愛重心無窮嘗如對君子穆
穆來清風秦觀答羅正之惠緜扇詩曰吳扇新翻製
素緜名郎持贈意俱圓有人充戶修明月無女乘鸞向
紫烟供奉宜升清暑殿動搖合作御風仙誰知揮却青
蠅輩功在春蠶一覺眠張舜民紈扇詩曰紈扇本招
風曾將熱時用秋來挂壁上却被風吹動楊萬里謝
人送常州草蟲扇詩曰生怕炎天老又逢草蟲扇子獻
竒功還將多稼亭前月卷盡西湖柳上風蚱蜢翅輕塗
翡翠蜻蜓腰細滴腥紅舊時綠髩常州守今作霜髯一
秃翁蔡肇題李世南畫扇詩曰野水潺潺平落澗秋
風瑟瑟細吹林逢人抱甕知村近隔塢聞鐘覺寺深
謝枋得咏扇詩曰蒲葵也解歸掌握紈素未應捐篋中
莫把暗塵浣明月好驅大暑來清風元劉因咏宋理
宗書宫扇詩其序曰杭州宫扇二好事者得之燕市一
畫雪夜泛舟一畫二色菊理宗題其背有興盡為期及
晩節寒香之句諸公賦詩予亦同作詩曰天津月明啼
杜鵑梁園春色凝寒烟傷心莫說靖康前吳山又到繁
華年繁華幾時春已換千秋萬古合歡扇銅雀香銷見
墨痕秋去秋來幾恩怨當時夢裏金銀闕百尺樓前無
六月瓊枝秀發後庭春珠簾晴卷天門雪棹歌一曲白
雲秋不覺金人淚暗流乾坤幾度青城月扇影無情也
解愁五雲回首燕山雪燕山雪花大如席雪花漫漫水
峩峩天風起兮奈爾何戴良荅徐叔度遺紈扇詩曰
團團七華扇名在制久缺感君裂紈素與蒙却煩暍入
手訝如珪映容疑學月玩之炎氣清握之微風發卻願
暑長在無使情暫歇明高啟咏扇詩曰皎皎復團團
何人剪素紈驅螢臨几席撲蝶近闌干似月驚朝見生
風變夏寒時移當自棄莫怨網乘鸞馬軾破扇詩曰
月中誰畫乘鸞女紫竹銀絲挾素羅未到秋來先破碎
從前應是受風多蔡羽咏扇詩曰誰家紈扇碧舊畫
網蟲昏侍寵曾羞日承宣不避暄月輪空自妒秋色已
難言錯認桃花影班姬點淚痕僧大逐秋扇詩曰莫
以凉風多棄捐敝篋裏試記無風時是誰引風起張
位賜扇詩曰冠珮聯鳷鵲天風滿建章寵光臨白羽節
序近朱陽捧給羅中使新裁總上方𫝊宣天語近披拂
舜薰長不向三秋至終令什襲藏願言清惠溥盡使熱
巾凉于慎行咏賜畫面川扇詩曰九華綵扇貢巴東
午日承恩出漢宫雲影金泥黃帕解花開寳繪玉函空
擎來濯錦江頭月動處披香殿裏風自是君恩在懷袖
惟將皎潔矢丹衷
原賦漢張衡扇賦曰採茲竹以成扇乃畫象而造儀惟
規上而矩下和采爛以雜施傅毅羽扇賦曰背和暖
于青春踐朱夏之炎赫搖輕箑以致凉爰自尊以暨卑
織竹廓素或規或矩蔡邕團扇賦曰裁帛製扇陳象
應矩輕徹妙好其輶如羽動角揚徵清風逐暑春夏用
事秋冬潛處魏曹植九華扇賦曰昔吾先君常侍得
幸漢桓帝帝賜尚方竹扇不方不圓其中結成文名曰
九華其辭曰有神區之名竹生不周之高岑對渌水之
素波背玄澗之重深體虚暢以立幹播翠葉以成隂形
五離而九折蔑氂解而縷分效虬龍之蜿蜒法虹蜺之
烟煴因形致好不常厥儀方不應矩圓不中規隨皓腕
以徐轉發惠風之微寒時氣清以芳厲紛飄動乎綺紈
徐幹圓扇賦曰惟合歡之竒扇肇伊洛之纖素仰明
月以取象規圓體之儀度吳閔鴻羽扇賦曰惟羽扇
之攸興乃鳴鴻之嘉容産九華之中澤邁雍喈之天聰
表高義于太易著詩人之雅章賴茲翮以内飛曜羽儀
於外揚于時祝融持運朱明𤼵暉奔陽衝布飛炎赫曦
同煴隆於雲漢咸惨毒於中懷爾乃登爽塏臨甘泉漱
清流廕玄雲運輕翮以容與激清風於自然披綃衽而
入懷飛羅纓之繽紛衆坐侃以怡懌咸俯節以齊觀感
蕙風之盪懷詠棘心之所歎於是暑氣雲消獻酬乃設
停神静思且以永日妍羽翔廻清風盈室動静揚暉嘉
好越逸翻翻奕奕飛景曜日同皦素於凝霜豈振鷺之
能匹晉張載扇賦曰有翔雲之素鳥體自然之至潔
飄縞羽於清霄擬妙姿於白雪俯濯素於河漢仰晞光
於日月雙趾蹶而騰虚六翮揮而風厲於是傲世公子
俶儻踔躒遺物獨出樂此天爵飛蒲氏之修蟠榮子余
之纖繳弋翔冥之鵾雞連王子之白鶴裁輕翼以為扇
發清風於勁翮若乃搜竒選妙絶色寡雙鵠質皦鮮元
的點絳修短雖異而光彩齊同故易稱可以為儀詩美
肅肅之容是以停之如棲鵠揮之如驚鴻飄纓蕤於軒
□發暉曜於羣龍夫裂素製圓剖竹為方五明起於名
都九華興於上京傅玄圓扇賦曰何皎月之纖素擬
皓日而軟貞晞箑莆之芳烈隨變體而殊名勁節剛以
立質象日月之定形傅咸羽扇賦曰吳人截鳥翼而
搖風既勝於方圓二扇而中國莫有生意滅吳之後翕
然貴之其辭曰鳳皇于飛翽翽其羽况靈體以遐翔匪
六翮其焉舉感扇揚之興風宜收之以清暑彼安衆之
云妙差剖篾於毫縷體荏苒以輕弱侔縞素於齊魯此
因資以為用不假裁於規矩雖靡飾於容好亦差池而
有序上比列於南箕下等美於箑莆又扇賦曰天道
行而不息四節代以相尋背青春之令月踐朱夏於斯
今熱融融以太甚孰赫赫之可任汗珠隕以外流氣鬱
結而内沉庶凱風之自南競清嘯而啟衿怨微飄之不
興恨喬木之無隂搖輕扇之苒弱手纔動而&KR1427;心心取
&KR1427;於捲握尚何希乎比林下濟億兆上寧侯王是曰安
衆清暑作凉蒙貴幸於斯時無日夜而有忘謂洪恩之
可固終靡弊於君旁火星忽以西流悲風起乎金商秋
日凄凄白露為霜體斂然以思暖御輕裘於温房猥棄
我其若遺去玉手而潛藏君背故而向新非余身之無
良哀徒勞而靡報獨懷怨扵一方陸機羽扇賦曰昔
楚襄王會於章臺之上山西與河右諸侯在焉大夫宋
玉唐勒侍皆操白鶴之羽以為扇諸侯掩麈尾而笑襄
王不悦宋玉趨而進曰敢問諸侯何笑昔者武王玄覽
造扇於前而五明安衆世繁於後各有託於方圓蓋受
則於箑莆舍茲噐而不用顧奚取於鳥羽宋玉曰夫創
始者恒樸而飾終者必妍是故烹飪起於熱石玉輅基
於椎輪安衆方而氣散五明圓而風煩未若茲羽之為
麗固體俊而用鮮彼凌霄之遼鳥播鮮輝之輕蒨隠九
臯以鳳鳴游芳田而龍見醜靈龜而遠期超長年而久
眄累懷璧於美羽挫千歲乎一箭委四體以受制奏雙
翅而為扇則其布翮也差洪細秩長短稠不逼稀不簡
於是鏤巨獸之齒裁竒木之幹憲靈樸於造化審貞則
而妙觀移圓根於新體因天秩乎舊貫鳥不能别其是
非人莫敢分其真贋翮媥媥以微振風飉飉以垂娩妙
自然以為言故不積而能散其在手也安其應物也誠
其招風也利其播氣也平混貴賤而一節風無往而不
清諸侯曰善宋玉遂言曰伊茲羽之駿敏似南箕之啟
扉垂皓曜之奕奕含鮮風之微微襄王俯而拊節諸侯
伏而引非皆委扇於楚庭執鳥羽而言歸屬唐勒而為
之亂曰伊鮮禽之令羽夫何翩翩與眇眇反寒暑於一
堂之末廻八風乎六翮之杪江&KR1225;扇賦曰惟羽類之
攸出生東南之遐嵎育庶族於雲夢散宗儔於具區色
非一采或素或玄肌平理暢瓊澤冰鮮戢之則藏奮之
則舉舍之以寒用之以暑制舒疾於一掌引長風乎胸
衿蕩煩垢於體外流妙氣於中心潘尼扇賦曰夫噐
有精麤用有疎密安衆以方為體五明以圓為質或托
形於竹素或取固於膠漆方圓應於規矩制度由於繩
墨始顯用於荒蠻終表竒於上國嵇含羽扇賦曰至
吳楚之士多執鶴翼以為扇雖曰出自南鄙而可以遏
陽隔暑昔秦之兼趙取其冕服以付臣工晉之附吳亦
遷其羽扇御於上國梁昭明太子扇賦曰匠人之巧
製女工之妙織九折翠竹之枝直截飛禽之翼雖復草
木焦枯金沙銷鑠火山熾寒泉涸能使淒兮似秋隆暑
斯却江淹扇上綵畫賦曰臨淄之雅女宋鄭之妙工
織素麗於白日傅畫明於綵虹洛陽之技極江南之巧
窮故飾以赤野之玉文以紫山之金空青生峨嵋之陽
雌黃出嶓冢之隂丹石發王屋之岫碧髓挺青峻之岑
粉則南陽鉛澤墨則上黨松心乃雜以為此扇與君翳
素女與玉琴玉琴兮珠徽素女兮錦衣促織兮始鳴秋
蛾兮初飛識桂莖之就罷知蘭葉之行衰重曰碧臺寂
兮無人蔓丹草與朱塵度俄然如一代經半景若九春
命幸得為綵扇兮出入玉帶與綺紳周興白鶴羽扇
賦銜明珠以報德訪在隂而陽止既來集於衛軒亦傾
舞於吳市駢瑶剪雪盈華寫潔通脊似介點首如繄榮
吹動髮環凉入衣悽兮若秋之暮懔兮如雪之飛增
唐張九齡白羽扇賦序曰開元二十四年夏盛暑勅使
大將軍高力士賜宰臣白羽扇九齡與焉竊有所感立
獻賦曰當時而用任物所長彼鴻鵠之弱羽出江湖之
下方安知煩暑可致清凉豈無紈素彩畫文章復有修
竹剖析毫芒提携密邇搖動馨香惟衆珍之在御何短
翮之敢當預竊恩於聖后且見持於未央伊昔臯澤之
時亦有雲霄之志苟效用之得所雖殺身而何忌肅肅
鳥羽穆如微風縱秋氣之移奪終感恩於篋中郭遵
六角扇賦曰扇有異體六角其尤雖嘗巧而是鬻非好
竒而不求故必借聲於墨工之類假手於札家之流伊
彼姥矣禆販是以鏤竹於蕺山之陽求錢於越人之市
柄一條而有象形六折而難擬翳杲日規模莫成搖清
風綺紈不已逸少遇諸濡翰而書两行而露垂花散五
字而龍盤鳳居絶筆以授高價是就觀之者雲集售之
者輻輳騰驤乎六體之先彈壓乎九華之右既而厥價
載殷厥聲載聞賈之者但慙於老婦鬻之者寧忘於右
軍且手非扇之所題扇實手之所藉一自以翳飛塵一
自以防朱夏何握提之見投而毫芒之忽借既盡携之
之妙亦長鬻之之價是知物不自貴惟人貴之向使松
烟不染翠管不持則是扇也入晉鄽而陋賤彼老姥也
同班妾之見遺又安得用六角之善五銖之資哉咨乎
小因大而事㒺不行美加醜而用無不可故扇待書而
色貴人假扇以財夥姥曰右軍惠而好我田鶴扇賦
曰若夫暑氣緜緜炎光赫然毒衝心而氣盡汗匝背而
珠連是日何貴兹扇為先匠者呈巧所重惟素織飛禽
而寫妙規曉月以成圓葉隨意出花逐情妍飾金翠而
作彩緻膠漆以期堅爾乃題竹流譽贈葵稱美雖見重
於人臣未承恩於天子曷若充歲貢隨篋篚比德進賢
齊芳獻雉徙倚君側徘徊宫裏揮拂凉來動搖風起逢
陽氣而不息遇重隂而暫止心素何所欲常愁歲月馳
珠簾秋氣滿羅幌曉風吹中道恩既歇棄捐誰見知
原頌晉劉臻妻五時畫扇頌曰炎后飛軌引曜丹逵蕤
賓應律融精協曦五象列位品物以垂兊降素獸震升
青螭日月澄暉仙章來儀仰憩翠巖俯映蘭池靈柯幽
藹神卉参差如山之夀如松之猗永錫難老與時推移
原贊宋謝惠連白羽扇贊曰惟茲白羽體此濺潔凉齊
清風素同冰雪其儀可貴是用玩悦揮之襟袖以禦炎
熱
原銘漢崔駰扇銘曰□□茲扇輔相君子屈申弛張時
至時否動招清風以禦炎暑傅毅扇銘曰翩翩素圓
清風載揚君子玉體賴以寧康冬則龍潛夏則鳳舉知
進知退隨時出處晉傅咸扇銘序曰武都太守房仲
發遺扇無以報為銘以識之云行藏惟時孔顔齊軌
郭清竹扇銘曰噐由造制用必以宜擢秀翠林擬象靈
羲清飃來集炎景回施動静非我與時推移孫康團
扇銘曰有圓者扇誕此秀儀晞露散霾擬日定規朗姿
玉暢惠風時披梁庾肩吾團扇銘曰武王玄覽造扇
於前班生贍博白綺仍傳裁筠比霧裂素輕蟬片月内
掩重規外圓炎隆火正石礫沙煎清逾蘋末瑩等寒泉
恩深難恃愛極則遷秋風颯至篋笥長捐勒銘華扇敢
薦夏筵
簡文帝紗扇銘曰
增明方孝孺扇銘曰德之凉任之寵攝尺寸之柄四方
風動又曰謹無悔忍無憂不違時代天之工又曰
寒即乎燠暑即乎凉自外至者懼其已傷而不知發乎
中者為身之殃噫嗜欲之毒甚於劔芒人惟寒暑之慎
而不於此之防何邪
原啟齊王融謝竟陵王示扇啟曰竊以六翮風流五明
氣重若此圓綃有兼玩實輕踰雪羽潔並霜文子淑賞
其如規班姬儷之明月豈直魏王九華漢臣百綺况復
動製聖衷垂言炯戒載摹聽眎式範樞機梁簡文帝
謝賚扇啟曰臣綱啟𫝊詔饒僧明奉宣勅旨垂賚細綾
大文畫柳蟬山扇一柄文筠析縷香發海檀肅肅清風
即令象簟非貴依依散綵便覺夏室含霜飲露清蜩應
三伏之修景羣飛黃雀送六月之南風蔽日垂隂薰澤
慙采浮凉滌暑蘋末媿吹聖人造物之巧俯萃庸薄王
府好玩之恩於茲下被頂戴曲私伏增欣躍
增𫝊明支廷訓持風使𫝊曰持風使姓操名如規來清
其字也其先佐虞氏開廣視聽繫籍五明殷宗以雉尾
紀官周昭以雀翅標銜迨晉揚謝傅之仁者袁東陽蔽
庾鎮之塵者王司徒緫之轉移世風激揚是係非具挺
然之節皎然之姿者弗克勝任故人特為之倚重云輓
近法令煩苛民罹湯火甚於爍石煎沙無可逃避使者
奉簡書就所握舒徐搖曳在在風生左顧左泠然善也
右顧右泠然善也覺捐煩即夷如在深山茂林中矣咸
賞心謝曰焦土之民少蘇憔悴皆君賜也何不出其風
力鼔鬯四方乃僅一隅之披拂為曰三皇之風䆳如五
帝之風穆如三王之風熙如風隨世轉來莫測其端去
莫知其止即天地且聽其斡旋此誠命世之英耳非凡
手之力也依依然雖掌握惟人不傲之以不屑軍中指
揮掖庭裁製咸與焉惟運承肅殺雖未及履霜即奉身
而退韜藏惟恐不密陽和載世操縱自由復解其&KR0802;結
以效不先時而争時不後時而失時蓋龍飛利見時也
則致用龍潛養晦時也則泥蟠君子以為得出處之道
焉嗣後世其官者殆非一姓蒼梧有湘妃氏則以文采
顯交南有檀夫氏則以芳韞顯其本實足以風世故皆
為工宗所薦
如意一
原語林曰石崇與王愷争豪窮極綺麗以飾車服晉武
帝愷甥也每助愷以珊瑚高二尺許枝柯扶疏世間罕
比愷以示崇崇視訖以鐵如意擊之應手瓦碎增世
說曰殷荆州有所識作賦是束晳慢戲之流殷甚以為
有才語王公適見新文甚可觀便於手巾函中出之王
既讀殷笑不勝王看竟不笑亦不言好惡但以如意帖
之而已殷悵然自失原宋劉義慶啟事曰恩旨賜臣
犀鏤竹節如意目所未睹增齊書曰明僧紹隐山中
齊高帝詔徵為員外稱疾不就賜竹根如意笋籜冠
南史曰梁武帝將起兵席闡文勸之蕭穎胄同焉仍遣
客田祖恭私報帝并獻銀装刀帝報以金如意又曰
李膺有才辨西昌侯藻為益州以為主簿使至都武帝
悦之謂曰今李膺何如昔李膺對曰今勝昔問其故對
曰昔事桓靈之主今逢堯舜之君帝嘉之以如意擊席
久之以為益州别駕又曰殷鈞字季和尚永興公主
鈞形貎短小為主所憎每被召入先滿壁書鈞父叡名
鈞輒流涕以出主命婢束而反之鈞言於帝帝以犀如
意擊主碎於背然猶恨鈞自侍中出為王府諮議後
魏書曰孝文將南討遣廣陵王羽持節安撫六鎮發其
突騎中外寧悦還領廷尉及車駕發羽與太尉丕留守
帝賜羽如意以表心又曰高祖孝文欲試諸子志尚
乃大陳寳物任其所取京兆王愉等競取珍玩宣武皇
帝惟取骨如意而已廣記曰開元初元夜結彩樓三
十餘間葉法善曰西涼府燈亦亞於此令明皇閉目已
在霄漢俄而及地暏影燈亘數十里以鐵如意易酒翼
日中使騐之非謬潛確類書曰明皇背痒羅公遠折
竹枝為玉如意以進金剛三藏於袖中取七寳如意玉
如意即化為竹又曰文宗延學士於内庭命李訓講
易時方盛夏上命取冰玉腰帶及辟暑犀如意賜之曰
如意與卿為談柄
如意二
原白玉烏角(胡綜别𫝊曰時有掘地得銅匣長二尺七寸開之得白玉如意所執處皆刻螭)
(虎及蠅蟬等形吳大帝以綜多識乃問之荅云秦始皇東遊以金陵有王者氣乃鑿諸山岡埋寳物以當王氣)
(此即是乎諮異苑云太原郭澄之義熙初諸葛長民欲取為輔國議澄之不樂後守南康盧循反自廣州長)
(民以其謀先告因騁私惡收澄之付廷尉將致大辟夜夢見神人以烏角如意與之既覺便在頭側可長尺餘)
(形制甚陋澄之遂得無恙後從入關齎以自隨忽失所在)增撫案原擊壺(拾遺記曰)
(吳主潘夫人之父坐法夫人輸入織室容態少儔同幽者百人人稱夫人為神女敬而遠之有司聞於吳主使)
(圖其客貎夫人憂戚不食減瘦改形工人寫其真状以進吳主覽而嘉之琥珀如意撫案則折歎曰真神女也)
(遂納之老語林云王大將軍敦每酒後輒咏魏武帝樂府歌曰驥伏櫪志在千里烈士暮年壮心不已以鐵)
(如意擊唾壺為節壺盡缺)增傷頰墮齒(拾遺記云孫和悦鄧夫人嘗置膝上和月下舞)
(水精如意誤傷夫人頰右唐書云明皇飲張果酒三進而寝頃視齒焦縮顧左取鐵如意擊墮之更出藥傅)
(其齗良久齒生粲然駢潔)談柄握君(上見前元十國春秋北漢主劉繼嘗假僧紫擅如)
(意每接僧秉此揮談名曰握君)原指四坐增麾三軍(世說云謝萬北征嘗嘯咏)
(自高未嘗撫慰衆士兄安謂萬曰汝為元帥宜數呼諸將宴會以悦其心萬從之於是招諸將帥無所說直以)
(如意指四座曰諸君皆是勁卒諸將甚恨之麾梁書曰韋叡拒魏于郃陽叡乘素木輿執白角如意三軍一)
(日數合)
如意三
增詩唐釋皎然賦得竹如意送詳法師赴講詩曰縹竹
湘南美吾師尚毁形仍留負霜節不變在林青每入楊
枝手應譚貝葉經誰期沃州講持此别東亭宋謝翶
鐵如意詩曰仙客五六人月下鬭婆娑散影若雲霧遺
音杳江河其一起楚舞一起作楚歌雙執鐵如意擊碎
珊瑚柯一人奪執之睨者一人過更舞又一人相向屢
傞傞一人獨撫掌身挂青薜蘿夜長天籟絶宛轉愁奈
何
增賦唐李德裕竹如意賦曰博哉匠人之心窮地之産
覽如意之形製實用周而事簡惟竹也何慕實存乎貞
素伊篠簜之既敷持斧斤而方顧擇其罕節稽此有裕
燥之以火首之曲也中鉤裁之以金本之長也合度蒨
練冰削離褷瓜布靡加雕飾之勞卒獲提携之遇被以
嘉名允臻厥成匪求榮觀自愜幽情彼用玉之為寳我
則不謝其貞彼用鐵以為固我則利在乎輕指事明義
此焉攸寄執之者安創之者智巾几周用丘園其賁外
青中素合二妙於隂陽尚質貴誠符两儀之簡易爾乃
林栖沖寂室處虚白羣義窟之黨速道流之客發奥滌
元遐鈎獨索近必資振擊以聳聽常借指麾而就適則
知好麈尾者將害物以嬰咎執象笏者徒徇禄而何有
惻於心亦勞於手既因時而能遷在順理而體便素質
或輕於流俗貞姿或重於高賢故貞其形則示屈而表
伸致其用則物疎而道親豈節歌於烈士可投贈夫幽
人願如君意以靡極與靈夀而為隣蘇子華竹如意
賦曰嗟夫約物之製智不可限利用則深論工太簡彼
如意之在御得幽賞之餘裕雕飾非駭目之珍雅麗乃
捎雲之簵絲柄玉質瓜首冰素啟嘉論之要端導指蹤
之弘度原其性也靈而貞度其體也堅而輕倚鮮膚而
烟潤掉皓腕而風生升堂間乎琴瑟入座偶乎簮纓荷
親仁之重顔承在握之深情羣幽人之居既挺乎高節
如君子之義因錫以嘉名工以盡智明乎所為樂貴聲
和禮存體易惟此物之閑素通逹人之深義不擊寳樹
而争豪豈埋金陵而自累衆媚彩而求益我全真以自
適點珠翠之華筵宜幽栖之烟策雖小曲而受用終大
正而不易動息含舒散之情拂拭滅風塵之跡信而可
久直而不朽每發四座之先不起一人之後亮無心以
應物寧效事而我有擢本歸造化之工死節順操持之
手嗟乎在野之年亭亭碧鮮泫空中之墜露埽石上之
輕烟紆巧思以規矩愜幽心而静便永以暢君之肌骨
永以奉君之周旋亦有居守之臣感時之倫分御服而
恩甚擊唾壺而命迍胡一否而一泰因歌之於古人
原啟梁簡文帝謝勅賚水犀如意啟曰白玉照采方斯
非貴珊瑚挺質匹此未珍謹仰承威神陳謝講座方使
歡喜羅漢懷棄鉢之嗟玉式名儒析驪駒之辨熊飾寳
刀子桓惡其大賚旄牛輕拂張敞慙其舊儀
麈尾一
增名苑曰麈似鹿而大其尾辟塵羣鹿隨麈皆視其尾
為凖故古之談者揮焉續博物志曰麈尾置茜帛中
能留紅歲久色不黯拂氈氈不蠧華陽國志曰郪縣
宣君山出麈尾一名荒鹿
麈尾二
原世說曰康法暢造庾公捉麈尾甚佳公曰麈尾過麗
何以得在荅曰廉者不取貪者不與故得在耳晉書
曰王衍每捉玉柄麈尾與手同色增南史曰宋張敷
好讀玄言兼屬文論父邵使與南陽高士宗少文談繫
象往復數番少文欲屈握麈尾歎曰吾道東矣自是名
價日重又曰南齊周顒長於佛理著三宗論言空假
義西凉州智林道人遺顒書深相贊美言捉麈尾來四
十餘載頗見宗錄惟此塗白黑無一人得者非意此音
猥來入耳原又曰張融年弱冠有道士同郡陸修静
以白鷺羽麈尾扇遺融曰此既異物以奉異人增梁
書曰盧廣為國子博士於學中𤼵講僕射徐勉以下畢
至謝舉造坐屢折廣詞理通邁廣深歎服仍以所執麈
尾薦之以况重席原陳書曰張凱為建安王府記室
恭軍兼東宫學士後主在東宫時造玉柄麈尾新成後
主親執之曰當今雖復多士如林至於堪捉此者獨張
凱耳增又曰後主嘗幸鍾山開善寺詔從臣坐於西
南松下勅張凱竪議時索麈尾未至後主勅取松枝手
以屬凱曰可代麈尾
麈尾三
原驅牛(晉書王導𫝊云初曹氏性妒導甚憚乃密營别舘以處衆妾曹氏知將往焉導遽令命駕猶恐)
(遲之以所執麈尾柄驅牛而進)礭牀(郭子云何次道嘗詣王丞相以麈尾礭牀呼何共坐曰此君子)
(坐也)增懸帳(世說云王丞相嘗懸一麈尾著帳中及殷中軍來乃取之曰今當遺汝)确
機(又曰客問樂令旨不至者樂亦不復剖析文句直以麈尾柄确機曰至不客曰至樂因又舉麈尾曰若至)
(者那得去客乃悟服)原石勒拜(晉陽秋云石勒偽事王浚浚遺勒麈尾勒為不執置之於壁朝)
(拜之云見王公所賜如見公也)安國擲(郭子云孫安國往殷中軍許共語左右進食冷而復暖者)
(數四彼我奮擲麈尾悉墜落滿飯中賓主遂至暮忘餐)轉而歎(又云王長史病已篤寝燈下轉)
(麈尾而視之歎曰如此人曾不得滿四十及亡劉尹臨殯以犀柄麈尾置柩中因慟哭)掩而笑
(見陸機羽扇賦)
麈尾四
原詩梁宣帝詠麈尾詩曰匣上生光影毫際起風流本
持談妙理寧是用催牛
增賦唐陳子昂麈尾賦曰天之浩浩兮物亦云云性命
變化兮如絲之棼或以神好正直天蓋默默或以道惡
強梁天亦茫茫此仙都之微獸因何負而罹殃始居幽
山之藪食夫豐草之鄉不害物以利己每營道而同方
何忘情以委代而任性之不忘卒罘網以見逼受庖割
而罹傷豈不以斯尾之有用而殺身於此堂為君雕俎
之羞厠君金盤之飾承主人之嘉慶對象筵與寳瑟雖
信美於兹辰詎同歡於疇日客有感而歎曰命不可思
神亦難測吉凶悔吝未始有極借如天道之用莫神於
龍受戮為醢不知其凶王者之瑞莫聖於麟遇害于野
不知其仁神既不能自智聖亦不能自知況林棲而谷
走及山鹿與野麋古人有言天地之心其間無巧冥之
則順動之則夭諒物情之不異我心又何競於猜矯故
曰天之神明與物推移不為事先動而輒隨是以至人
無已聖人不知予欲全身而遠害曾是浩然而順斯
陸龜蒙即席探得麈尾賦曰謝文静桓宣武王東亭郗
北府相與叩易論玄驅今駕古散入神明之賾中稽道
德之祖理窟未窮詞源漸吐支上人者浮圖其形左擁
竹杖右提山銘於焉就席兀若潛聽俄而齧缺風行逍
遥義立不足稱異纔能跂及上人乃攝艾衲而精爽捉
犀柄以揮揖天機發而萬物張大壑開而百川入於戲
世路欹斜藏訛匿瑕陽矜莊而静默暗奔競而喧譁貞
襟枳棘奥旨泥沙雖然絶代清談客致此聊同王謝家
原銘漢李尤麈尾銘曰撝成德柄言為訓辭鑒彼逸傲
念茲在茲晉王導麈尾銘曰道無常貴所適惟理勿
謂質卑御于君子拂穢清暑虛心以俟許詢黑麈尾
銘曰噐以通顯廢興非已偉質軟蔚岑條疏理體隨手
運散飇清起通彼玄詠申我先子又白麈尾銘曰蔚
蔚秀格偉偉竒姿荏弱軟潤雲散雪霏君子運之探玄
理微因通無遠廢興可師宋張悦瑇瑁麈尾銘曰移
珍西岳賁藻南濆姚古流制鑠道飛文凝華掞景搖綵
争雲彛心似鏡色象斯分陳徐陵麈尾銘曰爰有妙
物窮茲巧制員上天形平下地勢靡靡絲垂緜緜縷細
入貢宜吳出先陪楚壁懸石拜帳中玉舉既落天花亦
通神語用動捨默出處隨時揚斯雅論釋此繁疑拂静
塵暑引飾妙詞誰云質賤左右宜之
原啟梁湘東王謝東宫賜麈尾錦帔團扇等啟曰揚雄
口訥本貴談端田蚡貎寝終於麗飾始興之扇方斯非
擬鄴中之錦匹此為輕方願弘此仁風既動承華之氣
服茲懷袖復比文若之香
拂一
原晉東宫舊事曰皇太子納妃有白毦拂二枚要事
曰武帝泰始四年有司奏先帝廟存舊物麻繩為細拂
以明儉約增宋書曰大明中壊高祖所居隂室於其
處起玉燭殿與羣臣觀之牀頭有土障壁上葛燈籠麻
繩拂侍中袁顗盛稱上儉素之德孝武曰田舍翁得此
已為過矣南史曰陳顯逹子休尚為郢府主簿過九
江拜别顯逹戒之曰凡奢侈者鮮有不敗麈尾蠅拂是
王謝家物汝不須捉此即取於前燒除之元史輿服
志曰金拂紅犛牛尾為之黃金塗龍頭柄
拂二
增龍髯牛尾(物類相感志云元載龍髯拂紫色如爛椹刃長二尺刻水晶為柄紅玉為環或)
(風而晦冥淋漓沾濕則光彩動搖奮然如怒置之堂中夜則蚊蚋不敢近拂之為聲則雞犬驚逸垂之於池則)
(鱗介之屬悉俯伏而至引水於空中即成瀑布長三五尺而不斷燒燕肉薰之則浡浡焉若生雲霧云得之於)
(洞庭道士張志和一秦嘉婦與嘉書云今奉旄牛尾拂枚可拂塵垢)
拂三
增詩唐杜甫椶拂子詩曰椶拂且薄陋豈知身效能不
堪代白羽有足除蒼蠅熒熒金錯刀擢擢朱絲繩非獨
顔色好亦用顧盼稱吾老抱疾病家貧卧炎蒸咂膚倦
撲滅奈爾甘服膺物微世競棄義在誰肯徵三歲清秋
至未敢闕緘縢盧綸和趙給事白蠅拂歌曰華堂多
衆珍白拂稱殊異柄裁沈節香襲人上結為文下垂穗
霜縷霏微瑩且柔虎鬚乍細龍髯稠皎然素色不因染
淅爾凉風非為秋羣蠅青蒼恣遊息廣庖萬品無顔色
金屏成點玉成瑕晝眠宛轉空咨嗟此時滿筵看一舉
荻花忽旋楊花舞砉如寒隼驚暮禽颯若緐埃得輕雨
主人說是故人留每誡如新比白頭若將揮玩閑臨水
願接波中一白鷗元稹椶櫚蠅拂歌曰椶櫚為拂登
君席青繩撩亂飛四壁文如輕羅散如髮馬尾氂牛不
能潔柄出湘江之竹碧玉寒上有纖羅縈縷尋未絶左
揮右灑繁暑清孤松一枝風有聲麗人紈素可憐色安
能點白化為黑
囊一
原說文曰嚢謂槖也槖車上大囊也方言曰飲馬槖
自關而西謂之裺囊易曰括囊无咎易林曰争雞
失羊亡其金囊增莊子曰學而不行命之曰掫囊
清異錄曰豹革為囊風神呼吸之具也原文選序曰
詞人才子名溢於縹囊
囊二
原史記曰秦圍邯鄲趙使平原君求救於楚與門下二
十人偕得十九人餘無可取者毛遂自進於平原君君
曰夫賢士之處世也譬若錐之處囊其末立見今先生
處勝門下三年於此矣左右未有所稱遂曰臣乃今日
請處囊中耳使遂早得處囊中乃穎脱而出非特其末
見而已漢官儀曰諫院凡章表皆皂囊封事漢書
曰陸賈使尉佗留飲數月佗曰越中無足與語至生來
令我日聞所不聞賜賈囊中装直千金又曰晁錯以
辨得幸太子太子號曰智囊又曰張安世常持囊簮
筆又曰東方朔待詔公車奉禄薄朔紿騶朱儒曰上
欲盡殺若曹侏儒大恐聞上過朱儒皆號上問何為對
以朔言上召問朔對曰朱儒長三尺餘奉一囊粟臣朔
長九尺亦奉一囊粟朱儒飽欲死臣朔饑欲死臣言可
用幸異其禮不可用罷之無令但索長安米上大笑因
使待詔金馬門白帖曰丙吉馭吏見驛騎馳赤白囊
知虜入雲中增東觀漢記曰岑彭與吳漢圍隗囂以
縑囊盛土為堤灌西城原魏志曰平原太守劉邠取
印囊著噐中使管輅筮曰内外方圓五色成文含寳守
信出則有章此印囊也晉輿服志曰八座尚書荷紫
以生紫為袷囊綴服外加左肩增語林曰劉承胤少
有淹雅之度王庾温公聞其至共載看之劉倚被囊了
不與言神味亦不相酬俄賓退王庾甚怪温曰承胤好
賄新下必有珍寳令人視之果見囊皆珍玩原俗說
曰何承天顔延年俱為郎何問顔曰藿囊是何物顔荅
曰此當復何解耶藿囊將是卿南史曰梁中丞給威
儀十人其八人武冠絳韝執青儀囊在前葛襲與梁
相牋曰聞賜襲印衣繡囊細布皆珍重纖麗唐故事
曰公卿皆搢笏於帶而後乘馬張九齡體弱有醖藉獨
使人持之因設笏囊笏囊自此始唐書曰李賀每旦
出騎弱馬從小奚奴背古錦囊遇所得書投囊中暮歸
足成之母令婢探囊見所書多曰是兒嘔出心乃已
又曰楊再思初至京師舍逆旅有盗竊其衣囊再思遇
之盗窘謝再思曰而苦貧至此囊中檄無所事幸留他
物可持去宋史曰周世宗北征在道閱四方文書得
韋囊中有木三尺餘題曰點檢作天子又曰保州卒
叛郭逵往招之逵與侍其臻嘗同事范仲淹馳至城下
示以舊所佩紫囊臻識之即與其黨再拜邀逵登城
元史曰大德至大間越大饑歲輸運糧布囊三萬俾紹
興製如數民苦之張昇言麻非越所生海漕又吳郡事
上章罷之
囊三
原紫羅皂縹(晉書曰謝玄少好佩紫羅香囊叔父安患之而不欲傷其意因戲賭取即燒之)
(囊晉中經簿云盛書用皂縹布褁書函中皆有香囊)絳絹青布(東宫舊事曰太子納)
(妃有絳石綺絹裏被囊一丹羅長命綺絹裏椀囊一紫綦文綺絳絹裏椀囊二東觀漢記曰制上書以青布)
(囊素封書)增鎻雲盛露(謝氏詩源曰更嬴之妻能作鎻雲囊大如蠶繭可以開合佩之)
(陟高山有雲氣入其中至家啟視有雲氣白如緜自囊而出更嬴善射每言能射入雲中其妻不信以一囊繫)
(箭頭射之墜地騐之果有白雲在内洗述征記云八月一日作五明嚢盛取百草頭露眼眼明)原
收詞增封事(魏略云大秦國王有五宫相去各十里王一旦坐一宫廳事止宿徧而還出行)
(常以一韋囊自隨有上言者收詞囊中還宫乃省之不唐書曰韓全誨張彦弘合勢恣暴中官倚以自驕帝)
(平崔胤固請盡誅之全誨彦弘見帝祈哀帝知左右漏言始詔嚢封奏事)探冊照書(宋史)
(曰真宗問李迪關右兵幾何對曰臣向在陜右以方寸小册書兵糧數備調𤼵今猶置佩囊中帝令自探取)
(晉書曰車武子家貧夏夜練囊盛螢照書)送吏付主(益部耆舊傳曰閻憲為綿竹令男子)
(杜成行於路得遺装囊開視有錦二十五疋明送詣吏隋書云張虔威在途見一遺囊因令左右負之而行)
(後數日物主來認悉以付之)原盛細物增漬雜香(曹瞞傳云操佻易自佩小)
(鞶囊盛手巾細物渠拾遺錄云石虎築臺用瑜石碔砆為堤岸以虎魄車為缾杓夏引渠水以内池池中皆)
(紗縠為囊盛百雜香漬於水裏)原韜刀墨增貯圖畫(上見胡虛刀筆囊銘宋)
(史云李昭玘入黨籍中居閑十五年自號樂静先生寓意法書圖畫貯於十囊命曰燕游十友為之序以為與)
(今人友或趨附而陷於禍吾寧與十者友久益有味也)
囊四
原琥珀(劉毅七啟云承賜金縷琥珀茱萸囊七寳樹装絹裏副之)金箔(鄴中記云石虎造流)
(蘇斗帳上安金蓮花花中縣金箔盛腕囊盛以異香)壅水(史記韓信傳云楚使龍且救齊與信夾濰)
(水而陣信乃夜令人為萬餘囊盛沙以壅水上流引軍半渡佯不勝還走龍且果喜曰固知信怯遂追渡水信)
(使人決壅囊水大至龍且軍大半不得渡即急擊殺龍且)塞江(步騭表云北人作布囊盛沙塞江孫)
(權讀表大笑)盛灰(後漢書曰楊璇靈帝時為零陵太守蒼梧桂陽猾賊相聚攻郡縣賊衆多而璇)
(力弱璇乃特制馬車數十乘以排囊盛石灰于車上繫布索於馬尾又為兵車專彀弓弩尅共會戰乃令馬車)
(居前順風鼔灰賊不得視因以火燒布布然馬驚奔突賊陣因使後軍弓弩亂𤼵鉦鼔鳴震羣盗波駭破散追)
(逐傷斬無算)增漉水(唐僧皎然詩禪客能裁漉水囊不用良工秉刀尺)一錢囊
(韻府曰阮孚持一皂囊遊會稽客問囊中何物曰但有一錢守囊恐其羞澀)五榖囊(王肅喪服)
(要記曰昔魯哀公祖載其父孔子問曰寧設五穀乎哀公曰五穀囊者起伯夷叔齊不食餓死恐魂之饑故作)
(五榖囊吾父食味含哺而死何以此為)原為殿帷(漢書曰文帝以集書囊為殿帷)裹
餱糧(詩曰乃裹餱糧于槖于囊)入棗郎(晉書曰棗嵩用事於王浚時謠曰十囊五囊入棗郎)
增盛趙王(西京雜記曰吕后命力士於被中縊殺趙王及死后不之信以綠囊盛之載車入見)
(乃厚賜力士)原出荀罃(白帖曰鄭賈人將寘荀罃於褚中而出未行而楚人歸之)增
迎陽生(公羊傳曰齊景死舍立陳乞迎陽生使力士舉巨囊而至開之則公子陽生也乞曰此君也諸)
(大夫皆再拜稽首)藥師佩服(唐書曰李靖佩物有火鏡大觿算囊等物)懷慎奉
身(又曰盧懷慎清儉所得祿悉賜親故隨散隨盡奉身之具惟一布囊而已)王母錦囊(漢武)
(内傳云西王母有一卷書盛以紫錦之囊母曰此五岳真形圖也)原童子綵囊(詳歲時)
郭璞青囊(郭公以青囊書九卷與郭璞)增桓景絳囊(柦景繫絳囊盛茱萸)
(詳九日)
囊五
原詩後漢趙壹客秦詩曰文籍徒滿腹不如一囊錢
魏繁欽定情詩曰何以致區區耳中雙明珠何以致叩
叩香囊繫肘後增唐釋皎然送鄭明府春夜賦得漉
水囊歌曰吳縑楚練何白晳居士持來遺禪客禪客能
裁漉水囊不用良工秉刀尺先師遺我戒無缺一翻一
慮心敢賒夕望東風思漱盥朦朧斜月縣燈紗徙倚花
前漏初斷白猿争嘯驚禪伴玉缾徐瀉雨涓涓濺著蓮
衣水珠滿因識仁人為官情還如漉水愛蒼生聊歌一
曲與君别莫忘寒泉見底清
原賦梁簡文帝眼明囊賦序曰俗之婦人八月旦多以
錦翠珠寳為眼明囊因競凌晨取露以拭目聊為此賦
爾乃裁兹金縷製此妖飾緝濯錦之龍光剪輕羇之蟬
翼雜花勝而成疏依步搖而相逼明金亂雜細寳交陳
義同厭勝欣此節新擬椒花於歲首學夭桃於暮春
原銘胡虚刀筆囊銘曰韜管刀墨常相左右
手巾一
增廣志曰炎州以火浣布為手巾英雄記曰在尊者
前宜各具一手巾不宜借人巾用神仙服食經曰伏
苓如拳者著手巾中百鬼消滅
手巾二
原拭泣揮碁(漢名臣奏云王莽斥出王閎太后憐之閎伏泣失聲太后親以手巾拭閎泣)
(博物志云魏文帝善彈碁能用手巾角揮之黃門跪授)書字增題詩(幽明錄云董卓)
(信巫嘗有一巫詣卓言事欲得布為用卓以新布手巾與之巫又索取筆乃書手巾布上作两口字一差小上)
(下相對授卓曰當慎此必潛確類書云宋夏竦廷試罷有老宦者曰賢良他日大用以吳綾手巾乞詩竦題)
(曰殿上衮衣明日月硯中旗影動龍蛇縱横禮樂三千字獨對丹墀日未斜楊徽之見而歎曰真宰相噐也)
拭面插腰(江表傳云孫權克荆州將吏悉皆歸附而潘濬涕泣交横權慰勞與語使親近)
(以手巾拭其面不竹林七賢論云王戎雖為三司率爾私行廵省園内從一人以手巾插腰戎故吏多大官)
(相逄輒下道避之)原寄信贈别(名山略記云鬱州祭酒徐誕以治病為事吳人姓夏)
(侯來師誕暴病死終冬涉春有長沙門從北來於道中見夏侯云被崑崙召不得辭師寄手巾為信誕得手巾)
(乃本所送入棺者邊志怪云會稽吳詳少為縣吏夜行至溪見一女子溪洗脚呼詳共宿明旦别去女贈詳)
(以紫布手巾詳荅女以白布手巾)越布增吳綾(秦嘉婦與嘉書云今奉越布手巾二)
(枚竦下見夏事)
觿
原說文曰觿角銳端可以解結毛詩曰芄蘭之支童
子佩觿禮記曰子事父母左佩紛帨刀礪小觿金燧
右佩玦捍管遰大觿木燧(鄭玄注云小觿解小結也觿貎如錐以象骨為之)
鑷子一
原釋名曰鑷攝也攝髮也增說文曰籋箝也(籋與鑷同)
原通俗文曰攝減鬚髮謂之鑷孔孺七别曰長袖隨
腕而遺曜紫鑷承鬢而騁輝增王安石詩曰試令取
一毫亦乏寸金鑷又曰疾若髭赴鑷蘇軾詩曰理
髮更慚霜滿鑷
鑷子二
原洞林曰卷縣令施安置鑷令郭璞射之璞曰非簮非
釵常在頷下鬢髮飾物是有兩岐沈約宋書曰彭城
王義康餉沈熙光銅鑷齊書曰高帝令左右拔白髮
隆王昌時五歲帝曰兒言我是誰荅曰太翁也帝曰豈
有為人曾祖拔白髮即擲去鑷又曰文安皇后為太
子妃無寵太子為宫人製新麗衣裳及首飾而后牀惟
陳古舊鑷釵數枚增黃魯直詩集曰陳留市有刀鑷
工無室家惟一女七歲日以刀鑷所得錢與女醉飽醉
則簮花吹長笛肩女而歸疑為有道者也為賦詩云時
時能舉酒彈鑷送飛鴻
御定淵鑑類函卷三百七十九
