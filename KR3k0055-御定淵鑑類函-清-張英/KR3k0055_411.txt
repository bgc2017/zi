欽定四庫全書
御定淵鑑類函卷四百六
花部二(辛夷桃紫荆槿山茶香扶桑春蠟梅霄繡毬夾竹木瑞迎凌)
(素馨刺䕷)(茉莉酴醿)(木香月季)(玫瑰金雀)
辛夷一
璔格物總論曰辛夷花木高數尺葉似柿而長初出如
筆正二月開花花落無子夏秋再著花而小紫苞紅燄
羣芳譜曰辛夷一名辛雄一名侯桃一名木筆一名
望春一名木房生漢中魏興梁州川谷樹如杜仲高丈
餘初出枝頭苞長半寸尖銳如筆頭重重有靑黃茸毛
及開似蓮花而小如盞作蓮及蘭香有桃紅紫二色
辛夷二
增木筆火燄(上見第一下見第四)衞公手植員外家開(並見)
(第四)
辛夷三
增色亂芙蓉(裴迪詩綠堤春草合王孫自留玩況有辛夷花色與芙蓉亂)始花已
落(杜甫詩辛夷始花亦已落況我與子非壯年)
辛夷四
增詩唐李靖詩曰昔年將出谷今日對辛夷倚樹憐芳
意攀條惜歲滋淸陰須暫憩秀色正堪思只待揮金客
殷勤泛酒巵白居易詩曰紫粉筆含尖火燄紅胭脂
染小蓮花芳情香思知多少惱得山僧悔出家徐賁
詩曰繡罷春衫出闥遲辛夷花下立多時内宮盡日無
人到不省含羞怕見誰韓忠獻詩曰辛夷吐高花衞
公曾手植根洗今已非不改舊時色平泉幾易主況乃
刺史宅
增歌唐元稹歌曰問君辛夷花君言已斑駁不畏辛夷
不爛開顧我筋骸官束縛縛遣推囚名御史狼籍囚徒
滿田地明日不推緣國忌依然不得花前醉韓員外家
好辛夷開時乞取三兩枝折枝爲贈君莫惜縱君不折
風亦吹
紫荆一
增羣芳譜曰一名滿條紅叢生春開紫花甚細碎數朵
一簇無常處或生本身之上或附根上枝下直出花花
罷葉出光緊微圓花謝即結筴子
紫荆二
增山堂肆考曰昔田眞兄弟三人和好庭前紫荆花敷
榮茂盛一日兄弟分析花亦憔悴因感悟復同居共好
花亦繁茂如故
紫荆三
增點綴春光(王敬美曰紫荆等項雖非奇本然足點綴春光)花下囀黃鸝(朱絳)
(詩曰紫荆花下囀黃鸝)
山茶一
增格物總論曰有寶珠茶雲茶石榴茶海榴茶躑躅茶
茉莉茶眞珠茶串珠茶正宮粉賽宮粉一捻紅照殿紅
千葉紅千葉白其中最佳者寶珠也羣芳譜曰山茶
一名曼陀羅樹高者丈餘低者二三尺枝榦交加葉似
木樨硬有稜稍厚中闊寸餘兩頭尖長三寸許面深綠
光滑背淺綠經冬不脫以葉類茶又可作飲故得茶名
花有數種十月開至二月有鶴頂茶大如蓮紅如血中
心塞滿來自雲南故又曰滇茶有瑪瑙茶者紅黃白粉
爲心大紅爲盤產自温州虞衡志曰南山茶葩萼大
倍中州者色微淡葉柔薄有毛
山茶二
增滇豔海紅(于若瀛曰滇南山茶有高二三丈者開至千朵稱絶豔矣潛確類書曰新羅)
(國多海紅即淺紅山茶也)丹砂赤玉(俱見第四)銀絲金粟玉潔
冰寒(俱見第四)蒼枝老樹勁節芳姿(曾子固詩曰蒼枝老樹昔誰種照耀)
(萬朵紅相圍姿古詩曰勁節不推岷嶺雪芳偏愛建溪風)
山茶三
增歲寒種(王梅溪詩曰道人贈我歲寒種不是尋常兒女花)耐久占春(曾裘甫詩)
(曰惟有山茶殊耐久獨能深月占春風)
山茶四
增詩宋蘇軾詩曰誰憐兒女花散入冰雪中堂中調丹
砂染此鶴頂紅又曰游蜂掠掠粉絲黃荷葉猶收蜜
露香待得春風幾枝在年來殺菽有飛霜又曰山茶
相對本誰栽細雨無人我獨來說似與君君不見爛紅
如火雪中開又曰長明燈下石闌干常共松杉鬭歲
寒葉厚有稜犀角健花深少態鶴頭丹久陪方丈曼陀
雨羞對先生苜蓿盤雪裏盛開知有意明年歸後竟誰
看劉克莊詩曰靑女行霜下曉空山叢獨殿衆花叢
不知戶外千林縞且看盆中一本紅性晩每經寒始折
色深那愛日微烘人言此樹尤難養暮灌晨澆自課童
王十朋詩曰鶯聲老矣移雖晩鶴頂丹時看始佳雨
葉鱗鱗成小蓋春枝豔豔著羣花楊萬里詩曰樹子
團團映碧岑初看喚作木樨林誰將金粟銀絲膾簇飣
朱紅菜碗心春早橫招桃李妬歲寒不受雪霜侵題詩
畢竟輸坡老葉厚有稜花色深
增賦宋黃庭堅白山茶賦曰禀金天之正氣非木果之
匹亞乃得骨於崑閬非乞靈於中夏造物之手執丹靑
而無所用析薪之斤雖睥睨而常見赦高潔皓白淸修
閑暇
扶桑一
增格物總論曰扶桑高四五尺產南方枝葉扶疎葉深
色光而厚微澀如桑花赤如葵五六出羣芳譜曰有
紅黃白三色紅者尤貴又有朱槿赤槿日及等名以此
花與木槿相彷彿也余皇日疏曰佛桑出嶺南枝葉
類江南槿樹花類中州芍藥而輕柔過之開時當二三
月間有深紅淺紅深紫淡紫數種
扶桑二
增蔡君謨曰明道中予爲漳州軍事判官晩秋至州西
耕園驛庭有佛桑數十株開花繁盛念其寒月窮山方
自媚好乃作耕園驛佛桑花詩一首明年夏四月自汀
來漳復至是驛花尚仍舊追感昔游因紀前事併載舊
篇龕於西壁
扶桑三
增燄燄燒空(蘇軾詩曰燄燄燒空紅佛桑)
扶桑四
增詩晉楊方詩曰豐翹被長條綠葉蔽朱華因風吐微
音芳氣入紫霞我心羡此木願徙著吾家夕得遊其下
朝得弄其葩宋蔡君謨詩曰使軺迢遞到天涯候館
遷延感歲華白髮却攀臨砌樹靑條猶放過牆花悲來
惟有金城切醉後曾乘海客槎欲問昔遊無處所晩煙
生水日沈沙又曰溪館初寒似早春寒花相倚媚行
人可憐萬木凋零盡獨見繁枝爛漫新清豔夜沾雲表
露幽香時過轍中塵名園不肯爭顏色灼灼夭桃野水
濱
蠟梅一
增羣芳譜曰小樹叢枝尖葉本身與葉類桃而闊大尖
硬花五出雖盛開常半含名磬口次曰荷花又次曰九
英又有開最先色深黃如紫檀花密香濃名檀香梅此
品最佳范成大梅譜云本非梅種以其與梅同時而
香又近之也張翊花經曰一品九命蠟梅亦在其中洛
陽亦有蠟梅直九英耳人言蠟時開故以蠟名非也爲
色正似黃蠟耳出自河南者名磬口色香形皆第一松
江名荷花者次之本地狗纓下矣得磬口即荷花可廢
何況狗纓王敬美曰蠟梅原名黃梅故王安國熙寧間
尚詠黃梅至元祐間蘇黃命爲蠟梅
蠟梅二
增來從眞蠟國落在空王家(並見第三)
蠟梅三
增詩宋蘇軾詩曰天公點酥作梅花此有蠟梅禪老家
蜜蜂探花作黃蠟取蠟爲花亦此物天公變化誰得知
我亦兒嬉作小詩君不見萬松嶺上黃千葉玉蕊檀心
兩竒絶醉中不覺度千山夜聞梅香失醉眠歸來却夢
尋花去夢裏花仙覓竒句此間風物屬詩人我老不飲
當付君君行適吳我適越笑指西湖作衣鉢陳無己
詩曰化工巧作緗樣花何年落在空王家羽衣霓裳涴
香蠟從此人間識尤物靑瑣朱郎却未知天公下取仙
翁詩烏丸雞趾寫玉葉却怪寒花未淸絶北風驅雪度
關山把燭看花夜不眠明朝詩成公亦去長使詩仙誦
佳句湖山洵美更須人己覺西湖屬此君坐想明年吳
與越行酒賦詩聽擊鉢又曰一花香十里更值滿枝
開承恩不在貌誰敢鬭香來又曰異色深宜晩生香
故觸人不施千點白别作一家春又曰黃羅作廣袂
綘帳作中單人間誰敢著留得護春寒又曰智瓊額
黃且勿誇回眼視此風前葩家家融蠟作杏蒂歲歲逢
梅是蠟花世問眞僞非兩法映目細看眞是蠟我今嚼
蠟已甘腴況此有韻蠟不如只愁繁香欺定力薰我欲
醉須人扶不醉花前醉經月是酒是花君試别黃庭
堅詩曰金蓓領春寒惱人香未展雖無桃李顏風味極
不淺又曰體薰山麝臍色染薔薇露披拂不滿襟時
有暗香度又曰聞君寺後野花發香蜜染成宫樣黃
不擬折來遮老眼欲知春色到池塘晁補之詩曰未
教落素混冰池且著輕黃綴雪衣越使可因千里致春
風原自不曾知又曰恐是酴醿染得黃月中淸露滴
來香定知何遜牽詩興借與穿簾一點光又曰茅簷
竹塢兩幽奇岸幘尋花醉不知崖蜜已成蜂已去夜寒
惟有露房垂王梅溪詩曰化工未幻荼䕷菊先放緗
梅伴羣玉幽姿著意慕鉛黃正色何心輕萼綠色含天
苑鵝兒黃影蘸瀛波鴨頭綠日烘喜氣香觸鬚雨洗道
裝鮮映肉
繡毬一
增羣芳譜曰繡毬木本皺體葉靑色微帶黑而澀春月
開花五瓣百花成朵團圞如毬花有紅白二種
繡毬二
增琢玉團酥(俱見第三)
繡毬三
增詩明于念東詩曰春色變園姿虛亭裊煙霧綠萼間
瓊朵團團低入戶一夜折繁枝淒淒風雨妬錯落水晶
毬苔㾗雜委露凌晨發永歎躊躇傷延佇楊㢲峰詩
曰紛紛紅紫競芳菲爭似團酥越樣奇料想花神閑戲
擊隨風吹起墜繁枝又曰琢玉英標不染塵光含月
影愈淸新靑皇宴罷呈餘技抛向東風輾轉頻
夾竹桃
增羣芳譜曰花五瓣長筒微尖淡紅嬌豔類桃花葉狹
長類竹故名夾竹桃自春及秋逐旋繼開何无咎曰
温台有叢生者一本至二百餘榦
木槿一
增說文曰舜木槿也朝華暮落爾雅曰椵木槿櫬木
槿毛詩曰有女同車顏如舜華禮記曰仲夏之月
木槿榮玄中記曰君子之國地方千里多木槿之華
廣志曰日及木槿也羅浮山記曰木槿一名赤槿
花甚丹四時敷榮羣芳譜曰一名玉蒸一名朝菌一
名朝開暮落花木如李高五六尺多岐枝色微白葉繁
密如桑葉光而厚末尖而有椏齒花五出有深紅粉紅
白色單葉千葉之殊自仲夏至仲冬開花不絶
木槿二
增開元遺事曰唐汝陽王璡嘗戴砑綃帽打曲上自摘
紅槿花一朵置於帽上笪處二物皆極滑久之方安遂
奏舞山香一曲而花不墜上大喜賜金器一廚曰花奴
資質明瑩必是神仙中謫墮來也
木槿三
增似柰(篤論曰日及之花似柰)易生(抱朴子曰木槿楊柳斷植之更生倒之亦生橫之亦)
(生生之易者莫過於斯木也)無宿花(白樂天詩曰槿枝無宿花)調羹槿(黃山谷詩)
(曰吾聞調槿羹異味及枌榆)莊子悲(成相篇曰莊子貴支離悲木槿)華林園(晉宫)
(閣名曰華林園有木槿三株)
木槿四
增詩唐白居易詩曰秋蕣晩英無豔色何因栽種在人
家使君自别羅敷面爭解回頭愛白花李商隱詩曰
風露淒淒秋景繁可憐榮落在朝昏未央宫裏三千女
但保紅顏莫保恩宋歐陽修詩曰晨日映簾生流輝
種豔明紅顏易零落何異此花榮
增賦晉盧諶賦曰覽庭隅之嘉木莫朝華之可玩俯浸
潤於泉壤仰晞影於雲漢傅咸賦曰覽中唐之奇樹
禀沖粹之至精應靑春而敷蘖逮朱夏而誕英布夭夭
之纖枝發灼灼之殊榮紅葩紫蒂翠葉素莖含暉吐曜
爛若列星朝陽照灼以舒暉逸藻采粲而光明罄天壤
而莫儷何菱華之足營羊徽賦曰有木槿之初榮藻
衆林而鬭色在靑春而資氣逮仲夏以呈飾挹宵露以
舒采暉晨景而欱赩夏侯湛賦曰咨神樹之修異實
積陽之純精蜿潛根以誕節據川壤以擢莖皎日升而
朝華玄景逝而夕零逮明晨而繁沸若靜夜之衆星長
莖攅起柔條列布濯靈柯於時雨滋逸采於豐露灼煌
煌以煒煒獨崇朝而達暮於是茂樹蒼蒼纖枝翩翩潛
光玉朗綠葉翠鮮陳江總賦曰日及多名蕤賓肇生
東方記乎夕死郭璞贊以朝榮潘文體其夏盛嵇賦憫
其秋零此則京華之麗木非於越之舜英南中新草衆
花之寳雅什未名騷人失藻雨來翠潤露歇紅燥疉萼
疑擎低莖若倒朝霞映日殊未妍珊瑚照水定非鮮千
葉芙蓉詎相似百枝燈花復羞燃暫欲寄根對滄海大
願移花廁綺錢井上桃蟲難可雜庭中桂蠧豈見憐乃
爲歌曰啼妝梁冀婦紅妝蕩子家若持花並笑宜笑不
勝花趙女垂金珥燕姬插寳珈誰知紅槿豔無因寄狹
邪徒令萬里道攀折自咨嗟
增頌宋顏延之頌曰日御北至夏德南宣玉蒸榮心氣
動上玄華繅間物受色朱天是謂珍樹含豔丹間
增序晉蘇彥序曰其爲花也色甚鮮麗迎晨而榮日中
則衰至夕則零莊周載朝菌不知晦朔況此朝不及夕
者乎苟暎采於一朝燿穎於當時焉識夭壽之所在哉
余旣翫其葩而歎其榮不終日傅玄朝華序曰朝華
麗木也成公綏序曰日及者華甚鮮茂榮於仲夏訖
於孟秋潘尼序曰朝菌者蓋朝榮而暮落世謂之木
槿或謂之日及詩人以爲舜華宣尼以爲朝菌其物向
晨而結建明而布見陽而盛終日而殞不以其異乎何
名之多也嵇含序曰草木春榮秋瘁此樹朝生暮落
瑞香一
增格物總論曰一名蓬萊紫一名風流樹羣芳譜曰
一名露甲樹高三四尺許枝榦婆娑柔條厚葉者四時
長靑葉深綠色有楊梅葉有枇杷葉有荷葉者有毬子
者有攣枝者冬春之交開花成簇長三四分如丁香狀
共數種有黃花紫花白花粉紅花二色花梅子花串子
花皆有香惟攣枝花紫者香更烈攣枝者其節孿曲如
斷折之狀其根綿軟而葉光潤似橘葉邊有黃色者名
金蓮瑞香枝甚繁體榦柔靭性畏寒又曰此花名麝囊
瑞香二
增廬山記曰一比丘晝寢盤石上夢中聞花香酷烈及
覺求得之因名睡香四方奇之謂爲花中祥瑞亦名瑞
香
瑞香三
增旖旎纖穠(蘇雙溪詩曰尤物眞旖旎下見第五)冠薝蔔疑素
馨(上見第五疑楊誠齊詩曰未折猶紫素馨)紫袖瓊膚玉英金實(又曰)
(紫袖難染透瓊膚晒轉香漓陶弼詩曰玉英金實碧淋)香囊錦傘靑蓋寳熏
(上見第五蓋韓子蒼句云著葉團靑開花炷寳熏)
瑞香四
增一日見知(呂大防瑞香序曰予守成都公庭僧圃靡不有也予恐其没於草中一日見知於時)
(殆與人事無異感而圖之)芳草(呂大防曰瑞香芳草也)
瑞香五
增詩唐錢起詩曰得地移根遠交柯繞指柔露香濃結
桂池影鬭蟠虯黛葉輕筠綠金花笑菊秋如何南海外
雨露隔炎州宋蘇軾詩曰幽香結淺紫來自孤雲岑
骨香不自知色淺意殊深移栽靑蓮宇遂冠薝蔔林紉
爲楚臣佩散落天女襟君持風霜節耳聆歌笑音一逢
蘭蕙質稍回鐵石心置酒要妍緩養花須晏隂及此陰
晴間恐致慳澀霖綵雲知易散鶗鴂憂先吟明朝便陳
迹試看丹靑臨又曰上苑夭桃自作行劉郎去後幾
回芳厭從年少追新賞開對宮花識舊香折贈佳人非
汎洧好紉幽佩弔沈湘鶴林神女無消息爲問何年返
帝鄉楊萬里詩曰外著朝霞綺中裁淡玉紗森森千
萬筍旋旋兩三花小霽迎風喜輕寒索幕遮香中眞上
瑞蘭麝敢名家又曰短短熏籠小團團錦帕圍浮陽
烘酒思沈水著人衣茉莉通家遠椒花具體微春愁渾
瘦盡别有瘦中肥又曰織錦天孫矮作機紫茸翻了
白花枝更將沈水濃熏却日淡風微欲午時又曰夜
綴香窠沐露華晝移翠斛馥窗紗將身扶起簾帷看生
怕簾帷挨著花又曰侵雪開花雪不侵開時雪淺不
教深碧團圞裏筍成束紫蓓蕾中香滿襟别派近傳廬
阜頂孤芳元自洞庭心詩人自有薰籠錦不用衣篝炷
水沈劉克莊詩曰一樹婆娑整復斜使君輒贈到田
家自慙甕牖繩樞子不稱香囊錦傘花小借煖風爲破
萼旋澆新水待抽芽丁寧兒子勤封殖留與甘棠一樣
誇朱淑眞詩曰玲瓏巧蹙紫羅裳令得東君著意妝
帶露破開宜曉日臨風微困怯春霜𤼵揮名字來廬阜
彈壓芳菲入醉鄉最是午窗初睡醒重重嬴得夢魂香
迎春
增羣芳譜曰一名金腰帶人家園圃多種之叢生高數
尺有一丈者方莖厚葉如初生椒葉而無齒面靑背淡
對節生小枝一枝三葉春前有花如瑞香花黃色不結
實
凌霄一
增詩小雅曰苕之花芸其黃矣格物叢話曰凌霄花
蔓生纏古木而上赤色有斑點開時面下羣芳譜曰
一名紫葳一名陵苕一名女葳一名菱華一名武威一
名瞿陵一名鬼目處處皆有多生山中人家園圃亦栽
之野生者蔓纔數尺得木而上即高數丈蔓間鬚如蝎
虎足附樹上甚堅牢久者藤大如杯春初生枝一枝數
葉尖長有齒深靑色開花一枝千餘朵大如牽牛花頭
開五瓣赭黃色有數點夏中深秋更赤八月結莢如豆
角長三寸許子輕薄如榆仁如馬兜鈴根長亦如兜鈴
根
凌霄二
增本事集曰西湖藏春塢門前有二古松各有凌霄絡
其上詩僧淸順常晝卧其下子瞻爲郡一日屏騎從過
之松風騷然順指落花覓句子瞻爲作木蘭花詞羣
芳譜曰富鄭公居洛圃中凌霄花無所附而特起歲久
遂成大樹高數尋
凌霄三
增孤標細葉(樂天詩曰擢秀挺孤標細歐陽炯詩曰滿樹微風吹葉)生迮地
憑高樹(杜子美詩曰古苕生迮地下見第五)氣類固未合縈纏
不自由(上見第五類曾子固詩曰固知臭味非相其奈縈纏不自由)
凌霄四
增透雲(蔣梅邊詩曰引蔓開花欲透雲)
凌霄五
增詩宋曾文昭詩曰凌波體纖柔枝葉工託麗靑靑亂
松樹直榦遭蒙蔽不有嚴霜威焉能辨堅脆梅聖俞
詩曰草木不解行隨生自有理觀此引蔓柔必憑高樹
起氣類固未合縈纏豈由己仰見蒼虯枝上發彤霞蕊
層霄不易凌樵斧者誰子
增賦宋梅聖俞賦曰嗟兮此木幾歲幾年而至於合抱
夫何此草一日一夕而遂曰凌霄
素馨一
增羣芳譜曰一名那悉茗花一名野悉密花來自西域
枝榦梟娜似茉莉而小葉纖而綠花四瓣細瘦有黃白
二色
素馨二
增龜山志曰昔劉鋹有侍女名素馨冢上生此花因以
得名
素馨三
增花穿弱縷質備衆馨(章隱詩曰細花穿弱縷盤向綠雲鬟朱待制詩曰素質)
(如玉備衆馨)愛伴孤高羞御鉛華(陳止齋詩曰羞將姿媚隨花譜愛伴孤高)
(上月評五下見第)
素馨四
增郁郁盈盈(陳止齋素馨記曰素馨者香淸而體白郁郁盈盈可掬可風)禆茗(陳白)
(沙素馨記曰以其能少禆於茗耳)香勝茉莉(王敬美曰素馨出閩廣者不甚香亦間攜至吾)
(地白者香勝於茉莉)
素馨五
增詩明林鴻詩曰素馨花發暗香飄一朵斜簪近翠翹
寳馬未歸新月上綠楊影裏倚紅橋楊愼詩曰金碧
佳人墮馬妝鷓鴣林裏鬭芬芳穿花貫縷盤香雪曾把
風流老陸郎
茉莉一
增洛陽名園記曰一名抹厲王十朋作沒利洪景盧作
末麗皆以己意名之羣芳譜曰一名末利一名雪瓣
一名抹麗謂能掩衆芳也佛書翻譯名義云末利華
曰鬘華堪以飾鬟也格物叢話曰葉面微皺無缺刻
羣芳譜曰此花出波斯移植南海北土名柰晉書曰
都人簪柰花則此花入中國久矣弱莖繁枝葉如茶而
大綠色團尖夏秋開小白花花皆暮開其香淸婉柔淑
有草本者有木本者有重葉者惟寳珠小花最貴潛
確類書曰其芳香酷烈嶺外海濱恆多自宣和中名始
著又有一種紅者但無香耳又有朱茉莉其色粉紅有
千葉者初開時心如珠出自四川南方草木狀曰那
悉茗花與茉莉花皆移植於西域之國南海人愛其芳
香競植之
茉莉二
增韻傳天竺色照祗園(並見第四)穿用綵絲鼓以風
輪(陸賈南越記曰彼處女子用綵絲穿花心以為首飾宋孝宗禁中避暑多植茉莉鼓以風輪淸芳滿殿)
冰姿玉蕊(百氏集詩曰冰姿淡不妝下見第四)削玉團酥調
冰弄雪(百氏集詩曰削玉團酥素淡妝下見第四)長伴茘枝來較似
酴醿瘦
茉莉三
增花田地(鄭松窗詩曰廣州城九里曰花田盡栽茉莉詩曰九里花田地)暗香著人
(蘇軾詩曰暗香著人簪茉莉)
茉莉四
增詩宋楊萬里詩曰江梅去去木樨晩芝草石榴刺人
眼茉莉獨立幽更佳龍涎避香雪避花朝來無熱夜涼
甚急走山童問花信一枝帶雨折來歸走送詩人覓好
詩朱子詩曰曠然塵慮淨為對夕花明密葉低層幄
冰蕤亂玉英不因秋露溼詎識此香淸預恐芳菲盡微
吟小砌行又曰玉蕊琅玕樹天香知見薰露寒淸透
骨風定遠含芬爽致銷煩暑高情謝曉雲遥憐河朔飲
那得醉時聞許梅屋詩曰茘枝香裏玲瓏雪來助長
安一夜涼情味於人最濃處夢魂猶覺鬢邊香
木香
增羣芳譜曰灌生叢條有刺如薔薇有三種花開於四
月惟紫心白花者爲最香他如黃花紅花白細朵花白
中朵花皆不及
玫瑰一
增羣芳譜曰一名徘徊灌生細葉多刺薔薇莖短花亦
類薔薇色淡紫靑莖黃蕊瓣末白燕中有黃者稍小於
紫嵩山深處有碧色者
玫瑰二
增花史曰宋時宮中採花雜腦麝作香囊氣甚淸香
玫瑰三
增有色有香可食可佩(羣芳譜曰嬌豔芬馥有色有香王敬美曰玫瑰非奇卉)
(也然可食可佩)
玫瑰四
增蛇珠不及(南海人諺云蛇珠千枚不及玫瑰)
玫瑰五
增詩唐唐彥謙詩曰麝炷騰淸燎鮫紗覆綠蒙宮妝臨
曉日錦段落東風無力春煙裏多愁暮雨中不知何事
意深淺兩般紅
刺䕷
增羣芳譜曰灌生莖多刺葉圓細而靑花重葉狀似玫
瑰而大豔麗無香
酴醿一
增格物總論曰酴醿花藤身靑莖多刺每一穎著三葉
葉面光綠背翠多缺刻羣芳譜曰一名獨步春一名
百宜枝一名瓊綬帶一名雪纓絡一名沈香蜜友大朵
千瓣香微而淸本名荼䕷一種色黃似酒故加酉字
酴醿二
增羣芳譜曰唐時寒食宴宰相用酴醿酒又曰召侍
臣學士食櫻桃飲酴醿酒盛以琉璃盤和以香酪又
曰大西洋國花如牡丹蠻中遇天氣淒寒零落凝結藹
若甘露芬芳襲人夷女澤體膩髮香經月不滅五代時
充貢名薔薇水又曰范蜀公居許下造大堂名長嘯
前有酴醿架高廣可容十客每春季燕客其下約曰有
花墜酒中者浮一大白或笑語喧譁之際微風過之滿
座無遺時號飛英會
酴醿三
增靑條粉面妙質繁香(並見第五)簇簇層層盈盈點
點(梅聖俞詩曰簇簇霜葩密層層玉葉同古詩曰點點檀心小盈盈玉面嬌)梅蕊要同
韻金沙莫效顰(晏元獻詩曰喚將梅蕊要同韻古詩曰說與金沙莫效顰)
酴醿四
增玉立(張南軒詩曰玉立春深雪不如)壓架香(徐溪月詩曰白雪春深壓架香)四
鄰香(程金紫詩曰好風分散四鄰香)破鼻留春(宋景文詩曰析酲疑破鼻併豔欲留春)
酴醿五
增詩梁元帝詩曰娼女倦春閨迎風戲玉除近叢看影
密隔樹望釵疎橫枝斜綰袖嫩葉下牽裾牆高攀不及
花新摘未舒莫疑插鬢少分人猶有餘劉瑗詩曰新
花臨曲池佳麗復相隨鮮紅同映水輕香共逐吹繞梁
尋多處窺叢見好枝今新猶恨少將故復嫌萎釵邊爛
熳插無處不相宜唐李嶠詩曰曉啼朱露渾無力繡
簇羅裠不著行若綴壽陽公主額六宫爭肯學梅妝
白居易詩曰穠因天與色麗共日爭光剪碧排千萼研
朱染萬房乍見疑回面遥觀誤斷腸風朝舞飛燕雨夜
泣蕭娘桃李慙無語芝蘭遜不芳山榴何細碎石竹苦
尋常蕙慘偎闌避蓮羞近葉藏怯教蕉葉顫妬得柳花
狂豈可輕嘲詠應須痛比方宋蘇軾詩曰荼䕷不爭
春寂寞開最晩靑蛟走玉骨羽蓋懸朱幰不妝豔已絶
無風香自遠淒涼吳宫闕紅粉埋故苑餘香入此花千
載尚悽惋又曰長憶故山寒食夜野荼䕷𤼵暗香來
分無素手簪羅髻且折芳蕤浸玉醅歐陽修詩曰淸
明時節散天香輕染鵝兒一摸黃最是風流堪賞處美
人取作浥羅裳黃庭堅詩曰梅殘紅藥遲此物共春
暉名字因壺酒風流付枕幃墜鈿香徑草飄雪淨垣衣
玉氣晴虹發沈材鋸屑霏直知多不厭可忍摘令稀常
恨金沙學顰時正可揮又曰漢宫嬌額半塗黃肌骨
濃薰篤耨香日色漸遲風力細倚闌偷舞白霓裳又
曰沈水衣籠白玉苗不蒙煎沸苦無聊煩君斫取西莊
柳扶起春風萬萬條又曰荼䕷一架最先來夾竹金
沙次第栽濃綠扶疎雲對起醉紅撩亂雪先開又曰
肌膚冰雪薰沈水百草千花莫比方露溼何郎試湯餅
日熏荀令炷爐香風流徹骨成春酒夢寐宜人入枕囊
輸與能詩王主簿瑶臺影裏踞胡牀王梅溪詩曰風
枝張雨蓋露臉汙何即收拾歸&KR0812;醁芳枝韻更香梅
聖俞詩曰京師三月荼䕷開高架交垂自爲洞素葉層
層紫蕊香釀歸光祿春生甕東陌西阡走鈿車芳林廣
囿飛朱鞚蘇轍詩曰後圃茶䕷手自栽淸於芍藥釅
於梅舊來酒客今無幾三嗅馨香嬾舉杯謝幼謙詩
曰香雪支離半墜風柔條無奈不成叢阿蠻如許風流
骨打困秋千細雨中
月季一
增羣芳譜曰一名長春花一名月月紅一名鬭雪紅一
名勝春一名瘦客灌生處處有之靑莖長蔓葉小於薔
薇莖與葉俱布刺花有紅白及淡紅者三色逐月一開
四時不絶花千葉厚瓣
月季二
增人間春天上物(百氏集曰人間不老春物張耒詩曰月季秪應天上)
月季三
增詩宋宋景文詩曰羣花各分榮此花冠時序聊披淺
深豔不易冬春慮眞宰竞何言予將造形悟蘇軾詩
曰幽芳本長春暫瘁如蝕月且將付造物未易料枯枿
也知宿根深便作紫笋茁乘時出婉娩爲我煖栗烈先
生早貴重妙論推英拔而今城東瓜不記召南苃陋居
有遠寄小圃無闊躡還爲久處計坐待行年匝臘果綴
梅枝春杯浮竹葉誰言一萌動已覺萬木活聊將玉蕊
新插向綸巾折韓琦詩曰牡丹殊絶萎春風露菊蕭
疎怨晩叢何似此花榮豔足四時長放淺深紅
金雀
增羣芳譜曰叢生莖褐色高數尺有柔刺一簇數葉花
生葉旁色黃形尖旁開兩瓣勢如飛雀春初即開
御定淵鑑類函卷四百六
