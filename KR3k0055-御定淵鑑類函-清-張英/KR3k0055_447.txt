欽定四庫全書
御定淵鑑類函卷四百四十二
鱗介部六(魚)
魚二
原帝王世紀曰黃帝出遊洛水之上見大魚殺五牲以
醮之天乃甚雨七日七夜魚流始得圖書今河圖帝視
萌之篇是也增河圖挺佐輔曰黃帝至於翠潙之川
有大鱸魚折溜而至五色畢具魚汎白圖蘭葉朱文以
授黃帝名曰錄圖詩正義中候云湯沈璧洛水黃魚
雙躍出躋于壇化為黑玉原史記曰武王渡河中流
白魚躍入舟中武王俯取以祭增述異記曰關中有
金魚神云周平二年十旬不雨遣祭天神俄而生涌泉
金魚躍出而雨降原尚書中候曰桓公欲封泰山管
仲曰昔者聖王功成道格符瑞出乃封泰山今比目之
魚不至鳳麟不臻不可封也增吳地記曰闔閭十年
東夷侵吳吳王親征之逐之入海據沙洲上相守月餘
時風濤糧不得渡王焚香禱之忽見海上金色逼海而
來遶王所百匝所司撈得魚食之美三軍踴躍夷人不
得一魚遂降吳王以鹹水醃魚腹腸與之因號逐夷王
歸會羣臣索餘魚俱已曝乾其味美因書美下著魚是
為鮝字魚作金色不知其名見腦中有骨如白石號為
石首魚博物志曰吳王江行食鱠有餘棄於中流化
為魚今魚中有名吳王鱠餘者長數寸大者如筯猶有
鱠形原爾雅曰東方有比目魚不比不行其名曰鰈
(江東呼為王餘)昔越王為膾剖而未切墮落於水化為魚吳
越春秋曰越王既棲會稽范蠡等曰臣竊見會稽之山
有魚池上下二處水中有三江四瀆之流九谿六谷之
廣上池宜於君王下池宜於臣民畜魚三年其利可以
致千萬越國當富盈蕭廣濟孝子傳曰陳元太子也
後母謗之陳侯令元自殺元投遼水魚負之以出元曰
我罪人也故求死耳魚乃去增孔叢子曰子思居衛
衛人釣於河得鰥焉其大盈車子思問之曰鰥魚魚之
難得者也子如何得之對曰吾始下釣垂一魴之餌鰥
過而弗視也更以豚之半體則吞之矣子思喟然曰鰥
雖難得貪以死餌原說苑曰楚王謂淳于髠曰吾有
讎在吳子寧能為我報之乎對曰臣來見道旁野人持
一頭魚上田祝曰高得萬束下得千斛臣竊笑之以為
禮薄而望多也新序曰楚人有獻魚於楚王曰今獲
魚食之不盡賣之不售棄之又惜故獻之左右曰鄙哉
辭也楚王曰子不知漁者仁人也盖聞囷粟有餘者國
有餓民後宫多幽女者下民多曠夫皆失君人之道故
廚庖有肥魚廐有肥馬民有飢色寡人聞之久矣未能
行也漁者知之其以此諭寡人且今行之矣故漁者一
獻餘魚而楚國頼之淮南子曰詹公之釣千歲之鯉
莊子與惠子觀魚於濠梁之上莊子曰鯈魚出遊從容
是魚樂也惠子曰子非魚安知魚之樂莊子曰子非我
安知我不知魚之樂史記曰魏王與龍陽君共船而
釣龍陽君得千餘魚而涕下曰臣之始得魚也臣甚喜
後得益大臣欲棄前所得矣今以臣之凶惡也而得為
王拂枕席夫四海之内其美人亦甚多矣聞臣之得幸
於王也畢褰裳而趨王矣亦曩臣之所棄前魚也風
俗通曰城門失火禍及池中魚舊說池中魚人名姓居
近城城門失火延及其家中魚燒死按百家書曰宋城
門失火因汲池水以沃灌之池中空竭魚悉露死喻惡
之滋并中傷良謹也符子曰太公㳙釣於隱溪五十
有六年而未嘗得一魚魯連聞而觀焉太公㳙跪於隱
崖不餌而釣仰詠俯吟暮則釋竿其膝所處若背其跗
觸崕若路魯連曰釣本所以在魚無魚何釣太公㳙曰
不見康王父之釣乎涉蓬萊釣巨海摧岸投綸五百年
矣未嘗得一魚方吾猶一朝耳史記曰始皇使方士
徐市等入海求神仙數歲不得恐譴乃詐曰蓬萊藥可
得嘗為大鮫魚所苦願得善射者與俱見則以連弩射
之始皇乃令入海者齎捕巨魚具而自以連弩候大魚
出射之至之罘見一巨魚乃射殺之陶朱新錄曰河
隂南廣武山漢高皇廟在其麓殿前有八角井曰漢泉
井中三魚金鱗一黑一如常一一邊鱗肉與骨皆無獨
其首全與二魚並遊水中但其遊差緩不復有揚鬛撥
刺之勢至今尚存俗傳漢高皇庖人治魚及半而楚人
至倉皇棄魚井中而遁耳辛氏三秦記曰昆明池人
釣魚絶綸而去夢於漢武帝求去其鉤明日帝遊於池
見大魚銜索帝曰昨所夢也取而去之帝後得明珠
三輔決錄故事曰武帝作昆明池學水戰法帝崩昭帝
小不能征討於池中養魚以給諸陵祠餘給長安市市
魚乃賤增西京雜記曰昔人有遊東海者飄泊一孤
洲共侣歡然下石植纜登舟煮食食未熟而洲沒在船
者斫斷其纜船復飄蕩向者孤洲乃大魚也掉尾揚鬐
吸波吐浪而去疾如風雲原漢書曰宣帝元康四年
神魚舞河謝承後漢書曰會稽陳嚚少時於郭外水
邊捕魚人有盜者嚚見避於草中追以魚遺之盜慙不
受自後無復取焉增宋志曰漢章帝元和三年車駕
北巡祠北嶽見黃白氣有神魚躍出十數後漢書曰
左慈字元放在曹操坐操曰恨少吳松江鱸魚耳慈因
求銅盤貯水以竹竿餌釣于盤中須臾引一鱸魚出操
曰一魚不周坐席可更得乎乃更餌釣沈之湏臾復引
出皆長三尺餘生鮮可愛操使就前鱠之原魏志曰
文帝欲受禪赤魚遊於露鑊汝南先賢傳曰葛孝先
見遺大魚者孝先謂暫煩此魚到河伯處魚主曰魚已
死孝先曰無苦以丹書紙納魚口中擲水中有頃魚還
躍上岸吐墨書青黑色如木葉而飛又孝先與吳王坐
樓上見作請雨土人孝先曰雨易得耳即書符著社中
一時之間大雨流潦帝曰水中有魚乎孝先復書符擲
空中須臾有大魚數百頭使人治食之又介象與吳
王論鯔魚為上乃於殿庭作坎汲水滿之并求釣象起
餌之須臾得鯔魚帝驚喜乃使廚人切之象又往蜀市
薑有頃而反蕭廣濟孝子傳曰巴郡杜孝役在成都
母喜食生魚於官得生鱗截竹盛魚二頭沈水中曰我
母如得此婦出渚得之笑曰是我壻寄乃以進母增
晉書五行志武帝太康中有鯉魚二見於武庫屋上
世說曰郝隆為桓公南蠻參軍三月三日會作詩曰陬
隅躍清池桓問陬隅是何物荅曰蠻名魚為陬隅桓曰
作詩何以作蠻語隆曰千里投公始得蠻府參軍那得
不作蠻語幽明錄曰成彪兄喪哀悼結氣晝夜哭泣
後釣於湖經所共飲處釋綸悲感有大魚跳入船中俯
視諸小魚彪仰天號慟俯而見之悉放小魚大者便自
船躍出搜神記曰謝糺嘗食客以朱書符投井中有
一雙鯉魚躍出即命作膾一坐皆徧又彭蠡湖側有
鄕人李進勍者以販魚為業一日販魚於金陵夜泊三
山之浦夜間偶步岸側聞船内有千萬人念佛誦經聲
驚而察之乃船内魚也因悉放於江中後溺水見大魚
數百頭於足下乘之乃得登岸搜神後記曰謝允從
武當山還在桓宣武座有言及左元放為曹公致鱸魚
者允便云此可得耳求大甕盛水朱書符投之俄有一
鯉魚鼔鬐水中崔鴻十六國春秋前凉錄曰金城太
守胡勖叛張軌遣都護宋毅治中令狐瀏討之濟河中
流白魚入船瀏曰魚鱗物敵必解甲歸我矣勖請降軌
宥之沈約宋書曰明帝泰始二年幸華林園天淵池
白魚躍入御舟青田志曰謝康樂守永嘉遊石門洞
入沐鶴溪旁見二女浣紗顔貌娟秀以詩嘲之曰我是
謝康樂一箭射雙鶴試問浣紗娘箭從何處落二女邈
然不顧又嘲之曰浣紗誰氏女香汗溼新雨對人默無
言何自甘良苦二女微吟曰我是潭中鯽暫出溪頭食
食罷自還潭雲蹤何處覓吟罷不見三峽記曰明月
峽中有二溪東西流宋順帝昇平二年溪人微生亮釣
得一白魚長三尺投置船中以草覆之及歸取烹見一
美女在草中潔白端麗年可十六七自言高唐之女偶
化魚游為君所得亮問曰既為人能為妻否女曰冥契
使然何為不得遂諧伉儷後三年忽曰數已足矣請歸
高唐亮曰何時復來荅曰情不可忘有思當至其後一
歲三四往來不知所終襄陽耆舊傳曰峴山下漢水
中出鯿魚肥美嘗禁人採捕以槎頭斷水謂之槎頭鯿
宋張敬兒為刺史齊高帝求此魚敬兒作陸艫船置魚
而獻曰奉槎頭縮項鯿魚一千六百頭南齊五行志
曰永明九年鹽官縣石浦有海魚乘潮來水退不得去
長二十餘丈黑色無鱗未死有聲如牛土人呼為海鷰
取其肉食之梁書曰南郡太守劉之亨嘗夢二人姓
李詣之乞命未之解也其明日仲夏有遺生鯉魚二頭
者之亨曰必夢中所感也乃放之其夜又夢來謝云當
令君延夀高僧傳寳誌對梁武帝食鱠帝曰朕不知
味二十餘年師何必爾誌乃吐出小魚鱗尾依然今金
陵鱠殘魚是也南史曰始興人盧度有道術屋前有
池養魚皆名呼之次第取食後魏書曰高祖幸清微
堂因之流化池高祖曰此池中亦有魚在任城王澄曰
此所謂魚在在藻有頒其首高祖曰且取王在靈沼於
牣魚躍冀州圖經曰太和三年文明太后馮氏幸金
河府摩磷宫湯泉釣得鯉魚一雙皆長三尺以黃金鎖
穿腮放於池内後皆長五尺沈泛相從正光元年五月
五日天清氣爽聞池内鏘鏘聲水中驚沸須臾雷電其
一浮天化五色虹而去久之乃滅一在池中至孝昌元
年六月行臺元淵北伐頓此決池取魚鱗甲非常淵令
殺之得金二斤八兩淵明年為葛榮所殺邢子勵地
記曰元魏延興初文安人孫願捕魚於五渠水中有羣
魚從西來共以柴塞之忽有人謂願曰須臾當得大魚
若欲多求宜勿殺也後願下網果得大魚其狀如鯉而
大願以為貴物遂殺食俄頃風雨晝晦聞飛鳥聲比風
息雨霽有人乘船至者見羣魚無數飛入於海願遂不
復漁矣因呼入海之處為飛魚口顔氏家訓曰江陵
高偉隨顔之推入齊地凡數年向幽州淀中捕魚見羣
魚囓之而死大業拾遺記曰大業四年梁郡有清冷
水面闊二里許南有横瀆西入通濟渠是時多雨溝渠
皆滿忽有大魚似鯉而頭一角長丈餘鱗正赤從清冷
水出頭長三尺許入横瀆逆流西北十餘里不沒入通
濟渠夾岸隨看者數百人皆謂赤龍大鯉從淵而出此
亦唐祚將興之兆避暑錄話大業中吳郡送太湖白
魚子種置苑内海中水邊十餘日即生其法取魚産子
著菰蔣上者刈之曝乾即乾而復生不解其故酉陽
雜爼曰唐朝律取得鯉魚即宜放仍不得喫號赤鯶公
賣者決六十唐書曰太宗觀魚於西宫見魚躍焉問
其故漁者曰此當乳也於是中網而止玉海曰景龍
三年春二月明皇至於襄垣漳水有赤鯉騰躍靈皇之
瑞也潘炎作賦唐書曰開元中衢州獲魚有銘裴光
庭等奏賀曰魚龍為圖河洛所出比之盛時彼何足云
張九齡賀曰魚為龍象既彰受命之元銘作久文更表
錫年之永又開元七年大拂湼靺鞨獻鯨鯢睛林
下詩談曰貞元中有周存者性喜放生嘗放一鯉魚戲
為詩極佳末云儻若成龍去還施潤物功後入試題為
白雲向空盡詩既成苦於無結忽憶鯉魚詩因改二字
云儻若從龍出還施潤物功遂得通籍唐書曰韓愈
初至潮州問民疾苦皆曰惡溪有鱷魚食民畜産且盡
民是以窮數日愈為文祝之祝之夕暴風震電起溪中
數日水盡涸西徙六十里自是潮無鱷魚患白孔六
帖曰元和十四年二月晝有魚長尺餘墜于鄆州市良
久乃死魚失水而墜於市敗滅之象也劇談錄曰李
德裕有巨魚脅骨一條長二丈五尺其上刻云會昌二
年海州送到白孔六帖曰光啓二年揚州雨魚朝
野僉載曰郴州刺史王琚刻木為獺沈於水中取魚引
首而出盖獺口中安餌為轉關以石縋之則沈魚取其
餌關即發口合則啣魚石發則浮出矣五行記曰唐
杭州富陽縣韓珣莊鑿井纔深五六尺土中得魚數千
頭土有微潤又唐封令稹任常州刺史於江南泝流
將木至洛造廟匠人截木於中得一鯽魚長數寸如刻
安之靈應錄曰霅溪有漁人將箄籃捕魚往收之際
見一鱧長數尺枕於箄上將鐵义篸之不中看箄内有
小鱧漁者思之此俱是其子未取之隱於葦叢再候大
者良久至游泳箄外求出其子漁者忽悟曰常聞殺鱧
益罪乃謂其魚曰若有變異當放爾子其魚乃吐一條
黃氣上有一僧長數尺其氣高二丈餘頃而沒漁者駭
然遂開箄放其子相引跳躍漁者棄業於金山寺為僧
至今存焉雲仙雜記曰揚州太守閭丘惠會僚友於
轉沙亭集境内漁戶令曰所得魚多者有金帛之賞有
一漁人以肉物作塊散懸於網上取魚倍衆力凡十網
得魚三千六百無甚小者衆慙而退太守詢之曰魚喜
鹿胎之香適散懸者乃此物也下網召之萬魚畢聚矣
南康記曰南康有狂人周可大見魚必置數十頭食
餘棄於几上人謂隨即臭腐可大以手摩之皆為石魚
後年餘友人訪之見其紙裹石魚煨以啖客新香不異
常魚蜀普錄曰東川降魔寺僧吉祥魁梧多力受飯
五鉢日夜誦經九函池中魚知其數以名召之皆出水
面使去即沒夢溪筆談曰越州應天寺有鰻井在一
磐石上乃一石竅也鰻時出遊人取之置懷袖間了無
驚猜如鰻而有鱗兩耳甚大尾有刃跡相傳曰黃巢曾
以劒刜之凡鰻出遊越中有水旱之災五代史補曰
王審知遺推官黃滔魚徐演代為謝啓曰卸諸斷索纔
從羊續懸來列在雕盤便到馮驩食處時大稱之五
代史曰道士李道殷有釣魚術釣而不餌委巷叢談
曰錢氏時西湖漁者日納魚數觔謂之使宅魚其捕不
及數者必市以供頗為民累一日羅隱侍坐壁間有磻
溪垂釣圖武肅王索詩隱應聲云呂望當年展廟謨直
鉤釣國更何如若教生在西湖上也是須供使宅魚武
肅大笑遂蠲其租清異錄曰京洛白鱔極佳烹治四
方罕有得法者周朝寺人楊承禄造脫骨獨為魁冠禁
中亦宣索承禄進之文其名軟釘雪龍歸田錄曰真
宗朝歲歲賞花釣魚羣臣應制一歲臨池久之御釣不
獲時丁謂應制詩曰鶯驚鳳輦穿花去魚畏龍顔上釣
遲羣臣皆以為不及玉照新志曰嘉祐末有人攜一
巨魚入都能人言號曰海多人爭觀之亦嘗召至禁中
帝自為一詞曰海多風錯被漁人下網打住將我在帝
城中每日教言語甚時節放我歸去龍王傳言道這裏
思量爾千回萬度螃蠏最恓惶鮎龍憂慮於李氏園作
場躍入池中不復可獲是歲黃河大決水入都城壊民
屋宇數百家東坡志林曰眉州人任逹嘗言少時見
人家畜數百魚深池中沿池磚甃四周皆屋舍環遶方
丈間凡三十餘年日加長一日天清無雲池中忽發大
聲如風雨魚皆湧起羊角而上不知所往疑此魚圈局
已久日有騰拔之念久而自逹理自然耳韻語陽秋
曰臨安六和寺後池有鯽魚金色蘇子美有詩云沿橋
待金鯽竟日獨淹留盖其出有時也自子美後四十年
東坡始遊此寺嘗投餅餌以待略出不食復入東坡曰
此魚難進易退而不妄食宜其夀四十年如此宋紀
曰趙鼎謫珠崖自雷州浮海而南顧見洪濤間紅旗靡
靡相逐而下疑為海寇或外國兵革呼問舟人舟人搖
手令勿語恐怖之色可掬惶遽入舟披髮持刀出篷背
上割其舌出血滴水中戒令閉目危坐凡經兩時頃聞
舟人呼曰更生更生頃所見者巨鰌也能吞舟即舟人
平生未嘗見宋五行志曰紹興十八年漳浦縣崇明
鹽場海岸有巨魚高數丈割其肉數百車剜目乃覺轉
鬛而傍艦皆覆夷堅志曰紹興二十年四月秀州海
鹽縣並海之民未晩將趨縣忽聞海中謳歌之聲讙沸
盈耳驚而東望遥覩大舟從洋波間來頃刻抵岸則元
非舟艫乃一巨鰍因閣沙上時時揚鬐撥刺額上有竅
徑尺其中空經日有架梯躡其背者兩日尚能掉尾轉
動遭壓死者十人或疑為謫龍雖得肉弗敢食一無頼
子先煑嘗之云極珍美于是厥價斗貴至持入州城每
斤錢二百涉旬乃盡縣宰祝次騫命取其目睛大如桃
光彩可鑑儼然雙明珠也凡數日水滴盡而枯頷骨長
二丈五尺縣後溪闊二丈祝遣人輿致用以為梁每脊
一節堪作臼搗米桯史曰今中都有豢魚者能變魚
作金色鯽為上鯉次之貴游多鑿石為池寘之簷牖間
以供玩問其術祕不肯言或云以闠市洿渠之小紅蟲
飼凡魚百日皆然初白如銀次漸黃久則金矣未暇驗
其信否也又别有雪質而黑章的爍若漆曰玳瑁魚文
采尤可觀逆曦之歸蜀汲湖水浮載凡三巨艘以從詭
狀瑰麗不止二種惟杭人能餌蓄之白雲時議曰金
國有一太守得巨魚令庖人烹焉熟而薦之求魚之舌
庖人曰魚元無舌不信其說疑其竊而食之鞭背數十
輟耕錄曰元至正中上海縣牧羊兒聞頭上恰恰有
聲仰視之流光中隕一魚自首至尾根僅盈尺是日晴
無隂雲亦無鵰鸛之類是可怪也橋下一民家取鹽而
藏之來者多就觀焉或曰志有云天隕魚人民失所之
象明興雜記曰帝潛龍時漁于川一日獲鯉三十五
置之一笭箵有陳四者來共語又戲以漁罩罩聖躬既
而上持魚還舍啓視已失其五知為陳竊往問之陳諱
匿上欲歐之乃笑以還及上即位一日問劉誠意享位
幾何劉曰聖夀無疆然以數言當三十有五又有間五
歲假之他人上忽思竊魚事其數允合立召陳至將殺
之上問之陳因述漁事上曰吾忘之為何地陳曰烏龍
潭也上曰吾鄉焉有此陳曰臣嘗於此罩烏龍故名也
上喜其對釋之後洪武之紀并革除年果符其數
魚三
原有翼無鱗(劉向列仙傳曰子英者舒鄉人也善入水捕魚得赤鯉魚愛其色持之著池中)
(數以米穀食之一年長丈餘遂生角有翼文河圖曰黃帝遊于洛見鯉魚長三丈青身無鱗赤成字)
千觔七里(大魏諸州記小平津有洞穴鯉魚從穴中出入大者重千斤沈瑩臨海水土異物)
(志鯉魚長百步俗傳有七里鱣魚)如鮫似龍(大魏諸州記每至三月中有鱣魚從穴出)
(入河重千斤色青皮如鮫魚皮有珠文口在頷下大毛詩義疏鱣身似龍銳頭口在頷下背上腹下有甲者)
(千餘斤)北溟鯤南海鯨(莊子北溟有魚其名為鯤其大不知幾千里也王子年)
(拾遺記黑河北極也其水濃黑不流上雲生焉有黑鯤魚千尺如鯨常飛往南海或宕而失所死于南海之濱)
(肉骨皆消惟膽如石上仙藥也)若獸如蛇(山謙之南徐州記鯪魚若鯉魚四足吳都賦所)
(謂鯪魚若獸寸沈懷遠南越志鯪魚鯉也形如蛇而四足腹圍五六頭似蜥蜴鱗如鎧甲異物志謂之鯪鯉)
黑身青目(沈懷遠南越志烏䱜魚通身黑長二丈臨海水土記䱜魚鹿文青目)
虎形蝦尾(沈瑩臨海水土異物志虎䱜長五丈黃黑斑耳目齒牙有似虎形唯無毛或變乃成)
(虎䱜沈懷遠南越志蝦長五丈尾似蝦)白腹斑文(沈瑩臨海水土異物志䱜腹下正白)
(長五丈黃又虎䱜長五丈色斑文)鋸齒霜牙(萬震南州異物志鰐齒網羅則斷如刀鋸)
(居水中以食魚為本牙唐闡吳都賦鰐鱗霜)珠文毒尾(劉欣期交州記鮫魚出合浦長)
(三尺背上有甲珠文堅強可以飾刀口又可以鑢物尾山海經燕山漳水出焉其中多鮫魚注曰鮫有珠文)
(青毒皮可以飾刀劒口)春來秋化(臨海異物志石首小者名頭水其次名春來石首異)
(種也首張勃吳錄婁縣有石魚至秋化為鳬)片立雙遊(臨海水土記板魚片立合體俱)
(行比目魚也比孫綽望海賦王餘孤戲目雙遊)象獺似牛(楊孚臨海水土記牛魚象)
(獺大如犢子毛青黃色其毛如鱣知潮水上下)增千歲五色(埤雅廣要曰鯉魚有夀至)
(千歲者時金溪記曰孫願夜行横塘見池中大魚映月吸水移不去明日汰池中惟有一大鯉魚身已五色)
食鹿化虎(嶺表錄異鱷魚其身土黃色有四足修尾狀如鼉而舉止趫疾口森鋸齒往往)
(害人南方鹿多最懼此物鹿走崖岸之上羣鱷高呌其下鹿必怖懼落崖多為所得洽聞記鱷魚别號忽雷)
(熊能制之握其觜至岸裂擘食之一名骨雷秋化為虎三爪出南海思雷二州)易長能變
(陶朱公養魚經所以養鯉者以不相食易長又貴也六學林二四為六六者老隂之能變者也鯉三十六鱗)
(六之數也能神化飛越山湖故為在地之能變者也)不反白如抹朱(神農書鯉為魚)
(之主今人以盤水養之雖困鱗不反白盖健魚也朱唐盧仝觀放魚歌老鯉變化頗神異三十六鱗如抺)
膽如石目成珠(上詳南海鯨注目述異記南海有明珠即鯨魚之夜可以鑒謂之)
(夜光又曹毗賦骸喪成島嶼之墟目落為明月之珠)
魚四
原聽琴(瓠巴鼔琴鱏魚出聽)置帛(陳勝以丹書帛曰陳勝王字置魚腹中令賣之買者烹之)
(得書)感孝(王祥至孝後母冬月思生魚祥遂泣於冰上冰忽開有雙鯉躍出)報恩(詳魚)
(二辛氏三秦記)戲蓮(古詩魚戲蓮葉東)在藻(詩)矢於棠(傳公矢魚於棠)
在于沼(詩魚在于沼亦匪克樂)登龍(三秦記江海魚集龍門下登者化龍不登者點)
(額暴腮)畏鵜(莊子魚不畏網而畏鵜網無情故也)為魯(古語云事歷終古以魚為魯)
去乙(骨如乙字不可食)咸若(魚鼈咸若)不淰(詳龍)腹疾(傳河魚腹)
(疾奈何)網漏(鱨鯢)竭澤(竭澤求魚非不得魚恐後無魚也)脫泉(魚不可脫)
(於泉)掉尾(水濁則無掉尾之魚)奮鬛(鼔鬐)就食(史記河魚大上輕車重馬來就)
(食)往觀(傳公將如棠觀魚者遂往陳魚而觀之非禮也)莘尾(有莘其尾)頒首
(有頒其首)吞釣(歸田賦貪餌而吞釣)遊釡(後漢張嬰詣張綱降曰某等若魚遊釡中)
芳餌(隂符芳餌之下必有懸魚)敝笱(詩敝笱在梁其魚魴鰥)吞舟(吞舟之魚蕩而)
(失水)葬腹(寧葬江魚之腹)陽鱎(陽晝以釣道語宓子曰迎釣而吞者陽鱎也其為魚懆而)
(無味宓子至單父迎者冠盖交于道宓子曰此陽晝所謂陽鱎者遂聘賢人而訪政事單父大治)小
鮮(治大國若烹小鮮)不大(水煩則魚鼈不大)不出(詳二食貨志)不獻
(水潦降不獻魚鼈)不鬻(禮魚鼈不中殺不鬻於市)涵泳(游行)噞喁(文子水濁)
(則魚噞喁)發發(詩鱣鮪發發)洋洋(孟子少則洋洋焉)取常直(任嘏家貧)
(賣魚會官發魚魚價倍嘏取其直如常也)禁澤沈(禁澤之沈者)螻蟻能制(莊子)
(曰吞舟之魚失水則螻蟻能制之)江湖相忘(又曰水涸魚相與處于陸相喣以溼相濡以沫)
(不若相忘於江湖)濠梁之樂(莊子)車轍之窮(莊子貸粟於監河侯曰周昨來)
(見車轍中有鮒焉曰我東海之波臣也君豈有升斗之水而活我周曰待我決西江之水而活汝可乎鮒曰如)
(君言不如早索我於枯魚之肆)紫鱗頳尾(並毛詩)增應星(星經天魚一星)
(在尾後河中此星明則海出大魚)從月(正字通坎為水為月魚水族腦視月為盈虚月滿則腦盈)
(月虚則腦減)濯錦(王符實貢篇濯錦以魚)寄書(古樂府客從遠方來遺我雙鯉魚呼)
(兒烹鯉魚中有尺素書)守夜(芝田錄門鑰必以魚者取其不瞑目守夜之義也)知更
(採蘭雜志曰薛若社好讀書往往徹夜一日遇比丘告之曰夜半不臥非延益之道因就水中捉一魚赤色與)
(薛曰此謂知更魚夜中每至一更則為之一躍薛蓄盆中置書几至三更魚果三躍薛始就寢更名曰代漏龍)
搖尾(陳師道詩魚窮不作搖尾憐)矜鱗(矜竦也魚冷則竦其鱗)仰水(鹽鐵)
(論民之仰政猶魚之仰水)負冰(月令孟春之月魚陟負冰)衝岸(杜甫詩紫鱗衝岸躍)
蟠泥(陳師道詩大魚蟠泥小魚樂)躍淵(詩)縱海(王褒曰沛乎如巨魚之縱大海)
暴腮(尸子曰龍門魚之難也盖河津一名龍門兩旁有山魚莫能上大魚薄集龍門上則為龍不得)
(上輒暴腮水次故曰暴腮龍門善為魚者不求為龍望禹門輒退是以無暴腮點額之患)燒尾(魚躍)
(龍門必雷神與燒其尾乃得成龍)懷珠(天元生物簿魚之懷珠至五十年則無復腮腦上有汗鬐)
(紫色眼當紅色口赤色)孕璆(江賦文魮孕璆山海經文魮狀如覆銚鳥首而魚尾音如磬生珠玉)
腹有古鏡(舊聞記元相國之鎮江夏也嘗秋登黃鶴樓望沅江之濱有光若殘星焉令親信棹)
(小舟直至光所乃釣船中也詢彼漁者曰適獲一鯉光明無之親信乃携鯉而來既登樓公命庖人剖之腹中)
(得古鏡二如古錢大一面相合背則隱起雙龍雖小而鱗鬐爪角悉具既磨瑩後遂常有光輝)脊出
金釵(記事珠寳應中酉陽人見釣魚師有魚腦貫黃文愛而買歸食至脊上出金釵一隻長六七寸)
芒草毒(山海經葌山有木其狀如棠而赤葉其名曰芒草可以毒魚葌音關)柳葉化
(酉陽雜爼開成末城南百姓王氏莊有小池池邊巨柳落葉池中旋化為魚大小如葉食之無味)食
楊花(魚食楊花則病)飽楝子(魚池傍宜樹楝木則落子池中可以飽魚)穉龍(釣磯)
(立談鯉一名穉龍)沈虎(詞林海錯沈虎潛鹿皆魚名)有睫(酉陽雜爼魚有睫及目合)
(二目不同連鱗白鬐腹下有丹字者並殺人)無腮(酉陽雜爼裴曹尚書子忽暴中病衆醫拱手荆)
(人道士王彦伯視之曰此中無腮鯉魚毒也試之果然)釋小(淮南子季子治單父三年而巫馬期)
(衣裋褐易容貌往觀化焉夜見得魚者釋之巫馬期問曰凡人所為漁者欲得魚也今而釋之何也漁者曰季)
(子不欲人取小魚也所得者小是以釋之)泔餘(荀子曾子食魚有餘曰泔之門人曰泔之傷人不若)
(奥之曾子泣涕曰有異心乎哉傷其聞之晩也)相食(淮南子水積則生相食之魚)環遊
(黃魯直每用魚千里事盖出關尹子以盆為沼以石為隖魚環遊之不知其幾千里也)蛟龍引
(酉陽雜爼魚滿三百六十年則為蛟龍引飛去)風雷化(歐陽修詩何異鱣魴爭尺水巨魚先已化)
(風雷)臥冰求(搜神記楚僚至孝後母患一腫成癰形容曰瘁夜夢一小兒語曰若得鯉魚其病即)
(瘳是時十二月僚脫衣臥冰上見童子決臥處冰開送鯉魚一雙母食之而遂愈)汲泉得(姜詩)
(傳詩事母至孝母嗜江水兼嗜魚鱠詩家貧苦艱得舍側忽湧泉味如江水每日一汲輒獲雙魚)食
化(譚子化書庚氏穴池搆竹為凭欄登之者其聲策策焉辛氏穴池搆木為凭欄登之者其聲堂堂焉二氏)
(俱牧魚於池中每凭欄投餌魚必踊躍而出但日聞策策堂堂之聲不投餌亦踴躍而出則庚氏之魚可名策)
(策辛氏之魚可名堂堂食之化也)水畜(陶朱公養魚經治生之法有五水畜第一所謂水畜者魚)
(也)方圓偃俯(埤雅廣要鰋魚偃鯉魚俯鱧魚圓魴魚方)健弱浮沈(埤雅廣要)
(魴一名□今之青鯿也細鱗縮項闊腹魚之美者盖弱魚也其廣方其厚褊故一曰魴一曰鯿鱮似魴而鱗弱)
(其色白北土皆呼白鱮其頭尤大而肥失水即死盖弱魚也又謂之鏞鱅庸魚也其性庸弱而不健故也詩於)
(鱣鮪言發發于魴鱮言唯唯則魚之健弱可知也鱨也魴也鯉也其性浮鯋也鱧也鰋也其性沈)燕
頭(埤雅廣要鱨今黃鱨魚是也性善飛躍故一名黃揚燕頭魚身舊說魚膽春夏近下秋冬近上)蛇
性(埤雅廣要鱧魚膽甘可食有舌鱗細有花文一名文魚與蛇通氣其首戴星夜則北嚮盖北方之魚也舊)
(云鱧是公蠣蛇所化至難死猶有蛇性)抱沙(埤雅廣要鯋大如指狹圓而長有黑點文嘗沙中行)
(亦沙中乳子俗云鯋性抱沙)附土(雅俗稽言鮒俗名土部盖聲訛也此魚嘗附土而行故曰土附)
(吳興人又名為鱸鱧以其質圓而長與黑鱧相似而其鱗斑駁又似鱸魚故兩喻而兼言之埤雅指為鯽魚似)
(誤魚經諸魚皆屬火惟鯽魚屬土且性亦沈泥但其形不類黑鱧也)善擾(埤雅廣要鰌一名鰼鰼尋)
(也尋習其泥厭其清水性酋健善擾)喜睡(江隣幾雜志販鱓者置鰍云鱓喜睡鰍好遊不爾睡死)
鬛似旌旗(寓簡沈作喆嘗迎親海上至補陀山望見海中數十里外有旌旗如軍行數萬騎者)
(&KR0837;湧東下問舟人曰此大魚耳旌旗狀者盖鱗鬛也須臾稍近山石為之震動)腸成刀槊(雜爼)
(東海漁人言近獲魚五六尺腸胃成胡鹿刀槊之形號秦皇魚)宜鯉宜魴(埤雅廣要洛鯉伊魴)
(貴於牛羊言洛以渾深宜鯉伊以清淺宜魴也)出鱮出鮒(廣輿志沔陽水有二源一曰清檢一)
(曰濁檢清水出鱮濁水出鮒)鯨潮(鯨穴處海底出穴則水溢謂之鯨潮)鱣岫(六朝文視)
(鱣岫之吐翕言大魚如山也)鯉石(廣輿志鯉石在巴山世傳琴高先生於此得道所乘之鯉化而)
(為石)鱣堂(楊震傳有雀銜三鱣魚飛集講堂前皆曰鱣者卿大夫之象也數三者三台也先生自此)
(升矣)穴處(詳上鯨潮注)岫居(埤雅廣要鮪岫居至春始出而浮陽北入河西上龍門入)
(漆沮見日而目眩魚之先至者其至有時長鼻體無鱗甲味不如鱣大者長七八尺)梁水之魴
(埤雅語居就糧梁水魴盖今遼東梁水之魴特肥)洞庭之鮒(七華賦洞庭之鮒出於江岷紅)
(腴青顱朱尾碧鱗)撥剌(魚跳躍曰撥剌)瀺灂(見後詩)池州長史(見聞)
(雜錄張洞為淮南轉運使夢人通謁曰池州李長史後池中得大鯉即夢也)河伯健兒(述異)
(記䱜魚章安縣出腹中容四子頰赤如金甚健網不能制俗呼為河伯健兒)止水流水(埤雅)
(廣要魚生流水中則背鱗白味美生止水中則背鱗黑味惡)獨行旅行(埤雅廣要鱒一名魾)
(似鯶魚而鱗細于鯶赤眼好獨行制字從尊殆以此也又曰鯽魚好旅行吹沫如星以其相即謂之鯽相附謂)
(之鮒鱮魚性亦旅行故制字從與)金鍼未化(酉陽雜俎魏末平原潘府君字惠延自白馬登)
(舟之部手中算囊墮水囊中有鍾乳一兩在郡三年濟水泛溢得一魚長三丈廣五尺刳其腹中得墜水之囊)
(金鍼尚在鍾乳消盡其魚得脂數十斛時人異之故平原高苑城東有魚津云)木獺能擒(九國)
(志廖光圖與伊岳道士伊用昌為林泉之交母病思鱠值江水暴漲不可得用昌探懷得一木獺長三寸許再)
(三祝之投於江中須臾波浪騰沸遂擒一巨鱗出因取作鱠母食而愈)雙名(魚雙名者山海經有)
(剛山蠻蠻洛水庸庸王會有揚州禺禺)三色(埤雅廣要魚品齊魯之間魴為下色鰋為中色鯉為)
(上色)文鱗(柳宗元詩沈景照文鱗)纖鱗(又曰每憶纖鱗遊尺澤)魚書(史書)
(史佚作魚書以紀瑞)魚符(張鷟耳目記唐以鯉魚為符瑞為銅魚符以佩之)魚囿(天文)
(志天漢南三星曰咸池魚囿也)魚倉(永嘉郡記青田溪冬天水熱如湯衆魚歸之名魚倉)飛
魚(拾遺記仙人寗封食飛魚而死二百年更生)瓊魚(漢武内傳王母曰仙人上藥有流淵瓊魚)
逆鱗魚(王旻之與琅邪太守許誠之書曰貴郡臨沂縣其沙邨逆鱗魚可調藥物逆鱗魚仙經謂)
(之肉芝)重鱗魚(湖廣石門縣東陽山水中魚鱗有兩重與諸魚别味肥美)抱石魚
(出于山溪背偃而腹平其大如指常貼于石上土人取之為腊)戴帽魚(出安南國銳首無鱗有骨)
(若插箭然味似河豚名戴帽魚)鵝毛魚(出東海不用網罟二人乘一小艇張燈艇中魚見燈光輒)
(上艇須臾而盈多則去燈否則小艇不勝載矣)鹿子魚(頳色其尾鬛皆有鹿斑赤黃色南海中有)
(洲春夏此魚跳出洲化為鹿)鸚鵡魚(龍門江在嘉陵州飛瀑聲聞百里舟車過此必舁上岸方)
(可復行傍有穴多出鸚鵡魚色青綠口曲而紅似鸚鵡觜相傳此魚能化龍故云)黃雀魚(出惠)
(州常以八月化為雀十月後入海化魚)楓葉魚(海樹霜葉風飄浪翻腐若螢化厥質為魚故名)
藿葉魚(細點冰盤藿葉魚)麥魚(其形銳小似麥可愛東流縣四十里上溪潭出溯流)
(至石人瀨下形漸大越此則化蜻蜓飛去里人最珍之)油魚(在雲龍州南二十里中秋則魚肥長)
(僅二三寸至十月望則絶焉)地青魚(尾有刺甚長逢物則撥之毒能中人色白者曰地白與魟)
(相類又名邵陽魚鼠尾魚産象山)黃蠟魚(即江湖之横魚頭觜長鱗如金色臠為炙雖美而毒)
(或煎&KR1020;夜即有光如籠燭)棘鬛魚(宋志其鬛剛如棘故呼棘鬛又其鬃赤亦呼赤鬃此魚味豐在)
(首首味豐在眼莆人多蔥酒蒸之以為珍味十月此魚得時正月以後則味拗不可食)方頭魚
(似棘鬛而味美)鉤魚(狀類鰦身少扁其唇甚長垂下數寸味皆在此故俗有喫著鉤魚唇不惜老婆)
(裩之語)鬭魚(大如指長二三寸身有花文紅綠相間尾鮮紅有黃點善鬭兒童輩多盆養之每鬭)
(相持不舍久之勝負乃決負者躍而遊顔色衰謝勝者洋洋自得顔色充如也物之好勝一至此哉俗呼為花)
(魚)魟魚(興化府志此魚頭圓秃如燕身圓𥚹如箕尾圓長如牛尾其尾最毒能螫人有中之者連)
(日夜號呼不止以其首似燕故又名燕魟魚以其尾言故又名牛尾魚魟一作䱋胎生形如覆笠有肉翅能刺)
(人一名&KR3735;魚形圓似扇無鱗色紫黑口在腹下尾長于身尾端有刺有虎魟劒魟狗魟種類不一)狗
鯋魚(狗頭魚身聲如狗尾形類彈塗而大大者長丈餘好伏泥塗中而吠見人則驚入水)鼠鮎
魚(海中有善食鼠每揭尾于沙際以紿鼠鼠見之以為彼且失水矣䑛其尾將食之鮎即轉首厲齒撮鼠入)
(水以去狼籍其肉羣蝦皆食之)淫魚(頭與身相半其長丈餘鼻正白身正黑口在頷下狀似鬲有鬐)
(而無鱗出於江中其性喜音聞樂作則出頭水上聽之所謂瓠巴鼔瑟游魚出聽非槩指凡魚也)鮹
魚(似馬交尾有兩岐如鞭梢故名)鯄魚(地理志利州土貢鯄魚)釡頭魚(卬河有之)
(長十餘丈頭甚大遥視之如戴鐵釡)青郎魚(似海鯽而大爾雅所謂當魱是也一名槨磚硬鱗剛)
(骨齒如鐵鋸嚼螺蛤成粉味極佳)鮊鮮魚(出河陽縣一名康郎魚雲南諸府買為瘴藥)
金線魚(碧雞山下洞内有)金魚(體如金一名火魚有通身赤者有半身赤者有亂赤文者)
(有背赤文作卦形者有頭赤尾白者有鱗紅身白者)石魚(酉陽雜爼衡陽湘鄉縣有石魚山山石色)
(黑理若生雌黃開發一重輒有魚形鱗鬐首尾若畫長數寸燒之作魚腥又重慶涪州江心有雙魚刻石上每)
(一魚三十六鱗見則歲豐汧陽有魚隴掘地破石得之可辟衣蠧)魚爺(瓊州文昌縣有魚爺井水)
(極清冽相傳泉與海通有大魚頭白俗呼為魚爺人呼之輒出)魚舅(味極佳惟嘉州有之)文
魚(雅俗稽言臨湘蒲圻之界有魚名文魚俗名春魚其形如鍼味極佳此亦小之至者也)弓魚
(見魚譜滇中誤作公魚而怪其有子)婢屣魚(口在腹下形似婦人屣)奴屩魚(長一)
(尺如屩形)原麗罶(詩魚麗于罶鱨鯋)施罛(濊濊)忘筌(莊子筌者所以在魚)
(得魚而忘筌)斷罟(國語魯宣公夏濫于泗淵注濫漬取魚器里革斷其罟而棄之曰夫魚禁鯤鮞)
(獸長麑䴠今魚方孕而行罟網貪無藝也公曰我過矣而里革匡我不亦善乎注鯤鮞小魚)鴻離
(魚網之設鴻則離之)獺祭(獺祭魚然後虞人入澤梁)時簎(鼈人以時簎魚鼈簎謂以杖刺)
(泥中搏取之)夜捕(陶侃將吳寄救荆州曰晝戰當擊賊夜分捕魚也)九罭(美周公九)
(罭之魚鱒魴罭魚網也)百金(公羊公如棠觀魚譏公曷為遠而觀魚登來之也百金之魚公張之)
(登來美大之之辭也注張網羅也恥公去南面遠與人爭利便遠觀之)臨河(淮南子臨河羡魚不)
(如退而結網)入水(獺未祭魚網罟不入水)天子嘗(季冬命有司始魚天子往嘗魚)
䱷人取(周禮䱷人掌以時魚為梁注梁水以取魚)取諸離(易經作為網罟以佃以魚)
(盖取諸離)亂于水(莊子笱多則魚亂於水)取既有時殺宜中禮
俾遂生成勿令暴殄增朝船(陸龜蒙紫溪翁歌曰采江之魚兮朝)
(船有鱸)晩罾(宋徐積詩就淮仍買晩罾魚)觸綸(吳都賦曰文鰩夜飛而觸綸)
黏徽(潘岳曰貫腮擉尾掣三牽兩弛青鯤而網鉅解赤鯉于黏徽鉅釣鈎也黏徽黏于網也)原
桂餌(閭子曰魯人有好釣者以桂為餌黃金為鉤垂翡翠之綸)竹竿(籊籊竹竿以釣于淇)
渭濱(吕望釣于渭濱獲玉璜)濮水(莊子釣魚于濮水)無餌(文子釣魚不可以無)
(餌)維絲(其釣維何維絲伊緡)守坻(釣魚不得由守坻不堅)累繩(莊子夫揭)
(竿累趣灌瀆守鯢鮒於得大魚難乎注累釣繩灌瀆謂小瀆也)為綸(史記游者可為綸)于
釣(詩之子于釣)釣富春(嚴光字子陵漢光武時釣于富春富春有嚴陵釣臺)漁雷
澤(大舜)任公之術(莊子任公為大鉤以十五犗為餌蹲于會稽投餌于東海朞年不得魚一)
(旦有大魚牽巨鉤任公得其魚而腊之自淛河以東無不厭若魚者)詹何之能(列子詹何楚人)
(也學釣五年然後盡其道以獨繭絲為綸芒鍼為鉤剖粒為餌於百仞之泉引盈車之魚)釣而不
綱(謂不絶水)田則不漁(君子田則不漁)名鯉(孔子生子三日有饋鯉者因名子曰)
(鯉字伯魚也)獻鮪(春獻王鮪)遺雙(古詩客從遠方來遺我雙鯉魚)進尾(羞濡)
(魚者進尾)獻孔子(孔子之楚有漁父獻魚不受父曰市遠無所貨不如獻君子孔子乃受之以命)
(弟子掃地以祭也)賜弦章(齊景公賜弦章魚十五乘)獻之不受(韓子公儀休相)
(魯而嗜魚邦人獻之曰吾以為相自可致魚以受魚退人誰遺吾魚)饋之則懸(羊續事)
薦鮪(二月天子始乘舟薦鮪于寢廟)嗜鮑(文王任太公望傅太子太子嗜鮑魚太公曰鮑不登)
(爼)充饋(川奠魚蜃之物以充饋食)利賓(易包有魚不利賓象曰義不及賓也注擅人之)
(物以為已惠故不及賓)宜苽(魚宜苽)食稻(孟秋天子食稻與魚)鱻薧(鱻鮮)
(魚薧乾魚)商脡(祭廟薧魚曰商祭鮮魚曰脡祭)河魴(詩豈其食魚必河之魴)澤
鯢(尺澤之鯢豈量江海)在鼎(文在鼎之魚期于焦爛)溉釡(誰能烹魚溉之釡鬵)
彈鋏歌(馮驩彈鋏歌歸來兮食無魚)寘劒進(吳世家公子光享王僚專諸寘劒于魚中)
(以進之遂抽劒刺王僚)趙盾飱(公羊趙盾食魚飱)子産畜(孟子)增金
鼎(宋祁筆記金鼎之貴魚不求烹也)銀絲鱠(杜甫詩鮮鯽銀絲鱠)
御定淵鑑𩔖函卷四百四十二
