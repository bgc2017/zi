欽定四庫全書
御定淵鑑𩔖函卷八十二
設官部二十二(工部尚書員外郎附)(侍郎附中工部郎中附屯田郎員外郎)
(虞部郎中六部監門)(員外郎附六部架閣)(水部郎中六部司務)(員外郎附)
工部尚書一(侍郎附)
原杜氏通典曰周禮冬官其屬有考工掌百工之事曰
國有六職百工是其一焉漢成帝初置尚書有民曹主
凡吏民上書後漢光武改民曹王繕脩功作鹽池園苑
魏置左民尚書亦領其職晉宋以來有起部尚書而不
常置每營宗廟宫室則權置之事畢則省以其事分屬
都官左民二尚書北齊起部亦掌工造屬祠部尚書後
周有冬官大司空卿掌五材九範之法其屬工部中大
夫二人承司之事掌百工之籍而理其禁令至隋乃有
工部尚書統工部屯田二曹盖因後周工部之名兼前
代起部之職唐龍朔二年改工部尚書為司平太常伯
咸亨二年復舊武后改工部為冬官神龍初復舊總判
工部屯田虞部水部事增文獻通考曰宋制工部判
部事一人以兩制以上充凡城池土木工役皆隸三司
脩造按本曹無所掌元豐官制行尚書工部掌天下城
池宫室舟車器械符印錢寳之事百工山澤溝洫屯田
之政令是時尚書猶未除人紹興三年并少府監歸工
部以文思院屬焉建炎并省將作少府軍器監并歸工
部是時營繕未遑惟戎器方急紹興二年詔於行在别
置作院一所專打造器甲令工部長貳專一提點郎官
逐旬點檢少府監既歸工部文思院上下界監官並從
本部辟差又詔御前軍器所隸工部自是營造稍廣宰
臣議戶部以給財為務工部以辦事為能誠非一體欲
令戶部兼領其事上雖然之卒未能合隆興以後宫室
器甲之造寖稀且各分職掌而起部之務益簡特提其
綱要焉分案六曰工作曰營造曰材料曰兵匠曰檢法
曰知雜舊又專立一案以御前軍器案為名續文獻
通考曰遼北面以宣徽北南二院掌御前祗應之事視
工部南面工部尚書下並同吏部金工部尚書一員
正三品掌脩造營建法式諸作工匠屯田山林川澤之
禁江河隄岸道路橋梁之事元制工部尚書三員正
三品掌天下營造百工之政令凡城池之脩濬土木之
繕葺財物之給受工匠之程式銓注屬院司匠之官悉
以任之中統元年右三部置尚書二員至元元年始分
立工部尚書明初沿唐宋之制設工部尚書侍郎之
職掌天下百工山澤之政令仍屬中書省洪武十三年
革中書省陞六部每部分四子部工部屬有四曰營部
曰虞部曰水部曰屯部二十九年改營部為營繕虞部
為虞衡水部為都水屯部為屯田俱稱清吏司永為定
制工部尚書侍郎即大小司空之職其改置北京肇自
永樂辛丑其總督易州山厰肇自宣德五年嗣後或改
置沙魚口清縣尚書侍郎主事實多至嘉靖六年尚書
劉麟議題裁革不設原杜氏通典曰侍郎隋煬帝改
置工部侍郎唐因之龍朔二年改為司平少常伯咸亨
元年復舊他時曹名或改而官不易掌興造工匠諸司
公廨屋宇五行並紙筆墨等事增文獻通考曰宋侍
郎南渡初長貳互置隆興詔各置一員續文獻通考
曰遼南面工部侍郎同吏部金工部侍郎一員正四
品元制工部侍郎二員明工部左右侍郎各一人
易州厰侍郎一人
工部尚書二
增左𫝊曰鳲鳩氏司空也周書曰司空掌邦土居四
民時地利尚書大𫝊曰溝瀆壅遏水為民害田廣不
墾則責之司空白虎通曰司空主土不言土而言空
空尚主之況於實乎環濟要略曰冬官司空掌邦事
營城郭都邑立社稷宗廟造塋宅器械監百工典略
曰禹為司空披九山通九澤決九川使各以其職來貢
地方五千里至於荒服尚書刑德考曰禹長於地理
水泉九州得括象圖故堯以為司空𩔖要曰工部尚
書周之冬官卿也齊職儀曰宋以武公之諱改司空
為司城楚改司空為莫敖家語曰孔子初仕為中都
宰二年定公以為司空乃别五土之性而物其所生之
宜咸得厥所隋書曰長孫平字處均為工部尚書名
為稱職時有人告都督邴紹非毁朝廷為憒憒者上怒
將斬之平諫曰川澤納汙山岳藏疾臣願陛下以山海
之量茂寬裕之德於是赦紹宋周平園集張忠簡公
闡擢工部尚書兼侍讀初上用眞宗故事命經筵官二
員遞宿學士院朝夕宣召商確古今諮訪政事公入對
尤數知無不言屢引疾丏閒上曰朕所以知外事皆頼
尚書相從已久忍言去耶元史曰吳元珪字君璋遷
工部尚書連年水旱五榖不登元珪言春秋之義以養
民為本凡用民力者必書盖民力息則生養遂明獻
徵錄曰杜銘遷工部尚書故事拜尚書者率上疏禮辭
公曰事君貴誠虚讓非禮也獨不辭又曰秦逵陞工
部尚書帝以古帝王廟地界通衢䙝而不嚴乃徙建於
欽天山之陽逵奏廟功成自三皇五帝繼以三代兩漢
唐宋元勲碩德比侔者列像於庭衮冕煇煌上甚嘉之
(以上尚書)唐書曰李栖筠字貞一為工部侍郎關中舊仰
鄭白二渠溉田而豪戚壅上游取磑利且百所奪農用
十七栖筠請皆撤毁歲得租二百萬民頼其入山堂
肆考曰宋太祖重惜名器時錢昱自白州刺史求文資
得秘書監遷工部侍郎太祖以其連典數郡無治聲謂
宰相曰此貴家子不可以任丞郎改遷郢州團練使
金史曰張九思字全行改工部侍郎所守清約然急於
進取一切以功利為務率意任情不䘏百姓元史曰
董文用字彦材丞相安圖奏為工部侍郎代赫舍哩赫
舍哩阿哈瑪特私人也其徒既讒間安圖罷相即使鷹監
奏曰自赫舍哩去工部侍郎不給鷹食鷹且瘦死帝怒
促召治之因急捕文用入見帝望見曰董文用乃為爾
治鷹食者耶置不問明獻徵錄曰趙榮字孟仁景泰
中遷工部侍郎張秋河決命榮董治之卒復故道天順
初陞本部尚書曹欽犯闕榮率子弟助官軍致討兼大
理卿又曰張達弘治中擢工部右侍郎純樸不事表
飾晩年言官有論其禮儀麤率者達方對客聞之笑曰
我固麤率人言者之論諒哉其性度渾厚𩔖如此又
曰趙璜字庭實擢工部侍郎奏毁鎮國府元明宫及諸
權姦廬舍以備國用陞本部尚書(以上侍郎)
工部尚書三
增共工宏父(虞書帝曰疇若予工僉曰垂哉帝曰俞咨垂汝共工周書宏父定辟注云宏)
(父司空也)宅百揆居四民(虞書咨四岳有能奮庸熙帝之載使宅百揆亮采惠疇僉)
(曰伯禹作司空帝曰俞咨禹汝平水土惟時懋哉周書司空掌邦土居四民時地利)屬有四
工居一(唐百官志云工部尚書一人侍郎二人掌山澤屯田工匠諸司之事其屬有四曰工部屯)
(田虞部水部工考工記云國有六職百與居一焉)巧過人名稱職(陳書曰陳從易)
(為起部尚書巧思過人軍國器械多所創立見上二隋書)惟叙百工尤難六
職(記室新書曰五材是宜百工惟叙城郭都鄙定其規士農工商得其所唐大詔令曰程品之重有若百)
(工號令之先尤難六職)樂賢下士率屬程工(唐書曰于休烈為工部尚書不)
(治産業樂賢下士推轂甚衆人白居易行韋貫之制曰尚書漢公卿也言動可否屬耳目固不專於率四屬)
(程百工修位於冬官而已)官當玄武屬以文思(唐張鷟集曰位當玄武之官職)
(在司空之任虞舜之代伯禹統其班成周之朝毛公處其位山堂肆考曰宋紹興三年并少府監歸工部以)
(文思院屬焉按文思院太平興國三年置盖造金銀犀玉工巧之物金綵繪素装鈿之飾以供輿輦册寳法物)
(之用舊屬少府今以少府監并於工部故文思院監官乃令工部辟差)功役齊舉民
物自輸(金史曰劉瑋字德玉大定中河決於衛詔瑋兼工部尚書往塞之或謂天灾流行非人力所能)
(禦惟當徙民以避其衝瑋曰不然天生五材遞相休旺今河決者土不勝水也俟秋冬之交水勢稍殺以漸興)
(築庶幾可塞明年春瑋齋戒禱於河功役齊舉河乃復故明獻徵錄曰周用字行之遷南工部尚書工部市)
(物於民吏受賕率先給直而故緩其入黠賈者因據以為利用令民有物得自輸輸已授之直自後弊頓革)
非義不可干雖老尚可用(唐李大義為工部尚書性忠謹外若不能言而)
(内剛烈不可干以非義途獻徵錄曰龔宏字元之成化進士武宗南廵江彬沿索賂宏時為副都御史一無)
(所與因譖宏老上曰宏雖老尚可用晉工部尚書)請酌緩急惡輕改作(又曰)
(張潤字汝霖晉工部尚書時大工並興漏巵乾没百出潤躬勤省閱宿弊盡祛廼請酌緩急為先後上欣納之)
(惡又曰劉宣字紹和累官南工部尚書制行務存大體輕改作常曰後生少年輕舉妄動利未至而害先之)
(國家何頼焉人以為確論以上尚書)得中書資有宰相望(唐書云帝問蘇)
(頲有工部侍郎得中書侍郎資乎對曰陛下任賢惟所命何資之計唐李栖筠傳云字貞一為工部侍郎魁)
(然有宰相望)條上十事力陳六害(山堂肆考曰宋張忠簡公闡權工部侍郎)
(上給札侍從臺諫條具時務公上十事時應詔數十人惟公與國子司業王十朋指陳實事斥言權倖無所回)
(隠明日上召兩人對内殿大加稱賞賜酒者再面授御書各一軸又曰孝宗時金人復以書來求地帝以付)
(張浚浚言金強則來弱則止不在和與不和湯思退檜黨也急於求和工部侍郎張闡獨曰彼欲和畏我耶愛)
(我耶直欵我耳力陳六害不可許以上侍郎)
工部尚書四
增貴而能貧(唐韓愈送鄭尚書序云鄭公嘗以節鎮襄陽又帥滄景德棣歷河南尹華州刺史皆)
(有功德可稱道入朝為金吾將軍散騎常侍工部侍郎尚書家屬百人無數畝之宅僦屋以居可謂貴而能貧)
(仁者不富之效也)使造傀儡(唐段綸為工部尚書奏徵巧匠太宗令試之綸使造傀儡上曰)
(本求巧工以供用今先為戲具豈百工相戒毋作淫巧之意耶乃削綸階)求贍姬妾(山堂肆考)
(曰唐穆宗時工部尚書鄭權家多姬妾祿薄不能贍因鄭注通於王守澄以求節鎮遂得嶺南節度使)
兄弟代為(翰苑新書曰唐閻立本代兄立德為工部尚書兄弟相代為八座時人榮之)請
斥佞人(編年備要曰宋元符三年曾布入相御史中丞豐稷欲率臺屬論之遂遷稷工部尚書稷力丏)
(補外不允其謝表中有内侍已成於怨府佞人方列於奏章之語上問佞人為誰曰曾布陛下斥布則天下事)
(定矣)晝夜倍功(元史曰唐仁祖字夀卿遷工部尚書時丞相僧格秉政以曹務煩劇特重困之)
(考工部織課稍緩遽命直吏拘往督工且促其期曰違期必致汝於法仁祖召諸署長從容諭曰丞相怒在我)
(不在爾也汝等勿懼宜力加勉衆皆感激晝夜倍其功期未及而辦)鄭善果甚著勞績
(唐新語云鄭善果為工部尚書正身奉法甚著勞績)孫德淵恐傷名教(金史曰孫德淵)
(字子深貞祐二年拜工部尚書是時山東乏兵食有司請鬻恩例舉人居喪者亦許納錢就試德淵奏此大傷)
(名教事遂寝)同領均分(獻徵錄曰孫需字孚吉武宗時起為南工部尚書務釐宿弊不欲以)
(浮冗多耗民財先是諸營建給領料價率匠魁專之莅部事者或與為市故羣匠無所得而工不可完需令匠)
(魁及羣匠同領而均分之稱便如一口)制八輪車(又曰毛伯溫陞工部尚書奉命提督天夀)
(山工程諸陵石柱道遠車摧勞費千萬公以意制八輪車前後聯絡隨地險夷為低昂工作易就上聞之喜賜)
(繡囊銀勺各一以上尚書)起曹(白集授工部侍郎集賢學士制曰起曹書殿兼而委之)
百工典制(常衮制曰百工惟時命汝典制)首言典學(楊龜山時為工部侍郎入對首)
(言自古聖賢之君未有不以典學為務以君德在是故也尋命兼侍講)紀綱繕脩之政
(曲阜行制曰疇若予工汝往為允汝其紀綱脩繕之政杜塞淫巧之作)侍郎中第一人
(獻徵錄曰陳夀為工部侍郎嘗啓事退上目送之顧侍臣曰此侍郎中第一人)稱冬曹大臣
(又曰陸杰晉工部侍郎御札諭問稱曰冬曹大臣而不名以上侍郎)
工部尚書五
增箴明宣宗工部箴曰虞舜之世垂若百工暨於成周
乃設司空漢置水衡將作少府備物致用必謹其度我
朝建官列次六卿率屬有四各底於成凡諸繕作儀品
有秩辨其楛良去華就實凡厥有位宜愼其官順理而
治勿苛以殘山澤之利羽毛齒革金鑛丹漆暨木與石
為所當為毋耗於材逸所當逸毋殫其力毋縱已私縱
則召菑毋溺於賄溺則取敗必祗必勤必施以公百役
具宜惟爾之功其懋敬哉視古仁智率履勿愆用保祿
位
增制唐中宗授張錫工部尚書制曰明光畫省務總樞
要建禮仙門職維喉舌尚書左丞張錫白虹良寳紫電
雄鋒家𫝊鵲印之祥世襲貂冠之緒文遒吐鳳思縟騰
蛟質映南金材逾東箭自提綱左轄立帷中臺奏郭奕
而無慙射崔洪而不愧紫樞佇俊彤管須賢宜陞賜劍
之榮式表委珠之潔白居易授韋貫之工部尚書制
曰善馭者齊六轡善理者正六官六官成則百事舉故
吾𨕖賢任舊次第補之而六卿之材吾已得五闕一不
可待汝而成汝貫之以正行明誠為先朝輔道有消長
德無緇磷及帥湘潭尹河洛廉平清一之政繼聞於京
師宜置朝右以鎮厚時風況今之尚書漢之公卿也言
動可否屬人之耳目焉固不專於率四屬程百工備位
於冬官而已常衮授蔣渙工部侍郎制曰夫任賢之
急在適於事要當其才難豈限階序況中臺政本司舉
舊章六卿貳職為今盛𨕖具官張渙忠信孝友周而不
器得元和之純能以禮節有至静之妙豈因物遷溢聲
華於文藻潤理體於經術中外之秩備更要重不失其
正行之有恒自分貂蟬之列喻公卿之旨入告嘉猷直
而不訐常執德於沖約亦忘情於進趨勤職已久所宜
懋能百工惟時命汝典制
工部郎中一(員外郎附)(今設營繕司)
原杜氏通典曰工部郎中按晉尚書有起部曹歷代皆
有(具尚書中)隋初為工部侍郎煬帝除侍字又改為起部郎
武德三年改為工部郎中龍朔二年改為司平大夫咸
亨元年復舊其後曹名改而官不易所掌與侍郎同
員外郎隋文帝置工部員外郎煬帝改為起部承務
郎武德三年復為工部員外郎其後曹改而官不易
增六典曰工部郎中員外郎掌經營興造之衆務凡城
池之脩濬土木之繕葺工匠之程式咸經度之職員
令云工部郎中掌興造工匠諸廨舍宇五行紙筆之事
唐國史補云開元以後位卑名著者杜工部合璧
事𩔖曰唐蔣係遷工部郎中宰相宋申錫為北司羅織
罪在不測係與諫官崔元亮泣諫於玉階之下方得減
死時論稱之文獻通考曰宋郎中舊制凡製作營繕
計置採伐材物按程式以示有司則郎中員外郎參掌
之建炎三年詔工部郎官兼虞部屯田郎官兼水部隆
興元年詔工部屯田各一員兼領自此四司合為一矣
宋范果以工部郎中知制誥續文獻通考曰遼南
面工部郎中員外郎並同吏部金工部郎中一員從
五品員外郎一員從六品主事二員從七品金史曰
完顔綱字正甫明昌中轉工部郎中上言太府監官兼
尚食局官乞於少府監依此例注能幹官一員兼儀鸞
局官儀鸞局官一員兼少府監官相須檢治從之續
文獻通考曰元工部郎中二員員外郎二員品秩與吏
部同主事五員明工部營繕清吏司郎中一人員外
郎一人主事二人掌經營興造之事以贊尚書凡宫殿
陵寝城濠壇場祠廟廨署倉庫營房之役鳩工會財以
時督之鹵簿儀仗樂器省其堅潔而董其窳濫凡撮工
歇工視役煩省節其財力說聽曰工部居六曹後仕
進者冷局視之嘉靖間興大工添設郎官數倍營繕司
尤盛郎官多至十餘員得驟升京堂或有先賜四品服
者人始慕之而為語云馬前雙馬後方督工郎雙者棍
方者杌也獻徵錄曰陸祥擢工部郎多巧思嘗用玉
一方寸許刻鏤為方池以獻凡水中所有魚龍荇藻之
𩔖皆備曲盡其巧
工部郎中二
增兼史職知制誥(唐蔣係遷工部員外郎又𨕖本司郎中皆兼史職下見前范果)
香思粉署泣諫玉階(杜詩馨香粉署妍註公時乃工部員外郎不能詣省徒想)
(其官署之妍美耳下見前)官曹為劇郎𨕖甚高(曲阜除張元方制云郎吏)
(今之高𨕖上官號為劇曹郎南豐行范子竒制云宫室城隍程匠度材之事於起部其𨕖甚高)司
帳籍辟幕府(元稹授羅讓工部員外郎制云隋朝二十四司各置員外郎一人以司其曹之)
(帳籍陷杜甫有詩名元宗朝以獻朝享太清宫賦拜官祿山京師元宗幸蜀肅宗即位於靈武甫間關奔詣)
(行在拜左拾遺因房琯罷相甫諫不納請告省家後嚴武辟為幕府拜工部員外郎劍南西川節度府參謀官)
工部郎中三
增詩唐王建贈工部郎中詩曰金爐烟裏要班頭欲待
歸山可自由每度報朝愁入閣在先教示小千牛
增制唐錢珝授京畿制置使判官兼中丞賜紫李巨川
工部郎中制曰具官李巨川夫彊學者始自為已移於
事人君齊美儒先登志士之場優入羣書之域中權之
佐前著實高多務講論直歸翼戴爾所自比我能知之
推共奬王室之心慕不以兵車之力文翰之樂迅捷若
飛雖觀者已煩而作者甚暇陪臣盡善賢帥盛稱上既
策勲下難遺賞且陞郎位如事所知理在庶官勉興墜
典常聞好古當念陟明蘇頲授李全昌工部員外郎
制曰具官某措懷條暢臨事明允執憲繩違以文從吏
五材審用百工為職握蘭之美賜筆攸歸元稹授羅
讓工部員外郎制曰昔陶宏景一代高人始願四十為
尚書而猶不遂國朝𨕖署尤用其良以爾讓敏而好學
直而能温甲乙亟登班資歷踐頃將軍辟士權資孫楚
之坐籌今會府掄材復奬馬宫之射策無忘辨護以宣
程品日省月試用勸百工
屯田郎中(員外郎附)(今屯田司)
原杜氏通典曰屯田郎中按漢成帝置尚書郎四人其
一人主戶口墾田盖尚書屯田郎之始也至魏尚書有
農部郎又其職也至晉始有屯田尚書及太康中謂之
田曹後復為屯田江左及宋齊則左民郎中兼知屯田
事梁陳則曰侍郎後魏北齊並為屯田郎隋初為屯田
侍郎兼以掌儀武之事(隋書曰柳彧為屯田侍郎時以三品以上皆列戟左僕射高熲)
(子宏德封應國公申牒請戟彧判曰僕射之子更不異居父之戟棨已列門外尊有厭卑之義子無避父之禮)
(豈有外門既設内閣又施事竟不行熲聞而歎服)煬帝除侍字武德三年加中
字龍朔二年改為屯田大夫咸亨元年復舊掌屯田官
田諸司公廨官人職分賜田及官園宅等事員外郎
改置與戶部員外郎同增北史曰齊裴讓之十七
舉秀才為屯田郎中讓之弟讞之謀之訥之諏之並清
立楊愔每云河東士族京官不少裴讓之兄弟都無鄉
音南部新書曰省中司門都官屯田虞部主客皆閒
簡無事諺曰司門都官屯田水部入省不數六典云
屯田郎中員外郎掌天下屯田之政令凡軍州邊防鎮
守轉運不給則設屯田以益軍儲其水陸腴瘠播植地
宜功庸煩省收率等咸取決焉諸屯田役力各有程數
文獻通考曰宋屯田掌凡屯田營田職田學田官莊
稻田塘濼堤堰之事翰苑新書曰屯田判司事一人
以無職事朝官充凡屯田之政令隸三司本司無所掌
元豐改制郎中員外郎始實行本司事合璧事𩔖曰
宋柳永字耆卿識音律工小詞遊諸内侍門為屯田員
外郎未有差遣會太史奏老人星見時秋霽宴禁中仁
宗命左右召詞臣為新樂章内侍屬永應制冀因緣進
用永以小詞擅名天下欣然走筆甚得意比進呈上見
首有一漸字色若不悅讀至中乃與御製眞宗挽詞暗
合上慘然乃擲於地自此不復進用然至今天下稱為
柳屯田云續文獻通考曰明工部屯田清吏司郎中
一人員外郎一人主事二人掌屯農墳塋抽分薪炭夫
役之事以贊尚書明獻徵錄曰李堂歷營繕司員外
郎調屯田司詔修會典委造工典文册史館所用不遺
增制唐劉禹錫授屯田郎中制曰詩云雨我公田遂及
我私盖美大田之盛思賢主之詩人必先公而後私者
偕力而耕其來尚矣周以司徒隸職漢以侍郎訓田今
則務切如雲任專列宿總於豫政克藉公才賈至授
宋晦屯田員外郎制曰具官某質性温敏行能詳實再
策名於霜簡久更事於輶軒理必有常條而不紊禮闈
舉直郎署求才俾廻秋憲之威以佐冬官之屬
虞部郎中(員外郎附)(今虞衡司)
原杜氏通典曰虞部郎中按虞部盖古虞人之遺職至
魏尚書有虞曹郎中晉因之梁陳曰侍郎後魏北齊虞
曹掌地圖山川遠近園囿田獵雜木等並屬虞部尚書
後周有虞部下大夫一人掌山澤草木鳥獸而阜蕃之
又有小虞部並屬大司馬隋初為虞部侍郎屬工部煬
帝除侍字武德中加中字龍朔二年改為司虞大夫咸
亨元年復舊天寳十一年又改虞部為司虞至德初復
舊掌京城街巷種植山澤苑囿草木薪炭供須田獵等
事員外郎隋初置曹與戶部員外郎同龍朔以後
曹名改而官不易增六典曰虞部郎中員外郎掌天
下虞衡山澤之事辨其時禁凡採捕畋獵必以其時
山堂肆考曰唐崔沔拜中書舍人時母有疾在東都沔
不忍捨因請閒官以申侍養由是改虞部郎中文獻
通考曰宋虞部掌凡山澤苑囿畋獵取伐木石薪炭藥
物之屬屏絶猛獸毒藥及茶礬場鹽池井金銀銅鐵鉛
錫坑冶廢置收採之事翰苑新書曰建炎三年詔工
部兼虞部續文獻通考曰明工部虞衡清吏司郎中
一人員外郎一人主事二人掌山澤採捕厲禁陶冶之
事以贊尚書獻徵錄曰劉汝靖陞營繕員外郎命脩
秦簡王園能以禮裁抑使其國弗軼往度
增詩唐王建賀楊巨源博士拜虞部員外詩曰合歸蘭
署已多時上得金梯亦未遲兩省郎官開道路九州山
澤屬曹司諸生拜别收書卷舊客看來讀制詞殘著幾
丸仙藥在分張還遣病夫知
增制唐白居易授李䎖虞部郎中制曰具官某雅有文
藝飾以政事早從吏職久領郡符謹愼廉平頗副所任
虞曹郎缺命以序遷敬兹寵命勉守厥位孫逖授劉
繹虞部員外郎制曰具官某緒業清華行能脩飭表通
明於吏跡持雅正於公心幕府徵才久聞成效星臺列
位宜膺俊𨕖
水部郎中(員外郎附)(今都水司)
原杜氏通典曰水部郎中按周禮夏官有司險掌設國
之五溝五塗而達其道路盖其職也魏尚書有水部郎
歷代或置或否後魏北齊有水部屬都官尚書亦掌舟
船津梁之事後周有司水大夫隋初為水部侍郎屬工
部煬帝除侍字武德三年加中字龍朔二年改為司川
大夫咸亨元年復舊天寳中改水部為司水至德初復
舊掌川瀆津濟船艫浮橋渠堰漁捕運漕水碾磑等事
員外郎後周小司水上士隋改置與戶部員外郎
同龍朔二年以後曹名改而官不易增六典曰水部
掌天下山瀆陂池之政令以導達溝洫堰坎河渠凡舟
檝溉灌之利咸總而舉之梁書曰劉孝綽兼尚書水
部郎奉啓陳謝手敕答曰美錦未可便製簿領亦宜稍
習山堂肆考曰唐員半千五遷正諫大夫兼控鶴内
供奉半千上言控鶴之職古無其事又授斯任者率多
輕薄非朝廷進德之𨕖疏請罷之由是忤旨左遷水部
郎中李餘慶詩省中官最美無似水曹郎舊唐書曰
張文瓘遷水部員外郎時兄文琮為戶部侍郎舊制兄
弟不許並居臺閣遂出為雲陽令文獻通考曰宋水
部凡川瀆河渠津梁舟楫運漕水碾磑凡隄防疏瀹之
政令皆掌之續文獻通考曰明工部都水清吏司郎
中一人員外郎一人主事二人掌川瀆陂池泉濼洪淺
道路橋梁舟車織造劵器衡量之事以贊尚書獻徵
錄曰屠勲字元&KR0564;成化中授工部都水主事分司清江
浦督脩運舟持廉秉公通融物力未幾百度具興有題
詩驛亭以美其事者
增詩唐鄭谷寄前水部賈員外嵩詩曰謝病别文昌仙
舟向越鄉貴為金馬客雅稱水曹郎白鷺同孤潔清波
共渺茫相如辭賦外騷雅趣何長
增制唐薛廷珪授河中節度判官温緒水部郎中制曰
天子省方藩后述職睦鄰事大允執厥中偃革崇儒行
成於内我知之矣彼有人焉具官温緒懿祖考為朝廷
大臣偉望威名皆烜赫信史而爾砥節礪行脩詞立誠
抱終身之憂脫屣科第使四方之志服勤官途束帶公
朝曳裾侯府刃有餘地人無間言朕以釁結萑蒲兵纏
封域藏書之府煨燼罕存爰委藩宣為我採摭而爾能
奉綸旨來貢之書欲以先王之格言廣我視聽思列聖
人之行事規我怠荒實嘉乃心斯驗夙志爾帥具舉予
其懋遷陞之文昌授以清署用酬稱職以勸事人凡百
賓階無忘幕畫蘇頲授王琪水部員外郎制曰具官
某奕代儒雅門𫝊教義風襟育粹詞韻含清雖職尚安
卑而才方致遠連枝席寵爰映於棣華起草陞榮俾光
於蘭握
六部監門
增文獻通考曰六部監門官一員古無之宋渡江後紹
興二年置𨕖陞朝文臣有才力人充仍令六部蹋逐奏
差序位請給依寺監丞郎官有闕得兼之初從吏部尚
書沈與求之請也朝野雜記曰尋詔依尚書左右𨕖
遷注内遷則為寺監丞或擢郎外除至有為諸路總領
者乾道後補外止為州内遷止為寺監簿𨕖浸輕矣
增記宋陳國袁六部門官廳壁記曰乾道登號之七年
厥既庶職咸理趣平治上思以固其勤也有詔百執事
夘而入盡未而退小大之吏罔不惟上訓是廸無或敢
有佚豫而六部實天下政事之樞綱目要領闔闢在是
故奉詔益嚴非他攸司比也凡部官夘未之出入疾病
之暫告與其謁制之可否悉聞之部門部門受其出入
之時以聽上稽訪門之司存盖至是而愈重矣又陸
埈續記曰國家官人以才儲才有地其始進而需用於
部者有二焉繇京秩則為門官繇小𨕖則為架閣二官
資歷雖殊職閒無事則相似大抵不以才用而以才𨕖
也
六部架閣
增文獻通考曰主管架閣庫掌諸藏帳籍文案以備用
擇𨕖人有時望者為之舊有管幹架閣庫官宣和罷之
紹興十五年復置吏戶部各差一員禮兵部各差一員
刑工部各差一員以主管尚書某部架閣庫為名從大
理寺丞周楙之請也劉後溪曰杜莘老字起莘以珍
南一教授客中都見九重方更化因上書執政執政偉
其說薦為六部架閣明年彗見東方公奏對直論當世
之故語益切直續文獻通考曰金尚書省架閣庫大
定二十一年六月設仍以都事提控元左右部架閣
庫管勾二員掌六部文卷簿籍架閣之事後并為一員
增記宋李大異六部架閣庫題名記曰古昔以來圖籍
為重是官之建實謹其藏其任似周司書其𨕖似漢掌
故可以考閱故新尋緒本元所謂若緩而急者嘗試以
舊章參之今日雖或稍異而其歸則同舊制官庀其司
置於六部之内或遇其廢則以省郎兼之否則以監六
部門兼之迨於紹興寺監簿正官俱復然始庀司於外
一也舊制金耀門文書庫多藏三司帳籍三司今版曹
也自銓曹而下儲藏帳籍之所未之詳焉其後置六部
架閣庫下大抵成案留部二年然後舁而藏之又八年
則委之金耀今金耀無復曩日則悉藏於架閣庫二也
二者不同而至於諸曹二十四司之文書盡歸儲蓄以
待有用則今猶昔也
六部司務
增按司務古無此官續文獻通考曰明六部各設司
務二人吏部司務主省署抄目受發文移五日一奏上
三月引監生勤奏登𨕖諸司務皆如之
御定淵鑑𩔖函卷八十二
