欽定四庫全書
御定淵鑑𩔖函卷六十一
設官部一(職官總載設官沿革)
職官總載一
原杜氏通典曰伏羲氏(太昊)以龍紀故為龍師名官(師長也龍)
(化其官長故為龍師春官為青龍夏官為赤龍秋官為白龍冬官為黑龍中官為黃龍張晏曰庖犧氏將興神)
(龍負圖而至因以名師與官也)共工氏以水紀故為水師水名(共工氏以)
(諸侯霸有九州者以受水瑞故水名官)神農氏以火紀故為火師火名
(火德也故為炎帝春官為大火夏官為鶉火秋官為西火冬官為北火中官為中火也神農有火星之瑞因以)
(名師與官也)黃帝雲師雲名(黃帝受命有雲瑞故以雲紀事春官為青雲夏官為縉雲)
(秋官為白雲冬官為黑雲中官為黃雲也黃帝有景雲之應因以名師與官也)少昊摯之立
也鳳鳥適至故鳥紀為鳥師而鳥名鳳鳥氏歷正也(鳳鳥)
(知天時故以為歴正之官)玄鳥氏司分也(玄鳥燕也以春分來秋分去)伯趙氏司
至也(伯趙伯勞也以夏至鳴至冬至止)青鳥氏司啓也(青鳥鶬鷃也以立春鳴立夏止)
(鷃音晏)丹鳥氏司閉也(丹鳥鷩雉也以立秋來立冬去入大水為蜃以上四烏皆歷正之屬)
祝鳩氏司徒也(祝鳩䳡鳩也䳡鳩孝故為司徒主教民)瞗鳩氏司馬也(瞗鳩)
(王瞗也摯而有别故為司馬主法制)鳲鳩氏司空也(鳲鳩鴶鵴也鳲鳩平均故為司空平水土)
(鴶音秸鵴音匊)爽鳩氏司寇也(爽鳩鷹也摯故為司寇主賊盜)鶻鳩氏司事也
(鶻鳩鶻鵰也春來冬去故為司事鶻音骨鵰音陟交切似山鵲而小至春多聲)五鳩鳩民者也
(鳩聚也治民尚聚故以鳩為名)五雉為工正(雉有五種西方曰鷷雉東方曰鶅雉南方曰翟雉北)
(方曰鵗雉伊洛之南曰翬雉)利器用正度量夷民者也(夷平也)九扈為
九農正(扈止也止人使不淫放也扈有九種春扈鳻鶞夏扈竊元秋扈竊藍冬扈竊黃棘扈竊丹行扈)
(唶唶宵扈嘖嘖桑扈竊脂老扈鴳鴳以九扈為九農之號各隨其宜以教其事者也鶞音敕倫反唶音子夜反)
(嘖音莊革反)自顓頊以來不能紀遠乃紀於近為民師而
命以民事(德不能致遠瑞始以民事命官此郯子對魯昭公之辭仲尼聞之曰吾聞之天子失官學)
(在四夷乃見于郯子而學之)又有五行之官是謂五官社稷五祀是
尊是奉(五官之君長能修其業者死配食於五行之神為王者所尊奉)春官木正曰句
芒(正官長也兩木生句曲而有芒角其祀重也)夏官火正曰祝融(祝融明貌也其祀黎)
(也)秋官金正曰蓐收(秋物摧蓐而可收也其祀該也)冬官水正曰玄冥
(水隂而幽冥其祀修及熙焉)中官土正曰后土(土為羣物主故稱后也其祀句龍焉在家)
(則祀中霤在野則祀社)唐堯之代命羲和欽若昊天歷象日月
星辰敬授人時(重黎之後羲氏和氏世掌天地四時之官故堯命之使敬順吴天昊天言元氣)
(廣大星四方中星辰日月所會歷象其分節敬記天時以授人也此舉其目下别序之)分命羲仲
宅嵎夷曰暘谷(宅居也東表之地稱嵎夷暘明也日出于谷而天下明故稱暘谷嵎夷一也羲)
(仲居治東方之官)寅賓出日平秩東作(寅敬賓導秩序也歲起于東而始就耕謂之東)
(作東方之官敬導出日平均次序東作之事以務農也)申命羲叔宅南交(申重也南交言)
(夏與春交舉一隅以見之此居治南方之官)平秩南訛敬致(訛化也掌夏之官平序南方化)
(育之事敬行其教以致其功四時同之亦舉一隅)分命和仲宅西曰昧谷(昧冥也日)
(入于谷而天下冥故曰昧谷昧谷曰西則嵎夷東可知此居治西方之官掌秋天之政)寅餞納日
平秩西成(餞送也日出言導日入言送因事之宜秋西方萬物成平序其政助成物也)申命
和叔宅朔方曰幽都平在朔易(此稱朔亦稱方言一方則三方見矣北稱幽南)
(稱明從可知也都謂所聚也易謂歲改易于北方平均在察其政以順天常上總言義和敬順昊天此分别仲)
(叔各有所掌)允釐百工庶績咸熙(允信釐治工官績功咸皆熙廣也言定四時成歲歷)
(以告時授事則能信治百官衆功皆廣歎其美)内有百揆四岳(四岳分主四方諸侯者也周)
(禮正義曰四岳四時之官主四岳之事始羲和之時主四岳者謂之四伯至其死分岳事置八伯皆王官其八)
(伯唯驩兜共工放齊鯀四人而已餘四人無文可知故書傳云惟元祀廵狩四岳八伯堯始以羲和為六卿春)
(夏秋冬者并掌方岳之事是為四岳出則為伯其後稍死分置八伯以九州而言八伯者據畿外八州也畿内)
(不置伯以鄉遂之吏主之四岳之外更有百揆之官者但堯初天官為稷至堯試舜天官之任謂之百揆舜又)
(命禹為百揆皆天官也)外有州牧侯伯(外置州牧十二及五國之長)虞舜有
天下以伯禹作司空使宅百揆(禹代鯀為崇伯入為天子司空治洪水有成功)
(言可用之)棄后稷播百穀契作司徒敷五教(布五常之教)臯繇作
士正五刑(士理獄官)垂作共工利器用(垂臣名共謂供其百工職事)伯益
作虞育草木鳥獸(虞掌山澤之官)伯夷秩宗典三禮(秩序宗尊也三禮天)
(地人之禮伯夷臣名姜姓)夔典樂教胄子(胄長也謂元子以下至卿大夫子弟以歌詩蹈之舞)
(之教長國子中和祗庸孝友)和神人(命夔使勉之)龍作納言出納帝命(納言)
(㗋舌之官聽下言納於上受上言宣於下必以信)蓋亦為六官以主天地四時
也(崔靈恩曰自顓頊以來命南正重司天火正黎司地故重黎之後世掌天地官號曰羲和唐堯受之方置)
(天地四時之官命羲和之後使復舊職而掌天地之事又分命羲仲羲叔和仲和叔使主四時為六卿之任及)
(其末年舜攝百揆改地官為司徒秋官為士冬官為司空春官為秩宗故尚書曰乃命羲和欽若昊天分命和)
(仲和叔等使主四時之事又云百姓不親五品不遜契為司徒敬敷五教地官之事也臯繇作士五刑有服秋)
(官之任也禹作司空以平水土冬官之職也伯夷為秩宗典朕三禮此春官之所司也又周禮正義曰稷為天)
(官羲和為夏官共為六官也)夏后之制亦置六卿(甘誓曰乃召六卿是也)其
官名次猶承虞制殷制天子建天官先六太曰太宰
太宗太史太祝太士太卜典司六典(典法也周制太宰為天官太宗曰宗)
(伯宗伯為春官太史以下屬焉太士以神仕者)天子之五官曰司徒司馬司空
司士司寇典司五衆(衆謂羣臣也周制司士屬司馬太宰司徒宗伯司馬司寇司空為六)
(官)天子之六府曰司土司木司水司草司器司貨典司
六職(府主藏六物之稅者周制皆屬司徒司土土均也司木山虞也司水川衡也司草稻人也司器角人)
(也司貨丱人也丱音革猛反)天子之六工曰土工金工石工木工獸
工草工典制六材(周制皆屬司空土工陶旊也金工築冶鳬㮚鍛桃也石工玉人磬人也木)
(工輪輿弓廬匠車梓也獸工函鮑䩵韋裘也唯草工職亡蓋謂作萑葦之器䩵音吁援反旊音方往反)五
官致貢曰享(貢功也享獻也致其歲終之功于王謂之獻也太宰歲終則令百官府各正其治受)
(其會聽其致事而詔王廢置也)五官之長曰伯(謂為三公也周禮九命作伯)千里之
内為王畿千里之外設方伯五國以為屬屬有長十國
以為連連有帥三十國以為卒卒有正二百一十國以
為州州有伯(屬連卒州皆聚也伯帥正亦長也凡長皆因賢侯為之殷之州長曰伯虞夏及周皆)
(曰牧)八州八伯五十六正百六十八帥三百三十六長八
伯各以其屬屬於天子之老二人分天下以為左右曰
二伯(老謂上公)周成王旣黜殷命參考殷官制為周禮以
作天地四時之名謂之六卿(改太宰為天官冢宰太宗為春官宗伯司徒為地官)
(司馬為夏官司寇為秋官司空為冬官)立天官冢宰掌邦治地官司徒掌
邦教春官宗伯掌邦禮夏官司馬掌邦政秋官司寇掌
邦刑冬官司空掌邦事(六官之職皆總屬於冢宰故論語曰君薨百官總已以聽於冢)
(宰爾雅曰冢大也冢宰則大宰於百官無所不主)各有徒屬周於百事(崔靈恩曰夫百)
(王不同各置官禮為禪讓相傳者亦不得不改但所以改者少非禪讓之世者變易必多以革人視聽所以禪)
(讓不改多者以禪讓道同人未為弊故不改者多非禪讓之世須變人情故必多改故王者之興必有改官之)
(禮此周禮所興之意也)歲終天子齋戒受諫(諫當有所改為)六卿以百官
之成質於天子(質猶平也平其計要)百官齋戒受質(受平報也)然後休
老勞農(饗食之也)成歲事(斷計要也)制國用自周衰官失而百職
亂戰國並爭各有變易曁秦兼天下建皇帝之號(五帝)
(自以德不及三皇故自去其皇號三王又以德不及五帝自損稱王秦自以德兼二代故兼稱之)立百
官之職不師古始罷侯置守太尉主五兵丞相總百揆
又置御史大夫以貳於相漢初因循而不革隨時宜
也其後頗有所改(孟康注漢書曰大司馬左右前後將軍侍中常侍散騎諸吏為中朝丞相)
(以下至六百石為外朝)王莽篡立慕從古官而吏民弗安亦多
虐政遂以亂亡(當更始之時官爵皆羣小賈豎語詳𩔖聚)光武中興務從
節約并官省職費減億計(後漢建武六年詔曰百姓遭難戶口耗少而官吏尚繁于)
(是司隷州牧條奏并省四百餘縣吏職減損十置其一)廢丞相與御史大夫而以
三司綜理衆務洎于叔世事歸臺閣論道之官僃員而
已魏與吳蜀多依漢制晉氏繼及大抵略同(山公啓事曰晉)
(制諸坐公事者皆三年方得敘用其中多有好人令逍遥無事臣以為略依左遷法隨資才減之亦足懲戒而)
(官不失其用詔善之職又𫝊玄奏曰諸官有病滿百日不差宜令去優其禮秩既差而復用)泰元六
年改制減費損吏士職員凡七百人(時議省州郡縣半吏以赴農功荀勗)
(議以為省吏不如省官省官不如省事省事不如清心昔蕭曹相漢載其清靜此清心也漢文垂拱幾致刑措)
(此省事也光武并合吏員縣官四邑纔置十一此省官也魏太和中遣王人四出減天下吏員正始中亦并合)
(郡縣此省吏也今必欲求之於本則宜以省事為先設官分職委事責成量能授任思不出位若欲省官竊謂)
(九寺可并于尚書蘭臺宜省付三府半東晉桓溫又表曰愚謂門下三省祕書著作通可減古以九卿綜事)
(不專尚書今事歸内臺則九卿為虛設皆宜省并若郊廟籍田之屬則臨時權兼事訖省矣)爰及宋
齊亦無改作(宋時制新長吏以父母疾去官禁錮三年山隂令沈叔任父疾去職御史中丞鄭鮮)
(之上議曰所以為其制者涖官不久則奔競互生故杜其欲速之請以申考績之實耳今父母之疾而加以罪)
(名損義疾理莫此為大詔從之於是自二品以上父母及為祖父母後者墳墓崩毁及疾病方屬輒去並不禁)
(錮相又劉祗為中書郎江夏王義恭領中書監服親不得臨表解職也孝武詔曰昔二王兩謝俱至崇禮自)
(今三臺五省悉同此例食又詔曰方鎮所假禮白版郡縣年限依臺除祿三分之一不給送)官司有
三臺五省之號(三臺蓋兩漢舊名五省謂尚書中書門下祕書集書省也)郡縣有三
歲為滿之期(宋州郡縣居職以三周為小滿)梁武受終多遵齊舊然
而定諸卿之位分配四時(說在列卿中)置戎秩之官百有餘
號(武帝時置百二十五號將軍為二十四班)陳遵梁制不失舊物(陳依梁制年未)
(滿三十者不得入仕唯經學生策試得第諸州迎主簿西曹左奏及經為挽郎得仕其諸郡唯正王任丹陽尹)
(經迎得出身庶姓尹不得必有竒才異行殊勲别降恩旨敘用者不在常例其相知表啓通舉者亦常有之亦)
(因年考校黜陟之旣不為此式所以勤惰無辨凡選官無定期闕即補多更年互遷官未必即進班秩其官唯)
(論清濁從濁得微清即勝於轉若有遷授或由别敕任移轉一人為官則即諸官多須改動陳書曰舊式拜)
(官皆在午後唯拜蔡景玄為度支尚書日駕幸元武觀帝恐景玄不得預宴特令早拜)後魏昭
武之即王位初置官司分掌衆職(以燕鳳為右長史許議為即中令)然
而其制草創名稱乖疏皇始元年道武平并州始建臺
省置百官封公侯將軍刺史太守尚書郎等官悉用文
人天興中太史言天文錯亂當改王易政故官號數革
(初道武制官皆擬遠古雲鳥之義諸曹走使謂之鳬鴨取飛之迅疾也以伺察候宮禁謂之白鷺取其延頸遠)
(視他皆𩔖此)至孝文太和中王肅來奔為制官品百司位號
皆準南朝改次職令以為永制(凡守令以六年為滿後經六年乃敘)又作
考格以之黜陟(太和十八年詔曰古者三載考績三考黜陟朕今三載一考考便黜陟各令當)
(司考其優劣為三等六品以下尚書重問五品以上朕與公卿親論善惡上上者遷之下下者黜之中中者守)
(本位)文宣武帝行考陟之法任事上中者三年升一階散
官上第者四載登一級孝明以後授受多濫(自明帝孝昌以後天)
(下多難刺史太守皆為當部督雖無兵事並立佐寮所以頗為煩擾及東魏靜帝時齊神武作相高隆之表請)
(自非實在邊要見有兵馬者悉皆斷之又時諸朝貴多假常侍以取貂蟬之飾隆之自表解侍中并陳諸假侍)
(服者請亦罷之又自軍國多事冐竊官者不可勝數隆之奏請檢括得五萬餘人而羣小喧嚻隆之懼而止)
北齊創業亦遵後魏臺省位號多𩔖江東(以門下省掌獻納諫)
(正中書省管司王言祕書省典司經籍集書省掌從容諷議中常侍省掌出入門閣御史臺察糾彈劾)後
主臨御爵禄犬馬(御馬及犬廼有儀同郡公之號籍以旃罽食物十餘種其宮婢閹人商人)
(胡人雜戶歌舞人見鬼人濫富貴者萬數至末年太宰三師大司馬大將軍三公等官並增員而授之或兩或)
(三不可稱數)後周之初據關中猶依魏制及平江陵之後
别立憲章酌周禮之文建六官之職其他官亦兼用秦
漢(他官謂將軍都督刺史太守之𩔖)隋文帝踐極百度伊始復廢周
官還依漢魏其於庶寮頗有損益凡官以四考而代(又制)
(凡官以理去職聽並執笏)至煬帝初存稽古多復舊章(百官不得計考增級如有)
(德行功能灼然顯著者擢)大業三年始行新令有三臺五省五監十
二衞十六府(殿内尚書門下内史祕書五省也謁者司隷御史三臺也少府長秋國子將作都水)
(五監也左右翊左右驍左右武左右屯左右禦左右候十二衞也左右僃身左右監門等凡十六府也或是舊)
(名或是新置諸省及左右衞武候領軍監門府為内官其餘為外官)于時天下繁富四方
無虞衣冠文物為盛矣既而漸為不道百度方亂號令
日改官名月易圖籍散逸不能詳僃唐職員多因隋
制雖小有變革而大較不異(高祖制文官遭父母喪者聽去職)貞觀六
年大省内官凡文武定員六百四十有三而已(顯慶元年初制)
(拜三師三公親王尚書令雍州牧開府儀同三司驃騎大將軍左右僕射並臨軒冊授太子二少侍中中書令)
(諸曹尚書諸衞大將軍特進鎮軍輔國大將軍光禄大夫太子詹事太常卿都督及上州刺史在京者朝堂受)
(冊又制文武官五品以上者及病不因罪解者並聽同致仕例)龍朔二年又改京司及
百官之名(改尚書省為中臺門下省為東臺中書省為西臺其餘百司悉改之)咸亨元年
復舊至于武后再易庶官或從宜創號(改尚書省為文昌臺門下省為)
(鸞臺中書省為鳳閣御史臺為肅政臺及諸寺衞等名又置控鶴府官員)或參用古典(改六尚書)
(為天地四時之官)天授二年凡舉人無賢不肖咸皆擢拜大置
試官以處之試官蓋起此也(試者未為正命凡正官皆稱行守其階高而官卑者)
(稱行階卑而官高者稱守官階同者並無行守字太后務收物情其年二月十道使舉人并州石艾縣令王山)
(耀等六十一人並授拾遺補闕懷州錄事參軍崔獻可等二十四人並授侍御史并州錄事參軍徐昕等二十)
(四人並授著作郎魏州内黃縣尉崔宣道等二十二人並授衞佐校書御史等故當時諺曰補闕連車載拾遺)
(平斗量欋搥侍御史椀脫校書郎試官自此始也)于時擢人非次刑網方密雖
驟歴榮貴而敗輪繼軌(神功元年制曰其有從勲官品子流外國官參佐視品等出身)
(者自今不得任京清顯要等官若累階應至三品者不得進階每一階酬勲兩轉如先有上柱國者聽廻授朞)
(以上親必有異行竒材别立殊效者不拘此例)神龍初官復舊號(凡武后所改之官)二
年三月又置員外官二千餘人(國初舊有員外官至此大增加兼超授諸閹官)
(為員外官者亦千餘人中書令李嶠初自地官尚書貶通州刺史至是詔拜吏部侍郎嶠志欲曲行私惠求名)
(悅衆冀得重居相位乃奏請大置員外官多引用勢家親識至是嶠又自覺銓衡失序官員倍多府庫由是減)
(耗)於是遂有員外(員外官其初但云員外至永徽六年以蔣孝璋為尚樂奉御員外特置仍)
(同正員自是員外官復有同員外者其加同正員者唯不給職田耳其禄俸賜會與正官同單言員外者則俸)
(禄減正官之半)檢校試攝判知之官(攝者言敕攝非州府版署之命檢校者云撿校某官)
(判官者云判某官事知者云知某官事皆是詔除而非正命)逮乎景龍官紀大紊復
有斜封無坐處之頌興焉(景龍中有太平安樂長寧宜城等諸公主及皇后陸氏妹)
(郕國夫人李氏妹崇國夫人并昭容上官氏與其母沛國夫人鄭氏尚書柴氏賀婁氏女巫隴西夫人趙氏皆)
(敘用親識亦多猥濫或出自臧獲或由于屠販多因賂貨累居榮秩咸能别于側門降墨敕斜封以授焉故時)
(人號為斜封官時旣政出多門遷除甚衆自宰相至于内外員外官及左右臺御史多者則數踰十倍皆無廳)
(事可以處之故時人謂之三無坐處謂宰相御史及員外官也)先天以來始懲其弊(玄宗)
(御極宰相姚元崇宋璟兼吏部尚書大革姦濫十去其九時有殿中侍御史崔涖太子中允薛昭諷帝曰先朝)
(所授斜封官恩命已布而姚元崇宋璟等沮先帝之明歸怨陛下道路謗讟天下稱冤奈何與萬人為仇敵恐)
(有非常之變上以為然乃下詔曰諸緣斜封别敕授官先令停任宜並量材敘用監察御史柳澤又上疏極言)
(不可其斜封官得免罪戾已沐恩私旬月之内頻煩降旨前敕令至冬處分後敕又令替人却停將何以止姦)
(邪將何以懲風俗)至開元二十五年刊定職次著為格令(此式皆武)
(德貞觀之舊制永徽初已詳定之至開元二十五年再刪定焉至二十八年又省文武六品以下官三百餘員)
(及諸流外番官等)蓋尚書省以統會衆務舉持繩目門下省以
侍從獻替規駮非宜中書省以獻納制册敷揚宣勞祕
書省以監錄圖書殿中省以供修膳服内侍省以承旨
奉引(尚書門下中書秘書殿中内侍凡六省)御史臺以肅清寮庶九寺(太常)
(光禄衞尉宗正太僕大理鴻臚司農太府為九寺)五監(少府將作國子軍器都水為五監)以分
理羣司六軍(左右羽林左右龍虎左右神武為六軍)十六衞(左右衞左右驍衞左右武)
(左右威左右領軍左右金吾左右監門左右千牛為十六衞)以嚴其禁禦一詹事府
二春坊(有左右春坊又有内坊掌閣内諸事)三寺(家令寺率更寺太僕寺)十率(左右衞左)
(右司禦左右清道左右監門左右内侍凡十率府)俾乂儲宮牧守督護分臨畿
内(京府置牧餘府州置都督都護太守)設官以經之置使以緯之(按察采訪等使)
(以理州縣節度團練等使以督府軍事租庸轉運鹽鐡青苗營田等使以毓財貨其餘細務因事置使者不可)
(勝數其轉運以下諸使無適所治廢置不常故不便列于篇)自六品以下率由選曹
居官者以五歲為限於是百司具舉庶績咸理亦一代
之制焉(一歲為一考四考有替則為滿若無替則五考而罷六品以下吏部注擬謂之旨授五品以上)
(則皆敕除自至德之後天下多難甄才錄效制敕特拜繁于吏部于是兼試員外郎倍多正員至廣德以來乃)
(立制限州縣員外兼試等官各有定額並云額内溢於限者不得視職其有身帶京官冗職資名清美兼州縣)
(職者云占闕焉即如正員之例官以三考而代無替四考而罷由是官有常序焉)增文獻通
考曰唐自太宗時已有員外置其後又有特置同正員
至于檢校兼守判知之𩔖皆非本制又有置使之名或
因事而置事已則罷或遂置而不廢其名𩔖繁多莫能
徧舉肅代以後盜起兵興府庫無蓄積朝廷耑以官爵
賞功諸將出征皆給空名告身自開府特進列卿大將
軍下至中郎將聽臨事注名其後又聽以信牒授人官
爵有至異姓王者諸軍但以職任相統攝不復計官資
高下及清渠之敗復以官爵收散卒由是官爵輕而貨
重大將軍告身一道纔易一醉凡應募入軍者一切衣
金紫至有朝士僮僕衣金紫稱大官而執賤役者名器
之濫至是而極(張廵在雍丘纔領一縣千兵而大將六人官皆開府特進德宗避難于奉天渾)
(瑊之童奴曰黃苓力戰即封渤海郡王至于僖昭之世遂有捉船郭使君看馬李僕射之號德宗幸梁州在道)
(民有獻瓜果者上欲試以散官陸贄言軍興以來財賦不足以供賜而職官之賞興焉方今之病在于爵輕設)
(法貴之猶恐不重若又自棄何以勸人夫誘人之方惟名與利名近虚而于教為重利近實而于德為輕耑實)
(利而不濟之以虚則耗匱而物力不給專虚名而不副之以實則誕慢而人情不趨夫突銛鋒排患難者則以)
(是賞之竭筋力盡勤效者又以是酬之若獻瓜果者受試官彼人將曰吾以忘軀命獲官而彼以獻瓜果得官)
(是國家以吾之軀命同之瓜果矣)宋朝設官之制名號品秩一切襲
用唐舊然三師三公不常置宰相不耑用三省長官中
書門下並列於外又别置中書於禁中是謂政事堂與
樞密院對掌大政天下財賦内庭諸司中外筦庫悉隷
三司中書省但掌册文覆奏考帳門下省主乘輿八寶
朝會位版流外考校諸司附奏挾名而已臺省寺監官
無定員無專職悉皆出入涖庶務故三省六曹二十四
司互以他官典領雖有正官非别敕不治本司事事之
所寄十亡二三故中書令侍中尚書令不與朝政侍郎
給事不領省職左右諫議無言責而起居郎起居舍人
不執記事之筆中書常闕舍人門下罕除常侍補闕拾
遺改為司諫正言而非特旨供職亦不任諫諍至於僕
射尚書丞郎郎中員外居其官不知其職者十常七八
祕書殿中二省名存實廢惟内侍所掌猶髣髴故事九
寺五監尤為空官六統軍十六衞每遇大禮但遣官攝
事以僃儀範天聖中始以環衞官補宗室子東宮官不
常置公主無邑司節度使不食本鎮租賦藩府除授雖
帶都督之名而實不行都督之事京府以及四方大鎮
皆有牧尹而𩔖非親王不除諸路無觀察采訪而觀察
防禦團練刺史特以為右列敘遷之寵雖有正任遥領
大率不親本州之務諸司使副有東班西班又有横班
横班之有職事者獨閣門客省四方館略有典掌其他
悉無所領此其大槩也至於官人授受之别則有官有
職有差遣官以寓禄秩敘位著職以待文學之選而差
遣以治内外之事其次又有階有勲有爵故士人以登
臺閣陞禁從為顯宦而不以官之遲速為榮滯以差遣
劇要為貴途而不以階勲爵邑有無為輕重時人為之
語曰寧登瀛不為卿寧抱槧不為監虚名不足砥礪天
下也如此外官則懲五代藩鎮專恣頗用文臣知州復
設通判以貳之階官未行之先州縣守令多帶中朝職
事官外補階官既行之後或帶或否視是為優劣大凡
一品以下謂之文武官未常參者謂之京官樞密宣徽
三司使副學士諸司而下謂之内職殿前都校以下謂
之軍職外官則有親民釐務二等而監軍廵警亦比親
民此其槩也故自真宗仁宗以來議者多以正名為請
咸平中楊億首言文昌會府有名無實宜復其舊旣而
言者相繼乞復二十四司之制至和中吳育亦言尚書
省天下之大有司而廢為閒所當漸復之然未遑釐正
神宗即位慨然欲更其制熙寧末始命館閣校唐六典
元豐三年以摹本賜羣臣乃置局中書命翰林學士張
璪等詳定八月下詔肇新官制臺省寺監領空名者一
切罷去而易之以階九月詳定所上寄禄格會明堂禮
成近臣遷秩即用新制而省臺寺監之官各還所職矣
五年省臺寺監法成六年尚書新省成帝親臨幸召六
曹長貳以下詢以職事因誡敕焉初新階尚少而轉行
者易以及元祐初於朝議大夫六階以上始分左右既
又以流品無别乃詔寄禄官悉分左右詞人為左餘人
為右紹聖中罷之崇寧初以議者有請自承直至將仕
郎凡換選人七階大觀初又增宣奉至奉直大夫四階
政和末自從政至迪功郎又改選人三階於是文階始
僃而武階亦詔易以新名正使為大夫副使為郎而横
班十二階使副亦然故有郎居大夫之上者繼以新名
未具增置宣正履正大夫郎凡十階通為横班而文武
官制益加詳矣大抵自元祐以後漸更元豐之制二府
不分班奏事樞密加置簽書戶部則不令右曹專典常
平而總於其長起居郎舍人則通記起居而不分言動
館職則增置校勘黃本凡此皆與元豐稍異也後蔡京
當國率意自用然動以繼志為言首更開封守臣為尹
牧由是府分六曹縣分六案又内侍省職悉倣機延之
號已而脩六尚局建三衙郎又更兩省之長為左輔右
弼易端揆之稱為太宰少宰是時員既溢冗名且紊雜
甚者走馬承受升擁使華黃冠道流亦濫朝品元豐之
制至此大壞及宣和末王黼用事方且追咎元祐紛更
乃請設局以脩官制格目為正名而邊事起矣建炎中
興參酌潤色因呂頤浩之請左右僕射並同中書門下
平章事兩省侍郎改為參知政事三省之政合乎一乾
道八年又改左右僕射為左右丞相刪去三省長官虚
稱道揆之名遂定然維時多艱政尚權宜御營置使國
用置使脩政局置提舉軍馬置都督並以宰相兼之總
制司理財同都督督視理兵並以執政兼之因事創名
殊非經久惟樞密本兵與中書對掌機務號東西二府
命宰相兼知院事建炎四年實用慶歷故典其後兵興
則兼樞密使兵罷則免至開禧初始以宰臣兼樞密為
永制當多事時諸部或長貳不並置或并郎曹使相兼
之惟吏部戶部不省不并兵休稍稍增置其後詔非曾
任監司守臣不除郎官著為令又增館閣員廣環衞官
然紹興務行元祐故事以左右二字分别流品其後以
人言省去寧清濁相涵無絕人遷善之路横班以郎居
大夫之上既釐而正之矣而介胄之士與搢紳同稱寧
名號未正毋示人以好武之機陳傅良欲定史官遷次
之序衆論韙之而未及行洪邁欲改三衙軍官稱謂當
時嘉之卒未暇講蓋自元祐以逮政和己未嘗拘乎元
豐之舊中興若稽成憲二者並行而不悖故凡大而分
政任事之臣微而筦庫監司之官沿襲不革者皆先後
之所同便也或始創而終罷或欲革而猶因則有各當
其可者焉續文獻通考曰遼國事簡職專官制樸實
太祖神册六年詔正頒爵至太宗兼制中國乃分南北
面北面治宮帳部族屬國之政南面治漢人州縣稅賦
軍馬之事因俗而治得其宜矣初太祖分德哷勒額爾竒木
為南北二大王謂之南北院宰相樞密宣徽林牙下至
郎君護衞皆分南北其實所治皆北面之事北樞密視
兵部南樞密視吏部南北二王視戶部額爾竒木視刑部
宣徽視工部多囉倫穆騰視禮部以南北府宰相總之特哩
衮治宗室林牙脩文告裕悅坐而議論以象三公朝廷
之上事簡職專此遼之制也金自景祖始建官屬統
諸部以專征伐嶷然自為一國其官長皆稱曰貝勒故
太祖以都貝勒嗣位太宗以安班貝勒居守安班尊大
之稱也其次曰固倫烏赫哩貝勒固倫言貴烏赫哩言
總帥也又有固倫貝勒或左右置所謂國相也其次諸
貝勒之上則有固倫伊實烏赫哩伊拉齊愛滿阿實克
之號為升拜宗室功臣之序其部長曰貝勒統數部
者曰烏赫哩凡此至熙宗定官制皆廢其後惟鎮撫邊民
之官曰圖哷烏爾古之下有詳衮圖依達詳衮之下有穆
呼實訥琨此則具於官志而不廢皆踵遼官名也漢官
之制自平州人不樂為明安穆琨之官始置長史以下
天輔七年以左企弓行樞密院于廣寧尚踵遼南院之
制天會四年建尚書省遂有三省之制至熙宗頒新官
制乃換官格除拜内外官始定勲封食邑入銜而後其
制定然大率皆循宋遼之舊海陵正隆元年罷中書門
下省止置尚書省自省而下官司之别曰院曰臺曰府
曰司曰寺曰監曰局曰署曰所各統其屬以脩其職終
金之世守而不變焉元太祖起自朔土統有其衆部
落野處非有域郭之制國俗淳厚非有庶事之繁惟以
萬戶統軍旅以斷事官治刑政任用者不過一二新貴
重臣耳及取中原太宗始立十路宣課司選儒臣用之
世祖即位大新制作遂命劉秉忠許衡酌古今之宜定
内外之官其總政務者曰中書省秉兵柄者曰樞密院
司黜陟者曰御史臺其次在内者則有寺有監有衞有
府在外者則有行省有行臺有宣慰司有廉訪司其牧
民者則曰路曰府曰州曰縣官有常職位有常員其長
則蒙古人為之而漢人南人貳焉於是一代之制始僃
大德後僥倖之門開方正之途閉官冗于上吏肆于下
言者屢疏論列而朝廷訖莫能正勢固使之然也明
太祖初下建康設官頗仍元舊洪武元年設六尚書而
皆隸中書省十三年以胡惟庸謀逆遂廢丞相垂訓後
世分其職於六部惟選簡才望以僃顧問成祖踐阼始
建内閣仁宗登極始以東宮舊臣入閣辦事陞楊士竒
為禮侍尋陞少保兼華蓋殿大學士楊榮為太常卿進
太子少傅兼謹身殿大學士楊溥擢翰林院學士陞太
常卿兼學士内閣辦事由是閣權漸重無異宰相而六
部之權漸輕凡事皆稟受内閣風旨而後行矣又改樞
密院為都督府又分大都督五而攝其樞要於兵部(五府)
(者中左右前後五軍都督府使知院從一品為左右都督陞正一品副使同知院正二品為都督同知從一品)
(僉院從二品判事從三品今為僉事亦係正二品)改前代御史大夫中丞為都
御史臺為察院以監察御史分設十三道并革古侍御
史殿中侍諸名銜而糾劾廵按照刷問擬之任一切責
之監察御史自前世重矣無如監察之重者又設給事
中分為六科各設給事中凡八十一人每科增都給事
一人至景泰中命左右都給事中坐御史上六科掌侍
從規諫補闕拾遺分察六部之事而糾其弊誤權為最
重外官初用布按二司統攝郡縣至永樂間始設廵撫
然亦止設於要害之地洪熙宣德初年添設漸多用都
御史侍郎通政卿丞景泰以後悉用都御史矣國初金
陵官制已具後雖定鼎北平而南省之官不廢惟事權
不及職事高簡朝廷以是為儲才臣子因之而養望又
以龍興之地名為兩都終明之世故不敢廢此亦一代
之制也
職官總載二
增書曰俊乂在官(俊德治農之士皆在官)百僚師師百工惟時撫
于五辰庶績其凝又曰無曠庶官天工人其代之
又曰任官惟賢才左右惟其人臣為上為德為下為民
又曰官不及私昵惟其能(不加私昵惟能是官)又曰爵罔及
惡德惟其賢原又曰德懋懋官又曰成王既黜殷
命滅淮夷歸于宗周董正治官曰唐虞稽古建官惟百
内有百揆四岳外有州牧侯伯尚書大傳曰古者天
子三公每一公三卿佐之每一卿三大夫佐之每一大
夫三元士佐之禮記曰有虞氏官五十夏后氏官百
殷二百周三百天子立六官三公九卿二十七大夫八
十一元士以聽天下之外治以明章天下之男教大
戴禮曰古之御政以治天下者冢宰之官以成道司徒
之官以成德宗伯之官以成仁司馬之官以成聖司宼
之官以成義司空之官以成禮東觀漢記曰更始所
置官多羣小長安謂之曰竈下養中郎將爛羊胃騎都
尉爛羊頭關内侯漢舊儀曰古法聖猶試故今丞相
設四科之辟以博異德第一科曰德行高妙志節清白
二科曰學道脩行經中博士三科曰明曉法令足以決
疑能案章覆問文中御史四科曰剛毅多略遭事不惑
明足以照姦勇足以決斷才任三輔劇令皆試以其能
然後官之第一科補西曹南閣祭酒二科補議曹三科
補四辭八奏四科補決莊子曰智效一官(藝文𩔖聚)賈
誼新書曰王者官人六等一曰師二曰友三曰大臣四
曰左右五曰侍御六曰厮役智足以為源泉行足以為
表儀謂之師智足以為礲礪行足以為輔助謂之友智
足以謀國事行足以為民率謂之大臣脩身正行不愆
於鄉曲左右也事君不敢有二心侍御者也惟言之聽
以事君者厮役也說苑曰應侯與賈子坐聞有鼓琴
之聲應侯曰今之琴一何悲也賈子曰夫張急調下故
使之悲耳張急者良才也調下者官卑也取夫良才而
卑官之安能無悲乎應侯曰善增唐沈既濟選舉議
曰選舉之法三科曰德也才也勞也然安行徐言非德
也麗藻芳翰非才也累資積考非勞也今但以此求天
下之士固未盡也臣謂五品以上及羣司長官宜令宰
臣進叙吏部兵部得參議焉其六品以下或僚佐之屬
許州府辟用其或選舉非公則吏部兵部察而舉之加
以黜陟則衆才咸得矣司馬光奏曰為政得人則治
然人之才或長於此而短於彼雖皐夔稷契各守一官
中人安可求僃臣僃位宰相職當選官若專引知識則
嫌於私止循資序未必皆才乞設行義純古可為師表
節操方正可僃獻納智勇過人可僃將帥公正聰明可
僃監司經術精通可僃講讀學問該博可僃顧問文章
典麗可僃著述善聽獄訟盡公得實善治財賦公私俱
便練習法令能斷請讞凡十科取士應侍從以上每歲
十科舉三人中書置籍記之有事須材執政案籍視其
所科舉隨事試之有勞又著之籍内外官闕取嘗試有
效者隨科授職詔從之元趙天麟上策曰臣聞設紀
張綱莫如清簡建官置吏切戒煩多夫爵者官之尊也
階者官之次也品者官之序也職者官之掌也位者官
之居也禄者官之給也吏者官之佐也雖則事非位立
而不辦亦有事因位多而益生此聖王所以貴寡而不
貴多欲靜而不欲躁也漢光廢四百縣而下民業定隋
文廢五百郡而天下政行皆以官不用多而在乎得賢
政不在煩而貴乎省事也冗官之大弊有三一曰選法
之弊二曰政事之弊三曰軍民之弊夫文武官吏員數
旣多當考滿之時近春秋之選資格之簿擾攘紛紜保
薦之文交錯旁午有司行文猶且未暇奚暇顧孰果有
才孰果有德而考較之哉旣不遑考校則取準於籍文
薦書之所陳布者矣如此而欲雜流之人不進貨賂之
門不開豈可得乎雜流行賄者得志則人皆可以仕矣
以致員多缺少無如之何經營者早得遷除養高者坐
淹歲月此選法之弊也夫文武官吏員數既多有當決
之事而不決有當行之政而不行問其職則曰我非此
職問其施為則曰僚屬非一豈我之所能獨主混齊竽
而難辨受王命而自安及朝廷聞之遂立稽違期限之
罰不亦晚與此政事之弊也夫文武官吏員數既多國
家用人路廣浮濫亦升遂使臨涖在下豈能敷政化哉
政教不敷而刻剥之苦役使之煩為害良多此軍民之
弊也三弊不絕而立法以防之立法者不能旁照員益
增而弊益多矣故須三弊盡絕而後法乃可立也明
鄭曉百官述曰聖祖稽古定制始復有虞之典官皆三
年一考六年再考九年通考中有善政著聞者即行旌
異之典其秩滿者則又加秩加官仍其舊任是以官安
其職民安其生任者無奔走道路之勞居者無送舊迎
新之費百年以來率循是道近自選法淹滯以來乃行
一切苟且之政數易變更甚非祖宗立法之初意矣
胡端敏奏議曰藩臬守令皆久任而責成功宏治以前
皆然也今則遷徙不常矣是故春為知府或僉事於南
秋陞副使或參議於北來春則又陞參政或憲使於東
西矣甚者初陞右布政使憚遠不行在家稍候三二月
即改左而近之矣到任未及三二月即望轉而京堂矣
由是一歲之間往來道路如織月日過半其能在任幾
何至於進士為知縣者亦惟僅及三年即擢中間朝覲
科場差委參謁奔走曠廢歲月居半事在承上而不在
恤下也故今藩臬守令皆過客也其視地方之凋弊若
見驛舍之所損壞誰為之脩也視生民之困苦若見驛
馬之疲瘠誰為之恤也善乎近日有為策議者曰子産
為政累年而後化成伯禽治魯三年而後報政今之人
未必皆聖賢聰明得于簡册之陳言志力奪於舉業之
舊習而旁視同輩超遷内拜者屢矣於是而速進之念
生速進之念生則為民之意短而求上之意急謀身之
術勝而取民之計多百姓何利于是哉愚案天順以前
官多久任而致績效如周忱之巡撫蘇松自侍郎而至
尚書凡二十二年王翺之提督遼東自僉都歷陞副都
左右都凡十一年于謙之兼鎮河南山西一十八年此
撫臣久任見於名臣錄者可稽也如東莞知縣盧秉安
任至一十九年而清操不易臨行惟受士民之詩陳璉
知滁州垂十年而異政著聞當時亟來褒擢之典此守
令久任見于郡邑志者可考也明詔天下自今斷行久
任如巡撫守令皆以九載為滿以六期為限非踰六載
不得遷轉其貪殘不職者歲案黜如今法其政事卓異
者璽書旌獎增秩賜金超遷大拜如漢世庶得收用人
之效乎
職官總載三
增奮庸熙載亮采惠疇制治(于未亂)保邦(于未危)庶
政惟和萬國咸寧以倡九牧阜成兆民撫于五
辰庶績其凝(俱尚書)臣而不臣(伊尹對湯曰君之所不名臣者四諸父臣而不)
(名諸兄臣而不名先王之臣臣而不名盛德之士臣而不名是謂大順也)參而有參(湯問伊尹曰古)
(者所以立三公九卿大夫列士者何也伊尹對曰三公者所以參五事也九卿者所以參三公也大夫者所以)
(參九卿也列士者所以參大夫也參而有參是謂事宗事宗不失外内若一)原稽古建官
(尚書周官篇云唐虞稽古建官惟百夏商官倍亦克用乂孔安國云稽考也堯舜考古以建百官也乂治克能)
(也禹湯建官二百亦能用治也)設官分職(周禮天官職云惟王建國辨方正位體國經野設官分職)
(以為民極)建官惟賢(書武成篇建官惟賢孔安國傳云官以賢才也)立官必方(呂氏)
(春秋云先王之立高官也必使之方方則分定分定則下不相隱)授事以尊賢(禮記文王)
(世子篇云以人授事以官尊賢)賢才以級進(仲長子云公卿大夫雖有賢才皆級次進官之有級)
(猶階之有等也)增疑則勿用用則勿疑接見羣臣總
攬豪傑推赤心以待臣展四體以報下(謝泌奏云)明
黜陟抑僥倖精貢舉擇長官(經濟𩔖編范仲淹除參知政事帝方)
(銳意太平數問世事仲淹語人曰上用我至矣事有先後久安之弊非朝夕可革也帝再賜手詔又為之開天)
(章閣召輔臣條對仲淹退上數事悉采用之)有知必試使人以器量
能受爵立賢無方設官以理務則務寡而官省
省官以治國則職顯而人清(桓温集略表云)為官擇人則官
雖簡而常若有餘為人擇官則官雖煩而常若不足
(宋許應龍奏云)以慎名器之法擇人而用之以考幽明之
法順理而考之典選者易見其人易程其效而選法
清臨政者事有所歸職有所主而政績成在下者
省于煩役免于苛刻而民業足(元趙天麟策云)莫貴于德
莫急于才才德兼全者(大丈夫也)德勝才者(君子也)有
德無才者(淳士也)有才無德者(小人也)才德兼無者(愚人)
(也)正直之科剛德之科柔德之科贊化之才
銓選之才風憲之才戎事之才政事之才
監守之才錢榖之才方術之才(趙天麟策云)原論才
(大司馬辨才然後官之)執秩(晉文公作執秩以正其官執秩主作秩者)承事(百官承事)居
方(各設官使居方)委質(策名委質)守官(守道不如守官)官人(國之急也)命秩
有位(于朝)當官(而行)筮仕(筮始也)將仕屬官聮事
爛羊頭(詳𩔖聚)續狗尾(晉趙王倫篡位取皆屠沽人人爭功官皆濫授珥貂蟬者二百餘人)
(時人語曰貂不足狗尾續)由官邪(國家之敗由官邪也)縻王爵熙帝載
亮天工人之師表(景訪曰吏者人之師表也車服宜稱)身之所庇(謂大官大)
(邑也)入財為官(馮翊以王霸入財為官不署右職)干禄及門(仕進之門)允
釐百工無曠庶官頒官分務陳力就列人代
天工賢為國寶慎簡乃寮各揚其職(揚舉也)寘
彼周行委之常秩官執人柄官無滯事官不
易方(方業也)官庀其司物有其官官脩其方列貴
賤存乎位為大政酌於人卑高以陳貴賤位矣
授方任能政有經矣
職官總載四
增詔元至元二十三年七月清冗職詔曰惟我祖宗肇
造區夏雖中書已嘗建立而官制未暇舉行迨予圖大
以宅中思欲繼志而述事集儒臣之公議法前代之彝
章爰立省部院臺以正朝廷綱紀自疆土極照臨之遠
而省臺有内外之分日益月增官冗人濫嘗敕有司而
澄汰意能舊制之遵承比聞近侍之言謂益曩時之弊
彼不勝重任有壅上聞苟尚蹈匪彝時惟予咎其清冗
職用復前規於戲官不必僃惟其人朕恪守已成之憲
爾尚克勤于乃事尚永肩圖報之心
增策王融代策秀才問曰惟王建國惟典命官上協星
象下符川嶽必待天爵具修人紀咸事然後沿才授職
揆務分司是以五正置於朱宣下民不忒九工開於黃
序庶績其凝周官三百漢位兼倍歷兹以降游惰寔繁
若閒冗畢棄則横議無已冕笏不澄則坐談彌積
原詩魏應璩雜詩曰散騎常師友朝夕進規獻侍中主
㗋舌萬機無不亂尚書統庶事官人乘法憲彤管弭納
言貂璫表武弁出入承明廬車服一何煥三寺齊榮秩
百寮所瞻願
原頌晉陸機漢高祖功臣頌曰茫茫宇宙上墋下黷波
振四海塵飛五岳九服徘徊三靈改卜赫矣高祖肇載
天禄彤雲晝聚素靈夜哭萬邦宅心駿民效足堂堂蕭
公王迹是因綢繆叡后無競惟人外濟六師内撫三秦
拔竒夷難邁德振民名蓋羣后是謂宗臣平陽樂道在
變則通爰淵爰默有此武功長驅河朔電擊壤東協策
淮隂亞迹蕭公文成作師通幽洞冥永言配命因心則
靈窮神觀化望景揣情鬼無隱謀物無遁形運籌固陵
定策東襲三王從風五侯允集霸楚實喪皇漢凱入曲
逆宏達好謀能深遊精杳漠神迹是尋竒謀六奮嘉慮
四回規主以足離項于懷韓王窘執胡馬洞開灼灼淮
隂靈武冠世策出無方思入神契陵險必夷推剛則脆
肇謀漢濱還定渭表濟河夷魏登山滅趙威掠火烈勢
踰風埽拾代如遺偃齊猶草彭越觀世韜迹隱光威凌
楚域質委漢王靖難河濟即宮舊梁烈烈黥布眈眈其
眄名冠強楚鋒猶駭電肇彼梟風飜為我扇天命方集
王在東夏矯矯三雄至於垓下元凶既夷寵禄來假張
耳之賢有聲梁魏俯思舊恩仰察五緯脫迹違難披榛
來洎改策西秦報辱北冀王信韓孽宅土開疆我圖爾
才越遷晉陽盧綰自微婉孌我皇跨功踰德祚爾輝章
吳芮之王祚由梅鋗功微勢弱世載忠賢肅肅荆王董
我三軍圖掌四方殷薦其勲庸親祚勞舊楚是分安國
違親悠悠我思依依哲母既明且慈引身伏劒永言固
之主亡與亡末命是期絳侯質木多略寡言曾是忠勇
惟帝攸歎雲騖靈邱景逸上蘭平代擒豨奄有燕韓寧
亂以武斃呂以權實惟太尉劉宗以安舞陽道迎延帝
幽藪宣力王室匪惟厥武總干鴻門披闥帝宇聳顏誚
項掩淚寤主百王之極舊章靡存稷嗣制禮下肅上尊
穆穆帝典煥其盈門風晞三代憲流後昆紀信誑項軺
軒是乘身與煙銷名與風興周苛慷慨心若懷冰形可
以暴志不可凌晉張子並楊四公頌曰峩峩西岳峻
極太清降神挺賢實有景靈靈何為四四楊是丁佐我
大侯俾我韓貞明明在上不顯其身帝時疇咨本道求
貞僉曰於公温故知新宜保宜傅克贊典墳昔在阿衡
左右商王有周文武股肱旦望我漢楊氏代作棟梁蹇
蹇匪躬惟國之綱綱弛復整政無亂荒功假皇穹率土
以康心盡于朝終然允臧伊德之輔是乃毛羽匪哲匪
賢孰云敢舉楊氏蹈之為軌為武軌武伊何盡啓基緒
穆穆天子以為心膂於萬斯年克昌厥後
原贊後漢班固公孫弘傳贊曰公孫弘卜式兒寬皆以
鴻漸之翼困於燕爵遠迹羊豕之間非遇其時焉能致
此位乎是時漢興六十餘載上方欲用文武求之如弗
及始以蒲輪迎枚生見主父而歎息羣士慕向異人並
出卜式拔于芻牧弘羊擢于賈豎衞青奮于奴僕日磾
出于降虜斯亦曩時版築飯牛之朋也漢之得人於兹
為盛儒雅則公孫宏董仲舒兒寬篤行則石建石慶質
直則汲黯卜式推賢則韓安國鄭當時定令則趙禹張
湯文章則司馬遷相如滑稽則東方朔枚皐應對則嚴
助朱買臣&KR0851;數則唐都洛下閎協律則李延年運籌則
桑弘羊奉使則張騫蘇武將帥則衞青霍去病受遺則
霍光金日磾其餘不可勝紀是以興造功業制度遺文
後世莫及孝宣承統纂脩洪業亦講論六藝招選茂異
而蕭望之梁邱賀夏侯勝韋玄成嚴彭祖尹更始以儒
術進劉向王褒以文章顯將相則張安世趙充國魏相
邴吉于定國杜延年治民則黃霸王成龔遂鄭宏邵信
臣韓延壽尹翁歸趙廣漢嚴延年張敞之屬皆有功績
見述後世參其名臣亦其次也晉袁宏三國名臣贊
曰赫赫三雄並廽乾軸競收把梓爭采松竹鳳不及棲
龍不暇伏英英文若靈鑒洞照應變知微探賾賞要日
月在躬隱之彌曜公達潛朗思同蓍蔡運用無方動攝
羣會邈哉崔生體正心直天骨疎朗牆宇高嶷忠存軌
迹義形風色思樹芳蘭剪除荆棘景山恢誕韻與道合
形器不存方寸海納和而不同通而不雜遇醉亡辭在
醒貽荅長文通雅義格終始思戴元首擬伊同恥嘉謀
肆庭讜言盈耳淵哉泰初宇量高雅器範自然標準無
假全身由直迹汙必偽處死匪難理存則易六合徒廣
容身靡寄堂堂孔明基宇宏邈器同生人獨禀先覺標
牓風流遠朋管樂士元宏長雅性内融崇善愛物觀始
知終喪亂僃矣勝塗未隆先生標之振起清風公琰植
根不忘中正豈曰模擬實在雅性推賢恭已久而可敬
公瑾英達朗心獨見披草求君定交一面桓桓魏武外
託霸迹志掩衡霍恃戰忘敵卓卓若人曜竒赤壁三光
參分宇宙暫隔子布擅名遭世方擾撫翼桑梓息肩江
表王略威夷吳魏同寶遂贊宏謨匡此霸道昂昂子敬
拔迹草萊荷擔吐竒乃構雲臺子瑜都長體性純懿諫
而不犯正而不毅將命闕庭退忘私位伯言謇謇以道
佐世出能勤功入亦獻替謀翊社稷解紛挫銳元歎穆
遠神和形檢如彼白珪質無塵玷清不增潔濁不加染
仲翔高亮性不和物好是不羣折而不屈屢摧逆鱗直
道受黜歎過孫陽放同賈屈
設官沿革一
原黃帝六相(堯有十六相)為之輔相不必名官少昊司
徒(前漢嘗加大後漢又加大)司馬(項羽加大漢以後曰大後周又加大)司空(前漢加大)
(改御史大夫為之後周又加大)司寇(後周有内司寇卿又加大)唐羲和羲仲
羲叔和仲和叔州牧虞太師太保納
言(隋及唐嘗改侍中為之)后稷秩宗士共工虞夏
九卿商太宰(晉宋齊梁陳改太師為之)太宗太史太祝
太士太卜司士司土司木司水司草
司器司貨太子太師太子太保太子太傅
太子少傅方伯周太傅少師少保冢宰(後周)
(加大)宗伯(後周加大)内史(秦置内史治京師如諸郡守後周有内史中丞大夫隋改中書)
(為内史監令唐亦嘗以中書為内史)太僕正(至漢為太僕梁為卿唐嘗謂司馭卿又嘗為司僕卿)
大將軍(自戰國時楚置)前後左右將軍(周末置)秦太尉
左右丞相丞相(後周末加大)相國侍中(本丞相史隋改為納言又)
(改為侍内至唐嘗為納言或為左相或為黃門監)黃門侍郎(後周納言大夫唐改為鸞臺侍)
(郎又改為門下侍郎)散騎常侍(魏加侍郎又加員外又加通直唐分為左右)少府
吏在殿中主發書謂之尚書四人(漢置五人其一人為僕射四人分曹後漢)
(為五曹至晉有六曹)尚書令僕射(漢置左右至唐嘗改為左右匡政或為左右丞相武)
(太后嘗為文昌左右相)尚書丞(西漢置四人後漢減二人為左右丞唐嘗改為左右肅機)
御史大夫(初唐嘗為大司憲武太后又嘗改為肅政又分為左右)奉常(漢改曰太常後)
(改曰奉常又改為太常後漢又為奉常自後為太常梁謂之卿至唐嘗為奉常卿又嘗為司禮卿)郎
中令(漢為光禄勲後漢嘗為郎中令魏為光禄勲梁除勲字謂之卿至唐嘗為司宰卿又嘗為司膳卿又)
(為光禄卿)衞尉(漢嘗為中大夫令至魏謂之衞尉卿至唐嘗為司衞卿)宗正(漢嘗改為)
(宗伯至唐嘗為司宗卿又嘗為司屬卿)治粟内史(漢改曰大農令又改曰大司農後漢末為)
(大農魏為司農至梁謂之卿後魏又加大唐嘗改為司稼卿)主爵中尉(漢以右扶風代之)
廷尉(二漢梁北齊為大理梁謂之卿齊代曰廷尉唐嘗改為詳刑卿又為大理卿)典客
(漢改為大鴻臚又嘗曰大行至梁除大字謂之卿唐改為同文卿又嘗為司賓卿又為鴻臚卿)典屬
國少府(至梁謂之卿唐嘗改為内府監亦嘗為尚方監又為少府監)將作少府(漢改)
(為大匠梁為大匠卿隋為將作大監又改為大匠將唐亦嘗為大匠又嘗為繕工監又嘗為營繕監又為作)
(監丞)中尉(漢武更名執金吾)中書謁者令僕射(至漢嘗以宦者為之魏為)
(中書監令專掌機務隋為内史監令尋改為内史又改為内書又為内史令至唐復為中書令嘗為内相又為)
(内史又為紫薇令)詹事(唐嘗改為端尹又嘗改為宮尹少詹事並為少尹)中庶子
少子(晉改庶子為左右隋罷中字唐嘗改為左右中護)太子家令(唐嘗改為宮府大夫)
率更令(唐嘗改為司更大夫)僕(唐嘗改為御僕大夫)率内史(理京師漢為左)
(右又置京兆尹左馮翊代之)郡守(漢時為太守後魏每部置三太守隋置通守謂之二守隋之通)
(守並佐貳)大中二大夫(唐並為文散)漢領尚書事(至後漢為錄尚書事)
三公曹尚書常侍曹尚書主客公卿事(後漢改為吏曹主選舉又)
(為選部魏為吏部宋嘗置兩員至唐嘗改為司列太常伯又嘗為天官)中書侍郎(東晉嘗為)
(通事郎隋為内史侍郎又為内師侍郎唐復為内史侍郎又為中書侍郎又為紫薇侍郎)御史中
丞(後漢曰中尉至唐改治書侍御史為之嘗為司憲大夫)光禄大夫(優寵者則加銀章青)
(綬至魏晉則又加金章紫綬齊嘗置左右至隋為散官)中散大夫(王莽置至唐為文散)
太皇太后卿長信少府(太后以下卿以至于陳自後魏無)皇太后卿
長信少府皇后卿大長秋(隋有令至唐改為内侍)中常侍(唐改為内)
(常侍)都水使者(至宋嘗為水衡令梁曰大舟卿隋嘗為都水監唐嘗改為司津監又嘗為水衡)
(都尉)驃騎(後漢加大將軍為武散)游擊(唐為武散)衞車騎驍
騎(梁置左右)伏波上騎材官輕車樓船護軍(唐為)
(勲官)度遼貳師蒲𩔖強弩戈船奮威建
威積射二十一將軍奉車騎駙馬三都尉(駙馬魏晉)
(後尚主者為之)司隷校尉(督察三輔隋有司隷大夫唐京畿採訪使亦其職)刺史
(刺舉郡縣至隋治人)都護京兆尹左馮翊右扶風特
進(唐為文散)諸加官(左右曹諸吏散騎中常侍郎中為之)後漢賊曹尚書
尚書侍郎三十六人(初稱尚書郎中滿歲稱尚書郎三載稱侍郎五歲稱大縣尹魏有尚)
(書郎晉有郎中隋初置三十六侍郎後置員外郎一人後又六曹各置侍郎每曹有郎有員外郎唐又改曹郎)
(為郎中)祕書監(後又置令唐嘗為蘭臺太史少監為侍郎又嘗為麟臺)武衞(至隋)
(置左右唐為左右鷹揚衞)輔國(晉加大宋改為輔師唐為武散)四征四鎮
四安虎牙征虜横野鷹揚討逆討虜
破虜等將軍四中郎將捕虜都督(至晉時加大)河
南尹留守班同三司(前文帝以宋昌為衞將軍亞三司未為官也)儀同
三司(魏有開府儀同三司晉有開府儀同三司後魏有儀同三司齊有開府儀同三司又有儀同三司後)
(周有開府儀同又有上開府儀同大將軍至隋為散官又諸衞各置開府一人)八座魏五
兵尚書(至後魏有五兵尚書隋曰兵部唐嘗為司戎太常伯或為夏官或為五部又為兵部)度
支尚書(吴有戶部晉以後改為度支至隋為民部唐嘗為度支又為戶部)祠部曹尚
書(至後魏有儀曹尚書後周有禮部隋置禮部尚書唐嘗為司禮太常伯或為春官又為禮部)殿
中監(秩甚卑隋曰殿内監唐嘗為中御府太監)中衞(晉分為左右衞將軍隋改為左右翊衞唐)
(復為左右衞)中領軍(尋又改國領軍隋改為左右屯衞唐嘗為左右衞又嘗為左右玉鈴衞又)
(為左右領軍)鎮軍大冠軍游騎(唐並為武散)四平鎮北
虎威撫軍凌江寧朔等將軍行臺晉三
公尚書掌刑獄起部尚書(有事即置事畢即省)國子祭酒(唯宋)
(曰總明觀祭酒唐嘗為大司成又為成均祭酒)中軍龍驤寧遠(唐為武散)宋
殿中將軍齊都官尚書(至隋改為刑部唐嘗為司刑太常伯又嘗為秋官又嘗為)
(憲部又為刑部)梁太府卿(唐嘗為外府卿又嘗為司府卿)雲麾中武
壯武明威定遠(唐並為武散)宇宙等大將軍始以太
常卿等分為四時凡十二卿後魏柱國(至唐為勲官)天
柱二大將軍諸少卿後周軍器隋左右武候府
大將軍(唐為金吾衞)左右監門府將軍(唐改府為衞)大總管
通守(佐太守)折衝府正議通議朝議朝請
朝散等大夫左右驍衞府(唐除府字)唐太子賓客(漢之四皓)
(非官)左右千牛衞左右屯營(後改為羽林)左右威衞(嘗改)
(左右豹韜衞)左右龍武將軍平章事知政事知機
務同中書門下三品平章軍國重事節度使采
訪使宣威(武散)懷化歸德等將軍(並武散以授歸義蕃官)
增樞密使(樞密之名始於唐代宗寵任宦者故置内樞密使使之掌機密文書如漢之中書謁者令)
(是也若内中處分則令内樞密使宣付中書門下施行則其權任已侔宰相矣五代置樞密使宋因之)
觀察承宣防禦團練宣徽院(宋遼因之)使相
檢校(熙寧三年曾公亮除守司空檢校太師兼侍中以兩朝定策之功辭相位也宋朝檢校官共一十九)
(人)大學士參知政事(參知政事掌副宰相毗大政參庶務其除授不宣制不押)
(班不知印不預奏事不升政事堂殿廷别設專位于宰相及敕尾署銜降宰相一等)都副承旨
(五代時有承旨副承旨以諸衞將軍充宋太平興國中以楊守一充都承旨都承旨自守一始也是時都承旨)
(副承旨多用士人真宗後稍稍遂用吏人歐陽修建言請復舊制不克行熙寧二年始以東上閣門使李評為)
(樞密都承旨李綬為之副不用院吏而更用士人自評始也)檢詳(檢詳之職古無之宋熙寧四年)
(詔以編修經武要略官四人王存陳伺陳奉世蘇液檢詳樞密院諸房文字禮遇視中書檢正官)編
修官(編修官古無之慶歷四年史館王洙承旨單士寧編修例册編修之名自此始)崇政殿
說書(古無此官宋朝仁宗景祐元年正月命賈昌朝趙希言王宗道楊安國並為崇政殿說書日輪二員)
(祗候初侍講學士孫奭年老乞外因薦昌朝等至是特置此職以命之)都副鈐轄(宋初以朝)
(官及諸司使以上充或一州或一路或兩路三路亦有無都字者嘉祐詔内臣為鈐轄都監者逐路止置一員)
(祖宗時不常置成都大府帥臣第帶兵馬鈐轄而兩武臣之為鈐轄者與鈞禮)兵馬都監(宋兵)
(馬都監有路分掌本路禁旅屯戍邊防訓練之政令以肅清所部建炎三年以要郡守臣帶本路兵馬都監武)
(臣一員充副都監紹興三年罷守臣兼兵職而副都監如故州都監則以大小使充掌本城屯駐兵甲訓練差)
(使之事兼在城廵檢資淺者為監押或雜用文臣其後止用武臣)遼大裕悅南北
院總知軍國事知國事門下省(遼南面設門下省金初亦設正)
(隆時廢元不設)中書舍人(遼南面中書省設中書舍人院有中書舍人金元不設明洪武丙辰)
(始定中書舍人凡二十員正七品先是屬中書省後革七年改直省舍人從八品九年始定為中書舍人正七)
(品隷承敕監監省革改從七品)符寶郎(遼南面符寶司屬門下省其官有符寶郎金設符寶郎四)
(員掌御寶及金銀等牌屬殿前都點檢司元世祖至元初立符寶局後改典瑞監明尚寶司即符璽郎也正七)
(品後置尚寶司正五品)大林牙院(遼北面有大林牙院掌文翰之事南面有翰林院掌天子)
(文翰之事金元明俱止有翰林院)大詳衮(遼有大詳衮司與大將軍幷官曰大詳衮曰都監曰)
(將軍曰小將軍曰軍校曰隊師)護軍司徒衞軍司徒(皆大詳衮所屬)特哩
衮司(掌皇太子宮帳之事官曰皇太子特哩衮)登聞鼓院(遼南面有登聞鼓院官曰登聞)
(鼓使屬門下省景宗保寧二年始置金元因之明洪武元年置登聞于午門外日令監察御史一人監之)
審計院(掌錢穀出入之政)轉運司(遼設金元明因之)金鎮撫彈壓
官(宣宗貞祐元年九月設京城鎮撫彈壓官置招賢所)鹽鐵度支勸農(章宗)
(明昌八年十二月初設三司使掌判鹽鐵度支勸農事)益政院(哀宗正大元年詔設益政院于)
(内廷置說書官二人)機察官(天興二年設蔡州四隅機察官)集賢院(金貞祐五年設)
(知集賢院從四品元從之係從五品)行中書省(宣宗貞祐二年署行省于陜西元從之制行中)
(書省凡十秩從一品掌國庶務統郡縣鎮邊鄙與都省為表裏)文思署(隷于少府監官)綾
錦院(置于真定平陽太原河間懷州元織造織染等事皆屬于工部而文思院不設)元中政
院(供奉中宮之事古無此官)都護(元世祖至正十七年置鎮北庭徹爾都護府于輝和爾境以托克托)
(等領其事秩從二品遼金皆無此官明亦不設惟世祖幸承天以郭勲為都護大將軍)提刑按
察司(元初立提刑按察司四道曰山東山西道曰山北東西道曰河東陜西道曰河北河南道)經
略使(遼金不設元至正十八年九月初六日命經略使問民疾苦明不專設有兵事則暫敕行事)
制國用使(元世祖至元三年立遼金無明亦不設諸國用經制悉統于戶兵工三部)長信
寺(古無此官元成宗大德五年置長信寺秩正三品領大鄂爾多齊哩克昆諸事)長秋寺(古無)
(此官元文宗皇慶元年立長秋寺秩正三品掌武宗五鄂爾多戶口錢糧營繕諸事)承徽寺(古無)
(此官元英宗至治二年置承徽寺秩正三品掌達爾瑪實哩皇后位下錢糧營繕等事)長寧寺
(古無此官元英宗至治三年立長寧寺秩正三品掌蘇克巴喇皇后位下戶口錢糧營繕等事)寧徽
寺(古無此官元文宗天&KR0851;二年立寧徽寺秩正三品隷必巴實皇后位下)長慶寺(古無此官)
(元泰定帝元年立長慶寺秩正三品掌成宗鄂爾多及常歲管辦和實房子行幸集賽台人等衣糧之事)
徽政院(古無此官元順帝元統元年依太皇后故事為皇太后置設立官屬三百六十有六人掌謁司)
(秩正三品)都總裁(元順帝至正三年詔修遼金宋三史以達右丞相托克托為都總裁平章特穆爾)
(實右丞賀惟一中丞張起巖翰林學士歐陽玄侍御史呂思誠翰林侍講學士揭傒斯為總裁官)大
撫軍院(元至元二十七年命皇太子總天下軍馬置大撫軍院從一品)大都督分府
(至正十八年立)明中書省(太祖初下建康立十三年惟庸族廣洋賜死即罷中書省散其職于)
(六部置四輔官)六部尚書六部侍郎都察院左右都御
史左右副都御史左右僉都御史監察御史
十三道御史總督提督倉場巡撫操江巡
按巡江巡視京營提學巡倉巡庫巡視
光禄巡青恤軍監課清軍刷卷巡鹽
巡河巡關巡茶印馬屯田捕盗(皆御史差)府
尹府丞(應天順天兩府)少詹苑馬寺正卿少卿行
太僕正卿少卿布政司(明置承宣布政使司國初為行中書省或分中書省)
(六部尚書往往出為參知政事參政入為尚書)左右參政左右參議按
察司副使僉事鹽運同知知府同知通判
推官知州知縣五軍都督府留守司宣
慰司宣撫司安撫司挂印將軍總兵副總
兵參將遊擊守僃
御定淵鑑𩔖函卷六十一
