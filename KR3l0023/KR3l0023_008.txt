北夢瑣言卷八
唐孫光憲撰
李太尉與段少常書
唐李太尉德裕左降至朱崖著四十九論叙平生所志
嘗遺段少常成式書曰自到崖州幸且頑健居人多養
雞往往飛入官舍今且作祝雞翁爾謹狀吉甫相典忠
州泝流之任行次秭歸地名雲居臺在江中掌武誕於
此處小名臺郎以其地而命名也
孫僕射酹酒(裴迪附)
唐孫會宗僕射即偓相大王父也宅中集内外親表開
宴有一甥姪聞朝官後至及中門見緋衣官人衣襟前
皆是酒汚咄咄而出不相識洎即席說與主人咸訝無
此官沈思之乃是行酒時於階上酹酒草草傾潑也自
此每酹酒側身恭跪一酹而已自孫氏始也今人三酹
非也有裴迪者贄相之堂弟無文學於荆南投筆事
趙司徒為虞緫小將對客側身一酹趙公未喻朝賢間
風規極怪之笞七下何不幸也
二朝士以名取戲
唐張裼尚書朝望既高號為流品與韋相保衡有分韋
言於同列以其名裼裼訓袒衣也又詩云載衣之裼裼
即小兒褓衣乃綳帶也方欲因事改之未幾韋相流貶
竟不大拜韋嘗問立名之由裼以少孤為無學問親表
所誤也後唐姚相名洎善談吐仍多辯捷表兄弟崔沂
侍郎戲之曰洎訓肉汁胡為名洎無以酬之然洎亦訓
至雖然古人以名貽誚者多矣妨事者有焉至如仙客
仙童齊丘用礪希斆人過亦無取焉其複名須依義訓
唯單名易諱者善矣裼公生五子彛憲文蔚知名文蔚
後登庸也
張仁龜隂責
唐張裼尚書典晉州外貯所愛營妓生一子其内子蘇
氏號塵外妬忌不敢取歸乃與所善張處士為子居江
津間常致書題問其存亡資以錢帛及漸成長教其讀
書有人告以非處士之子爾父在朝官高因竊其父與
處士緘劄不告而遁歸京國裼公已薨至宅門僮僕無
有識者但云江淮郎君兄弟皆愕然其嫡母蘇夫人塵
外泣而謂諸子曰誠有此子吾知之矣我少年無端致
其父子死生永隔我罪多矣家眷聚泣取入宅齒諸兄
弟之列名仁龜有文性好學脩詞應進士舉及第歴侍
御史因奉使江浙於候館自經而死莫知所為先是張
處士悵恨而終必有冥訴罹此禍也柱史為楊鉅侍郎
愛壻也
裴相國及第後進業
唐相國裴公恒太和八年李漢侍郎下及第自以舉業
未精遽此叨忝未嘗曲謝座主辭歸鄠縣别墅三年肄
業不入城歲時恩地唯啟狀而已至於同年鄰於謝絶
掩關勤苦文格乃變然始到京重獻恩門文章詞采典
麗舉朝稱之後至大拜為時名相也夫世之干禄先資
名第既得之後鮮不替懈自非篤於文學省顧賓實者
安能及斯裴公廟堂之期有以見進德之無斁也
侯泳忤豆盧相
唐咸通中舉子侯泳有聲采亦士流也而闕於恭慎豆
盧琢罷相守僕射乘閒詣僧院放僕乘他適而於僧宇
獨坐皤然一叟也泳自外入門殊不顧揖傲岸據榻謂
叟曰大參長史乎叟曰非也又問曰令錄乎亦曰非也
遠州刺史乎亦曰稍高又曰少卿監乎答曰更向上侯
生矍然不安處疑是丞郎怱遽而出至門見僕御肩輿
旋至方知是豆盧公也歸去後自咎悚惕貢一長牋首
過賴先曾有卷投獻閽者通入泳乃自陳乖疎公亦遜
謝恕其不相識也留而命酒凡勸十盂乃小懲也仍云
雖不奉訝然凡事更宜在意侯生仍慚灼無以自容先
是豆盧家昆弟飲清酒而已侯氏盛饌而飲此日每飲
一杯迴首摘席經咀之幾不濟所謂雅責也
盧沆遇宣宗私行(賈島附)
唐陜州廉使盧沆在舉場甚有時稱曾於滻水逆旅遇
宣宗皇帝微行意其貴人斂身迴避帝揖與相見沆乃
自稱進士盧沆帝請詩卷袖之乘驢而去他日對大臣
語及盧沆令主司擢第沆不自安恐僭冒之辱宰臣問
沆與王上有何階緣沆乃具陳因由時亦不訝以其文
章非叨忝也沆後自廉察入朝知舉遇黃寇犯闕不及
終場趙崇大夫戲之曰出腹不生養主司也初盧家未
嘗知舉盧相攜恥之拔為主文竟不果也賈島遇宣
宗微行問秀才名對曰賈島帝曰久聞詩名島曰何以
知之後言於宰臣與平曾相次謫授長江尉所謂不識
貴人也
顧非熊再生
唐著作郎顧況字逋翁好輕侮朝士貶在江外多與僧
道交游時居茅山暮年有一子即非熊前身也一旦暴
亡況追悼哀切所不忍言乃吟曰老人喪愛子日暮泣
成血老人年七十不作多時别非熊在冥間聞之甚悲
憶遂以情告冥官皆憫之遂商量卻令生於況家三歲
能言冥間聞父苦吟卻求再生之事歴歴然長成應舉
擢進士第或有朝士問即垂泣而言之王定保摭言云
人傳況父子皆有所遇不知所適由此而言信有之矣
張曙起小悼
唐張禕侍郎朝望甚高有愛姬早逝悼念不已因入朝
未回其猶子右補闕曙才俊風流因增大阮之悲乃製
浣溪紗其詞曰枕障薰爐隔繡幃二年終日兩相思好
風明月始應知天上人間何處去舊歡新夢覺來時黃
昏微雨畫簾垂置於几上大阮朝退憑几無聊忽睹此
詩不覺哀慟乃曰必是阿灰所作阿灰即中諫小字也
然於風教還亦不可以其叔姪年顔相似恕之可耳諺
曰小舅小叔相追相逐謔戲固不免也
張裼尚書無忌諱
唐張裼尚書恃才直道外仍有至性及第後歸東都一
日髣髴見其亡親謂曰去得也遂辦裝入京果登朝籍
不爽隂告也東都柏坡有莊而多高大屋宇中庭有土
堆若冡人言其下時有樂聲本主鬻之不售八座不信
以善價買之遽令發掘其下乃麥麴耳以之和泥塗一
院牆屋不假他求是知妖由人興向使疑誤神怪則有
物憑焉必為村巫酒食之資也正直之人其可欺乎
荆十三娘義俠事
進士趙中行家於温州以豪俠為事至蘇州旅止支山
禪院僧房有一女商荆十三娘為亡夫設大祥齋因慕
(一作日暮)趙遂同載歸揚州趙以氣耗荆之財殊不介意其
友人李正朗第(一作郎弟)三十九愛一妓為其父母奪與諸
葛殷李悵恨不已時諸葛殷與吕用之幻惑高太尉恣
行威福李懼禍飲泣而已偶話於荆娘荆娘亦憤惋謂
李三十九郎曰此小事我能為郎報讐但請過江於潤
州北固山六月六日正午時待我李依之至期荆氏以
囊盛妓兼致妓之父母首歸於李後與趙進士同入浙
中不知所止
李當尚書亡女魂
唐李當尚書鎮興元褒城縣有處士陳休復者號陳七
子狎於博徒行止非常八座以其妖誕械之於市井之
間又有一休復無何殞於狴牢遽睹腐敗轄司申而瘞
之爾後宛在褒城八座驚異不敢尋問一旦愛女暴亡
其内子追悼成疾無以救療幕客有白八座曰陳處士
真道者必有少君之術能祈之乎八座然之因敬信延
召陳生曰此小事爾於初夜帷堂設燈炬畫作一門請
夫人簾下屏氣至夜分亡者自畫門入堂中行數遭夫
人愊臆失聲而哭亡魂倏而滅矣然後戒勉令其抑割
八座由是益敬之
北夢瑣言卷八
