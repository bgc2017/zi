北夢瑣言卷十九
唐孫光憲撰
玉界尺
太傅致仕趙光逢仕唐及梁薨於天成中文學德行風
神秀異號曰玉界尺敭歴臺省入翰林御史中丞梁時
同平章事時以兩登廊廟四退丘園百行五常不欺暗
室縉紳仰之
周元豹
周元豹燕人少為僧其師有知人之鑒從游十年不憚
辛苦遂傳其秘還鄉歸俗盧澄為道士與同志三人謁
之元豹退謂人曰適二君子明年花發俱為故人唯彼
道士他年甚貴來歲二人果睹零落盧果登庸後歸晉
陽張承業猶重之言事多中承業俾明宗易衣列於諸
校之下以他人請之曰此非也元豹指明宗於末坐曰
骨法非常此為内衙太保乎或問前程唯云末後為鎮
帥明宗夏皇后方事巾櫛有時忤旨大犯檟楚元豹曰
此人有藩侯夫人之相當生貴子其言果驗凡言吉凶
莫不神中事多不載明宗自鎮帥入纂謂侍臣曰周元
豹昔曾言朕事諸有徵可詔北京津置赴闕趙鳳曰袁
許之事元豹所長若詔至輦下即爭問吉凶恐近於妖
惑乃令就賜金帛官至光禄卿年八十而終(又聞嘗與蜀高祖預)
(說符命嗣主至於雲龍將相其言無不符驗果異乎哉)
老益貪
禮部尚書崔貽孫年過八十求進不休囊槖之資素有
貯積性好干人喜得小惠左降之後二子爭財甘旨醫
藥咸不供侍書責其子曰生有明君真宰死有天曹地
府無為老朽豈放爾邪為縉紳之笑端
解元龜進詩
道士解元龜本西蜀節將下軍校明宗入纂言自西來
對於便殿詩歌聖德自稱太白山正一道士上表乞西
都留守兼三州(一作川)制置使要脩西京宫闕上謂侍臣
曰此老耄自遠來朝此期别有異見乃為身名甚切堪
笑也時號知白先生賜紫斯乃狂妄人也
擊碎舍利
天成中有僧於西國取經回得一佛牙舍利十粒行以
程上進其牙大如拳褐潰皴裂趙鳳言於執政曰曾聞
佛牙鎚鍛不壊請試之隨斧而碎時宫中已施數千聞
毁碎方遂擯棄之云云此僧號智明幽州人僕嘗識之
崔協對敭
明宗問宰相馮道盧質近日喫酒否對曰質曾到臣居
亦飲數爵臣勸不令過度事亦如酒過即患生崔協強
言於坐曰臣聞食醫心鏡酒極好不假藥餌足以安心
神左右見其膚淺不覺哂之
降龍大師
五臺山僧誠慧其徒號為降龍大師鎮州大水壊其南
城誠慧曰彼無信心吾使一小龍警之自言能(一作飛)役
使毒龍故也同光初到闕權貴皆拜之唯郭崇韜知其
為人終不設拜京師旱迎至洛下祈雨數旬無徵應或
以焚燎為聞懼而潛去至寺慚恚而終建塔號法雨大
師何其謬也
魚目為舍利
澤州僧洪密請舍利塔洪密以禪宗謎語鼓扇愚俗自
云身出舍利曾至太原豪民迎請婦人羅拜洪密既辭
婦人於其所坐之處拾得百粒正人驗之皆枯魚之目
也將辭云山中要千數番麄氊半日獲五百番其惑人
如此
姚洪忠烈(夏魯竒附)
閬州守禦指揮使姚洪梁時經事董璋璋將叛頻誘洪
以大義拒之城陷被擒璋責之洪大罵璋曰老賊孤恩
背主吾於爾何恩而云相負爾為李七郎奴掃馬糞得
一臠殘炙感恩無盡今天子付以茅土結黨反噬爾本
奴才即無恥吾忠義之士不忍為也璋怒令十人持刀
割其膚然鑊於前自取啗食洪至死大罵不已明宗聞
之泣下置洪二子於近衛給賜頗優于時夏魯竒守遂
州城破自刎而死並為忠烈也
座主門生同入翰林
封舜卿梁時知貢舉後門生鄭致雍同受命入翰林為
學士致雍有俊才舜卿才思拙澀及試五題不勝困弊
因託致雍秉筆當時議者以為座主辱門生同光初致
仕
戲蕭希甫
蕭希甫進士及第有文才口辯多機數梁時不得意棄
母妻渡河易姓名為皇甫教書莊宗即位於魏州徵希
甫知制誥莊宗平汴洛希甫奉詔宣慰青齊方知其母
死妻嫁乃持服於魏州時議者戲引李陵書云老母終
堂生妻去帷後為諫議大夫性褊忿躁於進取疏宰相
豆盧革韋說至於貶死又以毁訾宰臣責授嵐州司馬
明宗奬馮道
明宗謂侍臣曰馮道純儉頃在德勝寨所居一茅庵與
從人同器而食臥則芻藳一束其心晏如及以父憂退
歸鄉里自耕耘樵采與農夫雜處不以素貴介懷真士
大夫也
明宗戒秦王
明宗戒秦王重榮曰吾少鍾喪亂馬上取功名不暇留
心經籍在藩邸時見判官論說經義雖不深達其旨大
約令人開悟今朝廷有正人端士可親附之庶幾有益
吾見先皇在藩時愛自作謌詩將家子文非素習未能
盡妙諷於人口恐被諸儒竊笑吾老矣不能勉強於此
唯書義尚欲耳裏頻聞時從榮方聚雜進士浮薄之子
以歌詩吟詠為事上道此言規諷之或一日秦王進詩
上說於俳優敬新磨敬新磨贊美而曰勿訝秦王詩好
他阿爺平生愛作詩上大笑
詼諧所累
宰相馮道形神庸陋一旦為丞相士人多竊笑之劉岳
與任贊偶語見道行而復顧贊曰新相回顧何也岳曰
定是忘持兔園冊來道之鄉人在朝者聞之告道道因
授岳秘書監任贊授散騎常侍北中村墅多以兔園冊
教童蒙以是譏之然兔園冊乃徐庾文體非鄙朴之談
但家藏一本人多賤之也
明宗不樂進馬(張虔釗附)
涇原帥李金全累歴藩鎮所在掊斂非時進馬上問其
為治如何莫專以進馬為事雖黽勉受之聖旨不懌
張虔釗多貪鎮滄州日因亢旱民饑發廩賑之方上聞
帝甚嘉奬他日秋成倍斗徵斂朝論鄙之虔釗好與禪
毳謎語自云知道心與口背唯利是求只以飯僧更希
福利議者以渠於佛上希利愚之甚也後叛入蜀取人
産業黷貨無厭蜀民怨之或說在蜀問一禪僧云如何
是舍利對曰郵置僦居即得舍利清河慙笑而已
康澄章疏
大理少卿康澄長興中上疏其要云是知國家有不足
懼者五深可畏者六勅旨褒稱之議者曰雖孫伏伽岑
文本章疏而澄可與易地而處矣
明宗諷孟鵠
孟鵠自三司勾押官歴許州節度使上曰鵠掌三司幾
年得至方鎮樞密使范延光奏對上曰鵠實幹事人以
此至方鎮爭不勉旃上心知其由徑忝冒故以此諷也
戮丁延徽
供奉官丁延徽巧事權貴人多擁護監倉犯贓合處極
法侍衞使張從賓方便救之上曰食我厚禄偷我倉儲
期於決死蘇秦說吾不得非但卿言竟處死
北夢瑣言卷十九
