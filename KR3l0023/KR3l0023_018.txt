北夢瑣言卷十八
唐孫光憲撰
楊千郎
莊宗異母弟存乂即郭崇韜女壻伏誅先是郭崇韜既
誅之後朝野駭惋議論紛然莊宗令閹人察訪外事言
存乂於諸將坐上訴郭氏之無罪其言怨望又於妖術
人楊千郎家飲酒聚會攘臂而泣楊千郎者魏州賤民
自言得墨子術於婦翁能役使隂物帽下召食物果實
之𩔖又蒱博必勝人有拳握之物以法必取又說煉丹
乾汞易人形破扃鐍貴要間神竒之官至尚書郎賜紫
其妻出入宫禁承恩用事皇弟存乂常朋淫於其家至
是與存乂同罹其禍
娠子能語
後唐明宗皇帝微時隨蕃將李存信廵邊宿於雁門逆
旅逆旅媪方娠帝至媪慢不得具食腹中兒語謂母曰
天子至宜速具食聲聞于外媪異之遽起親奉庖爨敬
事尤謹帝以媪前倨後恭詰之曰公貴不可言也問其
故具道娠子腹語事帝曰老媪遜言懼吾辱耳後果如
其言
明宗不伐
明宗始在軍中居常唯治兵仗不事生産雄武謙和臨
財尤廉家財屢空處之晏如也太祖欲試以誠召於泉
府命恣意取之所取不過束帛數緡而已所得賜與必
分部下戰勝凱還儕𩔖自伐帝徐言曰人戰以口我戰
以手衆皆心服其能
明宗獨見
莊宗晏駕明宗皇帝為將相推舉霍彦威孔循上言唐
運已衰請改國號明宗謂藩邸近侍曰何為改正朔左
右奏曰先帝以錫氏宗屬為唐雪冤讐為昭宗皇帝後
國號唐今朝之舊人不欲殿下稱唐請更名號耳明宗
泣下曰吾十三事獻祖洎太祖至先帝冒刃血戰為唐
室雪冤身編宗屬武皇功業即吾功業也先帝天下即
吾天下也兄亡弟紹於意何嫌運之衰隆吾當身受於
是不改正朔人服帝之獨見也
莊宗諸弟遇害
趙在禮作亂諸將擁明宗入闕未到間從馬直郭從謙
攻興教門帝母弟存渥從上戰及宫車晏駕存渥與劉
皇后同奔太原至風谷為部下所殺劉皇后欲出家為
尼旋亦殺之存霸先除北京留守亦自河中至太原兵
衆請殺存霸以安人心符彦超不能禁時存霸已翦髮
衣僧衣謁彦超願為山僧竟不免也存紀存確匿於南
山民家人有以報安重誨重誨曰主上已下詔尋訪帝
之仁德必不加害不如密旨殺之果併命於民家後明
宗聞之切讓重誨傷惜久之
劉皇后笞父
莊宗劉皇后魏州成安人家世寒微太祖攻魏州取成
安得后時年五六歲歸晉陽宫為太后侍者教吹笙及
笄姿色絶衆聲伎亦所長太后賜莊宗為韓國夫人侍
者後誕皇子繼岌寵待日隆他日成安人劉叟詣鄴宫
見上稱夫人之父有内臣劉建豐認之即昔日黃䰅丈
人后之父也劉氏方與嫡夫人爭寵皆以門族誇尚劉
氏恥為寒家白莊宗曰妾去鄉之時妾父死於亂兵是
時環屍而哭妾固無父是何田舍翁詐偽及此乃於宫
門笞之其實后即叟之長女也莊宗好俳優宫中暇日
自負蓍囊藥篋令繼岌破帽相隨似后父劉叟以醫卜
為業也后方晝眠及造其卧内自稱劉衙推訪女后大
恚笞繼岌然為太后不禮復以韓夫人居正無以發明
大臣希旨請冊劉氏為皇后議者以后出於寒賤好興
利聚財初在鄴都令人設法禆販所鬻樵蘇果茹亦以
皇后為名正位之後凡貢奉先入後宫唯寫佛經施尼
師他無所賜闕下諸軍困乏以至妻子餓殍宰相請出
内庫俵給后將出粧具銀盆兩口皇子滿喜等三人令
鬻以贍軍一旦作亂亡國滅族與夫褒姒妲己無異也
先是莊宗自為俳優名曰李天下雜於塗粉獶雜之間
時為諸優朴扶摑搭竟為嚚婦恩伶之傾玷有國者得
不以為前鑒劉后以囊盛金合犀帶四欲於太原造寺
為尼㳂路復通皇弟存渥同簀而寢明宗聞其穢即令
自殺
明宗誅諸兇
明宗即位之初誅租庸使孔謙歸德軍節度使元行欽
鄧州節度温韜太子少保段凝汴州麴務辛庭蔚李繼
宣等孔謙者魏州孔目吏莊宗圖霸以供饋兵食謙有
力焉既為租庸使曲事嬖倖奪宰相權專以聚斂為意
剥削為端以犯衆怒伏誅元行欽為莊宗愛將出入宫
禁曾無間隔害明宗之子從璟以是伏誅段凝事梁以
姦佞進身至節將末年綰軍權束手歸朝温韜兇惡發
掘西京陵寢莊宗中興不寘其罪厚賂伶官閹人與段
凝皆賜國姓或擁旄鉞明宗采衆議而誅之辛庭蔚開
封尹王瓚之牙將也朱友貞時廷蔚依瓚勢曲法亂政
汴人惡之李繼宣汴將孟審澄之子亡命歸莊宗劉皇
后蓄為子時宫掖之間穢聲流聞此四兇帝在藩邸時
惡其為人故廢罷之莊宗皇帝為唐雪恥號為中興而
温韜毁發諸帝寢陵宜加大辟而賜國姓付節旄由是
知中興之說謬矣
韓伊二妃(夏夫人附)
莊宗皇帝嫡夫人韓氏後為淑妃伊氏為德妃契丹入
中原石氏乞降宰相馮道尊册契丹主大張宴席其國
母后妃列坐同宴王嬙蔡姬之比也夫人夏氏最承恩
寵後嫁契丹托雲名李贊華所謂東丹王即安巴堅長
子先歸朝後除滑州節度使性酷毒侍婢微過即以刀
刲火灼夏氏少長宫掖不忍其兇求離婚歸河陽節度
夏魯竒家今為尼也
無官酬勲
亂離以來官爵過濫封王作輔狗尾續貂天成初桂州
節度觀察使馬爾即湖南馬殷之弟本無功德品秩已
高制詞云爾名尊四輔位冠三師既非品秩升遷難以
井田增益此要語也議者以名器假人至此賈誼所以
長歎息也
明宗命相
明宗入朝安重誨用事取謀於孔循舊相豆盧革韋說
出官孔循不欲以河朔人入相極薦崔協而任圜力爭
之云崔協者少識文字時人呼為無字碑有李琪者學
際天人奕代軒冕論才校藝可敵時輩百人讒夫巧沮
忌害其能必舍李琪而相崔協如棄蘇合之丸取蛣蜣
之轉也重誨笑而止然以孔循故終相之帝曰馮書記
先帝判官與物無競可以相矣由是道與協並命而舍
李琪識者惜之
明宗睿相
明宗遣皇子從榮出鎮鄴都或一日上謂安重誨曰從
榮左右有詐宣朕令旨不接儒生儒生多懦恐鈍志相
染朕方知之頗駭其事今此皇子方幼出臨大藩故選
儒雅賴其禆佐今聞此姦險豈朕之所望也鞫其言者
將戮之重誨曰若遽行刑又慮賓從聞後稍難安處且
望嚴戒遂止
明宗惡貪吏
明宗皇帝尤惡貪貨鄧州留後陶玘為内鄉縣令成歸
仁所論税外科配貶嵐州司馬掌書記王惟吉奪歴任
告勅配綏州長流百姓亳州刺史李鄴以贓穢賜自盡
面戒汝州刺史萇蕳為其貪暴汴州倉吏犯贓内有史
彦珣舊將之子又是駙馬石敬瑭親戚王建立奏之希
免死上曰王法無私豈可徇親由是皆就戮
誅不孝
緱氏縣令裴彦文事母不謹誅之襄邑人周威父為人
所殺不雪父冤有狀和解明宗降勅賜死
安重誨枉殺任圜
任圜昆弟五人曰圜圓圖回團雍穆有裕風采俱異圜
美姿容有口辯負籌略平蜀後除黔南不行天成初入
相簡拔賢俊杜絶倖門憂國如家切於功名而安重誨
忌之常會於私第有妓善歌重誨求之不得嫌隙漸深
俄罷三司除太子太保歸磁州致仕因朱守殷作亂立
遣人稱制害之受命之日神氣不撓中外冤痛清泰中
贈右僕射
北夢瑣言卷十八
