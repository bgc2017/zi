北夢瑣言卷十二
唐孫光憲撰
盧藩神俊
唐盧尚書藩以文學登進士第以英雄自許歷數鎮薨於靈
武連帥恩賜弔祭内臣厚希例貺其家事力不充未辦歸裝
而天使所求無厭家人苦之親表中有官人於靈前告曰家
貧如此將何遵副尚書平生竒傑豈無威靈及此宦者乎
俄而館中天使中惡以至於卒是知精魂強俊者可不畏
之哉八座從孫尚在江陵嘗聞此說故紀之以儆貪貨者
楊收不學仙
唐相國楊收江州人祖為本州都押衙父直為蘭溪縣
主簿生四子發假收嚴皆登進士第收即大拜發以下
皆至丞郎發以春為義其房子以柷以乘為名假以夏
為義其房子以煚(古鼎反)為名收以秋為義其房子以鉅
鏻鑣鑑為名嚴以冬為義其房子以注涉洞為名盡有
文學登高第號曰脩竹楊家與靜恭諸楊比於華盛收
相少年於廬山修業一日尋幽至深𨼆之地遇一道者
謂曰子若學道即有仙分必若作官位至三公終焉有
禍能從我學道乎收持疑堅進取之心忽道人之語他
日雖登廊廟竟離南荒而殛悲夫薛澤補闕乃楊氏之
女孫壻嘗語之
張氏子斆壁魚
唐張裼尚書有五子文蔚彛憲濟美仁龜皆有名第至
宰輔丞郎内一子忘其名少年聞說壁魚入道經函中
因蠧食神仙字身有五色人能取壁魚吞之以致神仙
而上昇張子惑之乃書神仙字碎翦實於瓶中捉壁魚
以投之冀其蠧蝕亦欲吞之遂成心疾每一發作竟月
不食言語麄穢無所㢠廻避其家扃閉而守之俟其發愈
一切如常而倍餐啜一月食料須品味而飫之多年方
謝世是知心靈物也一傷神氣善猶不可况為惡乎即
劉闢吞人張子吞神仙善惡不同其傷一也
柳大夫不受潤筆(李德陽附)
唐柳大夫玭清廉耿介不以利回家世得筆法蓋公權
少師之遺妙也責授瀘州牧禮參東川元戎顧彦朗相
公適遇降德政碑顧欲濡染以光刊刻亞台曰惡劄固
無所恡若以潤筆先(一作見)賜即不敢聞命相國欽之書
訖竟不干瀆也梁世兖州有下猛和尚聚徒說法檀
施雲集時號金剛禪也他日物故建塔樹碑廬嶽道士
李德陽善歐書下猛之徒請書碑誌許奉一千緡德陽
不允乃曰若以一醉相酬得以施展千緡之遺非所望
也終不肯書斯亦近代一高人也
楊寅疑相術(李暠附)
唐十軍軍容使開府嚴遵美門客楊寅善袁許之術於
京城西畿逢一李生亦唐之疎屬隆準龍顔垂手過膝
楊生異之說於中尉由是時(一作暗)有資遺之意其必致
非常黃寇犯闕僖宗(一作皇)幸蜀李生為士民挾持入京
升含元殿不踰浹旬尋亦遇害豈大人之相只為一升
殿乎莫可知之楊生歎嗟不復言知人之鍳也王蜀
先主時有道士李暠亦唐之宗室生於徐州而遊於三
蜀詞辯敏捷麤有文章因棲陽平觀為妖人扶持上有
紫氣乃聚衆舉事將舉而敗妖輩星散而暠獨罹其禍
焉其適長裕者臨卭之大儒也與暠相善不信暠之造
妖良由軀幹國姓為羣兇所憑所以多事之秋滅跡匿
端無為綠林之嚆矢也先是李暠有書召玉局觀楊德
輝赴齋有老道崔無斁自言患聾有道而託算術往往
預知吉凶德輝問曰將欲北行何如崔令畫地作字弘
農乃書北千兩字崔公以千插北成乖字去即乖耳楊
生不果去而李暠齋日就擒道士多罹其禍楊之幸免
由崔之力也
楊鑣偶大姑神(史光澤附)
唐楊鑣收相之子少年為江西推廵優游外幕也屬秋
祭請祀大姑神西江中有兩山孤拔號大者為大孤小
者為小孤朱崖李太尉有小孤山賦寄意焉後人語訛
作姑姊之姑創祠山上塑像豔麗而風濤甚惡行旅憚
之每歲本府命從事躬祭鑣預於此行鑣悦大姑偶容
有言謔浪祭畢回州而見空中雲霧有一女子容質甚
麗俯就楊公呼為楊郎遜詞云家姊多幸蒙楊郎采顧
便希回橈以成禮也故來奉迎弘農驚怪乃曰前言戲
之耳小姑曰家姊本無意輙慕君子而楊郎先自發言
苟或中輟恐不利於君弘農憂惶遂然諾之懇希(一作布)
從容一月處理家事小姑亦許之楊生歸指揮訖倉卒
而卒似有鬼神來迎也薛澤𥙷闕與鑣姻懿常言此事
甚詳近者故登州節判史在德郎中子光澤甚聦俊方
修舉業自别墅歸乘醉入泰山廟謂神曰與神作第三
兒得否自是歸家精神恍惚似有見召踰月而殂也嗚
呼幽明道隔人鬼路殊以身許之自貽伊戚將來可為
鍳戒也
柳氏子幞頭腳(許承傑李思益附)
僕嘗覽柳氏訓序見其家法整肅乃士流之最也柳玭
出官瀘州郡洎牽復㳂路染疾至東川通泉縣求醫幕
中有昆弟(或云&KR0008;相或云名珮)之子省之亞台回面且云不識家
人曰是某院郎君堅云不識莫喻尊旨良久老僕忖之
得非郎君幞頭腳乎固宜見怪但垂之而入必不見阻
比郎君垂下翹翹之尾果接撫之其純厚皆此𩔖也僕
親家柳坤即亞台疎房也僑寓陽安郡伯仲相率省焉
亞台先問讀書否脩文否苟不如是須學作官我之先
人脩文成名皆作官業幸勿棄分隂也瀘州郡有柳大
夫所造公廨家具皆牢實麄重傳及數政莫知于今存
否蜀朝東川節度許存太師有功勲臣也其子承傑
即故黔使君禧實之子隨母嫁許然其驕貴僭越少有
倫比作都頭軍籍只一百二十有七人是音聲伎術出
即同節使行李凡從行之物一切奢大騎碧暖座垂紛
錯每脩書題印章微有浸漬即必改換書吏苦之流輩
以為話端皆推茂刺顧夐為首許公他日有會乃謂顧
曰閣下何太談謗顧乃分疏因指同席數人為證顧無
以對逡廵乃曰三哥不用草草碧暖座為衆所知至於
魚袋上鑄蓬萊山非我唱揚席上愈笑方知魚袋更僭
也刺茂州入蕃落為蕃酋害之西川衛前軍將李思
益者所著衣服莫非華煥纖麗蜀先主左右羡而怪之
先主曰李思益一副衣裳大有所費是要為我光揚軍
府仰與江貨場勾當俾其作衣裝也先主又於作院見
匠人裹小朵帽子前如鷹觜後露腦枕怪而截其觜也
又登樓見行人戴襤&KR2233;席帽云破(普没反)頭爛額是何好
事然自務儉素愛淨潔皆此𩔖也蜀朝有小朝士裴璨
俸薄且閒(一作困)或勸求宰一邑裴曰今之畿縣非有仙
骨何以得見其愛羡即可知也每云黃寇之後所失已
多唯襪頭袴穿靴不傳舊時也僕同院司空監云木圍
裹頭於事最便何必油拭火熨日日勞煩此一事不請
師古又嫌以銀稜甆器托裏椀楪徒費功夫又曰措大
暮年方婚少女一生之事遺醜可知自非鐵石為心未
有不貽他說戒之慎之因述柳氏幞頭引起數事豈資
談笑亦足小懲也
鐵𥙷闕貞澹
唐乾寧中𥙷闕楊貽德華族科名德孤道直不容於時
請告華隂方屬京國擾攘乃謀南來藏跡於江陵閭巷
僦居不露行止旅舍無烟藜藿不給未嘗隕穫於時成
中令延接朝客士有依劉之言弘農韜藏不及門宇一
旦堂帖追回成令驚訝以為聞聽不至闕申情禮兼以
入翰苑秉鈞軸期之𥙷闕曰人之官職又非妄圖令公
過飾何當奬遇今宰相何必要某至於垂搜羅之命他
日不過作南中一刺史爾此際必有奉擾中令贈三百
緡只受三十緡辦裝所剰(一作殘)却納朝廷號為鐵𥙷闕
未久除道州牧却經江陵告成令求十人散從官衣裝
五十千行資他無所要成令甚重之他日棲南嶽與元
泰布衲遁希禪師同居車箱源䨇泉歸本長老得祖印
於楊公既歿家人亦終似得懸解之道也本公得禪道
於三賢乃鄭起先輩為愚話之
張林多戲
唐張林本士子擢進士第官至臺侍御為詩小巧多采
景於園林亭沼間至如菱葉乍翻人採後荇花初没舸
行時他皆此𩔖受眷於崔相眧緯或謁相庭崔公曰何
以久不拜見林曰為飯瓮子熱發崔訝飯瓮不康之語
林曰數日來水米不入非不康耶又寒月遺以衣襦問
其所需乃曰一衫向下便是張林相國大笑終始優遇
也葆光子曰東方朔以詼諧自容婁君卿以唇舌取適
非徒然也皆有意焉今世希酒炙之徒託公侯之勢取
容苟媚過於優旃自非厚德嚴正之人未有不為此輩
調笑也
沈尚書非命(劉建封附)
唐沈詢侍郎亞之之子也昆弟二人一人忘其名乘舸
泛河為驚湍激船桚梁板漂遞沈子亦漂而死詢鎮潞
州寵婢夫人甚妬因配與家人歸秦其婢旦夕只在左
右歸秦慚恨伺隙剚刃於詢果罹兇手殺歸秦以充祭
亦無及也唐天復中湖南節度使劉建封婬其牽攏
官陳之婦陳為同列所戲恥而發怒伺便以蒺(一作冷)藜
擊殺之馬氏有其位於今禁蒺(一作冷)藜蓋懲彭城之遭
罹也婬為大罰昔賢垂戒作人君父得不以子禍奴禍
取鑒哉
王潛司徒燒紙錢(秦威儀附)
唐王潛司徒與武相元衡有分武公倉卒遭罹潛常於
四時爇紙錢以奉之王後鎮荆南有染戶許琛一旦(一作)
(日)暴卒翌日却活乃具牓子詣衙云要見司徒乃通入
於階前問之琛曰初被使人追攝至一衙府未見王且
領至判官廳見一官人憑几曰此人錯來自是鷹坊許
琛不干汝事即發遣回謂許琛曰司徒安否我即武相
公也大有門生故吏鮮有念舊於身後者唯司徒不忘
每歲常以紙錢見遺深感恩德然所賜紙錢多穿不得
司徒事多點檢不至仰為我詣衙具導此意王公聞之
悲泣慚訝而鷹坊許琛果亦物故自此選好紙剪錢以
奉之此事與楊收相於鄭愚尚書處借錢事同又南
嶽道士秦保言威儀勤於焚脩者曾白真君云上仙何
以須紙錢有所未喻夜夢真人曰紙錢即冥吏所籍我
又何須由是嶽中亦信之
崔從事為廟神賜藥(李氏土地神附)
閩從事崔員外忘其名正直檢身幕寮所重奉使湖湘
復命在道逢寇賊悉遭殺戮唯外郎於倉惶中忽有人
引路獲免驅馳遠路復患痁疾行邁之次難求藥餌途
次延平津廟夢為廟神賜藥三丸服之驚覺頓愈此亦
鬼神輔德也彭城劉山甫自云外祖李公敬彛郎中
宅在東都毓財坊土地最靈家人張行周事之有應未
大水前預夢告張求飲食至其日率其𩔖遏水岸(一作頭)
並不衝圮李宅異事也
張璟為靈廟草奏
廬山書生張璟乾寧中以所業之桂州欲謁連帥張相
至衡州犬嘷灘損船上岸寢於江廟為廟神所責生以
素業對之神為改容延坐從容云有王(一作巫)立仁者罪
合族誅廟神為其分理(一作疏)奏於嶽神無人作奏璟為
草之既奏蒙允神喜以白金十餅為贈劉山甫與廖隲
校書親見璟說其事甚詳也
滻水神正直
唐黃寇奔衝有小朝士裴忘其名移挈妻子南趨漢中
纔發京都其室女路次暴亡兵難揮霍不暇藏瘞其為
悲悼即可知也行即浴谷夜聞其女有言不見其形父
母怪而詰之女曰我為滻水神之子強暴誘歸其家厥
父責怒以妄殺生人遽行笞責兼遜謝撫慰差人送來
緣夕旦未有託且欲隨大人南行俾拔茅為苞致於箱
笥之中庶以魂識依止飲食語言不異於常爾後白於
嚴慈云已有生處悲咽告辭去夫鬼神之事世所難言
素滻之靈有義方之訓所謂聦明正直之流也
塹杜氏山岡事(鮮于仲通唐氏嚴氏附)
古有宅墓之書世人多尚其事識者猶或非之杜公正
倫與京兆宗派不同常蒙輕遠銜之洎公宦逹後因事
塹斷杜陵山脉由是諸杜數代不振鮮于仲通兄弟
閬州新井縣人崛起俱登將壇望氣者以其祖先墳上
有異氣降勅塹斷之裔孫有鮮于嶽者幼年寢處席底
有一小蛇蓋新出卵者家人見之以為竒事此侯及壯
常有自負之色歴官終于普州安嶽縣令不免風塵其
徒戲之曰鮮于蛇也唐峰亦閬州人有墳塋在茂賢
草市峰因負販與一術人偕行經其先塋術士曰此墳
塋子孫合至公相峰謂曰此即家墳隴也士曰若是君
家恐不勝福也(一作耶)子孫合為賊盜皆不令終峰志之
爾後遭遇蜀先主開國峰亦典郡其二道襲官(一作等)皆
至節將三人典郡竟如術士之言何其騐也嚴司空
震梓州鹽亭縣人所居枕釜戴山但有鹿鳴即嚴氏一
人必殞或一日有親表對坐聞鹿鳴其表曰釜戴山中
鹿又鳴嚴曰此際多應到表兄其表兄遽對曰表兄不
是嚴家子合是三兄與四兄不日嚴氏子一人果亡是
何異也
鼠狼智
相國張公文蔚莊在東都北(一作柏)坡莊内有鼠狼穴養
四子為蛇所吞鼠狼雄雌情切於穴外坋土恰容蛇頭
俟其出穴果入所坋處出頭度其回轉不及當腰齧斷
而劈蛇腹銜出四子尚有氣置於穴外銜豆葉嚼而傅
之皆活何微物而有情有智若是乎最靈者人胡不思
也
北夢瑣言卷十二
