北夢瑣言卷十一
唐孫光憲撰
張直方譽裴休
唐金吾大將軍張直方西班倜儻勲臣也好接賓客歌妓
絲竹甲於他族與裴相國休相對相國始麻衣就試執金
慕其風采因裴造謁執金欵待異禮他日朝中盛稱裴秀
才文藝朝賢訝之相國恐涉雜交不遑安處自是不敢更
歴其門執金頻召不往或曰裴秀才方謀進取慮致物譽
非是偃蹇一日又召傳語曰若不妨及即更奉薦裴益悚惕
薛侍郎紙裹鷂子
唐薛昭緯侍郎恃才與地鄰於傲物常以宰輔自許切
於大拜于時梁太祖已兼四鎮兵力漸大有問鼎之心
速於傳禪薛公銜命梁國(一作園)梁祖令客將約回乃謂
謁者曰大君有命無容却回速轡前邁既至夷門梁祖
不獲已須出迎接見薛公標韻詞辯方始改觀自是宴
接莫不欵曲一日梁祖話及鷹鷂薛公秪對盛言鷙鳥
之俊梁祖欣然謂其亦曾放弄歸館後傳語送鷂子一
頭薛生致書感謝仍對來人戒僮僕曰令公所賜真(一作)
(直)須愛惜果(一作可)以紙裹安鞲袋中來人失笑聞於使
衙
進士團所由倒罰崔狀元
唐進士崔昭矩為狀元有進士團所由動靜舉罰一日
所由疎失狀元笞之逡巡所由謝伏(一作杖)于階前對諸
進士曰崔十五郎不合於同年前面瞋決所由請罰若
干博陵無言以對
程賀為崔亞持服
唐崔亞郎中典眉州程賀以鄉役差充廳子其弟在州
曾為小書吏崔公見賀風味有似儒生因詰之曰爾公
讀書乎賀降階對曰薄涉藝文崔公指一物俾其賦詠
雅有意思處分令歸選日裝寫所業執贄甚稱奬之必
稱進士依崔之門更無他岐凡二十五舉及第每入京
館於博陵之第常感提拔之恩亞卒之日賀為崔公縗
服三年人皆美之
高太尉駢請留蠻宰相事
唐南蠻侵軼西川苦無亭障自咸通已後劍南苦之牛
叢尚書作鎮為蠻寇憑陵無以抗拒高公自東平移鎮
成都蠻酋搏蜀城掌武先選驍銳救急人背神符一道
蠻覘知之望風而遁爾後僖宗幸蜀深疑作梗乃許降
公主蠻王以連姻大國喜幸逾常因命宰相趙隆眉楊
竒鯤段義宗來朝行在且迎公主高太尉自淮海飛章
云南蠻心膂唯此數人請止而鴆之迄僖宗還京南方
無虞用高公之策也楊竒鯤輩皆有詞藻途中詩云風
裏浪花吹又白雨中嵐色洗還青江鷗聚處忩前見林
狖啼時枕上聽此際自然無限趣王程不敢暫留停甚
清美也
夏侯相以術而殂
唐相國夏侯公孜富貴後得彭素之術甚有所益出鎮
蒲中悅一娼妓不能承奉以致尾閭之泄因而致卒有
夏侯長官者本反初僧也曾依相國門庭亂離後挈家
寄於鳳州山谷尋亦物故惟寡妻幼子而已夏嫗獻此
術於節使滿存相公大獲濡濟其子名籍學吟詩入西
川依託勲臣為幕下從事時人號為夏侯驢子乃世濟
其鄙猥也僕聞之於強山人甚詳亦嘗與籍相識籍子
壻羅嶠與僕相知亦多蓄姬妾疑其染夏氏之風然夏
侯長官者得非相國之師乎
張金吾威勢取術
唐金吾大將軍張直方一旦開筵命朝士看乾水銀點
制不謬衆皆歎羡以謂清河曾遇至人良久張公大笑
曰已非所能有自來矣頃任桂府團練使逢一道士藴
此利術就而求之終不可得乃令健卒縛於山中以死
脅之道士驚怕但言藥即多獻術則不傳唯死而已由
是得藥縱其他適今日奉呈唯成丹也非已能也
蔡畋虛誕(何法成附)
唐高駢鎮成都甚好方術有處士蔡畋者以黃白干之
取瓦一片研丹一粒半塗入火燒成半截紫磨金乃竒
事也蔡生自負人皆敬之以為地仙燕公求之不得久
而乖露乃是得藥於人眩惑賣弄為元戎笞殺之王先
主時有何法成者小人也以賣符藥為業其妻微有容
色居在北禪院側左院有毳衲者因與法成相識出入
其家令賣藥銀就其家飲啗而已法成以其内子餌之
而求其法此僧秘惜遷延未傳乃令其妻冶容而接之
法成自外還家掩縛欲報廵吏此僧驚懼因謬授其法
并成藥數兩釋縛而竄法成聞(一作得)此術以致發狂大
言於人誇解利術未久聞於蜀後主召入苑中與𥙷軍
職然不盡僧法他日藥盡遽屬更變伶俜而已偶免謬
妄之誅也彭韜光者與何生切鄰兼得其事為余話之
申屠别駕術禍
高駢鎮維揚有申屠别駕懷至術為吕用之譖毁一旦
作竄燕公命吏齎長限牒所在尋捕至襄州禪院中遇
之擒得申生寄襄獄縶維申生告獄吏要見督郵韋公
吏以告之韋遽面見屏人曰某身上有化金藥欲獻元
戎劉公巨容可乎韋審之遂非時入謁因得道逹點甎
瓦半葉以呈之劉公歎訝乃虚以判獄而匿之僖皇在
蜀降天使至峴山即田令孜弟也劉公乘醉將藥金誇
衒於中使中使廻聞於田中尉洎劉司空朝覲行在與
申生偕往藏𨼆此人不令他適田軍容銜之於導江莊
加害劉申皆不幸也有一子號申司馬居朗州尚存點
汞藥在身荆南節判司空董太監得申生四粒藥點四
汞奉一百千以慰好竒之心也(王蜀時有一士著綠布衫常在街衢仍棲逆旅)
(廵使蕭懷武欲求其術堅確不與遂於馬院打殺之蓋不能慎持所致也)
宗小子藥妖
唐世長安有宗小子者解黃白術唯在平康狎游與西
川節度使陳敬瑄微時游處因色失歡他日陳公遭遇
出鎮成都京國亂離僖皇幸蜀宗生避地亦到錦江然
畏潁川知之遂旅遊資中郡銷聲斂跡惟恐人知寓應
真觀修一爐大丹未竟宗生解六壬每旦運式看一日
吉凶無何失聲便謀他適走至内江縣潁川差人吏就
所在害之所修藥道士收得傳致數家皆不利人莫知
何也
李璧尚書戮律僧
唐李璧尚書出鎮東川有律僧(一作師)忘其名臨壇度人
四方受具者奔走師仰檀施雲集由是鞅掌嗜慾之心
熾焉一旦發露前後女童為尼者呈身之物殆一百四
十五人八座戮之葆光子嘗見同僚王行軍說幽州有
壇長近八十歲即都校之元昆也每歸俗家以其衰老
令小青扶侍因而及亂遂要反初以青為偶乃謂偶曰
平生不謂有此歡暢悔知之晩也軍府怪而笑之僕有
門徒僧不欲斥其名經論甚博未有乖露他日預臨壇
之列尼輩參請號曰依止自是醜聲盈耳亦不以為耻
嗚呼如來制戒為入道之門苟非其人反為聚淫叢藪
信乎道不虚行也(一本作律乎律乎道不虚行)
崔元亮降雲鶴(趙駕仙何景沖梁威儀附)
唐崔元亮曾典眉州每公退具簡履以朝太上焚脩精
至不舍晝夜嘗於州衙開黃籙道場為民祈水旱疾疫
而已散齋之晨必降祥雲鸞鶴州民咸覩(亮典湖州脩齋亦降仙鶴)
(太白為贊)至今眉州每歲設黃籙齋凡執(一作職)事軍校及茶
酒厮役祗承皆知齋法次第道士羅昭然壽一百一十
三歲預崔牧之齋席跨驢出街墜驢而腳在鐙内因拖
曳而死也又王蜀時玉局觀道士趙駕仙上官道士
忘其名住青城山脩齋入壇行法事其厮僕卧而驚魘
問師何在人問之乃曰適見四人著緋自天而下曳二
道士於壇前鞭背二十問者止之令勿言比趙駕仙與
上官道士相次患發背而斃又有何景沖作道門威
儀好食蒜上壇行法事時有蒜氣後於青城脩齋度江
船覆溺死斯蓋罔道不恭為天罰也成中令鎮荆南
請道士梁威儀行法事俯伏奏章頓首存想因之不起
乃醉睡也成公斥之毁廢道場斯亦何趙之流也大約
荆湘僧道赴齋皆恣洪飲俚人不以為非欲求降鍳安
可得也
關三郎入關
唐咸通亂離後坊巷訛言關三郎鬼兵入城家家恐悚
罹其患者令人寒熱戰慄亦無大苦弘農楊玭挈家自
駱谷路入洋源行及秦嶺回望京師乃曰此處應免關
三郎相隨也語未終一時股慄斯又何哉夫喪亂之間
隂厲旁作心既疑矣邪亦隨之關妖之說正謂是也愚
幼年曾省故里傳有一夷迷鬼魘人閭巷夜聚以避之
凡有忩隙悉皆塗塞其鬼忽來即撲人驚魘須臾而止
希慕求進
唐自大中後進士尤盛封定鄉丁茂珪場中頭角舉子
與其交者必先登第而二公各二十舉方成名何進退
之相懸也先是李都崔雍孫瑝鄭嵎四君子蒙其盼睞
者皆因進昇故曰欲得命通問瑝嵎都雍葆光子曰士
無華腴寒素雖瓌意琦行奥學雄文苟不資發揚無以
昭播是則希顔慕藺馳騁利名者不能免也
垂血淚
唐進士殷保晦妻封夫人皆中朝士族也殷公歴官臺
省始舉進士時文卷皆内子為之動合規式中外皆知
良人倜儻疎放善與人交未嘗以文章為意黃寇犯闕
夫妻遭難初封夫人就刃殷公失聲䨇血被面其從母
為尼親見其禍泣言於姻親愚於殷之中表聞之方信
古人云淚盡繼之以血哀痛之極也
心疾不妨文章(李氏子附)
唐世劉崇望弟兄五人内四人皆登進士第仕至將相
丞郎其元昆崇彛不及第官至省郎生五男每院各與
一人為後崇彛留一男少有才思一旦心疾唯染翰章
制誥褒貶朝中卿相咸摭其實骨肉間懼聞于外旋取
燼之宛為掌誥之美竟廢于時鄙夫蜀鄉與前簡刺李
詠使君有分隴右有一子年十四掌握管草詞指揮天
曹地府隂隙之事落翰如飛家君憂懼亦苦戒之此子
乃曰但為我父勿預我事他日墜井而死心為靈臺既
嬰風恙而才思倫序斯又何哉
北夢瑣言卷十一
