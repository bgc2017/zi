玉照新志卷三
宋王明清撰
秦妙觀宣和名娼也色冠都邑畫工多圖其貌售於外
方陸升之仲高山隂勝流詞翰俱妙晩坐秦黨中遂廢
於家嘗語明清曰頃客臨安雨中一老婦人蓬首垢面
丐於市藉&KR0585;溜以濯足泣訴於升之曰官人曾聞秦妙
觀否妾卽是也雖掩抑困悴而聲音舉措固自若也各
與之金而遣之去仲高言已淚落盈襟蓋自愴其晩年
流落不偶特相似耳言猶在耳興懷太息
明清揮麈餘錄載李元叔上廣汴都賦於裕陵由此晉
用近得全篇於其從孫申父宣柔令盡列於後臣切惟
皇宋藝祖受命奠都於大梁於今垂二百載列聖相承
增飾崇麗壎壎乎天子之宅棟梁以來未之有也昔在
元豐中太學生周邦彦嘗草汴賦奏御神考遂託國勢
之重傳播士林然其所紀述大率略而未備若乃比歲
以來宫室輪奐之美禮樂聲容之華則又有所未及臣
愚不才出入都城十年於茲矣耳目所聞見亦粗得其
梗槪輒鼓舞隂陽以鳴國家之盛因改前賦而推廣焉
始則本制作之盛者分維而第之中以帝室皇居之奥
任賢使能之效而終之以持守冀備一覽之末賦曰有
博古先生自下國而遊上京遇大梁公子於路相與問
答傾蓋如故因縱言至於都邑先生乃援古而証之曰
我聞在昔受命帝皇繼天而作首定厥都用植諸夏之
根本肇隆億載之規模若乃賁飾恢宏之美槪見於書
經營先後之次備載於禮宅中圖大則有姬公之明訓
權宜拓制則自蕭公而經始今不敢高談羲黃遠舉夏
商試卽周而陳之二華對峙八川同注褒斜隴首之攸
留函谷二崤之並據此宗周所都或假山河之險固漢
高因之而啓帝祚焉孟津後達大谷前適導以伊洛瀍
澗之澤控以成臯廣武之衝此成周所都適當天地之
正中光武因之而開帝功焉畢昴之次河冀之津風俗
漸乎虞夏疆域逮乎齊秦魏都之爽塏信無倫也衡岳
鎮野龍川帝坰列戈船於三江儲戎車於石城吳都之
雄狀信足稱也接壤卭笮通而盧僰地蕃竹木之産民
厭稻魚之食蜀都之富饒信無敵也凢茲都邑之盛實
儷美而争雄旁睨而論雖辨者炙輠繼日而莫能窮公
子聞之始若愕然已而哂曰先生於古賦得矣孰若我
目覩汴都之偉觀乎顧其所以設險則道德之藩仁義
之垣豈獨依於山川所以建中則皇極在上九疇咸若
豈必宅於河雒其爽塏也有如上帝清都神人五城軼
人寰之塵壒極天下之高明其雄壯也有如鈎陳羽林
天兵四拱威秉則萬物伏怒刑則四夷竦其富饒也有
如海涵地負深厚莫測追魚麗之盛多邁騶虞之蕃殖
彼兩漢之雜伯雖仍於國家之舊墟三國之鼎峙雖臨
乎一方之都會較而論之於今日正猶拳石涓水欲與
五岳四瀆之比擬所謂談何容易先生曰余生長太平
和氣中亦旣有日而處於蓬茨之下無有遊觀廣覽之
益驟來神州恍然似失目雖駭乎闕庭樓觀之麗而未
悉其制作之意耳雖熟乎聲明文物之英而未究其禮
樂之情子年在英妙博聞強記幸爲我索言之公子曰
僕實不敏切聞先進有言昔自唐室不競王綱浸圮陵
夷五季紛綸四紀上帝憫斯民之塗炭眷求一人作之
君師肆我藝祖應天順人出御昌期若時順大之居實
古大梁之城在漢則郡以陳留而命名在唐則軍以宣
武而分額考其地望雖卓犖乎諸夏而川流休氣猶盤
礴而鬱積時乎有待世孰能測洎梁祖之有作始建都
而畫圻匪梁人之能謀天實啓之匪天私於有梁實兆
宋基觀天文分野之次舍則房心騰其輝實沈寄其耀
仰星纏之有赫直皇居而久照察夫土脈之豐衍則高
者磊砢下者墳壚廓陂陀之愷澤極灌漑之膏腴語地
形之高兮則自泗而西周之罘歷睢陽遂東至於道津
岡阜隱鱗煙雲飛屯其上鬱律勢與天連語汴梁之駛兮
則自鞏而東還時門抵宣澤涉洪河之濁流導温洛之
和液中貫都城偃若雲霓泝湍悍而不窮上接雲漢之
無倪語雉堞之固則偉拔金墉繚以湯池仰憲太微之
象屹臨赤縣之畿語郊闉之壯則密拱中宸高映四野
揭華榜以干霄謹嚴更而警夜維是都之建也雖自於
梁逮藝祖而始興至太宗而寖昌列聖相承洎於今日
當國家閒暇肆乘時而增緝遂跨三都越兩京擬二周
而抗衡數其南則神霄之府上膺南極偉殊祥之創見
恍微妙之難測歲在丁酉大開其機用端命於玉帛而
彰信於羣黎爰設定命之符妙以蟲魚之篆繼乾元之
用九參八寳而垂範乃嚴像設祇奉茲言儼一殿而居
上紹諸天而在中靈妃上嬪列於西仙伯天輔列於東
諤諤郡卿峩峩景俊往往名序丹臺而身爲世輔像圖
孔肖後無攸序闢金堂啓玉室駭寳輪之飛動森鸞仗
之粉飾其側乃有元命之殿實總會乎衆福本始載叶
藏禮惟穆罄華封請祝之誠效天保無疆之卜若夫陽
德之建咸放陽神於赫熒惑厥位惟尊次曰太火時謂
大辰配曰閼伯以序而陳原夫帝業之創自於宋地蓋
乘是德而王天下飾之靈鉟赤文婀娜舉以示衆遂定
區夏豈必赤伏合瑞於都南之亭豈必神母告符於豐
西之夜主上承紀奉祀致嚴審辰出戌入之度有視茲
孔明之占遂垂五帝之家夏體重離而面南諧祉聲於
樂府驗朱草於靈荃火得其性景貺昭然瞻彼煌煌位
在南端歴太微以受制避心星而載旋相我昌運於千
萬年出南薰以望太壇𨼆若天高渾若天圓欽柴於茲
僉曰稱焉先是有司仍國舊貫明宫齋廬悉取繒縵後
洎紹聖端誠攸建精意孔昭禮文彌燦主上改元之初
載辛巳長至始親郊見逮至癸巳之歲蓋四舉茲禮矣
申勅春官益嚴茲事於是規法三代祭器肇新躬秉元
圭天道是循百官顯相齋戒惟寅帝登玉輅皇衢載遵
已而日景晏温天真降臨衣冠幢節之輝映彩仗輦輅
之參差豈徒若見於渭陽而接拜於交門仰重瞳之四照
矚羣目而動心乃闢琳館建號迎真用神昭報以福斯
民渡玉律抵天田王者之籍厥畝惟一上春展事務崇吉
蠲於時農祥辰正東作是先載冀耕於玉耜敞雲幄於
紺壇葱犗馴服於廣祚之側青旗晻靄於黃麾之間帝
御思文飭躬禱專屈帝尊以表耒勤天步而降軒三推
告畢貴賤以班遂播青箱之嘉種以成高廩之豐年然
後穫之秷秷瑞禾是導郊廟明堂之大享親奉粢盛以
致告豈惟率天下之農而敦本蓋將勸天下之養而致
孝岧嶤昭回厥基孔固下鎮地維儀象一新於焉具設
上下立映俯仰並察天體斯著辰耀斯列鼇雲上承金
虬四匝秉璿璣玉衡之制兼馮相保章之法陋靈臺銅渾
之規斥周髀宣夜之說於以觀星則進退伏見不失其正
於以觀雲則分至啓閉各得其應以候鍾律則清濁之
均恊以候晷景則長短之度稱遂與天地合其德日月
合其明休徵旣效叢祥並膺至若祕書之建典籍是藏
法西昆之玉府萃東璧之靈光凢微言大義之淵源祕
錄幽經之浩博貫九流包七略四部星分萬卷綺錯犀
軸牙籤輝耀有爍金匱石室載嚴封鑰或資討論則分
穎於三館或備奏御則會萃於秘閣以至字畫所傳則
妙極六書巧窮八體有龜文鳥跡之篆有鳳翥龍騰之
勢真僞旣辨衆美斯備圖書所載則三祖餘範七聖妙
蹟睹名馬於曹韓覽古松於韋畢繄絶藝之入神駭衆
觀而動色肇建古文宏璉豐敞擇一時之英髦命於焉
而涵養天下歆豔不啻登瀛州而𨼆藏室名卿鉅公由
此塗出若夫龍津所在大闢賢關作庇寒士今踰百年
勒豐碑以正文字之訛建華搆以藏載籍之傳其中則
鼎新大成之庭寅奉宣聖之祀象肖尼山制侔闕里其
配享也惟顔孟之亞聖其從祀也則多鄒魯之儒士儼
威儀之若存肅冠裳而有偉至於庠序學校之教也首
善於京自熙豐始乃詳備講說謹課規繩以勵其行舍
選以作其氣發揮詩書之府頓革聲律之弊爾乃采芑
新田育莪中沚人才於此乎輩出聖道因之而不墜其
西則因建原廟近效元豐河圖呈度罔或不同朱甍相
望而特起縹垣對峙而比崇界以馳道之廣臨乎魏闕
之雄祥煙瑞靄煥爛蒙籠大明以奉神考重光以奉哲
宗父子之親彌篤兄弟之義彌隆屆四孟之改律感節
物於春冬愴衣冠之出遊軫羹牆於帝衷旣進祠於東
宫之匕殿御潔誠以致恭想音容之如在備享獻而肅
雍參以時王之禮肆寖盛乎威容飭茲惟謹稽首拜顒
牙盤或薦玉饌惟充有飶其香齋誠默通願靈心之響
答宜福祚之延洪乃若中臺所寄衆務泉藪象應乎文
昌運侔乎北斗四方利害於是乎上逹三省政令於是
乎下究爰卽西南亢爽之所度宏基而易舊太社爲之
嚮西掖直其後形勝潭潭不侈不陋列屋前分是爲六
部自吏洎刑位於左自戶洎工位於右公庭肅若百吏
輻凑於是糾以虞舜陟黜之公輔以周公訓迪之悉黠
胥不能措其奸慢吏不能逃其責秩秩乎天地四時之
聯各率屬而分職有倫有要有典有則用能效臂指之
相應總紀綱而並飭至如天府之雄統以京尹民物浩
穰於三輔之墟聚邑綱領於千里之軫風俗樞機教化
原本當府庭之旣徙肇分曹而務謹職業斯勵名實斯
允爰揮撥煩之才俾長治於爾寮南司之俗坐革循沿
之積弊原廟之近人無箠楚之喧囂遭承平之日久匪
彈壓之是務皇仁如天萬物覆露矧茲輦轂之下日薰
陶而饜飫不得已而用兵每哀矜於梏拲日無滯訟歲
無留獄貫索之象旣虚圜扉之草斯鞠巍巍乎帝王之
極功頌聲作而民和睦爾乃背宜秋出城阿神池靈沼
相直匪賖伊苑囿之非一聚衆芳而騈羅神木千歲而
不凋仙卉四時而常花宗生族茂厥𩔖實多當青鳥之
司開扉條風之正暄妍命嗇夫而啓禁縱都人而遊覽
我皇踐祚五載六飛始制千苑宏開蓋將順民心之所樂
達餘陽於暮春指金明而駐蹕觀曼衍之星陳蘭撓飛
動綵仗繽紛帝曰斯樂予何敢專遂踐瓊林宴寳津零
湛露於九重均禊飲於羣臣修先朝之故事張大侯以
示民於以戒不虞於平世勵武志而彌勤其北則營壇
再成亶爲方丘竚柔祗之歆饗故神與之是侔考一代
合祭之失實千載循襲之尤敦詳比至曠典聿修帝躬
臨於澤中卽隂位而𩔖求配以列祖之尊侑以岳瀆之
儔乃奠黃琮震於神休乃奏函鐘格彼至幽澄宿氛而
不雨暢和氣以横流顧瞻空際密邇靈遊有持戈者有
執戟者有質若戰者有喙若烏者地之百靈秘怪感帝
德而來遊景光爲之燭曜祥雲爲之飛浮侍衛駭愕莫
測其由裒時之對上軌成周豈若漢祠后皇徒歌乎物
發冀州至其棣萼之庭建蓋示優於同氣主上欽承永
泰之基益隆則友之義兢兢業業欲盡繼述之志永紹
裕陵垂法萬世載因心以撫存肆正休於棠棣爵以真
主之封陟以上公之位褒以兩鎮之節厚以三錢之賜
俾遂安其居宇咸克保乎富貴何愧建初歲入之豐也
每當臨歲之時儼雁齒而密侍和樂且湛靡拘堂陛照
言之適無間勸侑之勤有繼飲酒之飫旣醉何愧花萼
之盛也乙未之春龍翔效瑞鶺鴒來集數以萬計嘉首
尾之胥應感弟昆之是𩔖洒宸翰以體物用闡明乎至
意若乃帝假有家明内齋外自天申命本支昌熾考祥
羆之應夢演慶源而毓粹藹蟲斯蟄蟄之衆假樂煌煌
之懿受祉而施於子旣侔於周王多男而授之職又合
乎堯帝肇正元嗣於春宫申眷後王而加惠冠禮荐行
三加攸次詔以成人之道載隆出閤之制分吉壤以圖
居惟宫隅之是邇標蕃衍之美名彰我家之盛事顧起
處之獲宅信星慈之曲被於是賓師友簡僚吏習禮節
講儒藝日奉朝著克勤無怠拳拳乎上承忠孝之訓而
臣子之是備至若宗正著禄枝派實繁上及曾高下及
曾元分宅廣睦恩義並敦苐族屬之棘戚班秩禄以惟
均遠則褒崇藝祖之裔近則加厚濮邸之孫配天其永
同姓悉沾歌湛露詠行葦戒杕杜鄙葛藟考親親於伐
木繼振振於麟趾於赫帝命属籍是典皇宗取則率遵
繩檢歲月薰陶朝夕漸染藹藹賓興之才擢儒科而登
仕版時則有清静如辟強忠精如更生文若東阿勇若
任城莫不激昂同奮騰實飛聲於是參親疎而兩用冀
羽儀於王國遂壯周家之藩屛固漢家之磐石若夫由
朱雀以縱觀下天漢而北望千門萬戶幷將有伉言觀
其陽則仍宣德之舊稱定五門而改剏其始也憲訾陬
摹大壯揆吉日命大匠庶民子來則靡煩於擊鼓櫰材
山積則又疑於神貺其上則藻色麗乎方井雲氣萃乎
脩楣躍水波乎栢棟列繡文於蘭栭罔不隨色異象因
木生姿窮極奇巧豈人能爲若有神鬼異物隂來相之
其旁則&KR0585;牙高張欄楯周布往往雕鸞刻鳳盤獸伏虎
或連拳欲立或猛據若怒或奮翼東廂或圈首西序殊
形詭制見者内怖於以自中夏而布德總八方而爲極
披路三條則森梐柢以相連立觀兩隅則儼罘罳以並
飾善頌落成上下周懌言觀其隂則嶤嶤北闕時謂景
隆於焉採民謠於焉觀民風閱夫闤闠則九市之富百
㕓之雄越商海賈朝盈夕充乃有犀象貝玉之珍刀布
泉貨之通冠帶衣履之巧魚鹽果蓏之豐懋遷化居射
利無窮覽夫康衢則四通五達連騎方軌青槐夏蔭紅
塵晝起乃有天姬之館后戚之里公卿大臣之府王侯
將相之第扶宫夾道若北辰之藩衛太平旣久民俗熙
熙殆逮夫仙倡效技侲童逞材或尋橦走索舞豹戲羆
則觀者爲之目炫或鏗金磔石吹竹彈絲則聽者爲之
意迷亦有蜀中清醥洛下黃醅葡萄泛觴竹葉傾罍蓋
旣醉而飽德謂帝力何有於我哉瞻彼艮維肇崇琳闕
始真天祥昈分彪列妙道由是聿興至教於是旁達辛
卯之夢旣符壬辰之運都協外則立仁濟輔正之亭行
玉笥考召之法博施於民俾絶天闕神符一出羣邪四
警馘毒治病功深效捷内則艮岳屹以神秀介亭聳以
&KR1005;巘天人交際之夕清供於此備設俄而玉斝自傾寳
劍如掣駭震霆之轟轟靈圉下兮雜遝逮夫應鍾紀律
里社開祥凢預臣子之列欲傾頌禱之觴卽茲宫以效
報期萬壽之無疆於時演大梵希夷之音諷太玄空洞
之經遂頒秘錄八百聯名猗彼乾維龍德是營地直天
奥上鬱化精有崗連嶺屬之勢有龍盤虎踞之形儲休
發祥繄我聖明惟崇飾之彌麗正土木之夸矜蓋亦不
忘其所自爲萬世之式程彼漢之代邸旣鎮鎮焉唐之
興廢又奚足稱爰有瑤池波湛翠水淵渟嵸方壺起蓬
瀛大君戾止廣殿歡騰九奏備八佾成凢左右侍宴者
恍若躡神仙而遊紫清戊戌之冬太乙次於黃祕之庭
其位在西北則臨乎是宫之地於辰爲閹茂適契元命
之晶詔鳩工以基迹用揭虔而妥靈羣神載徧五福來
寧至於端闈之内大庭躭躭路寢斯在有大符貺於此
乎躬受有大祭祀於此而齋戒日精東承月華西對
重軒三階翕集動彩左墄右平相與映帶睨靈光猶培
塿晞景福之叢芮春王三朝履端匪懈庭燎有光禁漏
斯大鋪張絶世法物咸萃乃建招搖歘以環合蒲牢發
乎輕蓋正宁當陽天極是配虞賓星拱垂紳委珮樂奏
乾安間以韐韎上公薦壽捧觴統拜天子兆民萬世永
賴其左則合宫之制高出百王上圓下方法象乎天地
九筵五室經緯乎隂陽旋四序之和於四阿達八風之
氣於八窗淵衷默定聖畫允臧重屋告成保我家邦於
以饗帝而享親則日卜上辛時丁肅霜樂調圜鍾享維
牛羊爰熙太室恭薦馨香肆推尊於神考用嚴配於上
蒼於以視朔而布政則春朝青陽秋覲總章冬遇平朔
夏宗明堂玉冊以極其變内經以考其常欽授於人遂
正天綱其右則徽調之閤凝嚴密靚神鼎内藏天所保
定侔郟鄏之永固笑甘泉之匪稱其始鑄也窮制作之
妙於繫表得𨼆逸之士於草茅一鑄而就光應孔昭其
始定也夜出九成不吳不敖龍變光潤氣明焰消維鼎
鼐之重作鎮神臯數極九變彖該六爻屹然中峙增崇
廟朝曰蒼曰彤以奠齊晉之域曰晶曰寳以奠秦楚之
郊有位東南有位西南者有位西北有位東北者方方
命祭罔或不調宜乎卜世卜年過於周歷永保茲器與
天無極至其内朝則祥曦延和清穆顧問親臣列侍禁
衛彌慶治朝則紫宸垂拱丹青有煥一日萬幾此焉聽
斷厥或進拜將相號令華夷爰卽文德播告惟宜燕樂
羣臣詳延多士乃御集英以時蕆事又有龍圖天章寳
文顯謨以頒徽猷五閣渠渠奉祖宗之彝訓示子孫之
楷模言追盤誥道契圖書繄秘藏之靡怠抑聖孝之如
初次則東西分臺政事所會始揆而議則可否有蓍龜
之決旣審而行則出納擅喉舌之寄於以斡旋鈞軸輔
成至治其在西樞掌武之庭則有將印之重軍符之嚴
爾乃運籌帷幄之中折衝樽俎之間爰戢五兵坐鎮百
蠻其在翰苑摛文之地則惟密旨是承德意是導爾乃
覃恩潤色追風渾浩遂繼東里之才允符内相之號乃
若天子燕息之所也宣和秘殿翬飛跂翼憲睿思之始
謀因紹聖之故迹凝芳瓊蘭重環照碧輪焉奐焉光動
兩側聽政之暇來遊來息搜古制於鼎彝縱多能於翰
墨致一凝神優入聖域爰命邇臣於焉寓直啓罄沃之
丹誠庶密效於禆益申給紀元昭示萬億視彼元狩元
鼎神雀五鳳之號詎能專美於史冊至如親𧖟之所也
延福邃深有嚴金鋪當春日之載陽率六宫而與俱懿
箱旣飾柔桑旣敷鞠衣東鄉三來躊躇風戾川浴地温
氣舒然後龍精貺報瑞蠒紛如五色之絲允侔乎東海
八𧖟之綿倍富於吳都獻於天子祭服所須由此率先
天下則無斁之化斯並美於關雎以至掖門曲榭之奥周
市徼道之肅長廊廣廡之連延珍臺秘館之重複倬然
在列璇題輝映雖使廣延墨客衆集畫史曷足以紀茲
區宇之盛先生聞而稱贊曰汴都之美其若是乎抑何
修何飾而臻此乎公子曰主上以神明資才受天明命
爲天下君其所以圖爲宰制獨運宥密之中者愚不得
而測也切仰廟堂之所先務者任賢使能而已試爲子
陳之若夫十室之邑必有忠信天下至廣豈曰乏才觀
夫燕代趙潁之奇勾吳平越之秀兩蜀文雅三齊厚質
以至關東四相之家山西名將之胄感會風雲雜然入
彀矧茲神聖之都是爲英俊之躔元精於此回復間氣
於此蜿蜒以言乎儒風則長者之稱自漢而著以言乎
世族則文士之盛自晉而傳𨼆逸有夷門之操文章出
睢渙之間眷從岳降遭符半千商弼周翰接武差肩陋
七相五公之紱冕邁杜陵韋曲之衣冠譬猶俶儻權奇
素多於冀野璠璵結綠自蓄於荆山上乃以道觀能兼
收並取明明在公濟濟列布同寅協恭相與修輔故得
朝廷清明紀綱振舉威武紛紜聲教布濩東漸鴨綠南
洎銅柱深極河漢遠踰羌虜陸讋水懷奔走來慕雕題
交趾繡面金齒之俗願襲於華風金革玉璞犀林象齒
之貢願獻於御府於斯時也治定而五禮具焉則採周
官之儀物稽曲臺之典故考吉禮喪禮之義正婚禮冠
禮之序車輿旂常衣冠服製職在太常各有攸敘功成
而六樂舉焉則詔后䕫辨舞行命伶倫定律吕法大始
五運之先諧中正五均之度笙鏞鞉磬琴瑟柷敔職在
太晟各有攸部衆制備羣音叶天地應神人悅修貢效
珍應圖合牒上則膏露降德星明祥風至甘露零下則
嘉禾興朱草生醴泉流濁河清一角五趾之獸爲時而
出殊本連理之木感氣而榮嘉林六眼之龜來遊於沼
芝田千載之鶴下集於庭期應召至不可殫形是宜登
泰山躡梁父泥金檢玉誕揚丕矩奏功皇天登三咸五
上猶謙挹而未愉也於是親事法宫之中齋心大庭之
館思所以持盈守成垂萬世之彛憲躬執道樞卓然獨
斷仰以順天時俯以從人願規模則惟周官之隆是循
政事則惟元豐所行是纘其在官也絶僥倖之路汰冗
濫之員奉詔者戒於倚法治民者戒於爲姦其在士也
納讜言於羣試復科舉於四遠保桑梓者遂孝養之心
在遊寓者獲遊學之便其在民也除苛濫之科蠲不急
之務農人服田以效力穡之事父老扶杖以聽詔書之
布將使四海之内返樸還淳皆敦本而棄末皥皥乎太
古之風各安居而樂業先生聞之笑嘆不暇乃謂公子曰
今日治效如此正臣子歌功頌德之秋也顧惟疎遠之
蹤名不通於朝籍雖欲抽思騁詞作爲聲詩少述區區
之志天門九重勢難自達則乙夜之覽何敢冀哉因擊
節而歌曰嚴哉神聖位九重仁天普被四海同擴然丕
變還淳風金革不用囹圄空於今亨運余適逢下七制
卑三宗微臣鼓腹康衢中日逐兒童歌帝功歌畢振衣
而去公子遂述其事而理之治得一賦之義焉理曰赫
赫皇宋乘火德兮奠都大梁作民極兮一祖六宗世增
飾兮光明神麗觀萬國兮穆穆大君天所子兮粤自叢
霄履帝位兮體道用神妙莫名兮立政造事亶有成兮
金鼎奠邦神姦讋兮武鎮定命垂奕葉兮天地並應符
瑞著兮應圖合牒千百禩兮坐以受之開明堂兮三靈
悅豫頌聲興兮元臣欲輔侍帝旁兮相與弼亮守太平
兮運丁壬辰化道行兮己酉復元寳歷昌兮天子萬年
躬在宥兮斯民永賴躋仁壽兮元叔名長民元豐内相
定之孫其後建炎中爲監察御史終江西提點刑獄公
事有子淛文亦工
玉照新志卷三
