庚子銷夏記藝術類一(書畫之屬)
提要
(臣)等謹案庚子銷夏記八卷
國朝孫承澤撰承澤所著春明夢餘錄天府廣
記諸書俱已著錄承澤晩年思以講學自見
論者多未之許獨其於鑒賞書畫則别有專
長是編乃順治十七年承澤退居後所作始
自四月迄於六月故以銷夏為名自一卷至
三卷皆所藏晉唐至明書畫真蹟四卷至七
卷皆古石刻每條先標其名而各加評隲於
其下八卷為寓目記則皆他人所藏而曾為
承澤所見者故别為一卷附之大抵議論之
中間有考據如宋之錢時嘗為秘閣校勘史
館檢閱終於江東帥屬本傳所載甚明而承
澤以為隠居不仕此類亦頗失於檢點然其
鑒裁精審叙次雅潔獨有米芾黃長睿之遺
風視董逌之文筆晦澀者實為勝之固考古
者所宜取資也乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
