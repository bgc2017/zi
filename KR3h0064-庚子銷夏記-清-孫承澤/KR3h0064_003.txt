庚子銷夏記卷三吏部左侍郎孫承澤撰
宋廸山水卷
復古與兄道俱以能畫名而復古名更噪家於洛中
故好作鞏洛之景此卷丘壑深窈烟嵐澹静深得李
成惜墨如金之法曾入思陵御府故卷有奉華瑶暉
堂印後題䟦詩多佳余尤愛倪雲林詩雲烟澹容與
岡嶺岌奔騰脩塗逸巴蛇歸人如凍蠅宋侯天機深
游戲精藝能風流各異代卧游聊曲肱
郭熙樹色平遠圖
河陽畫早學李成晩能更出己意自成一家蘇坡翁
有詩玉堂晝掩春日閒中有郭熙畫春山文潞公䟦
其畫而東坡詩其䟦也二公重之如此此卷舊在王
元美家王有䟦錄之於此右郭熙樹色平遠圖一卷
按熙河陽温人渠宗若虛稱其施為巧贍位置淵深
雖復學慕營丘亦能自放胸臆巨嶂高壁多多益壯
至宣和帝則盛推李成而謂熙與范寬王詵雖自成
名僅得一體然熙之傳世者多號平遠與若虚所記
頗不同今覽此畫孤亭木末平楚蒼然遥艇小橋時
自映帶若深若淺或晦或明幾欲置身此間卷尾趙
松雪虞伯生馮海粟柯丹丘輩皆勝國名士恨語不
甚稱耳元美曾得戴文進仿熙卷愛之然河陽之妙
豈文進所能仿彿哉而况與之較優劣也元美于是
失言矣
河陽嘗著有山水畫論言遠近淺深風雨明晦四時
朝暮之不同則有春山淡冶而如笑夏山蒼翠而如
滴秋山明淨而如籹冬山慘淡而如睡之說至於溪
谷橋彴漁艇釣竿人物樓觀等莫不分布使得其所
蓋其所證入者深矣宋人往往摹之有奪真者今人
見畫中有爪樹針松遂曰郭熙未然也余在曹秋岳
寓見一卷山石林木無一筆不似河陽乃張浹谿山
書屋圖也按浹畫彼時重之紹興間臣下有勲績者
始賜之重浹畫如此則熙畫在當時可知已
畫史載宋中書門下省及樞密學士院照壁皆郭熙
一手畫中間甚有傑然者惟學士院春江曉景為尤
工
李伯時袁安卧雪圖
卧雪圖為龍眠有名之蹟一傖父自故内得之以上
有龍瞑印不知瞑即古眠字也余見驚歎欲絶高山
突兀長林一圍境深雪積暑月對之令人挾裘一人
擁衾而卧一人扣扉一人騎一人前引一人張蓋卧
者静穆扣者手擊耳聽其三人欲反欲止且行且顧
神情曲妙無論自龍眠而後未有其匹恐前此顧陸
諸人亦所未及也
卧雪圖不始自龍眠前人已有之但不知與龍眠畫
為何如耳世傳丁謂典金陵陛辭之日真宗出袁安
卧雪圖賜之曰卿到金陵日可選一絶景處張此圖
謂至金陵於城西北隅搆亭曰賞心張圖於此久之
圖壊後王琪密學出典是邦觀圖嗟惋有詩云昔人
已化寥天鶴往事難尋卧雪圖
志稱龍眠仕宦居京師十年不遊權貴門得休沐遇
佳時則載酒出城拉同志二三人訪名園蔭林坐石
臨水翛然終日當時富貴人欲得其筆蹟者往往執
禮願交靳固不答至名人勝士則雖昧生平相與追
隨不厭乘興落筆了無難色又龍眠以御史檢法致
事晩置龍眠山庄優游林壑三十四年其立品如此
安得筆墨不高絶一世也
李伯時臨唐韋偃放牧圖
放牧圖乃公麟奉旨臨韋偃畫唐人極重馬政各苑
俱以百千萬計偃蓋寫當年苑中放牧之景而公麟
以妙筆臨之遂覺吞牛汗血之奇備盡卷中馬至萬
餘牧者千餘而林木坡陀沮洳不與焉真奇觀也洪
武三年二月二十三日高皇帝坐板房羽林將軍葉
日昇面進此卷上手題數百言於後謂天下已定居
安慮危使後世子孫育多馬於郊野防疆禦患想見
開國承家垂謨百世之意焉
李伯時九歌圖
龍眠作畫凡臨古則用絹素自運則不設色獨用澄
心堂紙九歌圖載在宣和畫譜上有宣和中秘印紙
係澄心堂畫法靈秀生動昔人稱其人物似韓滉瀟
灑似王維若論此卷之妙韓王避舍矣他不具論即
湘夫人一像蕭蕭數筆嫣然欲絶古今有此妙手乎
龍眠收藏法書極多留心書學所書九歌隸法勁逸
在宋亦稱第一余言九歌為宇宙第一妙文非龍眠
妙畫不足以稱之此真千秋快事也卷舊在賈似道
家上有其印元人題䟦詩多有可觀又元人張叔厚
曾臨此圖吳孟思以小篆書其文藏江南人家又余
在袁六完家見趙文敏所畫九歌為仇山村作乃其
少年筆亦自奇異
李龍眠高士圖
畫用絹素澹設色古柳一株高士袒坐其下書卷横
陳有酒盈罍坐者微醺含笑翛然自得是陶徵君歸
後像也非龍眠三十年優游林泉豈能追摹至此趙
子昂亦曾畫歸來圖元人題云文章撑住晉乾坤三
徑清風宛若存何事揮豪松雪老不知芳草怨王孫
子昂見之當有餘媿矣余所收龍眠畫有蓮社圖有
羅漢圖有臨顧斵琴圖有臨陸布髮圖今皆散在友
人家更有祖師像一卷精絶自宋皆流傳衲子家如
雲坪宏濟諸人皆有䟦語及貫休羅漢宋人應夢羅
漢又羅漢渡江卷亦俱贈友人矣
王詵設色山水卷
晉卿文藻風流掩映當代所作畫水墨則仿李成著
色則師李將軍此卷乃仿李將軍樓閣橋梁極其工
緻濃郁中饒有青葱之色趙千里不能及也至末段
遥山遠浦更極畫家妙致
曹秋岳贈余一卷布景不多悠然有海闊天空之妙
後宣和帝題烟江叠嶂圖殊無所謂叠嶂也祥符張
雲菴見而愛之擕去秋岳又有一卷亭閣脩整新荷
滿池後有范石湖詩字俱妙惜略屬目未及詳閱
唐胡瓌番犬圖
瓌與子虔俱能畫瓌范陽人所畫皆番地之景此卷
三人一犬人皆番裝伏仰瞻視備見獰猙一人引犬
犬甚馴服趙子昂跋為東丹舊稱瓌畫筆用狼毫極
清勁東丹李贊華乃五代時人舊謂其筆乏壯氣卷
中筆意似瓌非贊華也
易元吉猴猫圖
元吉猴猫圖載宣和畫譜中謂之寫生戲猫圖猴一
挾一乳猫又一乳猫畏怖而走猴之狙猂猫之穉怯
情事如見後有宋裕陵御題余不喜此種畫如郭權
之角鷹徐熙之雛鴿散之友人此幀喜趙文敏跋字
甚佳故記之
趙千里待渡圖
千里畫在當時極為思陵所重設色雖濃而精神清
潤趙子昂山水全仿之此待渡圖高峰密樾青翠欲
滴兩岸之人登舟者與牽騎而候者情景如見上有
晉府諸印舊書畫有其印者俱真蹟可觀近代收藏
賞鑒家也
千里花鳥卷
花鳥卷為千里得意之作叢花淺浦羣羽翔泳其中
生意爛然元人詩跋俱佳末有倪雲林一詩尤妙
劉松年成王問道圖
舊稱松年畫傳世者不滿十幅問道圖尤其得意之
作畫法全似衛賢高士圖林木殿宇人物蒼古精妙
不似南宋人亦不似畫院人寧宗當日特賜之金帶
良有以也
劉松年東山絲竹圖
東山圖乃松年筆圖中山岡迴合美蔭飛泉掩映噴
灑極其幽勝安石策杖同諸佳麗步行橋上風流蘊
藉可想見也畫乃晉府物四隅皆有其印
僧超然山水圖
超然畫當時重之至與巨然並稱峰巒全學郭熙林
木亦似張浹若比之巨然之超逸則相去千里矣余
所見惟此一幀
趙昌菡蓞圖
趙昌菡蓞圖見於李方叔畫品予得之故内絹已斷
落而畫處一絲不傷其畫花葉稠叠滿幅一俯一仰
各具情致李方叔云舊言徐熙畫花𫝊花神趙昌畫
花寫花形然比之徐熙則差劣其後鐔宏王友之輩
皆弗逮也蓮花生淤泥之中出於水而不著水昌此
花標韻清遠能識此意耳此幀予贈成大名又有紅
梅一小幀風格秀豔乃房海客贈余者付兒朴收藏
荆浩山水
洪谷子以山水專門為古今第一甲申之變名畫滿市
獨無浩畫一日見從故内負敗楮而出者浩畫在焉
然已破爛之甚余使善手重裝見絹素之内復有重
絹亦一竒也其山與樹皆以秃筆細寫形如古篆隸
蒼古之甚非關范所能及也令朴兒收之貯海雲閣
荆浩廬山圖
今年夏月久旱酷熱異常故家忽有持二畫來看者
一乃浩畫也中挺一峯秀拔欲動而高峯之右羣峯
巑岏如芙蓉初綻飛瀑一線扶摇而落亭屋橋梁林
木曲曲掩映方悟華原營丘河陽諸家無一不脱胎
於此者且絹素如銀板對之令人色飛上有宋高宗
題荆浩神蹟真品六字下用内府之寳又有元人韓
嶼柯九思二詩其人肯割愛乃傾篋易得之其一則
高士畫臨本也還之是日松風謖謖滿我茅亭暑氣
已避三舍矣
昔洪谷子以山水自負每曰吳道子有筆而無墨項
容有墨而無筆吾采二子所長成一家之體今傳世
者有山水訣蓋其人當五代之世不肯出仕隱於太
行之洪谷借筆墨以寄其高曠故超絶一世如此昔
趙子固與周公謹各擕書畫放舟湖上相與評賞酒
酣子固脫帽以酒晞髮箕踞歌離騷旁若無人薄暮
入西泠掠孤山&KR0712;櫂茂樹間指林麓最幽處瞪目呌
絶曰此是洪谷子董北苑得意筆也亦惟如此等人
乃可閱此等畫耳
關仝山水
余求關仝畫不可得忽於故内得一幀已壊絶而畫
體不傷世傳關畫師荆浩其造境絶相類山峯壁立
從平地陡起樹木奇崛有枝無幹用濃墨揮灑不事
烟雲用意簡澹此畫家之神品兼逸品也王叔明一
梧軒圖與倪雲林師子林圖寫石法皆用其意真足
作法百世也畫譜言仝畫脱略毫楮筆愈簡而氣愈
壯景愈少而意愈長而深造古澹如詩中淵明琴中
賀若
關仝江山漁艇圖
漁艇圖見宣和譜高古簡朴自是名作山形如層螺
不用劈皴前古後今所無至於亭閣精工人物俊雅
亦非宋人劉松年輩所到世傳仝工山水不工畫人
多使胡翼為之豈其然乎
關仝匡廬清曉圖
匡廬圖予於乙未得之南中士夫家其圖中聳一峰
奇拔渾厚環列數峯揖拱相向憶余崇禎壬午舟過
潯陽避風江上遥望匡廬宛然如在目前此所謂廬
山真面目也一段清淑之氣浮動筆墨之外愈繁愈
簡愈健愈雅其屋宇人物極小而有天然之致非關
不能燕文貴畫極力仿此然筆力纖弱無士氣去此
不止千里故作畫不求氣韵而求形似未有不流於
俗工者也
巨然林汀遠渚圖
林汀遠渚圖見於畫譜巨然師法董源而能自出己
意至老年之筆更造平淡妙絶千古此圖政老年之
筆也起段茂林一叢茅茨隱見餘則浦溆平鋪瀰漫
無際其中樹如薺人如豆或行或舟遠帆亂荻景色
儼然畫至此靈心獨絶矣昔人稱其筆墨秀潤又稱
其幽谿細路屈曲縈帶竹籬茅舍斷橋危棧真若山
間景趣殆不虛也予於陳山人處見一卷乃浮嵐遠
岫圖原是長畫宣和帝裝為手卷乃極力仿董北苑
而此則師子獨行無所依傍可謂前無作者
張爾唯名學曾善畫家藏江貫道長江圖一卷赴蘇
州太守任擕一樽並卷來山中相别時太倉王元照
東粤陳路若俱在開尊展卷亟稱江卷之勝余獨無
言徐出巨然卷共閱覺江卷退舍盖長江圖雖貫道
得意之作然無渾然天成之致故知巨然不易到也
巨然秋塘羣鷺圖
巨然世傳其山水鮮見别畫此幀自注秋塘羣鷺圖
舊藏鞏都尉家世無二本圖中秋水既落蒹葭蒼然
白鷺羣立坡陀蕭然有霜露之警焉傳神寓意在筆
墨之外昔杜少陵詩有云鷗行炯自如蓋狀士君子
委蛇在公之景也又云只今湖海上形影日蕭蕭蓋
傷賢人擯落在野之景也巨然此畫直可作詩觀矣
若徐熙輩止求形狀之似了無别韻相去奚啻人天
之别乎曾入宋御府故有緝熙殿寳
李成寒林圖
李營丘畫史稱為古今第一蓋其生平不易為人落筆
而其孫名宥為天章閣待制開封府尹倍價收購祖畫
故傳世者益少米元章去營丘之世未遠自言僅見
二軸欲作無李論則求之今世其難可知也予所藏
寒林圖古木夭矯雪色凛冽寒雅羣集衰草中暑月
展之如披北風圖令人可以挾纊非營丘不能也余
於滄桑後覓得大幅山水一幀稍乏天韻疑是元人
臨本孟津王氏以古觚易去又於王長垣寓見觀碑
圖林木絶佳一人策蹇觀碑傳為王曉筆畫上落其
欵又於陳山人家見一本相同而王差勝然亦未敢
定其真偽也
畫繼云李營丘多才足學之士其所作寒林多在巖
穴中裁劄俱露以興君子之在野也自餘窠植盡生
於平地亦以興小人在位觀此圖羣雅饑集之狀或
以興世亂小民之流離困頓者乎
郭熙云畫亦有相法李成子孫昌盛其山脚地面皆
渾厚闊大上秀而下豐河陽善畫亦善鑒畫如此按
成人品甚高當時有顯人慕成名貽書招之成得書
且憤且歎曰自古四民不相雜處吾本儒生雖游心
藝事然適意而已奈何使人羈致入戚里賓館研吮
丹粉而與畫史冗人同列乎此戴逵之所以碎琴也
却其使不應乃以厚價别購數圖成不知也成後計
偕赴春官謁顯人顯人喜延之書舍適見所畫作色
振衣而出其不肯輕徇人如此天下未有不立品而
能擅絶調者也
范寬夏山圖
華原夏山圖名著畫譜崇岡密蔭飛泉奔激其間覺
山石木葉皆帶濕潤此真古今之奇也上有宋高宗
御題四字曰范寬真蹟又入金元御府上有明昌御
覽一寳余見世家所藏凡山頂有密林水際作大石
突兀之畫皆作范寬不知寬畫古拙深厚宋元之人
多仿之止知其癩頭山鐵屋板橋諸形似而其一叚
魄力則斷斷不能也予所最賞者此圖及歸德宋兩
恭所藏雪山圖耳世傳華原生平落魄嗜酒作畫初
學李成又學荆浩既悟乃舍舊所習隱居終南山太
華巖隈林麓之間而覽其雲烟隂霽之景興之所至
盡寄於楮墨間故千巖萬壑變化百端昔人云雖盛
暑中凛凛然使人急欲挾纊殆不虚也
許道寧山居圖
許高陽畫不多見舊見張戶部學曾所收長卷近乃
于大老家得此山峯峭拔樹木脩挺回塘曲澗瀠洄
於山㘭林際之間茅亭之上兩人如生一童烹茶一
童洗硯皆古樸有致傍小書詩聯疑後人所為落欵
小隸亦清勁之甚此君不獨工畫也曾入元人御府
上有天歴之寳
舊傳許道寧畫初師李成晚脱舊學風度益高名畫
評云道寧之格長者一林木二平遠三野水張士遜
詠賞之曰李成絶世范寬老惟有長安許道寧為人
推重如此
米元章畫山水小幅
元章畫源出董北苑而特運己意故其境界與人絶
異蓋其天資高邁所見古人墨蹟又多所作書不襲
晉唐之蹟而得晉唐之正脈所作畫不襲關董之象
而得關董之神韻此幀舊藏一戚里家余在掖垣時
曾一見之越八年乃歸余齋山峯圓秀點法筆筆生
潤林木隂翳又稠叠而不雜亂至人物樓閣屋宇橋
梁漁艇極其纖秀似唐人小界畫後人仿米者濃墨
塗灑曰此懞懂雲無根樹也豈不可哂哉
襄陽無大幅畫嘗自言平生只於寳晉齋以三幅紙
作一軸餘則無之蓋小幅易於收藏即東坡作書每
留餘紙以待五百年後題跋之意也此幀極小而超
越深厚不减大畫上題字亦妙有黃子久諸家印
米元暉白雲出岫圖
元暉作白雲出岫圖山巒林木全仿董源大變其父
之法猶之大令不襲右軍也故字曰二王畫曰二米
不囿於家學乃所以善承家學耳此圖得之故内近
邊處已浥爛乃裁去寸許重裝之每張素壁覺白雲
滃鬱出我棟宇間向年孟津王覺斯每過輒索看大
呌稱絶今老思故舊不勝今昔之感
不知名洛神圖
洛神圖予凡三見一在開封張睡心家一在歸德宋
兩恭家一在杭州陳山人家皆全卷極精工大約宋
畫人高手臨本予得一卷止一段上有米芾審定印
畫法絹色是唐人手筆迥在三卷之上後有小楷全
賦精采勁秀不知出誰手旌德劉雨若云筆力似米
元章所書九歌極言為米然米無真楷即九歌亦帶
有行知非米所能辦或是南宋人吳傅朋說耳宋楷
以傅朋為第一明楷以文衡山為第一
宋徽宗柳雅蘆雁圖
余見宣和帝畫數幀而以柳雅蘆雁圖為最兩幅相
連紙用澄心堂柳絲摇曳兩雅綴麗其上墨光如漆
當是李廷珪墨蘆荻一叢羣雁俯仰唼咂宛宛如生
是當日紫宸殿宴大臣隨畫以賜之者後有諸臣題
跋語多悲感又王長垣所藏宣和所臨張萱虢國夫
人圖亦佳豐姿策鞚極其明豔所謂畫裡猶能動世
人何怪當年走天子者也
宣和博收書畫然賞識遠不及高宗蓋宣和所尚者
人物花鳥如收黃筌父子至六百七十餘幅徐熙至
二百四十餘幅而名家山水寥寥至高宗所收今傳
世上有乾卦雙龍小璽内府圖書及奉華寳藏瑶暉
堂印者皆高雅可觀雖未見高宗之畫然所書九經
及馬和之補圖毛詩又非宣和所能及也一興一亡
觀所好尚已可知矣
趙子昂青綠山水
子昂畫中青綠茜倩得不傳之秘此幀峯巒層叠林
木茂密一僧度橋歸寺踽踽欲動乃其得意之作董
玄宰題云松雪翁青綠山水純似吾家李成層巒蕭
寺圖雖不落名欵止用小印或是進呈本也
戴文進靈谷春雲圖
文進畫在明初名甚噪然其風格不高馬遠夏珪之
流派也予所收靈谷春雲圖是其合作設色布景蒼
秀有宋元大家風使掩其欵而閱之未有信其為文
進者乃為聶雙江大年所作聶有一帖附後字亦甚
工不似道學人筆
按王文端直為冡宰日曾以詩寄文進求畫且自序
昔與靖菴交嘗作一詩至是十年始成之聶雙江題
其後云公愛文進之畫十年而不忘也使公以十年
不忘之心待天下之賢豈復有遺才哉文端聞其言
笑置之未幾聶舉為史官困於譏䜛卧病旅邸投詩
於文端有云鏡中白髮難饒我湖上青山欲待誰千
里故人分槖少百年公論蓋棺遲文端得詩泣下曰
是欲吾銘其墓耳聶果殁文端為墓誌有云吾以大
年之才必能自振故久不擬薦而乃止一校官耶前
輩以道義相成如此然雙江譏文端好文進之畫觀
雙江與文進之帖又何傾慕篤切耶
文進畫有絶劣者遂開周臣謝時臣等之俗至張平
山蔣三崧等惡極矣皆其流派也不有文沈兩公一
起而繼宋元之絶學風雅不幾掃地耶世傳宣廟時
召文進至京令作釣雪圖一人衣緋有譖者謂緋乃
朝服不宜釣魚遂罷回此三家村中語也宣廟善畫
嘗見御製雪山圖一人衣緋策杖入寺此豈朝服耶
其不取文進定有在也
沈石田煮雪圖
石田畫傳世者多然真偽相半當石田晚年時自收
其畫間有偽者亦自誤收之况至今耶余最愛先生
畫滄桑後世家所藏盡在市賈手余見輒購之然亦
每為同好者擕去今存者無幾皆真本妙品也
煮雪圖是紙畫大幅峰巒樹木全用北苑而𢃄荆關
之峭拔茅屋數楹土牆環之後竹前林雲深境寂四
人圍一鑪而話宛然巖村景色此石田得意之筆上
題一詩人間有雪尋常事座有嘉賓雪亦奇羔酒黨
家何足問一鑪活火試茶時此幀舊在孫漢陽家陳
眉公重裝於墓田丙舍後入淮撫李修吾家上有其
印王長垣贈余為沈畫之冠
石田天平山圖
紙畫小幅僅尺餘許高山巉巉一寺隱其隈門外古
松蒼勁孤笻小橋掩映古松中景色不多魄力深厚
此啓南公小畫之得意者上題一詩指顧天平山山
隈翠微寺我隨白雲來不隨白雲去
石田松鶴高士圖
紙畫長幅而狹筆法全似王叔明高山峩峩飛泉奔
落古松之間一人策杖神韻幽閒隨鶴而行有亭古
樸宛然山隈令人直欲置身其中也上題一詩七尺
藤枝着地輕長松夾道碧雲晴深山似恐雲遮却緩
步還教一鶴行吳匏庵和之云片帆高掛一舟輕渺
渺湖光暮雨晴載酒擕琴何處去蘭橈徐棹看山行此
幀乃廣平劉半舫珍愛者半舫清正為當事大臣不
喜借河工事繫獄部擬遣戍上未允傳聞事在不測
乃自獄以所用小硯及此畫作一詩别余余以半舫
之故更珍愛之賊變畫已失去重於市賈買之每一
展閱真覺車過腹痛也
石田松壑圖
絹畫中幅筆法仿黃大癡而𢃄董北苑之皴法故覺
蒼勁勝黃舊言石田學大癡去其短而師其長此語
良不虚也畫時已落欵不知越幾年重見之又題一
詩密蔭參差漏夕陽潺潺流水潄迴塘玄言消盡人
間事一壑松風滿髩涼又題舊作於仲和家今復見
題後
石田蕉林圖
絹本大幅芭蕉一林青苔滿地一人執卷偃卧其下
對之真可令人忘世上題一詩兩樹芭蕉一地苔綠
隂清晝儘徘徊坐深慮静無人共更待青天好月來
石田江臯寄傲圖
紙本小幅乃石田先生八十二歲時作筆力高簡前
無古人其畫遠山近水秀色欲滴坡陀之上密樹隂
隂一人閒坐小艇弄笛意甚適也人生至此世間尚
有何名利可言桃源中人云不足為外人道余轉一
語曰即道之外人那得知
石田江山一覽圖
江山圖乃長卷石翁晩年之作筆勢蒼古超逸全用
黃大癡之法而運以自己之魄力憶崇禎壬午余自
楚中回徑過金陵住年友錢雲將家時有大癡長卷
在金陵取至寓所其卷乃大癡為倪雲林所作筆酣
墨飽元氣淋漓自題十年乃成石翁此卷乃仿黃卷
也識力悉足相敵卷在開封王半菴惟儉家張孝廉
民表購以贈余今相依三十年矣黃卷聞為鄒衣白
所收今已殉葬彼時金陵即有一臨本不知鄒所收
真乎臨乎
沈石田看花圖
看花圖乃石田老年之筆平淡古樸大雅不羣上綴
長短句亦極韵折花下一壺酒人與花酬酢樹上百
枝花花對人綽約昨朝顔色正新鮮今朝少覺不如
昨人若無花人不樂花若無人花寂寞看花酌酒久
遠事人生如花亦難托去年花下看花人今年已漸
隨花落花且開酒且酌催花鼔板撾芍葯醉他三萬
六千場我與花神作要約又題偶步東園見落花賦
此詩并寫圖寄意
石田有竹莊賞月圖
石翁置有竹莊嘗出疏以募竹其事甚韻此圖乃石
翁與浦汝正中秋賞月莊中之平安亭而作筆墨更
為清勝後有長歌可入白蘇集中字大如椀亦似黃
魯直得意之筆詩云少時不辨中秋月視與常時無
各别老人偏與月相戀戀月還應戀佳節老人能得
幾中秋信是流光不可留古今換人不換月舊月新
人風馬牛壺中有酒且為樂杯廵到手莫推却月圓
還似古時圓故人散去如月落眼中漸覺少故人乘
月夜遊誰我嗔高歌太白問月句自詫白髮欺青春
青春白髮固不及豪捲酒波連月吸老夫老及六十
年更問中秋賒四十
嘗見石翁題畫有絶佳之詩而集中俱不載安得有
心人肯大為搜羅以成快編也石翁集乃陳明卿為
孝廉時所刻不足盡石翁之百一也
石田菱鴨圖
石翁不獨工山水常見所畫花鳥走獸之類皆别有
天趣非寫生家所能及余年友錢雲將所藏菱鴨圖
菱葉縱横一鴨徐行其下肥澤安閒有在野肥遯之
意焉上題一詩甫里畜成物悠悠沙渚頭我家亦有
此不及是中儔
石田畫冊
畫册十六幅皆仿宋元大家無不奪真為石翁最得
意之筆每幅匏庵繫一詩詩與字皆精工亦為匏翁
不多見者真雙璧也册首衡山題石翁墨妙四字篆
法高古足與册稱祥符王半庵司空寳之如拱璧其
子溫叟不能守質一諸生家余購得之並有何大復
手錄所作一册亂後不知何在今此册幸存計與余
周旋三十年矣
明四家畫册
册僅八幅沈石田四幅一仿梅道人一仿黃大癡俱
為栗里作一幅仿董北苑蜀江垂釣一幅仿大癡題
一詩於上此四幅皆石田極得意之作唐伯虎二幅
一幅漁舟秋釣圖自題辛夘夏日戲墨一幅半醉驢
背圖自題一詩其上皆翛然有别致文衡山枯木竹
石一幅亦甚瀟灑陸包山一幅工緻不俗此冊計幅
不多然據一代之盛可寳也
唐伯虎秋山擕琴圖
伯虎畫傳流極少余向有試茗圖二人坐梧下試茗
梧葉蕭蕭枝如篆籀亂後失去又有小幅山水為蘇
州廵撫作極精工亦為後人擕去今秋山圖是余以
盛子昭畫與陳道人相易者畫法仿關仝中矗高峯
羣木翳之紅紫相映山腰危棧一主一僕擕琴而行
其造境非子畏不能也上題一詩竟出韻狂逸不拘
多如此
伯虎山静日長圖
玉露中山静日長一段余酷愛之舊見文衡山有圖
尚未盡致又見元人王叔明圖以石鼓籀法書其文
王百榖有跋極贊之然稍板是臨本庚子夏聞無錫
華氏有子畏所作畫十二幅在龔合肥處議以舊人
書畫相易真定梁玉立見而愛之擕去至五月初余
復借至東籬書舍藤下每日晨起輒一披閱其畫仿
王摩詰輞川圖及李龍眠山莊圖極工緻而有生韻
華氏有跋謂延子畏至劒光閣三閱月始成良不易
也玉露中妙境固非此妙筆不能傳神寫照耳
文衡山雪山圖
衡山先生畫傳世者多每見大幅及長卷鮮有佳者
今山齋所存數幀皆以逸致勝者如雪山圖其最矣
圖中山仿范華原林木仿董北苑雪色平鋪孤笻獨
往見者不知為衡山也上題一詩漠漠長雲已滅蹤
隔溪照見玉芙蓉詩人何必騎驢背儘有閒情付短
笻
衡山雨山圖
雨山圖紙本小幅山巒一圍林木聳秀一人坐茅亭
看雨余舊題之曰景色空濛樹石如沐此雨山真面
目也他人寫雨山但以濃墨相襯貼視此奚啻千里
見者以為知言先生自題一詩云隔溪綠樹蔭潺湲
啼鳥春來意思閒最是高人茅屋底推&KR1141;獨對雨中
山
衡山江深草閣圖
衡翁此幀全仿梅道人山巒林木屋宇人物無一不
肖暑月對之覺新涼滿座上有詩云為愛江深草閣
寒倚闌終日坐忘還個中妙境誰應識閣下溪聲閣
外山
衡山設色山水
衡山與石田皆喜作青綠畫設色濃郁得古人之秘
此幀乃春景也山光浮動真有如笑者兩岸古栢夭
矯小舟横放其中每一展看輒歎安得高手寫阿髯
舟上如李龍眠寫蔡天啓故事以領其趣乎
衡山寫東坡詩意
坡公有絶句云掃地焚香閉閤眠簟紋如水帳如烟
客來睡起渾無事捲起西&KR1141;浪接天此詩趙千里及
趙子昂皆作圖衡山一幀蓋仿子昂也筆意清老更
勝之舊在劉司空半舫家上有其題
董玄宰松風流水圖
紙本小幅峯巒層叠羣松滿谷皆以淡墨點染真有
古人惜墨如金之意此文敏晩年之筆由神奇而造
平淡矣上題萬壑響松風百灘度流水兩語點綴無
限佳景
玄宰金箋山水
此幀乃文敏早年之畫秀穎絶倫筆法全仿黃子久
自題辛夘除夕寫是歲凡作畫五幀振之得其三其
二則霅川社友米偕之所徵也又題癸夘元日重觀
凡十二年矣予不復為元人畫為元畫亦與故吾别
一法門畫上又有陳眉公題惜金箋不耐久蔵耳
玄宰仿董北苑畫
紙本中幅乃文敏晩年之筆高嶽長松濃墨揮灑全
用北苑法絶不蹈元人一筆一畫矣上題一詩翠嵐
迎步興何長笑領漁翁入醉鄉日暮渚田微雨後鷺
鷥閒暇稻花涼
玄宰仿董北苑畫
文敏畫以臨北苑者為勝此幀壬申作於廣陵舟中
極其奇縱余見巨然浮嵐圖是學北苑筆意後此惟
見此幀南宋元明諸家未敢望其肩背也上自題一
詩綠溪青嶂是秦餘靈境今歸蔵史居素友詎迷初
得路頑仙寧讀未焚書
玄宰山水卷
米元章畫全學董北苑雖間出新意然胎骨則董也
文敏每仿米畫輙用董法故其奇宕遠過於米此卷
不知者以為仿米不知實董也蓋公晩年在部為余
友潘仲美所作作完亦甚滿意欣然題句云平踵花
侵岸春波水上橋仲美贈余已三十年矣
鄒衣白仿黃子久
衣白甫登第即以科場事降上林苑余從之遊彼時
初學畫僅作小便面蕭蕭數筆後陞工部誤竄身宣
城邪類中為時不容落職家居始肆力於畫此幀淡
着色仿黃子久氣韻高邁為生平最得意之作蓋不
多見者
衣白小幅山水
此幀乃晚年最佳之畫用筆如草書如篆籀力深韻
逸近代無此敵手畫於崇禎十四年至十六年重題
之自亦矜秘之甚
李長蘅畫册
長蘅長於詩文畫乃其餘事略為點染即靈曠欲絶
然又不肯為人輕畫所許可為程孟陽一二士耳此
册乃畫虎丘山湖之景湖光山色歴歴如見而又摹
宋元諸家畫無不各臻其妙文人靈心乃至於此
吳匏庵冬日賞菊圖
匏庵先生為少詹時寓居京師之海潮庵側闢園種
菊於弘治二年十月二十八日集李西涯諸公賞之
各賦詩又命杜堇為圖裝成一卷當弘治時主上明
聖海内昇平一時名士咸在詞林故分韻倡和文酒
流連盛世風流可想見也卷藏成國公家上有捧日
樓純忠堂印舊傳孝廟時問内臣今各衙門官每日
蚤起朝參日間坐衙門同年同鄉何時得以燕集内
侍對想在晩間上曰京官俸薄無人隨侍夜晚回家
那討燈燭可傳與五城遇各官飲酒回家逐鋪燈籠
傳送雨京皆然又西涯相公當國日門生滿朝或朝
退或散衙即羣集其家分題賦詩以為常而四方之
人購請詩文書篆者填塞戸限夫人每展紙舐墨強
公書之以供客具京師父老猶侈談之故先朝風俗
人物之盛未有過於孝廟之世者也
庚子銷夏記卷三
