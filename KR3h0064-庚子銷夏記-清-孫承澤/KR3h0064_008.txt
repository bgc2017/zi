庚子銷夏記卷八吏部左侍郎孫承澤撰
寓目記
甲申後銅駝既在荆棘玉盌亦出人間二三同
好日收敗楮斷墨以寄牢騷予有墨緣居在室
之東或有自擕所藏間相過從千秋名跡幸多
寓吾目焉追憶紀之
顧愷之列女傳仁智圖
新安汪注宋卿䟦云晉顧虎頭列女傳圖元䟦一十
五變四十九人男二十四女二十一童子四歴歲深
遠流落遺脫僕偶得其跡僅存八變男十五女九童
子四總二十八人缺七變二十有一人後於盛文肅
公耳孫家見有蝉翼紙臨本止一十四變男女童子
總四十四亦少一變缺五人卷末有元友方回逢源
葉夢得䟦因求假摹寫以補真跡之缺處且並錄四
䟦於後寳慶改元端月人日識又有隆禮䟦云以續
摹補真跡之缺徒使後人有貂不足之誚乃撤去而
重&KR1019;之殘璜斷璧夫豈以多為貴哉圖今在王長垣
寓
陸探微金縢圖
金縢圖絹本畫内前列金縢次列爼豆諸器周公冕
服執笏侍者八人後有唐人李陽冰篆書金縢一萹
圖在西川向氏寓
史道碩八駿圖
八駿圖如龍如彪竒詭異常後有趙松雪及錢唐白
珽詩萬歴中藏王元美家有䟦云謝赫畫品謂史道
碩師曹衛與王微齊名而王得其意史得其似不無
甲乙至李嗣真續畫品屈在中上然在二曹顧陸前則
與赫異矣貞觀公私畫史稱史有八駿圖為隋朝官
本宣和帝因之遂入畫譜此卷首雖殘破然有宣和
祕殿印記即趙吳興白錢唐亦定其為史本無疑也
予常攷圖畫見聞志晉武帝臨御得穆王時八駿圖
本令道碩摹寫之歴宋齊梁陳以為國寳至隋破臺
城為賀若弼所有齊王暕以駿馬四十蹄美錦四十
段購得之尋獻煬帝至貞觀中敕借魏王泰因而轉
摹於世今此卷無貞觀小印當是人間摹本第其騀
駊蹀躞滅没之態固可按而想見也此圖元美官太
僕時摹刻太僕署中今在龔合肥寓
吳道元地藏變相
圖在開封相國寺予為令時曾向寺僧借至署中昔
傳道子圖成成都人咸觀皆懼罪修福兩班市屠沽
魚肉不集今觀其圖怪幻異常其說誠有然者相國
寺中有蔡元長題名字大如盌甚佳殿前有宋白碑
又府學中有石經今皆沉沒深泥矣
閻立本帝王圖
圖在李吉安梅公家圖中僅十三帝漢昭文光武魏
文帝吳大帝漢先主晉武帝陳宣宗陳文帝陳廢帝
陳後主周武帝隋文帝隋煬帝肖貌皆如生後題䟦
大半滅沒惟韓魏公蔡忠惠數人尚可辨是周益公
家物
燕文貴山水卷
文貴畫極工緻此卷尤為屬意之作藏王長垣家子
瞻䟦云軾通守錢唐日與方外師遊借此畫逾年將
去郡乃題其後歸之今十六年矣師云字為人竊去
復為書此元祐四年十二月四日按文貴有武夷圖
昔人謂其用筆精工但不勁秀誠然盖畫家太細巧
少士夫風韻耳
衞賢高士圖
高士圖乃梁鴻孟光故事原長條宣和帝&KR1019;為手卷
亂後予偶得之旋為章立人買去畫家言宫室入畫
須折筭無差乃為合作束於繩矩筆墨不可以逞稍
涉畦畛便入庸匠故自唐以前不聞名家至賢始工
今觀其畫信然至於風韻則大遜前人矣
顧閎中夜宴圖
熙載夜宴圖凡見數卷大約南宋院中人筆王長垣
一卷甚佳熙載相貌昂藏而諸客僧俗混雜極其狎
邪然畫者但知繪其事而不知其用意之深也熙載
五代之末能知趙點檢不可測識已過人又知時事
日非而恥為之相故以聲色晦之常語僧德明曰吾
為此行正欲避國家入相之命僧問何故避之曰中
原一旦真主出江南棄甲不暇吾不能為千古笑端
此其高識豈畫家所能知耶
李伯時山莊圖
山莊圖之妙已見於坡公集中近傳世者多畫院中
摹本孝感程氏有一卷寳為真跡予得一卷與之如
出一手雖非真跡畫苑中高手也予卷已屬祥符張
氏按伯時為御史檢法遂以病痺致其事實元符三
年庚辰遂歸老龍眠山優游巖壑自命云元豐紀號
歲在丁巳月在除即買山於龍眠以基以堂庚辰上
距丁巳凡歴二十四年矣
趙千里桃源圖
桃源圖凡見數本王長垣家一本係劉松年筆紙已
黯落惟歸德宋氏一本乃趙千里筆妙絶其畫惟一
漁郎捨舟沿溪入洞口餘高山蒼莽雲氣掩暎不復
寫入後景事可謂曠杳今畫在閩中士夫家
張擇端清明上河圖
上河圖乃南宋人追憶故亰之盛而寫清明繁盛之
景也傳世者不一而足以張擇端為佳上有宣和天
歴等璽予於淄川士夫家見之宋人云京師雜賣鋪
每上河圖一卷定價一金所作大小繁簡不一大約
多畫院中人為之若擇端之筆非畫院人能及也
所翁畫龍
世傳所翁龍予見數幀而人不知所翁為誰按所翁
陳姓名容字公所長樂人端平二年進士官至朝散
大夫喜畫龍極夭矯然非收藏家上品
閻立本十八學士圖
圖乃絹本立本畫于志寧讃沈存中䟦舊稱三絶圖
中人物如生獨許敬宗作回首忸怩狀蘇世長頭秃
無髮腦傍七痣如星且肥短多髯極為醜陋卷乃蒲
州監生魏希古物嘉靖中崔駙馬欲以千金購之不
與具䟽條議兵事連卷上之䟽不當遂同卷發兵科
科中以一紅匣貯之每科新庶常同鼎甲三人詣兵
科觀卷科中設席待之遂為故事崇禎辛巳予在兵
科日取展閱見畫無神彩或為人臨去
沈存中䟦學士圖謂圖稱房玄齡字高年薛莊字元
敬陸元朗字德明姚柬字思廉而唐書稱姚思廉字
簡之房喬字玄齡以字行陸德明薛元敬即名也以
是證史之誤
王叔明石梁秋瀑圖
叔明自題云至正辛丑九月三日與陳徵君同宿愚
庵師房焚香烹茗圖石梁秋瀑翛然有出塵之趣黃
鶴山人王蒙寫其逸態云周伯昂題云梁挂飛泉遥
噴雪山間疎樹净含霜幽人自愛清秋景閒坐虚窗
對夕陽
王右丞捕魚圖
予未見右丞圖但見宋人臨本晁无咎䟦云右丞妙
於詩故畫意有餘世人欲以語言粉墨追之不似也
常憶楚人云帝子降兮北渚目渺渺兮愁予嫋嫋兮
秋風洞庭波兮木葉下引物連類便若湖湘在目前
頃時歲晚道吳江如此漁者男子婦女童稚舟楫梁
笱網罟罾罩紛然在江然其業廉而事佚故無市㕓
争利意此與畫二大夫去國其色無别恨奚以異
韓滉七賢過關圖
圖在西川柳鳳占處予屢見之其畫人物楚楚自非
宋以後人所能為七賢事莫可攷楊升菴云七賢舊
云高適杜甫李白孟浩然劉禹錫柳宗元潘逍遥然
逍遥宋人生不同時胡乃合而圖之又云是開元冬
雪張說張九齡李白李華王維鄭虔孟浩然出藍田
關遊龍門寺鄭虔之圖且以虞伯生及張槎為證似
矣總不如黃山谷云博雅之士賞其畫則可必湊合
姓名不亦鑿乎
宋耆英會圖
耆英會圖不知出誰手然諸老龐眉皓首坐卧長林
豐草之間致足樂也羅廬陵云元豐間洛陽諸老為
耆英會圖形賦詩一時誇為盛事而識者悲之曰此
皆仁宗所飬之君子而皆老矣升沈消長之會過此
甚可畏也時林行已曰天將祚其國必祚其國之君
子視其君子之衆多如林則知其國之盛視其君子
之落落如晨星則知其國之衰視其君子之康寧福
澤如山如海則知為太平之象視其君子之摧折頓
挫如湍舟如霜木則知其為衰亂之時又曰天將使
建中為崇寧則不使范忠宣復相於初元天將使宣
和為靖康則不使劉陳二忠肅愸遺於數歲時以為
至論
匡廬十八賢圖
圖不知誰作上有博古堂印識宋景濓䟦云當是時
晉室日微殺戮大臣如刈草菅士大夫往往不仕託
為方外之遊如元亮道祖少文軰皆一時豪傑其沈
溺山林而弗返者豈得已哉傳有言羣賢在朝則天
下治君子入山則四海亂三復斯言撫圖流涕
宋徽宗草書千文
徽宗千文書法學懷素而腕力弱甚後題宣和壬寅
御書上用御書印僉押有雲林子久及黃琳袁柳庄
諸收藏印予得之亂後今已贈人
東坡相
坡翁小相戴笠着屐手策一杖王守溪題一贊云長
公天仙謫堕人界人界不容公氣逾邁斥之杭州吾
因以遊擯之赤壁吾因以適瓊厓儋耳鯨波汗漫乘
桴之遊平生竒觀金蓮玉帶曰維東坡戴笠着屐亦
維東坡出入諸黎負瓢行歌十惇百卞其如予何
謝太傅相
方秋厓贊云絲竹雲林妓女邱壑此亦一安石鬼蜮
老奸風鶴勁敵此亦一安石盖太虚之雲無心而虚
谷之響無跡要未易窺敵手之棋而訾折齒之屐也
唐韋莊借樂章帖
帖凡六十八字風骨似晉人前有泥金題簽是金章
宗御府物又有宣和政和紹興諸印在嚴相家籍沒
入内故有南昌縣號印余於李梅公寓見之按韋莊
杜陵人唐昭宗進士副李洵使蜀時中原兵亂遂居
於此朱温簒唐蜀王建亦僣號拜莊左散騎常侍判
中書門下事以歿
黃山谷草書杜詩
黃自䟦云欲作草要須觧張顛筆法又當知屋漏折
釵股筆及公主家擔夫爭道體勢乃能用筆從横可
意耳元祐八年十一月丙子試鄭友直筆予有趙松
雪題此卷之䟦後聞此卷在李梅公處送歸之趙䟦
云黃太史所書杜少陵詩筆力雄健又論草書體勢
深得其要非善於書法者不知也至大三年三月題
於車橋寓舍
蘇東坡書前赤壁賦
赤壁賦為東坡得意之作故屢書之此本小字楷書
尤有精采後自䟦云軾去歲作此賦未嘗輕出以示
人見者盖一二人而已欽之有使至求近文遂親書
以寄多難畏事欽之愛我必深藏之不出也又有後
赤壁賦筆倦未能寫當俟後信軾白卷首損壊文衡
山補之筆法蒼勁
趙子昂楷書姜白石蘭亭考
此卷乃子昂蚤年書予同李梅公坐報國寺松下見
此卷李購之子昂自題云白石先生蘭亭考一卷予
兄德楙有此真跡野翁自江東抄得携來京師且以
此紙要予作小楷予自少小愛作小字邇來宧遊無
復有意兹事盖北方多風塵不宜筆研而客中又乏
佳几此紙雖出高麗亦非良品偶今日雨後風塵少
息拳曲土炕上據白木小卓聊復書此以應野翁之
命孫過庭所謂乖作者也
蜀僧令宗畫六祖像
山谷䟦云浴室院有令宗畫達摩西來六祖相人物
皆妙絶其山川草木毛羽衣盖諸物畫工能知之至
於人懷有道之容投機接物觸目而百體從之者未
易為俗人言也此畫列於冠盖之會而湮沒不聞者
數十年得蜀人蘇子瞻乃發之物之不係於世道興
衰亦有數如此此寺井泉甘寒汝師碾建溪茶當不
落第二故人陳季常林下士寓棋簟於此蘇子瞻范
子功數來從之故予過門必税駕焉
宋本淳化閣帖
乙酉賈人持閣帖第十卷來看上有水晶宫道人印
是趙文敏家物文敏䟦云淳化中詔翰林侍書王著
以所購書繇三代至唐釐為十卷摹刻祕閣題曰上
石其實木也既成賜宗室大臣人一本自此遇大臣
進二府取墨本賜焉後乃止不賜故世尤貴之黃太
史曰禁中板刻古帖皆歙州貢墨墨本賜羣臣今都
下用錢萬二千便可購得元祐中親賢宅借板墨百
本分遺官僚用潘谷墨光輝有餘而不甚黟黑及有
木横裂文士大夫不能盡别由此觀之刻同而墨殊
亦有以也甲申歲五月予於書鋪中得古帖三卷第
二第五第八明年五月又得七卷多第八缺第九六
月以其多者加公權帖一卷於錢塘康自修許易得
第九卷始為全書雖墨有燥濕輕重造有工楛皆為
淳化舊刻無疑是可寳也自太宗刻此帖轉相傳刻
遂遍天下有二王府帖大觀太清樓帖紹興監帖淳
熙修内司帖臨江戲魚堂帖利州帖黔江帖卷帙悉
同又有慶歴長沙劉丞相私第帖碑工帖尚書郎潘
師旦絳州帖工庫帖稍加損益卷帙亦異其他瑣瑣
者又有數十家而長沙絳州帖最知名要皆本此帖
書法之不喪此帖之澤也
王大令十三行
余有宋刻洛神十三行精采如手書董玄宰云十三
行真跡元時在趙文敏家使我得之則不啻也一日
得見文敏所書䟦云晉王獻之所書洛神賦十三行
二百五十字人間止有此本是晉時麻牋字畫神逸
墨彩飛動紹興間極力搜訪僅獲九行一百七十六
字所以米友仁䟦作九行定為真跡宋末賈似道執
國柄不知何許復得四行七十四字欲續於後則與
九行之䟦自相乖忤故以紹興所得九行裝於前仍
以紹興小璽欵之却以續得裝於後以悦生胡盧印
及長字印欵之孟頫數年前見此神物託集賢大學
士陳公顥委曲購之既而孟頫告歸延祐庚申忽有
僧持陳公書並此卷見遺陳公誠磊落篤實之士不
失信於一言豈易得也因併及之又有一本是宣和
書譜所收七璽完全是唐硬黃紙所書當是唐人臨
本後有柳公權兩行云子敬好寫洛神賦人間合有
數本此其一焉寳歴元年正月二十四日起居郎柳
公權記吾不敢以為眞跡盖晉唐紙異亦不可不知
也
朱文公墨跡
文公墨跡一卷前畫文公小像後書獨遊寳應寺詩
又與程允夫帖又或問誠意章手稿小行書極精工
後有元人朱公遷諸人䟦此卷原在予家今在章邱
張氏
北齊勘書圖
圖在杭州陳山人寓予嘗借至齋中細絹白描人物
楚楚後有黃伯思䟦云僕頃歲嘗見此圖别本雖未
審畫者主名特觀其人物衣冠華裔相雜意謂後魏
北齊間人作及在洛見王氏本題云北齊勘書圖又
見宋公次道書始知為楊子華畫其所寫人如邢子
才魏收輩豈在其間乎宜其模矩乃爾今觀此本益
知北土人物明甚則知子華之跡為無疑唐閻令稱
子華自象人以來曲盡其妙簡易標美多不可減少
不可踰今詳其跡信然苐他本尚餘兩扇有唘軸隠
几而仰觀者有執卷楮而沈思者數輩盖當時畫此
不但一通也李正夫資暇謂茶托始於唐崔寧今北
齊圖畫已有之則知未必始於唐世亦猶蕭梁已有
紫囊盛笏而唐史謂始於張九齡者同也觀者宜審
定之政和丁酉八月武陽黃伯思長睿父於楚川衮
華堂觀又歐陽玄䟦云右勘書圖出於高齊齊初禪
東魏當時主肄於上而國治於下且有餘力萃境内
書籍集時髦校之至繪事傳於後世可謂盛矣宇宙
間書籍至東漢甚緐後散居南北五朝北魏孝文時
書甚富後嘗遣使借書南齊補完而南五朝書乃盡
於梁元帝江陵一夕之自焚所謂文武之道今夜墜
地者是也至隋世藝文志所載浩瀚唐又增多且多
整娖得非北五朝所存或經高齊所校勘者與畫中
諸賢衣冠什器微有異同黃長睿辨之已悉有一士
意度騫舉眉目清揚非當塗翩翩者乎使文襄遵彦
見之君臣間復發一笑至正十七年丁酉秋七月乙
亥廬陵歐陽玄原功甫為治書侍御史袁君亨伯䟦
懷素小字千文墨跡
小字千文乃絹本字法端謹不似懷素書上有政和
宣和及内府圖書諸印記舊在姚公綬家後歸文衡
山不知何時入内工部李迎晙得之予借至齋中最
久猶疑為宋人臨本又聞懷素有草書律詩上有天
歴小璽又有書尉遲恭碑宋徽宗標題未得入目
南唐曲燕圖
曲燕圖曾見後人臨本南唐中主保大五年元日會
大雪别展曲燕太弟集為曲燕圖高冲古畫御容周
文矩畫太弟以下侍臣及法部絲竹朱澄畫樓閣宫
殿徐崇嗣畫池沼禽魚董元畫雪竹寒林皆一時絶
筆
不碍雲山樓圖
楊竹西富而韻樓成趙仲穆作畫楊鐡厓作記馬文
璧諸人題詠之又吳繹為畫其像倪元鎮為布樹石
極一時韻事
禇摹蘭亭墨本
禇摹蘭亭有數本行世此本工部李迎晙得之故内
是舊人雙鉤未必禇也上有大中祥符三年九月九
日前進士蘇耆字國老題又有王欽臣劉震孫及鄧
文原柳貫諸䟦柯九思云右唐雙鉤蘭亭叙其飄撇
不經意處當下眞跡一等耳非禇河南不能也舊藏
鄧集賢家集賢亦以能書名得此筆意為多今歸静
遠書府故是甲觀印章累累米老亦止一印無其題
語疑是米氏父子為之李工部得之不久為其堂翁
攫去曾在予齋月餘
黃山谷書隂真君詩
此卷乃山谷正書極其端勁自題云忠州丰都山仙
都觀朝金殿西壁有天成四年人書隂真君詩三章
予同年許少張以為真漢人文章也以予攷之信然
因試生筆偶得佳紙為鈔此詩以與王瀘州補之之
季子觀隂君所學守尸法耳猶須擇師勤苦如是乃
能得之何况千載之後尚友古人求知道德之上宰
者乎紹聖四年四月丙午黔中禪悦樓中書此卷予
借王長垣
端尚書小像
端司寇名以善溧水人在元為小吏居金華好書畫
明初召為徽州府經歴累官刑部尚書偶見其小相
學士朱昇贊云其人謙退似懦夫專謹似腐儒瞻視
精悍似俠客掀髯談世事似談士而其精神超越又
似逸民隠者
黃山谷贈元師詩
此卷字法遒逸是涪翁得意書江西朱子美得之故
内予曾借觀後自䟦云予舊得東坡所作醉翁操善
本嘗對元道之元欣然曰往嘗從成都通判陳君頎
得其譜遂促琴彈之詞與聲相得也蜀人由是有醉
翁操然詞中之微旨弦外之餘韻俗指塵耳豈易得
之建中靖國元年正月辛未江安水次偶住亭書
劉松年畫卷
畫卷四段布景設色乃松年得意筆李西厓題云劉
松年畫攷之小說平生不滿十幅此圖四幅作寫數
年始成今觀筆力細密用心精巧可謂畫中之聖者
卷在朱子美處
趙伯驌畫魚長卷
伯驌字希遠伯駒之弟大年之孫也長於畫魚余見
一卷備盡噞喁游泳之妙後有陶南村錢霅翁諸人
題分宜嚴介溪亦手題甚工希遠以宗室為湖州太
守貴介而有此清韻亦可取也
馬遠紅梅
遠在畫院中最知名予有紅梅一枝菁豔如生楊妹
子題一詩於上字亦工按楊妹子者寧宗恭聖皇后
之妹書法類寧宗凡御府馬遠畫多令之題此幀李
梅公見而愛之擕去竟燬於火予又有女誡一卷為
馬麟畫相傳為寧宗書實楊妹子書用御書之印耳
此卷今在畿南士夫家
任月山高士圖
任畫不甚高而蒼勁高士圖上題月山道人畫於可
詩齋月山名仁發字子明年十八舉於鄉宧水監所
著水利書十卷元時凡水議皆仁發主之月山又喜
畫馬學趙松雪
十八學士圖
賣畫者持學士圖來看極精工然無士氣蓋院中人
筆也後有宣和帝書十八學士官爵姓名蔡亰奉命
題䟦
高宗瑞應圖
圖凡六段余見三四卷大約宋畫院中人筆舊傳為
劉松年文休承載嚴氏畫目以為蕭照照當南渡失
身為盗李唐取之渡江而南補畫院
巴延布哈鼠圖
布哈號蒼巖予有所畫鼠圖一鼠緣木竊果惶惶畏
人宛然如生易曰晉如鼫鼠蓋言小人而據高位貪
而畏人也此畫蓋有所譏乎予贈真定梁玉立
韓滉豐樂圖
圖中全不設景惟畫多人長幼牽連或拍手而歌或
跳躍而舞蓋寫開元時豐盛之景也後有元人題字
一行云贈仲穆吾壻熙寧丁已崇福退叟題此卷予
得之市賈壊甚重裝之允岡師自南來愛之携去
戴嵩闘牛圖
圖中二牛牴觸一牛怒視目光炯炯二童驚避樹下
備極情態卷上有宋徽宗題及高宗御寳又賈似道
題云戴嵩闘牛圖自内府得之永為賈府之寳此卷
在吳恭順家
貫休羅漢
貫休所畫羅漢極其詭異予有一長卷尤為竒妙筆
法如懷素草書舊在徽州許家天下有名之跡也予
贈順德白舍人又京師城南有明因寺僧紫柏夜夢
十六僧請住寺中醒而異之次日有持巨軸售者乃
貫休所畫羅漢乃收貯寺中紫柏各係以贊
李龍眠羅漢
龍眠羅漢予舊在駙馬鞏永固家見十六軸精工絶
倫是八公主自尚方帶出又京師城南明因寺之前
有天慶寺中貯十六軸與鞏都尉家者一律予有池
亭在寺旁每來遊寺輒看之不知何時入寺中也
范華原華山圖
圖中一山陡絶羣峯環列前缺一面瀑布如線自天
而落長橋大隄兩人昂首而看予在左萊陽寓見之
然畫乃舊人筆未必范寬也
渡水神駿圖
畫不知何人作圖中一童子騎馬入水中岸上石搨
坐一士人一僧旁有大樹一侍者傍樹而立臂鷹於
龔芝麓寓見之
瀟湘八景圖
圖不知何人作乃元進士和實碩家物䟦言至正己
亥括城之變倉皇避地舟覆惡溪此卷乃獨全遂贈
同年陳用中迺易之題一詩云岳陽樓下船初泊壓
岸黃蘆秋漠漠刲羊澆酒賽龍君高挂蒲颿晩風作
白頭波裏君山青滿湖明月過洞庭金銀臺殿出林
麓疎鐘隠隠煙中聽小市人家茅緝緝山翠濛濛客
衣濕一聲漁唱浦口迴竹艇摇摇歸去急崖顛雲氣
暝不開夜深風雨如奔雷遊子衣寒倚篷看一雙白
雁沙頭來只今作客僧窗下白髮鐙前空看畫謾吟
詩句憶瀟湘少慰江南未歸者卷在予家今失去
趙德麟周公輔成王圖
圖中成王冲年未具冕旒周公肅恭於前畢公召公
退立墻側座後侍者四人階前虎賁二人皆雍容有
道之象其世其人可想而見也
王荆公天香雲嶠圖
予同張雲庵過故恭順寓見荆公此畫極細密雲庵
極贊之上有倪瓚一題不佳恐是偽作因過雲庵寓
盡出所藏快觀張僧繇夜月觀泉圖上有徽宗題關
仝秋山圖郭忠恕仙山樓閣圖馬和之釣雪圖王叔
明仿董北苑小畫落欵處斷落韓宗伯家物上有其
印吳仲圭夕陽垂釣圖趙松雪飛鶴長松圖王若水
浴鵒圖皆一時名跡至沈石田晴雪探梅圖冬遊虎
邱圖唐伯虎古木亂泉圖三幅神妙絶世超前人而
上之矣雲庵賞鑒不精而好事所積之畫令予竟日
審定如畫院之俗筆老蘇州之臨摹屏逐殆盡亦閒
居快事也
王叔明惠麓小隠圖
圖乃孝感程端伯所藏王叔明為愚嬾先生作盖元
時隠君子也上題一詩白頭學種邵平瓜四百年前
故將家第一泉頭春夢醒洞庭煙水接天涯畫與詩
俱佳余過端伯寓見之更有王摩詰江干雪霽圖原
在董玄宰家上有題又倪雲林清閟閣圖長林廣榭
圖倪小相其中端伯善畫為予臨一幀
庚子銷夏記卷八
