欽定四庫全書子部九
提要
宣和北苑貢茶錄譜錄類二(飲饌之屬)
(臣)等謹案宣和北苑貢茶錄一卷附北苑别
錄一卷宋熊蕃撰所述皆建安茶園採焙入
貢法式淳熙中其子校書郎克始鋟諸木凡
為圖三十有八附採茶詩十章陳振孫書錄
解題謂蕃子克益寫其形製而𫝊之則圖蓋
克所增入也時福建轉運使主管帳司趙汝
礪復作别錄一卷以補其未備所言水數贏
縮火候淹亟綱次先後品味多寡尤極該晰
考茗飲盛于唐至南唐始立茶官北苑所由
名也至宋而建茶遂名天下壑源沙溪以外
北苑獨稱官焙為漕司歲貢所自出文士每
紀述其事然書不盡𫝊𫝊者亦多疎略惟此
二書於當時任土作貢之制言之最詳所載
模製器具頗多新意亦有可以資故實而供
詞翰者存之亦博物之一端不可廢也蕃字
叔茂建陽人宗王安石之學工於吟咏見書
錄解題克有中興小歷已著錄汝礪行事無
所見惟宋史宗室世系表漢王房下有漢東
侯宗楷曾孫汝礪意者即其人歟
東溪試茶錄譜錄類二(飲饌之屬)
(臣)等謹案東溪試茶錄一卷舊本題宋宋子
安撰載左圭百川學海中而晁公武郡齋讀
書志又作朱子安未詳孰是然百川學海為
舊刻且宋史藝文志亦作宋子安疑讀書志
朱字乃𫝊寫之訛也其書蓋補丁謂蔡襄兩
家茶錄之所遺東溪亦建安地名凡分八目
曰總叙焙名曰北苑曰壑源曰佛嶺曰沙溪
曰茶名曰採茶曰茶病大要以品茶宜辨所
産之地或相去咫尺而優劣頓殊故錄中於
諸焙道里遠近最為詳盡宋史藝文志有吕
惠卿建安茶用記二卷章炳文壑源茶錄一
卷劉異北苑拾遺一卷今俱失𫝊所可考見
建茶崖略者惟此與熊蕃二錄爾乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
宣和北苑貢茶錄宋熊蕃撰
陸羽茶經裴汶茶述皆不第建品說者但謂二子未嘗
至閩而不知物之發也固自有時盖昔者山川尚閟靈
芽未露至於唐末然後北苑出為之最是時偽蜀詞臣
毛文錫作茶譜亦苐言建有紫笋而臘面乃産於福五
代之季建屬南唐(南唐保大三年俘王延政而得其地)歲率諸縣民採茶
北苑初造研膏繼造臘面(丁晉公茶錄載泉南老僧清錫年八十四嘗示以所得李
國主書寄研膏茶隔兩歲方得臘面此其實也至景祐中監察御史丘荷撰御泉亭記乃云唐季敇福建罷貢
橄欖但贄臘面茶即臘面産於建安眀矣荷不知臘面之號始於福其後建安始為之按唐地里志福州貢茶
及橄欖建州惟貢綀練未嘗貢茶前所謂罷供橄欖惟贄臘面茶皆為福也慶歷初林世程作閩中記言福茶
所産在閩縣十里且言往時建茶未盛本土有之今則土人皆食建茶世程之說盖得其實而晉公所記臘面
起於南唐乃建茶也)既有製其佳者號曰京鋌(其状如貢神金白金之鋌)聖朝
開寳末下南唐太平興國初特置龍鳳模遣使即北苑
造團茶以别庶飲龍鳳茶盖始於此(按宋史食貨志載建寧臘茶北苑為
苐一其最佳者曰社前次曰火前又曰雨前所以供玉食備賜予太平興國始置大觀以後製愈精數愈多胯
式屢變而品不一歲貢片茶二十一萬六千斤又建安志太平興國二年始置龍焙造龍鳳茶漕臣柯適為之
記云)又一種茶叢生石崖枝葉尤茂至道初有詔造之别
號石乳又一種號的乳(按馬令南唐書嗣主李璟命建州茶製的乳茶號曰京鋌臘茶
之貢自此始罷貢陽羨茶)又一種號白乳盖自龍鳳與石的白四種
繼出而臘面降為下矣(楊文公億談苑所記龍茶以供乘輿及賜執政親王長主其餘
皇族學士將帥皆得鳳茶舍人近臣賜金鋌的乳而白乳賜館閣惟臘面不在賜品按建安志載談苑云京
鋌的乳賜舍人近臣白乳的乳賜館閣疑京鋌悮金鋌白乳下遺的乳)盖龍鳳等茶皆太
宗朝所制至咸平初丁晉公漕閩始載之於茶錄(人多言龍
鳳團起於晉公故張氏畫墁錄云晉公漕閩始創為龍鳳團此說得於傳聞非其實也)慶歷中蔡
君謨將漕創造小龍團以進旨仍歲貢之(君謨北苑造茶詩自序云
其年改造上品龍茶二十八片纔一斤尤極精妙被旨仍歲貢之歐陽文忠公歸田錄云茶之品莫貴於龍鳳
謂之小團凢二十八片重一斤其價直金二两然金可有而茶不可得嘗南郊致齋兩府共賜一餅四人分之
宫人往往縷金花其上盖貴重如此)自小團出而龍鳳遂為次矣元豐間
有旨造密雲龍其品又加於小團之上(昔人詩云小壁雲龍不入香元
豐龍焙乘詔作盖謂此也按此詩乃山谷和楊王休點密雲龍詩)紹聖間改為瑞雲翔
龍至大觀初今上親製茶論二十篇以白茶與常茶不
同偶然生出非人力可致於是白茶遂為第一(慶歷初吳興劉
異為北苑拾遺云官園中有白茶五六株而壅培不甚至茶戶唯有王免者家一巨株向春常造浮屋以障風
日其後有宋子安者作東溪試茶錄亦言白茶民間大重出於近歲芽葉如紙建人以為茶瑞則知白茶可貴
自慶歷始至大觀而盛也)既又製三色細芽及試新銙(大觀二年造御苑玉芽萬
夀龍芽四年又造無比夀芽及試新銙按宋史食貨志銙作胯)貢新銙(政和三年造貢新銙式新
貢皆創為此獻在歲額之外)自三色細芽出而瑞雲翔龍顧居下矣
凢茶芽數品最上曰小芽如雀舌鷹爪以其勁直纖銳
故號芽茶次曰中芽乃一芽帶一葉者號一鎗一旗次
曰紫芽其一芽帶兩葉者號一鎗兩旗其帶三葉四葉
皆漸老矣芽茶早春極少景德中建守周絳為補茶經
言芽茶只作早茶馳奉萬乘嘗之可矣如一鎗一旗可
謂竒茶也故一鎗一旗號揀芽最為挺特先正舒王
送人官閩中詩云新茗齋中試一旗謂揀芽也或者乃
謂茶芽未展為鎗已展為旗指舒王此詩為誤盖不知
有所謂揀芽也(今上聖製茶論曰一旗一槍為揀芽又見王岐公珪詩云北苑和香品最新綠
芽未雨帶旗新故相韓康公綘詩云一鎗已笑將成葉百草皆羞未敢花此皆詠揀芽與舒王之意同)夫
揀芽猶貴如此而况芽茶以供天子之新嘗者乎芽茶
絶矣至於水芽則曠古未之聞也宣和庚子歲漕臣鄭
公可簡(按潜確類書作鄭可聞)始創為綠線水芽蓋將已揀熟芽
再剔去祇取其心一縷用珍器貯清泉漬之光明瑩潔
若銀線然其制方寸新銙有小龍蜿蜒其上號龍園勝
雪(按建安志云此茶盖於白合中取一嫩條如絲髮大者用御泉水研造成分試其色如乳其味腴而美又
園字潜確類書作團今仍從原本而附識於此)又廢白的石三乳鼎造花銙二
十餘色初貢茶皆入龍腦(蔡君謨茶錄云茶有真香而入貢者微以龍腦和膏欲助
其香)至是慮奪真味始不用焉盖茶之妙至勝雪極矣故
合為首冠然猶在白茶之次者以白茶上所好也異時
郡人黃儒撰品茶要錄極稱當時靈芽之富謂使陸羽
數子見之必爽然自失蕃亦謂使黃君而閱今日則前
乎此者未足詫焉然焙初興貢數殊少(太平興國初纔貢五十斤)累
增至於元符以片計者一萬八千視初已加數倍而猶
未盛今則為四萬七千一百片有竒矣(此數皆見范逵所著龍焙美成
茶錄逵茶官也)自白茶勝雪以次厥名實繁今列於左使好事
者得以觀焉
貢新銙(大觀二年造)試新銙(政和二年造)白茶(政和三年造)龍園勝雪
(宣和二年造)御苑玉芽(大觀二年造)萬夀龍芽(大觀二年造)上林第一
(宣和二年造)乙夜供清(宣和二年造)承平雅玩(宣和二年造)龍鳳英華
(宣和二年造)玉除清賞(宣和二年造)啓沃承恩(宣和二年造)雪英(宣和三年
造)雲葉(宣和三年造)蜀葵(宣和三年造)金錢(宣和三年造)玉華(宣和三年造)
寸金(宣和三年造)無比夀芽(大觀四年造)萬春銀葉(宣和二年造)宜年
寳玉(宣和二年造)玉清慶雲(宣和二年造)無疆夀龍(宣和二年造)玉葉
長春(宣和四年造)瑞雲翔龍(紹聖二年造)長夀玉圭(政和二年造)興國
巖銙香口焙銙上品揀芽(紹聖二年造)新收揀芽太
平嘉瑞(政和二年造)龍苑報春(宣和四年造)南山應瑞(宣和四年造)興
國巖揀芽興國巖小龍興國巖小鳳(已上號細色)揀芽
小龍小鳳大龍大鳳(已上號麤色)又有瓊林毓粹
浴雪呈祥壑源拱秀貢篚推先價倍南金暘谷先春夀
巖都勝延平石乳清白可鑒風韻甚高凢十色皆宣和
二年所製越五歲省去右歲分十餘綱惟白茶與勝
雪自驚蟄前興役浹日乃成飛騎疾馳不出中春已至
京師號為頭綱玉芽以下即先後以次發逮貢足時夏
過半矣歐陽文忠公詩曰建安三千五百里京師三月
嘗新茶盖異時如此以今較昔又為最早因念草木之
微有瓌竒卓異亦必逢時而後出而况為士者哉昔昌
黎先生感二鳥之蒙採擢而自悼其不如今蕃於是茶
也焉敢效昌黎之感賦姑務自警而堅其守以待時而
已
御苑採茶歌十首(并序)
先朝曹司封(修睦)自號退士嘗作御苑採茶歌十首傳在
人口今龍園所制視昔尤盛惜乎退士不見也蕃謹摭
故事亦賦十首獻之漕使仍用退士元韻以見仰慕前
修之意
雲腴貢使手親調旋放春天採玉條伐鼔危亭驚曉夢
嘯呼齊上苑東橋采采東方尚未明玉芽同護見心
誠時歌一曲青山裏便是春風陌上聲共抽靈草報
天恩貢令分眀(龍焙造茶依御厨法)使指尊邏卒日循雲塹繞山
靈亦守御園門紛綸爭徑蹂新苔回首龍園曉色開
一尉鳴鉦三令趣急持煙籠下山来(采茶不許見日出)紅日
新升氣轉和翠籃相逐下層坡茶官正要靈芽潤不管
新来帶露多(採新芽不折水)翠虬新範絳紗籠看罷春生玉節
風叶氣雲蒸千嶂綠歡聲雷震萬山紅鳳山日日滃
非煙賸得三春雨露天棠坼淺紅酣一笑柳垂淡綠困
三眠(紅雲島上多海棠兩堤官柳最盛)龍焙夕薰凝紫霧鳳池曉濯
帶蒼煙水芽只自宣和有一洗槍旗二百年脩貢年
年採萬株只今勝雪與初殊宣和殿裏春風好喜動天
顔是玉腴外臺慶歷有仙官龍鳳纔聞制小團(按建安志
慶歷間蔡公端明為漕使始改造小團龍茶此詩盖指此)爭得似金模寸璧春風第
一薦宸餐
先人作茶錄當貢茶極盛之時次序亦同惟躋龍園勝
雪於白茶之上及無興國巖小龍小鳳盖建炎南渡有
旨罷貢三之一而省去也(按建安志載靖康初詔减歲貢三分之一紹興間復减大
龍及京鋌之半十六年又去京鋌改造大龍團至三十二年凢工用之費篚羞之式皆令漕臣耑之且减其數
雖府貢龍鳳茶亦附漕綱以進與此小異)先人但著名號克今更寫其形製
庶覺之者無遺恨焉先是壬子春漕司再葺茶政越十
三載乃復舊額且用政和故事補種茶二萬株(政和間曾種三
萬株)次年益虔貢職遂創增之目仍改京鋌為大龍團由
是大龍多於大鳳之數凢此皆近事或者猶未知之也
先人又嘗作貢茶歌十首讀之可想見異時之事故併
取以附於末三月初吉男克北苑寓舍書
北苑貢茶最盛然前軰所錄止於慶歷以上自元豐之
密雲龍紹聖之瑞雲龍相繼挺出制精於舊而未有好
事者記焉但見於詩人句中及大觀以来增創新銙亦
猶用揀芽盖水芽至宣和始有故龍園勝雪與白茶角
立歲充首貢復自御苑玉芽以下厥名實繁先子親見
時事悉能記之成編具存今閩中漕臺新刊茶錄未備
此書庶幾補其缺云淳熙九年冬十二月四日朝散郎
行秘書郎兼國史編脩官學士院權直熊克謹記
欽定四庫全書
北苑别錄宋趙汝礪撰
建安之東三十里有山曰鳳凰其下直北苑旁聫諸焙
厥土赤壤厥茶惟上太平興國中初御焙歲龍鳳以羞
貢篚益表珍異慶歷中漕臺益重其事品數日增制度
日精厥今茶自北苑上者獨冠天下非人間所可得也
方其春蟲震蟄千夫雷動一時之盛誠為偉觀故建人
謂至建安而不詣北苑與不至者同僕因攝事遂得研
究其始末姑摭其大槩條為十餘類目之曰北苑别錄
云
御園
九窠十二隴(按建安志茶隴註云九窠十二隴即山之凹凸處凹為窠凸為隴)麥窠
(按宋子安試茶錄作麥園言其土壤沃並宜麰麥也與此作麥窠異)壤園龍遊窠
小苦竹苦竹裏鷄藪窠(按宋子安試茶錄小苦竹園又西至大園絶尾疎竹
蓊翳多飛雉故曰鷄藪窠)苦竹苦竹源鼯鼠窠(按宋子安試茶錄直西定
山之隈土石廻向如窠然泉流積隂之處多飛鼠故曰鼯鼠窠)教煉壠鳳凰山
大小&KR0008;横坑猿遊隴(按宋子安試茶錄鳳凰山東南至於袁雲壠又南至於張
坑言昔有袁氏張氏居於此因名其地焉與此作猿遊隴異)張坑帶園焙東
中歷(按宋子安試茶錄作中歷坑)東際西際官平上下
官坑石碎窠虎滕窠樓隴蕉窠新園夫
樓基(按建安志作大樓基)阮坑曾坑黃際馬鞍山林
園和尚園黃淡窠吳彦山羅漢山水桑窠
師姑園銅場靈滋范馬園高畬大窠頭
小山右四十六所廣袤三十餘里自官平而上為
内園官坑而下為外園方春靈芽莩坼常先民焙十餘
日如九窠十二隴龍遊窠小苦竹張坑西際又為禁園
之先也
開焙
驚蟄節萬物始萌每歲常以前三日開焙遇閏則反之
以其氣候少遲故也(按建安志候當驚蟄萬物始萌漕司常先三日開焙令春夫噉山以
助和氣遇閏則後二日)
採茶
採茶之法須是侵晨不可見日侵晨則夜露未晞茶芽
肥潤見日則為陽氣所薄使芽之膏腴内耗至受水而
不鮮明故每日常以五更撾鼔集羣夫於鳳凰門(山有打鼓
亭)監採官人給一牌入山至辰刻則復鳴鑼以聚之恐
其踰時貪多務得也大抵採茶亦須習熟募夫之際必
擇土著及諳曉之人非特識茶發早晚所在而於採摘
亦知其指要盖以指而不以甲則多温而易損以甲而
不以指則速斷而不柔(從舊說也)故採夫欲其習熟政為是
耳(採夫日役二百二十五人)
揀茶
茶有小芽有中芽有紫芽有白合有烏蔕此不可不辨
小芽者其小如鷹爪初造龍園勝雪白茶以其芽先次
蒸熟置之水盆中剔取其精英僅如針小謂之水芽是
芽中之最精者也中芽古謂一槍一旗是也紫芽葉以
紫者是也白合乃小芽有兩葉抱而生者是也烏蔕茶
之蔕頭是也凢茶以水芽為上小芽次之中芽又次之
紫芽白合烏蔕皆在所取使其擇焉而精則茶之色味
無不佳萬一雜之以所不取則首面不勻色濁而味重
也
蒸茶
茶芽再四洗滌取令潔淨然後入甑俟湯沸蒸之然蒸
有過熟之患有不熟之患過熟則色黃而味淡不熟則
色青易沉而有草木之氣唯在得中之為當也
榨茶
茶既熟謂茶黃須淋洗數過(欲其冷也)方入小榨以去其水
又入大榨出其膏(水芽則以馬榨壓之以其芽嫩故也)先是包以布帛束
以竹皮然後入大榨壓之至中夜取出揉勻復如前入
榨謂之飜榨徹曉奮擊必至於乾淨而後已盖建茶味
遠而力厚非江茶之比江茶畏流其膏建茶唯恐其膏
之不盡膏不盡則色味重濁矣
研茶
研茶之具以柯為杵以瓦為盆分團酌水亦皆有數上
而勝雪白茶以十六水下而揀芽之水六小龍鳳四大
龍鳳二其餘皆以十二焉自十二水以上日研一團自
六水而下日研三團至七團每水研之必至於水乾茶
熟而後已水不乾則茶不熟茶不熟則首面不勻煎試
易沉故研夫尤貴於強有力者也嘗謂天下之理未有
不相須而成者有北苑之芽而後有龍井之水龍井之
水其深不以丈尺清而且甘晝夜酌之而不竭凢茶自
北苑上者皆資焉亦猶綿之於蜀江膠之於阿井詎不
信然
造茶
造茶舊分四局匠者起好勝之心彼此相誇不能無弊
遂併而為二焉故茶堂有東局西局之名茶銙有東作
西作之號凢茶之初出研盆盪之欲其勻揉之欲其膩
然後入圈製銙隨笪過黃有方銙有花銙有大龍有小
龍品色不同其名亦異故隨綱繫之於貢茶云
過黃
茶之過黃初入烈火焙之次過沸湯爁之凢如是者三
而後宿一火至翌日遂過煙焙焉然煙焙之火不欲烈
烈則面炮而色黑又不欲煙煙則香盡而味焦但取其
温温而已凢火數之多寡皆視其銙之厚薄銙之厚者
有十火至於十五火銙之薄者亦八火至於六火火數
既足然後過湯上出色出色之後當置之密室急以扇
扇之則澤自然光瑩矣
細茶第一綱
龍焙貢新水芽十二水十宿火正貢三十銙創添二十
銙(按建安志云頭綱用社前三日進發或稍遲亦不過社後三日第二綱以後只候火數足發多不過十日
麤色雖於五旬内製畢却候細綱貢絶以次進發第一綱拜其餘不拜謂非享上之物也)
細茶第二綱
龍焙試新水芽十二水十宿火正貢一百銙創添五十
銙(按建安志云數有正貢有添貢有續添正貢之外皆起於鄭可簡為漕日增)
細色第三綱
龍園勝雪(按建安志云龍園勝雪用十六水十二宿火白茶用十六水七宿火勝雪係驚蟄後採造
茶葉稍壮故耐火白茶無培壅之力茶葉如紙故火候止七宿水取其多則研夫力勝而色白至火力則但取
其適然後不損真味)水芽十六水十二宿火正貢三十銙續添三
十銙創添六十銙白茶水芽十六水七宿火正貢三十銙續添十五銙創添八十銙御苑
玉芽(按建安志云自御苑玉芽下凢十四品係細色第三綱其製之也皆以十二水唯玉芽龍芽二色火候止八宿盖二色茶日數比諸
茶差早不敢多用火力)小芽十二水八宿火正貢一百片萬夀
龍芽小芽十二水八宿火正貢一百片上林第一(按建
安志云雪英以下六品火用七宿則是茶力既強不必火候太多自上林第一至啓沃承恩凢六品日子之製
同故量日力以用火力大抵欲其適當不論採摘日子之淺深而水皆十二研工多則茶色白故耳)小芽
十二水十宿火正貢一百銙乙夜供清小芽十二水
十宿火正貢一百銙承平雅玩小芽十二水十宿火
正貢一百銙龍鳳英華小芽十二水十宿火正貢一
百銙玉除清賞小芽十二水十宿火正貢一百銙
啓沃承恩小芽十二水十宿火正貢一百銙雪英小
芽十二水七宿火正貢一百片雲葉小芽十二水七
宿火正貢一百片蜀葵小芽十二水七宿火正貢一
百片金錢小芽十二水七宿火正貢一百片玉葉
小芽十二水七宿火正貢一百片寸金小芽十二水
九宿火正貢一百銙
細色第四綱
龍園勝雪(已見前)正貢一百五十銙無比夀芽小芽十
二水十五宿火正貢五十銙創添五十銙萬春銀葉
小芽十二水十宿火正貢四十片創添六十片宜年
寳玉小芽十二水十二宿火正貢四十片創添六十片
玉清慶雲小芽十二水九宿火正貢四十片創添六
十片無疆夀龍小芽十二水十五宿火正貢四十片
創添六十片玉葉長春小芽十二水七宿火正貢一
百片瑞雲翔龍小芽十二水九宿火正貢一百八片
長夀玉圭小芽十二水九宿火正貢二百片興國
巖銙(巖屬南劍州頃遭兵火廢今以北苑芽代之)中芽十二水十宿火正貢
二百七十銙香口焙銙中芽十二水十宿火正貢五
百銙上品揀芽小芽十二水十宿火正貢一百片
新收揀芽中芽十二水十宿火正貢六百片
細色第五綱
太平嘉瑞小芽十二水九宿火正貢三百片龍苑報
春小芽十二水九宿火正貢六百片創添六十片南
山應瑞小芽十二水十五宿火正貢六十銙創添六十
銙興國巖揀芽中芽十二水十宿火正貢五百一十
片興國巖小龍中芽十二水十五宿火正貢七百五
十斤興國巖小鳳中芽十二水十五宿火正貢五十
片
先春兩色
太平嘉瑞(已見前)正貢二百片長夀玉圭(已見前)正貢一
百片
續入額四色
御苑玉芽(已見前)正貢一百片萬夀龍芽(已見前)正貢一
百片無比夀芽(已見前)正貢一百片瑞雲祥龍(已見前)
正貢一百片
麤色第一綱
正貢不入腦子上品揀芽小龍一千二百片(按建安志云入
腦茶水湏差多研工勝則香味與茶相入不入腦茶水湏差省以其色不必白但欲火候深則茶味出耳)六
水十宿火入腦子小龍七百片四水十五宿火增
添不入腦子上品揀芽小龍一千二百片入腦子
小龍七百片建寧府附發小龍茶八百四十斤
麤色第二綱
正貢不入腦子上品揀芽小龍六百四十片入腦
子小龍六百七十二片入腦子小鳳一千三百四十
四片四水十五宿火入腦子大龍七百二十片二水
十五宿火入腦子大鳳七百二十片二水十五宿火
增添不入腦子上品揀芽小龍一千二百片入
腦子小龍七百片建寧府附發小鳳茶一千二百片
麤色第三綱
正貢不入腦子上品揀芽小龍六百四十片入腦
子小龍六百四十四片入腦子小鳳六百七十二片
入腦子大龍一千八片入腦子大鳳一千八片
增添不入腦子上品揀芽小龍一千二百片入腦
子小龍七百片建寧府附發大龍茶四百片大鳳茶
四百片
麤色第四綱
正貢不入腦子上品揀芽小龍六百片入腦子小
龍三百三十六片入腦子小鳳三百三十六片入
腦子大龍一千二百四十片入腦子大鳳一千二百
四十片建寧府附發大龍茶四百片大鳳茶四百片
麤色第五綱
正貢入腦子大龍一千三百六十八片入腦子大
鳳一千三百六十八片京鋌改造大龍一千六片
建寧府附發大龍茶八百片大鳳茶八百片
麤色第六綱
正貢入腦子大龍一千三百六十片入腦子大鳳
一千三百六十片京鋌改造大龍一千六百片建
寧府附發京鋌改造大龍一千三百片
麤色第七綱
正貢入腦子大龍一千二百四十片入腦子大鳳
一千二百四十片京鋌改造大龍二千三百五十二
片建寧府附發大龍茶二百四十片大鳳茶二百四
十片京鋌改造大龍四百八十片
細色五綱(按建安志云細色五綱凢四十三品形式各異其間貢新試新龍園勝雪白茶
御苑玉芽此五品中水揀第一生揀次之)
貢新為最止後開焙十日入貢龍園勝雪為最精而建
人有直四萬錢之語夫茶之入貢圈以箬葉内以黃斗
盛以花箱護以重篚(按建安志載護以重篚下有扃以銀鑰疑此脱去)花箱内
外又有黃羅羃之可謂什襲之珍矣
麤色七綱(按建安志云麤色七綱凢五品大小龍鳳并揀芽悉入腦和膏為團共四萬餅
即雨前茶閩中地煖榖雨前茶已老而味重)
揀芽以四十餅為角小龍鳳以二十餅為角大龍鳳以
八餅為角圈以箬葉束以紅縷包以紅楮緘以舊綾惟
揀芽俱以黃焉
開畬
草木至夏益盛故欲導生長之氣以滲雨露之澤每歲
六月興工虛其本培其土滋蔓之草遏欝之木悉用除
之政所以導生長之氣而滲雨露之澤也此之謂開畬
(按建安志云開畬茶園惡草每遇夏日最烈時用衆鋤治殺去草根以糞茶根名曰開畬若私家開畬即夏半
初秋各用工一次故私園最茂但地不及焙之勝耳)唯桐木則留焉桐木之性與
茶相宜而又茶至冬則畏寒桐木望秋而先落茶至夏
而畏日桐木至春而漸茂理亦然也
外焙
石門乳吉香口右三焙常後北苑五七日興工
每日採茶蒸榨以過黃悉送北苑併造
舍人熊公慱古洽聞嘗於經史之暇緝其先君所著北
苑貢茶錄鋟諸木以垂後漕使侍講王公得其書而悦
之將命摹勒以廣其傳汝礪白之公曰是書紀貢事之
源委與制作之更沿固要且偹矣惟水數有嬴縮火候
有淹亟綱次有後先品色有多寡亦不可以或闕公曰
然遂摭書肆所刊修貢錄曰幾水曰火幾宿曰某綱曰
某品若干云者條列之又以其所採擇製造諸說併麗
於編末目曰北苑别錄俾開卷之頃盡知其詳亦不為
無補淳熙丙午孟夏望日門生從政郎福建路轉運司
主管帳司趙汝礪敬書
北苑别錄
