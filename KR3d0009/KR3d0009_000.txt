野菜博錄農家類
提要
(臣)等謹案野菜博錄四卷明鮑山撰山字元
則號在齋婺源人嘗入黃山築室白龍潭上
七年備嘗野蔬諸味因次其品彙别其性味
詳其調製著為是編分草部二卷木部二卷
草部葉可食者自大藍至秋角苖一百四十
二種木部葉可食者自茶樹柯至藩籬枝五
十九種花可食者自臘梅至欛齒五種實可
食者自青舍子條至野葡萄二十五種花可
食者槐樹欒花木房木三種葉實可食者杏
樹至石榴十九種花葉實俱可食者松樹至
旁其五種葉皮實俱可食者榆錢至老兒樹
四種並圖繪其形以備荒歲盖明之末造饑
饉相仍山作此書亦仁者之用心乎所錄廣
於王磐野菜譜較明周憲王救荒本草亦互
有出入木饑金穰理可先知堯水湯旱數亦
莫遁有備無患不厭周詳苟其有益於民命
則王道不廢焉書雖淺近要亦荒政之一端
也乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
