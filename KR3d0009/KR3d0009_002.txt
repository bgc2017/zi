野菜博錄卷二
明鮑山撰
草部
野茴香生田野中苗初生搨地葉似蒿葉細小于葉間
攛葶分生莖叉梢頭開黃花結細角有小黑子葉味苦
食法採苗葉煠熟水浸淘去苦味油鹽調食
野同蒿生荒野中苗高二三尺莖紫赤色葉微青黃色
形似初生松針而茸細味苦
食法採嫩苗葉煠熟換水浸淘淨油鹽調食
前胡苗高一二尺青白色似斜蒿味甚香美葉似野菊
葉瘦細頗似山蘿蔔葉又似芸蒿開黲白花類蛇牀子
花秋間結實根細青紫色味甘辛微苦性微寒無毒
食法採葉煠熟換水浸淘淨油鹽調食
透骨草一名天芝蔴生荒野中苗高三四尺莖方窊面
四楞其莖脚紫對節分生莖叉葉似䕡蒿葉多花叉葉
皆對生莖節間攅開粉紅花結子似胡麻子葉味苦
食法採嫩苗葉煠熟水浸去苦味淘淨油鹽調食
絞股藍生田野中延蔓而生葉似小藍葉短小軟薄邊
有鋸齒淡綠色五葉攅生一處開小黃花又有白花者
結子如豌豆大生青熟紫黑色葉味甜
食法採葉煠熟水浸去邪味涎沫淘洗淨油鹽調食
雞腸菜生荒野中苗高二尺許莖方紫色其葉對生葉
似小灰菜葉微匾開粉紅花結碗子蒴兒葉味甜
食法採苗葉煠熟水淘淨油鹽調食
水蘇子生于濕地莖淡紫色對生莖叉葉亦對生葉似
地瓜葉而窄邊有花鋸齒三尖叉葉梢間開深黃色花
葉味辛
食法採苗葉煠熟油鹽調食
鵝兒腸生田野水澤邊就地妥莖而生對節生葉葉似
&KR0008;豆葉微薄葉間分生枝叉開白花結子似葶藶子葉
味甜
食法採苗葉煠熟油鹽調食
六月菊生田野中苗高一二尺莖似鐵捍蒿莖葉似雞
兒腸葉但長而澁又似馬蘭頭葉硬短梢葉間開淡紫
花葉味微酸澁
食法採葉煠熟水浸去邪味油鹽調食
費菜生山野間苗高尺許葉似火燄草葉小頭頗齊上
有鋸齒其葉抪莖生葉梢上開五瓣小尖淡黃色結五
瓣紅小花蒴兒苗葉味酸
食法採嫩苗葉煠熟淘去酸味油鹽調食
紫雲菜生山野中苗高一二尺莖方紫色對節生叉葉
似山小菜葉頗長抪梗對生葉間開淡紫花其葉味微
苦
食法採嫩苗葉煠熟水浸去苦味油鹽調食
鴉蔥生田野中板葉尖長搨地而生葉似初生回回蒜
葉其葉邊皆曲皺葉中攛葶上結小蓇葖後出白英味
微辛
食法採嫩葉煠熟油鹽調食
水棘針苗又名山油子生田野中苗高一二尺莖方四
楞對分莖叉葉亦對生葉似荆葉有軟鋸齒尖莖葉紫
綠色開小紫碧花葉味辛辣微甜
食法採苗葉煠熟水淘洗淨油鹽調食
沙蓬又名雞爪菜生田野中苗高一尺餘初就地生後
分莖叉莖有細線楞葉似獨掃葉窄厚莖梢間結小青
子如粟粒小葉味甘性温
食法採苗葉煠熟水浸淘淨油鹽調食
川芎一名芎藭一名胡窮一名香果一名靡蕪一名薇
蕪一名茳蘺苗葉似芹葉微細又似白芷葉亦細又如
園荽葉叉開白花味辛甘性温無毒
食法採葉煠熟換水浸去辛味淘淨油鹽調食
防風一名銅芸一名茴草一名屏風根上黃色與蜀葵
根相類梢紐短莖葉俱青綠色似青蒿葉闊大莖似茴
香開細白花結實似胡荽子味甘辛性温無毒
食法採嫩苗葉作菜茹煠食極爽口
野生薑本草名劉寄奴生山野中莖似艾蒿長二三尺
餘葉似菊葉瘦尖開花白色結實黃白色作細筒子蒴
兒葉味苦性温無毒
食法採嫩葉煠熟水浸淘去苦味油鹽調食
水辣菜生水邊濕地中苗高尺餘莖圓葉似鷄兒腸葉
頭微齊短其葉抪莖生梢間出穗如黃蒿穗其葉味辣
食法採嫩苗葉煠熟換水淘去辣氣油鹽調食生亦
可食
變豆菜生山野中其苗葉初作地攤科生葉似地牡丹
葉極大五花叉鋸齒尖其後葉中分生莖叉梢葉頗小
上開白花葉味甘
食法採葉煠熟作成黃色換水淘淨油鹽調食
委陵菜一名飜白菜苗搨地生分莖叉上有白毛葉類
柏葉闊邊有鋸齒面青背白又類鹿蕨葉梢間開五瓣
黃色葉味苦微辣
食法採苗葉煠熟水浸淘淨油鹽調食
麥藍菜生田野中莖葉俱深萵苣色葉似大藍稍葉小
頗尖其葉抱莖對生每一葉間攛生一叉莖叉梢頭開
小肉紅花結蒴有子似小桃紅子苗葉味微苦
食法採嫩苗葉煠熟水浸淘淨油鹽調食
白蒿生荒野中苗高二三尺葉似細絲似初生松針色
微青白稍似艾香味微辣
食法採嫩苗葉煠熟換水浸淘淨油鹽調食
龍膽草一名陵游一名草龍膽根類牛膝一本十餘莖
黃白色宿根苗高尺餘葉似柳葉細短又似小竹開花
如牽牛花青碧色似小鈴形樣味苦性大寒無毒
食法採葉煠熟換水浸淘去苦味油鹽調食
猪牙菜一名角蒿一名莪蒿一名蘿蒿一名䕲蒿生田
野中苗高一二尺莖葉如青蒿葉似邪蒿葉細又似蛇
牀子葉頗壮梢間開花紅赤色亦似王不留行子味辛
苦性寒無毒
食法採嫩苗莖葉煠熟水浸去苦味油鹽調食
款冬花一名槖吾一名顆東一名虎鬚一名菟奚一名
氐冬莖青微帶紫色葉似葵葉大叢生又似石葫蘆葉
開黃花根紫色葉味苦花味辛甘性温無毒
食法嫩葉煠熟水浸淘去苦味油鹽調食
萹蓄一名萹竹苗似石竹葉微闊嫩綠赤莖如釵股節
間花出甚細淡桃紅色結小細子根如蒿根苗葉味苦
性平無毒
食法苗葉煠熟水浸淘淨油鹽調食
薄荷一名鷄蘇莖方葉似荏子葉小頗細長開細碎黲
白花其根經冬不死至春發苗味辛苦性温無毒
食法採苗葉煠熟換水浸去辣味油鹽調食
苜蓿苗高尺餘細莖分叉生葉似錦鷄兒花葉微長每
三葉攅生一處梢間開紫花結彎角兒中有子如黍米
大味苦性平無毒
食法採嫩苗葉煠熟油鹽調食
漏蘆一名野蘭一名莢蒿根一名鹿驪根一名鬼油麻
苗葉就地叢生葉似山芥菜葉又似白屈菜葉葉中攛
葶上開紅白花根苗味苦醎性大寒無毒
食法採葉煠熟水浸淘去苦味油鹽調食
仙靈脾本草名滛羊藿俗呼三枝九葉草生山野中苗
高二尺許莖似小豆莖極細堅葉似杏葉頗長近蒂皆
一缺梢間開白色花亦有紫花俱細小葉味辛性寒無
毒
食法採嫩葉煠熟水浸去邪味淘淨油鹽調食
桔梗一名利如一名房圖一名白藥一名梗草一名薺
苨根如手指大黃白色春生苗莖高尺餘葉似杏葉長
橢四葉相對生開花紫碧色頗似牽牛花秋後結子根
葉味辛苦性微温有小毒
食法採葉煠熟換水浸去苦味淘洗淨油鹽調食
連翹一名異翹一名折根一名軹一名三廉苗高三四
尺莖赤色葉如榆葉大邊微細鋸齒似金銀花葉梢開
花黃色結房似梔子味苦性平無毒
食法採嫩葉煠熟換水浸去苦味淘淨油鹽調食
婆婆指甲菜生田野中作地攤科生莖細弱葉像女人
指甲又似初生棗葉微薄細莖梢間結小花蒴苗葉味
甘
食法採嫩苗葉煠熟油鹽調食
馬兜鈴一名雲南根一名土青木香苗如藤蔓葉如山
藥葉厚大背白開黃紫花頗類枸杞花結實如鈴味苦
性寒
食法採葉煠熟用水浸去苦味淘淨油鹽調食
後庭花一名鴈来紅人家園圃多種之葉似人莧葉其
葉中心紅色又有黃色相間亦有通身紅色者亦有紫
色者莖葉間結實比莧實微大其葉衆葉攅聚状如花
朵其色嬌紅可愛故以名之味甜微澁性凉
食法採苗葉煠熟水浸淘淨油鹽調食
芸臺菜今處處有葉似菠菜葉菠菜葉下兩傍多兩叉
開黃花結角似蔓菁角有子如小芥子大味辛性温無
毒經冬根不死辟蠧
食法採苗葉煠熟水浸淘洗油鹽調食
鯽魚鱗苗高一二尺莖方茶褐色對分莖叉葉亦對生
葉似鷄腸菜葉頗大又似桔梗葉微軟葉面紋皺梢間
開粉紅花結子如小粟粒茶褐色葉味甜
食法採葉煠熟水浸淘淨油鹽調食
青莢兒菜生山野中苗高二尺許對生莖叉葉亦對生
其葉面青背白鋸齒三叉葉脚葉花叉頗大状似荏子
葉狹長尖&KR1359;莖葉梢間開五瓣小黃花衆花攅開形如
穗状其葉味微苦
食法採嫩苗葉煠熟換水浸淘去苦味油鹽調食
苦蕒菜俗名老鸛菜生田野中人家園圃種者為家苦
蕒脚葉似白菜葉抪莖生梢葉似鴉嘴形每葉間分叉
攛葶如穿葉状梢間開黃花味微苦性冷無毒
食法採苗葉煠熟水淘淨油鹽調食
莙薘菜所在有之人家園圃中多種苗葉搨地生葉類
白菜短葉莖亦窄葉頭稍團形状似麋匙樣味醎性平
寒微毒
食法採苗葉煠熟洗淨油鹽調食
山白菜生山野中苗葉似家白菜葉莖細長其葉尖大
邊有鋸齒叉味甜微苦
食法採苗葉煠熟水淘淨油鹽調食
南芥菜人家園圃中本種苗初搨地生後攛葶叉葉似
芥菜葉小有毛澁莖葉梢頭開淡黃花結小尖角兒葉
味辛辣
食法採苗葉煠熟水浸淘去澁味油鹽調食
&KR4517;牛兒苗一名鬭牛兒苗生田野中就地拖秧生莖蔓
細弱莖紅紫色葉似園荽葉瘦開五瓣小紫花結青蓇
葖兒上有一嘴甚尖銳如細錐子状葉味微苦
食法採葉煠熟換水浸去苦味淘淨油鹽調食
毛女兒菜生山中苗高一尺許葉似綿糸菜葉微尖又
似兔尾兒葉小莖葉皆有白毛梢間開淡黃花如大黍
味甘無毒
食法採苗葉煠熟水浸淘淨油鹽調食
山小菜生山野中科苗高二尺餘就地叢生葉似酸漿
子葉窄小面有細紋脉邊有鋸齒色深綠又似桔梗葉
頗長&KR1359;味苦
食法採葉煠熟水浸淘去苦味油鹽調食
小桃紅一名鳳仙花一名夾竹桃一名海蒳一名染指
甲草今處處有之苗高二尺許葉似桃葉窄邊有細鋸
齒開紅花結實形類桃樣極小有子似蘿蔔子取之易
迸北諍切散俗名急性子葉
食法採苗葉煠熟水浸一宿做菜油鹽調食
黃芪一名戴槮一名戴椹一名獨椹一名芰草一名蜀
脂一名百本一名王孫根長二三尺獨莖叢生枝&KR1520;其
葉扶疎羊齒状似槐葉小叉似蒺藜葉闊青白色開黃
紫花如槐花結小尖角味甘性微温無毒
食法採嫩苗葉煠熟換水浸淘去苦味油鹽調食
威靈仙一名能消苗高一二尺莖方四稜莖多細茸白
毛似柳葉邊有鋸齒似旋覆花葉每層六七葉相對生
排如車輪樣有六七層花淺紫色或碧白色作穗似蒲
臺子似菊花頭結實青色葉味苦性温無毒
食法採葉煠熟換水浸去苦味淘淨油鹽調食
地花菜一名墓頭灰生山野中苗高尺餘葉似野萄花
葉窄細又似鼠尾草葉亦瘦細梢葉間開五瓣小黃花
其葉味微苦
食法採葉煠熟水浸淘洗淨油鹽調食
耬斗菜生山野中小科苗就地叢生苗高一尺許莖梗
細弱葉似牡丹葉小其頭頗團味甜
食法採葉煠熟水浸淘淨油鹽調食
青杞一名蜀羊泉一名羊泉一名羊&KR0008;一名漆姑生田
野中苗高二尺餘葉似菊葉稍長開紫色花子類枸杞
子生青熟紅根如遠志無心有槮葉味苦性微寒無毒
食法採嫩葉煠熟水浸去苦味淘淨油鹽調食
車輪子即車前子一名芣苢一名蝦蟇衣處處有之初
生苗葉抪地如匙面累年者長尺餘似玉簮花葉大葉
叢中攛葶三四莖作長穗如鼠尾花甚密結實如葶藶
子赤黑色葉味甘性寒無毒
食法採嫩苗葉煠熟水浸去涎沫淘淨油鹽調食
金盞菜一名地冬瓜菜生田野中苗高二三尺莖初微
赤有線路葉似綿柳葉微厚抪莖生莖葉稠密開花紫
色黃心其葉味甘微鹹
食法採苗葉煠熟水淘淨油鹽調食
泥胡菜生田野中苗高一二尺莖梗繁多葉似水芥菜
葉頗大花叉甚深又似風花菜葉却比短小葉中攛葶
分生莖叉梢間開淡紫花似刺薊花苗葉味辣
食法採嫩苗葉煠熟水浸淘淨油鹽調食
狶薟一名粘糊菜一名火杴草苗高三四尺葉似金稜
銀線素根紫稭莖叉對節生莖葉頗類蒼耳紋脉豎直
梢葉間開花深黃色又有一種苗葉似芥葉尖狹開花
如菊結實頗似鶴蝨科苗味苦性寒有毒
食法採嫩葉煠熟水浸去苦味淘淨油鹽調食
澤瀉一名水䓠一名水瀉一名芒芋一名鵠瀉苗葉似
牛舌草紋脉豎直葉叢中攛葶對分莖叉有線榜梢間
開三瓣小白花結細子味甘葉味微鹹俱無毒
食法採嫩葉煠熟水浸淘淨油鹽調食
旋覆花一名戴椹一名金沸草一名盛椹一名金錢花
苗多近水傍初生大如紅花葉無刺苗長二三尺葉似
柳葉稍寬大莖細如蒿&KR1520;開花如菊花如銅錢大深黃
色花味鹹甘性温微冷有毒葉味苦性凉
食法採葉煠熟水浸去苦味淘淨油鹽調食
風花菜生田野中苗高二尺餘葉似芥菜葉瘦長又多
花叉梢間開黃花如菜花味辛微苦
食法採嫩苗葉煠熟換水後淘去苦味油鹽調食
花蒿生荒野中苗葉就地叢生葉長三四寸四散分垂
葉似獨掃葉長硬其頭頗齊微有毛澁味微辛
食法採葉煠熟水浸淘淨油鹽調食
獾耳菜生平野中苗長尺餘莖多枝叉其莖上有細線
楞葉似竹葉短小亦軟又似萹蓄葉頗闊大又尖莖葉
俱有微毛開小黲白花結細子苗葉味甘
食法採嫩苗葉煠熟水浸淘淨油鹽調食
兔兒傘生山荒野中苗高二三尺許每科初生一莖莖
端生一層有七八葉每葉分作四叉排生如傘盖状故
以為名後於葉間攛生莖叉上開淡紅白花根似牛膝
而疎短味苦微辛
食法採嫩葉煠熟換水浸淘去苦味油鹽調食
大蓬蒿生山野中莖似黃蒿莖色微帶紫葉似山芥菜
葉長大極多花叉又似風花菜葉花叉亦多又似漏蘆
葉却微短開碎瓣黃花苗葉味苦
食法採葉煠熟水浸淘去苦味油鹽調食
澤漆本草一名漆莖大戟苗也苗高二三尺科叉生莖
紫赤色葉似柳葉微細短開黃紫花状似杏花瓣頗長
味苦辛性微寒無毒
食法採葉及嫩莖煠熟水浸淘淨油鹽調食
茴香一名蘹香子一名土茴香高三四尺莖麤傍有袴
葉莖生袴葉上葉疎細如絲袴葉間分生叉枝梢頭開
花花如盖黃色子如蒔蘿子味苦辛性平無毒
食法採苗葉煠熟換水淘淨油鹽調食
石芥生山谷中苗高一二尺葉似地棠菜葉闊短每
三葉或五葉攅生一處開淡黃花結黑子苗葉味苦微
辣
食法採嫩葉煠熟換水浸去苦味油鹽調食
回回蒜一名水胡椒一名蠍虎草生水邊下濕地苗高
一尺許葉似野艾蒿硬甚多花叉又似前胡葉頗大亦
多花叉苗梢頭開五瓣黃花結穗如初生桑椹子大小
色青味極辛辣其葉味甜
食法採葉煠熟換水浸淘淨油鹽調食
香茶菜生田野中莖方窊面四楞葉似薄荷葉微大抪
莖對生梢頭出穗開粉紫花結蒴如蕎麥蒴微小葉味
苦
食法採葉煠熟水浸去苦味淘淨油鹽調食
薔䕷一名刺䕷生荒野科條青色莖上多刺葉似椒葉
長鋸齒又細背頗白開紅白花亦有千葉者味甜淡
食法採芽葉煠熟換水浸淘淨油鹽調食
山宜菜又名山苦菜生山野中苗初搨地生葉似薄荷
葉大葉根兩傍有叉背白味苦
食法採苗葉煠熟油鹽調食
牛耳朵菜一名野芥菜生田野中苗高一二尺苗莖似
萵苣色葉似牛耳朵形而小葉間分攛葶叉開白花結
子如粟粒大葉味微苦辣
食法採苗葉淘洗淨煠熟油鹽調食
水芥菜生水邊苗高尺許葉似家芥菜葉極小色微淡
綠葉多花叉莖亦細開小黃花結細短小角兒葉味微
辛
食法採苗葉煠熟水浸去辣氣淘洗過油鹽調食
山苦蕒生山野中苗高二尺餘莖似萵苣葶節稠葉有
三五花尖叉似花苦苣葉甚大開淡棠褐花表微紅味
苦
食法採嫩苗葉煠熟水淘去苦味油鹽調食
水萵苣一名水波菜生水邊苗高一尺許葉似麥藍葉
有細鋸齒兩葉對生每兩葉間對叉又生兩枝梢間開
花青白色結小青蓇葖如小椒粒大葉味微苦性寒
食法採苗葉煠熟水淘淨油鹽調食
驢駝布袋生山野中苗高二三尺葉似郁李子葉頗大
光澤對生開白花結子如菉豆大兩兩莖生熟紅味甜
食法採嫩芽煠熟淘去苦味油鹽調食
苦蔴苗搨地叢生葉似山莧菜葉稍尖瘦葉梢間開紫
色長條花花似鼠菊性平味寒無毒
食法採嫩葉煠熟淘去苦味油鹽調食
春踏菜一名賽薺苗搨地生葉有鋸齒葉與薺菜一樣
梢間開小白花結實似菥蓂子味甘性温無毒
食法採嫩葉煠熟淘去苦味油鹽調食
蕎麥苗苗高二三尺許就地科叉生其莖色紅葉似杏
葉軟微&KR1359;開小白花結實作三稜蒴兒味甘平性寒無
毒
食法採苗葉煠熟油鹽調食
山黑豆生山野中苗似家黑豆每三葉攅生一處居中
大葉如菉豆葉傍兩葉似黑豆葉微圓開小粉紅花結
角比家黑豆角極瘦小其豆亦極細小味微苦
食法採苗葉煠熟水淘去苦味油鹽調食
黃豆苗苗高一二尺葉似黑豆葉大結角比黑豆角稍
肥大葉味甘
食法採苗葉煠熟油鹽調食採角豆煮食磨為麪
赤小豆苗高一二尺葉似豇豆葉微團&KR1359;開花似豇豆
花微小淡銀褐色結角比菉豆角頗大角皮色微白帶
紅其豆有赤白黧色三種味甘酸性平無毒
食法採葉煠熟水洗淨油鹽調食豆角煮食
油子苗一名脂麻苗高三四尺莖方窊面四楞對節分
生枝叉葉類蘇子葉長尖&KR1359;邊多花叉葉間開白花結
蒴兒有子百十餘粒子味甘微苦性大寒無毒
食法採葉煠熟水淘淨油鹽調食子炒熟食
刀豆苗苗葉似豇豆葉肥大開淡粉紅花結角長其形
似屠刀樣味微淡
食法採苗葉煠熟水淘淨油鹽調食豆角煮食
嬾翠蒿生田野中苗高二尺許莖似黃蒿莖其葉碎小
茸細如針翠綠色嫩葉微苦
食法採嫩苗葉煠熟換水浸去蒿氣油鹽調食
秋水角苗生田野中苗初就地拖秧而生後分莖叉苗
長二尺餘葉似胡豆葉稍大開紫花結小角豆味苦
食法採角煮食或收豆煮食皆可
野菜博錄卷二
