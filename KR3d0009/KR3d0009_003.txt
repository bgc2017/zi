野菜博錄卷三
明鮑山撰
木部
茶樹柯一名茗一名荈樹柯叢生大小類枝子葉春初
生芽作細茶葉長半寸餘作麤茶味苦性寒無毒
食法採嫩葉焙作茶烹去苦味二三次水淘淨油鹽
薑醋調食
木槿樹一名舜如葵花淡紅色五葉成一花朝開暮斂
亦有千葉者性平無毒葉味甜
食法嫩葉煠熟冷水淘淨油鹽調食
龍栢芽生山野中此木若年久亦大葉似初生橡櫟葉
短小葉味微苦
食法採芽葉煠熟換水浸淘淨油鹽調食
木葛生山野中樹高丈餘葉似杏葉團味微甜
食法採葉煠熟水浸淘淨油鹽調食
凍青樹枝葉似桂樹極茂盛凌冬不凋開白花結子如
豆粒大青黑色葉味苦
食法採芽葉煠熟水浸去苦味淘淨油鹽調食
月芽樹又名仍芽莖似槐條葉似歪頭菜葉短硬味甘
微苦
食法採嫩葉煠熟水浸淘淨油鹽調食
白楊樹處處有之此木高大皮白色葉似梨葉圓肥背
白葉邊鋸齒状味苦性平無毒
食法採嫩葉煠熟作成黃色換水淘去苦味洗淨油
鹽調食
木欒樹生山谷中樹高丈餘葉似楝葉寬大稍薄開淡
黃花結薄殼中有子大如豌豆烏黑色人多摘取串作
數珠葉味淡甜
食法採嫩芽葉煠熟換水浸淘油鹽調食
老葉兒樹生山野中高六七尺葉似李樹葉而長邊有
毛葉味甘微澁
食法採葉煠熟水浸去澁味淘淨油鹽調食
青楊樹生山野中樹高大葉似白楊樹葉狹小青色皮
亦青色葉味微苦
食法採葉煠熟水浸作成黃色淘淨油鹽調食
椿樹芽一名樗樹芽係二種椿芽葉香紫色樗芽疎而
臭氣不可食椿芽微苦回味性熱無毒
食法採芽葉煠熟水浸淘淨油鹽調食
黃櫨生山野中木黃色枝莖紫赤色葉似杏葉圓大味
苦性寒無毒
食法採嫩芽煠熟換水淘去苦味油鹽調食
檀樹芽生山野中樹高一二丈葉似槐葉長大開淡粉
紫花葉味苦
食法採芽葉煠熟浸去苦味淘淨油鹽調食
山茶科生山野中科高四五尺枝梗灰白色葉似皂莢
葉圓四五葉攅生一處葉甚稠味苦
食法採葉煠熟水浸淘淨油鹽調食或蒸曬乾作茶
煮飲可
&KR0034;樹生山谷中樹高丈餘葉似槐葉大却軟薄似檀樹
葉薄小開淡紅色花結子如菉豆大熟則黃茶褐色其
葉味甜
食法採葉煠熟水浸淘淨油鹽調食
臭竹樹生山野中樹甚高大葉似楸葉厚花叉似拐棗
葉亦大其葉面青背白味甜
食法採葉煠熟水浸去邪臭氣味油鹽調食
回回醋一名淋樸&KR0554;生山野中樹高丈餘葉似椿葉厚
太邊有鋸齒或三葉或五葉排生一莖開白花結子大
如豌豆熟紅紫色味酸葉味微酸
食法採葉煠熟水浸去酸味油鹽調食用子調和百
味如醋
槭樹芽生山野間木高一二丈葉似野葡萄葉五花尖
叉又似絲瓜葉却小淡黃綠色開白花葉味甜
食法採葉煠熟水浸作成黃色換水淘淨油鹽調食
女兒茶一名牛李子生山野中科條高五六尺葉似郁
李子葉長大稍尖葉色光滑微黃綠結子如豌豆大生
青熟黑茶褐色葉味淡微苦
食法採嫩葉煠熟水浸淘淨油鹽調食
白槿樹生山谷中樹高五七尺葉似茶甚闊大光潤開
白花葉味苦
食法採嫩葉煠熟換水浸去苦味油鹽調食
烏稜樹生山野中樹高丈餘葉似省沽油葉背微白開
白花結子如梧桐子大生青熟紅葉味苦
食法採葉煠熟換水浸去苦味作過淘洗淨油鹽調
食
刺楸樹生山野中樹高大皮色蒼白上有黃白斑枝梗
多有大刺葉似楸葉薄味甘
食法採嫩葉煠熟水浸淘淨油鹽調食
黃絲藤生山野間形類葛條葉似山格刺葉小背微白
邊有細鋸齒味甜
食法採葉煠熟水浸淘淨油鹽調食
山格刺生山野間葉似白槿樹葉短尖味甘
食法採葉煠熟水浸作成黃色換水淘淨油鹽調食
報馬樹生山野中枝似桑條葉似青檀葉大邊有花叉
葉味甜
食法採葉煠熟水淘淨油鹽調食硬葉煠熟水浸作
成黃色淘去涎沫油鹽調食
堅莢樹生山谷中樹枝堅勁可以作棒皮色烏黑對分
枝叉葉似拐棗葉却大色淡綠亦對生開黃花結小紅
子葉味苦
食法採嫩葉煠熟水浸去苦味淘淨油鹽調食
穁芽樹葉似冬青葉微長開白花結青白子其葉味甜
食法採嫩葉煠熟水淘淨油鹽調食
白辛樹生山野間樹高丈許葉似青檀樹葉頗長色微
淡綠又似月芽樹葉大色亦差淡葉味甘微澁
食法採葉煠熟水浸淘去澁味油鹽調食
椵樹樹甚高大其木細膩枝叉對生葉似木槿葉長大
微薄色頗淡綠皆作五花椏叉邊有鋸齒開黃花結子
如豆粒大色青白葉味苦
食法採嫩葉煠熟水浸去苦味淘洗淨油鹽調食
臭&KR3438;科條高四五尺葉似杵瓜葉尖&KR1359;又似金銀花葉
亦尖&KR1359;五葉攅生如一葉開花白色其葉味甜
食法採葉煠熟水浸淘淨油鹽調食
椒樹一名川椒本草名蜀椒生蜀郡川谷間高四五尺
枝莖有刺葉似薔䕷葉堅硬結實無花葉間如豆顆皮
紫赤色中有小黑子味辛性温大熱有小毒
食法採葉煠熟換水浸淘淨油鹽調食
雲桑生山野中樹枝葉皆類桑但葉頭有花叉如雲開
細花青黃色葉味微苦
食法採嫩葉煠熟換水浸淘去苦味油鹽調食或蒸
曬作茶亦可
馬魚兒條俗名山皂角生荒野中葉似初生刺䕷花葉
而小枝梗色紅有刺似棘針微小葉味甘微酸
食法採葉煠熟水浸淘淨油鹽調食
省沽油一名珍珠花科條似荆條圓枝叉對生葉似驢
駞布袋葉大又似葛藤葉小每三葉攅生一處開白花
似珍珠色葉味甘微苦
食法採葉煠熟水浸淘淨油鹽調食
兜櫨樹一名壊香葉似回回醋樹葉薄窄又似花楸樹
葉却少花叉葉皆對生味苦
食法採嫩芽葉煠熟水浸去苦味淘洗油鹽調食
花楸樹生山野中樹高大葉似回回醋葉微薄邊有鋸
齒叉葉味苦
食法採芽葉煠熟換水浸去苦味淘洗淨油鹽調食
椋子樹樹有大者初生作科條状類荆條對生枝叉葉
似柿葉薄小兩葉對生開白花結子細圓如豌豆大生
青熟黑色味甘鹹性平無毒葉味苦
食法葉煠熟水浸淘去苦味洗淨油鹽調食
垂柳有二種枝葉上生為楊枝葉下垂為柳其樹高大
各處多有性寒味苦無毒
食法採嫩芽葉煠熟淘去苦味油鹽調食
黃楝樹葉似初生椿樹葉極小又似楝葉微帶黃色開
花紫赤色結子如豌豆大生青熟紫赤色味苦
食法採嫩芽葉煠熟換水浸去苦味油鹽調食
夜合樹一名合歡一名合昏木似梧桐枝甚柔弱葉似
皂莢葉又似槐葉極細密每一風来輒似相解了不相
牽綴其葉至暮而合花發紅白色瓣上若絲茸然散垂
結實作莢子極薄細味甘性平無毒
食法採嫩葉煠熟水浸淘淨油鹽調食
槲若一名槲木一名斗樹生山谷中樹頗高大葉似桑
樹葉其味甘性平無毒
食法採嫩葉煠熟油鹽調食
黃蘗一名蘗木一名子蘗生山谷中樹高數丈葉似茱
萸葉經冬不凋皮外白色裏黃色其味苦性寒無毒
食法採嫩葉煠熟浸去苦味油鹽調食
蜜蒙一名寒不凋生山谷中樹頗高大葉似冬青樹葉
又似橘葉而厚背白色有細毛味甘平性微寒無毒
食法採嫩葉煠熟油鹽調食
菴摩勒一名餘耳生山谷中其樹高大枝條甚軟葉青
細蜜朝開暮合花著條而生如粟粒大味苦性寒無毒
食法採嫩葉煠熟水浸去苦味油鹽調食
杜蘭一名林蘭生深山中樹高數仞葉似菌桂葉有二
道縱文其味苦性寒無毒
食法採嫩葉煠熟油鹽調食
白棘一名棘鍼一名棘刺生山中柯莖多刺葉似酸棗
葉又似赤刺葉開花結實如棗形味辛性寒無毒
食法採嫩葉煠熟油鹽調食
海桐皮生山谷中樹高二三丈葉如手大味苦性平無
毒
食法採嫩葉煠熟水淘淨油鹽調食
落鴈木生深山中其科苗作蔓纏繞大木葉似茶葉不
結花實味平温無毒
食法採嫩葉煠熟油鹽調食
沒藥樹生深山谷中其樹頗極高大葉似楓樹葉味苦
性平無毒
食法採嫩葉煠熟水浸去苦味油鹽調食
南藤一名丁公藤一名象豆生山谷中延石壁古木纏
遶其苗如馬鞭有節紫褐色葉似杏葉短尖味辛烈無
毒
食法採嫩苖葉煠熟油鹽調食
乾漆一名地節一名黃芝生山中樹高二丈餘皮白色
葉似椿樗葉花似槐花結子如牛蒡子其味辛温無毒
食法採嫩葉煠熟油鹽調食
木天蓼一名蓬萊金蓮枝生山谷中樹高數丈餘葉似
枝子花葉開花似小蓮花其味辛温有毒
食法採嫩葉煠熟油鹽調食
釣藤一名鈎草藤生山谷中莖上有刺如釣葉似通山
藤葉味微寒無毒
食法採嫩苗葉煠熟水浸淘淨油鹽調食
五倍子樹一名文蛤一名百蟲倉生山谷中葉似椿樹
葉無花結實如拳内多小蟲其味苦酸性平無毒
食法採嫩葉煠熟油鹽調食
獨搖樹一名水榆一名高飛一名蒲楊生山谷中樹頗
高大葉有三角其味苦無毒
食法採嫩葉煠熟水浸去苦味油鹽調食
伏牛花一名隔虎刺生山谷中樹頗高大葉似黃蘗葉
梗多刺莖赤色花開淡黃色作穗似小杏子味苦甘無
毒
食法採嫩葉煠熟油鹽調食
杉木一名杉材一名杉菌生深谷中樹頗高大勁直葉
附枝生若刺葉似刺柏葉又似榧樹葉味苦性温無毒
食法採嫩苗葉煠熟水浸去苦味油鹽調食
接骨木一名木蒴藋生深谷中樹高大丈餘葉似水芹
葉開花似陸英樹花其味甘苦性平無毒
食法採嫩葉煠熟油鹽調食
藩籬枝一名軟枝鬚其本不甚高大枝梗俱帶軟葉似
枸杞葉性平味寒稍有毒
食法採嫩葉煠熟油鹽調食
臘梅花樹枝條類李樹葉似桃葉寬大微厚紋脉甚細
開淡黃花味甘微苦
食法採花煠熟水浸淘淨油鹽調食
馬棘生山野間科高五七尺葉似新生皂莢葉却小稍
間開粉紫花味甜
食法採花煠熟水浸淘淨油鹽調食
野菜博錄卷三
