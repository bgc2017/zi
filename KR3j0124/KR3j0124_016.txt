後序
郯猶國也夫子之所辱問焉取而名編摭其
意而已不直一愧也嘗試考之士君子之爲
學恥一物之不知等千百載而上倚相所未
讀序書所弗紀歴歴如一日焉顧於古乎何
有而迺立人之朝當
今之世於其目擊而身履者疑弗問問弗辨
辨弗篤曾猶可以愧贖而謂郯云乎哉郯云
乎哉李衛公唐人第一流也其立言以厲世
蓋不苟然矣公之言曰臺閣典章本公卿子
弟之責亦惟以其所習聞者而諉之也諉斯
恕之矣幸生
文明化成之代未能奮已所學策勲觚鉛碌
碌以爲世祿羞人以其習而諉之世即其諉
而取之略於遠而問之以邇舍夫古而責之
以今非恕何居而且俛而受之又從而文之
以辭盍知夫逆求其可承從容丈席間誼國
君臣跫然相顧起不期之歎失官之恥徧中
國無能自逭於聖人之譏則郯固未易企而
亦未易以愧言也愧其所不當愧附其所不
容附吾名贅矣然猶有願言者謂志於愧不
若志於慕愧於恕不若愧於聒請書衛語併
勉方來是歲後三月望珂後序
