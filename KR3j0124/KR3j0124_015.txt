愧郯錄卷第十五(八則)
相臺岳珂
外戚贈王爵
國朝循漢非劉氏不王之制開基而後至
於贈典亦不輕用昭憲以文母基命躬
享天下之養申念外家雖深霜露之感而在
東朝之日淺猶未及褒表藝祖追惟罔極
孝篤因親開寶七年四月六日詔贈曾
祖杜藴太保祖遠太傅父爽太師追封三世
祖妣劉氏趙氏范氏爲衛燕齊國夫人當時
雖欲行冊命竟亦不果又閱再世至于景
德乃復議加贈三年正月十七日詔贈藴
太傅遠太尉爽中書令三夫人改封安魏晉
三國而已惟皇舅贈太保寧國軍節度使
審瓊贈太尉而次舅贈中書令審進始贈京
兆郡王是秋審瓊改葬陪陵特贈太師中書
令又加贈審進爲尚書令考其贈典每加審
瓊一等殆是以其存日之官品爲次叙非
它一杜氏恩數止於此耳元德皇后配今
熙陵是生眞祖其父乾州防禦使李英母
王氏雖奉冊之後亦未攽䘏制逮大中祥
符元年五月二十一日始詔贈英爲檢校太
尉安德軍節度使追封常山郡王王氏爲魏
國太夫人蓋以帝母之貴非常制也然贈
止一代封止郡王若夫正位中宫初贈三
代則自孝明而下皆無聞惟章獻明肅
肇建坤儀早隆上眷大中祥符六年六
月十一日詔贈曾祖劉維嶽忠正軍節度使
檢校太傅祖右驍衛將軍延慶彰德軍節度
使檢校太尉父贈定國軍節度使兼侍中通
永興軍節度使兼中書曾祖母宋氏吳國祖
母元氏許國母龐氏徐國並太夫人此蓋
儷極之優恩亦無徑封王之制通之已有贈
官蓋章獻爲美人德妃時已循常封贈而
致自祖以上則未有爵邑然則是時妃嬪亦
無贈二代之制也仁宗嗣位章獻臨朝
乾興元年三月十一日詔維嶽移鎮寧節加
侍中延慶移建雄節加中書令通追封彭城
郡王宋元龐改封陳衛鄆三國章惠以保
毓上躬尊爲皇太妃同時贈祖楊瑫爲安
州觀察使父知儼忠義軍節度使兼侍中祖
母王氏河南郡君母張氏鄭國太夫人蓋雖
太妃亦止及祖考焉天聖三年正月二十
六日又詔加贈維嶽彰信節兼尚書令延
慶鎮安節兼尚書令通爲鄭王宋元龐又改
封楚韓魏三國而外戚追封一字王之制始
見于此夷考其時仁宗以母事章獻孝
聞天下慶節則朝北面饗廟則冠儀天皆非
平時之禮而通之名又頒之四海上書奏事
科舉程文避之如宗廟改通判爲同判州
郡之名如通利軍之類亦莫不改尊之至矣
則以命珪荒鄭履要豈後日之所可援六年
正月二十六日又詔加贈維嶽天平節兼
尚書令延慶彰化節許國公通開府魏王宋
元龐爲安齊晉三國是徹國爲公之始也八
年十一月二十四日又詔加贈維嶽燕國公延
慶開府通兼中書令宋元龐爲魯越秦三國
是終章獻垂衣之世二代止於國公祖妣
止於國夫人郭后爲仁宗嫡后受冊之
初正卺饋盥薦之禮所謂贈曾祖中書令郭
崇爲尚書令兼中書令贈祖左千牛衛大將
軍守璘爲寧國軍節度使太尉贈父崇儀副
使允恭爲安國軍節度使太傅三世妣鄭李
杜爲燕岐安國太夫人見於天聖三年正
月二十八日之詔者此嫡后受冊之典故
也章懿爲仁宗之母追冊之後因李用
和有言玉牒取索而後加贈所謂贈曾祖太
子少傅李應已爲太傅贈祖太子少師延嗣
爲太師贈父泰寧軍節度使兼中書令仁德
爲尚書令兼中書令三世妣沈汪董爲蔡徐
陳國太夫人繼見於景祐三年七月五日
之詔者此母后追冊之典故也惟慈聖
光獻以元勲之門來嬪帝室景祐初元
十一月二十二日初贈祖尚書令冀武惠王曹彬
爲魯王蓋其先自以佐命拓國已啓茅圡之
封所以示寵者易地升國而已其他如贈曾
祖太師尚書令萊國公芸爲安國公贈父虞
部員外郎玘爲特進太傅兼侍中曾祖妣張
韓國祖妣高唐劉秦國舒國燕國母馮徐國
亦無異數温成席寵父堯封欲開王封
仁宗頫慰公議至和元年六月十三日追
封皇后父玘爲東海郡王堯封爲清河郡
王此后父贈王爵之始也而亦止於郡神
宗篤慶壽擁佑之恩治平四年初紹大
統二月十三日亟詔加贈太皇太后曾祖
芸祖彬父玘皆爲太師尚書令兼中書令王
鄧唐韓三國此祖后三代封王之始也
慶壽在御既久歲時貤恩加荒大國宣仁
聖烈后之曾祖高烈武瓊固太平景德勲
臣功在彛鼎與曹武惠彬相伯仲神宗不
得獨異熙寧元年初封瓊爲大寧郡王而
祖繼勲父遵甫仍未得封四年九月二十一日
又進瓊爲崇王馴至十年十二月十一日又偕
曹氏褒贈而瓊封魯繼勲封許遵甫封衛此
母后三代封王之始也是時欽聖憲肅以
故相向文簡敏中之家俔天作合三宫皆
國朝元勲名相事體略同而是年同日攽
詔曾祖敏中贈秦國公祖傳亮兼尚書令惟
父經得封河間郡王猶循用至和故事不
敢少越哲宗襲尊號宣仁垂簾欽聖
遂視寶慈舊比敏中王文安郡傳亮公韓
國經王益國敏中之所以先傳亮而得王正
以勲德比曹高非以它也元祐四年敏中
遂王定傳亮王衛經王秦三代始皆得封雖
歴崇觀政宣之世封爵稍過差而昭慈
聖獻昭懷顯恭顯肅諸后家皆無此
制建炎中興憲節從狩漠北高宗以
元妃之重已正椒塗紹興元年后母能氏
上遺表陳請皇后受冊當時未曾加恩
上諭輔臣曰朕於外戚不敢有所私也况
待遇后家又不敢與宣和皇后家等前此
官邢氏中外親已减於韋氏矣今祈請不已
於是詔特贈后父慶遠軍節度使開府儀
同三司邢煥爲少師追封嘉國公聖慮深
微可法萬世還考宣和母后之家是爲
顯仁后自紹興十年九月十日詔皇太
后曾祖郊社齋郎贈太師岐國公韋舜臣追
封雍國公曾祖母唐國夫人叚氏贈楚國夫
人祖贈太師追封新平郡王子華追封安康
郡王祖母漢國夫人杜氏贈魏國夫人父贈
太師追封豫王安禮追封魯王母益國夫人
宋氏贈秦國夫人至十二年四月五日又詔
皇太后曾祖韋舜臣追封惠王祖子華追封
德王而三世始畢王矣猶自正號之後歴十
有五年而叙進歴郡若國自公而王不少躐
等秦檜當國掩建炎聖謨之懿十三
年四月二日立后五月十六日初詔封
憲節后曾祖右監門衛將軍贈太傅邢允迪
爲恭王祖中奉大夫贈太師宗賢爲永王父
慶遠軍節度使醴泉觀使贈太師楚國公煥
爲安王至二十七日遂詔封皇后故曾
祖贈太子太保吳文誠恭王祖贈太子太傅
從亨和王父武翼郎贈太子太師近榮王后
族以初受冊恩不竢褒贈極品三代即正王
爵至是始見之憲節追褒蓋示肇端檜之
意可考矣成穆在孝宗朝追冊曾祖西
京左藏庫副使贈開府儀同三司郭若節祖
奉直大夫贈金紫光祿大夫直卿同贈東宮
保傅成恭登配曾祖儒林郎吉州吉水縣
主簿贈太子少保夏令吉祖贈太子少傅榖
父贈太子少師協同贈三少見於隆興二
年正月二十一日二年二月十七日之詔者
亦不皆得王封也成肅以淳熙三年十
月二十三日立而十一月十六日遂封曾祖贈
太保謝忠正爲永王祖贈太傅慶祖爲和王
父贈太師寧爲惠王即用紹興近制紹
熙慈懿慶元恭淑兩家初受冊贈典止於
循進踰年乃王然亦徧三代矣如新興郡王
吳蓋大寧郡王吳益於憲聖屬爲昆弟亦
得正一字之封蓋又特恩云
贈官不改國
封國以小大加進或乞不改封則仍舊惟
淳熙十六年十二月九日詔皇太后曾祖
贈太師追封秦王吳文誠特追封秦王曾祖
母秦魏國夫人王氏特贈秦魏國夫人祖贈
太師追封秦王吳從亨特追封秦王祖母秦
魏國夫人劉氏特贈秦魏國夫人父贈太師
追封秦王吳近特追封秦王母秦魏國夫人
張氏特贈秦魏國夫人三代國名皆不少更
而亦以爲贈典前無此比也吳氏在高宗
朝紹興十九年十二月三十日嘗詔皇后
曾祖母祖母母並已贈吳國夫人本家乞不
改贈俾仍故封二十二年十二月二十八日又
詔皇后故曾祖贈太師追封恭王吳文誠追
封慶王祖贈太師追封華王從亨追封吳王
父已追封吳王本家乞不改封二十五年十
二月二十五日詔慶王吳文誠追封吳王
蓋歴三封不改於是三代皆吳國矣與今追
封之意蓋同出一家世爵之願非常典也
鎻小殿子
周文忠必大玉堂雜紀曰中興後凡除拜
節鉞以上多由中書進熟状院吏云鎻中左
者文臣也右選者武臣也逐房臨時呼院吏
取索是以知之惟草后妃太子宰相麻則
不容知快行數十輩來宣召云鎻小殿子既
至便殿上服帽帶諭以除授之意御前
列金器如硯匣壓尺筆格糊版水滴之屬幾
二百兩既書除目隨以賜之隆興初猶用
此例乾道以後止設常筆硯而已退則有
旨打造不及例賜牌子金百兩立后升儲倍
之珂按此制非中興後在承平時已有之
蔡絛鐵圍山叢談曰國朝之制立后建儲
命相於是天子親御内東門小殿召見翰
林學士面諭旨意迺鎻院草制付外施行其
他除拜但廟堂僉議進呈事得允然後中書
入熟第使御藥院内侍一員持中書熟狀内
降封出宣押當直學士入鎻院竟廼以内降
付之俾草制而已故相位有闕則中外側耳
聳聽一報供張小殿子必知天子御内殿
者廼命相矣太上自即位已來尤深考(宗孝)
(諱廟)雖九禁至密亦不得預知獨自語學士以
姓名而命之也及晚歲雖倦萬幾然每命相
猶自擇日在宣和殿扎其姓名于小幅紙緘
封垂于玉柱斧子上俾小璫持之導駕于前
自内中出至小殿子見學士始啓封焉然則
小殿子又當在内東門今所紀惟於便殿則
南渡草創蓋惟存其名意而已不必盡合舊
制也
國初宫禁節料錢
内藏有取會之禁宫禁好賜之制外廷莫得
而知凡今歲時士庶家以錢分遺家人輩目
曰節料或歲正冬節縱之呼博目曰則劇習
尚已久亦不究所由始珂嘗讀蔡絛鐵圍山
叢談而後知國初蓋已有之藝祖艱難
造邦示儉一意雖千萬世猶可拜而仰也謹
備錄焉絛之言曰副車弟嘗得太祖賜名
詔一以藏之詔曰朕親提六師問罪上黨
末又曰今七夕節在近錢三貫與娘娘充則
劇錢千五與皇后七百與妗子充節料問罪
上黨者國初征李筠時也娘娘即昭憲杜
皇后也皇后即孝明王皇后也副車蓋絛
謂其弟鞗尚徽宗女茂德帝姬云
赦宥之數
藝祖在位十九年大赦一郊赦四曲赦三德
音六太宗在位二十七年大赦一郊及耕
籍星變冊皇太子之赦凡九德音十四眞
宗在位二十五年大赦及封禪祀汾隂聖祖
降恭謝上聖號之赦凡六郊及罷兵得雨上
聖祖號冊皇太子御樓泛赦凡十二常赦九
德音十四仁宗在位四十一年大赦一郊
及恭謝明堂籍田祫享母后不豫星變之赦
凡十七常赦七德音十二英宗在位四年
大赦一郊及冊皇太子之赦二德音三神
宗在位十八年大赦一郊及明堂星變神御
殿成年榖屢豐冊皇太子之赦凡十曲赦二
德音十七哲宗在位十五年大赦一郊及
明堂祖后不豫星變之赦凡七德音十徽
宗在位二十五年大赦一兩郊明堂受寶圭
定鼎謁原廟皇子生復熙豐制度收復燕雲
之赦凡二十五常赦十四德音二十七欽
宗在位一年大赦及講和之赦二德音一
高宗在位三十六年大赦一郊及明堂皇太
子生復辟星變復河南母后不豫梓宫來歸
之赦十九常赦四德音十七孝宗在位二
十七年大赦一郊及明堂冊皇太子慶壽之
赦十四德音二光宗在位五年大赦一郊
及聖父不豫之赦凡二略計建隆庚申以
及紹熙甲寅凡二百三十有四年凡三百
有一赦實肇於趙韓王普其仁如天之對其
一言興邦之比歟
祖宗朝田米直
承平時錢重物輕本業具舉故粒米狼戾之
價與今率不侔而田之直亦隨以翔庳珂按
李文簡燾續通鑑長編熙寧二年十一月壬
午御邇英閣進讀通鑑畢賜坐司馬光呂
惠卿議青苗事司馬光曰太宗平河東輕
民租稅而戍兵甚衆命和糴糧草以給之當
是時人稀物賤米一斗十餘錢草一圍八錢
民樂與官爲市其後人益衆物益貴而轉運
司常守舊價不肯復增或更折以茶布或復
支移折變歲飢租税皆免而和糴不免至今
爲膏肓之疾又熙寧八年八月戊午中書
進呈戸房乞下兩浙提舉水利及轉運司各
差官定驗兩浙興修水利不當事呂惠卿曰
臣等有田在蘇州一貫錢典得一畒田歲收
米四五六斗然常有拖欠僅如兩歲一收上
田得米三斗斗五十錢不過直百五十錢而
今修堤岸所率每畒二百錢有千畒田即出
二百千如何拚得觀太平興國至熙寧
止百餘年熙寧至今亦止百餘年田價米
價乃十百倍蓰如此今蘇湖間上田每歲收
主租一石折糙而計亦止得八斗如江鄉田
上色可收穀四石却可得主租二石舂而爲
米亦止一石而四石之田固不多見也税尤
重計所得猶不及五六斗耳尋常一縣丞下
鄉點視陂塘已不翅畒費二百而當時已歎
其重今乃反以爲輕耶可爲永嘅
潜藩節鎮
紹興八年十月甲戌左僕射趙鼎罷爲忠武
節度知紹興府議者謂故事當帶檢校官且
忠武乃神宗皇帝潜藩乃貼麻授檢校少
傅奉國軍節度使徙知泉州珂按南渡以
後除節鎮犯潜邸名者不可縷數近世李
儀同孝友建奉寧節亦同高宗舊鎮蓋失
於辭於理固不可用也
官稱不避曹司
凡今世避家諱者不避嫌名雖著于令而初
無官曹官稱之别珂按唐書賈曾傳父名言
忠睿宗時擢中書舍人以父嫌名不拜開元
初復拜中書舍人曾固辭議者謂中書乃曹
司非官稱嫌名在禮不諱乃就職然則中書
者曹司也舍人者官稱也又有差别輕重唐
人最重諱而所言乃如此與今制尤不同云
愧郯錄卷第十五
