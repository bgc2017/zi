愧郯錄卷第二(八則)
相臺岳珂
近屬名制
國朝宗屬本未定聯名之制藝祖友悌
因心凡宣祖本支之在子行者皆冠德字
賜名授爵俱無等差熙陵繼序初更用元
字以别大統自是而後真皇之子從衣扵
藝祖魏王諸孫賜名惟字承字者不聯神
廟之子從人於英宗諸孫吴益二邸之賜
名孝字者亦不聯徽祖之子從木於神
祖諸孫吴楚二邸之賜名有字者又不聯不
惟不聯且無用一字者是皆親堂兄弟從姪
以降從可知也紹興乾道以来孝支
三邸鼎立孫枝出閤始皆用一名光宗
今上敬叙天彝務從其厚莊文魏王之後俱
聯所從以示無間萼樓環邸雍怡之風蓋視
藝祖為有光矣然宗廟至重貴於有别恩
義之稱豈聖心固自有所輕重歟
宗廟舊諱
紹興文書令曰廟諱舊諱正字皆避之
故哲宗孝宗之舊諱單字者凡三皆著
令改避惟欽宗舊諱二字一則從丄從回
從旦一則從火從亘今皆用之不疑又令之
注文曰舊諱内二字連用爲犯若文雖連
而意不相屬者非故太宗仁宗英宗
神宗之舊諱二字者凡八皆著令不許並用
惟孝宗舊諱從伯從玉從宗者今亦聮書
自若甚至有以為名者珂竊謂尊祖事
神固存終諱祖宗酌禮用中單字則盡避
二字則不連不簡不苛惟情之稱弗可改也
欽皇祔清祏稱宗而舊諱之避乃不得與
諸廟比孝廟初潜故名雖已賜更然上擬
英祖亦正同濮邸故事真神二朝初
亦與宗藩聯稱既改復諱顧今獨不然皆非
也孝宗會要史諜皆不著初名殊不知
英宗正史實錄會要蓋皆嘗書之遂使
舊諱罕傳後世莫考當世士大夫猶有不及
知者容臺史觀之失不既甚乎李心傳繫年
要錄載此諱扵紹興二年五月辛未明年
二月庚子除和州防禦使復見焉它書則未
之載也
舊諱訓名
太宗舊諱自大中祥符二年六月二十四
日詔中外文字有與二字相連及音同者
並令廻避至寳元元年四月四日翰林侍
讀學士李淑奏請毋得連用真宗舊名
治平元年十一月三日翰林學士賈黯奏請
毋得連用仁宗舊名自後遂著之文書令
以為不刊之典然珂嘗攷今宗室訓名或犯
舊諱私謂不安參稽典故則可疑者有三而
大可據者有一景祐四年正月十三日
詔自今宗室訓名令宗正寺與修玉牒官同
議定勿得重疊夫重疊猶不可而可與舊
諱重乎一可疑也治平三年七月十九日翰
林學士承旨張方平言皇族賜名其屬絶
無服而異字同音或上下一字同者請勿避
從之則是治平以前凡同族之名一字之
同皆在當避之域曰同族且不可而况宗
廟乎二可疑也紹聖三年五月十九日宗
正寺丞宋景年奏請宗室賜名非袒免親本
家命名扵本祖下有服親雖音同字異並避
扵本祖下無服親及别祖下有服親即音同
字異許用扵别祖下無服親非連名即雖本
字亦許用從之舊諱則非正諱矣其視
音同字異者不猶重乎三可疑也大中祥
符八年六月十五日詔改含光殿名曰會
慶以光字乃太宗舊名之上字故避之光
字舊名之偏諱也自二年已詔但禁連用
而今又六年之後乃改殿名豈非殿名常用
之稱與文書偶及者為不同乎殿名猶易而
屬籍燾續通
鑑長編天聖六年九月丙午兵部郎中集
賢院修撰楊大雅知制誥大雅初名侃以犯
真宗舊諱詔更之此乃灼然明據以此論
之不特宗姓非所當為庶姓士大夫或襲用
之亦非也會慶為孝宗誕節與殿名複
出哲宗神御殿名曰重光又自慈聖后
以来再以入廟號似違祥符故事云
御名不聯字
熙陵即祚之踰年二月庚子有詔更御
名制曰王者對越上天祗見九廟凡因祭
告必著名稱思稽古以酌中貴難知而易避
爰遵故事載易嘉名此當時播告之旨也
珂按&KR0680;太宗初諱上字與&KR0680;藝祖聮稱&KR0680;建
隆造邦巳改從光字復與魏悼王同行太
平興國初旣膺&KR0680;大統魏悼王改從廷字以
避尊尊之稱至是甫四閱月復詔改焉雖
更定之意具如&KR0680;詔書其實去聮文尊王統
所以辨名分示等威也眞宗本聮元年旣
立爲&KR0680;皇太子遂用單名而太支八主仍
舊字為行不復改仁皇在㫒邸英祖
濮藩名亦二字及正承祧之名則皆改焉
聖謨昭昭可攷而見真宗之子周王祐本
亦二名以避聖祖諱而損其一因偏傍有
衣字與仁宗諱偶合元非初制如温昌信
欽四王皆徽宗追賜名具載國史仁
宗三王名皆躔日是為皇子諸王一賜即
為單名之始然率緣殤折非既長而並命者
英宗又未及正東宫神宗初與吴益二王
並賜名從頁及治平不豫之際匆猝中無
以故事建明乞更名者熙豐友愛天至
遂因循不復議元豐末命哲宗自延安
王主鬯時御名與神宗諸王皆聯人字遂
詔改今諱不復聯誠得祖宗别微之本意
徽高自藩邸入登大寳誤循治平故
事止仍舊名欽宗雖久在震方亦嘗一再
賜名然鄆寵方偪語諱滋繁固莫容有建言
者宣和内䄠狄師日侵亟决大議何暇它
及孝宗猶改之而後升儲乾道兩下
貳極之詔皆仍舊名以播告今上承大統
潜躍之名亦不復改雖曰阜陵制義之重
聖心有所不欲更而尊君之誼則非矣
淳熙南衙
周益公必大玉堂雜紀曰乾道七年四月
甲子詔皇太子判臨安府用至道故事
也或謂當以太中大夫爲判官通領府事恐
名稱未正遂議改尹而以侍從爲少尹餘判
官用卿監郎官丁卯將鎖院降麻或又疑宣
麻給告非待儲貮之禮己巳後省官禮官
會議扵史院檢照唐太宗征遼命太子監國
及大帝命太子受諸司啟事或詔或制視麻
為重可以作則上然之庚午偶當日被
宣范紫微成大先以侍講遞宿聞報遽出薄
莫至玉堂御藥李(名忘其)持御封御筆
皇太子某宜領臨安尹可依此降制三鼓進
草因奏此當付有司施行
竊恐皇太子别無被受欲依自来詔書
體式略換首尾書寫一通降付皇太子今
擬定格式進呈如賜俞允乞速批降
付下御筆批依辛未遂告大廷惟此稀
闊盛典適以史官備討論詞臣參潤色復得
宸翰寳蔵于家非儒生之榮遇乎珂按本
朝親王為南衙故實有四建隆二年七月
壬申太宗以晉王為開封尹同平章事
開寳九年十月庚申魏悼王廷美以齊王為
開封尹雍熙二年十月甲辰昭成太子元
僖以陳王為開封尹兼侍中淳化五年九
月壬申真宗以夀王為開封尹東宫為南
衙故實有二至道元年八月壬辰真宗
以皇太子為判開封府宣和七年十一月
戊午欽宗以皇太子為開封牧歴考二端
親王為尹東宫為判為牧自有明據然則
必大所行制詞有所謂肆考南衙之故實一
新大尹之多儀及名稱未正者皆誤也至扵
府寮之制國初紀載雖簡初無異稱雍
熙陳王之命實以戸部郎中張去華為判官
殿中侍御史陳載為推官並召見就遷去
華為左諫議大夫雖與太中大夫之制若相
協要亦王府之制耳至道升儲有司又
言皇太子兼判開封府其所上表状即書
皇太子位其當申中書樞密院狀秖判官等
書詔從之則是時亦無用少尹為參佐者
在承平時著位尹蓋尹正之常稱雖以熙
定二陵在藩日常爲而使少尹權知府事然
自崇觀以後例以除官且著令别設牧
以待親王矣且自尹而少本略爲差降以
帝儲之重而下與有司聮稱謂固不可淳
熙五年閏六月魏惠憲王愷以江陵尹進兼
雍州牧牧尹秩序之别蓋如此雖内外有異
而藩王猶可爲牧東宫乃反爲尹此尤大
不可者也若以宣和舊典出於内禪巳
定不欲循用則稱判爲宜若尹則無别矣
孝明后制
太祖實錄建隆元年七月甲申立皇后
制曰朕受天景福故父事高穹率土樂推乃
子視黔首坐明堂而讀時令正中禁以崇國
風庶資博厚之功用廣邦家之業禀長樂之
慈訓舉長秋之舊章乃命有司告于清廟咨
爾琅瑘郡夫人王氏象緯炳靈公侯貴胄挺
天人之竒表會王者之昌圖朕昔在列藩常
觀内助奉晨昏而㒺倦服浣濯而無辝贊予
開國之基賴爾宜家之慶翬衣未舉椒掖難
虚既侔大姒之賢宜易小君之號貽謀百世
正位六宫可立為皇后爾其佐佑興運恢張
内朝樛木垂隂期于逮下桂華委照法彼無
私顧彤管之在旁思大練之為美若此則緱
山餘烈配沙麓之嘉祥淮水長源接銀潢之
濬浪后妃之德史冊有光勉修令名往踐厥
位仍令所司擇日備禮冊命珂按制詞中
首稱咨爾實與冊文無異至入尾詞先書可
立為皇后復申命戒始用廷告體令所
司備冊與今制殊不同此蓋國朝立后
第一典故不可不詳訂也
宗族之别
政和三年閏四月丙辰詔改公主為帝姬
郡主為宗姬縣主為族姬珂按本朝嬴姓
而用姬為稱謂雖詔書明言考古立制宜
莫如周然要是蔡京輩誤讀漢書薄姬丁姬
輩名字謂姬本婦人通號故循而用之耳
建炎改制議者之論已詳不復複出第宗族
二字本以别親疏似亦差互攷之春秋襄公
十二年秋九月吴子乘卒左氏因其臨扵周
廟而别白之曰凡諸侯之喪異姓臨於外同
姓扵宗廟同宗扵祖廟同族扵禰廟杜征南
預又從而釋之曰同族謂高祖以下如此則
族之親於宗明矣今乃反之尤失所宜京輩
當時固位士多随聲是非或者因孰語先後
為次蓋初不致考也
聖旨教令之别
國朝所司承旨之别乘輿稱聖旨中
宫稱教旨儲闈稱令旨天聖以後母
后或御東朝廷則稱聖旨否則稱教如初
孝皇初膺内襢德夀方具慶務極尊崈
太上皇后亦得稱聖旨珂按秦漢而下天子
稱制詔繼别為敕母后東宫諸侯王稱令下
雖郡守亦稱教無名為旨者惟自魏晉而下
乃有之然則承旨行事本取指撝之義以
從尋常簡便之稱大事則有制可宣布則
有詔書除授則有敕命互見扵用要不
相揜而實非古制也晉書文帝紀司空鄭冲
勸進九錫之文曰明公宜承奉聖旨受兹介
福允當天人則聖旨之名已見扵魏矣詳其
義趣特出一時之文若曰宜奉承聖上之旨
意而已非文書皆然以為常式也唐尚書掌
上逮下之制六無聖旨之名惟中書王言之
制七五曰敕旨百官奏請施行則用之與冊
書制書慰勞發敕敕書敕牒殊析不同則敕
旨本以便事從簡其意灼然可見但當時未
全稱聖旨耳如延英面對或稱進止則又或
進或止取扵宸斷之義今奏劄猶襲用之
五代相承每事稱進止亦與此同一源委若
中宫稱教儲闈稱令而繫以旨則史傳雜
見未之考詳漢尊母后例得稱詔如薄后雖
非稱制得詔有司追封竇后父爲安成侯是
也齊梁以來或稱令如蕭統文選所載任昉
宣德皇后令是也唐尚書之制四曰令皇太
子用之五曰教親王公主用之而不明著母
后中宫之所稱其見扵史者亦旁附随事以
立文而已且旨者一時之名而教令則典則
之常也文選所載傅亮為宋公作脩張良廟
楚元王墓教之類前稱綱紀如詔書之前以
門下為稱也唐皇太子令書左庶子畫諾右
庶子畫日如制書之後有制可之畫也則此
文書體式之當然而不可以繋旨以為稱其
理無疑還考扵唐則固嘗聯敇以為稱矣以
教以令上擬扵敇則雖聯其何傷也然竟莫
究其所以始惟高峻小史晉書王沉傳載沉
為豫州刺史下教求言主簿禇䂮曰奉省教
旨伏用感歎渚宫故事載晉羅友在亘温府
同府有得郡者温為坐叙别友亦被命至尤
遲晚温問之答曰臣昨奉教旨出門見鬼揶
揄云我只見汝送人上郡何不見人送汝上
郡南史鮑泉傳梁元帝承制從獄中起王僧
辯代泉為都督泉拂席坐以待之僧辯入乃
背泉而坐曰鮑郎卿有罪令旨使我鎖卿卿
勿以故意見期則二字聯旨以稱殆習孰因
簡便而遂以為常耶然令體重也教體輕也
漢侯王郡守之用唐尚書七等之别亦可稽
矣以東朝而猶稱教則非所以致人主
尊親之誠此孝宗之孝所以不能安也
既詔太上皇后稱聖旨而胡忠簡銓在
後省猶執不可曰大哉乾元至哉坤元聖人
固嘗有其辨其言深切著明而聖意篤扵
奉親竟弗之許故近世夀慈夀康皆
稽以為據珂嘗申攷治平三年正月丁丑
濮議之詔英宗嘗頒手札稱慈聖光獻
太后為慈旨紹興元年五月十五日刑部
尚書權兼禮部尚書胡直孺等凖詔討論
昭慈冊禮其於欽聖憲肅皇后元符三
年五月之詔亦止稱慈旨此乃本朝故事
固不可不參著也孝皇初詔陳魯公康
伯嘗乞以慈旨稱而孝惠以為輕此蓋
特制劉良李周翰注文選曰秦法皇后太子
稱令諸公王稱教令者命也教者教示扵人
也蔡邕獨斷曰諸侯言曰教然則中宫亦當
稱令云
愧郯錄卷第二
