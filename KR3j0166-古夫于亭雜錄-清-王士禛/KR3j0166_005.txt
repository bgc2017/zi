古夫于亭雜錄卷五
刑部尚書王士禎撰
姚文獻公崇遺令云佛以清淨慈悲為本而愚者寫經
造像以求福汝曹勿終身不寤追薦冥福道士見僧獲
利效其所為尤不可延之於家當永為後法近淄川高
念東(珩)侍郎夙昔好佛而遺令勿請䘏典勿作佛事可謂
達觀矣
涓來大宗伯(澤弘)余同年兄弟也以康熙辛巳致仕僑居
金陵戊子春捐館舍壽八十有三安丘王叜升華云初
無病苦但數日不思飲食隠几而逝宗伯善人君子宜
其如是高念東少司寇(珩)以丁丑年無疾而終壽八十
有六去來與宗伯同二公皆達禪理殆釋氏所謂入無
餘湼槃界而般湼槃者耶(司寇乃宗伯之師)
常熟馮(班)字定遠著鈍吟雜錄極詆空同滄溟於弘正
嘉靖諸名家多所訾謷其自為詩但沿香籢一體耳
教人則以才調集為法余見其兄弟(兄名舒)所評才調集
亦卑之無甚高論乃有皈依頂禮不啻鑄金呼佛者何
也班之子曰(行賢)字補之詩學白樂天郤有自得之趣與
吳(雯)天章善嘗求余論定其詩惜逸其本矣
汪鈍翁(琬)說鈴云二王好作香奩詩倡和每至數十首
劉公㦷(體仁)曰此雖慧業然幷此不作可也蓋余少時與
兄西樵及海鹽彭少宰羨門(孫遹)倡和香奩體詩世多傳
之彭有句云仙路無緣逢巨勝珠胎有淚滴方諸西樵
有句云下杜城邊分驛路上蘭門外足長亭余亦有句
云洛浦神人工拾翠魏家公子妙彈棋梅根冶裏春逢
信蘭葉舟中晚趁潮詳載彭王倡和集
余兩使秦蜀其間名山大川多矣經其地始知古人措
語之妙如右丞秋山歛餘照飛鳥逐前侣采翠時分明
夕嵐無所處所二十字真為終南寫照也余丙子再使
蜀歸次嘉陵江有絶句云冒雨下牛頭眼落蒼茫裏一
半白雲流半是嘉陵水蓋牛頭山最高一徑蠃旋而下
人行雲氣中雲與江水相連沆漭一氣不可辨詩語雖
不工亦寫照也
諸城丁(耀亢)野鶴與丘(石常)海石友善而皆負氣不相下一日
飲鐵溝園中(東坡集有鐵溝行即其地)論文不合丘拔壁上劔儗丁
將甘心焉丁急上馬逸去丁著天史詩多竒句如老將
云低頭憐戰馬落日大江東老馬云西風雙掠耳落日
一回頭此例皆警策丘晚為夏津訓導過梁山泊詩云
施羅一傳堪千古卓老標題更可悲今日梁山但爾爾
天荒地老漸無竒丁遷惠安令丘遷高要令皆不赴
釋氏書最不可信者如云太子初生為起三時殿擇取
五百伎女形容端正才能巧妙皆以名寶瓔珞其身迭
代宿衛後太子啟王出游止閻浮樹下恐其出家喚令
回國更增伎女而娛樂之旣為納妃又增伎女而娛樂
之不知宫中須許多伎女何為古來有此豫教之法否
其鄙倍殊可一笑
妙法蓮華經誦寫皆有利益然其開卷即說布施如言
或有行施金銀珊瑚真珠牟尼&KR2036;璖瑪瑙金剛諸珍奴
婢車乘寶飾輦輿歡喜布施又云名衣上服價直千萬
或無價衣施佛及僧千萬億種㫋檀寶舍衆妙卧具施
佛及僧如是等施種種微妙云云不知世出人需此許
多長物將焉用之抑與身心有何關涉秪令俗僧援為
口實為清淨寂滅之累而已大善知識必能辨之
毘婆尸已來纔有七佛而内典云成劫已過入住劫來
釋迦牟尼如來於住劫中當第四佛尚餘九百九十六
佛於後續次而出信如經言何佛如麻葦之多耶然釋
迦之後降而為祖歴一十八代不聞有佛東土自初祖
達摩而後止於六祖亦不聞有佛所謂九百九十六佛
者將俟何日耶亦幻而無稽矣
梵網經修行之人不得食五辛五辛者一蔥二薤三韭
四蒜五興渠興渠出于闐國根麤如細蔓菁根而白其
臭如蒜或云蕓薹胡荽者非
僧祗律云二十念名一瞬二十瞬名一彈指二十彈指
名一羅預二十羅預名一須臾一日一夜有三十須臾
彭堯諭字西園中州人仕為某府通判頃見某為作傳
云常在京師人家席上遇竟陵鍾惺談詩不合欲拳敺
之鍾避去乃已余讀之失笑方鍾名盛時如堯諭軰者
遇之方屛息不暇而敢與之論詩且拳敺之耶不度德不
量力姑妄言之適足供識者一笑耳
前軰如以甲子科舉者猶及見後甲子科則與新牓中
式舉人稱同年此余幼聞諸先祖方伯贈尚書府君者
吾鄉膠西張編修復我(應桂)舉於順治戊子昨乙酉秋送
其孫赴試濟南過余信宿大椿軒神氣不衰今又三年
戊子聞又送其孫來濟年八十二矣八十時游吳納一
小姬年才十六
章秀徐州人家於汴能小詩初適市人負販者厭之已
而棄去獨居孫檢討予未(勷)游梁與相唱和遂歸之時
康熙丁亥章年六十又五而倡隨甚相得也常在中牟
有和余三絶句云
今眞定府隆平縣漢之廣阿也史記趙武靈王常游於
此夢見神女使羣從賦之以侈其事然則夢神女者不
惟楚襄王也彼猶寓言此則真夢而古今詞人賦詠槩
不之及何歟按眞定有神女樓余壬子過之有詩云神
女樓高望杳冥恒陽縹緲亂峰青百年河北蟠三鎮千
里行山入五陘即此樓也
天下名勝志云平泉莊距贊皇縣一舍許周迴十里堂
榭百餘楹竒花異草珍松怪石靡所不致今為玉泉寺
按平泉自在雒陽此出傅會耳
春坊中允何(采)字第五桐城人相國文端公(如寵)之孫黃
州太守(應璜)子也工書法詩亦有名然好罵詈刺譏在翰
林名䧟輕薄方邵邨(咸亨)何氏之甥又黃州君之壻也順
治丁亥登第銓授蘭谿知縣黃州餞之幷延其父坦菴
宫詹邵邨詹事之愛子也將就坐詹事戲語黃州曰姐
哥(邵邨小字)今日正客當占上坐吾兩老人皆前席主位可
乎黃州曰但不知有此例否第五在旁應聲曰有之衆
愕然問出何書第五曰出孟子堯率諸侯北面而朝之
瞽瞍亦北面而朝之衆大笑
史斷自胡致堂管見而後以東阿于文定公讀史漫錄
為最竟陵鍾退谷史懷多獨得之見其評左氏亦多可
喜詩歸議論尤多造微正嫌其細碎耳至表章陳昂陳
治安兩人詩尤有特識而耳食者一槩吠聲可歎
龍(光)字二為望江人康熙丁未進士自記前身太白山
湫龍也每雷電風雨輙心喜意氣飛動然仕塗轗軻仕
止福建某府同知
吾鄉六郡青州冠蓋最盛明嘉靖萬歷間官至尚書者
八九人而世宗時林下諸老為海岱詩社倡和尤盛其
人則馮閭山黃海亭石來山劉山泉范泉楊澠谷陳東
渚而即墨藍北山亦以僑居與焉倡和詩凡十二卷無
刊本余近訪得鈔本詩各體皆入格非浪作者閭山名
裕即四馮之父(惟健惟敏惟重惟訥)文敏琦之曾祖山泉范泉則
文和珝之孫也此集惜不行於世乃鈔而藏之其後大
司空龍淵鍾公晚年里居復舉真率之會多至三十人
而詩歌倡和不及前矣(海岱社詩即文敏公所選)
陳大樽明詩選於弘正間持擇甚精嘉靖以來便稍皮
相什得七八耳至儗早朝應制之體闌入未免可厭萬
歷以下如湯義仍曹能始不愧作者槩置之鄶下無譏
之列此則大誤
傅國字鼎卿别字丹水臨朐人其父老儒也少貧而讀
書慧甚里人感異夢以女妻之無居以娶某廣文者捐
廟堧隙地築一室為娶焉常適市為妻市布作衣襦恐
其紿已令尺翦而酬其直弱冠鄉舉怒一伎不時至械
其手令歌不中節輙笞之成進士由通許令入戸部為
郎督餉遼東罷歸卜築雲黃山中以石為門望之如墟
墓間物自作傳刻兩扉上中作一樓名凝遠聚書萬卷
每春時出游乘肩輿去襜帷進賢冠朱衣束帶徧歴邨
墅以其女嫁時貧無奩具召之歸盛治奩具擇吉日令
壻親迎其任誕如此甲申後足不下樓一日寇至積薪
焚其樓遂與圖書俱燼居常為其戚殷生言吾臂時時
汗出如滴泉法當死於火至是果然壽光安致遠静子
狀其逸事
王右丞畫孟襄陽吟詩圖至今流傳以為佳話不知宣一
和所藏又有厲歸眞所畫常建冒雪入京圖當時文人
高士為人艷慕如此梁谿嚴中允蓀友(繩孫)以布衣游京
師見先兄西樵洎余遂欣然為之寫眞亦古人之誼也
孟子云其為氣也至大至剛吾於漢末得二人焉曰孔
北海融關漢壽雲長於唐得二人焉曰宋文貞璟顔忠
烈真卿於宋得三人焉曰韓忠獻琦范文正仲淹蘇文
忠軾於明得一人焉曰王端毅恕
曹頌嘉(禾)在翰林疏請封禪王岳生(承祖)為給事中疏駮
之而請舉巡狩二者皆著於白虎通未識兩說孰為是
非也
唐九經字行一淛之山隂人崇禎癸未進士性好謟里
人有官學士者其封君家居唐日往造焉或嘲以詩云
九經第一不修身只為年來敬大臣久之學士殁而里
中有以監司家居者唐又日造之或問人唐近日何為
應曰近日不敬大臣矣體羣臣矣聞者皆大笑絶倒監
司後官至尚書而唐已前殁不及見
吳江沈君庸自徵作霸亭秋鞭歌伎二劇瀏灕悲壯其
才不在徐文長下乃其妻張亦才女也嘗有寄外詞云
漠漠輕隂籠竹院細雨無情淚濕霜華面試問寸腸何
樣斷殘紅碎綠西風片萬轉相思才夜半又聽樓頭呌
過傷心鴈不恨天涯人去遠三生緣薄吹簫伴(張名倩倩)
米南宫寫隂符經墨蹟細行書結搆精密神韻溢於楮
墨大似褚河南與世所傳刻米書迥别卷首有黃帝像
兩童子捧劔印侍前有一鼎亦古作也經後有元章書
與劉巨濟倡和龍眞行二篇字尤佳自題云秘府右軍
書一卷有一龍形眞字印故作米芾二詩甚竒偉不具
錄米又書後云芾自命此書為跋尾書惟題於家眞蹟
後不寫以遺人又云樞密太尉論書法奥前篇有天真
難力至語後篇知劉侯收書自芾始故寫獻隂符經後
題甲申初夏廿日南山米老學書課又堅白老人跋米
氏小錄云云不知是何許人此帖昔在京師見之今不
知歸誰氏矣
唐韋臯在西川造兵器皆有定秦字朝廷疑其跋扈案
問之云是工人名字然刀劔錄云秦始皇三年歲次丁
巳採北祗銅鑄二劔銘曰定秦於古已先有之矣
世言葉令王喬與仙人王子喬本是兩人而應劭風俗
通義辨葉令一條引周靈王太子與師曠事則是三人
混而一之矣案後漢書王喬載方術傳傳末云或云即
古仙人王子喬也而劉向列仙傳以為即靈王太子劭
之說本此列仙傳多誕謾不經如載范蠡而云事周
師太公望其可笑如此後來真誥眞靈位業圖諸書之
濫觴也
齊魯之俗多於邨落巷口立石刻太山石敢當五字云
能暮夜至人家醫病北人謂醫士為大夫因又名之曰
石大夫案石敢當三字出急就篇師古注但云所當無
敵石賢士祠本汝南田間一石人有嫗遺餌一片於其
下民遂譌言能治病是兩事而譌為一也太山二字義
亦難解或以劭為太山太守而轉譌耳
稻花豆花麥秀黍離皆以入詩蕎麥為五榖最下之品
而其花殊嬌艷唐人詩云日落鴉飛散滿庭蕎麥花蕎
麥自田野間物詎可植之庭中此較邊華泉庭中何所
有有萱復有芋尤可議白樂天詩自起開門望田野月
明蕎麥花如雪差不謬耳
顔氏家訓云江南文制欲人彈射遇有所累隨即改之
山東風俗不通擊難吾初入鄴遂嘗以此忤人至今為
悔余謂此亦存乎其人耳不關南北也余夙昔於前軰
詩文就質凡佳惡必直言無隠故翰林侍讀施愚山先
生常曰吾交游滿天下直諒多聞惟王先生耳故刑部
尚書魏環谿先生每有所作必屬余指其瑕即欣然改
定嘗有謝劄云於論文較藝之中見吾心不欺之學又
語其子宫諭(學誠)曰吾在京師三十餘年惟心折一阮亭
耳故翰林檢討唐先生濟武亦然晚年有京朝官以詩
相質余為指摘竄改不少隠後遇之頗有愠色余始知
古道不可盡行也悔之此事不獨顔氏唐劉夢得與牛
僧孺亦有然矣
顔之推標舉王籍蟬噪林逾静鳥鳴山更幽以為自小
雅蕭蕭馬鳴悠悠旆旌得來此神契語也學古人勿襲
形橅正當尋其文外獨絶處
猶豫顔介所釋甚詳今錄之尸子曰犬五尺為猶說文
曰隴西謂犬子為猶或以爾雅曰猶如麂善登木聞人
聲則豫緣木上下也
虙子賤虙羲之後單父東門有子賤碑云濟南伏生即
子賤之後
寫真一技古稱顧虎頭此藝雖精終不能與山水竹石
花鳥龍魚等埒近日如曾鯨謝彬軰以此擅名吾見其
晚年筆墨亦草草耳近有鴻臚序班禹之鼎名重輦下
曾為吾作放鷼荷鉏雪谿詩思數圖時有利鈍顔氏稱
武烈太子偏能寫眞坐上賓客隨宜點染即成數人以
問童孺皆知姓名蕭賁劉靈劉孝先竝文學已外復佳
此法又有西朝中書舍人吳郡顧庭平氏縣令彭城劉
岳昔王右丞趙承旨竝擅此長不以為諱然今名世亦
罕覯矣
顧大甲本名鏞字震雉號見山善丹青尤工設色為詩
精深華妙兼有寄託在松江派中大樽之下諸人之上
嘗刻詩三百篇及楚詞選詩為一書名曰詩原康熙己
酉以工部郎中奉使㩁贑關作畫别余自後不復相見
畢九歌字調虞吾邑大司空亨之裔能詩今僅傳其一
絶云芍藥花殘布榖啼雞閒犬卧閉疎籬老農荷鍤歸
來晚共說山南雨一犁
昔人云一人知已可以不憾乃亦有偃蹇於生前而振
耀於身後者故友陽羨陳其年(維崧)諸生時老於場屋厥
後小試亦多不利己未博學宏辭之舉以詩賦入翰林
為檢討不數年病卒京師及殁而其鄉人蔣京少(景祁)刻
其遺集無隻字軼失皖人程叔才(師恭)又注釋其四六文字
以行於世此世人不能得之於子孫者而一以桑梓後
進一以平生未嘗覿面之人而收拾護惜其文章如此
亦竒矣哉
唐張祜長慶寶歷間詩人之翹楚或薦於上時元稹為
相力沮之不得召見罷歸祜見知於樂天而沮於微之
此理之不可解者而元之相度人品亦從可想見
開元二十三年裴耀卿為江淮轉運使置河隂集津太
原諸倉自太原入渭輸關中時命三百里内刺史縣令
帥所部音樂集五鳳樓下懷州刺史以車載樂工數百
皆衣文繡服箱之牛皆為虎豹犀象之狀魯山令元德
秀惟遣樂工數人連袂歌于蒍于上曰懷州之人其塗
炭乎立以刺史為散官而歎德秀為賢天寶初江淮租
庸使韋堅引滻水抵苑東望春樓下為潭以聚江淮運
船三月上幸望春樓堅以新船數百艘各牓郡名陳郡
之珍貨於船背陜尉崔成甫著錦半臂缺胯綠衫而裼
之居前船唱得寶歌使美婦人數百人盛飾而和之堅
跪進諸郡輕貨仍上百牙盤食上置宴竟日而罷加堅
左散騎常侍僚屬褒賞有差觀此則懷州刺史左官何
以令其心服天寶之亂即一事可預知矣
天寶元年陳王府參軍田同秀上言見玄元皇帝於丹
鳳樓西之空中云我藏靈符於尹喜故宅上遣使於函
谷關尹喜臺旁求得之同秀除朝散大夫間一歲清河
人崔一清復上言見玄元皇帝於天津橋北云有符在
武城紫薇山使往掘亦得之東京留守王倕知其詐案
問果首服奏之此事與宋眞宗之天書先後一轍可發
一笑
俞兒無終山之神也而莊子騈拇篇屬其性於五味雖
通如俞兒非吾所謂藏也與師曠離朱竝舉則是易牙
之類人名也
七言歌行杜子美似史記李太白蘇子瞻似莊子黃魯
直似維摩詰經
山隂王文端公(家屛)先高祖太僕公門生也江夏郭文毅
公(正域)先曾祖大司徒公門生也先伯祖太師公會試(隆慶)
(辛未)實出商丘沈文端公(鯉)之門故三公之集吾家皆有
之而沈公正續兩集則太師所較刻也士禎三復其文
歎其經術閎深議論正大眞一代偉人謹節錄其議建
文位號景泰實錄一疏以見梗概云臣看得國子監司
業王祖嫡奏為循史職脩闕典以昭祖宗心事以隆繼
述大孝事竊惟人君有位號則有紀年有政令則有實
錄此春秋不易之法自古及今未有以興亡隆替而因
革予奪其間者我朝自太祖開基列聖相承金匱石室
之藏具在乃建文以革除而槩稱洪武景泰以分附而
幷系英宗則皆為我朝闕典矣所據司業王祖嫡因在
史館纂修知其始末所以建有此議臣請先述二事大
略而後及所以當正之故為皇上陳之太祖高皇帝在
位懿文太子先薨至洪武三十一年太孫嗣位改元建
文建文者太祖之嫡孫也在位四年成祖文皇帝靖難
登極乃削去建文年號仍以洪武紀年及重脩太祖實
錄遂將四年實歷附作洪武虛數此則革除之大略也
正統十四年額森入犯英宗睿皇帝躬馭六師自行天
討至土木北狩景皇帝時為郕王奉章皇太后命監國
旋正大位次年八月恭遇英廟迴鑾後七年復辟是為
天順元年其時姦臣石亨軰奏將景皇帝廢為郕王加
謚曰戾成化元年脩英廟實錄遂以景泰七年事蹟附
於正統之後天順之前注曰郕戾王附成化十一年十
二月憲宗純皇帝追體英宗本意始勅廷臣復景帝位
號上恭仁康定尊謚改脩陵寢無所不用其情而景泰
七年事蹟元附英廟實錄者仍稱郕戾王附此則附錄
之大略也嗣是以來朝野公議非不昭然而修遺舉墜
獨未之聞則有由矣蓋郕戾附錄纂脩在成化元年位
號之復在成化十一年也當時惟以復位號為重而實
錄之改與不改以為往事歴數十年竟無言及之者乃
因循以至於今非為其不可而遂已之也夫憲廟追尊
之舉為帝王盛德之冠乃獨於附錄一節不行釐正於
推廣德意毋乃有闕乎不知位號既復則實錄自當改
正許其大不許其細是未體夫憲廟之心而已矣建文
年號在成祖登極詔書不過以建文四年為洪武三十
五年然猶稱為少主未聞降削位號是在成祖親親之
心亦必有不忍絶者而一時宣力歸命諸臣或務張功
伐或苟存形跡遂贊成革除之事其亦未達夫成祖之
心耳夫成祖奉天靖難再造邦家駿烈宏功纘承高廟
正使年號不除何損萬一而曲為掩諱若此且天下後
世各有耳目安可盡泯稗官野史各有紀載安可盡革
此不但無益於事適足示人以疑耳故議復革除者非
為建文為成祖也議更附錄者非為景帝為英宗也兹
皆所不必諱者也方今聖明在上脩遺舉墜以弘先德
正此其時臣等不敢為更張之議惟以附錄改正將英
廟實錄於正統以後天順以前摘中間七年事蹟名曰
恭仁康定景皇帝實錄無相混淆如斯而已矣至於建
文位號詔書中原無降削之文今亦無憑議復亦惟於
高廟實錄中摘出洪武三十二年至三十五年事蹟復
稱建文元年二年三年四年以存其年號傳信萬世如
斯而已矣昔我太祖甫定天下即首命儒臣纂修元史
又追謚其主為順帝淵哉聖心至公至厚矣成祖英祖
之心同符太祖而建文景泰又非勝國之君之比元主
可謚何忍没其號於建文元史且修何可闕其錄於景
泰且景泰之位號既可復則建文年號亦可復建文之
死事諸臣且蒙我皇上之䘏錄而况其君乎况其為太
祖之嫡孫乎慰祖宗在天之靈伸寰海久抑之意彰微
顯闡幽之烈寓興滅繼絶之仁斯舉也實聖德聖政之
第一事也獨稱昭代之信史而已哉奉旨景皇帝實錄
著候纂修改正建文年號罷
德平明御史大夫葛端肅公(守禮)嘉隆名臣以世宗之猜
忍而獨終始見信雖陶仲文惡之而䜛言無自而入固
德望素孚亦福人也其家訓已載余池北偶談其文如奏
疏序記皆明白正大不事彫飾眞大人君子之言今節
錄東方先生祠記一篇以見梗槩漢平原厭次廢縣今
為神頭鎮其西原有東方先生塜焉鎮是以有祠蓋没
而可祭於社者也晉夏侯常侍贊之唐顔魯公記而書
之由來遠矣云云或問於余曰先生電發於漢當時莫
儗其倫民到於今稱之卒亦莫知其故竟何人也余曰
先生神異人也孔氏所謂猶龍者也漢之武帝雄邁無
前士生其時亦無端不有各有以當帝心者而棄置誅
夷曾不少惜多慾横發無可誰何漢之天下殆岌岌矣
天生先生應時而出上書滿公車帝誦之累月始畢既
足以降其心而奪之氣而其觸機隨應颷發無方直諫
戅諫諷諫譎諫要在格君心之非而不居其名他不具
論如廷詰董偃三罪人為惕息而武帝立罷宣室之宴
非汲長孺萬一可幾者其轉移之神不可以常理知即
帝亦不知其所以也武帝雖肆欲而不遂身為禍主者先
生力也故嘗論之先生陸沉於俗避世金馬門其跡也
逢占射覆其餘也不為富貴寵榮而妄希冀其素也横
放不羈陵轢萬類其氣也一龍一蛇變化至於不可窮
其源本也直諫戅諫諷諫譎諫而卒歸於正其大節也
至於謔浪侵犯而暴君不能怒詼嘲傲侮而廷臣不知
怨斯則聖人之所不可必賢人志士之所不敢望者也
故曰神異人也夏侯太初以為其道猶龍信矣夫若揚
雄之謂似優似直司馬遷之謂滑稽班固之謂恢諧優
畜者皆不足以知先生之深者也余非能知先生者故
不敢知而卒歸之神異或者以為信然也故識其重修
歲月而因以尚論其人蓋為不知先生者言之也此文
在宋南渡後頗似陸務觀後必有知之者先生集凡十
八卷
康熙丁未戊申閒余與苕文公㦷玉虯周量軰在京師
為詩倡和余詩字句或偶涉新異諸公亦效之苕文規
之曰兄等勿效阮亭渠别有西川織錦匠作局在又葉
文敏訒菴云兄歌行他人不能到只是熟得史記漢書
耳余深愧兩兄之言
陳大士(際泰)命其集曰巳吾案水經注汴水又東谷水入
焉谷水又東南逕巳吾縣故城西故梁園寧陵縣之種
龍鄉也漢成哀世始置縣永元十一年陳王削地名以
嘉名曰巳吾猶有陳楚之俗焉名勝志乙吾分已氏縣
置故城在今寧陵縣西南三十里魏書武帝初起兵於
巳吾是也大士豈以其陳姓而取以名集耶與友人偶
談及記之
沈約云樂人以音聲相傳訓詁不復可解凡古樂錄大
字是辭細字是聲聲辭合寫故致然爾此言甚明白故
今人強儗漢鐃歌等篇必不可也
戴凱之竹譜云九河鮮育五嶺實繁九河皆在今德州
平原德平之界余常見德州士夫家種竹間有生者僅
如麻葦九河地不宜竹蓋自古而然矣
治中風方荆芥穗以酒調下三錢立愈(焦氏說楛)
治暴吐血方以鼄網為丸米湯飲下立止
治蛇傷用香白茝為末入鴨嘴膽礬麝香各少許糝瘡
上(俱同上)
南史張暢弟為猘犬傷食蝦蟆膾而愈
平妖傳載蛋子和尚三盜猿公法亦有所本廣州有大
谿山有一洞每歲五月始見土人預偹墨瀋紙刷入其
中以手捫石壁上有若鑴刻者急搨出洞亦隨閉持印
紙視之或咒語或藥方無不神騐者見焦尊生說楛不
僅嚴三點杜七聖馬遂之有所本也
盛唐詩人多有贈康洽之作最傳者李頎所謂西上雖
因長公主還須一見曲陽侯蓋指楊國忠暨秦虢軰也
後長慶中白居易作忠州刺史亦有贈康詩云殷勤憐
汝無他意天寶遺民見漸稀天寶至是已歴六朝而康
猶在則禄山之亂流落西蜀至元和長慶之時亦已老
矣又案段安節樂府雜錄有康老子者是長安富家子
常與國樂游處家産蕩盡後以半千從一嫗買得冰蠶
絲褥遇波斯胡酬直千萬不經年復盡尋卒伶人嗟惜
之遂製此曲亦名得至寶似又别是一人
五木皆盧世止知劉毅東府摴蒲事耳北史梁主蕭詧
獻瑪瑙鍾於周文帝顧諸丞郎曰擲摴頭得盧者賞之
薛端後至擲之五木皆盧即以賜之事有相類如此而
知之者少
余素不喜李䞇之學其藏書續藏書未嘗寓目近偶觀
之其最害道者莫如論狂狷一篇其言謂放&KR0564;狂而帝
文王狂而王泰伯狂而伯皆狂也舜也禹也湯武也太
公周召皆狂也漢高帝狂之神文帝狂之聖也此等謬
論正如醉夢中囈語而當時諸名士極推尊之何哉若
以李斯桑弘羊吕不韋李園賈詡董昭為名臣温嶠為
逆賊所謂好惡拂人之性者也以揚雄胡廣譙周馮道
為吏隠外臣亦大謬
非聖侮法學士所當深戒如尸子謂舜多羶行又唐詩
人李羣玉題黃陵廟詩自言遇二女或戲之曰君乃虞
帝之辟陽侯耶此眞無忌憚之小人泥犁果有獄當為
此軰設耳
古夫于亭雜錄卷五
