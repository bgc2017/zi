異魚圖贊補譜錄類三(草木禽魚之屬)
提要
(臣)等謹案異魚圖贊補三卷閏集一卷
國朝胡世安撰世安有大易則通已著錄是書
乃其未第時所作以楊慎異魚圖贊尚多所
闕漏因摭其遺脱作為此編凡魚類補一百
五十四種為贊五十七首海錯類補三十八
種為贊二十八首又閏集一卷魚三十餘種
冠以摩竭海多非常之魚亦各為之贊而其
子璞及其門人雷琯等共加箋釋閏集所載
與目錄多不相應前後舛互贊文亦往往闕
佚疑當日修改未竟之本也慎之作贊雖属
文人游戲之筆而源出郭璞要自古雋可觀
世安續加仿傚其徵据典博亦不失為馴雅
與慎書相輔以行於水族品目亦略備矣乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
