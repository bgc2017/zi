異魚圖贊補卷下
明胡世安撰
互錯部
黿
介蟲之元升沉隨月以其類求僴然雄鼈作梁夏周脂
可爇鐵子公染指遂成鄭孽
爾雅翼黿似鼈而大南人亦捕食之闊至一二丈介
蟲之元也鼈以為雄故黿鳴而鼈應淮南子燒黿致
鼈此以其類求之一云黿大於鼉朔望隨月浮水
月沉則沒此屬隂也拾遺記禹濟巨海黿鼉為梁
又紀年周穆王東至九江叱黿鼉為梁而履之埤
雅黿亦思化其脂得火可以然鐵張鼎云其脂磨鐵
則明楚人獻黿於鄭靈公子公之食指動謂子家
曰必嘗異味及宰夫烹黿食大夫不與子公子公染
指於鼎嘗之而出五雜組殺黿割肉縣桁間見無
人便自垂至地聞人聲即縮黿肉刲盡而留腸屬於
首數日不死鳥攫之仍為所嚙
鼉
鼉狀守宮亦名土龍吐水向日鳴即雨從力攻碕岸樹
鼓逢逢其枕瑩潔卵至盈胸就穴掘牽人不易蹤
說文鼉狀如守宮長一二丈文五色背毛有鱗甲如
鎧能吐雲致雨身具十二肖肉蛇肉最後在尾皮堅
厚宜冐鼓本經名鮀魚一名土龍其甲黑色能横
飛不能上騰夜鳴應更吳越謂之鱓(音陀)更向日吐水
日沉則沒此屬陽也埤雅云欲雨則鳴舊云性嗜睡
目常閉力尤酋徤善攻碕岸詩鼉鼓逢逢夏小正
剝鼉以為鼓陶弘景云惟至難死沸湯沃口入腹良
久乃能剝之李斯傳樹靈鼉之鼔晉安海物記鼉宵
鳴如桴鼓今江淮間謂鼉鳴為鼉鼓陳藏器云人
於穴中掘之百人掘須百人牽一人掘亦一人牽不
然終不可出李時珍云穴極深漁人以篾纜繫餌
探之候其吞鈎徐徐引出其□瑩潔勝於魚枕生卵
甚多至百亦自食之南人珍其肉以為嫁娶之敬
龜
玄衣督郵質應離象星散瑤光前知幽貺
古今注一名玄衣督郵一名洞玄先生一名冥靈甲
曰神屋又號先知君抱朴子山中已日稱時君者龜
也李顒賦質應離象位定坎居按易離為龜春
秋運斗樞瑤光星散為龜事類賦伊神龜之效質實
瑤光之散精說苑靈龜文五色似玉似金背隂而
負陽上隆象天下平法地槃衍象山四趾轉運象四
時文著象二十八宿蛇頭龍脛左睛象日右睛象月
千載之化下氣上通能知存亡吉凶之變
天生神物十朋之龜或游於火或游於蓍雖云類殊象
二一歸亹亹致用極數盡幾(郭璞贊)
漢書元龜距形尺二寸直一千一百六十為尺貝十
朋公龜九寸以上直五百為壯貝十朋侯龜七寸以
上直三百為公貝十朋子龜五寸以上直百為小貝
十朋為寳四品孫氏瑞應圖龜生三百歲遊於蕖
葉之上三千歲尚在蓍叢之下爾雅十曰火龜注猶
火鼠類又抱朴子千歲之龜五色具焉額生兩骨起
似角解人語或浮蓮葉之上或在叢蓍之下其上時
有白雲龜甲蟲之長外骨内肉腸屬於首能運任
胍廣肩大腰思抱其息以耳雌雄尾交亦與蛇匹靈
而多夀
能賁
鼈三足曰能龜三足曰賁食之已蠱腫産於從伊濆
爾雅鼈三足者曰能龜三足者曰賁山海經從水多
三足鼈食之無蠱又大若山陽狂水出焉注於伊中
多三足龜食之可以已腫姚福庚已編大倉民家
得三足鼈烹食畢入臥少頃形化血水止髮耳鄰人
疑其婦謀害訟之官時令黃廷宣鞠問不決乃别取
三足鼈令婦如前烹治取死囚食之入獄亦化如前
人遂辨其獄竊謂能之有毒不應如此然理外事亦
未可臆斷也而山海經云云近亦有誤食無恙者何
哉大明會典暹羅獻六足龜宋史趙霆獻兩頭龜
此又前人所未知者也
多目龜
星池神龜爰有六眸或四或八塵食濁游
拾遺記星池千里池中有神龜八足六眼背負七星
日月八方之圖腹有五嶽四凟之象時出石上望之
煌煌如列星江賦有鼈三足有龜六眸劉宋太
始二年八月四眼龜見會稽六年吳興獻八眼龜齊
永明五年六月建城獲四目龜八月延州獲六目龜
梁天監五年四月始豐獲八目龜唐書江州獻六眼
龜
鼈
穹脊周裠目聽思化九肋稱良一足堪訝神守在池龍
誘可謝
本草鼈水居陸生穹脊連脇與龜同類四緣有肉裠
裹甲無耳以目為聽純雌無雄以蛇及黿為匹卵生
思抱其行蹩躠故謂之鼈俗呼團魚因形圓也鼉一
鳴而鼈伏遇蚊叮則死得蚊煮則爛而熏蚊者復用
鼈甲物相報復如此之異段成式云甲蟲影伏鼈
伏於淵而卵剖於陵此思化也九肋者勝目白腹
下天字者不可食摭言袁州盧肇答人云正如沅江
鼈甲九肋者稀白澤圖一足鼈池精名髮頊養魚
經魚滿三百六十則龍為之長而引飛出水内鼈則
魚不復去故一名神守一名東明一名河伯從事
蟹
鶻眼鱟足䖱腦蜩腹流止色殊雌雄異錄敗漆集鼠膏
金髓玉執穗朝魁無腸仄亍
傅肱蟹譜總論云蟹水蟲也亦曰魚屬以其外骨則
曰介蟲取其横行目為螃蟹鶻眼蜩腹䖱腦鱟足其
抵類拳丁其螯類執鉞其跪又皆外刺性復多躁或
編諸繩縷或投諸笭箵則引聲噀沫至死方已類皆
䲊育生於濟鄆者其色紺紫出於江淛者其色青白
小者謂之蟛蚏中者謂之蟹匡長而銳者謂之䗻大
者謂之蝤蛑雖皆有佳味獨蟹參於藥論耳明越溪
澗石穴中亦出小蟹其色赤而堅俗呼為石蟹與生
伊洛者無異厴圓多腴而奪之&KR1722;臍長多足其生於
盛夏者無遺穗以自充止食茭蘆根俗呼為蘆根蟹
瘠小而味腥至八月則蜕而形浸大秋冬之交稻粱
已足各腹芒走江俗呼樂蟹最號肥美由江而納其
芒於海中之魁遇冰雪則自伏淤涰不可得矣今人
設㗖具以按酒者特先置焉何曾食疏弘君食檄虞
悰食品未必不珍此味也悰南史有傳但名存而書
亡此為恨耳陸龜蒙蟹志云執穗而朝其魁不近
於義耶捨沮洳之江海自微而務大不近於智耶外
剛躁而無他腸不近於正耶其見稱如此本草蟹
性多躁引聲噀水至死乃已生於流水者色黃而腥
生於止水者色紺而馨佛書言其散子後即自枯死
霜前食物故有毒霜後將蟄故味美雨航雜錄蠞
即蟹也經霜後有赤膏曰赤蟹無膏曰白蟹始穴沮
洳稻熟時及出各執一穗朝其魁或曰以輸海神入
江則稍大入海益大廣雅雄曰&KR0008;䱺雌曰博帶雜俎
其腹毛能殺人性能敗漆燒之致鼠凡蟹漆相合則
化為水服之長生是物以解結散血得名惟霜後可
食餘節食之多致疾故有蠞名孕婦猶忌獨目獨螯
四足六足兩目相向皆有大毒不可食爾雅翼隨
潮退殼潮退徐行泥中者名攤塗在蠣殼中為蠣取
食者名蠣奴皆蟹之族皮日休詩蟹因霜重金膏
溢羅鄴詩肌膚未解黃金甲骨髓常留白玉香八
跪二螯外骨内肉殼上多作十二點深胭脂色其腹
中虚實亦應月大者箱角兩出足節屈曲行則旁横
故里語稱螃蟹陸佃云圓臍者牝尖者牡也性走明
漆見之輒解名蟹似出乎此或曰此物之來秋初如
蟬蜕故名蟹譜蟹之類隨潮解甲更生新者故字从
解抱朴子山中辰日稱無腸公子者蟹也埤雅梓人
注仄行蟹屬
蝤蛑
蟹有蝤蛑其力撥棹兩螯無毛隨潮退殼
扁而最大後足闊者蝤蛑雨航雜錄南人謂之撥棹
子言力可撥棹隠居云以後脚形如棹也蟳乃蝤蛑
之大者隨潮退殼一退一長其大者如升小者如盞
楪兩螯無毛所以異於蟹埤雅蝤蛑大者螯力敵虎
是也爾雅翼蝤蛑大者長尺餘兩螯強能與虎鬭
其大而有虎斑文隨波湮淪者名虎蟳五雜組蝤
蛑大者如斗俗名曰蟳其螯至強能殺人捕之者伸
手石罅中為其所鉗牢不可脱一遇潮至便致淹没
即至小者亦鉗人出血其肉肥大於蟹而味不及也
漁書蟳一名黃甲蟹生海岸中殼圓而滑後脚有
兩葉如棹而闊其螯無毛穴處石縫中慣捕者徧尋
其穴而得故名蟳足善走漁人得之即以草緊繫而
藏之簍當潮至時雄在簍中亦引聲沸沫嶺南人謂
之撥棹子一名蝤蛑余鄉蟳有一二尺大殼可作花
盆汲冢專車之殼必此類然蟹勝蟳蟳勝蠘故陶榖
云一蟳不如一蟹
虎蟳
蟹有虎蟳蹣跚而行猙獰斑爛遂冐虎名
雨航雜錄大者有虎斑文闊足亦如蟳嶺表錄異
虎蟹殼上有虎斑可裝為酒器與紅螺皆産瓊崖海
邊雖非珍竒亦不易採得也敬美閩部疏海中蟳
有冬春間生者蝤蛑類也而色瑪瑙斗殼作猙獰斑
斕畫似虎頭土人名之曰虎蟳余以配龍蝦為的對
也五雜組殼斑如虎頭形它方人多取作翫器而
味彌不及蟹矣漁書云蟳小者不結黃惟深海産
者其黃與秋蟹冬蠘一同名為紅蟳食品重之又有
石蟳虎獅蟳狀如獅頭
彭蜞
小則有螠大則竭朴惟兹彭蜞與螖混錯不熟爾雅幾
死勸學因兆相如赦炰於卓
雨航雜錄螠似彭蜞而小竭朴大於彭蜞黑斑有文
以大螯障日以小螯食彭蜞似蟹有毛而赤性極寒
漁書二螯並者為彭蜞生海泥中食土大僅盈寸
一名長卿爾雅注彭蜞亦螖類晉書蔡司徒謨初
渡江見彭蜞大喜曰蟹有八足加以二螯令烹之旣
食吐下委頓方知非蟹後向謝仁祖說此事謝曰卿
讀爾雅不熟幾為勸學死按大戴禮勸學篇蟹二螯
八足非蛇鱣之穴無所寄託者用心躁也古今注
彭蜞小蟹生海邊泥中食土一名長卿按成都故事
王吉夜夢一彭蜞在都亭作人語曰我翌日當舍此
吉覺而異焉使人早候見司馬長卿至吉曰此人文
章當横行一世因呼彭蜞為長卿卓文君一生不食
彭蜞
數丸
介蟲數丸形亦似蜞丸土三百潮信與期
五雜俎數丸生海邊形似彭蜞取土作丸數滿三百而
潮至人以為候因名常在海沙中一曰沙丸有青脚
白脚二種爾雅翼南海之物感應經蟹屬名彭蚏
以螯取土作丸從潮來至潮去或三百丸因名三百
丸
百足蟹
善宛貢蟹百足四螯煮殼成膏勝鳳喙膠
述異記善宛國貢一蟹長九尺有百足四螯因名百
足蟹煮其殼謂之螯膠勝於鳳喙膠并見雜俎
䘂
行氣尠毒莫佳於䘂肉殼多黃螯最利銛
陶隠居云蟹未被霜者甚毒以食茛故也然族類最
多六足名跪四足名比皆有大毒闊殼而多黃者名
䘂其螯最銳斷物如芟刈焉五雜組殼兩端銳而
螯長不螯俗名曰䘂在雲間名曰黃甲雨航雜錄
䘂肉殼多黃食之行風氣造化權輿龍易骨蛇易
皮麋鹿易角蟹易螯拆其螯足後復更生䘂漁書
作蠘云海蠘蟹屬甲廣兩角尖利螯長數寸無毛端
有兩牙如剪刀遇物截之則斷故名螯有花文生時
色綠熟則變紅殼有白花如繪肉白膏赤味不下於
蟹解甲虚實亦與蟹同名有數種各以類聚漁人網
取輒盈車舟五六月間鄉人空手入水探之隨取隨
得作醢為佳螯則另聚而鬻之以為上羞作脯亦佳
有冬蠘花蠘黃蠘青脚蠘三目蠘四時皆有形多相
似惟文色差别時候不同耳大者盈尺小者不下二
三寸臍下之子宜膾
蝦
蝦代蛇睇亦兆兵歲須可杖簾尤繁厥系
水母目蝦詳前又蟹譜吳俗有蟹荒蝦兵之語以其
披堅執銳也歲或暴至則鄉人以為兵證爾雅鰝
大蝦出海中者長二三丈游行則竪其鬚高於水面
故字从高鬚長數尺可以織簾嶺表錄異劉恂曾
登海舶入䑨樓忽見窗板懸二巨蝦殼頭尾鉗足具
全各七八尺首占其一分觜尖利如鋒刃觜上有鬚
如紅筯各長二三尺雙脚有鉗鉗麤如人大指長二
尺餘上有芒刺如薔薇枝赤而銛硬手不可觸腦殼
烘透彎環尺餘何止於杯盂也北戶錄滕循為廣
州刺史有客語循曰蝦鬚有一丈者堪作拄杖循不
之信客去東海取鬚四尺以示循方伏其異交廣記
吳有廣州刺史語滕修蝦鬚長一丈不之信其人後
至東海取蝦鬚長四丈四尺封以示修一事而載小
異又交趾蝦巨如柱鬚長七八尺者海濱以作拄杖
甚佳陳剛中詩蝦鬛作笻杖廣韻蝦魚屬閩中有
五色蝦梅蝦盧蝦泥蝦苗蝦又海中有管蝦梅蝦
數千萬尾不及斤五六月間生一日可滿數十舟色
白可愛泥蝦可為醬并苗蝦皆極細不可辨五雜
組吳越王宴陶榖蝦自龍蝦至線蝦計亦不下三十
餘種按龍蝦大者重二十餘斤鬚三尺餘可作杖
漁書云龍蝦一名蝦魁其首如龍有刺眼如蟹而大
眉上起二角鬚長數尺兩傍共十脚脚末有爪爪上
有毛徑寸黃金色負介昂藏體似小龍大可二三斤
色綠碧炊熟硃紅鬚紅白相間味絶甘美鮮食尤佳
出閩之玄鍾銅山間海蝦名最多黃蝦每兩相插成
對有金鈎班節沙蝦劒青尾之類又有蝦姑蝦候各
種雖不中俎皆蝦族也溪澗中亦有多産其大者産
婦食之有乳鄉人呼為狗蝦
躶步
螺名躶步負殼露行卵著石軟取輒堅貞浮於海際兆
世昇平
拾遺記有大螺名躶(裸同)步負其殼露行冷則復入其
殼生卵著石則軟取之則堅明王之世則浮於海際
焉
寄居
鸚鵡外遊有蟲寄居益顔美志火炙出逋味蝦形鼄以
匹鱆魚
異苑鸚鵡螺形如鳥常脱殼而遊朝出則有蟲類蜘
蛛入其殼中戴以行螺夕還則此蟲出一名&KR0008;庾闡
所謂鸚鵡外遊寄居負殼也按此螺出肉為魚所食
則殼出浮人因取作杯陶弘景云寄居蟲益顔色
美心志南州異物志寄居之蟲如螺而有脚味似蝦
形如鼄本無殼入空螺中戴以行觸之縮足如螺閉
戶也火炙之乃出走又一種寄居蟹名蠣奴居蚌腹
按孫愐云寄居在龜殼中者名曰蝞則寄居亦非一
種王敬美閩部疏前人於海味最重鱆魚及寄生
鱆魚即浙之望潮也形雖不雅而味美於烏賊寄生
最竒海上枯嬴殼存者寄生其中戴之而行形味似
蝦細視之有四足兩螯又似蟹類得之者不煩剔取
曳之即出以肉不附也炒食之味亦脆美天地何所
不有
海朮
南海水族有瑰其質前足左長右齒比櫛左取右嚙乃
充口實大三尺餘其聲朮朮
酉陽雜俎南海有水族前左脚長右脚短口在脇旁
背上常以左脚捉物置於右脚右脚中有齒嚙之方
内於口大三尺餘其聲朮朮南人呼為海朮
海扇
厥物甲形類箑俟花朝潮力乏張輪渠與波狎製杯盛
醪雖滿猶匣
即車渠韻會云海中大貝背上壟文如車輪之渠故
名車溝曰渠耳劉積霏雪錄海扇海中甲物也其形
如扇背文如瓦屋三月三日潮盡乃出梵書謂之牟
婆各揖拉婆李時珍云大蛤也大者長二三尺闊
尺許厚二三寸殼外溝壟如蚶殼而深大皆縱文無
横文也殼内白晳如玉亦不甚貴番人以飾器物李
珣謂玉石類西國七寳之一蓋玉石中亦有車渠而
此蛤似之耳沈存中筆談車渠大者如箕背有渠壟
如蚶殼以作器緻如白玉楊升菴丹鉛錄車渠作杯
注酒滿口一分不溢試之果然
&KR1173;䗯
&KR1173;䗯似蛤薄橢毛殼名所從旌有前無却
雨航雜錄&KR1173;䗯似小蛤而長匾殼有毛是物行有前
無却故名宗奭云順安軍界河中亦有之與馬刀
相似肉頗冷人以作鮓食不堪致遠
蜆
蜆亦蚌屬能以殼飛别呼扁螺啓似朝暉
陳藏器云蜆處處有之小如蚌異色能候風雨以殼
飛李時珍云蜆睍也殼内光耀如初出日采也隋書
劉臻父嗜蜆呼為扁螺
蟶
蟶生海泥可以田種或配淡菜細臛是供氣味甘温補
虛導壅
海味索隠贊其形如淡菜而其堅也閣閣其肉如蝦
蛤而其味也泊泊即不謂之腥鯖亦可謂之肉臛固
不尊之為大嚼亦可稱之為細鰐悠悠獨酌三嗅而
作陳藏器云蟶生海泥中長二三寸大如指兩頭
開李時珍云海中小蚌其形長短大小不一與江湖
中馬刀&KR1173;蜆相似其類甚多閩粤人以田種之候潮
泥壅沃謂之蟶田呼其肉為蟶腸漁書蟶蛤屬而
大小不同殼薄而長肉中有髻有長鼻宜鮮食亦可
為脯有名竹蟶者長一二寸如小竹管然大者廣一
二寸長十之生深海中有名丘望者以地名二三月
間最肥味淡而爽與蛤相伯仲嘉祐本草蟶補虛
煮食去胸中邪熱煩悶飯後食之與服丹石人相宜
治産後虚損
土鐵
殼如月哉生魄肉如鐵新凝液梅雨時收南産腴澤
海味索隠土鐵歌土非土鐵非鐵肥如澤鮮如屑年
來産自寧波城看時却是嘉魚穴盤中箇箇瑪瑙烏
席前一一丹丘血見者嘗飲者蘖舉杯喫飯兩相宜
猩猩不惜廣長舌屠本畯云土鐵一名泥螺出南田
者佳五月梅雨收製三吳士人酷嗜土鐵者謂不但
喫飯飲酒即點茶亦妙予嘗舉以為笑
土肉
海豐土肉大如嬰臂卅足笄影五官不備
一統志土肉色黑大如小兒臂長四五寸有腹無口
目有三十足如笄簪出海豐縣大海中
西施舌
獷殼如頤肉舚舕而化自鷾鴯久復差池既儷女施亦
方男儀惟其似之是以謚之
雨航雜錄西施舌一名沙蛤大小似車螯而肉自殼
中宇出長可二寸如舌温州公嘗與人食此戲曰西
施舌如此亦不足美其人曰非也舌若能搬弄可稱
張儀舌是物海燕所化久復為燕其性熱漁書云
西施舌狀如蚌殼色青綠肉作銀紅似女子舌故名
味清甘有致作湯佳味
海參
爰有海參産於遼海以配海蜌牝牡形在功敵人微名
因不改
五雜組遼東海濱有之一名海男子其狀如男子勢
然淡菜之對也其性温補足敵人參故名人參一名
人微
沙噀
蠕蠕頑質縮如桃栗沙噀沙蒜名殊物一去涎糅辛味
美無匹
雨航雜錄沙噀塊然一物如牛馬腸臟頭長五六寸
無目無皮骨但能蠕動觸之則縮小如桃栗徐復擁
腫土人以沙盆糅去其涎腥雜五辣煮之脆美為上
味樂清人名沙蒜
石勃卒
石屑胎來魚來形勃卒赬而隈膨腹兀兀互類竒侅
雨航雜錄石勃卒形短圓三寸長四寸身赤腹泡急
其形勃卒故名一名來魚或曰石屑入水所化周
禮互物注謂有甲介者
異魚圖贊補卷下
