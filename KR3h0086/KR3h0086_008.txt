欽定四庫全書
考古圖卷八
宋吕大臨編
右得於京師博二寸六分長八寸三分前足之旁銘三
字
按大宗伯以玉作六器以白琥禮西方覲禮諸侯覲子
天子為壇祀方明加方明於其上設六玉西方琥小行
人合六幣以和諸侯之好琥以繡禮器云珪璋特琥璜
爵盖珪璋璧琮琥璜之器以象天地四方天子以是禮
神諸侯以是享天子而已說文曰琥發兵瑞玉為虎文
不見于經不知許慎何所據然漢用虎符發兵雖以銅
為之其原疑出于此文曰午十三者亦兵符之次第午
字盖以日辰為號或云午與五同發兵遣將畜盛以待
如虎之將搏卷尾屈足俯地而伏此器之虎形則然魯
哀公疾賜子象子雙琥一璞而為二物是以可以為雙
矣嘗見世有得古含玉者旁側汙衊有若塗漆不可磨
洗盖親身之久雖玉亦渝此器亦然又疑如典瑞所載
琥璜之渠眉也
按東坡洗玉池銘維伯時父弔古啜泣道逢玉佩解驂
推食劍璏鏚柲錯落其室復齊漫錄云李伯時石刻謂
元祐八年伯時仕京師居紅橋子弟得陳峡州馬臺石
愛而置之山中一日東坡過而謂曰斵石為沼當以所
藏玉時出而浴之具刻其形于四旁予為子銘其唇而
號曰洗玉池所謂玉者凡十有六雙琥璏三鹿盧帶鈎
琫珌璊瑑杯水蒼珮螳蜋帶鈎佩刀柄珈瑱拱璧是也
伯時既沒池亦湮晦徽宗嘗即其家訪之得於積壤中
其子碩以時禁蘇文因潜磨其銘文以授使者十六玉
惟鹿盧環從葬龍眠餘者咸歸内府矣
右得於京師
李氏錄云詩曰鞞琫有珌又曰鞞琫容刀春秋傳曰藻
率鞞鞛皆注為佩刀之上下飾乃刀削具装之首尾觀
顧長康所畫烈女圖有楚武王所佩刀如是是以知其
為上下飾者名曰琫珌
右得於洛陽
李氏錄云爾雅肉倍好為璧好倍肉為瑗肉好若一謂
之環邊曰肉中空曰好此邊大而空小璧也色非蒼非
禮天之用文非蒲榖非子男所執其加幣贄藏之器也
右得於夀陽
李氏錄云璊玉䞓色也禾之赤苖謂之虋言璊玉色如
之璏劍鼻也(雉例切又音衛)王莽進休玉具劍休不受莽曰美
玉可以滅瘢即解其璏碎而獻之蜀張惡子廟有唐僖
宗解賜玉具裝劍其室之上下雙綴以管縚正此物非
劍鼻而何
右得於京師
李氏錄云禮玉藻云公侯佩山玄玉大夫佩水蒼玉注
云山玄水蒼玉之文也此琱玉水中亦有魚尾文
右得於長垣
李氏錄云聶崇義引古衣服令大裘革帶玉鈎䚢(丑列切韘
也)鹿盧玉具劔以祀天地至於服衮冕祭宗廟冠通天
袍絳紗朝元會并用之此三代琱玉鈎也說者謂蟾肪
昆吾刀能治之如蠟觀其鏤文深妙瑑飾高下委曲圜
平盡滿人意信其說之非妄自秦漢以來無其法
右不知所從得
李氏錄云漢高祖以玉杯為太上皇壽以横長故後人
謂之玉東西
按淮南子闚面於盤水則圜於杯隨面形不變其故有
所圜有所随者所自闚之異也隨當讀橢(他果切)狹長也
盖古杯之形皆狹長又聞使北士大夫言遼主燕用玉
杯狹長有舟其世子亦用之形制少殺
右得於長垣
李氏錄云古衣服令有鹿盧玉具劒古樂府曰腰間鹿
盧劒此器以塊然之璞既解為環中復為轉關而上下
之隙僅通絲髮作宛轉其間今之名玉工皆歎其所未
覩
按漢雋不疑𢃄櫑具劔晉灼曰古長劔首以玉作井鹿
盧形上刻木作山形如蓮花初生未敷時今大劒木首
其狀如此
右不知所從得
右二器得於臨卭天寧僧皆白玉為之鏤以盤龍戲珠
繞以雲氣上下俓二寸八分横俓三寸八分厚一分半
又名阿繫
考古圖卷八
