欽定四庫全書
考古圖卷七
宋吕大臨編
右五鐘不知所從得其銘同文皆二十有二字
一鐘中今黃鍾下二律長尺有九寸八分内甬衡長六
寸九分兩舞相距尺有三寸七分横七寸三分兩彎相
距縱尺有六寸五分横九寸三分(令律即景祐中李照
等所定不同)
一鐘中今𬎼賓下二律長尺有八寸八分内甬横長六
寸八分兩舞相距縱尺有五分横七分兩彎相距縱尺
有五寸横七寸
一鐘中今太蔟下二律長尺有九寸五分内甬衡長六
寸八分兩舞相距縱尺有二寸一分横八寸六分兩彎
相距縱尺有七寸三分横九寸七分
一鐘特懸中今林鍾律長二尺二寸五分内甬衡長八
寸一分兩舞相距縱尺有二寸一分横九寸兩彎相距
縱尺有八寸四分横九寸有半
一鐘特懸中今太蔟律長二尺八分内甬衡長七寸三
分兩舞相距縱尺有一寸一分兩彎相距縱尺有七寸
半横尺有九寸半
按集古云景祐中修大樂冶工給銅更鑄編鐘得古鐘
有銘于腹因存而不毁即寳龢鐘也余知太常禮院時
嘗於太常寺按樂命工扣之與王朴夷則清聲合初王
朴作編鐘皆不圜至李照等奉詔修樂皆以朴鐘為非
及得寳龢其状正與朴鐘同乃知朴為有法也
右不知所從得中今太蔟下二律長二尺一寸有半内
甬亦長八寸八分兩舞相距縱尺有二寸一分横八寸
六分兩彎相距縱尺有八寸四分横九寸有半銘三十
有七字
按考工記鳬氏為鐘兩欒謂之銑銑間謂之于于上謂
之鼓鼓上為之鉦鉦上謂之舞舞上謂之甬甬上謂之
衡注云銑鐘口兩角于鐘脣之上袪也鼓所擊處甬與
衡鐘柄也又鐘帶謂之篆篆間謂之枚枚謂之景注云
帶所以介其名也介在鼓鉦舞甬衡之間凡四又云枚
鐘乳也今時鐘乳俠鼓與舞每處有九面三十六以此
制考古鐘皆合古之樂鐘羡而不圜皆有篆間之枚故
其聲一定而不游與衆樂不相奪今鍾多圜而無枚故
其聲與古相反又此鐘銘云林夾鐘今攷其聲甚下盖
不可考
右得於潁川高寸七分縮五寸衡三寸八分重四斤十
二兩聲未考銘六十有五字
按史記鄭悼公元年鄦公惡鄭於楚徐廣曰鄦音許許
公靈公也左氏傳魯成公五年許靈公愬鄭伯于楚鄭
悼公如楚訟不勝以是推之許靈公即鄦公鄦許文異
而音義同
右不知所從得口俓衡尺有五寸縮尺有三寸九分深
二尺二寸六分頂俓衡尺有二寸縮尺有一寸柄高八
寸卦柄四垂為卷雲藻文之飾聲未考銘百有三十九
字
楊南仲云秦鐘其銘云十有二公按秦自周孝王始邑
非子于秦為附庸平王始封襄公為諸侯非子至宣為
十二世自襄公至桓公為十二世莫可攷知矣
集古云按史記本紀自非子邑秦而秦仲始為公襄公
始為諸侯於諸侯年表則以秦仲為始今據年表始秦
仲則至康公為十二公此鐘為諸侯作也據本紀自襄
公始則至桓公為十二公而銘鐘著當為景公也未知
孰是姑俟博識君子定之
右得於錢塘量度聲未考銘二十有九字
按類編云賸送也嬭姊也盖楚之送女之器謂之南和
鐘者樂縣在南也儀禮大射禮云阼階東笙磬西南其
南笙磬西階之西頌磬東西其南鐘
右不知所從得高尺有九分兩舞相距縱七寸兩彎相
距縱八寸八分銘十有四字聲未考
右二器皆得於豫章
一器高尺有九寸首員圍三尺一寸七分底俓二尺七
寸一分厚三分重三十六斤
一器高尺有三寸半首圍二尺四寸七分底俓尺有八
寸九分厚二分重十有五斤半皆無銘識
考古圖卷七
