欽定四庫全書
考古圖卷十
宋吕大臨編
右一器得於壽陽高五寸深四寸六分俓二寸半容二
升有半一器不知所從得量度未考皆無銘識其形制
頗同如壺而三足其盖皆為三環如鼎敦盖卻之可以
置諸地皆有連環以為提
右得於京師高四寸深三寸俓五寸二分容升有二合
無銘識
李氏錄云詩云維北有斗不可以挹酒漿此斗乃可挹
者也又曰挹彼注兹此有流乃可注也於文斟从斗即
此器酌从勺則用勺也聞長安有人收一器刻曰杜陵
馮氏銅鐎廣韻云鐎刁斗也溫器三足而有柄盖謂之
斗者有魁有柄取象於北斗也
按史記趙襄子使厨人操銅斗以食代王及從者行斟
隂令宰人各(一作惟)以枓擊殺代王及從官古者行食以
枓所以盛羹湇也其形制雖不同凡有柄有流三足可
以溫物而斟之者皆枓也(下有二器類此故舉是例)
右得於天台量度未攷無銘識
右得於郟城高四寸八分深二寸半俓五寸三分容升
有半無銘識
右得於京師高八寸有半深七寸有半俓寸有三分容
二升二合無銘識
李氏錄云吏部蘇尚書子容頃使敵中於帳中嘗見之
右得於京師高一尺三寸深一尺二寸三分俓寸容七
升無銘識
李氏錄云温器也以貼湯而窒其口自環以上手主之
環以下足主之
右得於投子山深二寸俓四寸有半容一升無銘識
按此器旁一耳乃古酒巵
右不知所從得高二寸二分深二寸一分縮三寸六分
衡二寸八分容八合無銘識
按古杯多狹長事見淮南子(見玉杯門)
右不知所從得深二寸三分縮四寸九分衡六寸有半
旁一耳有承盤如舟有足黍量校之容三升四龠
按古之杯形皆橢(狹長也)此器亦然周禮尊彝皆有舟注
云若今承&KR1083;則漢之杯琖亦有承槃其形如舟即古舟
也
右不知所從得重二斤三兩無銘識
李氏錄云上爐圜而長周以鏤座四獸下箱方底為風
窗承以一板四胡人負之以火温湯煮酒杯者也規模
乃漢器與鐙柄同
按四獸之名始見於曲禮出於二十八舍之象東方壽&KR0034;
大火析木蒼龍之象南方鶉首鶉火鶉尾朱鳥之象西
方北方亦然交龍為旂熊虎為旗鳥隼為旟龜蛇為旐亦此
義也
右得於投子山重一斤七兩中間荇葉有文曰天興子
孫又曰富貴昌宜
按漢朝故事諸王出閣則賜博山香爐晉東宫舊事曰
太子服用則有博山香爐象海中博山下有槃貯湯使
潤氣蒸香以象海之回環此器世多有之形制大小不
一
右得於京師
右得於夀春
李氏錄云此獸爐今為狻猊則俗差矣遍閱山海經諸
書無吐煙操蛇獸以待博識者名之
右不知所從得高五寸八分深五寸二分俓四寸容三
升無銘識
按此器與鳳匳略相似而有提梁盖携奩也
右得於京師高六寸俓六寸深五寸八分容二升八合
無銘識盖有立鳳為飾
李氏錄云匳㦯作籢說文云鏡奩也後漢明帝上陵親
視太后鏡奩中物感動則非獨藏鏡也世說云彈碁起
自魏後宫粧奩之&KR0008;今觀盖勢頗類碁局
按今洛都宫中有弹碁局中隆外陀如奩
右不知所從得重一斤五兩
李氏錄云屈平九歌曰瑶席方玉鎮注謂以鎮坐席古
詩云海牛壓簾風不起又觀古圖畫几案間多有此類
皆鎮壓之飾
右不知所從得
李氏錄云漢武帝時舞人所執鏡也
右不知所從得
李氏錄云春秋傳管仲射威公中帶鉤盖胷腹之間能
捍矢也脉經曰前曲後倨如帶鈎言其形也莊子曰以
鉤注者憚亦古所重也傳曰坐客滿堂其帶鉤無有同
者惟第一鉤有銘曰玉田鉤手抱魚若守宫書似漢隸
亦頗竒巧惟鵰狐鉤寳釘鈎以佩懸物餘皆革帶鈎也
注曰革帶博二寸晉語乾時之役申孫之矢集于桓鈎
鈎近於袪而無怨言阮其曰䚢螳蜋鉤以相拘帶謂之
鉤䚢荀卿曰搢紳而無鉤帶盖革有鉤而無垂綴與佩
而已笏則搢於二帶間
考古圖卷十
考古圖後記
莊周氏謂儒者逐迹喪真學不善變故為輪扁之說芻
狗之諭重以漁父盗跖詩禮發冢之言極其詆訾夫學
不知變信有罪矣知變而不知止於中其敝殆有甚焉
以學為偽以智為鑿以仁為姑息以禮為虚飾蕩然不
知聖人之可尊先王之可法克已從義謂之失性是古
非今謂之亂政至於坑殺學士燔爇典籍盡愚天下之
民而後慊由是觀之二者之學其害孰多堯舜禹臯陶
之書皆曰稽古孔子自道亦曰好古敏以求之所謂古
者雖先王之陳迹稽之好之者必求其所以迹也制度
法象之所寓聖人之精義存焉有古今之所同然百代
所不得變者豈芻狗輪扁之謂哉漢承秦火之餘上視
三代如更晝夜夢覺之變雖遺編斷簡僅存二三然世
移俗革人亡書殘不復想見先王之緒餘至人之罄欬
不意數千百年後尊彛鼎敦之器猶出扵山巖屋壁壠
畝墟墓之間形制文字且非今世所能知况能知所用
乎當天下無事時好事者畜之徒為耳目竒異玩好之
具而已噫天之果喪斯文也則是器也胡為而出哉予
於士大夫之家所閱多矣每得傳摹圖寫寖盈卷軸尚
病款啓未能深考暇日論次成書非敢以器為玩也觀
其器誦其言形容髣髴以追三代之遺風如見其人矣
以意逆志或探其制作之原以補經傳之闕亡正諸儒
之謬誤天下後世之君子有意於古者亦將有考焉元
祐七年歲在壬申三月上巳日汲郡吕大臨記
