近事會元卷五
宋李上交撰
婦人乘檐子及禁斷
唐高宗咸亨二年勅曰百官家口咸預士流至於衢路
之間豈可全無障蔽婦人比來多著帷帽遂棄羃帷曾
不乘車别坐檐子逓相倣效浸成風俗過為輕率深失
禮容理須禁斷
兜籠
唐志巴蜀婦人多有肅宗乾元已來以兜籠易於檐負
京城奚車兜籠代於車轝矣奚車似今之坐車耳
婦人綫鞾綫鞋
唐高祖武德已來婦人著履視制亦重又著綫靴開元
以來例著綫鞋取輕妙便於事
昏娶親迎舉樂障車
唐志云太極元年左司郎中唐紹上䟽云親迎之儀備
諸六親當須昏以為期詰朝謁見往者下俚庸鄙時有
障車邀其酒食以為戱樂近日此風轉盛上及王公乃
廣奏百樂多集徒侣遮擁道路障車禮貺過於聘財歌
舞喧嘩殊非助感請禁之
公主事舅姑
唐太宗貞觀十一年王珪子欽直尚南平公主時廢公
主事舅姑之禮珪曰主上欽明動修法制吾受公主謁
見豈為身榮欲成國家之美耳遂與妻就席坐令公主
親行盥饋之禮而退自此成風自珪始也
公主賜諡
唐德宗貞元十五年七月故唐安公主賜諡曰莊穆自
此始也
貴妃
唐明皇天寳三載八月册太真妃楊氏為貴妃始也
夾寨夫人
後唐莊宗天佑五年五月破夾寨於潞州得符道昭妻
侯氏有才色時稱夾寨夫人
會昌山
唐明皇天寳元年改驪山為會昌山始也
后土祠
漢武時舊有后土祠隳廢至唐明皇再修之按𫝊記云
后土祠隔河與梁山泊相望舊立山神像以配坐如妃
匹焉至開元中始别建室而遷出之燕公張說為之記
俗𫝊安道者淫怪尤甚焉
封諸山為公
唐明皇天寳十載封沂山為東安公會稽山為永興公
吳山為成德公霍山為聖應公醫巫閭山為廣寧公已
上並三月十七日一時禮册者也
吳山為西嶽
唐肅宗至德二年春改吳山為西嶽
改岳山名
唐肅宗上元中聖躬不康術士請改吳山為華岳華岳
為泰山華州為泰州華隂縣為泰隂縣寳應元年復舊
封四海為王
唐明皇天寳十載正月封東海為廣德王南海為廣利
王西海為廣潤王北海為廣澤王
封四瀆為公
唐明皇天寳六載河瀆封靈源公濟瀆為清源公江瀆
為廣源公淮瀆為長源公
文宣王兖國公
唐明皇開元二十七年贈孔子為文宣王顔回為兖國
公
五岳封王
唐明皇先天二年三年封華山神為金天王至開元十
二年封太山神為天齊王天寳五載封中岳為司天王
北岳為安天王
天下減廢佛寺及僧
武宗會昌五年併省天下佛寺減僧教銅像鐘磬納官
鑄錢鐡像置農器由是天下拆寺四千五百餘所還俗
僧尼二百六萬五百收充兩税戶拆招提蘭若四萬餘
所收膏腴上田數千萬頃收奴婢為兩税戶十五萬人
隸僧尼屬主客顯明外國之教勅大秦穆護杖二千餘
人還俗不雜中華之風也
再廢寺
周世宗顯德二年四月諸州廢寺三千六百三十六所
佛骨
唐憲宗元和十四年正月上令中使杜英竒押宫人三
十名赴臨皋驛迎鳳翔法門寺塔有釋迦佛指骨一節
入内時刑部侍郎韓愈上書諫之
道士隸宗正寺
唐明皇開元二年五月詔改
僧尼拜父母
唐明皇開元二年閏二月令道士女冠僧尼致拜父母
國忌行香齋僧
晉高祖天福五年二月國忌日宰臣跪爐百官依班序
立每忌日飯僧百人永為定式始也
關節
唐穆宗長慶元年四月詔云文學之科聞近日浮薄之
徒扇為朋黨謂之關節干擾主事
歷日板
唐文宗太和九年十二月勅諸道州府不得私置歷日
板
霍錐
唐懿宗咸通十年龐勲據徐州有衆二萬男子十五已
上皆令執兵其人皆野鋤鈎為兵號霍錐
拂菻狗
唐高祖武德七年高昌國士麯文泰獻狗雌雄各一高六
寸長尺餘性甚慧云出拂菻國中國有拂菻狗自此始
也
上元點燈
唐志曰睿宗好樂元宗又善音律先天二年正月望胡
僧婆隨請夜開門燃百千燈睿宗宴喜門觀樂凡四日
市賣白望
唐德宗貞元十三年宦者主宫中市買謂之宫市抑買
人物但稱宫市則斂手付真偽不辨
搗蒜
後唐閔帝初秦雍間令長設酒食私丐於部民俗謂之
搗蒜及清泰初安重誨為京兆尹之鎮長安亦為之秦
人曰日為搗蒜老者詳之蓋語訛耳乃倒算是也
晉少帝敗
晉少帝開運四年正月為契丹所劫蒙塵於封禪寺也
茶神
唐𫝊載云時有鬻茶之家陶為陸羽之像置於煬器之
間云宜茶足利也因目之曰茶神有交易則以茶祭無
則以釡湯沃之
玉樹
唐𫝊記云雲陽界多漢離宫故地至唐有樹似槐而葉
細土人謂之玉樹玉樹青葱左思賦有之或非其語過
蓋不知此樹也
華夷圖
唐德宗貞元十七年宰臣賈躭上海内華夷圖
繁臺(音婆)吹臺
汴州之南有地名曰繁臺梁開平二年七月改為講武
臺本梁王吹臺也因繁氏居之
打夜狐
唐敬宗寳歷二年十一月帝好深夜自捕狐狸宫中謂
之打夜狐
甘露事
唐文宗太和元年十一月李訓鄭注謀宦官詐言金吾
仗舍石榴樹有甘露請上觀之致亂
立獸炭
唐代宗大歷十四年五月德宗即位至十月九成宫貢
立獸炭鑪
木芍藥
唐松牎雜錄云開元禁中初重木芍藥即牡丹也蓋禁
中呼之耳
跳脱
盧氏雜說云唐文宗問宰臣云古詩云輕衫襯跳脱跳
脱是何物也宰臣未對上曰即今之腕釧也真誥言安
妃有斷粟金跳脫是臂飾也
廢散從親事官
周太祖廣順元年三月詔廢諸州散從親事官公私便
之
諡先生
唐志云養德丘園聲實明著則諡曰先生大行大名之
小行小名之
鄭州僕射陂
後唐明宗天成二年十一月詔册故僕射李靖為太保
改鄭州僕射陂為太保陂及後魏李文賜僕射李靖冲
因以為名今改之誤也
天樞
唐則天長夀三年八月斂東都銅鐡鑄天樞於端門之
外至明皇開元二年九月詔毁之
律十二卷
唐太宗貞觀六年房元齡等定律五百條分為十二卷
也
格十八卷
唐貞觀十一年删武德貞觀以來勅格三千餘件定留
七百條各格十八卷
式二十卷
唐明皇開元時式二十卷前朝多少不定也
肆赦
唐志云肆赦之日武庫令設金雞及鼓於宫城門之外
右勒囚徒於闕前撾鼓千聲訖宣詔為釋之
赦書
唐志云赦書頒諸州用絹寫行天下
匭
唐則天垂拱初年鎔銅為匭四面置門各依方色共為
一室東面曰延恩匭上賦頌求官爵考封表者投之南
面曰招諫匭有言時政得失及直諫諍者投之西南曰
申冤匭有陳得罪冤濫者投之北面曰通元匭有元象
灾變及軍謀祕策投之每日置於朝堂以次監收表䟽
既出之後不逞之徒或至攻訐隂私謗訕朝政者後令
中書門下官一人專監其狀仍責職官然後許封進行
之始也
刑統
周世宗顯德五年七月中書進新删定大周刑統
律令
唐高祖武德七年始定律令
鬭競律
唐憲宗元和二年八月刑部奏改律第八卷為鬭競律
也
禁選人帶京債許借料錢
唐武宗會昌二年二月中書奏赴選官人多京債到任
填還致其貪求㒺不由此今年三銓於遠官許連狀相
保戶部各保量加給料錢衣食稍足可責清廉從之
州縣官禁部民接坐
後唐明宗長興二年九月詔天下州縣官無與部民接
坐
死罪五覆奏
唐太宗時河内人李好德素有風狂而語涉妖妄時直
中書省張蘊古究其獄實癲病有徵法不當坐太宗始
令斬蘊古於東市尋悔之因發勅凡决死罪皆令所司
五覆奏藴古始也
斷獄禁樂
唐太宗貞觀五年七月初令天下决死刑日上進蔬食
内教坊太常不舉樂也
逐旬問罪人
後唐明宗天成二年正月詔長史逐旬問罪人以杜枉
濫也
赦書一本在内
唐文宗開成元年赦畢上曰朕務行實不欲崇長空文
宰臣李石奏曰赦書須内一本陛下時看之
表狀書奏制
唐明皇先天二年正月制勅表狀書奏牋牒每月等數
作一十二十三十四十字
制勅用黃紙
唐高宗上元三年二月勅制比用白紙多為蟲蠧令後
尚書省下諸司州縣宜並用黃紙
沙門島
漢隠帝乾祐三年正月罪安友視坐失城也友視為永
興節度副使不能防守致趙思綰之奔衝至是流登州
沙門島始也
配衙前安置
後唐末帝清泰元年十月罪興州刺史馮暉坐屯乾渠
為蜀人來侵奔歸鳳翔配同州衙前安置自此始也
貶崖州
唐中宗神龍六年六月浪州刺史平陽郡王敬暉貶崖
州司馬自此始也
盜殺武元衡陽傷裴度
唐憲宗元和十年六月鎮帥王承宗遣盜夜伏靖安坊
刺宰相武元衡死之又於通化坊刺中丞裴度傷首不
死
貶李德裕
唐宣宗大中元年七月貶李德裕潮州司馬員外安置
二年九月再貶崖州司戶至其年十二月死於崖州也
吳元濟
唐德宗時先是吳少陽本滄州人與吳翔者相善翔子
少誠知淮西留後乃以金帛取少陽至名為堂弟置為
軍職充申州刺史五年少誠病因家童蔣以少誠意召
少陽至少誠已困乃偽置少陽攝副使知軍州遂告少
誠死之少陽自為留後爾後少陽據蔡五年不朝憲宗
元和九年卒子元濟僭襲逆命却略近郡邑千餘里關
東大恐九年十月以李光顔為忠武節度光蔡等州招
撫使十年正月詔奪元濟在身官五月裴度經制屢戰
不已至十二年裴度得賊帥吳秀琳李佑因委信國計
其年將臣李愬十一月率兵於十日夜越牆而入十一
日擒元濟并家屬赴京斬於獨柳樹下年二十五自少
誠阻兵已來三十餘年也
黃巢
唐僖宗乾符四年四月宛朐賊黃巢聚萬人起攻鄆州
陷之至中和四年六月鄆州宋(闕)奏敗巢於合鄉七月
巢將林言斬巢黃揆秉三人降也
安禄山
唐明皇天寳十四載十一月安禄山反於范陽至肅宗
至德二年正月五日為嚴莊李猪兒斫腹死
朱泚
唐德宗建中四年十月涇軍亂迎朱泚及至興元元年
李晟渾瑊等破賊泚走至平原為幽州軍士韓旻斬泚
秦宗權
唐僖宗光啓三年六月蔡州刺史秦宗權敵黃巢將孟
楷退敗遂與通和文德元年昭宗即位後十二月蔡州
牙將申叢執宗權撾折其足
拓跋思恭(即元昊之祖也)
昔赫連勃勃後魏道武末僭稱大夏天王自云徽赫與
天連又號其支庶為鐡伐氏言鋼銳如鐡可以伐人蒸
土築城號曰統萬言統領衆多也自赫連築城已來頻
於關右為患連延至唐僖宗朝有拓跋思恭鎮夏州討
黃巢有功賜姓李名石卒有拓跋仁福為番部都指揮
使亦從其姓梁開平初將吏立仁福為帥卒子彛殷繼
為帥世有綏宥銀夏靜五州彛殷仕周為定難軍節度
使封西平王皇朝建隆元年賜名彛興至乾德五年九
月卒贈太師其子先睿襲位太平興國中卒其子繼筠
襲位繼筠卒弟繼捧襲位繼捧以昆弟不睦乞留京師
於是歸者數人皆别爵也唯克文者依舊知夏州乾德
九年夏州掩襲背逆者繼遷繼遷遁去獲其母妻之屬
羊馬甚多繼遷乃繼捧弟也端拱元年授繼捧節度使
賜姓趙氏名保忠端拱二年繼遷偽順尋賜官及姓趙
氏名保吉爾後累為邊患真宗即位繼遷遣使修貢亦
偽順也景德元年二月鄜延路奏繼遷於去年十二月
劫西番王涼府為潘羅支詐降集六國番部合擊敗之
繼遷中流矢至靈州界三十里死其子阿移尚幼即德
明也稱臣乞歸順云保吉遺令也時景德三年九月授
德明夏州節度使封西平王至明道元年十一月進封
夏王是月德明薨制授德明子元昊節制封西平王寳
元元年十一月元昊進奉南郊人不至十二月遣人上
表納旌節自陳僭竊事
近事會元卷五
