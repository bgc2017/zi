近事會元卷一
宋李上交撰
太極殿
唐高祖於隋義寧二年五月受隋禪改大興殿為太極
殿
翠微宫(長安)夲太和宫
唐太宗貞觀二十一年四月營太和宫於終南山尋改
為翠微宫
玉華宫(坊州)
唐太宗貞觀二十一年七月建玉華宫於坊州宜君縣
之鳳皇谷
玉華寺
唐高宗永徽二年廢玉華宫為玉華寺
八關宫合璧宫(雒陽)
唐高宗顯慶五年四月造八關宫於東都苑内五月復
改為合璧宫
天宫寺(洛陽)
唐高祖潛龍時舊宅
蓬萊宫(洛陽)
唐高宗龍朔二年四月造
乾元殿(雒陽)
唐高宗麟德二年三月造
紫桂宫(雒陽)
唐高宗儀鳳四年五月造於沔池之西
龍尾道含元殿(長安)
唐高宗咸亨元年三月改長安蓬萊宫爲含元殿側有
龍尾道自平階至地凡詰曲七轉曰丹鳳門北望宛如
龍尾下垂於地焉兩垠欄悉以青石為之至今石柱猶
有存者
萬年宫九成宫(長安)
唐高宗永徽二年九月改九成宫為萬年宫
集賢殿麗正殿集賢殿書院(長安)
唐明皇開元十三年四月改集仙殿為集賢殿改麗正
殿書院為集賢殿書院
廣花萼樓勤政樓築夾城芙蓉園(長安)
唐明皇開元二十年六月長安廣花萼樓前面題曰勤
政樓又築夾城芙蓉園
太清宫(亳州)
唐明皇天寳二年九月勅譙郡紫極宫宜準西京為太清
宫
觀風樓(長安)
唐明皇天寳八載四月於華清宫作觀風樓
再廣長安夾城(長安)
唐德宗貞元十二年八月廣夾城
華清宫温泉宫(長安)
唐明皇天寳六載十月改温泉宫爲華清宫
紫極宫
唐明皇天寳二年諸州置紫極宫
集靈臺長生殿(長安)
唐明皇天寳元年十月新成長生殿名曰集靈臺以祀
天神也
明皇歸西内興慶宫(長安)
唐肅宗上元元年七月上皇自興慶宫移歸西内李輔
國遷之興慶宫即南内也
延英殿
唐𫝊載云肅宗以苗晉卿年老艱步故設之也後來臣
僚得詣便殿多以私自集希求恩寵欲進其身以此為
望焉
都亭驛上元驛(汴)
晉高祖天福五年八月改東京之上元驛為都亭驛
至德宫(雒陽)
後唐明宗天成元年六月以舊宅為至德宫
紫宸殿萬歲殿
周世宗顯德六年十二月改内萬歲殿為紫宸殿
改宫殿門名(雒陽)
唐哀宗天祐二年五月延喜門改為宣仁門重明門改
興教門長樂門改光政門光範門改應天門應天門改
為乾元門宣政門改為敷政門宣政殿改為貞觀殿日
華門改為左延福門月華門改為右延福門萬夀門改
為萬春門積善門改為興善門含章門改為膺福門含
清門改為延義門金鸞門為千秋門延和門為彰善門
帝王服赤黃袍衫
唐太宗貞觀中制翼善冠朔朢視朝以常服及白練裙
襦通著之若服袴褶又與平巾幘通用著於令其常服
赤黃袍衫折上頭巾九環帶六合靴皆起自魏周便於
戎事貞觀己後非元日冬至受朝及大祭皆常服而已
志云中宗景龍二年七月太子左庶子劉子元進議曰
燕服蓋古之䙝服也今亦謂之常服江南則以巾褐裙
襦北朝則雜以戎衣之制爰自北齊有長帽短鞾合袴
襖子朱紫元黃各任所好雖謁見君上出入省寺若非
元正大會一切通用高氏諸帝嘗服緋袍隋代帝王貴
臣多黃服文綾袍烏紗帽九環帶烏皮六合靴百官常
服同於匹庶皆著黃袍出入殿省天子朝服亦如之惟
帶加十三環以為差異蓋取其便事其烏紗帽漸廢貴
賤通服折上巾其制周武帝建德年所造也晉公宇文
護始命袍加下襴及大業元年煬帝始制詔吏部尚書
牛弘等憲章古則創造衣冠自天子逮於胥吏章服皆
有等差始令五品以上通服朱紫已後用兵及車駕行
幸百官雖服袴褶而軍間不便六年復詔從駕遠者皆
戎衣貴賤異等雜用五色五品已上通著紫袍六品已
下兼用緋綠胥吏以青庶人白屠商皂士赤黃武德初
因隋舊制天子燕服亦名常服唯以黃袍及衫後漸用
赤黃遂禁士庶不得以赤黃為衣服雜飾
幞頭帽子腰帶靴公服
右五事上官詳前帝王服色赤黃之說下文幞頭乃烏
紗帽耳當時必垂其帽之餘者故前說云漸廢是廢其
制度也又云貴賤通服折上巾只是以其帽之餘帛折
而上繫之俗謂幞頭小脚以便事也似謂無巾子時為
帽冒其頭也有巾子時為巾也今之小紗帽子者亦佀
因幞頭而生其制又去其巾子耳何者其帽之餘帛亦
折而上綴之俗曰帽簷是也腰帶乃是九環十三環帶
也言環即今之帶上金玉等名具也俗曰袴具言在袴
具之上有眼目曰左眼是不忘其本存古之環象也環
以佩魚龜筭帒等也鞾即六合鞾也以六片縫合而成
公服即宇文護加襴之袍也
笏
唐高祖武德四年八月勅五品已上象笏三品已上前
挫後直五品已上前挫後屈自有唐已來一例上員下
方曾不分别六品已下執竹木為笏上挫下方
手巾筭帒刀子礪石䪓韘
唐高宗上元元年八月制凡一品已下並帶之武官欲
帶者聽之睿宗景雲元年七月詔一品已下帶手巾筭帒其
刀子礪石等不許佩武官五品已上佩䪓韘七事七事謂佩
刀刀子礪石契苾真噦厥針筒火石帒等也開元初復罷之
幞頭巾子
唐制云武德已來始有巾子文官名流尚平頭小樣者
則天朝貴臣内賜高頭巾子呼為武家諸王樣中宗景
龍四年三月因内宴賜宰臣已下内樣巾子開元以來
文官仕任多以紫皂官絁為頭巾平頭子相效為雅製
開元十九年十月賜内供奉官及諸司長官羅頭巾及
宫樣巾子迄今服之也今宋朝所謂頭巾乃古之幅巾
賤者之服非此所論者也
金銀銅魚帒龜帒特進佩魚散職佩魚
唐高宗永徽二年五月開府儀同三司及京官文武職
事四品五品並給隨身魚帒至咸亨三年五月五品已
上賜新魚帒並飾以銀三品已上各賜金帒刀子礪石
至垂拱二年正月諸州都督刺史並準京官帶魚帒至
天授元年九月改内外所佩魚作龜久視元年十月職
事三品已上龜帒並用金飾四品用銀飾五品用銅飾
上守下行皆從官給神龍元年内外官五品已上依舊
魚帒六月嗣王郡王特許佩金魚帒景龍三年八月令
特進佩魚散職佩魚自此始也自武德已來皆從正員
帶闕官始佩魚帒員外判試檢校自則天中宗後始有
之皆不佩魚雖正員官得佩亦去任及致仕即解去魚
帒至開元九年張嘉貞為中書令奏諸致仕許終身佩
以為榮寵以理去任亦聽佩魚帒自後恩制賜賞緋紫
例兼魚帒謂之章服因之佩魚帒服朱紫者甚衆
改銅魚帒
唐則天嗣聖元年詔五品佩銅魚帒中宗返正從舊
佩龜
唐則天天授元年九月改内外官所佩魚作龜
乘輿案褥牀帷用赤黃
唐明皇天寳六載禮儀使太常卿韋縚奏舊用紫今請
依御袍赤黃色勅從之
銀菟符
隋義寧二年三月封唐祖為相國總百揆四月停竹使
符頒銀菟符於郡國
銀魚符
唐高祖武德元年九月改銀菟符為銀魚符
笏囊
唐傳云故事皆搢笏於帶而後乘馬開元二十四年宰
相張九齡體羸常使人持之因設笏囊笏囊之設自九
齡始也
腰輿
唐則天神功元年幸萬安山玉泉以山徑危欲御腰輿
而上以王慶諫而止
皇親禁人出入掖庭
唐明皇開元十年九月禁諸王公主駙馬外戚家除非
至親以外不得出入門庭妄說言語
親試舉人
唐高宗顯慶四年二月上親試舉人凡九百人内五百
人登上第
真宰相
唐高祖武德初至長安四年已前僕射並是真宰相
專知樞密
唐太宗貞觀十六年正月岑文本為中書侍郎專知樞
密
知門下省
唐太宗貞觀十六年鄭國公魏徵為太子太師知門下
省事
同中書門下三品
唐太宗貞觀十七年三月以兵部尚書英國公李勣為
太子詹事同知中書門下三品
參預朝政
唐太宗貞觀十八年八月以刑部尚書張亮參預朝政
左右相
唐明皇天寳元年二月侍中為左相中書令為右相
宰相以平章事為名
唐高宗永隆二年以中書侍郎郭正一與魏待舉並同
中書門下平章事此官自正一始也
參知機務
唐太宗貞觀二十二年正月以崔仁師為中書侍郎參
知機務
僕射始帶同中書門下
唐太宗貞觀二十三年高宗嗣位至七月以李勣為尚
書右僕射同中書門下三品
參知政事
唐高宗顯慶四年五月以兵部尚書任雅相度支尚書
盧承慶並參知政事
平章事
唐高宗永淳二年四月上謂參知政事崔知温曰郭正
一魏待舉等歷任尚淺且令預聞政事未可與卿等同
名稱自是外司四品已下知政事者遂以平章事為名
文昌臺鸞臺鳳閣左右肅政臺
唐則天光宅元年九月改尚書省為文昌臺左右僕射
為文昌左右相吏部為天官戶部為地官禮部為春官
兵部為夏官刑部為秋官工部為冬官門下省爲鸞臺
中書省為鳳閣御史臺為左肅政臺專知京師百官及
監諸軍旅並承詔出使更置右肅政臺專知諸州按察
鸞臺侍郎都臺麟臺控鶴
唐則天垂拱元年二月改黃門侍郎為鸞臺侍郎文昌
都省為都臺祕書省為麟臺左右監門率府為控鶴禁
衛率府至神龍二年二月詔並卻依舊依永淳已前官
名
賜宰臣生日器幣
晉少帝天福六年七月賜宰臣馮道生辰器幣道辭以
幼失父母不記生日堅讓不受生辰賜物始此也
前八司
唐志云吏兵禮部考功都省御史臺中書門下謂之前八
司其餘則曰後行
中書草制
唐憲宗元和八年罷朔方靈鹽節度使王佖為右衛將
軍凡將相出入翰林草制謂之白麻至佖責罷中書草
制因為例也
沙堤(長安)
唐李肇國史補云拜宰相禮絶班行府縣填路自私第
至於子城東街名沙堤
火城
李肇國史補曰宰相元日冬至立仗太官皆備珂繖列
燭有五六百炬謂之火城宰相將至則皆滅以避宰相
也
兩省四孔炙宰相判官屧脚撻額裹頭
唐盧氏雜說云諫議無事不入宰相每遇入省有厨食
四孔炙中書舍人時謂宰相判官宰相親嫌不拜知制
誥為屧脚又云不由三省直押中書舍人者謂之撻額
裹頭
時政記
唐則天長夀二年姚璹奏以為帝王謨訓不可暫無記
述若不宣自宰相百官無從得書乃表請仗下所言軍
國政要宰相一人專知撰錄號曰時政記每日封送史
館宰相之撰時政記自璹始也
堂老
李肇國史補云宰相呼為堂老
政事堂
唐志云舊制宰相常於門下省議事謂之政事堂故長
孫無忌房魏輩以他官兼政事者皆云門下省事弘道
初裴炎為中書令執朝政始移政事堂於中書省
内樞密使
唐宣宗大中十一年七月以飛龍使宫闈局令王歸長
守内侍省内侍知省事充内樞密使自此始也
崇政院
梁太祖開平元年以敬翔檢校司空改樞密院為崇政
院以翔知院事
廢樞密院
晉高祖天福四年四月先是桑維翰免樞機之務以劉
處讓代之奏議多不稱旨俄而處讓丁母憂因以其印
付中書樞密院由是遂廢
乞復置樞密院
晉高祖天福七年六月崩少帝登位至其年七月宰臣
馮道等表請復置樞密院初高祖之事後唐也覩安重
誨秉政賞罰由已常惡之及即位銳意廢罷一委中書
至是道等倦繁劇乞置不允
近事會元卷一
