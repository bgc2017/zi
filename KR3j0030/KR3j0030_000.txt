近事會元雜家類二(雜考之屬)
提要
(臣)等謹案近事會元五卷宋李上交撰上交
贊皇人始末未詳是書成于嘉祐元年前有
上交自序陳振孫書錄解題曰近事會元五
卷李上交撰自唐武德至周顯德雜事細務
皆紀之錢曾讀書敏求記曰上交退寓鍾陵
尋近史及小說雜記之類凡五百事釐為五
卷目曰近事會元唐史所失記者此多載焉
此本末題萬歷壬午元素齋錄副本猶明人
舊鈔卷數與二家所記合其紀事起訖年月
與振孫所言合條數及自序之文亦與曾所
言合蓋即原本惟振孫以為皆記雜事細務
今觀其書自一卷至三卷首載宫殿之制次
載輿服之制次載官制軍制其次亦皆六曹
之掌故四卷為樂曲為州郡沿革惟五卷頗
載瑣聞然如婦人檐子兜籠綫鞾綫鞵親迎
舉樂障車公主事姑舅公主賜諡山川岳瀆
封號國忌行香上元點燈散從親事官處士
諡先生律格赦書投匭刑統律令死罪覆奏
斷獄禁樂逐旬問罪人表狀書奏制勅及始
流沙門島始配衙前安置始貶厓州諸條亦
皆有關于典制大抵體例在崔豹古今註高
承事物紀原之間其中如霓裳羽衣曲考證
亦極精核不可徒以雜事細務目之振孫殆
未詳核其書但見其標題列說如雲仙雜記
清異錄之式遂漫以為小說歟乾隆四十六
年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
儒家者流誠資博洽天下之事故有本原苟道聽之未
詳則賓圍而奚觧實繁廣記以避無稽嘗謂經籍之淵
頗易探討耳目之接或難周知上交以退寓鍾陵静尋
近史及諸小說雜記之類起唐武德而下盡周顯德
之前擷細務之所因庶閒談之引據如曰小不足講懵
則包羞聊此篇聯無誚叢脞凡五百事釐為五卷曰近
事會元爾時丙申嘉祐改元長至日也
