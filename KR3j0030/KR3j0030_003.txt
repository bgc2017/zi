近事會元卷三
宋李上交撰
雁子軍
唐昭宗景福元年朱瑄叛於兖鄆募勇士數百黥雙雁
於頰立為雁子都時朱全忠聞之亦選數百人號為落
雁都署朱漢賓為軍使故人呼朱落雁
夾寨
梁太祖開平四年五月發山東民饋糧於潞州以敵後
唐數為唐將周德威掩襲運路頗艱乃於東山口築道
連接為栅以通餉道自是梁軍保之謂之夾寨
破夾寨
梁太祖開平四年乃唐天祐五年也蓋後唐不改年號
莊宗率親軍抵寨城以李嗣源李存璋王霸進軍斫燒
夾寨為道嗣源壞夾寨梁軍投戈南奔
舂磨寨
唐僖宗廣明三年六月黃巢與秦宗權合縱兵掠陳許
蔡人併骨為食謂之春磨寨蓋碎骨也
殿前諸班
周世宗顯德元年自高平之役覩諸軍未甚嚴整遂有
退志至其年十月命本朝太宗皇帝一概揀驍健者署
為殿前諸班遂有散員指揮内殿直散都頭鐡騎控鶴
之號汰去老弱者
兵丁指揮為一軍
唐明宗長興三年三月以神捷神威廣捷諸軍左右羽
林軍分四十指揮每十指揮為一軍置都指揮使一員
大將受命
唐志云大將出軍征討皆告廟受鉞辭齊太公廟訖不宿
於家
姑息戎臣
唐穆宗馭軍未得其要常云宜姑息戎臣即位之後至
長慶詔軍士死王事三周年不得停衣糧先於恒州留
使錢内每貫割二百文助軍初傾府庫給賞戎行所獲
人至鉅萬非時賜與不可勝紀故軍旅益驕法令益弛
戰則不克而國危也
監軍有印
唐德宗貞元十一年五月鑄河東監軍印自王定遠始
也
武官不得轉文官
唐僖宗廣明元年六月詔令今後武官不得轉文官所
冀轅輪各適其用其内司不在此限
南郊賞給
唐德宗貞元六年十一月内南郊禮畢宣赦後立仗將
士及諸州共賜十八萬端匹南郊賞給始此
出兵名數贊軍定制
唐志云凡將帥出行兵滿一萬人已上置長史司馬倉
兵胄三參軍五千人已上減司馬諸軍各置使一人五千
人已下各置副使一人一萬人已上置營田副使一人
每軍各有倉兵胄三參軍其横海高陽唐興恒陽北平
等五軍皆本州刺史為使凡鎮皆有使一人副使一人
一萬人以上置司馬兵倉胄三參軍五千人以下減司馬凡
諸軍鎮每五百人置押官一人千人置總管一人凡諸
軍鎮使副已上四年一替總管已下二年一替押官隨
軍替
百官罷廊食入閣食
後唐明宗天成初以亂離之前常參官每日朝退賜食
廊下謂之廊食自乾符後經費不足無每日之賜至是
遇入閣即賜
八館
後唐明宗天成四年四月司業張溥請復舊八館以廣
生徒按六典監有文學國子太學四門律學書學溥言
謬矣
聖節獻物及天下賜宴
唐明皇開元十七年八月五日上生辰宴百僚於花萼
樓百僚表請以八月五日為千秋節王公已下獻鏡及
承露嚢天下諸州咸令宴樂休假三日仍編於令
聖節賜宴素食
唐文宗開成四年八月詔慶成節朕之生辰天下賜宴
庶同歡泰不欲屠宰非信尚空門恐中外臣庶不諭朕
意廣置齋筵自今宴會蔬食任陳脯醢
罷元會
唐德宗貞元二年正月罷元會為歲饑也又貞元十八
年正月朔以大雪罷元會又憲宗元和十一年正月朔
不受元會以宿師於野也
休假追遊為樂
唐明皇開元二十五年詔旬節休假並不須入曹司任
追勝為樂
燒尾
唐中宗景龍三年蘇瓌除右僕射舊例公卿大臣初拜
官皆許獻食名曰燒尾宗晉卿謂瓌曰何不燒尾瓌奏
中宗曰今粒食踴貴百姓不足臣不稱職所以不敢燒
尾
南曹檢覈
唐志云員外郎一人掌判南曹謂在銓曹之南也每歲
選人考課必由之覈其實乃上三銓進申署焉
小銓小選
唐志云内外官吏則有假寧之節行李之命簿書景迹
功賞殿最具員俱為員外分掌之郎中一人掌小銓亦
分為九品通謂之行署以其在九流之外故曰流外銓
亦曰小選其較試銓注與流内銓略同也
雕印周儀二禮公穀二傳
漢隠帝乾佑二年五月於國子監置也
修唐書成
晉少帝開運二年六月監國史劉昫張遠等修唐書二
百三卷上之
罪發觧官員
後唐明宗長興三年詔選人文觧不合式罪發觧官員
九經印板
後唐明宗長興三年二月中書奏乞依石經文字刊九
經書印版從之
三銓為一銓
後唐明宗天成四年十月併吏部三銓為一銓也
置南曹
唐文宗開成二年六月吏部奏長定選格請加置南曹
郎中一人别置印一面從之
三傳三史科
唐穆宗長慶三年三月禮部奏請置三傳三禮科從之
墨義
唐德宗貞元二年十二月禮部舉人試罷口義試墨義
十條
通典
唐德宗貞元十七年淮南節度使杜佑進通典凡九門
二百卷
帖經
唐明皇開元二十五年三月勅令後明經帖十通五品
已上口問大義十條取通六品已上仍答時務策三道
取粗有文理者及進士停帖小經宜準明經例試大經
十道通四然後從試雜文及策訖送中書門下詳覆
兩都罷貢舉
唐代宗永泰十年罷兩都貢舉皆集上都
兩都舉選
唐代宗寳應二年七月楊綰知東京選賈至知東都舉
兩都分舉選自此始也
制舉詩賦
唐明皇天寳十三載八月上御勤政樓試四科制舉人
策外加詩賦各一首自此始也
不充鄉貢
唐明皇天寳十二載七月詔舉人不得充鄉貢皆補學
生
四部書
唐明皇開元盛時有四部諸庫書謂甲乙丙丁之次
禮部掌舉人
唐明皇開元二十四年三月始移考功貢舉遣禮部侍
郎掌之
開元禮
唐明皇開元十四年五月進集賢院學士蕭嵩始奏起
居舍人王仲邱撰成百十五卷名大唐開元禮二十年
九月頒所司行用
明經加帖進士試雜文
唐高宗時侍御史劉思立遷考功員外郎始奏請明經
加帖進士試雜文自思立始也
國子監
唐高宗龍朔二年正月初置國子監也
頒五經正義於天下
唐高宗永徽四年三月頒孔穎達五經正義於天下
重撰晉書
唐太宗貞觀十八年詔房喬禇遂良重撰晉書於是奏
許敬宗來濟陸元仕劉子翼令狐法李義府薛元超上
官儀八人分撰以臧榮緒書為諸晉書主參考諸家甚
詳然多浮艷細碎為學者所譏唯李淳風天文之類最
佳太宗自著宣武二年及陸機王羲之四論遂總題曰
御撰凡一百三十卷
周公孔子廟
唐高祖武德二年六月令國子監學立周公孔子廟四
時致祭
選部高等藍羅
唐高祖太宗武德貞觀初因隋制以吏部典選後人滋
多判目近淺乃採經籍古義僻書隠言以試之唯恐選
人之知通者謂之高等弱者謂之藍羅
賜諸道公用糧草
周世祖顯德六年二月詔賜諸道公用糧草有差
稅有省耗
漢隠帝乾佑三年十一月平章事王章與郭威楊邠等
聚斂太過時論非之時下令民稅每斛别輸二升名曰
省耗百姓苦之
估折支
漢隠帝乾佑三年中宰臣王章與楊邠不善儒士郡官
月俸皆以不甚資用者給之名曰雜閑物仍命高價估
定旋又加之曰擡估尚未滿其意時更增之
轉運判官
後唐莊宗同光二年以劉審交為馬紹宏下轉運判官
始此
添蠶鹽錢增麴價
後唐末清泰二年正月三司奏增添也
發運判官
晉高祖天福六年十二月兩浙錢元瓘卒史云元瓘起
家先為鹽鐵發運判官也
三司使
後唐明宗長興元年八月始以許州節度使張延朗為
兵部尚書充三司使也
借京城富商錢
唐德宗建中三年四月太常博士韋都賓陳京以軍興
庸調不足請借京城富商錢大率每商留萬貫餘並入
官不過一二十大富則國用濟矣誥下大索京城纔得
八十萬貫又小尹韋禎巧法索之止及二百萬貫時判
度支杜佑曰今用月費一百餘萬貫若獲五百萬貫纔
可支給也
鹽鐵兼轉運使
唐代宗寳應元年以劉晏為戶部侍郎京兆尹度支鹽
鐵轉運使鹽鐵轉運自晏始也
鄉里鄰保坊村
唐高祖武德七年令云百戶為里五里為鄉四家為鄰
五家為保在邑居者為坊在田野者為村
諸道節帥進奉
唐志云德宗興元初克復京師後府藏盡虚諸道初有
進奉以資經費復時有宣索其後諸賊既平朝廷無事
常賦之外進奉不息韋皋劍南有日進李兼江南有月
進杜亞揚州劉贊宣州王緯李錡浙西皆競為進奉以
固恩澤貢入之奏皆曰臣於正税外方圓亦曰羡餘節
度使或託密旨乘此盜貿官物諸道有謫罰官吏入其
財者减刻禄廩通津達道者税之蒔蔬藝果者税之死
亡者税之節度觀察交代或先期税入以為進奉然十
無其二三耳其餘没入此節度使進奉始也
刺史進奉
唐志曰德宗興元初裴肅為常州刺史乃鬻貨薪炭案
牘百賈之上皆親劑焉餘又進奉無幾遷浙東觀察使
天下刺史進奉自肅始也
判官進奉
唐德宗興元初宣州劉贊死判官嚴綬傾軍府資用進
奉俄拜刑部員外郎天下判官進奉自綬始也
揚擲米運
唐志云明皇開元初每運米至京或砂礫糠粃雜乎其
間詔使揚擲較其虚實揚擲之名自此始也
捉官本錢收利
唐明皇開元十八年先是高戶捉官本錢後御史大夫
李朝隠奏請薄税百姓一年税錢充之依舊令高戸及
典正等捉月收利借官人税錢
税竹木茶漆及常平事
唐代宗永泰四年度支侍郎趙贊議常平事竹木茶漆
盡税之税茶之說肇於此矣
税茶法
唐德宗貞元九年戶部侍郎張滂立税茶法曰諸於出
茶州縣及茶山外商人要路委申定三等時估每十税
一
移茶種植
唐文宗太和元年王涯請使茶山之人移茶樹就官場
中栽之摘茶葉於場中造之舊有貯積皆使焚棄天下
怨之
茶法壞
唐文宗太和九年王涯誅後令狐楚以戶部尚書右僕
射主之以是年茶法大壞奏請付州縣而入其租於戸
部人人悦之
復舊茶法
唐文宗開成元年李石以中書侍郎判收茶法復開元
之制
税間架算除陌
唐德宗時趙贊請税間架算除陌其法屋二價為間上等價每
間出錢二千中等一千下等五百或貧無他財獨守故業坐多
屋出筭者動數十萬人不勝其苦匿一間者杖六十告者賞
錢五十貫取於其家除陌法公私貿易一貫舊筭二十加等
筭為五十給與他物或兩相易者約直為率筭之市牙各給
印紙人買賣隨署記翌日合筭之有交易了用牙者給
其私簿無私簿者投狀自奪其有隠錢百者没入二千
杖六十告者十千取其家資法既行而主人市牙得專
其柄率多隠盜公私所入曾不得半怨聲喧然至興元
元年正月放罷(已下失折納賖糶一條)
瓊林大盈庫
唐德宗興元元年賊泚平復府庫空虚後諸藩供奉繼
至乃奉天行在貯官物於廊下題名曰瓊林大盈庫陸
贄諫曰瓊林大盈自古悉無其制𫝊之耆舊之說皆云
創自開元貢臣貪權飾巧求媚乃言郡邑貢賦所用盍
各區分税賦當委於有司以給經用貢獻宜歸於天子
以奉私求明皇悦之新是二庫蕩心侈欲禍萌於滋
開元通寳錢
唐高祖武德四年鑄其文乃歐陽詢書也
近事會元卷三
