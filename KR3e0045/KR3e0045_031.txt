欽定四庫全書
仁齋傷寒類書卷五宋楊士瀛撰
明朱崇正附遺
懊憹(憹平仄兩音)
懊憹心堅用陷胷舌間胎白䜴梔供
發黃須與茵蔯軰燥糞陽明承氣攻
懊憹者懊惱鬱悶之狀蓋由表証誤下正氣内虚於
是客氣乘虚入而動膈煩鬱微疼特未至結胷之甚
也由懊憹而結胷亦不難矣
短氣煩燥胷中懊憹心下困鞕則為結胷用陷胷
湯舌上白胎虚煩不得眠心下懊憹或飢不能食
頭汗出此邪熱鬱於胷中也並梔子豉湯吐之陽
明病下之後懊憹而煩胃中有燥糞此熱結於胃也
承氣湯攻之陽明無汗小便不利心中懊憹者必
發黃用茵蔯湯是則胃中邪熱前後二部俱泄之也
痞
痞滿關沉痛不侵關浮肝熱用連苓
惡寒勿下先投桂痞利餘粮及瀉心
當汗誤下或病屬隂而反下之輕則為痞其狀心下
滿而不痛按之則濡是其虚邪留滯故但滿而不痛
也通用枳殼桔梗最良若欲攻之亦須表証已解則
可矣
痞滿關脉多沉枳實理中丸半夏瀉心湯主之桔
梗枳殼湯尤妙關脉浮而痞此為肝熱用三黃湯
瀉其肝若或惡寒汗出三黃湯加附子名附子瀉心
湯服湯後痞不去煩渴小便不利五苓散主之下
後復汗心下痞而惡寒者表未解不可攻痞當先
與桂枝湯表解乃可攻痞用三黃湯表未解而心下
妨悶曰支結用柴胡桂枝湯胷脇滿而微結小柴胡
加乾薑牡礪湯表証在數下之恊熱而利心下痞鞭
表裏俱病桂枝人參湯下利心下痞鞕乾噫食臭
腹鳴甘草瀉心湯生薑瀉心湯証治論用桂枝人參
湯若利不止則治下焦用赤石脂禹餘粮湯又不止
即利小便用五苓散發熱汗出不解嘔吐下利心
中痞鞕用大柴胡湯下之此太陽証吐汗下後噯
氣痞鞕旋覆代赭湯若咳逆氣虚則先用四逆湯胃
寒則先用理中丸後用旋覆代赭湯若虚煩心下痞
薄氣上衝胷頭眩經脉動身振摇伏苓桂枝白术甘
草湯十棗湯証須是身凉表解脇疼而痞則可用
結胷
結胷痛硬滿其中大小隨名用陷胷
熱實多煩寒不熱水兼浮脉豈容攻
凡病發於陽而下之早或當汗而誤下外証項強心
下滿硬而痛者結胷也結胷痛硬是為實邪在裏法
當下之若脉浮大若表証若水氣戒不可下亦有不
經下劑而心下鞕滿者此又有可吐可下不同焉經
曰病人手足厥脉乍緊邪結胷中心滿而煩飢不入
食當吐之是則病在胷中故也經曰陽明病心下鞕
滿不可下下之遂利不止而死是則邪氣自表𫝊重
留於心下未全為實法當吐之故有此戒也審如是
則經所謂高者因而越之是爾吐下界限判然天壌
安可以結胷裏實例論之乎要之結胷治法大要審
其邪氣所在而已矣或曰結胷証具加煩燥而不治
者何此胃氣絶也胃氣既絶安能布藥力以勝邪也
哉凡病在胷膈者上脘澎湃痰壅氣促粥藥不能
下咽
結胷寸脉浮關尺皆沉或沉緊俱當下若脉浮大
或有表証則先用小柴胡湯表已解即下之大結
胷不按而痛胷連臍腹痛硬不可近大陷胷湯陷胷
湯太峻合用者只與陷胷丸小結胷按之而痛只
心下硬用小陷胷湯熱實結胷懊憹煩渴心下痛
少與大陷胷湯寒實結胷無熱証三物白散枳實
理中湯丸水結胷心下怔忪頭汗出無大熱小半
夏加伏苓湯小柴胡去棗加干礪湯臟結亦是結
胷一種但舌上胎滑時時下利隂筋引痛有本條
病人血結胷此熱入血室見讝語條下膿血條結
胷先理其氣用桔梗枳殼湯枳實理中湯渴者加括
蔞根證治論諸藥不愈用增損理中丸凡結胷理氣
已平旋腹大便澁者須利導之否則熱邪結為塊血
誤下後未成結胷急與理中湯救解隂毒陽毒
隨氣逆上伏於胷中亦有結胷痛硬之證治法詳見
本條
氣短
氣短裏實熱来潮風濕溲難汗自流
停水心間并裏水太陽誤下結胷痞
氣短者呼吸短促而不能相續是也其間呼多吸少
皆不救焉千金曰少氣不足以息者危金匱曰短氣
不足以息者實大抵短氣為實亦有表裏虚實之差
心腹脹滿而短氣者邪在裏而為實也心腹濡滿而
短氣者邪在表而為虚也其或怔忪氣短此則心下
停水致之體認不精其差千里信矣哉氣短潮熱
腹滿而喘此為外欲解而裏實小承氣湯大柴胡湯
風濕相摶汗出短氣小便不利惡風不欲去衣其
邪在表甘草附子湯食少飲多水停心下亦令氣
短小半夏湯身凉乾嘔短氣汗出不惡寒此表解
而裏有水十棗湯誤下太陽短氣煩燥心中懊憹
因鞕硬為結胷大陷胷湯丸(更發黃一證)
喘
喘不漐漐解表家汗多潮熱裏攻邪
滿胷合病尤須汗水嗽青龍杏去麻
内經云肺氣實則喘逆上氣所以氣逆者邪氣為實
耳傷寒發喘邪氣在表者心腹濡而不堅外證無汗
法當汗之邪氣在裏者心腹脹而為滿外證有汗法
當下之又有水氣作喘心下怔忪即水為邪是以有
小青龍之證若經汗下逐水不獲痊愈喘促上攻壅
塞而不得息可以瓜蒂散從權吐之吁喘特病之常
也其或直視譫語而喘汗出髮潤而喘身汗如油而
喘皆不可救此邪氣内盛而正氣欲絶也臨機對境
盍消息焉麻黃寧主喘喘家湯劑多用麻黃
太陽證無汗而喘麻黃湯或誤下之利不止脉促
有汗而喘葛根黃芩黃連湯下之微喘者桂枝加厚
朴杏子湯發汗後不可更行桂枝湯若汗出而喘無
大熱者麻黃杏仁甘草石膏湯陽明證汗出不惡
寒氣短腹滿潮熱而喘小承氣湯若脉浮無汗而喘
即汗之用麻黃湯太陽陽明合病喘而胷滿勿下
可麻黃湯水氣嗽喘乃太陽汗後飲水多而水停
心下小青龍去麻黃加杏仁主之小腹滿者小青龍
去麻黃加茯苓隂證喘則必促脉伏而厥返隂丹
五味子湯鼻息鳴喘氣逆上衝孫用和用麻黃湯
加吉皮杏子久喘咳嗽感冐鼻涕易簡九寳湯
咳嗽
嗽家嘔喘屬膀胱寒熱胷堅值少陽
若是少隂頻下利四肢沉重更清涼
凡肺主氣氣逆而不下則嗽熱邪乘之氣則燥鬱寒
邪乘之氣則冷滯水飲乘之又與氣摶熱寒水飲皆
生痰壅嗽之所從始乎隂陽治法固自有條其間水
咳三證不可無辨小青龍湯太陽之表水也十棗湯
太陽之裏水也真武湯隂證之水氣也常須識之雖
然古人一藥對一病所主安在哉曰水與表寒相合
而咳則小青龍法之水與裏寒相合而咳則真武湯
温之裏癖合水動肺而嗽焉十棗所以下之也
太陽病身熱嗽喘心下怔忪乾嘔微利此水氣在
表小青龍湯小便不利小腹滿者去麻黃加伏苓發
熱惡寒身體痛者只依本方若身涼咳嗽乾嘔微利
心下痞滿引脇疼痛為裏有水十棗湯少陽病寒
熱往来胷脇鞕滿而痛咳嗽小柴胡湯或微利去人
參生姜棗加五味子乾姜少隂病水氣咳嗽四肢
痛重腹痛下利或嘔真武湯加五味子乾姜細辛少
阥咳而四逆或腹痛或泄利或悸四逆散加五味子
乾姜少阥咳而嘔渴心煩不得眠下利猪苓湯熱
咳金沸草散或唾膿血小柴胡加黃芩或黑豆入生
姜煎湯咳嗽頭痛不惡寒身大熱若臍腹亦有熱
而内作痛者須下之用大柴胡湯張氏曰發汗不解
腹滿痛者急下之可大承氣湯又曰腹中滿痛此為
實大柴胡下之咳嗽中滿而嘔用大半夏湯解利
以後胃寒不食則理中湯加橘皮半夏茯苓細辛五
味子痰多二陳湯加細辛五味子治嗽通用大橘皮
湯
咳逆
咳逆垂危苦胃寒橘姜苓夏勝靈丹
不痊乳下應須灸腹滿之時療已難
咳逆俗謂之噫古人謂之噦蓋胃氣本虚吐下太過
或復與之水以發其汗胃虚氣逆噫噦生焉病勢至
此極矣雖然咳逆出於胃寒固也其有水挾寒氣擊
摶而成者則茯苓半夏逐水主噫官桂丁香下氣禦
寒又有熱氣擁鬱氣不得通而成者則小柴胡加生
姜自有條例惟是噦而腹滿不得小便或後部不通
此為真病雖有神醫末如之何
橘皮乾姜湯羌活附子散半夏生姜湯退隂散主
之以意擇用不瘥即炙乳下其法婦人屈乳頭向下
盡處骨間三壯丈夫乳小以一指為率亦三壯男左
女右艾員如小豆許大抵乳直下䧟中有動脉處是
詳見下膿血條證治論嘔噦手足逆冷小橘皮湯
若加胷滿虚煩不安大橘皮湯陽證咳逆潮熱小
柴胡湯加生姜吉皮竹茹湯仍視其大小便何部不
調即通利之噦而腹滿大便不利小承氣湯噦而
腹滿小便不利猪苓湯阦明傷風脉弦浮小便難
潮熱而噦小柴胡加茯苓湯易簡論傷寒咳逆為
篤證他病見之亦然以半夏生姜湯主之又方丁香
甘草煎湯調蘇合香丸大抵咳逆不止者不可救藥
水氣乘肺亦主噫逆微咳當以表水裏水法治之
見咳嗽條
乾嘔
乾嘔身熱小青龍涎沬茱萸汗桂供
下利白通并四逆脇疼十棗裏之攻
乾嘔者嘔而無物出也大抵熱在胃脘與榖氣并熱
氣上熏心下痞結則嘔而無所出焉少隂下利姜附
主下利也厥隂吐沬茱萸主涎沫也汗出乾嘔桂枝
主自汗也邪去則嘔者定矣若夫水氣二證又當以
表裏分之發熱欬喘而乾嘔者此則水氣在表與青
龍湯不發熱不惡寒脇痛咳利而乾嘔者此則水氣
在裏與十棗湯是又不可無别然而表水裏水皆有
欬嗽何耶曰水氣乘肺也
表不解心下水氣身熱乾嘔微喘或利小青龍汗
之乾嘔吐涎沫頭痛一云少隂一云厥隂並吳茱
萸湯得湯反劇者則與小柴胡湯汗出頭痛乾嘔
桂枝湯少隂下利乾嘔脉微白通湯利不止乾嘔
而煩厥逆無脉白通加猪苓(闕)湯裏寒外熱脉微欲
絶或乾嘔通脉四逆湯身涼汗出脇疼乾嘔心下
痞硬短氣欬而微利不惡寒無表證此裏有水十棗
湯下之膈上有寒飲乾嘔亦屬少阥用四逆湯
證治論乾嘔而利黃芩半夏生姜湯胷中似喘不
喘似嘔不嘔似噦不噦憒憒然無奈者生姜半夏湯
嘔吐
嘔吐陽明氣逆行數為胃熱緩寒生
太陽合病利不利腎證三條各有評
表邪𫝊裏裏氣上逆則為嘔吐水榖不下是也傷寒
嘔吐有胃熱有胃寒有水氣有膿血辨是四者而已
胃熱者脉數或緊必有口苦舌乾煩渴之證胃寒者
脉弦而遲必有逆冷不食大小便自利之證水氣者
先渴後嘔膈滿怔忪若胃脘膿血則腥氣燥氣奔逆
上衝經所謂嘔家有癰膿不須治膿盡自愈又謂服
桂枝湯吐者其後必吐膿血是矣大抵嘔吐皆有所
出已下咽而出者嘔也未下咽而出者吐也吐特甚
於嘔耳若槩以嘔無所出則其間所謂乾嘔者獨何
耶嘔吐多屬陽明氣逆而上行戒不可下汗後水藥
不入口者逆嘔而脉弱小便自利微熱而厥者虚極
難調也生薑嘔家聖藥熱燥者烏梅代之
陽明嘔吐小柴胡湯加生薑主之陽證通用嘔而
發熱小柴胡湯嘔而渴猪苓湯先嘔後渴此為欲解
急與水解先渴後嘔為心下停水赤伏苓湯汗後或
瘥後胃脘餘熱虚煩嘔吐竹葉湯加生薑汁吐汗下
後虚煩不得眠而嘔梔子生薑湯寸脉數煩熱而
吐為胃熱五苓散竹茹湯小柴胡湯汗下後關脉
遲緩而吐為胃寒理中湯正氣散加生薑寒多不飲
水而吐理中湯去术加生薑太陽少陽合病自利
而嘔黃芩加半夏生薑湯太陽陽明合病當自利
若不利但嘔葛根加半夏湯胷中有熱胃中有邪氣
腹痛氣逆欲嘔黃連湯太陽發熱汗出心下煩鬱
痞鞕下利嘔吐大柴胡湯少隂嘔證四逆湯加生
薑水氣或欬或悸身痛自利真武湯去附子加生薑
膈上寒飲乾嘔吐涎沬四逆湯若更吐利手足逆冷
煩躁甚者吳茱萸湯又手足寒心中温温欲吐不得
吐脉弦遲為胷中實可吐之或用半夏湯入生薑汁
並屬少隂温毒發斑心悶而嘔身熱足冷有本條
水逆證渴欲飲水水入即吐小腸不利故也五苓
散小半夏伏苓湯金匱云諸嘔吐榖不下小半夏
湯似嘔似噦似喘心中潰潰生薑汁半夏湯大小橘
皮湯傷寒屢經吐下寒氣隔塞食入口即吐乾薑
黃芩黃連人參湯汗後水藥不入口者逆半夏伏
苓湯嘔吐膿血見吐血條
吐血
吐血諸陽受熱邪表之不發咎毉家
因而熱毒流於臟地血三黃數劑嘉
諸陽受熱其邪在表當汗不汗致使熱毒入臟積瘀
於内遂成吐血盖傷寒失汗則邪熱化為惡血或藴
毒不除亦能蒸腐其血凡眼閉目紅神昏語短心忪
痛悶眩冐迷忘漱水燥煩嘔吐喘促驚狂讝語鼻衂
唾紅背冷足寒骨熱膚閧四肢厥逆多汗頑痰胷脇
小腹滿急大便黑而微利小便多而不禁此等皆瘀
血證也男女均有此血脉婦人傷寒尤多見之以其
得病於經水来去之期或受病中間經水適至耳血
之為病大抵夜重日輕或晝明了而暮讝語血屬隂
從其類也前證不必悉具但見其一二分曉便作血
證主張犀角地黃湯小柴胡湯桃仁承氣湯三黃湯
丸酌量輕重用瘀血結其抵當湯丸主之諸湯皆以
川芎為佐取盡大便黑物則佳雖然傷寒咯血猶難
救療况吐血乎凡吐血皆非美恙初病猶可用工有
陸續而来或經數時而復吐者斷不可救藥也
方藥詳見解題通用蘿蔔汁一小盞入新汲水煎
茅花主之血熱者黃連阿膠湯證治論用地血散檗
皮湯三黃瀉心湯大下後寸脉沉遲尺脉不至咽
喉不利唾膿血者麻黃升麻湯此有兩證一陽毒一
少隂在陽毒則或用陽毒升麻湯在少隂則或用甘
梗湯加半夏生薑汁服桂枝湯吐者其後必吐膿
血犀角地黃湯非傷寒證而吐血者與蛤粉散若
虚勞咳嗽吐血口苦咽乾真黃耆湯主之
衂血
衂血膀胱病欲瘳脉微發表病家愁
緊而無汗麻黃進浮緩漐漐以桂投
經絡熱盛陽氣擁重迫血妄行出於鼻者為衂其熱
在表也是雖表熱邪猶在經然亦不可發汗汗之則
額上陷脉緊急直視而不得卧古人戒之所以無汗
用麻黃有汗用桂枝者非治衂也散其經中邪氣耳
若邪氣不得發散擁迫於血而衂復不止也太陽衂
血固為飲解或有衂血不止但頭面汗出其身無汗
及發汗不至足者又為惡證當明辨之
太陽證衂血及服桂枝湯後致衂者皆陽氣盛長
病欲解也屬犀角地黃湯衂而脉微不可發汗與
犀角地黃湯黃芩芍藥湯衂不止茅花湯無汗而
衂脉尚浮緊可再與麻黃湯有汗而衂脉尚浮緩
可再與桂枝湯衂而煩渴欲飲水水入即吐者先
服五苓散次服竹葉湯隂證本無衂若少隂厥而
無汗強發汗必動血血從耳目口鼻而出是為下厥
上竭不可治治要方用黑錫丹千金云凡時行衂
血不可斷之如或過多即可斷以龍骨末吹入鼻九
竅出血通用陽明發熱口燥漱水者必衂見漱水
條謹不可汗
膿血
下膿血室必讝言濕毒無如腸垢鮮
消榖糞堅臍下蓄膀胱熱結六條全
凡衝脉為血之海即血室也男女均有此血氣亦均
有此衝脉衝之得熱血必妄行在男子則為下血讝
語在婦人則於經水適来適去之時經氣尚虚邪乘
虚入或熱退而胷滿讝語或蓄血而寒熱似瘧皆謂
之熱入血室私竊怪夫世俗常談凡病皆先調氣而
血之一字念不到焉其間一二亦知理血則曰婦人
有之不思血氣即隂陽也負隂抱陽中兩間而為人
誰獨無此血氣哉否則張朱之書所謂桃仁承氣湯
抵當湯丸之類是特為婦人設耳然而血證之脈何
如曰挾血者脉来乍澁乍數閃灼明滅或沉細而隠
伏也若夫血熱交攻則寸關洪盛大抵多於左手見
之左手主血固如是爾經云血上逆則忘血下蓄則
狂下焦蓄血小便必自利血結之處又當以此推之
外證具于吐血汗解
陽明病下血&KR0008;語或胷脇滿如結胷暮夜如見怪
狀此為熱入血室頭汗出者刺期門以瀉肝若不刺
合用小柴胡湯加生地黃枳殼梔子仁腹痛身熱
下膿血如魚腦如爛肉汁曰濕毒桃花湯地榆散黃
連阿膠丸治要方用冐風湯加木香或除濕湯熱
氣乘虚入於腸胃臍下有熱泄汗赤黃白腸垢黃芩
湯白頭翁湯蘖皮湯無表裏證已下後脉數不解
消榖易飢多日不大便此有瘀血桃仁承氣湯抵當
湯或小柴胡加桃仁大黃又脾約證胃熱消榖有本
條下焦蓄血其人如狂小腹結急小便必自利與
抵當丸或小柴胡加桃仁大黃抵當湯大峻合用者
只與抵當丸太陽病不解熱結膀胱其人如狂而
血自下下者愈不愈用桂枝湯瘀血炙甘草半錢
川芎香附倍之枳殼又倍之新汲水煎入醋下失
血少血或尺脉遲或諸脉不出湯劑中須以人參為
佐
期門即三焦之府取穴以病人中指中節為寸令仰
卧從臍心正中向上五寸以墨點定從墨點兩邊横
量各二寸半大約直兩乳是期門穴也針入四分此
證治論穴法可與咳逆條乳下穴參用
發黃
發黃尿秘引清漿便黑尿多血證黃
身熱盡疼為中濕鼻乾腹滿胃風傷
發黃者濕氣在裏復瘀熱於脾胃蒸濕不散而得之
或病屬陽而用温内熱而被火亦發黃也濕氣勝則
如熏黃而晦熱氣勝則如橘黃而明傷寒至於發黃
單陽無隂病勢已極不可以尋常目之如所謂寸口
無脉鼻出冷氣如所謂形如煙熏摇頭直視如所謂
環口黧黑柔汗發黃不治者亦多矣然而發黃之與
瘀血大抵相類又何以辨之曰小便不利者為黃小
便自利則瘀血也千金云酒疸下之終為黑疸土
瓜連根搗取汁效
黃癉證脉浮滑而緊數尿秘頭面汗出及頸而止
渴引水漿茵陳湯五芩散夾和茵陳湯或五苓散下
酒蒸黃連圓血證發黃如狂小便多大便黑桃仁
承氣湯犀角地黃湯抵當圓太陽中濕發黃身熱
盡痛頭汗目黃蓋寒濕在裏致之可五苓散梔子蘖
皮湯若欲解散則用麻黃連翹赤小豆湯餘見中濕
條中濕與發黃不利小便非其治也陽明傷風發
黃易飢氣短腹滿鼻咽乾心脇痛小便難潮熱咳𠻳
咽痛息短頭弦嗜卧脉弦浮大小柴胡加伏苓初
發黃急用瓜蒂末口含水搐一字許入鼻中出黃水
次服茵蔯五苓散
發斑
斑如温毒黑膏良熱病重陽别有方
裏實表虚因發出若還發汗愈增瘡
病證屬陽誤投溫藥或當汗不汗或當下不下或汗
下未解陽熱内然蒸溽外迫熱毒入胃皆致發斑蓋
熱必傷血血熱不散裏實表虚由是熱氣乘虚出於
皮膚輕則如疹子重則如錦紋是爾斑家謹勿發汗
汗之重令閧泄瘡爛又加多也凡斑略見一二須早
圖之日子稍延獨陽絶隂不可救藥其發黑斑者熱
劇胃爛無及矣然而斑之方萌與蚊迹類焉又不可
誤用藥也發斑多見於胷腹蚊迹多在手足之間關
前陽脉洪大病人昏潰先紅後赤者斑也陽脉不洪
病人自靜先紅後黃者蚊也發斑屬陽陽毒具而隂
脉形或大便自利或怫鬱氣短而燥糞久不得通盧
扁復生莫能施其巧
温毒發斑冬月冐寒至春間陽氣盛則發病經吐
汗下而表未解毒未消也黑膏主之肌肉斑爛咳而
心悶下利嘔吐清汁下部瘡或口瘡黃連橘皮湯葛
根橘皮湯熱病發斑時氣發斑大青四物湯猪膽
雞子湯陽毒曰重陽發斑有本條咽痛者玄參
升麻湯發斑通用升麻葛根湯敗毒散犀角地黃
湯熱多者玄參升麻湯加生姜烏梅又黃連一物湯
青木香一物湯可擇用有下證者少與調胃承氣湯
孫兆用紫靈一劑證治論用白虎加人參湯發斑
湯劑須以紫草川芎為佐血熱内結者與小柴胡湯
發斑小點稀疎色常鮮紅者易治或如錦紋𨼆起
餅搭者難治若初發色紅漸次微黯良久黯又轉甚
面色肌肉黧晦者斷不可救初發便如黑誌者亦然
赤斑五死一生黑斑十死凡内外熱熾汗下不解煩
悶咳嘔足冷耳聾便是發斑之證
舌白胎
舌胎大熱療應難利腹疼兮嘔惡寒
燠憹脇堅并中濕更兼臟結六條看
病家邪氣在表舌上無胎目𫝊入裏津液結摶則舌
生白膜如胎之狀是亦丹田有熱也熱初𫝊裏其舌
胎滑熱氣漸深其舌胎澁熱聚於胃舌為之黃若舌
間黑色則病已深而熱已極矣經云熱病口乾舌黑
者不治蓋舌屬心心屬火黑者腎家賊熱所勝五臟
反尅其能生乎
尺寸脉緊口中熱氣而乾燥足冷踡卧鼻中涕出
舌上胎滑勿妄治也到七八日以来微熱手足温為
欲解或七八日以上反大熱者難治若腹痛者必欲
利與理中湯若惡寒者必欲嘔與小柴胡湯加人參
括婁根太陽誤下胃中空虚客熱動膈懊憹舌胎
梔子豉湯或陽明證具其脉浮緊下之而懊憹舌胎
用藥同陽明脇下鞕滿不大便而嘔舌上白胎小
柴胡湯陽明中濕舌上生胎以丹田有熱胷中有
寒濕也五苓散主之臟結亦屬陽明舌上白胎有
本條舌黃者法當下之舌黑者不治
口燥咽乾
口燥陽明背乍寒人參白虎療咽乾
少陽專以柴胡治腎證應須急下安
脾胃有熱津液涸少所以口燥舌乾然而口中乾燥
汗之將何如曰汗之重無津液其咽乾者尤不可汗
也治法固自有條或依條用藥而口中尚更不和則
當以瘀血推之蓋焦煩漱水口燥唇乾血證有之矣
陽明口燥咽乾無大熱背微惡寒煩渴白虎加人
參湯渴欲飲水者用藥同少陽口燥咽乾小柴胡
湯少隂口燥咽乾而渴者急下之用承氣湯血
證口燥唇乾見漱水條狐惑咽乾唇瘡聲啞有本
條
煩燥
煩燥来時熱氣升隂為陽勝太陽經
陽明躁糞連臍痛腎候陽虚隂燥乘
心主火腎主水心熱則煩腎熱則燥此通論也傷寒
煩燥則有隂陽虚盛之别焉隂虚而陽勝則為煩陽
虚而隂勝則為躁有先煩而漸加躁者有先躁而後
復煩者煩其熱之輕燥其熱之甚也或邪在表或邪
在裏或陽勝或隂勝或火邪條例不一當詳審而調
理之設若結胷證具而煩燥吐利四逆而煩燥下利
發熱厥逆而燥不得眠惡寒踡攣脉不出而燥此皆
不治之證或者見幾而作聲之可乎
太陽證煩燥寸關脉浮數身熱是也風寒俱盛其
脉浮緊無汗而煩燥當汗不汗其人煩燥並用大青
龍湯心中悸而煩燥小建中湯熱六七日渴欲飲水
五苓散無熱但狂言煩燥五苓散水調服刺吐之自
汗心煩小便數不可與桂枝湯只用芍藥甘草湯服
桂枝後汗出煩渴甚脉洪大白虎加人參湯陽明
證煩燥以多日不大便有躁糞故遶臍痛而煩燥也
以承氣湯隨輕重用少隂證煩燥尺寸俱沉厥冷
自利是也心煩不得卧黃連雞子湯黃連阿膠湯吐
利厥逆煩躁欲死吳茱萸湯伏苓四逆湯下利咽痛
心中煩滿猪膚湯下利嗽嘔煩渴不得眠猪苓湯惡
寒而踡時時自煩欲去衣被大柴胡湯太陽病以
火熏之而不得汗亦致煩燥或火熨其背令人汗出
大熱入胃而煩燥並黑豆煎湯解之汗後煩不得
眠欲水者少與之小便不利與五苓散下後晝煩
夜靜不嘔不渴無表證脉沉微乾薑附子湯若兼懊
憹即與梔子豉湯發汗若下之病仍不解而煩燥伏
苓四逆湯吐汗下後虚煩心下痞滿氣上衝胷頭眩
經動身為振摇伏苓桂枝白术甘草湯虚煩附入胷
滿條瘥後胷弱不能勝榖亦致微煩減榖則愈仍
與小柴胡湯隂極發燥或隂毒用火熨炙及投熱
藥以致發燥者並不可誤用凉藥燥甚仍與熱劑用
四逆湯返隂丹隂盛隔陽身冷大燥欲飲水不入
口不得睡脉細沉緊有本條
渴
渴為浮脉太陽臨汗是陽明利少隂
陽毒熱多并中暑其人引飲喜杯深
熱氣薰蒸津液耗少所以發渴熱邪深淺條例不同
然是渴者大抵裏有熱也或曰六經外證獨少隂曰
渴厥隂曰煩何耶少隂屬腎主水熱氣既深腎水易
竭安得而不渴厥隂屬肝心之母也病主消渴飲水
多而小便少是其裏熱已極子氣乘母於是挾心火
以為煩惟煩則消矣凡渴證用藥並去半夏以其性
燥而逐水也若先嘔後渴則為欲解當與之水先渴
後嘔則為水停心下屬赤伏苓湯故併述之
太陽發渴則脉浮表不解心下水氣小靑龍湯去
半夏加括萎根服桂枝湯汗出後煩渴甚者白虎加
人參湯小便不利而渴五苓散身熱惡風手足温脇
滿而渴小柴胡去半夏加人參括蒌根太陽病無汗
而渴勿用白虎湯可小柴胡若得汗後脉洪大而渴
可少與白虎湯風溫灼熱而渴拈蒌根湯陽明
發渴則有汗脇下鞕不大便而嘔舌上白胎小柴胡
去半夏加人參括蒌根陽明病汗多而渴勿用五苓
散可竹葉湯若汗少小便不利脉浮而渴與五苓散
一云猪石湯然本方内有阿膠滑石其性尤利又當
審之發黃證頭汗出小便不利渴引水漿茵蔯湯茵
蔯五苓散少隂發渴則自利咳而嘔引水飲猪苓
湯下利而渴欲飲白頭翁湯脉微細欲吐不吐心煩
但寐小便白下利而渴四逆湯陽毐大熱大渴黑
效圓主之中暑渴者白虎加人參湯若渴不已與
酒蒸黃連圓渴欲飲水水入則吐曰水逆五苓散
漱水不嚥
漱水陽明衂血時頭疼口燥熱生肌
發狂瘀血無寒熱犀角桃仁類例推
唇燥口乾血證類有之必欲取水而灌漱也然漱水
而不飲水何哉蓋渴者易為飲陽熱入裏胃中液乾
患不與水耳惟夫上焦瘀血下焦蓄血乘肺發燥渴
證獨無是以潄水而不欲下咽也漱水條例惟血證
有焉
陽明身熱頭疼口躁漱水不欲入咽必衂血脉微
者犀角地黃湯棠花湯無表證不寒熱胷腹滿唇
躁口乾漱水不嚥小便多此為瘀血必發狂輕者犀
角地黃湯桃仁承氣湯甚者抵當圓取盡黑物為度
可與水
可水除煩使胃和常須少與勿令多
若還不與無由汗強與還因水致痾
病非大渴不可與水渴不與水無由作汗則喘而殂
也傷寒飲水是為欲愈之候若渴者與之過多或小
渴而強與之飲腹中熱少一不能消停飲作害者多
矣曰水結曰喘悸曰咳噎曰嘔噦曰腫滿曰下利曰
小便不利安有不自水氣得之診視又當識此
太陽病發汗後大汗出胃中燥不得眠其人欲飲
水當少與之胃和則愈厥隂病渴欲飲水者與水
則愈霍亂發熱頭痛身疼熱多飲水者與五苓散
嘔吐病在膈上後必思水者與猪苓湯水逆證
見嘔吐條水結證見頭汗出條飲水多水停心
下氣上乘心則為悸水氣結於胷脇則為水結胷胃
中虚冷則為嘔噦冷氣相摶為噎上迫於肺則為咳
喘漬入腸中則為下利邪熱所摶畜於下焦則為小
便不利小腹滿而裏急溢於皮膚則為腫痛飲水
過多者五苓散導之
小便自利
小便自利血相干蜜導陽明腎證寒
脾約讝言脚攣厥太陽汗下大便難
小便自利非血證則腎虚也惟血證則小腹結而如
狂惟腎與膀胱俱虚則不能約制水液是二者小便
皆自利也若腎虚而挾熱焉故乍瀝乍旋謂之小便
數
傷寒下焦有熱小腹必滿應小便不利今反自利
者此血證也法當下之又有病在太陽遍身發黃其
脉沉結小腹雖堅而小便不利此則非血若或小便
自利其人如狂血證諦矣下之抵當湯圓陽明自
汗應小便少而反自利者津液竭也糞雖硬但以蜜
導猪膽汁亦可以導少隂四逆小便自利為虚寒
用四逆湯或真武湯去伏苓若小便白亦是下焦寒
與四逆湯小便數大便鞕此為脾約脾約圓麻仁
圓主之張氏云趺陽脉浮而濇浮則胃氣強濇則小
便數是為脾約趺陽胃脉也此證消榖引飲蓋胃壯
而熱矣傷寒脉浮自汗小便數若胃不和而讝語
少與調胃承氣湯太陽自汗四肢拘急心煩微惡
寒脚攣急小便數誤服桂枝得之便厥可與甘草乾
薑湯芍藥甘草湯太陽吐汗下後小便數大便因
鞕小承氣和之小便尿血證治論用延胡索散
遺溺
遺溺風溫戒利腸腹澎身重合三陽
下焦不攝兼停血腎絶狂言五證詳
水液之餘者入胞而為小便胞中虚寒不能約制水
液加以邪氣乘之故旋溺自遺而不禁也
風温脉浮自汗體重多眠鼻鼾喘息恬不欲言誤
下則小便不利直視失溲三陽合病腹滿身重口
中不仁面垢讝語遺尿並不可汗下少與白虎湯
膀胱瀦水下焦不攝則亦遺溺經云邪中下焦隂氣
為慄足膝逆冷便溺妄出合用四逆湯下焦蓄血
小腹結急小便自利不禁輕者桃仁承氣湯重則抵
當湯圓狂言直視遺尿腎絶不治
小便難
小便汗竭胃乾空多汗陽明並戒通
引飲濕黃須要利澁難虚熱客胞中
汗自外泄津液中乾此小便所以不通也或隂虚而
陽湊之小腸伏熱亦令旋溺赤黃數且難矣素問曰
陽入隂分則膀胱熱而小便難其謂是乎多汗者以
利小便為戒伏熱者以涼劑行之若夫中濕發黃不
利小便非其治也
發汗多亡津液胃中乾小便不利及陽明汗多小
便不利者並不得利之小便自利則愈引飲過多
下焦有熱小便不利脉浮者五苓散脉沉者猪苓湯
中濕發黃家並與利小便小便難者隂虚而陽
湊之故小便黃為下焦熱以瞿麥滑石軰利之木通
散亦可太陽汗後漏不止而惡風四肢急小便難桂
枝加附子湯陽明中風脉浮弦大身黃鳥乾氣短腹
滿潮熱時噦心脇痛嗜卧小便難小柴胡加茯苓
表有水氣身熱而咳表不解心下停水小腹滿小便
不利小青龍湯去麻黃加伏苓汗下後發熱頭項強
痛無汗心下滿微泄小便不利桂枝湯去桂加伏苓
白术嘔而發熱胷脇滿心下怔忪小便不利小柴胡
去黃苓加伏苓少隂虧小便不利四逆散加伏苓
瘥後腰下有水氣牡礪澤瀉散主之
大便下利
利惟膽胃負時殂不渴脾寒渴腎虚
腸垢鴨溏并濕毐讝言備載古人書
下利須别隂陽三陽下利身熱太隂下利手足温少
隂厥隂下利身涼無熱此大槩也自利不渴小便色
白脉微淸榖厥冷惡寒凡此皆寒渴欲飲水尿色如
常泄下赤黃發熱後重凡此皆熱要之風邪入胃木
来勝土故大腸暴下其裏虚恊熱者下利尤多或解
散或和解或攻泄或温中或固下焦或利小便隨證
有條但不容發汗蓋邪氣内攻若外復泄其津液則
胃氣轉虚必脹滿矣然則下利之脉何如曰身凉脉
小者順身熱脉大者逆大則為虚微弱則自止滑而
數者是又有宿食也若夫下利讝語而目直視下利
厥燥而不得眠下利發熱汗不止或厥不止下利厥
冷無脉炙之身不温而脉不回下利日十餘行其脉
反實皆邪擁正氣而下脱五奪之最急者也雖有工
巧將焉用哉
太陽陽明合病下利頭疼目疼鼻乾脉浮長葛根
湯太陽少陽合病下利頭疼胷滿乾嘔脉浮弦黃
芩湯嘔者加半夏生薑少陽陽明合病下利身熱
胷脇滿乾嘔往来寒熱脉長大而弦為負負者死但
長大而不弦為順又脉滑而數則有宿食小承氣湯
下之遲而滑者亦少下之太隂自和不渴四逆湯
理中湯术附湯少隂自利必渴腎虛引水自救脉
微者白通湯厥逆無脉白通猪膽汁湯通脉四逆湯
若渴而嘔嗽心煩不得眠猪苓湯自利清水色青心
下必痛口中乾燥此不可温須下之用大承氣湯三
隂下利法當用温若自利清水心下痛口乾燥須下
之下利發渴屬少隂固也然三陽亦有飲水者乃有
熱也恊熱利者曰腸垢臍下必熱便中垢膩赤黃
或飲水乃熱也黃苓湯白頭翁湯薛翁湯此證惟黃
苓最妙凡恊熱下利通用之胃寒利者曰鴨溏臍
下必寒腹脹滿便中黃白青黑或清榖四逆湯理中
湯白通加附子湯寒毒下利面戴陽者下虛也濕
毒利者腹必滿下膿血如魚腦如爛肉汁桃花湯地
榆散黃連阿膠湯或用除濕湯冐風湯加木香下
利讝語有燥尿也脉不微細可下之用小承氣湯
三部脉平心下硬而下利者腸胃有積結也急下之
下利心下痞者詳見痞條隂毒陽毒亦有下利
有本條下利身痛腹滿清榖急救裏用四逆湯服
藥後清榖止但身痛者急解表用桂枝湯固下焦
利小便方論見痞條風邪入胃下利熱則敗毒散冷
則不換金正氣散或加乾姜木香假如他病腸風
失血崩中漏血之人繼而下利大腸裏急痛不可忍
雖與巴粉取積已行疎導其痛獨存者此非積也榮
血虧少陽剛勝隂故爾役藥當以川芎為佐榮氣一
調其痛立止設或小便不通五苓散不能作效當以
分心氣飲加川芎麥門冬與之自然快利或藴熱血
痢腹中痛甚疎通滌熱痛未得平亦當為之調血
霍亂
霍亂渴来用五苓寒多不水理中尋
憎寒厥熱姜甘附中暑焦煩腹痛侵
張氏但稱吐利者非霍亂也霍亂邪在中焦以飲食
無節居處不常得之夾食傷寒隂陽乖隔上吐下利
而燥擾痛悶是其候爾偏陽則多熱偏隂則多寒卒
然而来危甚風燭許仁則謂濕霍亂死者少乾霍亂
死者多蓋以所傷之物或因吐利而出泄泄盡則止
其死少也未上不得吐下不得利所傷之物擁閉正
氣關隔隂陽煩燥喘脹其死多也夫飲食起居當以
此為戒霍亂吐利熱多而渴五苓散寒多而不
飲水理中湯圓或有寒腹滿而痛四肢拘急轉筋下
利者剉理中湯加生附子官桂吐利汗出發熱憎
寒手足厥冷拘急其脉沉細四逆湯中暑霍亂煩
燥大渴心腹撮痛四肢冷冷汗出脚轉筋香需散千
金云轉筋者用理中湯加煆石膏汗後霍亂雖吐
利已止而身痛不休少與桂枝湯吐利已止汗出四
肢厥而拘急脉微欲絶通脉四逆加猪膽湯霍亂
通用霍香正氣散腹痛加桂痛甚去霍香加茱萸小
便不利加伏苓瀉而不吐除濕湯加桂吐而不瀉除
濕湯去蒼术加桂丁香乾霍亂心腹作痛欲吐不
吐欲下不下先以鹽湯一盞頓服候吐出令透即以
剉理中湯倍加橘紅與之凡氣痞于中不吐不瀉害
人甚急可蘇合香圓用枳殼散下或用霍香正氣散
加官桂茯苓倍加枳殼大抵風雨寒濕邪自外入霍
香正氣散除濕湯為要飲食居處邪由内發治中湯
主之其或吐瀉不止面青厥冷者震靈丹研開木香
乾姜煎湯調下大柴胡湯一證云發熱汗出不解
嘔吐下利而心中痞者大柴胡主之此則非霍亂也
失音
失音發痓反張弓狐惑唇瘡啞似聾
風濕血迷并舌卷更兼中暑語難通
言心聲也而聲音道路出於喉嗌肺亦主之若風若
痰若血若熱與夫邪毒之氣伏於心竅或滯於喉間
皆令人失音或語短而聲蹇澁也活人書惟有發痓
狐惑條例風濕而下諸家之正說附焉痓證口噤
頭摇掣瘲不語項強背直腰身反張有本條狐惑
即濕&KR0630;也蟲食下部為狐下唇有瘡其
咽乾蟲食其臟為惑上唇有瘡其聲啞有本條風濕内有一證
緩弱昏迷腹滿身重自汗失音下利不禁白通湯加
白术甘草血證心忪語短眩冐迷忘詳見吐血下
膿血條厥隂舌卷囊縮毒氣入臟或有不語此用
小承氣湯伏暑發熱汗渴暑入心胞絡亦或不語
此用小柴胡湯熱渴甚者用竹葉湯風纏喉嗌不
語細辛皂角末入鼻通關次用南星略炮加生薑紫
蘇熟煎與之
失音亦須調導大小便
仁齋傷寒類書卷五
