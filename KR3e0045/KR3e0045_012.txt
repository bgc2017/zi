欽定四庫全書
仁齋直指卷十二宋楊士瀛撰
明朱崇正附遺
痎瘧
痎瘧方論
風寒暑濕邪自外來飲食居處邪由内作此痎瘧感受
之胚胎也豈特夏傷於暑秋必為瘧哉古人蓋以其受
病最多者言之耳瘧候何如始而呵欠繼而足冷面色
青黃身體拘急寒慄鼔頷腰脊俱疼寒去未幾内外皆
熱頭痛而渴但欲飲冷嘔惡妨滿而不嗜食者其候也
或内伏寒痰寒從背起冷如掌大瘧之寒熱其豈非隂
陽二氣更相勝負而作耶邪併於隂則寒邪併於陽則
熱隂盛則寒多陽盛則熱熾其寒也湯火不能温其熱
也冰水不能寒衛氣與邪氣相值故邪正交爭而病以
作衛氣與邪氣相離故汗出乃觧而病以休衛氣晝行
陽夜行隂得陽而外出故發於日間得隂而内搏故發
於暮夜若乃邪氣内搏於五臟横連於募原其道遠其
行遲不能與衛氣交併故有隔日發有三四日一發衛
氣之行疾行遲病作之有蚤有晏甚者内外失守真邪
不分隂陽迭勝寒熱互起則休作無定時矣瘧有數種
風瘧自感風而得惡風自汗煩燥頭疼轉而為瘧風
陽氣也故先熱後寒可與觧散風邪如川芎白芷青皮
紫蘇之類或細辛㯽榔佐之温瘧一證亦先熱後寒此
為傷寒壊病與風瘧大略則同熱多寒少小柴胡湯熱
少寒多小柴胡湯内加官桂寒瘧自感寒而得無汗
惡寒攣痛面慘轉而為瘧寒隂氣也故先寒後熱可與
發散寒邪生料五積散增桂養胃湯或良薑乾薑官桂
草果之類甚則薑附湯附子理中湯暑瘧者暑勝熱
多得之一名癉瘧隂氣獨微陽氣獨發但熱不寒裏實
不泄煩渴且嘔肌肉消鑠盍用小柴胡湯香薷散嘔者
縮脾飲加生薑温服下消暑圓熱多燥甚者少與竹葉
湯常山柴胡於暑證最便濕瘧者冒襲雨濕汗出澡
浴得之身體痛重肢節煩疼嘔逆脹滿盍用五苓散除
濕湯加蒼术伏苓輩寒多者术附湯最良牝瘧者久
受隂濕隂盛陽虛陽不能制隂所以寒多不熱氣虛而
泄悽慘振振柴胡桂薑湯减半黃芩加以半夏施之為
當食瘧一名胃瘧飲食無節飢飽有傷致然也凡食
啖生冷鹹藏魚塩肥膩中脘生痰皆為食瘧其狀苦飢
而不能食食則中滿嘔逆腹痛青皮陳皮草果半夏縮
砂白豆䓻作劑或四獸湯下紅圓子自有竒功瘴瘧
挾嵐瘴溪源蒸毒之氣致然也自嶺以南地毒苦炎燥
濕不常人多瘴瘧其狀血乘上焦病欲來時令人迷困
甚則發燥狂忘亦有啞不能言者皆由敗血瘀於心毒
涎聚於脾坡仙指為脾胃實熱所致又有甚於傷暑之
瘧耳治之須用凉膈䟽通大腸小柴胡加大黃治瘴木
香圓觀音圓皆為要藥如前數證經久不瘥真氣已
耗邪氣猶存則有所謂勞瘧瘧母者焉表裏俱虛真元
未復疾雖暫止小勞復來謂之勞瘧法當調養氣血川
芎當歸官桂芍藥輩所不可無彌年閱歲經吐汗下
榮衛虧損邪氣伏藏脇間結為癥癖謂之瘧母此證未
可直攻急作烏頭七棗湯以扶其裏俟其内氣巳充繼
此經效瘧丹或消癖圓下之取愈大抵瘧之初得三數
日間如火燎原不可嚮邇波濤洶湧未易回瀾當俟其
稍定而圖之經所謂其盛者可待衰而已瘧方來與正
發及將觧不可投藥耗其真氣投藥當於未發以前兩
時之先或遇發日凌晨空心與之諸瘧之脉大約尺寸
俱弦或浮數或緊實或緩濇或虛遲或左手濡而右手
盛或尺寸盛而關中濡不可定名以為弦也總前治法
弦數多熱者寒之弦遲多寒者温之浮弦浮緊浮數其
邪在表者可汗弦實沉實數實其邪在裏者可下若夫
調胃氣利痰水分隂陽行三焦是又治法之綱領也渴
欲水漿藥入輒吐人參煎湯效抑猶有說焉嘗讀二廣
攝生見其論議若瘴瘧若暑毒每用疎轉之劑取下根
源里有先傷暑後發瘧涉年餘者度其腹中有癖水磨
沉香下解毒雄黃圓黑血如泥泄下極臭由是獲愈因
知諸瘧皆有根在治法之外又當隨輕重而利導之實者
與巴豆大黃虛者用養正丹輩不然常山於瘧每每作
效何耶蓋瘧家多蓄黃水常山為能破其癖而下其水也
痎瘧證治
麻黃白术湯治感風發瘧
麻黃(去節)官桂青皮
陳皮川芎白芷
半夏麯紫蘇茯苓
白术北梗甘草(炙等分)
加細辛檳榔
右剉散每服叄錢薑肆片棗貳枚空心煎服
五積散感寒發瘧初作以此解散
蒼术(炒貳兩)北梗(壹兩)麻黃(去節)
枳殼(製)陳皮(各陸錢)乾薑
厚朴(製各肆錢)川芎當歸
白芍藥白芷甘草(炒)
半夏(製)官桂伏苓(各叄錢)
右剉散每服叄錢水盞半蔥白叄寸薑叄片煎半空
心服
養胃湯加桂治感寒發瘧
厚朴(製)蒼术(炒)半夏(製各壹兩)
人參茯苓草果
霍香(各半兩)橘紅(叄分)甘草(炙壹分)
右剉散每服叄錢水盞半薑伍片烏梅半箇煎半温
服
觧毒雄黃圓(方見積熱門)
養正丹主寒瘧(方見痼冷門)薑附湯附子理中湯主寒瘧(方見
寒類)
草果飲諸瘧通用加乾薑治寒瘧
草果白芷良薑
青皮川芎紫蘇葉
甘草(炒等分)
右剉散每叄錢煎服
小柴胡湯治暑瘧純熱(方見血類)或寒熱等則加桂
香薷散治傷暑發瘧
香薷(肆兩)厚朴(製)扁豆(製各貳兩)
右剉散每叄錢烏梅壹箇水煎臨熟入薑汁壹匙温
服
五物香薷湯香薷縮脾飲並主暑證(方見暑類)
常山飲治傷暑發瘧
嫩黃川常山知母草果仁
甘草(炙各壹兩)良薑(陸錢)烏梅肉(半兩)
右㕮咀每叄錢水壹椀薑伍片棗叄枚煎半稍冷服
七寳剉散治暑瘧諸瘧
川常山雞心㯽榔青皮(刮去白)
甘草(炙各半兩)草果仁(貳錢半)
右細剉每叄錢桃柳枝各㭍寸烏梅叄箇水大椀煎
半稍冷空心服
五苓散治傷濕發瘧及小便不利(方見水飲類)
加劑除濕湯术附湯並主濕瘧或加官桂伏苓(方見濕類)
柴胡桂薑湯治牝瘧但寒或寒多微熱
柴胡(貳兩)辣桂(叁分)栝蔞根(壹兩)
乾薑(炮)甘草(炙)牡蠣(煆各半兩)
黃芩(叁錢叁字)内加半夏麯(半兩)
右剉散每服叄錢薑棗煎服
二陳湯治食瘧諸瘧
陳皮半夏(製各伍兩)茯苓(叁兩)
甘草(炙壹兩)
右㕮咀每服叄錢薑伍片烏梅半箇煎服寒多者加
草果熱多者加前胡如青皮㯽榔縮砂白豆䓻之類
隨意增用
四獸湯治食瘧諸瘧和胃消痰
半夏(製)人參伏苓
白术橘紅草果
生薑烏梅大棗(各等分)
甘草(炙减半)
右㕮咀以塩少許淹食頃濕紙厚褁慢火煨香熟每
服肆錢水壹椀煎半温服
紅圓子治食瘧食積氣滯腹脹
京三稜(水浸軟截碎)蓬莪木(煨)青皮
陳皮(各伍兩)胡椒乾薑(炮各叁兩)
右為末米醋煮米粉糊圓桐子大礬紅為衣每伍拾
圓二陳湯四獸湯皆可下
烏頭七棗湯治久瘧但久瘧但寒及脾寒發瘧或寒重
熱輕
大川烏頭(壹箇熳火灰炮裂以塩水浸再炮再浸凡七次去皮臍)
右細剉分貳服每服薑㭍厚片棗㭍箇蔥白三寸水
大椀煎半先喫棗稍冷服
又方用小附子壹枚修製一同烏附皆能温脾挾風則
用川烏寒甚則用附子
治瘴木香圓
牽牛(壹斤淘去浮者焙搗搗取末肆兩别頓)雞心㯽榔
陳橘紅(各貳兩)青木香人參
熟附子厚朴(製)官桂(去麄皮)
京三稜羌活獨活
乾薑(炮)甘草(炙)川芎
川大黃(剉焙)芍藥(各半兩)肉豆蔲(陸箇)
右為末磁器密收臨用枰牽牛末一兩諸藥末共壹兩
研和煉蜜圓桐子大每服貳拾圓橘皮煎湯下以通
利為度
地龍飲治瘴瘧諸瘧大熱煩燥
生地龍(叁條研極細)
右入生薑汁薄荷汁生蜜各少許新汲水調下如熱
熾加腦子少許
觀音圓取下暑毒瘴毒
圓白半夏(生)烏梅肉母丁香
川巴豆(不去油每件各拾枚)
右為末薑麫糊圓麻子大上下以厚紙蓋貼有油又
再易紙每服伍圓臨卧冷水下此方舟人於海角遇
一白衣授之
芎歸鱉甲散治勞瘧寒熱
當歸川芎芍藥
青皮陳皮伏苓
半夏(製各壹分)鱉甲(醋炙黃半兩)
右剉散每叄錢薑伍片棗貳箇小烏梅壹箇水煎服
熱多加柴胡寒多加草果
五勞圓治勞瘧瘴瘧久病
嫩黃常山(叁兩半)桃仁(去皮尖炒壹兩貳錢)辣桂(去麄皮㭍錢半)
淡䜴(叁兩)烏梅肉(貳兩半)
右日乾為末煉蜜圓梧子大每叄肆拾圓空心温酒
下不飲者熟水入些酒下
經效瘧丹治瘧母結癖寒熱無巳
真阿魏雄黃(各貳錢半)朱砂(壹錢半)
右沸湯泡阿魏研散雄朱為末和之稀麫糊圓桐子
大每壹圓人參煎湯候冷空心服瘴瘧桃枝煎湯冷
服臨發磨壹圓傅鼻頭口畔
消癖圓治瘧母停水結癖腹脇堅痛
芫花(炒)朱砂(研細等分)
右為末煉蜜圓小豆許每拾圓濃煎棗湯下去癖須
用芫花大戟破水之劑下後即與養胃湯
驅瘧湯治諸瘧久瘧
草果仁青皮陳皮
人參伏苓半夏(製)
厚朴(製)蒼术(炒)雞心㯽榔
白术甘草(炙各半兩)良薑(壹分)
右剉散每叄錢薑伍片棗貳枚烏梅壹箇空心煎服
生熟飲治脾寒發瘧及寒多熱少
草果肉豆蔲(各兩箇壹煨壹生)
川厚朴(方寸許二片)生薑(貳塊半生半濕紙煨)甘草(貳寸半生半炙)
右剉散分貳服每服壹椀水貳棗壹烏梅煎半空心
服
蒜丹圓截瘧消痰
革丹(煆)穿山甲(熱灰中炮焦各壹分)
土硃(半兩)
右為末以獨頭蒜煨去皮研膏圓桐子大每拾圓生
薑烏梅紫蘇煎湯下
七物湯治諸瘧
常山(酒浸蒸)㯽榔草果
青皮陳皮川厚朴(製)
甘草(炒等分)
右剉細每服叄錢薑伍片烏梅貳箇水壹椀煎半露
壹宿來早温服之如熱多加柴胡
截瘧丹臻志修合
土朱(貳兩半淨末)真綠豆粉(貳兩壹兩生入藥壹兩煮糊)
信砒(有鋒芒者半兩研細生)
右用綠豆粉糊築和叄件圓如麻子每服止貳圓新
汲水研桃軟空心服是日飲食微和而已
勝金圓治一切瘧寒熱不一嘔惡頭疼煩渴喘息痰聚
中滿
雞心㯽榔(壹兩日乾)川常山(酒浸蒸焙肆兩)
右為末水麫糊圓桐子大每服叄拾圓於未發前半
日冷酒下便睡不得喫熱湯飲次日又用冷酒下貳
拾圓仍不得喫熱飲食又次日飲食無拘
治瘧方二陳湯貳貼加常山貳錢分作兩服每服薑㭍
片棗貳枚烏梅貳枚水壹椀煎陸分候微冷吞前件脾
積圓㭍圓次日吞叄圓
六物湯治久瘧不已寒少熱多
嫩常山(貳錢半)柴胡雞心㯽榔
青皮(去白各貳錢)草果仁甘草(炙各壹錢半)
右剉分叄服每服大軟烏梅貳箇好夏酒凖壹啜許
新水貳盞煎半隔宿露空以紗蓋之次早拂明服若
寒熱等加製厚朴貳錢略煖服是日飲食皆勿用熱
附諸方
白虎加桂枝湯(活人方)治瘧疾但熱不寒及有汗者
知母甘草(炙)桂枝
粳米(各叁兩)石膏(壹斤)
右㕮咀每服伍錢水盞半煎至壹盞去滓温服
大柴胡湯治瘧熱多寒少目痛多汗脉大以此湯微利
為度餘邪未盡以白芷石膏三物湯以盡其邪(方見傷食門)
清脾飲(濟生方)治癉瘧脉來弦數但熱不寒或熱多寒少
口苦咽熱小便赤澁
青皮(去白)厚朴(薑製)白术
半夏(湯泡㭍次)黃芩草果仁
柴胡(去苗)伏苓(去皮)甘草(炙各等分)
右㕮咀每服肆錢水盞半薑伍片煎㭍分温服不拘
時
正氣散(徐同知方)退寒瘧止胃寒進食
藿香草果(各肆兩)半夏
陳皮厚朴砂仁
甘草(各壹兩)
右剉為散生薑棗子煎服如瘧未止俟發日早服
六和湯
人參草果知母
貝母烏梅白芷
㯽榔柴胡(各壹錢用酒拌)常山(貳錢)
右㕮咀薑叄片棗壹枚酒水同煎露壹宿臨發前貳
時服
瘧疾治例(出明醫雜著)
王節齋曰瘧是風暑之邪有一日一發有二日一發
有三日一發有間日連二日發有日與夜各發有有
汗有無汗有上半日發有下半日發有發於夜者治
法邪從外入宜發散之然以扶持胃氣為本又須分别
陽分隂分而用藥邪瘧及新發熱者可散可截虚瘧
及久者宜補氣血若過服截藥致傷脾胃則必延綿不休
主方
柴胡(去苗)白术蒼术(米泔浸各壹錢)
已上三味瘧疾必用之藥
陳皮(㭍分)甘草(炙伍分)乾葛(壹錢貳分)
若一日一發及午前發者邪在陽分加枯黃芩伏苓
半夏(各壹錢)熱甚頭痛加川芎軟石膏(各壹錢)口渴加
石膏知母麥門冬(各壹錢)
若間日或三日發午後或夜發者邪在隂分加川芎
當歸酒炒芍藥熟地黃酒炒知母(各壹錢)酒洗紅花
酒炒黃茋(各肆兩)提起陽分可截之
若間一日連發二日或日夜各發者氣血俱病加人
參黃茋白伏苓(各壹錢)以補氣川芎當歸白芍藥熟
地黃(各壹錢)以補血
若陽瘧多汗用黃茋人參白术以斂之無汗柴胡蒼
术白术黃芩乾薑以發之
若隂瘧多汗用當歸白芍藥熟地黃黃茋黃蘖以斂
之無汗柴胡蒼术大川芎紅花升麻以發之故曰
有汗者要無汗正氣為主無汗者要有汗散邪為主
若病人胃氣弱飲食少或服截藥傷脾胃而少食者
加人參(壹錢半)酒炒芍藥大麥芽(各壹錢)
若傷食痞悶或有食積者加神麯麥芽枳實(炒各貳錢)炒
黃車(伍分)
若痰盛加薑製半夏南星枳實(炒各壹錢)黃芩黃連(各陸分)
若欲截之加㯽榔黃芩青皮常山(各壹錢)烏梅淨肉(三箇
肥者)
若日久虚瘧寒熱不多或無寒而但微熱者邪氣已
無只用四君子合四物湯加柴胡黃芩陳皮以滋
補氣血
仁齋直指卷十二
