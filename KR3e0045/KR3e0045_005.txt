欽定四庫全書
仁齋直指卷五宋楊士瀛撰
明朱崇正附遺
諸氣(附梅核氣積聚癥瘕痞塊)
諸氣方論
人以氣為主一息不運則機緘窮一毫不續則穹壤判
陰陽之所以升降者氣也血脈之所以流行者亦氣也
榮衞之所以運轉者氣也五臟六腑之所以相養相生
者亦此氣也盛則盈衰則虚順則平逆則病氣也者獨
非人身之根本乎人有七情病生七氣七氣者寒熱怒
恚喜憂愁或以為喜怒憂思悲驚恐皆通也然則均調
是氣將何先焉曰氣結則生痰痰盛則氣愈結故調氣
必先豁痰如七氣湯以半夏主治而官桂佐之蓋良法
也况夫冷則生氣調氣雖用豁痰亦不可無温中之劑
其間用桂又所以温其中也不然七氣相干痰涎凝結
如絮如膜甚如梅核窒礙於咽喉之間咯不出嚥不下
或中滿艱食或上氣喘急曰氣隔曰氣滯曰氣秘曰氣
中以至五積六聚疝癖瘕癥心腹塊痛發即欲絶殆無
往而不至矣冷氣者生冷傷脾風冷入胃或血海虛
冷冷則生氣用和劑七氣湯治中湯沈香降氣湯大沈
香圓痰結者三因七氣湯指迷七氣湯易簡二陳湯
中滿者痞滿不食水氣腫脹面目俱浮枳殼散加南
木香大流氣飲指迷七氣湯順氣木香散三和散五皮
散加半夏茯苓上氣者氣逆而上呼吸喘促分氣紫
蘇湯蘇子降氣湯或嚼蘇合香圓以秘傳降氣湯送下
氣隔者陰陽不和中脘窒塞五隔吐噫食不能下五
鬲寬中散和劑七氣湯加木香縮砂間以紅圓子佐之
氣滯者滯於胷膈則脹滿滯于手足則浮腫滯于腰
間則墜痛脹滿用異香散調氣散沈香降氣湯仍與神
保圓或少蓬煎圓利之浮腫用三和散夾生料五苓散
或五皮散加桂吞青木香圓局方流氣飲加赤茯苓枳
殼腰痛俞山人降氣湯局方七氣湯加橘核或辣桂煎
湯點調氣散吞青娥丸氣秘者停宿不消腸胃留滯
大便不通蘇合香圓夾和感應圓或楊氏麝香圓局方
麻仁圓並用枳殼散送下氣疾之人多因氣不歸元
遂成氣中狀如中風仆倒昏迷牙關緊急只是無痰此
為氣中不得誤用風藥及通關利腠等輩先以薑汁泡
湯調蘇合香圓次用七氣湯大流氣飲加石菖蒲繼之
氣順而蘇即以治中湯加木香以和其中使氣歸常道
若更不能調則氣逆而厥又有變證五積者五臓之
所積其病難醫六聚者六腑之所聚其病易治挾水為
癖挾血為癥氣血水飲皆能結塊輕者神保圓以麝香
湯送下或少與蓬煎圓撞氣阿魏圓三稜煎圓重者如
意圓頂珠圓酌量用又一證漉漉作聲腹中纏滯他
無所苦此為水飲消飲圓倍术圓(方並見水飲類)二薑圓夾和
用之人有血氣心知之性而無哀樂喜怒之常一種
婦人平時任氣易為七情所傷適月事經季不行一身
百病胷臆氣填嘔惡全不入食入食則吐痰涎或一塊
如核窒塞胷喉而痛或一塊如卵築觸心下而疼或腹
中塊物動而作痛攻刺腰背時發閧熱四肢乏力脚不
能行小便白濁浮油帶下淋瀝日就瘦弱全似虚勞然
而穀雖不入果子雜物常喜食之却只是有孕諺所謂
孕婦做得百般病者此也用藥但以二陳湯加縮砂桔
梗薑棗烏梅同煎半夏理氣消痰縮砂安胎順氣北梗
以開胷喉之隔服之自然安平若妄以剛劑温胃胎氣
必煩病無由愈白濁一節謹勿燥澁二陳湯加白茯苓
以下白圓子(方並見痰涎類)可也若夫七情所發逆氣填胸不
惟核膜上塞咽喉甚者攻擊滿悶欲絶産後尤多有之
故曰産前安胎産後調氣(男女或有胸喉間梅核作恙者觸事勿怒飲食勿冷)
諸氣證治
和劑七氣湯治七氣所傷痰涎結聚心腹刺痛不能飲
食
半夏(製焙五兩)人參辣桂(去麄皮各一兩)
甘草(炙半兩)
右剉散每服三錢水大盞薑五片棗一枚煎至七分
食前服
和劑治中湯(方見脾胃門)
沈香降氣湯治陰陽交滯心腹脹滿留飲停酸積冷諸
證
沈香(一兩二錢)縮砂仁(三兩)甘草(爁二兩半)
香附(炒淨一斤)
右末每一錢鹽一點沸湯點下
大沈香圓治一切冷氣攻心腹刺痛胷膈噎塞婦人血
氣刺痛並宜服之(方見心氣類)
三因七氣湯證治如前有熱者可用此
半夏(五兩)茯苓(四兩)厚樸(製三兩)
紫蘇葉(二兩)
右剉散每服四錢水盞半薑七片棗二枚煎六分不
時服
易簡二陳湯(方見痰涎門)
枳殼散(方見脚氣門)治證同前加南木香煎服
和劑流氣飲調榮衞利三焦行痞滯消腫脹
橘紅青皮紫蘇葉
厚樸(製)香附(炒淨)甘草(炙各四兩)
木通(二兩)大腹皮丁皮
檳榔辣桂木香
草果仁蓬术(煨)霍香葉(各一兩半)
麥門冬人參白术
木瓜赤茯苓石菖蒲
白芷半夏(製)枳殼(製各一兩)
右剉散每服三錢薑四片棗二枚煎服(餘見水腫門)
指迷七氣湯治七情相干陰陽不得升降氣道壅滯攻
衝作疼
青皮陳皮桔梗
蓬莪术辣桂藿香
益智仁(各一兩)香附(一兩半)甘草(炙三分)
加半夏(製三分)
右剉散每服三錢水一盞薑四片棗一枚煎七分不
時服
順氣木香散治冷證腫脹泄瀉
良薑乾薑(炮)茴香(炒)
縮砂仁辣桂橘紅
厚樸(薑汁汁焙)甘草(爁)蒼术(炒)
丁皮桔梗(各等分)
右末每二錢半薑棗煎食前服
三和散和暢三焦治痞脹浮腫
大腹皮(炒)紫蘇莖葉沈香
宣木瓜(切焙)羌活(各一兩)白术
川芎木香甘草(炒)
陳橘皮(去白)檳榔(濕紙煨各三分)
右麄末每二錢煎服加赤茯苓可以和氣利水
五皮散治皮膚水氣
大腹皮(炒)桑白皮(炒)茯苓皮
生薑皮陳橘皮(等分)
右麄末每三錢煎服
分氣紫蘇湯治腹脅疼痛氣促喘急
五味子(去梗洗淨)桔梗(剉)茯苓
大腹皮陳橘皮(洗淨)草果仁
桑白皮(炙剉)甘草(炙各三斤)
右八味㕮咀為麄末秤二十斤净入揀嫩枝葉乾紫
蘇十五斤搗碎同一處拌勻每服四錢水一大盞薑
錢三片入鹽少許同煎至七分去滓空心食前服常
服和胃進食
蘇子降氣湯治心腹脹滿喘促短急
蘇子(淨炒)半夏(洗七次各二兩半)甘草(炙二兩)
前胡(去蘆)陳皮(去白)厚樸(薑汁製各一兩)
桂(一兩去麄皮不見火)川當歸(去蘆一兩半)
右為㕮咀每服二錢至三錢水一大盞生薑三片煎
至七分去滓温服不拘時常服消痰飲散滯氣進飲
食
蘇合香圓療疰忤鬼氣卒心痛霍亂吐利時氣鬼魅瘴
瘧赤白暴利瘀血月閉痃癖丁腫驚癎鬼忤中人小兒
吐乳大人狐狸等疾(方見𠻳類)
袐傳降氣湯治同前
五加皮(半兩酒浸半日炒黃色)枳殼(洗浸去穰麩炒)
柴胡(去蘆洗各一兩)骨碎補(燎去毛括淨剉炒半兩)
地骨皮(半兩炒黃)桔梗(半兩炒黃色)桑白皮(二兩剉炒)
陳皮(一兩炒黃色)訶子(炮取肉半兩炒)甘草(一兩炒)
半夏(半兩生為末生薑自然汁為餅再碎炒)草果(去皮膜半兩淨洗炒黃)
右為麄散和勻以碗盛就飯甑上蒸一伏時傾出攤
令冷收之每服二錢紫蘇三葉薑錢三片水一盞同
煎七分食後通口服痰嗽加半夏麯煎心肺虚加人
參茯苓煎上膈熱加北黃芩煎下部大叚虚加少許
炮附子煎如使附子多加生薑婦人血虚加當歸煎
五膈寬中散治七氣留滯飲食不下穀脹氣脹通用
白豆䓻仁丁香木香
縮砂仁甘草(炙)青皮
陳皮(各二兩)川厚樸(薑汁炙焙)香附(淨各四兩)
右麄末每三錢薑三片鹽一點煎服
紅圓子治丈夫脾積氣滯胷膈滿悶酒積不食婦人脾
血積氣諸般血癥氣塊(方見痎瘧門)
異香散治腹脇膨脹痞悶噎塞噫氣吞酸一切氣痞腹
中刺痛
蓬莪茂(煨)益智仁甘草(爁)
京三稜(煨各六兩)青皮(去白)陳皮(去白各三兩)
石蓮肉(一兩)厚樸(去麄皮薑汁浸二兩)
右為細末每服二錢水一盞薑三片棗一枚鹽一捻
煎七分通口服不計時或鹽湯點或鹽酒調皆可服
調氣散治氣滯不勻宿食不消
白豆䓻(用仁)丁香檀香(剉)
木香(各二十兩)藿香葉甘草(爁各五斤)
縮砂仁(二斤半)
右為細末每服一錢入鹽一捻沸湯點服不計時或
用薑棗略煎服
神保圓
木香胡椒(各一分)巴豆(十枚去皮心研)
乾蝎(七枚)
右件湯釋蒸餅圓如麻子大朱砂為衣每服三粒心
膈痛柿蒂燈心湯下腹痛柿蒂煨薑煎湯下血痛炒
薑醋湯下肺氣盛者白礬蛤粉各三分黃丹一分同
研為散煎桑根白皮糯米飲調三錢下小喘止用桑
皮糯米飲下腎氣脇下痛炒&KR1708;香酒下大便不通蜜
湯調檳榔末一錢下氣噎木香湯下宿食不消茶酒
漿飲任下諸氣惟膀胱氣脇下痛最難治獨此藥輒
能去之有人病項筋痛諸醫皆以為風治之數月不
瘥乃流入背膂久之又注右脇攣痛甚苦乃合服之
一投而瘥後嘗再發又一投瘥
蓬煎圓利大腑去積氣
舶上茴香(炒)附子(炮去皮臍)枳殼(浸一宿去穰麩炒)
川練子(去核)檳榔山藥(各二兩)
碙砂(半兩)京三稜蓬莪术(二味各四兩醋煮令
透切焙為术)豬胰(一具入碙砂并三稜莪术末同熬膏)
右為末入膏内同醋麫糊為圓如梧桐子大每服十
圓至十五圓生薑湯下婦人淡醋湯下不拘時候更
量虚實加減常服順氣寬中消積滯化痰飲
生料五苓散去水退腫
澤瀉(剉二十五兩)豬苓(去皮)赤茯苓(去皮)
白术(去蘆各一十五兩)桂(去麄皮一十兩)
右為細末每服二錢熱湯調下不拘時又治瘀熱在
裏身發黃疽濃煎茵蔯蒿湯下食前服疸病發渴及
中暑引飲亦可用水調服小兒加白术末少許如發
虚熱加綿黃耆人參末少許
俞山人降氣湯治氣不升降痰實喘滿
紫蘇子(微炒)前胡(去蘆)厚樸(薑汁浸一宿炒香)
半夏麯(炙)甘草(炙)橘皮(去白)
五加皮(薑汁塗炙)當歸(洗去蘆)桂心(不見火)
黃耆(去蘆各一兩)人參(去蘆)附子(炮去皮尖)
桔梗(炒)羌活乾薑(炮各半兩)
右麄末每服三錢水一盞半紫蘇三葉生薑三片棗
子一枚同煎七分去滓食後服
青娥圓治氣滯不散兼治腰痛
破故紙(酒浸炒八兩)胡桃(二十箇去皮殼)蒜(四兩熬膏)
杜仲(十六兩去皮薑汁浸炒)
右為細末蒜膏為圓每服三十圓空心温酒下婦人
淡醋湯下常服壯筋骨活血脈烏髭鬚益顔色
感應圓治積冷傷胃腹脇脹痛(方見脹滿門)
麻仁圓順三焦潤五臟治大便秘塞不通年高人尤宜
服之
白檳榔(半煨半生)羌活(去蘆)木香(各一兩)
肉桂(去麄皮)兔絲子(酒浸一宿别研為末)
山茱萸車前子枳殼(去穰麩炒)
防風(去蘆頭及义枝)山蕷(各一兩半)麻仁(别搗研)
大黃(半蒸半生)郁李仁(去皮别搗碎各四兩)
右為細末入别研藥勻煉蜜和圓如梧桐子大每服
十五圓至二十圓温水吞下臨臥服
撞氣阿魏圓治五種噎疾九般心痛痃癖氣塊冷氣攻
刺
茴香(炒香)陳橘皮(洗)青橘皮(洗)
川芎丁香皮(炒)蓬莪术(炮)
甘草(炒各一兩)縮砂仁肉桂(去麄皮)
白芷(炒各半兩)生薑(四兩切作片子用鹽半兩淹一宿炒黑色)
胡椒(二錢半)阿魏(二錢半醋浸一宿以麫同為糊)
右為末用阿魏糊和圓如雞頭大每藥圓一斤用朱
砂七錢為衣丈夫氣痛炒薑鹽湯下一粒至二粒婦
人血氣醋湯下常服一粒爛嚼茶酒任下
三稜煎圓治中脘氣痞心腹堅脹胷中痞塞喘滿短氣
大便不調或泄或祕
京三稜(生細剉半斤搗羅為末以好酒三升石器内熬成膏)
青橘皮(去白)杏仁(湯浸去皮麩炒令黃)蘿蔔子(微炒)
乾漆(炒各二兩)神麯(焠炒)麥蘖(炒各三兩)
碙砂(研飛一兩)
右為末以三稜膏搜和圓如梧桐子大每服十五圓
至二十圓温米飲下食後服
二薑圓養脾温胃去冷消痰大治心脾疼痛寬胷下氣
一切冷物所傷
良薑(去蘆)乾薑(炮)
右件等分為細末麫糊為圓如梧桐子大每服十五
至二十圓食後橘皮湯下孕婦不宜服
香橘圓治七情所傷中脘不決腹脇脹滿
香附(炒)半夏(製)橘紅(各二兩)
甘草(炒三分)
右剉散每三錢薑五片棗二枚煎服
桔梗枳殼湯治諸氣痞結滿悶
枳殼(製)桔梗(各二兩)甘草(炒半兩)
右剉散每四錢水盞半薑五片煎至中盞温服
薑桂散治心中卒痛腹脇氣滯
辣桂川白薑(不炒各一兩)蓬莪术(半兩)
右末每一錢温酒調下
沈香開膈散治五膈五噎痞滿嘔吐心腹刺痛脇肋脹
拒
沈香荆三稜蓬莪术
白豆蔲仁蓽澄茄縮砂仁
草果仁益智仁川白薑
丁香人參丁皮(各半兩)
木香白茯苓香附(炒)
霍香葉半夏麯青皮
陳皮(各一兩)甘草(炒一兩一分)
右麄末每三錢水盞半薑五片棗二枚煎至中盞食
前服
良薑湯治冷氣腹痛
良薑辣桂(各一兩)半夏(製三分)
木香當歸厚樸(製各半兩)
甘草(炒一分)
右麄散每三錢薑四片水大盞煎六分食前服
白豆蔲散治七氣所傷滯於胸膈窒於咽喉脹痛于心
下噫氣吞酸不能飲食
白豆蔲仁縮砂蓽澄茄
丁香木香甘草(炒各一分)
青皮陳皮辣桂(各二分)
厚樸(製)香附(炒各三分)
右末每三錢水一盞薑三片鹽一捻煎七分不時服
如意圓治積聚塊痛疝瘕癥癖等疾
沈香木香大丁香
蓽澄茄史君子辣桂
川白薑(炒)桃仁(炒)五靈脂(炒)
碙砂(醋浸半月)雄黃沒藥
大戟牽牛(炒取末)巴豆(去油各一兩)
荆三稜蓬莪术肉豆蔲(炮各半兩)
右末研細水煮麵糊圓麻子大每服二圓加至三圓
止温酒送下
頂珠圓治積氣塊痛久年脾積癖瘕之疾
木香丁香淡豉
碙砂(醋浸半日並日乾)朱砂(研細各一分)巴豆(去油一錢半)
右末陳米飯為圓桐子大輕者一圓重者二圓臨睡
先嚼煨薑如指許嚥下次以冷熟水吞藥不得嚼破
上項兩圓子請酌量用
楊氏麝香圓治停宿積聚能尋諸處痛凡膀胱氣脇下
痛最難治此藥主之
麝香(一錢)木香胡椒(各一兩)
全蝎(去毒微炒)巴豆(去皮心各四錢)
右為末湯泡蒸餅糊圓麻子大朱砂衣每三圓常服
熟水下心腹痛研煨薑泡湯下血痛炒薑醋泡湯下
腎氣脇疼茴香酒下大便秘蜜湯下
橘皮一物湯治諸氣攻刺及感受風寒暑濕初證通用
凡酒食所傷中脘妨滿嘔吐吞酸悉療之
陳橘皮洗淨新汲水煎服屢效
氣塊石燕散治飲食傷冷心下結塊狀如伏梁又攻左
脇
車蛾殼蛤蜊殼(並燒灰存性為末各一兩)
乾薑(生)官桂甘草(炙各一分)
右為末每服二錢臨發時沸湯點服車蛾蛤蜊殼治
塊
分心氣飲真方治憂思鬱怒諸氣痞滿停滯通利大小
便
紫蘇莖葉(三兩)半夏(製)枳殼(製各一兩半)
青皮(去白)陳橘皮大腹皮
桑白皮(炒)木通(去節)赤茯苓
南木香檳榔蓬莪术(煨)
麥門冬(去心)桔梗辣桂
香附藿香(各一兩)甘草(炙一兩三分)
右剉散每服三錢水大盞薑三片棗二枚燈心十莖
煎七分不時服里人瘴瘧經年虛腫腹脹食不知飽
以此藥吞温白圓(見浮腫門)初則小便數次後則大便盡
通其病頓愈
附梅核氣
梅核氣方論
梅核氣者窒礙于咽喉之間咯之不出嚥之不下如梅
核之狀者是也始因恚怒太過積熱藴隆乃成厲痰鬱
結致有斯疾耳治宜導痰開鬱清熱順氣如半夏陳皮
香附川芎山枝仁黃芩枳殼蘇子之類是也如老痰凝
結不開以醎軟之堅海石是也
加味二陳湯
半夏陳皮茯苓
甘草黃芩枳殼
真蘇子桔梗白豆蔲仁
山梔子仁(各等分)
右㕮咀每服五錢加生薑一片水一盞煎六分食後
徐徐服
附積聚癥癖痞塊
積聚癥癖痞塊方論
内經云積者蓋厥氣生足悦悦生脛寒脛寒則血脈凝
濇凝濇則寒氣上入于腸胃則䐜脹䐜脹則腸外之汁
沫迫聚不得散日以成積卒然多飲食則腸滿起居不
節用力過度則絡脈傷陽絡傷則血外溢血外溢則衂
血隂絡傷則血内溢血内溢則後血腸胃之絡傷則血
溢於腸外有寒汁沫與血相摶則并合凝聚不得散而
成積矣或外中於寒内傷于憂怒則氣上逆氣上逆則
六輸不通温氣不行凝血藴褁不散津液凝濇滲著而
不去而成積矣故曰肝之積名曰肥氣在左脇下如覆
杯有頭足久不愈令人發欬逆瘧瘧連歲不已心之積
名曰伏梁起臍上大如臂上至心下久不愈令人煩心
脾之積名曰痞氣在胃脘右側覆大如盤久不愈令人
四肢不收發黃疸飲食不為肌膚肺之積名曰息奔在
右脇下大如覆杯久不愈令人洒浙寒熱喘咳發肺壅
腎之積名奔豚在小腹上至心下若豚狀或下或上無
時久不愈令人喘逆骨痿少氣
難經曰積者隂氣也聚者陽氣也故隂沈而伏陽浮而
動氣之所積名曰積氣之所聚名曰聚故積者五臟所
生聚者六腑所成也積者隂氣也其始發有常處其痛
不離其部上下有所終始左右有所窮處聚者陽氣也
其始發無根本上下無所留止其痛無常處謂之聚故
以是别知積聚也矣
原病式曰癥者腹中堅硬按之應手然水體柔順而今
反堅硬如地者亢則害承乃制也瘕者腹中雖硬而忽
聚忽散無其常故其病未及癥也經曰血不流而滯故
血内凝而為瘕也小腸移熱于大腸乃為虚瘕大腸移
熱於小腸謂兩熱相摶則血移而為伏瘕血澁不利月
事沈滯而不行故云為&KR0034;瘕為&KR0034;與伏同傳寫誤爾
陳無擇云癥瘕屬肝部積聚屬肺部夫癥者堅也瘕者
假也假物而成形然七癥八瘕之名經論亦不詳出雖
有蛟蛇鼈肉髮蝨米等七證初非定名偶因食物相感
而致患爾若婦人癥瘕則由内外不内外因動傷五臟
氣血而成古人謂為痼疾以蛟蛇等為生瘕然亦不必
泥此並屬血病蛇髮等事皆出偶然但飲食間誤中之
留聚假血而成自有活性亦猶永徽中僧病噎者腹中
有一物其狀如魚即生瘕也㓗古云養正積自除譬如
滿座皆君子縱有一小人自無容地而出令其真氣實
胃氣彊積自消矣㓗古之言豈欺我哉内經曰大積大
聚衰其大半而止滿實中有積氣大毒之劑尚不可過
况虚中有積者乎此乃治積之一端也邪正虛實宜詳
審焉丹溪云凡積病不可用下藥徒損真氣病亦不去
當用消積藥使之融化則根除矣又云氣不能作塊成
聚塊乃有形之物也痰與食積死血而成也在中為痰
飲在右為食積在左為死血大法醎以軟之堅以削之
行氣開痰為主用海石三稜蓬术(已上俱用醋煮)香附桃仁紅
花五靈脂之類為丸石&KR1838;白术湯送下
凡婦人腹中有塊多屬死血
丹溪方治一婦人死血食積痰飲成塊在兩脇動作雷
鳴嘈雜眩運身熱時作時止
黃連(一兩半一半以吳茱萸半兩同炒去茱萸一半以益智半兩同炒去益智)
萊菔子(一兩半炒)台芎梔子
三稜莪术(醋煮)麥麯
桃仁(去皮尖各五錢)香附(童便浸焙乾)山查(各一兩)
右為末蒸餅丸如梧桐子大每服五十丸薑湯下
撞氣阿魏圓治五種噎疾九般心痛痃癖氣塊冷氣攻
刺如意圓治積聚塊痛疝瘕癥癖等疾頂珠圓治積氣
塊痛久年脾積癖瘕之疾蓬煎圓利大腑去積氣調氣
散治氣滯不勻宿食不消紅圓子治丈夫脾積氣滯胷
膈滿悶酒積不食婦人脾血積氣諸般血癥氣塊氣塊
石燕飲治飲食傷冷心下結塊狀如伏梁又攻左脇楊
氏麝香圓治停宿積聚能尋諸處痛凡膀胱氣脇下痛
最難治此藥主之(已上八方並見前諸氣門)
肥氣圓(東垣方)治肝之積在脇脇下如覆杯有頭足久不
愈令人發欬逆㾬瘧連歲不已
厚樸(五錢)黃連(七錢)柴胡(二兩)
川烏頭(炮去皮臍一錢一分)巴豆霜(五分)
椒(四錢)乾薑(炮五分)皂角(去皮弦煨一錢五分)
白茯苓(一錢半)甘草(三錢炙)廣木(炮)
人參昆布(各二錢五分)
右件除茯苓皂角巴豆霜另末外為極細末和勻煉
蜜為丸如桐子大初服二丸一日加一丸二日加二
丸漸漸加至大便微溏再從二加服周而復始積減
大半勿服
伏梁圓治心之積起臍上大如臂上至心下久不愈令
人煩心
黃連(一兩半)厚樸(製)人參(各五錢)
黃芩(三錢)桂(一錢)乾薑
菖蒲巴豆霜紅豆
川烏(炮各五分)茯神丹參(炒各一錢)
右件除巴豆霜外為細末另研豆霜旋旋入末煉蜜
為丸如桐子大服如上淡黃連湯下
痞氣圓治脾之積在胃脘覆大如盤久不愈令人四肢
不收發黃疽飲食不為肌膚
厚樸(四錢半)黃連(八錢)吳茱萸(三錢)
黃芩(二錢)澤瀉人參(各一錢)
川烏頭(炮)川椒(炒各五分)茵蔯(酒炒)
乾薑(炮各一錢半)砂仁(一錢半)白术
巴豆霜桂(各四分)
右件除豆霜另研茯苓另末旋入外同為細末煉蜜
為丸如桐子大每服用淡甘草湯下服如上法
息賁丸治肺之積在右脇下覆大如杯久不已令人洒
淅寒熱喘欬發肺壅
厚樸(製八錢)黃連(炒一兩三錢)乾薑(炮)
白茯苓川椒(炒)紫苑(各一錢半)
桂川烏頭(炮)桔梗
白豆蔲陳皮京三稜(各一錢)
天門冬人參(各一錢)青皮(五分)
巴豆霜(四分)
右件除茯苓巴豆霜旋入外為末煉蜜為丸如桐子
大以淡薑湯下服如上法已上四方秋冬加厚樸減
黃連四分之一
奔豚丸治腎之積發于小腹上至心下若豚狀或下或
上無時久不已令人喘逆骨痿少氣及治男子内結
七疝女人瘕聚滯下
厚樸(製七錢)黃連(五錢)白茯芩
澤瀉菖蒲(各二錢)川烏頭(五分)
丁香(五分)苦棟(酒煮三錢)玄胡索(一錢半)
全蝎附子獨活(各一錢)
桂(二分)巴豆霜(四分)
右除巴豆霜茯苓另為末旋入外為細末煉蜜為丸
如桐子大淡鹽湯下服如上法
散聚湯(三因方)治久氣積聚狀如癥瘕隨氣上下發作有
時心腹絞痛攻刺腰脇小腹䐜脹大小便不利
半夏檳榔當歸(各三分)
陳皮杏仁(去皮尖炒)桂(各二兩)
茯苓甘草(炙)附子(炮)
川芎枳殼(炒)厚樸(製)
吳茱萸(湯洗各一兩)大黃(大便利去之)
右㕮咀每服四錢水煎
濟生大七氣湯治積聚狀如癥瘕隨氣上行發作者時
心腹㽲痛上氣窒塞小腹脹滿
益智陳皮京三稜
蓬术香附子(各一兩半)桔梗
肉桂藿香葉甘草(炙)
青皮(各三分)
右㕮咀每服五錢水煎
阿魏方(丹溪方)治肉積
連翹(半兩)糖毬子(一兩)黃連(六錢半)
阿魏(一兩醋煮作糊)
右為末用阿魏糊為丸如桐子大每二三十丸白湯
送下
秘𫝊賽寶丹追蟲取積神效
黑丑(十兩取頭末四兩分二處)木香(末米兩)
錫灰(醋炒末一兩)檳榔(取淨末二兩分二處)雷丸(取淨末二兩分二處)
陳皮(取末半兩)青皮(取末半兩)三稜(醋炒)
莪术(醋炒各一兩)
右件各為細末再用使君子二兩鶴虱皂角各一兩
三味用水二碗煎至一盞用栗米一合布包在藥内
煮將熟起手用黑丑末二兩法起次用檳榔末一兩
再用雷圓末一兩盡再用木香錫灰三稜莪术陳皮
青皮等末盡後再一用雷圓二用檳榔三用丑末蓋
在外隂乾每服三錢四更時候用冷茶吞下復睡至
天明不可洗手洗面吃湯物代取下或蟲或積惡毒
滯氣並原藥下盡方可用冷水洗面其藥未下寧耐
片時見其藥下再用藥食補之
木香檳榔圓(瑞竹方)治一切氣滯心腹滿悶脇肋膨脹大
小便結滯不快(方見)
丹溪治茶癖方
石膏黃芩升麻(各等分)
右為末沙糖水調下
琥珀膏專貼積塊
大黃朴硝(各兩)
右為末用大蒜搗膏和勻貼之
保和圓治一切食積(方見傷食門)
謹按丹溪曰氣不能成塊成聚塊乃有形之物痰與
食積死血而成也在中為痰飲在右為食積在左為
血塊誠然言也何以明之曰左關肝膽之位肝膽藏
血液右關脾胃之位脾胃藏飲食所以左邊有積則
為血塊右邊有食則為食積而其中間則為水榖出
入之道路五志之火薰蒸水榖而為痰飲所以中間
有積則為痰飲也其理昭矣治法調其氣而破其血
消其食而豁其痰是已如木香檳榔去氣積三稜莪
术去血積麥芋神麯去酒積香附子枳實去食積牽
牛甘遂去水積山查阿魏去肉積海粉礞石去痰積
雄黃白礬去涎積乾薑巴豆去寒積黃連大黃去熱
積各從其類也若用羣隊之藥分其藥勢則難取效
雖要認得分明是何積聚兼見何證然後增減斟量
使之不爾反有所損要在臨時通變也
仁齋直指卷五
