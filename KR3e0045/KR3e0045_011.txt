欽定四庫全書
仁齋直指卷十一宋楊士瀛撰
明朱崇正附遺
眩運
眩運方論
眩言其黑運言其轉冒言其昏眩運之與冒眩其義一
也其狀目閉眼暗身轉耳聾如立舟舡之上起則欲倒
蓋虛極乘寒得之亦不可一塗而取軌也風則有汗寒
則掣痛暑則熱悶濕則重滯此四氣乘虛而眩運也喜
怒哀樂悲恐憂思鬱而生痰隨氣上厥此七情攻虛而
眩運也淫慾過度腎家不能納氣歸元使諸氣逆奔而
上此眩運之出於氣虛也明矣吐衂漏崩肝家不能收
攝榮氣使諸血失道妄行此眩運之生於血虛也又明
矣以致新産之後血海虛損或瘀滯不行皆能眩運是
可不推尋致病之因乎治法隨機應敵其間以升降鎮
墜行焉最不可妄施汗下然而眩運欲觧自汗則有之
若諸逆發汗劇者言亂目眩與夫少隂病下利止而頭
眩時時自冒者此虛極而脱也識者將有采薪之憂(肝脉
溢大多作眩運諸風棹眩皆屬於肝)
眩運證治
伏苓桂枝白术甘草湯治氣上衝胷戰搖眩運
伏苓(壹兩)桂枝(叄分)白术
甘草(炙各半兩)
右剉散每服肆錢新水煎服風證加川芎細辛濕證
加川芎蒼术寒證加乾薑良薑
理中湯(方見瀉門)治寒濕眩運仍吞來復丹(方見暑門)甚者養正
丹(方見痼冷門)
芎术除眩湯治感濕感寒頭重眩運
附子(生)白术川芎(各半兩)
官桂甘草(炙各貳錢半)
右剉每服叄錢薑㭍厚片同煎食前服
乾薑甘草湯(方見脾疼門)附子理中湯(方見寒類)並主虛寒眩運
桂苓圓治暑證眩運
肉桂伏苓(等分)
右細末煉蜜圓每兩作捌圓每服壹圓用香薷剉散
調下消暑圓通用(方並見暑門)
十四犮圓(方見驚悸門)安腎圓(方見水飲門)二藥夾和用和劑七
氣湯送下(方見氣門)治七情相干眩運欲倒仍間用乳香泡
湯下
芎辛湯(方見頭風門)治痰飲厥逆眩運
千金五套圓(方見脾疼門)治痰飲結聚胷脘眩運欲嘔
香橘飲治氣虛眩運
木香白术半夏麯
橘皮白伏苓縮砂(各半兩)
丁香甘草(炙各壹分)
右剉散每服叄錢薑伍厚片同煎吞蘇合香圓(方見嗽門)
本方加當歸川芎各叄分官桂半兩治血虛眩運
蘇沈沉麝圓治一切血運每服壹圓研開用滴乳香泡
湯調下
芎藭湯(方見血類)加細辛石昌蒲治婦人血運眩冒不省人
事次用和劑七氣湯佐之
五苓散(方見水飲門)加赤伏苓治停飲眩冒心下悸氣
養正丹(方見痼冷門)來復丹(方見暑門)升降隂陽用之養正丹夾
和震靈丹以乳香泡湯下升降鎮墜功用兩全
震靈丹(方見瀉門)黑錫丹(方見痼冷門)鎮墜眩運用之
蘇合香圓用棗湯調開吞震靈丹治心氣不斂怔忪頭
運
二陳湯(方見瘧門)加生乾薑治因氣鬱痰眩運及酒食所傷
眩運及酒食所傷眩運吞來復丹尤勝
芷彈圓治風證眩運及血證眩運
新白芷(擇大塊湯盪洗三次日乾)
右為末煉蜜圓彈子大每服壹圓荆芥煎湯嚼下
白附子圓治風痰上厥眩運頭疼
白附子(炮)南星(炮)半夏(盪㭍次)
旋覆花甘菊天麻
川芎橘紅僵𧖟(炒去絲觜)
乾薑(生各一兩)全蝎(半兩焙)
右末用生薑半斤取汁打麫糊小圓每伍拾圓食後
荆芥湯下
人參前胡湯治風痰頭運目眩
前胡橘紅半夏麯
木香枳殼(製)紫蘇葉
赤伏苓南星(炮)甘草(炙各半兩)
人參(叄錢)
右麄末每叄錢薑㭍厚片慢火熟煎服
真方白圓子(方見身疼門)用叄拾圓蘇合香圓三粒全蝎壹
箇炙為末三件研和以紫蘇橘皮煎湯入生薑汁少許
調下治諸風眩運搐掣語短嘔吐
驚悸
驚悸方論
人之所主者心心之所養者血心血一虛神氣不守此
驚悸之所肇端也曰驚曰悸其可無辯乎驚者恐怖之
謂悸者怔忪之謂心虛而鬱痰則耳聞大聲目擊異物
遇險臨危觸事喪志心為之忤使人有惕惕之狀是則
為驚心虛而停水則胷中滲漉虛氣流動水既上乘心
火惡之心不自安使人有怏怏之狀是則為悸驚者與
之豁痰定驚之劑悸者與之逐水消飲之劑所謂扶虛
不過調養心血和平心氣而已若一切以剛燥用工或
者心火自炎又有熱生風之證
驚悸證治
養心湯治心虛血少驚惕不寧
黃耆(炙)白伏苓伏神
半夏麯當歸川芎(各半兩)
遠志(取肉薑汁淹焙)辣桂栢子仁
酸棗仁(浸去皮隔紙炒香)北五味子
人參(各壹分)甘草(炙肆錢)
右麄末每服叄錢薑伍片棗貳枚煎食前服加㯽榔
赤伏苓治停水怔悸
寧志圓治心虛血虛多驚
人參白伏苓伏神
栢子仁琥珀當歸
酸棗仁(温酒浸半日去殼隔紙炒香)遠志(酒浸半日新布褁搥取肉
焙各半兩)乳香朱砂(别研)
石昌蒲(各壹分)
右末煉蜜圓桐子大每叄拾圓食後棗湯下
參乳圓治心氣不足怔忪自汗
人參(半兩)當歸(壹兩日乾)乳香(壹錢半研)
右末山藥煮糊圓桐子大每叄肆拾圓食後棗湯下
十四犮圓治心血俱虛怔忡驚惕
栢子仁(研)遠志肉(薑汁淹焙)酸棗仁(湯浸去皮隔紙炒香)
紫石英(煆)熟乾地黃川當歸
白伏苓白伏神人參
黃耆(炙)阿膠(炒)辣桂
龍齒(研各一兩)朱砂(半兩研)
右細末煉蜜圓桐子大每叄肆拾圓食後棗湯下
朱雀圓治心病怔忪不止
白伏神(貳兩净)沉香(半兩)
右細末煉蜜圓小豆大每叄拾圓人參煎湯下
蜜陀僧散治大驚入心敗血頑痰填塞心竅喑不能言
蜜陀僧(即是爐底研極細)
右每服挑壹大錢已無熱者用熱酒調下有熱者沸
湯泡麝香調下亦治瘖風頗有竒效(出夷堅志)
温膽湯治心膽虛怯觸事多驚亦治水氣怔悸
半夏(製)枳殼(製)白伏苓(各壹兩)
橘紅(壹兩半)甘草(炙半兩)
右剉每服叄錢半薑㭍片棗貳枚刮青竹皮壹塊如
錢大煎服或加製遠志尤妙
加味四七湯治心氣鬱滯豁痰散驚
半夏(製貳兩半)白伏苓厚朴(製各壹兩半)
伏神紫蘇葉(各壹兩)遠志(薑汁蘸濕去肉焙)
甘草(炙各半兩)
右剉每服肆錢薑㭍片石昌蒲半寸棗貳枚煎服
伏苓甘草湯治心下停水忪悸
伏苓桂枝(各貳兩)甘草(炙壹兩)
生薑(叄兩)
右剉每服肆錢水煎服
薑术湯治虛證停飲怔忪
白薑(生)白术伏苓
半夏麯(各半兩)辣桂甘草(炙各壹分)
右剉每服叄錢薑棗煎服
小半夏伏苓湯五苓散並主水氣心下怔忪(方見水飲門)
炙甘草湯治心下動悸其脉結代動而時止曰伏
甘草(炙壹兩)人參(半兩)生乾地黃(肆兩)
桂枝(叄分)麻仁麥門冬(去心各壹合)
生薑(叄分)大棗(捌枚)
右麄末每椀叄大錢水壹盞半酒半盞煎至捌分入
透明阿膠壹斤俟膠消温和服日進叄劑不拘時
寧志膏治因驚失心
人參酸棗仁(湯浸去皮各壹兩)
辰砂(半兩)滴乳香(壹錢乳鉢坐水研)
右末煉蜜和杵圓如彈子每壹圓薄荷湯化下
附諸方
硃砂安神丸治血虛心煩懊憹驚悸怔忡胸中氣亂(方見
内傷門)
加味定志圓治痰迷心隔驚悸怔忡
遠志(去心貳兩)人參(壹兩)菖蒲(貳兩)
白伏苓(叄兩)琥珀鬱金
右為細末煉蜜丸如梧子大硃砂為衣每服貳拾丸
米湯下
健忘
丹溪云精神短少者多亦有痰者戴云健忘者為事有
始無終言談不知首尾此以為病之名非此生成之愚
頑不知人事者
歸脾湯(濟生方)治思慮過制勞傷心脾健忘怔忡
白术伏神(去木)黃茋(蜜炙)
龍眼肉酸棗仁(去殼)人參(去蘆各壹兩)
木香(半兩)甘草(炙貳錢半)
右㕮咀每服肆錢水壹鍾薑伍片棗壹枚煎㭍分温
服
人參遠志圓(聖惠方)治氣不足驚悸健忘神思不寧
天門冬(去心)白伏苓菖蒲(各㭍錢半)
人參(去蘆)遠志(去心)酸棗仁
黃茋(蜜炙各半兩)桔梗丹砂
官桂(去皮各貳錢半)
右為末蜜丸如豆大每服貳拾丸至叄拾丸米湯下
寧志膏(和劑方)治心神恍惚一時健忘(方見前)
仁齋直指卷十一
