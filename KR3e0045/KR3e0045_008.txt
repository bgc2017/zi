欽定四庫全書
仁齋直指卷八宋楊士瀛撰
明朱崇正附遺
咳嗽
咳嗽方論
江流滔滔日夜無聲狂瀾激石不平則鳴所以咳嗽者
痰塞胸脘氣逆不平衝擊而動肺耳然亦何以致此哉
曰感風傷冷挾熱受濕淤血停水與夫肺實肺虛皆能
壅痰而發嗽也夫肺為嬌臓外主一身之皮毛内為五
臓之華蓋形寒飲冷最易得寒燥氣鬱蒸最易生熱惟
其易為冷熱所以内外交侵動則邪氣窒塞矣此非不
平而鳴乎感風者鼻塞聲重傷冷者凄清怯寒挾熱為
焦煩受濕為纏滯瘀血則膈間腥悶停水則心下怔忪
或實或虛痰之黃白唾之稀稠從可知也治嗽大法肺
脉浮為風邪所客以發散取之肺脉實為氣壅内熱以
清利行之脉濡散為肺虛以補肺安之其間久嗽之人
曾經解利以致肺胃俱冷飲食不進則用温中助胃加
和平治嗽等輩至若酒色過度虚勞少血津液内耗心
火自炎遂使燥熱乘肺咯唾膿血上氣涎潮其𠻳連續
而不已惟夫血不榮肌故邪在皮毛皆能入肺而自背
得之尤速此則人參芎歸所不可無一種𫝊注病涉邪
惡五臓反尅毒害尤深近世率用蛤蚧天靈蓋桃柳枝
丹砂雄黃安息香蘇合香圓通神之劑然則咳𠻳證治
於此可以問津索途矣抑猶有說焉肺出氣也腎納氣
也肺為氣之主腎為氣之藏凡咳嗽暴重動引百骸自
覺氣從臍下逆奔而上者此腎虛不能收氣歸元也當
以補骨脂安腎圓主之母徒從事於寧肺諸氣諸痰
咳嗽喘壅之煩須用枳殼為佐枳殼不惟寬中又能行
其氣氣下痰下他證自平
咳嗽證治
華蓋散治肺感風寒痰壅咳𠻳
麻黃(去節)紫蘇子(炒)杏仁(去皮尖炒)
橘紅桑白皮(炒)赤茯苓(各一兩)甘草(炙半兩)
右細剉每服二錢半薑棗煎食後服隨意加製半夏
添薑煎
加減麻黃湯治肺感寒邪咳嗽
麻黃(去節一兩)辣桂甘草(炙各半兩)
杏仁(五十枚去皮尖微炒别研)陳皮
半夏(製各半兩)
右細剉拌和杏仁每三錢紫蘇三葉薑四片煎服
温肺湯治肺虚感冷咳𠻳嘔吐痰沫
乾薑辣桂甘草(炙)
半夏(製)陳皮北五味子
杏仁(去皮尖各一兩)細辛阿膠(炒各半兩)
右麤散每二錢半薑棗煎服
三物湯治寒燠不常暴𠻳喘急鼻塞痰壅
麻黃(不去節)杏仁(不去皮尖各一兩)甘草(不炙半兩)
右剉散每二錢半薑五片煎服
金沸草散治上壅熱嗽
荆芥穗(二兩)旋覆花(去梗)麻黃(去節)
北前胡(各一兩半)半夏(製)赤芍藥
甘草(炒各半兩)
右細剉每二錢半加炒葶藶半錢薑四片煎服如咽
喉焦燥加朴硝食後又治傷風鼻塞沸流壅𠻳若聲
啞嗽不止兼服人參欵花膏
人參欵花膏
欵冬花紫苑茸(洗去土炒用)人參
北五味子桑白皮(炒等分)
右為末煉蜜圓小彈大含化一圓或淡薑湯嚼下若
身熱口乾兼服天麻防風圓
天麻防風圓
人參天麻防風(各一兩)
全蝎(炒)直僵蠶(炒各半兩)硃砂(研)
雄黃(研)甘草(炙各一兩)牛黃(一錢)
麝(一字)
右細末煉蜜圓桐子大每二圓紫蘇薄荷湯嚼下
清肺飲治肺氣上熱咳𠻳
前胡荆芥桑白皮(炒)
甘草(炙)枳殼(製各三分)知母
貝母(去心炒)腦荷赤茯苓
北梗紫蘇阿膠(炒)
杏仁(去皮)天門冬(去心各半兩)
右剉散每三錢薑三片烏梅一枚食後煎服如更内
實與解毒雄黃圓(方在積熱門)
黃連阿膠圓治肺熱或咯血
黃連(淨三兩)赤茯苓(二兩)阿膠(炒一兩)
右黃連茯苓同末水調阿膠和衆手圓桐子大每三
十圓食後米飲下黃連赤茯苓能抑心火則肺得其
清
不換金正氣散治傷温咳嗽(方見寒類)加赤茯苓生乾薑煎
服
大阿膠圓治肺虛客熱咳嗽咯血嘔血
阿膠(炒熱)地黃(淨)白茯苓
北五味子山藥(各一兩)貝母(去心炒)
百部栢子仁茯神
丹參杜仲(去麤皮剉炒)麥門冬(去心各半兩)
遠志(浸去心炒)人參防風(各一分)
右細末煉蜜圓彈子大每一圓少水略煎食後臨卧
服或金沸草散加腦荷煎湯嚼下凡𠻳藥不效覺胸膈
腥悶乃宿血乘肺黑豆入紫蘇生薑煎汁與之
桑皮散治上焦有熱壅血腥悶嗽聲連併氣不得透
腦荷北梗川芎
防風桑白皮(炒)黃芩
北前胡柴胡紫蘇
赤茯苓枳殼(製各一分)甘草(炙一分半)
右剉細每三錢薑棗煎服或喫梨亦可
小青龍湯治表證水氣身熱嗽喘乾嘔怔忪十棗湯治
裏有水氣身凉咳痞滿脇痛藥証(方見水飲門)
真武湯治少隂腎證水飲與裏寒合而作𠻳腹痛下利
白茯苓白术白芍藥(各一兩)
熟附子(半兩)
右剉散每二錢半加生乾薑細辛五味子各半錢薑
三片食前服凡年高氣弱久嗽通用仍間服養正丹
補肺湯治肺虛氣乏久𠻳
阿膠(炒)真蘇子北梗
半夏(製)甘草(炙各半兩)欵冬花
紫苑細辛杏仁(去皮焙)
陳皮桑白皮(炒)青皮
縮砂仁五味子石昌蒲
草果(各一分)
右剉散每三錢薑四片紫蘇三葉煎服
理中圓補肺止寒𠻳
人參乾薑白术
甘草(炙等分)
右末煉蜜圓彈子大每一圓加炒阿膠五味子煎服
加味理中湯治肺胃俱寒咳嗽
人參白术乾薑(不炒)
甘草(炙)半夏(製)茯苓
橘紅細辛北五味子(等分)
右細剉每服二錢半薑棗煎食前服曾經解利者邇
用
養胃湯(方見寒類)人參欵花膏(方見前)二藥兼服治肺胃俱寒
作𠻳或煎人參飲嚼下大阿膠圓亦可
人參飲咳嗽痰壅通用
人參北梗半夏麯
五味子細辛枳殼(製)
赤茯苓杏仁(不去皮各一分)甘草(炙半分)
右細剉每三錢薑五片烏梅半箇食後煎服
養肺湯治肺壅上氣痰嗽
人參紫苑赤茯苓
杏仁(不去皮)真蘇子陳皮
桑白皮(炙)欵冬花半夏麯
北梗甘草(炙等分)
右為麤末每三錢薑四片烏梅半箇食後煎服寒者
加桂
寧嗽湯諸嗽通用
桑白皮(炒)紫蘇細辛
北五味子橘皮半夏(製)
茯苓杏仁(去皮)縮砂仁
枳殼(製)北梗甘草(炒等分)
右剉散每三錢薑四片烏梅半箇食後煎服
人參潤肺散治咳嗽喘急痰壅鼻塞
麻黃(去節)杏仁(去皮麩炒)貝母(去心麩炒各一兩)
人參阿膠(炒)甘草(炙各半兩)
橘紅北梗(各一分)
右麤末每二錢半紫蘇三葉煎服亦能發散小兒通
用
冷嗽寒痰方橘皮半夏湯大七氣湯夾和每三錢薑七
片棗二箇同煎吞白圓子三十粒
加味半夏茯苓湯治痰多咳嗽
半夏(製二兩半)茯苓(一兩半)陳皮
五味子(各一兩)人參細辛
甘草(炙各半兩)
右剉散每四錢薑七厚片煎服
南星散治風氣動痰發嗽
生南星(一兩)枳殼(製)細辛(各半兩)
木香甘草(炙各一分)
右㕮咀每服三錢薑七厚片慢火熟煎服
人參芎歸湯治虛勞少血津液内耗心火自炎燥熱乘
肺咳𠻳咯血及血不榮肌動輒毛寒咳嗽
當歸川芎白芍藥(各二分)
人參半夏(製)橘皮
赤茯苓阿膠(炒)細辛
北五味子甘草(炙各一分)
右剉每服三錢薑四片棗二箇煎服
人參芎歸湯大阿膠圓(方見前)兼服治腎虚勞嗽
人參胡桃湯夾和定肺湯(方見喘門)治勞氣喘急
七寳散治肺痿勞嗽久嗽
人參欵冬花鍾乳石
鵝管石(並生研)胡礬(煅各二錢)辣桂
甘草(各一錢)
右細末臨卧以少許嚥下兩次
黃耆建中湯(方見濕門)加半夏麴生乾薑五味子同煎空心吞
安腎圓(方見水飲門)治腎經虚寒咳嗽痰唾而色黯黑小腹
動氣作痛
消膿飲治肺有癰膿腥氣上衝嘔吐咳
生南星(一兩)知母貝母(去心炒)
生地黃阿膠(炒)川芎
桑白皮(炒)甘草(炙各三分)防風
射干北梗天門冬(去心)
腦荷杏仁(不去皮)半夏(製)
紫蘇葉白芷白及(各半兩)
右剉散每四錢薑七片烏梅一箇食後煎服
雄黃散治傳疰勞嗽肺管有虫令人喉癢
雄黃安息香(各一分)露蜂房(去子燒灰)
桃仁(去皮炒各二分)麝(少許)
右為末每用一錢生艾葉入生蜜研汁夾和臨卧含
化仍燒艾以管子吸煙熏喉
蘇合香圓
安息香(二兩别為末用無灰酒一升熬膏)蘇合香油(一兩入安息膏
内)白术丁香
青木香白檀香沉香
蓽撥香附(淨)苛子(煨取肉)
烏犀(鎊屑)硃砂(研末飛各二兩)薰陸香
龍腦(研各一兩)麝香(一兩半)
右為細末入研藥拌和用安息香膏并煉白蜜和劑
每一大圓沸湯化下前氣血風類後諸痛嘔逆類並
用此
咳逆方
蘇合香圓用丁香柿蒂煎湯調下
噫逆即咳逆胃寒所致也良薑為要藥人參白茯苓佐
之良薑温胃能解散胃中風邪
安腎圓(方見諸虛門)凡咳嗽暴重覺氣從臍下逆奔而上者
蓋腎虛氣不歸元補骨脂安腎圓主之
附諸方
參蘇飲治上膈有熱咳嗽聲重(方見傷風門)
五物湯(澹療方)治風寒咳嗽肺氣喘急
麻黃(不去節)杏仁(不去皮)甘草(生用)
荆芥穗桔梗(各等分)
右㕮咀薑三片同煎温服咽痛甚者煎熱後加朴硝
少許一方去桔梗荆芥用半夏枳實等分
人參荆芥散(濟生方)治肺感風邪上壅咳𠻳頭目不清言
語不出咽乾項強鼻流清沸
陳皮(去白)荆芥穗桔梗
半夏(湯洗七次)細辛(洗去土)甘草(炙)
人參杏仁(去皮尖)通草
麻(去根節)
右㕮咀每服四錢水盞半薑五片煎八分食後温服
消風百解散(和濟方)治咳𠻳聲重身熱頭疼(方見傷風門)
加減三竒湯(東垣方)治咳嗽上氣喘促胸膈不利
枳梗陳皮甘草
青皮人參紫蘇
桑白皮(各五錢)半夏(七錢)杏仁(三錢)
五味子(四錢)
右㕮咀每六七錢入薑煎服
加減瀉白散(東垣方)治隂氣在下陽氣在上咳嗽嘔吐喘
急
桑白皮(一兩)地骨皮(七錢)陳皮
青皮五味子人參(各五錢)
白茯苓(一錢)
右㕮咀每服半兩水煎入粳米二十粒
人參五味子散(聖惠方)治男女老稚諸虚百損氣血勞傷
涎喘欬膿或嗽咯血寒熱往來夜有盗汗羸瘦困乏
一切虚損
人參五味子桔梗
白术白茯苓甘草(炙)
熟地黃當歸(焙半兩)地骨皮
前胡(去苗)桑白皮(炒)枳殼(去穰炒)
黃芪(炙)陳皮(去白)柴胡(各三錢)
右㕮咀每服八錢水一盞半生薑三片煎至八分去
滓温服食後服日三次煩渴加烏梅青嵩煎咳膿血
加知母阿膠煎尤妙
諸般嗽不已
粟殼(製)烏梅(去核)陳皮(去白)
人參(去蘆)木香五味子
桔梗(炒)杏仁(去皮尖炒)石膏
甘草
右㕮咀每服八錢虀水二盞煎至八分去滓温服食
後
止𠻳烟筒方
冬花蕊鵝管石雄黃
艾葉(各等分)
右為末用紙捲筒内用火點烟入口内吞下就用水
吞一口以塞烟氣立效
加味人參紫苑散治虚勞咳嗽
大寧嗽湯勞𠻳諸𠻳通用神效(並見虛勞門)
咳𠻳治例(出明醫雜著)
王節齋曰咳謂有聲肺氣傷而不清𠻳謂有痰脾濕
動而生痰咳𠻳者因傷肺氣而動脾濕也病本雖分
六氣五臓之殊而其要皆主於肺蓋肺生氣而聲出
也須分新久虛實新病風寒則散之火熱則清之濕
熱則瀉之久病便屬虚屬鬱氣虚則補氣血虚則補
血兼鬱則開鬱滋之潤之斂之降之則治虚之法也
主方
杏仁(去皮尖)白茯苓(各一錢)橘紅(七分)
五味子桔便甘草(各五分)
春作多上升之氣宜潤肺抑肝加川芎芍藥半夏(各一
錢)麥門冬(炒)黃芩知母(各五分)
春若傷風致欬鼻流清涕宜辛凉解散加防風薄荷
紫蘇炒黃芩麥門冬(各一錢)
夏多火熱炎上最重宜清金降火加桑白皮知母炒
黃芩麥門冬石膏(各一錢)
秋多濕熱傷肺宜清熱瀉濕加蒼术桑白皮(各一錢)防
風黃芩山梔(各五錢炒)
冬多風寒外感宜解表行痰加麻黃桂枝半夏生乾
薑防風(各一錢)肺經素有熱者再加酒炒黃芩知母
(各五分)若發熱頭疼鼻塞聲重再加藁本川芎前胡
柴胡(各一錢)
若有痰加半夏枳殼風痰再加南星(薑汁炒)濕痰脾困
少食加白术蒼术有痰而口燥咽乾勿用半夏南
星宜加知母(蜜水拌炒)貝母瓜蔞仁黃芩(炒)
若夏月熱痰或素熱有痰加黃芩黃連知母石膏
上半日欬者胃中有火加貝母石膏黃連五更嗽者
同治
黃昏欬者火浮於肺不宜正用寒凉藥宜加五味子
訶子皮歛而降之
若咳嗽久肺虚滋氣補血加人參黃芪阿膠當歸生
薑天門冬欵冬花馬兜鈴酒芍藥之類肺熱咳喘
去人參用沙參此兼補氣血也
若午後欬者屬隂虚即勞嗽也宜補隂降火如川芎
當歸芍藥熟地黃黃栢知母竹瀝薑汁天門冬瓜
蔞仁貝母此專補隂血也
若火鬱嗽謂痰鬱火邪在中宜開鬱消痰用訶子皮
炒香附瓜蔞仁半夏麯海石青黛黃芩為末蜜調
為丸噙化仍服前補隂降火湯藥失治則成勞
若痰積食積作咳嗽者用香附瓜蔞仁貝母海石青
黛半夏麯軟石膏山楂子枳實薑炒黃連為末蜜
調噙化
若勞嗽見血加阿膠當歸芍藥天門冬知母貝母桑
白皮亦於前肺虚隂虛二條擇用大抵咳嗽見血
多是肺受熱邪氣得熱而變為火火盛而隂虚不
得安寧從火上升故治宜瀉火滋隂忌用人參等
甘温補氣之藥然亦有氣虚而咳血者則宜用人
參黃茋欵冬花之藥但此等證不多耳
因咳而有痰者欬為重主治在肺因痰而致欬者痰
為重主治在脾但是食積成痰痰氣上升以致欬
嗽只治其痰消其積而欬自止不必用肺藥以治
嗽也
針灸法風門二穴(在背二椎下各開寸半)肺俞
二穴(三椎下各寸半)三里二穴(見前)
附肺痿肺癰
肺痿方論
金匱曰熱在上焦者因欬為肺痿得之或從汗出或從
嘔吐或從消渴小便利數或從便難又被快藥下利重
亡津液故得之寸口脉數其人欬口中反有濁唾涎沫
者為肺痿若口中辟辟燥咳即胸中隱隱痛脉反滑數
此為肺癰欬唾膿血脉數虚者為肺痿數實者為肺癰
欬傷肺葉成也丹溪云宜補血養肺養氣清金虚者用
人參平肺散治之
紫苑散(拔粹方)治咳嗽唾中有膿血虚勞證肺痿變癰
人參桔梗茯苓(各一錢)
知母貝母(各一錢半)紫苑
甘草阿膠(炒各五分)五味子(十五粒)
右㕮咀水煎服一云各等分水二盞生薑三片煎至
一盞食前服
人參平肺散(拔粹方)治心火尅肺傳為肺痿咳嗽喘嘔痰
涎壅盛胸膈痞滿咽嗌不利
桑白皮(炒一兩)知母(七錢)甘草(炙)
地骨皮(各半兩)青皮五味子(三百箇)
茯苓人參(各四錢)陳皮(去白半兩)
天門冬(去心四錢)
如熱加黃芩(四錢)紫蘇葉半夏(各半兩)
右㕮咀每服五錢水二盞生薑三片煎至八分去滓
温服或為末薑汁丸彈子大噙化亦得食後
知母茯苓湯(宣明方)治肺痿喘嗽不已往來寒熱自汗
茯苓甘草(炙各一兩)知母
五味子人參(去蘆)薄荷
半夏(洗七次)柴胡(去苗)白术
欵冬花桔梗麥門冬(去心)
黃芩(各半兩)川芎阿膠(各二錢炒)
右㕮咀每服一兩水二盞生薑十片煎至一盞去滓
通口服食後
生薑甘草湯(千金方)治肺痿咳唾涎痰不止咽燥而渴
生薑(五兩)人參(二兩)甘草(四兩)
大棗(十五枚)
右四味以水七升煮取三升分温三服
七寳散治肺痿勞嗽久嗽(方見前咳嗽門)
保和丸(葛氏方)治勞嗽肺成痿者服之决效
潤肺膏(葛氏方)治久肺燥成痿(並見勞瘵門)
葶歴大棗瀉肺湯治肺癰喘不得卧
葶歴(熬令黃色搗丸如彈子大)大棗(十二枚)
右先以水三升煑棗取二升去棗内葶歴煮取一升
頓服
桔梗湯(金匱方)治欬而胸滿振寒脉數咽乾不渴時出濁
唾腥臭久久吐膿如米粥者為肺癰
桔梗(二兩)甘草(二兩)
右二味以水三升煮取一升分温再服則吐膿血也
桔梗湯(濟生方)治肺癰咳嗽膿血咽喉多渴大小便赤澁
桔梗(去蘆)貝母(去心膜)當歸(去蘆酒浸)
瓜蔞子枳殼(去穰麩炒)薏苡仁(炒)
桑白皮(蜜水炙)防己(各二兩)黃茋(去蘆一兩半)
甘草節(生用)杏仁(去皮尖麩炒)百合(蒸各半兩)
右㕮咀每服五錢水盞半生薑五片煎八分不拘時
服如大便秘加大黃小便赤少加木通
消膿飲治肺癰膿腥氣上衝而嘔欬嗽(方見前咳嗽門)
針灸法肺俞二穴(穴法見前)膻中一穴(在兩乳相係玉下一寸六分又名元兒仰
取之)
喘嗽
喘嗽方論
肺主氣也一呼一吸上升下降榮衛息數往來流通安
有所謂喘惟夫邪氣伏藏癡涎浮湧呼不得呼吸不得
吸於是上氣促急填塞肺脘激亂争鳴如鼎之沸而喘
之形狀具矣有肺虛挾寒而喘者有肺實挾熱而喘者
有水氣乘肺而喘者有驚憂氣鬱肺脹而喘者又有胃
絡不和喘出於陽明之氣逆真元耗損喘生於腎氣之
上奔如是等類皆當審證而主治之肺虚肺寒必有氣
乏表怯冷痰如冰之證法當温補如官桂阿膠之類是
也肺實肺熱必有壅盛胸滿外閧上炎之狀法當清利
如桑白皮葶藶之類是也水氣者漉漉有聲怔忪浮腫
與之逐水利小便如小半夏茯苓湯五苓散輩驚憂者
惕惕悶悶引息鼻張與之寬中下氣如四七湯桔梗枳
殼湯輩陽明之氣下行今逆而上行古人以通利為戒
如分氣紫蘇飲指迷七氣湯加半夏二陳湯加縮砂施
之為當真陽虚憊腎氣不得歸元固有以金石鎮墜助
陽接真而愈者然亦不可峻驟且先與安腎圓八味圓
輩否則人參煎湯下養正丹主之雄黃麻黃馬兜鈴漢
防己雞内金諸品非不主喘也如前治法大要究其受
病之原至若傷寒發喘表汗裏下脚氣喘滿疏導收功
此則但療本病其喘自安圓機之士可以舉隅而反矣
雖然喘有利下而愈者亦有因瀉而殂者喘有數年沉
痼而復瘳者亦有忽因他疾大喘而不救者汗出髮潤
喘者為肺絶身汗如油喘者為命絶直視讝語喘滿者
不治諸有篤病正氣欲絶之時邪氣盛行多壅逆而為
喘然則喘之危惡又安可以尋常目之
喘𠻳證治
九寳湯經年喘嗽通用常服屢效
麻黃(去節)橘紅腦荷(各一兩)
辣桂紫蘇桑白皮(炒)
杏仁(去皮尖)大腹子(連皮)甘草(炙各半兩)
右細剉每服三錢薑五片烏梅一箇水煎食後臨卧
服或入童子小便半盞同煎尤妙
定肺湯治上氣喘嗽
紫苑茸北五味子橘紅
杏仁(去皮尖略炒)甘草(炙)真蘇子(炒)
桑白皮(炒)半夏(製)枳殼(製等分)
右細剉每三錢薑五片紫蘇五葉食後煎服
調降湯治喘嗽
枳殼(製一兩)半夏(製)北梗
青皮陳皮真蘇子
㯽榔茯苓葶藶(隔紙炒各半兩)
木香白豆蔲仁縮砂仁
紫蘇葉(各二錢半)甘草(炙三分)
右剉散每三錢薑五片煎服
杏蘇飲治上氣喘嗽浮腫
紫蘇葉(二兩)五味子大腹皮
烏梅肉杏仁(去皮尖各一兩半)陳皮
北梗麻黃(去節)桑白皮(炒)
阿膠(炒各三分)紫苑甘草(炒各一兩)
右㕮咀每三錢薑五片煎服
五味子湯治寒喘
北五味子杏仁(去皮麩炒)橘紅(各一兩)
麻黃(去節一兩半)甘草(炙)生乾薑
辣桂(各半兩)
右麤末每服二錢半蘇三葉煎服肺虚加炒阿膠喘
甚加馬兜鈴
人參胡桃湯治肺虚發喘氣乏
人參(一寸揀者)胡桃肉(二箇去殼不去皮)
右切碎薑錢五片棗二枚食後臨卧煎服蓋人參定
喘帶皮胡桃歛肺夷堅志方
三物湯(方見咳嗽門)寒證喘者加生乾薑辣桂熱證喘者加
葶藶腦荷煎畢入朴硝少許
玉華散清肺定喘
甘葶藶(焙香)桑白皮(炒)天門冬(去心)
馬兜鈴半夏(製)紫苑
杏仁(去皮尖)貝母(炮)百合
人參(各半兩)百部甘草(炙各一分)
右剉散每服二錢半薑四片大棗三枚煎服
小青龍湯(方見水飲門)本方去麻黃加杏仁去皮三兩治水
氣喘嗽若小腹滿更加茯苓
郁李仁圓治水氣乘肺動痰作喘身體微腫
葶藶(隔紙炒)杏仁(去皮尖)防己
郁李仁(炒)真蘇子陳皮
赤茯苓(各半兩)
右末煉蜜圓桐子大每三四十圓食後生薑紫蘇湯
下
神秘湯治水氣作喘
陳皮北梗紫蘇
人參五味子㯽榔
桑白皮(炒)半夏(製)甘草(炙等分)
右剉散每服三錢薑五片煎服
小半夏茯苓湯五苓散(方見水飲門)
四七湯治驚憂氣遏上喘
半夏(製二兩半)茯苓(二兩)厚朴(製一兩半)
紫蘇葉(一兩)
右㕮咀每服三錢半薑七片棗二枚煎服
桔梗枳殼湯指迷七氣湯分氣紫蘇湯(方見氣門)
二陳湯(方見瘧類)
安腎圓(方見水飲門)八味圓養正丹(見痼冷門)治腎虚上喘凡腎
虚而喘湏以人參為佐
五靈圓治久喘
木香(半兩)馬兜零(去殼炒)葶藶(微炒各一分)
川五靈脂(二兩)
右為細末煉蜜圓桐子大每二十圓杏仁三箇搥碎
薑三片煎湯下
雄黃圓至誠修合治喘
雄黃(研)白礬(煅)木香
生葶藶(各一分)馬兜零(去殼)雞内金
淡豆䜴(各三錢半)信砒(鋒芒瑩者研生研一錢半)
右八味各取實分數並細末研米漿煮糊圓如胡椒
大每服五圓茶清稍冷臨臥送下加至七圓而止次
日飲食勿用熱菉豆生嚼解砒霜毒
控痰良方(方見痰飲門)治喘𠻳
虚勞喘𠻳眩運方
靈砂(一兩研細)人參木香(各二錢半)
大香附(抃淨)大紅川椒(去合口并子焙出汗各半兩)
右細末糕糊圓麻子大每服二十圓空心食前橘皮
湯下(川椒引氣歸元)
附諸方
蘇沉九寳湯(簡易方)治老人小兒素有喘疾遇寒暄不常
發則連綿不已咳嗽哮吼夜不得睡
桑白皮甘草大腹皮
麻黃官桂薄荷
陳皮紫蘇杏仁(各六分)
右㕮咀每服三錢水盞半薑三片烏梅半箇煎六分
服
五味子湯(活人方)治喘促脉伏而數者
五味子(五錢)人參麥門冬(去心)
杏仁(去皮尖)生薑陳皮(各一錢半)
棗子(三枚)
右㕮咀作二服每服水二盞煎至一盞食後温服
四磨湯治七鬱結上氣喘急
人參㯽榔沉香
烏藥
右件各濃磨水和煎三五沸温服
千緡湯治痰喘不能卧人扶而坐一服即安
半夏(七箇剉泡七次)甘草(炙一寸)生薑(一指)
皂角(一寸)
右㕮咀作一服水煎
丹溪治痰喘方
南星半夏杏仁
瓜蔞仁香附陳皮(去白)
皂角灰蘿蔔子
右為末神麯糊為丸每服六七十丸薑湯下
五虎湯治喘急痰氣
麻黃(七分)杏仁(去皮尖一錢)甘草(四分)
細茶(炒八分)白石膏(一錢五分)
右作一服白水煎
風寒傷而喘者三拗湯華蓋散神秘湯可選而用之
象云止喘氣促以天門冬人參黃耆為主
針灸法璇璣一穴(在天突下一寸)氣海一穴(在臍下一寸半)三里二穴
聲音
聲音方論
心為聲音之主肺為聲音之門腎為聲音之根風寒暑
濕氣血痰熱邪氣有干於心肺者病在上脘隨證解之
邪氣散則天籟鳴矣惟夫腎虚為病不能納諸氣以歸
元故氣奔而上咳嗽痰壅或喘或脹髓虚多唾足冷骨
痿胸腹百骸俱為之牽制其嗽愈重其氣愈乏其聲愈
乾君子當於受病之處圖之可也按錢氏方小兒吐瀉
利其小便過多以致脾虚不受錢用益黃散作效數日
以後忽爾不語錢知其脾氣已復腎氣尚虚投以地黃
圓益腎相繼數劑於是能言余益信聲音之根出於腎
也不誣矣諸病不語或聲乾沉難以痊復餘見活人
緫括小兒疳瘂見小兒類
聲音證治
星薑飲治風邪風毒纏喉不語
南星(略炮半兩)生薑(四錢)橘皮(三錢)
右剉每服三錢紫蘇五葉煎服
荆蘇湯失音通用
荆芥蘇葉木通
橘紅當歸桂
石昌蒲
右等分剉煎四錢服
金沸草散人參欵花膏兼服治傷風鼻塞涕流壅嗽聲
啞熱證通用(方見嗽門)
二物湯治風寒邪氣留滯失音
辣桂(半兩)石昌蒲(二錢)
右剉每服二錢半新水煎細呷
歸荆湯治風痓口噤不語項強背直身腰反張(方附在濕門)
小柴胡湯治伏暑發熱汗渴暑入心胞不語(方見血類)加茯
苓煎
不換金正氣散(方見寒類)加石昌蒲治濕證聲啞加桂治寒
證聲啞
三因七氣湯(方見氣類)加枳殼甘草治氣隔聲沉
犀角地黃湯治血證心忪語短眩冒迷忘
生地黃(四兩淨)犀角牡丹皮
芍藥(各半兩)
右剉每服四錢入桃仁去皮尖七粒煎服如無犀角
以升麻代
硃砂圓治打撲驚忤血入心竅不語(方見血類)
二陳湯(方見瘧類)加石昌蒲煎吞白圓子(方見身疼類)治痰證聲
沉
金花散治失音亦治喉痺
槐花新瓦上炒香熱三更後床上仰卧隨意食之熱
證通用
密陀僧散治大驚入心痰血窒塞瘖不能言亦治瘖風
(方見驚悸門)
治&KR0630;桃仁湯治狐惑虫食其臓上唇瘡其聲啞
桃仁(浸去皮焙)槐子艾葉(各一兩)
大棗(十五枚)
右用水三盞煎至一盞半分三次服
人參平補湯治腎虚聲不出
人參川芎當歸
熟地黃(洗曬)白芍藥白伏苓
兔絲子(酒浸爛研細)北五味子杜仲(去麄皮剉薑汁製炒去絲)
巴戟(酒浸去心曬)橘紅半夏麯(各半兩)
牛膝(酒浸焙)白术補骨脂(炒)
葫蘆巴(炒)益智仁甘草(炙各二錢半)
石昌蒲(一錢半)
右剉細每服三錢薑五片棗二枚令前煎吞山藥圓
七十粒(方見漏濁門)五更頭腎氣開不得咳唾言語默然
再進上藥功效勝常
杏仁煎治咳𠻳暴重聲音不出
杏仁(水浸去皮研膏)冬蜜砂糖
薑汁(各一盞)桑白皮(去赤炒)木通
貝母(去心各一兩半)北五味子紫苑茸(各一兩)
石昌蒲(半兩)欵冬花蕊
右後六味剉以水五升煎半去滓入杏薑糖蜜夾和
微火煎取一升半每服三合兩日夜服之
木通湯治諸風失音
木通石昌蒲防風
羌活桑螵硝全蝎(焙)
直僵蠶(炒)甘草(炙各一分)圓白南星(略炮半兩)
右剉每服二錢半紫蘇五葉薑五片熱煎服
附諸方
訶子湯治失音不語
訶子(四箇半生半煨)桔便(一兩五錢半生半炒)甘草(二寸一寸生一寸熟)
右為粗末分二貼每貼水一盞童便一盞煎至八分
去滓食後温服
玉粉圓治冬月寒痰結於咽喉不利語音不出鍼經云
寒氣客於會厭卒如瘂宜服此藥
桂心草烏(各一字)半夏(湯洗五錢)
右為細末薑汁浸蒸餅為丸如雞頭大每服一丸至
夜含化多年不愈者亦效
響聖破笛丸治歌謳失音不語者宜服神效
連翹桔梗甘草(各二兩半)
薄荷(四兩)訶子肉(炒)砂仁
大黃(各一兩)川芎(一兩半)白藥煎(二兩)
右為細末雞子清和為丸如彈子大每用一丸臨臥
噙化服
一方治失音不語
百藥煎杏仁(去皮尖)百合
訶子肉薏苡仁(各等分)
右為末以雞子清和圓如彈子大每用一圓臨臥噙化
仁齋直指卷八
