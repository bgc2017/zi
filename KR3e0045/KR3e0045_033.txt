欽定四庫全書
仁齋傷寒類書卷七宋楊士瀛撰
明朱崇正附遺
小柴胡湯加減法
傷寒諸方惟小柴胡為用最多而諸家屢稱述之蓋以
柴胡半夏能利能汗凡半表半裏之間以之和解皆可
用也抑不知小柴胡非特為表裏和解設其於解血熱
消惡血誠有功焉蓋傷寒發熱一二日間解撤不去其
熱必至於傷血不問男女皆然小柴胡湯内有黃芩柴
胡最行血熱所以屢獲竒功但藥性差寒用之貴能加
減今推明活法凡表發熱裏又有燥渴糞鞕熱證者是
為内外俱熱小柴胡加大黃裏無熱證但發熱在表者
小柴胡加桂桂主解表可以温血所謂隂盛惡寒甘辛
發散者此也大黃主攻裏可以蕩滌血熱所謂陽盛内
熱酸苦湧泄者此也是又别其解表以温攻裏以寒之
義若遇少陽本證及無表裏證或表裏不分之證但依
本方用之並不須加減此為正訣虚者少與尤在酌量
予每見後學數輩療治傷寒輙用當歸其意蓋為調血
計不思一滯中脘二動痰涎三壞胃氣而血熱又非當
歸之所能除惑之甚矣否則熱入血室張氏特以小柴
胡主之何哉雖然均是和解耳局方以和解散平穏之
劑為和解張氏以小柴胡差寒之劑為和解意安在哉
蓋局方和解散為尋常感冐和平解散設也若夫熱在
半表半裏既不可汗又不可下并小柴胡一劑孰能内
和而外解之乎然而學者亦不可以輕心而用小柴胡
也脉之不審證之不詳縱横泛應執小柴胡以為公據
脉遇浮熱似陽其不誤人性命幾希矣甚者僅以小柴
胡收效一二而乃不遵格法輕用大柴胡立意一差禍
不旋踵吁可畏哉
傷寒諸篤證
摇頭直視形如煙熏心絶唇脗反青四肢多汗肝絶
反目直視狂言遺尿腎絶汗出髮潤喘而不休肺
絶環口黧黑柔汗發黃脾絶汗出如油喘促無巳
水漿不下形體不仁命絶大發濕家汗則成痓熱而
痓不治發濕温汗身青面變耳聾不語曰重暍不治
發風温汗必讝語並不治發風濕中濕汗並逆
發動氣汗不治發少隂汗九竅出血曰下厥上竭不
治發少陽汗則膽語發汗只在頭面不至遍身鼻
衂不止者逆發汗不至足者逆諸逆發汗劇者言
亂目眩並不治當汗無汗服麻黃數劑汗不出者不
治汗出如珠不流不治汗出如油口噤肉戰聲吟
喘促不治汗後嘔吐水藥不入口者逆熱病脉躁
盛而不得汗不治汗後不為汗衰復大熱臍躁疾狂
言不食曰隂陽交不治忽冐脉無脉服藥後汗解則
生若無汗脉不至者不治少隂厥逆無脉服藥通脉
其脉漸續則生暴出則不治下利厥逆無脉炙之脉
不回身不温不治少隂四逆下利惡寒而拳發躁無
脉不治下利日十餘行其脉反穴者逆少陽陽明
合病下利脉長大而弦曰負不治陽病見隂脉不治
發斑屬陽見隂脉不治代脉不治吐血衂血脉反
浮大而牢不治隂易陽易脉離經外腎腫腹中絞痛
手足拳攣不治欬逆上氣脉散者不治譫語脉反
沉微四肢厥冷不治脉隂陽俱虚熱不止者不治
七八日以上發大熱難治舌木爛熱不止者逆下
利發熱或汗不止厥不止並不治下利發熱厥逆燥
不得眠不治讝語直視或喘滿或下利並不治讝
語屬陽見隂證者逆傷寒脉乍疎乍數不治發斑
先赤後黯面色黧晦不治發斑大便自利不治發
黃而變黑不治口乾舌黑不治口張目䧟不治
張口出氣乾嘔骨骸熱痛者逆咳逆不止者不治心
下疰悶上氣喘麄者逆霍亂喘脹煩燥不治誤下
濕家額汗喘促或小便不利大便自利不治頭汗内
外開格小便不利此為陽脫不治腹滿咳逆不得小
便不治腹大滿而下泄不治若脉洪緊而滑尤可慮
臟結如結胷舌白胎隂筋引臍腹痛時時下利不治
結胷證其加煩燥不治臟厥七八日發厥膚冷煩
燥下利無時暫安不治少隂吐利厥逆煩燥不治
厥而下利反能食者曰除中不治四肢厥逆臍下絞
痛石硬眼定者逆厥隂唇青舌卷黑而耳聾囊縮不
治頭連腦痛甚手足俱寒不治隂毒陽毒過六七
日不治兩感不治狐惑咽乾聲啞唇瘡不治赤
斑五救其一黑班十救其一尋衣摸空者逆
傷寒别名
清便自調自可謂大小便如常也大便秘而堅則曰
鞕小便不利小便少下利清榖皆謂水榖不分得
大便曰更衣大便堅小便利曰脾約下利曰飱洩
腸僻謂痔也寒而利曰鴨溏熱而利曰腸垢轉
失氣謂氣轉而響時時失下即後分泄氣蓋腹中有積
大汗傷氣大下傷血或火邪逼迫驚狂或尺寸脉緊
而反有汗或發汗後汗不止而漏風或隂病本無汗而
反有汗或其脉浮遲微弱不能作汗皆曰亡陽吐汗
下温針以後其病不解曰壞病曰何逆瘥後更發熱
曰遺熱脉相尅賊曰負兩手無脉曰雙伏一手無
脉曰單伏左關脉曰人迎右關脉曰氣口足跌上動
脉曰衝陽足後根上䧟中動脉曰太谿婦人乳頭直
下近腹處曰期門臍下一寸曰氣海二寸曰丹田三
寸曰關元玄府即汗空也臍間動氣曰奔豚筋
惕肉動曰瞤中暑曰中暍妄發濕溫汗曰重暍
渴欲飲水水入即吐曰水逆心下停水怔忪身無大
熱頭額微汗曰水結胷乾嘔曰啘咳逆曰噦目中
不了了謂不明了也睛不和謂不和平如常也三月
至夏方發病曰晩發
傷寒戒忌
傷寒新瘥後伹少喫糜粥常令稍飢不得飽食反此則
復又不得早起不得梳頭洗面不得多言不得勞心
費力反此則復瘥後百日内氣體未得平復犯房室
者死忌食猪羊雞鴨狗肉肥魚油膩諸骨汁及鹹藏
鮓脯餅麫果物
藥有寒温相濟
黃連湯用乾薑黃連柴胡桂薑湯用黃芩薑桂麻黃升
麻湯用桂枝石膏返隂丹用附子膩粉隂旦湯用乾薑
黃芩與夫桂枝石膏湯桂枝大黃湯乾薑黃連黃芩人
參湯某藥性寒某藥性温温以調隂寒以調陽蓋使隂
陽調而得其正其有陽證當下而表怯者隂證當温而
帶熱者皆可以前例推之亦當權其冷熱重輕為之增
減斯可矣雖然古之分劑與今之分劑多寡又不同焉
藥則秤三四錢為一服水則用一大盞取七分為一劑
此亦通今之論也所謂利藥不嫌生温湯須要熟又當
權衡於此云
據脉
傷寒治法據脉為要問證次之證如此脉亦如此條例
徑行若證熱而脉遲證寒而脉數切不可自惑於倉卒
須是略去外證專以脉為主領斟酌而調理之庶無差
誤雖然偏陽之脉又何耶曰人禀隂陽二氣隂根於陽
陽根於隂往来流通而無間斷者也一或偏勝百病生
焉蓋偏陽則多熱偏隂則多寒偏隂則六脉虚濡按之
無力頗有細濇輕濇之狀病主沉寒法當温散人所易
知若夫病軀内外有熱其脉不數不洪但指下急濇而
小緊如枝條刮刮之狀此則為陽勝隂當用寒凉之劑
以解陽熱愆伏之邪以行血熱凝結之毒不可錯認以
為脉小脾虚誤以温藥益其疾也縱或嘔逆亦是熱邪
乘虚熱氣閉隔斷不可以温熱之劑投之否則墮厝火
積薪之轍矣凡病皆當審斯
警省
傷寒證候頃刻𫝊變傷寒治法繩尺謹嚴非可以輕心
視之也其間種類不一條例浩繁是固難矣至於隂極
發燥熱極發厥隂證如陽陽證如隂脚氣似乎傷寒中
暑似乎熱病與夫蓄血一證上熱下冷乍閧乍寒甚至
四肢發厥昏迷悶絶凡此等類尤當審思而明辯之若
疑似未别體認未明姑且試探切不可妄投决病之劑
方方雖微死生之係也謹之哉
藥方
本祖南陽活人書其詳見於傷寒百問
凡下證不得用圓子藥謂水銀䃃巴粉霜之類作圓
以為轉下藥性有毒只取積滯傷動臟腑不能蕩滌
邪熱以去病也小兒傷寒節度如大人法但分劑
少異其間用藥小冷耳
産婦傷寒
或問婦人傷寒可得聞乎曰傷寒三百九十七條一百
一十三方此張氏截然之筆削也於某證則有某藥曷
嘗以男女為别哉要之月事去来産前産後男子所無
請發明其藴以解世俗之惑蓋婦人以血為主發熱惡
寒經水適来經日熱除而胷滿讝語者是則邪氣結於
胷脇當刺期門隨其實而取之傷風經日續生寒熱發
作似瘧而經水適斷者是則血結而不行當以小柴胡
湯散之所謂治之而愈者此也至如傷寒發熱經水適
来晝醒暮讝如見怪狀是則裏無留邪熱隨血散所謂
不治自愈者此也前乎吐血下血兩條併以犀角地黃
湯桃仁承氣湯抵當湯圓之類言之詳矣抑産前産後
治法將何擇焉曰産前安胎産後消瘀於是遵依條例
斟酌輕重而調理之安胎者何桑寄生阿膠縮砂為要
藥他如桂枝半夏桃仁大黃墮胎及燥熱等輩則不可
輕用也消瘀者何川芎蒲黃赤芍藥生地黃為要藥他
如内補攔住敗血之劑則不可輕進也朱氏以阿膠桑
寄生人參伏苓白术等而細末糯米飲調劑為孕婦安
胎以紅花一分官桂芍藥甘草半之姜棗同煎為解表
消瘀以葱白生姜大劑濃汁為産前發散以小柴胡湯
去半夏和解熱入子宫郭稽中以枳殼防風一度甘草
減半末之點服主大便秘澁又以蜜導一法真可活人
然則産婦證治觀此可以問津索塗矣雖然知安胎則
不可不調氣知消瘀則不可不扶虚枳殼香附陳皮以
調氣也當歸川芎黃蓍人參以扶虚也退熱則柴胡黃
芩解肌則紫蘇乾葛滋腸則麻仁枳殼助陽則乾薑良
薑其間採摭雖未備古人之經然而甘辛為陽酸苦為
隂皆不越古人之意姑存之篇末以便學者之觀覽云
小兒傷寒
或問小兒傷寒可得聞乎曰小兒傷寒與大人法度則
同但分劑少異用藥少冷已略陳於前矣然而驚風瘡
豆亦嘗贅布此尤不可闕請發明藥證而條析之惡風
惡寒者必隈人藏身引衣密𨼆是為表證可微取其汗
也惡熱内實者必出頭露面揚手擲足煩渴燥糞掀衣
氣麄是為裏證可略與疎利也至若頭額冷手足涼口
中冷氣面色黯淡大便瀉青此則隂病裏虚當以温藥
救其裏也舉是三者汗下温之法可以類推矣發汗用
桂枝麻黃各半湯加黃芩解肌用香蘇散加乾葛通利
四順清涼飲微利人參敗毒散温裏理中湯厥冷甘草
乾薑湯尋常感胃惺惺散或參蘇飲傷風發熱人參羌
活散或天麻防風圓壯熱者升麻葛根湯潮熱者生犀
散小柴胡湯加大黃小便不通者導赤散五苓散甘露
飲表裏俱熱如表裏俱見之證洗心散主之咳嗽則人
參潤肺散加紫蘇夾食則異香散紫霜圓輩然亦視其
小便或赤或白可以知裏熱之有無或清或濁可以知
裏熱之輕重幼而嬰孩則以虎口指紋之紅色驗之長
而童孺則以一指按其三關據左手人迎之緊盛者斷
之所謂七十二證某證某方皆無越張朱格例特不過
小小分劑而中病則止也不然幼幼新書駢集小兒傷
寒雖略舉巢源一二而終篇以活人書為法果何意哉
故附于卷末以備學者之觀覽云
仁齋傷寒類書卷七
