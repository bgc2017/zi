欽定四庫全書
仁齋直指卷七宋楊士瀛撰
明朱崇正附遺
痰涎
痰涎方論
惟氣與血能生諸病痰亦如之夫痰者津液之異名人
之所恃以潤養肢體者也血氣和平關絡條暢則痰散
而無氣脉閉塞脘竅凝滯則痰聚而有痰之所以發動
者豈無自而然哉風搏寒凝暑煩濕滯以至諸熱蒸鬱
啖食生冷煎煿鯹羶鹹藏動風發氣等輩皆能致痰也
是痰作恙為喘為𠻳為壅為嘔為眩暈為風癎為狂迷
為忪悸或吞酸或短氣或痞隔或腫脹或寒熱或疼痛
痰實主之人知痛生於氣血孰知痰涎流注亦能纏滯
而為痛乎如頭風證眉稜耳角俱痛投以風藥不效投
以痰藥收功如患眼證赤腫羞明而痛與之涼劑弗瘳
與之痰劑獲愈如酒家手臂痛重時或麻痺二陳湯加
片子薑黃下白圓子消飲圓倍术圓輩每每就安如鬭
家胸骨撲傷刺痛無已散血之劑罔功續以自己溲便
飲之須臾吐痰其痛立止此皆痰涎作痛之眀證也然
而頑痰滿胷上脘填塞其高者因而越之法當從權取
吐或者津液不守所以痰多吐甚痰脱則精竭而斃矣
療痰之法理氣為上和胃次之若風若寒若濕若熱如
前數者亦當推尋所受之因和胃謂何涎者脾之液也
脾胃一和痰涎自散故治痰多用半夏蓋半夏能利痰
故也
痰涎證治
橘皮湯治胸膈停痰
半夏(製五兩)茯苓陳皮(各三兩)
細辛青皮桔梗
枳殼甘草(炒各二兩)人參
旋覆花(去葉各一兩)
右剉散每服三錢薑五厚片煎服
前胡半夏湯治痰盛
北前胡半夏(製)茯苓(各三分)
陳皮木香紫蘇
枳殼(製)甘草(炒各二分)
右剉散每服三錢薑五片烏梅少許煎服
人參飲治痰亦治𠻳
人參桔梗半夏麯
五味子細辛枳殼(製)
赤茯苓(各一分)甘草(炒半分)
右剉散每服三錢薑五片煎服痰𠻳加紫苑添甘草
星薑湯治痰去風
丸白南星(半兩者一箇)老生薑(三錢半)
右各切片以水三盞磁器内煎取其半逐旋温服
二聖飲治風痰
南星半夏(各二兩切片)
右用生薑一斤搗取自然汁浸藥磁器盛之頃在鍋
内隔湯熬烑令薑汁盡焙乾為末每挑二錢入生薑
甘草少許煎湯調下或用糕糊小丸薑湯下三十丸
入煅白礬少許同丸亦得
大半夏湯治痰飲
半夏(製)茯苓生薑(等分)
右剉碎每服三錢水二盞煎至一小盞温服如熱痰
加甘草少許胃不和去甘草加陳皮
半夏丸消下痰涎
丸白半夏老生薑(等分搗如泥焙乾)
右為末煑薑汁為糊丸桐子大每三十丸薑湯下
豁痰丸治頑痰壅盛
南星(三兩)半夏(二兩各剉作大片用濃皂角水浸一宿焙乾為末)
白附子川靈脂直僵蠶(炒去絲)
華隂細辛白礬(煅枯各一兩)全蝎(三錢半焙)
右為末皂角漿煑麵糊為丸桐子大每二三十丸薑
湯下
神术丸治痰飲妙
茅山蒼术(一斤米泔浸一宿去皮切片焙乾為末)生油麻(半兩水二盞研細取
漿)大棗(十五箇煑取肉研旂入麻漿拌和藥)
右末為丸桐子大日乾每五七十丸空心温湯下
辰砂化痰丸驅風化痰
辰砂(研細)白礬(煅枯各半兩)半夏麯(三兩)
南星(炮一兩)
右為末薑汁調麫煑糊丸桐子大别用朱砂衣每十
丸薑湯下小兒風痰一二丸
強中二薑湯温脾胃消寒痰
良薑乾薑青皮
陳皮大半夏(切開沸湯盪浸七次焙乾各一兩)
南星(炮半兩)
右為末薑汁調麫煑糊丸桐子大每三十丸薑湯下
養正丹治腎虚氣不歸元痰涎上壅亦治寒痰每服二
十丸用降氣湯送下
二陳湯吞白丸子(方見小兒類)治痰飲一證眉心眉梁骨痛
狀如頭風
二陳湯(方見瘧類)加蒼术片子薑黃製枳殼各少許治酒麫
積毒熱生痰攻眼腫痛
控痰良方喘嗽通用
虢丹白礬(各二兩)
右以錢王摶剜一火孔先入虢丹次以白礬蓋頂用
炭一斤煅至火盡礬枯丹黑出火毒研細煮稀麫糊
丸麻子大每服十五丸沸湯泡生薑汁送下諸頑痰
迷塞關竅不通聲音不出以三十丸研末入全蝎少
許用自然薑汁澄取清者調灌須臾吐痰立愈凡喘
促胷膈膨湃寸脉急數湏從權吐之中滿内實而喘
者與解毒雄黃丸(方見積熱門)
附諸賢論
劉宗厚曰痰之為病仲景論四飲六證無擇叙内外三
因俱為切當蓋四飲則叙因痰而顯諸證者三因則論
其因有所傷而生痰者也惟王隱君論人之諸疾悉出
於痰此發前人所未論可謂深識痰之情狀而得其奥
者矣製滚痰丸一方絲治斯疾固為簡便較之仲景三
因有表裏内外而分汗下温利之法則疎闊矣况又有
虚實寒熱之不同者哉夫痰病之原有因熱而生痰者
亦有因痰而生熱者有因風寒暑濕而得者有因驚而
得者有因氣而得者有因酒食而得者有因食積而得
者有脾虚不能運化而生者有腎虚不能降火而生者
若熱痰則多煩熱風痰多成癱瘓竒證冷痰多成骨痺
濕痰多倦怠軟弱驚痰多成心痛癲疾飲痰多成脇痛
臂痛食積痰多成癖塊痞滿其為病狀種種難名王隱
君論中頗為詳盡學者但察其病形脉證則知所挾之
邪隨其表裏上下虚實以治之若夫子和謂飲無補法
必當去水故用吐汗下之三法治人常愈又論熱藥治
痰之誤固為詳切亦有挾寒挾虚之證不可不論夫久
痰凝結膠固不通狀若寒凝不用温藥引導必有拒格
之患况有風寒外來痰氣内鬱者不出温散亦何以開
鬱行滯又有血氣虧乏之人痰客中焦閉塞清道以致
四肢百骸發為諸病理宜導去痰滯必當補接兼行又
難拘於子和之三法也大凡病久淹延卒不便死者多
因食積痰飲所致何以然者蓋胃氣亦頼痰積所養飲
食雖少胃氣卒不便虚故也亦有治痰用峻利過多則
脾氣愈虚津液不運痰反生而愈盛法當補脾胃清中
氣則痰自然運下此乃治本之法也謂醫中之王道者
正此類也
附諸方
金沸草散治外感風寒痰氣内鬱咳唾稠粘參蘇飲亦
治外感風寒痰飲停積胸膈咳嗽氣促言語不能相續
(並見傷風門)小青龍湯治外感風寒内生溢飲支飲倚怠喘
滿(方見咳嗽門)蘇子降氣湯治虚陽上攻氣不升降上盛下
虚痰涎壅盛(方見諸氣門)
中和丸治濕痰氣熱
蒼术黃芩半夏
香附(等分)
右為末粥丸如梧桐子大每服五七十丸薑湯下
導痰湯
南星(炮)橘紅(去白)赤茯苓(去皮)
枳殼(麩炒)甘草(炙半兩各一兩)半夏(四兩)
右㕮咀水煎生薑五片食前服
茯苓圓(出千金第一方)
半夏(四兩)茯芩(二兩)枳殼(一兩)
風化硝(半兩)
右為末蒸餅或神麯薑汁糊丸梧子大每服三十丸
薑湯下
此方治中脘停痰臂痛難舉手足不得轉有效
清膈化痰圓
黃連黃芩(各一兩)黃栢
山梔(半兩)香附(一兩半)蒼术
右為末蒸餅丸白湯下
搜風化痰圓
人參槐角子殭蠶
白礬陳皮(去白)天麻
荆芥(各一兩)半夏(四兩薑汁炒)辰砂(半兩另研)
右為末薑汁浸蒸餅為丸辰砂為衣服四拾丸薑湯
下
利膈化痰圓
南星蛤粉(研細一兩)半夏
瓜蔞仁貝母(去心治胸膈痰氣妙)香附(半兩童便浸)
右為末用猪牙皂角十四挺敲碎水一碗半煑杏仁
去皮尖一兩煮水將乾去皂角擂杏仁如泥入前藥
搜和再入薑汁泡蒸餅丸如菉豆大青黛為衣每服
五六十丸薑湯下
清痰圓治清中脘熱痰積
烏梅枯礬黃芩
蒼术陳皮活石(炒)
青皮枳實(各半兩)南星
半夏神麯山查
乾生薑香附(各一兩)
右為末湯浸蒸餅丸服
王隱君滚痰圓
括曰甑裏翻身甲掛金于今頭戴草堂深相逢二八
求斤正硝煅青礞倍若沉十七兩中零半兩水丸桐
子意常斟千般怪証如神效水瀉雙身却不任
大黃(酒蒸)黃片芩(酒洗淨各八兩)沉香(半兩)
礞石(一兩搥碎熖硝一兩用入小砂罐内瓦片蓋之鉄線練定鹽泥固濟晒乾火煅紅候冷取
出)
一方加珠砂二兩(研為細末為衣)
右為細末水丸梧子大每服四五十丸量虚實加減
服茶清温水任下臨臥食後服
六君子湯治脾虚不進飲食嘔吐痰水(方見調理脾胃門)
清氣化痰圓清頭目凉膈化痰利氣
半夏(湯洗七次二兩)陳皮(去白)茯苓(去皮各一兩半)
薄荷葉荆芥穗(各五錢)黃芩(酒浸炒)
連翹梔子仁(炒)桔梗(去蘆)
甘草(炙各一兩)蒼术(泔浸剉焙乾炒)香附子(醋浸炒各一兩)
右為末薑汁煎水打糊為丸如梧子大每服五十丸
食後臨卧各一服如腸胃燥實加酒炒大黃芒硝各
一兩
此方即二陳湯凉膈散加香附蒼术相合是也蓋
痰者因火而動氣者因鬱而成故作胸膈痞滿頭
目昏眩今用二陳湯以豁痰凉膈散以降火而散
風熱香附蒼术開鬱順氣何疾之不愈哉
節齋化痰圓
論曰痰者病名也人之一身氣血清順則津液流通
何痰之有惟夫氣血濁逆則津液不清熏蒸成聚而
變為痰焉痰之本水也原於腎痰之動濕也主於脾
古人用二陳湯為治痰通用者所實脾燥温治其標
也然以之而治温痰寒痰痰飲痰涎則固是矣若夫
痰因火上肺氣不清咳嗽時作及老痰鬱痰結成粘
塊凝滯喉間吐咯難出此等之痰皆因火邪炎上薰
於上焦肺氣被鬱故其津液之隨氣而升者為火薰
蒸凝濁鬱結而成歲月積久根深蒂固故名老名鬱
而其源則火邪也病在上焦心肺之分咽喉之間非
中焦脾胃温痰冷痰痰飲痰涎之比也故湯藥難治
亦非半夏茯苓蒼术枳殼南星等藥所能治也惟在
開其鬱降其火清潤肺金而消化凝結之痰緩以治
之庶可取效今製一方於後
天門冬(去心)黃芩(酒炒)海粉(别研)
瓜蔞仁(别研)橘紅(各一兩)桔梗(去蘆)
連翹香附子(搥研淡鹽水浸炒各五錢)
青黛(别研二錢)芒硝(别研三錢)
右為細末煉蜜入生薑汁少許和藥末杵極勻丸如
小龍眼大噙化一丸或嚼爛清湯細嚥之或丸為細
丸如黍米大淡薑湯送下五六十丸
此等老痰大率飲酒之人多有之酒氣上升為火肺
與胃脘皆受火邪故鬱滯而成此方用天門冬黃芩
泄肺火也海粉芒硝醎以軟堅也瓜蔞仁潤肺降痰
香附米開鬱降氣連翹開結降火青黛解鬱火故皆
不用辛燥之藥
秘傳豁痰丸治食積痰熱
陳皮(去白四兩)山查神麯(各二兩)
當歸黃芩白术(各四兩)
半夏(薑汁浸七日)黃連白茯苓
甘草(各一兩五錢)枳實(二兩五錢)
右為細末湯浸蒸餅為丸如梧桐子大每服四五十
丸臨卧或食後淡薑湯送下
秘𫝊滚痰圓降痰火神效
大黃(八兩剉片用皮硝三兩酒一碗水一碗和勻蒸乾用)黃芩(八兩剉碎用明礬三錢酒
水各一碗蒸用)沉香(五錢)礞石(一兩用硝一兩入礶固濟
煅紅取出用)硃砂(一兩研末為衣)
右為細末水丸如梧桐子大硃砂為衣每服四五十
丸量虛實加減
加味二陳湯
半夏(薑汁一錢五分)白茯苓白术(各一錢)
香附(一錢二分)連翹黃芩
枳實(麩炒)前胡甘草
瓜蔞仁桔梗麥芽
神麯(炒)陳皮(鹽水浸炒各一錢)
右㕮咀水二盞薑三片煎一盞
五飲湯(拔粹方)一留飲心下二癖飲脇下三疼飲胃中四
溢飲膈上五流飲腸間凡此五飲酒後傷寒飲冷過
多故有此疾
旋覆花人參陳皮
枳實白术茯苓
厚朴半夏澤瀉
猪苓前胡桂心
芍藥甘草(各等分)
右剉每兩分四服水二盞生薑十片同煎至六分取
清温服不拘時忌食肉生冷滋味等物因酒有飲加
葛根葛花砂仁
蠲飲枳實圓(拔粹方)逐飲消痰導滯清膈
枳實(炒)半夏(湯泡七次)陳皮(去白各二兩)
黑牽牛(半斤取頭末三兩)
右為末水煮麵糊為丸如梧子大每服五十丸薑湯
下食後
辰砂祛痰丸(聖惠方)治酒食過多酸醎作成痰飲聚扵胸
中凝則嘔逆惡心流則臂痛頭目昏眩腰脚疼痛深
則左癱右瘓淺則蹶然倒地此藥神效
硃砂(一兩水飛一半入藥一半為衣)半夏(四兩)
槐角(炒)陳皮白礬(生)
荆芥(各一兩)生薑(四兩與半夏製作餅隂乾)
右為末薑汁打糊丸如梧桐子大每服五十丸生薑
湯下
八味圓治脾腎兩虚痰唾而不咳者(方見諸虛門)
五虎湯治痰喘氣急(方見喘門)
水飲
水飲方論
水之與飲同出而異名也人惟脾土有虧故平日所飲
水漿不能𫝊化或停於心下或聚於脇間或注於經絡
或溢扵膀胱往往因此而致病矣孰謂血氣痰涎能生
諸疾而水飲之不能為恙乎惟水與飲漉漉有聲為喘
為咳為嘔為泄為痞隔為脹滿為眩運為怔忪為寒熱
為堅痛為浮腫為多唾為短氣為體重氣為飲隔痞滿
腹鳴骨痛冷痺則曰氣分經脉不行血化為水四肢紅
腫則曰血分凡此等類皆水氣之所由作也據病驗證
可不究其所受之原乎然則療治之法將何先曰能以
表裏虛實訂之斯得矣表有水者其身熱𠻳喘怔忪乾
嘔微利青龍湯汗之而愈裏有水者其身凉嘔𠻳痞滿
引脇痛硬十棗湯下之而安虛者脉虛心腹滿而濡當
以安腎圓為主加青木香圓少許以行之實者脉實心
腹滿而硬當以青木香圓為主用五皮散加枳殼以導
之尋常水氣心下怔忪大半夏湯小半夏茯苓湯五苓
散輩通用可也然而瘧家多積黃水或於心下停瀦或
於脇間結癖惟癖為能生寒熱所以瘧劑多用常山蓋
水在上焦則吐之水不在扵上焦則常山亦能破其癖
而下其水也若夫水腫證候亦此種類詳見扵後請旁
參而互攷焉
水飲證治
芎夏湯逐水利飲通用
川芎半夏(製)茯苓(各一兩)
青皮陳皮枳殼(製各半兩)
白术甘草(炒各一分)
右剉散每服三錢薑五厚片煎服川芎半夏能逐水
也喘加去節麻黃𠻳加炒桑白皮嘔加生薑
半夏泄加蒼术白术痞隔加枳殼桔梗脹滿
加縮砂白豆蔲眩運加半夏南星怔忪加白茯
苓寒熱疼痛下其癖浮腫體重滲其濕餘以類推
大半夏湯(方見痰涎門)
小半夏茯苓湯治諸水氣
半夏(製五兩)茯苓(三兩)
右剉散每服三錢水二盞半煎一盞秤生薑二錢半
研取汁入藥煎沸温服
五苓散流行水飲(方見氣門)每二錢沸湯調下小便更不利
加防己佐之
桂术湯治氣分前證
辣桂(三兩)白术麻黃(去節)
細辛(去苗)甘草(炒各二兩)枳殼(製)
乾薑(炮各一兩半)
右剉散每服三錢煎服
桂苓湯治血分前證
辣桂赤茯苓當歸
川芎赤芍藥蓬莪术
京三稜㯽榔蒼术(炒)
桑白皮(炒)大腹皮瞿麥穗
青皮陳皮甘草(炒各半兩)
葶藶大黃(濕紙煨各一分)
右剉散每服三錢薑五片煎服
平肺湯肺與腎皆以至隂積水喘嘈嗽咳蓋水乘之
葶藶(微炒)桑白皮(炒)北梗
枳殼(製)紫蘇莖葉半夏(製各一兩)
麻黃(去節三分)甘草(炒半兩)
右剉散每三錢薑五片煎服治腎水用青木香圓
青龍湯治表不解有水氣發熱乾嘔怔忪咳𠻳微喘微
利
麻黃(去節)細辛芍藥
乾薑(炮)甘草(炒)辣桂(各三兩)
五味子(二兩)半夏(製二兩半)
右剉每服三錢水一盞半煎一盞温服
十棗湯治表解裏有水身凉汗出乾嘔短氣微𠻳微利
胸下痞滿引脇硬痛
芫花(炒)大戟甘遂(等分)
右件異篩&KR0008;末合和入乳鉢研良久以肥棗十箇擘
開用水一碗煮爛取汁一盞調藥壯者服一錢重弱
者服半錢重平旦温服别用棗湯潄下通利即以糜
粥自養未利明日再服半錢請酌量用
安腎圓治腎氣不足膀胱虚冷
川烏(炮去皮臍)辣桂(各四兩)茯苓
白术石斛(酒炒)白蒺蔾(炒去刺)
巴戟蓯蓉(酒浸焙)桃仁(去皮尖微炒)
萆薢山藥破故紙(炒各十二兩)
右末煉蜜圓如桐子每五七十圓鹽湯空心服
青木香圓行滯通水
青木香(五兩)蓽澄茄補骨脂(炒)
㯽榔(炒各十兩)牽牛(六十兩炒香搗取木三十兩)
右為末滳水圓菉豆大每二十圓熟水下
五皮散治皮膚水氣(方見諸氣類)
二和散和暢三焦治痞脹浮腫(方見諸氣類)
消飲圓
茯苓乾薑(炮各三兩)白术(八兩)
枳實(炒半兩)
右末煉蜜圓桐子大每十五圓米飲下
倍术圓
白术(四兩)辣桂乾薑(炒各二兩)
右為末煉蜜圓桐子大每服二十圓米飲下此二藥
可以温中消水
嘔吐
嘔吐方論
嘔吐出於胃氣之不和人所共知也然有胃寒有胃熱
有痰水有宿食有膿血有氣攻又有所謂風邪入胃凡
是數者可不究其所自來哉寒而嘔吐則喜熱惡寒四
肢淒清法當以剛壯温之熱而嘔吐則喜冷惡熱煩燥
口乾法當以温凉解之痰水證者唾沫怔忪先渴後嘔
與之消痰逐水輩宿食證者胸腹脹滿醋悶吞酸與之
消食去積輩腥氣燥氣熏炙惡心此膿血之聚經所謂
嘔家有癰膿不須治膿盡自愈是爾七情内鬱關隔不
平此氣攻之證經所謂諸鬱干胃則嘔吐是爾若夫風
邪入胃人多不審率用參术助之欄住寒邪於此尤關
利害其或惡聞食臭湯水不下粥藥不納此則翻胃之
垂絶者也辯之不早其何以為對治乎雖然足陽明之
經胃之絡脉也陽明之氣下行則順今逆而上行謹不
可洪固也然嘔吐者每每大便秘結上下壅遏氣不流
行盍思所以區畫而利導之他如汗後水藥不入口者
逆嘔而脉弱小便復利身微熱而手足厥者虛寒之極
也識者憂焉
嘔吐證治
附子理中湯治寒證嘔吐(方見寒類)
二薑湯治寒證嘔吐
良薑生白薑(各半兩)木香
丁香(各二錢半)甘草(炙一錢半)
右剉散每服三錢水盞半煎半食前服
吳茱萸湯治冷涎嘔吐隂證乾嘔通用
吳茱萸(沸湯泡洗三次焙炒)生薑(各一兩半)
人參(三分)大棗(五箇)
右剉細每服四錢水盞半煎半食前服
小柴胡湯多加生薑治熱證嘔吐(方見血類)人參須依分兩
用或加烏梅亦得
大半夏湯治痰證嘔吐
半夏(製剉二兩)人參(四錢切片)
右每四錢薑七片蜜少許熟煎服
小半夏茯苓湯治水氣嘔吐(方見水飲門)金匱云嘔家用半
夏以去其水水去則嘔止
治中湯治食證嘔吐
人參白术乾薑(炒)
甘草(炙)青皮橘紅(等分)
右剉每服三錢棗一枚煎服積聚大便秘者加大黃
二碁子許
二陳湯(方見壅類)加縮砂丁香治宿食嘔吐
地黃湯治膿血嘔吐
生地黃(洗焙)川芎(各一兩)半夏(製)
甘草(炙各三分)南星(盪洗七次)芍藥
白芷茯苓北梗
前胡知母人參(各半兩)
右剉每服三錢半薑五片烏梅一箇煎服
加減七氣湯治氣鬱嘔吐
半夏(製二兩半)人參辣桂
厚朴(製各一兩)茯芩(一兩半)甘草(炙半兩)
右剉散每三錢半薑七片棗一枚煎服加木香亦得
霍香正氣散治風邪入胃嘔吐
半夏麯川厚朴(製各三兩)藿香葉
橘紅(各一兩)甘草(炙七錢)
右剉散每三錢薑七片棗一枚食前煎服又養胃湯
(方見寒類)通用
木香豆蔲散治翻胃嘔吐
人參木香肉豆蔲(麵褁煨各半兩)
白豆蔲仁(一分)甘草(炒一錢半)
右麄末每三錢薑棗煎服
參橘湯治翻胃
人參真橘紅石蓮肉(各半兩)
透明乳香(一錢半)
右末每一錢薑湯點服
丁香煑散治翻胃嘔逆
丁香石蓮肉(各十四枚)北棗(七枚截碎)
生薑(七片)黃秫米半合洗
右水椀半煮稀粥去藥取粥食之
附子散治弱證翻胃
大附子(一枚作兩截中心各剜小孔入丁香四十九粒塞滿以竹針插合置塼上炭火熁四
圍淬薑汁半椀再淬再淬以盡為度去皮切焙)
右並末每一錢半粟米一捻北棗二箇煎食前服
養正丹大治停寒留飲聚涎翻胃嘔吐(方見病冷門)添薑煎
二陳湯下
嘔吐家多大便秘結虛冷者用靈砂或養正丹温而利
之又蘇合香圓(方見𠻳門)用四分感應圓(方見脹滿門)用六分夾
研作細圓薑汁泡沸湯下此亦温利若大便熱結用蜜
煮凝捻作指鋌納後部導之或用獖猪膽一枚取汁入
法醋少許以筆蘸滴灌於後部或燒皂角於桶内熏榖
道或用連根葱白一握漢椒五十粒搗細作餅焙熱和
輕粉掩臍續以葱椒煎湯熏盪身下
翻胃方
橘皮湯治翻胃嘔吐
真橘皮(用日照西方壁土炒香取橘皮為末)
右每二錢薑棗略煎服
連子散治翻胃
右石蓮肉為末入些肉豆蔲末米湯乘熱調服二方
患痢禁口通用
温胃散治久冷翻胃
附子(一箇生去皮臍分作四塊生薑半斤水一大椀慢火同煑至半盞取附子切焙)
右為末每一錢空心温米湯調下
附諸方
加味二陳湯治停痰氣結而嘔
半夏(泡)陳皮(各五兩)白茯苓(三兩)
甘草(炙一兩半)砂仁(一兩)丁香(五錢)
生薑(三兩)
右㕮咀每服一兩水煎服
附膈噎
膈噎方論
能飲食而能便下無斯病矣飲食不下而便稍秘則膈
噎成焉皆由恚憂氣結思慮傷脾以致津液枯濇而飲
食不能下下則便秘不通復而上行也内經曰三陽結
謂之膈子和云三陽者大小腸膀胱也結謂熱結也小
腸熱結則血脉燥大腸熱結則不能圊膀胱熱結則津
液涸三陽既結則前後閉濇不通必反而上行所以噎
食不下縱下而復出也此陽火不下推而上行也故經
又曰少陽所致為嘔湧溢食不下此理明矣嚴氏曰五
噎五膈者由喜怒不常七情傷扵脾胃鬱而生痰痰與
氣搏升而不降飲食不下盖氣留於咽嗌者則成五噎
結於胸膈者為五膈五噎之名憂思勞食氣也五膈之
名憂恚寒熱氣也其病令人胸膈痞悶嘔逆噎塞妨碍
飲食夫喜怒憂鬱内傷脾肺肝氣愈盛痰火上升血液
俱耗胃脘乾槅其槅在上近咽之下水飲可行食物難
入間或可入入亦不多名之曰噎其槅在下與胃為近
食雖可入難盡入胃良久復出名之曰膈又曰翻胃所
因不同病出一軆其病始有吞酸吐酸吐痰出沫痞塞
嘈雜等証醫者不察病原妄投峻劑愈耗真元久則脾
胃漸虚血液枯濇以致𫝊導失常便秘不通治尤難矣
良可嘆哉治法宜養血生津清痰降火潤氣補脾抑肝
開鬱治宜枳术二陳湯降火以炒黃芩黃連清痰以竹
瀝薑汁開鬱以神麯香附潤氣以杏子麻仁燥以白蜜
乳汁血虛以當歸地黃之類其間倘服燥熱過多津液
枯濇腸胃燥結屎如羊矢者不治丹溪云年高者不治
無血故也不守戒忌厚味房勞之人亦不可治張雞峰
曰噎是神思間病惟内觀自養可治此一言深中病情
可不信哉
秘𫝊枳术二陳湯治痰氣食膈嘔吐痰涎翻胃嘈雜
白术(泔洗剉土炒一錢)黑枳實(麩炒)陳皮(去白各八分)
茯苓(去麤皮)香附子(童便浸炒)半夏(湯泡七次各一錢)
黃連(薑汁炒)㯽榔(雞心者)白荳&KR1740;(各五分)
青皮(麩炒)吳茱萸生甘草(各三分)
右㕮咀用水一鍾半薑三片棗一枚煎八分食遠服
氣虚者加人參黃茋血虛者加當歸地黃鬱加神麯
撫芎
秘𫝊半夏厚朴湯治翻胃吐痰胸滿肋痛嘈雜吐涎
半夏(湯泡七次)厚朴(薑汁製)山梔(去皮炒黑)
川黃連(薑汁炒各一錢)廣陳皮(去白八分)茯苓(去麄皮八分)
甘草(生用三分)黑枳實(麩炒一錢)蒼术(泔浸炒八分)
澤瀉香附子青皮(各五分)
當歸白荳&KR1740;(各六分)
右㕮咀用水一鍾半薑三片煎八分不拘時服
瓜蔞實圓(和劑方)治膈噎胷膈痞痛徹背脇喘急妨悶
瓜蔞實(去殼别研)枳殼(去穣麩炒)半夏(湯泡七次)
桔梗(炒各一兩)
右為細末薑汁米糊為丸如梧桐子大每服五十丸
生薑湯送下
人參利膈丸(東垣方)治膈噎胸中不利大便結燥痰𠻳喘
滿脾胃壅滯推陳致新治膈氣之聖藥也
木香㯽榔(各七錢半)人參
當歸藿香甘草
枳實(麩炒黃各一兩)大黃(酒濕蒸熟)厚朴(薑製一兩)
右為細末滴水為丸如梧桐子大每服五十丸温水
下
五膈寬中散治七氣留滯飲食不下榖脹氣脹通用
撞氣阿魏圓治五種噎疾九般心痛痃癖氣塊冷氣攻
刺(並見諸氣門)
參苓白术散治脾胃虛弱不能運化
白术和胃丸
八珍湯治證同前
寬中進食丸滋形氣美飲食(已上並見調理脾胃門)
保和丸消食開胃(方見積聚門)
橘杏麻仁圓治噎膈大便燥結
橘皮(炙)杏仁(去皮尖)麻仁(去殼各三兩)
郁李仁(去殼五錢)
右除陳皮為末三仁俱搗成膏用棗仁去核以石桕
内三味搗和丸如梧桐子大每服五六十丸煎枳實
湯送下食前服
謹按膈噎翻胃之証皆由七情太過而動五臓之火
薰蒸津液而痰火益盛脾胃漸衰飲食不得流利為
膈為噎為翻胃也矣丹溪云年高者不治蓋年少之
人氣血未虚用藥刧去痰火調其脾胃病不復矣年
老之人氣血已虛用藥刧去痰火雖得暫愈其病立
復所以然者氣虚則不能運化而生痰血虛則不能
滋潤而生火也又云此証切不可用香燥之藥而厚
滋味盖證屬熱燥固不用香燥之藥香能散氣燥能
耗血而滋味助火而生痰也有等庸工但見斯疾不
察病因便以峻劑投入而取刻效圖以厚賄不思病
危復而不救可不嘆哉
附痞滿
痞滿方論
丹溪云痞者有食積兼濕東垣有法有方心下痞須用
枳實炒黃連如禀受充實面蒼骨露氣實之人而心下
痞者枳實黃連青皮陳皮枳殼如禀受素弱轉運不調
飲食不化而心下痞者宜白术山查神麯麥芽陳皮如
肥人心下痞者乃有實痰宜蒼术半夏砂仁茯苓滑石
瘦人心下痞乃是温熱在中焦宜枳實黃連葛根升麻
如食後感寒飲食不化心下痞宜藿香草豆蔲吳茱萸
砂仁痞挾血成窠囊用桃仁紅花香附大黃之類難知
云傷寒痞者從血中來從外之内從無形雜病痞者亦
從血中來從内之外從有形故無形以苦泄之有形以
辛散之又有虛實之殊如實痞大便秘厚朴枳實主之
虛痞大便利芍藥陳皮主之飲食所傷而為痞滿者當
用藥消導其胸中窒塞欲吐者則宜吐之有氣不運化
及隂虛損血者以補虛之劑調之但世俗不明此理往
往例用峻快藥下之復痞或致危篤者多矣
活人桔梗枳殼湯治傷寒痞氣胸滿欲絶
桔梗枳殼(去穣炒各三兩)
右剉水二盞煎至一盞去滓分作二服
半夏瀉心湯治汗下後身寒痞滿而嘔飲食不下
半夏(半升洗)黃芩乾薑
人參(三兩)黃連(一兩)大棗(十二枚)
甘草(三兩炙)
右七味以水一斗煮取六升去滓再煑取三升温服
一升日三服
仲景大黃黃連瀉心湯治心下痞
大黃(二兩)黃連(一兩)
右剉以麻沸湯二升漬之湏臾絞去滓分温再服
黃連消痞丸(拔粹方)
黃連(炒一兩半)黃芩(炒三兩)枳實(一兩一錢)
乾生薑(三錢)茯苓白术(炒)
甘草(炙各五錢)片薑黃(一錢半)陳皮(七錢半)
澤瀉(一錢)半夏(泡一兩三錢半)猪苓(五錢)
砂仁(三錢半)厚朴(製五錢)
右為末蒸餅丸如梧子大每服一百丸温白湯送下
消痞丸(拔粹方)
黃連(六錢炒)神麯(炒五錢)黃芩(刮黃色六錢)
薑黃白术(各一兩)人參(四錢)
甘草(炙二錢)縮砂仁(三錢)橘皮(四錢)
乾生薑(二錢)枳實(麩炒黃色五錢)猪苓(二錢半)
一方加澤瀉厚朴(各三錢)半夏(湯泡七次五錢)
右為細末湯浸蒸餅為丸如梧子大每服五七十丸
白湯下
枳實消痞丸
枳實黃連(各五錢)乾生薑(二錢)
半夏麯(三錢)厚朴(四錢)人參(三錢)
甘草(炙二錢)白术(三錢)茯苓
麥芽(各二錢)
右為末水浸蒸餅丸如梧子大每服三十五丸温水
下
橘連枳术丸
白术(三兩去梗)枳實(一兩去穰麩炒)陳皮
黃連(酒浸炒各一兩)
右為末荷葉煮湯打米糊為丸如梧子大每服五十
丸食後服
橘皮枳术丸(脾胃論)治老幼元氣虛弱飲食不消臓腑不
調心下痞悶
枳术丸(脾胃論)治痞消食強胃(並見内傷門)
瓜蔞實丸(濟生方)治胸痞痛徹背脇喘急妨急(方見膈噎門)
加味補中益氣湯治内傷心下痞(方見内傷門)
有痰而痞加半夏黃連四肢滿閉便難而心下痞加
柴胡黃連甘草大便秘燥加黃連桃仁少加大黃當
歸心下痞腹脹加五味子砂仁芍藥嘔逆者加黃連
生薑陳皮冬月加黃連丁香藿香食已心下痞别服
橘皮枳术丸如不能食心下痞者勿加止服本方主
之
附嘈雜
嘈雜方論
丹溪云嘈雜是痰因火動治痰為先薑汁炒黃連入痰
藥用炒山梔子黃芩為君南星半夏陳皮為佐熱多加
青黛嘈雜此乃食鬱有熱炒山梔薑炒黃連不可無肥
人嘈雜二陳湯少加撫芎蒼术白术炒山梔子嘈雜若
濕痰氣鬱不喜食三補丸加蒼术倍香附子醫按蔣氏
子條云心嘈索食白术黃連陳皮作丸白湯下七八十
丸數服而止又云眩運嘈雜是火動其痰二陳湯加梔
子芩連之類戴云此則俗謂之心嘈也
二陳湯(方見痰類)三補丸(方見補損門)
附吞酸
吞酸方論
内經云諸嘔吐酸皆屬於熱又云少陽之勝嘔酸原病
式云酸者肝木之味也由火勝制金不能平木則肝木
自甚故為酸也如飲食熱則易於酸矣是以肝熱則口
酸也或言為寒者但謂傷生冷硬物而喜噫醋吞酸故
俗醫主於温和脾胃豈知人之傷於寒也則為病熱盖
傷寒皮毛則腠理閉密陽氣怫鬱而為熱故傷寒熱在
表以麻黃湯熱藥發表使腠理開通汗泄熱退而愈也
凡内傷冷物者或即隂勝陽而為病寒或寒熱相搏而
致腸胃陽氣怫鬱而為熱亦有内傷冷物而反病熱得
汗泄身凉而愈也或微而吐為中酸俗謂之醋心法宜
温藥散之亦猶解表之義若久喜酸不已則不宜温之
宜以寒藥下之後以凉藥調之結散熱去則氣和也所
以中酸不宜食粘活油膩者謂能令氣鬱不通暢也宜
食糲食采蔬能令氣通利也
丹溪云或曰吐酸素問明以為熱東垣又言為寒何也
予曰吐酸與吞酸不同吐酸是吐出酸水如醋平時津
液隨上升之氣鬱積而成鬱積之久濕中生熱故從火
化遂作酸味非熟而何其有鬱積之久不能自湧而出
伏於肺胃之間咯不得上咽不得下肌表得風寒則内
熱愈鬱而酸味刺心肌表温煖腠理開發或得香熱湯
丸津液得行亦可暫解非寒而何素問言熱者言其本
也東垣言寒者言其末也但東垣不言外得風寒而作
收氣立說欲瀉肺金之實又謂寒藥不可治酸而用安
胃湯加減二陳湯俱犯丁香且無治濕熱鬱結之法為
未合經意予嘗治吞酸用黃連茱萸各炒隨時令迭其
佐使蒼术茯苓為輔佐湯浸炊餅為小丸吞之仍告以
糲食蔬菜自養則病易安
藿香安胃散(方見脾胃門)
加減二陳湯治痰飲為患嘔吐頭眩心悸或因食生冷
脾胃不和
丁香(一兩)半夏陳皮(各五兩)
茯苓(三兩)甘草(一兩半)
右㕮咀每服四錢水煎入生薑三片煎服
麯术丸治中脘宿食留飲酸蜤心痛或口吐清水
神麯(炒三兩)蒼术(泔浸炒一兩半)陳皮(一兩)
右為末生薑汁煮神麯為丸每七十丸薑湯下
黃連清化丸
黃連(一兩)吳茱萸(浸炒一錢)桃仁(二十四箇研)
陳皮(半兩)半夏(一兩半)
右為末神麯糊丸菉豆大每服百丸薑湯下
丹溪經驗方
茱萸(一兩去枝梗煮少時頃半日晒乾)陳皮
蒼术(米泔浸)黃連(陳壁土炒去土秤)黃芩(如上土炒)
桔梗茯苓(各一兩)
右為末神麯糊丸菉豆大每服二三十丸時時津液
下食後服
附六鬱
六鬱方論
鬱者六氣血食痰濕熱結聚不得發越當升不得升當
降不得降者是也丹溪云血氣冲和百病不生一有怫
鬱諸病生焉故人身諸病多生於鬱或久病而生鬱矣
戴氏曰氣鬱者胸脇疼痛脉沉而澁血鬱者四肢無力
能食便紅脉沉芤結食鬱者噯酸腹飽不喜飲食人迎
脉平氣口緊盛痰鬱者動則喘息寸脉沉滑濕鬱者周
身走痛或關節疼痛遇隂寒而發脉沉細緩熱鬱者瞀
悶尿赤脉沉而數内經曰五鬱者金鬱泄之謂滲泄解
表於小便也木鬱逹之謂吐之令其條逹也水鬱拆之
謂抑之制其衝逆也火鬱發之謂汗之令其疎散也土
鬱奪之謂下之無壅礙也此所謂六鬱者或七情之鬱
遏或寒熱之交侵故為九氣怫鬱之候或雨濕之侵凌
或酒漿之積聚故謂留飲濕鬱之疾熱鬱而成痰痰鬱
而成癖血鬱而成癥食鬱而成痞滿此必然之理也
丹溪治六鬱方法
氣鬱
香附(童便浸)蒼术(米泔浸)撫芎
濕鬱
白芷蒼术川芎
茯苓
痰鬱
海石香附南星(薑製)
瓜蔞(一本無南星瓜蔞有蒼术川芎梔子)
熱鬱
山梔(炒)青黛香附
蒼术撫芎
血鬱
桃仁(去皮)紅花青黛
川芎(撫芎亦可)香附
食鬱
蒼术香附山查
神麯(炒)針砂(醋炒七次研極細)
諸鬱春加芎夏加苦參秋冬加吳茱萸
凡藥在中焦以蒼术撫芎開提其氣以升之假令食
在氣上氣升則食降餘倣此
越麯丸
神麯(炒)香附(童便浸一宿)蒼术
川芎越梔(炒各等分)
右為細末水丸菉豆大每服五七十丸温水下
六鬱湯解諸鬱
陳皮(去白一錢)半夏(湯泡七次)蒼术(米泔浸)
撫芎(各錢)赤茯苓梔子(炒各七分)
香附(二錢)甘草(炙半錢)砂仁(研細五分)
右細切作一服加生薑三片水二盞煎至一盞温服
如氣鬱加烏藥木香㯽榔紫蘇乾薑倍香附砂仁
如濕鬱加白术倍蒼术如熱鬱加黃連倍梔子
如痰鬱加南星枳殼小皂莢如血鬱加桃仁紅
花牡丹皮如食鬱加山查神麯麥蘖麯
升發二陳湯治痰鬱火邪在下焦大小便不利此藥能
使大便潤而小便長
陳皮(去白)撫芎茯苓(各一錢)
半夏(一錢半)升麻防風
甘草柴胡(各五分)
右細切作一服加生薑三片水一盞半煎至一盞温
服
升陽散火湯治熱鬱(方見火門)
火鬱湯(方見積熱門)
仁齋直指卷七
