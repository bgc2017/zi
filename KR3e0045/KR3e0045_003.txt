欽定四庫全書
仁齋直指卷三宋楊士瀛撰
明朱崇正附遺
諸風
風論
氣血痰水受病於内者也風寒暑濕致寇于外者也人
之一身血氣既虚隂陽不守飲食居處嗜慾無節衝風
卧地調護不加於是經絡空疎腠理開徹風邪乘其虚
而入之中風諸風皆是物耳風之為病善行數變其中
人也卒其眩人也暈激人之涎浮昏人之神亂挾熱則
痿墯緩弛挾寒則急痛拘攣自其邪氣之入人也邪氣
反緩正氣反急正氣引邪為喎僻為竄視為掣縱為搐
搦為癱瘓為反張在於陽則皮膚緩在於陰則腹裏急
緩則四肢不能收急則一身不能仰皆随其邪氣所至
表裏淺深而有證也種類雖多大要有四血氣偏虚半
身不遂肌肉枯瘦骨間疼痛謂之偏枯神智不亂身體
無痛四肢不舉一臂不随謂之風痱(能言則可治)忽然迷仆
舌彊不語喉中窒塞噫噫有聲謂之風癔(身軟有汗則生)風寒
濕三氣合而為痺其人肉厚身頑不知痛癢風多則走
注寒多則疼痛濕多則重着在筋則筋屈而不伸在脉
則血凝而不流在肉則不仁在骨則癃重夫是之謂風
痺傷風一證發熱煩燥頭疼面光惡風自汗蓋風能散
氣故有汗也風家脈浮者病在表脈實者病在裏脈虚
者病在臟脈促者病在上浮則發散實則疎導虚則温
之促於上而病人壯盛胷喉澎湃者瓜蒂散少少吐之
俗謂熱則生風大綱然爾多有胃虚氣虛血虛虚極而
生風者若諸虛證候天雄附子官桂川烏又不可闕治
法大要盡以消痰順氣為先順氣用南木香蘇合香圓
輩消痰用南星半夏細辛僵蠶輩如石綠鐡𦦨水銀輕
粉鉛霜朴消等劑謹勿妄施寒毒入胃則血脈凝澁真
氣消鑠不旋踵而廢人治風良劑小續命湯為上排風
湯次之然二藥主風不主氣須以人葠順氣散烏藥順
氣散佐助其間氣一流行則風亦疎散矣至若口開手
散瀉血遺尿眼合不開汗出不流吐沫氣麄聲如鼾睡
面緋面黑髮直頭搖手足口鼻清冷口噤而脈急數皆
為不治之證其餘諸風種類余於嬰兒驚風指要備論
之
諸風證治
心中風
心風偃卧熱而瘖脣赤其身有汗生
白黑青黃脣上見停停時悚扁醫驚
心中風偃卧不能顛倒發熱失音其舌焦赤汗流脣
赤者可治炙心俞若脣上白黑青黃乃心壞為水面
目停停時時悚動者並不治心俞二穴在第五椎骨
下兩傍各一寸半五臓俞穴千金翼所載與六十七
難注同取分寸法男左手女右手以中指第一節為
一寸
肝中風
肝家踞怒不低頭左脇偏疼筋急搜
額目脣青為可療目黃目白使人愁
肝中風踞坐不能低頭上視多怒左脇偏疼諸筋攣
急頭目瞤動其目青遶兩目連額微青面黃者可治
炙肝俞若大勢青黑其目一黃一白者不治肝俞二
穴在第九椎骨下兩傍各一寸半
腎中風
腎中踞而腰脊疼面浮耳黑賊風生
脇無黃迹能全愈直髮泥容旦暮傾
腎中風踞坐腰脊痛引小腹面上浮腫其耳黑視左
右脇未有點點黃色者可治炙腎俞若脇上黃點面
如土色鬢髮直齒黃赤者不治腎俞二冘在第十四
椎骨下兩傍各一寸半
肺中風
肺風喘促滿胷堂偃卧漐漐燥異常
口鼻之間須要白尋衣肺壊色憂黃
肺中風偃卧胷滿氣短喘息時嗽燥悶汗出其鼻白
目下及鼻四圍以至於口色白者可治灸肺俞若色
黃乃肺壞為血其與尋衣摸空者並不治肺俞二穴
在第三推骨下兩傍各一寸半
脾中風
脾中風兮肌肉瞤踞而腹滿吐鹹酸
脣并肢體通黃瘥手足眸青療已難
脾中風踞坐腹滿皮肉瞤動四肢放縱其脣黃身通
黃吐鹹汁者可治灸脾俞若手足青且冷或目下青
並不治脾俞二冘在第十一椎骨下兩傍各一寸半
胃中風
胃病根源飲食來擡肩喘息氣難開
口張額汗腹中滿浮診雙關脈大哉
胃中風腹滿填脹隔塞不通張口喘息額上多汗孫
地仙所謂新食竟取風為胃風是也或曰風中諸臓
不關諸府是亦一說然胃為水穀之海五臟皆取氣
於胃故並存之三因云胃俞二冘在第十二椎骨下
兩傍各一寸半
中風惡證
中風惡證細推求口噤須遲脈數憂
眼合不開并竄瞪面緋面黑手難收
口開吐沫氣麄大髮直搖頭汗不流
鼾䶎喉鳴兼鼻冷遺尿瀉血並皆休
中風多是惡風自汗心風脈浮洪肝風脈浮弦腎風
脈浮滑肺風脈浮濇脾風脈浮緩或以三部候之或
以本臓取之不可一槩論也醫者當明辨之
治卒中法
圓白天南星(濕紙裹煨)南木香
蒼术(生)白羊眼半夏(用百沸湯就跳蘸少頃各一錢半)
辣細辛甘草(生)石昌蒲(細切各一錢)
右件剉散分作二服水一盞半生薑七厚片煎取其
半乘熱調蘇合香圓三圓灌下痰盛者加全蝎二枚
灸治一切卒中不論中風中寒中暑中濕中氣及痰
厥飲厥之類初作皆可用此先以皂角去弦皮細辛
或生南星半夏為末揭以管子吹入鼻中俟其噴嚏
即進前藥牙噤者中指點南星細辛末并烏梅肉頻
擦自開
又法
南木香(細剉貳錢)生南星(七片)生薑(七片)
石昌蒲(二寸搥碎)
右煎取清汁乘熱調南木香末壹錢蘇合香圓三圓
與之
小續命湯治中風諸風迷仆涎潮舌彊語蹇或昏潰痿
㢮或厥冷拘攣不論表裏淺深服之皆驗
麻黃(去節)人葠防己
官桂黃芩杏仁(去皮尖焙)
白芍藥芎藭甘草(炒各壹兩)
防風(壹兩半)附子(炮去皮臍只用半兩)
右剉散每服三錢薑五厚片棗二枚水盞半煎一盞
温服恍惚加白伏苓骨節煩疼素有熱去附子倍芍
藥煩燥大便秘去附子倍芍藥加竹&KR0377;大便利素有
寒去黃芩加白术附子骨肉冷疼加辣桂附子嘔逆
腹脹加人葠半夏自汗去麻黃加芍藥大便結熱去
附子加枳殼大黃痰多加南星炮切數片風虚加當
歸渴加栝蔞根身疼加秦艽喘急加炒桑白皮
排風湯治五臟風諸風亦治風毒脚氣腫痛
白鮮皮白术白芍藥
辣桂當歸川芎
杏仁(去皮尖微炒)防風甘草(各貳兩炒)
獨活麻黃(去節)白茯苓(各叁兩)
右麄末每服三錢水盞半薑四片煎一盞温服
良方人葠順氣散治諸風戰掉拳攣眩暈喎邪麻痺疼
痛
川芎桔梗白术
白芷陳皮枳殼(炒)
甘草(各壹兩炒)麻黃(去節)天台烏藥(去心各壹兩半)
人葠白薑(炮各半兩)
右為末每二錢薑棗煎服
烏藥順氣散證治同前亦主脚氣
烏藥(去心)麻黃(去節)陳皮(各貳兩)
川芎枳殼(炒)北梗
白芷直僵蠶(炒去絲)甘草(炒各壹兩)
白薑(炮半兩)
右為末每二錢薑棗煎服
攝生飲治一切卒中不論中風中寒中暑中濕及痰厥
飲厥氣厥之類初作即用此
圓白南星(濕紙裹煨)南木香半夏(用百沸湯就跳蘸少頃各
壹錢半)辣細辛蒼术(生)
甘草(生)細節石菖蒲(各壹錢)
右剉分貳服每服水盞半薑七厚片煎取其半乘熱
調蘇合香圓(方具諸氣門)參圓灌下痰盛加炙全蝎貳枚
先以皂角肉細右為末管子堨些吹入鼻中侯噴嚏
即進藥牙噤者烏梅肉揉和南星細辛末以中指頻
擦自開
三生飲治卒中昏迷痰盛喉嗚口眼喎斜半身不遂但
脈沈無熱者可服
南星(壹兩)川烏(生)附子(生各去皮臍半兩)
南木香(貳錢半)
右㕮咀每服三錢水壹盞半薑十厚片煎取半微温
服
附香飲證治如前
附子(生四錢)木香(貳錢)
右㕮咀分兩服每用水盞半薑十片煎取半微温服
虛人可用
星香飲證治如前
南星(捌錢)木香(貳錢)
右剉分生服每用水盞半薑十片煎六分温服氣盛
人用此
大醒風湯治卒中諸風涎潮痰厥語澁神昏
附子(生)南星(生各叄分)全蝎
川芎防風(各壹分)
右剉散每三錢薑十片煎服氣不和加木香
省風湯
南星(炮壹兩)防風(半兩)甘草(炒壹分)
右剉每服三錢薑十片煎服氣虛人加生附子沈香
氣逆加紫蘇木香頭痛而暈加全蝎多痰加半夏
左經圓治諸風癱瘓拘攣彊直疼痛或跌撲傷損亦主
之
草烏(炮去尖四兩)川烏(炮去皮臍貳兩)没藥(壹兩半)
乳香(壹兩)黑豆(生壹升以班猫貳拾壹箇去頭足翅同煮候豆熟為度去
班猶取豆焙乾用)
右細末醋和豆為糊圓桐子大每服三十圓温酒下
鐵骨丹治諸風癱瘓拳攣半身不遂
川烏頭草烏頭(各炮去皮臍尖)川芎
當歸(酒浸)辣桂川續斷(洗㬠)
華陰細辛補骨脂(炒)烏蛇(洗酒浸取肉㬠乾柒錢半)
直僵蠶(炒去絲)木鼈子(去殼炒熟)天麻(酒浸㬠)
巴戟(酒浸去心㬠)防風滴乳香
沒香麻黃(去節)羌活
獨活堅白南星(炮熟)白蒺䔧(炒搗去刺)
薏苡仁蒼术(炒各半兩)&KR1181;薢(鹽水煮乾)
杜仲(去麄皮剉蓋注製炒焦)牛膝(酒浸㬠各一兩)
虎脛骨(洗酒浸炙焦)自然銅(燒紅醋淬化次各三兩)
白附子(炮)川五靈脂(各四錢)秦芁
全蝎(去毒微炒各二錢半)麝香(半錢)
右細末乳香沒藥麝别研漸入拌和以浸藥酒調飛
麫煮糊研築圓彈子大每服一圓温酒磨下或宣木
瓜煎湯下黑豆淋酒下不拘時服仍間用高良薑碎
壹升煎湯圍燻盪浴最妙未服藥前須以班猫二十
一箇去翅足用黑豆一建盞慢火同炒焦只用七箇
并豆入全蝎十四枚微炒五靈脂二錢半為末糕糊
圓麻子大每二十一圓老酒下先去其風根
鐡彈圓治諸風癱瘓
川烏(炮去皮臍一兩半)川五靈脂(四兩)乳香
没藥(各一兩)麝(一錢)
右乳香以乾竹葉包褁用熨斗火熨過即研成末餘
藥末之拌和再碾滴水為圓彈子大每一圓薄荷酒
磨下
拒風丹治一切風
川芎(四兩)防風(一兩半)天麻
甘草(炒各一兩)細辛蓽撥(各半兩)
右末煉蜜和杵每兩作三十圓每服一圓細嚼荆芥
酒下傷風鼻塞項彊頭疼薑湯下
麝香圓治白虎&KR1031;癤風走注疼痛遍身瘙痒如蟲嚙晝
静夜劇
川烏(大八角者三箇)全蝎(二十一箇)地龍(半兩)
黑豆(並生用二錢半)麝香(半字)
右細末糯糊圓菉豆大每服七圓甚者十圓夜卧令
膈空温酒下微出冷汗便瘥
增味五痺湯治風寒濕合而為痺肌體麻痺不仁
羌活防己片子薑黃
白术海桐皮當歸
白芍藥(各一兩)甘草(炒七錢半)
右剉每服三錢薑十厚片煎服病在上食後病在下
食前
瓜蒂散吐法
右瓜蒂末一錢熟水調下若風顛證須以瓜蒂散吐
痰
稀涎散治風涎潮塞上膈氣閉不通
猪牙皂角(四條肥實不蛀者去黑皮)光明晉礬(一兩)
右細末輕者半錢重者三字熟水調下但少吐之弱
者不可吐用養正丹三十圓研細南木香煎湯調下
仍與南星附子豁痰歸經雞心賓榔亦能疎風順氣
鶴膝風攣方真紫金皮老酒煎候温常服
急風方
朱砂(一字)輕粉(一點)巴豆(去油如霜些兒)
全蝎(一枚)蟬殼(兩枚去土)
右末之研和大人盡劑用薄荷泡湯調下小兒分半
用乳汁調下或吐痰或泄毒物皆效
烏龍丹治諸風癱瘓口眼喎斜語言蹇澁
真川烏(生去皮臍)好五靈脂(各二兩)
右末入腦麝半錢同研滴水圓小彈大陰乾每一圓
先薑汁研開次好酒調下空心食前日兩服似鐡彈
圓
廬江劉寶治痓良方
歸荆湯治風痓昏迷吐沫抽掣背脊彊直產後中痓通
用
當歸荆芥穗
右等分末之每二錢水一盞酒少許煎七分灌下如
牙緊用銅匙斡以雞羽蘸藥入口或用童尿調下或
以川芎代當歸亦妙
又方
黑豆(炒焦好酒淋之取淸汁)
右每酒一盞獨活剉三錢煎七分温服又連續進劑
以瘥為度
太陽風痓證候始則發熱腹痛喘息涎浮次則牙緊頭
搖十指微動漸加項背彊直轉側不仁甚者昏困失音
目睛直視滑泄不禁身腰反張如此則十不救一新産
血虚汗出傷風亦作痓證凡産後發熱若舌蹇脣急手
指微動便急作風痓療之荆歸湯獨活酒(方見在濕門)
人為邪氣所干則發而為病若氣若血若痰若水若
風若寒若暑若濕腑臓表裏冷熱虚實各有受病之
處用藥之法必究其原而後可以起病否則前賢所
謂獵不知兔廣絡原野冀一人獲之術亦疎耳是可
以人試技乎哉
附諸賢論
病機機要曰治風須分在臓在腑在經之異云風本為
熱熱勝則風動宜以静勝其燥是養血也治須少汗亦
宜少下多汗則虚其衞多下則損其榮宜治在經雖有
汗下之戒而有中臓中腑之分中腑者多著四肢有表
證而脈浮惡風拘急不仁中臓者多滯九竅脣緩失音
耳聾鼻塞目瞀大便結閉中腑者宜汗之中臟者宜下
之表裏已和宜治之在經當以大藥養之
發明云中血脈則口眼喎斜中腑則肢節癈中臓則性
命危三治各不同中血脈外有六經之形證則從小續
命加減中腑内有便溺之阻隔宜三化湯等通利之外
無六經之形證内無便溺之阻隔宜養血通氣大秦芁
湯羌活愈風湯主之
劉宗厚曰按此分在表在裏在經之三證立汗下調養之
三法可謂開後世之盲聾但所用諸方學者宜詳審之
河間曰風病多因熱甚俗云風者言末而忘其本也所
以中風有癱瘓者非謂肝木之風實甚而卒中之也亦
非外中於風良由將息失宜而心火暴甚腎水虚衰不
能制之則陰虚陽實而熱氣怫鬱心神昏冒筋骨不用
而卒倒無知也多因喜怒悲憂恐五志過極而卒中者
皆為熱甚故也若微則但僵仆氣血流通筋脈不攣緩
者發過如故或熱氣大盛鬱滯不通陰氣暴絶陽氣後
竭而死痰涎者由熱甚則水化製火而生偏枯者
由經絡一側得通否者痺而癱瘓也口筋噤急者由
風熱太甚以勝水濕又津液滯于胸膈以為痰涎則筋
太燥然燥金主于收斂勁切故也或筋反緩者乃燥
之甚血液衰少也諸筋攣易愈諸筋痿難復以見燥
之微甚也
丹溪云案内經已下皆謂外中風邪然地有南北之殊
不可一途而論往劉守真作將息失宜水不能制火極
是由今言之西北二方亦有真為風所中者但極少爾
東南之人多是濕土生痰痰生熱熱生風也邪之所輳
其氣必虛風之傷人在肺臟為多許學士謂氣中者
亦有此七情所傷脈微而數或浮而緊緩而遲必也脈
遲浮可治大數而極者死若果外中者則東垣所謂中
血脈中府中藏之理其于四肢不舉亦有與痿相類者
當細分之局方風痿同治大謬發揮甚詳子和用三法
如的係邪氣卒中痰盛實熱者可用否則不可
河間曰中風之人不宜用龍麝(闕)硃譬之提鈴巡於街
使盜者伏而不出益使風邪入於骨髄如油入而莫能
出也此之類焉若痰潮不省昏憒不知事宜用藥下其
痰涎故風者乃百病之長雖審經意故莫不有疑者也
吁醫之不明運氣造化地理病機之微而欲行通變之
法者難矣哉
附諸方
防風通聖散(宣明方)論曰風寒熱諸疾之始生也人之
藏府皆風之起謂火熱陽之本也謂曲直動搖風之
用也眩運嘔吐謂風熱之甚也夫風熱拂鬱風火生
於熱以熱為本而風為標凡言風者即風熱病也氣
壅沸筋脈拘倦肢體焦痿頭目昏眩腰脊彊痛耳鳴
鼻塞口苦舌乾咽嗌不利胷隔痞悶咳嘔喘滿涕唾
稠粘腸胃燥熱結便溺淋閉或夜卧寢汗咬牙唾語
筋惕驚悸或腸胃拂鬱結水液不能浸潤於週身而
但為小便多出者或濕熱内餘而時有汗洩者或因
亡液而成燥淋閉者或因腸胃燥鬱水液不能宣行
於外反以停濕而泄或燥濕往來而時結時泄者或
表之陽和正氣(衞氣是也)與邪熱相合并入于裏陽極似
陰而戰煩渴者(表氣寒故戰裏熱甚則渴)或虚氣人不已者(經言與衞
氣并入于裏則寒戰也并出邪熱於表則發熱大則病作離則病也)或風熱走注疼痛
麻痺者或腎水真陰衰虚心火邪熱暴甚而僵仆或
卒中久不語或一切暴瘖而不語語不出聲或暗風
癎者或洗頭風或破傷風或中風諸潮搐并小兒諸
疳積熱或驚風積熱傷寒疫癘不能辨者或熱甚怫
結而反出不㤨者或熱極黑陷將死或大人小兒風
熱瘡疥及久不愈者或頭生屑徧身黑黧紫白斑駁
或面鼻生紫赤風刺癮疹俗呼為肺風者或成風癘
世傳為大風疾者或腸風痔漏并解酒過熱毒兼解
利諸邪所傷及調理傷寒未發汗頭項身體疼痛者
并兩感諸證兼治産後血液損虚以致陰氣衰殘陽
氣鬱甚為諸熱証腹滿澁痛煩渴喘悶譫妄驚狂或
熱極生風而熱燥鬱舌彊口噤筋惕肉瞤一切風熱
燥證鬱而惡物不下腹滿撮痛而昏者(惡物過多而不吐者不宜
服之)兼消除大小瘡及惡毒兼治墮馬打撲傷損疼痛
或因熱結大小便澁不通或腹急痛腹滿喘悶者並
皆治之
防風川芎當歸
芍藥大黃薄荷葉
麻黃連翹芒硝(朴硝製過者是已上各半
兩)石膏黃芩
桔梗(各一兩)滑石(三兩)甘草(二兩)
荆芥白术梔子(各二錢五分)
右為末每服三錢水一大盞生薑三片煎至六分温
服涎𠻳加半夏五錢薑製此藥不可無生薑同前劉
廷瑞方有縮砂無芒硝其餘皆同
加減防風通聖散頂防風疾常服取效
防風川芎當歸
芍藥薄荷麻黃
連翹(各半兩)黃芩桔梗(各一兩)
甘草(二兩)荆芥白术(各二錢半)
烏藥羌活天麻
殭蠶(等分)
體弱氣虚者磨木香痰涎壅盛者加南星半夏枳
實
搜風順氣圓(聖惠方)治腸胃積熱以致膈間痞悶大便結
燥小便亦澁腸風痔痛腰膝酸疼肢節頑麻手足癱
瘓行步艱辛語言蹇澁三十六般風及七十二般氣
無不治之此藥宣通氣血清熱潤燥通利大小便則
諸病自愈
車前子(一兩半)白檳榔大麻子(微炒去殼别研)
牛膝(酒浸宿)乾山藥(各二兩)枳殼(去穰麩炒)
防風(去蘆)獨活(各一兩)郁李仁(湯泡去皮研)
大黃(五錢半生半熟)
右為細末練蜜丸如梧桐子大每服二十丸茶酒米
飲任下早晨臨卧各一服久覺大腸微動以羊肚肺
羹補之此藥膏粱之家肥甘大過以致大便結燥尤
宜服之老人大腸無血大便結燥最宜
蘇合香圓療傳尸骨蒸殗殢肺痿疰忤鬼氣卒心痛
霍亂吐痢時氣鬼魅瘴痞赤白暴痢瘀血月閉痃癖
丁腫驚癎及小兒吐乳大人狐狸等病小兒用大
緋絹袋盛當心帶之一切邪鬼不敢近凡人痰氣
及中風痰涎壅上喉中有聲不能下者用青州白丸
子同丸生薑自然汁化下立效産婦中風小兒驚
風牙關緊硬不開及不省者擦牙即開然後用風藥
治之小兒吐瀉驚疳先用火焙此藥然後用生薑
白自然汁化開白湯調灌脚氣衝心用萆蔴子去
殼槌碎和丸敷則脚心疼痛立止心腹絞痛中滿
嘔吐薑湯化服大人小兒傷風咳嗽薑葱汁白湯
調下中風狂亂如見鬼神白湯調服(方見咳𠻳門)
白圓子(和劑方)治男婦風痰壅盛手足癱瘓嘔吐涎沫及
小兒驚風並皆治之(方見痰類)
大秦艽湯(拔粹方)治中風外無六經之形証内無便溺之
阻隔知為血弱不能養於筋故手足不能運動舌彊
不能言宜養血而筋自榮
秦芁石膏(各三兩)甘草
川芎當歸羌活
獨活防風(去蘆)黃芩
白芍藥吳白芷白术
生地黃熟地黃白茯苓(各二兩)
細辛(五錢)
右㕮咀每服一兩水二盞煎至一盞去滓通口服如
天陰雨加生姜七片如心下痞加枳實一錢煎服
羌活愈風湯(拔粹方)治肝腎虚筋骨弱語言難精神昏潰
及治風濕内弱風熱體重或瘦而一肢偏枯或肥而
半身不遂心亂則百病生静則萬病息此藥能安心
養神調陰陽無偏勝
羌活甘草(炙)防風(去蘆)
黃芪(去蘆)人葠(去蘆)蔓荆子
川芎細辛(去蘆)枳殼(去穰麩炒)
地骨皮麻黃(去根)知母(去皮)
獨活白芷杜仲(炒斷絲)
秦芁(去蘆)柴胡(去苗)半夏(湯洗姜制)
厚樸(姜製)防己熟地黃
前胡(各二兩)芍藥(去皮)黃芩(去腐)
白茯苓石膏生地黃
蒼术(各四兩)桂(一兩)
右剉每服一兩水二盞煎至一盞去查温服如遇天
陰加生薑三片煎空心一服臨卧再煎查服常服
之藥不可失四時之輔如望春大寒之後加半夏柴
胡人葠各二兩望夏糓雨之後加石膏黃芩知母各
二兩季夏之月加防己白术茯苓各二兩望秋大暑
之後加厚樸藿香各二兩桂一兩望冬霜降之後加
附子官桂各一兩當歸二兩
大烏藥順氣散治諸風氣手足癱瘓
歸芍地黃芎烏藥陳地龍香附縮砂枳芩半與防風
蘇桔并甘草乳沒沈香停姜棗均煎服諸風氣立通
當歸芍藥生地黃
川芎烏藥陳皮
地龍香附子砂仁
枳殼黃芩半夏
防風紫蘇桔梗
甘草(各半兩)乳香没藥
沉香(各二錢五分此三味為末煎熟藥加内服)
右用姜棗同煎
勻氣散(瑞竹方)治腰腿疼痛手足攣拳及治中風不語口
眼喎斜半身不遂等證前代曾服有效
白术(二兩煨)天台烏藥(一兩)天麻(半兩)
沈香青皮(去穰)白芷
人葠(去蘆)甘草紫蘇
木瓜(各二錢半)
右㕮咀作十服每服水一盞生姜三片煎至半盞去
查温服
換骨丹(宣明方)治癱瘓風中風口眼喎斜半身不遂并一
切風癎暗風并宜服之
我有換骨丹傳之極幽秘疎開病者心扶起衰翁
臂氣壯即延年神清日不睡南出張仙翁三百八
十歲槐皮芎术芷仙人方首蔓十伴各停勻苦味
香減半龍麝即少許硃砂作衣纏麻黃煎膏丸大
小如指彈脩合在深房勿令陰人見夜卧服一粒
遍身汗津滿萬病自消除神仙為侶伴
麻黃(煎膏)仙术槐角子(取子)
桑白皮川芎香白术
威靈仙人葠防風
何首烏蔓荆子(各一兩)苦葠
五味子廣木香(各半兩)麝香
龍腦(少許研)硃砂(研為衣不拘多少)
右為末桑白單搗細秤以麻黃膏和就杵一萬五千
下每兩分作十丸每服一丸以硬物擊碎温酒半盞
浸以物蓋不可透氣食後臨卧壹呷嚥之衣蓋覆當
自出汗即差(和胃湯調補)及避風寒茶下半丸蓋出汗入
膏時如稠再入水少許煎動入藥唯少為妙其麻黃
膏不可多其麻黃膏煉法見後
袐傳祛風散
羌活獨活山梔
半夏蒼术蒼耳子
甘草茯苓陳皮
當歸生地黃防風
荆芥漢防己白芍藥
牙皂威靈仙(各等分)
右㕮咀每服水二盞薑三片煎至一盞不拘時服加
減于後
禦風丹(聖惠方)治一切中風半身不遂神昏語蹇口眼喎
斜婦人頭風血風暗風倒仆嘔噦涎痰手足麻痺
川芎白芍藥桔梗
細辛白殭蠶川羌活
天南星(姜製各半兩)麻黃(去根節)防風(去蘆)
白芷(各一兩半)乾生薑甘草(炒各七錢半)
硃砂(二錢半為衣)
右為細末煉蜜為圓如彈子大每服一圓熟酒化下
食前日三服神昏有涎者加硃砂二錢半
續命煮散(大全良方)治風氣留滯心中昏憒四肢無力口眼
瞤動或時搐搦亡失津液渴欲飲水此藥能扶榮衞
去虚風中風自汗及産後中風自汗尤宜服之
防風獨活當歸
人葠細辛葛根
芍藥川芎甘草
&KR0827;地黃遠志(去心)荆芥(各五錢)
官桂(七錢半)半夏(五錢)汗多不止加牡蠣粉
右㕮咀每服一兩生姜三片水二盞煎至一盞去滓
通口服
獨活湯(大全良方)治虚風昏憒不自知覺手足瘈瘲坐卧不
寧或發寒熱若血虚不能服發汗藥及中風自汗尤
宜服之
川獨活羌活人葠(去蘆)
防風當歸細辛
茯神(去木)半夏桂心
白微遠志菖蒲(去毛)
川芎甘草(各五錢)
右㕮咀每服一兩水一盞生姜五片煎至八分去滓
食後温服
川芎石膏湯(宣明方)治風熱上攻頭目昏眩痛悶風痰喘
嗽鼻塞口瘡煩渴淋悶眼生翳膜此藥清神爽志宣
通氣血治中風偏枯解中外諸邪調理諸病勞復傳
染
川芎芍藥當歸
山梔子黃芩大黃
菊花荆芥穗人葠
白术(各半兩)滑石(四兩)寒水石
桔梗(各二兩)甘草(三兩)砂仁(二錢半)
石膏防風連翹
薄荷葉(各一兩)
右為末每服三錢水一盞煎至六分去滓食後服水
調亦得忌姜醋發熱物
保命丹(千金方)治諸風瘓瘲不能語言心忪徤忘恍惚去
來頭日暈眩胷中煩鬱痰涎壅塞抑氣攻心精神昏
憒又治心氣不足神志不定驚恐怕怖悲憂慘蹙虚
煩少睡喜怒不時或發狂顛神情昏亂及小兒驚癎
驚風抽搐不定及大人暗風并羊顛猪顛發叫
硃砂(一兩)珍珠(二錢)南星(一兩)
麻黃(去根節)白附子(炮)雄黃
龍腦(各半兩)琥珀(三錢)殭蠶(炒)
犀角(鎊)麥門冬(去心)枳殼
地骨皮神曲茯神
遠志(去心)人葠柴胡(各一兩)
金箔(一百片)牛黃(三錢)天麻(半兩)
腦子(少許)麝香(少許)膽礬(半兩)
牙硝(四錢)毫車天竺黃
防風甘草桔梗
白术升麻(各一兩)蟬蜕(半兩)
黃芩(二兩)荆芥(二兩)
右為細末煉蜜為丸如彈子大每服一圓薄荷湯化
下不拘時候忌猪羊鰕核桃動風引痰之物及猪羊
血更加大川烏炮去皮臍姜製半夏白芷川芎各壹
兩猪牙皂角一兩和前藥丸服尤妙
神效活絡丹治風濕諸痺肩臂腰膝筋骨疼痛口眼喎
斜半身不遂行步艱辛筋脈拘攣能清心明目寬膈
宜通氣血年逾四十預服十數丸至不生風病
白花蛇(酒浸焙乾二兩)烏稍蛇(酒浸焙乾半兩)麻黃(二兩去節)
細辛(去土一兩)全蝎(一兩半去毒)兩頭尖(二兩酒浸)
赤芍藥(一兩)貫芎(二兩)防風(二兩半)
葛根(一兩半)沒藥(一兩另研)血竭(七錢半另研)
硃砂(一兩另研)烏犀骨(半兩)地龍(半兩去土)
甘草(二兩去皮炙)丁香(一兩去枝)白殭蠶(一兩炒)
乳香(一兩研)麝香(半兩另研)片腦(一錢半另研)
官桂(二兩去粗皮)草荳䓻(二兩)川羌活(二兩)
虎脛骨(酥炙一兩)玄參(一兩)牛黃(二錢半另研)
天麻(二兩)威靈仙(一兩半酒浸)藿香(二兩去土)
天竺黃(一兩)敗龜板(一兩炙)人葠(一兩)
何首烏(二兩)白芷(二兩)烏藥(一兩)
安息香(一兩)青皮(一兩)黑附子(一兩去皮炮)
香附(一兩)白荳䓻骨碎補(各一兩)
黃連(二兩)茯苓(一兩)黃芩(二兩)
白术(一兩)&KR0827;地黃(二兩)松香脂(半兩)
大黃(二兩)當歸(一兩半)木香(二兩)
沈香(二兩)金箔(為衣)
右為細末煉蜜為丸如彈子大每服一丸細嚼温酒
茶清漱下随証上下食前後服頭風擂茶下
搐鼻通天散治卒暗中風倒地牙關緊急人事昏沈
川芎細辛藜蘆
白芷防風薄荷(各一錢)
猪牙皂角(刮去皮三箇)
右為細末用蘆筒納藥每用少許吹入鼻中
麻黃膏(宣明方)治中風不省人事卒然倒地
右須旺日乙夘者採麻黃一秤揀去根一寸長取東
流水三石三斗以無油膩鐺量大小盛五七斗者可
先煮五沸掠去滓逐旋添水盡至三五斗以來漉去
麻黃淘在盆中澄定良久用細羅子濾去滓取清者
鐺内再熬至一斗再澄再濾取汁再熬至升半已來
為度只是勤攪勿令着底恐焦了熬時忌雞犬陰人
澄時須蓋覆不得飛入塵土其藥放一二年不妨如
膏稠用水解熬再勻凡中風卒倒用此膏加入湯藥
内服或用此膏丸藥
三化湯(拔粹方)治中風外有六經之形証先以加減續命
湯随証治之内有便溺之阻隔復以此導之
厚樸(姜製)大黃枳實
羌活(等分)
右㕮咀每服三兩水三升煎至一升半終日服之以
微利則已如内邪已除外邪已盡當從愈風湯以行
中道久服大風悉去縱有微邪只從愈風湯加減治
之然治病之法不可失於通塞或一氣之微汗或一
旬之通利如此為常治之法也久則清濁自分榮衞
自和矣
附預防中風(出乾坤生意)
夫聖人治未病之病知未來之疾此其良也其中風者
必有先兆之證覺大拇指及次指麻木不仁或手足
少力或肌肉微掣者此先兆也三年内必有大風之
至經云急則治其標緩則治其本宜調其榮衞先服
八風散愈風湯天麻丸各一料為效宜常服加減防
風通聖散預防其病則風疾不作而獲其安矣
愈風湯初覺風動服此不致倒仆此乃治未病之聖
藥也
又治中風症内邪已除外邪已盡當服此藥以行導
諸經久服大風悉去縱有微邪只從此藥加減治之
然治病之法不可失於通塞或一氣之微汗或一旬
之通利如此乃常服之法也久則清濁自分榮衞自
和矣
羌活甘草防風
當歸蔓荆子川芎
細辛黃耆枳殼
人葠麻黃香白芷
甘菊花薄荷枸把
柴胡知母地骨皮
獨活杜仲秦芁
黃芩芍藥(各三兩)石膏
蒼术生地黃(各四兩)肉桂(一兩)
右剉每服一兩水二鍾生姜三片煎空心服臨卧煎
滓服空心一服吞下二丹丸謂之重劑臨卧一服吞
下四白丹謂之輕劑立其法是動以安神静以清肺
假令一氣之微汗用愈風湯三兩加麻黃一兩勻
作四服加生姜空心服以粥投之得微汗則住如
一旬之通利用愈風湯三兩加大黃一兩亦勻作四
服如前服臨卧服得利為度此藥常服之不可失四
時之輔如望春大寒之後本方中加半夏人葠柴
胡各二兩通前四兩謂迎而奪少陽之氣也如望
夏穀雨之後本方中加石膏黃芩知母各二兩通四
兩謂迎而奪陽明之氣也季夏之月本方中加防
己白术茯苓各二兩通前四兩謂勝脾土之濕也
望秋大暑之後本方中加厚樸二兩藿香二兩桂一
兩通前四兩謂迎而奪大陰之氣也望冬霜降之
後本方中加附子官桂各一兩當歸二兩通前四兩
謂勝少陰之氣也如得春氣候減冬所加四時類
此此雖立四時加減更宜臨病之際審察虚實寒熱
土地之宜邪氣靈少此藥具七情六欲四氣無使五
臟偏勝及不動於榮榮衛如風秘服之永不結滯此
藥與天麻丸相為表裏治未病之聖藥也若已病者
更宜常服無問男女老幼驚癎搐搦急慢驚風四時
傷寒等病服之神效
八風散(和劑方)治風氣上攻頭目昏眩肢體拘急皮膚瘙
痒癮疹成瘡及治寒熱不調鼻塞聲重
藿香(去土半斤)白芷前胡(去蘆各一斤)
黃耆(去蘆)甘草(爁)人葠(去蘆各二斤)
羌活(去蘆)防風(去蘆各三斤)
右為末每服貳錢水一鍾入薄荷少許煎湯調下食
後服之
天麻圓治風因熱而生熱勝則動宜以静勝其躁是養
血也
天麻牛膝(二味用酒同浸三日焙乾)
玄葠&KR1181;薢(各六兩别研)杜仲(炒斷絲七兩)
附子(炮一兩)羌活(十四兩)川歸(十兩)
生芐一方有獨活五兩腎間風
右為末蜜為丸如梧桐子大每服五七十丸空心温
酒白湯下予按用藥治病之法寒因熱用熱因寒用
正治也今中風癱瘓之証本風火陽邪而用烏附等
熱藥治之何哉蓋中風癱瘓乃濕痰死血結滯於臟
腑經絡之間非烏附等熱藥而能開散流通之乎此
非正治乃從治也書云從少從多各觀其事則從治
之藥只可為引經而已丹溪云肥白人多濕少用烏
附行經是也此方既用附子又用側子官桂助之其
理安在哉本欲削去姑存以待肥白多濕之人減而
用之中病則已不可過肥白多濕之人不可用也
灸法
風池百會曲池合谷肩髃風市絶骨環跳三里等穴
皆可灸之
附胃風
胃風方論
丹溪云此因初飲食訖乘風涼而致其証脹滿食飲不
下形瘦腹大惡風頭多汗膈塞不通胃風湯正始此然
亦看挾証加減脈右關弦而緩帶浮
胃風湯(拔粹方)治虚風証能食麻木牙關急搐目内蠕瞤
胃風面腫
白芷(一錢二分)葛根蒼术
當歸身(各一錢)升麻(二錢)甘草(炙一錢半)
柴胡藁本羌活
黃柏草荳蔲(各三分)麻黃(五分不去節)
蔓荆子(一分)
右㕮咀水貳盞薑三片棗一枚煎至壹盞去滓温服
胃風湯治風冷入于腸胃泄下鮮血或腸胃濕毒下如
豆汁或瘀血(方見瀉痢門)
附傷風
傷風方論
内經曰風為百病之長又曰風勝則動又曰賊虚邪者
陽受之又曰傷於風者上先受之
丹溪云傷風屬肺者多宜辛温或辛涼之劑散之如桂
枝湯葠蘇飲消風散羌活散究證施治
附諸方
桂枝湯治太陽經傷風頭疼身痛或翕翕發熱或洒洒
惡風自汗(無汗者不可服)
桂枝芍藥(各三兩)甘草(炙一兩)
右㕮咀每服三錢水一盞薑三片棗二枚煎七分去
滓温服不拘時服惟春初依此方自春末夏至已前
加黃芩半兩夏至後加知母半兩石膏二兩或升麻
半兩若病人素虚寒不用加減
神术散(和劑方)治四時瘟疫頭痛發熱及傷風鼻塞聲重
蒼术(米泔浸五兩)藁本(去上)香白芷
細辛(去葉土)羌活(去蘆)川芎
甘草(炙各二兩)
右為細末每服三錢水一盞薑三片葱白三寸煎七
分温服不拘時如傷風鼻塞用蔥茶調下二錢
定風餅子(簡易方)治風客陽經邪傷腠理背膂彊直言語
蹇澁體熱惡寒痰厥頭痛肉瞤筋惕手顫鼻淵及飲
酒過多嘔吐涎沫頭目暈眩常服消風去邪
川烏南星川芎
乾薑甘草半夏
天麻白茯苓(各等分生用)加白附子
右為末薑汁丸如龍眼大作餅子生朱砂為衣每服
一餅細嚼熱生薑湯下不拘時服
金沸草散(和劑方)治肺經受風頭目昏痛咳嗽聲重涕唾
稠粘及治時行寒疫壯熱惡風
旋覆花(去梗二兩)荆芥穗(四兩)麻黃(去節)
前胡(去蘆各三兩)甘草(炙)赤芍藥
半夏(湯洗七次姜汁浸各一兩)
右㕮咀每服五錢水一盞薑三片棗一枚煎八分温
服
葠蘇飲(和劑方)治感冒風邪發熱頭疼咳嗽聲重涕唾稠
粘此藥大解肌熱寬中快膈或欲成勞瘵潮熱往來
並能治之
木香紫蘇葉乾葛(洗)
半夏(湯泡七次姜製)前胡(去苗)人參(去蘆)
茯苓(去皮各七錢半)枳殼(去穰麩炒)桔梗(去蘆)
甘草(炙)陳皮(去白各半兩)
右㕮咀每服四錢水一盞半薑七片棗一枚煎六分
去滓熱服不拘時(易簡方以氣盛不用木香)
冲和散(簡易方)治感冒風濕之氣頭目不清鼻塞聲重肢
體倦怠欠伸出淚
蒼术(米泔浸炒六兩)荆芥穗(二兩)甘草(一兩一錢半)
右㕮咀每服五錢水壹盞煎八分去滓熱服不拘時
消風百解散(和劑方)治四時傷寒頭疼發熱惡寒及風壅
咳嗽鼻塞聲重
荆芥白芷陳皮(去白)
麻黃(去節)蒼术(各四兩)甘草(炙二兩)
右㕮咀每服五錢水一盞薑三片蔥白三莖煎七分
不拘時服如咳嗽再加烏梅煎
川芎茶調散(和劑方)治諸風上攻頭目昏重偏正頭疼鼻
塞聲重
薄荷(去梗不見火八兩)川芎(四兩)羌活(二兩)
甘草(二兩)細辛(去葉一兩)防風(去蘆一兩半)
白芷(二兩)荆芥(去梗四兩)
右為末每服二錢食後茶清調下常服清頭目一方
無細辛
消風散(和劑方)治諸風上攻頭目昏眩項背拘急鼻嚏聲
重耳作蟬鳴及皮膚頑麻瘙痒癮疹婦人血風頭痛
腫痒並皆治之
荆芥穗甘草(炒各二兩)陳皮(半白半兩)
人葠(去蘆)茯苓(去皮用白者)白殭蠶(炒)
防風(去蘆)芎藭藿香葉(去梗)
蟬蜕(去土炒各一兩)厚樸(去皮薑製半兩)羌活(一兩)
右為細末每服二錢感風頭痛鼻流清涕者用荆芥
湯茶清調下遍身瘡癬温酒下
大辰砂圓(御藥院方)清頭目化痰涎及感冒風寒聲重頭目
昏眩項背拘急皮膚瘙痒並皆治之
天麻(去苗一兩)防風(去蘆二兩)細辛(去葉土半兩)
薄荷葉(半兩)川芎甘草(炙)
吳白芷朱砂(各一兩為衣)
右以七味為細末煉蜜丸如彈子大朱砂為衣每服
一丸細嚼食後生薑湯下茶清亦可
人葠敗毒散(和劑方)治傷寒頭痛壯熱惡寒及風痰痎嗽
鼻塞聲重如心經藴熱口舌乾燥者加黃芩
柴胡(去苗)甘草(炙)桔梗
人葠(去蘆)羌活(去苖)芎藭
茯苓(去皮)枳殼(去穰麩炒)前胡(去苗洗)
獨活(去蘆各等分)
右㕮咀每服三錢水一盞薑三片薄荷少許同煎七
分去滓温服
羌活散(和劑方)治風氣不調頭目昏眩痰涎壅滯遍身拘
急及風邪塞壅頭痛項彊鼻塞聲重肢節煩疼天陰
風雨頓覺不安
前胡(去蘆)羌活(去蘆)麻黃(去根節)
白茯苓(去皮)川芎黃芩
甘草(炙)蔓荆子(去白皮)枳殼(去穰麩炒)
細辛(去苗)石膏(别研)菊花(去便)
防風(去蘆各一兩)
右㕮咀每服一兩薑四片薄荷三葉水二盞煎至一
盞温服
附破傷風
破傷風方論
病機云破傷風者同傷寒證治通於表裏分别陰陽有
在表有在裏有在半表半裏者在裏宜下在表宜汗在
表裏之間宜和解不可過其治也
河間曰破傷風者從外至内甚于内者則病也因此卒
暴傷損風襲之間傳播經絡至使寒熱更作身體反彊
口噤不開甚者邪氣入臟則分汗下之治諸瘡不差榮
衞虚肌肉不生瘡眼不合者風邪亦能外入于瘡為破
傷風之候故諸瘡不瘥吁世皆言着灸為上是為熱瘡
而不知火熱客毒逐經諸變不可勝數微則發熱甚則
生風而搐或角弓反張口噤目邪皆因瘡鬱結於榮衞
不得宣通而生亦有破傷不灸而病此者瘡着白痂瘡
口閉塞氣難通泄故陽熱亦為鬱結而熱甚則生風也
故表脈浮而無力太陽也脈長而有力者陽明也脈浮
而弦小者少陽也太陽宜汗陽明宜下少陽宜和若明
此三法而治不中病者未之有也
羌活防風湯(拔粹方)治破傷風邪初傳在表
羌活防風川芎
藁本當歸芍藥
甘草(各一兩)地榆細辛(各二兩)
右㕮咀每服五七錢水一盞半同煎至七分去粗熱
服不拘時候量緊慢加減用之熱則加大黃二兩大
便秘則加大黃一兩緩緩令過
白术防風湯(拔粹方)若服前藥之過有自汗者宜服此藥
白术黃茋(各一兩)防風(二兩)
右㕮咀每服五七錢水一盞半煎至一盞去粗温服
不拘時候臟腑和而有自汗可用此藥破傷風
臟腑秘小便赤自汗不止者因用熱藥汗出不休故
知無寒也宜速下之先用芎黃湯三二服後用大芎
黃湯下之
芎黃湯(拔粹方)
川芎(一兩)黃芩(六錢)甘草(二錢)
右㕮咀每服五七錢水一盞半同煎至七分去滓温
服不拘時候三服即止再用下藥
大芎黃湯(拔粹方)
川芎羌活黃芩
大黃(各一兩)
右㕮咀依前煎服宜利為度
羌活湯(拔粹方)治半在表半在裏
羌活(去蘆)菊花(去梗)麻黃(去根節)
川芎白茯苓(去皮)防風(去蘆)
石膏(研)前胡(去蘆)黃芩
蔓荆子細辛(去葉)甘草(炙)
枳殼(各一兩)薄荷香白芷(各半兩)
右㕮咀每服一兩水二盞生薑五片煎至一盞去滓
通口服食後滓再煎服
白术湯(拔粹方)治破傷風大汗不止筋攣搐搦
白术葛根芍藥
升麻黃芩(各五錢)甘草(炙二錢半)
右㕮咀每服一兩水二盞煎至一盞去滓温服不拘
時
江鰾丸(拔粹方)治破傷風驚而發搐臟腑秘澁知病在裏
可用江鰾丸下之
江鰾(剉炒)野鴿糞(炒)白薑蠶(各五錢)
雄黃(一兩)蜈蚣(一對)天麻(一兩)
右為末作三分二分用燒飯丸桐子大硃砂為衣一
分巴豆霜二錢半亦燒飯丸桐子大每服硃衣丸三
十丸加巴豆霜丸一丸第二服加貳丸加至利為度
再服硃砂丸病愈止
蜈蚣全蝎散治破傷風搐搦角弓反張
蜈蚣(去毒炒一條)全蝎(一對炒去毒並頭足)
右為細末如發時用一字或二字擦牙縫内或吹鼻
中
防風湯(拔粹方)治破傷風同傷寒表証未傳入裏宜急服
此藥
防風羌活獨活
川芎(各等分)
右㕮咀每服五錢水一鍾半煎至七分去滓温服二
三服後宜調蜈蚣散大效
蜈蚣散(拔粹方)
蜈蚣(一對)江鰾(三錢)
右為細末用防風湯調下如前藥解表不已覺轉入
裏當服左盤龍圓微利看大便硬軟加巴豆霜服之
左龍丸(拔粹方)
左盤龍白薑蠶鰾(各五錢炒)
雄黃(一錢)
右為細末燒餅為丸如桐子大每服十五丸温洒下
如裏證不已當于左龍丸一處半内入巴荳霜半錢
燒餅為丸如桐子大每服一丸同左龍丸一處合服
每服藥中一丸如此漸加服至利為度若利後更服
後藥若搐痓不已亦宜服後藥羌活湯也
羌活湯(拔粹方)
羌活獨活防風
地榆(各一兩)
右㕮咀每服五錢水一盞半煎至一盞去柤温服如
有熱加黃芩有涎加半夏若病日久氣血漸虚
邪氣入胃宜養血為度
養血當歸地黃湯
當歸地黃芍藥
川芎藁本防風
白芷(各一兩)細辛(五錢)
右㕮咀依前煎服
地榆防風散治破傷中風半在表半在裏頭微汗身無
汗不可發汗宜表裏治之
地榆防風地丁香
馬牙莧(各等分)
右為細末每服三錢温米調下
秘傳止血定痛生肌散專治跌打損傷牙咬刀傷出血
諸般腫毒出膿後肌肉不生痛不止者並皆治之
真龍骨(煆三錢)白芷(二錢五分)黃丹(飛過五錢)
軟石膏(煆去火毒一兩)血結(二錢)乳香(三錢)
没藥(三錢)朝腦(少許)
右為細末磁礶摻患處血止痛定肌生累用應效如
神如若腫毒頑瘡收口先用此藥摻瘡口再用白膏
藥貼之肌生收口(方見腫毒門)
秘傳破傷風方
初覺有風急取熱糞堆内蠐螬蟲一二箇用手捏住
待蟲口中吐出水就抹在破處身穿稍厚衣裳待少
時瘡口覺麻兩脇微汗風出立效如風緊急速取此
蟲三五箇剪去尾肚内黃水自出塗瘡口再滴些少
入熱酒飲之汗出立效
秘傳獨聖散治破傷風五七日未愈已至角弓反張牙
關緊急服之立有神效
蟬退(去頭足土净五錢)
右為末用好酒壹碗煎滚服之立甦為妙
已上三方秘傳累用得效故附于末
如聖散(聖惠方)治破傷風止血定痛
蒼术(六兩)川烏頭(炮去皮四兩)防風
草烏頭(炮去皮)細辛(各二兩半)兩頭尖(炮去皮四兩)
天麻川芎白芷(各兩半)
蝎稍(微炒)雄黃(各半兩)損骨加乳香(半兩)
右為細末每服一錢酒調下不拘時服
蜈蚣散治破傷風搐搦角弓反張
蜈蚣(去毒炒一條)全蝎(一對炒去毒)
右為細末如發時用一字或二字擦牙縫内或吹鼻
中
一方治破傷風欲死者
川烏南星半夏(並生)
天麻(去蘆等分)
右為細末每服一錢豆淋酒調下稍温服次以酒三
盞投之
寒
中寒方論
寒者嚴凝殺厲之氣也人以腎為根本惟腎則受寒惟
寒則傷腎腎氣一虚寒邪交作急痛拘攣戰掉彊直昏
迷厥冷口噤失音此中寒也無汗惡寒頭疼面慘發熱
拘急手足微寒此傷寒也霍亂轉筋洞泄下痢乾嘔吐
逆積飲停痰此寒邪入腸胃也以至為咳嗽為虚勞為
疝瘕為脚氣為帶漏為遺精為咳瘧為諸痛寒亦主之
人惟腎氣不充疎于謹護非特霜凝冰泫之謂寒或者
炎天暑月當風取涼卧地受冷使寒邪之氣自皮膚而
達經絡自經絡而入臟腑如前數證皆得以恣睢四出
矣温腎禦寒如乾薑附子川烏天雄輩佐之以養正靈
砂此固藥籠中物然寒傷榮氣徒知温腎而不知温血
恐未必有十全之功是則官桂當歸又温血之上藥也
不然古人何以致意於寒泣血云
中寒證治
不換金正氣散解散寒邪
蒼术(炒)橘紅半夏麯
厚樸(製)藿香葉(各一兩)甘草(炒三分)
右剉散每服三錢薑五片棗二枚煎服
養胃湯治外感寒邪内傷生冷
蒼术(炒)厚樸(製)半夏麯(各一兩)
人葠伏苓草果
藿香(各半兩)橘紅(七錢半)甘草(炒三錢半)
右剉每服三錢加桂半錢薑七片烏梅半箇煎服
薑桂散温中散寒生
乾薑良薑(各半兩)辣桂
木香半夏麯甘草(炒各二錢半)
右剉散每服三錢薑五片棗二箇煎服
附諸方
生料五積散(和劑方)治感冒寒邪頭疼身痛項彊拘急惡
寒嘔吐或有腹痛又治傷寒發熱頭疼惡風無問内
傷生冷外感風寒及寒濕客於經絡腰脚酸疼及婦
人經泄腹痛並皆治之
蒼术(米泔浸去粗皮二十四兩)桔梗(去蘆十二兩)
陳皮(去白)麻黃(去根節)枳殼(去穰麩炒各六兩)
厚樸乾薑(各四兩)白芷
川芎甘草(炙)茯苓(去皮)
肉桂芍藥當歸(各三兩)
半夏(湯泡七次二兩)
右㕮咀每服四錢水一盞半生薑三片蔥白三根煎
七分熱服冒寒用煨薑挾氣加吳茱萸婦人調經則
用艾醋
按此藥氣味辛温發表温中開鬱行氣有殊功去寒
濕之聖藥也夫寒濕屬陰熱燥屬陽人之為病不過
二者而已矣善用藥者以苦寒而瀉其陽以辛温而
散其陰病之不愈者未之有也予嘗以防風通勝散
瀉熱燥之藥也生料五積散為散寒濕之藥也不識
明哲以為何如
理中湯(和劑方)治臟腑中寒口噤失音四肢彊直兼治胃
脘停痰冷氣刺痛
人葠乾薑(炮)甘草(炙)
白术(各等分)
右㕮咀每服四錢水一盞煎服
四逆湯(和劑方)治傷寒自利脈微欲絶手足厥冷(四逆名者四肢
逆冷也)
甘草(炙二兩)乾薑(一兩半)附子(去皮半兩)
右㕮咀每服五錢水一盞煎七分温服不拘時
白术散(活人方)治陰毒傷寒乾煩燥四肢逆冷
川烏(炮去皮臍)桔梗(去蘆)白术
附子(泡去皮臍)細辛(各一兩)乾薑(炮半兩)
右為末每服二錢水一盞煎六分熱服不拘時
補中益氣湯(方見内傷)
附子理中湯治中寒中濕嘔逆虚弱
人葠白术乾薑(炒)
熟附子(各一兩)甘草(炒半兩)
右㕮咀每三錢薑五片食前煎服少血加當歸
沈附湯治虛寒無陽胃弱乾嘔
熟附子乾薑(炮各半兩)沈香
白术(各一分)甘草(炒一錢半)
右剉每三錢薑五片煎食前服
薑附湯治中寒厥冷彊直失音口噤吐沫或陰盛發燥
熟附子乾薑(炮等分)
右㕮咀每服三錢水盞半煎半空心温和服亦治洞
泄嘔吐
附子散傷寒陰證脣青面黑身背彊痛四肢厥冷及諸
虚沈寒
熟附子(三分)官桂當歸
白术(各二分)乾薑(炮)半夏麯(各一分)
右剉每服三錢薑五片棗二枚食前煎服
五丹圓治沈寒痼冷方見血證類
應夢人葠散治傷寒身熱頭疼亦主痰嗽
人葠白术白芷
乾葛北梗青皮(各三分)
甘草(炒一兩)乾薑(一錢半)
右為末每服二錢薑棗煎服
敗毒散傷寒熱證通用
人葠赤茯苓川芎
北梗羌活獨活
前胡柴胡枳殼(製)
甘草(炒等分)
右剉散每服三錢薑五片煎服人參羌活散用藥亦同
傷寒證治格法活人摠括備述其詳
暑(附暑風注夏)
中暑論
人有常言傷暑做出百般病其果厚誣哉蓋暑之入人
伏於三焦腸胃之間至有兼旬累月而不可測識者如
嘔吐如中滿如泄瀉如下痢如焦渴如發瘧如腹痛如
下血以至諸熱等證苟因暑得之其根未除雖百藥遍
嘗難施其巧夫人心胞絡與胃口相應胃氣稍虚或因
饑冒暑故暑氣自口鼻而入凝之於牙頰達之于心胞
絡如響應聲遇暑以還急漱口而勿嚥可也若覺暑毒
逼塞咽喉尤當灌滌而吐之傷暑脈虚面垢自汗身熱
背寒煩悶大渴倦怠少氣毛聳惡寒或頭疼或霍亂或
四肢厥冷但身體無痛經云熱則諸毛孔開故灑然惡
寒體認不精妄以傷暑為傷寒誤人不小然而暑家何
以脈虚暑能消氣氣消則血散脈安得而不虚其或六
脈沈伏冷汗自出悶絶而昏不知人此則中暑證候又
加重耳治法大要雖貴于驅暑尤貴于和中二者並行
則其間雜證不戰而自屈若汗若下若用藥差冷古人
戒之雖然夏月伏隂在内暑家氣虚脈虛或飲水過多
或冷藥無度傷動其中嘔吐不食自利不渴此則外熱
裏寒無惑乎傷暑伏熱之說非理中湯不可也又有冷
藥過度胃寒停水潮熱而嘔或身熱微煩此則陽浮外
而不内非小半夏茯苓湯不可也抑猶有戒焉暑家脈
虛面黧冷汗灑然毛聳手足微寒苟不明辨其裏熱之
證誤以剛劑投之抱薪救焚不發黃則發斑甚者蓄血
悶亂而斃矣吁可畏哉
中暑證治
五物香薷湯驅暑和中通用
香薷(三兩)白扁豆(薑製)厚樸(製)
白茯苓(各一兩半)甘草(炙一兩)
右剉每服三錢水煎温服
香薷縮脾飲驅暑和中除煩止渴
縮砂仁(二兩)草菓仁烏梅肉
香薷甘草(炒各兩半)白扁豆(薑製)
白乾葛(各一兩)
右剉每服三錢薑五厚片水煎微温服
香薷剉散解暑毒止霍亂
香薷(二兩)厚樸(製一兩)茯苓
陳皮甘草(炙各半兩)良薑(三錢)
右剉細每服二錢半鹽一捻水煎服
五苓散治傷暑煩渴引飲過多小便赤澁心下水氣(方見
水飲門)
小柴胡湯治傷暑外熱内渴(方見血證類)於内更加生薑為
妙
竹葉石膏湯治伏暑内外熱熾煩燥大渴
石膏(半斤)半夏(盪洗七次切焙一兩二錢半)
麥門冬(去心二兩七錢半)人葠
甘草(炒各一兩)
右麄末每服二錢薑五片青竹葉七片粳米百粒水
煎服
六和湯治暑證身熱嘔不甚渴
人葠半夏麯杏仁(去皮微炒)
甘草(炒)縮砂仁(各一兩)茯苓
藿香宣木瓜扁豆(製各二兩)
厚樸(製三兩)香薷(四兩)
右剉每服三錢薑五片煎服内傷生冷通用
二陳湯(見痰涎類)治傷暑復感冷及内傷生冷
半夏(製)橘紅(各五兩)茯苓(三兩)
甘草(炙一兩)
右㕮咀每服三錢薑七片小烏梅一枚煎服感冷更
添生薑
小半夏茯苓湯(方見水飲類)
消暑圓治傷暑伏熱生痰以致頭痛中痞
半夏(半斤洗淨醋二升半煮乾别碾)茯苓
甘草(生各四兩)
右末之用醋并薑汁調半夏煮糊圓桐子大每服七
十圓熟水下暑藥皆可下
來復丹均平隂陽治中暑昏迷霍亂吐瀉
透明硫黃硝石(各一兩並為細末入定磁内以微微火慢炒用柳&KR3011;不住
手攪令陰陽氣相入再研極細)元精石(一兩研細水飛)五靈脂(五臺山者水澄去砂
石日乾)陳橘皮(去白)青橘皮(去白各二兩)
右靈脂二橘皮為細末次入元精末及硫黃硝石末
和畢以好醋打糊圓豌豆大每服五十圓空心米飲
下或五苓散下或水研灌亦得
大黃龍圓治中暑昏潰眩暈分利陰陽
透明硫黃硝石(各一兩)白礬(枯)
雄黃&KR0632;石(各半兩)飛羅白麫(四兩)
右為細末入麫拌和滴水圓桐子大每服十五圓至
二三十圓新汲水下昏塞者水研灌下如無硝石以
盆硝代來復黃龍大扺性温
道途中暑昏仆即扶起以手巾蘸熱湯煖其臍腹即
漸蘇醒次以來復丹為末井水調下無中則以大蒜
細研新水調與之仍以蒜少許置鼻中或謂中暑最
忌得冷來復黃龍并蒜以水調下者何蓋其藥性温
因寒而發用也
附諸方
香薷飲(和劑方)治伏暑引飲口燥咽乾或吐或瀉並皆治
之
一方加黃連四兩用薑汁同炒令老黃色名黃連香
薷飲
厚樸(去皮薑汁炙熟半斤)白扁豆(微炒半斤)香薷(去土一斤)
右㕮咀每服三錢水一鍾入酒少許煎七分沈冷不
拘時服熱則作瀉香薷須陳者佳
縮脾飲(和劑方)消暑氣除煩渴止吐瀉霍亂
縮砂仁(四兩)乾葛(二兩)白扁豆(二兩)
烏梅肉草果(炒去皮)甘草(炙各四兩)
一方無乾葛有乾薑
右㕮咀每服四錢水一大椀煎七分以水沈冷服
加味五苓散(濟生方)治伏暑熱二氣及冒濕泄瀉注下或
煩或小便不利
赤茯苓(去皮)澤瀉豬苓(去皮)
白术(各一兩)官桂(不見火)車前子(各半兩)
生脈湯生津止渴
人葠麥門冬五味子
右剉水煎服
人葠白虎湯(徐同知方)治伏暑發渴嘔吐身熱脈虚自汗
人葠(一錢半)知母(二錢)石膏(半兩)
甘草(炙一錢)
右㕮咀入粳米一合水二鍾煎至一鍾不拘時熱服
如伏暑作寒熱未解宜和五苓散同煎服伏熱後或
冷水沐浴或喫冷物清氣在脾不覺散令日晡作寒
慘壯熱渾身洒浙宜加桂煎服出汗便解
大順散(和劑方)治胃暑伏熱引飲過多脾胃受濕水穀下
分霍亂嘔吐臟腑不調
甘草(三斤)乾薑杏仁(去皮尖炒)
肉桂(去皮各六兩四錢)
右先將甘草用白砂蜜炒及八分黃熟次入乾薑同
炒却入杏仁候杏仁不作聲為度用篩篩淨後入内
桂一處搗羅為末每服三錢水一盞煎至七分温服
如煩燥井花水調下不拘時候以沸湯點服亦可
十味香薷飲(百一選方)消暑氣和脾胃
香薷(一兩)人葠(去蘆)陳皮(去白)
白术黃茋(去蘆)白扁豆(炒去殼)
甘草(炙)厚樸(去皮薑汁炒黑色)乾木瓜
白茯苓(去皮各半兩)
右為末每服二錢熱湯冷水任調下
清暑益氣湯(東垣方)治長夏濕熱蒸人人感之四肢困倦
精神減少懶於動作胷滿氣促肢下疼痛或氣高而
喘身熱而煩心下膨悶小便黃而數大便溏而頻或
痢或渴不思飲食自汗體虚
黃茋蒼术(米泔制)升麻(各一錢)
人葠白术神麯
陳皮澤瀉(各五分)甘草(炙)
酒柏麥門冬當歸(各三分)
葛根(三分)五味子(九粒)青皮(二分半)
右㕮咀作一服水二大鍾煎至一鍾去查大温服食
遠
益元散(即天水散又名六一散)治中暑身熱小便不利此藥性涼
除胃脘積熱又淡能滲濕故利小便而散濕熱也
滑石(六兩桂府者為效非桂府則不為佳)甘草(微炒一兩)
右為末每服三錢蜜少許熱湯冷水任下如欲發汗
以蔥白豆䜴湯調下
桂苓甘露散治伏暑引飲過度肚腹膨脹霍亂瀉利
白术茯苓(去皮)甘草(炙)
葛根澤瀉石膏
寒水石(各一兩)官桂(半兩)人葠(去蘆)
藿香(各半兩)滑石(一兩)木香(二錢半)
右為細末每服二錢白湯下新汲水薑湯亦好
暑病治例(出明醫雜著)
王節齋曰夏至日後病熱為暑暑者相火行令也夏
日人感之自口齒而入傷心包絡之經其脈虚或浮
大而散或弦細芤遲蓋熱傷氣則氣消而脈虚弱其
為症汗煩則喘渴静則多言身熱而煩心痛大渴引
飲頭疼自汗倦怠少氣或下血發黃生斑甚者火熱
制金不能平木搐搦不省人事治暑之法清心利小
便最好暑傷氣宜補真氣為要又有惡寒或四肢逆
冷甚者迷悶不省而為霍亂吐利痰滯嘔逆腹痛瀉
利此則非暑傷人乃因暑而自致之病也以其因暑
而得故亦謂之暑病然治法不同也
若行人或農夫於日中勞役得之者是動而得之陽
證也其病必苦頭痛發燥熱惡熱捫之肌膚大熱
必大渴引飲汗大泄無氣以動乃天熱外傷元氣
也宜清暑益氣用香薷黃連扁豆人葠黃芪五味
知母石膏之類
暑熱發渴脈虚用人葠白虎湯或用竹葉石膏湯亦
好(俱見前)
東垣清暑益氣湯治長夏濕熱蒸人人感之四肢困
倦精神少胸滿氣促肢節痛或氣高而喘身熱而
煩心下痞悶小便黃而數大便溏而頻或痢或渴
不思飲食自汗體虛此湯最好(見前)
若暑熱之時無病之人或避暑熱納涼於深堂大厦
涼臺冷館大扇風車得之者是静而得之陰證也
其病必頭痛惡寒身形拘急肢節疼痛而煩心肌
膚大熱無汗此為隂寒所遏使周身陽氣不得伸
越宜用辛温之劑以解表散寒用厚樸紫蘇乾葛
藿香羌活蒼术之類若外既受寒内復傷冰水生
冷瓜果之類前藥再加乾薑縮砂神曲之類此非
治暑也治因暑而致之病也
若外不受寒止是内傷冰水冷物腹痛泄瀉或霍亂
吐逆宜縮脾飲(見前)或理中湯(見中寒類)加神曲麥芽縮
砂蒼术此專治内温中消食也
若吐瀉脈沈微甚者不可用涼藥可用大順散(見前)加
熟附子等分或附子理中加炒芍藥
夏月多食冷物及過飲茶水致傷脾胃吐瀉霍亂故
治暑藥多用温脾消食治濕利小便之藥醫者要
識此意
若既傷暑熱復傷生冷外熱内寒宜先治其内温中
消食次治其外清暑補氣而以理脾為主於前隂
陽二條内相兼取用東垣清暑益氣湯已兼此意
其用黃茋升麻人葠白术甘草麥門冬當歸五味
黃柏葛根是清暑補氣也蒼术陳皮神曲澤瀉青
皮是治内補脾也
附暑風
治暑風卒倒法凡人中暑先著於心一時昏迷切不
可與冷水飲并卧濕地其法先以熱湯灌或童便灌
及用布蘸熱湯熨臍并氣海續續令暖氣透徹臍腹
俟其甦省然後進藥若旅途中卒然暈倒急扶在陰
涼處掬路中熱灰土作窩於臍中令人尿其内即甦
却灌以人尿或攪地漿飲之半碗或車輪土五錢冷
水調澄清服皆可一方用大蒜三兩瓣細嚼温湯
送下禁冷水即愈
丹溪云挾火挾痰用二陳湯加黃連實者可用吐法
戴氏曰暑風者夏月卒倒不省人事者是也有因火
者有因痰者火君相二火也暑天地二火也内外合
而炎爍所以卒倒也痰者人身之痰飲也因暑氣入
而鼔激痰飲塞礙心之竅道則手足不知動躡而卒
倒也此二者皆可吐内經曰火鬱則發之吐即發散
也量其虚實而吐之吐醒後可用清劑調治之
附注夏
注夏屬陰虚元氣不足夏初春末頭疼脚軟食少體熱
者是宜
補中益氣湯去柴胡升麻加炒柏白芍藥挾痰者加南
星半夏陳皮煎服又或用生脈湯
補中益氣湯(方見内傷門)
濕
中濕論
天氣下降地氣上騰二氣薰蒸此即濕也豈必水流濕
而後為濕哉且風之撼動人知其為風寒之嚴凝人知
其為寒暑之炎熱人知其為暑惟濕之入人行住坐臥
實薰染於冥冥之中人居戴履受濕最多况夫濕能傷
脾脾土一虧百病根源發軔於此矣滯而為喘嗽漬而
為嘔吐滲而為泄瀉溢而為浮腫濕瘀熱則發黃濕遍
體則重著濕入關節則一身盡痛濕聚痰涎則昏不知
人至于為身熱為鼻塞為直視為鄭聲為虚汗為脚氣
為腹中脹臍下堅為小便難大便自利皆其證也濕家
不可汗汗之則發痓熱而痓者斃又不可下下之則額
汗胷滿微喘而噦小便淋閉難以有瘳治濕之法通利
小便為上益脾順氣次之半夏茯苓蒼术白术官桂乾
薑皆要藥耳其若小便挾熱不利則赤茯苓防己輩自
有奇功大扺濕之為病易至沈深漸潤之餘淪肌浹髄
於斯時也須以术附薑桂作大劑與之藥力根按病當
漸解不可以旦暮而責效焉要之治濕莫若生附蒼术
為快
中濕證治
加劑除濕湯治氣虛傷濕身重腰疼四肢微冷或嘔逆
或溏泄並主之
蒼术(炒)白术甘草(炙各一兩)
乾薑(炮)茯苓(各二兩)橘紅
辣桂厚樸(製各半兩)
右剉每服三錢薑棗煎服
茯苓白术湯治受濕身體痛重
茯苓乾薑(炮)甘草(炙)
白术辣桂蒼术(炒等分)
右剉每三錢水煎服
腎著湯治腎虛受濕小便自利腰冷而痛重
乾薑(炮)茯苓(各二兩)甘草(炙)
白术(各一兩)
右剉每二錢半水煎服加桂亦得
黃耆建中湯治傷濕鼻塞身痛
黃耆(微炙)辣桂(各三兩)甘草(炙二兩)
白芍藥(六兩)
右麄散每服三錢薑四片棗一枚煎食前服
不換金正氣散治濕益脾順氣加茯苓生薑(方見寒類)
神术圓治濕消飲(六見痰涎類)可用正氣散送下
生附除濕湯治寒濕交攻身體冷痛
附子(生一兩)蒼术(製一兩半)白术
厚樸(製半兩)宣木瓜甘草(炙各三錢半)
右剉每服四錢水二盞薑十厚片煎一盞食前微温
服
桂枝附子湯治風濕相摶汗出氣短身體煩疼微腫惡
風不欲去衣
辣桂(二兩)白术附子(熟各一兩半)
甘草(炙一兩)
右剉散每服二錢半水盞半薑七片棗二枚煎一盞
食前微温服小便不利悸氣加茯苓痺加防己腹痛
加芍藥
甘草附子湯治中濕小便不利大便自利
附子(熟一箇七錢净者)白术甘草(炙各一兩)
辣桂(二兩)
右剉每服三錢薑七片煎食前微温服汗出加防風
悸氣加茯苓
术附湯治傷濕大小便皆自利
白术(二兩)甘草(炒一兩)附子(熟七錢半)
右剉細每服三錢薑七片水盞半煎一盞食前微温
服
五苓散治濕證小便不利經云治濕之法不利小便非
其治也(方見水飲類)
茵蔯湯治濕氣瘀熱發黃小便秘澁渴引水漿
茵蔯蒿(一兩半)大黃(半兩)小紅梔子(十枚)
右剉每服三錢水煎服五苓散亦治發黃二藥夾煎
尤穩
濕瀉身痛方五苓散加蒼术煎點随意
附諸賢論
賈真孫曰濕為土氣火熱能生濕土故夏熱則萬物濕
潤秋涼則萬物乾燥濕病本不自生因熱而怫鬱不能
宣行水道故停滯而生濕也况脾土脆弱之人易為感
冒豈必水不流而後為濕哉人只知風寒之威嚴不知
暑濕之炎暄感人於冥冥之中也病式云諸痙彊直積
飲等證皆屬於濕或胕腫體寒而有水氣裏必小便赤
少不通或渴是蓄熱入裏極深非病寒也大扺治法宜
理脾清熱利小便為上故治濕不利小便非其治也宜
桂苓甘露木香葶&KR0995;木通治之守真師曰葶&KR0995;木香散
下神芎丸此藥下水濕消腫脹利小便理脾胃無出乎
此也腹脹脚腫甚者舟車丸下之濕熱内深發黃茵陳
湯下之或佐以防己黃芪一身盡腫痛或無汗是濕流
關節邪氣在表宜五苓散加官桂蒼术微汗之不可大
汗若自汗出多熱燥津液内水不利切勿利之重損津
液也宜防風白术甘草湯主之其濕證有二濕熱證多
濕寒證少當以脈證明辨之如脈滑數小便赤澁引飲
為濕熱證若小便自利清白大便瀉利身疼自汗為寒
濕證治之宜五苓散加生附蒼术木瓜主之
附諸方
防己黃茋湯(金匱方)治風濕脈浮身重汗出惡風或痛少
力
防己(一兩)甘草(炙半兩)白术(七錢半)
黃芪(一兩)
右㕮咀每服一兩入薑棗煎喘者加麻黃胃氣不和
加芍藥氣上衝加桂枝下有寒加細辛
按濕勝身重陽微中風則汗出惡風故用黃茋甘草
實表防己白术勝温也足三陰例藥
五積散(和濟方)治外感風寒冒寒濕身體重痛(見寒類)
按海藏云麻黃桂芍甘草即麻黃桂枝各半湯也蒼
术甘草陳皮厚樸即平胃散也枳殼桔梗陳皮茯苓
半夏即桔梗半夏等湯也又川芎當歸治血兼乾薑
厚樸散氣此數藥相令為解表温中泄濕之劑去痰
消痞調經之方雖為内寒外感表裏之分之所制實
非仲景表裏麻黃桂枝薑附之的方也至于積冷嘔
泄時疫項背拘皂如蔥白豆䜴厥逆加吳茱萸寒熱
欬逆加棗婦人之産加醋始知用之非一途也惟知
活法者其擇之
滲濕湯(和劑方)治寒濕所傷身重腰冷如坐水中小便或
澁大便溏泄皆坐臥濕地或陰雨所襲之也
蒼术白术甘草(各一兩)
乾薑茯苓(各二兩)陳皮
丁香(各二錢半)
右㕮咀每服四錢入棗煎
按此足陽明太陰藥也温中勝濕之劑
茵蔯五苓散治濕熱勝發熱黃疸
茵蔯蒿(十分)五苓散(五分)
右二物和勻水煎服
桂苓甘露散(宣明方)治濕熱内甚煩渴瀉利小便澁大便
急痛霍亂吐下頭痛口乾(方見暑門)
清燥湯(東垣方)治表裏有濕熱痿厥癱瘓不能行走或足
踝膝上背腫痛口乾瀉痢(方見痿門)
三花神祐丸(宣明方)治一切水濕腫病大腹實脹喘滿
輕粉(一錢)大黃(一兩)牽牛(二兩)
芫花(醋炒)甘遂大戟(各半兩)
右為末滴水丸小豆大初服五丸每服加五丸温水
下無時日三服
平胃散(和劑方)治脾胃不和不進飲食常服暖胃消痰
蒼术(米泔浸五斤)厚樸(薑製炒)陳皮(各三斤二兩)
甘草(炒三十兩)
右為末每五錢薑三片棗一枚煎服入鹽一捻沸湯
點服亦得一方加草菓名平胃草菓散
升陽除濕湯(東垣方)
升陽除濕防風湯(東垣方俱見泄瀉門)
煮酒應效方治諸般濕氣筋骨疼痛(方見風門)
秘授仙方萬應膏貼一切濕氣襲于肌肉入于筋骨疼
痛不常貼之神效(方見癰疽門)
神芎導水丸治濕熱内鬱胸膈痞滿&KR0864;衂口舌生瘡咽
喉不利牙疳齒蝕口臭或遍身生濕瘡乾疥睡語咬
牙驚惕怔忡大小便滯澁風熱酒毒藴熱等症
大黃黃芩(各二兩)牽牛(頭末)
滑石(各四兩)
右為末水丸如桐子大每服四五十丸温水下虚實
随証臨時加減
舟車圓
大黃(二兩)甘遂大戟
芫花青皮陳皮(各一兩)
牽牛(頭末四兩)木香(五錢)
右為細末水丸如梧桐子大每服六七十丸白沸湯
下随時加減
經驗祛濕煮酒方治風濕相摶遍身手足疼痛者服之
神效
川芎威靈仙荆芥
麻黃防風天麻
青木香金毛狗脊羌活
獨活枳殼(各五錢)川烏
草烏(各四錢)蒼术陳皮
川當歸(各五錢)
右㕮咀用好頭酒五壺將藥用絹袋懸於壜口再用
重紙褁壜口再用面糊蜜糊勿令泄氣用文武火煮
熱每服五盞為度
附瘟疫
瘟疫方論
内經曰蒼天之氣清净則志意治順之則陽氣固雖有
賊邪弗能害也又曰冬不藏精者春必病瘟是以多感
於房勞辛苦之人安樂者未之有也俗名瘟病雜著云
冬温為病此乃天時不正陽氣反泄藥忌温熱時行寒
疫却在温暖之時時本温暖而寒反為病此亦天時不
正陰氣反逆藥忌寒凉又云此病多發於春夏一槩相
同者此天地之厲氣當參運氣而施治也
東垣云陽明邪熱太甚資實少陽相火而為之視其種
勢在何部随經治之當緩勿令重劑過其病所陽明為
邪首大腫少陽為邪出於耳前後先以酒炒芩連炙甘
草煎少少不住服再用大黃鼠粘子煎入芒硝等分時
時呷之毋令飲食在後及邪氣已只服前藥未已再煎
次第服之取大便邪氣已即止陽明渴加石膏少陽渴
加瓜蔞根陽明行經升麻芍藥葛根甘草太陽行經羌
活防風荆芥並與上藥相合用之
十神湯治時令不正瘟疫妄行
升麻葛根湯治大人小兒時氣瘟疫頭痛發熱
柴胡升麻湯治時瘟疫壯熱惡風頭痛體疼鼻塞咽乾
乾咳𠻳涕唾稠粘(俱見傷寒門)
小柴胡湯治瘟疫内虚發熱胷脇痞悶渴加瓜蔞仁(方見
血門)
竹葉石膏湯傷寒時氣表裏俱虛遍身發熱心胸煩悶
得汗已解内無津液虚羸少氣欲吐(方見暑門)
大青丸治時行瘟疫發熱並勞役發熱上膈一切結熱
神效
薄荷甘草梔子
黃芩黃連(各三錢)大黃(八錢)
玄明粉連翹(各六錢)
右為細末用青蒿自然汁為丸如菉豆大用雄黃為
衣治雜病發熱者硃砂青黛為衣每服五六十丸白
滚湯送下
黃連解毒湯治時役三日已汗解或因飲酒復劇若煩
悶乾嘔口燥呻吟錯語不睡(方見眼目門)
荆防敗毒散(藴要方)
獨活前胡人葠
茯苓川芎枳殼
桔梗甘草荆芥
牛旁子薄荷(各一錢)防風(一錢半)
羌活(一錢)
右㕮咀水煎服如内熱加黃芩一錢口渴加天花粉
一錢
四君子湯四物湯(俱見補損門)補中益氣湯(方見内傷門)
嶺南諸病(出明醫雜著)
春秋時月人感山嵐瘴霧毒氣發寒熱脇膈飽悶不思
飲食此毒氣從鼻口入内也治當清上焦解内毒行
氣降痰不宜發汗
黃連(一錢薑水洗)升麻蒼术(各一錢半米泔浸鹽水炒)
黃芩(酒拌炒)木香厚樸(薑製)
枳實(麩炒)半夏(湯泡七次)桔梗(去蘆)
柴胡木通(各一錢)生甘草(七分)
生薑五片水一鍾半煎七分食前熱服滓煎四分繼
服
寒温不節汗身脱衣巾感冒風寒之氣氣閉發熱頭疼
此傷寒類也但嶺南氣温易出汗故多類瘧重則寒
熱不退輕則為瘧南方氣升故嶺南人得此病者卒
皆胷滿痰涎壅塞飲食不進與北方傷寒只傷表而
裏自和者不同治當解表清熱降氣行痰此方用於
寒涼時月及雖在温暖時而感冒風寒者
羌活(一錢半)蒼术(泔浸)柴胡
黃芩橘紅(去白)半夏(湯洗)
枳實甘草(炙)川芎(各一錢)
生薑五片水一鍾半煎七分食前温服渣煎四分隨
服取汗出止服
瘴瘧時瘧寒熱往來
柴胡知母(炒)半夏(湯洗各一錢半)
蒼术(泔洗)黃芩(酒炒)乾葛
陳皮川芎甘草(炙七分)
生薑三大片烏梅肉二箇水一鍾半煎七分食前清
晨服滓煎四分午前服
瘧久者加人葠(一錢半)當歸(一錢)汗多者去蒼术換白术
加酒炒白芍藥(各一錢半)
後變成痢疾瘧後之痢從虚治用補脾胃藥
黃連(炒)木香宿砂
黃芩(炒)橘皮當歸(酒洗各一錢)
白术(一錢半)白芍藥(炒二錢)甘草(炙五分)
生薑三片水二鍾煎八分食前熱服
温暑之月民病大行瘟疫熱病治宜清熱解毒兼治内
外
枯黃芩(酒炒)知母(酒炒)乾葛(各一錢)
石膏白芍藥(酒炒)人葠(各一錢半)
黃連(酒炒)生地黃(酒洗各五分)升麻(一錢)
生甘草(七分)羌活(三錢)
生薑三片水一鍾半煎七分食前熱服滓煎四分繼
服若胸膈痞悶痰涎壅塞者加枳實半夏(各一錢)生薑
汁四五匙若脾胃不實加白术(一錢半)
時氣發熱變為黃病所謂瘟癀也宜治内瀉濕熱
茵蔯黃連(薑水炒)山梔仁
白术白茯苓(去皮)厚樸(薑水炒)
木通(去皮)人葠(各一錢)白芍藥(酒炒)
乾葛(各一錢半)
生薑三大片水二鍾煎七分食前温服查煎四分繼
服
附運氣證治(出乾坤生意)
運氣證治者所以參天地陰陽之理明五行衰旺之機
考氣候之寒温察民病之凶吉推加臨補瀉之法施寒
熱温涼之劑古人云治時病不知運氣如涉海問津誠
哉言也今遵先賢圖訣撮其要領使人一覧而知其悉
也矣
五運配十干之年
甲巳得合為土運乙庚得合為金運
丁壬得合為木運丙辛得合為水運
戊癸得合為火運
六氣為司天之歲
子午少陰君火丑未太陰濕土
寅申少陽相火夘酉陽明燥金
辰戌太陽寒水己亥厥陰風木
南政北政
甲巳土運為南政蓋土居中央君導南面而行餘四
運以臣事之面北面受令所以有别也
十二支年分運氣
子午年少陰君火司天歲氣熱化之候
司天者天之氣候也
君火者手少陰心經也心者君主之官神明出焉
君火乃主宰陽氣之本餘象生土乃發生萬物之
源
陽明燥金在泉
在泉者地之氣候也
初之氣厥陰風木用事子上父下益辛瀉苦
自年前十二月大寒節起至二月驚蟄終止
天時寒風切冽霜雪水冰蟄蟲伏藏
民病關節禁固腰腿疼中外瘡傷
二之氣少陰君火用事火盛金衰補肺瀉心
自二月春分節起至四月立夏終止
天時風與時寒雨生羽蟲
民病淋氣鬱于上而熱令人目赤
三之氣少陽相火用事君相二火瀉苦益辛
自四月小滿節起至六月小暑終止
天時大火行熱氣生羽蟲不鳴燕百舌杜宇
之類
民病厥熱心痛寒更作咳喘目赤
四之氣太陰濕土用事子母相順瀉肺補腎
自六月大暑節起至八月白露終止
天時大雨時行寒熱互作
民病黃疸衂血咽乾嘔吐痰飲
五之氣陽明燥金用事心盛肺衰火怕水復
自八月秋分節起至十月立冬終止
天時温氣乃至初冬尤暖萬物尚榮
民病寒熱伏邪於春為瘧
六之氣太陽寒水用事火衰心病瀉醎益苦
自十月小雪節起至十二月小寒終止
天時暴寒勁切火邪恣毒寒氣暴止
民病生腫咳喘甚則血溢下連小腹而作寒
中
丑未年太陰濕土司天歲氣濕化之候
太陰濕土者足太陰脾經也脾屬中央戊巳土每
季寄旺一十八日合為七十二日以應一歲六六
三十六十日之成數也
太陽寒水在泉
初之氣厥陰風木用事主旺客衰瀉酸補甘
自年前十二月大寒節起至閏二月驚蟄終止
天時大風發榮羽生毛蟲
民病血溢經絡拘彊關節不利身重筋痛
二之氣少陰君火用事以下生上瀉甘補醎
自二月春分節起至四月立夏終止
天時大火至疫癘君令宣行濕蒸相摶暴雨
時降
民病瘟疫盛行遠近咸若
三之氣少陽相火用事土旺冠水補腎瀉脾
自四月小滿節起至六月小暑終止
天時雷雨電雹地氣騰濕氣降
民病身重跗腫胸腹滿感冒濕氣
四之氣大陰濕土用事甘旺醎衰補胃益膀胱
自六月大暑節起至八月白露終止
天時炎熱沸騰地氣升濕化不流
民病腠理熱血暴溢寒瘧心腹脹浮腫
五之氣陽明燥金用事土能生金益肝瀉肺
自八月秋分節起至十月立冬終止
天時大涼霧露降
民病皮膚寒瘧痢甚行
六之氣太陽寒水用事以上尅下瀉脾補腎
自十月小雪節起至十一月小寒終止
天時大寒凝冽
民病關節禁固腰腿拘痛
寅申年少陽相火司天歲氣火化之候
少陽相火者三焦浮流之火火邪炎上上尅肺金
金受尅腎水失母則上盛下虚虚陽上攻變生諸
疾致傷元氣
厥陰風木在泉
初之氣厥陰風木用事子父相逢瀉苦益辛
自年前十二月大寒節起至二月驚熱終止
天時熱風傷人時氣流行
民病寒熱交作咳逆頭痛血氣不調心腹不
快
二之氣少陰君火用事肺衰心盛制苦益辛
自二月春分節起至四月立夏終止
天時暴風疾雨温濕相蒸
民病上熱咳逆胸膈不利頭痛寒熱
三之氣少陽相火用事夏旺火熾補肺益大腸
自四月小滿節起至六月小暑終止
天時炎暑亢旱草萎河輸
民病煩熱目赤喉閉失血熱渴風邪人多暴
死
四之氣太陰温土用事火能生土瀉甘補醎
自六月大暑節起至八月白露終止
天時風雨時降炎暑未去
民病瘧痢交作寒熱頭疼
五之氣陽明燥金用事肺金受邪瀉苦補辛
自八月秋分節起至十月立冬終止
天時寒熱風雨草木黃落
民病寒邪風熱君子周蜜
六之氣太陽寒水用事心火受尅瀉醎補苦
自十月小雪節起至十一月小寒終止
天時寒温無時地氣正寒霜露乃降
民病感冒寒邪關節不利心腹痛
夘酉年陽明燥金司天歲氣燥化之候
陽明燥金者肺與大腸之氣象庚辛金也
少隂君火在泉
初之氣厥隂風木用事金木相尅補酸瀉辛
自年前十二月大寒節起二月驚蟄終止
天時隂始凝風始肅水乃冰寒雨多花開遲
民病寒熱浮腫失血嘔吐小便赤淋
二之氣少隂君火用事火盛金衰瀉苦益辛
自二月春分節起至四月立夏終止
天時臣居君位大熱早行
民病疫癘流行人多卒暴
三之氣少陽相火用事主盛客衰瀉心補肺
自四月小滿節起至六月小暑終止
天時燥熱交合風雨暴至
民病寒熱頭疼心煩作渴
四之氣太陰濕土用事以下生上瀉辛益酸
自六月大暑節起至八月白露終止
天時早秋寒雨有傷苗稼
民病卒暴寒熱風邪傷人心疼浮腫瘡瘍失
血
五之氣陽明燥金用事金盛木衰瀉肺補肝
自八月秋分節起至十月立冬終止
天時冬行春令草木生青風雨生蟲
民病寒熱作痢氣血不和
六之氣太陽寒水用事客來助主益苦瀉醎
自十月小雪節起至十二月小寒終止
天時氣候反温蟄蟲出現反行春令
民病疫癘温毒寒熱伏邪
辰戌年太陽寒水司天歲氣寒化之候
太陽寒水者足膀胱經也與足少陰腎經合為表
裏屬北方壬癸水
太隂濕土在東
初之氣厥陰風木用事脾胃受邪瀉醎助甘
自年前十二月大寒節起至二月驚蟄終止
天時氣早暖草早榮温風至
民病瘟疫寒熱頭痛嘔吐瘡瘍
二之氣少隂君火用事心火受邪瀉醎補甘
自二月春分節起至四月立夏終止
天時春寒多雨寒濕無時
民病氣鬱中滿浮腫寒熱
三之氣少陽相火用事以上尅下瀉醎助苦
自四月小滿節起至六月小暑終止
天時暴熱乍涼疾風暴雨
民病寒熱吐利生煩悶亂癰疽瘡瘍
四之氣太陰濕土用事木旺土衰瀉甘補酸
自六月大暑節起至八月白露終止
天時風濕交争雨生羽蟲暴風疾雨
民病大熱短氣赤白痢瀉
五之氣陽明燥金用事金生水旺制醎益苦
自八月秋分節起至十月立冬終止
天時濕熱而行客行主令
民病氣虚客熱血熱妄行肺氣壅盛
六之氣太陽寒水用事水盛火衰瀉醎助苦
自十月小雪節起至十二月小寒終止
天時凝寒雨雪地氣正濕令行
民病病乃凄慘孕婦多災脾受濕肺旺肝衰
己亥年厥陰風木司天歲氣風化之候
厥陰風木者足厥陰肝經也肝屬東方甲乙木春
旺七十二月也
少陽相火在泉
初之氣厥陰風木用事脾胃受邪瀉酸補甘
自年前十二月大寒節起至二月驚蟄終止
天時寒始肅客行主令殺氣方至
民病寒居右脇氣滯脾胃虚壅
二之氣少陰君火用事火旺金衰瀉心補肺
自二月春分節起至四月立夏終止
天時寒不去霜雪水殺氣施水草焦寒雨至
民病熱中氣血不升降
三之氣少陽相火用事肺氣受邪瀉苦益辛
自四月小滿節起至六月小暑終止
天時風熱大作雨生羽蟲
民病淚出耳鳴掉眩
四之氣太陰濕土用事木土相刑瀉酸孟甘
自六月大暑節起至八月白露終止
天時熱氣返用山澤浮雲暴雨溽温
民病心受邪黃疸面為浮腫
五之氣陽明燥金用事以金刑木瀉肺益肝
自八月秋分節起至十月立冬終止
天時燥濕更朦沈陰乃布風雨乃行
民病寒氣及體肺受風脾受濕發為瘧
六之氣太陽寒水用事主助客勝瀉酸補甘
自十月小雪節起至十二月小寒終止
天時畏火司令陽乃火化蟄蟲出現流水不
水地氣大發草乃生
民病瘟疫心腎相制
謹按運氣之說内經言之詳矣夫人在氣交之中與
天地相為流通苟不先立其年以明其氣臨病施治
之際烏乎以用補瀉之藥哉此運氣證治不可不知
也又嘗按而驗之多有不應何則隂陽之消長寒暑
之更易或失其常在智者通其活變豈可膠柱鼓瑟
按圖索驥也耶
仁齋直指卷三
