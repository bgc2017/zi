欽定四庫全書
仁齋直指卷十七宋楊士瀛撰
明朱崇正附遺
消渴
消渴方論
水包天地前輩嘗有是說矣然則中天地而為人水亦
可以包潤五臟乎曰天一生水腎實主之膀胱為津液
之府所以宣行腎水上潤於肺故識者以肺為津液之
臟自上而下三焦臟腑皆囿乎天一真水之中素問以
水之本在腎末在肺者此也真水不竭安有所謂渴哉
人惟淫慾恣情酒麫無節酷嗜炙煿糟藏鹹酸酢醢甘
肥腥羶之屬復以丹砂五石濟其私於是炎火上熏臟
腑生熱燥氣熾盛津液乾焦渴引水漿而不能自禁矣
渴之為病有三曰消渴曰消中曰消腎分上中下三焦
而應焉熱氣上騰心虚受之心火散漫不能收斂胷中
煩燥舌赤唇紅此渴引飲常多小便數而少病屬上焦
謂之痟渴熱蓄於中脾虚受之伏陽蒸胃消榖善飢飲
食倍常不生肌肉此渴亦不甚煩但欲飲冷小便數而
泔病屬中焦謂之痟中熱伏於下腎虚受之腿膝枯細
骨節酸疼精走髓虚引水自救此渴水飲不多隨即溺
下小便多而濁病屬下焦謂之痟腎自痟腎而析之又
有五石過度之人真氣既盡石氣獨留而腎為之石陽
道興強不交精泄謂之強中消渴輕也消中甚焉消腎
又甚焉若強中則其斃可立待也雖然真水不充日從
事於杯勺之水其間小便或油膩或赤黃或泔白或渴
而且利或渴而不利或不渴而利但所食之物皆從小
便出焉甚而水氣浸漬溢於肌膚則脹為腫滿猛火自
炎留於肌肉則發為癰疽此又病之深而證之變者也
總前數者其何以為執劑乎吁此虚陽炎上之熱也叔
和有言虚熱不可大攻熱去則寒起請援此以為治法
又曰消渴證候人皆知其心火上炎腎水下泄小便愈
多津液愈涸飲食滋味皆從小便消焉是水火不交濟
然爾孰知脾土不能制腎水而心腎二者皆取氣於胃
乎治法總要當服真料參苓白术散可以養脾自生津
液兼用好粳米煮粥以膂肉碎細入塩醋油酒葱椒茴
香調和少頃粥熟而後入以此養腎則水有所司又用
淨黃連温剉入雄猪肚中密扎於斗米上蒸爛添些蒸
飯臼中杵粘圓如桐子每服百粒食後米飲下可以清
心止渴
消渴證治
茯兔丹三痟渴通用亦治白濁
兔絲子(酒浸叁宿水淘砂盆研細捏餅焙乾壹拾兩)北五味子(㭍兩)
白伏苓(伍兩)石蓮肉(叁兩)
右末山藥陸兩末為糊攪和搗叄百杵圓桐子大每
伍拾圓食前米湯下神妙
降心湯治心火上炎腎水不濟煩渴引飲氣血日消
人參遠志(薑淹取肉焙)當歸
川芎熟地黃白伏苓
黃耆(蜜炙)北五味子甘草(微炙各半兩)天花粉(壹兩)
右剉細每叄錢棗煎食前服
生地黃膏渴證通用
生地黃(束如常椀大貳把)冬蜜(壹椀)
人參(半兩)白伏苓(壹兩)
右將地黃洗切研細以新水壹椀調開同蜜煎至半
次入參苓末拌和磁器密收匙挑服
黃耆湯治諸渴疾
黃耆伏神瓜蔞根
麥門冬(去心各壹兩)北五味子甘草(炙各半兩)
生乾地黃(壹兩半)
右剉細每肆錢新水煎服
猪肚圓治諸渴疾
川黃連(伍兩)淨白乾葛知母
伏神麥門冬(去心)大熟地黃(洗焙各貳兩)
瓜蔞根粟米(各叁兩)人參(壹兩)
右木臼中同搗為散入淨猪肚内縫密置甑内蒸極
爛乘熱再杵細若硬加少蜜丸桐子大蒸汁下伍拾
丸或粥飲下
又方一味黃連末入猪肚内縫密滿甑粳米上蒸熟日
過杵丸如前法
川黃連丸治諸渴
川黃連(淨伍兩)白天花粉麥門冬(去心各貳錢半)
右末以生地黃汁并牛乳汁夾和搗圓桐子大每叄
拾丸粳米飲下
玉泉圓治煩渴口乾
麥門冬(去心晒)人參伏苓
黃耆(半生半蜜炙)烏梅肉(焙)甘草(各壹兩)
瓜蔞根乾葛(各壹兩半)
右末煉蜜丸彈子大每壹丸温湯嚼下
止渴剉散
枇杷葉(新布拭去毛炙)白乾葛生薑(切片焙各壹兩)
大烏梅(㭍箇)大草果(貳箇去皮)淡竹葉
甘草(生各半兩)
右剉每肆錢新水煎服
衛生天花圓治渴通用
黃連(淨叁兩童尿浸叁宿焙)白扁豆(薑製去皮炒貳兩)
辰砂白伏苓牡蠣粉
知母苦參天花粉
鐵粉(各半兩)蘆會(壹分)金銀箔(各貳拾片)
右末取瓜蔞根生汁和生蜜圓桐子大每叄拾丸麥
門冬湯下
桑椹方治渴疾桑椹熟時盡意食之為妙
又方生牛乳細呷又方生蘿蔔搗取汁時飲少許
蠟苓圓補虚治濁止渴
黃蠟雪白伏苓(各肆兩)
右伏苓為末鎔蠟和圓彈子大每壹丸不飢飽細嚼
下
繭絲湯治渴神效煮繭搔絲湯任意飲之頓效如非時
以絲或綿煎湯服
辰砂妙香散治渴證小便澁數而瀝兼有油濁(方見疸門)用
燈草伏苓煎湯下
天花粉圓治消渴飲水多身體瘦
天花粉黃連(去鬚各壹兩)伏苓
當歸(各半兩)
右末煉蜜圓桐子大每叄拾丸茅根煎湯下
瓜蓮丸治消渴骨蒸
黃連(淨剉用冬瓜汁浸壹宿曬乾凡㭍次)
右末冬瓜汁丸桐子大每三四十丸半飢飽熟水下或
伍拾丸米飲下
玉壺丸治消渴引飲無度
人參瓜蔞根(等分)
右末煉蜜丸桐子大每叄拾丸麥門冬煎湯下
天花散治消渴
天花粉生乾地黃(洗各壹兩)乾葛
麥門冬(去心)北五味子(各半兩)甘草(壹分)
右麄末每服叄錢粳米伯粒同煎服
錢氏白术散治消中消榖善飢
人參白术白伏苓
甘草(炙)霍香葉(壹兩)白乾葛(貳兩)
木香(半兩)加北五味子柴胡
枳殼(製各半兩)
右麄末每叄錢新水煎服
伏神丸治消中煩渴消榖小便數
人參伏神生乾地黃
黃連(淨)麥門冬(去心焙)枳殼(製)
牡蠣粉(各壹兩)石蓮肉黃耆(炙)
知母(各半兩)瓜蔞根(叁分)
右末煉蜜同搗叄百杵丸桐子大每伍拾丸清粥飲
下
小兔絲子丸治消腎以天花粉北五味子煎湯下(方見疸門)
枸把子丸治消腎久渴困乏小便滑數
枸把兔絲子(酒浸研焙)白伏苓
黃耆(炙)牡蠣粉牛膝
熟地黃(洗)麥門冬(去心各壹兩)雞内金(微炙壹兩半)
桑螵蛸瓜蔞根(各叁分)山茱萸
牡丹皮(各半兩)
右末煉蜜和搗叄百杵丸桐子大每伍拾丸食前粥
飲下
八味圓治消腎補虛止渴(方見痼冷門)本方去附子以北五
味子代之内澤瀉截塊再蒸熟地黃再蒸
平補圓治消腎不渴肌肉瘦削小便澁數而瀝如欲滲
之狀
兔絲子(酒浸研焙)山茱萸(酒浸焙)當歸
益智仁(各半兩)川練肉牛膝
葫蘆巴(炒)厚杜仲(薑製炒)巴戟(去心)
蓯蓉(酒浸焙各叁錢半)乳香(貳錢)
右末糯米糊丸桐子大每伍拾丸棗湯或塩湯食前
服
雙補丸治腎虛水涸燥渴勞倦
鹿角膠(貳兩)沉香(半兩)澤瀉(截塊再蒸半兩)
覆盆子白伏苓人參
宣木瓜薏苡仁黃耆(炙)
熟地黃(洗再蒸)蓯蓉(酒浸焙)兔絲子(酒浸蒸碾焙)
北五味子石斛(炒)當歸(酒浸焙各壹兩)
麝香(壹錢)
右末煉蜜丸桐子大朱砂衣每伍拾丸空心棗湯下
煞蟲方治消渴有蟲(出夷堅志)苦練根取新白皮壹握切焙
入麝少許水貳椀煎至壹椀空心飲之雖困頓不妨自
浸下蟲三四條狀如蛔蟲其色真紅而渴頓止乃知消
渴一證有蟲耗其津液
附諸方
麥門冬飲子治膈消胷脹滿心煩津液乾燥短氣消渴
人參伏神麥門冬
知母五味子生地黃
甘草(炒)括蔞根葛根(各等分)
每服水貳鍾竹葉拾肆片煎去滓温服
生津甘露飲子(東垣方)治膈消大渴飲水無度舌上赤澁
上下齒皆麻舌根強硬腫痛食不下腹時脹痛渾身色
黃白白睛黃甚則四肢痿弱無力面塵脱色脇下急痛
善嚏善怒健忘臋腰背寒兩丸冷甚
石膏(壹錢貳分)人參炙甘草(各貳錢)
生甘草山梔子蓽澄茄
白豆蔲香白芷連翹(各壹錢)
杏仁(去皮尖)黃蘖(酒拌各壹錢半)白葵
麥門冬(各半錢)黃連木香(各叁分)
桔梗(叁錢)升麻知母(酒製各貳錢)
薑黃(壹錢)當歸身(半錢)全蝎(貳箇)
藿香(貳分)柴胡(叁分)蘭香(半錢)
右件為細末如法湯浸蒸餅和勻成劑捻作餅子晒
半乾杵碎篩如黃米大食後每服貳錢抄於掌中以
舌䑛之隨津唾下或送以白湯少許亦可此制之緩
也不惟不成中滿亦不傳下消矣戊申正月七日葉
律千戶服此大效
枇杷葉散治消渴胷滿心煩津液大消
枇杷葉(去毛水洗貳張)麥門冬(去心壹錢)五味子(去梗伍分)
瓜蔞實生地黃人參(去苖蘆各㭍分)
茯神(去木)粉葛(家種者佳壹錢)知母(去毛)
甘草(炙已上各㭍分)
右作壹服水貳鍾竹葉拾肆片入烏梅壹箇去内仁
煎柒分去滓食遠温服不拘時
人參石膏湯(即白虎加人參湯)治膈消上焦燥渴不欲飲食
人參(半兩)石膏(壹兩貳錢)甘草(肆錢)
知母(㭍錢)東垣加黃芩杏仁
右㕮咀每服壹兩水貳盞粳米壹撮煎至壹盞去滓
通口服
硃砂黃連丸(秘方)治心虛藴熱或因飲酒過多發為消渴
硃砂(貳兩别研)黃連(叁兩)生地黃(貳兩)
右為末煉蜜丸如桐子大每服伍拾丸燈心棗子湯
送下
人參白术湯(宣明方)治胃膈癉熱煩滿飢不欲食癉成為
消中善食而瘦燥熱鬱甚而成消渴多飲而數小便兼
療一切陽實隂虛風熱燥鬱頭目昏眩中風偏枯酒過
積毒一切腸胃燥澁倦悶壅塞瘡疥痿痺并傷寒雜病
産後煩渴氣液不得宣通
人參白术當歸
芍藥大黃山梔子
荆芥穗薄荷桔梗
知母澤瀉(各半兩)伏苓(去皮)
連翹瓜蔞根乾葛(各壹兩)
甘草(叁兩)藿香葉青木香
官桂(各壹分即貳錢半是也)石膏(肆兩)
寒水石(貳兩)滑石(半斤)
右為細末每服抄伍錢水壹茶盞入盆消半兩生薑
叄片煎至半盞絞汁入蜜少許温服漸加至拾餘錢
得臟腑流利取效如常服以意加减兼服消痞丸散
以散腸胃結治濕熱内甚自利者去了大黃芒硝
調胃承氣湯治消中暑熱在胃而能飲食小便黃赤(方見
傷寒門)
三黃丸(方見火門)
加减八味丸治腎水枯竭心火炙炎煩燥渴小便頻數
白濁隂痿飲食不多肌膚日削本方减附子加五味子
六味地黃丸(方並見虚勞門)
針灸法脾俞二穴(在十一推下各開寸半)中脘一穴(在臍上四寸)治飲
不止渴三里二穴(在膫下三寸大脛骨外廉兩筋間舉足取之)治食不充飢
太豁二穴(在足内踝後跟骨上動脉䧟中)治房勞腎消
脹滿
脹滿方論
隂陽愆伏榮衛凝滯三焦不能宣行脾胃不能傳布此
脹滿之所由生也曰榖脹曰水脹曰氣脹曰血脹或冷
或熱又不可以無别失飢傷飽痞悶停酸旦則隂消陽
長榖氣易行故能飲食暮則隂長陽消榖氣難化故不
能食是為榖脹脾土受濕不能制水水漬於腸胃而溢
於體膚漉漉有聲怔忪喘息是為水脹七情鬱結氣道
擁隔上不得降下不得升身腫大而四肢瘦削是為氣
脹煩燥漱水迷忘驚狂痛悶嘔惡虚汗厥逆小便多大
便黑婦人尤多見之是為血脹陽熱為邪則身體有熱
脹滿而咽乾隂寒為邪則吐不下食脹滿而自利隨證
劑量是固然爾抑猶有虛實之辨焉實者腹中常脹外
堅内痛按之不陷法當為之疏利虚者時脹時减虚氣
留滯按之則濡法當以温藥和之此又出於隨證劑量
之外其若久病羸乏卒然脹滿喘息不得與夫臍心突
起或下利頻頻百藥遍嘗未見一愈者耳
脹滿證治
十膈散治七氣為隔飲食不消榖脹氣脹通用
人參伏苓厚朴(製)
橘紅蓬术枳殼(製)
半夏麯甘草(炙)生白薑
辣桂㯽榔木香(等分)
右麄末每叄錢薑貳片棗貳枚煎服
大異香散治榖脹氣脹
京三稜蓬术青皮
陳皮半夏麯霍香
北梗益智仁枳殼(製)
香附(炒各半兩)甘草(炙叁分)
右剉散每叄錢薑伍片棗貳枚煎服
五膈寬中散治七氣留滯飲食不下氣滿膨脹(方見諸氣門)
蓽澄茄圓治痞滿脹痛榖脹氣脹通用
蓽澄茄白豆蔲仁縮砂仁
青皮蘿苩子木香(各叁分)
肉豆蔲茴香(炒)辣桂
丁香(各壹分半)陳皮(叁分)
右末飛麫煮稀糊圓桐子大每叄拾圓陳皮煎湯下
調氣散治氣滯脹滿宿食不消(方見諸氣門)
大半夏湯(方見痰涎門)小半夏伏苓湯(方見水飲門)二藥加橘紅
北梗㯽榔甘草(炙)並主水氣脹滿
和劑流氣飲調榮衛利三焦行痞滯消腫(方見諸氣門加减見水飲門)
調降湯治氣脹(方見喘門)
沉香降氣湯治隂陽交滯心腹脹滿留飲停酸積冷諸
證(方見諸氣門)
人參芎歸湯治血脹
當歸半夏(製叁分)川芎(壹兩)
蓬术木香縮砂仁
烏藥甘草(炙各半兩)人參
辣桂五靈脂(炒各壹分)
右剉散每服叄錢薑伍片棗貳枚紫蘇肆葉煎食前
服
温胃湯治冷則氣聚脹滿不下食
熟附子當歸厚朴(製)
人參橘紅半夏麯
生白薑甘草(炙各壹兩)川椒(去合口者叁分)
右剉散每服叄錢棗貳枚食前煎服
順氣木香散治冷證腫脹泄瀉(方見諸氣門)
枳殼剉散治熱證脹滿
厚朴(製)枳殼(製)北梗(各半兩)
甘草(炙)大黃(蒸各壹分)
右剉每叄錢薑伍片棗貳枚烏梅壹枚煎服
感應圓
丁香木香(各壹兩半)乾薑(壹兩煨)
深村百草霜(貳兩淨)大杏仁(壹百肆拾箇去皮尖)
肉豆蔲(貳拾箇)肥巴豆(㭍拾粒略去油)黃蠟(肆兩用老酒煮)
麻油(壹兩秋冬添半兩减蠟半兩)
右將丁香木香薑蔲為細末并三味研極得所煉油
蠟和劑油單褁漸圓菉豆大每伍㭍圓加至拾伍圓
熟水下夾蘇合香圓(方見諸氣門)通利脹滿雖然感應圓
只可治痢不可治瀉蓋痢家服之有積則行無積則
止若以此亦可治瀉誤人已上數劑前氣類多用之
方却在此
附諸賢論
東垣曰六元政紀論云太隂所至為中滿(云云)太隂所
至為畜滿(云云)諸濕腫滿皆屬脾土論云脾乃隂中之
太隂同濕土之化脾濕有餘腹滿食不化天為陽為熱
主運化也地為隂為濕主長養也無陽則隂不能生化
故云藏寒生滿病調經篇云因飲食勞倦損傷脾胃始受
熱中末𫝊寒中皆由脾胃之氣虚弱不能運化精微而
制水榖聚而不散而成脹滿經云腹滿填脹支膈胠脇
下厥上冐過在太隂陽明乃寒濕鬱遏也脉經所謂胃
中寒則脹滿者是也(鍼經三卷雜病第八)腹滿大便不利上走胷
溢喘息喝喝然取足少隂又云脹取三陽三陽者足太
陽寒水為脹與通評虛實論說腹暴滿按之不下取太
陽經絡胃之菒也正同取者瀉也經云中滿者瀉之於
内者是也宜以辛熱散之以苦瀉之淡滲利之使上下
分消其濕正如開鬼門潔淨府温衣繆處其處是先瀉
其血絡後調其真經氣血平陽布神清此治之正也或
曰諸脹腹大皆屬於熱者何也此乃病機摠辭假令外
傷風寒有餘之邪自表傳裏寒變為熱而作胃實腹滿
仲景以大承氣湯治之亦有膏粱之人濕熱鬱於内而
成脹滿者此熱脹之謂也大抵寒脹多而熱脹少治之
者宜詳辨之心法附錄曰心肺陽也居上腎肝隂也居
下脾居中亦隂也屬土經曰飲食入胃遊溢精氣上輸
於脾脾氣散精上歸於肺通調水道下輸膀胱水精四
布五經並行是脾具坤靜之德而有乾健之運故能使
心肺之陽降腎肝之隂升而成天地交之泰是為無病
今也七情内傷六淫外侵飲食不節房勞致虚脾土之
隂受傷轉運之官失職胃雖受榖不能運化故陽自升
隂自降而成天地不交之否清濁相混隧道壅塞鬱而
為熱熱留為濕濕熱相生遂成脹滿經曰鼓脹是也以
其外雖堅滿中空無物有似於鼓其病膠固難以療治
又名曰蠱若虫侵蝕之義理宜補脾又須養肺金以制
木使脾無邪賊之患滋腎水以制火使肺得清化却厚
味斷妄想遠音樂無有不安醫又不察虚實急於作效
病者苦於脹急喜行利藥以求通快不知寬得一日半
日其腫愈甚病邪甚矣真氣傷矣古方惟禹餘粮丸又
名紫金丸制肝補脾殊為切當又曰朝寬暮急血虚暮
寬朝急氣虚終日急氣血皆虚嚴氏曰脹脉浮者易治
虚者為難治
平肝飲子(濟生方)專治喜怒不節肝氣不平邪乘脾胃心
腹脹滿頭暈嘔逆脉來浮弦
防風(去蘆)桂心(不見火)枳殼
赤芍藥桔梗(去蘆炒各壹兩)甘草(炙)
木香(不見火)人參㯽榔
當歸(去蘆酒浸)川芎陳皮(半兩)
右㕮咀每服肆錢水壹盞薑伍片煎服不拘時
木香順氣湯治濁氣在上則生䐜脹
木香(壹錢貳分)厚朴(製壹錢陸分)青皮
陳皮益智白伏苓(去皮)
澤瀉乾薑半夏(洗)
吳茱萸(各壹錢捌分)當歸升麻
柴胡(各肆分)蒼术(米泔浸貳錢)草豆蔲(煨壹錢貳分)
右㕮咀分二貼每貼水貳盞薑叄片煎捌分食前温
服忌生冷硬物恚怒
廣茂潰堅湯治中滿腹脹内有積聚堅硬如石令人坐
卧不能二便澁滯上喘氣促面色痿黃通身虚腫
厚朴(製)黃芩草豆蔲(麫褁煨)
益智仁(炒)當歸(酒洗各貳錢半)黃連(叁分)
半夏(湯泡叁分半)蓬术(煨)紅花
吳茱萸(湯泡去苦水)升麻甘草(炙)
柴胡澤瀉神麯(炒)
陳皮青皮(各壹錢半)
右㕮咀分二貼每貼水貳鍾薑叄片煎捌分食遠服
木香塌氣丸治中滿腹脹
陳皮蘿蔔子(炒各伍錢)胡椒
木香草豆蔲(麫褁煨)青皮(各叁錢)
蝎梢(炒去毒貳錢半)
右為細末麫糊為丸如梧桐子大每服伍拾丸食遠
米飲下
禹餘粮丸治中滿氣脹喘滿及水氣脹
蛇含石(叁兩煨)真針砂(伍兩)禹餘粮(叁兩同上砂炒)
右已上三味為主其次量人虚實入下項藥
木香牛膝蓬术(炮)
白蒺蔾桂心川芎
白豆蔲茴香(炒)三稜(炮)
羌活伏苓乾薑
青皮陳皮附子(炮)
當歸(各半兩)
右為細末拌勻以湯浸蒸餅去水搗勻丸如桐子大
每服伍拾丸空心温酒送下
中滿分消丸治中滿鼓氣水氣等証
黃芩(炒伍錢)薑黃白术
人參甘草(炙)猪苓(各壹錢)
黃連(剉炒伍錢)白伏苓砂仁
乾生薑(各貳錢)枳實半夏(洗各伍錢)
厚朴(壹兩製)知母(炒肆錢)澤瀉
陳皮(各叁錢)
右為末湯浸蒸餅丸如桐子大每服壹百丸食遠白
湯下
中滿分消湯治中滿寒脹寒疝大小便不通四肢厥冷
食入反出心痞奔豚
益智半夏(湯洗)茯苓
木香升麻(各貳錢)川烏(炮)
澤瀉人參青皮
當歸(酒浸)生薑麻黃
柴胡乾薑(炮)蓽澄茄
黃連(各貳錢)黃茋吳茱萸(洗)
草豆蔲(煨)厚朴(製各伍錢)黃栢(貳錢)
右㕮咀每貼壹兩水貳鍾薑叄片棗壹枚煎捌分食
後温服
人參定喘湯治蠱脹有喘
人參(壹兩)杏仁(去皮尖炒壹兩)陳皮(伍錢)
木香(叁錢)甘草(伍錢)
右為末每服叄錢食遠濃煎蘇木湯調服叄服喘即
止
秘傳諸蠱保命丹
肉蓯蓉(叁兩)皂礬(壹斤)紅棗(壹斤煮熟去核)
大麥芽(炒壹斤半)香附(壹蓯蓉皂礬二味入斤礶内火煆盡烟)
右為末麫糊為丸如梧桐子大每服貳拾丸好酒下
食後服日進叄服量人大小用
四炒枳殼丸
枳殼去穰咀分四分
一分同蒼术壹兩炒一分同蘿蔔子壹合炒
一分同乾漆壹兩炒一分同小茴香壹兩炒
右各炒枳殼黃色為度揀出為細末却將蒼术等四
味用水貳椀煎至半椀去滓攪麫糊和枳殼末為丸
如梧桐子大每服叄拾丸食遠米飲送下
一方治血鼓腹如盆脹
三稜(煨)莪术乾漆(炒烟盡)
牛膝(去蘆酒洗)蟲虫(糯米炒)琥珀
肉桂碙砂水蛭(石灰炒赤)
大黃(各等分)
右為末用生地黃自然汁和米醋調勻為丸如梧桐
子大每服拾丸空心温酒送下童便下亦可
敷法治腹緊硬如石或隂囊腫大先用甘草煎湯壹鍾
服之後用此藥敷
大戟芫花甘遂
海藻(各等分)
右為末醋糊和藥塗腫脹處
針灸法脾俞二穴(在第十一推下兩傍相去各一寸半隨年壯)肝腧二穴(在九
推下兩傍各一寸半隨百壯)分水一穴(在臍上一寸治腹脹統臍結痛灸百壯)三焦腧
二穴(在十三推下兩傍各寸半治心腹滿腰背痛飲食吐逆小便不利羸瘦少氣)
虚腫
虚腫方論
賈洛陽以病瘇不治必為痼疾雖有扁鵲亦莫能為則
知腫之危惡非他病比也夫人所以得全其性命者水
與榖而已水則腎主之榖則脾主之惟腎虚不能行
水惟脾虚不能制水胃與脾合氣胃為水榖之海又因
虚而不能傳化焉故腎水泛溢反得以浸漬脾土於是
三焦停滯經絡壅塞水滲於皮膚注於肌肉而發腫矣
其狀目胞上下微起肢體重着咳喘怔忪股間清冷小
便澁黃皮薄而光手按成窟舉手即滿是也治法大要
身有熱者水氣在表可汗身無熱者水氣在裏可下其
間通利小便順氣和脾俱不可緩耳然而證雖可下又
當權其重輕不可過用芫花大戟甘遂猛烈之劑一發
不收吾恐峻决者易固閉者難水氣復來而無以治之
也雖然水之為腫特一耳曰風曰氣曰血合而有四焉
風腫者皮麄麻木不仁走注疼痛氣腫者皮厚四肢瘦
削腹脇脹膨其或煩燥漱水迷忘驚狂嘔逆煩悶皮間
有紅縷赤痕者此血腫也婦人經脉壅閉敗血停腐尤
多見之然婦人懷胎亦有氣遏水道而虚腫者此但順
氣安脾飲食無阻既産而腫自消若産後發虚則虚退
而告殂矣大凡虚腫先起於腹而後散於四肢者可活
先起於四肢而後歸於腹者不治至若蠱脹而肚上有
筋腹滿而大便滑泄久瘧而轉作虚浮與夫唇黑傷肝
缺盆平傷心臍突傷脾足平傷腎背平傷肺皆為不治
之証當明辯之男從脚下腫而上女從身上腫而下
或肉硬或手掌平並不治
虚腫證治
青龍湯治表有水十棗湯量用治裏有水(方詳見水飲門)
安腎圓多用青木香圓少用貳藥夾和食前温湯下治
水腫屢效(方見水飲門)
温白圓治十種水病積聚脹滿癥癖塊痛久瘧諸風
吳茱萸(盪洗㭍次焙)柴胡北梗
石昌蒲乾薑肉桂
黃連(去鬚)伏苓人參
川椒(去目隔紙炒出汗)厚朴(製)皂角(去皮子炒)
紫苑茸巴豆(去皮膜出油各半兩)川烏頭(炮去皮臍壹兩半)
右細末和勻煉蜜圓桐子大每服叄圓食後薑湯下
加至伍㭍圓止治水腫温白圓用五苓散加炒牽牛
入些薑汁略煎送下(方見水飲門)
集香湯
沉香丁香(各貳錢)木香
青木香霍香川芎
赤伏苓㯽榔枳殼(製)
甘草(炙各叁錢)乳香(壹錢半)麝香(壹字别研)
右麄末每貳錢半薑叄片紫蘇叄葉空心煎服凡虚
腫先用諸香以透其關絡然後審證療之
蘿蔔子飲治水病浮腫
蘿蔔子赤伏苓(生各半兩)牽牛末(炒)
葶藶(炒香)甘草(炙各肆兩)半夏(製)
川芎㯽榔辣桂
青皮陳皮青木香
白色商陸(各叁錢)
右剉每服叄錢薑肆片不飢不飽煎服
三和散(方見諸氣門)加縮砂赤伏苓煎吞青木香圓治水蠱
氣脹腹腫腎腫面浮青木香圓乃水腫要藥但酌量用
或五皮散送下或枳殼散下無熱者沉香降氣湯下
神助散治水腫
牽牛(炒取末)葶藶(炒香各貳兩半)木猪苓(水浸軟去皮切焙)
澤瀉木香(各壹兩)川椒目(壹兩半)
右末先以葱白叄莖漿水壹盞煎半盞入老酒半盞
調藥末叄錢空心服
行水圓治水腫氣腫
葫蘆巴(炒)故紙(炒)縮砂仁
蓽澄茄真川椒(去目紙上炒出汗)
烏梅肉(焙乾各貳錢半)木香牽牛(炒取末各半兩)
巴豆肉(略去油壹錢半)
右末稀麫糊圓菉豆大每伍圓食後薑湯下
薑蔲散治胷滿腹腫大瀉不止時或乾嘔
人參川厚朴(製)草果仁
良薑苛子(炒)川白薑(生)
霍香丁皮蒼术(炒)
真橘紅甘草(炒各壹分)木香
肉豆蔲(炮)縮砂仁伏苓(各壹分半)
右剉散每服叄錢水煎食前服仍以木香縮砂煎湯
濃調正料參苓白术散佐之
桑皮飲治肺間積水頭面浮腫
桑白皮青皮陳皮
㯽榔(製)枳殼赤伏苓
青木香當歸川芎
石韋(炙去毛)羌活(各壹分)牽牛(炒末)
半夏(製)葶藶(炒香)甘草(炙各壹分半)
右剉每叄錢薑肆片煎服
防風散治風腫皮粗麻木不仁或時疼痛
麻黃(去節)牽牛(炒取末)甘草(炙各壹分半)
杏仁(去皮)防風半夏(製)
芍藥辣桂白芷
防己當歸川芎
羌活獨活㯽榔(各壹分)
右剉每叄錢薑肆片紫蘇叄葉煎服
消蠱湯治氣作蠱脹但腹滿而四肢頭面不腫
紫蘇莖葉縮砂肉豆蔲(生)
枳殼(製)青皮陳皮
三稜蓬术㯽榔
辣桂白豆蔲仁蓽澄茄
木香(各壹分)半夏(製)蘿蔔子(生)
甘草(炙各壹分半)
右剉每叄錢薑棗煎服
加味枳术湯治氣為痰飲所隔心下堅脹名曰氣分
枳殼(製)白术紫蘇莖葉
辣桂陳皮㯽榔
北梗木香五靈脂(炒各壹分)
半夏(製)伏苓甘草(炙各壹分半)
右剉每服叄錢薑肆片煎服
調榮飲治瘀血留滯血化為水四肢浮腫皮肉赤紋名
曰血分
華隂細辛莪术辣桂
赤芍藥延胡索當歸
川芎白芷㯽榔
大腹皮桑白皮(炒)瞿麥穗
赤伏苓陳皮葶藶(炒香)
大黃(濕紙煨各壹分)甘草(炙壹分半)
右剉每服叄錢薑棗煎食前服
續斷飲治血分如前
延胡索(微炒)當歸川芎
牛膝川續斷赤芍藥
辣桂白芷五靈脂(炒)
羌活(各壹分)赤伏苓牽牛(炒取末)
半夏(製)甘草(炙各壹分半)
右剉散每服叄錢薑肆片食前煎服
土狗方治遍身腫外腎腫生土狗壹箇手足全者研細
入縮砂末等分老酒調下
虚腫方以大香附杵淨以童尿浸壹日夜取出别換童
尿又浸壹日夜再取出又換童尿浸壹日夜次以生布
錢袋牽擦去皮於臼中搗細用米醋煮飛白麫糊圓桐
子大每服㭍拾圓煎和劑流氣飲送下(方見脹滿門)
又方
生綠豆(壹合碾末)橘皮(貳錢)良薑(壹錢細剉)
右橘皮貳錢良薑壹錢細剉煎湯候冷調綠豆末得
所然後略煖連叄日空心服
青皮木香黃連
橘紅(各壹分)胡椒(壹錢半)
右為末入巴豆肉不用去油壹錢麫糊圓胡椒大每
叄肆圓薑湯下大便利腫自消未利再服停積痢滯
通用
又方二十四味大流氣飲壹貼加枳殼壹錢用紫蘇連
莖叄條截碎燈心壹握生薑㭍片大棗貳枚新水壹大
椀同煎取清汁調蘇合香圓叄圓吞温白圓伍圓效温
白圓(方見浮腫門)
治外腎腫大莖物水泡通明方二十四味流氣飲加白
芷木通紫蘇煎吞青木香圓百粒效
附諸方
治十種水氣病根源証方法
先從面腫者曰熱水其根在肺桑白皮為主
先從四肢腫者曰黃水其根在脾大戟為主
先從背腫者曰鬼水其根在膽雄黃為主
先從胷腫者曰食水根在皮膚茯苓為主
先從脇腫者曰飲水其根在肚芫花為主
先從腰腫者曰肝水其根在胃甘遂為主
先從腹腫者曰冷水其根在肺商陸為主
先從隂腫者曰勞水其根在腎澤瀉為主
先從手腫者曰心水其根在腹巴戟為主
先從脚腫者曰清水其根在心葶藶為主
右十味為末所主藥加倍餘藥各等分每服壹錢空
心井水調服以利為度忌塩百日外忌魚蝦麫食一
切毒物房事病痊後更服調補藥
調補藥方
肉桂乾薑(炮)肉豆蔲
青皮白术川芎
㯽榔桔梗(各等分)
右為細末每服叄錢食遠白湯調服
神效丸治十種水氣
大戟(微炒)澤瀉葶藶(炒)
連翹桑白皮木香(炒)
甘遂(炒)赤小豆(炒)芫花(醋炒)
巴戟(去心已上各等分)
右為末煉蜜為丸如梧桐子大每服叄拾丸桑白皮
湯送下
道滯通經湯治脾濕有餘氣不宣通面目四肢浮腫
桑白皮白术木香
茯苓澤瀉陳皮(各等分)
右㕮咀每服㭍錢水貳盞煎捌分去滓食遠温服
香蘇飲治上氣喘嗽面目浮腫
紫苑紫蘇子(炒各壹錢貳分)大腹皮
烏梅肉杏仁(去皮尖)五味子
陳皮桔梗桑白皮(炙)
麻黃(去節)阿膠(炒)甘草(炙各壹錢)
右㕮咀分貳貼每貼水貳盞薑叄片煎捌分食遠温
服
葶藶丸治肺氣咳喘面目浮腫喘促不安小便赤澁
防己木通甜葶藶(紙炒各壹兩)
杏仁(去皮尖麩炒黃)貝母(煨各壹兩)
右為末棗肉搗膏為丸如梧桐子大每服伍拾丸食
遠桑白皮煎湯下
治男子婦人十種水氣取水法
大鯽魚(壹箇去腸肚)大戟甘遂(各貳錢半)
雄黃(另研半錢)木香牽牛(各半錢)
右先以大戟同甘遂一半入魚肚裏水濕紙褁煨令
焦取出焙乾同衆藥為末每服叄貳錢用土狗壹箇
爛研入藥内冷水調下
塗臍膏治腫滿小便少
地龍猪苓針砂(各等分)
右為末葱涎調敷臍中寸高以帛束之
五皮飲治水氣遍身浮腫宜先此藥數日次服消水丸
伏苓皮陳皮生薑皮
大腹皮桑白皮加蘿蔔子
蘇子葶藶子漢秋子
右四子同炒㕮咀每服伍錢水壹鍾生薑叄片同煎
至㭍分去滓不拘時服
一方治酒腫及脾虚作腫
蘿蔔(拾枚)皂角(伍斤)
右二味用水同煮乾去皂角將蘿蔔搗爛入蒸餅和
丸如雞頭實大蘿蔔子煎湯如意送下
一方治水腫氣蠱
木香㯽榔陳皮
青皮大戟甘遂
肉豆蔲(各貳錢半)牽牛(末壹兩半)
右為末水丸或商陸汁丸如菉豆大每服伍拾丸空
心白湯下
三花神祐丸治一切水濕腫病大腹實脹喘滿舟車丸
(方見濕門)
針灸法分水一穴(在臍上一寸灸七壯療腹腫不能食若是水病灸大良)神闕一
穴(當臍中灸三壯主水腫鼓脹腸鳴如流水聲)石門一穴(在臍下二寸灸七壯主水脹水氣行
皮中小便黃氣滿)三里二穴(在膝下三寸䯒外廉兩筋間灸七壯主水腹脹皮腫)水溝名
人中(在鼻楮下灸三壯主水腫人中滿)
水腫惟得針水溝若針餘穴水盡即死此明堂銅人
所戒也庸醫多為人針分水殺人多矣若其他穴亦
有針得瘥者特幸焉再不可為法也
仁齋直指卷十七
