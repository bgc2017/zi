欽定四庫全書
仁齋傷寒類書卷一宋楊士瀛撰
明朱崇正附遺
活人證治賦(理内通徹攻取隂陽)
論風寒暑濕温熱諸種脉證治法
風緩寒緊
太陽病自汗脉浮緩為傷風用桂枝湯無汗脉浮緊
為傷寒用麻黃湯傷風證見寒脉傷寒證見風脉則
二藥兼用張氏云凡服桂枝湯而吐者其後必吐
膿血諸可汗證服麻黃湯之後發煩目䁚□者必衂
血衂乃解尋常感冐不換金正氣散加川芎燥實
内熱者人參敗毒散與之世俗多以五積散為常用
之劑然其用藥温燥但可施之寒濕其他證候服之
誤人
暑虚熱洪
中暑與夏月熱病外證皆相似但中暑脉虚弱肢節
不疼熱病脉洪盛肢體痛重中暑與香薷散小柴
胡湯小便不通五苓散夏月熱病用藥不可太温
如表證當用桂枝湯麻黃湯之類須以黃苓升麻佐
之其有表裏俱熱經日不解而脉數者竹葉湯可量
與之中暑何以脉虚暑傷氣而不傷形熱則氣散
也夏月登途十神湯亦能解暑
春曰温斑曰毒
春病曰温脉浮緊其病輕夏至以前是也春病發
斑疹者曰温毒寸脉洪數尺脉實大其病重蓋隂氣
衰而陽氣盛也春温升麻葛根湯熱多者小柴胡
湯温毒用敗毒散葛根橘皮湯並加紫草芍藥
壞如&KR1211;痓如風
壞病曰温&KR1211;尺寸脉弦盛先熱後寒吐汗下積之餘
證也温&KR1211;先熱後寒及寒熱相等者並小柴胡湯先
寒後熱小柴胡湯加桂若脉緊實大便秘大柴胡湯
下之痓如風癎脉沉遲弦細項背強急身體反張
剛痓無汗柔痓有汗先讝語者發剛痓先手足冷者
發柔痓並屬太陽蓋先傷風又感寒濕致之陽沉於
隂之中故其脉沉細痓最難痊十救一二濕家發汗
太過亦作痓剛痓麻黃葛根湯柔痓桂枝加葛根湯
風溫濕温自汗多發汗逆
風温脉浮張氏云寸脉浮滑尺脉濡弱蓋素傷於風
因而傷熱所致也濕温寸脉濡弱尺脉小急素傷於
濕因而傷暑所致也外證並多自汗謹勿發表表汗
則逆風温人參羌活散小柴胡湯萎𬎼湯濕温
通用除濕湯五苓散濕氣勝身痛大便滑與术附湯
暑氣勝煩渴大便秘白虎加蒼术湯
風濕中濕有便秘與便通
風濕脉浮虚大便秘小便利身痛微腫風氣與濕氣
相搏然也中濕脉沉緩大便利小便秘身痛發黃
風雨襲虚山澤蒸氣然也風濕通用敗毒散小便
不利者五苓散中濕通用除濕湯五苓散大便利
小便亦自利木附湯已上總名傷寒
(二)論隂陽虚盛表汗裏下及表裏餘證
原夫陽虚則隂從内出而惡寒隂虚則陽自外入而結
熱
經云陽虚則外寒隂虚則内熱陽虚於表故隂出而
乘之所以惡寒而支膚怯冷也隂虚於裏故陽入
而乘之所以結熱而燥胃乾而大便鞕秘也出入之
間寒暑則變
惡寒者為表邪汗則必愈結熱者為裏病下之隨徹
陽虚隂盛表病裏和汗之而愈屬桂枝湯麻黃湯葛
根解肌湯隂虚陽盛裏病表和下之而愈屬小丞
氣湯大柴胡湯大丞氣湯隨輕重而度用之不過除
邪輔正而已原韻四句汗下綱領表證脉浮裏證
脉實有能察脉以辨其表裏驗證以審其汗下治法
無餘藴矣脉微遲壊病虚煩咽乾諸血諸動氣並
不可汗脉浮濇小便清或少嘔吐厥逆喉塞諸動
氣並不可下
非汗候又不可下表裏無證但解和
非汗證又非下證小柴胡湯隨證加减為良解表加
桂通裏加枳殼半表半裏證亦主之敗毒散和解散
可以参用若經多日不大便目中不明了或熱不
止脉雖浮數可小承氣湯大柴胡湯下之
有浮脉復作裏煩内外俱見惟滲泄
渗泄以五苓散利小便若久不大便而小便反清者
與桂枝湯若心下滿大便鞕頭汗出微惡寒與小
柴胡湯又桂枝人參湯即理中湯加桂可以解表
和裏桂枝加大黃湯可以解表攻裏皆主治表裏俱
見之證
(三)論隨變隨應不可拘以日數及榮衛府臟受病
淺深
意曰脉以證别證因脉尋
據脉以驗證問證而對脉證如此脉亦如此一依條
例用藥證與脉略同則加减於其間證與脉大異則
消息揣量俟其形見然後以某證某藥條例主之凡
治傷寒貴乎纖悉問證
陽脉浮長弦而盛隂家細微緩而沉
太陽脉浮陽明脉長少陽脉弦太隂脉沉細少隂脉
沉帶緊厥隂脉微緩尺寸俱如此手六經足六經經
有十二傷寒只𫝊足六經
始證遽陽盛即下胃府
始得病便為陽盛入内之證即屬陽明陽明即胃府
也用小承氣湯下之不必拘以一二日在太陽
初得若臟病直溫少隂
陽受病則在腑隂受病則入臟發於陽則先屬太陽
發於隂則先屬少隂此二經受病最多若初得病
便作脉沉厥冷惡寒即是少隂用乾姜甘草湯四逆
湯温之少隂反發熱證麻黃細辛附子湯少隂
屬腎太陽屬膀胱合為臟腑此二經受病最多者諺
曰傷寒偏打下虚人是也
如脉浮多日以有表但病在太陽宜究心
張氏云凡病至十餘日太陽證猶在而脉浮者但治
太陽不可拘以日數桂枝麻黃各半湯主之
皮膚為衛血脉為榮榮行中衛行外
衛行脉外在皮膚榮行脉中在血脉風傷衛氣其病
淺故用桂枝湯以解肌寒傷榮氣其病深故用麻黃
湯以發汗合而謂之太陽表證也
肌肉屬胃隂證屬臟胃入裏臟尤深
榮衛之下為肌肉陽明主之肌肉之下為臟三隂主
之胃者陽證之裏臟者隂證之裏入胃當下入臟當
温胃府為裏臟則又深於裏者矣
(四)論一證之中有表有裏
豈不以惡寒一也外熱屬陽無熱屬隂
太陽惡寒脉浮有熱用桂枝湯麻黃湯少隂惡寒
脉沉無熱用理中湯四逆湯太隂厥隂皆不惡寒
然厥隂只有一證大汗出熱不去中拘急肢體疼下
利厥逆不惡寒者四逆湯主之
發熱一也不渴為表見渴為裏
表有熱不渴小柴胡加桂裏有熱口燥煩渴身熱
四肢厥而脉滑白虎加人參湯欲知内有熱内無熱
但以飲食喜冷喜熱試之太陽發熱則惡寒陽明
發熱則自汗少陽發熱則嘔
有先温乃汗之證
厥隂下利腹滿身疼先温裏乃發表温裏用四逆湯
發表用桂枝湯
有先解後攻之理
太陽病不解熱結膀胱其人善忘如狂而血自下下
者愈若外不解可先與桂枝湯外已解但小腹結急
乃以桃仁承氣湯攻之
身疼作熱診之浮則腑候外應體痛自利沉而得則臟
家病起
均是身體疼痛脉浮發熱者表未解用桂枝湯脉
沉自利者裏不和用四逆湯凡下利須辨隂陽三
陽下利身熱太隂下利手足温少隂厥隂下利身冷
熱而忪滿噦曰支飲凉而脇堅嘔為裏水
身熱乾嘔嗽喘微利心下怔忪此為表有水小青龍
湯汗之身凉乾嘔汗出短氣微𠻳微利心下痞滿
引脇鞕痛此為表已解而裏有水十棗湯下之經云
諸有水氣目下微腫
體如火反欲被寒在骨髓熱在皮膚身極冷猶惡衣寒
在皮膚熱在骨髓
表熱裏寒者脉沉而遲先與隂旦湯寒已用小柴胡
湯加桂裏熱表寒者狀如熱厥脉沉而滑先與白
虎加人參湯熱已用桂枝麻黃各半湯又少隂惡
寒而踡時煩不欲厚衣大柴胡湯下之
(五)論病在三隂當温病在胷膈可吐及合病
併病治法誤汗誤下失汗失下諸變證
大抵無身熱無頭疼則温以隂經之劑
身熱頭疼多是陽證三隂證例無身熱無頭疼蓋諸
隂經絡上至頸而不至頭故也理中湯甘草乾姜湯
四逆湯温之惟厥隂嘔吐涎沬有頭疼而無身熱
用吳茱萸湯少隂有反發熱而無頭疼然其脉沉
不可誤下以麻黃細辛附子湯温而表之但隂證
終無大熱亦無汗縱有微熱亦或下利手足厥也世
俗不識隂證者多每遇傷寒必欲發汗請以上數條
例鑒之
有痰妨有胷滿則吐其膈上之忪
病在胷膈或多痰或邪氣妨滿而怔忪者可吐之用
瓜蒂散梔子豉湯或鹽湯脉微者不可吐只用半夏
茯苓枳殼桔梗陳皮之劑
三陽明俱可下惟合病惡寒者有表當汗
太陽陽明本太陽病因汗下利小便後胃中燥大便
堅小便數屬脾約圓不惡寒反惡熱大便秘或譫語
屬調胃承氣湯少陽陽明本少陽病因發汗利
小便後胃中燥大便難亦屬調胃承氣湯正陽陽
明即本經自病屬小承氣湯大承氣湯三者俱可下
惟太陽陽明合病而有惡寒之證此則病在表却
當汗之用麻黃桂枝各半湯又喘條太陽陽明合
病喘而胷滿者不可下可與麻黃湯蓋麻黃主喘故
也少陽陽明合病下利脉弦者木尅土名曰負不
治
併太陽在外解若歸根入胃者本條用攻
太陽陽明先合病然後併歸一經但見太陽證者可
汗但見陽明證者可下
所以陽盛有桂枝之斃隂多戒承氣之衝
桂枝下咽陽盛即斃以火濟火也承氣入胃隂盛以
亡以水濟水也
當下而汗為無陽為厥竭為讝語當汗而下為痞氣為
懊憹為結胷
當下而誤汗則外泄其正氣内之邪氣乘虚而出焉
當汗而誤下則内泄其正氣外之邪氣乘虚而入焉
又有伏陽證候而脉沉伏尤不可誤用熱藥温之輕
則變證重則害人常須體認下厥上竭者由其妄
汗動血口鼻耳目有血出也懊憹者真氣内虚客
氣動膈懊惱煩鬱之狀
失下則血凝氣滯以熱厥
當下不下血氣不通故熱深則厥深也熱厥初得病
身有熱其脉沉滑指瓜時温小承氣湯主之
失汗則熱閉狂忘而蓄膿
當汗不汗蓄熱化為毒血善忘如狂昏迷讝語心忪
語短眼閉目紅漱水燥煩喘滿痛悶骨熱膚閧背冷
足寒小便多大便黑小腹結急皆血證也輕者犀角
地黃湯重者桃仁承氣湯三黃圓抵當湯員取盡黑
物為度若外不解者用先解後攻條例經云血在
上則忘血在下則狂
下後脉數大便堅當解瘀紅之毒
無表裏證已下後脉數不解消榖易饑至六七日不
大便内有瘀血也屬抵當湯
少者熱壯與斷下轉加熱悶之凶
少實人壯熱下利若用藥止之則轉加熱悶而死矣
(六)論審證投藥三可輕用
嘗攷夫無汗煩燥而脉浮緊者可服青龍
無汗脉緊為傷寒煩燥脉浮為傷風若無汗而煩燥
其脉浮緊比為傷風見傷寒證候風寒俱盛小青龍
湯汗之
無汗喜渴而脉單浮者勿投白虎
無汗脉浮表未解而隂氣盛雖渴不可用白虎太寒
可小柴胡湯若汗後脉洪大而渴則為裏有熱乃可
用白虎湯或脉浮滑而渴則為表裏皆熱亦可用白
虎湯蓋滑在浮之下生血氣實滑脉當作裏證大抵
白虎湯主病在太陽陽明之間若全謂太陽則表證
已解全謂陽明則大便不結若表裏之間有熱故用
之然而當用白虎湯者可且與竹葉湯
用熱遠熱之為當用寒遠寒而後愈
冬温夏清用藥亦然謂如夏月桂枝湯加黃苓冬月
柴胡湯加桂是也嗜飲酒者不可用桂枝熱嘔者不
可用生薑傷寒服藥中病即止後服不必盡劑
陽明自汗引飲則五苓散非可輕進
陽明汗多以利小便為戒汗多則胃燥雖渴不可用
五苓散恐利其小便胃愈燥也可竹葉湯此渴證與
其他不可
太陽自汗數尿則桂枝湯不容妄取
桂利小便自汗數尿津液已泄故不可與桂枝湯誤
服桂枝得之便厥但用甘草乾薑湯芍藥甘草湯甘
辛以表之皆去桂甘
發散為陽藥以甘辛湧泄為隂劑惟酸苦
陽虚隂盛汗之則愈故用甘辛發散以助陽甘辛之
藥為能復其陽氣也隂虚陽盛下之則愈故用酸
苦湧泄以助隂酸苦之劑為能復其隂氣也
口噤咬齒大承氣
剛痓咬齒口禁胷滿脚攣大承氣湯主之
吐取䜴行
瓜蒂散梔子䜴湯皆用䜴
奔豚動氣用桂心
動氣曰奔豚桂利小便而泄之故動氣藥中多用桂
大抵水結不散氣與之摶即發奔豚治法多利小便
勿汗下或用理中湯去术加桂蓋腎惡燥故去术也
嘔由薑主
嘔家聖藥是生薑千金之說信矣然氣逆作嘔生薑
散之痰與水作嘔半夏逐之嘔有熱有寒生薑於寒
證最便若遇熱嘔不可無烏梅
(七)論脉證順逆及諸惡證不治
又當知隂病陽脉與汗後而平靜者活陽病隂脉兼汗
已而疾洪者亡
隂病陽脉則不成陽病隂脉則不水得汗而脉静者
生汗已而脉燥疾者死故汗後復熱其脉燥疾狂言
不食曰隂陽交不治凡汗後復熱脉浮數或洪大
者為表證猶在當再汗之若脉沉實則下之尺寸
脉俱虚而熱不止者不治七八日已上發大熱者難
治大發濕家汗則成痓熱而痓者不治又厥逆胃脉
無脉服藥後脉不至或脉暴出者並死
厥而煩加吐瀉腎證未易保
少隂證四肢厥冷吐利煩燥不治蓋真陽氣絶而虚
陽獨用也
厥而利反能食除中何以當
厥隂證厥逆下利當不能食反能食者曰隂中不治
張氏云胷中如蟲齧粥入則出蓋暴多食一頓而絶
也
或氣出嘔悶或肢冷臍硬
張口出氣乾嘔或目眶陷不治上氣喘粗心下疰悶
不治四肢冷臍下絞痛如石硬者逆
或口噤汗戰或肝弦土傷
汗出如油口噤肉戰伸吟喘促者死六七日傳厥
隂經脉来浮緩此為胃氣全其病欲愈榮衛將復寒
熱作而大汗解若脉弦為厥隂肝經移氣尅土肝受
賊邪不治故有耳聾舌卷囊縮之證又陽明少陽
合病下利脉弦本尅土不治
兩感之與臟結臟厥
兩感乃隂陽二經雙𫝊最惡不治有本條臟結者
證如結胷舌上胎滑雖能飲食然時時下利臍腹引
隂筋急痛不治有本條臟厥者七八日肌膚冷下
利發燥無時暫安不治
多日而為毒隂毒陽
陽氣暴絶病為隂毒隂氣暴絶病為陽毒非得汗不
能復其正氣然此二毒隨氣逆上結伏於胷中皆令
人心腹築痛有自利者有用藥而不得利者並要隨
其寒温而利逐之庶幾毒泄則暴絶之氣復榮衛流
行自然大汗而解矣藥證詳見本條凡隂陽二毒急
作救療過六七日者不治
煩燥結胷
結胷證具更加煩燥者逆蓋隂氣内絶而孤陽不生
也
重暍尋衣而直視
誤發濕温汗曰重暍不治目直視口鼻黑手尋衣縫
最逆形體黯慘直視摇頭為心絶不治狂言直視遺
尿為腎絶不治喘滿下利妄言直視亦死又日脯
潮熱獨語直視如&KR2845;甚則循衣摸床但讝語者承氣
湯下之下後脉弦者生脉濇者死弦為陽濇為隂是
陽病見隂脉也
縮囊咳逆
厥隂唇青舌卷黑而腎囊縮者死傷寒腹滿而泄或
咳逆不止者死
離經代脉以皆戕
損脉離經一呼一至為不及至脉離經一呼二至為
太過惟隂易陽易二證有之代脉動而中止不能
自還因而復動元氣絶也並不治張氏曰脉乍數乍
疎者死又曰傷寒脉結代心動悸灸甘草湯主之
(八)論變例法當通變
斷之曰陽明無汗少隂反熱取表以温
陽明反無汗皮上如蟲行此為久虚用术附湯建中
湯温之又陽明脉浮無汗而喘可發汗用麻黃湯又
陽明脉遲汗出多微惡寒者表未解也用桂枝湯
少隂反發熱脉雖沉麻黃細辛附子湯微汗之又少
隂反發熱自利厥逆無脉用通脉四逆湯又少隂病
二三日常見少隂無陽熱中滿之證用麻黃附子甘
草湯少隂亦有反自汗之證見無陽咽痛條太隂
腹滿脉浮與桂枝湯
少隂口燥陽明汗多急攻其内
少隂口燥咽乾而渴恐腎汁乾大承氣湯急下之者
口燥自利心下痛則為積證亦用承氣湯少隂惡
寒而踡時煩不欲衣被為表塞裏熱大柴胡湯下
之少隂多日脉腹滿不大便可與承氣湯陽明發
熱汗出多恐胃汁乾大承氣湯急下之又太陽結
熱在裏往来寒熱太陽發熱吐利心下痞便太陽無
表裏證發熱多日大便難並用大柴胡湯下之此亦
變例
下腹滿下縮囊皆隂證之下劑
太隂腹滿時痛桂枝加大黃湯若腹滿而脉浮則表
證猶在只用桂枝湯微汗之厥隂舌卷囊縮為毒
氣入臟承氣湯下之厥隂下利讝語脉不微細與小
承氣湯
溫漏虚温濇脉乃陽家之温輩
太陽證發汗漏不止拘急惡風太陽風濕八九日身
煩疼脉虚浮濇通用桂皮加附子湯芍藥甘草附子
湯太陽七八日脉細惡寒為隂陽俱虚黃耆建中湯
太陽風濕身體腫疼汗出短氣惡風小便不利甘草
附子湯太陽心中悸而煩燥小建中湯太陽汗後或
下後病不解而煩燥茯苓四逆湯
至若隂極發燥
脉沉遲
熱極發厥
脉沉滑
與夫隂證似陽
脉沉微
陽證似隂
脉沉滑
又當識脉之所在
物極則反寒暑則變證雖疑似脉可推尋數熱遲
寒隂陽别矣又隂盛膈陽證身冷煩燥而不飲
水者是霹靂散主之厥有二證初得病身熱煩
燥大小便秘以至於厥者為熱厥其脉沉滑可下
之初得病身不熱大小便利常凄清而厥者為冷
厥其脉沉遲可温之又有發寒熱而厥者面色不
澤昡冐無脉急與麻黃甘草附子湯以汗之汗解
則生服藥無汗或脉不至者不治凡當汗當下
者如更有他證相妨切須且用和解俟其他證已
退即依汗下法謂如脉来微遲虚濇不可汗下且
與建中湯軰四肢厥冷不可汗下且與通和血脉
臍間動氣不可汗下且與理中湯去术加桂俟其
脉不微遲虚濇俟其四肢已和俟其動氣不作然
後詳審表裏而汗下之至若結胷當下厥冷脉微
即未可下且與枳梗湯之屬熱厥當下疑似未辨
且以理中湯試之謹勿尚急急則誤誤則不可救
解戒之哉姙娠傷寒産前安胎産後調血川芎
香附為要藥發熱以小柴胡主之汗下温法酌量
而已傷寒多日忽覺渾身癮疹發越而痒此乃
用藥中病隂陽分别榮衛流行病氣自毛竅中出
也他病亦然小兒驚風發熱將産亦如是
傷寒格法張長沙開其源朱奉議導其流前哲後賢發
明秘妙吾儒之孔孟矣世有謂傷寒論其辭艱深亦有
以問答繁多增益意度議活人書者多見其不知量也
活人宗師張朱作古是篇刊布不敢名稱使學者稽為
驗為决以遡古人之用心皆知起敬
云先立其年以明其氣是知司天在泉上見下臨為其
始也如子午夘酉隂陽互換六氣在其中矣勝復之理
補瀉之法可從而推之訣曰
子午少隂君火天陽明燥金應在泉丑未太隂温土
上太陽寒水兩連綿寅申少陽相火旺厥隂風木地
中聫卯酉却與子午比辰戌巳亥亦同然
歲會者甲巳化土而遇辰戌丑未之歲乙庚化金而遇
申酉歲之類也太乙天符如乙酉歲乙庚化金而遇酉
又上見燥金司天也天符者如丙戌歲丙辛化水上見
寒水司天是也司天符者如庚子庚午歲下臨燥金在
泉同歲會者如辛丑辛未歲下臨寒水在泉是也歲遇
天符歲會則為卑氣陽干陽辰則為太過隂干隂辰則
為不及也
六氣圖說曰太陽寒水治宜熱陽明燥金金宜苦温少
陽相火治宜醎寒太隂濕土治宜苦熱少隂君火治宜
醎寒厥隂風木治宜辛涼六氣之行各居六十日有奇
以真時而化其氣過猶不及病乃生焉故察其盛衰以
味折之以正其氣經云必折其還氣而取化源益其歲
元使邪勝使暴過不生奇疾不起是理歲之大要也
附傷寒脉法指掌圖
陽脉隂病見陽脉則生
隂脉陽病見隂脉則死
或曰雜病以弦為陽傷寒以弦為陰雜病以緩為陰弱
傷寒以緩為和緩何也曰雜病以弦為陽者脉近乎浮
實也傷寒以弦為陰者弦乃陽為陰所鬱如養時寒氣
尚凛陽不得發越故春脉弦經云厥隂之至其脉弦是
也若緩者傷寒以大為病進緩為邪退邪退病際則氣
脉和緩故為欲愈之脉雜病以緊為七表傷寒以緊急
少隂蓋緊者仲景多言咽痛下利虛損多汗等證然在
陽經則浮而緊在隂經則沈而緊也若時疫流行經所
謂天地之氣勝復之作不行於証診當於運氣内詳之
仁齋傷寒類書卷一
