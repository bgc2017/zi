欽定四庫全書
仁齋直指卷十五宋楊士瀛撰
明朱崇正附遺
積熱(附風熱火□)
積熱方論
酒麫煎&KR1020;雄附峻補皆能生熱謂之積者何哉朝斯夕
斯其所由來尚矣夫人偏隂不可以無陽偏陽不可以
無隂惟在冷煖得中而已矯枉過正識者憂焉然則欲
去積熱將何如曰三黃湯圓第一藥耳雖然凡熱皆出
於心熱甚則能傷血熱出於心洗心散所不可闕熱能
傷血四順清凉飲又不可無此自本自根之論也若夫
酒後之麫飯後之酒最易積熱又當防於未然
積熱證治
小柴胡湯諸熱通用(方見傷寒摠括)敗毒散觧熱次之(方見寒類)
三黃湯治積熱藴隆三焦皆熱大小便閉
黃連(去鬚)黃芩大黃(濕紙煨等分)
右剉細每服叄錢薑叄片慢火略煎食後服
三黃圓證治同前即前項藥品等為末煉蜜圓桐子大
每叄肆拾圓滚水下
洗心散治壯熱煩燥風熱壅塞大小便秘澁
大黃(濕紙煨)甘草(炒)當歸
芍藥麻黃(不去節)荆芥穗(各叁兩)白术(㭍錢半)
右末每服貳錢半生薑薄荷少許同煎食後服
四順清凉飲治血熱藴結壅滯
大黃(米上蒸日乾)赤芍藥當歸
甘草(微炙等分)
右為麄末每貳錢半慢火煎服小柴胡湯亦治血熱可擇用
八正散治心熱煩燥目赤咽疼小便淋閉
大黃(濕紙煨)瞿麥木通
滑石萹竹車前子
山梔仁甘草(炙等分)
右剉每服叄錢入燈心煎食後服大凡心熱要得小
便流利而出
甘露飲治諸瘡發熱
生乾地黃熟地黃天門冬
麥門冬(並去心)黃芩批杷葉(刷去毛净)
山茵蔯枳殼(製)石斛
甘草(炙等分)
右末每服貳錢半食前煎服加乾葛柴胡尤佳
木通散治諸熱利小便
生乾地黃木通荆芥
地骨皮桑白皮(炒)甘草(炙)
北梗(等分)
右剉每叄錢薑叄片煎服
甘豆湯治諸熱煩渴大小便澁
黑豆(貳合)甘草(貳錢)
右生薑㭍片井水煎汁服
黃連湯治一切熱血熱眼熱酒熱並主之
黃連(去鬚剉碎)
右以井水浸良久磁椀盛之置鐵銚内隔湯烑取清
汁服再烑
牛黃凉膈圓治上焦壅熱口乾咽痛煩燥涏潮
馬牙硝寒水石(煆)硬石膏(各貳兩)
甘草(微炙壹兩)牛膽南星(叁分)紫石英(半兩研飛)
牛黃腦子麝香(各壹分)
右末煉蜜圓每兩作肆拾圓每服壹圓温薄荷人參
湯調下
解毒雄黃圓取積下熱
雄黃(研飛)川鬱金(各壹分)巴豆(拾肆箇去油)
右末醋煮麫糊圓麻子大每服伍圓加至㭍圓熱茶
清下裏實用此喉閉以熱茶清調灌
竹茹湯治胃熱而嘔吐欲知胃熱手足心皆熱者是
半夏(叁分用薑汁半盞漿水壹升煮去半切焙)乾葛(叁兩)
甘草(叄分生)
右剉散每叄錢青竹茹一彈子許薑棗煎温服或加
前胡
諸熱酒蒸黃連圓黃連阿膠圓皆可用(方見嗽門)
附諸方
凉膈散治臟腑積熱口舌生瘡痰實不利煩燥多渴腸
胃秘澁便溺不利一切風熱並皆治之
連翹甘草(炙)大黃
朴硝(各貳兩)薄荷黃芩
梔子仁(各壹兩)
右㕮咀每服水壹鍾半竹葉㭍片蜜少許煎食後温
服
既濟觧毒湯治上熱頭目赤腫而痛胸膈煩悶不得安
卧大便微秘
大黃(酒煨)黃連(酒炒)黃芩(酒炒)
甘草(炙)桔梗(各貳錢)柴胡
升麻連翹當歸身(各壹錢)
右㕮咀每服水貳鍾煎食後温服
大金花圓治内外諸熱寢汗咬牙睡語驚悸溺血淋閉
咳嗽衂血瘦弱頭痛并骨蒸肺痿喘嗽者
黃連黃栢黃芩
梔子仁大黃(各等分)
右為末滴水丸如小豆大每服叄拾丸新汲水送下
加味金花圓治内外諸熱氣壅痰涎溺血淋閉
黃連黃栢黃芩
山梔(炒已上各貳兩)桔梗半夏(泡)
陳皮人參(去蘆各壹兩)
右為細末滴水丸如小豆大每服伍拾丸淡薑湯送
下
清心蓮子飲治上盛下虛心火炎上口苦咽乾煩渴微
熱小便赤澁或欲成淋者
黃芩車前子麥門冬(去心)
地骨皮甘草(炙各半兩)黃茋(蜜炙)
石蓮子(去心)白伏苓人參(各㭍錢半)
右㕮咀每服水壹鍾煎服如發熱加柴胡薄荷
經驗地仙散治骨蒸肌熱一切虛煩
地骨皮防風(去蘆各壹兩)雞蘇
人參甘草(各貳錢伍分)
右㕮咀每服壹兩薑叄片竹葉伍片水貳鍾煎至壹
鍾去滓通口服不拘時候
五蒸湯治骨蒸勞熱自汗
甘草人參(去蘆)知母
黃芩(各貳錢)伏苓熟地黃
葛根(各叁錢)石膏(伍錢)竹葉(貳拾片)
右剉㕮咀作壹服入粳米壹合煎服
十全大補湯治諸虛不足五勞七傷不進飲食久病虛
損時發潮熱
人參養榮湯治久病虛損口乾食少欬而下利心驚悸
熱而自汗(並見虛勞門)
黃茋鱉甲散治男婦虛熱身瘦五心煩熱四肢怠惰欬
嗽咽乾自汗食少
人參肉桂桔梗(各壹錢伍分)
生地黃半夏(泡)紫苑
知母芍藥黃茋
甘草桑白皮(各貳錢半)天門冬
鱉甲(各伍錢)秦芁伏苓
地骨皮柴胡(各叄錢)
右㕮咀每服壹兩薑水煎服
樂令建中湯治臟腑虚損身體消瘦潮熱自汗將成勞
瘵此藥大能退虚熱生血氣
前胡(去蘆壹兩)細辛黃茋(蜜炙)
人參(去蘆)桂心橘皮(去白)
當歸(去土)白芍藥伏苓(去皮)
麥門冬(去心)甘草(炙各壹兩)半夏(湯泡㭍次)
右㕮咀每服肆錢水壹鍾薑伍片棗壹枚煎服不拘
時
防風當歸飲子治煩渴發熱虚煩蒸病
六物湯滋隂退熱(並見火門)
龍腦雞蘇丸治心中鬱熱消煩渴凉上膈觧酒毒治肺
熱咳嗽吐血鼻衂崩中下血血淋勞煩諸淋胃熱口臭
(方見火門)
當歸補血湯(東垣方)治肌熱燥熱目赤面紅煩渴引飲晝
夜不息其脉洪大而虚重按全無通評虛實論云脉虚
血虚脉實血實又云血虛發熱證象白虎惟脉不長實
為辨熱若悞服白虎湯必死此病得之於飢困勞役
黃茋(壹兩)當歸(酒製貳錢)
右㕮咀都作壹服水貳盞煎至壹盞去滓稍熱服之
空心服
柴胡飲子觧一切肌骨蒸熱畜積熱作往來及傷寒發
熱汗不觧或骨蒸肺痿喘嗽婦人餘疾産後經病皆治
柴胡人參黃芩
甘草(炙)大黃當歸(酒浸)
芍藥(各等分)
右㕮咀每服㭍錢水貳鍾薑叄片煎捌分食後服
黃連安神丸治心煩懊憹反復心亂怔忡上熱胷中氣
亂心下痞悶食入反出
硃砂(肆錢)黃連(伍錢)生甘草(貳錢半)
右為細末湯浸蒸餅丸如黍米大每服壹拾丸食後
時時津唾嚥下内經云心肺位近而倚偶制其小服
此緩治之理也
補中益氣湯(東垣方)治陽虛發熱久患虚勞
硃砂安神丸(東垣方)治心神煩亂怔忡兀兀欲吐氣亂而
熱似懊憹狀(並見内傷門)
瀉青丸(錢氏方)治肝經鬱熱
當歸(酒洗)龍膽草川芎
山梔(炒)大黃羌活
防風(去蘆)
右為末蜜為丸雞頭子大每服壹貳丸
瀉黃散治脾熱口臭咽乾
藿香(㭍錢)山梔(壹兩)石膏(伍錢)
甘草(叁兩)防風(去蘆肆兩)
右為末蜜酒拌微炒香每服壹錢
火鬱湯治手足心發熱
升麻葛根柴胡
白芍藥(各壹兩)防風甘草(各伍錢)
右剉每服伍錢連須葱白叄寸煎稍熱服不拘時
大青丸治上焦熱結勞役發熱並瘟疫時行發熱(方見火門)
風熱
防風通聖散治風熱諸証(方見中風類)
定風餅子(不易方)治風客陽經邪傷腠理背膂強直言語
蹇澁體熱惡寒痰厥頭痛肉瞤筋惕手顫鼻淵及飲酒
過多嘔吐涎沫頭目暈眩常服消風去邪(方見傷風門)
追風散(和劑方)治諸風上攻頭疼目眩鼻塞聲重皮膚瘙
痒眉角牽引婦人血風一切頭風並皆治之
白殭蠶(去絲觜炒)荆芥(各貳兩)石膏
川烏(炮去皮臍)防風(去蘆叉各肆兩)全蝎(炒壹錢)
川芎(叄兩)麝香(研)甘草(炙各壹兩)
右為末每服半錢食後臨卧茶調下
龍腦川芎丸(御藥院方)消風化滯除熱消痰通利七竅爽氣
清神
桔梗(壹兩伍錢)片腦(陸錢)砂仁(貳錢)
白豆蔲(伍錢)薄荷(去土伍兩叁錢)川芎
防風(去蘆)甘草(炙各壹兩)
右為末煉蜜為丸每兩作貳拾丸每服貳丸細嚼茶
清送下
附火証
火証方論
劉宗厚曰火之為病其害甚大其變甚速其勢甚彰其
死甚暴何者蓋能燔灼焚熖飛走狂越消鑠於物莫能
禦之遊行乎三焦虚實之兩途曰君火也猶人火也曰
相火也猶龍火也火性不妄動能不違於道常以禀位
聽命運行造化生存之機矣夫人在氣交之中多動少
靜欲不妄動其可得乎故凡動者皆屬火化火一妄行
元氣受傷勢不兩立偏勝則病移害他經事非細故動
之極也病則死矣經所謂一水不勝二火之火出於天
造君相之外又有厥陽臟腑之火根於五志之内六欲
七情激之其火隨起蓋大怒則火起於肝醉飽則火起
於胃房勞則火起於腎悲哀動中則火起於肺心為君
主自焚則死矣丹溪又啟火出五臟主病曰諸風掉眩
屬肝火動之類經所謂一水不勝五火之火出自人為
又考内經病機一十九條内舉屬火者五諸熱瞀瘈皆
屬於火之類而河間又廣其說火之致病者甚多深契
内經之旨曰諸病喘嘔吐酸暴注下迫轉筋小便渾濁
腹脹大鼔之有聲如鼔癰疽瘍疹瘤氣結核吐下霍亂
瞀鬱腫脹鼻塞鼽衂血溢血泄淋閉身熱惡寒戰慄驚
惑悲笑譫妄衂衊血汚此皆少隂君火之熱乃真心小
腸之氣所為也若瞀瘈暴瘖冐昧操擾狂越罵詈驚駭
胕腫疼酸氣逆衝上禁慄如喪神守&KR0008;嘔瘡瘍喉痺耳
鳴及聾嘔涌溢食不下目抹不明暴注瞤瘈暴病暴死
此皆少陽相火之熱乃心包絡三焦之氣所為也是皆
火之變見為諸病也為脉虚則浮大實則洪數藥之所
主各因其屬君火者心火也可以濕伏可以水滅可以
直折惟黃連之屬可以制之相火者龍火也不可以水
濕折之從其性而伏之惟黃栢之屬可以降之噫瀉火
之法豈止如此虚實多端不可不察以臟氣司之黃連
瀉心火黃芩瀉肺火芍藥瀉脾火大柴胡瀉肝火知母
瀉腎火此皆苦寒之味能瀉有餘之火耳若飲食勞倦
内傷元氣火不兩立為陽虚之病以甘温之劑除之如
黃茋人參甘草之屬若隂微陽強相火熾盛以乘隂位
日漸煎熬為血虚之病以甘寒之劑降之如當歸地黃
之屬若心火亢極鬱熱内實為陽強之病以醎冷之劑
折之如大黃朴硝之屬若腎水受傷真隂失守無根之
火為隂虚之病以壯水之劑制之如生地黃玄參之屬
若右腎命門火衰為陽脱之病以温熱之劑濟之如附
子乾薑之屬若胃虛過食冷物抑遏陽氣於脾土為火
鬱之病以升散之劑發之如升麻葛根之屬不明諸此
之類而求火之為病施治何所依據故於諸經集略其
說備處方之用庶免實實虚虚之禍也滑氏曰虛勞証
中多云相火為患者何氣使然是為火也請明議焉對
曰華陀云三焦者相火也相火之相者譬之如丞相之
相也善政之道輔佐週身維持綱紀所接元陽以為一
身綂領使百脉舒和上焦曰膻中之屬宣行氣血中焦
曰中脘之緣腐熟水谷下焦曰膀胱之所溲便精溺無
形而有用焉故曰三焦蓋三焦者為諸陽升降之方呼
吸發源之所三元有道九竅流通神志相關命脉相繼
週身有倚血氣無偏治化宣和是無虞矣又曰於火為
患者何以驗云對曰於斯者是因體虚之人房勞過損
腎水乾枯無因既濟相火頓生或因七情所感或因怒
火傷肝肝木相乘為熱為風風邪鼔舞火性上炎為百
病之長也華陀云三焦積熱於火生焉六腑顛危從權
所化且如脉來洪數者熱之有准芤浮中空者吐血無
疑咳嗽咯痰須明虚實欲知治嗽先補其源身熱者滋
隂清氣惡寒者和陽挽隂治寒遠寒治熱遠熱甘緩温
和調虛之則丹溪云隂虚火動証難治用四物湯加炒
黃栢降火補隂龜板補隂乃隂中之至隂也又云氣從
臍下起者隂火也氣從脚下起入腹如火者乃虚之極
也蓋火起於九泉之下多死一法用附子末津調塞湧
泉穴以四物湯加降火藥服之妙
東垣瀉隂火升陽湯治肌熱煩熱面赤食少喘咳痰盛
脉右關緩弱或弦或浮數
羌活甘草(炙)黃茋(蜜炙)
蒼术(各壹兩)升麻(捌錢)柴胡(壹兩半)
人參黃芩(各㭍錢)黃連(酒炒半兩)
石膏(半兩秋深勿用)
右㕮咀每服壹兩或半兩水煎服
升陽散火湯治男子婦人四肢發熱肌熱筋痺熱骨髓
中熱發困熱如燎捫之烙手此病多因血虛而得之或
胃虚過食冷物抑遏陽氣於脾土火鬱則發之
升麻葛根獨活
羌活人參白芍(各半兩)
防風(貳錢半)柴胡(捌錢)甘草(炙叁錢)
甘草(生貳錢)
右㕮咀每服半兩或壹兩水煎積熱服
柴胡飲子治一切肌熱蒸熱積熱或汗後餘熱脉洪實
弦數
八正散治大人小兒心經藴熱咽乾口燥目赤睛痛臟
腑秘結小便赤澁
三黃湯治積熱結滯臟腑大便秘結心膈煩燥
三黃丸治男子婦人三焦積熱咽喉腫閉心膈煩燥小
便赤澁大便秘結並宜治之
大金花丸治中外諸熱寢汗咬牙時語驚悸溺血淋閉
咳衂血瘦弱頭痛并骨蒸肺痿喘嗽去大黃加梔子名
曰梔子金花丸又曰既濟解毒丸
加味金花丸治内外諸熱氣壅痰涎溺血淋閉火証(方並
見積熱門)
黃連觧毒湯治傷寒雜病熱毒煩燥乾嘔口渴喘滿陽
厥極深畜熱内甚(方見眼目門)
大青丸治上焦熱結勞役發熱並痰火瘟疫發熱(方見疫門)
凉膈散治大人小兒臟腑積熱口舌生瘡痰實不利煊
爍多渴腸胃秘澁便溺不利(方見積熱門)
神芎丸治一切熱證常服保養除痰飲消酒食清頭目
利咽膈能令遍身結滯宣通氣利而愈神強體健耐傷
省病
大黃黃芩(各貳兩)牽牛
滑石(各肆兩)黃連薄荷
川芎(各半兩)
右為末水為丸如小豆大温水下拾丸至拾伍丸貳
拾丸
清心湯即凉膈散料内加黃連伍錢用蜜與竹葉同煎
連翹山梔子大黃
薄荷葉黃芩(各伍錢)甘草(壹兩半)
朴硝(貳錢伍分)加黃連(半兩)
右為細末每服伍錢水壹盞蜜少許竹葉拾片同煎
㭍分服
黃芩湯治心肺藴熱口瘡咽痛膈悶小便淋濁不利
澤瀉梔子仁黃芩
麥門冬(去心)木通生地黃
黃連甘草(各等分)
右㕮咀每服壹兩水貳盞薑伍片煎至壹盞食前温
服
玄明粉(御藥院方)此藥大治邪熱所干膈上氣滯臟腑秘澁
並宜服之以朴硝煎過澄濾伍㭍遍至夜於星月下露
至天明自然結作青白塊子用磁礶子按實於炭火内從
慢至緊自然成汁煎沸直候不響再加頂火一煆便取
出於淨地上倒下用盆合蓋以去火毒然後研為細末
每貳斤入甘草生熟貳兩為末一處攪勻臨睡斟酌用
之或壹錢貳錢以桃花煎湯或葱白湯下
防風通聖散(方見風門)清燥湯(方見痿門)龍腦雞蘇圓(方見鼻門)
地骨皮散治虚潮熱骨蒸壯熱
六味地黃丸治腎氣虛久新憔悴寢汗發熱五臟齊損
瘦弱虚煩骨蒸下血
補隂丸降隂火治發渴骨蒸補腎水真隂不足(俱見虚勞門)
大補丸(丹溪方)去腎經火燥下焦濕治筋骨軟氣虚以補
氣藥下血虚以補血藥下並不單用
川黃栢(炒褐色)
右以水丸服
六物湯滋隂血降腎火
川芎白芍藥(酒炒)生地黃(酒洗)
當歸(酒洗)黃栢(蜜炒)知母(酒炒各等分)
右㕮咀用水壹鍾半煎至捌分食前温服
當歸龍膽圓治腎水隂虚風熱藴積時發驚悸筋惕搐
溺神志不寧榮衛壅滯頭目昏眩肌肉瞤瘈胸膈咽嗌
不利腸胃燥澁躁擾狂越罵詈驚駭火熱等証
當歸草龍膽山梔仁
黃連黃栢黃芩(各壹兩)
大黃蘆薈青黛(各半兩)
木香(壹錢)麝香(伍分)
右為末煉蜜為丸如小豆大薑湯下叄貳拾丸此藥
瀉肝心脾肺腎胃火之神藥也
麥門冬湯(千金方)治諸疾後火熱乘肺咳唾有血胸脇脹
滿上氣羸瘦五心煩熱渴而煩悶
麥門冬桑白皮生地黃(各壹兩)
半夏紫苑桔梗
淡竹茹麻黃(各七錢半)五味子
甘草(各伍錢)
右㕮咀每服伍錢或壹兩入薑煎
防風當歸飲子(宣明方)治煩渴發熱虚煩火証
柴胡人參黃芩
甘草(各壹兩)滑石(叁兩)大黃
當歸芍藥防風(各伍錢)
右㕮咀每服壹兩水貳鍾生薑叄片煎至壹鍾去滓
通口服不拘時如有痰嗽加半夏泄者去大黃
左金圓(丹溪方)治肝火
黃連(陸兩)吳茱萸(壹兩)
右為末水丸或蒸餅丸白湯下伍拾丸
滋隂降火湯養血降火之聖藥也
川歸身(酒洗)地黃(凉血用生補血用熟)天門冬(去心)
白芍藥(薄荷炒)白术(各壹錢)麥門冬(去心)
甘草(炙各伍錢)知母黃栢(俱蜜水蒸)
遠志陳皮(洗)川芎(各陸分久病去之)
右㕮咀薑水煎服氣血虛加人參黃茋嗽加五味阿
膠痰加瓜蔞貝母吐血加丹皮藕汁熱加地骨
皮痼冷
痼冷方論
苟得其養無物不長苟失其養無物不消人之處世飲
食為上湯藥次之惟其口腹不充嗜慾無節所以臟中
停寒而為之沉痼也男子精流女子帶下骨寒腦冷氣
乏血衰嘔吐惡心久泄暴下皆其證耳療治之法雖貴
乎温補不貴乎大剛惟於滋血養氣中佐以薑桂雄附
為愈抑古人所謂精不足者補之以味繼此尤當加意
焉若夫執劑剛燥亟欲陽氣頓回吾恐腎水易涸心火
獨炎識者未保其往
痼冷證治
十補湯治諸虚百損
人參(壹分)白术白伏苓
甘草(炙)辣桂黃蓍(蜜炙)
當歸川芎熟地黃
白芍藥(各半兩)
右剉散每服叄錢半薑棗煎空心食前服加熟附子
温之
附子理中湯沉附湯薑附湯並主痼冷須加當歸(方見寒類)
麝香鹿茸圓治真元虚憊精血耗少
熟地黃山藥(各叁兩)杜仲(炒斷絲)
鹿茸(酒炙各壹兩半)北五味子肉蓯蓉
牛膝(並酒浸焙各壹兩)沉香(半兩)麝香(半錢)
右末煉蜜圓桐子大每叄伍拾圓食前塩湯下
八味圓治下元冷憊腰脚痠重虚勞消渴
熟地黃(肆兩)山藥山茱萸(各貳兩)
辣桂熟附子(各壹兩)澤瀉
牡丹皮白伏苓(各壹兩半)
右為末煉蜜圓桐子大每服叄拾圓食前鹽湯下
黑錫丹治脾腎俱虚冷氣刺痛止汗墜痰除濕破癖
黑錫(洗鎔取淨)透明硫黃(結砂各貳兩)金鈴子(蒸熟去皮核)
沉香木香熟附子
葫蘆巴(酒浸炒)肉桂(各半兩)舶上茴香(炒)
破故紙(酒浸炒)陽起石(研細水飛)肉豆蔲(麫褁煨各壹兩)
右用新鐵銚如常法結黑錫硫黃砂子地上出火毒
候冷研極細餘藥並末同研自朝至暮以黑光為度
酒麫糊圓桐子大隂乾每叁伍拾圓空心鹽湯下婦
人艾醋湯下本方加蓯蓉背膝白术丁香名接氣丹
治真元虚&KR0629;
養正丹升降水火助陽接真治咳逆飜胃痰結頭運腹
痛腰疼霍亂吐瀉
好硫黃(研)黑錫水銀
硃砂(研細各壹兩)
右淨鐡籩以厚紙布扎柄先鎔鉛濾去滓壹兩淨再
放籩内用鐵匙炒攪將熟硫黃末叄錢重漸入其中
或熖起亦莫管只急手炒攪令鉛熟無性其硫黃皆
燒去但得鉛熟遂傾放地下紙上令硬即碾開以紗
篩出鉛粉其餘成珠者再炒碾為末次將籩銚頓慢
火爐上又鎔鉛粉以熟硫黃末壹兩漸入頻攪炒纔
見黃烟上急拖過冷爐上少頃又過火上再攪炒得
鉛與硫黃皆成黑色極調和了却放冷爐上候鉛硫
微冷又頓在十分微微火上少頃入水銀以鐵匙頻
攪切勿令青烟上烟上便走了水銀又次入朱砂末
頻攪炒令十分調和即傾放地下紙上俟硬别碾為
末糯米糊圓菉豆大每叄拾圓塩湯空心下
靈砂諸虚痼冷厥冷神效
好硫黃(壹兩)水銀(叁兩)
右修煉家有見成者贖研細糯米糊圓小麻子大每
服伍㭍圓加至拾伍圓空心人參棗湯下或塩湯下
疝氣偏墜木腎腫疼炒茴香入酒煎候温下虛
勞喘嗽生薑烏梅紫蘇莖煎湯下盗汗小便多煆
牡蠣入塩煎湯下痎瘧不已桃柳枝煎湯下脹
滿腹痛腰疼莪术湯下嘔逆飜胃丁香木香煎湯
下白濁遺精白伏苓煎湯下中風痰厥向青木
香湯研灌走注風遍身痛嚼葱白酒下脚痛木
瓜湯下氣滯生薑陳皮湯下婦人血痛氣痛延
胡索五靈脂酒醋各半煎湯下小兒慢驚沉困胃
虚神脱人參丁香煎湯吞下
椒附散治腎氣上攻項背不能轉側亦治冷痺不仁
熟附子(末)真川椒
右每服附子末貳大錢匕川椒貳拾壹粒用白麫塞
滿水盞半薑㭍片煎半去椒入塩少許通口空心服
大凡腎氣須以川椒引而歸經則安矣又一證腎虛血
寒氣逆而脹胸腹走痛中脘痞滿兩眼多淚此寒泣血
也二陳湯加官桂當歸下安腎圓立愈若大便澁更加
枳殼二陳湯(方見瘧類)安腎圓(方見水飲門)
附諸方
沉香畢澄茄圓(和劑方)治内挾積冷臍腹弦急痛引腰背
面色痿黃臟腑自利小便滑數少陽一切氣痛並皆治
之
桃仁(去皮尖貳兩)木香川練子(炮去核炙肆兩)
附子(炮去皮)川烏(炮去皮臍半兩)沉香
葫蘆巴肉桂(去皮)蓽澄茄
補骨脂(炒)茴香巴戟天(去心)
右㕮咀剉服叄錢水壹盞入塩少許煎捌分空心熱
服
復陽丹(濟生方)治陽虚隂盛手足厥冷暴吐大下脉細羸
瘦傷寒隂証悉皆治之
川烏(去皮肆兩炮)天推(炮去皮貳兩)附子(炮去皮臍)
鍾乳粉(各壹兩)陽起石(火煆肆兩)朱砂(煆别研壹兩)
右為末酒煮神麯糊丸如梧桐子大每服伍拾丸空
心塩湯下
附子茴香散(詹療方)治氣積冷心腹絞痛
肉豆蔲乾薑(炮)附子(大者壹枚炮去皮臍各壹兩)
茴香木香白术(炒)
人參甘草(炙各半兩)白伏苓
丁香
右㕮咀每服叄錢水壹盞塩少許煎柒分空心服
雄朱丹(百一選方)治宿寒痼冷飲食嘔逆久則羸弱變為勞
瘵
朱砂雄黃(各貳兩)
以上用沙合壹箇先以牡丹皮貳兩内外薰黃入藥
於内以嚴醋和臘茶作餅蓋定合口以赤石脂固濟
合縫又用赤石脂泥褁合了一重再用黃泥紙筋又
褁一重先以草火燒令乾次以炭火伍斤漸又添至
壹秤候火力漸消取出掘地坑壹尺埋壹宿去火毒
取研入後藥
丁香蓽蕟赤石脂
胡椒附子白术(各壹兩)
乳香(半兩與前赤石脂同研)官桂
木香
右為末入前藥研勻以清酒貳升貳分熬去貳分入
附子末煑糊丸如梧桐子大每服拾丸空心温酒塩
湯任下
秘澁(附轉胞便多)
小便不通方論
腎主水膀胱為之府水瀦於膀胱而泄於小腸實相通
也然小腸獨應於心者何哉蓋隂不可以無陽水不可
以無火水火既濟上下相交此榮衛所以流行而水竇
開闔所以不失其司耳惟夫心腎不濟隂陽不調故内
外關格而水道澁傳送失度而水道滑熱則不通冷則
不禁其熱盛者小便閉而絶無其熱微者小便難而僅
有腎與膀胱俱虚客熱乘之故不能制水水挾熱而行
澁焉是以數起而溺有餘&KR0377;腎與膀胱俱冷内氣不充
故胞中自滑所出多而色白焉是以遇夜而隂盛愈多
若夫下焦蓄血其與虛勞内損則便溺自遺而不知下
焦虛寒不能温制水液則便溺欲出而不禁是皆心不
與腎交通故或冷或熱而滑澁隨之矣繼自今心氣旺
盛小便壅遏以清利行之如赤伏苓麥門冬燈心車前
子之類是也心氣虛怯小便滑利以温和益之如乳香
益智巴戟人參之類是也演觸其間腎實腎虛皆可以
舉隅而反或者膠柱調瑟詳於腎而略於心其可乎雖
然小腸之與膀胱心腎所主固也然素問有云水之本
在腎其末在肺則知天一之水自上而下相為貫通亦
猶心腎之不可不升降也昧者夜間忍縮小便使水氣
上逆乘肺痰涎喘嗽激亂爭鳴其來不可禦於此見肺
主氣也小便澁滑又當調適其氣焉毋徒曰葶藶桑皮
可以逐肺經之水
小便不通證治
草蜜湯治心腎有熱小便不通
生車前草搗取自然汁半盞入蜜壹匙調服
蒲黃湯治心腎有熱小便不通
赤伏苓木通車前子
桑白皮(炒)荆芥燈心
赤芍藥甘草(微炙)生蒲黃
滑石(等分)
右末每服貳錢葱頭壹片紫蘇伍葉煎湯調下
八正散治心經邪熱小便赤澁不通(方見積熱門)
五苓散(方見水飲門)加赤伏苓治小便不通每服貳錢用燈
心山茵蔯各壹握煎湯調下
參耆湯治心肺虛而客熱乘之小便澁而數數而瀝
赤伏苓(㭍錢半)生乾地黃黃耆
桑螵蛸(微炙)地骨皮(各半兩)人參
北五味子兔絲子(酒浸研)甘草(炙各貳錢半)
右細剉每服叄錢新水煎臨熟入燈心貳拾壹莖温
服
平補圓治腎虛小便數而瀝如欲滲之狀或虛勞内損
遺尿或下焦虛寒小便欲出而不禁通用(方見消渴門)
茸香圓治下焦虛冷尿多或虛勞遺尿或欲出而不禁
鹿茸(酥炙)肉蓯蓉(酒浸焙)當歸(各半兩)
雞内金(㭍錢半微炙)龍骨牡蠣灰
赤石脂禹餘粮(煆醋淬碎為度各研細)
川白薑益智仁巴戟
乳香(各貳錢半)
右細末糯米糊圓桐子大每服㭍拾圓空心塩湯下
桃仁承氣湯治下焦蓄血漱水迷忘小腹急痛内外有
熱加生蒲黃(方見血類)
大小便不通證治
掩臍法治小便大便不通連根葱壹莖不得洗帶土生
薑壹塊淡豆䜴貳拾壹粒塩貳匙同研爛捏餅烘熱掩
臍中以帛扎定良久氣透自通不然再換一劑
轉胞證治
轉胞方治胞轉小便不能通先用
良薑葱頭紫蘇莖葉(各壹握)
右煎湯密室内熏洗小腹外腎肛門留湯再添蘸帛
洗以手拊摩臍下拭乾綿被中仰坐垂脚自舒其氣
次用
蜀葵子(貳錢半)赤伏苓赤芍藥
白芍藥(各半兩)
右剉每服叄錢煎取清汁再煖乘熱調蘇合香圓叄
丸并研細青塩半錢食前温服又法炒塩半斤囊
盛熨小腹
便多證治
多溺方暖腎圓治腎虚多溺或小便不禁而濁
葫蘆巴(炒)故紙(炒)川練肉(用牡蠣炒去牡蠣)
大熟地黃(洗焙)益智仁鹿茸(酒炙)
山茱萸代赭石(煮熟醋蘸㭍次研細)
赤石脂(各叁分)龍骨海螵蛸
熟艾(米醋浸壹宿炙焦)丁香沉香
滴乳香(各貳分)禹餘粮(煆醋淬碎為度細研叁分)
右細末水煮糯米糊圓桐子大每服伍拾圓食前石
昌蒲煎湯送下
附諸方
導氣除燥湯(東垣方)治小便閉塞不通乃血澁致氣不通
而竅澁也
知母(酒炒叁錢)黃栢(酒炒肆分)滑石(炒黃色)
澤瀉伏苓(去皮各貳錢)
右件和勻每服半兩水叄大盞煎至壹盞去滓稍熱
服空心如急閉不計時候
腎疸湯(東垣方)治腎疸目黃甚至渾身黃小便赤澁
升麻(半兩)羌活防風
藁本獨活柴胡(已上各伍分)
已上治腎疸目黃渾身黃
白术(半錢)蒼术(壹錢)猪苓(肆分)
澤瀉(叁分)伏苓(貳分)
已上治小便赤澁
葛根(伍分)甘草人參(各叁分)
黃蘖(壹分)麯(陸分)
右件剉如麻豆大分作貳服每服水叄盞煎至壹盞
去滓稍熱服食前
鬱金黃連圓治心火上炎腎水不升致使水火不得相
濟膀胱小腸積熱或癃閉不通或遺溺不禁或白濁如
泔或膏淋如膿或如梔子水或如小石米粒或如粉糊
相似者諸熱証也
鬱金黃連(各壹兩)黃芩
琥珀(研)大黃(酒浸各貳兩)滑石
白伏苓(各肆兩)黑牽牛(炒取頭末叁兩)
右為末水丸如梧子大每服伍拾丸沸湯下空心服
如用消導飲食降心火可加沉香伍錢
一方治孕婦轉胞并男子小便不通用冬葵子山梔子
炒滑石研各伍錢木通叄錢
右作壹服水煎温服外用冬葵子滑石梔子為末田
螺肉和搗成膏或用生葱汁調貼臍中立通
一方治遺尿失禁用益智(去皮鹽炒)烏藥(各肆兩)
右為末以山藥末陸兩打糊為丸如梧桐子大每服
㭍拾丸空心清米飲送下
大便秘澁方論
凡人五味之秀者養臟腑諸陽之濁者歸大腸大腸所
以司出而不納也今停蓄藴結獨不得其疏導何哉抑
有由矣熱邪入裏則胃有燥糞三焦伏熱則津液中乾
此大腸之挾熱然也虚人臟冷而血脉枯老人腸寒而
氣道澁此大腸之挾冷然也腹脹痛悶胷痞欲嘔此證
結聚以宿食留滯得之腸胃受風涸燥秘澁此證閉塞
以風氣燔灼得之若夫氣不下降而榖道難噫逆泛滿
必有其證矣劑量治法熱者三黃湯冷者金液丹宿食
者脾積圓風秘者脾約麻仁圓氣不下降則桔梗枳殼
湯固在精擇而審處其間縱横泛應亦自胷中活法充
之矣然而大腸與肺為表裏大腸者諸氣之道路關焉
熱則清利冷則温利積聚者挨其積風壅者疏其風是
固然爾孰知流行肺氣又所以為四者之樞紐乎不然
叔和何以曰肺與大腸為𫝊送
大便秘澁證治
大黃飲子治身熱煩燥大便不通
川大黃(濕紙略煨)杏仁(去皮尖略炒)梔子仁
川升麻枳殼(浸去穰碎炒各半兩)生地黃(壹兩)
人參黃芩甘草(炙各貳錢半)
右剉散每服叄錢生薑伍片豉貳拾壹粒小烏梅壹
枚煎服
三黃湯三黃圓治熱證大便結(方見積熱門)
甘豆湯治熱證風證大便不通(方見積熱門)
金液丹治大便挾冷結滯用麻仁杏仁煎湯下(方見脾疼門)
半硫圓治冷秘風秘老人秘結
透明硫黃(研十分細)圓白半夏(湯盪㭍次焙乾等分)
右末生薑汁煮白麫糊築圓桐子大每服貳拾圓薑
湯下或用蔥白壹條生薑叄片煎熟入阿膠貳片鎔
開食空送下
膠蜜湯治老人虚人大便秘澁
連根蔥白(叁片)
右新水煎去蔥入透明阿膠炒貳錢蜜貳匙鎔開食
前温服
潤腸圓大便秘澁通用
杏仁(去皮尖略炒)枳殼(浸去穣炒)麻仁
陳皮(各半兩)阿膠(炒)防風(各貳錢半)
右末煉蜜圓桐子大每服伍拾圓老者蘇子煎湯下
壯者荆芥泡湯下
脾積圓治飲食停滯腹脹痛悶嘔惡吞酸大便秘結
蓬莪术(叁兩)京三稜(貳兩)
良薑(半兩已上用米醋壹升於磁瓶内煑乾乘熱切碎焙)青皮(去白壹兩)
南木香(各半兩)不蛀皂角(叁大鋌燒存性)
百草霜(深村鍋底者佳叁匙)
右為細末用川巴豆半兩只去殼研如泥漸入藥末
研和得所麫糊圓麻子大每服伍圓加至拾圓橘皮
煎湯下
木香逐氣圓治食積氣滯通利大便兼治脚氣小腸氣
諸氣攻刺腹痡
橘紅青皮(去白)㯽榔(雞心者各半兩)
南木香(貳錢半)川巴豆肉(壹錢半研如泥漸入藥夾研)
右件並末用生薑自然汁調神麯末為糊圓麻子大
每服拾圓薑湯下如氣攻腹痛枳殼木瓜煎湯下
二香圓治積滯氣秘心腹刺痛中滿壅嗽
南木香丁香青皮(浸去白曬)
橘紅草果仁肉豆蔲(生)
白豆蔲仁五靈脂(香潤者别研各半兩)
蓬木(炮乘熱碎研)縮砂仁(各㭍錢半)
右細末用川巴豆肉半兩研如泥漸入藥末研和白
麫稀糊圓麻子大候乾每服叄圓加至伍柒圓止薑
湯下壅嗽紫蘇生薑煎湯下
獨棗湯治大便積日不通
大好棗(壹枚擘開入輕粉半錢)
右以棗相合麻線札縳慢火煮熟嚼細以棗汁送下
脾約麻仁圓治風秘及脾約證小便數大便秘(方見脚氣門)
用枳殼散送下
追風毒剉散治風氣蕃盛大便秘結(方見脚氣門)
疎風散治風毒秘結
枳殼(製半兩)防風羌活
獨活㯽榔白芷
威靈仙蒺䔧(炒赤去刺)麻仁
杏仁甘草(炙各壹分)
右麄末每貳錢半薑伍片蜜壹匙慢火煎服
桔梗枳殼湯治氣不下降大便不通(方見氣門)加紫蘇莖葉
煎
寬快湯治氣不下降大腸澁滯
香附(杵净貳兩)天台烏藥(去心)枳殼(製各壹兩半)
縮砂仁(㭍錢半)蘇子(炒半兩)青木香(叁錢)
甘草(炙㭍錢半)
右末每服貳錢陳皮煎湯調下或吞青木香圓少許
降氣湯治氣不下降大便不通(方見脚氣門)加枳殼杏仁煎
此藥流行肺氣
蘇感圓治氣秘不大便用紫蘇橘皮煎湯下或枳殼散
送下蘇合香圓(方見嗽門)感應圓(方見脹滿門)蘇合肆分感應陸
分研和别圓大凡腹痛而嘔欲利其大便諸藥皆吐惟
蘇感圓用薑汁泡湯下最妙
煨蒜方獨頭蒜煨熟去皮以綿褁納後部即通
又掩臍法(方見小便門)臨用入輕粉少許尤速
熏方不蛀皂角用椀燒置於桶内熏其後部自通
調導飲治婦人産前産後大便不通
當歸川芎防風
枳殼(製各肆分)甘草(炙貳錢)
右細剉每服叄錢食前薑棗煎服
附諸方
潤腸圓(東垣方)治脾胃中伏火大便秘澁或乾燥秘塞不
通全不思食乃風結秘血結秘皆令閉塞也以潤燥和
血疏風自然通
麻子仁桃仁(去皮尖各壹兩)羌活
當歸尾煨大黃(各半兩)
右件除麻仁桃仁别研如泥外搗羅為末五上火煉
蜜圓如桐子大每服叄伍拾圓空心白湯送下如
病人不大便為大便不通而滋其邪盛者急加酒製
大黃以利之如血燥而大便燥乾者加桃仁酒製
大黃如風結燥大便不行者加麻子仁大黃如
風澁而大便不行者加皂角仁大黃秦芁以利之
如脉澁覺身有氣澁而大便不通者加郁李仁大黃
以除之氣燥如寒因之病為寒結閉而大便不通
者以局方中半硫圓或加煎附子乾薑湯冰冷與之
其病雖隂寒之證常當服陽藥補之若大便不通者
亦當十服中與一服藥微通其大便不令閉結乃治
之大法
若病人雖是隂證或是隂寒之證其病顯燥脉實堅
亦宜與陽藥中少加苦寒之藥以去熱燥燥止勿加
如隂燥欲坐井中者其二腎脈必按之虚或沉細而
遲此易為辨耳知有客邪之病亦從權加藥去之
當歸潤燥湯
升麻(貳錢)當歸熟地黃(各壹錢)
生地黃(貳錢)甘草大黃
桃仁埿子麻仁(各壹錢)紅花(少許)
右件除桃仁麻仁另研如泥外剉如麻豆大作壹服
水二大盞入桃仁麻仁煎至壹盞去滓空心宿食消
盡熱服之
導滯通幽湯治大便難幽門不通上衝吸門不開噎塞
不便燥閉氣不得下治在幽門以辛潤之
當歸升麻桃仁泥(各壹錢)
生地黃熟地黃(各伍分)紅花
炙甘草(各壹分)
右件作壹服水貳盞煎至壹盞去滓調㯽榔細末半
錢稍熱服
四物湯治臟結秘澁
當歸熟地黃川芎
白芍藥大黃(煨)桃仁(去皮尖各壹錢)
右㕮咀作壹服水貳盞煎捌分去滓服或為丸亦得
橘杏麻仁圓治噎膈大便燥結(方見膈噎門)
六味地黃丸治下焦燥熱小便澁而數(方見虚損門)
大補丸治隂虛燥熱(方見火門)
仁齋直指卷十五
