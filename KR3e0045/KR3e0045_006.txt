欽定四庫全書
仁齋直指卷六宋楊士瀛撰
明朱崇正附遺
心氣
心疼方論
紫之奪朱相去一間耳而毫釐疑似實霄壤焉夫心爲
五官之主百骸之所以聽命者也心之正經果為風冷
邪氣所干果為氣血痰水所犯則其痛掣背脹脇胸煩
咽乾兩目赤黃手足俱青至節朝發而暮殂矣然心之
包絡與胃口相應往往脾痛連心或陽虛陰厥亦令心
下急痛或他臓之邪亦有客乘於心者是則心之别脉
受焉如所謂九種心痛一虫二疰三風四悸五食六飲
七冷八熱九去來者皆是也真心果痛不知能愈否乎
然則治劑之法將何如曰熱者凉之寒者温之感受風
邪者散之順氣調血逐水豁痰此其要略耳蘇沈内翰
有方目曰沉麝圓凡心脾疼痛隨試輒效他如玄胡索
五靈脂官桂當歸乳香没藥沉香木香等輩皆的對藥
也臨機應變學者亦當察其微
心疼證治
沉麝圓治心脾氣血諸痛(方見血類)
和劑七氣湯治七氣相干心下疼痛(方見氣類)
沉香降氣湯治隂陽不和心腹刺痛(方見氣類)加些乳香為
佐
大沉香圓治冷氣攻衝心腹刺痛亦治卒暴心痛
沉香乾薑(炮)薑黃
辣桂檀香(各四兩)白豆蔲仁(二兩)
白芷甘草(爁)甘松(洗焙)
天台烏藥(各半斤)香附(淨爁一斤)
右末煉蜜圓如大彈子每一圓食前薑湯嚼下或薑
三片略煎服
蘇合香圓治卒心痛(方見𠻳門)用生薑橘皮湯調下
桂枝四七湯治風冷寒邪客博心腹作痛
桂枝白芍藥半夏(製各一兩)
白伏苓厚朴(製)枳殼(製)
甘草(炙各半兩)人參紫蘇(各一分)
右剉每服四錢薑七片棗二枚食前煎服
勝金散治心下痛
桂枝延胡索(炒)五靈脂
當歸(等分)
右為末每服三錢水一盞酒三分同煎食前服
靈脂酒治心腹卒痛
川五靈脂(去砂石略炒)
右為末每二錢温酒調下加延胡索没藥尤妙
生地黃膏治熱氣乘心作痛
石菖蒲(一兩半)北前胡赤茯苓(各三分)
右為末蜜一盞生地黃汁一盞夾研為膏每服彈子
大紫蘇煎湯食後調下
靈砂丹治冷氣乘心作痛
好靈砂(三分)川五靈脂(二分)
右研極細稀糕糊圓麻子大每服二十圓食前石菖
蒲生薑煎湯下或用五丹圓(方見血類)或用養正丹(方見痼冷
門)須審其脉證虚冷乃可用脾家冷痛亦可擇用
薑桂飲治心腹刺痛
良薑辣桂(等分)
右為末每服二錢米湯乘熱調下
生薑枳殼湯治中脘氣滯心下引痛
辣桂(一兩)生薑母(一兩半)枳殼(製三分)
右麄末每服三錢新水煎服
拈痛圓治九種心痛
五靈脂木香當歸
蓬莪术(煨各半兩)生乾薑(三分)
右為末煉蜜圓桐子大每二十圓食前橘皮煎湯下
心腹痛方
草果延胡索靈脂
没藥
右末酒調一二錢腹痛手拈却
附諸方
家秘祛痛散治諸般心氣疼痛氣滯不行攻刺心腹痛
連胸脇小腸弔疝及婦人血氣刺痛立有神效
青皮(去穣)五靈脂(研飛去砂淨)川練子
川山甲(各二錢)良薑(香油炒)玄胡索
没藥(各一錢五分)沉香(一錢)八角茴香(二錢)
㯽榔(一錢五分)木香(一錢二分)砂仁(少許)
右件㕮咀為粗末用木鱉子去&KR0008;一錢二分剉片同
前藥炒令焦香去木鱉子不用共為細末每服一錢
加鹽一星用酒或滚水送下此方累用無不應驗故
附於後與好生君子共之
落盞湯治急心痛
陳皮香附子良薑
吳茱萸石菖蒲(各等分)
右末水煎先用碗一箇用香油三五點在内小盞蓋
之將藥淋下熱服
玄桂丸(丹溪方)治死血留胃脘當心作痛
玄胡索(一兩半)滑石紅花
官桂紅麯(各五錢)桃仁(三十箇)
右為細末湯浸蒸餅為丸菉豆大每服四十丸薑湯
下
螺螄殼丸(丹溪方)治痰飲積胃脘當心而痛
螺螄殼(墻頭年久者佳)滑石(炒)蒼术
山梔香附南星(各二兩)
枳殼(去穰炒)青皮木香
半夏砂仁(各半兩)
右為末生薑汁浸蒸餅為丸如菉豆大每服三四十
丸薑湯下春加川芎夏加黃連冬加吳茱萸各半兩
安痛散治心胃急痛
五靈脂(去砂石)玄胡索(炒去皮)蒼术
良薑(炒)當歸(洗各等分)
右為細末每服二錢不拘時熱酒醋湯調下
脾胃(附腹痛脇痛内傷傷食調理
脾胃)
脾疼方論
血氣痰水皆能作痛而食積傷脾風冷入脾與夫脾間
虫動其為痛也居多血氣痰水食積風冷諸證之痛每
每停聚而不散惟虫動則乍作乍止來去無定又有嘔
吐清沫之為可驗焉俗謂脾家疼痛出於胃虚大率用
養脾之劑而不知受病各有自來苟不能推究其原則
和養等劑掩護邪氣非徒無益而又害之况夫風冷入
脾尤念慮之所不到至有荏苒歲月而不可揣度者有
一田夫醉飽之餘露星取快一枕天明自此脾疼攻刺
百藥罔功淹淹數載後遇至人授以和氣抽刀散温酒
調下數服頓愈則知風露之根入胃良薑菖蒲為能散
其邪巴猫借氣為能伐其根觀此可以通一畢萬矣然
而痛不復作養脾之劑獨不可繼是調理之乎療病如
濯衣必去其垢汚而後可以加漿飾醫言意也請借是
以為喻
脾疼證治
良薑拈痛散治脾疼妙甚
良薑(切作大片先用吳茱萸慢火炒少頃次入東畔當日壁土須無雨處者同炒次以米醋酒
同炒至茱萸黑)
右只用良薑為末每服一錢重温米飲調空心服
和劑抽刀散治脾胃積冷中滿疼痛
川白薑(五兩剉入巴豆肉一錢一字同炒至巴黑去巴)石菖蒲(五錢半不炒)
良薑(剉五兩入班猫二十五個同炒至猫黑去班猫不用)糯米(六兩一分炒黃)
右為末每服二錢空心温酒調下
調痛散治脾疼氣隔
木香丁香檀香
大香附天台烏藥蓬术(煨)
辣桂片薑黃生白薑
白豆蔲仁縮砂仁甘草(炙各等分)
右剉每服二錢半紫蘇四葉煎服
桂花散治脾積氣痛
香附(五兩炒赤去毛)蓬术(醋煑焙乾)良薑
甘草(炙各三兩)桂花(一兩)
右末每二錢鹽一點沸湯熱調食前服
穢跡脾疼方
香附(净)良薑(等分)
右為末每服二錢空心陳米湯熱調服
沉麝圓靈脂酒治氣血攻刺脾疼(方見心疼類)
和劑七氣湯治痰水攻脾作痛(方見氣門)夾和劑流氣飲煎
亦得(方見脹滿門)
蘇合香圓(方見𠻳門)夾感應圓(方見脹滿門)等分用沉香降氣湯
下(方見諸氣門)治食積脾痛
獨桂湯治風冷入脾逆氣上攻作痛
辣桂(去麄皮)
右細剉每二錢食前煎服或為末紫蘇煎湯乘熱調
下腹痛通用
薑桂飲治風冷入脾作痛(方見心疼類)薑桂散治心腹痛(方見
氣類)
㯽榔散治虫動脾痛乍去乍來嘔吐清沫
雞心大㯽榔貫衆(各二分)石菖蒲
木香(各一分)甘草(炙一錢)
右剉每三錢水煎空心吞靈砂十圓或金液丹蓋靈
砂金液有流黃水銀能殺虫也
金液丹壯陽道健胃氣除冷癖殺諸虫
好硫黃(十兩飛煉去砂石研細末入磁合水調赤石脂封口鹽泥固濟日乾於地内埋小罐
子盛蒲水安磁合在上再用泥固濟慢火養七日七夜續加頂火一通候冷取出研
末)
右藥一兩用蒸餅一兩湯浸握去水為圓桐子大每
三十圓空心米飲下
二物湯治脾痛
雞心大㯽榔良薑(等分)
右細剉每服三錢陳米百粒煎服
乾薑甘草湯治脾中冷痛嘔吐不食
川白薑(微炒一兩)甘草(炙二錢)
右剉散每服二錢大棗一枚同煎食前温服
脾痛方治脾痛脹滿
大草果(二個去殼)
右剉用酒煎痛時服酒能飲一盞以兩盞煎一盞能
飲兩盞以三盞煎兩盞欲其中節也
脾痛氣痛方
良薑陳皮(各半兩)丁香
石菖蒲甘草(炙各一分)
右剉散每服三錢水大盞煎八分入雞舌香散二錢
再煎少頃濾清汁服
和胃證治
治中湯(方見嘔吐門)加肉豆蔲縮砂温脾止痛
沉香磨脾散治脾胃虚寒腹中脹滿
人參沉香(各一分)丁香
檀香木香白豆蔲
縮砂仁半夏麯辣桂
烏藥(各半兩)藿香葉(三分)甘草(炙三錢半)
右細剉每二錢薑五片棗二枚煎服
安胃散開胃和中止嘔進食
人參白术木香
㯽榔丁香半夏麯
肉豆蔲(濕紙煨)橘紅藿香
白伏苓青皮甘草(炙等分)
右剉散每三錢薑四片煎服
人參開胃湯助胃進食
人參橘紅丁香
木香藿香神麯(炒)
麥孽(炒)白术伏苓
縮砂仁蓮子肉厚朴(製)
半夏麯甘草(炙等分)
右剉散每三錢薑四片煎服
助胃膏治嘔吐不食
人參白术白伏苓
橘紅縮砂仁(各一分)木香
丁香肉豆蔲(微煨)草果仁(各一兩半)
白豆蔲仁(一錢)
右末煉蜜圓彈子大每一圓薑三片煎湯下
宫方七香圓消食快膈和胃止痛
木香丁香檀香
甘松(淨)丁皮橘紅
縮砂仁白豆蔲仁三稜(醋煑)
蓬术(醋煑焙乾各半兩)大香附(炒去毛二兩半)
右為末研米糊圓菉豆大每三四十圓薑湯下
丁香半夏圓治脾胃宿冷嘔吐痰水噫悶吞酸
人參丁香木香
肉豆蔲陳橘紅(各一分)藿香葉(半兩)
半夏(湯洗七次用薑汁淹炒黃用三兩)
右細末薑汁煑麫糊圓小豆大每二十圓薑湯下
千金五套圓治胃虚膈滿宿滯不消停痰留飲頭眩臂
疼辟霧露風冷嵐瘴之氣
南星(每箇切十餘塊)半夏(切破各二兩以水同浸三日逐日換水次用白礬二兩研
調水再浸三日洗焙)良薑乾薑(炮)
白术伏苓(各一兩)丁香
木香青皮橘紅(各半兩)
右末用神麯一兩大麥蘖二兩同末為糊圓桐子大
每五七十圓米湯下
附諸方
燒脾散(濟生方)治飲啖生冷菓菜停留中焦心脾冷痛
乾薑(炮)厚朴(薑汁炒)草果
縮砂仁甘草(炙)神麯(炒)
麥蘖陳皮高良薑(炒各等分)
右為末每服三錢熱鹽湯點服不拘時
草豆蔲丸治客寒犯胃痛者宜此丸(方見内傷門)
二薑圓治心脾冷痛(方見諸氣門)
家秘祛痛散治諸般心氣疼痛氣滯不行攻刺心腹痛
連胸脇小腸弔疝及婦人血氣刺痛立有神效(方見心痛
門)
感應圓治積冷傷胃腹脇脹痛(方見諸氣門)
温胃湯(拔粹方)治服寒藥多致脾胃虛弱胃脘痛
益智(五錢)砂仁甘草(各二分)
薑黃(三分)白豆蔲(三分)陳皮(一分)
澤瀉乾薑(各三分)黃耆(七分)
厚朴(二分)人參(二分)
右㕮咀每服八錢水二盞煎至八分食前服
蟠葱散(和劑方)治男子婦人脾胃虛冷氣滯不行攻刺心
腹痛連胸脇膀胱小腸疝氣及婦人血氣刺痛
延胡索肉桂乾薑(炮各二兩)
甘草(炙)縮砂(去皮)蒼术(製各半兩)
丁皮㯽榔(各四兩)蓬术
三稜(煨)茯苓青皮(去白各六兩)
右為末每服二錢水一盞䓤白一莖煎七分空心熱
服
烏梅丸治胃冷&KR0008;虫攻心痛嘔吐四肢冷
烏梅(三百箇)黃栢(炙)細辛
肉桂附子(炮各六兩)黃連(十六兩)
人參(六兩)蜀椒(炒去閑口者及目)當歸(各四兩)
乾薑(炮十兩)
右為末取烏梅肉和蜜丸梧子大每服五十
秘𫝊㯽榔散治男婦心脾痛
五靈脂㯽榔
右為末煎菖蒲湯調三錢服隔夜先將猪肉鹽醬煑
熟令患人細嚼休吞了吐出却服前藥空心食前服
謹按用肉味所以引䖝頭向上用藥所以殺䖝也
螺螄殼丸(丹溪方)治痰飲積胃脘當心而痛(方見心氣門)
玄桂丸(丹溪方)治死血留胃脘當心作痛(方見心氣門)
謹按痛則不通通則不痛夫胃脘心脾痛者或因身
受寒邪口食冷物内有鬱熱素有頑痰死血或因惱
怒氣滯虫動作痛種種不同若不分而治之何能愈
乎予曰是寒則温之是熱則清之是痰則化之是血
則散之是氣則順之是虫則殺之庶乎臨證不眩惑
也夫
附腹痛(脇痛新增)
腹痛方論
内經曰寒氣入經而稽遲澀而不行客於脉外則血少
客於脉中則氣不通故卒然而痛按内經舉痛論言寒
邪外客而痛者甚為詳悉未能盡述學者自宜檢閱外
有因虛因實因傷寒因痰火因食積因死血者種種不
同原病式曰熱鬱於内而腹滿堅結痛者不可言為寒
也東垣曰腹中諸痛皆因勞役過甚飲食失節中氣不
足寒邪乘虛而入客之故卒然而作大痛經言得炅則
止炅者熱也以熱治寒治之正也此事難知集論曰傷
寒中脘痛太隂也理中湯黃茋建中湯之類臍腹痛者
少隂也四物湯真武湯附子湯之類小腹痛厥隂也重
則正陽散回陽丹輕則當歸四逆湯之類若夫雜病腹
痛四物苦練湯酒煮當歸丸之類夏月腹痛肌熱惡熱
脉洪數屬手太隂足陽明黃芩芍藥湯主之秋月腹痛
肌寒惡寒脉沉疾屬足太隂足少隂桂枝芍藥湯主之
四時腹痛芍藥甘草湯主之丹溪曰腹痛有積熱有食
積有痰有死血脉弦者多屬食積宜温散之如乾薑炒
蒼术川芎白芷香附薑汁之類是也不可用峻利藥攻
下之蓋食得寒則凝熱則化更兼行氣快氣藥助之無
不可者脉滑者是痰痰因氣滯宜導痰解鬱二陳湯加
台芎蒼术香附之類是也臍下忽大痛人中黑色者多
死腹中水鳴乃火擊動其水也凡腹痛以手不可按者
屬實宜大黃芒硝下之實痛不可用參芪白术蓋補其
氣氣旺不通而痛愈甚也
草豆蔲方(東垣方)治臍腹虛脹疼痛
澤瀉(一錢)木香(三分)神麯(四分)
半夏枳實(麩炒黃色)草荳仁
黃茋(春夏勿用)益智仁甘草(炙各半錢)
青皮陳皮(各六分)川歸(七分)
茯苓(七分)
右細切作一服加生薑三片水一盞半煎至一盞温
服
小建中湯治傷寒陽脉濇隂脉弦腹中急痛者(方見虛勞門)
真武湯治腹痛下利四肢沉重(方見咳𠻳門)理中湯治霍亂
頭疼身寒腹痛四逆湯治傷寒下利腹痛四肢逆冷
附子湯(方並見中寒類)四物苦練湯治臍下虛冷腹痛(方見疝門)
芍藥甘草湯治四時腹痛
芍藥甘草(炙)
右等分每服五錢生薑三片水一盞半煎至一盞温
服
元戎云腹痛脉弦傷氣用本藥脉洪傷金加黃芩
脉緩傷水加桂枝脉濇傷血加當歸脉遲傷
寒加乾薑
酒煮當歸圓治小腹下痛
茴香(五錢)良薑附子(各七錢)
當歸(一兩)
右四味細切以無灰酒一碗半煮乾再焙乾入後藥
炙甘草苦練(生用)丁香(各五錢)
木香升麻(各一錢)柴胡(二錢)
炒黃鹽全蝎(各三錢)玄胡索(四錢)
右為細末酒煮糊為丸如梧子大每服二三丸空心
白湯下
桃仁承氣治因跌撲損傷瘀血作腹痛者
内加當歸蘇木紅花入酒童便煎服下之(方見血氣門)
二陳湯養胃湯(俱見瘧門)黃苓芍藥湯治腹痛脉洪(方見痢門)
備急大黃圓治心腹諸卒疼痛百病(方見内傷門)
絞腸沙作痛以樟木煎湯大吐或白礬調湯吐之鹽亦
可探吐宜刺委中出血
脇痛(新增)
脇痛方論
内經曰肝病者兩脇下痛引小腹令人善怒虛則目昏>
昏>無所見耳無所聞善恐如人將捕之又曰怒則氣逆
虛則嘔血及(闕)泄故氣上矣蓋心出血肝納血因大怒
而血不歸經或隨氣而上出於口鼻或留於本經而為
脇痛又或歲木太過而木氣自甚或歲經有餘而木氣
被鬱皆能令人脇痛經曰病脇下滿氣逆二三歲不已
病名曰息積是亦肝木有餘之証也外有傷寒發寒熱
而脇痛者足少陽膽足厥隂肝二經病也治以小柴胡
湯無有不效者丹溪曰脇痛者肝火盛木氣實有死血
有痰流注肝急木氣實用蒼术川芎青皮當歸之類痛
甚者肝火盛以當歸龍會丸薑汁下是瀉火之要藥死
血用桃仁紅花川芎痰流注以二陳湯加南星蒼术川
芎肝苦急急食辛以散之用撫芎川芎蒼术血病入血
藥中行血故也去滯氣須用青皮青皮乃肝膽兩經之
藥也
左金丸瀉肝火行温為熱甚之反佐
黃連(六錢)吳茱萸(一錢)
右為細末湯浸蒸餅為丸如菉豆大每服三伍十丸
淡薑湯下
當歸龍會丸治内有濕熱兩脇痛先以琥珀膏貼痛處
却以生薑汁吞此丸痛甚者須炒令熱服
草龍膽當歸大梔子
黃連黃芩(各兩)大黃
蘆會(半兩)木香(一錢半)黃栢(一兩)
麝香(半錢)
右十味為末麵糊丸一方加柴胡川芎各半兩又方
加青黛半兩蜜丸治脇痛麵丸降肝火
推氣散治右脇疼痛脹滿不食
枳殼桂心片子薑黃(各半兩一本作
殭蠶)甘草(炙一錢半)
右為末每服二錢薑棗湯調下酒亦可
枳芎散治左脇痛刺不可忍者
枳實(炒)川芎(各半兩)粉草(炙一錢半)
右為末每服二錢薑棗湯下酒亦可
鹽煎散(和劑方)治男婦人一切冷氣攻上胸脇刺痛不能
已及脾胃虛冷嘔吐泄瀉膀胱小腸氣婦人血氣
砂仁甘草(炙)茯苓
草果仁(去皮煨)肉豆蔲川芎(洗)
茴香(炒)蓽澄茄大麥芽
㯽榔良薑枳殼
蒼术陳皮(去白)羌活
厚朴
右㕮咀每服三錢水一盞入鹽少許煎七分去柤空
心温服
小柴胡湯(見痎瘧門)二陳湯(見痰飲門)琥珀膏(見積聚門)
謹按丹溪曰脇痛肝火盛木氣實有死血有痰流注
予每度之凡左脇痛甚者即是肝盛木氣實也宜用
龍會丸左金丸辛凉之劑以治之凡右脇痛即是痰
流注并食積宜用鹽煎散順氣丸等藥辛温之劑以
治是也又嘗論曰左脇痛胃脘痛婦人多有之以憂
思忿怒之氣素蓄於中發則上衝被濕痰死血阻滯
其氣不得條逹故治婦人諸痛諸疾必以行氣開鬱
為主而破血散火兼之庶乎得法矣諺云香附縮砂
婦人之至寳此之謂也
附内傷(新增傷食調理脾胃)
辨脉法
古人以脉上辯内外傷於人迎氣口人迎脉大於氣口
為外傷氣口脉大於人迎為内傷此辯固是但其說有
所未盡耳外感風寒皆有餘之證是從前客邪來也其
病必見於左手左手主表乃行陽二十五度内傷飲食
及飲食不節勞役所傷皆不足之病也必見於右手右
手主裏乃行隂二十五度故外感寒邪則獨左寸人迎
脉浮緊按之洪大緊者後甚於弦是足太陽寒水之脉
按之洪大而有力中見手少隂心火之脉丁與壬合内
顯洪大乃傷寒脉也若外感風邪則人迎脉緩而大於
氣口一倍或兩倍三倍内傷飲食則右寸氣口脉大於
人迎一倍傷之重者過在少隂則兩倍太隂則三倍此
内傷飲食之脉若飲食不節勞役過甚則心肺變見扵
氣口是心火刑肺其肝木挾心火之勢亦來薄肺經云
侮所不勝寡於畏者是也故氣口脉急大而澀數時一
代而澀也澀者肺之本脉大者元氣不相接脾胃不及
之脉洪大而數者心脉刑肺也急者肝木挾心火而反
尅肺金也若不甚勞役惟右關脾脉大而數謂獨大於
五脉數中顯緩時一代也如飲食不節寒温失所則先
右關胃脉損弱甚則隱而不見惟内顯脾脉之大數微
緩時一代也宿食不消則獨右關脉沉而滑經云脉滑
者有宿食也以此辯之豈不明白易見乎但恐山野間
卒無醫者何以診候故復說病證以辯之
辯隂證陽論
甚哉隂陽之證不可不詳也徧觀内經中所說變化百
病其源皆由喜怒過度飲食失節寒温不適勞役所傷
而然夫元氣榖氣榮氣清氣衛氣生發諸陽上升之氣
此六者皆飲食入胃榖氣上行胃氣之異名其實一也
既脾胃有傷則中氣不足中氣不足則六腑陽氣皆絶
於外故經言五臓之氣已絶於外者是六腑之元氣病
也氣傷臓乃病臓病則形乃應是五臓六腑真氣皆不
足也惟隂火獨旺上乘陽分故榮衛失守諸病生焉其
中變化皆由中氣不足乃能生發耳後有脾胃以受勞
役之疾飲食又復失節耽病日久事息心安飽食太甚
病乃大作槩其外傷風寒六淫客邪皆有餘之病當瀉
不當補飲食失節中氣不足之病當補不當瀉舉世醫
者皆以飲食失節勞役所傷中氣不足當補之證認作
外感風寒有餘客邪之病重瀉其表使榮衛之氣外絶
其死只在旬日之間所謂差之毫釐謬以千里可不詳
辯乎按隂陽應象論云天之邪氣感則害人五臓是八
益之邪乃風邪傷人筋骨風從上受之風傷筋寒傷骨
蓋有形質之物受病也繫在下焦肝腎是也肝腎者地
之氣難經解云肝腎之氣已絶於内以其肝主筋腎主
骨故風邪感則筋骨疼痛筋骨之絶則腎肝之本亦絶
矣乃有餘之證也及云水榖之寒熱感則害人六腑是
七損之病乃内傷飲食也黃帝鍼經解云適飲食不節
勞役所傷温從下受之謂脾胃之氣不足而反下行極
則衝脉之火逆而上是無形質之元氣受病也繫在上
焦心肺是也心肺者天之氣故難經解云心肺之氣已
絶於外以其心主榮肺主衛榮者血也脉者血之腑神
之所居也衛者元氣七神之别名衛護周身在於皮毛
之間也肺絶故皮毛先絶神無所依故内傷飲食則亦
惡風寒是榮衛失守皮膚間無陽以滋養不能任風寒
也皮毛之絶則心肺之本亦絶矣蓋胃氣不升元氣不
生無以滋養心肺乃不足之證也計受病之人飲食失
節勞役所傷因而飽食内傷者甚多外傷者間而有之
世俗不知往往將元氣不足之證便作外傷風寒表實
之證而反傷心肺是重絶其表也安得不死乎古人所
謂實實虛虛醫殺之耳若曰不然請以衆人之耳聞目
見者證之向者壬辰改元京師戒嚴迨三月下旬受敵
者凡半月解圍之後都受病不受病者萬無一二既病
而死者繼踵而不絶都門十有二所每日各門所送多
者二千少者不下一千似此者幾三月此百萬人豈俱
感風寒外傷者耶大抵人在圍城中飲食不節乃勞役
所傷不待言而知由其朝饑暮飽起居不時寒温失所
動經三兩月胃氣虧乏久矣一旦飽食太過感而傷人
而又調治失宜其死也無疑矣非惟大梁為然遠在真
祐興定間如東平如太原如鳳翔解圍之後病傷而死
無不然者余在大梁凡所親見有表發者有以巴豆推
之者有以承氣湯下之者俄而變結胸發黃又以陷胷
湯丸及茵陳湯下之無不死者蓋初非傷寒以調治差
悞變而似真傷寒之證皆藥之罪也往者不可追來者
猶可及輒以平生已成之效著内外傷辨論一篇推前
哲之餘論歴舉近世之變故庶幾同志者審其或中觸
類而長之免後人之横夭耳僭易之罪將何所逃乎
辨寒熱
外傷寒邪之證與飲食失節勞役形質之病及内傷飲
食俱有寒熱舉世盡將内傷飲食失節勞役不足之病
作外傷寒邪表實有餘之證反瀉其表枉死者豈勝言
哉皆由不别其寒熱耳今細為分解之外傷寒邪發熱
惡寒寒熱併作其熱也翕翕發熱又為之拂拂發熱發
於皮毛之上如羽毛之拂明其熱在表也是寒邪犯高
之高者也皮膚毛腠者陽之分也是衛之元氣所滋養
之分也以寒邪乘之鬱遏陽分陽不得伸故發熱也其
面赤鼻氣壅塞不通心中煩悶稍以袒祼露其皮膚已
不能禁其寒矣其表上虛熱止此而已其惡寒也雖重
衣下幕逼近烈火終不能禦其寒一時一日增加愈甚
必待傳入裏作下證乃罷其寒熱齊作無有間斷也其
内傷飲食不節或勞役所傷亦有頭痛項強腰痛與太
陽表證微有相似餘皆不同論中辯之矣内傷不足之
病表上無陽不能禁風寒也此則常常有之其燥熱發
於腎間者間而有之與外中寒邪略不相似其惡風寒
也蓋脾胃不足榮氣下流而乘腎肝此痰厥氣逆之漸
也若胃氣平常飲食入胃其榮氣上行以舒於心肺以
滋養上焦之皮膚腠理之元氣也既下流其心肺無所
禀受皮膚間無陽失其榮衛之外護故陽分皮毛之間
虛弱但見風見寒或居隂寒處無日陽處便惡之也此
常常有之無間斷者也但避風寒及温煖法或添衣蓋
温養其皮膚所惡風寒便不見矣是熱也非表傷寒邪
皮毛間發熱也乃腎間受脾胃下流之濕氣間塞其下
攻隂火上衝作蒸蒸而燥熱上徹頭頂傍徹皮毛渾身
燥熱作須待袒衣露居近寒涼處即已或熱極而汗出
而亦解彼外傷惡寒發熱豈有汗出者乎若得汗則病
愈矣以此辯之豈不如黑白之易見乎當内虛而傷之
者燥熱也或因口吸風寒之氣鬱其隂火使咽膈不通
其吸入之氣欲入為膈上衝脉之火所拒使隂氣不得
入其胸中之氣為外風寒所遏而不得伸令人口開目
瞪極則聲發於外氣不得上下塞於咽中而氣欲絶又
或因噦因嘔因吐而燥熱發必有所因方有此證其表
虛惡風寒之證復見矣表虛之弱為隂火所乘燥發須
臾而過其表虛無陽不任風寒復見矣是表虛無陽常
常有之其燥熱則間而有之此二者不齊燥作寒巳寒
作燥巳非如外傷之寒熱齊作無有間斷也百病俱有
身熱又為之肌熱又為之皮膚間熱以手捫之方知者
是也乃肌體有形之熱也亦湏皆待隂陽既和汗出則
愈矣慎不可於此上辯之以其虛實内外病皆有之故
難辯耳只依先說病人自覺發熱惡寒之熱及燥作之
熱上辯之為准則矣
辯外感八風之邪或有飲食勞役所傷之重者
三二日特與外傷風者相似其餘證有特異者
若不將兩證重别分解猶恐將内傷不足之證
誤作有餘外感風邪雖辭理有重復處但欲病
者易辯醫者易治耳
外感八風之邪乃有餘證也内傷飲食不節勞役所傷
皆不足之病也其内傷亦惡風自汗若在温煖無風處
則不惡矣與外傷鼻流清涕頭痛自汗頗相似分之特
異耳外感風邪其惡風自汗頭痛鼻流清涕常常有之
一日一時增加愈甚直至𫝊入裏作下證乃罷語聲重
濁高厲有力鼻息擁塞不通能飲食腹中和口知味大
小便如常筋骨疼痛不能動摇便著床枕非扶不起其
内傷與飲食不節勞役所傷然亦惡風居露地中遇大
漫風起却不惡也惟門忩隙中些小賊風來必大惡也
與傷風傷寒俱不同矣况鼻流清涕頭痛自汗間而有
之鼻中氣短少氣不足以息語則氣短而怯弱妨食或
食不下或不飲食三者互有之腹中不和或腹中急而
不能伸口不知五榖之味小便頻數而不渴初勞役得
病食少小便赤黃大便常難或秘或結或虚坐只見些
小白膿時有下氣或泄黃如糜或溏泄色白或結而不
通若心下痞或胸中閉塞如刀劙之痛二者亦互作不
併出也有時胃脘當心而痛上支兩脇痛必臍下相火
之勢如巨川之水不可遏而上行使陽明之經逆行亂
於胸中其氣無止息甚則高喘熱傷元氣令四肢不收
無氣以動而懶倦嗜臥其外感風寒俱無此證故易分
别耳
辯手背手心
内傷及勞役飲食不節病手心熱手背不熱外傷風寒
則手背熱手心不熱此辯至甚皎然
辯口鼻
若飲食勞役所傷其外證必顯在口必口失榖味必腹
中不和必不欲言縱勉強對荅聲必怯弱口沃沫多唾
鼻中清涕或有或無即隂證也外傷風寒則其外證必
顯在鼻鼻氣不利聲重濁不清利其言壅塞盛有力而
口中必和傷寒則面赤鼻壅塞而乾傷風則鼻流清涕
而已内經云鼻者肺之侯肺氣通於天外傷風寒則鼻
為之不利口者坤土也脾氣通扵口飲食失節勞役所
傷口不知榖味亦不知五味又云傷食惡食傷食明矣
辨氣少氣盛
外傷風寒者故其氣壅盛而有餘内傷飲食勞役者其
口鼻中皆氣短促不足以息何以分之蓋外傷風寒者
心肺元氣初無減損又添邪氣助之使鼻氣壅塞不利
面赤不通其鼻中氣不能出併從口出但發一言必前
輕而後重其言高其聲壯厲而有力是傷寒則鼻乾無
涕面壅色赤其言前輕後重其聲壯厲而有力者乃有
餘之驗也傷風則決然鼻流清涕其聲嗄其言響如從
瓮中出亦前輕而後重高揭而有力皆氣盛有餘之驗
也内傷飲食勞役者心肺之氣先損為熱所傷熱既傷
氣四肢無力以動故口鼻中皆短氣少氣上喘懶女人
有所問十不欲對其一縱勉強荅之其氣亦怯其聲亦
低是其氣短少不足之驗也明白如此雖婦人女子亦
能辨之豈有醫者反不能辨之乎
辯頭痛
内證頭痛有時而作有時而止外證頭痛常常有之直
須傳入裏實方罷此又内外證之不同者也
辯筋骨四肢
内傷等病是心肺之氣已絶扵外必怠惰嗜臥四肢沈
困不收此乃熱傷元氣脾主四肢既為熱所乘無氣以
動經云熱傷氣又云熱則骨消筋緩此之謂也若外傷
風寒是腎肝之氣已絶於内腎主骨為寒肝主筋為風
自古腎肝之病同一治以其遞相維持也故經言膽主
筋膀胱主骨是也或中風或傷寒得病之日便著牀枕
非扶不起筋骨為之疼痛不能動摇乃形質之傷經云
寒傷形又云寒則筋攣骨痛此之謂也
辯外傷不惡食若勞役飲食失節寒温不適此
三者皆惡食
仲景傷寒論云中風能食傷寒不能食二者皆口中和
而不惡食若勞役所傷及飲食失節寒温不適三者俱
惡食口不知五味亦不知五榖之味只此一辯足以分
内外有餘不足二證也陽寒證雖不能食而不惡食口
中和知五味亦知榖味蓋無内證則心氣和脾氣通知
五榖之味矣
辯渴與不渴
外感風寒之邪三日以外榖消水去邪氣傳裏始有渴
也内傷飲食失節勞役久病者必不渴是邪氣在血脉
中有餘故也初勞役形質飲食失節傷之重者必有渴
以其心火熾上尅於肺金故渴也及當以此辯之雖渴
欲飲冷水者當徐徐少與之不可縱意而飲恐水多峻
下則胃氣愈弱輕則為脹重則傳變諸疾必反覆悶亂
百脉不安夜則增劇不得安臥不可不預度也
辯勞役受病表虛不作表實治之
或因勞役動作腎間隂火沸騰事閑之際或於隂涼處
解脱衣裳更有新沐浴於背隂處坐臥其隂火下行還
歸腎間皮膚腠理極虚無陽但風來為寒凉所遏表虚
不任其風寒自認外感風寒求醫解表以重絶元氣取
禍如反掌苟幸而免者致虛勞血氣皆弱不能完復且
表虛之人為風寒所遏亦是虛邪犯表始病一二日之
間時與外中賊邪有餘之證頗相似處故致疑惑請醫
者只於氣少氣盛上辯之其外傷賊邪必語聲前輕後
重高厲而有力若是勞役所傷飲食不節表虛不足之
病必短氣氣促上氣高喘懶語其聲困弱而無力至易
見也若毫釐之誤則千里之謬已上者辯證别有治法
用藥正論故作此說分解於後
辯證與中熱頗相似
復有一等乘天氣大熱之時在扵路途中勞役得之或
在田野間勞形得之更或有身體薄弱食少勞役過甚
又有修善當齋之人胃氣久虚而因勞役得之者皆與
陽明中熱白虎湯證相似必肌體捫摸之壯熱必燥熱
悶亂大惡熱渴而飲水以勞役過甚之故亦身疼痛始
受病之時特與中熱外得有餘之證相似若悞與白虎
湯旬日必死此證脾胃大虛元氣不足口鼻中氣皆短
促而上喘至日轉以後是陽明得時之際病必少減若
是外中熱之病必到日晡之際大作讝語其熱增加大
渴飲水煩悶不止其勞役不足者皆無此證尤易為分
解若有難决疑似之證必當待一二日而求醫治療必
不至錯誤矣飲食不節勞役形體所受病皆脾虛腠理
元氣已絶於往往病人將自己表虛不任風寒但有風
來寒至招認作傷風召醫以瀉其表反重虛其虛輕則
致危困虛勞重則必死深可哀憫故時一說以祛醫者
之惑
論天地隂陽生殺之理在升降浮沉之間
隂陽應象論云天以陽生隂長地以陽殺隂藏然歲以
春為首正正也寅引也少陽之氣始扵泉下引隂升而
在天地人身上即天之分百榖草木皆甲坼於此時也
至立夏少隂之火熾於太虛則草木盛茂垂枝布葉乃
陽之用隂之體此所謂天以陽生隂長經言歲半以前
天氣主之在乎升浮也至秋而太隂之運初自天而下
逐隂降而徹地則金振燥令風厲霜飛品物咸殞其枝
獨在若乎毫毛至冬則少隂之氣復服於泉下水冰地
拆萬類周密隂之用陽之體也此所謂地以陽殺隂藏
經云歲半已後地氣主之在乎降沉也至於春氣温和
夏氣暑熱秋氣清涼冬氣冷冽此則正氣之序也故曰
履端於始序則不愆升已而降降已而升如環無端運
化萬物其實一氣也設或隂陽錯綜勝復之變自此而
起萬物之中人一也呼吸升降傚象天地凖繩隂陽盖
胃為水榖之海飲食入胃而精氣先輸脾歸肺上行春
夏之令以滋養周身乃清氣為天者也升已而下輸膀
胱行秋冬之令為傳化糟粕轉味而出乃濁隂為地者
也若夫順四時之氣起居有時以避寒暑飲食有節及
不暴喜怒以頤神志常欲四時均平而無偏勝則安不
然損傷脾真氣下溜或下泄而久不能升是在秋冬而
無春夏乃生長之用䧟於殞殺之氣而百病皆起或久
升而不降亦病焉於此求之則知履端之義矣
勞倦所傷論
調經篇云隂虛生内熱岐伯曰有所勞倦形氣衰少榖
氣不盛上焦不行下腕不通而胃氣熱熱氣薰胸中故
内熱舉痛論云勞則氣耗勞則喘且汗出内外皆越故
氣耗矣夫喜怒不節起居不時有所勞傷皆損其氣氣
衰則火生火旺則乘其脾土脾主四肢故困熱無氣以
動懶於語言動作喘乏表熱自汗心煩不安當病之時
宜安心靜坐以養其氣以甘寒瀉其熱火以酸味收其
散氣以甘温補其中氣經言勞者温之損者温之者是
也金匱要略云平人脉大為勞脉極虛亦為勞矣夫勞
之為病其脉浮大手足煩熱春夏劇秋冬差(脉大者熱邪也極虛
者氣損也春夏劇者時助邪也秋冬差者時勝邪也)以黃耆建中湯治之此亦温
之之意也夫上古聖人飲食有節起居有常不妄作勞
形與神俱百歲乃去此謂治未病也今時之人去聖人
久遠則不然飲食失節起居失宜妄作勞役形氣俱傷
故病而後藥之是治其已病也推其百病之源皆因飲
食勞倦而胃氣元氣散解不能滋榮百脉灌溉臟腑衛
護周身之所致也故蒼天之氣貴清静陽氣惡煩勞噫
飲食喜怒之間寒暑起居之際可不慎歟
飲食勞倦論
古之至人窮隂陽之造化究乎生死之際所著内經悉
言人以胃氣為本蓋人受水榖之氣以生所謂清氣榮
氣衛氣春升之氣皆胃氣之别稱也夫胃為水榖之海
飲食入胃遊溢精氣上輸於脾脾氣散精上歸於肺通
調水道下輸膀胱水精四布五經並行合於四時五臓
隂陽揆度以為常也苟飲食失節寒温不適則脾胃乃
傷喜怒憂恐勞役過度而損耗元氣既脾胃虛衰元氣
不足而心火獨盛心火者隂火也起於下焦其系繫於
心心不主令相火代之相火下焦包絡之火元氣之賊
也火與元氣不能兩立一勝則一負脾胃氣虛則下流
於腎肝隂火得以乘其土位故脾胃之證始得之則氣
高而喘身熱而煩其脉洪大而頭痛或渴不止皮膚不
任風寒而生寒熱蓋隂火上衝則氣高而喘身煩熱為
頭痛為渴而脉洪大脾胃之氣下流使榖氣不得升浮
是生長之令不行則無陽以護其榮衛不任風寒乃生
寒熱皆脾胃之氣不足所致也然而與外感風寒所得
之證頗同而理異内傷脾胃乃傷其氣外感風寒乃傷
其形傷外為有餘有餘者瀉之傷内為不足不足者補
之汗之下之吐之尅之皆瀉也温之和之調之養之皆
補也内傷不足之病苟誤認作外感有餘之病而反瀉
之則虛其虛也難經云實實虚虚損不足而益有餘如
此死者醫殺之耳然則奈何曰惟當以甘温之劑補其
中升其陽甘寒以瀉其火則愈内經曰勞者温之損者
温之蓋温能除大熱大忌苦寒之藥瀉胃土耳今立補
中益氣湯
補中益氣湯
黃芪(勞役熱甚一錢)甘草(炙已上各五分)人參(去蘆)
升麻柴胡橘皮
當歸身(酒洗)白术(已上各三分)
右件㕮咀都作一服水二盞煎至一盞去滓早飯後
温服如傷之重者二服而愈量輕重治之
立方本指
夫脾胃虚者因飲食勞倦心火亢甚而乘其土位其次
肺氣受邪須用黃芪最多人參甘草次之脾胃一虚肺
氣先絶故用黃芪以益皮毛而閉腠理不令自汗上喘
氣短損真元氣人參以補之心火乘脾炙甘草用甘温
以瀉火熱而補脾胃中元氣若脾胃急痛並大虚腹中
急縮者宜多用之經云急者緩之白术苦甘温除胃中
熱利腰臍間血胃中清氣在下必加升麻柴胡以引之
引黃芪甘草甘温之氣味上升能補胃氣之散解而實
其表也又縮帶脉之縮急二味苦平物之薄者隂中之
陽引清氣上升也氣亂於胸中為清濁相干用去白陳
皮以理之又能助陽氣上升以散滯氣助諸甘辛為用
也嗌乾者加乾葛脾胃氣虚不能升浮為隂火傷其生
發之氣榮血大虧榮氣不營隂火熾盛是血中伏火日
漸煎熬血氣日減心包與心主血血減則心無所養致
使心亂而煩病名曰悗悗者心惑而煩悶不安也故加
辛甘微温之劑生陽氣陽生則隂長或曰甘温何能生
血曰仲景之法血虚以人參補之陽旺則能生隂血更
以當歸和之少加黃蘖以救腎水能瀉隂中之伏火如
煩猶不止少加生地黃補腎水水旺而心火自降如氣
浮心亂以硃砂安神丸鎮固之則愈
四時用藥加減法
内經曰胃為水榖之海又云腸胃為市無物不包無物
不入寒熱温涼皆有之其為病也不一故隨時證於補
中益氣湯中權立四時加減法於後
以手捫之而肌表熱者表熱也只服補中益氣湯一
二服得微汗則已非正發汗乃隂陽氣和自然汗出
也若更煩亂如腹中或周身有刺痛皆血澀不足
加當歸身(五錢或一錢)如精神短少加人參(五分)五味子
(二十箇)頭痛加蔓荆子(三分)痛甚加川芎(五分)頂痛腦
痛加藁本(五分)細辛(三分)諸頭痛併用此四味足矣如
頭痛有痰沈重懶倦者乃太隂痰厥頭痛加半夏(五分)
生薑(三分)耳鳴目黃頰頷腫頸肩臑肘臂外後廉痛
面赤脉洪大者以羌活(一錢)防風藁本(已上各七分)甘草(五分)
通其經血加黃芩黃連(已上各三分)消其腫人參(五分)黃芪
(七分)益元氣而瀉火邪另作一服與之嗌痛頷腫脉
洪大面赤者加黃芩甘草(已上各三分)桔梗(七分)口乾嗌
乾者加葛根(五分)升引胃氣上行以潤之如夏月咳
嗽者加五味子(二十五箇)麥門冬(去心五分)如冬月咳嗽加
不去根節麻黃(五分)如秋凉亦加如春月天温只
加佛耳草欵冬花(已上各五分)
若久病痰嗽肺中伏火去人參以防痰嗽增益耳食
不下乃胸中胃上有寒或氣澁滯加青皮木香(已上各三
分)陳皮(五分)此三味為定法如冬月加益智仁草豆
蔲仁(已上各五分)如夏月少加黃芩黃連更加㯽榔草豆
蔲仁縮砂仁白豆䓻仁(已上各五分)如春初猶寒少加辛
熱之劑以補春氣之不足為風藥之佐益智草豆蔲可
也心下痞夯悶者加芍藥黃連(已上各一錢)如痞腹脹
加枳實木香縮砂仁(已上各三分)厚朴(七分)如天寒少加乾薑
或中桂(桂心也)心下痞覺中寒加附子黃連(已上各一錢)不
能食而心下痞加生薑陳皮(已上各一錢)能食而心下痞加
黃連(五分)枳實(三分)脉緩有痰而痞加半夏黃連(已上各一錢)脉
弦四肢滿便難而心下痞加黃連(五分)柴胡(七分)甘草(三分)
腹中痛者加白芍藥(五分)甘草(三分)如惡寒覺冷痛加中
桂(五分)如夏月腹中痛不惡寒不惡熱者加黃芩甘
草(已上各五分)芍藥(一錢)以治時熱也腹痛在寒凉時加
半夏益智草豆蔲之類如腹中痛惡寒而脉弦者
是木來尅土也小建中湯主之蓋芍藥味酸於土中
瀉木為君如脉沈細腹中痛是水來侮土以理中湯
主之乾薑辛熱於土中瀉水以為主也如脉緩體重
節痛腹脹自利米穀不化是濕勝以平胃散主之蒼
术苦辛温瀉濕為主也脇下痛或脇下縮急俱加
柴胡(三分甚則五分)甘草(三分)臍下痛者加真熟地黃(五分)如
不已者乃大寒也加肉桂(伍分)
硃砂安補丸
硃砂(五錢别研水飛為衣)甘草(五錢五分)黃連(去鬚淨酒洗六錢)
當歸(去蘆二錢五分)生地黃(一錢五分)
内經曰熱濕所勝治以甘寒以苦瀉之以黃連之苦寒
去心煩除濕熱為君以甘草生地黃之甘寒瀉火補氣
滋生隂血為臣以當歸身補其血不足硃砂納浮溜之
火而安神明也
右件除硃砂外四味共為細末湯浸蒸餅為丸如黍
米大以硃砂為衣每服十五丸或二十丸津唾嚥下
食後或温水涼水少許送下亦得此近而竒偶制之
緩也
參术調中湯瀉熱補氣止𠻳定喘和脾胃進飲食
白术(五分)黃耆(四分)桑白皮
甘草(炙)人參(已上各三分)麥門冬(去心)
青皮(去白)陳皮(去白)地骨皮
白茯苓(已上各二分)五味子(二十箇)
右件㕮咀如麻豆大都作一服水二盞煎至一盞去
滓大温服早飯後忌多語言勞役
升陽補氣湯治飲食不時饑飽勞役胃氣不足脾氣下
溜氣短無力不能寒熱早飯後轉增昏悶湏要眠睡
怠惰四肢不收懶倦動作及五心煩熱
厚朴(薑製五分)升麻羌活
白芍藥獨活防風
甘草(炙)澤瀉(已上各一錢)生地黃(一錢五分)
柴胡(二錢五分)
右件為麤末每服五錢水二盞生薑三片棗二枚煎
至一盞去滓大温服食前
加腹脹及窄狹加厚朴如腹中似硬加砂仁(已上各三
分)
雙和散治虚勞少力補血益氣
白芍藥(二兩五錢)黃茋熟地黃
川芎當歸(已上各一兩)甘草(炙)
官桂(已上各七錢五分)
右為麤末每服四錢水一盞半生薑三片棗二枚煎
至七分去滓温服
如大病之後虚勞氣乏者以此調治不熱不冷温而
有補
升陽順氣湯治因飲食不節勞役所傷腹脇滿悶短氣
遇春則口淡無味遇夏雖熱猶有惡寒饑則常如飽
不喜食冷物
黃茋(一兩)半夏(三錢湯洗七次)草豆蔲(二錢)
神麯(一錢五分炒)升麻柴胡
當歸身陳皮(已上各一錢)甘草(炙)
黃蘖(已上各五分)人參(去蘆三分)
右件㕮咀每服三錢水二盞生薑三片煎至一盞去
滓温服
升陽益胃湯治脾胃虚則怠惰嗜臥四肢不收時值秋
燥令行濕熱少退體重節痛口乾舌乾飲食無味大便
不調小便頻數不欲食食不消兼見肺病洒浙惡寒慘
慘不樂面色惡而不和乃陽氣不伸故也當升陽益氣
也
黃茋(二兩)半夏(洗此一味脉澁者用)人參(去蘆)
甘草(炙已上各一兩)黃連(一錢)白芍(何故秋旺用人參白术芍
藥之類反補肺為脾胃虛則肺最受邪故因時而補也)獨活
防風(以秋旺故以辛温溺之)羌活(已上各五錢)
橘皮(四錢)茯苓(小便利不渴者勿用)柴胡
澤瀉(不淋勿用)白术(已上各三錢)
右㕮咀每服秤三錢生薑五片棗二枚煎至一盞去
查温服早飯後或加至五錢
門冬清肺飲治脾胃虛弱氣促氣弱精神短少衂血吐
血
紫菀茸(一錢五分)黃耆白芍藥
甘草(已上各一錢)人參(去蘆)麥門冬(已上各五分)
當歸身(三分)五味子(三箇)
右㕮咀分作二服每服水二盞煎至一盞去柤温服
食後
局方中大阿膠丸亦宜用
升陽散火湯(方見火門)
當歸補血湯(方見熱門)
飲食所傷論
隂陽應象論云水榖之寒熱感則害人六府痺論云隂
氣者静則神藏躁則消亡飲食自倍腸胃乃傷此乃混
言之也分之為二飲也食也飲者水也無形之氣也因
而大飲則氣逆形寒飲冷則傷肺病則為喘咳為腫滿
為水瀉輕則當發汗利小便使上下分消其濕解酲湯
五苓散生薑半夏枳實白术之類是也如重而畜積為
滿者芫花大戟甘遂牽牛之屬利下之此其治也食者
物也有形之血也如生氣通天論云因而飽食筋脉横
解湯澼為痔又云食傷太隂厥隂寸口大於人迎兩倍
三倍者或嘔吐或痞滿或下痢腸癖當分寒熱輕重而
治之輕則内消重則除下如傷寒物者半夏神麯乾薑
三稜廣木巴豆之類主之如傷熱物者枳實白术青皮
陳皮麥蘖黃連大黃之類主之亦有宜吐者隂陽應象
論云在上者因而越之苽蒂散之屬主之然而不可過
劑過劑則反傷腸胃盖先因飲食自傷又加之以藥過
故腸胃復傷而氣不能化食愈難消矣漸至羸困故五
常政大論云大毒治病十去其六小毒治病十去其七
凡毒治病不可過之此聖人之深戒也
論飲食自倍腸胃乃傷分而治之
痺論云隂氣者静則神藏躁則消亡飲食自倍腸胃乃
傷此混言之也分之為二飲也食也又經云因而大飲
則氣逆因而飽食筋脉横解則腸癖為痔飲者無形之
氣傷之則宜發汗利小便使上下分消其濕解酲湯五
苓散之類主之食者有形之物傷之則宜損其榖其次
莫若消導丁香爛飯丸枳术丸之類主之稍重則攻化
三稜消積丸木香見睍丸之類主之尤重者則或吐或
下苽蒂散備急丸之類主之以平為期蓋脾已傷又以
藥傷使營運之氣減削食愈難消故五常政論云大毒
治病十去其六常毒治病十去其七小毒治病十去其
八無毒治病十去其九榖肉果菜食養盡之無使過之
傷其正也不盡行復如法聖人垂此嚴戒是為萬世福
也如能慎言語節飲食所謂治未病也
辯内傷飲食用藥所宜所禁
内傷飲食付藥者受藥者皆以為瑣末細事是以所當
重者為輕利害非細殊不思胃氣者榮氣也衛氣也榖
氣也清氣也資少陽生發之氣也人之真氣衰旺皆在
飲食入胃胃和則榖氣上升榖氣者升騰之氣也乃足
少陽膽手少陽元氣始發生長萬化之别名也飲食一
傷若消導藥的對其所傷之物則胃氣愈旺五榖之精
華上騰乃清氣為天者也精氣神氣皆強盛七神護衛
生氣不乏增益大旺氣血周流則百病不能侵雖有大
風苛毒弗能害也此一藥之用其利博哉易水張先生
嘗戒不可用峻利食藥食藥下咽未至藥丸施化其標
皮之力始明便言空快也所傷之物已去若更待一兩
時辰許藥盡化開其峻利藥必有情性病去之後脾胃
安得不損乎脾胃既損是真氣元氣敗壞促人之夀當
時說下一藥枳實一兩麩炒黃色為度白术二兩只此
二味荷葉褁燒飯為丸以白术苦甘温其甘温補脾胃
之元氣其苦味除胃中之温熱利腰臍間血故先補脾
胃之弱過於枳實尅化之藥一倍枳實味苦寒泄心下
痞悶消化胃中所傷此一藥下胃其所傷不能即去須
待一兩時辰許食則消化是先補其虛而後化其所傷
則不峻利矣當是之時未悟用荷葉燒飯為丸之理老
年味之始得可謂神竒矣荷葉之一物中央空虚象震
卦之體震者動也人感之生足少陽甲膽也甲膽者風
也生化萬物之根蒂也左傳云履端於始序則不愆人
之飲食入胃營氣上行即少陽甲膽之氣也其手少陽
三焦經人之元氣也手足經同法便是少陽元氣生發
也胃氣榖氣元氣甲膽上升之氣一也異名雖多止是
胃氣上升者也荷葉之體生於水土之下出於穢汙之
中而不為穢汙所染挺然獨立其色青形乃空清而象
風木者也食藥感此氣之化胃氣何由不上升乎其主
意用此一味為引用可謂遠識深慮合於道者也更以
燒飯和藥與白术恊力滋養榖氣而補令胃厚再不至
内傷其利廣矣大矣若内傷脾胃以辛熱之物酒肉之
類自覺不快覓藥於醫者此風習以為常醫者亦不問
所傷即付之以集香丸巴豆大熱藥之類下之大便下
則物去遺留食之熟性藥之熱性重傷元氣七神不熾
經云熱傷氣正謂此也其人必無氣以動而熱困四肢
不舉傳變諸疾不可勝數使人真氣自此衰矣若傷生
冷硬物世醫或用大黃牽牛二味大寒藥投之物隨藥
下所傷去矣遺留食之寒性藥之寒性重瀉其陽陽去
則皮膚筋骨肉血脉無所依倚便為虛損之證論言及
此令人寒心夫辛辣氣薄之藥無故不可亂服非止牽
牛而已至真要大論云五味入胃各先逐其所喜攻攻
者尅伐瀉也辛味下咽先攻瀉肺之五氣氣者真氣元
氣也其牽牛之辛辣猛烈奪人尤甚飲食所傷腸胃受
邪當以苦味泄其腸胃可也肺與元氣何罪之有夫牽
牛不可用者有五此其一也况胃主血為物所傷物者
有形之物也皆是血病血病瀉氣此其二也且飲食傷
於中焦止合尅化消導其食重瀉上焦腹中已虛之氣
此其三也食傷腸胃當塞因塞用又寒因寒用枳實大
黃苦寒之物以泄有形是也反以辛辣牽牛散瀉真氣
犯大禁四也殊不知鍼經第一卷第一篇有云外來客
邪風寒傷人五臟若誤瀉胃氣必死誤補亦死其死也
隂氣有餘故躁今内傷腸胃是謂六腑不足之病反瀉
上焦虛無肺氣肺者五臓之一數也為牽牛之類朝損
暮損其元氣消耗此乃暗裏折人夀數犯大禁五也良
可哀歎故特著此論并方庶令四海聞而行之不至天
横耳此老夫之用心也胃氣豈可不足復明養胃之理
故經曰安榖則昌絶榖則亡水去則榮散榖消則衛亡
榮散衛亡神無所依仲景云水入於經其血乃成榖入
於胃脉道乃行故血不可不養胃不可不温血温胃和
榮衛將行常有天命榖者身之大柄也書與周禮皆云
金木水火土榖惟脩以奉養五臟者也内傷飲食固非
細事苟妄服食藥而輕生損命其可乎哉黃帝鍼經有
說胃惡熱而喜清大腸惡清冷而喜熱兩者不和何以
調之岐伯曰調此者飲食衣服亦欲適寒温寒無悽愴
暑無出汗飲食者熱無灼灼寒無凔凔寒温中適故氣
將特乃不致邪僻也(詳說見於本經條下)是必有因用豈可用俱
寒俱熱之食藥致損者與内經云内傷者其氣口脉反
大於人迎一倍二倍三倍分經用藥又曰上部有脉下
部無脉其人當吐不吐者死如但食不納惡心欲吐者
不問一倍二倍不當止與瓜蒂散吐之但以指或以物
探去之若所傷之物去不盡者更診其脉問其所傷以
食藥去之以應塞因塞用又謂之寒因寒用泄而下降
乃應太隂之用其中更加升發之藥令其元氣上升塞
因塞用因曲而為之直何為曲内傷胃氣是也何為直
而升發胃氣是也因治其飲食之内傷而使生氣增益
胃氣完復此乃因曲而為之直也若依分經用藥其所
傷之物寒熱温涼生硬柔輭所傷不一難立定法只墮
所傷之物不同各立治法臨時加減用之其用藥又問
病人從來禀氣盛衰所傷寒物熱物是喜食而食之邪
不可服破氣藥若乘饑困而食之邪當益胃氣或為人
所勉勸強食之宜損血而益氣也診其脉候傷在何臓
方可與對病之藥豈可妄瀉大真生氣以輕喪身寳乎
且如先食熱而不傷繼之以寒物因後食致前食亦不
消化而傷者當問熱食寒食孰多孰少斟酌與藥無不
當矣喻如傷熱物二分寒物一分則當用寒藥一分熱
藥二分相合而與之則榮衛之氣必得周流更有或先
飯酒而後傷寒冷之食及傷熱食冷水與冰如此不等
皆當驗其節次所傷之物約量寒熱之劑分數各各對
證而與之無不取驗自忖所定方藥未敢便為能盡藥
性之理姑用指迷辯惑耳隨證立方備陳於後
易水張先生枳术丸治痞消食強胃
白术(二兩)枳實(麩炒黃色)
右為細末荷葉褁燒飯為丸如梧桐子大每服五十
丸多用白湯下無時白术者本意不取其食速化俱
久令人胃氣強實不復傷也
橘皮枳术丸治老幼元氣虚弱飲食不消或臟腑不調
心下痞悶
橘皮枳實(麩炒去穰已上各一兩)
白术(二兩)
右為細末荷葉燒飯為丸如梧桐子大每服五十丸
熟水送下食遠夫内傷用藥之大法所貴服之強
人胃氣令胃氣益厚雖猛食多食重食而不傷此能
用食藥者也此藥久久益胃氣令人不復致傷也
麴蘖枳术丸治為人所勉勸強食之致心腹滿悶不快
枳實(麩炒去穰)大麥糵(麵炒)神麯(炒已上各一兩)
右為細末荷葉燒飯為丸如梧桐子大每服五十丸
用温水下食遠
木香枳术丸破滯氣消飲食開胃進食
木香枳實(麩炒去穰已上各一兩)
白术(二兩)
右為細末荷葉燒飯為丸如梧桐子大每服五十丸
温水送下食遠
木香化滯湯治因憂氣食濕麵結於中脘腹皮底微痛
心下痞滿不思飲食食之不散常常痞氣
半夏(一兩)草豆蔲仁甘草(已上各五錢)
柴胡(四錢)木香橘皮(已上各三錢)
枳實(麩炒去穰)當歸稍(已上各二錢)紅花(五分)
右件剉如麻豆大每服五錢水二大盞生薑五片煎
至一盞去滓稍熱服食遠忌酒濕麵
半夏枳术丸治因冷食内傷
半夏(湯洗七次)枳實(麩炒已上各一兩)白术(二兩)
右為細末荷葉燒飯為丸如菉豆大每服五十丸温
水送下添服不妨熱湯浸蒸餅為丸亦可
如食傷寒熱不調每服加上二黃丸十丸白湯送下
丁香爛飯丸治飯食所傷
丁香京三稜廣茂(炮)
木香(已上各一錢)甘草(炙)甘松(去土)
縮砂仁丁香皮益智仁(已上各三錢)
香附子(五錢)
右為細末湯浸蒸餅為丸如菉豆大每服三十丸白
湯送下或細嚼亦可不拘時候
治卒心胃痛甚效
草豆蔲丸治秋冬傷寒冷物胃脘當心而痛上支兩脇
膈咽不通
草豆蔲(麵褁煨去皮取仁)枳實(麩炒黃色)
白术(已上各一兩)大麥糵(麩炒黃色)半夏(湯洗七次)
黃芩(刮去皮生)神麴(炒黃色各五錢)乾生薑
橘皮青皮(已上各二錢)炒鹽(伍分)
右為細末湯浸蒸餅為丸如菉豆大每服五十丸白
湯下量所傷多少加減服之
如冬月用别作一藥不用黃芩歲火不及又傷冷物
加以温劑是其治也然有熱物傷者從權以寒藥治
之隨時之宜不可不知也
三黃枳术丸治傷肉食濕麵辛辣味厚之物填塞悶亂
不快
黃芩(二兩)黃連(酒洗)大黃(濕紙煨)
神麯(炒)橘皮白术(已上各一兩)
枳實(麩炒五錢)
右為細末湯浸蒸餅為丸如菉豆大一倍每服五十
丸白湯送下量所傷服之
除濕益氣丸治傷濕麵心腹滿悶肢體沉重
枳實(麩炒黃色)神麯(炒黃色)黃芩(生用)
白术(已上各一兩)蘿蔔子紅花(三分是一錢分十也)
右為細末荷葉燒飯為丸如菉豆大每服五十丸白
湯送下量所傷多少服之
三稜消積丸治傷生冷硬物不能消化心腹滿悶
京三稜(炮)廣茂(炒)炒麴(已上各七錢)
青橘皮巴豆(和皮米炒黑燋去米)陳皮(已上各五錢)
丁皮益智(已上各三錢)茴香(五錢炒)
右為細末醋打麵糊為丸如梧桐子大每服十丸加
至二十丸温生薑湯下食前量虚實加減如更衣止
後服之
備急大黃丸療心腹諸卒暴百病
大黃巴豆(去皮)乾薑(已上各一兩)
右須要精新好藥搗羅蜜和更搗一千杵丸如小豆
大每服三丸老少量之
益胃散治服寒藥過多或脾胃虛弱胃脘痛
陳皮黃茋(已上各七錢)益智仁(六錢)
白豆蔲仁澤瀉乾薑
薑黃(已上各三錢)縮砂仁甘草
厚朴人參(已上各二錢)
右為細末每服三錢水一盞煎至七分温服食前
如脉弦惡寒腹痛乃中氣弱也以仲景小建中湯加
黃茋錢氏異攻散加芍藥選而用之如渴甚者以
白术散加葛根倍之
論酒客病
夫酒者大熱有毒氣味俱陽乃無形之物也若傷之止
當發散汗出則愈矣此最妙法也其次莫如利小便二
者乃上下分消其濕何酒病之有今之酒病者往往服
酒癥丸大熱之藥下之又有用牽牛大黃下之者是無
形元氣受病反下有形隂血乖悞甚矣酒性大熱已傷
元氣而復重瀉之况亦損腎水真隂及有形隂血俱為
不足如此則隂血愈虚真水愈弱陽毒之熱大旺反增
其隂火是謂元氣消亡七神何依折人長命不然則虚
損之病成矣金匱要略云酒疸下之久久為黑疸慎不
可犯此戒不若令上下分消其濕葛花解酲湯主之葛
花解酲湯
白豆蔲仁縮砂仁葛花(已上各五錢)
乾薑神麯(炒)澤瀉
白术(已上各二錢)橘皮(去白)猪苓(去皮)
人參(去蘆)白茯苓(各一錢五分)木香(五分)
蓮花青皮(去穣三分)
右為細末秤和勻每服三錢七白湯調下但得微汗
酒病去矣此蓋不得已而用之豈可恃頼日日飲酒
此藥氣味辛辣偶因酒病服之則不損元氣何者敵
酒病故也若頻服之損人天年
五苓散治傷寒温熱病表裏未解頭痛發熱口燥咽乾
煩渴飲水或水入即吐或小便不利及汗出表解煩
渴不止者宜服之又治霍亂吐利燥渴引飲之證
澤瀉(二兩五錢)猪苓茯苓
白术(已上各一兩五錢)桂(一兩)
右為細末每服二錢熱湯調服不計時候服訖多飲
熱湯有汗出即愈
又治瘀熱在裏身熱黃疸濃煎茵陳蒿湯調下食前
服之如疸發渴及中暑引飲亦可用水調服
之
家秘加味枳术丸治脾胃虛弱飲食減少胸膈膨悶酒
傷食積氣滯腹滿常服則進食寬中和暢脾胃
白术(泔浸土炒二兩)枳實(去穣麩炒一兩)神麯(炒)
麥糵(炒研取粉)陳皮(去白)山查肉
香附(炒已上各一兩)縮砂仁(炒五錢)
右為細末荷葉燒陳老米飯為丸如菉豆大每服五
十丸用清米飲或滚水送下如胸膈膨悶枳殼湯送
下如酒傷乾葛湯送下如脾胃虚弱者加人參五錢
附傷食
傷食方論
病源曰宿食不消由藏氣虚弱寒氣在於脾胃之間故
使榖不化也宿榖未消新榖又入脾氣既弱故不能磨
之則經宿而不消也令人腹脹氣急噎氣醋臭時或增
寒壯熱是也或頭痛如瘧之狀寸口脉浮大按之反澀
尺脉亦微而澀者則宿食不消也丹溪云傷食惡食者
胸中有物宜導痰補脾用二陳湯加白术山查川芎蒼
术服之
荳蔲橘紅散温脾養胃升降隂陽和三焦化宿食
丁香木香(各一兩)肉荳蔲
人參厚朴(薑汁製)神麯(炒)
乾薑(炮)半夏麯橘紅(去白)
甘草(炙)藿香(去土)白术(各半兩)
右㕮咀每三錢水一盞薑三片棗一枚煎七分去渣
温服
保和丸專治一切食積
山查(六兩)神麯半夏
茯苓(各二兩)陳皮連翹
蘿蔔子(各一兩)
右為末炊餅子如梧子大每服七八十丸食遠白湯
下
大枳殼丸(御藥院方)治一切酒食傷胸膈閉悶疼痛飲食不
消兩脇刺痛嘔逆惡心並皆治之
蓬莪术(煨香熱)厚朴(去皮薑製)人參(去蘆)
青皮黑牽牛(炒)枳殼(麩炒去穰)
茯苓(去皮)木香陳皮(去白)
白术(各一兩)㯽榔大黃(錦紋者各二兩)
半夏(湯炮七次)麥糵(微炒)神麯(炒黃)
三稜(各一兩)
又一方有乾生薑五錢
右為末薑汁糊丸如梧子大每服三四十丸薑湯下
常服美食
木香㯽榔丸治一切氣滯心腹痞滿脇肋脹悶大小便
結滯不利者並亦服之
木香㯽榔青皮(去白)
陳皮(去白)枳殼(麩炒)廣茂(煨切)
黃連(各一兩)黃栢(去粗皮一兩)香附
大黃(炒各三兩)黑牽牛(生取頭末各三兩)
右為末滴水丸如豌豆大每服三五十丸食後生薑
湯送下加至以利為度
秘方化滯圓理一切氣化一切積奪造化有通塞之功
調隂陽有補瀉之妙久堅沉痼磨之自消暴積留導
之立去
南木香(堅實者不見火)丁香(去苞不見火)青皮(四花者去白)
紅橘皮(水浸去白)黃連(大者各二錢半)京三稜(慢火煨)
莪术(慢火煨各五錢)半夏麯(三錢)
前八味晒乾共研為細末
巴豆(去殼滚湯泡逐一研開去心膜以瓦器盛用好醋浸過一指慢火熬至醋乾秤六錢重碾
細將前藥末和再碾令勻入後烏梅肉膏巴豆若乾止用四錢五分)
烏梅(用肉厚者打研去核細剉火焙乾為細末秤五錢重用米醋調略清慢火熬成膏和入前
藥)
右通和勻了用白麵八錢重水調得所慢火調糊為
丸如粟米大每服五七丸人盛者十丸五更空心用
橘皮湯下常服磨滯不欲通泄津液嚥下停食
飽悶枳殼湯下但有所積物取本汁冷下因食
吐不止津液嚥下即止食瀉不休及霍亂嘔吐俱
用冷水下赤痢冷甘草湯下白痢冷乾薑湯下
心動石菖蒲湯下赤白痢冷甘草乾薑湯下
諸氣痛生薑橘皮湯下小腸氣痛茴香酒下婦
人血氣當歸湯下
若欲宣積滚薑湯下仍如丸數未利再服利多飲冷水
一口補住小兒量歲數加減丸服疳積常服米飲
下不拘時服孕婦勿服此藥得熱則行得冷則止
丁香爛飯圓治食傷卒心痛三黃枳术圓治傷肉食濕
麵辛辣味厚之物填塞悶亂不安葛花解酲湯治飲
酒太過嘔吐痰逆心神煩亂胸膈痞塞手足戰摇飲
食減少小便不利(方俱見内傷門)
大柴胡湯治内傷飲食鬱結在裏身熱煩燥日晡發熱
如瘧脉實而滑數者用此微利
柴胡(四錢)黃芩芍藥(各二錢半)
半夏(二錢)大黃(二錢)枳實(一錢五分)
右㕮咀作一服加生薑三片棗二枚水二鍾煎一鍾
去柤温服以利為度未利再投一服
附調理脾胃(新增)
調理脾胃方論
内經曰胃者五藏六府之海也水榖皆入於胃五藏六
府皆禀氣於胃胃者五藏之本六府之大源也又曰胃
為水榖之海飲食入胃遊溢精氣上輸於脾脾氣散精
上歸於肺通調水道下輸膀胱水精四布五經並行合
於四時五藏隂陽揆度以為常也以此論之若夫飲食
有節寒温適宜脾胃壯實則外邪不能侵内邪不能起
何恙之有哉苟因飲食失節寒温不適則脾胃虚弱而
百病生焉况脾胃屬土土為五行之本萬物藉土而生
故古人以調理脾胃為醫中之王道厥有旨哉予鄙見
欲人知節飲食適寒温以養脾胃之本倘有脾胃虚弱
最易作疾故開諸方於後擇而用之苟得脾壯實固本
澄源之事也夫
調中益氣湯(東垣方)治因饑飽勞役損傷脾胃元氣不足
其脉弦或洪緩而沉按之無力中之下時得一澁其
證身體沉重四肢倦懶百節煩疼胸滿短氣膈咽不
通心煩不安耳鳴耳聾目有瘀肉熱壅如火覩物昏
花口中沃沫飲食失味怠惰嗜臥忽肥忽瘦溺色變
或清利而數或上飲下便或夏月飱泄腹中虛痛不
思飲食
升麻柴胡橘皮(各二分)
木香(二分)甘草(炙)人參
蒼术(各五分)黃茋(一錢)當歸(五分)
芍藥(三分)五味子(七箇此後三味出東垣證效方有之)
右㕮咀作一處水煎食前熱服如時顯熱燥是不元
蒸蒸發也加生地黃黃栢如大便虚坐不得或大便
了而不了腹常逼廹血虚血澁也加歸身
治中湯治脾胃不和嘔逆霍亂中滿虚痞或泄瀉參苓
白术散治脾胃虚弱飲食不進或嘔吐泄瀉及大病後
調助脾胃此藥最好(方並見虛勞門)平胃散治脾胃不和嘔吐
痰水胸膈痞滯不美飲食並皆治之(方見泄瀉門)枳术圓治
痞消食理脾強胃(方見内傷門)家秘加味枳术丸治脾胃虚
弱飲食減少胸膈膨悶酒傷食積氣滯腹滿常服則進
食寬中和暢脾胃(方見内傷門)養胃湯(三因方)治脾胃虚寒嘔
逆惡心腹脇脹痛腸鳴泄瀉或有外感寒熱如瘧骨節
煩疼並皆治之(方見痎瘧門)
白术和胃丸治病久不能食而臓腑或結或溏此胃氣
虚弱也常服則和中理氣消痰去濕和脾胃進飲食
厚朴(製)半夏(各一兩)白术(一兩二錢)
陳皮(八錢)㯽榔枳實(各二錢半)
木香(一錢)人參(七錢)甘草(炙三錢)
右為末生薑汁浸蒸餅為丸如梧桐子大每三十丸
温水食遠服
補脾丸(心法秘方)有脾虚而惡湯藥者製此丸用湯吞省口
苦而易於從也
白术(半斤)蒼术茯苓
陳皮(各三兩)芍藥(半斤)
右為末粥糊丸加潤下丸可作催生用上熱甚者加
清金丸尤妙與此藥必無産患
養脾丸(和劑方)治脾胃虛冷心腹脹悶嘔逆惡心泄瀉
大麥蘖(炒)白茯苓(去皮)人參(去蘆各一斤)
白术(半斤)乾薑(炮)縮砂(去皮各二斤)
甘草(炙一斤半)
右為末煉蜜為丸每兩作八丸每服一丸細嚼薑湯
下
補脾湯(三因方)治脾胃虚寒泄瀉腹滿氣逆嘔吐飲食不
消
人參(去蘆)茯苓(去皮)草果(去皮)
乾薑(炮各一兩)麥芽(炒)甘草(炙各一兩半)
厚朴(去皮薑製)陳皮(去白)白术(各七錢半)
右㕮咀每服四錢水一盞煎七分去渣空心温服
温脾散(本是方)開胃進食利氣散寒濕温中
青皮(去白)陳皮(去白)砂仁
船上茴香(炒)良薑桔梗
白芷厚朴(各一兩)木香
麥芽香附白术(各半兩)
甘草(一兩半)紅豆乾葛(各三錢)
右㕮咀每服三錢水一盞棗一枚煎七分去渣空心
服
八味理中丸(百一選方)治脾胃虚冷飲食不化胸膈痞悶或
嘔吐痰水或腸嗚泄瀉
砂仁川薑麥芽(各二兩)
白茯苓神麯(炒)人參(各一兩)
白术(四兩)甘草(炙一兩半)
右為末煉蜜丸每兩分作十丸空心用一丸薑湯嚼
下或加半夏麯一兩為末入鹽點服亦可
參苓平胃散(御藥院方)治脾胃不和不思飲食心腹脇肋脹
滿刺痛口苦無味胷滿短氣嘔噦惡心噫氣吞酸面
色痿黃肌體瘦弱怠惰嗜臥體重節痛常多自利或
發霍亂及五噎八痞膈氣反胃宜服
厚朴(製)橘皮(各五兩)蒼术(米泔浸半斤)
甘草(炙)茯苓(各二兩)人參(二兩)
右㕮咀水二盞生薑三片棗一枚煎至一盞去渣温
服不拘時一方棗肉丸小豆大服五十丸薑湯下空
心常服調氣暖胃化宿食消痰飲辟風寒凉温四時
非節之氣
異功散(拔粹方)治脾胃虚冷腸鳴腹痛自利不思飲食
人參茯苓白术
甘草(炙)橘皮(各等分)
右㕮咀每服五錢生薑三片棗一枚水二盞煎八分
温服
六君子湯(聖惠方)治脾臟不和不進飲食上燥下寒服熱
藥不得者
人參白术(各一兩)橘紅
半夏(湯泡七次)枳殼(去白麩炒)甘草(炙各半兩)
右㕮咀每服一兩生薑七片棗一枚水二盞煎至一
盞去渣温服
木香人參生薑枳术丸(拔粹方)開胃進食
木香(三錢)人參(三錢半)乾生薑(一錢半)
枳實(一兩炒)白术(一兩半)橘皮(四錢)
右件為末用荷葉燒飯為丸如梧桐子大每服三五
十丸温水送下食前服
藿香安胃散(衛生寳監)治脾胃虚弱不能飲食嘔吐不待腐
熟
藿香丁香人參(各二錢半)
橘紅(半兩)
右㕮咀水二盞生薑三片煎至一盞温服不拘時
寬中進食丸滋形氣美飲食
神麯(炒四錢)木香(五分)草荳蔲仁(五錢)
枳實(炒四錢)半夏(七錢)甘草(炙一錢)
人參乾生薑青皮
猪苓(各一錢)陳皮白术
白茯苓澤瀉(各二錢)砂仁(一錢半)
大麥芽(一兩)
右為末湯浸蒸餅丸如梧桐子大每服三四十丸温
米飲下食遠服之
八珍湯(御藥院方)治血氣理脾胃
當歸赤芍藥川芎
熟地黃人參白茯苓
甘草砂仁(各等分)
右㕮咀每服三錢水一盞薑七片棗二枚煎至七分
空心温服
凝神散病後收歛胃氣清涼肌表
人參白术茯苓
山藥(各一兩)粳米扁豆(炒)
知母生苄甘草(炙各五錢)
淡竹葉地骨皮麥門冬(各二錢半)
右㕮咀每服五錢水盞半薑三片棗一枚煎至一盞
去渣温服
加減保和丸消痰利氣扶脾胃進飲食
山查神麯(炒)半夏(湯泡七次)
茯苓(去皮各三兩)陳皮(洗)連翹
蘿蔔子(各二兩)白术(五兩)蒼术(米泔浸去粗皮)
枳實(去白各一兩)香附(去皮酒浸)厚朴(薑製各二兩)
黃芩(去腐酒浸炒)黃連(去鬚酒浸炒各一兩)
右為細末薑汁麵糊為丸如梧子大每服五十丸漸
加至七八十丸食後茶湯任下
加味枳术丸(明醫雜著)論曰人之一身脾胃為主胃陽主氣
脾隂主血胃司納受脾司運化一納一運化生精氣津
液上升糟粕下降斯無痛矣人惟飲食不節起居不時
損傷脾胃胃損則不能納脾損則不能化脾胃俱損納
化皆難元氣斯弱百邪易侵而飽悶痞積關格吐逆腹
痛泄痢等證作矣况人於飲食豈能一一節調一或有
傷脾胃便損飲食減常元氣漸憊矣故潔古製枳术之
丸東垣發脾胃之論使人常以調理脾胃為主後人稱
為醫中王道厥有旨哉近世論治脾胃者不分隂陽氣
血而率皆理胃所用之藥又皆辛温燥熱助火消隂之
劑遂致胃火益旺脾隂愈傷清純中和之氣變為燥熱
胃脘乾枯大腸燥結脾臟漸絶而死期廹矣殊不知脾
胃屬土屬温位居長夏故温熱之病十居七八况土居
四季寒熱温涼各依其時豈可偏用辛熱之劑哉今舉
枳术丸方立加減法於後
白术(二兩去梗)枳實(一兩麩炒)
右為細末荷葉包飯燒取出杵爛和藥杵勻丸如菉
豆大每服五六十丸清米湯下此法一補一消取飲
食緩化不令有傷東垣加陳皮一兩名橘皮枳术丸
治老幼元氣衰弱飲食少進久服令人多食而不傷
若元氣素弱飲食難化食多即腹中不和疼痛泄瀉
此虚寒一也加人參白芍藥(酒炒)神麯(炒)大麥芽(炒杵
去皮各一兩)宿砂木香(各五錢)
若素有痰火胸膈鬱塞嚥酸噎氣及素有吞酸吐酸
之證或有酒積瀉結痛此皆温熱也加黃連(薑汁炒)
白芍藥(酒炒)陳皮(各一兩)石膏生甘草(各五錢)縮砂木香
(各二錢)川芎(四錢)
若傷食飽悶痞塞不消加神麯大麥芽山查子(各一兩)
如有食積痞塊在腹者再加黃連厚朴瓜蔞(製各五錢)
積堅者再加蓬术(醋煑)昆布(各三錢)
若傷冷食不消腹痛溏泄加半夏(薑製一兩)縮砂乾薑(各炒)
神麯大麥芽(各五錢)
若人性多氣惱夾氣傷食氣滯不通加川芎香附米
(各一兩)木香黃連(薑製各五錢)
若胸膈不利人過服辛香燥熱之藥以致上焦受傷
胃脘乾燥嘔吐膈噎反胃加黃連(薑炒)山梔子(炒各五錢)
白芍藥當歸(各一兩)桔梗生甘草石膏(各五錢)胸膈頑
痰膠結及大便燥秘再加芒硝(五錢)
若素有痰者加半夏(薑炒)橘紅白茯苓(各一兩)黃芩(炒)黃
連(薑炒各五錢)
若人能食好食但食後反飽難化此胃火旺脾隂虚
也加白芍藥(酒炒一兩半)人參(七錢)石膏(火煅一兩)生甘草(五錢)
黃連(炒)香附米(炒)木香(各四錢)
若年高人脾虚血燥易饑易飽大便燥難加白芍藥
當歸(各一兩)人參(七錢)升麻甘草(炙各四錢)山查子大麥芽
桃仁(去皮尖各五錢)此老人常服藥也
仁齋直指卷六
