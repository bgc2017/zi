欽定四庫全書
仁齋傷寒類書卷三宋楊士瀛撰
明朱崇正附遺
傷寒證治
表裏汗下二證
發熱憎寒體痛時脉浮解表定無疑
不憎寒却頻憎熱多汗咽乾裏下之
表證脉浮身體肢節疼痛惡風惡寒裏證脉實
而不浮不惡風寒反惡熱身不疼自汗讝語不大便
或咽乾腹滿表裏俱見證張氏用五苓散真人用
桂枝大黃甘草湯一塊生薑兩箇棗肉桂大黃等甘
草滿盞水煎存七分表裏傷寒只一掃(岳陽楼降筆)
三陽三隂脉
陽屬膀胱胃膽間隂居脾腎更連肝
浮長弦細沉微緩審脉仍將外證看
三陽外證(足之三陽從頭走足)
腰脊頭疼熱惡寒目疼汗熱鼻中乾
耳聾口苦時乾嘔胷脇堅疼寒熱干
太陽證腰脊強頭項痛發熱惡寒若傷風則鼻塞
惡風陽明證目疼身熱鼻乾不惡寒反惡熱自汗
出不得卧内實大便難少陽證耳聾胷脇痛或口
苦咽乾目眩或往来寒熱而嘔陽病體輕脉輕外
證壯熱煩渴大小便秘頭面有汗昏潰氣麄揚手擲
足
三隂外證(足之三隂從足走腹)
腹滿肢温利不煩舌乾燥渴或憎寒
唇青舌卷多煩滿筋急囊間縮又攣
太隂證腹滿或痛手足溫自利不渴喉下乾少
隂證口燥舌乾而渴或口中和則惡寒常默默欲寐
不欲見光明有時腹痛又有咽痛二證厥隂證唇
青舌卷煩滿筋急囊縮(婦人則乳縮)或消渴饑不欲食食
即吐蛔隂病體重脉重外證厥冷唇青腹滿不渴
大小便自利惺惺而靜引衣自蓋足攣而卧三隂病
無身熱無頭痛其或渴者隂極發躁也隂證唇青
舌黑或白胎或卷強者用生薑頻擦唇口續又易之
薑能回陽生胃解毒温血散氣擦之後隂消陽長黑
轉而紅最為良法
汗下温正法
太陽傷風自汗惡風桂枝湯傷寒無汗惡寒麻黃
湯風寒俱盛則以桂枝麻黃湯兼用自汗小便數者
勿用桂枝可乾薑廿草湯芍藥甘草湯桂枝湯麻黃
湯夏月用之須加黃芩陽明不惡寒反惡熱自汗
大便難用小承氣大柴胡汗多者胃汁乾急下大承
氣無汗惡寒升麻湯有汗脉遲微惡寒為表未解桂
枝湯無汗脉浮發喘麻黃湯少陽並屬小柴胡湯
柴胡湯軰冬月用之須加官桂太隂自利不渴為
臟寒理中湯四逆湯隂證手足必微厥若手足温便
是太隂胷膈脹滿枳實理中圓腹滿脉浮桂枝湯腹
滿時痛桂枝加芍藥湯痛甚桂枝加大黃湯少隂
脉沉口不乾舌不燥及背惡寒者並用四逆湯小便
白者亦用四逆始得病脉沉反發熱麻黃細辛附子
湯口燥咽乾而渴急下之用大承氣厥隂脉微浮
為欲愈不浮未愈小建中湯脉浮緩如瘧狀者嚢不
縮亦欲愈桂枝麻黃各半湯脉沉短者嚢必縮為毒
氣入臟可承氣湯下之利不止用四逆湯三隂中
寒微則理中湯稍厥或中寒下利則乾薑甘草湯大
叚重者用四逆湯無脉者用通脉四逆湯六經惟少
隂難治大要以口燥而渴知其熱脉沉而遲别其寒
然亦有表裏無熱但煩僓默默不欲見光明其脉沉
細或時腹痛此可以四順湯增加乾薑對之增損理
中圓亦可矣凡隂證白通湯四逆湯通脉湯條例未
敢遽用者且以理中湯甘草乾薑湯代之雖然隂寒
亦有毒乃病氣也滯須行之養正丹金液丹半硫圓
皆可流利又為要藥
變汗法
陽明與太陽合病有惡寒證屬表可汗用升麻湯
又太陽陽明合病胷滿而喘麻黃湯陽明本多汗
若脉浮無汗而喘可發汗亦用麻黃湯又陽明病脉
遲汗出多微惡寒者表未解也可與桂枝湯又陽明
煩熱汗出如瘧或日晡發潮熱而脉浮虚者並與桂
枝湯若脉實者當用承氣太隂腹滿脉浮桂枝湯
凡太隂證有用五積散者非謂發汗蓋去積耳少
隂初得病脉沉反發熱者温之而微取其汗用麻黃
細辛附子湯下利手足冷而身熱者非屬通脉四逆
湯又少隂病二三日常見少隂而無陽熱中滿之證
者用麻黃附子甘草湯微汗之二藥皆隂證傷寒解
表之劑隂證初病便屬少隂不待𫝊次
變下法
太陽發熱汗出不解嘔吐下利而心中痞硬者大
柴胡下之又太陽病十餘日熱結在裏往来寒熱亦
用大柴胡湯無表裏證發熱七八日脉雖浮數可下
大柴胡若大便難身微熱者大柴胡急下太隂腹
滿時痛甚者桂枝加大黃湯少隂口燥咽乾而渴
大承氣急下之若口乾燥下利清水心下痛者為積
證亦用承氣湯又少隂證六七日腹脹滿不大便用
承氣湯又少隂惡寒而踡時煩不欲衣被為表寒裏
熱大柴胡下之厥隂脉沉短舌卷嚢縮為毒氣入
臟承氣湯下之若厥冷耳聾嚢縮而脉沉弦者為少
陽厥隂兩感不治有本條又厥隂下利讝語脉不微
細與小承氣湯
變温法
太陽發汗漏不止惡風小便難四肢急難屈伸桂
枝加附子湯太陽發汗後病不解而惡風者虚也芍
藥甘草附子湯又太陽汗後或下後病不解而煩燥
者伏苓四逆湯又太陽心中悸而煩燥小建中湯又
太陽七八日脉細惡寒為隂陽俱虚並不可汗下其
人素無熱者芍藥甘草附子湯素有熱者黃耆建中
湯又太陽病八九日風濕相摶身煩疼難轉側不嘔
渴脉浮虚而濇桂枝附子湯若大便硬而小便自利
者去桂加白术又太陽風濕相摶骨節疼煩身體微
腫不能屈伸汗出短氣惡風而小便不利者甘草附
子湯陽明病反無汗皮上如蟲行者為久虚可温
之用术附湯黃耆建中湯此非冬陽明無汗證也當
加體認
傷寒傷風脉證
傷寒無汗惡寒攻緊濇浮兮慘在容
自汗惡風浮緩脉面光不慘是傷風
傷風脉浮而緩自汗惡風頭疼面光發熱煩燥手
足不寒熱勝於寒耳風傷衛氣表虚自汗法當解肌
桂枝湯敗毒散獨活散人參羌活散可選用之若項
背強桂枝加葛根湯裏寒不飲水者桂枝去芍藥加
附子湯或加乾薑臟腑滑者和解散若鼻塞通關散
或發汗漏不止而惡風四肢拘急桂枝加附子湯壯
熱煩燥人參羌活散參蘇飲或天麻防風丸薄荷泡
湯調下脉濡緊自汗勿用桂枝湯當用小建中湯
傷寒脉浮而緊無汗惡寒頭疼面慘發熱拘急手足
微寒寒勝於熱耳寒傷榮氣表實無汗法當發汗麻
黃湯麻黃葛根湯人參順氣散可選用之頭痛甚者
葱白湯或熱多寒少脉弱無陽只用桂枝二越婢一
湯或喘急者可與麻黃湯尺脉遲而血少者黃耆建
中湯淋家衂家瘡家虚家四動氣不可汗可與小
柴胡湯太陽脉浮有汗為傷風脉緊無汗為傷寒
陽明善饑為傷風不食為傷寒少陽耳聾目赤
胷煩滿為傷風口苦咽乾目眩為傷寒三隂傷風
但四肢煩疼
傷風見寒傷寒見風脉證
熱盛而煩手足温風生寒脉緊浮全
不煩少熱肢微厥寒證兼風浮緩然
傷風見寒脉傷寒見風脉為榮衛俱受邪用大青
龍湯然大青龍不可輕用須是風寒俱盛又加煩躁
一證方可與之叙易簡者謂二證交攻則桂枝麻黃
湯兼用尤為穏當
二陽合病
太陽合胃脉浮長若是浮弦合少陽
膽合胃時弦不短更將外證互推詳
太陽陽明本太陽病若汗若下若利小便無津液
胃中燥轉屬陽明故大便堅小便利是為脾約脾約
圓麻子仁圓主之若惡寒則用升麻葛根湯不惡寒
反惡熱大便不秘可少與白虎湯不惡寒反惡熱大
便秘或譫語調胃承氣湯下之喘而胷滿者不可下
用麻黃湯太陽少陽頸項強急脇下鞕滿目眩往
来寒熱諸證並小柴胡湯少陽陽明本少陽病因
發汗利小便後胃中躁大便難屬調胃承氣湯正
陽陽明本經風盛氣實也大柴胡湯大小承氣湯主
之又三陽合病腹滿身重面垢讝語遺尿口中不
仁屬白虎湯或舌乾口燥不仁背惡寒者通用太
陽陽明少陽陽明正陽陽明無表證者俱可下惟惡
寒中寒為太陽陽明合病未過經却屬表可發汗用
桂枝麻黃各半湯蓋在經則汗過經則下也三隂
無合病
太陽陽明併病
太陽已汗併陽明不惡寒兮裏未寧
全入陽明須下劑汗之猶在太陽經
太陽陽明併病本太陽初病發汗而汗出不徹轉
屬陽明續微汗自出不惡寒是併歸陽明也若太
陽證尚在桂枝麻黃各半湯若太陽證已退但有
陽明者大承氣湯下之
春温夏熱
春温浮緊易輕安發熱頭疼渴𠻳干
夏月傷寒為熱病脉来洪盛療應難
温病發於春間及夏至以前是也發熱咳𠻳頭痛身
疼口中燥渴脉来浮緊特其病輕耳熱多者小柴
胡湯熱少者升麻湯解肌湯微熱不渴者小柴胡加
桂渴者小柴胡去半夏加人參瓜娄根脉實煩渴
大柴胡微利之以其實而大便秘也虚煩用竹葉湯
嗽者小柴胡加五味子夏月傷寒是為熱病發
熱頭疼肢體痛腫或惡寒或惡熱其脉洪盛用藥不
可太温如桂枝麻黃青龍湯之屬須以黃芩升麻佐
之熱病二日外脉仍數邪猶在經絡未入臟腑者
桂枝石膏湯三月至夏謂之晩發栢子升麻湯
風温濕温
風温熱汗脉多浮喘渴癡眠體不收
腹滿脚寒頭目痛濕温讝熱汗頻流
風温尺寸俱浮素傷於風因而傷熱風與熱摶即發
風温惟其有風則四肢緩縱而不收也其證身熱自
汗頭疼喘息發渴昏睡或體重不仁謹勿發汗汗之
則讝語燥擾目亂無精張氏又云寸脉浮滑尺脉濡
弱亦不可下下之則失溲直視若被火則發黃瘈瘲
狀如驚癎皆變逆之証耳病在少隂厥隂二經用
萎蕤湯人參敗毒散身灼熱知母乾葛湯渴甚
括娄根湯脉浮身重汗出漢防己湯誤汗用防己
黃耆湯救之龐氏用葛根龍胆湯證治論用小柴
胡湯未醒湯柴胡桂枝湯取微汗痰壅金沸草散
咳嗽加杏仁細辛五味子濕溫寸濡而弱尺小而
急素傷於濕因而中暑濕與熱摶即發濕温其狀胷
腹滿頭目痛發壯熱苦妄言身上汗多兩脛逆冷倦
怠惡寒苦若忘發其汗使人不能言耳聾不知痛處其
身青面色變是重暍而醫殺之濕温病在太隂經
用白虎加蒼术湯更加官桂濕氣勝則一身盡痛
發熱身黃小便不利大便反快用除濕湯五苓散臟
腑虚大便濕者理中湯加蒼术白茯苓虚滑甚者术
附湯暑氣勝則壯熱煩燥小便不利大便閉澁用
香薷散治要六和湯臟腑閉而煩渴者白虎加蒼术
湯
風濕中濕
風濕浮兮額汗微腫疼發熱喜重衣
身黃熱痛沉而緩中濕腸疎小腑稀
風濕脉浮先傷濕而後傷風故也外證肢體腫痛不
能轉側額上微汗怯寒而不欲去衣大便難小便利
熱至日脯而劇治法但微解肌若發正汗則風去濕
在非徒無益而又害之治法微解肌用麻黃杏子
意苡甘草加白术防己黃耆湯不嘔不渴脉虚浮濇
者桂枝附子湯濕多身痛小便不利甘草附子湯
煩渴小便不利五苓散外不熱内不渴小便自利
术附湯緩弱昏迷腹滿身重自汗失音下利不禁白
通湯多加白术少用甘草身腫痛微喘惡風杏仁
湯通用人參敗毒散熱而煩渴者加括娄根若誤
下之小便必不利可與五苓散中濕脉沉而緩風
雨襲虚澤潤蒸氣人多為濕所傷也一身盡痛重着
發黃關節煩疼發熱鼻塞時或脹滿大便利小便難
其外證可汗濕家不可汗汗之則發痓熱而痓者死亦
不可下下之則額汗胷滿微喘而噦小便不利全濟
亦難經云治濕之法不利小便非其治也中濕小
便不利大便自利甘草附子湯五苓散或除濕湯加
茯苓主之大小便皆自利則與术附湯身體痛或鼻
塞黃耆建中湯小建中湯寒濕交攻疼痛重著易簡
滲濕湯甚者生料理中湯加熟附子風寒氣濕合
而為痺其何以為之治曰寒多則為疼痛當用官桂
乾姜附子風多則為走注當用麻黃意苡為頭中氣
則為堅滿紫蘇陳皮枳殼所不可闕中濕則為重着
能以茯苓蒼术乾薑主之應手而愈
温毒中暑
温毒春間斑發瘡嘔而咳悶透心腸
背寒面垢虚表脉自汗焦煩是暑傷
温毒者冬間感受寒毒乖氣至春而發也表證未退
毒氣不散所以發斑肌肉疹紋心下煩悶嘔逆咳嗽
後必下利寸脉洪數尺脉實大其為病重蓋陽氣盛
耳治法通用玄參升麻湯黑膏亦主之或用敗毒
散加紫草咳悶而嘔清汁者葛根橘皮湯證治論黃
連橘皮湯中暑脉虚弱或沉伏身熱背寒面垢自
汗煩燥大渴手聳惡寒昏昏倦怠而身不痛經云寒
則腠理閉暑則腠理開開則洒然寒閉則熱而悶體
認不精以傷暑為熱病誤人多矣内外俱熱口燥
煩渴四肢微冷而不痛白虎湯痰逆惡寒橘皮湯
熱悶不惡寒竹葉石膏湯頭疼惡心煩燥心下不
快五苓散消暑圓霍亂吐瀉香需散温服信效
方中暑用小柴胡湯脉芤遲腠理開洒然毛聳口前
開而板齒燥用白虎加人參湯傷暑發大熱頭痛
自汗咽疼煩燥腹中熱緩諸藥不效者小柴胡湯最
良小便不利五苓散熱病中暑濕温雖皆因暑所
致然脉証不同當明辨之熱病者冬間感寒至暑氣
盛而後發此即夏月傷寒但熱多而脉洪盛是也中
暑者病在太陽外證與熱病相似但熱病脉盛肢節
痛腫中暑脉虚肢節不疼兼面垢背寒而手足微冷
是也濕温者濕熱相摶致之病在太隂其脉寸濡而
弱尺小而急外證胷腹滿頭目痛身熱汗多而足脛
逆冷是也以上三證夏月病多有之須别其名庶無
毫釐千里之繆凡夏月傷暑雖則熱毒作恙皆因
脾胃虚怯而得之胃虚然後伏暑伏暑然後煩燥其
有飲水過多及用解暑冷藥太過傷動其中真氣内
虧嘔吐不食自利不渴六脉沉微按之隠隠是為裏
寒外熱如隂盛隔陽之類不可更泥中暑伏熱之說
急以理中湯甘草乾姜湯與之縱或微煩小便不利
斷不可以為熱也又有冷藥過度胃寒停水潮熱而
嘔或身熱微煩此亦陽浮外而不内可與小半夏伏
苓湯或加前胡脾胃素弱者二陳湯主之雖然抑猶
有戒也夏月病多傷暑暑家脉虚面黧冷汗手足微
寒苟不揣其裏熱之證妄以剛劑投之抱薪救焚不
發黃則發斑甚至蓄血悶亂而死矣可不遡源徂流
而精審云假如夏月泄瀉不止胃脘閉隔飲食不
進或心腹痛滿大抵因暑得之泄瀉中滿者香需散
加縮砂下消暑圓心腹刺痛者香需散加縮砂下蘇
感圓俱得其便假如夏月下痢(或赤或白)煩渴嘔逆腹
中攪痛小便不利是亦因暑致之可與五苓散香需
散小柴胡湯黃龍圓之屬若以此嘔證為脾胃虚寒
則誤矣
痓病温瘧疫癘
痓甚風癎強體肢柔剛二證汗譫推
後寒先熱名温瘧疫癘之邪責四時
痓者先傷於風又感寒温致之發熱腹痛口噤頭摇
瘈瘲不語項強背直腰身反張或目疼或目赤或閉
目或反目或足冷或足温或妄行其脉沉弦而遲亦
或帶緊此為惡候不救者多若脉如雨濺散出於指
外者旦暮殂也傷風頭痛發熱常出微汗又自嘔逆
汗之必發痓新産血虚汗出傷風亦致發痓大發濕
家汗亦作痓熱而痓者死痓初發来多有腹痛之證
内經曰戴眼反折瘈瘲汗出如珠着身不流太陽絶
也其謂是乎發熱無汗惡寒讝語為剛痓曰陽葛
根湯麻黃葛根湯發熱有汗不惡寒為柔痓曰隂
桂枝加葛根湯桂枝括娄葛根湯二痓通用小續
命湯陽痓去附子隂痓去麻黃剛痓胷滿口噤咬
齒脚攣卧不着蓆大承氣湯下之柔痓桂心白术
湯附子防風散八物白术散桂枝煑散温瘧即壊
病也尺寸俱盛先熱後寒吐汗下後重感於寒得之
寒多者其脉弦遲熱多者其脉弦數寒熱乃隂陽之
爭也或者談論傷寒誤藥壊病吐汗下後續生寒熱
則曰&KR1211;未必死所幸分而成之不思古人一藥對一
病藥進病除安有所謂分為寒熱者哉噫此可為智
者道也先熱後寒及寒熱相等並小柴胡湯先寒
後熱小柴胡湯加桂多熱但熱而燥少與白虎湯
或白虎加桂湯多寒但寒者柴胡桂薑湯治中湯
加桂虚人寒甚七棗湯熱多痰多嘔不入食二陳
湯加烏梅小便赤澁汗出煩渴素有瘴氣不伏水
土而嘔五苓散大便秘嘔吐寒熱無時脉小緊者
大柴胡下之&KR1211;脉自弦弦數多熱弦遲多寒遲弱
可温緊浮可汗緊實可下浮大而胷滿者可吐經
云夏傷於暑秋必病&KR1211;固非傷寒之謂然壊傷寒有
温&KR1211;一證若纏綿不已腹中必有癥癖用藥對治或
者殊途而同歸活人書以祛邪丸取吐久不愈者服
瘧母煎丸亦諸&KR1211;中通用之劑耳惟癥癖能生寒熱
凡癖皆有水惡血包褁而成也&KR1211;母煎丸中有逐水
破血之劑為能下之痰水在上者袪邪圓中有常山
為能吐之瘧家多蓄黃水若水不在於上焦則常山
亦能下之也一法常山㯽榔一倍草果烏梅炙甘草
各半新汲水隔宿煎凌晨服又法青蒿革丹等為細
末研蒜入蠟圓如桐子凌晨三十粒棗湯下此皆勝
藥嘔者可與二陳湯痰飲中節致生寒熱者亦與二
陳湯餘見似&KR1211;條例疫癘𫝊染老幼皆相似調治
一也寸濡弱尺弦緊或肝脉濡細是雖積邪四時然
發汗吐下條例通行故曰明知逆順正行無問雖然
隂陽表裏條例通行固也然其毒癘之氣藴蓄于中
亦須隨其温凉權其輕重而利導之庶毒有所泄則
易為力也病源云挾毒癘之氣壯熱煩毒發為心
腹脹滿者不治春感清邪在肝升麻葛根湯解肌
湯夏感寒邪在心調中湯射干湯半夏桂枝甘草
湯秋感熱邪在肺白虎加蒼术湯發黃瘅茵陳調
五苓散冬感温邪在腎亦名冬温萎蕤湯土無
正刑因火而名當隨經取之此大槩然耳寒證者
聖散子熒火圓神明散可選用聖散子内用术附豆
䓻良薑只可施之寒濕毋惑於通用之說温疫通
用敗毒散
痰證傷食類傷寒
有痰頭項皆和暢外熱憎寒寸浮上
頭疼右數身不疼左手脉平傷食狀
痰證寸口脉浮發熱憎寒惡風自汗胷膈妨滿氣上
衝咽不能喘息頭不疼項不強為異耳有熱用柴
胡半夏湯金沸草散易簡參蘇飲無熱二陳湯温膽
湯非次頭痛者胷膈滿發寒熱亦是痰證但脉緊
而不大瓜蔕吐之此不可謂痰證例無頭疼當以他
證參之也傷食右手關脉緊盛而數頭痛發熱惡
寒但身體不疼中脘痞悶噯噎食臭為異耳熱邪伏
於脾胃則食不能消經云人迎緊盛傷於寒氣口緊
盛傷於食人迎主外風寒入之氣口主中飲食傷之
是以有左右手之别中脘痞悶嘔而熱者二陳湯加
生薑烏梅寒多不甚熱者治中湯五積散心腹
滿痛者大柴胡下之胷膈實而嘔吐者食在上脘
瓜蔕散吐之夾食傷寒證候按病源云下後六七
日不大便煩熱腹滿而痛為胃中有乾糞挾宿食故
也審如是則夾食傷寒即太隂積證腹滿時痛桂枝
湯加大黃者是爾所以太隂受病主胷膈䐜脹嘔吐
飱泄朱氏以為飲食得之如曰太隂證飲食不節胷
膈不快用理中湯加靑皮陳皮或枳實理中圓或二
陳湯皆其治也今推明治法有表者與治中湯去白
术多用青皮有表復有裏者與桂枝加大黃湯若表
證已解但有裏證者小承氣湯與之可也張氏云傷
食者剉大黃三五粒入湯劑中正此意耳雖然夾食
傷寒則脾胃已傷暴加轉下不可也妄發其汗亦不
可也識者於此又當權衡餘見霍亂條例夾食傷
寒便見吐利厥逆而不挾表證者依隂病及霍亂等
治之若吐利厥逆而挾表證者即依先救裏後救表
之法
虚煩脚氣類傷寒
虚煩身首全無痛脉自和平多熱壅
轉筋惡食大便難脚氣酸疼而弱腫
虚煩諸虚煩熱也不惡寒身不痛頭不疼脉不浮不
緊數為異耳(傷寒亦有虚煩見胷滿煩燥條例)重者竹葉湯輕者
小柴胡湯嘔者大橘皮湯並不可汗下隂證虚煩
外熱内寒肢節疼痛隂旦湯脚氣初病發熱憎寒
頭痛嘔噦惡聞食臭肢節酸疼大便艱難或胷滿腹
痛卒起而脚轉筋屈弱攣痛腫重痺頑為異耳脚
氣通用三和散降氣湯大流氣飲烏藥順氣散分氣
紫蘇飲木瓜散只可二仁圓石南圓枳殼散用木瓜
煎湯調下毒氣入腹衝心作痛吐涎者降氣湯下
養正丹或用吳茱萸製炒煎熱入生薑汁主之寒
多者越婢湯小續命湯加生薑汁熱多者人參羌
活散敗毒散並加木瓜或追風毒剉散加大黃風
多者小續命湯加獨活或越婢湯溫多者除濕湯
五苓散痰多者除濕湯下白圓子挾寒者養正丹
煩燥者竹瀝湯或紫雪大便秘者脾約圓神功
圓麻仁圓或五積散加大黃風毒腫痛排風湯㯽
榔散筋急掣痛南木香煎湯調乳香趁痛散又
法香蘇散三錢川練子兩箇取皮肉剉新瓦上焙降
真香碎三節和之新汲水煎空心熱服脚氣風癩痛
痒皆作效更加川芎
脚氣證候直與傷寒無異或發熱頭痛或身體冷疼
或寒熱往来或自汗惡風或無汗惡寒或大小便秘
澁腹痛下利胷滿氣短怔忪煩悶嘔噦涎沬惡聞食
臭大類傷寒但卒起腿脚屈弱頑痺肢節攣急酸疼
或歷節及踝脛間焮然赤腫為異耳傷寒𫝊足六經
脚氣亦𫝊足六經在太陽則頭痛項強腰背酸重在
陽明則口燥鼻乾惡熱譫語在少陽則耳聾口苦胷
脇俱疼在太隂則胷腹滿痞肢體浮腫在少隂則咳
喘恐惕咽痛面黧在厥隂則癱緩筋攣隂器脹痛六
經所𫝊又有合病併病外證與傷寒並同凡遇發熱
煩燥大便不通嘔噦痰涎而惡食者須審問之脉浮
而弦者起於風風則汗而愈濡而弱者起於濕濕則
滲而愈洪而數者起於熱熱則下而愈遲而澁者起
於寒寒則濕而愈風寒暑濕證狀不同然風為走注
寒為疼痛暑為熱煩濕為重着必有可驗之迹治法
總要貴乎疎導大便但不可過劑其補湯淋洗則醫
家之大戒也雖然脚氣漸入頓深非藥力相接不可
也治之亦當究其源或因丹砂發動則為之解丹砂
或因飲食釀成則為之消飲食氣觸而作者與之調
氣續生他病者則以他病方藥理之所患氣實而死
未有服藥致虚而殂甚者喘嗽上氣衝築心疼嘔吐
無己腹脇脹滿臍下頑痺不仁最為惡候大槩然爾
所謂寒則温之熱則寒之在表則散在裏則下太虚
氣乏扶養其中是為不刊之法千金熨法食鹽并
竈中灰等和炒熱重帛盛而熨
傷寒𫝊經之邪病至厥隂其脉微帶浮緩之狀是則
脾氣將復邪無所容必寒熱作而得汗解若尺寸俱
沉短此為毒氣入臟土敗木賊脾受肝邪必有嚢縮
舌卷耳聾不知人之證當急下之五救其一或脉来
弦亦賊邪也許學士云輕手脉浮為在表表實浮
而兼有力但浮無力表中虚自汗惡風常淅淅重手
脉沉為在裏裏實脉沉来有力重手無力大而虛此
是裏虛理端的氣口緊盛食必傷人迎緊盛寒邪熾
趺陽胃脉定死生太谿腎脉為根蔕之熱入血室
血熱留滯小柴胡湯加生地黃治血結胷按之痛活
人書海蛤散蓋血聚膻中則小腸必壅小便通則胷
次之血散矣凡小便或赤或澁皆其裏有熱也
仁齋傷寒類書卷三
