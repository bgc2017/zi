欽定四庫全書
仁齋直指卷二十二宋楊士瀛撰
明朱崇正附遺
癰疽
癰疽方論
癰疽五發發腦發鬢發眉發頥發背是也人之一身血
氣周流而無間稍有壅聚莫不隨所至而發見焉又豈
特五者而已哉俗以癌痼瘭附於癰疽之列以是為五
豈知瘭與痼癌不過癰疽之一物古書所載僅有所謂
瘭疽則瘭亦同出而異名也若癌若痼前未之聞合是
以為五發其可乎癰者壅也疽者沮也血氣壅沮寒熱
不散隂滯於陽則發癰陽滯於隂則發疽而所發無定
處也盖衣服厚煖則表易招寒滋味過多則裏易生熱
感受日久熱勝於寒寒化為熱六腑藴熱騰出於膚肉
之間其發暴盛腫而光軟皮薄以澤侵展廣大者為癰
其患浮淺不傷筋骨此可治也五臟藴熱攻焮乎肌骨
之内其發停蓄狀如㾦㿔皮厚以堅淡白焦枯者為疽
其患沈深傷筋蝕骨此不可治也凡發熱憎寒頭痛惡
心筋節拘牽氣急悶悶或病渴經年是皆欲發癰疽之
證發於喉舌頭面腦項肩背胷腹四肢大節女子姤乳
數者為險其他為緩腫高而軟者發於血脉腫下而堅
者發於筋骨肉皮色不變者發於骨髓近骨者多冷近
虚者多熱近骨久不愈則化血成虫近虚久不愈則𫝊
氣成漏成虫則多癢少痛或先癢後痛成漏則多痛少
癢或不痛不癢若形狀腫大按而後痛者其膿深小按
即痛者其膿淺按之軟而即復者有膿按之強而不復
者無膿瘡淺者欲在厚處瘡深者欲在薄處腫起堅硬
膿稠者為實腫下軟慢膿稀者為虚有實熱者易療虚
寒而邪熱多者難瘳癰疽已决去其膿而煩疼尚未全
退其脈洪粗者又難為力要之癰疽脈来帶澁但得和
緩為平若洪粗則銳毒不收鮮有濟也然則治療之法將
何如曰血得温則流行氣得温則和暢服餌貼傅藥用
和平初覺則散腫内消已潰則排膿歛毒膿盡則去腐
内塞惡肉盡則生肌傅痂此定則也瘡家臟腑生熱熱
蒸其血血敗則腐肉肉腐則成膿當膿血焮聚之時所
賴朝夕洗瘡以外舒其毒氣纔覺有膿即煖醋蘸熨而
破之纔見敗肉即煑藥盪射而去之稍或稽延不反掌
而侵蝕筋骨是必腐敗盡除庶幾真氣得復好肉得生
耳而况癰疽險惡古人以虎口鴆毒喻之一芽初萌炙
熨宣散急作主張殆有甚於拯溺救焚之不可緩也柰
何人多玩忽荏苒成形潰裂四出往往不救伊誰咎歟
大抵癰疽自内發外最不可服冷藥亦不可傅冷藥但
以温和調治使毒氣自内發出可也若服冷藥則必至
傷動臟腑若傅冷藥則逼令毒氣内行内氣有虧毒從
外入衝心煩燥嘔吃𠻳喘以至泄瀉此為内壊殺人無
疑或不随順療理妄以急澁澁劑行之歛口太速毒氣
舒泄未盡必於其傍復發大疽活血排膿歛毒去腐生
新收口人所共知也孰知諸痛癢瘡皆屬於心心主血
脉心通諸竅如茯苓茯神遠志益智石菖蒲等輩又當
佐助於其間抑使病人不得憂驚嗔怒勞精疲神有觸
於心尤關利害五臟六腑所包者一膜耳人有患疽醫
療兩月新肉已平夜寐中幹者攻擊疾呼驚觸入心新
肉開裂醫者謂其肉膜已破而後肉開神仙莫救果非
心乎於此又能精加飲食使胃氣有所充和劑救裏使
内氣得所飬有諸中形諸外理勢必然切戒癰疽成形
以後不得通利大便上醫宣毒盖用車𧑃瓜蔞甘草紫
草等類以乳香没藥佐之若大黃則不敢輕用也如其
有熱即以赤茯苓麥門冬桑白皮燈心草利其熱於小
便之中或以杯勺黑豆入紫蘇生薑如豆湯法亦能䟽
導若夫瘡口瘀熱而焮疼却暫用升麻山豆根厚黃蘖
煎湯入麝為之熏洗或瘡口歛平尚留一竅經時汁水
不乾者其中必有淫虫朽骨當以藥消蝕而盡除之婦
人患此適值月候不行尤當急為調血所謂大寒大熱
大渴大吐大痛狂言無事喜笑鼻青唇慘赤暈不收膿
青血黯膿血腥臭血流不止小便如淋結硬過月方發
硬如石榴不破多日不腫不疼昏睡不知痛癢患熱恣
意取凉沈重痿弱氣乏肩項運掉不便心病臉如脂坯
貼藥鮮血常流膿如赤白下痢眼小竄視而白睛青黑
膿血大泄而焮腫且堅聲嘶色脱而肢體腫浮氣短喘
粗赤恍惚嗜腫煩燥時𠻳而腹痛渴甚飲食不下而服
藥即嘔與熱吃逆𠻳喘大便泄瀉皆惡證也抑猶有内
外之别焉疽初發来一粒如麻豆許身體即熱患處亦
熱腫大而高多生疼痛破後肉色紅紫此為外發縱使
極大用藥有條百無一失自發疽以来不問小大身體
無熱但覺倦怠瘡亦不熱數日之間漸漸開闊不腫不
高不焮不痛低䧟而壞爛肉色紫黑此為内發盧扁無
如之何盖其未發以前臟腑已先潰爛矣此又善惡之
衡鑑云雖然癰疽治法已條列於前矣究其病源有風
有氣有食有藥毒有勞損而所受不同焉風則多癢氣
則多痛食則發寒熱藥毒則堅硬勞損則瘦弱此外證
之為可驗也風氣食三種易療藥毒勞損二者難醫大
概風毒當驅風氣毒當調氣食毒當消積勞損當補虚
藥毒則黑豆汁利之甘草生薑觧之丹砂則羊血菉豆
可以為佐登山到須酌水問源故推明本始以為瘍醫
一髮之助
癰疽證治
炙法癰疽初發小點一二日間急以大蒜頭横切如錢
貼其中心頓小艾柱灸之五壯而止若形狀稍大以黃
稈紙蘸酒全貼認先乾處為筋脚於先乾處灸之或兩
處先乾皆灸但五七壯而止又法屈指從四圍尋按遇
痛處是根就此重按深入自覺輕快即此灸之更於别
處尋灸若或大腫即搗蒜為餅焙乾蘸法醋炙熱更換
頻罨或以熨汁火於蒜餅上熨之更換熱餅頻熨如覺
患處走散即以綿帛覆盖勿令氣泄俟少間𫝊藥凡癰
疽展大如龜之形且看頭向上下先灸其前兩脚次灸
其尾或紅筋走緊而長從盡處灸之須留頭并後兩脚
勿灸若盡灸之不惟火氣壅聚彼毒無所走散又攻入
裏也或辨認不明以
白芷(三分)漢椒桑白皮(各一分)
連根葱白(十片)
右取新水煎湯入酸醋半盞淋洗少頃其筋自現可
以辨認頭尾
速消方癰疽發背已發未結已結未潰急以黃明牛皮
膠新水溶令稀稠得所攤在抄紙上貼之良久以軟布
二條於釅醋中煑熱互換漉出罨在膠紙上蒸熨常要
熱氣相接若患處癢乃藥氣透須忍癢頻蒸熨直至消
散或破而膿出將盡即以貫衆煎湯洗去膠紙用退腫
散蠲毒散沈水膏等類摻傅或便用拔毒散隨意急服
萬金一醉膏或内消散乳粉托裏散破後以洗瘡方盪
洗發散毒氣
拔毒散癰疽腫結通用能散能潰
南星(上等大白者一兩)草烏頭白芷(各半兩)
木鱉子仁(一箇研)
右細末分兩次法醋入蜜調傅紗貼之
蠲毒散治癰疽腫毒未結則散已結則潰去風排膿
大南星(一兩)貝母(三分)白芷
赤小豆直僵蠶(焙各半兩)雄黃(二錢研)
右細末初用醋調𫝊後用蜜水調𫝊
癰疽宣毒方諸癰疽已破未破通用
瓜蔞(一箇去皮剉細)紫車蛾殼(一箇黃泥和鹽塗傅煆通紅用三錢)
皂角刺甘草(微灸各二錢)乳香
輕粉(各半錢)
右細末先用老酒二椀煎瓜蔞濾清取一大椀五更
煖瓜蔞酒調上項藥末空心服大便自下惡物如魚
涎狀
宣毒一醉膏
瓜蔞(一箇去皮)老翁鬚(一倍半)
右剉酒水等分同煎少頃入開口真川椒四十九粒
臨熟又入乳香没藥末少許任意服
癰疽宣毒方
黑牽牛(去皮)
右取仁入猪腎中線札濕紙包熱火灰内煨香熟候
冷温酒嚼下
宣毒方
斑猫(一枚只去翅)
好大棗(一枚去核包裹斑猫入猪腎中線扎青竹葉重包濕紙裹煨熟去猫)
右空心喫猪腎温酒下
又方宣散癰疽腫毒
老翁鬚草(亦名金銀花忍冬草鷺鷥藤水楊藤其藤左纏花五出而白微香蒂帶紅色野
生延蔓)
右花與葉生搗煖酒調服無花只用葉酒和葉烘煖
可𫝊瘡
穿山甲散癰疽托毒排膿治五毒附骨在臟腑裏托出
毒氣止痛内消
蜂房(一兩)蛇退穿山甲
油髮(並燒帶生存性各一分)
右為末每服二錢入乳香末半錢煖酒調下
皂棘散托毒排膿
川芎(半兩)甘草(生一兩)乳香(一分)
皂莢刺(燒帶生存性四兩)
右末每二錢温酒調下
芎歸托裏散托裏排膿生肌
川芎當歸白芍藥(炒)
木香白芷茯苓(各半兩)
人參辣桂丁香
甘草(生各一分)
右末每二錢食前米湯調下
癰疽毒入臟腑嘔吐惡食方
甘草(焙半兩)丁香(三錢半)
右剉每服二錢水煎入麝少許温服
癰疽腫毒傅藥仙靈散收腫歛毒排膿
滑蘭&KR0008;皮(末)紫貝草(搗)
右二味同搗酒調為膏傅或蜜水調亦好滑蘭托毒
紫貝散血或單用紫貝草亦效
妙勝散收腫歛毒排膿
落地茄花(去心)黃蜀葵花(去心并萼日乾磁器收)
右為末井水稀調雞羽掃放患處乾則再傅或收毒
平散或破潰出膿神效如瘡口開用末摻亦歛毒不
急澁
消腫散癰疽通用
滑蘭皮大南星赤小豆
白芷薑黃(各一分)白芨(半分)
右細末酒調𫝊或蜜水醋同調傅
退毒散癰腫通用
木鱉子(去油)大南星半夏(生)
赤小豆白芷草烏(連皮尖等分)
右細末硬則法醋調傅熱焮則蜜水調傅
川烏散癰腫初發急用
川烏螟蛉窠土(等分)
右細末法醋調傅未結則散已結則潰
夜明砂膏潰腫排膿
夜明砂(一兩)辣桂(半兩)乳香(一分)
右細末入乾砂糖半兩硏和用井水調膏傅
乳豆膏治癰疽腫節疼痛入門先用此止痛
綠豆(去皮取肉一兩)乳香(竹葉裹熨斗熨一分)
右末酒調傅傘紙貼乾則再傅續後却換消腫排膿
藥
星烏散治癰疽已結未作穴潰
大南星草烏頭辣桂(等分)
右末用酒或醋調傅軟白紙貼未穴再用
歛毒散傅四圍收毒
南星赤小豆白芨(等分)
右末井水調傅四圍軟帛貼上
退腫散癰疽腫毒通用
大南星(圓白者)半夏(生各半兩)赤小豆
五倍子白芷貝母(各二錢半)
右細末蜜醋調傅
收毒外消膏
黃明牛皮膠(以長流水半升溶開一兩)虢丹(再煎柳枝急攪五六沸一兩)
右候冷收入磁合以雞羽攤於瘡上留口如未破傅
腫自消
乳香膏治癰疽腫毒惡瘡排膿止痛收縮筋脚
乳香(竹葉包熨研)没藥(各一分)輕粉(一錢)
麝(半錢)黃蠟(二錢)萆麻子仁(一兩)
右搗研極細成膏以撫紙折薄攤藥留眼貼之日二
換或純用萆麻子仁入没藥研細傅貼
保安妙貼散治癰疽發背腫毒
透明硫黃(為細末)喬麥麫(各二兩)
右用井花水調和作餅焙乾收下要得硫黃性和用
時再末之入乳香少許井水調厚傅瘡上如乾以雞
羽蘸新水潤之如此至瘡愈方歇痛則不痛不痛則
痛神驗
蜀葵膏治癰疽腫毒惡瘡
黃蜀葵花
右用鹽摻取入磁器密封經年不壞患處𫝊之自平
自潰蜀葵子炒碎入宣毒藥中尤驗
皂角膏癰疽腫結通用
不蛀皂角(滿尺者搥碎去弦核)
右以法醋煑爛研膏𫝊之自消
四虎散治發疽腫硬厚如牛皮按之方痛
大南星草烏頭半夏(生)
狼毒(等分)
右細末醋蜜調𫝊留頭出毒氣
沈水膏癰疽發背排膿歛毒
大南星(三分)白芨白芷
赤小豆半夏(生)貝母(各半兩)
木鱉子仁(去油)乳香没藥(各二錢半)
雄黃(一錢)
右細末井水入蜜調傅紗貼
爐峯散治癰疽腫毒等患
爐甘石(綠者十分細一兩)大南星
半夏(生各半兩)五倍子赤小豆
片薑黃直僵蠶貝母
白芨(各四錢)乳香(二錢半)
右細末未破者酸醋調傅已潰者清蜜調傅半乾濕
只摻若紅腫多汁生地黃研汁調傅仍煎苦參桑白
皮湯淋
麝香散癰疽已結而頭不破用此
直雀屎(研一錢)斑猫(去頭足翅一錢半)腦
麝(隨意)
右細末法醋調少許點在有頭處立破急用煎黃連
湯洗去
湧泉膏治癰疽軟而瘡頭不破或已破而瘡頭腫結無膿
斑猫(去頭足翅焙)
右為末揉和蒜膏似小豆許點在膏藥中准瘡口處
貼之少頃膿出即去藥或用綠礬直雀屎少許用餅
藥調一點𫝊瘡頭軟處亦破須四圍塗藥護之
蚣蝎散治癰疽瘡口小而硬貼膏藥膿不出是為風毒
所勝用
赤足蜈蚣(一條去頭足)全蝎(三枚實全尾者並生用)木香(一錢)
右細末每用一字摻於膏藥錢上准瘡口貼如瘡口
開闊不硬勿用若是風邪所搏即煎連根葱白五莖
次入白芷末半兩少頃濾清淋洗明日又洗仍服不
換金正氣散
護肌膏收暈歛毒
大南星(二兩)明白礬(並生用七錢半)白歛
白芨雄黃
右細末每半兩生地黃取汁調𫝊瘡暈外舊肉上自
外圓而促歛之又驗瘡用新水調筆醮傅瘡藥力勝
則腫消皮皺易療若腫處皮急暈開難療
神功妙貼散塗𫝊癰疽暈内使膿血化為水出收暈歛毒
大南星(圓白者)萆麻子仁(各四錢)半夏(生)
白芷(消片)薑黃五倍子(淡紅者)
貝母白芨(各三錢)没藥
乳香(各三錢)花蘂石散(二貼)
右細末夾和井水入蜜調傅瘡色黯晦薑汁調傅從
暈邊抹收入裏留中間如錢大貼膏藥若瘡開大全
用紗攤藥以舊茶籠内白竹葉尾煎兩片如瘡勢先
貼藥上然後貼瘡久年蓬仰上竹葉亦得竹葉出水
藉藥以行之凡傅藥須是細末則不痛
内消散癰疽惡瘡方萌纔覺便服
穿山甲(插入榖芒熱灰中候焦黃)
右為末入麝隨意每服二錢半温酒調下或瓜蔞煎
酒調下尤妙日兩服
大全内消散内消癰疽惡毒纔覺便服
穿山甲(截片以榖芒䊕炒脆一兩)當歸(半兩)
甘草(二錢半生)
右末每服三錢温酒調下
小車𧑃散内消癰疽取下惡毒首初便服
紫貝大車𧑃(生取殼一合鹽泥塞滿相合麻線纏鹽泥塗外日乾炭火煆通紅去泥冷
地出火毒一伏時)
右細末每服三錢入生甘草末一錢輕粉一字用瓜蔞
一枚燈心三十莖分兩次煎酒乘熱調下五更温服天
明又服日中大便下黑苔惡物或不用甘草入蜜二匙
皂刺散治癰疽等患宣毒排膿首初便服
皂角刺(紫黑色者)連皮瓜蔞(等分)北五靈脂(减半)
右剉細每服四錢酒二大盞煎六分入乳香少許温
服皂刺亦能宣毒
萬金一醉膏治癰疽發背宣導惡毒始初便服神妙
瓜蔞(一箇去皮碎研)甘草(生粗末半兩)没藥(水中硏二錢半)
右用紅酒三大椀煎取其半分兩服温服之在上食
後服在下食前服重者再劑以瘥為度又方加當歸
白芷并些乳香更要宣毒加紫皂角刺一分
粉乳托裏散癰疽初發便服或毒氣入裏衝心煩悶吃
嘔嗽喘以至泄瀉急用此頻服托裏返出毒氣自内發起
於外此藥又能消已發未發皆可服神妙
真菉豆粉心(二兩)明乳香(半兩以竹葉包熨斗火熨乃研細)
右末每服二錢熟新水調下或生甘草煎湯調食後
少時細呷常要藥味在胷膈間則毒氣不能攻心或
瘡已沈晦用當歸一錢辣桂二錢煎湯調下仍以加
味不換金正氣散為佐小兒豆瘡䧟入粉乳散能救
之瘰癧攻心嘔悶通治
蠟礬圓治癰疽發背瘰癧漏瘡惡瘡衛護内膜驅解諸
毒自然内消神妙
通明白礬(生用二兩)
右細末黃蠟一兩二錢溶汁就爐上入礬拌和衆手
圓桐子大每服十五圓熟水下或冷酒下常常服之
漏瘡用油髮又和雞内金末外塞
明膠酒治癰疽等患使毒氣不攻於内不轉惡證
通明牛皮膠(每用一兩截片)
右醇酒一大椀入膠重湯烑令溶散通口服
排膿内消散治癰疽發背活血排膿消毒紅内消即紅
何首烏(一兩)當歸川芎
生地黃川續斷(各洗焙)茯苓
芍藥白芷半夏麯
霍香葉(各半兩)紫草茸甘草(灸各三錢半)
右粗末每服三錢新水二分酒一分薑棗煎服有熱
者加燈心只用水煎
究原排膿内補散活血排膿扶飬内氣或大潰開爛用
此救裏内塞(方見腸癰門)以加味不換金正氣散佐之有熱
證者勿用以排膿内消散加燈心服
五香散治癰疽須用香氣透逹經絡
木香丁香霍香葉(各一分)
沈香乳香連翹
木通續斷桑寄生
甘草(微灸各半分)
右細剉每服三錢井水一椀煎七分入麝少許患在
上食後服患在下食前服五發證皆令人頭痛惡心
寒熱氣急拘攣此藥療之如有熱加燈心桑白皮
加味不換金正氣散治癰疽寒熱往来或内挟風邪或
内氣虚餒通用最能發出風毒可與排膿内補散並行
蒼术(麸炒)橘紅半夏麯
霍香葉厚朴(製各一兩)甘草(灸七錢半)
白茯苓川芎(各半兩)木香(二錢半)
右為末每服三錢薑五片棗二枚煎服若瘡陷不發
多加辣桂當歸
二香散風氣食三證通用調暢胃氣須兼服之
木香霍香葉白豆蔲仁
半夏麯厚朴(製)橘皮
茯苓蒼术(炒)甘草(灸各半兩)
益智仁縮砂仁(各一兩)丁香(二錢半)
右粗末每二錢半薑棗煎服
黃耆托裏散托裏内虚止痛
黃耆白茯苓(各一兩)甘草(生二錢半)
乳香(别研一錢半)
右末每服二錢酒小盞慢火煎如膏再添酒調服内
虚加當歸
當歸酒治癰疽隂證頭平向内沈黯不疼渾身患處不
熱
辣桂(去粗皮半兩)當歸(四錢)木香
白芷(各二錢)
右細剉每服三錢半醇酒一椀慢火煎七分入乳香
末半錢不飢飽温服以排膿内補散加味不換金正
氣散為佐以熟餔猪蹄膂肉為飬喬麥麫能起發可
煑食之如更不發起用局方薑附湯加當歸木香灸
甘草煎服又更不發起用
穿山甲(頭截片蘸醋炒焦)生人牙(煆留性各一分)
右為末分作兩服用辣桂當歸去節麻黃煎酒食前
調下患處用生薑汁和麫厚塗或用川烏硫黃人牙
煆並細末酒調𫝊之
神授香附湯治癰腫結硬聚毒作痛
香附(杵去皮用生薑汁浸一宿晒乾)
右末每一錢半米飲調下或紫蘇甘草煎湯調下進
數服腫硬自消有膿即出於氣證尤便急用只小烏
沈湯
消毒散内消癰疽惡毒
當歸白芷甘草(生)
赤小豆紫草茸(各半兩)貝母(一兩)
右末每二錢半水酒煎日二服
瞿麥散排膿止痛通利小便從小便出毒氣
瞿麥穗赤小豆當歸
川芎白芷黃耆
赤茯苓(各半兩)辣桂甘草(各二錢半)
右末每二錢半酒調下
萬病解毒圓治癰疽發背魚臍毒瘡藥毒草毒挑生毒
蛇獸毒蠱毒瘵虫諸惡病
文蛤(即五倍子一兩半)山茨菰(即金燈花根一兩洗焙)
紅牙大戟(洗焙七錢半)全蝎(五枚)
大山豆根續隨子(取仁去油留性各半兩)
麝香(一錢)朱砂雄黃(各二錢)
右件先以前五味入木臼搗羅為細末次研後四味
夾和糯米糊圓分作三十五圓端午七夕重陽臘日
淨室修合每服一圓生薑蜜水磨下井水浸研傅患
處解毒收瘡救病神妙朱砂雄黃功能醫五毒攻瘍中
物也
紅内消散癰疽内藴熱外發熱用此
紅何首烏(半兩)遠志(水浸取肉蘸薑汁焙)赤茯苓
川芎北梗苦參
赤小豆赤芍藥蔓荆子
威靈仙(各三錢)生甘草(半兩)
右末每服二錢麥門冬十四粒煎湯調下
清心散治癰疽有熱證
遠志(製)赤茯苓赤芍藥
生地黃麥門冬(去心)知母
甘草(生各等分)
右剉每三錢薑棗煎服小便秘加燈心木通
癰疽大便秘導毒方
紫草瓜蔞(連皮)
右剉新水煎服或用黑豆一盞入生薑紫蘇煎湯亦
得
癰疽煩渴方
參苓白术散
右以瓜蔞根菉豆烏梅煎湯調下
加味八味九降心火生腎水治諸渴疾癰疽未發前已
瘥後渴證通用
好熟地黃(洗焙二兩)山藥(剉微炒)山茱萸(蒸取肉焙各一兩)
辣桂(去粗皮半兩)澤瀉(截作塊酒蘸磁器盛甑内蒸五次剉焙)
牡丹皮(焙)白茯苓(各八錢)
真北五味子(熳火焙透别研一兩半)
右為末煉蜜候冷和圓桐子大每服三十圓空心鹽
湯下
癰疽腹痛方
辣桂(一分)木香芍藥
北五靈脂(各半分)
右剉散每服三錢薑棗煎服
癰疽泄瀉方
粉乳托裏散
右用木香白茯苓煎湯調下加味不換金正氣散佐
之嘔惡通用
癰疽虚證寒戰方
明乳香(研細半兩)
右每服一錢熟水調下戰發於肝乳香着肝而温之
寒戰隨止
山藥丸(見□濁門)治癰疽因腎虛勞損所發每服七十圓五
更初腎氣開時端坐勿言勿動勿咳勿唾侍側有人進
藥鹽湯下日間以排膿内補散加川芎當歸白茯苓佐
之最療勞損證
内托黃耆丸癰疽因針砭錐割傷其經絡白膿赤汁逗
留不止用此
黃耆(二兩)當歸(生七錢半)肉桂
木香沈香乳香(别研各二錢半)
右末菉豆粉一兩生薑汁煑糊圓桐子大每服七十
圓温熟水下
特異萬靈散治癰疽發背腫毒等患神妙
軟石膏(燒通紅椀覆在泥地上一宿)大白南星
赤小豆草烏(連皮尖各半兩)乳香(别研二錢)
右細末蜜水調膏從外抹收入留最高處如錢勿傅
如已破切忌藥入瘡口恐痛歛毒排膿不致潰爛屢
效
洗瘡方
莽草苦參貝母
射干木通蜂房
大腹皮桑白皮漢椒
連根葱白(多用)白芷
右煎湯密室中淋洗
又方
白芷(一兩)新桑白皮(三分)貝母(半兩)
漢椒(三錢)紫蘇(三莖)
右剉碎分兩次入連根葱煎以葱蘸湯洗潰爛者猪
蹄煎湯洗或水膠煎湯洗亦好
北艾湯癰疽瘡口冷滯膿血少肉色白久不合逐日用
北艾(一把)
右煎湯密室中洗仍以白膠燒煙熏之續貼膏藥仍
多服排膿内補散加味不換金正氣散
又方瘡口已成大窟以
桑白皮(一分)當歸(半分)
右為末乾摻外用北艾蘸蜜水研細塞口
桑皮散治瘡口有熱攻焮作痛亦爛淫汁
桑白皮(新者一兩)苦參槐花
天花粉(晒各半兩)
右杵細末乾摻仍煎苦參桑白皮湯盪洗癢者加㯽
榔輕粉
又癰疽方
白芷桑白皮
右煎湯洗以桑白皮末摻效
又瘡口大窟專以
大桑葉(日乾)
右末之頻摻效經霜黃桑葉尤好摻傅煎湯皆可用
又方
生絲瓜或生地黃或芭蕉根取汁筆蘸抹
消蝕散消蝕惡肉淫虫朽骨先用洗瘡方然後傅此
明白礬(入銀&KR2674;内瓦盖煆令性盡一兩)綠礬(煆熱)
雄黃乳香好胭脂
遠志(水浸取肉焙各二錢)
右細末蜜水研膏𫝊惡肉上麻油調亦得
又消蝕方臘月收獖猪糞燒存性
獖猪糞(臘月取一兩)雄黃(研)雞心㯽榔(各二錢)
右細末濕者摻乾者麻油輕粉調抹蝕惡肉䕡茹好
茶蠟圓諸瘡潰後孔中以鎔蠟和好茶捏尖圓塞其中
以牛角内粉屑夾天花粉真蚌粉乾摻消毒生肌
歛瘡散
軟滑石花蘂石雞内金(各半兩)
白芨(三錢半)白歛(二錢半)虢丹(煆)
滴乳香(各一錢)
右滑石花蘂石炭燒通紅椀覆泥地一伏時為細末
次入餘藥末研和乾摻神妙
保安歛瘡方
白歛白芨(各一兩)雞内金(二兩)
厚黃蘖(半兩)
右細末井水調傅須膿盡乃用潰者亦能歛
硬瘡生肌方
降真香(一兩紫赤大片者油處更好)桑白皮(新者)
半夏(生各半兩)乳香當歸
五倍子(各二錢)
右細末乾摻
又方
大南星半夏(生)五倍子
雞内金(各半兩)南木香當歸
厚黃蘖降真香節白歛
白芨(各二錢半)
右細末先盪洗後摻藥傷撲通用
生肌散
老狗頭生腦骨(截碎新瓦煆透二兩)桑白皮(新者一兩)
當歸(二錢半)
右細末麻油調傅瘡深則摻&KR0987;紙護之
太乙膏治癰疽發背惡毒
好虢丹(二兩半)男生髮(洗焙二錢)木鱉仁(碎三枚)
肥白巴豆肉(十八粒)
右用麻油四兩慢火先煎巴豆木鱉髮團更換柳枝
攪准髮耗五分頓冷爐絹濾再煖入淨虢丹換柳枝
頻攪候色變滴入水成珠隨意入乳香末再煎沸傾
入磁器候凝覆泥三日貼用凡修合膏藥密室中勿
令猫犬婦人見之
神應膏治癰疽發背惡毒
龍泉好光粉(二兩)真麻油(三兩)
右慢火同熬更換柳枝頻攪滴入水成珠方入白膠
末少許徐徐傾入磁器以水浸兩日抄紙攤貼
神異膏治癰疽發背惡毒瘡癤
黑參白芷實露蜂房
杏仁(不去皮)木鱉仁男生髮(洗焙各二錢)
蛇退(鹽水洗焙一錢)肥白巴豆(一十五粒)
右剉細麻油五兩同藥入磁銚浸一宿慢火煎更換
柳枝攪候藥色焦黑頓冷爐生絹濾再入銚煖入淨
虢丹二兩柳枝急攪候黑滴入水成珠入乳香末二
錢拌和傾入磁器候凝覆泥地三日貼用
遇仙膏治癰疽發背毒瘡等
川五靈脂白芷貝母(各半兩)
當歸(二錢半)
右剉細柳枝截二十四寸麻油六兩同上藥入磁銚
一宿慢火煎柳枝攪藥色稍焦入肥白巴豆二十一
粒木鱉仁碎五箇攪煎令黑頓冷爐生絹濾再煖入
蠟半兩溶盡再頓冷爐入淨虢丹二兩半更換柳枝
急攪候色黑滴入水如珠入乳香没藥末各二錢拌
和傾入磁器候凝覆泥地三日貼服皆好柳枝止痛
神仙截法治癰疽發背毒瘡發作便服使毒氣不内攻
可保
真麻油(銀器内煎十餘沸傾出候冷一斤)
右和醇酒二椀分五次盪温日夜服盡解隂證沈毒
將理法
避風邪少睡卧勿驚憂勿嗔怒徐行動
省言語戒閨房絶思慮防觸穢聽好事
瘡頻洗藥常助盥潄聞香二便順序
擇飲食内充無飢飽失度𫝊藥運掉屈伸瘡口常
加愛護妄用惡草愈滋其毒不忌飲食反害其瘡
皆非正法
癰疽發背龜形灸法凡發背如龜形辨認龜頭不論左
右上下但以腫高處為頭或有疑似即以黃稈紙蘸醋
掩之先乾處為頭把筆點定男女皆取左手中指用草
比量全指為度一檨剪草十二片六片安頓在外合作
龜背形六片安頓於龜背之内中心直頓二片四方分
頓四片内外各相連合如是則頭尾四足定矣以筆點
其尾足抹蒜膏灸之先灸其尾七壯火未滅便灸後一
脚七壯火未滅又灸後一脚七壯迤邐如是炙至前兩
脚而止須留龜頭莫灸以出毒氣法艾捍實如筯中間
大剪作艾柱此法合隂陽氣候可用灸之省力療理論
熱背發大瘡惟發熱則謂之背若不發熱皆癤也其有
隂證於五臟内發者却又沈晦無熱大凡癰疽惟藉有
熱則發熱則氣血行冷則氣血滯熱則能生肌冷則瘡
不合遇有熱者切不可退熱但用温藥以微凉少濟
之是為和劑
論暈癰疽發背俗以腫痕所至為暈非真暈也暈生於
瘡口之傍如紅筋之狀纔見暈則非美證矣一暈二暈
以至三暈尚可措手若四暈五暈是臟腑藴受銳毒斷
斷難醫
保安灸甘草方癰疽漏瘡通用神妙
粉草(以山泉溪澗長流水一小椀徐蘸慢火灸水盡為度秤一兩)
右剉粗末用醇酒三椀煎二椀空心隨意温服最活
血消毒
癰疽方
赤小豆綠豆黑豆
川薑黃
右為細末未發起薑汁和井水調傅已發起蜜水調
傅
諸癰疽大便秘方
甘草(生一兩)
右剉碎井水濃煎入酒温服能疎導惡物
蝕漏方
生油髮(燒留性四錢)白及一錢細末摻傅
去水膏治癰疽破穴後誤飲皂角水及諸毒水以致疼
痛
甘草(生為末一分)砂糖糯米粉(各三分)
右為膏攤在絹上貼毒水自出驢馬汗及尿糞一切
青水皆治之
木香摻收瘡口方
木香雞心㯽榔虢丹(煆各一錢)
輕粉(半錢)
右細末摻
秦芃摻方治一切瘡口不合
秦芃細末摻之
盪洗方
蜂房白芷苦參
川椒
右煎洗熱焮加荆芥
癰疽瘡口深大方
深山黃牛糞(塞滿瘡籐紙貼上一四日後)蜂房
白芷大腹皮(三件煎湯淋洗拭乾)
右以黃桑葉晒為細末撒摻常服酒調排膿内補散
飲醇酒食肥肉自然生肌深山黃牛喫百草平田牛
只喫禾藁
諸惡核方或在上或在下頑結留滯不潰不散用瘰癧
門立應散宣毒從小便出非用一醉膏之類宣毒從大
便出也先以大戟草烏為末酒調傅仍服蠟礬丸或穿
山甲灸焦為末温酒調下佐之在上者加皂莢刺帶生
灰煎葱湯熏洗
癰疽惡核男以左邊為重女以右邊為重
發頥方此瘡最險毒氣灌注頭面腫大可畏牙齒亦脱
治法解開頭髮尋頂螺中灸二十一壯如不透逹灸
至四十九壯而止其瘡開口大孔用東向石榴皮晒為
細末撒摻其中特異萬靈散本方加煆過石膏半倍蜜
水少許調𫝊四圍不換金正氣散排膿内補散二藥各
加川續斷皂莢刺燒去半帶生灰相間煎服皂莢刺性
上行主上焦病凡癰疽藥太温加乾薄荷煎服石膏性寒
始亦疑之然火煆通紅盆覆地上以出火毒最能收暈
使瘡口把就不至爛肌
附諸方
真人活命飲治癰疽發背發腦發髭發脇癤毒騎毒腫
肚癰腿癰附骨癰疽惡瘡惡漏瘡血塊氣塊面目手
足浮腫隨病加减並宜治之
天花粉(一錢)甘草節乳香(透明各一錢)
川山甲(三大片蛤粉炒去粉)赤芍藥
白芷貝母(各一錢)防風(去蘆七分)
没藥皂角刺(各五分)當歸尾(酒洗)
陳皮(各一錢半)金銀花(三錢)或加大黃(一錢)
木鱉子(去殼八分)體虚加黃耆(一錢)
在背俞皂角刺為君在腹白芷為君在胸次加
瓜蔞二錢在四肢金銀花為君如疔瘡加紫河
車草根三錢(無加亦可)
右作一貼用金華好酒一鍾半煎至一鍾温服煎時
次用大瓦瓶以紙密封口勿令泄氣能飲酒服藥後
再飲數鍾浩大不可憶度
偈云
真人活法世間稀大惡癰疽總可醫
消毒只如湯潑雪化膿漸使肉生肌
隂功豈止萬人活神效何須刻日期
留下仙方誠信授存仁修製上天知
此方治一切癰疽疔腫不問隂陽虚實善惡腫潰大
痛或不痛先用此劑大勢以退然後隨餘證調治其
功甚捷誠仙方也
防風通聖散治癰疽通用(方見中風門)
狗寶丸(濟生方)專治癰疽發背附骨疽諸般惡腫將發時
先覺口中煩渴四肢沈重遍身壯熱乃其候也此藥
功效不可具述
蟾酥(二錢)金條蜈蚣(七條全者酥灸黃色)
輕粉雄黃滴乳香
没藥烏金石(即石炭各一錢)
狗寶(癩狗腹中得之一錢又去一兩)
狗膽(一箇乾者用之去皮黑狗臘月者佳)
鯉魚膽(一箇乾者用之臘月者佳)粉霜
黃臘(各三錢)硇砂(半兩)麝香(一分)
孩兒乳(一合頭首者)鉛白霜(一錢一本無此)
右先將乳汁黃臘放在礶内文武火化開次將各藥
末和成劑用時大人丸菉豆大小兒丸如芥子大每
服三丸病重者加至五丸用白丁香七箇研爛新汲
水調送下腰以下食前服腰已上食後服如人行五
里熱葱白粥投之即以衣被盖定汗出為度已後只
喫白粥常服十宣散留頭其四邊以烏龍膏貼
漏蘆湯(精義)治一切惡瘡毒腫丹瘤瘰癧疔腫魚睛五發
瘭疸初覺一二日便如傷寒頭痛煩渴拘急惡寒肢
體疼痛四肢沈重恍惚悶亂坐卧不寕皮膚壯熱大
便秘濇小便赤黃並宜服之惟姙娠忌服
漏蘆白歛黃芩(去黑心)
麻黃(去節)枳實(麸炒去穣)升麻
芍藥甘草(灸各一錢)大黃(二錢)
朴硝(一錢)
右水煎服
千金漏蘆湯(精要)治證同前
漏蘆連翹黃芩
白歛枳殼(去穣麸炒)升麻
粉草(灸)麻黃(去根節各一錢)大黃(一錢半濕紙煨)
朴硝(别研一字)
右作一服用水一盞半煎至八分去滓空心熱服
淵然真人奪命丹專治疔瘡發背腦疽乳癰附骨疽一
切無頭腫毒惡瘡服之便有頭不痛者服之便痛已
成者服之立愈此乃惡證藥中至寶病危者服之亦
可矣萬無一失不可輕易
蟾酥(二錢乾者老酒化)血竭(一錢)乳香
没藥銅綠硃砂(為衣各二錢)
輕粉(半錢)膽礬寒水石(各一錢)
雄黃(三錢)射香(半錢)腦子(半錢無亦可)
蝸牛(一十一箇連殼用)蜈蚣(一條酒浸炙黃去頭足)
右為細末將蝸牛研作泥和前藥為丸如菉豆大若
丸不就以好酒煑麫糊為丸每服只二丸先用葱白三
寸令病人嚼爛吐於手心男左女右將丸子褁在葱
白内用無灰熱酒三四盞送下於避風處以衣被盖
覆約人行五里之久再用熱酒數杯以助藥力發熱
大汗出為度如汗不出重者再服二丸汗出即效初
覺者二丸即消三五日病重者再進二丸如疔瘡走
黃過心者難治汗出冷者亦死如病人不能嚼葱擂
爛褁藥仍以熱酒吞下瘡在上食後服瘡在下食前
服服後忌冷水黃瓜茄子油麺猪羊雜肉魚一切發
風瘡毒等物及婦人洗換狐臭犯之難治
竹葉黃耆湯(精義方)治諸癰疽發背煩渴及一切惡瘡發
大渴者
淡竹葉(二分半)生地黃(一兩)黃耆
黃芩(去腐)當歸川芎
甘草芍藥人參
麥門冬(去心)半夏(湯洗)石膏(各四分)
右用水一盞半竹葉五片生薑五片煎至一盞温服
内補散專治癰疽發背潰膿出多内虚少力不進飲食
有虚證惡重者亦治之
人參白茯苓川歸
黃耆桂心甘草
遠志(各半兩)芎藭麥門冬
白芍藥陳皮熟地黃
五味子(各一兩)
右㕮咀水一鍾薑三片棗一枚煎至半鍾温服
敗毒流氣散
人參桔梗枳殼
甘草防風柴胡
前胡川芎羌活
白芷芍藥紫蘇(各等分)
右㕮咀水一鍾半薑棗煎服
護心托裏飲
人參黃耆當歸
川芎甘草白芍藥
乳香木香烏藥
官桂防風枳殼
桔梗厚朴(各等分)
右㕮咀水薑煎服
鉄圈散治癰疽腫毒
乳香没藥(半兩)火黃
黃栢黃連南星
半夏防風皂角刺
木鱉子瓜蔞甘草節
草烏阿膠
右為末醋調成膏砂石器内火熬黑色鵝翎𫝊之
圍藥治諸般癰疽𫝊上消散
乳香没藥大黃
連翹黃芩黃連
黃栢南星半夏
防風羌活瓜蔞
阿膠皂角刺(各等分)
右研細末好醋煎黑色成膏寒者熱用熱者寒用
圍藥鉄井攔
貝母南星(各七錢)連翹
五倍子經霜芙蓉葉(各一兩)
右為細末用水調𫝊四向腫處止留中間一竅出毒
氣
秘𫝊鉄篐散
霜後芙蓉葉(二兩)海金砂(五錢)草烏
金線重樓天南星(生者佳各五錢)
右為末用好米醋調藥成膏圍傅患處若是發背加
木鱉子五錢為末和前藥立效
千金托裏散治背疽倂諸惡瘡如三日以内未針灸及
利大便者則可消矣
羌活藁本生黃芩
人參灸甘草木猪苓(各一錢半)
防風身(洗)防風稍(各五分)川歸身(酒洗)
連翹酒黃芩(各三錢)川歸稍
生甘草陳皮蘇木
五味子酒黃栢酒防已(各五分)
桔梗山梔酒生芐
酒黃連(各一錢)酒大黃(三錢)麥門冬(二錢)
右細切分作二服每服用水三大盞浸半日煎一盞
稍熱服後一服如前併滓煎服忌冷水此方如覺有
病即便忙服無不效者若瘡勢已發三四日或成膿
者則不消矣
十全内托散治瘡腫托裏未成者速散已成者速潰
人參當歸黃耆(各一錢)
厚朴川芎桔梗
防風桂心白芷
甘草(各一錢)
右細切作一服用水二盞煎至一盞去滓食遠服
秘授仙方萬應膏藥治一切腫毒未潰貼之則消已潰
貼則去腐生肌並治楊梅癰漏惡瘡風氣骨節疼痛
痞氣積塊坐閃腰痛一切諸證貼之神效
羌活(一兩)巴豆(二兩)木鱉子(二兩)
川烏皂角刺川山甲
白芷蟬退杜當
赤芍藥金線重樓五倍子
獨脚連雷藤連翹
血餘白芨降香
白歛紫荆皮藁本
黃連石羊角廣藤
川芎殭蠶(各一兩)草蔴子(二兩五錢)
防風(二兩)蜈蚣(七條)草烏(二兩)
當歸(一兩五錢)蛇退葉下紅
三白草八角風苦參
孩思母何首烏大風藤
小風藤海風藤尋風藤
七葉黃荆松節金銀花
車前草槐角丹參
斑䖥青木香玄參
牛膝地榆威靈仙
生地黃薄荷蒼术
五靈脂天花粉南星(生者一箇佳)
細辛蝦蟇(一隻)桔梗
山梔荆芥黑丑
花蛇大風子烏藥
小茴節骨草兩頭尖
黃蘖烏稍蛇槐嫩枝
桃嫩枝柳嫩枝榆嫩枝
椿嫩枝(各五兩)
右件七十九味㕮咀片末用真香油十斤和藥浸七
日下鍋熬待藥滓成炭血餘無形方可濾去藥滓再
熬滴水成珠再將黃丹徐徐入内收為膏再入後項
藥
乳香血蝎阿魏
龍骨膽礬雄黃
輕粉没藥孩兒茶(各五錢)
樟腦(四錢)赤石脂(七錢)沈香
木香(各三錢)麝香(一錢)冰片(三分)
右十五味研為極細末入膏内攪勻用磁鉢收貯出
火毒油紙攤貼神效
秘傅定痛生肌散
龍骨(煆)白芷(各三錢)黃丹(水飛五錢)
軟石膏(煆去火毒一兩)没藥乳香(各三錢)
血竭(二錢)黃連(四錢)輕粉
硃砂(各五錢)
右為極細末糝於瘡口上止痛生肌神效再用白膏
藥貼之
秘𫝊白膏藥
官白粉(一兩半)赤石脂(煆一兩)樟腦(五錢)
輕粉(二錢五分)
右為細末生猪油去膜搗爛和前藥調勻先將生肌
散摻上後貼之
洗毒散(通玄論)治諸般惡瘡風濕隂蝕並宜此洗之
用蛇床子地骨皮丁麻黃荆芥防風桔礬各三錢
右用水三椀葱白三根煎至二椀無風處洗
乳癰
乳癰方論
男子以腎為重婦人以乳為重上下不同而性命之根
一也坐草以後風邪襲虚榮衛為之凝滯與夫嬰幼未
能吮乳或乳為兒輩所吹飲而不泄或斷乳之時捻出
不盡皆令乳汁停蓄其間與血氣摶始而腫痛繼而結
硬至於手不能近則乳癰之患成矣乳癰一名姤乳婦
人四十以下血氣周流患此可療年事既高血氣耗澁
患此難瘳惡寒發熱煩燥大渴是其證也甚則嘔吐無
已咽膈窒礙何耶盖胃屬足陽明之經實通乎乳血熱
入胃嘔吐何疑或者不能温散妄以寒凉疎轉之劑行
之即使癰毒自外入裏嘔吐尤甚其咽膈妨礙者毒氣
上衝所致也生薑甘桔湯最為咽間要藥乳粉托裏散
最能反出毒氣二香散加瓜蔞根止嘔止渴兩得其便
焉更伏萬金一醉膏佐之能事畢矣雖然渴而過飲水
入腸胃必至下利醫理失節久而不瘥必成漏瘡又不
可不防其變
乳癰證治
究原五物湯癰疽發背乳癰通用
瓜蔞(研一枚)皂角刺(半燒帶生)没藥(各半兩)
乳香甘草(各二錢半)
右粗末醇酒三升煎取二升時時飲之痛不可忍立
止
萬金一醉膏内加川芎一分當歸半分
乳癰方
皂莢刺(半燒帶生半兩)真蚌粉(三錢)
右研細每一錢酒調下
生薑甘桔湯治癰疽諸發毒氣上衝咽喉胷膈窒塞不
利
北梗(去蘆頭一兩)甘草(生)生薑(各半兩)
右剉細每服三錢井水煎服
乳初腫方
甘草(生二錢炙二錢)
粗末分兩次新水煎服即令人吮乳
𫝊乳方
大南星半夏(生)皂莢刺(燒帶生各二分)
白芷草烏直僵蠶(焙各一分)
右細末多用葱白研取汁入蜜調傅若破瘡口用膏
藥貼
乳癰方乳癰初發
貝母(為末)
右每服二錢温酒調下即以兩手覆按於棹上垂乳良
久自通
又方
石膏燒紅椀覆地出毒細末三錢温酒調下
附諸方
橘皮湯治乳癰初發即散已潰即效痛不可忍者
陳皮(湯浸去白晒乾麸炒微黃色)
右為細末麝香研少許每服二錢酒調服初發覺赤
腫疼痛一服效因小兒吹妳變成此疾者並治
復元通氣散治發乳癰疽及一切腫毒
木香茴香青皮
川山甲(灸酥)陳皮白芷
甘草(各等分)貝母(去心薑製)加漏蘆
右㕮咀每服五錢水一盞半煎八分去滓入酒食遠
服末酒服二錢亦可
一方治婦人乳赤腫成癰者
歌曰
欲治乳癰良捷法紫蘇一味勝他方
濃煎湯飲頻頻服蘇葉圍来合乳房
一方治乳癰神效
用桑黃不拘多少用好酒磨熱服即安
一方治婦人吹妳
用棗七枚去核入鼠矢七粒火煆存性研末入麝香
少許温酒調服
又方治婦人吹妳
詩曰
婦人吹妳治如何皂角燒灰蛤粉和
熱酒一盞調八字雙手揉散笑呵呵
一方加乳香(少許)
一方治婦人乳頭裂
用秋後冷露茄兒裂開者晒乾燒存性為末水調敷
患處甚驗
癌(癰疽諸發此法通用)
發癌方論
癌者上高下深巖穴之状顆顆纍垂裂如瞽眼其中帶
青由是簇頭各露一舌毒根深藏穿孔透裡男則多發
於腹女則多發於乳或項或肩或臂外證令人昏迷治
法急用萆麻子等藥外傅以多出其毒水如癰疽方中
乳香膏神功妙貼散是也内則於小便利之盖諸痛癢
瘡皆屬於心心與小腸為表裏所當宣毒於小便但諸
發藴毒又非麥門冬燈心草之所能宣必如是齋方中
立應散以地膽為主以白牽牛滑石木通佐之而後可
以宣其毒矣自此又於心腎用工人之一身水不能濟
火則渴而後發瘡心腎相交水火既濟於人何病之有
心主血也清心行血固所當然亦使腎得其飬則水有
所司真元凝合彼瘡自平更服童尿又可以灌滌餘毒
切戒忌風邪入之將理一節米餔猪蹄可以益腎可以
飬中當加之意
痼
發痼方論
痼發於手足或掌心或腰腿或臀下伸縮處長形平腫
無頭無面低貼肌肉瞰裏開瘡如疽而大走注牽連較
之諸發煩渴為甚其患淺則可療其患深則害人或重
毒已平數月之後復於他處大發但作肉色微帶淡紅
終不能救治法以癰疽類例推之大要培飬内氣以防
滑泄兼用膏藥吮瘡神異膏遇仙膏可貼可服
瘭
發瘭方論
瘭疽之發有數種先作點而後露肉小者如粟如豆劇
者如梅如李赤黑青白色變不常或臂或臀或口齒或
肚臍發無定處大概多見於手指之間根深入肌走臂
遊腫毒血流注貫串筋脈爛肉見骨出血極多令人串
痛狂言痛入於心即死突出於外腎者亦死此瘡最慮
引風治法宣毒行血尤當於心腎加意焉盖心為萬病
之門敗血鬱滯煩燥噯悶皆毒氣攻心之候也心家為
毒所攻若於小便利之又恐外腎虚怯易至傷風勢必
宣毒於大便如瓜蔞酒之入没藥五靈脂皂莢刺帶生
灰是也是雖大便引導毒氣然清心行血去風邪之劑
如之何而廢之心清血行風邪解散庶乎有瘳矣經云
在指則截在肉則割盖慮毒氣隨風走肌隨脉入腹倏
忽害人至速而不可留也此疾根源初因感受惡風入
於脉理或傷寒瘴瘧之後毒變所生凡癰疽諸發開一
寸則一寸引風非必風入於其中盖虚處自引風也惟
風邪襲虚則肉爛透骨惡血横流大南星生半夏白芷
梢最能去風可以頻傅其諸療理推廣癰疽法度行之
發瘭證治
癰疽癌瘭惡瘡妙方
生髮(燒留性三分)皂莢刺(燒帶生二分)白芨(一分)
右細末乾摻或井水調傅皂莢刺能行諸藥
瘭方
生髮(燒留性)皂莢刺(燒留性各二分)赤蜈蚣(半燒)
厚黃栢(各一分)
右細末雄猪膽汁調傅
又方
雞内金生髮(各燒留性夾和)大南星
半夏(生)
右為細末摻
又方
皂莢刺(燒帶生)白芨(少許)
右為細末摻諸瘡通用
又方燕窠和百雀兒糞硏膏傅
又方生髮燒留性末之米湯調服兼傅漏瘡亦效
諸發諸瘡蠟礬圓冷酒入麝香送下
洗盪瘭瘡方
荆芥穗白芷漢椒(去目)
葱白連根
右用井水煎入鹽候温自手臂上盪下日三次瘭疽
毒氣走臂腫所至處緊繫之
又洗方
山竈屋垂塵竈煙釜下土(各半升)
右研和分兩次井水煑沸温洗日如是
瘭方
生井蛙(取皮日乾燒帶生)
右細末摻或蜜水調傅又通用方在前
是齋立應散(方見瘰癧門)
瘭瘡灸法瘭瘡自手發者毒走至心不救自足發者毒
走至腎不救各有小紅筋湯洗再尋其筋之住處炙小
艾柱三壯即瘥此即蛇瘴
瘭瘡方論瘭瘡一名蛇瘴南地多有毒蛇吐毒於蠻煙
瘴雨之鄉人有伏水土風氣而感觸之者數月以還未
有不發為蛇瘴也惟赤蜈蚣伕蛇最為上藥雄黃白芷
次之諸蛇藥亦可以制其毒矣(䧺黃有毒爛肌但夾和蛇藥用)
疔瘡
疔瘡方論
疔瘡含蓄毒氣突出兩寸痛癢異常一二日間害人甚
速是尤在癰疽之上也内經以白疔發於右鼻赤疔發
於舌根黃疔發於口唇黑疔發於耳前青疔發於目下
盖取五色之應五臟各有所屬部位而已然或肩或腰
或足發無定處在手足頭面骨節間者最急其餘尚庶
幾焉疔曰五疔類分數種如臼如豆如葩如箔金如茱
萸如石榴子或發疹搔破而青黃汁出或衣物觸着而
疼痛忽生或白而腫實或赤而浮虚其狀不一大抵瘡
頭黑硬如釘四畔帶赤如火盤根突起隨變焦黑未幾
腫大而光轉為濕爛深孔透肌如大針穿之狀外證心
驚頭痛拘急惡寒四肢痛強或寒熱交作頰舌間赤黑
點點如珠若毒入腹心則煩悶嘔逆恍惚癡眠其斃可
立待也此疾雖自風毒而来其諸觸犯不可不信如石
疔之忌瓦礫磚石麻子疔之忌麻衣麻仁火疔之忌火
光炙煿水疔之忌飲水渡河惡眼䶢食爛帛刀鎌色色
見忌又不特雌雄二疔戒謹房事而止一有觸犯難以
有瘳其或背脊拘強瘡痛徹骨此觸犯之候也治法以
調平心氣為上盖疔瘡蓄毒壅結於心如茯苓茯神遠
志益智蓮子石菖蒲之類佐以川芎當歸皆舒豁心經
之劑也心氣一清毒自消散外所傳者用銷蝕惡肉輩
如膽礬綠礬鉛霜斑䖥等類以餅藥調和而筆傅之爛
其肉而後剪隨傅隨爛次第剪平却以生髮蛇皮土蜂
窠皂莢刺各燒留性白芨减半並為細末以平瘡口或
銷蝕惡肉輩傅之作痛則以排膿内補散多用酒調以
醉之矣又有一種瘡頭黑深形如魚臍破之黃水滲出
四畔浮漿是曰魚臍疔瘡其毒尤甚通前治法即癰疽
方中萬病解毒圓以清心行血湯使服之以井花水磨
傅之是為神仙妙藥
疔瘡證治
諸疔瘡方
生髮(拔一圓如□子大攤在一尺緋絹上)䧺黃(研一豆許)
皂莢刺(二十一針)赤小豆(二十一粒)
右並粗末撒放髮上捲就緋絹作一團外用髮繩十
字縳定熨斗内烈火燒帶性為末入地骨皮末倍之
分作兩服空心酒調下
又方
生髮蛇皮(洗晒)土蜂窠
皂莢刺(各半兩)
右以緋絹一尺分作四片分裹上件藥髮繩扎之炭
火燒帶生並為細末每一錢空心酒調下
又方
蛇皮土蜂窠(燒帶性等分)
右為末每一錢酒調下
又方蛇皮洗晒炙焦為末雞子清調傅
又方磁石(於石臼中搗為細末)再研醋調傅
又方
蒼耳(亦名鼠粘子根莖苗實但取一色研細)
右酒調下仍以蒼耳燒灰醋調傅或不拘一色雜採
用之
疔瘡方
金頭蜈蚣(一條)膽礬銅綠
烏賊骨(各一錢)麝(一字)
右細末以紙撚蘸麻油粘藥引入瘡中如瘡頭硬即
灸破或針刺破然後入藥
附諸方
立馬回疔丹治疔瘡走徹不止
金脚信蟾酥血竭
硃砂没藥(各五分)輕粉
片腦麝香(各一字)
右為細末生草烏頭汁為錠如麥子長大用時將瘡
頭刺破納入一錠第二日瘡腫為效以膏藥貼之
飛龍奪命丹(聖惠方)治一切惡疔瘡
人言(二錢半)斑猫(十二箇去足)巴豆(十二箇去殼油)
硃砂(三錢)硇砂硼砂
乳香没藥黃丹(各三錢)
南星(水洗)半夏(水洗各一錢)血竭(二錢)
麝香(一錢二分半)
右為末蟾酥汁為丸如紅豆大五分内分一分加入
斑猫四箇然後捻成定子如小麥大每一瘡針破下
一定子用飯粘白紙封口用前四分内一丸噙在舌
上覺麻凉水吞下忌熱物片時如蟾酥乾用人乳汁
化開一方加雄黃二錢
千金托裏散治疔腫發背一切惡腫
官桂人參甘草
川芎白芷芍藥(各一兩)
木香没藥(各二錢)乳香(二錢)
當歸(半兩)連翹(一兩二錢)黃耆(一兩半)
防風桔梗厚朴
右十五味為細末每服三錢酒一盞煎三二沸和滓
服無時
一方治疔瘡
土蜂房(一□全)蛇蛻(一條全)
右作一處細瓦器中以黃泥封固火煆存性研為細
末空心酒調服一錢少頃腹中大痛痛止其瘡已化
為黃水仍服五聖散
五聖散
大黃生薑金銀花
甘草(各一兩)瓜蔞(一箇)皂角針(二兩)
右㕮咀每服一兩用好酒二盞煎至一盞温服
瘰癧
瘰癧方論
瘰癧生於項腋之間凡人少小以来動輒蓄怒或憂思
驚恐抑鬱不伸多致結核於項日積月累風毒熱氣聚
焉於是腫濕開瘡起伏無已甚則牽連至於腋下自腋
下而蔓衍心胸殆無及矣發熱增寒煩渴盗汗或寒熱
往来或痛或不痛其外證也治法無他大抵以地膽斑
猫為主盖瘰癧之毒莫不有根地膽斑猫製度如法能
使其根從小便中出或如粉片或如塊血或如爛肉皆
其驗耳但毒根之行小便亦必澁痛當以木通滑石輩
導之然是毒必從小便出者何哉諸痛癢瘡盖屬於心
其或一二流行於大便尤快便也人有此患不惟懲忿
窒慾謹護燥濕風寒其於飲食百味一切戒之然則投
方匕之劑當何如而責效焉曰飯𬞞食而已
瘰癧證治
是齋立應散治瘰癧神效已破未破皆可服
連翹赤芍藥川芎
當歸甘草(灸)滑石(研各半兩)
黃芩(三錢)白牽牛(生取末)
土蜂房(蜜水洗飯上蒸日乾各二錢半)川烏尖(七箇)
地膽(去頭皮足秣米炒米黃為度去米秤三錢)
右為細末每服抄一大錢匕煎濃木通湯調下臨卧
服毒根從小便中出澁痛不妨毒根如粉片塊血爛
肉是也如未效後再服繼以薄荷丹解其風熱且地
膽性帶毒濟以烏尖或衝上麻悶不能強制嚼葱白
一寸茶清下以解之如小便澁燈心煎湯調五苓散
服瘡處用好膏藥貼若療癰疽用此宣導惡毒本方
去黃芩不用
薄荷丹解瘰癧風熱之毒自小便宣毒後須常服
杜薄荷皂角(不蛀者去弦皮)連翹
何首烏(米泔浸一宿)蔓荆子京三稜(煨)
荆芥(各一兩)
右為末好䜴二兩半以米醋煎沸洒䜴淹令軟研和
糊如圓桐子大每三十圓食後熟水下日一服病雖
愈常服之
必捷圓治瘰癧多年不瘥
斑猫(去頭翅足秣米炒一分)薄荷葉(三分)
右細末烏雞子清和圓桐子大空心茶清下二圓午
時後服三圓臨卧服四圓次日空心服五圓臍下痛
小便取下惡物為效如小便秘喫葱茶少許
神秘散治瘰癧
斑猫(去頭足皮麫炒二十一箇)荆芥穗(日乾)
直僵蠶(炒去絲觜)黑牽牛(微炒取仁各二錢)
右細末每服一錢五更好酒調下日中當取下惡物
如不下次日五更再進一服或更不下第三日五更
先喫秫米粥一盞次服此藥其毒决下如小便痛澁
以葱茶解之或木通燈心煎湯利之
雌雄散治瘰癧
斑猫(一雌一雄足翅全者新瓦焙焦去頭翅足)貫衆(二錢)
鶴虱甘草(各五分)
右細末作兩服飽飯後好茶濃點一盞調下
木鱉膏治瘰癧經年發歇無已
木鱉仁(二箇用厚紙捍去油研碎)
右以烏雞子清調和磁盞盛之甑内蒸熟每日食後
喫一次服之半月自然消靡
粉乳托裏散治瘰癧攻心嘔吐發出毒方(見癰疽門)
蠟礬圓治瘰&KR0659;神效方(見癰疽門)
山豆根方治咽喉上膈熱毒患瘰癧者常常含汁嚥下
仍以
山豆根紫蘇葉細剉煎湯臨卧服
解熱方瘰癧四畔紅腫多汁為熱證
小黑豆(二合)紫蘇(一莖)薑(七片)
右細剉煎湯食後服
洗𫝊方
白芷煎湯泡荆芥
右候温軟帛蘸洗拭乾好膏藥貼膿汁惡肉出盡更
用
半夏(生)南星(各二錢)血竭(一錢)
輕粉(少許)
右細末以津唾調傅
究原方歛瘡口
血竭(一字)棗(燒灰半錢)麝(少許)
右夾研津唾調傅
附諸方
散腫潰堅湯治馬刀瘡結硬如石或在耳前後上下及
肩脇背手足少陽經及瘰癧遍於頭或頰車堅面不
潰在足陽明經一瘡已破乃流膿水並皆治之
草龍膽(酒洗炒四次)桔梗(各五錢)升麻(六錢)
甘草(灸)柴胡(各五分)連翹(三錢)
葛根白芍藥黃連(各二錢)
黃芩稍(錢半酒錢半生)昆布知母(酒洗)
括蔞根(酒洗)黃栢(各五錢)京三稜(酒洗)
廣茂(酒洗各三錢)當歸梢(酒洗半錢)
右㕮咀每貼七錢水二盞煎八分去柤食遠熱服於
卧處伸足於高處頭微低每噙一口作數次嚥下至
服畢如常安卧取藥在胸中停蓄也另攅一料作細
末煉蜜丸每服百丸此藥湯留一口送下更加海藻
五錢炒
白花蛇散(三因方)治久漏瘰癧發於項腋之間痒痛增寒
發熱
青皮(半兩)生犀(鎊半錢)
黑牽牛(半兩一半生用一半炒熟)
白花蛇(酒浸軟去皮骨焙乾秤二兩)
右為末每服二錢膩粉五分研勻五更糯米飲調下
以利下惡毒為度十餘日再進一服可絶病根
梅花點舌丹治男婦惡瘡瘰癧
蟾酥(二錢)粉霜没藥
輕粉(各六分)麝香冰片
血竭(各四分)乳香雄黃(各一錢)
右為細末用男人乳丸如茄子大每服一丸含一丸
在舌上待自化瘰癧可先食胡椒麫然後含之其瘡
自消神效
針灸法治瘰癧以手仰置肩上微舉肘尖上是穴隨患
處左即灸左右即灸右艾炷如筯頭大再灸如前三
次永無恙如患四五年用藥不退辰時着灸申時即
落所感稍深三灸即安法仍以蒜切片貼癧瘡上灸
七壯易蒜多灸取效
癭瘤
癭瘤方論
氣血凝滯結為癭瘤癭則憂恚所生多着於肩項皮寬
不急槌槌而垂是也瘤則隨氣留住初作梅李之狀皮
嫩而光漸如杯卵是也其肉色不變者謂之肉癭其筋
脉呈露者謂之筋癭其赤脉交絡者謂之血癭隨憂愁
而消長者謂之氣癭堅硬而不可移者謂之石癭癭之
名有五者此也一曰骨瘤二曰脂瘤三曰肉瘤四曰膿
瘤五曰血瘤六曰石瘤瘤之種有六者此也癭瘤二者
雖無痛癢最不可决破决破則膿血崩潰滲漏無已必
至殺人其間肉瘤攻療尤所不許若夫脂瘤氣癭隨順
用藥尚庶幾焉
癭瘤證治
海藻圓癭瘤通用
海藻(洗晒一兩)海蛤(煆)松蘿(各七錢半)
當歸川芎官桂
白芷細辛霍香
白歛明礬(煆)昆布(洗晒)
右細末煉蜜圓彈子大每一圓含咽下
蠟礬圓癭瘤通用常服自然縮小消磨(方見癰疽門)
針沙方專治氣癭
針沙(浸於水缸平日飲食皆用此水十日一換針沙服之半年自然消散針沙能去積也)
治小瘤方先用甘草煎膏筆蘸粧瘤傍四圍乾而復粧
凡三次後以
大戟芫花甘遂
右等分為細末米醋調别筆粧傅其中不得近着甘
草處次日縮小又以甘草膏粧小暈三次中間仍用
大戟芫花甘遂如前自然焦縮
又治瘤方舊牛皮鞋皮洗煎凍常食之瘤若破如豆腐
極臭
附諸方
破結散治五癭
海藻(洗)龍膽草海蛤
通草昆布明礬(枯)
松蘿(各三分)麥麯(四分)半夏
貝母(各二分)
右為末酒調服日三食忌甘草鯽魚猪肉五辛生菜
毒物
昆布丸治一切癭瘤
昆布(洗)海藻(洗)小麥(醋煮乾各一兩)
右為末煉蜜丸如杏核大每一丸食後噙嚥
秘傳治癭方治一切癭瘤神效
乾猪唵(七箇用燈盞火烘過乾為末)海漂硝
木香青木香孩兒茶(各五錢)
雄黃神麯麥芽
辰砂(各一錢)
右為細末用酒送下食後令睡時服之即睡再不可
言語戒惱怒房室此方係累用無不效驗
海帶丸治癭氣久不消者
海帶貝母青皮
陳皮
右各等分為末煉蜜丸如彈子大每服一丸食後噙
化
一方治頦下結核不消經效
大蜘蛛(不計多少)
右以好酒浸過研爛同酒調開澄去滓臨卧服
外臺秘要治項下卒結囊漸大欲成癭者
昆布海藻(各等分)
右為末蜜丸如杏核大含稍稍嚥津
針灸法天突一穴(在結喉下宛宛中灸三七壯治諸般癭疾)
肩禺二穴在膊骨頭肩端兩骨間䧟宛中舉臂取
之男左十八壯右十七壯女左十七壯右十八壯
又灸
兩耳後(髮際七壯)
漏瘡
漏瘡方論
漏者諸瘻之潰漏也狼瘻鼠瘻螻蛄瘻蜂瘻蚍蜉瘻蠐
螬瘻浮蛆瘻瘰癧瘻轉筋瘻古所謂九瘻是爾析而言
之三十六種其名目又不同焉大抵外傷四氣内窘七
情與夫飲食乖常染觸蠢動含靈之毒未有不變為瘻
瘡穿孔一深膿汁不盡得冷而風邪併之於是㳙㳙而
成漏矣漏喜發於頃腋亦喜發於隂僻肛門之間療治
失時即生寒熱不特瘻能為漏凡癰疽諸發隨所在處
苟有宿膿敗肉朽骨停蓄其間皆一切漏瘡之萌蘖也
治法温散風冷為急收水次之生肌又次之霍香厚朴
半夏橘皮蒼术細辛川芎白芷以官桂乾薑一已佐之
此足以温散風冷矣然有近年漏者有久年漏者近則
或帶淡紅或帶微腫或留小核久則上而槁白内而黑
爛淫虫惡臭生焉近者不過前藥數品而已久者復其
元陽亦當以漏監輩加减而用之如其不當用而輕用
又恐熱氣乘虚變移結核旁緣相通而孔竅為尤甚若
夫收水一節則有司存水屬腎也腎虚不能𫝊導而後
水溢於腎水溢則滲漉於漏瘡行腎之水無如黑牽牛
必以牽牛取末入於猪腎慢火煨熟而温酒下之則借
腎入腎一縱一擒兩得其便惡水既泄不復淋漓繼以
當歸黃耆川芎官桂川續斷葫蘆巴等修治細末佐以
髮灰空心温酒調下仍以安腎圓山藥圓兼而濟之庶
幾腎得所飬真元凝合夫然後龍骨牡蠣人齒犬牙加
之血竭乳麝髮灰内外相維生肌必矣然而新肉方生
又當以膂肉猪蹄米餔為飬不惟滋味益腎而陽明之
主肌肉亦藉榖氣以充之此則自本自根之論也雖然
漏已息矣瘡已平矣衾幃動念可乎否乎曰始焉之漏
者溝澮之細流也終焉之犯者江河之浚决也知而故
作盧扁其如之何
漏瘡證治
温解散温散漏瘡風冷
霍香葉厚朴(製)半夏麯
橘皮蒼术(炒)細辛
川芎白芷(各一分)辣桂
川白薑(生)甘草(灸各半分)
右剉散薑棗煎服
猪腎酒通行漏瘡中惡水自大腸出
黑牽牛碾細去皮取末一分入猪腎中以線扎青
竹葉包
右慢火煨熟空心温酒嚼下
續斷散止漏活血益腎氣續筋脉
榼藤子(去穰酥灸)當歸川芎
黃耆(微灸)川續斷(洗晒)葫蘆巴(炒)
紫金皮生乾地黃(洗晒)牡蠣粉(研細各半兩)
木香辣桂(各三錢)甘草(灸二錢)
右為末每二錢空心温酒調下或加髮灰佐之
保安炙甘草方治漏瘡内外癰(方見乳癰門)
乳麝雲母膏治漏瘡效
穿山甲(浸一宿去肉用一片)
真蚌粉(同炒候香熟起泡去粉以甲為末四兩)
右入乳香末一錢麝香半錢夾和雲母膏十五貼為
圓桐子大每服三十圓温酒下仍以鹿角膠調鹽酒
服神授圓川椒方見虚勞門兼服之
代赭石圓治漏瘡膿血不止(方見痔門)
冷漏乳香圓
白淨滴乳香(一分)牡蠣粉(半分)
右細末雪糕糊圓麻子大每服三十圓道地川白薑
生用煎湯空心下
雄黃膏治積年冷漏黃水不止
䧺黃硫黃(研細各一分)頭髮
黃蠟(各半兩)
右用麻油二兩煎熬頭髮溶盡去滓次入雄黃硫黃
碎片黃蠟慢火上桑枝頻攪為膏攤生絹貼用藥先
以赤甘草頭煎湯洗或露蜂房白芷煎湯常洗常貼
黑靈散漏瘡通用
露蜂房(剉淨二分)牡蠣粉虢丹
硫黃(研各一分)
右同炒令煙盡為細末入髮灰一分麝少許拌和傅
患處麝能引藥透逹亦殺虫
血竭散治痔漏痛不可忍
血竭牡蠣灰髮灰(各等分)
右細末入麝香少許自以津唾調傅如更痛硏杏仁
膏調藥傅之
生地黃膏漏瘡通用
露蜂房(灸黃)五倍子木香(各三錢)
滴乳香(二錢)輕粉(一字)
右細末用生地黃一握搗細和為膏攤生絹上貼瘡
蜂房散治久年漏瘡或暫瘥復發或移於别處
多孔露蜂房(炙黃三分)穿山甲(炙焦)龍骨(各一分)
右末入麝香用臘月猪脂調傅濕則摻
蛇蜕散治漏瘡血水不止
蛇皮(洗焙焦)五倍子龍骨(各一分)
川續斷(洗晒二分)
右細末入麝香少許津唾調傅
人牙散治漏瘡惡瘡生肌裏欲乾則用
人牙油髮(各燒存性)雄雞内金(各等分)
右為末入麝香輕粉少許濕則摻乾則麻油調傅
平肌散治漏瘡久不合露乾則用
老狗骨頭露蜂房生髮(各燒存性一分)
新桑白皮(半分)
右細末入輕粉麝香少許津唾調傅乾則摻
鐵屑膏治漏瘡露乾則用
鍜落鐵屑(半兩)狗頭連齒骨(炙黃一兩)
鹿角(燒灰一兩)真輕粉(一錢)
右細末用猪脂調傅
薰漏瘡方
艾葉五倍子白膠
苦練根(等分)
右剉碎如燒香法置長桶内坐薰瘡處
洗漏瘡方漏瘡孔中多有惡穢常須避風洗淨
露蜂房白芷煎湯洗或大腹皮苦參煎湯洗
右洗畢候水出拭乾先用東向石榴皮晒為末乾摻
以殺淫虫少頃傅藥
諸漏瘡方
百日兒屎密器封五日取塗瘡
惡核漏瘡並戒怒氣不然核則大漏則水多
漏瘡方
真龍骨蜂房(炙黃各二錢)黃丹(煆)
五倍子降真香節枯骸骨(瓦煆各一錢)
右為細末傅之
久瘻方
九孔蜂房炙黃為末臘月猪脂研傅俟收汁以
真龍骨降真香節細末入些乳香硬瘡
附諸方
盖漏瘡須先服補藥以主血
人參黃耆白术
當歸川芎(各等分)
右㕮咀為一大劑服之外以附子末唾調作餅如錢
厚以艾炷灸之漏大艾炷亦大但灸令微熱不可令
痛乾則易之如困倦則止来日又灸直至肉平為效
仍用好膏藥貼之
翠霞錠子治年深冷漏日久惡瘡有反肉用之
銅錄寒水石(煆)滑石(各三錢)
明礬膩粉砒霜
雲母石(研如粉各錢二分半)
右為細末擦百日便愈
仁齋直指卷二十二
