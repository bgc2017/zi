局方發揮醫家類
提要
(臣)等謹案局方發揮一卷元朱震亨撰以和
劑局方不載病源止于各方下條列症候立
法簡便而未能變通因一一為之辨論大旨
專為闢温補戒燥熱而作張介賓景岳全書
云局方一書宋神宗(案此方成於徽宗之時介賓以為神宗殊為舛)
(誤謹附訂於此)詔天下高醫秦進而成雖其中或有
過於粉飾者神效之方亦必不少豈可輕議
云云其意頗不以震亨為然考震亨之學出
於宋内官羅知悌知悌之學距河間劉完素
僅隔一傳完素主於瀉火震亨則主於滋隂
雖一攻其有餘其劑峻利一補其不足其劑
和平而大旨不離其淵源故於局方香竄燥
烈諸藥諄諄致辨明以來沿其波者往往以
黃蘗知母戕傷元氣介賓鍳其末流故惟以
益火為宗掊擊劉朱不遺餘力其冰雪凛冽
為不和以天晴日煖為和取譬固是然清風
凉雨亦不能謂之不和鑠石流金亦不能強
謂之和各明一義而忘其各執一偏其病實
相等也故介賓之說不可不知而震亨是編
亦未可竟廢焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
