西京雜記第三
余所知有鞠道龍善為幻術向余說古旹事有東海
人黃公少峕為術能制蛇御虎佩赤金刀以絳繒束
髮立興雲霧坐成山河及衰老氣力羸憊飲酒過度
不能復行其術秦末有白虎見於東海黃公乃以赤
刀往厭之術既不行遂為虎所殺三輔人俗用以為
戲漢帝亦取以為角抵之戲焉又說淮南王好方
士方士皆以術見遂有畫地成江河撮土為山巖嘘
吸為寒暑噴嗽為雨霧王亦卒與諸方士俱去
楊子雲好事常懷鉛提槧從諸計吏訪殊方絶域四
方之語以為禆補輶軒所載亦洪意也
文帝旹鄧通得賜蜀銅山聽得鑄錢文字肉好皆與
天子錢同故富侔人主旹吳王亦有銅山鑄錢故有
吴錢微重文字肉好與漢錢不異
楊䝿字王孫京兆人也生旹厚自奉養死卒裸葬於
終南山其子孫掘土鑿石深七尺而下屍上復蓋之
以石欲儉而反奢也
傅介子秊十四好學書嘗棄觚而嘆曰大丈夫當立
功絶域何能坐事散儒後卒斬匈奴使者還拜中郎
復斬樓蘭王首封義陽矦
余少旹聞平陵曹敞在吳章門下往往好斥人過以
爲輕薄世人皆以爲然章後爲王莽所殺人無有敢
收葬者弟子皆更易姓名以從他師敞峕為司徒椽
獨稱吴章弟子收葬其屍方知亮直者不見容於冗
輩中矣平陵人生為立碑於吴章墓側在龍首山南
幕嶺上
文帝為太子立思贒苑以招賓客苑中有堂隍六所
客館皆廣廡高軒屏風幃褥甚麗
廣陵王胥有勇力常於别囿學格熊後遂能空手搏
之莫不絶脰後為獸所傷䧟腦而死
郭威字文偉茂陵人也好讀書以謂爾雅周公所制
而爾雅有張仲孝友張仲宣王峕人非周公之制明
矣余嘗以問楊子雲子雲曰孔子門徒游夏之儔所
記以解釋六藝者也家君以為外戚傳稱史佚教其
子以爾雅爾雅小學也又記言孔子教魯哀公學爾
雅爾雅之出遠矣舊傳學者皆云周公所記也張仲
孝友之類後人所足耳
茂陵富人袁廣漢藏鏹巨萬家僮八九百人於北邙
山下築園東西四里南北五里激流水注其内搆石
為山高十餘丈連延數里養白鸚鵡紫鴛鴦牦牛青
兕竒獸怪禽委積其間積沙為洲嶼激水為波潮其
中致江鷗海鶴孕雛産鷇延漫林池竒樹異草靡不
具植屋皆徘徊連屬重閣修廊行之移晷不能徧也
廣漢後有罪誅没入為官園鳥獸草木皆移植上林
苑中
五柞宮有五柞樹皆連三抱上枝蔭覆數十畞其宮
西有青梧觀觀前有三梧桐樹樹下有石騏驎二枚
刊其脇爲文字是秦始皇酈山墓上物也頭高一丈
三尺東邊者前左脚折折處有赤如血父老謂其有
神皆含血屬筋焉
高祖初入咸陽宫周行庫府金玉珍寶不可稱言其
尤驚異者有靑玉五枝燈高七尺五寸作蟠螭以口
銜燈燈燃鱗甲皆動煥炳若列星而盈室焉復鑄銅
人十二枚坐皆高三尺列在一筵上琴筑笙芋各有
所執皆綴花采儼若生人筵下有二銅管上口高數
尺出筵後其一管空一管内有繩大如指使一人吹
空管一人紐繩則衆樂皆作與真樂不異焉有琴長
六尺安十三絃二十六徽皆用七寳飾之銘曰璠璵
之樂玉管長二尺三寸二十六孔吹之則見車馬山
林隐轔相次吹息亦不復見銘曰昭華之琯有方鏡
廣四尺高五尺九寸表裏有明人直來照之影則倒
見以手捫心而來則見腸胃五臟歴然無硋人有疾
病在内則掩心而照之則知病之所在又女子有邪
心則膽張心動秦始皇常以照宫人膽張心動者則
殺之高祖悉封閉以待項羽羽併將以東後不知所
在
尉他獻高祖鮫魚荔枝高祖報以蒲桃錦四匹
戚夫人侍兒賈佩蘭後出為扶風人叚儒妻說在宫
内旹見戚夫人侍高帝嘗以趙王如意為言而高祖
思之幾半日不言歎息悽愴而未知其術輙使夫人
擊筑高祖歌大風詩以和之又說在宫内峕嘗以絃
管歌舞相歡娱競為妖服以趣良峕十月十五日共
入靈女廟以豚黍樂神吹笛擊筑歌上靈之曲既而
相與連臂踏地為節歌赤鳳凰來至七月七日臨百
子池作于闐樂樂畢以五色縷相羈謂為相連愛八
月四日出雕房北戶竹下圍碁勝者終秊有福負者
終秊疾病取絲縷就北辰星求長命乃免九月九日
佩茱萸食蓬餌飲菊&KR0990;酒令人長夀菊&KR0990;舒峕并採
莖葉雜黍米釀之至來年九月九日始熟就飲焉故
謂之菊&KR0990;酒正月上辰出池邊盥濯食蓬餌以祓妖
邪三月上巳張樂於流水如此終歲焉戚夫人死侍
兒皆復為民妻也
何武葬北邙山薄龍坂王嘉冡東北一里
杜子夏葬長安北四里臨終作文曰魏郡杜鄴立志
忠欵犬馬未陳奄先草露骨肉歸於后土氣魂無所
不之何必故丘然後即化封於長安北郭此焉宴息
及死命刊石埋於墓側墓前種松柏樹五株至今茂
盛
淮南王安著鴻烈二十一篇鴻大也烈明也言大明
禮教號為淮南子一曰劉安子自云字中皆挾風霜
楊子雲以為一出一入
公孫弘著公孫子言刑名事亦謂字直百金
司馬長卿賦峕人皆稱典而麗雖詩人之作不能加
也揚子雲曰長卿賦不似從人間來其神化所至邪
子雲學相如為賦而弗逮故雅服焉
長安有慶虬之亦善為賦嘗為清思賦旹人不之䝿
也乃託以相如所作遂大見重於世
相如將獻賦未知所為夢一黃衣翁謂之曰可為大
人賦遂作大人賦言神僊之事以獻之賜錦四匹
相如將聘茂陵人女為妾卓文君作白頭吟以自絶
相如乃止
樊將軍噲問陸賈曰自古人君皆云受命於天云有
瑞應豈有是乎賈應之曰有之夫目瞤得酒食燈火
華得錢財乾鵲噪而行人至蜘蛛集而百事喜小既
有徵大亦宜然故目瞤則呪之火華則拜之乾鵲噪
則餧之蜘蛛集則放之况天下大寳人君重位非天
命何以得之哉瑞者寳也信也天以寳為信應人之
德故曰瑞應無天命無寳信不可以力取也
霍將軍妻一産二子疑所為兄弟或曰前生為兄後
生者為弟今雖俱日亦宜以先生為兄或曰居上者
宜為兄居下宜為弟居下者前生今宜以前生為弟
峕霍光聞之曰㫺殷王祖甲一産二子曰嚚曰良以
卯日生嚚以巳日生良則以嚚為兄以良為弟若以
在上者為兄嚚亦當為弟昔許釐莊公一産二女曰
妖曰茂楚大夫唐勒一産二子一男一女男曰貞夫
女曰瓊華皆以先生為長近代鄭昌峕文長蒨並生
二男滕公一生二女李黎生一男一女並以前生者
為長霍氏亦以前生為兄焉
枚臯文章敏疾長卿制作淹遲皆盡一峕之譽而長
卿首尾温麗枚臯峕有累句故知疾行無善迹矣楊
子雲曰軍旅之際戎馬之間飛書馳檄用枚臯廊廟
之下朝廷之中高文典冊用相如
西京雜記第三
