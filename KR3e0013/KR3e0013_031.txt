備急千金要方卷三十一唐孫思邈撰
宋林億等校正
傷寒方
發汗圓第六(方)
神丹圓治傷寒赤濇惡寒發熱體疼者方
附子烏頭(各四兩)人參茯苓
半夏(各五兩)朱砂(一兩)
右六味末之蜜圓以真丹為色先食服如大豆二圓
生薑湯下日三須臾進熱粥二升許重覆汗出止若
不得汗汗少不解復服如前法若得汗足應解而不
解者當服桂枝湯此藥多毒熱者令飲水寒者温飲
解之治瘧先發服二圓(要略用細辛不用人參别有射干棗大一枚名赤圓主寒)
(氣厥逆)
麥奴圓治傷寒五六日以上不解熱在胸中口噤不能
言惟欲飲水為壊傷寒醫所不能治為成死人精魂已
竭心下纔温以杖發其口開灌藥咽中藥得下則愈麥
奴圓一曰黑奴圓二曰水解圓
釡底墨竈突墨梁上墨麥奴
黃芩大黃芒硝(各一兩)麻黃(二兩)
右八味末之蜜圓如彈子大以新汲水五合研一圓
破漬置水中當藥消盡服之病者渴欲飲水極意不
問升數欲止復強飲能多飲為善不欲飲水當強飲
之服藥須臾當寒寒竟汗出便解若服藥日移五尺
許不汗復服如前法不過再三服佳小麥黑勃名麥
奴
宜吐第七(例方)(證)
例曰大法春宜吐凡服吐藥中病便止不必盡劑也
病如桂枝證頭不痛項不強而脉寸口浮胸中鞭滿氣
上衝喉咽不得息者此以内有久痰宜吐之
病胷上諸寒胷中鬱鬱而痛不能食欲得使人按之按
之反有涎出不利口十餘行而其人脉遲寸脉微滑者
此宜吐之吐之利即止少隂病飲食入口即吐心中愠
愠然欲吐復不能吐者宜吐之宿食在上管宜吐之
病手足逆冷脉乍結者客氣在胸中心下滿而煩飢不
能食者以病在胸中宜吐之
瓜蔕散病如桂枝證頭不痛項不強寸脉微浮胷中痞
堅氣上撞咽喉不得息者此為胷有寒也宜吐之
瓜蔕赤小豆(各一兩)
右二味治下篩取一錢匕香䜴一合熟湯七合煮作
稀粥去滓取汁和散温頓服之不吐者少少加得快
吐乃止(張文仲以白湯三合和服)
水導散治時氣病煩熱如火狂言妄語欲以(闕)
按目錄宜吐第七水導散後尚有藜蘆圓今俱缺其次
則宜下第八有例有證有大承氣湯今亦缺而甘遂以
下六味正大承氣湯藥品也中間脫落一二葉須覓善
本補之
甘遂(半兩)白芷(二兩)大黃(四兩)厚朴(八兩)
枳實(五枚)芒硝(三合)
右六味㕮咀以水一斗先煮厚朴枳實取五升去滓
内大黃煎取二升去滓下芒硝更煎一兩沸分再服
得快利止
抵党圓下血方
水蛭䖟蟲(各二十枚)桃仁(二十二枚)大黃(三兩)
右四味為末蜜和合分為四丸以水一升煮一丸取
七合頓服之晬時當下血不下更服
抵党湯治同前
水蛭䖟蟲(各三十枚)桃仁(二十三枚)大黃(三兩)
右四味㕮咀以水五升煮取三升去滓服一升不下
更服
承氣湯方
枳實(互枚)芒硝(半升)大黃(四兩)甘草(二兩)
右四味㕮咀以水五升煮取二升去滓適寒温分三服
如人行五里進一服取下利為度若不得利盡服之
生地黃湯治傷寒有熱虚羸少氣心下滿胃中有宿食
大便不利方
生地黃(三斤)大黃(四兩)甘草(一兩)芒硝(二合)
大棗(二十枚)
右五味合𢷬令相得蒸五升米下熟絞取汁分再服
大柴胡萎蕤知母湯治傷寒七八日不解默默心煩腹
中有乾屎讝語方
柴胡(半斤)萎蕤知母大黃
甘草(各二兩)人參黃芩芍藥(各三兩)
生薑(五兩)半夏(半升)
右十味㕮咀以水一斗煮取三升去滓服一升日三
即下為效(集驗用枳實四枚不用芍藥)
治傷寒頭痛壯熱百節疼痛方
柴胡梔子仁芍藥知母(各四兩)
升麻黃芩大青杏仁(各三兩)
石膏(八兩)香䜴(一升)
右十味㕮咀以水九升煮取二升七合分温三服若
熱盛加大黃四兩
駃䜴圓治傷寒留飲宿食不消方
豆䜴(一升)巴豆(去油三百枚今用二百枚)杏仁(六十枚)
黃芩黃連大黃麻黃(各四兩)
芒硝甘遂(各三兩)
右九味為末以蜜和丸如大豆服二丸不得下者增
之(崔氏云此黃素方)
發汗吐下後第九(脉證灸法)(方)
傷寒已解半日許復心煩熱其脉浮數者可更發汗宜
桂枝湯
凡發汗後飲水者必喘宜慎也
竹葉湯治發汗後表裏虚煩不可攻者但當與此方
竹葉(二把)半夏(半升)麥門冬(一升)人參
甘草(各二兩)生薑(四兩)石膏(一斤)
右七味㕮咀以水一斗煮取六升去滓内粳米半升
米熟去之分服一升日三(張文仲不用生薑)
桂枝麻黃湯服桂枝湯大汗後脉洪大者與桂枝湯若
形如瘧一日再發汗出便解者属桂枝二麻黃一湯方
桂枝(一兩十七銖)麻黃(十六銖)芍藥生薑(各一兩六銖)
甘草(一兩二銖)杏仁(十六枚)大棗(五枚)
右七味㕮咀以水五升煮麻黃再沸去沫内諸藥煮
取二升適寒温分再服取微汗而已
小青龍湯治傷寒表未解心下有水氣乾嘔發熱而眩
或渴或利或噎或小便不利小腹滿或喘者方
桂心麻黃甘草乾薑
芍藥細辛(各三兩)五味子半夏(各半升)
右八味㕮咀以水一斗煮麻黃減二升去上沫内諸
藥煮取三升分三服相去十里頃復服之若渴者去
半夏加栝蔞根三兩若微利去麻黃加芫花如一雞
子大熬令赤色若噎加附子一枚若小便不利小腹
滿者去麻黃加茯苓四兩若喘去麻黃加杏仁半升
數用神效
四物甘草湯治傷寒發汗出而喘無大熱與此方
甘草(二兩)麻黃(四兩)石膏(半斤)杏仁(五十枚)
右四味㕮咀以水七升先煮麻黃令減二升内諸藥
煎取三升分三服
梔子湯治發汗若下後煩熱胷中窒氣逆搶心者方
梔子(十四枚)香䜴(四合綿裹)
右二味以水四升先煮梔子取二升半次内䜴煮取
一升半分二服温進一服得快吐止後服
厚朴湯治發汗後腹脹滿方
厚朴(半兩)人參(一兩)甘草(二兩)生薑(八兩)
半夏(一升)
右五味㕮咀以水一斗煮取三升分三服
玄武湯治太陽病發汗汗出不解其人仍發熱心下悸
頭眩身瞤動振振欲擗地方
茯苓芍藥生薑(各三兩)白术(二兩)
附子(一枚)
右五味㕮咀以水八升煮取三升温服七合
葛根黃連湯治太陽病反下之利遂不止脉促者表未
解喘而汗出者方
葛根(半斤)黃連黃芩(各三兩)甘草(二兩)
右四味㕮咀以水八升先煮葛根減二升次内諸藥
煮取二升去滓分再服
茯苓湯治傷寒發汗吐下後心下逆滿氣上衝胸起即
頭眩其脉沈緊發汗則動經身為振振摇者方
茯苓(四兩)白术桂心(各三兩)甘草(二兩)
右四味㕮咀以水六升煮取三升去滓分三服
凡寸口脉浮關上自沈為結胸(巢治作沈細)
凡傷寒病發于陽而反下之熱入因作結胸
太䧟胸圓治結胸病頃亦彊如柔痙狀下之即和方
大黃(八兩)芒硝杏仁葶藶(各五合)
右四味𢷬篩大黃葶藶餘二味别研如脂和散取如
彈丸大一枚甘遂末一錢匕白蜜二合水一升煮取
八合温頓服之病乃自下如不下更服取下為效
傷寒六七日結胸熱實其脉沈緊心下痛按之正堅宜
大陷胷湯
太陽病重發汗而復下之不大便五六日舌上乾而渴
日晡有小潮熱心胷大煩從心下至小腹堅滿痛不可
近宜大陷胷湯方
甘遂(末一錢匕)大黃(切六闕)芒硝(一升)
右三味以水六升先煮大黃取二升去滓次内芒硝
一沸次内甘遂分再服一服得快利止後服
甘草瀉心湯傷寒中風醫反下之其人下痢日數十行
穀不化腹中雷鳴心下痞堅結滿乾嘔心煩不能得安
既見心下痞謂病不盡復下之其痞益甚此非結熱但
以胃中虚客氣上逆使之然也宜治之方
甘草(四兩)黃芩乾薑(各三兩)黃連(一兩)
半夏(半升)大棗(十二枚)
右六味㕮咀以水一斗煮取六升去滓分服一升日
三(加人參三兩乃是也)
生薑瀉心湯治傷寒發汗後胃中不和心下痞堅乾噫
食臭脇下有水氣腹中雷鳴下痢者方
生薑(四兩)甘草人參黃芩(各兩)
乾薑黃連(各一兩)半夏(半斤)大棗(十二枚)
右八味㕮咀以水一斗煮取六升去滓分服一升日
三
白虎湯治傷寒吐下後七八日不解結熱在裏表裏俱
熱時時惡風大渴舌上乾燥而煩欲飲水數升者方
石膏(一升)知母(六兩)甘草(二兩)粳米(六合)
右四味㕮咀以水一斗煮米熟去滓分服一升日三
諸亡血及虚家不可與白虎湯若立夏後至立秋前
得用之立秋後不可服春三月尚凛冷亦不可與之
與之則嘔利腹痛
傷寒無大熱而口乾渴心煩背微惡寒宜服白虎湯
傷寒脉浮發熱無汗其表不解不可與白虎湯渴欲飲
水無表證宜白虎湯
若渴欲飲水口燥舌乾者亦宜白虎湯
青葙子圓治傷寒後結熱在内煩渴者方
青葙子(五兩)黃芩栝蔞根苦參(各一兩)
黃蘗(二兩)龍膽梔子仁黃連(各三兩)
右八味為末蜜丸如梧桐子大先食後服七丸日三
不知稍加(本云餳和為丸)
大青湯治傷寒熱病十日已上發汗不解及吐下後諸
藥不除及下利不止斑出皆治之方
大青(四兩)甘草阿膠(各二兩)豆豉(一升)
右四味㕮咀以水八升煮取三升去滓煮三沸去䜴
内阿膠令烊頓服一升日三服欲盡復作常使有餘
渴者當飲但除熱止吐下無毒(深師治勞復肘後有赤石脂三兩胡洽集)
(驗同)
治傷寒後不了了朝夕有熱如瘧狀方
知母(二兩)麻黃甘草芍藥
黃芩桂心(各一兩)
右六味㕮咀以水七升煮取二升半服五合日三温
覆令微汗若心煩不得眠其人欲飲水當稍稍飲之
令胃中和則愈
江南諸師祕仲景要方不傳
灸法初得病或先頭痛身寒熱或濇濇欲守火或腰背
強直面目如飲酒狀此傷寒初得一二日但烈火灸心
下三處第一處去心下一寸名巨闕第二處去心下二
寸名上管第三處去心下三寸名胃管各灸五十壯然
或人形大小不同恐寸數有異可繩度隨其長短寸數
最佳取繩從心頭骨名鳩尾頭度取臍孔中屈繩取半
當繩頭名胃管又中屈半繩更分為二分從胃管向上
度一分即是上管又上度取一分即是巨闕大人可灸
五十壯小兒可三壯亦隨其年灸之大小以意斟量也
若病者三四日以上宜先灸胸上二十壯以繩度鼻正
上盡髮際中屈繩斷去半便從髮際入髮中灸繩頭名
曰天聰又灸兩顳顬又灸兩風池又灸肝輸百壯餘處
各二十壯又灸太衝三十壯神驗
備急千金要方卷三十一
