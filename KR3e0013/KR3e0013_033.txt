備急千金要方卷三十三唐孫思邈撰
宋林億等校正
傷寒方
勞復第十一(論方)(食忌)
論曰凡熱病新瘥及大病之後食猪肉及羊血肥魚油
膩等必當大下利醫所不能治也必至于死若食餅餌
粢黍飴哺鱠炙棗栗諸菓物脯脩及堅食難消之物胃
氣尚虚弱不能消化必更結熱適以藥下之則胃氣虚
冷大利難禁不下之必死下之復危皆難救也熱病及
大病之後多坐此死不可不慎也
病新瘥後但得食糜粥寧少食令飢慎勿飽不得他有
所食雖思之勿與之也引日轉久可漸食羊肉白糜若
羹汁雉兔鹿肉不可食猪狗肉也新瘥後當静卧慎勿
早起梳頭洗面非但體勞亦不可多言語用心使意勞
煩凡此皆令人勞復故督郵顧子獻得病已瘥未健詣
華敷視脉曰雖瘥尚虚未得復陽氣不足慎勿勞事餘
勞尚可女勞則死當吐舌數寸其婦聞其夫瘥從百餘
里來省之經宿交接中間三日發熱口噤臨死舌出數
寸而死病新瘥未滿百日氣力未平復而以房室者略
無不死有士蓋正者疾愈後六十日已能行射獵以房
室即吐涎而死及熱病房室名為隂陽易之病皆難治
多死近者有一士大夫小得傷寒瘥已十餘日能乘馬
行來自謂平復以房室即小腹急痛手足拘攣而死時
病瘥後未滿五日食一切肉麵者病更發大困
時病瘥後新起飲酒及韭菜病更發
時病新瘥食生魚酢下痢必不止
時病新瘥食生菜令顔色終身不平復
時病新汗解飲冷水者損心胞令人虚補乃不復
時病新瘥食生棗及羊肉者必膈上作熱蒸
時病新瘥食犬羊等肉者必作骨中蒸熱
時病新瘥食魚肉與瓜生菜令人身熱(一本作腫)
時病新瘥食蒜鱠者病發必致大困
黃龍湯治傷寒瘥後更頭痛壯熱煩悶方(仲景名小柴胡湯方)
柴胡(半斤)半夏(半升)黃芩(三兩)人參
甘草(各二兩)生薑(四兩)大棗(十二枚)
右七味㕮咀以水一斗煮取五升去滓服五合日三
不嘔而渴者去半夏加栝蔞根四兩
補大病後不足虚勞方(萬病虚勞同用)
取七歲已下五歲已上黃牛新生者乳一升以水四
升煎取一升如人體温稍稍飲之不得過多十日服
不絶為佳
治傷寒温病後勞復或食或飲或動作方
梔子仁(三七枚)石膏(五兩)香䜴(一升)
鼠屎(尖頭大者二十枚)
右四味㕮咀以水七升煮取三升分三服
治病後勞復或因洗手足或梳頭或食等勞復之方
取洗手足汁飲一合取頭中垢如棗核大吞一枚
枳實梔子湯治大病已後勞復者方
枳實(三枚)梔子(十四枚)䜴(一升綿裹)
右三味㕮咀以酢漿七升先煎減三升次内枳實梔
子煮取二升次内䜴煮五六沸去滓分再服覆取汗
如有宿食者内大黃如博棋子五六枚
治病新瘥遇美飲食食過多勞復者方
取所食餘燒為末飲調服二錢匕日以三服
治新瘥早起及食多勞復者方
䜴(五合)鼠屎(二十一枚尖頭者)
右二味以水二升煮取一升盡服之温卧令小汗愈
(崔氏加梔子七枚尤良肘後有麻子仁内一升加水一升亦可内枳實三枚蔥白一虎口)
治重病新瘥早起勞及飲食多致發欲死方
燒鼈甲末飲服方寸匕
治食大飽不消勞復脉實者方
䜴(一升)鼠屎(二十枚)梔子(七枚)大黃(三兩)
右四味㕮咀以水六升煮取二升分三服微取汗應
小鴨溏者止不溏者復作
治勞復垂死方
暖湯三合洗四五歲女子隂取汁内口中服即愈小
男兒亦得
麥門冬湯治勞復氣欲絶起死人方
麥門冬(一兩)甘草(二兩)京棗(二十枚)竹葉(切一升)
右四味㕮咀以水七升煮粳米一升令熟去米内諸
藥煎取三升分三服不能服者綿滴湯内口中用之
有效
治食勞方
麫二升煮取汁服之
又方杏仁五十枚以酢二升煎取一升服之取汗
又方燒人屎灰水服方寸匕為度
欲令病人不復方
燒頭垢如梧桐子大吞服之
治傷寒瘥後一年心下停水不能食者方
生地黃(五斤)白术(一斤)好麵(二斤)
右三味合𢷬令相得曝乾下篩酒服方寸匕日三加
至二匕
論曰婦人温病雖瘥未嘗平復血脉未和尚有熱毒而
與之交接得病者名為隂陽之病其人身體重熱上衝
胷頭重不能舉眼中生眵䁾(一作瞙來)四肢(一云膝脛)拘急小腹
絞痛手足拳皆即死其亦有不即死者病苦小腹裏急
熱上衝胷頭重不欲舉百節解離經脉緩弱血氣虚骨
髓竭便嘘嘘吸吸氣力轉少著床不能動摇起止仰人
或引歲月方死醫者張苖說有婢得病瘥後數日有六
人犯之皆死
治婦人得病易丈夫丈夫得病亦易婦人方
取女人中裩近隱處燒服方寸匕三日小便即利隂
頭微腫此為愈矣女人病可取男裩一如此法
治交接勞復隂卵腫縮腹中絞痛便欲死方
取所交接婦人衣裳以覆男子立愈
令病人不復方
取女人手足爪二十枚女人中衣帶一尺燒以酒若
米飲汁服之
治男子新病起近房内復者方
取女人月經赤帛燒服方寸匕亦治隂卵腫縮入腹
絞痛欲死
治病後髮亂不可理通頭法
生麻油二升將頭髮解開安銅沙羅中用油淹漬之
細將釵子領髮斯須並自通矣
百合第十二(論方)
論曰百合病者謂無經絡百脉一宗悉致病也皆因傷
寒虚勞大病已後不平復變成斯病其狀惡寒而嘔者
病在上焦也二十三日當愈其狀腹滿微喘大便堅三
四日一大便時復小溏者病在中焦也六十三日當愈
其狀小便淋瀝難者病在下焦也三十三日當愈各隨
其證以治之百合之為病令人意欲食復不能食或有
美時或有不用聞飲食臭時如有寒其實無寒如有熱
其實無熱常默默欲卧復不得眠至朝口苦小便赤澀
欲行復不能行諸藥不能治治之即劇吐利如有神靈
所為也百合病身形如和其脉微數其候每溺時即頭
覺痛者六十日乃愈百合病候之溺時頭不覺痛淅淅
然寒者四十日愈百合病候之溺時覺快然但覺頭眩
者二十日愈百合病證其人或未病而豫見其候者或
已病四五日而出或病一月二十日後見其候者治之
常誤也依證治之
論曰百合病見在于隂而攻其陽則隂不得解也復發
其汗為逆也見在於陽而攻其隂則陽不能解也復下
之其病不愈(要略云見于隂者以陽法救之見于陽者以隂法解之見陽攻隂復發其汗此為逆)
(其病難治見隂攻陽乃復下之此亦為逆其病難治)
百合知母湯治百合病已經發汗之後更發者之方
百合(七枚擘)知母(三兩)
右二味以泉水先洗漬百合一宿當沫出水中明旦
去水取百合更以泉水二升煮取一升汁置之復取
知母切以泉水二升煮取一升汁合和百合汁中復
煮取一升半再服不瘥更依法合服
百合滑石代赭湯治百合病已經下之後更發者方
百合(七枚擘)滑石(三兩)代赭(一兩)
右三味先以泉水漬百合一宿明旦去水更以泉水
二升煮百合取一升去滓又以水二升煮餘二味取
一升内百合汁如前法復煎取一升半分再服
百合雞子湯治百合病已經吐之後更發者方
以百合七枚擘浸一宿去汁以泉水二升煮取一升
取雞子黃一枚内汁中攪令調分再服
百合地黃湯治百合病始不經發汗吐下其病如初者
方
以百合七枚擘浸一宿去汁以泉水二升煮取一升
内生地黃汁一升復煎取一升半分再服大便當去
惡沬為候也
治百合病經月不解變成渴者方
百合根一升以水一斗漬一宿以汁先洗病人身洗
身後食白湯餅勿與鹽䜴也渴不瘥可用栝蔞根并
牡蠣等分為散飲服方寸匕日三
治百合病變而發熱者方
百合根(一兩乾)滑石(三兩)
右二味治下篩飲服方寸匕日三當微利利者止勿
復服熱即除一本云治百合病小便赤澀臍下堅急
治百合病變腹中滿痛者方
但取百合根隨多少熬令黃色𢷬篩為散飲服方寸
匕日三滿消痛止
備急千金要方卷三十三
