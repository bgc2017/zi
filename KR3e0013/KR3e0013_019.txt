備急千金要方卷十九唐孫思邈撰
宋林億等校正
七竅病方
齒病第六(論法方灸)
論曰凡齒齗宣露多是疳&KR0630;及月蝕以角蒿灰夜傅齗
間使滿勿食油不過二三夜瘥食油及乾棗即發所以
患齒者忌油乾棗及桂心每旦以一捻鹽内口中以温
水含揩齒及叩齒百遍為之不絶不過五日口齒即牢
密凡人齒齗不能食果菜者皆由齒根露也為此鹽湯
揩齒叩齒法無不愈也神良凡人好患齒病多由月蝕
夜食飲之所致也識者深宜慎之所以日月蝕未平時
特忌飲食小兒亦然
治齲齒及蟲痛方
白附子知母細辛(各六銖)芎藭
高良薑(各十二銖)
右五味為末以綿裹少許著齒上有汁吐出一日兩
度含之亦治口氣
又方切白馬懸蹄如米許以綿裹著痛處孔中不過三
度善
治䘌齒蟲齒積年不瘥從少至老方
雀麥草一名杜姥草似牛毛草以苦瓠葉四十枚淨
洗露一宿平旦取草屈長二寸廣一寸厚五分以瓠
葉裹縛之作五六十裹子取三年釅醋浸之至日中
取兩裹内火中炮令極熱内口中齒外邊熨之冷則
易之取銅器以水内中解裹于水中洗之得蟲長三
分老者黃赤色少者白色多者得三四十枚少者得
一二十枚
治蟲齒方
莨菪子三合如無蔥子韭子並得以青錢七文燒令
赤取小口甖子令可口含得者將錢内甖子中取一
撮許莨菪子安錢上令炮烢聲仍與半合許水淋令
氣上從甖出將口含甖口令氣莫出用熏齒冷復更
作取三合藥盡為劑非止蟲齒得瘥或風齒齲齒齒
中病悉主之口中多津即吐之
又方白楊葉切一升水三升煮取一升含之
又方大醋一升煮枸杞根白皮一升取半升含之蟲立
出
又方取桃仁少許以釵頭穿向燈上燒之煙出經少時
吹滅即内入口安蟲齒上咬之不過五六度一方作胡
桃仁
治疳蟲蝕齒根方
地龍置石上著一撮鹽須臾化為水以麫展取却待
凝厚取以内病上又以皂莢去皮塗上蟲即出
又方純麻子燭燼研以井花水塗之
又方黑羖羊脂莨菪子各等分先燒鐵鋤斧□令赤内
其中煙出以布單覆頭令煙氣入口熏之
治齒齗腫痛及蟲痛方
黃芩甘草桂心當歸
細辛蛇床子(各一兩)
右六味㕮咀以醋漿水七升煮取三升去滓含之日
三夜二
治齒有孔不得食面腫方
莽草(七葉)猪椒附根皮(長四寸者七枚)
右二味㕮咀以漿水三升煮取一升滿口含倦即吐
却日二三度
治齒根腫方
松葉(一把切)鹽(一合)
右二味以酒三升煮取一升含之
治齒根動欲脫落方
生地黃綿裹著齒上咋之又㕮咀以汁漬齒根日四
五度著之并咽汁十日内大佳
治齒根動且痛方
生地黃獨活(各三兩)
右二味㕮咀以水一升漬一宿取含之
治齒齗間津液血出不止方
生竹筎二兩醋煮含之
又方細辛(二兩)甘草(一兩)
右二味㕮咀以醋二升煎取一升日夜旋含之
又方礬石一兩燒水三升煮取一升先拭血乃含之已
後不用朽人牙根齒落不用之可也
治齒間血出方
以苦竹葉濃煮與鹽少許寒温得所含之泠即吐
又方温童子小便半升取三合含之其血即止也
治齒出血不止方
刮生竹皮二兩苦酒浸之令其人解衣坐使人含噀
其背上三過仍取竹茹濃煮汁勿與鹽適寒温含漱
之竟日為度
治酒醉牙齒涌血出方
當歸(二兩)礬石(六銖)桂心細辛
甘草(各一兩)
右五味㕮咀以漿水五升煮取三升含之日五六夜
三
又方燒釘令赤注血孔中止
治頭面風口齒疼痛不可忍方
蜀椒(二合)莽草(十葉)雀李根獨活(各二兩)
細辛芎藭防風(各一兩)
右七味㕮咀以酒二升半煮取五沸去滓含之冷吐
更含之勿咽汁(張文仲有白术二兩)
又方雞屎白燒灰以綿裹置齒痛上咬咋之
又方煮枸杞汁含之
又方雞屎白以醋煮漬稍稍含之
又方生地黃(一節)蒜(一瓣)
右二味熟𢷬綿裹著痛上咬之勿咽汁出吐之日日
為之瘥止
又方含驢尿須臾即止
治風齒疼痛方
灸外踝上高骨前交脉三壯又以線量手中指至掌
後横文折為四分量横文後當臂中灸二壯愈灸之
當隨左右
含漱湯治齒痛方
獨活當歸(各三兩)黃芩細辛
芎藭蓽茇(各二兩)丁香(一兩)
右七味㕮咀以水五升煮取二升半去滓含漱須臾
悶出吐更含之(古今錄驗同有甘草二兩)
又方含白馬尿隨左右含之不過三五口
漱湯治齒痛方
腐棘刺二百枚以水二升煮取一升旋旋含之日四
五度以瘥止
又方芎藭細辛防風礬石
附子藜蘆莽草
右七味各等分作末綿裹如彈丸大酒浸安所患處
含之勿咽日三刺皮極佳
又方蚯蚓糞水和作稠泥團以火燒令極赤如粉以臘
月猪膏和傅齒齗上日三兩度永瘥
又方取自死蚯蚓乾者𢷬末著痛處即止
治齒齗痛不可食生果方
生地黃桂心
右二味合嚼令味相得咽之
又方馬齒一把嚼之即瘥
治牙癰塞口噤不開方
附子(大者一枚)黃連(十八銖)礬石(一兩)
右三味為末内管中強開口吹之入喉間細細吹之
備急千金要方卷十九
