備急千金要方卷十四唐孫思邈撰
宋林億等校正
少小嬰孺方
小兒雜病第九(方法灸)
治小兒臍中生瘡方
桑汁傅乳上使兒飲之
又方飲羖羊乳及血
治小兒風臍遂作惡瘡歴年不瘥方
取東壁上土傅之大佳若汁不止燒蒼耳子粉之
又方乾蠐螬蟲末粉之不過三四度瘥
治小兒臍不合方
取車轄脂燒灰日一傅之
又方燒蜂房灰為末傅之
治小兒臍中生瘡方
燒甑帶灰和膏傅之
治小兒臍赤腫方
杏仁(半兩)猪頰車髓(十八銖)
右二味先研杏仁如脂和髓傅臍中腫上
白石脂散治小兒臍汁不止兼赤腫方
以白石脂細研熬令微暖以粉臍瘡日三四度
治小兒鵝口不能飲乳方
鵝屎汁瀝兒口中
又方黍米汁塗之
又方取小兒父母亂髮淨洗纏桃枝沾取井花水東向
向日以髮拭口中得口中白乳以置水中七過瀝洗三
朝作之
治小兒心熱口為生瘡重舌鵝口方
柘根剉五升無根弓材亦佳以水五升煮取二升去
滓更煎取五合細細傅之數次良
治口瘡白漫漫方
先以父淨髮拭口次取桑汁塗之
治重舌舌強不能收唾方
鹿角末如大豆許安舌下日三四度亦治小兒不能
乳
又方取蛇蛻燒末以雞毛蘸醇醋點藥掠舌下愈
治小兒重舌方
取田中蜂房燒灰酒和塗喉下愈
又方衣魚塗舌上
又方竈月下黃土末苦酒和塗舌上
又方二家屠肉切令如指大摩舌上兒立能啼
又方赤小豆末醋和塗舌上
又方燒簸箕灰傅舌下
又方黃蘗以竹瀝漬取細細點舌上良
治重舌方
灸行間隨年壯穴在足大趾岐中
又灸兩足外踝上三壯
治小兒舌上瘡方
蜂房燒灰屋間塵各等分和勻傅之
又方桑白汁塗乳與兒飲之
又方羊蹄骨中生髓和胡粉傅之
治舌腫強滿方
滿口含糖醋良
又方飲羖羊乳即瘥
治小兒口瘡不得吮乳方
大青(十八銖)黃連(十二銖)
右二味㕮咀以水三升煮取一升二合一服一合日
再夜一
又方
蜜二升甘草(如指大三寸)臘月猪脂(一斤)
右三味合煎相得含如棗大稍稍咽之日三
又方礬石如雞子大置醋中塗兒足下二七遍愈
治小兒燕口兩吻生瘡方
燒髮灰和猪脂傅之
治小兒口下黃肌瘡方
取羖羊髭燒作灰和臘月猪脂傅之角亦可用
治口傍惡瘡方
亂髮灰胡絮灰黃連乾薑
右四味等分為散以粉瘡上不過三遍
治口噤赤者心噤白者肺噤方
雞屎白棗大綿褁以水一合煮二沸分再服
治小兒口噤方
鹿角粉大豆末
右二味等分和乳塗乳上飲兒
又方
驢乳猪乳(各二升)
右二味合煎得一升五合服如杏仁許三四服瘥
雀屎圓治小兒卒中風口噤不下一物方
雀屎如麻子丸之飲下即愈大良雞屎白亦佳
治小兒口中涎出方
以白羊屎内口中
又方以東行牛口中沫塗口中及頥上又桑白汁塗之
瘥
治小兒卒毒腫著喉頸肚熱妨乳方
升麻射干大黃(各一兩)
右三味㕮咀以水一升五合煮取八合一歲兒分三
服以滓薄腫上冷更暖以薄大兒以意加之
升麻湯治小兒喉痛若毒氣盛便咽塞并治大人咽喉
不利方
升麻生薑射干(各二兩)橘皮(一兩)
右四味㕮咀以水六升煮取二升去滓分三服
治小兒喉痺腫方
魚膽二七枚以和竈底土塗之瘥
治小兒喉痺方
桂心杏仁(各半兩)
右二味為末以綿裹如棗大含咽汁
治小兒解顱方
熬蛇蛻皮為末和猪頰車中髓傅頂上日三四度
又方猪牙頰車髓傅顖上瘥
治小兒腦長解顱不合羸瘦色黃至四五歲不能行半
夏熨方
半夏生薑芎藭(各一升)細辛(三兩)
桂心(一尺)烏頭(十枚)
右六味㕮咀以醇苦酒五升漬之晬時煮三沸絞去
滓以綿一片浸藥中適寒温以熨顖上冷更温之復
熨如前朝暮各三四熨乃止二十日可愈
治小兒解顱用生蟹足傅方
生蟹足白斂(各半兩)
右二味𢷬末以乳汁和傅顱上立愈
治小兒解顱細辛傅方
細辛桂心(各半兩)乾薑(十八銖)
右三味為末以乳汁和傅顱上乾復傅之兒面赤即
愈
治小兒顖開不合方
防風(一兩半)栢子仁白芨(各一兩)
右三味為末以乳和傅顖上日一十日知二十日愈
又方取猪牙車骨煎取髓傅顖上愈
小兒顖䧟方
灸臍上下各半寸及鳩尾骨端又足太隂各一壯
治小兒狐疝傷損生㿗方
桂心(十八銖)白术(一兩十八銖)地膚子(二兩半)
右三味為末以蜜和丸白酒服如小豆七丸日三(亦治)
(大人)
又方
芍藥茯苓(各十八銖)防葵(一作防風)大黃(各半兩)
半夏桂心蜀椒(各六銖)
右七味為末蜜和服如大豆一丸日五服可加至三
丸
五等圓治小兒隂偏大又卵核堅㿗方
黃蘗香䜴牡丹防風
桂心(各二兩)
右五味為末蜜丸如大豆兒三歲飲服五丸加至十
丸兒小以意酌量著乳頭上服之
治小兒卵腫方
取雞翅六莖燒灰服之隨卵左右取翮(古今錄驗云治隂大如斗)
治小兒氣㿗方
土瓜根芍藥當歸(各一兩)
右三味㕮咀以水二升煎取一升服五合日二
又方三月上除日取白頭翁根𢷬碎隨偏處傅之一宿
作瘡二十日愈
治氣㿗方
灸足厥隂大敦左灸右右灸左各一壯
治小兒隂瘡方
以人屎灰傅之又狗屎灰傅之又狗骨灰傅之又馬
骨末傅之
治小兒岐股間連隂囊生瘡汁出先癢後痛十日五日
自瘥或一月或半月復發連年不瘥者方
灸瘡搔去痂帛拭令乾以蜜傅更溲麫作燒餅熟即
以餳塗餅上熨之冷即止再度瘥
治小兒隂腫方
狐莖炙𢷬末酒服之
又方灸大敦七壯
又方斫桑木白汁塗之
又方𢷬蕪菁薄上
又方𢷬垣衣傅之又以衣中白魚傅之
又方猪屎五升水煮沸布裹安腫上
治小兒隂瘡方
取狼牙濃煮汁洗之
又方黃連胡粉等分以香脂油和傅之
治小兒核腫壯熱有實方
青木香甘草石膏甘遂(各十八銖)
麝香(三銖)大黃前胡(各一兩)黃芩(半兩)
右八味㕮咀以水七升煮取一升九合每服三合日
四夜二
鼈頭圓治小兒積冷久不瘥後餘脫肛不瘥腹中冷肛
中疼痛不得入者方
死鼈頭(二枚灸令焦)磁石(四兩)桂心(三兩)
小蝟皮(一枚炙令焦)
右四味為末蜜丸如大豆兒三歲至五歲服五丸至
十丸日三兒年大以意加之
小兒脫肛方
灸頂上旋毛中三壯即入又灸尾翠骨三壯又灸臍
中隨年壯
治小兒疳濕瘡方
鐵衣著下部中即瘥
又方灸第十五椎俠脊兩傍七壯未瘥加七壯
治小兒疳瘡方
以猪脂和胡粉傅之五六度
又方嚼麻子傅之日六七度
又方羊膽二枚和醬汁於下部灌之猪脂亦佳
治濕瘡方
濃煮地榆汁洗浴每日二度
治小兒久痢膿濕&KR0630;方
艾葉五升以水一斗煮取一升半分為三服
除熱結腸圓斷小兒熱下黃赤汁沫及魚腦雜血肛中
瘡爛坐&KR0630;生蟲方
黃連蘗皮苦參鬼臼
獨活橘皮芍藥阿膠(各半兩)
右八味為末以藍汁及蜜丸如小豆日服五丸至十
丸(冬無藍汁可用藍子一合春蜜和丸)
治小兒蚘蟲方
削楝木上蒼皮以水煮取汁飲之量大小多少為此
有小毒
治小兒羸瘦有蚘蟲方
雚蘆二兩以水一升米二合煮取米熟去滓與服
又方萹蓄三兩水一升煮取四合分服之𢷬汁服亦佳
又方
桃白皮(三兩)東引吳茱萸根白皮(四兩)
右二味㕮咀以酒一升二合漬之一宿漸與服取瘥
又方取猪膏服之(一云治蟯蟲)
又方𢷬槐子内下部中瘥為度(一云治蟯蟲)
又方楝實一枚内孔中(一云治蟯蟲)
治寸白蟲方
東行石榴皮一把水一升煮取三合分服
又方桃葉𢷬絞取汁服之
治小兒三蟲方
雷丸芎藭
右二味各等分為末服一錢七日三
治大便竟出血方
鼈頭一枚炙令黃黑為末以飲下五分匕多少量兒
大小日三服
又方燒車釭一枚令赤内一升水中分二服
又方燒甑帶末傅乳頭上令兒飲之
治小兒尿血方
燒鵲巢灰井花水服之亦治夜尿牀
又方尿血灸第七椎兩傍各五寸隨年壯
治小兒遺尿方
瞿麥石韋龍膽皂莢
桂心(各半兩)雞腸草人參(各一兩)車前子(一兩六銖)
右八味為末蜜丸每食後服如小豆大五丸日三加
至六七丸
又方小豆葉𢷬汁服
又方燒雞腸為末漿水服方寸匕日三一云面北斗服
又方灸臍下一寸半隨年壯又灸大敦三壯亦治尿
血
地膚子湯治小兒熱毒入膀胱中忽患小便不通欲小
便則澁痛不出出少如血須臾復出方
地膚子瞿麥知母黃芩
枳實升麻葵子猪苓(各六銖)
通草海藻橘皮(各三銖)大黃(十八銖)
右十二味㕮咀以水三升煮取一升一日至七日兒
服一合為三服八日至十五日兒一合半為三服十
六日至二十日兒二合為三服四十日兒以此為準
五十日已上七歲已下以意加藥益水
治小兒淋方
車前子一升水二升煮取一升分服
又方煮冬葵子汁服之
又方取蜂房亂髮燒灰以水服一錢匕日再
治小兒小便不通方
車前草(切一升)小麥(一升)
右二味以水二升煮取一升二合去滓煮粥服日三
四
又方冬葵子一升以水二升煮取一升分服入滑石末
六銖
治小兒㿗方
蜥蜴一枚燒末酒服之
治小兒吐血方
燒蛇蛻皮末以乳服之并治重舌
又方取油三分酒一分和之分再服
治小兒鼻塞生息肉方
通草細辛(各一兩)
右二味𢷬末取藥如豆著綿纏頭内鼻中日二
治小兒鼻塞不通濁涕出方
杏仁(半兩)蜀椒附子細辛(各六銖)
右四味㕮咀以醋五合漬藥一宿明日以猪脂五合
煎令附子色黃膏成去滓了更以塗絮導鼻孔中日
再兼摩頂
治小兒聤耳方
末石硫黃以粉耳中日一夜一
治小兒耳瘡方
燒馬骨灰傅之
又方燒雞屎白筒中吹入
治小兒齒落久不生方
以牛屎中大豆二七枚小開豆頭以注齒根處數度
即生
又方取雄鼠屎二七枚以一屎拭一齒根處盡此上二
十一日即生雄鼠屎頭尖
治小兒四五歲不語方
末赤小豆酒和傅舌下
又方灸足兩踝各三壯
治小兒數歲不能行方
取葬家未開戶盜食來以哺之日三便起行
治小兒不能乳方
雀屎四枚為末著乳頭飲兒兒大十枚
蒲黃湯治小兒落床墮地如有瘀血腹中隂隂寒熱不
肯乳哺但啼哭呌喚方
蒲黃麥門冬大黃黃芩(各十銖)
甘草(八銖)芒硝(七銖)黃連(十二銖)
右七味㕮咀以水二升煮取一升去滓内芒硝分三
服消息視兒羸瘦半之大小便血即愈忌冷食
治小兒食不知饑飽方
鼠屎二七枚燒為末服之
治小兒食土方
取肉一斤䋲繫曳地行數里勿洗火炙與食
治小兒噦方
生薑汁牛乳(各五合)
右二味煎取五合分為二服
又方取牛乳一升煎取五合分五服
治小兒疰方
竈中灰鹽等分相和熬熨之
治小兒悞吞鍼方
取磁石如棗核大或吞或含其針立出
治小兒悞吞鐵物等方
艾蒿一把剉以水五升煮取一升服之即下
治小兒蠷螋咬遶腹匝即死方
𢷬蒺藜葉傅之無葉子亦可
又方取鷰窠中土猪脂和傅之乾即易之
備急千金要方卷十四
