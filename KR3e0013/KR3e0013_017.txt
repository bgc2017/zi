備急千金要方卷十七唐孫思邈撰
宋林億等校正
七竅病方
口病第三(論法方灸)
論曰凡患口瘡及齒禁油麫酒醬酸酢鹹膩乾棗瘥後
仍須慎之若不久慎尋手再發發即難瘥薔薇根角蒿
為口瘡之神藥人不知之也
治口中面上息肉轉大方
以刀決潰去膿血即愈
治口中瘡久不瘥入胸中並生瘡三年已上不瘥者方
濃煎薔薇根汁含之又稍稍咽之日三夜一冬用根
夏用莖葉
又方角蒿灰傅之一宿知二宿瘥有汁吐之不得咽也
治口瘡不歇方
牛膝生蘘荷根(各三兩)黃蘗(一兩)
右三味㕮咀以綿裹酒三升漬一宿微火煎一兩沸
細細含之
升麻煎治膀胱熱不已口舌生瘡咽腫方
升麻玄參薔薇根白皮
射干(各四兩)大青黃蘗(各三兩)蜜(七合)
右七味㕮咀以水七升煮取一升五合去滓下蜜更
煎兩沸細細含咽之
治口數生瘡連年不瘥方
薔薇根黃芩當歸桔梗
黃耆白歛大黃鼠李根皮
芍藥續斷黃蘗葛根(各一兩)
右十二味為末以酒服方寸匕日二亦可漿水服之
治胃中客熱脣口乾燥生瘡方
茯苓黃芩甘草大黃
薔薇根(各十三銖)枳實杏仁黃連(各一兩)
桂心(半兩)栝蔞根(十八銖)
右十味為末食前漿水服方寸匕日二
治口熱生瘡方
升麻(三十銖)黃連(十八銖又古今錄驗作黃蘗)
右二味為末綿裹含咽汁亦可去之
治口瘡方
黃蘗(二兩)升麻(三兩)生地黃(五兩)薔薇根皮(四兩)
右四味㕮咀以水七升煮取三升去滓含之瘥止含
極吐却更含
治口中瘡爛痛不得食方
甘草(一寸)黃連(六銖)杏仁(二十枚)
右三味為末合和綿裹杏仁大含之勿咽日三夜一
薔薇圓治口中瘡身體有熱氣痱瘰方
薔薇根黃芩鼠李根當歸
葛根白斂黃蘗石龍芮(翼作黃連)
芍藥續斷黃耆(各一兩)栝蔞根(二兩)
右十二味為末蜜和丸如梧子服十丸日三(千金翼有黃連)
(一兩)
治口吻瘡方
以楸白皮及濕帖之三四度瘥
又方取經年葵根欲腐者彌佳燒作灰及熱傅之良
又方以新炊飯了甑及熱以脣口向甑脣上熨之二七
下三兩上瘥止
又方
梔子甘草(各十八銖)細辛(三十銖)桂心(十二銖)
芎藭(一兩)
右五味為末蜜丸食後服七丸日再服瘥
又方
芎藭白芷橘皮桂心
棗肉(各一兩半)
右五味為末蜜和為丸食後服十五丸又含之以瘥
為度此方甚驗
治口肥瘡方
熬竈上飯令焦末傅之
治鷰吻瘡方
白楊枯枝鐵上燒取&KR2215;及熱傅之
又方以木履尾内煻灰中令熱取拄兩吻各二七遍
治口傍惡瘡方
亂髮灰故絮灰黃連末乾薑末
右四味等分合和為散以粉瘡上不過三遍即愈
治口中瘡咽喉塞不利口燥膏方
猪膏白蜜(各一斤)黃連(一兩)
右三味合煎去滓攪令相得含如半棗大日四五夜
二
治熱病口爛咽喉生瘡水漿不得入膏方
當歸射干升麻(各一兩)附子(半兩)
白蜜(四兩)
右五味㕮咀以猪脂四兩先煎令成膏下著地勿令
大熱内諸藥微火煎令附子色黃藥成絞去滓内蜜
復上火一兩沸令相得置器中令凝取如杏仁大含
之日四五遍輙咽之
治失欠頰車蹉開張不合方
一人以手指牽其頥以漸推之則復入矣推當疾出
其指恐誤嚙傷人指也
治失欠頰車蹉方
消蠟和水傅之善
又方灸背第五椎一日二七壯滿三日未瘥灸氣衝二
百壯胸前喉下甲骨中是亦名氣堂
又方又灸足内踝上三寸宛宛中或三寸五分百壯三
報此三隂交穴也
治卒口噤不開方
以附子𢷬末内管中強開口吹口中
甘草圓治口中熱乾方
甘草人參半夏生薑
烏梅肉(各一兩半)棗膏(二兩半)
右六味為末蜜丸如彈子大旋含咽日三
治口乾方
羊脂若猪脂雞子大擘之内半升酢中漬一宿絞取
汁含之
治口乾除熱下氣方
石膏(五合碎)蜜(二升)
右二味以水三升煮石膏取二升内蜜煮取二升去
滓含如棗核大咽汁盡更含之
治虚勞口乾方
麥門冬(二兩末)大棗(三十枚肉)
右二味以蜜一升和令熟五升米下蒸之任性服
又方羊脂如雞子大醇酒半升棗七枚擘合漬七日取
棗食之立愈
又方
酸棗(一升)酸石榴子烏梅(各五合)栝蔞實
葛根甘草(各三兩)麥門冬(四兩)覆盆子(三合)
右八味為末以蜜丸含如棗大以潤為度
五香圓治口及身臭令香止煩散氣方
豆蔲丁香藿香零陵香
青木香白芷桂心(各一兩)香附子(二兩)
甘松香當歸(各半兩)㯽榔(二枚)
右十一味為末蜜和丸常含一丸如大豆許咽汁日
三夜一亦可常含咽之五日口香十日遍體香二七
日衣被香三七日下風人聞香四七日洗手水落地
香五七日把他手亦香慎五辛下氣去臭
含香圓治口氣臭穢宜常服之方
丁香(半兩)甘草(三兩)芎藭(一兩)細辛
桂心(各一兩半)
右五味為末蜜和丸如彈子大臨卧時服二丸
又方常以月旦日未出時從東壁取步七步回頭向垣
立含水噀壁七遍口即美香
又方桂心甘草細辛橘皮
右四味等分治下篩以酒服一錢匕瘥止
又方
棗肉(八兩)芎藭白芷橘皮
桂心(各四兩)
右五味為末次内棗肉乾則加蜜和丸如大豆許且
服十丸食前食後常含之或吞之七日大香
治口中臭方
桂心(古今錄用細辛)甘草(各等分)
右二味為末臨卧以指撮許酒服二十丸即香
又方細辛豆蔲含之甚良
又方蜀椒桂心(各等分)
右二味為末酒服三指撮許
主口香去臭方
甘草(三十銖)白芷(十八銖)芎藭(二十四銖)
右三味治下篩以酒服方寸匕日三服三十日口香
又方大棗瓜子仁松根白皮
右三味治下篩以酒服方寸匕日二服一百日衣被
香
又方
瓜子仁芎藭藁本當歸
杜蘅(各六銖)細辛(半兩)防風(二兩)
右七味治下篩食後飲服方寸匕日三服五日口香
十日身香二十日肉香三十日衣被香五十日遠聞
香一方加白芷十八銖
又方橘皮(二十銖)桂心(十八銖)木蘭皮(一兩)大棗(二十枚)
右四味治下篩酒服方寸匕日三久服身香亦可以
棗肉丸之服二十丸如梧子大稍加至三十丸一方
有芎藭十八銖
又方濃煮細辛汁含之久乃吐之
又方井花水三升漱口吐厠中良
又方香薷一把水一斗煎取三升稍稍含之
又方甜瓜子作末蜜和丸如棗核大每日空心洗漱訖
含一丸亦傅齒
又方熬大豆令焦及熱酢沃取汁含之
治七孔臭氣皆令香方
沈香(五兩)藁本(三兩)白瓜瓣(半升)丁香(五合)
甘草當歸芎藭麝香(各二兩)
右八味為末蜜丸如小豆大食後服五丸日三久服
令舉身皆香
治身體臭令香方
治身體臭令香方
甘子皮白芷(各一兩半)瓜子仁(三兩)藁本
當歸細辛桂心(各一兩)
右七味治下篩酒服方寸匕日三服五日口香三七
日身香
又方甘草松根皮大棗甜瓜子(各等分)
右四味治下篩食後服方寸匕日三七日知百日大
香
薰衣香方
零陵香丁香青桂皮青木香
雞骨煎香鬱金香楓香(各三兩)薰陸香
蘇合香甘松香甲香(各二兩)沈水香(五兩)
雀頭香白檀香安息香艾納香
藿香(各一兩)麝香(半兩)
右十八味為末蜜二升半煮肥棗四十枚令爛熟以
手痛搦令爛如粥以生布絞去滓用和香乾濕如捺
麨𢷬五百杵成丸蜜封七日乃用之以微火燒之以
盆水内籠下以殺火氣不爾必有焦氣也
又方
沈香煎香(各五兩)雀頭香丁子香
藿香(各一兩)
右五味治下篩内麝香末半兩粗羅臨薰衣時蜜和
用
又方
薰陸香沈香檀香兜婁婆香
煎香甘松香零陵香藿香(各一兩)
丁香(十八銖)棗肉(八兩)苜蓿香(二兩)
右十一味粗下篩合棗肉再𢷬量加蜜和用之善
濕香方
沈香(二斤七兩九銖)甘松香檀香雀頭香(一作藿香)
雞骨煎香甲香零陵香丁香(各三兩九銖)
麝香(二兩九銖)薰陸香(三兩六銖)
右十味為末臨用時以蜜和若預和味歇不中
又方
沈香(三兩)零陵香煎香麝香(各一兩半)
丁子香藿香(各半兩)甲香檀香(各三銖)
薰陸香甘松香(六銖)
右十味粗下篩蜜和用薰衣時缾盛埋之久窨佳
百和香通道俗用者方
沈水香(五兩)丁子香雞骨香兜婁婆香
甲香(各三兩)薰陸香白檀香熟捷香
炭末(各二兩)零陵香青桂皮青木香
甘松香白漸香(柴也)藿香(各一兩)雀頭香
蘇合香安息香麝香燕香(各半兩)
右二十味為末酒灑令輭再宿酒氣歇以白蜜和内
甆器中蠟紙封勿令氣洩冬月開取用大佳
裛衣香方
丁子香(一兩)苜蓿香(二兩)甘松香茅香(各三兩)
藿香零陵香(各四兩)
右六味各𢷬加澤蘭葉四兩粗下篩用之極美
又方
零陵香(二兩)藿香甘松香苜蓿香
煎香白檀香沈水香(各一兩)
右七味合𢷬加麝香半兩粗下篩用如前法良
又方
藿香(四兩)丁香(七枚)甘松香麝香
沈香煎香
右六味粗下篩和為乾香取裛衣大佳
備急千金要方卷十七
