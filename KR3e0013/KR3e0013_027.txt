備急千金要方卷二十七唐孫思邈撰
宋林億等校正
治諸風方
偏風第四(方灸法針)
防風湯治偏風甄權處療安平公方
防風芎藭白芷牛膝
狗脊萆薢白术(各一兩)羌活
葛根附子(外臺作人參)杏仁(各二兩)薏苡仁
石膏桂心(各三兩)麻黃(四兩)生薑(五兩)
右十六味㕮咀以水一斗二升煮取三升分三服一
劑覺好更進一劑即一度針九劑九針即瘥灸亦得
針風池一穴肩髃一穴
曲池一穴支溝一穴
五樞一穴陽陵泉一穴
巨虚下廉一穴
凡針七穴即瘥
仁夀宫備身患脚奉勑
針鐶銚一穴陽陵泉一穴
巨虚下廉一穴陽輔一穴
凡針四穴即能起行
大理趙卿患風腰脚不隨不能跪起
針上窌一穴鐶銚一穴
陽陵泉一穴巨虚下廉一穴
凡針四穴即能跪起
庫狄欽患偏風不得挽弓
針肩髃一穴即得挽弓甄權所行
治猥退風半身不遂失音不語者方
杏仁去雙仁及皮尖三斗洗入臼𢷬二斗令碎研如
寒食粥法取汁八升煎取四升口嘗看香滑即熟未
及此則為不熟惟熟為妙停極冷然後内好麴一斗
六升煎取八升第一遍酘饙也次一炊復取杏仁三
升研取一斗二升汁煎取六升第二酘也次一炊準
第二酘取杏仁汁多少為第三酘也若疑米不足别
更取二升杏仁研取八升汁煎取四升更斟酌炊米
酘之若猶不足更研杏仁二升取八升汁煎取四升
更酘之以熟為限一石米杏仁三斗所以節次研杏
仁者恐并煎汁酢故也若冬日任意并煎準計三斗
杏仁取汁一石六斗煎取八斗四升漬麴以分之酘
饙酒熟封四七日開澄取清然後壓糟糟可乾末和
酒服之大驗祕方
又方萆麻子脂一升酒一斗銅鉢盛著酒中一日煮之
令熟服之
又方灸百會次灸本神次灸承漿次灸風府次灸肩髃
次灸心輸次灸手五冊次灸手髓孔次灸手少陽次灸
足五冊次灸足髓孔次灸足陽明各五百壯
治大風半身不遂方
蠶沙兩石熟蒸分作直袋三枚各受七斗熱盛一袋
著患處如冷即取餘袋一依前法數數易換百不禁
瘥止須羊肚釀粳米蔥白薑椒豉等爛煮熱喫日食
一具十日止此方千金不傳
又方蒸鼠壤土袋盛熨之瘥即止
葛根湯治四肢緩弱身體疼痛不遂婦人産後中柔風
及氣滿方
葛根芍藥桂心乾地黃
羌活(各三兩)麻黃甘草(各二兩)生薑(六兩)
右八味以清酒三升水五升煮取三升温服五合日
三
麻子湯治大風周身四肢攣急風行在皮膚身勞彊服
之不虚人又治精神蒙昧者方
秋麻子(三升净擇水漬一宿)防風桂心
生薑石膏(碎綿裹)橘皮(各二兩)麻黃(三兩)
竹葉葱白(各一握)香豉(一合)
右十味㕮咀先以水二斗半煮麻子令極熟漉去滓
取九升别煮麻黃兩沸掠去沫内諸藥汁中煮取三
升去滓分三服空腹服當微汗汗出以粉塗身極重者
不過三兩劑輕者一兩劑瘥有人患大風賊風刺風
加獨活三兩比之小續命湯準當六七劑
仲景三黃湯治中風手足拘攣百節疼痛煩熱心亂惡
寒經日不欲飲食方
麻黃(三十銖)黃芩(十八銖)黃耆細辛(各十二銖)
獨活(一兩)
右五味㕮咀以水五升煮取二升分二服一服小汗
兩服大汗心中熱加大黃半兩脹滿加枳實六銖氣
逆加人參十八銖心悸加牡蠣十八銖渴加栝蔞十
八銖先有寒加八角附子一枚此方祕不傳
白歛薏苡湯治風拘攣不可屈伸方
白歛薏苡仁芍藥桂心
酸棗仁牛膝乾薑甘草(各一升)
附子(三枚)
右九味㕮咀以淳酒二斗漬一宿微火煎三沸每服
一升日三扶杖起行不耐酒服五合(千金翼有車前子)
獨活寄生湯夫腰背痛者皆由腎氣虚弱卧冷濕地當
風得之不時速治喜流入脚膝為偏枯冷痺緩弱疼重
或腰痛攣脚重痺宜急服此方
獨活(三兩)寄生(古今錄驗用續斷)杜仲
牛膝細辛秦芃茯苓
桂心防風芎藭乾地黃
人參甘草當歸芍藥(各二兩)
右十五味㕮咀以水一斗煮取三升分三服温身勿
冷喜虚下利者除乾地黃服湯取蒴藋葉火燎厚安
席上及熱眠上冷復燎之冬月取根春取莖熬卧之
佳其餘薄熨不及蒴藋葉為愈也諸處風濕亦用此
法新産竟或患腹痛不得轉動及腰脚攣痛不得屈
伸痺弱者宜服此湯除風消血(肘後有附子一枚大者無寄生人參甘草)
(當歸)
菊花酒治男女風虚寒冷腰背痛食少羸瘦無顔色嘘
吸少氣去風冷補不足方
菊花杜仲(各一斤)防風附子
黃耆乾薑桂心當歸
石斛(各四兩)紫石英蓯蓉(各五兩)萆薢
獨活鍾乳(各八兩)茯苓(三兩)
右十五味㕮咀以酒七斗漬五日一服二合稍稍加
至五合日三(千金翼不用乾薑)
杜仲酒治腰脚疼痛不遂風虚方
杜仲(八兩)石南(二兩)羌活(四兩)大附子(五枚)
右四味㕮咀以酒一斗漬三宿每服二合日再偏宜
冷病婦人服之
風痱第五(論法方灸)
論曰夫風痱者卒不能語口噤手足不遂而彊直者是
也治之以伏龍肝五升為末冷水八升和攪取汁飲之
能盡為善(肘後此方治心煩恍惚腹中痛滿絶而復蘇)自此已下九方皆主
此風用之次第宜細尋之
論曰凡欲醫此病當知先後次第不得謾投湯藥以失
機宜非但殺人因兹遂為痼疾已既得之當進三味竹
瀝飲少似有勝于常更進湯也竹瀝飲子患熱風者必
先用于此制其熱毒
竹瀝湯治四肢不收心神恍惚不知人不能言方
竹瀝(二升)生葛汁(一升)生薑汁(三合)
右三味相和温暖分三服平旦日晡夜各一服服訖
覺四體有異似好次進後湯方
竹瀝(一升)生葛汁(五合)芎藭防已
附子人參芍藥黃芩
甘草桂心(各一兩)生薑(四兩)羚羊角(三兩)
石膏(六兩)杏仁(四十枚)麻黃防風(各一兩半)
右十六味㕮咀以水七升煮減半内瀝煮取二升五
合分三服取汗間五日更服一劑頻與三劑漸覺少
損乃進後方
竹瀝(三升)防風升麻羚羊角
防已桂心芎藭(各二兩)麻黃(三兩)
右八味㕮咀以水四升合竹瀝煮取二升半分三服
兩日服一劑常用加獨活三兩最佳此方神良頻進
三劑若手足冷者加生薑五兩白术二兩若未除更
進後方
竹瀝(一升)甘草(一本作根二兩)人參芎藭
獨活升麻(各一兩)防風麻黃
芍藥(各一兩半)生薑石膏羚羊角
防已桂心黃芩
附子(一本作杏仁四十枚)白术(各二兩)
右十七味㕮咀以水八升煮減半内瀝煮取二升半
分三服相去如人行十里久更服若有氣者加橘皮
牛膝五加皮各一兩
凡風痱服前湯得瘥訖可常服煮散除餘風方
防風防已獨活秦芃
黃耆芍藥人參白术
茯神芎藭遠志升麻
石斛牛膝羚羊角丹參
甘草厚朴天門冬五加皮
地骨皮黃芩(翼作薯蕷)桂心(各一兩一云各四兩)
乾地黃橘皮生薑麻黃(各三兩)
㯽榔(翼作甘草)藁本(翼作附子)杜仲(翼作麥門冬)
烏犀角(各二兩翼作山茱萸)薏苡仁(一升)石膏(六兩一云三兩)
右三十三味𢷬篩為粗散和攪令勻每服以水三升
藥三兩煮取一升綿濾去滓頓服之取汗日一服若
覺心中熱煩以竹瀝代水煮之
荆瀝湯凡患風人多熱常宜服此方
荆瀝竹瀝生薑汁(各五合)
右三味相和温暖為一服每日旦服煮散午後進此
平復好瘥乃止
獨活煮散治諸風痱方
獨活(八兩)芎藭芍藥茯苓
防風防已葛根(各六兩)羚羊角
當歸人參桂心麥門冬
石膏(各四兩)磁石(十兩)甘草(三兩)白术(五兩)
右十六味各切剉分為二十四分每分入生薑生地
黃切一升杏仁二七枚以水二升煮取七合或日晩
或夜中或日一服或間服無所忌
五補圓凡風服湯藥多患虚熱翕翕然宜除熱方
防風人參蓯蓉乾地黃
羚羊角麥門冬天門冬(各一兩半)芍藥
獨活乾薑白术丹參
食茱萸(一云山茱萸)甘草茯神
升麻黃耆甘菊花地骨皮
石斛牛膝五加皮薯蕷(各三十銖)
秦芃芎藭桂心防已
生薑屑黃芩(各一兩)附子(十八銖)石膏(三兩)
寒水石(二兩)
右三十二味為末白蜜和丸如梧子大生薑蜜湯服
二十丸日三稍加至三十丸忌油麫蒜生冷酢滑及
猪羊雞魚等肉
論曰古人立方皆準病根冷熱制之今人臨急造次搜
尋即用故多不驗所以欲用方者先定其冷熱乃可檢
方用無不效湯藥既爾丸散亦然凡此風之發也必由
熱盛故有竹瀝葛汁等諸冷藥焉後之學者不能仔細
識其方意故有兹論具而述之其人無密室者不可與
療以強人居室不密尚中風邪况服藥之人乎
治風痱不能語手足不遂方
度病者手小指内岐間至指端為度以置臍上直望
心下以丹注度上端畢又作兩度續所注上合其下
開其上取其本度横置其開上令三合其狀如到作
厶字形男度左手女度右手嫌不分了故上丹注三
處同時起火灸之各一百壯愈
備急千金要方卷二十七
