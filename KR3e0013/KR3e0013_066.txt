備急千金要方卷六十六唐孫思邈撰
宋林億等校正
丁腫方
癰疽第二(脉法論灸方禁法)
脉數身無熱即内有癰
諸浮數脉當發熱而反洗洗惡寒若有痛處當結為癰
脉微而遲必發熱脉弱而數此為振寒當發癰腫
脉浮而數身體無熱其形默默胃中微燥不知痛處其
人當發癰腫
脉滑而數滑則為實數則為熱滑即為榮數即為衞榮
衞相逢即結為癰熱之所過即為癰膿身體有痛處時
時苦有瘡
問曰寸口脉微而澀法當亡血若汗出設不汗者當云
何答曰若身有瘡被刀器所傷亡血故也
趺陽脉滑而數法當下重少隂脉滑而數婦人隂中(生瘡)
論曰夫癰疽初發至微人皆不以為急此實奇患惟宜
速治稍遲緩乃即病成以此致禍者不一但發背外皮
薄為癰外皮厚為疽宜急治之
凡癰疽始發或似小癤或復大痛或復小痛或發如米
粒大白膿子此皆微候宜善察之見有小異即須大驚
忙急須攻治及斷口味速服諸湯下去熱毒若無醫藥
處即灸當頭百壯其大重者灸四面及中央二三百壯
數灸不必多也復薄以冷藥種種救療必速瘥也
凡用藥帖法皆當瘡頭處其藥開孔令洩熱氣亦當頭
以火針針入四分即瘥
凡癰疽瘤石癰結筋瘰癧皆不可就針角針角者少有
不及禍也
凡癰無問大小已覺即取膠如手掌大暖水浸令軟納
納然稱大小當頭上開一孔如錢孔大帖腫上令相當
須臾乾急若未有膿者即定不長已作膿者當自出若
以鋒針當孔上刺至膿大好至瘥乃洗去膠
凡腫根廣一寸已下名癤一寸已上名小癰如豆粒大
者名皰子皆始作急服五香連翹湯下之數劑取瘥乃
止
凡癰高而光大者不大熱其肉正平無尖而紫者不須
攻之但以竹葉黃耆湯申其氣耳肉正平為無膿也癰
卒痛以八味黃耆散𫝊之大癰七日小癰五日其自有
堅強者寧生破發乳若熱手不可得近者先内服王不
留行散外摩發背膏若背生破無苦在乳宜令極熟候
手按之隨手即起者瘡熟也須針之針法要得著膿以
意消息胷背不過一寸斟量不得膿即與食肉膏散著
兊頭内癰口中如體氣熱歇即服木占斯散五日後癰
欲著痂者即服排膿内塞散
凡癰破之後便綿惙欲死内寒外熱(文闕)腫自有似癰而
非者當以手按腫上無所連乃是風毒耳勿針之宜服
升麻湯外摩膏破癰口當令上留三分近下一分針之
務令極熱熱便不痛破後敗壞不差者作猪蹄湯洗之
日二度夏用二日冬用六七日用湯半劑亦可夫癰壞
後有惡肉者宜猪蹄湯洗去穢次𫝊食肉膏散惡肉盡
後𫝊生肉膏散及摩四邊令好肉速生當斷絶房室忌
風冷勿自勞煩待筋脉平復乃可任意耳緣新肉易傷
傷則裏潰潰則重發發即難救慎之慎之白痂最忌
凡諸暴腫一一不同無問近遠皆服五香連翹湯刺去
血小豆末𫝊之其間數數以針刺去血若失療已潰爛
者猶服五香湯及漏蘆湯下之隨熱多少依方用之外
以升麻湯榻洗熨之(方見丹毒篇)摩升麻膏(方見丹毒篇)若生息
肉者以白䕡茹散𫝊之青黑肉去盡即停止好肉生𫝊
升麻膏如肌不生𫝊一物黃耆散若𫝊白䕡茹青黑惡
肉不盡者可以㯃頭䕡茹散半錢和白䕡茹散三錢稍
稍𫝊之其散各取當色單𢷬下篩直爾成散用之(此數法集)
(驗用治緩疽)
或身中忽有痛處如遭打撲之狀名曰氣痛痛不可忍
遊走不住發作有時痛則小熱痛定則寒此皆由久時
受温氣至春暴寒風來折之不成温病乃作氣痛宜先
服五香連翹湯摩丹參膏又以白酒煎楊柳皮及暖熨
之有赤氣點點者即刺出血也其五香連翹湯及小竹
瀝湯可服數劑勿以一劑未瘥便住藥以謂無效即禍
至矣中間將白薇散佳又有氣腫痛其狀如癰腫無頭
虚腫色不變但皮急痛不得手近亦須服此五香湯次
白針寫之次與蒺藜散𫝊之
胷中痛短氣者當入闇室中以手指捺左眼視若見光
者胷中有結癰若不見光者是瘭疽内發出也
經云氣宿於經絡中血氣俱澀不行擁結為癰疽也不
言熱之所作其後成癰又陽氣湊集寒化為熱熱盛則
肉腐為膿也由人體有熱被寒冷搏之而脉凝結不行
熱氣擁結成癰疽方有灸法亦有温治法以其中冷未
成熱之時其用冷藥帖薄之治熱已成以消熱令不成
膿也赤色腫有尖頭者藜蘆膏𫝊之一云醋和蚌蛤灰
塗乾則易之
余平生數病癰疽得效者皆即記之考其病源多是藥
氣所作或有上世服石遂令子孫多有此疾食中尤不
宜食麪及酒蒜及慎温牀厚被能慎之者可得終身無
他此皆躬自驗之故特論之也
五香連翹湯治一切惡核瘰癧癰疽惡腫患背方
青木香沈香丁香薰陸香
麝香射干升麻獨活
寄生連翹通草(各二兩)大黃(三兩)
右十二味㕮咀以水九升煑取四升内竹瀝二升更
煑取三升分三服取快利(肘後方有紫葛甘草無通草治惡肉惡脉惡核風結)
(腫氣痛要籍喻義有黃耆甘草芒硝各六分千金翼云未瘥中間常服佳與小兒篇方相重小有異處)
黃耆竹葉湯治癰疽發背方
黃耆甘草黃芩芍藥
麥門冬(各三兩)當歸人參石膏
芎藭半夏(各二兩)生薑(五兩)生地黃(八兩)
大棗(三十枝)淡竹葉(一握)
右十四味㕮咀以水一斗二升先煑竹葉取一斗去
滓内藥煑取三升分四服相去如行二十里久日三
夜一
八味黃耆散方
黃耆芎藭大黃黃連
芍藥莽草黃芩梔子仁(各等)
(分)
右八味治下篩雞子白和如泥塗故帛上隨腫大小
𫝊之乾則易若已開口封瘡上須開頭令歇氣
王不留行散治癰腫不能潰困苦無聊賴方
王不留行子(三合千金翼作一升)龍骨當歸(各二兩)
野葛皮(半分)乾薑桂心(各一兩)栝蔞根(六分)
右七味治下篩食後温酒服方寸匕日三以四肢習
習為度不知稍加之令人安穩不覺膿自潰即著瘡
痂平復神良此浩仲堪方隋濟闍黎所名為神散癰
腫即消(千金翼云治癰疽及諸雜腫已潰皆服之)
内補散治癰疽發背婦人乳癰諸癤未潰者便消不消
者令速潰疾愈方
木占斯人參乾薑(一云乾地黃)桂心
細辛厚朴敗醬防風
栝蔞根桔梗甘草(各一兩)
右十一味治下篩酒服方寸匕藥入咽覺流入瘡中
若癰疽灸之不能發壞者可服之未壞者去敗醬已
發膿者内敗醬服藥日七八服夜二三服以多為善
若病在下當膿血出此為腸癰也諸病在裏惟服此
藥即覺其力痛者即不痛長服治諸瘡及疽痔瘡已
潰便早愈醫人不知用此藥發背無有治者若始覺
背上有不好處而渴者即勤服之若藥力行覺渴止
便消散若雖已壞但日夜服之勿住藥腫自消散不
覺去時欲長服者當去敗醬婦人乳癰宜速服之一
方無桂心一名木占斯散主癰腫堅結若已壞者速
愈未壞者使不成癰便消(張文仲無桂心劉涓子云此是華陀方)
排膿内塞散治大瘡熱退膿血不止瘡中肉虚疼痛方
防風茯苓白芷桔梗
遠志甘草人參芎藭
當歸黃耆(各一兩)厚朴(二兩)桂心(二分)
附子(二枚)赤小豆(五合酒浸熬之)
右十四味治下篩酒服方寸匕日三夜一
猪蹄湯治癰疽發背方
猪蹄(一具治如食法)黃耆黃連芍藥(各三兩)
黃芩(二兩)薔薇根狼牙根(各八兩)
右七味㕮咀以水三斗煑猪蹄令熟澄清取二斗下
諸藥煑取一斗去滓洗瘡一食頃以帛拭乾帖生肉
膏日一如痛加當歸甘草各二兩
又方治癰疽發十指或起膀胱及發背後生惡肉者方
猪蹄(一具治如食法)當歸大黃芎藭
芍藥黃芩獨活莽草(各一兩)
右八味㕮咀以水三斗煮猪蹄取八升去之内諸藥
煮取四升去滓漬瘡兩食頃洗之拭令乾𫝊麝香膏
麝香膏治癰疽及發背諸惡瘡去惡肉方
麝香䕡茹(一作真珠)雄黃礬石(各一兩)
右四味治下篩以猪膏調如泥塗之惡肉盡止却𫝊
生肉膏
食惡肉膏方
大黃芎藭莽草真珠
雌黃附子(生用各一兩)白歛礬石
黃芩䕡茹(各二兩)雄黃(半兩)
右十一味㕮咀以猪脂一升半煎五六沸去滓内䕡
茹礬石末攪調𫝊之瘡中惡肉盡乃止
治癰腫惡肉不盡者方
蒴藋灰(一作雚灰)石灰(肘後作白炭灰)
右二味各淋取汁合煎如膏膏成𫝊之食惡肉亦去
黑子此藥過十日不中用
又方生地黃汁煎如膠作餅子帖之日四五度
食惡肉散方
硫黃丹砂麝香㯃頭䕡茹
馬齒礬雄黃雌黃白礬(各二分)
右八味治下篩以粉之吮食惡肉(千金翼薄帖篇無白礬雌黃有藜蘆)
(云亦膏和𫝊之又處療癰疽篇無丹砂廣濟方療癰腫膿潰瘡中有紫肉破不消以此散兊或内蝕之)
又方䕡茹礬石雄黃硫黃(各二分)
右四味治下篩内瘡中惡肉盡即止不得過好肉也
生肉膏治癰疽發背壞後生肉方
生地黃(一斤)辛夷(二兩)獨活當歸
大黃黃耆芎藭白芷
芍藥黃芩續斷(各一兩)薤白(五兩)
右十二味㕮咀以臘月猪脂四升煎取白芷黃下之
去滓𫝊之立瘥
又方甘草當歸白芷蓯蓉
蜀椒細辛(各二兩)烏喙(六分生用)蛇銜(一兩)
薤白(二十莖)乾地黃(三兩)
右十味㕮咀以醋半升漬一宿次日猪膏三斤煎令
沸三上三下膏成塗之立瘥
蛇銜生肉膏治癰疽金瘡敗壞者方
蛇銜當歸(各六分)乾地黃(三兩)黃連
黃耆黃芩大黃續斷
蜀椒芍藥白芨芎藭
莽草白芷附子甘草
細辛(各一兩)薤白(一把)
右十八味㕮咀酢漬再宿臘月猪脂七升煎三上三
下酢盡下之去滓取𫝊日二夜一(崔氏有大戟獨活各一兩無地黃黃)
(連黃耆續斷白芨芎藭白芷甘草)
五香湯治熱毒氣卒腫痛結作核或似癰癤而非使人
頭痛寒熱氣急者數日不除殺人
青木香藿香薰陸香沉香
丁香(各一兩)
右五味㕮咀以水五升煮取二升分三服不瘥更服
并以滓𫝊腫上(千金翼以麝香代藿香)
漏蘆湯下之之方
漏蘆白芨黃芩麻黃
白薇枳實升麻芍藥
甘草(各二兩)大黃(三兩)
右十味㕮咀以水一斗煮取三升分三服快下之無
藥處單用大黃亦得(肘後云治癰疽丹軫毒腫惡肉千金翼無白薇劉涓子無芍藥)
(有連翹治時行熱毒變作赤色癰疽丹軫毒腫及眼赤痛生瘴翳若熱盛者可加芒硝二兩經心錄無白)
(薇有知母犀角芒硝各二兩此方與小兒篇方相重分兩服法異)
丹參膏方
丹參蒴藋莽草蜀椒
躑躅(各二兩)秦芁獨活白芨
牛膝菊花烏頭防己(各一兩)
右十二味㕮咀以醋二升浸一宿夏半日如急要便
煎取猪脂四升煎令醋氣歇慢火煎去滓用𫝊患處
日五六度(肘後用防風不用防己治惡肉惡核瘰癧風結諸腫云此膏亦可服)
小竹瀝湯治氣痛方
淡竹瀝(二升)射干杏仁獨活
枳實白术防己防風
秦芁芍藥甘草茵芋
茯苓黃芩麻黃(各二兩)
右十五味㕮咀以水九升煮取半下瀝煮取三升分
四服
白薇散方
白薇防風射干白术(各六分)
麻黃秦芁(各五分)當歸防己
烏頭青木香天門冬枳實
獨活萎蕤山茱萸(各四分)柴胡
白芷(各三分)莽草蜀椒(各二分)
右十九味治下篩以漿水服方寸匕日三加至二匕
蒺藜散治氣腫痛方
右用蒺藜子一升熬令黃為末以麻油和如泥炒令
焦黑以𫝊故熟布上如腫大小勿開孔帖之無蒺藜
用小豆末和雞子如前乾易之妙
藜蘆膏治赤色腫有尖頭者方
藜蘆(二分)黃連礬石雄黃
松脂黃芩(各八分)
右六味為末猪脂二升二合煎令烊調和以𫝊上瘑
癬頭瘡極效又治淺瘡經年抓搔癢處成孔者
瞿麥散治癰排膿止痛利小便方
瞿麥(一兩)芍藥桂心赤小豆(酒浸熬)
麥門冬芎藭黃耆當歸
白歛(各二兩)
右九味治下篩先食酒下方寸匕日三(千金翼用細辛薏苡仁白)
(芷不用桂心麥門冬白歛治諸癰潰及未潰瘡中疼痛膿血不絶不可忍者)
薏苡仁散治癰腫令自潰長肉方
薏苡仁桂心白歛當歸
蓯蓉乾薑(各二兩)
右六味治下篩先食温酒服方寸匕日三夜二
黃耆茯苓湯治癰疽潰後膿太多虚熱方
黃耆麥門冬(各三兩)生薑(四兩)五味子(四合)
芎藭茯苓桂心(各二兩)大棗(二十枚)
右八味㕮咀以水一斗半煮取四升分六服(千金翼有遠志)
(當歸人參各二兩甘草六兩)
内消散治凡是癰疽皆宜服之方
赤小豆(醋一升浸熬)人參甘草
瞿麥當歸猪苓黃芩(各二兩)
白歛薏苡仁黃耆(各三兩)防風(一兩)
升麻(四兩)
右十二味治下篩以酒服方寸匕日三夜二長服取
瘥
猬皮散治癰疽膿血内漏諸漏壞敗男發背女乳房及
五痔方
猬皮蜂房(各一具)地榆附子
桂心當歸續斷(各五分)乾薑
蜀椒藁本(各四分)厚朴(六分)
右十一味治下篩空腹以酒服方寸匕日三取瘥加
斑猫七枚益良
凡患腫皆因宿熱所致須服冷藥瘥後有患冷利不止
者方
人參龍骨赤石脂甘草
乾薑(各二兩)附子(一枚)
右六味㕮咀以水八升煮取二升半分三服每服八
合
梔子湯治表裏俱熱三焦不實身體生瘡及發癰癤大
小便不利方
梔子仁(二七枚)芒硝(二兩)黃芩甘草
知母(各三兩)大黃(四兩)
右六味㕮咀以水五升煮減半下大黃取一升八合
去滓内芒硝分三服
五利湯治年四十已還強壯常大患熱發癰疽無定處
大小便不通方(劉涓子名大黃湯)
芒硝(一兩)升麻黃芩(各二兩)大黃(三兩)
梔子仁(五兩)
右五味㕮咀以水五升煮取二升四合去滓下芒硝
分四服快利即止
乾地黃圓凡壯熱人能長服之終身不患癰疽令人肥
悦耐勞苦方
乾地黃(五兩)芍藥甘草桂心
黃耆黃芩遠志(各二兩)石斛
當歸大黃(各三兩)巴戟天栝蔞根
人參(各一兩)天門冬蓯蓉(各四兩)
右十五味為末蜜丸如梧子酒服十丸日三加至二
十丸
又方治虚熱消瘡癤方
乾地黃(四兩)大黃(六分)芍藥王不留行
茯苓甘草遠志麥門冬
人參升麻黃芩(各三兩)桂心(六兩)
右十二味為末蜜和丸如梧子大酒服十丸日三加
至二十丸久服令人肥健一方有枳實三兩(外臺無甘草遠)
(志麥門冬人參升麻黃芩)
又方治虚勞客熱數發癰腫瘡癤經年不除方
乾地黃(四兩)黃耆黃芩大黃
黃連澤瀉細辛(各三兩)甘草
桂心芍藥茯苓乾漆(各二兩)
人參(一兩)天門冬(五兩)
右十四味為末蜜丸如梧子大酒服十丸日三夜一
加至二十丸久服延年終身不發癰疽凡方中用大
黃薄切五升米下蒸熟曝乾用之熱多倍大黃(要籍喻義)
(無澤瀉)
地黃煎補虚除熱散乳石去癰癤痔疾悉宜服之之方
生地黃隨多少三𢷬三壓取汁令盡銅器中湯上煮
勿蓋覆令泄氣得減半出之布絞去粗碎結濁滓穢
再煎令如餳丸如彈丸許酒服日三勿加之百日癰
疽永不發
枸杞煎治虚勞輕身益氣令人有力一切癰疽永不發
方
枸杞三十斤剉葉生至未落可用莖葉落至未生可
用根以水一石煮取五斗去滓淀將滓更入釜與水
依前煮取五斗并前為一斛澄清去淀釜中煎取二
斗許更入小銅鍋子煎令連連如餳止或器盛重湯
煮更好每日早朝服一合半日再初服一合漸加
治風濕體痛不能飲食兼癰疽後補虚羸方
薔薇根枸杞根(各一百斤)食蜜生地黃(各十)
(斤)
右四味㕮咀先以水煮二根令味濃取二斛去淀次
内地黃煮令爛絞去滓微火煎令如粥次内蜜耗令
相得每食後服如彈丸許
搨腫方
大黃黃芩白歛芒硝(各三分)
右四味㕮咀以水六升煮取三升故帛四重蘸汁中
以搨腫處乾即易之無度數晝夜為之
又方治癰疽始作腫赤焮熱長甚速方
青木香犀角大黃梔子仁
紫檀香升麻黃芩羚羊角
黃連甘草芒硝射干
黃蘗白歛(各二分)地黃汁(五合)麝香(一分研入)
右十六味㕮咀以水五升煮取二升小冷故帛兩重
蘸湯中搨腫處乾即易之日夜數百度
又方治頸項及胷背有大腫赤發即封之令不成膿方
朴消(五兩)香䜴生地黃汁(各半斤)
右三味合𢷬煮令地黃爛熟𫝊腫處厚二分日三四
易至瘥止此兼治一切腫
又方治癰腫痛煩悶方
右用生楸葉十重帖之以帛裹令緩急得所日二易
止痛兼消腫蝕膿甚良勝於他物如冬月先收乾者
臨用以鹽潤之亦可薄削楸皮用之
又方治大人小兒癰腫方
右用生猪腦𫝊紙上帖之乾則易日三四度
又方芥子為末湯和𫝊紙上帖之(千金翼以猪膽和塗之)
又方白薑石末蒜和𢷬𫝊上
又方𢷬馬鞭草𫝊上即頭出
又方灸兩足大拇趾奇中立瘥仍隨病左右
治癰始覺腫令消方
大黃通草葶藶莾草
右四味各等分為末以水和𫝊上乾則易之
又方以莨菪末三指撮水和服之日三神良
治癰方
右用芫花為末膠和如粥𫝊之
治癰疽發腹背隂匿處通身有數十癰者方
右取乾牛糞燒灰治下篩以雞子白調塗之乾復易
若已結膿使聚長者方
右用栝蔞根為末苦酒和𫝊上燥復易赤小豆亦佳
治癰有膿令潰方
右用雞羽三七枚燒末服之即潰
又方人乳和麪𫝊上比曉膿血盡出不用近手
又方箔經繩燒末臘月猪脂和𫝊下畔即潰不須針灸
治癰腫發背初作及經十日已上腫赤焮熱毒氣盛日
夜疼痛百藥不效方
&KR1409;雞子(一枚)新出狗屎(如雞子大)
右二味攪調和微火熬令稀稠得所捻作餅子於腫
頭堅處帖之以紙帖上以帛抹之時時看視覺餅子
熱即易勿令轉動及歇氣經一宿定如多日患者三
日帖之一日一易至瘥止此方穢惡不可施之貴勝
然其愈疾一切諸方皆不可及自外諸方還復備員
設儀注而已學者當曉此方以備諸急爾
烏麻膏治諸漏惡瘡一十三般丁腫五色遊腫癰癤毒
熱狐刺蛇毒狂犬蟲狼六畜所傷不可識者二十年漏
金瘡中風皆以此膏帖之惡膿盡即瘥止痛生肌一帖
不換藥惟一日一度拭去膏上膿再帖至瘥止
生烏麻油(一斤)黃丹(四兩)蠟(四分皆大兩大斤)
右三味以臘日前一日從午内油銅器中微火煎至
明旦看油減一分下黃丹消盡下蠟令沫消藥成至
午時出惟男子合之毋令小兒女人六畜等見
治諸腫帖方
紫葛(十分)大黃(五分)青木香(一分)玄參
白歛黃芩黃連榆白皮
升麻由跋(各三分)赤小豆(一合)
右十一味治下篩以生地黃汁和如泥𫝊腫上乾則
易無地黃汁以米醋和之
松脂膏治癰腫方
松脂(一斤半)猪脂(一合半)黃芩黃耆
黃連當歸大黃芍藥
芎藭蠟(各一兩)
右十味其八味㕮咀合二脂微火煎三上三下綿及
布絞去滓火灸𫝊紙上随腫大小帖之日三易即瘥
又方松脂(一斤)猪脂(半斤)大黃(一兩)白蠟(四兩)
細辛防風黃芩芎藭
白歛當歸芍藥莽草
黃蘗白芷黃連(各半兩)
右十五味㕮咀先煎二脂白蠟令烊次内諸藥三上
三下以綿及布絞著水中為餅取少許火炙之𫝊油
紙上帖瘡處(千金翼有黃耆一兩)
治癰疽痔漏惡瘡婦人妬乳漆瘡方
野葛芍藥薤白當歸
通草(各二分)附子(一分)
右六味㕮咀醋浸半日先煎猪脂八合令煙出内亂
髮二分令消盡下之待冷又内松脂八分蠟二分更
著火上和次内諸藥煎令沸三上三下去滓以故帛
𫝊藥帖腫上乾即易如春月去附子其髮須盡洗去
垢不爾令人瘡痛
青龍五生膏治癰疽痔漏惡瘡膿血出皆以此方導之
生梧桐白皮生桑白皮生青竹茹
生栢白皮生龍膽(各五兩)蜂房猬皮
蛇蛻皮雄黃雌黃(各二兩)蜀椒
附子芎藭(各五分)
右十三味㕮咀以三年苦酒二斗浸一宿於炭火上
炙乾𢷬下細篩以猪脂二升半微火煎攪令相得如
飴著末水中新白甆器中盛稍稍隨病深淺𫝊之并
以清酒服如棗核大日一
滅瘢膏治諸色癰腫惡瘡瘥後有瘢㾗方
安息香(一作女萎)礬石狼毒羊躑躅
烏頭附子野葛白芷
烏賊骨皂莢天雄芍藥
芎藭赤石脂大黃當歸
莽草石膏乾地黃地榆
白术續斷鬼&KR0875;蜀椒
巴豆細辛(各一兩)
右二十六味𢷬末用成煎猪脂四斤和以此為凖煎
三上三下以好鹽一大匙下之膏成須服者與服須
摩者與摩摩之忌近眼服之忌妊娠人若滅瘢者以
布揩令傷𫝊之鼻中息肉者取如大豆内鼻中如瘀
血者酒服如棗核大痔漏者以綿裹如梅子大内下
部中風者摩患上取瘥崩中者(此處疑有脫簡)亦内其滅瘢
取少許和鷹屎白𫝊之取臘日合神效(千金翼有礬石一兩)
治膿潰後瘡不合方
右燒鼠皮一枚為末𫝊瘡孔中
又方熟嚼大豆以𫝊之
又方炒烏麻令黑熟𢷬以𫝊之
又方牛屎𫝊之乾即易
又方燒破蒲席灰臘月猪脂和内孔中
治癰久不瘥方
右用馬齒菜𢷬汁煎以𫝊之
治癰癤潰後膿不斷及為諸物刺傷瘡不瘥方
石硫黃粉(二分)
右一味取筋一片磓碎頭少濕内硫黃中以刺瘡孔
瘡瘥為度
治癰肉中如眼諸藥所不效者方
右取附子削令如棋子安腫上以唾帖以火炙之令
附子欲焦復唾濕以火炙之如是三度令附子熱氣
徹内即瘥此法極妙也
練石散治癰有堅如石核者復大色不變或作石癰方
麤理黃石(一斤)鹿角(八兩燒)白歛(三兩)
右三味以醋五升先燒石灰赤内醋中不限數醋減
半止總𢷬末以餘醋和如泥厚𫝊之乾則易取消止
盡更合諸漏及瘰癧其藥悉皆用之仍火針針頭破
𫝊藥又單磨鹿角半夏末和𫝊之不如前方佳也
治石癰堅如石不作膿者方
右用生商陸根熟𢷬𫝊之乾即易取軟為度又治濕
漏諸癰癤
又方蜀桑根白皮隂乾𢷬末烊膠以酒和藥𫝊腫根即
拔
又方莨菪子為末醋和以𫝊瘡頭根即拔
又方蛇蛻皮帖之經宿便瘥
又方櫟子一枚以醋於青石上磨之以塗腫上乾更塗
不過十度即愈
又方梁上塵葵根莖灰(各等分)
右二味醋和𫝊之即瘥
又方當上灸百壯石子當碎出如不出益壯乃佳(凡發腫至)
(堅有根者名曰石癰)
禁腫法
凡春初雷始發聲時急以兩手指雷聲聲止乃止後
七日勿洗手此後有一切腫及蠍螫惡注腫瘡摩之
隨手即消
書腫方
天乙(甲一不生)未(乙一不成壬癸死)
右以丹書閉氣書腫上立瘥
治惡毒腫或著隂卵或著一邊疼痛攣急引入小腹不
可忍者一宿殺人方
右取茴香草𢷬汁飲一升日三四服滓𫝊腫上冬月
闕生者根亦可用(此是外國神方於永嘉年末用之起死回生神驗)
治風勞毒腫疼痛攣急或牽引小腹及腰髀痛方
右用桃仁一升研如常法以酒三升攪和頓服之厚
衣被蓋令汗不過三劑瘥
治脚腫向上至腹即殺人者方
右用赤小豆一斗以水三斗煮令爛出豆以汁浸脚
至膝每日一度瘥止若已入腹不須浸但煮豆食之
忌鹽菜米麪等渴飲汁瘥乃止
麻子小豆湯治毒腫無定處或赤色惡寒或心腹刺痛
煩悶者此是毒氣深重所致方
麻子赤小豆(各五升)生商陸(二升)附子(二兩)
射干(二兩)升麻(四兩)
右六味㕮咀以水四斗先煮四味取二斗半去滓次
研麻子碎和汁煮一沸濾去滓取汁爛煮豆其汁每
服五合日二夜一當利小便為度腫退即瘥并食豆
治一切腫毒疼痛不可忍者方
右取萆麻子熟𢷬𫝊之即瘥
治諸瘡著白痂復發方
大蒜鼠屎書墨
右三味各等分為末𫝊之日三
治癤子方
凡癤無頭者吞葵子一枚不得多服
又方生椒末釡下土
右二味各等分醋和塗之(千金翼有麴末為三味)
又方狗頭骨芸薹子
右二味各等分為末醋和𫝊之
又方燒葛蔓灰封上自消牛糞灰封之亦佳
又方鼠粘根葉帖之
又方水和雀屎𫝊之
備急千金要方卷六十六
