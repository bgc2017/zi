備急千金要方卷五十九唐孫思邈撰
宋林億等校正
腎臓方
腎臓脉論第一
論曰腎主精腎者生來精靈之本也為後宫内官則為
女主所以天之在我者德也地之在我者氣也德流氣
薄而生者也故生來謂之精精者腎之蔵耳者腎之官
也腎氣通於耳耳和則能聞五音矣腎在竅為耳然則
腎氣上通於耳下通於隂也左腎壬右腎癸循環玄宫
上出耳門候聞四遠下廻玉海俠脊左右與臍相當經
於上焦榮於中焦衛於下焦外主骨内主膀胱腎重一
斤一兩有兩枚神名㵱㵱主蔵精號為精蔵隨節應會
故云腎蔵精精舍志在氣為欠在液為唾腎氣虚則厥
逆實則脹滿四肢正黑虚則使人夢見舟船溺人得其
時夢伏水中若有畏怖腎氣盛則夢腰脊兩解不相屬
厥氣客於腎則夢臨淵沒居水中
凡腎蔵象水與膀胱合為腑其經足少隂與太陽為表
裏其脉沉相於秋王於冬冬時萬物之所蔵百蟲伏蟄
陽氣下陷隂氣上昇陽氣中出隂氣冽而為霜遂不上
昇化為霜雪猛獸伏蟄蜾蟲匿蔵其脉為沉沉為隂在
裏不可發汗發之者如蜾蟲出見其霜雪隂氣在表陽
氣在蔵慎不可下下之者傷脾脾土弱即水氣妄行如
魚出水蛾入湯重客在裏慎不可熏熏之逆客其息則
喘無持客熱令口爛瘡隂脉且解血散不通正陽遂厥
隂不往從客熱狂入内為結胷脾氣遂弱清溲痢通
冬脉如營冬脉者腎也北方水也萬物之所以合蔵也
故其氣來沉以摶故曰營反此者病何如而反其氣來
如彈石者此謂太過病在外其去如數者此謂不及病
在中太過則令人解俠脊脉痛而少氣不欲言不及則
令人心懸如病饑䏚中清脊中痛小腹滿小便變赤黃
腎脉來喘喘累累如勾按之而堅曰平冬以胃氣為夲
腎脉來如引葛按之益堅曰腎病腎脉來發如奪索辟
辟如彈石曰腎死
真腎脉至摶而絶如以指彈石辟辟然色黃黑不澤毛
折乃死
冬胃微石曰平石多胃少曰腎病但石無胃曰死石而
有勾曰夏病勾甚曰金病凡人以水榖為本故人絶水
榖則死脉無胃氣亦死所謂無胃氣者但得真蔵脉不
得胃氣也所謂脉不得胃氣者肝不弦腎不石也
腎蔵精精舍志盛怒不止則傷志志傷則善忘前言腰
脊痛不可以俛仰屈伸毛悴色夭死於季夏
足少隂氣絶則骨枯少隂者冬脉也伏行而濡滑骨髓
者也故骨不濡則肉不能著骨也骨肉不相親即肉濡
而却肉濡而却故齒長而垢髮無澤髮無澤者骨先死
戊篤已死土勝水也
腎死蔵浮之堅按之亂如轉丸益下入尺中者死
冬腎水王其脉沉濡而滑曰平反得微澀而短者是肺
之乘腎母之歸子為虚邪雖病易治反得弦細而長者
是肝之乘腎子之乘母為實邪雖病自愈反得大而緩
者是脾之乘腎土之尅水為賊邪大逆十死不治反得
浮大而洪者是心之乘腎火之陵水為微邪雖病即瘥
左手關後尺中隂絶者無腎脉也若足下熱兩髀裏急
精氣竭少勞倦所致刺足太陽治陽
左手關後尺中隂實者腎實也若恍惚健忘目視&KR0617;&KR0617;
耳聾悵悵善鳴刺足少隂治隂
右手關後尺中隂絶者無腎脉也若足逆冷上搶胷痛
夢入水見鬼善魘寐黑色物來掩人上刺足太陽治陽
右手關後尺中隂實者腎實也若骨疼腰脊痛内寒熱
刺足少隂治隂
腎脉沉細而緊再至曰平三至曰離經病四至脱精五
至死六至命盡足少隂脉也
腎脉急甚為骨痿癲疾微急為奔豚沉厥足不收不得
前後緩甚為折脊微緩為洞下洞下者食不化入咽還
出大甚為隂痿微大為石水起臍下以至小腹腫垂垂
然上至胃管死不治小甚為洞泄微小為消癉滑甚為
癃㿗微滑為骨痿坐不能起目無所見視見黑花濇甚
為大癰微濇為不月水沉痔
腎脉摶堅而長其色黃而赤當病折腰其耎而散者當
病少血黑脉之至也上堅而大有積氣在小腹與隂名
曰腎痺得之沭浴清水而臥
扁鵲曰腎有病則耳聾腎在竅為耳然則腎氣上通於
耳五臓不和則九竅不通隂陽俱盛不得相營故曰關
格關格者不得盡期而死也
腎在聲為呻在變動為慄在志為恐恐傷腎精氣并於
腎則恐
蔵主冬病在蔵者取之井
病先發於腎小腹腰脊痛脛痠一日之膀胱背膂筋痛
小便閉二日上之心心痛三日之小腸脹四日不已死
冬大晨夏晏晡
病在腎夜半慧日乘四季甚下晡静
假令腎病中央若食牛肉及諸土中物得之不者當以
長夏時發得病以戊巳日也
凡腎病之状必腹大脛腫痛喘欬身重寝汗出憎風寒
即胷中痛大腹小腹痛清厥意不樂取其經足少隂太
陽血者腎脉沉之而大堅浮之而大緊若手足骨腫厥
而隂不興腰脊痛小腹腫心下有水氣時脹閉時泄得
之浴水中身未乾而合房内及勞倦發之
腎病其色黑其氣虚弱吸吸少氣兩耳苦聾腰痛時時
失精飲食减少膝以下清其脉沉滑而遲此為可治宜
服内補散建中湯腎氣丸地黃煎春當刺涌泉秋刺伏
留冬刺隂谷皆補之夏刺然谷季夏刺太谿皆瀉之又
當灸京門五十壮背第十四椎百壮
邪在腎則骨痛隂痺隂痺者按之而不得腹脹腰痛大
便難肩背頸項強痛時眩取之涌泉崑崙視有血者盡
取之有所用力舉重若入房過度汗出如浴水則傷腎
腎中風腎中寒
腎水者其人腹大臍腫腰痛不得溺隂下濕如牛鼻頭
汗其足逆寒大便反堅(一云面反瘦)
腎脹者腹滿引背央央然腰髀(一作痺)痛
腎著之病其人身體重腰中冷如冰状(一作如水洗状一作如坐水中)
(形如水状)反不渴小便自利食飲如故是其證也病屬下焦
從身勞汗出衣裏冷濕故久久得之
腎著之為病從腰以下冷腰重如帶五千錢診得腎積
脉沉而急若脊與腰相引痛饑則見飽則減小腹裏急
口乾咽腫傷爛目&KR0617;&KR0617;骨中寒主髓厥善忘色黑腎之
積名曰奔豚發於小腹上至心下如豚奔走之状上下
無時久久不愈病喘逆骨痿少氣以夏丙丁日得之何
也脾病傳腎腎當傳心心適以夏王王者不受邪腎復
欲還脾脾不肯受因流結為積故知奔豚以夏得之腎
病手足逆冷面赤目黃小便不禁骨節煩疼小腹結痛
氣衝於心其脉當沉細而滑今反浮大其色當黑而反
黃此是土之尅水為大逆十死不治
羽音人者主腎聲也腎聲呻其音瑟其志恐其經足少
隂厥逆太陽則榮衛不通隂陽飜祚陽氣内伏隂氣外
昇昇則寒寒則虚虚則厲風所傷語言謇吃不轉偏枯
脚偏跛蹇若在左則左腎傷在右則右腎傷其偏枯風
體從鼻而分半邊至脚緩弱不遂口亦欹語聲混濁便
利仰人耳偏聾塞腰背相引甚則不可治腎瀝湯主之
(方見别卷中)又呻而好恚恚而善忘恍惚有所思此為土尅
水陽擊隂隂氣伏而陽氣起起則熱熱則實實則怒怒
則忘耳聽無聞四肢滿急小便赤黃語音口動而不出
笑而看人此為邪熱傷腎甚則不可治若面黑黃耳不
應亦可治
腎病為瘧者令人悽悽然腰脊痛宛轉大便難目眴眴
然身掉不定手足寒恒山湯主之(方見别卷中)若其人本來
不吃忽然謇吃而好嗔恚反於常性此腎已傷雖未發
覺已是其候見人未言而前開口笑還閉口不聲舉手
柵腹(一作把眼)此腎病聲之候也虚實表裏浮沉清濁宜以
察之逐以治之黑為腎腎合骨黑如烏羽者吉腎主耳
耳是腎之餘其人水形相比於上羽黑色大頭曲面廣
頥小肩大腹小手足發行摇身下尻長背延延也不敬
畏善欺紿人戮死耐秋冬不耐春夏春夏感而生病主
足少隂汙汙然耳大小高下厚薄偏圓則腎應之正黑
色小理者則腎小小即安難傷粗理者則腎大大則虚
虚則腎寒耳聾或鳴汗出腰痛不得俛仰易傷以邪耳
高者則腎高高則實實則腎熱背急綴痛耳膿血出或
生肉塞耳耳後陷者則腎下下則腰尻痛不可以俛仰
為狐疝耳堅者則腎堅堅則腎不受病不病腰痛耳薄
者則腎脆脆則傷熱熱則耳吼閙善病消癉耳好前居
牙車者則腎端正端正則和利難傷耳偏高者則腎偏
欹偏欹則善腰尻偏痛凡人分部骨陷者必死不免俠
膀胱并太陽為腎之部骨當其處陷也而蔵氣通於内
外部亦隨而應之沉濁為内浮清為外若色從外走内
者病從外生部處起若色從内出外者病從内生部處
陷内病前治隂後治陽外病前治陽後治隂陽主外隂
主内凡人生死休否則蔵神前變形於外人腎前病耳
則為之焦枯若腎前死耳則為之[黑敢]黑焦癖若天中等
分墓色應之必死不治看應增損斟酌賖促賖不出四
百日内促則旬日之間腎病少愈而卒死何以知之曰
黃黑色黶點如拇指應耳此必卒死腎絶四日死何以
知之齒為暴黑面為正黑目中黃腰中欲折自汗出如
流面黑目青(一作白)腎氣内傷病因留積八日當亡是死
變也面黃目黑不死黑如炲死吉凶之色天中等分左
右發色不正此是隂陽官位相法若不遭官事而應死
也其人面目帶黃黑連耳左右年四十以上百日死若
偏在一邊最凶必死兩邊有年上無三年之内禍必至
矣
冬水腎脉色黑主足少隂脉也少隂何以主腎曰腎者
主隂隂水也皆生於腎此脉名曰太衝凡五十七穴冬
取其井滎冬者水始治腎方閉陽氣衰少隂氣堅盛太
陽氣伏沉陽脉乃去故取井以下隂氣逆取滎以通(素問)
(作實)陽氣其脉本在内踝下二寸應舌下兩脉其脉根于
涌泉(涌泉在脚心下大拇指筋是)
其筋起於小指之下入足心並太隂之筋而邪走内踝
之下結於踵與太陽之筋合而上結於内輔下並太隂
之筋而上循隂股結於隂器循脊内俠膂上至項結於
枕骨與太陽之筋合
其脉起於小指之下斜趣足心出然骨之下循内踝之
後别入跟中以上腨内出膕中内廉上股内後廉貫脊
屬腎絡膀胱其直者從腎上貫肝鬲入肺中循喉嚨俠
舌本其支者從肺出絡心注胸中合足太陽為表裏太
陽本在跟以上五寸中同會于手太隂
其足少隂之别名曰太鍾當踝後繞跟别走太陽其别
者並經上走於心包下貫腰脊主腎生病病實則膀胱
熱熱則閉癃癃則陽病陽脉反逆大於寸口再倍其病
則口熱舌乾咽腫上氣嗌乾及痛煩心心痛黃癉腸澼
脊股内後廉痛痿厥嗜臥足下熱而痛灸則強食而生
災緩帶被髮大杖重履而步虚則膀胱寒寒則腰痛痛
則隂脉反小於寸口其病則饑而不欲食面黑如炭色
欬唾則有血喉鳴而喘坐而欲起目&KR0617;&KR0617;無所見心懸
若病饑状氣不足則善恐心惕惕若人將捕之是為骨
厥
冬三月者主腎膀胱黑骨温病也其源從太陽少隂相
摶藴積三焦上下壅塞隂毒内行臓腑受客邪之氣則
病生矣其病相反若腑虚則為隂毒所傷裏熱外寒意
欲守火而引飲或腰中痛欲折若臓實則為陽温所損
胷脇切痛類如刀刺不得動轉熱彭彭若服冷藥過差
而便洞瀉故曰黑骨温病也
扁鵲曰灸肝脾腎三輸主治丹金毒黑温之病當依源
為理調臓理腑清濁之病不生也
腎虚實第二(脉法方灸)
腎實熱
左手尺中神門以後脉隂實者足少隂經也病苦舌燥
咽腫心煩嗌乾胷脇時痛喘欬汗出小腹脹滿腰背強
急體重骨熱小便赤黃好怒好忘足下熱痛四肢黑耳
聾名曰腎實熱也(脉經云腎實熱者病苦膀胱脹閉小腹與腰脊相引痛也)
右手尺中神門以後脉隂實者足少隂經也病苦痺身
熱心痛脊脇相引痛足逆熱煩名曰腎實熱也
瀉腎湯治腎實熱小便脹滿四肢正黑耳聾夢腰脊離
解及伏水等氣急方
芒硝茯苓黃芩(各三兩)生地黃汁
菖蒲(各五兩)磁石(八兩碎如雀頭)大黃(切一升用水密器中宿漬)
玄參細辛(各四兩)甘草(二兩)
右十味㕮咀以水九升煮七味取二升半去滓下大
黃内藥汁中更煮減二三合去大黃内地黃汁微煎
一兩沸下芒硝分為三服
治腎熱好怒好忘耳聽無聞四肢滿急腰背轉動彊直
方
柴胡茯神(外臺作茯苓)黃芩澤瀉
升麻杏仁大青芒硝(各三兩)
淡竹葉地黃(各切一升)磁石(四兩)羚羊角(一兩)
右十二味㕮咀以水一斗煮取三升去滓下芒硝分
三服
治腎熱小便黃赤不出出如梔子汁或如黃蘗汁每欲
小便莖頭即痛方
榆白皮(切)冬葵子(各一升)車前子(切二升)滑石(八兩碎)
子芩通草瞿麥(各三兩)石韋(四兩)
右八味㕮咀以水二斗先煮車前草取一斗去滓澄
清取九升下諸藥煮取三升五合去滓分四服
腎膀胱俱實
左手尺中神門以後脉隂陽俱實者足少隂與太陽經
俱實也病苦脊強反折戴眼氣上搶心脊痛不能自反
側名曰腎與膀胱俱實也
右手尺中神門以後脉隂陽俱實者足少隂與太陽經
俱實也病苦癲疾頭重與目相引痛厥欲走反眼大風
多汗名曰腎膀胱俱實也
腎虚寒
左手尺中神門以後脉隂虚者足少隂經也病苦心中
悶下重足腫不可以按地名曰腎虚寒也
右手尺中神門以後脉隂虚者足少隂經也病苦足脛
小弱惡寒脉代絶時不至足寒上重下輕行不可按地
小腹脹滿上搶胷痛引脇下名曰腎虚寒也
治腎氣虚寒隂痿腰脊痛身重緩弱言音混濁陽氣頓
絶方
蓯蓉白术巴戟天麥門冬
茯苓甘草牛膝五味子
杜仲(各八兩)車前子乾薑(各五兩)
生乾地黃(五斤)
右十二味治下篩食後酒服方寸匕日三
治腎風虚寒方
灸腎輸百壮對臍兩邊向後俠脊相去各一寸五分
腎膀胱俱虚
左手尺中神門以後脉隂陽俱虚者足少隂與太陽經
俱虚也病苦小便利心痛背寒時時小腹滿名曰腎膀
胱俱虚也
右手尺中神門以後脉隂陽俱虚者足少隂與太陽經
俱虚也病苦心痛若下重不自收纂反出時時苦洞泄
寒中泄腎心俱痛名曰腎膀胱俱虚也
腎勞第三(論方)
論曰凡腎勞病者補肝氣以益之肝王則感於腎矣人
逆冬氣則足少隂不蔵腎氣沉濁順之則生逆之則死
順之則治逆之則亂反順為逆是謂關格病則生矣
梔子湯治腎勞實熱小腹脹滿小便黃赤末有餘瀝數
而少莖中痛隂囊生瘡方
梔子仁芍藥通草石韋(各三兩)
石膏(五兩)滑石(八兩)子芩(四兩)生(闕)
榆白皮淡竹葉(切各一升)
右十味㕮咀以水一斗煮取三升去滓分三服
麻黃根粉治腎勞熱隂囊生瘡方
麻黃根石硫黃(各三兩)米粉(五合)
右三味治下篩安絮如常用粉法搭瘡上粉濕更搭
之
治腎勞熱妄怒腰脊不可俛仰屈伸煮散方
丹參牛膝葛根杜仲
乾地黃甘草猪苓(各二兩半)茯苓
遠志子芩(各一兩十八銖)五加皮石膏(各三兩)
羚羊角生薑橘皮(各二兩)
淡竹葉(鴨子大)
右十六味治下篩為粗散以水三升煮兩方寸匕帛
裹之時用動取八合為一服日二服
治虚勞隂陽失度傷筋損脉嘘吸短氣漏溢泄下小便
赤黃隂下濕癢腰脊如折顔色隨落方(隨一作墮)
萆薢棗肉生地黃桂心
杜仲麥門冬(各一斤)
右六味㕮咀以酒一斗五升漬三宿出曝乾復漬如
此候酒盡取乾治下篩食後酒服方寸匕日三
治腎勞虚冷乾枯憂恚内傷久坐濕地則損腎方
秦芁牛膝芎藭防風
桂心獨活茯苓(各四兩)
乾(闕一作乾闕)麥門冬地骨皮(各三闕兩)
(闕)(各五兩)石斛(六兩)(闕)五加皮(十兩)
薏苡仁(一兩)大麻子(二升)
右十七味㕮咀以酒四斗漬七日每服七合日二服
精極第四(論法方灸)
論曰凡精極者通治五臓六腑之病候也若五臓六腑
衰則形體皆極眼視而無明齒焦而髮落身體重則腎
水生耳聾行步不正凡陽邪害五臓隂邪損六腑陽實
則從隂引陽隂虚則從陽引隂若陽病者主高高則實
實則熱眼視不明齒焦髮脱腹中滿滿則歴節痛痛則
宜瀉於内若隂病者主下下則虚虚則寒身體重則腎
水生耳聾行步不正邪氣入内行於五臓則欬欬則多
涕唾面腫氣逆邪氣逆於六腑淫虚厥於五臓故曰精
極也所以形不足温之以氣精不足補之以味善治精
者先治肌膚筋脉次治六腑若邪至五臓已半死矣
扁鵲曰五隂氣俱絶不可治絶則目系轉轉則目精奪
為志先死遠至一日半日非醫所及矣宜須精研以表
治裏以左治右以右治左以我治彼疾皆瘥矣
竹葉黃芩湯治精極實熱眼視無明齒焦髮落形衰體
痛通身虚熱方
竹葉(切二升)黃芩茯苓(各三兩)甘草
麥門冬大黃(各二兩)生薑(六兩)芍藥(四兩)
生地黃(切一升)
右九味㕮咀以水九升煮取三升去滓分三服
治精極五臓六腑俱損傷虚熱遍身煩疼骨中㾓痛煩
悶方
生地黃汁(二升)麥門冬汁赤蜜(各一升)竹瀝(一合)
石膏(八兩)人參芎藭桂心
甘草黃芩麻黃(各三兩)當歸(四兩)
右十二味㕮咀以水七升先煮八味取二升去滓下
地黃等汁煮取四升分四服日三夜一
治五勞六極虚羸心驚尫弱多魘忘湯方
茯苓(四兩)甘草芍藥桂心
乾薑(各三兩)大棗(五枚)遠志人參(各二兩)
右八味㕮咀以水八升煮取三升分三服
治虚勞少精方
鹿角為末白蜜和丸如梧子大每服七丸日三服十
日大效
又方漿水煮蒺藜子令熟取汁洗隂二十日大效
棘刺圓治虚勞諸氣不足夢泄失精方
棘刺乾薑莵絲子(各二兩)天門冬
烏頭小草防葵薯蕷
萆薢細辛石龍芮枸杞子
巴戟天萎蕤石斛厚朴
牛膝桂心(各一兩)
右十八味為末蜜丸如梧子大酒服五丸日二服(深師)
(方以蜜雜雞子白各半和丸若患風痿痺氣體不便熱煩滿少氣痟渴加萎蕤天門冬莵絲子身黃汗小)
(便赤黃不利加石龍芮枸杞子關節腰背痛加萆薢牛膝寒中氣脹時泄數唾吐嘔加厚朴乾薑桂心隂)
(囊下濕精少小便餘瀝加石斛以意增之古今錄驗以乾地黃代乾薑以麥門冬代天門冬以杜仲代薯)
(蕷以栢子仁代枸杞子以蓯蓉代萎蕤用治男子百病小便過多失精)
治夢中泄精尿後餘瀝及尿精方
人參麥門冬赤石脂遠志
續斷鹿茸(各一兩半)栢子仁丹參
韮子(各一兩六銖)茯苓龍齒磁石
蓯蓉(各二兩)乾地黃(三兩)
右十四味為末蜜丸如梧子大酒服二十丸日再稍
加至三十丸
治虚損小便白濁夢洩方
莵絲子車前子韭子(各一升)礬石
當歸(各二兩)附子芎藭(各三兩)桂心(一兩)
右八味為末蜜丸如梧子大酒服五丸日三
又方
大棗(五十枚)韭子(五合)黃耆人參
甘草乾薑當歸龍骨
半夏芍藥(各二兩)
右十味為末蜜丸如梧子大酒服五丸日三服
韭子圓治房室過度精洩自出不禁腰背不得屈伸食
不生肌兩脚苦弱方
韭子(一升)甘草桂心紫石英
禹餘糧遠志山茱萸當歸
天雄紫菀薯蕷細辛
茯苓殭蠶菖蒲人參
杜仲白术乾薑芎藭
附子石斛天門冬(各一兩半)蓯蓉
黃耆莵絲子乾地黃
蛇床子(各二兩)大棗(五十枚)牛髓乾漆(各四兩)
右三十一味為末牛髓合白蜜棗膏合𢷬三千杵空
腹服如梧子大十五丸日再可加至二十丸
韭子散治小便失精及夢洩精方
韭子麥門冬(各一升)莵絲子
車前子(各二合)芎藭(二兩)白龍骨(三兩)
右六味治下篩酒服方寸匕日三不止稍增甚者夜
一服(肘後用澤瀉一兩半)
棗仁湯治大虚勞夢洩精莖核微弱血氣枯竭或醉飽
傷於房室驚惕忪悸小腹裏急方
棗核仁(二合)澤瀉人參芍藥
桂心(各一兩)黃耆甘草茯苓
白龍骨牡蠣(各二兩)生薑(二斤)半夏(一斤)
右十二味㕮咀以水九升煮取四升一服七合日三
若不能食小腹急加桂心六兩
治夢洩失精方
韭子一升治下篩酒服方寸匕日再服立效
治虚勞尿精方
韭子(一升)稻米(二升)
右以水一斗七升煮如粥取汁六升為三服精溢同
此
又方
石榴皮(外臺作柘白皮)桑白皮(切各五合)
右二味以酒五升煮取三升分三服
又方乾膠三兩為末以酒二升和分三服温服瘥止一
方用鹿角膠
又方新韭子二升十月霜後採者用好酒八合漬一宿
明旦日色好童子向南𢷬一萬杵平旦温酒五合服方
寸匕日再
禁精湯治失精羸瘦痠削少氣目視不明惡聞人聲方
韭子(二升)粳米(一升)
右二味於銅器中合熬米黃黑及熱以好酒一斗投
之絞取汁七升每服一升日三盡二劑
羊骨湯治失精多睡目&KR0617;&KR0617;方
羊骨(一具)飴糖(半斤)生地黃白术(各三斤)
大棗(二十枚)桑白皮厚朴阿膠(各一兩)
麥門冬人參芍藥生薑
甘草(各三兩)茯苓(四兩)桂心(八兩)
右十五味㕮咀以水五斗煮羊骨去骨取汁三斗煮
藥取八升湯成下膠飴令烊平旦服一升後旦服一
升
灸法
虚勞尿精灸第七椎兩傍各三十壮又灸第十椎兩
傍各三十壮又灸第十九椎兩傍各二十壮又灸
陽陵泉隂陵泉各隨年壮
夢洩精灸三隂交二七壮夢斷神良(内踝上大脉並四指是)
丈夫夢失精及男子小便濁難灸腎輸百壮
男子隂中疼痛溺血精出灸裂缺三十壮
失精五臓虚竭灸屈骨端五十壮隂上横骨中央宛曲
如却月中央是也此名横骨
男子虚勞失精隂上縮莖中痛灸大赫三十壮穴在屈
骨端三寸
男子虚勞失精隂縮灸中封五十壮
男子腰脊冷疼溺多白濁灸脾募百壮
男子失精膝脛疼痛冷灸曲泉百壮穴在膝内屈文頭
骨極第五(論法方灸)
論曰骨極者主腎也腎應骨骨與腎合又曰以冬遇病
為骨痺骨痺不巳復感於邪内舍於腎耳鳴見黑色是
其候也若腎病則骨極牙齒苦痛手足㾓疼不能久立
屈伸不利身痺腦髓痠以冬壬癸日中邪傷風為腎風
風歴骨故曰骨極若氣隂隂則虚虚則寒寒則面腫垢
黑腰脊痛不能久立屈伸不利其氣衰則髮墮齒槁腰
背相引而痛痛甚則欬唾甚若氣陽陽則實實則熱熱
則面色炲隐曲膀胱不通牙齒腦髓苦痛手足痠㾓耳
鳴色黑是骨極之至也須精别隂陽審其清濁知其分
部視其喘息善治病者始於皮膚筋脉即須治之若入
臓腑則半死矣
扁鵲曰骨絶不治㾓而切痛伸縮不得十日死骨應足
少隂少隂氣絶則骨枯髮無澤骨先死矣
三黃湯治骨極主腎熱病則膀胱不通大小便閉塞顔
色枯黑耳鳴虚熱方
大黃(切别漬水一升)黃芩(各三兩)梔子(十四枚)甘草(一兩)
芒硝(二兩)
右五味㕮咀以水四升先煮黃芩梔子甘草取一升
五合去滓下大黃又煮兩沸下芒硝分三服
灸法
腰背不便筋攣痺縮虚熱閉塞灸第二十一椎兩邊相
去各一寸五分隨年壮
小便不利小腹脹滿虚乏灸小腸輸隨年壮
骨虚實第六(論法方灸)
論曰骨虚者痠疼不安好倦骨實者苦煩熱凡骨虚實
之應主於腎膀胱若其臓腑有病從骨生熱則應臓寒
則應腑
虎骨酒治骨虚酸疼不安好倦主膀胱寒方
虎骨一具通炙取黃焦汁盡碎如雀頭大釀米三石
麴四斗水三石如常釀酒法所以加水麴者其骨消
麴而飲水所以加之也酒熟封頭五十日開飲之
治骨實苦酸疼煩熱煎方
葛根汁生地黃汁赤蜜(各一升)
麥門冬汁(五合)
右四味相和攪調微火上煎三四沸分三服
治骨髓中疼方
虎骨(四兩)芍藥(一斤)生乾地黃(五斤)
右三味㕮咀以清酒一斗漬三宿曝乾復入酒中如
此取酒盡為度𢷬篩酒服方寸匕日三
治骨髓冷疼痛方
取地黃汁一石酒二斗相攪重煎温服日三補髓
又方灸上廉七十壮三里下三寸是穴
治虚勞冷骨節疼痛無力方
豉(二斤)地黃(八斤)
右二味兩度蒸曝乾為散食後以酒一升進二方寸
匕日再服亦治虚熱
又方天門冬為散酒服方寸匕日三一百日取瘥
腰痛第七(論針方灸法)(導引法)
論曰凡腰痛有五一曰少隂少隂腎也十月萬物陽氣
皆衰是以腰痛二曰風痺風寒著腰是以腰痛三曰腎
虚役用傷腎是以腰痛四曰䐴腰墜墮傷腰是以腰痛
五曰取寒眠地為地氣所傷是以腰痛痛不止引牽腰
脊皆痛
杜仲酒治腎脉逆小於寸口膀胱虚寒腰痛胷中動通
四時用之方
杜仲乾薑(各四兩一云乾地黃)萆薢
羌活天雄蜀椒桂心
芎藭防風秦芁烏頭
細辛(各三兩)五加皮石斛(各五兩)栝蔞根
地骨皮續斷桔梗甘草(各一兩)
右十九味㕮咀以酒四斗漬四宿初服五合加至七
八合日再通治五種腰痛
又方
桑寄生牡丹皮鹿茸桂心
右四味各等分治下篩酒服方寸匕日三
又方單用鹿茸與角亦愈
治腎虚腰痛方
萆薢桂心白术(各三分)牡丹皮(二分)
右四味治下篩酒服方寸匕日三亦可作湯服之甚
良
又方
附子(二分)桂心牡丹皮(各半兩)
右三味治下篩酒服一刀圭日再甚驗
腎著湯腎著之為病其人身體重腰冷如水洗状不渴
小便自利食飲如故是其證也從作勞汗出衣裏冷濕
久久得之腰以下冷痛腹重如帶五千錢者方(古今錄驗名甘)
(草湯)
甘草(二兩)乾薑(三兩)茯苓白术(各四兩)
右四味㕮咀以水五升煮取三升分三服腰中即温
腎著散方
杜仲桂心(各三兩)甘草澤瀉
牛膝乾薑(各二兩)白术茯苓(各四兩)
右八味治下篩為粗散一服三方寸匕酒一升煮五
六沸去滓頓服日再
治腰疼不得立方
甘遂桂心(一作附子)杜仲人參(各二兩)
右四味治下篩以方寸匕内羊腎中炙令熟服之
治腰痛方
萆薢杜仲枸杞根(各一斤)
右三味㕮咀好酒三斗漬之内甖中密封頭於銅器
中煮一日服之無節度取醉
杜仲圓補之之方
杜仲(一兩)石斛(二分)乾薑
乾地黃(各三分)
右四味為末蜜丸如梧子大酒服二十丸日再
丹參圓治腰痛并冷痺方
丹參杜仲牛膝續斷(各三兩)
桂心乾薑(各二兩)
右六味為末蜜丸如梧子每服二十丸日再夜一禁
如藥法
獨活寄生湯腰背痛者皆是腎氣虚弱臥冷濕當風得
之不時速治喜流入脚膝或為偏枯冷痺緩弱疼重若
有腰痛攣脚重痺急宜服之(方見别卷中)
治腰脊苦痛不遂方
大豆三斗熬一斗煮一斗蒸一斗酒六斗甕一口蒸
令極熱豆亦熱内甕中封閉口秋冬二七日於甕口
作孔出取服五合日夜二三服
又方地黃花為末酒服方寸匕日三
又方鹿角去上皮取白者熬令黃為末酒服方寸匕日
三特禁生魚餘不禁新者良陳者不佳服角心中黃處
亦不中服大神良
又方羊腎為末酒服二方寸匕日三
又方三月三日收桃花取一斗一升井花水三斗麴六
升米六升炊之一時釀熟去糟每服一升日三服若作
食飲用河水禁如藥法神良
治丈夫腰脚冷不隨不能行方
上醇酒三斗水三斗合著甕中温漬脚至膝三日止
冷則甕下常著灰火勿使冷手足煩者小便三升盆
中温漬手足
腰䐴痛導引法
正東坐收手抱心一人於前據躡其兩膝一人後捧
其頭徐牽令偃臥頭到地三起三臥止便瘥
針灸法
腰䐴痛宜針決膝腰句畫中青赤路脉出血便瘥
腰痛不得俛仰者令患人正立以竹柱地度至臍斷竹
乃以度度背脊灸竹上頭處隨年壮灸訖蔵竹勿令人
得知腰痛灸脚跟上横文中白肉際十壮良又灸足
巨陽七壮巨陽在外踝下又灸腰目窌七壮在尻上
約左右是又灸八窌及外踝上骨約中
腰卒痛灸窮骨上一寸七壮左右一寸各灸七壮
備急千金要方卷五十九
