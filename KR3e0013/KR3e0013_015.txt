備急千金要方卷十五唐孫思邈撰
宋林億等校正
七竅病方
目病第一(論法證灸方呪法)
論曰凡人年四十五已後漸覺眼暗至六十已後還漸
目明治之法五十已前可服瀉肝湯五十已後不可瀉
肝目中有疾可傅石膽散藥等無病不可輙傅散但補
肝而已自有肝中有風熱令人眼昏暗者當灸肝輸及
服除風湯圓散數十劑當愈
生食五辛接熱飲食熱餐麫食飲酒不已
房室無節極目遠視數看日月夜視星火
夜讀細書月下看書抄寫多年雕鏤細作
博奕不休久處煙火泣淚過多
刺頭出血過多
右十六件並是喪明之本養性之士宜熟慎焉又有
馳騁田獵冐涉風霜迎風追獸日夜不息者亦是傷
目之媒也恣一時之浮意為百年之痼疾可不慎歟
凡人少時不自將慎年至四十即漸眼昏若能依此
慎護可得白首無他所以人年四十已去常須瞑目
勿顧他視非有要事不宜輙開此一術護慎之極也
其讀書博奕等過度患目者名曰肝勞若欲治之非
三年閉目不視不可得瘥徒自瀉肝及作諸治終是
無效人有風疹必多眼昏先攻其風其暗自瘥
足太陽陽明手少陽脉動發目病黃帝問曰余嘗上清
冷之臺中陛而顧匍匐而前余私異之竊内怪之或獨
冥視安心定氣久而不解被髮長跪俛而視復久之又
不已卒然自止何氣使然岐伯對曰五臟六腑之精氣
皆上注于目而為之睛睛之果者為眼骨之精為瞳子
筋之精為黑眼血之精為其絡果氣之精為白眼肌肉
之精為約束果契筋骨血氣之精而與脉并為系系上
屬于腦後出於項中故邪中于項因逢身之虚其入深
則隨眼系以入于腦入于腦則轉轉則引目系急急則
目眩以轉矣邪中其睛則其睛所中者不相比則睛散
睛散則岐故見兩物目者五臟六腑之精也營衛魂魄
之所營也神氣之所生也故神勞則魂魄散志意亂是
故瞳子黑眼法于隂白眼赤脉法于陽故隂陽合揣(靈樞)
(作俱轉)而精明矣目者心之使也心者神之舍也故神分
精亂而不專(靈樞作轉)卒然見非常之處精神魂魄散不相
得故曰惑帝曰余疑何其然也余每之東菀未嘗不惑
去之則復余惟獨為東菀勞神乎何其異也岐伯曰不
然夫心有所喜神有所惡卒然相感則精亂視誤故神
惑神移乃復是故間者為迷甚者為惑
目眥外決于面者為兊眥在内近鼻者上為外眥下為
内眥目赤色者病在心白色者病在肺青色者病在肝
黃色者病在脾黑色者病在腎黃色不可名者病在胸
中
診目痛赤脉從上下者太陽病從下上者陽明病從外
走内者少陽病
夫鼻洞鼻洞者濁下不止傅為&KR0864;瞢瞑目故得之氣厥
足陽明有俠鼻入于面者名曰懸顱屬口對入係目本
視有過者取之損有餘益不足反者益甚足太陽有通
項入於腦者正屬目本名曰眼系頭目固痛取之在項
中兩筋間入腦乃别隂蹻隂陽相交陽入隂出陽交于
兊眥陽氣盛則暝目隂氣絶則眠瞑
神麴圓主明目百歲可讀注書方
神麴(四兩)磁石(二兩)光明砂(一兩)
右三味為末鍊蜜為丸如梧子飲服三丸日三不禁
常服益眼力衆方不及學者宜知此方神驗不可言
當祕之
瓜子散補肝治眼漠漠不明亦名十子散方
冬瓜子青葙子茺蔚子枸杞子
牡荆子蒺藜子菟絲子蕪菁子
決明子地膚子栢子仁(各二合)牡桂
蘡薁根(各二兩)蕤仁(一合一云二合)車前子(一兩)細辛(半兩一云兩半)
右十六味治下篩食後以酒服方寸匕日二神驗
補肝圓治眼暗方
青葙子桂心葶藶子杏仁
細辛茺蔚子枸杞子五味子(各一兩)
茯苓黃芩防風地膚子
澤瀉決明子麥門冬蕤仁(各一兩六銖)
車前子莬絲子(各二合)乾地黃(三兩)兔肝(一具)
右二十味為末蜜丸飲下二十丸如梧子日再加至
三十丸
又方治眼暗&KR0617;&KR0617;不明寒則淚出肝痺所損之方
兔肝(二具)栢子仁乾地黃茯苓
細辛蕤仁枸杞子(各一兩六銖)
防風芎藭薯蕷(各一兩)車前子(一合)
五味子(十八銖)甘草(半兩)菟絲子(一合)
右十四味為末蜜丸酒服如梧子二十丸日再服加
至四十丸
補肝散治目失明漠漠方
決明子(半升)蓼子(一合熬令香)青羊肝(一具去上膜薄切之以新瓦瓶)
(子未用者淨拭内肝於中炭火上灸之令極乾汁盡末之)
右三味合治下篩以粥飲食後服方寸匕日二稍加
至三匕不過兩劑能一歲服之可夜讀細書
又方治三十年失明方
鍾乳粉雲母粉(各鍊成者)細辛茯苓
遠志五味子(等分)
右六味治下篩以酒服五分匕日三加至一錢匕
補肝蕪菁子散常服明目方
蕪菁子三升淨淘以清酒三升煮令熟曝乾治下篩
以井花水和服方寸匕稍加至三匕無所忌可少少
作服之令人充肥明目洞視水煮酒服亦可(千金翼用水煮)
(三易水)
又方胡麻一斗蒸三十遍治下篩每日酒服一升
又方服小黑豆每日空心吞二七粒
又方三月三日採蔓菁花隂乾治下篩空心井花水服
方寸匕久服長生明目可以夜讀細書
補肝散治男子五勞七傷明目方
地膚子(一斗隂乾為末)生地黃(十斤𢷬取汁)
右二味以地黃汁和散曝乾更為末以酒服方寸匕
日二
又方白瓜子七升絹袋盛攪沸沸湯中三遍曝乾以酢
五升浸一宿曝乾治下篩酒服方寸匕日三服之百日
可夜寫細書
梔子仁煎治肝實熱目眥痛如刺方
梔子仁決明子蕤仁(各一兩)車前葉
秦皮(各一兩六銖)石膏(一兩碎如小豆)苦竹葉(二合)細辛(半兩)
赤蜜(三合)
右九味㕮咀以井花水三升煮取七合去滓下蜜更
煎取四合以綿濾之乾器貯密封勿使草芥落中以
藥汁細細仰卧以傅目中
瀉肝湯治眼赤漠漠不見物息肉生方
柴胡芍藥大黃(各四兩)決明子
澤瀉黃芩杏仁(各三兩)升麻
枳實梔子仁竹葉(各二兩)
右十一味㕮咀水九升煮取二升七合分三服熱多
體壯加大黃一兩羸老去大黃加梔子仁五兩
又方治眼風赤暗方
前胡芍藥(各四兩)生地黃(十兩)芒硝
黃芩茯苓白芷枳實(各三兩)
人參白术梔子仁澤瀉(各二兩)
甘草細辛(各一兩)竹葉(五升)
右十五味㕮咀以水一斗二升先煎竹葉取九升去
滓下諸藥煮取三升半分三服
洗肝乾藍煎治肝熱不止衝眼眼眥赤赤脉息肉痛閉
不開熱勢彭彭不歇及目睛黃方
乾藍車前葉苦竹葉(各三升)細辛
秦皮蕤仁梔子仁芍藥(各三兩)
決明子(四兩)升麻(二兩)
右十味㕮咀以水二斗先煮乾藍車前竹葉取一斗
去滓澄清取八升内藥煮取三升分三服須利加芒
硝二兩
大棗煎治目熱眥赤生赤脉侵睛息肉急痛閉不開如
芥在眼磣痛方
大棗(七枚去皮核)黃連(二兩碎綿裹)淡竹葉(切五合)
右三味以水二升煮竹葉取一升澄清取八合内棗
肉黃連煎取四合去滓令淨細細以傅目眥中
治目中息肉方
臚脂石鹽(末)
右二味和合令調注目兩眥頭日三夜一瘥
又方五加不聞水聲者根去土取皮𢷬末一升和上酒
二升浸七日外一日兩時服之禁醋二七日徧身生瘡
若不出未得藥力以生熟湯浴之取毒瘡出瘥
洗眼湯治熱上出攻目生瞕瞖目熱痛汁出之方
秦皮黃蘗決明子黃連
黃芩蕤仁(各十八銖)梔子(七枚)大棗(五枚)
右八味㕮咀以水二升浸煮取六合澄清仰卧洗日
一
治目生瞖方
貝子十枚燒灰治下篩取如胡豆著瞖上日二正仰
卧令人傅之炊久乃拭之息肉者加真珠如貝子等
分
治目赤及瞖方
烏賊骨鉛丹(大小等分)
右二味合研細和白蜜如泥蒸之半食久冷著眼四
眥
又方白羊髓傅之良
又方熟羊眼睛曝乾治下篩傅目兩角
又方新生孩子胞衣曝乾燒末傅目眥中
又方古錢(一枚)鹽(方寸匕)
右二味合治下篩傅目眥中
治目風淚出浮瞖多膿爛眥方
乾薑決明子礬石蕤仁
細辛黃連戎鹽(各六銖)銅青(三銖)
右八味㕮咀以少許水浸一宿明旦以好白蜜八合
和之著銅器中綿蓋器上著甑中以三斗麥屑蒸之
飯熟藥成絞去滓以新死大雄鯉魚膽二枚和内藥
中又以大錢七枚常著藥底兼常著銅器中竹簮綿
裹頭以注目眥頭晝夜三四不避寒暑數著藥乾又
以魚膽和好覆藥器頭勿令氣歇善
治熱瞖漫睛方
以羊筋漱口熟嚼夜卧開目内之即閉目睡去膜明
日即瘥(千金翼以治眯目不明)
治風瞖方
取死猪鼻燒灰治下篩日一向日水服方寸匕
治目熱生膚赤白膜方
取雄雀屎細直者人乳和熟研以傅之當漸消爛
又方以蛔蟲燒為末傅之良
治人馬白膜漫睛方
以雞翎截之近黑睛及當白睛嗍之膜自聚鈎針鈎
挽之割去即見物以綿當眼上著血斷三日瘥
蕩風散治目白膚風淚下方(刪繁方名真珠散)
光明朱砂(半兩)具齒(五枚炭上熟燒為末)衣中白魚(七枚)
乾薑(三銖)
一方用生薑自然汁澄粉代乾薑
右四味於新磁鉢内研之厚帛三下為散仰卧令人
取小指爪挑少許傅目中取瘥為度(千金翼名真珠散主目瞖覆瞳)
(睛不見物)
治目中生息肉膚瞖稍長欲滿目閉瞳子及生珠管方
具齒(七枚燒為末)真珠(等分)
右二味合治如粉以注瞖肉止日三度甚良亦治目
中眯不出
治目生珠管方
滑石(一作冷石)手爪甲(燒)龍骨具齒
丹砂(各等分)
右五味治下篩以新筆點取當珠管上日三度良
治毒病後目赤痛有瞖方
以青布掩目上以冷水漬青布數易之
治熱病後生瞖方
豉二七枚燒為末内管中以吹目中
治熱病後眼暗失明方
以羊膽傅之旦暮各一
治風眼爛眥方
竹葉黃連(各一兩)栢白皮(一兩半)
右三味㕮咀以水二升煮取五合稍用滴目兩眥日
三四度
治胎赤眼方
取槐木枝如馬鞭大長二尺齊頭油麻一匙置銅鉢
中旦使童子以水研之至暝止夜卧時洗目傅眥日
三良
治目爛赤方
取三指撮鹽置古文錢上重重火燒赤投少醋中足
淹錢以綿沾汁注目眥中
乳汁煎治目中風冷淚出眥赤癢方
黃連(十八銖)蕤仁(半兩)乾薑(一兩)
右三味㕮咀以人乳汁一升浸藥一宿明旦以微火
煎取三合綿絞去滓取如黍米許内目眥頭日三(張文)
(仲方三味等分)
治目中風腫痛除熱揉眼方
礬石三兩燒令汁盡以棗膏和如彈丸揉眼上下食
頃日三止
洗眼湯治目赤痛方
甘竹葉(七枚)烏梅古錢(各三枚)
右三味以水二升漬藥半日東向竈煮三沸三上三
下得二合臨欲眠注目眥
治目卒腫方
以酢漿水作鹽湯洗之日四五度
治目卒癢痛方
削乾薑令圓滑内眥中有汁拭却復内薑味盡易之
治五臟客熱上衝眼内外受風冷目痛不明方
地膚子瓜仁子青葙子蒺藜子
茺蔚子藍子菟絲子
蕤仁(千金翼作車前子各二合)栢子仁(合半)決明子(五合)
細辛(一兩六銖)桂心(一兩十八銖)大黃(二兩)螢火(六銖)
黃連(一兩半)
右十五味為末蜜丸如梧子每服三十丸食後服日
三(千金翼無柏子仁)
治目赤痛方
雄黃(一銖)細辛黃連乾薑(各二銖)
右四味合治如粉以綿裹釵股唾濡頭注藥末内大
&KR1475;頭急閉目目中淚出須臾止勿將手近勿將帛裛
勿洗之
又方雄黃乾薑黃連礬石(各六銖)
右四味合治並如前方一方加細辛六銖
治眼赤暗方
古青錢(三枚)青鹽(一兩六銖)杏仁(杏未熟時取仁𢷬汁一合)
右三味合内垍器中封頭勿泄氣百日後出著目四
眥頭日二三避風冷
治眼暗赤冷淚方
蕤仁波斯鹽
右二味等分治下篩以驢生脂和每夜傅目四角以
一粟大密室中將息一月日瘥忌五辛失明者三十
日傅之
治目痛及淚出不止方
削附子作蠶屎大内目中卧良
治目不明淚出方
以烏雞膽臨卧傅之
治雀盲方
地膚子(五兩)決明子(一斤)
右二味為末以米飲汁和丸食後服二十丸至三十
丸日二盡即更合瘥止
治雀目術
令雀盲人至黃昏時看雀宿處打令驚起雀飛乃呪
曰紫公紫公我還汝盲汝還我明如此日日瞑三過
作之眼即明曾試有驗(肘後云删繁載支太醫法)
真珠散治肝氣虚寒眼青&KR0617;&KR0617;不見物方
真珠(一兩研)白蜜(二合)鯉魚膽鯉魚腦(各一枚)
右四味和合微火煎兩沸綿裹内目中當汁出藥歇
更為之
治目&KR0617;&KR0617;無所見方
青羊肝一具細切以水一斗内銅器中煮以麴餅覆
上上鑚兩孔如人眼正以目向就熏目不過再熏即
瘥(千金翼若眼暮無所見不用麴餅)
治眼暗方
以銅器盛大酢三四升煎七八日覆器濕地取銅青
一合以三月杏白仁一升取汁和銅青傅之不過三
四度大良
又方
古錢(七枚)銅青乾薑石鹽
胡粉菥蓂子(各中棗大)烏頭(棗核大)黃連(三銖)
細辛(五銖)蕤仁(一百三十枚)酢(二合)清酒(五合)
楸葉(一把取汁)
右十三味治下篩合煎取三分去一盛瓷器中若燥
取人乳和傅目慎風冷
又方每朝含黃蘗一爪甲許使津置掌中拭目訖以水
洗之至百日眼明此法乃可終身行之永除眼疾神良
又方
柴胡(六銖)決明子(十八銖)
右二味治下篩人乳汁和傅目可夜書見五色
治眼暗方
七月七日生苦瓠中白絞取汁一合以酢一升浸古
文錢七枚微火煎減半以米許大内眥中
治眼漠漠無所見方
蕤仁秦皮黃連(各十八銖)螢火(七枚)
決明子(一合)
右五味㕮咀以水八合微火煎取三合冷以綿注洗
目日三度
蕪菁子常服主輕身益氣明目方
蕪青子一升以水四升煮令汁盡出曝乾復以水四
升煮如前法三煮三曝治下篩飲服方寸匕(千金翼云百日)
(身熱瘡出不久自瘥)
治明目令髮不落方
十月上巳日收槐子内新淨甕中以盆密封口三七
日發封洗去皮取子從月一日復一枚二日二枚日
别加計十日服五十五枚一月日服一百六十五枚
一年服一千九百八十枚小月减六十枚此藥主補
腦早服之髮不白好顔色長生益夀先病冷人勿服
之(肘後云扁鵲方)
又方牛膽中漬槐子隂乾百日食後吞一枚十日身輕
三十日白髮再黑至百日通神
治目中眯不出方
以蠶砂一粒吞下即出
治稻麥芒等入目中方
取生蠐螬以新布覆目上將蠐螬從布上摩之芒出
著布良
治沙石草木入目中不出方
以雞肝注之
又方以書中白魚和乳汁注目中
治目中眯法
旦起對門戶跪拜云門戸狹小不足宿客方便瘥
治目為物所傷觸青黑方
煮羊肉令熱熨勿令過熱猪肝亦得
治目痛不得睡方
暮炙新青布熨并蒸大豆袋盛枕之夜常令熱
目中赤痛從内眥始取之隂蹻
目中痛不能視上星主之先取譩譆後取天牖風池
青盲遠視不明承光主之
目瞑遠視&KR0617;&KR0617;目窗主之
目&KR0617;&KR0617;赤痛天柱主之
目眩無所見偏頭痛引目外眥而急頷猒以主之
目遠視不明惡風淚出憎寒頭痛目眩瞢内眥赤痛遠
視&KR0617;&KR0617;無見眥癢痛淫膚白瞖精明主之
青盲無所見遠視&KR0617;&KR0617;目中淫膚白膜覆瞳子巨窌主
之
目不明淚出目眩瞢瞳子癢遠視&KR0617;&KR0617;昏夜無見目瞤
動與項口參相引喎僻口不能言刺承泣
目痛僻戾不明四白主之
目赤目黃權窌主之
睊目水溝主之
目痛不明齗交主之
目瞑身汗出承漿主之
青盲&KR0008;目惡風寒上關主之
青盲商陽主之
&KR0008;目&KR0617;&KR0617;偏歴主之
眼痛下廉主之
目中白瞖前谷主之
目痛泣出甚者如脫前谷主之
白膜覆珠子無所見觧谿主之
灸法餘宂見前
&KR0008;目&KR0617;&KR0617;少氣灸五里右取左左取右
眼暗灸大椎下數節第十當脊中安灸二百壯惟多為
佳至驗
肝勞邪氣眼赤灸當容百壯兩邊各爾宂在眼小眥近
後當耳前三陽三隂之會處以兩手按之有上下横脉
則是與耳門相對是也眼急痛不可遠視灸當瞳子上
入髮際一寸隨年壯宂名當陽
風瞖患右目灸右手中指本節頭骨上五壯如小麥大
左手亦如之
風癢赤痛灸人中近鼻柱二壯仰卧灸之
目卒生瞖灸大指節横文三壯在左灸右在右灸左良
備急千金要方卷十五
