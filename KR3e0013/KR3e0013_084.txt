備急千金要方卷八十四唐孫思邈撰
宋林億等校正
平脉
平脉大法第一(論)
論曰夫脉者醫之大業也既不深究其道何以為醫者
哉是以古之哲醫寤寐俯仰不與常人同域造次必於
醫顛沛必於醫故能感於鬼神通於天地可以濟衆可
以依憑若與常人混其波瀾則庶事隳壊使夫物類將
何仰焉由是言之學者必當屏棄俗情凝心於此則和
鵲之功因兹可得而致也
經曰診脉之法常以平旦隂氣未動陽氣未散飲食未
進經脉未盛絡脉調均氣血未亂故乃可診有過之脉
(脉經云過此非也)均脉動静而視精明察五色觀五藏有餘不
足六腑彊弱形之盛衰可以此參互訣生死之分也
又曰平脉者皆於平旦勿食勿語消息體氣設有所作
亦如食頃師亦如之既定先診寸口初重指切骨定畢
便漸舉指令指不厚不薄與皮毛相得如三菽之重於
輕重之間隨人彊弱肥瘦以意消息進退舉按之宜稱
其浮沉諸類應於四時五行與人五臟相應不爾者以
其輕重相薄尋状論寒暑得失
凡人禀形氣有中適有躁静各各不同氣脉潮動亦各
隨其性韻故一呼而脉再至一吸而脉再至呼吸定息
之間復一至合為五至此為平和中適者也春秋日夜
正等無餘分時也其餘日則其呼而脉至多吸而脉至
少或吸而脉至多呼而脉至少此則不同如冬夏日夜
長短之異也凡氣脉呼吸法晝夜變通傚四時然於呼
吸定息應五至之限無有虧僻猶晷刻與四時有長短
而歲功日數無遺也若人有羸有壯其呼吸雖相壓遏
而晝夜息度隨其漏刻是謂呼吸象晝夜變通傚四時
夫診脉當以意先自消息壓取病人呼吸以自同而後
察其脉數計於定息之限五至者為平人若有盈縮尋
狀論病源之所宜也
問曰何謂三部脉答曰寸關尺也凡人脩短不同其形
各異有尺寸分三關之法從肘腕中横文至掌魚際後
文却而十分之而入取九分是為尺從魚際後文却還
度取十分之一則是寸寸十分之而入取九分之中則
寸口也此處其骨自高故云隂得尺内一寸陽得寸内
九分從寸口入却行六分為關分從關分又入六分為
尺分
又曰從魚際至高骨却行一寸其中名曰寸口從寸口
至尺名曰尺澤故曰尺寸寸後尺前名曰關陽出隂入
以關為界如天地人為三界寸主射上焦頭及皮毛竟
手上部關主射中焦腹及腰中部尺主射下焦小腹至
足下部此為三部法象三才天地人頭腹足為三元也
夫十二經皆有動脉獨取寸口以决五臓六腑死生吉
凶之候者何謂也然寸口者脉之大會手太隂之動脉
也人一呼脉行三寸一吸脉行三寸呼吸定息脉行六
寸人一日一夜凡一萬三千五百息脉行五十度周於
其身漏水下百刻榮衞行陽二十五度行隂亦二十五
度為一周(晬時也)故五十度而復會於手太隂太隂者寸
口也即五臟六腑之所終始故法取於寸口人有三百
六十脉法三百六十日也
診五臟脉輕重法第二
初持脉如三菽之重與皮毛相得者肺部(金秋三月庚辛之氣)
如六菽之重與血脉相得者心部(火夏三月丙丁之氣)
如九菽之重與肌肉相得者脾部(土王四季季夏六月戊巳之氣)
如十二菽之重與筋平者肝部(木春三月甲乙之氣)
按之至骨舉之來疾者腎部(水冬三月壬癸之氣)
心肺俱浮何以别之然浮而大散者心也(相火浮散)浮而短
濇者肺也(法金恡濇)
腎肝俱沉何以别之然牢而長者肝也(如卉生苖吐穎)
按之耎舉指來實者腎也(濡弱如水舉重勝船)
脾者中州故其脉在中是隂陽之脉也(千金翼云遲緩而長者脾也)
指下形状第三
浮脉舉之有餘按之不足(浮於指下)沉脉舉之不足按之有
餘(重按之乃得)濇脉細而遲往來難且散或一止復來(一曰浮而)
(短一曰短而止或如散)滑脉往來前却流利展轉替替然與數相
似(一曰浮中如有九一曰漉漉如欲脫)洪脉極大在指下(一曰浮而大)細脉小
大於微常有但細耳微脉極細而輭或欲絶若有若無
(一曰小也一曰手下快一曰薄一曰按之如欲盛也)弦脉舉之無有按之如張弓
弦状(一曰如張弓弦按之不移又曰浮緊弓為弦也)緊脉數如切繩状(一曰如轉索之)
(無常)遲脉呼吸三至去來極遲(一曰舉之不足按之盡牢一曰按之盡牢舉之無有)
散脉去來促急(一曰一息云土至一曰數者進之名)緩脉去來亦遲小駃
於遲(一曰浮大而輭隂與陽同著)弱脉極輭而沉細按之欲絶指下
(一曰按之乃得舉之即無)動脉見於關上無頭尾大如豆厥厥動摇
伏脉極重指著骨乃得(一曰關上沈不出名曰伏一曰手下裁動一曰按之不足舉之)
(無有)芤脉浮大而輭按之中央空兩邊實(一曰指下無兩傍有)輭脉
極輭而浮細(一曰按之無有舉之有餘一曰細小如輭千金翼輭作濡)虚脉遲大而
輭按之不足隱指豁豁然空實脉大而長微彊按之隱
指愊愊然(一曰沈浮皆得)促脉來去數時一止結脉往來緩時
一止復來脉結者生代脉來數中止不能自還因而復
動脉代者死散脉大而散散者氣實血虚有表無裏革
脉有似沈伏實大而長微弦(千金翼以革為牢)弦與緊相類輭
與弱相類浮與芤相類(又曰浮與洪相類)微與濇相類沈與伏
相類緩與遲相類(又曰輭與遲相類)革與實相類(翼作牢與實相類)&KR0632;
與數相類
五臟脉所屬第四
心部在左手關前寸口(亦名人迎)肝部在左手關上腎部在
左手關後尺中
肺部在右手關前寸口(亦名氣口)脾部在右手關上腎部在
右手關後尺中脉法讃云
肝心出左脾肺出右腎與命門俱出尺部
魂魄榖神皆見寸口左主司官右主司府
左大順男右大順女關前一分人命之主
左為人迎右為氣口神門決斷兩在關後
人無二脉病死不愈諸經損減各隨其部
三隂三陽(一云按察隂陽)誰先誰後
隂病治官(官藏内也)陽病治府(府外也)
竒邪所舍如何捕取審而知之針入病愈
脉有三部隂陽相乘榮衞氣血而行人躬
呼吸出入上下於中因息遊布津液流通
隨時動作傚象形容春弦秋浮冬沈夏洪
察色觀脉大小不同一時之間變無經常
尺寸參差或短或長上下乖錯或存或亡
病輙改易進退低昂心迷意惑動失紀綱
願為縷陳令得分明(師曰)子之所問道之根源
脉有三部尺寸及關榮衞流行不失衡銓
腎沈心洪肺浮肝弦此自常經不失銖分
出入昇降漏刻周旋水下二刻脉一周身
旋復寸口虚實見焉變化相乘隂陽相干
風則浮虚寒則緊弦沈潜水畜支飲急弦
動弦為痛數洪熱煩設有不應知變所緣
三部不同病各異端太過可怪不及亦然
邪不空見終必有奸審察表裏三焦别分
知邪所舍消息診看料度腑臟獨見若神
分别病形状第五
脉數則在腑遲在臟脉長而弦病在肝(脉經作出於肝)脉小血
少病在心(扁鵲云脉大而洪出於心)脉下堅上虚病在脾胃脉滑(一作)
(澀)而微浮病在肺脉大而堅病在腎(扁鵲云小而緊)脉滑者多
血少氣脉澀者少血多氣脉大者血氣俱多又云脉來
大而堅者血氣俱實脉小者血氣俱少又云脉來細而
微者血氣俱虚沈細滑疾者熱遲緊為寒(脉經云洪數&KR0632;疾為熱濇)
(遲沈細為寒)脉盛滑緊者病在外熱脉小實而緊者病在内
冷脉小弱而濇謂之久病脉滑浮而疾者謂之新病脉
浮滑其人外熱風走刺有飲難治脉沈而緊上焦有熱
下寒得冷即便下脉沈而細下焦有寒小便數時苦絞
痛下利重脉浮緊且滑直者外熱内冷不得大小便脉
洪大緊急病速進在外苦頭發熱癰腫脉細小緊急病
速進在中寒為疝瘕積聚腹中刺痛脉沈重而直前絶
者病血在腸間脉沈重而中散者因寒食成癥脉直前
而中散絶者病消渴(一云病浸淫瘡)脉沈重前不至寸口徘徊
絶者病在肌肉遁尸脉左轉而沈重者氣微陽在胷中
脉右轉出不至寸口者内有肉癥脉累累如貫珠不前
至有風寒在大腸伏留不去脉累累如止不至寸口輭
者結熱在小腸膜中伏留不去脉直前左右弹者病在
血脉中胚血也脉後而左右弹者病在筋骨中也脉前
大後小即頭痛目眩脉前小後大即胷滿短氣上部有
脉下部無脉其人當吐不吐者死上部無脉下部有脉
雖困無所苦夫脉者血之府也長則氣治短則氣病數
則煩心大則病進上盛則氣高下盛則氣脹代則氣衰
細(太素作滑)則氣少濇則心痛渾渾革革至如涌泉病進而
危弊弊綽綽其去如弦絶者死短而急者病在上長而
緩者病在下沈而弦急者病在内浮而洪大者病在外
脉實者病在内脉虚者病在外在上為表在下為裏浮
為在表沈為在裏滑為實為下(又為陽氣裏)數為虚為熱浮
為風為虚動為痛為驚沈為水為實(又為鬼疰)弱為虚為悸
遲則為寒濇則少血緩則為虚洪則為氣(一作熱)緊則為
寒弦數為瘧瘧脉自弦弦數多熱弦遲多寒微則為虚
代散則死弦為痛痺(一作浮為風疰)偏弦為飲䨇弦則脇下拘
急而痛其人濇濇惡寒脉大寒熱在中伏者霍亂安臥
脉盛謂之脫血凡亡汗肺中寒飲冷水欬𠻳下利胃中
虚冷此等其脉並緊浮而大者風浮大者中風頭重鼻
塞浮而緩皮膚不仁風寒入肌肉滑而浮散者攤緩風
滑為鬼疰澀而緊痺病浮洪大長者風眩癲疾大堅疾
者癲病弦而鈎脅下如刀刺状如蜚尸至困不死緊而
急者遁尸洪大者傷寒熱病浮洪大者傷寒秋吉春成
病浮而滑者宿食浮滑而疾者食不消脾不磨短疾而
滑酒病浮而細滑傷飲遲而濇中寒有癥結駃而緊積
聚有擊痛弦急疝瘕小腹痛又為癖病(一作疽病)遲而滑者
脹盛而緊曰脹弦小者寒澼沈而弦者懸飲内痛弦數
有寒飲冬夏難治緊而滑者吐逆小弱而濇胃反遲而
緩者有寒微而緊者有寒沈而遲腹藏有冷病微弱者
有寒少氣實緊胃中有寒苦不能食時時利者難治(一作)
(時時嘔稽難治)滑數心下結熱盛滑疾胃中有熱緩而滑曰熱
中沈而急病傷暑暴發虚熱浮而絶者氣辟大而滑中
有短氣浮短者其人肺傷諸氣微少不過一年死法當
𠻳也沈而數中水冬不治自愈短而數心痛心煩弦而
緊脅痛臟傷有瘀血(一作有寒血)沈而滑為下重亦為有膂
痛脉來細而滑按之能虚因急持直者僵仆從高墮下
病在内微浮秋吉冬成病微數雖甚不成病不可勞浮
滑疾緊者以合百病久易愈陽邪來見浮洪隂邪來見
沈細水榖來見堅實脉來乍大乍小乍長乍短者為崇
脉來洪大嫋嫋者崇脉來沈沈澤澤四肢不仁而重土
崇脉與肌肉相得久持之至者可下之弦小緊者可下
之緊而數寒熱俱發必下乃愈弦遲者宜温藥緊數者
可發其汗
三關主對法第六
諸浮諸弦諸沈諸緊諸澀諸滑若在寸口膈以上病(頭部)
若在關上胃以下病(腹部)若在尺中腎以下病(腰脚部)平寸
口脉主對法寸口脉滑而遲不沈不浮不長不短為無
病左右同法寸口太過與不及寸口之脉中手短者曰
頭痛中手長者曰足脛痛中手促上擊者曰肩背痛寸
口脉沈而堅者曰病在中寸口脉浮而盛者曰病在外
寸口脉沈而弱者曰寒熱及疝瘕小腹痛(熱一作氣又作中)寸
口脉沈而弱髮必墮落寸口脉沈而緊苦心下有寒時
時痛有積邪寸口脉沈而滑者胷中有水氣面目腫有
微熱為風水寸口脉沈大而滑沈即為血實滑即為氣
實血氣相摶入臟即死入腑即愈寸口脉沈胷中短氣
寸口脉沈而喘者寒熱寸口脉浮而滑頭中痛寸口脉
浮大按之反澀尺中亦微而澀故知有滯氣宿食寸口
脉弦而緊弦即衞氣不行衞氣不行即惡寒水流走腸
間寸口脉緊或浮膈上有寒肺下有水氣脉緊上寸口
者中風風頭痛亦如之(翼云亦為傷寒頭痛)脉弦上寸口者宿食
降者頭痛寸口脉弦大婦人半生漏下男子亡血失精
寸口脉微而弱微即惡寒弱則發熱當發不發骨節疼
煩當煩不煩與極汗出寸口脉微而弱氣血俱虚男子
吐血婦人下血嘔汗出寸口脉動而弱動即為驚弱即
為悸寸口脉緩而遲緩即為虚遲即為寒虚寒相摶則
欲温食食冷即咽痛寸口脉遲而緩遲則為寒緩即為
氣寒氣相摶則絞而痛寸口脉遲而澀遲即為寒澀為
少血脉來過寸入魚際者遺尿脉出魚際逆氣喘息寸
口脉但實者心勞寸口脉潎潎如羹上肥陽氣微連連
如蜘蛛絲隂氣衰兩手前部陽絶者苦心下寒毒喙中
熱寸口脉偏絶則臂偏不遂其人兩手俱絶者不可治
寸口脉來暫大暫小者隂絡也苦隂風痺應時自發身
洗洗也寸口脉來暫小暫大者陽絡也苦皮膚病汗出
惡寒下部不仁寸口脉浮中風發熱頭痛宜服桂枝湯
葛根湯針風地風府向火炙身摩治風膏覆令汗出寸
口脉緊苦頭痛是傷寒宜服麻黃湯發汗針眉衝顳顬
摩傷寒膏寸口脉微苦寒為衂宜服五味子湯麻黃茱
萸膏令汗出寸口脉數即為吐以有熱在胃管熏胷中
宜服藥吐之及針胃管服除熱湯若傷寒七八日至十
日熱在中煩滿渴者宜服知母湯寸口脉洪大胷脇滿
宜服生薑湯白薇丸亦可紫菀湯下之針上管期門章
門寸口脉緩皮膚不仁風寒在肌肉宜服防風湯以藥
薄熨之佳炙諸治風穴寸口脉滑陽實胷中壅滿吐逆
宜服前胡湯針太陽巨闕瀉之寸口脉弦心下愊愊微
頭痛心下有水氣宜服甘遂丸針期門瀉之寸口脉弱
陽氣虚弱自汗出宜服茯苓湯内補散將適飲食消息
勿極勞針胃管補之寸口脉澀是胃氣不足宜服乾地
黃湯自飬調和飲食針胃管(一作三里)補之寸口脉芤吐血
微芤者衂血空虚去血故也宜服竹皮湯黃土湯炙膻
中寸口脉伏胷中逆氣噎塞是諸氣上衝胷中宜服前
胡湯大三建丸針巨闕瀉寸口脉沈胷中引脅痛胷中
有水氣宜服澤漆湯針巨闕瀉之寸口脉輭弱自汗出
是虚損病宜服乾地黃湯薯蕷丸内補散牡蠣散并粉
針大衝補之寸口脉遲上焦有寒心痛咽酸吐酸水宜
服附子湯生薑湯茱萸丸調和飲食以暖之寸口脉實
即生熱在脾肺嘔逆氣塞虚則生寒在脾胃食不消化
熱即宜服竹葉湯葛根湯寒即茱萸丸生薑湯寸口脉
細發熱嘔吐宜服黃芩龍膽湯吐不止宜服橘皮桔梗
湯灸中府平關脉主對法關上脉浮而大風在胃中張
口肩息心下澹澹食欲嘔關上脉微浮積熱在胃中嘔
吐蚘蟲心健忘關上脉滑而大小不均必吐逆是為病
方欲來不出一二日復欲發動其人欲多飲飲即注利
如利止者生不止者死關上脉緊而滑者蚘動關上脉
弦而長(翼作大)有痛如刀刺之状在臍左右上下(脉經云有積在)
(臍左右上下)關上脉澀而堅大而實按之不減有力為中焦
實有伏結在脾肺氣塞實熱在胃中關上脉䄡䄡大而
尺寸細者其人必心腹冷積癥瘕結聚欲熱飲食關上
脉時來時去乍大乍小乍疎乍數者胃中寒熱羸劣不
欲飲食如瘧状關上脉浮腹滿不欲食浮為虚滿宜服
平胃丸茯苓湯生薑前胡湯針胃管先瀉後補之關上
脉緊心下苦滿痛脉緊為實宜服茱萸當歸湯又加大
黃二兩佳(脉經云又大黃湯兩治之佳)針巨闕下管瀉之關上脉微
胃中冷心下拘急宜服附子湯生薑湯附子丸針巨闕
補之關上脉數胃中有客熱宜服知母湯(一作丸)除熱湯
針巨闕上管瀉之關上脉緩不欲食此脾胃氣不足宜
服平胃丸補脾湯又針章門補之關上脉滑胃中有熱
滑為熱實氣滿故不欲食食即吐逆宜服朴硝麻黃湯
平胃丸(一作宜服紫菀湯人參大平胃散)針胃管瀉之關上脉弦胃中
有冷心下厥逆脉弦胃氣虚宜服茱萸湯温調飲食針
胃管補之關上脉弱胃氣虚胃中有客熱脉弱為虚熱
作病且說云有熱不可大攻之熱去即寒起正宜服竹
葉湯針胃管補之關上脉細虚腹滿宜服生薑湯茱萸
蜀椒湯白薇丸針灸三管關上脉澀血氣逆冷脉澀為
血虚宜服乾地黃湯四補散針足大衝上補之關上脉
芤大便去血宜服生地黃并生竹皮湯灸膈輸若重下
去血針關元甚者服龍骨丸(關元一作巨闕)關上脉伏有水氣
溏泄宜服水銀丸針關元利小便止溏泄便止關上脉
洪胃中熱必煩滿宜服平胃丸針胃管先瀉後補之關
上脉沈心下有冷氣苦滿吞酸宜服白薇丸茯苓丸附
子湯針胃管補之關上脉輭苦虚冷脾氣弱重下病宜
服赤石脂湯女萎丸針關元補之關上脉遲胃中寒宜
服桂枝丸茱萸湯針胃管補之關上脉實胃中痛宜服
梔子湯茱萸烏頭丸針胃管補之關上脉勞脾胃氣塞
盛熱即腹滿嚮嚮宜服紫菀丸瀉脾丸針灸胃管瀉之
平尺脉主對法尺脉浮者客陽在下焦尺脉弱下焦冷
無陽氣上熱衝頭面尺脉弱寸彊胃絡脉傷尺脉偏滑
疾面赤如醉外熱則疾尺脉細微溏泄下冷利(素問云尺寒脉)
(細謂之後泄)尺脉虚小者足脛寒痿痺脚疼尺脉澀下血不
利多汗(素問云尺澀脉&KR0632;謂之多汗)尺脉沈而滑者寸白蟲尺脉細
而急者筋攣痺不能行尺脉大者熱在脬中小便赤痛
尺脉粗常熟者謂之熱中腰胯疼小便赤熱尺脉按之
不絶婦人血閉與關相應和滑者男子氣血實婦人即
為妊娠尺脉來而斷絶者男子小腹有滯氣婦人月水
不利尺脉俱輭弱内愠熱手足逆冷汗出尺脉俱沈關
上無有者苦心下喘尺脉俱沈關上若有苦寒心下痛
隂中冷脚痺尺脉俱微少心力不欲言血氣不足其人
脚弱短氣尺脉俱數手足頭面有熱俱遲有寒手足頭
面有冷風尺脉浮下熱風小便難宜服瞿麥湯滑石散
針横骨關元瀉之尺脉緊臍下痛宜服當歸湯灸天樞
針關元補之尺脉微厥逆小腹中拘急有寒氣宜服小
建中湯針氣海尺脉數惡寒臍下熱痛小便赤黃宜服
雞子湯白魚散針横骨瀉之尺脉緩脚弱下腫(一無此四字)
小便難有餘瀝宜服滑石湯瞿麥散針横骨瀉之尺脉
滑血氣實經脉不利宜服朴硝煎大黃湯下去經血針
關元瀉之尺脉弦小腹疼小腹及脚中拘急宜服建中
湯當歸湯針氣海瀉之尺脉弱氣少發熱骨煩宜服前
胡湯乾地黃茯苓湯針關元補之尺脉澀足脛逆冷小
便赤宜服附子四逆湯針足大衝補之尺脉孔下焦虚
小便去血宜服竹皮生地黃湯灸丹田關元尺脉伏小
腹痛癥疝水榖不化宜服大平胃丸桔梗丸針關元補
之尺脉沈腰背痛宜服腎氣丸針京門補之尺脉輭脚
不收風痺(一無此五字)小便難宜服瞿麥湯白魚散針關元
瀉之尺脉牢腹滿隂中急宜服葶藶子茱萸丸針丹田
關元中極尺脉遲下焦有寒宜服桂枝丸針氣海關元
瀉之尺脉實小腹痛小便不禁宜服當歸湯加大黃一
兩利大便針關元補之
備急千金要方卷八十四
