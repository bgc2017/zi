備急千金要方卷五十六唐孫思邈撰
宋林億等校正
肺臓方
肺痿第六(論方)
論曰寸口脉數其人病欬口中反有濁唾涎沫出何也
師曰此為肺痿之病何從得之師曰病熱在上焦因欬
為肺痿或從汗出或從嘔吐或從痟渴小便利數或從
便難數被駃藥下重亡津液故得肺痿又寸口脉不出
而反發太陽脉早索隂脉不澀三焦踟蹰入而不出隂
脉不澀身體反冷其内反煩多唾脣燥小便反難此為
肺痿傷於津液便如爛爪下如豚腦但坐發汗故也其
病欲欬不得欬欬出乾沫久久小便不利其脉平弱肺
痿吐涎沫而不欬者其人不渴必遺溺小便數所以然
者上虚不能制下故也此為肺中冷必眩師曰肺痿欲
唾咽燥欲飲者自愈自張口者短氣也
甘草乾薑湯温臓治肺痿多涎唾小便數肺中冷必眩
不渴不欬(若渴者屬痟渴法)上虚下不能制溲服此湯巳小温
覆之方
甘草(四兩)乾薑(二兩集驗肘後有大棗十二枚)
右二味㕮咀以水三升煮取一升半去滓分二服
甘草湯治肺痿涎唾多出血心中温温液液方(千金翼名温液)
(湯)
甘草二兩㕮咀以水三升煮取一升半去滓分三服
生薑甘草湯治肺痿欬唾涎沫不止咽燥而渴方
生薑(五兩)甘草(四兩)人參(三兩)大棗(十二枚)
右四味㕮咀以水七升煮取三升去滓分三服
桂枝皂莢湯治肺痿吐涎沫不止方(去芍藥加皂莢)
桂枝生薑(各三兩)甘草(二兩)皂莢(一兩)
大棗(十五枚)
右五味㕮咀以水七升煮取三升去滓分三服
麻黃湯治肺脹欬而上氣咽燥而喘脉浮者心下有水
方
麻黃芍藥生薑(仲景用乾薑)細辛
桂心(各三兩)半夏五味子(各半升)石膏(四兩)
右八味㕮咀以水一斗煮取三升分三服(仲景名此為小青龍)
(加石膏湯用甘草三兩為九味)
肺癰第七(論方)
論曰病欬唾膿血其脉數實者屬肺癰虚者屬肺痿欬
而口中自有津液舌上胎滑此為浮寒非肺痿若口中
辟辟燥欬即胸中隐隐痛脉反滑數此為肺癰也問曰
病者欬逆師脉之何以知為肺癰當有膿血吐之則死
後竟吐膿死其脉何類何以别之師曰寸口脉微而數
微則為風數則為熱微則汗出數則惡寒風中於衛呼
氣不入熱過於榮吸而不出風傷皮毛熱傷血脉風舍
於肺其人則欬口乾喘滿咽燥不渴多唾濁沫時時振
寒熱之所過血為凝滯蓄結癰膿吐如米粥始萌可救
膿已成則難治寸口脉數趺陽脉緊寒熱相摶故振寒
而欬趺陽脉浮緩胃氣如經此為肺癰師曰振寒發熱
寸口脉滑而數其人飲食起居如故此為癰腫病醫反
不知而以傷寒治之不應愈也何以知有膿膿之所在
何以别知其處師曰假令膿在胸中者為肺癰其脉數
欬唾有膿血設膿未成其脉自緊數緊去但數膿為已
成也
桔梗湯治欬胸中滿而振寒脉數咽乾而不渴時時出
濁唾腥臭久久吐膿如粳米粥是為肺癰者方
桔梗(三兩集驗用二兩古今錄驗用一兩)甘草(二兩)
右二味㕮咀以水三升煮取一升去滓分二服必吐
膿血也(一方有欵冬花一兩半)
瀉肺湯治肺癰喘不得臥方
葶藶(三兩為末)大棗(二十枚)
右二味先以水三升煮棗取二升去棗内藥一棗大
煎取七合頓服令盡三日服一劑可至三四劑治肺
癰胸脇脹一身面目浮腫鼻塞清涕出不聞香臭欬
逆上氣喘鳴迫塞未進此方宜先服小青龍湯却服
前藥其青龍湯方在十八卷
黃昏湯治欬有微熱煩滿胸心甲錯是為肺癰者方
黃昏手掌大一片是合昏皮也㕮咀以水三升煮取
一升分二服
又方
薏苡仁瓜瓣(半升)桃仁(五十枚)
葦莖(切二升水二斗煮取五升去滓)
右四味㕮咀内葦汁中煮取二升服一升當有所見
吐膿血
飛尸鬼疰第八(論法方灸)
論曰凡諸心腹痛服衆方熱藥入腹寂然不動但益氣
息急者此尸疰病也宜先服甘草汁一升消息少時服
瞿麥湯盡一劑得下便覺稍寬并暴癥堅結宿食及女
人血堅痛發作無定者神良
五疰湯治卒中賊風遁尸鬼邪心腹刺痛大脹急方
大黃甘草(各三兩)當歸芍藥(各二兩)
烏頭(十枚)生薑蜜(各一斤)桂心(四兩)
右八味㕮咀别漬大黃以水九升煮取三升烏頭别
内蜜中煎令得一升拌湯中去滓分服三合如人行
三十里久更進一服日三不止加至四合
蜈蚣湯治惡疰邪氣往來心痛徹背或走入皮膚移動
不定苦熱四肢煩疼羸乏短氣方
蜈蚣(一枚)牛黃(一分)大黃(二兩)丹砂
人參(各三分)細辛鬼臼當歸
桂心乾薑(各一兩)黃芩麝香(各半兩)
附子(四枚)
右十三味㕮咀以水一斗煮取三升去滓下牛黃麝
香分三服
治卒中惡賊風寒冷入腹便絞痛或飛尸遁尸發作無
時搶心胸滿脇痛如刀刺口噤者方
甘草乾薑茯苓乾地黃
羊脂當歸細辛(各一兩)芍藥
吳茱萸桂心(各二兩)梔子仁(十五枚)
右十一味㕮咀以水八升煮取三升去滓内脂烊盡
分三服欲利者加大黃三兩
治卒中惡風角弓反張或飛尸遁尸心腹絞痛者方
乾地黃茯苓芎藭當歸
甘草(各一兩)吳茱萸桂心乾薑
芍藥(各二兩)梔子仁(十四枚)
右十味㕮咀以水八升煮取三升分三服痛甚者加
羊脂三兩當歸人參芍藥各一兩心腹堅急加大黃
三兩
桃皮湯治中惡氣心腹痛胸脇脹滿短氣方
桃白皮(一握東引者)真珠附子(各一兩)
梔子仁(十四枚)當歸(三兩)吳茱萸豉(各五合)
桂心(二兩)
右八味㕮咀以水五升煮取二升去滓内真珠末分
作二服一方無當歸以下四味
桃奴湯治中惡諸尸蠱疰心腹卒絞痛方
桃奴當歸人參乾薑(各二兩)
芎藭甘草(各三兩)丹砂麝香
茯苓犀角鬼箭羽桂心(各一兩)
右十二味㕮咀以水九升煮取二升半去滓分二服
未食服大便不通腹滿者加大黃三兩芒硝二兩(胡洽)
(有䧺黃一兩無丹砂芎藭)
治卒中風寒冷温氣入腹虚脹急滿搶心胸脇义痛氣
息不通脉弦緊汗不出及得傷寒方
吳茱萸當歸麻黃獨活
甘草桔梗茯苓(各二兩)桂心
青木香石膏大黃犀角(各三兩)
右十二味㕮咀以水九升煮取三升分三服日三
治風冷氣入腹忽絞痛緊急如吹大小便閉小腹有氣
結如斗大脹滿起其脉弦老者沉遲方
瞿麥當歸猪苓鬼箭羽
桔梗防己海藻吳茱萸
芎藭(各二兩)桂心大黃(各三兩)
一用犀角二兩
右十一味㕮咀以水九升煮取三升分三服
治諸雜疰相連續死亦治三十年衆疰方
桃根白皮一斤㕮咀以水二斗煮取一斗去滓分八
九服須令二日服盡(崔氏用桃根白皮治疰在心腹痛不可忍者)
又方𢷬桃仁二七枚研酒服
又方小芥子末雞子白和傅
尸疰鬼疰者即五尸之中尸疰又挾諸鬼邪為害者也
其變動乃有三十六種至九十九種大略令人寒熱淋
瀝沉沉默默不的知其所苦而無處不惡累年積月漸
就頓滯以至於死死後復疰易傍人乃至滅門覺如此
候者宜急療之之方
獺肝一具隂乾治下篩水服一方寸匕日三如一具
不瘥更作
小附著散治飛尸賊風發時急痛不在一處針則移發
一日半日乃瘥須臾復發者方
細辛甘草(一作莾草)天雄(各一分)桂心(三分)
附子烏頭乾薑(各一兩)雄黃
真珠(各半兩)
右九味治下篩酒服方寸匕不知稍增以知為度(胡洽)
(有蜀椒四分不用桂心附子)
大附著散治五尸疰忤與前状同者方
黃芩由䟦椒目細辛
雄黃乾薑黃連(各一兩)金牙
犀角麝香牛黃(各一分)天雄
桂心(各半兩)真珠(三分)蜈蚣(一枚)
右十五味治下篩酒服一錢七日三以知為度
大金牙散治一切疰病(方見别卷中)
金牙散治鬼疰風邪鬼語尸疰或在腰脊胸脇流無常
處不喜見人志意不定面脱色目赤鼻張唇乾甲黃者
方
金牙雄黃鐵精野葛
露蜂房芎藭大黃甘草
曾青蛇蜕皮真珠丹砂
䕡茹乾漆(各一分)石長生狸骨(一作鸛骨)
桔梗鬼臼鬼箭羽鬼督郵
椒目烏頭狼毒蕪荑
藜蘆雷丸鼈甲
滑石(各二分作消石)毒公胡燕屎牛黃(各三分)
人參狼牙寒水石桂心(各四分)
石膏(五分)蜈蚣蜥蝪附子(各一枚)
蜣蜋亭長(各七枚)元青徐長卿
斑猫(各十四枚)貝母(二枚)
右四十五味治下篩先食以酒服一刀圭日再不知
漸加之蟲隨大小便出(崔氏名蜀金牙散)
白术散治風入臓腑悶絶常自躁痛或風疰入身冷疰
鬼疰飛尸惡氣腫起或左或右或前或後或内或外針
灸流移無有常處驚悸腹脹氣滿心頭痛或恍惚悲懼
不能飲食或進或退隂下濕癢或大便有血小便赤黃
房中勞極方
白术(十四枚)附子秦芁人參
牡蠣蜀椒細辛黃芩
芎藭牛膝(各三分)乾薑桂心
防風(各五分)茯苓桔梗當歸
獨活柴胡(各四分)烏頭甘草
麻黃石南莾草栝蔞根
天雄杜仲(各二分)
右二十六味治下篩平旦酒服五分匕訖如人行七
里久勢欲解更飲酒五合為佳
太乙備急散治卒中惡客忤五尸入腹鬼刺鬼痱及中
蠱疰吐血下血及心腹卒痛腹滿傷寒熱毒病六七日
方
雄黃桂心芫花(各二兩)丹砂
蜀椒(各一兩)藜蘆巴豆(各一分)野葛(三分)
附子(五分)
右九味巴豆别治如脂餘合治下篩以巴豆合和更
𢷬合和調置銅器中密貯之勿泄有急疾水服錢五
匕可加至半錢匕老小半之病在頭當鼻衂在膈上
吐在膈下利在四肢當汗出此之所為如湯沃雪手
下皆愈方宜祕之非賢不傳
龍牙散治百疰邪鬼飛尸萬病方
龍牙茯苓(各二兩半)雄黃棗膏
芍藥(各五分)乾地黃石斛
胡燕屎(各三分)鬼箭羽烏頭羌活
露蜂房曾青真珠桂心
杏仁防風桃奴鬼臼
鸛骨(各一兩)人參大黃(各一兩半)白术(二兩)
蘇子(四合)銅鏡鼻甘草橘皮
芎藭鬼督郵遠志鼈甲(各半兩)
狸隂(二具)蜈蚣(一枚)
右三十三味治下篩酒服一刀圭以知為度當有蟲
從大便出
治鬼疰蠱疰毒氣變化無常者方
犀角麝香丹砂雄黃
蜈蚣鮫魚皮丁香鹿角
龍骨蘘荷根蜀椒乾薑(各一分)
貝子(一枚)
右十三味治下篩酒服方寸匕加至二匕日三
備急散治卒中惡風氣忤迷絶不知人(方見别卷三味備急丸是)
治暴心痛面無顔色欲死者方
以布褁鹽如彈丸大燒令赤置酒中消服之利即愈
治蠱疰方
燒猫兒屎灰水服之(用雄猫兒)
黑奴散治卒得惡疰腹脹方
釡下墨(一合)鹽(二合)
右二味合治以水一升半煮取八合一服令盡須臾
吐下即瘥
治哭疰方
梳齒間刮取垢水服之
又方
亂髮(一兩)臘月豬脂(一合)
右二味取豬脂煎髮令消烊服之蟲死矣
又方熬大豆帛裹熨之
治一切病食疰方(凡食上得病名為食疰)
取釡下土雞子大為末酢泔清一升和服之行五十
步吐即瘥
又方還取本食種數多少相似各少許和合布裹燒灰
如杏仁大水服之
鸛骨圓治遁尸飛尸積聚胷痛連背走無常處或在臓
或腫在腹或奄奄然而痛者方
鸛骨(三寸)丹砂(一作丹參)牡蠣(一作牡丹)雄黃
莾草(各四分)藜蘆桂心野葛(各二分)
斑猫芫青(各十四枚)巴豆(四十枚)蜈蚣(一枚)
右十二味為末蜜丸如小豆每服二丸日三以知為
度
蜥蝪圓治癥堅水腫飛尸遁尸寒尸喪尸尸疰骨血相
注惡氣鬼忤蛄毒邪氣往來夢寤存亡流飲結積虎狼
所齧痸犬所咋鴆毒入人五臓服藥以殺其毒毒即消
婦人邪氣鬼忤亦能遣之之方(方與積聚篇重)
蜥蝪蜈蚣(各二枚)蝱蟲杏仁(各三十枚)
地膽(五十枚)䗪蟲(四十枚)朴硝巴豆(各七分)
澤漆鬼督郵桑赤雞桃奴
犀角(各二分)乾薑(四分)虎骨(六分)甘草(一兩)
芍藥甘遂(各五分)欵冬花(三分)蜣蜋(十四枚)
右二十味别治巴豆杏仁如膏内諸藥末研調下蜜
𢷬二萬杵丸如麻子大食前服三丸日一不下加之
不取吐下者一丸旦服有人風冷疰癖堅二十年得
愈
桔梗圓治毒疰鬼疰食疰冷疰痰飲宿食不消酒癖諸
病
桔梗藜蘆皂莢巴豆
附子(各二兩)
右五味為末蜜和𢷬萬杵丸如梧子宿不食平旦飲
服二丸仰臥服勿眠至食時膈上吐膈下下去惡物
如科斗蝦蟇子或長一二尺下後當大虚口乾可作
雞羹飲五合太極飲食粥一升三四日病未盡更服
忌如藥法
十疰圓治十種疰氣疰勞疰鬼疰冷疰生人疰死人疰
尸疰食疰水疰土疰等方
雄黃巴豆(各二兩)人參甘草
麥門冬細辛(一作藁木)桔梗附子
皂莢蜀椒(各一兩)
右十味末蜜丸如梧子大空腹服五丸日再稍加以
知為度
太乙神明陷冰圓治諸病破積聚心下支滿寒熱鬼疰
長病欬逆唾噫辟除衆惡鬼逐邪氣鬼擊客忤中惡胸
中結氣咽中閉塞有進有退繞臍絞痛惻惻隨上下按
之挑手心中愠愠如有蟲状毒疰相染甚至滅門者方
雄黃桂心丹砂礬石(一作礜石)
藜蘆大黃(各二兩)元青(五枚)真珠
附子(各一兩半)麝香人參犀角
鬼&KR0875;射罔牛黃(各一兩)蜈蚣
蜥蝪(各一枚)烏頭(八枚)杏仁(三十枚)斑猫
樗雞地膽(各七枚)當歸(三兩)巴豆(一分)
右二十四味為末蜜和𢷬三萬杵丸如小豆先食服
二丸日再不止稍增以藥二丸著門上令衆邪不近
傷寒服之無不愈若至病家及視病人夜行獨宿服
二丸衆邪不能近也(胡洽無元青桂心真珠麝香人參犀角烏頭射㒺蜥蝪樗雞牛)
(黃當歸只十二味與積聚篇重)
江南度世圓治萬病癥結積聚伏尸長病寒熱疰氣流
行皮中久病著牀肌肉消盡四肢煩熱嘔逆不食傷寒
時氣惡疰汗出口噤不開心痛方
蜀椒(三兩)人參細辛甘草(各二兩)
茯苓真珠大黃乾薑
丹砂野葛桂心雄黃
麝香鬼&KR0875;(各一兩)烏頭牛黃(各二分)
附子紫菀(各六分)巴豆(六十枚)蜈蚣(二枚)
右二十味為末蜜丸如小豆飲服二丸加至四丸日
二加獺肝一具尤良
大度世圓治萬病與前状同者方
牛黃大黃雄黃細辛
附子真珠甘草人參
射罔丹砂鬼臼莾草(各一兩)
蜀椒麝香鬼箭羽茯苓
桂心紫菀(各二兩)乾薑(三兩)野葛(一尺)
蜥蝪蜈蚣(各一枚)地膽(五十枚)元青(二十枚)
樗雞(三十枚)巴豆仁(八十枚)
右二十六味為末蜜丸如小豆飲服二丸日二先食
服之
治疰病相染易及霍亂中惡小兒客忤長病方
獺肝(一具)蜈蚣(一枚)麝香(一分)雄黃
莾草丹砂鬼&KR0875;犀角
巴豆大黃牛黃(各一兩)
右十一味末蜜丸如麻子空腹服二丸至三丸以止
為度
雷氏千金圓治行諸氣宿食不消飲食中惡心腹痛如
刺及瘧方
消石(三分)大黃(五分)桂心乾薑(各二兩)
巴豆仁(六十枚)
右五味為末𢷬三千杵蜜丸如大豆服二丸神驗無
比已死者拆齒灌之
治卒得尸疰毒痛往來方
杏仁亂髮灰(各等分)
右二味研如脂丸如梧子每服酒下三丸日三(姚氏猪膏)
(和丸)
治遁尸尸疰心腹刺痛不可忍者方
桂心乾薑(各一兩)巴豆仁(二兩)
右三味治下篩以上酢和如泥傅病上乾即易之
治遁尸尸疰心腹及身有痛處不得近者方
取艾小挼令碎著痛上厚一寸餘熱湯和灰令強熱
置艾上冷即易不過二三度瘥
治遁尸飛尸又治暴風毒腫流入四肢頭面方
白芥子一升蒸熟𢷬以黃丹二兩攪和分作兩分用
疎布袋盛更蒸使熱以薄痛上當更迭蒸袋常使熱
薄之如此三五度即定
治人皮膚中痛名曰癥疰方
醋和燕窠土傅之
治走疰方
燒車釭令熱暫入水以濕布裹熨病上
治三十年氣疰方
豉心(半升)生椒(一合)
右二味以水二升煮取半升適寒温用竹筒縮取汁
令病者側臥手擘大孔射灌之少時當出惡物此法
垂死悉治得瘥百千不可具說
灸法
凡五尸者飛尸遁尸風尸沉尸尸疰也今皆取一方兼
治之其状腹痛脹急不得氣息上衝心胸傍攻兩脇或
纍塊踊起或攣引腰背治之之法灸乳後三寸男左女
右可二七壮不止者多其壮數取愈止又灸兩手大
拇指頭各七壮又灸心下三寸十壮又灸乳下一
寸隨病左右多其壮數又以細䋲量患人兩乳頭内
即裁斷中屈之又從乳頭向外量使當肋鏬於䋲頭灸
三壮或七壮男左女右卒疰忤攻心胷灸第七椎隨年
壮又灸心下一寸三壮又灸手肘文隨年壮一切
病食疰灸手小指頭隨年壮男左女右五毒疰不能飲
食百病灸心下三寸胃管十壮
水疰(口中涌水)經云肺來乘腎食後吐水灸肺輸又灸三
隂交又灸期門穴在乳下二肋間瀉肺補腎也各隨
年壮一切疰無新久先仰臥灸兩乳邊邪下三寸第三
肋間隨年壮可至三百壮又治諸氣神良一名疰市
備急千金要方卷五十六
