備急千金要方卷十六唐孫思邈撰
宋林億等校正
七竅病方
鼻病第二(論法方灸)
治鼻塞腦冷清涕出方
通草辛夷(各半兩)細辛甘遂(一作甘草)
桂心芎藭附子(各一兩)
右七味為末蜜丸綿裹内鼻中密封塞勿令氣洩丸
如大麻子稍加微覺小痛𢷬薑為丸即愈用白狗膽
汁和之更佳
治鼻塞常有清涕出方
細辛蜀椒乾薑芎藭
吳茱萸附子(各十八銖)桂心(一兩)皂莢屑(半兩)
猪膏(一升)
右九味㕮咀以綿裹苦酒漬一宿取猪膏煎以附子
色黃為度去滓綿裹内鼻孔中并摩鼻上
治涕出不止方
灸鼻兩孔與柱齊七壯
香膏治鼻塞窒方
白芷芎藭通草(各十八銖)當歸
細辛莽草(小品并千金翼以作薰草)辛夷(各十三銖)
右七味㕮咀以苦酒漬一宿以不中水猪肪一升煎
三上三下以白芷色黃膏成去滓綿沾如棗核大内
鼻中日三(小品加桂心十八銖)
香膏治鼻不利方
當歸薰草(古今錄驗用木香)通草
細辛蕤仁(各十八銖)芎藭白芷(各半兩)
羊髓(四兩猪脂亦得)
右八味㕮咀以微火合煎三上三下白芷色黃膏成
去滓取如小豆大内鼻中日二先患熱後鼻中生赤
爛瘡者以黃芩梔子代當歸細辛
治鼻窒氣息不通方
小薊一把㕮咀以水三升煮取一升分二服
又方瓜蔕末少許吹鼻中亦可綿裹塞鼻中
又方
槐葉(五升)蔥白(切一升)䜴(一合)
右三味以水五升煮取三升分温三服
治鼻塞多年不聞香臭清水出不止方
取當道車輾過蒺藜一把𢷬以水三升煎取熟先仰
卧使人滿口含取一合汁灌鼻中使入不過再度上
嚏必出一兩箇息肉似赤蛹一方有黃連等分同煎
治鼻齆方
通草細辛附子
右三味各等分為末以蜜和綿裹少許内鼻中
又方
甘遂通草細辛附子(各等分)
右四味為末以白雄犬膽和為丸如棗核大綿裹内
鼻中辛熱涕出四五升瘥亦治息肉
又方炙皂莢為末如小豆大以竹管吹鼻中
又方乾薑末蜜和塞鼻中吹亦佳
又方鐵鏁磨石取末以猪脂和綿裹内之經日肉出瘥
又方以馬新屎汁仰頭含滿口灌鼻中
又方伏面臨牀前以新汲冷水淋玉枕上後以瓜蔕末
綿裹塞之
治齆鼻有息肉不聞香臭方
瓜丁細辛
右二味各等分為末以綿裹如豆大許塞鼻中須臾
即通
通草散治鼻中息肉不通利方
通草(半兩)礬石真珠(各一兩)
右三味為末撚綿如棗核取藥如小豆著綿頭内鼻
中日三易之一方有桂心細辛各一兩同前𢷬末和
使之
治鼽鼻鼻中息肉不得息方
礬石藜蘆(各六銖)瓜蔕(二七枚)附子(十二銖)
右四味各𢷬篩合和以小竹管吹藥如小豆許于鼻
孔中以綿絮塞鼻中日再以愈為度(古今錄驗加葶藶半兩)
治鼻中息肉方
炙蝟皮為末綿裹塞之三日
又方細篩釡底墨水服之三五日
治鼻中息肉不聞香臭方
燒礬石末以面脂和綿裹著鼻中數日息肉隨藥消
落
又方末瓜丁如小豆許吹入鼻中必消如此三四度良
又方
細辛釡底墨
右二味為末水和服方寸匕
又方綿裹瓜蔕末塞鼻中
羊肺散治鼻中息肉梁起方
羊肺(一具乾之)白术(四兩)蓯蓉通草
乾薑芎藭(各二兩)
右六味為末食後以米飲服五分匕加至方寸匕
又方
通草(十二銖)真珠(六銖)礬石細辛(各一兩)
右四味為末撚綿如棗核沾散如小豆并綿内鼻中
日再三
治鼻中息肉方
灸上星二百壯穴在直鼻入髮際一寸
治鼻中生瘡方
燒祀竈飯末以傅鼻中
又方燒故馬絆末傅鼻中
又方偷孝子帽以拭之
又方烏牛耳垢傅之
又方以牛鼻津傅之
又方𢷬杏仁乳傅之亦燒核壓取油傅之
又方燒牛狗骨灰以臘月猪脂和傅之
治疳蟲蝕鼻生瘡方
燒銅筯頭以酢淬之數過取酢傅之又以人屎灰塗
之瘥
治鼻痛方
常以油塗鼻内外酥亦得
治卒食物從鼻中縮入腦中介介痛不出方
牛脂若羊脂如指頭大内鼻中以鼻吸取脂須臾脂
消則物逐脂俱出也
論曰鼻頭微白者亡血設令徵赤非時者死病人色白
者皆亡血也凡時行衂不宜斷之如一二升已上恐多
者可斷即以龍骨末吹之九竅出血者皆用吹之
治大便出血及口鼻皆血出血上心胸氣急此是勞熱
所致方
生地黃(八兩)蒲黃(一升)地骨皮(五兩)黃芩
芍藥生竹筎(各三兩)
右六味㕮咀以水八升煮取二升七合分温三服
凡吐血衂血溺血皆藏氣虚隔氣傷或起驚悸治之之
方
生竹皮(一升)芍藥黃芩(各二兩)芎藭
當歸桂心甘草(各一兩)
右七味㕮咀以水一斗煮竹皮減三升下藥煎取二
升分三服
治衂血方
生地黃(六兩)芎藭(一兩)細辛(六銖)
伏龍肝(二枚如雞子大)桂心白芷
乾薑芍藥甘草吳茱萸(各三兩)
右十味㕮咀以水三升酒七升煮取三升分三服
生地黃湯治鼻衂方
生地黃(八兩)黃芩(一兩)阿膠甘草(各二兩)
栢葉(一把)
右五味㕮咀以水七升煮取三升去滓内膠煎取二
升半分三服
又方
生地黃(三斤切)阿膠(二兩)蒲黃(六合)
右三味以水五升煮取三升分三服
又方地黃汁五合煮取四合空腹服之忌酒灸肉且服
粳米飲
又方飲小薊汁良
又方以冷水淨漱口含水以蘆管吹二孔中
又方取亂髮五兩燒作灰以管吹鼻中棗核大不止益
吹之以血斷止并水服方寸匕日三甚者夜二巳困不
識人者服亦佳
又方取人屎尖燒灰水服并吹少許鼻中止
又方五月五日取人屎燒作灰冷水服五分匕佳
又方以膠帖鼻頭上至頂及髮際三寸止
又方新馬屎汁灌鼻中及飲之良
又方以濕布薄胸上善
又方淳酢和土塗隂囊上乾易之
又方韭根蔥根取汁懸頭著一棗大内鼻中少時更著
兩三度瘥蔥白𢷬汁亦得
治鼻中出血不止方
地黃(乾者)梔子甘草(各等分)
右三味治下篩酒服方寸匕日三如鼻疼者加豉一
合鼻有風熱者以蔥涕和服如梧子五丸
又方𢷬楮葉汁飲三升大良
灸方張弓令弦向上病兒仰卧枕弦放四體如常卧法
衂時癢癢便灸足大指節横理三毛中十壯劇者百壯
衂不止灸之并治隂卵腫
又灸風府一宂四壯不止又灸
又灸涌泉二宂各百壯
備急千金要方卷十六
