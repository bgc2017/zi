備急千金要方卷六十五唐孫思邈撰
宋林億等校正
丁腫方
丁腫第一(論方)(證法灸)
論曰夫稟形之類須存攝養將息失度百病萌生故四
時代謝隂陽遞興此二炁更相擊怒當是時也必有暴
氣夫暴氣者每月之中必有卒然大風大霧大寒大熱
若不時避人忽遇之此皆入人四體頓折皮膚流注經
脉遂使腠理壅隔榮衞結滯隂陽之氣不得宣泄變成
癰疽丁毒惡瘡諸腫至於丁腫若不預識令人死不逮
辰若著訖乃欲求方其人已入木矣所以養生之士須
早識此方凡是瘡痍無所逃矣
凡療丁腫皆刺中心至痛又刺四邊十餘下令血出去
血𫝊藥藥氣得入針孔中佳若不達瘡内療不得方
又其腫好著口中頰邊舌上見赤黑如珠子磣痛應心
是也是秋冬寒毒久結皮中變作此疾不即療之日夜
根長流入諸脉數道如箭入身捉人不得動摇若不慎
口味房室死不旋踵經五六日不瘥眼中見火光神惛
口乾心煩即死也
一曰麻子丁其狀肉上起頭大如黍米色稍黑四邊微
赤多癢忌食麻子及衣布并入麻田中行
二曰石丁其狀皮肉相連色烏黑如黑豆甚硬刺之不
入肉内隱隱微疼忌瓦礫塼石之屬
三曰雄丁其狀皰頭黑黶四畔仰瘡皰漿起有水出色
黃大如錢孔形高忌房事
四曰雌丁其狀瘡頭稍黃向裏黶亦似灸瘡四畔皰漿
起心凹色赤大如錢孔忌房事
五曰火丁其狀如湯火燒灼瘡頭黑黶四邊有皰漿起
如赤粟米忌火炙爍
六曰爛丁其狀色稍黑有白瘢瘡中潰潰則有膿水流
出瘡形大小如匙面忌沸熱食爛帛物
七曰三十六丁其狀頭黑浮起形如黑豆四畔起大赤
色今日生一明日二後日三乃至十若滿三十六藥所
不能治如未滿三十六者可治俗名黑皰忌嗔怒畜積
愁恨
八曰蛇眼丁其狀瘡頭黑皮上浮生形如小豆狀似蛇
眼大體硬忌惡眼看并嫉妬人見之及毒藥
九曰鹽膚丁其狀大如匙面四畔皆赤有黑粟粒起忌
食鹹物
十曰水洗丁其狀大如錢形或如錢孔大瘡頭白裏黑
黶汁出中硬忌飲漿水水洗渡河
十一曰刀鎌丁其狀瘡闊狹如薤葉大長一寸左側肉
黑如燒爍忌刺及刀鎌切割鐵刅所傷可以藥治
十二曰浮漚丁其狀瘡體曲圓少許不合長而狹如薤
葉大内黃外黑黑處刺不痛内黃處刺之則痛
十三曰牛拘丁其狀肉皰起搯不破
右十三種瘡初起必先癢後痛先寒後熱熱定則寒
多四肢沉重頭痛心驚眼花若大重者則嘔逆嘔逆
者難治其麻子丁一種始末惟癢所錄忌者不得犯
觸犯觸者即難療其浮漚丁牛拘丁兩種無所禁忌
縱不療亦不能殺人其狀寒熱與諸丁同皆以此方
療之萬不失一欲知犯觸之狀但脊強瘡痛極甚不
可忍者是也
治十三種丁方
右用枸杞其藥有四名春名天精夏名枸杞秋名却
老冬名地骨春三月上建日採葉夏三月上建日採
枝秋三月上建日採子冬三月上建日採根凡四時
初逢建日取枝葉子根等四味並曝乾若得五月五
日午時合和大良如不得依法採者但得一種亦得
用緋繒一片以裹藥取匝為限亂髮雞子大牛黃梧
子大反鈎棘針二十七枚末赤小豆七粒末先於緋
上薄布亂髮以牛黃末等布上曝即捲緋繒作團以
髮作繩十字縳之熨斗中急火熬令沸沸定後自乾
即刮取𢷬作末絹篩以一方寸匕取枸杞四味合𢷬
絹篩取二匕和合前一匕共為三匕令相得入分為
一分早朝空腹酒服一分日二
齊州榮姥方凡是丁腫皆用治之
牡蠣(九兩爛者)鍾乳枸杞根皮(各二兩)
白石英(一兩)桔梗(一兩半)白薑石(一斤軟黃者)
右六味各𢷬絹篩合和令調先取伏龍肝九升為末
以清酒一斗二升攪令渾澄清取二升和藥捻作餅
子大六分厚二分其濁滓仍置盆中布餅子於籠上
以一幅紙藉盆上以泥酒氣蒸之仍數攪令氣散發
經半日藥餅子乾乃内瓦堈中每一重紙一重藥遍
布勿令相著以泥密封三七日乾以紙袋貯置乾處
舉之用法以針刺瘡中心深至瘡根并刺四畔令血
出以刀刮取藥如大豆許内瘡上若病重困日夜三
四度輕者一二度著重者二日根爛始出輕者半日
一日爛出當看瘡浮起是根出之候若根出已爛者
勿停藥仍著之藥甚安穩令生肌易其病在口咽及
胷腹中者必外有腫異相也寒熱不快疑是此病即
以飲或清水和藥如二杏仁許服之日夜三四服自
然消爛或以物剔吐根出即瘥若根不出亦瘥當看
精神自覺醒悟合藥以五月五日為上時七月七日
次之九月九日臘月臘日皆可若急須藥他日亦得
要之不及良日也脩合須清淨燒香不得觸穢毋令
孝子不具足人産婦六畜雞犬等見之凡有此病忌
房室猪牛雞魚生韭蔥蒜芸薹胡荽葵酒醋麫等若
犯諸忌而發動者取枸杞根湯和藥服並如後方其
二方本是一家智者評論以後方最是真本
趙嬈方
薑石(二十五兩)牡蠣(十兩崔氏作七兩)茯苓(三兩)
枸杞根皮(四兩)
右四味各𢷬篩合和先取新枸杞根合皮切六升水
一斗半煎取五升去滓内狗屎(崔氏云尿)二升攪令調澄
取清和前藥熟𢷬捻作餅子隂乾病者以兩刅針當
頭直刺瘡痛徹拔針出刮取藥末著急内瘡孔中勿
令歇氣并徧封瘡頭上即脹起針挑根即出重者半
日已上或已消爛挑根不出亦自瘥勿憂其病在内
者外當有腫相應並皆惡寒發熱疑有瘡者以水半
盞刮取藥如桐子大五枚和服之日夜三服即自消
也若須根出服藥經一日以雞羽剔吐即隨吐根出
若不出根亦自消爛在外者亦日夜三度𫝊藥根出
後常𫝊勿住即生肉易瘥若犯諸忌而發動者取枸
杞根合皮骨切三升以水五升煎取二升去滓研藥
末一錢匕和枸杞汁一盞服之日二三服并單飲枸
杞汁彌佳又以枸杞汁攪白狗屎取汁服之更良合
訖即用不待乾所言白狗屎是狗食骨其屎色如石
灰故直言狗白屎也如預造取五月五日七月七日
九月九日臘月臘日者尤良神驗或有人忽喉中痛
乍寒乍熱者即是其病當急以此藥療之無故而痛
惡寒發熱者亦是此病但依前服之立瘥前後二方
同是一法其用一同亦主癰疽甚效
治丁腫病忌見麻勃見之即死者方
胡麻燭燼針沙(各等分)
右三味為末以醋和𫝊之
又方石灰(三分)馬齒菜(二分)
右二味𢷬以雞子白和𫝊之
又方針刺四邊及中心塗雄黃末立愈神驗(一云塗黃土)
又方鼠新坌土以小兒尿和傳之
又方鐵衣末以人乳汁和𫝊之立可
又方小豆花為末𫝊之瘥
又方以人屎尖𫝊之立瘥
又方以四神丹一枚當頭上安經宿根即出矣
治一切丁腫方
右用蒼耳根莖苖子但取一色燒為灰醋泔淀和如
泥塗上乾即易不過十度根即拔神良余以正觀四
年忽口角上生丁腫造甘子振家母為帖藥經十日
不瘥余以此藥塗之得愈已後常作此藥以救人無
有不瘥者故特論之以傳後嗣丁腫方殆有千首皆
不及此雖齊州榮姥方亦不能勝此物造次易得也
又方取鐵漿每飲一斗立瘥
又方麫和臘月猪脂封上瘥
又方蒺蔾子一升燒灰釅醋和封上經宿便瘥(或針破頭封上)
(更佳)
又方皂莢子取仁作末𫝊之五日内瘥
玉山韓光方韓光治丁腫人也正觀初衢州徐使君訪
得此方
右用艾蒿一擔燒作灰於竹筒中淋取汁以一二合
和右灰如麫漿以針刺瘡中至痛即點之點三遍其
根自拔亦大神驗正觀中用治三十餘人得瘥故錄
之
魚臍丁瘡似新火針瘡四邊赤中央黑可針刺之若不
大痛即殺人治之方
右以臘月魚頭灰和髮灰等分以雞溏屎和𫝊上此
瘡見之甚可即能殺二(外臺不用髮灰以雞子清和塗)
又方以寒食餳𫝊之良硬者燒灰塗帖即瘥
治魚臍瘡頭白似腫痛不可忍者方
先以針刺瘡四畔作孔𢷬白苣取汁滴著瘡孔内
又方𫝊水獺屎大良
治赤根丁方
右熬白粉令黑蜜和𫝊之良
又方以新坌鼠壤水和塗之熱則易
又方馬牙齒𢷬末臘月猪脂和𫝊之根即拔燒灰用亦
可
犯丁瘡方
蕪菁根鐵生衣(各等分)
右二味和𢷬以大針刺作孔復削蕪菁根如針大以
前鐵生衣塗上刺孔中又塗所𢷬者封上仍以方寸
匕緋帛塗帖之有膿出即易須臾拔根出立瘥忌油
膩生冷醋滑五辛陳臭粘食
又方刺瘡頭及四畔令汁極出𢷬生栗黃𫝊上以麫圍
之勿令黃出從旦至午即根拔矣
又方以麫圍瘡如前法以針亂刺瘡銅器煑醋令沸瀉
著麪圍中令容一盞冷則易之三度根即出
又方取蛇蛻皮如雞子大以水四升煮三四沸去滓頓
服立瘥
又方燒蛇蛻皮灰以雞子清和塗瘥
又方取蒼耳苖𢷬取汁一二升飲之滓𫝊上立瘥
又方灸掌後横文後五指男左女右七壯即瘥已用得
效丁腫灸法雖多然此一法甚驗出於意表也
備急千金要方卷六十五
