備急千金要方卷二十五唐孫思邈撰
宋林億等校正
治諸風方
論雜風狀第一
岐伯曰中風大法有四一曰偏枯二曰風痱三曰風懿
四曰風痺夫諸急卒病多是風初得輕微人所不悟宜
速與續命湯依輸穴灸之夫風者百病之長岐伯所言
四者說其最重也
偏枯者半身不隨肌肉偏不用而痛言不變智不亂病
在分腠之間温卧取汗益其不足損其有餘乃可復也
(甲乙經云温卧取汗則巨取之)
風痱者身無痛四肢不收智亂不甚言微可知則可治
甚即不能言不可治
風懿者奄忽不知人咽中塞窒窒然(巢源作噫噫然有聲)舌彊不
能言病在臟腑先入隂後入陽治之先補于隂後瀉于
陽發其汗身轉輭者生汗不出身直者七日死(巢源作眼下及)
(鼻人中左右白者可治一黑一赤吐沫者不可治)
風痺濕痺周痺筋痺脉痺肌痺皮痺骨痺胞痺各有證
候形如風狀得脉别也脉微澀其證身體不仁
凡風多從背五臟輸入諸臟受病肺病最急肺主氣息
又冒諸臟故也肺中風者其人偃卧而胷滿短氣冒悶
汗出者肺風之證也視目下鼻上兩邊下行至口色白
者尚可治急灸肺輸百壯服續命湯小兒減之若色黃
者此為肺已傷化為血矣不可復治其人當妄言掇空指
地或自拈衣尋縫如此數日死若為急風邪所中便迷
漠恍惚狂言妄語或少氣惙惙不能復言若不求師即
治宿昔而死即覺便灸肺輸及膈輸肝輸數十壯急服
續命湯可救也若涎唾出不收者既灸當並與湯也諸
陽受風亦恍惚妄語與肺病相似然著緩可經久而死
肝中風者其人但踞坐不得低頭繞兩目連額上色微
有青者肝風之證也若脣色青面黃尚可治急灸肝輸
百壯服續命湯若大青黑面一黃一白者此為肝已傷
不可復治數日而死
心中風者其人但得偃卧不得傾側悶亂冒絶汗出者
心風之證也若脣正赤尚可治急灸心輸百壯服續命
湯若脣或青或白或黃或黑者此為心已壊為水面目
亭亭時悚動者不可復治五六日死(一云旬日死)
脾中風者其人但踞坐而腹滿身通黃吐鹹汁出者尚
可治急灸脾輸百壯服續命湯若目下青手足青者不
可復治
腎中風者其人踞坐而腰痛視脇左右未有黃色如餅
粢大者尚可治急灸腎輸百壯服續命湯若齒黃赤鬢
髮直面土色者不可復治
大腸中風者卧而腸鳴不止灸大腸輸百壯可服續命
湯賊風邪氣所中則傷於陽陽外先受之客于皮膚傳
入于孫脉孫脉滿則入傳于絡脉絡脉滿則輸于大經
中成病歸於六腑則為熱不時卧止為啼哭其脉堅大
為實實者外堅充滿不可按之按之則痛也經絡諸脉
傍支去者皆為孫脉也
凡風之傷人或為寒中或為熱中或為厲風或為偏枯
或為賊風故以春甲乙傷於風者為肝風以夏丙丁傷
於風者為心風以四季戊已傷于風者為脾風以秋庚
辛傷于風者為肺風以冬壬癸傷于風者為腎風風中
五臟六腑之輸亦為臟腑之風各入其門戶所中則為
偏風風氣循風府而上則為腦風風入頭則為目風眼
寒飲酒中風則為酒風入房汗出中風則為内風新沐
中風則為首風久風入房中風則為腸風外在腠理則
為泄風故曰風者百病之長也至其變化乃為他病無
常方焉是知風者善行而數變在人肌膚中内不得泄
外不得散因人動静乃變其性有風遇寒則食不下遇
熱則肌肉消而寒熱有風遇陽盛則不得汗遇隂盛則
汗自出肥人有風肌肉厚則難泄喜為熱中目黃瘦人
有風肌肉薄則常外汗身中寒目淚出有風遇于虚腠
理開則外出凄凄然如寒狀覺身中有水淋狀時如竹
管吹處此是其證也有風遇于實腠理閉則内伏令人
熱悶是其證也
新食竟取風為胃風其狀惡風頸多汗膈下塞不通食
飲不下脹滿形瘦腹大失衣則憤滿食寒即洞泄新熱
食竟入水自漬及浴者令人大腹為水病
因醉取風為漏風其狀惡風多汗少氣口乾喜渴近衣
則身如火燒臨食則汗流如雨骨節懈惰不欲自勞
新沐浴竟取風為首風其狀惡風而汗多頭痛
新房室竟取風為内風其狀惡風汗流沾衣勞風之為
病法在肺下使人彊上而目脫唾出如涕惡風而振寒
候之三日及五日中不精明者是也七八日微有青黃
膿涕如彈丸大從口鼻出為善若不出則傷肺
風邪客于肌膚虚癢成風胗瘙瘡風邪入深寒熱相搏
則肉枯邪客半身入深真氣去則偏枯邪客關機中即
攣筋中亦然邪淫于臟夢臟大形小淫於腑夢臟小形
大邪隨目系入腦則目轉眩邪中精則散視見兩物風
邪入臟寒氣客於中不能發則瘖瘂喉痺舌緩不時服
藥針灸風逐脉流入臟使人卒瘖緩縱噤痙致死風入
陽經則狂入隂經則癲陽邪入隂病則靜隂邪入陽病
則怒
若因熱食汗浴通腠理得開其風自出則覺肉中如針
刺步行運力欲汗亦如此也
凡覺肌肉中如刺皆由腠理閉邪氣閉在肌中因欲出
也宜解肌湯則善
夫目瞤動口脣動偏喎皆風入脉故須急服小續命湯
將八風散摩神明白膏丹參膏依經針灸之
諸痺由風寒濕二氣併客于分肉之間迫切而為沫得
寒則聚聚則排分肉肉裂則痛痛則神歸之神歸之則
熱熱則痛解痛解則厥厥則他痺發發則如是此内不
在臟而外未發于皮膚居分肉之間真氣不能周故為
痺也其風最多者不仁則腫為行痺走無常處其寒多
者則為痛痺其濕多者則為著痺冷汗濡但隨血脉上
下不能左右去者則為周痺也痺在肌中更發更止左
以應左右以應右者為偏痺也
夫痺其陽氣少而隂氣多者故令身寒從中出其陽氣
多而隂氣少者則痺且熱也
諸痺風勝者則易愈在皮間亦易愈在筋骨則難痊也
久痺入深令榮衛澀經絡時疎則不知痛
風痺病不可已者足如履水時如入湯腹中股脛淫濼
煩心頭痛傷脾腎時嘔眩時自汗出傷心目眩傷肝悲
恐短氣不樂傷肺不出三年死(一云三日死)
太陽中風重感於寒濕則變痙也痙者口噤不開背彊
而直如發癎之狀摇頭馬鳴腰反折須臾十發氣息如
絶汗出如雨時有脫易得之者新産婦人及金瘡血脉
虚竭小兒臍風大人涼濕得痙風者皆死温病熱盛入
腎小兒癎熱盛皆痙痙瘖厥癲皆相似故久厥成癲宜
審察之其重者患耳中策策痛皆風入腎經中也不治
流入腎則喜卒然體痙直如死皆宜服小續命湯兩三
劑也若耳痛腫生汁作癰癤者乃無害也惟風宜防耳
針耳前動脉及風府神良
諸風第二(方法灸)
小續命湯治卒中風欲死身體緩急口目不正舌強不
能語奄奄悤悤神情悶亂諸風服之皆驗不令人虚方
麻黃防已(崔氏外臺不用)人參黃芩
桂心甘草芍藥芎藭
杏仁(各一兩)防風(一兩半)附子(一枚)生薑(五兩)
右十二味㕮咀以水一斗二升先煮麻黃三沸去沫
内諸藥煮取三升分三服甚良不瘥更合三四劑必
佳取汗隨人風輕重虚實也有人脚弱服此方至六
七劑得瘥有風疹家天隂節變輙合服之可以防瘖
一本云恍惚者加茯神遠志如骨節煩疼本有熱者
去附子倍芍藥(小品千金翼同深師古今錄驗有白术不用杏仁救急無芎藭杏仁止十)
(味延年無防風)
小續命湯治中風冐昧不知痛處拘急不得轉側四肢
緩急遺失便利此與大續命湯同偏宜産後失血并老
小人
麻黃桂心甘草(各二兩)生薑(五兩)
人參芎藭白术(前方有杏仁)附子
防已芍藥黃芩(各一兩)防風(一兩半)
右十二味㕮咀以水一斗二升煮取三升分三服(古今)
(錄驗無桂心名續命湯胡洽千金翼同)
又方治風&KR1318;年歲或歌或哭或大笑言語無所不及方
麻黃(三兩)人參桂心白术(各二兩)
芍藥甘草防已黃芩
芎藭當歸(各一兩)
右十味㕮咀以水一斗二升煮取三升分三服日三
覆取汗
大續命湯治肝厲風卒然瘖瘂依古法用大小續命二
湯通治五臟偏枯賊風方
麻黃(八兩)石膏(四兩)桂心乾薑
芎藭(各二兩)當歸黃芩(各一兩)杏仁(三十枚)
荆&KR0377;(一升)
右九味㕮咀以水一斗先煮麻黃兩沸掠去沫下諸
藥煮取四升去滓又下荆&KR0377;煮數沸分四服能言未
瘥後服小續命湯舊無荆&KR0377;今增之效如神(千金翼有甘草)
又方治大風經臟奄忽不能言四肢垂曳皮肉痛癢不
自知
獨活麻黃(各三兩)芎藭防風
當歸葛根生薑桂心
茯苓附子細辛甘草(各一兩)
右十二味㕮咀以水一斗二升煮取四升分五服老
小半之若初得病便自大汗者減麻黃不汗者依方
上氣者加吳茱萸二兩厚朴一兩乾嘔者倍加附子
一兩啘者加橘皮二兩若胸中吸吸少氣者加大棗
十二枚心下驚悸者加茯苓一兩若熱者可除生薑
加葛根初得風未須加減便且作三劑停四五日已
後更候視病虚實平論之行湯行針依穴灸之
又方治與前大續命湯同宜産婦及老小等方
麻黃芎藭(各三兩)乾薑石膏
人參當歸桂心甘草(各二兩)
杏仁(四十枚)
右九味㕮咀以水一斗煮取三升分三服(外臺名續命湯范注)
(同云是張仲景方本欠兩味)
西州續命湯治中風痱(一作入臟)身體不知自收口不能言
冒昧不識人拘急背痛不得轉側方
麻黃(六兩)石膏(四兩)桂心(二兩)甘草
芎藭乾薑黃芩當歸(各一兩)
杏仁(三十枚)
右九味㕮咀以水一斗二升煮麻黃再沸掠去上沫
後下諸藥煮取四升初服一升猶能自覺者勿熟眠
卧可厚覆小小汗出已漸減衣勿復大覆可熟眠矣
前服不汗者後復一升汗後稍稍五合一服安穏乃
服勿頓服也汗出則愈勿復服飲食如常無禁忌勿
見風并治上氣欬逆若面目大腫但得卧服之大善
凡服此湯不下者人口嘘其背湯則下過矣病人先
患冷汗者不可服此湯若虚羸人但當稍與五合為
佳間有輙行此湯與産婦及羸人喜有死者皆為頓
服二升傷多且湯濁不清故也但得清澄而稍稍服
微取汗者皆無害也(胡洽方古今錄名大續命湯)
大續命散治八風十二痺偏枯不仁手足拘急疼痛不
得伸屈頭眩不能自舉起止顛倒或卧苦驚如墮地狀
盜汗臨事不起婦人帶下無子風入五臟甚者恐怖見
鬼來收攝或與鬼神交通悲愁哭泣忽忽欲走方
麻黃烏頭防風桂心
甘草蜀椒杏仁石膏
人參芍藥當歸䕡茹(翼作芎藭)
黃芩茯苓乾薑(各一兩)
右十五味治下篩以酒服方寸匕日再後加以知為
度
續命煮散治風無輕重皆主之方
麻黃芎藭獨活防已
甘草杏仁(各三兩)桂心附子
茯苓升麻細辛人參
防風(各二兩)石膏(五兩)白术(四兩)
右十五味粗篩下以五方寸匕内小絹袋子中以水
四升和生薑三兩煮取二升半分三服日日勿絶慎
風冷大良吾嘗中風言語謇澀四肢痑曳處此方日
服四服十日十夜服之不絶得愈
排風湯治男子婦人風虚濕冷邪氣入臟狂言妄語精
神錯亂其肝風發則面青心悶亂吐逆嘔沫脇滿頭眩
重耳不聞人聲偏枯筋急曲拳而卧其心風發則面赤
翕然而熱悲傷瞋怒張目呼喚其脾風發則面黃身體
不仁不能行步飲食失味夢寐倒錯與亡人相隨其肺
風發則面白欬逆唾膿血上氣奄然而極其腎風發則
面黑手足不遂腰痛難以俛仰痺冷骨疼諸有此候令
人心驚志意不定恍惚多忘服此安心定志聰耳明目
通臟腑諸風悉主之
白鮮皮白术芍藥桂心
芎藭當歸杏仁防風
甘草(各一兩)獨活麻黃茯苓(各三兩)
生薑(四兩)
右十三味㕮咀以水一斗煮取三升每服一升覆取
微汗可服三劑
大八風湯治毒風頑痺嚲曳手脚不遂身體偏枯或毒
弱不仁或風入五臟恍恍惚惚多語喜忘有時恐怖或
肢節疼痛頭眩煩悶或腰脊彊直不得俛仰腹滿不食
欬嗽或始遇病時卒倒悶絶即不能語便失瘖半身不
遂不仁沉重皆由體虚恃少不避風冷所致治之之方
當歸(二兩半)五味子升麻(各一兩半)烏頭
黃芩芍藥遠志獨活
防風芎藭麻黃秦艽
石斛人參茯苓石膏
黃芪紫菀(各一兩)杏仁(四十枚)甘草
桂心乾薑(各二兩)大豆(一升千金翼云二合)
右二十三味㕮咀以水一斗三升酒二升合煮取四
升彊人分四服羸人分六服
八風散治八風十二痺猥退半身不遂歷節疼痛肌肉
枯焦皮膚瞤動或筋緩急痛不在一處卒起目眩失心
恍惚妄言倒錯身上㾦瘰面上起疱或黃汁出更相染
漬或燥或濕顔色乍赤乍白或青或黑角弓反張乍寒
乍熱方
麻黃白术(各一斤)羌活(二斤)黃芩(一斤五兩)
大黃(半斤)栝蔞根甘草欒荆
天雄白芷防風芍藥
天門冬石膏(各十兩)山茱萸食茱萸
躑躅(各五升)茵芋(十四兩)附子(三十枚)細辛
乾薑桂心(各五兩)雄黃硃砂
丹參(各六兩)
右二十五味治下篩酒服方寸匕初每日一服三十
日後日再五十日知百日瘥一年平復長服不已佳
先食服
小八風散治迷惑如醉狂言妄語驚悸恐怖恍惚見鬼
喜怒悲憂煩滿顛倒邑邑短氣不得語語則失忘或心
痛徹背不嗜飲食惡風不得去帷帳時復疼熱惡聞人
聲不知痛癢身悉振摇汗出猥退頭重浮腫爪不知痛
頸項強直口面喎戾四肢不隨不仁偏枯攣掣不得屈
伸悉主之方
天雄當歸人參(各五分)附子
天門冬防風蜀椒獨活(各四分)
烏頭秦芃細辛白术
乾薑(各三分)麻黃山茱萸五味子
桔梗白芷柴胡莽草(各二分)
右二十味治下篩合相得酒服半方寸匕漸至一匕
日三服以身中覺如針刺狀則藥行也
烏頭湯治八風五尸惡氣遊走胷心流出四肢來往不
住短氣欲死方
烏頭芍藥乾薑桂心
細辛乾地黃當歸吳茱萸
甘草(各二兩)
右九味㕮咀以水七升煮取二升半分三服
葈耳散治諸風方
當以五月五日午時乾地刈取葈耳葉洗曝燥𢷬下
篩酒若漿服一方寸匕日三作散若吐逆可蜜和為
丸服十丸準前計一方寸匕數也風輕易治者日再
服若身體有風者皆作粟肌出或如麻豆粒此為風
毒出也可以鈹針刺潰去之皆黃汁出盡乃止五月五
日多取隂乾之著大甕中稍取用之此草辟惡若欲
看病省疾者便服之令人無所畏若時氣不和舉家
服之若病胃脹滿心悶發熱即服之并殺三蟲腸痔
能進食一周年服之佳七月七九月九皆可採用
治心風虚熱發即恍惚煩悶半身不仁攣急方
荆&KR0377;竹&KR0377;(各五升)枸杞根白皮
生麥門冬(各一升)香豉(三合)人參
茯苓梔子仁黃芩芎藭
桂心細辛杏仁防風
白鮮皮(各二兩)生薑石膏甘草(各三兩)
右十八味㕮咀以水二斗和竹&KR0377;荆&KR0377;煮取三升分
四服相去如人行六七里凡五劑間三日服一劑(一用)
(防已三兩)
治虚熱恍惚驚邪恐懼方
荆&KR0377;(三升)竹&KR0377;(二升)香豉(三合)牛黃(十八銖)
生麥門冬人參(各三兩)升麻鐵精
天門冬龍齒茯苓梔子(各二兩)
右十二味㕮咀以水二斗煮取三升去滓下牛黃鐵
精更煎五六沸取二升七合分五服温服相去十里
久
地黃煎治熱風心煩悶及脾胃間熱不下食冷所致
生地黃汁枸杞根汁(二升)生薑汁酥(各三升)
荆瀝竹瀝(各五升)天門冬人參(各八兩)
茯苓(六兩)大黃梔子仁(各四兩)
右十一味𢷬篩五物為散先煎地黃等汁成煎次内
散藥攪調每服一匕日再漸加至三匕覺利減之
又方黃芩乾藍芍藥鼠尾草(各三兩)
梔子仁生葛(各六兩)羚羊角(五兩)䜴(一升綿裹)
右八味㕮咀以水七升煮取二升五合分三服
治積熱風方
地骨皮萎蕤丹參黃芪
麥門冬澤瀉(各三兩)清蜜薑汁(各一合)
生地黃汁(一升)
右九味以水六升煮取二升去滓内地黃汁更緩火煮
減一升内蜜及薑汁又煮一沸藥成温服三合日再
大防風湯治中風發熱無汗肢節煩腹急痛大小便不
利方
防風當歸麻黃白术
甘草(各十八銖)黃芩(三十銖)乾地黃山茱萸
茯苓附子(各一兩)
右十味㕮咀以水九升煮取二升半一服七合大小
便不利内大黃人參各十八銖大棗三十枚生薑三
兩煮取三升分三服(深師加天門冬一兩)
大戟洗湯治中風發熱方
大戟苦參(各等分)
右二味為末以藥半升白酢漿一斗煮三沸適寒温
洗從上下寒乃止立瘥小兒三指撮許漿水四升煮
洗之
金牙酒療積年八風五疰舉身嚲曳不得轉側行步跛
躃不能收攝又暴口噤失音言語不正四肢背脊筋急
腫痛流走不常勞冷積聚少氣乍寒乍熱三焦不調脾
胃不磨飲澼結實逆害飲食酢咽嘔吐食不生肌醫所
不能治者方
金牙(碎如米粒用小絹袋盛)乾地黃
地膚子(無子用莖蘇恭用蛇床子)蒴藋根附子
防風細辛莽草(各四兩)
羌活(一斤胡洽用獨活)蜀椒(四合)
右十味㕮咀盛以絹袋用酒四斗於瓷罃中漬密閉
頭勿令洩氣春夏三四宿秋冬六七宿酒成去滓日
服一合此酒無毒及可小醉常令酒氣相接不盡一
劑病無不愈又令人肥健酒盡自可加諸藥各三兩
惟蜀椒五兩用酒如前勿加金牙也冷加乾薑四兩
服此酒勝灸刺起三十諸風嚲曳神驗(肘後備急用升麻乾薑各)
(四兩人參二兩石斛牛膝各五兩不用蒴藋根為十四味蘇恭不用地黃為十三味一方用蒺藜四兩黃)
(茋三兩胡洽用續斷四兩為十一味千金翼用茵芋四兩無莽草)
常山太守馬灌酒除風氣通血脉益精華定六腑聰明
耳目悅澤顔色頭白更黑齒落更生服藥二十日力勢
倍六十日志氣充盈八十日能夜書百日致神明房中
強壮如三十時力能引弩年八十人服之亦當有子病
在腰膝藥悉主之方
天雄(二兩生用)商陸根躑躅蜀椒(各一兩)
烏頭(一枚大者)附子(五枚)桂心白斂
茵芋乾薑(各三兩)
右十味㕮咀以絹袋盛酒三斗漬春夏五日秋冬七
日去滓初服半合稍加至兩三合𢷬滓為散酒服方
寸匕日三以知為度夏日恐酒酸以油單覆之下井
中近水令不酸也(千金翼無商陸桂心為八味)
蠻夷酒治久風枯攣三十年著床及諸惡風眉毛墮落
方
乾地黃獨活丹參礜石(各一兩)
麥門冬附子甘遂(各二兩)赤石脂(二兩半)
乾薑蕪荑芫花栢子仁(各一㕣)
蘇子(一升)蓯蓉茯神(翼作茯苓)金牙
薯蕷白术杜仲石南
牡荆子山茱萸欵冬(各十八銖)白芷
烏喙烏頭人參狼毒
蜀椒防風細辛礬石
寒水石牛膝麻黃芎藭
當歸柴胡芍藥牡蠣
桔梗狗脊(翼作枸杞)天雄(各半兩)石斛
桂心(各六銖)
右四十五味㕮咀以酒二斗漬夏三日春秋六日冬
九日一服半合密室中合藥勿令女人六畜見之三
日清齋乃合(千金翼無芎藭云加大棗四十枚更佳)
又方治八風十二痺偏枯不隨宿食久寒虚冷五勞七
傷及婦人産後餘疾月水不調皆主之方
礜石桂心白术狼毒
半夏石南白石脂龍膽
續斷芫花白石英代赭
䕡茹石韋玄參天雄
防風山茱萸桔梗藜蘆
卷栢細辛寒水石烏頭
躑躅蜀椒白芷秦芃
菖蒲(各一兩)礬石附子遠志(各二兩)
石膏(二兩半)蜈蚣(一枚)
右三十四味㕮咀以酒二斗漬四日每服一合日再
十日後去滓曝乾𢷬篩為散酒服方寸匕日再以知
為度(胡洽四十二味無桂心細辛烏頭躑躅蜀椒而有芒硝恒山黃芩黃連大黃麻黃地黃前胡甘)
(草菟絲子芍藥紫菀各一兩杏仁一十枚同𢷬篩絹袋盛用水三斗麴三斤黍米三斗作飯依釀酒法以)
(藥袋置釀中春秋七日冬十日夏三日酒成服半雞子殼日三服曝藥為末酒服方寸匕以身體暖為度)
魯王酒治風眩心亂耳聾目暗淚出鼻不聞香臭口爛
生瘡風齒瘰癧喉下生瘡煩熱厥逆上氣胸脇肩膊痛
手不能上頭不能帶衣腰脊不能俯仰脚酸不仁難以
久立八風十二痺五緩六急半身不遂四肢偏枯筋攣
不可屈伸賊風咽喉閉塞哽哽不利或如錐刀所刺行
人皮膚中無有常處久久不治入人五臟或在心下或
在膏肓遊走四肢偏有冷處如風所吹久寒積聚風濕
五勞七傷虚損百病悉主之方
茵芋烏頭躑躅(各三十銖)天雄
防已石斛(二十四銖)細辛牛膝
甘草栢子仁通草桂心
秦艽茵蔯山茱萸黃芩(胡洽作黃耆)
附子瞿麥乾地黃
王不留行(胡洽作天門冬千金翼作王蓀)杜仲澤瀉
石南防風遠志(各十八銖)
右二十五味㕮咀以酒四斗漬十日每服一合加至
四五合以知為度(千金翼名此為魯公酒有乾薑胡洽無防已以絹囊盛藥用水二斗)
(法麴二斤同漬三四宿出藥囊炊二斗黍米内汁釀之酒熟飲如雞子大日二服稍稍飲之以知為度)
又方治風偏枯半死行勞得風若鬼所擊四肢不遂不
能行步不自帶衣攣躄五緩六急婦人帶下産乳中風
五勞七傷
乾薑躑躅桂心甘草
芎藭續斷細辛附子
秦芃天雄石膏紫菀(各五兩)
葛根通草防風栢子仁
巴戟天石斛石南山茱萸
石龍芮(四兩)天門冬牛膝(各八兩)烏頭(二十枚)
蜀椒(半升)
右二十五味㕮咀以水五升漬三宿法麴一斤合漬
秫米二斗合釀三宿去滓炊糯米一斗醖三宿藥成先
食服半合日再待米極消盡乃去滓曝乾末服
獨活酒治八風十二痺方
獨活石南(各四兩)防風(三兩)附子
烏頭天雄茵芋(各二兩)
右七味㕮咀以酒二斗漬七日每服半合日三以知
為度
灸法
扁鵲云治卒中惡風心悶煩毒欲死急灸足大趾下横
文隨年壯立愈
若筋急不能行者内踝筋急灸内踝上四十壯外踝筋
急灸外踝上三十壯立愈
若眼戴精上插灸目兩眥後二十壯
若不能語灸第三椎上百壯
若不識人灸季肋頭七壯
若眼反口噤腹中切痛灸隂囊下第一横理十四壯灸
卒死亦良
治久風卒風緩急諸風卒發動不自覺知或心腹脹滿
或半身不隨或口噤不言涎唾自出目閉耳聾或身冷
直或煩悶恍惚喜怒無常或脣青口白戴眼角弓反張
始覺發動即灸神庭一處七壯穴在當鼻直上髮際是
次灸曲差二處各七壯穴在神庭兩傍各一寸半是
次灸上關二處各七壯一名客主人穴在耳前起骨
上廉䧟者中是次灸下關二處各七壯穴在耳前下
廉動脉䧟者中是次灸頰車二穴各七壯穴在曲頰
䧟者中是次灸廉泉一處七壯穴在當頥直下骨後
䧟者中是次灸凶會一處七壯穴在神庭上二寸是
次灸百會一處七壯穴在當頂上正中央是次灸
本神二處各七壯穴在耳正直上入髮際二分是(又作四分)
次灸天柱二處各七壯穴在項後兩大筋外入髮際
陷者中是次灸陶道一處七壯穴在大椎節下間是
次灸風門二處各七壯穴在第二椎下兩傍各一寸
半是次灸心輸二處各七壯穴在第五椎下兩傍各
一寸半是次灸肝輸二處各七壯穴在第九椎下兩
傍各一寸半是次灸腎輸二處各七壯穴在第十四
椎下兩傍各一寸半是次灸膀胱翰二處各七壯穴
在第十九椎下兩傍各一寸半是次灸曲池二處各
七壯穴在兩肘外曲頭䧟者中屈肘取之是次灸肩
髃二處各七壯穴在兩肩頭正中兩骨間䧟者中是
次灸支溝二處各七壯穴在手腕後臂外三寸兩骨間
是次灸合谷二處各七壯穴在手大指虎口兩骨間
䧟者中是次灸間使二處各七壯穴在掌後三寸兩
筋間是次灸陽陵泉二處各七壯穴在膝下外尖骨
前䧟者中是次灸陽輔二處各七壯穴在外踝上絶
骨端䧟者中是次灸崑崙二處各七壯穴在外踝後
跟骨上䧟者中是
治風灸上星及百會各二百壯前頂二百四十壯腦戶
及風府各三百壯(一云治大風灸百會七百壯)
治百種風灸腦後項大椎平處兩廂量二寸三分須取
病人指寸量兩廂各灸百壯得瘥
治風耳鳴從耳後量八分半裏許有孔灸一切風得瘥
狂者亦瘥兩耳門前後各灸一百壯
治卒病惡風欲死不能語及肉痺不知人灸第五推名
曰臟輸百五十壯多至三百壯便愈
心輸穴在第五節一云第七節對心横三間寸主心風
腹脹滿食不消化吐血酸削四肢羸露不欲飲食鼻衂
目眴&KR0617;&KR0617;不明肩頭脇下痛小腹急灸二三百壯
大腸輸在十六椎兩邊相去一寸半主風腹中雷鳴腸
澼泄利食不消化小腹絞痛腰脊疼彊或大小便難不
能飲食灸百壯三日一報
掖門在掖下攅毛中一寸名太陽隂一名掖間灸五十
壯主風
絶骨在外踝上三寸灸百壯治風身重心煩足脛疼
備急千金要方卷二十五
