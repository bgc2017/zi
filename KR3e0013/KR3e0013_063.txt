備急千金要方卷六十三唐孫思邈撰
宋林億等校正
消渴方
消渴第一(論法方灸)
論曰凡積久飲酒未有不成消渴然則大寒凝海而酒
不凍明其酒性酷熱物無以加脯灸鹽鹹此味酒客躭
嗜不離其口三觴之後制不由己飲噉無度咀嚼鮓醬
不擇酸鹹積年長夜酣興不解遂使三膲猛熱五臟乾
燥木石猶且焦栝在人何能不渴治之愈否屬在病者
若能如方節慎旬月可瘳不自愛惜死不旋踵方書醫
藥實多有效其如不慎者何其所慎者有三一飲酒二
房室三鹹食及麫能慎此者雖不服藥而自可無他不
知此者縱有金丹亦不可救深思慎之又曰消渴之人
愈與未愈常須思慮有大癰何者消渴之人必於大骨
節間發癰疽而卒所以戒之在大癰也當預備癰藥以
防之有人病渴利始發於春經一夏服栝蔞䜴汁得其
力渴漸瘥然小便猶數甚晝夜二十餘行常至三四升
極瘥不減二升也轉久便止漸食肥膩日就羸瘦咽喉
脣口焦燥吸吸少氣不得多語心煩熱兩脚酸食乃兼
倍於常而不為氣力者當知此病皆由虚熱所致治法
可長服栝蔞汁以除熱牛乳杏酪善於補此法最有益
治消渴除腸胃熱實方
麥門冬茯苓黃連石膏
萎蕤(各八分)人參龍膽黃芩(各六分)
升麻(四分)枳實(五分)生薑(屑)
枸杞子(外臺用地骨皮)栝蔞根(各十分)
右十三味為末蜜丸如梧子大以茆根粟米汁服十
丸日二若渴則與此飲至足大麻亦得飲方如左
茆根(切一升)粟米(三合)
右二味以水六升煑取米熟用下前藥
又方栝蔞根生薑(各五兩)生麥門冬汁
蘆根(切各二升)茆根(切三升)
右五味㕮咀以水一斗煑取三升分三服
茯神湯洩熱止渴治胃腑實熱引飲常渴方
茯神(二兩外臺作茯苓)栝蔞根
生麥門冬(各五兩)萎蕤知母(各四兩)
生地黃(六兩)小麥(二升)大棗(二十枚)
淡竹葉(切三升)
右九味㕮咀以水三斗煑小麥竹葉取九升去滓下
藥煑取四升分四服服食不問早晩但渴即進非但
止治胃渴通治渴患熱者
猪肚圓治消渴方
猪肚(一具治如食法)黃連梁米(各五兩)栝蔞根
茯神(各四兩)知母(三兩)麥門冬(二兩)
右七味為末内猪肚中縫塞安甑中極爛蒸乘熱及
藥木臼中擣可丸若硬與蜜和丸如梧子大飲服三
十丸日二加至五十丸隨渴即服之
又方栝蔞根麥門冬鉛丹(各八分)茯神(一作茯苓)
甘草(各六分)
右五味治下篩以漿水服方寸匕日三(外臺無茯神)
又方黃耆茯神栝蔞根甘草
麥門冬(各三兩)乾地黃(五兩)
右六味㕮咀以水八升煑取二升半去滓分三服日
進一劑服十劑佳
浮萍圓治消渴方
乾浮萍栝蔞根(各等分)
右二味為末以人乳汁和丸如梧子空腹飲服二十
丸日三三年病者三日愈治虚熱大佳
治消渴日飲水一石者方
鉛丹(二兩)附子(一兩)葛根
栝蔞根(各三兩)
右四味為末蜜丸如梧子飲服十丸日三渴則服之
春夏減附子
黃連圓治渴方
黃連(一斤)生地黃(一斤張文仲云十斤)
右二味絞地黃取汁浸黃連出曝燥復内汁中令汁
盡乾擣末蜜丸如梧子服二十丸日三食前後無拘
亦可為散以酒服方寸匕
栝蔞粉治大渴祕方
右深掘大栝蔞根厚削皮至白處止寸切水浸一日
一夜易水經五日取出爛擣碎研之以絹袋濾如出
粉法乾之水服方寸匕日三四亦可作粉粥乳酪中
食之不限多少取瘥止
又方栝蔞粉和雞子曝乾更擣為末水服方寸匕日三
丸服亦得
又方水和栝蔞散服方寸匕亦可蜜丸如梧子大服三
十丸
又方取七家井索近桶口結燒作灰井華水服之不過
三服必瘥
又方濃煑竹根汁飲之瘥止
又方漬䜴汁任性多少飲之
又方以青粱米煑取汁飲之以瘥止
論曰夫内消之為病當由熱中所致小便多於所飲令
人虚極短氣夫内消者食物皆消作小便也而又不渴
正觀十年梓州刺史李文博先服白石英既久忽房道
強盛經月餘漸患渴經數日小便大利日夜百行以來
百方治之漸以增劇四體羸惙不能起止精神恍惚口
舌焦乾而卒此病雖稀甚可畏也利時脉沉細微弱服
枸杞湯即效但不能長愈服鉛丹散亦即減其間將服
除熱宣補丸
枸杞湯治渴而利者方
枸杞枝葉(一斤)黃連栝蔞根甘草
石膏(各三兩)
右五味㕮咀以水一斗煑取三升分五服日三夜二
劇者多合渴即飲之
鉛丹散治消渴止小便數兼消中方
鉛丹胡粉(各二分)甘草
栝蔞根(各十分)白石脂(肘後作貝母)
澤瀉石膏赤石脂(各五分)
右八味治下篩酒服方寸匕日三壯人一匕半一年
病者一日愈二年病者二日愈渴甚者夜二服腹痛
者減之丸服亦佳每服十丸傷多令人腹痛(張文仲云腹中)
(痛者宜漿水汁下之備急方云不宜酒者用麥汁下之古今錄騐方云服此藥了經三兩日宜爛煑羊用)
(肚空腹服之或作羹亦得宜常淡食之候小便數鹹苦即宜服蓯蓉丸兼煑散將息蓯蓉丸及煑散方見)
(外臺第十一卷中)
茯神圓方(集驗名宣補丸治腎消渴小便數者)
茯神黃耆人參
麥門冬甘草黃連
知母栝蔞根(各三兩)莵絲子(三合)
蓯蓉(四兩)石膏乾地黃(各六兩)
右十二味為末以牛膽三合和蜜丸如梧子以茆根
湯服三十丸日二服漸加至五十丸
酸棗圓治口乾燥内消方
酸棗(一升五合)酢安石榴子(乾五合)覆盆子
葛根(各三兩)栝蔞根茯苓(各三兩半)麥門冬(四兩)
石蜜(四兩半)桂心(一兩六銖)烏梅(十枚)
右十味為末蜜丸口含化不限晝夜以口中津液為
度盡復取含無忌
治消中日夜尿七八升者方
右用鹿角灸令焦末以酒服五分匕日三漸加至方
寸匕
又方葵根如五升盆大兩束(外臺云五大斤)以水五斗煮取三
斗宿不食平旦一服三升
又方漚麻汁服一升佳
論曰強中之病者莖長興盛不交精液自出也消渴之
後即作癰疽皆由石熱凡如此等宜服猪腎薺苨湯制
腎中石熱也乂宜服白鴨通湯(方見下解石毒篇)
猪腎薺苨湯方
猪腎(一具)大豆(一升)薺苨石膏(各三兩)
人參茯神(一本作茯苓)磁石(綿裹)知母
葛根黃芩甘草
栝蔞根(各二兩)
右十二味㕮咀以水一斗五升先煮猪腎大豆取一
斗去滓下藥煮取三升分三服渴及飲之下膲熱者
夜輙合一劑病勢漸歇即止
增損腎瀝湯治腎氣不足消渴小便多腰痛方
羊腎(一具)遠志人參澤瀉
桂心當歸茯苓龍骨
乾地黃黃芩甘草芎藭(各二兩)
五味子(五合)生薑(六兩)大棗(二十枚)麥門冬(一升)
右十六味以水一斗五升先取羊腎取一斗二升次
下諸藥散取三升分三服
治下膲虚熱注脾胃從脾注肺好渴利方
竹葉(切三升)甘草(三兩)栝蔞根生薑(各五兩)
麥門冬茯苓(各四兩)大棗(三十枚)小麥
地骨白皮(各一升)
右九味㕮咀先以水三斗煮小麥取一斗去滓澄清
取八升去上沫取七升煮藥取三升分三服
治渴利虚熱引飲不止消熱止渴方
竹葉(切二升)地骨皮生地黃(切各一升)栝蔞根
石膏(各八兩)茯神(一作茯苓)萎蕤知母
生薑(各四兩)生麥門冬(一升半)大棗(三十枚)
右十一味㕮咀以水一斗二升煮取四升分四服
地黃圓治面黃手足黃咽中乾燥短氣脉如連珠除熱
止渴利補養方
生地黃汁生栝蔞根汁(各二升)牛羊脂(三升)
白蜜(四升)黃連(一斤為末)
右五味合煎令可丸如梧子大飲服五丸日二加至
二十丸若苦冷而渴渴瘥即宜别服温藥
治渴小便數方
貝母(六分一本作知母)茯苓栝蔞根(各四分)
鉛丹(一分)雞肶胵中黃皮(拾四枚)
右五味治下篩飲服方寸匕日三瘥後常服尤佳長
服不絶則去鉛丹以蜜丸之用麥飲下
治渴利方
右用生栝蔞根三十斤切以水一石煮取一斗半去
滓以牛脂五合煎取水盡以温酒先食服如雞子大
日三
治渴小便利復非淋者方
右用榆白皮二斤切以水一斗煮取五升每服三合
日三
又方小豆藿一把擣取汁頓服三升
又方取薔薇根水煎服之佳(肘後以治睡中遺尿)
又方三年重鵲巢燒末以飲服之(肘後以治睡中遺尿)
又方桃膠如彈丸大含之咽津
又方蠟如雞子大以酢一升煮二沸適寒温頓服之
論曰凡人生放恣者衆盛壯之時不自慎惜快情縱慾
極意房中稍至年長腎氣虚竭百病滋生又年少懼不
能房多服石散真氣既盡石氣孤立惟有虚耗唇口乾
焦精液自洩或小便赤黃大便乾實或渴而且利日夜
一石或渴而不利或不渴而利所食之物皆化作小便
此皆由房室不節之所致也凡平人夏月喜渴者由心
王也心王便汗汗則腎中虚燥故渴而小便少也冬月
不汗故小便多而數也此為平人之證也名為消渴但
小便利而不飲水者腎實也經云腎實則消消者不渴
而利是也所以服石之人於小便利者石性歸腎腎得
石則實實則能消水漿故利利多則不得潤養五臟臟
衰則生諸病張仲景云熱結中焦則為堅熱結下焦則
為溺血亦令人淋閉不通明知不必悉患小便利信矣
内有熱者則止渴除熱則止渴兼虚者須除熱補虚則
瘥矣
治不渴而小便大利遂至於死者方
右用牡蠣五兩以患人尿三升煎取二升分再服神
驗
治小便不禁多日便一二斗或如血色方
麥門冬乾地黃(各八兩)乾薑(四兩)蒺藜子
續斷桂心(各二兩)甘草(一兩)
右七味㕮咀以水一斗煮取二升五合分三服(古今錄驗)
(云治腎消脚瘦細小便數)
九房散治小便多或不禁方
莵絲子黃連蒲黃(各三兩)消石(一兩)
肉蓯蓉(二兩)
右五味治下篩并雞肶胵中黃皮三兩同為散飲服
方寸匕日三如人行十里久更服(千金翼有五味子三兩每服空腹服)
(之)
又方鹿茸(三寸)桂心(一尺)附子(大者三枚)澤瀉(三兩)
躑躅韭子(各一升)
右六味治下篩以漿服五分匕日三加至一匕
黃耆湯治消中虚勞少氣小便數方
黃耆芍藥生薑桂心
當歸甘草(各二兩)大棗(三十枚)黃芩
乾地黃麥門冬(各一兩)
右十味㕮咀以水一斗煮取三升分三服日三
棘刺圓治男子百病小便過多失精方
棘刺芮石龍芮巴戟天(各二兩)厚朴
麥門冬莵絲子萆薢(外臺作草鞋)萎蕤
栢子仁乾地黃小草細辛
杜仲牛膝蓯蓉石斛
桂心防葵(各一兩)烏頭(半兩)
右十九味為末蜜和更擣五六千杵丸如梧子大飲
下十丸日三加至三十丸以知為度
治尿數而多者方
右用羊肺一具作羹内少羊肉和鹽䜴如食任性食
不過三具
治消渴陰脉絶胃反而吐食者方
茯苓(八兩)澤瀉(四兩)白术生薑
桂心(各三兩)甘草(一兩)
右六味㕮咀以水一斗煮取麥三升取汁三升去麥
下藥煮取二升半每服八合日再
又方取屋上瓦三十年者碎如雀腦三升東流水二石
煮取二斗内藥如左方
生白术乾地黃生薑(各八兩)橘皮
人參甘草黃耆遠志(各三兩)
桂心當歸芍藥(各二兩)大棗(三十枚)
右十味㕮咀内瓦汁中煮取三升分四服(或單飲瓦汁亦佳)
治熱病後虚熱渴四肢煩疼方
葛根(一斤)人參甘草(各一兩)竹葉(一把)
右四味㕮咀以水一斗五升煮取五升渴即飲之日
三夜二
骨填煎治虚勞渴無不效方
茯苓莵絲子當歸山茱萸
牛膝五味子附子巴戟天
石膏麥門冬(三兩)石韋人參
蓯蓉(外臺作遠志)桂心(各四兩)大豆卷(一升)天門冬(五兩)
右十六味為末次取生地黃栝蔞根各十斤擣絞取
汁於微火上煎減半便作數分内藥并下白蜜三斤
牛髓一斤微火煎令如糜食如雞子黃大日三亦可
飲服之
茯神散治虚熱四肢嬴乏渴熱不止消渴補虚方
茯神蓯蓉萎蕤(各四兩)生石斛
黃連(各八兩)栝蔞根丹參(各五兩)甘草
五味子知母當歸人參(各三兩)
麥蘖(三升外臺作小麥)
右十三味治下篩以絹袋盛三方寸匕水三升煮取
一升日二服一煮為一服
枸杞湯治虚勞口中苦渴骨節煩熱或寒者方
枸杞根白皮(切五升)麥門冬(三升)小麥(二升)
右三味以水二斗煮麥熟藥成去滓每服一升日再
巴郡太守奏三黃圓治男子五勞七傷消渴不生肌肉
婦人帶下手足寒熱者方
春三月黃芩(四兩)大黃(三兩)黃連(四兩)
夏三月黃芩(六兩)大黃(一兩)黃連(七兩)
秋三月黃芩(六兩)大黃(二兩)黃連(三兩)
冬三月黃芩(三兩)大黃(五兩)黃連(二兩)
右三味隨時加減和擣以蜜為丸如大豆飲服五丸
日三不知稍加至七丸取下而已服一月病愈久服
走逐奔馬常試有驗(一本云夏三月不服)
治熱渴頭痛壯熱及婦人血氣上衝悶不堪者方
右用茅根切三升三擣取汁令盡渴即飲之
治嶺南山瘴風熱毒氣入腎中變寒熱脚弱虚滿而渴
方
黃連(不限多少)生栝蔞根(汁)生地黃(汁)羊乳(汁)
右四味以三汁和黃連末為丸空腹飲服三十丸如
梧子大漸加至四十丸日三重病五日瘥小病三日
瘥無羊乳牛乳人乳亦得若藥苦難服即煮小麥粥
飲服之主虚熱(張文仲云黃連丸一名羊乳丸)
阿膠湯治虚熱小便利而多服石散人虚熱當風取冷
患脚氣喜發動兼消渴腎脉細弱方
阿膠(二挺)麻子(一升)附子(一枚)乾薑(二兩)
遠志(四兩)
右五味㕮咀以水七升煮取二升半去滓内膠令烊
分三服說云小便利多白日夜數十行至一石五日
頻服良
灸法
論曰凡消渴病經百日以上者不得灸刺灸刺則於瘡
上漏膿水不歇遂致癰疽羸瘦而死亦忌有所誤傷但
作針許大瘡所飲之水皆於瘡中變成膿水而出若水
出不止者必死慎之慎之初得患者可如方灸刺之
消渴咽喉乾灸胃管下輸三穴各百壯穴在背第八椎
下横三寸間寸灸之(一云灸胷堂五十壯又灸足太陽五十壯)
消渴口乾不可忍者灸小腸輸百壯横三間寸灸之
消渴口乾煩悶灸足厥陰百壯又灸陽池五十壯
消渴欬逆灸手厥陰隨年壯
消渴小便數灸兩手小指頭及足兩小趾頭并灸項椎
佳又灸當脊梁中央解間一處與腰目上兩處凡三處
又灸背上脾輸下四寸當俠脊梁灸兩處凡諸灸皆當
隨年壯又灸腎輸二處又灸腰目在腎輸下三寸亦俠
脊骨兩傍各一寸半是左右以指按取關元一處又兩
傍各二寸二處又陰市二處在膝上當伏兔上行三寸
臨膝取之或三二列灸相去一寸名曰腎系者(黃帝經云伏兔)
(下一寸)曲泉陰谷陰陵泉復留此諸穴斷小便最佳不損
陽氣亦云止遺溺也太谿中封然谷太白大都趺陽行
間大敦隱白涌泉凡此諸穴各一百壯腹背兩脚凡四
十七處其腎輸腰目關元水道此可灸三十壯五日一
報各得一百五十壯佳涌泉一處可灸十壯大敦隱白
行間此處可灸三壯餘者悉七壯皆五日一報滿三灸
可止也若發灸諸陰不愈宜灸諸陽諸陽在脚表并灸
肺輸募按流注孔穴壯數如灸陰家法
小便數而少且難用力輙失精者令其人舒兩手合掌
併兩大指令齊急逼之令兩爪甲相近以一炷灸兩爪
甲本肉際肉際方後自然有角令炷當角中小侵入爪
上此兩指共用一炷也亦灸脚大趾與手同法各三炷
而已經三日又灸之
備急千金要方卷六十三
