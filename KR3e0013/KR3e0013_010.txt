備急千金要方卷十唐孫思邈撰
宋林億等校正
少小嬰孺方
驚癎第三(論方)(候癎法灸法)
論曰少小所以有癎病及痙病者皆由臟氣不平故也
新生即癎者是其五臟不收斂血氣不聚五脉不流骨
法不成也多不全育其一月四十日已上至期歲而癎
者亦由乳養失理血氣不和風邪所中也病先身熱掣
瘲驚啼呌喚而後發癎脉浮者為陽癎病在六腑外在
肌膚猶易治也病先身冷不驚掣不啼呼而病發時脉
沉者為隂癎病在五臟内在骨髓極難治也病發身軟
時醒者謂之癎也身強直反張如弓不時醒者謂之痙
也諸反張大人脊不容側手小兒容三指者不可復治
也凡脉浮之與沉以判其病在隂陽表裏耳其浮沉復
有大小滑澁虚實遲駛諸證各依脉形為治神農本草
經說小兒驚癎有一百二十種其證候微異於常便是
癎候也初出腹血脉不斂五臟未成稍將養失宜即為
病也時不成人其經變蒸之後有病餘證並寬惟中風
最暴卒也小兒四肢不好驚掣氣息小異欲作癎及變
蒸日滿不解者並宜與龍膽湯凡小兒之癎有三種有
風癎有驚癎有食癎然風癎驚癎時時有之十兒之中
未有一二是風驚者凡是先寒後熱發者皆是食癎也
驚病皆按圖灸之風癎當與猪心湯食癎當下乃愈紫
丸佳凡小兒所以得風癎者緣衣暖汗出風因入也風
癎者初得之時先屈指如數乃發作者此風癎也驚癎
者起于驚怖大啼乃發作者此驚癎也驚癎微者急持
之勿復更驚之或自止也其先不哺乳吐而變熱後發
癎者此食癎早下則瘥四味紫丸逐癖飲最良去病速
而不虚人赤丸(本無赤丸方諸醫方並無按此服四味紫丸不得下者當以赤丸赤丸差駃病)
(重者當用之今次後癖結脹滿篇中第一方八味名紫䨇丸者用朱砂色當赤用巴豆又用甘遂比紫丸當駃)
(疑此即赤丸也)差駃病重者當用之凡小兒不能乳哺當與紫
丸下之小兒始生生氣尚盛但有微惡則須下之必無
所損及其愈病則致深益若不時下則成大疾疾成則
難治矣凡下四味紫丸最善雖下不損人足以去疾若
四味紫丸不得下者當以赤丸下之赤丸不下當倍之
若已下而有餘熱不盡當按方作龍膽湯稍稍服之并
摩赤膏(方見本篇末)風癎亦當下之然當以猪心湯下之驚
癎但按圖灸之及摩生膏(方見本篇末)不可大下也何者驚
癎心氣不定(一作足)下之内虚益令甚爾驚癎甚者特為
難治故養小兒常慎驚勿令聞大聲抱持之間當安徐
勿令驚怖又天雷時當塞兒耳并作餘細聲以亂之也
凡養小兒皆微驚以長其血脉但不欲大驚大驚乃灸
驚脉若五六十日灸者驚復更甚生百日後灸驚脉乃
善兒有熱不欲哺乳卧不安又數驚此癎之初也服紫
丸便愈不愈復與之兒眠時小驚者一月輙一以紫丸
下之減其盛氣令兒不病癎也兒立夏後有病治之慎
勿妄灸不欲吐下但以除熱湯浴之除熱散粉之(除熱湯散)
(見下篇傷寒條中)除熱赤膏摩之又以膏塗臍中令兒在凉處
勿禁水漿常以新水飲之小兒衣甚薄則腹中乳食不
消不消則大便皆醋臭此欲為癖之漸也便將紫丸以
微消之服法先從少起常令大便稀勿大下也稀後便
漸減之不醋臭乃止藥也凡小兒冬月下無所畏夏月
下難瘥然有病者不可不下下後腹中當小脹滿故當
節哺乳數日不可妄下又乳哺小兒當令多少有常劑
兒漸大當稍稍增之若減少者此腹中已有小不調也
便微服藥勿復哺之但當與乳甚者十許日微者五六
日止哺自當如常若都不肯食哺而但欲乳者此是有
癖為疾重要當下之不可不下不下則致寒熱或吐而
發癎或更致下痢此皆病重不早下之所為也此即難
治矣但先治其輕時兒不耗損而病可速愈凡小兒屎
黃而臭者此腹中有伏熱宜微將服龍膽湯若白而醋
臭者此挾宿寒不消也當服紫丸微者少與藥令内消
甚者少增藥令小下皆復節乳哺數日令胃氣平和若
不節乳哺則病易復復下之則傷其胃氣令腹脹滿再
三下之尚可過則傷矣凡小兒有癖其脉大必發癎此
為食癎下之便愈當審候掌中與三指脉不可令起而
不時下致於發癎則難療矣若早下之此脉終不起也
脉在掌中尚可早療若至指則病增矣凡小兒腹中有
疾生則身寒熱寒熱則血脉動動則心不定心不定則
易驚驚則癎發速也
候癎法
夫癎小兒之惡病也或有不及求醫而致困者也然氣
發于内必先有候常宜審察其精神而採其候也
手白肉魚際脉黑者是癎候魚際脉赤者熱
脉青大者寒脉青細者為平也
鼻口乾燥大小便不利是癎候
眼不明上視喜陽是癎候
耳後完骨上有青絡盛卧不静是癎候青脉刺之令
血出也
小兒髮逆上啼笑面暗色不變是癎候
鼻口青時小驚是癎候
目閉青時小驚是癎候
身熱頭常汗出是癎候
身熱吐哯而喘是癎候
身熱目時直視是癎候
喜欠目上視是癎候
身熱目視不精是癎候
目瞳子卒大黑于常是癎候
卧惕惕而驚手足振摇是癎候
卧夢笑手足動摇是癎候
意氣下而妄怒是癎候
咽乳不利是癎候
身熱小便難是癎候
吐痢不止厥痛時起是癎候
弄舌摇頭是癎候
已上諸候二十餘條皆癎之初也見其候便爪其陽脉
所應灸爪之皆重手令兒驟啼及足絶脉亦依方與湯
直視瞳子動腹滿轉鳴下血身熱口噤不得乳反張脊
強汗出發熱為卧不悟手足掣瘲喜驚凡八條癎之極
者也如有此非復湯爪所能救便當時灸之
論曰若病家始發便來詣師師可診候所解為法作次
序治之以其節度首尾取瘥也病家已經雜治無次序
不能制病病則變異其本候後師便不知其前證虚實
直依其後證作治亦不得瘥也要應精問察之為前師
所配依取其前蹤跡以為治乃無逆耳前師處湯本應
數劑乃瘥而病家服一兩劑未效便謂不驗已後更問
他師師不尋前人為治寒温次序而更為治而不次前
師治則弊也或前已下之後須平和療以接之而得瘥
也或前人未下之或不去者或前治寒温失度後人應
調治之是為治敗病皆須邀射之然後免耳不依次第
及不審察必及重弊也
龍膽湯治嬰兒出腹血脉盛實寒熱温壯四肢驚掣發
熱大吐哯者若已能進哺中食實不消壯熱及變蒸不
解中客人鬼氣并諸驚癎方悉主之十歲已下小兒皆
服之小兒龍膽湯第一此是新出腹嬰兒方若日月長大
者以次依此爲例若必知客忤及有魃氣者可加人參
當歸各如龍膽多少也一百日兒加三銖二百日兒加
六銖一歲兒加半兩餘藥皆准耳
龍膽鈎藤皮柴胡黃芩
桔梗芍藥茯苓(一作茯神)甘草(各六銖)
蜣蜋(二枚)大黃(一兩)
右十味㕮咀以水一升煮取五合為劑也服之如後
節度藥有虚實虚藥如足數合水也兒生一日至七
日分一合為三服兒生八日至十五日分一合半為
三服兒生十六日至二十日分二合為三服兒生二
十日至三十日分三合為三服兒生三十日至四十
日盡以五合為三服皆得下即止勿再服也
大黃湯治少小風癎積聚腹痛夭矯二十五癎方
大黃人參細辛乾薑
當歸甘皮(各三銖)
右六味㕮咀以水一升煮取四合服如棗許日三
白羊鮮湯治小兒風癎胷中有疾
白羊鮮(三銖)蚱蟬(二枚)大黃(四銖)甘草
鈎藤皮細辛(各二銖)牛黃(如大豆四枚)蛇蛻皮(一寸)
右八味㕮咀以水二升半煮取一升二合分五服日
三若服已盡而癎不斷者可更加大黃鈎藤各一銖
以水漬藥半日然後煮之
增損續命湯治小兒卒中風惡毒及久風四肢角弓反
張不隨并軃&KR0146;僻不能行步方
麻黃甘草桂心(各一兩)芎藭
葛根升麻當歸獨活(各十八銖)
人參黃芩石膏(各半兩)杏仁(二十枚)
右十二味㕮咀以水六升煑麻黃去上沬乃納諸藥
煮取一升二合三歲兒分為四服一日令盡少取汗
得汗以粉粉之
石膏湯治小兒中風惡痱不能語口眼了戾四肢不隨
方
石膏(一合)麻黃(八銖)甘草射干
桂心芍藥當歸(各四銖)細辛(二銖)
右八味㕮咀以水三升半先煮麻黃三沸去上沬内
餘藥煮取一升三歲兒分為四服日三
治少小中風狀如欲絶湯方
大黃牡蠣龍骨栝蔞根
甘草桂心(各二十銖)赤石脂寒水石(各六銖)
右八味㕮咀以水一升内藥重半兩煮再沸絞去滓
半歲兒服如雞子大一枚大兒盡服入口中即愈汗
出粉之藥無毒可每日二服有熱加大黃不汗加麻黃
無寒水石朴消代之
二物石膏湯治少小中風手足拘急方
石膏(如雞子大一塊碎)真珠(一兩)
右以水二升煮石膏五六沸内真珠煑取一升稍稍
分服
桂枝湯治少小中風脉浮發熱自汗出項強鼻鳴乾嘔
方
桂心生薑甘草芍藥(各一兩)
大棗(四枚)
右五味㕮咀三物以水三升煮取一升分三服(此方與傷)
(寒篇中方相重)
二物驢毛散治少小新生中風方
驢毛一把(取背前交脊上會中抆取如手母指大一把)麝香(二豆大)
右以乳汁和銅器中微火煎令焦熱出為末小兒不
能飲以乳汁和之葦筒貯瀉著咽中然後飲乳令入
腹
茵芋圓治少小有風癎疾至長不除或遇天隂節變便
發動食飲堅強亦發百脉攣縮行步不正言語不便者
服之永不發方
茵芋葉鉛丹秦芁鈎藤皮
石膏杜蘅防葵(各一兩)菖蒲
黃芩(各一兩半)松蘿(半兩)蜣蜋(十枚)甘草(三兩)
右十二味為末蜜丸如小豆大三歲已下服五丸三
歲已上服七丸五歲已上服十丸十歲已上可至十
五丸
鎮心圓治小兒驚癎百病鎮心氣方
銀屑(十二銖)水銀(二十銖)牛黃(六銖)大黃(六分)
茯苓(三分)茯神遠志防已
白斂雄黃人參芍藥(各二分)
紫石英真珠防葵鐵精(各四分)
右十六味先以水銀和銀屑如泥别治諸藥和丸二
歲兒如麻子二丸隨兒大小增之一方無牛黃一味
丹參赤膏治少小心腹熱除熱方
丹參雷丸芒硝戎鹽
大黃(各一兩)
右五味㕮咀以苦酒半升浸四種一宿以成鍊猪肪
一斤煎三上三下去滓乃内芒硝膏成以摩心下冬
夏可用一方但用丹參雷丸亦佳
五物甘草生摩膏治少小新生肌膚幼弱喜為風邪所
中身體壯熱或中大風手足驚掣方
甘草防風(各一兩)白术桔梗(各二十銖)
雷丸(二兩半)
右㕮咀以不中水猪肪一斤煎為膏以煎藥微火上
煎消息視稠濁膏成去滓取如彈丸大一枚灸手以
摩兒百過寒者更熱熱者更寒小兒雖無病早起常
以膏摩𩕄上及手足心甚辟寒風
灸法
論曰小兒新生無疾慎不可逆針灸之如逆針灸則忍
痛動其五脉因喜成癎河洛關中土地多寒兒喜病痙
其生兒三日多逆灸以防之人灸頰以防噤有噤者舌
下脉急牙車筋急其土地寒皆決舌下去血灸頰以防
噤也吳蜀地温無此疾也古方既傳之今人不詳南北
之殊便按方而用之是以多害於小兒也所以田舍小
兒任其自然皆得無有夭横也小兒驚啼眠中四肢掣
動變蒸未解慎不可針灸爪之動其百脉仍因驚成癎
也惟隂癎噤痙可針灸爪之凡灸癎當先下兒使虚乃
承虚炙之未下有實而灸者氣逼前後不通殺人癎發平
旦者在足少陽晨朝發者在足厥隂日中發者在足太
陽黃昏發者在足太隂人定發者在足陽明夜半發者
在足少隂
右癎發時病所在視其發早晩灸其所也
夫癎有五藏之癎六畜之癎或在四肢或在腹内當審
其候隨病所在灸之雖少必瘥若失其要則爲害也
肝癎之為病面青目反視手足摇灸足少陽厥隂各三
壯
心癎之為病面赤心下有熱短氣息微數灸心下第二
肋端宛宛中此為巨闕也又灸手心主及少隂各三壯
脾癎之為病面黃腹大喜痢灸胃管三壯俠胃管傍灸
二壯足陽明太隂各二壯
肺癎之為病而目白口沬出灸肺輪三壯又灸手陽明
太隂各二壯
腎癎之為病面黑正直視不摇如尸狀灸心下二寸二
分三壯又灸肘中動脉各二壯又灸足太陽少隂各二
壯
膈癎之為病目反四肢不舉灸風府又灸頂上鼻人中
下脣承漿皆隨年壯
腸癎之為病不動摇灸兩承山又灸足心兩手勞宫又
灸兩耳後完骨各隨年壯又灸臍中五十壯
右五藏癎證候
馬癎之為病張口摇頭馬鳴欲反折灸項風府臍中三
壯病在腹中燒馬蹄末服之良
牛癎之為病目正直視腹脹灸鳩尾骨及大推各三壯
燒牛蹄末服之良
羊癎之為病喜揚目吐舌灸大椎上三壯
猪癎之為病喜吐沫灸脊骨兩傍各一寸七壯
犬癎之為病手屈拳攣灸兩手心一壯灸足太陽一壯
灸肋戶一壯
雞癎之為病摇頭反折喜驚自摇灸足諸陽各三壯
右六畜癎證候
小兒暴癎灸兩乳頭女兒灸乳下二分
治小兒暴癎者身軀正直如死人及腹中雷鳴灸太倉
及臍中上下兩傍各一寸凡六處又灸當腹度取背以
䋲繞頸下至臍中竭轉繩向背順脊下行盡繩頭灸兩
傍各一寸五壯
若面白啼聲色不變灸足陽明太隂
若目反上視眸子動當灸顖中取之法横度口盡兩吻
際又横度鼻下亦盡兩邊折去鼻度半都合口為度從
額上髮際上行度之灸度頭一處正在𩕄上末合骨中
隨手動者是此最要處也次灸當額上入髮二分許直
望鼻為正次灸其兩邊當目瞳子直上入髮際二分許
次灸頂上迴毛中次灸客主人宂在眉後際動脉是次
灸兩耳門當耳開口則骨解開動張䧟是也次灸兩耳
上捲耳取之當捲耳上頭是也一法大人當耳上横三
指小兒各自取其指也次灸兩耳後完骨上青脉亦可
以針刺令血出次灸玉枕項後高骨是也次灸兩風池
在項後兩轅動肋外髮際䧟中是也次灸風府當項中
央髮際亦可與風池三處高下相等次灸頭兩角兩角
當逥毛兩邊起骨是也
右頭部凡十九處兒生十日可灸三壯三十日可灸五
壯五十日可灸七壯病重者具灸之輕者惟灸顖中風
池玉枕也艾使熟炷令平正著肉火勢乃至病所也艾
若生炷不平正不著肉徒灸多炷故無益也
若腹滿短氣轉鳴灸肺募在兩乳上第二肋間宛宛中
懸繩取之當瞳子是次灸膻中次灸胷堂次灸臍中次
灸薜息薜息在兩乳下第一肋間宛宛中是也次灸巨
闕大人去鳩尾下一寸小兒去臍作六分分之去鳩尾
下一寸是也并灸兩邊次灸胃管次灸金門金門在榖
道前囊之後當中央是也從隂囊下度之大孔前中分
之
右腹部十二處胷堂巨闕胃管十日兒可灸三壯一月
已上可五壯隂下縫中可三壯或云隨年壯
強反張灸大椎并灸諸藏輸及督脊上當中從大
椎窮骨中屈更從大椎度之灸度下頭是督脊也
右背部十二處十日兒可灸三壯一月已上可灸五壯
若手足掣瘲驚者灸尺澤次灸陽明次灸少商次灸勞
宫次灸心主次灸合谷次灸三關次灸少陽
右手部十六處其要者陽明少商心主尺澤合谷少陽
也壯數如上
又灸伏兔次灸三里次灸腓腸次灸鹿溪次灸陽明次
灸少陽次灸然谷
右足部十四處皆要可灸壯數如上
手足陽明謂人四指凡小兒驚癎皆灸之若風病大動
手足掣瘲者盡灸手足十指端又灸本節後
備急千金要方卷十
