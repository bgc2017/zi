備急千金要方卷五十八唐孫思邈撰
宋林億等校正
大腸腑方
痰飲第六(論法方灸)
論曰夫飲有四何謂師曰有痰飲有懸飲有溢飲有支
飲問曰四飲之證何以為異師曰其人素盛今瘦水走
腸間瀝瀝有聲謂之痰飲飲後水流在脇下欬唾引痛
謂之懸飲飲水過多水行歸於四肢當汗出而汗不出
身體疼重謂之溢飲其人欬逆倚息短氣不得臥其人
如腫謂之支飲
凡心下有水者築築而悸短氣而恐其人眩而癲先寒
即為虚先熱即為實故水在於心其人心下堅築築短
氣惡水而不欲飲水在於肺其人吐涎沫欲飲水水在
於脾其人少氣身體盡重水在於肝脇下支滿嚏而痛
水在於腎心下悸
夫病人卒飲水多必暴喘滿凡食少飲多水停心下甚
者則悸微者短氣脉雙弦者寒也皆大下後喜虚耳脉
偏弦者飲也肺飲不弦但喜喘短氣支飲亦喘而不能
眠加短氣其脉平也留飲形不發作無熱脉微煩滿不
能食脉沉滑者留飲病病有留飲者脇下痛引缺盆嗽
轉甚其人欬而不得臥引項上痛欬者如小兒掣瘲状
夫胷中有留飲其人短氣而渴四肢歴節痛其脉沉者
有留飲也心下有留飲其人背寒冷大如手病人肩息
上引此皆有溢飲在胷中久者缺盆滿馬刀腫有劇時
此為氣飲所致也膈上之病滿喘欬吐發則寒熱背痛
惡寒目泣自出其人振振身瞤劇必有伏飲病人一臂
不隨時復轉移在一臂其脉沉細此非風也必有飲在
上焦其脉虚者為微勞榮衛氣不周故也冬自瘥(一本作久)
(久自瘥)
病痰飲者當用温藥和之
小半夏湯病心腹虚冷遊痰氣上胷脇滿不下食嘔逆
者方
半夏(一升)生薑(一斤)橘皮(四兩)
右三味㕮咀以水一斗煮取三升分三服若心中急
及心痛内桂心四兩若腹滿痛内當歸三兩羸弱及
老人尤宜服之用人參二兩(仲景無橘皮人參)
又方半夏(一升)生薑(一斤)桂心(三兩)甘草(一兩)
右四味㕮咀以水七升煮取二升半分三服
甘草湯治心下痰飲胷脇支滿目眩方
甘草(二兩)桂心白术(各三兩)茯苓(四兩)
右四味㕮咀以水六升宿漬煮取三升去滓服一升
日三小便當利
十棗湯治病懸飲者若下後不可與也凡上氣汗出而
欬者此為飲也(方見欬嗽篇中)
小青龍湯病溢飲者當發其汗(方見欬嗽篇中)范汪用大青龍
湯木防己湯膈間有支飲其人喘滿心下痞堅面色黧
黑其脉沉緊得之數十日醫吐下之不愈者用此方
木防己(三兩)桂心(二兩)人參(四兩)
石膏(雞子大十二枚)
右四味㕮咀以水六升煮取二升分二服虚者即愈
實者三日復發發則復與若不愈去石膏加茯苓四
兩芒硝三合以水六升煮取二升去滓下硝令烊分
二服微下利即愈一方不加茯苓
厚朴大黃湯夫酒客欬者必致吐血此坐久飲過度所
致也其脉虚者必冐其胷中本有支飲支飲胷滿主之
之方
厚朴(一尺)大黃(六兩)枳實(四兩)
右三味㕮咀以水五升煮取二升分為二服温服之
葶藶大棗瀉肺湯治支飲不得息方(見肺癰篇中)
小半夏加茯苓湯嘔家不渴渴者為欲解本渴今反不
渴心下有支飲故也小半夏湯主之又有先渴却嘔者
此為水停心下小半夏加茯苓湯主之治卒嘔吐心下
痞膈間有水目眩悸方
半夏(一升)茯苓(三兩)生薑(半斤)
右三味㕮咀以水七升煮取一升五合去滓分再服
温服之(胡洽不用茯苓用桂心四兩)
五苓散假令瘦人臍下有悸者吐涎沫而癲眩水也此
方主之(方見前第九卷中)
椒目圓腹滿口乾燥此腸間有水氣此方主之
椒目木防己大黃(各闕兩)葶藶(二兩)
右四味為末蜜丸如梧子大先食飲服(闕)丸日三後
稍增口中有津液止渴者加芒硝半兩
甘遂半夏湯病者脉伏其人欲自利利者反快雖利心
下續堅滿此為留飲欲去故此方主之
甘遂(大者三枚)半夏(十二枚水一升煮取半升)芍藥(三枚)
甘草(一枚如指大水一升煮取半升)
右四味以蜜半升内二藥汁合得一升半煎取八合
頓服之
大茯苓湯主胷中結痰飲澼結臍下弦滿嘔逆不得食
亦主風水方
茯苓白术(各三兩)當歸橘皮
附子(各二兩)生薑半夏桂心(各四兩)
細辛(四兩一作人參)
右九味㕮咀以水一斗煮取三升去滓分三服服三
劑良
茯苓湯治胷膈痰滿方
茯苓(四兩)半夏(一升)生薑(一斤)桂心(八兩)
右四味㕮咀以水八升煮取二升半分四服冷極者
加大附子四兩若氣滿者加檳榔三七枚(此方與前卷嘔吐篇)
(方相重分兩加减法不同)
大半夏湯治痰冷澼飲胷膈中不理方
半夏(一升)白术(三兩)生薑(八兩)茯苓
人參桂心甘草附子(各二兩)
右八味㕮咀以水八升煮取三升分三服
半夏湯治痰飲澼氣吞酸方
半夏吳茱萸(各三兩)生薑(六兩)附子(一枚)
右四味以水五升煮取二升半分三服老小各半日
三
乾棗湯治腫及支滿澼飲方
大棗(十枚)大戟大黃黃芩
甘草甘遂(各一兩)芫花蕘花(各半兩)
右八味㕮咀以水五升煮取一升六合分四服空心
服以快下為度
當歸湯治留飲宿食不消腹中積聚轉下方
當歸人參桂心黃芩
甘草芍藥芒硝(各二兩)大黃(四兩)
生薑澤瀉(各三兩)
右十味㕮咀以水一斗煮取三升分三服
治痰飲飲食不消乾嘔方
人參旋復花橘皮細辛(各一兩)
澤瀉白术杏仁枳實(各二兩)
茯苓柴胡生薑半夏
芍藥(各三兩)
右十三味㕮咀以水九升煮取二升七合分三服日
三
治胷中痰飲腸中水鳴食不消嘔吐水方
㯽榔(十二枚)生薑杏仁白术(各四兩)
半夏(八兩)茯苓(五兩)橘皮(三兩)
右七味㕮咀以水一斗煮取三升去滓分三服
吳茱萸湯治胷中積冷心嘈煩滿汪汪不下飲食心胷
應背痛方
吳茱萸(三兩)半夏(四兩)桂心人參(各二兩)
甘草(一兩)生薑(五兩)大棗(二十枚)
右七味㕮咀以水九升煮取三升去滓分三服日三
治胷膈心腹中痰水冷氣心下汪洋嘈煩或水鳴多唾
口中清水自出脇肋急脹痛不欲食此皆胃氣弱受冷
故也其脉喜沉弦細遲悉主之方
半夏生薑(各五兩)芍藥(三兩)茯苓(四兩)
旋復花細辛橘皮桂心
人參甘草桔梗(各二兩)
右十一味㕮咀以水一斗煮取三升分三服病先有
時喜水下者用白术三兩去旋復花若欲得利者加
大黃二兩須微調者用乾地黃
治冷熱久澼實不能飲食心下虚滿如水状方
前胡生薑茯苓半夏(各四兩)
甘草枳實白术(各三兩)桂心(二兩)
右八味㕮咀以水八升煮取三升分三服
前胡湯治胷中久寒澼實膈塞胷痛氣不通利三焦冷
熱不調飲食減少無味或寒熱身重臥不欲起方
前胡人參當歸甘草
半夏(各三兩)大黃防風麥門冬
吳茱萸黃芩(各一兩)生薑(四兩)杏仁(四十枚)
右十二味㕮咀以水一斗煮取三升去滓分三服(深師)
(方云若脇下滿加大棗十二枚此利水亦生)
旋復花湯治胷膈痰結唾如膠不下食者方
旋復花細辛前胡甘草
茯苓(各二兩)生薑(八兩)桂心(四兩)半夏(一升)
烏頭(五枚)
右九味㕮咀以水九升煮取三升去滓分三服
薑椒湯治胷中積聚痰飲飲食减少胃氣不足欬逆嘔
吐方
薑汁(七合)蜀椒(三合)桂心附子
甘草(各一兩)橘皮桔梗茯苓(各二兩)
半夏(三兩)
右九味㕮咀以水九升煮取二升半去滓内薑汁煮
取二升分三服服三劑佳若欲服大散諸五石丸必
先服此湯及進黃耆丸佳一方不用甘草
薑附湯治痰冷澼氣胷滿短氣嘔沫頭痛飲食不消化
方
生薑(八兩)附子(四兩生用四破)
右二味㕮咀以水八升煮取二升分四服亦主卒風
撩膈散治心上結痰飲實寒冷心悶方
爪丁(二十八枚)赤小豆(二七枚)人參甘草(各一分)
右四味治下篩酒服方寸匕日二亦治諸黃
斷膈湯治胷中痰澼方
恒山(三兩)甘草松蘿(各一兩)瓜蔕(二十一枚)
右四味㕮咀以水酒各一升半煮取一升半分三服
後服漸減之得快吐後須服半夏湯(半夏湯方見前篇)
松蘿湯治胷中痰積熱皆除方
松蘿(二兩)烏梅梔子(各十四枚)甘草(一兩)
恒山(三兩)
右五味㕮咀以酒三升浸一宿平旦以水三升煮取
一升半去滓頓服之亦可分二服一服得快吐即止
杜蘅湯主吐百病方
杜蘅松蘿(各三兩)瓜丁(三七枚)
右三味㕮咀以酒一升二合漬二宿去滓分二服若
一服即吐者止未吐者更服相去如行十里久令藥
力盡服一升稀糜即定老小用之亦佳
蜜煎主寒熱方
蜜(五合)恒山甘草(各二兩)
右三味取二味㕮咀以水一斗煮取二升去滓内蜜
五合温服七合吐即止不吐更服七合勿與冷水(一方)
(用甘草半兩)
又方蜜(二合)醋(八合)
右二味調和平旦頓服須臾猥猥然欲吐擿之若意
中不盡明旦更服無不大嘔安穏
治卒頭痛如破非中冷又非中風其痛是胷膈中痰厥
氣上衝所致名為厥頭痛吐之即瘥方
單煮茗作飲二三升許適冷暖飲二升須臾擿即吐
吐畢又飲如此數過劇者須吐膽乃止不損人而渴
則瘥
蔥白湯治冷熱膈腋發時頭痛悶亂欲吐不得者方
蔥白(二七莖)桃葉(一把一作枇杷葉)真珠
恒山烏頭甘草(各半兩)
右六味㕮咀以水酒各四升和煮取三升去滓内珠
每服一升吐即止
大五飲圓主五種飲一曰留飲停水在心下二曰澼飲
水澼在兩脇下三曰痰飲水在胃中四曰溢飲水溢在
膈上五臓間五曰流飲水在腸間動摇有聲夫五飲者
由飲酒後及傷寒飲冷水過多所致方
蓯蓉遠志苦參藜蘆
烏賊骨白术甘遂大黃
石膏栝蔞根桔梗半夏
紫菀前胡五味子芒硝
桂心芫花當歸人參
貝母茯苓芍藥大戟
葶藶黃芩(各一兩)甘草恒山
薯蕷厚朴細辛附子(各二分)
巴豆(三十枚)
右三十三味為末蜜和丸如梧子大飲服三丸日三
稍稍加之以知為度
旋復花圓治停痰澼飲結在兩脇腹脹滿羸瘦不能食
食不消化喜唾乾嘔大小便或澀或利腹中動摇作水
聲腹内熱口乾好飲水漿卒起頭眩欲倒脇下痛方
旋復花桂心枳實人參(各五兩)
甘遂(三分)吳茱萸細辛大黃
黃芩葶藶厚朴芫花
橘皮(各四分)乾薑芍藥白术(各六分)
茯苓狼毒烏頭礜石(各八分)
右二十味為末蜜丸如梧子大酒服五丸日二後加
以知為度(延年方無白术狼毒烏頭礜石細辛黃芩厚朴吳茱萸芫花橘皮甘遂有皂莢附子)
(各二分蜀椒防葵杏仁各三兩乾地黃四分)
中軍候黑圓治澼飲停結滿悶目暗方(黑又作里)
芫花(三兩)巴豆(八分)杏仁(五分)桂心
桔梗(各四分)
右五味為末蜜丸如胡豆每日服三丸稍增得快下
止
順流紫圓治心腹積聚兩脇脹滿留飲痰澼大小便不
利小腹切痛膈上塞方
石膏(五分)代赭烏賊骨半夏(各三分)
桂心(四分)巴豆(七枚)
右六味為末蜜丸如胡豆平旦服一丸加至二丸(胡洽)
(有藜蘆蓯蓉當歸各三分范注方無石膏半夏有當歸一分茯苓三分蓯蓉二分藜蘆五分)
治停痰澼飲結在兩脇腹滿羸瘦不能飲食食不消喜
唾乾嘔大小便或澀或利方
旋復花大黃附子茯苓
椒目桂心芫花狼毒
乾薑芍藥枳實細辛(各八分)
右十二味為末蜜丸如梧子飲下三丸日三服後漸
增
治風氣膈上痰飲方
不開口苦瓠湯煮三五沸以物裹熨心膈上
治結積留飲澼囊胷滿飲食不消方
灸通谷五十壮
九蟲第七(論方)
論曰人腹中有尸蟲此物與人俱生而為人大害尸蟲
之形状似大馬尾或如薄筋依脾而居乃有頭尾皆長
三寸又有九蟲一曰伏蟲長四分二曰蚘蟲長一尺三
曰白蟲長一寸四曰肉蟲状如爛杏五曰肺蟲状如蠶
六曰胃蟲状如蝦蟇七曰弱蟲状如瓜瓣八曰赤蟲状
如生肉九曰蟯蟲至細微形如菜蟲状伏蟲則羣蟲之
主也蚘蟲貫心則殺人白蟲相生子孫轉多其母轉大
長至四五丈亦能殺人肉蟲令人煩滿肺蟲令人欬嗽
胃蟲令人嘔吐胃逆喜噦弱蟲又名膈蟲令人多唾赤
蟲令人腸鳴蟯蟲居胴腸之間多則為痔劇則為癩因
人瘡痍即生諸癰疽癬瘻瘑疥齲蟲無所不為人亦不
必盡有有亦不必盡多或偏有或偏無類婦人常多其
蟲凶惡人之極患也常以白筵草沐浴佳根葉皆可用
既是香草且是尸蟲所畏也
論曰凡欲服補藥及治諸病皆須去諸蟲并痰飲宿澼
醒醒除盡方可服補藥不爾必不得藥力
治肝勞生長蟲在肝為病恐畏不安眼中方
蠟吳茱萸東行根皮(各三兩)乾漆(四兩)
雞子(五枚去黃)粳米粉(半斤)
右五味𢷬茱萸皮為末和藥銅器中煎可丸如小豆
大宿勿食平旦飲服一百丸小兒五十丸蟲當爛出
(集驗方無茱萸根名雞子丸)
治心勞熱傷心有長蟲名曰蟲長一尺貫心為病方
雷丸橘皮桃仁(一作桃皮)石蠶(各五分)
狼牙(六分)貫衆(二枚)殭蠶(三七枚)
吳茱萸根皮(七分)蕪荑青葙
乾漆(各四分)亂髮(如雞子大燒)
右十二味為末蜜丸如梧子空腹苦酒下七丸加至
二七丸日二服一方無石蠶
治脾勞熱有白蟲在脾中為病令人好嘔下蟲方
大麻子(八升)東引吳茱萸根(大者一尺)橘皮(二兩)
右三味㕮咀以水煎臨時量服凡合禁聲勿語道作
藥蟲當聞便不下切忌之
治肺勞熱生蟲在肺為病方
狼牙(三兩)東行桑根白皮(切一升)
東行吳茱萸根白皮(五合)
右三味㕮咀以酒七升煮取一升平旦頓服之
治腎勞熱四肢腫急蟯蟲状如菜蟲在腎中為病方
蕪荑胡粉槐皮(各一兩)乾漆(二兩)
貫衆(三枚)杏仁(四十枚)吳茱萸(五十枚)
右七味治下篩平旦井花水服方寸匕加至一匕半
瘥止
治蟯蟲方
以好鹽末二兩苦酒半升合銅器中煮數沸宿不食
空心頓服之
又方真珠(二兩)亂髮(如雞子大燒末)
右二味治下篩以苦酒調旦起頓服之(肘後方用治三蟲)
蘼蕪圓治少小有蚘蟲結在腹中數發腹痛微下白汁
吐悶寒熱飲食不生肌皮肉痿黃四肢不相勝舉方
蘼蕪貫衆雷丸山茱萸
天門冬狼牙(各八分)雚蘆
甘菊花(各四分)
右八味為末蜜丸如大豆三歲飲服五丸五歲以上
以意加之漸至十丸加雚蘆六分名雚蘆丸治老小
及婦人等萬病腹内冷熱不通急滿痛胷膈堅滿手
足煩熱上氣不得飲食身體氣腫腰脚不遂腹内状
如水雞鳴婦人月經不調無所不治
治蚘蟲方
雚蘆末以飲臛和服方寸匕不覺加之(備急以治蟯蟲)
治熱患有蚘蟲懊憹方
雚蘆(十分)乾漆萹竹(各二分)
右三味治下篩米飲和合服之日三
治蚘蟲在胃中漸漸羸人方
醇酒好漆(外臺作好鹽)白蜜(各一升)
右三味内銅器中微火煎令可丸如桃核一枚温酒
中宿勿食旦服之蟲必下未下更服(外臺治蟯蟲)
又方取棟實淳苦酒中浸再宿用綿裹内榖道中入三
寸一日易之(集驗方用治長蟲)
治蚘蟲攻心腹痛方
剉薏苡根二斤以水七升煮取三升先食服之蟲即
死出
又方鶴蝨苦酒空腹服方寸匕佳
又方七月七日採蒺藜子隂乾燒灰先食服方寸匕日
三即瘥
治寸白蟲方
吳茱萸細根(一把熟𢷬)大麻子(三升熬𢷬末)
右二味以水三升和搦取汁平旦頓服至巳時與好
食令飽須臾蟲出不瘥明旦更合服之不瘥三日服
(肘後治三蟲以酒漬取汁服)
又方蕪荑(六分)狼牙(四分)白歛(二分)
右三味治下篩以苦酒二合和一宿次早空腹服之
又方胡麻(一升)胡粉(一兩)
右二味為末明旦空腹以猪肉臛汁噉盡即瘥
又方榧子四十九枚去皮以月上旬平旦空腹服七枚
七日服盡蟲消成水永瘥
又方取吳茱萸北隂根乾去土切一升以酒一升浸一
宿平旦分二服凡茱萸皆用細根東引北隂者良若如
指以上大不在用
又方用石榴根如茱萸法亦可水煮
又方研大麻取汁五升分五服(亦治小兒蚘蟲)
又方以好油麻二升煎令熟内蔥白三寸蔥白黑便熟
冷頓服之
又方熬餳令十分燥作末以藥方寸匕内羊肉臛中服
之
又方桑根白皮切三升以水七升煮取二升宿勿食平
旦空腹頓服(肘後云卒大行中見是腹中已多蟲故也宜速理之)
又方㯽榔二七枚治下篩以水二升半先煮其皮取一
升半去滓内末頻服暖臥蟲出或不盡更合服取瘥止
宿勿食旦服之
論曰凡得傷寒及天行熱病腹中有熱又人食少腸胃
空虚三蟲行作求食蝕人五臓及下部若齒齗無色舌
上盡白甚者脣裏有瘡四肢沉重忽忽喜眠當數看其
上脣内有瘡唾血脣内如粟瘡者心内懊憹痛悶此蟲
在上蝕其五臓下脣内生瘡者其人喜眠此蟲在下蝕
其下部人不能知可服此蝕蟲藥不爾䘌蟲殺人又曰
凡患濕䘌者多是熱病後或久下不止或有客熱結在
腹中或易水土温涼氣著多生此病亦有乾䘌不甚泄
痢而下部瘡癢不問乾濕久則殺人凡濕得冷而苦痢
單煮黃連及艾葉苦參之屬皆可用之若病人齒齗無
色舌上白者或喜眠煩憒不知痛癢處或下痢急治下
部不曉此者但攻其上不以下部為意下部生蟲蟲蝕
其肛肛爛見五臓便死燒艾於竹筒熏之
治傷寒䘌病方
取生雞子小頭叩出白入漆一合熟和攪令極調當
沫出更内著殼中仰吞之食頃或半日乃吐下蟲劇
者再服蟲盡熱除病愈
治濕䘌方
黃連生薑(各十兩)艾葉(八兩)苦參(四兩)
右四味㕮咀以水一斗煮取三升分三服久者服三
劑
懊憹散治濕䘌瘡爛殺蟲除䘌方
篇竹(半兩)雚蘆雷丸青葙
女青桃仁(各三兩)
右六味治下篩粥飲服方寸匕日三加至二匕亦酒
服
青葙散治熱病有䘌下部生瘡方
青葙子(一兩)橘皮篇竹(各二兩)雚蘆(四兩)
甘草(一分)狼牙(三分)
右六味治下篩米飲和每服一合日三不止稍加之
(小品無甘草)
薑蜜湯治濕䘌方
生薑汁(五合)白蜜(三合)黃連(三兩)
右三味以水二升别煮黃連取一升去滓内薑蜜更
煎取一升二合五歲兒平旦空腹服四合日二
治䘌蟲蝕下部癢榖道中生瘡方
阿膠當歸青葙子(各二兩)艾葉(一把)
右四味㕮咀以水八升煮取二升半去滓分三服
杏仁湯治䘌方
杏仁(五十枚)苦酒(二升)鹽(一合)
右三味和煮取五合頓服之小兒以意量服
桃皮湯治蟯蟲蛔蟲及痔䘌蟲食下部生瘡方
桃皮艾葉(各一兩)槐子(三兩)大棗(三十枚)
右四味㕮咀以水三升煮取半升頓服之良
猪膽苦酒湯治熱病有䘌上下攻移殺人方
猪膽一具苦酒半升和之火煎令沸三上三下藥成
放温空腹飲三滿口蟲死便愈
治温病下部有瘡蟲蝕人五臓方
雄黃皂莢(各一分)麝香朱砂(各二分)
右四味為末蜜和𢷬萬杵初得病酒服如梧子大一
丸日二若下部有瘡取如梧子大末内下部日二
治下部生瘡方
濃煮桃皮煎如糖取内下部口中有瘡含之
治濕䘌方
取生薑刮去皮斷理切之極熟研取汁一升半又以
水一升半合和相得平旦空腹服仍削生薑二枚如
繭大以楸葉苦桃葉數重裹訖於爐死火中燒令極
熱内下部中食頃若濕盛者三旦作頻服無有不瘥
又方
青黛(二兩)黃連黃蘗丁香(各一兩)
麝香(二分)
右五味治下篩以小棗大内下部中日一度重者棗
大和車脂二三合灌下部中日二服
雄黃兊散治時氣病䘌下部生瘡方
雄黃(半兩)桃仁(一兩)青葙子黃連
苦參(各三兩)
右五味為末綿裹如棗核大内下部亦可棗汁服方
寸匕日三
治病䘌蟲方
燒馬蹄灰作末以猪脂和傳綿䋲上内下部中日四
五度
治大孔蟲癢方
蒸大棗取膏以水銀和捻長三寸綿裹訖宿内大孔
中明旦蟲皆出水銀損腸宜慎之
治蟲蝕下部方
胡粉雄黃
右二味各等分為末著榖道中亦治小兒
治傷寒熱病多睡變成濕䘌四肢煩疼不得食方
羊桃十斤切𢷬令熟暖湯三斗淹浸之日正午時入
中坐一炊久不過三度瘥
治熱病蛄毒令人喜寐不知痛處面赤如醉下利膿血
當數視其人下部大小之孔稷稷然(一云搜搜然)赤則䘌瘡
者也劇因殺人見人肝肺服藥不瘥可熏之之方
以泥作小甖令受一升竹筒一枚如指大者一頭横
穿入甖腹中一頭内人榖道中淺入可取熟艾如雞
子大著甖中然之於甖口吹煙令入人腹艾盡乃止
大人可益艾小兒减之羸者不得多多亦害人日再
熏不過三作蟲則死下斷亦可末燒雄黃如此熏之
備急千金要方卷五十八
