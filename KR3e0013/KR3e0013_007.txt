備急千金要方卷七唐孫思邈撰
宋林億等校正
婦人方
赤白帶下崩中漏下第二十(論法方灸)
論曰諸方說三十六疾者十二癥九痛七害五傷三痼
不通是也何謂十二癥是所下之初一曰狀如膏二曰
如黑血三曰如紫汁四曰如赤肉五曰如膿痂六曰如
豆汁七曰如葵羹八曰如凝血九曰如清血血似水十
曰如米泔十一曰如月浣乍前乍却十二曰經度不應
期也何謂九痛一曰隂中痛傷二曰隂中淋瀝痛三曰
小便即痛四曰寒冷痛五曰經來即腹中痛六曰氣滿
痛七曰汁出隂中如有蟲嚙痛八曰脇下分痛九曰腰
胯痛何謂七害一曰窮孔痛不利二曰中寒熱痛三曰
小腹急堅痛四曰藏不仁五曰子門不端引背痛六曰
月浣乍多乍少七曰害吐何謂五傷一曰兩脇支滿痛
二曰心痛引脇三曰氣結不通四曰邪思洩利五曰前
後痼寒何謂三痼一曰羸瘦不生肌膚二曰絶産乳三
曰經水閉塞病有異同具治之方
白堊圓治女人三十六疾方(又方見後)
白堊龍骨芍藥(各十八銖)黃連
當歸茯苓黃芩瞿麥
白歛石韋甘草牡蠣
細辛附子禹餘糧白石脂
人參烏賊骨藁本甘皮
大黃(已上各半兩)
右二十一味為末蜜和丸如梧子大空腹飲服十丸
日再不知加之二十日知一月百病除若十二癥倍
牡蠣禹餘糧烏賊骨白石脂龍骨若九痛倍黃連白
斂甘草當歸若七害倍細辛藁本甘皮加椒茱萸各
一兩若五傷倍大黃石韋瞿麥若三痼倍人參加赤
石脂礬石巴戟天各半兩合藥時隨病增減之
治女人腹中十二疾一曰經水不時二曰經來如清水
三曰經水不通四曰不周時五曰生不乳六曰絶無子
七曰隂陽減少八曰腹苦痛如刺九曰隂中寒十曰子
門相引痛十一曰經來凍如葵汁狀十二曰腰急痛凡
此十二病得之時因與夫卧起月經不去或卧濕冷地
及以冷水洗浴當時取快而後生百病或瘡痍未瘥便
合隂陽及起早作勞衣單席薄寒從下入方
赤石脂半夏(各一兩六銖)蜀椒乾薑
吳茱萸當歸桂心丹參
白斂防風(各一兩)雚蘆(半兩)
右十一味為末蜜和丸如梧子大每日空心酒服十
丸日三不知稍加以知為度
白石脂圓治婦人三十六疾胞中痛漏下赤白方
白石脂烏賊骨禹餘糧牡蠣(各十八銖)
赤石脂乾地黃乾薑龍骨
桂心石韋白斂細辛
芍藥黃連附子當歸
黃芩蜀椒鍾乳白芷
芎藭甘草(各半兩)
右二十二味為末蜜和丸如梧子大每日空心酒下
十五丸日再一方有黃蘗半兩
小牛角䚡散治帶下五賁一曰熱病下血二曰寒熱下
血三曰經脉未斷為房事則血漏四曰經來舉重傷任
脉下血五曰産後臟開經利五賁之病外實内虚方
牛角䚡(一枚燒令赤)鹿茸禹餘糧
當歸乾薑續斷(各二兩)阿膠(三兩)
烏賊骨龍骨(各一兩)赤小豆(二升)
右十味治下篩空腹以酒服方寸匕日三(千金翼無鹿茸烏賊)
(骨)
龍骨散治淳下十二病絶産一曰白帶二曰赤帶三曰
經水不利四曰隂胎五曰子藏堅六曰藏癖七曰隂陽
患痛八曰内強九曰腹寒十曰藏閉十一曰五藏酸痛
十二曰夢與鬼交宜服之(淳下一本作腹下)
龍骨(三兩)黃蘗半夏竈中黃土
桂心乾薑(各二兩)石韋滑石(各一兩)
烏賊骨代赭(各四兩)白殭蠶(五枚)
右十一味治下篩酒服方寸匕日三白多者加烏賊
骨殭蠶各二兩赤多者加代赭五兩小腹冷加黃蘗
二兩子藏堅加乾薑桂心各二兩已上各隨病增之
服藥三月有子即住藥藥太過多生兩子當審方取
好藥寡婦童女不可妄服
治女人帶下諸病方
大黃(蒸三斗米下)附子茯苓牡蒙
牡丹桔梗葶藶(各三兩)厚朴
芎藭人參當歸蝱蟲
蜀椒吳茱萸柴胡乾薑
桂心(各半兩)細辛(二兩半)
右十八味為末蜜和丸如梧子大每日空心酒服二
丸不知加之以腹中温温為度(一本有麻子三兩澤蘭半兩而無蜀椒葶)
(藶)
治帶下百病無子服藥十四日下血二十日下長蟲及
青黃汁出三十日病除五十日肥白方
大黃(破如豆粒熬令黑色)柴胡朴硝(各一斤)
芎藭(五兩)乾薑蜀椒(各一升)茯苓(如雞子大一枚)
右七味為末蜜丸如梧子大先食米飲服七丸不知
加至十丸以知為度
治帶下方
枸把根(一斤)生地黃(五斤)
右二味㕮咀以酒一斗煮取五升分為三服水煮亦
得
治婦人及女子赤白帶下方
禹餘糧當歸芎藭(各一兩半)赤石脂
白石脂阿膠龍骨石韋(一兩六銖)
烏賊骨黃蘗白斂黃芩(一用黃連)
續斷桑耳牡蠣(各一兩)
右十五味為末蜜丸如梧子大空心飲下十五丸日
再加至三十丸為度
白馬蹄圓治女人下焦寒冷成帶下赤白浣方
白馬蹄鼈甲鯉魚甲龜甲
蜀椒(各一兩)磁石甘草杜仲
萆薢當歸續斷芎藭
禹餘糧桑耳附子(各二兩)
右十五味為末蜜丸梧子大以酒服十丸加至三十
丸日三服(一本無龜甲)
白馬䭷散治帶下方(下白者取白馬䭷下赤者取赤馬䭷隨色取之)
白馬䭷(二兩)龜甲(四兩)鼈甲(十八銖)牡蠣(一兩十八銖)
右四味治下篩空心酒下方寸匕日三服加至一匕
半
治五色帶下方
服大豆紫湯日三服(方見别卷)
又方燒馬左蹄為末以酒服方寸匕日三服
又方燒狗頭和毛皮骨為末以酒服方寸匕
又方煮甑帶汁服一杯良
又方燒馬蹄底護乾為末以酒服之方寸匕日三
雲母芎藭散衞公治五崩身瘦欬逆煩滿少氣心下痛
面生瘡腰痛不可俯仰隂中腫如有瘡狀毛中癢時痛
與子藏相通小便不利常拘急頭眩頸項急痛手足熱
氣逆衝急心煩不得卧腹中急痛食不下吞醋噫苦上
下腸鳴漏下赤白青黃黑汁大臭如膠汚衣狀皆是内
傷所致中寒即下白熱即下赤多飲即下黑多食即下
黃多藥即下青或喜或怒心中常恐或憂勞便發動大
惡風寒方
雲母芎藭代赭
東門邊木(燒各一兩)白殭蠶烏賊骨
白堊蝟皮(各六銖)鼈甲(一作龜甲)桂心
伏龍肝生鯉魚頭(各十八銖)
右十二味治下篩酒服方寸匕日三夜一(一方有龍骨乾葛)
慎火草散治崩中漏下赤白青黑腐臭不可近令人面
黑無顔色皮骨相連月經失度往來無常小腹弦急或
苦絞痛上至心兩脇腫脹食不生肌膚令人偏枯氣息
乏少腰背痛連脇不能久立每嗜卧困懶(又方見後)
慎火草白石脂禹餘糧鼈甲
乾薑細辛當歸芎藭
石斛芍藥牡礪(各二兩)黃連
薔薇根皮乾地黃(各四兩)熟艾桂心(各一兩)
右十六味治下篩空腹酒服方寸匕日三稍加至二
匕若寒多者加附子椒熱多者加知母黃芩各一兩
白多者加乾薑白石脂赤多者加桂心代赭各二兩
禹餘糧圓治崩中赤白不絶困篤方
禹餘糧(五兩)白馬蹄(十兩)龍骨(三兩)鹿茸(二兩)
烏賊魚骨(一兩)
右五味為末蜜丸梧子大以酒服二十丸日再以知
為度
增損禹餘糧圓治女人勞損因成崩中狀如月經來去
多不可禁止積日不斷五臟空虚失色黃瘦崩竭暫止
少日復發不耐動搖小勞輙劇治法且宜與湯未宜與
此丸也發時服湯減退即與此丸若是疾久可以長與
此方
禹餘糧龍骨人參桂心
紫石英烏頭寄生杜仲
五味子遠志(各二兩)澤瀉當歸
石斛蓯蓉乾薑(各三兩)蜀椒
牡蠣甘草(各一兩)
右十八味為末蜜丸梧子大空心酒下十丸漸加至
二十丸日三服
治女人白崩及痔病方
槐耳白斂艾葉蒲黃
白芷(各二兩)黃耆人參續斷
當歸禹餘糧橘皮茯苓
乾地黃蝟皮(各三兩)牛角䚡(四兩)
豬後懸蹄(二十箇)白馬蹄(四兩酒浸一宿熬)
右十七味為末蜜丸每日空心酒下二十丸日二加
之
治婦人忽暴崩中去血不斷或如鵝鴨肝者方
小薊根(六兩)當歸阿膠續斷
青竹茹芎藭(各三兩)生地黃(八兩)釡月下土(絹裹)
地榆(各四兩)馬通(一升赤帶用赤馬白帶用白馬)
右十味㕮咀以水八升和馬通汁煮取三升分三服
不止頻服三四劑未全止續服後丸方
續斷甘草地榆鹿茸
小薊根丹參(各三十銖)乾地黃(二兩半)芎藭
赤石脂阿膠當歸(各一兩半)龜甲
秦牛角䚡(各三兩剉熬令黑)栢子仁(一兩集驗作栢葉)
右十四味為末蜜丸梧子大空心以酒服十丸日再
後稍加至三十丸
治女人崩中去赤白方
白馬蹄(五兩)蒲黃鹿茸禹餘糧
白馬鬐毛小薊根白芷續斷(各四兩)
人參乾地黃栢子仁烏賊骨
黃耆茯苓當歸(各三兩)艾葉
蓯蓉伏龍肝(各二兩)
右十八味為末蜜丸如梧子大空心飲服二十丸日
再加至四十丸
當歸湯治崩中去血虚羸方
當歸芎藭黃芩芍藥
甘草(各二兩)生竹茹(二升)
右六味㕮咀以水一斗煮竹茹取六升去滓内諸藥
煎取三升半分二服忌勞動嗔怒禁百日房事
治崩中晝夜十數行衆醫所不能瘥者方
芎藭八兩㕮咀以酒五升煮取三升分三服不飲酒
者水煮亦得
治崩中下血出血一斛服之即斷或月經來過多及過
期不來者服之亦佳方
吳茱萸當歸(各三兩)芎藭人參
芍藥牡丹桂心阿膠
生薑甘草(各二兩)半夏(八兩)麥門冬(一升)
右十二味㕮咀以水一斗煮取三升分為三服
治暴崩中去血不止方
牡蠣兔骨(各二兩半灸)
右二味治下篩酒服方寸匕日三
治女人白崩方
芎藭桂心阿膠赤石脂
小薊根(各二兩)乾地黃(四兩)伏龍肝(如雞子大七枚)
右七味㕮咀以酒六升水四升合煮取三升去滓内
膠令烊盡分三服日三(千金翼止六味無伏龍肝)
伏龍肝湯治崩中去赤白或如豆汁方
伏龍肝(如彈丸七枚)生薑(五兩)
生地黃(四升一方五兩)甘草艾葉
赤石脂桂心(各二兩)
右七味㕮咀以水一斗煮取三升分四服日三夜一
大牛角中仁散治積冷崩中去血不止腰背痛四肢沉
重虚極方
牛角仁(一枚燒)續斷乾地黃桑耳
白术赤石脂礬石乾薑
附子龍骨當歸(各三兩)人參(一兩)
蒲黃防風禹餘糧(各二兩)
右十五味治下篩以温酒未食服方寸匕日三不知
稍加
治崩中去血積時不止起死方
肥羊肉(三斤)乾薑當歸(各三兩)生地黃(二升)
右四味㕮咀以水二斗煮羊肉取一斗三升下地黃
汁及諸藥煮取三升分四服即斷尤宜羸瘦人服之
生地黃湯治崩中漏下日去數升方
生地黃(一斤)細辛(三兩)
右二味㕮咀以水一斗煮取六升服七合久服佳
治崩中漏下赤白不止氣虚竭方
龜甲牡蠣(各三兩)
右二味治下篩酒服方寸匕日三
又方燒亂髮酒和服方寸匕日三
又方桑耳(二兩半)鹿茸(十八銖)
右二味以醋五升漬灸燥漬盡為度治下篩服方寸
匕日三
又方燒鹿角為末酒服方寸匕日三
又方燒桃核為末酒服方寸匕日三
又方地榆知母
右二味各指大長一尺者㕮咀以醋三升東向竈中
治極濃去滓服之
又方桑木中蜴屎燒灰酒服方寸匕
治崩中下血羸瘦少氣調中補虚止血方
澤蘭蜀椒(二兩六銖)藁本栢子仁
山茱萸厚朴(各十八銖)乾地黃牡蠣(各一兩半)
代赭桂心防風細辛
乾薑(各一兩)甘草當歸芎藭(各一兩十八銖)
蕪荑(半兩)
右十七味治下篩空心温酒服方寸匕日三神良一
方加白芷龍骨各十八銖人參一兩十八銖為二十
味
治崩中方
白茅根(三斤)小薊根(五斤)
右二味㕮咀以水五斗煎取四斗稍稍服之(外臺用酒煎)
丹參酒治崩中去血及産餘疾方
丹參艾葉地黃忍冬
地榆(各五斤)
右五味剉先洗臼熟舂以水漬三宿出滓煮取汁以
黍米一斛炊飯釀酒酒熟窄之初服四合後稍稍添
之
牡丹皮湯治崩中血盛併服三劑即瘥方
牡丹皮乾地黃斛脉(各三兩)禹餘糧
艾葉龍骨栢葉厚朴
白芷伏龍肝青竹茹芎藭
地榆(各二兩)阿膠(一兩)芍藥(四兩)
右十五味㕮咀以水一斗五升煮取五升分五服相
去如人行十里久再服
治崩中單方
燒牛角末以酒服方寸匕日三服亦治帶下
又方桑耳燒令黑為末酒服方寸匕日二服亦治帶下
又方生薊根一斤半𢷬取汁温服亦可酒煮服之
又方羊&KR1004;一具以酢煮去血服之即止忌猪魚鮓滑物
犯之便死亦治帶下
治白崩方
灸小腹横文當臍孔直下百壯又灸内踝上三寸左
右各百壯
論曰治漏血不止或新傷胎及産後餘血不消作堅使
胞門不閉淋瀝去血經踰日月不止者未可以諸斷血
湯宜且與牡丹丸散等待血堅消便停也堅血消者所
去淋瀝便自止亦漸變消少也此後有餘傷毁不復處
此乃可作諸主治耳婦人産乳去血多傷胎去血多崩
中去血多金瘡去血多拔牙齒去血多未止心中懸虚
心悶眩冒頭重目暗耳聾滿舉頭便悶欲倒宜且煑當
歸芎藭各三兩以水四升煮取二升去滓分二服即定
展轉續次合諸湯治之
白堊圓治女人三十六疾胞中病漏下不絶方(又方見前)
邯鄲白堊禹餘糧白芷白石脂
乾薑龍骨桂心瞿麥
大黃石韋白斂細辛
芍藥甘草黃連附子
當歸茯苓鍾乳蜀椒
黃芩(各半兩)牡蠣烏賊骨(各十八銖)
右二十三味為末蜜丸梧子大空心酒服五丸日再
服不知加至十丸
治女人漏下或瘥或劇常漏不止身體羸瘦飲食減少
或赤或白或黃使人無子者方
牡蠣伏龍肝赤石脂白龍骨
桂心烏賊骨禹餘糧(各等分)
右七味治下篩空心酒服方寸匕日二白多者加牡
蠣龍骨烏賊骨赤多者加赤石脂禹餘糧黃多者加
伏龍肝桂心隨病加之(張文仲同亦療崩中肘後無白龍骨以粥飲服)
治婦人漏下不止散方
鹿茸阿膠(各三兩)烏賊骨當歸(各二兩)
蒲黃(一兩)
右五味治下篩空心酒服方寸匕日三夜再服
治女人産後漏下及痔病下血方
礬石(一兩)附子(一枚)
右二味為末蜜丸如梧子大空心酒下二丸日三稍
加至五丸數日瘥能百日服之永斷
芎藭湯治帶下漏血不止方
芎藭乾地黃黃耆芍藥
吳茱萸甘草(各二兩)當歸乾薑(各三兩)
右八味㕮咀以水一斗煑取三升分三服若月經後
因有赤白不止者除地黃吴茱萸加杜仲人參各二
兩
治漏下去血不止方
取水蛭治下篩酒服一錢許日二惡血消即愈
治漏下神方
取槐子燒末酒服方寸匕日三立瘥
治漏下去黑方
乾漆麻黃細辛桂心(各一兩)
甘草(半兩)
右五味治下篩以指撮著米飲中服之
治漏下去赤方
白术(二兩)白薇(半兩)黃蘗(二兩半)
右三味治下篩空心酒服方寸匕日三
治漏下去黃方
黃連大黃桂心(各半兩)黃芩
䗪蟲乾地黃(各六銖)
右六味治下篩空心酒服方寸匕日三
治漏下去青方
大黃黃芩白薇(各半兩)桂心
牡蠣(各六銖)
右五味治下篩空心酒服方寸匕日三
治漏下去白方
鹿茸(一兩)白歛(十八銖)狗脊(半兩)
右三味治下篩空心米飲服方寸匕日三
治女子漏下積年不斷困篤方
取鵲重巢柴燒灰作末服方寸匕日三服三十日愈
甚良重巢者去年在巢中産今年又在上作重巢産
者是也
馬通湯治漏下血積月不止方
赤馬通汁(一升取新馬屎絞取汁乾者水浸絞取汁)生艾葉
阿膠(各三兩)當歸乾薑(各二兩)好墨(半圓)
右六味㕮咀以水八升酒二升煮取三升去滓内馬
通汁及膠微火煎取二升分再服相去如人行十里
久
馬蹄屑湯治白漏不絶方
白馬蹄赤石脂(各五兩)禹餘糧烏賊骨
龍骨牡蠣(各四兩)附子乾地黃
當歸(各三兩)甘草(二兩)白殭蠶(一兩)
右十一味㕮咀以水二斗煮取九升分六服日三
馬蹄圓治白漏不絶方
白馬蹄禹餘糧(各四兩)龍骨(三兩)烏賊骨
白殭蠶赤石脂(各二兩)
右六味為末蜜丸梧子大酒服十丸不知加至三十
丸
慎火草散治漏下方(又方見前)
慎火草(十兩熬黃)當歸鹿茸阿膠(各四兩)
龍骨(半兩)
右五味治下篩先食酒服方寸匕日三
蒲黃散治漏下不止方
蒲黃(半升)鹿茸當歸(各二兩)
右三味治下篩酒服五分匕日三不知稍加至方寸
匕
灸法
女人胞漏下血不可禁止灸關元兩傍相去三寸
女人隂中痛引心下及小腹絞痛腹中五寒灸關儀百
壯穴在膝外邊上一寸宛宛中是
女人漏下赤白及血灸足太隂五十壯穴在内踝上三
寸足太隂經内踝上三寸名三隂交
女人漏下赤白月經不調灸交儀三十壯穴在内踝上
五寸
女人漏下赤白灸營池四穴三十壯穴在内踝前後兩
邊池中脉上一名隂陽是
女人漏下赤白四肢酸削灸漏隂三十壯穴在内踝下
五分微動脚脉上
女人漏下赤白泄注灸隂陽隨年壯三報穴在足拇趾
下屈裏表頭白肉際是
月經不調第二十一(方法灸)
白堊圓治婦人月經一月再來或隔月不來或多或少
淋瀝不斷或來而腰腹痛嘘吸不能食心腹痛或青黃
黑色或如水舉體沉重方
白堊白石脂牡蠣禹餘糧
龍骨細辛烏賊骨(各一兩半)當歸
芍藥黃連茯苓乾薑
桂心人參瞿麥石韋
白芷白斂附子甘草(各一兩)
蜀椒(半兩)
右二十一味為末蜜丸如梧子大空心酒下二十丸
日三至月候來時日四五服為佳
桃仁湯治産後及墮身月水不調或淋瀝不斷斷後復
來狀如瀉水四體嘘吸不能食腹中堅痛不可行動月
水或前或後或經月不來舉體沉重惟欲眠卧多思酸
物方
桃仁(五十枚)澤蘭甘草芎藭
人參(各二兩)牛膝桂心牡丹皮
當歸(各三兩)芍藥生薑半夏(各四兩)
地黃(八兩)蒲黃(七合)
右十四味㕮咀以水二斗煮取六升半分六服
杏仁湯治月經不調或一月再來或兩月三月一來或
月前或月後閉塞不通方
杏仁(二兩)桃仁(一兩)大黃(三兩)水蛭
蝱蟲(各三十枚)
右五味㕮咀以水六升煮取二升分三服一服當有
物隨大小便有所下下多者止之少者勿止盡三服
大黃朴硝湯治經年月水不利胞中有風冷所致宜下
之方
大黃牛膝(各五兩)朴硝牡丹
甘草紫菀(各三兩作紫葳)代赭(一兩)桃仁
蝱蟲水蛭乾薑細辛
芒硝(各二兩)麻仁(五合)
右十四味㕮咀以水一斗五升煮取五升去滓内消
令烊分五服五更為首相去一炊頃自下後將息忌
見風
茱萸蝱蟲湯治久寒月經不利或多或少方
吳茱萸(三升)蝱蟲水蛭䗪蟲
牡丹(各一兩)生薑(一斤)小麥半夏(各一升)
大棗(二十枚)桃仁(五十枚)人參牛膝(各三兩)
桂心(六兩)甘草(一兩半)芍藥(二兩)
右十五味㕮咀以酒一斗水二升煮取一斗去滓適
寒温一服一升日三不能飲酒人以水代之湯欲成
乃内諸蟲不耐藥者飲七合
抵虎湯治月經不利腹中滿時自減并男子膀胱滿急
方
虎掌(千金翼作虎杖)大黃(各二兩)桃仁(三十枚)水蛭(二十枚)
右四味以水三升煮取一升盡服之當下惡血為度
七熬圓治月經不利手足煩熱腹滿默默不欲寤心煩
方
大黃(一兩半)前胡(一作柴胡)芒硝(熬各五兩)葶藶
蜀椒(並熬各六銖)生薑芎藭(各十八銖)茯苓(十五銖)
杏仁(九銖熬)桃仁(二十枚熬)水蛭(半合熬)蝱蟲(熬)
右十二味為末蜜丸梧子大空腹飲服七丸日三不
知加一倍(千金翼無芎藭又一方有䗪蟲牡丹各二兩為十四味)
桃仁散治月經來繞臍痛上衝心胸往來寒熱如瘧疰
狀方
桃仁(五十枚)䗪蟲(二十枚)桂心(五寸)茯苓(一兩)
薏苡仁牛膝代赭(各二兩)大黃(八兩)
右八味治下篩宿勿食温酒服一錢匕日三
治月經往來腹腫腰腹痛方
䗪蟲(四枚)蜀椒乾薑(各六銖)大黃
女青桂心芎藭(各半兩)
右七味治下篩取一刀圭先食酒服之日三十日微
下善養之
治月經不調或月頭或月後或如豆汁腰痛如折兩脚
疼胞中風寒下之之方
大黃朴硝(各四兩)牡丹(三兩)桃仁(一升)
人參陽起石茯苓甘草
水蛭蝱蟲(各二兩)
右十味㕮咀以水九升煮取三升去滓内朴硝令烊
盡分三服相去如一飯頃
陽起石湯治月水不調或前或後或多或少乍赤乍白
方
陽起石甘草續斷乾薑
人參桂心(各二兩)附子(一兩)赤石脂(三兩)
伏龍肝(五兩)生地黃(一升)
右十味以水一斗煮取三升二合分四服日三夜一
治婦人憂恚心下支滿膈中伏熱月經不利血氣上搶
心欲嘔不可多食懈怠不能動方
大黃芍藥蝱蟲(各二兩)土瓜根
蜀椒黃芩白术乾薑
地骨皮(一作炭皮)芎藭(各一兩)桂心乾漆(各一兩半)
右十二味為末蜜丸如梧子每服十丸日三不知加
之
牛膝圓治産後月水往來乍多乍少仍復不通時時疼
痛小腹裏急下引腰身重方
牛膝芍藥人參大黃(各三兩)
牡丹皮甘草當歸芎藭(各二兩)
桂心(一兩)䗪蟲蠐螬蜚蠊(各十四枚)
蝱蟲水蛭(各七十枚)
右十四味為末蜜丸如梧子酒服五丸日三不知稍
增
又方鹿角末服之良
又方生地黃汁三升煑取二升服之
又方飲人乳汁三合善
又方燒月經衣井花水服之
又方燒白狗糞焦作末酒服方寸匕日三
又方取白馬尿服一升良
治月經不斷方
船茹一斤淨洗河水四升半煮取二升分二服
又方服地黃酒良
又方服大豆酒佳
又方燒箕舌灰酒服之
又方灸内踝下白肉際青脉上隨年壯
備急千金要方卷七
