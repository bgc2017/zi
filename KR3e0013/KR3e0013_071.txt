備急千金要方卷七十一唐孫思邈撰
宋林億等校正
痔漏方
五痔第三(論法方灸)
論曰夫五痔者一曰牡痔二曰牝痔三曰脉痔四曰腸
痔五曰血痔牡痔者肛邊如鼠乳時時潰膿血出牝痔
者肛腫痛生瘡脉痔者肛邊有瘡癢痛腸痔者肛邊核
痛發寒熱血痔者大便清血隨大便汚衣又五痔有氣
痔寒温勞温即發蛇蜕皮主之牡痔生肉如兒乳在孔
中頗出見外妨於更衣鼈甲主之牝痔(集驗作酒痔)從孔中
起外腫五六日自潰出膿血猬皮主之腸痔更衣挺出
久乃縮母猪左足懸蹄甲主之脉痔更衣出清血蜂房
主之五藥皆下篩等分隨其病倍其主藥爲三分旦以
井花水服半方寸匕病甚者旦暮服之亦可四五服禁
寒冷食猪肉生魚菜房室惟得食乾白肉病瘥之後百
日乃通房内又用藥導下部有瘡内藥瘡中無瘡内孔
中又用野葛燒末刀圭内藥中服藥五日知二十日若
三十日愈痔痛通忌蓴菜
治五痔衆醫所不能愈者方
秦芁白芷厚朴紫参
亂髮紫菀(各一兩)雷丸藁本(各二兩)
石南䗪蟲(各一兩)貫衆(三兩)蝱蟲(半升)
猪後懸蹄(十四枚)
右十三味合𢷬下篩以羊髓脂煎和丸如梧子大空
腹飲下十五丸日二若劇者夜一服四日肛邊癢止
八日膿血盡鼠乳悉瘥滿六十日終身不復發久服
益善忌魚猪肉等
槐子圓治燥濕痔痔有雄雌皆主之方
槐子乾漆秦芁
吳茱萸根白皮(各四兩)白芷桂心
黃芩黃耆白歛牡蠣
龍骨雷丸丁香木香
蒺藜附子(各二兩)
右十六味為末蜜丸如梧子大飲服二十丸日三(千金)
(翼無白歛深師無黃耆云治苦暴有乾燥腫痛者有崩血無數者有鼠乳附核者有腸中煩癢者二五年)
(皆殺人主忌飲酒及作勞犯之即發)
小槐實圓治五十年者方
槐子(三斤)白糖(二斤)礬石硫黃(各一斤)
大黃乾漆龍骨(各十兩)
右七味四味𢷬篩其二種石及糖並細切内銅器中
一石米下蒸之以綿絞取汁和藥末併手丸如梧子
大隂乾酒服二十丸日三稍增至三十丸
槐子酒治同前
槐子(二斗)槐東南枝(細剉一石)
槐東南根(細剉三石)
右三味内大釜中以十六斛水煮取五斛澄取清更煎
取一石六斗炊兩斛黍米上麴二十斤釀之攪令調
封泥七日酒熟取清飲適性常令小小醉合時更煮
滓取汁淘米及洗器不得用水須知此事忌生水故
也
又方塗熊膽取瘥止神良一切方皆不及此
又方七月七日多採槐子熟𢷬取汁内銅器中重綿密
蓋著宅中高門上曝二十日已上煎成如鼠屎大内榖
道中日三亦主瘻及百種瘡
又方取生槐白皮十兩熟𢷬丸如弹丸綿裹内下部中
此病宜常食萹竹葉及煮羹粥大佳也
又方取鯉魚腸三具以火灸令香綿裹内榖道中一食
久蟲當出食魚腸數數易之盡三具瘥一方灸腸令香
坐上蟲出經用有效
又方虎頭犀角
右二味為末和不中水猪脂大如雞子塗瘡上取瘥
治五痔及脫肛方
槐白皮(二兩)猪脂(半斤)㯃子桃仁(各十枚)
巴豆(七枚)薰草辛夷甘草
白芷(各半兩)野葛(六銖)
右十味㕮咀煎三上三下去滓以綿沾膏塞孔中日
四五過蟲死瘥止癢痛大佳
治五痔方
猬皮(方三指大切)熏香(棗大末)熟艾(雞子大)
右三味穿地作孔調和取便熏之口中熏黃烟氣出
為佳火氣消盡即停停三日將息更熏之凡三度永
瘥勿犯風冷羹臛將補慎猪雞等
又方取槐根煮洗之
又方用桃根煮洗之
猬皮圓治痔方(亦治漏)
猬皮(一具)礬石當歸連翹
乾薑附子續斷黃耆(各二兩)
槐子(三兩)乾地黃(五兩)
右十味為末蜜丸如梧子大服十五丸日再加至四
十丸(集驗方無礬石地黃)
又方治崩中及痔方
猬皮人参茯苓白芷
禹餘糧乾地黃槐耳續斷(各三兩)
蒲黃黃耆當歸艾葉
橘皮白歛甘草(各二兩)
白馬蹄(酒浸一宿熬令黃)牛角䚡(各四兩)
鰻鱺魚頭(二十枚)猪懸蹄甲(二十一枚熬)
右十九味為末蜜丸如梧子大酒服二十丸日再稍
加
治痔方
右取槐耳赤雞一斤(即是槐檽)為末飲服方寸匕日三
又方以蒲黃水服方寸匕日三良妙(外臺云治腸痔每大便常有血者)
又方取桑耳作羹空腹飽食之三日食佳
治痔下血及新産漏下方
附子好礬石(各一兩)
右二味為末白蜜丸如梧子大酒服二丸日三稍加
不過數日便斷百日服之終身不發(崔氏方有乾薑一兩)
治外痔方(亦治惡瘡瘑瘡)
真珠雄黃雌黃(各一兩)竹茹(三兩)
猪膏(一斤)
右五味為末内猪膏中和調又切亂髮半雞子大和
東向煎三上三下髮焦出其痔先用鹽湯洗拭乾後
𫝊之
治痔下部出膿血有蟲傍生孔竅方
右以槐白皮一檐剉内釜中煮令味極出置大盆中
適寒温坐其中如浴状蟲悉出冷又易之不過二三
度瘥
治榖道癢痛繞緣腫起裏許欲生肉突出方
大豆(三升以水七升急火煮取四升)槐白皮(三升)甘草(三兩)
右三味以豆汁煮取二升浸故帛薄之冷則易日三
五度
槐皮膏治榖道癢痛痔瘡方
槐皮楝實(各五兩外臺作塵豉)白芷(各二兩)
甘草(刪繁用蜂房)當歸(三兩)桃仁(六十枚)赤小豆(二合)
右七味㕮咀以成煎猪膏一斤微火煎白芷色黃膏
成取摩瘡上日再并導下部(刪繁方無當歸治腎勞虚或酒醉當風所損腎)
(藏病所為肛門腫生瘡因酒勞傷發瀉清血肛門疼痛蜂房膏)
治榖道痛方
右用莵絲子熬黃黑和雞子黃以𫝊之日二度
又方取杏仁熬令黃𢷬所脂以𫝊之
治大便孔卒痛如鳥啄方
右以大小豆各一斗和𢷬内兩袋中蒸令極熱更互
坐之瘥
灸法
久冷五痔便血灸脊中百壯
五痔便血失屎灸回氣百壯穴在脊窮骨上
疥癬第四(論法方灸)
論曰凡瘡疥小秦芁散中加烏蛇肉二兩主之黃耆酒
中加烏蛇脯一尺亦大效(千金翼云黃耆酒中加烏蛇脯一尺烏頭附子茵芋石南)
(莾草各等分大秦芁散中加之亦有大效小小疥瘙十六味小秦芁散亦相當黃耆酒見第二十四卷)
凡諸疥瘙皆用水銀猪脂研令極細塗之
治凡有瘡疥腰胯手足皆生疵疥者方
栝蔞根(四兩)黃連芍藥薔薇根
雀李根皮黃蘗(各三兩)苦参黃耆
黃芩石龍芮(各二兩)大黃當歸
續斷(各一兩)
右十三味為末蜜丸如梧子大以薔薇飲服二十丸
日三加至三十丸瘥乃止乾疥白癬勿服(千金翼云所是癰疽)
(皆須服之)
治寒熱瘡及風疥諸雜瘡方
千年韭根好礬石雄黃藜蘆
瓜蒂胡粉(各一分)水銀(三分)
右七味以柳木研水銀使盡用猪脂一升煮藜蘆韭
根瓜蒂三沸去滓内諸藥和調令相得即成以𫝊之
神良(救急方用治癬瘡)
䕡茹膏治一切惡瘡疥癬疽漏瘑方
䕡茹狼牙青葙地榆
藜蘆當歸萹蓄羊蹄根(各二)
(兩)蛇牀子白歛(各六分)漏蘆(二分)
右十一味𢷬以苦酒漬一宿明旦以成煎猪膏四升
煎之三上三下膏成絞去滓内後藥如左
雄黃雌黃硫黃礬石
胡粉松脂(各二兩)水銀(三兩)
右七味細研看水銀散盡即傾前件膏中以十隻筯
攪數百遍止用磁器密貯舉勿令泄氣煎膏法必微
火急即不中用𫝊藥不可近目及隂先研雄黃等令
細候膏小冷即和攪𫝊之
治疥疽諸瘡方
水銀胡粉(各六分)黃連黃蘗(各八分)
薑黃(十分)礬石附子苦參
蛇牀子(各三分)
右九味水銀胡粉别研如泥餘爲末以成煎猪膏合
和研令調以𫝊之(千金翼無薑黃)
治久疥癬方
丹砂雄黃雌黃(劉涓子無)亂髮(洗淨)
松脂白蜜(各一兩)䕡茹(三兩)猪脂(二升)
巴豆(十四枚)
右九味先煎髮消盡内松脂蜜三上三下去滓内諸
末中更一沸止以𫝊之(千金翼用蠟不用蜜)
又方水銀礬石(一作礬石)黃連(一作雄黃)蛇牀子(各一)
(兩)
右四味爲末以猪脂七合和攪不見水銀爲熟𫝊之
一方加藜蘆一兩又云䕡茹
治諸瘡疥癬久不瘥者方
水銀(一斤)臘月猪脂(五斤)
右二味以鐵器中壘竈用馬通火七日七夜勿住火
出之停冷取膏去水銀不妨别用以膏𫝊一切瘡無
不應手立瘥(千金翼又用水銀粉和猪脂塗之)
又方特牛尿羊蹄根(各五升)
右二味以牛尿漬羊蹄根一宿日曝乾復内尿中取
盡止作末𫝊諸瘡(千金翼云和猪脂用更精)
又方拔取生烏頭十枚切煮汁洗之瘥
論曰凡諸瘡癬初生時或始痛癢即以種種單方救之
或嚼鹽塗之又以榖汁𫝊之又以蒜墨和𫝊之(千金翼蒜作酥)
又以薑黃𫝊之又以鯉魚鮓糝𫝊之又以牛李子汁𫝊
之若以此救不瘥乃以前諸大方治之
治細癬方
蛇牀子白鹽(一作白堊)羊蹄根(各一升)赤葛根
苦參菖蒲(各半斤)黃連莾草(各三兩)
右八味㕮咀以水七升煮取三升適寒温以洗身如
炊一石米頃爲佳澄清後當微温用之滿三日止
又方羊蹄根於磨石上以苦酒磨之以𫝊瘡欲𫝊先刮
瘡以火炙乾後𫝊四五過(千金翼云𢷬羊蹄根著磁器中以白蜜和臨用先刮瘡令)
(傷次以蜜和者𫝊之如炊一石米久拭去更以三年大蒜和塗之苦刮瘡處不傷即不瘥)
又方羊蹄根五升以桑柴灰汁煮四五沸以洗凡方中
用羊蹄根皆以日未出採之佳
又方菖蒲末五斤以酒五升漬釜中蒸之使味出先絶
酒一日每服一升或半升
又方用乾荆子燒中央器承兩頭取汁塗之先刮上令
傷次用荆子汁
治癬方
右取煎餅熱搨不限多少日一遍良亦治浸淫瘡
又方淨洗瘡取醬瓣雀屎和𫝊之瘥止(千金翼云取&KR0630;和尿和塗之)
又方水銀蕪荑和酥𫝊之
又方日中午𢷬桃葉汁𫝊之
又方𢷬刺薊汁𫝊服之
又方燒蛇蛻一具酒服
又方服地黃汁佳
又方𢷬羊蹄根和乳塗之
又方服驢尿良
又方醋煎艾塗之
又方𢷬莨菪根蜜和傅之(千金翼無根字)
治濕癬肥瘡方
右用大麻&KR2215;傅之五日瘥
治癬久不瘥者方
右取自死蛇燒作灰猪脂和塗即瘥
灸癬法
日中時灸病處影上三姓灸之咒曰癬中蟲毛戎戎若
欲治待日中
八月八日日出時令病人正當東向戸長跪平舉兩手
持尸兩邊取肩頭小垂際骨解宛宛中灸之兩火俱下
各三壯若七壮十日愈
治小兒癬方
右以蛇牀實𢷬末和猪脂以傅之
治瘙癢方
右以水銀和胡粉傅之
治身體瘙癢白如癬状者方
楮子(三枚)猪&KR1004;(一具)礬石(一兩)鹽(一升)
右四味以苦酒一升合𢷬令熟以拭身體日三
治癧易方
右以三年醋磨烏賊骨先以布摩肉令赤次傅之
又方醋磨硫黃塗取上(集驗又磨附子硫黃待使熟將卧以布拭病上乃以藥傅之)
又方取塗中先死蜣蜋𢷬爛塗之當揩令熱封上一宿
瘥
又方白歛熏陸香
右二味揩上作末水服瘥
又方硫黃雌黃槲皮(燒)蛇蛻(一具)
右四味各等分𢷬篩以清漆合和薄塗白處欲塗時
先以巴豆半截拭白處皮微破然後傅之不過三兩
度
又方硫黃水銀礬石竈墨(各等分)
右四味𢷬篩内坩子中以蔥葉中涕和研臨卧傅病
上
九江散治白癜風及二百六十種大風方
當歸(七分)石南(六分)附子躑躅
秦芁菊花乾薑防風
雄黃麝香丹砂斑猫(各四兩)
蜀椒連翹鬼箭羽石長生
知母(各八分)鬼臼(十一分)王不留行人參
石斛天雄烏頭獨活
防己莾草(各十二分)水蛭(百枚)蜈蚣(三枚)
蝱蟲地膽(各十枚)
右三十味諸蟲皆去足翅熬炙令熟爲散以酒服方
寸匕日再其病入髮令髮白服之百日愈髮還黑
又方天雄白斂黃芩(各三兩)乾薑(四兩)
附子(一兩)商陸躑躅(各一升)
右七味治下篩酒服五分七日三
治白癜方
礬石硫黃
右二味各等分為末酢和𫝊之
又方平旦以手掉取韭頭露塗之極效
又方以酒服生胡麻油一合日三稍稍加至五合慎生
冷猪雞魚蒜等百日服五斗瘥
又方取羅摩草煮汁拭之亦揩令傷擿白汁塗之
又方石灰松脂酒主之方見卷末
又方以蛇蛻皮熬摩數百過棄置草中
又方樹空中水洗桂爲末唾和塗之日三
又方以水銀數數拭之令熱即消瘥乃止
又方灸左右手中指節去延外宛中三壮未瘥報之
治凡身諸處白駁漸漸長似癬但無瘥方
右取鰻鱺魚脂塗之先揩病上使痛然後塗之
治皮中紫赤疵痣去黶穢方
乾漆雌黃礬石(各三兩)雄黃(五兩)
巴豆(十五枚)炭皮(二斤)
右六味治下篩以雞子白和塗故帛貼病上日二易
治赤疵方
右用墨大蒜䱇血合塗之
治贅疵痣方
雄黃硫黃真珠礬石
巴豆䕡茹藜蘆(各一兩)
右七味治下篩以真漆合和如泥以塗點病上須成
瘡及去面䵟皮中紫不耐漆人不得用以雞子白和
之
去疣目方
以七月七日用大豆一合拭疣目上三遍病疣人自
種豆於南屋東頭第二霤中豆生四葉以湯沃殺即
瘥
又方松栢脂合和塗之一宿失矣
又方石硫黃揩六七遍
又方杏仁燒令黑研膏塗上
又方以猪脂癢處揩之令少許血出即瘥神驗不可加
又方每月十五日月正中時望月以秃條箒掃三七遍
瘥
又方苦酒漬石灰六七日滴取汁點疣上小作疣即落
又方取牛口中涎數塗自落
又方著艾炷疣目上灸之三壮即除
惡疾大風第五(論方)
論曰惡疾大風有多種不同初得雖徧體無異而眉鬚
已落有徧體已壊而眉鬚儼然有諸處不異好人而四
肢腹背有頑處重者手足十指已有墮落有患大寒而
重衣不暖有尋常患熱不能暫涼有身體枯槁者有津汁
常不止者有身體乾癢徹骨搔之白皮如麩手下作瘡
者(外臺作卒不作瘡)有瘡痍荼毒重疉而生晝夜苦痛不已者
有直置頑鈍不知痛癢者其色亦有多種有青黃赤白
黑光明枯暗此候雖種種状貌不同而難療易療皆在
前人不由醫者何則此病一著無問賢愚皆難與語何
則口順心違不受醫教直希望藥力不能求已故難療
易療屬在前人不關醫藥予嘗手療六百餘人瘥者十
分有一莫不一一親自撫養所以深細諳委之姑與共
語覺難與語不受入即不須與療終有觸損病既不瘥
乃勞而無功也又神仙𫝊有數十人皆因惡疾而致仙
道何者皆由割棄塵累懷穎陽之風所以非止瘥病乃
因禍而取福也故余所覩病者其中頗有士大夫乃至
有異種名人及遇斯患皆愛戀妻孥繫著心髓不能割
捨直望藥力未肯近求諸身若能絶其嗜慾斷其所好
非但愈疾因兹亦可自致神仙余嘗問諸病人皆云自
作不仁之行久久並為極猥之業於中仍欲更作云為
雖有悔言而無悔心但能自新受師教命飡進藥餌何
有不除余以正觀年中將一病士入山教服松脂欲至
百日鬚眉皆生由此觀之惟須求之於已不可一仰醫
藥者也然有人數年患身體頑痺羞見妻子不告之令
知其後病成状貌分明乃云犯藥卒患此皆自誤然斯
疾雖大療之於微亦可即瘥此一疾得遠者不過十年
皆死近者五六歲而亡然病者自謂百年不死深可悲
悼一遇斯疾即須斷鹽常進松脂一切公私物務釋然
皆棄猶如脫屣凡百口味特須斷除漸漸斷榖不交俗
事絶乎慶弔幽隐巖谷周年乃瘥瘥後終身慎房事犯
之還發兹疾有吉凶二義得之脩善即吉若還同俗類
必是凶矣今略述其由致以示後之學者可覽而思焉
&KR1938;豆治惡疾方
右用細粒烏豆擇取摩之皮不落者取三月四月天
雄烏頭苖及根淨去土勿洗𢷬絞取汁漬豆一宿漉
出曝乾如此七反始堪服初服三枚漸加至六七枚
日一服禁房室猪魚雞蒜畢身毛髮即生犯藥不
瘥
岐伯神聖散治萬病癰疽癩疥癬風痿骨肉疽敗百節
痛眉毛髮落身體淫淫躍躍痛癢目痛眥爛耳聾齒齲
痔瘻
天雄附子茵芋(外臺作莔草)躑躅
細辛烏頭石南乾薑(各一兩)
蜀椒防風菖蒲(各二兩)白术
獨活(各三兩)
右十三味治下篩酒服方寸匕日三勿增之
狼毒散治惡疾方
狼毒秦芁(各等分)
右二味治下篩酒服方寸匕日三服五十日愈
又方煉松脂投冷水中二十遍蜜丸服二丸遇饑即服
之日三鼻柱斷離者二百日服之瘥斷鹽及雜食房室
又天門冬酒服百日愈
石灰酒主生毛髮眉鬚去大風方
石灰(一石伴水和濕蒸令氣足)松脂成煉(十斤為末)
上麴(一斗二升)黍米(一石)
右四味先於大鍋内炒石灰以木札著灰中火出為
度以枸杞根剉五斗水一石五升煮取九斗去滓以
淋石灰三遍澄清以石灰汁和漬麴用汁多少一如
釀酒法訖封四七日開服常令酒氣相及為度百無
所忌不得觸風其米泔及飯糟一事已上不得使人
畜犬鼠食之皆令深埋却此酒九月作二月止恐熱
隔上熱者服後進三五口冷飯壓之婦人不能飲食
黃瘦積年及蓐風不過一石即瘥其松脂末初酘釀
酒攤飯時均散著飯上待飯冷乃投之此酒飯宜冷
不爾即醋宜知之
治大風眉鬚落赤白癩病八風十二痺筋急肢節緩弱
飛尸遁注水腫癰疽疥癬惡瘡脚攣手折眼闇洞洩痰
飲宿澼寒冷方
麴(二十五斤)商陸根(二十五斤)馬耳(切)
右二味合於甕中水一斛漬之炊黍米一石釀如家
法使麴米相淹三酘畢密封三七日開視麴浮酒熟
澄清温服三升輕者二升藥發吐下為佳宜食弱煮
飯牛羊鹿肉羹禁生冷醋滑及猪犬鷄魚等
治風身體如蟲行方
右用鹽一斗水一石煎減半澄清温洗浴三四遍(并療)
(一切風)
又方以淳灰汁洗面不過一月
又方以大豆漬飯漿水旦旦温洗面洗頭髮不淨加少
麫勿以水濯之不過十度
又方成煉雄黃松脂各等分蜜和丸如梧桐子大飲下
十丸日三服百日愈慎酒肉鹽豉等
備急千金要方卷七十一
