備急千金要方卷五十一唐孫思邈撰
宋林億等校正
脾臓方
疳濕痢第九(論方)
論曰凡疳濕之病皆由暑月多食肥濃油膩取冷眠睡
之所得也禮云君子盛暑之月薄滋味無食肥濃煮餅
此時以不利人也養生者宜深戒之不爾多患疳濕痢
耳
凡所患處或著口齗咽喉下部疳與月蝕並不痛令人
不覺其治用五月五日蝦蟇角蒿救月木寒食泔淀但
得一事單用之燒作灰和蠟月猪脂傅之逐手便瘥極
須慎口味耳
凡疳在慎鹽醬酢酥油棗等一切皆忌惟白飯豉苜蓿
苦苣蕪菁不在禁限
凡吹藥入下部沒中指許深即止
治疳濕下黑醫不能治垂死者方
髑髏灰熏黃朱砂青黛
石鹽丁香麝香礬石
梔子莨菪子鐡衣乾薑
故靴底灰乾蝦蟇(五月五日)細辛土瓜根
芥子蜀椒葶藶菖蒲(各等分)
右二十味治下篩以竹筒吹杏仁大著大孔中所有
患疳瘡上悉傅之其丁香麝香别研𢷬著藥中合之
一方有寒食泔淀救月木楸葉為二十三味若病大
者用灌方如左
麝香丁香甘草犀角(各三分)
右四味治下篩合和以鹽三合蜀椒三合䜴二合以
水二升煮取一升去滓内四味散合和分作二分灌
大孔旦一灌酉一灌之凡久下一月不瘥成疳候大
孔必寬者是以此主之
八物茜根湯凡下血者是蠱也以此主之(方見蠱篇中)
治疳濕久下痢赤白百療不瘥者方
兔頭骨蛇頭菥蓂子故緋(並灰)
葶藶子狸骨(一作狐骨)蜣蜋
百草(五月五日收者)倒掛草青黛晩蠶蛾
青礬丁香牀中桄木蠍蟲屎
麝香苦參黃蘗乾薑
角蒿朱砂印成鹽救月木
桂心鐵衣芒硝蝦蟇
黃礬荏子(各等分)
右二十九味治下篩以筒子内下部吹著日一二度
妙
治疳濕不能食身重心熱脚冷百節疼痛方
黃芩芍藥苦參甘草
當歸蜀椒甘松(一作泔淀)青黛
熏黃豉(各二兩)東引桃根蔥白(各一握)
鹽(一合)麝香(半分)猪膽(二枚)
右十五味㕮咀以水一斗八升煮取四升分為二分
一度灌一分湯如人體然後著麝香猪膽一枚即灌
灌了作蔥豉粥食之後日更將一分如前灌之七日
忌生冷毒物等但是油膩醬乳醋三十日忌之大佳
治疳蝕人諸處但是赤血痢久不瘥立著即瘥袐方
乾蝦蟇(五月五日收者一枚作灰末)人屎灰(一作髮灰)
金銀土堝(各五兩)麝香(一分)銀末(小豆許)
右五味治下篩傅瘡上即瘥三七日忌如前痢者吹
下部
治疳痢不止方
苦參甘草熏黃(各二兩)豉(一升半)
蔥白(五莖)蜀椒(三十粒)
右六味以苦參等三物各𢷬下篩以水五升煮蔥白
豉椒取三升以三指撮苦參末等各一撮内汁中冷
暖如人體先飲少許䜴汁食一口飯乃側臥徐徐灌
之訖多時臥不出為佳大急乃出之於淨地當有疳
濕蟲如白馬尾状頭黑是其效也其重者肛大難瘥
當取桃枝綿裏頭用前件汁適寒温烙之須近脊一
上三十度烙之乃瘥神驗
又方崔氏云晉代之地多三疳蝕人五臓通見脊骨下
膿血手足煩疼四肢無力夜臥煩燥不安而失血色肩
髀疼面及手足有浮氣或下血乃死治之之方
雄黃青葙(各二兩)苦參(三兩)礬石
雌黃鐡衣䔧蘆(各一兩)麝香(二分别研)
右八味治下篩以竹管内大孔中酸棗許吹内下部
中日一不過三度小兒以大豆許此方極救死
又方
大麻子胡麻(各一升半)
右二物並熬令黃以三升瓦瓶泥表上厚一寸待泥
乾内大麻等令滿以四五枚葦管插口中密泥之掘
地作竈倒立竈口底著瓦器承之密填竈孔中地平
聚炭瓶四面著墼壘之日沒放火燒至明旦開取適
寒温灌疳濕者下部中一合尋覺咽中有藥氣者為
佳亦不得過多多則傷人隔日一灌重者再三灌之
從旦灌至日夕極覺體中乏力勿怪也非但治疳濕
凡百異同瘡疥癬並洗塗之
論曰凡日月蝕時忌食飲腹中生䘌蟲及房室生子不
具足必患月蝕瘡亦不得與兒乳日月生後乃不忌令
人口臭齒齗宣露常有血出舌上生瘡者皆由犯此所
致耳日月蝕時須救不救出行逢暴雨其救月杖須收
取治䘌之神藥預備患此者施之救療
硫黃䕡茹斑猫(各等分)
右三味治下篩傅瘡上乾者以猪脂和傅之日三夜
一
又方
地榆根薔薇根吳茱萸根
右三味各三兩治下篩以鹽湯洗瘡傅之日三
小兒痢第十(方)
温中湯治小兒夏月積冷洗浴過度及乳母亦將冷洗
浴以冷乳飲兒兒壮熱忽值暴雨涼加之兒下如水胃
虚弱則面青肉冷眼陷乾嘔者宜先與此調其胃氣下
即止方
乾薑厚朴(各一分)當歸桂心
甘草(各三分)人參茯苓白术
桔梗(各二分)
右九味㕮咀以水二升煮取九合六十日至百日兒
一服二合半餘皆隨兒大小
温中大黃湯治小兒暴冷水榖下或乳冷下青結不消
或冷實吐下乾嘔煩悶及冷滯赤白下者良若已服諸
利湯去實胃中虚冷下如水乾嘔眼陷煩擾不宜利者
可除大黃若中乳乳母洗浴水氣未消飲兒遂為霍亂
者但用大黃小兒諸霍亂宜利者便用大黃不須利宜
温和者除之方
大黃(六分)桂心厚朴甘草
乾薑(各一分)人參茯苓白术
當歸(各二分)桔梗(三分)
右十味以水二升半煮取八合凡兒三十日至六十
日一服二合七十日至一百日一服二合半二百日
已來一服三合
黃蘗湯治小兒夏月傷暴寒寒折大熱熱入胃下赤白
滯如魚腦壮熱頭痛身熱手足煩此太陽之氣外傷寒
使熱氣便入胃服此方良若誤以利藥下之或以温脾
湯下之則熱劇以利藥下之便數去赤汁如爛肉者或
下之不瘥宜以澀熱藥斷之下既不止倍增壮熱者服
之即效或是温病熱盛復遇暴寒折之熱入腹中下血
如魚腦者服之良方
黃蘗黃連升麻
白頭翁(一作白歛)當歸牡蠣石榴皮
黃芩寄生甘草(各二分)犀角
艾葉(各一分)
右十二味㕮咀以水三升煮取一升二合百日兒至
二百日一服三合二百餘日至朞歲一服三合半
治中結腸圓斷冷滯下赤白青色如魚腦脱肛出積日
腹痛經時不斷者方
赤石脂(五分)吳茱萸(三分)乾薑附子
當歸厚朴白术木蘭皮
白頭翁黃連石榴皮黃蘗(各二分)
右十二味為末蜜丸如大豆二歲兒服五丸三歲已
上服十丸十歲已上二十丸暴下者服少許便瘥積
下者盡一劑更合
梔子圓治少小熱痢不止方
梔子(七枚)大棗(四枚炙黑)黃蘗(三分)黃連(五分)
礬石(四分)
右五味為末蜜丸如小豆大服五丸日三夜二服不
知稍加至十丸
䔧蘆圓治少小泄清痢方
䔧蘆(二分)黃連(三分)附子(一分)
右三味為末蜜丸如麻子大以粥飲服二丸立驗
四物粱米湯治少小泄注方
粱米稻米黍米(各三升)蠟(如彈丸大)
右四味以水五升東向竈煮粱米三沸去滓復以汁
煮稻米三沸去滓復以汁煮黍米三沸去滓以蠟内
汁中和之蠟消取以飲之數試有驗
龍骨湯治少小壮熱渴引飲下痢方
龍骨甘草大黃赤石脂
栝蔞根石膏寒水石桂心(各二兩)
右八味治下篩以酒水各五合煮取二合二沸去滓
量兒大小服之
大黃湯治少小下痢若熱不食傷飽不乳方
大黃甘草麥門冬(各一兩)
右三味㕮咀以水二升煮取一升二三歲兒分三四
服
生金牛黃湯治小兒積下不止因發癎方
生金(三銖一方用六銖無生金用熟金亦得法應作屑今方盡成器者)牛黃(三銖)
麻黃(二分)黃連乾薑人參
甘草(各一分)細辛(半分)
右八味㕮咀以水一升六合煮取八合去滓臨服研
牛黃以煮湯中嫌兒熱者用生薑代乾薑今世乏生
金但用成器金亦善二三兩皆得用之
澤㯃茱萸湯治小兒夏月暴寒寒入胃則暴下如水四
肢被寒所折則壮熱經日不除經月許日變通身虚滿
腹痛其脉微細服此湯一劑得數漸漸安神方
澤㯃青木香海藻(各二分)吳茱萸
茯苓白术桔梗芍藥
當歸(各三分)大黃(一分)
右十味㕮咀以水四升煮取一升半二百日至一歲
兒一服二合半一歲已上至二歲一服四合
枳實散治少小久痢淋瀝水榖不調形羸不堪大湯藥
者宜此方
枳實二兩治下篩三歲已上飲服方寸匕若兒小以
意斟酌日三服
治少小洞注下痢方
蒺䔧子二升𢷬汁温服以瘥為度
又方取木瓜汁飲之
又方酸石榴燒灰末服半錢匕日三
又方炒倉米末飲服
又方狗頭骨燒灰水和服之
又方
羊骨灰鹿骨灰
右二味並水和服之隨得一事即用之
又方炒豉令焦水淋汁服之神驗冷則酒淋服
又方五月五日百草末吹下部
治小兒赤白滯下方
薤白(一把)豉(一升)
右二味以水三升煮取二升分三服
又方
栢葉麻子末(各一升)
右二味以水五升煮取三沸百日兒每服三合
又方𢷬石榴汁服之
又方牛角䚡灰水和服三方寸匕佳
又方燒蜂房灰水和服之
又方
亂髮灰鹿角灰
右二味等分三歲兒以水和服三錢匕日三
治小兒赤白痢方
白蘘荷根汁生地黃汁(各五合)
右二味微火上煎一沸服之
單方治同前服生黃汁一合
又方五月五日蝦蟇灰飲服半錢匕
治小兒熱痢方
煮木瓜葉飲之
治小兒冷痢方
蓼菜𢷬汁量大小與之一方作芥菜
又方𢷬蒜敷兩足下
治小兒暴痢方
小鯽魚一頭燒末服之亦治大人
又方燒鯉魚骨末服之一方作龍骨
又方赤小豆末酒和塗足下日三度油和亦得
治小兒蠱毒痢方
藍青汁一升二合分為四服
治小兒渴痢方
𢷬冬瓜汁飲之
備急千金要方卷五十一
