備急千金要方卷七十六唐孫思邈撰
宋林億等校正
備急方
蛇蟲等毒第二(論法方灸)
治因熱逐凉睡熟有蛇入口中挽不出方
以刀破蛇尾内生椒三兩枚裹著須臾即出(肘後方云艾炙)
(蛇尾即出若無火以刀周帀割蛇尾截令皮斷乃捋皮倒脱即出)
治蛇入人口并七孔中者方
割母猪尾頭滴血著口中即出
又方以患人手中指等截三歲大猪尾以器盛血傍蛇
瀉血口中拔出之
治卒爲蛇繞不解方
以熱湯淋之無湯令人尿之
治蛇蠍螫方
服小蒜汁滓薄上(肘後方云治蝮蛇螫)
又方熟𢷬葵取汁服之
治蛇嚙方
人尿厚塗帛裹即消
治蛇毒方
消蠟注瘡上不瘥更消注之
又方以母猪耳中垢𫝊之(肘後方云牛耳中垢亦可用)
治蝮蛇毒方
令婦人騎度三過又令坐上
又方以射罔塗腫上血出即愈
又方生麻楮葉合𢷬以水絞去滓漬之
又方令婦人尿瘡上
又方末薑薄之乾復易
治諸蛇毒方
雄黃乾薑(各等分)
右二味爲末和射罔著竹筒中帶行有急用之
又方雞屎二七枚燒作灰投酒中服之
又方以麵圍上令童男尿著中燒鐵令赤投中冷復燒
著二三度瘥
又方雄黃爲末傅上日一易
又方鹽四兩水一斗煮十沸沸定以湯浸冷易之
又方𢷬紫莧取汁飲一升以滓封瘡上以少水灌之
又方梳中垢如指大長一寸尿和傅之
又方取合口椒胡荽苖等分𢷬𫝊之無不瘥
又方男子隂間毛二七枚含之有汁即咽却祕方也
又方用銅青𫝊瘡上
又方𢷬大蒜和胡粉𫝊之
又方口嚼大豆葉塗之良
又方猪脂和鹿角灰塗之
又方炙梳汗出熨之
入山草辟衆蛇方
乾薑麝香雄黃(各等分)
右三味𢷬爲粗散以小絳袋盛帶之男左女右蛇毒
塗瘡(集驗方云如無麝香以射罔和代之救急方云以蜜和為膏𫝊螫處良)
又方常燒羖羊角使煙出蛇則去矣
治蛇螫人瘡已愈餘毒在肉中淫淫痛癢方
大蒜小蒜(各一升)
右二味合𢷬以熱湯淋以汁灌瘡大良
治蛇骨刺人毒痛方
鐵精如大豆許内管中吹内瘡中良
又方燒死鼠爲末𫝊之
治衆蛇螫方
炙上三七壯無艾以火頭稱瘡孔大小爇之
治虎咬瘡方
濃煮葛根汁洗十數遍及𢷬爲散以葛根汁服方寸
匕日五甚者夜二
又方青布急卷爲繩止一物燒一頭燃内竹筒中注瘡
口熏之妙
又方煮鐵令濃洗瘡
又方嚼栗子塗之良
辟虎法
凡入山燒水牛羖羊角虎狼蛇皆走
論曰凡見一切毒螫之物必不得起惡心向之亦不得
殺之若輙殺之於後必遭螫毒治亦難瘥愼之愼之
治蠍毒方
凡蠍有雌雄雄者痛止在一處雌者痛牽諸處若是
雄者用井底泥塗之温則易雌者用當瓦屋溝下泥
𫝊之若値無雨可用新汲水從屋上淋下取泥
又方取齒中殘飯𫝊之又猪脂封之又射罔封之又碙
砂和水塗上立愈
治蠍螫方
若著手足以冷水漬之水微煖則易之著餘處者冷
水浸故布㩉之小煖則易
又方生烏頭爲末唾和𫝊之
治蜂螫毒方
取瓦子摩其上唾二七遍置瓦子故處
治蜂螫方
猪脂蜜(各五合)蠟(二兩)
右三味和煎如膏候冷以塗之
又方燒蜂房爲末膏和塗之(肘後方云先煮蜂房洗之又燒塗之)
又方酥脂塗之立愈
又方燒牛屎灰苦酒和塗之
又方齒垢塗之
又方淳酢沃地取泥塗之
又方嚼鹽塗之
又方以人尿新者洗之
又方尿泥塗之
又方反手捻地上土𫝊之
論曰凡蠼螋蟲尿人影著處便令人病瘡其狀身中忽
有處瘮痛如芒刺亦如刺蟲所螫後起細㾦㿔作聚如
茱萸子狀四邊赤中央有白膿如黍粟亦令人皮肉急
舉身惡寒壯熱劇者連起竟腰脇胸治之法初得之摩
犀角塗上止其毒治如火丹法余以武德中六月得此
疾經五六日覺心悶不佳以他法治不愈又有人教畫
地作蠼螋形以刀子細細畫盡取蠼螋腹中土就中以
唾和成泥塗之再塗即愈方知天下萬物相感莫曉其
由矣
治蠼螋尿方
羖羊髭燒灰臘月猪脂和封之
又方𢷬豉封之
又方酢和胡粉塗之
治蠼螋尿瘡方
燒鹿角爲末以苦酒和𫝊瘡上已有汁者燒道傍敝
蒲席𫝊之
又方槐白皮半斤切以苦酒二升漬半日刮去瘡處以
洗日五六遍仍以赤小豆爲末以苦酒和𫝊之燥復易
小兒以水和
又方嚼大麥以𫝊之三日
又方燕窠中土以猪脂和𫝊
又方熟嚼梨葉以水和塗燥復易之
又方爛𢷬馬鞭草以𫝊上燥則易之
又方取吳茱萸東行根下土酢和塗之
治三種射工蟲毒方
論曰江南有射工毒蟲一名短狐一名蜮其蟲形如甲
蟲(外臺云正黑狀如大飛生)有一長角在口前如弩檐臨其角端曲
如上弩以氣爲矢因水勢以射人人或聞其在水中鉍
鉍作聲要須得水没其口便射人此蟲畏鵝鵝能食之
其初始證先惡寒噤瘮寒熱筋急仍似傷寒亦如中
屍便不能語朝旦小蘇晡夕輙劇寒熱悶亂是其證始
得三四日當即治之治之稍遲者七日皆死初未有瘡
但惡寒噤瘮及成瘡似蠼螋尿亦似瘭疽瘡射工中瘡
有三種其一種瘡正黑如黛子皮周邊悉赤或衣犯之
如有芒刺痛其一種作瘡久久穿或晡間寒熱其一種
如火灼熛起似此者最急數日殺人(備急方云有四種其一種突起如癰)
治射工中人寒熱或發瘡偏在一處有異於常者方
取鬼臼葉一把清苦酒中熟𢷬絞取汁服一升日三
又方取生吳茱萸莖葉一握斷去前後取握中熟𢷬以
水二升煮取七合頓服
又方取葫切帖瘡炙七壯
又方取蜈蚣大者一枚火炙治爲末苦酒和以𫝊瘡上
又方取赤莧菜熟𢷬絞取汁每服一升日四五服
又方白雞屎取白頭者三枚湯和塗中毒處
又方升麻(三兩)犀角烏扇根(各二兩)
右三味㕮咀以水四升煮取一升半去滓分再服相
去如一炊頃盡更作
治射工中人已有瘡者方
取芥子爛𢷬苦酒和厚塗瘡上半日痛便止
又方取狼牙葉冬取根𢷬令熟薄所中處又飲四五(合汁)
治射工中人三種瘡方
升麻(二兩)烏扇根(三兩)
右二味㕮咀以水三升煮取一升適寒温盡服滓薄
上
五香散治江南毒氣惡核射工中人暴腫生瘡方
甲香犀角鼈甲升麻
薰陸香烏翣丁香沈香
黃連青木香羚羊角黃芩
甘草牡蠣(各四分)吳茱萸(三分)黃蘗(六分)
右十六味治下篩中射工毒及諸毒皆水服方寸匕
日三升以水和少許洗之仍以雞子白和塗腫上乾
則易
野葛膏治射工惡核卒中惡毒方
野葛(一升)巴豆烏頭蜀椒(各五合)
茵芋躑躅附子丹砂(各一兩)
雄黃大黃(各七兩)
右十味治下篩以不中水猪膏三斤煎三上三下去
滓内丹砂雄黃末攪至凝以棗核大摩痛上勿近眼
凡合名膏皆無令産婦女人小兒雞犬六畜見之惟
宜清淨
治沙虱毒方
斑猫二枚一枚熬爲末服一大枚燒令煙絶爲末著
瘡中
又方大蒜十枚止一物合皮安熱灰中炮令熱去皮刀
斷蒜頭取熱拄所著毒處
又方麝香大蒜
右二味合𢷬以羊脂和著小筒中帶欲用取𫝊瘡上
又方雄黃朱砂恒山(各等分)
右三味取五月五日日中時令童子合之取𫝊瘡上
治石蛭方(山水中隂濕草木上石蛭著人則穿齧人肌膚行人肉中浸淫墳起如蟲行道之狀)
凡行山路草木中常以臘月猪膏和鹽塗脚脛及足
趾間趺上及著鞋靺蛭不得著人也已著者炙斷其
道即愈
治水毒方
論曰凡山水有毒蟲人涉水中人似射工而無物其診
法初得之惡寒微似頭痛目匡疼心中煩懊四肢振焮
腰背百節皆強兩膝痛或翕翕而熱但欲睡旦醒暮劇
手足逆冷至肘膝二三日腹中生蟲食人下部肚中有
瘡不痛不癢令人不覺不急治過六七日下部出膿潰
蟲上食人五臟熱盛毒煩下利不禁八九日雖良醫不
能治矣覺得之急早視其下部若有瘡正赤如截肉者
陽毒最急若瘡如鯉魚齒者爲隂毒猶小緩要皆殺人
不過二十日也欲知是中水與非者當作五六升湯以
小蒜五升㕮咀投湯中消息勿令大熱去滓以浴之是
水毒身體當發赤斑無異者非也當以他病治之
治人忽中水毒手足指冷或至肘膝者方
吳茱萸(一升)生薑(切一升半)犀角升麻
橘皮(各二兩)烏梅(十四枚)
右六味㕮咀以水七升煮取二升分二服
又方浮萍草曝乾爲末酒服方寸匕
又方取梅若桃葉檮絞取汁三升許或乾以少水絞取
汁飲之小兒不能飲以汁𫝊乳頭飲之
又方𢷬蒼耳汁服一升又以綿裹杖沾汁導下部日三
瘥
又方𢷬蓼一把以酒和絞取汁一升飲之不過三服瘥
(外臺肘後作梨葉)
又方𢷬藍一把水解以塗浴面目身體令遍
又方𢷬蛇苺根爲末水飲之并導下部生者用汁凡夏
月行常多齎此藥屑入水以方寸匕投水上流無所畏
又辟射工凡洗浴以少許投水盆中即無毒
治猫鬼野道病歌哭不自由方
五月五日自死赤蛇燒作灰以井花水服方寸匕日
一針灸方見别卷中
又方臘月死猫兒頭燒灰水服一錢匕日二
治猫鬼眼見猫狸及耳雜有所聞方
相思子萆麻子巴豆(各一枚)朱砂(末)
蠟(各四銖)
右五味合𢷬爲丸先取麻子許大含之即以灰圍患
人前頭著一斗灰火吐藥火中沸即畫火上作十字
其猫鬼並皆死矣
治蜘蛛咬毒方
人尿𫝊又油淀𫝊又炮薑貼之又猢孫屎𫝊之
又方烏麻油和胡粉如泥塗乾則易之
治馬囓人及蹹人作瘡毒腫熱痛方
馬鞭梢(二寸長)鼠屎(二七枚)
右二味合燒爲末以猪膏和塗之立愈(外臺方云治遂成瘡爛經)
(久不愈者肘後方云用馬鞭皮燒末猪膏和塗)
治馬囓人隂卵脱出方
推内入以桑皮細作線縫之破烏雞取肝細剉以封
之且忍勿小便即愈
治犬馬囓及馬骨刺傷人及馬血入舊瘡中方
取灰汁熱漬瘡常令汁器有火數易汁勿令爛人肉
三數日漬之有腫者炙石熨之日二消止
治馬血入瘡中方
服人糞如雞子大復以糞𫝊瘡上
又方取婦人月水𫝊之神良
治剥死馬馬骨傷人毒攻欲死方
便取馬腸中屎塗之大良(外臺方云取其屎燒灰服方寸匕)
治馬汗馬毛入人瘡中腫痛欲死方
以水漬瘡數易水便愈又以石灰𫝊之
又方飲醇酒取醉即愈
又方燒雞毛作末以酒服方寸匕
又方以沸湯令所浸洗之取瘥
論曰凡春末夏初犬多發狂必誡小弱持杖以預防之
防而不免者莫出於炙百日之中一日不闕者方得免
難若初見瘡瘥痛定即言平復者此最可畏大禍即至
死在旦夕凡狂犬咬人著訖即令人狂精神已别何以
得知但看炙時一度火下即覺心中醒然惺惺了了方
知咬已即狂是以深須知此此病至重世皆輕之不以
爲意坐是死者常年有之吾初學醫未以爲業有人遭
此將以見問吾了不知報答以是經吾手而死者不一
自此銳意學之一解已来治者皆愈方知世無良醫枉
死者半此言非虚故將来學者非止此法餘一方皆須
沈思留心作意慇懃學之乃得通曉莫以初解一兩種
法即謂知訖極自誤也聊因方末申此一二言不盡意
耳
又曰凡猘犬咬人七日輙應一發三七日不發則脫也
要過百日乃得免耳每到七日輙當𢷬韭汁飲一二升
又當終身禁食犬肉蠶蛹食此則發死不可救矣瘡未
愈之間禁食生魚及諸肥膩冷食但於飯下蒸魚及於
肥器中食便發不宜飲酒能過一年乃佳(集驗方云若重發者生食)
(蟾蜍鱠絶良亦可燒灸食之必令其人知初得齧毒便爲之則於後不發也)
治猘犬毒方
頭髮猾皮(各等分)
右二味燒灰水和飲一杯口噤者折齒内藥
又方𢷬地榆絞取汁塗瘡無生者可取乾者以水煮汁
飲之亦可爲末服方寸匕日三兼𫝊上過百日止
又方𢷬韭絞取汁飲一升日三瘡愈止亦治愈後復發
者
又方刮虎牙若骨服方寸匕(小品方云刮狼牙或虎骨末服已發狂如猘大者服)
(即愈)
又方燒虎骨𫝊瘡及熨又微熬杏仁𢷬研取汁服之良
又取燈盞殘油灌瘡口此皆禁酒猪肉魚生菜
又方用韭根故梳二枚以水二升煮取一升頓服
又方桃東南枝白皮一握水二升煮取一升分二服(吐出)
(犬子)
又方取猘犬腦𫝊上後不復發
又方蝦蟇灰粥飲服之
又方服莨菪子七枚日一
又方梅子末酒服之
又方以豆醬清塗之日三四
治狂犬囓人方
蛇脯一枚炙去頭𢷬末服五分七日三
又方𢷬莨菪根和鹽𫝊日三
又方青布浸汁服三升
又方飲驢尿一二升
治凡犬囓人方
熬杏仁五合令黑碎研成膏𫝊之
又方取竈中熱灰以粉瘡中帛裹繫之
又方燒自死蛇一枚令焦爲末内瘡孔中
又方鼠屎爲末以臘月猪膏和𫝊之(外臺方云用鼠一枚猪膏煎𫝊之)
又方飲生薑汁一升(小品方云治狂犬咬)韭汁亦佳(外臺方云亦治已瘥後復)
(發者)
又方水洗瘡任血出勿止之水洗不住取血自止以綿
裹之瘥
又方以沸湯和灰壅瘡上
又方燒犬尾爲末𫝊瘡日三
又方以頭垢少少内瘡中
又方火炙蠟以灌瘡中
又方以熱牛屎塗之佳
又方以苦酒和灰塗瘡中
治小兒狗囓方
月一日以水一升灌之勿令狗主打狗若月盡日三
升水灌之
灸法
凡猘犬所囓未盡其惡血毒者灸上一百壯已後當日
灸一壯若不血出刺出其血百日灸乃止禁飲酒及猪
犬肉
治猪囓方
松脂鍊作餅上貼之
又方屋霤中泥塗
備急千金要方卷七十六
