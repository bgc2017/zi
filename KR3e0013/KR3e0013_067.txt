備急千金要方卷六十七唐孫思邈撰
宋林億等校正
丁腫方
發背第三(論方)
論曰凡發背皆因服食五石寒食更生散所致亦有單
服鍾乳而發者又有生平不服而自發者此是上代有
服之者其候多卒於背兩胛間起初如粟米大或痛或
癢仍作赤色人皆初不以為事日漸長大不過十日遂
至於死其臨困之時已闊三寸高一寸瘡有數十孔以
手按之諸孔中皆膿出尋時失音所以養生者小覺背
上癢痛有異即火急取淨土水和如泥捻作餅子厚二
分闊一寸半以粗艾大作炷灸泥餅上帖著瘡上灸之
一炷一易餅子若粟米大時可灸七餅子即瘥如榆莢
大灸七七餅炷即瘥如錢大可日夜灸之不限炷數仍
服五香連翹湯及鐵漿諸藥攻之乃愈又法諸發背未
作大膿可以冷水射之浸石令冷熨之日夜莫住瘥乃
止此病忌麫酒五辛等亦有當兩肩上發者
凡服石人皆須勞役四體無令自安如其不爾者多有
發動亦不得逐便恣意取暖稱己適情必須遺欲以取
寒凍雖當時不寧於後在身多有所益終無發動之慮
耳
凡腫起背胂間頭白如黍粟四邊相連腫赤黑令人悶
亂即名發背也禁房室酒肉蒜麫若不灸治即入内殺
人若灸當瘡上七八百壯有人不識多作雜腫治者皆
死
治發背及癰腫已潰未潰方
右用香豉三升少與水和熟𢷬成強泥依腫作餅子
厚三分已上有孔勿覆孔上布豉餅以艾列其上灸
之使温温而熱勿令破肉如熱痛即急易之患當減
快得安穩一日二度灸之如先有瘡孔孔中得汁出
即瘥
治癰疽發背已潰未潰及諸毒腫方
栝蔞根榆白皮胡燕窠鼠坌土
右四味各等分為末以女人月經衣水洗取汁和如
泥封腫上乾即易潰者四面封之已覺即封從一日
至五日令瘥
治發背背上初欲結腫方
大黃升麻黃芩甘草(各三兩)
梔子(三七枚)
右五味㕮咀以水九升煮取三升分三服取快利便
止不利更進
内補散治癰疽發背已潰排膿生肉方
當歸桂心(各二兩)人參芎藭
厚朴防風甘草白芷
桔梗(各一兩)
右九味治下篩酒服方寸匕日三夜二未瘥更服勿
絶(外臺無防風甘草白芷)
又方治癰疽發背方
蜀椒乾薑黃芩人參(各二分)
桂心(一分)小豆(一合半)白歛甘草
附子防風(各一兩)芎藭(二兩)
右十一味治下篩酒服方寸匕日三夜二
李根皮散治癰疽發背及小小瘰癧方
李根皮(一升)栝蔞根半夏(各五兩)通草
白歛桔梗厚朴黃芩
附子(各一兩)甘草當歸(各二兩)葛根(三兩)
桂心芍藥(各四兩)芎藭(六兩)
右十五味治下篩酒服方寸匕日三瘡大困者夜再
服之曾有人患骨從瘡中出兼有三十餘癰癤服此
散瘥
大内塞排膿散治發背癰腫經年瘥後復發此因大風
或結氣在内經脉閉塞至夏月已來出攻於背久不治
積聚作膿血為瘡内漏方
山茱萸五味子茯苓乾薑(各六兩)
甘草石斛人參桂心
芍藥(各五分)巴戟天麥門冬乾地黃
蓯蓉遠志(各八分)當歸石韋
芎藭(各四分)附子(二分)地膽菟絲子(各三)
(分)
右二十味治下篩酒服方寸匕日三夜一稍加之長
服終身不患癰癤
治發背方
右用亂髮灰酒服方寸匕亦治瘭疽
又方猪脂𫝊上日四五度亦治發乳(救急方云取猪羊脂切作片冷水浸)
(帖上暖易之五六十片瘥若初帖少許即寒寒定好眠甚妙)
又方三年醋滓微火煎令稠和牛脂𫝊上
又方猪狗牙燒灰醋和𫝊上日三四易
又方燒古蚌灰雞子白和𫝊之日三易
又方飲鐵漿二升取利
又方蛇頭灰醋和𫝊之日三易
又方燒鹿角灰醋和𫝊之日四五易
丹毒第四(論方)
論曰丹毒一名天火肉中忽有赤如丹塗之色大者如
手掌甚者徧身有癢有腫無定色有白丹者肉中腫起
癢而復痛微虚腫如吹狀隱軫起也有雞冠丹者赤色
而起大者如連錢小者如麻豆粒狀肉上粟粟如雞冠
肌理也一名茱萸丹有水丹者由徧體熱起遇水濕搏
之結丹晃晃黃赤色如有水在皮中喜著股及隂處此
雖小疾不治令人至死治之皆用
升麻膏方
升麻白薇(肘後作白歛)漏蘆連翹
芒硝黃芩(各二兩)蛇㘅枳實(各三兩)
蒴藋(四兩)梔子(四十枚)
右十味微𢷬碎以水三升浸半日以猪膏五升煎令
水氣盡去滓膏成𫝊上諸丹皆用之及熱瘡腫上日
三(經心錄無枳實以治諸毒腫)
升麻湯治丹毒方
升麻漏蘆芒硝(各二兩)黃芩(三兩)
蒴藋(五兩)梔子(二十枚)
右六味㕮咀以水一斗浸良久煮取七升冷以故帛
染汁搨諸丹毒上常令濕搨後須服飲子并漏蘆湯
方並見前癰腫條中服之立瘥(小品用治丹軫諸毒腫)
單方
水苔生蛇銜生地黃生菘菜
蒴藋葉慎火草五葉藤豆葉
浮萍
已上取一味單𢷬塗之
大黃梔子黃芩芒硝
已上取一味下水和用
右十三味或𢷬成末單用一味立瘥
又方凡天下極冷無過藻菜最冷但有患熱毒腫并丹
等取渠中藻菜細切熟𢷬𫝊之厚三分乾即易
治諸丹神驗方
右以芸薹菜熟𢷬厚封之隨手即消如餘熱氣未愈
但三日内封之使醒醒好瘥止縱乾亦封之勿歇以
絶本余以正觀七年三月八日於内江縣飲多至夜
睡中覺四體骨肉疼痛比至曉頭痛目眩額左角上
如彈丸大腫痛不得手近至午時至於右角至夜諸
處皆到其眼遂閉合不得開幾至殞斃縣令周公以
種種藥治不瘥經七日余自處此方其驗如神故疏
之以𫝊來世云耳
治五色油丹方(俗名油腫若犯者多致死不可輕之)
右縛母猪枕頭卧甚良
又方牛屎塗之乾即易
治赤流腫丹毒方
右取榆根白皮為末雞子白和𫝊之(千金翼又用雞子白和蒲蓆衣)
(𫝊)
又方𢷬大麻子水和𫝊之
又方以煎羊脂摩之得青羊脂最良(集驗方云治人面目身體卒赤黑丹)
(起如疥狀不治日劇徧身即殺人)
治小兒丹毒方
右𢷬馬齒莧一握取汁飲之以滓𫝊其上
又方𢷬赤小豆五合水和取汁飲一合良以滓塗五心
又方濃煮大豆汁塗之良瘥後亦無瘢㾗
又方臘月猪脂和釡下土𫝊之乾即易
治小兒五色丹方
右用猪槽下爛泥𫝊之乾則易(集驗方治卒赤黑丹)
又方𢷬蒴藋葉𫝊之
又方服黃龍湯二合并𫝊患上佳
治小兒白丹方
右用燒猪屎灰雞子白和𫝊之良
治小兒赤丹方
右𢷬芸薹葉汁服三合滓𫝊上良(千金翼云芸薹末以雞子白和塗之)
治小兒赤丹斑駁者方
右以唾和胡粉從外向内𫝊之
又方鍜鐵屎以猪脂和𫝊之
又方屋塵以臘月猪脂和𫝊之
治小兒火丹赤如朱走皮中方
右以醋和豉研𫝊之
又方鯉魚血𫝊之良
又方𢷬荏子𫝊之良
又方猪屎水和絞取汁服少許良
治小兒天火毒肉中有赤如丹色大者如手甚者徧身
或痛或癢或腫方
右用赤小豆二升為末雞子白和如薄泥𫝊之乾則
易便瘥一切丹並用此方皆瘥
又方生麻油塗之
治小兒骨火丹其瘡見骨方
右𢷬大小蒜厚封之著足踝者是
治小兒殃火丹毒著兩脅及腋下者方
右用伏龍肝為末油和𫝊之乾則易若入腹及隂以
慎火草取汁服之
治小兒尿竈丹初從兩股起及臍間走入隂頭皆赤色
者方
右切桑白皮二升以水二升煮取汁浴之良
又方燒李根為灰以田中流水和𫝊之良
治小兒朱田火丹病一日一夜即成瘡先從背起漸至
徧身如棗大正赤色者方
右用濃煮棘根汁洗之已成瘡者赤小豆末𫝊之未
成瘡者雞子白和小豆末以𫝊凡方中用雞子者皆
取先破者用之完者無力
治小兒天竈火丹痛從髀間起小兒未滿百日犯行路
竈君若熱流下令隂頭赤腫血出方
右用伏龍肝𢷬末雞子白和𫝊之日三良
又方鯽魚肉(剉五合)赤小豆末(三合)
右二味和𢷬少水和𫝊之良
治小兒野火丹病徧身皆赤者方
右用油塗之
治小兒茱萸丹病初從背起徧身如細纈一宿成瘡者
方
右用赤小豆為末以粉之如未成瘡者雞子白和以
𫝊之
治小兒癈竈火丹初從足趺起正赤色者方
右以棗根煮汁沐浴五六度
隱軫第五(論法方灸)
論曰素問云風邪客於肌中則肌虚真氣發散又被寒
搏皮膚外發腠理開毫毛淫氣妄行之則為癢也所以
有風軫搔癢皆由於此又有赤軫者忽起如蚊蚋啄煩
癢極者重沓壟起搔之逐手起又有白軫者亦如此赤
軫熱時即發冷即止白軫天隂冷即發白軫宜煮礬石
汁拭之或煮蒴藋和少酒以浴之良(姚氏以治赤軫)或煮石南
汁拭之良或水煮雞屎汁或煮枳實汁拭之良餘一切
如治丹方法俗呼為風屎亦名風尸
石南湯治六十四種風淫液走人皮中如蟲行腰脊強
直五緩六急手足拘攣隱軫搔之作瘡風尸身癢卒面
目腫起手不得上頭口噤不能言方(此方但是隱軫宜服之瘥方見前風)
(懿篇)
治風瘙隱軫心迷悶亂方
天雄牛膝桂心知母(各四分)
栝蔞根白术(各五分)防風(六分)人參(二分)
乾薑細辛(各三分)
右十味治下篩酒服半錢匕加至一匕為度
又方巴豆二兩以酒七升煮取三升故帛染汁拭之大
人小兒以意加減
又方礬石二兩為末酒三升漬令消帛染拭病上
又方吳茱萸一升酒五升煮取一升半帛染拭病上
治搔癢皮中風虚方
枳實(三升)松葉(切一升)獨活蓯蓉
黃耆秦芁(各四兩)丹參蒴藋(各五兩)
右八味㕮咀以酒二斗浸六宿每服二合日二稍加
之
治風瘙隱軫方
白术(三兩)戎鹽礬石(各半兩)黃連
黃芩細辛芎藭茵芋(各一兩)
右八味㕮咀以水一斗煮取三升洗之日三良
又方馬藺子蒴藋礬石茺蔚子
蒺藜子茵芋羊桃萹竹(各二兩)
右八味㕮咀以漿水二斗煮取一斗二升内礬石洗
之日三
又方蒴藋防風羊桃石南
茵芋芫花蒺藜礬石(各一兩)
右八味㕮咀以漿水一斗煮取五升去滓内礬石令
小沸温浴之
又方蛇牀子(二升)防風(二兩)生蒺藜(二兩)
右三味㕮咀以水一斗煮取五升拭病上日三五遍
又方酪和鹽熟煮摩之隨手即消良
又方石灰淋取汁洗之良
又方白芷根葉煮汁洗之
又方大豆三升酒六升煮四五沸每服一盞日三
又方牛膝為末酒下方寸匕日三并治骨疽癩病
又方芥子末漿服方寸匕日三
又方白术末酒服方寸匕日三
治隱軫癢痛方
大黃升麻黃蘗當歸
防風芍藥黃芩青木香
甘草(各二兩)楓香(五兩)芒硝(一兩)地黃汁(一升)
右十二味㕮咀以水一斗煮取三升半去滓下芒硝
令消帛染搨病上一炊久日四五度
治舉體癢痛如蟲囓癢而搔之皮便脱落作瘡方
蒺藜子(三升)蛇牀子茺蔚子(各二升)防風(五兩)
大戟(一斤)大黃(二兩)礬石(三兩)
右七味㕮咀酒四升水七升煮取四升去滓内礬石
以帛染拭之
又方灸曲池二穴小兒隨年壯發即灸之神良
治風瘙腫瘡癢在頭面搨洗方
大黃芒硝(各四分)莽草(二分一作甘草三兩)
黃連(六分)黃芩(八分)蒺藜子(五合)
右六味㕮咀以水七升煮取三升去滓下硝以帛染
搨洗日一度勿近目
治身體赤隱軫而癢搔之隨手腫起方
莽草(二分)當歸芎藭大戟
細辛芍藥芫花蜀椒
附子躑躅(各四分)猪膏(二升半)
右取十味㕮咀以酒漬一宿猪膏煎之候附子色黃
膏成去滓以𫝊病上日三
青羊脂膏治風熱赤軫搔之逐手作瘡方
青羊脂(四兩)甘草芍藥(各三兩)寒水石
白芷白芨黃芩防風
黃耆升麻(各四分)竹葉(切)石膏(各一升)
右十二味㕮咀先以水八升煮石膏竹葉取四升去
滓浸諸藥以不中水猪脂二升合煎膏成𫝊病上良
治隱軫百療不瘥者方
右用景天一斤一名慎火草細𢷬取汁𫝊上熱灸手
摩之再三度瘥
又方芒硝八兩水一斗煮取四升適寒温綿染拭之
又方黃連(切)芒硝(各五兩)
右二味以水六升煮取半去滓洗之日四五度
治暴氣在表攻皮上隱軫作瘡方
右煮槐枝葉洗之
治小兒患隱軫入腹體腫強而舌乾方
右用蕪菁子為末酒服方寸匕日三
又方蠶沙二升水二升煮去滓洗之良
又方車前子為末粉之良
又方鹽湯洗了以蓼子挼𫝊之
備急千金要方卷六十七
