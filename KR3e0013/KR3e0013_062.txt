備急千金要方卷六十二唐孫思邈撰
宋林億等校正
膀胱腑方
霍亂第六(論方)(證法灸)
論曰原霍亂之為病也皆因飲食非關鬼神夫飽食肫
膾復飡乳酪海陸百品無所不噉眠臥冷席多飲寒漿
胃中諸食結而不消陰陽二氣擁而反戾陽氣欲升陰
氣欲降陰陽乖隔變成吐痢頭痛如破百節如解遍體
諸筋皆為回轉論證雖小卒病之中最為可畏雖臨深
履危不足以諭之養生者宜達其旨趣庶可免於夭横
矣
凡霍亂務在温和將息若冷即遍體轉筋凡此病定一
日不食為佳仍須三日少少喫粥三日已後可恣意食
息七日勿雜食為佳所以養脾氣也
大凡霍亂皆中食膾酪及飽食雜物過度不能自裁夜
臥失覆不善將息所致以此隕命者衆人生禀命以五
臟為主夫五臟者即是五行内為五行外為五味五行
五味更宜扶抑所以春夏秋冬逆調理之食啖不可過
度凡飲食於五臟相剋者為病相生者無他經曰春不
食辛夏無食鹹季夏無食酸秋無食苦冬無食甘此不
必全不食但慎其太甚耳諺曰百病從口生蓋不虚也
四時昏食不得太飽皆能生病從夏至秋分忌食肥濃
然熱月人自好冷食更與肥濃兼食果菜無節極遂逐
冷眠臥冷水洗浴五味更相剋賊雖欲無病不可得也
所以病苦人自作之非關運也書曰非天夭人人中自
絶命此之謂也
凡諸霍亂忌與米飲胃中得米即吐不止但與厚朴葛
根飲若冬瓜葉飲但沾清咽喉而不可多與若服湯時
隨服吐者候吐定乃止診脉絶不通以桂合葛根為飲
吐下心煩肉熱汗不出不轉筋脉急數者可犀角合葛
根為飲吐下不止發熱心煩欲飲水可少飲米粉汁為
佳若不止可與葛根薺苨飲服之
問曰病有霍亂者何師曰嘔吐而利此為霍亂
問曰病者發熱頭痛身體疼惡寒而復吐利當屬何病
師曰當為霍亂霍亂吐利止而復發熱也傷寒其脉微
澀本是霍亂今是傷寒却四五日至陰經上轉入陰必
利本反下利者不可治也霍亂吐多者必轉筋不渴即
臍上築霍亂而臍上築者為腎氣動當先治其築治中
湯主之去术加桂心去术者以术虚故也加桂者恐作
賁㹠也霍亂而臍上築吐多者若下多者霍亂而驚悸
霍亂而渴霍亂而腹中痛嘔而吐利嘔而利欲得水者
皆用治中湯主之
治中湯治霍亂吐下脹滿食不消化心腹痛方
人參乾薑白术甘草(各三兩)
右四味㕮咀以水八升煑取三升分三服不瘥頻服
三劑遠行防霍亂依前作丸如梧子大服三十丸如
作散服方寸匕酒服亦得若轉筋者加石膏三兩(仲景)
(云若臍上築者腎氣動也去术加桂心四兩吐多者去术加生薑三兩下多者復用术悸者加茯苓二兩)
(渴欲得水者加术合前胡四兩半腹中痛者加人參合前胡四兩半若寒者加乾薑合前胡四兩半腹滿)
(者去术加附子一枚服湯後一食頃服熱粥一升微自温勿發揭衣被也)
桂枝湯治吐利止而身體痛不休者當消息和解其外
以此湯小和之(方見傷寒篇中)
四順湯治霍亂轉筋肉冷汗出嘔啘者方
附子(一兩)人參乾薑甘草(各三兩)
右四味㕮咀以水六升煑取二升分三服(范注云利甚加龍骨)
(二兩)
四逆湯治多寒手足厥冷脉絶方
生薑(八兩)當歸芍藥細辛
桂心(各三兩)大棗(二十五枚)通草甘草(各二兩)
吳茱萸(二升)
右九味㕮咀以水六升酒六升合煑取五升分五服
舊方用棗三十枚今以霍亂病法多痞故除之如退
棗入葛根二兩佳霍亂四逆加半夏一合附子小者
一枚惡寒乃與大附子
又方治吐下而汗出小便復利或下利清榖裏寒外熱
脉微欲絶或發熱惡寒四肢拘急手足厥方
甘草(二兩)乾薑(一兩半)附子(一枚)
右三味㕮咀以水三升煑取一升二合温分再服彊
者可與大附子一枚乾薑至三兩(廣濟方若吐後吸吸少氣及下而腹)
(滿者加人參一兩)
通脉四逆湯治吐利已斷汗出而厥四肢拘急不解脉
微欲絶方
大附子(一枚)甘草(一兩半)乾薑(三兩彊者四兩)
右三味㕮咀以水三升煑取一升二合分二服脉出
即愈若面色赤者加蔥白九莖腹中痛者去蔥加芍
藥二兩嘔逆加生薑三兩咽痛去芍藥加桔梗一兩
利止脉不出者去桔梗加人參二兩皆與方相應乃
服之(仲景用通脉四逆加猪膽汁湯)
竹葉湯治霍亂吐利已服理中四順等湯熱不解者方
竹葉(一握)小麥(一升)生薑(十累)甘草
人參附子芍藥(各一兩)橘皮
當歸桂心(各二兩)白术(三兩)
右十一味㕮咀以水一斗半先煑竹葉小麥取八升
去滓下藥煑取三升分三服上氣者加吳茱萸半升
即瘥理中四順湯皆大熱若有熱宜竹葉湯(古今錄驗無芍)
(藥)
甘草瀉心湯治婦人霍亂嘔逆吐涎沫醫反下之心下
即痞當先治其涎沫可服小青龍湯涎沫止次治其痞
可與此方
甘草(四兩)乾薑黃芩(各三兩)黃連(一兩)
半夏(半升)大棗(十二枚)
右六味㕮咀以水一斗煑取六升分六服
小青龍湯治婦人霍亂嘔吐方(見第十八卷中)
附子粳米湯治霍亂四逆吐少嘔多者方
中附子(一枚)粳米(五合)半夏(半升)大棗(十枚)
乾薑(仲景方無)甘草(各一兩)
右六味㕮咀以水八升煮藥取米熟去滓分三服
理中散治年老羸劣冷氣惡心飲食不化心腹虚滿拘
急短氣霍亂嘔逆四肢厥冷心煩氣悶流汗扶老方
麥門冬乾薑(各六兩)人參白术
甘草(各五兩)附子茯苓(各三兩)
右七味治下篩以白湯三合服方寸匕常服將蜜丸
如梧子大酒服二十丸
人參湯治毒冷霍亂吐利煩嘔轉筋肉冷汗出手足指
皆腫喘息垂死絶語音不出百方不效脉不通者服此
湯取瘥乃止隨吐續服勿止并灸之之方
人參附子厚朴茯苓
甘草橘皮當歸葛根
乾薑桂心(各二兩)
右十味㕮咀以水七升煮取二升半分為三服
治霍亂蠱毒宿食不消積冷心腹煩滿鬼氣方
右用極鹹鹽湯三升熱飲一升刺口令吐宿食使盡
不吐更服吐訖復飲三吐乃住静止此法大勝諸治
俗人以為田舍淺近法鄙而不用守死而已凡有此
病即須先用之
治霍亂方
藊豆香薷(各一升)
右二味以水六升煑取二升分服單用亦得
治霍亂洞下不止者方
右用艾一把水三升煑取一升頓服之良
又方香葇一把水四升煑取一升頓服之青木香亦佳
治霍亂吐下腹痛方
右以桃葉煎汁服一升立止冬用皮
治霍亂引飲輙乾嘔方
右用生薑五兩㕮咀以水五升煑取二升半分二服
高良薑大佳
杜仲圓治霍亂久將遠行預備方
杜仲藿香白术橘皮
吳茱萸乾薑人參厚朴
木香雞舌香瞿麥桂心
葧荷女萎茴香
右十五味等分為未蜜丸如梧子酒下二十丸
治霍亂永不發丸方
虎掌薇銜(各二兩)枳實附子
人參㯽榔乾薑(各三兩)厚朴(六兩)
皂莢(三寸)白术(五兩)
右十味為未蜜丸如梧子大每服酒下二十丸日三
武德中有德行尼名淨明患此已久或一月一發或
一月再發發即至死時在朝大醫蔣許甘巢之徒亦
不能識余以霍亂治之處此方得愈故疏而記之
凡先服石人因霍亂吐下服諸熱藥吐下得止因即變
虚心煩手足熱口燥欲得水嘔逆迷悶脉急數者及時
行熱病後毒未盡因霍亂吐下仍發熱心胷欲裂者以
此解之方
薺苨人參厚朴知母
栝蔞根茯苓犀角藍子
枳實桔梗橘皮葛根
黃芩甘草(各二兩)
右十四味㕮咀以水一斗煑取三升分為三服
治中熱霍亂暴利心煩脉數欲得冷水者方
右以新汲井水頓服一升立愈先患胃口冷者勿服
之
治霍亂醫所不治祕方
右用童女月經衣合血燒末酒服方寸匕百方不瘥
者用之
治霍亂轉筋方
右用蓼一把去兩頭以水二升煮取一升頓服之(一方)
(作梨葉)
又方燒舊木梳灰為末酒服一枚小者永瘥
又方車轂中脂塗足心下瘥
治霍亂轉筋入腹無奈何者方
作極鹹鹽湯於槽中暖漬之
又方以酢煑青布搨之冷即易
治轉筋不止者方
男子則以手挽其陰牽之女子則挽其乳近左右邊
灸法
論曰凡霍亂灸之或雖未能立瘥終無死憂不可逆灸
或但先腹痛或先下後吐當隨病狀灸之
若先心痛及先吐者灸巨闕七壯在心下一寸不效更
灸如前數
若先腹痛者灸太倉三七壯穴在心厭下四寸臍上一
寸不止更灸如前數
若吐下不禁兩手陰陽脉俱疾數者灸心蔽骨下三寸
又灸臍下三寸各六七十壯
若乾嘔者灸間使各七壯在手腕後三寸兩筋間不瘥
更灸如前數
若嘔啘者灸心主各七壯在掌腕上約中吐不止更灸
如前數
若手足逆冷灸三陰交各七壯在足内踝直上三寸廉
骨際未瘥更灸如前數
若先下利者灸榖門二七壯在臍傍二寸男左女右一
名大腸募不瘥更灸如前數
若下不止者灸大都七壯在足大趾本節後内側白(肉際)
若泄利所傷煩欲死者灸慈宫二七壯在横骨兩邊各
二寸半(横骨在臍下横門骨是)
轉筋在兩臂及胷中者灸手掌白肉際七壯又灸亶中
中府巨闕胃管尺澤并治筋拘頭及足皆愈
走哺轉筋灸踵踝白肉際各三七壯又灸小腹下横骨
中央隨年壯
轉筋四厥灸兩乳根黑白際各一壯
轉筋灸湧泉六七壯在足心下當拇指大筋上又灸足
大趾下約中一壯
轉筋不止灸足踵聚筋上白肉際七壯立愈
轉筋入腹痛欲死四人持手足灸臍上一寸十四壯自
不動勿復持之又灸股裏大筋去陰一寸
霍亂轉筋令病人合面正臥伸兩手著身以繩横量兩
肘尖頭依繩下俠脊骨兩邊相去各一寸半灸一百壯
無不瘥(肘後云此華佗法)
霍亂已死有暖氣者灸承筋七壯(取繩量圍足從趾至跟匝摠取等折一半)
(以度令一頭至跟踏地處引綖上至度頭即是穴)起死人又以鹽内臍中灸二
七壯
雜補第七(論方)
論曰彭祖云使人丁壯不老房室不勞損氣力顔色不
衰者莫過麋角其法刮為末十兩用生附子一枚合之
酒服方寸匕日三大良亦可熬令微黃單服之亦令人
不老然遟緩不及附子者又以雀卵和為丸彌佳服之
二十日大效
琥珀散治虚勞百病除陰痿精清力不足大小便不利
如淋狀腦門受寒氣結在關元強行陰陽精少餘瀝腰
脊痛四肢重咽乾口燥食無常味乏氣力遠視&KR0617;&KR0617;驚
悸不安五臟虚勞上氣滿悶方
琥珀(研)蕪菁子胡麻子
車前子蛇床子莵絲子
枸杞子菴䕡子麥門冬(各一升)
橘皮肉蓯蓉松脂
牡蠣(各四兩)松子栢子
荏子(各三升)桂心石韋
石斛滑石茯苓
芎藭人參杜蘅
續斷遠志當歸
牛膝牡丹(各三兩)通草(十四分)
右三十味各治下篩合擣二千杵盛以韋囊先食服
方寸匕日三夜一用牛羊乳汁煎令熟長服令人彊
性輕體益氣消穀能食耐寒暑百病除雖御十女不
勞損令精實如膏服後七十日可得行房久服老而
更少髮白反黑齒落重生
蓯蓉散主輕身益氣彊骨補髓不足能使陰氣強盛方
肉蓯蓉五味子遠志甘草(各一斤)
生地黃(三十斤取汁)慎火草(切)楮子
乾漆(各二升)
右八味以地黃汁浸一宿出曝乾復漬令汁盡為散
空腹酒服方寸匕日三服三十日力倍常雖御十女
無損
禿雞散有房室人常服勿絶方
蛇床子莵絲子遠志防風
五味子巴戟杜仲蓯蓉(各二兩)
右八味治下篩酒服方寸匕日二無室勿服
天雄散治五勞七傷陰痿不起衰損者方
天雄五味子遠志(各一兩)蓯蓉(十分)
蛇床子莵絲子(各六兩)
右六味治下篩酒服方寸匕日三常服勿止
治陰下濕癢生瘡失精陰痿方
牡蒙莵絲子栢子仁蛇床子
蓯蓉(各二兩)
右五味治下篩酒服方寸匕日三以知為度
治陰痿精薄而冷方
蓯蓉鍾乳遠志蛇床子
續斷薯蕷鹿茸(各三兩)
右七味治下篩酒下方寸匕日二欲多房室倍蛇床
欲堅倍遠志欲大倍鹿茸欲多精倍鍾乳
治五勞七傷庶事衰惡方
巴戟天蛇牀子天雄薯蕷(各三分)
雄蠶蛾(十枚)五味子石斛蓯蓉(各五分)
莵絲子牛膝遠志(各二分)
右十一味治下篩以酒服方寸匕日三
石硫黃散極益房勞嗽虚損方
石硫黃白石英鹿茸遠志
蛇牀子五味子天雄殭蠶
白馬莖莵絲子女萎(各等分)
右十一味治下篩酒服方寸匕日三無房勿服
又方蘿摩(六兩)五味子酸棗仁栢子仁
乾地黃枸杞根皮(各三兩)
右六味治下篩酒服方寸匕日三
又方車前子莖葉根治下篩服方寸匕彊隂益精
常餌補方
枸杞子(一斤)天雄(三兩)蓯蓉石斛
乾薑(各八兩)莵絲子遠志續斷(各五兩)
乾地黃(十兩)
右九味治下篩酒服方寸匕日二食無所忌服藥十
日候莖頭紫色乃可行房
治男子陰氣衰腰背痛苦寒莖消少精小便餘瀝出失
精囊下濕癢虚乏服此令人充實肌膚肥悅方
巴戟天莵絲子杜仲桑螵蛸
石斛
右五味等分治下篩酒服方寸匕日一常服佳
又方薯蕷巴戟天山茱萸丹參
人參(各五分)蛇牀子五味子(各四分)天雄
細辛(各三分)桂心(二分)乾地黃(十分)
右十一味治下篩酒服方寸匕日二夜一
又方五味子蛇牀子(各二兩)續斷牛膝(各三兩)
車前子蓯蓉(各四兩)
右六味治下篩酒服方寸匕日二
杜仲散益氣補虚治男子羸瘦短氣五臟痿損腰痛不
能房室方
杜仲蛇牀子五味子乾地黃(六分)
蓯蓉遠志(各八分)木防巳(五分)巴戟天(七分)
莵絲子(十分)
右九味治下篩食前酒服方寸匕日二長服不絶佳
蓯蓉散補虚益陽治陽氣不足陰囊濕癢尿有餘瀝漏
洩虚損云為不起方(又方見前)
蓯蓉續斷(各八分)蛇牀子(九分)五味子
天雄薯蕷(各七分)遠志(六分)乾地黃
巴戟天(各五分)
右九味治下篩酒服方寸匕日三凡病皆由醉飽後
或疲極之餘而合陰陽致成此病也
白馬莖圓治空房獨怒見敵不興口乾汗出失精囊下
濕癢尿有餘瀝卵偏大引疼膝冷脛痠目中&KR0617;&KR0617;小腹
急腰脊強男子百病方
白馬莖石韋天雄遠志
赤石脂蛇牀子菖蒲薯蕷
杜仲栝蔞根肉蓯蓉石斛
續斷牛膝山茱萸栢子仁
細辛防風(各八分)
右十八味為末白蜜丸如梧子大酒服四丸日再服
漸加至二十丸七日知一月日百病愈
治陰痿方
雄雞肝(一具)鯉魚膽(一枚)
右二味陰乾百日為末雀卵和丸如小豆大吞一丸
又方莵絲子(一升)雄雞肝(三具陰乾百日)
右二味為末雀卵和丸如小豆大每服一丸日三
又方乾漆白术甘草莵絲子
蓯蓉牛膝巴戟天五味子
桂心(各三兩)石南石龍芮(各一兩)乾地黃(四兩)
右十二味為末蜜和丸如梧桐子酒服二十丸日三
又方用蜂房灰夜臥傅之
又方用原蠶蛾未連者一升陰乾去頭足毛羽為末白
蜜丸如梧子大每用一丸夜臥鹽湯下
又方磁石五斤研清酒三斗漬二七日每服二合日三
夜一
又方常服天門冬亦佳
又方五味子一斤新好者治下篩酒服方寸匕日三稍
加至三匕無所慎忌食猪魚大蒜大醋盡一劑即得力
百日已上可見功效服藥常令相續不絶四時勿廢功
能自知
又方莵絲子五味子蛇牀子(各等分)
右三味為末蜜丸如梧子飲服三丸日三
又方蛇牀子莵絲子杜仲(各五分)蓯蓉(八分)
五味子(四分)
右五味為末蜜丸如梧子每服酒下十四丸日二夜
一
又方蛇牀子(末三兩)莵絲子(汁二合)
右二味相和用
又方蛇牀子蓯蓉遠志(各三分)附子(一分)
右四味為末以唾和丸如梧子大每用一丸
又方蛇牀子(三分)天雄遠志(各二分)桂心(一分)
無食子(一枚)
右五味為末用
備急千金要方卷六十二
