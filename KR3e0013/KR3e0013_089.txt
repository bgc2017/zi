備急千金要方卷八十九唐孫思邈撰
宋林億等校正
針灸
用針略例第五
夫用針刺者先明其孔穴補虚瀉實送堅付濡以急隨
緩榮衞常行勿失其理夫為針者不離乎心口如銜索
目欲内視消息氣血不得妄行針入一分知天地之氣
針入二分知呼吸出入上下水火之氣針入三分知四
時五行五臟六腑逆順之氣針皮毛腠理者勿傷肌肉
針肌肉者勿傷筋脉針筋脉者勿傷骨髓針骨髓者勿
傷諸絡
東方甲乙木主人肝膽筋膜魂
南方丙丁火主人心小腸血脉神
西方庚辛金主人肺大腸皮毛魄
北方壬癸水主人腎膀胱骨髓精志
中央戊巳土主人脾胃肌肉意智
針傷筋膜者令人愕視失魂
傷血脉者令人煩亂失神
傷皮毛者令人上氣失魄
傷骨髓者令人呻吟失志
傷肌肉者令人四肢不收失智
此為五亂因針所生若更失度者有死之憂也所謂針
能殺生人不能起死人謂愚人妄針必死不能起生人
也
又須審候與死人同狀者不可為醫與亡國同政者不
可為謀雖聖智神人不能活死人存亡國也故曰危邦
不入亂邦不居凡愚人貪利不曉於治亂存亡危身滅
族彼此俱喪亡國破家亦醫之道也
凡用針之法以補瀉為先呼吸應江漢補瀉校升斗經
緯有法則陰陽不相干震為陽氣始(火主於寅)兊為陰氣終
(戊為土)坎為太玄華(冬至之日夜半一陽爻生)離為太陽精(為中女之象)欲
補從卯南(補不足地戶至巽為地虚)欲瀉從酉北(天門在乾)針入因日明
(向寅至午)針出隨月光(從申向午午為日月光之位)如此思五行氣以調
榮衛用以將息之是曰隨身寶
凡用鋒針針者除疾速也先補五呼刺入五分留十呼
刺入一寸留二十呼隨師而將息之刺急者深内而久
留之刺緩者淺内而疾發針刺大者微出其血刺滑者
疾發針淺内而久留之刺澀者必得其脉隨其逆順久
留之疾出之壓其穴勿出其血諸小弱者勿用大針然
氣不足宜調以百藥餘三針者正中破癰堅瘤結息肉
也亦治人疾也火針亦用鋒針油火燒之務在猛熱不
熱即於人有損也隔日一報三報之後當膿水大出為
佳
巨闕太倉上下管此之一行有六穴忌火針也大癥塊
當停針轉動須臾為佳
每針常須看脉脉好乃下針脉惡勿亂下針也下針一
宿發熱惡寒此為中病勿怪之
灸例第六
凡孔穴在身皆是臟腑榮衛血脉流通表裏往來各有
所主臨時救難必在審詳人有老少體有長短膚有肥
瘦皆須精思商量准而折之無得一槩致有差失其尺
寸之法依古者八寸為尺仍取病者男左女右手中指
上第一節為一寸亦有長短不定者即取手大拇指第
一節横度為一寸以意消息巧拙在人其言一夫者以
四指為一夫又以肌肉文理節解縫會宛陷之中及以
手按之病者快然如此仔細安詳用心者乃能得之耳
凡經云横三間寸者則是三灸兩間一寸有三灸有三
分三壯之處即為一寸黃帝曰灸不三分是謂徒冤炷
務大也小弱炷乃小作之以意商量
凡點灸法皆須平直四體無使傾側灸時孔穴不正無
益於事徒破好肉耳若坐點則坐灸之臥點則臥灸之
立點則立灸之反此亦不得其穴矣
凡言壯數者若丁壯遇病病根深篤者可倍多於方數
其人老小羸弱者可(闕)半依扁鵲灸法有至五百壯
千壯皆臨(闕)息之明堂本經多云針入六分灸三壯
(闕)餘論曹氏灸法有百壯者有五十壯者(闕)諸方
亦皆有此仍須准病輕重以行之不可膠柱守株
凡新生兒七日以上周年以還不過七壯炷如雀屎大
凡灸先陽後陰言從頭向左而漸下次後從頭向右而
漸下先上後下皆以日正午已後乃可下火灸之時謂
陰氣未至灸無不著午前平旦穀氣虚令人癲眩不可
針灸也慎之其大法如此卒急者不可用此例
灸之生熟法腰已上為上部腰已下為下部外為陽部
榮内為陰部衞故臓腑周流名曰經絡是故丈夫四十
已上氣在腰老嫗四十已上氣在乳是以丈夫先衰於
下婦人先衰於上灸之生熟亦宜撙而節之法當隨病
遷變大法外氣務生内氣務熟其餘隨宜耳頭者身之
元首人神之所法氣口精明三百六十五絡皆上歸於
頭頭者諸陽之會也故頭病必宜審之灸其穴不得亂
灸過多傷神或使陽精玄熟令陰魄再卒是以灸頭正
得滿百脊背者是體之横梁五臟之所繫著太陽之會
合陰陽動發冷熱成疾灸太過熟大害人也臂脚手足
者人之枝榦其神繫於五臟六腑隨血脉出能遠近採
物臨深履薄養於諸經狹淺故灸宜少灸過多即内神
不得入精神閉塞否滯不仁即臂不舉故四肢之灸不
宜太熟也然腹臟之内為性貪於五味無厭成疾風寒
結痼水穀不消宜當熟之然大杼脊中腎輸膀胱八窌
可至二百壯心主手足太陰可至六十七壯三里太鷄
太衝陰陽二陵泉上下二廉可至百壯腹上下管中管
太倉關元可至百壯若病重者皆當三報之乃愈病耳
若治諸沈結寒冷病莫若灸之宜熟若治諸陰陽風者
身熱脉大者以鋒針刺之間日一報之若治諸邪風鬼
注痛處少氣以毫針去之隨病輕重用之表針内藥隨
時用之消息將之與天同心百年永安終無横病此要
略說之非賢勿傳祕之凡微數之脉慎不可灸傷血脉
焦筋骨凡汗已後勿灸此為大逆脉浮熱甚勿灸
頭面目咽灸之最欲生少手臂四肢灸之欲須小熟亦
不宜多胷背腹灸之尤宜大熟其腰脊欲須少生大體
皆須以意商量臨時遷改應機千變萬化難以一准耳
其温病隨所著而灸之可百壯餘少至九十壯大杼胃
脘可五十壯手心主手足太陽可五十壯三里曲池太
衝可百壯皆三報之乃可愈耳風勞沈重九部盡病及
毒氣為疾者不過五十壯亦宜三報之若攻臟腑成心
腹疼者亦宜百壯若卒暴病鬼魅所著者灸頭面四肢
宜多腹背宜少其多不過五十其少不減三五七九壯
凡陰陽濡風口喎僻者不過三十壯三日二報報如前
微者三報重者九報此風氣濡微細入故宜緩火温氣
推排漸抽以除耳若卒暴催迫則流行細入成痼疾不
可愈也故宜緩火凡諸虚疾水穀沈結流離者當灸腹
背宜多而不過百壯大凡人有卒暴得疾或中時氣凡
百所苦皆須急灸療慎勿忍之停滯也若王相者可得
無他不爾漸久後皆難愈深宜知此一條凡人吳蜀地
遊宦體上常須三兩處灸之勿令瘡暫瘥則瘴癘温瘧
毒氣不能著人也故吳蜀多行灸法有阿是之法言人
有病痛即令捏其上若裏當其處不問孔穴即得便快
成痛處即云阿是灸刺皆驗故曰阿是穴也
太醫針灸宜忌第七
論曰欲行針灸先知行年宜忌及人神所在不與禁忌
相應即可今具如左
木命人行年在木則不宜針及服青藥火命人行年在
火則不宜汗及服赤藥土命人行年在土則不宜吐及
服黃藥金命人行年在金則不宜灸及服白藥水命人
行年在水則不宜下及服黑藥凡醫者不知此法下手
即困若遇年命厄會深者下手即死
推天醫血忌等月忌及日忌傍通法
月傍通正二三四五六七八九十十一十二
天醫卯寅丑子亥戌酉申未巳午辰(呼師治病吉)
血忌丑未寅申卯酉辰戌巳亥午子(忌針灸)
月厭戌酉申未午巳辰卯寅丑子亥(忌針灸)
四激戌戌戌丑丑丑辰辰辰未未未(忌針灸)
月殺戌巳午未寅卯辰亥子丑申酉(不可舉百事凶千金翼外)
(臺云丑戌未辰丑戌未辰丑戌未辰)
月刑巳子辰申午丑寅酉未亥卯戌(不療病)
六害巳辰卯寅丑子亥戌酉申未午(不療病)
右天醫上呼師避病吉若刑害上凶
推行年醫法
年至子丑寅卯辰巳午未申酉戌亥
天醫卯戌子未酉亥辰寅巳午丑申
求歲天醫法
常以傳送加太歲太乙下為天醫
求月天醫法
陽月以大吉陰月以小吉加月建功曹下為鬼道傳
送下為天醫
推避病法
以小吉加月建登明下為天醫可於此避病
推治病法
以月將加時天醫加病人年治之瘥
喚師法
未卯巳亥酉(鬼所在喚師凶)
推行年人神法
臍心肘咽口頭脊膝足
一二三四五六七八九
十十一十二十三十四十五十六十七十八
十九二十二十一二十二二十三二十四二十五二十六二十七
二十八二十九三十三十一三十二三十三三十四三十五三十六
三十七三十八三十九四十四十一四十二四十三四十四四十五
四十六四十七四十八四十九五十五十一五十二五十三五十四
五十五五十六五十七五十八五十九六十六十一六十二六十三
六十四六十五六十六六十七六十八六十九七十七十一七十二
七十三七十四七十五七十六七十七七十八七十九八十八十一
八十二八十三八十四八十五八十六八十七八十八八十九九十
右九部行神歲移一部周而復始不可針灸
推十二部人神所在法
心辰喉卯頭寅眉丑背子腰亥腹戌項酉足申膝未
陰午股巳(眉千金翼作肩)
一二三四五六七八九十
十一十二十三十四十五十六十七十八十九二十
二十一二十二二十三二十四二十五二十六二十七二十八二十九三十
三十一三十二三十三三十四三十五三十六三十七三十八三十九四十
四十一四十二四十三四十四四十五四十六四十七四十八四十九五十
五十一五十二五十三五十四五十五五十六五十七五十八五十九六十
六十一六十二六十三六十四六十五六十六六十七六十八六十九七十
七十一七十二七十三七十四七十五七十六七十七七十八七十九八十
八十一八十二八十三八十四八十五八十六八十七八十八八十九九十
九十一九十二九十三九十四九十五九十六
右十二部人神所在並不可針灸及損傷慎之
日辰忌
一日足大趾二日外踝
三日股内四日腰
五日口舌咽懸&KR2205;六日足小趾(外臺云手小指)
七日内踝八日足腕
九日尻十日背腰
十一日鼻柱(千金翼云及眉)十二日髮際
十三日牙齒十四日胃管
十五日徧身十六日胷乳
十七日氣衝(千金翼云及脇)十八日腹内
十九日足趺二十日膝下
二十一日手小指二十二日伏兔
二十三日肝輸二十四日手陽明兩脇
二十五日足陽明二十六日手足
二十七日膝二十八日陰
二十九日膝脛顳顬
三十日關元下至足心(外臺云足趺上)
十干十二支人神忌日
甲日(頭)乙日(項)丙日(肩臂)丁日(胷脇)戊日(腹)
己日(背)庚日(膝)辛日(脾)壬日(腎)癸日(足)
又云
甲乙日忌寅時頭丙丁日忌辰時耳
戊己日忌午時髮庚辛日忌申時(闕文)
壬癸日忌酉時足
子日目丑日耳
寅日口(外臺云胷面)卯日鼻(外臺云在脾)
辰日腰巳日手(外臺云頭口)
午日心未日足(外臺云兩足心)
申日頭(外臺云二肩)酉日背(外臺云脛)
戌日項(外臺云咽喉)亥日頂(外臺云臂脛)
建日申時頭(外臺云足)除日酉時膝(外臺云眼)
滿日戌時腹平日亥時腰背
定日子時心執日丑時手
破日寅時口危日卯時鼻
成日辰時脣收日巳時足(外臺云頭)
開日午時耳閉日未時目
右件時不得犯其處殺人
十二時忌
子時踝丑時頭
寅時目卯時面耳(外臺云在項)
辰時項口(外臺云在面)巳時肩(外臺云在乳)
午時胷脇未時腹
申時心酉時背胛(外臺云闕)
戌時腰陰亥時股
又
立春春分脾立夏夏至肺
立秋秋分肝立冬冬至心
四季十八日腎
已上並不得醫治凶
凡五臟王時不得治及忌針灸其經絡凶
又
正月丑二月戌三月未四月辰五月丑
六月戌七月未八月辰九月丑十月戌
十一月未十二月辰
又
春左脇秋右脇夏在臍冬在腰(皆凶)
又
每月六日十五日十八日二十二日二十四日小盡
日療病令人長病
戊午甲午(此二日大忌刺出血服藥針灸皆凶千金翼云不出月凶)
甲辰庚寅乙卯丙辰辛巳(此日針灸凶)
壬辰甲辰己巳丙午丁未(此日男忌針灸)
甲寅乙卯乙酉乙巳丁巳(此日女人忌針灸)
甲子壬子甲午丙辰丁巳辛卯癸卯乙亥(此日忌針灸外臺云)
(甲子日天子會壬子日百王會甲午日太子會丁巳日王公會丙辰日諸侯會辛卯日大夫會癸卯日大)
(人會乙亥日巳上都會)
又
男避除女避破男忌戊女忌巳
凡
五辰五酉五未及八節(先後各一日皆凶)
論曰此等法散在諸部不可尋究故集作一處造次易
知所以省披討也
備急千金要方卷八十九
