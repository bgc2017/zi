備急千金要方卷七十八唐孫思邈撰
宋林億等校正
備急方
火瘡等病第四(論呪)(方)
論曰凡火燒損愼勿以冷水洗之火瘡得冷熱氣更深
轉入骨壞人筋骨難瘥初被火燒急向火更炙雖大痛
強忍之一食久即不痛神驗治火燒悶絶不識人以新
尿冷飲之及冷水和蜜飲之口噤絞開與之然後以下
方治之
治火瘡方
梔子(四十枚)白歛黃芩(各五兩)
右三味㕮咀以水五升油一升合煎令水氣歇去滓
待冷以淋之令溜去火熱毒則肌得寬也作二日任
意用膏𫝊湯散治之
又方熬油麻爲末和梔子仁塗之惟厚爲佳已成瘡者
燒白糖灰粉之即燥立瘥
治火燒瘡方
死鼠頭一枚以臘月猪膏煎令消盡以𫝊乾即𫝊之
瘥不作瘢神效亦治小兒火瘡
治火瘡敗壊方
柏白皮切以臘月猪膏合淹相得煮四五沸色變去
滓𫝊瘡上(肘後方云柳白皮)
又方栢白皮蛇銜生地黃梔子仁
黃芩苦竹葉(各一分)
右六味㕮咀以羊髓半升煎三上三下去滓塗上瘥
止
治火爛瘡膏方
竹葉甘草(各二兩)柏白皮(四兩)
右三味㕮咀以猪脂一斤半煎三上三下去滓冷以
𫝊之(集騐方用生地黃四兩)
又方榆白皮嚼熟塗之
治一切湯火所傷方
初著即以女人精汁塗之瘥
治湯沃人肉爛壊方
杏仁附子(二兩)甘草(一兩)羊脂(五兩)
松脂(雞子大)
右五味㕮咀以不中水猪膏五兩煎塗之
炙及湯火所損晝夜啼呼止痛滅瘢方
羊脂松脂(各二分)猪膏蠟(各一)
右四味取松脂破銚中切脂嚼蠟著松明上少傾銚
火令滓漬皆消以杯承汁𫝊之(松明是肥松木節也)
治炙瘡方
甘草當歸(各一兩)胡麻(外臺用胡粉)羊脂(各六分)
右四味㕮咀以猪膏五合煎去滓𫝊之
又方蠟(三兩)松脂(五兩)
右二味合煎塗紙貼之日三
又方取車&KR2343;脂塗上
又方凡灸瘡不瘥日别灸上六七壯自瘥
又方石灰一兩𢷬為細末絹篩猪脂和令相得微火上
煎數沸以煖湯先洗瘡訖以布裹灰熨瘡上三過便以
藥貼瘡上灸之又𢷬薤𫝊之
治灸瘡痛腫急方
𢷬竈下黃土以水和煮令熱漬之
治灸瘡中風冷腫痛方
但向火灸之瘡得熱則瘡快至痛止日六七灸愈
薤白膏治灸瘡生肉止痛方
薤白當歸(各二兩)白芷(一兩)羊髓(一斤)
右四味㕮咀合煎以白芷色黃藥成去滓取𫝊之日
三
又方治灸瘡膿壊不瘥方
薤白(一握)胡粉石灰(各一兩)臘月猪脂
(一升)
右四味先煎薤白令黃去之綿裹石灰煎數沸去之
次入胡粉内膏中令調塗故布貼上日三
又方白蜜(一兩)烏賊骨(二枚一方作一兩)
右二味相和塗之
治針炙瘡血出不止方
燒人屎灰以𫝊之
又方死蜣蜋爲末以猪脂和塗之
論曰治金瘡者無大小冬夏及始初傷血出便以石灰
厚𫝊裹之既止痛又速愈無石灰灰亦可用若瘡甚深
未宜速合者内少骨石令瘡不時合也凡金瘡出血其
人必渴當忍之噉燥食并肥膩之物以止渴愼勿鹹食
若多飲粥及漿犯即血動溢出殺人又忌愼怒大言笑
思想隂陽行動作勞多食酸鹹飲酒熱羹臛軰瘡瘥後
猶爾出百日半年乃可復常也
治金瘡大散方
五月五日平旦使四人出四方各於五里内採一方
草木莖葉每種各半把勿令漏脱一事日正午時細
切碓𢷬并石灰極爛熟一石草斷一斗石灰先鑿大
實中桑樹令可受藥取藥内孔中實築令堅仍以桑
樹皮蔽之以麻𢷬石灰極密泥之令不泄氣又以桑
皮纏之使牢至九月九日午時取出隂乾百日藥成
𢷬之日曝令乾更𢷬絹篩貯却凡一切金瘡傷折出
血登時以藥封裹治使牢勿令動轉不過十日即瘥
不腫不膿不畏風若傷後數日始得藥須煖水洗令
血出然後𫝊之此藥大騐平時無事宜多合以備倉
卒金瘡之要無出於此雖突厥質汗黃末未能及之
(肘後方云用百草心五月五日作七月七日出)
又方燒乾梅爲炭𢷬末𫝊之一宿即瘥亦治打傷
又方磁石𢷬末𫝊之止痛斷血
又方取桑白汁塗桑白皮裹之或石灰封之妙
又方麻葉三斤以水三升熟煮取二升半爲一服
又方飲麻子汁數升(小品方云治毒箭所傷)
又方蚯蚓屎以水服方寸匕日三
又方杏仁石灰爲細末以猪脂和封之(亦主犬馬金瘡止痛太良)
治金瘡血出不止方
煮桑根十沸服一升即止
又方𢷬車前汁𫝊之血即絶連根取用亦效
又方柳絮封之
又方以蜘蛛幕貼之血即止
又方以人精塗之
又方飲人尿五升愈
内補散治金瘡出血多虚竭方
蓯蓉甘草芍藥(各四兩)蜀椒(三兩)
乾薑(二兩)當歸芎藭桂心
黃芩吳茱萸人參厚朴
白芨(古今錄驗作桑白皮)黃耆(各一兩)
右十四味治下篩以酒服方寸匕日三
又方當歸(三兩)乾薑(三分)芍藥辛夷(各五分)
甘草(二分)
右五味治下篩酒服方寸匕日三夜一
治金瘡内漏血不出方
牡丹皮爲散水服三指撮立尿出血
治金瘡内漏方
還自取瘡中血著杯中水和服之愈
又方蒲黃(二兩)七月七日麻勃(一兩)
右二味酒服一錢七日三夜二
二物湯治金瘡腹中瘀血方
大麻子(三升)大蔥白(二七枚)
右使數人各𢷬令熟著九升水煮取一升半頓服若
血出不盡腹中有膿血更合服當吐膿血
内塞散治金瘡方
黃耆當歸芎藭白芷
乾薑黃芩芍藥續斷(各二兩)
附子(半兩)細辛(一兩)鹿茸(三兩)
右十一味治下篩先食酒服五分匕日三稍增至方
寸匕
治金瘡煩滿方
赤小豆一升以苦酒漬之熬令燥復漬滿三日令色
黑服方寸匕日三
治金瘡苦痛方
楊木白皮熬令燥爲末服方寸匕日三又以𫝊瘡愈
治金瘡若刺瘡痛不可忍百治不瘥者方
蔥一把以水三升煮數沸取漬洗止痛良
治金瘡煩痛大便不利方
大黃黃芩(闕)
右二味爲末蜜和丸如梧桐子大先食服十丸日三
治金瘡不止令唾止痛呪法
呪曰某甲今日不良爲某所傷上告天皇下告地王
清血莫出濁血莫揚良藥百裹不如熟唾日二七痛
唾之即止
又法我按先師夲法男師在左女師在右上白東王公
下白西王母北斗七星黃姑織女請制水之法清旦明
呪不痕不膿不疼不痛羅肺得肺羅肝得肝羅肉得肉
不任軀姥儂夫自来小兒為日不吉不良某甲為刀斧
槊箭熊虎湯火所傷三唾三呵平復如故急急如律令
此法不復須度受但存念稽急歆誦之非止治百毒所
傷亦治癰疽隨所患轉後語呼之良驗一切瘡毒並皆
用之
續斷散治金瘡中筋骨方
續斷(五兩)細辛蛇銜地榆
乾地黃(四兩)當歸芎藭芍藥
蓯蓉(各三兩)人參甘草附子(各二兩)
乾薑蜀椒桂心(各一兩半)
右十五味治下篩酒服一方寸匕日三
治金瘡腸出方
磁石滑石鐵精(各三兩)
右三味爲末粉腸上後用磁石末飲服方寸匕日五
夜二腸即入
又方取人屎乾爲末以粉腸即入
治被傷腸出不斷者方(肘後方云治腸出欲燥而草土著腸者)
作大麥粥取汁洗腸推内之常研米粥飲之二十日
稍稍作強糜百日後乃可瘥
地黃膏治金瘡火瘡炙瘡不能瘥者方
生地黃(切一升𢷬絞取汁三合)薰陸香松脂
杏仁蠟(各二兩)羊腎脂(五合煎)烏麻油(二升)
石鹽(一兩研如粉)
右八味先下蠟微火令消次内羊脂令消次下油次
下松脂令消次下杏仁次下薰陸次下地黃汁次下
石鹽以微火煎令地黃汁水氣盡以綿濾停凝一切
諸瘡初傷皆用𫝊之日三夜二愼生冷猪雞魚肉此
膏治瘡法先食惡肉不著痂先從内瘥乃至平復無
痂不畏風不膿大大要妙
治金瘡血出不止方
蒲黃(一斤)當歸(二兩)
右二味治下篩酒服方寸匕日二
又方取蔥葉炙取汁塗瘡上即止若爲婦人所驚者取
婦人中衣火炙令熱以熨瘡上
又方取䜴三升熱湯漬食頃絞去滓内蒲黃三合頓服
及作紫湯服之(紫湯方在産婦篇中)
治金瘡箭在肉中不出方
白歛半夏(各等分)
右二味治下篩酒服方寸匕日三瘡淺十日出瘡深
二十日出終不住肉中
治卒中箭不出或肉中有聚血方
取女人月經布燒灰屑酒服之
治箭鏃及諸刀刅在咽喉胷膈諸隠處不出者方
牡丹皮(一分)白鹽(二分肘後作白歛)
右二味治下篩以酒服方寸匕日三服出
又方取栝蔞汁塗箭瘡上即出
又方酒服瞿麥方寸匕日三瘥
治毒箭所中方
𢷬藍汁一升飲之并以薄瘡上若無藍取青布漬絞
汁服之并淋瘡中鏃不出𢷬死鼠肝塗之
又方煎地黃汁作丸服之百日箭出
又方多飲葛根汁并治一切金瘡
又方雄黃為末𫝊之當沸汁出愈
又方𢷬葛根汁飲之又葛白屑熬黃𫝊瘡止血
又方内鹽臍中炙之
又方貝齒末服一錢匕
又方煮蘆根汁飲三升
治中射網箭方
藍子(五合)升麻(八兩)王不留行甘草(各等分)
右四味治下篩冷水服二方寸匕日三夜二又以水
和塗瘡乾易之
治針折入肉中方
刮象牙爲末水和聚著折針上即出
又方以鼠腦塗之
又方磁石吸鐵者著上即出
備急千金要方卷七十八
