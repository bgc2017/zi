備急千金要方卷五十五唐孫思邈撰
宋林億等校正
肺臓方
氣極第四(論法方灸)
論曰凡氣極者主肺也肺應氣氣與肺合又曰以秋遇
病為皮痺皮痺不已復感於邪内舍於肺則寒濕之氣
客於六腑也若肺有病則先發氣氣上衝胸常欲自恚
以秋庚辛日傷風邪之氣為肺風肺風之状多汗若隂
傷則寒寒則虚虚則氣逆欬欬則短氣暮則甚隂氣至
温氣生故甚隂畏陽氣晝日則瘥若陽傷則熱熱則實
實則氣喘息上胸臆甚則唾血然陽病治隂隂是其裏
隂病治陽陽是其表是以隂陽表裏衰王之源故知以
陽調隂以隂調陽陽氣實則決隂氣虚則引善治病者
初入皮毛肌膚筋脉則治之若至六腑五臓半死矣
扁鵲曰氣絶不治喘(一作奔)而冷汗出二日死氣應手太
隂太隂氣絶則皮毛焦氣先死矣
鍾乳散治氣極虚寒隂畏陽氣晝瘥暮甚氣短息寒亦
治百病令人力強能飲食去風冷方
鍾乳(别研)乾薑桔梗茯苓
細辛桂心附子
人參(各一兩六銖)白术(一兩)防風栝蔞根
牡蠣(各二兩半)
右十二味治下篩酒服方寸匕日三漸加至二匕五
十以上可數服得力乃止(千金翼云有冷加椒有熱加黃芩各三兩)
黃耆湯治氣極虚寒皮毛焦津液不通虚勞百病氣力
損乏方
黃耆(四兩)人參白术桂心(各二兩)
生薑(八兩)大棗(十枚)附子(三十銖一方不用)
右七味㕮咀以水八升煮取三升去滓分四服
大露宿圓治氣極虚寒皮痺不已内舍於肺寒氣入客
於六腑腹脹虚滿寒冷積聚百病方
礜石(肘後作礬石)乾薑桂心皂莢
桔梗附子(各三兩)
右六味為末蜜丸梧子大酒服十丸日三漸加之慎
熱及近火等
硫黃圓治氣極虚寒澼飲胸中痰滿心腹痛氣急不下
飲食方
硫黃礜石乾薑附子
烏頭桂心細辛白术
桔梗茯苓(各二兩)
右十味為末蜜丸如梧子酒服十丸日三漸加之以
止為度(肘後無白术桔梗茯苓用吳茱萸蜀椒人參皂莢當歸十二種為丸用治人大冷夏月温)
(飲食不觧衣者)
大前胡湯治氣極傷熱喘息衝胸常欲自恚心腹滿痛
内外有熱煩嘔不安方
前胡(八兩)半夏麻黃芍藥(各四兩)
生薑(五兩)黃芩(三兩)枳實(四枚)大棗(十二枚)
右八味㕮咀以水九升煮取三升去滓分三服温
竹葉湯治氣極傷熱氣喘甚則唾血氣短乏不欲食口
燥咽乾方
竹葉(二升)麥門冬小麥
生地黃(各一升)生薑石膏(各六兩)麻黃(三兩)
甘草(一兩)大棗(十枚)
右九味㕮咀以水一斗煮取三升去滓分三服
灸法
嘔吐上氣灸尺澤不三則七壮尺澤者在腕後肘中横
文腹中雷鳴相逐食不化逆氣灸上管下一寸名太倉
七壮
積氣第五(論法方灸)
論曰七氣者寒氣熱氣怒氣恚氣喜氣憂氣愁氣凡七
種氣積聚堅大如杯若柈在心下腹中疾痛不能飲食
時來時去每發欲死如有禍祟此皆七氣所生寒氣即
嘔逆惡心熱氣即說物不竟而迫怒氣即上氣不可忍
熱痛上搶心短氣欲死不得息恚氣即積聚在心下不
得飲食喜氣即不可疾行不能久立憂氣即不可劇作
暮臥不安愁氣即喜忘不識人語置物四方還取不得
去處若聞急即四肢胕腫手足筋攣捉不能舉如得病
此是七氣所生男子卒得飲食不時所致婦人即産後
中風諸疾也
七氣圓方
烏頭大黃(各七分)紫菀半夏
前胡細辛丹參茯苓
芎藭桃仁(胡洽作杏仁)菖蒲(一作芍藥)石膏
吳茱萸桂心桔梗(各三分)人參
甘草防葵(各一兩)乾薑蜀椒(各半兩)
右二十味為末蜜丸如梧子大酒服三丸日三加至
十丸一方去半夏加甘遂三分(胡洽無丹參甘草)
七氣圓主七氣七氣者寒氣熱氣怒氣恚氣喜氣憂氣
愁氣此之為病皆生積聚堅牢如杯心腹絞痛不能飲
食時去時來發則欲死凡寒氣状吐逆心滿熱氣状恍
惚眩冒失精怒氣状不可當熱痛上盪心短氣欲絶不
得息恚氣状積聚心滿不得食飲喜氣状不可疾行久
立憂氣状不可苦作臥不安席愁氣状平故如怒喜忘
四肢胕腫不得舉止亦治産後中風餘疾方
大黃(二兩半)人參半夏吳茱萸
柴胡乾薑細辛桔梗
菖蒲(各二分)茯苓芎藭甘草
蜀椒(一用桂心)石膏桃仁(各三分)
右十五味為末蜜丸如梧子大每服酒下三丸日三
服漸加至十丸(千金翼十味無茯苓芎藭甘草石膏桃仁)
七氣湯治寒氣熱氣憂氣勞氣愁氣或飲食為膈氣或
勞氣内傷五臓不調氣衰少力方
乾薑黃芩厚朴(深師作桂心)半夏
甘草乾地黃芍藥
栝蔞根(各二兩深師作橘皮)蜀椒(三兩深師桔梗)枳實(五枚)
人參(一兩)吳茱萸(五合)
右十二味㕮咀以水一斗煮取三升分三服日三
又方治虚冷上氣勞氣等方
半夏(一升)人參生薑桂心
甘草(各一兩)
右五味㕮咀以水一斗煮取三升分三服日三
五膈圓治憂膈氣膈食膈飲膈勞膈五病同三服以憂
恚思慮飲食得之若冷食及生菜便發其病若心滿不
得氣息引背痛如刺之状食即心下堅大如粉絮大痛
欲吐吐即瘥飲食不得下甚者及手足冷上氣欬逆喘
息短氣方
麥門冬甘草(各五兩)蜀椒遠志
桂心細辛(各三兩)附子(一兩半)人參(四兩)
乾薑(二兩)
右九味為末蜜和丸微使淖先食含如彈丸一枚細
細咽之喉中胸中當熱藥力稍盡復含一丸日三夜
二服藥七日愈(延年方云若不能含者可分一大丸作七小圓盡服之夏月含益麥門冬)
(甘草人參胡洽云亦可梧子大十丸酒服之經心錄以吳茱萸代桂心酒服如梧子五丸空腹服之治寒)
(冷則心痛咽中有物吐之不出咽之不入食飲少者)
治結氣冷癥積在脇下及脚氣上入小腹腹中脹滿百
病方
大蒜去心皮三升𢷬令極熟以水三升和令調絞取
汁更𢷬餘滓令熟更以水三升和令調絞取汁更𢷬
餘滓令熟更以水三升和令調絞取汁合得九升所
得滓可桃顆大棄却以微火煎取三升下牛乳三升
合煎取三升旦起空腹一頓温服令盡至申時食三
日服一劑三十日服十劑止
大蒜煎治疝瘕積聚冷癖痰飲心腹脹滿上氣欬嗽刺
風風癲偏風半身不隨腰疼膝冷氣息否塞百病方
蒜(六斤四兩去皮切水四斗煮取一斗去滓)酥(一升内蒜汁中)牛乳(二升)
蓽苃胡椒乾薑(各三兩)石蜜
阿魏戎鹽(各二兩)石菖蒲木香(各一兩)
乾蒲桃(四兩)
右十二味為末合内蒜汁中以銅器微火煎取一斗
空腹酒下一兩五日已上稍加至三兩二十日覺四
體安和更加至六兩此治一切冷氣甚良
桔梗破氣圓治氣上下否塞不能息方
桔梗橘皮乾薑厚朴
枳實細辛葶藶(各三分)吳茱萸
白术(各六分)胡椒蜀椒烏頭(各七分)
蓽苃(十分)人參桂心附子
茯苓前胡防葵芎藭(各五分)
甘草大黃檳榔當歸(各八分)
右二十四味為末蜜丸如梧子大每服酒下十丸日
三有熱者空腹服之
檳榔湯治氣實若積聚不得食息方
檳榔(三七枚)附子(一枚)半夏(一升)細辛(一兩)
生薑(八兩)大黃紫菀柴胡(各三兩)
橘皮甘草紫蘇(冬用子)茯苓(各二兩)
右十二味㕮咀以水一斗煮取三升分三服相去如
人行十里久若有癥結堅實如石加鼈甲二兩防葵
二兩氣上加桑白皮切二升枳實厚朴各二兩消息
氣力強弱進二劑後隔十日更服前桔梗破氣圓
治積年患氣發作有時心腹絞痛忽然氣絶腹中堅實
醫所不治復謂是蠱方
檳榔(大者四七枚)附子(一枚)半夏(一升)柴胡(三兩)
生薑(八兩)橘皮甘草桂心
當歸枳實(各二兩)
右十味㕮咀以水一斗煮取三升分三服五日一劑
服三劑永除根本
半夏湯治逆氣心腹滿氣上胸脇痛寒冷心腹痛嘔逆
及吐不下食憂氣結聚方
半夏(一升)生薑桂心(各五兩)橘皮(四兩)
右四味㕮咀以水七升煮取三升分四服日三夜一
人強者作三服亦治霍亂後吐逆腹痛
又方治逆氣心中煩滿氣悶不理氣上方見第十六卷
嘔吐篇四味者是
貝母湯治上氣咽喉窒塞短氣不得臥腰背痛胸滿不
得食面色萎黃方
貝母(一兩)生薑(五兩)桂心麻黃
石膏甘草(各二兩)杏仁(三十枚)半夏(五合)
右八味㕮咀以水一斗煮取三升分為三服日三
麻黃湯治上氣脉浮欬逆喉中水雞聲喘息不通呼吸
欲死方
麻黃(八兩)甘草(四兩)大棗(三十枚)
射干(如博棋子二枚)
右四味㕮咀以井花水一斗煮麻黃三沸去沫内藥
煮取四升分四服日三夜一
奔氣湯治大氣上奔胸膈中諸病發時廹滿短氣不得
臥劇者便悁欲死腹中冷濕氣腸鳴相逐成結氣方
生薑(一斤)半夏吳茱萸(各一升)桂心(五兩)
人參甘草(各三兩)
右六味㕮咀以水一斗煮取三升分四服
枳實湯下氣治胸中滿悶方
枳實(三枚)附子(二枚)大棗(十四枚)半夏(五兩)
人參甘草白术乾薑
厚朴(各二兩)
右九味㕮咀以水七升煮取二升半每服八合日三
下氣治氣滿腹脹方
半夏(一升)生薑(一斤)人參(一兩半)橘皮(三兩)
右四味㕮咀以水七升煮取三升去滓分三服日三
一方無人參止三味
治氣兩脇滿急風冷方
杏仁茯苓防葵(各八分)吳茱萸
橘皮桂心防風澤瀉(各五分)
白术射干芍藥蘇子
桔梗枳實(各六分)
右十四味為末蜜丸梧子大酒服十丸日二加至三
十丸
治氣滿閉塞不能食喘息方
訶梨勒十枚為末蜜丸如梧子食後服三丸不忌得
利即止
治上氣欬逆方
蘇子(一升)五味子(五合)麻黃細辛
紫菀人參黃芩甘草(各二兩)
桂心當歸(各一兩)生薑(五兩)半夏(三兩)
右十二味㕮咀以水一斗煮取三升分作三服
治氣上不得臥神袐方
橘皮生薑紫蘇人參
五味子(各五兩一方作桔梗)
右五味㕮咀以水七升煮取三升分三服
治熱發氣上衝不得息欲死不得臥方
桂心(半兩)白石英麥門冬枳實
白鮮皮貝母茯神㯽榔仁
天門冬(各二兩半)車前子(二兩)人參前胡
橘皮白薇杏仁(各一兩半)郁李仁(三兩)
桃仁(五分)
右十七味為末蜜和丸如梧子大以竹葉飲服十丸
日二加至三十丸
竹葉飲法
竹葉紫蘇子(各一升)紫菀白前(各二兩)
百部甘草生薑(各三兩)
右七味㕮咀以水八升煮取三升温下前丸藥盡更
合
人參湯安食下氣理胸脇并治客熱方
人參麥門冬乾薑當歸
茯苓甘草五味子黃耆
芍藥枳實(各二兩)桂心(三兩)半夏(一升)
大棗(十五枚)
右十三味㕮咀以水九升煮取三升去滓每服九合
從旦至晡令盡皆熱服慎勿冷
海藻橘皮圓下氣治風虚支滿膀胱虚冷氣上衝肺息
奔令咽喉氣悶往來方
海藻橘皮白前(各三分)杏仁
茯苓芍藥桂心(各五分)蘇子(五合)
棗肉桑根白皮昆布(各二兩)吳茱萸
人參白术葶藶(各一兩)
右十五味為末蜜丸如梧子大飲服十丸日二加至
十五丸以利小便為度
治氣上方
碙砂細辛牛膝(各等分)
右三味末氣發酒服方寸匕後三日忌酒餘禁如藥
法
治上氣方
上酥(一升)獨頭蒜(五顆)
右二味先以酥煎蒜蒜黃出之用生薑汁一合共煎
令熟空腹温服一方寸匕
治上氣嘔吐方
芥子二升為末蜜丸寅時以井花水服如梧子七丸
日二亦可作散空腹服之及有酒浸服并治臍下絞
痛
治勞氣方
小芥子三升𢷬末絹袋盛酒三斗浸之密封七日去
滓温服半升漸至一升半得方更合忌如藥法
治上氣三十年不瘥方
大棗杏仁(各一百粒)豉(一百二十粒)蜀椒(二百粒)
右四味先𢷬杏仁豉令熟後内棗椒更𢷬為丸如棗
核大含稍稍咽之日三夜一
治積年上氣不瘥垂死者方
莨菪子(熬令色變)熟羊肝(薄切曝乾)
右二味各𢷬等分以七月七日神酢拌令相著夜不
食空腹服二方寸匕須拾針兩食間以冷漿白粥二
匕止之隔日一服永瘥四十日内得煮飯汁作蕪菁
羹食之已外一切禁斷
下氣方
生薑(五兩)小麥(一升)
右二味以水七升煮取一升頓服
又方大棗(二七枚)紫蘇莖葉(切一升)
右二味以酒三升煮取一升半分再服水煮亦得一
方加橘皮半兩(肘後方無棗用橘皮)
治氣方
桃皮二斤去黃者㕮咀以水五升煮取三升每服一
升瘥止
又方酒服驢脂二合日二瘥止
又方黃牛乳二升煎取一升和生乳一升空腹服之日
二
又方驢乳初服三合三日後日别五合後至七合七日
後至一升忌葵菜猪魚油等
又方尿空腹服百日即止治一切病
又方烏牛尿空腹服日再至三升止
補氣虚逆方
大棗(三升)甘皮(去脉十具)乾薑(二兩)乾地黃(八兩)
右四味治下篩酒四升漬棗三宿漉出棗取酒為炊
汁將棗内甑中微火蒸令棗膏入釡中酒裏煎酒令
餘二升許候甑中棗只留皮核在乃止火貯器中將
前散及熱下攪令調大略與糖相似以酒服二合日
再此方非止補氣亦通治一切短氣并形體羸瘦甚
良
大補氣方
乾地黃(五兩)甘草秦椒(各一兩)乾薑
昆布地骨皮(各四兩)白术桂心
人參厚朴海藻(各三兩)
羊腎(一具去膏四枚)羊肚(一具治如食法去膏膋)
右十三味治下篩内羊肚中合腎縫塞肚口蒸極熟
為度及熱水臼合𢷬取肚腎與藥為一家曝乾更𢷬
為散酒服方寸匕日二
白石英散明目利小便治氣及補五勞七傷無所不治
方
煉成白石英十兩(白石英無多少以鎚子碪上細磽向明選去黶翳色暗黑黃赤)
(者惟取白净者為佳𢷬絹下之甆器中研令極細熟以生絹袋於銅器中水飛之如作粉法如此三)
(度研訖澄之漸漸去水水盡至石英曝得乾看中有粗惡不淨者去之取中央好者在下有粗惡者)
(亦去之更研堪用者使熟白絹袋子盛著甆椀中以甆椀盖之於三斗米下蒸之飯熟訖出取懸之)
(使乾更於甆器中研之為成)石斛蓯蓉(各六分)
澤瀉茯苓橘皮(各一兩)莵絲子(三兩)
右七味治下篩總於甆器中研令相得重篩酒服方
寸匕日二不得過之猪魚鵝鴨蒜冷酢滑
補傷散治肺傷善泄欬善驚恐不能動筋不可遠行膝
不可久立汗出鼻乾少氣喜悲心下急痛痛引胸中臥
不安席忽忽喜夢寒熱小便赤黃目不遠視唾血方
天門冬(一升)防風澤瀉人參
阿膠(各一兩半)栝蔞根前胡芍藥
石膏乾薑大豆卷(各二兩)紫菀
白歛(各一兩)桂心白术(各四兩)乾地黃
甘草薯蕷當歸(各二兩半)
右十九味治下篩食上酒服方寸匕日三
白石英圓補養肺氣方
白石英(一作白石脂)陽起石磁石
莵絲子蓯蓉乾地黃(各二兩半)石斛
栝蔞根白术五味子(各二兩)防風
巴戟天(各五分)桂心人參(各一兩)蛇床子(半兩)
右十五味為末蜜丸如梧子酒下十五丸加至三十
丸日二服
理氣圓治氣不足方
杏仁桂心(各一兩)乾薑
益智子(各二兩)
右四味為末蜜丸如梧子未食服三丸以止為度
治冷氣氣短方
蜀椒五兩絹袋盛酒一斗浸二七日服之任意多少
治讀誦勞極疲乏困頓方
酥油糖酒
白蜜(各二升)
右五味合於銅器中微火煎二十沸下之為凖七日
七夜服令盡宜慎生冷
又方人參甘草茯苓當歸(各二兩)
地骨皮芎藭芍藥乾地黃
黃耆(各三兩)大棗(二十枚)
右十味㕮咀以水一斗煮取三升分三服一方用桂
心三兩
治卒短氣方
𢷬韭汁服一升立瘥(肘後方治卒上氣鳴息便欲絶)
治乏氣方
生薑枸杞葉(各二兩)
右二味㕮咀以水三升煮取一升頓服
治少年房多短氣方
豉(七合)梔子(二七枚)
右二味以水二升煮豉取一升半去䜴内梔子煮取
八合服半升不瘥更服
灸法
凡上氣冷發腹中雷鳴轉呌嘔逆不食灸太衝不限壮
數從痛至不痛從不痛至痛止
上氣厥逆灸胸堂百壮穴在兩乳間
胸膈中氣灸闕輸隨年壮(扁鵲云第四椎下兩傍各一寸半名闕輸)
心腹諸病堅滿煩痛憂思結氣寒冷霍亂心痛吐下食
不消腸鳴泄利灸太倉百壮(太倉穴一名胃募在心下四寸乃胃管下一寸)
結氣囊裏針藥所不及灸肓募隨年壮肓募二穴從乳
頭即度至臍中屈去半從乳下行度頭是穴
下氣灸肺輸百壮又灸太衝五十壮
凡臍下絞痛流入隂中發作無時此冷氣灸關元百壮
穴在臍下三寸
短氣不得語灸天井百壮穴在肘後兩筋間又灸大
椎隨年壮又灸肺輸百壮又灸肝輸百壮又灸
尺澤百壮又灸小指第四指間交脉上七壮又灸
手十指頭合十壮少年房多短氣灸鳩尾頭五十壮
又鹽灸臍孔中二七壮
乏氣灸第五椎下隨年壮
論曰凡卒厥逆上氣氣攻兩脇心下痛滿奄奄欲絶此
為奔㹠氣即急作湯以浸兩手足數數易之
奔㹠灸氣海百壮穴在臍下一寸半又灸關元百壮
穴在臍下三寸奔㹠灸期門百壮穴直兩乳下第二
脇端傍一寸五分
奔㹠腹腫灸章門百壮章門一名長平二穴在大横外
直臍季脇端奔㹠搶心不得息灸中極五十壮中極
一名玉泉在臍下四寸
奔㹠上下腹中與腰相引痛灸中府百壮穴在乳上三
肋間奔㹠上下灸四滿二七壮穴俠丹田兩傍相去
三寸即心下八寸臍下横文是也
備急千金要方卷五十五
