備急千金要方卷八十三唐孫思邈撰
宋林億等校正
飬性
黃帝雜忌法第七
旦起勿開目洗面令人目澀失明饒淚清旦常言善事
勿惡言聞惡事即向所來方三唾之吉又勿嗔怒勿叱
咤咄呼勿嗟歎勿唱奈何名曰請禍勿立膝坐而交臂
膝上勿令髮覆面皆不祥勿舉足向火勿對竈罵詈凡
行立坐勿背日吉勿面北坐久思不祥起凡欲行來常
存魁綱在頭上所向皆吉若欲征戰存斗柄在前以指
敵吉勿面北冠帶凶勿向西北唾犯魁綱神凶勿欬唾
唾不用遠成肺病令人手足重及背痛欬嗽亦勿向西
北大小便勿殺龜蛇勿怒目視日月喜令人失明行及
乘馬不用廻顧則神去人不用鬼行踖粟凡過神廟愼
勿輙入入必恭敬不得舉目恣意顧瞻當如對嚴君焉
乃享其福耳不爾速獲其禍亦不得返首顧視神廟勿
見龍蛇勿興心驚怪亦勿注意瞻視忽見鬼怪變異之
物即強抑之勿怪呪曰見怪不怪其怪自壞又路行及
衆中見殊妙美女愼勿熟視而愛之此當魑魅之物使
人深愛無問空山曠野稠人廣衆之中皆亦如之凡山
水有沙風處勿在中浴害人欲渡者隨驢馬後急渡不
傷人有水弩處射人影即死欲渡水者以物打水其弩
即散急渡不傷凡諸山有孔穴入採寳者惟三月九月
餘月山閉氣交犯死凡人空腹不用見尸臭氣入鼻舌
上白起口常臭欲見尸者皆須飲酒見之能辟毒凶行
觸熱塗中逢河勿洗面生烏䵟
房中補益第八
論曰人年四十已下多有放恣四十已上即頓覺氣力
一時衰退衰退既至衆病蜂起久而不治遂至不救所
以彭祖曰以人療人眞得其眞故年至四十須諳房中
之術夫房中術者其道甚近而人莫能行其法一夕御
十人閉固為謹此房中之術畢矣兼之藥餌四時勿絶
則氣力百倍而智慧日新然此方之作也非欲務於淫
佚苟求快意務存節欲以廣飬生也非苟欲強身力行
女色以縱情意在補益以遣疾也此房中之微旨也是
以人年四十已下即服房中之藥者皆所以速禍愼之
愼之故年未滿四十者不足與論房中之事慾心未止
兼餌補藥倍力耗喪不過半年精髓枯竭惟向死近少
年極須愼之人年四十已上常固精飬炁不耗可以不
老又餌雲母足以愈疾延年人年四十已上勿服瀉藥
常餌補藥大佳昔黃帝御女一千二百而登仙而俗人
以一女伐命知與不知豈不遠矣其知道者御女苦不
多耳凡婦人不必須有顔色妍麗但得少年未經生乳
多肌肉益也若足財力選取細髮目精黑白分明體柔
骨輭肌膚細滑言語聲音和調四肢骨節皆欲足肉而
骨不大其體及腋皆不欲有毫有毫當輭細不可極於
相者但蓬頭蠅面槌項結喉雄聲大口高鼻麥齒目精
渾濁口頷有毫骨節高大髮黃少肉隱毫多而且強又
生逆毫此相不可皆賊命損夀也凡御女之道不欲令
氣未感動陽氣微弱即以交合必須先徐徐調和使神
和意感良久乃可令得隂氣隂氣推之須臾自強所謂
弱而内迎堅急出之進退欲令疎遲情動而止不可高
自投擲顛倒五臟傷絶精脉生致日病但數交而愼密
者諸病皆愈年夀日益去仙不遠矣不必九一三五之
數也能百接而不施瀉者長生矣若御女多者可採氣
採氣之道但深接勿動使良久氣上面熱以口相當引
取女氣而吞之可疎疎進退意動便止緩息眠目偃臥
道引身體更強可復御他女也數數易之則得益多人
常御一女隂氣轉弱為益亦少陽道法火隂家法水水
能制火隂亦消陽久用不止隂氣逾陽陽則轉損所得
不補所失但能御十二女而不復施瀉者令人不老有
美色若御九十三女而自固者年萬歲矣凡精少則病
精盡則死不可不思不可不愼之也昔正觀初有一野
老年七十餘詣余云數日來陽氣益盛自思氣血已衰
何有此盛未知垂老有此為善惡耶余答之曰是大不
祥子獨不聞膏火乎夫膏火之將竭也必先暗而後明
明止則滅今足下年邁桑榆久當閉精息欲兹忽春情
猛發豈非反常耶竊為足下憂之子其勉歟後四旬發
病而死此其不愼之效也如斯之軰非一且疏一人以
勖將來耳所以善攝生者凡覺陽事輙盛必謹而抑之
不可縱心竭意以自賊也若一度制得則一度火滅一
度增油若不能制縱情施瀉即是膏火將滅更去其油
可不深自防所患人少年時不知道知道亦不能信行
之至老乃知道便以晩矣病難飬也晩而自保猶得延
年益夀若年少壯而能行道者神仙速矣或曰年未六
十當閉精守一為可爾否曰不然男不可無女女不可
無男無女則意動意動則神勞神勞則損夀若念眞正
無可思者則大佳長生也然而萬無一有強抑鬱閉之
難持易失使人漏精尿濁以致鬼交之病損一而當百
也其服食藥物見别卷中
御女之法交會者當避丙丁日及弦望晦朔大風大雨
大霧大寒大暑雷電霹靂天地晦冥日月薄蝕虹蜺地
動若御女者則損人神不吉損男百倍令女得病有子
必顛癡頑愚瘖瘂聾聵攣跛盲眇多病短夀不孝不仁
又避日月星辰火光之下神廟佛寺之中井竈圊厠之
側塜墓尸柩之傍皆所不可夫交合如法則有神德大
智善人降託胎中仍令性行調順所作和合家道日隆
祥瑞競集若不如法則有薄福愚癡惡人來託胎中仍
令父母性行凶險所作不成家道日否殃咎屢至雖生
成長家國滅亡夫禍福之應有如影響此乃必然之理
可不再思之
黃帝雜禁忌法曰人有所怒血氣未定因以交合令人
發癰疽又不可忍小便交合使人淋莖中痛面失血色
及遠行疲乏來入房為五勞虚損少子且婦人月事未
絶而與交合令人成病得白駮也水銀不可近隂令人
消縮鹿猪二脂不可近隂令隂痿也
備急千金要方卷八十三
