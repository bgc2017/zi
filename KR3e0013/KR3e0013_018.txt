備急千金要方卷十八唐孫思邈撰
宋林億等校正
七竅病方
舌病第四(方)
升麻煎舌主心藏熱即應舌生瘡裂破引脣揭赤服之
洩熱方
蜀升麻射干(各三兩)栢葉(切一升)大青(二兩)
苦竹葉(切)地黃汁(各五兩)生玄參汁(三合)赤蜜(八合)
生蘆根薔薇根白皮(各五兩)
右十味㕮咀以水四升煮取一升去滓下玄參汁令
兩沸次下地黃汁兩沸次下蜜煎取一升七合綿惹
取汁安舌上含細細咽之
治舌上瘡不得食舌本強頸兩邊痛此是心虚熱所致
之方
柴胡升麻芍藥梔子仁
通草(各二兩)黃芩大青杏仁(各一兩半)
生薑石膏(各四兩)
右十味㕮咀以水一斗九升煮取三升半分四服日
三夜一滓可重煎服之
治舌卒腫滿口溢出如吹猪胞氣息不得通須臾不治
殺人方
急以指刮破舌兩邊去汁即愈亦可以鈹刀決兩邊
破之以瘡膏傅之
又方刺舌下兩邊大脉血出勿使刺著舌下中央脉血
出不止殺人如上治不愈或血出數升則燒鐵篦令赤
熨瘡數過以絶血也
又方半夏十二枚洗熟以酢一升煮取八合稍稍含潄
之吐出加生薑一兩佳
治舌腫起如猪胞方
釡下墨末以酢厚傅舌上下脫去更傅須臾即消若
先決出血汁竟傅之彌佳凡此患人皆不識或錯治
益困殺人甚急但看其舌下自有噤蟲形狀或如螻
蛄或如卧蠶子細看之有頭尾其頭少白燒鐵釘烙
頭上使熟即自消
治舌腫強滿口方
滿口含糖酢少許時熱通即止
治舌腫滿口不得語方
鹽(一升)䗪蟲(三十枚)
右二味以水三升煮三沸含之稍稍咽之日三
治舌強不得語方
礬石桂心
右二味等分為末安舌下立瘥
舌上黑有數孔大如箸出血如湧泉此心藏病治之之
方
戎鹽黃芩(一作葵子)黃蘗大黃(各五兩)
人參桂心甘草(各二兩)
右七味末蜜丸梧子大以飲服十丸日三亦燒鐵篦
烙之
治舌上出血如泉方
燒鐵篦熱爍孔中良
脣病第五(甲煎法灸法)(方)
脾脣熱焦方
潤脾膏治脾熱脣焦枯無潤方
生天門冬(切)生地黃汁(一升)生麥門冬萎蕤(各四兩)
猪膏(三升)細辛甘草芎藭
白术(各二兩)黃耆升麻(各三兩)
右十一味㕮咀諸藥苦酒淹一宿綿裹藥臨煎下生
地黃汁與猪膏共煎取膏鳴水氣盡去滓取細細含
之
甲煎脣脂治脣裂口臭方
先以麻𢷬泥泥兩口好甆缾容一斗已上各厚半寸
曝令乾
甘松香(五兩)艾納香苜蓿香茅香(各一兩)
藿香(三兩)零陵香(四兩)
右六味先以酒一升水五升相和作湯洗香令淨切
碎又以酒水各一升浸一宿明旦取一斗五升烏麻
油六味内其中微火煎三上三下去滓内上件一口
缾中令少許不滿然後取
上色沈香(三斤)雀頭香蘇合香(各三兩)白膠香
白檀香(各五兩)丁香麝香甲香(各一兩)
右八味先酒水相和作湯洗香令淨各各别𢷬碎不
用絶細以蜜二升酒一升和香内上件甆缾中令實
滿以綿裹缾口又以竹篦交横約之勿令香出先掘
地埋上件油缾令口與地平以香缾合覆油缾上令
兩口相當以麻𢷬泥泥兩缾口際令牢密可厚半寸
許用糠壅缾上厚五寸燒之火欲盡即加糠三日三
夜勿令火絶計糠十二石訖停三日令冷出之别鍊
蠟八斤煮數沸内紫草十二兩煎數十沸取一莖紫
草向爪甲上研看紫草骨白出之又以綿濾過與前
煎相和令調乃内朱砂粉六兩攪令相得少冷未凝
之間傾置竹筒中筒上用紙裹麻纏之待凝冷解開
任意用之計此可得五十挺
甲煎口脂治脣白無血色及口臭方
燒香澤法
沈香甲香丁香麝香
檀香蘇合香薰陸香零陵香
白膠香藿香甘松香澤蘭
右十二味各六兩胡麻油五升先煎油令熟乃下白
膠香藿香甘松澤蘭少時下火綿濾内甆缾中餘八
種香𢷬作末以蜜和勿過濕内著一小甆缾中令滿
以綿幕口竹十字絡之以小缾覆大缾上兩口相合
密泥泥之乃掘地埋油缾令口與地平乃聚乾牛糞
燒之(一方用糠火燒之)七日七夜不須急滿十二日火尤佳
待冷出之即成其缾並須熟泥勻厚一寸曝乾乃可
用
鍊蠟合甲煎法
蠟紫草(各二兩)
右先鍊蠟令消乃内紫草煮少時候看以紫草向指
甲上研之紫草心白即出之下蠟勿令凝即傾弱一
合甲煎於蠟中均攪之訖灌筒中勿觸動候冷凝乃
取之便成好口脂也傅口面日三
治緊脣方
纏白布作大燈炷如指安斧刃上燃炷令刃汗出拭
取傅脣上日二三度或故青布亦佳并治瀋脣
又方自死螻蛄灰傅之
又方炙松脂帖上取瘥
又方取蛇皮拭淨燒為灰傅之
又方以火炙蠟帖脣取瘥
又方水服蠐螬灰良
又方青布灰以酒服之脂和塗亦可
又方灸虎口男左女右
又方灸承漿三壯
治瀋脣方
以乾蠐螬燒末和猪脂臨卧傅之
又方燒鼈甲及頭令煙盡為末傅之日三度
治脣生瘡方
以頭垢傅之日三度
又方以胡粉傅之
治脣邊生瘡連年不瘥方
以八月藍葉十斤絞取汁洗不過三日即瘥
治脣舌忽生瘡方
燒雞屎白為末以布裹著病上含之
治脣先核方
猪屎平量一升投水絞取汁温服之
治脣黑腫痛癢不可忍方
取大錢四文於石上以臘月猪脂磨取汁塗之
又方以竹弓彈出惡血取瘥
又方燒亂髮及蜂房六畜毛作灰猪脂和傅之亦治瀋
脣
治冬月脣乾拆血出方
𢷬桃仁以猪脂和傅之
治遠行脣口面皺裂方
熟煎猪脂將行夜常取傅面没行萬里野宿不損
備急千金要方卷十八
