備急千金要方卷四十六唐孫思邈撰
宋林億等校正
脾臓方
脾臓脉論第一
論曰脾主意脾臓者意之舍意者存憶之志也為諫議
大夫並四臓之所受心有所憶謂之意意之所存謂之
志因志而存變謂之思因思而遠慕謂之慮因慮而處
物謂之智意者脾之臓也口脣者脾之官脾氣通於口
口和則能别五榖味矣故云口為戊舌脣為已循環中
官上出頥頰次候於脣下廻脾中榮華於舌外主肉内
主味脾重二斤三兩扁廣三寸長五寸有散膏半斤主
裹血温五臓神名俾俾主臓營(一作意)秩禄號為意臓隨
節應會故曰脾臓營營含意在氣為噫在液為涎脾氣
虚則四肢不用五臓不安實則腹脹涇溲不利脾氣虚
則夢食飲不足得其時則夢築垣蓋屋脾氣盛則夢歌
樂體重手足不舉厥氣客於脾則夢邱陵大澤壊屋風
雨凡脾臓象土與胃合為腑其經足太隂與陽明為表
裏其脉緩相於夏王於季夏脾者土也敦而福敦者厚
也萬物衆色不同故名曰得福者廣萬物懸根住莖其
葉在巔蜎蜚蠕動蚑蠷喘息皆蒙土恩德則為緩恩則
為遲故令太隂緩而遲尺寸不同酸鹹苦辛大妙而生
五行其時而以各行皆不群行盡可常服土寒則温土
熱則凉土有一子名之曰金懷挾抱之不離其身金乃
畏火恐熱來薰遂棄其母逃於水中水為金子而臓火
神閉門塞戶内外不通此謂冬時土失其子其氣衰微
水為洋溢浸漬其地走擊皮膚面目浮腫歸於四肢愚
醫見水直往下之虚脾空胃水遂居之肺為喘浮肝反
畏肺故下沈沒下有荆棘恐傷其身避在一邊以為水
流心衰則伏肝微則沈故令脉伏而沈上醫遠(一作來)占
因轉孔穴利其溲便遂通水道甘液下流停其隂陽喘
息則微汗出正流肝著其根心氣因起陽行四肢肺氣
亭亭喘息則安腎為安聲其味為鹹倚坐毋敗汚臭如
腥土得其子即成為山金得其母名曰邱矣
四時之序逆順之變異也然脾脉獨何主脾脉者土也
孤蔵以灌四旁者也其善者不可得見惡者可見惡者
何如其來如水之流者此謂太過病在外如鳥之喙者
此謂不及病在中太過則令人四肢沈重不舉不及則
令人九竅壅塞不通名曰重強
脾脉來而和柔相離如雞踐地曰平長夏以胃為本脾
脉來實而盈數如雞舉足曰脾病脾脉來堅銳如雞之
喙(雞作烏)如鳥之距如屋之漏如水之流曰脾死
真脾脉至弱而乍疎乍散(一作數)色黃青不澤毛折乃死
長夏胃微濡弱曰平弱多胃少曰脾病但代無胃曰死
濡弱有石曰冬病石甚曰今病
脾臓營營舍意愁憂不解則傷意意傷則悶亂四肢不
舉毛悴色夭死于春
足太隂氣絶則脉不營其口脣口脣者肌肉之本也脉
弗營則肌肉濡肌肉濡則人中滿人中滿則脣反脣反
者肉先死甲篤乙死木勝土也
脾死臓浮之入緩(一作堅)按之中如覆杯絜絜状如摇者
死六月季夏建未也坤未之間土之位脾王之時其脉
大阿阿而緩曰平反得浮大而洪者是心之乘脾母之
歸子爲虚邪雖病易治反得微濇而短者是肺之乘脾
子之乘母為實邪雖病自愈反得弦而長者是肝之乘
脾木之尅土為賊邪大逆十死不治反得沈濡而滑者
是腎之乘脾水之陵土爲微邪雖病即瘥
右手關上隂絶者無脾脉也若少氣下利腹滿身重四
肢不欲動善歐刺足陽明治陽
右手關上隂實者脾實也若腸中伏伏如堅状大便難
刺足太隂治隂
脾脉長長而弱來疎去穊(一作數)再至曰平三至曰離經
病四至脫精五至死六至命盡足太隂脉也
脾脉急甚爲瘈瘲微急為膈中滿食飲入而還出後沃
沫緩甚為痿厥微緩為風痿四肢不用心慧然若無疾
大甚為擊仆微大為脾疝氣裹大膿血在腸胃之外小
甚為寒熱微小為消癉滑甚為㿗癃微滑為蟲毒蚘腸
鳴熱濇甚為腸㿗微濇為内潰多下膿血
脾脉摶堅而長其色黃當病少氣其耎而散色不澤者
當病足骭腫若水状
黃脉之至也大而虚有積氣在腹中有厥氣名曰厥疝
女子同法得之疾使四肢汗出當風
扁鵲曰脾有病則色痿黃實則舌本強直虚則多癖善
吞注利其實若陽氣壮則夢飲食之類
脾在聲為歌在變動為噫在志為思思傷脾精氣并於
脾則饑音在長夏病變於音者取之經恐懼而不解則
傷精精傷則骨痠痿厥精時自下則病精是故五臓主
藏精者也不可傷傷則守失而隂虚虚則無氣無氣則
死
病先發於脾閉塞不通身痛體重一日之胃而腹脹二
日之腎少腹腰脊痛脛痠三日之膀胱背膂筋痛小便
閉十日不已死冬人定夏晏食
病在脾日昳慧平旦甚日中持下晡静(素問作日出甚王冰云日中持)
(者繆也)假令脾病東行若食雉兔肉及諸木果實得之不
者當以春時發得病以甲乙日也
凡脾病之状必身重善饑足痿不收(素問作善肌肉痿足不收甲乙作苦)
(饑饑肉痿足不收)行善瘈脚下痛虚則腹滿腸鳴飱泄食不化
取其經足太隂陽明少隂血者
脾脉沈之而濡浮之而虚苦腹脹煩滿胃中有熱不嗜
食食而不化大便難四肢苦痺時不仁得之房内月使
不來來而頻併
脾病其色黃飲食不消腹苦脹滿體重節痛大便不利
其脉微緩而長此為可治宜服平胃丸瀉脾丸茱萸丸
附子湯春當刺隐白冬刺隂陵泉皆瀉之夏刺大都季
夏刺公孫秋刺商邱皆補之又當灸章門五十壮背第
十一椎百壮
邪在脾胃肌肉痛陽氣有餘隂氣不足則熱中善飢陽
氣不足隂氣有餘則寒中腸鳴腹痛隂陽俱有餘若俱
不足則有寒有熱皆調其三里
有所擊仆若醉飽入房汗出當風則傷脾脾傷則中氣
隂陽離别陽不從隂故以三分候死生
脾中風者翕翕發熱形如醉人腹中煩重皮肉瞤瞤而
短氣也脾中寒
脾水者其人腹大四肢苦重津液不生但苦少氣小便
難脾脹者善噦四肢急(一作實)體重不能衣(一作收)
趺陽脉浮而澀浮則胃氣強澀則小便數浮澀相摶大
便則堅其脾為約脾約者其人大便堅小便利而反不
渴
脾氣弱病利下白腸垢大便堅不能更衣汗出不止名
曰脾氣弱或五液注下青黃赤白黑
寸口脉弦而滑弦則為痛滑則為實痛即為急實即為
踊痛踊相摶即胸脇搶急
趺陽脉浮而澀浮即胃氣微澀即脾氣衰微衰相摶即
呼吸不得此為脾家失度
寸口脉雙緊即為入其氣不出無表有裏心下痞堅
趺陽脉微而濇微即無胃氣澀即傷脾寒在於膈而反
下之寒積不消胃微脾傷榖氣不行食已自噫寒在胷
膈上虚下實榖氣不通為閉塞之病
寸口脉緩而遲緩則為陽其氣長遲則為隂榮氣促(一云)
(不足)榮衛俱和剛柔相得三焦相承其氣必強
趺陽脉滑而緊滑即胃氣實緊即脾氣傷得食而不消
者此脾不治也能食而腹不滿此為胃氣有餘腹滿而
不能食心下如飢此為胃氣不行心氣虚也得食而滿
者此為脾家不治病人鼻下平者胃病也微赤者病發
癰微黑者有熱青者有寒白者不治脣黑者胃先病微
燥而渴者可治不渴者不可治臍反出者此為脾先落
(一云先終)
凡人病脉已解而反暮微煩者人見病者差安而強與
榖脾胃氣尚弱不能消榖故令微煩損榖則愈
診得脾積脉浮大而長飢則減飽則見䐜起與榖争減
心下累累如桃李起見於外腹滿嘔泄腸鳴四肢重足
脛腫厥不能臥是主肌肉損色黃也
脾之積名曰痞氣在胃管覆大如盤久久不愈病四肢
不收黃癉食飲不為肌膚以冬壬癸日得之肝病傳脾
脾當傳腎腎適以冬王王者不受邪脾復欲還肝肝不
肯受因留結為積故知痞氣以冬得之
脾病其色黃體青失溲直視脣反張爪甲青飲食吐逆
體重節痛四肢不舉其脉當浮大而緩今反弦急其色
當黃而反青者此是木之尅土為大逆十死不治
宫音人者主脾聲也脾聲歌其音鼓其志愁其經足太
隂厥逆陽明則榮衛不通隂陽翻作陽氣内擊隂氣外
傷傷則寒寒則虚虚則舉體消瘦語音沈澀如破鼓之
聲舌強不轉而好咽唾口噤脣黑四肢不舉身重如山
便利無度甚者不可治依源麻黃湯主之(方在别卷中)又言
聲憂懼舌本卷縮此是木尅土陽擊隂隂氣伏陽氣起
起則實實則熱熱則悶亂體重不能轉側語聲拖聲氣
深不轉而心急此為邪熱傷脾甚則不可治若脣雖痿
黃語言若轉可治
脾病為瘧者令人寒腹中痛熱則腸中鳴鳴已汗出恒
山丸主之(方在别卷中)若其人本來少於瞋怒而忽反常瞋
喜無度正言而鼻笑不答於人此脾病聲之候也不盈
旬月禍必至矣隂陽之疾經絡之源䆒尋其病取其所
理然後行治萬無遺一也
黃為脾脾合肉黃如䱇腹者吉脾主口脣脣是脾之餘
其人土形相比於上宫黃色大頭圓面美肩背大腹好
股胻小手足多肉上下相稱行安地舉足心平好利人
不喜權勢喜附人耐秋冬不耐春夏春夏感而生病主
足太隂敦敦然脾應月月有虧盈脾小大隨人脣大小
上脣厚下脣薄無腭齗脣缺破此人脾不正揭聳脣者
則脾高高則實實則熱熱則季脇痛滿脣垂而大不堅
者則脾下下則虚虚則危危則寒寒則身重不能行步
脣堅者則脾堅堅則臓安安則不病脣上下好者則脾
端正端正則脾胃和利人無病脣偏舉者則脾偏痛好
脹凡人分部中陷起者必有病生胃陽明為脾之部而
蔵氣通於内外部亦隨而應之沈濁為内浮清為外若
表病外入所部則起起則前瀉陽後補隂若裏病内出
所部則陷陷則前治隂後治陽陽則實熱隂則虚寒寒
主外熱主内凡人死生休否則蔵神前變形于外人脾
前病脣則焦枯無潤若脾前死脣則乾青白漸縮急齒
噤不開若天中等分墓色應之必死不治看色厚薄決
判賖促賖則不盈四百日内促則旬朔之間脾病少愈
而卒死何以知之曰青黑如拇指黶點見顔頰上此必
卒死脾絶十二日死何以知之口冷足腫腹熱臚脹泄
利不覺其出時(一日五日死)面青目黃者五日死病人著牀
心痛氣短脾竭内傷百日復愈欲起徬徨因坐於地其
亡倚牀能治此者可謂神良又面黃目赤不死黃如枳
實死吉凶之色在於分部霏霏而見黑黃入脣必病不
出其年(其穴在鼻上當兩眼是其分部位也)若年上不應三年之内禍必
應也
季夏土脾脉色黃主足太隂脉也其脉本在中封前上
四寸之中應在背輸與舌本中封在内踝前一寸大筋
裏宛宛中脉夲從中封上四寸是也其脉根于隐白隐
白在足大指端内側是也
其筋起於足大指之端内側上結於内踝其直者上結
於膝内輔骨上循隂股結於髀聚於隂器上腹結於臍
循腹裏結於脇散於胷中其内者著于脊
其脉起於足大指之端循指内側白肉際過核骨後上
内踝前廉上腨内循胻骨後交出厥隂之前上循膝股
内前廉入腹屬脾絡胃上膈俠咽連舌本散舌下其支
者復從胃别上膈注心中合足陽明為表裏陽明之本
在厲兊足趺上大指間上三寸骨解中也同會于手太
隂
其足太隂之别名曰公孫去本節後一寸别走陽明其
别者入絡腸胃主脾生病實則胃熱熱則腹中切痛痛
則陽病陽脉反大於寸口三倍病則舌強筋轉卵縮牽
隂股引髀痛腹脹身重食飲不下煩心心下急注脾脾
病虚則胃寒寒則腹中鼓脹脹則隂病隂脉反小於寸
口一倍病則泄水不能臥而煩強立股膝内痛苦筋折
紐之紐之者脉時綴綴動也發動甚者死不治
四季之月各餘十八日此為四季之餘日主脾胃黃肉
隨病也(一作内陽病)其源從太隂陽明相格節氣相移三焦
寒濕不調四時關格而起則臓腑傷痾隨時受癘陽氣
外泄隂氣内伏其病相反若腑虚則隂邪所加頭重頸
直皮肉強痺若臓實則陽疫所傷藴而結核起於喉頸
之側布毒熱於皮膚分肉之中上散入髮際下貫顳顬
隐隐而熱不相斷離故曰黃肉隨病也
扁鵲曰灸肝脾二輸主治丹毒四時隨病當依源補瀉
虚實之痾皮肉隨熱則須鎌破薄貼方呪促治疾無逃
矣
備急千金要方卷四十六
