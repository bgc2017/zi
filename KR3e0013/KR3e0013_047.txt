備急千金要方卷四十七唐孫思邈撰
宋林億等校正
脾臓方
脾虚實第二(論方)(脉法灸)
脾實熱
右手關上脉隂實者足太隂經也病苦足寒脛熱腹脹
滿煩擾不得臥名曰脾實熱也
瀉熱湯治舌本強直或夢歌樂而體重不能行方
前胡茯苓龍膽細辛
芒硝(各三兩)杏仁(四兩)玄參大青(各二兩)
苦竹葉(切一升)
右九味㕮咀以水九升煮取三升分三服食後服
治脾熱面黃目赤季脇痛滿方
半夏母薑(各八兩)枳實梔子
茯苓芒硝(各三兩)細辛(五兩)白术
杏仁(各四兩)生地黃淡竹葉(各切一升)
右十一味㕮咀以水九升煮取三升去滓下芒硝分
三服
治脾横方
若赤黑發如瓜大煎羊脂摩之
又方末赤小豆和雞子白傅之
四肢寒熱腰疼不得俛仰身黃腹滿食嘔舌根直灸第
十一椎上及左右各一寸五分三處各七壮
脾胃俱實
右手關上脉隂陽俱實者足太隂與陽明經俱實也病
苦脾脹腹堅搶脇下痛胃氣不轉大便難時反泄利腹
中痛上衝肺肝動五臓立喘鳴多驚身熱汗不出喉痺
精少名曰脾胃俱實也
瀉熱方
大黃麻黃黃芩(各四兩)杏仁
赤茯苓甘草橘皮芒硝
澤瀉(各三兩)
右九味㕮咀以水九升煮取三升絞去滓内大黃煮
兩沸去滓下芒硝分三服
大黃瀉熱湯治脾脉厥逆大腹中熱切痛舌強腹脹身
重食不下心注脾急痛方
大黃(細切水一升半别漬一宿)甘草(各三兩)澤瀉
茯苓黃芩細辛芒硝(各二兩)
橘皮(二兩)
右八味㕮咀以水七升煮取三升三合去滓下大黃
更煎兩沸去滓下芒硝分三服
治脾熱脇痛熱滿不歇目赤不止口脣乾裂方
石膏(一斤碎)生地黃(汁)赤蜜(各一升)
淡竹葉(切五升)
右四味先以水一斗二升煮竹葉取七升去滓澄清
煮石膏取一升五合去滓下地黃汁兩沸次下蜜煎
取三升細細服之
治脾熱偏一邊痛胷滿脇偏脹方
茯苓橘皮澤瀉(各三兩)芍藥
白术(各四兩)人參桂心(各二兩)石膏(八兩)
半夏(六兩)生薑(切一升)桑根白皮(一升)
右十一味㕮咀以水一斗二升煮取三升去滓分三
服若須利下加芒硝二兩佳
脾虚冷
右手關上脉隂虚者足太隂經也病苦泄注腹滿氣逆
霍亂嘔吐黃癉心煩不得臥腸鳴名曰脾虚冷也
治虚脹脇痛肩急有時發作悉補之方
五加根皮丹參橘皮(各一斤)地骨皮
乾薑白术(各八兩)猪椒根皮(二斤)乾地黃
芎藭附子(各五兩)桂心桔梗(各四兩)
大棗(五十枚)甘草(三兩)
右十四味㕮咀以酒四斗漬五七日服七八合加至
一升日再服
檳榔散治脾寒飲食不消勞倦氣脹噫滿憂恚不樂方
檳榔(八枚皮子並用)人參茯苓陳麴
厚朴麥蘖吳茱萸白术(各二兩)
右八味治下篩食後酒服二方寸匕日再一方用橘
皮一兩半
温脾圓治久病虚羸脾氣弱食不消喜噫方
黃蘗大麥蘖吳茱萸桂心
乾薑細辛附子當歸
大黃麴黃連(各一兩)
右十一味為末蜜丸如梧子每服十五丸空腹酒服
日三
麻豆散主脾氣弱不下食餌此以當食方
大豆黃(二升)大麻子(三升熬令香)
右二味治下篩飲和服一合日四五任情多少
脾胃俱虚
右手關上脉隂陽俱虚者足太隂與陽明經俱虚也病
苦胃中如空状少氣不足以息四逆寒泄注不已名曰
脾胃俱虚也
治腹脹善噫食則欲嘔泄澼溏下口乾四肢重好怒不
欲聞人聲忘誤喉痺補之方
黃連(一兩)禹餘糧(二兩)白术乾薑(各三兩)
大麻子(五兩)桑白皮(八兩)大棗(二十枚)
右七味㕮咀以水一斗二升煮取三升分四服
治脾胃俱虚苦飢寒痛方
人參當歸桂心茯苓
桔梗芎藭(各三兩)厚朴甘草
橘皮吳茱萸(各二兩)白术(五兩)麥蘖(一升)
右十二味㕮咀以水一斗二升煮取三升分三服
白术散治脾胃俱虚冷方
白术厚朴人參吳茱萸
茯苓麥蘖麴芎藭(各三兩)
右八味篩酒服方寸匕食後服日三一方加大腹橘
皮
平胃圓凡身重不得食食無味心下虚滿時時欲下喜
臥者皆針胃管太倉服建中湯及服此方(建中湯方見別卷)
杏仁(五十枚)丹參(三兩)苦參葶藶
玄參(各二兩)芎藭桂心(各一兩)
右七味為末蜜丸如梧子酒服五丸日三以知為度
又方治丈夫小兒食實不消胃氣不調或温壮熱結大
小便不利者有病冷者服露宿丸熱藥後當進此丸調
胃方
大黃(二兩)小草甘草芍藥
芎藭葶藶(各一兩)杏仁(五十枚)
右七味為末蜜丸飲服如梧子五丸日三一歲小兒
二丸漸加之(千金翼有菖蒲當歸乾薑茯苓麥門冬細辛為十三味無杏仁)
論曰凡病宿食在上管當吐之脉數而滑者實也有宿
食不消下之愈胃中有澼食冷物即痛不能食有熱物
即欲食大腹有宿食寒慄發熱如瘧状宿食在小腹者
當暮發熱明旦復止寸脉緊即頭痛風寒或腹中宿食
不化寸口脉緊者如轉索左右無常脾胃中有宿食不
消寸口脉浮而大按之反澀尺中微而澀故知宿食
大麴蘖丸主消榖斷下温和又寒冷者長服不患霍亂
方
大麥蘖麴(各一升)附子乾薑
當歸人參(各三兩)赤石脂(一兩)桔梗
女萎(各二兩)吳茱萸皂莢(各五兩)蜀椒(二兩半)
烏梅(五十枚)
右十三味為末蜜酢中半漬梅一宿蒸三斗米下去
核𢷬如泥和藥蜜和𢷬三千杵服十丸日三下甚者
加龍骨阿膠艾各三兩
消食斷下圓寒冷者常服之方
麴大麥蘖(各一升)吳茱萸(四兩)
右三味為末蜜和服十五丸如梧子大日三
乾薑散治不能食心意冥然忘食方
乾薑法麴蜀椒豉
大麥蘖(各一升)
右五味合治下篩日後服三方寸匕日三以能食為
度
消食圓治數年不能食方
小麥蘖麴(各一升)乾薑烏梅(各四兩)
右四味為末蜜和服十五丸日再加至四十丸寒在
胷中及反胃飜心者皆瘥
麴蘖散主消榖能食除腸中水氣臚脹方
法麴麥蘖杏仁(各五兩)
右三味治下篩食後酒服一合日三
脾勞第三論(方)
論曰凡脾勞病者補肺氣以益之肺旺則感於脾是以
聖人春夏養陽氣秋冬養隂氣以順其根本矣肝心為
陽脾肺腎為隂逆其根則伐其本隂陽四時者萬物之
終始也
半夏湯治脾勞實四肢不用五臓乖反脹滿肩息氣急
不安承氣泄實熱方
半夏宿薑(各八兩)茯苓白术
杏仁(各三兩)大棗(二十枚)竹葉(切一升)橘皮
芍藥(各四兩)
右九味㕮咀以水一斗煮取三升分四服
消食膏酒治脾虚寒勞損氣脹噫滿食不下通噫方
猪膏(三升)宿薑(汁五升)吳茱萸(一升)白术(一斤)
右四味𢷬茱萸白术等二味細細下篩為散内薑汁
膏中煎取六升温清酒一升進方寸匕日再
肉極第四(論方)
論曰凡肉極者主脾也脾應肉肉與脾合若脾病則肉
變色又曰至隂遇病為肌痺肌痺不已復感於邪内舍
於脾體癢淫淫如鼠走其人身上津液脱腠理開汗大
泄鼻端色黃是其相也凡風氣蔵於皮膚肉色則敗以
季夏戊巳日傷於風為脾風脾風之状多汗隂動傷寒
寒則虚虚則體重怠惰四肢不欲舉不嗜飲食食則欬
欬則右脇下痛隂隂引肩背不可以動轉名曰厲風裏
虚外實若陽動傷熱熱則實實則人身上如鼠走脣口
壊皮膚色變身體津液脱腠理開汗大泄名曰惡風而
須決其綱紀知其終始隂陽動静肉之虚實實則瀉之
虚則補之能治其病者風始入肉皮毛肌膚筋脉之間
即須決之若入六腑五臓則半死矣
扁鵲曰肉絶不治五日死何以知之皮膚不通外不得
泄凡肉應足太隂太隂氣絶則脉不營其肌肉脣反者
氣盡則肉先死使良妙藥終不治也
治肉熱極肌痺淫淫如鼠走身上津液脱腠理開汗大
泄為痺風風氣蔵於皮膚肉色敗鼻見黃色麻黃止汗
通肉
解風痺湯方
麻黃防已(一作防風)枳實細辛
白术(各三兩)生薑附子(各四兩)甘草
桂心(各二兩)石膏(八兩)
右十味㕮咀以水九升煮麻黃去沫下諸藥煮取三
升分三服
續命湯治肉極虚熱肌痺淫淫如鼠走身上津液開泄
或痺不仁四肢急痛方
麻黃生薑(各三兩)當歸石膏(各二兩)
芎藭桂心甘草黃芩
防風芍藥(各一兩)杏仁(四十枚)
右十一味㕮咀以水九升先煮麻黃除沫下諸藥煮
取三升去滓分四服日再
越婢湯治肉極熱則身體津液脱腠理開汗大泄厲風
氣下焦脚弱(方見别卷)
石南散治肉熱極則體上如鼠走或如風痺脣口壊皮
膚色變主諸風大病方
石南(三十銖)薯蕷芍藥(一本作甘草)天雄
桃花(一作桃仁)甘菊花(各一兩)黃耆(十八銖)
山茱萸(一兩十八銖)真珠(十八銖)石膏(二兩)
升麻萎蕤(各一兩半)
右十二味治下篩酒下方寸匕日再食後服
大黃耆酒治肉極虚寒為痺風隂動傷寒體重怠惰四
肢不欲舉關節疼痛不嗜飲食虚極所致方
黃耆桂心巴戟天石斛
澤瀉茯苓栢子仁乾薑
蜀椒(各三兩)防風獨活人參(各二兩)
天雄芍藥附子烏頭
茵芋栝蔞根山茱萸半夏
細辛白术黃芩(各一兩)
右二十三味㕮咀絹袋貯以清酒三斗漬之秋冬七
日春夏三日初服三合漸漸加微痺為度日再
治肉極虚寒卒中風口噤不能言四肢緩縱偏攣急痛
注五臓恍惚喜怒無常手脚不隨方
獨活茵芋黃芩(各三兩)甘草
防風芍藥芎藭麻黃
葛根(各二兩)人參(一兩)烏頭(三枚)
右十一味㕮咀以水一斗竹瀝四升合煮取四升分
四服日三夜一
備急千金要方卷四十七
