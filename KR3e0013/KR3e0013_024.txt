備急千金要方卷二十四唐孫思邈撰
宋林億等校正
風毒脚氣方
諸散第三(方)
例曰大法春秋宜服散
八風散治風虚面青黑土色不見日月光脚氣痺弱凖
紅面青黑主腎不見日月光主肝宜補腎治肝方
菊花(三兩)石斛天雄(各一兩半)人參
附子甘草(各一兩六銖)鍾乳薯蕷
續斷黃耆澤瀉麥門冬
遠志細辛龍膽秦艽
石韋菟絲子牛膝菖蒲
杜仲茯苓乾地黃栢子仁
蛇牀子防風白术乾薑
萆薢山茱萸(各一兩)五味子烏頭(各半兩)
蓯蓉(二兩)
右三十三味治下篩酒服方寸匕日三不效加至二
匕
大八風散治諸緩風濕痺脚弱方
巴戟天黃耆桂心細辛
天雄萆薢蓯蓉牡荆子
薯蕷菊花萎蕤山茱萸
秦艽黃芩石斛白术
礜石(一作礬石)厚朴龍膽人參
蜀椒(各半兩)附子五味子(各十八銖)菖蒲
茯苓牛膝(千金翼作乾薑)烏喙遠志(各一兩)
桔梗(三十銖)芎藭白歛芍藥(各六銖)
右三十二味治下篩酒服半寸匕日三未驗稍增令
微覺(胡洽無桔梗)
内補石斛秦芃散治風虚脚弱手足拘攣疼痺不能行
脚趺腫上膝小腹堅如䋲約氣息常如憂恚不能食飲
者皆由五勞七傷腎氣不足受風濕故也此方悉主之
石斛附子天雄桂心
獨活天門冬(各一兩)秦芃烏頭
人參乾薑當歸防風
杜仲(各三十銖)山茱萸莽草桔梗
細辛麻黃前胡五味子(各十八銖)
蜀椒白芷白术(各半兩)
右二十三味治下篩酒服方寸匕日再服不知稍增
至二匕虚人三建皆炮實人亦可生用風氣者本因
腎虚既得病後毒氣外滿則灸洩其氣内滿則藥馳
之當其救急理必如此至于風消退四體虚弱餘毒
未除不可便止宜服此散推陳致新極為良妙此既
人情可觧無可疑焉
秦芃散治風無久新卒得不知人四肢不仁一身盡痛
偏枯不隨不能屈伸洒洒寒熱頭目眩倒或口面喎僻
方
秦艽乾薑桔梗附子(各一兩)
天雄當歸天門冬人參
白术蜀椒(各十銖)烏頭細辛(各十八銖)
甘草白芷山茱萸麻黃
前胡防風五味(各半兩)
右十九味治下篩酒服方寸匕日三若老人少服之
(胡洽無天門冬前胡有莽草桂心防已萆薢白歛黃耆為二十三味)
單服松脂治一切風及大風脚弱風痺方薰陸法亦同
松脂三十斤以㯶皮袋盛繫頭鐺底布竹木置袋於
上以石三五顆壓之下水于鐺中令滿煮之膏浮出
得盡以後量更二十沸接置于冷水中易袋洗鍋更
煮如此九遍藥成𢷬篩為散以麤羅下之用酒服一
方寸匕日二初和藥以冷酒藥入腹後飲熱酒行藥
以知為度如覺熱即減不減令人大小便秘澀若澀
宜食蔥羹仍自不通宜服生地黃汁微取泄利除忌
大麻子以外無所禁若欲斷米加茯苓與松脂等分
蜜和為圓但食淡麫餺飥日兩度食一食一小椀勿
多食也作餺飥法硬和麫熟挼煮五十沸漉出冷水
淘更置湯中煮十餘沸然後漉出食之服松脂三十
日後即覺有驗兩脚似有水流下是效如恐秘澀和
一斤松脂茯苓與棗栗許大酥即不澀服經一百日
後脚氣當愈仙經曰服松脂一年增夀一年服二年
增夀二年及服之十年則增夀十年
淮南八公石斛萬病散治風濕疼腰脚不隨方
防風茯苓菊花細辛
蜀椒乾薑雲母蓯蓉
人參乾地黃附子石斛
杜仲遠志菟絲子天雄
萆薢桂心牛膝蛇牀子
白术薯蕷巴戟菖蒲
續斷山茱萸(各一兩)五味子(半兩)
右二十七味治下篩酒服方寸匕日再
茱萸散治冷風脚跛偏枯半身不隨晝夜呻吟醫所不
治
吳茱萸乾薑白斂牡荆(千金翼作牡桂)
附子天雄狗脊乾漆
薯蕷秦艽防風(各半兩)
右十一味治下篩先食服方寸匕日三藥入肌膚中
淫淫然三日知一月瘥
酒醴第四(例方)
例曰凡合酒皆薄切藥以絹袋盛藥内酒中密封頭春
夏四五日秋冬七八日皆以味足為度去滓服酒盡後
其滓𢷬酒服方寸匕日三大法冬宜服酒至立春宜停
石斛酒治風虚氣滿脚疼痺攣弱不能行方
石斛丹參五加皮(各五兩)側子
秦芃杜仲山茱萸牛膝(各四兩)
桂心乾薑羌活芎藭
橘皮黃耆白前蜀椒
茵芋當歸(各三兩)薏苡仁(一升)防風(二兩)
鍾乳(八兩𢷬碎别絹袋盛繫大藥袋内)
右二十一味㕮咀以清酒四斗漬三日初服三合日
再稍稍加以知為度
烏麻酒方
烏麻五升微熬𢷬碎以酒一斗漬一宿隨所能飲之
盡更作甚良
鍾乳酒治風虚勞損脚疼冷痺羸瘦攣弱不能行方
鍾乳(八兩)丹參(六兩)石斛杜仲
天門冬(各五兩)牛膝防風黃耆
芎藭當歸(各四兩)附子桂心
秦芃乾薑(各三兩)山茱萸薏苡仁(各一升)
右十六味㕮咀以清酒三斗漬之三日初服三合日
再後稍加之以知為度
枸杞菖蒲酒治緩急風四肢不隨行步不正口急及四
體不得屈伸方
菖蒲(五斤)枸杞根(一伯斤)
右二味細剉以水四石煮取一石六斗去滓釀二斛
米酒熟稍稍飲之
虎骨酒治骨髓疼痛風經五臟方
虎骨一具炭火灸令黃色槌刮取碎𢷬研得數日清
酒六升浸五宿隨性多少稍飲之易云虎嘯風生龍
吟雲起此亦有情與無情相感治風之效故亦無疑
蓼酒治胃管冷不能飲食耳目不聰明四肢有氣冬卧
脚冷服此酒十日後目既精明體又充壯方
八月三日取蓼曝燥把之如五升大六十把水六石
煮取一石去滓以釀酒如常法隨多少飲之已用訖
效甚速
小黃耆酒大治風虚痰癖四肢偏枯兩脚弱手不能上
頭或小腹縮痛脇下攣急心下有伏水脇下有積飲夜喜
夢悲愁不樂恍惚善忘此由風虚五臟受邪所致或久
坐腰痛耳聾卒起眼眩頭重或舉體流腫疼痺飲食惡
冷濇濇惡寒胷中痰滿心下寒疝藥皆主之及婦人産
後餘疾風虚積冷不除者方
黃耆附子蜀椒防風
牛膝細辛桂心獨活
白术芎藭甘草(各三兩)秦芃
烏頭(集驗用薯蕷三兩)大黃葛根
乾薑山茱萸(各二兩)當歸(二兩半)
右十八味㕮咀少壯人無所熬練虚老人微熬之以
絹袋中盛清酒二斗漬之春夏五日秋冬七日可先
食服一合不知可至四五合日三服此藥攻痺甚佳
亦不令人吐悶小熱宜冷飲食大虚加蓯蓉二兩下
利加女萎三兩多忘加石斛菖蒲紫石各二兩心下
多水者加茯苓人參各二兩薯蕷三兩酒盡可更以
酒二斗重漬滓服之不爾可曝滓𢷬下酒服方寸匕
不知稍增之服一劑得力令人耐寒冷補虚治諸風
冷神良
黃耆酒治風虚脚疼痿弱氣悶不自收攝兼補方
黃耆烏頭附子乾薑
秦芃蜀椒芎藭獨活
白术牛膝蓯蓉細辛
甘草(各三兩)葛根當歸菖蒲(各二兩半)
山茱萸桂心鍾乳栢子仁
天雄石斛防風(各二兩)大黃
石南(各一兩)
右二十五味㕮咀無所熬練清酒三斗漬之先食服
一合不知可至五合日三以攻痺為佳大虚加蓯蓉
下利加女萎多忘加菖蒲各三兩(胡洽有澤瀉三兩茯苓二兩人參茵)
(芋半夏栝蔞芍藥各一兩無秦艽芎藭牛膝蓯蓉甘草葛根當歸菖蒲鍾乳大黃為二十二味名大黃耆)
(湯)
茵芋酒治大風頭眩重目瞀無所見或仆地氣絶半日
乃蘇口喎噤不開半身偏死拘急痺痛不能動摇歴節
腫痛骨中酸疼手不得上頭足不得屈伸不能躡履行
欲傾跛皮中動淫淫如有蟲啄軫癢搔之生瘡甚者狂
走有此諸病藥皆主之方
茵蕷烏頭石南防風
蜀椒女萎附子細辛
獨活卷栢桂心天雄
秦艽防已(各一兩)躑躅(二兩)
右十五味㕮咀少壯人無所熬練虚老人薄熬之清
酒二斗漬之冬七日夏三日春秋五日初服一合不
知加至二合寧從少起日再以微痺為度(胡洽無蜀椒獨活卷)
(栢為十二味)
大金牙酒治瘴癘毒氣中人風冷濕痺口喎面戾半身
不遂手足拘攣歷節腫痛甚者小腹不仁名曰脚氣無
所不治方
金牙(一斤)側子附子天雄
人參蓯蓉茯苓當歸
防風黃耆薯蕷細辛
桂心萆薢萎蕤白芷
桔梗黃芩遠志牡荆子
芎藭地骨皮五加皮杜仲
厚朴枳實白术牛膝
丹參(各三兩)獨活(半斤)茵芋石南
狗脊(各二兩)磁石(十兩)薏苡仁麥門冬(各一升)
生石斛(八兩)蒴藋(四兩)生地黃(切二升)
右三十九味㕮咀以酒八斗漬七日温服一合日四
五夜一石藥細研别絹袋盛共藥同漬藥力和善主
治極多凡是風虚四體小覺有風痾者皆須將服之
無所不治也服者一依方修合不得輙信人大言浪
有加減
鍾乳酒治虚損通順血脉極補下氣方
鍾乳石斛蓯蓉(各五兩)附子
甘菊(各二兩)
右五味㕮咀以清酒三斗漬服二合日再稍增至一
升
秦芁酒治四肢風手臂不收髀脚疼弱或有拘急攣縮
屈指偏枯痿躄痟小不仁頑痺者悉主之方
秦芃天門冬五加皮牛膝
附子桂心(各三兩)巴戟天杜仲
石南細辛(各二兩)獨活(一兩)薏苡仁(一兩)
右十二味㕮咀以酒二斗漬之得氣味可服三合漸
加至五六合日三夜一
术膏酒治脚弱風虚五勞七傷萬病皆主之方
生白术淨洗一石五斗(𢷬取汁三斗煎取半)
濕荆二十五束束别三尺圍各長二尺五寸徑頭
二寸(燒取瀝三斗煎取半)
青竹三十束束别三尺圍各長二尺五寸徑一寸
(燒取瀝三斗煎取半)
生地黃根五大斗麤大者(𢷬取汁三斗煎取半)
生五加根(三十六斤淨洗訖剉于大釡内以水四石煎之去滓澄清取汁七斗以銅器中)
(盛大釡内水上煎之取汁三斗五升其煎諸藥法一準五加例)
右件白术等五種藥總計得汁九斗五升好糯米一
石五斗上小麥麴八斤曝乾為末以藥汁六斗浸麴
五日待麴起第一投淨淘米七斗令得三十遍下米
置淨席上以生布拭之勿令不淨然後炊之下饙以
餘藥汁浸饙調強弱更蒸之待饙上痂生然後下于
席上調強弱冷熱如常釀酒法醖之甕中密蓋頭三
日後第二投更淘米四斗一如前法投之三日後即
加藥如左
桂心甘草白芷細辛
防風當歸麻黃芎藭(各六兩)
附子(五兩)牛膝(九兩)乾薑五加皮(各一斤)
右十二味㕮咀訖第三投以米四斗淨淘如前法還
以餘汁澆饙重蒸待上痂生下置席上調冷熱如常
釀法和上件藥投之三日外然後嘗甘苦得中訖密
封頭二七日乃壓取清酒一服四合日再服細細加
以知為度温酒不得過熱慎生冷酢滑猪鯉魚蒜牛
肉等
松葉酒主脚弱十二風痺不能行服更生散數劑及衆
治不得力服此一劑便能遠行不過兩劑方
松葉六十斤㕮咀以水四石煮取四斗九升以釀五
斗米如常法别煮松葉汁以漬米并饙飯泥釀封頭
七日發澄飲之取醉得此力者甚衆神妙
治脚氣方
好豉三斗蒸一石米下曝乾如是三上以酒五斗漬
七日去滓飲惟醉為佳酒盡更以二斗半漬之飲之
如初
側子酒治風濕痺不仁脚弱不能行方
側子牛膝丹參山茱萸
蒴藋根杜仲石斛(各四兩)防風
乾薑蜀椒細辛獨活
秦芃桂心芎藭當歸
白木茵芋(各三兩)五加皮(五兩)薏苡仁(一升)
右二十味㕮咀絹袋盛清酒四斗漬六宿初服三合
稍加以知為度患目昏頭眩者彌精
膏第五(例方)
例曰凡作膏常以破除日無令喪孝汚穢産婦下賤人
雞犬禽獸見之病在外火灸摩之在内温酒服如棗核
許
神明白膏治百病中風惡氣及頭面諸病青盲風目爛
眥管瞖耳聾鼻塞齲齒齒根挺痛及癰痔瘡癬疥等方
吳茱萸蜀椒芎藭白术
前胡(崔氏作白前)白芷(各一升)附子(三十枚)桂心
當歸細辛(各二兩)
右十味㕮咀淳苦酒於銅器中淹浸諸藥一宿以成
煎猪膏十斤炭火上煎三沸三上三下白芷色黃為
候病在腹内温酒服如彈丸一枚日三目痛取如黍
米内兩眥中以目向風無風可以扇扇之諸瘡痔齲
齒耳鼻百病主之皆以膏傅病在皮膚灸手摩病上
日三(肘後九味無桂心)
衛侯青膏治百病久風頭眩鼻塞清涕淚出霍亂吐逆
傷寒咽痛脊背頭項強偏枯拘攣或緩或急或心腹久
寒積聚疼痛欬逆上氣往來寒熱鼠漏瘰癧歷節疼腫
關節盡痛男子七傷臚脹腹滿羸瘦不能飲食婦人生
産餘疾諸病瘑疥惡瘡癰腫隂蝕黃疸發背馬鞍牛領
瘡腫方
當歸栝蔞根乾地黃甘草
蜀椒(各六兩)半夏(七合)桂心芎藭
細辛附子(各四兩)黃芩桔梗
天雄藜蘆皂莢(各一兩半)厚朴
烏頭莽草乾薑人參
黃連寄生續斷戎鹽(各三兩)
黃野葛(二分)生竹茹(六升)巴豆(二十枚)石南
杏仁(各一兩)猪脂(三斗)苦酒(一斗六升)
右三十一味㕮咀諸藥以苦酒漬一宿以猪脂微火
上煎之三下三上膏成病在内以酒服如半棗在外
摩之日三
神明青膏治鼻中干灌之并摩服方
蜀椒(五合)皂莢黃芩石南
黃連雄黃桂心藜蘆(各三銖)
白术芎藭大黃澤瀉(各七銖)
烏頭莽草續斷人參(各五銖)
半夏當歸(各十二銖)乾地黃(十一銖)萎蕤
細辛(各十銖)附子桔梗(各二銖)乾薑(六銖)
戎鹽(杏子大一枚)
右二十五味㕮咀以苦酒一斗漬之羊髓一斤為東
南三隅竈内諸藥炊以葦薪作三聚新好土藥沸即
下置土聚上三沸三下訖藥成以新布絞去滓病在
外火灸摩之在内温酒服如棗核日三後稍益以知
為度
太傅白膏治百病傷寒咽喉不利頭項強痛腰脊兩脚
疼有風痺濕腫難屈伸不能行步若風頭眩鼻塞有附
息肉生瘡身體隠軫風搔鼠漏瘰癧諸疽惡瘡馬鞍牛
領腫瘡及久寒結堅在心腹痛胷痺煩滿不得眠飲食
欬逆上氣往來寒熱婦人産後餘疾耳目鼻口諸疾悉
主之亦曰太一神效膏方
蜀椒(一升)升麻(切一升)附子(三兩)巴豆
芎藭(各三十銖)杏仁(五合)狸骨細辛(各一兩半)
白芷(半兩)甘草(二兩)白术(六兩)
一方用當歸三兩
右十二味㕮咀苦酒淹漬一宿以猪脂四斤微火煎
之先削附子一枚以繩繫著膏中候色黃膏成去滓
傷寒心腹積聚諸風腫疾頸項腰脊強偏枯不仁皆
摩之日一癰腫惡瘡鼠瘻瘰癧炙手摩之耳聾取如
大豆灌之目痛淚出縹白瞖如珠當瞳子視無所見
取如粒米傅白上令其人自以手掩之須臾即愈便
以水洗視如平復且勿當風三十日後乃可行鼻中
痛取如大豆内鼻中并以摩之齲齒痛以綿裹如大
豆著痛齒上咋之中風面目鼻口喎僻以摩之若晨
夜行辟霜霧眉睫落數數以鐵漿洗用膏摩之
曲魚膏治風濕疼痺四肢嚲弱偏跛不仁并癰腫惡瘡
方
大黃黃芩莽草巴豆
野葛牡丹躑躅芫花
蜀椒皂莢藜蘆附子(各一兩)
右十二味㕮咀以苦酒漬藥一宿以成煎猪膏三斤
微火煎三沸一下别内白芷一片三上三下白芷色
黃藥成去滓微火灸手摩病上日三
野葛膏治惡風毒腫疼痺不仁瘰癧惡瘡癰疽腫脛脚
弱偏枯百病方
野葛犀角蛇銜莽草(外臺作茵芋)
烏頭桔梗升麻防風
蜀椒乾薑鼈甲雄黃
巴豆(各一兩)丹參(三兩)躑躅花(一升)
右十五味㕮咀以苦酒四升漬之一宿以成煎猪膏
五斤微火煎三上三下藥色小黃去滓以摩病上此
方不可施之猥人慎之(胡洽無丹參躑躅有細辛又蘇恭以白芷防已吳茱萸附)
(子當歸代巴豆雄黃蛇銜防風鼈甲)
蒼梧道士陳元膏治一切風濕骨肉疼痺方
當歸細辛芎藭(各一兩)桂心(五寸)
天雄(三十枚)生地黃(三斤)白芷(一兩半)丹砂(二兩)
乾薑(十累)烏頭(三兩)松脂(八兩)猪肪(十斤)
右十二味㕮咀以地黃汁漬藥一宿煎猪肪去滓内
藥煎十五沸去滓内丹砂末熟攪用火灸手摩病上
日千遍瘥(胡洽有人參防風各三兩附子三十枚雄黃二兩為十五味肘後千金翼有附子二)
(十二銖雄黃二兩半大酢三升為十五味崔氏與千金翼同)
裴公八毒膏治卒中風毒腹中絞刺痛飛尸入臟及魘
寐不寤尸厥奄忽不知人宿食不消温酒服如棗核大
得下止若毒氣甚咽喉閉塞不能嚥者折齒内葱葉口
中以膏灌葱葉中令下病腫者向火摩腫上若歲中多
温欲省病及行霧露中酒服之内鼻中亦得方
蜀椒當歸雄黃丹砂(各二兩)
烏頭巴豆(各一升)薤白(一斤)莽草(四兩)
右八味㕮咀苦酒三升漬一宿用猪脂五斤東向竈
葦薪火煎之五上五下候薤白黃色絞去滓研雄黃
丹砂如粉内之攪至凝乃正膏成盛不津器中諸蜈
蚣蛇蜂等毒者以膏置瘡上病在外悉傅之摩之以破
除日合一方用礜石一兩蜈蚣二枚是名八毒膏(肘後)
(不用巴豆莽草名五毒膏)
備急千金要方卷二十四
