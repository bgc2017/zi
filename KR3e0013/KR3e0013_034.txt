備急千金要方卷三十四唐孫思邈撰
宋林億等校正
傷寒方
傷寒不發汗變成狐惑病第十三(論方)
論曰狐惑之病其氣如傷寒默默欲眠目不得閉起卧
不安其毒在喉咽為惑病在隂肛者為狐病狐惑之病
並惡飲食不欲食聞食臭其面目翕赤翕白翕黑毒食
於上者則聲喝也(喝一作嗄)毒食下部者則乾咽也此由温
毒氣所為食于上者瀉心湯主之食於下者苦參湯淹
洗之食于肛外者熏之并用雄黃三片稍置瓦缾中炭
火燒向肛熏之并服湯也
治狐惑湯
黃連(四兩)薰草(四兩)
右二味㕮咀白酢漿一斗漬一宿煮取二升分為三
服
赤小豆當歸散其人脉數無熱微煩默默但欲卧汗出
初得之三四日眼赤如鳩眼得之七八日其四眥黃黑
能食者膿已成也治之之方
以赤小豆三升漬之令生芽足乃復乾之加當歸三
兩為末漿水服方寸匕日三即愈
瀉心湯其病形不可攻不可灸因火為邪血散脉中傷
脉尚可傷臟則劇井輸益腫黃汁出經合外爛肉腐為
癰膿此為火疽醫所傷也夫脉數者不可灸因火為邪
即為煩因虚逐實血走脉中火氣雖微内攻有力焦骨
傷筋血難復也應在瀉心瀉心湯兼治下痢不止腹中
愊堅而嘔吐腸鳴者方(仲景名半夏瀉心要略名甘草瀉心)
半夏(半升)黃芩人參乾薑
甘草(各三兩)黃連(一兩)大棗(十二枚)
右七味㕮咀以水一斗煮取六升分服一升日三
傷寒發黃第十四(論灸證針圖)(方)
論曰黃有五種有黃汗黃疸榖疸酒疸女勞疸黃汗者
身體四肢微腫胸滿不渴汗出如黃蘗汁良由大汗出
卒入水中所致黃疸者一身面目悉黃如橘柚暴得熱
以冷水洗之熱因留胃中食生黃瓜熏上所致若成黑
疸者多死榖疸者食畢頭眩心忪怫鬱不安面發黃由
失饑大食胃氣衝熏所致酒疸者心中懊痛足脛滿小
便黃面發赤斑黃黑由大醉當風入水所致女勞疸者身
目皆黃發熱惡寒小腹滿急小便難由大勞大熱而交
接竟入水所致但依後方治之
黃汗之為病身體洪腫發熱汗出不渴狀如風水汗染
衣色正黃如蘗汁其脉自沈從何得之此病以汗出入
水中浴水從汗孔入因而得之
黃耆芍藥桂酒湯治黃汗方
黃耆(五兩)芍藥(三兩)桂心(三兩)
右三味㕮咀以苦酒一升水七升合煎取三升飲一
升當心煩也至六七日稍稍自除心煩者苦酒阻故
也
黃疸之病疸而渴者其病難治疸而不渴其病可治發
於隂部其人必嘔發于陽部其人振寒而微熱
桂枝黃耆湯治諸病黃疸宜利其小便假令脉浮當以
汗解方
桂枝芍藥生薑(各三兩)甘草(二兩)
黃耆(五兩)大棗(十二枚)
右六味㕮咀以水八升微火煎取三升去滓温服一
升發微汗須臾不汗者飲稀熱粥以助湯若不汗更
服湯
麻黃醇酒湯治傷寒熱出表發黃疸方
麻黃三兩以醇酒五升煮取一升半盡服之温覆汗
出即愈冬月寒時用清酒春月宜用水
治黃疸方
瓜蔕秫米赤小豆(各二七枚)
右三味治下篩病重者取如大豆二枚内著鼻孔中
痛縮鼻須臾當出黃汗或從口中出汁升餘則愈病
輕者如一豆不瘥間日復用又下里間以筒使人極
吹鼻中無不死大慎之(刪繁療天行毒熱通貫臟腑沈㐲骨髓之間或為黃疸黑)
(疸赤疸白疸榖疸馬黃等病喘息須臾不絶也)
大黃圓治同前
大黃葶藶子(各二兩)
右二味為末蜜和丸如梧子大未食服十丸日三病
瘥止
又方大黃(二兩)黃連(三兩)黃蘗黃芩(各一兩)
麴衣(五合)
右五味為末蜜和丸如梧子大先食服三丸日三不
知加至五丸
茵蔯湯治黃疸身體面目盡黃方
茵蔯黃連(各三兩)黃芩(二兩)大黃
甘草人參(各一兩)梔子(二十七枚)
右七味㕮咀以水一斗煮取三升分三服日三亦治
酒疸酒癖
三黃散治同前
大黃黃連黃芩(各四兩)
右三味治下篩先食服方寸匕日三亦可為丸
五苓散治黃疸利小便方
豬苓茯苓澤瀉白术
桂心(各三十銖)
右五味𢷬篩為散渴時水服方寸匕極飲水即利小
便及汗出愈(此方與第九卷方相重以分兩不同故重出)
秦椒散治黃疸飲少溺多方
秦椒(六銖)瓜蔕(半兩)
右二味治下篩水服方寸匕日三
小半夏湯治黃疸小便色不異欲自利腹滿而喘者不
可除熱熱除必噦方
半夏生薑(各半斤)
右二味㕮咀以水七升煮取一升五合分再服有人
常積氣結而死其心上暖以此湯少許汁入口遂活
治黃疸方
取生小麥苖𢷬絞取汁飲六七合晝夜三四飲三四
日便愈無小麥穬麥亦得用之
治黃疸變成黑疸醫所不能治者方
土瓜根𢷬汁一小升頓服日一平旦服至食時病從
小便出先須量病人力不得多服力衰則起不得
治發黃身面目悉黃如金色小便如濃煮蘗汁衆醫不
能療者方
茵蔯梔子(各四兩)黃芩大黃
柴胡升麻(各三兩)龍膽(二兩)
右七味㕮咀以水八升煮取二升七合分三服若身
體羸去大黃加梔子五六兩生地黃一升(延年錄無茵蔯有梔)
(子四兩栝蔞三兩芒硝二兩近效方加枳實二兩)夫黃發已久變作桃皮色
心下有堅嘔逆不下飲食小便極赤色少四肢逆冷
脉深沉極微細遲者不宜服此方得下必變啘也宜
與大茵蔯湯除大黃與生地黃五兩服湯盡消息看
脉小浮出形小見不甚沈微便可治也脉浮見者黃
當明不復作桃皮色心下自寬也(大茵蔯湯方次出後十一味者是)
苦參散治人無漸忽然振寒發黃皮膚黃麴塵出小便
赤少大便時閉氣力無異食飲不妨已服諸湯散餘熱
不除久黃者宜吐下方
苦參黃連瓜蔕黃蘗
大黃(各一兩)葶藶(二兩)
右六味治下篩飲服方寸匕當大吐吐者日一服不
吐日再亦得下服五日知可消息不覺退更服之小
折便消息之
治發黃方
茵蔯黃蘗梔子大黃(各三兩)
黃連(二兩)
石五味㕮咀以水九升煮取三升分三服先服湯後
服丸方
大黃(五兩)茵蔯梔子(各三兩)黃芩
黃蘗黃連(各二兩)
右六味為末以蜜丸如梧子大白飲服二十丸令微
利
麻黃連翹赤小豆湯治傷寒瘀熱在裏身體必發黃方
麻黃連翹甘草(各二兩)生薑(三兩)
大棗(十二枚)杏仁(三十枚)赤小豆(一升)
生梓白皮(切二升)
右八味㕮咀以勞水一斗先煮麻黃去沬次内諸藥
煎取三升分三服
茵蔯湯治傷寒七八日内實瘀熱結身黃如橘小便不
利腹微脹滿宜下之方
茵蔯(六兩)大黃(三兩)梔子(四十枚)
右三味㕮咀以水一斗二升先煮茵蔯取五升去滓
次内梔子大黃煎取三升分服一升日三小便當利
如皂莢沫狀色正赤當腹減黃悉隨小便去也(范注用療)
(榖疸小品方用石膏一斤)
大黃黃蘗湯治發黃腹滿小便不利而赤自汗出此為
表和裏實當下之方
大黃(三兩)黃蘗芒硝(各四兩)梔子(十五枚)
右四味㕮咀以水六升煮取二升去滓内芒硝復煎
取一升先食頓飲之
茵蔯圓治時行病急黃并瘴癘疫氣及㾬瘧之方
茵蔯梔子芒硝杏仁(各三兩)
巴豆(一兩)恒山鼈甲(各二兩)䜴(五兩)
大黃(五兩)
右九味為末以餳為丸如梧子大飲服三丸以吐利
為佳不知加一丸初覺體氣有異急服之即瘥神效
治急黃熱氣骨蒸兩目赤脉方
芒硝(一兩)大黃(一兩半末)生地黃汁(八合)
右三味合和一服五合日二以利為度不須二服
治風疸小便或黃或白洒洒寒熱好卧不欲動方
三月生艾(一束𢷬取銅器中煎如漆密封之)大黃
黃連凝水石栝蔞根苦參
葶藶(各六銖)
右七味六味為末以艾煎和丸如梧子大先食服五
丸日二可至二十丸有熱加苦參渴加栝蔞小便澀
加葶藶小便多加凝水石小便白加黃連大便難加
大黃
濕疸之為病始得之一身盡疼發熱面色黑黃七八日
後壯熱熱在裏有血當下去之如㹠肝狀其小腹滿者
急下之亦治一身盡黃目黃腹滿小便不利方
礬石滑石(各五兩)
右二味治下篩以大麥粥汁服方寸匕日三先食服
之便利如血者已當汗出瘥
寸口脉浮而緩浮則為風緩則為痺痺非中風四肢苦
煩脾色必黃瘀熱以行跗陽脉緊而數數則為熱熱則
消榖緊則為寒食則滿也尺脉浮為傷腎跗陽脉緊為
傷脾風寒相薄食榖即眩榖氣不消胃中苦濁濁氣下
流小便不通隂被其寒熱流膀胱身故盡黃名曰榖疸
治勞疸榖疸丸方
苦參(三兩)龍膽(一兩)
右二味為末牛膽和為丸如梧子大先食以麥粥飲
服五丸日三不知稍加之(刪繁方加梔子仁三七枚以猪膽和為丸)
夫酒疸其脉浮者先吐之沈弦者先下之夫人病酒疸
者或無熱靖言了了腹滿欲吐嘔者宜吐之方前苦參
散七味者是酒疸必小便不利其候當心中熱足下熱
是其證也夫酒疸下之久久為黑疸目青面黑心中如
啖蒜虀狀大便正黑皮膚爪之不仁其脉浮弱雖黑微
黃故云
枳實大黃湯治傷寒飲酒食少飲多痰結發黃酒疸心
中懊憹而不甚熱或乾嘔方
枳實(五枚)大黃(三兩)豆䜴(半升)梔子(七枚)
右四味㕮咀以水六升煮取二升分三服心中熱疼
懊憹皆主之
凝水石散治肉疸飲少小便多如白泔色此病得之從
酒方
凝水石白石脂栝蔞根桂心(各三十銖)
菟絲子知母(各十八銖)
右六味治下篩麥粥飲服五分匕日三服五日知十
日瘥
茯苓圓治心下縱横堅而小便赤是酒疸者方
茯苓茵蔯乾薑(各一兩)白术(熬)
枳實(各三十銖)半夏杏仁(各十八銖)甘遂(六銖)
蜀椒當歸(各十二銖)
右十味為末蜜和丸如梧子大空腹服三丸日三稍
稍加以小便利為度(千金翼加黃連一兩大黃十八銖名茵蔯丸治黑疸身體闇黑)
(小便澀)
半夏湯治酒癖蔭胷心脹滿骨肉沉重逆害飲食乃至
小便赤黃此根本虚勞風冷飲食衝心由脾胃内痰所
致方
半夏(一升)生薑黃芩茵蔯
當歸(各一兩)前胡枳實甘草
大戟(各二兩)茯苓白术(各三兩)
右十一味㕮咀以水一斗煮取三升分作三服
牛膽圓治酒疸身黃麴塵出方
牛膽(一枚)芫花(一升)蕘花(半升)瓜蔕(三兩)
大黃(八兩)
右五味四味㕮咀以清酒一斗漬一宿煮減半去滓
内牛膽微火煎令可丸如大豆服一丸日移六七尺
不知復服一丸至八丸膈上吐膈下下或不吐而自
愈
大茵蔯湯治内實熱盛發黃黃如金色脉浮大滑實緊
數者大發黃多是酒客勞熱食少胃中熱或温毒内熱
者故黃如金色方
茵蔯黃蘗(各一兩半)大黃白术(各三兩)
黃芩甘草茯苓栝蔞根
前胡枳實(各二兩)梔子(二十枚)
右十一味㕮咀以水九升煮取三升分三服得快下
消息三四日更治之
茵蔯圓治氣淋臚脹腹大身體面目悉黃及酒疸短氣
不得息方
茵蔯天門冬梔子(各四兩)大黃
桂心(各三兩)通草石膏(各二兩)半夏(半升)
右八味蒸大黃通草天門冬半夏梔子曝令乾合𢷬
篩蜜丸如大豆服三丸日三忌生魚以豆羹服不得
用酒一方去石膏内滑石二兩不知加至十丸
黃家至日晡所發熱而反惡寒此為女勞得之當膀胱
急小腹滿體盡黃額上黑足下熱因作黑疸其腹臚脹
而滿如欲作水狀大便必黑時溏泄此女勞疸非水也
腹滿者難治
硝石礬石散治女勞疸方
硝石礬石(各半兩)
右二味治下篩大麥粥汁服方寸匕日三重衣覆取
汗病隨大小便出小便正黃大便正黑
黃疸之為病日晡所發熱惡寒小腹急身體黃額黑大
便溏黑足下熱此為女勞腹滿者難治治之方
滑石石膏(各等分)
右二味治下篩以大麥粥汁服方寸匕日三小便極
利則瘥
針灸黃疸法
正面圖第一(寅門脣裏)(上齗顳顬)(上腭中俠人)(舌下漿俠承)
(巨闕隂縫)(上管)
寅門穴從鼻頭直入髮際度取通繩分為三斷繩取一
分入髮際當繩頭針是穴治馬黃黃疸等病
上齗裏穴正當人中及脣針三鋥治馬黃黃疸等病
上腭穴入口裏邊在上縫赤白脉是針三鋥治馬黃黃
疸四時等病
舌下穴俠舌兩邊針治黃疸等病
脣裏穴正當承漿裏邊逼齒齗針三鋥治馬黃黃疸寒
暑温疫等病
顳顬穴在眉眼尾中間上下有來去絡脉是針灸之治
四時寒暑所苦疸氣温病等
俠人中穴火針治馬黃黃疸疫通身並黃語音已不轉
者
俠承漿穴去承漿兩邊各一寸治馬黃急疫等病
巨闕穴在心下一寸灸七壯治馬黃黃疸急疫等病
上管穴在心下二寸灸七壯治馬黃黃疸等病
男隂縫穴拔隂反向上灸治馬黃黃疸等病若女人玉
門是穴男女針灸無在
覆面圖第二(風府肝輸)(熱府脾輸)(肺輸腎輸)(心輸跟脚後)
風府穴在項後入髮際一寸去上骨一寸針之治頭中
百病馬黃黃疸等病
熱府穴在第二節下兩傍相去各一寸五分針灸無在
治馬黃黃疸等病
肺輸穴從大椎數第三椎兩傍相去各一寸五分灸主
黃疸通治百毒病
心輸穴從肺輸數第二椎兩傍相去各一寸五分
肝輸穴從心輸數第四椎兩傍相去各一寸五分
脾輸穴從肝輸數第二椎兩傍相去各一寸五分
腎輸穴從脾輸數第三椎兩傍相去各一寸五分
脚後跟穴在白肉後際針灸隨便治馬黃黃疸寒暑諸
毒等病
側面圖第三(耳中子頭頰裏䑀石)(手太陽錢孔)(太衝)
耳中穴在耳門孔上横梁是針灸之治馬黃黃疸寒暑
疫毒等病
頰裏穴從口吻邊入往對頰裏去口一寸針主治馬黃
黃疸寒暑温疫等病頰兩邊同法
手太陽穴手小指端灸隨年壯治黃疸
䑀石子頭穴還取病人手自捉臂從腕中太澤(澤當作淵)文
向上一夫接白肉際灸七壯治馬黃黃疸等病
錢孔穴度乳至臍中屈肋頭骨是灸百壯治黃疸
太衝穴針灸隨便治馬黃黃疸温疫毒等病
備急千金要方卷三十四
