備急千金要方後序
明天子剖符析胙分任將吏而課最之詎徒寵秩華膴
為尊顯計唯是體天心好生寄諸百執事百執事奉
德意而遐邇布之舉夭札疵癘期以喣噢而置之春臺
夀域也矧含靈生命忍坐眎為顧救病需醫醫需方
醫之有方猶般輸之規矩逢門之彀率而孫吳之韜
鈐也上溯軒岐下迨諸名家留此竒方以活衆庶惡
可以紙上塵蹟而土苴之人命之重奚翅千金卒然
疾作忙覓盧扁噬臍何及間有善信好施藥劑然焉
得人人而濟故昔人云施人以藥不若施人以方蓋
方所濟者遠而遍也吾越起侯先生自登籍後奉
璽書宦轍周歴西北迺夙心嗜醫見人有疾如切己身
以為丈夫貴拯危度厄儒胡不可兼醫乎故雅慕孫
真人千金一書嘆未廣其傳兹司馬榆關公暇偶繙
道藏得之遂囅然喜而持示一時同事諸公咸勃發
好生心願付剞劂各捐金有差先生獨肩其事夫自
古醫擅名秦越獨越之貴醫如貴儒乃秦不免變而
信巫史祈禳病者疑醫并疑其方非方之可疑以不
善用方者之過也此方初奏之李唐再校於趙宋流
傳至今嫌於殘蠧不無帝虎訛先生恐以濟人者害
人也用是更求善本殚精校讐冥棲方外務在傳信
即最纖瑣如秤尺升斗之制熬煉炰灸之法銖銖寸
寸靡不裁定惟於疑者則缺之畢寒暑寢食以徇要期
不負夙心以不負
天子命官德意以拯人危篤便人倉卒普天之下可家
喻戸曉矣詎獨利秦乎哉先生家會稽青家句甬僅
一曹江之隔幸為同鄕後輩先生與吾家宫端以文
學相知因而會譜青又叨為同系子行兹者待罪和
門又為属下小吏遂命青再加訂正初青備員保御
已留心是書因不敢辤然自媿不免金根之誤耳按
是書百病俱已臚列而獨缺痘科者蓋以痘疹起於
後世真人不能逆料故也先生又刻經騐痘書痘疹
一斑等帙用以補是書之未備庶幾為醫方大全矣
工竣敢綴數語而并及之以彰先生好生之心懇切
而周摯云
萬歷四十六年七月吉
總理提調延綏各大營練兵千搃前太醫院吏目属
下陳青頓首謹書
