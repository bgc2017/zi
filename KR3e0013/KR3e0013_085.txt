備急千金要方卷八十五唐孫思邈撰
宋林億等校正
平脉
五臟積聚第七
人病有積有聚有榖氣(榖一作繫)夫積者藏病終不移也聚
者腑病發作有時展轉痛移為可治也穀氣者脇下牽
痛按之則愈愈復發為穀氣夫病已愈不得復發令病
復發即為穀氣也諸積大法脉來而細輭附骨者為積
也寸口結積在胷中微出寸口積在喉中關上結積在
臍傍微下關者積在小腹尺中結積在氣衝上關上積
在心下脉出在左積在左脉出在右積在右脉兩出積
在中央各以其部處之寸口沈而横者脇下及腹中有
横積痛其脉弦腹中急痛腰背痛相引腹中有寒疝瘕
脉弦緊而細微者癥也夫寒痺癥瘕積聚之脉狀皆弦
緊若在心下即寸弦緊在胃管即關弦緊在臍下即尺
弦緊一曰關脉長弦有積在臍左右上下
又脉癥法左手脉横癥在左右手脉横癥在右脉頭大
在上頭小在下
又一法横脉見左積在右見右積在左偏得洪實而滑
亦為積弦緊亦為積為寒痺為疝痛内有積不見脉難
治見一脉相應為易治諸不相應為不合治也左手脉
大右手脉小上病在左脇下病在左足右手脉大左手
脉小上病在右脇下病在右足脉弦而伏者腹中有癥
不可轉也必死不治脉來沈而細時直者身有癰腫若
腹中有伏梁脉來沈而虚者泄注也脉來小沈實者胃
中有積聚不可下食即吐
陰陽表裏虚實第八
弦為小陽緩為陽明洪為太陽三陽也微為少陰遲為
厥陰沈為太陰三陰也
脉有一陰一陽一陰二陽一陰三陽有一陽一陰一陽
二陰一陽三陰如此言之寸口有六脉俱動耶然經言
如此者非有六脉俱動也謂浮沈長短滑濇也凡脉浮
滑長者陽也沈濇短者陰也所以言一陰一陽者謂脉
來沈而滑也一陰二陽者謂脉來沈滑而長也一陰三
陽者謂脉來浮滑而長時一沈也所以言一陽一陰者
謂脉來浮而濇也一陽二陰者謂脉來長而沈濇也一
陽三陰者謂脉來沈濇而短時一浮也各以其經所在
言病之逆順也
脉有陽盛陰虚陰盛陽虚何謂也然浮之損小沈之實
大故曰陰盛陽虚沈之損小浮之實大故曰陽盛陰虚
是謂陰陽虚實之意也
凡脉浮大數動長滑陽也沈濇弱弦短微陰也陽病見
陰脉者逆也主死陰病見陽脉者順也主生關前為陽
關後為陰陽數即吐陰微即下陽弦則頭痛陰弦即腹
痛以依陰陽察病也又尺脉為陰陰脉常沈而遲寸關
為陽陽脉但浮而速有表無裏邪之所止得鬼病何謂
表裏寸尺為表關為裏兩頭有脉關中絶不至也尺脉
上不至關為陰絶寸脉下不至關為陽絶陰絶而陽微
死不治呼為表屬腑吸為裏屬臓陽微不能呼陰微不
能吸呼吸不足胷中短氣
弱反在關濡反在巔微在其上濇反在下微即陽氣不
足活熱汗出濇即無血厥而且寒諸腑脉為陽主熱諸
臟脉為陰主寒陽微則汗陰浮自下(脉經作陰微)陽數口生
瘡陰數加微必惡寒而煩擾不得眠陽芤吐血(脉經作陽數則)
(吐血)陰芤下血(脉經作陰濇即下血)無陽即厥無陰即嘔
寸口脉浮大而疾者名曰陽中之陽病苦煩滿身熱頭
痛腹中熱寸口浮沈細者名曰陽中之陰病苦悲傷不
樂惡聞人聲少氣時汗出陰氣不通(不通一作併)臂不能舉
(巢源作臂偏不舉)
尺脉沈細者名曰陰中之陰病苦兩脛酸疼不能久立
陰氣衰小便餘瀝陰下濕癢
尺脉滑而浮大者名曰陰中之陽病苦小腹痛滿不能
溺溺即陰中痛大便亦然
尺脉牢而長關中無有此為陰干陽其人苦兩脛重小
腹引腰痛
寸口壯大尺中無有此為陽干陰其人苦腰背痛陰中
傷足脛寒
人有三虚三實者何謂也然有脉之虚實有病之虚實
有診之虚實脉之虚實者脉來濡者為虚牢者為實也
病之虚實者出者為虚入者為實言者為虚不言者為
實緩者為虚急者為實也診之虚實者癢者為虚痛者
為實外痛内快為外實内虚内痛外快為内實外虚故
曰虚實也
問曰何謂虚實答曰邪氣盛則實精氣奪則虚何謂重
實所謂重實者大熱病氣熱脉滿是謂重實也
脉盛皮熱腹脹前後不通&KR0034;瞀為五實
脉細皮寒氣少泄痢注前後飲食不入為五虚也
何時得病第九
何以知人露臥得病陽中有陰也何以知人夏月得病
諸陽入陰也何以知人春得病無肝脉也無心脉夏得
病無肺脉秋得病無腎脉冬得病無脾脉四季之月得
病
扁鵲華佗察聲色要訣第十
病人五臓已奪神明不守聲嘶者死病人循衣縫譫言
者不可治病人陰陽俱絶掣衣掇空妄言者死病人妄
語錯亂及不能語者不治熱病者可治病人陰陽俱絶
失音不能言者三日半死病人兩目眥有黃色起者其
病方愈病人面黃目青者不死青如草滋死病人面黃
目赤者不死赤如衃血死病人面黃目白者不死白如
枯骨死病人面黃目黑者不死黑如炲死病人面目俱
等者不死病人面黑目青者不死病人面青目白者死
病人面赤目青者六日死病人面黃目青者九日必死
是謂亂經飲酒當風邪入胃經膽氣妄洩目則為青雖
有天救不可復生病人面赤目白者十日死憂恚思慮
心氣内索面色反好急求棺槨病人面白目黑者死此
謂榮華已去血脉空索病人面黑目白者八日死腎氣
内傷病因留積病人面青目黃者五日死病人著牀心
痛短氣脾竭内傷百病復愈能起傍徨因坐於地其立
倚牀能治此者可謂神良病人面無精光若土色不受
飲食者四日死病人目無精光及牙齒黑色者不治病
人耳目鼻口有黑色起入于口者必死病人耳目及顴
頰赤者死在五日中病人黑色出於額上髮際下直鼻
脊兩顴上者亦死在五日中病人及健人黑色若白色
起入目及鼻口者死在三日中病人及健人面忽如馬
肝色望之如青近之如黑者死病人面黑目直視惡風
者死病人面黑脣青者死病人面青脣黑者死病人面
黑兩脇下滿不能自轉反者死病人目回回直視肩息
者一日死病人陰結陽絶目精脫恍惚者死病人陰陽
絶竭目眶陷者死病人眉系傾者七日死病人口如魚
口不能復閉而氣出多不返者死病人口張者三日死
病人脣青人中反者三日死病人脣反人中滿者死病
人脣口忽乾者不治病人脣腫齒焦者死病人齒忽變
黑者十三日死病人舌卷卵縮者必死病人汗出不流
舌卷黑者死病人髮直者十五日死病人髮如乾麻善
怒者死病人髮與眉衝起者死病人爪甲青者死病人
爪甲白者不治病人手足爪甲下肉黑者八日死病人
榮衛竭絶面浮腫者死病人卒腫其面蒼黑者死病人
手掌腫無文者死病人臍腫反出者死病人陰囊莖俱
腫者死病人脉絶口張足腫者五日死病人足趺腫嘔
吐頭重者死病人足趺上腫兩膝大如斗者十日死病
人臥遺屎不覺者死病人尸臭者不可治肝病皮白肺
之日庚辛死心病目黑腎之日壬癸死脾病脣青肝之
日甲乙死肺病頰赤目腫心之日丙丁死腎病面腫脣
黃脾之日戊巳死青欲如蒼璧之澤不欲如藍赤欲如
帛裏朱不欲如頳白欲如鵝羽不欲如鹽黑欲如重漆
不欲如炭黃欲如羅裹雄黃不欲如黃土
診五臓六腑氣絶證候第十一
病人肝絶八日死何以知之面青但欲伏眠目視而不
見人汗(一作泣)出如水不止(一曰二日死)病人膽絶七日死何
以知之眉為之傾病人筋絶九日死何以知之手足爪
甲青呼罵不休(一曰八日死)病人心絶一日死何以知之肩
息回視立死(一曰目亭亭二日死)病人腸(一云小腸)絶六日死何以知
之髮直如乾麻不得屈伸自汗不止病人脾絶十二日
死何以知之口冷足腫腹熱臚脹泄利不覺出無時度
(一曰五日死)病人胃絶五日死何以知之脊痛腰中重不可
反覆(一曰腓腸平九日死)病人肉絶六日死何以知之耳乾舌皆
腫溺血大便赤泄(一曰足腫九日死)病人肺絶三日死何以知
之口張但氣出而不還(一曰鼻口虚張短氣)病人大腸絶不治何
以知之泄利無度利絶則死病人腎絶四日死何以知
之齒為暴枯面為正黑目中黃色腰中欲折白汗出如
流水(一曰人中平七日死)病人骨絶齒黃落十日死諸浮脉無根
者皆死已上五臟六腑為根也
診四時相反脉第十二
春三月木旺肝脉治當先至心脉次之肺脉次之腎脉
次之此為王相順脉也到六月土王脾脉當先至而反
不至反得腎脉此為腎反脾也七十日死何謂腎反脾
夏火王心脉當先至肺脉次之而反得腎脉是謂腎反
脾期五月六月忌丙丁脾反肝三十日死何謂脾反肝
脉當先至而反不至脾脉先至是謂脾反肝期正月二
月忌甲乙腎反肝三歲死何謂腎反肝春肝脉當先至
而反不至腎脉先至是謂腎反肝期七月八月忌庚辛
腎反心二歲死何謂腎反心夏心脉當先至而反不至
腎脉先至是謂腎反心期六月忌戊巳此中不論肺金
之氣疎略未諭指南又推五行亦頗顚倒待求别錄上
凡療病察其形貎神氣色澤脉之盛衰病之新故乃可
治之形氣相得色澤以浮脉從四時此為易治形氣相
失色夭不澤脉實堅甚脉逆四時此為難治
逆四時者春得肺脉夏得腎脉秋得心脉冬得脾脉其
至皆懸絶澀者曰逆春夏沈澀秋冬浮大病熱脉靜泄
痢脉大脫血脉實病在中脉堅實病在外脉不實名逆
四時皆難療也凡四時脉皆以胃氣為本雖有四時王
相之脉無胃氣者難瘥也何謂胃脉來弱以滑者是也
命曰易治
診脉動止投數疎數死期年月第十三
脉一動一止二日死一經云一日死脉二動一止三日
死脉三動一止四日死或五日死脉四動一止六日死
脉五動一止七日死或五日死脉六動一止八日死脉
七動一止九日死脉八動一止十日死脉九動一止九
日死又云十一日死一經云十三日死若立春死脉十
動一止立春死一經云立夏死脉十一動一止立夏死
一經云夏至死又云立秋死脉十二動十三動一止立
秋死一經云立冬死脉十四動十五動一止立冬死一
經云立夏死脉二十動一止一歲死若立秋死脉二十
一動一止二歲死脉二十五動一止二歲死一經云一
歲死又云立冬死脉三十動一止二歲死若三歲死脉
三十五動一止三歲死脉四十動一止四歲死脉五十
動一止五歲死不滿五十動一止五歲死五行氣畢陰
陽數同榮衛出入經脉通流晝夜百刻五德相生脉來
五十投而不止者五臓皆受氣即無病也脉來四十投
而一止者一臓無氣却後四歲春草生而死脉來三十
投而一止者二臟無氣却後三歲麥熟而死脉來二十
投而一止者三臟無氣却後二歲桑椹赤而死脉來十
投而一止者四臟無氣歲中死得節不動出清明死遠
不出榖雨死矣脉來五動而一止者五臟無氣却後五
日而死脉一來而久住者宿病在心主中治脉二來而
久住者病在肝枝中治脉三來而久住者病在脾下中
治脉四來而久住者病在腎間中治脉五來而久住者
病在肺枝中治五脉病虚羸人得此者死所以然者藥
不得而治針不得而及盛人可治氣全故也
備急千金要方卷八十五
