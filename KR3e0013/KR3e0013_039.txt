備急千金要方卷三十九唐孫思邈撰
宋林億等校正
膽腑方
萬病丸散第七(論方)
論曰聖人之道以慈濟物博求衆藥以戒不虞倉卒之
際應手皆得故有萬病方焉余以此方散在羣典乃令
學者難用討尋遂鳩撮要妙以為斯品庶使造次可得
好事君子安不忘危無事之暇可預和合以備痾瘵也
芫花散治一切風冷痰飲癥癖㾬瘧萬醫所不治者皆
治之(一名登仙酒一名三建散)
芫花桔梗紫菀大戟
王不留行烏頭附子天雄
白术五加皮蕘花狼毒
莽草欒荆栝蔞根躑躅
麻黃白芷荆芥茵芋(各十分)
車前子石斛人參石南
石長生(各七分)蛇床子萆薢牛膝
狗脊菟絲子蓯蓉秦芃(各闕分)
藜蘆薯蕷薏苡仁巴戟天
細辛當歸芎藭乾地黃
食茱萸杜仲厚朴黃耆
山茱萸乾薑芍藥桂心
黃芩吳茱萸防已遠志
蜀椒獨活五味子牡丹
橘皮通草柴胡栢子仁
藁本菖蒲茯苓續斷(各二分)
右六十四味(千金翼有麻花半夏赤車使者高良薑紫葳無白术食茱萸等七味)並不
治不擇不灸不熬但振去塵土𢷬以粗羅下之即與
服凡是猪雞五辛生冷酢滑任意食之無所忌惟諸
豆皆殺藥不得食
藥散(三兩)細麴末(二升)糯米(三升)真酒(五升)
先以三大斗水煮米作粥須極熟冬月揚去火氣春
月稍凉夏月揚絶火氣令極冷秋稍温次下麴末搦
使和柔相得重下藥末搦使突突然好熟乃下真酒
重搦使散盛不津器中以淨杖攪散經宿即飲直以
布蓋不須密封凡服藥平旦空心服之以知爲度微
覺發動流入四肢頭面習習然爲定勿更加之如法
服之常常内消非理加增必大吐利服散者細下篩
服一方寸匕和水酒漿飲無在稍增以知爲度服丸
者細下篩蜜丸如梧子每服七丸但此藥或丸或散
皆可惟不得作湯若欲得補不令吐瀉但取内消大
益勝於五石兼逐諸病功
十二種□痺幷風入頭眼暗漠漠及上氣欬嗽喉中如
水雞聲不得眠臥飲食不作肌膚五臟滯氣積聚不消
壅閉不通心腹脹滿及連胷背鼓氣堅結流入四肢或
復叉心膈氣滿時定時發十年二十年不瘥五種下痢
疳蟲寸白諸蟲上下冷熱久積痰飲令人多睡消瘦無
力蔭入骨髓便成滯患身體氣腫飲食嘔逆腰脚酸疼
四肢沈重行立不能久婦人因産冷入子臟臟中不淨
或閉塞不通胞中瘀血冷滯出流不盡時時疹痛為患
或因此斷産并小兒赤白下痢及胡臭耳聾鼻塞等病
此藥以三丸為一劑服藥不過三劑萬病悉除說無窮
盡故稱萬病丸以其用牛黃為主故一名牛黃丸以耆
婆良醫故名耆婆丸方
牛黃麝香犀角(各一分)桑白皮
茯苓乾薑桂心當歸
芎藭芍藥甘遂黃芩
蜀椒細辛桔梗巴豆
前胡紫菀蒲黃葶藶
防風(各闕分)蜈蚣(三節)石蜥蝪人參(一寸)
朱砂雄黃黃連大戟
禹餘糧芫花芫青(七枚)
右三十一味(崔氏無黃芩桑白皮桔梗防風為二十七味)並令精細牛黃
麝香犀角朱砂雄黃禹餘糧巴豆别研餘者合𢷬重
絹下篩以白蜜和更𢷬三千杵密封下破除日平旦
空腹酒服三丸如梧子大取微下三升惡水為良若
卒暴病不拘平旦早晩皆可服但以吐利為度若不
吐利更加一丸或至三丸五丸須吐利為度不得限
以丸數病強藥五服即定一服一盞治一切冷病積
冷蔭瘦者四兩和酒一斗強者六兩和酒一斗半痰
飲疝瘕上同宿食嘔吐四兩和酒一斗癥瘕腸鳴噫
八兩和酒二斗久疰及久勞上同㿗痔塊堅冷嗽上
氣二十兩和酒五斗奔㹠冷氣六兩和酒一斗半噎
及冷痢上同卒中惡注忤心腹脹氣急欲死者三服
定一服一盞大吐出鮮血瘴氣上同蠱毒五服定一
服一盞温瘧㾬瘧並上同可三服一盞永瘥治婦人
諸風諸病等並依前件帶下十二兩和酒三斗崩中
六兩和酒一斗半月閉不通及冷病不産並上同斷
緒不産八兩和酒二斗月水前後不調乍多乍少亦
令人絶産四兩和酒一斗産後風冷不産六兩和酒
二斗若重者八兩和酒二斗甚者十六兩和酒三斗
大重者子宫下垂十六兩和酒四斗
論曰遠覽前古莫覩此方有高人李孝隆者自云隋初
受之於定州山僧惠通道人此後用之大有效驗袐而
不傳但得其藥其方不可得而聞始吾得之於静智道
人將三紀於兹矣時俗名醫未之許也然比行之極有
神驗其用藥殊不倫次將服節度大不近人情至於救
急其驗特異方知神物效靈不拘常制至理關感智不
能知亦猶龍吟雲起虎嘯風生此其不知所以然而然
雖聖人莫之辯也故述之篇末以貽後嗣好學君子詳
之非止救物兼深抑亦庶幾於博見矣
太乙神精丹治客忤霍亂腹痛脹滿尸疰惡風癲狂鬼
語蠱毒妖魅温瘧但是一切惡毒無所不治方
丹砂曾青雌黃雄黃
磁石(各四兩)金牙(二兩半)
右六味各𢷬絹下篩惟丹砂雌黃雄黃三味以醶醋
浸之曾青用好酒於銅器中漬紙密封訖日中曝百
日經夏急五日亦得無日以火暖之然後各研令如
細粉以醶酢拌使乾濕得所内土釜中以六一泥固
濟勿令泄氣乾後安鐡環施脚高一尺五寸置釜上
以漸放火無問軟硬炭等皆得初放火取熟兩秤炭
各長四寸置釡上待三分二分盡即益如此三度盡
用熟火然後用益生炭其過三上熟火已外皆須加
火漸多及至一伏時其火已欲近釡即便滿就釡下
益炭經兩度即罷火盡極冷然後出之其藥精飛化
凝著釡上五色者上三色者次一色者下雖無五色
但色光明皎潔如雪最佳若飛上不盡更令與火如
前以雄雞翼掃取或多或少不定研和棗膏丸如黍
粒(一本云丹砂曾青雄黃雌黃各二斤丹砂以大酢甆器中漬曾青美酒漬紙密封閉日曝一百日雄)
(黃雌黃各油煎九日九夜去油膩訖更𢷬數千杵皆勿研之别以大酢拌令浥浥然内藥土釡中以雄黃)
(在下次下雌黃次曾青次丹砂以甘土泥塗勿令餘毫毛許乾以剛炭火燒之九日九夜去釡五寸九日)
(九夜至釡底九日九夜侵釡腹三寸三九二十七日冷之一日一夜以刀子於釡際利著一匝開之取丹)
(丹成訖細研如粉以棗膏和一切丹不得用蜜皆用棗膏學者宜知此術舊不用磁石金牙今加而用之)
治偏風大風惡疾癲癎癧癤鬼打等最良服法平旦
空腹一丸如黍米為度其瘧病積久百方不瘥又加
心腹脹滿上氣身面脚等並腫垂死者服一丸吐即
瘥亦有不吐瘥者若不吐復不瘥者更服一丸半仍
不瘥者後日增半丸漸服無有不瘥氣亦定當吐出
青黃白物其因瘧兩脇下有癖塊者亦當消除若心
腹不脹滿者可與一丸日日加之以知為度不必專
須吐亦可一丸即瘥勿併與服亦可三日一服皆須
以意斟酌量得其宜或腹内有水便即下者勿怪若
患瘧日近精神健亦可斟酌病人藥性併與兩丸作
一丸頓服之皆至午後食勿使冷勿使熱䜴漿粥任
意食之若病瘧盗汗虚弱者日服一丸至三日吐即
止若患瘧不汗氣復不流脚冷者服一丸至三日若
不汗氣復脚即暖有潤汗不至三日吐即止若患瘧
無顔色者服藥後三日即有顔色亦有須吐瘥者亦
有服少許而瘥者亦有殺藥強人服三四丸始覺藥
行者凡人禀性不同不可一槩與之但作黍米大服
之為始漸加以知為度藥力驗壯勿併多服特慎油
麵魚肉蒜當清淨服之若有患久不瘥在牀羸瘦并
腹脹滿及腫或下痢者多死但與藥救之十人中或
瘥三四人也又一說癥瘕積聚服一刀圭以飲漿水
送下治諸卒死中惡客忤霍亂腹滿體帶五尸疰惡
風疰忤大病相易死亡滅門狂癲鬼語已死氣絶心
上微暖者扶起其頭以物校開口不可開琢去兩齒
以漿飲送藥藥下即活諸久病者日服一刀圭覆令
汗汗出即愈不愈者不過再服亦有不汗而瘥復有
不汗不愈者服如上法加半刀圭以瘥為度常以絳
囊帶丸刀圭散男左女右小兒繫頭上辟瘴毒惡時
氣射公小兒患可苦酒和之塗方寸紙上著兒心腹
上令藥在上治之亦有已死者冬二日夏一日與此
藥服得藥下便活若不得入腹不活若加金牙磁石
者服至五服内必令人吐逆下利過此即自定其藥
如小豆大為始從此漸小不得更大大風惡癩可二
十服偏風癧癤諸惡風癲病等亦可二十服自餘諸
惡病者皆止一二服量人輕重強弱不得多與若欲
解殺藥但爛煮食肥猪肉服此藥後小應頭痛身熱
一二日來大不能得食味後自漸得氣味五日後更
能食若貪食過多者宜節之若服藥下悶亂可煮木
防已湯服之即定凡言刀圭者以六粟為一刀圭一
說云三小豆為一刀圭
作土釡法
其法取兩箇瓦盆各受二大斗許以甘土塗其内令
極乾又一法作一瓦釡作一熱鐵釡各受九升瓦在
上鐵在下其狀大小隨藥多少不必依此說(一本云𢷬好甘)
(土絹篩水和作泥硬軟如坯瓦泥泥一升内細紙封𢷬可受十斤亦可隨藥多少作之隂乾三十日置日)
(中曝亦三十日日夕翻轉向日乾訖以糠五碩内釡糠中四向土攔擁之令糠徧釡周回上下各厚七寸)
(以火從下放五日五夜勿令人近之待冷一日一夜乃取掃拭令淨以黃丹醋和如稀粥掃其中令厚一)
(分乃内藥凡合九丹八石招魂太清神仙諸大丹皆用此釡作之萬成終不落節其古釡六一泥及鐵釡)
(皆除去之勿更用也此釡一具前後數十回用不動久久轉此法師甚袐之余欲令當來天下學士得解)
(之所以委曲具述之也)
作六一泥法
赤石脂牡蠣滑石礜石
黃礬鹵土蚯蚓屎(各二兩)
右取醶酢以足為度若無鹵土以鹽代之先作甘土
泥以泥各别褁前黃礬等五種作團褁之勿令泄氣
以火燒周三日最好一日亦得出火破團取藥各𢷬
碎絹篩然後與蚯蚓屎鹵土等分以酢和之如稠粥
即得好酢可用二分酢一分水和用取前瓦盆以此
泥塗之曾青如蚯蚓屎如黃連佳世少此者好崑崙
碌亦得瘥病丹砂亦尠粟砂亦得舊不用磁石金牙
今加之(用治萬種惡風神良凡有患連年積歲不可治者宜須合此一篇皆以王相日天晴明齋)
(戒沭浴如法合之)
述曰古之仙者以此救俗特為至袐余以大業年中數
以合和而苦雄黃曾青難得後於蜀中遇雄黃大賤又
於飛烏玄武大獲曾青蜀人不識今須識者隨其大小
但作蚯蚓屎者即是如此千金可求遂於蜀縣魏家合
成一釡以之治病神驗不可論宿癥風氣百日服者皆
得痊愈故序而述焉
凡雄黃皆以油煎九日九夜乃可入丹不爾有毒慎勿
生用丹必熱毒不堪服宜慎之
倉公散治卒鬼擊鬼痱鬼刺心腹痛如刺下血便死不
知人及臥魘囓脚踵不覺者諸惡毒氣病方(此是漢文帝時太倉)
(令淳于意方故名)
特生礜石皂莢雄黃藜蘆(各等分)
右四味治下篩取如大豆許内管中吹入病人鼻得
嚏則氣通便活若未嚏復更吹之以得嚏為度此藥
起死回生
小金牙散治南方瘴癘疫氣脚弱風邪鬼疰方
金牙(五分)雄黃萆薢黃芩
蜀椒由跋桂心莽草
天雄朱砂麝香烏頭(各二分)
牛黃(一分)蜈蚣(一枚六寸者)細辛萎蕤
犀角乾薑(各三分)黃連(四分)
右十九味治下篩合牛黃麝香𢷬三千杵温酒服錢
五匕日三夜二以知為度絳囊盛帶男左女右一方
寸匕省病問孝不避夜行塗人中晨昏霧露亦塗之
大金牙散治一切蠱毒百疰不祥醫所不治方
金牙鸛骨石膏(各八分)斑猫(七分)
活草子胡燕矢白术雷丸
龍牙(各六分)銅鏡鼻梔子仁乾漆
龜甲鼈甲鬼督郵桃白皮
大黃(各四分)桂心芍藥徐長卿
羚羊角射干升麻鳶尾
馬目毒公蜂房細辛乾薑
芒硝由跋犀角甘草
狼毒蜣蜋龍膽狼牙
雄黃真珠(各三分)芫花莽草
射罔烏梅(各一分)蛇蛻皮(一尺)鐵精
赤小豆(一合)地膽樗雞芫青(各七枚)
桃奴巴豆(各二七枚)
右五十味治下篩服一刀圭稍加至二刀圭帶之辟
百邪治九十九種疰(一本有麝香無白术)
備急千金要方卷三十九
