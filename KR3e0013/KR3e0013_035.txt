備急千金要方卷三十五唐孫思邈撰
宋林億等校正
傷寒方
温瘧第十五(論瘧方禳法)(灸刺法符)
論曰夫瘧者皆生於風夏傷於暑秋為㾬瘧也問曰瘧
先寒而後熱者何也對曰夫寒者隂氣也風者陽氣也
先傷于寒而後傷于風故先寒而後熱也病以時作名
曰寒瘧問曰先熱而後寒者何也對曰先傷于風而後
傷于寒故先熱而後寒也亦以時作名曰温瘧其但熱
而不寒者隂氣先絶陽氣獨發則少氣煩悶手足熱而
欲嘔名曰癉瘧問曰夫病温瘧與寒瘧而皆安舍舍于
何藏對曰温瘧者得之冬中于風寒氣藏于骨髓之中
至春則陽氣大發邪氣不能自出因遇大暑腦髓鑠肌
肉消腠理發泄因有所用力邪氣與汗皆出此病邪氣
先藏于腎其氣先從内出之于外也如是則隂虚而陽
盛盛則病矣衰則氣復反入入則陽虚虚則寒矣故先
熱而後寒名曰温瘧問曰癉瘧何如對曰癉瘧者肺素
有熱氣盛于身厥逆上衝中氣實而不外泄因有所用
力腠理開風寒舍于皮膚之内分肉之間發則陽氣盛
陽氣盛而不衰則病矣其氣不及于隂故但熱而不寒
氣内藏于心而外舍于分肉之間令人消鑠脫肉故名
曰癉瘧夫瘧之旦發也隂陽之旦移也必從四肢始也
陽已傷隂從之故氣未并先其時一食頃用細布索緊
束其手足十指令邪氣不得入隂氣不得出過時乃解
夫瘧脉自弦也弦數者多熱弦遲者多寒弦小緊者可
下之弦遲者可温之若脉緊數者可發汗針灸之脉浮
大者吐之瘥脉弦數者風發也以飲食消息止之
瘧歲歲發至三歲或連月發不解者以脇下有痞也治
之不得攻其痞但得虚其津液先其時發其汗服湯已
先小寒者引衣自覆汗出小便利即愈瘧者病人形瘦
皮上必粟起也病瘧一日發當以十五日愈設不瘥當
月盡解也令不愈當云何師曰此病結為癥瘕名曰瘧
母急當治之鼈甲煎圓主之方
成死鼈(十二斤治如食法要略作鼈用三兩)半夏人參
大戟(各六銖)瞿麥阿膠紫葳(一作紫菀)
牡丹皮石葦乾薑大黃
厚朴桂心海藻(要略作赤消)葶藶
蜣蜋(各十二銖)蜂窠桃仁芍藥(各一兩)
柴胡(一兩半)烏羽(燒一作烏扇)黃芩(各十八銖)䗪蟲
䖟蟲(各三十銖要略作鼠婦)
右二十四味為末取鍜竈下灰一斗清酒一斛五斗
以酒漬灰取酒著鼈盡爛泯泯如漆絞去滓下諸藥
煎為丸如捂子大未食服七丸日三(仲景方無大戟海藻)
柴胡栝蔞根湯治瘧而發渴者方
柴胡黃耆人參甘草
生薑(各三兩)大棗(二十枚)栝蔞根(四兩)
右七味㕮咀以水一斗二升煮取六升去滓煎取三
升温服一升日三
牡蠣湯牡瘧者多寒治之方(牡瘧一作壯瘧)
牡蠣麻黃(各四兩)甘草(二兩)
蜀㯃(三兩無以恒山代之)
右四味先洗蜀㯃三過去腥㕮咀以水八升煮蜀㯃
麻黃得六升去沫乃内餘藥煮取二升飲一升即吐
出復飲之
蜀椒散多寒者牡瘧也治之方
蜀椒雲母龍骨(各等分)
右三味治下篩先未發一炊頃以酢漿服半錢臨發
服一錢温瘧者加蜀㯃半分雲母取火燒之三日三
夜(要略不用雲母用雲貴)
有癉瘧者隂氣孤絶陽氣獨發而脉微其候必少氣煩
滿手足熱欲嘔但熱而不寒邪氣内藏于心外舍于分
肉之間令人消鑠脫肉也
有温瘧者其脉平無寒時病六七日但見熱也其候骨
節疼煩時嘔朝發暮解暮發朝解名温瘧
白虎加桂湯治之方
石膏(一斤)知母(六兩)甘草(二兩)粳米(六合)
右四味㕮咀以水一斗二升煮米爛去滓加桂心三
兩煎取三升分三服覆令汗先寒發熱汗出者愈
麻黃湯治瘧須發汗方
麻黃栝蔞根大黃(各四兩)甘草(一兩)
右四味㕮咀以水七升煮取二升半分三服未發前
食頃一服臨發一服服後皆厚覆取汗
治瘧或間日發者或夜發者方
恒山竹葉(各三兩)秫米(一百粒)石膏(八兩)
右四味㕮咀以水八升銅器中漬藥露置星月下高
淨處横刀其上明日取藥于病人房中以銅器緩火
煎取三升分三服清旦一服未發前一食頃一服臨
發一服三服訖静室中卧莫共人語當一日勿洗手
面及漱口勿進食取過時不發乃澡洗進食并用藥
汁塗五心胷前頭面藥滓置頭邊曾用神驗(救急方用烏梅)
(二七枚)
又方先作羊肉臛麵餅飽食之并進少酒隨所能令其
欣欣有酒氣入密室裏然炭火厚覆取大汗即瘥
又方燒黑牛尾頭毛作灰酒服方寸匕日三
恒山圓治㾬瘧說不可具方
恒山知母甘草大黃(各十八銖)
麻黃(一兩)
右五味為末蜜和丸如梧子大未食服五丸日二不
知漸增以瘥為度(肘後無大黃)
又方治瘧經數年不瘥者兩劑瘥一月已來一劑瘥方
恒山三兩為末以雞子白和併手丸如梧子大置銅
椀中于湯中煮令熟殺腥氣則止以竹葉飲服二十
丸欲吐但吐至發令得三服時早可斷食而晩不可
斷食可竹葉汁煮&KR1048;少食之
梔子湯治同前
梔子(十四枚)秫米(十四粒)恒山(三兩)
車前葉(二七枚炙乾)
右四味㕮咀以水九升煮取三升分三服未發一服
發時一服發後一服以吐利四五行為瘥不止冷飯
止之
治老瘧久不斷者方
恒山(三兩)烏賊骨升麻鼈甲
附子(各一兩)
右五味㕮咀絹袋盛以酒六升漬之小令近火轉之
一宿成一服一合比發可數服或吐下
治瘧無問新久者方
小便(一升半)蜜(三匕)
右二味煮三沸頓服每發日平旦時服自至發勿食
重者漸退不過三服瘥
又方
鼠尾子車前子(各一虎口)
右二味㕮咀以水五升煮取二升未發前服盡
又方馬鞭草汁五合酒三合分三服
又方𢷬茛菪根燒為灰和水服一合量人大小強弱用
之
又方瓜蔕二七枚𢷬水漬一宿服之
又方常以七月上寅日採麻花為末酒服方寸匕
又方故鞋底去兩頭燒作灰井花水服之
又方服翹摇汁
又方桃花末服方寸匕
治瘧方
鼈甲(方寸灸)烏賊骨(方二寸)附子(炮)甘草(各一兩)
恒山(二兩)
右五味㕮咀以酒二升半漬之露一宿明日塗五心
手足過發時瘧斷若不斷可飲一合許瘥
蜀漆圓治勞瘧并治積勞寒熱發有時似瘧者方
蜀漆麥門冬知母白薇
地骨皮升麻(各三十銖)甘草鼈甲
烏梅肉萎蕤(各一兩)恒山(一兩半)石膏(二兩)
豉(一合)
右十三味為末蜜和丸如梧子大飲服十丸日再服
之稍稍加至二三十丸此神驗無不瘥也加光明砂
一兩
烏梅圓治寒熱勞瘧久不瘥形體羸瘦痰結胷堂食飲
減少或因行遠久經勞役患之積年不瘥服之神效方
烏梅肉豆䜴(各一合)升麻地骨皮
柴胡鼈甲恒山前胡(各一兩)
肉蓯蓉玄參百合蜀㯃
桂心人參知母(各半兩)桃仁(八十一枚)
右十六味為末蜜凡空心煎細茶下三十丸日二服
老少孩童量力通用無所忌
治勞瘧積時不斷衆治無效者方
生長大牛膝一握切以水六升煮取一升分再服第
一服取未發前食頃第二服取臨發時
大五補湯治時行後變成瘴瘧方
桂心(三十銖)遠志桔梗芎藭(各二兩)
茯苓乾地黃芍藥人參
白术當歸黃耆甘草(各三兩)
竹葉(五兩)大棗(二十枚)生枸杞根生薑(各一斤)
半夏麥門冬(各一升)
右十八味㕮咀以水三斗煮竹葉枸杞取二斗次内
諸藥煎取六升分六服一日一夜令盡
鯪鯉湯治乍寒乍熱乍有乍無山瘴瘧方
鯪鯉甲(十四枚)鼈甲烏賊骨(各一兩)恒山(三兩)
附子(一枚)
右五味㕮咀以酒三升漬一夕發前稍稍啜飲勿絶
吐之兼以塗身斷食過時乃食飲
烏梅圓治肝邪熱為瘧令人顔色蒼蒼氣息喘悶戰掉
狀如死者或久熱勞微動如瘧積年不瘥方
烏梅肉蜀㯃鼈甲萎蕤
知母苦參(各一兩)恒山(一兩半)石膏(二兩)
甘草細辛(各十八銖)香䜴(一合)
右十一味為末蜜丸如梧子大酒服十丸日再飲服
亦得
治心熱為瘧不止或止後熱不歇乍來乍去令人煩心
甚欲飲清水反寒多不甚熱者方
甘草(一兩)蜀㯃(三兩)恒山鼈甲(各四兩)
石膏(五兩)香䜴(一合)梔子烏梅(各三十枚)
淡竹葉(切二升)
右九味㕮咀以水九升煮取三升分三服
恒山圓治脾熱為瘧或渴或不渴熱氣内傷不泄令人
病寒腹中痛腸中鳴汗出方
恒山(三兩)甘草(半兩)知母鼈甲(各一兩)
右四味為末蜜丸如梧子大未發前酒服十丸臨發
時一服正發時一服
恒山湯治肺熱痰聚胷中來去不定轉而為瘧其狀令
人心寒寒甚則發熱熱間則善驚如有所見者方
恒山(三兩)甘草(半兩)秫米(三百二十粒)
右三味㕮咀以水七升煮取三升分三服至發時令
三服盡
又方治腎熱發為瘧令人淒淒然腰脊痛宛轉大便難
目眴眴然身掉不定手足寒方
恒山(三兩)烏梅(三七枚)竹葉(切一升)香䜴(八合)
蔥白(一握)
右五味㕮咀以水九升煮取三升分三服至發令盡
藜蘆圓五臟並有瘧候六腑則無獨胃腑有之胃腑瘧
者令人旦病也善饑而不能食食而支滿腹大治之方
藜蘆恒山皂莢牛膝(各一兩)
巴豆(三十枚)
右五味先熬藜蘆皂莢色黃合𢷬為末蜜丸如小豆
大旦服一丸正發時一丸一日勿飽食(肘後無恒山及牛膝)
刺灸法
肝瘧刺足厥隂見血心瘧刺手少隂
脾瘧刺足太隂肺瘧刺手太隂陽明
腎瘧刺足少隂太陽胃瘧刺足太隂陽明横脉出血
凡灸瘧者必先問其病之所發者先灸之從頭項發者
于未發前預灸大椎尖頭漸灸過時止從腰脊發者灸
腎輸百壯從手臂發者灸三間
瘧灸上星及大椎至發時令滿百壯灸艾炷如黍米粒
俗人不解取穴務大炷也
覺小異即灸百會七壯若後更發又七壯極難愈者不
過三灸以足踏地以線圍足一匝中折從犬椎向百會
灸線頭三七壯炷如小豆狀又灸風池二穴三壯
凡一切瘧無問遠近正仰卧以線量兩乳間中屈從乳
向下灸度頭隨年壯男左女右
五臟一切諸瘧灸尺澤七壯穴在肘中約上動脉是也
諸瘧血脉不見者刺十指間出血血去必已先視身之
赤如小豆者盡取之
瘧刺足少隂血出愈
㾬瘧上星主之穴在鼻中央直髮際一寸陷容豆是也
灸七壯先取譩譆後取天牖風池瘧日西而發者臨泣
主之穴在目眥上入髮際五分陷者灸七壯
瘧實則腰背痛虚則&KR0864;衂飛揚主之穴在外踝上七寸
灸七壯
瘧多汗腰痛不能俛仰目如脫項如拔崑崙主之穴在
足外踝後跟骨上陷中灸三壯
禳瘧法未發前把大雄雞一頭著懷中時時驚動令雞
作大聲立瘥
治瘧符(凡用二符)
瘧小兒父字石拔母字石鎚某甲著患人姓名患瘧人
竊讀之曰一切天地山水城隍日月五星皆敬竈君今
有一瘧鬼小兒罵竈君作黑面奴若當不信看文書急
急如律令
此符必須真書前後各留白紙一行擬著竈君額上
瓦石壓之不得壓字上勿令人近符若得專遣一人
看符大好亦勿令灰土傅符上致使字不分明出見
著符次第如後若明日日出後發須令人夜掃竈君
前及額上令淨至發日旦令患人整衣帽立竈前讀
符使人自讀必須分明讀符勿錯一字每一遍若别
人讀一遍患人跪一拜又以手捉患人一度若患人
自讀自捉衣振云人姓某甲如此是凡三遍讀三拜
了以淨瓦石壓兩角字句上著竈額上勿令壓字上
若瘧日西發具如上法三遍讀符至午時更三遍讀
如上法如夜發日暮更三遍讀並如上法其竈作食
亦得勿使動此符若有兩竈大竈上著符若有露地
竈屋裏竈上著止有露竈依法著之仍須手捉符其
符法如後若有客患會須客經停過三度發三度委
曲著符如上法符亦云客姓名患瘧乞拘錄瘧鬼小
兒如左凡治久患者一著符一漸瘥亦可五度著符
如始可全瘥又須手把符如左
王良符張季伯書之急急如律令
此王良符依法長捲兩手握念佛端坐如須行動檢
校插著胸前字頭向上
右二符各依法一時用不得闕一符萬一不瘥但得
一發輕後發日更讀即瘥一一仔細依法若字參差
即不瘥
診谿毒證第十六
江東江南諸谿源間有蟲名短狐谿毒亦名射工其蟲
無目而利耳能聽在山源谿水中聞人聲便以口中毒
射人故謂射工也其蟲小毒輕者及相逐者射著人影
者皆不即作瘡先病寒熱身不喜冷體彊筋急頭痛目
疼張口欠欬𠻳呼吸悶亂朝旦少蘇醒晡夕輙復寒熱
或似傷寒發熱散動亦如中尸便不能語病後如此自
非其土地人不常數行山水中不知其證便謂是傷寒
發熱散動作治乖僻毒盛發瘡復疑是瘭疽乃至吐下
去血復恐疑蟲毒是以致禍耳今說其狀類以明其證
與傷寒别也方見别卷中
備急千金要方卷三十五
