備急千金要方卷五十唐孫思邈撰
宋林億等校正
脾臓方
冷痢第八(論方)
論曰舊治痢於貴勝用建脾丸多效今治積久冷痢先
以温脾湯下訖後以建脾丸補之未有不效者貧家難
以克辦亦無可將息也
温脾湯治積久冷熱赤白痢者方
大黃桂心(各三兩)附子乾薑
人參(各二兩)
右五味㕮咀以水七升煮取二升半分三服(與前温脾湯小)
(異)
建脾圓治虚勞羸瘦身體重脾胃冷飲食不消雷鳴腹
脹泄痢不止方
鍾乳粉(三兩)赤石脂好麴大麥蘖
當歸黃連人參細辛
龍骨乾薑茯苓石斛
桂心(各二兩)附子(一兩)蜀椒(六兩)
右十五味為末白蜜丸如梧子酒服十丸日三加至
三十丸弱者飲服此方通治男女(集驗無細辛龍骨)
增損建脾圓治丈夫虚勞五臓六腑傷敗受冷初作滯
下久則變五色赤黑如爛腸極臭穢者方
鍾乳粉赤石脂(三兩)礜石(一用礬石)乾薑
蓯蓉桂心石斛五味子
澤瀉遠志寄生栢子
人參白頭翁天雄當歸
石榴皮牡蠣龍骨甘草(各二兩)
右二十味為末蜜丸酒服二十丸日三加至四十丸
此二方止痢神驗
駐車圓治大冷洞痢腸滑下赤白如魚腦日夜無節度
腹痛不可堪忍者方
黃連(六兩)乾薑(一兩)當歸阿膠(各三兩)
右四味為末以大酢八合烊膠和之併手丸如大豆
許候乾大人飲服三十丸小兒百日以還三丸朞年
者五丸餘以意加減日三服
大桃花湯治冷白滯痢腹痛方
赤石脂乾薑當歸龍骨
牡蠣(各三兩)附子(二兩)白术(一升)甘草
芍藥(各一兩)人參(一兩半)
右十味㕮咀以水一斗二升煮术取九升内諸藥煮
取三升分三服膿者加厚朴二兩嘔者加橘皮三兩
又方
龍骨(六兩)厚朴當歸赤石脂(五兩)
右四味㕮咀以水七升煮取二升半分三服熱加白
頭翁二兩半牡蠣三兩
桃花圓治下冷臍下攪痛方
乾薑赤石脂(各十兩)
右二味蜜丸如豌豆服十丸日三服加至二十丸
倉米湯治小腹冷氣積聚結成冷痢日夜三四十行方
倉粳米(半斤净淘乾漉)薤白(一握去青切細)羊脂(一升熬)
香䜴(三升以水一斗煎取五升澄清)
右四味先以羊脂煎薤白令黃并米内豉汁中煎取
四升旦空腹温服一升如行十里久更進一升得快
利止若利不止更服如前利後進粳米豉粥若復作
更服一劑永瘥
附子湯治暴下積日不住及久痢方
附子(一枚)石榴皮(一具)阿膠(二兩)龍骨
甘草芍藥乾薑黃連(各一兩)
黃芩(半兩)粳米(三合)
右十味㕮咀以水八升煮取三升分三服
治卒下痢湯方
黃連(五兩)生薑(一斤)
右二味㕮咀以水五升煮取一升頓服未止更合服
必效
治久冷痢下純白者由積臥冷處經久病發遂令脾胃
俱冷日夜五六十行大小腹痛不可忍凡白痢屬冷赤
痢屬熱方
好麴末五升微熬令香温清醇酒令熱和麴末一升
空腹頓服之日三服若至食時𢷬蒜一升令至熟下
薑椒末調和如常食之法惟須稠勿加鹽以水和麴
二升作&KR0008;餅極爛煮之乾漉熱内蒜虀臼中相和一
頓食之少與餘食至飢時仍凖前食麴末酒比至瘥
來少食餘食以此法治不過兩日無有不瘥
治久冷或痢不痢間但腰腹患苦冷方
上等新蜀椒三升用醋宿漬之以麴三升和椒一升
緊拌煮作粥空腹頓服之加蔥豉鹽任性調和不瘥
更作以瘥為限不過三升椒即愈此方不但治冷大
治諸虚損冷極有所益久當自知耳
馬藺子圓治積冷痢下白膿方
馬藺子(一斤熟熬)附子(二兩)乾薑甘草(各二兩半)
神麴麥蘖阿膠(各五兩)黃連(三兩)
蜀椒(五合)
右九味為末蜜丸如梧子服二十丸日二以知為度
或作散酒調服方寸匕亦佳
厚朴湯治三十年久痢不止方
厚朴乾薑阿膠(各二兩)黃連(五兩)
艾葉石榴皮(各三兩)
右六味㕮咀以水七升煮取二升分再服
四續圓治三十年注痢骨立痿黃腸滑不瘥方(一名蠟煎丸)
雲實(五合熬香)龍骨(三兩)附子女萎(各二兩)
白术(二兩半)
右五味為末以蠟煎烊用丸藥如梧子大服五丸日
三不過五六服瘥
椒艾圓治三十年下痢所食之物皆不消化或青或黃
四肢沈重起即眩倒骨肉消盡兩足逆冷腹中熱苦筋
轉起止須扶隂冷無子方
蜀椒(三百粒)烏梅(二百枚)熟艾(一升)乾薑(三兩)
赤石脂(二兩)
右五味椒薑艾下篩梅著一斗米下蒸令飯熟去核
内薑椒末合𢷬三千杵蜜和丸如梧子服十丸日三
服不瘥加至二十丸加黃連一升
下痢圓治數十年痢下氣消榖令人能食夏月長將服
之不霍亂方
大麥蘖法麴(各一升)烏梅(二升半)附子
乾薑黃連黃蘗桂心(各三兩)
蜀椒(半兩)吳茱萸(四兩)
右十味為末蜜和丸如梧子食後服十丸日三加至
二十丸三食三服亦可至四十丸
麴蘖圓治數十年下痢不止消榖下氣補虚羸方
大麥蘖好麴(各一升)附子當歸
桂心(各二兩)吳茱萸(四兩)蜀椒(一兩)黃連
烏梅肉乾薑(各四兩)
右十味為末蜜丸如梧子食後服二十丸日三
烏梅圓治久痢諸藥不瘥數十年者消榖下氣補虚方
烏梅肉黃連乾薑
吳茱萸(各四兩)桂心(二兩)當歸(三兩)蜀椒(一兩半)
右七味為末蜜丸如梧子食後服十丸日三
又方治冷痢久下方
烏梅(三百枚)乾薑黃連(各十兩)當歸
蜀椒(各四兩)細辛附子桂心
人參黃蘗(各六兩一方用麥蘖)
右十味為末以苦酒漬烏梅一宿去核蒸五升米下
别𢷬如泥盤中攪令相得蜜和𢷬二千杵丸如梧子
食前服十丸日三服稍增至二十丸
七味散治痢下久不瘥神驗方
黃連(八分)龍骨赤石脂厚朴
烏梅肉(各二分)甘草(一分)阿膠(三分)
右治下篩漿水服二方寸匕日二小兒一錢匕
猪肝圓治下痢腸滑飲食及服藥俱完出者方
猪肝(一斤熬乾)黃連烏梅肉阿膠(各二兩)
胡粉(七碁子)
右五味為末蜜丸如梧子酒服二十丸日三亦可散
服方寸匕
羊脂煎大治諸久痢不瘥方
羊脂(一碁子)白蠟(兩碁子)黃連(末一升)酢(七合煎取稠)
蜜(七合煎取五合)烏梅肉(二兩)亂髮(灰汁洗去垢膩燒末一升)
右七味合内銅器中湯上煎之攪可丸飲服如梧子
大三十丸日三碁子大小如方寸匕
又方
羊脂阿膠蠟(各二兩)黍米(二升)
右四味合煮作粥一服令盡即瘥
治大下後腹中空竭胷中虚滿不下食方
芍藥甘草半夏(各一兩)厚朴
當歸桂心(各三兩)生薑(五兩)
右七味㕮咀以水八升煮取三升分三服服三劑最
佳
治下痢心胷滿不快腹中雷鳴或嘔吐方
黃連(五兩)橘皮甘草(各二兩)龍骨
生薑半夏(各三兩)人參(一兩)大棗(十五枚)
右八味㕮咀以水一斗先煮一大沸乃内藥煮取三
升分四服并妊娠良
斷痢湯治心胷下伏水方
半夏(一升)生薑(五兩)茯苓甘草
龍骨(各二兩)附子(一兩)人參黃連(各三兩)
大棗(十二枚)
右九味㕮咀以水八升煮取三升分三服
香蘇湯治下後煩氣暴上方
生蘇(一把冬用蘇子三兩)香䜴(五升)
右二味以水五升煮取二升頓服之
瀉心湯治卒下大痢熱脣乾口燥嘔逆引飲方
人參甘草黃芩栝蔞根
橘皮(各一兩)黃連(二兩)半夏(三兩)乾薑(一兩半)
右八味㕮咀以水六升煮取二升分三服(胡洽云治老小利水)
(榖不化腹中雷鳴心下痞滿乾嘔不安無橘皮栝蔞若寒加附子一枚渴加括蔞一兩嘔加橘皮一兩痛)
(加當歸一兩仲景用大棗十二枚)
治夏月暴冷忽壮熱泄痢引飲熱湯下斷變通身浮腫
成冷下結脉沈細小數方
澤瀉(一兩半)吳茱萸茯苓白术
當歸桔梗犀角青木香
海藻芍藥大黃(各二兩)
右十一味㕮咀以水九升煮取三升分三服下後消
息五六日許可與女麴散
女麴散治痢後虚腫水腫者服此藥小便利得止腫亦
消
女麴(一升)乾薑細辛椒目
附子桂心(各一兩)
右六味治下篩酒服方寸匕不知加至二三匕日三
產後虚滿者大良
治卒暴冷下下部疼悶方
燒甎令熱大酢沃之三重布覆坐上即瘥
備急千金要方卷五十
