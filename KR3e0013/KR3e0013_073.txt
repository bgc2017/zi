備急千金要方卷七十三唐孫思邈撰
宋林億等校正
解毒雜治方
解五石毒第三(論證)(方)
論曰人不服石以庶事不佳惡瘡疥癬温疫瘧疾年年
常患寢食不安興居中惡非止已事不康生子難育所
以石在身中萬事休泰要不可服五石也人年三十已
上可服石藥若素肥充亦勿妄服四十已上必須服之
五十已上三年可服一劑六十已上二年可服一劑七
十已上一年可服一劑
又曰人年五十已上精華消歇服石猶得其力六十已
上轉惡服石難得力所以常須服石令人手足温煖骨
髓充實能消生冷舉措輕便復耐寒暑不著諸病是以
大須服之凡石皆熟鍊用之凡石之發當必惡寒頭痛
心悶發作有時状如温瘧但有此兆無過取冷水淋之
得寒乃止一切冷食惟酒須温其諸解法備如後說其
發背疽腫方見别卷
又曰凡服石人甚不得雜食口味雖百品具陳終不用
重食其肉諸雜既重必有相賊聚積不消遂動諸石如
法持心將攝得所石藥為益善不可加余年三十八九
嘗服五六兩乳自是以來深深體悉至於將悉節度頗
識其性養生之士宜留意詳焉然其乳石必須土地清
白光潤羅紋鳥翮一切皆成白可入服其非土地者慎
勿服之多皆殺人甚於鴆毒紫石白石極須外内映徹
光淨皎然非此亦不可服寒石五石更生散方舊說此
藥方上古名賢無此漢末有何侯者行用自皇甫士安
已降有進餌者無不發背解體而取顛覆余自有識性
已來親見朝野仕人遭者不一所以寧食野葛不服五
石明其大大猛毒不可不慎也有識者遇此方即須焚
之勿久留也今但錄主對以防先服者其方以從煙滅
不復須存為含生害也
蔥白豉湯鍾乳對术又對栝蔞其治主肺上通頭胷术
動鍾乳胷塞短氣鍾乳動术頭痛目疼又鍾乳雖不對
海蛤海蛤能動鍾乳鍾乳動則目疼短氣有時术動鍾
乳直頭痛胷塞然鍾乳與术為患不過此也雖所患不
同其治一也發動之始要有所由始覺體中有異與上
患相應宜速服此方
蔥白(半斤)豉(二升)甘草(三兩)人參(外臺用吳)
(茱萸一升)
右四味㕮咀先以水一斗五升煮蔥白作湯澄取八
升内藥煮取三升分三服纔服便使人按摩摇動口
中嚼物然後仰臥覆以煖衣汗出去衣服湯熱歇即
便冷淘飯燥脯而已若服此不解復服
甘草湯方
甘草(三兩)桂心(二兩)豉(二升)蔥白(半斤)
右四味合服如上法若服此已解肺家猶有客熱
餘氣復服
桂心湯方
桂心麥門冬(各三兩)人參甘草(各二兩)
豉(二升)蔥白(半斤)
右六味合服如前法(此方與肘後散發身體生瘡麥門冬湯方用重分兩小異)
杜仲湯硫黃對防風又對細辛其治主脾腎通主腰脚
防風動硫黃煩熱脚疼腰痛或嗔忿無常或下利不禁
防風細辛能動硫黃而硫黃不能動彼始覺發便服此
方
杜仲(三兩)枳實李核仁(各二兩)香豉(一升)
甘草(二兩)梔子仁(十四枚)
右六味合服如上法若不解復服
大麥奴湯方
大麥奴(四兩)甘草人參芒硝
桂心(各二兩)麥門冬(半斤)
右六味合服如上法若服此已解脾腎猶有餘熱氣
或冷復服
人參湯方
人參乾薑甘草當歸(各一兩)
附子(一枚)
右五味合服如上法
生麥門冬湯白石英對附子其治主胃通主脾腎附子
動白石英煩熱腹脹白石英動附子嘔逆不得食或口
噤不開或言語難手脚疼痛始覺發宜服此方
生麥門冬(四兩)甘草麻黃(各二兩)豉(二升)
右四味合服如上法不解更服
大黃湯方(若煩加細辛五兩)
大黃(三兩)豉(二升)梔子仁(二十枚)甘草(二兩)
右凡五味合服如上法頻服得下便止不下服盡若
熱勢未除視瞻高而患渴復服
栝蔞根湯方
栝蔞根大麥奴(四兩)甘草(二兩)豉(二升)
蔥白(半升)
右五味合服如上法稍稍一兩合服之隐約得一升
許便可食少糜動口若已觧胃中有餘熱復服
芒硝湯方
芒硝桂心(各二兩)通草甘草(各三兩)
白术(一兩)大棗(二十枚)李核仁(二十一枚)
右七味合服如上法若腹脹去芒硝用人參二兩
人參湯紫石英對人參其治主心肝通主腰脚人參動
紫石英(外臺云細辛人參動紫石英)心急而痛或驚悸不得眠臥恍
惚忘誤失性發狂昏昏欲眠或憒憒喜嗔或瘥或劇乍
寒乍熱或耳聾目暗又防風雖不動紫石英紫石英猶
動防風(巢源外臺云防風雖不對紫石英而能動紫石英為藥中亦有人參緣防風動人參轉相發動)
(令人亦心痛煩熱)頭項強始覺服此方(外臺服庥黃湯)
人參白术(各三兩)甘草(外臺無)桂心(各二兩)
細辛(一兩)豉(三升)
右六味合服如上法若嗔盛加大黃黃芩梔子各三
兩若忘誤狂發猶未除更服
生麥門冬湯方(外臺此方治礜石發)
生麥門冬蔥白(各半斤)甘草(三兩)人參(一兩)
豉(二升)
右五味合服如上法温牀煖覆牀下著火口中嚼物
使身稍汗一日便觧若心有餘熱更服
人參湯方
人參防風甘草(各三兩)桂心(二兩)
生薑白术(各一兩)
右六味合服如上法
大麥麨方赤石脂對桔梗其治主心通主胷背桔梗動
石脂心痛寒噤手脚逆冷心中煩悶赤石脂動桔梗頭
痛目赤身體壮熱始覺發宜温清酒飲之隨能否須酒
勢行則觧亦可服此方
大麥熬令汗出燥止勿令大焦舂去皮細𢷬絹篩以
冷水和服之(千金翼云炒去皮淨淘蒸令熟曝乾熬令香乃為末)
蔥白豉湯礜石無所偏對其治主胃發則令人心急口
噤骨節疼強或節節生瘡始覺發即服此方(外臺云服麥門冬湯)
蔥白(半斤)豉(二升)甘草(二兩)
右三味以水六升煮取二升半分三服若散發身體
卒生瘡宜服
生麥門冬湯方
生麥門冬(五兩)甘草(三兩)桂心(二兩)蔥白(半斤)
人參(一兩半)豉(二升)
右六味服如觧鍾乳湯法
术對鍾乳术發則頭痛目疼或舉身壮熱觧如鍾乳法
附子對白石英亦對赤石脂附子發則嘔逆手脚疼體
強骨節痛或項強面目滿腫發則飲酒服麨自愈若不
愈與白石英同解
人參對紫石英人參發則煩熱頭項強與紫石英同觧
大黃黃芩湯桔梗對赤石脂又對茯苓又對牡蠣桔梗
發則頭痛目赤身體壯熱觧與赤石脂同茯芩發則壯
熱煩悶宜服此方
大黃黃芩梔子仁(各三兩)豉(一升)
蔥白(切一升)
右五味㕮咀以水六升煮取二升半分三服
牡蠣發則四肢壯熱心腹煩悶極渴解與赤石脂同
乾薑無所偏對
栝蔞根湯海蛤對栝蔞海蛤先發則手足煩熱栝蔞先
發則噤寒清涕出宜服此方
栝蔞根甘草(各二兩)梔子仁(十四枚)大黃(一兩)
右四味合服如解鍾乳法
白石英發先腹脹後發熱
石硫黃發通身熱兼腰膝痛
礜石發遍身發熱兼口噤
牡蠣發頭痛而煩滿熱
茯苓發直頭痛
桔梗發頭面熱
海蛤發心中發熱(已上除海蛤外宜浴)
紫石英發乍寒乍熱
赤石脂發心噤身熱頭目赤(已上二味宜酒)
石硫黃礜石桔梗牡蠣茯苓此五物發宜浴白石英亦
可小浴其餘皆不宜浴礜石發宜用生熟湯茯苓發熱
多攻頭即以冷水洗身漬之
浴法初熱先用煖水後用冷水浴時慎不可洗頭垂
沐可以二三升灌之丸藥宜浴便得觧即佳不瘥可
餘治之
赤石脂紫石英發宜飲酒得酒即觧凡藥發或有宜冷
或有宜飲酒不可一槩也
又一法云寒食散發動者云草藥氣力易盡石性沉滯
獨主胃中故令數發欲服之時以絹袋盛散一匕著四
合酒中塞其口一宿後飲盡之其酒用多少將御節度
自如舊法此則藥石之勢俱用石不住胃中何由而發
事甚驗也
梔子豉湯治食宿飯陳臭肉及羹宿菜發者方
梔子(三七枚)香豉(三升)甘草(三兩)
右三味㕮咀以水八升煮取三升分三服亦可加人
參蔥白
蔥白豉湯治因失食發及飲酒過醉發者方
蔥白(一斤)豉(二升)乾薑(五兩)甘草(二兩)
右四味㕮咀以水七升煮取三升分三服不觧宜服
理中湯方
人參甘草白术(各三兩)乾薑(二兩)
右四味㕮咀以水六升煮取三升半分三服
人參湯治因瞋怒太過發者方
人參枳實甘草(各九分)白术
乾薑栝蔞根(各六分)
右六味㕮咀以水九升煮取三升分三服若短氣者
稍稍數飲(千金翼云主散發氣逆心腹絞痛不得氣息命在轉燭者)
情色過多發宜服黃耆湯(方本闕)
將冷太過發則多壮熱以冷水洗浴然後用生熟湯五
六石灌之已食少煖食飲少熱酒行步自勞
將熱太過發則多心悶時時食少冷食若夏月大熱時
散發動多起於渴飲多所致水和少麨服之不瘥復作
以瘥為度
冷熱熨法若大小便閉塞不通或淋瀝溺血隂中疼痛
此是熱氣所致用此法即愈
其法前以冷物熨小腹已次以熱物熨之又以冷物
熨之若小便數此亦是取冷所為煖將理自愈
治藥發下利者方
乾服豉即斷能多益佳
㯽榔湯凡服散之後忽身體浮腫多是取冷過所致治
之方
㯽榔三十枚𢷬碎以水八升煮取二升分再服(千金翼云)
(子𢷬作末下篩㕮咀其皮以湯七升煮取二升去滓内子味為再服)
治凡散發瘡腫方
蔓菁子(熬)杏仁黃連胡粉(各一兩)
水銀(二兩)
右五味别𢷬蔓菁子杏仁如膏以猪脂合研令水銀
滅以塗上日三夜一
治散發赤腫者方
生地黃(五兩)大黃(一兩)生商陸(三兩)杏仁(四十枚)
右四味切醋漬一宿猪膏一升煎商陸令黑去滓摩
腫上日三夜一
治散發生細瘡者方
黃連芒硝(各五兩)
右二味㕮咀以水八升煮黃連取四升去滓内芒硝
令烊漬布取帖瘡上數數易換多少皆著之
治散發瘡痛不可忍方
冷石三兩下篩為末粉瘡上日五六度即燥須臾痛
亦定
治服散忽發痛方
乾薑五兩㕮咀以水五升煮取三升去滓内蜜一合
和攪頓服不瘥重作
鴨通湯解散除熱方
白鴨通(五升沸湯二斗半淋之澄清取汁二斗)豉(三升)
梔子仁(二十枚)麻黃(八兩)冷石(二兩)甘草(五兩)
石膏(三兩)
右七味五味㕮咀以鴨通汁煮取六升去滓内豉三
沸分服五合若覺體冷小便快闊其間若熱猶盛小
便赤促服之不限五合宜小勞當漸進食不可令食
少但勿便多耳
解散治盛熱實大小便赤方
升麻大黃黃連甘草
黃蘗(各三兩)芍藥(六兩)黃芩(四兩)竹葉(切一升)
梔子仁(十四枚)豉(一升)白鴨通(五合)
右十一味㕮咀以水三斗先煮鴨通竹葉取一斗二
升去滓澄清取一斗次内藥煮取三升分三服若上
氣者加杏仁五合腹滿加石膏三兩
下散法治藥發熱困方(千金翼云凡散數發熱無頼下之去之又云諸丹及金石等同用)
黍米三升作糜以成煎猪脂一斤和令調宿不食旦
空腹食之令飽晚當下藥神良不盡熱發更合服之
又方肥猪肉(五斤)蔥白薤(各半斤)
右三味合煮治如食法宿不食旦服之令盡不盡明
日更服
又方治發動數數患熱困壓藥下之之方
猪腎脂一具不令中水以火灸承取汁適寒温一服
三服每日夜五六合多至五六升二日稍隨大便下
又方作肥猪肉臛一升調如常法平旦空腹頓服令盡
少時腹中雷鳴鳴定藥下隨下以器盛取用水淘得石
不盡更作如前服之
備急千金要方卷七十三
