欽定四庫全書
類經卷二十二明張介賓撰
鍼刺類
刺胷背腹病(四十七)
背與心相控而痛所治天突與十椎及上紀(素問氣穴論天突
任脉穴十椎督脉之中樞也此穴諸書不載惟氣府論督脉氣所發條下王氏註曰中樞在第十椎節下間與
此相合可無疑也上紀如下文)上紀者胃脘也下紀者關元也(胃脘即中脘胃
之募也為手太陽少陽足陽明所生任脉之會關元小腸募也為足三隂任脉之會故曰上紀下紀)背胷
邪繫隂陽左右如此其病前後痛濇胷脇痛而不得息
不得卧上氣短氣偏痛脉滿起斜出尻脉絡胷脇支心
貫鬲上肩加天突斜下肩交十椎下(此詳言上文背與心相控而痛者悉
由任督二脉之為病也蓋任在前督在後背為陽腹為隂故為前後痛濇等病其在下者斜出尻脉在上者絡
胷脇支心貫鬲上肩如天突左右斜下肩交十椎下所以當刺天突中樞胃脘關元等穴)
病在少腹有積刺皮&KR0008;以下至少腹而止(素問長刺節論&KR0008;
字徧考韻篇皆無全元起本作髓字於義亦未為得新校正云當作皮䯏&KR0008;字誤也其說近理釋義云䯏骨端
也此言皮䯏以下者蓋謂足厥隂之章門期門二穴皆在横皮肋骨之端也及下至小腹而止者如足陽明之
天樞歸來足太隂之府舍衝門足少隂之氣穴四滿皆主奔豚積聚等病䯏音括)刺俠脊兩傍
四椎間(此足太陽之厥隂俞手心主脉氣所及也按脉要精微論曰心為牡藏小腸為之使故曰少腹
當有形也然則厥隂俞能主少腹之疾無疑)刺兩髂髎季脇肋間導腹中氣
熱下已(腰骨曰髂兩髂髎者謂腰骨兩旁之居髎也季脇肋間京門也皆足少陽經穴導引也導引腹
中熱氣下入少腹則病已矣髂音格又丘亞切)病在少腹腹痛不得大小
便病名曰疝得之寒刺少腹兩股間刺腰髁骨間刺而
多之盡炅病已(小腹間痛而二便不行者為疝病乃寒氣之所致當刺少腹者去肝腎之寒也
刺兩股間者去陽明太隂之邪也刺腰髁間者凡腰中在後在側之成片大骨皆曰髁骨在後者足太陽之所
行在側者足少陽之所行凡此諸經皆非寒疝但察邪之所在者多取其穴而刺之俟其少腹盡熱則病已矣
髁苦瓦切炅居永切熱也)
氣滿胷中喘息取足太隂大指之端去爪甲如薤葉
(靈樞熱病篇足大指之端隠白穴也薤音械似韭而無實)寒則留之熱則疾之氣
下乃止(内寒者氣至遲故宜久留其鍼内熱者氣至速故宜疾去其鍼總候其氣下不喘乃可止鍼也)
心疝暴痛取足太隂厥隂盡刺去其血絡(心疝者如脉要精微
論曰診得心脉而急病名心疝少腹當有形也取足太隂厥隂盡刺去其血絡者以二經皆聚於少腹去其絡
血即所以散其邪也)
中熱而喘取足少隂膕中血絡(靈樞雜病篇中熱而喘熱在中上二焦
也取足少隂者壯水以制火也膕中血絡即足太陽委中穴取之可以寫火)小腹滿大上
走胃至心淅淅身時寒熱小便不利取足厥隂(淅淅寒肅貌肝
經之脉抵小腹挾胃其支者從肝别貫膈故為病如此當取足厥隂經以刺之淅音昔)腹滿大
便不利腹大亦上走胷嗌喘息喝喝然取足少隂(腎開竅於
二隂其經脉從腎上貫肝膈入肺中循喉嚨故其為病如此當取足少隂經以刺之喝喝喘急貌嗌音益)
腹滿食不化腹嚮嚮然不能大便取足太隂(脾失其職則食
不能化腹滿而鳴氣滯於中大便不調當取足太隂經以刺之)氣逆上刺膺中陷者
與下胷動脉(膺中陷者足陽明之屋翳也下胷動脉手太隂之中府也蓋在中曰胷胷之旁即謂
之下耳)腹痛刺臍左右動脉已刺按之立已不已刺氣
街已刺按之立已(臍之左右動脉如足少隂之肓俞足陽明之天樞皆主腹痛氣街即足陽
明之氣衝也)
腸中不便取三里盛寫之虛補之(靈樞四時氣篇小腸不便者不能
化物大腸不便者不能傳道大腸小腸皆屬於胃故當取足陽明之三里穴邪氣盛則寫之正氣虛則補之)
腹中常鳴氣上衝胷喘不能久立邪在大腸刺肓之
原巨虛上廉三里(九鍼十二原篇曰肓之原出於脖胦即任脉之下氣海也巨虛上廉三里
皆足陽明經穴按本輸篇曰大腸屬上廉此以邪在大腸故當刺巨虚上廉若下文之邪在小腸者則當取巨
虚下廉也)小腹控睾引腰脊上衝心邪在小腸者連睾系
屬於脊貫肝肺絡心系氣盛則厥逆上衝腸胃燻肝散
於肓結於臍(控引也睾隂丸也小腸連於小腹若其邪盛則厥逆自下上衝心肺燻於肝胃引於
腰脊下及肓臍睾系之間也肓義詳疾病類六十七睾音高)故取之肓原以散之刺
太隂以予之取厥隂以下之取巨虛下廉以去之按其
所過之經以調之(取肓原以散之散臍腹之結也刺太隂以予之補肺經之虛也取厥隂以
下之寫肝經之實也取巨虛下廉以去之求小腸之所屬也按其所過之經謂察其邪之所在以調之也)
善嘔嘔有苦長太息心中憺憺恐人將捕之邪在膽逆
在胃膽液泄則口苦胃氣逆則嘔苦故曰嘔膽(憺憺心虛貎邪
在膽逆在胃木乘土也膽液泄則苦胃氣逆則嘔故嘔苦者謂之嘔膽)取三里以下胃氣
逆則刺少陽血絡以閉膽逆却調其虛實以去其邪(三里
足陽明經穴故可下胃氣之逆又刺足少陽血絡以平其木則膽液不泄故曰以閉膽逆然必調其虛實或補
或寫皆可以去其邪也)飲食不下膈塞不通邪在胃脘在上脘
則刺抑而下之在下脘則散而去之(上脘下脘俱任脉穴即胃脘也刺抑
而下之謂刺上脘以寫其至高之食氣散而去之謂温下脘以散其停積之寒滯也鍼藥皆然)小腹
痛腫不得小便邪在三焦約取之太陽大絡視其絡脉
與厥隂小絡結而血者腫上及胃脘取三里(邪在三焦約者三焦
下輸出於委陽並足太陽之正入絡膀胱約下焦也太陽大絡飛陽穴也又必視其别絡及厥隂小絡結而血
者盡取去之以足厥隂之經亦扺小腹也若小腹腫痛上及胃脘者又當取足陽明之三里穴)飱泄
補三隂之上補隂陵泉皆久留之熱行乃止(三隂之上謂三隂交
穴脾肝腎之會也隂陵泉足太隂脾經穴補而久留之則陽氣至而熱行熱行則泄止矣)
脹取三陽飱泄取三隂(靈樞九鍼十二原篇脹腹脹也飱泄完榖不化也病脹
者當取足之三陽即胃膽膀胱三經也飱泄者當取足之三隂即脾肝腎三經也飱音孫)
腹暴滿按之不下取太陽經絡者胃之募也(素問通評虚實
論太陽經絡謂手太陽經之絡即任脉之中脘胃之募也中脘為手太陽少陽足陽明脉所生故云太陽經
絡者募音暮)少隂俞去脊椎三寸傍五用員利鍼(少隂俞即腎俞也腎
為胃關故亦當取之係足太陽經穴去脊兩旁各一寸五分共為三寸兩傍各五痏也刺當用第六之員利鍼)
霍亂刺俞傍五(邪在中焦則既吐且瀉藏氣反覆神志繚亂故曰霍亂俞傍即上文少隂
俞之傍志室穴也亦各刺五痏)足陽明及上傍三(足陽明言胃俞也再及其上之傍乃脾俞
之外則意舍也當各刺三痏)
上膈下膈蟲癰之刺(靈樞上膈篇全四十八附膈證治按)
黃帝曰氣為上膈者食飲入而還出余已知之矣蟲為
下膈下膈者食晬時乃出余未得其意願卒聞之(此言膈證
有上下之分而復有因氣因蟲之異也因於氣則病在上故食飲一入即時還出因於蟲則病在下故食入晬
時而復出晬時周時也愚按上膈下膈即膈食證也此在夲經自有正條奈何後世俱以脉之關格認為膈
證既不知有上下之辨亦不知有蟲氣之分其謬甚矣晬音醉)岐伯曰喜怒不適食
飲不節寒温不時則寒汁流於腸中流於腸中則蟲寒
蟲寒則積聚守於下管則腸胃充郭衛氣不營邪氣居
之(凡傷胃氣則陽虛而寒汁流於腸中蟲寒不行則聚於下管而腸胃充滿也衛氣脾氣也脾氣不能營運
故邪得聚而居之管脘同郭廓同)人食則蟲上食蟲上食則下管虚下
管虚則邪氣勝之積聚以留留則癰成癰成則下管約
(蟲寒間食則喜而上求之上則邪氣居之而乘虛留聚以致廱於下脘要約不行故食入晬時復出也癰壅同
如論疾診尺篇曰目窠微癰者義亦猶此)其癰在管内者即而痛深其癰在
外者則癰外而痛浮癰上皮熱(管之内外即言下脘也邪伏於中故熱見於皮
肉之上)黃帝曰刺之奈何岐伯曰微按其癰視氣所行(察其
氣所必由以刺之也)先淺刺其傍稍内益深還而刺之毋過三行
(先淺刺其傍氣所及之處稍納其鍼而漸深之以泄其流行之邪然後還刺其所病之正穴以拔其積聚之本
但宜至再至三而止不可過也)察其沉浮以為深淺已刺必熨令熱入
中日使熱内邪氣益衰大癰乃潰(邪沉者深刺之邪浮者淺刺之刺後必熨
以火而日使之熱則氣温於内而邪自潰散也潰音會)伍以參禁以除其内恬憺
無為乃能行氣(三相參為參五相伍為伍凢食息起居必參伍宜否守其禁以除内之再傷又
必恬憺無為以養其氣則正氣乃行而邪氣庶乎可散蓋膈證最為難愈故當切戒如此恬音甜憺音淡)
後以鹹苦化榖乃下矣(鹹從水化可以潤下軟堅苦從火化可以温胃故皆能下穀也
苦味詳按見運氣類十七少隂司天條下愚按上文云氣為上膈者食飲入而還出夫氣有虚實實而氣壅
則食無所容虚而氣寒則食不得化皆令食入即出也至若蟲為下膈者蟲上食則下脘虛其寒汁流於腸中
而後致癰滯不行則亦因陽氣之虛於下故食入周時復出也然余嘗治一中年之婦患此證者因怒因勞皆
能舉發發時必在黃昏既痛且吐先吐清涎乃及午食午食盡乃及蚤食循次而盡方得稍息日日如是百藥
不效及相延視則脉弦而大余曰此下膈證也夫弦為中虛大為隂不足蓋其命門氣衰則食至下焦不能傳
化故直至日夕陽衰之時則逆而還出耳乃用八味參杞之屬大補隂中之陽隨手而應自後隨觸隨發用輙
隨效乃囑其加意慎重調至年餘始愈可見下膈一證有食入周日復出而不止晬時者有不因蟲癰而下焦
不通者矣此篇特言蟲癰者蓋亦下膈之一證耳學者當因是而推廣之)
刺腰痛(四十九)
足太陽脉令人腰痛引項脊尻背如重狀(素問刺腰痛篇全足太
陽之脉下項循肩髆内挾脊扺腰中故令人腰痛引項脊尻背如重狀也尻開高切臀也)刺其郄
中太陽正經出血春無見血(郄中委中也一名血郄太陽正經崑崙也太陽合腎
水水王於冬而衰於春故刺太陽經者春無見血郄隙同)少陽令人腰痛如以
鍼刺其皮中循循然不可以俛仰不可以顧(少陽之氣應風木陽
分受之故如以鍼刺其皮中循循然遲滯貌謂其舉動不便也足少陽之脉起於目銳眥上抵頭角下耳後循
頸下胷中循脇裏下行身足之側故身不可以俛仰頭不可以回顧俛俯同)刺少陽成骨之
端出血成骨在膝外廉之骨獨起者夏無見血(膝外側之高骨
獨起者乃胻骨之上端所以成立其身故曰成骨其端則陽關穴也少陽合肝木木王於春而衰於夏故刺少
陽經者夏無見血)陽明令人腰痛不可以顧顧如有見者善
悲(足陽明之筋上循脇屬脊足陽明之脉循頥後下廉出大迎其支别者下人迎循喉嚨入缺盆下循腹裏
至氣街中而合以下髀關故令人腰痛不可以顧顧如有見者見鬼怪之謂也善悲者神不足則悲也陽明氣
衰而隂邪侮之故證見若此)刺陽明於胻前三痏上下和之出血秋
無見血(胻前三痏即三里也上下和之兼上下巨虚而言也秋時胃土退氣故刺陽明者秋無見血
胻音杭又形敬切痏音委)足少隂令人腰痛痛引脊内廉(足少隂之脉貫
脊内屬腎也按此前少足太隂腰痛一證必古文之脫簡也)刺少隂於内踝上二痏
春無見血出血太多不可復也(内踝上二痏足少隂之復溜也春時木旺水衰
故刺足少隂者春無見血若出血太多則腎氣不可復也)厥隂之脉令人腰痛腰
中如張弓弩弦(王氏曰足厥隂之支者與太隂少陽之脉同結於腰踝下中髎下髎之間故令
人腰痛肝主筋肝病則筋急故令腰中如張弓弩弦)刺厥隂之脉在腨踵魚腹之
外循之累累然乃刺之(腨腿肚也踵足跟也魚腹腨之形如魚腹也腨踵之間魚腹之
外循之累累然者即足厥隂之絡蠡溝穴也腨音篆)其病令人善言默默然不
慧刺之三痏(善言默默然者善於言語默默也即不能發聲之謂肝病從風人多昏冐故不爽慧
三痏三刺其處也)解脉令人腰痛痛而引肩目䀮䀮然時遺
溲刺解脉在膝筋肉分間郄外廉之橫脉出血血變而
止(解脉足太陽經之散行脉也其脉循肩髆故痛而引肩其起在目内眥故目䀮䀮然其屬膀胱故令遺溲
當刺解脉之在膝後者即膕中横文兩筋間弩肉高起之處則郄中之分此足太陽之血郄也若郄之外廉有
血絡横見盛滿而紫黑者刺之當見黑血必候其血色變赤乃止其鍼此亦足太陽經之腰痛也䀮音荒郄
隙同)解脉令人腰痛如引帶常如折腰狀善恐刺解脉在
郄中結絡如黍米刺之血射以黑見赤血而已(復言解脉者謂
太陽支脉從腰中下挾脊貫臀入膕中者也故其痛如引帶如折腰也太陽之脉絡腎腎志恐故善恐郄中即
委中穴也上文言郄外廉之横脉此言郄中結絡治稍不同耳已止鍼也)同隂之脉令人
腰痛痛如小錘居其中怫然腫(足少陽之别絡於厥隂並經下絡足跗故曰同
隂之脉如小錘居其中痛而重也怫然怒意言腫突如怒也錘音槌怫音佛)刺同隂之脉在
外踝上絶骨之端為三痏(即足少陽陽輔穴也)陽維之脉令人
腰痛痛上怫然腫(陽維竒經之一也陽脉相維交會之脉故曰陽維)刺陽維之
脉脉與太陽合腨下間去地一尺所(陽維脉氣所發别於金門而上行故
與足太陽合於腨下間去地一尺所即承山穴也)衡絡之脉令人腰痛不可
以俛仰仰則恐仆得之舉重傷腰衡絡絶惡血歸之(衡横
也足太陽之外絡自腰中横出髀外後廉而下合於膕中故曰衡絡若舉重傷腰則横絡阻絶而惡血歸之乃
為腰痛)刺之在郄陽筋之間上郄數寸衡居為二痏出血
(郄陽即足太陽之委陽穴在血郄上外廉兩筋間故云上郄數寸衡居並居也即殷門穴二穴皆當出血)
會隂之脉令人腰痛痛上漯漯然汗出汗乾令人欲飲
飲已欲走(會隂任脉穴也在大便前小便後任衝督三脉所會故曰會隂任由此行腹督由此行背
故令人腰痛邪在隂分故漯漯然汗出汗乾而液亡故令人欲飲飲多則隂氣下溢故欲走也漯音磊)刺
直陽之脉上三痏在蹻上郄下五寸横居視其盛者出
血(直陽謂足太陽正經之脉俠脊貫臀下至膕中循腨過外踝之後徑直而行者故曰直陽蹻為陽蹻即申
脉也郄即委中也此脉上之穴在蹻之上郄之下相去約五寸而横居其中則承筋穴也或左或右視其血絡
之盛者刺出其血)飛陽之脉令人腰痛痛上怫怫然甚則悲
以恐(飛陽足太陽之絡穴别走少隂者也故為腰痛痛上怫怫然言痛狀如嗔憤也足太陽之脉絡腎其
别者當心入散故甚則悲以恐悲生於心恐生於腎也)刺飛陽之脉在内踝上五
寸少隂之前與隂維之會(在内踝上五寸少隂之前者即隂維之會築賓穴也亦同
治飛陽之腰痛者)昌陽之脉令人腰痛痛引膺目䀮䀮然甚
則反折舌卷不能言(昌陽即足少隂之復溜也少隂屬腎故為腰痛腎脉注胷中故痛引
於膺腎之精為瞳子故目䀮䀮然少隂合於太陽故反折腎脉循喉嚨故舌卷不能言)刺内筋為
二痏在内踝上大筋前太隂後上踝二寸所(内筋筋之内也即復
溜穴在足太隂經之後内踝上二寸所此隂蹻之郄也)散脉令人腰痛而熱熱
甚生煩腰下如有横木居其中甚則遺溲(散脉足太隂之别也散行
而上故以名焉其脉循股入腹結於腰髁下骨空中故病則腰下如有横木居其中甚乃遺溲也)刺散
脉在膝前骨肉分間絡外廉束脉為三痏(膝前膝内側之前也骨肉
分間謂膝内輔骨下廉腨肉之兩間也絡外廉者太隂之絡色青而見者也輔骨之下後有大筋結束膝䯒之
骨令其連屬取此繫束之脉三刺以去其病故曰束脉為三痏是即地機穴也按此節云膝前骨肉分間絡
外廉束脉似指陽明經為散脉而王氏釋為太隂若乎有疑但本篇獨缺太隂刺法而下文有云上熱刺足太
隂者若與此相照應及考之地機穴主治腰痛故今從王氏之註)肉里之脉令人腰
痛不可以欬欬則筋縮急(肉里謂分肉之里足少陽脉之所行陽輔穴也又名分肉
少陽者筋其應欬則相引而痛故不可以欬欬則筋縮急也)刺肉里之脉為二痏在
太陽之外少陽絶骨之後(太陽經之外少陽絶骨穴之後即陽輔穴也)腰
痛俠脊而痛至頭几几然目䀮䀮欲僵仆刺足太陽郄
中出血(几几凭伏貌䀮䀮目亂不明也此皆太陽證故當刺郄中出血即委中穴也)腰痛上
寒刺足太陽陽明上熱刺足厥隂(上寒上熱皆以上體言也寒刺陽經去陽
分之隂邪熱刺厥隂去隂中之風熱也)不可以俛仰刺足少陽(少陽脉行身之兩側
故俛仰不利者當刺之)中熱而喘刺足少隂刺郄中出血(少隂主水水病
無以制火故中熱少隂之脉貫肝膈入肺中故喘當刺足之少隂涌泉大鍾悉主之郄中義如前)腰
痛上寒不可顧刺足陽明上熱刺足太隂(足陽明之脉挾喉嚨上絡
頭項足太隂合於陽明上行結於咽故皆不可左右顧王氏曰上寒隂市主之不可顧三里主之上熱地機
主之)中熱而喘刺足少隂(重出)大便難刺足少隂(腎開竅於二隂也
王氏曰湧泉主之)少腹滿刺足厥隂(厥隂之脉抵少腹也王氏曰太衝主之)如折
不可以俛仰不可舉刺足太陽(足太陽之脉循腰背故為此諸證王氏曰如
折束骨主之不可以俛仰京骨崑崙悉主之不可舉申脉㒒參悉主之)引脊内廉刺足少
隂(脊之内廉腎脉之所行也故當刺足少隂王氏曰復溜主之)腰痛引少腹控䏚
不可以仰刺腰尻交者兩髁胂上以月生死為痏數發
鍼立已(此邪客太隂之絡為腰痛也控引也䏚季脇下之空軟處也腰尻交者按王氏云即下髎穴此
足太隂厥隂少陽三脉左右交結於中也兩髁胂謂腰髁骨下堅肉也蓋腰髁下尻骨兩傍有四骨空左右凡
八穴為之八髎骨此太隂腰痛者當取第四空即下醪也以月死生為痏數如繆刺篇曰月生一日一痏二日
二痏漸多之十五日十五痏十六日十四痏漸少之也按繆刺論曰邪客於足太隂之絡令人腰痛引少腹控
䏚不可以仰息即此節之義詳本類前三十䏚音秒髁苦瓦切胂音申)左取右右取左(因脉
之左右交結故宜繆刺如此也)
腰痛不可以轉搖急引隂卵刺八髎與痛上八髎在
腰尻分間(素問骨空論八髎者上髎次髎中髎下髎左右共八髎俱足太陽經穴在腰之下尻之
上筋肉分間䧟下處髎音遼)
腰痛痛上寒取足太陽陽明痛上熱取足厥隂不可
以俛仰取足少陽(靈樞雜病篇重出見上文)
刺厥痺(五十)
刺熱厥者留鍼反為寒刺寒厥者留鍼反為熱(靈樞終始篇
厥論曰陽氣衰於下則為寒厥隂氣衰於下則為熱厥凡刺熱厥者久留其鍼則熱氣去故可反為寒刺寒厥
者久留其鍼則寒氣去故可反為熱)刺熱厥者二隂一陽刺寒厥者二陽
一隂所謂二隂者二刺隂也一陽者一刺陽也(二刺隂一刺陽
者謂補其隂經二次寫其陽經一次則隂氣盛而陽邪退故可以治熱厥其二陽一隂者亦猶是也故可以治
寒厥)
風逆暴四肢腫身漯漯唏然時寒饑則煩飽則善變
取手太隂表裏足少隂陽明之經肉凊取滎骨凊取井
經也(靈樞癲狂篇風感於外厥氣内逆是為風逆身漯漯皮毛寒栗也唏然時寒氣咽抽息而噤也饑
則煩飽則變動不寧風邪逆於内也手太隂表裏肺與大腸也足少隂腎也足陽明胃也凊寒冷也取榮取井
取經即指四經諸穴為言漯音磊唏音希凊音倩)厥逆為病也足暴凊胷若將
裂腸若將以刀切之煩而不能食脉大小皆濇煖取足
少隂凊取足陽明凊則補之温則寫之(足暴凊暴冷也胷若將裂腸若
刀切懊憹痛楚也煩不能食氣逆於中也脉大小皆濇邪逆於經也如身體温煖則當取足少隂以寫之身體
清冷則當取足陽明以補之按足少隂則湧泉然谷足陽明則厲兊内庭解谿豐隆皆主厥逆)厥逆腹
脹滿腸鳴胷滿不得息取之下胷二脅欬而動手者與
背腧以手按之立快者是也(下胷二脅謂胷之下左右二脅之間也蓋即足厥隂
之章門期門令病人欬其脉動而應手者是其穴也又當取之背腧以手按之其病立快者乃其當刺之處蓋
足太陽經肺腧膈腧之間也)内閉不得溲刺足少隂太陽與骶上以
長鍼(此下四節皆言厥逆兼證也内閉不得溲者病在水藏故當刺足少隂經之湧泉築賓足太陽經之
委陽飛陽僕參金門等穴骶上即督脉尾骶骨之上穴名長強刺以長鍼第八鍼也溲音搜骶音氏)氣
逆則取其太隂陽明厥隂甚取少隂陽明動者之經也
(太隂脾經取隠曰公孫陽明胃經取三里解谿厥隂肝經取章門期門甚則兼少隂陽明而取之動者之經謂
察其所病之經而刺之也)少氣身漯漯也言吸吸也骨痠體重懈惰
不能動補足少隂(身漯漯寒栗也言吸吸氣怯也此皆精虛不能化氣故當補足少隂腎經)
短氣息短不屬動作氣索補足少隂去血絡也(此亦氣虛也故
宜補腎但察有血絡則當去之按此二節皆屬氣虛不補手太隂而補足少隂者陽根於隂氣化於精也治
必求本於此可見用鍼用藥其道皆然)
厥挾脊而痛者至頂頭沈沈然目䀮䀮然腰脊強取
足太陽膕中血絡(靈樞雜病篇厥在頭頂腰脊者膀胱經病也故當取膕中血絡即足太
陽之委中穴䀮音荒)厥胷滿面腫脣漯漯然暴言難甚則不能
言取足陽明(脣漯漯腫起貌病而在面在胷及不能言者以胃脉行於頄頰挾口環脣循喉嚨下
胷膈也故當取足陽明經穴以治之)厥氣走喉而不能言手足凊大便不
利取足少隂(厥氣走喉而不能言者腎脉循喉嚨繫舌本也手足凊者腎主水隂邪盛也大便不
利者隂氣不化也故當取足少隂經穴)厥而腹嚮嚮然多寒氣腹中穀穀
便溲難取足太隂(腹嚮嚮然寒氣滯於脾也又穀穀然水榖不分之聲也便溲難脾脉聚於
隂器也故當取足太隂經穴穀音斛)痿厥為四末束悗乃疾解之日
二不仁者十日而知無休病已止(同前篇四末四支也束悗攣束悗亂也
當刺四支之穴疾速解之每日取之必二次甚至有不仁而痛癢無覺者解之十日必漸有知此法行之無休
待其病已而後可止鍼悗美本切)
熱厥取足太隂少陽皆留之寒厥取足陽明少隂於
足皆留之(靈樞寒熱病篇熱厥者陽邪有餘隂氣不足也故當取足太隂而補之足少陽而寫之
寒厥者隂邪有餘陽氣不足也故當取足陽明而補之足少隂而寫之補者補脾胃二經以實四支寫者寫水
火二經以泄邪氣然必皆久留其鍼則寫者可去補者乃至矣此當與上文首節二節終始篇義相參為用)
舌縱涎下煩悗取足少隂(此下三節皆兼寒熱二厥而言也舌縱不收及涎下煩悶
者腎隂不足不能收攝也故當取足少隂經而補之)振寒洒洒鼓頷不得汗出腹
脹煩悗取手太隂(鼔頷振寒鼓顋也凡此諸證皆陽氣不足之候故當取手太隂肺經而補
之頷何敢切)刺虛者刺其去也刺實者刺其來也(刺其去追而濟之也
刺其來迎而奪之也衛氣行篇亦有此二句詳經絡類二十五)
厥痺者厥氣上及腹取隂陽之絡視主病也寫陽補
隂經也(同前篇厥必起於四支厥而兼痺其氣上及於腹者當取足太隂之絡穴公孫足陽明之絡
穴豐隆以腹與四支治在脾胃也然必視其主病者或隂或陽而取之陽明多實故宜寫太隂多虚故宜補)
病在筋筋攣節痛不可以行名曰筋痺刺筋上為故
刺分肉間不可中骨也病起筋炅病已止(素問長刺節論筋上為
故病在筋上之故也刺分肉間刺其痛處筋肉分理之間也刺筋者不可中骨筋熱則氣至故病已而止鍼
旲居永切熱氣也)病在肌膚肌膚盡痛名曰肌痺傷於寒濕刺
大分小分多發鍼而深之以熱為故無傷筋骨傷筋骨
癰發若變諸分盡熱病已止(肌痺者痺在肉也大分小分大肉小肉之間也即氣
穴論肉之大會為谷小會為谿之義病在肌肉其氣散漫故必多發鍼而深刺之也無傷筋骨者恐其太深致
生他變如終始篇曰病淺鍼深内傷良肉皮膚為癰正此之謂諸分盡熱者陽氣至而隂邪退也故可已病而
止鍼)病在骨骨重不可舉骨髓酸痛寒氣至名曰骨痺深
者刺無傷脉肉為故其道大分小分骨熱病已止(無傷脉肉
為故其故在勿傷脉肉也蓋骨痺之邪最深當直取之無於脉分肉分妄泄其眞氣但鍼入之道由大分小分
之間耳必使骨間氣熱則止鍼也)
骨痺舉節不用而痛汗注煩心取三隂之經補之(靈樞
寒熱病篇骨痺者病在隂分也支節不用而痛汗注煩心者亦病在隂分也眞隂不足則邪氣得留於其間
故當取三隂之經察病所在而補之也按五邪篇曰邪在腎則病骨痛隂痺取之湧泉崑崙視有血者盡取
之與此互有發明所當參閱詳本類前二十五)
著痺不去久寒不已卒取其三里(靈樞四時氣篇痺論曰濕氣勝者
為著痺謂其重著難動故云不去若寒濕相摶久而不已當猝取足陽明之三里穴温補胃氣則寒濕散而痺
可愈也)
刺四支病(五十一)
膺腧中膺背腧中背肩膞虚者取之上(靈樞終始篇胷之兩旁高處
曰膺凡肩膞之虚軟而痛者病有隂經陽經之異隂經在膺故治隂病者當取膺腧而必中其膺陽經在背故
治陽病者當取背腧而必中其背病在手經故取之上上者手也如手太隂之中府雲門手厥隂之天池皆膺
腧也手少陽之肩髎天髎手太陽之天宗曲垣肩外俞皆背腧也咸主肩膞虚痛等病)手屈而
不伸者其病在筋伸而不屈者其病在骨在骨守骨在
筋守筋(屈而不伸者筋之拘攣也故治當守筋不可誤求於骨伸而不屈者骨之廢弛也故治當守骨
不可誤求於筋也)
蹇膝伸不屈治其楗(素問骨空論蹇膝膝痛而舉動艱難也伸不屈能伸不能屈
也股骨曰楗治其楗者謂治其膝輔骨之上前隂横骨之下蓋指股中足陽明髀關等穴也此下楗機關膕等
義見經絡類十九楗音健)坐而膝痛治其機(俠臀兩傍骨縫之動處曰機即足少陽之
環跳穴也)立而暑解治其骸關(因立暑中而支體散解不收者當治其骸關謂足少陽之
陽關穴也骸音鞋)膝痛痛及拇指治其膕(拇指小拇指也足太陽經所出故當治其
膕即委中穴也拇音母膕音國)坐而膝痛如物隱者治其關(膕上為關關者
膝後之骨解也)膝痛不可屈伸治其背内(背内足太陽經之大杼穴也)連胻
若折治陽明中俞髎(胻足脛骨也膝痛不可屈伸連胻若折者治在陽明之中俞髎王氏
注為三里愚謂指陽明俞穴當是䧟谷耳胻音杭又形敬切髎音遼)若别治巨陽少隂
滎(若再别求治法則足太陽之滎穴通谷足少隂之滎穴然谷皆可以治前證)淫濼脛痠不
能久立治少陽之維在外上五寸(淫濼滑精遺瀝也如本神篇曰精傷則骨
痠痿厥精時自下即此節之謂維絡也足少陽之絡穴光明在外踝上五寸濼音禄脛形景切又去聲痠蘇
端切)
足髀不可舉側而取之在樞合中以員利鍼大鍼不
可刺(靈樞厥病篇髀足股也側側卧也樞合中髀樞中也即足少陽經之環跳穴宜治以員利鍼第六
鍼也忌用大鍼髀比婢二音)
膝中痛取犢鼻以員利鍼發而間之鍼大如氂刺膝
無疑(靈樞雜病篇犢鼻足陽明經穴發而間之謂刺而又刺非一次可已也員利鍼義如前刺膝用之
無疑也氂釐同又音毛)
轉筋於陽治其陽轉筋於隂治其隂皆卒刺之(靈樞四時
氣篇凡四支外廉皆屬三陽内廉皆屬三隂轉筋者卒病也故不必拘於時日但隨其病而卒刺之)
轉筋者立而取之可令遂已痿厥者張而刺之可令
立快也(靈樞本輸篇轉筋者必拘攣立而取之故筋可舒也痿厥者必體廢張其四支而取之故血
氣可令立快也)
久病可刺(五十二)
今夫五藏之有疾也譬猶刺也猶汚也猶結也猶閇也
(靈樞九鍼十二原篇閇閉同)刺雖久猶可拔也汚雖久猶可雪也結
雖久猶可解也閇雖久猶可決也或言久疾之不可取
者非其說也夫善用鍼者取其疾也猶拔刺也猶雪汚
也猶解結也猶決閇也疾雖久猶可畢也言不可治者
未得其術也(此詳言疾雖久而血氣未敗者猶可以鍼治之故善用鍼者猶拔刺也去刺於膚貴
輕捷也猶雪汚也汚染營衛貴淨滌也猶解結也結留關節貴釋散也猶決閉也閉塞道路貴開通也四者之
用各有精妙要在輕摘其邪而勿使略傷其正氣耳故特舉此為諭若能效而用之則疾雖久未有不愈者矣)
久病者邪氣入深刺此病者深内而久留之(靈樞終始篇
久遠之疾其氣必深鍼不深則隠伏之病不能及留不久則固結之邪不得散也)間日而復刺
之必先調其左右去其血脉刺道畢矣(一刺未盡故當間日復刺之再
刺未盡故再間日而又刺之必至病除而後已然當先察其在經在絡在經者直刺其經在絡者繆刺其絡是
謂調其左右去其血脉也義詳本類前三十)
刺諸病諸痛(五十三)
刺諸熱者如以手探湯(靈樞九鍼十二原篇此以下皆言刺治諸病之法也如以手
探湯者用在輕揚熱屬陽陽主於外故治宜如此)刺寒清者如人不欲行(如人不欲
行者有留戀之意也隂寒凝滯得氣不易故宜留鍼若此)隂有陽疾者取之下陵三
里正往無殆氣下乃止不下復始也(隂有陽疾者熱在隂分也下陵即三
里足陽明經穴殆怠同氣下邪氣退也如不退當復刺之)疾高而内者取之隂之陵
泉疾高而外者取之陽之陵泉也(疾高者在上者也當下取之然高而内者
屬藏故當取足太隂之隂陵泉高而外者屬府故當取足少陽之陽陵泉也)
身有所傷血出多及中風寒若有所墮墜四支懈惰
不收名曰體惰(靈樞寒熱病篇身有所傷血出多而中風寒者破傷風之屬也或因墮墜不
必血出而四支懈惰不收者皆名體惰也)取其小腹臍下三結交三結交者
陽明太隂也臍下三寸關元也(關元任脉穴又足陽明太隂之脉皆結於此故
為三結交也)
癃取之隂蹻及三毛上及血絡出血(靈樞熱病篇小便不通曰癃
當取足少隂之照海穴乃隂蹻之所生也及三毛上者足厥隂之大敦也蓋腎與膀胱為表裏肝經行於少腹
故當取此二經以治之若其有血絡者仍當刺之出血癃良中切蹻音喬)男子如蠱女
子如怚身體腰脊如解不欲飲食先取湧泉見血視跗
上盛者盡見血也(蠱如犯蠱毒脹悶也怚當作胎如蠱如胎無是病而形相似也身體腰膝
如解倦散不收也湧泉足少隂經穴跗上足面也以陽明經為言凡其盛者皆當刺出其血也怚將預切)
病注下血取曲泉(靈樞厥病篇病注下血肝不能内也故當取足厥隂經之曲泉穴)
瘧不渴間日而作取足陽明渴而日作取手陽明(靈樞
雜病篇刺瘧論曰瘧不渴間日而作刺足太陽渴而間日作刺足少陽詳疾病類五十)喜怒而
不欲食言益小刺足太隂怒而多言刺足少陽(喜怒而不欲食
言益小者傷其脾也故當刺足太隂而補之怒而多言者肝膽邪實也故當刺足少陽而寫之)噦以
草刺鼻嚏嚏而已無息而疾迎引之立已大驚之亦可
已(噦呃逆也治之之法用草刺鼻則嚏嚏則氣逹而噦可已此一法也或閉口鼻之氣使之無息乃迎其氣
而引散之勿令上逆乃可立已此二法也又或以他事驚之則亦可已此治噦之三法也愚按内經諸篇並
無呃逆一證觀此節治噦三法皆所以治呃逆者是古之所謂噦者即呃逆無疑也如口問篇曰榖入於胃胃
氣上注於肺今有故寒氣與新榖氣俱還入於胃新故相亂眞邪相攻氣并相逆復出於胃故為噦又曰肺主
為噦仲景曰陽明病不能食攻其熱必噦所以然者胃中虛冷故也以其人本虛故攻其熱必噦又曰若胃中
虚冷不能食者飲水則噦成無已曰若噦則吃吃然有聲者是也此噦為呃逆而由於陽明太隂之虚寒又可
知也奈何自東垣以下謂噦屬少陽無物有聲乃氣病也丹溪曰有聲有物謂之嘔吐有聲無物謂之噦是皆
以乾嘔為噦也及陳無擇則又以噦為欬逆夫乾嘔者嘔也欬逆者𠻳也皆何涉於噦諸說不同皆未之深察
耳噦於決切又音誨)
䏚絡季脇引少腹而痛脹刺譩譆(素問骨空論季脇下軟處曰䏚中
譩譆足太陽經穴䏚音秒譩譆音衣希)
刺諸痛者其脉皆實(靈樞終始篇此言痛而可刺者脉必皆實者也然則脉虛者
其不宜刺可知矣)故曰從腰以上者手太隂陽明皆主之從腰
以下者足太隂陽明皆主之(此近取之法也腰以上者天之氣也故當取肺與大
腸二經蓋肺經自胷行手大腸經自手上頭也腰以下者地之氣也故當取脾胃二經蓋脾經自足入腹胃經
自頭下足也病之在隂在陽各察其所主而刺之)病在上者下取之病在下者
高取之病在頭者取之足病在腰者取之膕(此遠取之法也有病
在上而脉通於下者當取於下病在下而脉通於上者當取於上故在頭者取之足在腰者取之膕蓋疏其源
而流自通故諸經皆有井滎俞原經合之辨)病生於頭者頭重生於手者臂
重生於足者足重治病者先刺其病所從生者也(先刺所從
生必求其本也)病痛者隂也(同前篇凡病痛者多由寒邪滯逆於經及深居筋骨之間凝
聚不散故病痛者為隂也)痛而以手按之不得者隂也深刺之(按之不得
者隱藏深處也是為隂邪故刺亦宜深然則痛在浮淺者有屬陽邪可知也但諸痛屬隂者多耳)病在
上者陽也病在下者隂也癢者陽也淺刺之(陽主升故在上者為
陽隂主降故在下者為隂癢者散動於膚腠故為陽凡病在陽者皆宜淺刺之其在下者自當深刺無疑也)
病先起隂者先治其隂而後治其陽病先起陽者先治
其陽而後治其隂(此以經絡部位言隂陽也病之在隂在陽起有先後先者病之本後者病
之標治必先其本即上文所謂先刺其病所從生之義)
刺癰疽(五十四)
五藏身有五部(靈樞寒熱病篇五藏在内而要害係於外者有五部如下文)伏免一
(在膝上六寸起肉間足陽明胃經之要害也)腓二腓者腨也(即小腿肚也足太陽少隂及三
焦下腧之所係者腓音肥腨音篆)背三(中行督脉旁四行足太陽經皆藏氣所繫之要害也)五藏
之腧四(肺俞心俞肝俞脾俞腎俞五藏之所係也)項五此五部有癰疽者死
(項中為督脉陽維之會統諸陽之綱領也凡上五部皆要會之所忌生癰疽生者多死)病始手臂
者先取手陽明太隂而汗出病始頭首者先取項太陽
而汗出病始足脛者先取足陽明而汗出(刺癰疽者法當取汗則邪
從汗散而癰自愈然必察其始病之經而刺有先後也此節義當與刺熟篇參看詳疾病類四十四)臂
太隂可汗出足陽明可汗出(臂太隂肺經也足陽明胃經也按熱病篇曰脉順可
汗者取之魚際太淵大都太白寫之則熱去補之則汗出按以上四穴皆手足太隂經之滎腧也此言臂太隂
者即魚際太淵二穴然則足陽明者亦當取之滎腧則内庭陷谷是也詳義見本類前四十)故取隂
而汗出甚者止之於陽取陽而汗出甚者止之於隂(補太
隂而汗出甚者隂之勝也當補陽明可以止之寫太隂而汗出甚者陽之勝也當寫陽明可以止之蓋以隂陽
平而汗自止也取陽而汗出甚者其止法亦然)凡刺之害中而不去則精泄不
中而去則致氣精泄則病甚而恇致氣則生為癰疽也
(鍼已中病即當去鍼若中而不去則精氣反泄故病必益甚而恇羸也鍼未中病自當留鍼若不中而去則病
未除而氣已致故結聚而為癰疽皆刺之害也此節與九鍼十二原篇同見後六十恇音匡)
鼠瘻寒熱還刺寒府寒府在附膝外解營(素問骨空論鼠瘻
瘰癧也寒府在附膝外解營謂在膝下外輔骨之骨解間也凡寒氣自下而上者必聚於膝是以膝臏最寒故
名寒府營窟也當是足少陽經之陽關穴蓋鼠瘻在頸腋之間病由肝膽故當取此以治之瘻音漏)取
膝上外者使之拜取足心者使之跪(拜則骨節顯故可以取膝穴跪則深
隙見故可以取足心穴)
治腐腫者刺腐上視癰小大深淺刺(素問長刺節論腐腫内腐外
腫也大為陽毒其患淺小為隂毒其患深故當察其小大而刺分深淺也)刺大者多血小者
深之必端内鍼為故止(癰大患淺但多泄其血則毒可去癰小患深必端内其鍼而深
取之也為故止言以此為則而刺癰之法盡矣)
冬月少鍼非癰疽之謂(素問通評虚實論五十五)
帝曰春亟治經絡夏亟治經俞秋亟治六府冬則閉塞
閉塞者用藥而少鍼䂖也(亟急也凡用鍼取病者春宜治各經之絡穴夏宜治各經
之俞穴秋氣未深宜治六府陽經之穴冬寒陽氣閉塞脉不易行故當用藥而少施鍼䂖此用鍼之大法也
亟音棘塞入聲)所謂少鍼䂖者非癰疽之謂也癰疽不得頃時
回(冬月氣脉閉塞宜少鍼䂖者乃指他病而言非謂癰疽亦然也蓋癰疽毒盛不泄於外必攻於内故雖冬
月亦急宜鍼石寫之不得頃時回者謂不可使頃刻内回也内回則毒氣攻藏害不小矣)癰不知所
按之不應手乍來乍已刺手太隂傍三痏與纓脉各二
(癰疽已生未知的所故按之不應手也乍來乍已痛無定處也刺手太隂旁者太隂之脉自腋下出中府中府
之旁乃足陽明氣戶庫房之次刺瘢曰痏三痏三刺也纓脉結纓兩旁之脉亦足陽明頸中水突氣舍等穴)
掖癰大熱刺足少陽五刺而熱不止刺手心主三刺手
太隂經絡者大骨之會各三(刺足少陽五者少陽近掖之穴則淵腋輙筋也刺手
心主三者天池在腋下也刺手太隂經絡者列缺也大骨之會各三者謂在大骨解中手太陽肩貞穴也)暴
癰筋緛隨分而痛魄汗不盡胞氣不足治在經俞(緛縮也隨
分而痛隨各經之分也魄汗隂汗也胞氣不足水道不利也治在經俞隨癰所在以治各經之俞穴如手太隂
之俞太淵之類是也緛音軟)
貴賤逆順(靈樞根結篇五十六)
黃帝曰逆順五體者言人骨節之小大肉之堅脆皮之
厚薄血之清濁氣之滑濇脉之長短血之多少經絡之
數余已知之矣此皆布衣匹夫之士也夫王公大人血
食之君身體柔脆肌肉軟弱血氣慓悍滑利其刺之徐
疾淺深多少可得同之乎(五體者五形之人也故其骨節皮肉血氣經脉禀有不齊
刺治亦異所以有逆順之變至於貴賤之間尤有不同故欲辨其詳也脆音翠慓音飄急也悍音旱)岐
伯荅曰膏粱菽藿之味何可同也(膏脂肥也粱粟類榖之良者也菽豆也藿
豆葉也貴者之用膏粱賤者之用菽藿食味有厚薄禀質所以不同也)氣滑即出疾氣濇
則出遲氣悍則鍼小而入淺氣濇則鍼大而入深深則欲留淺則
欲疾(氣滑者易行故出宜疾氣濇者難致故出宜遲氣悍者來必勇利故鍼宜小而
入宜淺氣濇者至必艱遲故鍼宜大而入宜深所以宜深者則欲留宜淺者則欲疾也)以此觀之
刺布衣者深以留之刺大人者微以徐之此皆因氣慓
悍滑利也(布衣氣濇故宜深宜留大人氣滑故宜微宜徐蓋貴人之氣慓悍滑利有異於布衣之士
耳)黃帝曰形氣之逆順奈何岐伯曰形氣不足病氣有
餘是邪勝也急寫之(貌雖不足而神氣病氣皆有餘此外似虛而内則實邪氣勝也當急
寫之)形氣有餘病氣不足急補之(形雖壯偉而病氣神氣則不足此外似實而内
則虛正氣衰也當急補之)形氣不足病氣不足此隂陽氣俱不足也
不可刺之刺之則重不足重不足則隂陽俱竭血氣皆
盡五藏空虛筋骨髓枯老者絶滅壯者不復矣(陽主外隂主内
若形氣病氣俱不足此表裏隂陽俱虚也最不可刺若再刺之是重虛其虚而血氣盡筋髓枯老者益竭故致
絶滅壯者必衰故不能復其元矣)形氣有餘病氣有餘此謂隂陽俱有
餘也急寫其邪調其虛實(形氣病氣俱有餘邪之實也故當急寫既當急寫其實無
疑何以又云調其虚實蓋未刺之前防其假實既刺之後防其驟虛故宜調之也)故曰有餘者
寫之不足者補之此之謂也(凡用鍼者虛則實之滿則泄之故曰虛實之要九鍼
最妙補寫之時以鍼為之又曰虚則實之者氣口虚而當補之也滿則泄之者氣口盛而當寫之也此用鍼之
大法似乎諸虛可補矣何上文云形氣不足病氣不足此隂陽氣俱不足也不可刺之寳命全形論曰人有虛
實五虛勿近五實勿遠五閱五使篇曰血氣有餘肌肉堅緻故可苦以鍼奇病論曰所謂無損不足者身羸瘦
無用鑱䂖也本神篇曰是故用鍼者察觀病人之態以知精神魂魄之存亡得失之意五者以傷鍼不可以治
之也小鍼解曰取五脉者死言病在中氣不足但用鍼盡大寫其諸隂之脉也脉度篇曰盛者寫之虛者飲藥
以補之邪氣藏府病形篇曰諸小者隂陽形氣俱不足勿取以鍼而調以甘藥也諸如此者又皆言虛不宜鍼
也及詳考本經諸篇凡所言應刺之疾必皆邪留經絡或氣逆藏府大抵皆治實證此鍼之利於寫不利於補
也明矣然則諸言不足者補之又何為其然也蓋人身血氣之往來經絡之流貫或補隂可以配陽或固此可
以攻彼不過欲和其隂陽調其血氣使無偏勝欲得其平是即所謂補寫也設有不明本末未解補虛之意而
凡營衛之虧損形容之羸瘦一切精虚氣竭等證槩欲用鍼調補反傷眞元未有不立敗者也故曰鍼有寫而
無補於此諸篇之論可知矣凡用鍼者不可不明此鍼家大義)故曰刺不知逆順眞邪
相搏(補寫反施乃為之逆不知逆順則眞氣與邪氣相搏病必甚也)滿而補之則隂陽
四溢腸胃充郭肝肺内䐜隂陽相錯(益其有餘故病如此)虚而寫
之則經脉空虛血氣竭枯腸胃㒤辟皮膚薄著毛腠夭
膲予之死期(損其不足故病如此㒤畏怯也辟邪僻不正也薄著瘦而濇也夭短折也予與同
㒤丑涉切辟僻同膲焦同)故曰用鍼之要在於知調隂與陽調隂與
陽精氣乃光合形與氣使神内藏故曰上工平氣中工
亂脉下工絶氣危生故曰下工不可不愼也(上工知隂陽虛實故
能平不平之氣中工無的確之見故每多淆亂經脉下工以假作眞以非作是故絶人之氣危人之生也)必
審五藏變化之病五脉之應經絡之實虛皮之柔麤而
後取之也(五脉五藏之脉應也)
刺有大約湏明逆順(靈樞逆順篇全五十七)
黃帝問於伯高曰余聞氣有逆順脉有盛衰刺有大約
可得聞乎伯高曰氣之逆順者所以應天地隂陽四時
五行也(人與天地相參與日月相應其隂陽升降盛衰之氣當其位而和者為順不當其位而乖者為
逆)脉之盛衰者所以候血氣之虛實有餘不足也(脉之盛衰
者以有力無力言故可以候血氣之虛實)刺之大約者必明知病之可刺與
其未可刺與其已不可刺也(三刺義具如下文又若明知病之可刺者以其實邪
在經也如脉度篇所謂盛者寫之虛者飲藥以補之是也與其未可刺者謂有所避忌也如終始篇所謂新内
新勞已飽已饑大驚大恐者勿刺及八正神明論所謂天忌五禁篇所謂五禁之類皆是也與其已不可刺者
言敗壞無及也如本神篇所謂五者已傷鍼不可以治之也凡此三者皆本節切近之義)黃帝曰候
之奈何伯高曰兵法曰無迎逢逢之氣無擊堂堂之陣
(逢逢之氣盛堂堂之陣整無迎無擊避其銳也逢音蓬)刺法曰無刺熇熇之熱無
刺漉漉之汗無刺渾渾之脉無刺病與脉相逆者(熇熇熱之
甚也漉漉汗之多也渾渾虚實未辨也病與脉相逆形證隂陽不合也是皆未可刺者也熇郝&KR0034;二音漉音
鹿)黃帝曰候其可刺奈何伯高曰上工刺其未生者也
其次刺其未盛者也其次刺其已衰者也(未生者治其幾也未盛者
治其萌也已衰者知其有隙可乘也是皆可刺者也)下工刺其方襲者也與其形
之盛者也與其病之與脉相逆者也(刺其方襲者不避來銳也與其形之
盛者見其外不知其内也病之與脉相逆者逆有微甚微逆者防有所傷未可刺也甚逆者隂陽相離形氣相
失已不可刺也醫不逹此而強刺之未有不僨事者矣故曰下工)故曰方其盛也勿敢
毁傷刺其已衰事必大昌(盛邪當寫何懼毁傷正恐邪之所湊其氣必虛攻邪未去
正氣先奪耳故曰方其盛也勿敢毁傷病既已衰可無刺矣不知邪氣似平病本方固乘勢拔之易為力也故
曰刺其已衰事必大昌)故曰上工治未病不治已病此之謂也(此與
四氣調神論同見攝生類七)
五禁五奪五過五逆九宜(靈樞五禁篇全五十八)
黃帝問於岐伯曰余聞刺有五禁何謂五禁岐伯曰禁
其不可刺也黃帝曰余聞刺有五奪岐伯曰無寫其不
可奪者也黃帝曰余聞刺有五過岐伯曰補寫無過其
度黃帝曰余聞刺有五逆岐伯曰病與脉相逆命曰五
逆黃帝曰余聞刺有九宜岐伯曰明知九鍼之論是謂
九宜(補之過度資其邪氣寫之過度竭其正氣是五過也九宜義見本類前第四餘如下文)黃帝
曰何謂五禁願聞其不可刺之時岐伯曰甲乙日自乘
無刺頭無發矇於耳内丙丁日自乘無振埃於肩喉廉
泉戊巳日自乘四季無刺腹去爪寫水庚辛日自乘無
刺關節於股膝壬癸日自乘無刺足脛是謂五禁(天干之合
人身者甲乙應頭丙丁應肩喉戊己及四季應腹與四支庚辛應關節股膝壬癸應足脛日自乘者言其日之
所直也皆不可刺是謂五禁發矇振埃義見本類前三十二)黃帝曰何謂五奪岐伯
曰形肉已奪是一奪也大奪血之後是二奪也大汗出
之後是三奪也大泄之後是四奪也新産及大血之後
是五奪也此皆不可寫(此五奪者皆元氣之大虚者也若再寫之必置於殆不惟用鍼
用藥亦然)黃帝曰何謂五逆岐伯曰熱病脉静汗已出脉盛
躁是一逆也病泄脉洪大是二逆也著痺不移䐃肉破
身熱脉偏絶是三逆也淫而奪形身熱色夭然白及後
下血衃血衃篤重是謂四逆也寒熱奪形脉堅摶是謂
五逆也(熱病脉静陽證得隂脉也汗已出脉躁盛眞隂敗竭也病泄脉宜静而反洪大者孤陽邪勝也
著痺破䐃身熱而脉偏絶者元有所脱也淫而奪形身熱下血衃者精血去而亡隂發熱也寒熱奪形而脉堅
摶者脾隂大傷而眞藏見也凡此五逆者皆隂虚之病故本神篇曰隂虛則無氣無氣則死矣是皆不可刺者
也䐃渠允切衃普杯切)
鍼分三氣失宜為害(五十九)
夫氣之在脉也邪氣在上濁氣在中清氣在下故鍼陷
脉則邪氣出鍼中脉則濁氣出鍼太深則邪氣反沉病
益(靈樞九鍼十二原篇邪氣在上者賊風邪氣也濁氣在中者水糓之氣也清氣在下者寒濕之氣也陷
脉諸義具如下文但缺取清氣在下之義或有所失)故曰皮肉筋脉各有所處病
各有所宜各不同形各以任其所宜(經絡疾病各有所處九鍼各不同形
故其任用亦各有所宜也)無實無虛損不足而益有餘是謂甚病病
益甚(無實者無實實也無虛者無虛虛也反而為之不惟不治病適所以增病)取五脉者死
取三脉者恇奪隂者死奪陽者狂鍼害畢矣(五脉三脉義如下文
恇音匡衰殘也)小鍼解曰夫氣之在脉也邪氣在上者言
邪氣之中人也高故邪氣在上也(此釋上文之義也傷於風者上先受之故
凡八風寒邪之中人其氣必高而在上)濁氣在中者言水榖皆入於胃其
精氣上注於肺濁溜於腸胃言寒温不適飲食不節而
病生於腸胃故命曰濁氣在中也(水榖入胃其清者化氣上歸於肺是為精
氣若寒温失宜飲食過度不能運化則必留滯腸胃之間而為病此濁氣在中也)清氣在下者
言清濕地氣之中人也必從足始故曰清氣在下也(傷於
濕者下先受之故凡清濕地氣之中人必在下而從足始)鍼陷脉則邪氣出者取之
上(諸經孔穴多在陷者之中如刺禁論所謂刺缺盆中内陷之類是也故凡欲去寒邪湏刺各經陷脉則經
氣行而邪氣出乃所以取陽邪之在上者)鍼中脉則濁氣出者取之陽明合
也(陽明合穴足三里也刺之可以清腸胃故能取濁氣之在中者)鍼大深則邪氣反沉
者言淺浮之病不欲深刺也深則邪氣從之入故曰反
沉也(反沉病益深也)皮肉筋脉各有所處者言經絡各有所主
也(皮肉筋脉各有淺深各有所主以應四時之氣也)取五脉者死言病在中氣
不足但用鍼盡大寫其諸隂之脉也(五脉者五藏五輸也病在中氣不足
而復盡寫其諸隂之脉故必死)取三陽之脉者唯言盡寫三陽之氣令
病人恇然不復也(手足各有三陽六府脉也六府有六輸若不知虛實而盡寫之令人恇然
羸敗形氣不可復也)奪隂者死言取尺之五里五往者也(奪隂者死奪藏
氣也尺之五里尺澤後之五里也手陽明經穴禁刺者也詳見後六十一)奪陽者狂正言也
(正言即如工文取三陽之謂)
用鍼先診反治為害(六十)
凡將用鍼必先診脉視氣之劇易乃可以治也(靈樞九鍼十二
原篇病之虚實不易識也必察於脉乃可知之故凡將用鍼必先診脉察知重輕方可施治否則未有不悞
而殺人者矣)五藏之氣已絶於内而用鍼者反實其外是謂
重竭重竭必死其死也静(藏氣已絶於内隂虚也反實其外誤益陽也益陽則愈損
其隂是重竭也隂竭必死死則静也)治之者輙反其氣取腋與膺(腋與膺皆藏脉
所出氣絶於内而復取之則致氣於外而隂愈竭矣)五藏之氣已絶於外而用鍼
者反實其内是謂逆厥逆厥則必死其死也躁(藏氣已絶於外
陽虚也反實其内誤補隂也助隂則陽氣愈竭故致四逆而厥逆厥必死死必躁也)治之者反取
四末(四末為諸陽之本氣絶於外而取其本則隂氣至而陽愈陷矣)刺之害中而不去
則精泄害中而去則致氣精泄則病益甚而恇致氣則
生為癰瘍(害中而不去去鍼太遲也不中而去去鍼太蚤也均足為害此節與寒熱病篇文同但彼
云不中而去則致氣者是此云害中者誤也詳見前五十四)小鍼解曰所謂五藏
之氣已絶於内者脉口氣内絶不至(此釋上文之義也脉口浮虚按之則
無是謂内絶不至藏氣之虛也)反取其外之病處與陽經之合有留鍼
以致陽氣陽氣至則内重竭重竭則死矣其死也無氣
以動故静(外者陽之分隂氣既虛復留鍼於外以致陽氣則隂愈虚而氣竭於内無氣以動故其死
也静)所謂五藏之氣已絶於外者脉口氣外絶不至(脉口沉微
輕取則無是謂外絶不至陽之虛也)反取其四末之輸有留鍼以致其隂
氣隂氣至則陽氣反入入則逆逆則死矣其死也隂氣
有餘故躁(陽氣既虚復留鍼四末以致隂氣則陽氣愈竭必病逆厥而死陽并於隂則隂氣有餘故
其死也躁)
勿迎五里能殺生人(六十一)
黃帝曰余以小鍼為細物也夫子乃言上合之於天下
合之於地中合之於人余以為過鍼之意矣願聞其故
(靈樞玉版篇過鍼之意謂其言之若過也)岐伯曰何物大於天乎夫大於
鍼者惟五兵者焉五兵者死之備也非生之具且夫人
者天地之鎮也其不可不參乎夫治民者亦唯鍼焉夫
鍼之與五兵其孰小乎(五兵即五刃刀劔矛戟矢也五兵雖大但備殺戮之用置之死
者也小鍼雖小能療萬民之病保其生者也夫天地之間唯人最重故為天地之鎮而治人之生則又唯鍼最
先蓋鍼之為用從陽則上合乎天從隂則下合乎地從中則變化其間而動合乎人此鍼道之所以合乎三才
功非小補較之五兵其孰大孰小為可知矣)黃帝曰夫子之言鍼甚駿以
配天地上數天文下度地紀内别五藏外次六府經脉
二十八會盡有周紀能殺生人不能起死者子能反之
乎(同前篇駿大也二十八會者手足十二經左右共二十四脉加以任督兩蹻共二十八也)岐伯
曰能殺生人不能起死者也黃帝曰余聞之則為不仁
然願聞其道弗行於人岐伯曰是明道也其必然也其
如刀劔之可以殺人如飲酒使人醉也雖勿診猶可知
矣(言不善用鍼者徒能殺生人不能起死者正如以刀劔加人則死以酒飲人則醉此理之必然自不待診
而可知者也)黃帝曰願卒聞之岐伯曰人之所受氣者穀也
穀之所注者胃也胃者水榖氣血之海也海之所行雲
氣者天下也胃之所出氣血者經隧也經隧者五藏六
府之大絡也迎而奪之而已矣(人受氣於榖榖氣自外而入所以養胃
氣也胃氣由中而發所以行穀氣也二者相依所歸則一故水榖入胃化氣化血以行於經隧之中是經隧為五藏六
府之大絡也若迎而奪之則血氣盡而胃氣竭矣隧音遂)黃帝曰上下有數乎岐
伯曰迎之五里中道而止五至而已五往而藏之氣盡
矣故五五二十五而竭其輸矣此所謂奪其天氣者也
(上下問手足經也五里手陽明經穴此節指手之五里即經隧之要害若迎而奪之則藏氣敗絶必致中道而
止且一藏之氣大約五至而已鍼凡五往以迎之則一藏之氣已盡若奪至二十五至則五藏之輸氣皆竭乃
殺生人此所謂奪其天眞之氣也氣穴論曰大禁二十五在天府下五寸即此之謂)非能絶其命
而傾其夀者也(不知刺禁所以殺人鍼非絶人之命傾人之夀者也)黃帝曰願卒
聞之岐伯曰闚門而刺之者死於家中入門而刺之者
死於堂上(門即生氣通天等論所謂氣門之門也闚門
而刺言猶淺也淺者害遲故死於家中入門而刺言其深也深則害速故死於堂上)黃帝曰善乎方明哉道請著之玉
版以為重寳傳之後世以為刺禁令民勿敢犯也(玉版義詳
脉色類十)
隂尺動脉在五里五輸之禁也(靈樞本輸篇隂尺動脉言隂氣之所在
也小鍼解曰奪隂者死言取尺之五里其義即此五里五輸之禁詳如上文)
得氣失氣在十二禁(靈樞終始篇六十二)
凡刺之法必察其形氣形肉未脫少氣而脉又躁躁厥
者必為繆刺之散氣可收聚氣可布(病少氣而形肉未脫其脉躁急其病
躁而厥逆者氣虚於内邪實於經也當繆刺之左病取右右病取左所刺在絡其用輕淺則精氣之散者可收
邪氣之聚者可散也)深居静處占神往來閉戶塞牖魂魄不散專
意一神精氣之分毋聞人聲以收其精必一其神令志
在鍼(言刺此者湏必清必静聚精會神詳察秋毫令志在鍼庶於虚實疑似之間方保無誤也)淺而
留之微而浮之以移其神氣至乃休(用鍼之道所重在氣上文言少氣者
氣之虚也以氣虛邪實之病而欲用鍼故宜淺而留之貴從緩也微而浮之懼傷内也但欲從容以移其神耳
候其眞氣已至乃止鍼也)男内女外堅拒勿出謹守勿内是謂得
氣(既刺之後尤當戒愼男子忌内女子忌外忌外者堅拒勿出忌内者謹守勿内則其邪氣必去正氣必復
是謂得氣)凡刺之禁新内勿刺新刺勿内已醉勿刺已
刺勿醉新怒勿刺已刺勿怒新勞勿刺已刺勿勞
已飽勿刺已刺勿飽已饑勿刺已刺勿饑已渴
勿刺已刺勿渴大驚大恐必定其氣乃刺之乘車
來者卧而休之如食頃乃刺之出行來者坐而休之
如行十里頃乃刺之(以上連男内女外共為十二禁)凡此十二禁者其
脉亂氣散逆其營衛經氣不次因而刺之則陽病入於
隂隂病出為陽則邪氣復生麤工勿察是謂伐身形體
淫泆乃消腦髓津液不化脫其五味是謂失氣也(淫泆蕩散
也不知所禁妄為刺之則隂陽錯亂眞氣消亡是謂失氣也泆音逸)
刺禁(六十三)
黃帝問曰願聞刺要(素問刺要論全)岐伯對曰病有浮沉刺有
淺深各至其理無過其道(應淺不淺應深不深皆過其道也)過之則内
傷不及則生外壅壅則邪從之(過於深則傷氣於内失於淺則致氣於外故為
壅腫而邪反從之)淺深不得反為大賊内動五藏後生大病(賊害
也動傷動也後生大病詳如下文)故曰病有在毫毛腠理者有在皮膚
者有在肌肉者有在脉者有在筋者有在骨者有在髓
者(此詳言内外之淺深以見用鍼者當各有所取也)是故刺毫毛腠理無傷皮
皮傷則内動肺肺動則秋病温瘧泝泝然寒慄(刺毫毛腠理者
最淺者也皮則稍深矣皮為肺之合皮傷則内動於肺肺應秋故秋病温瘧泝泝然寒慄也沂音素)刺
皮無傷肉肉傷則内動脾脾動則七十二日四季之月
病腹脹煩不嗜食(皮在外肉在内肉為脾之合肉傷則内動於脾脾土寄王於四季之末各
一十八日共為七十二日脾氣既傷不能運化故於辰戌丑未之月當病脹煩不嗜食也)刺肉無傷
脉脉傷則内動心心動則夏病心痛(脉在肉中為心之合脉傷則内動於
心心王於夏外氣傷故夏為心痛)刺脉無傷筋筋傷則内動肝肝動則
春病熱而筋㢮(脉非筋也筋合肝而王於春筋傷則肝氣動故於春陽發生之時當病熱證熱
則筋緩故為弛縱㢮弛同)刺筋無傷骨骨傷則内動腎腎動則冬
病脹腰痛(筋在外骨在内骨合腎而王於冬骨傷則内動於腎故至冬時為病脹為腰痛以化元受
傷而腰為腎之府也)刺骨無傷髓髓傷則銷鑠胻酸體解㑊然不
去矣(髓為骨之充精之屬最深者也精髓受傷故為乾枯銷鑠胻酸等病解㑊者懈怠困弱之名隂之虚
也隂虚則氣虚氣虚則不能舉動是謂不去也按海論所言髓海不足者病多類此詳經絡類三十二鑠式
灼切胻音杭㑊音跡)
黃帝問曰願聞刺淺深之分(素問刺齊論全)岐伯對曰刺骨
者無傷筋刺筋者無傷肉刺肉者無傷脉刺脉者無傷
皮刺皮者無傷肉刺肉者無傷筋刺筋者無傷骨(前四句言
宜深者勿淺後二句言宜淺者勿深也義如下文)帝曰余未知其所謂願聞其
解岐伯曰刺骨無傷筋者鍼至筋而去不及骨也(病在骨者
直當刺骨勿傷其筋若鍼至筋分索氣而去不及於骨則病不在肝攻非其過是傷筋也)刺筋無傷
肉者至肉而去不及筋也(病在筋者直當刺筋若鍼至肉分而去不及於筋則病不
在脾是傷肉也)刺肉無傷脉者至脉而去不及肉也(病在肉者直宜刺肉
若刺至脉分而去不及於肉則病不在心是傷脉也)刺脉無傷皮者至皮而去不
及脉也(病在脉者直當刺脉若鍼至皮分而去不及於脉則病不在肺是傷皮也以上四節言當深不
深之為害也)所謂刺皮無傷肉者病在皮中鍼入皮中無傷
肉也(刺皮過深而中肉者傷其脾氣)刺肉無傷筋者過肉中筋也(刺肉過深
而中筋者伐其肝氣)刺筋無傷骨者過筋中骨也此謂之反也(刺筋
過深而中骨者傷其腎氣此上三節言不當深而深者之害是皆所謂反也)
刺害(素問刺禁論全六十四)
黃帝問曰願聞禁數岐伯對曰藏有要害不可不察(要害
言各有所要亦各有所害當詳察也)肝生於左(肝木王於東方而主發生故其氣生於左)肺藏
於右(肺金王於西方而主收歛故其氣藏於右)心部於表(心火主陽在上故其氣部於表)腎
治於裏(腎水主隂在下故其氣治於裏)脾為之使(脾土王於四季主運行水榖以溉五藏故
為之使)胃為之市(胃納水榖無物不容故為之市)鬲肓之上中有父母(鬲鬲
膜也肓心之下鬲之上也鬲肓之上心肺所居心為陽中之陽肺為陽中之隂心主血肺主氣營衛於身故稱
父母)七節之傍中有小心(人之脊骨共二十一節自上而下當十四節之間自下而上是
為第七節其兩傍者乃腎俞穴其中則命門外俞也人生以陽氣為本陽在上者謂之君火君火在心陽在下
者謂之相火相火在命門皆眞陽之所在也故曰七節之傍中有小心)從之有福逆之有
咎(從謂順其氣逆謂喪其眞也上文八者皆人生神氣之所在順之則福延逆之則咎至乃所謂藏之要害
也)刺中心一日死其動為噫(此下言刺害也心為五藏六府之主故中之者不出
一日其死最速動變動也心在氣為噫噫見則心氣絶矣噫音伊)刺中肝五日死其動
為語(語謂無故妄言也肝在氣為語語見則肝絶矣)刺中腎六日死其動為嚏
(診要經終論曰中腎七日死四時刺逆從論曰其動為嚏為欠見則腎氣絶矣)刺中肺三日死
其動為欬(肺在氣為欬欬見則肺氣絶矣診要經終論曰中肺者五日死)刺中脾十日
死其動為呑(脾在氣為呑呑見則脾絶矣診要經終論曰中脾者五日死愚按上文刺傷五藏
死期各有遠近者以隂陽要害之有緩急也蓋死生之道惟陽為主故傷於陽者為急傷於隂者稍遲心肺居
於鬲上二陽藏也心為陽中之陽肺為陽中之隂故心為最急而一日肺次之而三日肝脾腎居於鬲下三隂
藏也肝為隂中之陽腎為隂中之隂脾為隂中之至隂故肝稍急而五日腎次之而六日脾又次之而十日此
緩急之義也按診要經終論王氏以五行之數為註脾言生數肺言生數之餘腎言成數之餘心則不及言數
此其說若乎近理然或此或彼或言或不言難以盡合恐不能無勉強耳四時刺逆從論之文與本篇同見前
十九)刺中膽一日半死其動為嘔(膽屬少陽乃生氣所在為六府之一然藏而不
寫又類乎藏凡十一藏者皆取决於膽是謂中正之官奇恒之府傷之者其危極速故本篇不及六府獨言膽
也嘔出於胃而膽證忌之木邪犯土見其死矣)刺跗上中大脉血出不止死(跗上
足面也大脉足陽明衝陽穴胃經之原也胃為五藏六府水榖氣血之海若刺之過傷以致血出不止則海竭
氣亡必致死也)刺面中溜脉不幸為盲(溜流也凡血脉之通於目者皆為溜脉按大惑
論曰五藏六府之精氣皆上注於目而為之精論疾診尺篇曰赤脉從上下者太陽病從下上者陽明病從外
走内者少陽病此皆溜脉之義刺面者不知溜脉而悮中之傷其精氣故令人盲)刺頭中腦戶
入腦立死(腦戶督脉穴在枕骨上通於腦中腦為髓海乃元陽精氣之所聚鍼入腦則眞氣泄故立
死)刺舌下中脉太過血出不止為瘖(舌下脉者任脉之廉泉穴足少隂之
標也中脉太過血出不止則傷腎腎虛則無氣故令人瘖按憂恚無言論曰足之少隂上繫於舌絡於橫骨終
於會厭脉解篇曰内奪而厥則為瘖俳此腎虛也然則瘖本於腎無所疑矣)刺足下布絡中
脉血不出為腫(足下布絡足跗下浮淺散見之絡也邪在布絡而刺中其脉過於深矣若血不
出氣必隨鍼而壅故為腫也)刺郄中大脉令人仆脫色(郄足太陽委中穴也刺委
中而中其大脉傷隂氣於陽經故令人仆倒且脫色也郄隙同仆音付)刺氣街中脉血不
出為腫鼠僕(氣街即氣衝足陽明經穴僕當作鼷刺氣街者不中穴而旁中其脉若血不出當為
腫於鼠鼷也)刺脊間中髓為傴(傴傴僂也刺脊太深誤中髓者傷腰背骨中之精氣故令
人踡曲不能伸也傴雍主切)刺乳上中乳房為腫根蝕(乳之上下皆足陽明脉也
乳房乃胷中氣血交湊之室故刺乳上之穴而誤中乳房則氣結不散留而為腫腫則必潰且并乳根皆蝕而
難於愈也蝕食同)刺缺盆中内陷氣泄令人喘欬逆(缺盆在肩前横骨上
陷者中為五藏六府之道凡刺缺盆過深中其内陷之脉致傷藏氣者令人為喘為欬逆蓋五藏皆能動喘及
為欬逆也)刺手魚腹内陷為腫(魚腹手太隂經之脉刺之太深内陷必反致邪而為腫也)
無刺大醉令人氣亂(大醉亂人氣血因而刺之是益其亂)無刺大怒令人
氣逆(怒本逆氣乘怒刺之其逆益甚)無刺大勞人(大勞者氣乏刺之則氣愈耗)無刺
新飽人(新飽者榖氣盛滿經氣未定刺之恐其易泄)無刺大饑人(饑人氣虚刺則愈傷
其氣)無刺大渴人(渴者液少刺則愈亡其隂)無刺大驚人(驚者氣怯刺則氣愈散矣)
刺隂股中大脉血出不止死(隂股大脉足太隂箕門血海之間血出不止則脾氣
脱故至於死)刺客主人内陷中脉為内漏為聾(客主人足少陽經穴刺之
太深則内陷中脉膿生耳底是為内漏傷其經氣故致聾也)刺膝髕出液為跛(髕膝蓋骨
也膝者筋之府刺膝髕之下而出其液則液泄筋枯故令人跛髕頻牝二音跛補火切)刺臂太隂
脉出血多立死(臂太隂肺脉也肺主氣以行營衛血出多而營衛絶氣散則死也)刺足
少隂脉重虛出血為舌難以言(足少隂腎脉也少隂之脉循喉龍繫舌本腎既
虛而復刺出血是重虚也故令舌難以言)刺膺中陷中肺為喘逆仰息(肺近膺中
而誤中之則肺氣上泄故為喘為逆仰首而息也)刺肘中内陷氣歸之為不屈
伸(肘中者手太隂之尺澤厥隂之曲澤皆是也深刺内陷必損其氣氣泄於此則氣歸之故為不能屈伸)
刺隂股下三寸内陷令人遺溺(隂股之脉足三隂也皆上聚於隂噐惟少隂之
在股間者有經無穴其在氣衝下三寸者足厥隂之五里也主治腸中熱滿不得溺若刺深内陷令人遺溺不
禁當是此穴然厥隂之隂包陽明之箕門皆治遺溺若刺之太深則溺反不止矣)刺掖下脇間
内陷令人欬(腋下脇間肺所居也若刺深内陷中其肺藏故令人欬)刺少腹中膀
胱溺出令人少腹滿(刺中膀胱則胞氣泄故溺出於外而為小腹滿)刺腨腸内
陷為腫(腨腸足肚也肉厚氣深不易行散故刺而内陷則為腫)刺匡上陷骨中脉
為漏為盲(匡眼匡也目者宗脉之所聚刺匡上而深陷骨間中其目系之脉則流淚不止而為漏視
無所見而為盲也)刺關節中液出不得屈伸(腰脊者身之大關節也手肘足膝者
四支之關節也諸筋者皆屬於節液出則筋枯故為不得屈仰)
類經卷二十二
