欽定四庫全書
類經附翼卷四明張介賓撰
附鍼灸諸賦
天元太乙歌
先師秘傳神應經太乙通玄法最靈句句言辭多妙典
萬兩黃金學也輕切切不忘多效驗治病如神記在心
口内將鍼多温煖更觀患者審浮沉隂病用陽陽用隂
分明更取隂陽神虛則宜補實宜寫氣應鍼時病絶根
氣至如擺獨龍尾未至停鍼宜待氣凡用行鍼先得訣
席弘玄妙分明說氣刺兩乳求太淵未應之時鍼列缺
列缺頭疼及偏正重寫太淵無不應耳聾氣閉喘填胷
欲愈湏尋三里中手攣脚痺疼難忍合谷仍湏寫太衝
曲池主手不如意合谷鍼時宜仔細心疼手顫少海間
欲要除根刺隂市若是傷寒兩耳聾耳門聽會疾如風
五般肘痛鍼尺澤冷淵一刺有神功手三里兮足三里
食痞氣塊兼能治鳩尾獨治五般癎若刺湧泉人不死
大凡痃痞最宜鍼穴法須從着意尋以手按痃無轉動
隨深隨淺向中心胃中有積取璇璣三里功深人不知
隂陵泉主胷中滿若刺承山飲食宜大椎若連長強取
小腸氣滿可立愈氣衝妙手要推尋管取神鍼人見許
委中穴主腰疼痛足膝腫時尋至隂乾濕風毒并滯氣
玄機如此義尤深氣攻腰痛不能立橫骨大都宜救急
留血攻注若醫遲變為風證從此得氣海偏能治五淋
補從三里效如神冷熱兩般皆治得便濁痼疾可除根
期門穴主傷寒患七日過經猶未汗但於乳下雙肋間
刺入四分人得健耳内蟬鳴腰欲折膝下分明三里穴
若能補寫五會中切莫逢人容易說牙風頭痛何所調
二間妙穴莫能逃更有三間神妙處能祛肩背感風勞
合谷下鍼順流注脾内迎隨使氣朝冷病還須鍼合谷
又宜脚下寫隂交背脊俱疼鍼肩井不寫三里令人悶
兩臂并髀俱疼痛金鍼一刺如神聖脚疼膝痛委中宜
更兼攣急鋒鍼施隂陵泉穴如尋得健步輕行疾似飛
腰腹脹滿治何難三里腨肚鍼承山更向太衝行補寫
指頭麻木一時安頭痛轉筋魚腹肚背疽便毒相殘苦
再有妙穴陽陵泉腿疼筋急如神取腸中疼痛隂陵調
耳内蟬鳴聽會招更尋妙穴太谿是此中行寫最為高
腹脹浮沉寫水分喘麤三里亦須鍼更從膝下尋隂谷
小便淋漓腫自平環跳能除腿股風冷風膝痺瘧皆同
最好風池尋的穴間使相隨始見功傷寒一日調風府
少陽二穴風池取三五七日病過經依此鍼之無不應
心疼嘔吐上脘宜豐隆兩穴更無疑蚘蟲并出傷寒病
金鍼直刺顯明醫男子痃癖取少商女人血氣隂交當
虚汗盜汗須宜補委中妙穴可傳揚項強腫痛屈伸難
體重還兼腰背癱束骨更加三里刺教君頃刻便開顔
脊因閃挫腰難轉舉動多艱行履顫遊風徧體生虚浮
復溜一刺人欣羨久患腰疼背脾勞但尋中渚穴中調
行鍼着意須尋覓管取從今見識高腰背連臍痛不休
手中三里穴堪求神鍼未出急須寫得氣之時不用留
小腹便澼最難醫間使鍼連氣海宜中極也同三里刺
須明補寫察毫釐
玉龍賦(相傳扁鵲所撰蓋後人託名為之者)
夫博參以為約要輯簡而舍繁總玉龍以成賦信金鍼
而獲安原夫卒暴中風頂門百會連延脚氣里絶三交
頭風鼻淵上星可取耳聾腮腫聽會偏高攅竹頭維治
目疼頭痛乳根俞府療氣𠻳痰哮風市隂市驅腿脚之
乏力隂陵陽陵除膝腫之難熬膏肓補虚損大敦除疝
氣痔漏須尋太白痃瘧當求間使天井醫瘰癧癮疹神
門治癲癎失意欬𠻳風痰太淵列缺宜刺尫羸喘促璇
璣氣海當知期門大敦能治堅痃疝氣勞宫大陵可療
心悶瘡痍心悸虚煩刺三里時疫痎瘧尋後谿絶骨三
里隂交脚氣宜此晴明太陽魚尾目證宜之老者便多
命門兼腎俞著艾婦人乳腫少澤於太陽可推身柱蠲
𠻳能除膂痛至陽郤疸善治神疲長強承山灸痔最妙
豐隆肺俞痰𠻳稱竒風門主傷冐寒邪之𠻳天樞理感
患脾泄之危風池絶骨而療乎傴僂人中曲池可治其
痿仆期門刺傷寒未解經不再傳鳩尾鍼癎癲已發慎
其妄施隂交水分三里鼔脹宜刺商丘解谿丘墟脚氣
堪追尺澤理筋急之不用腕骨療手腕之難移肩脊痛
兮五樞兼於背縫肘攣疼兮尺澤合於曲池風濕搏於
兩肩肩髃可療壅熱盛於三焦關衝最宜手臂脛腫中
渚液門要辨脾虚黃疸腕骨中腕何疑傷寒無汗攻復
溜宜寫傷寒有汗取合谷當隨欲調飽滿之氣逆三里
可勝要起六脉之沈匿復溜稱竒照海支溝通大便之
秘内庭臨泣理小腹之䐜天突膻中喘𠻳者當寬地倉
頰車口喎者宜尋迎香攻鼻窒為最肩井除臂痛難擎
二間治牙疼中魁理翻胃而即愈百勞止虚汗通里療
心驚而即寧大小骨空治眼爛能止冷淚左右太陽除
血翳兩目不明心俞腎俞治腰痛腎虚之夢遺人中委
中除腰脊閃痛之難制太谿崑崙申脉最療足腫之迍
湧泉關元豐隆為治尸勞之例印堂可治驚搐神庭專
理頭風大陵人中頻寫口氣全去帶脉關元多灸腎敗
堪攻脚腿重疼鍼髖骨膝眼行步艱楚灸三里中封取
内關於照海醫腹疼之塊搐迎香於鼻内消眼熱之紅
肚疼結閉大陵合外關於支溝腿風濕痛居窌兼環跳
於委中上脘中脘治九種之心痛赤帶白帶求中極之
異同又若心虚熱壅少衝明其濟奪目昏血溢肝俞辨
其實虛慕心傳之玄秘究手法之疾徐或値挫閃疼痛
之不定此為難擬俞穴之莫拘輯管見以便讀幸高明
無哂諸
標幽賦(鍼經指南竇漢卿撰)
拯救之法妙用者鍼察歲時於天道定形氣於予心春
夏瘦而刺淺秋冬肥而敕深不窮經絡隂陽多逢刺禁
既論藏府虚實須向經尋原夫起自中焦水下初漏太
隂為始至厥隂而方終穴出雲門抵期門而最後正經
十二别絡走三百餘支正側偃伏氣血有六百餘候手
足三陽手走頭而頭走足手足三隂足在腹而胷走手
要識迎隨須明逆順况乎隂陽氣血多少為最厥隂太
陽少氣多血太隂少隂少血多氣而又氣多血少者少
陽之分氣血俱多者陽明之位先詳多少之宜次察應
至之氣輕滑慢而未來沈濇緊而已至既至也量寒熱
為疾留未至也據虚實而誘氣氣之至也如魚吞釣餌
之浮沈氣未至也如閑處幽堂之深邃氣至速而效速
氣至遲而不治觀夫九鍼之法毫釐最微七星可應衆
穴主持本形金也有蠲邪扶正之道短長水也有决凝
開滯之機定刺象木或邪或正口藏養火進陽補羸循
機捫塞以象土實應五行而可知然是一才六分包含
妙理雖細擬於毫髮同貫多岐可平五藏之寒熱能調
六府之實虛拘攣閉塞追八邪而去矣寒熱痛痺開四
關而已之未刺者使本神朝而後入既刺也使本神定
而氣隨神不朝而勿刺神已定而可施定脚處取血氣
為主意下手處認水火是根基天地人三才也湧泉同
璇璣百會上中下三部也大包與天樞地機陽蹻陽維
并督脉主肩背腰腿在表之病隂蹻隂維任衝帶去心
腹脇肋在裏之疑二陵二蹻二支似續而交五太兩間
兩商兩井相依而列兩支取穴之法須明分寸先審自
意次觀肉分或屈伸而得之或平直而安定在陽部筋
骨之側陷下為真在隂部郄膕之間動脉相應取五穴
用一穴而必端取三經用一經而可正頭部與肩部詳
分督脉與任脉易定察標與本論刺深刺淺之經住痛
移疼取相交相貫之徑豈不聞藏府病求門海俞募之
微經絡滯索原别交會之道更窮四根三結依標本而
刺無不痊但用八法五門分主客而鍼無不效八脉始
終連八會本是紀綱十二經絡十二原是為樞要一日
取六十六穴之法方見幽微一時取十二經脉之原始
知要妙原夫補寫之法非呼吸而在乎手指速效之功
要支正而辨得本經交經繆刺左有病而右畔取寫絡
遠導頭有疾而脚上鍼巨刺與繆刺各異微鍼與妙刺
相通觀部兮而知經絡之虚實視浮沈而見藏府之寒
温且夫先令鍼耀而慮鍼損次藏口内而欲鍼温目勿
外視手如握虎心無私慕如待貴人左手重而多按欲
令氣散右手輕而徐入不痛之因空心恐怯直立側而
多暈背目沈掐坐卧平而没昏推於十干十變知孔穴
之開闔論其五行五藏察時日之旺衰伏如横弩應若
發機隂交陽别而定血暈隂蹻隂維而下胎衣痺厥偏
枯迎隨俾經絡接續漏崩帶下温補使氣血依歸静以
久留停鍼待之必准處取照海治喉中之閉塞端的處
用大鍾治心内之呆癡大抵疼痛實寫癢麻虚補體重
節痛而俞居心下痞滿而井主心脹咽痛鍼太衝而必
除脾冷胃疼寫公孫而立愈胷滿腹痛刺内關脇疼肋
脹鍼飛虎筋攣骨痛補魂門體熱勞𠻳寫魄戶頭風頭
痛刺申脉與金門眼癢眼疼寫光明於地五寫隂郄止
盜污治小兒骨蒸刺偏歷利小便醫大人水蠱中風環
跳宜刺虚損天樞可取由是午前卯後太隂生而疾温
離左酉南月死朔而速冷循摸彈弩留吸母而堅長爪
下伸提疾呼子而嘘短動退空歇迎奪右而寫凉推内
進槎隨濟左而補煖大凡危疾色不順者莫鍼寒熱風
隂饑飽醉勞須切忌望不補而晦不寫弦不奪而朔不
濟精其心而窮其法無灸艾而壊其中正其理而求其
原免投鍼而失其位避灸處和四肢四十有七禁刺處
除六輸二十有二昔聞高皇抱疾未瘥李氏刺巨闕而
復甦太子暴死為厥越人鍼會維而復醒肩井曲池甄
權刺臂痛而即射懸鍾環跳華陀刺躄足而立行秋夫
鍼腰俞而魄免沈痾王纂刺交俞而妖精立出取肝俞
與命門使瞽者見秋毫之末刺少陽與交别俾聾夫聽
夏蚋之聲嗟夫去聖愈遠此道漸墜或不得意而散其
學或幸其能而犯禁忌庸愚知淺難契於玄微至道淵
深得之者有幾
通玄指要賦(衛生寳鑑)
必欲治病莫如用鍼巧運神機之妙功開聖理之深外
取砭鍼能蠲邪而輔正中含水火善回陽而倒隂原夫
絡别支殊經交錯綜或溝渠谿谷以岐異或山海丘陵
而隙共斯流𣲖以難暌在條綱而出衆理繁而昧縱補
寫以何功法捷而明自迎隨而得用且如步履難移太
衝最竒人中除脊膂之強痛神門去心性之呆癡風傷
項急始求於風府頭暈目眩要覓於風池耳閉須聽會
而治也眼疼則合谷以推之胷結身黃刺湧泉而即可
頭昏目赤寫攅竹以便宜若兩肘之拘攣仗曲池而平
掃牙齒痛太谿堪治頸項強承漿可保太白宣導於氣
衝隂陵開通於水道腹䐜而脹奪内庭以休遲筋轉而
疼寫承山之在蚤大抵脚腕痛崑崙可愈胻膝疼隂市
能醫癎發癲狂兮憑後谿而料理瘧生寒熱兮仗間使
以扶持期門退胷滿血膨而可止勞官去胃翻心痛以
何疑稽夫大敦除七疝之偏疼王公謂此三里却五勞
之羸瘦華陀言之腕骨袪黃然谷寫腎行間治膝腫腰
疼尺澤去肘疼筋緊目昏不見二間宜求鼻窒無聞迎
香可引肩井除兩臂痛不勝絲竹空療偏頭疼難忍欬
𠻳寒痰列缺堪憑眵䁾冷淚臨泣尤准髖骨將腿痛以
祛殘腎俞把腰疼而寫盡越人治尸厥於會維隨手而
甦文伯寫死胎於三隂應鍼而隕所謂諸痛為實諸麻
曰虚實則自外而入也虚則自内而出諸是故濟母而
禆其不足奪子而平其有餘觀二十七之經絡一一能
辨據四百四之疾證件件皆除故必使夭枉皆無躋斯
民於壽域幾微以判彰往古之玄書又聞心胷病求掌
後之大陵肩背痛責肘前之三里冷痺腎餘取足陽明
之土臍連腹痛寫足少隂之水脊間心後者鍼中渚而
立痊脇下肋邊者刺陽陵而即止頭項痛擬後谿以安
然腰脚疼在委中而已矣
靈光賦(鍼灸大全)
黃帝岐伯鍼灸訣依他經裏分明說三隂三陽十二經
更有兩經分八脉靈光典註極幽深偏正頭疼寫列缺
睛明治目弩肉攀耳聾氣痞聽會間兩鼻□衂鍼禾髎
鼻窒不聞迎香專滯氣上壅足三里天突宛中治喘痰
心疼手顫鍼少海少澤應除心下寒兩足拘攣覓隂市
五般腰痛委中安髀樞疼痛寫丘墟復溜治腫如神驅
犢鼻療治風邪濕住喘脚氣崑崙愈後跟痛在㒒參求
轉筋久痔承山居足掌下去尋湧泉妙法千金莫妄傳
此穴多治婦人疾男蠱女孕兩能痊百會龜尾治痢疾
大小腸俞大小便氣海血海療五淋中脘下脘治腹堅
傷寒過經期門愈氣刺兩乳求太淵大敦二穴主偏墜
水溝間使治邪癲吐血定喘補尺澤地倉能止口流涎
勞宫醫得身勞倦水腫水分灸即安五指不使中渚取
頰車可鍼牙齒愈隂蹻陽蹻兩踝邊脚氣四穴先尋取
隂陽陵泉亦主之隂陽二蹻和三里諸穴一般治脚氣
在要玄機宜正取膏肓豈止治百病灸得精良病俱愈
鍼灸一穴數病除學者尤宜加仔細悟得明師流注法
頭目病兮鍼四支鍼分補寫明呼吸穴應五行順四時
欲解人身中造化此歌端的是筌蹄
席弘賦(鍼灸大全)
凡欲行鍼須審穴要明補寫迎隨訣胷背左右不相同
呼吸隂陽男女别氣刺兩乳求太淵未應之時寫列缺
列缺頭疼及偏正重寫太淵無不應耳聾氣否聽會鍼
迎香穴寫功如神誰知天突治喉風虚喘須尋三里中
手連肩脊痛難忍合谷鍼時又太衝曲池兩手不如意
合谷下鍼宜仔細心疼手顫少海間若要除根覓隂市
但患傷寒兩耳聾耳門聽會疾如風五般肘痛尋尺澤
冷淵鍼後却收功手足上下鍼三里食癖氣塊憑此取
鳩尾能治五般癎若下湧泉人不死胃中有積刺璇璣
三里功多人不知隂陵泉治心胷滿鍼到承山飲食思
大杼若連長強尋小腸氣痛即行鍼委中專治腰間痛
脚膝腫時尋至隂氣滯腰疼不能立横骨大都堪救急
氣海專能治五淋更鍼三里隨呼吸期門穴主傷寒患
七日過經猶未汗但向乳根二肋間又治婦人生産難
耳内蟬鳴腰欲折膝下明存三里穴若能補寫五會間
且莫向人容易說睛明治眼未效時合谷光明安可缺
人中治癲功最高十二鬼穴不須饒水腫水分兼氣海
皮内隨鍼氣自消冷𠻳先宜補合谷却須鍼寫三隂交
牙痛腰疼并咽痺二間陽谿疾怎逃更有三間腎俞妙
善除肩背浮風勞若鍼肩井須三里不刺之時氣未調
最是陽陵泉一穴膝間疼痛用鍼燒委中腰痛脚攣急
取得其經血自調脚疼膝腫鍼三里懸鍾二陵三隂交
更向太衝須引氣指頭麻木自輕飄轉筋目眩鍼魚際
承山崑崙立便消肚疼須是公孫妙内關相應如吹毛
冷風冷痺疾難愈環跳腰俞鍼用燒風府風池尋得到
傷寒百病絶根苖陽明二日尋風府嘔吐休言上脘遙
婦人心痛豐隆穴男子癥痃三里高小便不禁關元好
大便閉澁大敦燒腕骨腿疼三里寫復溜氣滯便離腰
從來風府最難鍼須用功夫度淺深倘若膀胱氣未散
更宜三里穴中尋若逢七疝和隂痛隂交照海曲泉鍼
仍不應時求氣海關元同寫更如神小腸氣結痛連臍
速寫隂交莫待遲良久湧泉鍼取氣此中玄妙豈人知
小兒脫肛患多時先灸百會次尾骶久患傷寒肩背痛
但鍼中渚得其宜肩上痛連臍不休手中三里更須求
下鍼麻重即須寫得氣之時不用留腰連胯痛勢必大
急於三里攻其隘下鍼一寫三補之氣上攻噎只管在
噎不住時氣海灸定寫一時立便瘥補自卯南轉鍼高
寫從卯北莫辭勞逼鍼寫氣須令吸若補隨呼氣自調
左右撚鍼隨子午抽鍼行氣自迢迢用鍼補寫分明說
更用搜窮本與標咽侯最急先百會太衝照海及隂交
學者潜心宜熟讀席弘治病最名高
百證賦
百證俞穴再三用心𩕄會連於玉枕頭風療以金鍼懸
顱頷厭之中偏頭痛止強間豐隆之際頭痛難禁原夫
面腫虚浮須仗水溝前項耳聾氣閉全憑聽會翳風面
上蟲行有驗迎香可取耳中蟬噪有聲聽會堪攻目眩
兮支正飛揚目黃兮陽綱膽俞攀睛攻少澤肝俞之所
淚出刺臨泣頭維之處眼中漠漠即尋攅竹三間目視
䀮䀮急取養老天柱雀目汗氣睛明行間而細推項強
傷寒温溜期門而可主廉泉中衝舌下腫痛堪取天府
合谷鼻中衂血宜追耳門絲竹空治牙疼於傾刻頰車
地倉穴正口喎於片時喉痛兮液門魚際可療轉筋兮
金門丘墟所醫陽谷俠谿頷腫口禁並治少商曲澤血
虚口渴同施通天去鼻内無聞之苦復溜祛舌亁口燥
之悲啞門關衝舌緩不言為要緊天鼎間使失音囁嚅
之休遲太衝寫脣吻以速愈承漿住牙疼而即移項強
多惡風束骨相連於天柱熱病汗不出大都更接於經
渠且如兩臂頑麻少海就傍於三里半身不遂陽陵遠
達於曲池建里内關掃盡胸中之苦悶聽宫脾俞祛殘
心下之悲悽久知脇肋痛疼氣戶華蓋有驗腸鳴腹内
下脘䧟谷能平膈疼蓄飲難禁巨闕膻中宜取胷脇肢
滿可療章門不用細尋否滿更加噎塞中府意舍施治
胷膈停留瘀血腎俞巨髎當行膈滿項強神藏璇璣已
試背連腰痛白環委中曾經脊強兮水道筋束目眩兮
顴窌大迎痓病非顱息不愈臍風必然谷方醒委陽天
池腋腫鍼而即散後谿環跳腿疼刺之即輕夢魘不寧
厲兊相諧於隠白發狂奔走上脘同起於神門驚悸怔
忡取陽谿解谿勿誤反張悲哭仗天衝大横須精癲疾
必身柱本神之令發熱仗少衝曲池之津歲熱時行陶
道復求中膂治風癎常發神道還須心俞寧濕熱濕寒
下髎定厥寒厥熱湧泉清寒慄惡寒二間疎通隂郄善
煩心嘔吐幽門開徹玉堂明行間湧泉主消渴之腎竭
隂陵水分去水腫之臍盈勞瘵傳尸趨魄戶膏肓之路
中邪霍亂尋隂交三里之程治疸消黃向後谿勞宫而
看倦言嗜卧往通里大鍾而行欬𠻳連聲肺俞須迎天
突穴小便赤澁兌端獨寫太陽經刺長強與承山善主
腸風新下血鍼三隂與氣海專司白濁久遺精且如肓
俞橫骨寫五淋之久積隂郄後谿治盜汗之多出脾虚
穀以不消脾俞膀胱俞覓胃冷食而難化魂門胃俞堪
責鼻痔必取齦交癭氣須求浮白大敦照海患寒證而
善蠲五里臂臑生癧瘡而能愈至隂屋翳治遍身風癢
之疼多肩髃陽谿消肌腠癮風之熱極婦人經事改常
自有地機血海女子少氣漏血不無交信合陽帶下産
崩衝門氣衝宜審月潮違限天樞水泉細詳肩井乳癰
而極效商丘痔漏而尤良脫肛趨百會尾骶之所無子
收隂交石關之鄕中脘主乎積利外丘收乎大腸寒瘧
兮商陽太谿驗痃癖兮衝門血海強夫醫乃人之司命
非智士而莫為鍼又理之玄微須至人之指教先究其
病原後詳其穴道隨手見功應鍼取效
長桑君天星秘訣
天星秘訣少人知此法專分前後施若是胃中停宿食
後尋三里𧺫璇璣脾病血氣先合谷後刺三隂交莫遲
如中鬼邪先間使手臂攣痛取肩髃脚若轉筋并眼花
先鍼承山次内踝脚氣痠疼肩井先次尋三里陽陵泉
如是連臍小腸痛先刺隂陵後湧泉耳鳴腰痛先五會
次鍼耳門三里内小腸氣痛先長強後刺大敦不要忙
足緩難行先絶骨再尋條口及衝陽牙疼頭痛兼喉痺
先刺二間後三里胷膈否滿先隂交鍼到承山飲食喜
肚腹浮腫脹膨膨先鍼水分寫建里傷寒過經不出汗
期門三里先後看寒瘧面腫及腸鳴先取合谷後内庭
冷風濕痺鍼何處先取環跳次陽陵指疼攣急少商好
依法施之無不靈此是長桑真口訣時醫莫作等閒輕
四總穴
肚腹三里留腰背委中求頭項尋列缺面口合谷收
千金十一穴
三里内庭穴肚腹中妙訣曲池與合谷頭疼病可徹腰
背痛相連委中崑崙穴胷項如有痛後谿并列缺環跳
與陽陵膝前兼腋脇可補即遲留當寫即疎泄百而三
百六不離十一訣
馬丹陽夭星十二穴
三里内庭穴曲池合谷徹委中配承山太衝崑崙穴環
跳與陽陵通里并列缺合擔用法擔合捷用法捷三百
六十穴不出十二訣治病有神靈渾如湯潑雪北斗降
真機金鎻教開徹至人可傳授匪才休浪說
類經附翼卷四
