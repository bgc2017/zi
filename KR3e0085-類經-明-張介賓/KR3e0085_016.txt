欽定四庫全書
類經卷十六明張介賓撰
疾病類
痎瘧(素問瘧論全四十八)
黃帝問曰夫痎瘧皆生於風其畜作有時者何也(痎皆也瘧
殘虐之謂瘧證雖多皆謂之虐故曰痎瘧自王氏而下諸解不一皆未為得觀痎瘧之下曰皆生於風蓋總諸
瘧為言於此皆字義可知矣畜言邪畜於經有時而伏也作言病見於外不期而發也痎音皆)岐伯
對曰瘧之始發也先起於毫毛伸欠乃作寒慄鼓頷腰
脊俱痛寒去則内外皆熱頭痛如破渴欲冷飲(起於毫毛憎寒
而毛竪也伸者伸其四體邪動於經也欠呵欠也隂陽爭引而然諸義皆如下文頷何敢切顋頷也)帝
曰何氣使然願聞其道岐伯曰隂陽上下交爭虚實更
作隂陽相移也(陽氣者下行極而上隂氣者上行極而下邪氣入之則隂陽上下交争矣陽虚
則外寒隂虛則内熱陽盛則外熱隂盛則内寒邪之所在則邪實正虛故入於隂則陰實陽虛入於陽則陽實
隂虛虛實更作者以隂陽相移易也)陽并於隂則隂實而陽虛陽明虛則
寒慄鼓頷也(陽并於隂則隂邪勝隂勝則寒也陽明者胃氣之所出其主肌肉其脉循頥頰故陽
明虛則為寒慄鼓頷鼓者振慄之謂)巨陽虛則腰背頭項痛(腰背頭項皆太陽經也陽
虛則寒邪居之故為痛)三陽俱虚則隂氣勝隂氣勝則骨寒而痛
(三陽者兼陽明少陽而言隂勝則陽氣不行血脉凝滯故骨寒而痛終始篇曰病痛者隂也)寒生於
内故中外皆寒(表裏陰邪皆勝也)陽盛則外熱隂虛則内熱外
内皆熱則喘而渴故欲冷飲也(此邪自隂分而復并於陽分并於陽則陽勝陽
勝則外内皆熱而喘渴喜冷)此皆得之夏傷於暑熱氣盛藏於皮膚
之内腸胃之外此榮氣之所舍也(暑傷於夏其時則熱盛其邪則風寒也如
上文曰痎瘧皆生於風金匱真言論曰夏暑汗不出者秋成風瘧其義可知風寒在表必欎而為熱其藏於皮
膚之内腸胃之外蓋即經脉間耳榮行脉中故曰此榮氣之所舍也暑有隂陽之辨義詳本類前五榮營通
用)此令人汗空疎腠理開(暑氣能開肌表也)因得秋氣汗出遇
風及得之以浴水氣舍於皮膚之内與衛氣并居(暑邪内伏
者隂邪也秋氣水氣亦隂氣也新邪與衛氣并居則内合伏暑故隂陽相薄而瘧作矣按傷暑為瘧何謂隂
邪蓋陽暑傷氣其證多汗感而即發邪不能留其留藏不去者惟隂暑耳以其無汗也故凡患瘧者必因於盛
暑之時貪凉取快不避風寒或浴以凉水或澡於河流或過食生冷壯者邪不能居未必致病怯者畜於營衛
則所不免但外感於寒者多為瘧内傷於寒者多為痢使能慎此二者則瘧痢何由來也)衛氣者晝
日行於陽夜行於隂此氣得陽而外出得隂而内薄内
外相薄是以日作(風寒自表而入則與衛風并居故必隨衛氣以為出入衛氣一日一周是
以新感之瘧亦一日一作然則日作之瘧邪在衛耳其氣淺故其治亦易)帝曰其間日而
作者何也岐伯曰其氣之舍深内薄於隂陽氣獨發隂
邪内著隂與陽爭不得出是以間日而作也(其氣之舍深則邪居
榮氣之間連乎藏矣榮為隂衛為陽陽氣獨發者其行本速隂邪内著者其行則遲一遲一速相拒而爭則隂
邪不得與衛氣俱出故間日而作也)帝曰其作日晏與其日蚤者何氣使
然岐伯曰邪氣客於風府循膂而下(風府督脉穴膂吕同脊骨曰吕象形也
一曰夾脊兩旁之肉曰膂下者下行至尾骶也)衛氣一日一夜大會於風府其
明日下一節故其作也晏(衛氣每至明旦則出於足太陽之睛明穴而大
會於風府此一日一夜衛氣周行之常度也若邪氣客於風府必循膂而下其氣漸深則日下一節自陽就隂
其會漸遲故其作漸晏也)此先客於脊背也每至於風府則腠理開
腠理開則邪氣入邪氣入則病作以此日作稍益晏也
(風府不一義如下文此先客於脊背言初感之伏邪也每至於風府則腠理開言衛氣邪氣之會也會則病作
晏則因邪之日下也)其出於風府日下一節二十五日下至骶骨
二十六日入於脊内注於伏膂之内(項骨三節脊骨二十一節共二十四
節邪氣自風府日下一節故於二十五日下至尾骶復自後而前故於二十六日入於脊内以注伏膂之脉按
歲露篇曰入脊内注於伏衝之脉蓋衝脉之循背者復行脊膂之間故又曰伏膂也衝脉詳義見經絡類二十
七骶音底)其氣上行九日出於缺盆之中其氣日高故作
日益蚤也(邪在伏膂之脉循脊而上無關節之窒故九日而出缺盆其氣日高則自隂就陽其邪日
退故作漸蚤也)其間日發者由邪氣内薄於五藏横連募原也
其道遠其氣深其行遲不能與衛氣俱行不得皆出故
間日乃作也(此重申上文未盡之義也諸經募原之氣内連五藏邪在隂分故道遠行遲而間日
作也募音暮按舉痛論及全元起本俱作膜原)帝曰夫子言衛氣每至於風
府腠理乃發發則邪氣入入則病作今衛氣日下一節
其氣之發也不當風府其日作者奈何(上文云邪氣客於風府而與衛
氣日下一節是衛氣之與風府日相遠矣又何所會而病日作也故致疑為問)岐伯曰此邪氣
客於頭項循膂而下者也故虛實不同邪中異所則不
得當其風府也(凡邪氣客於頭項則必循膂而下此其常也然邪之所中亦但隨虛實而異其
處不必盡當風府也然則所謂日下者惟邪氣耳衛氣周環豈有日下之理但氣至而會其病乃作則邪氣衛
氣均為日下一節矣)故邪中於頭項者氣至頭項而病中於背者
氣至背而病中於腰脊者氣至腰脊而病中於手足者
氣至手足而病(氣至者衛氣之至也至與邪合然後病作故其畜作則遲蚤有時)衛氣
之所在與邪氣相合則病作故風無常府衛氣之所發
必開其腠理邪氣之所合則其府也(府者所以聚物故凡風之所居即為
風府衛氣之至與邪相合則腠理開開則邪復入之故無論乎上下左右皆可中邪凡邪所中之處亦皆可稱
為風府故曰風無常府也)帝曰善夫風之與瘧也相似同類而風獨
常在瘧得有時而休者何也(此風字指風證為言風之與瘧皆因於風本為相似
同類然風則無休瘧有時止故當知所辨也)岐伯曰風氣留其處故常在瘧
氣隨經絡沉以内薄故衛氣應乃作(風氣留其處着而不移者也瘧氣隨
經絡流變不一者也沉以内薄言其深也即上文薄於五藏横連募原之謂故必因衛氣之應而作也)
帝曰瘧先寒而後熱者何也岐伯曰夏傷於大暑其汗
大出腠理開發因遇夏氣淒滄之水寒藏於腠理皮膚
之中秋傷於風則病成矣(淒滄之水寒謂浴水乘凉之類也因暑受寒則腠理閉汗
不出寒邪先伏於皮膚之中得清秋之氣而風襲於外則病發矣)夫寒者隂氣也風者
陽氣也先傷於寒而後傷於風故先寒而後熱也病以
時作名曰寒瘧(先受陰邪後受陽邪故先寒後熱人之患瘧者多屬此證)帝曰先
熱而後寒者何也岐伯曰此先傷於風而後傷於寒故
先熱而後寒也亦以時作名曰温瘧(先受陽邪後受陰邪故先熱後寒而
為温瘧)其但熱而不寒者隂氣先絶陽氣獨發則少氣
煩冤手足熱而欲嘔名曰癉瘧(癉熱也陽邪獨亢故但熱不寒而煩冤少氣表
裏俱病故手足熱而欲嘔以熱邪及於胃也癉音丹又上去二聲)帝曰夫經言有餘
者寫之不足者補之今熱為有餘寒為不足夫瘧者之
寒湯火不能温也及其熱冰水不能寒也此皆有餘不
足之類當此之時良工不能止必須其自衰乃刺之其
故何也願聞其說(此下言瘧之諸變也須其自衰乃刺之謂不可刺於病發之時)岐伯
曰經言無刺熇熇之熱(經言引靈樞逆順篇也熇熇之勢熱正盛也不可刺之蓋避其
來銳之謂熇赫囂二音又呼木切)無刺渾渾之脉(渾渾之脉隂陽虚實未定也不得其真恐
有所誤故未可刺)無刺漉漉之汗(漉漉汗大出也其時邪正未分故不可刺漉音鹿)故
為其病逆未可治也(於此三者而刺之是逆其病氣也)夫瘧之始發也
陽氣并於隂當是之時陽虛而隂盛外無氣故先寒慄
也(此隂有餘陽不足也衛氣并於隂分則表虛故曰外無氣)隂氣逆極則復出之陽
陽與隂復并於外則隂虛而陽實故先熱而渴(氣極於裏則復
出於外隂虛陽實故病熱而渴)夫瘧氣者并於陽則陽勝并於隂則隂
勝隂勝則寒陽勝則熱(此瘧證或寒或熱之故也)瘧者風寒之氣不
常也病極則復(或隂或陽瘧本不常有先寒後熱者隂極則復於陽也有先熱後寒者陽極則
復於隂也)至病之發也如火之熱如風雨不可當也(其暴如此故名
為瘧)故經言曰方其盛時必毁因其衰也事必大昌此之
謂也(病邪方盛之時真氣正衰輙加以刺必致毁傷故當因其衰止而後取之則邪氣去而事大昌矣此
即上文須其自衰乃刺之謂)夫瘧之未發也隂未并陽陽未并隂因
而調之真氣得安邪氣乃亡故工不能治其已發為其
氣逆也(邪氣正發乃隂陽氣逆之時故不可以強治)帝曰善攻之奈何蚤晏
何如岐伯曰瘧之且發也隂陽之且移也必從四末始
也陽已傷隂從之故先其時堅束其處令邪氣不得入
隂氣不得出審候見之在孫絡盛堅而血者皆取之此
真往而未得并者也(隂陽且移必從四末始者以十二經井原之氣皆本於四支也故凡
瘧之將發則四支先有寒意此即其候故治之者當於先時未發之頃堅束其處謂四關之上也使邪氣不得
流行乃察其孫絡之堅盛者皆取之今北人多行此法砭出其血謂之放寒其義即此故可令真氣自為往來
而邪則無能并也)帝曰瘧不發其應何如岐伯曰瘧氣者必更
盛更虛當氣之所在也病在陽則熱而脉躁在隂則寒
而脉靜(瘧不發謂其未作時也欲察其應當求氣之所在故但於證之寒熱脉之躁靜可辨其病之陰
陽也)極則隂陽俱衰衛氣相離故病得休衛氣集則復病
也(瘧之或在隂或在陽隂陽盛極氣必俱衰故與衛氣相離而病得休止及衛氣再至則邪正分争病復作
矣)帝曰時有間二者或至數日發或渴或不渴其故何
也岐伯曰其間日者邪氣與衛氣客於六府而有時相
失不能相得故休數日乃作也(客猶言會也邪在六府則氣遠會希故或間二
日或休數日乃作也按本節言瘧之間二日及數日發者以邪氣深客於府時與衛氣相失而然其理甚明
觀丹溪曰作於子午卯酉日為少隂瘧作於寅申巳亥日為厥隂瘧作於辰戌丑未日為太隂瘧此不過以六
氣司天之義為言然子午雖曰少隂而卯酉則陽明矣巳亥雖曰厥隂而寅申則少陽矣丑未雖曰太隂而辰
戍則太陽矣如三日作者猶可借此為言若四日者又將何以辨之殊屬牽強倘按此施治未必無誤學者不
可執以為訓)瘧者隂陽更勝也或甚或不甚故或渴或不渴
(陽勝則熱甚故渴也)帝曰論言夏傷於暑秋必病瘧今瘧不必應
者何也(論即生氣通天及隂陽應象二論)岐伯曰此應四時者也其病
異形者反四時也(夏傷於暑秋必病瘧此應四時者也其於春夏冬而病瘧者則病形多異
正以四時之氣寒熱各有相反皆能為瘧也)其以秋病者寒甚(秋以盛熱之後而新凉束
之隂陽相激故病為寒甚)以冬病者寒不甚(陽氣伏藏於内故冬病者雖寒不甚)以春
病者惡風(春時陽氣外泄腠理漸疎餘寒未去故病多惡風)以夏病者多汗(夏時
熱甚薰蒸肌表故病此者多汗)帝曰夫病温瘧與寒瘧而皆安舍舍於
何藏(安舍者言其何所居也)岐伯曰温瘧者得之冬中於風寒(風雖
陽邪其氣則寒故風寒可以並言)氣藏於骨髓之中至春則陽氣大發
邪氣不能自出因遇大暑腦髓爍肌肉消腠理發泄或
有所用力邪氣與汗皆出此病藏於腎其氣先從内出
之於外也(腎應冬其主骨髓故冬中風寒而不即病者則邪氣藏於骨髓之中或遇春温或遇大暑
隨觸而發故自内逹外而為病也)如是者隂虛而陽盛陽盛則熱矣(自隂
出陽則隂虛陽實也)衰則氣復反入入則陽虛陽虛則寒矣故先
熱而後寒名曰温瘧(陽極而衰故復入於隂分按此以冬中於寒而發為温瘧即傷寒
之屬故傷寒論有温瘧一證蓋本諸此)帝曰癉瘧何如岐伯曰癉瘧者肺
素有熱氣盛於身厥逆上衝中氣實而不外泄因有所
用力腠理開風寒舍於皮膚之内分肉之間而發發則陽
氣盛陽氣盛而不衰則病矣其氣不及於隂故但熱而
不寒(肺素有熱者陽盛氣實之人也故邪中於外亦但在陽分而不及於隂則但熱不寒也)氣内
藏於心而外舍於分肉之間令人消爍脱肉故命曰
癉瘧帝曰善(氣藏於心陽之藏也熱在肌肉之間故令人消爍然則癉瘧之所舍者在肺心兩經
耳)
又論瘧(靈樞歲露篇此與前章瘧論辭義多重似不必入然其中亦稍有異同故并
存之以資印證四十九附瘧疾治法)
黃帝問於岐伯曰經言夏日傷暑秋病瘧瘧之發以時
其故何也(凡本篇義與前章同者皆不重釋)岐伯對曰邪客於風府病
循膂而下衛氣一日一夜常大會於風府其明日日下
一節故其日作宴此其先客於脊背也故每至於風府
則腠理開腠理開則邪氣入邪氣入則病作此所以日
作尚宴也衛氣之行風府日下一節二十一日下至尾
底二十二日入脊内注於伏衝之脉(前瘧論云二十五日下至骶骨二十
六日入於脊内與此不同蓋彼兼項骨為言此則單言脊椎也伏衝之脉彼作伏膂之脉)其行九日
出於缺盆之中其氣上行故其病稍益至(至字誤前瘧論云益蚤者
是)其内搏於五藏横連募原其道遠其氣深其行遲不
能日作故次日乃稸積而作焉(前瘧論云間日乃作也稸昌六切)黃帝
曰衛氣每至於風府腠理乃發發則邪入焉其衛氣日
下一節則不當風府奈何岐伯曰風府無常衛氣之所
應必開其腠理氣之所舍節則其府也(衛氣之所應前瘧論作所發所
舍節言所舍之節也)黃帝曰善夫風之與瘧相與同類而風常在
而瘧特以時休何也岐伯曰風氣留其處瘧氣隨經絡
沉以内摶故衛氣應乃作也帝曰善(本篇兩搏字前瘧論俱作薄愚按
生氣通天等論曰夏傷於暑秋為痎瘧瘧論曰痎瘧皆生於風又曰瘧者風寒之氣不常也又曰汗出遇風及
得之以浴水氣舍於皮膚之内也此諸論者皆以風寒暑濕為言而病瘧之因已盡於此若於此而分其隂陽
則風與暑陽邪也寒與水隂邪也然風者陽中之凉氣也暑者熱中之寒邪也合是四者而言無非皆屬乎寒
故江南呼為脾寒病謂寒邪客於肌肉之間而脾應肉也及瘧之將發必先手足厥冷以脾主四支也然則脾
寒之名非無謂也而張子和非之曰内經既以夏傷於暑而為瘧何世醫皆以脾寒治之是在子和亦認暑為
熱邪故有此說獨不觀之經曰夏傷於大暑其汗大出腠理開發因遇夏氣凄滄之水寒藏於腠理皮膚之中
秋傷於風則病成矣是可見其言暑者言時氣也言寒者言病氣也及邪氣之變自淺而深欎寒成熱然終不
免寒為本熱為標耳安得謂之非寒耶故其初感則寒邪先伏於腠理及遇秋清之令而新凉束之則表邪不
能外越於是乎隂欲入而陽拒之陽欲出而隂遏之隂陽相薄而病作矣然其淺者病在三陽故隨衛氣以為
出入而一日一作其深者病在三陰則邪氣不能與衛氣並出故或間日或三四日而作愈遲者其病愈甚也
是以瘧之輕重惟在隂陽淺深耳故於本經則有寒瘧温瘧癉瘧及六經六藏瘧證之分義無出於此矣乃後
世自楊仁齊朱丹溪而下復分有痰瘧食瘧及水飲敗血為瘧等証若此之類不過皆瘧之兼證耳豈果因此
而成瘧哉此外復有謂瘴瘧者惟嶺南風瘴之地有之亦濕邪之外入也有謂牝瘧者但寒無熱以陽氣不足
亦隂邪之勝也有謂勞瘧者因勞即發以表裏氣虛而感邪之易也有謂鬼瘧者本無瘧鬼神為邪所亂也由
此言之則亦無非寒邪耳凡邪自外入當從汗解故經曰夏暑汗不出者秋成風瘧又曰暑當與汗皆出勿止
又曰體若燔炭汗出而散皆其義也故治瘧者但當察其邪之深淺証之隂陽必令其自藏而府自裏而表引
而散之升而舉之使邪氣得出自然和矣治法云有汗要無汗以扶正為主而兼散無汗要有汗以散邪為主
而兼補斯言得之矣惟是邪在陽者取汗易邪在隂者取汗難所以在春夏者為易在秋冬者為難在上體者
為易在下體者為難必逹其隂氣自然汗及下體務令由隂而陽由晏而蚤方是佳兆故又以汗之難易為微
甚也其有外受風寒内傷生冷表裏俱病則瘧痢並作瘧感由經痢感由藏但兼表裏而去其寒濕之本必皆
愈也至於痰食血氣内寒内熱等證不過隨其甚者而兼調之弗得以此為主是治瘧之大法也然法雖如此
猶有其要則在乎標本虛實四者而已蓋標以邪言邪盛則實本以正言正奪則虛如果有實證實脉之可據
則指其所在而直取之拔去其邪諸病自愈此治標也如無實脉實證而病不愈者必其元氣之虛但當温補
真元培其根本使中氣漸實則逼邪外出病必自愈此治本也故有標則治標無標則治本是得其要矣或其
瘧發既久表邪已衰而諸藥不效者但用人参生薑各一兩煎湯於未發二時之前或發日五鼓連進二服無
不愈者或因参貴難以療貧則白术當歸亦可隨宜擇而代之若隂虛水虧之人則以熟地生薑加倍用之皆
無不應手而效也然必因脉以知其内因證以知其外但知標本之緩急又何瘧之足慮哉余閱瘧門方劑多
不分表裏先後俱用芩連知母及大黃石膏之類夫以表邪不解而得此寒凉則寒邪愈䧟或任用常山草果
及劫截峻厲等劑若正為邪傷而受此尅伐則元氣愈虛故多致綿延不已輕者變重重者至危是皆不得其
本耳得則易如反掌在察所由而已)
諸經瘧刺(素問刺瘧論全五十)
足太陽之瘧令人腰痛頭重寒從背起先寒後熱熇熇
暍暍然熱止汗出難已刺郄中出血(此下言足六經之瘧刺也頭背腰皆
足太陽經之所行故為是病熇熇暍暍皆熱甚貌邪在三陽盛於表也汗不易收故曰難已刺郄中者按王氏
曰太陽之郄是謂金門又曰黃帝中誥圓經云委中主之則古法以委中為郄中也故當以委中為的二穴皆
係本經熇郝囂二音又呼木切暍音謁郄隙同)足少陽之瘧令人身體解㑊
寒不甚熱不甚惡見人見人心惕惕然熱多汗出甚刺
足少陽(解懈也㑊跡也身體解㑊謂不耐煩勞形跡困倦也寒不甚熱不甚者病在半表半裏也見人
惕惕然者邪在膽也少陽為木火之經故熱多於寒而汗出甚也當刺足少陽之經王氏云俠溪主之按解
㑊之義王氏即以寒不甚熱不甚為解然細詳之若有不然觀其既云身體解㑊復云寒熱不甚分明各有所
謂意本不同觀刺要論曰髓傷則銷鑠胻酸體解㑊然不去矣是豈非舉動解倦之謂乎及考㑊字不收於韻
若音為亦殊無意味當從跡韻庶乎為妥)足陽明之瘧令人先寒洒淅洒淅
寒甚久乃熱熱去汗出喜見日月光火氣乃快然刺足
陽明跗上(陽明雖多血多氣之經而寒邪勝之故先為寒久乃熱熱去則邪解故汗出經脉篇曰陽
明病至則惡人與火今反喜見日月光及得火氣乃快然者何也盖陽明受陽邪胃之實也故惡熱陽明受陰
邪胃之虛也故喜煖耳跗上即本經之衝陽穴淅音昔)足太隂之瘧令人不樂好
太息不嗜食多寒熱汗出病至則善嘔嘔已乃衰即取
之(脾者心之子脾病則心氣不舒故不樂脾不化則上焦痞塞故好太息而不嗜食太隂主裏邪不易解故
多寒熱汗出脾脉絡胃上鬲挾咽故病至則善嘔然必待其嘔已病衰方可取之王氏曰取之井俞及公孫也
皆本經穴)足少隂之瘧令人嘔吐甚多寒熱熱多寒少欲閉
戶牖而處其病難已(腎脉上貫肝鬲入肺中循喉嚨隂邪上衝故為嘔吐甚腎病則隂虛
隂虛故熱多寒少病在隂者喜静故欲閉戶牖而處腎為至隂之藏而邪居之故病深難已此不言刺者必缺
失也王氏曰大鍾太谿悉主之皆本經穴牖音有)足厥隂之瘧令人腰痛少腹
溝小便不利如癃狀非癃也數便意恐懼氣不足腹中
悒悒刺足厥隂(肝脉過隂器抵少腹布脇肋故為腰腹小便之病凡小水不利為癃今曰如癃狀非
癃也蓋病不在水而在於肝邪之䧟故亦如小便不利而急數欲便也意恐懼者肝氣不足也腹中悒悒
不暢之貎皆當刺足厥陰之經王氏曰太衝主之即本經穴癃良中切悒音邑)肺瘧者令
人心寒寒甚熱熱間善驚如有所見者刺手太隂陽明
(此下言五藏瘧刺而并及於胃也肺者心之蓋也以寒邪而乘所不勝故肺瘧者令人心寒寒甚復熱而心氣
受傷故善驚如有所見當刺其表裏二經以寫陽明之實補太陰之虛也王氏云手太陰之絡列缺陽明之原
合谷主之)心瘧者令人煩心甚欲得清水反寒多不甚熱刺
手少隂(瘧邪在心故煩心甚欲得水以解也心本陽藏為邪所居則陽虛隂盛故反寒多而不甚熱王
氏曰神門主之即手少陰穴)肝瘧者令人色蒼蒼然太息其狀若死
者刺足厥隂見血(肝屬木故色蒼蒼然肝欝則氣逆故太息木病則堅強故其狀若死刺足
厥隂見血者王氏曰中封主之按上文已言足厥隂等瘧而此重言之蓋上文所言者言經病也故復明藏
病之詳如此下文脾腎胃三藏義同)脾瘧者令人寒腹中痛熱則腸中鳴
鳴已汗出刺足太隂(脾以至陰之藏而瘧邪居之故令人寒脾脉自股入腹故為腹中痛
寒已而熱則脾氣行故腸中鳴鳴已則陽氣外逹故汗出而解也刺足太隂者王氏曰商邱主之)腎瘧
者令人洒洒然腰脊痛宛轉大便難目眴眴然手足寒
刺足太陽少陰(洒洒寒慄貎腎脉貫脊屬腎開竅於二隂故腰脊之痛苦於宛轉而大便難也
眴眴然眩動貎目視不明水之虧也手足寒隂之厥也刺足太陽少陰之表裏取穴如前眴音眩)胃瘧
者令人且病也善饑而不能食食而支滿腹大刺足陽
明太隂横脉出血(府有六而此獨言胃者以胃為六府之長也邪在陽明則胃病及脾故善
饑不能食而支滿腹大也當兼刺陽明之表裏王氏曰厲兑解谿三里主之足陽明者取此三穴足太隂刺其
横脉出血謂足内踝前斜過大脉則太陰之經蓋即商邱也)瘧發身方熱刺跗上
動脉開其空出其血立寒(此下言諸瘧之刺法也身方熱者謂於未發之前熱將作
也瘧之先熱者温瘧也跗上動脉當是足陽明之衝陽穴陽明為多氣多血之經熱盛氣壯故出其血可以退熱
邪也)瘧方欲寒刺手陽明太陰足陽明太隂(瘧方欲寒寒之將發
未發也刺手足陽明可以寫熱刺手足太隂可以補隂王氏曰當隨此四經之井俞而刺之)瘧脉蒲
大急刺背俞用中鍼傍五胠俞各一適肥瘦出其血也
(滿大急陽邪之實也背為諸陽所出故當刺之即五胠俞也胠者脇也一曰旁開也水熱穴論曰五藏俞傍五
以寫五藏之熱即此謂也蓋此五者乃五藏俞傍之穴以其傍開近脇故日傍五胠俞即魄戶神堂魂門意舍
志室也皆足太陽經穴適肥瘦出血者謂瘦者淺之少出血肥者深之多出血也胠音區)瘧脉小
實急灸脛少隂刺指井(脉小實急隂邪勝也隂盛者先内寒故當灸脛之少隂以散寒
刺指之井以補陽也王氏曰灸脛少陰是謂復溜刺指井者謂足太陽之至隂)瘧脉滿大急刺
背俞用五胠俞背俞各一適行於血也(此節重複)瘧脉緩大
虛便宜用藥不宜用鍼(鍼有寫而無補故脉虚者不宜用鍼脉度篇曰盛者寫之虛者
飲藥以補之即此之謂)凡治瘧先發如食頃乃可以治過之則失
時也(先時邪正未合故可以治既合而治則邪正不分反傷氣矣)諸瘧而脉不見刺
十指間出血血去必已先視身之赤如小豆者盡取之
(脉不見者邪盛氣逆而脉伏也故當刺十指之血以寫其實)十二瘧者其發各不同
時察其病形以知其何脉之病也(十二瘧者如前之六經六藏也其發不同
故當因其形證而察屬何經之病)先其發時如食頃而刺之一刺則衰
二刺則知三刺則已(一刺之病氣雖衰猶未覺也故必再刺始知其效三刺而後病可已)
不已刺舌下兩脉出血(如下文)不已刺郄中盛經出血(即委
中也其穴在足太陽故曰盛經)又刺項已下俠脊者必已(足太陽之大杼風門也)
舌下兩脉者廉泉也(任脉穴)刺瘧者必先問其病之所先
發者先刺之(先伐其本也如下文)先頭痛及重者先刺頭上及兩
額兩眉間出血(頭上者上星百會也督脉穴兩額者懸顱也足少陽穴兩眉間者攅竹也足太
陽穴)先項背痛者先刺之(在項者風池風府主之在背者大杼神道主之風府神道俱督
脉穴風池足少陽穴大杼足太陽穴)先腰脊痛者先刺郄中出血(腰背皆屬太陽
故當刺委中穴)先手臂痛者先刺手少隂陽明十指間(手少隂陽明皆
以井穴為言又刺十指間者各隨其所病之經也亦取井穴)先足脛痠痛者先刺足
陽明十指間出血(十指間出血者各因邪居之所寫其井也)風瘧瘧發則汗
出惡風刺三陽經背俞之血者(三陽經背俞之血謂足太陽膀胱俞足陽明胃
俞足少陽膽俞皆足太陽經穴)胻痠痛甚按之不可名曰胕髓病以鑱
鍼鍼絶骨出血立已(胻脛骨也按之不可痛益甚也其邪深伏故名曰胕髓病鑱鍼第一
鍼也絶骨本名懸鐘足少陽經穴胻音杭又下敬切痠音酸胕音附鑱音䜛)身體小痛刺至
隂(足太陽經穴)諸隂之井無出血間日一刺(此承上文而言凡取諸隂之井
皆不可使之出血但間日一刺之則邪氣自泄矣然則可出血者惟三陽之井而真隂不可傷也)瘧不
渴間日而作刺足太陽(不渴者内無邪邪在表耳故當刺足太陽)渴而間日
作刺足少陽(渴則邪在表裏之間故當刺足少陽雜病篇曰瘧不渴間日而作取足陽明渴而
日作取手陽明與此不同見鍼刺類五十三)温瘧汗不出為五十九刺(五十九刺
法詳鍼刺類三十九四十)
如瘧證(素問至真要大論五十一)
帝曰火熱復惡寒發熱如有瘧狀或一日發或間數日
發其故何也(凡病寒熱多由外感然有不因風寒而火熱内盛者亦為惡寒發熱其作有期狀雖
似瘧而實非瘧證故特為問辨也)岐伯曰勝復之氣會遇之時有多少
也隂氣多而陽氣少則其發日遠陽氣多而隂氣少則
其發日近此勝復相薄盛衰之節瘧亦同法(夫寒熱者隂陽之氣
也遲速者陰陽之性也人之隂陽則水火也營衛也有熱而反寒者火極似水也寒而反熱者陰極似陽也隂
陽和則血氣勻表裏治隂陽不和則勝復之氣會遇之時各有多少矣故陽入之隂則隂不勝陽而為熱隂出
之陽則陽不勝隂而為寒又若隂多陽少則陰性緩而會遇遲故其發日遠陽多隂少則陽性速而會遇蚤故
其發日近此勝復盛衰之節雖非瘧證而多變似瘧法亦同然所謂同者皆隂陽出入之理也然同中自有不
同則曰是瘧曰非瘧是瘧非瘧者在有邪無邪之辨耳真瘧有邪由衛氣之會以為止作似瘧無邪由水火争
勝以為盛衰此則一責在表一責在裏一治在邪一治在正勿謂法同而治亦同也同與不同之間即殺人生
人之岐也學者於此不可不察)
欬證(素問欬論全五十二附欬證治法)
黃帝問曰肺之令人欬何也岐伯對曰五藏六府皆令
人欬非獨肺也(令平聲欬康蓋切)帝曰願聞其狀岐伯曰皮毛
者肺之合也皮毛先受邪氣邪氣以從其合也(邪氣風寒也皮
毛先受之則入於肺所以從其合也)其寒飲食入胃從肺脉上至於肺則
肺寒肺寒則外内合邪因而客之則為肺欬(肺脉起於中焦循胃
口上鬲屬肺故胃中飲食之寒從肺脉上於肺也所謂形寒寒飲則傷肺正此節之謂)五藏各以
其時受病非其時各傳以與之(如肝當受病於春以其時也然有非木令之時
而肝亦病者正以肺先受邪而能傳以與之也凡諸藏府之非時受邪者其義皆然所以五藏六府雖皆有欬
然無不由於肺者)人與天地相參故五藏各以治時感於寒則
受病微則為欬甚者為泄為痛(治時治令之時也上文言外内合邪此即其證
邪微者淺而在表故為欬甚者深而入裏故為泄為痛)乘秋則肺先受邪乘春則
肝先受之乘夏則心先受之乘至隂則脾先受之乘冬
則腎先受之(此即治時受病也故當其時者必先受之)帝曰何以異之(此下
辨五藏之欬不同也)岐伯曰肺欬之狀欬而喘息有音甚則唾血
(肺主氣而司呼吸故喘息有音唾血者隨欬而出其病在肺與嘔血者不同)心欬之狀欬則
心痛喉中介介如梗狀甚則咽腫喉痺(心脉起於心中出屬心系上挾
於咽故病喉中梗介咽腫喉痺也介介如有所梗妨碍之意)肝欬之狀欬則兩脇下
痛甚則不可以轉轉則兩胠下滿(肝脉布脇肋故病如是胠腋下脇也胠
區去二音)脾欬之狀欬則右胠下痛隂隂引肩背甚則不可
以動動則欬劇(脾脉上膈挾咽其支者復從胃别上膈故為胠下痛而隂隂然痛引肩背脾應
土其性静故甚者不可以動動則增劇也按脾欬則右胠下痛者蓋隂土之氣應於坤出西南也觀平人氣
象論曰胃之大絡名曰虛里貫鬲絡肺出於左乳下豈非陽土之氣應於艮而出東北乎人與天地相參理有
無往不合者劇音極)腎欬之狀欬則腰背相引而痛甚則欬涎
(腎脉貫脊系於腰背故相引而痛其直者入肺中循喉嚨故甚則欬涎蓋腎為水藏主涎飲也)帝曰
六府之欬奈何安所受病(此下辨六府之欬不同也)岐伯曰五藏之
久欬乃移於六府(五藏之久欬不已則病及於府皆各因其合而表裏相移也)脾欬
不已則胃受之胃欬之狀欬而嘔嘔甚則長蟲出(脾與胃合
故脾欬不已胃必受之胃不能容則氣逆為嘔長蟲蚘蟲也居腸胃之中嘔甚則隨氣而上出蚘音回)肝欬
不已則膽受之膽欬之狀欬嘔膽汁(膽汁苦汁也)肺欬不
已則大腸受之大腸欬狀欬而遺失(遺失甲乙經作遺矢大腸病也矢
屎同)心欬不已則小腸受之小腸欬狀欬而失氣氣與欬
俱失(小腸之下則大腸也大腸之氣由於小腸之化故小腸受邪而欬則下奔失氣也)腎欬不
已則膀胱受之膀胱欬狀欬而遺溺(膀胱為津液之府故邪氣居之則欬
而遺溺)久欬不已則三焦受之三焦欬狀欬而腹滿不欲
食飲(久欬不已則上中下三焦俱病出納升降皆失其和故腹滿不能食飲)此皆聚於胃
關於肺使人多涕唾而面浮腫氣逆也(此下總結諸欬之證而并及其
治也諸欬皆聚於胃關於肺者以胃為五藏六府之本肺為皮毛之合如上文所云皮毛先受邪氣及寒飲食
入胃者皆肺胃之候也陽明之脉起於鼻會於面出於口故使人多涕唾而面浮腫肺為藏府之蓋而主氣故
令人欬而氣逆)帝曰治之奈何岐伯曰治藏者治其俞治府者
治其合浮腫者治其經帝曰善(脉之所注者為俞所入者為合所行者為經諸
藏府皆然也詳經絡類十四十六愚按欬證必由於肺而本篇曰五藏六府皆令人欬又曰五藏各以其時
受病非其時各傳以與之則不獨在肺矣蓋欬有内傷外感之分故自肺而傳及五藏者有之自五藏而傳於
肺者亦有之如風寒暑濕傷於外則必先中於皮毛皮毛為肺之合而受邪不解此則自肺而後傳於諸藏也
勞慾情志傷於内則藏氣受傷先由隂分而病及上焦此則自諸藏而後傳於肺也但自表而入者其病在陽
故必自表而出之治法宜辛宜温求其屬而散去外邪則肺氣清而欬自愈矣自内而生者傷其陰也陰虛於
下則陽浮於上水涃金枯則肺苦於燥肺燥則痒痒則欬不能已治此者宜甘以養隂潤以養肺使水壯氣復
而肺則寧也大法治表邪者藥不宜靜靜則留連不解久必變生他病故最忌寒凉收歛之劑如五藏生成篇
所謂肺欲辛者此也治裏證者藥不宜動動則虚火不寧真隂不復燥痒愈增病必日甚故最忌辛香助陽等
劑如宣明五氣篇所謂辛走氣氣病無多食辛者此也然治表者雖宜從散若形氣病氣俱虛者又當補其中
氣而佐以温解之藥若專於解散恐肺氣益弱腠理益疎外邪乘虛易入而病益甚也治裏者雖宜靜以養隂
若命門陽虛不能納氣則參薑桂附之類亦所必用否則氣不化水終無濟於隂也至若因於火者宜清因於
濕者宜利因痰者降其痰因氣者理其氣雖方書所載條目極多求其病本則惟風寒勞損二者居其八九風
寒者責在陽實勞損者責在陰虛此欬證之綱領其他治標之法亦不過隨其所見之證而兼以調之則可原
非求本之法也至於老人之久嗽者元氣既虛本難全愈多宜温養脾肺或兼治標但保其不致羸困則善矣
若求竒效而必欲攻之則非計之得也夫治病本難而治嗽者為尤難在不得其要耳故余陳其大略如此觀
者勿謂治法不詳而忽之也)
動靜勇怯喘汗出於五藏(素問經脉别論五十三)
黃帝問曰人之居處動靜勇怯脉亦為之變乎岐伯對
曰凡人之驚恐恚勞動靜皆為變也(脉以經脉血氣統言之也恚怒也
恚慧畏二音)是以夜行則喘出於腎滛氣病肺(此下四條言喘者喘屬氣
病在陽也腎者至隂也隂受氣於夜夜行則勞骨傷隂故喘出於腎滛氣者隂傷則陽勝氣逆為患也肺腎為
母子之藏而少隂之脉上入肺中故喘出於腎則病苦於肺)有所墮恐喘出於肝滛
氣害脾(有所墮墜而恐者傷筋損血故喘出於肝肝氣滛則害於脾木乘土也)有所驚恐
喘出於肺滛氣傷心(驚恐則神氣散亂肺藏氣故喘出於肺心藏神故滛氣傷之)度
水跌仆喘出於腎與骨(水氣通於腎跌仆傷於骨故喘出焉仆音付)當是之
時勇者氣行則已怯者則着而為病也(此結上文而言有病有不病者
因氣有強弱不同也)故曰診病之道觀人勇怯骨肉皮膚能知其
情以為診法也(勇可察其有餘怯可察其不足骨可以察腎肉可以察脾皮膚可以察肺望而
知其情即善診者也)故飲食飽甚汗出於胃(此下五條言汗者汗屬精病在隂也
飲食飽甚則胃氣滿而液泄故汗出於胃)驚而奪精汗出於心(驚則神散神散則奪其精
氣故汗出於心)持重遠行汗出於腎(持重遠行則傷骨腎主骨故汗出於腎)疾走
恐懼汗出於肝(肝主筋而藏魂疾走則傷筋恐懼則傷魂故汗出於肝)搖體勞苦
汗出於脾(搖體勞苦則肌肉四支皆動脾所主也故汗出於脾本病論曰醉飽行房汗出於脾)故
春秋冬夏四時隂陽生病起於過用此為常也(五藏受氣強弱
各有常度若勉強過用必損其真則病之所由起也)
熱食汗出(靈樞營衛生會篇五十四)
黃帝曰人有熱飲食下胃其氣未定汗則出或出於面
或出於背或出於身半其不循衛氣之道而出何也(飲食
入胃其氣各有所行如經脉别論曰散精於肝滛氣於筋濁氣歸心滛精於脉之類是也衛氣之道晝行於陽
夜行於隂有常度也令有熱飲食者方入於胃其氣之留行未定而汗輙外泄出無方所是不循衛氣之道也
故以為問)岐伯曰此外傷於風内開腠理毛蒸理泄衛氣走
之固不得循其道(風為陽邪有外熱也熱食氣悍因内熱也熱之所聚則開發腠理所以毛
蒸理泄而衛氣走之故不循其常道也)此氣慓悍滑疾見開而出故不得
從其道故命曰漏泄(此即熱食之氣也出不由度故曰漏泄慓音飄急也)
鼓脹(素問腹中論五十五)
黃帝問曰有病心腹滿旦食則不能暮食此為何病岐
伯對曰名為鼓脹(内傷脾腎留滯於中則心腹脹滿不能再食其脹如鼓故名鼓脹)帝
曰治之奈何岐伯曰治之以雞矢醴一劑知二劑已(雞矢
之性能消積下氣通利大小二便蓋攻伐實邪之劑也一劑可知其效二劑可已其病凡鼓脹由於停積及濕
熱有餘者皆宜用之若脾腎虛寒發脹及氣虛中滿等證最所忌也誤服則死按普濟方云治脾虚不能制水
水反勝土水榖不運氣不宣流故令中滿者宜雞矢醴主之此說不明虛實殊失經意不可不察雞矢醴法
按正傳云用羯雞矢一升研細炒焦色地上出火毒以百沸湯淋汁每服一大盞調木香㯽榔末各一錢日三
服空腹服以平為度又按醫鑑等書云用乾羯雞矢八合炒微焦入無灰好酒三碗共煎乾至一半許用布
濾取汁五更熱飲則腹鳴辰巳時行二三次皆黑水也次日覺足面漸有縐紋又飲一次則漸縐至膝上而病
愈矣此二法似用後者為便)帝曰其時有復發者何也(脹病多反復也)岐伯
曰此飲食不節故時有病也(鼓脹之病本因留滯故不可復縱飲食也)雖然
其病且已時故當病氣聚於腹也(病雖將愈而復傷其脾所以氣復聚也)
藏府諸脹(靈樞脹論全五十六附腫脹治法)
黃帝曰脉之應於寸口如何而脹岐伯曰其脉大堅以
濇者脹也(脉大者邪之盛也脉堅者邪之實也濇因氣血之虛而不能流利也大都洪大之脉隂氣
必衰堅強之脉胃氣必損故大堅以濇則病當為脹)黃帝曰何以知藏府之脹也
岐伯曰隂為藏陽為府(濇而堅者為隂其脹在藏大而堅者為陽其脹在府一曰脉病
在隂則脹在藏脉病在陽則脹在府亦通)黃帝曰夫氣之令人脹也在於血
脉之中耶藏府之内乎岐伯曰三者皆存焉然非脹之
舍也(舍言留止之處也)黃帝曰願聞脹之舍岐伯曰夫脹者皆
在於藏府之外排藏府而郭胷脇脹皮膚故命曰脹(排擠
於藏府之外以胷脇為郭而居於皮膚之中是即脹之所舍)黃帝曰藏府之在胷脇
腹裏之内也若匣匱之藏禁噐也各有次舍異名而同
處一域之中其氣各異願聞其故(此下仍當有岐伯答辭一節必闕失也)
黃帝曰未解其意再問岐伯曰夫胷腹藏府之郭也(胷腹
者所以保障五内故為藏府之郭)膻中者心主之宫城也(膻中胷中也肺覆於上膈
膜障於下為清虛周密之宫心主之所居也故曰宫城膻唐坦切)胃者太倉也(胃為水榖之海
故曰太倉)咽喉小腸者傳送也(咽喉傳送者榖氣自上而入小腸傳送者清濁自下而出)
胃之五竅者閭里門尸也(閭巷門也里隣里也周禮五家為比五比為閭蓋二十五
家為閭也風俗通曰五家為軌十軌為里蓋五十家為里也胃之五竅為閭里門戶者非言胃有五竅正以上
自胃脘下至小腸大腸皆屬於胃故曰閭里門戶如咽門賁門幽門闌門魄門皆胃氣之所行也故總屬胃之
五竅軌音癸)廉泉玉英者津液之道也(二穴俱屬任脉玉英即玉堂)故五
藏六府者各有畔界其病各有形狀(畔界各有所屬故病之形見可按也
畔音叛)營氣循脉衛氣逆為脉脹(清者為營營在脉中其氣精專未即致脹濁者
為衛衛行脉外其氣慓疾滑利而行於分肉之間故必由衛氣之逆而後病及於營則為脉脹是以凡病脹者
皆發於衛氣也)衛氣並脉循分為膚脹(衛氣逆而並於脉復循分肉之間故為膚脹)
三里如寫近者一下遠者三下無問虛實工在疾寫(三里
足陽明經穴陽明為五藏六府之海而主䏎肉故脹在肌膚者當以鍼寫之一下三下謂一次再次三次也蓋
邪有遠近故寫有難易耳)黃帝曰願聞脹形(此下辨脹病之形證也)岐伯曰
夫心脹者煩心短氣卧不安肺脹者虛滿而喘欬肝脹
者脇下滿而痛引小腹脾脹者善噦四肢煩悗體重不
能勝衣臥不安腎脹者腹滿引背央央然腰髀痛(此五藏之
脹也悗悶亂也央央然困苦貎悗美本切)六府脹胃脹者腹滿胃脘痛鼻
聞焦臭妨於食大便難大腸脹者腸鳴而痛濯濯冬日
重感於寒則飱泄不化小腸脹者少腹䐜脹引腰而痛
膀胱脹者少腹滿而氣癃三焦脹者氣滿於皮膚中輕
輕然而不堅膽脹者脇下痛脹口中苦善太息(此六府之脹也
濯濯腸鳴水聲也飱泄不化完榖而泄也氣癃膀胱氣閉小水不通也飱音孫䐜音嗔癃良中切)凡
此諸脹者其道在一明知逆順鍼數不失寫虛補實神
去其室致邪失正真不可定麤之所敗謂之夭命補虛
寫實神歸其室久塞其空謂之良工(此下言治脹之得失也脹有虛實而
當補當寫其道惟一無二岐也能察者謂之良工彼粗者誤用則傷人之命矣)黃帝曰脹者焉
生何因而有岐伯曰衛氣之在身也常然並脉循分肉
行有逆順隂陽相隨乃得天和五藏更始四時循序五
榖乃化(此衛氣之常度也)然後厥氣在下營衛留止寒氣逆上
真邪相攻兩氣相摶乃合為脹也(上節言衛氣之順此節明衛氣之逆也厥
逆之氣自下而上營衛失常故真邪相攻而合為脹也)黃帝曰善何以解惑岐伯
曰合之於真三合而得帝曰善(不得其真所以生惑脹雖由於衛氣然有合於
血脉之中者在經絡也有合於藏者在隂分也有合於府者在陽分也三合既明得其真矣)黃帝問
於岐伯曰脹論言無問虛實工在疾寫近者一下遠者
三下今有其三而不下者其過焉在(不下者言脹不退也)岐伯對
曰此言䧟於肉肓而中氣穴者也(上文云一下三下者言鍼當必陷於肉肓
亦必中於氣穴然後可以取效也肓義見本類後六十七)不中氣穴則氣内閉鍼不
䧟肓則氣不行上越中肉則衛氣相亂隂陽相逐(不中穴不
䧟肓則妄中於分肉間矣故衛氣相亂而隂陽之邪反相逐以乘之也)其於脹也當寫不
寫氣故不下(不得其氣穴肉肓也)三而不下必更其道氣下乃止
不下復始可以萬全烏有殆者乎(三而不下必未得其所也故當更穴再刺
之)其於脹也必審其&KR2698;當寫則寫當補則補如鼓應桴
惡有不下者乎(脣瘍曰&KR2698;蓋脹之微甚必見於脣故當審之於此以察其虛實然&KR2698;字未妥必
脉字之誤也&KR2698;疹同桴音孚愚按腫脹一證觀本篇之義則五藏六府無不有之再考諸篇如脉要精微
論曰胃脉實氣有餘則脹邪氣藏府病形篇曰胃病者腹䐜脹胃脘當心而痛本神篇曰脾氣實則腹脹涇溲
不利隂陽應象大論曰濁氣在上則生䐜脹此皆實脹也太隂陽明論曰飲食起居失節入五藏則䐜滿閉塞
師傅篇曰足太隂之别公孫虛則鼓脹此皆虛脹也經脉篇曰胃中寒則脹滿異法方宜論曰藏寒生滿病風
論曰胃風鬲塞不通腹善脹失衣則䐜脹此皆寒脹也隂陽别論曰二隂一陽發病善脹心滿診要經終論曰
手少隂終者腹脹閉足太隂終者腹脹閉此心脾受傷之脹也此外如六元正紀至真要等論有云太隂所至
為重胕腫及土欝之發太隂之初氣太隂之勝復皆濕勝之腫脹也有曰水運之太過有曰寒勝則浮有曰太
陽之司天太陽之勝復皆寒勝之腫脹也有曰少陰之司天少隂之勝復少陽之司天少陽之勝復有曰熱勝
則腫皆火勝之腫脹也有曰厥隂之司天在泉厥隂之復有曰陽明之復是皆木邪侮土及金氣反勝之腫脹
也觀此則不惟五藏六府即五運六氣亦無不皆有是病然至真要大論曰諸濕腫滿皆屬於脾水熱穴論曰
其本在腎其末在肺皆聚水也又曰腎者胃之關也關門不利故聚水而從其類也由此言之則諸經雖皆有
脹然無不干於脾肺腎三藏蓋脾屬土其主運化肺屬金其主氣腎屬水其主五液凡五氣所化之液悉屬於
腎五液所行之氣悉屬於肺轉輸於二藏之中以制水生金者悉屬於脾所以腫脹之生無不由此三者但證
有隂陽虛實如諸論之所云者不可不辨大都陽證多熱熱者多實隂證多寒寒者多虛先脹於内而後及於
外者多實先腫於表而後甚於裏者多虛小便黃赤大便秘結者多實小水清白大便稀溏者多虛脉滑數有
力者多實弦浮微細者多虛形色紅黃氣息粗長者多實容顔憔悴音聲短促者多虛凡是實証必以六滛有
餘傷其外或飲食怒氣傷其内故致氣道不行三焦壅閉此則多在氣分無處不到故不分部位而多通身浮
腫又或氣實於中則為單腹脹急然陽邪急速其至必暴每成於旬日數日之間此惟少壯者多有之但破其
結氣利其壅滯則病無不愈此治實之道也若是虛證必以五志積勞或酒色過度傷其脾腎日積月累其來
有漸此等病候多染於中年之外其形證脉氣必有虛寒之候顯然可察非若實證之暴至而邪熱壅結肝氣
悍逆之有因也治實者本無所難最難者在治虛耳然虛有在氣者有在水者在氣者以脾氣虛寒不能運化
所謂氣虛中滿者是也在水者以脾虛不能制水則寒水反侮脾土泛濫為邪其始也必從隂分漸次而升按
肉如泥腫有分界所謂水臌水脹者是也然水雖制於脾而實主於腎蓋腎本水藏而元陽生氣所由出若腎
中陽虛則命門火衰既不能自制隂寒又不能温養脾土隂陽不得其正則化而為邪夫氣即火也精即水也
氣之與水本為同類但在於化與不化耳故陽王則化而精能為氣陽衰則不化而水即為邪凡火盛水虧則
病燥水盛火虧則病濕故火不能化則隂不從陽而精氣皆化為水所以水腫之證多屬陽虛故曰寒脹多熱
脹少也然觀丹溪之治腫脹云清濁相混墜道壅塞而為熱熱留為濕濕熱相生遂成脹滿治宜補其脾又須
養肺金以制木使脾無賊邪之患滋腎水以制火使肺得清化之令其說重在濕熱而猶以制火為言夫制火
固可保金獨不慮其不生土乎若以此法施於陽實而熱者則可若以治陽虛而氣不化者豈不反助隂邪而
益其病哉故予之治此必察其果係實邪則直清陽明除之極易凡屬虛勞内損者多從温補脾腎而愈俱得
復元或臨證之際有虛實未明疑似難决者則寧先以治不足之法探治有餘若果未投而病反加甚是不宜
補也不妨易轍自無大害倘藥未及病而病自甚者其輕重真假仍宜詳察若誤以治有餘之法治不足而曾
經峻攻者真氣復傷雖神丹不能療矣或從清利暫見平復使不大補脾腎以培根本雖愈目前未有不危亡
踵至者此治虛之道也夫腫脹之病多有標實本虛最為危候若辨之不明則禍人非淺)
水脹膚脹鼓脹腸覃石瘕石水(靈樞水脹篇全五十七)
黃帝問於岐伯曰水與膚脹鼓脹腸覃石瘕石水何以
别之(此六證者病異而形相似故宜有以别之覃音潭瘕加駕二音)岐伯答曰水始
起也目窠上微腫如新卧起之狀(目之下為目窠微腫如新卧起之狀者形
如卧蚕也窠音科)其頸脉動時欬(頸脉足陽明人迎也陽明之脉自人迎下循腹裏而水邪乘之
故為頸脉動水之標在肺故為時欬)隂股間寒足脛瘇腹乃大其水已
成矣(隂邪始於隂分也瘇腫同)以手按其腹隨手而起如裹水之
狀此其候也(凡按水囊者必隨手而起故病水者亦若是以上皆水腫之候)黃帝曰
膚脹何以候之岐伯曰膚脹者寒氣客於皮膚之間&KR2107;
&KR2107;然不堅腹大身盡腫皮厚(&KR2107;&KR2107;鼓聲也寒氣客於皮膚之間者陽氣不行病在
氣分故有聲若鼓氣本無形故不堅氣無所不至故腹大身盡腫若因於水則有水處腫無水處不腫此為可
辨然有水則皮澤而薄無水則皮厚&KR2107;音空)按其腹窅而不起腹色不變此
其候也(寒氣在膚腠之間按散之則不能猝聚故窅而不起腹色不變即皮厚故也愚按此上兩條
云以手按其腹隨手而起者屬水窅而不起者屬氣此固然也然按氣囊者亦隨手而起又水在肌肉之中按
而散之猝不能聚如按糟囊者亦窅而不起故未可以起與不起為水氣之的辨但當察其皮厚色蒼或一身
盡腫或自上而下者多屬氣若皮薄色澤或腫有分界或自下而上者多屬水也又風水膚脹義詳脉色類十
八窅音夭深也)鼓脹何如岐伯曰腹脹身皆大大與膚脹
等也色蒼黃腹筋起此其候也(腹脹身皆大與上文膚脹者證同色蒼黃者亦
皮厚腹色不變之義但腹有筋起為稍異耳蓋此亦病在氣分故名鼓脹也又鼓脹義見前五十五)腸
覃何如岐伯曰寒氣客於腸外與衛氣相搏氣不得榮
因有所繫癖而内著惡氣乃起瘜肉乃生(覃延布而深也寒氣與衛
氣相摶則搐積不行留於腸外有所繫著故癖積起瘜肉生病日以成矣瘜肉惡肉也衛氣留於腹中義出
衛氣失常篇詳鍼刺類二十六癖音僻瘜音息)其始生也大如雞卵稍以益
大至其成如懷子之狀久者離歲按之則堅推之則移
月事以時下此其候也(離歲越歲也寒邪客於腸外不在胞中故無妨於月事其非血
病可知蓋由汁沬所聚而生此腸覃之候也)石瘕何如岐伯曰石瘕生於
胞中寒氣客於子門(胞即子宫也男女皆有之在男謂之精室在女謂之血海子門即子
宫之門也義詳三焦包絡命門辨中見附翼三卷)子門閉塞氣不得通惡血當
寫不寫衃以留止日以益大狀如懷子月事不以時下
皆生於女子可導而下(衃凝敗之血也子門閉塞則衃血留止其堅如石故曰石瘕月
事不以時下惟女子有之也故可以導血之劑下之按篇首帝有石水之問而此下無答必闕失也考之陰
陽别論曰陰陽結邪多隂少陽曰石水少腹腫其義即此詳見本類前六衃鋪杯切)黃帝曰
膚脹鼓脹可刺耶岐伯曰先寫其脹之血絡後調其經
刺去其血絡也(先寫其脹之血絡謂無論虛實凡有血絡之外見者必先寫之而後因虛實以
調其經也刺去其血絡即重明先寫之義按本篇自水而下所言者凡六證而此獨以二證之刺為問者蓋
水俞五十七穴已詳於水熱穴論故不必再問此云膚脹鼓脹者蓋兼五證而統言之辭雖簡而意則在也)
五癃津液别(靈樞五癃津液别篇全五十八)
黃帝問於岐伯曰水榖入於口輸於腸胃其液别為五
天寒衣薄則為溺與氣天熱衣厚則為汗悲哀氣并則
為泣中熱胃緩則為唾邪氣内逆則氣為之閉塞而不
行不行則為水脹余知其然也不知其何由生願聞其
道(五液者隂精之總稱也本篇以溺汙泣唾水故名為五宣明五氣篇曰五藏化液心為汗肺為涕肝為淚
脾為涎腎為唾是為五液决氣篇曰精氣津液血脉其辨有六又道家曰涕唾精津汗血液其名則七皆無非
五液之屬耳)岐伯曰水榖皆入於口其味有五各注其海津
液各走其道(水榖入口五液之所由生也五味之入各有所歸辛先入肺苦先入心甘先入脾酸
先入肝鹹先入腎也各注其海者人身有四海腦為髓海衝脉為血海膻中為氣海胃為水榖之海也五藏四
海各因經以受水榖之氣味故津液隨化而各走其道)故三焦出氣以温肌肉充
皮膚為其津其流而不行者為液(此津液之有辨也宗氣積於上焦營氣出
於中焦衛氣出於下焦逹於表者陽之氣也故三焦出氣以温肌肉充皮膚而為其津津屬陽也營於裏者隂
之氣也故周流於血脉之間而不散行於外注於藏府益於精髓而為之液液屬隂也又津液義詳藏象類二
十五)天暑衣厚則腠理開故汗出寒留於分肉之間聚沫
則為痛(此津液之為汗也熱蒸於表則津泄故腠理開而汗出或為寒邪所感則液凝留於肌肉之間
故汁沬聚而為痛)天寒則腠理閉氣濕不行水下留於膀胱則
為溺與氣(此津液之為溺氣也腠理閉密則氣不外泄故氣化為水水必就下故留於膀胱然水即
氣也水聚則氣生氣化則水注故為溺與氣)五藏六府心為之主耳為之聽
目為之候肺為之相肝為之將脾為之衛腎為之主外
(此二節言津液之為涕泣也心總五藏六府為精神之主故耳目肺肝脾腎皆聽命於心是以耳之聽目之視
無不由乎心也肺朝百脉而主治節故為心之相肝主謀慮决斷故為心之將脾主䏎肉而護養藏府故為心
之衛腎主骨而成立其形體故為心之主外也)故五藏六府之津液盡上滲於
目心悲氣并則心系急心系急則肺舉肺舉則液上溢
夫心系與肺不能常舉乍上乍下故欬而泣出矣(心為藏府
之主故五藏之系皆入於心心之總系復上貫於肺通於喉而息由以出故心悲則系急而肺葉舉液即隨之
而上溢然心系與肺本不常舉故有乍上乍下當其氣舉而上則為欬為泣也凡人之泣甚而繼以嗽者正以
氣并於上而奔廹於肺耳按口問篇曰心者五藏六府之主也目者宗脉之所聚也上液之道也口鼻者氣之
門戶也故悲哀愁憂則心動心動則五藏六府皆搖搖則宗脉感液道通故涕泣出焉)中熱則胃
中消榖消榖則蟲上下作腸胃充郭故胃緩胃緩則氣
逆故唾出(此津液之為唾也蟲為濕熱所化常居腸中胃熱則消榖中空蟲行求食故或上或下動
作於腸胃之間充郭者縱滿之謂腸郭則胃緩胃緩則氣逆上行涎隨而溢故多唾也按宣明五氣篇曰腎
為唾而此曰胃為唾是胃之與腎皆主為唾蓋土鬱之唾在胃水泛之唾在腎也郭廓同)五榖之
精液和合而為膏者内滲入於骨空補益腦髓而下流
於隂股(此津液之為精髓也膏脂膏也精液和合為膏以填補於骨空之中則為腦為髓為精為血故
上至巔頂得以充實下流隂股得以交通也)隂陽不和則使液溢而下流於
隂髓液皆減而下下過度則虛虛故腰背痛而脛痠(隂陽
不和則精氣俱病氣病則不攝精病則不守精氣不相統攝故液溢於下而流泄於隂竅精髓皆減輸泄過度
剘真隂日虛故為腰痛脛痠等病此勞瘵之所由作也脛形景形敬二切痠音酸)隂陽氣道不
通四海閉塞三焦不寫津液不化水榖并於腸胃之中
别於廻腸留於下焦不得滲膀胱則下焦脹水溢則為
水脹(此津液之為水脹也三焦為决瀆之宫膀胱為津液之府氣不化則水不行所以三焦不能寫膀胱
不能滲而腫脹之病所由作故治此者當以氣化為主試觀水潦為灾使非太陽照臨則隂凝終不能散泥濘
終不能乾能知此義則知隂陽氣化之道矣)此津液五别之逆順也(隂陽和則五液
皆精而充實於内隂陽不和則五精皆液而流溢於外此其所謂逆順也)
風水黃疸之辨(素問平人氣象論五十九)
頸脉動喘疾欬曰水(頸脉謂結喉旁動脉足陽明之人迎也水氣上逆反侵陽明則頸脉
動水溢於肺則喘急而疾欬)目裹微腫如臥蠶起之狀曰水(目裹者目之下
胞也胃脉之所至脾氣之所主若見微腫如卧蠶起之狀是水氣滛及脾胃也評熱病論曰水者隂也目下亦
隂也腹者至隂之所居故水在腹中者必使目下腫也)溺黃赤安卧者黃疸(疸黃病也
論疾診尺篇曰身痛而色微黃齒垢黃爪甲上黃黃疸也安卧小便黃赤脉小而寒者不嗜食正理論謂之勞
癉以女勞得之也疸音旦)已食如饑者胃疸(已食如饑者是胃熱也善消榖食故曰胃
疸又論疾診尺篇曰脉小而澀者不嗜食言中寒也所以治疸者當知隂陽之辨)面腫曰風(風為
陽邪故面腫者曰風陽受風氣也)足脛腫曰水(水為隂邪故足脛腫者曰水隂受濕氣也)目
黃者曰黃疸(目者宗脉之所聚也諸經有熱則上薰於目故黃疸者其目必黃)
消癉熱中(六十附消癉治法)
帝曰消癉虛實何如(素問通評虛實論消癉者三消之總稱謂内熱消中而肌膚消瘦
也癉音丹又上去二聲廣韻曰火癉一曰黃病)岐伯曰脉實大病久可治脉
懸小堅病久不可治(邪熱在内脉當實大者為順故病雖久猶可治若脉懸小則陽實隂
虛脉證之逆也故不可治五變篇曰五藏皆柔弱者善病消癉又曰熱則消䏎膚故為消癉詳本類後七十
六)
帝曰夫子數言熱中消中不可服高梁芳草石藥石
藥發瘨芳草發狂(素問腹中論王氏曰多飲數溲謂之熱中多食數溲謂之消中多喜曰
瘨多怒曰狂瘨癲同)夫熱中消中者皆富貴人也今禁高梁是
不合其心禁芳草石藥是病不愈願聞其說(高梁厚味也芳草辛
香之品也石藥煆煉金石之類也三者皆能助熱亦能銷陰凡病熱者所當禁用熱中消中者即内熱病也惟
富貴之人多有之通評虛實論曰凡治消癉肥貴人則高梁之疾也蓋富貴者以肥甘為事肥者令人内熱甘
者令人中滿氣積成熱則轉為消中消渴之病故於高梁芳草之類皆不得不禁也)岐伯曰夫芳
草之氣美石藥之氣悍二者其氣急疾堅勁故非緩心
和人不可以服此二者(芳美者氣熱而散悍急者性剛而烈也)帝曰不可
以服此二者何以然岐伯曰夫熱氣慓悍藥氣亦然二
者相遇恐内傷脾(脾者隂中之至隂也陽勝則傷陰故二熱合氣必致傷脾慓音飄)脾
者土也而惡木服此藥者至甲乙日更論(脾傷者畏木故至甲乙日
更論蓋謂其必甚也愚按消癉消中者即後世所謂三消證也凡多飲而渴不止者為上消消榖善饑者為
中消溲便頻而膏濁不禁者為下消如氣厥論之云肺消鬲消竒病論之云消渴即上消也脉要精微論云癉
成為消中師傳篇云胃中熱則消榖令人善饑即中消也邪氣藏府病形篇云腎脉肝脉微小皆為消癉肝腎
在下即下消也觀劉河間三消論曰五藏六府四肢皆禀氣於脾胃行其津液以濡潤養之然消渴之病本濕
寒之隂氣極衰燥熱之陽氣太盛故也治當補腎水隂寒之虛瀉心火陽熱之實除腸胃燥熱之甚濟身中津
液之衰使道路散而不結津液生而不枯氣血和而不濇則病自己若飲水多而小便多名曰消渴若飲食多
不甚渴小便數而消瘦者名曰消中若渴而飲水不絶腿消瘦而小便有脂液者名曰腎消一皆以燥熱太甚
三焦腸胃之腠理脉絡怫鬱壅滯雖多飲於中終不能浸潤於外榮養百骸故渴不止而小便多出或數溲也
又張戴人云三消之說當從火斷火之為用燔木則消而為炭煉金則消而為汁煆石則消而為灰煎海則消
而為鹽乾汞則消而為粉熬錫則消而為丹故澤中之潦消於炎暉鼎中之水乾於壯火蓋五藏心為君火正
化腎為君火對化三焦為相火正化膽為相火對化得其平則烹煉飲食糟粕去焉不得其平則燔灼藏府津
液竭焉夫一身之心火甚於上為膈膜之消甚於中為腸胃之消甚於下為膏液之消甚於外為肌肉之消上
甚不已則消及於肺中甚不已則消及於脾下甚不已則消及於肝腎外甚不已則消及於筋骨四藏皆消盡
則心始自焚而死矣故素問有消癉消中消渴風消膈消肺消之說消之證不同歸之火則一也此三消從火
之說二公言之詳矣又按䄂珍方云人身之有腎猶木之有根故腎藏受病必先形容憔悴雖加以滋養不能
潤澤故患消渴者皆是腎經為病由壯盛之時不自保養快情恣慾飲酒無度食脯炙丹石等藥遂使腎水枯
竭心火燔盛三焦猛烈五藏渴燥由是渴利生焉此又言三消皆本於腎也又何栢齋曰造化之機水火而已
宜平不宜偏宜交不宜分水為濕為寒火為熱為燥火性炎上水性潤下故火宜在下水宜在上則易交也交
則為既濟不交則為未濟不交之極則分離而死矣消渴證不交而火偏盛也水氣證不交而水偏盛也制其
偏而使之交則治之之法也觀此諸論則凡治消者在清火壯水二者之間但察三焦虛實或滋或瀉隨所宜
而用之若乎盡矣然以予之見猶有說焉如隂陽别論曰二陽之病發心脾其傳為風消此以陽明為十二經
之海土衰而木氣乘之故為肌肉風消也氣厥論曰心移寒於肺為肺消飲一溲二死不治此言元陽之衰而
金寒水冷則為肺腎之消也邪氣藏府病形篇曰五藏之脉微小者皆為消癉此言寸口之弱見於外以血氣
之衰而消於内也又如氣交變大論曰歲水太過上臨太陽民病渴而妄冐五常政大論曰太陽司天寒氣下
臨心火上從民病嗌乾善渴至真要大論曰太陽司天寒滛所勝民病嗌乾渴而欲飲是皆以隂抑陽以水制
火必以温劑散去寒邪其疾自愈諸如此者總皆消渴之類也夫消者消耗之謂陽勝固能消隂隂勝獨不能
消陽乎故凡於精神血氣肌肉筋骨之消無非消也予嘗治一薦紳年逾四旬因案牘積勞致成大病神困食
减時多恐懼上焦無渴不嗜湯水或有少飲則沃而不行然每夜必去溺二三升莫知其所從來且半皆濁液
最後延余診視因相告曰自病以來通宵不寐者已半年有餘即間有矇矓似睡之意必夢見亡人凶喪等事
鬼魅相親其不免矣余曰不然此以思慮積勞損傷心腎元陽既虧則隂邪勝之故多隂夢陽衰則氣虛陽不
帥陰則水不化氣故飲水少而溺濁多也陽氣漸回則隂邪自退此正内經所謂心移寒於肺飲一溲二之證
耳病本非輕所幸者脉猶帶緩肉猶未脱胃氣尚存可無慮也乃以歸脾之屬去白术木香八味之屬去丹皮
澤瀉一以養陽一以養陰出入間用至三百餘劑計人參二十餘斤而後全愈此非神消於上精消於下之證
乎可見消有陰陽不得盡稱為火證姑紀此一按以為治消者之鑒)
脾癉膽癉(素問竒病篇六十一)
帝曰有病口甘者病名為何何以得之岐伯曰此五氣
之溢也名曰脾癉(癉熱病也五氣五味之所化也)夫五味入口藏於胃
脾為之行其精氣津液在脾故令人口甘也(脾主為胃行其津液
者也故五味入胃則津液在脾脾屬土其味甘脾氣通於口故令人口甘也)此肥美之所發
也(肥甘太過故發為病)此人必數食甘美而多肥也肥者令人内
熱甘者令人中滿故其氣上溢轉為消渴(肥者味厚助陽故能生熱
甘者性緩不散故能留中熱留不去久必傷隂其氣上溢故轉變為消渴之病)治之以蘭除陳
氣也(蘭草性味甘寒能利水道辟不祥除胷中痰癖其氣清香能生津止渴潤肌肉故可除陳積畜熱之
氣)帝曰有病口苦取陽陵泉口苦者病名為何何以
得之岐伯曰病名曰膽癉(陽陵泉足少陽膽經穴口苦者病在膽故病名膽癉)夫
肝者中之將也取决於膽咽為之使(肝者將軍之官謀慮出焉膽者中正
之官决斷出焉夫謀慮在肝無膽不斷故肝為中之將而取决於膽也又足少陽之脉上挾咽足厥隂之脉循
喉嚨之後上入頏顙是肝膽之脉皆會於咽故咽為之使使上聲)此人者數謀慮不决
故膽虛氣上溢而口為之苦治之以膽募俞(數謀慮不决則肝膽
俱勞勞則必虛虛則氣不固故膽氣上溢而口為之苦膽募在肋本經之日月也膽俞在背足太陽之穴也并
前陽陵泉者共六穴皆可以治之)治在隂陽十二官相使中(治當作論即靈蘭
秘典論也詳藏象類一)
類經卷十六
