欽定四庫全書
類經卷二十明張介賓撰
鍼刺類
五變五輸刺應五時(靈樞順氣一日分為四時篇十七)
黃帝曰余聞刺有五變以主五輸願聞其數岐伯曰人
有五藏五藏有五變五變有五輸故五五二十五輸以
應五時黃帝曰願聞五變岐伯曰肝為牡藏其色青其
時春其音角其味酸其日甲乙(肝屬木為隂中之少陽故曰牡藏)心為
牡藏其色赤其時夏其日丙丁其音徵其味苦(心屬火為陽中
之太陽故曰牡藏)脾為牝藏其色黃其時長夏其日戊巳其音
宫其味甘(脾屬土為隂中之至隂故曰牝藏)肺為牝藏其色白其音商
其時秋其日庚辛其味辛(肺屬金為陽中之少隂故曰牝藏)腎為牝藏
其色黑其時冬其日壬癸其音羽其味鹹是為五變(腎屬
水為隂中之太隂故曰牝藏按五藏配合五行而惟肝心為牡藏脾肺腎皆為牝藏蓋木火為陽土金水皆
為隂也)黃帝曰以主五輸奈何(此言五輸之主五時也本節缺岐伯曰三字)藏
主冬冬刺井(五藏主藏其氣應冬井之氣深亦應乎冬故凡病之在藏者當取各經之井穴也)
色主春春刺滎(五色蕃華其氣應春滎穴氣微亦應乎春故凡病見於色者當取各經之滎也)
時主夏夏刺輸(五時長飬其氣應夏輸穴氣盛亦應乎夏故凡病之時作時止者當取各經之
輸也)音主長夏長夏刺經(五音繁盛氣應長夏經穴正盛亦應長夏故凡病在聲音者當
取各經之經也)味主秋秋刺合(五味成熟以養五藏其氣應秋合穴氣歛亦應乎秋故凡經滿
而血者病在胃及因飲食内傷者當取各經之合也按本篇五時之刺以應五輸謂冬刺井春刺滎夏刺輸
長夏刺經秋刺合者以井應冬滎應春輸應夏經應長夏合應秋也如夲輸四時氣水熱穴等論所載皆同不
可易者考之六十五難曰井者東方春合者北方冬也七十四難曰經言春刺井夏刺滎季夏刺俞秋刺經冬
刺合皆與本經不合必難經之誤也當以本經為正不可不辨)是謂五變以主五輸(五變
各應五輸是謂五五二十五輸)黃帝曰諸原安合以致六輸(五藏五輸之外六府
尚有原穴是為六輸故問其所合之義)岐伯曰原獨不應五時以經合之
以應其數故六六三十六輸(上文止言五藏五輸以應五時而不及六府之原者
蓋原合於經不復應時如長夏之刺經則原在其中應其數矣是即六府之六輸也按本輸篇所載六府之
原在九鍼十二原篇即謂之腧故六十六難曰以腧為原也後世鍼灸諸書宗之皆言陽經之腧即為原故治
腧即所以治原隂經之腧并於原故治原即所以治腧今此節云以經合之以應其數然則經原腧三穴相隣
經亦可以代原矣詳義見經絡類十五十六章及圖翼四卷十二原解中)黃帝曰何謂藏主
冬時主夏音主長夏味主秋色主春願聞其故岐伯曰
病在藏者取之井病變於色者取之滎病時間時甚者
取之輸病變於音者取之經經滿而血者病在胃及以
飲食不節得病者取之於合故命曰味主合是謂五病
也(此申明上文之義也注如前)
四時之刺(十八)
春取絡脉諸滎大經分肉之間甚者深取之間者淺取
之(靈樞本輸篇此下言經絡淺深兼諸輸而分主四時也絡脉者十二經之大絡如手太陽列缺之類是
也諸滎者十二經之滎穴如手太隂魚際之類是也絡淺滎微皆應春氣春以少陽之令將升未升其氣在中
故刺之者在絡在滎皆中取於大經分肉之間因其間甚而可深可淺也)夏取諸腧孫絡肌
肉皮膚之上(諸腧者十二經之腧穴如手太隂經太淵之類是也絡之小者為孫絡皆應夏氣夏
以老陽之令陽盛於外故宜淺刺於諸腧孫絡及肌肉皮膚之上也)秋取諸合餘如春法
(諸合者十二經之合穴如手太陽尺澤之類是也諸合應秋故宜取之秋以少隂之令將降未降氣亦在中故
餘如春法謂亦宜中取於大經分肉之間而可淺可深也)冬取諸井諸腧之分欲深
而留之(諸井者十二經之井穴如手太隂少商之類是也諸腧者藏府之腧如肺腧心腧之類是也非
上文五腧之謂諸井諸藏皆主冬氣冬以老隂之令陽氣伏藏故宜取井腧欲其深而久留之也)此四
時之序氣之所處病之所舍藏之所宜(處上聲謂氣之所居也)
黃帝問於岐伯曰夫四時之氣各不同形百病之起
皆有所生灸刺之道何者為定(靈樞四時氣篇定一本作寳)岐伯荅
曰四時之氣各有所在灸刺之道得氣穴為定(時氣所在即氣
穴也)故春取經血脉分肉之間甚者深刺之間者淺刺之
(春取經即前篇大經分肉之間也甚者深間者淺義俱如前)夏取盛經孫絡取分間
絶皮膚(盛經孫絡皆陽分也)秋取經腧邪在府取之合冬取井滎
必深以留之(邪在府謂秋隂未盛陽邪猶在陽分也本篇詳義見下文)
帝曰春取絡脉分肉何也(素問水熱穴論本論之義即所以釋前篇也)岐
伯曰春者木始治肝氣始生肝氣急其風疾經脉常深
其氣少不能深入故取絡脉分肉間(春屬木木應肝肝主風春刺絡者刺
肝邪也風木之邪雖為急疾然春氣本柔將達於外經脉常深邪非深入故當取絡脉之穴如前篇及分肉間
也)帝曰夏取盛經分腠何也岐伯曰夏者火始治心
氣始長脉瘦氣弱陽氣流溢熱熏分腠内至於經故取
盛經分腠絶膚而病去者邪居淺也(夏屬火火應心心主熱夏令陽浮於
外熱熏分腠氣在盛經孫絡之間故夏取盛經分腠者治在陽分所以去心邪也)所謂盛經者
陽脉也(謂手足三陽及十二經之經穴如手太隂經渠之類凡夏氣所在者即陽脉也)帝曰
秋取經俞何也岐伯曰秋者金始治肺將收殺金將勝
火陽氣在合隂氣初勝濕氣及體(經俞者諸經之經穴俞穴也俞應夏經應
長夏皆陽分之穴秋屬金金應肺令主收殺其時金將勝火陽氣尚在諸經之合陽氣初衰隂氣初勝故寒濕
之氣及體)隂氣未盛未能深入故取俞以寫隂邪取合以虚
陽邪陽氣始衰故取於合(隂氣未深猶在陽分故取經俞以寫隂邪陽氣始衰邪將
收歛故取合穴以虚陽邪也皇甫士安云是謂始秋之治變)帝曰冬取井滎何也
岐伯曰冬者水始治腎方閉陽氣衰少隂氣堅盛巨陽
伏沉陽脉乃去(井應冬滎應春也冬屬水水主腎水王於冬其氣閉藏也少隂腎也巨陽膀胱
也二經表裏隂氣方盛所以陽脉衰去)故取井以下隂逆取滎以實陽氣
(取井以下隂逆抑有餘也取滎以實陽氣扶不足也)故曰冬取井滎春不鼽衂此
之謂也(皇甫士安云是為初冬之治變鼽音求)
春取絡脉夏取分腠秋取氣口冬取經輸(靈樞寒熱病篇春
夏之取與前四時氣篇水熱穴論皆同秋取氣口者手太隂肺脉應秋金也冬取經輸者經穴通藏氣藏主冬
也)凡此四時各以時為齊(齊義見下文)絡脉治皮膚分腠治
肌肉氣口治筋脉經輸治骨髓(絡脉浮淺故治皮膚分腠有理故治肌肉氣口
者脉之大會故治筋脉經輸連藏故治骨髓按此言經輸者總言經穴也非上文經俞之謂蓋彼以五輸言
故云秋取經俞冬取井滎此以内外言故云絡脉治皮膚經輸治骨髓也當解其意)
春氣在毛夏氣在皮膚秋氣在分肉冬氣在筋骨(靈樞
終始篇此言病氣之中人隨時氣而為深淺也按四時刺逆從論曰春氣在經脉夏氣在孫絡長夏氣在
肌肉秋氣在皮膚冬氣在骨髓中與夲篇若異者何也蓋本篇言病邪之應時令有表有裏四時刺逆從論言
人氣之合天地有升有降義本不同非矛盾也詳見下章)刺此病者各以其時為齊
(齊劑同藥曰藥劑鍼曰砭劑也春夏陽氣在上故取毫毛皮膚則淺其鍼秋冬陽氣在下故取分肉筋骨則深
其鍼是以時為齊也)故刺肥人者以秋冬之齊刺瘦人者以春夏
之齊(此又於四時之中而言肥瘦之異也肥人肉厚淺之則不及故宜秋冬之齊瘦人肉薄深之則太過
故宜春夏之齊也)
刺分四時逆則為害(十九)
黃帝問曰診要何如(素問診要經終篇)岐伯對曰正月二月天
氣始方地氣始發人氣在肝(方謂氣方升也歲方首也人事方興也發萬物發生
也肝屬木氣應春故人氣在肝)三月四月天氣正方地氣定發人氣在
脾(正方謂時氣正升歲事正新也定發專於發生也此時天地之氣自下而升土居升降之中而脾應之故
人氣在脾)五月六月天氣盛地氣高人氣在頭(盛夏陽升之極故人氣應
之在頭)七月八月隂氣始殺人氣在肺(氣升則物生氣降則物死此時天氣
漸降清秋當令隂氣始殺萬物人氣自頭而降肺金應之故人氣在肺)九月十月隂氣始
冰地氣始閉人氣在心(自秋入冬隂氣始凝心氣始閉陽氣在中故人氣在心)十
一月十二月冰復地氣合人氣在腎(復言其重寒凝之甚也斯時陽氣深
伏於下故人氣在腎)故春刺散俞及與分理血出而止甚者傳
氣間者環也(按四時刺逆從論曰春氣在經脉此散俞者即諸經之散穴也義如下文分理肌肉
分理也春宜疏達故欲血出而止傳布散也環周也病甚者鍼宜久留故必待其傳氣病稍間者但候其氣行
一周於身約二刻許可止鍼也)夏刺絡俞見血而止盡氣閉環痛病必
下(絡俞謂諸經浮絡之穴以夏氣在孫絡也夏宜宣泄故必見血而止盡氣盡去其邪血邪氣也閉環謂去
鍼閉穴湏氣行一周之頃也凡有痛病必退下矣)秋刺皮膚循理上下同法神
變而止(循理循分肉之理也上言手經下言足經刺皆同法秋氣在皮膚邪猶未深故但察其神氣變
易異於未刺之前可止鍼矣)冬刺俞竅於分理甚者直下間者散下
(孔穴之深者曰竅冬氣在骨髓中故當深取俞竅於分理間也甚者直下察邪所在而直取其深處也間者散
下或左右上下散布其鍼而稍宜緩也)春夏秋冬各有所刺法其所在(上文
十二月言氣之升降此四季言氣之深淺故各有所刺法其所在)春刺夏分脉亂氣
微入淫骨髓病不能愈令人不嗜食又且少氣(此下言四時之
誤刺也春刺孫絡是春刺夏分也夏應心心主脉故脉亂氣微腎水受氣於夏腎主骨故入淫於骨髓心火微
則胃主失其所飬故不嗜食不嗜食故少氣也)春刺秋分筋攣逆氣環為欬嗽
病不愈令人時驚又且哭(春刺皮膚是刺秋分也肝木受氣於秋肝主筋故筋攣也
逆氣者肝氣上逆也環周也秋應肺故氣周及肺為欬嗽也肝主驚故時驚肺主悲憂故又且哭)春刺
冬分邪氣著藏令人脹病不愈又且欲言語(春刺骨髓是春刺冬
分也冬應腎腎傷則邪氣内侵而著藏故令人脹火受氣於冬心屬火而主言故且欲言語也)夏刺春
分病不愈令人解墯(夏刺經俞是夏刺春分也肝應春其主筋傷其肝氣故令人筋力解
墯)夏刺秋分病不愈令人心中欲無言惕惕如人將捕
之(夏刺秋分傷其肺也肺氣不足故令人欲無言惕惕如人將捕之者恐也恐為腎之志肺金受傷病及其
子故亦虛而恐也)夏刺冬分病不愈令人少氣時欲怒(夏傷其腎則精
虛不能化氣故令人少氣水虧則木失所養而肝氣強急故時欲怒也)秋刺春分病不已
令人惕然欲有所為起而忘之(秋刺春分傷肝氣也心失其母則神有不足故
令人惕然且善忘也)秋刺夏分病不已令人益嗜臥又且善㝱(秋刺
夏分則心氣少而脾氣孤脾虚則倦而嗜臥心虚則神不安而善夢)秋刺冬分病不已令
人洒洒時寒(秋刺冬分誤傷腎隂則精氣耗散故令人洒洒寒慄也)冬刺春分病
不已令人欲臥不能眠眠而有見(肝藏魂肝氣受傷則神魂散亂故令人欲
卧不能眠或眠而有見謂怪異等物也)冬刺夏分病不愈氣上發為諸痺
(心應夏其主血脉脉傷則邪氣乘虚客之故發為諸痺)冬刺秋分病不已令人善
渴(刺傷肺金必虧腎水故令人善渴)凡刺胷腹者必避五藏(此下言刺害也
五藏傷則五神去神去則死矣故凡刺胷腹者必避五藏)中心者環死中脾者五日
死中腎者七日死中肺者五日死(環周一日也此節止言四藏獨不及肝必
脱簡耳按刺禁論所言五藏死期尤為詳悉但與本節稍有不同見本類後六十四)中鬲者皆為
傷中其病雖愈不過一歲必死(鬲膜前齊鳩尾後齊十一椎心肺居於鬲上肝
腎居於鬲下脾居在下近於鬲間鬲者所以鬲清濁分上下而限五藏也五藏之氣分主四季若傷其鬲則藏
氣隂陽相亂是為傷中故不出一年死)刺避五藏者知逆從也所謂從者
鬲與脾腎之處不知者反之(鬲連胷脇四周脾居於中腎著於脊知而避之者為
從不知者為逆是謂反也)刺胷腹者必以布憿著之乃從單布上
刺(此下言刺法也胷腹虚淺近藏故必以布憿著之而後刺所以護心腹慎風寒也憿音皎布也著音灼
被服也)刺之不愈復刺(以平為期也)刺鍼必肅(敬謹毋忽也)刺腫搖
鍼(搖大其竅寫之速也)經刺勿搖(恐泄其氣也)此刺之道也
是故春氣在經脉夏氣在孫絡長夏氣在肌肉秋氣
在皮膚冬氣在骨髓中(素問四時刺逆從論)帝曰余願聞其故岐
伯曰春者天氣始開地氣始泄凍解冰釋水行經通故
人氣在脉(春時天地氣動水泉流行故人氣亦在經脉)夏者經滿氣溢入孫
絡受血皮膚充實(夏時氣盛故溢入孫絡而充皮膚所以人氣在孫絡)長夏者經
絡皆盛内溢肌中(六月建未是為長夏土勝之時經絡皆盛所以人氣在肌肉中)秋者
天氣始收腠理閉塞皮膚引急(秋氣始收腠理始閉所以人氣在皮膚)冬
者蓋藏血氣在中内著骨髓通於五藏(冬氣伏藏内通五藏所以人氣
在骨髓中)是故邪氣者常隨四時之氣血而入客也至其變
化不可為度然必從其經氣辟除其邪除其邪則亂氣
不生(時氣遷變病必隨之察病氣從經氣以辟除其邪邪去氣調故不致生亂矣)帝曰逆
四時而生亂氣奈何(此下言刺逆四時也)岐伯曰春刺絡脉血氣
外溢令人少氣(此春刺夏分也夏氣未至先奪於外故令血氣外溢而少氣血)春刺肌
肉血氣環逆令人上氣(此春刺長夏也春時木王二氣本虚復刺肌肉重傷脾元血氣
環周皆逆不相運行故為喘滿上氣按本篇與前診要經終論者義同文異但彼分四時此分五時故有刺
肌肉之謂然本篇春夏冬三時皆闕刺秋分皮膚等義意者以長夏近秋故取肌肉即所以刺秋分也後放此)
春刺筋骨血氣内著令人腹脹(此春刺冬分也春氣發越而復深取筋骨以傷
其隂故血氣内著令人腹脹)夏刺經脉血氣乃竭令人解㑊(悮刺經脉所以
血氣内竭解㑊者形跡困倦莫可名之之謂㑊音跡)夏刺肌肉血氣内却令人
善恐(長夏未至而先奪其氣所以血氣却弱故令人善恐)夏刺筋骨血氣上逆令
人善怒(夏刺冬分則隂虛於内陽勝於外故令人血氣逆而善怒)秋刺經脉血氣上
逆令人善忘(心主脉悮刺經脉則心氣虚故令人善忘)秋刺絡脉氣不衛外
令人卧不欲動(秋時收歛氣已去絡而復刺之則氣虚不能衛外氣屬陽陽虚故臥不欲動)
秋刺筋骨血氣内散令人寒慄(秋氣未至筋骨而深刺之則血氣内散而中氣
虚所以寒慄)冬刺經脉血氣皆脱令人目不眀(諸脉者皆屬於目冬刺經
脉預奪之也故令人血氣脱而目不明)冬刺絡脉内氣外泄留為大痺(當陽
氣伏藏之時而刺其陽分則陽氣外泄陽虚隂勝故留為大痺)冬刺肌肉陽氣竭絶令
人善忘(冬時刺其夏之氣故陽氣竭絶陽氣者精則養神陽虚則神衰所以善忘)凡此四時
刺者大逆之病不可不從也反之則生亂氣相淫病焉
(刺失四時是為大逆此時氣之不可不從也若反而為之必生亂氣故相淫為病)凡刺不知四
時之經病之所生以從為逆正氣内亂與精相薄必審
九候正氣不亂精氣不轉(薄邪正相廹也九候各有其部必審明病之所在從而刺
之庶正氣不亂精氣不致轉變矣)帝曰善刺五藏中心一日死其動
為噫中肝五日死其動為語中肺三日死其動為欬中
腎六日死其動為嚏欠中脾十日死其動為吞(此節義與刺禁
論同但多一欠字詳見木類後六十四)刺傷人五藏必死其動則依其藏
之所變候知其死也(動變動也見其變動之候則識其傷在某藏故可知其死期)
肥瘦嬰壯逆順之刺(靈樞逆順肥瘦篇全二十)
黃帝問於岐伯曰余聞鍼道於夫子衆多畢悉矣夫子
之道應若失而據未有堅然者也夫子之問學熟乎將
審察於物而心生之乎(應若失而據未有堅然者言隨應而解若無堅據之難破者也)
岐伯曰聖人之為道者上合於天下合於地中合於人
事必有明法以起度數法式檢押乃後可傳焉故匠人
不能釋尺寸而意短長廢繩墨而起平水也工人不能
置規而為圓去矩而為方知用此者固自然之物易用
之教逆順之常也(檢押規則也有法有則以防其錯亂乃可傳於後世焉物之平者莫過於
水故曰平水此言聖人之道合於三才工匠之巧成於規矩固皆出於自然之理知自然之妙者是謂易用之
教逆順之常也)黃帝曰願聞自然奈何岐伯曰臨深決水不用
功力而水可竭也循掘決衝而經可通也此言氣之滑
澁血之清濁行之逆順也(水有通塞氣有滑濇血有清濁行有逆順決水通經皆因
其勢而利導之耳宜通宜塞必順其宜是得自然之道也)黃帝曰願聞人之白黑肥
瘦小長各有數乎(人之形質不同刺法亦有異也)岐伯曰年質壯大血
氣充盈膚革堅固因加以邪刺此者深而留之此肥人
也(年大者氣血正盛故與肥壯之人同其法)廣肩腋項肉薄厚皮而黑色脣
臨臨然其血黑以濁其氣濇以遲其為人也貪於取與
刺此者深而留之多益其數也(臨臨下垂貌脣厚質濁之謂多益其數即久留
也)黃帝曰刺瘦人奈何岐伯曰瘦人者皮薄色少肉廉
廉然薄脣輕言其血清氣滑易脱於氣易損於血刺此
者淺而疾之(廉薄也薄脣輕言肉瘦氣少也若此者刺不宜過恐其脱損氣血故必淺入其鍼而
速去之也)黃帝曰刺常人奈何岐伯曰視其白黑各為調之
其端正敦厚者其血氣和調刺此者無失常數也(常人者不
瘦不肥之人也視其白黑者白色多清宜同瘦人黑色多濁宜同肥人而調其數也其端正敦厚者是即常人
之度當調以常數經水篇曰足陽明刺深六分留十呼足太陽深五分留七呼足少陽深四分留五呼足太隂
深三分留四呼足少隂深二分留三呼足厥隂深一分留二呼手之隂陽其受氣之道近其氣之來疾其刺深
者皆無過二分其留皆無過一呼其少長大小肥瘦以心撩之此即常數之謂而用當酌其宜也)黃帝
曰刺壯士真骨者奈何岐伯曰刺壯士真骨堅肉緩節
監監然此人重則氣濇血濁刺此者深而留之多益其
數勁則氣滑血清刺此者淺而疾之(壯士之骨多堅剛故曰真骨監監堅
固貌壯士之辨有二若堅肉緩節不好動而安重者必氣濇血濁此宜深刺久留同肥人之數也若勁急易發
者必氣滑血清此宜淺刺疾去之同瘦人之數也)黃帝曰刺嬰兒奈何岐伯曰
嬰兒者其肉脆血少氣弱刺此者以毫鍼淺刺而疾發
鍼日再可也(嬰兒血少氣弱故但宜毫鍼以淺而速若邪有未盡寧日加再刺不可深而久也)
黃帝曰臨深決水奈何岐伯曰血清氣濁疾寫之則氣
竭焉(濁當作滑血清氣滑者猶臨深決水泄之最易宜從緩治可也若疾寫之必致真氣皆竭矣)黃
帝曰循掘決衝奈何岐伯曰血濁氣濇疾寫之則經可
通也(血濁氣濇者猶循掘決衝必藉人力但疾寫之其經可通也)黃帝曰脉行之逆
順奈何岐伯曰手之三隂從藏走手手之三陽從手走
頭足之三陽從頭走足足之三隂從足走腹(手之三隂從藏走手
者太隂肺經從藏出中府而走大指之少商少隂心經從藏出極泉而走小指之少衝厥隂心主經從藏出天
池而走中指之中衝也手之三陽從手走頭者陽明大腸經從次指商陽而走頭之迎香太陽小腸經從小
指少澤而走頭之聽宫少陽三焦經從名指關衝而走頭之絲竹空也足之三陽從頭走足者太陽膀胱經
從頭之晴明而走足小指之至隂陽明胃經從頭之承泣而走足次指之厲兑少陽膽經從頭之瞳子髎而走
足四指之竅隂也足之三隂從足走腹者太隂脾經從大指隠白走腹而上於大包少隂腎經從足心湧泉
走腹而上於俞府厥隂肝經從足大指大敦而走腹之期門也凡手之三隂自藏走手為順自手而藏則逆手之
三陽自手走頭為順自頭而手則逆足之三隂自足走腹為順自腹而足則逆足之三陽自頭走足為順自足而頭
則逆此經之所以有逆順而刺之所以有迎隨也)黃帝曰少隂之脉獨下行何也
(足之三隂從足走腹皆自下而上獨少隂之脉若有下行者乃衝脉也詳如下文)岐伯曰不然夫
衝脉者五藏六府之海也五藏六府皆禀焉其上者出於
頏顙滲諸陽灌諸精(衝脉起於胞中為十二經精血之海故五藏六府皆稟焉其上行者輸在
於大抒足太陽經也故出於頏顙主滲灌諸陽之精)其下者注少隂之大絡出於氣
街循隂股内廉入膕中伏行骭骨内下至内踝之後屬而
别其下者並於少隂之經滲三隂(其下行者並少隂之大絡出陽明之氣街由股
入足至内踝之後屬其别而下者自少隂以滲及肝脾二經是為三隂此其所以下行也骭音榦脛骨也)
其前者伏行出跗屬下循跗入大指間滲諸絡而溫肌
肉(跗屬足掌屬也滲諸絡而温肌肉動輸篇作注諸絡以温足脛上三節與動輸篇大同詳經絡類十三)
故别絡結則跗上不動不動則厥厥則寒矣(衝脉為十二經之海
故能温肌肉溫足脛皆衝脉之氣也若衝脉之絡因邪而結則跗上之經不動而為厥為寒者亦衝脉之所致
也)黃帝曰何以明之岐伯曰以言導之切而驗之其非
必動然後乃可明逆順之行也(何以明者恐人因厥而疑畏也故必先導以言
次切其脉其有素所必動而今則非者如衝陽太谿太衝等脉當動不動乃可知其不動者為逆動者為順而
其厥逆微甚可以明矣)黃帝曰窘乎哉聖人之為道也明於日月
微於毫釐其非夫子孰能道之也
血絡之刺其應有異(靈樞血絡論全二十一)
黃帝曰願聞其竒邪而不在經者岐伯曰血絡是也(竒邪
即繆刺論所謂竒病也在絡不在經行無常處故曰奇邪)黃帝曰刺血絡而仆者何
也血出而射者何也血少黑而濁者何也血出清而半
為汁者何也發鍼而腫者何也血出若多若少而面色
蒼蒼者何也發鍼而面色不變而煩悗者何也多出血
而不動搖者何也願聞其故(悗母本切悶亂也)岐伯曰脉氣盛
而血虚者刺之則脱氣脱氣則仆(氣雖盛而血則虛者若寫其氣則隂陽俱
脱故為仆倒)血氣俱盛而隂氣多者其血滑刺之則射(血出而能
射者隂中之氣使之也故曰血氣俱盛)陽氣畜積久留而不寫者其血黑
以濁故不能射(陽氣久留不寫則陽邪日盛隂血日枮故血黑以濁所出不多不能射也)新
飲而液滲於絡而未合和於血也故血出而汁别焉(新飲
入胃未及變化而滲於絡故血汁相半)其不新飲者身中有水久則為腫
隂氣積於陽其氣因於絡故刺之血未出而氣先行故
腫(水在肌表而因於絡隂氣積於陽分也刺之血未出而氣先行隂滯於陽而不易散也所以為腫)隂
陽之氣其新相得而未和合因而寫之則隂陽俱脱表
裏相離故脱色而蒼蒼然(新相得而未和合者言血氣初調營衛甫定也當此之時
根本未固而妄施以寫則隂陽表裏俱致脱離而衰危之色故見於面也)刺之血出多色不
變而煩悗者刺絡而虚經虚經之屬於隂者隂脱故煩
悗(取血者刺其絡也若出血過多必虚及於經經之屬隂者主藏藏虛則隂脱故為煩悗)隂陽相
得而合為痺者此為内溢於經外注於絡如是者隂陽
俱有餘雖多出血而弗能虚也(隂陽相得言表裏之邪相合也經絡之病俱有
餘雖多出血皆邪氣耳故弗能虚)黃帝曰相之奈何岐伯曰血脉者盛
堅横以赤上下無常處小者如鍼大者如筯則而寫之
萬全也故無失數矣失數而反各如其度(相視也視其血絡盛而且
堅及横以赤者或上或下或小或大者皆當因其微甚則而寫之寫有則度故可萬全無失於刺絡之術數矣
若失其數而反其法則為仆為脱為虚為腫等證各如刺度以相應也)黃帝曰鍼入而肉
著者何也岐伯曰熱氣因於鍼則鍼熱熱則肉著於鍼
故堅焉(肉著者吸著於鍼也鍼入而熱肉必附之故緊濇難轉而堅不可拔也)
行鍼血氣六不同(靈樞行鍼篇全二十二)
黃帝問於岐伯曰余聞九鍼於夫子而行之於百姓百
姓之血氣各不同形或神動而氣先鍼行或氣與鍼相
逢或鍼已出氣獨行或數刺乃知或發鍼而氣逆或數
刺病益劇凡此六者各不同形願聞其方(言受鍼之人有此六者之
異)岐伯曰重陽之人其神易動其氣易往也黃帝曰何
謂重陽之人岐伯曰重陽之人熇熇高高言語善疾舉
足善高心肺之藏氣有餘陽氣滑盛而揚故神動而氣
先行(重陽之人陽勝者也熇熇明盛貌高高不屈之謂心肺為二陽之藏陽氣滑盛而揚故神易於動氣
先鍼而行也熇郝枵二音又呼木切)黃帝曰重陽之人而神不先行者
何也岐伯曰此人頗有隂者也黃帝曰何以知其頗有
隂也岐伯曰多陽者多喜多隂者多怒數怒者易解故
曰頗有隂其隂陽之離合難故其神不能先行也(光明爽朗
陽之德也沉滯抑鬱隂之性也故多陽則多喜多隂則多怒然數怒者頗有隂也易解者本乎陽也陽中有隂
未免陽為隂累故其離合難而神不能先行也)黃帝曰其氣與鍼相逢奈何岐
伯曰隂陽和調而血氣淖澤滑利故鍼入而氣出疾而
相逢也(相逢者鍼入氣即至言其應之速也淖乃到切)黃帝曰鍼已出而氣
獨行者何氣使然岐伯曰其隂氣多而陽氣少隂氣沉
而陽氣浮者内藏故鍼已出氣乃隨其後故獨行也(隂性
遲緩其氣内藏故隂多於陽者其鍼已出氣乃隨後而獨行也)黃帝曰數刺乃知何氣
使然岐伯曰此人之多隂而少陽其氣沉而氣往難故
數刺乃知也(此亦隂滯故氣往為難往至也較之上節則此為更甚耳)黃帝曰鍼入
而氣逆者何氣使然岐伯曰其氣逆與其數刺病益甚
者非隂陽之氣浮沉之勢也此皆麤之所敗工之所失
其形氣無過焉(逆從弗失何至氣逆補寫得宜何以病益甚凡若此者乃醫之所敗所失非隂
陽表裏形氣之過也)
持鍼縱舍屈折少隂無俞(靈樞邪客篇二十三)
黃帝問於岐伯曰余願聞持鍼之數內鍼之理縱舍之
意扞皮開腠理奈何脉之屈折出入之處焉至而出焉
至而止焉至而徐焉至而疾焉至而入六府之輸於身
者余願盡聞少叙别離之處離而入隂别而入陽此何
道而從行願盡聞其方岐伯曰帝之所問鍼道畢矣黃
帝曰願卒聞之(出止徐疾入即五輸之義别離之處言經絡之支别離合也捍音旱)岐
伯曰手太隂之脉出於大指之端内屈循白肉際至本
節之後太淵留以澹外屈上於本節之下内屈與隂諸
絡會於魚際數脉并注其氣滑利伏行壅骨之下外屈
出於寸口而行上至於肘内廉入於大筋之下内屈上
行臑隂入腋下内屈走肺此順行逆數之屈折也(此下二節
皆言五腧之屈折也大指之端少商井也内屈循白肉際至本節之後太淵腧也凡人身經脉隂陽以紫白肉
際為界紫者在外屬陽分白者在内屬隂分大槩皆然澹水搖貌脉至太淵而動故曰留以澹也從此外屈上
於本節之下内屈與諸隂絡會於魚際滎也諸隂皆會於此故數脉并注其氣滑利伏行掌後高骨之下外屈
出寸口而行經渠經也上至肘内廉入於大筋之下尺澤合也乃由此内屈臑隂入腋走肺然肺經之脉從藏
走手為順此則從手數至藏故為順行逆數之屈折)心主之脉出於中指之端内
屈循中指内廉以上留於掌中伏行兩骨之間外屈出
兩筋之間骨肉之際其氣滑利上二寸外屈出行兩筋
之間上至肘内廉入於小筋之下留兩骨之會上入於
胷中内絡於心脉(中指之端中衝井也内屈循中指以上掌中勞宫滎也伏行兩骨之間外
屈出兩筋之間骨肉之際太陵腧也其氣滑利上二寸外屈出行兩筋之間間使經也上至肘内廉入於小筋
之下留兩骨之會者曲澤合也由此上入胷中内絡於心脉乃手厥隂經順行逆數之屈折按本篇於十二
經之屈折獨言手太隂心主二經者盖欲引正下文少隂無腧之義故單以隔上二經為言耳諸經屈折詳義
已具經脉本輸等篇故此不必再詳也)黃帝曰手少隂之脉獨無腧何也
岐伯曰少隂心脉也心者五藏六府之大主也精神之
所舍也其藏堅固邪弗能容也容之則心傷心傷則神
去神去則死矣故諸邪之在於心者皆在於心之包絡
包絡者心主之脉也故獨無腧焉(手少隂心經也手厥隂心包絡經也經雖
分二藏實一原但包絡在外為心之衛心為五藏六府之大主乃精神之所居其藏堅固邪不可傷傷及於心
無不死者故凡諸邪之在心者皆在心外之包絡耳然心為君主之官而包絡亦心所主故稱為心主凡治病
者但治包絡之腧即所以治心也故少隂一經所以獨無腧焉詳義出本輸篇見經絡類十六)黃帝曰
少隂獨無腧者不病乎岐伯曰其外經病而藏不病故
獨取其經於掌後銳骨之端其餘脉出入屈折其行之
徐疾皆如手少隂心主之脉行也故本腧者皆因其氣
之虚實徐疾以取之是謂因衝而寫因衰而補如是者
邪氣得去真氣堅固是謂因天之序(凡藏府經絡有是藏則有是經藏居
於内經行於外心藏堅固居内邪弗能容而經則不能無病故少隂經病者當取掌後銳骨之端即神門腧也
其餘脉之出入屈折徐疾皆如手少隂心主之脉行者言少隂心主之腧其行相似故曰本腧者言少隂本經
之腧非上文皆在心包之謂也然則邪在心包藏者當治心主之腧邪在少隂經者當治本經之腧因其虚實
以取之則邪氣去而真氣固乃不失諸經天畀之序也按本輸篇所載五藏五腧六府六腧獨手少隂經無
腧故此篇特以為問正欲明心為大主無容邪傷之義然既曰無腧而此節復言取其經於掌後銳骨之端及
如心主脉行本腧等義可見心藏無病則治藏無腧少隂經有病則治經有腧故甲乙經備載少隂之腧云少
衝為井少府為滎神門為腧靈道為經少海為合於十二經之腧始全其義盖本諸此)黃帝曰持
鍼縱舍奈何(縱言從緩舍言弗用也)岐伯曰必先明知十二經脉
之本末皮膚之寒熱脉之盛衰滑濇(明此數者則鍼之當用不當用其縱
舍可知矣)其脉滑而盛者病日進虛而細者久以持大以濇
者為痛痺(此言病氣之盛及元氣之虛者皆難取速效當從緩治以漸除之者也)隂陽如
一者病難治(表裏俱傷血氣皆敗者是為隂陽如一刺之必反甚當舍而勿鍼也)其本末
尚熱者病尚在(胷腹藏府為本經絡四支為末尚熱者餘邪未盡也宜從緩治)其熱以
衰者其病亦去矣(可舍鍼也)持其尺察其肉之堅脆大小滑
濇寒溫燥濕因視目之五色以知五藏而決死生視其
血脉察其色以知其寒熱痛痺(持尺視目義俱詳脉色類輕重死生於此可決
皆縱舍之道也)黃帝曰持鍼縱舍余未得其意也(不惟病形輕重有縱舍而
持鍼之際其進止退留亦有縱舍未得其詳因而復問)岐伯曰持鍼之道欲端以
正安以静先知虚實而行疾徐左手執骨右手循之無
與肉果寫欲端以正補必閉膚輔鍼導氣邪得淫泆真
氣得居(持鍼之道宜審而慎必從和緩從容庶可無誤故欲端以正安以静先知病之虚實以施疾徐
之法左手執之右手循之必中其穴無中其肉而與肉果果即裹也寫者欲端以正補者必閉其膚以手輔鍼
導引其氣必使邪氣淫泆而散真氣得復而居然後可以去鍼此持鍼縱舍之道也)黃帝曰扞皮
開腠理奈何(扞說文忮也謂恐刺傷其皮而開腠理則奈之何也)岐伯曰因其分
肉左别其膚微內而徐端之適神不散邪氣得去(凡用鍼者
必因其分肉之理左手循别其肌膚右手微内而徐端之則自然從容中窾神不散而邪氣去皮腠亦無傷也)
六府之病取之於合(靈樞邪氣藏府病形篇二十四)
黃帝曰余聞五藏六府之氣滎輸所入為合令何道從
入入安連過願聞其故(五藏六府皆有五腧五腧之所入為合即各經之合穴也然手
之三陽復有連屬上下氣脉相通者亦謂之合故此以入安連過為問)岐伯答曰此陽脉
之别入於内屬於府者也(此下言六陽之經内屬於府因以明手之三陽下合在足
也)黃帝曰滎輸與合各有名乎岐伯答曰滎輸治外經
合治内府(滎輸氣脉浮淺故可治外經之病合則氣脉深入故可治内府之病)黃帝曰治
内府奈何岐伯曰取之於合黃帝曰合各有名乎岐伯
答曰胃合於三里(胃足陽明也三里本經所入為合也)大腸合入於巨虚
上廉(大腸手陽明也本經之合在曲池其下腧則合於足陽明之巨虛上廉)小腸合入於
巨虚下廉(小腸手太陽也本經之合在小海其下腧則合於足陽明之巨虚下廉)三焦合
入於委陽(三焦手少陽也本經之合在天井其下腧則合於足太陽之委陽穴按大腸小腸三焦
皆手三陽之經然大小腸為下焦之府連屬於胃其經雖在上而氣脉不離於下故合於足陽明之巨虚上下
廉三焦為孤獨之府其於三部九候無所不統故經之在上者屬手腧之在下者居足所以十二經中惟此手
之三陽乃有下腧故本輸篇曰大腸小腸皆屬於胃三焦下腧在於足小指之前少陽之後出於膕中外廉名
曰委陽即此謂也詳經絡類十六)膀胱合入於委中央(膀胱足太陽也委中即本經之
合)膽合入於陽陵泉(膽足少陽也陽陵泉即本經之合)黃帝曰取之奈
何岐伯荅曰取之三里者低跗取之巨虚者舉足取之
委陽者屈伸而索之(委陽在承扶下六寸屈伸索之者屈其股以察承扶之隂紋伸其足
以度委陽之分寸也)委中者屈而取之陽陵泉者正竪膝予之齊
下至委陽之陽取之(正竪膝予之齊謂正身蹲坐使兩膝齊也委陽之陽當作委中之陽
盖委中之外廉即陽陵泉之次也竪上主切又去聲)取諸外經者揄申而從之
(揄引也申明也取外經者在滎輸然亦必引正詳明方可從而治也揄音余)黃帝曰願聞六
府之病岐伯答曰面熱者足陽明病魚絡血者手陽明
病兩跗之上脉竪陷者足陽明病此胃脉也(足陽明之脉行於面
故為面熱手陽明之脉行於手魚之表故為魚絡血足面為跗兩跗之上脉即衝陽也竪者堅而實陷者弱而
虚皆足陽明胃脉之病觀下文云大腸病者與胃同候則此胃脉也盖兼手陽明而言)大腸病者
腸中切痛而鳴濯濯冬曰重感於寒即泄當臍而痛不
能久立與胃同候取巨虚上廉(曰當作月大腸屬胃故與胃同候巨虚上廉太
腸合也故當取之)胃病者腹䐜脹胃脘當心而痛上支兩脇膈
咽不通飲食不下取之三里也(三里乃陽明之合故胃病者當取之䐜音嗔)
小腸病者小腹痛腰脊控睾而痛時窘之後當耳前熱
若寒甚若獨肩上熱甚及手小指次指之間熱若脉陷
者此其候也手太陽病也取之巨虚下廉(小腸氣化於小腹後附腰
脊下引睾丸故為諸痛及不得大小便而時窘之後蓋即疝之屬也耳前肩上小指次指之間皆手太陽之經
故其病如此其候則脉有陷者巨虛下廉小腸合也故掌取之睾音高隂丸也)三焦病者腹
氣滿小腹尤堅不得小便窘急溢則水留即為脹候在
足太陽之外大絡大絡在太陽少陽之間亦見於脉取
委陽(三焦受病則決瀆之官失其職水道不利故為腹堅滿為小便窘急為溢則水留而脹也委陽為三
焦下腧故當取而治之)膀胱病者小便偏腫而痛以手按之即欲
小便而不得肩上熱若脉陷及足小指外廉及脛踝後
皆熱若脉陷取委中央(此皆膀胱之府病取委中央
者足太陽經之合也)膽病者善太息口苦嘔宿汁心下澹澹恐人將捕之嗌中吤
吤然數唾在足少陽之本末亦視其脉之陷下者灸之
其寒熱者取陽陵泉(澹澹失意貌吤吤然有聲也本末者在府為本在經為末也其脉之
陷下者為不足故宜灸其寒熱者為有邪故宜取之陽陵泉即足少陽經之合也嗌音益吤音介)黃帝
曰刺之有道乎岐伯荅曰刺此者必中氣穴無中肉節
中氣穴則鍼染於巷中肉節即皮膚痛(經氣所至是謂氣穴肉有節界
是謂肉節染著也巷道也中其氣穴則鍼著脉道而經絡通失其氣穴則徒傷肉節而反為痛害矣染一本
作遊)補寫反則病益篤中筋則筋緩邪氣不出與其真相
搏亂而不去反還内著用鍼不審以順為逆也(補寫反用病必
益甚不中邪而中筋邪必乘虚反與真氣相亂還著於内皆以不審逆順用鍼者之罪也)
邪在五藏之刺(靈樞五邪篇全二十五)
邪在肺則病皮膚痛寒熱上氣喘汗出欬動肩背(皮膚痛而
寒熱者皮毛為肺之合也氣喘汗出者肺主氣而腠理疎也肺為藏府之華蓋居於膈上故欬則動及肩背)
取之膺中外腧(膺中之外腧雲門中府也手太隂本經穴但雲門忌深能令人逆息)背三
節五節之傍以手疾按之快然乃刺之(三椎之傍肺腧也五椎之傍心
腧也皆足太陽經穴以手疾按其處覺快爽者即其真穴乃可刺之)取之缺盆中以越之
(缺盆足陽明經穴也手太隂之脉上出於此故當取之以散越肺邪但忌太深令人逆息)邪在肝
則兩脇中痛寒中惡血在内行善掣節時脚腫(兩脇中痛肝之
經也寒中木乘脾胃也惡血在内肝所主也行善牽掣其關節肝主筋而邪居之也肝經自足大指上行内踝
故時為脚腫)取之行間以引脅下(行間足厥隂本經之滎故可以引去肝邪而止脇痛)
補三里以溫胃中(三里足陽明經穴補以溫胃可去寒中)取血脉以散惡
血(取肝經血絡外見者可以散在内之惡血)取耳間青脉以去其掣(足少陽經循耳
前後足厥隂主諸筋而與少陽為表裏故取耳間青脉可以去掣節)邪在脾胃則病肌
肉痛陽氣有餘隂氣不足則熱中善饑陽氣不足隂氣
有餘則寒中腸鳴腹痛隂陽俱有餘若俱不足則有寒
有熱(邪在脾胃則肌肉痛脾主肌肉也陽有餘則隂不足陽邪入府病在陽明故為熱中善饑陽不足則
隂有餘隂邪入藏病在太隂故為寒中腸鳴腹痛若脾胃之邪氣皆盛隂陽俱有餘也脾胃之正氣皆虛隂陽
俱不足也故有寒有熱隨之而見)皆調於三里(此足陽明之合可兼治脾胃之病)邪
在腎則病骨痛隂痺隂痺者按之而不得腹脹腰痛大
便難肩背頸項痛時眩(腎屬少隂而主骨故其病為骨痛隂痺又至真要大論隂痺義
更詳見運氣類二十五)取之湧泉崑崙視有血者盡取之(湧泉為足少隂
之升崑崙為足太陽之經按經脉篇以腰脊肩背頸項痛為足太陽病故當取崑崙餘為少隂病故當取湧泉
二經表裏凡有血絡者皆當取之)邪在心則病心痛喜悲時眩仆視
有餘不足而調之其輸也(邪在心者皆在心之包絡其應補應寫皆當取手厥隂心
主之輸)
衛氣失常皮肉氣血筋骨之刺(靈樞衛氣失常篇二十六)
黃帝曰衛氣之留於腹中搐積不行苑蘊不得常所使
人肢脇胃中滿喘呼逆息者何以去之(衛氣者水穀之悍氣也其氣循
皮膚之中分肉之間熏於肓膜散於胷腹此衛氣之常也失其常則隨邪内䧟留於腹中搐積不行而苑蘊為
病故禁服篇曰衛氣為百病母也苑鬱同)伯高曰其氣積於胷中者上取
之積於腹中者下取之上下皆滿者傍取之黃帝曰取
之奈何伯高對曰積於上寫人迎天突喉中(積於上者為喘呼逆
息故當寫之於上人迎足陽明經穴天突喉中俱任脉穴喉中即廉泉也)積於下者寫三里
與氣街(積於腹中者當寫其下三里氣街俱足陽明經穴)上下皆滿者上下取
之與季脇之下一寸重者雞足取之(上下皆病則上下俱當取之如以上
五穴是也季脇之下一寸當是足厥隂經章門穴病之重者仍當雞足取之謂攅而刺之也即官鍼篇合谷刺
之謂詳見前六一本云季脇之下深一寸)診視其脉大而弦急及絶不至
者及腹皮急甚者不可刺也黃帝曰善(脉大而弦急隂虚而真藏見也
絶不至者營氣脱也腹皮急甚者中和氣絶而脾元敗也不宜刺矣)黃帝問於伯高曰何
以知皮肉氣血筋骨之病也伯高曰色起兩眉薄澤者
病在皮(兩眉者闕中也其應主肺故病在皮)脣色青黃赤白黑者病在肌
肉(脾氣通於脣故病在肌肉)營氣濡然者病在血氣(濡濕也營本無形若膚腠之汗
肌肉之脹二便之泄利皆濡然之謂其病在營則氣血也)目色青黃赤白黑者病在
筋(目為肝之竅肝主筋也)耳焦枯受塵垢病在骨(耳為腎之竅腎主骨也)黃
帝曰病形何如取之奈何伯高曰夫百病變化不可勝
數然皮有部肉有柱血氣有輸骨有屬黃帝曰願聞其
故伯高曰皮之部輸於四末(病在皮者在陽分也陽受氣於四末以其皮淺氣浮
也故皮之部輸於四末)肉之柱在臂脛諸陽分肉之間與足少隂
分間(病在肌肉當治其柱柱者䐃之屬也堅厚之肉多在手足三陽分肉間以肉主於脾而脾主四支也
足少隂之經自足心循内踝後入足跟以上腨内出膕内廉上股内後廉會於尻臀貫脊其肉俱厚故亦為肉
之柱)血氣之輸輸於諸絡氣血留居則盛而起(病在血氣當治其輸
輸於諸絡謂諸經之絡穴也氣血留居則經絡壅盛故當取之)筋部無隂無陽無左無
右候病所在(病在筋者不必分其隂陽左右但當隨病所在而治之)骨之屬者骨
空之所以受益而益腦髓者也(病在骨之屬者當治骨空以益其髓髓者骨之
充也故益髓即所以治骨骨空義詳經絡類十九)黃帝曰取之奈何伯高曰夫
病變化浮沉深淺不可勝窮各在其處病間者淺之甚
者深之間者小之甚者衆之隨變而調氣故曰上工(間者
病輕故用鍼宜淺宜小甚者病重故用鍼宜深宜衆病變無窮能隨其變而調治得宜者故曰上工)
五亂之刺(靈樞五亂篇全二十七)
黃帝曰經脉十二者别為五行分為四時何失而亂何
得而治岐伯曰五行有序四時有分相順則治相逆則
亂黃帝曰何謂相順岐伯曰經脉十二者以應十二月
十二月者分為四時四時者春秋冬夏其氣各異營衛
相隨隂陽已和清濁不相干如是則順之而治(此下言一時血
氣之錯亂非宿疾有因之謂氣本五行故曰五亂)黃帝曰何謂逆而亂岐伯曰
清氣在隂濁氣在陽營氣順脉衛氣逆行清濁相干亂
於胷中是謂大悗(清氣屬陽而升在隂則亂濁氣屬隂而降在陽則亂營氣隂性精專行常
順脉衛氣陽性慓悍畫當行陽夜當行隂若衛氣逆行則隂陽相犯表裏相干亂於胷中而為悗悶總由衛氣
之為亂耳悗母本切)故氣亂於心則煩心密嘿俛首靜伏亂於
肺則俛仰喘喝接手以呼亂於腸胃則為霍亂(氣亂於内者上
則在心肺下則在腸胃也嘿默同俛俯同又音免)亂於臂脛則為四厥亂於頭
則為厥逆頭重眩仆(氣亂於外者下在於四肢上在於頭也)黃帝曰五亂
者刺之有道乎岐伯曰有道以來有道以去審知其道
是謂身寳(道言所由也邪之來去必有其道知其道則取病甚易是謂保身之寳也按此四句雖
以鍼刺為言然實治法之要領不可不知也大凡疾病之生必有所自是有道以來也知其所自而徑拔之是
有道以去也能審其道則自外而入者自表而逐之自内而生者自裏而除之自上來者可越之自下來者可
竭之自熱來者不遠寒自寒來者不遠熱自虚而實者先頋其虚無實則已自實而虚者先去其實無虚則已
皆來去之道也俗云來處來去處去此言雖淺殊有深味誠足為斯道之法)黃帝曰善願聞
其道岐伯曰氣在於心者取之手少隂心主之輸(手少隂之
輸神門也心主之輸手厥隂大陵也)氣在於肺者取之手太隂滎足少隂
輸(手太隂之滎魚際也足少隂之輸太谿也氣在肺而取腎者以少隂脉貫腎絡肺也)氣在於腸
胃者取之足太隂陽明不下者取之三里(取足太隂之輸太白也足
陽明之輸陷谷也三里亦足陽明穴)氣在於頭者取之天柱大杼不知取
足太陽滎輸(天柱大杼俱足太陽經穴不知不應也當復取其滎輸二穴通谷束骨也)氣在
於臂足取之先去血脉後取其陽明少陽之滎輸(臂足之絡
有血者必先去其血在手者取手在足者取足手陽明之滎輸二間三間也手少陽之滎輸液門中渚也足陽
明之滎輸内庭陷谷也足少陽之滎輸俠谿臨泣也)黃帝曰補寫奈何岐伯曰徐
入徐出謂之導氣補寫無形謂之同精(凡行鍼補寫皆貴和緩故當徐
入徐出在導氣復元而已然補者導其正氣寫者導其邪氣總在保其精氣耳故曰補寫無形謂之同精)是
非有餘不足也亂氣之相逆也(言本篇之法非為有餘不足而設特以亂氣相
逆但宜導治之如是耳此因帝問補寫故復及之以明其義也)黃帝曰允乎哉道明乎
哉論請著之玉版命曰治亂也
四盛關格之刺(靈樞終始篇二十九)
凡刺之道畢於終始明知終始五藏為紀隂陽定矣(終始
本篇名詳載隂陽鍼刺之道今散類各章)隂者主藏陽者主府(手足三隂俱主五藏手足
三陽俱主六府)陽受氣於四末隂受氣於五藏(陽主外故受氣於四末隂主内
故受氣於五藏四末手足末也)故寫者迎之補者隨之知迎知隨氣可
令和(迎者迎其來而奪之隨者隨其去而濟之)和氣之方必通隂陽五藏為
隂六府為陽傳之後世以血為盟敬之者昌慢之者亡
無道行私必得天殃(不明至道而強不知以為知即無道行私也伐人長命殃必及之天
道不爽當知所畏)謹奉天道請言終始終始者經脉為紀(天道隂陽
有十二辰次為之紀人身血氣有十二經脉為之紀循環無端終而復始故曰終始)持其脉口人
迎以知隂陽有餘不足平與不平天道畢矣(脉口在手太隂脉也
可候五藏之隂人迎在頸陽明脉也可候六府之陽人之血氣經脉所以應天地隂陽之盛衰者畢露於此故
曰天道畢矣)所謂平人者不病不病者脉口人迎應四時也
上下相應而俱往來也六經之脉不結動也本末之寒
溫之相守司也形肉血氣必相稱也是謂平人(春夏人迎微大
秋冬寸口微大應四時也上謂人迎下謂脉口相應往來即如下篇所謂俱往俱來若引䋲大小齊等也結濇
則不足動疾則有餘皆非平脉也藏氣為本肌體為末表裏寒温司守不致相失故必外之形肉内之血氣皆
相稱者謂之平人)少氣者脉口人迎俱少而不稱尺寸也如是
者則隂陽俱不足補陽則隂竭寫隂則陽脱如是者可
將以甘藥不可飲以至劑如此者弗灸不已者因而寫
之則五藏氣壞矣(少氣者元氣虚也兼隂陽而言故上之人迎下之脉口必皆衰少無力而
兩手之尺寸亦不相稱也凡隂陽氣俱不足者不可刺若刺而補陽則隂竭寫隂則陽脱如是者但可將以甘
藥甘藥之謂最有深意蓋欲補虚羸非甘純不可也至劑剛毒之劑也正氣衰者不可攻故不宜用也非惟不
可攻而灸之亦不可以火能傷隂也臨此證者不可忘此節之義)人迎一盛病在足少
陽一盛而躁病在手少陽人迎二盛病在足太陽二盛
而躁病在手太陽人迎三盛病在足陽明三盛而躁病
在手陽明(人迎足陽明脉也一盛二盛謂大於氣口一倍二倍也陽明主表而行氣於三陽故人迎
一盛病在足經之少陽若大一倍而加以躁動則為陽中之陽而上在手經之少陽矣凡二盛三盛病皆在足
而躁則皆在手也下倣此)人迎四盛且大且數名曰溢陽溢陽為外
格(人迎盛至四倍且大且數者乃六陽偏盛之極盈溢於府格拒六隂是為外格按下文曰溢隂為内關内
關不通死不治則此外格者亦死無疑又關格詳按見脉色類二十二所當互閱)脉口一盛病
在足厥隂一盛而躁在手心主脉口二盛病在足少隂
二盛而躁在手少隂脉口三盛病在足太隂三盛而躁
在手太隂(脉口手太隂脉也太隂主裏而行氣於三隂故脉口一盛病在足經之厥隂若加以躁則
為隂中之陽而上在手厥隂心主矣凡二盛三盛皆在足而躁則皆在手也)脉口四盛且大
且數者名曰溢隂溢隂為内關内關不通死不治(脉口四盛
且大且數者乃六隂偏盛盈溢於藏表裏隔絶是為内關主死不治)人迎與太隂脉口俱
盛四倍以上命曰關格關格者與之短期(人迎主陽脉口主隂若俱
盛至四倍以上則各盛其盛隂陽不交故曰關格可與言死期也)人迎一盛寫足少陽
而補足厥隂二寫一補日一取之必切而驗之疎取之
上氣和乃止(人迎主府故其一盛病在膽經肝膽相為表裏陽實而隂虚故當寫足少陽之府補
足厥隂之藏也寫者二補者一寫倍於補也疎取之者欲其從容不宜急也上氣言氣之至也氣至而和糓氣
至矣故可止鍼下放此)人迎二盛寫足太陽補足少隂二寫一補
二日一取之必切而驗之疎取之上氣和乃止(人迎二盛病在
膀胱經膀胱與腎為表裏表實而裏虚故當寫足太陽補足少隂也二寫一補義見後疎取上氣義同前)人
迎三盛寫足陽明而補足太隂二寫一補日二取之必
切而驗之疎取之上氣和乃止(人迎三盛病在胃經胃與脾為表裏胃實脾虚
故當寫足陽明補足太隂以上三陽盛者俱二寫一補)脉口一盛寫足厥隂而補
足少陽二補一寫日一取之必切而驗之疎而取上氣
和乃止(脉口主藏故其一盛病在肝經肝實膽虚當寫足厥隂補足少陽也補寫義見後上氣義同前)
脉口二盛寫足少隂而補足太陽二補一寫二日一取
之必切而驗之疎取之上氣和乃止(脉口二盛病在腎經腎經實膀胱虚
故當寫足少隂補足太陽也)脉口三盛寫足太隂而補足陽明二補
一寫日二取之必切而驗之疎而取之上氣和乃止(脉口
三盛病在脾經脾實胃虚故當寫太隂補陽明也)所以日二取之者太陽主胃
大富於糓氣故可日二取之也(此釋上文脾胃二經之治也太言太隂陽言陽
明脾與胃為表裏故曰太陽主胃二經皆富於糓氣較他藏為盛故可日二取之按上文人迎之治治三陽
也皆曰二寫一補氣口之治治三隂也皆曰二補一寫蓋以三陽主表病在表者宜寫倍於補也三隂在裏病
在裏者宜補倍於寫也皆以藏氣為重惟恐其或傷耳又如厥隂少陽肝膽木藏也東方多實故可日二取之
太隂陽明脾與胃也脾胃大富於榖氣故可日二取之惟少隂太陽則二日一取之蓋腎與膀胱為天一之藏
真隂之原故宜保重如此聖人之顧根本豈惟鍼刺為然哉)人迎與脉口俱盛三倍
以上命曰隂陽俱溢如是者不開則血脉閉塞氣無所
行流淫於中五藏内傷如此者因而灸之則變易而為
他病矣(俱盛三倍以上即四盛也隂陽俱溢即溢隂溢陽也不開即外關内格也如此者血氣閉塞無
所行五藏真隂傷於内刺之已不可灸之則愈亡其隂而變生他病必至不能治也)
約方關格之刺(靈樞禁服篇全二十九)
雷公問於黃帝曰細子得受業通於九鍼六十篇旦暮
勤服之近者編絶久者簡垢然尚諷誦弗置未盡解於
意矣外揣言渾束為一未知所謂也夫大則無外小則
無内大小無極高下無度束之奈何士之才力或有厚
薄智慮褊淺不能博大深奥自強於學若細子細子恐
其散於後世絶於子孫敢問約之奈何(六十篇古經數也今失其傳編
絶簡垢即韋編三絶之謂垢塵汚也蓋古時無紙書於竹簡以熟皮編之故曰韋編外揣本經篇名所言渾束
為一大則無外等義見前十二)黃帝曰善乎哉問也此先師之所禁坐
私傳之也割臂㰱血之盟也子若欲得之何不齋乎雷
公再拜而起曰請聞命於是也乃齋宿三日而請曰敢
問今日正陽細子願以受盟黃帝乃與俱入齋室割臂
㰱血黃帝親祝曰今日正陽㰱血傳方有敢背此言者
反受其殃雷公再拜曰細子受之黃帝乃左握其手右
授之書曰慎之慎之吾為子言之(盟者以血塗口傍曰㰱血㰱音霎)凡
刺之理經脉為始營其所行知其度量内刺五藏外刺
六府(經脉為始必先明經絡也營其所行營行有終始也知其度量脉度有短長也内刺五藏外刺六府
分表裏出入也此六句與經脉篇略同詳經絡類首章)審察衛氣為百病母(衛氣者陽
氣也衛外而為固者也陽氣不固則衛氣失常而邪從衛入乃生疾病故為百病母義詳本類前二十六及疾
病類四)調其虚實虚實乃止寫其血絡血盡不殆矣(寫實則虚
補虚則實故虛實乃止病在血者調之絡邪血去盡則不殆矣)雷公曰此皆細子之所
以通未知其所約也黃帝曰夫約方者猶約囊也囊滿
而弗約則輸泄方成弗約則神與弗俱(約者要也約方約囊其道同也
囊滿弗約則輸泄而傾方成弗約則不切於用蓋雜則不精也易曰精義入神以致用也不得其精焉能入神
有方無約即無神也故曰神與弗俱所謂約者即前外揣篇渾束為一之義)雷公曰願為下
材者弗滿而約之(滿言欲博約言欲精弗滿而約之謂亦有不由博學而可得其捷徑者否
也故曰願為下材)黃帝曰未滿而知約之以為工不可以為天
下師(因滿而約約之善也由博而精精之至也未滿而知約何約之有未博而言精何精之有若是者謂
之為工安足為天下師是以言約者非滿不可言精者非博不可也)雷公曰願聞為工黃
帝曰寸口主中人迎主外兩者相應俱往俱來若引繩
大小齊等春夏人迎微大秋冬寸口微大如是者名曰
平人(太隂行氣於藏故寸口主中陽明行氣於府故人迎主外人迎寸口一表一裏也故往來相應欲其
大小齊等若引繩之勻者是為和調之脉然人迎主陽故必於春夏微大寸口主隂故必於秋冬微大乃謂之
平人也)人迎大一倍於寸口病在足少陽一倍而躁在手
少陽人迎二倍病在足太陽二倍而躁病在手太陽人
迎三倍病在足陽明三倍而躁病在手陽明(義見前章)盛則
為熱虚則為寒緊則為痛痺代則乍甚乍間(此言人迎脉也乍甚
乍間即下文乍痛乍止之謂)盛則寫之虚則補之緊痛則取之分肉
代則取血絡且飲藥陷下則灸之不盛不虚以經取之
名曰經刺(緊則為痛痺故當取分肉代因血氣不調故當取血絡且飲調和之藥脉陷下不起者有
寒滯故宜灸之若不因血氣之盛處而病有留於經絡者則當隨經所在或飲藥或灸刺以取之也經刺義見
前第五)人迎四倍者且大且數名曰溢陽溢陽為外格死
不治必審按其本末察其寒熱以驗其藏府之病(脉之偏盛
至於四倍者乃為關格不治之證若一倍二倍三倍不過為病而但有輕重之分耳故當審其致病之本末察
其寒熱藏府而施之治也)寸口大於人迎一倍病在足厥隂一倍而
躁在手心主寸口二倍病在足少隂二倍而躁在手少
隂寸口三倍病在足太隂三倍而躁在手太隂(人迎寸口相為
表裏故上文云人迎一倍病在足少陽此云寸口一倍病在足厥隂膽與肝為表裏也一倍而躁人迎在手少
陽寸口在手心主三焦包絡為表裏也凡後二倍三倍表裏皆然)盛則脹滿寒中食不
化虚則熱中出糜少氣溺色變緊則痛痺代則乍痛乍
止(此言寸口脉也盛則外實中虚故為脹滿寒中食不化虛則其隂不足故為熱中出糜少氣溺色變糜謂
泄瀉糜爛之物)盛則寫之虚則補之緊則先刺而後灸之代則
取血絡而後調之陷下則徒灸之陷下者脉血結於中
中有著血血寒故宜灸之不盛不虚以經取之(緊則為寒故宜
先刺後灸欲其經易通寒易去也脉陷下者以寒著於血而血結為滯故宜灸之也代則取血絡及不盛不虚
義見上文)寸口四倍者名曰内關内關者且大且數死不治
必審察其本末之寒温以驗其藏府之病(義同前人迎四倍者)通
其營輸乃可傳於大數大數曰盛則徒寫之虚則徒補
之緊則灸刺且飲藥陷下則徒灸之不盛不虚以經取
之所謂經治者飲藥亦曰灸刺脉急則引脉大以弱則
欲安静用力無勞也(營經脉也輸滎輸也大數大法也即經脉本輸終始禁服等篇之義
徒但也陷下義見上文經取之即所謂經治者或飲藥或灸刺皆可隨經所宜而治也脉急者邪盛也宜設法
引去之脉大以弱者隂不足也宜安静以飬隂用力無勞也凡此皆大數大法也故確知其盛則但寫之確知
其虚則但補之確知其宜灸刺則以灸刺宜藥餌則以藥餌然必資學力庶能無惑是即約方之要渾束為一
之義也若未滿而云約者必不學無術之下材耳焉得為工尚敢曰人之師哉學者於此必不可自欺以欺人
也)
繆刺巨刺(素問繆刺論全三十)
黃帝問曰余聞繆刺未得其意何謂繆刺(繆異也左病刺右右病刺
左刺異其處故曰繆刺治竒邪之在絡者也)岐伯對曰夫邪之客於形也必
先舍於皮毛留而不去入舍於孫脉留而不去入舍於
絡脉留而不去入舍於經脉内連五藏散於腸胃隂陽
俱感五藏乃傷此邪之從皮毛而入極於五藏之次也
如此則治其經焉(邪氣自淺入深而極於五藏之次者當治其經治經者十二經穴之正刺
也尚非繆刺之謂)今邪客於皮毛入舍於孫絡留而不去閉塞
不通不得入於經流溢於大絡而生竒病也(大絡者十二經支别
之絡也病在支絡行不由經故曰竒邪)夫邪客大絡者左注右右注左上
下左右與經相干而布於四末其氣無常處不入於經
俞命曰繆刺(支而横者為絡邪客於大絡故左注右右注左布於四末而氣無常處故當治以繆
刺)帝曰願聞繆刺以左取右以右取左奈何其與巨刺
何以别之岐伯曰邪客於經左盛則右病右盛則左病
亦有移易者左痛未已而右脉先病如此者必巨刺之
必中其經非絡脉也(繆刺之法以左取右以右取左巨刺亦然但巨刺者刺大經者也故
曰巨刺繆刺者刺其大絡異於經者也故曰繆刺皆以治病之左右移易者巨刺義出前第五章)故絡
病者其痛與經脉繆處故命曰繆刺(絡淺經深絡横經直故其病繆處也)
帝曰願聞繆刺奈何取之何如岐伯曰邪客於足少
隂之絡令人卒心痛暴脹胸脇支滿(足少隂别絡並本經上腎從腎上貫
肝膈走於心包故病如此)無積者刺然骨之前出血如食頃而已(疾雖
如上而内無積聚者刺然骨之前即足少隂之滎然谷穴也食頃一飯頃也後放此王氏曰刺此多出血然
人立饑欲食)不已左取右右取左(如病不已在左者取右然谷在右者取左然谷此即
繆刺之法也餘凖此)病新發者取五日已(病新發者邪未深也雖不即愈亦不過五日而
已矣)邪客於手少陽之絡令人喉痺舌卷口乾心煩臂
外廉痛手不及頭(手少陽之支别上出缺盆上項注胷中合心主其經出臂外兩骨之間貫
肘上肩故病如此)刺手中指次指爪甲上去端如韭葉各一痏
(中指當作小指謂手少陽之井關衝穴也左右皆刺故言各一痏痏委偉二音刺瘢也)壯者立已
老者有頃已左取右右取左此新病數日已(上言左右各一痏以
左右俱病也此言左取右右取左以病有偏著也皆繆刺之法後凖此新病數日已蓋言有不即已者若係新
病亦不出數日而已也)邪客於足厥隂之絡令人卒疝暴痛(足厥
隂之别循脛上睾結於莖故為疝痛)刺足大指爪甲上與肉交者各一痏
(此足厥隂之井大敦穴也)男子立已女子有頃已左取右右取左(男陽
女隂陽氣至速隂氣至遲也)邪客於足太陽之絡令人頭項肩痛
(足太陽支者從巔下行還出别下項循肩膞内故為是病)刺足小指爪甲上與肉交
者各一痏立已(足太陽之井至隂穴也)不已刺外踝下三痏左取
右右取左如食頃已(外踝下足太陽之郄金門穴也三痏三刺也一日一刺得效乃已食
頃義見前)邪客於手陽明之絡令人氣滿胷中喘息而支
胠胷中熱(手陽明之脉下入缺盆絡肺下膈其支者從缺盆上頸故為此病)刺手大指
次指爪甲上去端如韭葉各一痏左取右右取左如食
頃已(手陽明之井商陽穴也)邪客於臂掌之間不可得屈刺其
踝後(邪客於臂掌之間手厥隂經也踝後者以兩踝言踝中之後則内關也内關為手厥隂之絡故當取
之)先以指按之痛乃刺之以月死生為數月生一日一
痏二日二痏十五日十五痏十六日十四痏(月之死生隨日盈縮
以為數也故自初一至十五月日以盈為之生數當一日一痏一痏即一刺也至十五日漸增至十五痏矣自
十六至三十日月日以縮為之死數當日减一刺故十六日止十四痏减至月終惟一刺矣蓋每日一刺以朔
望為進止也)邪客於足陽蹻之脉令人目痛從内眥始(隂陽
蹻脉俱起於足跟其氣上行皆屬於目内眥故病如此)刺外踝之下半寸所各二
痏左刺右右刺左如行十里頃而已(外踝之下半寸所足太陽申脉也陽
蹻所生故宜刺之)人有所墮墜惡血留内腹中滿脹不得前
後先飲利藥此上傷厥隂之脉下傷少隂之絡刺足内
踝之下然骨之前血脉出血(先飲利藥逐留内之瘀血也凡墮墜者必病在筋骨
故上傷厥隂之脉肝主筋也下傷少隂之絡腎主骨也刺然骨之前出血即少隂絡也)刺足跗上
動脉(足厥隂之腧太衝穴也按王氏謂為陽明之衝陽似與此無涉)不已刺三毛上
各一痏見血立已左刺右右刺左(足厥隂之井大敦穴也)善悲驚
不樂刺如右方(墮跌傷隂神氣散失故善悲驚不樂)邪客於手陽明之
絡令人耳聾時不聞音(手陽明之别者入耳故為耳聾)刺手大指次指
爪甲上去端如韭葉各一痏立聞(手陽明之井商陽穴也)不已刺
中指爪甲上與肉交者立聞(中指爪甲上手厥隂之井中衝穴也以心主之脉出
耳後合少陽完骨之下故宜取之)其不時聞者不可刺也(時或有聞者尚為可治其
不聞者絡氣已絶刺亦無益故不可刺也)耳中生風者亦刺之如此數左刺
右右刺左(耳中如風聲者雖聾猶有所聞故宜刺如前數當左右繆取之)凡痺往來
行無常處者在分肉間痛而刺之以月死生為數用鍼
者隨氣盛衰以為痏數鍼過其日數則脱氣不及日數
則氣不寫左刺右右刺左病已止不已復刺之如法(在分
肉間痛而刺之謂隨痛所在求其絡而繆刺之也)月生一日一痏二日二痏漸
多之十五日十五痏十六日十四痏漸少之(此即月死生之數義
如前按本篇以月死生為數如上節曰用鍼者隨氣盛衰以為痏數鍼過其日數則脱氣不及日數則氣不
寫此氣候之刺數也觀前二十九章曰厥隂少陽日一取之太隂陽明日二取之少隂太陽二日一取之此又
諸經亦有刺數當與此參酌為用而别其盛衰庶乎盡善)邪客於足陽明之絡令
人鼽衂上齒寒(足陽明之脉起於鼻之交頞中下循鼻外入上齒故絡病如此)刺足中
指次指爪甲上與肉交者各一痏左刺右右刺左(中指次指
皆足陽明所出之經即厲兑穴次也)邪客於足少陽之絡令人脇痛不
得息欬而汗出(足少陽支者下胷中貫膈循脇肋故為此病)刺足小指次指
爪甲上與肉交者各一痏(足少陽之井竅隂穴也)不得息立已汗
出立止欬者温衣飲食一日已左刺右右刺左病立已
不已復刺如法(温衣飲食言飲食俱宜煖也)邪客於足少隂之絡
令人嗌痛不可內食無故善怒氣上走賁上(足少隂之脉循喉嚨
故嗌痛不可內食其别者并經上走於心包故善怒而氣上走於賁門之上盖邪在少隂腎水必虚隂火上熾
故為嗌痛善怒等病內納同賁奔秘二音)刺足下中央之脉各三痏凡六
刺立已左刺右右刺左(足下中央少隂之井湧泉穴也左右俱痛者各刺三痏痛在一
邊者繆刺之)嗌中腫不能內唾時不能出唾者刺然骨之前
出血立已左刺右右刺左(然骨之前足少隂之滎然谷穴也)邪客於
足太隂之絡令人腰痛引少腹控䏚不可以仰息(足太隂之
脉絡上入腹布胷脇而筋著於脊故為病如此控引也䏚季脇下也)刺腰尻之解兩胂之
上是腰俞以月死生為痏數發鍼立已左刺右右刺左
(腰尻骨解兩胂之上者督脉腰俞之傍也以月死生為痏數義如前腰俞止一穴居中本無左右此言左取右
右取左者必腰俞左右即足太陽之下髎穴也腰尻兩胂義詳本類後四十九胂音申)邪客於
足太陽之絡令人拘攣背急引脇而痛(足太陽經挾脊抵腰中故拘攣
背急其筋從腋後入腋下故引脇而痛)刺之從項始數脊椎俠脊疾按之
應手如痛刺之傍三痏立已(此刺不拘俞穴但自項大椎為始從下數其脊椎或
開一寸半或開三寸俠脊處疾按之應手而痛即刺處也脊之兩傍各刺三痏病當自已)邪客於
足少陽之絡令人留於樞中痛髀不可舉(樞中髀樞也足少陽脉所
由行者)刺樞中以毫鍼寒則久留鍼以月死生為數立已
(髀樞中足少陽環跳穴也若寒者湏久留鍼則寒邪乃去故以月死生為數)治諸經刺之
所過者不病則繆刺之(諸經所過者不病言病不在經而在絡也故繆刺之若病刺在
經則謂之巨刺矣)耳聾刺手陽明不已刺其通脉出耳前者
(此復言手陽明之耳聾當刺商陽如前也刺其通脉出耳前者手陽明脉正當足少陽聽會之分也)齒
齲刺手陽明不已刺其脉入齒中者立已(齲齒痛也手陽明之脉貫
頰入下齒中故當刺大腸經之商陽也如不已則刺其痛脉之入齒中者按甲乙經注手陽明脉商陽二間
三間合谷陽谿偏歷温溜七穴皆主齒痛齲邱禹切)邪客於五藏之間其病
也脉引而痛時來時止視其病繆刺之於手足爪甲上
(邪客於五藏之間必各引其經而痛但視病處各取其井而繆刺之)視其脉出其血間日
一刺一刺不已五刺已(有血絡者當刺去其血亦如數)繆傳引上齒
齒脣寒痛視其手背脉血者去之(繆傳者病在下齒而引及上齒也上齒屬
足陽明下齒屬手陽明今上下引痛者當視手陽明之絡有血者先去之)足陽明中指爪甲
上一痏手大指次指爪甲上各一痏立已左取右右取
左(足陽明中指爪甲上謂厲兑穴也手大指次指爪甲上手陽明商陽穴也)邪客於手足
少隂太隂足陽明之絡此五絡皆會於耳中上絡左角
(手少隂心也足少隂腎也手太隂肺也足太隂脾也足陽明胃也五絡皆會於耳中上絡左額之角)五絡
俱竭令人身脉皆動而形無知也其狀若尸或曰尸厥
(五絡俱竭隂陽離散也身脉皆動筋惕肉瞤也上下離竭厥逆氣亂昏憒無知故名尸厥)刺其足大
指内側爪甲上去端如韭葉(足太隂之井隱白穴也)後刺足心(足少
隂之井湧泉穴也)後刺足中指爪甲上各一痏(足陽明之井厲兑穴也)後
刺手大指内側去端如韭葉(手太隂之井少商穴也)後刺手心主
(手厥隂之井中衝穴也凡邪之在心者皆在於心之包絡故取之)少隂銳骨之端各一
痏立已(謂神門穴手少隂之腧也)不已以竹管吹其兩耳(以小竹管納對耳孔
用力吹之勿令氣泄所以温助五絡氣可復通也新校正云按陶隱居謂吹其左耳極三度復吹其右耳三
度也)鬄其左角之髮方一寸燔治飲以美酒一杯不能飲
者灌之立已(鬄剃同左角之髮五絡之血餘也燔治燒製為末也飲以美酒助藥力行血氣也補
以其類故可使尸厥立已)凡刺之數先視其經脉切而從之審其
虚實而調之不調者經刺之(病在經者治從其經但審其虚實而調之調者如湯
液導引之類皆是也調之而不調然後刺其經脉是謂經刺亦曰巨刺)有痛而經不病者
繆刺之(有痛而經不病者病在大絡也故當繆刺之)因視其皮部有血絡者
盡取之此繆刺之數也(皮部有血絡者邪在皮膚孫絡也故當盡取其血凡此刺經者
刺大絡者刺皮部血絡者各有其治所以辨繆刺之術數也)
類經卷二十
