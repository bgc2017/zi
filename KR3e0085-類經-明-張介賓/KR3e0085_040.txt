欽定四庫全書
類經圖翼卷八
明張介賓撰
經絡六
足少陽膽經穴
膽經穴歌
足少陽經瞳子髎四十三穴行迢迢聽會客主頷厭
集懸顱懸釐曲鬢翹率谷天衝浮白次竅隂完骨本
神至陽白臨泣開目窗正營承靈腦穴是風池肩井
淵腋長輒筋日月京門鄉帶脉五樞維道續居髎環
跳下中凟陽關陽陵復陽交外丘光明陽輔高懸鍾
丘墟足臨泣地五俠谿竅隂畢
瞳子髎(一名太陽一名前關)在目外去眥五分手太陽手足
少陽三脉之會刺三分炙三壯
主治頭痛目癢外眥赤痛翳膜青盲遠視䀮䀮淚出多眵
一云兼少澤能治婦人乳腫
聽會(一名聽河一名後關)在耳前䧟中客主人下一寸動脉宛
宛中去耳珠下開口有空側臥張口取之刺四分
灸三壯
主治耳聾耳鳴牙車脱臼齒痛中風瘈瘲喎斜
玉龍賦云治耳聾腮腫
席弘賦云耳聾鍼聽會更瀉迎香功如神又云兼
金門治傷寒兩耳聾
百證賦云兼翳風治耳聾氣閉
客主人(一名上關)在耳前起骨上廉開口有空側臥張口
取之手足少陽足陽明三脉之會本輸篇曰刺
之則呿不能欠者即此穴刺一分留七呼灸三壯
甲乙經曰刺太深令人耳無聞一曰禁刺一曰刺上
關不得深下關不得久
主治口眼偏斜耳聾耳鳴聤耳目眩齒痛瘈瘲口噤
不能嚼物
頷厭在耳前曲角顳顬上廉(即腦空之上)手足少陽足
陽眀之會刺三分留七呼灸三壯氣府論註曰刺
深令人耳無所聞
主治頭風偏頭頸項俱痛目眩耳鳴多嚏驚癎歷節
風汗出
百證賦云兼懸顱治偏頭痛
懸顱在耳前曲角上顳顬之中寒熱病篇曰足陽
眀有挾鼻入於面者名曰懸顱是此為足少陽陽明
之會故氣府論註為足陽明脉氣所發刺三分留
三呼灸三壯
主治頭痛齒痛偏頭痛引目熱病汗不出
百證賦云兼頷厭治偏頭痛
懸釐在耳前曲角上顳顬下廉手足少陽陽眀四
脉之會刺三分留七呼灸三壯
主治偏頭痛面腫目銳眥痛熱病煩心汗不出
曲鬢在耳上入髮際曲隅陷中鼓頷有空足太陽
少陽之會刺三分灸三壯
主治頷頰腫引牙車不得開口噤難言項強不得顧
頭角痛巔風目眇
率谷在耳上入髮際一寸半陷中嚼牙取之足太
陽少陽之會刺三分灸三壯
主治腦痛兩頭角痛胃膈寒痰煩悶嘔吐酒後皮風
膚腫
神農經云治頭風兩角疼痛可灸三壯至五壯小兒
急慢驚風炙三壯炷如小麥
天衝在耳後入髮際二寸一曰在耳上如前三分
足太陽少陽之會刺三分灸三壯
主治癲疾風痙牙齦腫驚恐頭痛
百證賦云兼大横治反張悲哭
浮白在耳後入髮際一寸足太陽少陽之會刺
三分灸三壯
主治欬逆胸滿喉痺耳聾齒痛項癭痰沬不得喘息
肩臂不舉足不能行
百證賦云專治癭氣
一傳治眼目四時疼痛頭風痛
竅隂(一名枕骨)在完骨上枕骨下搖動有空足少陽太
陽之會刺三分灸三壯
主治四支轉筋目痛頭項痛耳鳴癰疽發熱手足煩
熱汗不出欬逆喉痺舌強脇痛口苦
完骨在耳後入髮際四分足太陽少陽之會刺
三分留七呼灸三壯
主治頭痛頭風耳鳴齒齲牙車急口眼喎斜喉痺頰
腫癭疾便赤足痿不收
本神在曲差旁一寸五分一曰直耳上入髮際四分
足少陽陽維之會刺三分灸七壯
主治驚癎吐沬目眩項強急痛胸脇相引不得轉側
偏風癲疾
百證賦云兼身柱治癲疾效
陽白在眉上一寸直瞳子甲乙經曰足少陽陽維
之會氣府論王氏註曰足陽明隂維二脉之會刺
二分灸三壯
主治頭痛目昏多眵背寒慄重衣不得温
臨泣在目上直入髮際五分陷中正睛取之足太
陽少陽陽維三脉之會刺三分留七呼灸三壯一
曰禁灸
主治鼻塞目眩生翳眵䁾冷淚眼目諸疾驚癎反視
卒暴中風不識人脇下痛瘧疾日西發
百證賦云兼頭維可治目中淚出
目窗(一名至榮)在臨泣後一寸足少陽陽維之會刺
三分灸五壯
主治頭目眩痛引外眥遠視不明面腫寒熱汗不出
正營在目窗後一寸足少陽陽維之會刺三分
灸三壯
主治頭痛目眩齒齲痛脣吻強急
承靈在正營後一寸五分足少陽陽維之會刺
三分灸五壯一曰禁鍼
主治腦風頭痛惡風鼻窒不通
腦空(一名顳顬)在承靈後一寸五分夾玉枕骨下陷中氣
府論王氏註曰夾枕骨後枕骨上足少陽陽維之
會刺四分灸五壯
主治勞瘵身熱羸瘦腦風頭痛不可忍項強不得顧
目瞑鼻衂耳聾驚悸癲風引目眇鼻痛昔魏公苦
患頭風發即心亂目眩華陀刺此立愈
風池在耳後顳顬後腦空下髮際陷中按之引耳一
云耳後陷中後髮際大筋外廉足少陽陽維之會
刺四分炙三壯七壯炷不用大
主治中風偏正頭痛傷寒熱病汗不出痎瘧頸項如
拔痛不得回目眩赤痛淚出鼽衂耳聾腰背俱痛
傴僂引項筋力不收脚弱無力
千金云治癭氣炙百壯
太乙歌云兼環跳間使治瘧疾又云兼風府取之
治傷寒
玉龍賦云兼絶骨可療傴僂
席弘賦云尋到風府風池治傷寒百病
通玄賦云頭暈目眩覓風池
捷徑云治温病煩滿汗不出
一傳治中風不語牙關緊閉湯水不能入口
肩井(一名膞井)在肩上陷解中缺盆上大骨前一寸半以
三指按取之當中指下陷者中手足少陽足陽明
陽維之會刺五分炙三壯孕婦禁鍼一曰此足
陽明之會連五藏氣若刺深令人悶倒速補三里湏
臾平復凡鍼肩井者皆以三里下其氣一曰此藏氣
所聚之處不宜補
主治中風氣塞涎上不語氣逆五勞七傷頭項頸痛
臂不能舉或因撲傷腰痛脚氣上攻若婦人難産
墜胎後手足厥逆鍼之立愈若炙更勝
千金云凡産難鍼兩肩井一寸寫之湏臾即生又
云臂重不舉炙隨年壯至百壯刺五分補之又
治卒忤炙百壯又治上氣欬逆短氣風勞百病
炙二百壯又炙癲疝隨年壯
席弘賦云鍼肩井湏鍼三里方可使氣調
百證賦云治乳癰極效
通玄賦云除兩臂之不勝
標幽賦云兼曲池甄權刺臂痛而復射
天星秘訣云兼三里陽陵治脚氣痠痛
淵腋(一名泉腋)在腋下二寸宛宛中舉臂取之刺三分
禁炙炙之不幸生腫蝕馬刀瘍内潰者死
主治寒熱馬刀瘍胸滿無力臂不舉
輒筋在腋下三寸復前行一寸着脇刺六分炙三
壯
主治太息多唾善悲言語不正四支不收嘔吐宿汁
吞酸胸中暴滿不得臥
日月(一名神光)在期門下五分氣府論註曰在第三肋
端横直心蔽骨旁各同身寸之二寸五分上直兩乳
膽之募也足太隂少陽陽維之會刺七分灸
五壯
主治太息善悲小腹熱欲走多唾言語不正四支不
收
千金云嘔吐宿汁吞酸炙神光百壯三報之
京門(一名氣俞一名氣府)在監骨腰中季脇本夾脊一云在臍
上五分旁九寸半季肋本夾脊倒臥屈上足伸下足
舉臂取之腎之募也刺三分留七呼灸三壯一
云刺八分
主治腸鳴洞泄水道不利少腹急痛寒熱䐜脹肩背
腰髀引痛不得俛仰久立
帶脉在季脇下一寸八分陷中一云在臍旁八寸半
肥人九寸瘦人八寸如帶繞身管束諸經足少陽
帶脉之會刺六分灸五壯
主治腰腹縱水狀婦人小腹痛急瘈瘲月經不調帶
下赤白兩脇氣引背痛
玉龍賦云合關元多灸堪攻腎敗
五樞在帶脉下三寸一曰在水道旁一寸半陷中
足少陽帶脉之會刺一寸灸五壯
主治痃癖小腸膀胱氣攻兩脇小腹痛腰腿痛隂疝
睾丸上入腹婦人赤白帶下
玉龍賦云兼背縫治肩脊痛
維道(一名外樞)在章門下五寸三分一曰在中極旁八寸
五分足少陽帶脉之會刺八分灸三壯
主治嘔逆不止三焦不調不食水腫
居髎在章門下八寸三分監骨上陷中足少陽陽
蹻之會刺八分灸三壯
主治肩引胸臂攣急不得舉腰引小腹痛
玉龍賦云兼環跳委中治腿風濕痛
環跳在髀樞中側臥伸下足屈上足取之足少陽
太陽之會刺一寸留十呼灸三壯甲乙經云留二
十呼灸五十壯
主治冷風濕痺不仁胸脇相引半身不遂腰胯痠痛
膝不得伸遍身風疹
太乙歌云兼風池間使能除冷風膝痺并瘧疾
玉龍賦云兼居髎委中治腿風濕痛
天星秘訣云兼陽陵治冷風濕痺
百證賦云兼後谿刺腿痛
標幽賦云中風宜刺此又云華陀兼絶骨刺躄足
而立行
席弘賦云兼腰俞用燒鍼治冷風冷痺
千金十一穴云兼陽陵治膝間并腋脇病
馬丹陽天星十二穴云能鍼偏廢軀折腰莫能顧冷
風并濕痺身體似繩拘腿胯連腨痛屈轉重欷吁
若人能鍼炙頃刻病消除增治法云治偏風半
身不遂胸脇相引急痛不能屈伸
中瀆在髀骨外膝上五寸分肉間陷中足少陽絡
别走厥隂刺五分留七呼灸五壯
主治寒氣客於分肉間攻痛上下筋痺不仁
陽關在陽陵泉上三寸犢鼻外陷中刺五分禁灸
主治風痺不仁股膝冷痛不可屈伸
陽陵泉在膝下一寸外廉陷中尖骨前筋骨間蹲坐
取之足少陽所入為合為筋之會刺六分留
十呼炙七壯至七七壯
主治偏風半身不遂足膝冷痺不仁無血色脚氣筋
攣
神農經云治足膝冷痺不仁屈伸不得半身不遂脇
肋疼痛可炙十四壯至二十一壯
玉龍賦云兼隂陵驅膝腫之難消
席弘賦云專治膝間疼痛宜用鍼燒又云脚痛膝
腫鍼三里又湏絶骨二陵三隂交更兼太衝以行
氣
百證賦云遠逹曲池治半身不遂
通玄賦云治脇下肋邊疾
天星秘訣云兼環跳治冷風濕痺又云兼肩井三
里治脚氣痠痛
千金十一穴云環跳與陽陵治膝前兼腋脇病
馬丹陽天星十二穴云治膝腫并麻木冷痺及偏風
起坐腰背重面腫滿胸中舉足不能起坐臥似衰
翁刺入六分止神功妙不同增治法云治筋軟
筋縮筋疼寒熱頭疼口舌咽喉中及頭面腫胸脇
脹滿心中怵惕此為筋會故治筋病
陽交(一名别陽一名足髎)在足外踝上七寸斜屬三陽分肉間
陽維之郄刺六分留七呼炙三壯
主治胸滿喉痺膝痛足不仁寒厥驚狂面腫
外丘在外踝上七寸甲乙經曰足少陽郄刺三
分炙三壯
主治頸項痛胸滿痿痺癲風惡犬傷毒不出
百證賦云能收大腸
光明在外踝上五寸足少陽絡别走厥隂刺六
分留七呼灸五壯
主治熱病汗不出卒狂囓頰滛濼脛胻痛不能久立
虛則痿痺偏細坐不能起實則足胻熱膝痛身體
不仁
席弘賦云睛明治眼未效時合谷光明不可缺
標幽賦云兼地五會治眼癢痛
陽輔(一名分肉)在足外踝上除骨四寸輔骨前絶骨端如
前三分刺腰痛論註曰如後二分去丘墟七寸筋肉
分間氣穴論註曰陽維脉氣所發足少陽所行
為經刺三分留七呼灸三壯
主治腰溶溶如水浸膝下膚腫筋攣百節痠疼痿痺
馬刀厥逆頭項痛喉痺汗不出及汗出振寒痎瘧
腰胻痠痛不能行立
神農經云治膝胻痠疼偏風不隨可炙十四壯
懸鍾(一名絶骨)在足外踝上三寸當骨尖前動脉中尋按
取之鍼炙經曰尋摸尖骨者乃是絶骨兩分開為足
三陽之大絡按之陽明脉絶乃取之為髓之會
刺六分留七呼炙五壯
主治心腹脹滿胃熱不食喉痺欬逆頭疽中風虛勞
頸項痛手足不收腰膝痛脚氣筋骨攣
玉龍賦云兼三里隂交治連延脚氣又云兼風池
療傴僂
席弘賦云脚氣膝腫鍼三里又湏此穴兼二陵三隂
交及太衝行氣
標幽賦云兼環跳華陀刺躄足而立行
天星秘訣云兼條口衝陽治足緩難行
丘墟在足外踝下如前陷中去臨泣三寸足少陽
所過為原刺五分留七呼炙三壯
主治胸脇滿痛不得息寒熱目生翳膜頸腫久瘧振
寒痿厥腰腿痠痛髀樞中痛轉筋足脛偏細小腹
堅卒疝
神農經云治肋下疼不得息小腹腎痛脚腕疼可灸
七壯
玉龍賦云兼商丘觧谿堪追脚痛
靈光賦云髀樞疼痛寫丘墟
百證賦云兼金門能醫轉筋
臨泣在足小指次指本節後間陷中去夾谿一寸五
分足少陽所注為腧刺二分留五呼灸三壯
主治胸滿氣喘目眩心痛缺盆中及腋下馬刀瘍痺
痛無常厥逆痎瘧日西發者滛濼胻痠洒淅振寒
婦人月經不利季脇支滿乳癰
一云木有餘者宜寫此或兼陽輔使火虚而木自
平
千金云頸漏腋下馬刀炙百壯
玉龍賦云兼内庭能理小腹之䐜
捷法云治足跗腫痛不消手足麻痺不知痛癢手足
顫掉不能握物行動手足指拘攣疼痛足心足踝
足跗膝胻發熱或為紅腫兩手發熱臂膞痛連肩
背腰脊腿胯疼痛白虎歴節走注遊風疼痛浮風
渾身搔癢頭項紅腫強痛腎虚挫閃腰痛舉動艱
難諸虚百損濕滯四支行動無力脇下肝積氣塊
刺痛已上諸證先以臨泣為主後隨證分穴治
之
地五會在足小指次指本節後陷中去俠谿一寸
刺一分禁炙甲乙經曰灸之令人瘦不出三年死
主治腋痛内損吐血足外無膏脂乳癰
席弘賦云兼三里治耳内蟬鳴腰欲折
標幽賦云兼光明治眼癢眼疼
天星秘訣耳内蟬鳴先五會次鍼耳門三里内
俠谿在足小指次指本節前岐骨間陷中足少陽
所溜為滎刺三分留三呼灸三壯
主治胸脇支滿寒熱病汗不出目赤頷腫胸痛耳聾
百證賦云兼陽谷治頷腫口噤
竅隂在足小指次指端去爪甲如韭葉足少陽所
出為井刺一分留三呼灸三壯
主治脇痛欬逆不得息手足煩熱汗不出癰疽口乾
頭痛喉痺舌強耳聾轉筋肘不能舉
足厥隂肝經穴
肝經穴歌
足厥隂經一十四大敦行間太衝是中封蠡溝伴中
都膝關曲泉隂包次五里隂廉上急脉章門財過期
門至
大敦在足大指端去爪甲如韭葉及三毛中一云内
側為隱白外側為大敦足厥隂所出為井刺二
分留十呼灸三壯
主治卒心痛汗出腹脹腫滿中熱喜寐五淋七疝小
便頻數不禁隂痛引小腹隂挺出血崩尸厥如死
病左取右病右取左孕婦産前産後皆不宜炙
一云凡疝氣腹脹足腫者皆宜炙之以泄肝木而
脾胃之土自安
玉龍賦云兼期門能治堅痃疝氣
千金云大便難灸四壯又治五淋灸三十壯又
失尿不禁灸七壯小兒灸一壯又尿血炙隨年
壯
席弘賦云大便秘結宜燒此
百證賦云兼照海善蠲寒證
通玄賦云能除七疝之偏墜
天星秘訣云兼長強治小腸氣痛
乾坤生意云兼三隂交治小脇氣痛又治一切冷
氣連臍腹結痛小便遺溺
行間在足大指間動脉應手陷中一云在足大指次
指岐骨間上下有筋前後有小骨尖其穴正居陷中
有動脉應手足厥隂所溜為滎刺三分留十呼
灸三壯
主治嘔逆欬血心胸痛腹脇脹色蒼蒼如死狀終日
不得息中風口喎四逆嗌乾煩渴瞑不欲視目中
淚出太息癲疾短氣肝積肥氣痎瘧洞泄遺尿癃
閉崩漏白濁寒疝少腹腫腰痛不可俛仰小兒驚
風一曰主便赤溺難白濁胸背心腹脹痛寫行
間火而熱自清木氣自下
神農經云治小腹脹心疼寒濕肺氣可炙七壯
千金云小兒重舌炙行間隨年壯又莖中痛灸五
十壯又失尿不禁灸七壯
百證賦云兼睛明可治雀目汗氣又云兼湧泉療
消渴
通玄賦云治膝腫腰疼
捷法云兼膻中水分關元三里三隂交治血蠱
太衝在足大指本節後二寸(一云一寸五分)内間陷者中動
脉應手一云在足大指本節後行間上二寸内間有
絡亘連至地五會二寸骨罅間動脉應手陷中足
厥隂所注為腧即原也刺三分留十呼灸三壯
主治虚勞嘔血恐懼氣不足嘔逆發寒肝瘧令人腰
痛嗌乾胸脇支滿太息浮腫小腹滿腰引少腹痛
足寒或大小便難隂痛遺溺溏泄小便淋癃小腹
疝氣腋下馬刀瘍瘻胻痠踝痛女子月水不通或
漏血不止小兒卒疝
神農經云治寒濕脚氣痛行步難可灸三壯
千金云産後出汗不止刺太衝急補之又云凡上
氣冷發嘔逆不食腹中雷鳴不限壯數從痛炙至
不痛止炷如雀矢又治氣短下氣灸五十壯此
穴并主肺痿又治不得尿灸五十壯又治虛
勞浮腫灸百壯
席弘賦云兼合谷治并連肩脊痛難忍又兼百會
照海隂交治咽喉疾又治脚痛膝腫鍼三里懸
鍾三隂交二陵更向太衝引氣
標幽賦云能除心脹咽痛
通玄賦云治行步難移最竒
馬丹陽天星十二穴云能治生死病能醫驚癎風咽
喉并心脹兩足不能動七疝偏墜腫眼目似雲矇
亦能療腰痛鍼下有神功
中封(一名懸泉)在足内踝前一寸筋裏宛宛中一云在内
踝前一寸斜行小脉上貼足腕上大筋陷中仰足取
之足厥隂所行為經刺四分留七呼灸三壯千
金云五十壯
主治痎瘧色蒼蒼然善太息如將死狀振寒溲白大
便難小腹腫痛五淋足厥冷不嗜食身體不仁寒
疝痿厥筋攣失精隂縮入腹相引痛或身微熱
一云能止汗出
千金云夢泄遺精隂縮灸五十壯又治五淋不得尿灸
二七壯又治鼓脹灸二百壯又治癭氣炙隨年壯
玉龍賦云合三里治行步艱楚
蠡溝(一名交儀)在足内踝上五寸足厥隂絡别走少陽
刺二分留三呼灸三壯
主治疝痛小腹滿痛癃閉臍下積氣如石數噫恐悸
少氣足脛寒痠屈伸難腰背拘急不可俛仰月經
不調溺下赤白
中都(一名中郄)在足内踝上七寸當胻骨中與少隂相直
足厥隂郄刺三分留六呼灸五壯
主治腸癖㿉疝小腹痛濕痺足熱脛寒不能行立婦
人崩中産後惡露不絶
膝關在犢鼻下二寸旁陷者中刺四分灸五壯
主治風痺膝内腫痛引臏不可屈伸及寒濕走注白
虎歴節風痛不能舉動咽喉中痛
曲泉在膝内輔骨下大筋上小筋下陷中屈膝横文
頭取之足厥隂所入為合刺六分留七呼灸三
壯
主治㿉疝隂股痛小便難少氣泄痢膿血腹脇支滿
膝痛筋攣四支不舉不可屈伸風勞失精身體極
痛膝脛冷隂莖痛實則身熱目痛汗不出目䀮䀮
發狂衂血喘呼痛引咽喉女子隂挺出少腹痛隂
癢血瘕
千金云男子失精膝脛冷疼炙百壯
席弘賦云兼照海隂交更求氣海關元同寫治七疝
小腹痛神效
隂包在膝上四寸股内廉兩筋間踡足取之看膝内
側有槽者中足厥隂别走者刺六分灸三壯七
壯
主治腰尻引小腹痛小便難遺尿月水不調
五里在氣衝下三寸隂股中動脉應手千金翼曰在
隂廉下二寸刺六分灸五壯
主治腸風熱閉不得溺風勞嗜臥四支不能舉
隂廉在羊矢下斜裏三分直上去氣衝二寸動脉陷
中(羊矢在隂旁股内約文縫中皮肉間有核如羊矢)刺八分留三呼灸三
壯
主治婦人不妊若經不調未有孕者灸三壯即有子
急脉氣府論曰厥隂毛中急脉各一王氏註曰在隂
毛中隂上兩旁相去同身寸之二寸半按之隐指堅
然甚按則痛引上下其左者中寒則上引少腹下引
隂丸善為痛為小腹急中寒此兩脉皆厥隂之大絡
通行其中故曰厥隂急脉即睾之系也可炙而不可
刺病疝小腹痛者即可炙之按此穴自甲乙經以
下諸書皆無是遺誤也經脉篇曰足厥隂循股隂入
毛中過隂器又曰其别者循脛上睾結於莖然此實
厥隂之正脉而會於陽明者也今增入之
章門(一名長平一名脇髎)在大横外直臍季肋端側臥屈上足
伸下足舉臂取之一云肘尖盡處是穴一云在臍上
一寸八分兩旁各八寸半季肋端一云在臍上二寸
兩旁各六寸寸法以胸前兩乳間横折八寸約取之
脾之募也為藏之會足厥隂少陽之會刺
六分留六呼灸三壯一云百壯
主治兩脇積氣如卵石膨脹腸鳴食不化胸脇痛煩
熱支滿嘔吐欬喘不得臥腰脊冷痛不得轉側肩
臂不舉傷飽身黃瘦弱泄瀉四支懈墯善恐少氣
厥逆
難疏曰藏會季肋藏病治此
千金云奔豚積聚堅滿脹痛吐逆不下食腰脊冷疼
小便白濁炙脾募百壯三報之又治狂走癲癎
灸三十壯又尿血炙百壯又治石水炙然谷
氣衝四滿章門
百證賦云治胸脇支滿
一傳治久瀉不止癖塊脹疼
期門在不容旁一寸五分上直乳第二肋端肝之
募也足厥隂太隂隂維之會刺四分灸五壯七
壯
主治傷寒胸中煩熱奔豚上下目青而嘔霍亂瀉痢
腹鞕胸脇積痛支滿嘔酸善噫食不下喘不得臥
一婦人患傷寒熱入血室醫者不識許學士曰
小柴胡以遲當刺期門予不能鍼請善鍼者鍼之
如言而愈
千金云主奔豚炙百壯上氣欬逆胸滿痛徹胸背炙
巨闕期門各五十壯
玉龍賦云兼大敦能治堅痃疝氣
席弘賦云期門穴主傷寒患六日過經猶未汗但向
乳根二肋間又治婦人坐産難
百證賦云兼温溜治傷寒項強
通玄賦云期門退胸滿血膨而可止
天星秘訣云兼三里治傷寒過經不出汗
捷徑云治産後噎
任脉穴
任脉穴歌
任脉中行二十四會隂潜伏兩隂間曲骨之前中極
在關元石門氣海邊隂交神闕水分處下脘建里中
脘前上脘巨闕連鳩尾中庭膻中玉堂裏紫宫華蓋
運璇璣天突廉泉承漿止
會隂(一名屏翳)在大便前小便後兩隂之間任脉别絡
俠督脉衝脉之會一云任督衝三脉所起任由此
而行腹督由此而行背衝由此而行少隂之分刺
二寸留三呼炙三壯一曰禁刺惟卒死者鍼一寸補
之溺死者令人倒䭾出水用鍼補之尿屎出則活餘
不可鍼
主治隂汗隂中諸病前後相引痛不得大小便穀道
病久痔相通男子隂寒衝心女子隂門痛經不通
一傳治婦人産後昏迷不省人事
曲骨在横骨上中極下一寸毛際陷中動脉任脉
足厥隂之會刺一寸五分留七呼灸三壯一曰刺
八分灸七壯至七七壯
主治小腹脹滿水腫小便淋澁血癃㿉疝小腹痛失
精虚冷婦人赤白帶下
千金云水腫脹灸百壯
中極(一名玉泉一名氣原)在臍下四寸膀胱募也足三隂
任脉之會刺八分留十呼灸三壯一曰可灸百壯
至三百壯孕婦不可炙
主治陽氣虚憊冷氣時上衝心尸厥恍惚失精無子
腹中臍下結塊水腫奔豚疝瘕五淋小便赤澁不
利婦人下元虚冷血崩白濁因産惡露不行胎衣
不下經閉不通血積成塊子門腫痛轉脬不得小
便
神農經云治血結成塊月水不調産後惡露不止臍
下積聚疼痛血崩不止可灸十四壯
太乙歌云兼氣海中極三里刺治小腹便澼
千金云妊不成數墮落炙玉泉五十壯二報之又
云為婦人斷緒最要穴又云腹脹水腫堅滿炙
百壯又云腰痛小便不利轉胞灸七壯
關元(一名次門一名下紀)在臍下三寸此穴當人身上下四
旁之中故又名大中極乃男子藏精女子畜血之處
小腸募也足三隂陽明任脉之會刺八分留
七呼炙七壯甲乙經云刺二寸氣府論註曰刺一寸
二分一曰可灸百壯至三百壯千金曰婦人刺之
則無子
主治積冷諸虚百損臍下絞痛漸入隂中冷氣入腹
少腹奔豚夜夢遺精白濁五淋七疝溲血小便赤
澁遺瀝轉胞不得溺婦人帶下瘕聚經水不通不
妊或妊娠下血或産後惡露不止或血冷月經斷
絶一云但是積冷虛乏皆宜炙孕婦不可鍼鍼
之則落胎如不落更鍼崑崙則立墜一云治隂
證傷寒及小便多婦人赤白帶下俱當炙此多者
千餘壯少亦不下二三百壯活人多矣然湏頻次
炙之仍下兼三里故曰若要丹田安三里不曾乾
神農經曰治痃癖氣痛可灸二十一壯
千金云治瘕癖灸五十壯又久痢百治不瘥炙三
百壯分十日炙之并治冷痢腹痛及臍下結痛流
入隂中發作無時仍炙天井百壯又治霍亂炙
三七壯又治氣淋石淋㿗疝及臍下三十六種
疾灸五十壯至百壯又云胞門閉塞絶子炙關
元三十壯報之
玉龍賦云合湧泉豐隆為治尸勞之例又云兼帶
脉多炙堪攻腎敗
席弘賦云治小便不禁又云兼照海隂交曲泉氣
海同寫治七疝痛如神
百證賦云無子收隂交石關之鄉
一傳治婦人産後血氣痛子宫不成胎
石門(一名命門一名丹田一名精露一名利機)在臍下二寸三焦募也
刺六分留七呼灸五壯一曰灸二七壯至百壯一
云不宜多炙令人敗傷婦人禁刺炙犯之終身
絶孕
主治腹脹堅鞕水腫支滿氣淋小便黃赤不利小腹
痛泄瀉不止身寒熱欬逆上氣嘔血卒疝疼痛婦
人因産惡露不止遂結成塊崩中漏下血淋
千金云大腸閉寒氣結心下堅滿炙百壯又治少
腹絞痛洩痢不止炙丹田百壯三報之又治血
淋灸隨年壯又治水腫人中滿灸百壯
一傳欲絶産灸臍下二寸三分隂動脉中三壯
氣海(一名脖胦一名下肓)在臍下一寸半宛宛中肓之原也
為男子生氣之海刺八分炙五壯甲乙經曰刺一
寸三分一曰灸百壯孕婦不可灸
主治下焦虛冷上衝心腹或為嘔吐不止或陽虚不
足驚恐不臥奔豚七疝小腸膀胱癥瘕結塊狀為
覆杯臍下冷氣陽脱欲死隂證傷寒卵縮四肢厥
冷小便赤澁羸瘦白濁婦人赤白帶下月事不調
産後惡露不止繞臍㽲痛小兒遺尿一云治卒
厥厥氣上攻兩脇心下痛奄奄欲絶此名奔豚先
以熱湯洗兩足浸良久炙百壯此氣海也凡藏
氣憊一切眞氣不足久疾不瘥者悉皆炙之
千金云治水洩痢及小腹癥積腹脹婦人癥聚瘠瘦
炙氣海百壯三報之
玉龍賦云兼璇璣治尫羸喘促
席弘賦云治五淋須更鍼三里又兼水分治水腫
又兼照海隂交曲泉關元同寫治七疝小腹痛
如神
百證賦云鍼三隂與氣海專司白濁久遺精
靈光賦云兼血海療五淋
一傳治小腸氣痛傷寒腹痛氣脹水鼓黃腫四時宜
多炙
昔柳公度曰吾養生無他術但不使元氣佐喜怒使
氣海常温爾今人既不能不以元氣佐喜怒若能
時炙氣海使温亦其次也予舊多病常若氣短醫
者教炙氣海氣遂不促自是每歲一二次炙之則
以氣怯故也
隂交(一名少關一名横尸)在臍下一寸一曰當膀胱上際三
焦募也任衝少隂之會刺八分灸五壯一曰灸
百壯孕婦不可炙
主治衝脉生病從少腹衝心而痛不得小便疝痛隂
汗濕癢奔豚腰膝拘攣婦人月事不調崩中𢃄下
隂癢産後惡露不止繞臍冷痛
神農經云治臍下冷疼可炙二十一壯
千金云大小便不通灸三壯轉胞炙隨年壯又治
水腫氣上下灸百壯
玉龍賦云兼三里水分治鼓脹
席弘賦云兼照海曲泉關元氣海同寫治七疝小腹
痛如神又云治小腸氣撮痛連臍急寫此穴更
於湧泉取氣甚妙又云兼百會太衝照海治咽
喉疾
標幽賦云隂交陽别定血暈
百證賦云兼三里治中邪霍亂又云無子取隂交
石關之鄉
一傳治腹内風寒走痛脹疼
神闕(一名氣舍)當臍中灸三壯禁刺刺之令人惡瘍潰
矢死不治一曰納炒乾淨鹽滿臍上加厚薑一片蓋
定灸百壯或以川椒代鹽亦妙
主治隂證傷寒中風不省人事腹中虛冷傷憊腸鳴
泄瀉不止水腫鼓脹小兒乳痢不止腹大風癎角
弓反張脱肛婦人血冷不受胎者灸此永不脱胎
此穴在諸家俱不言灸只云禁鍼銅人云宜灸
百壯有徐平者卒中不省得桃源為炙臍中百壯
始甦更數月復不起鄭糾云有一親卒中風醫者
為炙五百壯而甦後年逾八十向使徐平灸至三
五百壯安知其不永年耶故神闕之炙湏填細鹽
然後炙之以多為良若灸至三五百壯不惟愈疾
亦且延年若炙少則時或暫愈後恐復發必難救
矣但夏月人神在臍乃不宜灸
千金云納鹽臍中炙三壯治淋病又云凡霍亂納
鹽臍中灸二七壯并治脹滿
水分(一名分水一名中守)在下脘下一寸臍上一寸當小腸
下口至是而泌别清濁水液入膀胱渣滓入大腸故
曰水分禁刺灸五壯甲乙經曰刺一寸孕婦不
可炙
主治水病腹堅黃腫如鼓衝胷不得息繞臍痛腸鳴
泄瀉小便不通小兒陷𩕄若水病脹滿堅鞕不
能食炙之大良日七壯至四百壯止但不可刺刺
而水盡即死
神農經云腹脹水腫可灸十四壯至二十一壯
千金云治反胃吐食灸二十壯又治腹脹繞臍結
痛堅不能食灸百壯又霍亂轉筋入腹欲死用
四人持其手足炙灸五壯自不動即勿持之灸至
十四壯
太乙歌云腹脹寫此兼三里隂谷利水消腫
玉龍賦云兼隂交三里治鼓脹
百證賦云兼隂陵能去水腫盈臍
席弘賦云兼氣海治水腫
天星秘訣云兼建里治肚腹浮腫脹膨膨
下脘在建里下一寸臍上二寸當胃下口小腸上
口足太隂任脉之會刺八分灸五壯一曰二七壯
至百壯孕婦不可炙
主治臍上厥氣堅痛腹脹滿寒榖不化虛腫癖塊連
臍瘦弱少食飜胃小便赤
靈光賦云兼中脘治腹堅
百證賦云兼陷谷能平腹内腸鳴
建里在臍上三寸中脘下一寸刺五分留十呼灸
五壯一云宜鍼不宜炙孕婦尤忌之
主治腹脹身腫心痛上氣腸鳴嘔逆不食
千金云主霍亂腸鳴腹脹可刺八分寫五吸疾出鍼
日炙二七壯至百壯
百證賦云兼内關掃盡胷中之苦悶
天星秘訣云兼水分治肚腹腫脹
中脘(一名太倉一名胃脘一名上紀)在上脘下一寸臍上四寸居岐
骨與臍之中胃之募也為府之會手太陽少
陽足陽明所生任脉之會刺八分灸七壯一云二
七壯至百壯孕婦不可炙
主治心下脹滿傷飽食不化五隔五噎飜胃不食心
脾煩熱疼痛積聚痰飲面黃傷寒飲水過多腹脹
氣喘温瘧霍亂吐瀉寒熱不已或因讀書得奔豚
氣上攻伏梁心下寒癖結氣凡脾冷不可忍心下
脹滿飲食不進不化氣結疼痛雷鳴者皆宜灸之
此為府會故凡府病者當治之
千金云虛勞吐血嘔逆不下食多飽多睡百病灸三百壯
又治脹滿水腫氣聚寒冷炙百壯三報之又治奔
豚伏梁冷氣刺八分留七呼寫五吸仍日灸二七至四百
壯又主五毒注不能食飲灸至千壯又治霍亂先腹
痛灸二七壯不瘥更二七壯又治中惡炙五十壯
玉龍賦云兼腕骨療脾虚黃疸又云合上脘治九
種心疼
百證賦云主治積痢
靈光賦云兼下脘治腹堅
捷徑云治食噎
上脘在巨闕下一寸五分去蔽骨三寸臍上五寸
足陽明手太陽任脉之會刺八分留七呼灸五壯
千金云日炙二七壯至百壯三報之孕婦不可灸
主治心中煩熱痛不可忍腹中雷鳴飲食不化霍亂
飜胃嘔吐三焦多涎奔豚伏梁氣脹積聚黃疸心
風驚悸嘔血身熱汗不出
神農經云治心疼積塊嘔吐可灸十四壯
玉龍賦云合中脘治九種之心疼
太乙歌云兼豐隆刺治心疼嘔吐傷寒吐蚘
百證賦云合神門治發狂奔走
捷徑云治風癎熱病蚘蟲心痛
巨闕在鳩尾下一寸心之募也刺六分留七呼
炙七壯一曰刺三分灸七七壯
主治上氣欬逆胷滿氣短九種心疼冷痛引少腹蚘
痛痰飲欬嗽霍亂腹脹恍惚發狂黃疸中隔不利
煩悶卒心痛尸厥蠱毒息賁嘔血吐痢不止牛癎
千金云治吐逆不下食炙五十壯上氣胷滿牽背徹
痛炙五十壯若霍亂心痛先吐炙二七壯未愈再
二七壯又治卒忤灸百壯
神農經云治心腹積氣可灸十四壯又云治小兒
諸癎病如口噦吐沫可炙三壯艾炷如小麥
百證賦云兼刺膻中能除膈痛飲蓄難禁
鳩尾(一名&KR1075;骭一名尾翳)在臆前蔽骨下五分人無蔽骨者從
岐骨際下行一寸甲乙經曰一寸半膏之原也
禁刺灸一云可刺三分炙三壯此穴大難下鍼非甚
妙高手不可輕刺也
主治心驚悸神氣耗散癲癎狂病
席弘賦云鳩尾能治五般癎若下湧泉人不死
中庭在膻中下一寸六分陷中仰而取之刺三分
炙五壯
主治胷脇支滿噎塞吐逆食入還出小兒吐乳
膻中(一名元兒一名上氣海)在玉堂下一寸六分横兩乳間陷
中仰臥取之禁刺炙七壯刺之不幸令人夭甲乙
經曰刺三分
主治一切上氣短氣痰喘哮𠻳欬逆噎氣隔食反胃
喉鳴氣喘肺癰嘔吐涎沬膿血婦人乳汁少此
氣之會也凡上氣不下及氣噎氣隔氣痛之類均
宜炙之
神農經云上氣喘欬可炙七壯
千金云胷痺心痛炙百壯上氣欬逆炙五十壯
玉龍賦云兼天突醫喘𠻳
百證賦云兼巨闕鍼之能除膈痛蓄飲難禁
一傳治傷寒風痰壅盛
玉堂(一名玉英)在紫宫下一寸六分陷中仰而取之刺
三分灸五壯一云少灸
主治胷膺滿痛心煩欬逆上氣喘急不得息喉痺咽
壅水漿不入嘔吐寒痰
百證賦云兼幽門能治煩心嘔吐
紫宫在華蓋下一寸六分陷中仰而取之刺三分
炙五壯
主治胷脇支滿膺痛喉痺咽壅水漿不入欬逆上氣
吐血煩心
華蓋在璇璣下一寸陷中仰而取之刺三分炙五
壯
主治欬逆喘急上氣哮𠻳喉痺胷脇滿痛水飲不下
神農經云治氣喘欬𠻳胷滿喘逆不能言語可炙七
壯
百證賦云兼氣戸治脇肋疼痛
璇璣在天突下一寸陷中仰而取之刺三分灸五
壯
主治胷脇滿欬逆上氣喘不能言喉痺咽腫水飲不
下
玉龍賦云兼氣海治尫羸喘促
席弘賦云治胃中有積兼三里功多
百證賦云兼神藏治膈滿項強已試
天突(一名玉戶)在結喉下三寸宛宛中隂維任脉之會
刺五分留三呼炙二壯甲乙經曰低頭取之刺入
一寸
主治上氣哮喘欬𠻳喉痺五噎肺癰吐咯膿血咽腫
暴瘖身寒熱咽乾舌下急不得下食
神農經云治氣喘欬𠻳可炙七壯
玉龍賦云兼膻中醫欬𠻳
靈光賦云治喘痰
百證賦云兼肺俞治欬𠻳連聲
千金云治上氣氣悶咽塞聲壞炙五十壯
廉泉(一名本池一名舌本)在頷下結喉上中央舌本下仰而取
之隂維任脉之會按刺瘧論所載曰舌下兩脉
者廉泉也氣府論曰足少隂舌下各一衞氣篇曰足
少隂之標在背腧與舌下兩脉然則廉泉非一穴當
是舌根下之左右泉脉而且為足少隂之會也刺
三分留三呼炙三壯
主治欬𠻳喘息上氣吐沫舌縱舌下腫難言舌根急
縮不食涎出口瘡
百證賦云兼中衝堪攻舌下腫痛
承漿(一名天池一名懸漿)在頥前下脣稜下陷中足陽明任
脉之會刺二分留五呼炙三壯
主治偏風半風不遂口眼喎斜口禁不開暴瘖不能
言刺三分徐徐引氣而出及治任之為病其苦内
結男子為七疝女子為瘕聚一云療偏風口喎
面腫消渴飲水不休口齒疳蝕生瘡炙之亦佳日
可七壯至七七壯止即血脉宣通其風應時立愈
艾炷不必大但令當脉即能愈疾
千金云小兒脣緊炙三壯又云凡噦令人惋恨炙
七壯炷如小麥又十三鬼穴云此名鬼市治百
邪癲狂當在第八次下鍼
百證賦云寫牙疼而即移
通玄賦云治頭項強
督脉穴
督脉穴歌
督脉行背之中行二十八穴始長強腰俞腸關入命
門懸樞脊中中樞長筋縮至陽歸靈臺神道身柱陶
道開大椎瘂門連風府腦戸強間後頂排百會前頂
通𩕄會上星神庭素髎對水溝兌端在脣上齗交上
齒縫之内
凡取脊間督脉諸穴當於骨節突處取之但驗於
魚骨為可知也若取於節下必不見效
長強(一名氣之隂郄一名撅骨靈樞謂之窮骨亦名骨骶)在脊骶骨端伏地取
之督脉之絡别走任脉足少隂所結刺二分留
七呼炙三壯甲乙經曰刺三分一云日炙三十壯至
二百壯止忌冷食房勞
主治腰脊強急不可俛仰狂病大小便難腸風下血
五痔五淋下部疳蝕洞泄失精嘔血小兒𩕄陷驚
癎瘈瘲脱肛瀉血此穴為五痔之本一經驗治
少年注夏羸瘦炙此最效
千金翼云治赤白下痢炙窮骨頭百壯多多惟佳
又下漏五痔疳蟲食下部刺三分伏地取之以
大痛為度灸亦良日三十壯至七日止但不及鍼
又炙尾翠骨七壯治脱肛神良千金作龜尾即
窮骨也
玉龍賦云兼承山炙痔最妙
席弘賦云連大杼行鍼治小腸氣痛又云小兒脱
肛患多時先灸百會後長強
百證賦云兼百會穴專治脱肛又云刺長強與承
山善主腸風新下血
靈光賦云百會龜尾治痢疾
天星秘訣云兼大敦治小腸疝氣
腰俞(一名要柱一名背解一名腰戶一名髓空)在二十一椎節下間宛宛
中刺二分留七呼炙五壯一曰刺五分炙七七壯
主治腰脊重痛不得俛仰舉動腰以下至足冷痺不
仁強急不能坐臥灸隨年壯温瘧汗不出婦人經
閉溺赤炙後忌房勞強力
千金云腰卒痛去窮骨上一寸炙七壯者即此
席弘賦云兼環跳燒鍼治冷風冷痺
陽關在十六椎節下間伏而取之(甲乙經無此穴)刺五分
炙三壯
主治膝痛不可屈伸風痺不仁筋攣不行
命門(一名屬累)在十四椎節下間伏而取之一云平臍用
綿牽而取之刺五分灸三壯一曰刺三分炙二十
七壯若年二十以上者炙恐絶子
主治腎虚腰痛赤白帶下男子泄精耳鳴手足冷痺
攣疝驚恐頭眩頭痛如破身熱如火骨蒸汗不出
痎瘧瘈瘲裏急腹痛
千金云腰痛不得動者令病人正立以竹杖拄地度
至臍乃取杖度背脊炙杖頭盡處隨年壯良丈夫
痔漏下血脱肛不食長洩痢婦人崩中去血帶下
淋濁赤白皆灸之此俠兩傍各一寸横三間寸炙
之
神農經云治腰痛可炙七壯
玉龍賦云治老人便多兼腎俞著艾
標幽賦云兼肝俞能使瞽士視秋毫之末
一俗傳以此穴炙寒熱多效
懸樞在十三椎節下間伏而取之刺三分炙三壯
五壯
主治腰脊強不得屈伸腹中積氣上下疼痛水穀不
化瀉痢不止
脊中(一名神宗一名脊俞)在十一椎節下間俛而取之刺五
分禁灸炙則令人僂
主治風癎癲邪腹滿不食五痔積聚下痢小兒痢下
赤白秋末脱肛每厠則肛痛不可忍者炙之亦無
妨
中樞在第十椎節下間俛而取之此穴諸書皆失
之惟氣府論督脉下王氏註中有此穴及考之氣穴
論曰背與心相控而痛所治天突與十椎者其穴即
此刺五分禁灸灸之令人腰背傴僂一傳云此
穴能退熱進飲食可炙三壯常用常效未見傴僂
筋縮在九椎節下間俛而取之刺五分灸三壯五
壯
主治癲疾驚狂脊強風癎目上視
百證賦云兼水道專治脊強
至陽在七椎節下間俛而取之刺五分炙三壯
主治腰脊強痛胃中寒不食少氣難言胷脇支滿羸
瘦身黃滛濼脛痠四支重痛寒熱解㑊一云炙
三壯治喘氣立已
神農經云治寒熱脛痠四支重痛欬𠻳可炙三壯至
七壯
玉龍賦云却疸治神疲
靈臺在六椎節下間俛而取之刺三分炙三壯
甲乙經無此穴出氣府論註
主治今俗以炙氣喘不能臥及風冷久𠻳火到便愈
神道在五椎節下間俛而取之刺五分留五呼炙
五壯一曰可炙七七壯至百壯禁鍼
主治傷寒頭痛寒熱往來痎瘧悲愁健忘驚悸牙車
急張口不合小兒風癎瘈瘲可灸七壯
百證賦云兼心俞治風癎常發自寧
身柱在三椎節下間俛而取之刺五分留五呼灸
五壯一曰灸七七壯
主治腰脊痛癲癎狂走怒欲殺人瘈瘲身熱妄言見
鬼小兒驚癎
神農經云治欬𠻳可灸十四壯
玉龍賦云能蠲𠻳除膂痛
百證賦云兼本神穴治癲疾妙
乾坤生意云同陶道肺俞膏肓治虛損五勞七傷緊
要法
一傳治四時傷寒
陶道在大椎節下間俛而取之督脉足太陽之會
刺五分留五呼灸五壯一日刺三分
主治痎瘧寒熱酒淅脊強煩滿汗不出頭重目瞑瘈
瘲恍惚不樂
乾坤生意云兼身柱肺俞膏肓治虛損五勞七傷
百證賦云兼中膂俞治歲熱時行
一傳此穴善退骨蒸之熱
大椎(一名百勞)在第一椎上陷者中一曰平肩手足三
陽督脉之會刺五分留五呼炙五壯一云以年為
壯大椎為骨會骨病者可灸之
主治五勞七傷之力風勞食氣痎瘧久不愈肺脹脇
滿嘔吐上氣背膞拘急項頸強不得回顧一云
能寫胷中之熱及諸熱氣若炙寒熱之法先大椎
次長強以年為壯數一云治身痛寒熱風氣痛
一云治衂血不止炙二三十壯斷根不發
千金云凡瘧有不可瘥者從未發前灸大椎至發時
滿百壯無不瘥又云諸煩熱時氣温病炙大椎
百壯刺三分寫之又治氣短不語炙隨年壯
又治頸癭炙百壯及大椎兩邊相去各一寸半少
垂下各三十壯
玉龍賦云百勞止虛汗
神農經云治小兒急慢驚風
竇太師治諸虚寒熱灸此
捷徑云治熱不至肩
時傳以此治百病
瘂門(一名瘖門一名舌厭一名舌横)在項後入髮際五分宛宛中仰
頭取之督脉陽維之會入系舌本刺二分不可
深禁灸灸之令人啞
主治頸項強急不語諸陽熱盛衂血不止脊強反折
瘈瘲癲疾頭風疼痛汗不出寒熱風痙中風尸厥
暴死不省人事
百證賦云兼關衝治舌緩不語為緊要
風府(一名舌本)在項上入髮際一寸大筋内宛宛中疾言
其肉立起言休其肉立下督脉陽維之會熱論
曰巨陽者諸陽之屬也其脉連於風府刺三分留
三呼禁炙則令人瘖
主治中風舌緩暴瘖不語振寒汗出身重偏風半身
不遂傷風頭痛項急不得回顧目眩反視鼻衂咽
痛狂走悲恐驚悸欲自殺一云主寫胷中之熱
與大杼缺盆中府同
席弘賦云風府風池尋得到傷寒百病一時消又
云陽明二日尋風府又云從來風府最難尋湏
用功夫度淺深倘若膀胱氣未散更宜三里穴中
尋
通玄賦云風傷項急求風府
一傳治感冐風寒嘔吐不止
千金云邪病臥冥冥不自知風府主之又十三鬼
穴云此名鬼枕治百邪癲狂當在第六次下鍼
腦戸(一名匝風一名會額一名合顱)在枕骨上強間後一寸五分一
曰在髮際上二寸督脉足太陽之會禁刺灸刺
中腦戸入腦立死亦不可炙令人瘖
強間(一名大羽)在後頂後一寸五分刺二分炙五壯一
曰禁灸
主治頭痛項強目眩腦旋煩心嘔吐涎沫狂走
百證賦云兼豐隆治頭痛難禁
後頂(一名交衝)在百會後一寸五分枕骨上刺二分炙
五壯
主治頸項強急額顱上痛偏頭痛惡風目眩不明
百會(一名三陽五會一名巔上一名天滿)在前頂後一寸五分頂中央
旋毛心容豆許直兩耳尖上對是穴督脉足太陽
之會手足少陽足厥隂俱會於此刺二分灸五壯甲
乙經曰刺三分灸三壯一曰炙頭頂不得過七七壯
主治頭風頭痛耳聾鼻塞鼻衂中風言語蹇滯口噤
不開或多悲哭偏風半身不遂風癎卒厥角弓反
張吐沫心神恍惚驚悸健忘痎瘧女人血風胎前
産後風疾小兒風癎驚風脱肛久不瘥一曰百
病皆治宜刺此二分得氣即寫若灸至百壯停三
五日後遶四畔用三稜鍼出血以井花水淋之令
氣宣通否則恐火氣上壅令人目暗一曰治悲
笑欲死四肢冷氣欲絶身口温可鍼人中三分炙
百會三壯即甦
史記載扁鵲治虢太子尸蹷鍼取三陽五會而甦
神農經云治頭風可灸三壯小兒脱肛可灸三壯至
五壯艾炷如小麥
玉龍賦云兼𩕄會治卒暴中風
靈光賦云兼龜尾治痢疾
席弘賦云小兒脱肛患多時先炙百會後尾骶又
云兼太衝照海隂交治咽喉疾
前頂在𩕄會後一寸五分骨陷中一云在百會前一
寸刺二分灸五壯一曰灸七七壯
主治頭風目眩面赤腫小兒驚癎瘈瘲鼻多清涕頸
項腫痛
神農經云治小兒急慢驚風可灸三壯艾炷如小麥
百證賦云兼水溝治面腫虛浮
𩕄會在上星後一寸陷中刺二分灸五壯一曰灸
二七至七七壯小兒八歲以前禁鍼蓋其𩕄門未
合刺之不幸令人夭
主治腦虚冷痛頭風腫痛項痛飲酒過多頭皮腫風
癎清涕一云治目眩面腫鼻塞不聞香臭驚癎
戴目昏不識人可灸二七壯至七七壯初灸即不
痛病去即痛痛即罷灸若是鼻塞炙至四日漸退
七日頓愈鍼入二分留三呼得氣即寫頭風生白
屑多睡鍼之彌佳鍼訖以末鹽生麻油相和揩髮
根下即頭風永除
神農經云治頭風疼痛可灸三壯小兒急慢驚風炙
三壯炷如小麥
千金云邪病鬼癲囟上主之一名鬼門
玉龍賦云兼百會治卒暴中風
百證賦云連玉枕療頭風
上星(一名神堂)在鼻直上入髮際一寸陷者中可容豆
刺三分留六呼炙五壯一云宜三稜鍼出血以寫諸
陽熱氣
主治頭風頭痛頭皮腫面虚惡寒痎瘧寒熱汗不出
鼻血臭涕鼻塞不聞香臭目眩睛痛不能遠視以
細三稜鍼刺之即宣泄諸陽熱氣無令上衝頭目
千金云鼻中息肉灸二百壯又云兼大椎灸瘧至
發時令滿百壯炷如黍米又治鬼魅灸百壯
又十三鬼穴此名鬼堂主百邪癲狂當在第十次
下鍼
玉龍賦云治頭風鼻淵
神庭直鼻上入髮際五分髮高者髮際是穴髮低者
加二三分督脉足太陽陽明之會灸三壯禁刺
刺之令人癲狂目失明一曰灸七壯至三七壯止
主治發狂登高妄走風癎癲疾角弓反張目上視不
識人頭風鼻淵流涕不止頭痛目淚煩滿喘喝驚
悸不得安寢
玉龍賦云專理頭風
素髎(一名面王)在鼻端凖頭刺一分禁灸
主治鼻中瘜肉不消喘息不利多涕喎噼衂血一曰
治酒酢風用三稜鍼出血
水溝(一名人中)在鼻下人中陷中督脉手足陽明之會
刺三分留六呼得氣即寫灸三壯至七壯炷如小
麥然灸不及鍼
主治中風口噤牙關不開卒中惡邪鬼擊不省人事
癲癎卒倒消渴多飲水氣偏身浮腫瘟疫口眼喎
噼俱宜刺之若風水面腫鍼此一穴出水盡即頓
愈一云水氣腫病但宜鍼此三分徐徐出之以
泄水氣若鍼他穴水盡則死
神農經云治小兒急慢驚風可灸三壯炷如小麥
玉龍賦云兼曲池穴治痿仆又云兼委中穴治腰
脊閃痛又云合大陵頻寫之全除口氣
席弘賦云人中治癲功最高十三鬼穴不湏饒
千金云此穴為鬼市治百邪癲狂此當在第一次下
鍼凡人中惡先掐鼻下是也鬼擊卒死者湏即灸
之
百證賦云兼前頂治面腫虚浮
靈光賦云水溝兼間使治邪癲
兌端在上脣端甲乙經曰手陽明脉氣所發刺
二分留六呼灸三壯炷如大麥
主治癲癎吐沫齒齦痛消渴衂血口噤口瘡臭穢不
可近
百證賦云小便赤澁兌端獨寫大陽經
齗交(齗音銀齒根肉)在脣内上齒縫中任督二經之會
刺三分逆刺之炙三壯
主治面赤心煩痛鼻生瘜肉不消頭額中痛頸項強
目淚多眵赤痛牙疳腫痛小兒面瘡久癬不除點
烙亦佳
百證賦云專治鼻痔
類經圖翼卷八
