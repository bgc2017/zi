欽定四庫全書
類經卷二十五明張介賓撰
運氣類
五運三氣之紀物生之應(素問五常政大論十三)
黃帝問曰太虛寥廓五運廻薄衰盛不同損益相從願
聞平氣何如而名何如而紀也(寥廓玄遠也廻循環也薄廹切也此章詳明五
運盛衰之有不同而悉其平氣不及太過三者之紀也)岐伯對曰昭乎哉問也木
曰敷和(木得其平則敷布和氣以生萬物)火曰升明(陽之性升其德明顯)土曰備
化(土含萬物無所不備土生萬物無所不化)金曰審平(金主殺伐和則清寧故曰審平無妄刑也)
水曰静順(水體清静性柔而順)帝曰其不及奈何岐伯曰木曰
委和(陽和委屈發生少也)火曰伏明(陽德不彰光明伏也)土曰卑監(氣陷不逹政屈
不化也)金曰從革(金性夲剛其不及則從火化而變革也)水曰涸流(水氣不及則源
流乾涸也)帝曰太過何謂岐伯曰木曰發生(木氣有餘發生盛也)火
曰赫曦(陽光炎盛也赫音黑曦音希)土曰敦阜(敦厚也阜高也土本高厚此言其尤盛也)
金曰堅成(金性堅剛用能成物其氣有餘則堅成尤甚也)水曰流衍(衍滿而溢也)
帝曰三氣之紀願聞其候岐伯曰悉乎哉問也敷和
之紀木德周行陽舒隂布五化宣平(此下詳言平運之紀也木之平運是
曰敷和木德周行則陽氣舒而隂氣布故凡生長化收藏之五化無不由此而宣行其和平之氣也按此論
與金匱眞言論隂陽應象大論五運行大論義通所當參閱俱見藏象類四五六等章新校正云按王注太
過不及各紀年辰惟平運不紀者蓋平運之歲不可以定紀也或者欲補注云丁巳丁亥丁夘壬寅壬申歲者
是未逹也下放此)其氣端(正而直也)其性隨(柔和隨物也)其用曲直(曲直成材
也)其化生榮(生氣榮茂也)其類草木(凡長短堅脆皆木類也)其政發散
(木主春其氣上升故政主發散)其候温和(春之候也)其令風(木之化也)其藏肝(肝屬
木也)肝其畏清(清者金氣也)其主目(肝之竅也)其穀麻(麻之色蒼也金匱眞言
論曰其榖麥無麻)其果李(味酸也)其實核(諸核皆屬木其質強也)其應春(木王
之時也)其蟲毛(毛直如木氣類同也)其畜犬(味酸也金匱真言論曰其畜雞無犬)其
色蒼(青翠色也)其養筋(肝主筋也)其病裏急支滿(厥隂肝氣為病也)其味
酸(酸為木化也)其音角(角音屬木其聲在清濁之間)其物中堅(象土中有木也)其
數八(木之生數三成數八也)升明之紀正陽而治德施周普五
化均衡(火之平運是曰升明火主南方故曰正陽陽氣無所不至故曰周普五化義見前均等也衡平
也)其氣高(陽主升也)其性速(火性急也)其用燔灼(燒炙也)其化蕃茂
(長氣盛也)其類火(諸火皆其類也)其政明曜(陽之光也)其候炎暑(火之候也)其
令熱(火之化也)其藏心(心屬火也)心其畏寒(寒為水氣也)其主舌(心之官也)
其穀麥(色赤也金匱眞言論火穀曰黍木榖曰麥又藏氣法時論亦言麥苦)其果杏(味苦
也)其實絡(實中之系脉絡之類也)其應夏(火王之時也)其蟲羽(羽翔而升屬乎
火也)其畜馬(快健躁疾得火性也金匱眞言論金畜曰馬火畜曰羊)其色赤(赤色屬火也)
其養血(心主血也)其病瞤瘛(火性動也瞤如雲切)其味苦(苦為火化也)其
音徵(徵音屬火其聲次清)其物脉(脉之所至即陽氣所及也)其數七(火之生數二成數七)
備化之紀氣恊天休德流四政五化齊修(土之平運是曰備化
氣恊天休順承天化而濟其美也德流四政土德分助四方以贊成金木水火之政也故生長化收藏咸得其
政而五者齊修矣)其氣平(土之氣象平而厚也)其性順(順萬物之性而各成其化也)其
用高下(或高或下皆其用也)其化豐滿(萬物成實必頼乎土故土曰充氣)其類土
(諸土皆其類也)其政安静(土厚而安静其政亦然)其候溽蒸(溽濕也蒸熱也長夏之候
也)其令濕(土之化也)其藏脾(脾屬土也)脾其畏風(風者木氣也)其主口
(脾之竅也)其穀稷(小米之粳者曰稷黅穀也)其果棗(味甘也)其實肉(土主肌肉也)
其應長夏(長夏者六月也土生於火長在夏中既長而王故云長夏)其蟲倮(倮赤體也禮記
月令亦曰其蟲倮注曰人為倮蟲之長倮郎朵切)其畜牛(其性和緩其功稼穡得土氣也)其色
黃(黃屬土也)其養肉(脾土所主也)其病否(脾之病也)其味甘(甘為土化也)其
音宮(宮音屬土其聲下而濁)其物膚(即肌肉也)其數五(土之生數五成數十)審
平之紀收而不爭殺而無犯五化宣明(金之平運是曰審平金氣平則
收而不爭殺而無犯犯謂殘害於物也金氣清肅故五化得之皆以宣明)其氣潔(潔白瑩明金之氣也)
其性剛(剛勁鋒利金之性也)其用散落(散落萬物金之用也)其化堅歛(收歛堅強
金之化也)其類金(諸金皆其類也)其政勁肅(急速而嚴金之政也)其候清切(秋之
候也)其令燥(金之化也)其藏肺(肺屬金也)肺其畏熱(熱為火氣也)其主鼻
(肺之竅也)其穀稻(色白也)其果桃(味辛也)其實殼(凡物之皮殼皆堅金剛居外也)
其應秋(金之王也)其蟲介(甲堅而固得金氣也)其畜雞(性好闘故屬金金匱眞言論
木畜曰雞金畜曰馬)其色白(白色屬金也)其養皮毛(肺金所主也)其病欬(肺金
病也)其味辛(辛為金化也)其音商(商音屬金其聲次濁)其物外堅(殼之類也)其
數九(金之生數四成數九)靜順之紀藏而勿害治而善下五化
咸整(水之平運是曰静順水氣平則藏而勿害治而善下矣江海之所以為百谷王者以其德全善下也
五化得水而後齊故曰咸整)其氣明(水為天一之氣故外暗而内明)其性下(流濕就卑水之
性也)其用沃衍(沃灌溉也衍溢滿也沃音屋)其化凝堅(藏氣布化則萬物凝堅也)其
類水(諸水皆其類也)其政流演(演長流貎井泉不竭川流不息皆流演之義演衍同)其
候凝肅(冬之候也)其令寒(水之化也)其藏腎(腎屬水也)腎其畏濕(濕為土氣
也)其主二隂(腎之竅也)其穀豆(菽也穀色純黑惟豆有之)其果栗(味鹹也)其
實濡(實中津液也)其應冬(水之王也)其蟲鱗(生於水也)其畜彘(豕也其色多黑
其性善下彘音治)其色黑(黑色屬水也)其養骨髓(其氣深腎水所主也)其病厥
(隂氣之逆也)其味鹹(鹹為水化也)其音羽(羽音屬水其聲高而清)其物濡(濡濕
潤也濡音如)其數六(水之生數一成數六)故生而勿殺長而勿罰化而
勿制收而勿害藏而勿抑是謂平氣(此總結上文平氣之五化也故木之
生氣治令則收氣不能縱其殺火之長氣治令則藏氣不能縱其罰土之化氣治令則生氣不能縱其制金之
收氣治令則長氣不能縱其害水之藏氣治令則化氣不能縱其抑此皆以天氣平地氣正五化之氣不相勝
克故皆曰平氣)委和之紀是謂勝生(此下詳言不及之紀也木氣不及是謂委
和凡丁壬皆屬木運而丁木隂柔乃為不及故於六丁之歲生氣不政收氣勝之是曰勝生)生氣不
政化氣廼揚(木氣衰土氣無制也)長氣自平收令廼蚤(火無所生故長氣自
平木衰金勝故收氣廼蚤)凉雨時降風雲並興(凉為金化風為木化雲雨皆為濕化此以
木不及故兼土金之化也)草木晚榮蒼乾凋落(木不及故草木晚榮金勝之故蒼乾凋落)
物秀而實膚肉内充(生氣雖晚化氣速成故也)其氣歛其用聚(木兼金化
收氣勝也)其動緛戾拘緩(緛縮短也戾斜曲也拘拘急也緩不收也皆厥隂不及之病緛音
軟戾音利)其發驚駭(風木氣衰肝膽俱病也)其藏肝(木之應也)其果棗李(棗土
果也李當作桃金果也蓋木不及則土金二果盛下不及五運皆同)其實核殼(核應木殼應金木衰
金盛也)其穀稷稻(土之稷金之稻木不及則二穀當成也)其味酸辛(酸者衰辛者勝
木兼金化也)其色白蒼(白金色蒼木色白盛於蒼也)其畜犬雞(犬木畜雞金畜有盛
衰也)其蟲毛介(毛木蟲介金蟲盛衰同上)其主霧露淒滄(金之勝也)其聲角
商(木從金也)其病搖動注恐(搖動者筋之病注恐者肝膽之病)從金化也(此結
上文木不及者從金之化也)少角與判商同(此總言六丁年也角為木音木不及故曰少角
金乘之故半與商金同其化判半也新校正云按火土金水之文皆以判作少則此當云少角與少商同然
不云少商者蓋少角之運共有六年而丁巳丁亥上角與正角同丁夘丁酉上商與正商同丁未丁丑上宮與
正宮同是六年者各有所同與火土金水之少運不同故不云同少商只大約而言以見半從商化也)上
角與正角同(此丁巳丁亥年也上見厥隂司天是為上角歲運不及而得司天之助則得其敷和
之平故與正角同也)上商與正商同(此丁夘丁酉年也木運不及則半兼金化若遇陽明司天
金又有助是以木運之紀而得審平之化故上商與正商同也)其病支廢癰腫瘡瘍(木被
金刑經筋受病風淫末疾故為支廢支廢則谿谷關節多有壅滯而癰腫瘡瘍所由生也)其甘蟲(味甘
者易生蟲金勝木而土無制也此即氣交變大論蟲食甘黃之義)邪傷肝也(木氣不及則邪傷在
肝)上宮與正宮同(此丁丑丁未年也上宮者太隂司天也歲木不及則土得自專又見濕土
司天之助是以木運之紀而行備化之政故上宮與正宮同也)肅飋肅殺則炎赫沸騰
(此總言木運之勝復也蕭飋肅殺金勝木也炎赫沸騰火復金也飋音瑟)𤯝於三(勝復皆因於木
故災𤯝在三東方震宫也)所謂復也(此承上文言子為其母而報復也餘放此)其主飛蠧
蛆雉(飛而蠧者隂中之陽蟲也蛆者蠅之子蛆入灰中蛻化為蠅其性喜煖畏寒火運之年尤多也雉火
禽也凡此皆火復之氣所化)廼為雷霆(雷之迅者曰霆木鬱極而火逹之其氣則為雷霆故易曰
震為雷)伏明之紀是謂勝長(伏明之紀火不及也凡戊癸皆屬火運而癸以隂柔
乃為不及故於六癸之歲長氣不宣藏氣勝之是謂勝長)長氣不宣藏氣反布(火之長氣
不能宣化水之藏氣反布於時)收氣自政化令廼衡(金無所畏故收氣自行其政土無所
生故化令惟衡平耳)寒清數舉暑令廼薄(隂盛陽衰也)承化物生生而
不長(物承土化而生者以土無火生雖生不長也此即上文化令廼衡之義)成實而稚遇
化已老(長氣不宣故物之成實者惟稚而短及遇土化之令而氣已老矣)陽氣屈伏蟄
蟲蚤藏(陽不施於物也)其氣鬱(陽主升不升則鬱矣)其用暴(火性急鬱而不伸出必暴
矣)其動彰伏變易(彰者火之德火不足則彰伏不常而多變易矣)其發痛(寒勝之也)
其藏心(火氣通於心也)其果栗桃(栗水果桃金果火不及故二果成也)其實絡濡
(絡應火濡應水也)其穀豆稻(豆水穀稻金穀二穀成也)其味苦鹹(苦衰鹹勝也)其
色玄丹(玄盛丹衰也)其畜馬彘(馬火畜當衰彘水畜當王也)其蟲羽鱗(羽屬
火鱗屬水有盛衰也)其主冰雪霜寒(水反勝也)其聲徵羽(火音從水也)其病
昏惑悲忘(火不足而心神潰也)從水化也(此結上文火不及者從水化也)少徵與
少羽同(此總言六癸年也徵為火音火不及故云少徵水勝之故與少羽同其化)上商與正
商同(癸卯癸酉年也上見陽明司天是為上商歲火不及則金無所畏又得燥金司天之助是以火運之
紀而行審平之氣故曰上商與正商同也按少徵六年癸丑癸未上宫也癸巳癸亥上角也此止言上商而
不及宫角者以火與土木無所克伐而同歸少羽之化矣)邪傷心也(火氣不及故寒邪傷於心)凝
慘慄冽則暴雨霖霪(凝慘慄冽水勝火也暴雨霖霪土復水也)𤯝於九(勝復皆因
於火故災𤯝於九南方離宫也)其主驟注雷霆震驚(驟注土復之變也雷霆震驚火鬱之
逹也土火相恊故為是變)沈霒淫雨(沈霒隂雲蔽日也淫久雨也此皆濕復之變霒音隂)
卑監之紀是謂減化(卑監之紀土氣不及也凡甲己皆屬土運而巳以隂柔乃為不及故
於六巳之年化氣不令是謂減化)化氣不令生政獨彰(土氣不足木專其政也)長
氣整雨廼愆收氣平(火土無犯故長氣整土德衰故雨愆期金無所生故收氣平也)風
寒並興(土衰而木肆其暴水無所畏故風寒並興)草木榮美秀而不實成而
粃也(生政獨彰故草木榮美化氣不令故雖秀而不實粃音比糠粃也)其氣散(土從風化飄楊
而散也)其用靜定(土政本靜其氣衰則化不及物而過於靜定矣)其動瘍涌分潰
癰腫(土藏病則為涌嘔肉理病則為瘡瘍潰爛癰腫)其發濡滯(土不制水也)其藏脾
(土氣通於脾也)其果李栗(李木果栗水果土不及而二果成也)其實濡核(濡應水核應木
也)其穀豆麻(豆水穀麻木穀二穀成也)其味酸甘(酸勝甘衰也)其色蒼黃
(蒼多黃少也)其畜牛犬(牛為土畜當衰犬為木畜當盛)其蟲倮毛(倮屬土毛屬木有盛
衰也)其主飄怒振發(木之勝也)其聲宫角(土從木也)其病留滿否塞
(土不足而脾不運也)從木化也(總結上文)少宫與少角同(此總言六巳年也宫為土
音土之不及故云少宫土不足則木乘之故與少角同其化)上宫與正宫同(上宫者太隂濕
土司天也歲土不及而有司天之助是以少宫之紀而得備化之氣故與正宫同己丑己未年是也)上角
與正角同(上角者厥隂風木司天也歲土不及則半兼木化若遇厥隂司天木又有助是以土運之
紀而行敷和之化故上角與正角同己巳己亥年是也按此不言己卯己酉上商者以土金無犯故不紀之)
其病飱泄(土衰風勝也)邪傷脾也(土氣不及故邪傷在脾)振拉飄揚則
蒼乾散落(振拉飄揚木勝土也蒼乾散落金復木也)其𤯝四維(勝復皆因於土故災𤯝見
於四維四維者土位中宫而寄王於四隅辰戌丑未之位是也)其主敗折虎狼(敗折者金之變
虎狼多刑傷皆金復之氣所化)清氣廼用生政廼辱(金復之用木勝之屈也)從
革之紀是謂折收(從革之紀金不及也凡乙庚皆屬金運而乙以隂柔乃為不及故於六乙
之年收氣减折是謂折收)收氣廼後生氣廼揚(金之收氣後時則木之生氣布揚而盛也)
長化合德火政廼宣庶類以蕃(金衰則火乘之火王則土得所助故長化合德
火政宣行而庶類蕃盛也)其氣揚其用躁切(火之氣用升揚而躁急也)其動鏗禁
瞀厥(鏗然有聲欬也禁聲不出也瞀悶也厥氣上逆也金不足者肺應之肺主氣故為是病鏗音坑瞀
茂莫務三音)其發欬喘(肺病也)其藏肺(金氣通於肺也)其果李杏(李木果杏
火果金不及故二果成也)其實殼絡(殼屬金絡屬火有盛衰也)其殼麻麥(麻木穀麥火穀
二穀成也)其味苦辛(苦盛辛衰也)其色白丹(丹多白少也)其畜雞羊(雞為
金畜當衰羊為火畜當盛金匱眞言論火畜曰羊)其蟲介羽(介金蟲羽火蟲有盛衰也)其主
明曜炎爍(火氣之勝也)其聲商徵(金從火也)其病嚏欬鼽衂(火有餘而
病反肺也)從火化也(結上文金氣不及之化)少商與少徵同(此總言六乙年也商
為金音金不及故云少商金不及則火乘之故與少徵同其化)上商與正商同(上商者陽明燥
金司天也歲金不及而有司天之助是以少商之紀而得審平之氣故與正商同乙夘乙酉年是也)上角
與正角同(歲金不及而上見厥隂司天木無所畏則木齊金化故與正角之氣同乙巳乙亥年是也
按此不言乙丑乙未上宫者土金無犯也故不及之)邪傷肺也(金不及故邪傷於肺)炎光
赫烈則冰雪霜雹(炎光赫烈火勝金也冰雪霜雹水復火也)𤯝於七(勝復皆因於金
故災𤯝在七西方兌宫也)其主鱗伏彘鼠(水復之化也)藏氣蚤至廼生大
寒(皆水之復也)涸流之紀是謂反陽(涸流之紀水不及也凡丙辛皆屬水運而
辛以隂柔乃為不及故於六辛隂水之年陽反用事是謂反陽)藏令不舉化氣廼昌(水衰
故藏氣不令土勝故化氣廼昌)長氣宣布蟄蟲不藏(火無所畏故長氣宣布蟄蟲不藏也
按此不言收氣者金水無犯故不及之)土潤水泉減(土勝水也)草木條茂榮秀
滿盛(長化之氣豐而厚也)其氣滯(從乎土也)其用滲泄(水不畜也)其動堅止
(土邪留滯則堅止為癥也)其發燥槁(隂氣虚也)其藏腎(水氣通於腎也)其果棗杏
(棗土果杏火果水不及則二果當成)其實濡肉(濡應水者衰肉應土者盛也)其穀黍稷
(黍火穀稷土穀二穀當成也按金匱眞言論火穀曰黍而本論作麥似乎二字有誤)其味甘鹹
(甘勝鹹衰也)其色黅玄(黃多黑少也黅音今)其畜彘牛(彘水畜當衰牛土畜當王)
其蟲鱗倮(鱗水蟲倮土蟲盛衰亦然)其主埃鬱昏翳(土氣之勝也)其聲羽
宫(水從土也)其病痿厥堅下(陽明實而少隂虛也)從土化也(結上文水不及之化
也)少羽與少宫同(此總言六辛年也羽為水音水之不及故云少羽水不及而土乘之故與
少宫同其化)上宫與正宫同(上宫太隂司天也水衰土勝之年若司天遇土又得其助是以
少羽之紀而行備化之氣故上宫與正宫同辛丑辛未年是也按此不言辛巳辛亥上角者水木無犯也辛
卯辛酉上商者金水無犯也故皆不及之)其病癃閟(腎氣不化也閟閉同)邪傷腎也
(水不及故邪傷在腎)埃昏驟雨則振拉摧拔(埃昏驟雨土勝水也振拉摧拔木復土也)
𤯝於一(勝復皆因於水故災𤯝在一北方坎宫也)其主毛顯狐狢變化不藏
(木復之氣行也狢何各切又音陌)故乘危而行不速而至暴虐無德災
反及之微者復微甚者復甚氣之常也(此總結上文不及五運凡相勝
者乘此孤危恃彼強盛不召而至暴虐無德至於子來報復災反及之如木被金傷則火來救母起而相報金
為火制乃反受災五行迭用勝復皆然所以勝之微者報亦微勝之甚者報亦甚故氣交變大論曰五運之政
猶權衡也又曰勝復盛衰不能相多也往來小大不能相過也正此之義)發生之紀是
謂啓&KR0008;(此下詳言太過之紀也木之太過是謂發生陽剛之木六壬是也啓開也&KR0008;布也布散陽和發
生萬物之象也四氣調神論曰春三月此謂發陳與此義同&KR0008;古陳字)土疎泄蒼氣逹
(木氣動生氣逹故土體疎泄而通也蒼氣木氣也)陽和布化隂氣廼隨(木火相生則陽
和布化陽氣日進則隂氣日退廼隨猶言廼後也)生氣淳化萬物以榮(木氣有餘故能
淳化以滎萬物)其化生其氣美(生發生美芳美也)其政散(布散和氣風之象也)其
令條舒(條舒順氣化而脩長暢逹也)其動掉眩巔疾(掉顫搖也眩旋轉也巔頂巔也
風木太過故其為病如此掉提料切)其德鳴靡啓拆(鳴風木聲也靡散也奢美也啓拆即
發陳之義其德應春也六元正紀大論云其化鳴紊啓拆)其變振拉摧拔(振謂振怒拉謂
敗折摧謂仆落拔謂出本)其穀麻稻(麻木穀稻金穀齊其化也)其畜雞犬(雞金畜犬木畜
犬齊雞也)其果李桃(李木果桃金果李齊桃也)其色青黃白(木能克土而齊金故三色
見象也)其味酸甘辛(三味亦木土金也)其象春(風温春化同也)其經足厥
隂少陽(足厥隂肝足少陽膽木之應也)其藏肝脾(肝勝脾也)其蟲毛介(毛齊介肓
也)其物中堅外堅(木金並化也)其病怒(木強也)太角與上商同
(按六壬之年無卯酉是太角本無上商也故新校正云太過五運獨太角言與上商同餘四運並不言者疑此
文為衍或非衍則誤耳)上徵則其氣逆其病吐利(上徵者司天見少隂君火少陽
相火乃壬子壬午壬寅壬申四年是也木氣有餘而上行生火子居母上是為氣逆故其為病如此五運行大
論曰氣相得而病者以下臨上不當位者是也按此不言壬辰壬戌上羽者水木相臨為順故不及之)不
務其德則收氣復秋氣勁切甚則肅殺清氣大至草木
凋零邪廼傷肝(若木恃太過不務其德而侮土則金必復之故乘秋令而為災如此至其為病
則邪反傷肝矣)赫曦之紀是謂蕃茂(火之太過是謂赫曦六戊之歲皆陽剛之火也
陽盛則萬物俱盛故曰蕃茂)隂氣内化陽氣外榮(隂降於下陽升於上也)炎暑
施化物得以昌(陽氣為發生之本也)其化長其氣高(陽主進故化長火主升故
氣高)其政動(陽主動也)其令鳴顯(火之聲壯火之光明也)其動炎灼妄擾
(火盛之害也)其德暄暑鬱蒸(熱化所行其德應夏也)其變炎烈沸騰(火氣
太過熱極之變也)其穀麥豆(麥火穀豆水穀麥齊豆也)其畜羊彘(羊火畜彘水畜其育
齊也)其果杏栗(杏火果栗水果其實同也)其色赤白玄(火金水三色盛衰見也)其
味苦辛鹹(亦火金水三味也)其象夏(熱曛昏火夏化同也)其經手少隂太
陽手厥隂少陽(手少隂心手太陽小腸手厥隂心包絡手少陽三焦皆火之應也)其藏
心肺(心勝肺也)其蟲羽鱗(羽屬火鱗屬水羽齊鱗化也)其物脉濡(脉為火濡為水
其化亦然)其病笑瘧瘡瘍血流狂妄目赤(皆火盛也)上羽與正徵
同其收齊(上羽者太陽寒水司天戊辰戊戌年是也火運太過得水制之則與升明正徵同其化火
既務德則金不受傷而收令齊備也)其病痓(痓者口噤如癎肢體拘強也水火相激而然痓證有二無
汗惡寒曰剛痓有汗不惡寒曰柔痓皆足太陽病痓音翅)上徵而收氣後也(上徵者二
火司天也謂戊子戊午上見少隂君火戊寅戊申上見少陽相火火盛則金衰故收氣後也)暴烈其
政藏氣廼復時見凝慘甚則雨水霜雹切寒邪傷心也
(若火不務德暴烈其政則金氣受傷水必復之故其為災如此而寒邪反傷心也)敦阜之紀
是謂廣化(土之太過是謂敦阜六甲之歲皆陽剛之土也土之化氣廣被於物故曰廣化)厚德
清靜順長以盈(土德至厚土性至靜順火之長氣而化政以盈土生於火也)至隂内
實物化充成(至厚至靜故曰至隂萬物之化無不賴土故物化充成)烟埃朦鬱見
於厚土(土本厚矣而尤厚者則在山川烟埃朦欝土之氣也故見於此)大雨時行濕氣
廼用燥政廼辟(土之化濕濕氣行則燥氣辟辟避同)其化圓其氣豐(圓周
徧也豐盈充也)其政靜(其德厚重故其政安靜)其令周備(土王四時而充萬物故曰周備)
其動濡積并稸(濕則多濡靜則積稸稸昌六切聚也)其德柔潤重淖(淖泥
濕也又和也淖乃到切)其變震驚飄驟崩潰(震驚飄驟雷霆暴風也崩潰洪水衝决也
此以土極而兼木復之化)其穀稷麻(稷土穀麻木穀土齊木化也)其畜牛犬(牛土畜犬
木畜其育齊也)其果棗李(棗土果李木果)其色黅玄蒼(土水木三色土勝水而齊木也)
其味甘鹹酸(義同上)其象長夏(凡雲雨昏暝埃皆長夏化同)其經足太
隂陽明(足太隂脾經足陽明胃經土之應也)其藏脾腎(脾勝腎)其蟲倮毛(土氣
有餘倮毛齊化)其物肌核(亦土木之化也)其病腹滿四支不舉(土邪有餘則濡
積壅滯故其為病如此按甲土六年甲子甲午甲寅甲申上徵也甲辰甲戌上羽也此俱不言者以不能犯
於土也故皆不及之)大風迅至邪傷脾也(土極木復其變若此故其為病邪反傷脾)
堅成之紀是謂收引(金之太過是謂堅成六庚之歲陽金也金勝則收氣大行故曰收引
引者隂盛陽衰萬物相引而退避也)天氣㓗地氣明(金氣清也)陽氣隨隂治化
(隨後也)燥行其政物以司成(燥行其政氣化乃堅故司萬物之成也)收氣繁
布化洽不終(金之收氣盛而蚤布則土之化氣不得終其令也洽和也澤也)其化成(收成
也)其氣削(消削也)其政肅(嚴肅也)其令銳切(剛勁也)其動暴折
瘍疰(暴折者金氣有餘瘍疰者皮膚之疾)其德霧露蕭飋(清肅之化也)其變肅
殺凋零(殺令行也)其穀稻黍(稻金穀黍火穀金齊火化也)其畜雞馬(金火二畜
孕育齊也)其果桃杏(金齊火實也)其色白青丹(金有餘則克木齊火故見於三色也)
其味辛酸苦(亦金木火三味也)其象秋(凡燥清烟露皆秋化同也)其經手太
隂陽明(手太隂肺經手陽明大腸經皆金之應也)其藏肺肝(肺勝肝)其蟲介羽
(介齊羽化也)其物殼絡(亦金火齊化也)其病喘喝胷憑仰息(肺金邪實也)
上徵與正商同其生齊(上徵者少隂少陽二火司天謂庚子庚午庚寅庚申四年也金
氣太過得火制之則同審平之化故與正商同金氣和平木不受傷故生氣得齊其化也)其病欬(火乘
肺金故其病為欬按此不言庚辰庚戌上羽者以金水無犯也)政暴變則名木不榮
柔脆焦首長氣斯救大火流炎爍且至蔓將槁邪傷肺
也(金不務德而暴害乎木火必報復而金反受傷故其為病則邪害於肺)流衍之紀是
謂封藏(水之太過是謂流衍陽水之歲六丙是也水盛則隂氣大行天地閉而萬物藏故曰封藏)寒
司物化天地嚴凝(隂氣盛也)藏政以布長令不揚(水勝火也)其化
凛其氣堅(凛冽堅凝寒之勝也)其政謐(謐安靜也音密)其令流注(水之性也)其
動漂泄沃涌(漂浮於上也泄寫於下也沃灌也涌溢也)其德凝慘寒雰(寒之化也
寒雰雨雪貌雰音分)其變冰雪霜雹(非時而有故曰變)其穀豆稷(豆水穀稷
土穀水有餘則齊土化也)其畜彘牛(彘水畜牛土畜彘齊牛育也)其果栗棗(栗齊棗實
也)其色黑丹黅(水勝火而齊土三色之見有盛衰也)其味鹹苦甘(亦水火土三味
也)其象冬(凡寒氣霜雪冰皆冬化同也)其經足少隂太陽(足少隂腎經足太陽
膀胱經皆水之應也)其藏腎心(腎勝心)其蟲鱗倮(水餘故鱗齊倮育)其物濡
滿(濡水化也滿當作肉土化也)其病脹(水氣盛也)上羽而長氣不化也(上羽
者太陽寒水司天丙辰丙戌歲也水氣有餘又得其助則火之長氣不能布其化矣按此不言丙子丙午丙
寅丙申上徵者運所勝也)政過則化氣大舉而埃昏氣交大雨時降
邪傷腎也(水政太過火受其害土之化氣起而復之故為埃昏大雨而濕邪傷於腎也)故曰
不恒其德則所勝來復政恒其理則所勝同化此之謂
也(恒常也此結上文太過五運也不恒其德則所勝來復謂暴虐無德侮彼不勝則所勝者必起而報之也
政恒其理則所勝同化謂安其常處其順則所勝者亦同我之氣而與之俱化矣如木與金同化火與水齊育
之類是也)
天氣地氣制有所從(素問五常政大論十四)
帝曰其歲有不病而藏氣不應不用者何也岐伯曰天
氣制之氣有所從也(歲有不病不應不用者謂歲運當病而有不病及藏氣當應當用而
有不應不用者也天氣制之氣有所從者謂司天制之則從乎天氣故有不應乎歲者矣制禁制也)帝曰
願卒聞之岐伯曰少陽司天火氣下臨肺氣上從白
起金用草木𤯝火見燔焫革金且耗大暑以行欬嚏鼽
衂鼻窒瘡瘍寒熱胕腫(少陽相火司天寅申歲也火氣下臨金之所畏故肺氣上從從
者應而動也金動則白色起而金為火用故草木受𤯝然火見燔焫必革易金性且至於耗金曰從革即此之
謂若其為病則欬嚏鼽衂鼻塞瘡瘍皆火盛傷肺而然金寒火熱金火相摶則為寒熱肺主皮毛邪熱凑之故
為胕腫皆天氣之所生也燔音煩焫如瑞切嚏音帝鼽音求衂女六切窒音質)風行於地塵
沙飛揚心痛胃脘痛厥逆鬲不通其主暴速(凡少陽司天則厥隂
在泉故風行於地塵沙飛揚也風淫所勝病在厥隂厥隂之脉挾胃屬肝貫膈故其為病如此然至疾者莫如
風故又主於暴速皆地氣之所生也)陽明司天燥氣下臨肝氣上從蒼
起木用而立土廼𤯝淒滄數至木伐草萎脇痛目赤掉
振鼓慄筋痿不能久立(陽明燥金司天卯酉歲也燥氣下臨木之所畏故肝氣應而上
從木應則蒼色起而木為金用故土必受傷然金盛則凄滄數至故木伐草萎而病在肝肝經行於脇故脇痛
肝竅在目故目赤肝主風故掉振鼓慄肝主筋故筋痿不能久立皆天氣之所生也)暴熱至土廼
暑陽氣鬱發小便變寒熱如瘧甚則心痛火行於槁流
水不冰蟄蟲廼見(凡陽明司天則少隂君火在泉熱行於地故其應候如此火在隂分則寒
熱交爭故令如瘧火欝不伸故心痛火就燥故行於槁槁乾枯也皆地氣之所生者)太陽司天
寒氣下臨心氣上從而火且明丹起金廼𤯝寒清時舉
勝則水冰火氣高明心熱煩嗌乾善渴鼽嚏喜悲數欠
熱氣妄行寒廼復霜不時降善忘甚則心痛(太陽寒水司天辰戌
歲也寒氣下臨火之所畏故心氣應而上從火應則明而丹色起故金廼𤯝然水勝則為寒故其候若此火應
則動熱故其病若此皆天氣之所生也)土廼潤水豐衍寒客至沈隂化濕
氣變物水飲内稸中滿不食皮&KR0857;肉苛筋脉不利甚則
胕腫身後癰(凡太陽司天則太隂在泉濕行於地故其為候為病如此&KR0857;痺而重也肉苛不仁不
用也證詳疾病類四十五身後癰者以肉苛胕腫不能移則久著枕蓆而身後臀背為癰瘡也皆脾土之證地
氣之所生也)厥隂司天風氣下臨脾氣上從而土且隆黃
起水廼𤯝土用革體重肌肉萎食减口爽風行太虛雲
物搖動目轉耳鳴(厥隂風木司天己亥歲也風氣下臨土之所畏故脾氣應而上從土應則
氣隆而黃色起故水廼𤯝然土為木制故土用受革脾經為病而風雲動搖皆天氣之所生也)火縱其
暴地廼暑大熱消爍赤沃下蟄蟲數見流水不冰其發
機速(凡厥隂司天則少陽在泉相火下行故其氣候如此赤沃下者霖雨多熱受赤氣也其發機速相火
之發暴而速也皆此地氣之所生者)少隂司天熱氣下臨肺氣上從白
起金用草木𤯝喘嘔寒熱嚏鼽衂鼻窒大暑流行甚則
瘡瘍燔灼金爍石流(少隂君火司天子午歲也火氣下臨金之所畏故其氣候疾病與前
少陽司天大同皆天氣之所生也)地廼燥淒滄數至脇痛善太息肅殺
行草木變(凡少隂司天則陽明燥金在泉燥行於地故其氣候如此肝木受傷故脇痛肺金太過故
善太息皆地氣之所生也)太隂司天濕氣下臨腎氣上從黑起水
變埃冐雲雨胷中不利隂痿氣大衰而不起不用當其
時反腰脽痛動轉不便也厥逆(太隂濕土司天丑未歲也濕土下臨水之所畏
故腎氣應而上從水應則黑起為變心火受制故胷中不利然土勝者水必傷故為隂痿以下等疾當其時者
當土王之時也凡此諸病俱屬腎經皆天氣之所生也)地廼藏隂大寒且至蟄蟲
蚤附心下否痛地裂冰堅少腹痛時害於食乘金則止
水增味廼鹹行水減也(凡太隂司天則太陽在泉寒行於地故為地廼藏隂等候心下
否痛等疾皆寒水侮火也乘金者如歲逢六乙乘金運也時遇燥金乘金氣也水得金生寒凝尤甚故止蓄之
水增味廼鹹流行之水减以隂勝陽以靜勝動皆地氣之所生也愚按運氣之化凡一勝則一負一盛則一
衰此理之常也觀本篇司天六氣如少陽少隂火氣下臨則肺氣上從白起金用等義皆被克之氣反起而用
者何也蓋五運各有所制制氣相加則受制者不得不應應則反從其化而為用其理其徵本屬顯然而實人
所不知也故如熱甚者燥必隨之此金之從火也燥甚者風必隨之此木之從金也風甚者塵霾隨之此土之
從木也濕蒸甚者霖注隨之此水之隨土也隂凝甚者雷電隨之此火之從水也故易曰雲從龍風從虎夫龍
得東方木氣故雲從之雲者土氣也虎得西方金氣故風從之風者木氣也即此篇之義以觀五運之變化藏
象之虚實其有不可以偏執論者類可知矣)帝曰氣始而生化氣散而
有形氣布而蕃育氣終而象變其致一也然而五味所
資生化有薄厚成熟有少多終始不同其故何也(此以下詳
明在泉六化五味五穀之有異也始者肇其生幾散者散於萬物布者布其茂盛終者收於成功此言萬物之
始終散布本同一氣及其生化成熟乃各有厚薄少多之異也)岐伯曰地氣制之也非
天不生而地不長也(地氣者即在泉也制之者由其所成也在泉六化各有盛衰物生於
地氣必應之故氣薄則薄非天之不生氣少則少非地之不長也王氏曰天地雖無情於生化而生化之氣
自有異同爾何者以地體之中有六入故也氣有同異故有生有化有不生有不化有少生少化有廣生廣化
矣故天地之間無必生必化必不生必不化必少生少化必廣生廣化也各隨其氣分所好所惡所異所同也)
帝曰願聞其道岐伯曰寒熱燥濕不同其化也(氣有六而言其
四舉大槩之要耳)故少陽在泉寒毒不生其味辛其治苦酸
其穀蒼丹(少陽相火在泉巳亥歲也所謂毒者凡五行暴烈之氣各有所化故火在地中則寒毒之
物不生火氣制金則味辛之物應之少陽之上厥隂主之下火上木故其治苦酸其穀蒼丹苦丹屬火地氣所
化酸蒼屬木天氣所生也按在泉六化之治惟少陽厥隂不言間味者以木火相生氣無所間也其他生化
皆有上下克伐故間味不能無矣)陽明在泉濕毒不生其味酸其氣
濕其治辛苦甘其穀丹素(陽明燥金在泉子午歲也燥在地中故濕毒之物不生金
克木故味酸者應之燥勝濕故氣濕者應之陽明之上少隂主之下金上火故其治辛苦其穀丹素辛素屬金
地氣所化苦丹屬火天氣所生然治兼甘者火金之間味也甘屬土為火之子為金之母故能調和於二者之
間)太陽在泉熱毒不生其味苦其治淡鹹其穀黅秬
(太陽寒水在泉丑未歲也寒在地中故熱毒之物不生水克火故味苦者應之太陽之上太隂主之上土下水
故其治淡鹹其穀黅秬淡即甘之薄味也秬黑黍也淡黅屬土天之所生鹹秬屬水地之所化也太陽間味義
詳下文太隂在泉按王氏曰太隂土氣上主於天氣遠而高故甘之化薄而為淡也所以淡亦甘之類也觀
下文太隂在泉其治甘鹹則王氏之言益信)厥隂在泉清毒不生其味甘
其治酸苦其穀蒼赤(厥隂風木在泉寅申歲也風行地中與清殊性故清毒之物不生木
克土故味甘者應之厥隂之上少陽主之上火下木故其治酸苦其穀蒼赤苦赤屬火天之所生酸蒼屬木地
之所生也)其氣專其味正(厥隂在泉則少陽司天上陽下隂木火相合故其氣化專一味亦純
正其他歲氣則上下各有勝制氣不專一故皆兼夫間味也)少隂在泉寒毒不生
其味辛其治辛苦甘其穀白丹(少隂君火在泉夘酉歲也熱在地中故寒毒之
物不生火克金故味辛者應之少隂之上陽明主之上金下火故其治辛苦其穀白丹辛白屬金天之所化苦
丹屬火地之所生也甘字義見前陽明在泉下)太隂在泉燥毒不生其味鹹
其氣熱其治甘鹹其穀黅秬(太隂濕土在泉辰戌歲也濕在地中故燥毒之物不
生土克水故味鹹者應之濕不遠寒故氣熱之物不成太隂之上太陽主之下濕上寒故其治甘鹹其榖黅秬
鹹秬屬水天氣所生甘黅屬土地氣所主也)化淳則鹹守氣專則辛化而俱
治(六氣惟太隂屬土太隂司地土得位也故其化淳淳厚也五味惟鹹屬水其性善泄淳土制之庶得其守
矣土居土位故曰氣專土盛生金故與辛化而俱治俱治者謂辛與甘鹹兼用為治也蓋辛屬金為土之子為
水之母能調和於水土之間此即太隂在泉其治甘鹹之間味也然太隂太陽相為上下皆當用之但太隂在
泉辛化厚太陽在泉辛化薄耳)故曰補上下者從之治上下者逆之
以所在寒熱盛衰而調之(此下皆言治法也補者補其不足治者治其有餘上謂司
天下謂在泉從之謂同其氣如以辛補肺以甘補脾之類是也逆之謂反其氣如以苦治肺以酸治脾之類是
也當各以病之所在隨其寒熱盛衰之宜而調之也)故曰上取下取内取外取以
求其過能毒者以厚藥不勝毒者以薄藥此之謂也(上取
下取察其病之在上在下也内取外取察其病之在表在裏也於此四者而求其過之所在然後因其強弱以
施厚薄之治若其人胃厚色黑骨大肉肥此能毒者也宜治以厚藥若其胃薄色浮骨小肉瘦此不能毒者也
宜治以薄藥能耐同)氣反者病在上取之下病在下取之上病
在中傍取之(氣反者本在此而標在彼也其病既反其治亦宜反故病在上取之下謂如陽病者
治其隂上壅者疏其下也病在下取之上謂如隂病者治其陽下滯者宣其上也病在中傍取之謂病生於内
而經連乎外則或刺或炙或熨或按而隨其所在也)治熱以寒温而行之治寒以
熱凉而行之治温以清冷而行之治清以温熱而行之
(此即至眞要大論寒因熱用熱因寒用之義凡藥與病逆者恐不相投故從其氣以行之假借之道也)故
消之削之吐之下之補之寫之久新同法(消以去滯削以攻堅上實
者宜吐下實者宜下補因正之不足寫因邪之有餘但此中用有緩急治有先後而病之久新同其法也)
歲有胎孕不育根有神機氣立(素問五常政大論十五)
帝曰歲有胎孕不育治之不全何氣使然(治謂治歲之氣)岐伯
曰六氣五類有相勝制也同者盛之異者衰之此天地
之道生化之常也(五類者五行所化各有其類如毛蟲三百六十麟為之長羽蟲三百六十
鳳為之長倮蟲三百六十人為之長介蟲三百六十龜為之長鱗蟲三百六十龍為之長凡諸有形動物其大
小高下五色之異各有其類通謂之蟲也然毛蟲屬木羽蟲屬火倮蟲屬土介蟲屬金鱗蟲屬水六氣五類各
有相生相制同者同其氣故盛異者異其氣故衰)故厥隂司天毛蟲靜羽蟲育
介蟲不成(己亥年也厥隂風木司天則少陽相火在泉毛蟲同天之氣故安靜無損羽蟲同地之氣
故多育火制金之化故介蟲不成)在泉毛蟲育倮蟲耗羽蟲不育(寅申歲也
厥隂風木在泉毛蟲同其氣故育木克土故倮蟲耗木鬱於下火失其生故羽蟲雖生而不育按此六氣五
類勝制不育歲有司天在泉之分故其氣應各有時而五類之生育亦各有時以生育之期而合氣應之候再
以五色五性參其盛衰無不應者觀六元正紀大論曰歲半之前天氣主之歲半之後地氣主之上下交互氣
交主之則司天之氣當自大寒節為始以主上半年在泉之氣當自大暑節為始以主下半年上下交互之氣
則間於二者之間而主乎中也義詳本類前九)少隂司天羽蟲靜介蟲育毛蟲
不成(子午歲也少隂君火司天羽蟲同天之氣故安靜介蟲同地之氣故育金氣在地則木衰故毛蟲胎
孕不成)在泉羽蟲育介蟲耗不育(少隂在泉卯酉歲也羽蟲同其氣故育介蟲受
其制故耗而不育)太隂司天倮蟲靜鱗蟲育羽蟲不成(太隂濕土司天
丑未歲也倮蟲同天之氣故安靜無損鱗蟲同地之氣故育在泉水盛則火衰故羽蟲胎孕不成)在泉
倮蟲育鱗蟲不成(太隂在泉辰戌歲也倮蟲同其氣故育鱗蟲受其制故不成詳此少一
耗蟲)少陽司天羽蟲靜毛蟲育倮蟲不成(少陽相火司天寅申歲也羽蟲
同天之氣故靜毛蟲同地之氣故育在泉木盛則土衰故倮蟲不成)在泉羽蟲育介蟲耗
毛蟲不育(少陽在泉巳亥歲也羽蟲同其氣故育介蟲受其制故耗火在泉則木為退氣故毛蟲亦
不育)陽明司天介蟲靜羽蟲育介蟲不成(陽明燥金司天卯酉歲也介蟲
同天之氣故靜羽蟲同地之氣故育復言介蟲不成者雖同乎天氣而實制乎地氣也)在泉介蟲
育毛蟲耗羽蟲不成(陽明在泉子午歲也介蟲同其氣故育毛蟲受其制故耗金火之氣
不相和故羽蟲不成)太陽司天鱗蟲靜倮蟲育(太陽寒水司天辰戌歲也鱗蟲同天
之化故靜倮蟲同地之化故育)在泉鱗蟲耗倮蟲不育(太陽在泉丑未歲也鱗蟲同其
氣故育羽蟲受其制故耗水土之氣不相和故倮蟲不育按此當云鱗蟲育羽蟲耗今於鱗蟲下缺育羽蟲
三字必脫簡也)諸乘所不成之運則甚也(上文言六氣此兼五運也以氣乘運其不
成尤甚故木乘木運則倮蟲不成火乘火運則介蟲不成土乘土運則鱗蟲不成金乘金運則毛蟲不成水乘
水運則羽蟲不成故上文言不成不育者謂其衰少耳非全無也此言甚者則十全其二三耳)故氣主
有所制歲立有所生(氣主者六氣主乎天地也歲立者子甲相合歲氣立乎中運也制者
盛衰相制也生者化生所由也六微旨大論曰天樞之上天氣主之天樞之下地氣主之氣交之分人氣從之
萬物由之即氣主所制歲立所生之義)地氣制巳勝天氣制勝巳(地氣制巳勝謂
以巳之勝制彼之不勝如以我之木制彼之土也天氣制勝己謂司天之氣能制夫勝巳者也如丁丑丁未木
運不及而上見太隂則土齊木化故上宮與正宮同癸卯癸酉火運不及而上見陽明則金齊火化故上商與
正商同乙巳乙亥金運不及而上見厥隂則木齊金化故上角與正角同者是也蓋以司天在上理無可勝故
反能制勝巳者勝巳者猶可制則巳勝者不言可知矣)天制色地制形(色化於氣其象虚虚
本乎天也形成為質其體實實出乎地也故司天之氣制五色在泉之氣制五形)五類衰盛各
隨其氣之所宜也故有胎孕不育治之不全此氣之常
也(氣之所宜謂色青形毛者宜於木之類也有所宜則有所不宜故胎孕有不育治化有不全皆歲氣之常
也)所謂中根也(凡動物之有血氣心知者其生氣之本皆藏於五内以神氣為主故曰中根)
根於外者亦五(凡植物之無知者其生成之本悉由外氣所化以皮榖為命故根於外)故
生化之别有五氣五味五色五類互宜也(無論動植之物凡在生化
中者皆有五行之别如臊焦香腥腐五氣也酸苦甘辛鹹五味也青赤黃白黑五色也物各有類不能外乎五
者物之類殊故各有互宜之用)帝曰何謂也岐伯曰根於中者命曰神
機神去則機息根於外者命曰氣立氣止則化絶(物之根於
中者以神為之主而其知覺運動即神機之所發也故神去則機亦隨而息矣物之根於外者必假外氣以成
立而其生長收藏即氣化之所立也故氣止則化亦隨而絶矣所以動物之神去即死植物之皮剥即死此其
生化之根動植之有異也六微旨大論曰出入廢則神機化滅升降息則氣立孤危故非出入則無以生長壯
老已非升降則無以生長化收藏即根於中外之謂)故各有制各有勝各有生各
有成(根中根外皆如是也)故曰不知年之所加氣之同異不足以
言生化此之謂也(六節藏象論曰不知年之所加氣之盛衰虚實之所起不可以為工矣與
此大同詳前第一)
天不足西北地不滿東南隂陽高下夀夭治法
(素問五常政大論十六)
帝曰天不足西北左寒而右凉地不滿東南右熱而左
温其故何也(天不足西北故西北為天門地不滿東南故東南為地戸五常政大論曰所謂戊巳
分者奎璧角軫則天地之門戸也義與此通此節以背乾面巽而言乾居西北則左為北右為西故左寒右凉
巽居東南則右為南左為東故右熱左温而四季之氣應之也)岐伯曰隂陽之氣高下
之理大小之異也(此下皆言地理之異也高下謂中原地形西北方高東南方下也大小謂
山河疆域各有大小也故隂陽之氣有不齊而寒熱温凉亦各隨其地而異矣)東南方陽也陽
者其精降於下故右熱而左温西北方隂也隂者其精
奉於上故左寒而右凉(陽氣自上而降下東南方下故東方温而南方熱陽始於東而
盛於南也隂氣自下而奉上西北方高故西方凉而北方寒隂始於西而盛於北也)是以地有高
下氣有温凉高者氣寒下者氣熱(六元正紀大論曰至高之地冬氣常在至
下之地春氣常在正此謂也)故適寒凉者脹之温熱者瘡下之則脹
巳汗之則瘡巳此湊理開閉之常大小之異耳(之亦適也適寒
凉之地則腠理閉密氣多不逹故作内脹之温熱之地則腠理多開陽邪易入故為瘡瘍脹在裏故下之則巳
瘡在表故汗之則巳此其為脹為瘡雖為腠理開閉之常然寒熱甚者病則甚微者病則微乃有大小之異耳
王氏曰西北東南言其大也夫以氣候驗之中原地形所居者悉以居高則寒處下則熱嘗試觀之高山多
雪平川多雨高山多寒平川多熱則高下寒熱可徵見矣中華之地凡有高下之大者東西南北各三分也其
一者自漢蜀江南至海也二者自漢江北至平遥縣也三者自平遥北山北至蕃界北海也故南分大熱中分
寒熱兼半北分大寒南北分外寒熱尤極大熱之分其寒微大寒之分其熱微然而登陟極高山頂則南面北
面寒熱懸殊榮枯倍異也又東西高下之别亦三矣其一者自汧源縣西至沙洲二者自開封縣西至汧源縣
三者自開封縣東至滄海也故東分大温中分温凉兼半西分大凉大温之分其寒五分之二大凉之分其熱
五分之二温凉分外温凉尤極變為大暄大寒也約其大凡如此然九分之地寒極於西北熱極於東南九分
之地其中有高下不同地高處則燥下處則濕此一方之中小異也若大而言之是則高下之有二也何者中
原地形西高北高東下南下今自川滿湊東之滄海則東南西北高下可知一為地形高下故寒熱不同二則
隂陽之氣有少有多故表温凉之異爾今以氣候驗之乃春氣西行秋氣東行冬氣南行夏氣北行以中分校
之自開封至汧源氣候正與歴候同以東行校之自開封至滄海每一百里秋氣至晚一日春氣發蚤一日西
行校之自汧源縣西至蕃界磧石其以南向及西北東南者每四十里春氣發晚一日秋氣至蚤一日北向及
東北西南者每一十五里春氣發晚一日秋氣至蚤一日南行校之川形有北向及東北西南者每一十五里
陽氣行晚一日隂氣行蚤一日南向及東南西北川每一十五里熱氣至蚤一日寒氣至晚一日廣平之地則
每五十里陽氣發蚤一日寒氣至晚一日北行校之川形有南向及東南西北者每二十五里陽氣行晚一日
隂氣行蚤一日北向及東北西南川每一十五里寒氣至蚤一日熱氣至晚一日廣平之地則每二十里熱氣
行晚一日寒氣至蚤一日大率如此然高處峻處冬氣常在平處下處夏氣常在觀其雪零草茂則可知矣然
地土固有弓形川蛇形川月形川地勢不同生殺榮枯地同而天異凡此之類有離向丙向巽向乙向震向處
則春氣蚤至秋氣晚至蚤晚校十五日有丁向坤向庚向兌向辛向乾向坎向艮向處則秋氣蚤至春氣晚至
蚤晚亦校二十日是所謂帶山之地也審觀向背氣候可知寒凉之地腠理開少而閉多閉多則陽氣不散故
適寒凉腹必脹也濕熱之地腠理開多而閉少開多則陽氣發散故往温熱皮必瘡也下之則中氣不餘故脹
巳汗之則陽氣外泄故瘡巳按王氏此論以中國之地分為九宫而九宫之中復分其東西南北之向則隂
陽寒熱各有其辨不可不察也詳漢蜀江即長江也自江至南海離宫也自江至平遥縣中宫也今屬山西汾
州界自平遥北至蕃界北海坎宫也此以南北三分為言也汧源縣即汧陽縣今屬陜西鳳翔府自汧源西至
沙洲兌宫也自開封西至汧源中宫也自開封東至滄海震宫也此以東西三分為言也五正之宫得其詳則
四隅之氣可察矣)帝曰其於夀夭何如(土地之氣既不同則人之夀夭亦有異也)岐
伯曰隂精所奉其人夀陽精所降其人夭(隂精所奉之地陽氣堅固
故人多夀謂崇高之處也陽精所降之地陽氣易泄故人多夭謂汚下之處也)帝曰善其病者
治之奈何岐伯曰西北之氣散而寒之東南之氣收而
温之所謂同病異治也(西北氣寒寒固於外則熱鬱於内故宜散其外寒清其内熱東
南氣熱氣泄於外則寒生於中故宜收其外泄温其中寒此其為病則同而治則有異也)故曰氣寒
氣凉治以寒凉行水漬之氣温氣熱治以温熱強其内
守必同其氣可使平也假者反之(西北氣寒氣凉人多食熱而内火盛故宜
治以寒凉及行水漬之法謂用湯液浸漬以散其外寒也東南氣温氣熱人多食凉而内寒生故宜治以温熱
又必強其内守欲令陽氣不泄而固其中也天氣地氣有隂陽升降病治亦有隂陽升降用合氣宜是同其氣
而病可平矣然西北未必無假熱東南未必無假寒假者當反治則西北有當熱東南有當寒者矣然余備歴
南北還是熱方多熱病寒方多寒病又不可不知也眞假詳義有按在論治類四)帝曰善一州
之氣生化夀夭不同其故何也岐伯曰高下之理地勢
使然也崇高則隂氣治之汚下則陽氣治之陽勝者先
天隂勝者後天此地理之常生化之道也(一州之地非若天下之廣
其中亦有生化夀夭之不同者以地勢有高下耳高者隂氣升而治之隂性遲故物之榮枯皆後天而至後天
者其榮遲其枯亦遲故多夀也下者陽氣降而治之陽性速故物之成敗皆先天而至先天者其成速其敗亦
速故多夭也觀孫眞人曰嬰兒三歲以上十歲以下觀其性氣高下即可知其夀夭大略兒小時敏悟過人者
多夭則項槖顔回之流是也小兒骨法成就威儀廽轉遲舒稍費人精神雕琢者夀其預知人意廻旋敏速者
亦夭則楊修孔融之流是也由此言之夀夭大略可知也亦由梅花蚤發不覩歲寒甘菊晚榮終於年事是知
晚成者夀之徵也此即先天後天之義)帝曰其有夀夭乎岐伯曰高者其
氣夀下者其氣夭地之小大異也小者小異大者大異
(地有高下則氣有隂陽夀夭之所由也然大而天下則千萬里之遥有所異也小而一州則數十里之近亦有
所異也故小有小之異大有大之異)故治病者必明天道地理隂陽更勝
氣之先後人之夀夭生化之期乃可以知人之形氣矣
(不明天道則不知運氣之變不明地理則不知方土之宜不明隂陽更勝則本末俱失不明氣之先後則緩急
倒施不明夀夭生化之期則中無確見而輕率招尤凡此數者缺一不可斯足因形以察人之外因氣以知人
之内而治病之道庶保萬全矣)
類經卷二十五
