欽定四庫全書
類經圖翼卷十一
明張介賓撰
鍼灸要覽
十四經鍼灸要穴歌
肺經要穴歌
手太隂兮經屬肺尺澤肘中約紋是
列缺腕側一寸半經渠寸口陷中記
太淵掌後橫紋裏魚際大指節後起
少商大指内側端相離爪甲如韭耳
大腸經要穴歌
手之陽明屬大腸食指内側號商陽
本節前二間可取本節後三間勿忘
岐骨間可尋合谷腕上側陽谿所藏
三里去曲池二寸曲池在肘節中央
肩端上肩髃骨罅鼻孔旁乃是迎香
胃經要穴歌
足陽明兮胃之經頭維額角兩邊行
頰車耳下曲頰處地倉夾吻四分平
伏兔還離膝六寸隂市須從減半論
三里上廉和下廉膝下相挨各三寸
解谿腕上繫鞋處趺上動脈衝陽遇
陷谷兩指節後間内庭次指外間連
厲兑存於足次指去甲如韭陽明全
脾經要穴歌
足太隂脾家經絡隠白起足拇内角
大都在節後肉際太白從核骨下摸
公孫節後一寸加商邱踝下微前些
踝上隂交三寸遠輔下隂陵内不差
心經要穴歌
手少隂經心脈透少海内廉居肘後
靈道去掌寸半長通里一寸應非謬
神門掌後銳骨端少府相隨本節邊
少衝甲角須求内二穴皆從小指連
小腸經要穴歌
手太陽經小腸脈小指外端尋少澤
前谷還求本節前後谿節後須從側
腕骨腕前無待卜腕中銳下求陽谷
小海肘端外五分聽宫耳内如珠伏
膀胱經要穴歌
足之太陽屬膀胱睛明起自内眥旁
攅竹二穴眉頭取絡却後髮四寸五
肺俞三椎膈俞七肝俞九椎之下出
腎俞十四椎間算膏肓相近四椎半
委中膝膕約紋看承山腨下分肉間
崑崙踝下後五分外踝之下尋金門
申脈也從踝下起肉際陷中容爪耳
腎經要穴歌
足有少隂經屬腎湧泉捲指足中心
然谷踝前高骨下太谿踝後動中尋
踝下四分尋照海踝上二寸復溜在
隂谷須尋内輔下大筋小筋中可揣
心包經要穴歌
手厥隂者心包絡肘内橫紋求曲澤
間使掌後三寸量内關二寸非難索
大陵掌後兩筋間欲取勞宫掌内看
中衝須是求中指爪甲相連向指端
三焦經要穴歌
手少陽與三焦連液門名指節根前
中渚退居本節後陽池腕上陷中旋
外關腕後二寸地再加一寸支溝位
天井肘外上一寸角孫耳廓上邊記
絲竹空從眉後取耳門耳缺之前際
膽經要穴歌
足少陽膽經聽會開口耳前有空位
臨泣髮際上五分目窗更加一寸存
風池陷居後髮際肩井在肩大骨内
帶脈肋下一寸八環跳髀樞中是穴
膝下一寸陽陵泉踝上四寸陽輔前
坵墟踝下如前陷臨泣四指節後邊
俠谿小次岐間縫竅隂四指内之端
肝經要穴歌
足厥隂肝在何處大敦拇指毛中聚
行間動在岐節前太衝節後有脈據
中封内踝前一寸曲泉輔下橫紋盡
章門臍上二寸量季肋之端居兩旁
期門乳旁一寸半直下寸半二肋詳
督脈要穴歌
督脈水溝人中起上星入髮一寸止
百會正在頂之巔風府一寸後髮裏
瘂門入髮五分中大杼一椎骨上逢
腰俞二十一椎下穴得其真功自隆
任脈要穴歌
任脈中行正居腹臍下關元三寸錄
氣海離臍一寸半神闕臍中隨所欲
水分一寸居臍上中脘還須四寸足
膻中正在兩乳間欲得承漿脣下畜
已上要穴乃十四經谿谷氣血所聚之處皆極切
於用者較之諸穴有所不同故撮為此歌以便記
誦凡業鍼灸家者不可不加之意也
諸證灸法要穴
凡用灸者所以散寒邪除隂毒開鬱破滯助氣回陽火
力若到功非淺鮮故古人灸法有二報三報以至連
年不絶者前後相催其效尤速或自三壯五壯以至
百壯千壯者由漸而增多多益善也然灸頭面者艾
炷宜小亦不宜多灸手足者稍倍之灸腹背者又倍
之若上下俱灸必須先上而後下不可先下後上也
凡用火補者勿吹其火必待其從容徹底自滅灸畢
即可用膏貼之以養火氣若欲報者直待報畢貼之
可也用火寫者可吹其火傳其艾宜於迅速須待灸
瘡潰發然後貼膏此補寫之法也其有脈數躁煩口
乾咽痛面赤火盛隂虚内熱等證俱不宜灸反以助
火不當灸而灸之災害立至矣圖翼四卷有鍼灸諸
則所當並察
中風
中藏氣塞痰上昏危不省人事
百會風池大椎肩井
間使曲池足三里
凡覺手足孿痺心神昏亂將有中風之候不論
是風與氣可依次灸此七穴則愈
合谷風市手三里崑崙
申脈
神闕凡卒中風者神闕最佳羅天益曰中風服
藥只可扶持要收全功艾火為良蓋不惟逐散
風邪宣通血脈其於回陽益氣之功真有莫能
盡述者詳見本穴
偏風半身不遂(左患灸右右患灸左)
肩髃百會肩井客主人(主口歪)
列缺手三里風市曲池
陽陵泉環跳足三里絶骨
崑崙申脈
口眼喎斜
頰車地倉水溝承漿(偏風口喎)
聽會合谷凡口喎向右者是左脈中風
而緩也宜灸左喎陷中二七壯喎向左者是右
脈中風而緩也宜灸右喎陷中二七壯艾炷如
麥粒可矣
口噤不開
頰車承漿合谷
瘖瘂
天突靈道隂谷復溜
豐隆然谷
戴眼
神庭
脊骨三椎五椎各灸五七壯齊下火立效
癱瘓
肩井肩髃曲池中渚
合谷陽輔陽谿足三里
崑崙
角弓反張
百會神門間使㒒參(七壯)
命門太衝
風痺不仁
天井尺澤少海陽輔
中渚環跳太衝
厥逆
人中(灸七壯或鍼入至齒妙)膻中(二十一壯)百會(暴厥逆冷)
氣海一法以繩圍男左女右臂腕為則將繩
從大椎向下度至脊中繩頭盡處是穴灸二十一
壯
屍厥卒倒氣脱
百會人中合谷間使
氣海關元
卒忤
肩井巨闕
傷寒
頭疼身熱
二間合谷神道風池
期門間使足三里
汗不出
合谷腕骨通里期門
足三里復溜
發狂
百會間使復溜隂谷
足三里
隂證
期門間使氣海關元
聲啞
天突期門間使合谷(刺)
太衝(刺)所謂開四關者即合谷太衝也
耳聾
腎俞偏歴聽會
小便閉
隂谷關元隂陵泉
舌捲囊踡
天突廉泉合谷腎俞
復溜然谷血海
腹脹
太白復溜足三里
餘熱
曲池間使後谿
虚癆
虛損注夏羸瘦
大椎肺俞膈俞
胃俞三焦俞腎俞
中脘天樞氣海(真氣不足)足三里
三隂交長強崔氏四花六穴
一法取手掌中大指根稍前肉魚間近内側大紋
半指許外與手陽明合谷相對處按之極痠者是
穴此同長強各灸七壯甚妙
傳屍癆
第一代蟲傷心宜灸心俞穴并上下如四花樣
第二代灸肺俞四穴如前第三代灸肝俞四穴
如前第四代灸厥隂俞四穴如前第五代灸
腎俞四穴如前第六代灸三焦俞四穴如前
此證五日輕五日重輕日其蟲大醉方可灸又
須請蓮經并普庵呪鎮念之
一法灸腰眼花(法在圖翼十卷)
一法凡取癆蟲可於三椎骨上一穴并膏肓二穴
各灸七壯然後以飲食調理方下取蟲等藥
骨蒸寒熱夜熱
百勞膏肓肺俞魄戶
脾俞腎俞四花穴間使
足三里
虚怯飲食不化
膈俞脾俞胃俞中脘
梁門内關天樞足三里
多汗少力
大横
盜汗
肺俞復溜譩譆(瘧多汗)
下元痼冷此腎與膀胱虚寒也多灸愈妙
腎俞神闕關元氣海(陽脱)
三隂交
隂寒腹痛欲死
人有房事之後或起居犯寒以致臍腹痛極頻危
者急用大附子為末唾和作餅如大錢厚置臍上
以大艾炷灸之如倉卒難得大附只用生薑或茐
白頭切片代之亦可若藥餅焦熱或以津唾和之
或另換之直待灸至汗出體温為止或更於氣海
丹田關元各灸二七壯使陽氣内通逼寒外出手
足温煖脈息起發則隂消而陽復矣
血證
吐血
百勞肺俞心俞(夏止五壯)膈俞
肝俞脾俞腎俞脊骨(詳後便血)
中脘(虚勞吐血)天樞太淵通里
間使大陵外關(刺)足三里
怒氣傷肝吐血
膈俞肝俞脾俞腎俞
間使足三里
衂血
上星(灸一壯即止一曰須七七壯少則不能斷根)𩕄會(亦如上星)
百勞風門膈俞脊骨(詳後便血)
合谷湧泉
一法於項後髮際兩筋間宛中穴灸三壯蓋血自
此入腦注鼻中故灸此立止
便血
中脘氣海上二穴灸脱血色白脈濡弱
手足冷飲食少思強食即嘔宜灸之其效如神
凡大便下血諸治不效者但取脊骨中與臍相平
須按脊骨高突之處覺痠疼者是穴方可於上灸
之不疼者非也灸七壯即止如再發即再灸七壯
永可除根至於吐血衂血一切血病百治不效者
經灸永不再發
一法於脊中第二十椎下隨年壯灸之
尿血
膈俞脾俞三焦俞腎俞
列缺章間大敦
鼓脹大抵水腫極禁鍼刺
十般鼓腫要先知切忌臍高凸四圍
腹上青筋休用藥隂囊無縫不堪醫
背平如板終難治掌上無紋有限時
五穀不消十日死肚光如鼓療應遲
痰多氣短皆無藥十個當知九箇危
任使神醫難措手勸君切記此篇書
又
氣腫從來不可醫肚光如鼓甚蹺蹊
按之如石彈之響泄氣方能見效竒
水溝(三壯)水分(灸之大良)神闕(三壯主水鼓甚妙)
膈俞肝俞脾俞胃俞
腎俞中脘氣海(氣脹水鼓黃腫)
隂交(水腫)石門(水腫七壯)中極(水脹)曲骨(水腫)
章門(石水)内關隂市(水腫)隂陵泉(水腫)
足二里復溜解谿(虚腫)中封
太衝陷谷(水腫)然谷(石水)照海
公孫已上諸穴擇宜用之
血鼓
膈俞脾俞腎俞間使
足三里復溜行間
單腹脹
肝俞脾俞三焦俞水分
公孫大敦
虚勞浮腫
太衝
積聚痞塊
久痞灸背脊中命門穴兩旁各四指許是穴痞在左
灸右在右灸左
一法曰凡治痞者須治痞根無不獲效其法於十
三椎下當脊中點墨為記墨之兩旁各開三寸半
以指揣摸自有動處即點穴灸之大約穴與臍平
多灸左邊或左右俱灸此痞根也或患左灸右患
右灸左亦效
上脘中脘幽門通谷(結積留飲)
梁門天樞期門(百壯治積氣上奔甚急欲絶)
章門(一切積聚痞塊)氣海(百壯治一切氣塊)
關元(百壯治奔豚氣逆痛不可忍)脾俞三焦俞
右穴皆灸積塊可按證選用
肺積名息奔在右脅下
尺澤章門足三里
心積名伏梁起臍上上至心下
神門後谿巨闕足三里
肝積名肥氣在左脅下
肝俞(七壯)章門(三七壯)行間(七壯)
脾積名痞氣橫在臍上二寸
脾俞胃俞腎俞通谷
章門(二七壯)足三里(上俱七壯)
腎積名奔豚生臍下或上下無時
腎俞關元(瘕癖)中極(臍下積聚疼痛)
湧泉(四五壯不可過炷如麥粒)
氣塊
脾俞胃俞腎俞梁門(疼痛)
天樞
長桑君鍼積塊癥瘕先於塊上鍼之甚者又於塊首
一鍼塊尾一鍼鍼訖灸之立應
心腹胸脅痛脹
肺心痛卧若伏龜
太淵(五壯)尺澤(五壯)上脘膻中(胸痺痛)
脾心痛痛如鍼刺
内關大都(五壯)太白(五壯)足三里(連承山)
公孫
肝心痛色蒼蒼如死狀終日不得休息
行間(七壯)太衝(七壯)
腎心痛悲懼相控
太谿然谷(各七壯)
胃心痛腹脹胸滿或蚘結痛甚蚘心痛也
巨闕(二七壯)大都太白足三里(連承山)
胃脘痛
膈俞脾俞胃俞内關
陽輔商邱
腹痛腹脹
膈俞脾俞胃俞腎俞
大腸俞中脘(脾寒)水分天樞
石門(心下堅滿)内關足三里商邱(脾虚腹脹)
公孫
少腹脹痛
三焦俞章門隂交(臍下冷疼)足三里
氣海(治臍下三十六疾小腹痛欲死者灸之即生)坵墟
太白行間(寒濕)
上氣胸背滿痛
肺俞肝俞雲門乳根
巨闕期門梁門内關
尺澤
諸氣痛氣膈上氣不下
天突膻中中府膈俞
繞臍痛大腸病也
水分天樞隂交足三里
脅肋脹痛
膈俞章門(七壯)陽陵泉坵墟(三壯)
噎隔
諸隔證
心俞(七壯)膈俞(七壯)膏肓(百壯以多為佳)
脾俞膻中(七壯)乳根(七壯)中脘(七壯)
天府(七壯)足三里(三七壯)
氣噎
天突膈俞脾俞腎俞
乳根關衝(三五壯)足三里解谿(氣逆噎將死)大鍾
勞噎
勞宫
思慮噎
神門脾俞
諸欬喘嘔噦氣逆
欬𠻳
天突(七壯)俞府(七壯)華蓋乳根(三壯)
風門(七壯)肺俞身柱至陽(十四壯)
列缺
寒痰嗽
肺俞膏肓靈臺(九壯不可多)
至陽合谷列缺
熱痰𠻳
肺俞膻中尺澤太谿
諸喘氣急
天突璇璣華蓋膻中
乳根期門氣海
背脊中第七椎骨節下穴灸三壯神效
哮喘五哮中惟水哮乳哮酒哮為難治
璇璣華蓋俞府膻中
肩井(冷風哮妙有孕勿灸)肩中俞(風哮妙)
太淵足三里
小兒鹽哮
於男左女右手小指尖上用小艾炷灸七壯無不
除根未除再灸
嘔吐氣逆
膈俞三焦俞巨闕(不下食)上脘
中脘(三七壯治嘔吐不思飲食)氣海章門
大陵(嘔逆)間使(乾嘔吐食)後谿(吐食)尺澤
太衝(冷氣嘔逆不食)
噦逆
乳根(三壯火到肌即定其不定者不可救也)承漿
中府風門肩井膻中
中脘期門氣海足三里
三隂交
霍亂
巨闕中脘建里水分(最效)
承筋(轉筋)承山三隂交(逆冷)
照海大都湧泉
轉筋十指拘攣不能屈伸灸足外踝骨尖上七壯
凡霍亂將死者用鹽填臍中灸七壯立愈
凡霍亂吐瀉不止灸中脘天樞氣海四穴立愈
乾霍亂即俗名攪腸沙也
急用鹽湯探吐并以細白乾鹽填滿臍中以艾灸
二七壯則可立甦
翻胃
脾俞胃俞膻中乳根
上脘(二七壯)中脘(二七壯)下脘(二七壯)水分
天樞(三七壯)大陵足三里
吞酸嘔吐食不化
日月中脘脾俞胃俞
噯氣
中脘經曰足太隂之脈是動則病腹脹善噫視
其盛虚熱寒陷下者取之即此
善太息
中封商邱公孫
善悲
心俞大陵大敦玉英
膻中經曰厥隂為闔闔折即氣絶而喜悲悲
者取之厥隂視有餘不足厥隂根於大敦結於玉
英絡於膻中也
氣短
大椎(不語)肺俞(不語)肝俞(不語)天突
肩井氣海(氣短陽脱)内關尺澤(氣短不語)
足三里太衝
瘧疾
大椎(三壯立愈一曰百壯)三椎(骨節上灸亦可愈)
譩譆(多汗)章門間使後谿(先寒後熱)
環跳承山飛陽崑崙
太谿(寒瘧)公孫(為主治)至隂(寒瘧無汗)合谷
久瘧不愈黃瘦無力者灸脾俞七壯即止蓋瘧由
寒濕飲食傷脾而然故此穴甚效
黃疸
公孫
消渴
腎俞小腸俞
瀉痢
百會(久瀉滑脱下陷者灸三壯)脾俞腎俞(洞泄不止五壯)
命門長強(赤白雜者)承滿(腸鳴者)梁門
中脘神闕(中氣虚寒腹痛瀉痢甚妙)天樞(腹痛)
氣海石門(腹痛)關元(久痢冷痢腹痛)
三隂交(腹滿泄瀉)
脾泄色黑
脾俞
胃泄色黃
胃俞天樞
大腸泄色白
大腸俞
小腸泄色赤
小腸俞
大瘕泄裏急後重
天樞水分(上各三七壯)
腎泄夜半後及寅夘之間泄者
命門天樞氣海關元
狂癎
癲狂
百會人中天窗(狂邪鬼語)身柱
神道心俞筋縮骨骶(二十壯)
章門天樞少衝(女灸此)勞宫
内關神門陽谿足三里
下巨虚豐隆(二七壯)衝陽(男灸此)太衝
申脈照海厲兑(男灸此)
兩手足拇指甲角其法以二指並縛一處須甲
肉四處著火七壯
癡
心俞神門
風癎
百會上星身柱心俞
筋縮章門神門天井
陽谿(灸此不必合谷灸合谷不必陽谿)合谷
足三里太衝
頭面七竅病
頭風頭痛
百會(頭風)上星(三壯)𩕄會神庭(三壯)
曲差後頂率谷風池
天柱(上穴擇灸一處即可愈)風門通里
列缺(偏頭痛)陽谿豐隆解谿
面疾
頰車(面頰腫痛口急不能嚼鍼灸皆可)地倉(面頷瘡腫)
合谷列缺陷谷(面目壅腫刺出血立愈)
眼目疼痛
合谷(痛而不明)外關後谿(頭目痛)
青盲眼
肝俞膽俞腎俞養老(七壯)
商陽(五壯)光明
目昏不明
足三里
目眩
通里解谿
風爛眼
肝俞膽俞腎俞腕骨
光明
耳聾
上星(治風聾二七壯)翳風(耳痛而聾灸七壯)
聽宫腎俞外關偏歴
合谷
停耳
聽宫頰車合谷
鼻瘜鼻痔
上星(流清濁涕)曲差迎香(刺)𩕄會(七壯鼻癰鼻痔)
通天(七壯鼻中去臭積一塊即愈)百會風池
風府人中大椎(上穴皆治前證)
鼻淵
上星曲差印堂風門
合谷
鼻塞不聞香臭
𩕄會(自七壯至七七壯灸至四日漸退七日頓愈)上星
迎香(刺)天柱風門
口苦牙痛糜爛疳蝕
頰車地倉廉泉承漿
天突金津玉液(上二穴刺出血)
合谷陽陵泉(治膽熱口苦善太息)
齒牙痛
承漿頰車耳垂下盡骨上穴(三壯如神)
肩髃(七壯隨左右灸之)列缺(七壯立止)太淵(風牙痛)
魚際陽谷(上牙)合谷三間(下齒七壯)
足三里(上齒痛者七七壯愈)太谿内庭(下牙)
腎虚牙痛出血不止
頰車合谷足三里太谿
喉痺喉癬
天柱廉泉天突陽谷
合谷(刺五分立愈)後谿(乳蛾)三間
少商關衝足三里豐隆
三隂交行間
胸背腰膝病
龜背
肩中俞膏肓心俞腎俞
曲池合谷
雞胸
中府膻中靈道(二七壯)足三里
胸背痛
風門
腰挫閃疼起止艱難
脊中腎俞(三壯七壯)命門中膂内俞
腰俞(俱七壯)
腰背重痛難行
章門(腰脊冷痛)腰俞委中(腰脚腫痛刺出血)
崑崙(七壯)
灸腰痛不可俛仰令患人正立以竹杖柱地量至
臍中用墨點記乃用度脊中即於點處隨年壯灸
之灸訖藏竹勿令人知
腰膝痠痛
養老環跳陽陵泉(治脚膝冷痺不仁)
崑崙申脈
筋骨攣痛
三隂交
手足病
肩臂冷痛
凡人肩冷臂痛者每遇風寒肩上多冷或日須熱
手撫摩夜須多被擁蓋庶可支持此以陽氣不足
氣血衰少而然若不預為之治恐中風不隨等證
由此而成也須灸肩髃二穴方免此患蓋肩係兩
手之安否環跳係兩足之安否此不可不灸之輕
者七壯風寒盛者十四壯為率或分二三次報之
但不可過多恐臂細也若灸環跳則四五十壯無
害
臂痛不舉
肩井肩髃淵腋曲池
曲澤後谿(項強肘痛)太淵(手腕痛)
受濕手足拘攣
曲池尺澤腕骨外關
中渚
五痺
曲池外關合谷中渚
腿乂風
腎俞環跳陽陵泉懸鍾
崑崙
膝風腫痛
天樞梁邱膝眼(可刺詳竒俞類)
膝關足三里陽陵泉隂陵泉
太衝(寒濕)
脚氣
肩井足三里陽陵泉陽輔
崑崙照海太衝
白虎歴節風
膝關
轉筋
照海
足内廉腫痛
肩井三隂交(三七壯)大敦
足腕腫痛
解谿坵墟
寒濕脚瘡
取足跗上二寸許足腕正中陷處是穴灸七壯神
效此穴當即解谿也照海
二隂病
夢遺精滑鬼交(春秋冬可灸)
心俞(灸不宜多)膏肓腎俞(灸隨年壯其效立見)
命門(遺精不禁者五壯立效)白環俞(五十壯)
中極(隨年壯)三隂交中封然谷
失精膝脛冷疼
曲泉
白濁
脾俞小腸俞章門氣海(五壯)
關元中極中封
五淋
膈俞肝俞脾俞腎俞
氣海石門(血淋)關元間使(能攝心包之血)
血海三隂交(勞淋)復溜(血淋)
然谷大敦
小便不利不通
三焦俞小腸俞隂交中極(兼腹痛)
中封太衝至隂
小便不禁
氣海(兼治小兒遺尿)關元隂陵泉
大敦行間(治失尿)
大便秘結
章門(二七壯)隂交氣海(刺)石門
足三里三隂交照海(刺)太白(刺)
大敦大都
疝氣大都痛甚者為肝疝
肩井(㿗疝)章門氣海歸來
關元(主㿗疝偏大灸百壯)衝門急脈
會隂三隂交(肝脾)太谿(寒疝)太衝
大敦隠白(脾疝)
闌門在隂莖根兩旁各開三寸是穴鍼一寸半
灸二七壯治木腎偏墜
一法於關元兩旁相去各三寸青脈上灸七壯即
愈
一法令病者合口以草橫量兩口角為一摺照此
再加二摺共為三摺屈成三角如□樣以上角按
臍中心兩角按臍下兩旁當兩角處是穴左患灸
右右患灸左左右俱患即兩穴俱灸艾炷如麥粒
灸十四壯或二十一壯即安
陽不起
命門腎俞氣海然谷
隂挺
曲泉太衝然谷照海
莖中痛
列缺(隂痛尿血)行間
痔漏
命門腎俞長強(五痔便血最效隨年壯灸之)
三隂交(痔血)承山(久痔)
凡痔疾腫大勢甚者先以槐柳枝煎湯乘熱薰洗
過後用壯盛男子篦下頭垢捻成小餅約厚一分
置痔上又切獨蒜片厚如錢者置垢上用艾灸二
七壯或三七壯無不消散
又法單用生薑切薄片放痔痛處用艾炷於薑上
灸三壯黃水即出自消散矣若有兩三箇者過三
五日照依前法逐一灸之神效
脱肛
百會(三壯)此穴屬督脈居巔頂為陽脈之都綱統
一身之陽氣凡脱肛者皆因陽氣下陷經曰下者
舉之故當藉火力以提下陷之氣則脾氣可升而
門戶固矣小兒亦然
胃俞長強
又有洞泄寒中脱肛者須灸水分穴百壯内服温
補藥自愈
邪祟
凡犯屍鬼暴厥不省人事若四肢雖冷無氣但覺
目中神采不變心腹尚温口中無涎舌不捲囊不
縮及未出一時者尚可刺之復甦也五邪皆然此
下治法出素問遺篇
肺虚者見赤屍鬼
肺俞刺入一分半得氣則補留三呼次進一分
留一呼徐徐出鍼
合谷刺三分得氣則補留三呼退一分留一呼
徐徐出鍼
心虚者見黑屍鬼
心俞以毫鍼刺之得氣留補即甦
陽池刺同
肝虚者見白屍鬼
肝俞以毫鍼刺三分得氣留補
坵墟以毫鍼刺三分得氣則補留三呼腹中鳴
者可治也
脾虚者見青屍鬼
脾俞刺三分留二呼進二分氣至徐徐退鍼即
甦
衝陽以毫鍼刺三分得氣則補留三呼次進一
分留一呼徐徐退鍼以手摸之
腎虚者見黃屍鬼
腎俞刺三分得氣則補留三呼又進二分留三
呼徐徐出鍼一云在十五椎下兩旁疑是竒俞
類氣海俞也
以上刺法必先以口含鍼令温煖而刺之則經
脈之氣無拒逆也
鬼魅
上星水溝(鬼擊卒死)
秦承祖灸鬼法見前竒俞類四肢部中
夢魘鬼擊
人中(七壯)足鬼眼穴(在竒俞類)
婦人病
血結月事不調
氣海中極照海(月事不行)
血崩不止
膈俞肝俞腎俞命門
氣海中極(下元虚冷血崩白濁)間使
血海復溜行間
淋帶赤白
命門神闕中極(七壯治白帶極效)
餘用前五淋穴
癥瘕
三焦俞腎俞中極會隂
子宫子戶左子宫右子戶在關元旁各開三寸
千金翼以三寸為氣門穴詳竒俞類
復溜
不孕
命門腎俞氣海中極
關元(七壯至百壯或三百壯)胞門子戶(二穴詳竒俞類)
隂廉然谷照海(子宫冷)
一法灸神闕穴先以淨乾鹽填臍中灸七壯後去
鹽換川椒二十一粒上以薑片蓋定又灸十四壯
灸畢即用膏貼之艾炷須如指大長五六分許
胎屢墮
命門腎俞中極交信
然谷
産難横生
合谷三隂交
一治横逆難産危在頃刻符藥不靈者急於本婦
右脚小指尖灸三壯炷如小麥下火立産如神蓋
此即至隂穴也
子鞠不能下
巨闕合谷三隂交
至隂三稜鍼出血横者即轉直
胎衣不下
三隂交崑崙
下死胎
合谷(刺補之即下)
欲取胎
肩井合谷三隂交
産後惡露不止
中極
欲絶産
臍下二寸三分灸三壯或至七七壯即終身絶孕
小兒病忌灸三里年三十外方可灸此
羸瘦骨立
百勞胃俞腰俞長強
急慢驚風
百會(五七壯)𩕄會上星率谷(三壯)
水溝尺澤(慢驚)間使合谷
太衝(五壯)
臍風撮口在母腹中氣逆所致或産時不慎受寒
而然
承漿然谷一法以小艾炷隔蒜灸臍中
俟口中覺有艾氣亦得生者
又法凡臍風若成必有青筋一道自下上行至腹
而生兩岔即灸青筋之頭三壯截住若見兩岔即
灸兩處筋頭各三壯十活五六不則上行攻心而
死矣
食積肚大
脾俞胃俞腎俞
泄瀉
胃俞水分天樞神闕(腹痛乳痢甚妙)
霍亂
水分(轉筋入腹)外踝上尖(三壯)
夜啼心氣不足
中衝(三壯)
疳眼
合谷(五壯)
重舌
行間
小兒氣弱數歲不語
心俞
口中轉屎因母食寒凉所致
中脘九壯大人十四壯
隂腫
崑崙
疝氣
會隂大敦
五癎
神庭治風癎吐舌角弓反張灸三壯
前頂治小兒一切驚癎證灸三壯
長強治諸驚癎灸七壯
𩕄會巨闕章門天井
少海内關少衝
一法云癎為小兒惡證古云驚風三發便為癎癎
證有五即牛羊猪馬雞之類也治法俟其病發之
時將患者兩手大拇指相並以綿繩縳定當兩指
爪甲角是名手鬼眼穴用艾灸七壯須甲肉四處
著火方效又二穴在足大拇指亦如取手穴法是
名足鬼眼穴如前灸之大效大人病此則名為癲
灸亦如之最良
牛癎
大杼鳩尾(尖下五分灸三壯不可多)
羊癎目直作羊聲
百會神庭心俞肝俞
天井神門大衝
猪癎痰涎如綿作猪聲
百會巨闕心俞神門
馬癎張口搖頭角弓反張
百會心俞命門神門
㒒參太衝照海
雞癎張手前仆提住即醒
申脈
外科
發背
心俞委陽(一曰在尻臀下一寸六分大腿上有縫)
騎竹馬穴左右搭手加會陽
癰疽隔蒜灸法
凡患背疽惡毒肉色不變背如負石漫腫無頭者
勢必重大尋頭之法用濕紙榻在腫處看有一點
先乾者即是癰頭結聚之處用大獨頭蒜切作三
分厚片貼疽頂以艾於蒜上灸之每三壯一換其
蒜又有背上初發赤腫中間有如黃小米一粒者
有十數粒一片者尤宜隔蒜灸之青囊書云外形
如粟内可容穀外狀如錢裏可著拳慎勿視為微
小致成莫大之患設或瘡頭開大則以紫皮大蒜
十餘頭淡豆䜴半合乳香二錢同搗成膏照毒大
小拍成薄餅置毒上舖艾灸之務要痛者灸至不
痛不痛者灸至知痛蓋痛者為良肉不痛者為毒
氣先不痛而後覺痛者其毒輕淺先痛而後反不
痛者其毒深重故灸者必令火氣直達毒處不可
拘定壯數昔人有灸至八百壯而愈者灸後須隨
人虚實服補中托裏助胃壯氣等藥萬無一失蓋
未潰而灸則能拔散鬱毒不令開大已潰而灸則
能補接陽氣易於收斂然惟蚤覺蚤灸方為上策
淵然劉真人曰毒發一二日者十灸十愈三四日
者六七愈五六日者三四愈過七日則雖灸不能
消散矣緣其内膿已成必須鍼去方得寬鬆也雖
然疽之為病有五善七惡臨證之時先須識此前
哲云五善見三則吉七惡見四則凶倘見七惡慎
勿為灸徒召謗耳又有疔瘡一證其形不一其
色不同或如小㿔或如水泡或痛不可當或癢而
難忍或皮肉麻木或寒熱頭疼或惡心嘔吐或肢
體拘急其候多端難以盡狀皆須用前灸法甚則
以蒜膏徧塗四圍只露毒頂用艾著肉灸之以爆
為度如不爆者難愈更宜多灸百壯以上無弗愈
者
乳癰乳疽乳岩乳氣乳毒
侵囊(近膻中者是)
肩髃靈道(二七壯)温溜(小人七壯大人二七壯)
足三里條口(乳癰)下巨虚(各二七壯)
熱毒
大陵
肺癰吐膿
腎俞(三七壯)合谷(二七壯)太淵(二七壯)
項上偏枕
風門(二七壯)
胃癰生於左者胃口疽生於右者胃口癰
曲池(二穴各三七壯)内關(七壯)
腎癰自腎俞穴起
會陽(二七壯)
附骨疽環跳穴痛恐生附骨疽也
大陵懸鍾(三七壯)
骨旋
肘尖(七七壯不愈百壯)
瘰癧蜂窠癧自左邊起七七竅皆出膿
肩髃(七壯九壯)曲池此二穴乃治癧秘法也
天池天井(二七壯)三間(三七壯)
錐銳癧右邊生起
肩髃曲池天井
盤蛇癧延頸生者
肩尖(即肩髃)肘尖(即曲池)人迎(七壯)肩外俞(二七壯)
天井(二七壯)騎竹馬穴(三七壯)
瓜藤癧胸前生者
肘尖少海騎竹馬穴
馬刀腋下者
淵腋支溝外關足臨泣(頸腋俱治)
癧瘡出於頰下及頰車邊者當於手足陽明經取穴
治之然肩髃曲池二穴亦妙
合谷足三里(各七壯)
已上凡感毒深者灸後再二三次報之無有不
愈
瘰癧隔蒜灸法用獨蒜片先從後發核上灸起至
初發母核而止多灸自效
又傳驗方用癩蝦蟆一箇破去腸覆癧上外以真
蘄艾照癧大小為炷於蝦蟆皮上當癧灸七壯或
十四壯以熱氣透内方住亦從後發者先灸至初
發者而止若蝦蟆皮焦須移易灸之灸畢服煎藥
一劑其方用牙皂七箇殭蠶七條瓜蔞一箇連皮
子切碎五味子一歲一粒上四味以水二鍾煎熱
外加生煎大黃三五錢量人虚實用之一服即消
百試百效不問已潰未潰經灸必愈
癭瘤
肩髃男左灸十八壯右十七壯女右灸十八壯
左十七壯
天突治一切癭瘤初起者灸之妙
通天(癭)風池(百壯)大椎(頸癭)氣舍(灸五壯)
雲門(癭)臂臑(癭)臑會(五壯)天府(五七壯)
曲池(癭)中封(癭)衝陽(三壯)
身面&KR0146;疣
當疣上灸三壯即消亦有止灸一壯以水滴之自
去者
[病-丙+(穩-禾)]疹
曲池
瘡疥
風門間使合谷大陵(胸前瘡疥)
毒瘡久不收口
凡患癰毒潰後久不收口膿水不臭亦無歹肉者
此因消散太過以致血氣虚寒不榮肌肉治失其
宜便為終身之患須内服十全大補等藥外用大
附子以温水泡透切作二三分厚片置漏孔上以
艾灸之或以附子為末用唾和作餅灸之亦可隔
二三日再灸之不三五次自然肌肉長滿而宿患
平矣
又方用麥麵硫黃大蒜三味搗爛如患大小捻作
三分厚餅安患上灸三七壯每三壯一易餅子四
五日後再灸一次無弗效者
腋氣除根
凡腋氣先用快刀剃去腋毛淨乃用好定粉水調
搽患處六七日後看腋下有一點墨者必有孔如
鍼大或如簪尖即氣竅也用艾炷如米大者灸之
三四壯愈永不再發
諸毒傷
五蠱毒注中惡不能食
中脘照海(中蠱毒)
瘋犬咬傷
急令人吮盡惡血於咬處灸百壯已後日日灸之
百日乃止忌猪肉與酒一生慎之
孫真人曰春末夏初犬多發狂被其咬者無出於
灸其法只就咬處牙迹上灸之一日灸三壯灸至
一百二十日乃止宜常食炙韭菜永不再發亦良
法也
又治一切犬傷毒氣不出者須灸外邱一曰速用
三姓人灸所嚙處立愈
蛇毒凡蛇傷中毒者灸毒上三七壯若一時無艾
以火炭頭稱瘡孔大小爇之
諸蟲毒凡蛇蝎蜈蚣咬傷痛極勢危者急用艾火
於傷處灸之拔散毒氣即安或用獨蒜片隔蒜灸
之二三壯換一片毒甚者灸五十壯或内服紫金
丹亦妙或馬汗入瘡及蠶毒蜘蛛等毒灸之皆效
類經圖翼卷十一
