欽定四庫全書
類經卷三十明張介賓撰
會通類
氣味(七)
氣者有真氣有正氣有邪氣真氣者所受於天與穀
氣并而充身也正氣者正風也從一方來非實風又
非虚風也邪氣者虛風之賊傷人也(見疾病類四)
肺者氣之本(藏象二)
氣因於中(疾病三十四)
氣内為寳(論治十八)
天之在我者德也地之在我者氣也德流氣薄而生
者也(藏象九)
故神者水穀之精氣也(藏象二十七)
人受氣於穀穀入於胃以傳於肺五藏六府皆以受
氣營衞者精氣也血者神氣也故血之與氣異名
同類焉(經絡二十三)
穀入於胃胃氣上注於肺(疾病七十九)
營氣之道内穀為寳穀入於胃乃傳之肺流溢於中
布散於外精專者行於經隧(經絡二十四)
食氣入胃散精於肝淫氣於筋食氣入胃濁氣歸心
淫精於脈飲入於胃遊溢精氣上輸於脾脾氣散
精上歸於肺通調水道下輸膀胱水精四布五經並
行(藏象十二)
食入於隂長氣於陽(疾病六十四)
受穀者濁受氣者清清者主隂濁者主陽(藏象十九)
酒者水穀之精熟穀之液也其氣慓悍其入於胃中
則胃脹氣上逆滿於胷中肝浮膽横當是之時固比
於勇士氣衰則悔名曰酒悖(藏象二十一)
邪氣來也緊而疾穀氣來也徐而和(鍼刺八)
穀入多而氣少此謂反也穀不入而氣多此謂反也
(疾病二十一)
治其王氣是以反也(論治七)
天寒則腠理閉氣濕不行水下留於膀胱則為溺與
氣(疾病五十八)
形不足者温之以氣精不足者補之以味(論治類八)
陽為氣隂為味味歸形形歸氣氣歸精精歸化精食
氣形食味化生精氣生形味傷形氣傷精精化為氣
氣傷於味隂味出下竅陽氣出上竅味厚者為隂薄
為隂之陽氣厚者為陽薄為陽之隂味厚則泄薄則
通氣薄則發泄厚則發熱氣味辛甘發散為陽酸
苦涌泄為隂(隂陽一)
五味入口藏於胃以養五藏氣氣口亦太隂也是以
五藏六府之氣味皆出於胃變見於氣口故五氣入
鼻藏於心肺心肺有病而鼻為之不利也(藏象十一)
夫五味入胃各歸所喜攻酸先入肝苦先入心甘先
入脾辛先入肺鹹先入腎久而增氣物化之常也氣
增而久夭之由也(論治七)
補上治上制以緩補下治下制以急急則氣味厚緩
則氣味薄適其至所此之謂也(論治三)
欲令脾實氣無滯飽無久坐食無太酸(運氣類四十一)
帝曰五味隂陽之用何如岐伯曰辛甘發散為陽酸
苦涌泄為隂鹹味涌泄為隂淡味滲泄為陽六者或
收或散或緩或急或燥或潤或耎或堅以所利而行
之調其氣使其平也(論治四)
東方青色入通於肝其味酸其臭臊南方赤色入通
於心其味苦其臭焦中央黃色入通於脾其味甘其
臭香西方白色入通於肺其味辛其臭腥北方黑色
入通於腎其味鹹其臭腐(藏象四)
肝苦急急食甘以緩之心苦緩急食酸以收之脾苦
濕急食苦以燥之肺苦氣上逆急食苦以泄之腎苦
燥急食辛以潤之開腠理致津液通氣也肝欲散
急食辛以散之用辛補之酸寫之心欲耎急食鹹以
耎之用鹹補之甘寫之脾欲緩急食甘以緩之用苦
寫之甘補之肺欲收急食酸以收之用酸補之辛寫
之腎欲堅急食苦以堅之用苦補之鹹寫之肝色
青宜食甘粳米牛肉棗葵皆甘心色赤宜食酸小豆
犬肉李韭皆酸肺色白宜食苦麥羊肉杏薤皆苦脾
色黃宜食鹹大豆豕肉栗藿皆鹹腎色黑宜食辛黃
黍雞肉桃䓤皆辛辛散酸收甘緩苦堅鹹耎毒藥
攻邪五穀為養五果為助五畜為益五菜為充氣味
合而服之以補精益氣此五者有辛酸甘苦鹹各有所
利或散或收或緩或急或堅或耎四時五藏病隨五
味所宜也(疾病二十四)
酸入肝辛入肺苦入心鹹入腎甘入脾是謂五入
辛走氣氣病無多食辛鹹走血血病無多食鹹苦走
骨骨病無多食苦甘走肉肉病無多食甘酸走筋筋
病無多食酸是謂五禁無令多食九鍼論曰病在
筋無食酸病在氣無食辛病在骨無食鹹病在血無
食苦病在肉無食甘口嗜而欲食之不可多也必自
裁也命曰五裁(疾病二十五)
厥隂在泉為酸化少隂在泉為苦化太隂在泉
為甘化少陽在泉為苦化陽明在泉為辛化
太陽在泉為鹹化(運氣二十四)
帝曰其於正味何如岐伯曰木位之主其寫以酸其
補以辛火位之主其寫以甘其補以鹹土位之
主其寫以苦其補以甘金位之主其寫以辛其補
以酸水位之主其寫以鹹其補以苦厥隂之客
以辛補之以酸寫之以甘緩之少隂之客以鹹補
之以甘寫之以酸收之太隂之客以甘補之以苦
寫之以甘緩之少陽之客以鹹補之以甘寫之以
鹹耎之陽明之客以酸補之以辛寫之以苦泄之
太陽之客以苦補之以鹹寫之以苦堅之以辛潤
之(運氣三十)
隂之所生本在五味隂之五宫傷在五味是故味過
於酸肝氣以津脾氣乃絶味過於鹹大骨氣勞短肌
心氣抑味過於甘心氣喘滿色黑腎氣不衡味過於
苦脾氣不濡胃氣乃厚味過於辛筋脈沮弛精神乃
央(疾病五)
多食鹹則脈凝泣而變色多食苦則皮槁而毛拔多
食辛則筋急而瓜枯多食酸則肉胝䐢而唇揭多食
甘則骨痛而髮落此五味之所傷也故心欲苦肺
欲辛肝欲酸脾欲甘腎欲鹹此五味之所合五藏之
氣也(藏象八)
甚則以苦泄之(運氣十七)
酸傷筋辛勝酸苦傷氣鹹勝苦甘傷脾酸勝甘辛傷
皮毛苦勝辛鹹傷血甘勝鹹(藏象五十六)
肥者令人内熱甘者令人中滿(疾病六十一)
食魚者使人熱中鹽者勝血
有病口甘者名曰脾癉有病口苦者病名曰膽癉
(疾病六十一)
膽液泄則口苦胃氣逆則嘔苦故曰嘔膽(鍼刺四十七)
論治(八)
不治巳病治未病(見攝生類七)
凡治病察其形氣色澤脈之盛衰病之新故乃治之
無後其時形氣相得謂之可治色澤以浮謂之易巳
脈從四時謂之可治脈弱以滑是有胃氣命曰易治
取之以時形氣相失謂之難治色夭不澤謂之難治
脈實以堅謂之益甚脈逆四時為不可治必察四難
而明告之(脈色十二)
故治不法天之紀不用地之理則災害至矣(隂陽四)
故治病者必明六化分治五味五色所生五藏所宜
乃可以言盈虚病生之緒也(運氣二十四)
凡治病必察其下適其脈觀其志意與其病也拘於
鬼神者不可與言至德惡於鍼石者不可與言至巧
病不許治病不必治治之無功矣(藏象十一)
能别隂陽十二經者知病之所生候虚實之所在者
能得病之高下知六府之氣街者能知觧結契紹於
門戶能知虚石之堅軟者知補寫之所在能知六經
標本者可以無惑於天下(經絡十一)
一曰治神二曰知養身三曰知毒藥為真四曰制砭
石小大五曰知府藏血氣之診(鍼刺九)
必審問其所始病與今之所方病而後各切循其脈
視其經絡浮沈以上下逆從循之(脈色二十五)
上工救其萌芽下工救其已成(鍼刺十三)
上工十全九中工十全七下工十全六(脈色十七)
麤工兇兇以為可攻故病未巳新病復起(論治十七)
麤工嘻嘻以為可知言熱未巳寒病復始同氣異形
迷診亂經此之謂也(標本二)
毒藥攻邪五穀為養五果為助五畜為益五菜為充
氣味合而服之以補精益氣(疾病二十四)
標本逆從治有先後(標本五)
病反其本得標之病治反其本得標之方(標本類三)
有逆取而得者有從取而得者逆正順也若順逆也
故曰知標與本用之不殆明知逆順正行無問此之
謂也(標本二)
病生於内者先治其隂後治其陽反者益甚病生於
陽者先治其外後治其内反者益甚(脈色三十二)
隂盛而陽虚先補其陽後寫其隂而和之隂虚而陽
盛先補其隂後寫其陽而和之虚而寫之是謂重
虛重虚病益甚(鍼刺八)
病生於頭者頭重生於手者臂重生於足者足重治
病者先刺其病所從生者也病先起隂者先治其
隂而後治其陽病先起陽者先治其陽而後治其隂
(鍼刺五十三)
無形而痛者其陽完而隂傷之也急治其隂無攻其
陽有形而不痛者其隂完而陽傷之也急治其陽無
攻其隂(鍼刺三十一)
必先度其形之肥瘦以調其氣之虛實實則寫之虚
則補之必先去其血脈而後調之無問其病以平為
期(脈色五)
其少長大小肥瘦以心撩之命曰法天之常(經絡三十三)
有者求之無者求之虚者責之實者責之(疾病類一)
補上下者從之治上下者逆之以所在寒熱盛衰而
調之故曰上取下取内取外取以求其過能毒者以
厚藥不勝毒者以薄藥此之謂也氣反者病在上取
之下病在下取之上病在中傍取之治熱以寒温而
行之治寒以熱凉而行之治温以清冷而行之治清
以温熱而行之故消之削之吐之下之補之寫之久
新同法(運氣十四)
誅伐無過命曰大惑反亂大經真不可復絶人長
命予人夭殃(鍼刺十五)
帝曰或有導引行氣喬摩炙熨刺焫飲藥之一者可
獨守耶將盡行之乎岐伯曰諸方者衆人之方也非
一人之所盡行也此乃所謂守一勿失萬物畢者也
(疾病九十四)
帝曰其祝而巳者其故何也岐伯曰先巫者因知百
病之勝先知其病之所從生者可祝而已矣(疾病三十三)
肝苦急急食甘以緩之(疾病二十四)
奪血者無汗奪汗者無血(經絡二十三)
所謂經治者飲藥亦曰炙刺(鍼刺二十九)
起所有餘知所不足(脈色七)
盛者寫之虛者飲藥以補之(經絡六)
少氣者脈口人迎俱少而不稱尺寸也如是者則隂
陽俱不足補陽則隂竭寫隂則陽脱如是者可將以
甘藥不可飲以至劑如此者弗炙不已因而寫之則
五藏氣壞矣(鍼刺二十八)
諸小者隂陽形氣俱不足勿取以鍼而調以甘藥也
(脈色十九)
形苦志苦病生於咽嗌治之以甘藥(論治十)
寫虛補實神去其室致邪失正真不可定麤之所敗
謂之夭命(疾病五十六)
無實無虛損不足而益有餘奪隂者死奪陽者狂
(鍼刺五十九)
五虚勿近五實勿遠(鍼刺九)
形氣不足病氣有餘是邪勝也急寫之形氣有餘病
氣不足急補之形氣不足病氣不足此隂陽氣俱不
足也不可刺之故曰有餘寫之不足補之(鍼刺五十六)
夫氣之勝也微者隨之甚者制之氣之復也和者平
之暴者奪之皆隨勝氣安其屈伏無問其數以平為
期(運氣二十九)
木鬱逹之火鬱發之土鬱奪之金鬱泄之水鬱折之
然調其氣過者折之以其畏也所謂寫之帝曰假者
何如岐伯曰有假其氣則無禁也所謂主氣不足客
氣勝也(運氣二十三)
司歲備物則無遺主矣上淫於下所勝平之外淫
於内所勝治之謹察隂陽所在而調之以平為期正
者正治反者反治(運氣二十四)
治諸勝復寒者熱之熱者寒之温者清之清者温之
散者收之抑者散之燥者潤之急者緩之堅者耎之
脆者堅之衰者補之強者寫之各安其氣必清必静
則病氣衰去歸其所宗此治之大體也(運氣二十八)
帝曰客主之勝復治之奈何岐伯曰高者抑之下者
舉之有餘者折之不足者補之佐以所利和以所宜
必安其主客適其寒温同者逆之異者從之帝曰治
寒以熱治熱以寒氣相得者逆之不相得者從之余
巳知之矣其於正味何如岐伯曰木位之主其寫以
酸其補以辛火位之主其寫以甘其補以鹹土位之
主其寫以苦其補以甘金位之主其寫以辛其補以
酸水位之主其寫以鹹其補以苦厥隂之客以辛
補之以酸寫之以甘緩之少隂之客以鹹補之以甘
寫之以鹹收之太隂之客以甘補之以苦寫之以甘
緩之少陽之客以鹹補之以甘寫之以鹹耎之陽明
之客以酸補之以辛寫之以苦泄之太陽之客以苦
補之以鹹寫之以苦堅之以辛潤之開發腠理致津
液通氣也(運氣三十)
上下所主隨其攸利正其味則其要也左右同法少
陽之主先甘後鹹陽明之主先辛後酸太陽之主先
鹹後苦厥隂之主先酸後辛少隂之主先甘後鹹太
隂之主先苦後甘佐以所利資以所生是謂得氣(運氣
三十四)
故歲宜苦以燥之温之必折其鬱氣先資其化源抑
其運氣扶其不勝無使暴過而生其疾食歲穀以全
其真避虛邪以安其正適氣同異多少制之同寒濕
者燥熱化異寒濕者燥濕化故同者多之異者少之
用寒遠寒用凉遠凉用温遠温用熱遠熱食宜同法
有假者反常反是者病所謂時也(運氣十七此在太陽司天條下餘俱
當考)
適寒凉者脹之温熱者瘡下之則脹已汗之則瘡已
西北之氣散而寒之東南之氣收而温之所謂同
病異治也故曰氣寒氣凉治以寒凉行水漬之氣温
氣熱治以温熱強其内守必同其氣可使平也假者
反之故治病者必明天道地理隂陽更勝氣之先
後人之夀夭生化之期乃可以知人之形氣矣(運氣十六)
冬則閉塞閉塞者用藥而少鍼石也(鍼刺五十五)
不治法三月若六月若三日若六日傳五藏而當死
(藏象二十四)
熱中消中不可服高梁芳草石藥(疾病六十)
用寒遠寒用熱遠熱熱無犯熱寒無犯寒發表
不遠熱攻裏不遠寒(運氣二十)
大熱徧身狂而妄見妄聞妄言視足陽明及大絡取
之因其偃臥居其頭前以兩手四指挾按頸動脈久
持之卷而切推下至缺盆中而復止如前熱去乃止
此所謂推而散之也(鍼刺三十五)
治厥者必先熨調和其經掌與腋肘與脚項與脊以
調之火氣已通血脈乃行然後視其病脈淖澤者刺
而平之堅緊者破而散之氣下乃止(鍼刺三十五)
厥逆之治炙石有忌(疾病三十八)
夫瘧之未發也隂未并陽陽未并隂因而調之真氣
得安邪氣乃亡故工不能治其已發為其氣逆也(疾病
四十八)
人有此三者是謂壞府毒藥無治短鍼無取此皆絶
皮傷肉血氣争黑(鍼刺九)
天地淫勝病治(運氣二十五)
邪氣反勝之治(運氣二十六)
六氣相勝病治(運氣二十七)
六氣之復病治(運氣二十八)
本經十二方小金丹治五疫(論治二十)雞矢醴治鼓
脹(疾病五十五)治之以蘭除陳氣也治脾癉(疾病六十一)
以千里水煮秫米半夏湯治目不瞑(疾病八十三)以四
烏鰂骨一藘茹二物并合丸以雀卵飲以鮑魚汁治
血枯(疾病六十三)以生鐵洛為飲治陽厥(疾病六十四)治
之以馬膏膏其急者以白酒和桂以塗其緩者以桑
鉤鉤之治季春痺(疾病六十九)以澤瀉术各十分麋銜
五分合以三指撮為後飯治酒風(疾病三十二)用醇酒
二十斤蜀椒一升乾薑一斤桂心一斤漬酒中浸以
綿絮布巾用生桑炭炙巾以熨寒痺所刺之處(鍼刺三十
二)鬄其左角之髮方一寸燔治飲以美酒治尸厥
(鍼刺三十)合豕膏冷食治猛疽剉䔖&KR0034;草根各一升
煮飲治敗疵(俱疾病八十六)
鍼炙(九)
故善用鍼者從隂引陽從陽引隂以右治左以左治
右以我知彼以表知裏以觀過與不及之理見微則
過用之不殆(見論治類八)
是故刺法有全神養真之旨亦法有修真之道非治
疾也至真之要在乎天玄神守天息復入本元命
曰歸宗(運氣四十三)
黃帝曰刺其諸隂陽奈何岐伯曰按其寸口人迎以
調隂陽凝濇者致氣以温之血和乃止其結絡者
脈結血不行决之乃行故曰氣有餘於上者導而下
之氣不足於上者推而休之其稽留不至者因而迎
之必明於經隧乃能持之寒熱争者導而行之其宛
陳血不結者則而予之必先明知二十五人則血氣
之所在左右上下刺約畢也(藏象三十一)
隨日之長短各以為紀而刺之謹候其時病可與期
失時反候者百病不治故曰刺實者刺其來也刺虛
者刺其去也此言氣存亡之時以候虛實而刺之是
謂逄時在於三陽必候其氣在於陽而刺之病在於
三隂必候其氣在隂分而刺之(經絡二十五)
清者其氣滑濁者其氣濇故刺隂者深而留之刺陽
者淺而疾之清濁相干者以數調之(藏象十九)
病有標本刺有逆從凡刺之方必别隂陽故知逆與
從正行無問知標本者萬舉萬當不知標本是謂妄
行(標本四)
刺急者深内而久留之刺緩者淺内而疾發鍼以去
其熱刺大者微寫其氣無出其血刺滑者疾發鍼而
淺内之以寫其陽氣而去其熱刺濇者必中其脈隨
其逆順而久留之必先按而循之已發鍼疾按其痏
無令其血出以和其脈諸小者隂陽形氣俱不足勿
取以鍼而調以甘藥也(脈色十九)
凡刺之法必先本於神是故用鍼者察觀病人之態
以知精神魂魄之存亡得失之意五者以傷鍼不可
以治之也(藏象九)
病之始起也可刺而已(論治八)
經病者治其經孫絡病者治其孫絡血血病身有痛
者治其經絡其病者在竒邪竒邪之脈則繆刺之留
瘦不移節而刺之上實下虛切而從之索其結絡脈
刺出其血以見通之(脈色二十五)
五藏者故得六府與為表裏經絡支節各生虛實其
病所居隨而調之病在脈調之血病在血調之絡病
在氣調之衞病在肉調之分肉病在筋調之筋病在
骨調之骨燔鍼劫刺其下及與急者病在骨焠鍼藥
熨病不知所痛兩蹻為上身形有痛九候莫病則繆
刺之痛在於左而右脈病者巨刺之必謹察其九候
鍼道備矣(疾病二十)
夫實者氣入也虛者氣出也氣實者熱也氣虛者寒
也入實者左手開鍼空也入虛者左手閉鍼空也(疾病
二十一)
寫實者氣盛乃内鍼鍼與氣俱内以開其門如利其
戶鍼與氣俱出精氣不傷邪氣乃下外門不閉以出
其疾搖大其道如利其路是謂大寫必切而出大氣
乃屈帝曰補虛奈何岐伯曰持鍼勿置以定其意候
呼内鍼氣出鍼入鍼空四塞精無從去方實而疾出
鍼氣入鍼出熱不得還閉塞其門邪氣布散精氣乃
得存動氣候時近氣不失遠氣乃來是謂追之(疾病二十)
十二經病刺盛則寫之虛則補之熱則疾之寒則
留之陷下則炙之不盛不虛以經取之足少隂經
病炙則強食生肉緩帶被髮大杖重履而步(疾病十)
有餘有五不足有五有餘寫之不足補之(疾病十八)
無損不足者身羸瘦無用鑱石也無益其有餘者腹
中有形而泄之泄之則精出而病獨擅中故曰疹成
也(疾病六十二)
血氣有餘肌肉堅緻故可苦以鍼(脈色三十一)
有病腎風者虚不當刺不當刺而刺後五日其氣必
至(疾病三十一)
其小而短者少氣甚者寫之則悶悶甚則仆不得言
悶則急坐之也(經絡六)
六經之厥盛則寫之虛則補之不盛不虛以經取之
(疾病三十五)
氣滑即出疾氣濇則出遲氣悍則鍼小而入淺氣濇
則鍼大而入深深則欲留淺則欲疾(鍼刺五十六)
平治於權衡去宛陳莝是以微動四極温衣繆刺其
處以復其形開鬼門潔净府精以時服五陽已布疎
滌五藏故精自生形自盛骨肉相保巨氣乃平(論治十五)
太陽藏獨至厥喘虛氣逆是隂不足陽有餘也表裏
俱當寫取之下俞陽明藏獨至是陽氣重并也當寫
陽補隂取之下俞少陽藏獨至是厥氣也蹻前卒大
取之下俞少陽獨至者一陽之過也太隂藏摶者
用心省真五脈氣少胃氣不平三隂也宜治其下俞
補陽寫隂一陽獨嘯少陽厥也陽并於上四脈爭張
氣歸於腎宜治其經絡寫陽補隂一隂至厥隂之治
也真虛㾓心厥氣留薄發為白汗調食和藥治在下
俞(脈色十五)
足陽明五藏六府之海也其脈大血多氣盛熱壯刺
此者不深弗散不留不寫也足陽明刺深六分留
十呼足太陽深五分留七呼足少陽深四分留
五呼足太隂深三分留四呼足少隂深二分留
三呼足厥隂深一分留二呼手之隂陽其受氣
之道近其氣之來疾其刺深者皆無過二分其留皆
無過一呼其少長大小肥瘦以心撩之命曰法天
之常炙之亦然炙而過此者得惡火則骨枯脈濇刺
而過此者則脫氣(經絡三十三)
刺陽明出血氣刺太陽出血惡氣刺少陽出氣惡血
刺太隂出氣惡血刺少隂出氣惡血刺厥隂出血惡
氣也(經絡二十)
諸刺絡脈者必刺其結上甚血者雖無結急取之以
寫其邪而出其血留之發為痺也(經絡類六)
孫絡三百六十五穴會亦以應一歲以溢竒邪以通
榮衞榮衞稽留衞散榮溢氣竭血著外為發熱内為
少氣疾寫無怠以通榮衞見而寫之無問所會谿
谷三百六十五穴會亦應一歲其小痺淫溢循脈往
來微鍼所及與法相同(經絡八)
十五别絡病刺(經絡五)
十二原者主治五藏六府之有疾者也(經絡十五)
病始手臂者先取手陽明太隂而汗出病始頭首者
先取項太陽而汗出病始足脛者先取足陽明而汗
出臂太隂可汗出足陽明可汗出故取隂而汗出甚
者止之於陽取陽而汗出甚者止之於陰(鍼刺五十四)
刺上關者呿不能欠刺下關者欠不能呿刺犢鼻者
屈不能伸刺兩關者伸不能屈(經絡十)
刺胷腹者必以布&KR0008;著之乃從單布上刺(鍼刺十九)
五藏熱病死生刺法(疾病四十四)
藏府之欬治之奈何岐伯曰治藏者治其俞治府者
治其合浮腫者治其經(疾病五十二)
夫癰氣之息者宜以鍼開除去之夫氣盛血聚者宜
石而寫之(疾病八十八)
諸經瘧刺(疾病五十)
五藏背腧炙之則可刺之則不可氣盛則寫之虛則
補之以火補者毋吹其火須自滅也(經絡十一)
絡滿經虛炙隂刺陽經滿絡虛刺隂炙陽(疾病十六)
緊則先刺而後炙之陷下則徒炙之陷下者脈血
結於中中有著血血寒故宜炙之(鍼刺二十九)
鍼所不為炙之所宜隂陽皆虛火自當之經陷
下者火則當之結絡堅緊火所治之不知所苦兩
蹻之下男隂女陽良工所禁(鍼刺十)
正月二月三月人氣在左無刺左足之陽四月五月
六月人氣在右無刺右足之陽七月八月九月人氣
在右無刺右足之隂十月十一月十二月人氣在左
無刺左足之隂(經絡類三十四)
大禁二十五在天府下五寸(經絡七)
無刺熇熇之熱無刺渾渾之脈無刺漉漉之汗故為
其病逆未可治也先其時堅束其處令邪氣不得
入隂氣不得出審候見之在孫絡盛堅而血者皆取
之(疾病四十八)
五逆工不察此者而刺之是謂逆治(疾病類九十二)
諸病以次相傳如是者皆有死期不可刺也間一藏
及二三四藏者乃可刺也(疾病十四)
諸經根結病刺(經絡三十)
十二經筋痺刺(疾病六十九)
口問十二邪之刺(疾病七十九)
隂陽二十五人之刺(藏象三十一)
藏府諸脹鍼治(疾病五十六)
周痺衆痺之刺(疾病六十八)
升降不前氣交有變即成暴鬱須窮刺法(運氣三十一)
司天不遷正不退位之刺(運氣三十九)
剛柔失守三年化疫之刺(運氣四十一)
神失守位邪鬼外干之刺(運氣四十三)
形氣不足病氣不足此隂陽氣俱不足也不可刺之
(鍼刺五十六)
運氣(十)
帝曰寒暑燥濕風火在人合之奈何其於萬物何以
生化岐伯曰東方生風風生木其在天為玄在人為
道在地為化化生五味道生智玄生神化生氣神在
天為風在地為木其性為暄其德為和其用為動其
色為蒼其化為榮其蟲毛其政為散其令宣發其變
摧拉其𤯝為隕南方生熱熱生火中央生濕濕
生土西方生燥燥生金北方生寒寒生水五
氣更立各有所先非其位則邪當其位則正帝曰病
之生變何如岐伯曰氣相得則微不相得則甚帝曰
主歲何如岐伯曰氣有餘則制巳所勝而侮所不勝
其不及則巳所不勝侮而乘之巳所勝輕而侮之侮
反受邪侮而受邪寡於畏也帝曰善(見藏象類六)
天運當以日光明(疾病五)
天温日明則人血淖溢而衞氣浮故血易寫氣易行
天寒日隂則人血凝泣而衞氣沈月始生則血氣始
精衞氣始行月郭滿則血氣實肌肉堅月郭空則肌
肉减經絡虛衞氣去形獨居是以因天時而調血氣
也星辰者所以制日月之行也八正者所以候八
風之虛邪以時至者也四時者所以分春秋冬夏之
氣所在以時調之也八正之虛邪而避之勿犯也以
身之虛而逄天之虛兩虛相感其氣至骨入則傷五
藏工候救之弗能傷也故曰天忌不可不知也(鍼刺十三)
必先歲氣無伐天和(論治十一)
化不可代時不可違(論治十二)
百病之氣一日分為四時(疾病二十三)
陽氣者一日而主外平旦人氣生日中而陽氣隆日
西而陽氣虛氣門乃閉(疾病五)
人與天地相參也與日月相應也故月滿則海水西
盛人血氣積肌肉充皮膚緻毛髮堅腠理郄烟垢著
當是之時雖遇賊風其入淺不深至其月郭空則海
水東盛人氣血虛其衞氣去形獨居肌肉减皮膚縱
腠理開毛髮殘膲理薄烟垢落當是之時遇賊風則
其入深其病人也卒暴(運氣三十六)
隂中有隂陽中有陽平旦至日中天之陽陽中之陽
也日中至黃昏天之陽陽中之隂也合夜至雞鳴天
之隂隂中之隂也雞鳴至平旦天之隂隂中之陽也
故人亦應之(隂陽五)
日中而陽隴為重陽夜半而隂隴為重隂夜半為隂
隴夜半後而為隂衰平旦隂盡而陽受氣矣日中為
陽隴日西為陽衰日入陽盡而隂受氣矣夜半而大
會萬民皆臥命曰合隂(經絡二十三)
天周二十八宿宿三十六分(經絡二十六)
歲有十二月日有十二辰子午為經夘酉為緯天周
二十八宿而一面七星四七二十八星房昴為緯虚
張為經房至畢為陽昴至尾為隂陽主晝隂主夜
日行一舍人氣行一周與十分身之八(經絡二十五)
春三月此謂發陳天地俱生萬物以榮此春氣之應
養生之道也逆之則傷肝夏為寒變奉長者少夏三
月此謂蕃秀天地氣交萬物華實此夏氣之應養長
之道也逆之則傷心秋為痎瘧奉收者少冬至重病
秋三月此謂容平天氣以急地氣以明此秋氣之應
養收之道也逆之則傷肺冬為飱泄奉藏者少冬三
月此謂閉藏水冰地坼無擾乎陽此冬氣之應養藏
之道也逆之則傷腎春為痿厥奉生者少(攝生四)
彼春之暖為夏之暑彼秋之忿為冬之怒春應中
規夏應中矩秋應中衡冬應中權是故冬至四十五
日陽氣微上隂氣微下夏至四十五日隂氣微上陽
氣微下隂陽有時與脈為期(脈色九)
大小月三百六十日成一歲人亦應之生因春長
因夏收因秋藏因冬失常則天地四塞(經絡二十九)
所謂得四時之勝者春勝長夏長夏勝冬冬勝夏夏
勝秋秋勝春所謂四時之勝也(疾病類二十七)
春夏則陽氣多而隂氣少秋冬則隂氣盛而陽氣衰
(疾病三十四)
藏主冬色主春時主夏音主長夏味主秋(鍼刺十七)
春氣在經脈夏氣在孫絡長夏氣在肌肉秋氣在皮
膚冬氣在骨髓中帝曰余願聞其故岐伯曰春者天
氣始開地氣始泄凍觧冰釋水行經通故人氣在脈
夏者經滿氣溢入孫絡受血皮膚充實長夏者經絡
皆盛内溢肌中秋者天氣始收腠理閉塞皮膚引急
冬者蓋藏血氣在中内著骨髓通於五藏是故邪氣
者常隨四時之氣血而入客也至其變化不可為度
(鍼刺十九)
春氣在毛夏氣在皮膚秋氣在分肉冬氣在筋骨(鍼刺
十八)
正月二月天氣始方地氣始發人氣在肝三月四月
天氣正方地氣定發人氣在脾五月六月天氣盛地
氣高人氣在頭七月八月隂氣始殺人氣在肺九月
十月隂氣始冰地氣始閉人氣在心十一月十二月
冰復地氣合人氣在腎(鍼刺十九)
東方之域天地之所始生也西方者金玉之域砂石
之處天地之所收引也北方者天地所閉藏之域也
南方者天地所長養陽之所盛處也其地下水土弱
霧露之所聚也中央者其地平以濕天地所以生萬
物也衆(論治九)
身形應九野天忌(經絡三十五)
逆春氣則少陽不生肝氣内變逆夏氣則太陽不長
心氣内洞逆秋氣則太隂不收肺氣焦滿逆冬氣則
少隂不藏腎氣獨沈夫四時隂陽者萬物之根本也
所以聖人春夏養陽秋冬養隂以從其根(攝生六)
脾不主時(藏象七)
德化政令災變不能相加也勝復盛衰不能相多也
往來小大不能相過也用之升降不能相無也各從
其動而復之耳(運氣十二)
有勝則復無勝則否勝至則復無常數也衰廼止
耳復已而勝不復則害此傷生也(運氣二十九)
乘危而行不速而至暴虐無德災反及之微者復微
甚者復甚(運氣十三)
隂陽者寒暑也熱則滋雨而在上根荄少汁人氣在
外皮膚緩腠理開血氣减汗大泄皮淖澤寒則地凍
水冰人氣在中皮膚緻腠理閉汗不出血氣強肉堅
濇(鍼刺三十五)
治其王氣是以反也(論治七)
故用鍼者不知年之所加氣之盛衰虛實之所起不
可以爲工也(鍼刺六)
竒恒(十一)
黃帝問曰余聞揆度竒恒所指不同用之奈何岐伯
對曰揆度者度病之淺深也竒恒者言竒病也請言
道之至數五色脈變揆度竒恒道在於一神轉不回
回則不轉乃失其機至數之要廹近以微行竒恒
之法以太隂始(見論治類十四至數脈變以下數句又見脈色十)
上經下經揆度隂陽竒恒五中决以明堂審於終始
可以横行(論治十八)
竒恒之勢乃六十首診合微之事追隂陽之變章五
中之情其中之論取虚實之要定五度之事知此乃
足以診(脈色七)
黃帝曰嗚呼遠哉天之道也如迎浮雲若視深淵視
深淵尚可測迎浮雲莫知其極(運氣六論治十八)
天氣清静光明者也藏德不止故不下也天明則日
月不明邪害空竅(攝生五)
夫自古通天者生之本本於隂陽天地之間六合之
内其氣九州九竅五藏十二節皆通於天氣其生五
其氣三三而成天三而成地三而成人三而三之合
則為九九分為九野九野為九藏故形藏四神藏五
(運氣一脈色五疾病五俱略同)
天之在我者德也地之在我者氣也德流氣薄而生
者也(藏象九)
此人與天地相應者也(藏象十六)
岐伯曰人生於地懸命於天天地合氣命之曰人人
能應四時者天地為之父母知萬物者謂之天子天
有隂陽人有十二節天有寒暑人有虚實能經天地
隂陽之化者不失四時知十二節之理者聖智不能
欺也(鍼刺九)
天不足西北左寒而右凉地不滿東南右熱而左温
其故何也岐伯曰隂陽之氣高下之理太少之異也
東南方陽也陽者其精降於下故右熱而左温西北
方隂也隂者其精奉於上故左寒而右凉是以地有
高下氣有温凉高者氣寒下者氣熱(運氣十六)
天不足西北故西北方隂也而人右耳目不如左明
也地不滿東南故東南方陽也而人左手足不如右
強也(隂陽三)
嗚呼窈窈冥冥孰知其道道之大者擬於天地配於
四海(論治十九)
帝曰地之為下否乎岐伯曰地為人之下太虚之中
者也帝曰馮乎岐伯曰大氣舉之也燥以乾之暑以
蒸之風以動之濕以潤之寒以堅之火以温之故
燥勝則地乾暑勝則地熱風勝則地動濕勝則地泥
寒勝則地裂火勝則地固矣(運氣四)
地氣制巳勝天氣制勝巳天制色地制形五類衰盛
各隨其氣之所宜也根於中者命曰神機神去則
機息根於外者命曰氣立氣止則化絶(運氣十五)
聖人之為道者上合於天下合於地中合於人事故
匠人不能釋尺寸而意短長廢繩墨而起平水工人
不能置規而為員去矩而為方臨深决水不用功力
而水可竭也循掘决衝而經可通也此言氣之滑澁
血之清濁行之逆順也(鍼刺二十)
行有逆順至有遲速故太過者化先天不及者化後
天(運氣十八)
天樞之上天氣主之天樞之下地氣主之氣交之分
人氣從之萬物由之升巳而降降者謂天降巳而
升升者謂地天氣下降氣流於地地氣上升氣騰於
天故高下相召升降相因而變作矣(運氣九)
陽之汗以天地之雨名之陽之氣以天地之疾風名
之暴氣象雷逆氣象陽(隂陽四)
善言天者必應於人善言古者必驗於今善言氣者
必彰於物善言應者同天地之化善言化言變者通
神明之理(運氣十二)善言人者必有厭於巳(疾病六十六)
善言始者必會於終善言近者必知其遠(運氣類三)
帝曰余聞得其人不教是謂失道傳非其人慢泄天
寳夫道者上知天文下知地理中知人事可以長
久此之謂也帝曰何謂也岐伯曰本氣位也位天者
天文也位地者地理也通於人氣之變化者人事也
故太過者先天不及者後天所謂治化而人應之也
(運氣十)
得其人弗教是謂重失得而洩之天將厭之(藏象三十一)
物生謂之化物極謂之變隂陽不測謂之神神用無
方謂之聖在天為氣在地成形形氣相感而化生
萬物矣(運氣三)
物之生從乎化物之極由乎變變化之相薄成敗之
所由也出入廢則神機化滅升降息則氣立孤危
故非出入則無以生長壯老已非升降則無以生長
化收藏無形無患(運氣九)
道無鬼神獨來獨往(鍼刺九)
有道以來有道以去審知其道是為身寳(鍼刺二十七)
無道行私必得天殃(鍼刺二十八運氣三同)
治之極於一一者因得之(論治十七)
補寫勿失與天地如一得一之精以知死生(脈色九)
知其要者一言而終不知其要流散無窮(經絡十四運氣五
十七)
凡此十二官者不得相失也故主明則下安以此養
生則夀殁世不殆以為天下則大昌主不明則十二
官危使道閉塞而不通形乃大傷以此養生則殃以
為天下其宗大危至道在微變化無窮孰知其原窘
乎哉消者瞿瞿孰知其要閔閔之當孰者為良恍惚
之數生於毫釐毫釐之數起於度量千之萬之可以
益大推之大之其形乃制(藏象一肖者瞿瞿四句乂見運氣十一)
聖人易語良馬易御也(經絡七)
春氣西行夏氣北行秋氣東行冬氣南行故春氣始
於下秋氣始於上夏氣始於中冬氣始於標春氣始
於左秋氣始於右冬氣始於後夏氣始於前此四時
正化之常故至高之地冬氣常在至下之地春氣常
在(運氣十八)
彼春之煖為夏之暑彼秋之忿為冬之怒(運氣三十二)
初氣終三氣天氣主之勝之常也四氣盡終氣地氣
主之復之常也有勝則復無勝則否(運氣二十九)
太過者暴不及者徐暴者為病甚徐者為病持(運氣二十
三)
乘危而行不速而至暴虐無德災反及之微者復微
甚者復甚不恒其德則所勝來復政恒其理則所
勝同化(運氣十三)
命其位而方月可知也(運氣二十一)
先至為主後至為客(疾病七)
帝曰夫子數言形與神何謂形何謂神願卒聞之岐
伯曰請言形形乎形目冥冥問其所病索之於經慧
然在前按之不得不知其情故曰形帝曰何謂神岐
伯曰請言神神乎神耳不聞目明心開而志先慧然
獨悟口弗能言俱視獨見適若昏昭然獨明若風吹
雲故曰神(鍼刺十三)
下有漸洳上生蒲葦此所以知形氣之多少也(鍼刺三十
五)
夫一木之中堅脆不同堅者則剛脆者易傷况其材
木之不同皮之厚薄汁之多少而各異耶夫木之蚤
花先生葉者遇春霜烈風則花落而葉萎凡此五
者各有所傷况於人乎(疾病七十六)
入國問俗入家問諱上堂問禮臨病人問所便(論治二)
明目者可使視色聰耳者可使聽音捷疾辭語者可
使傳論語徐而安静手巧而心審諦者可使行鍼艾
理氣血而調諸逆順察隂陽而兼諸方緩節柔筋而
心和調者可使導引行氣疾毒言語輕人者可使唾
癰呪病爪苦手毒為事善傷者可使按積抑痺手毒
者若使按龜置龜於器下而按其上五十日而死矣
手甘者復生如故也(鍼刺十一)
約方者猶約囊也未滿而知約之以為工不可以
為天下師(鍼刺二十九)
猶拔刺也猶雪汚也猶觧結也猶决閇也(鍼刺五十二疾病
一)
夫鹽之味鹹者其氣令器津泄弦絶者其音嘶敗木
敷者其葉發病深者其聲噦人有此三者是謂壞府
毒藥無治短鍼無取此皆絶皮傷肉血氣爭黑(鍼刺九)
八尺之士(經絡三十三)
人長七尺五寸者(經絡十八)
人年老而無子者材力盡邯將天數然也岐伯曰女
子七歲腎氣盛齒更髮長二七而天癸至任脈通太
衝脈盛月事以時下故有子丈夫八歲腎氣實二八
腎氣盛天癸至精氣溢寫隂陽和故能有子(藏象十三)
不失人情(脈色八)
人以水穀為本故人絶水穀則死(脈色十二)
人飲酒酒亦入胃穀未熟而小便獨先下何也(經絡二十
三)
飲酒者衞氣先行皮膚先充絡脈(經絡六)
酒入於胃則絡脈滿而經脈虛(疾病三十四)
怯士之得酒怒不避勇士者名曰酒悖(藏象類二十一)
血脈和則精神乃居故神者水穀之精氣也(藏象二十七)
營衞者精氣也血者神氣也故血之與氣異名同類
焉(經絡二十三)
腦髓骨脈膽女子胞此六者地氣之所生也皆藏於
隂而象於地故藏而不寫名曰竒恒之府(藏象二十三)
比類從容此皆工之所時亂也然從容得之夫
聖人之治病循法守度援物比類化之冥冥循上及
下何必守經不引比類是知不明也(俱疾病九)比類
形名虛引其經善為脈者必以比類竒恒從容知
之(俱論治十八)頌得從容之道以合從容(疾病七)不知
比類足以自亂從容之葆(俱論治十九)從容不出人
事不殷(疾病八)
至數天地之至數始於一終於九焉(脈色五)天地
之精氣其大數常出三入一(氣味二)循經守數按循
醫事(論治十八)診無人事治數之道(論治十九)至數之機
廹迮以微其來可見其往可追敬之者昌慢之者亡
無道行私必得天殃(運氣三)氣數者所以紀化生之
用也(運氣一)數之可數者請遂言之(運氣十七)今良工
皆得其法守其數(論治十五)刺之而氣不至無問其數
(鍼刺十六)勝至則復無常數也無問其數以平為期
(俱運氣二十九)太過者其數成不及者其數生土常以生
也(運氣二十三)先至為主後至為客(疾病七)
權衡觀權衡規矩而知病所主(論治八)氣歸於權
衡權衡以平氣口成寸以决死生(藏象十二)平治於權
衡(論治十五)隂陽反作治在權衡相奪(論治十四)夫五運
之政猶權衡也高者抑之下者舉之化者應之變者
復之(運氣十)
參伍參伍不調者病(脈色二十五)以此參伍决死生
之分(脈色一)善調尺者不待於寸善調脈者不待於
色能參合而行之者可以爲上工(脈色十七)以日之寒
温月之虚盛四時氣之浮沈參伍相合而調之(鍼刺十三)
伍以參禁以除其内(鍼刺四十八)
門戶倉廩不藏者是門戶不要也(疾病九十一)閉戶
塞牖繫之病者數問其情以從其意(論治十七)關門不
利故聚水而從其類也(鍼刺三十八)口鼻者氣之門戶
也(疾病七十九)故與萬物沈浮於生長之門(攝生六)能
知觧結契紹於門戶(經絡十二)知氣之所在而守其門
戶(鍼刺十)知其所在者知診三部九候之病脈處而
治之故曰守其門戶焉(鍼刺十三)推闔其門令神氣存
(鍼刺十四)少陽司天五之氣陽廼去寒廼來雨廼降氣
門廼閉(運氣十七)平旦人氣生日中而陽氣隆日西而
陽氣己虛氣門乃閉(疾病五)風中五藏六府之俞亦
為藏府之風各入其門戶(疾病二十八)凡刺熱邪越而
蒼出遊不歸乃無病為開通辟門戶使邪得出病乃
己凡刺寒邪日以温徐往徐來致其神門戶己閉氣
不分虛實得調其氣存也(鍼刺三十四)寫實者氣盛乃内
鍼鍼與氣俱内以開其門補虛者候呼内鍼氣出鍼
入鍼空四塞精無從去方實而疾出鍼氣入鍼出熱
不得還閉塞其門(疾病二十)所謂戊巳分者奎壁角軫
則天地之門戶也(運氣四)魄門(藏象二十三)
隠曲二陽之病發心脾有不得隠曲(疾病六)不得
隠曲(脈色二十九)隠曲不利互引隂股(運氣二十七)腎風
之狀隠曲不利(疾病二十八)隠曲之疾(運氣三十)
為故適其至所為故也(論治三)適事為故(論治四)
以汗為故而止(運氣二十五)左右前後鍼之中脈為故
(鍼刺六)吸則轉鍼以得氣為故(鍼刺十四)刺筋上為故
以熱為故刺無傷脈肉為故(俱鍼刺五十)刺肌肉
為故(鍼刺三十六)必端内鍼為故止(鍼刺五十四)
所謂深之細者其中手如鍼也摩之切之聚者堅也
博者大也上經者言氣之通天也下經者言病之變
化也金匱者决死生也揆度者切度之也竒恒者言
竒病也所謂竒者使竒病不得以四時死也恒者得
以四時死也所謂揆者方切求之也言切求其脈理
也度者得其病處以四時度之也(此節乃病能論尾觀其辭意皆釋經
文未明之義而與本論無涉且其有見於經者有不見於經者王氏謂古經斷裂繆續於此者是也故不
載正條收類於此)
附王太僕法言大寒而甚熱之不熱是無火也
當助其心大熱而甚寒之不寒是無水也熱動復止
倏忽往來時動時止是無水也當助其腎内格嘔逆
食不得入是有火也病嘔而吐食入反出是無火也
暴速注下食不及化是無水也溏泄而久止發無恒
是無水也故心盛則生熱腎盛則生寒腎虚則寒動
於中心虚則熱收於内又熱不得寒是無水也寒不
得熱是無火也夫寒之不寒責其無水熱之不熱責
其無火熱之不久責心之虛寒之不久責腎之少有
者瀉之無者補之虚者補之盛者瀉之是以方有
治熱以寒寒之而火食不入攻寒以熱熱之而昏躁
以生此則氣不疎通壅而為是也紀於水火餘氣可
知(疾病一註)益火之源以消隂翳壯水之主以制陽光
藏府之原有寒熱温凉之主取心者不必齊以熱
取腎者不必齊以寒但益心之陽寒亦通行強腎之
隂熱之猶可(論治七註)塞因塞用者如下氣虚乏中焦
氣壅欲散滿則更虚其下欲補下則滿甚於中治不
知本而先攻其滿藥入或减藥過依然氣必更虚病
必漸甚乃不知少服則資壅多服則宣通峻補其下
以疎啓其中則下虚自實中滿自除此塞因塞用之
法也(論治四註)
類經卷三十
