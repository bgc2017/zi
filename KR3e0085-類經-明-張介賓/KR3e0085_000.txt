欽定四庫全書子部五
類經醫家類
提要
(臣)等謹案類經三十二卷明張介賓編介賓
字會卿號景岳山隂人是書以素問靈樞分
類相從一曰攝生二曰隂陽三曰藏象四曰
脉色五曰經絡六曰標本七曰氣味八曰論
治九曰疾病十曰鍼刺十一曰運氣十二曰
會通共三百九十條又益以圖翼十一卷附
翼四卷雖不免割裂古書而條理井然易於
尋覽其註亦頗有發明考元劉因静修集有
内經類編序曰東垣李明之得張氏之學者
鎮人羅謙甫嘗從之學一日遇予言先師嘗
教予曰夫古雖有方而方則有所自出也子
為我分經病證而類之則庶知方之所自出
矣予自承命凡三脱藁而先師三毁之研磨
訂定三年而後成名曰内經類編云云則以
内經分類實自李杲創其例而羅天益成之
今天益之本不傳介賓此編雖不以病分類
與杲例稍異然大旨要不甚相遠即以補其
佚亡亦無不可矣乾隆四十六年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
類經自序
内經者三墳之一蓋自軒轅帝同岐伯鬼臾區等六臣
互相討論發眀至理以遺教後世其文義高古淵微上
極天文下窮地紀中悉人事大而隂陽變化小而草木
昆蟲音律象數之肇端蔵府經絡之曲折靡不縷指而
臚列焉大哉至哉垂不朽之仁慈開生民之夀域其為
德也與天地同與日月並豈直規規治疾方術已哉按
晉皇甫士安甲乙經叙曰黃帝内經十八卷今鍼經九
卷素問九卷即内經也而或者謂素問鍼經眀堂三書
非黃帝書似出於戰國夫戰國之文能是乎宋臣高保
衡等叙業已闢之此其億度無稽固不足深辨而又有
目醫為小道并是書且弁髦置之者是豈巨慧眀眼人
歟觀坡僊楞伽經䟦云經之有難經句句皆理字字皆
法亦豈知難經出自内經而僅得其什一難經而然内
經可知矣夫内經之生全民命豈殺於十三經之啟植
民心故玄晏先生曰人受先人之體有八尺之軀而不
知醫事此所謂遊魂耳雖有忠孝之心慈惠之性君父
危困赤子塗地無以濟之此聖賢所以精思極論盡其
理也由此言之儒其可不盡心是書乎奈何今之業醫
者亦置靈素於罔聞昧性命之玄要盛盛虚虛而遺人
夭殃致邪失正而絶人長命所謂業擅專門者如是哉
此其故正以經文奥衍研閱誠難其於至道未眀而欲
冀夫通神運微仰大聖上智於千古之邈斷乎不能矣
自唐以來雖賴有啟玄子之註其發眀玄秘儘多而遺
漏亦復不少蓋有遇難而默者有於義未始合者有互
見深蔵而不便檢閱者凡其闡揚未盡靈樞未註皆不
能無遺憾焉及乎近代諸家尤不過順文敷演而難者
仍未能明精處仍不能發其何裨之與有初余究心是
書嘗為摘要將以自資繼而繹之久久則言言金石字
字珠璣竟不知孰可摘而孰可遺因奮然鼓念冀有以
發隠就眀轉難為易盡啟其秘而公之於人務俾後學
了然見便得趣由堂入室具悉夲原斯不致誤已誤人
咸臻至善於是乎詳求其法則惟有盡易舊制顛倒一
番從類分門然後附意闡發庶晰其韞然懼擅動聖經
猶未敢也粤稽&KR0616;古則周有扁鵲之摘難晉有玄晏先
生之類分唐有王太僕之補削元有滑攖寧之撮鈔鍳
此四君子而後意決且此非十三經之比蓋彼無須類
而此欲醒瞶指迷則不容不類以求便也由是徧索兩
經先求難易反復更秋稍得其緒然後合兩為一命曰
類經類之者以靈樞啓素問之微素問發靈樞之秘相
為表裡通其義也兩經既合廼分為十二類夫人之大
事莫若死生能葆其真合乎天矣故首曰攝生類生成
之道兩儀主之隂陽既立三才位矣故二曰隂陽類人
之有生蔵氣為夲五内洞然三垣治矣故三曰蔵象類
欲知其内須察其外脉色通神吉凶判矣故四曰脉色
類蔵府治内經絡治外能眀終始四大安矣故五曰經
絡類萬事萬殊必有夲末知所先後握其要矣故六曰
標夲類人之所賴藥食為天氣味得宜五宫強矣故七
曰氣味類駒隙百年誰保無恙治之弗失危者安矣故
八曰論治類疾之中人變態莫測眀能燭幽二豎遁矣
故九曰疾病類藥餌不及古有鍼砭九法搜玄道超凡
矣故十曰鍼刺類至若天道茫茫運行今古苞無窮協
惟一推之以理指諸掌矣故十一曰運氣類又若經文
連屬難以強分或附見於别門欲求之而不得分條索
隠血脉貫矣故十二曰會通類彙分三十二卷此外復
附著圖翼十五卷蓋以義有深邃而言不能該者不拾
以圖其精莫聚圖象雖顯而意有未逹者不翼以說其
奥難窺自是而條理分綱目舉晦者眀𨼆者見巨細通
融岐貳畢徹一展卷而重門洞開秋毫在目不惟廣禆
乎來學即凡志切尊生者欲求兹妙無不信手可拈矣
是役也余誠以前代諸賢註有未備間多舛錯掩質埋
光俾至道不盡眀於世者迨四千餘禩矣因敢忘陋效
矉勉圖蚊負固非敢弄斧班門然不屑沿街持鉢故凡
遇駁正之處每多不諱誠知非雅第以人心積習既久
訛以傳訛即決長波猶虞難滌使辨之不力將終無救
正日矣此余之所以載思而不敢避也吁余何人斯敢
妄正先賢之訓言之未竟知必有闞余之謬而随議其
後者其是其非此不在余而在乎後之眀哲矣雖然他
山之石可以攻玉斷流之水可以鑑形即壁影螢光能
資志士竹頭木&KR0034;曾利兵家是編者倘亦有千慮之一
得將見擇於聖人矣何幸如之獨以應策多門操觚隻
手一言一字偷隙毫端凡歷歲者三旬易稿者數四方
就其業所謂河海一流泰山一壤蓋亦欲共掖其高深
耳後世有子雲其憫余勞而錫之斤正焉豈非幸中又
幸而相成之德謂孰非後進之吾師云時大眀天啟四
年歲次甲子黃鍾之吉景岳子自序扵通一齋
