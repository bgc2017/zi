欽定四庫全書
類經卷六明張介賓撰
脉色類
藏脉六變病刺不同(靈樞邪氣藏府病形篇十九)
黃帝曰請問脉之緩急小大滑濇之病形何如岐伯曰
臣請言五藏之病變也(六者為脉之提綱故帝特舉而問之)心脉急甚
者為瘛瘲微急為心痛引背食不下(急者弦之類急主風寒心主血脉故
心脉急甚則為瘛瘲筋脉引急曰瘛弛長曰瘲弦急之脉多主痛故微急為心痛引背心胷有邪食當不下也
大抵弦急之脉當為此等病故急甚亦可為心痛微急亦可為瘛瘲學者當因理活變可也餘同此意瘛熾
寄係三音瘲音縱)緩甚為狂笑微緩為伏梁在心下上下行時
唾血(心氣熱則脉縱緩故神散而為狂笑心在聲為笑也若微緩則為伏梁在心下而能升能降及時為
唾血皆心藏之不清也伏梁義詳疾病類七十三)大甚為喉吤微大為心痺引
背善淚出(心脉大甚心火上炎也故喉中吤然有聲若其微大而為心痺引背善淚出者以手少隂
之脉挾咽喉連日系也心痺義詳疾病類六十七吤音介痺音秘)小甚為善噦微小為
消癉(心脉小甚則陽氣虚而胃土寒故善噦若其微小亦為血脉枯少故病消癉消癉者肌膚消瘦也
噦於決切癉音丹又上去二聲)滑甚為善渴微滑為心疝引臍小腹鳴
(心脉滑甚則血熱血熱則燥故當為渴若其微滑則熱在於下當病心疝而引臍腹脉要精微論曰病名心疝
心為牡藏小腸為之使故曰少腹當冇形也)濇甚為瘖微濇為血溢維厥耳鳴
顛疾(心脉濇甚則血氣滯於上聲由陽發滯則為瘖也微濇為血溢濇當傷血也維厥者四維厥逆也以
四支為諸陽之本而血衰氣滯也為耳鳴為顛疾者心亦開竅於耳而心虚則神亂也瘖音音聲瘂也)
肺脉急甚為癲疾微急為肺寒熱怠惰欬唾血引腰背
胷若鼻息肉不通(肺脉急甚風邪勝也木反乘金故主癲疾若其微急亦以風寒有餘因而
致熱故為寒熱怠惰等病)緩甚為多汗微緩為痿瘻偏風頭以下汗
出不可止(肺脉緩甚者皮毛不固故表虚而多汗若其微緩而為痿瘻偏風頭下汗出亦以陽邪在
隂也)大甚為脛腫微大為肺痺引胷背起惡日光(肺脉大甚者心
火爍肺真隂必涸故為脛腫若其微大亦由肺熱故為肺痺引胷背肺痺者煩滿喘而嘔也起畏日光以氣分
火盛而隂精衰也)小甚為泄微小為消癉(肺脉小甚則陽氣虚而府不固病當為泄
若其微小亦以金衰金衰則水弱故為消癉)滑甚為息賁上氣微滑為上下
出血(肺脉滑甚者氣血皆實熱故為息賁上氣息責喘急也若其微滑亦為上下出血上言口鼻下言二
隂也責音奔)濇甚為嘔血微濇為鼠瘻在頸支腋之間下不
勝其上其應善痠矣(濇脉因於傷血肺在上焦故濇甚當為嘔血若其微濇氣當冇滯故
為鼠瘻在頸腋間氣滯則陽病血傷則隂虚故下不勝其上而足膝當痠軟也痠音酸)肝脉急
甚者為惡言微急為肥氣在脇下若覆杯(肝脉急甚肝氣強也肝強者多
怒少喜故言多嗔惡也若其微急亦以木邪傷土故為肥氣在脇下脇下者肝之經也愚按五十六難曰肝
之積名曰肥氣在左脇下其義本此然難經以木王東方故言左脇而此節本無左字)緩甚為善
嘔微緩為水瘕痺也(緩為脾脉以肝脉而緩甚木土相克也故善嘔若微緩而為水瘕為
痺者皆土為木制不能運行而然水瘕水積也瘕加駕二音)大甚為内癰善嘔衂微
大為肝痺隂縮欬引小腹(肝脉大甚肝火盛也木火交熾故為内癰血熱不藏故為
嘔衂若其微大而為肝痺為隂縮為欬引小腹皆以火在隂分也肝痺義見疾病類六十七衂泥六切鼻血
也)小甚為多飲微小為消癉(肝藏血肝脉小甚則血少而渴故多飲若其微小亦
以隂虚血燥而為消癉也)滑甚為㿉疝微滑為遺溺(肝脉滑甚者熱壅於經故為㿉
疝若其微滑而為遺溺以肝火在下而䟽泄不禁也㿉㿗同溺尿同)濇甚為溢飲微濇
為瘛攣筋痺(肝脉濇甚氣血衰滯也肝木不足土反乘之故濕溢支體是為溢飲若其微濇而為
瘛攣為筋痺皆血不足以養筋也瘛翅係二音攣音戀筋急縮也)脾脉急甚為瘛瘲
微急為膈中食飲入而還出後沃沬(脾脉急甚木乘土也脾主支體而風
氣客之故為瘛瘲若其微急亦為肝邪侮脾則脾不能運而膈食還出土不制水而復多涎沬也沃音屋水
汪然貌)緩甚為痿厥微緩為風痿四肢不用心慧然若無
病(脾脉宜緩而緩甚則熱脾主肌肉四支故脾熱則為肉痿及為厥逆若微緩而為風痿四支不用者以土
弱則生風也痿弱在經而藏無恙故心慧然若無病)大甚為擊仆微大為疝氣腹
裏大膿血在腸胃之外(脾主中氣脾脉大甚為陽極陽極則隂脱故如擊而仆地若其
微大為疝氣以濕熱在經而前隂為太隂陽明之所合也腹裏大者以膿血在腸胃之外亦脾氣壅滯所致)
小甚為寒熱微小為消癉(脾脉小者以中焦之陽氣不足故甚則為寒熱而微則為
消癉)滑甚為㿉癃微滑為蟲毒蛕蝎腹熱(脾脉滑甚大隂實熱也太隂合
宗筋故為㿉癃疝若其微滑濕熱在脾濕熱薰蒸故生諸蟲及為腹熱㿉㿗同癃閭中切蛕蚘同音回蝎音
歇)濇甚為腸㿉微濇為内㿉多下膿血(脾脉濇甚而為腸㿉微濇而為
内㿉及多下膿血者以濇為氣滯血傷而足太隂之别入絡腸胃也腸㿉内㿉遠近之分耳一日下腫病蓋即
疝漏之屬)腎脉急甚為骨癲疾微急為沉厥奔豚足不收
不得前後(腎脉急甚者風寒在腎腎主骨故為骨癲疾若微急而為沉厥足不收者寒邪在經也為
奔豚者寒邪左藏也為不得前後者寒邪在隂也按五十六難曰腎之積名曰奔豚發於少腹上至心下若
豚狀或上或下無時其義本此骨癲疾義詳鍼刺類三十七)緩甚為折脊微緩為洞
洞者食不化下嗌還出(腎脉緩甚者隂不足故為折脊以足少隂脉貫脊循脊内也若
其微緩腎氣亦虧腎虧則命門氣衰下焦不化下不化則復而上出故病為洞而食入還出也)大甚為
隂痿微大為石水起臍已下至小腹腄腄然上至胃腕
死不治(腎脉大甚水虧火王也故為隂痿若其微大腎隂亦虚隂虚則不化不化則氣停水積而為石
水若至胃腕則水邪盛極反乘土藏泛濫無制故死不治石水義見後二十四腄音垂重墜也腕當作脘)
小甚為洞泄微小為消癉(腎脉小甚則元陽下衰故為洞泄若其微小真氣亦虧故
為消癉)滑甚為癃㿉微滑為骨痿坐不能起起則目無所
見(腎脉滑甚隂火盛也故為癃㿉癃膀胱不利也㿉疝也若其微滑亦由火王火王則隂虚故骨痿不能起
起則目暗無所見)濇甚為大癰微濇為不月沉痔(臂脉濇者為精傷為血少
為氣滯故甚則為大癰微則為不月為沉痔)黃帝曰病之六變者刺之奈
何岐伯荅曰諸急者多寒(急者弦緊之謂仲景曰脉浮而緊者名曰弦也緊則為寒
成無巳曰緊則隂氣勝故凡緊急之脉多風寒而氣化從乎肝也)緩者多熱(緩者縱緩之狀非後
世遲緩之謂仲景曰緩則陽氣長又曰緩者胃氣有餘故凡縱緩之脉多中熱而氣化從乎脾胃也)大者
多氣少血(大為陽有餘陽盛則隂衰故多氣少血仲景曰若脉浮大者氣實血虚也故脉之大者多
浮陽而氣化從乎心也)小者血氣皆少(小者近於微細在陽為陽虚在隂為隂弱脉體屬隂
而化從乎腎也)滑者陽氣盛微有熱(滑脉為陽氣血實也故為陽氣盛而微有熱仲景曰
滑者胃氣實玉機真藏論曰脉弱以滑是有胃氣故滑脉從乎胃也)濇者多血少氣微有
寒(濇為氣滯為血少氣血俱虚則陽氣不足故微有寒也仲景曰濇者營氣不足亦血少之謂而此曰多血
似乎有誤觀下文刺濇者無令其血出少可知矣濇脉近毛故氣化從乎肺也)是故刺急者深
内而久留之(急者多寒寒從隂而難去也内納同)刺緩者淺内而疾發
鍼以去其熱(緩者多熱熱從陽而易散也)刺大者微寫其氣無出其血(大者
多隂虚故無出其血)刺骨者疾發鍼而淺納之以寫其陽氣而去其熱
(與刺緩者略同)刺濇者必中其脉隨其逆順而久留之必先按而循
之已發鍼疾按其痏無令其出血以和其脉(脉濇者氣血俱少難於得氣故
宜必中其脉而察其逆順久留疾按而無出其血較之諸刺更宜詳慎者以脉濇本虚而恐傷其真氣耳循音廵摩按
也痏委偉二音刺瘢也)諸小者隂陽形氣俱不足勿取以鍼而調以甘
藥也(脉小者為不足勿取以鍼可見氣血俱虚者必不宜刺而當調以甘藥也愚按此節隂陽形氣俱不足者調
以甘藥甘之一字聖人用意深矣蓋藥食之入必先脾胃而後五藏得稟其氣胃氣強則五藏俱盛胃氣弱則五藏俱衰
胃屬土而喜甘故中氣不足者非甘温不可土強則金王金王則水充此所以土為萬物之毋而隂陽俱虚者
必調以甘藥也雖至真要等論所列五味各有補寫但彼以五行生克之理推衍而言然用之者但當微兼五
味而以甘為主庶足補中如四季無土氣不可五藏無胃氣不可而春但微弦夏但微鉤之義皆是也觀隂陽
應象大論曰形不足者温之以精氣不足者補之以味故氣味之相宜於人者謂之為補則可若用苦劣難堪
之味而求其能補無是理也氣味攻補之學大有妙處倘不善於調和則開手便錯此醫家第一著要義)
摶堅耎散為病不同(素問脉要精微論二十)
心脉搏堅而長當病舌卷不能言(搏謂弦強摶擊於手也心脉搏堅而長者
肝邪乘心藏氣虧甚而失和平之氣也手少隂脉從心系上挾咽故令舌卷不能言愚按搏擊之脉皆肝邪
盛也肝本屬木而何五藏皆畏之蓋五藏皆以胃氣為本脉無胃氣則死凡木強者土必衰脉搏者胃多敗故
堅搏為諸藏所忌兹心脉搏堅而長者以心藏之胃氣不足而邪有餘也搏之微則邪亦微搏之甚則幾於真
藏矣故當以搏之微甚而察病之淺深後四藏者放此)其耎而散者當消環自己
(若證如前而脉則耎散者心氣將和也消盡也環周也謂期盡一周而病自已矣耎音軟)肺脉搏
堅而長當病唾血其耎而散者當病灌汗至令不復散
發也(肺脉搏堅而長邪乘肺也肺系連喉故為唾血若耎而散則肺虚不歛汗出如水故云灌汗汗多亡
陽故不可更為發散也)肝脉搏堅而長色不青當病墜若搏因血
在脇下令人喘逆其耎而散色澤者當病溢飲溢飲者
渴暴多飲而易入肌皮腸胃之外也(肝脉搏堅而長肝自病也藏病於中
色必外見其色當青而不青者以病不在藏而在經也必有墜傷若由搏擊則血停脇下而氣不利故令人喘
逆若其耎散則肝水不足脾濕勝之濕在肌膚故顔色光澤病為溢飲又肝脉濇甚為溢飲義見前章)胃
脉搏堅而長其色赤當病折髀其耎而散者當病食痺
(胃脉搏堅木乘土也加之色赤則陽明火盛木火交熾胃經必傷陽明下行者從氣衝下髀抵伏兔故病髀如
折也若耎而散者胃氣本虚陽明支别上行者由大迎人迎循喉嚨入缺盆下鬲屬胃絡脾故食即氣逆滯悶
不行而為食痺又食痺義詳運氣類二十八)脾脉搏堅而長其色黃當病少
氣其耎而散色不澤者當病足胻腫若水狀也(邪脉乘脾脾氣
必衰脾虚無以生血故本藏之色見於外脾弱不能生肺故為少氣若其耎散而色不澤者尤屬脾虚脾經之
脉從拇指上内踝前廉循胻骨後交出厥隂之前故病足胻腫若水狀者以脾虚不能制水也)腎脉搏
堅而長其色黃而赤者當病折腰其耎而散者當病少
血至令不復也(邪脉干腎腎氣必衰其色黃赤為火土有餘而腎水不足故病腰如折也若其
耎散腎氣本虚腎主水以生化津液今腎氣不化故病少血本原氣衰故令不能遽復愚按本篇五藏脉病
一曰搏堅而長一曰耎而散而其為病多皆不足何也蓋搏堅而長者邪勝乎正是謂邪之所湊其氣必虚也
耎而散者本原不足是謂正氣奪則虚也一以有邪而致虚一以無邪本虚虚雖若一而病本不同所當辨也)
帝曰診得心脉而急此為何病病形何如岐伯曰病名
心疝少腹當有形也(心為牡藏氣本屬陽今脉緊急隂寒勝也以陽藏而為隂勝故病心
疝心疝者形在少腹而實以寒乘少隂所致)帝曰何以言之岐伯曰心為牡
藏小腸為之使故曰少腹當有形也(牡陽也心屬火而居於鬲上故曰牡
藏心與小腸為表裏故脉絡相通而為之使小腸居於少腹故少腹當有形也使上聲)帝曰診得
胃脉病形何如岐伯曰胃脉實則脹虚則泄(實為邪有餘故脹滿
虚為正不足故泄利)
諸脉證診法(素問脉要精微論二十一)
夫脉者血之府也(府聚也府庫之謂也血必聚於經脉之中故刺志論曰脉實血實脉虚血
虚也然此血字實兼氣為言非獨指在血也故下文曰長則氣治短則氣病又如逆順篇曰脉之盛衰者所以
候血氣之虚實有餘不足也義可知矣)長則氣治(氣充和也)短則氣病(氣不足也)數
則煩心(火熱盛也)大則病進(邪方張也)上盛則氣高(寸為上上盛者邪壅於上
也氣高者喘滿之謂)下盛則氣脹(關尺為下下盛者邪滯於下故腹為脹滿)代則氣衰
(脉多變更不常者曰代氣虚無主也)細則氣少(脉來微細正氣不足也)濇則心痛(濇為
血少氣滯故為心痛)渾渾革至如涌泉病進而色弊緜緜其去如
弦絶死(渾渾濁亂不明也革至如皮革之堅鞭也湧泉其來汩汩無序但出不返也若得此脉而病加
日進色加憔弊甚至緜緜如寫漆及如弓弦之斷絶者皆真氣已竭故死緜音眠鞭硬同)麤大
者隂不足陽有餘為熱中也(麤大者浮洪之類陽實隂虚故為内熱)來疾
去徐上實下虚為厥巔疾(來疾者其來急也去徐者其去緩也上實者寸盛也下虚
者尺弱也皆陽強之脉故為陽厥頂巔之疾滑伯仁曰察脉須識上下來去至止六字不明此六字則隂陽
虚實不别也上者為陽來者為陽至者為陽下者為隂去者為隂止者為隂上者自尺部上於寸口陽生於隂
也下者自寸口下於尺部隂生於陽也來者自骨肉之分而出於皮膚之際氣之升也去者自皮膚之際而還
於骨肉之分氣之降也應曰至息曰止也)來徐去疾上虚下實為惡風也故
中惡風者陽氣受也(來之徐上之虚者皆陽不足也陽受風氣故陽虚者必惡風而惡風
之中人亦必陽氣受之也惡上去聲下入聲)有脉俱沉細數者少隂厥也(沉細
者腎之脉體也兼數則熱隂中有火也故為少隂之陽厥)沉細數散者寒熱也(沉細為隂
數散為陽隂脉數散隂不固也故或入之隂或出之陽而為往來寒熱)浮而散者為眴仆
(浮者隂不足散者神不守浮而散者隂氣脱故為眴仆也眴雄絹切眩運也)諸浮不躁者皆
在陽則為熱其有躁者在手(脉浮為陽而躁則陽中之陽故但浮不躁者皆屬陽
脉未免為熱若浮而兼躁乃為陽極故當在手在手者陽中之陽謂手三陽經也此與終始篇人迎一盛病在
足少陽一盛而躁病在手少陽義同詳見鍼刺類二十九)諸細而沉者皆在隂則為
骨痛其有静者在足(沉細為隂而静則隂中之隂故脉但沉細者病左隂分當為骨痛若
沉細而静乃為隂極故當在足在足者隂中之隂謂足三隂經也)數動一代者病在陽
之脉也洩及便膿血(數動者陽脉也數動一代者陽邪傷其血氣也故為洩及便膿血
洩泄同)諸過者切之濇者陽氣有餘也滑者隂氣有餘也
(脉失其常曰過可因切而知也陽有餘則血少故脉濇隂有餘則血多故脉滑)陽氣有餘為身
熱無汗隂氣有餘為多汗身寒(陽有餘者隂不足也故身熱無汗隂有餘者陽
不足也故多汗身寒以汗本屬隂也)隂陽有餘則無汗而寒(陽餘無汗以表實也隂餘
身寒以隂盛也隂陽有餘隂邪實表之謂也)推而外之内而不外有心腹積
也(此下言察病之法當推求於脉以決其疑似也凡病若在表而欲求之於外矣然脉則沉遲不浮是在内
而非外故知其心腹之有積也推音吹諸釋作推動之推者非)推而内之外而不内
身有熱也(凡病若在裏而欲推求於内矣然脉則浮數不沉是在外而非内故知其身之有熱也)
推而上之上而不下腰足清也(凡推求於上部然脉止見於上而下部則弱此
以有升無降上實下虚故腰足為之清冷也)推而下之下而不上頭項痛也
(凡推求於下部然脉止見於下而上部則虧此以有降無升清陽不能上達故為頭項痛也或以陽虚而隂湊
之亦為頭項痛也按此二節甲乙經以上而不下作下而不上下而不上作上而不下似與上文相類而順
但既曰下而不上則氣脉在下何以腰足反清且本經前二節反言之後二節順言之也一反一順兩得其義
仍當以本經為正)按之至骨脉氣少者腰脊痛而身有痺也
(按之至骨沉隂勝也脉氣少者血氣衰也正氣衰而隂氣盛故為是病痺義見疾病類六十七)
關格(二十二)
故人迎一盛病在少陽二盛病在太陽三盛病在陽明
四盛已上為格陽(素問六節藏象論人迎足陽明胃脉也在頸下夾結喉旁一寸五分一
盛二盛猶言一倍二倍謂以人迎寸口相較或此大於彼或彼大於此而有三倍四倍之殊也禁服篇曰寸口
主中人迎主外兩者相應俱往俱來若引繩大小齊等春夏人迎微大秋冬寸口微大如是者命曰平人故人
迎寸口而至於盛衰相倍者乃不免於病矣然人迎候陽故一盛在少陽膽與三焦也二盛在太陽膀胱小腸
也三盛在陽明胃與大腸也四盛已上者以陽脉盛極而隂無以通故曰格陽此義終始禁服二篇分别尤
詳見鍼刺類二十八九又經脉篇所載亦明見疾病類十)寸口一盛病在厥隂二盛
病在少隂三盛病在太隂四盛已上為關隂(寸口手太隂肺脉也
寸口候隂故一盛在厥隂肝與心主也二盛在少隂心與腎也三盛在太隂脾與肺也四盛已上者以隂脉盛
極而陽無以交故曰關隂終始禁服二篇詳義同前)人迎與寸口俱盛四倍已上
為關格關格之脉羸不能極於天地之精氣則死矣(俱盛
四倍已上謂盛於平常之脉四倍也物不可以過盛盛極則敗凡脉盛而至於關格者以隂陽離絶不能相營
故至羸敗極盡也精氣天禀也言不能盡其天年而夭折也脉度篇曰邪在府則陽脉不和陽脉不和則氣留
之氣留之則陽氣盛矣陽氣太盛則隂不利隂脉不利則血留之血留之則隂氣盛矣隂氣太盛則陽氣不能
榮也故曰關陽氣太盛則隂氣弗能榮也故曰格隂陽俱盛不得相榮故曰關格關格者不得盡期而死也
愚按關格脉證本經垂訓極明世人病此不少而歴代醫師每各立名目以相傳訓甚至并其大義而失之其
謬甚矣夫所謂關格者隂陽否絶不相營運乖羸離敗之候也故人迎獨盛者病在三陽之府也寸口獨盛者
病在三隂之藏也蓋太隂行氣於三隂而氣口之脉亦太隂也陽明行氣於三陽而人迎之脉在結喉之傍也
故古法診三陽之氣於人迎診三隂之氣於寸口如四時氣篇曰氣口候隂人迎候陽正此謂也其於關格之
證則以隂陽偏盛之極而或見於人迎或見於氣口皆孤陽之逆候實真隂之敗竭也故六府之隂脱者曰格
陽格陽者陽格於隂也五藏之隂脱者曰關隂關隂者隂拒乎陽也藏府之隂俱脱故云關格然既曰隂陽關
格必其彼此否絶似當隂陽對言而余皆謂之隂脱者何也正以脉盛之極為無隂無隂則無根而孤陽浮露
於外耳凡犯此者必死無疑余嘗於蒯司馬田宗伯輩見之其脉則堅盛至極其證則喘息日增甚至手頸通
身之脉俱為振動不已是皆酒色傷精所致終至不救故本神篇曰五藏主藏精者也不可傷傷則失守而隂
虚隂虚則無氣無氣則死矣其即關隂格陽之謂歟又按關格之脉如六節藏象脉度終始禁服經脉等篇
言之再四蓋恐其難明故宣而又宣誠重之也而後世諸賢鮮有得其旨者豈皆未之察耶夫人迎在頭係陽
明表脉故人迎倍大者曰格陽寸口在手係太隂裏脉故寸口倍大者曰關隂此以隂陽否絶氣不相營故名
關格不可易也而三難曰脉有太過有不及有隂陽相乘有覆有溢有關有格何謂也然關之前者陽之動也
脉當見九分而浮過者法曰太過減者法曰不及遂上魚為溢為外關内格此隂乘之脉也關以後者隂之動
也脉當見一寸而沉過者法曰太過減者法曰不及遂入尺為覆為内關外格此陽乘之脉也故仲景宗之曰
在尺為關在寸為格關則不得小便格則吐逆夫人迎四倍寸口四倍既非尺寸之謂而曰吐逆者特隔食一
證耳曰不得小便者特癃閉一證耳二證未必至死何兩經諄諄特重之若是耶繼自王叔和以後俱莫能辨
悉以尺寸言關格而且云左為人迎右為氣口以致後世惑亂遂并隂陽表裏大義盡皆失之迨及東垣之宗
脉經者則亦以左為人迎右為氣口曰氣口之脉大四倍於人迎此清氣反行濁道也故曰格人迎之脉大四
倍於氣口此濁氣反行清道也故曰關其宗仲景者則亦曰格則吐逆關則不便甚至丹溪則特立關格一門
曰此證多死寒在上熱在下脉兩口俱盛四倍以上夫兩寸俱盛四倍又安得為寒在上熱在下耶其說愈乖
其義愈失致使後學茫然莫知所辨欲求無悞其可得乎獨近代馬玄臺知諸子之非而謂關格之義非隔食
癃閉之證曰嗚呼痛哉軒岐之旨乎秦張王李朱後世業醫者所宗尚與内經渺然如此况能使後世下工復
知關格為脉體而非病名也又焉能决關格脉之死生治關格脉之病證及治隔證閉癃證而無謬也哉此馬
子之言誠是矣然觀其諸篇之註則亦未詳經義謬宗叔和仍以左為人迎右為氣口竟置陽明胃脉於烏有
而仍失本經表裏隂陽根本對待之義此其復為誤也故於隂陽别論中三陽在頭三隂在手之義竟皆謬註
嗚呼玄臺哀前人之誤而余復哀其誤所謂後人而復哀後人也使余之後人又復有哀余之誤者余誠不自
知其非而今日之言乃又不如無矣)
岐伯曰反四時者有餘為精不足為消(素問脉要精微論此言
四時隂陽脉之相反者亦為關格也禁服篇曰春夏人迎微大秋冬寸口微大如是者命曰平人以人迎為陽
脉而主春夏寸口為隂脉而主秋冬也若其反者春夏氣口當不足而反有餘秋冬人迎當不足而反有餘此
邪氣之有餘有餘者反為精也春夏人迎當有餘而反不足秋冬寸口當有餘而反不足此血氣之不足不足
者日為消也)應太過不足為精應不足有餘為消隂陽不相
應病名曰關格(如春夏人迎應太過而寸口之應不足者反有餘而為精秋冬寸口應太過而
人迎之應不足者反有餘而為精是不足者為精也春夏寸口應不足而人迎應有餘者反不足而為消秋冬
人迎應不足而寸口應有餘者反不足而為消是有餘者為消也應不足而有餘者邪之日盛應有餘而不足
者正必日消若此者是為隂陽相反氣不相營皆名關格前二應字平聲後一應字去聲)
孕脉(二十三)
婦人手少隂脉動甚者任子也(素問平人氣象論手少隂心脉也脉要精微
論曰上附上左外以候心故心脉當診於左寸動甚者流利滑動也心生血血王乃能胎婦人心脉動甚者血
王而然故當妊子啟玄子云手少隂脉謂掌後陷者中當小指動而應手者也蓋指心經之脉即神門穴也其
說甚善然以余之騐左寸亦應任妊同孕也)隂搏陽别謂之有子(素問隂陽别論
隂如前手少隂也或兼足少隂而言亦可蓋心主血腎主子宫皆胎孕之所主也搏搏擊於手也陽别者言
隂脉搏手似乎陽邪然其鼓動滑利本非邪脉蓋以隂中見陽而别有和調之象是謂隂摶陽别也腹中論曰
何以知懷子之且生也曰身有病而無邪脉也亦此之義王氏脉經曰尺中之脉按之不絶法妊娠也滑伯仁
曰三部脉浮沉正等無他病而不月者妊也愚按妊子有子之義乃男子女子之通稱蓋本經以孕育為言
而於男女皆稱子非男曰子而女則否也後世以此為男子者非然本經未分男女而男女之别將何如考之
叔和脉經曰左疾為男右疾為女又曰左手沉實為男右手浮大為女又曰尺脉左偏大為男右偏大為女又
曰得太隂脉為男得太陽脉為女太隂脉沉太陽脉浮自後凡言妊脉者總不出此及滑伯仁則曰左手尺脉
洪大為男右手沉實為女近代徐東臯曰男女之别須審隂陽右肺盛隂狀多俱主弄瓦左尺盛陽狀多俱主
弄璋備察諸義固已詳盡然多彼此矛盾難以憑據若其不易之理則在隂陽二字以左右分隂陽則左為陽
右為隂以寸尺分隂陽則寸為陽尺為隂以脉體分隂陽則鼓搏沉實為陽虚弱浮澁為隂諸陽實者為男諸
隂虚者為女庶為一定之論然猶當察孕婦之強弱老少及平日之偏左偏右尺寸之素強素弱斯足以盡其
妙也)
諸經脉證死期(素問大竒論全二十四)
肝滿腎滿肺滿皆實即為腫(滿邪氣壅滯而為脹滿也此言肝腎肺經皆能為滿
若其脉實當為浮腫而辨如下文也)肺之雍喘而兩胠滿(肺居膈上其系横出腋下故肺
雍則喘而兩胠滿雍壅同胠音區腋下脇也)肝雍兩胠滿卧則驚不得小便
(肝經之脉環隂器布脇肋故肝雍則兩胠滿而不得小便肝主驚駭卧則氣愈雍故多驚也)腎雍胠
下至少腹滿脛有大小髀胻大跛易偏枯(腎脉循内踝之後上腨出
膕内廉上股内屬腎絡膀胱而上行故腎經雍則胠下至少腹脹滿也足脛或腫或消是謂大小自髀至胻或
為大或為跛或掉易無力或偏枯不用是皆腎經雍滯不能運行所致胠下諸本皆作脚下甲乙經作胠下
者是今從之髀音皮胻音杭)心脉滿大癎瘛筋攣(心脉滿大火有餘也心主血脉火盛
則血涸故癎瘛而筋攣癎音閑癲癎也瘛音熾抽搐也攣音戀拘攣也下同)肝脉小急癎瘛
筋攣(肝藏血小為血不足急為邪有餘故為是病夫癎瘛筋攣病一也而心肝一經皆有之一以内熱一
以風寒寒熱不同血衰一也故同有是病)肝脉騖暴有所驚駭脉不至若瘖
不治自已(騖馳驟也暴急疾也驚駭者肝之病故肝脉急亂者因驚駭而然甚有脉不至而聲瘖者
以猝驚則氣逆逆則脉不通而肝經之脉循喉嚨故聲瘖而不出也然此特一時之氣逆耳氣通則愈矣故不
治自已騖音務瘖音音聲不出也)腎脉小急肝脉小急心脉小急不鼓
皆為瘕(三脉細小而急隂邪聚於隂分也故當隨三經之位而為瘕瘕音加又去聲癥瘕也)腎
肝并沉為石水并浮為風水(此言水病之有隂陽也腎肝在下肝主風腎主水肝
腎俱沉者隂中隂病也當病石水石水者凝結少腹沉堅在下也肝腎俱浮者隂中陽病也當病風水風水者
遊行四體浮泛於上也諸篇水證詳義當考會通類水脹證)并虚為死(腎為五藏之根肝為發生
之主根本空虚有表無裏也故當死)并小弦欲驚(肝腎并小真隂虚也小而兼弦水邪勝也氣虚
膽怯故為欲驚)腎脉大急沉肝脉大急沉皆為疝(疝者寒氣結聚所為脉急
者挾肝邪脉沉者在隂分沉急而大隂邪盛也肝腎之脉絡小腹結於隂器寒邪居之故當病疝愚按疝病
乃寒挾肝邪之證或結於少腹或結於睾丸或結於睾丸之左右上下而筋急絞痛脉必急搏者多以寒邪結
聚隂分而挾風木之氣也如四時刺逆從論曰肺風疝脾風疝之類皆兼一風字其必挾肝邪可知疝音訕
睾音高隂丸也)心脉摶滑急為心疝肺脉沉搏為肺疝(病疝而心脉搏
滑急者寒挾肝邪乘心也肺脉沉搏者寒挾肝邪乘肺也)三陽急為瘕三隂急為疝
(三陽手足太陽經也三隂手足太隂經也邪聚三陽為瘕聚邪聚三隂為疝氣凡脉急者皆邪盛也前言肝腎
心肺而此言脾經所以五藏皆有疝)二隂急為癎厥二陽急為驚(二隂少隂也二
陽陽明也脉急者為風寒邪乘心腎故為癎為厥木邪乘胃故發為驚陽明脉解篇曰胃者土也故聞木音而
驚者土惡木也是亦此義)脾脉外鼓沉為腸澼久自已(沉為在裏而兼外鼓者邪
不甚深雖為腸澼久當自已腸澼下痢也凡心肝脾腎皆主隂分或寒濕或熱各有所傷乃自大腸下血均謂
為腸澼澼音劈)肝脉小緩為腸澼易治(肝脉急大則邪盛難愈今脉小緩為邪輕
易治也)腎脉小搏沉為腸澼下血血温身熱者死(腎居下部其脉
本沉若小而摶為隂氣不足而陽邪乘之故為腸澼下血若其血温身熱者邪火有餘真隂喪敗也故當死)
心肝澼亦下血二藏同病者可治(心生血肝藏血故二藏之澼亦下血而不
獨腎也然心肝二藏木火同氣故同病者為順而可治若肝脾同病是為土敗木賊其難治也明矣)其脉
小沉濇為腸澼其身熱者死熱見七日死(心肝之脉小沉而濇以隂
不足而血傷也故為腸澼然脉沉細者不當熱今脉小身熱是為逆故當死而死於熱見七日者六隂敗盡也)
胃脉沉鼓濇胃外鼓大心脉小堅急皆鬲偏枯(沉鼔濇陽不足
也外鼔大隂受傷也小堅而急隂邪勝也胃為水穀之海心為血脉之主胃氣既傷血脉又病故致上下否鬲
半身偏枯也)男子發左女子發右不瘖舌轉可治三十日起
(男子左為逆右為從女子右為逆左為從今以偏枯而男子發左女子發右是逆證也若聲不瘖舌可轉則雖
逆於經未甚於藏乃為可治而一月當起若偏枯而瘖者腎氣内竭而然其病必甚如脉解篇曰内奪而厥則
為瘖俳此腎虚也正以腎脉循喉嚨挾舌本故耳左右逆從義見論治類十四)其從者瘖三歲
起(若男發於右而不發於左女發於左而不發於右皆謂之從從順也然證雖從而聲則瘖是外輕而内重
也故必三歲而後起)年不滿二十者三歲死(以氣血方剛之年輙見偏枯廢疾此禀賦
不足早凋之兆也不出三年死矣)脉至而搏血衂身熱者死脉來懸鉤
浮為常脉(搏脉弦強隂虚者最忌之凡諸失血鼻衂之疾其脉搏而身熱真隂脱敗也故當死然失
血之證多隂虚隂虚之脉多浮大故懸鉤而浮乃其常脉無足慮也懸者不高不下不浮不沉如物懸空之義
謂脉雖浮鉤而未失中和之氣也)脉至如喘名曰暴厥暴厥者不知與
人言(喘者如氣之喘言急促也暴厥謂猝然厥逆而不知人也)脉至如數使人暴驚
三四日自已(數脉主熱而如數者實非真數之脉蓋以猝動肝心之火故令人暴驚然脉非真數
故俟三四日而氣衰自愈矣)脉至浮合浮合如數一息十至以上
是經氣予不足也微見九十日死(此下皆言死期也浮合如浮波之合後以
催前泛泛無常也一息十至以上其狀如數而實非數熱之脉是經氣之衰極也微見始見也言初見此脉便
可期九十日而死若見之已久則不必九十日矣所以在九十日者以時更季易天道變而人氣從之也予
與同黨與之義下同)脉至如火薪然是心精之予奪也草乾而死
(如火薪然者來如熖之銳去如滅之速此火藏無根之脉而心經之精氣與奪也夏令火王猶為可攴草乾而
死陽盡時也)脉至如散葉是肝氣予虚也木葉落而死(如散葉者
浮泛無根也此以肝氣大虚全無收斂木葉落者金勝木敗肝死時也)脉至如省客省客
者脉塞而鼓是腎氣予不足也懸去棗華而死(省客如省問之
客或去或來也塞者或無而止鼓者或有而搏是腎原不固而無所主持也棗華之候初夏時也懸者華之開
去者華之落言於棗華開落之時火王而水敗腎虚者死也)脉至如丸泥是胃精予
不足也榆莢落而死(丸泥者泥彈之狀堅強短濇之謂此胃精中氣之不足也榆莢榆錢
也春深而落木王之時土敗者死)脉至如横格是膽氣予不足也禾熟
而死(横格如横木之格於指下長而且堅是為木之真藏而膽氣之不足也禾熟於秋金令王也故木敗
而死)脉至如弦縷是胞精予不足也病善言下霜而死不
言可治(弦縷者如弦之急如縷之細真元虧損之脉也胞子宫也命門元陽之所聚也胞之脉繫於腎
腎之脉繫舌本胞氣不足當静而無言今反善言是隂氣不藏而虚陽外見時及下霜虚陽消敗而死矣故與
其善言者不若無言者為腎氣猶静而尚可治也)脉至如交漆交漆者左右傍
至也微見三十日死(交漆者如寫漆之交左右傍至纏綿不清也微見初見也三十日為
月建之易而隂陽偏敗者不過一月之期也)脉至如湧泉浮鼓肌中太陽氣
予不足也少氣味韭英而死(湧泉者如泉之湧有升無降而浮鼓於肌肉之中是
足太陽膀胱之氣不足也膀胱為三陽而主外今其外實内虚隂精不足故為少氣當至味韭英之時而死者
以冬盡春初水漸衰也)脉至如頽土之狀按之不得是肌氣予不
足也五色先見黑白壘發死(頽土之狀虚大無力而按之即不可得肌氣即脾氣
脾主肌肉也黑為水之色土敗極而水反乘之故當死壘蘽同即蓬蘽之屬蘽有五種而白者發於春水王之
時土當敗也)脉至如懸雍懸雍者浮揣切之益大是十二俞
之予不足也水凝而死(懸雍喉間下垂肉乳也如懸雍浮揣切之益大者浮短孤懸有
上無下也俞皆在背為十二經藏氣之所繫水凝而死隂氣盛而孤陽絶也揣杵水切俞輸同)脉至
如偃刀偃刀者浮之小急按之堅大急五藏莞熱寒熱
獨并於腎也如此其人不得坐立春而死(偃刀卧刀也浮之小急如
刀口也按之堅大急如刀背也此以五藏菀熱而發為寒熱陽王則隂消故獨并於腎也腰者腎之府腎隂既
虧則不能起坐立春陽盛隂日以衰所以當死菀欝同)脉至如丸滑不直手不直
手者按之不可得也是大腸氣予不足也棗葉生而死
(如丸短而小也直當也言滑小無根而不勝按也大腸應庚金棗葉生初夏火王則金衰故死)脉至如
華者令人善恐不欲坐卧行立常聽是小腸氣予不足
也季秋而死(如華如草木之華而輕浮柔弱也小腸屬丙火與心為表裏小腸不足則氣通於心
善恐不欲坐卧者心氣怯而不寧也行立常聽者恐懼多而生疑也丙火墓於戍故當季秋死)
決死生(素問三部九候論二十五)
帝曰决死生奈何(謂因其形證脉息而欲預知其死生也)岐伯曰形盛脉
細少氣不足以息者危(形盛脉細而少氣不足以息者外有餘而中不足枝葉盛而根
本虚也故危亡近矣)形瘦脉大胷中多氣者死(形體消瘦而脉反大胷中反多氣者
隂不足而陽有餘也隂形既敗孤陽無獨留之理故死)形氣相得者生(體貌為形隂也運行
屬氣陽也隂主静陽無隂不成陽主動隂無陽不生故形以寓氣氣以運形隂陽當和不得相失如形盛脉大
形瘦脉細皆為相得相得者生反此者危也)參伍不調者病(三以相參伍以相類謂之不調
凡或大或小或遲或疾往來出入而無常度者皆病脉也)三部九候皆相失者死(三部
九候義見前第五皆相失者謂失其常如下文乍疎乍數失時真藏脱肉七診之類皆是也故死)上下
左右之脉相應如參舂者病甚上下左右相失不可數
者死(上下左右即三部九候而各有左右也參舂謂大數而鼓如杵之舂陽極之脉也故曰病甚甚至息
數相失而不可以數計者死脉法曰人一呼脉再至一吸脉亦再至曰平三至曰離經四至曰脱精五至曰死
六至曰命盡今相失而不可數蓋不止於五六至矣必死可知舂書容切數上聲)中部之候雖
獨調與衆藏相失者死中部之候相減者死(三部之脉上部在頭
中部在手下部在足此言中部之脉雖獨調而頭足衆藏之脉已失其常者當死若中部之脉減於上下二部
者中氣大衰也亦死)目内陷者死(五藏六府之精氣皆上注於目而為之精目内陷者陽精脱矣
故必死)以左手足上上去踝五寸按之庶右手足當踝而
彈之(手足之絡皆可取而驗之手踝之上手太隂肺絡也足踝之上足太隂脾絡也肺藏氣而主治節脾
屬上而主灌溉故可取之以察吉凶踝胡寡切)其應過五寸以上蠕蠕然者
不病其應疾中手渾渾然者病中手徐徐然者病其應
上不能至五寸彈之不應者死(應動也應過五寸以上氣脉充也蠕蠕蟲行貌
謂其耎滑而勻和也是為不病之脉疾急疾也渾渾濁亂也徐徐遲緩也不能至五寸者氣脉衰彈之不應者
氣脉絶故微則為病而甚則為死也蠕音如)是以脱肉身不去者死(脾胃竭則肌肉
消肝腎敗則筋骨憊肉脱身重死期至矣不去者不能動搖來去也)中部乍疎乍數者死
(中部兩手脉也乍疎乍數者氣脉敗亂之兆也故死)其脉代而鉤者病在絡脉(代而
鉤者俱應夏氣而夏氣在絡也)九候之相應也上下若一不得相失(上下
若一言其大小遲疾皆貴乎和平也)一候後則病二候後則病甚三候後
則病危所謂後者應不俱也(應不俱者脉失常度逆順無倫也)察其府
藏以知死生之期(死生之期察其克賊生王而可知也)必先知經脉然後
知病脉(經者常脉病者變脉不知其常不足以知變也)真藏脉見者勝死(真藏脉義
見後勝死謂遇其勝已之時而死如肝見庚辛脾見甲乙之類是也)足太陽氣絶者其足
不可屈伸死必戴眼(足太陽之脉下者合膕中貫腨内出外踝之後上者起目内&KR1475;其脉
有通項入於腦者正屬目本名曰眼系故太陽氣絶者血枯筋急足不可屈伸而死必戴眼戴眼者睛上視而
瞪也腨音篆瞪曹庚切)帝曰冬隂夏陽奈何(言死時也)岐伯曰九候之
脉皆沉細懸絶者為隂主冬故以夜半死盛躁喘數者
為陽主夏故以日中死(夜半者一日之冬也隂盡陽生故隂極者死日中者一日之夏
也陽盡隂生故陽極者死)是故寒熱病者以平旦死(平旦者一日之春隂陽之半也
故寒熱病者亦於隂陽出入之時而死)熱中及熱病者以日中死(以陽助陽真隂
竭也)病風者以日夕死(日夕者一日之秋也風木同氣遇金而死)病水者以夜
半死(亥子生王邪盛極也)其脉乍疎乍數乍遲乍疾者日乘四季
死(脉變不常者中虚無主也日之四季辰戊丑未也四季為五行之墓地故敗竭之藏遇之而死)形肉
已脫九候雖調猶死(脾主肌肉為五藏之本未有脾氣脱而能生者故九候雖調亦死)
七診雖見九候皆從者不死(七診義見前章第六從順也謂脉順四時之令及得
諸經之體者雖有獨大獨小等脉不至死也)所言不死者風氣之病及經月
之病似七診之病而非也故言不死(風者陽病也故偶感於風則陽分之
脉或大或疾經月者常期也故適值去血則隂分之脉或小或遲或為陷下此皆似七診之脉而實非也皆不
可以言死然則非外感及經月之病而得七診之脉者非吉兆也)若有七診之病其脉
候亦敗者死矣必發噦噫(此承上文而言風氣經月之病本非七診之類若其果係
脉息證候之敗者又非不死之此然其死也必發噦噫蓋噦出於胃土氣敗也噫出於心隂邪勝也噦於决
切呃逆也噫伊隘二音噯氣也)必審問其所始病與今之所方病而後
各切循其脉視其經絡浮沉以上下逆從循之(凡診病之道必
問其始病者察致病之由也求今之方病者察見在之證也本末既明而後切按其脉以參合其在經在絡或
浮或沉上下逆從各因其次以治之也)其脉疾者不病其脉遲者病脉不
往來者死皮膚著者死(疾言力強有神遲言氣有不足若脉不往來者隂陽俱脱皮膚
著者血液已盡謂皮膚枯槁着骨也)帝曰其可治者奈何岐伯曰經病者
治其經(經脉為裏支而横者為絡治其經謂即其經而刺之也)孫絡病者治其孫
絡血(絡之小者為孫即絡脉之别而浮於肌膚者也經脉篇曰諸刺絡脉者急取之以寫其邪而出其血
留之發為痺也故曰治其血)血病身有痛者治其經絡(血病而身痛者不止於孫
絡而經亦有滯也當隨其經絡而刺之)其病者在竒邪竒邪之脉則繆刺
之(竒邪者不入於經而病於絡也邪客大絡則左注右右注左其氣無常處故當繆刺之詳鍼刺類三十)
留瘦不移節而刺之(留病留滯也瘦形消瘦也不移不遷動也凡病邪久留不移者必於
四支八谿之間有所結聚故當於節之會處索而刺之斯可平也)上實下虚切而從之
索其結絡脉刺出其血以見通之(上實下虚有所隔也故當切其脉以求之
從其經以取之索其絡脉之有結滯者刺出其血結滯去而通逹見矣)瞳子高者太陽不
足戴眼者太陽已絶此決死生之要不可不察也(瞳子高者
目上視也戴眼者上視之甚而定直不動也此重明上文足太陽之證而分其輕重以决死生也)手指
及手外踝五指留鍼(本節義不相屬及前節單言太陽而不及他經必皆古文之脱簡)
脉有隂陽真藏(素問隂陽别論二十六)
黃帝問曰人有四經十二從何謂岐伯對曰四經應四
時十二從應十二月十二月應十二脉(四經應四時肝木應春心火應
夏肺金應秋腎水應冬不言脾者脾主四經而土王四季也十二從應十二月手有三隂三陽足有三隂三陽
所謂從者即手之三隂從藏走手等義)脉有隂陽知陽者知隂知隂者知
陽(脉有隂陽最當詳辨必知陽脉之體而後能察隂脉必知隂脉之體而後能察陽脉陽中有隂似陽非陽
也隂中有陽似隂非隂也辨隂陽未必難辨真假為難耳誤認者殺人反掌)凡陽有五五五
二十五陽(陽者如下文所謂胃脘之陽即胃氣也五者即五藏之脉如肝弦心鉤脾耎肺毛腎石也
以一藏而兼五脉則五藏互見是為五五二十五脉也然五藏之脉皆不可以無胃氣故曰凡陽有五而二十
五脉亦皆不可無胃氣故又曰五五二十五陽也)所謂隂者真藏也見則為敗
敗必死也(隂者無陽之謂無陽者即無陽明之胃氣而本藏之隂脉獨見如但弦但鉤之類是為真
藏胃氣敗也故必死)所謂陽者胃脘之陽也(胃屬陽明胃脘之陽言胃中陽和之氣即
胃氣也五藏賴之以為根本者也故人無胃氣曰逆逆者死脉無胃氣亦死即此之謂脘音管)别於
陽者知病處也别於隂者知死生之期(能别陽和之胃氣則一有不和
便可知疾病之所能别純隂之真藏則凡遇生克便可知死生之期也按玉機真藏論曰别於陽者知病從
來别於隂者知死生之期其義與此互有發明所當并考見藏象類二十四别音鱉)三陽在頭
三隂在手所謂一也(三陽在頭指人迎也三隂在手指氣口也太隂陽明論曰陽明者表
也為之行氣於三陽蓋三陽之氣以陽明胃氣為本而陽明動脉曰人迎在結喉兩傍一寸五分故曰三陽在
頭又曰足太隂者三隂也為之行氣於三隂蓋三隂之氣以太隂脾氣為本然脾脉本非氣口何云在手如五
藏别論曰五味入口藏於胃以養五藏氣而變見於氣口氣口亦太隂也故曰三隂在手上文以真藏胃氣言
隂陽此節以人迎氣口言隂陽蓋彼言脉體此言脉位二者相依所謂一也氣口義見藏象類十一)别於
陽者知病忌時别於隂者知死生之期(此與前節稍同而復言之者蓋
前以真藏胃氣言而此以隂陽表裏言是正與玉機真藏論者同二義相關皆不可缺觀者當會通其意可也
忌時言氣有衰王病有時忌也)謹熟隂陽無與衆謀(隂陽之理不可不熟故曰謹獨聞獨
見非衆所知故無與謀)所謂隂陽者去者為隂至者為陽静者為
隂動者為陽遲者為隂數者為陽(脉之隂陽其㮣如此得陽者生得隂者死
此其要也)
骨枯肉陷真藏脉見者死(素問玉機真藏論二十七)
大骨枯藁大肉陷下胷中氣滿喘息不便其氣動形期
六月死真藏脉見乃予之期日(大骨大肉皆以通身而言如肩脊腰膝皆大骨
也尺膚臀肉皆大肉也肩垂項傾腰重膝敗者大骨之枯藁也尺膚既削臀肉必枯大肉之陷下也腎主骨骨
枯則腎敗矣脾主肉肉陷則脾敗矣肺主氣氣滿喘息則肺敗矣氣不歸原形體振動孤陽外浮而真隂虧矣
三隂虧損死期不出六月六月者一歲隂陽之更變也若其真藏脉已見則不在六月之例可因克賊之日而
定其期矣)大骨枯藁大肉陷下胷中氣滿喘息不便内痛引
肩項期一月死真藏見乃予之期日(内痛引肩項病及心經矣較前已甚
期一月死一月者斗建移而氣易也)大骨枯藁大肉陷下胷中氣滿喘息
不便内痛引肩項身熱脱肉破䐃真藏見十月之内死
(身熱者隂氣去也脱肉者肌肉消盡也破䐃者卧久骨露而筋肉敗也是為五藏俱傷而真藏又見當十日内
死十日者天干盡而旬氣易也月字誤當作日䐃劬允切筋肉結聚之處也啓玄子曰肘膝後肉如塊者)
大骨枯藁大肉陷下肩髓内消動作益衰真藏來見期
一歲死見其真藏乃予之期日(骨枯肉陷脾腎已虧兼之肩髓内消動作益衰
雖諸證未全真藏未見然敗竭已兆僅支一年歲易氣新不能再振矣若一見真藏乃可必其死期也來見誤
當作未見)大骨枯藁大肉陷下胷中氣滿腹内痛心中不便
肩項身熱破䐃脱肉目匡陷真藏見目不見人立死其
見人者至其所不勝之時則死(五藏敗證俱見而目匡陷真藏見目不見人者
神氣已脱故當立死若其見人者神氣猶在故必待克賊之時而死也)急虚身中卒至五
藏絶閉脉道不通氣不往來譬於墮溺不可為期其脉
絶不來若人一息五六至其形肉不脱真藏雖不見猶
死也(急虚者言元氣暴傷而忽甚也故其邪中於身必猝然而至譬之墮者溺者旦時莫測有不可以常
期論也若脉絶不至或一呼五六至者皆藏氣竭而命當盡也故不必其形肉脱而真藏見如上文以漸衰憊
而死有期也中去聲卒猝同息字誤當作呼)真肝脉至中外急如循刀刃責
責然如按琴瑟弦色青白不澤毛折乃死(此下皆言真藏脉也肝之
真藏如刀刃如琴瑟弦者言細急堅搏而非微弦之本體也青本木色而兼白不澤者金克木也五藏率以毛
折死者皮毛得血氣而充毛折則精氣敗矣故皆死下同)真心脉至堅而搏如循薏
苡子累累然色赤黑不澤毛折乃死(堅而搏如循薏苡子者短實堅強而
非微鉤之本體心脉之真藏也赤本火色而兼黑不澤者水克火也故死毛折義如前)真肺脉至
大而虚如以毛羽中人膚色白赤不澤毛折乃死(大而虚如
以毛羽中人膚浮虚無力之甚而非微毛之本體肺脉之真藏也白本金色而兼赤不澤者火克金也故死)
真腎脉至搏而絶如指彈石辟辟然色黑黃不澤毛折
乃死(搏而絶搏之甚也如指彈石辟辟然沉而堅也皆非微石之本體而為腎脉之真藏也黑本水色兼
黃不澤者土克水也故死)真脾脉至弱而乍數乍疎色黃青不澤毛
折乃死(弱而乍數乍疎則和緩全無而非微耎弱之本體脾脉之真藏也黃本土色而兼青不澤者木
克土也故死)諸真藏脉見者皆死不治也(無胃氣者即名真藏皆為不治之脉)
黃帝曰見真藏曰死何也岐伯曰五藏者皆禀氣於胃
胃者五藏之本也(胃為水榖之海以養五藏故為之本)藏氣者不能自致
於手太隂必因於胃氣乃至於手太隂也(穀入於胃以傳於肺五藏
六府皆以受氣故藏氣必因於胃氣乃得至於手太隂而脉則見於氣口此所以五藏之脉必賴胃氣以為之
主也)故五藏各以其時自為而至於手太隂也(以時自為如春而但
弦夏而但鉤之類皆五藏不因於胃氣即真藏之見也)故邪氣勝者精氣衰也故
病甚者胃氣不能與之俱至於手太隂故真藏之氣獨
見獨見者病勝藏也故曰死帝曰善(凡邪氣盛而正氣竭者是病勝藏也
故真藏之邪獨見真藏獨用者胃氣必敗故不能與之俱至於手太隂則胃氣不見於脉此所以為危兆也)
真藏脉死期(二十八)
凡持真脉之藏脉者肝至懸絶急十八日死(素問隂陽别論真
脉之藏脉即真藏也懸絶急者全失和平而弦摶異常也十八日者為木金成數之餘金勝木而死也此下
死期悉遵王氏之意以河圖計數誠為得理然或言生數或言成數若不歸一弗能無疑别有愚按在鍼刺六
十四亦當參正)心至懸絶九日死(九日者為火水生成數之餘水勝火也)肺至懸
絶十二日死(十二日者為金火生成數之餘火勝金也)腎至懸絶七日死(七日
者為水土生數之餘土勝水也)脾至懸絶四日死(四日者為水生數之餘水勝土也凡此者
皆不勝克賊之氣故真藏獨見者氣敗而危矣)
肝見庚辛死(素問平人氣象論此言真藏脉見者遇克賊之日而死庚辛為金伐肝木也)
心見壬癸死(壬癸屬水滅心火也)脾見甲乙死(甲乙屬木克脾土也)肺見丙
丁死(丙丁屬火爍肺金也)腎見戊己死(戊己屬土傷腎水也)是謂真藏見皆
死(此即三部九候論所謂真藏脉見者勝死之義)
隂陽虚搏病候死期(素問隂陽别論二十九)
隂搏陽别謂之有子(註見前二十三)隂陽虚腸辟死(隂陽虚者尺寸俱虚
也腸辟利膿血也胃氣不留魄門不禁而隂陽虚者藏氣竭也故死通評虚實論曰滑大者曰生懸濇者曰死)
陽加於隂謂之汗(陽言脉體隂言脉位汗液屬隂而陽加於隂隂氣泄矣故隂脉多陽者多
汗)隂虚陽搏謂之崩(隂虚者沉取不足陽搏者浮取有餘陽實隂虚故為内崩失血之證)
三隂俱搏二十日夜半死(三隂手太隂肺足太隂脾也摶即真藏之擊摶也二十日
者脾肺成數之餘也夜半隂極氣盡故死)二隂俱摶十三日夕時死(二隂手少隂心
足少隂腎也十三日者心腎之成數也夕時者隂陽相半水火分争之會也)一隂俱搏十日
平旦死(一隂手厥隂心主足厥隂肝也十日者肝心生成之數也平旦者木火王極而邪更甚故死)
三陽俱搏且鼓三日死(三陽手太陽小腸足太陽膀胱也水一火二故死在三日其死
之速者以既摶且鼓陽邪之盛極也)三隂三陽俱摶心腹滿發盡不得隱
曲五日死(三隂三陽脾肺小腸膀胱也四藏俱搏則上下俱病故在上則心腹脹滿至於發盡發盡
者脹之極也在下則不得隱曲隂道不利也四藏俱病惟以胃氣為主土數五五數盡而死矣)二陽俱
摶其病温死不治不過十日死(二陽手陽明大腸足陽明胃也十日者腸胃生
數之餘也此篇獨缺一陽摶者必脱簡也六經次序義詳疾病類七)
精明五色(素問脉要精微論三十)
夫精明五色者氣之華也(精明見於目五色顯於面皆五氣之精華也六節藏象論
曰天食人以五氣五氣入鼻藏於心肺上使五色修明本類首章曰切脉動静而視精明察五色以此參伍决
死生之分皆此之謂也)赤欲如白裹朱不欲如赭(白裹朱隱然紅潤而不露也赭
代赭也色赤而紫此火色之善惡也赭音者)白欲如鵝羽不欲如鹽(鵝羽白而明鹽
色白而暗此金色之善惡也)青欲如蒼璧之澤不欲如藍(蒼璧之澤青而明潤
藍色青而沉晦此木色之善惡也)黃欲如羅裹雄黃不欲如黃土(羅裹雄黃
光澤而隱黃土之色沉滯無神此土色之善惡也)黑欲如重漆色不欲如地蒼
(重漆之色光彩而潤地之蒼黑枯暗如塵此水色之善惡也)五色精微象見矣其壽
不久也(此皆五色精微之象也凶兆既見壽不遠矣)夫精明者所以視萬物
别白黑審短長以長為短以白為黑如是則精衰矣(五藏
六府之精氣皆上注於目而為之精故精聚則神全若其顛倒錯亂是精衰而神散矣豈久安之兆哉)
五官五閱(靈樞五閱五使篇全三十一)
黃帝問於岐伯曰余聞刺有五官五閱以觀五氣五氣
者五藏之使也五時之副也願聞其五使當安出(刺法當知
藏氣欲知藏氣當於五官五閱而察之五官如下文鼻者肺之官也閱外候也使所使也副配合也)岐伯
曰五官者五藏之閱也(五藏藏於中五官見於外内外相應故為五藏之閱)黃帝
曰願聞其所出令可為常岐伯曰脉出於氣口色見於
明堂五色更出以應五時各如其常經氣入藏必當治
裏(可為常者常行之法五藏之脉察於氣口五藏之色察於明堂明堂者鼻也色應其時乃其常也然色見
於外而病在内是為經氣入藏故當治裏)帝曰善五色獨决於明堂乎岐伯
曰五官以辨闕庭必張乃立明堂明堂廣大蕃蔽見外
方壁高基引垂居外(此言五官諸部皆當詳辨不惟察色於明堂也闕眉間也庭顔也張
布列也蕃頰側也蔽耳門也壁墻壁也基骨骼也引垂居外謂明顯開豁也此於五色之外而言其部位之隆
厚也)五色乃治平博廣大壽中百歲(形色皆佳乃為壽具故中百歲治不亂也
中宜也堪也)見此者刺之必已如是之人者血氣有餘肌肉
堅緻故可苦以鍼(若此之人是為血氣充實形色堅固故刺之則病已而可苦以鍼也然則
血氣内虚形色外弱者其不宜用鍼可知緻音致密也)黃帝曰願聞五官岐伯曰
鼻者肺之官也口脣者脾之官也舌者心之官也耳者
腎之官也(鼻為肺之竅目為肝之竅口脣為脾之竅舌為心之竅耳為腎之竅官者職守之謂所以
司呼吸辨顔色納水穀别滋味聽聲音者也)黃帝曰以官何候岐伯曰以候
五藏故肺病者喘息鼻張肝病者眥青脾病者脣黃心
病者舌卷短顴赤腎病者顴與顔黑(此雖以五藏之色見於五藏之官為
言然各部有互見者又當因其理而變通之卷上聲)黃帝曰五脉安出五色安
見其常色殆者如何(安出安見言脉色安然無恙也常色殆者謂色本如常而身亦危也
此又何如其故)岐伯曰五官不辨闕庭不張小其明堂蕃蔽不
見又埤其墻墻下無基垂角去外如是者雖平常殆况
加疾哉(若此者部位骨骼既無所善則脉色雖平不免於殆尚何疾之能堪哉是以人之壽夭尤當以
骨骼為主埤卑同)黃帝曰五色之見於明堂以觀五藏之氣左
右高下各有形乎(五色見於明堂而明堂居面之中故五藏之氣亦仍當有各部之辨)岐
伯曰府藏之在中也各以次舍左右上下各如其度也
(府藏居於腹中各有左右上下之次舍而面部所應之色亦如其度如後篇所謂庭者首面闕者咽喉之類皆
是也詳具藏府肢節面部圖)
色藏部位脉病易難(靈樞五色篇全三十二)
雷公問於黃帝曰五色獨决於明堂乎小子未知其所
謂也(諸臣之中惟雷公獨少故自稱小子)黃帝曰明堂者鼻也闕者眉間
也庭者顔也蕃者頰側也蔽者耳門也其間欲方大去
之十步皆見於外如是者壽必中百歲(顔為額角即天庭也蕃蔽者屏
蔽四旁即藩籬之義十步之外而骨骼明顯其方大豐隆可知故能壽終百歲蓋五色之决不獨於明堂也
蕃音煩)雷公曰五官之辨奈何黃帝曰明堂骨高以起平
以直五藏次於中央六府挾其兩側首面上於闕庭王
宫在於下極五藏安於胷中真色以致病色不見明堂
潤澤以清五官惡得無辨乎(肺心肝脾之候皆在鼻中六府之候皆在四旁故一
曰次於中央一曰挾其兩側下極居兩目之中心之部也心為君主故曰王宫惟五藏和平而安於胷中則其
正色自致病色不見明堂必然清潤此五官之所以有辨也部次諸義詳如下文惡音烏)雷公曰
其不辨者可得聞乎黃帝曰五色之見也各出其色部
部骨陷者必不免於病矣其色部乘襲者雖病甚不死
矣(不辨者色失常度而變易難辨也五色之見各有其部惟其部骨弱陷之處然後易於受邪而不免於病
矣若其色部雖有變見但得彼此生王互相乘襲而無克賊之見者雖病甚不死)雷公曰官五
色奈何黃帝曰青黑為痛黃赤為熱白為寒是謂五官
(官五色言五色之所主也)雷公曰病之益甚與其方衰如何黃帝曰
外内皆在焉切其脉口滑小緊以沉者病益甚在中人
迎氣大緊以浮者其病益甚在外(益甚言進方衰言退也外内皆在表裏俱
當察也脉口者太隂藏脉也故曰在中而主五藏人迎者陽明府脉也故曰在外而主六府脉口滑小緊沉者
隂分之邪盛也人迎大緊以浮者陽分之邪盛也故病皆益甚)其脉口浮滑者病日進
人迎沉而滑者病日損(脉口為隂浮滑者以陽加隂故病日進人迎為陽沉滑者陽邪
漸退故病日損損減也)其脉口滑以沉者病日進在内其人迎脉
滑盛以浮者其病日進在外(脉口人迎經分表裏故其沉滑浮滑而病日進者有
在内在外之辨也)脉之浮沉及人迎與寸口氣小大等者病難
已(人迎寸口之脉其浮沉大小相等者非偏於隂則偏於陽故病難已按禁服篇曰春夏人迎微大秋冬寸
口微大如是者命曰平人則義有可知矣)病之在藏沉而大者易已小為逆
病在府浮而大者其病易已(病在藏者在六隂也隂本當沉而大為有神有神者
隂氣充也故易已若沉而細小則真隂衰而為逆矣病在府者在六陽也陽病得陽脉者為順故浮而大者病
易已若或浮小亦逆候也)人迎盛堅者傷於寒氣口盛堅者傷於食
(人迎主表脉盛而堅者寒傷三陽也是為外感氣口主裏脉盛而堅者食傷三隂也是為内傷此古有之法也
今則止用寸口診法不為不妙然本無以左右分内外之說自王叔和以來謬以左為人迎右為氣口其失表
裏之義久矣詳見藏象類十一)雷公曰以色言病之間甚奈何黃帝曰
其色麤以明沉夭者為甚其色上行者病益甚其色下
行如雲徹散者病方已(間甚輕重也麤顯也言色有顯而明若沉夭者其病必甚也上
行者濁氣方升而色日增日增者病日重下行者滯氣將散而色漸退漸退者病將已)五色各有
藏部有外部有内部也色從外部走内部者其病從外
走内其色從内走外者其病從内走外病生於内者先
治其隂後治其陽反者益甚其病生於陽者先治其外
後治其内反者益甚(各有藏部統言色藏所屬各有分部也外部言六府之表六府挾其
兩側也内部言五藏之裏五藏次於中央也故凡病色先起外部而後及内部者其病自表入裏是外為本而
内為標故當先治其外後治其内若先起内部而後及外部者其病自裏出表是隂為本而陽為標故當先治
其隂後治其陽若反之者皆為誤治病必益甚矣此與標本病傳論文異義同所當互考詳標本類四五)其
脉滑大以代而長者病從外來目有所見志有所惡此
陽氣之并也可變而已(滑大以代而長者陽邪之脉也陽邪自外傳裏故令人目有妄
見志有所惡此陽并於隂而然治之之法或隂或陽或先或後擇其要者先之可變易而已也)雷公曰
小子聞風者百病之始也厥逆者寒濕之起也别之奈
何黃帝曰常候闕中薄澤為風冲濁為痺在地為厥此
其常也各以其色言其病(闕中眉間也風病在陽皮毛受之故色薄而澤痺病在隂
肉骨受之故色冲而濁冲深也至如厥逆病起四支則病在下而色亦見於地地者面之下部也此其常候故
可因其色以言其常)雷公曰人不病卒死何以知之黃帝曰大氣
入於藏府者不病而卒死矣(大氣大邪之氣也大邪之入者未有不由元氣大虚
而後邪得襲之故致卒死卒猝同)雷公曰病小愈而卒死者何以知之
黃帝曰赤色出兩顴大如母指者病雖小愈必卒死黑
色出於庭大如母指必不病而卒死(如母指者成塊成條聚而不散也此
為最凶之色赤者固不佳而黑者為尤甚皆卒死之色也)雷公再拜曰善哉其死有
期乎黃帝曰察色以言其時(察色以言時謂五色有衰王部位有克賊色藏部位
辨察明而時可知也)雷公曰善乎願卒聞之黃帝曰庭者首面也
(庭者顔也相家謂之天庭天庭最高色見於此者上應首面之疾)
闕上者咽喉也(闕在眉心闕上者眉心之上也其位亦高故應咽喉之疾)闕中者肺也(闕中眉心也中部之最高者故應肺)
下極者心也(下極者兩目之間相家謂之山根心居肺之下故下極應心)直下者肝
也(下極之下為鼻柱相家謂之年壽肝在心之下故直下應肝)肝左者膽也(膽附於肝之短
葉故肝左應膽而在年壽之左右也)下者脾也(年壽之下者相家謂之凖頭是為面王亦曰明堂凖
頭屬土居面之中央故以應脾)方上者胃也(凖頭兩旁為方上即迎香之上鼻隧是也相家謂之
蘭臺廷尉脾與胃為表裏脾居中而胃居外故方上應胃)中央者大腸也(中央者面之中央謂
迎香之外顴骨之下大腸之應也)挾大腸者腎也(挾大腸者頰之上也四藏皆一惟腎有兩
四藏居腹惟腎附脊故四藏次於中央而腎獨應於兩頰)當腎者臍也(腎與臍對故當腎之下應
臍)面王以上者小腸也(面王鼻凖也小腸為府應挾兩側故面王之上兩顴之内小腸
之應也)面王以下者膀胱子處也(面王以下者人中也是為膀胱子處之應子處
子宫也凡人人中平淺而無髭者多無子是正子處之應以上皆五藏六府之應也)顴者肩也(此下
復言肢節之應也顴為骨之本而居中部之上故以應肩)顴後者臂也(臂接乎肩故顴後以應臂)
臂下者手也(手接乎臂也)目内眥上者膺乳也(目内㫮上者闕下兩旁也
胷兩旁高處為膺膺乳者應胷前也)挾繩而上者背也(頰之外曰繩身之後為背故背應於
挾繩之上)循牙車以下者股也(牙車牙床也牙車以下主下部故以應股)中央者
膝也(中央兩牙車之中央也)膝以下者脛也當脛以下者足也(脛接
於膝足接於脛以次而下也)巨分者股裏也(巨分者口旁大紋處也股裏者股之内側也)
巨屈者膝臏也(巨屈頰下曲骨也膝臏膝蓋骨也此蓋統指膝部而言臏音牝)此五
藏六府肢節之部也(以上藏府肢節部位有色見面部三圖在圖翼四卷)各有部
分有部分用隂和陽用陽和隂當明部分萬舉萬當(部分
既定隂陽乃明陽勝者隂必衰當助其隂以和之隂勝者陽必衰當助其陽以和之隂陽之用無往不在知其
盛衰萬舉萬當矣)能别左右是謂大道男女異位故曰隂陽審
察澤夭謂之良工(陽從左隂從右左右者隂陽之道路也故能别左右是謂大道男女異位
者男子左為逆右為從女子右為逆左為從故曰隂陽隂陽既辨又必能察其潤澤枯夭以决善惡之幾庶足
謂之良工也)沉濁為内浮澤為外(内主在裏在藏外主在表在府皆言色也)黃赤
為風青黑為痛白為寒黃而膏潤為膿赤甚者為血痛
甚為攣寒甚為皮不仁(凡五色之見於面部者皆可因此而知其病矣不仁麻痺無知
也)五色各見其部察其浮沉以知淺深察其澤夭以觀
成敗察其散摶以知遠近視色上下以知病處(浮者病淺沉者
病深澤者無傷夭者必敗散者病近摶者病遠摶聚也上者病在上下者病在下摶音團)積神於
心以知往今故相氣不微不知是非屬意勿去乃知新
故(神積於心則明故能知己往來今之事相氣不微氣不能隱也不知是非無是非之惑也屬意勿去專而
無貳也新故即往今之義相去聲)色明不麤沉夭為甚不明不澤其病
不甚(色明不麤言色之明澤不顯而但見沉夭者其病必甚若其雖不明澤而亦無沉夭之色者病必不
甚也)其色散駒駒然未有聚其病散而氣痛聚未成也(稚馬
曰駒駒駒然者如駒無定散而不聚之謂故其為病尚散若有痛處因於氣耳非積聚成形之病也)腎乘
心心先病腎為應色皆如是(水邪克火腎乘心也腎邪乘心心先病於中而腎色
則應於外如以下極而見其色者是也不惟心腎諸藏皆然凡肝部見肺色肺部見心色腎部見脾色脾部見
肝色及六府之相克者其色皆如是也)男子色在於面王為小腹痛下為
卵痛其圜直為莖痛高為本下為首狐疝㿉隂之屬也
(面王上下為小腸膀胱子處之部故主小腹痛下及卵痛圜直者色垂繞於面王之下也莖隂莖也高為本下
為首因色之上下而分莖之本末也凡此者總皆狐疝㿉隂之屬㿉㿗同)女子在於面王
為膀胱子處之病散為痛摶為聚方圓左右各如其色
形其隨而下至胝為淫有潤如膏狀為暴食不潔(面王之部
與男子同而病與男子異者以其有血海也色散為痛氣滯無形也色摶為聚血凝有積也然其積聚之或方
或圓或左或右各如其外色之形見若其色從下行當應至尾骶而為浸淫帶濁有潤如膏之物或暴因飲食
即下見不潔蓋兼前後而言也胝當作骶音底尻臀之間也)左為左右為右其色有
邪聚散而不端面色所指者也(色見左者病在左色見右者病在右凡色有邪
而聚散不端者病之所在也故但察面色所指之處而病可知矣)色者青黑赤白黃皆
端滿有别鄉别鄉赤者其色亦大如榆莢在面王為不
日(色者言正色也正色凡五皆宜端滿端謂無邪滿謂充足有别鄉者言方位時日各有所主之正向也别
鄉赤者又言正向之外而有邪色之見也赤如榆莢見於面王非其位也不當見而見者非其時也是為不日
不日者失其常度之謂此單舉赤色為喻而五色之謬見者皆可類推矣鄉向同)其色上銳首
空上向下銳下向在左右如法(凡邪隨色見各有所向而尖銳之處即其乘虚
所進之方故上銳者以首面正氣之空虚而邪則乘之上向也下銳亦然其在左在右皆同此法)以五
色命藏青為肝赤為心白為肺黃為脾黑為腎肝合筋
心合脉肺合皮脾合肉腎合骨也(此總結上文而言五色五藏之配合如青
屬肝肝合筋凡色青筋病者即為肝邪而察其所見之部以參酌其病情諸藏之吉凶可放此而類推矣)
色脉諸診(靈樞論疾診尺篇三十三)
目赤色者病在心白在肺青在肝黃在脾黑在腎黃色
不可名者病在胷中(五藏六府目為之候故目之五色各以其氣而見本藏之病脾應中
州胷中者脾肺之部也)診目痛赤脉從上下者太陽病從下上者
陽明病從外走内者少陽病(足太陽經為目上網故赤脉從上下者為太陽病足
陽明經為目下網故赤脉從下上者為陽明病足少陽經外行於銳眥之後故從外走内者為少陽病也)診
寒熱赤脉上下至瞳子見一脉一歲死見一脉半一歲
半死見二脉二歲死見二脉半二歲半死見三脉三歲
死(此邪入隂分而病為寒熱者當反其目以視之中有赤脉形如紅線下貫瞳子因其多少以知其死之遠
近也寒熱篇文與此同但彼專言瘰&KR1031;之毒發為寒熱此節單以寒熱為言理則同也詳見疾病類九十)診
齲齒痛按其陽之來有過者獨熱在左左熱在右右熱
在上上熱在下下熱(齲齒齒痛也足陽明入上齒中手陽明入下齒中故按其陽脉之來
其脉太過者其經必獨熱而其左右上下亦因其部而可察也齲丘雨切)診血脉者多赤
多熱多青多痛多黑為久痺多赤多黑多青皆見者寒
熱(血脉者言各部之絡脉也赤黑青皆見者隂陽互勝之色故或寒或熱)身痛而色微黃
齒垢黃瓜甲上黃黃疸也安卧小便黃赤脉小而濇者
不嗜食(黃疸黃病也疸有隂陽脉小而濇者為隂疸隂疸者脾土弱也故不嗜食詳疾病類五十九)
人病其寸口之脉與人迎之脉小大等及其浮沉等者
病難已也(氣口候隂人迎候陽故春夏人迎微大秋冬寸口微大此隂陽表裏之分也若寸口人迎
大小浮沉相等者非偏於隂則偏於陽此病之所以難已五色篇與此稍同見前三十二)女子手少
隂脉動甚者妊子(手少隂左寸心脉也此與平人氣象論所云相同詳見前三十三)嬰
兒病其頭毛皆逆上者必死(嬰兒漸成水為之本髮者腎水之榮頭毛逆上者水
不足則髮乾焦如草之枯者必勁直而竪也老子曰人之生也柔弱其死也堅強萬物草木之生也柔脆其死
也枯槁故堅強者死之徒柔弱者生之徒亦此理也然此以既病為言若無病而頭毛逆上者即非吉兆)耳
間青脉起者掣痛(耳者少陽膽之經青者厥隂肝之色肝膽本為表裏青主痛肝主筋故為
掣痛掣音徹)大便赤辦飱泄脉小者手足寒難已飱泄脉小
手足温泄易已(赤辦者血穢成條成片也赤辦飱泄火居血分若脉小而手足寒是為相反所
以難已若止於飱泄而無赤辦非火證也脉雖小而手足温以脾主四肢而脾氣尚和所以易已辦當作瓣
瓜瓤之類也飱音孫)四時之變寒暑之勝重隂必陽重陽必隂故
隂主寒陽主熱故寒甚則熱熱甚則寒故曰寒生熱熱
生寒此隂陽之變也故曰冬傷於寒春生癉熱春傷於
風夏生後泄腸澼夏傷於暑秋生痎瘧秋傷於濕冬生
咳嗽是謂四時之序也(隂陽之氣極則必變故寒極則生熱熱極則生寒此天地四時
消長更勝之道也本節義與隂陽應象論大同詳見隂陽類一癉音丹即温熱之病澼音劈痎音皆)
能合脉色可以萬全(素問五藏生成論三十四)
夫脉之小大滑濇浮沉可以指别(小者細小隂陽俱不足也大者豁大陽強
隂弱也滑者往來流利血實氣壅也濇者往來艱難氣滯血少也浮者輕取所以候表沉者重按所以候裏夫
如是者得之於手應之於心故可以指而分别也)五藏之象可以類推(象氣象也肝象
木之曲直而應在筋心象火之炎上而應在脉脾象土之安静而應在肉肺象金之堅斂而應在皮毛腎象水
之潤下而應在髓骨凡若此者藏象之辨各有所主皆可以類而推也)五藏相音可以意
識(相形相也音五音也相音如隂陽二十五人篇所謂木形之人比於上角之類又如肝音角心音徵脾音
宫肺音商腎音羽若以勝負相參臧否自見五而五之二十五變凡耳聰心敏者皆可意會而識也相去聲)
五色微診可以目察(五色者肝青心赤脾黃肺白腎黑此其常色也至於互為生克診有
精微凡目明智圓者可以視察而知也)能合脉色可以萬全(四脉以知其内因色以察
於外脉色明則參合無遺内外明則表裏具見斯可萬全無失矣)赤脉之至也喘而堅
診曰有積氣在中時害於食名曰心痺得之外疾思慮
而心虚故邪從之(此下即所以合脉色也赤者心之色脉喘而堅者謂急盛如喘而堅強也
心藏居高病則脉為喘狀故於心肺二藏獨有之喘為心氣不足堅為病氣有餘心脉起於心胷之中故積氣
在中時害於食積為病氣積聚痺為藏氣不行外疾外邪也思慮心虛故外邪從而居之矣)白脉之
至也喘而浮上虚下實驚有積氣在胷中喘而虚名曰
肺痺寒熱得之醉而使内也(白者肺色見也脉喘而浮者火乘金而病在肺也喘
為氣不足浮為肺隂虚肺虚於上則氣不行而積於下故上虚則為驚下實則為積氣在胷中喘而且虚病為
肺痺者肺氣不行而失其治節也寒熱者金火相争金勝則寒火勝則熱也其因醉以入房則火必更熾水必
更虧腎虛盗及母氣故肺病若是矣)青脉之至也長而左右彈有積氣在
心下支胠名曰肝痺得之寒濕與疝同法腰痛足清頭
痛(青者肝色見也長而左右彈言兩手俱長而弦強也彈搏擊之義此以肝邪有餘故氣積心下及於支胠
因成肝痺然得之寒濕而積於心下支胠者則為肝痺積於小腹前隂者則為疝氣總屬厥隂之寒邪故云與
疝同法肝脉起於足大指與督脉會於巔故病必腰痛足冷頭痛也胠音區腋下脇也)黃脉之至
也大而虚有積氣在腹中有厥氣名曰厥疝女子同法
得之疾使四支汗出當風(黃者脾色見也脉大為邪氣盛虚為中氣虚中虚則脾不
能運故有積氣在腹中脾虚則水乘其弱水無所畏而肝腎之氣上逆是為厥氣且脾肝腎三經皆結於隂器
故名曰厥疝而男女無異也四支皆禀氣於脾疾使之則勞傷脾氣而汗易泄汗泄則表虚而風邪客之故為
是病)黑脉之至也上堅而大有積氣在小腹與隂名曰腎
痺得之沐浴清水而卧(黑者腎色見也上言尺之上即尺外以候腎也腎主下焦脉堅
而且大者腎邪有餘故主積氣在小腹與隂處因成腎痺其得於沐浴清水而卧者以寒濕内侵而氣歸同類
故病在下焦而邪居於腎)凡相五色之竒脉面黃目青面黃目赤面
黃目白面黃目黑者皆不死也(凡此色脉之不死者皆兼面黃蓋五行以土為
本而胃氣之猶在也相去聲)而青目赤面赤目白面青目黑面黑目
白面赤目青皆死也(此脉色之皆死者以無黃色無黃色則胃氣已絶故死上文言合脉
色以圖萬全此二節則單言五色亦可以决死生也)
經有常色絡無常變(素問經絡論全三十五)
黃帝問曰夫絡脉之見也其五色各異青黃赤白黑不
同其故何也岐伯對曰經有常色而絡無常變也(經有五行
之分故有常色絡兼隂陽之應故無常變)帝曰經之常色何如岐伯曰心赤
肺白肝青脾黃腎黑皆亦應其經脉之色也(五藏合於五行故五
色各有所主而經脉之色亦與本藏相應是為經之常色按此節但言五藏而不及六府者大都經文皆以
五藏為主言五藏則六府在其中矣凡三隂三陽十二經之常色皆當以此類推)帝曰絡之隂
陽亦應其經乎岐伯曰隂絡之色應其經陽絡之色變
無常隨四時而行也(此言絡有隂陽而色與經應亦有同異也脉度篇曰經脉為裏支而
横者為絡絡之别者為孫故合經絡而言則經在裏為隂絡在外為陽若單以絡脉為言則又有大絡孫絡在
内在外之别深而在内者是為隂絡隂絡近經色則應之故分五行以配五藏而色有常也淺而在外者是為
陽絡陽絡浮顯色不應經故隨四時之氣以為進退而變無常也觀百病始生篇曰陽絡傷則血外溢隂絡傷
則血内溢其義可知何近代諸家之註皆以六隂為隂絡六陽為陽絡豈陽經之絡必無常隂經之絡必無變
乎皆誤也)寒多則凝泣凝泣則青黑熱多則淖澤淖澤則黃
赤(此即言陽絡之變色也泣濇同淖音□濡潤也)此皆常色謂之無病五色
具見者謂之寒熱(如前五色之應五藏者皆常色也常色者無病之色也若五色具見則隂
陽變亂失其常矣故為往來寒熱之病)帝曰善
新病久病毁傷脉色(素問脉要精微論三十六)
帝曰有故病五藏發動因傷脉色各何以知其久暴至
之病乎(有故病舊有宿病也五藏發動觸感而發也脉色可辨如下文)岐伯曰悉乎哉
問也徵其脉小色不奪者新病也(徵騐也脉小者邪氣不盛色不奪者形神
未傷故為新病)徵其脉不奪其色奪者此久病也(病久而經氣不奪者有之
未有病久而形色不變者故脉不奪而色奪者為久病)徵其脉與五色俱奪者此
久病也(表裏俱傷也)徵其脉與五色俱不奪者新病也(表裏俱無
恙也)肝與腎脉並至其色蒼赤當病毁傷不見血已見血
濕若中水也(肝脉弦肝主筋腎脉沉腎主骨蒼者肝腎之色青而黑也赤者心火之色心主血也
脉見弦沉而色蒼赤者筋骨血脉俱病故必當為毁傷也凡毁傷筋骨者無論不見血已見血其血必凝其經
必滯氣血凝滯形必腫滿故如濕氣在經而同於中水之狀中去聲)
五藏五色死生(素問五藏生成篇三十七)
故色見青如草兹者死(兹滋同如草滋者純於青而色深也此以土敗水賊全失紅黃
之氣故死)黃如枳實者死(黃色不澤也)黑如炲者死(炲烟煤也炲音臺)赤
如衃血者死(衃血死血也赤紫而黑衃鋪杯切)白如枯骨者死(枯槁無神也)
此五色之見死也(藏氣敗於中則神色夭於外三部九候論曰五藏已敗其色必夭夭必死
矣此之謂也)青如翠羽者生赤如雞冠者生黃如蟹腹者生
白如豕膏者生黑如烏羽者生此五色之見生也(此皆五色
之明潤光彩者故見之者生)生於心如以縞裹朱生於肺如以縞裹
紅生於肝如以縞裹紺生於脾如以縞裹栝樓實生於
腎如以縞裹紫此五藏所生之外榮也(生生氣也言五藏所生之正色
也縞素帛也以縞裹五物者謂外皆白净而五色隱然内見也朱與紅皆赤朱言其深紅言其淺也紺青而含
赤也凡此皆五藏所生之正色蓋以氣足於中而後色榮於外者若此前第三十章精明五色當與此篇互閱
紺高暗切)色味當五藏白當肺辛赤當心苦青當肝酸黃
當脾甘黑當腎鹹(當合也此五色五味之合於五藏者皆五行之一理也)故白當
皮赤當脉青當筋黃當肉黑當骨(肺主皮毛故白當皮心主血脉故赤當脉
肝主筋故青當筋脾主肉故黃當肉腎主骨故黑當骨也)
類經卷六
