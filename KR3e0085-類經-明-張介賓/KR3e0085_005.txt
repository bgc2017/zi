欽定四庫全書
類經卷五明張介賓撰
脉色類
診法常以平旦(素問脉要精微論一)
黃帝問曰診法何如(診視也察也候脉也凡切脉望色審問病因皆可言診而此節以診
脉為言)岐伯對曰診法常以平旦隂氣未動陽氣未散飲
食未進經脉未盛絡脉調勻氣血未亂故乃可診有過
之脉(平旦者隂陽之交也陽主晝隂主夜陽主表隂主裏凡人身營衛之氣一晝一夜五十周於身晝則
行於陽分夜則行於隂分迨至平旦復皆會於寸口故難經曰寸口者脉之大會五藏六府之所終始也營衞
生會篇曰平旦隂盡而陽受氣矣日中而陽隴日西而陽衰日入陽盡而隂受氣矣口問篇曰陽氣盡隂氣盛
則目瞑隂氣盡而陽氣盛則寤矣故診法當於平旦初寤之時隂氣正平而未動陽氣將盛而未散飲食未進
而榖氣未行故經脉未盛絡脉調勻氣血未至擾亂脉體未及變更乃可以診有過之脉有過言脉不得中而
有過失也夫脉者氣血之先也氣血盛則脉盛氣血衰則脉衰氣血熱則脉數氣血寒則脉遲氣血微則脉弱
氣血平則脉和又如長人脉長短人脉短性急人脉急性緩人脉緩此皆其常也反者為逆凡此之類是皆有
過之謂)切脉動静而視精明察五色觀五藏有餘不足六
府強弱形之盛衰以此參伍決死生之分(切者以指按索之謂切脉
之動静診隂陽也視目之精明診神氣也察五色之變見診生克邪正也觀藏府虛實以診其内别形容盛衰
以診其外故凡診病者必合脉色内外參伍以求則隂陽表裏虛實寒熱之情無所遁而先後緩急真假逆從
之治必無差故可以決死生之分而况於疾病乎此最是醫家妙用不可視為泛常夫參伍之義以三相較謂
之參以伍相類謂之伍盖彼此反觀異同互證而必欲搜其隐微之謂如易曰參伍以變錯綜其數通其變遂
成天地之文極其數遂定天下之象非天下之至變其孰能與於此即此謂也)
部位(素問脉要精微論二)
尺内兩傍則季脇也(尺内者關前曰寸關後曰尺故曰尺内季脇小肋也在脇下兩傍為
腎所近故自季脇之下皆尺内主之愚按尺者對寸而言人身動脉雖多惟此氣口三部獨長一寸九分故
總曰寸口分言之則外為寸部内為尺部外為陽故寸内得九分陽之數也内為隂故尺内得一寸隂之數也
二難曰從關至尺是尺内隂之所治也從關至魚際是寸口内陽之所治也然則關之前曰寸關之後曰尺而
所謂關者乃間於尺寸之間而為隂陽之界限正當掌後高骨處是也滑伯仁曰手太隂之脉由中焦出行一
路直至兩手大指之端其魚際後一寸九分通謂之寸口於一寸九分之中曰寸曰尺而關在其中矣其所以
云尺寸者以内外本末對待為言而分其名也如蔡氏云自肘中至魚際得同身寸之一尺一寸自肘前一尺
為隂之位魚際後一寸為陽之位太隂動脉前不及魚際横紋一分後不及肘中横紋九寸故古人於寸内取
九分為寸尺内取一寸為尺以契陽九隂十之數其說似通但考之骨度篇則自肘至腕長一尺二寸五分而
與此數不合盖亦言其意耳)尺外以候腎尺裏以候腹(尺外尺脉前半部也尺裏
尺脉後半部也前以候陽後以候隂人身以背為陽腎附於背故外以候腎腹為隂故裏以候腹所謂腹者凡
大小腸膀胱命門皆在其中矣諸部皆言左右而此獨不分者以兩尺皆主乎腎也藏府左右義詳附翼三卷
脉候部位論及三焦包絡命門辨中)中附上左外以候肝内以候鬲(中附上言
附尺之上而居乎中者即關脉也左外言左關之前半部内言左關之後半部餘放此肝為隂中之陽藏而亦
附近於背故外以候肝内以候鬲舉鬲而言則中焦之鬲膜膽府皆在其中矣)右外以候胃内
以候脾(右關之前所以候胃右關之後所以候脾脾胃皆中州之官而以表裏言之則胃為陽脾為隂
故外以候胃内以候脾愚按寸口者手太隂也太隂行氣於三隂故曰三隂在手而主五藏所以本篇止言
五藏而不及六府即始終禁服等篇亦皆以寸口候三隂人迎候三陽也然胃亦府也而此獨言之何也觀玉
機真藏論曰五藏者皆禀氣於胃胃者五藏之本也藏氣者不能自致於手太隂必因於胃氣乃至於手太隂
也故胃氣當察於此又如五藏别論曰五味入口藏於胃以養五藏氣氣口亦太隂也是以五藏六府之氣味
皆出於胃變見於氣口然則此篇雖止言胃而六府之氣亦無不見乎此矣)上附上右外以
候肺内以候胷中(上附上言上而又上則寸脉也五藏之位惟肺最高故右寸之前以候肺
右寸之後以候胷中胷中者鬲膜之上皆是也)左外以候心内以候膻中(心肺皆居
膈上故左寸之前以候心左寸之後以候膻中膻中者兩乳之間謂之氣海當心包所居之分也愚按本論
五藏應見之位如火王於南故心見左寸木王於東故肝見左關金王於西故肺見右寸土王於中而寄位西
南故脾胃見右關此即河圖五行之序也)前以候前後以候後(此重申上下内外之義而
詳明之也綂而言之寸為前尺為後分而言之上半部為前下半部為後盖言上以候上下以候下也)上
竟上者胷喉中事也下竟下者少腹腰股膝脛足中事
也(竟盡也言上而盡於上在脉則盡於魚際在體則應於胷喉下而盡於下在脉則盡於尺部在體則應於
少腹足中此脉候上下之事也愚按本篇首言尺内次言中附上而為關又次言上附上而為寸皆自内以
及外者盖以太隂之脉從胷走手以尺為根本寸為枝葉也故凡人之脉寧可有根而無葉不可有葉而無根
如論疾診尺篇曰審其尺之緩急浮大滑濇肉之堅脆而病形定矣是盖所重在本耳又按本篇外内二字
諸家之註皆云内側外側夫曰内外側者必脉形扁闊而或有兩條者乃可若謂診者之指側則本篇文義乃
舉脉體而言且診者之左外則病者之右手也當言候胃不當言候肝矣於義不通如下文前以候前後以候
後上竟上下竟下者是皆内外之謂觀易卦六爻凡畫卦者自下而上上三爻為外卦下三爻為内卦則其上
下内外之義明矣又有以浮取為外沉取為内者於義亦通均俟明者辨正又按本篇上竟上者言胷喉中
事下竟下者言少腹足膝中事分明上以候上下以候下此自本經不易之理而王氏脉經乃謂心部在左手
關前寸口是也與手太陽為表裏以小腸合為府合於上焦肺部在右手關前寸口是也與手陽明為表裏以
大腸合為府合於上焦以致後人遂有左心小腸右肺大腸之配下反居上其謬甚矣據其所云不過以藏府
之配合如此抑豈知經分表裏脉自不同如脾經自足而上行走腹胃經自頭而下行走足升降交通以成隂
陽之用又豈必上則皆上下則皆下而謂其盡歸一處耶且自秦漢而下未聞有以大小腸取於兩寸者扁鵲
仲景諸君心傳可考自晉及今乃有此謬訛以傳訛愈久愈遠誤者可勝言哉無怪乎醫之日拙也此之不經
雖出於脉訣之編次而創言者謂非叔和而誰)
呼吸至數(素問平人氣象論三)
黃帝問曰平人何如(謂氣候平和之常人也)岐伯對曰人一呼脉
再動一吸脉亦再動呼吸定息脉五動閏以太息命曰平人
平人者不病也(出氣曰呼入氣曰吸一呼一吸總名一息動至也再動兩至也常人
之脉一呼兩至一吸亦兩至呼吸定息謂一息既盡而换息未起之際也脉又一至故曰五動閏餘也猶閏月
之謂言平人常息之外間有一息甚長者是為閏以太息而又不止五至也此即平人不病之常度然則總計
定息太息之數大約一息脉當六至故五十營篇曰呼吸定息脉行六寸乃合一至一寸也呼吸脉行丈尺見
經絡類二十六)常以不病調病人醫不病故為病人平息以調
之為法(不病者其息勻病者其息亂醫者不病故能為病人平息以調者以其息勻也是為調診之法)
人一呼脉一動一吸脉一動曰少氣(脉為血氣之道路而脉之運行在乎
氣若一呼一吸脉各一動則一息二至減於常人之半矣以正氣衰竭也故曰少氣十四難謂之離經)人
一呼脉三動一吸脉三動而躁尺熱曰病温尺不熱脉
滑曰病風脉濇曰痺(若不因定息太息而呼吸各三動是一息六至矣難經謂之離經躁
者急疾之謂尺熱言尺中近臂之處有熱者必其通身皆熱也脉數躁而身有熱故知為病温數滑而尺不熱
者陽邪盛也故當病風然風之傷人其變不一不獨在於肌表故尺不熱也濇為血不調故當病痺風痺二證
之詳見疾病類本條脉法曰滑不濇也往來流利濇不滑也如雨霑沙滑為血實氣壅濇為氣滯血少)人
一呼脉四動以上曰死脉絶不至曰死乍疎乍數曰死
(一呼四動則一息八至矣况以上乎難經謂之奪精四至曰脱精五至曰死六至曰命盡是皆一呼四至以上
也故死脉絶不至則元氣已竭乍疎乍數則隂陽敗亂無主均為死脉數音朔)
五藏之氣脉有常數(靈樞根結篇四)
一日一夜五十營以營五藏之精不應數者名曰狂生
(營運也人之經脉運行於身者一日一夜凡五十周以營五藏之精氣如五十營篇者即此之義其數則周身
上下左右前後凡二十八脉共長十六丈二尺人之宗氣積於胷中主呼吸而行經隧一呼氣行三寸一吸氣
行三寸呼吸定息脉行六寸以一息六寸推之則一晝一夜凡一萬三千五百息通計五十周於身則脉行八
百一十丈其有太過不及而不應此數者名曰狂生狂猶妄也言雖生未可必也)所謂五十營
者五藏皆受氣持其脉口數其至也(凡此五十營者即五藏所受之氣也
但診持脉口而數其至則藏氣之衰王可知矣脉口義詳藏象類十一數上聲)五十動而不
一代者五藏皆受氣(代更代之義謂於平脉之中而忽見耎弱或乍數乍疎或斷而復起
盖其藏有所損則氣有所虧故變易若此均名為代若五十動而不一代者五藏受氣皆足乃為和平之脉)
四十動一代者一藏無氣(四十動一代者是五藏中一藏虧損也愚按十一難曰
經言脉不滿五十動而一止一藏無氣者何藏也然人吸者隨隂入呼者因陽出今吸不能至腎至肝而還故
知一藏無氣者腎氣先盡也然則五藏和者氣脉長五藏病者氣脉短觀此一藏無氣必先乎腎如下文所謂
二藏三藏四藏五藏者當自遠而近以次而短則由腎及肝由肝及脾由脾及心由心及肺故凡病將危者必
氣促似喘僅呼吸於胷中數寸之間盖其真隂絶於下孤陽浮於上此氣短之極也醫於此際而尚欲平之散
之未有不隨撲而滅者良可哀也夫人之生死由乎氣氣之聚散由乎隂而殘喘得以尚延者賴一綫之氣未
絶耳此藏氣之不可不察也)三十動一代者二藏無氣二十動一代
者三藏無氣十動一代者四藏無氣不滿十動一代者
五藏無氣予之短期要在終始(予與同短期死期也言五藏無氣可與之定死
期矣終始本經篇名具十二經終之義)所謂五十動而不一代者以為常
也以知五藏之期予之短期者乍數乍疎也(以為常者言人之常
脉當如是也故可因此以察五藏之氣若欲知其短期則在乎乍疎乍數此其時相變代乃與常代者不同盖
以藏氣衰敗無所主持而失常如此故三部九候等論皆云乍疎乍數者死愚按代脉之義自仲景叔和俱
云動而中止不能自還因而復動脉代者死又曰脉五來一止不復增減者死經名曰代脉七來是人一息半
時不復增減亦名曰代正死不疑故王太僕之釋代脉亦云動而中止不能自還也自後滑伯仁因而述之曰
動而中止不能自還因而復動由是復止尋之良久乃復強起為代故後世以結促代並言均目之為止脉豈
足以盡其義哉夫緩而一止為結數而一止為促其至則或三或五或七八至不等然皆至數分明起止有力
所主之病有因氣逆痰壅而為間阻者有因血氣虚脱而為斷續者有因生平禀賦多滯而脉道不流利者此
自結促之謂也至於代脉之辨則有不同如宣明五氣篇曰脾脉代邪氣藏府病形篇曰黃者其脉代皆言藏
氣之常候非謂代為止也又平人氣象論曰長夏胃微耎弱曰平但代無胃曰死者乃言胃氣去而真藏見者
死亦非謂代為止也由此觀之則代本不一各有深義如五十動而不一代者乃至數之代即本篇之所云者
是也若脉本平勻而忽強忽弱者乃形體之代即平人氣象論所云者是也又若脾主四季而隨時更代者乃
氣候之代即宣明五氣等篇所云者是也凡脉無定候更變不常則均謂之代但當各因其變而察其情庶得
其妙設不明此非惟失經旨之大義即於脉象之吉凶皆茫然莫知所辨矣又烏足以言診哉二篇詳義見後
十一及疾病類二十五又按本篇但言動止之數以診五藏無氣之候未嘗鑿言死期而王氏脉經乃添出
死期歲數曰脉來四十投而一止者一藏無氣却後四歲春草生而死脉來三十投而一止者二藏無氣却後
三歲麥熟而死脉來二十投而一止者三藏無氣却後二歲桑椹赤而死脉來十投而一止者四藏無氣歲中
死脉來五動而一止者五藏無氣却後五日而死自後諸家言脉者皆宗此說恐未有一藏無氣而尚活四歲
二藏無氣而尚活三歲之理診者辨之)
三部九候(素問三部九候論五)
黃帝問曰余聞九鍼於夫子衆多博大不可勝數余願
聞要道以屬子孫傳之後世著之骨髓藏之肝肺㰱血
而受不敢妄泄(屬付也著紀也㰱血飲血而誓也數上聲㰱所甲切)令合天道
必有終始上應天光星辰歷紀下副四時五行貴賤更
立冬隂夏陽以人應之奈何願聞其方岐伯對曰妙乎
哉問也此天地之至數(天地雖大萬物雖多莫有能出乎數者數道大矣故曰至數)
帝曰願聞天地之至數合於人形血氣通决死生為之
奈何岐伯曰天地之至數始於一終於九焉(數始於一而終於九
天地自然之數也如易有太極是生兩儀兩儀生四象四象生八卦而太極運行乎其中陽九之數也又如四
象之位則老陽一少隂二少陽三老隂四四象之數則老陽九少隂八少陽七老隂六以一二三四連九八七
六而五居乎中亦陽九之數也故以天而言歲則一歲綂四季一季綂九十日是天數之九也以地而言位則
戴九履一左三右七二四為肩六八為足五位中宫是洛書之九也以人而言事則黃鍾之數起於九九而九
之則九九八十一分以為萬事之本是人事之九也九數之外是為十十則復變為一矣故曰天地之至數始
於一終於九焉)一者天二者地三者人因而三之三三者九以
應九野(一者竒也故應天二者偶也故應地三者參也故應人故曰天開於子地闢於丑人生於寅所
謂三才也三而三之以應九野九野者即洛書九宫禹貢九州之義詳見九宫星野等圖)故人有三
部部有三候以決死生以處百病以調虚實而除邪疾
(以天地人言上中下謂之三才以人身而言上中下謂之三部於三部中而各分其三謂之三候三而三之是
謂三部九候其通身經隧由此出入故可以决死生處百病調虛實而除邪疾也愚按三部九候本經明指
人身上中下動脉如下文所云者盖上古診法於人身三部九候之脉各有所候以診諸藏之氣而鍼除邪疾
非獨以寸口為言也如仲景脉法上取寸口下取跌陽是亦此意觀十八難曰三部者寸關尺也九候者浮中
沉也乃單以寸口而分三部九候之診後世言脉者皆宗之雖亦診家捷法然非軒岐本旨學者當並詳其義)
帝曰何謂三部岐伯曰有下部有中部有上部部各有
三候三候者有天有地有人也必指而導之乃以為真
(指而導之言必受師之指授庶得其真也)上部天兩額之動脉(額傍動脉當頷厭之分足
少陽脉氣所行也)上部地兩頰之動脉(兩頰動脉即地倉大迎之分足陽明脉氣所行
也)上部人耳前之動脉(耳前動脉即和髎之分手少陽脉氣所行也)中部天
手太隂也(掌後寸口動脉經渠之次肺經脉氣所行也)中部地手陽明也(手大
指次指歧骨間動脉合谷之次大腸經脉氣所行也)中部人手少隂也(掌後銳骨下動脉神
門之次心經脉氣所行也)下部天足厥隂也(氣衝下三寸動脉五里之分肝經脉氣所行也
卧而取之女子取太衝在足大指本節後二寸陷中)下部地足少隂也(内踝後跟骨傍動脉
太谿之分腎經脉氣所行也)下部人足太隂也(魚腹上越筋間動脉直五里下箕門之分
沉取乃得之脾經脉氣所行也若候胃氣者當取足跗上之衝陽)故下部之天以候肝
(足厥隂脉也故以候肝)地以候腎(足少隂脉也故以候腎)人以候脾胃之氣
(足太隂脉也脾胃以膜相連故可以候脾胃之氣)帝曰中部之候奈何岐伯曰
亦有天亦有地亦有人天以候肺(手太隂脉也故以候肺)地以候
胷中之氣(手陽明大腸脉也大腸小腸皆屬於胃胃脘通於胷中故以候胷中)人以候心
(手少隂脉也故以候心)帝曰上部以何候之岐伯曰亦有天亦有
地亦有人天以候頭角之氣(兩額動脉故以候頭角)地以候口齒
之氣(兩頰動脉故以候口齒)人以候耳目之氣(耳前動脉故以候耳目)三部
者各有天各有地各有人三而成天三而成地三而成
人(上部中部下部各有天地人是為三部九候)三而三之合則為九九分為
九野九野為九藏故神藏五形藏四合為九藏(九野義見前九
藏即上文九候之謂神藏五以肝藏魂心藏神肺藏魄脾藏意腎藏志也形藏四即頭角耳目口齒胷中共為
九藏此言人之九藏正應地之九野乃合於天地之至數)五藏已敗其色必夭夭必
死矣(色者神之幟藏者神之舍其色夭者其神去其神去者其藏敗故必死矣夭者枯暗不澤而色異常
也)帝曰以候奈何岐伯曰必先度其形之肥瘦以調其
氣之虚實實則寫之虚則補之(候謂診候其病情度謂度量其虚實形之肥瘦
者鍼有淺深之異如逆順肥瘦篇之謂者是也病之虚實者治有補寫之殊如終始篇九鍼鍼解等篇者是也
此雖以鍼法為言而用藥者亦可以類推矣愚按上古鍼治之法必察三部九候之脉證以調九藏之盛衰
今之人但知按穴以求病而於諸經虚實之理茫然不知曰神曰聖之罕聞者其在失其本耳寫去聲)必
先去其血脉而後調之(凡有瘀血在脉而為壅塞者必先刺去壅滯而後可調虚實也)
無問其病以平為期(凡病甚者奏功非易故不必問其效之遲速但當以血氣平和為期
則耳此與後二十五章同篇所當互究)
七診(素問三部九候論六)
帝曰何以知病之所在岐伯曰察九候獨小者病獨大
者病獨疾者病獨遲者病獨熱者病獨寒者病獨陷下
者病(此言九候之中而復有七診之法謂脉失其常而獨大者獨小者獨疾者獨遲者獨寒者獨熱者獨
陷下者皆病之所在也獨寒獨熱謂其或在上或在下或在表或在裏也陷下沉伏不起也此雖以三部九候
為言而於氣口部位類推為用亦惟此法此與後二十五章同篇七診之義所當並考愚按七診之法本
出此篇而勿聽子謬謂七診者診宜平旦一也隂氣未動二也陽氣未散三也飲食未進四也經脉未盛五也
絡脉調勻六也氣血未亂七也夫此七者焉得皆謂之診總之一平旦診法耳後世遂爾謬傳竟致失其本原
是真可以勿聽矣)
診有十度診有隂陽(素問方盛衰論七)
診有十度度人脉度藏度肉度筋度俞度(診法雖有十度而總不外
乎隂陽也十度謂脉藏肉筋俞是為五度左右相同各有其二二五為十也脉度者如經脉脉度等篇是也藏
度如本藏腸胃平人絶榖等篇是也肉度如衛氣失常等篇是也筋度如經筋篇是也俞度如氣府氣穴本輸
等篇是也度數也度人之度音鐸餘音杜)隂陽氣盡人病自具(凡此十度者人身隂
陽之理盡之矣故人之疾病亦無不具見於此)脉動無常散隂頗陽脉脱不具
診無常行(脉動無常言脉無常體也散隂頗陽言隂氣散失者脉頗類陽也何也如仲景曰若脉浮
大者氣實血虚也叔和曰諸浮脉無根者皆死又曰有表無裏者死謂真隂散而孤陽在脉頗似陽而無根者
非真陽之脉也此其脉有所脱而隂陽不全具矣診此者有不可以隂陽之常法行也盖謂其當慎耳)診
必上下度民君卿(貴賤尊卑勞逸有異膏粱藜藿氣質不同故當度民君卿分别上下以為
診度入聲)受師不卒使術不明不察逆從是為妄行持雌
失雄棄隂附陽不知并合診故不明(卒盡也雌雄即隂陽之義生氣通天
論曰隂陽離决精神乃絶故凡善診者見其隂必察其陽見其陽必察其隂使不知隂陽逆從之理并合之妙
是真庸庸者耳診焉得明)傳之後世反論自章(理既不明而妄傳後世則其謬言反論終
必自章露也)至隂虚天氣絶至陽盛地氣不足(至隂至陽即天地之道也
設有乖離敗亂乃至六微旨大論曰氣之升降天地之更用也升已而降降者謂天降已而升升者謂地天氣
下降氣流於地地氣上升氣騰於天故易以地在天上而為泰言其交也天在地上而為否言其不交也此云
至隂虚者言地氣若衰而不升不升則無以降故天氣絶至陽盛者言天氣若亢而不降不降則無以升故地
氣不足盖隂陽二氣互藏其根更相為用不可偏廢此借天地自然之道以喻人之隂陽貴和也丹溪引此虛
盛二字以證陽常有餘隂常不足其說左矣)隂陽並交至人之所行(並交者隂陽不
相失而得其和平也此其調攝之妙惟至人者乃能行之)隂陽並交者陽氣先至隂
氣後至是以聖人持診之道先後隂陽而持之(凡隂陽之道陽
動隂静陽剛隂柔陽倡隂隨陽施隂受陽升隂降陽前隂後陽上隂下陽左隂右數者為陽遲者為隂表者為
陽裏者為隂至者為陽去者為隂進者為陽退者為隂發生者為陽收藏者為隂陽之行速隂之行遲故隂陽
並交者必陽先至而隂後至是以聖人之持診者在察隂陽先後以測其精要也)竒恒之勢乃
六十首診合微之事追隂陽之變章五中之情其中之
論取虛實之要定五度之事知此乃足以診(竒異也恒常也六十
首即禁服篇所謂通於九鍼六十篇之義今失其傳矣診合微之事者參諸診之法而合其精微也追隂陽之
變者求隂陽盛衰之變也章明也五中五藏也五度即前十度也必能會此數者而參伍其妙斯足以言診矣)
是以切隂不得陽診消亡得陽不得隂守學不湛知左
不知右知右不知左知上不知下知先不知後故治不
久(切隂不得陽診消亡者言人生以陽為主不得其陽焉得不亡如隂陽别論曰所謂隂者真藏也見則為
敗敗必死矣所謂陽者胃脘之陽也平人氣象論曰人無胃氣死脉無胃氣死是皆言此陽字湛明也若但知
得陽而不知陽中有隂及隂平陽秘之道者是為偏守其學亦屬不明如左右上下先後者皆隂陽之道也使
不知左右則不明升降之理不知上下則不明清濁之宜不知先後則不明緩急之用安望其久安長治而萬
世不殆哉)知醜知善知病知不病知高知下知坐知起知行
知止用之有紀診道乃具萬世不殆(凡此數者皆有對待之理若差之毫
釐則繆以千里故凡病之善惡形之動静皆所當辨能明此義而用之有紀診道斯備故可萬世無殆矣紀條
理也殆危也)起所有餘知所不足(起興起也言將治其有餘當察其不足盖邪氣多有
餘正氣多不足若只知有餘而忘其不足則取敗之道也此示人以根本當慎之意)度事上下脉
事因格(能度形情之高下則脉事因之可格至而知也)是以形弱氣虚死(中外俱敗
也)形氣有餘脉氣不足死(外貌無恙藏氣已壊也)脉氣有餘形氣
不足生(藏氣未傷者形衰無害盖以根本為主也又如三部九候論曰形肉已脱九候雖調猶死盖脱
與不足本自不同而形肉既脱脾元絶矣故脉氣雖調亦所不治當與此節互求其義)
診有大方(素問方盛衰論連前篇八)
是以診有大方坐起有常(大方者醫家之大法也坐起有常則舉動不苟而先正其
身身正於外心必隨之故診之大方必先乎此)出入有行以轉神明(行德行也醫以活人
為心其於出入之時念念皆真無一不敬則德能動天誠能格心故可以轉運周旋而無往弗神矣行去聲)
必清必淨上觀下觀(必清必淨則心專志一而神明見然後上觀之以察其神色聲音下
觀之以察其形體逆順)司八正邪别五中部(司候也别審也候八節八風之正邪以察
其表審五藏五行之部位以察其裏)按脉動静循尺滑濇寒温之意(按脉動静
可别隂陽滑濇寒温可知虛實凡脉滑則尺之皮膚亦滑脉濇則尺之皮膚亦濇脉寒則尺之皮膚亦寒脉温
則尺之皮膚亦温故循尺即可以知之循揣摩也)視其大小合之病能(大小二便也二
便為約束之門戶門戶不要則倉廪不藏得守者生失守者死故視其大小以合病能能情狀之謂)逆從
以得復知病名(反者為逆順者為從必得逆從必知病名庶有定見而無差謬)診可十
全不失人情(診如上法庶可十全其於人情尤不可失也愚按不失人情為醫家最一難事而
人情之說有三一曰病人之情二曰傍人之情三曰同道人之情所謂病人之情者有素禀之情如五藏各有
所偏七情各有所勝陽藏者偏宜於凉隂藏者偏宜於熱耐毒者緩之無功不耐毒者峻之為害此藏氣之有
不同也有好惡之情者不惟飲食有憎愛抑且舉動皆關心性好吉者危言見非意多憂者慰安云偽未信者
忠告難行善疑者深言則忌此情性之有不同也有富貴之情者富多任性貴多自尊任性者自是其是真是
者反成非是自尊者遇士或慢自重者安肯自輕此交際之有不同也有貧賤之情者貧者衣食不能周况乎
藥餌賤者焦勞不能釋懷抱可知此調攝之有不同也又若有良言甫信謬說更新多岐亡羊終成畫餅此中
無主而易亂者之為害也有最畏出竒惟求穩當車薪杯水寧甘敗亡此内多懼而過慎者之為害也有以富
貴而貧賤或深情而掛牽戚戚於心心病焉能心藥此得失之情為害也有以急性而遭遲病以更醫而致雜
投皇皇求速速變所以速亡此緩急之情為害也有偏執者曰吾鄉不宜補則虚者受其禍曰吾鄉不宜寫則
實者被其傷夫十室且有忠信一鄉焉得皆符此習俗之情為害也有參术入唇懼補心先否塞硝黃沾口畏
攻神即飄揚夫杯影亦能為祟多疑豈法之良此成心之情為害也有諱疾而不肯言者終當自誤有隐情而
不敢露者安得其詳然尚有故隐病情試醫以脉者使其言而偶中則信為明良言有弗合則目為庸劣抑孰
知脉之常體僅二十四病之變象何啻百千是以一脉所主非一病一病所見非一脉脉病相應者如某病得
某脉則吉脉病相逆者某脉值某病則凶然則理之吉凶雖融會在心而病之變態又安能以脉盡言哉故知
一知二知三神聖諄諄於參伍曰工曰神曰明精詳豈獨於指端彼俗人之淺見固無足怪而士夫之明慧亦
每有蹈此弊者故忌望聞者診無聲色之可辨惡詳問者醫避多言之自慙是於望聞問切已舍三而取一且
多有并一未明而欲得夫病情者吾知其必不能也所以志意未通醫不免為病困而朦朧猜摸病不多為醫
困乎凡此皆病人之情不可不察也所謂傍人之情者如浮言為利害所關而人多不知檢故或為自負之
狂言則醫中有神理豈其能測或執有據之鑿論而病情多亥豕最所難知或操是非之柄則同於我者是之
異於我者非之而真是真非不是真人不識或執見在之見則頭疼者云救頭脚疼者云救脚而本標綱目反
為迂遠庸談或議論於貴賤之間而尊貴執言孰堪違抗故明哲保身之士寧為好好先生或辯析於親疎之
際而親者主持牢不可拔雖真才實學之師亦當唯唯而退又若薦醫為死生之攸係而人多不知慎有或見
輕淺之偶中而為之薦者有意氣之私厚而為之薦者有信其便便之談而為之薦者有見其外飾之貌而為
之薦者皆非知之真者也又或有貪得而薦者隂利其酬關情而薦者别圖冀望甚有斗筲之輩者妄自驕矜
好人趨奉薰蕕不辨擅肆品評譽之則盗跖可為堯舜毁之則鸞鳳可為䲭鴞洗垢索瘢無所不至而懷真抱
德之士必其不侔若此流者雖其發言容易欣戚無關其於淆亂人情莫此為甚多致明醫有掣肘之去病家
起刻骨之疑此所以千古是非之不明總為庸人擾之耳故竭力為人任事者豈不岌岌其危哉凡此皆傍人
之情不可不察也所謂同道人之情者尤為閃灼更多隐微如管窺蠡測醯鷄笑天者固不足道而見偏性
拗必不可移者又安足論有專恃口給者牽合支吾無稽信口或為套語以誑人或為甘言以悦人或為強辯
以欺人或為危詞以嚇人儼然格物君子此便佞之流也有專務人事者典籍經書不知何物道聽途說拾人
唾餘然而終日營營綽風求售不邀自赴儇媚取容偏投好者之心此阿諂之流也有專務竒異者腹無藏墨
眼不識丁乃詭言神授偽托秘傳或假脉以言禍福或弄巧以亂經常最覺新竒動人甚易此欺詐之流也有
務餙外觀者誇張侈口羊質虎皮不望色不聞聲不詳問一診而藥若謂人淺我深人愚我明此麤疎孟浪之
流也有專務排擠者陽若同心隂為浸潤夫是曰是非曰非猶避隱惡之嫌第以死生之際有不得不辨者固
未失為真誠之君子若以非為是以是為非顛倒隂陽掀翻禍福不知而然庸庸不免知而故言此其良心已
喪䜛妬之小人也有貪得無知藐人性命者如事已疑難死生反掌斯時也雖在神良未必其活故一藥不敢
苟一着不敢亂而僅僅冀於挽回忽遭若輩求速貪功謬妄一投中流失楫以致必不可救因而嫁謗自文極
口反噬雖朱紫或被混淆而蒼赤何辜受害此貪倖無知之流也有道不同不相為謀者意見各持異同不決
夫輕者不妨少謬重者難以略差故凡非常之病非非常之醫不能察用非常之治又豈常人之所知故獨聞
者不侔於衆獨見者不合於人大都行高者謗多曲高者和寡所以一齊之傅何當衆楚之咻直至於敗而後
羣然退散付之一人則事已無及矣此庸庸不揣之流也又有久習成風苟且應命者病不關心些湏惟利盖
病家既不識醫則倏趙倏錢醫家莫肯任怨則惟苓惟梗或延醫務多則互為觀望或利害攸係則彼此避嫌
故爬之不癢撾之不痛醫稱穩當誠然得矣其於坐失機宜奚堪躭悞乎此無他亦惟知醫者不真而任醫者
不專耳詩云發言盈庭誰執其咎築室於道不潰於成此病家醫家近日之通弊也凡若此者孰非人情而人
情之詳尚多難盡故孔子曰惡紫之奪朱也惡鄭聲之亂雅樂也惡利口之覆邦家者然則人情之可畏匪今
若是振古如兹矣故聖人以不失人情為戒而不失二字最難措力必期不失未免遷就但遷就則碍於病情
不遷就則碍於人情有必不可遷就之病情而復有不得不遷就之人情其將奈之何哉甚矣人情之難言也
故余發此以為當局者詳察之備設彼三人者倘亦有因余言而各為儆省非惟人情不難於不失而相與共
保天年同登夀域之地端從此始惟明者鑒之)故診之或視息視意故不失條
理(視息者察呼吸以觀其氣視意者察形色以觀其情凡此諸法皆診有大方診可十全之道知之者故能
不失條理條者猶幹之有枝理者猶物之有脉即脉絡綱紀之謂)道甚明察故能長久
不知此道失經絶理亡言妄期此謂失道(不知此道則亡言妄期未
有不殆者矣)
脉合四時隂陽規矩(素問脉要精微論九)
帝曰脉其四時動奈何知病之所在奈何知病之所變
奈何知病乍在内奈何知病乍在外奈何請問此五者
可得聞乎岐伯曰請言其與天運轉大也(凡此五者即隂陽五行之
理而隂陽五行即天地之道故伯以天運轉大為對則五者之變動盡乎其中矣)萬物之外六
合之内天地之變隂陽之應彼春之暖為夏之暑彼秋
之忿為冬之怒四變之動脉與之上下(物在天中天包物外天地萬物
本同一氣凡天地之變即隂陽之應故春之暖者為夏暑之漸也秋之忿者為冬怒之漸也春生夏長秋收冬
藏是即隂陽四變之動而脉亦隨之以上下也)以春應中規(規者所以為圓之器春氣發生圓活
而動故應中規而人脉應之所以圓滑也)夏應中矩(矩者所以為方之器夏氣茂盛盛極而止故應
中矩而人脉應之所以洪大方正也)秋應中衡(衡平也秤横也秋氣萬寳俱成平於地面故應中衡
而人脉應之所以浮毛而見於外也)冬應中權(權秤錘也冬氣閉藏故應中權而人脉應之所以沉
石而伏於内也凡兹規矩權衡者皆發明隂陽升降之理以合乎四時脉氣之變象也)是故冬至
四十五日陽氣微上隂氣微下夏至四十五日隂氣微
上陽氣微下隂陽有時與脉為期期而相失如脉所分
分之有期故知死時(冬至一陽生故冬至後四十五日以至立春陽氣以漸而微上陽微
上則隂微下矣夏至一隂生故夏至後四十五日以至立秋隂氣以漸而微上隂微上則陽微下矣此所謂隂
陽有時也與脉為期者脉隨時而變遷也期而相失者謂春規夏矩秋衡冬權不合於度也如脉所分者謂五
藏之脉各有所屬也分之有期者謂衰王各有其時也知此者則知死生之時矣)微妙在脉不
可不察察之有紀從隂陽始始之有經從五行生生之
有度四時為宜(脉之微妙亦惟隂陽五行為之經紀而隂陽五行之生各有其度如陽生於冬
至隂生於夏至木生於亥火生於寅金生於巳水土生於申此四時生王各有其宜也紀綱紀也經經常也即
大綱小紀之義)補寫勿失與天地如一(天地之道損有餘而補不足易曰天道虧盈而
益謙地道變盈而流謙故不足則當補有餘則當寫補寫不失其宜則與天地之道如一矣)得一之
精以知死生(一之精者天人一理之精微也天地之道陽主乎動隂主乎静陽來則生陽去則死
知天道之所以不息者則知人之所以死生矣)是故聲合五音色合五行脉合
隂陽(聲合宫商角徵羽色合金木水火土脉合四時隂陽雖三者若乎有分而理則一也)是故持
脉有道虚静為保(凡持脉之道一念精誠最嫌擾亂故必虚其心静其志纖微無間而診道
斯為全矣保不失也)春日浮如魚之遊在波(脉得春氣雖浮動而未全出故如魚之遊
在波也)夏日在膚泛泛乎萬物有餘(脉得夏氣則洪盛於外故泛泛乎如萬物
之有餘也)秋日下膚蟄蟲將去(脉得秋氣則洪盛漸歛故如欲蟄之蟲將去也)冬日
在骨蟄蟲周密君子居室(脉得冬氣沉伏在骨故如蟄蟲之周密君子之於斯時亦
當體天地閉藏之道而居於室也)故曰知内者按而紀之知外者終而
始之此六者持脉之大法(内言藏氣藏象有位故可按而紀之外言經氣經脉有序
故可終而始之然必知此四時内外六者之法則脉之時動病之所在及病變之或内或外皆可得而知也故
為持脉之大法)
四時藏脉病有太過不及(素問玉機真藏論十)
黃帝問曰春脉如弦何如而弦岐伯曰春脉者肝也東
方木也萬物之所以始生也故其氣來耎弱輕虚而滑
端直以長故曰弦反此者病(弦者端直以長狀如弓弦有力也然耎弱輕虚而滑
則弦中自有和意肝藏主之扁鵲曰春肝弦者肝東方木也萬物始生未有枝葉故其脉之來濡弱而長故曰
弦耎軟同)帝曰何如而反岐伯曰其氣來實而強此謂太
過病在外其氣來不實而微此謂不及病在中(其氣來實而強
弦之過也其氣來不實而微弦之不及也皆為弦脉之反太過者病在外不及者病在中盖外病多有餘内病
多不足此其常也下凖此)帝曰春脉太過與不及其病皆何如岐伯
曰太過則令人善忘忽忽眩冐而巔疾其不及則令人
胷痛引背下則兩脇胠滿(忘當作怒本神篇曰肝氣虚則恐實則怒氣交變大論曰
歲木太過甚則忽忽善怒眩冐巔疾皆同此義忽忽恍忽不&KR1065;也冐悶昧也巔疾疾在頂巔也足厥隂之脉會
於巔上貫膈布脇肋故其為病如此胠音區腋下脇也)帝曰善夏脉如鉤何如
而鉤岐伯曰夏脉者心也南方火也萬物之所以盛長
也故其氣來盛去衰故曰鉤反此者病(鉤者舉指來盛去勢似衰盖脉
盛於外而去則無力陽之盛也心藏主之扁鵲曰夏脉鉤者心南方火也萬物之所茂垂枝布葉皆下曲如鉤
故其脉之來疾去遲故曰鉤長上聲)帝曰何如而反岐伯曰其氣來盛
去亦盛此謂太過病在外其氣來不盛去反盛此謂不
及病在中(其氣來盛去亦盛鉤之過也其來不盛去反盛鉤之不及也皆為鉤脉之反去反盛者非
強盛之謂凡脉自骨肉之分出於皮膚之際謂之來自皮膚之際還於骨肉之分謂之去來不盛去反盛者言
來則不足去則有餘即消多長少之意故扁鵲於春肝夏心秋肺冬腎皆以實強為太過病在外虚微為不及
病在内辭雖異而意則同也)帝曰夏脉太過與不及其病皆何如岐
伯曰太過則令人身熱而膚痛為浸淫其不及則令人
煩心上見欬唾下為氣泄(夏脉太過則陽有餘而病在外故令人身熱膚痛而浸淫
流布於形體不及則君火衰而病在内故上為心氣不足而煩心虚陽侵肺而欬唾下為不固而氣泄以本經
脉起心中出屬心系下膈絡小腸又從心系却上肺故也)帝曰善秋脉如浮何如
而浮岐伯曰秋脉者肺也西方金也萬物之所以收成
也故其氣來輕虚以浮來急去散故曰浮反此者病(浮者
輕虚之謂來急去散者以秋時陽氣尚在皮毛也肺藏主之扁鵲曰秋脉毛者肺西方金也萬物之所終草木
華葉皆秋而落其枝獨在若毫毛也故其脉之來輕虚以浮故曰毛)帝曰何如而反岐伯
曰其氣來毛而中央堅兩傍虛此謂太過病在外其氣
來毛而微此謂不及病在中(中央堅浮而中堅也凡浮而太過浮而不及皆浮之
反而病之在内在外義與前同)帝曰秋脉太過與不及其病皆何如岐
伯曰太過則令人逆氣而背痛愠愠然其不及則令人
喘呼吸少氣而欬上氣見血下聞病音(肺脉起中焦下絡大腸還循胃
口上膈屬肺其藏附背故太過則逆氣為壅而背痛見於外愠愠悲欎貌其不及則喘欬短氣氣不歸原所以
上氣隂虚内損所以見血下聞病音謂喘息則喉下有聲也)帝曰善冬脉如營何
如而營岐伯曰冬脉者腎也北方水也萬物之所以合
藏也故其氣來沉以摶故曰營反此者病(營者營壘之謂如士卒之
團聚不散亦沉石之義也腎藏主之扁鵲曰冬脉石者腎北方水也萬物之所藏也盛冬之時水凝如石故其
脉之來沉濡而滑故曰石甲乙經亦作沉以濡)帝曰何如而反岐伯曰其氣來
如彈石者此謂太過病在外其去如數者此謂不及病
在中(來如彈石者其至堅強營之太過也其去如數者動止疾促營之不及也盖數本屬熱而此真隂虧
損之脉亦必緊數然愈虚則愈數原非陽強實熱之數故云如數則辨析之意深矣此而一差禍如反掌也太
過病在外不及病在中義俱同前數音朔)帝曰冬脉太過與不及其病皆
何如岐伯曰太過則令人解㑊脊脉痛而少氣不欲言
其不及則令人心懸如病饑𦕈中清脊中痛少腹滿小
便變帝曰善(冬脉太過隂邪勝也隂邪勝則腎氣傷真陽虚故令人四體懈怠舉動不精是謂解
㑊脊痛者腎脉之所至也腎藏精精傷則無氣故少氣不欲言皆病之在外也其不及則真隂虚虚則心腎不
交故令人心懸而怯如病饑也季脇下空軟之處曰𦕈中腎之旁也腎脉貫脊屬腎絡膀胱故為脊痛腹滿小
便變等證變者謂或黃或赤或為遺淋或為癃閉之類由腎水不足而然是皆病之在中也解㑊義詳疾病類
五十㑊音跡眇音秒)帝曰四時之序逆從之變異也然脾脉
獨何主(上文言肝心肺腎之脉既分四時而逆從之變自皆有異然脾亦一藏當有所主也)岐伯
曰脾脉者土也孤藏以灌四傍者也(脾屬土土為萬物之本故運行水穀
化津液以灌溉於肝心肺腎之四藏者也土無定位分王四季故稱為孤藏詳見藏象類七)帝曰然
則脾善惡可得見之乎岐伯曰善者不可得見惡者可
見(脾無病則灌溉周而四藏安不知脾力之何有故善者不可得見脾病則四藏亦隨而病故惡候見矣)
帝曰惡者何如可見岐伯曰其來如水之流者此謂太
過病在外如鳥之喙者此謂不及病在中(如水之流者滑而動也如
鳥之喙者銳而短也太過病在外不及病在中義俱同前喙一本作啄喙音誨咮也)帝曰夫子
言脾為孤藏中央土以灌四傍其太過與不及其病皆
何如岐伯曰太過則令人四支不舉其不及則令人九
竅不通名曰重強(脾土太過病在外故令人四支不舉以脾主四支而濕勝之也不及病在
中故令人九竅不通以脾氣弱則四藏皆弱而氣不行也重強不柔和貌沉重拘強也愚按本篇脾脉一條
云其來如水之流者此為太過平人氣象論曰如水之流曰脾死此其一言太過一言危亡詞同意異豈無所
辨盖水流之狀滔滔洪盛者其太過也&KR0008;&KR0008;不返者其將竭也凡此均謂之流而一盛一危迥然有異故當詳
别其狀而勿因詞害意也又如太過則令人四支不舉此以在外之標而槩言之故曰太過若脾虚不能勝濕
者豈亦同太過之謂耶&KR0008;音箋淺而疾也)帝瞿然而起再拜而稽首曰善
吾得脉之大要天下至數五色脉變揆度竒恒道在於
一(瞿然敬肅貌道在於一言至數脉變雖多而理則一而已矣)神轉不廻廻則不轉
乃失其機(神即生化之理不息之機也五氣循環不愆其序是為神轉不廻若却而廻返則逆其常
候而不能運轉乃失生氣之機矣)至數之要廹近以微(至數之要即道在於一是誠切
近人身而最稱精微者也)著之玉版藏之藏府每旦讀之名曰玉機
(著之玉版以傳不朽藏之藏府以志不忘名曰玉機以璇璣玉衡可窺天道而此篇神理可窺人道故以並言
而實則珍重之辭也上文自至數以至玉機又見玉版論要篇詳論治類十四)
脉分四時無胃曰死(素問平人氣象論十一)
平人之常氣禀於胃胃者平人之常氣也人無胃氣曰
逆逆者死(土得天地中和之氣長養萬物分王四時而人胃應之凡平人之常受氣於榖榖入於胃
五藏六府皆以受氣故胃為藏府之本此胃氣者實平人之常氣有不可以一刻無者無則為逆逆則死矣胃
氣之見於脉者如玉機真藏論曰脉弱以滑是有胃氣終始篇曰邪氣來也緊而疾穀氣來也徐而和是皆胃
氣之謂大都脉代時宜無太過無不及自有一種雍容和緩之狀者便是胃氣之脉)春胃微弦
曰平(春令木王其脉當弦但宜微弦而不至太過是得春胃之充和也故曰平弦義見前章按此前後
諸篇皆以春弦夏鉤秋毛冬石分四季所屬者在欲明時令之脉不得不然也然脉之迭見有隨時者有不隨
時者故或春而見鉤便是夏脉春而見毛便是秋脉春而見石便是冬脉因變知病圓活在人故有二十五變
之妙若謂春必弦夏必鉤則殊失胃氣之精義矣)弦多胃少曰肝病(弦多者過於弦
也胃少者少和緩也是肝邪之勝胃氣之衰故為肝病)但弦無胃曰死(但有弦急而無充和
之氣者是春時胃氣已絶而肝之真藏見也故曰死)胃而有毛曰秋病(毛為秋脉屬金春時
得之是為賊邪以胃氣尚存故至秋而後病)毛甚曰今病(春脉毛甚則木被金傷故不必至秋
今即病矣)藏真散於肝肝藏筋膜之氣也(春木用事其氣升散故藏真之氣散
於肝而肝之所藏則筋膜之氣也金匱真言論曰東方青色入通於肝是以知病之在筋也藏上去聲下平
聲後皆同)夏胃微鉤曰平(夏令火王其脉當鉤但宜微鉤而不至太過是得夏胃之和也
故曰平鉤義見前章)鉤多胃少曰心病(鉤多者過於鉤也胃少者少充和也是心火偏勝胃
氣偏衰故為心病)但鉤無胃曰死(但有鉤盛而無平和之氣者是夏時胃氣已絶而心之真
藏見也故死)胃而有石曰冬病(石為冬脉屬水夏時得之是為賊邪以胃氣尚存故至冬而後
病)石甚曰今病(夏脉石甚則無胃氣火被水傷已深故不必至冬今即病矣)藏真通
於心心藏血脉之氣也(夏火用事其氣炎上故藏真之氣通於心而心之所藏則血脉
之氣也金匱真言論曰南方赤色入通於心是以知病之在脉也)長夏胃微耎弱曰
平(長夏屬土雖主建未之六月然實兼辰戌丑未四季之月為言也四季土王之時脉當耎弱但宜微有耎
弱而不至太過是得長夏胃氣之和緩也故曰平耎軟同)弱多胃少曰脾病(弱多胃少
則過於弱而胃氣不足以土王之時而得之故為脾病)但代無胃曰死(代更代也脾主四季
脉當随時而更然必欲皆兼和耎方得脾脉之平若四季相代而但弦但鉤但毛但石是但代無胃見真藏也
故曰死代脉詳義見本類前第四章及疾病類二十五)耎弱有石曰冬病(石為冬脉屬水
長夏陽氣正盛而見沉石之脉以火土氣衰而水反乘也故至冬而病)弱甚曰今病(弱當作石
長夏石甚者火土大衰故不必至冬今即病矣)藏真濡於脾脾藏肌肉之氣也
(長夏濕土用事其氣濡潤故藏真之氣濡於脾而脾之所藏則肌肉之氣也金匱真言論曰中央黃色入通於
脾是以知病之在肉也)秋胃微毛曰平(秋令金王其脉當毛但宜微毛而不至太過是
得秋胃之和也故曰平毛者脉來浮濇類羽毛之輕虚也)毛多胃少曰肺病(毛多胃少是金
氣偏勝而少和緩之氣也故為肺病)但毛無胃曰死(但毛無胃是秋時胃氣已絶而肺之真藏
見也故死)毛而有弦曰春病(弦為春脉屬木秋時得之以金氣衰而木反乘也故至春木王
時而病)弦甚曰今病(秋脉弦甚是金氣大衰而木寡於畏故不必至春今即病矣)藏真
高於肺以行營衛隂陽也(秋金用事其氣清肅肺處上焦故藏真之氣高於肺肺主
乎氣而營行脉中衛行脉外者皆自肺宣布故以行營衛隂陽也)冬胃微石曰平(冬令
水王脉當沉石但宜微石而不至太過是得冬胃之和也故曰平石者脉來沉實如石沉水之謂)石多
胃少曰腎病(石多胃少是水氣偏勝反乘土也故為腎病)但石無胃曰死(但石
無胃是冬時胃氣已絶而腎之真藏見也故死)石而有鉤曰夏病(鉤為夏脉屬火冬時得之
以水氣衰而火反侮也故至夏火王時而病)鉤甚曰今病(冬脉鉤甚是水氣大衰而火寡於畏
故不必至夏今即病矣)藏真下於腎腎藏骨髓之氣也(冬水用事其氣閉藏
故藏真之氣下於腎而腎之所藏則骨髓之氣也金匱真言論曰北方黑色入通於腎是以知病之在骨也)
胃之大絡名曰虚里貫鬲絡肺出於左乳下其動應
衣脉宗氣也(土為萬物之母故上文四時之脉皆以胃氣為主此言胃氣所出之大絡名曰虚里
其脉從胃貫鬲上絡於肺而出左乳之下其動應於衣是為十二經脉之宗故曰脉宗氣也宗主也本也盖宗
氣積於膻中化於水榖而出於胃也經脉篇所載十五絡并此共十六絡詳具十六絡穴圖中又脾為隂土
義詳疾病類五十二)盛喘數絶者則病在中(若虚里動甚而如喘或數急而兼斷絶者
由中氣不守而然故曰病在中數音朔)結而橫有積矣(胃氣之出必由左乳之下若有停阻
則結横為積故凡患癥者多在左肋之下因胃氣積滯而然如五十六難曰肝之積名曰肥氣在左脇下者盖
以左右上下分配五行而言耳而此實胃氣所主也)絶不至曰死(虚里脉絶者宗氣絶也故必死)
乳之下其動應衣宗氣泄也(前言應衣者言其微動似乎應衣可騐虚里之胃氣
此言應衣者言其大動真有若與衣俱振者是宗氣不固而大泄於外中虚之候也愚按虚里跳動最為虛
損病本故凡患隂虚勞怯則心下多有跳動及為驚悸慌張者是即此證人止知其心跳而不知為虚里之動
也但動之微者病尚微動之甚者病則甚亦可因此以察病之輕重凡患此者余常以純甘壯水之劑填補真
隂活者多矣然經言宗氣之泄而余謂真隂之虚其說似左不知者必謂謬誕愚請竟其義焉夫榖入於胃以
傳於肺五藏六府皆以受氣是由胃氣而上為宗氣也氣為水母氣聚則水生是由肺氣而下生腎水也今胃
氣傳之肺而腎虚不能納故宗氣泄於上則腎水竭於下腎愈虚則氣愈無所歸氣不歸則隂愈虚矣氣水同
類當求相濟故凡欲納氣歸原者惟有補隂以配陽一法)
逆從四時無胃亦死(十二)
岐伯曰脉從隂陽病易已脉逆隂陽病難已(素問平人氣象論
隂病得隂脉陽病得陽脉謂之從從者易已脉病相反者為逆逆者難已)脉得四時之順曰
病無他脉反四時及不間藏曰難巳(春得弦夏得鉤秋得毛冬得石謂之
順四時雖曰有病無他虞也脉反四時義如下文及不間藏皆為難已不間藏者如木必乘土則肝病傳脾土
必乘水則脾病傳腎之類是皆傳其所勝不相假借脉證得此均名鬼賊其氣相殘為病必甚若間其所勝之
藏而傳其所生是為間藏如肝不傳脾而傳心心不傳肺而傳脾其氣相生雖病亦微故標本病傳論曰間者
并行指間藏而言也甚者獨行指不間藏而言也五十三難曰七傳者死間藏者生七傳者傳其所勝也間藏
者傳其所生也皆此之謂考之吕氏註五十三難曰間藏者間其所勝之藏而相傳也心勝肺脾間之脾勝腎
肺間之肺勝肝腎間之腎勝心肝間之肝勝脾心間之此謂傳其所生也其說亦通又玉機真藏論曰五藏
有病則各傳其所勝不治法三月若六月若三日若六日傳五藏而當死是順傳所勝之次即此不間藏之義
也詳藏象類二十四間去聲)脉有逆從四時未有藏形春夏而脉瘦
秋冬而脉浮大命曰逆四時也(逆反也從順也凡脉之逆從四時者雖未有真
藏之形見若春夏以木火之令脉當浮大而反見瘦小秋冬以金水之令脉當沉細而反見浮大者是皆逆四
時也)風熱而脉静泄而脱血脉實病在中脉虚病在外脉
濇堅者皆難治命曰反四時也(風熱者陽邪也脉宜大而反静泄而脱血傷其
隂也脉宜虚而反實病在藏中脉當有力而反虚病在肌表脉當浮滑而反濇堅者皆為相反難治之證亦猶
脉之反四時也)人以水榖為本故人絶水穀則死脉無胃氣亦
死所謂無胃氣者但得真藏脉不得胃氣也所謂脉不
得胃氣者肝不弦腎不石也(人生所賴者水榖故胃氣以水穀為本而五藏又以
胃氣為本若脉無胃氣而真藏之脉獨見者死即前篇所謂但弦無胃但石無胃之類是也然但弦但石雖為
真藏若肝無氣則不弦腎無氣則不石亦由五藏不得胃氣而然與真藏無胃者等耳)
黃帝曰(素問玉機真藏論)凡治病察其形氣色澤脉之盛衰
病之新故乃治之無後其時(察其形氣色澤脉之盛衰病之新故者是即六十一
難所謂望聞問切之法也既得病情便當速治若後其時病必日深此切戒之詞也)形氣相得謂
之可治(形盛氣盛形虚氣虚是相得也)色澤以浮謂之易已(澤潤也浮明也顔色
明潤者病必易已也)脉從四時謂之可治(脉順四時者其氣和故可治)脉弱以
滑是有胃氣命曰易治取之以時(榖氣來也徐而和故脉弱以滑者是得胃
氣命曰易治也)形氣相失謂之難治(形盛氣虚氣盛形虛皆為相失此下四節皆言難治
也)色夭不澤謂之難已(夭晦惡也不澤枯焦也)脉實以堅謂之益
甚(邪氣來也緊而疾故實以堅者病必益甚)脉逆四時為不可治(脉逆四時義如下文)
必察四難而明告之(形氣色脉如上四節之難治者謂之四難必察其詳而明告病家欲
其預知吉凶庶無後怨)所謂逆四時者春得肺脉夏得腎脉秋得
心脉冬得脾脉其至皆懸絶沉濇者命曰逆四時(春得肺脉
金剋木也夏得腎脉水剋火也秋得心脉火剋金也冬得脾脉土剋水也加之懸絶沉濇則隂陽偏絶無復充
和之胃氣矣是逆四時之脉也)未有藏形於春夏而脉沉濇秋冬而脉
浮大名曰逆四時也病熱脉静泄而脉大脱血而脉實
病在中脉實堅病在外脉不實堅者皆難治(此節與上文平人氣
象論者略同盖言脉與時逆者為難治脉與證逆者亦難治也如病熱脉静者陽證得隂脉也泄而脉大脱血
而脉實者正衰而邪進也此義與前大同惟病在中脉實堅病在外脉不實堅者皆難治與上文平人氣象論
者似乎相反但上文云病在中脉虚言内積之實者脉不宜虚也此云病在中脉實堅言内傷之虚者脉不宜
實堅也前云病在外脉濇堅言外邪之盛者不宜濇堅以濇堅為沉隂也此言病在外脉不實堅言外邪方熾
者不宜無力以不實堅為無陽也四者之分總皆正不勝邪之脉故曰難治詞若相反理則實然新校正以謂
經誤特未達其妙耳)
五藏平病死脉胃氣為本(素問平人氣象論十三)
夫平心脉來累累如連珠如循琅玕曰心平(琅玕按符瑞圖曰玉
而有光者說文曰琅玕似珠脉來中手如連珠如琅玕者言其盛滿滑利即微鉤之義也是為心之平脉前篇
脉分四時已悉五藏平病死脉而此則詳言其形也琅玕音郎干)夏以胃氣為本(鉤而和也)
病心脉來喘喘連屬其中微曲曰心病(喘喘連屬急促相仍也其中微
曲即鉤多胃少之義故曰心病)死心脉來前曲後居如操𢃄鉤曰心死
(操持也前曲者謂輕取則堅強而不柔後居者謂重取則牢實而不動如持革𢃄之鉤而全失充和之氣是但
鉤無胃也故曰心死)平肺脉來厭厭聶聶如落榆莢曰肺平(厭厭
聶聶衆苖齊秀貌如落榆莢輕浮和緩貌即微毛之義也是為肺之平脉聶鳥結切)秋以胃氣
為本(毛而和也)病肺脉來不上不下如循鷄羽曰肺病(不上不下
往來濇滯也如循鷄羽輕浮而虚也亦毛多胃少之義故曰肺病)死肺脉來如物之浮
如風吹毛曰肺死(如物之浮空虚無根也如風吹毛散亂無緒也亦但毛無胃之義故曰肺
死)平肝脉來耎弱招招如揭長竿末梢曰肝平(招招猶迢
迢也揭高舉也高揭長竿梢必柔耎即和緩弦長之義是為肝之平脉耎音軟)春以胃氣為
本(弦而和也)病肝脉來盈實而滑如循長竿曰肝病(形實而滑弦之
甚過也如循長竿無末梢之和耎也亦弦多胃少之義故曰肝病)死肝脉來急益勁如
新張弓弦曰肝死(勁強急也如新張弓弦弦之甚也亦但弦無胃之義故曰肝死)平
脾脉來和柔相離如鷄踐地曰脾平(和柔雍容不廹也相離勻淨分明也
如雞踐地從容輕緩也此即充和之氣亦微耎弱之義是為脾之平脉)長夏以胃氣為本
(耎而和也)病脾脉來實而盈數如雞舉足曰脾病(實而盈數強急不和
也如雞舉足輕疾不緩也前篇言弱多胃少此言實而盈數皆失中和之氣故曰脾病)死脾脉來
銳堅如鳥之喙如鳥之距如屋之漏如水之流曰脾死
(如鳥之喙如鳥之距言堅銳不柔也如屋之漏點滴無倫也如水之流去而不返也是皆脾氣絶而怪脉見亦
但代無胃之義故曰脾死喙音誨嘴也距權與切雞足鉤距也)平腎脉來喘喘累
累如鉤按之而堅曰腎平(冬脉沉石故按之而堅若過於石則沉伏不振矣故必喘
喘累累如心之鉤隂中藏陽而得微石之義是為腎之平脉)冬以胃氣為本(石而和也)病
腎脉來如引葛按之益堅曰腎病(脉如引葛堅摶牽連也按之益堅石甚不
和也亦石多胃少之義故曰腎病)死腎脉來發如奪索辟辟如彈石曰
腎死(索如相奪其勁必甚辟辟如彈石其堅必甚即但石無胃之義故曰腎死愚按十五難所載平病
死脉與本經互有異同如以厭厭聶聶如循榆葉為春平如鷄舉足為夏病藹藹如車盖按之而益大曰秋平
按之蕭索如風吹毛曰秋死上大下兑濡滑如雀之啄曰冬平啄啄連屬其中微曲曰冬病來如解索去如彈
石曰冬死此皆與本經之不同者也至於如引葛如奪索如鳥之喙如鳥之距耎弱招招如揭長竿末梢喘喘
累累如鉤而堅之類又皆不載不知何故異同顛倒若此意者其必有悞或别有所謂耶且難經之異原出本
論學者當以本經為主)
三陽脉體(素問平人氣象論十四)
太陽脉至洪大以長(此言人之脉氣必隨天地隂陽之化而為之卷舒也太陽之氣王於
榖雨後六十日是時陽氣太盛故其脉洪大而長也)少陽脉至乍數乍疎乍短乍
長(少陽之氣王於冬至後六十日是時陽氣尚微隂氣未退故長數為陽疎短為隂而進退未定也)陽
明脉至浮大而短(陽明之氣王於雨水後六十日是時陽氣未盛隂氣尚存故脉雖浮大而
仍兼短也愚按此論但言三陽而不及三隂諸家疑為古文脱簡者是也及閱七難所載則隂陽俱全其言
少陽之至乍大乍小乍短乍長陽明之至浮大而短太陽之至洪大而長與此皆同至謂太隂之至緊大而長
少隂之至緊細而微厥隂之至沉短而敦此三隂三陽之辨乃氣令必然之理盖隂陽有更變脉必隨乎時也
又曰其氣以何月各王幾日然冬至之後得甲子少陽王復得甲子陽明王復得甲子太陽王復得甲子太隂
王復得甲子少隂王復得甲子厥隂王王各六十日六六三百六十日以成一歲此三陽三隂之時日大要也
據此二說則逐節推之可知矣又按至真要大論曰厥隂之至其脉弦少隂之至其脉鉤太隂之至其脉沉
少陽之至大而浮陽明之至短而濇太陽之至大而長義若與此有不同者何也盖此篇以寒暑分隂陽彼以
六氣分隂陽也觀者宜各解其義詳運氣類三十一)
六經獨至病脉分治(素問經脉别論十五)
太陽藏獨至厥喘虚氣逆是隂不足陽有餘也表裏當
俱寫取之下俞(此言藏氣不和而有一藏太過者氣必獨至諸證不同鍼治亦異也太陽者膀
胱經也太陽獨至則為厥逆為喘氣為虚氣衝逆於上盖膀胱與腎為表裏皆水藏也以水藏而陽氣獨至則
陽有餘隂不足矣當於二經取其下俞膀胱下俞名束骨腎經之俞名太谿腎隂不足而亦寫之以陽邪俱盛
也故必表裏兼寫而後可遏其勢)陽明藏獨至是陽氣重并也當寫陽
補隂取之下俞(陽明者足陽明胃經也陽明為十二經脉之海而行氣於三陽若其獨至則陽
氣因邪而重并於本藏故當寫胃之陽補脾之隂而取之下俞也陽明之俞名陷谷太隂之俞名太白)少
陽藏獨至是厥氣也蹻前卒大取之下俞(少陽者足少陽膽經也膽
經之病連於肝其氣善逆故少陽獨至者是厥氣也然厥氣必始於足下故於蹻前察之蹻陽蹻也屬足太陽
經之申脉陽蹻之前乃少陽之經少陽氣盛則蹻前卒大故當取少陽之下俞穴名臨泣卒猝同蹻有五音
蹺皎喬脚又極虐切)少陽獨至者一陽之過也(此釋獨至之義為一藏之太過舉少
陽而言則太陽陽明之獨至者其為三陽二陽之太過可知矣一陽少陽也六經次序詳疾病類七)太
隂藏摶者用心省真五脉氣少胃氣不平三隂也宜治
其下俞補陽寫隂(太隂者足太隂脾經也摶堅強之謂即下文所謂伏鼓也太隂脾脉本貴
和緩今見鼓摶類乎真藏若真藏果見不可治也故當用心省察其真今太隂藏摶即太隂之獨至太隂獨至
則五藏之脉氣俱少而胃氣亦不平矣是為三隂之太過也故宜治其下俞補足陽明之陷谷寫足太隂之太
白)一陽獨嘯少陽厥也陽并於上四脉爭張氣歸於腎
宜治其經絡寫陽補隂(一陽當作二隂少陽當作少隂詳此上明三陽下明三隂今此
復言少陽而不及少隂新校正疑其誤者是盖此前言太隂後言厥隂本節言氣歸於腎末節復有二隂摶至
之文又按全元起本亦云為少隂厥以四者合之則其為二隂少隂之誤無疑二隂者足少隂腎經也獨嘯
獨熾之謂盖嘯為陽氣所發陽出隂中相火上炎則為少隂熱厥而陽并於上故心肝脾肺四脉為之爭張而
其氣則歸於腎故曰獨嘯宜治其表裏之經絡而寫足太陽補足少隂也太陽經穴名崑崙絡穴名飛陽少隂
經穴名復溜絡穴名大鍾)一隂至厥隂之治也真虚㾓心厥氣留薄
發為白汗調食和藥治在下俞(一隂者足厥隂肝經也至即獨至之義治主也
肝邪獨至真氣必虚木火相干故心為㾓痛厥氣逆氣也逆氣不散則留薄於經氣虚不固則表為白汗調和
藥食欲其得宜用鍼治之乃在下俞厥隂之俞名曰太衝愚按此篇何以知其皆言足經盖以下俞二字為
可知也亦如熱論篇傷寒言足不言手之義又如諸經皆言補寫而惟少陽一隂不言者以少陽承三陽而言
一隂承三隂而言因前貫後義實相同虚補實寫皆可理會也至若一隂調食和藥一句盖亦總結上文而言
不獨一經為然古經多略當會其意㾓音淵酸疼也)帝曰太陽藏何象岐伯曰
象三陽而浮也帝曰少陽藏何象岐伯曰象一陽也一
陽藏者滑而不實也帝曰陽明藏何象岐伯曰象太浮
也(此下復明六經獨至之脉象也太陽之象三陽者陽行於表陽之極也故脉浮於外少陽之象一陽者少
陽為陽之裏隂之表所謂半表半裏陽之微也故雖滑不實陽明雖太陽之裏而實少陽之表比之滑而不實
者則大而浮矣仲景曰尺寸俱浮者太陽受病也尺寸俱長者陽明受病也尺寸俱弦者少陽受病也義當參
會)太隂藏摶言伏鼓也(此即釋上文太隂藏摶之義伏鼓者沉伏而鼓擊即堅摶之謂
仲景曰尺寸俱沉細者太隂受病也)二隂摶至腎沉不浮也(二隂少隂腎經也二隂摶
而獨至者言腎但沉而不浮也詳此明言二隂之脉而前無二隂之至前有一隂之至而此無一隂之脉信為
古經之脱簡而上文一陽少陽之誤即此節也仲景曰尺寸俱沉者少隂受病也尺寸俱微緩者厥隂受病也)
寸口尺脉診諸病(素問平人氣象論十六)
欲知寸口太過與不及寸口之脉中手短者曰頭痛(寸口
氣口也詳見藏象䫣十一短為陽不及陽不及則隂凑之故頭痛一日短者短於下也脉短於下則邪并於上
故頭痛中去聲下同)寸口脉中手長者曰足脛痛(長為隂不足隂不足則陽
凑之故足脛痛)寸口脉中手促上擊者曰肩背痛(脉來急促而上部擊手者
陽邪盛於上也故為肩背痛)寸口脉沉而堅者曰病在中(沉為在裏堅為隂實
故病在中)寸口脉浮而盛者曰病在外(浮為在表盛為陽強故病在外)寸口
脉沉而弱曰寒熱及疝瘕少腹痛(沉為陽虚弱為隂虚陽虛則外寒隂虛則
内熱故為寒熱也然沉弱之脉多隂少陽隂寒在下故為疝為瘕為少腹痛下文曰脉急者曰疝瘕少腹痛當
與此參看瘕積聚也疝音山又去聲瘕音加又去聲)寸口脉沉而橫曰脇下有
積腹中有橫積痛(橫急數也沉主在内橫主有積故脇腹有積而痛仲景曰積者藏病也
終不移聚者府病也發作有時展轉痛移為可治諸積大法脉來細而附骨者乃積也寸口積在胷中微出寸
口積在喉中關上積在臍旁上關上積在心下微下關積在少腹尺中積在氣衝脉出左積在左脉出石積在
右脉兩出積在中央各以其部處之)寸口脉沉而喘曰寒熱(喘急促也脉沉而喘熱在
内也熱在内而為寒熱即諸禁鼓慄皆屬於火之謂)脉盛滑堅者曰病在外(陽脉而堅
故病在外)脉小實而堅者病在内(隂脉而堅故病在内)脉小弱以濇謂
之久病(小弱者氣虚濇者血少氣虚血少病久而然)脉滑浮而疾者謂之新
病(滑而浮者脉之陽也陽脉而疾邪之盛也邪盛勢張是為新病)脉急者曰疝瘕少腹
痛(弦急者隂邪盛故為疝瘕少腹痛)脉滑曰風(滑脉流利陽也風性動亦陽也故脉滑曰風)
脉濇曰痺(濇為隂脉血不足也故當病痺)緩而滑曰熱中(緩因胃熱滑以陽強故病
熱中啓玄子曰緩謂縱緩之狀非動之遲緩也)盛而緊曰脹(盛則中氣滯緊則邪有餘故為脹也)
臂多青脉曰脱血(血脱則氣去氣去則寒凝凝泣則青黑故臂見青色言臂則他可知矣即
診尺之義)尺脉緩濇謂之解㑊(尺主隂分緩為氣衰濇為血少故當病解㑊解㑊者困倦
難狀之名也㑊音跡)安卧脉盛謂之脱血(凡脉盛者邪必盛邪盛者卧必不安今脉
盛而卧安知非氣分陽邪而為隂虛脱血也此亦承上文尺脉而言凡尺脉盛者多隂虚故當脱血)尺濇
脉滑謂之多汗(謂尺膚濇而尺脉滑也尺膚濇者營血少也尺脉滑者隂火盛也陽盛隂虚故
為多汗隂陽别論曰陽加於隂謂之汗)尺寒脉細謂之後泄(尺膚寒者脾之陽衰以脾
主肌肉四支也尺脉細者腎之陽衰以腎主二隂下部也脾腎虛寒故為後泄)脉尺麤常熱者
謂之熱中(尺麤為真隂不足常熱為隂火有餘故謂之熱中也)
三診六變與尺相應(靈樞邪氣藏府病形篇十七)
黃帝問於岐伯曰余聞之見其色知其病命曰明按其
脉知其病命曰神問其病知其處命曰工余願問見而
知之按而得之問而極之為之奈何(見色者望其容貌之五色也按脉者
切其寸口之隂陽也問病者問其所病之緣因也知是三者則曰明曰神曰工而診法盡矣六十一難曰望而
知之謂之神聞而知之謂之聖問而知之謂之工切脉而知之為之巧是謂神聖工巧盖本諸此)岐伯
答曰夫色脉與尺之相應也如桴鼓影響之相應也不
得相失也此亦本末根葉之出候也故根死則葉枯矣
色脉形肉不得相失也故知一則為工知二則為神知
三則神且明矣(此言色脉形肉皆當詳察在色可望在脉可按其於形肉則當騐於尺之皮膚
盖以尺之皮膚診時必見騐於此而形肉之盛衰槩可知矣夫有諸中必形諸外故色之與脉脉之與形肉亦
猶桴鼓影響之相應本末根葉之候不相失也三者皆當參合故知三則神且明矣桴擊鼓搥也桴孚浮二
音)黃帝曰願卒聞之岐伯答曰色青者其脉絃也赤者
其脉鉤也黃者其脉代也白者其脉毛黑者其脉石(肝主
木其色青其脉絃心主火其色赤其脉鉤脾主土其色黃其脉代肺主金其色白其脉毛腎主水其色黑其脉
石五脉義見前十一)見其色而不得其脉反得其相勝之脉則死
矣得其相生之脉則病已矣(不得其脉言不得其合色之正脉也相勝之脉如青
色得毛脉以金剋木之類是也相生之脉如青色得石脉以水生木之類是也)黃帝問於岐伯
曰五藏之所生變化之病形何如岐伯荅曰先定其五
色五脉之應其病乃可别也黃帝曰色脉已定别之奈
何岐伯曰調其脉之緩急小大滑濇而病變定矣(緩急以至
數言小大滑濇以形體言滑不濇也往來流利如盤走珠濇不滑也虚細而遲往來覺難如雨霑沙如刀刮竹
六者相為對待調此六者則病變可以定矣愚按此節以緩急大小滑濇而定病變謂可總諸脉之綱領也
然五藏生成論則曰小大滑濇浮沉及後世之有不同者如難經則曰浮沉長短滑濇仲景則曰脉有弦緊浮
沉滑濇此六者名為殘賊能為諸脉作病也滑伯仁曰大抵提綱之要不出浮沉遲數滑濇之六脉也所謂不
出乎六者以其足綂夫表裏隂陽虚實冷熱風寒濕燥藏府血氣之病也浮為陽為表診為風為虚沉為隂為
裏診為濕為實遲為在藏為寒為冷數為在府為熱為燥滑為血有餘濇為氣獨滯此諸說者詞雖稍異義實
相通若以愚見言之盖總不出乎表裏寒熱虚實六者之辨而已如其浮為在表則散大而芤可類也沉為在
裏則細小而伏可類也遲者為寒則徐緩濇結之屬可類也數者為熱則洪滑疾促之屬可類也虚者為不足
則短濡微弱之屬可類也實者為有餘則弦緊動革之屬可類也此其大槩皆亦人所易知者然即此六者之
中而復有大相懸絶之要則人多不能識也夫浮為表矣而凡隂虚者脉必浮而無力是浮不可以槩言表可
升散乎沉為裏矣而凡表邪初感之甚者隂寒束於皮毛陽氣不能外逹則脉必先見沉緊是沉不可以槩言
裏可攻内乎遲為寒矣而傷寒初退餘熱未清脉多遲滑是遲不可以槩言寒可温中乎數為熱矣而凡虚損
之候隂陽俱虧氣血敗亂者脉必急數愈數者愈虚愈虚者愈數是數不可以槩言熱可寒凉乎微細類虛矣
而痛極壅閉者脉多伏匿是伏不可以槩言虚可驟補乎洪弦類實矣而真隂大虧者必關格倍常是強不可
以槩言實可消伐乎夫如是者是於綱領之中而復有大綱領者存焉設不能以四診相參而欲孟浪任意則
未有不覆人於反掌間者此脉道之所以難言毫釐不可不辨也)黃帝曰調之奈何岐
伯荅曰脉急者尺之皮膚亦急脉緩者尺之皮膚亦緩
脉小者尺之皮膚亦減而少氣脉大者尺之皮膚亦賁
而起脉滑者尺之皮膚亦滑脉濇者尺之皮膚亦濇凡
此變者有微有甚(調察也此正言脉之與尺若桴鼔影響之相應而其為變則有微有甚盖
甚則病深微則病淺也論疾診尺篇曰審其尺之緩急小大滑濇肉之堅脆而病形定矣義與此同見下章
賁忿奔二音大也沸起也)故善調尺者不待於寸善調脉者不待於
色能參合而行之者可以為上工上工十全九行二者
為中工中工十全七行一者為下工下工十全六(此正本末
根葉之義也以尺寸言則尺為根本寸為枝葉以脉色言則脉為根本色為枝葉故善調尺者不待於寸善調
脉者不待於色也然必能參合三者而兼行之更為本末皆得而萬無一失斯足稱為上工而十可全其九若
知二知一者不過中下之材故所全者亦惟六七而已然曰六曰七者輕易者在前也曰八曰九者最難者在
後也易者何難之有難者豈易言哉此其等差雖分上下而成敗之賢不肖其相去也天壤矣)
診尺論疾(靈樞論疾診尺篇十八)
黃帝問於岐伯曰余欲無視色持脉獨調其尺以言其
病從外知内為之奈何(欲診尺以知藏府故曰從外知内)岐伯曰審其
尺之緩急小大滑濇肉之堅脆而病形定矣(寸口之脉由尺逹寸
故但診尺部之脉其内可知通身形體難以盡見然肉之盛衰必形於腕後故但察尺部之肉其外可知是以
獨調其尺而病形定矣)視人之目窠上微癰如新卧起狀其頸脉
動時欬按其手足上窅而不起者風水膚脹也(目窠目下臥蠶
處也癰壅也即新起微腫狀頸脉人迎脉也窅而不起按之有窩也是即風水膚脹之外候風水義見疾病類
三十一膚脹義見疾病類五十七窠音科癰去聲窅音夭)尺膚滑其淖澤者風也
(陽受風氣故病風者尺膚滑而淖澤也)尺肉弱者解㑊安卧脱肉者寒熱
不治(尺肉弱者肌必消瘦肉瘦隂虚當為解㑊解㑊者身體困倦故欲安臥無邪而脱肉寒熱者真隂敗
也故不治)尺膚滑而澤脂者風也(澤脂即前淖澤之謂風者陽氣陽在肌膚故滑而澤
脂)尺膚濇者風痺也(尺膚濇者血少血不能營故為風痺)尺膚麤如枯魚
之鱗者水泆飲也(如枯魚之鱗乾濇甚也以脾土衰而肌肉消水得乘之是為泆飲又下篇
肝脉濇甚為溢飲泆溢同)尺膚熱甚脉盛躁者病温也其脉盛而
滑者病且出也(尺膚熱者其身必熱脉盛躁者陽邪有餘故當為温病若脉雖盛而兼滑者是
脉已不躁而正氣將復故不久當愈出漸愈之謂)尺膚寒其脉小者泄少氣(膚寒
脉小陽氣衰也故為泄為少氣)尺膚炬然先熱後寒者寒熱也尺膚先
寒久大之而熱者亦寒熱也(炬然火熱貌或先熱而後寒或先寒而後熱皆寒熱
往來之候)肘所獨熱者腰以上熱手所獨熱者腰以下熱(肘臂
髆之節也一曰曲池以上為肘肘在上手在下故肘應腰上手應腰下也)肘前獨熱者膺前
熱肘後獨熱者肩背熱(肘前内廉也手三隂之所行故應於膺前肘後外廉也手太陽
之所行故應於肩背)臂中獨熱者腰腹熱(肘下為臂臂在下故應腰腹)肘後麤
以下三四寸熱者腸中有蟲(肘後麤以下三四寸謂三里以下内關以上之所此隂分也
隂分有熱故應腸中有蟲)掌中熱者腹中熱掌中寒者腹中寒
(掌中者三隂之所聚故或熱或寒皆應於腹中)魚上白肉有青血脉者胃中有
寒(魚上脉青胃之寒也經脉篇亦曰胃中寒手魚之脉多青矣魚義見經絡類二)尺炬然熱人
迎大者當奪血尺堅大脉小甚少氣悗有加立死(尺炬然熱
火在隂也人迎大者陽之勝也故當失血若尺膚堅大而脉則小甚形有餘而氣衰少也隂虚既極而煩悗再
加故當立死悗美本切)
類經卷五
