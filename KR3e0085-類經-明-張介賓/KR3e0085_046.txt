欽定四庫全書
類經附翼卷三明張介賓撰
求正錄
三焦包絡命門辨(同子宫血室)
客有問曰三焦包絡命門者醫家之要領藏府之大綱
或言其有狀或言其無形或言三焦包絡為表裏或言
三焦命門為表裏或言五藏各一惟腎有兩左為腎右
為命門命門者男子以藏精女子以繫胞若此數者弗
能無疑千載而下議論不定夫理無二致豈容紛紛若
是哉果亦有歸一之義否予曰噫醫道之始始自軒岐
軒岐之旨昭諸靈素靈素之妙精確無遺凡其所論必
因理而發凡其命名必因形而生故内經之文字無苟
言句無空發自後凡紹此統者孰能外靈素之範圍而
今之所以紛紛者不無其由蓋自難經始也難經述靈
素而作為諸家之最先因其頗有謬誤遂起後世之惑
三千年來無敢違背而後世之疑莫可解救請先悉三
焦心包絡而次及其他焉夫三焦者五藏六府之總司
包絡者少隂君主之護衛也而二十五難曰心主與三
焦為表裏俱有名而無形若謂表裏則是謂無形則非
夫名從形立若果有名無形則内經之言為鑿空矣其
奈叔和啓玄而下悉皆宗之而直曰三焦無狀空有名
自二子不能辨此後孰能再辨及至徐遁陳無擇始詳
言三焦之形云有脂膜如掌大正與膀胱相對有二白
脉自中出夾脊而上貫於腦予因徧考兩經在靈樞本
輸篇曰三焦者中瀆之府水道出焉屬膀胱是孤之府
也本藏篇曰密理厚皮者三焦膀胱厚麤理薄皮者三
焦膀胱薄以及緩急直結六者各有所分論勇篇曰勇
士者目深以固長衡直揚三焦理横怯士者目大而不
減隂陽相失其焦理縱決氣篇曰上焦開發宣五穀味
熏膚充身澤毛若霧露之溉是謂氣中焦受氣取汁變
化而赤是謂血營衛生會篇曰營出於中焦衛出於下
焦又曰上焦出於胃上口並咽以上貫膈而布胷中中
焦亦並胃中出上焦之後泌糟粕蒸津液化精微而為
血以奉生身故獨得行於經隧命曰營氣下焦者别迴
腸注於膀胱而滲入焉水穀者居於胃中成糟粕下大
腸而成下焦又曰上焦如霧中焦如漚下焦如瀆素問
五藏别論曰夫胃大腸小腸三焦膀胱此五者天氣之
所生也其氣象天故瀉而不藏六節藏象論曰脾胃大
腸小腸三焦膀胱者倉廪之本營之居也其在心包絡
則靈樞邪客篇曰心者五藏六府之大主其藏堅固邪
弗能容容之則心傷心傷則神去神去則死矣故諸邪
之在於心者皆在於心之包絡凡此是皆經旨夫既曰
無形矣何以有水道之出又何以有厚薄緩急直結之
分又何以有曰縱曰横之理又何以如霧如漚如瀆及
謂氣謂血之别心主亦曰無形矣則代心而受邪者在
於心之包絡使無其形又當受之何所即此經文有無
可見夫難經者為發明内經之難故曰難經而難經實
出於内經今内經詳其名狀難經言其無形將從難經
之無乎抑從内經之有乎再若徐陳二子所言三焦之
狀指為腎下之脂膜果若其然則何以名為三又何以
分為上中下又何以言其為府此之為說不知何所考
據更屬不經客曰心之包絡於文於義猶為可曉而古
今諸賢歷指其為裹心之膜固無疑矣至若三焦者今
既曰有形又非徐陳之論然則果為何物耶曰但以字
義求之則得之矣夫所謂三者象三才也際上極下之
謂也所謂焦者象火類也色赤屬陽之謂也今夫人之
一身外自皮毛内自藏府無巨無名無細無目其於腔
腹周圍上下全體狀若大囊者果何物耶且其著内一
層形色最赤象如六合總護諸陽是非三焦而何如五
癃津液别論曰三焦出氣以温肌肉充皮膚固已顯然
指為肌肉之内藏府之外為三焦也又如背腧篇曰肺
腧在三焦之間心腧在五焦之間膈腧在七焦之間肝
腧在九焦之間脾腧在十一焦之間腎腧在十四焦之
間豈非以軀體稱焦乎惟虞天民曰三焦者指腔子而
言總曰三焦其體有脂膜在腔子之内包羅乎五藏六
府之外也此說近之第亦未明三字之義而脂膜之說
未免又添一層矣至其相配表裏則三焦為藏府之外
衛心包絡為君主之外衛猶夫帝闕之重城故皆屬陽
均稱相火而其脉絡原自相通允為表裏靈樞經脉篇
曰心主手厥隂之脉出屬心包絡下膈歷絡三焦手少
陽之脉散絡心包合心主素問血氣形志篇曰手少陽
與心主為表裏此固甚明無庸辨也客曰既三焦心主
為表裏何以復有命門三焦表裏之說曰三焦包絡為
表裏此内經一隂一陽之定耦初無命門表裏之說亦
無命門之名唯靈樞根結衛氣及素問隂陽離合等篇
云太陽根於至隂結於命門命門者目也此蓋指太陽
經穴終於睛明睛明所夾之處是為腦心乃至命之處
故曰命門此外並無左右腎之分亦無右腎為命門之
說而命門之始亦起於三十六難曰腎有兩者非皆腎
也左者為腎右者為命門命門者精神之所舍原氣之
所繫男子以藏精女子以繫胞王叔和遂因之而曰腎
與命門俱出尺部以致後世遂有命門表裏之配而内
經實所無也客曰内經既無命門難經何以有之而命
門之解終當何似曰難經諸篇皆出内經而此命門或
必有據意者去古既遠經文不無脱悞誠有如七難滑
氏之註云者(滑氏註七難曰首篇稱經言二字攷之靈素無所見豈越人之時别有所謂上古文
字耶將内經有之而後世脱簡耶是不可知也)唯是右腎為命門男子以藏精
則左腎將藏何物乎女子以繫胞則胞果何如而獨繫
右腎乎此所以不能無疑也予因歷考諸書見黃庭經
曰上有黃庭下關元後有幽闕前命門又曰閉塞命門
似玉都又曰丹田之中精氣微玉房之中神門戶梁丘
子註曰男以藏精女以約血故曰門戶又曰關元之中
男子藏精之所元陽子曰命門者下丹田精氣出飛之
處也是皆醫家所未言而實足為斯發明者又脉經曰
腎以膀胱合為府合於下焦在關元後左為腎右為子
戸又曰腎名胞門子戶尺中腎脉也此言右為子戶者
仍是右者為命門之說細詳諸言默有以會夫所謂子
戸者即子宫也即玉房之中也俗名子腸居直腸之前
膀胱之後當關元氣海之間男精女血皆存乎此而子
由是生故子宫者實又男女之通稱也道家以先天真
一之炁藏乎此為九還七返之基故名之曰丹田醫家
以衝任之脉盛於此則月事以時下故名之曰血室葉
文叔曰人受生之初在胞胎之内隨母呼吸受氣而成
及乎生下一點元靈之氣聚於臍下自為呼吸氣之呼
接乎天根氣之吸接乎地根凡人之生唯氣為先故又
名為氣海然而名雖不同而實則一子宫耳子宫之下
有一門其在女者可以手探而得俗人名為産門其在
男者於精泄之時自有關闌知覺請問此為何處客曰
得非此即命門耶曰然也請為再悉其解夫身形未生
之初父母交會之際男之施由此門而出女之攝由此
門而入及胎元既足復由此出其出其入皆由此門謂
非先天立命之門戶乎及乎既生則三焦精炁皆藏乎
此故金丹大要曰炁聚則精盈精盈則炁盛梁丘子曰
人生係命於精珠玉集曰水是三才之祖精為元炁之
根然則精去則炁去炁去則命去其固其去皆由此門
謂非後天立命之門戸乎再閱四十四難有七衝門者
皆指出入之處而言故凡出入之所皆謂之門而此一
門者最為巨會焉得無名此非命門更屬何所旣知此
處為命門則男之藏精女之繫胞皆有歸着而千古之
疑可頓釋矣客曰若夫然則命門既非右腎而又曰子
宫是又别為一府矣何配何經脉居何部曰十二經之
表裏隂陽固已配定若以命門而再配一經是腎藏唯
一而經居其兩必無是理且夫命門者子宫之門戸也
子宫者腎藏藏精之府也腎藏者主先天真一之炁北
門鎖鑰之司也而其所以為鎖鑰者正賴命門之閉固
蓄坎中之真陽以為一身生化之原也此命門與腎本
同一氣道經謂此當上下左右之中其位象極名為丹
田夫丹者奇也故統於北方天一之藏而其外腧命門
一穴正見督脉十四椎中是命門原屬於腎非又别為
一府也三十九難亦曰命門其氣與腎通則亦不離乎
腎耳唯是五藏各一獨腎有二既有其二象不無殊譬
以耳目一也而左明於右手足一也而右強於左故北
方之神有蛇武蛇主陽而武主隂兩尺之脉分左右左
主水而右主火夫左陽右隂理之常也而此曰左水右
火又何為然蓋腎屬子中氣應冬至當隂陽中分之位
自冬至之後天左旋而時為春斗杓建於析木日月右
行合在亥辰次會於娵訾是陽進一月則會退一宫
而太陽漸行於右人亦應之故水位之右為火也且人
之四體本以應地地之剛在西北亦當右尺為陽理宜然
者故脉經以腎藏之脉配兩尺但當曰左尺主腎中之
真隂右尺主腎中之真陽而命門為陽氣之根故隨三
焦相火之脉同見於右尺則可若謂左腎為腎右腎為
命門則不可也雖然若分而言之則左屬水右屬火而
命門當附於右尺合而言之則命門象極為消長之樞
紐左主升而右主降前主隂而後主陽故水象外暗而
内明坎卦内奇而外偶腎兩者坎外之偶也命門一者
坎中之奇也一以統兩雨以包一是命門總主乎兩腎
而兩腎皆屬於命門故命門者為水火之府為隂陽之
宅為精氣之海為死生之竇若命門虧損則五藏六府
皆失所恃而隂陽病變無所不至其為故也正以天地
發生之道終始於下萬物盛衰之理盈虚在根故許學
士獨知補腎薛立齋每重命門二賢高見迥出常人蓋
得於王太僕所謂壯水之主益火之原也此誠性命之
大本醫不知此尚何足云故予謂申明用廣其義即此
篇前後諸論雖多臆見然悉揣經意非敢妄言凡我同
心幸為裁正
大寳論
為人不可不知醫以命為重也而命之所繫惟隂與陽
不識隂陽焉知醫理此隂陽之不可不論也夫隂陽之
體曰乾與坤隂陽之用曰水與火隂陽之化曰形與氣
以生殺言則陽主生隂主殺以寒熱言則熱為陽寒為
隂若其生化之機則陽先隂後陽施隂受先天因氣以
化形陽生隂也後天因形以化氣隂生陽也形即精也
精即水也神即氣也氣即火也隂陽二氣最不宜偏不
偏則氣和而生物偏則氣乖而殺物經曰隂平陽秘精
神乃治隂陽離决精氣乃絶此先王憫生民之夭厄因
創明醫道以垂惠萬世者在教人以察隂陽保生氣而
已也故内經於隂陽之理惟恐人之不明而切切諄諄
言之再四奈何後學猶未能明余請先言其二而後言
其一夫二者隂也後天之形也一者陽也先天之氣也
神由氣化而氣本乎天所以發生吾身者即真陽之氣
也形以精成而精生於氣所以成立吾身者即真隂之
氣也觀上古天真論曰女子二七而後天癸至男子二
八而後天癸至非若隂生在後而隂成之難乎又隂陽
應象大論曰人年四十而隂氣自半也非若隂衰在前
而隂凋之易乎所謂隂者即吾之精而造吾之形也夫
無形則無患有形必有毁故人生全盛之數惟二八之
後以至四旬之外前後止二十餘年而形體漸衰矣此
誠隂虚之象也由此觀之即謂之陽道實隂道虚若無
不可故丹溪引日月之盈虧以為陽常有餘隂常不足
之論而立補隂大補等丸以黃栢知母為神丹家傳戸
用其害孰甚殊不知天癸之未至本由乎氣而隂氣之
自半亦由乎氣是形雖在隂而氣則仍從陽也此死生
之機不可不辨余所謂先言其二者即此是也何謂其
一一即陽也陽之為義大矣夫隂以陽為主所關於造
化之原而為性命之本者惟斯而已何以見之姑舉其
最要者有三義焉一曰形氣之辨二曰寒熱之辨三曰
水火之辨夫形氣者陽化氣隂化形是形本屬隂而凡
通體之温者陽氣也一生之活者陽氣也五官五藏之
神明不測者陽氣也及其既死則身冷如冰靈覺盡滅
形固存而氣則去此以陽脱在前而隂留在後是形氣
隂陽之辨也非隂多於陽乎二曰寒熱者熱為陽寒為
隂春夏之煖為陽秋冬之冷為隂當長夏之暑萬國如
爐其時也凡草木昆蟲咸苦煎炙然愈熱則愈繁不熱
則不盛及乎一夕風霜即殭枯遍野是熱能生物而過
熱者惟病寒無生意而過寒則伐盡然則熱無傷而寒
可畏此寒熱隂陽之辨也非寒強於熱乎三曰水火者
水為隂火為陽也造化之權全在水火而水火之象有
四則日為太陽火為少陽水為太隂月為少隂此四象
之真形而人所未達也余言未竟適一躭醫之客過余
者聞而異之曰月本太隂火豈少陽古無是說何據云
然亦有所謂乎曰陽主乎外隂主乎内此隂陽之定位
也陽中無太隂隂中無太陽此隂陽之專主也日麗乎
天此陽中之陽也非太陽乎月之在天陽中之隂也非
少隂乎水行於地隂中之隂也非太隂乎火之在地隂
中之陽也非少陽乎此等大義誠丹溪所未知故引日
月盈虧以證隂陽虚實亦焉知水大於日獨不慮陽之
不足隂之太過乎客曰隂陽太少之說固若有理至於
水大於日便謂隂之有餘則凡天下之火不少也陽豈
獨在於日乎曰是更有妙理存也夫隂陽之性太者氣
剛故日不可滅水不可竭此日為火之本水為月之根
也少者氣柔故火有時息月有時缺此火是日之餘月
是水之餘也惟其不滅者方為真火而時作時止者豈
即元陽故惟真陽之火乃能生物而燎原之凡火但能
焦物病物未聞有以烘炙而生物者是安可以火喻日
也客曰若如此言則水誠太隂矣然何以云天一生水
水非陽乎又何以云水能生萬物水非生氣乎曰此問
更妙夫天一者天之一也一即陽也無一則止於六耳
故水之生物者賴此一也水之化氣者亦賴此一也不
觀乎春夏之水土得之而能生能長者非有此一乎秋
冬之水土得之而不生不長者非無此一乎不惟不生
而自且為凍是水亦死矣可見水之所以生水之所以
行孰非陽氣所主此水中有陽耳非水即為陽也客曰
然則生化之權皆由陽氣彼言陽有餘者誠非謬也而
子反慮其不足非過慮乎曰余為此論正為此耳惟恐
人之不悟故首言形氣次言寒熱此言水火總欲辨明
陽非有餘不可不顧之義夫陽主生隂主殺凡陽氣不
充則生意不廣而况於無陽乎故陽惟畏其衰隂惟畏
其盛非隂能自盛也陽衰則隂盛矣凡萬物之生由乎
陽萬物之死亦由乎陽非陽能死物也陽來則生陽去
則死矣試以太陽證之可得其象夫日行南陸在時為
冬斯時也非無日也第稍遠耳便見嚴寒難禦之若此
萬物凋零之若此然則天地之和者惟此日也萬物之
生者亦惟此日也設無此日則天地雖大一寒質耳豈
非六合盡冰壺乾坤皆地獄乎人是小乾坤得陽則生
失陽則死陽衰者即亡陽之漸也恃強者即致衰之兆
也可不畏哉故伏羲作易首制一爻此立元陽之祖也
文王衍易凡六十四卦皆以陽喻君子隂喻小人此明
陽氣之德也乾之彖曰大哉乾元萬物資始乃統天此
言元貫四德陽為發育之首也坤之初六曰履霜堅冰
至此慮隂之漸長防其有妨化育也大有之彖曰大有
元亨火在天上此言陽德之亨無所不照也繫辭曰天
地之大德曰生此切重生生之本也内經曰凡隂陽之
要陽密乃固此言隂之所恃者惟陽為主也又曰陽氣
者若天與日失其所則折壽而不彰故天運當以日光
明此言天之運人之命元元根本總在太陽無兩也凡
此經訓蓋自伏羲黃帝文王岐伯周公孔子六大聖人
千古相傳若出一口豈果余之私慮哉由此言之可見
天之大寳只此一丸紅日人之大寳只此一息真陽孰
謂陽常有餘而欲以苦寒之物伐此陽氣欲保生者可
如是乎客曰至哉余得聞所生之自矣然既有其道豈
無其法欲固此陽計從安出曰但知根本即其要也曰
何為根本曰命門是也曰余聞土生萬物故脾胃為五
藏六府之本子言命門余未解也曰不觀人之初生生
由臍帶臍接丹田是為氣海即命門也所謂命門者先
天之生我者由此而受後天之我生者由此而栽也夫
生之門即死之戸所以人之盛衰安危皆繫於此者以
其為生氣之源而氣強則強氣衰則病此雖至隂之地
而實元陽之宅若彼脾胃者乃後天水穀之本猶屬元
陽之子耳子欲知醫其母忽此所生之母焉言難盡意
請再著真隂論以悉之何如客忻然曰願再聞其義
真隂論
凡物之有生本由陽氣顧今人之病隂虛者十常八九
又何謂哉不知此一隂字正陽氣之根也蓋隂不可以
無陽非氣無以生形也陽不可以無隂非形無以載氣
也故物之生也生於陽物之成也成於隂此所謂元隂
元陽亦曰真精真氣也前篇言隂陽之生殺者以寒熱
言其性用也此篇言隂陽之生成者以氣質言其形體
也性用操消長之權形體係存亡之本欲知所以死生
者須察乎陽察陽者察其衰與不衰欲知所以存亡者
須察乎隂察隂者察其壊與不壊此保生之要法也稽
之前輩殊有誤者不識真隂面目每多矯強立言自河
間主火之說行而丹溪以寒苦為補隂舉世宗之莫能
禁止揆厥所由蓋以熱證明顯人多易見寒證隠微人
多不知而且於虚火實火之間尤為難辨亦孰知實熱
為病者十中不過三四虚火為病者十中嘗見六七夫
實熱者凡火也凡火之盛元氣本無所傷故可以苦寒
折之信手任心何難之有然當熱去即止不可過用過
則必傷元氣况可誤認為火乎虛火者真隂之虧也真
隂不足又豈苦劣難堪之物所能填補矧沈寒之性絶
無生意非惟不能補隂抑且善敗真火若屢用之多令
人精寒無子且未有不暗損壽元者第隂性柔緩而因
循玩用弗之覺耳嘗見多壽之人無不慎節生冷所以
得全陽氣即有老人亦喜凉者正以元陽本足故能受
寒非寒凉之壽之也由此觀之足徵余言之非謬矣蓋
自余有知以來目覩苦寒之害人者已不可勝紀此非
時醫之誤實二子傅之而然先王仁愛之德遭敝於此
使劉朱之言不息則軒岐之澤不彰是誠斯道之丈魔
亦生民之厄運也夫成德掩瑕豈非君子余獨何心敢
議先輩蓋恐争之不力終使後人猶豫長夢不醒貽害
彌深顧余之念但知有軒岐而不知有諸子但知有好
生而不知有避諱此言之不容已也然言之不明孰若
無言余請詳言真隂之象真隂之藏真隂之用真隂之
病真隂之治以悉其義所謂真隂之象者猶家宅也猶
器具也猶妻妾也所貴乎家宅者所以畜財也無家宅
則財必散矣所貴乎器具者所以保物也無器具則物
必毁矣所貴乎妻妾者所以助夫也無妻妾則夫必蕩
矣此隂以陽為主陽以隂為根也經曰五藏者主藏精
者也不可傷傷則失守而隂虚隂虛則無氣無氣則死
矣非以精為真隂乎又曰形肉已脱九候雖調猶死非
以形為真隂乎觀形質之壊與不壊即真隂之傷與不
傷此真隂之象不可不察也所謂真隂之藏者凡五藏
五液各有所主是五藏本皆屬隂也然經曰腎者主水
受五藏六府之精而藏之故五液皆歸乎精而五精皆
統乎腎腎有精室是曰命門為天一所居即真隂之府
精藏於此精即隂中之水也氣化於此氣即隂中之火
也命門居兩腎之中即人身之太極由太極以生兩儀
而水火具焉消長繋焉故爲受生之初為性命之本欲
治真隂而舍命門非其治也此真隂之藏不可不察也
所謂真隂之用者凡水火之功缺一不可命門之火謂
之元氣命門之水謂之元精五液充則形體賴而強壯
五氣治則營衛賴以和調此命門之水火即十二藏之
化源故心賴之則君主以明肺賴之則治節以行脾胃
賴之濟倉廪之富肝膽賴之資謀慮之本膀胱賴之則
三焦氣化大小腸賴之則傳導自分此雖云腎藏之伎
巧而實皆真隂之用不可不察也所謂真隂之病者凡
隂氣本無有餘隂病惟皆不足即如隂勝於下者原非
隂盛以命門之火衰也陽勝於標者原非陽盛以命門
之水虧也水虧其源則隂虚之病叠出火衰其本則陽
虚之證迭生如戴陽者面赤如朱格陽者外熱如火或
口渴咽焦每引水以自救或躁擾狂越每欲臥於泥中
或五心煩熱而消癉骨蒸或二便秘結而溺漿如汁或
為吐血衂血或為&KR2098;嗽遺精或斑黃無汗者由津液之
枯涸或中風瘈瘲者以精血之敗傷凡此之類有屬無
根之熖有因火不歸原是皆隂不足以配陽病在隂中
之水也又如火虧於下則陽衰於上或為神氣之昏沈
或為動履之困倦其有頭目眩暈而七竅偏廢者有咽
喉哽咽而嘔惡氣短者皆上焦之陽虛也有飲食不化
而吞酸反胃者有痞滿隔塞而水泛為痰者皆中焦之
陽虛也有清濁不分而腸鳴滑泄者有陽痿精寒而臍
腹多痛者皆下焦之陽虛也又或畏寒灑灑者以火藏
之陽虚不能禦寒也或肌肉臌脹者以土藏之陽虚不
能制水也或拘攣痛痺者以木藏之陽虚不能營筋也
或寒嗽虛喘身凉自汗者以金藏之陽虛不能保肺也
或精遺血泄二便失禁腰脊如折骨痛之極者以水藏
之陽虚精髓内竭也凡此之類或以隂強之反尅或由
元氣之被傷皆陽不足以勝隂病在隂中之火也王太
僕曰寒之不寒責其無水熱之不熱責其無火無火無
水皆在命門總曰隂虚之病不可不察也所謂真隂之
治者凡亂有所由起病有所由生故治病必當求本蓋
五藏之本本在命門神氣之本本在元精此即真隂之
謂也王太僕曰壯水之主以制陽光益火之元以消隂
翳正此謂也許學士曰補脾不如補腎亦此謂也近惟
我明薛立齋獨得其妙而常用仲景八味丸即益火之
劑也錢氏六味丸即壯水之劑也每以濟人多收奇效
誠然善矣第真隂既虛則不宜再泄二方俱用茯苓澤
瀉滲利太過即仲景金匱亦為利水而設雖曰於大補
之中加此何害然未免减去補力而奏功為難矣使或
隂氣雖弱未至大傷或藏氣微滯而兼痰濕水邪者則
正宜用此若精氣大損年力俱衰真隂内乏虛痰假火
等證即從純補猶言不足若加滲利如實漏巵矣故當
察微甚緩急而用隨其人斯為盡善余及中年方悟補
隂之理因推廣其義用六味之意而不用六味之方活
人應手之效真有不能盡述者夫病變非一何獨重隂
有弗達者必哂為謬姑再陳之以見其略如寒邪中人
本為表證而汗液之化必由乎隂也中風為病身多偏
枯而筋脉之敗必由乎隂也虚勞生火非壯水何以救
其燎原瀉痢亡隂非補腎何以固其門戸臌脹由乎水
邪主水者須求水藏關格本乎隂虚欲強隂舍隂不可
此數者乃疾病中最大之綱領明者覺之可因斯而三
反矣故治水治火皆從腎氣此正重在命門而陽以隂
為基也老子曰知其雄守其雌夫雄動而作雌靜而守
然動必歸靜雄必歸雌此雄之不可不知雌之不可不
守也邵子曰三月春光留不住春歸春意難分付凡言
歸者必歸家為問春家在何處夫陽春有脚能去能來
識其所歸則可藏可留而長春在我矣此二子之教我
真我之大宗師也人能知雄之有雌春之有家則知真
隂之為義矣余因製二歸丸方願與知本知音者共之
左歸丸治真隂腎水不足不能滋溉營衛漸至衰羸
或虚熱往來自汗盜汗或神不守舍血不歸原或勞
損傷隂或遺淋不禁或氣虚昏運或眼花耳聾或口
燥舌乾或腰痠腿軟凡精髓内竭津液枯涸等證俱
速宜壮水之主以培左腎之元隂此方主之
大懷熟(八兩)山藥(炒四兩)
山茱萸肉(四兩)龜膠(切碎炒珠四兩)
川牛膝(酒洗蒸熟三兩)鹿角膠(敲碎炒珠二兩)
兔絲子(製熟三兩)枸杞子(三兩)
右先將熟地杵膏加煉蜜和丸桐子大每食前用滚
白湯送下百餘丸
如真隂失守虚火炎上者宜用純隂至靜之劑於本
方去枸杞鹿膠加女貞子三兩麥門冬三兩若火
爍肺金乾枯多𠻳者仍加百合三兩如夜熱骨蒸
加地骨皮三兩小水不利加茯苓三兩
如大便燥濇去兔絲加肉蓯蓉酒洗三兩
如血虚有滯者於本方加當歸四兩
凡五液皆主於腎故凡屬隂分之藥亦無不皆能走
腎有謂必須引導者皆見之不明耳
右歸丸治元陽不足或先天禀衰或勞傷過度以致
命門火衰不能生土而為脾胃虛寒飲食少進或嘔
惡膨脹或反胃隔塞或怯寒畏冷或臍腹多痛或大
便不實瀉利頻作或小水自遺虛淋寒疝或以寒侵
谿谷而為肢節痺痛或以寒在下焦而為水邪浮腫
總之真陽不足者必神疲氣怯或心跳不寧或四體
不收或眼見邪魔或陽衰無子等證俱速宜益火之
源以培右腎之元陽此方主之
大懷熟地(八兩)山藥(炒四兩)
山茱萸(微炒三兩)枸杞(微炒四兩)
鹿角膠(炒珠四兩)免絲子(製熟四兩)
杜仲(淡薑湯炒四兩)當歸(三兩便溏者勿用之)
大附子(自二兩漸可加至六兩因人而用)
肉桂(自二兩漸可加至四兩因人而用)
右丸法如前或丸如彈子大每嚼服二三丸以滚白
湯送下則效速更妙
如陽衰氣虚必加人參以為之主或二三兩或五六
兩隨人虛實以為增减蓋人參之功隨陽藥則入
陽分隨隂藥則入隂分故欲補命門之陽非此不
能速效
如陽虚精滑或帶濁便溏加補骨脂酒炒三兩或飱
泄腎泄不止仍加肉豆蔻用麵炒去油三兩
如嘔惡吞酸可加乾薑三兩
如腹痛不止可加吳茱萸二兩湯泡三次炒用
製附子法擇大附子重兩許者半觔可得製淨附子
六兩先用大甘草四兩煎濃湯浸附子至二三日
剥去薄皮切四塊又浸一日俟其極透取起少晾
即切為片用微火徐炒至七分熟意即可用矣若
炒至太過恐全失其性
左歸飲此壯水之劑也凡命門之隂衰陽勝者宜用
此飲加减主之
熟地(自二三錢可加至一二兩隨輕重用之)
山藥(二錢)山茱萸(一二錢畏酸者少用之)
炙甘草(一錢妙在此味)枸杞(二錢相火盛者去之)
茯苓(一錢五分)
水二鍾煎七八分食遠温服
如肺熱而煩者可加麥門冬二錢
如肺熱多𠻳者可加百合二錢
如血少者可加當歸二錢血滯而熱者可加丹皮
二錢隂虚不寧者加女貞子二錢
如血熱妄動者可加生地二三錢
如脾熱易饑者及多汗傷隂者可加芍藥二錢
如心熱多躁者可加玄參二錢
如腎熱骨蒸者可加地骨皮二錢
如津枯熱渴者可加天花粉二錢
如上實下虚者可加牛膝二錢以導之
右歸飲此益火之劑也凡命門之陽衰隂勝者宜用
此飲加减主之
大懷熟地(用法如前)山藥(炒二錢)
山茱萸肉(一錢五分凡吞酸畏酸者當少用之)
炙甘草(一錢)枸杞(二錢)
杜仲(薑湯炒二錢)肉桂(自一錢用至二錢)
製附子(隨宜用之至三錢止)
水二鍾煎七八分食遠温服
如氣虚血脱或厥或昏或汗或運或虚狂或短氣者
可加人參自一二錢以至一二兩
如火衰不能生土而或為嘔惡或為吞酸者可加炮
薑一二三錢
如陽衰中寒而泄瀉不止腹痛無休所用製附子自
一錢以至二三錢亦須人參兼用或再加肉豆蔻
二錢
如小腹疼痛加至桂附仍不止者再加吳茱萸一錢
許以佐之
如淋遺白帶臍腹疼痛者加補骨脂一二錢炒熟搗
碎用
如血凝血少者可加當歸二三錢
十二藏脉候部位論
脉為四診之一所關最切兼之俗弊每多諱其因隠其
色不出一聲單用脉以試醫之高下此雖病家之自誤
然醫當此際苟脉理甚明不得聲色病緣之相合尚恐
其有逆順真假脉證相反之誤而矧夫并經絡部位之
俱錯其誤又當何如此脉理之不明而醫之所以矇眛
至今者是皆誤於宋之高陽生雖高陽生附以己見而
著為脉訣若其藏府所配部位則實本於西晉之脉經
云心部在左手關前寸口是也與手太陽為表裏以小
腸合為府合於上焦肺部在右手關前寸口是也與手
陽明為表裏以大腸合為府合於上焦以致高陽生遂
有左心小腸肝膽腎右肺大腸脾胃命之說竟將心主
三焦之一合謂其無形而俱遺之若此兩經者内經顯
然有大經絡豈有有經絡而無脉者亦豈有大小腸位
居極下而脉見於兩寸至高之地者自戴同甫而下既
已歷言其非然未免甲此乙彼向無歸一之論學者何
所宗據今遵内經本文參之以理酌定部位庶無差謬
然經文雖無五行所屬之分而後世諸賢以左尺為水
生左關木木生左寸火君火類從於右尺而為相火火
生右關土土生右寸金而止甚屬有理金既有此五行
之分則小腸在下當候於右尺所以從火也大腸在下
當候於左尺以金從水也正合母隠子胎之義三焦雖
當候於上中下然靈樞本藏篇曰腎合三焦膀胱今腎
脉候於兩尺是三焦亦當候於尺且三焦為五藏六府
之總司腎為五藏六府之根本故靈樞論疾診尺篇獨
取尺脉以定人之病形其義蓋亦在此但膀胱屬水故
候於左三焦屬火故候於右若心主之脉正當候於左
寸蓋以膈膜之上獨惟心肺兩藏居之而心包為護心
之膜附於膈上故脉當候於左寸至若命門者為腎之
所屬故脉候當隨於腎腎一也而何以候於兩尺腎中
之元隂當候於左尺腎中之元陽當候於右尺隂宜靜
故左嫌浮豁陽畏衰故右嫌細微然命門之氣以陽為
主故當附候於右尺以察其衰旺甚驗部位若此似不
可易合而觀之則左寸心藏之火通於右尺小腸命門
之火自右尺火土相生而上右寸右寸肺藏之金通於
左尺大腸之金自左尺金水相生而上左寸左右上下
終始無端正合十二經流注循環之妙而診候庶無差
也故内經脉要精微論曰尺内兩傍則季脇也尺外以
候腎尺裏以候腹中附上左外以候肝内以候鬲右外
以候胃内以候脾上附上右外以候肺内以候胷中左
外以候心内以候膻中前以候前後以候後上竟上者
胷喉中事也下竟下者少腹腰股膝脛中事也味此經
文則左右上下之序自不可紊無待於辯惟是六府之
候雖無明訓而但以上下隂陽之義測之則已暗藏之
矣習醫立訓者不本内經之意吾知其皆杜撰鑿空耳
觀者其詳辨焉
類經附翼卷三
