欽定四庫全書
類經圖翼卷九
明張介賓撰
經絡(七)
竒經八脈(此篇諸義與滑伯仁十四經發揮略同)
竒經總論
脈有竒常十二經者常脈也竒經則不拘於常故謂
之竒蓋人之氣血常行於十二經脈經脈滿溢則流
入竒經竒經有八曰任督衝帶陽蹻隂蹻陽維隂維
者是也任脈任於前督脈督於後衝脈為諸脈之海
帶脈猶身之束帶陽蹻為足太陽之别隂蹻為足少
隂之别陽維則維絡諸陽隂維則維絡諸隂隂陽相
維故諸經乃調此八脈者譬猶圖設溝渠以備水潦
斯無濫溢之患人之竒經亦若是也今攷集素問難
經甲乙經聖濟總錄集竒經八脈所發氣穴共成一
篇以備通攷云虞氏曰竒者竒零之竒不偶之義
謂此八者不係正經隂陽無表裏配合别道竒行故
曰竒經也
任脈
任脈者與衝脈皆起於胞中循脊裏為經絡之海其
浮而外者循腹上行會於咽喉别而絡唇口血氣盛
則肌肉熱血獨盛則滲灌皮膚生毫毛婦人有餘於
氣不足於血以其月事數下任衝並傷故脈不營於
口唇而髭鬚不生是以任脈為病男子則内結七疝
女子則帶下瘕聚故難經曰任脈起於中極之下以
上毛際循腹裏上關元至咽喉上頥循面入目屬隂
脈之海
凡此任脈之行從胞中上注目長四尺五寸總二十
四穴按氣府論曰任脈之氣所發者二十八穴本
經原缺一穴實止二十七穴内斷交一穴屬督脈承
泣二穴屬足陽明蹻脈故今止二十四穴
督脈
督脈者起於少腹以下骨中央女子入繋廷孔之端
其絡循隂器合簒間繞簒後别繞臀至少隂與巨陽
中絡者合少隂上股内後廉貫脊屬腎與太陽起目
内眥上額交巔上入絡腦還出别下項循肩膞内夾
脊抵腰中入循膂絡腎其男子循莖下至簒與女子
等其少腹直上者貫臍中央上貫心入喉上頥環脣
上繫兩目之下中央此生病從少腹上衝心而痛不
得前後為衝疝其女子不孕癃痔遺溺嗌乾治在督
脈督脈之别名曰長強俠脊上項散上頭下當肩
胛左右别走太陽入貫膂實則脊強虚則頭重故難
經曰督脈者起於下極之腧並於脊裏上至風府入
屬於腦上巔循額至鼻柱屬陽脈之海也此為病令
人脊強反折督脈從頭循脊入骶長四尺五寸凡
二十八穴
衝脈
衝脈者與任脈皆起於胞中上循背裏為經絡之海
其浮於外者循腹上行會於咽喉别而絡唇口故骨
空論曰衝脈者起於氣街並足少隂之經俠齊上行
至胸中而散此為病令人逆氣裏急又難經曰並足
陽明之經上行然以穴攷之足陽明之脈俠臍左右
二寸而上行足少隂俠臍左右五分而上行按甲乙
銅人等書所載幽門通谷隂都石關商曲肓俞中注
四滿氣穴大赫横骨凡二十二穴皆云衝脈足少隂
之會蓋以骨空論為之主也然則衝脈之並足少隂
經也明矣按逆順肥瘦篇曰夫衝脈者五藏六府
之海也五藏六府皆禀焉其上者出於頏顙滲諸陽
灌諸精其下者注少隂之大絡出於氣街循隂股内
廉入膕中伏行骭骨内下至内踝之後屬而别其下
者並於少隂之經滲三隂其前者伏行出跗屬下循
跗入大指間滲諸絡而温肌肉又如動輸篇及海
論所言衝脈之義俱當詳攷見經絡類十三三十二
帶脈
帶脈起於季脇回身一周其為病也腰腹縱容如囊
水之狀其脈氣所發在季脇下一寸八分穴名帶
脈(在足少陽經)以其回身一周如帶也又與足少陽會於
維道此帶脈所發凡四穴足少隂當十四椎出屬
帶脈
陽蹻脈
二十八難曰陽蹻脈者起於跟中循外踝上行入風
池繆刺論曰邪客於足陽蹻之脈令人目痛從内
眥始二十九難曰陽蹻為病隂緩而陽急兩足
陽蹻之脈本太陽之别合於太陽其氣上行氣并相
還則為濡目氣不營則目不合男子數其陽女子數
其隂當數者為經不當數者為絡也蹻脈長七尺
五寸所發之穴生於申脈以附陽為郄本於㒒參與
足少陽會於居髎又與手陽明會於肩髃及巨骨又
與手足太陽陽維會於臑俞又與手足陽明會於地
倉巨髎又與任脈足陽明會於承泣又與手足太陽
足陽明隂蹻會於睛明凡二十二穴
申脈(足太陽外踝下)附陽(足太陽外踝上)僕參(足太陽跟骨上)
居髎(足少陽章門下)肩髃(手陽明肩端)巨骨(手陽明肩上)
臑俞(手太陽肩胛上)地倉(足陽明口吻旁)巨髎(足陽明鼻旁)
承泣(足陽明目下)睛明(足太陽目内眥)
隂蹻脈
脈度篇曰蹻脈者少隂之别起於然骨之後上内踝
之上直上循隂股入隂上循胸裏入缺盆上出人迎
之前入頄屬目内眥合於太陽陽蹻而上行女子以
之為經男子以之為絡二十八難曰隂蹻脈者亦
起於跟中循内踝上行至咽喉交貫衝脈二十九
難曰隂蹻為病陽緩而隂急兩足蹻脈各長七尺
五寸而隂蹻所生在照海以交信為郄隂蹻脈病者
取此
然骨(即然谷之次)交信(足少隂内踝上)
照海(足少隂内踝下在然骨後)睛明(足太陽目内眥)
陽維脈
陽維維於陽其脈起於諸陽之會與隂維皆維絡於
身若陽不能維於陽則溶溶不能自收持其脈氣
所發别於金門以陽交為郄與手足太陽及蹻脈會
於臑俞與手足少陽會於天髎又會於肩井其在頭
也與足少陽會於陽白上於本神及臨泣上至正營
循於腦空下至風池其與督脈會則在風府及瘂門
此陽維脈氣所發凡二十四穴難經曰陽維為病
苦寒熱
金門(足太陽外踝下)陽交(足少陽外踝上)臑俞(手太陽肩後)
天髎(手少陽缺盆上)肩井(足少陽肩上)陽白(足少陽眉上)
本神(足少陽眉上)臨泣(足少陽眉上)正營(足少陽目忩上)
腦空(足少陽枕骨下)風池(足少陽顳顬後)風府(督脈後髮際)
瘂門(督脈風府後)
隂維脈
隂維維於隂其脈起於諸隂之交若隂不能維於隂
則悵然失志其脈氣所發者隂維之郄名曰築賓
與足太隂會於腹哀大橫又與足太隂厥隂會於府
舍期門與任脈會於天突廉泉此隂維脈氣所發凡
十二穴難經曰隂維為病苦心痛
築賓(足少隂内踝上)腹哀(足太隂乳下)大橫(足太隂腹哀下)
府舍(足太隂少腹下)期門(足厥隂乳下)天突(任脈喉下)
廉泉(任脈舌本下)
竒經八脈歌
正經經外是竒經八脈分司各有名後督前任皆在内
衝由毛際腎同行陽蹻跟外膀胱别隂起跟前隨少隂
陽維只絡諸陽脈何謂隂維為絡隂帶脈圍腰如束帶
不由常度曰竒經
藏府募俞穴(募音暮舉痛論作膜蓋以肉間膜系為藏氣結聚之所故曰募俞音庶
扁鵲傳作輸猶委輸之輸言藏氣之所輸也募皆在腹俞皆在背故難經曰募在隂俞在陽也)
中府(肺募在本經)巨闕(心包募在任脈)章門(脾募在足厥隂)
期門(肝募在本經)中脘(胃募在任脈)天樞(大腸募在足陽明)
關元(小腸募在任脈)日月(膽募在本經)京門(腎募在足少陽)
中極(膀胱募在任脈)石門(三焦募在任脈)
肺俞(三椎下)心俞(五椎下)肝俞(九椎下)
脾俞(十一椎下)腎俞(十四椎下)厥隂俞(四椎下心包也)
大腸俞(十六椎下)小腸俞(十八椎下)膽俞(十椎下)
膀胱俞(十九椎下)三焦俞(十三椎下)胃俞(十二椎下)
八會穴
中脘(任脈穴太倉也六府取禀於胃故曰府會)
章門(足厥隂穴脾募也五藏皆禀於脾故曰藏會)
陽陵泉(足少陽之筋結於此肝主筋膽為之合故曰筋會)
懸鍾(足少陽穴諸髓皆屬於骨故曰髓會人能健步以髓會絶骨也)
膈俞(足太陽穴榖氣由鬲達於上焦化精微為血之處故曰血會)
大椎(督脈穴肩脊之骨會於此故曰骨會肩能任重以骨會大椎也)
太淵(手太隂穴平旦脈會於此故曰寸口者脈之大會)
膻中(任脈穴此三焦宗氣所居是為上氣海故曰氣會)
九門
飛門(脣也)戶門(齒也)吸門(會厭也)
賁門(胃之上口)幽門(太倉下口)闌門(小腸下口)
魄門(肛門也)命門(精血之門居前隂中新增入)
氣門(溲溺之門居前隂中由氣化而出故曰氣門新增入)
同名穴
頭臨泣(足少陽)足臨泣(足少陽)腹通谷(足少隂)
足通谷(足太陽)手三里(手陽明)足三里(足陽明)
頭竅隂(足少陽)足竅隂(足少陽)背陽關(督脈)
足陽關(足少陽)
類經圖翼卷九
