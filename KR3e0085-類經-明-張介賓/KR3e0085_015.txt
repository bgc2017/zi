欽定四庫全書
類經卷十五明張介賓撰
疾病類
宣明五氣(素問宣明五氣篇全二十五)
五味所入酸入肝(酸化從木也)辛入肺(辛化從金也)苦入心(苦化從火
也)鹹入腎(鹹化從水也)甘入脾(甘化從土也)是謂五入(五味各從其類同氣
相求也九鍼論仍有淡入胃一句)五氣所病心爲噫(噫噯氣也徧考本經絕無噯氣
一證而惟言噫者蓋卽此也按九鍼論曰心爲噫刺禁論曰刺中心一日死其動爲噫痺論曰心痺者嗌乾善
噫是皆言噫出於心也然診要經終論曰太隂終者善噫善嘔脉解篇曰太隂所謂上走心爲噫者隂盛而上
走於陽明陽明絡屬心故曰上走心爲噫也口問篇曰寒氣客於胃厥逆從下上散復出於胃故爲噫由此觀
之是心脾胃三藏皆有是證蓋由火土之欝而氣有不得舒伸故爲此證噫伊隘二音釋義曰飽食息也禮
記註曰不寤之聲)肺爲欬(肺主氣其屬金邪挾金聲故病爲欬欬康蓋切)肝爲語(問答
之聲曰語語出於肝象木有枝條多委曲也)脾爲呑(脾受五味故爲呑象土包容爲物所歸也)腎
爲欠爲嚏(欠呵欠也嚏噴嚏也陽未靜而隂引之故爲欠陽欲逹而隂發之故爲嚏隂盛於下氣化
於水所以皆屬乎腎故凡陽盛者不欠下虚者無嚏其由於腎也可知欠嚏二義具口問篇詳本類後七十九
嚏音帝)胃爲氣逆爲噦爲恐(胃爲水穀之海胃有不和則爲氣逆噦呃逆也胃中有寒
則爲噦恐腎之志也胃屬土腎屬水土邪傷腎則爲恐故皆涉於胃也噦於决切詳義見鍼刺類五十三)
大腸小腸爲泄(大腸爲傳道之府小腸爲受盛之府小腸之清濁不分則大腸之傳道不固故
爲泄利)下焦溢爲水(下焦爲分注之所氣不化則津液不行故溢於肌肉而爲水)膀胱
不利爲癃不約爲遺溺(膀胱爲津液之府其利與不利皆由氣化有邪實膀胱氣不通
利而爲癃者有腎氣下虛津液不化而爲癃者此癃閉之有虛實也若下焦不能約束而爲遺溺者以膀胱不
固其虛可知然本輸篇曰三焦者太陽之别也並太陽之正入絡膀胱約下焦實則閉癃虛則遺溺蓋三焦為
中凟之府水道之所由出故三焦亦屬膀胱也癃良中切溺娘料切)膽爲怒(怒爲肝志而膽亦然
者肝膽相爲表裏其氣皆剛而肝取决於膽也)是謂五病(藏府各五也)五精所并
精氣并於心則喜(并聚也精氣五藏各有所藏也并於心者火之氣也氣并於心則神有餘
故其志爲喜然本神篇曰肺喜樂無極則傷魄正以心火實而乘肺金也)并於肺則悲(氣并於肺
則乘肝而爲悲肝之虛也本神篇曰肝悲哀動中則傷魂)并於肝則憂(氣并於肝則乘脾而爲憂
脾之虛也本神篇曰脾憂愁而不解則傷意)并於脾則畏(氣并於脾則脾實乘腎故爲畏本神
篇曰恐懼而不解則傷精)并於腎則恐(氣并於腎而乘心之虛則爲恐本神篇曰心怵惕思慮則
傷神神傷則恐懼自失)是謂五并虛而相并者也(藏氣有不足則勝氣得相并也
九鍼論曰五精之氣并於藏也)五臟所惡心惡熱(心本屬火過熱則病故惡熱)肺
惡寒(肺屬金而主皮毛金寒則病故惡寒)肝惡風(肝屬木其應風感風則傷筋故惡風)脾惡
濕(脾屬土其應濕濕勝則傷肌肉故惡濕)腎惡燥(腎屬水而藏精燥勝則傷精故惡燥)是謂
五惡五藏化液心爲汗(心主血汗則血之餘也)肺爲涕(涕出於鼻肺之竅也)肝爲淚(淚出於目肝之
竅也)脾爲涎(涎出於口脾之竅也)腎爲唾(唾生於舌下足
少隂腎脉循喉嚨挾舌本也)是謂五液五味所禁辛走氣氣病無
多食辛(辛能散氣也)鹹走血血病無多食鹹(血得鹹則凝結不流也五味論
曰血與鹹相得則凝詳氣味類三)苦走骨骨病無多食苦(苦性沉降隂也骨屬腎亦
隂也骨得苦則沉隂益甚骨重難舉矣故骨病者禁苦五味論曰苦走骨多食之令人變嘔上二節按九鍼
論曰苦走血病在血無食苦鹹走骨病在骨無食鹹與此稍異蓋火化苦故走血水化鹹故走骨義亦當然也)
甘走肉肉病無多食甘(甘能緩中善生脹滿故肉病者無多食甘五味論曰甘走肉多
食之令人悗心悗美本切)酸走筋筋病無多食酸(酸能收縮故病在筋者無多食
酸五味論曰酸走筋多食之令人癃)是謂五禁無令多食(九鍼論曰口嗜而欲食之不可
多也必自裁也命曰五裁)五病所發隂病發於骨(骨屬腎腎者隂中之隂也)陽
病發於血(血屬心心者陽中之陽也)隂病發於肉(肉屬脾脾者隂中之至隂也)陽
病發於冬(隂勝則陽病也)隂病發於夏(陽勝則隂病也)是謂五發(按九鍼論
尚有以味發於氣一句蓋食入於隂則長氣於陽故味發於氣也)五邪所亂邪入於
陽則狂(邪入陽分則爲陽邪邪熱熾盛故病爲狂生氣通天論曰隂不勝其陽則脉流薄疾并乃狂)
邪入於隂則痺(邪入隂分則爲隂邪隂盛則血脉凝濇不通故病爲痺壽夭剛柔篇曰病在隂
命曰痺九鍼論曰邪入於隂則為血痺)摶陽則爲巔疾(摶擊也巔癲也邪摶於陽則陽氣受
傷故爲癲疾上文言邪入於陽則狂者邪助其陽陽之實也此言摶陽則爲巔疾者邪伐其陽陽之虚也故有
爲狂爲巔之異九鍼論曰邪入於陽轉則為癲疾言轉入隂分故爲癲也)摶隂則爲瘖(邪摶
於隂則隂氣受傷故聲爲瘖啞隂者五藏之隂也蓋心主舌而手少隂心脉上走喉嚨繫舌本手太隂肺脉循
喉嚨足太隂脾脉上行結於咽連舌本散舌下足厥隂肝脉循喉嚨之後上入頏顙而筋脉絡於舌本足少隂
腎脉循喉嚨繫舌本故皆主病瘖也九鍼論曰邪入於隂轉則爲瘖言轉入陽分則氣病故爲瘖也按難
經曰重陽者狂重隂者癲巢元方曰邪入於隂則爲癲王叔和云隂附陽則狂陽附隂則癲孫思邈曰邪入於
陽則爲狂邪入於隂則爲血痺邪入於陽傳則爲癲痙邪入於隂傳則爲痛瘖此諸家之說雖若不同而意不
相遠皆可參會其義)陽入之隂則靜(陽歛則藏故靜)隂出之陽則怒(隂發則躁
故怒)是謂五亂五邪所見春得秋脉夏得冬脉長夏得
春脉秋得夏脉冬得長夏脉(五脉互勝病勝藏也故曰五邪)名曰隂出
之陽病善怒不治(隂陽别論曰所謂隂者真藏也所謂陽者胃脘之陽也凡此五邪皆以真
藏脉見而胃氣絕故曰隂出之陽隂盛陽衰土敗木賊故病當善怒不可治也真藏義詳脉色類二十六七)
是謂五邪皆同命死不治(此明五脉皆然也)五藏所藏心藏
神(精氣之靈明也本神篇曰兩精相摶謂之神)肺藏魄(精氣之質地也本神篇曰並精而出入者
爲之魄)肝藏魂(神氣之佐輔也本神篇曰隨神往來者謂之魂)脾藏意(神有所注者也本神
篇曰心有所憶謂之意)腎藏志(意有專一者也本神篇曰意之所存謂之志九鍼論曰腎藏精志
也)是謂五藏所藏(五義俱詳藏象類九)五藏所主心主脉(心主血脉
應火之動而運行周身也)肺主皮(肺主皮毛應金之堅而保障全體捍禦諸邪也)肝主筋(肝主
筋膜應木之柔而聮絡關節也)脾主肉(脾主肌肉應土之厚而畜養萬物也)腎主骨(腎主骨髓
應水石之堅而為立身之榦爲萬化之原也)是謂五主五勞所傷久視傷
血(久視則勞神故傷血營衛生會篇曰血者神氣也)久臥傷氣(久臥則陽氣不伸故傷氣)久
坐傷肉(久坐則血脉滯於四體故傷肉)久立傷骨(立者之勞在骨也)久行傷筋
(行者之勞在筋也)是謂五勞所傷五脉應象肝脉弦(耎弱而滑端直
以長其應春)心脉鈎(來盛去衰外實内虚其應夏)脾脉代(代更代也脾脉和耎分王四季
如春當和耎而兼弦夏當和耎而兼鈎秋當和耎而兼毛冬當和耎而兼石隨時相代故曰代此非中止之謂
詳按在脉色類四)肺脉毛(脉來浮虚輕如毛羽其應秋)腎脉䂖(沉堅如石其應冬)是
謂五藏之脉(按九鍼論有與本篇稍異者悉已採附前註中其他相同之文俱不重載)
情志九氣(素問舉痛論二十六)
帝曰余知百病生於氣也(氣之在人和則為正氣不和則為邪氣凡表裏虚實逆順
緩急無不因氣而至故百病皆生於氣)怒則氣上喜則氣緩悲則氣消恐
則氣下寒則氣收炅則氣泄驚則氣亂勞則氣耗思則
氣結九氣不同何病之生(炅居永切熱也)岐伯曰怒則氣逆甚
則嘔血及飱泄故氣上矣(怒肝志也怒動於肝則氣逆而上氣逼血升故甚則嘔血
肝木乘脾故爲飱泄肝為隂中之陽氣發於下故氣上矣及飱泄三字甲乙經作食而氣逆於義亦妥飱
音孫)喜則氣和志逹榮衛通利故氣緩矣(氣脉和調故志暢逹榮衛通利
故氣徐緩然喜甚則氣過於緩而漸至渙散故調經論曰喜則氣下本神篇曰喜樂者神憚散而不藏義可知
也)悲則心系急肺布葉舉而上焦不通榮衛不散熱氣
在中故氣消矣(悲生於心則心系急并於肺則肺葉舉故宣明五氣篇曰精氣并於肺則悲也
心肺俱居鬲上故爲上焦不通肺主氣而行表裏故為營衛不散悲哀傷氣故氣消矣)恐則精却
却則上焦閉閉則氣還還則下焦脹故氣不行矣(恐懼傷腎
則傷精故致精却却者退也精却則升降不交故上焦閉上焦閉則氣歸於下病爲脹滿而氣不行故曰恐則
氣下也本神篇曰憂愁者氣閉塞而不行恐懼者神蕩憚而不收)寒則腠理閉氣不行
故氣收矣(腠膚腠也理肉理也寒束於外則玄府閉密陽氣不能宣逹故收斂於中而不得散也)
炅則腠理開榮衛通汗大泄故氣泄矣(熱則流通故腠理開陽從汗散
故氣亦泄)驚則心無所倚神無所歸慮無所定故氣亂矣(大驚
卒恐則神志散失血氣分離隂陽破散故氣亂矣)勞則喘息汗出外内皆越故
氣耗矣(疲勞過度則陽氣動於隂分故上奔於肺而爲喘外逹於表而爲汗陽動則散故内外皆越而
氣耗矣)思則心有所存神有所歸正氣留而不行故氣結
矣(思之無已則繫戀不釋神留不散故氣結也愚按世有所謂七情者卽本經之五志也五志之外尚餘
者三總之曰喜怒思憂恐驚悲畏其目有八不止七也然情雖有八無非出於五藏如隂陽應象大論曰心在
志爲喜肝在志爲怒脾在志爲思肺在志爲憂腎在志爲恐此五藏五志之分屬也至若五志有互通爲病者
如喜本屬心而有曰肺喜樂無極則傷魄是心肺皆主於喜也蓋喜生於陽而心肺皆爲陽藏故喜出於心而
移於肺所謂多陽者多喜也又若怒本屬肝而有曰膽爲怒者以肝膽相爲表裏肝氣雖強而取决於膽也有
曰血并於上氣并於下心煩惋善怒者以陽爲隂勝故病及於心也有曰腎盛怒而不止則傷志有曰邪客於
足少隂之絡令人無故善怒者以怒發於隂而侵乎腎也是肝膽心腎四藏皆能病怒所謂多隂者多怒亦曰
隂出之陽則怒也又若思本屬脾而此曰思則心有所存神有所歸正氣留而不行故氣結矣蓋心爲脾之母
母氣不行則病及其子所以心脾皆病於思也又若憂本屬肺而有曰心之變動為憂者有曰心小則易傷以
憂者蓋憂則神傷故傷心也有曰精氣并於肝則憂者肝勝而侮脾也有曰脾憂愁而不解則傷意者脾主中
氣中氣受抑則生意不伸故欝而爲憂是心肺肝脾四藏皆能病於憂也又若恐本屬腎而有曰恐懼則傷心
者神傷則恐也有曰血不足則恐有曰肝虚則恐者以肝為將軍之官肝氣不足則怯而恐也有曰恐則脾氣
乘矣以腎虚而脾勝之也有曰胃爲氣逆爲噦爲恐者以陽明土勝亦傷腎也是心腎肝脾胃五藏皆主於恐
而恐則氣下也五志互病之辨旣詳如右此外尚有病悲者如曰肝悲哀動中則傷魂悲傷於肝也有曰精氣
并於肺則悲有曰悲則肺氣乘矣亦金氣傷肝也有曰心虚則悲有曰神不足則悲有曰悲哀太甚則胞絡絶
胞絡絶則陽氣内動發則心下崩數溲血者皆悲傷於心也此肝肺心三藏皆病於悲而氣爲之消也有病爲
驚者曰東方色青入通於肝其病發驚駭以肝應東方風木風主震動而連乎膽也有曰陽明所謂甚則厥聞
木音則惕然而驚者肝邪乘胃也有曰驚則心無所倚神無所歸者心神散失也此肝膽胃心四藏皆病於驚
而氣爲之亂也有病爲畏者曰精氣并於脾則畏蓋并於脾則傷於腎畏由恐而生也由此言之是情志之傷
雖五藏各有所屬然求其所由則無不從心而發故本神篇曰心怵惕思慮則傷神神傷則恐懼自失邪氣藏
府病形篇曰憂愁恐懼則傷心口問篇曰悲哀憂愁則心動心動則五藏六府皆搖可見心爲五藏六府之大
主而總統魂魄兼該志意故憂動於心則肺應思動於心則脾應怒動於心則肝應恐動於心則腎應此所以
五志惟心所使也設能善養此心而居處安静無為懼懼無爲欣欣婉然從物而不爭與時變化而無我則志
意和精神定悔怒不起魂魄不散五藏俱安邪亦安從奈我哉)
八風五風四時之病(素問金匱真言論二十七)
黃帝問曰天有八風經有五風何謂(經經脉也八風八方之風也出九宮
八風篇五風五藏之風也出風論)岐伯對曰八風發邪以爲經風觸五
藏邪氣發病(八風不得其正則發為邪氣其中於人則入為五經之風特以所傷之異故名亦異
耳風自外入則循經而觸於五藏故發病也)所謂得四時之勝者春勝長夏
長夏勝冬冬勝夏夏勝秋秋勝春所謂四時之勝也(春木
夏火長夏土秋金冬水五時五氣互有克勝所勝爲邪則不勝者受之天之運氣人之藏氣無不皆然此節
義與六節藏象論同詳運氣類二)東風生於春病在肝俞在頸項(上文言四
時之勝者能爲病此下言邪氣隨時之爲病也東風生於春木氣也故病在肝春氣發榮於上故俞應於頸項)
南風生於夏病在心俞在胷脇(火氣應於心心脉循胷出脇而南方之氣主於
前故俞在胷脇)西風生於秋病在肺俞在肩背(金之氣也故病在肺肺居上焦
附近肩背故俞應焉)北風生於冬病在腎俞在腰股(水之氣也故病在腎腰為
腎之府與股接近故俞應焉)中央爲土病在脾俞在脊(脊居體中故應土也)故
春氣者病在頭(陽氣上升也)夏氣者病在藏(在藏言心心通夏氣為諸藏之
主也)秋氣者病在肩背(肺之應也)冬氣者病在四支(上文北方言在腰股
此言在四支者盖腰股屬隂四支氣薄皆易於受寒者也)故春善病鼽衂(風邪在頭也鼽音
求衂女六切)仲夏善病胷脇(胷脇近心也)長夏善病洞泄寒中(風寒
犯脾也)秋善病風瘧(暑汗不出風寒襲於膚腠也)冬善病痺厥(寒邪在四支也)
故冬不按蹻春不鼽衂(按蹻謂按摩肢節以行導引也三冬元氣伏藏在隂當伏藏之
時而擾動筋骨則精氣泄越以致春夏秋冬各生其病故冬宜養藏則春時陽氣雖升隂精自固何有鼽衂及
如下文之患按蹻且不可則冐寒妄勞益可知矣蹻音喬又極虐切)春不病頸項仲夏
不病胷脇長夏不病洞泄寒中秋不病風瘧冬不病痺
厥飱泄而汗出也(此節五句亦皆由冬不按蹻所致蓋水王則生春木木王則生夏火火王
則生長夏土土王則生秋金金王則生冬水故可免四時之病飱音孫)夫精者身之本也
故藏於精者春不病温(人身之精眞隂也爲元氣之本精耗則隂虚隂虚則陽邪易犯
故善病温此正謂冬不按蹻則精氣伏藏陽不妄升則春無温病又何慮乎鼽衂頸項等病)夏暑汗
不出者秋成風瘧此平人脉法也(夏月伏暑而汗不出則暑邪内畜以至秋
凉凄切之時寒熱相爭乃病風瘧故熱論篇曰暑當與汗皆出勿止也以上二節一言冬宜閉藏一言夏宜疏
泄冬不藏精則病温夏不汗泄則病瘧隂陽啓閉時氣宜然此舉冬夏言則春秋在其中矣凡四時之氣順之
則安逆之則病是即平人之脉法脉法者言經脉受邪之由然也)
風證(素問風論全二十八)
黃帝問曰風之傷人也或爲寒熱或爲熱中或爲寒中
或爲癘風或爲偏枯或爲風也其病各異其名不同或
内至五藏六府不知其解願聞其說(風之傷人若惟一證及其為變則或
寒或熱或表或裏或在藏府或在經絡無所不至蓋風雖陽邪氣則寒肅是風之與寒本為同類但有隂陽之
辨耳歲露篇曰四時八風之中人也故有寒暑寒則皮膚急而腠理閉暑則皮膚緩而腠理開所以病變若此
後人不究其本而多立風證名目失其梗槩致滋學者之疑凡欲辨風者但當詳察此下諸篇之義癘癩同
又音利)岐伯對曰風氣藏於皮膚之間内不得通外不得
泄(風寒襲於膚腠則玄府閉封故内不得通外不得泄此外感之始也)風者善行而數變
腠理開則洒然寒閉則熱而悶(風性動故善行數變風本陽邪陽主疎泄故令
腠理開開則衛氣不固故洒然而寒若寒勝則腠理閉閉則陽氣内壅故煩熱而悶數音朔)其寒也
則衰食飲其熱也則消肌肉故使人怢慄而不能食名
曰寒熱(寒邪傷陽則胃氣不化故衰少食飲熱邪傷隂則津液枯涸故消瘦肌肉寒熱交作則振寒故
爲怢慄不食此上三節皆以明風爲寒熱也怢音秩)風氣與陽明入胃循脉而
上至目内眥其人肥則風氣不得外泄則爲熱中而目
黃人瘦則外泄而寒則為寒中而泣出(風氣客於陽明則内入於胃胃
居中焦其脉上行繫於目系人肥則腠理緻密邪不得泄留為熱中故目黃人瘦則肌肉疎淺風寒犯之陽氣
易泄泄則寒中而泣出此明風氣之變或爲熱中或爲寒中也眥音漬)風氣與太陽俱入
行諸脉俞散於分肉之間與衛氣相干其道不利故使
肌肉憤䐜而有瘍衛氣有所凝而不行故其肉有不仁
也(風由太陽經入者自背而下凡五藏六府之俞皆附焉故邪必行諸脉俞而散於分肉也分肉者衛氣之
所行也衛氣晝行於陽自足太陽始風與衛氣相薄俱行於分肉之間故氣道濇而不利不利則風邪摶聚故
肌肉腫如憤䐜而爲瘡瘍或衛氣不行則體有不仁故凡於痛痒寒熱皆有所弗知也此節帝無所問而伯言
之所以發其詳耳下節有同然者類此䐜昌真切瘍音陽)癘者有榮氣熱胕其氣
不清故使鼻柱壞而色敗皮膚瘍潰風寒客於脉而不
去名曰癘風或名曰寒熱(風寒客於血脉久留不去則榮氣化熱皮膚附潰氣血不
清敗壞為癘故脉要精微論曰脉風成爲癘也胕腐同潰音會)以春甲乙傷於風者
爲肝風以夏丙丁傷於風者爲心風以季夏戊己傷於
邪者爲脾風以秋庚辛中於邪者爲肺風以冬壬癸中
於邪者爲腎風(春與甲乙皆木也故傷於肝夏與丙丁皆火也故傷於心季夏與戊己皆土也
故傷於脾秋與庚辛皆金也故中於肺冬與壬癸皆水也故中於腎此明風邪内至五藏也按本節以四時
十千之風分屬五藏非謂春必甲乙而傷肝夏必丙丁而傷心也凡一日之中亦有四時之氣十二時之中亦
有十干之分故得春之氣則入肝得甲乙之氣亦入肝當以類求不可拘泥諸氣皆然也又如本節曰傷曰中
本爲互言初無輕重之别後世以中風為重傷風為輕原非經旨亦牽彊矣)風中五藏六府
之俞亦為藏府之風各入其門戸所中則爲偏風(風中五藏
六府之俞卽十二經藏府之風也隨俞左右而偏中之則爲偏風故有偏病之證)風氣循風府
而上則爲腦風(風府督脉穴自風府而上則入腦戸故為腦風)風入係頭則為
目風眼寒(風自腦戸入係於頭則合於足之太陽太陽之脉起於目内眥風邪入之故為目風則或
痛或痒或眼寒而畏風羞澁也)飲酒中風則爲漏風(酒性温散善開玄府酒後中風則汗
漏不止故曰漏風病能論謂之酒風義見後三十二)入房汗出中風則為内風(内耗
其精外開腠理風邪乘虚入之故曰内風)新沐中風則為首風(沐頭面中風也一曰沭浴)
久風入中則為腸風飱泄(久風不散傳變而入於腸胃之中熱則為腸風下血寒則
水穀不化而爲飱泄瀉痢)外在腠理則為泄風(風在腠理則汗泄不止故曰泄風自上文
風氣循風府而上至此共七種所以明或爲風也故有其病各異其名不同之義)故風者百病
之長也至其變化乃爲他病也無常方然致有風氣也
(風之始入自淺而深至其變化乃為他病故風為百病之長骨空論曰風為百病之始也無常方然者言變化
之多而其致之者則皆因於風氣耳)帝曰五藏風之形狀不同者何願聞
其診及其病能(凡察病之法皆謂之診凡致病之害皆謂之能)岐伯曰肺風之
狀多汗惡風色皏然白時欬短氣晝日則差暮則甚診
在眉上其色白(多汗者陽受風氣開泄腠理也惡風者傷風惡風也下文諸藏皆同皏然淺白
貎金色白也肺主氣在變動為欬風邪廹之故時欬短氣也晝則衛氣在表風亦隨之故覺其瘥暮則衛氣入
隂邪應於内故為甚也眉上乃闕庭之間肺之候也故肺病則白色見於此皏普梗切差瘥同)心風
之狀多汗惡風焦絶善怒嚇赤色病甚則言不可快診
在口其色赤(多汗惡風義如前焦絶者脣舌焦燥津液乾絶也風化木心屬火風薄於心則木火
合邪神志潰亂故或爲善怒或爲驚嚇心主舌病甚則舌本強故言不可快心和則舌能知味故診當在口口
者兼脣而言色當赤也嚇音黑又虚嫁切)肝風之狀多汗惡風善悲色微
蒼嗌乾善怒時憎女子診在目下其色青(氣并於肺則悲肝病而肺
氣乘之故善悲色微蒼肝之色也足厥隂脉循喉嚨之後上入頏顙故嗌乾也善怒肝之志也肝爲隂中之陽
其脉環隂噐強則好色病則妬隂故時憎女子也肝氣通於目故診在目下色當青也嗌音益憎音曾)脾
風之狀多汗惡風身體怠墯四支不欲動色薄微黃不
嗜食診在鼻上其色黃(身體怠惰四支不用者脾主肌肉四支也色薄微黃土之色也
不嗜食脾病不能化也鼻為面王主應脾胃故色診當見於鼻上嗜音示)腎風之狀多汗
惡風面痝然浮腫脊痛不能正立其色炲隱曲不利診
在肌上其色黑(痝然浮慘貎風邪入腎則挾水氣上升故面為浮腫腎脉貫脊屬腎故令脊痛
不能正立炲烟炲也隱曲隂道也腎主水故色黑如炲腎開竅於二隂故爲隱曲不利肌肉本主於脾今其風
水合邪反侮乎土故診在肌上色當黑也又腎風風水義見後三十一痝音芒炲音臺)胃風之狀
頸多汗惡風食飲不下鬲塞不通腹善滿失衣則䐜脹
食寒則泄診形瘦而腹大(胃脉從大迎前下人迎循喉嚨入缺盆故胃風之狀頸必
多汗惡風胃主受納水穀而風邪居之故食飲不下鬲塞不通胃脉循腹裏故善滿失衣則陽明受寒於外故
爲䐜脹食寒則胃氣受傷於内故爲泄瀉胃者肉其應胃病故形瘦腹者胃所居邪實故腹大此下當詳明六
府之病而止言胃風者以胃為六府之長即如本輸篇所謂大腸小腸皆屬於胃之意胃病則府在其中矣)
首風之狀頭面多汗惡風當先風一日則病甚頭痛不
可以出内至其風日則病少愈(首為諸陽之會因沭中風則頭面之皮腠疎故
多汗惡風凡患首風者止作無時故凡於風氣將發必先風一日而病甚頭痛以陽邪居於陽分陽性先而速
也先至必先衰是以至其風日則病少愈内謂房室之内不可出者畏風寒也)漏風之狀或多
汗常不可單衣食則汗出甚則身汗喘息惡風衣常濡
口乾善渴不能勞事(漏風之病因於飲酒中風也風邪挾酒則陽氣散越故多汗陽勝則
身熱惡寒故不可以單衣食入於隂長氣於陽故食則汗出甚則陽浮於上故喘息汗出不止故衣濡陽盛隂
虛津亡於内所以口乾善渴身不能勞也能耐同)泄風之狀多汗汗出泄衣上
口中乾上漬其風不能勞事身體盡痛則寒(泄風者表不固也上
漬者身半以上汗多如漬也口中乾津液涸也液涸則血虚故不能勞而身盡痛汗多則亡陽故令人寒也
漬曾四切)帝曰善
風傳五藏(素問玉機真藏論二十九)
是故風者百病之長也(長義如前章)今風寒客於人使人毫
毛畢直皮膚閉而爲熱當是之時可汗而發也(客者如客之自
外而至居非其常也畢盡也風寒客於皮膚則腠理閉密故毫毛盡直寒束於外則陽氣無所疎泄故欝而為
熱斯時也寒邪初中在表故可取汗而愈)或痺不仁腫痛當是之時可湯熨
及火灸刺而去之(邪在皮毛不亟去之則入於經絡故或爲諸痺或爲不仁或爲腫痛故當
用湯熨灸刺之法以去經絡之病)弗治病入舍於肺名曰肺痺發欬上
氣(風寒自表入藏必先於肺蓋肺合皮毛爲藏之長也宣明五氣篇曰邪入於隂則痺故肺受風寒則病爲
肺痺而其變動為欬欬則喘急故爲上氣)弗治肺卽傳而行之肝病名曰肝
痺一名曰厥脇痛出食當是之時可按若刺耳(在肺弗治則肺
金乘木故及於肝是爲肝痺肝氣善逆故一名曰厥厥在肝經故脇痛厥而犯胃故出食可按若刺則厥逆散
而肝邪平矣)弗治肝傳之脾病名曰脾風發癉腹中熱煩心
出黃當此之時可按可藥可浴(在肝弗治則肝木乘土風熱入脾病名脾癉其
在内則腹中熱而煩心在外則肌體出黃可按可藥可浴在解其表裏之風熱耳)弗治脾傳之
腎病名曰疝瘕少腹冤熱而痛出白一名曰蠱當此之
時可按可藥(在脾弗治則土邪乘腎病名疝瘕邪聚下焦故小腹冤熱而痛溲出白濁也熱結不
散虧蝕真隂如蟲之吸血故亦名曰蠱瘕加駕二音)弗治腎傳之心病筋脉相
引而急病名曰瘛當此之時可灸可藥弗治滿十日法
當死(腎邪克火則傳於心心主血脉心病則血燥血燥則筋脉相引而急手足攣掣病名曰瘛邪氣至心
其病已極此而弗治故不出十日當死瘛音翅)腎因傳之心心即復反傳而
行之肺發寒熱病當三歲死(若腎傳於心未至即死而邪未盡者當復傳於肺而
金火交爭金勝則寒火勝則熱故發寒熱三歲死者凡風邪傳徧五藏本當即死其不死者以元氣未敗勢猶
在緩故肺復受邪再一歲則肺病及肝二歲則肝病及脾三歲則脾病及腎三隂俱敗故當死也)此病
之次也(此卽順傳所勝之次第也)然其卒發者不必治於傳(病有發於倉卒
者隨氣爲患不以次而入亦不必依次以治其傳此又於逆傳順傳之外而復有不次相乘者矣卒猝同)
或其傳化有不以次不以次入者憂恐悲喜怒令不得
以其次故令人有大病矣(五志之發無常隨觸而動故生病亦不以其次)因而
喜大虛則腎氣乘矣(喜則氣下故傷心心傷而大虚則腎氣乘之水勝火也)怒則
肝氣乘矣(怒則氣逆於肝而乘於脾木勝土也)悲則肺氣乘矣(悲則氣并於肺而乘
於肝金勝木也)恐則脾氣乘矣(恐傷腎而腎氣虛則脾氣乘之土勝水也)憂則心氣
乘矣(憂傷肺則心氣乘之火勝金也)此其道也(或以有餘而乘彼或以不足而被乘皆乘所不
勝此不次之道也)故病有五五五二十五變及其傳化傳乘之
名也(藏惟五而五藏之傳又能各兼五藏則有二十五變傳者以此傳彼乘者以強凌弱故有曰傳曰乘
之異名耳本篇與藏象類二十四章同出一論所當並考)
風厥勞風(素問評熱病論三十)
帝曰有病身熱汗出煩滿煩滿不爲汗解此為何病(不為汗解謂
汗後熱煩不散也)岐伯曰汗出而身熱者風也汗出而煩滿
不解者厥也病名曰風厥帝曰願卒聞之岐伯曰巨陽
主氣故先受邪少隂與其爲表裏也得熱則上從之從
之則厥也(風爲陽邪故汗雖出而身仍熱也巨陽主氣氣言表也表病則裏應故少隂得熱則隂分
之氣亦從陽而上逆逆則厥矣故名風厥按風厥之義不一如本篇者言太陽少隂病也其在隂陽别論者
云二陽一隂發病名曰風厥言胃與肝也詳本類前六在五變篇者曰人之善病風厥漉汗者肉不堅腠理疎
也詳本類後七十六俱當參辨其義)帝曰治之奈何岐伯曰表裏刺之飲
之服湯(陽邪盛者隂必虛故當寫太陽之熱補少隂之氣合表裏而刺之也飲之服湯卽脉度篇所謂
虚者飲藥以補之之意)帝曰勞風爲病何如岐伯曰勞風法在
肺下(勞風者因勞傷風也肺下者在内則胷鬲之間在外則四椎五椎之間也風受於外則病應於内凡
人之因於勞者必氣喘此勞能動肺可知按王氏曰勞謂腎勞也腎脉從腎上貫肝鬲入肺中故腎勞風生
上居肺下也此固一說第勞之為病所涉者多恐不止於腎經耳)其爲病也使人強上
冥視(邪在肺下則爲喘逆故令人強上不能俛首風熱上壅則畏風羞明故令人冥目而視)唾出
若涕惡風而振寒此爲勞風之病(風熱傷隂則津液稠濁故唾出若涕肺主
皮毛衛氣受傷故惡風振寒)帝曰治之奈何岐伯曰以救俛仰(風之微甚
證在俛仰之間也故當先救之然救此者必先温肺温肺則風散風散則俛仰安矣若温散不愈欝久成熱然
後可以清解温清失宜病必延甚俛俯同)巨陽引精者三日中年者五日
不精者七日(風邪之病肺者必由足太陽膀胱經風門肺俞等穴内入於藏太陽者水之府三陽
之表也故當引精上行則風從欬散若巨陽氣盛引精速者應在三日中年精衰者應在五日衰年不精者應
在七日當欬出青黃痰涕而愈如下文者是卽引精之謂)欬出青黃涕其狀如膿大
如彈丸從口中若鼻中出不出則傷肺傷肺則死也(欬涕
不出者卽今人所謂乾欬嗽也甚至金水虧竭虚勞之候故死王氏曰平調欬者從咽而上出於口暴卒欬
者氣衝突於蓄門而出於鼻夫如是者皆腎氣勞竭肺氣内虚陽氣奔廹之所爲故不出則傷肺而死也按王
氏所謂蓄門者義出營氣篇詳經絡類二十四)
腎風風水(三十一附中風治法)
帝曰有病腎風者面胕痝然壅害於言可刺不(素問評熱病論
胕浮腫也痝然失色貎壅重濁不清也腎脉循喉嚨挾舌夲病風則腎脉不利故壅害於言語胕音附痝
音芒)岐伯曰虛不當刺不當刺而刺後五日其氣必至(虚者
本不當刺若謂腫爲實以鍼寫之則眞氣愈虛邪必乘虚而至後五日者藏氣一周而復至其所傷之藏病氣
因而甚矣)帝曰其至何如岐伯曰至必少氣時熱時熱從胷
背上至頭汗出手熱口乾苦渴小便黃目下腫腹中鳴
身重難以行月事不來煩而不能食不能正偃正偃則
欬病名曰風水論在刺法中(腎主水風在腎經卽名風水論在刺法中卽水熱穴
論也詳鍼刺類三十八此節諸釋俱如下文惟熱從胷背上至頭及手熱等義未之及或脱簡也此病以腎隂
不足而復刺之則重傷眞隂乃成是病蓋腎與膀胱爲表裏腎經自足上注胷中膀胱經自頭頂下行肩背隂
虚則陽勝故熱從肩背上至頭而汗出也手心主之脉入掌中腎水不足則心火有餘故又爲手熱平人氣
象論曰面腫曰風足脛腫曰水詳本類後五十九)帝曰願聞其說岐伯曰邪之
所湊其氣必虛(邪必因虚而入故邪之所凑其氣必虚經文止此二句奈何後人有續之者曰
留而不去其病則實此言大有不通夫凑即邪之實也又何必留而後實耶留而實者固然有之愈留而愈虚
者尤爲不少倘執前言為成訓則未免虚實誤用斯言也不惟爲贅且為害矣當察之)隂虛者陽
必湊之故少氣時熱而汗出也(隂虚則無氣故爲少氣時熱陽主散而凑於隂
分故汗出)小便黃者少腹中有熱也(少腹有熱邪在隂也故小便黃)不能正
偃者胃中不和也正偃則欬甚上廹肺也(正偃仰臥也腎脉貫肝鬲
入肺中其支者注胷中腎邪自下而上則胃氣逆而不和故正偃則欬甚而上廹於肺)諸有水氣
者微腫先見於目下也帝曰何以言岐伯曰水者隂也
目下亦隂也腹者至隂之所居故水在腹者必使目下
腫也(目下腫如臥蚕者其腹必有水氣也)真氣上逆故口苦舌乾臥不得
正偃正偃則欬出清水也諸水病者故不得臥臥則驚
驚則欬甚也(水邪留滯於藏故爲氣逆氣逆則不得正臥故驚而欬甚)腹中鳴者病
本於胃也薄脾則煩不能食食不能下者胃脘隔也身
重難以行者胃脉在足也(脾胃屬土所以制水土弱則寒水反侮之故腹中鳴而食
不下胃主肌肉其脉行於足水氣居於肉中故身重不能行)月事不來者胞脉閉也
胞脉者屬心而絡於胞中今氣上迫肺心氣不得下通
故月事不來也(胞即子宮相火之所在也心主血脉君火之所居也陽氣上下交通故胞脉屬
心而絡於胞中以通月事今氣上迫肺則隂邪遏絕陽道心氣不得下行故胞脉閉而月事斷矣凡如上文者
皆虚不當刺之病可見誤刺之害爲不小也)帝曰善
帝曰有病痝然如有水狀切其脉大緊身無痛者形不
瘦不能食食少名爲何病(素問奇病論如有水狀謂其痝然浮腫似水而實非水
也脉大者隂虛也脉緊者寒氣也身無痛形不瘦者邪氣在藏不在表也風挾腎邪反傷脾胃故不能食)岐
伯曰病生在腎名爲腎風(病生在腎名爲腎風其非外感之風可知然則五風有由
内生者皆此義也所以風有内外之分不可不辨愚按風之爲病最多誤治者在不明其表裏耳蓋外風者
八方之所中也内風者五藏之本病也八風自外而入必先有發熱惡寒頭疼身痛等證此因於外者顯然有
可察也五風由内而病則絕無外證而忽病如風其由内傷可知也然旣非外感而經曰諸暴強直皆屬於風
諸風掉眩皆屬於肝何也蓋肝爲東方之藏其藏血其主風血病則無以養筋筋病則掉眩強直之類諸變百
出此皆肝木之化故云皆屬於風謂之屬者以五氣各有所主如諸濕腫滿皆屬於脾之類其義同也蓋有所
中者謂之中外感也無所中者謂之屬内傷也故王安道有真中類中之辨所當察也後世不明此義不惟以
類風者認爲真風而且以内奪暴厥等證俱認爲風誤亦甚矣夫外感者邪襲肌表故多陽實内傷者由於酒
色勞倦七情口腹致傷藏氣故由隂虛凡藏氣受傷脾敗者病在肢體或多痰飲腎病者或在骨髓或在二隂
心病者或在血脉或在神志肺病者或在營衛或在聲音肝病者或在筋爪或在脇肋此五藏之類風未有不
由隂虛而然者惟東垣獨得其義曰有中風者卒然昏憒不省人事此非外來風邪乃本氣自病也人年逾四
旬氣衰者多有此疾盖人年四十而隂氣自半故多犯之豈非隂虚之病乎夫人生於陽而根於隂根本衰則
人必病根本敗則人必危矣所謂根本者卽眞隂也人知隂虚惟一而不知隂虛有二如隂中之水虚則病在
精血隂中之火虚則病在神氣蓋陽衰則氣去故神志爲之昏亂非火虚乎隂虧則形壞故肢體爲之廢弛非
水虚乎今以神離形壞之證乃不求水火之源而猶以風治鮮不危矣試以天道言之其象亦然凡旱則多燥
燥則多風是風木之化從乎燥燥即隂虚之候也故凡治類風者專宜培補真隂以救根本使隂氣復則風燥
自除矣然外感者非曰絶無虚證氣虚則虚也内傷者非曰必無實證有滯則實也治虚者當察其在隂在陽
而直補之治實者但察其因痰因氣而暫開之此於内傷外感及虚實攻補之間最當察其有無微甚而酌其
治也甚至有元氣素虧猝然仆倒上無痰下失禁瞑目昏沉此厥竭之證尤與風邪無涉使非大劑參术或七
年之艾破格挽回又安望其復真氣於將絶之頃哉倘不能察其表裏又不能辨其虚實但以風之爲名多用
風藥不知風藥皆燥燥復傷隂風藥皆散散復傷氣以内傷作外感以不足為有餘是促人之死也班氏云不
服藥為中醫者正為此軰而發耳)腎風而不能食善驚驚已心氣痿者
死(風生於腎則反尅脾土故不能食腎邪犯心則神氣失守故善驚驚後而心氣痿弱不能復者心腎俱敗
水火俱困也故死)帝曰善
酒風(素問病能論三十二)
帝曰有病身熱解墯汗出如浴惡風少氣此爲何病岐
伯曰病名曰酒風(此即前風論中所謂漏風也酒性本熱過飲而病故令身熱濕熱傷於筋
故解墯濕熱蒸於膚腠故汗出如浴汗多則衛虛故惡風衛虚則氣泄故少氣因酒得風而病故曰酒風)帝
曰治之奈何岐伯曰以澤瀉术各十分麋銜五分合以
三指撮爲後飯(澤瀉味甘淡性微寒能滲利濕熱白术味甘苦氣温能補中燥濕止汗麋銜即
薇銜一名無心草南人呼爲吳風草味苦平微寒主治風濕十分者倍之也五分者减半也合以三指用三指
撮令以約其數而爲煎劑也飯後藥先故曰後飯)
賊風鬼神(靈樞賊風篇全三十三)
黃帝曰夫子言賊風邪氣之傷人也令人病焉今有其
不離屏蔽不出室穴之中卒然病者非不離賊風邪氣
其故何也(賊者傷害之名凡四時不正之氣皆謂之賊風邪氣詳運氣類三十六室穴者古人多穴
居也非不離賊風邪氣言雖避風邪而亦有病者何也)岐伯曰此皆嘗有所傷於
濕氣藏於血脉之中分肉之間久留而不去若有所墮
墜惡血在内而不去卒然喜怒不節飲食不適寒温不
時腠理閉而不通(嘗有所傷謂故有所傷也或傷於濕氣留藏於分肉血脉之間或有所墮
墜惡血留而不去或卒然喜怒不節則氣有所逆或飲食不適其宜則内有所傷或寒温不時致腠理閉而衛
氣不通凡此五者皆如下文之所謂故邪也)其開而遇風寒則血氣凝結與
故邪相襲則爲寒痺(其開者謂冐露於風寒也故邪在前風寒繼之二者相值則血氣凝
結故爲寒痺痺論曰寒氣勝者爲痛痺也)其有熱則汗出汗出則受風雖不
遇賊風邪氣必有因加而發焉(其或有因熱汗出而受風者雖非賊風邪氣亦
爲外感必有因加而發者謂因於故而加以新也新故合邪故病發矣)黃帝曰今夫子之
所言者皆病人所自知也其毋所遇邪氣又毋怵惕之
所志卒然而病者其故何也唯有因鬼神之事乎(鬼神之事
蓋自古惑之矣故帝特以爲問在欲發明其義以示人也怵出恤二音毋無同)岐伯曰此亦
有故邪留而未發因而志有所惡及有所慕血氣内亂
兩氣相摶其所從來者微視之不見聽而不聞故似鬼
神(故邪者言其先有病邪如上文之濕氣墮墜喜怒寒温之類留而未發之謂也惡者惡其所憎也慕者慕
其所好也故邪未發而新邪復觸之則五志爲邪所憑血氣因而内亂邪正先後兩氣相摶而邪妄之病生矣
但病所從來者其機甚微有非聞見可及故人以鬼神爲疑不知迹似鬼神而實非鬼神之所爲也)黃帝
曰其祝而已者其故何也岐伯曰先巫者因知百病之
勝先知其病之所從生者可祝而已也(祝者巫呪之屬即祝由也勝者
凡百病五行之道必有所以勝之者然必先知其病所從生之由而後以勝法勝之則可移精變氣祛其邪矣
病有藥石所不及非此不可者惟先巫知之故可祝而已也然則先巫用祝之妙正不在祝其機在勝之而已
鬼神祝由詳按在論治類十六當與此並觀祝呪同)
厥逆(素問厥論三十四)
黃帝問曰厥之寒熱者何也(厥者逆也氣逆則亂故忽爲眩仆脱絕是名爲厥
愚按厥證之起於足者厥發之始也甚至猝倒暴厥忽不知人輕則漸甦重則即死最為急候後世不能詳察
但以手足寒熱爲厥又有以脚氣爲厥者謬之甚也雖仲景有寒厥熱厥之分亦以手足爲言蓋彼以辨傷寒
之寒熱耳實非若内經之所謂厥也觀大竒論曰暴厥者不知與人言調經論曰血之與氣并走於上則爲大
厥厥則暴死氣復反則生不反則死繆刺論曰手足少隂太隂足陽明五絡俱竭令人身脉皆重而形無知也
其狀若尸或曰尸厥若此者豈止於手足寒熱及脚氣之謂耶今人多不知厥證而皆指爲中風也夫中風者
病多經絡之受傷厥逆者直因精氣之内奪表裏虛實病情當辨名義不正無怪其以風治厥也醫中之害莫
此為甚今將風厥二類並列於此以便觀者之䆒正諸篇厥義詳會通類疾病二十三)岐伯對曰
陽氣衰於下則爲寒厥隂氣衰於下則爲熱厥(凡物之生氣必
自下而升故隂陽之氣衰於下則寒厥熱厥由之而生也)帝曰熱厥之爲熱也必起
於足下者何也(足下足心也熱為陽邪而反起於隂分故問之)岐伯曰陽氣起
於足五指之表隂脉者集於足下而聚於足心故陽氣
勝則足下熱也(足指之端曰表三陽之所起也足下足心三隂之所聚也若陽氣勝則隂氣虛
陽乘隂位故熱厥必從足下始凡人病隂虚者所以足心多熱也)帝曰寒厥之爲寒也
必從五指而上於膝者何也(五指爲陽氣之所起寒爲隂邪反從陽分而上故問
之)岐伯曰隂氣起於五指之裏集於膝下而聚於膝上
故隂氣勝則從五指至膝上寒其寒也不從外皆從内
也(裏言内也亦足下也若隂氣勝則陽氣虚陽不勝隂故寒厥必起於五指而上寒至膝然其寒也非從外
入皆由内而生也故凡病陽虚者必手足多寒皆從指端始)帝曰寒厥何失而然
也(厥之將發手足先寒者是爲寒厥)岐伯曰前隂者宗筋之所聚太隂
陽明之所合也(前隂者隂噐也宗筋者衆筋之所聚也如足之三隂陽明少陽及衝任督蹻筋
脉皆聚於此故曰宗筋此獨言太隂陽明之合者重水穀之藏也蓋胃爲水穀氣血之海主潤宗筋又隂陽總
宗筋之會會於氣街而陽明爲之長故特言之以發明下文之義)春夏則陽氣多而隂
氣少秋冬則隂氣盛而陽氣衰(天人之道皆然也)此人者質壯
以秋冬奪於所用下氣上爭不能復精氣溢下邪氣因
從之而上也(質壯者有所恃當秋冬隂勝之時必多情欲之用以奪腎中之精氣精虚於下則取
足於上故下氣上爭也去者太過生者不及故不能復也精溢則氣去氣去則陽虚陽虚則隂勝為邪故寒氣
因而上逆矣)氣因於中(氣即上文之精氣邪氣也精氣之原本於水穀水穀之化出於脾胃故凡
病爲寒厥爲下氣上爭爲精氣溢下皆氣因於中也然水穀在胃命門在腎以精氣言則腎精之化因於胃以
火土言則土中陽氣根於命門隂陽顚倒互有所關故上文云厥起於下此云氣因於中正以明上下相因之
義)陽氣衰不能滲營其經絡陽氣日損隂氣獨在故手
足爲之寒也(陽氣者即陽明胃氣也四支皆禀氣於胃故陽虚於中則不能滲營經絡而手足寒
也)帝曰熱厥何如而然也(厥之將發手足皆熱者是爲熱厥)岐伯曰
酒入於胃則絡脉滿而經脉虛(酒爲熱穀之液其氣悍而疾故先充絡脉絡滿
而經虚者酒能傷隂陽盛則隂衰也酒之詳義見經絡類六及藏象類二十一)脾主爲胃行
其津液者也隂氣虚則陽氣入陽氣入則胃不和胃不
和則精氣竭精氣竭則不營其四支也(脾主爲胃行其津液故酒入於
胃必歸於脾濕熱在脾則脾隂虚陽獨亢而胃不和矣脾胃俱病則精氣竭故不能營其經絡四支也)此
人必數醉若飽以入房氣聚於脾中不得散酒氣與穀
氣相薄熱盛於中故熱徧於身内熱而溺赤也夫酒氣
盛而慓悍腎氣日衰陽氣獨勝故手足爲之熱也(數醉若飽
入房者既傷其脾復傷其腎皆隂虛也故手足爲熱按木篇寒熱二厥一由恃壯以秋冬奪於所用故陽氣
衰而爲寒厥一由數醉若飽入房故精氣竭而爲熱厥二者皆因於酒色致傷真元乃爲是病故本篇首言其
所由然則厥之重輕於茲可見矣)帝曰厥或令人腹滿或令人暴不
知人或至半日遠至一日乃知人者何也(暴不知人猝然昏潰也)
岐伯曰隂氣盛於上則下虛下虚則腹脹滿(隂氣盛於上則不守
於下故下虛隂虚於下則脾腎之氣不化故腹爲脹滿)陽氣盛於上則下氣重上
而邪氣逆逆則陽氣亂陽氣亂則不知人也(重并也邪氣氣失常
也陽氣盛於上則下氣并而上行并則逆逆則亂陽氣亂則神明失守故暴不知人也)
十二經之厥(素問厥論連前篇三十五)
帝曰願聞六經脉之厥狀病能也(能猶形也前章言病厥之本故此下復問
其各經之狀)岐伯曰巨陽之厥則腫首頭重足不能行發為
眴仆(眴目眩亂也仆猝倒也足太陽之脉起於目内眥上額交巔入絡腦故爲腫首頭重眴仆其下行之
支者合膕中貫腨内故爲足不能行眴音眩)陽明之厥則癲疾欲走呼腹滿
不得臥面赤而熱妄見而妄言(陽明胃脉也爲多氣多血之經氣逆於胃則陽
明邪實故爲癲狂之疾而欲走且呼也其脉循腹裏故爲腹滿胃不和則臥不安故爲不得臥陽明之脉行於
面故爲面赤而熱陽邪盛則神明亂故爲妄見妄言)少陽之厥則暴聾頰腫而熱
脇痛胻不可以運(厥在足少陽者其脉入耳中故暴聾下加頰車故頰腫而熱下腋循胷過
季脇故脇痛下出膝外廉下外輔骨之前故胻不可以運胻音杭)太隂之厥則腹滿䐜
脹後不利不欲食食則嘔不得臥(足太隂之脉入腹屬脾絡胃故厥則腹滿
䐜脹逆氣在脾故後便不利且令不欲食而食則嘔脾與胃爲表裏胃不和者臥不安脾亦然也)少隂
之厥則口乾溺赤腹滿心痛(厥逆在足少隂者其脉循喉嚨挾舌本故口乾腎脉
絡膀胱故溺赤其直者從腎上貫肝鬲其支者從肺出絡心注胷中故腹滿心痛)厥隂之厥則
少腹腫痛腹脹涇溲不利好臥屈膝隂縮腫胻内熱(足厥
隂之脉抵少腹挾胃故厥則少腹腫痛而腹脹其脉環隂噐故涇溲不利隂縮而腫肝主筋爲罷極之本故足
軟好臥而屈膝其下者行足脛内側故胻内為熱涇音經水名溲音搜)盛則寫之虛則補
之不盛不虛以經取之(不盛不虚者惟逆氣在經而無關於虚盛也故但取其經而已
義詳本類前十)太隂厥逆胻急攣心痛引腹治主病者(此下亦皆
言足六經也足太隂之脉上腨内循脛骨之後故胻爲急攣入腹注心中故心痛引腹治主病者謂如本經之
左右上下及原俞等穴各有宜用當審其所主而刺之也餘凖此按六經之厥已具上文此復言者考之全
元起本自本節之下另在第九卷中蓋彼此發明原屬兩篇之文乃王氏類移於此者非本篇之重複也)少
隂厥逆虚滿嘔變下泄清治主病者(腎爲胃關故少隂厥逆則下焦不化
而爲虚滿嘔變腎病則命門陽氣亦衰故下泄清冷)厥隂厥逆攣腰痛虛滿前閉
譫言治主病者(厥隂脉絡諸筋故爲拘攣腰痛肝邪侮土故爲虛滿肝經之脉環隂噐故爲前
閉不通肝藏魂厥逆在肝則神魂亂故言爲譫妄)三隂俱逆不得前後使人手
足寒三日死(不得前後者或閉結不通或遺失不禁不得其常之謂也三隂俱逆則藏氣絕陽明
脉解篇曰厥逆連經則生連藏則死此之謂也)太陽厥逆僵仆嘔血善衂治主
病者(足太陽之脉起目内眥從巔入絡腦挾脊循膂下膕中貫腨内爲三陽之大經故主僵仆衂衊之病
然五藏之俞皆繫於此故本經厥逆者當爲嘔血衂女六切)少陽厥逆機關不利機
關不利者腰不可以行項不可以顧(足之少陽膽經也機關者筋骨要會
之所也膽者筋其應少陽厥逆則筋不利故爲此機關腰項之病)發腸癰不可治驚者
死(腸癰發於少陽厥逆者相火之結毒也故不可治若有驚者其毒連藏故當死)陽明厥逆喘
欬身熱善驚衂嘔血(陽明之脉循喉嚨入缺盆下膈故爲喘欬陽明主肌肉故爲身熱風
木之邪發驚駭為胃所畏故善驚陽明之脉起於鼻屬於胃氣有所逆故為衂血嘔血)手太隂
厥逆虚滿而欬善嘔沫治主病者(此下言手六經之厥逆也手太隂之脉起
於中焦循胃口上膈屬肺故其為病如此)手心主少隂厥逆心痛引喉身熱
死不可治(手心主厥隂之脉起於胷中出屬心包絡手少隂心脉從心系上挾嗌皆令人心痛引喉
二經屬火其主血脉故為身熱心爲五藏六府之大主故逆之則死不可治)手太陽厥逆耳
聾泣出項不可以顧腰不可以俛仰治主病者(手太陽小腸之
脉至目之内外眥入耳中故厥則耳聾泣出其支者從缺盆循頸故項不可以顧又四時氣篇曰邪在小腸者
連睪系屬於脊故腰不可以俛仰也)手陽明少陽厥逆發喉痺嗌腫痓治
主病者(手陽明大腸之脉從缺盆上頸貫頰手少陽三焦之脉上出缺盆上項故皆發喉痺嗌腫按全
元起本痓作痙謂手臂肩項強直也痓音熾痙音敬)
厥逆頭痛五有餘二不足者死(素問竒病論三十六)
帝曰人有病頭痛以數歲不已此安得之名爲何病(頭痛
不當數歲故怪而為問)岐伯曰當有所犯大寒内至骨髓髓者以
腦為主腦逆故令頭痛齒亦痛病名曰厥逆帝曰善(髓以
腦為主諸髓皆屬於腦也故大寒至髓則上入頭腦而為痛其邪深故數歲不已髓為骨之充故頭痛齒亦痛
是因邪逆於上故名曰厥逆)帝曰有癃者一日數十溲此不足也
身熱如炭頸膺如格人迎躁盛喘息氣逆此有餘也太
隂脉細微如髮者此不足也其病安在名為何病(癃小水不
利也一日數十溲數欲便而所出不多也如炭者熱之甚也頸言咽喉膺言胷臆如格者上下不通若有所格
也人迎躁盛者足陽明動脉在結喉兩傍所以候陽也喘息者呼吸急促也氣逆者治節不行也太隂脉微細
者即兩手寸口之脉所以候隂也癃良中切溲音搜)岐伯曰病在太隂(脾肺二藏皆屬
太隂觀下文復云頗在肺則此節專言脾隂可知如上文云太隂之脉細微者正以氣口亦太隂也藏氣不足
則脉見於此又口問篇曰中氣不足溲便為之變今其癃而數十溲者亦由中氣之不足耳故病在脾隂氣
口亦太隂義詳藏象類十一)其盛在胃(上文云身熱如炭者胃主肌肉也頸膺如格者胃脉循喉
嚨入缺盆下膈也人迎躁盛者即終始等篇所云人迎一盛二盛三盛四盛且大且數名曰溢陽也凡上三者
皆屬陽明故曰其盛在胃)頗在肺(即喘息氣逆也)病名曰厥死不治(隂不入陽故其
盛在胃陽不入隂故太隂細微病名曰厥者隂陽皆逆也故死不可治)此所謂得五有餘
二不足也帝曰何謂五有餘二不足岐伯曰所謂五有
餘者五病之氣有餘也二不足者亦病氣之不足也今
外得五有餘内得二不足此其身不表不裏亦正死明
矣(外得五有餘者一身熱如炭二頸膺如格三人迎躁盛四喘息五氣逆也内得二不足者一癃而一日數
十溲二太隂脉細微如髮也若此五病者邪氣有餘也二病者正氣不足也欲寫其邪則隂虛於裏欲補其虛
則陽實於外救裏不可治表亦不可此不表不裏之病即陽證隂脉之類有死而已不能為也)
厥腰痛(素問病能論三十七)
帝曰有病厥者診右脉沉而緊左脉浮而遲不然病主
安在(此言厥逆而爲腰痛者其病在腎也右脉左脉皆以兩尺爲言不然甲乙經作不知於義爲妥當從
之)岐伯曰冬診之右脉固當沉緊此應四時左脉浮而
遲此逆四時(冬氣伏藏故沉緊者爲應時浮遲者爲逆逆則爲厥矣)在左當主病
在腎頗關在肺當腰痛也(在左者當主病在腎此正以尺爲言也然浮者爲肺脉故
云頗關在肺)帝曰何以言之岐伯曰少隂脉貫腎絡肺今得
肺脉腎爲之病故腎爲腰痛之病也(腎脉本絡於肺今以冬月而肺脉見
於腎位乃腎氣不足故脉不能沉而見浮遲此非肺病病在腎也腰爲腎之府故腎氣逆者當病爲腰痛)
厥逆之治須其氣并(素問腹中論三十八)
帝曰有病膺腫頸痛胷滿腹脹此爲何病何以得之(膺胷
之兩傍高處也頸項前也)岐伯曰名厥逆(膺腫頸痛胷滿腹脹皆在上中二焦此以隂并於陽
下逆於上故病名厥逆)帝曰治之奈何岐伯曰灸之則瘖石之則
狂須其氣并乃可治也(瘖失音也石總鍼石而言)帝曰何以然岐伯
曰陽氣重上有餘於上灸之則陽氣入隂入則瘖(陽氣有餘
於上而復灸之是以火濟火也陽極乘隂則隂不能支故失聲爲瘖)䂖之則陽氣虛虛則
狂(陽并於上其下必虛以䂖泄之則陽氣隨刺而去氣去則上下俱虛而神失其守故爲狂也)須其
氣并而治之可使全也(氣并者謂隂陽旣逆之後必漸通也蓋上下不交因而厥逆當
其乖離而強治之恐致偏絶故必須其氣并則或隂或陽隨其盛衰察而調之可使保全也)
傷寒(素問熱論篇三十九附傳經說及傷寒治法)
黃帝問曰今夫熱病者皆傷寒之類也或愈或死其死
皆以六七日之間其愈皆以十日以上者何也不知其
解願聞其故(傷寒者中隂寒殺厲之氣也寒盛於冬中而即病者是爲傷寒其不即病者至春則
名爲温病至夏則名爲暑病然有四時不正之氣隨感隨發者亦曰傷寒寒邪束於肌表則玄府閉陽氣不得
散越乃欝而爲熱故凡係外感發熱者皆傷寒之類)岐伯對曰巨陽者諸陽之屬
也(巨大也太陽爲六經之長統攝陽分故諸陽皆其所屬)其脉連於風府故爲諸
陽主氣也(風府督脉穴太陽經脉覆於巔背之表故主諸陽之氣分)人之傷於寒也
則爲病熱熱雖甚不死(人傷於寒而傳爲熱者寒盛則生熱也寒散則熱退故雖甚不
致死)其兩感於寒而病者必不免於死(表裏俱受是謂兩感義詳後章)帝
曰願聞其狀岐伯曰傷寒一日巨陽受之故頭項痛腰
脊強(巨陽足太陽也爲三陽之表而脉連風府故凡病傷寒者多從太陽始太陽之經從頭項下肩&KR0008;挾
脊抵腰中故其爲病如此仲景曰太陽之爲病脉浮頭項強痛而惡寒按人身經絡三陽爲表三隂爲裏三
陽之序則太陽爲三陽陽中之陽也陽明爲二陽居太陽之次少陽爲一陽居陽明之次此三陽爲表也三隂
之序則太隂爲三隂居少陽之次少隂爲二隂居太隂之次厥隂爲一隂居少隂之次此三隂爲裏也其次序
之數則自内而外故各有一二三之先後者如此又如邪之中人必自外而内如皮部論等篇曰邪客於皮則
腠理開開則邪入客於絡脉絡脉滿則注於經脉經脉滿則入舍於府藏此所以邪必先於皮毛經必始於太
陽而後三隂三陽五藏六府皆受病如下文之謂也)二日陽明受之陽明主肉其
脉俠鼻絡於目故身熱目疼而鼻乾不得臥也(傷寒多發熱而
獨此云身熱者蓋陽明主肌肉身熱尤甚也邪熱在胃則煩故不得臥餘證皆本經之所及仲景曰陽明之爲
病胃家實也)三日少陽受之少陽主膽其脉循脇絡於耳故
胷脇痛而耳聾(邪在少陽者三陽已盡將入太隂故爲半表半裏之經其經脉出耳前後下循
胷脇故爲脇痛耳聾等證仲景曰傷寒脉弦細頭痛發熱者屬少陽少陽之病口苦咽乾目眩也又曰太陽病
不解轉入少陽者脇下鞕滿乾嘔不能食往來寒熱蓋邪在陰則寒邪在陽則熱邪在表則無嘔滿等證邪在
裏則胷滿乾嘔不能食故成無已曰少陽之邪在半表半裏之間)三陽經絡皆受其病
而未入於藏者故可汗而已(三陽爲表屬府邪在表而未入於三陰之藏者皆可
汗而散也)四日太陰受之太陰脉布胃中絡於嗌故腹滿而
嗌乾(邪在三陽失於汗解則入三陰自太陰始也仲景曰傷寒脉浮而緩手足自温者繫在太陰太陰之
爲病腹滿而吐食不下自利益甚時腹自痛也)五日少陰受之少陰脉貫腎絡
於肺繫舌本故口燥舌乾而渴(腎經屬水而邪熱涸之故口舌爲之乾渴仲景
曰少陰之爲病脉微細但欲寐也)六日厥陰受之厥陰脉循陰器而絡
於肝故煩滿而囊縮(六經傳徧乃至厥陰邪熱甚於陰分故爲煩滿仲景曰厥陰之爲病
氣上撞心心中疼熱饑而不欲食食則吐蚘下之利不止按傷寒傳變先自三陽之表後入三陰之裏此陰
陽先後之序也然觀東垣曰太陽者巨陽也膀胱經病若渴者自入於本也名曰傳本太陽傳陽明胃土者名
曰廵經傳太陽傳少陽膽木者名曰越經傳太陽傳少陰腎水者名曰表裏傳太陽傳太陰脾土者名曰誤下
傳太陽傳厥陰肝木者名曰廵經得度傳又陶節菴曰風寒之初中人也無常或入於陰或入於陽皆無定體
非但始太陽終厥陰也或自太陽始日傳一經六日至厥陰邪氣衰不傳而愈者亦有不罷再傳者或有間經
而傳者或有傳至二三經而止者或有終始只在一經者或有越經而傳者或有初入太陽不作欝熱便入少
陰而成眞陰證者或有直中陰經而成寒證者緣經無明文後人有妄治之失若夫自三陽傳次三陰之陰證
外雖有厥逆内則熱邪耳若不發熱四肢便厥冷而惡寒者此則直中陰經之寒證也自叔和立說之混使後
人蒙害者多矣又有合病併病之症曰合病者兩經或三經齊病不傳者爲合病併病者一經先病未盡又過
一經之傳者爲併病所以有太陽陽明合病有太陽少陽合病有少陽陽明合病有三陽合病三陽若與三陰
合病即是兩感所以三陰無合併例也此皆經文所未及而二子言之其義多出於仲景皆理所必然者也然
經所言者言傳經之常二子所言者言傳經之變學者俱當詳察不可執一庶乎隨機應變不致有膠柱之誤
矣)三陰三陽五藏六府皆受病榮衛不行五藏不通則
死矣(傷寒邪在經絡本爲表證經盡氣復自當漸解若六經傳徧而邪不退則深入於府府不退則深至
於藏故五藏六府皆受病矣邪盛於外則營衛不行氣竭於内則五藏不通故六七日間致死也善治此者必
不使其邪入内亦必不使其藏氣竭知斯二者近於神矣愚按傷寒傳變止言足經不言手經其義本出此
篇如上文六節是也奈何草窗劉氏不明其理遂謬創傷寒傳足不傳手之說謂足經所屬皆水木土水寒則
冰木寒則凋土寒則坼是皆不勝其寒也手經所屬皆金與火金得寒則愈堅火體極熱而寒不能襲所以傷
寒只傳足經不傳手經巧言要譽昧者稱奇妄誕欺人莫此爲甚夫人之金火兩藏不過以五行之氣各有所
屬耳豈即眞金眞火不能毁傷者耶斯言一出遂起人疑致有謂足經在下手經在上寒本陰邪故傳足也有
謂足之六經皆東北方及四隅之氣手之六經皆西南方之氣寒氣中人必在冬春同氣相求故先自水經以
及木土而金火則無犯也有謂無奇經則無傷寒奇經惟附於足也紛紛議論爭辯不明其說皆謬夫人之血
氣運行周身流注不息豈傳遇手經而邪有不入者哉且寒之中人必先皮毛皮毛者肺之合故在外則有寒
慄鼻塞等證在内則有欬喘短氣等證謂不傳於肺乎其入手少陰厥陰也則有舌胎怫欝神昏錯亂等證謂
不傳於心主包絡乎其入手陽明也則有泄瀉秘結等證謂不傳於大腸乎其入手太陽也則有癃閉不化等
證謂不傳於小腸乎其入手少陽也則有上下不通五官失職痞滿燥實俱全等證謂不傳於三焦乎再觀本
節云三陰三陽五藏六府皆受病豈手經不在内乎所以仲景有肺心肝脾腎五藏絕症義又可知然本經之
不言手者何也蓋傷寒者表邪也欲求外證但當察於周身而周身上下脉絡惟足六經則盡之矣手經無能
徧也且手經所至足經無不至者故但言足經則其左右前後陰陽諸證無不可按而得而手經亦在其中不
必言矣此本經所以止言足者爲察周身之表證也義本易見而疑辯至今皆惑於劉氏之妄言耳井蛙蠧道
之評孰爲評之過也)其不兩感於寒者七日巨陽病衰頭痛少愈
(邪氣漸退則正氣漸復如下文也)八日陽明病衰身熱少愈九日少陽
病衰耳聾微聞十日太陰病衰腹减如故則思飲食十
一日少陰病衰渴止不滿舌乾已而嚏十二日厥陰病
衰囊縱少腹微下大氣皆去病日已矣(所謂其愈皆十日巳上者如此
嚏音帝)帝曰治之奈何岐伯曰治之各通其藏脉病日衰
已矣其未滿三日者可汗而已其滿三日者可泄而已
(各通其藏脉謂當隨經分治也凡傳經之邪未滿三日者其邪在表故可以汗己滿三日者其邪傳裏故可以
下然此言表裏之大體耳按正理傷寒論曰脉大浮數病爲在表可發其汗脉實沉數病爲在裏可下之故日
數雖多但有表證而脉浮大者猶宜發汗日數雖少但有裏證而脉沉實者即當下之此汗下之法但當以表
裏爲據有不可以執一也愚按傷寒一證感天地陰厲之氣變態不測最爲凶候治一有差死生反掌在古
人垂訓之多何止百家千卷其中立法之善無出仲景用藥之善須遜節菴凡於曲折精微靡不詳盡予復何
言然尤有不能已者在苦於條目之浩繁而後學求之不易也觀陶氏家秘的本曰傷寒治法得其綱領如拾
芥若求之多岐則支離破碎如涉海問津矣蓋脉證與理而已斯言也予殊佩之然求其所謂綱領者謂操其
樞要切於時用者是也所謂多歧者謂檢徧方書無方可用者是也所謂脉證者謂表裏陰陽寒熱虛實之辨
也所謂理者謂見之眞法之要也得其理則治無一失矣是以法必貴詳用當知約詳而不約徒詳何益誠若
望洋無所用之地矣予請約之曰凡治傷寒其法有六曰吐汗下温清補也蓋吐中有發散之意可去胷中之
實可舉陷下之氣若無實邪在上不可用之所用旣少法亦無多故舍吐之外而切於用者惟汗下温清補五
法而已所謂汗者治表證也寒邪在表不汗何從而解然汗法有三曰温散曰凉解曰平解温散者如以寒勝
之時陰勝之藏陽氣不充則表不易解雖身有大熱亦必用辛温勿以寒凉爲佐此即寒無犯寒之謂也凉解
者如炎熱熾盛表裏枯涸則陰氣不營亦不能汗宜用辛凉勿以温熱爲佐此即熱無犯熱之謂也若病在陰
陽之間既不可温又不可凉則但宜平用求其解表而已也然無表證者不可汗似表非表者不可汗咽中閉
塞者不可汗諸動氣者不可汗淋家不可汗諸亡血者不可汗脉微弱者無陽也不可汗脉微惡寒者陰陽俱
虛不可汗吐下其可汗者如仲景曰凡發汗温服湯藥其方雖言日三服若病劇不解當促之於半日中盡三
服又曰凡作湯藥不可避晨夜覺病須臾即宜便治不等蚤晚則易愈矣此所以汗不嫌蚤也所謂下者攻其
内也實邪内結不下何從而去然表邪未解者不可下諸虚者不可下陽微者不可下諸外實者不可下咽中
閉塞者不可下諸動氣者不可下脉弱者不可下脉浮而大者不可下病嘔吐者不可下大便先鞕後溏者不
可下非有大滿燥實堅者不可下此所以下不嫌遲也所謂温者温其中也藏有寒氣不温之何自而除有客
寒者寒自外入者也有主寒者氣虚者也蓋氣爲陽氣不足則寒生於中寒即陰證之屬温即兼乎補也所謂
清者清其熱也有熱無結本非大實不清之何由而散表熱者宜於清解裏熱者宜於清降熱即陽證之屬清
即類乎寫也若此四者古人發明已盡予不過述其要耳學者仍當由博而約勿謂止於是也惟補之一字則
所繫尤切而人多不知之夫用補之法豈止因於中氣蓋實兼乎表裏如表邪不解屢散之而汗不出者中虛
無力陰氣不能逹也蓋汗即水也水既不足汗自何來人知汗屬陽分升陽可以解表而不知汗生於陰補陰
最能發汗今有飲水而汗出者即其義也又如内熱不解屢清之而火不退者陰不足也人知惟寒可以去熱
而不知壯水方能息火也又如正氣不足邪氣有餘正不勝邪病必留連不解有如是者不可攻邪但當實其
中氣使正氣内強則根本無害逼邪外出則榮衛漸平所謂温中自有散寒之意此不散表而表自解不攻邪
而邪自退不治之治尤非人之所知也惟是用補之法則藏有陰陽藥有宜否宜陽者必先於氣宜陰者必先
乎精陽以人參爲主而茋术升柴之類可佐之陰以熟地爲主而茱萸山藥歸杞之類可佐之然人參隨熟地
則直入三陰熟地隨茋术亦上歸陽分但用藥當如盤珠勿若刻舟求劍且人傷於寒而傳爲熱則陽勝傷陰
者多故利於補隂者十之七八利於補陽者十之二三然隂中非無陽氣佐以桂附則眞陽復於命門佐以薑
草則元氣逹於脾胃藥不及病與不藥同故當隨病重輕以爲增减此予之百戰百勝者所活已多非謬說也
或曰古人之治傷寒皆重在汗吐下三法而後於補今子所言則似諄諄在補而後於攻者何也曰三法己悉
無待再言獨於用補殊未盡善故不得不詳明其義以補古人之未備試以傷寒論觀之曰隂證得陽脉者生
陽證得隂脉者死迄今說者無不爲然愚謂陽證陽脉隂證陽脉者本爲順證可以無慮惟陽證隂脉則逆候
也爲傷寒之最難故古人直謂之死則其無及於此也可知矣予所謂切於補者正在此也今以予所經驗凡
正氣虚而感邪者多見隂脉蓋證之陽者假實也脉之隂者眞虛也陽證隂脉即隂證也觀陶節菴曰凡察隂
證不分熱與不熱須憑脉下藥至爲切當不問脉之浮沉大小但指下無力重按全無便是伏隂不可與凉藥
服之必死然則脉之沉小者人知其爲隂脉矣而浮大者亦有隂脉則人所不知也治以凉藥猶且不可况其
他乎故予於此證必舍證從脉所以十全其九然所用之法多非本門正方隨手而應見者無不異之夫亦何
異之有藥對証而已矣予請冄悉其義夫傷寒之千態萬狀只虛實二字足以盡之一實一虛則邪正相爲勝
負正勝則愈邪勝則死死生之要在虛實間耳若正氣實者即感大邪其病亦輕正氣虛者即感微邪其病亦
甚凡氣實而病者但去其邪則愈矣放膽攻之何難之有此而當予亦不過若吹灰拉朽耳無足齒也雖付之
庸手自無難愈即不治之俟其經盡氣復亦無不愈此譬之兩敵相持主強則客不能勝必自解散而去何患
之有故凡正氣實者無論治與不治皆無慮也所可慮者惟挾虛傷寒耳凡疾病相加未有元氣不竭而死者
強弱相攻未有根本不傷而敗者此理勢之必然也傷寒之難止於此耳奈何庸淺之軰初不識人虛實但見
發熱動手便攻夫不可攻而攻之則未有不死者何也蓋攻者所以攻邪然必藉元氣以爲之帥設主氣不足
而強攻其邪則邪氣未去而正氣因攻先敗矣如此殺人罪將誰委又其最可怪者則有曰傷寒無補法惑亂
人心莫此爲甚獨不觀仲景立三百九十七法而脉證之虚寒者一百有餘定一百一十三方而用人參者三
十用桂附者五十有餘此下如東垣丹溪陶節菴軰所用補中益氣回陽返本温經益元等湯皆未嘗不用補
也孰謂傷寒無補法耶此其立法固爲不少但在予則猶謂未盡在人則目爲異常不惟異常而且曰無之高
明者豈其然哉矧今人之患挾虚傷寒者十嘗六七傳誦傷寒無補法者十之八九虚而不補且復攻之予目
覩其受害者蓋不可勝紀矣心切悲之故力辯於此欲以救時弊耳非好補也觀者惟加詳察則蒼生大幸)
兩感(素問熱論連前篇四十)
帝曰其病兩感於寒者其脉應與其病形何如岐伯曰
兩感於寒者病一日則巨陽與少隂俱病則頭痛口乾
而煩滿(兩感者表裏同病也足太陽與少隂爲表裏故在太陽則爲頭痛在少隂則爲口乾煩滿)二
日則陽明與太隂俱病則腹滿身熱不欲食譫言(陽明太隂
爲表裏二經同病也譫言妄言也陽明病則身熱譫言太隂病則腹滿不欲食譫音占)三日則少
陽與厥隂俱病則耳聾囊縮而厥水漿不入不知人六
日死(少陽厥隂表裏同病也少陽病則爲耳聾厥隂病則爲囊縮而厥至是則三隂三陽俱受病故水漿
不入昏不知人於六日之際當死也)帝曰五藏已傷六府不通榮衛不行
如是之後三日乃死何也(如此之後三日乃死謂兩感傳徧之後復三日而死也蓋
即六日之義)岐伯曰陽明者十二經脉之長也其血氣盛故
不知人三日其氣乃盡故死矣(陽明爲水穀氣血之海胃氣之所出也故爲十
二經脉之長且爲多氣多血之經若感於邪其邪必甚故不知人凡兩感於邪者三日之後胃氣乃盡故當死
也按門人錢禎曰兩感者本表裏之同病似若皆以外邪爲言而實有未必盡然者正以内外俱傷便是兩
感今見少隂先潰於内而太陽繼之於外者即縱情肆慾之兩感也太隂受傷於裏而陽明重感於表者即勞
倦竭力飲食失調之兩感也厥隂氣逆於藏少陽復病於府者必七情不愼疲筋敗血之兩感也人知兩感爲
傷寒而不知傷寒之兩感内外俱困病斯劇矣但傷有重輕醫有賢不肖則死生係之或謂兩感之證不多見
者蓋亦見之不廣而義有未逹耳此言最切此病誠發人之未發深足指迷不可不錄也)
温病暑病(素問熱論連前篇四十一)
凡病傷寒而成温者先夏至日者爲病温後夏至日者
爲病暑(寒邪中人而成温病暑病者其在時則以夏至前後言在病則以熱之微甚言故凡温病暑病
皆傷寒也)暑當與汗皆出勿止(暑氣侵人當令有汗則暑隨汗出故曰勿止隂陽應象
等論曰冬傷於寒春爲温病夏傷於暑秋爲痎瘧仲景曰冬時嚴寒觸冐之者乃名傷寒其傷於四時之氣皆
能爲病以傷寒爲毒最成殺厲之氣也中而即病者名曰傷寒不即病者寒毒藏於肌膚至春變爲温病至夏
變爲暑病暑病者熱極重於温也是以辛苦之人春夏多温熱病皆由冬時觸寒所致非時行之氣也凡時行
者春時應暖而復大寒夏時應熱而反大凉秋時應凉而反大熱冬時應寒而反大温此非其時而有其氣是
以一歲之中長幼之病多相似者此則時行之氣也)
遺證(素問熱論連前篇四十二)
帝曰熱病已愈時有所遺者何也岐伯曰諸遺者熱甚
而強食之故有所遺也若此者皆病已衰而熱有所藏
因其榖氣相薄兩熱相合故有所遺也(病雖衰而餘熱未除尚有所藏
因而強食則病氣與食氣相并兩熱合邪以致留連不解故名曰遺)帝曰善治遺奈何岐
伯曰視其虚實調其逆從可使必已矣(食滯於中者病之實脾弱不能
運者病之虛實則寫之虚則補之虚實弗失則逆從可調病必已矣)帝曰病熱當何禁之
岐伯曰病熱少愈食肉則復多食則遺此其禁也(復者病復
作遺則延久也凡病後脾胃氣虛未能消化飲食故於肉食之類皆當從緩若犯食復爲害非淺其有挾虛内
餒者又不可過於禁制所以貴得宜也)
隂陽交(素問評熱病論四十三)
黃帝問曰有病温者汗出輙復熱而脉躁疾不爲汗衰
狂言不能食病名爲何岐伯對曰病名隂陽交交者死
也(汗者隂之液身熱脉躁者陽之邪病温汗出之後則當邪從汗解熱退脉静矣今其不爲汗衰者乃陽勝
之極隂氣不能復也故爲狂言爲不食正以陽邪交入隂分則隂氣不守故曰隂陽交交者死也)帝曰
願聞其說岐伯曰人所以汗出者皆生於榖榖生於精
(榖氣内盛則生精精氣外逹則爲汗)今邪氣交爭於骨肉而得汗者是邪
却而精勝也精勝則當能食而不復熱(惟精勝邪所以能汗邪從汗散
則當能食不復熱矣)復熱者邪氣也汗者精氣也今汗出而輙復
熱者是邪勝也不能食者精無俾也(俾使也精隂氣也五藏所以藏精藏
氣虛則不能使人飲食故曰精無俾也俾音比)病而留者其壽可立而傾也
(病氣留而不退則元氣日敗必致損命矣)且夫熱論曰汗出而脉尚躁盛者
死(熱論指靈樞熱病篇也見鍼刺類四十凡汗後脉當遲靜而反躁盛者眞隂竭而邪獨勝也故病必死)
今脉不與汗相應此不勝其病也其死明矣(精氣不勝病氣也)
狂言者是失志失志者死(此總五志爲言也志舍於精精不勝邪則五藏之志皆失
故致狂言者多死)今見三死不見一生雖愈必死也(汗後輙復熱不能食
者一死汗後脉尚躁盛者二死汗後反狂言失志者三死有此三者則必死之候)
五藏熱病刺法(素問刺熱篇全四十四)
肝熱病者小便先黃腹痛多臥身熱(肝脉環隂器故小便黃抵少腹故腹
痛肝主筋筋熱則耎故多臥邪在厥隂經則行於股隂腹脇故身熱按前篇熱論所載者悉言傷寒此篇名
刺熱者蓋即所以治傷寒也但前篇分傷寒之六經此篇詳傷寒之五藏正彼此相爲發明耳觀後節之復言
兩感槩可知矣凡欲察傷寒之理者其毋忽此篇之義及靈樞熱病篇治法詳鍼刺類四十)熱爭則
狂言及驚脇滿痛手足躁不得安臥(熱入於藏則邪正相勝故曰爭下同
氣爭於肝則肝氣亂故狂言而驚肝病主驚駭也肝脉布脇肋故脇爲滿痛熱極則生風風淫四末故手足躁
擾木邪乘土必及於胃胃不和則臥不安)庚辛甚甲乙大汗氣逆則庚辛死
(庚辛屬金肝所畏也故甚而死甲乙屬木肝所主也故汗而愈)刺足厥隂少陽(少陽爲厥隂之
表皆可寫其熱邪)其逆則頭痛員員脉引衝頭也(肝脉與督脉會於巔故氣
逆於上則頭痛員員脉引衝於頭也員員靡定貎)心熱病者先不樂數日乃
熱(心者神明之所出邪不易犯犯必先覺之故熱邪將入於藏則先有不樂之兆)熱爭則卒心
痛煩悶善嘔頭痛面赤無汗(熱與心氣分爭故卒然心痛而煩悶心火上炎故善
嘔頭者精明之府手少隂之脉上出於面故頭痛面赤汗爲心液心熱則液亡故無汗卒猝同)壬癸
甚丙丁大汗氣逆則壬癸死(壬癸屬水心所畏也丙丁屬火心之主也)刺手
少隂太陽(手太陽爲少隂之表故皆當刺之)脾熱病者先頭重頰痛
煩心顔青欲嘔身熱(脾胃相爲表裏脾病必及於胃也陽明胃脉循頰車上耳前至額顱
故頭重頰痛脾脉注心中故煩心脾病則肝木乘之故顔上色青脾胃受邪則飲食不納故欲嘔太隂陽明主
肌肉故邪盛則身熱)熱爭則腰痛不可用俛仰腹滿泄兩頷痛(腰者
腎之府熱爭於脾則土邪乘腎必注於腰故爲腰痛不可俛仰太隂之脉入腹屬脾絡胃故腹滿而泄陽明脉
循頥後下廉出大迎故兩頷痛俛俯同頷何敢切)甲乙甚戊己大汗氣逆則甲
乙死(甲乙木脾所畏也戊己土脾之王也)刺足太隂陽明(表裏俱當取之以去其熱)
肺熱病者先淅然厥起毫毛惡風寒舌上黃身熱(肺主皮毛
熱則畏寒故先淅然惡風寒起毫毛也肺脉起於中焦循胃口肺熱入胃則胃熱上升故舌上黃而身熱)熱
爭則喘欬痛走胷膺背不得太息頭痛不堪汗出而寒
(熱爭於肺其變動則爲喘爲欬肺者胷中之藏背者胷中之府故痛走胷膺及背且不得太息也喘逆在肺氣
不下行則三陽俱壅於上故頭痛不堪熱邪在肺則皮毛不斂故汗出而寒)丙丁甚庚辛大
汗氣逆則丙丁死(丙丁屬火克肺者也庚辛屬金肺所王也)刺手太隂陽明
出血如大豆立已(太隂陽明二經表裏俱當刺之出血者取其絡脉之盛者也)腎
熱病者先腰痛胻痠苦渴數飲身熱(足少隂之絡貫腰脊故先爲腰痛其
脉循内踝之後以上腨内故爲胻痠又其直者循喉嚨挾舌本邪火耗傷腎水故苦渴數飲腎與太陽爲表裏
太陽之脉從巔下背抵腰走足故爲身熱胻音杭痠音酸)熱爭則項痛而強胻寒
且痠足下熱不欲言(熱爭在表則太陽經也太陽之脉别下項故項痛而強熱爭在裏則
少隂經也少隂之脉斜走足心上腨内挾舌本故爲胻寒且痠足熱不言等病)其逆則項痛員
員澹澹然(員員義見前澹澹精神短少貎隂虚無氣之候也)戊己甚壬癸大汗
氣逆則戊己死(戊己土克腎者也壬癸水腎所王也)刺足少隂太陽(水藏之表
裏也)諸汗者至其所勝日汗出也(氣王之日即所勝也王則勝邪故汗出而病愈)
肝熱病者左頰先赤(此下言面部五藏之色也肝屬木應在東方故肝熱者左頰當
先赤)心熱病者顔先赤(心屬火其應南方顔額也亦曰庭)脾熱病者鼻先
赤(脾屬土其應中央故鼻先赤)肺熱病者右頰先赤(肺屬金其應在西故右頰先赤)
腎熱病者頥先赤(腎屬水應在北故兩頥先赤)病雖未發見赤色者
刺之名曰治未病(病雖未見而赤色已見於五部則爲病之先兆當求其藏而預治之所謂
防於未然也)熱病從部所起者至期而已(此下言諸熱病并刺治之法也
從部所起者至期而已謂如肝色先見於左頰至甲乙日即當汗解之類是也餘藏義同)其刺之反
者三周而已(反謂寫虚補實也病而反治其病必甚其愈反遲三周者謂三遇所勝之日而後已)
重逆則死(一誤者尚待三周再誤者焉得不死)諸治熱病以飲之寒水乃
刺之必寒衣之居止寒處身寒而止也(先飲寒水而後刺欲其隂氣自
内達表而熱泄於外也故必寒衣寒處皆欲其避温就凉耳)熱病先胷脇痛手足躁
刺足少陽補足太隂(足少陽之脉下胷中循脇裏故爲胷脇痛脾主四肢而甲木乘之則
風淫末疾故手足躁擾木強土弱所以當寫足少陽之實補足太隂之虚王氏註曰胷脇痛丘墟主之補足
太隂之脉當於井滎取也)病甚者爲五十九刺(五十九刺義詳鍼刺類三十九四十)熱
病始手臂痛者刺手陽明太隂而汗出止(王氏曰手臂痛列缺主之
列缺者手太隂之絡也欲汗出商陽主之商陽者手陽明之井也)熱病始於頭首者刺
項太陽而汗出止(王氏曰天柱主之)熱病始於足脛者刺足陽
明而汗出止(按寒熱病篇曰足陽明可汗出當是内庭陷谷二穴詳義見鍼刺類五十四)熱
病先身重骨痛耳聾好瞑刺足少隂病甚爲五十九刺
(腎主骨在竅爲耳熱邪居之故爲身重骨痛耳聾熱傷眞隂則志氣昏倦故好瞑仲景曰少隂之爲病但欲寐
也義與此同刺足少隂者如王氏曰據經無正主穴當補寫井滎耳若其病甚則當用五十九刺如前)熱
病先眩冐而熱胷脇滿刺足少隂少陽(頭腦運轉曰眩腦者骨之充也
眼目蒙昧曰冐瞳子者骨之精也皆主於腎又足少陽之脉起目銳眥循脇裏皆爲此證故當取足少隂少陽
而刺之王氏曰亦井滎也)太陽之脉色榮顴骨熱病也(此下言兩感之脉色
死期也榮發見也太陽之脉起於目内眥太陽之筋下結於頄故太陽熱病者赤色當榮於顴骨)榮未
交曰今且得汗待時而已(此榮字與上節之榮不同蓋指營衞爲言按平人氣象論
瘧論痺論俱作榮蓋古所通用也榮未交者謂邪猶在衛未交於榮其氣不深故曰今且得汗可待時而已也
如肝待甲乙心待丙丁脾待戊己肺待庚辛腎待壬癸病必已矣)與厥隂脉爭見者死
期不過三日(脉義有二以寸口之脉言則太陽之脉浮厥隂之脉弦而細以經脉之病言則太陽
爲頭項痛腰脊強厥隂爲煩滿而囊縮今以太陽熱病與厥隂脉證爭見者隂陽俱病當不過三日而死矣何
也蓋此言兩感之邪也按熱論篇曰兩感於寒者一日則巨陽少隂俱病二日則陽明太隂俱病三日則少陽
厥隂俱病故六經熱病之序其始太陽其終厥隂今終始爭見則六經兩感俱已傳徧故當三日而死證之下
文義尤明顯)其熱病内連腎少陽之脉色也(此承上文而詳言兩感也上文
言太陽熱病兼見厥隂之脉證此言腎經熱病兼見少陽之脉色皆兩感也蓋太陽與少隂爲表裏少陽與厥
隂爲表裏以太陽而見厥隂則未有不由少隂者以腎病而見少陽則未有不至厥隂者詳如下文)少陽
之脉色榮頰前熱病也(足少陽之脉下頰車故其熱病赤色當榮於頰前)榮未
交曰今且得汗待時而已(義如前)與少隂脉爭見者死期
不過三日(少陽之脉弦少隂之脉沉而微少陽之證爲胷脇痛而耳聾少隂之證爲口燥舌乾而渴
今以少陽熱病而與少隂脉證爭見者亦當三日而死皆兩感傳徧也如上文言太陽厥隂爭見者太陽爲傳
表之始厥隂爲傳裏之終自始而終也此以少陽少隂爭見者少陽爲傳表之終少隂爲傳裏之始自終而始
也言始言終則六經無不徧矣故不必言陽明太隂之爭見也)熱病氣穴三椎下間
主胷中熱四椎下間主鬲中熱五椎下間主肝熱六椎
下間主脾熱七椎下間主腎熱榮在骶也(此總言治熱之藏俞也椎
脊骨節也榮隂氣也骶尾骶也即督脉之長強穴凡五藏俞傍之穴三椎下者魄戸也四椎下傍膏肓也五椎
下傍神堂也六椎下傍譩譆也七椎下傍膈關也蓋既取陽邪於上仍當補隂於下故曰榮在骶也按本節
諸椎皆不合藏俞而云主療義本難明故王氏但曰未詳或以中行督脉之穴爲言尤無所據考之水熱穴論
云五藏俞傍五此十者以寫五藏之熱也蓋指魄戸神堂等五穴爲言雖與本節椎穴未皆盡合然寫藏熱之
法必不外此故引以爲注義詳鍼刺類三十九惟明者再正之椎音槌骶音底)項上三椎陷
者中也(此取脊椎之大法也項上三椎者乃項骨三節非脊椎也三椎之下陷者中方是第一節穴名
大椎由此而下數之則諸椎循次可得矣)頰下逆顴爲太瘕下牙車爲腹
滿顴後爲脇痛頰上者鬲上也(此以面部之色察腹中之病也然義莫詳於五
色篇見脉色類三十二瘕加駕二音)
寒熱病骨痺肉苛(四十五)
黃帝問曰人身非常温也非常熱也爲之熱而煩滿者
何也(素問逆調論非素所有故曰非常)岐伯對曰隂氣少而陽氣勝故
熱而煩滿也(隂虛者陽必湊之陽邪實於隂分故熱而煩滿)帝曰人身非衣寒
也中非有寒氣也寒從中生者何(無所因而寒者寒生於中也)岐伯
曰是人多痺氣也陽氣少隂氣多故身寒如從水中出
(痺者正氣不行也陽少隂多則營衛不能充逹故寒從中生即壽夭剛柔篇所謂寒痺之屬)帝曰人
有四肢熱逢風寒如炙如火者何也(凡有内熱而風寒外束之則熱必愈
甚故如炙如火也)岐伯曰是人者隂氣虛陽氣盛四肢者陽也
兩陽相得而隂氣虛少少水不能滅盛火而陽獨治(四肢
者諸陽之本也風者陽氣也以四肢之熱而逢風於外是謂兩陽相得况乎隂氣衰少則水不勝火故病爲陽
獨治治言王也)獨治者不能生長也獨勝而止耳(陽獨治者孤陽也故不能
生長而止能爲熱耳)逄風而如炙如火者是人當肉爍也(肉者隂也陽盛
則傷隂故令人肌肉消爍)帝曰人有身寒湯火不能熱厚衣不能
温然不凍慄是爲何病岐伯曰是人者素腎氣勝以水
爲事太陽氣衰腎脂枯不長一水不能勝兩火腎者水
也而生於骨腎不生則髓不能滿故寒甚至骨也(素腎氣勝
者必恃勝而多慾故以水爲事太陽者少隂之表隂中之陽也慾多則精傷於腎而脂枯不長脂枯則水不勝
火火勝則腎水愈虚骨髓不充氣涸於内故寒甚至骨也)所以不能凍慄者肝一陽
也心二陽也腎孤藏也一水不能勝二火故不能凍慄
病名曰骨痺是人當攣節也(肝有少陽之相火心爲少隂之君火腎一水也一水
已竭二火猶存是隂氣已虛於中而浮陽獨勝於外故身骨雖寒而不至凍慄病名骨痺然水不勝火則筋骨
皆失所滋故肢節當爲拘攣)帝曰人之肉苛者雖近於衣絮猶尚
苛也是謂何疾(苛者頑木沉重之謂苛音呵)岐伯曰榮氣虛衛氣實
也榮氣虚則不仁衛氣虚則不用榮衛俱虚則不仁且
不用肉如故也人身與志不相有曰死(不仁不知痛痒寒熱也不用不
能舉動也營氣者隂氣也主裏衛氣者陽氣也主表上言衛氣實者言肌肉本無恙也下言衛氣虛者正言衛
氣之病也榮衛俱虚則血氣俱病血虚故爲不仁氣虛故爲不用人之身體在外五志在内雖肌肉如故而神
氣失守則外雖有形而中已無主若彼此不相有也故當死)
帝曰病熱而有所痛者何也(素問腹中論)岐伯曰病熱者
陽脉也以三陽之動也(陽脉者火邪也凡病熱者必因於陽故三陽之脉其動甚也)
人迎一盛少陽二盛太陽三盛陽明入隂也(人迎足陽明脉所以
候陽也如終始禁服六節藏象等篇俱詳明其義言人迎一盛病在足少陽一盛而躁病在手少陽人迎二盛
病在足太陽二盛而躁病在手太陽人迎三盛病在足陽明三盛而躁病在手陽明也凡邪熱在表三陽既畢
則入於隂分矣)夫陽入於隂故病在頭與腹乃䐜脹而頭痛也
帝曰善(頭主陽腹主隂陽邪在頭則頭痛及其入於隂分則腹爲䐜脹也)
移熱移寒(素問氣厥論全四十六)
黃帝問曰五藏六府寒熱相移者何(相移者以此病而移於彼也)岐
伯曰腎移寒於脾癰腫少氣(腎中寒氣移於脾者乃爲癰腫凡癰毒之病寒熱皆
能爲之熱者爲陽毒寒者爲隂毒蓋脾主肌肉得寒則氣聚而堅堅而不散則爲腫爲癰也一曰癰者壅也腎
以寒水之氣反傳所勝侵侮脾土故壅爲浮腫其義尤通少氣者寒盛則陽虚於下陽虚則無以化氣也脾
字王註作肝誤也按全元起及甲乙經俱作脾者是今改從之)脾移寒於肝癰腫筋攣
(脾中寒勝則反傳於肝脾寒則肉寒故爲癰腫肝寒則筋寒故爲拘攣)肝移寒於心狂隔
中(肝移寒於心傳其所生也心主火其藏神受肝邪之寒逆故神亂而爲狂心脉出屬心系下隔陽爲隂抑
則氣有不行故隔塞不通也)心移寒於肺肺消肺消者飲一溲二死
不治(心與肺二陽藏也心移寒於肺者君火之衰耳心火不足則不能温養肺金肺氣不温則不能行化
津液故飲雖一而溲則倍之夫肺者水之母也水去多則肺氣從而索矣故曰肺消門戸失守本元日竭故死
不能治按王氏註曰心受諸寒寒氣不消乃移於肺寒隨心火内爍金精金受火邪故中消也愚謂火爍於
内者又安得飲一而溲二此註似爲未妥)肺移寒於腎爲涌水涌水者按腹
不堅水氣客於大腸疾行則鳴濯濯如囊裹漿水之病
也(涌水者水自下而上如泉之涌也水者隂氣也其本在腎其末在肺肺移寒於腎則陽氣不化於下陽氣
不化則水泛爲邪而客於大腸以大腸爲肺之合也但按腹不堅而腸中濯濯有聲者即是其候涌湧同)
脾移熱於肝則爲驚衂(上文言移寒此下言移熱也脾移熱於肝者反傳所勝熱
之甚也肝藏血病主驚駭邪熱薄之則風火交作故爲驚爲鼻中出血也衂女六切)肝移熱於
心則死(心本屬火而肝以風熱移之木火相燔犯及君王故當死也)心移熱於肺傳
爲鬲消(肺屬金其化本燥心復以熱移之則燥愈甚而傳爲鬲消鬲消者鬲上焦煩飲水多而善消也
按上文言肺消者因於寒此言鬲消者因於熱可見消有隂陽二證不可不辨)肺移熱於腎
傳爲柔痓(柔筋軟無力也痓骨強直也肺主氣腎主骨肺腎皆熱則眞隂日消故傳爲柔痓按傷寒
論曰太陽病發熱無汗反惡寒者名曰剛痓太陽病發熱汗出不惡寒者名曰柔痓此又以無汗有汗分剛柔
但皆兼強直爲言也痓音翅)腎移熱於脾傳爲虛腸澼死不可治(腎移
熱於脾者隂火上炎也邪熱在下眞隂必虧故傳爲虛損腎本水藏而挾熱侮脾故爲腸澼下利膿血隂虛反
克則水土俱敗故死不治也澼音僻)胞移熱於膀胱則癃溺血(胞子宫也在男
則爲精室在女則爲血室膀胱津液之府也俗名謂之溲胞命門火盛則胞宫移熱於膀胱故小便不利爲癃
甚則爲溺血常見相火妄動逆而不通多患此者即其證也胞包脬二音在胞胎之胞則音包在溲胞之胞
則音脬義詳氣味類三癃良中切溺娘料切)膀胱移熱於小腸鬲腸不便上
爲口糜(膀胱之熱上行則移於小腸小腸之脉循咽下鬲抵胃其支者循頸上頰故受熱爲鬲腸之病
則否塞不便受熱於咽頰之間則上爲口糜糜苖肌切爛也)小腸移熱於大腸爲虙
瘕爲沉(小腸之熱下行則移於大腸熱結不散則或氣或血留聚於曲折之處是爲虙瘕虙瘕者謂其
隱伏秘匿深沉不易取也虙伏同瘕加駕二音)大腸移熱於胃善食而瘦又
謂之食亦(大腸移熱於胃燥熱之氣上行也故善於消榖陽明主肌肉而熱爍之則雖食亦病而瘦
所以謂之食亦)胃移熱於膽亦曰食亦(陽明胃熱而移於膽則木火合邪不生脾土故
亦當善食而瘦)膽移熱於腦則辛頞鼻淵鼻淵者濁涕下不止
也(膽經之脉起於目銳眥上抵頭角下耳後曲折布於腦後故膽移熱於腦則爲辛額鼻淵之病辛酸辛也
額音遏鼻莖也)傳爲衂衊瞑目(腦熱不已則傳爲此證衂衊皆爲鼻血但甚者爲衂微者
爲衊熱傷隂血則目無所養故令瞑目以羞明不能開也衂女六切衊音滅)故得之氣厥也(
厥者氣逆也此總結一篇之義皆由氣逆所致)
乳子病熱死生(素問通評虛實論四十七附乳子脉辨)
帝曰乳子而病熱脉懸小者何如(乳子嬰兒也病熱脉懸小者陽證隂脉本
爲大禁但小而緩者邪之微也其愈則易小而急者邪之甚也爲可慮耳)岐伯曰手足温則
生寒則死(此統言小兒之内外證也小兒以稚陽之體而加之病熱脉不當小若脉雖小而手足温
者以四支爲諸陽之本陽猶在也故生若四支寒冷則邪勝其正元陽去矣故死通評虚實論曰所謂從者手
足溫也所謂逆者手足寒也)帝曰乳子中風熱喘鳴肩息者脉何如
岐伯曰喘鳴肩息者脉實大也緩則生急則死(此言小兒之外
感也風熱中於陽分爲喘鳴肩息者脉當實大但大而緩則胃氣存邪漸退故生實而急則眞藏見病日進故
死愚按此二節之義可見古人之診小兒者未嘗不重在脉也即雖初脫胞胎亦自有脉可辨何後世幼科
如水鏡訣及全幼心鑑等書别有察三關之說於脉則全置不問夫三關乃手陽明之浮絡原不足以候藏府
之氣且凡在小兒無論病與不病此脉皆紫白而兼乎青紅雖時有濃淡之異而四色常不相離也何以辨其
紫爲風紅爲寒青爲驚白爲疳又何以辨其雷驚人驚水驚獸驚之的確乎即予初年亦用此法然惟測摸疑
似終屬茫然奈何近代醫家習此爲常全不知脉欲濟其危胡可得也及徧考内經則並無三關名目惟經脉
篇有察手魚之色者若乎近之然乃槩言診法亦非獨爲小兒也義詳經絡類六然則三關之說特後世之異
端耳不足憑也故凡欲診小兒者在必察氣口之脉面部之色呼吸之聲或兼察手魚亦可也且小兒之脉原
非大方之比不必多歧但求於大小緩急虛實六者之間可以盡之診得其眞取如反掌既明且易豈不大愈
於彼哉欲求實濟於此者速當知所從也)
類經卷十五
