欽定四庫全書
類經卷十四明張介賓撰
疾病類
十二經病(靈樞經脉篇此章與經絡類第二章同出一篇義有相貫所當互考
十)
黃帝曰肺手太隂也是動則病肺脹滿膨膨而喘欬(動言
變也變則變常而為病也如隂陽應象大論曰在變動為握為噦之類即此之謂肺脉起於中焦循胃口上鬲
屬肺故病如此按至真要大論列此肺病於少隂司天之下以熱滛所勝火克全也詳運氣類二十五下同
膨音彭)缺盆中痛(缺盆雖十二經之道路而肺為尤近故肺病則痛)甚則交兩手
而瞀此為臂厥(瞀木痛不仁也手太隂脉由中府出腋下行肘臂間故為臂厥瞀茂莫務三
音)是主肺所生病者(手之太隂肺所生病也按二十二難曰經言是動者氣也所生病
者血也邪在氣氣為是動邪在血血為所生病氣主呴之血主濡之氣留而不行者為氣先病也血壅而不濡
者為血後病也故先為是動後所生也觀此以是動為氣所生為血先病為氣後病為血若乎近理然細察本
篇之義凡在五藏則各言藏所生病凡在六府則或言氣或言血或脉或筋或骨或津液其所生病本各有所
主非以血氣二字綂言十二經者也難經之言似非經旨)欬上氣喘渴煩心胷滿臑
臂内前廉痛厥掌中熱(渴當作喝聲麤急也太隂之别直入掌中故為痛厥掌熱)氣
盛有餘則肩背痛風寒汗出中風小便數而欠(手太隂筋結於肩藏附於背故邪氣盛則
肩背痛肺主皮毛而風寒在表故汗出中風肺為腎母邪傷其氣故小便數而欠)
氣虚則肩背痛寒少氣不足以息溺色變為此諸病(肩背
者上焦之陽分也氣虚則陽病故為痛為寒而怯然少氣金衰則水涸故溺色變而黃赤)盛則寫之
虚則補之熱則疾之寒則留之陷下則炎之不盛不虚
以經取之(盛寫虚補雖以鍼言藥亦然也熱則疾之氣至速也寒則留之氣至遲也陷下則炎之陽
氣内衰脉不起也不盛不虚以病有不因血氣之虛實而惟逆於經者則當随經所在或飲藥或刺炎以取之
也下文諸經之治義與此同此節與禁服篇大同詳鍼刺類二十九)盛者寸口大三倍
於人迎虚者則寸口反小於人迎也(寸口主隂肺為大腸之藏手太隂經
也故肺氣盛者寸口大三倍於人迎虚則反小也人迎者足陽明之動脉在結喉旁一寸五分乃三陽脉氣所
至也隂陽别論曰三陽在頭三隂在手者其義即此下同人迎脉口一盛二盛三盛當補當寫義具終始篇
詳鍼刺類二十八)大腸手陽明也是動則病齒痛頸腫(動義如前手陽
明之支者從缺盆上頸貫頰入下齒中也)是主津液所生病者(大腸與肺為表裏肺主氣
而津液由於氣化故凡大腸之或泄或秘皆津液所生之病而主在大腸也)目黃口乾鼽衂
喉痺肩前臑痛大指次指痛不用(手陽明之别者合於宗脉故目黃其他諸
病皆本經之脉所及按至真要大論列此於少隂司天條下以熱滛所勝病在金也)氣有餘則當
脉所過者熱腫(當脉所過手陽明之次也)虚則寒慄不復為此諸病
(寒慄不復不易温也此皆手陽明之諸病)盛則寫之虚則補之熱則疾之寒
則留之陷下則灸之不盛不虚以經取之(義如前)盛者人
迎大三倍於寸口虚者人迎反小於寸口也(人迎主陽大腸為肺
之府手陽明經也故盛則人迎大於寸口虚則人迎小於寸口也詳義如前)胃足陽明也
是動則病洒洒振寒善呻數欠顔黑(胃屬土土病而洒洒振寒者風之勝
也善呻數欠胃之鬱也按至真要大論列此於厥隂在泉條下其為木勝可知黑水色也土病則水無所畏故
黑色反見於顔面)病至則惡人與火聞木聲則愓然而驚心欲
動獨閉戶塞牖而處甚則欲上高而歌棄衣而走(病至而惡
人者陽明厥逆則喘而惋惋則惡人也惡火者邪客陽明則熱甚也聞木音而驚者土惡木也欲閉戶而處者
隂陽相薄而隂勝陽也欲上高而歌者陽盛則四支實也棄衣而走者熱盛於身也此節義詳下二章牖音
有)賁響腹脹是為骭厥(賁響腸胃雷鳴也骭足脛也陽明之脉自膝臏下脛骨外廉故
為脛骭厥逆賁奔同骭音榦)是主血所生病者(中焦受榖變化而赤為血故陽明為多氣
多血之經而主血所生病者)狂瘧温滛汗出鼽衂口喎脣胗頸腫喉
痺(喎歪也胗瘡也陽明熱勝則狂風勝則瘧温氣滛泆則汗出鼽衂口喎等證皆陽明經脉之所及也鼽
音求衂女六切喎孔乖切胗音疹)大腹水腫(胃在中焦土病則不能制水也)膝臏腫痛
循膺乳氣街股伏兔骭外廉足跗上皆痛中指不用(陽明
脉從缺盆下乳内廉挾臍腹前隂由股下足以入中指故為病如此臏頻牝二音)氣盛則身以
前皆熱其有餘於胃則消榖善饑溺色黃(此陽明實熱在經在藏之
辨也)氣不足則身以前皆寒慄胃中寒則脹滿為此諸病
(此陽明虚寒在經在藏之辨也)盛則寫之虚則補之熱則疾之寒則留
之陷下則灸之不盛不虚以經取之(義如首經)盛者人迎大
三倍於寸口虚者人迎反小於寸口也(足陽明為太隂之表三陽也故
盛衰見於人迎)脾足太隂也是動則病舌本強食則嘔(脾脉連舌
本故強脾病則不運故嘔)胃脘痛腹脹善噫(脾脉入腹屬脾絡胃故為痛為脹噫愛嘆聲隂
盛而上走於陽明故氣滯而為噫噫伊隘二音)得後與氣則快然如衰(脾氣通也
以上諸義詳下章)身體皆重(脾主肌肉也按至真要大論列以上諸證於厥隂在泉條下木勝克
脾也)是主脾所生病者(足太隂土也)舌本痛體不能動搖食不
下煩心心下急痛溏瘕泄水閉黃疸不能卧強立股膝
内腫厥足大指不用為此諸病(太隂脉支者上膈注心中故為煩心心痛脾寒
則為溏瀉脾滯則為癥瘕脾病不能制水則為泄為水閉黃疸不能卧脾脉起於足拇以上膝股内廉故為腫
為厥為大指不用諸病按至真要大論於厥隂司天條下列此諸證以風淫所勝病本於脾也瘕加駕二音
疸音旦)盛則寫之虚則補之熱則疾之寒則留之陷下則
灸之不盛不虚以經取之(義如首經)盛者寸口大三倍於人
迎虚者寸口反小於人迎(足太隂為陽明之裏三隂也故脉之盛衰候於氣口)
心手少隂也是動則病嗌乾心痛渴而欲飲(本經支者從心系上
挾咽故為嗌乾心痛心火炎則心液耗故渴而欲飲嗌音益)是為臂厥(手少隂循臂内後廉出小
指之端故為臂厥)是主心所生病者(手少隂經心所生病也)目黃脇痛臑
臂内後廉痛厥掌中熱痛為此諸病(少隂之脉繋目系故目黃出腋下故
脇痛循臑臂内入掌内後廉故為熱痛諸病臑儒輭二音又奴刀奴到二切)盛則寫之虚則
補之熱則疾之寒則留之陷下則灸之不盛不虚以經
取之(義如首經)盛者寸口大再倍於人迎虚者寸口反小於
人迎也(手少隂為太陽之裏三隂也故脉之盛衰見於寸口)小腸手太陽也是
動則病嗌痛頷腫(本經之脉循咽下隔其支者循頸上頰故為是病至真要大論列此於太
陽在泉之下以寒滛所勝而病及火府也頷何敢切)不可以顧肩似拔臑似折
(手太陽脉循臑外後廉繞肩胛交肩上故肩臑之痛如拔如折)是主液所生病者(小腸主泌
别清濁病則水榖不分而流衍無制是主液所生病也)耳聾目黃頰腫頸頷肩臑
肘臂外後廉痛為此諸病(皆小腸經脉之所及也)盛則寫之虚則
補之熱則疾之寒則留之陷下則灸之不盛不虚以經
取之(義如首經)盛者人迎大再倍於寸口虚者人迎反小於
寸口也(手太陽為少隂之表故候在人迎)膀胱足太陽也是動則病
衝頭痛(本經脉上額交巔入絡腦故邪氣上衝而為頭痛)目似脱項如拔(脉起目内
眥還出别下項也)脊痛腰似折髀不可以曲膕如結踹如裂(本經
挾脊扺腰中過髀樞循髀外下合膕中貫踹内故病如是按至眞要大論列以上諸證於太隂在泉司天之下
以濕滛所勝土邪傷水也髀並米切又音比膕音國踹腨同音篆)是為踝厥(足太陽脉出外踝之
後筋結於外踝也踝胡寡切)是主筋所生病者(周身筋脉惟足太陽為多為巨其下者結
於踵結於腨結於膕結於臀其上者挾腰脊絡肩項上頭為目上網下結於頄故凡為攣為弛為反張戴眼之
類皆足太陽之水虧而主筋所生病者)痔瘧狂癲疾(脉入肛故為痔經屬表故為瘧邪入於陽
故為狂癲疾)頭𩕄項痛目黃淚出鼽衂項背腰尻膕踹脚皆
痛小指不用為此諸病(皆足太陽之所及故為此諸病𩕄音信尻開高切)盛則
寫之虚則補之熱則疾之寒則留之陷下則灸之不盛
不虚以經取之(義如首經)盛者人迎大再倍於寸口虚者人
迎反小於寸口也(足太陽為少隂之表故候在人迎)腎足少隂也是
動則病饑不欲食(腎雖隂藏元陽所居水中有火為脾胃之母隂動則陽衰陽衰則脾困故
病雖饑而不欲食)面如漆柴(水色黑隂邪色見於面故如漆腎藏精精衰則枯故如柴)欬唾
則有血喝喝而喘(真隂損及其母也)坐而欲起(隂虚不能静也)目&KR0617;&KR0617;
如無所見(目之明在瞳子瞳子者骨之精也腎氣内奪則目&KR0617;&KR0617;如無所見故凡目多昏黑者必真
水虧於腎也&KR0617;音荒)心如懸若饑犬(心腎不交則精神離散故心如懸隂虚則内餧故常
若饑狀按至真要大論列以上諸證於太隂司天之下以土邪滛勝故病本於腎也)氣不足則善
恐心愓愓如人將捕之(腎在志為恐腎氣怯故愓愓如人將捕之以上諸義詳下章)
是為骨厥(厥逆在骨腎主骨也)是主腎所生病者(足少隂經腎所生病也)口
熱舌乾咽腫上氣嗌乾及痛煩心心痛(足少隂之脉循喉嚨挾舌本其
支者從肺出絡心故病如是)黃疸腸澼(隂虚陽實故為黃疸腎開竅於二隂故為腸澼疸音旦
澼音僻)脊股内後廉痛痿厥嗜卧足下熱而痛為此諸病
(足少隂之脉自小指斜趨足心上腨出膕上股内後廉貫脊屬腎故為此諸證嗜卧者多隂少陽精神匱也逆
調論曰腎者水藏主津液主卧與喘也)盛則寫之虚則補之熱則疾之寒
則留之陷下則灸之不盛不虚以經取之(義如首經)灸則強
食生肉緩帶披髮太杖重履而步(生肉厚味也味厚所以補精緩𢃄披髮大
枤重履而步節勞也安靜所以養氣諸經不言此法而惟腎經言之者以真隂所在精為元氣之根也)盛
者寸口大再倍於人迎虚者寸口反小於人迎也(足少隂為
太陽之裏故候在寸口)心主手厥隂心包絡也是動則病手心
熱臂肘攣急腋腫(皆本經之脉所及)甚則胷脇支滿心中憺憺
大動(手厥隂出屬心包絡循胷出脇故也憺音淡動而不寧貌)面赤目黃(心之華在面目
者心之使故病則面赤目黃以上諸證按至真要大論俱列於太陽司天之下以寒滛所勝則心火受病也)
喜笑不休(心在聲為笑)是主脉所生病者(心主脉也)煩心心痛掌
中熱為此諸病(脉起心胷入掌中也)盛則寫之虚則補之熱則疾
之寒則留之陷下則灸之不盛不虚以經取之(義如首經)盛
者寸口大一倍於人迎虚者寸口反小於人迎也(手厥隂為
少陽之裏故候在寸口)三焦手少陽也是動則病耳聾渾渾焞
焞嗌腫喉痺(渾渾焞焞不明貌三焦之脉上項繋耳後故為是病按至真要大論列此於太隂在
泉之下濕土所以勝水也焞屯吞二音)是主氣所生病者(三焦為水瀆之府水病必由於
氣也)汗出目銳眥痛頰痛耳後肩臑肘臂外皆痛小指次
指不用為此諸病(三焦出氣以温肌肉充皮膚故為汗出其他諸病皆本經之脉所及)盛
則寫之虚則補之熱則疾之寒則留之陷下則灸之不
盛不虚以經取之(義如首經)盛者人迎大一倍於寸口虚者
人迎反小於寸口也(手少陽為厥隂之表故候在人迎)膽足少陽也
是動則病口苦善太息(膽病則液泄故口苦膽鬱則不舒故善太息)心脇痛
不能轉側(足少陽之别貫心循脇裏也義詳下章)甚則面微有塵體無膏
澤(足少陽之别散於面膽木為病燥金勝之故面微有塵體無膏澤按至真要大論列以上諸證於陽明在
泉司天者即其義也)足外反熱是為陽厥(本經循髀陽出膝外廉下出外踝之前故足外
反熱木病從火故為陽厥)是主骨所生病者(膽味苦苦走骨故膽主骨所生病又骨為榦其
貭剛膽為中正之官其氣亦剛膽病則失其剛故病及於骨凡驚傷膽者骨必軟即其明證)頭痛頷
痛目銳眥痛缺盆中腫痛腋下腫馬刀俠癭(馬刀瘰&KR0659;也俠癭俠
頸之瘤屬也眥音漬癭音影)汗出振寒瘧(少陽居三陽之中半表半裏者也故陽勝則汗出風
勝則振寒為瘧)胷脇肋髀膝外至脛絶骨外踝前及諸節皆痛
小指次指不用為此諸病(皆本經之脉所及也脛形景形敬二切)盛則寫
之虚則補之熱則疾之寒則留之陷下則灸之不盛不
虚以經取之(義如首經)盛者人迎大一倍於寸口虚者人迎
反小於寸口也(足少陽為厥隂之表故候在人迎)肝足厥隂也是動則
病腰痛不可以俯仰(足厥隂支别者與太隂少陽之脉同結於腰髁下中髎下髎之間故
為腰痛刺腰痛篇曰厥隂之脉令人腰痛腰中如張弓弩弦)丈夫㿉疝婦人少腹腫
(足厥隂氣逆則為睾腫卒疝婦人少腹腫即疝病也上義詳下章㿉㿗同音頽)甚則嗌乾面
塵脱色(肝脉循喉嚨之後上入頏顙上出額其支者從目系下頰裏故為此病按至真要大論列以上
諸證於陽明在泉司天之下以燥滛所勝則病本於肝也)是肝所生病者(足厥隂經肝所生病
也)胷滿嘔逆飱泄狐疝遺溺閉癃為此諸病(本經上行者挾胃貫
鬲下行者過隂器抵小腹故為此諸病飱音孫癃良中切)盛則寫之虚則補之熱
則疾之寒則留之陷下則灸之不盛不虚以經取之(義如
首經)盛者寸口大一倍於人迎虚者寸口反小於人迎也
(足厥隂為少陽之裏故候在寸口)
六經病解(素問脉解篇全本篇所解大略皆出前章經脉篇之義其中稍有不同
者盖互為發明也當並求之十一)
太陽所謂腫腰脽痛者正月太陽寅寅太陽也(所謂者引古經
語也脽尻臀也正月建寅三陽月也三陽者太陽也故足太陽病為腫腰脽痛者應正月三陽之候脽音誰)
正月陽氣出在上而隂氣盛陽未得自次也故腫腰脽
痛也(正月之候三陽雖出而時令尚寒隂氣尚盛陽氣未有次第以隂勝陽故腫腰脽痛正以足太陽之
脉挾脊抵腰貫臀也)病偏虚為跛者正月陽氣東解地氣而出也
所謂偏虚者冬寒頗有不足者故偏虚為跛也(正月東風解凍
陽氣尚微足太陽病有或左或右偏虚為跛者應三陽不足於下也足太陽下行之脉循髀膕下出外踝之後
故有是證跛補火切)所謂強上引背者陽氣大上而争故強上
也(太陽之脉下項挾背若陽氣大上而争則與三陽之氣上升者同故為強上引背也)所謂耳鳴
者陽氣萬物盛上而躍故耳鳴也(太陽支者從巔至耳上角陽邪上盛故為
耳鳴也)所謂甚則狂巔疾者陽盡在上而隂氣從下下虚
上實故狂巔疾也(巔癲同按前章經脉篇足太陽經條下作癲盖古所通用也所謂甚者言
陽邪盛也陽邪實於陽經則陽盡在上隂氣在下上實下虚故當為狂癲之病)所謂浮為聾者
皆在氣也(陽實於上則氣壅為聾亦以其脉至耳也)所謂入中為瘖者陽盛
已衰故為瘖也(聲由氣發氣者陽也陽盛則聲大陽虚則聲微若陽盛已衰故瘖瘂不能言也
瘖音音)内奪而厥則為瘖俳此腎虚也(俳廢也内奪者奪其精也精奪則氣
奪而厥故聲瘖於上體廢於下元陽大虧病本在腎腎脉上挾舌本下走足心故為是病俳音排無所取義
誤也當作痱正韻音沸)少隂不至者厥也(此釋上文内奪而厥之義也少隂者腎脉也與
太陽為表裏若腎氣内奪則少隂不至少隂不至者以隂虚無氣無氣則陽衰致厥之由也以上腰尻痛耳
聾狂巔厥逆等義俱出前章太陽經病條下)少陽所謂心脇痛者言少陽
盛也盛者心之所表也(少陽之脉下胷中循脇裏故心脇痛者以少
陽之邪盛也然少陽屬木木以生火故邪之盛者其本在膽其表在心表者標也)九月陽氣盡而隂氣盛
故心脇痛也(膽有相火心有君火火墓在戍陽不勝隂則心脇為痛故應九月之氣)所謂
不可反側者隂氣藏物也物藏則不動故不可反側也
(隂邪凝滯藏伏陽中喜静惡動故反側則痛上義出前章足少陽經病)所謂甚則躍者九
月萬物盡衰草木畢落而墮則氣去陽而之隂氣盛而
陽之下長故謂躍(九月萬物盡衰草木畢落是天地之氣去陽而之隂也人身之氣亦然故
盛於隂分則所長在下其有病為跳躍者以足少陽脉下出足之外側隂覆於上陽鼓於下也故應九月之氣)
陽明所謂灑灑振寒者陽明者午也五月盛陽之隂
也陽盛而隂氣加之故灑灑振寒也(五月陽氣明盛故曰陽明夏至一隂
初生加以陽極之候故病灑灑振寒者以陽明應五月之氣也)所謂脛腫而股不收者
是五月盛陽之隂也陽者衰於五月而一隂氣上與陽始
争故脛腫而股不收也(足陽明脉下髀關抵伏兔下膝脛足跗入中指内間若隂生於
下上與陽争則為脛腫而股不收亦應五月一隂之氣)所謂上喘而為水者隂氣
下而復上上則邪客於藏府間故為水也(陽明上病則不能制水故
隂邪自下而上客於藏府之間乃化為水水之本在腎末在肺標本俱病故為上喘也)所謂胷痛
少氣者水氣在藏府也水者隂氣也隂氣在中故
胷痛少氣也(邪水之隂非真隂也隂邪在中故為胷痛隂盛則陽衰故為少氣少氣則氣短
而喘矣)所謂甚則厥惡人與火聞木音則愓然而驚者陽
氣與隂氣相薄水火相惡故愓然而驚也(薄氣相廹也隂陽之氣正
則相和邪則相惡隂邪薄於陽明故愓然而驚也)所謂欲獨閉戶牖而處者隂
陽相薄也陽盡而隂盛故欲獨閉戶牖而居(隂邪盛則陽明氣衰
故欲静也)所謂病至則欲乘高而歌棄衣而走者隂陽復争
而外并於陽故使之棄衣而走也(寒邪外并於陽則身熱多躁故棄衣而走
以上諸義出前章足陽明經病)所謂客孫脉則頭痛鼻鼽腹腫者陽
明并於上上者則其孫絡太隂也故頭痛鼻鼽腹腫也
(寒邪客於陽明則在頭為痛在鼻為鼽在腹為腫以隂氣上行而并於本經之孫絡故為是病太隂者言隂邪
之盛非隂經之謂也如上文所言者皆指隂盛為邪則此義可知鼽音求)太隂所謂病
脹者太隂子也十一月萬物氣皆藏於中故曰病脹(隂極
於子萬物皆藏故曰太隂子也太隂之經入腹凡邪藏於中則病為脹故應十一月之氣)所謂上走
心為噫者隂盛而上走於陽明陽明絡屬心故曰上走
心為噫也(脾脉絡胃故隂邪盛則上走於陽明陽明之正上通於心故上走心為噫按九鍼論宣明
五氣篇俱曰心為噫口問篇曰寒氣客於胃厥逆從下上散復出於胃故為噫此篇則兼而言之盖寒氣犯於
心脾胃三經俱能為噫也)所謂食則嘔者物盛滿而上溢故嘔也(脾胃
相為表裏胃受水榖脾不能運則物盛滿而溢故為嘔)所謂得後與氣則快然如
衰者十一月隂氣下衰而陽氣且出故曰得後與氣則
快然如衰也(後謂大便氣謂轉失氣陽氣出則隂邪散故快然如衰一陽下動冬至候也故應十
一月之氣以上諸義出前章足太隂經病)少隂所謂腰痛者少隂者腎也
十月萬物陽氣皆傷故腰痛也(腰者腎之府寒邪入腎則為腰痛純隂在下故
應十月之氣)所謂嘔欬上氣喘者隂氣在下陽氣在上諸陽
氣浮無所依從故嘔欬上氣喘也(陽根於隂隂根於陽互相倚也若隂中無
陽沉而不升則孤陽在上浮而不降無所依從故為嘔欬上氣喘也按前章列本節義於手太隂肺病條下此
則言於腎經正以肺主氣腎主精精虚則氣不歸元即無所依從之義)所謂色色不能久
立久坐起則目&KR0617;&KR0617;無所見者萬物隂陽不定未有主
也秋氣始至微霜始下而方殺萬物隂陽内奪故目&KR0617;
&KR0617;無所見也(色色誤也當作邑邑不安貌秋氣至微霜下萬物俱衰隂陽未定故内無所主而坐
起不常目則&KR0617;&KR0617;無所見以隂肅陽衰精氣内奪故應深秋十月之候)所謂少氣善怒者
陽氣不治陽氣不治則陽氣不得出肝氣當治而未得
故善怒善怒者名曰煎厥(陽和不治則肝氣多逆不能調逹故善怒而為煎厥所謂
多隂者多怒也按煎厥一證在本篇言陽虚隂盛在生氣通天論言隂虚陽盛可見煎厥有隂陽二證詳本
類前五)所謂恐如人將捕之者秋氣萬物未有畢去隂氣
少陽氣入隂陽相薄故恐也(隂氣言腎氣也陽氣言邪氣也隂氣將藏未藏而陽
邪入之隂陽相薄則傷腎而為恐故亦應秋氣)所謂惡聞食臭者胃無氣故惡
聞食臭也(胃無氣胃氣敗也胃氣所以敗者腎為胃關腎中真火不足不能温養化原故胃氣虚而
惡聞食臭也此即前章饑不欲食之義臭許救尺救二切)所謂面黑如地色者秋
氣内奪故變於色也(色以應日陽氣之華也隂勝於陽則面黑色變故應秋氣此即前章
面如漆柴之義)所謂欬則有血者陽脉傷也陽氣未盛於上而
脉滿滿則欬故血見於鼻也(陽脉傷者上焦之脉傷也陽氣未盛於上而脉滿則
所滿者皆寒邪也盖腎脉上貫肝膈入肺中故欬則血見於口衂則血見於鼻也以上諸義出前章足少隂
經病)厥隂所謂㿗疝婦人少腹腫者厥隂者辰也三月
陽中之隂邪在中故曰㿗疝少腹腫也(辰季春也五陽一隂隂氣將盡
故屬厥隂隂邪居於陽末則為㿗疝少腹腫故應三月之氣)所謂腰脊痛不可以俛
仰者三月一振榮華萬物一俛而不仰也(三月一振陽氣振也故榮
華萬物然餘寒尚在若隂氣或勝則陽屈俛而不仰故病為腰脊痛亦應三月之氣俛俯同又音免)所
謂㿗癃疝膚脹者曰隂亦盛而脉脹不通故曰㿗癃疝
也(此復明癃疝腫脹之由在隂邪盛也隂盛則陽氣不行故為此諸證)所謂甚則嗌乾熱
中者隂陽相薄而熱故嗌乾也(所謂甚者應三月之陽盛也陽邪盛則薄於隂
分故為嗌乾熱中等病上義出前章足厥隂經病)
陽明病解(素問陽明脉解篇全十二)
黃帝問曰足陽明之脉病惡人與火聞木音則愓然而
驚鍾鼓不為動聞木音而驚何也願聞其故(脉即經也本篇之義
大略皆出靈樞經脉篇詳前二章)岐伯對曰陽明者胃脉也胃者土也
故聞木音而驚者土惡木也(木能克土故惡之)帝曰善其惡火
何也岐伯曰陽明主肉其脉血氣盛邪客之則熱熱甚
則惡火(陽明經多氣多血邪客之則血氣壅而易為熱熱則惡火也)帝曰其惡人何
也岐伯曰陽明厥則喘而惋惋則惡人(陽明氣逆而厥則為喘惋惋憂
驚也故惡人之煩擾惋烏貫切)帝曰或喘而死者或喘而生者何也
岐伯曰厥逆連藏則死連經則生(連藏者敗及三隂故死連經則肌表之疾
耳故生)帝曰善病甚則棄衣而走登高而歌或至不食數
日踰垣上屋所上之處皆非其素所能也病反能者何
也(凡癲狂傷寒家多有此證)岐伯曰四支者諸陽之本也陽盛則四
支實實則能登高也(陽受氣於四末故四支為諸陽之本陽邪剛盛故步履變常也)帝
曰其棄衣而走者何也岐伯曰熱盛於身故棄衣欲走
也(陽明主肌肉故熱盛於身)帝曰其妄言罵詈不避親疎而歌者何
也岐伯曰陽盛則使人妄言罵詈不避親疎而不欲食
不欲食故妄走也(陽盛者陽邪盛也陽明為多氣多血之經而陽邪實之陽之極也陽氣者
静則神藏躁則消亡故神明亂而病如是詈音利)
太隂陽明之異(素問太隂陽明論十三)
黃帝問曰太隂陽明為表裏脾胃脉也生病而異者何
也(太隂脾也陽明胃也雖皆屬土然一表一裏故所受所傷有不同矣)岐伯對曰隂陽異
位更虚更實更逆更從或從内或從外所從不同故病
異名也(脾為藏隂也胃為府陽也陽主外隂主内陽主上隂主下是隂陽異位也陽虚則隂實隂虚則
陽實是更虚更實也病者為逆不病者為從是更逆更從也凡此者皆所從不同故病名亦異)帝曰願
聞其異狀也岐伯曰陽者天氣也主外隂者地氣也主
内(胃屬三陽故主天氣脾屬三隂故主地氣)故陽道實隂道虚(陽剛隂柔也又外邪多有
餘故陽道實内傷多不足故隂道虚一曰隂道實則陽道虚矣所謂更虚更實者亦通)故犯賊風
虚邪者陽受之食飲不節起居不時者隂受之陽受之
則入六府隂受之則入五藏(賊風虚邪外傷也故陽受之而入府飲食起居内傷
也故隂受之而入藏)入六府則身熱不時卧上為喘呼入五藏則
䐜滿閉塞下為飱泄久為腸澼(不時卧不能以時卧也陽邪在表在上故為身
熱不卧喘呼隂邪在裏在下故為䐜滿飱泄腸澼䐜音嗔飱音孫澼音僻)故喉主天氣咽
主地氣(喉為肺系所以受氣故上通於天咽為胃系所以受水穀故下通於地)故陽受風
氣隂受濕氣(風陽氣也故陽分受之濕隂氣也故隂分受之各從其類也)故隂氣從
足上行至頭而下行循臂至指端陽氣從手上行至頭
而下行至足(逆順肥瘦篇曰手之三隂從藏走手手之三陽從手走頭足之三陽從頭走足足之
三隂從足走腹即此之謂盖隂氣在下下者必升陽氣在上上者必降脾隂胃陽氣皆然也)故曰陽
病者上行極而下隂病者下行極而上(陽病極則及於下隂病極則及
於上極則變也非惟上下表裏亦然)故傷於風者上先受之傷於濕者下
先受之(陽受風氣故上先受之隂受濕氣故下先受之然上非無濕下非無風但受有先後耳曰先受
之則後者可知矣)帝曰脾病而四支不用何也岐伯曰四支
皆禀氣於胃而不得至經必因於脾乃得禀也(此下言胃氣必
因脾氣乃得行也)今脾病不能為胃行其津液四支不得禀水
穀氣氣日以衰脉道不利筋骨肌肉皆無氣以生故不
用焉(四支之舉動必賴胃氣以為用然胃氣不能自至於諸經必因脾氣之運行則胃中水榖之氣化為
精微乃得及於四支也若脾病則胃氣不行故各經脉道日以衰微而四支不為用矣為去聲下同)帝
曰脾與胃以膜相連耳而能為之行其津液何也(此下言三
隂三陽之脉皆禀於脾胃之氣也膜模莫二音)岐伯曰足太隂者三隂也其
脉貫胃屬脾絡嗌故太隂為之行氣於三隂(為之者為胃也脾脉
貫胃屬脾足太隂也故為之行氣於三隂三隂者五藏之謂)陽明者表也五藏六府
之海也亦為之行氣於三陽(陽明者太隂之表也主受水榖以溉藏府故為五藏
六府之海雖陽明行氣於三陽然亦賴脾氣而後行故曰亦也三陽者即六府也)藏府各因其
經而受氣於陽明故為胃行其津液(因其經因脾經也藏府得稟於陽明
者以脾經貫胃故能為胃行其津液也)四支不得禀水穀氣日以益衰隂
道不利筋骨肌肉無氣以生故不用焉(隂道血脉也此復明脾主四支
之義)
五决十經(素問五藏生成篇十四)
診病之始五决為紀(五决者謂察五藏之疾以决死生乃為診病之綱紀也)欲知
其始先建其母(始病之始也建立也母病之因也不得其因則標本弗辨故當先建其母如下
文某藏某經之謂)所謂五决者五脉也(五脉者五藏之脉各有其經也又如肝脉弦心
脉鉤脾脉耎肺脉毛腎脉石皆所謂五脉也)是以頭痛巔疾下虚上實過在
足少隂巨陽甚則入腎(頭痛巔疾實於上也上實者因於下虚其過在腎與膀胱二經
盖足太陽之脉從巔絡腦而腎與膀胱為表裏隂虚陽實故為是病甚則府病已而入於藏則腎獨受傷矣)
徇蒙招尤目冥耳聾下實上虚過在足少陽厥隂甚則
入肝(徇亦作巡行視貌蒙茫昧也招掉搖也尤甚也目無光則朦昧不明頭眩動則招尤不定甚至目冥
者不能視耳聾者無所聞其過在肝膽之氣實於下而虚於上也盖足少陽之脉起於自銳眥上抵頭角下耳
後足厥隂之脉連目系上出額與督脉會於巔故為此病甚則自府歸藏而并入於肝矣按此下三節皆不
言甚則入藏盖文之缺而義則同也)腹滿䐜脹支鬲胠脇下厥上冐過在
足太隂陽明(支隔塞也胠脇之上也足太隂之脉入腹屬脾絡胃上鬲足陽明之脉屬胃絡脾其
支者循腹裏且脾胃皆主四支故為支鬲胠脇而四支厥逆於下胷腹冐悶於上者皆過在足太隂陽明經也
䐜昌眞切)欬𠻳上氣厥在胷中過在手陽明太隂(上氣喘急也肺
居胷中手太隂也其脉起於中焦上鬲屬肺手陽明大腸也為太隂之表其脉下入缺盆絡肺二經之氣皆能
逆於胷中故為欬𠻳上氣之病)心煩頭痛病在鬲中過在手巨陽少隂
(鬲中鬲上也手太陽小腸之脉入缺盆絡心其支者循頸上頰至目銳眥手少隂心脉起於心中出屬心系其
支者上挾咽繋目系故病在鬲中而為心煩頭痛者過在手太陽少隂也)
八虚以候五藏(靈樞邪客篇十五)
黃帝問於岐伯曰人有八虚各何以候(八虚即五藏生成篇所謂八谿
也是皆筋骨之隙氣血之所流注者故曰八虚)岐伯答曰以候五藏(謂可因八虚以察五
藏之病)黃帝曰候之柰何岐伯曰肺心有邪其氣留於兩
肘(人之五藏惟肺與心居於鬲上其經屬手脾肝腎俱在鬲下其經屬足故肺心有邪乘虚而聚其氣必留
於兩肘在肺則尺澤在心則少海之次)肝有邪其氣流於兩腋(肝與膽合其經自足
而上皆行脇腋之間故肝邪乘虚而聚者其氣當流於兩腋即期門淵腋等穴之次)脾有邪其氣
留於兩髀(脾與胃合其脉皆自脛股上出衝門氣衝之間故邪氣留於髀跨間者知為脾經之病
髀並米切又音比)腎有邪其氣留於兩膕(腎與膀胱為表裏其經皆出膝後隂谷委
中之間故邪氣留於兩膕者知為腎經之病膕音國)凡此八虚者皆機關之室
真氣之所過血絡之所遊邪氣惡血固不得住留住留
則傷經絡骨節機關不得屈伸故痀攣也(機樞機也關要會處也室
猶房室也凡此八者皆氣血之所由行也正氣居之則為用邪氣居之則傷經絡機關而屈伸為之不利此八
虚可候五藏也痀音拘)
邪盛則實精奪則虚(素問通評虚實論十六)
黃帝問曰何謂虚實岐伯對曰邪氣盛則實精氣奪則
虚(邪氣有微甚故邪盛則實正氣有強弱故精奪則虚奪失也愚按邪氣盛則實精氣奪則虚二句為病
治之大綱其辭似顯其義甚微最當詳辨而辨之有最難者何也盖實言邪氣實宜寫也虚言正氣虚宜補也
凡邪正相薄而為病則邪實正虚皆可言也故主寫者則曰邪盛則實當寫也主補者則曰精奪則虚當補也
各執一句茫無確見藉口文餙孰得言非是以至精之訓反釀莫大之害不知理之所在有必不可移易者奈
時醫不能察耳余請析此為四曰孰緩孰急其有其無也所謂緩急者察虚實之緩急也無虚者急在邪氣去
之不速留則生變也多虚者急在正氣培之不早臨期無濟也微虚微實者亦治其實可一掃而除也甚虚甚
實者所畏在虚但固守根本以先為已之不可勝則邪無不退也二虚一實者兼其實開其一面也二實一虚者
兼其虚防生不測也總之實而悞補固必增邪猶可解救其禍小虚而悞攻真氣忽去莫可挽回其禍大此虚
實之緩急不可不察也所謂有無者察邪氣之有無也凡風寒暑濕火燥皆能為邪邪之在表在裏在府在藏
必有所居求得其本則直取之此所謂有有則邪之實也若無六氣之邪而病出三隂則惟情慾以傷内勞倦
以傷外非邪似邪非實似實此所謂無無則病在元氣也不明虚實有無之義必至以逆為從以標作本絶人
長命損德多矣可不懼且慎哉)帝曰虚實何如(問五藏虚實之大體也)岐伯曰氣
虚者肺虚也氣逆者足寒也(肺主氣故氣虚者即肺虚也氣逆不行則無以及於
四支陽虚於下故足寒也)非其時則生當其時則死(以肺虚而遇秋冬非相賊之時
故生若當春則金木不和病必甚當夏則金虚受克病必死也一曰肺王於秋當秋而氣虚金衰甚也故死於
義亦通)餘藏皆如此(心脾肝腎各有所主則各有衰王之時以肺藏為例可類推矣)帝曰
何謂重實岐伯曰所謂重實者言大熱病氣熱脉滿是
謂重實(證脉皆實是重實也重平聲下同)帝曰經絡俱實何如何以治
之岐伯曰經絡皆實是寸脉急而尺緩也皆當治之(經十
二經也絡十五絡也此以脉口寸尺槩察經絡之虚實也寸脉之直行者為太隂之經尺中列缺别走陽明者
為太隂之絡以上下言則寸為陽尺為隂以内外言則絡為陽經為隂故寸脉急則邪居於經尺脉緩則熱盛
於絡是經絡俱實也皆當治之治言寫也按平人氣象論曰緩而滑曰熱中邪氣藏府病形篇曰緩者多熱
故此以尺緩為實也詳脉色類十六十九)故曰滑則從濇則逆也(滑陽脉也濇隂脉也
實而兼滑陽氣勝也故為從若見濇則隂邪勝而陽氣去也故為逆)夫虚實者皆從其物
類始故五藏骨肉滑利可以長久也(物之生則滑利死則枯濇皆由陽氣
之存亡耳脉之逆順亦猶是也)帝曰絡氣不足經氣有餘何如岐伯曰
絡氣不足經氣有餘者脉口熱而尺寒也秋冬為逆春
夏為從治主病者(絡脉在表主乎陽也經脉通裏主乎隂也經氣有餘則脉口熱隂分之邪
盛也絡氣不足則尺中寒陽分之氣虚也陽虚者畏隂勝之時故秋冬為逆春夏為從治主病者即下文灸刺
之義按本節以脉口熱為經氣有餘尺寒為絡氣不足故王氏以尺寸言隂陽註曰隂分主絡陽分主經然
經脉脉度等篇曰經脉為裏浮而淺者為絡是經本隂也絡本陽也難以反言夫尺寸者分隂陽之位耳而隂
陽之氣則五藏上下無所不在如寸有肺金隂不在上乎尺有命門陽不在下乎故反言尺寸則可反言經絡
則不可且本節之義重在經絡不在尺寸觀者當詳辨之)帝曰經虚絡滿何如岐伯
曰經虚絡滿者尺熱滿脉口寒濇也此春夏死秋冬生
也(經虚絡滿者隂氣不足陽邪有餘也隂虚者畏陽勝之時故春夏死秋冬生按王氏註此二節曰春夏
陽氣高故脉口熱尺中寒為順秋冬陽氣下故尺中熱脉口寒為順此說若為近理而實有所不然也觀内經
論脉諸篇則但言隂陽浮沉隨氣候初未聞有以尺寸盛衰分四時也學者於此不辨恐反資多岐之惑)帝
曰治此者奈何岐伯曰絡滿經虚灸隂刺陽經滿絡虚
刺隂灸陽(此正以絡主陽經主隂灸所以補刺所以寫也)帝曰何謂重虚岐伯
曰脉氣上虚尺虚是謂重虚(隂陽俱虚是重虚也)帝曰何以治之
岐伯曰所謂氣虚者言無常也尺虚者行步恇然(氣虚即上
虚氣虚於上故言亂無常如脉要精微論曰言而微終日乃復言者此奪氣也尺虚者下虚故行步恇然怯弱
也恇音匡)脉虚者不象隂也(氣口獨為五藏主脉之要會也五藏為隂藏虚則脉虚脉
虚者隂虧之象故曰不象隂也)如此者滑則生濇則死也(義同前)帝曰寒
氣暴上脉滿而實何如(此指傷寒之屬也)岐伯曰實而滑則生
實而逆則死(邪盛者脉當實實而兼滑得陽脉也故生若見隂脉為逆故死按玉機真藏論曰脉
弱以滑是有胃氣命曰易治脉逆四時為不可治詳脉色類十二)帝曰脉實滿手足寒
頭熱何如岐伯曰春秋則生冬夏則死(脉之實滿邪有餘也手足寒者
隂逆在下頭熱者陽邪在上隂陽乖離故為上實下虚之病春秋為隂陽和平之候得其和氣故可以生冬夏
乃隂陽偏勝之時陽劇於夏隂劇於冬故死)脉浮而濇濇而身有熱者死(浮而
身熱陽邪盛也濇為氣血虚隂不足也外實内虚則孤陽不守故死)帝曰其形盡滿何如
岐伯曰其形盡滿者脉急大堅尺濇而不應也(此正言陽實隂
虚之候也陽有餘故其形盡滿脉當急大而堅隂不足故當尺濇而不應也)如是者從則生
逆則死帝曰何謂從則生逆則死岐伯曰所謂從者手
足温也所謂逆者手足寒也(四支為諸陽之本故陽邪盛者手足當温為順若手
足寒冷則以邪盛於外氣虚於内正不勝邪所以為逆)
五藏虚實病刺(素問藏氣法時論十七)
肝病者兩脇下痛引少腹令人善怒(此肝之實邪也肝脉布脇肋抵小腹邪實
則兩脇下痛引於少腹肝志怒故氣強則善怒)虚則目䀮䀮無所見耳無所聞
善恐如人將捕之(目為肝之竅肝脉上入頏顙連目系肝與膽為表裏膽脉從耳後入耳中
故氣虚則目無所見耳無所聞也肝虚則膽虚故氣怯而善恐&KR0617;音荒)取其經厥隂與少
陽(取其經者非絡病也取厥隂以治肝取少陽以治膽此承上文虚實二節而言虚者當補實者當寫也下
放此)氣逆則頭痛耳聾不聰頰腫取血者(氣逆於上則上實故頭痛耳聾
頰腫盖肝脉與督脉會於巔下頰裏膽脉入耳中下加頰車也治此者當取其經血盛之處隨其左右有則刺
而寫之)心病者胷中痛脇支滿脇下痛膺背肩甲間痛
兩臂内痛(此心經之實邪也手少隂心脉從心系却上肺下出腋下手厥隂心包絡之脉其支者循
胷出脇上抵腋下循臑内入肘中下臂行兩筋之間又心與小腸為表裏小腸脉繞肩胛交肩上故為此諸證)
虚則胷腹大脇下與腰相引而痛(胷腹腰脇之間皆手少隂厥隂之脉所及
心虚則陽虚而逆氣不行故為胷腹大心主血脉血虚則不能榮養筋脉故腰脇相引而痛)取其經
少隂太陽舌下血者(手少隂太陽心與小腸脉也當隨其虚實而取之心主舌故取舌下
血以寫其實)其變病刺郄中血者(變病謂病屬少隂而證有異於前說者郄中隂郄穴
也為手少隂之郄血去則邪隨而寫矣郄隙同)脾病者身重善肌肉痿足
不收行善瘛脚下痛(此脾經之實邪也脾屬土主肌肉土邪濕勝故令人身重肌肉痿肉
痿者痺弱不仁也脾主四支故足不收行善瘛瘛者手足掉掣也脾脉起於足大指過核骨以上内踝故為脚
下痛痿威蕤二音瘛翅係寄三音)虚則腹滿腸鳴飱泄食不化(足太隂之脉屬
脾絡胃脾虚則失其健運之用而中氣不治故為此諸病飱音孫)取其經太隂陽明少
隂血者(脾與胃為表裏故當取足太隂陽明之經少隂腎脉也脾主濕腎主水水能助濕傷脾故當取
少隂之血以泄其寒實如厥病篇治脾心痛者亦取腎經之然谷太谿義猶此也詳鍼刺類六十四)肺
病者喘欬逆氣肩背痛汗出(此肺經之實邪也肺藏氣主喘息在變動為欬故病
則喘欬逆氣背為胷中之府肩接近之故肩背為痛肺主皮毛病則疎泄故汗出)尻隂股膝髀
腨胻足皆痛(此病皆足少隂經也少隂之脉起於足下循内踝入跟中以上腨内出膕内廉上股
内後廉貫脊屬腎絡膀胱今肺病連腎以氣陷下部而母病及子也故下文兼取足少隂以治之尻開高切
髀並米切又音比腨音篆胻音杭又形敬切)虚則少氣不能報息耳聾嗌乾
(報復也不能報息謂呼吸氣短難於接續也手太隂之絡會於耳中故氣虚則聾其脉循喉嚨故為嗌乾也
嗌音益)取其經太隂足太陽之外厥隂内血者(太隂肺之本經也故
當因其虚實取而刺之更取足太陽之外外言前也足厥隂之内内言後也正謂内踝後直上腨之内側者乃
足少隂脉次也視左右足脉凡少隂部分有血滿異於常處者取而去之以寫其實)腎病者腹
大脛腫喘欬身重寢汗出憎風(此腎經之實邪也足少隂之脉上腨内夾臍上
行入肺中隂邪上侵故腹大脛腫而喘欬也腎主骨骨病故身重腎主五液在心為汗而腎邪侮之心氣内微
故為寢汗出如脉要精微論曰隂氣有餘為多汗身寒即此之謂凡汗多者表必虚表虚者陽必衰故惡風也
憎音曾)虚則胷中痛大腹小腹痛清厥意不樂(足少隂脉從肺出絡
心注胷中腎虚則心腎不交故胷中痛大腹小腹痛者正以腎脉自下而上至俞府而止也腎藏精精化氣精
虚則氣虚故為清冷厥逆腎之神為志惟志不足故意有不樂也)取其經少隂太陽血
者(足少隂太陽為表裏也凡刺之道自當虚補實寫然經絡有血猶當先去血脉而後平其有餘不足焉三
部九候論曰必先度其形之肥瘦以調其氣之虚實實則寫之虚則補之必先去其血脉而後調之此之謂也)
有餘有五不足有五(素問調經論十八)
黃帝問曰余聞刺法言有餘寫之不足補之何謂有餘
何謂不足岐伯對曰有餘有五不足亦有五帝欲何問
帝曰願盡聞之岐伯曰神有餘有不足氣有餘有不足
血有餘有不足形有餘有不足志有餘有不足凡此十
者其氣不等也(神屬心氣屬肺血屬肝形屬脾志屬腎各有虚實故其氣不等)帝曰人
有精氣津液四支九竅五藏十六部三百六十五節乃
生百病百病之生皆有虚實今夫子乃言有餘有五不
足亦有五何以生之乎(精氣津液義詳藏象類二十五四支手足也合九竅五藏共為
十六部三百六十五節者言脉絡之會如九鍼十二原篇曰節之交三百六十五會所謂節者神氣之所遊行
出入也非皮肉筋骨也凡此諸部皆所以生百病者)岐伯曰皆生於五藏也(隂陽表裏
無非五藏之所主也)夫心藏神肺藏氣肝藏血脾藏肉腎藏志而
此成形(正以見形成於外神藏於内惟此五者而已)志意通内連骨髓而成
身形五藏(志意者綂言人身之五神也骨髓者極言深邃之化生也五神藏於五藏而心為之主故
志意通調内連骨髓以成身形五藏則互相為用矣)五藏之道皆出於經隧以行
血氣血氣不和百病乃變化而生是故守經隧焉(隧潜道也
經脉伏行深而不見故曰經隧五藏在内經隧在外脉道相通以行血氣血氣不和乃生百病故但守經隧則
可以治五藏之病)帝曰神有餘不足何如岐伯曰神有餘則笑
不休神不足則悲(心藏神火之精也陽勝則神王故多喜而笑陽衰則隂慘乘之故多憂而
悲本神篇曰心藏脉脉舍神心氣虚則悲實則笑不休行鍼篇曰多陽者多喜多隂者多怒皆此義也)血
氣未并五藏安定邪客於形酒淅起於毫毛未入於經
絡也故命曰神之微(此外邪之在心經也并偏聚也邪之中人久而不散則或并於氣或
并於血病乃甚矣今血氣未并邪猶不深故五藏安定但酒浙起於毫毛未及經絡此以浮淺微邪在脉之表
神之微病也故命曰神之微)帝曰補寫奈何岐伯曰神有餘則寫其
小絡之血出血勿之深斥無中其大經神氣乃平(小絡孫絡
也斥棄除也心主血脉而藏神神本無形故神有餘者但寫其小絡之血勿去血太深及中其經神自平矣)
神不足者視其虛絡按而致之刺而利之無出其血無
泄其氣以通其經神氣乃平(按而致之致其氣也刺而利之補不足以行其滯也
病以神不足故不宜出血及泄其氣但欲通其經耳)帝曰刺微奈何岐伯曰按摩
勿釋著鍼勿斥移氣於不足神氣乃得復(此刺外邪之在心經者即
上文所謂神之微也微邪在心經之表故當按摩勿釋欲散其外也著鍼勿斥母傷其内也乃可移氣於不足
邪去而神自復矣)帝曰善氣有餘不足奈何岐伯曰氣有餘
則喘欬上氣不足則息利少氣(此肺藏之虛實也本神篇曰肺氣虚則鼻塞不
利少氣實則喘喝胷盈仰息大略同也)血氣未并五藏安定皮膚微病命
曰白氣微泄(此肺經之表邪也血氣未并義俱如前肺主皮膚而屬金微邪客之故命曰白氣微
泄)帝曰補寫奈何岐伯曰氣有餘則寫其經隧無傷其
經無出其血無泄其氣不足則補其經隧無出其氣(經隧
義如前寫其經隧者謂察其有餘之脉寫其邪氣而已無傷其大經出其血泄其正氣此刺氣之法也有餘尚
爾不足可知矣)帝曰刺微奈何岐伯曰按摩勿釋出鍼視之曰
我將深之適人必革精氣自伏邪氣散亂無所休息氣
泄腠理真氣乃相得(此刺肺經之微邪也適至也革變也先行按摩之法欲皮膚之氣流
行也次出鍼而視之曰我將深之欲其恐懼而精神内伏也適人必革者謂鍼之至人必變革前說而刺仍淺
也如是則精氣既伏於内邪氣散亂無所止息而泄於外故真氣得其所矣)帝曰善血有
餘不足奈何岐伯曰血有餘則怒不足則恐(此肝藏之虛實也本
神篇曰肝藏血肝氣虚則恐實則怒)血氣未并五藏安定孫絡外溢則經
有留血(此肝經之表邪也邪不在藏而在經但察其孫絡之脉有外溢者則知其大經之内有留止之
血也)帝曰補寫奈何岐伯曰血有餘則寫其盛經出其血
不足則視其虚經内鍼其脉中久留而視脉大疾出其
鍼無令血泄(血有餘則盛經滿溢故當寫而出之不足則察其經之虚者内鍼補之然補虚之法
必留鍼以候氣所謂如待所貴不知日暮者是也留鍼既久但視其脉已大是氣已至則當疾出其鍼矣血去
則愈虛故無令血泄也)帝曰刺留血奈何岐伯曰視其血絡刺出
其血無令惡血得入於經以成其疾(此刺肝經之表邪也邪血在絡但速
去之自可免入經之患矣)帝曰善形有餘不足奈何岐伯曰形有
餘則腹脹涇溲不利不足則四支不用(此脾藏之虛實也涇水名也溲
溺也脾濕勝則氣壅不行故腹脹而涇溲不利脾主四支故虛則四支不用此與本神篇義同涇音經溲音
搜)血氣未并五藏安定肌肉蠕動命曰微風(此脾經之表邪也脾
主肌肉故微邪未深者但肌肉間蠕動如有蟲之微行也脾土畏風木風主動故命曰微風蠕音軟又乳允
切)帝曰補寫奈何岐伯曰形有餘則寫其陽經不足則
補其陽絡(經穴絡穴皆足陽明者以胃為脾之陽也故實者寫之寫脾之陽邪也虚者補之補脾之
陽氣也)帝曰刺微奈何岐伯曰取分肉間無中其經無傷
其絡衛氣得復邪氣乃索(此刺脾經之微邪也邪在肌肉故但當刺其分肉間使衛
氣得復則邪氣自索索者散也)帝曰善志有餘不足奈何岐伯曰志
有餘則腹脹飱泄不足則厥(此腎藏之虛實也腎藏志水之精也水化寒故腎邪
有餘則寒氣在腹而為腹脹飱泄腎氣不足則隂虚陽勝而為厥逆上衝本神篇曰腎藏精精舍志腎氣虛則
厥實則脹觧精微論曰厥則陽氣并於上隂氣并於下陽并於上則火獨光也隂并於下則足寒足寒則脹也)
血氣未并五藏安定骨節有動(此腎經之微邪也腎主骨邪未入藏而薄於骨
故但於骨節之間有鼓動之狀)帝曰補寫奈何岐伯曰志有餘則寫然
筋血者不足則補其復溜(然筋當作然谷足少隂之滎穴也出其血可以寫腎之實
復溜足少隂之經穴也致其氣可以補腎之虛)帝曰刺未并奈何岐伯曰即取
之無中其經邪所乃能立虚(此刺腎經骨節之邪也即取之即其邪居之所而取
之故無中其經穴則邪自能去而可以立虚矣)
氣血以并有者為實無者為虚(素問調經論連前篇十九)
帝曰余已聞虛實之形不知其何以生岐伯曰氣血以
并隂陽相傾氣亂於衛血逆於經血氣離居一實一虚
(并偏勝也傾傾陷也氣為陽故亂於衛血為隂故逆於經隂陽不和則氣血離居故實者偏實虚者偏虚彼此
相傾也)血并於隂氣并於陽故為驚狂(血并於隂是重隂也氣并於陽是重
陽也重隂者癲重陽者狂故為驚狂)血并於陽氣并於隂乃為炅中(血并於陽
隂在表也氣并於隂陽在裏也故為炅中炅熱也炅居永切)血并於上氣并於下心
煩惋善怒(上鬲上也下鬲下也血并於上則隂邪抑心故煩惋氣并於下則火動於肝故善怒惋
烏貫切)血并於下氣并於上亂而喜忘(血并於下則隂氣不升氣并於上則
陽氣不降隂陽離散故神亂而喜忘)帝曰血并於隂氣并於陽如是血氣
離居何者為實何者為虛(血并於隂則陽中無隂氣并於陽則隂中無陽隂陽不和
故血氣離居)岐伯曰血氣者喜温而惡寒寒則泣不能流温
則消而去之(血之與氣體雖異而性則同故皆喜温而惡寒寒則凝泣而留滯温則消散而運行
邪之或并於血或并於氣由於此矣泣濇同)是故氣之所并為血虚血之所
并為氣虛(氣并於陽則無血是血虛也血并於隂則無氣是氣虚也)帝曰人之所有
者血與氣耳今夫子乃言血并為虛氣并為虚是無實
乎岐伯曰有者為實無者為虛(有血無氣是血實氣虚也有氣無血是氣實血
虛也)故氣并則無血血并則無氣今血與氣相失故為虚
焉(相失者不相濟失則為虚矣)絡之與孫脉俱輸於經血與氣并則
為實焉血之於氣并走於上則為大厥厥則暴死氣復
反則生不反則死(上文言血與血并氣與氣并偏虛偏實也此言血與氣并并者為實不并
者為虚也血氣并走於上則上實下虛下虛則隂脱隂脱則根本離絶而下厥上竭是為大厥所以暴死若氣
極而反則隂必漸回故可復甦其有一去不反者不能生矣)帝曰實者何道從來虚
者何道從去虚實之要願聞其故岐伯曰夫隂與陽皆
有俞會陽注於隂隂滿之外隂陽勻平以充其形九候
若一命曰平人(俞會經穴有俞有會也陽注於隂則自經歸藏隂滿之外則自藏及經九候若
一則隂陽和血氣勻身安無病故曰平人)夫邪之生也或生於隂或生於陽
其生於陽者得之風雨寒暑其生於隂者得之飲食居
處隂陽喜怒(風雨寒暑生於外也是為外感故曰陽飲食居處隂陽喜怒生於内也是為内傷故
曰隂外感多有餘内傷多不足此實之所以來虛之所以去也)帝曰風雨之傷人奈何
岐伯曰風雨之傷人也先客於皮膚傳入於孫脉孫脉
滿則傳入於絡脉絡脉滿則輸於大經脉血氣與邪并
客於分腠之間其脉堅大故曰實實者外堅充滿不可
按之按之則痛(此外感之生實也實痛者必堅滿中有留邪也按之則實邪相拒故痛愈甚虛
痛者必柔軟中空無物也按之則氣至而温故其痛止是以可按者為虚拒按者為實也此節與皮部論繆
刺論大同一見經絡類三十一一見鍼刺類三十)帝曰寒濕之傷人奈何岐伯
曰寒濕之中人也皮膚不收肌肉堅緊榮血泣衛氣去
故曰虚虚者聶辟氣不足按之則氣足以温之故快然
而不痛(此外感之生虛也凡寒濕中人必傷衛氣故皮膚不收而為縱緩肌肉堅緊而為削瘦營血濇
於脉中衛氣去於脉外所以為虚凡言語輕小曰聶足弱不能行曰辟皆氣不足也氣虚作痛者按之可以致
氣氣至則陽聚隂散故可快然而痛止也聶尼輙切辟音壁)帝曰善隂之生實奈何
岐伯曰喜怒不節則隂氣上逆上逆則下虛下虚則陽
氣走之故曰實矣(此内傷之生實也隂逆於上則虛於下隂虚則陽邪湊之所以為實然則
實因於虚此所以内傷多不足也按下文以喜則氣下為虚而此節所重在怒故曰實也觀隂氣上逆之意
言怒可知又舉痛論曰怒則氣上正此之謂)帝曰隂之生虚奈何岐伯曰喜
則氣下悲則氣消消則脉虚空因寒飲食寒氣熏滿則
血泣氣去故曰虚矣(此内傷之生虚也下陷也消散也舉痛論曰喜則氣緩與此稍異因
寒飲食者寒氣熏滿中焦必傷陽氣故血濇氣去而中為虚也若飲食過度留滯不消雖亦内傷此則虛中挾
實是又不可不為詳辨)
隂陽虚實寒熱隨而刺之(素問調經論連前篇二十)
帝曰經言陽虚則外寒隂虚則内熱陽盛則外熱隂盛
則内寒余已聞之矣不知其所油然也(經言引古經語也陽主表其氣
熱隂主裏其氣寒所以陽虚則寒陽盛則熱隂虚則熱隂盛則寒也)岐伯曰陽受氣於上
焦以温皮膚分肉之間今寒氣在外則上焦不通上焦
不通則寒氣獨留於外故寒慄(寒氣在外阻遏陽道故上焦不通衛氣不温於
表而寒氣獨留乃為寒慄此陽虛則外寒也)帝曰隂虚生内熱奈何岐伯曰
有所勞倦形氣衰少穀氣不盛上焦不行下脘不通胃
氣熱熱氣熏胷中故内熱(形氣隂氣也上焦之氣水穀精微之所化也今勞倦不慎
而形氣衰少傷脾隂也故穀氣不盛則上焦不行上不行則下脘不通以致胃府鬱熱熏於胷中此隂虚生内
熱也按本節言勞倦傷形指脾胃也若情慾不節則五藏失守而傷精精傷則水虧故邪火易生隂虚内熱
此為尤甚)帝曰陽盛生外熱奈何岐伯曰上焦不通利則皮
膚緻密腠理閉塞玄府不通衛氣不得泄越故外熱(上焦
之氣主陽分也故外傷寒邪則上焦不通肌表閉塞衛氣鬱聚無所流行而為外熱所謂人傷於寒則病為熱
此外感證也緻音致)帝曰隂盛生内寒奈何岐伯曰厥氣上逆
寒氣積於胷中而不寫不寫則温氣去寒獨留則血凝
泣凝則脉不通其脉盛大以濇故中寒(厥氣寒厥之氣也或寒氣傷藏
或食飲寒凉寒留中焦陽氣乃去經脉凝滯故盛大而濇盖陽脉流利多滑不滑則無陽可知此内傷證也)
帝曰隂與陽并血氣以并病形以成刺之奈何岐伯
曰刺此者取之經隧取血於營取氣於衛用形哉因四
時多少高下(此下連前二章而統言刺法也取血於營刺隂氣也取氣於衛刺陽氣也且人之形
體有長短肥瘦大小不同天之四時有寒暑温涼不一故凡刺此者必用人之形因天之序以為鍼之多少高
下耳)帝曰血氣以并病形以成隂陽相傾補寫奈何岐伯
曰寫實者氣盛乃内鍼鍼與氣俱内以開其門如利其
戶鍼與氣俱出精氣不傷邪氣乃下外門不閉以出其
疾搖大其道如利其路是謂大寫必切而出大氣乃屈
(氣盛乃内鍼者因病人之吸氣而入鍼也鍼與氣俱出者候病人之呼氣而出鍼也盖氣盛納緘迎而奪之也
開其門利其戶鍼與氣俱出則邪必從而竭矣故必切中其疾而後出鍼則大邪之氣可以屈伏是謂大寫之
法)帝曰補虚奈何岐伯曰持鍼勿置以定其意候呼内
鍼氣出鍼入鍼空四塞精無從去方實而疾出鍼氣入
鍼出熱不得還閉塞其門邪氣布散精氣乃得存動氣
候時近氣不失遠氣乃來是謂追之(持鍼勿置以定其意謂宜詳審補法
而後下之鍼也如必先捫而循之切而散之推而按之彈而怒之&KR0946;而下之之類皆是也候呼内鍼即氣出鍼
入謂乘其虛而濟之也方實而疾出鍼候吸引鍼也氣入鍼出則鍼下所致之氣聚而不退故熱不得還也動
氣者氣至為故也候時者如待所貴不知日暮也必如是則已至之近氣可使弗失未至之遠氣可令其來所
謂追而濟之是補法也上二節當與離合真邪論參閱詳鍼刺類十四空孔同)帝曰夫子言
虛實者有十生於五藏五藏五脉耳夫十二經脉皆生
其病今夫子獨言五藏夫十二經脉者皆絡三百六十
五節節有病必被經脉經脉之病皆有虚實何以合之
(所謂節者神氣之所會也以穴俞為言故有三百六十五節被及也何以合之謂何以皆合於五藏也)岐
伯曰五藏者故得六府與為表裏經絡支節各生虚實
其病所居隨而調之(藏府相為表裏故為十二經經絡各生支節故為三百六十五節氣
脉貫通故皆合於五藏其間各生虚實則病有所居隨其所在皆可調之如下文也)病在脉調之
血(脉者血之府脉實血實脉虛血虚故脉病者當調血也)病在血調之絡(癰疽篇曰血和
則孫脉先滿溢乃注於絡脉而後注於經脉百病始生篇曰陽絡傷則血外溢隂絡傷則血内溢本論曰孫絡
外溢則經有留血故病在血者當調之絡也)病在氣調之衛(衛主陽氣也)病在肉
調之分肉(隨所在而取於分肉之間也)病在筋調之筋(察其緩急熨刺之也)病
在骨調之骨(此二節如終始篇曰手屈而不伸者其病在筋伸而不屈者其病在骨在骨守骨在
筋守筋是雖以手為言然凡病之在筋在骨者可於此而類求矣又筋痺肌痺骨痺義詳鍼刺類五十)燔
鍼劫刺其下及與急者(此調筋病法也筋寒則急故以燔鍼劫刺之燔鍼義又見本類
後六十九燔音煩)病在骨焠鍼藥熨(病在骨者其氣深故必碎鍼刺之及用辛熱之藥熨
而散之按上節言燔鍼者盖納鍼之後以火燔之使煖也此言碎鍼者用火先赤其鍼而後刺之不但煖也
寒毒固結非此不可但病有淺深故聖人用分微甚耳焠刺義見鍼刺類五焠音翠)病不知所
痛兩蹻為上(病不知所痛者如痺論所云詳本類後六十七兩蹻者陽蹻脉出足太陽之申脉隂
蹻脉出足少隂之照海俱當取之故曰為上)身形有痛九候莫病則繆刺之
(形體有痛而大經之九候莫病者病不在經而在絡也宜繆刺之者刺絡穴也左痛刺右右痛刺左)痛在
於左而右脉病者巨刺之(身有所痛而見於脉者病在經也巨刺者刺經穴也亦左
痛刺右右痛刺左巨刺繆刺義詳鍼刺類三十)必謹察其九候鍼道備矣(病之
在血氣經絡筋骨分肉之間者總不出三部九候之外察得其詳而無失鍼道盡之矣)
虛實之反者病(素問刺志論全二十一)
黃帝問曰願聞虚實之要岐伯對曰氣實形實氣虚形
虛此其常也反此者病(形立於外氣充於内形氣相合是謂和平故氣實者形實氣虛
者形虚此禀賦之常也若形氣相反則偏虚偏實之病生矣)穀盛氣盛穀虛氣虚此
其常也反此者病(人受氣於穀穀入於胃以傳於肺五藏六府皆以受氣此氣生於穀也是
謂穀氣故穀氣盛衰候當相應不應則為病矣)脉實血實脉虚血虚此其常也
反此者病(脉之盛衰者所以候血氣之虚實也故脉之與血相應者為常不相應者反而病也)帝
曰如何而反岐伯曰氣虛身熱此謂反也(此以下即所以釋上文也
氣虛者陽虚也當為身寒而反病熱者隂氣虛於内陽邪盛於外也形氣相逆故謂之反按下文云氣盛身
寒得之傷寒則此節亦當有氣盛身寒四字必脱簡也)穀入多而氣少此謂反也
(二陽有餘三隂不足也)穀不入而氣多此謂反也(胃府受邪及於肺也)脉盛
血少此謂反也脉少血多此謂反也(脉盛血少者陽實隂虚也脉少血多
者陽虚隂實也)氣盛身寒得之傷寒氣虚身熱得之傷暑(氣盛身寒
得之傷寒者寒傷形也氣虚身熱得之傷暑者暑傷氣也愚按熱論篇曰人之傷於寒也則為病熱本節復
以身寒者為傷寒身熱者為傷暑其說若乎相反不知四時皆有傷寒而傷暑惟在夏月病不同時者自不必
辨惟於夏至之後有感寒暑而同時為病者則不可不察其隂陽也盖隂邪中人則寒集於表氣聚於裏故邪
氣盛實而身本因寒也暑邪中人則熱觸於外氣傷於中故正氣疲困而因熱無寒也此夏月寒暑之明辨故
以二者並言於此非謂凡患傷寒者皆身寒無熱也)穀入多而氣少者得之有所
脱血濕居下也(穀入多者胃熱善於消穀也脱血者亡其隂也濕居下者脾腎之不足亦隂虚
也隂虚則無氣故穀雖入多而氣則少也)穀入少而氣多者邪在胃及與肺
也(邪在胃則不能食故穀入少邪在肺則息喘滿故氣多)脉小血多者飲中熱也
(脉小者血應少而反見其多必或酒或飲中於熱而動之也)脉大血少者脉有風氣
水漿不入此之謂也(風為陽邪居於脉中故脉大水漿不入則中焦無以生化故血少)
夫實者氣入也虚者氣出也(此下言虛實寒熱之因用鍼補寫之法也氣入者充
滿於内所以為實氣出者漏泄於中所以為虚)氣實者熱也氣虛者寒也(氣為陽氣
實則陽實故熱氣虛則陽虚故寒)入實者右手開鍼空也入虚者左手
閉鍼空也(入實者刺實也以右手持鍼搖大其道是右手開鍼空也入虛者刺虚也出鍼之後以左
手推闔其門是左手閉鍼空也開則邪氣去故實者可寫閉則神氣存故虛者可補也空孔同)
五實五虛死(素問玉機真藏論二十二附虚損治法)
黃帝曰余聞虛實以决死生願聞其情岐伯曰五實死
五虚死(五實者五藏之實也五虚者五藏之虚也五實五虚具者皆死然氣虚至盡盡而死者理當然
也若五實者何以亦死盖邪之所湊其氣必虛不脱不死仍歸於氣盡耳故愚謂邪無不足正無有餘實有假
實虛則真虚也)帝曰願聞五實五虚岐伯曰脉盛皮熱腹脹前
後不通悶瞀此謂五實(實者邪氣盛實也脉盛者心所主也皮熱者肺所主也腹脹者
脾所主也前後不通腎開竅於二隂也悶瞀者肝脉貫鬲氣逆於中也瞀茂務二音昏悶也一曰目不明)
脉細皮寒氣少泄利前後飲食不入此謂五虛(虛者正氣虚也
脉細心虚也皮寒肺虚也氣少肝虛也泄利前後腎虚也飲食不入脾虛也)帝曰其時有生
者何也岐伯曰漿粥入胃泄注止則虛者活(治之者能使漿粥入
胃則脾漸蘇泄注止則腎漸固根本氣回故虛者活也)身汗得後利則實者活此
其候也(得身汗則表邪解得後利則裏邪除内外通和故實者活也愚按病有虛實者虚因正氣不
足實因邪氣有餘也凡外入之病多有餘如六氣所感飲食所傷之類也内出之病多不足如七情傷氣勞慾
傷精之類也凡實者宜瀉如經曰寒者熱之熱者寒之堅者削之客者除之結者散之留者攻之溢者行之強
者瀉之之屬皆用瀉之法也凡虛者宜補如云散者收之燥者潤之急者緩之脆者堅之衰者補之勞者温之
損者益之驚者平之之屬皆用補之法也虛實之治大槩如此第當今之人實者無幾而虚者七八病實者其
來速其去亦速故其治易病虛者損傷有漸不易復元故其治難治實者但知為少壯新邪則可攻可拔猶無
足慮治虛者但察其根本有虧則倏忽變幻可無慮乎凡治實之法外有餘可散其表内有餘可攻其裏氣有
餘可行其滯血有餘可逐其瘀方治星羅可無嚽也惟虛損之治在法有未盡者不得不詳其要焉夫人之虚
損有先天不足者有後天不足者先天者由於稟受宜倍加謹慎急以後天人事培補之庶可延年使覺之不
蚤而慢不為意則未有不夭折者矣後天者由於勞傷宜速知警省即以情性藥食調攝之使治之不蚤而遷
延諱疾則未有不噬臍者矣凡勞傷之辨勞者勞其神氣傷者傷其形體如喜怒思慮則傷心憂愁悲哀則傷
肺是皆勞其神氣也飲食失度則傷脾起居不慎則傷肝色慾縱肆則傷腎是皆傷其形體也凡損其肺者傷
其氣為皮焦而毛藁損其心者傷其神為血脉少而不營於藏府此自上而傷者也損其肝者傷其筋為筋緩
不能自收持損其腎者傷其精為骨髓消减痿弱不能起此自下而傷者也損其脾者傷其倉廪之本為飲食
不為肌膚此自中而傷者也夫心肝損而神色敗肝腎損而形體痿脾胃損而飲食不化感此病者皆損之類
也難經曰損其肺者益其氣損其心者調其營衛損其脾者調其飲食適其寒温損其肝者緩其中損其腎者
益其精此治損之法也然所損雖分五藏而五藏所藏則無非精與氣耳夫精為隂人之水也氣為陽人之火
也水火得其正則為精為氣水火失其和則為熱為寒此因偏損所以致有偏勝故水中不可無火無火則隂
勝而寒病生火中不可無水無水則陽勝而熱病起但當詳辨隂陽則虚損之治無餘義矣如水虧者隂虚也
只宜大補真隂切不可再伐陽氣火虚者陽虚也只宜大補元陽切不可再傷隂氣盖陽既不足而復伐其隂
隂亦損矣隂已不足而再傷其陽陽亦亡矣夫治虚治實本自不同實者隂陽因有餘但去所餘則得其平虚
者隂陽有不足再去所有則兩者俱敗其能生乎故治虚之要凡隂虚多熱者最嫌辛燥恐助陽邪也尤忌苦
寒恐伐生陽也惟喜純甘壯水之劑補隂以配陽則剛為柔制虚火自降而陽歸乎隂矣陽虚多寒者最嫌凉
潤恐助隂邪也尤忌辛散恐傷隂氣也只宜甘温益火之品補陽以配隂則柔得其主沉寒自歛而隂從乎陽
矣是以氣虚者宜補其上精虚者宜補其下陽虚者宜補而兼煖隂虚者宜補而兼清此固隂陽之治辨也其
有氣因精而虚者自當補精以化氣精因氣而虚者自當補氣以生精又如陽失隂而離者非補隂何以收散
亡之氣水失火而散者非補火何以甦隨寂之隂此又隂陽相濟之妙用也故善補陽者必於隂中求陽則陽
得隂助而生化無窮善補隂者必於陽中求隂則隂得陽升而泉源不竭故以精氣分隂陽則隂陽不可離以
寒熱分隂陽則隂陽不可混此又隂陽邪正之離合也知隂陽邪正之治則隂陽和而生道得矣經曰不能治
其虚何問其餘即此之謂)
病氣一日分四時(靈樞順氣一日分為四時篇二十三)
黃帝曰夫百病之所始生者必起於燥濕寒暑風雨隂
陽喜怒飲食居處氣合而有形得藏而有名余知其然
也夫百病者多以旦慧晝安夕加夜甚何也(燥濕寒暑風雨外感
也隂陽喜怒飲食居處内傷也氣合而有形脉證可據也得藏而有名表裏可察也雖病有不同而多以旦慧
晝安夕加夜甚者諸病皆相類也)岐伯曰四時之氣使然黃帝曰願聞
四時之氣岐伯曰春生夏長秋收冬藏是氣之常也(春之
生陽氣升也夏之長陽氣盛也秋之收陽氣降也冬之藏陽氣伏也是氣之常皆以陽氣為言也)人亦
應之以一日分為四時朝則為春日中為夏日入為秋
夜半為冬(天地之交四時之序惟隂陽升降而盡之矣自子之後太陽從左而升升則為陽自午之
後太陽從右而降降則為隂大而一歲小而一日無不皆然故一日亦分四時也)朝則人氣始
生病氣衰故旦慧日中人氣長長則勝邪故安夕則人
氣始衰邪氣始生故加夜半人氣入藏邪氣獨居於身
故甚也(朝時太陽在寅夘自下而上在人應之陽氣正升故病氣衰而旦慧日中太陽在巳午自東而
中在人應之陽氣正盛故能勝邪而晝安夕時太陽在申酉由中而晐在人應之陽氣始衰故邪氣漸盛而暮
加重夜半太陽在戌亥自上而降在人應之陽氣伏藏邪氣正盛故夜則甚盖邪氣之輕重出於正氣之盛衰
正氣者陽氣也升則從陽從陽則生降則從隂從隂則死天人之氣一而已矣)黃帝曰其時有
反者何也(反謂不應前說也)岐伯曰是不應四時之氣藏獨主
其病者是必以藏氣之所不勝時者甚以其所勝時者
起也(不應四時之氣者以藏氣獨主其病有所勝所不勝也所不勝者如脾病畏木肺病畏火腎病畏土
肝病畏金心病畏水值其時日故病必甚也所勝時者如脾病喜火土肺病喜土金腎病喜金水肝病喜水木
心病喜木火值其時日故病當起也)黃帝曰治之奈何岐伯曰順天之時
而病可與期順者為工逆者為麤帝曰善(順天之時者因時氣之盛
衰知隂陽之虚實故病之凶吉可期此明哲之事也彼麤工者以是作非以標作本但有逆之而已又惡足以
知此)
五藏病氣法時(素問藏氣法時論二十四)
黃帝問曰合人形以法四時五行而治何如而從何如
而逆得失之意願聞其事岐伯對曰五行者金木水火
土也更貴更賤以知死生以决成敗而定五藏之氣間
甚之時死生之期也帝曰願卒聞之(五行之道當其王則為貴當其衰則
為賤間甚即輕重之謂卒盡也)岐伯曰肝主春(本藏也)足厥隂少陽主治
(厥隂肝乙木也少陽膽甲木也二藏相為表裏故治同)其日甲乙(甲為陽木乙為隂木皆東方之
干内應肝膽即年月日時無不皆然他放此)肝苦急急食甘以緩之(肝為將軍之官
其志怒其氣急急則自傷反為所苦故宜食甘以緩之則急者可平柔能制剛也)病在肝愈於
夏(夏屬火木所生也肝木畏金火能平之子制其鬼故愈餘同)夏不愈甚於秋(勝巳者也)
秋不死持於冬(得母氣以養之生我者也故可執持無害矣餘持同)起於春(木王之時
也)禁當風(風氣通於肝故禁之勿犯)肝病者愈在丙丁(丙丁夏氣能制勝巳者也)
丙丁不愈加於庚辛(同前秋氣金伐木也)庚辛不死持於壬癸(同前
冬氣得所生也)起於甲乙(同前春氣逄其王也)肝病者平旦慧下晡甚夜
半静(平旦寅夘木王時也故爽慧下晡申酉金之勝也故加甚夜半亥子木得生也故安静晡卑姑切)
肝欲散急食辛以散之用辛補之酸寫之(木不宜欝故欲以辛散之
順其性者為補逆其性者為寫肝喜散而惡收故辛為補酸為寫此下五藏補寫之味與至真要大論主客
正味義同詳運氣類三十)心主夏(火藏也)手少隂太陽主治(少隂心丁火也
太陽小腸丙火也二藏表裏故治同)其日丙丁(丙為陽火丁為隂火南方之千也)心苦緩
急食酸以收之(心藏神其志喜喜則氣緩而心虛神散故宜食酸以收之)病在心愈
在長夏(長夏土火之子也)長夏不愈甚於冬(火不勝水也)冬不死持
於春(火得所生也)起於夏(火之王也)禁温食熱衣(恐助火邪也)心病者
愈在戊己(應長夏也)戊己不愈加於壬癸(應冬氣也)壬癸不死持
於甲乙(應春氣也)起於丙丁(應夏氣也)心病者日中慧夜半甚平
旦静(日中巳午火王時也故慧夜半亥子水之勝也故甚平旦寅夘火得生也故静)心欲耎急
食鹹以耎之用鹹補之甘寫之(心火太過則為躁越故急宜食鹹以耎之盖鹹
從水化能相濟也心欲耎故以鹹耎為補心苦緩故以甘緩為寫耎軟同)脾主長夏(土藏
也)足太隂陽明主治(陽明胃太隂脾戊己土也表裏治同)其日戊己(戊為陽土
己為隂土中宫之干也)脾苦濕急食苦以燥之(脾以運化水穀制水為事濕勝則反
傷脾土故宜食苦温以燥之)病在脾愈在秋(秋屬金土之子也)秋不愈甚於
春(土不勝木也)春不死持於夏(土得火生也)起於長夏(土之王也)禁温
食飽食濕地濡衣(温言非熱防滯也濕地濡衣隂寒也皆能病脾故當禁之)脾病者
愈在庚辛(應愈在秋也)庚辛不愈加於甲乙(應甚於春也)甲乙不
死持於丙丁(應持於夏也)起於戊己(應起於長夏也)脾病者日昳慧
日出甚下晡静(日晐曰昳未土王也故慧日出寅夘木勝土也故甚下晡申酉其子鄉也故静
昳音迭)脾欲緩急食甘以緩之用苦寫之甘補之(脾貴充和温厚
其性欲緩故宜食甘以緩之脾喜甘而惡苦故苦為寫甘為補也)肺主秋(金藏也)手太
隂陽明主治(太隂肺辛金也陽明大腸庚金也表裏治同)其日庚辛(庚為陽金辛為
隂金西方之干也)肺苦氣上逆急食苦以泄之(肺主氣行治節之令氣病則上
逆於肺故宜急食苦以泄之)病在肺愈在冬(金之子鄉也)冬不愈甚於夏
(金所不勝也)夏不死持於長夏(金氣得生也)起於秋(金氣王也)禁寒飲
食寒衣(形寒飲冷則傷肺也)肺病者愈在壬癸(應愈在冬也)壬癸不愈
加於丙丁(應甚於夏也)丙丁不死持於戊己(應持於長夏也)起於庚
辛(應起於秋也)肺病者下晡慧日中甚夜半静(下晡金王故慧日中火勝
之故甚夜半水鄉則子能制邪故静)肺欲收急食酸以收之用酸補之辛
寫之(肺應秋氣主收斂故宜食酸以收之肺氣宜聚不宜散故酸收為補辛散為寫)腎主冬
(水藏也)足少隂太陽主治(少隂腎癸水也太隂膀胱壬水也表裏治同)其日壬
癸(壬為陽水癸為隂水北方之干也)腎苦燥急食辛以潤之開腠理致
津液通氣也(腎為水藏藏精者也隂病者苦燥故宜食辛以潤之盖辛從金化水之母也其能開
腠理致津液者以辛能通氣也水中有真氣惟辛能逹之氣至水亦至故可以潤腎之燥)病在腎愈
在春(水之子鄉也)春不愈甚於長夏(水不勝土也)長夏不死持於
秋(水得生也)起於冬(水所王也)禁犯焠㶼熱食温炙衣(焠㶼燒爆之物也腎
惡燥烈故當禁此焠音翠㶼音哀)腎病者愈在甲乙(應愈在春也)甲乙不愈
甚於戊己(應甚於長夏也)戊己不死持於庚辛(應持於秋也)起於壬
癸(應起於冬也)腎病者夜半慧四季甚下晡静(夜半水王故慧四季土勝
之故甚下晡金王水得所生故静)腎欲堅急食苦以堅之用苦補之鹹
寫之(腎主閉藏氣貴周密故腎欲堅宜食苦以堅之也苦能堅故為補鹹能耎堅故為寫)夫邪
氣之客於身也以勝相加(此下總結上文愈甚持起之由然也凡内傷外感之加於
人者皆曰邪氣外感六氣盛衰有時内傷五情間甚隨藏必因勝以侮不勝故曰以勝相加也)至其所
生而愈(我所生也以時而言下同)至其所不勝而甚(我不勝彼被剋者也)至於
所生而持(生我之時也)自得其位而起(自王之時也)必先定五藏
之脉乃可言間甚之時死生之期也(欲知時氣逆順必須先察藏氣欲察
藏氣必須先定五藏所病之脉如肝主弦心主鉤肺主毛腎主石脾主代脉來獨至全無胃氣則其間甚死生
之期皆可得而知之如上文所論者是矣)肝色青宜食甘粳米牛肉棗葵
皆甘(此承上文甘苦急急食甘以緩之等義而詳言其所宜之味也)心色赤宜食酸小
豆犬肉李韭皆酸(心苦緩故宜此酸物以收之也)肺色白宜食苦麥羊
肉杏薤皆苦(肺苦氣上逆故宜此苦物以泄之也薤音械根白如小蒜爾雅翼云似韭而無實)
脾色黃宜食鹹大豆豕肉栗藿皆鹹(鹹從水化其氣入腎脾宜食鹹者以
腎為胃關胃與脾合鹹能潤下利其關竅胃關利則脾氣運故宜食之上文云脾苦濕急食苦以燥之此復言
鹹者盖鹹之利濕與苦之寫者各有宜也故諸藏皆同前惟此獨異耳藿豆葉羹也)腎色黑宜食
辛黃黍鷄肉桃葱皆辛(腎苦燥故宜此辛物以潤之也黃黍即糯小米北方謂之黃米)
辛散酸收甘緩苦堅鹹耎(此總言五味之用藥食皆然也)毒藥攻邪(藥以
治病因毒為能所謂毒者以氣味之有偏也盖氣味之正者穀食之屬是也所以養人之正氣氣味之偏者藥
餌之屬是也所以去人之邪氣其為故也正以人之為病病在隂陽偏勝耳欲救其偏則惟氣味之偏者能之
正者不及也如五常政大論曰大毒治病十去其六常毒治病十去其七小毒治病十去其八無毒治病十去
其九是凡可辟邪安正者均可稱為毒藥故曰毒藥攻邪也)五穀為養(養生氣也)五果為
助(助其養也)五畜為益(益精血也)五菜為充(實藏府也)氣味合而服之
以補精益氣(隂陽應象大論曰陽為氣隂為味味歸形氣歸精又曰形不足者温之以氣精不足
者補之以味故氣味和合可以補精益氣)此五者有辛酸甘苦鹹各有所利
或散或收或緩或急或堅或耎四時五藏病隨五味所
宜也(此總結上文五藏之氣四時之用各有所利然變出不常則四時五藏因病而藥五味當隨所宜也)
類經卷十四
