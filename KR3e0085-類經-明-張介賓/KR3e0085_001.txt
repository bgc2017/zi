欽定四庫全書
類經卷一眀張介賓撰
類經名義(類經者合兩經而彙其類也兩經者曰靈樞曰素問總曰内經内者性命之道經者載道
之書平素所講問是謂素問神靈之樞要是謂靈樞)
攝生類
上古之人春秋百歲今時之人半百而衰(素問上古
天真論一)
昔在黃帝生而神靈弱而能言幼而徇齊長而敦敏成
而登天(按史記黃帝姓公孫名軒轅有熊國君少典之子繼神農氏而有天下都軒轅之邱以土德王
故號黃帝神靈聰眀之至也以質言徇順也齊中正也敦厚大也敏感而遂通不疾而速也此節乃羣臣紀聖
德禀賦之異發言之早方其幼也能順而正及其長也既敦且敏故其垂拱致治教化大行其扵廣制度以利
天下垂法象以教後世自古帝王無出其右者成而登天謂治功成天年盡在位百年夀百十一歲而升遐也
凡人之死魂歸於天今人云死為升天者蓋本諸此世傳黃帝後鑄鼎於鼎湖之山鼎成而白日升天者似涉
於誕徇徐俊切長上聲)廼問於天師曰余聞上古之人春秋皆度
百歲而動作不衰今時之人年半百而動作皆衰者時
世異耶人將失之耶(内經一書廼黃帝與岐伯鬼臾區伯高少師少俞雷公等六臣平素
講求而成六臣之中惟岐伯之功獨多而爵位隆重故尊稱之為天師)岐伯對曰上古之
人其知道者法於隂陽和於術數(上古太古也道造化之名也老子曰有物
混成先天地生寂兮寥兮獨立而不改周行而不殆可以為天下母吾不知其名字之曰道者是也法取法也
和調也術數修身養性之法也天以隂陽而化生萬物人以隂陽而榮養一身隂陽之道順之則生逆之則死
故知道者必法則於天地和調於術數也)食飲有節起居有常不妄作勞故
能形與神俱而盡終其天年度百歲乃去(節飲食以飬内慎起居以
養外不妄作勞以保其天真則形神俱全故得盡其天年天年者天畀之全百歲者天年之槩去者五藏俱虚
神氣皆去形骸獨居而終矣)今時之人不然也(不同於古也)以酒為漿(甘於
酒也)以妄為常(肆乎行也)醉以入房(酒色並行也)以欲竭其精以耗
散其真(欲不可縱縱則精竭精不可竭竭則真散蓋精能生氣氣能生神營衞一身莫大乎此故善養
生者必寳其精精盈則氣盛氣盛則神全神全則身健身健則病少神氣堅強老而益壯皆本乎精也廣成子
曰必静必清無勞女形無搖女精乃可以長生正此之謂)不知持滿不時御神(持執持也
御統御也不知持滿滿必傾覆不時御神神必外馳)務快其心逆於生樂起居無
節故半百而衰也(快心事過終必為殃是逆扵生樂也起居無節半百而衰皆以斵喪精神
事事違道故不能如上古之盡其天年也老子曰生之徒十有三死之徒十有三民之生動之死地亦十有三
其今人之謂歟樂音洛)
上古聖人之教下(素問上古天真論二)
夫上古聖人之教下也皆謂之虚邪賊風避之有時(此上
古聖人之教民遠害也虛邪謂風從衝後來者主殺主害故聖人之畏虛邪如避矢石然此治外之道也虚
邪義詳運氣類三十五六及疾病類四夫音扶)恬憺虚無真氣從之精神内
守病安從來(恬安静也憺朴素也虚湛然無物也無窅然莫測也恬憺者泊然不願乎其外虚無
者漠然無所動於中也所以真氣無不從精神無不守又何病之足慮哉此治内之道也又無為恬憺詳義見
隂陽類二恬音甜憺音淡窅音杳)是以志閑而少欲心安而不懼形勞
而不倦(志閑而無貪何欲之有心安而無慮何懼之有形勞而神逸何倦之有)氣從以順
各從其欲皆得所願(氣得所養則必從順惟其少欲乃能從欲故無所往而不遂)故
美其食(精麤皆甘也)任其服(美惡隨便也)樂其俗(與天和者樂天之時與人和者
樂人之俗也)高下不相慕其民故曰朴(高忘其貴下安其分兩無相慕皆歸於朴
知止所以不殆也)是以嗜欲不能勞其目淫邪不能惑其心(嗜欲
人欲也目者精神之所注也心神既朴則嗜欲不能勞其目目視不妄則淫邪焉能惑其心)愚智賢
不肖不懼於物故合於道(無論愚智賢不肖但有養扵中則無懼於物故皆合養生
之道矣)所以能年皆度百歲而動作不衰者以其德全不
危也(執道者德全德全者形全形全者聖人之道也又何危焉)
古有真人至人聖人賢人(素問上古天真論三)
黃帝曰余聞上古有真人者提揭天地把握隂陽(真天真也
不假修為故曰真人心同太極德契兩儀故能斡旋造化爕理隂陽是即提挈把握之謂)呼吸精氣
獨立守神肌肉若一(呼接於天故通乎氣吸接於地故通乎精有道獨存故能獨立神不
外馳故曰守神神守於中形全於外身心皆合於道故云肌肉若一即首篇形與神俱之義按此節所重者在
精氣神三字惟道家言之獨詳今并先賢得理諸論採附於左以助參悟白樂天曰王喬赤松吸隂陽之氣
食天地之精呼而出故吸而入新方揚曰凡亡於中者未有不取足於外者也故善養物者守根善養生者守
息此言養氣當從呼吸也曹真人曰神是性兮炁是命神不外馳炁自定張虚静曰神若出便收來神返身
中炁自回此言守神以養氣也淮南子曰事其神者神去之休其神者神居之此言静可養神也金丹大
要曰炁聚則精盈精盈則炁盛此言精炁之互根也契秘圖曰坎為水為月在人為腎腎藏精精中有正陽
之氣炎升於上離為火為日在人為心心藏血血中有真一之液流降於下此言坎離之交構也吕純陽曰
精養靈根炁養神此真之外更無真此言脩真之道在扵精炁神也胎息經曰胎從伏氣中結氣從有胎中
息氣入身来為之生神去離形為之死知神氣可以長生固守虚無以養神氣神行即氣行神住即氣住若欲
長生神氣湏住心不動念無来無去不出不入自然常住勤而行之是真道路胎息銘曰三十六咽一咽為先
吐惟細細納惟綿綿坐卧亦爾行立坦然戒於喧雜忌以腥羶假名胎息實曰内丹非只治病决定延年久久
行之名列上仙此言養生之道在乎存神養氣也張紫陽曰心能役神神亦役心眼者神遊之宅神遊於眼
而役於心心欲求静必先制眼抑之於眼使歸於心則心静而神亦静矣此言存神在心而静心在目也又曰
神有元神氣有元氣精得無元精乎蓋精依氣生精實而氣融元精失則元氣不生元陽不見元神見則元氣
生元氣生則元精産此言元精元氣元神者求精氣神於化生之初也李東垣省言箴曰氣乃神之祖精乃
氣之子氣者精神之根蒂也大矣哉積氣以成精積精以全神必清必静御之以道可以為天人矣有道者能
之余何人哉切宜省言而已此言養身之道以養氣為本也愚按諸論無非精氣神之理夫化生之道以氣
為本天地萬物莫不由之故氣在天地之外則包羅天地氣在天地之内則運行天地日月星辰得以眀雷雨
風雲得以施四時萬物得以生長收藏何非氣之所為人之有生全賴此氣故天元紀大論曰在天為氣在地
為形形氣相感而化生萬物矣惟是氣義有二曰先天氣後天氣先天者真一之氣氣化於虚因氣化形此氣
自虚無中来後天者血氣之氣氣化於榖因形化氣此氣自調攝中来此一形字即精字也蓋精為天一所生
有形之祖龍虎經曰水能生萬物聖人獨知之經脉篇曰人始生先成精精成而腦髓生隂陽應象大論曰精
化為氣故先天之氣氣化為精後天之氣精化為氣精之與氣本自互生精氣既足神自王矣雖神由精氣而
生然所以統馭精氣而為運用之主者則又在吾心之神三者合一可言道矣今之人但知禁慾即為養生殊
不知心有妄動氣隨心散氣散不聚精逐氣亡釋氏有戒慾者曰斷隂不如斷心心為功曹若止功曹從者都
息邪心不止斷隂何益此言深得制慾之要亦足為入門之一助也又呼吸精氣存三守一詳按見運氣類
四十一又氣内為寳義見論治類十八羶世連切)故能夀敝天地無有終時此
其道生(敝盡也真人體合於道故後天地而生原天地之始先天地而化要天地之終形去而心在氣
散而神存故能夀敝天地而與道俱生也)中古之時有至人者淳德全道
(至極也淳厚也至極之人其德厚其道全也)和於隂陽調於四時(和合也合隂陽之變
化調順也順時令之往来)去世離俗積精全神(去世離俗藏形隠跡也積精全神聚精會
神也)游行天地之間視聽八遠之外(至道之人動以天行故神遊宇宙眀察無
外故聞見八荒)此蓋益其夀命而強者也亦歸於真人(此雖同歸於真
人然但能延夀而不衰已異於夀敝天地者矣故曰亦者有間之辭也)其次有聖人者
處天地之和從八風之理(次真人至人者謂之聖人聖大而化也聖人之道與天地
合德日月合眀四時合序鬼神合吉凶所以能處天地之和氣順八風之正理而邪弗能傷也八風義見運氣
類三十五有圖)適嗜欲於世俗之間無恚嗔之心(適安便也恚怒也嗔惡也
欲雖同俗自得其宜隨遇皆安故無嗔怒嗜音示恚音畏嗔昌真切)行不欲離於世(和其
光同其塵也)被服章(五服五章尊德之服臯陶謨曰天命有德五服五章哉)舉不欲觀
於俗(聖人之心外化而内不化外化所以同人故行不欲離於世内不化所以全道故舉不欲觀於俗觀
俗者效尤之謂)外不勞形於事内無思想之患以恬愉為務以
自得為功形體不敝精神不散亦可以百數(恬静也愉悅也敝壊
也外不勞形則身安故形體不敝内無思想則心静故精神無傷内外俱有養則恬愉自得而無耗損之患故
夀亦可以百數恬音甜愉音俞)其次有賢人者法則天地(次聖人者謂之
賢人賢善也才德之稱法效也則式也天地之道天圓地方天高地厚天覆地載天動地静乾為天乾者健也
坤為地坤者順也君子之自強不息安時處順能覆能載能包能容可方可圓可動可静是皆效法天地之道)
象似日月(象放也似肖也日為陽精月為隂精月以夜見日以畫眀日中則昃月盈則虧日去則死
日来則生故賢人象似之)辨列星辰(辨别也列分觧也二十八宿為星之經金木水火土為星之緯
經有度數之常緯有進退之變日月所會謂之辰辰有十二謂之次會當朔晦之期次定四方之位故賢人辨
列之)逆從隂陽(逆反也從順也陽主生隂主死陽主長隂主消陽主升隂主降升者其數順降者其
數逆然陽中有隂隂中有陽盛衰不可不辨也故賢人逆從之)分别四時(四時義見下章)將從
上古合同於道亦可使益夀而有極時(將隨也極盡也賢人從道於上
古故亦可益夀而但有窮盡耳嗚呼人操必化之器託不停之運烏飛兔走誰其免之獨怪夫貪得者忘殆自
棄者失時時其有止也若之何蓋不知時命耳彼賢人者則不然也)
四氣調神(素問四氣調神論四)
春三月此謂發陳(發啟也陳故也春陽上升發育庶物啟故從新故曰發陳)天地俱
生萬物以榮(萬象更新也)夜卧早起廣步於庭(廣大也所以布發生之氣
也)被髮緩形以使志生(緩和緩也舉動和緩以應春氣則神定而志生是即所以使也
後倣此)生而勿殺予而勿奪賞而勿罰(皆所以養發生之德也故君子於啟
蟄不殺方長不折予與同)此春氣之應養生之道也(四時之令春生夏長秋收
冬藏凡此應春氣者正所以養生氣也)逆之則傷肝夏為寒變奉長者少
(逆不順也奉承也肝屬木王於春春失所養故傷肝肝傷則心火失其所生故當夏令則火有不足而寒水侮
之因為寒變寒變者變熱為寒也春生既逆承生氣而夏長者少矣)夏三月此謂蕃秀
(蕃茂也陽王已極萬物俱盛故曰蕃秀蕃音煩)天地氣交萬物華實(歲氣隂陽盛衰
其交在夏故曰天地氣交斯時也陽氣生長於前隂氣收成於後故萬物華實)夜卧早起蕪厭
於日(起卧同於春時不宜藏也無厭於長日氣不宜惰也)使志無怒使華英成秀
(長夏火土用事怒則肝氣易逆脾土易傷故欲使志無怒則華英成秀華英言神氣也)使氣得泄
若所愛在外(夏氣欲其疏泄泄則膚腠宣通故若所愛在外)此夏氣之應養長
之道也(凡此應夏氣者正所以養長氣也長上聲)逆之則傷心秋為痎瘧
奉收者少(心屬火王於夏夏失所養故傷心心傷則暑氣乘之至秋而金氣收歛暑邪内鬱於是隂
欲入而陽拒之故為寒火欲出而隂束之故為熱金火相争故寒熱往来而為痎瘧夏長既逆承長氣而秋收
者少矣痎音皆)冬至重病(火病者畏水也)秋三月此謂容平(隂升陽降
大火西行秋容平定故曰容平)天氣以急地氣以眀(風氣勁疾曰急物色清肅曰眀)早
臥早起與雞俱興(早卧以避初寒早起以從新爽)使志安寧以緩秋刑
(陽和日退隂寒日生故欲神志安寧以避肅殺之氣)收歛神氣使秋氣平無外其
志使肺氣清(皆所以順秋氣欲使肺金清淨也)此秋氣之應養收之道
也(凡此應秋氣者正所以養收氣也)逆之則傷肺冬為飱泄奉藏者少
(肺屬金王於秋秋失所養故傷肺肺傷則腎水失其所生故當冬令而為腎虚飱泄飱泄者水榖不分而為寒
泄也秋收既逆承收氣而冬藏者少矣飱音孫)冬三月此謂閉藏(陽氣藏伏閉塞
成冬也)水冰地坼無擾乎陽(坼裂也天地閉塞故不可煩擾以泄陽氣坼音策)早
卧晚起必待日光(所以避寒也)使志若伏若匿若有私意若
已有得(皆所以法冬令欲其自重無妄動也)去寒就温無泄皮膚使氣亟
奪(去寒就温所以養陽無使泄奪所以養氣亟數也真氏曰冬氣閉藏不密温煖無霜雪則来年陽氣無
力五榖不登人身亦是如此静時紛擾則動時安能中節故周子以主静為夲程子以主敬為夲其理一也
亟棘器二音)此冬氣之應養藏之道也(凡此應冬氣者正所以養藏氣也)逆
之則傷腎春為痿厥奉生者少(腎屬水王於冬冬失所養故傷腎腎傷則肝木
失其所生肝主筋故當春令而筋病為痿陽欲藏故冬不能藏則陽虚為厥冬藏既逆承藏氣而春生者少矣)
天氣清静藏德不止聖人從之故無苛病(素問四氣
調神論五)
天氣清静光眀者也(天之氣至清静至光眀者也人禀此氣而生故特言之以眀人之夲
質亦猶是也)藏德不止故不下也(天德不露故曰藏德健運不息故曰不止惟其藏德
故應用無窮惟其健運故萬古不下天道無為故無不為天猶若此可以修身之士而不知所藏德乎)天
眀則日月不眀邪害空竅(惟天藏德不自為用故日往月来寒往暑来以成隂陽造
化之道設使天不藏德自專其眀是大眀見則小眀滅日月之光隠矣晝夜寒暑之令廢而隂陽失其和矣此
所以大眀之德不可不藏也所喻之意蓋謂人之本元不固發越於外而空竅疎則邪得乘虚而害之矣空
孔同)陽氣者閉塞地氣者冒眀(若天氣自用必孤陽上亢而閉塞乎隂氣則地氣隔
絶而冒蔽乎光眀矣)雲霧不精則上應白露不下(霧者雲之類露者雨之類隂陽
應象大論曰地氣上為雲天氣下為雨雨出地氣雲出天氣若上下否隔則地氣不升而雲霧不得精於上天
氣不降而白露不得應於下是即至隂虚天氣絶至陽盛地氣不足之謂也吴氏曰人身膻中之氣猶雲霧
也膻中氣化則通調水道下輸膀胱若膻中之氣不化則不能通調水道下輸膀胱而失降下之令猶之白露
不降矣)交通不表萬物命故不施不施則名木多死(獨陽不生
獨隂不成若上下不交則隂陽乖而生道息不能表見於萬物之命故生化不施不施則名木先應故多死)
惡氣不發風雨不節白露不下則菀藁不榮(惡氣不發濁氣不散
也風雨不節氣候乖亂也白露不下隂精不降也氣交若此則草木之類皆當抑菀枯藁而不榮矣菀鬱同
藁音稿)賊風數至暴雨數起天地四時不相保與道相失
則未央絶滅(央中半也隂陽既失其和則賊風暴雨數為殘害天地四時不保其常是皆與道相
違故凡禀化生氣數者皆不得其半而絶滅矣數音朔)惟聖人從之故身無苛病
萬物不失生氣不竭(從順也惟聖人者順承乎天故能存神葆真以從其藏純亦不已以
從其健知乾坤不用坎離代之之義以從其不自眀察地天之交泰水火之既濟以從其隂陽之升降是聖人
之體藏乎天故身無苛病而於萬物之理既無所失此所以生氣不竭也)
四時隂陽從之則生逆之則死(素問四氣調神論前篇四氣
調神言四時相承之病此言當時之病六)
逆春氣則少陽不生肝氣内變(一歲之氣春夏為陽秋冬為隂春夏主生長秋
冬主收藏春令屬木肝膽應之藏氣法時論曰肝主春足厥隂少陽主治故逆春氣則少陽之令不能生發肝
氣被鬱内變為病此不言膽而止言肝者以藏氣為主也後放此)逆夏氣則太陽不長
心氣内洞(夏令屬火心與小腸應之藏氣法時論曰心主夏手少隂太陽主治故逆夏氣則太陽之
令不長而心虚内洞諸陽之病生矣)逆秋氣則太隂不收肺氣焦滿(秋令屬金
肺與大腸應之藏氣法時論曰肺主秋手太隂陽眀主治故逆秋氣則太隂之令不收而肺熱葉焦為脹滿也)
逆冬氣則少隂不藏腎氣獨沉(冬令屬水腎與膀胱應之藏氣法時論曰腎主
冬足少隂太陽主治故逆冬氣則少隂之令不藏而腎氣獨沉藏者藏於中沉者沉於下腎氣不蓄藏則注泄
沉寒等病生矣)夫四時隂陽者萬物之根本也(生成之所由也)所以聖
人春夏養陽秋冬養隂以從其根(夫隂根於陽陽根於隂隂以陽生陽以隂
長所以聖人春夏則養陽以為秋冬之地秋冬則養隂以為春夏之地皆所以從其根也今人有春夏不能養
陽者每因風涼生冷傷此陽氣以致秋冬多患瘧瀉此隂勝之為病也有秋冬不能養隂者每因縱慾過熱傷
此隂氣以致春夏多患火證此陽勝之為病也善養生者宜切佩之)故與萬物沉浮於生
長之門逆其根則伐其本壊其真矣(能順隂陽之性則能沉浮於生長之
門矣萬物有所生而獨知守其根百為有所出而獨知守其門則聖人之能事也)故隂陽四時
者萬物之終始也死生之本也(隂陽之理陽為始隂為終四時之序春為始冬
為終死生之道分言之則得其陽者生得其隂者死合言之則隂陽和者生隂陽離者死故為萬物之始終死
生之本也)逆之則災害生從之則苛疾不起是謂得道(苛音呵殘
虐也)道者聖人行之愚者佩之(聖人與道無違故能行之愚者信道不䔍故但佩服
而已夫既佩之已匪無悟而尚稱為愚今有并隂陽不知而曰醫者又何如其人哉老子曰上士聞道勤而行
之中士聞道若存若亡下士聞道大笑之不笑不足以為道正此謂也)從隂陽則生逆之
則死從之則治逆之則亂反順為逆是謂内格(隂陽即道道即
隂陽從道則生何者不治逆道則死何者不亂若反順為逆則隂陽内外皆相格拒内格者逆天者也世有逆
天而能生者吾未之見也)
不治已病治未病(素問四氣調神論連前篇七)
是故聖人不治已病治未病不治已亂治未亂此之謂
也(此承前篇而言聖人預防之道治於未形故用力少而成功多以見其安不忘危也)夫病已成
而後藥之亂已成而後治之譬猶渴而穿井鬭而鑄兵
不亦晚乎(渴而穿井無及於飲鬭而鑄兵無濟於戰誠哉晚矣而病不早為之計者亦猶是也觀扁
鵲之初見齊桓侯曰君有疾在腠理不治將深後五日復見曰君有疾在血脉不治將深又五日復見曰君有
疾在腸胃間不治將深而桓侯俱不能用再後五日復見扁鵲望顔而退走曰疾之居腠理也湯熨之所及也
在血脉鍼石之所及也在腸胃酒醪之所及也其在骨髓雖司命無奈之何矣後五日桓侯疾作使人召扁鵲
而扁鵲已去桓侯遂死夫桓侯不早用扁鵲之言及其病深而後召之是即渴而穿井鬭而鑄兵也故在聖人
則常用意於未病未亂之先所以災禍不侵身命可保今之人多見病勢已成猶然隠諱及至於不可為則雖
以扁鵲之神亦云無奈之何而醫非扁鵲又將若之何哉嗟夫禍始於微危因於易能預此者謂之治未病不
能預此者謂之治已病知命者其謹於微而已矣)
類經卷一
