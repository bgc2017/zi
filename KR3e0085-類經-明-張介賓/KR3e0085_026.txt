欽定四庫全書
類經卷二十六明張介賓撰
運氣類
六十年運氣病治之紀(素問六元正紀大論十七)
黃帝問曰六化六變勝復滛治甘苦辛鹹酸淡先後余
知之矣夫五運之化或從五氣(五氣當作天氣)或逆天氣或從
天氣而逆地氣或從地氣而逆天氣或相得或不相得
余未能明其事欲通天之紀從地之理和其運調其化
使上下合德無相奪倫天地升降不失其宜五運宣行
勿乖其政調之正味從逆奈何(五運之化與司天在泉之氣有所異同同則為
從異則為逆從則相得逆則不相得也自通天之紀至勿乖其政謂必察上中下三氣之化而調和於逆從之
間即下文折其鬱氣資其化源抑其運氣扶其不勝無使過暴而生其疾等義也調之正味從逆即下文食歲
榖以全其真及用寒遠寒用熱遠熱等義也)岐伯稽首再拜對曰昭乎哉問
也此天地之綱紀變化之淵源非聖帝孰能窮其至理
歟臣雖不敏請陳其道令終不滅久而不易(天地萬物皆不能外
乎六元之化是六元者即天地之綱紀變化之淵源也)帝曰願夫子推而次之從
其類序分其部主别其宗司昭其氣數明其正化可得
聞乎(類序者類分六元序其先後如太陽之類皆屬辰戌者是也部主者凡天地左右主氣靜客氣動各
有分部以主歲時如六氣五音次有不同者是也宗司者統者為宗分者為司也氣數者五行之化各有其氣
亦各有其數也正化者當其位者為正非其位者為邪也諸義即如下文)岐伯曰先立其年
以明其氣金木水火土運行之數寒暑燥濕風火臨御
之化則天道可見民氣可調隂陽卷舒近而無惑數之
可數者請遂言之(先立其年如甲子乙丑之類是也年辰立則歲氣可明矣卷上聲末一
數字上聲)帝曰五運氣行主歲之紀其有常數乎岐伯曰臣
請次之(此一節二十二字及下文五運氣行主歲之紀原本分列兩篇且多重複殊不易觀今并類為
一以便詳閱)帝曰太陽之政奈何岐伯曰辰戌之紀也
壬辰壬戌歲
上太陽水(辰戌年太陽寒水司天司之為言主也主行天令其位在上後放此)中太
角木運(壬年歲運也壬為陽木故屬太角運之為言動也主氣交之化其位在中後放此)
下太陰土(本年濕土在泉也在泉者主地之化氣行地中其位在下後放此)其運
風其化鳴紊啟拆(風為木化鳴風木聲也紊繁盛也啟拆萌芽發而地脉開也此單言
壬年風運之正化後放此五常政大論曰其德鳴靡啟拆紊音文)其變振拉摧拔
(振撼動也拉支離也摧敗折也拔發根也壬為陽木風運太過則金令承之故有此變拉音臘)
其病眩掉目暝(目運曰眩頭搖曰掉目不開曰暝木運太過故有此風木之病掉提料
切)寒化六(六者水之成數太過者其數成此言太陽司天也後放此詳義見圖翼一卷五
行生成數圖解中按新校正云壬辰寒化六壬戌寒化一蓋言對化從標成數正化從本生數也義似
未然有愚按在後厥隂之政)風化八(八者木之成數此言中運也壬水太過故其數八義
詳五行生成數圖解中後放此)雨化五(五者土之生數此言在泉也土常以生故其數五後
放此)正化度也(此結上文三句言本年上中下三氣正化之度正化正氣所化也度即日也日
即度也指氣令用事之時候也後放此)其化上苦温中酸和下甘温
藥食宜也(其化言氣化病治之宜也本年寒水在上故宜苦温太角在中故宜酸和濕土在下
故宜甘温此所謂藥食之宜也後放此玄珠云上甘温下酸平)
太角(初正)少徵太宫少商太羽(終此本年主客五運之
序皆以次相生者也每年四季主運在春屬木必始於角而終於羽故於角下注初字羽下注終字此所
以紀主運也客運則隨年干之化如壬年陽木起太角丁年隂木起少角戊年陽火起太徵癸年隂火起
少徵各年不同循序主令所以紀客運也然惟丁壬木運之年主客皆起於角故於角音之下復注正字
謂氣得四時之正也詳具圖翼二卷主客運圖及五音建運圖解中後放此)
戊辰戊戌歲
上太陽水(同前)中太徵火運(戊為陽火故曰太徵)下太隂土
(同前)同正徵(本年火運太過得司天寒水制之則火得其平故云同正徵所謂赫曦之紀上
羽與正徵同者此也後放此)其運熱其化暄暑鬱燠(此戊年火運之正化
也五常政大論燠作熱)其變炎烈沸騰(沸騰者水氣之薰蒸也戊為火運太過則
寒水承之故有此變)其病熱鬱(火運太過故有是病)寒化六(言司天也義同
前)熱化七(七者火之成數戊火太過故其數成也後放此)濕化五(義同前)
所謂正化日也(日即度也此結上文三句義與前同後放此)其化上苦
温中甘和下甘温所謂藥食宜也(本年上下之治俱同前惟中運太徵
與前不同故宜治以甘和也後放此玄珠云上甘温下酸平)
太徵少宫太商少羽(終)少角(初初終者紀主運也戊
為陽火故起於太徵紀客運也詳義見圖翼二卷五音太少相生及主運客運圖說中後放此)
甲辰甲戌歲(俱歲會又同天符)
上太陽水中太宫土運(甲為陽土故屬太官)下太隂土
其運隂埃其化柔潤重澤(埃塵也柔潤重澤皆中運濕土之正化五常政大論
澤作淖)其變震驚飄驟(土運太過則風木承之故有是變)其病濕
下重(土濕之病也)寒化六(司天)濕化五(中運與在泉同氣故只言濕化
五而止)所謂正化日也其化上苦熱中苦温下苦温
藥食宜也(中苦温治濕土也玄珠云上甘温下酸平)
太宫少商太羽(終)太角(初)少徵(本年土運太過故起
於太宫然生太宫者少徵生少徵者太角故土運以太角為初後放此)
庚辰庚戌歲
上太陽水中太商金運(庚為陽金故屬太商)下太隂土
其運凉化霧露蕭飋(此庚年金運之正化也)其變肅殺凋
零(金運肅殺萬物凋零火氣承金即陽殺之象)其病燥背瞀胸滿(金氣太過
故病燥肺金受病故背悶瞀而胸脹滿瞀音務)寒化一(言司天也一者水之生數然本
篇曰太過者其數成似亦當云六也)清化九(中運)雨化五(在泉)正化度
也其化上苦熱中辛温下甘熱藥食宜也(中辛温辛從金
化太商宜温也玄珠云上甘温下酸平)
太商少羽(終)少角(初)太徵少宫
丙辰丙戌歲(俱天符)
上太陽水中太羽水運(丙為陽水故屬太羽)下太隂土
其運寒其化凝慘凓冽(此丙年水運之正化也五常政大論作其德凝慘寒雰)
其變冰雪霜雹(水太過者土氣承之故有此變冰雹者土之象也)其病
大寒留於谿谷(谿谷者筋骨肢節之會水運太過寒甚氣凝故為是病)寒化
六(司天中運同)雨化五(在泉)正化度也其化上苦熱中
鹹温下甘熱藥食宜也(中鹹温鹹從水化太羽宜温也玄珠云上甘温下酸平)
太羽(終)太角(初)少徵太宫少商
凡此太陽司天之政氣化運行先天(此下總結辰戌年太陽司天六氣之
化也凡子寅辰午申戌六陽年皆為太過丑亥酉未巳卯六隂年皆為不及太過之氣常先天時而至故其生
長化收藏氣化運行皆蚤不及之氣常後天時而至故其氣化運行皆遲如氣交變大論曰太過者先天不及
者後天本篇後文曰運太過則其至先運不及則其至後皆此義也後放此)天氣肅地氣静
寒臨太虚陽氣不令水土合德上應辰星鎮星(太陽寒水司天
則太隂濕土在泉故天氣肅地氣靜水土合德而二星當先後明也)其榖玄黅(玄應司天黅應在泉
本年正氣所化)其政肅其令徐寒政大舉澤無陽燄則火發待
時(政肅者寒之氣令徐者隂之性也寒盛則火鬱鬱極必發待王時而至也)少陽中治時雨
乃涯(少陽中治三之主氣也以相火王時而寒水之客勝其主故時雨乃涯涯水際也雨至之謂)止
極雨散還於太隂雲朝北極濕化廼布(歲半之後地氣主之自三氣止
極雨散之後交于四氣則在泉用事而太隂居之故又雲朝北極濕化布焉)澤流萬物寒敷
於上雷動於下(澤流萬物土之德也雷動於下火鬱發也)寒濕之氣持於氣
交(上寒下濕相持於氣交之中也氣交詳義見前第九)民病寒濕發肌肉萎足萎
不收濡寫血溢(血溢者火鬱之病他皆寒濕使然)初之氣地氣遷氣
廼大温草乃蚤榮(本年初之氣少陽用事上年在泉之氣至此遷易故曰地氣遷後放此然
上年終氣君火也今之初氣相火也二火之交故氣廼大温草廼蚤榮)民廼厲温病廼作
身熱頭痛嘔吐肌腠瘡瘍(客氣相火主氣風木風化相摶故為此諸病肌腠瘡瘍班
疹之屬也)二之氣大凉反至民廼慘草廼遇寒火氣遂抑
(燥金用事故大凉至而火氣抑)民病氣鬱中滿寒廼始(清寒滯於中陽氣不行也)
三之氣天政布寒氣行雨廼降(三之氣即司天也太陽寒水用事故寒氣行雨
廼降)民病寒反熱中癰疽注下心熱瞀悶不治者死(民病寒反
為熱中等證即人傷於寒而為病熱之理亦五常政大論所謂太陽司天寒氣下臨心氣上從之義蓋寒水侮
陽則火無不應若不治之則陽絶而死矣按六氣司天皆無不治者死之說而惟此太陽寒水言之可見人
以陽氣為生之本有不可不顧也)四之氣風濕交爭風化為雨廼長
廼化廼成(厥隂客氣用事而加於太隂主氣故風濕交爭而風化為雨木得土化故廼長廼化廼成
也)民病大熱少氣肌肉萎足萎注下赤白(厥隂木氣值大暑之時木
能生火故民病大熱以客勝主脾土受傷故為少氣肉萎等證萎痿同)五之氣陽復化
草廼長廼化廼成民廼舒(五之氣少隂君火用事歲半之後地氣主之以太隂在泉
而得君火之化故萬物能長能成民亦舒而無病)終之氣地氣正濕令行隂
凝太虚埃昏郊野民廼慘悽寒風以至反者孕廼死(太隂
濕土在泉地氣正也故濕令行隂凝太虚埃昏郊野民情喜陽惡隂故慘悽以濕令而寒風至風能勝濕故曰
反反者孕廼死所以然者人為倮蟲從土化也風木非時相加故土化者當不育也)故歲宜苦
以燥之温之(以上十年皆寒木司天濕土在泉濕宜燥之寒宜温之味必苦者苦從火化治寒以
熱也)必折其鬱氣先資其化源(折其鬱氣寫有餘也資其化源補不足也如上文寒
水司天則火氣鬱濕土在泉則水氣鬱故必折去其致鬱之氣則鬱者舒矣又如補遺本病篇曰辰戌之歲木
氣升之主逢天柱勝而不前少陽降地主窒地玄勝之不入故刺法論云木欲升而天柱窒抑之當刺足厥隂
之井火欲降而地玄窒抑之當刺足少隂之所出足太陽之所入等義皆所以折其鬱氣也化源者化生之源
如本年火失其養則當資木金失其養則當資土皆自其母氣資養之則被制者可以無傷亦化源之謂按新
校正云詳水將勝也先於九月迎取其化源先寫腎之源也蓋以水王十月故先於九月迎而取之寫水所以
補火也此亦一義但資取之辨似於太過之氣當曰取不及之氣當曰資然本篇六氣司天如太陽陽明厥隂
俱言資其化源少陽太隂少隂俱言先取化源其或言資或言取者蓋資中非不言取取中非不言資皆互文
耳但總不外乎化源者即必求其本之義本病刺法二論六氣升降等義見後三十七八等章)抑其
運氣扶其不勝無使暴過而生其疾(運言五運氣言六氣如太角歲脾不
勝太徵歲肺不勝太宫歲腎不勝太商歲肝不勝太羽歲心不勝此五運也六氣者如上文十年寒水司天則
心火不勝太隂在泉則腎水不勝諸太過者抑之不勝者扶之則氣無過暴而疾不生矣後放此)食歲
穀以全其真避虚邪以安其正(歲榖即上文玄黅穀也其得歲氣最厚故能全
真虛邪者從其衝後來為虚風傷人者也義詳後三十五)適氣同異多少制之同寒
濕者燥熱化異寒濕者燥濕化(適酌所宜也氣司天在泉之氣也同異運與氣
會有異同也多少制之因其同異之多少而為制以治之也如太宫太商太羽歲運同寒濕者則當用燥熱所
化之物蓋燥以治濕熱以治寒也若太徵太角歲運異寒濕者則或從氣之寒濕而用燥熱之化或從運之風
熱而用寒濕之化當各因其同異多少以制之也)故同者多之異者少之(氣運同者
其氣甚非多不足以制之異者其氣微當少用以調之耳)用寒遠寒用凉遠凉用温
遠温用熱遠熱食宜同法(遠避也言用寒藥者當遠歲氣之寒用凉藥者當遠歲氣
之凉温熱者亦然凡飲食居處之宜皆所同法而歲氣當察也)有假者反常反是者病
所謂時也(假者反常謂氣有假借而反乎常也如夏當熱而反寒冬當寒而反熱春秋亦然反者病
以其違於時也按後文曰假者何如所謂主氣不足客氣勝也即此之謂詳見後二十三)
帝曰善陽明之政奈何岐伯曰卯酉之紀也
丁卯(歲會)丁酉歲
上陽明金(司天)中少角木運(歲運丁為隂木故屬少角)下少隂
火(在泉)同正商(丁年歲木不及而司天燥金勝之則金兼木化反得其政所謂委和之紀
上商與正商同也)其運風清熱(風為中運少角之氣清為勝風之氣熱為復清之氣
餘少運勝復皆同後放此)清化熱化勝復同所謂邪氣化日也
(丁年少角木運不及故有燥金來勝之清化有清化則有火子來復之熱化然皆非本年正化故曰邪化
日也同者謂二年相同也凡隂年不及故有勝復邪化而陽年則不言勝氣後放此)災三宫(
災傷也三宫東方震宫木正之方也木運不及故本方受災陽年太過則不言災宫也五方宫次詳圖翼
二卷九宫星野圖說凡言災宫皆以五正宫生數為例故言三不言八後放此)燥化九(司天
也)風化三(中運不及其數生也)熱化七(在泉也)所謂正化日
也(結上文三句乃本年上中下正氣之所化也)其化上苦小温中辛和
下鹹寒所謂藥食宜也(上苦小温苦屬火以治金也中辛和辛屬金以和少角也
下鹹寒以水治火也玄珠云上苦熱)
少角(初正)太徵少宫太商少羽(終)
癸卯癸酉歲(俱同歲會)
上陽明金中少徵火運(癸為隂火故屬少徵)下少隂火
同正商(癸年火運不及上見燥金則金得其政所謂伏明之紀上商與正商同也)其運
熱寒雨(熱少徵運也寒勝氣也雨復氣也)寒化雨化勝復同所謂
邪氣化日也(義同上文)災九宫(九南方離宫也火運不及而勝復所由故災及
之)燥化九(司天)熱化二(運與在泉同)所謂正化日也
其化上苦小温中鹹温下鹹寒所謂藥食宜也(中少徵火
故治雖用鹹而必温也上下同前玄珠云上苦熱)
少徵太宫少商太羽(終)太角(初)
已卯己酉歲(詳二年金與土運雖相得然子臨父位為逆)
上陽明金中少宫土運(巳為隂土故屬少宫)下少隂火
其運雨風凉(雨少宫之氣風勝氣也凉復氣也)風化清化勝復同
邪氣化度也(義同前凡上下文曰凉曰清曰燥皆金氣之化也後放此)災五宫
(五中宫也土運不及故災及之)清化九(司天)雨化五(中運)熱化七
(在泉)正化度也其化上苦小温中甘和下鹹寒藥食
宜也(中甘和治土運不足也上下同前)
少宫太商少羽(終)少角(初)太徵
乙卯(天符)乙酉歲(歲會太乙天符)
上陽明金中少商金運(乙為隂金故屬少商)下少隂火
同正商(乙年金運不足得陽明司天之助所謂從革之紀上商與正商同也)其運凉
熱寒(凉為少商之氣熱為勝氣寒為復氣)熱化寒化勝復同邪氣化
度也(義同上)災七宫(七西方兑宫也金運不及故災及之)燥化四(司天)
清化四(中運)熱化二(在泉)正化度也其化上苦小
温中苦和下鹹寒藥食宜也(中苦和苦從火化所以制金金運不足故治宜
苦和上下俱同前)
少商太羽(終)太角(初)少徵太宫
辛卯辛酉歲
上陽明金中少羽水運(辛為隂水故屬少羽)下少隂火
辛卯少宫同(辛為水運不及土得乘之故與少宫同也按五運不及之歲凡三十年内除
丁巳丁亥己巳己亥乙巳乙亥同正角丁卯丁酉癸卯癸酉乙卯乙酉同正商丁丑丁未己丑己未辛丑
辛未同正宫外尚餘不及者十二年内癸巳癸亥癸丑癸未四年火不及也當云少徵與少羽同但己亥
二年少陽在泉同歲會也火氣有助故不言同少羽丑未二年濕土在上土能制水故亦不言同少羽己
卯己酉二年土不及也當云少宫與少角同但卯酉燥金在上金能制木故不言同少角乙丑乙未二年
金不及也當云少商與少徵同但丑未寒水在泉水能制火故不言同少徵辛巳辛亥辛卯辛酉四年水
不及也當云少羽與少宫同但己亥二年風木司天木能制土故不言同少宫凡此十二年中除去以上
十年只有辛卯辛酉二年為少羽同少宫也故於此獨言之然但言少宫而不言正宫者蓋非有司天當
令則氣不甚王也本節止言辛卯不言辛酉或其傳久之誤耳)其運寒雨風(寒運氣雨
勝氣風復氣)雨化風化勝復同邪氣化度也(義同前)災
一宫(一北方水宫也水運不及故災及之)清化九(司天)寒化一(中運)
熱化七(在泉)正化度也其化上苦小温中苦和下鹹
寒藥食宜也(中苦和以火温中也上下同前)
少羽(終)少角(初)太徵少宫太商
凡此陽明司天之政氣化運行後天(此總結卯酉年陽明司天六氣之化
也凡此卯酉十年歲氣不足故氣化運行後天詳義見前太陽之政)天氣急地氣明(燥金司天
故急君火在泉故明)陽專其令炎暑大行物燥以堅淳風廼治風
燥横運流於氣交(凡陽明司天之年金氣不足火必乘之故陽專其令炎暑大行木亦無畏
故淳風廼治金木之氣並行則風燥横於歲運流於氣交之際也)多陽少隂雲趨雨府
濕化廼敷燥極而澤(多陽少隂火氣勝也雲趨雨府濕化廼敷燥氣盛極化為雨澤皆火
土合氣於氣交也雨府謂土厚濕聚之處)其榖白丹(白應司天丹應在泉正氣所化即歲榖也)間
穀命太者(間穀間氣所化之穀也命天賦也太氣之有餘也除正化歲穀之外則左右四間之化皆
為間穀但太者得間氣之厚故其所化獨盛是為間穀少者得氣之薄則無所成矣按太少間穀之義其說
有二凡司天屬太者在泉必為少司天屬少者在泉必為太如卯酉年陽明司天少在上也少隂在泉太在下
也命其太者則當以在泉之間氣命其穀也左為太隂其色黃右為厥隂其色蒼是蒼黃二色者為本年之間
穀此以上下言也後凡巳亥丑未年皆察在泉左右之氣以求間穀其義放此然本篇凡不及之歲則言間穀
而太過之歲則無似又以勝制之氣為間穀也如卯酉年金氣不及則火勝木強其穀丹蒼也巳亥年木氣不
及則金勝土強其穀白黃也丑未年土氣不及則木勝水強其穀蒼黑也亦皆命太之義故凡君火相火寒水
司天之年正化有餘則别無命太之間穀矣此以歲氣言也總之歲候不齊凡在氣之有餘者便是太則所受
必盛而五穀之成所以有厚薄之分也惟不以本年正化所出故皆可謂之間穀但當因氣求之則善矣後放
此)其耗白甲品羽(耗傷也白與甲金所化也品羽火蟲品類也本年卯酉金氣不及而火勝
之則白甲當耗火勝而水復則羽蟲亦耗或此義也然又惟厥隂司天亦曰其耗文角品羽餘者皆無未詳其
義)金火合德上應太白熒惑(上金下火故云合德而二星當明)其政切
其令暴(金火之氣也)蟄蟲乃見流水不冰(君火在泉也)民病欬嗌
塞寒熱發暴振慄癃閟(皆金火燥熱之病)清先而勁毛蟲廼死
(司天金氣在先木受其克故毛蟲死)熱後而暴介蟲廼殃(在泉火氣居後金受其制故介
蟲殃)其發暴勝復之作擾而大亂清熱之氣持於氣交(天氣
地氣金氣相持故勝復互作隂陽擾亂也氣交者三四氣之際)初之氣地氣遷隂始
凝氣始肅冰廼冰寒雨化(初氣太隂用事時寒氣濕故隂凝燥金司天故氣肅水冰
者氣肅所成寒雨者濕土所化)其病中熱脹面目浮腫善眠鼽衂嚏欠
嘔小便黃赤甚則淋(主氣風客氣濕風為陽濕為隂風濕為患脾腎受傷故為此諸病)
二之氣陽廼布民廼舒物廼生榮(相火用事於春分之後故其氣應如
此)厲大至民善暴死(主君火客相火二火交熾臣位於君故疫厲大至民善暴死)
三之氣天政布凉乃行燥熱交合燥極而澤(天政布司天燥金用
事也故凉廼行然主氣相火當令故燥熱交合至三氣之末以交四氣則主太隂客太陽故燥極而澤矣)民
病寒熱(以陽盛之時行金凉之氣故民病寒熱)四之氣寒雨降(太陽用事於濕
土王時故寒雨降也)病暴仆振慄譫妄少氣嗌乾引飲及為心痛
癰腫瘡瘍瘧寒之疾骨痿血便(四氣之後在泉君火所主而太陽寒水臨之水
火相犯故為暴仆振慄及心痛等病皆心腎二經也)五之氣春令反行草廼生
榮(厥隂風木用事而得在泉君火之温故春令反行草廼生榮)民氣和終之氣陽
氣布候反温蟄蟲來見流水不冰(少隂君火用事故其氣候如此)民廼
康平其病温(其病為温火之化也)故食歲穀以安其氣食間穀
以去其邪(歲穀正氣所化故可安其氣間穀間氣所生故可以去邪去邪者有補偏救敝之義謂實
者可用以寫虚者可用以補義見前)歲宜以鹹以苦以辛汗之清之散之
(鹹從水化治在泉之君火也苦從火化治司天之燥金也以辛者辛從金化本年火盛金衰同司天之氣以求
其平也然燥金司天則歲半之前氣過於歛故宜汗之散之君火在泉則歲半之後氣過於熱故宜清之也)
安其運氣無使受邪折其鬱氣資其化源(安者順其運氣而安之也
本年燥金司天則木鬱君火在泉則金鬱詳義見前又如補遺本病篇曰卯酉之年太陽升天主窒天内勝之
不前太隂降地主窒地蒼勝之不入故刺法論於水欲升而天内窒抑之當刺足少隂之合土欲降而地蒼窒
抑之當刺足厥隂之所出足少隂之所入王氏注曰化源謂六月迎而取之也新校正云按金王七月故迎於
六月寫金氣是皆折其欝氣資取化源之義)以寒熱輕重少多其制(本年上清下熱
其氣不同故寒多者當多其熱以温之熱多者當多其寒以清之)同熱者多天化同清
者多地化(同者言上文十年運與天地各有所同也凡運與在泉少隂同熱者則當多用司天陽明
清肅之化以治之故曰同熱者多天化如前少角少徵年木火同歸熱化者是也運與司天陽明同清者則當
多用在泉少隂温熱之化以治之故曰同清者多地化如前少宫少商少羽年土金水同歸寒化者是也)用
凉遠凉用熱遠熱用寒遠寒用温遠温食宜同法有假
者反之此其道也(此節義見前太陽之政假者反之謂當反而治之也詳見本類前十六)
反之者亂天地之經擾隂陽之紀也(反之者謂不知以上治法而反其用
故足以亂天地之經紀)
帝曰善少陽之政奈何岐伯曰寅申之紀也
壬寅壬申歲(俱同天符以太角之年而相火司天子居母上則其氣逆)
上少陽相火(司天)中太角木運(中運)下厥隂木(在泉)
其運風鼔其化鳴紊啓拆(此壬年太角之正化五常政大論化作德紊作靡)
其變振拉摧拔(太角之變)其病掉眩支脇驚駭(風木相火
合病也)火化二(司天)風化八(運與在泉同)所謂正化日也
其化上鹹寒(治司天之火)中酸和(木運太過故宜酸和)下辛凉(治在
泉也木火合氣故宜辛凉)所謂藥食宜也
太角(初正)少徵太宫少商太羽(終)
戊寅戊申歲(俱天符新校正云詳戊申年與戊寅年小異申為金佐於肺肺受火刑其氣
稍實民病得半)
上少陽相火中太徵火運下厥隂木其運暑
其化暄囂鬱燠(暄囂火盛之象此戊年太徵之正化五常政大論化作德囂作暑)
其變炎烈沸騰(太徵之變)其病上熱鬱血溢血泄心痛
(火之為病内應於心)火化二(司天與運同)風化三(在泉)正化度也
其化上鹹寒中甘和下辛凉藥食宜也(中甘和者太徵之火
寫以甘也上下同前)
太徵少宫太商少羽(終)少角(初)
甲寅甲申歲
上少陽相火中太宫土運下厥隂木其運隂
雨其化柔潤重澤(甲年太宫之正化)其變震驚飄驟(太宫之變)
其病體重胕腫痞飲(皆太宫濕勝之病)火化二(司天)雨
化五(中運)風化八(在泉)正化度也其化上鹹寒中鹹
和下辛凉藥食宜也(中鹹和以軟堅利濕治土勝也上下同前)
太宫少商太羽(終)太角(初)少徵
庚寅庚申歲
上少陽相火中太商金運下厥陰木同正商
(本年金運太過遇相火司天制之則金得其平所謂堅成之紀上徵與正商同也)其運凉
其化霧露清切(此庚年太商之正化五常正大論云其德霧露蕭飋)其變肅
殺凋零(太商之變)其病肩背胸中(金邪在肺也)火化七(司天)
清化九(中運)風化三(在泉)正化度也其化上鹹寒
中辛温下辛凉藥食宜也(中運同正商故宜辛温上下同前)
太商少羽(終)少角(初)太徵少宫
丙寅丙申歲(新校正云詳丙申之歲申金生水水化之令轉盛司天相火為病當减半)
上少陽相火中太羽水運下厥隂木其運寒
肅其化凝慘慄冽(此丙年太羽之正化五常政大論云其德凝慘寒雰)其變
冰雪霜雹(太羽之變也此上二條與丙辰丙戌年文同但彼以寒水司天此以相火司天必有
微甚於其間者)其病寒浮腫(太羽寒勝之病)火化二(司天)寒化
六(中運)風化三(在泉)所謂正化日也其化上鹹寒中
鹹温下辛温所謂藥食宜也(中鹹温鹹同水化温以治寒也下辛温以在泉
之木兼寒運之氣也玄珠云下辛凉)
太羽(終)太角(初)少徵太宫少商
凡此少陽司天之政氣化運行先天(此總結寅申年少陽司天六氣之化
也先天義見前)天氣正地氣擾(少陽火氣司天陽得其位故天氣正厥隂木氣在泉風動於下
故地氣擾)風廼暴舉木偃沙飛炎火廼流(此風木在泉相火司天之化)隂
行陽化雨廼時應(太隂濕土主二之氣與少陽並行於歲半之前故隂行陽化雨廼時應)
火木同德上應熒惑歲星(火木同氣故二星當明按六氣司天惟少陽厥隂言同
德其他皆言合德蓋此以上下相生本乎一氣故言同彼以上下相制各行其政故云合也)其穀丹
蒼(丹應司天蒼應在泉)其政嚴其令擾故風熱參布雲物沸騰太
隂横流寒廼時至凉雨並起(此皆木火之化火盛則寒水來復故寒至雨起)民
病寒中外發瘡瘍内為泄滿(火盛於外故民病寒中外熱故為瘡瘍内寒故為泄
滿)故聖人遇之和而不争(聖人調攝得中故使水火氣和而不致争也)往復
之作民病寒熱瘧泄聾瞑嘔吐上怫腫色變(熱盛寒復則水火交
争故為諸病怫音佛心鬱不舒也)初之氣地氣遷風勝廼搖寒乃去
候廼大温草木蚤榮寒來不殺(初氣君火用事而兼相火司天故氣候大温也
地氣遷義見前)温病廼起其病氣怫於上血溢目赤欬逆頭痛
血崩脇滿膚腠中瘡(君相二火合氣故其為病如此)二之氣火反鬱
白埃四起雲趨雨府風不勝濕雨廼零民廼康(太隂濕土用事
故主氣君火反鬱而埃起濕勝雨零也然主客相生故民廼康)其病熱鬱於上欬逆嘔
吐瘡發於中胸嗌不利頭痛身熱昏憒膿瘡(皆濕熱所化之病
憒音貴心亂也)三之氣天政布炎暑至少陽臨上雨廼涯(天政
布司天布化也客主之氣皆屬少陽相火專令故炎暑至雨廼涯涯言其際凡雨之起止皆得云也)民病
熱中聾瞑血溢膿瘡欬嘔&KR0864;衂渴嚏欠喉痺目赤善暴
死(客主之火交熾故為熱病如此)四之氣凉廼至炎暑間化白露降
民氣和平(燥金之客加於濕土之主故凉氣至而炎暑間化間者時作時止之謂土金相生故民氣
和平)其病滿身重(燥勝者肺自病故胸中滿濕勝者脾自病故身體重)五之氣陽
廼去寒廼來雨廼降氣門廼閉(寒水之客加於燥金之主水寒金歛故候如此
氣門腠理空竅也所以發泄榮衞之氣故曰氣門王氏注曰玄府也)剛木蚤凋民避寒邪
君子周密(金肅水寒當畏避也)終之氣地氣正風廼至萬物反
生霿霧以行(厥隂在泉風木用事主氣以寒水生之故地得其正而風至物生霿霧行也霿蒙
夢茂三音注天氣下地氣不應曰霿)其病關閉不禁心痛陽氣不藏而欬
(時當閉藏而風木動之風為陽故其為病如此)抑其運氣贊所不勝(抑其太過助其
不及也)必折其鬱氣先取化源(本年相火司天則金鬱風木在泉則土鬱鬱氣化源
詳義見前又如本病篇曰寅申之年陽明升天主窒天英勝之不前少隂降地主窒地玄勝之不入故刺法論
於金欲升而天英窒抑之當刺手太隂之經火欲降而地玄窒抑之當刺足少隂之所出足太陽之所入王氏
曰化源年之前十二月迎而取之新校正云詳王注資取化源俱注云取其意有四等太陽司天取九月陽
明司天取六月是二者先取在天之氣也少陽司天取年前十二月太隂司天取九月是二者乃先時取在地
之氣也少隂司天取年前十二月厥隂司天取四月義不可解按玄珠之說則不然太陽陽明之月與王注合
少陽少隂俱取三月太隂取五月厥隂取年前十二月玄珠之義可解王注之月疑有誤也)暴過不
生苛疾不起(能行上法其氣自和故無暴過苛疾之患新校正云詳此不言食歲穀間穀者蓋
此歲天地氣正上下通和故不言也)故歲宜鹹宜辛宜酸滲之泄之漬之
發之(以上十年相火司天風木在泉鹹從水化能勝火也辛從金化能勝木也酸從木化順木火之性也
滲之泄之所以去二便之實漬之發之所以去腠理之邪也)觀氣寒温以調其過同
風熱者多寒化異風熱者少寒化(雖歲氣宜用之治如上文然必當觀寒温
之盛衰以調其有過者也故此十年之中其大運有與在泉同風化司天同熱化者則當多用寒化之品以治
之如太角太徵歲是也其有異於在泉司天風熱之化者則當少用寒化之品以治之如太宫太商太羽歲是
也)用熱遠熱用温遠温用寒遠寒用凉遠凉食宜同法
此其道也有假者反之反是者病之階也(詳義見前太陽陽明之政)
帝曰善太隂之政奈何岐伯曰丑未之紀也
丁丑丁未歲
上太隂土(司天)中少角木運(中運)下太陽水(在泉)同
正宫(本年木運不及則土得其政所謂委和之紀上宫與正宫同也)其運風清熱
(風為中運少角之氣清為勝風之氣熱為復清之氣)清化熱化勝復同邪氣
化度也(詳義見前陽明之政)災三宫(三東方震宫也木運不及故災及之)雨
化五(司天)風化三(中運)寒化一(在泉)正化度也其化
上苦温(苦温從火化治司天之濕也)中辛温(辛從金化治中運之風木也少角不及故
宜從温)下甘熱(甘熱從土火之化治在泉之寒水也玄珠云上酸平下甘温)藥食宜
也
少角(初正)太徵少宫太商少羽(終)
癸丑癸未歲
上太隂土中少徵火運下太陽水其運熱寒
雨(熱為中運少徵之氣寒為勝熱之氣雨為復寒之氣)寒化雨化勝復同邪
氣化度也災九宫(九南方離宫也火運不及故災及之)雨化五(司天)
火化二(中運)寒化一(在泉)正化度也其化上苦温
中鹹温下甘熱藥食宜也(中鹹温鹹從水化所以治火少徵不及故宜從温上
下同前玄珠云上酸和下甘温)
少徵太宫少商太羽(終)太角(初)
己丑己未歲(俱太一天符)
上太隂土中少宫土運下太陽水同正宫(本年
土運不及得司天濕土之助所謂卑監之紀上宫與正宫同也)其運雨風清(雨為土運之氣風為勝雨
之氣清為復風之氣)風化清化勝復同邪氣化度也
災五宫(五中宫也土運不及故災及之)雨化五(司天中運同)寒化
一(在泉)正化度也其化上苦熱中甘和下甘熱藥食
宜也(本年土水隂盛故上宜苦熱稍異於前中運土氣不足故宜甘和也玄珠云上甘平)
少宫太商少羽(終)少角(初)太徵
乙丑乙未歲
上太隂土中少商金運下太陽水其運凉熱
寒(凉為中運少商之氣熱為勝凉之氣寒為復熱之氣)熱化寒化勝復同所
謂邪氣化日也災七宫(七西方兑宫也金運不及故災及之)濕化
五(司天)清化四(中運)寒化六(在泉)所謂正化日也其
化上苦熱中酸和下甘熱所謂藥食宜也(中酸和者金位之主
其補以酸治少商之不足也上下同前玄珠云上酸平下甘温)
少商太羽(終)太角(初)少徵太宫
辛丑辛未歲(俱同歲會)
上太隂土中少羽水運下太陽水同正宫(辛年
水運不及而濕土司天勝之所謂涸流之紀上宫與正宫同也)其運寒雨風(寒為中運
少羽之氣雨為勝寒之氣風為復雨之氣)雨化風化勝復同所謂邪氣
化日也災一宫(一北方坎宫也水運不及故災及之)雨化五(司天)
寒化一(中運在泉同)所謂正化日也其化上苦熱中苦
和下苦熱所謂藥食宜也(中苦和下苦熱苦從火化治寒以熱也治上同前
玄珠云上酸和下甘温)
少羽(終)少角(初)太徵少宫太商
凡此太隂司天之政氣化運行後天(此總結丑未歲太隂司天六氣之化
也後天義見前)隂專其政陽氣退辟大風時起(太隂司天以濕太陽在泉以寒
故隂專其政陽氣退辟土不及則風勝之故大風時起辟避同)天氣下降地氣上騰
原野昏霿白埃四起雲奔南極寒雨數至物成於差夏
(濕氣下降寒氣上騰故原野昏霿白埃四起司天主南而太隂居之故雲奔南極雨濕多見於南方差參差也
夏盡入秋謂之差夏蓋主氣當濕土之時客氣值少陽之令土氣稍温故物成也霿蒙夢茂三音差抄詩切)
民病寒濕腹滿身䐜憤胕腫痞逆寒厥拘急(皆寒濕所化之病䐜
憤脹滿也䐜昌真切)濕寒合德黃黑埃昏流行氣交上應鎮星
辰星(濕寒黃黑鎮星辰星皆土水之化)其政肅其令寂(寒之政肅濕之令寂)其穀
黅玄(黅應司天玄應在泉)故隂凝於上寒積於下寒水勝火則為
冰雹陽光不治殺氣廼行(上濕下寒故政如此殺氣隂氣也)故有餘宜
高不及宜下有餘宜晩不及宜蚤土之利氣之化也民
氣亦從之(有餘不及言穀氣也凡歲穀間穀色味堅脆各有氣衰氣盛之别本年寒政太過故穀氣
有餘者宜高宜晩以其能勝寒也不及者宜下宜蚤以其不能勝寒也民之強弱其氣亦然)間穀命
其太也(詳義見前陽明之政)初之氣地氣遷寒廼去春氣至風
廼來生布萬物以榮民氣條舒風濕相薄雨廼後(客主之氣
皆厥隂風木用事故寒去物榮以太隂濕土司天故風濕相薄風勝濕故雨廼後時而至地氣遷義見前)民
病血溢筋絡拘強關節不利身重筋痿(風病在筋濕病在肉故為此諸
證血溢者風傷於肝也)二之氣大火正物承化民廼和(客主之氣皆少
隂君火用事故大火氣正物承其化民亦和也)其病温厲大行遠近咸若濕蒸
相薄雨廼時降(火盛氣熱故民病温厲以太隂司天故濕蒸相薄時雨應期故曰時降)
三之氣天政布濕氣降地氣騰雨廼時降寒廼隨之(太隂
司天濕土用事故濕氣降地氣騰而為雨三氣之後則太陽在泉故寒廼隨之)感於寒濕則民
病身重胕腫胷腹滿(寒凝濕滯故其為病如此)四之氣畏火臨溽
蒸化地氣騰天氣否隔寒氣曉暮蒸熱相薄草木凝烟
濕化不流則白露隂布以成秋令(少陽相火用事其氣尤烈故曰畏火以下
凡言畏火者皆相火也客以相火主以濕土火土合氣溽蒸上騰故天氣否隔然太陽在泉故寒風隨發於朝
暮以濕遇火故濕化不流惟白露隂布以成秋令也)民病腠理熱血暴溢瘧心腹
滿熱臚脹甚則胕腫(濕熱並行故為是病臚皮也一曰腹前曰臚胕腫肉浮腫也臚閭
盧二音胕音附)五之氣慘令巳行寒露下霜廼蚤降草木黃
落(客主之氣皆陽明燥金用事故其政令如此)寒氣及體君子周密民病皮
腠(皮腠屬金氣求同類也)終之氣寒大舉濕大化霜廼積隂廼
凝水堅冰陽光不治(在泉客主之氣皆太陽寒水用事故其政令如此)感於寒
則病人關節禁固腰脽痛(關節在骨腰脽屬腎與膀胱皆寒水同類為病)寒
濕持於氣交而為疾也必折其鬱氣而取化源(以上十年上濕
下寒故寒濕持於氣交然太隂司天則水鬱太陽在泉則火鬱鬱氣化源詳義見前太陽之政又如補遺本病
篇曰丑未之歲少陽升天主窒天蓬勝之不前厥隂降地主窒地晶勝而不前故刺法論於火欲升而天蓬窒
抑之君火相火同刺包絡之滎木欲降而地晶窒抑之當刺手太隂之所出手陽明之所入王氏曰化源九月
迎而取之以補益也是皆折鬱氣取化源之義)益其歲氣無使邪勝(太隂司天丑未不及
之歲也故當益其歲氣)食歲穀以全其真食間穀以保其精(歲穀即上
文黅玄穀也間穀義見前陽明之政)故歲宜以苦燥之温之甚者發之泄
之不發不泄則濕氣外溢肉潰皮拆而水血交流(以苦燥之
温之苦從火化燥以治濕温以治寒也發之泄之發散可以逐寒滲泄可以去濕也)必贊其陽火
令禦甚寒(歲氣隂寒故當扶陽)從氣異同少多其判也同寒者以
熱化同濕者以燥化(以上十年運之與氣有與在泉同寒者當多用熱化之品以治之如
少商少羽歲是也有與司天同濕者當多用燥化之品以治之如少宫歲是也其少角少徵歲當稍從和平以
處之也)異者少之同者多之(雖以熱以燥各有分治然或少或多當因運氣異同隨其
宜而酌之)用凉遠凉用寒遠寒用温遠温用熱遠熱食宜同
法假者反之此其道也反是者病也(詳義見前太陽陽明之政)帝曰
善少隂之政奈何岐伯曰子午之紀也
壬子壬午歲
上少隂火(司天)中太角木運(中運)下陽明金(在泉)其
運風鼔其化鳴紊啟拆(此壬年太角之正化五常政大論云其德鳴靡啟拆)
其變振拉摧拔(太角之變也)其病支滿(肝木強也)熱化二
(司天)風化八(中運)清化四(在泉)正化度也其化上鹹
寒(鹹寒從水化治司天之君火也)中酸凉(酸從木氣太角宜凉也)下酸温(酸本從木
以治陽明何也蓋燥金在泉金病在肺藏氣法時論曰肺欲收急食酸以收之用酸補之至真要大論曰
金位之主其補以酸又曰陽明之客以酸補之此以陽明居少隂之下其氣不足故宜治之如此下文同
玄珠云下苦熱)藥食宜也
太角(初正)少徵太宫少商太羽(終)
戊子(天符)戊午歲(太乙天符)
上少隂火中太徵火運下陽明金其運炎暑
其化暄曜鬱燠(此戊年太徵之正化五常政太論曰其德暄暑鬱蒸按太徵運遇太陽
司天曰熱少陽司天曰暑少隂司天曰炎暑皆兼司天之氣而言運也)其變炎烈沸
騰(太徵之變也)其病上熱血溢(陽火盛也)熱化七(司天中運同)
清化九(在泉)正化度也其化上鹹寒中甘寒下酸
温藥食宜也(中甘寒治太徵之火也上下同前玄珠云下苦熱)
太徵少宫太商少羽(終)少角(初)
甲子甲午歲
上少隂火中太宫土運下陽明金其運隂雨
其化柔潤時雨(此甲年太宫之正化五常政大論曰其德柔潤重淖)其變震
驚飄驟(太宫之變也)其病中滿身重(土濕之滯也)熱化二
(司天按新校正云詳對化從標成數正化從本生數甲子之年熱化七燥化九甲午之年熱化二燥化
四其義未然愚按在後)雨化五(中運)燥化四(在泉)所謂正化日
也其化上鹹寒中苦熱下酸熱所謂藥食宜也(中苦
熱治太宫濕勝也下酸熱與前後四運稍異然彼言温此言熱亦不相遠玄珠云下苦熱)
太宫少商太羽(終)太角(初)少徵
庚子庚午歲(俱同天符)
上少隂火中太商金運下陽明金同正商(本年
金運太過而君火司天制之則金得其平所謂堅成之紀上徵與正商同也)其運凉勁
其化霧露蕭飋(此庚年太商之正化運與在泉同其氣故曰凉勁)其變肅
殺凋零(太商之變也)其病下清(下清二便清泄及下體清冷也金氣之病)
熱化七(司天)清化九(中運)燥化九(在泉)所謂正化日也
其化上鹹寒中辛温下酸温所謂藥食宜也(中辛温辛
以從金温以治寒也上下同前玄珠云下苦熱)
太商少羽(終)少角(初)太徵少宫
丙子(歲會)丙午歲
上少隂火中太羽水運下陽明金其運寒其
化凝慘慄冽(此丙年太羽之正化五常正大論曰其德凝慘寒雰)其變冰雪
霜雹(大羽之變也)其病寒下(寒下中寒下利腹足清冷也)熱化二
(司天)寒化六(中運)清化四(在泉)正化度也其化上鹹
寒中鹹熱下酸温藥食宜也(中太羽故治宜鹹熱上下同前玄珠云下苦
熱)
太羽(終)太角(初)少徵太宫少商
凡此少隂司天之政氣化運行先天(此總結子午年少隂司天六氣之化
也先天義見前)地氣肅天氣明寒交暑熱加燥(陽明燥金在泉故地氣肅少隂
君火司天故天氣明金寒而燥火暑而熱以下臨上曰交以上臨下曰加)雲馳雨府濕化乃
行時雨廼降(此即陽明司天燥極而澤之義)金火合德上應熒惑太白
(上火下金二氣合德其星當明也)其政明其令切(火明金切)其穀丹白(丹應司天
白應在泉)水火寒熱持於氣交而為病始也熱病生於工清
病生於下寒熱淩犯而争於中(少隂司天陽明在泉上火下金故水火寒熱持
於氣交之中而為病如此)民病欬喘血溢血泄鼽嚏目赤眥瘍寒厥
入胃心痛腰痛腹大嗌乾腫上(火為熱金為寒故熱病見于上寒病見于下)
初之氣地氣遷燥將去(初氣太陽用事上年巳亥少陽終之氣至此巳盡當云熱
將去燥字誤也地氣遷義見前)寒廼始熱復藏水廼冰霜復降風廼至
陽氣鬱(寒水之氣客于春前故其為候如此)民反周密關節禁固腰脽痛
炎暑將起中外瘡瘍(此皆寒氣之病然少隂君火司天又值二之主氣故炎暑將起中外
瘡瘍脽音誰尻臀也)二之氣陽氣布風廼行春氣以正萬物
應榮寒氣時至民廼和(風木之客加于君火之主故陽布風行春氣正萬物榮也司天
君火未盛故寒氣時至木火應時故民氣和)其病淋目瞑目赤氣鬱於上而
熱(君火為病也)三之氣天政布大火行庶類蕃鮮寒氣時
至(客氣君火司天加于相火之主故大火行庶類蕃鮮火極水復熱極寒生故寒氣時至)民病氣
厥心痛寒熱更作欬喘目赤(二火交熾故病如此)四之氣溽暑
至大雨時行寒熱互至(客主之氣皆濕土用事故為溽暑大雨等候)民病寒
熱嗌乾黃癉鼽衂飲發(濕熱之病也)五之氣畏火臨暑反
至陽廼化萬物廼生廼長廼榮民廼康(畏火相火也時當秋收而陽氣
化故萬物滎民廼康)其病温(時寒氣熱陽邪勝也)終之氣燥令行餘火内
格腫於上欬喘甚則血溢寒氣數舉則霧霿翳(燥金之客加于
寒水之主金氣收故五氣之餘火内格而為病如此格拒也寒氣舉霧霿翳皆金水之化)病生皮腠
内舍於脇下連少腹而作寒中地將易也(病生皮腠金之合也内舍
于脇下連少腹金乘木也金性寒故寒中在泉氣終故地將易)必抑其運氣資其歲
勝(以上子午十年運氣太過必抑有餘欲得其平歲有所勝必資不足無令受傷也)折其鬱發
先取化源無使暴過而生其病也(本年少隂司天則金鬱陽明在泉則木鬱
鬱氣化源義見前太陽之政又如本病篇曰子午之歲太隂升天主窒天衝勝之不前太陽降地主窒地阜勝
之不入故刺法論于土欲升而天衝窒抑之當刺足太隂之俞水欲降而地阜窒抑之當刺足太隂之所出足
陽明之所入王氏曰先于年前十二月迎而取之是皆折鬱氣取化源之義)食歲穀以全真
氣食間穀以避虚邪(歲穀即上文丹白穀也間穀義見前陽明之政)歲宜鹹而
耎之而調其上(鹹從水化故能調在上之君火)甚則以苦發之以酸收
之而安其下(苦發之可以散火酸收之可以補金平其上之君火則下之燥金得安矣)甚則
以苦泄之(熱燥甚者非苦寒泄之不可愚按五味之属如隂陽應象大論曰火生苦金匱真言論
曰其味苦其類火是分五行之味苦從火化也故在本篇如太陽太隂陽明等症云以苦燥之温之及以苦發
之者皆用苦之陽也又隂陽應象大論及至真要大論皆云酸苦涌泄為隂是言氣味之效苦從隂用也故本
節云以苦泄之至真要大論云濕司于地熱反勝之治以苦冷濕化于天熱反勝之治以苦寒者皆用苦之隂
也再如宣明五氣篇及五味論俱云苦走骨夫北方生寒在體為骨是骨本属隂而苦則走之豈非隂乎可見
苦味一也而有從隂從陽苦熱苦寒之不同何可不辨今有謂苦属火而諱其寒者有但知苦寒而忘其熱者
皆不明氣味變通之理耳舉此一端則五味之性可類見矣又如藏氣法時論云粳米牛由棗葵皆甘麥羊肉
杏薤皆苦之類是于飲食常味之中又各有辨味變之理如此不得其精不足以言氣味也)適氣同
異而多少之同天氣者以寒清化同地氣者以温熱化
(言以上十年運之與氣有與司天同熱者當以寒清所化之品治之如太角太徵歲是也有與在泉同寒者當
以温熱所化之品治之如太羽太宫太商歲是也當各因其同異而制為之多少耳)用熱遠熱用
凉遠凉用温遠温用寒遠寒食宜同法有假則反此其
道也反是者病作矣(詳義見前太陽陽明之政)帝曰善厥隂之政奈
何岐伯曰己亥之紀也
丁巳丁亥歲(俱天符)
上厥隂木(司天)中少角木運(中運)下少陽相火(在泉)
同正角(本年水運不及得司天厥隂之助所謂委和之紀上角與正角同也)其運風
清熱(風為中運少角之氣清為勝風之氣熱為復清之氣)清化熱化勝復同
邪氣化度也(詳同前)災三宫(三東方震宫也木氣不及故災及之)風
化三(司天與運同)火化七(在泉)正化度也其化上辛凉
(辛凉從金化治風木在上也)中辛和(木運不及而得司天之助故宜辛宜和)下鹹寒
(鹹寒從水化治相火在下也)藥食宜也
少角(初正)太徵少宫太商少羽(終)
癸巳癸亥歲(俱同歲會)
上厥隂木中少徵火運下少陽相火其運熱
寒雨(熱為運氣寒為勝氣雨為復氣)寒化雨化勝復同邪氣化度
也災九宫(九為離宫火運不及故災及之)風化八(司天)火化二
(運與在泉同)正化度也其化上辛凉中鹹和下鹹寒藥
食宜也(中運少徵得天地之生助故宜鹹和上下同前)
少徵太宫少商太羽(終)太角(初)
己巳己亥歲
上厥隂木中少宫土運下少陽相火同正角
(本年土運不及風木司天勝之則木兼土化所謂卑監之紀上角與正角同也)其運雨風
清(雨為運氣風為勝氣清為復氣)風化清化勝復同所謂邪氣化
日也災五宫(五中宫也土運不及故災及之)風化三(司天)濕化
五(中運)火化七(在泉)所謂正化日也其化上辛凉中
甘和下鹹寒所謂藥食宜也(中運少宫不及故宜甘和上下同前)
少宫太商少羽(終)少角(初)太徵
乙巳乙亥歲
上厥隂木中少商金運下少陽相火同正角
(本年金運不及而厥隂司天木無所制則木得其政所謂從革之紀上角與正角同也)其運
凉熱寒(凉為運氣熱為勝氣寒為復氣)熱化寒化勝復同邪氣化
日也災七宫(七兊宫也金運不及故災及之)風化八(司天)清化
四(中運)火化二(在泉)正化度也其化上辛凉中酸和
下鹹寒藥食宜也(中運少商不及故宜治以酸和上下同前以酸治金義見前少隂之
政壬子壬午歲)
少商太羽(終)太角(初)少徵太宫
辛巳辛亥歲
上厥隂水中少羽水運下少陽相火其運寒
雨風(寒為運氣雨為勝氣風為復氣)雨化風化勝復同邪氣化度
也災一宫(一坎宫也水運不及故災及之)風化三(司天)寒化一
(中運)火化七(在泉)正化度也其化上辛凉中苦和下
鹹寒藥食宜也(中苦和苦從火化以温少羽之寒也上下同前)
少羽(終)少角(初)太徵少宫太商
(愚按上文六十年氣化之數有言生數者有言成數者新校正注云詳對化從標成數正化從本生數謂
如甲子年司天熱化七在泉燥化九俱從對化也甲午年司天熱化二在泉燥化四俱從正化也六十年
司天在泉正對皆同此意似乎近理今諸家多宗之而實有未必然者何也如少隂司天子午年也固可
以子午分正對矣然少隂司天則陽明在泉陽明用事則氣属卯酉也又安得以子午之氣言在泉之正
對耶且凡司天有餘則在泉必不足司天不足則在泉必有餘氣本不同若以司天從對化之成數而言
在泉亦成數司天從正化之生數而言在泉亦生數則上有餘下亦有餘上不足下亦不足是未求上下
不同之義耳故以司天言正對則可以在泉言正對則不合矣且内經諸篇並無正對之說惟本篇後文
曰太過者其數成不及者其數生此但欲因生成之數以明氣化之微甚耳故其言生者不言成言成者
不言生皆各有深意存焉似不可以強分也然欲明各年生成之義者但當以上中下三氣合而觀之以
察其盛衰之象庶得本經之意但正化對化之義亦不可不知今并附圖說于圖翼二卷以備明者參正)
凡此厥隂司天之政氣化運行後天(此總結己亥年厥隂司天六氣之化
也後天義見前)諸同正歲氣化運行同天(諸同正歲者其氣正其生長化收藏皆與
天氣相合故曰運行同天此雖以上文丁巳丁亥己巳己亥乙巳乙亥六歲為言然六十年之氣亦莫不皆然)
天氣擾地氣正(風木司天故天氣擾相火在泉土得温養故地氣正)風生高遠炎
熱從之雲趨雨府濕化廼行(木在上故風生高遠火在下故炎熱從之土氣得温
故雲雨作濕化行)風火同德上應歲星熒惑(木火同氣故二星當明)其政
撓其令速(風政撓火令速)其穀蒼丹(蒼應司天丹應在泉)間穀言太者(詳見
前陽明之政)其耗文角品羽(前陽明之政曰其耗白甲品羽義未詳)風燥火熱
勝復更作蟄蟲來見流水不冰(風甚則燥勝燥勝則熱復故勝復更作如是)
熱病行於下風病行於上風燥勝復形於中(上下之氣持于氣交
也)初之氣寒始肅殺氣方至(燥金用事也)民病寒於右之
下(金位西方金王則傷肝故寒于右之下)二之氣寒不去華雪水冰殺
氣施化霜廼降名草上焦寒雨數至陽復化(太陽用事故其氣候
如此然以寒水之客加于君火之主其氣必應故陽復化)民病熱於中(客寒外加火應則熱于中)
三之氣天政布風廼時舉(厥隂司天用事也)民病泣出耳鳴
掉眩(風木之氣見證也)四之氣溽暑濕熱相薄争於左之上
(以君火之客加于太隂之主四氣為天之左間故濕熱争于左之上)民病黃癉而為胕腫
(此濕熱之為病也胕腫肉浮腫也與足跗之跗不同癉音丹又上聲)五之氣燥濕更
勝沈隂廼布寒氣及體風雨廼行(客以濕土主以燥金燥濕更勝其候若此)
終之氣畏火司令陽廼大化蟄蟲出見流水不冰地
氣大發草廼生人廼舒(少陽在泉故候如此)其病温厲(時寒氣熱故病温厲)
必折其鬱氣資其化源(本年厥隂司天則土鬱少陽在泉則金鬱鬱氣化源義見
前又如本病篇曰己亥之歲君火升天主窒天蓬勝之不前陽明降地主窒地彤勝而不入故刺法論于火欲
升而天蓬窒抑之當刺包絡之滎金欲降而地彤窒抑之當刺心包絡之所出手少陽之所入王氏曰化源四
月也迎而取之是皆折鬱氣取化源之義)贊其運氣無使邪勝(補其不足以抑有餘也)
歲宜以辛調上以鹹調下畏火之氣無妄犯之(辛從金化以調
上之風木鹹從水化以調下之相火然相火虛實尤多難辨故曰畏火之氣無妄犯之以明其當慎也)用
温遠温用熱遠熱用凉遠凉用寒遠寒食宜同法有假
反常此之道也反是者病(詳義見前太陽陽明之政)凡此定期之紀
勝復正化皆有常數不可不察故知其要者一言而終
不知其要流散無窮此之謂也帝曰善(知其要者四句本經凡三見至
真要大論者言隂陽南北政詳本類前五九鍼十二原篇者言井滎五腧詳經絡類十四此言六十年之紀也
本節原叧列在後今隨前五運氣行主歲之紀故并類于此)
至有先後行有位次(素問六元正紀大論十八)
帝曰夫子言可謂悉矣然何以明其應乎(此連前章而求其氣應之
明騐也)岐伯曰昭乎哉問也夫六氣者行有次止有位故
常以正月朔日平旦視之覩其位而知其所在矣(次序也位
方也凡主客六氣各有次序亦各有方位故欲明其應當于正月朔日平旦視之以察其隂陽晦明寒温風氣
之位而歲候可知盖此為日時之首故可以占一歲之兆)運有餘其至先運不及其
至後(至先者氣先節候而至至後者氣後節候而至也)此天之道氣之常也(有餘
至蚤不及至遲此天氣之常也)運非有餘非不足是謂正歲其至當其
時也(正歲者和平之歲時至氣亦至也)帝曰勝復之氣其常在也災𤯝
時至候也奈何(言勝復之氣本常有也而災𤯝之至何以知之)岐伯曰非正化
者是謂災也(當其位則為正化非其位則為邪化邪則為災矣)
帝曰氣至而先後者何(同前六元正紀大論先言其蚤後言其遲也)岐伯
曰運太過則其至先運不及則其至後此候之常也(此即
前先天後天之義)帝曰當時而至者何也岐伯曰非太過非不
及則至當時非是者𤯝也(當時者應期而至也是為正歲若應蚤而遲應遲而蚤皆
為災𤯝也六微旨大論帝曰至而不至未至而至何如岐伯曰應則順否則逆逆則變生變生則病帝曰請
言其應岐伯曰物生其應也氣脉其應也詳本類六)帝曰善氣有非時而化者何
也岐伯曰太過者當其時不及者歸其巳勝也(非時而化謂氣
不應時也太過者氣盛故當其時不及者氣衰故歸其已勝巳勝者巳被勝也如春反肅夏反寒秋反熱冬反
雨之類是也)帝曰四時之氣至有蚤晏高下左右其候何如
岐伯曰行有逆順至有遲速故太過者化先天不及者
化後天(太過氣速不及氣遲也)帝曰願聞其行何謂也(上文先天後天止言
其至未及于行故復有此問)岐伯曰春氣西行(春属木而王于東居東者其行必西故春
三月風自東方來凡四季有東風者皆得春之氣)夏氣北行(夏属火而王于南居南者其行必北
故夏三月風自南方來凡四季有南風者皆得夏之氣)秋氣東行(秋属金而王于西居西者其行
必東故秋三月風自西方來凡四季有西風者皆得秋之氣)冬氣南行(冬属水而王于北居北者
其行必南故冬三月風自北方來凡四季有北風者皆得冬之氣)故春氣始於下(春氣發生
自下而升故始于下)秋氣始於上(秋氣收斂自上而降故始于上)夏氣始於中(夏氣
長成盛在氣交故始于中)冬氣始於標(標萬物盛長之表也冬氣伏藏由盛而殺故始于標殺
少戒切)春氣始於左(木氣自東而西也)秋氣始於右(金氣自西而東也)冬
氣始於後(水氣自北而南也)夏氣始於前(火氣自南而北也)此四時正
化之常(氣非正化則為虚邪賊風矣九宫八風篇曰風從其所居之鄕來為實風主生長養萬物從其
衝後來為虚風傷人者也即上文之謂)故至高之地冬氣常在至下之地
春氣常在(高山之巔夏有冰雪此冬氣常在也卑下之地冬有草生此春氣常在也五常政大論曰
高者氣寒下者氣熱此之謂也)必謹察之帝曰善
數有終始氣有同化(素問六元正紀大論十九)
帝曰天地之數終始奈何(司天在泉各有所主之數)岐伯曰悉乎哉
問也是明道也數之始起於上而終於下(司天在前在泉在後司天
主上在泉主下故起于上而終于下)歲半之前天氣主之歲半之後地氣
主之(歲半之前始于大寒終于小暑也歲半之後始于大暑終于小寒也至真要大論曰初氣終三氣天
氣主之四氣盡終氣地氣主之)上下交互氣交主之歲紀畢矣(交互者天氣地
氣互合為用也氣交主之即三氣四氣之際乃天地氣交之時詳義見本類前九)故曰位明氣
月可知乎所謂氣也(上下左右之位既明則氣之有六月之有十二其終始移易之數皆
可知矣此即所謂天地之氣也)帝曰余司其事則而行之不合其數何
也(不合其數謂以上中下運氣之數推其歲候其有不能相合者也)岐伯曰氣用有多
少化洽有盛衰衰盛多少同其化也(洽合也氣用有多少化洽有盛衰言
一歲之上下左右主客運氣必有所合若以多合多則盛者愈盛以少合少則衰者愈衰故盛衰之化各有所
從則各同其化也洽爻甲切)帝曰願聞同化何如岐伯曰風温春化
同熱曛昏火夏化同勝與復同(凡四時氣化有見風温者皆木氣也故與春化
同有見熱曛昏火者皆火氣也故與夏化同勝與復同者言初氣終三氣勝之常也四氣盡終氣復之常也凡
此同化之氣所遇皆然而無分乎四時也下文燥清烟露等化亦然)燥清烟露秋化同(皆金
氣之同化也)雲雨昏暝埃長夏化同(皆土氣之同化也)寒氣霜雪冰
冬化同(皆水氣之同化也)此天地五運六氣之化更用盛衰之
常也(運氣更用則化有盛衰盛衰有常變故難合于數也此篇下文言同天化同地化者詳本類前七)
用寒遠寒用熱遠熱(素問六元正紀大論二十)
帝曰夫子言用寒遠寒用熱遠熱未知其然也願聞何
謂遠岐伯曰熱無犯熱寒無犯寒(遠避忌之謂即無犯也凡用熱者無犯司
氣之熱用寒者無犯司氣之寒是謂熱無犯熱寒無犯寒)從者和逆者病不可不敬
畏而遠之所謂時與六位也(時謂四時即主氣也位謂六步即客氣也主客之氣
皆當敬畏不犯為從犯則為逆矣)帝曰温凉何如(謂温凉少次于寒熱亦可犯否)岐伯
曰司氣以熱用熱無犯司氣以寒用寒無犯司氣以凉
用凉無犯司氣以温用温無犯(司氣者司天司地之氣也用熱無犯等四句謂
寒熱温凉俱當避即有應用者亦無過用恐犯歲氣也)間氣同其主無犯異其主
則小犯之(間氣左右四間之客氣也主主氣也同者同熱同寒其氣甚故不可犯異者主寒客
熱主熱客寒其氣分其邪不一故可因其勢而小犯之上節言司氣此節言間氣如至真要大論曰主歲者紀歲間
氣者紀步也)是謂四畏必謹察之(四畏寒熱温凉也)帝曰善其犯者
何如(言有必不得已而犯之者將何如也)岐伯曰天氣反時則可依時(天氣
即客氣時即主氣客不合主是謂反時反時者則可依時以主氣之循環有常客氣之顯微無定故姑從乎主
也)及勝其主則可犯(勝其主者客氣大過也如夏而寒甚客水勝也冬而熱甚客火勝也
春凉秋温其氣皆然故可以熱犯熱以寒犯寒以温犯温以凉犯凉而從其變乃所謂從治也)以平為
期而不可過(遇則傷正氣而增病矣)是謂邪氣反勝者(邪氣反勝則非時而
至如應熱反寒應寒反熱應温反凉應凉反温皆邪氣反勝也反勝者故當反其氣以平之)故曰無
失天信無逆氣宜(客主氣運至必應時天之信也不知時氣失天信矣寒熱温凉用之必當
氣之宜也不知逆從逆氣宜矣)無翼其勝無贊其復是謂至治(翼其勝贊其復
皆助邪也知而弗犯是謂至妙之治)
帝曰善論言熱無犯熱寒無犯寒余欲不遠寒不遠
熱奈何(同前六元正紀大論不遠寒不遠熱謂有不可遠寒不可遠熱者其治當何如也)岐伯
曰悉乎哉問也發表不遠熱攻裏不遠寒(中于表者多寒邪故發表
之治不能遠熱夏月亦然鬱于裏者多熱邪故攻裏之治不能遠寒冬月亦然愚案此二句大意全在發攻
二字發者逐之于外也攻者逐之于内也寒邪在表非温熱之氣不能散故發表者不遠熱熱鬱在内非沉寒
之物不能除故攻裏者不遠寒此必然之理也然亦有用小柴白虎益元冷水之類而取汗愈病者何也此因
表裏俱熱故當凉觧非發之之謂也又有用理中四逆回陽之類而除痛去積者何也此因隂寒留滯故當温
中非攻之之謂也所謂發者開其外之固也攻者伐其内之實也今之昧者但見外感發熱等病不能察人傷
于寒而傳為熱者有本寒標熱之義輒用芩連等藥以清其標亦焉知邪寒在表藥寒在裏以寒得寒氣求聲
應致使内外合邪遂不可觧此發表用寒之害也其于春秋冬三季及土金水三氣治令隂勝陽微之時為尤
甚故凡寒邪在表未散外雖熾熱而内無熱證者正以火不在裏最忌寒凉此而悮人是不知當發者不可遠
熱也又如内傷喘痛脹滿等證多有三隂虧損者今人但見此類不辨虛寒便用硝黃之属且云先去其邪然
後固本若乎近理亦焉知有假實真虚之病而復伐之則病未去而元氣不能支矣此而悮人是不知當攻者
方不遠寒也二者之害余見之多矣不得不特表出之以為當事者之戒)帝曰不發不攻而
犯寒犯熱何如(言不因發表而犯熱不因攻裏而犯寒則其病當何如犯謂不當用而悮用也)
岐伯曰寒熱内賊其病益甚(以水濟水以火濟火則寒熱内賊而病益甚矣)帝
曰願聞無病者何如岐伯曰無者生之有者甚之(無病而犯
寒熱者則生寒生熱有病而犯寒熱者則寒熱反甚)帝曰生者何如岐伯曰不遠
熱則熱至不遠寒則寒至寒至則堅否腹滿痛急下利
之病生矣(寒至則陽衰不能運化故為是病)熱至則身熱吐下霍亂癰
疽瘡瘍瞀鬱注下瞤瘛腫脹嘔&KR0864;衂頭痛骨節變肉痛
血溢血泄淋閟之病生矣(熱至則火灼諸經故為是病瞀茂務二音瞤如雲切瘛
音翅)帝曰治之奈何岐伯曰時必順之犯者治以勝也(時必
順之治當順時也若有所誤犯則當治之以勝如犯熱者勝以鹹寒犯寒者勝以甘熱犯凉者勝以苦温犯温
者勝以辛凉治以所勝則可解也)
六氣正紀十二變(素問六元正紀大論二十一)
黃帝問曰五運六氣之應見六化之正六變之紀何如
岐伯對曰夫六氣正紀有化有變有勝有復有用有病
不同其候帝欲何乎帝曰願盡聞之岐伯曰請遂言之
(正紀者凡六氣應化之紀皆曰正紀與本篇前文邪化正化之正不同)夫氣之所至也
厥隂所至為和平(初之主氣木化也)少隂所至為暄(二之主氣君火也)
太隂所至為埃溽(四之主氣土化也)少陽所至為炎暑(三之主氣相火
也)陽明所至為清勁(五之主氣金化也)太陽所至為寒雰(終之主氣
水化也)時化之常也(此四時正化主氣之常也案三隂三陽之次厥隂一隂也少隂二隂也
太隂三隂也少陽一陽也陽明二陽也太陽三陽也皆因次為序下文十二化皆然此客氣之常也)厥
隂所至為風府為璺啟(府者言氣化之所司也微裂未破曰璺開拆曰啟皆風化所致
璺音問)少隂所至為大火府為舒榮(少隂為君故曰大火府物得陽氣故舒展
榮美)太隂所至為雨府為員盈(太隂化濕故為雨府物得土氣而後充實故為員盈
員周也)少陽所至為熱府為行出(少陽為相故曰熱府相火用事其熱尤甚陽氣
盛極盡達于外物得之而形全故曰行出)陽明所至為司殺府為庚蒼(金氣用事
故為司殺府庚更也蒼木化也物得發生之化者遇金氣而更易也)太陽所至為寒府為
歸藏(寒水用事物得其氣而歸藏也)司化之常也(司主也六氣各有所主乃正化之常也)
厥隂所至為生為風搖(木氣升故主生風性動故為搖)少隂所至為
榮為形見(陽氣方盛故物榮而形顯)太隂所至為化為雲雨(土能化生萬物
雲雨其氣也)少陽所至為長為蕃鮮(陽氣大盛故物長而蕃鮮)陽明所至
為收為霧露(金之化也)太陽所至為藏為周密(水之化也)氣化之
常也(六氣各有所化亦正化之常也以上二化皆兼植物為言)厥隂所至為風生
終為肅(六微旨大論曰風位之下金氣承之故厥隂風生而終為肅清也)少隂所至為
熱生中為寒(六微旨大論曰少隂之上熱氣治之中見太陽故少隂熱生而中為寒也又云君火
之下隂精承之亦為寒之義)太隂所至為濕生終為注雨(土位之下風氣承之
故太隂濕生而終為注雨即飄驟之謂)少陽所至為火生終為蒸溽(相火之下
水氣承之故少陽火生而終為蒸溽也溽音辱)陽明所至為燥生終為凉(此燥
凉二字當互更用之為是盖金位之下火氣承之故陽明凉生而終為燥也)太陽所至為寒
生中為温(六微旨大論曰太陽之上寒氣治之中見少隂故太陽寒生而中為温也愚按上文六
化厥隂太隂少陽陽明俱言終而惟少隂太陽言中者何也盖六氣之道隂陽而已隂陽微兆水火而已少隂
者君火也太陽者寒水也陽勝則隂復故少隂所至為熱生中為寒此離象之外陽内隂也隂勝則陽復故太
陽所至為寒生中為温此坎象之外隂内陽也故惟此二氣言中者言隂陽互藏之綱領也其他言終者言五
行下承之義耳)德化之常也(此以六氣之正化而承者隨之皆生物之本也故為德化之常)
厥隂所至為毛化(毛蟲之族得木化也)少隂所至為羽化(羽蟲之族得火
化也王氏曰有羽翮飛行之類義通翮亥格切)太隂所至為倮化(倮蟲之族得土化也)
少陽所至為羽化(王氏曰薄明羽翼蜂蟬之類非翎羽之羽也義通)陽明所至
為介化(甲蟲之族得金化也)太陽所至為鱗化(鱗蟲之族得水化也)德化之
常也(此動物賴之以生所謂德化之常也以上言化者凡五類)厥隂所至為生
化(萬物始生温化布也)少隂所至為榮化(物榮而秀暄化布也)太隂所至為
濡化(物滋而澤濕化布也)少陽所至為茂化(物茂而繁熱化布也)陽明所至
為堅化(物堅而斂金化布也)太陽所至為藏化(物隠而藏水化布也)布政之
常也(氣布則物從其化故謂之政)厥隂所至為飄怒大凉(飄怒木亢之變
也大凉金之承制也)少隂所至為大暄寒(大暄火亢之變也寒隂精之承制也暄音喧)
太隂所至為雷霆驟注烈風(雷霆驟注土亢之變也烈風木之承制也)少陽
所至為飄風燔燎霜凝(飄風燔燎熱亢之變也霜凝水之承制也)陽明所至
為散落温(散落金亢之變也温火之承制也)太陽所至為寒雪冰雹白
埃(寒雪冰雹水亢之變也白埃土之承制也)氣變之常也(變者變乎常也六氣亢極則承者制
之因勝而復皆非和平正氣故謂之變)厥隂所至為撓動為迎随(撓動風之
性迎随木之性)少隂所至為高明熖為曛(高明焰陽光也曛熱氣也)太隂所
至為沉隂為白埃為晦暝(晦瞑昏黑色也皆濕土之氣)少陽所至為
光顯為彤雲為曛(光顯虹電火光之属也彤雲赤雲也彤音同)陽明所至為
煙埃為霜為勁切為悽鳴(皆金氣肅殺之令)太陽所至為剛固
為堅芒為立(皆水氣寒凝之令)令行之常也(氣行而物無敢違故謂之令以上
曰政曰變曰令者凡三類)厥隂所至為裏急(風木用事則病在筋故為裏急)少隂
所至為瘍胗身熱(君火用事則血脉熱故瘍胗身熱)太隂所至為積飲
否隔(濕土用事則脾多濕滯故為積飲否隔)少陽所至為嚏嘔為瘡瘍(相火
炎上故為嚏嘔熱傷皮腠故為瘡瘍)陽明所至為浮虛(陽明用事而浮虚皮毛為金之合也)
太陽所至為屈伸不利(寒水用事則病在骨故為屈伸不利)病之常也
厥隂所至為支痛(厥隂主肝故兩脇肋支為痛)少隂所至為驚惑惡
寒戰慄譫妄(少隂主心故為驚惑熱極反兼寒化故惡寒戰慄陽亢傷隂心神迷亂故譫妄)太
隂所至為稸滿(太隂主脾病在中焦故畜滿稸音稸)少陽所至為驚躁
瞀昧暴病(少陽主膽而火乘之故為驚躁火外陽而内隂故瞀昧相火急疾故為暴病瞀音務悶
也)陽明所至為鼽尻隂股膝髀腨胻足病(陽明胃經起于鼻故為鼽
會于氣街總于宗筋以下于足故為尻隂膝足等病)太陽所至為腰痛(太陽膀胱之脉挾脊
抵腰中故為腰痛)病之常也厥隂所至為緛戾(厥隂木病在筋故令肢體
緛縮乖戾不支緛音軟戾音利)少隂所至為悲妄衂衊(火病于心而并于肺故為
悲妄火逼血而妄行故鼻血為衂汚血為衊衊音滅)太隂所至為中滿霍亂吐
下(土濕傷脾也)少陽所至為喉痺耳鳴嘔涌(相火上炎也涌湧同)陽
明所至為脇痛皴揭(燥金用事則肝木受傷故脇痛皮膚甲錯而起為皴揭皆燥病也
皴取鈞切)太陽所至為寢汗痙(寒水用事故為寝汗脉要精微論曰隂氣有餘為多汗身
寒者是也支體強直筋急反戾曰痙隂寒凝滯而陽氣不行也痙音敬)病之常也厥隂
所至為脇痛嘔泄(木自為病故脇痛肝乘于脾故嘔泄)少隂所至為語笑
(少隂主心心藏神神有餘則笑不休)太隂所至為重胕腫(土氣濕滯則身重肉浮而腫謂
之胕腫)少陽所至為暴注瞤瘛暴死(相火乘金大腸受之則為暴注而下乘脾則肌肉瞤動乘肝
則肢體筋脉抽瘛相火急暴故為暴死瘛音熾)陽明所至為鼽嚏(金氣
寒肅而斂故為鼽嚏鼽音求嚏音帝)太陽所至為流泄禁止(寒氣下行能為瀉利
故曰流泄隂寒凝結陽氣不化能使二便不通汗竅不解故曰禁止)病之常也(以上病候凡四類)
凡此十二變者報德以德報化以化報政以政報令
以令氣高則高氣下則下氣後則後氣前則前氣中則
中氣外則外位之常也(此總結上文勝復變病之候各因其所至之氣而為之報也故
氣至有德化政令之異則所報者亦以德化政令氣至有高下前後中外之異則所報者亦以高下前後中外
其在人之應之者如手之三隂三陽其氣高足之三隂三陽其氣下足太陽行身之後足陽明行身之前足少
隂太隂厥隂行身之中足少陽行身之外亦各有其位之常也)故風勝則動(此下總言六氣之病
應也風善行而數變故風勝則動)熱勝則腫(瘡瘍癰腫火之病也)燥勝則乾(精血津液
枯涸于内皮膚肌肉皴揭于外皆燥之病也)寒勝則浮(腹滿身浮陽不足而寒為病也)濕勝
則濡泄甚則水閉胕腫(濡泄水利也水閉胕腫水道不利而肌肉腫脹按之如泥不起
也以上六句與隂陽應象大論同詳見隂陽類一)隨氣所在以言其變耳(氣有高下
前後中外之異人之為病其氣亦然故氣勝于高則病在頭項氣勝于下則病在足膝氣勝于前則病在面腹
手臂氣勝于後則病在肩背腰臀氣勝于中則病在藏府筋骨氣勝于外則病在經絡皮毛而凡風勝則動熱
勝則腫燥勝則乾寒勝則浮濕勝則濡泄胕腫之類無不隨氣所在而為病變也)帝曰願聞其
用也(此言施化之用也)岐伯曰夫六氣之用各歸不勝而為化
(各歸不勝謂必從可克者而施其化也)故太隂雨化施於太陽(土能勝水也)太
陽寒化施於少隂(水能勝火也)少隂熱化施於陽明(火能勝金也)
陽明燥化施於厥隂(金能勝木也)厥隂風化施於太隂(木能勝土
也)各命其所在以徵之也(所在即方月也徵騐也主氣之方月有常如九宫八方各
有所屬六氣四時各有其序也客氣之方月無定如子午歲少隂司天則太陽在東北厥隂在東南少隂在正
南太隂在西南少陽在西北陽明在正北此子午客氣之方也太陽主初氣厥隂主二氣少隂主三氣太隂主
四氣少陽主五氣陽明主六氣此子午客氣之月也若其施化則太陽寒化當施于正南之少隂及西北之少
陽初氣之徵也厥隂風化當施于西南之太隂二氣之徵也少隂熱化當施于正北之陽明三氣之徵也太隂
雨化當施于東北之太陽四氣之徵也少陽火化當施於正北之陽明五氣之徵也陽明燥化當施于東南之
厥隂終氣之徵也此子午年少隂司天方月施化之義也然歲步各有盛衰氣太過則乘彼不勝而施其邪化
氣不及則為彼所勝而受其制化氣和平則各布其政令而無災變之化是以盈虛消長又各有微妙存焉舉
此一年他可類求矣)帝曰自得其位何如岐伯曰自得其位常化
也(自得其位言六氣所臨但施化于夲位之方月而無彼此之相犯也如前注子午歲太陽在東北主初之
氣于本位施其寒化厥隂在東南主二之氣于本位施其風化之類皆自得其位之常化也)帝曰願
聞所在也岐伯曰命其位而方月可知也(命命其名也位即上下左
右之位也方方隅也月月令也命其位則名次立名次立則所直之方所主之月各有其應而常變可知矣
愚案上文云報德以德報化以化報政令以政令者言勝復之氣因變之邪正而報有不同也云氣高則高氣
下則下氣後則後氣前則前氣中外則中外者言勝復之方隨氣所在而或此或彼變無定位也故以天下之
廣言之則東南方陽也陽者其精降于下故右熱而左温西北方隂也隂者其精奉于上故左寒而右凉以一
州之地言之則崇高者隂氣治之故高者氣寒汚下者陽氣治之故下者氣熱此方隅大小之氣有不同也以
運氣所主言之則厥隂所至為風少隂所至為火太隂所至為雨少陽所至為熱陽明所至為燥太陽所至為
寒此六氣之更勝有衰有王不一也以九宫所属言之則有曰災一宫災三宫災四宫災五宫災九宫而四正
四隅有異也故本篇言位言方言月夫以三者相參則四時八方之候其變不同者多矣故有應于此而不應
于彼者有寒熱温凉主客相反者有南方清燥而温北方雨濕而潦者有中原冰雪而寒左右温凉更互者此
以地理有高下形勢有大小氣位方月有從逆小者小異大者大異而運氣之變所以有無窮之妙也先儒有
以天下早潦不同而非運氣主歲之說者盖未達此章之理耳有按在前第十當與此篇參其義)
上下盈虛(素問六元正紀大論二十二)
帝曰六位之氣盈虛何如岐伯曰太少異也太者之至
徐而常少者暴而亡(六陽年謂之太六隂年謂之少太者氣盈故徐而常少者氣虛故暴
而亡如前章六十年運氣之紀凡六太之年止言正化而六少之年則有邪化正以不及之年乃有勝氣有勝
則有復勝復之氣皆非本年之正化必乘虛而後至故其為病反甚也愚按人之死生全以正氣為主正氣
強邪雖盛者必無害正氣弱邪雖微者亦可憂故欲察病之安危者但察正氣則吉凶可判矣觀此云太者徐
而常少者暴而亡此正盈虛之理也故凡氣運盈者人氣亦盈其為病則有餘有餘之病反徐而微以其正氣
盛也氣運虚者人氣亦虚其為病則不足不足之病必暴而甚以其本氣虧也設不明邪正盈虚之道而攻補
倒施多致氣脫暴亡是不知太者之易與而少者之可畏也)帝曰天地之氣盈虛何
如岐伯曰天氣不足地氣隨之地氣不足天氣從之運
居其中而常先也(天氣即司天地氣即在泉運即歲運歲運居上下之中氣交之分故天氣
欲降則運必先之而降地氣欲升則運必先之而升也)惡所不勝歸所同和随運
歸從而生其病也(此亦言中運也如以木運而遇燥金司其天地是為不勝則悪之遇水火
司其天地是為同和則歸之不勝者受其制同和者助其勝皆能為病故曰隨運歸從而生其病也)故上
勝則天氣降而下下勝則地氣遷而上(上勝者司天之氣有餘也上有
餘則氣降而下下勝者在泉之氣有餘也下有餘則氣遷而上此即上文天氣不足地氣随之地氣不足天氣
隨之之謂)勝多少而差其分(勝多少言氣之微甚也勝微則遷降少勝多則遷降多勝有多
少則氣交之變有多寡之差分矣)微者小差甚者大差甚則位易氣交
易則大變生而病作矣(小差則小變大差則大變甚則上下之位易于氣交之際運居
其中而常先之故易則大變生民病作矣)大要曰甚紀五分微紀七分其差
可見此之謂也(甚紀五分勝氣居其半也微紀七分勝止十之三也此天地盈虚之數有大差
小差之分故變病亦有微甚)
五鬱之發之治(素問六元正紀大論二十三)
帝曰五運之氣亦復歲乎(復報復也此問五運之氣亦如六氣之勝復而歲見否)
岐伯曰鬱極廼發待時而作也(五運被勝太甚其鬱必極鬱極者必復其發各
有時也詳如下文)帝曰請問其所謂也岐伯曰五常之氣太過
不及其發異也帝曰願卒聞之岐伯曰太過者暴不及
者徐暴者為病甚徐者為病持(持者進退纏綿相持延久也按太過者其氣
暴不及者其氣徐此理之當然也然前章云太者之至徐而常少者暴而亡若與此節相反而不知太者之暴
肆強也少者之亡受傷也肆強者猶可制受傷者不易支故此二節互言正以發明微甚之義耳)帝曰
太過不及其數何如岐伯曰太過者其數成不及者其
數生土常以生也(太過者其數成成者氣之盛也不及者其數生生者氣之微也土氣長生
于四季故常以生數而不待于成也案此數有生成其即氣有初中之義歟詳見圖翼一卷五行生成數解前
章六十年運氣政令之數凡云寒化一寒化六等義即此)帝曰其發也何如岐伯
曰土鬱之發巖谷震驚(木勝制土土之鬱也鬱極則怒怒動則發巖谷者土深之處震
驚者土氣之發也)雷殷氣交(殷盛也氣交者升降之中亦三氣四氣之間盖火濕合氣發而為雷
故盛于火濕之令)埃昏黃黑(塵霾蔽日也)化為白氣(濕蒸之氣嵐之属也)飄驟
高深(飄風驟注衝决高深也)擊石飛空洪水廼從(巖崩石走洪水從而出也)川
流漫衍田牧土駒(川流漫衍洇沒郊原也田牧土駒以洪水之後惟餘土石嵬然若羣駒散
牧于田野也)化氣廼敷善為時雨(土濕之化鬱而伸也)始生始長始化
始成(土氣被鬱物化皆遲然土鬱之發必在三氣四氣之時故猶能生長化成不失其時也)故民
病心腹脹腸鳴而為數後甚則心痛脇䐜嘔吐霍亂飲
發注下胕腫身重(此皆濕土為病濕在上中二焦故心腹脹濕在下焦故數後下利心為濕
乘故心痛肝為濕侮故脇䐜䐜脹也有聲為嘔有物為吐霍亂者吐利並行而心目瞭亂也飲痰飲也注下大
便暴泄也濕氣傷肉則胕腫身重皆土發濕邪之證)雲奔雨府霞擁朝陽山澤埃
昏其廼發也以其四氣(雨府太隂濕聚之處也霞擁朝陽見于旦也埃昏土氣之濁也
土主四之氣在大暑六月中後凡六十日有竒故土鬱之發以其四氣)雲横天山浮游生
滅怫之先兆(浮游蜉蝣也朝生暮死其出以隂此言大者為雲横天山小者為浮游生滅皆濕化
也二者之見則土鬱將發先兆彰矣怫鬱也怫音佛)金鬱之發天潔地明氣
清氣切(火勝制金金之鬱也金氣清明急切故其發如此)大凉廼舉草樹浮煙
(大凉者金之寒氣浮煙者金之斂氣)燥氣以行霿霧數起(金風至則燥氣行隂氣凝則霿
霧起霿霧厚霧也霿蒙茂二音)殺氣來至草木蒼乾金廼有聲(殺氣隂氣
也蒼乾凋落也金廼有聲金氣勁而秋聲發也)故民病欬逆心脇滿引少腹善
暴痛不可反側嗌乾面陳色惡(欬逆嗌乾肺病而燥也心脇滿引少腹善暴病
不可反側金氣勝而傷肝也陳晦也金氣肅殺故面色陳而悪也)山澤焦枯土凝霜鹵
怫廼發也其氣五(燥氣行故山澤焦枯土面凝白鹵結為霜也金王五之氣主秋分八月中
後凡六十日有竒故其發也在氣之五鹵音魯)夜雪白露林莽聲悽怫之兆
也(二者之見皆金鬱欲發之先兆)水鬱之發陽氣廼辟(土勝制水水之鬱也水鬱
而發寒化大行故陽氣乃辟辟避同)隂氣暴舉大寒廼至川澤嚴凝寒雰
結為霜雪(寒雰寒氣之如霧者雰音分)甚則黃黑昏翳流行氣交廼
為霜殺水廼見祥(黃土色黑水色水為土鬱而發故二色並見于氣交祥災異也凡吉凶之
兆皆曰祥)故民病寒客心痛腰脽痛大關節不利屈伸不便
善厥逆痞堅腹滿(此皆寒水之氣為病火畏水故心痛寒入腎故腰脽痛寒則氣血滯筋脉
急故關節不利屈伸不便隂氣勝陽氣不行故厥逆痞堅腹滿)陽光不治空積沈隂白
埃昏暝而廼發也其氣二火前後(二火前後君火二之氣相火三之氣自春
分二月中而盡于小暑六月節凡一百二十日皆二火之所主水本王于冬其氣鬱故發于火令之時隂乘陽
也王氏曰隂精與水皆上承火故其發也在君相二火之前後)太虛深玄氣猶麻散微
見而隠色黑微黃怫之先兆也(深玄黑色也麻散如麻散亂可見微見而隠也
大都占氣之法當于平旦候之其色黑而微黃黃為土色黑為水色微黃兼黑水鬱將發之先兆也)木
鬱之發太虛埃昏雲物以擾大風廼至屋發折木木有
變(金勝制木木之鬱也木鬱之發風氣大行故有埃昏雲擾發屋折木等候皆木之為變也)故民病
胃脘當心而痛上支兩脇鬲咽不通食飲不下甚則耳
鳴眩轉目不識人善暴僵仆(此皆風木肝邪之為病厥隂之脉挾胃貫膈故胃脘
當心而痛鬲咽不通食飲不下也上支兩脇肝氣自逆也肝經循喉嚨入頏顙連目系上會于巔故為耳鳴眩
轉目不識人等證風木堅彊最傷胃氣故令人善暴僵仆)太虛蒼埃天山一色或為
濁色黃黑鬱若横雲不起雨而廼發也其氣無常(蒼埃濁色
黃黑鬱若皆風塵也風勝濕故雲雖横而不起雨風氣之至動變不定故其發也亦無常期)長川草
偃柔葉呈隂松吟高山虎嘯巖岫怫之先兆也(草偃草尚之風
必偃也呈隂凡柔葉皆垂因風翻動而見葉底也松吟聲在樹間也虎嘯則風生風從虎也凡見此者皆木鬱
將發之先兆)火鬱之發太虛腫翳大明不彰(水勝制火火之鬱也腫字
誤當作曛盖火鬱而發熱化大行故太虛曛翳昏昧大明反不彰也)炎火行大暑至山澤
燔燎材木流津廣厦騰烟土浮霜鹵止水廼減蔓草焦
黃風行惑言濕化廼後(燔燎騰烟炎熱甚也材木流津汁溶流也霜鹵水泉乾涸而鹵
為霜也止水畜積之水也風行惑言熱極風生風熱交熾而人言惑亂也濕化廼後雨不至也厦音夏鹵音
魯)故民病少氣瘡瘍癰腫脇腹胸背面首四肢䐜憤臚
脹瘍疿嘔逆瘛瘲骨痛節廼有動注下温瘧腹中暴痛
血溢流注精液廼少目赤心熱甚則瞀悶懊憹善暴死
(此皆火勝之為病也壮火食氣故少氣火能腐物故瘡癰陽邪有餘故為䐜塞憤悶臚腔脹滿瘍疿瘡毒等患
火氣上衝故嘔逆火傷筋則瘛瘲抽掣火傷骨則骨痛難支火伏于節則節廼有動火在腸胃則注下火在少
陽則温瘧火實于腹則腹暴痛火入血分則血溢流注火爍隂分則精液廼少火入肝則目赤火入心則心熱
火炎上焦則瞀悶火鬱膻中則懊憹火性急速敗絶真隂則暴死䐜昌真切臚閭盧二音疿音肺瘛音翅瘲
音縱懊音鏖憹乃包切)刻終大温汗濡玄府其廼發也其氣四(刻終
者百刻之終也日之刻數始于寅初終于丑未此隂極之時也故一日之氣惟此最凉刻終大温而汗濡玄府
他熱可知矣玄府汗空也火本王于夏其氣鬱故發于未申之四氣四氣者陽極之餘也)動復則静
陽極反隂濕令廼化廼成(上文言濕化廼後至此則火王生土故動復則静陽極反
隂土氣得行濕令復至故萬物得以化成也)華發水凝山川冰雪焰陽午澤
怫之先兆也(羣華之發君火二氣之候也午澤南面之澤也于華發之時而水凝冰雪見火氣之
鬱也于面南之澤而焰陽氣見則火鬱將發之先兆也)有怫之應而後報也皆
觀其極而廼發也(此以下總結上文鬱發之義也凡應有先兆報必隨之盖物極則變故鬱
極廼發)木發無時水随火也(土金火之鬱發各有其時惟風木善行數變上文云其氣
無常即木發無時也水能勝火上文云其氣二火前後即水隨火也)謹候其時病可與期
失時反歲五氣不行生化收藏政無恒也(知時氣則病氣可與期失
時氣則五氣之行尚不能知又焉知生化收藏之常政哉)帝曰水發而雹雪土發而
飄驟木發而毁折金發而清明火發而曛昧何氣使然
岐伯曰氣有多少發有微甚微者當其氣甚者兼其下
徵其下氣而見可知也(此發明承制之義也氣有多少太過不及也發有微甚鬱微則
發微鬱甚則發甚也微者當其氣本氣之見也甚者兼其下承氣兼見也如水位之下土氣承之土位之下木
氣承之木位之下金氣承之金位之下火氣承之火位之下水氣承之是也故水發之微者為寒甚者為雹雪
是兼乎上雹雪之體如土故也土發之微者為濕甚者為飄驟是兼乎木風主飄驟故也木發之微者為風甚
者為毁折是兼乎金金主殺伐故也金發之微者為燥甚者為清明是兼乎火火主光明故也火發之微者為
熱甚者為曛昧是兼乎水水主昏昧故也徵證也取證于下承之氣而鬱發之微甚可知矣)帝曰善
五氣之發不當位者何也(不當位謂有不應其時也)岐伯曰命其差
(氣有盛衰則至有先後故曰命其差差者不當其位也如至真要大論曰勝復之作動不當位或後時而至但
彼論勝復之至不當位此論五氣之發不當位雖所論似異而義則一也)帝曰差有數乎(言日
數也)岐伯曰後皆三十度而有竒也(後者自始及終也度日也三十度而有竒
一月之數也竒謂四十三刻七分半也盖氣有先至後至之差不過三十度耳即如氣盈朔虛節序置閏之法
蚤至者先十五日有竒遲至者後十五日有竒或前或後總不出一月有竒之數正此義也愚按本篇風雲
雷雨之至雖五行各有所主然隂陽清濁之分先賢亦有所辨此雖非本篇之意然格至之理有不可不知者
今并附之如或問雷霆風雲霜雪雨露于張子者對曰隂氣凝聚陽在内不得出則奮擊而為雷霆陽在外不
得入則周旋不舍而為風陽為隂累則相持為雨而降隂為陽得則飄揚為雲而升又有問雨風雲雷于邵子
者荅曰陽得隂為雨隂得陽為風剛得柔為雲柔得剛為雷無隂不能為雨無陽不能為雷雨柔属隂待陽而
後興雷剛属陽待隂而後發張氏釋之曰風雨自天降故言隂陽雲雷自地升故言柔剛天陽無隂不能為雨
地隂無陽不能成雷雨隂形柔本乎天氣之陽雷鳴聲剛出乎地體之隂隂陽互相用也又有以八卦爻象問
于蔡節齋者荅曰坎隂為陽所得則升為雲陽淺則為霧坎陽為隂所累則降為雨隂淺則為露隂在外陽不
得出則為雷隂固則為地動震也隂在内陽不得入則為風隂固則為大風㢲也陽包隂則離為霰陽和隂則
為雪離交坎也隂包陽則坎為雷隂入陽則為霜坎交離也隂陽之精互藏其宅則離為日坎為月隂陽相戛
則為電隂陽失位則為霓此固諸賢之說也若以愚見觀之風者陽中之清氣也氣之微者和氣之甚者烈無
陽不為風也雲者陽中之濁氣也濁之清者輕濁之濁者重無隂不成雲也隂之清者從陽凝聚則為露隂之
濁者從陽升降則為雨陽為隂鬱激而成雷雷即電之聲電即雷之形故雷之將發電必先之其所以有先後
者形顯見之速聲遠聞之遲也有有雷而無電者或以陽氣未盛聲已達而形未露也或以隂氣太重而蔽火
之光也有有電而無雷者或以光遠可見而聲遠不可聞也或以孤陽見形隂氣未及而無水之激也凡欲得
雷之情者當驗以水之沃火也霧乃隂氣由陽逼而升霧多見于蚤者以夜則日居也下旦則水氣上達故日
將中則霧必收又為陽逼而降凡欲得霧之情者當驗以釡中之氣也虹為日影穿雨而成故虹必見于雨將
霽日東則虹西日西則虹東而中必有殘雨以間之其形乃見無雨則無虹無日亦無虹秋冬日行南陸黃道
既遠故虹藏不見矣凡欲得虹霓之情者當驗水盆映日之影也雹是重隂凝寒所成如岐伯曰至高之地冬
氣常在所以高山之巔夏無暑熱而碧空之寒凝結有之然地穴可以藏冰則深山窮谷寕無蓄此雲龍所帶
于義亦通是以漢文時雹如桃李漢武時雹似馬頭隨結隨下者有如是其巨哉然則結者帶者皆理之所有
也至若雨凝為雪露結為霜是又無待于辨者天道茫茫誠非易測姑紀管窺以資博雅之擇云)帝
曰善鬱之甚者治之奈何(此以下詳明五鬱之治也天地有五運之鬱人身有五藏
之應鬱則結聚不行乃致當升不升當降不降當化不化而鬱病作矣故或鬱于氣或鬱于血或鬱于表或鬱
于裏或因鬱而生病或因病而生鬱鬱而太過者宜裁之抑之鬱而不及者宜培之助之大抵諸病多有兼鬱
此所以治有不同也)岐伯曰木鬱達之(達暢達也凡木鬱之病風之属也其藏應肝膽其經
在脇肋其主在筋瓜其傷在脾胃在血分然木喜調暢故在表者當疏其經在裏者當疏其藏但使氣得通行
皆謂之達諸家以吐為達者又安足以盡之)火鬱發之(發發越也凡火鬱之病為陽為熱之属也
其藏應心主小腸三焦其主在脉絡其傷在隂分凡火所居其有結聚斂伏者不宜蔽遏故當因其勢而解之
散之升之揚之如開其窗如揭其被皆謂之發非獨止于汗也)土鬱奪之(奪直取之也凡土鬱之病
濕滯之属也其藏應脾胃其主在肌肉四肢其傷在胷腹土畏壅滯凡滯在上者奪其上吐之可也滯在中者
奪其中伐之可也滯在下者奪其下瀉之可也凡此皆謂之奪非獨止于下也)金鬱泄之(泄疎利也
凡金鬱之病為斂為閉為燥為塞之属也其藏應肺與大腸其主在皮毛聲息其傷在氣分故或解其表或破
其氣或通其便凡在表在裏在上在下皆可謂之泄也)水鬱折之(折調制也凡水鬱之病為寒為
水之属也水之本在腎水之標在肺其傷在陽分其反尅在脾胃水性善流宜防泛溢凡折之之法如飬氣可
以化水治在肺也實土可以制水治在脾也壮火可以勝水治在命門也自強可以帥水治在腎也分利可以
泄水治在膀胱也凡此皆謂之折豈獨抑之而已哉)然調其氣(然如是也用是五法以去其鬱鬱去
則氣自調矣)過者折之以其畏也所謂寫之(此承上文而言鬱之甚者其邪
聚氣實則為太過之病過者畏寫故以寫為畏如至真要大輪曰木位之主其寫以酸火位之主其寫以甘土
位之主其寫以苦金位之主其寫以辛水位之主其寫以鹹之類是即治以所畏也)帝曰假者何
如岐伯曰有假其氣則無禁也所謂主氣不足客氣勝
也(假假借也氣有假借者應熱反寒應寒反熱也則亦當假以治之故可以熱犯熱以寒犯寒而無禁也温
凉亦然如五常政大論曰假者反之至真要大論曰反者反治即無禁之義然氣之有假者乃主不足而客勝
之盖主氣之寒熱有常而客氣之隂陽多變故有非時之相加則亦當有變常之施治也假者反治諸義當考
論治會通)帝曰至哉聖人之道天地大化運行之節臨御之
紀隂陽之政寒暑之令非夫子孰能通之請藏之靈蘭
之室署曰六元正紀非齋戒不敢示慎之也(此總結六元正紀以
示珍重也)
類經卷二十六
