小名錄卷下
唐陸龜蒙撰
宋高祖劉裕字德輿小字寄奴
少帝義符小字車兵武帝長子立二年昏悖太后召羣
臣廢帝為滎陽王
文帝名義隆小字車兒武帝第三子立三十年為太子
劭元兇所殺
孝武帝駿字休龍小字道民文帝第三子討元兇立十
一年崩
前廢帝子業小字法師孝武長子殘忍無道湘東王彧
廢之在位一年
明帝彧字休炳小字榮期文帝第十一子立七年崩
後廢帝昱字德融小字慧震明帝長子無道淫虐蕭道
成廢之
順帝淮字仲謀小字智觀立三年禪位於齊封汝隂王
廣陵王義眞字車士為揚州刺史太后謂帝曰道隣汝
布衣時兄弟宜用為揚州上曰寄奴於道隣豈有所
惜但揚州根本所寄事務至多非道隣所了太后曰
道隣年出五十不如汝十歲兒也上曰車士雖為刺
史事無大小皆由寄奴道隣年長不親其事則於聽
不足太后默然
王愉小字駒晉尚書僕射江右冠族子綏亦有重名以
高祖起自布衣甚忽之裕晚得志悉誅之唯司徒王
謐有舊恩雖為桓玄佐命終保持之不得誅謐從弟
湛謂駒無罪義旗誅之此是剪除勝已以絶民望兄
桓氏黨阿而名位如此欲求免得乎謐懼奔扵曲阿
高祖迎還復位
劉穆之字道和小字道民高祖初尅亰城謂何無忌曰
急須得一府主簿如何何無忌曰無過劉道民也
劉秀之小字阿秀瑀族叔秀之為丹陽尹瑀與親故書
曰吾家黑面阿秀遂居劉安衆處朝廷不為多士
王鎮惡祖猛父休五月五日生家以俗忌欲以出繼疎
宗猛見曰此非常兒昔孟嘗君以五月五日生兒將
興吾門矣遂用為嗣鎮惡後封博陵侯進號征虜將
軍
向靖小名稱與高祖諱同改稱小字今傳稱向彌是也
蔡廓常器其小子與親故書小兒四歲神器似可不入
非類不與小人遊故以興宗為之名興宗為之字褚渾
之小字佛佛高祖以舊功愛之會稽郡偶缺朝議欲
蔡廓為之高祖曰彼自是蔡家佳兒千我何事不如
與禇佛佛
傅亮秉政將拜蔡廓為吏部尚書因傅隆問廓廓曰若
以選事悉付我我則為之不然即不拜亮語徐羡之
曰黃門郎以下當盡委於蔡羡不復措手矣以上則
共參同異廓曰我不能與徐干木(羡之小字)署紙尾遂不
拜吏部黃紙案吏部尚書與錄尚書連名故廓云署
紙尾
劉敬宣為青州都督諸葛長民招以同叛敬宣遂遣
使呈高祖曰阿夀(敬宣小字)正謂不負我也
謝述與劉湛為異常之交湛美甚有風度謂人曰我見
謝道兒未嘗足(道兒述小字)
謝靈運小字客兒初錢塘杜明師夜夢中向有人來入
舘是夕即靈運生於會稽旬日而謝玄亡其家以子
難得遂送靈運於杜治養之十五方還郡故名曰客
兒(明師名昊字不恭性敏悟宗事正一少參天師治錄陸納為尚書年三十患創昊為奏章延至七十)
袁粲字景倩父灌早卒祖母哀其幼孤名之曰愍孫有
風操著妙德先生傳以續嵇康高士傳敏孫少慕苟
奉倩為人乃白太祖字景倩
始興王濬字休明將産之夕有鵩鳥鳴於屋上巫蠱事
發上謂潘淑妃曰太子圖富貴更是一理虎頭(濬小字也)
復如此非思慮所及汝母子豈可一日無我也皆賜
死
謝弘微父思武昌太守從叔峻無子峻以弘微為嗣
本名密犯所繼内諱故以字稱與族子靈運瞻曜並
以文義賞會居烏衣巷同遊叔父混敬賞之嘗曰阿
遠(瞻小字)剛而負氣阿客博而無檢阿多(曜小字)恃才而
持操不篤宣明(晦小字)自知而納善不周設復功濟三
才終亦以此為恨至如微子吾無間然
王微字景玄瑯琊人也善屬文能書畫為吏部郎弟僧
謙亦有才幹為太子舍人遇疾微躬自處治而謙服
藥失度遂卒微深自咎恨發疾不治哀痛不已以書
告靈曰吾素好醫術不能使爾得全又尋思不精至
使枉遇痛酷奈吾罪何阿謙何圖至此誰復視我誰
復憂我他日寳吝三光割嗜好以祈年今也唯速化
耳後謙四十日卒
謝靈運解職東歸惠連幼有才悟而輕薄不為父方明
所知靈運去永嘉還始寧時方明為會稽郡靈運見
惠連大相知賞何長瑜教惠連讀書亦在郡靈運又
以為絶倫謂方明曰阿連少悟如此而尊以常兒遇
之何長瑜當今仲宣飴以下客之食尊既不能禮賢
宜以長瑜還靈運遂載之而去
劉湛字弘仁小字班虎太祖自豫州長史徵為太子詹
事時彭城王義康權傾中外湛與推崇之無復人臣
禮上稍不平湛初入朝夕引接不夕不出晚節上意
稍離而接遇不改上嘗謂所親曰劉班初自西還吾
嘗看日早晚慮其當去比入朝亦看日早晚慮其不
去遷丹陽尹竟伏誅殷景仁與湛俱為太守任遇初
相欵洽後漸猜隙義康專權而湛昔為上佐以舊情
自結傾黜景仁義康盡屬湛諸人附欵無復至殷氏
門湛黨劉敬文父成未悟其機詣景仁求郡敬文遽
往謝湛曰老父悖耄遂就殷鐡求郡有負生成闔門
慚懼其姦諂如此阿鐡景仁小字
范煜字蔚宗父泰母如厠産之額為磚所傷故小字㙛
而徐湛之小字仙僮初魯國孔熙先有異才為散騎常
侍以父默之受義康恩欲伸報德又以范煜不得志
因煜外甥謝綜結煜湛之為丹陽尹悉約太子送南
平王鑠出鎮於虎帳崗祖道日作亂而差互不得發
湛之乃上表發之且以自明及收入獄煜隔壁遙問
綜曰始被收時疑誰所告綜曰不知曄曰徐仙僮也
悉伏誅
魯爽小字女生祖宗之南陽郡公宗之子軌一名象齒
即爽之父也爽少有武藝弟秀字天念才力過爽建
安中義宣謀反戰飲酒過度敗斬之
劉南陽泹陽人本字拗胡以其顔面拗黑似胡及長乃
單為胡出牙郡將捷口善處分稍至隊主蠻甚畏之
小兒啼怖之曰劉胡來便止
陶潜字元亮一字淵明集載責子詩云白髮披兩鬢肌
膚不復實雖有五男兒總不好紙筆阿舒已十二懶
惰故無匹阿宣行志學而不好文術雍端年十三不
識六與七通子垂九齡但覓梨與栗天運苟如此且
進杯中物又載與儼等疏云告儼俟份修等云云又
有命子詩云三千之罪無後為急我誠念哉呱聞爾
泣卜云嘉日占亦良時名汝曰儼字汝求思按此儼
即阿舒也
鮑照字明遠妹字令暉有才思亞於明遠著香茗賦集
行於世
齊高帝名道成字紹伯小字鬪將世祖皇帝熙字宣遠
太祖長子生於建康青溪宅其夕陳孝后劉昭后同
夢龍據因小字曰龍兒初高祖在府夢著屐上太極
殿三人從一人武帝一人明帝一人張天地圖而不
識意言是梁太祖子弟及踐阼常與梁太祖密晏謂
曰我辛苦得天下而祚不傳孫我死龍子當得(龍兒也)
龍子死當屬阿度(玄度也)此後當還卿子
鬱林王昭業字文尚文惠太子長子小字法身文惠薨
立為皇太孫美容止好隸書世祖勑皇孫手書不得
妄出意貴重之嘗呼為法身坐之重幄别撫問即位
不君以罪廢
高宗明皇帝鸞字栖景始安王道生子小字玄度自宣
城王即位
文惠太子長懋字雲喬世祖長子小字白澤
前湘州刺史王蘊太后兄弟有膽力以父楷名宦不達
將欲自奮每撫劍曰龍泉太阿汝知我者叔父景文
曰阿答滅我門戸蘊答曰與童烏貴賤覺異童烏景
文子絢小字阿荅蘊小字後與劉康玄粲謀反死
王琨祖薈(音衛)將軍父懌不慧初不為娶家以獠婢侍之
生琨遂名崑崙懌後娶南陽樂玄女無子改名琨立
以為嗣性清慎官至侍中
長沙威王晃字宣明太祖第四子有武力太祖愛之臨崩
以晃屬世祖晃愛武飾罷徐州還私載數百人仗還
都為禁司所覺棄之江水世祖大怒豫章王嶷御前
稽首涕泣曰晃罪誠不足宥陛下當憶先朝念白象
上亦垂泣舍之白象晃小字
武陵昭王曄字宣照太祖第五子母羅氏以罪誅曄見
愛世祖即位曄數以言語忤旨世祖嘗幸豫章王嶷
東田宴諸王獨不召曄嶷曰風景殊美今日甚憶
武陵上乃令呼之曄善射屢發命中顧四座曰手如
何上神色甚怪嶷曰阿五常日不爾今日可謂仰藉
天威帝意乃釋阿五曄小字
鄱陽王鏘字宣韶太祖第七子有寵於世祖鏘雍容得
物情上為鬱林心疑高宗諸王問訊獨留鏘問曰鸞
於法身(鬱林小字)何如鏘曰臣鸞於宗戚長且受寄先帝
臣等年皆少朝廷之幹唯鸞一人願陛下無以為慮
鬱林退謂徐龍駒曰我欲與公共計取鸞公既不同
我不能獨辦且復少聽鬱林為高宗所廢鏘竟不知
初高宗東府權勢稍異鏘每常屣履奉迎鏘語及家
國言淚俱下鸞以此推信之鏘竟被害
東昏侯潘淑妃小字玉兒帝為潘起神仙永夀玉殿鑿
為蓮花貼地上令潘妃行曰步步生蓮花常市琥珀
釵一隻直百七十萬
劉瓛字子珪沛郡相人晉丹陽尹惔六世孫少篤學博
通五經聚徒教授常有數千性至孝祖母病疽經年
手持膏藥潰指皆爛母孔氏甚嚴明謂所親曰阿稱(瓛小)
(字)便是今世曾子諡貞簡先生
王思遠晏之從弟父羅云平西長史有節操竟陵王子
良薦為吏部尚書郎初高宗廢立之際晏預其謀思
遠謂晏曰兄蒙世祖厚恩今一旦贊人如此事彼或
以計相須兄將來何以自立若及此引决猶可後悔
無及晏不納及高宗即位拜驃騎爵為王遙光勸除
之晏集會子弟謂思微曰隆昌之末阿戎勸吾自裁
若從其語豈有今日思遠遽應曰如阿戎所見猶未
晚耳晏竟誅思遠遷侍中(阿戎遠小字)
廬陵王子卿小字鳥熊世祖第三子出為南豫州刺史
帝謂司徒竟陵王子良曰鳥熊痴如熊不得天下第
一人行事無以厭一州既而曰吾思得其人矣乃使
陸惠曉為長史行事臨别帝問惠曉曰卿何以輔廬
陵王惠曉對曰静以修身儉以養性静則身不擾儉
則民不煩雖庸者猶當知勉况廬陵以帝子之尊耶
帝大悦
袁彖字偉才陳郡夏陽人父覬武陵太守少有風氣好
屬文談玄舉秀才歷諸王府參軍不就覬臨終與兄
顗書曰史公才識可喜足懋先基彖有孝節累遷侍
中史公彖小字彖形體充腴有異於衆每從車騎射
雉郊野數人推扶乃能徒步
張冲字思約吳人冲出繼伯父景徹景徹字樝父邵小
字梨宋文帝戲景徹曰樝何如梨徹荅曰梨是百果
之宗樝何敢及
張敬兒南陽冠軍人也父醜為郡將母常在田捃拾困
極乃卧於瀆間夢有物如犬子頭有角牴之因感而
有娠故小字狗兒宋明帝以其名鄙改焉年少便馬
有膽氣好射虎發無不中累以軍功為南陽守斬桂
陽王休範遷雍州刺史驍騎將軍封襄陽侯狗兒後
更名敬而不肯出官嘗居南保村中與居民不異敬
兒竟為世祖所誅
巴東王子嚮為荆州刺史直閣將軍董蠻奴粗有氣力
子嚮要與同行蠻奴曰殿下癲如雷敢相随乎子嚮
笑曰君敢出此言亦復竒癲上聞而不悅曰人名蠻
奴復何容得蘊藉乃改名仲舒
梁武帝衍字叔達小字練兒
簡文帝諱綱字世讃高祖第三子小字六通
元帝諱繹字世誠高祖第七子小字七符
敬帝方智字惠相世祖第九子小字法真
昭明太子統字德施高祖長子母曰丁貴嬪小字維摩
蕭藻字靖藝少立名行志操清潔善屬文好古體詩
高祖每曰子弟並如迦業吾復何憂累遷尚書左僕
射(迦業統小字)
豫章王綜初綜母吳淑媛本齊東昏宫人復為高祖所
幸生綜媛嘗私謂綜曰我齊宫懷汝入梁七月而生
實永元遺體綜深信之密有異志及為南徐州刺史
有練樹並令斫伐之以高祖名練故也竟以彭城降
于索虜
馬仙琕字靈馥小名仙婢長乃改名仙琕善為將與士
卒同勞苦居無帷幕衾屏與厮養最下者同
任昉字彦升樂安人文章之美冠絶一時官至太常昉
有四子東里西華南容北叟並無學術墜其家業劉
孝標見昉諸子流離不能自振平生舊交莫有收䘏
者西華冬月著葛帔練裙路逢峻峻惕然矜之乃廣
朱公叔絶交論到溉見其論抵几於地終身為恨
柳仲禮小字申子故庾信哀江南賦云申子奮發勇氣
咆勃實惣元戎身先士卒胄落魚門兵填馬窟累犯
通中頻遭刮骨功業夭枉身名埋沒(柳於清塘一戰遭重創至於城)
(䧟不時復戰)
謝覽弟舉與王筠王泰俱有令名時人為之語曰王有
養矩謝有覽舉養矩筠泰小字也
劉孝綽字孝綽幼聰敏能屬文舅王融深賞異之每言
曰天下文章若無我當歸阿士阿士綽小字也父繪
友人任昉沈約范雲等皆造之官至秘書監綽少有
盛名仗氣負才多所凌忽詞藻為當時所宗每作一
篇朝成暮遍傳寫絶域綽弟姪羣從七十人皆善文
近古未之有也有三妹嫁王叔英張乘徐悱皆有才
學悱妻尤為清拔也昭明太子好文士常遊晏玄圃
執王筠袖撫孝綽肩曰可謂左挹浮丘袂右拍洪崖
肩其見重如此
羊偘字祖忻少瑰偉身長七尺八寸愛文雅博涉書記
關弓至十石嘗於兖州堯廟墻直上至五尋横行七
迹性豪侈善音律自造採蓮歌甚有新致姬妾列侍
窮極侈靡有弹筝人名大喜着鹿角爪長七寸舞人
張静婉腰圍一尺六寸時人咸推能掌上舞又有孫
景玉能反腰帖地銜得席上玉簮大同中魏使楊裴
同宴賓客三百餘人食器皆金玉奏三部女樂至夕
侍女百餘人皆執金花燭偘不飲酒而好賓遊終日
獻酬同其醒醉
陳高祖霸先字興國小字法生吳興長興人漢太丘長
寔之後也
廢帝伯宗字奉業小字藥王世祖長子也仁弱無人君
體太后廢為臨海王
宣帝頊字紹世小字師利始興王第二子身長八尺二
寸手垂過膝嘗張燈夜寢見者乃是大龍無不驚走
避於他室世祖踐阼封安成王及廢帝乃即帝位梁
大同二年元帝徵高祖入侍累遷中書侍郎永定二
年襲封始興王十四年崩遺制以瓦器葬寧顯陵廟
號高宗
後主叔寳字元秀小字黃奴宣帝長子立而嗜酒賦詩
不恤國事工文為長夜之飲常在庭任用中書舍人
沈客卿等又起臨春結綺望仙三閣華麗侈靡自古
未有隋晉王入臺城百萬之衆不戰而亡
司馬暠字文叔河内温人也幼有至性十二丁内艱水
漿不入口殆將一旬梁帝見暠羸瘦謂其父子産曰
昨見羅兒傷其憔悴使人惻然便是不墮家風有子
矣羅兒暠小字
徐陵字孝穆摛之子幼聰敏善屬文為兒時沙門寳誌
見之驚曰天上麒麟何因至此因小字僧悅陵母臧
氏嘗夢五色雲化為鳳集左肩上已而誕陵陵目有
青睛時人以為聰慧之相自有陳創業文檄及禪授
詔策皆陵所作為一代文宗子份九歲作夢賦陵見
之語所親曰吾幼時屬文亦不如此
任忠字奉誠小字蠻奴汝隂人少孤微不為鄉里所重
及長詭譎多計後累以戰功進鎮南將軍及隋兵入
忠出戰敗入見後主啓云陛下唯當具舟檝上流羣
臣以死衛後主信之時隋將韓擒虎自新林入忠乃
降隨軍入南掖門至長安授開府卒
周文育字景德義興人本姓項名猛奴居新安夀昌里
年十一能反覆游水中數里跳高五六尺與羣兒聚戲莫
能及者周薈為夀昌浦口戍主見而竒之乞為己子
請周捨為製名字命兄子弘譲教之書計文育曰誰
能學此取富貴有大槊耳讓壮之乃教騎射從高祖
破侯景累功為鎮南將軍
陳子高會稽人世祖時為吳興守高年十六為總角容
貌美麗狀似婦人世祖見而問之能事我乎高許諾
本名蠻子世祖改命今名執備身刀世祖寵之
後魏元父字伯擕小字長义父妻林太后之妹太后臨
朝以父妹夫除通直郎常侍妻封馮翊君拜女侍郎
父以此意勢日盛遷侍中加領軍既在門下兼總禁
軍深為太后所信太傅清河王澤親賢輔政後太后
寵稍薄因解侍中除名初咸陽王禧以逆見誅子樹
奔梁梁封為鄴王又叉擅權樹乃遺魏公卿書曰元
叉本名夜叉元羅本名羅刹夜叉羅刹此鬼食人非
遇黑風事同飄墮嗚呼魏景罹此二灾昆季此名必
能噬物未幾有人告义謀叛得其手書並賜死
游雅字伯度小字黃頭廣平任人也太武時與渤海高
允俱知名徵拜中書博士雅性剛戇好自矜誕凌躐
人物高允重雅雅輕允允不以為恨允將昏邢氏雅
勸允昏其族允不從雅曰人貴河間邢不勝廣平游
人自棄伯度我自敬黃頭貴己賤人皆此類也
小名錄卷下
