拾遺記卷七
晉王嘉撰
魏文帝所愛美人姓薛名靈芸常山人也父名鄴為酇
鄉亭長母陳氏隨鄴舍於亭傍居生貧賤至夜每聚
隣婦夜績以麻蒿自照靈芸年至十五容貎絶世隣
中少年夜來竊窺終不得見黃初元年谷習出守常
山郡聞亭長有美女而家甚貧時文帝選良家子女
以入六宫習以千金寶賂聘之既得乃以獻文帝靈
芸聞别父母歔欷累日淚下霑衣至升車就路之時
以玉唾壺承淚壺即紅色既發常山及至京師壺中
淚凝如血矣帝以文車十乘迎之車皆鏤金為輪輞
丹畫其轂軛前有雜寶為龍鳳銜百子鈴鏘鏘和鳴
響於林野駕青色駢蹄之牛日行三百里此牛尸塗
國所獻足如馬蹄也道側燒石葉之香此石重疊狀
如雲母其光氣辟惡厲之疾此香腹題國所進也靈
芸未至京師數十里膏燭之光相續不滅車徒喧路
塵起蔽於星月時人謂為塵宵又築土為臺基高三
十丈列燭於臺下名曰燭臺望如列星之墜地又於
大道之傍一里致一銅表高五尺以誌里數故行者
歌曰青槐夾道多塵埃龍樓鳳闕望崔嵬清風細雨
雜香來土上出金火照臺此七字是妖辭也時為銅
表誌里數於道側是土上出金之義以燭置臺下則
火在土下之義漢火德王魏土德王火伏而土興土
上出金是魏滅而晉興也靈芸未至京師十里帝乘
雕玉之輦以望車徒之盛嗟曰昔者言朝為行雲暮
為行雨今非雲非雨非朝非暮改靈芸之名曰夜來
入宫後居寵愛外國有獻火珠龍鸞之釵帝曰明珠
翡翠尚不能勝况乎龍鸞之重乃止不進夜來妙於
鍼工雖處於深帷重幄之内不用燈燭之光裁製立
成非夜來所縫製帝則不服宫中號曰鍼神
魏明帝起凌雲臺躬自掘土羣臣皆負畚鍤天隂凍寒
死者相枕洛鄴諸鼎皆夜震自移又聞宫中地下有
怨歎之聲高堂隆等上表諫曰王者宜静以養民今
嗟嘆之聲形於人鬼願省薄奢費以敦儉朴帝猶不
止廣求瑰異珍賂是聚飾臺榭累年而畢諫者尤多
帝乃去煩歸儉死者收而葬之人神致感衆祥皆應
太山下有連理文石高十二丈狀如栢樹其文彪發
似人雕鏤自下及上皆合而中開廣六尺望若真樹
也父老云當秦末二石相去百餘步蕪沒無有蹊徑
及魏帝之始稍覺相近如雙闕土石隂𩔖魏為土德
斯為靈徵苑囿及民家草樹皆生連理有合歡草狀
如蓍一株百莖晝則衆條扶疎夜則合為一莖萬不
遺一謂之神草沛國有黃麟見於戊巳之地皆土德
之嘉瑞乃修戊巳之壇黃星炳夜又起昴畢之臺祭
祀此星魏之分野歲時修祀焉
任成王彰武帝之子也少而剛毅學隂陽緯候之術誦
六韜洪範之書數千言武帝謀伐吳蜀問彰取便利行
師之訣王善左右射好擊劍百步中於懸髮時樂浪獻
彪虎文如錦斑以鐵為檻驍勇之徒莫敢輕視彰曳
虎尾以繞臂虎弭耳無聲莫不服其神勇時南越獻
白𧰼子在帝前彰手頓其鼻𧰼伏不動文帝鑄萬鈞
鐘置崇華殿前欲徙之力士百人引之不動彰乃負
之而趨四方聞其神勇皆寢兵自固帝曰以王之雄
武吞并巴蜀如鴟銜腐鼠耳彰薨如漢東平王葬禮
及喪出聞空中數百人泣聲送者皆言昔亂軍相傷
殺者皆無棺椁王之仁惠收其朽骨死者歡於地下
精靈知感故人美王之德國史撰任成王舊事三卷
晉初藏於秘閣
建安三年胥徒國獻沉明石雞色如丹大如鷰常在地
中應時而鳴聲能遠徹其國聞其鳴乃殺牲以祀之
當鳴處掘地則得此雞若天下太平翔飛頡頏以為
嘉瑞亦謂寳雞其國無雞犬聽地中候晷刻道家云
昔仙人桐君採石入穴數里得丹石雞舂碎為藥服
之者令人有聲氣後天而死昔漢武帝元鼎元年西
方貢珍怪有虎魄鷰置之静室自然鳴翔盖此𩔖也
洛書云皇圖之寶土德之徵大魏之嘉瑞
明帝即位二年起靈禽之園遠方國所獻異鳥殊獸皆
畜此園也昆明國貢𠻳金鳥人云其地去燃洲九千
里出此鳥形如雀而色黃羽毛柔密常翺翔海上羅
者得之以為至祥聞大魏之德被於遐遠故越山航
海來獻大國帝得此鳥畜於靈禽之園飴以真珠飲
以龜腦鳥常吐金屑如粟鑄之可以為器昔漢武帝
時有人獻神雀盖此𩔖也此鳥畏霜雪乃起小屋處
之名曰辟寒臺皆用水精為戸牖使内外通光而常
隔於風雨塵霧宫人争以鳥吐之金用飾釵佩謂之
辟寒金故宫人相嘲曰不服辟寒金那得帝王心不
服辟寒鈿那得君王憐於是媚惑者亂争此寶以金
為身飾及行卧皆懷挾以要寵幸也魏氏喪滅池臺
鞠為煨燼𠻳金之鳥亦自翺翔矣
咸熙二年宫中夜異獸白色光潔繞宫而行閹官見之
以聞於帝帝曰宫闈幽密若有異獸皆非祥也使宦
者伺之果見一白虎子遍房而走候者以戈投之即
中左目比往取視惟見血在地不復見虎搜檢宫内
及諸池井不見有物次檢寶庫中得一玉虎頭枕眼
皆傷血痕尚濕帝該古博聞云漢誅梁冀得一玉虎
頭枕云單池國所獻檢其額下有篆書字云是帝辛
之枕嘗與妲己同枕之是殷時遺寶也又按五帝本
紀云帝辛殷代之末至咸熙多歴年所代代相傳凡
珍寶久則生精靈必神物憑之也
魏禪晉之歲北闕下有白光如鳥雀之狀時飛翔來去
有司聞奏帝使羅之得一白鷰以為神物於是以金
為樊置於宫中旬日不知所在論者云金德之瑞昔
師曠時有白鷰來巢檢瑞應圖果如所論白色叶於
金德師曠晉時人也古今之議相符焉
薛夏天水人也博學絶倫母孕夏時夢有人遺一篋衣
云夫人必產賢明之子為帝王所崇母記其所夢之
時及生夏後年至弱冠才辨過人魏文帝與之講論
終日不息辭華旨暢應對如流無有凝滯帝曰昔公
孫龍稱為辯捷而迂誕誣妄今子所說非聖人之言
不談子游子夏之儔不能過也若仲尼在魏復為入
室焉帝手制書與夏題云入室生位至秘書丞居貧
甚帝解御衣以賜之果符先所夢名冠當時為一代
高士
田疇北平人也劉虞為公孫瓚所害疇追慕無已往虞
墓設雞酒之禮慟哭之音動於林野翔鳥為之悽鳴
走獸為之吟伏疇卧於草間忽有人通云劉幽州來
欲與田子泰言平生之事疇神機遠識知是劉虞之
魂既近而拜疇泣不自支因相與進雞酒疇醉虞曰
公孫瓚購求子甚急宜竄伏以避害疇拜曰聞君臣
之義生則盡其禮今見君之靈願得同歸九原死且
不朽安可逃乎虞曰子萬古之貞士也深慎爾儀奄
然不見疇亦醉醒
曹洪武帝從弟家盈產業駿馬成羣武帝討董卓夜行
失馬洪以其所乘馬上帝其馬號曰白鵠此馬走時
惟覺耳中風聲足似不踐地至汴水洪不能渡帝引
洪上馬共濟行數百里瞬息而至下視馬足毛不濕
時人謂乘風而行亦一代神駿也諺曰憑空虚躍曹
家白鵠
拾遺記卷七
