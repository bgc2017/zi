拾遺記卷三
晉王嘉撰
穆王即位三十二年廵行天下馭黃金碧玉之車傍氣
乘風起朝陽之岳自明及晦窮㝢縣之表有書史十
人記其所行之地又副以瑶華之輪十乘隨王之後
以載其書也王馭八龍之駿一名絶地足不踐土二
名翻羽行越飛禽三名奔霄夜行萬里四名超影逐
日而行五名踰輝毛色炳燿六名超光一形十影七
名騰霧乘雲而奔八名挾翼身有肉翅遞而駕焉按
轡徐行以匝天地之域王神智遠謀使迹轂遍於四
海故絶異之物不期而自服焉
三十六年王東廵大騎之谷指春宵宫集諸方士仙術
之要而螭鵠龍蛇之𩔖奇種憑空而出時已將夜王
設常生之燈以自照一名恒輝又列璠膏之燭遍於
宫内又有鳳腦之燈又有冰荷者出冰壑之中取此
花以覆燈七八尺不欲使光明遠也西王母乘翠鳳
之輦而來前導以文虎文豹後列雕麟紫麏曳丹玉
之履敷碧蒲之蓆黃莞之薦共玉帳高會薦清澄琬
琰之膏以為酒又進洞淵紅蘤嵰州甜雪崐流素蓮
隂岐黑棗萬歲冰桃千常碧藕青花白橘素蓮者一
房百子陵冬而茂黑棗者其樹百尋實長二尺核細
而柔百年一熟
扶桑東五萬里有磅磄山上有桃樹百圍其花青黑萬
歲一實鬱水在磅磄山東其水小流在大陂之下所
謂沉流亦名重泉生碧藕長千常七尺為常也條陽
山出神蓬如蒿長十丈周初國人獻之周以為宫柱
所謂蒿宫也中有白橘花色翠而實白大如瓜香聞
數里奏環天之和樂列以重霄之寶器器則有岑華
鏤管䀟澤雕鐘員山静瑟浮瀛羽磬撫節按歌萬靈
皆聚環天者鈞天也和廣也(出穆天子傳)岑華山名也在
西海上有𧰼竹截為管吹之為羣鳳之鳴䀟澤出精
銅可為鐘鐸員山其形員也有火林雖疾風震地而
林木不動以其木為琴瑟故曰静瑟浮瀛即瀛洲也
上有青石可為磬磬者長一丈輕若鴻毛因輕而鳴
西王母與穆王勸歌既畢也乃命駕昇雲而去
僖公十四年晉文公焚林以求介之推有白鵶繞煙而
噪或集之推之側火不能焚晉人嘉之起一高臺名
曰思賢臺種仁夀木木似栢而枝長柔軟其花堪食
故吕氏春秋云木之美者有仁夀之華焉即此是也
或云戒所焚之山數百里居人不得設網羅呼曰仁
烏俗亦謂烏白臆者為慈烏則其𩔖也
周靈王立二十一年孔子生於魯襄公之世夜有二蒼
龍自天而下來附徵在之房因夢而生夫子有二神
女擎香露於空中而來以沐浴徵在天帝下奏鈞天
之樂列於顏氏之房空中有聲言天感生聖子故降
以和樂笙鏞之音異於俗世也又有五老列於徵在
之庭則五星之精也夫子未生時有麟吐玉書於闕
里人家文云水精之子孫衰周而素王故二龍繞室
五星降庭徵在賢明知為神異乃以繡紱繫麟角信
宿而麟去相者云夫子係殷湯之後水德而為素王
至敬王之末魯哀公十有四年魯人鉏商田於大澤
得麟以示夫子繫角之紱尚猶在焉夫子知命之將
終乃抱麟解紱涕泗滂沱且麟出之時及解紱之歲
垂百年矣
二十三年起昆昭之臺亦名宣昭聚天下異木神工得
崿谷隂生之樹其樹千尋文理盤錯以此一樹而臺
用足焉大榦為桁棟小枝為栭桷其木有龍蛇百獸
之形又篩水精以為泥臺高百尺昇之以望雲色時
有萇弘能招致神異王乃登臺望雲氣蓊鬱忽見二
人乘雲而至鬚髮皆黃非謠俗之𩔖也乘遊龍飛鳳
之輦駕以青螭其衣皆縫緝毛羽也王即迎之上席
時天下大旱地裂木燃一人先唱能為雪霜引氣一
噴則雲起雪飛坐者皆凛然宫中池井堅冰可瑑又
設狐腋素裘紫羆文褥羆褥是西域所獻也施於臺
上坐者皆温又有一人唱能使即席為炎乃以指彈
席上而暄風入室裘褥皆棄於臺下時有容成子諫
曰大王以天下為家而染異術使變夏改寒以誣百
姓文武周公之所不取也王乃疎萇弘而求正諫之
士時異方貢玉人石鏡此石色白如月照面如雪謂
之月鏡有玉人機棙自能轉動萇弘言於王曰聖德
所招也故周人以萇弘媚諂而殺之流血成石或言
成碧不見其屍矣
有韓房者自渠胥國來獻玉駝高五丈琥珀鳳凰高六
尺火齊鏡廣三尺闇中視物如晝向鏡語則鏡中影
應聲而答韓房身長一丈垂髮至膝以丹砂畫左右
手如日月盈缺之勢可照百餘步周人見之如神明
矣靈王末年亦不知所在
師曠者或云出於晉靈之世以主樂官妙辨音律撰兵
書萬篇時人莫知其原裔出沒難詳也晉平公時以
隂陽之學顯於當世乃燻目為瞽以絶塞衆慮專心
於星筭音律之中考鍾吕以定四時無毫釐之異春
秋不記師曠出黃帝之時曠知命欲終乃述寳符百
卷至戰國分爭其書滅絶矣
老耼在周之末居反景日室之山與世人絶跡惟有黃
髮老叟五人或乘鴻鶴或衣羽毛耳出於頂瞳子皆
方面色玉潔手握青筠之杖與耼共談天地之數及
耼退跡為柱下史求天下服道之術四海名士莫不
爭至五老即五方之精也
浮提之國獻神通善書二人乍老乍少隱形則出影聞
聲則藏形出肘間金壺四寸上有五龍之檢封以青
泥壺中有黑汁如淳漆灑地及石皆成篆隸科斗之
字記造化人倫之始佐老子撰道德經垂十萬言寫
以玉牒編以金繩貯以玉函晝夜精勤形勞神倦及
金壺汁盡二人刳心瀝血以代墨焉遞鑽腦骨取髓
代為膏燭及髓血皆竭探懷中玉管中有丹藥之屑
以塗其身骨乃如故老子曰更除其繁紊存五千言
及至經成工畢二人亦不知所往
師涓者出於衛靈公之世能寫列代之樂善造新曲以
代古聲故有四時之樂亦有奇麗寶器春有離鴻去
鴈應蘋之歌夏有明晨焦泉朱華流金之調秋有商
風白露落葉吹蓬之曲冬有凝河流隂沉雲之操以
此四時之聲奏於靈公靈公情湎心惑忘於政事蘧
伯玉趨階而諫曰此雖以發揚氣律終為沉湎滛曼
之音無合於風雅非下臣宜薦於君也靈公乃去其
聲而親政務故衛人美其化焉師涓悔其乖於雅頌
失為臣之道乃退而隱跡蘧伯玉焚其寶器於九逹
之衢恐後世傳造焉
宋景公之世有善星文者許以上大夫之位處於層樓
延閣之上以望氣𧰼設以珍食施以寶衣其食則有
渠滄之鳬煎以桂髓叢庭之鷃蒸以蜜沬淇漳之鱧
脯以青茄九江珠穟㸑以蘭蘇華清夏潔灑以纖縞
華清井之澄華也饔人視時而叩鐘伺食以擊磬言
每食而輙擊鐘磬也懸四時之衣春夏金玉為飾秋
冬以翡翠為温燒異香於臺上忽有野人被草負笈
扣門而進曰聞國君愛隂陽之術好𧰼緯之祕請見
景公乃延之崇堂語則及未來之兆次及已往之事
萬不失一夜則觀星望氣晝則執筭披圖不服寶衣
不甘竒食景公謝曰今國喪亂微君何以輔之曰德
之不均禍將及矣修德以來人則天應之祥人美其
化景公曰善遂賜姓曰子氏名之曰韋即子韋也
越謀滅吳蓄天下奇寶美人異味以進於吳得隂峰之
瑶古皇之驥湘沅之鱓又有美女二人一名夷光一
名修明(即西施鄭旦之别名)以貢於吳吳處以椒華之房貫細
珠為簾幌朝下以蔽景夕捲以待月二人當軒並坐
理鏡靚粧於珠幌之内竊窺者莫不動心驚䰟謂之
神人若雙鸞之在輕霧沚水之漾秋蕖吳王妖惑忘
政及越兵入國乃抱二女以逃吳苑越軍亂入見二
女在竹樹下皆言神女望而不敢侵今吳城蛇門内
有朽株尚為祠神女之處初越王入國有丹烏夾王
而飛故句踐入國起望烏臺言丹烏之異也范蠡相
越日致千金家僮閑筭術者萬人收四海難得之貨
盈積於越都以為器銅鐵之𩔖積如山阜或藏之井
塹謂之寶井奇容麗色溢於閨房謂之遊宫歴古以
來未之有也
拾遺記卷三
