拾遺記卷四
晉王嘉撰
燕昭王即位二年廣延國來獻善舞者二人一名旋娟
一名提謨並玉質凝膚體輕氣馥綽約而窈窕絶古
無倫或行無跡影或積年不饑昭王處以單綃華幄
飲以瓀珉之膏飴以丹泉之粟王登崇霞之臺乃召
二人來側時香風歘起二人徘徊翔轉殆不自支王
以纓縷拂之二人皆舞容冶妖麗靡於鸞翔而歌聲
輕颺乃使女伶代唱其曲清響流韻雖飄梁動木未
足嘉也其舞一名縈塵言其體輕與塵相亂次曰集
羽言其婉轉若羽毛之從風末曰旋懷言其支體纏
曼若入懷袖也乃設麟文之席散荃蕪之香香出波
弋國浸地則土石皆香著朽木腐草莫不鬱茂以燻
枯骨則肌肉皆生以屑噴地厚四五寸使二女舞其
上彌日無跡體輕故也時有白鸞孤翔銜千莖穟穟
於空中自生花實落地即生根葉一歲百穫一莖滿
車故曰盈車嘉穟麟文者錯雜寶以飾席也皆為雲
霞麟鳳之狀昭王復以衣袖麾之舞者即止昭王知
其神異處於崇霞之臺設枕席以寢讌遣侍人以衛
之王好神僊之術玄天之女託形作此二人昭王之
末莫知所在或遊於江漢或在伊洛之濱遍行天下
乍近乍遠也
四年王居正寢召其臣甘需曰寡人志於仙道欲學長
生久視之法可得遂乎需曰臣遊昆臺之山見有垂
白之叟宛若少童貎如冰雪形如處子血清骨勁膚
實腸輕乃歴蓬瀛而超碧海經涉升降遊往無窮此
為上仙之人也盖能去滯慾而離嗜愛洗神滅念常
遊於太極之門今大王以妖容惑目美味爽口列女
成羣迷心動慮所愛之容恐不及玉纖腰皓齒患不
如神而欲郤老雲遊何異操圭爵以量滄海執毫釐
而廻日月其可得乎昭王乃徹色減味居乎正寢賜
甘需羽衣一襲表其墟為明真里也
七年沐胥之國來朝則身毒國之一名也有道術人名
尸羅問其年云百三十歲荷錫持瓶云發其國五年
乃至燕都善衒惑之術於其指端出浮屠十層高三
尺乃諸天神僊巧麗特絶列幢蓋舞繞塔而行人皆
長五六分歌唱之音如真人矣尸羅噴水為雰霧暗
數里間俄而復吹為疾風雰霧皆止又吹指上浮屠
漸入雲裏又於左耳出青龍右耳出白虎始出之時
纔一二寸稍至八九尺俄而風至雲起即以一手揮
之即龍虎皆入耳中又張口向日則見人乘羽蓋駕
螭鵠直入於口内復以手抑胷上而聞懷袖之中轟
轟雷聲更張口則見羽蓋螭鵠相隨從口中而出尸
羅常坐日中漸漸覺其形小或化為老叟或變為嬰
兒倏忽而死香氣盈室時有清風來吹之更生如向
之形呪術衒惑神怪無窮
八年盧扶國來朝渡玉河萬里方至云其國中山川無
惡禽獸水不揚波風不折木人皆夀三百歲結草為
衣是謂卉服至死不老咸知孝讓壽登百歲以上相
敬如至親之禮死葬於野外以香木靈草瘞掩其屍
閭里弔送號泣之聲動於林谷河源為之止流春木
為之改色居喪水漿不入於口至死者骨為塵埃然
後乃食昔大禹隨山導川乃旌其地為扶老純孝之
國
九年昭王思諸神異有谷將子學道之人也言於王曰
西王母將來遊必語虚無之術不踰一年王母果至
與昭王遊於燧林之下說炎帝鑽火之術取綠桂之
膏燃以照夜忽有飛蛾銜火狀如丹雀來拂於桂膏
之上此蛾出於圜丘之穴穴洞逹九天中有細珠如
流沙可穿而結因用為珮此是神蛾之火也蛾憑氣
飲露飛不集下羣仙殺此蛾合丹藥西王母與羣仙
遊圜丘之上聚神蛾以瓊筐盛之使玉童負筐以遊
四極來降燕庭出此蛾以示昭王王曰今乞此蛾以
合九轉神丹王母弗與昭王坐握日之臺參雲上可
捫日時有黑鳥白頸集王之所銜洞光之珠圓徑一
尺此珠色黑如漆懸照於室内百神不能隱其精靈
此珠出隂泉之底隂泉在寒山之北圓水之中言水
波常圓轉而流也有黑蚌飛翔來去於五岳之上昔
黃帝時務成子遊寒山嶺得黑蚌在高崖之上故知
黑蚌能飛矣至燕昭王時有國獻於昭王王取瑶漳
之水洗其沙泥乃嗟嘆曰自懸日月而來見黑蚌生
珠已八九十遇此蚌千歲一生珠也珠漸輕細昭王
常懷此珠當隆暑之月體自輕凉號曰銷暑招凉之
珠也
始皇元年騫霄國獻刻玉善畫工名裔使含丹青以潄
地即成魑魅及詭怪羣物之𧰼刻玉為百獸之形毛
髮宛若真矣皆銘其臆前記以日月工人以指畫地
長百丈直如繩墨方寸之内畫以四瀆五岳列國之
圖又畫為龍鳳騫翥如飛皆不可點睛或點之必飛
走也始皇嗟曰刻畫之形何得飛走使以淳漆各點
兩玉虎一眼睛旬日則失之不知所在山澤之人云
見二白虎各無一目相隨而行毛色形相異於常見
者至明年西方獻兩白虎各無一目始皇發檻視之
疑是先所失者乃刺殺之檢其臆前果是元年所刻
玉虎迄胡亥之滅寶劍神物隨時散亂也
始皇好神僊之事有宛渠國之民乘螺舟而至舟形似
螺沉行海底而水不浸入一名淪波舟其國人長十
丈編鳥獸之毛以蔽形始皇與之語及天地初開之
時了如親覩曰臣少時躡虚郤行日遊萬里及其老
朽也坐見天地之外事臣國在咸池日浴之所九萬
里以萬歲為一日俗多隂霧遇其晴日則天豁然雲
裂耿若江漢則有玄龍黑鳳翻翔而下及夜燃石以
繼日光此石出燃山其土石皆自光徹扣之則碎狀
如粟一粒輝映一堂昔炎帝始變生食用此火也國
人今獻此石或有投其石於溪澗中則沸沫流於數
十里名其水為焦淵臣國去軒轅之丘十萬里少典
之子採首山之銅鑄為大鼎臣先望其國有金火氣
動奔而往視之三鼎已成又見冀州有異氣應有聖
人生果慶都生堯又有赤雲入於酆鎬走而往視果
有丹雀瑞昌之符始皇曰此神人也彌信仙術焉
始皇起雲明臺窮四方之珍木搜天下之巧工南得煙
丘碧樹酈水燃沙賁都朱泥雲岡素竹東得蔥巒錦
栢漂檖龍松寒河星柘玩山雲梓西得漏海浮金狼
淵羽璧滌嶂霞桑沉塘員籌北得冥阜乾漆隂坂文
梓褰流黑魄闇海香瓊珍異是集二人騰虚緣木揮
斤斧於空中子時起工午時已畢秦人謂之子午臺
亦言於子午之地各起一臺二說有疑
張儀蘇秦二人同志好學迭剪髮而鬻之以相養或傭
力寫書非聖人之言不讀遇見墳典行塗無所題記
以墨書掌及股裏夜還而寫之析竹為簡二人每假
食於路剥樹皮編以為書帙以盛天下良書嘗息大
樹之下假息而寐有一先生問二子何勤苦也儀秦
又問之子何國人答曰吾生於歸谷亦云鬼谷鬼者
歸也又云歸者谷名也乃請其術教以干世出俗之
辯即探胷内得二卷說書言輔時之事古史考云鬼
谷子也鬼歸相近也
秦王子嬰立趙高謀弑之子嬰夜夢有人身長十丈鬚鬢
絶青納玉舄而乘丹車駕朱馬而至宫門云欲見秦
王子嬰閽者許進焉子嬰乃與之言謂子嬰曰余是
天使也從沙丘來天下將亂當有同姓名欲相誅暴
翌日乃起子嬰則疑趙高囚高於咸陽獄懸於井中
七日不死更以鑊煮之七日不沸乃戮之子嬰問獄
吏曰高其神乎獄吏曰初囚高之時見高懷有一青
丸大如雀卵時方士說云趙高先世受韓終丹法冬
月坐於堅冰夏日卧於爐上不覺寒熱及高死子嬰
棄高屍於九逵之路泣送者千家咸見一青雀從高
屍中出直飛入雲九轉之驗信於是乎子嬰所夢即
始皇之靈所著玉舄則安期先生所遺也鬼昩之理
萬世一時
拾遺記卷四
