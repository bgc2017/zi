少室山房筆叢卷二十
明胡應麟撰
二酉綴遺中
古今志怪小說率以祖夷堅齊諧然齊諧即莊夷堅即
列耳二書固極詼詭第寓言為近紀事為遠汲冢璅
語十一篇當在莊列前束晳傳云諸國夢卜妖怪相
書蓋古今小說之祖惜今不傳太平廣記有其目而
引用殊寡余嘗欲雜摭左國(國語國策)紀年周穆等書之
語怪者及南華沖虛離騷山海之近實者燕丹墨翟
鄒衍韓非之遠誣者及太史淮南新序說苑之載戰
國者凡瓌異之事彙為一編以補汲冢之舊雖非學
者所急其文與事之可喜當百倍於後世小說家云
今璅語文惟劉氏史通可見疑古篇引其說云舜放堯
於平陽其地有城曰囚堯又云益為啟所誅太甲殺
伊尹文丁殺季歴以上劉通稱汲冢書今考惟太甲
殺伊尹與紀年合餘竝諸書所無蓋皆璅語中事也
其說詭誕不根固不待辯至所記諸國怪事得諸耳
目或匪盡誣且文出汲冢必竒古惜無從備見之
太平御覽第三百七十七卷形體類引璅語一則云齊
景公伐宋至曲陵夢見大君子甚長而大大下而小
上其言甚怒好仰晏子曰若是則盤庚也夫盤庚之
長九尺有餘大下小上白色而髯其言好仰而聲上
公曰是也是怒君師不如違之遂不伐宋也又云齊
景公伐宋至曲陵夢見有短大夫賓於前晏子曰君
所夢何如哉公曰其賓者甚短大上小下其言甚怒
好俯晏子曰如是則伊尹也伊尹甚大而短大上小
下赤色而髯其言好俯而下聲公曰是矣晏子曰是
怒君師不如違之遂不果伐宋右後一事見御覽三
百七十八卷二說酷類蓋必一事析為二者考冊府
元龜亦載二事但合為一而所紀稍不同(又子産浮游事别見)
楊用修云汲冢璅語其文極古然多誣而不信如謂舜
囚堯太甲殺伊尹其誣若此蓋伊尹在相位日被其
黜僇者為之也然則何以知之曰其文不類戰國按
用修謂汲冢多誣可也又謂此書乃伊尹黜僇之人
所作此何異兒童之見夫周末去商遠故有此誣使
當時僇於伊尹者豈得誑之至此蓋春秋人作也
楊用修又引璅語伊尹與妹喜交尤謬蓋亦當得之類
書
小說稱徐鉉好言怪賓客之不能自通者與失意見斥
絶者皆託言以求合洪邁好志怪晚歲急於成書客
多取廣記中舊事改竄首尾别為名字以投之至有
數卷者洪不復刪潤皆入夷堅然二子尚爲人欺也
蘇軾好談鬼客至使談有不能者輒云姑妄言之則
又𨗳之以妄然二子竟為所欺坡特滑稽戲劇未嘗
形筆端也鉉所著稽神錄其中必有誑於賓客如夷
堅所得者豈皆實哉
洪夷堅四百二十卷不勝衆矣而王質景文又有别志
二十四卷何古今怪事盡出於南渡之世也太平廣
記雖五百卷然自洪荒至宋已數千年又合衆小說
數百家而成而洪直以一代之事當之不亦妄哉余
嘗欲取宋太平興國後及遼金元氏以迄於明凡小
說中涉怪者分門析類續成廣記之書殆亦五百餘
卷其誣誕瞭然洎好竒勦掇文士俳謔槩舉芟之或
不致後來之誚云(此書卷帙繁重尚未成編其辯駁大都略見兹集)
幼嘗戲輯諸小說為百家異苑今錄其序云自漢人駕
名東方朔作神異經而魏文列異傳繼之六朝唐宋
凡小說以異名者甚衆考太平御覽廣記及曾氏陶
氏諸編有述異記(二卷)甄異錄(三卷)廣異記(一卷)旌異記(十五)
(卷)古異傳(三卷)近異錄(二卷)獨異志(十卷)篹異記(一卷)靈異記
(十卷)乘異記(三卷)祥異記(一卷)續異記(一卷)集異記(三卷)博異志
(三卷)括異志(一卷)紀異錄(一卷)祖異記(一卷)采異記(一卷)摭異記
(一卷)賢異錄(一卷)此外如異苑異聞異述異誡諸集大㮣
近六十家而李翺卓異記陶榖清異錄之類弗與焉
(以所記稍不同故也)今世有刻夲者僅神異述異數家餘俱不
行廼其事大半具諸類書鄭漁仲所謂名亡實在者
也苐分門互列得一遺二雖存若亡余屏居丘壑却
掃杜門無鼎臣野處之賓以遣餘日輒命穎生以類
鈔合循名入事各完本書不惟前哲流風藉以不泯
而遺編故帙亦因槩見大都遂綂命之曰百家異苑
作勞經史之暇輒一披閱當抵掌捫虱之懽昔蘇子
瞻好語怪客不能則使妄言之莊周曰余姑以妄言
之而汝姑妄聽之知莊氏之旨則知蘇氏之旨矣
楊用修謂世但知博物志而不知有博物記記乃漢人
所撰余讀太平廣記目無此書僅再生類一事稱出
博物記而内言及魏郭后恐非漢人所撰意以記為
志字誤而今傳茂先博物志又無此事姑識此以俟
再考其說云漢末關中大亂有發前漢時宫人冢者
人猶活既出容色如舊魏郭后愛念之錄置宫中常
在左右問漢時宫内事說之了了皆有次序郭崩哭
泣過禮遂死
人死而復甦者竹書秦諜可謂絶竒然他書謂之縊非
斬首也余讀諸志怪小說所載某人臨陣被殺而乘
騎以歸問其衆云有首無首孰佳衆泣曰有首佳帥
云汝不知無首亦佳又一人被刑斬首而復生一首
視前苐稍細耳信然則秦諜之甦不足異矣然五行
記一事尤怪并錄此清河崔廣宗犯法梟首家人舁
其體歸每飢即畫地作飢字家人遂屑食於頸孔中
飽即書止字家人等有過犯書令决之如是三四歲
世情不替更生一男於一日書地云後日當死宜備
凶具如其言蓋千古未聞之異於理恐必無也
陳太丘絶不聞著書而意林所引抱朴子載陳仲弓異
聞記云同郡人張廣遭亂有女四歲不能行棄塜中
後開塜女復活問之曰見塜角有一物伸頸吞氣乃
效之轉不復飢尋看乃大龜也將女還食食飲初小
腹痛久乃習之按此書太平廣記及御覽俱不載蓋
其亡已久然仲弓之言或當不妄因識此凡干寳所
記冢中婢事皆出此後又三國吳志某人死六日復
甦穿土而出與秦諜大同稚川自有集異傳十卷亦
諸家書目所無見本傳(蘇長公仇池筆記一事絶類太丘所記豈亦談者欺之耶)
陸氏異林曰鍾繇嘗數月不朝會意性異常或問其故
云嘗有好婦來美麗非凡問者曰必是鬼物可殺之
婦人後往不即前繇問何以曰公有相殺意繇曰無
此勤勤呼之乃入繇以刀斫之傷髀婦人即出以新
綿拭血竟路明日使人尋跡之至一大塜塜中有好
婦人形體如生着白練衫丹綿裲襠傷左髀以裲襠
中綿拭血叔父清河太守說清河陸雲也按此書蓋
吳人士龍猶子撰者而諸家絶無此目僅見三國志
鍾繇傳注中因錄此
列異傳三卷通志稱魏文撰而通考及宋志書目皆無
之蓋自宋已亡矣惟裴松之所引一事附蔣濟傳注
中魏文與濟同時當是濟自語魏文者今錄此云蔣
濟婦夢見亡兒曰死生異路我今在地下爲泰山伍
伯憔悴困辱不可復言今太廟西謳士孫阿見召為
泰山令願母白侯屬阿令轉我得樂處母驚悟白濟
曰夢耳不足怪也明日復夢曰我來迎新君止在廟
下未發暫得來歸新君明日日中當發不復得歸永
辭於此侯氣彊難感悟故訴於母願重啓侯何惜不
一驗之遂道阿形狀甚悉天明母重啓濟濟乃遣人
詣太廟下推問孫阿形狀證驗悉如兒言濟涕泣曰
幾負吾兒於是乃見孫阿具語其事阿不懼當死而
喜得為泰山令惟恐濟言不信也曰若如足下言阿
之願也不知賢子欲得何職濟曰隨地下樂者與之
阿曰輒當奉教乃厚賞遣還濟欲速知其驗從領軍
門至廟下十步安一人以傳阿消息辰時傳阿心痛
巳時傳阿劇日中傳阿亡後月餘兒復來語母曰已
轉為錄事矣
博異志稱谷神子篹而無名姓或曰名還古此通考晁
氏說今刻此書於谷神子下註此三字蓋本晁氏說
非本書舊文也序稱有所指託故匿其姓名今刻夲
纔十事起敬元穎上馬侍中余讀之詞頗雅馴蓋亦
晚唐稍能文者視牛氏元怪等錄覺勝之然語意無
所刺譏於序文殊不合後讀廣記御覽諸書廼知刻
本鈔集所遺甚衆僅得此書之半耳第其所謂指託
者尚未得之當續考陳氏但言名還古竟亡其姓唐
有詩人鄭還古嘗為殷七七作傳其人正晚唐而殷
傳文與事皆類是書蓋其作也
集異記河東薛用弱撰中載王之渙酒樓事大非實錄
且昌齡適集中絶少與之渙倡酬詩又蕭穎士遇二
少年謂似鄱陽忠烈王穎士實八世孫聞言大駭後
會盱眙長勘發冢盜乃知二少年實發鄱陽冢忠烈
貌如生因知穎士狀類此理或然而原化記稱穎士
遇老翁逆旅中謂嘗為蕭八代祖書佐見穎士貌酷
肖不覺咨嘆則集異所載誠有之而原化因附會以
爲神仙第茂挺身遇此事不自紀而人紀之何耶
白行簡三夢記云天后時劉幽求為朝邑承掌奉使歸
未及家十餘里適有佛堂院落出其側寺中歌笑歡
洽寺垣短缺尺得睹其中劉俯身窺之見十數人兒
女襍坐羅列盤饌環遶而共食之見其妻在坐中語
笑劉初愕然不測其故久之且思其不當至此復不
能捨之又熟視容止言笑無異將就察之寺門閉不
得入劉擲瓦擊之中其罍諸人迸走散因忽不見劉
踰垣直入與從行者視殿廡皆無人寺扃如故劉訝
益甚遂馳歸比至其家妻方寢聞劉至及叙寒暄訖
妻笑曰向夢中與數十人同遊一寺皆不相識會食
訖殿庭有人自外以瓦礫投之杯盤狼籍因而遂覺
劉亦具陳其見與夢符合不爽毫髮云右載陶氏說
郛太平廣記夢類數事皆類此此蓋實錄餘悉祖此
假託也
其第二夢記元白梁州詩云花時同醉破春愁笑折花
枝當酒籌忽憶故人天際去計程今日到梁州與二
公自紀悉同故知劉夢亦實事也其第三夢女巫事
亦竒
稽神錄云漳州蘇猛子病狂請醫陳寨寨至蘇氏子見
之戟手大罵寨曰此病入心矣因立壇於堂中戒人
無得竊視至夜取蘇氏子劈為兩懸堂之東壁其心
懸北簷下寨方在堂中作法所懸之心遂為犬食寨
驚懼持刀宛轉於地出門而去主人謂其作法也食
頃持心而入内於病者之腹披髮叱之其腹遂合蘇
氏子遂悟連呼逓鋪家人莫測乃其曰有驛吏手持
公文死道傍蓋寨取驛吏之心而活蘇氏也右徐氏
謬談多若此夫古有刳腹滌腸者然腹剖腸見本不
至死史傳中如賈復彭雋輩往往皆然而俞跗華佗
又神藥以傅之故非虛妄若劈之為二而猶能活則
宇宙之中斷無此事也宋人小說載鉉好語怪賓客
率詭撰以欺之此事亦收廣記中使景盧賓客復掇
以欺洪豈不更入夷堅哉漫書此博觀者一笑
諾臯記載景乙妻久病見夫回遽言半身被砍去速逐
之乙趨園見一物如嬰兒持竹筐見已驚走乙就視
妻半身在焉比返見妻髮際至胷有釁如脂膜然病
遂已按此蓋徐氏賓客掇酉陽以欺鉉耳
酉陽雜俎支諾臯一事云貞元中朢花驛西有百姓王
申手植榆於路成林構第屋數椽夏月常饋漿於行
人有兒年十三每令伺客忽一日白其父路有女子
求水因令呼入女少年衣碧襦白幅巾自言家在此
南十餘里夫死無兒今服&KR0941;矣將還馬嵬訪親求食
言語明悟舉止可愛王申乃留飯之謂曰今日暮夜
可宿此女亦欣然從之其妻遂納之後堂呼之為妹
倩其成衣數事鍼縷細密殆非人工王申大驚異妻
尤愛之乃戲曰妹無他親能為我家作新婦乎女笑
曰身既無托願執井竈王申即日賃衣貰酒為兒婦
其夕暑熱戒其夫近多盗不可闢門即舉巨椽捍而
寢及夜半王申妻夢其子披髮訴曰被食將盡矣妻
驚欲看其子王申怒曰渠得好新婦喜極囈言耳妻
復寢復夢如初申與妻燃燈呼其子及新婦悉不復
應扣戶戶牢如鍵乃壞門闔才開有物圓目鑿齒體
面藍色衝人而去其子唯餘腦骨及髮而已按張鷟
朝埜僉載一事正同推以為周大足時泰州事在貞
元前蓋好事者詭撰姓名以欺段耳
夷堅續志云醴泉尉崔汾居長安崇賢里夏夜乘涼於
庭月色方午風過覺有異香頃聞南垣土動簌簌崔
生意蛇鼠也忽覩一道士大言曰大好月色崔驚懼
遽走道士緩步庭中年可四十丰儀清古良久妓女
十餘排大門入綃紅翹翠豔冶絶世列坐月下崔生
疑其狐媚以枕投門闔警之道士小顧怒曰我以此
差靜復貪月色初無延佇之禮敢爾麤率厲聲曰此
處有地界無歘有二人長才三尺巨首儋耳唯伏其
前道士頥指崔生曰此人有何親屬入隂籍可領來
一餉間崔生父母及兄悉至衛者數十捽曳批之道
士叱曰我在此敢縱子無禮乎父母泣曰幽明隔絶
誨責不及道士叱遣之復顧二鬼捉此癡人來二鬼
跳及門以赤物如彈丸遥投崔生口中乃細赤綆也
遂鈎出於庭中又詬辱之崔驚失音不得自理其妓
羅拜曰彼凡人因訝仙官無故而至非有大過道士
怒解拂衣由大門而去按此事續志所載余嘗疑其
文不類宋末而酷類酉陽雜俎及近讀廣記乃知即
雜俎事夷堅掇之耳(王長公贈方景武上帝由來有戲臣亦用雜俎崔曙事觀此二)
(地界三尺則不特帝臣侏儒也)
張睢陽保障之功日揭萬古獨守城食三萬人君子不
能無疑昌黎辯之甚力後世談者如捫蝨新話等書
猶數數焉近閱撫青襍說得六合縣隂兵事為之擊
節大快千載之疑一朝冰釋而世或寡知者因節錄
之紹興辛巳敵南侵有何兼資者奉主將命將小隊
遊奕至六合縣見大軍自西北來不類官兵又不類
敵人須臾號令下寨召兼資入凡五門比至中軍一
人廟坐冠服如天神一人面貌英毅鬚髯皆指天一
人東向貌亦俊爽兼資再拜問其姓名面貌英毅者
曰吾張廵也指東向者曰此許遠也兼資少聞張許
事因再拜頂禮曰某曾讀唐書見二大王忠義大節
今日廼得瞻風采然信史所載豈皆實乎廵曰史有
何疑兼資因舉食三萬人事廵曰有之而實不然也
所食者皆已死之人耳兼資又舉殺愛妾事廵曰亦
非殺也吾妾見孤城危廹欲自殺以殉許奴亦以憂
悸暴死遂烹以享士蓋用術以堅軍士之心耳又見
雷萬春面止一瘢謂止中一箭理亦近之雖神怪之
談君子所不道而此足以破千古之惑不可棄也
論衡辯䕫一足然莊周載䕫憐蚿山海經載黃帝以夔
革冒鼓聲聞五百里皆以為一足余嘗以莊周山海附
會然古鐘鼎往往有夔龍之形則獸自有名夔者也
論衡又辯汲井得人事然酉陽雜俎載獨孤叔牙嘗
令家人汲水重不可轉數人助出之乃人也戴席帽
攀欄大笑卻墜井中真有人矣(井中遇人事甚夥獨此事於原說脗合總)
(之不若景陽宫井為實也識此一笑)
吾意夔一足實因莊周趻踔之說訛為后夔好事者撰
為仲尼之語以闢之而好辯者又引好事之談以證
之皆夢中說夢也(雜俎井中得人事或因昔人之辯更撰此以實之此非廣讀稗官不)
(能得其要領也)
元和初有一士人失姓字因醉卧廳中及醒見古屛上
婦人等悉於牀前踏歌歌曰長安女兒踏春陽無處
春陽不斷腸舞袖弓腰渾忘却蛾眉空帶九秋霜其
中雙鬟者問曰如何是弓腰歌者笑曰汝不見我作
弓腰乎乃反首髻及地腰勢如規焉士人驚懼因叱
之忽然上屏亦無其他按博異記邢鳳傳有此事其
詩正仝但言得之夢中耳然則元和士人即鳳也或
博異志因雜俎此事而駕名於鳳亦未可知大抵稗
官曲說附會百端其情變不可窮詰也(博異作羅幃空度九秋霜)
(當以雜俎為勝)
石鼎聯句詩明是退之腳手蓋亦毛穎革華遺意至軒
轅切韓彌明彰愈又其不必言者及閱兩山墨談以
某處有軒轅彌明廟為疑此極可大笑世間叢祠井
社如石郎木居士之類前代毫無出處尚遍天下況
彌明韓公有詩後人因立為廟復何所疑都緣不解
韓公詩體被其簸弄若真知詩人一見便當了然余
因此知許由善卷諸墓一切不足憑信每笑昌黎用
爾許心力作此詩千年後不遇識者幾被軒轅氏奪
去也
唐人小說如柳毅傳書洞庭事極鄙誕不根文士亟當
唾去而詩人往往好用之夫詩中用事本不論虛實
然此事特誑而不情造言者至此亦横議可誅者也
何仲默每戒人用唐宋事而有舊井潮深柳毅祠之
句亦大鹵莽今特拈出為學詩之鑒黎惟敬本學仲
默詩而與余遊西山玉龍洞有封書誰識洞庭君之
句暗用柳毅而不露而語獨竒俊得詩家三昧總之
不如不用為善然二君用事偶經意不經意耳若因
此妄生分别相癡人前說夢也
六朝宋虞之有妬記一卷至唐不傳而宋王某補之今
所補者又不存矣余生平二親極念而不幸際敬通
之厄居常扼腕弗堪每欲叢錄古今史傳中事迹以
補二書之亡而未暇近讀夷堅志妬忌門一事絶竒
因錄之於左方郭二雅妻陸氏秀州海鹽人平時端
靖有志操紹興二十八年六月十五日呼其子昭戒
之曰吾數日後當死切無即歛丁寧數四昭憂之尚
未敢盡信及期無疾而逝心猶微溫奄奄有出入息
十日復生曰姑蘇某龍王嬖一妾遭夫人妬忌以箠
死鞠訊天獄累年不能决上帝命我詰其情一問而
得之泰山牘以上信宿當就刑是時必暴風雨至七
月五日平江大風駕潮漂溺數百里田廬皆被其害
云據右所載事則不特人類為然即異類且有之然
龍妾以非命亡而帝為正獄致刑今之殘虐姬媵俾
弗聊生者苟逭陽誅隂謫寧可免也且一龍之妬生
既甘心其妾垂死正刑而濱海田廬數百里復受其
害妬婦之惡詎勝道哉庸書志後以戒世之甘妬忌
者
宋何先異聞載碧蘭堂一女子詩云水天日暮風無力
斷雲影裏蘆花色折得荷花水上游兩鬢蕭蕭玉釵
直語亦頗工而不甚傳因錄此蘆花字與荷花相犯當
是抄錄之誤今說郛殊無善本余嘗得一部於王長
公處多長公手所改定者惜此未經刊削云異聞又
載周某入兜離國事當是傳寫唐人南柯及兜玄國
二則耳
唐人記返魂事有絶相類者如齊推女及鄭亞妻必有
一譌又太平廣記神仙類田先生即救齊女者而所
記又不仝大率皆烏有耳
凡變異之談盛於六朝然多是傳錄舛訛未必盡幻設
語至唐人乃作意好竒假小說以寄筆端如毛穎南
柯之類尚可若東陽夜怪錄稱成自虛元怪錄元無
有皆但可付之一笑其文氣亦卑下亡足論宋人所
記乃多有近實者而文彩無足觀本朝新餘等話本
出名流以皆幻設而時益以俚俗又在前數種下惟
廣記所錄唐人閨閣事咸綽有情致詩詞亦大率可
喜
少室山房筆叢卷二十
