少室山房筆叢卷二十七
明胡應麟撰
玉壺遐覽二
宛委餘編所錄古帝王賢哲没為明神及生有所自者
暇讀二典洎雜史小說家言復得若干條輒以弇州
遺意補錄於左謬悠荒忽之譚誠達者所不道而弔
詭之士不可不知也
盤古氏元始天尊應世也以一萬八千年為一甲子(見真)
(元賦)一云老君中三皇時化身號盤古先生(真仙通鑑)
祝融氏為火帝君南岳(路史)五龍氏乘雲登仙(見荒史及水經)
太昊伏羲氏應聲大士化身也(見藏經及巵言)一云寶歷菩薩
下生世間是曰伏羲(造天地經)
女媧氏吉祥菩薩下生也(造天地經)伏羲女弟曰女媧一曰
女希(路史)補天斷鰲(淮南)顯迹唐世(酉陽雜俎)
炎帝神農氏為北太帝君主天下鬼神(酉陽雜俎)
黃帝有熊氏得道上昇為太乙君(仙鑑)其神為軒轅之宿
(荒史)子玄囂為北方水神次子昌意得道居弱水又禺
彊亦居北方為水神黃帝裔也(山海經)
帝堯陶唐氏長女娥皇為湘君次女英為湘夫人(楚詞)
帝舜有虞氏得道居九疑山(太平廣記載帝舜以道德三經及註景靈經授女真)
(王妙想於九疑之山)
大禹先得道壽三百六十歲為九疑飛仙堯時治水後
復為神曰神禹禹子夏后啓為東明公珥蛇乘龍上
三嬪於天(見山海經及仙鑑)
商高宗相傅說為列星
周文王為西明公周文公為北帝師周召公為南明公
季札為北明公(酉陽雜俎及真誥等書)
孔子為水精子繼周為素王(緯書)一曰元宫上仙(酉陽雜俎)一
曰太極上真公治九疑山一曰廣桑山真君(太平廣記)一
曰儒童菩薩下生世間(造天地經)一曰淨光童子化身顔
子為月明儒童(俱清淨法行經)一曰明晨侍郎後為三天
司直(已見巵言後夏馥亦為明晨侍郎見仙鑑)一曰與卜商皆修文郎(見太)
(平廣記後樂子長亦為此官見仙鑑)仲由在唐為韓滉(太平廣記)施存在漢
為壺公(施存亦仲尼門人事見真誥及巵言然術覽兩引壺公姓謝名元未知孰是)
釋迦為三十三天仙延賓宫主(酉陽雜俎)又為忍辱仙人一
曰老君乘日精入淨妙夫人孕為釋迦(見化胡經)一曰關
喜乘白象入摩耶夫人胎為釋迦(道經)
道家稱老子化身名號尤衆參會衆說而備錄於後老
子初三皇時化身號萬法天師中三皇時化身號盤
古先生亦曰有古大先生後天皇伏羲時化身號鬱
華子地皇神農時化身號大成子人皇軒轅帝時化
身號廣成子少皥時化身號隨應子顓頊時號赤精
子帝嚳時號錄圖子帝堯時號務成子帝舜時號尹
壽子夏禹時號真行子商湯時號錫則子文王時號
燮邑子武王時號育成子成王時號經成子周王時
號郭叔子漢時為河上公右見真仙通鑑及道經一
云老子上三皇時為玄中法師下三皇時為金闕帝
君伏羲時為鬱華子神農時為九靈老子祝融時為
廣壽子黃帝時為廣成子顓頊時為赤精子帝嚳時
為錄圖子堯時為務成子舜時為尹壽子夏禹時為
真行子殷湯時為錫則子文王時為文邑先生一云
守藏史或云在越為范蠡在齊為鴟夷子在吳為陶
朱公右雜見太平廣記抱朴子等與前說稍不同又
造天地經云摩訶迦葉往為老子清淨法行經亦云
老子名耳字伯陽一名雅字伯宗一名志字伯光一名
石字孟公一名重字子文一名定字元陽一名元字
伯始一名顯字元生一名德字伯丈(玄妙篇云初生時名玄錄)周
武王時為守藏史遷柱下史至第五帝昭王二十三
年過函谷關度關令尹喜後二十五年降於蜀青羊
肆會尹喜同度流沙胡域至穆王時復還中夏第十
四帝平王時復出關開化蘇鄰諸國復還中夏二十
七帝敬王十七年戊戌孔子問道於老君迺有猶龍
之歎第三十五帝烈王二年丁未過秦秦獻公問以
歷數遂出散關至顯王八年庚申東還至第三十八
帝赧王九年乙夘復出散關飛昇崑崙據此則過函
關與出散關自是二事考尹喜傳悉同蓋過函關乃
傳道尹喜出散關乃化服胡王過函關者僅一而出
散關者三然過函關見史記其說要為有徵出散關
事漢前羣籍無載者必後世道流增益之以求勝釋
門耳世多混二事為一詩家尤易混淆故詳錄之以
備參考老君母玄妙玉女亦尹氏化胡經稱老子投
淨妙夫人體為釋迦則玄妙淨妙皆老子母也
巵言所錄鬼神仙逸名姓未盡者補列下方浮屠氏可
考者别見
天翁姓張名堅一姓劉後為太山太守(雜俎)太乙君名臘
天秩萬二千石河伯姓吕名夷一曰冰夷一曰馮遲
一曰馮修一曰無夷竈神名壤子(俱見諾臯記已入巵言者不錄)
匡君名續字君平一字子孝又字公季(又有匡俗字子希非匡君)
大茅君名盈字叔申中茅君名固字季偉(與後漢茅容字同)
小茅君名衷字思和衷一作震茅君祖名濛字初成武
夷君姓王名子騫一說云魏王名子騫未詳孰是又
曰彭祖氏二子長曰武次曰夷合為武夷君一曰道
君第七弟子名屬仁治武夷山名控鶴仙人(竝見仙鑑)
尹喜字公文蕭史行第三孝弟明王名弘康字伯中洪
崖先生即黃帝臣伶倫涓子名蜀梁一作濁梁方回
一作雷鬼谷子姓王名詡一名利一號玄微子東方
朔一姓金吳剛字質一作罡(竝見名疑)赤將子輿姓蔣曰
蔣先生紫陽真人姓周名義山婉盆子姓施名存(即壺)
(公見真誥)羨門子一曰衍門司馬季主男名法育女名濟
華竝仙淳于叔通一名斟字叔顯玉子姓章名震于
吉一名室梓童神姓張名亞子灌口二郎姓李(見朱子語)
(類末)白鹿先生姓李名元洪崖子姓張名藴字藏真蜀
才姓范名長生李少君字雲翼戴孟本姓燕名濟字
仲微改姓名字成子帛舉字子高唐公昉一名房李
八百名脫(日行八百里又問其年曰八百歲故名八百仙鑑云不知其名此見廣記仙類)
何紫霄字仙良一云姓鄧清平吉姓衛名平許劌字道
翔小名玉斧李含光本姓弘蘭公名期許真君僕許
大改姓午復改姓干終南處士姓王名守一鍾離權
改名覺字寂道一字雲房號和谷子一曰號雲房吕
洞賓本名紹先洞賓弟子盧生名英(名疑)藥王姓韋名
古麒麟客姓王名瓊韓湘字清夫一字伯渚(作北渚非)
李珏後改名寬張志和本名龜齡侯道華上昇太上賜
姓李名内芝混成子姓劉名玄和殷七七名文祥又
名道全(名疑作荃)羅公遠一名思遠默希子姓徐名靈府
廣成先生姓劉名元靖東瀛子姓杜名光庭(亦號廣成)
神和子姓屈突名無為字無不為薩真人名守堅海蟾
子姓劉名操字宗成徐神翁名守信重陽子姓王名
哲本名中孚海璚子姓白名玉蟾羅赤脚名宴
女仙姓名巵言所未錄者及小有異同者
西王母姓楊一曰緱氏一曰侯氏一曰焉氏名回一曰
婉妗第三女曰碧霞元君本居西嶽今為泰山神聖
母第四女名林字容真號南極夫人又紫玄夫人王
母第十三女名媚蘭號雲林夫人第二十女名玉清
號紫微夫人一云名青娥字愈意第二十三女名瑤
一云名瑤姬號雲華夫人(太平廣記有傳云居巫山今詩家所謂神女也)
王母小女名琬字羅敷號太真夫人亦曰東嶽夫人上
元夫人名阿環(見太平廣記漢武内傳答王母書中名疑謂侍女名阿環恐有訛誤)
靈照夫人李氏老君之姑中侯夫人王氏子喬之妹嫦
娥字純狐一曰鬱儀竈神蘇吉利妻王氏名博頰一
曰竈君夫人姓王字卿忌女六人皆名祭河伯夫人
亦曰姓馮名夷織女星侍兒姓梁名玉清太白上公
妻名女媊陽翟夫人姓塗山即啟母也少室山少姨
即塗山妹姓同太玄仙女姓西靈名子都(見司馬季主傳)
玄妙玉女姓尹氏老君母也一曰無上元君九華安妃
上真元君女也名鬱賓字靈蕭南嶽夫人姓魏名華
存字賢安號紫虛元君旴母姓許氏旴烈之母也
左華九成夫人姓范名定英右嬪元姬姓趙名約羅北
寒玉女姓宋名聮娟東華玉女姓燕名景珠林云玉
女姓賈名屈庭飛玄玉女姓鮮名子華毛女名玉姜
一云魚氏姊妹二人一名道超一名道遠秦時隠武
夷山(巵言止引前說蓋列女傳所載隱華陰山者後說出仙鑑以所隱地生毛竹故名為毛女)
女几姓陳氏麻姑姓王氏即方平之妹(見仙鑑與神仙傳王方平降蔡)
(經家所述小異又宋寧宗勑封麻姑虚寂沖應真人是女仙亦有真人之號也)東華玉妃姓
淳名文期(見仙鑑女真張微子傳即青童帝君妹也)劉仙姑名懿靖玄天
二女一名旋波一名捉淡捉淡一名瑤光洛神宓妃
也一曰伏羲女太玄女姓顓頊名和智瓊神女姓成公
萼綠華姓楊(一曰羅氏名郁)明香元君李氏名真多(即八百妺)樊
夫人劉綱之妻名雲翹妹為裴航妻名雲英東陵聖
母姓杜(廣記仙鑑等俱作適杜氏)諶母許真君師名嬰(一云孾)
花姑姓王名靈微何仙姑姓趙名何一名和(名疑)武真人
名元照(見夷堅志)清真左夫人姓郭名雲蓋右夫人姓楊
名玉華許穆夫人陶成女名科斗馬鈺妻孫氏名不
二彭耜妻潘氏名蕊珠右雜見廣記御覽真誥仙鑑
等國朝曇陽子王氏名燾真(外謝自然等名姓顯然者及名姓不及攷者俱)
(不錄)
仙道姓名有特異者類此條
乞食公者五岳真人馮延壽也見列仙傳宋來子下湖
浮先生姓施名存一號婉盆子即壺公也見真誥東
方朔本姓張氏父名夷字少平一曰姓金氏(見名疑)
朔母田氏生朔三日母亡鄰母拾得之時東方始明故
姓名曰東方朔(太平廣記)
侯道華將飛昇老君遣真人韓衆下迎賜姓李名内芝
審爾則仙家亦賜姓若帝王之為者竒事也
王梵志不知名字王德和者見林禽樹有癭大如斗破
之中得小兒養至七歲能言自名曰林木梵天姓王
氏後改名見廣記(又羅公遠被殺後易姓名為維厶還本舊名姓而去首也)
宋世有木先生名廣莫宣和帝以其道得林靈素之半
故易姓曰木本姓雍(仙鑑)
白玉蟾本姓葛除去草頭以謝天地父母除去勾曲以
謝兄弟妻子以中曰字加撇為姓(江湖紀聞)
王害風王重陽蹤跡詭異若病風者人以名之(本傳)
吕純陽幻名(昌虚中回道人吕元圭守谷客無心昌老無上宫主回客人)
漢武外傳女仙名有石公子范成君
仙鑑有稱號詭異而率莫知其姓名者或得姓不得名
者他非此類者不錄
倒景君無常先生(竝漢武傳)無為子(仙鑑黃帝傳中)偃松子(名疑)了
然子(名疑)赤須子(秦穆公主魚吏)祝雞翁山圖溪父修
羊公騎龍鳴稷丘君服閭子龍威丈人
犢子(以上竝列仙傳)飛黃子(仙鑑)谷希子毓陽子(見姜伯真傳)白
羊公長上公長桑公子上黃先生(以上竝列仙傳)慧
車子(淳于斟傳)負局先生(仙鑑)几八兄(廣記)騾鞭客(見玄怪錄)無英
君(周義山傳)掩耳道士(常掩耳走故名)上帝戲臣(長五尺闊三尺雜俎)婆娑
寐(唐太宗時人見胡氏管見)偃月子(仙鑑)陰隱客(太平廣記)落魄仙柳
條青(仙鑑)吉留馨感庭秋(二人俱無姓名一唱吉留馨一唱感庭秋故名)劉
無名劉平阿(仙鑑)趙聖人彭釘筋(三人俱見廣記言亊中也)天
自在(無姓名常談天也見廣記)三朵花(頭常戴花三朵見蘇子瞻詩註)灰袋費
雞師葫蘆生(竝見雜俎)僕僕先生(自言姓僕名僕因目為僕僕先生見廣記)
摸先生(無姓名人有疾以手摸之輒愈號摸先生)陳花子(常賣花於市竝見真仙通鑑)
何蓑衣獃道僧(二人俱見桯史一人衣蓑衣一似僧又似道而獃故各以為號)混
沌道士(仙鑑)趙麻衣趙縮手(行則縮兩手於胷前見仙鑑)國朝有
鐵冠道人周顛仙(郎瑛云鐵冠姓張名景和并識此俟考)
仙傳所載有名流人所共悉而不名其得仙者漫爾筆
之其荒誕不必深論其昭灼口耳若東方曼倩李長
源輩亦不錄其有沒而為神者類别則中
王倪得道長生至堯舜時務光自沈復見商武丁世太
公望棺中止玉鈐六篇范蠡易號陶朱後復之蘭陵
賣藥得仙於北邙山墨翟遇仙長生漢武世尚存介
子推逃晉後賣扇東海邊楚狂接輿在蜀峨眉山東
園公唐時尚存命洪崖合神丹用里先生得道為華
子期師司馬季主并男女皆得道居委羽山漢武帝
得道尸解以棺中箱杖鬻市人韓崇入大霍山尸解
馮良奕世居鹿跡洞中郎宗服胡麻得道居華山張
魯辭侯爵白日乘龍昇天夏馥從赤須先生得道龍
伯高從刁道林受道得仙(仙鑑龍述是也)姚俊為北海司命
劉翊為右理司監劉寬遇青谷先生授杖解法得仙
欒巴自殺乘風入林慮山中李少君誅後人見之東
海上(自漢武而下其人竝見漢書而不云得仙)樊英滅蜀中火災(後漢書載此然)
(同時郭憲欒巴亦然恐有訛者)郗鑒得道居名山唐時尚存(有段碧者見之)
(見太平廣記中)姚泓失國入山得道遍體生長毛(亦見廣記仙鑑)
蕭子雲師杜元老授職為元洲長史八十二口洞仙徐
之才以陰功得道(見女徐仙姑傳)李衛公大歷尚存(廣記仙類)
馬周為素靈宫仙官謫降李紳姓名預載仙籙中(同上)
顔真卿歸葬惟空棺賈耽以神解稱異人吳道元躍入
畫中盧鈞吞金丹得道王叡卒後人見之成都陳陶
夫婦竝得仙姚平仲騎青騾入終南蘇養直遇羅浮
黃真人羽化(以上雜見御覽廣記仙鑑酉陽夷堅等書外盧把李林甫等削不載)
女仙則鉤弋夫人改葬棺中惟絲履一雙(見廣記與史傳互異)
王衍女進賢為愍懷太子妃并婢六出遭掠赴水遇韓
西華救度竝得仙韓太華乃韓安國妹李廣利妻竇
武妹瓊英黃瓊女景華竝得道居易遷宫(以上竝見真誥)
唐玄宗三女玉真大公主次公主幼真三公主竝從胡
天師慧超得仙(見仙鑑胡慧超傳玉真長公主即張果傳欲降為果妻者也)
右皆正史不載而雜見傳記者他如魏太武為太平真
君(見寇謙之傳中)唐玄宗為太陽朱宫仙人楊貴妃為太上
侍女(見楊通幽傳中)唐憲宗為海島仙人(見伊祁玄覽傳)宋徽宗為
東華帝君徽宗后為紫虚真君(見林靈素傳中)此類皆方士
幻惑之說視諸埜史傳聞又不侔故略之
道經所載玄天五城之上僊聖階秩高下森如信若所
言其莅事舉職勞不啻於人間王元澤所謂千歲何
益白石先生寧為地仙不樂飛昇有以也顧其說不
可具聞其名號時時散見諸傳記中暇讀大洞諸經
外旁及稚川貞白及唐宋小說家言得名號可紀者
數十百餘彙為一帙世有好譚天者將挈以贈焉
太極真人(赤松子見三洞珠囊又杜沖又淮南王又西梁子文見周義山傳徐來勤見葛玄傳)
無上真人(尹喜見太平廣記諸仙傳下同)太和真人(尹軌及由世遠又王君)
清虛真人(王褒又小有真人亦褒)大羅真人(葛玄為太羅前身)
桐栢真人(王子喬又李奉仙)青蓋真人(高世韓)
少室真人(劉干壽)太元真人(茅盈)
太清真人(彭清宋倫)太微真人(尹澄)
秦隴真人(周亮以下並仙鑑)靖明真人(匡續)
西城真人(王方平)司命真人(路大安)
句曲真人(茅固)玄洲真人(姚坦)
中岳真人(高丘子王仲甫王玄甫蘇林)西岳真人(馮長)
小有真人(王瓊見玄怪錄麒麟客傳)紫府真人(韓琦見宛委餘編)
太梁真人(魏顯仁)(闕)冢真人(王道寧)
岷山真人(陰友宗)陸渾真人(郭幼度)
崇山真人(范伯華)鬱絶真人(裴玄仁以上並見真仙通鑑)
清逸真人(李白見宛委餘編)華陽真人(王玄甫見仙鑑)
太虚真人(赤松子見魏夫人傳)九疑真人(韓偉遠見御覽引三洞珠囊)
清寧真人(裴玄仁見三洞珠囊)紫陽真人(周義山張伯端)
玄一真人(范伯慈以下竝見仙鑑)九皇真人(張伯端)
黃庭真人(王探)東極真人(王太虛)
南岳真人(陳子微)潜山真人(鮑靚兼領)
上清真人(司馬承禎見謝自然傳又李少君趙覽伯元張仲逸竝見仙鑑又許諡見御)
五嶽真人(馮延壽見列仙宋來子傳)清城真人(洪崖先生見仙鑑本傳)
南極大明公(匡續)太極右仙公(葛玄)
太極左仙公(谷希子)上清仙公(許劌又涓子為北海公見御覽)
蓬萊右仙公(貿保安)九玄左仙公(封瑋)
玉真上公(崔子文)紫陽左仙公(石路成見王母傳)
九疑山侯(張上貴)岱宗神侯(鮑元節又陶侃為西河侯巵言)
太極仙侯(張奉見御覽)水府仙官(郭璞)
東源伯(張石生見仙鑑下竝同)少室仙伯(王遠知又吳涵虚)
華山仙伯(秦叔隠)青城仙伯(洪崖子見弇州文集)
潜山真伯(趙祖陽見仙鑑)海伯(屈原見巵言)
蓬萊大仙伯(茅盈見仙傳拾遺五真記)監海伯(温嶠見巵言)
太極高仙伯(延蓋公見王母傳)八元仙伯(柯元首見御覽)
嵩山伯(陶弘景見廣記某傳中)理禁伯(張玄賓又赤松子為昆林仙伯)
太極左仙卿(黃觀子葉法善)太極上卿(馬成子)
中元仙卿(羨門子)玄洲上卿(尹喜)
西岳仙卿(李翼)上清左卿(許成已上竝見仙鑑)
東岳上卿(茅盈見神仙傳)玄真大卿(瑕丘仲見仙鑑)
太極仙卿(墨翟見巵言)蓬萊左卿(葉叔茂見仙鑑)
太清左卿(黃觀子見御覽)東府左卿(白石生同上)
東華上佐(楊義見仙鑑)陽晨大夫(石叔門見御覽)
英文臺侍郎(金可記見仙傳拾遺)昆丘侍郎(鮑靚見廣記)
九華侍郎(馬成子見仙鑑下同)明晨侍郎(夏馥又周暢見數)
玉華侍郎(方某及莫某三人見夷堅志)碧落侍郎(沈羲見仙鑑周爰支傳)
門下侍中(張良又劉楨徐榦王粲竝見巵言又王𨗳為尚書令王嘉徐庶何晏殷浩俱侍郎)
太極韋編郎(莊周見酉陽雜俎)左玄執蓋郎(封瑋見御覽)
玉臺執蓋郎(郭四朝又茅衷見封瑋傳)太上侍經仙郎(王思真見仙鑑)
仙臺郎(侯道華見廣記)修文郎(樂子長卜子夏顔淵蔡邕見巵言)
典柄執法郎(淳于叔通見御覽)都禁郎(賈誼見巵言又李明期為玉晨元郎)
北天修門郎(紀瞻虞譚同見巵言)執蓋郎(虞和見巵言又正一上元郎王忠)
左理中監(韓崇見仙鑑下同)右理中監(劉翊)
童初監(范幼安)東華上清監(李白)
碧虚上監(董奉)蓬萊都水監(桓闓)
左副監(謝鯤見巵言又張叔隱為右仙鑑)太陽都錄大監(魏徵亦見巵言)
蓬萊仙監(陶弘景巵言作蓬萊都水大監)丘監(王弼見宛委餘編)
保命丞(茅衷見仙鑑下同)三官保命司(茅衷又樂長冶為保命丞)
南岳司命(李奉仙)九宫右司保(展土公見列仙傳)
都錄司命(郭璞見巵言下同)鬼官司命(周顗又姚俊為北河司命)
岷峨主司(杜光庭見仙傳拾遺)地下曹司(沈文通見仙鑑下同)
送迎使者(徐福見沈羲傳)繡衣使者(孟六竒又冷廣子期竝見御覽)
地下主者(鮑靚見神仙傳)太清宫主者(虞善翔見仙鑑下同)
南門亭長(郄鑒見巵言下同)北斗天門亭長(沈文通)
北極判官(鄒宿見仙鑑)泰山司馬(賈誼見巵言下同)
雷部掌事(劉景文)紫府押衙(蘇軾)
太玄博士(莊周見巵言)蓮花博士(楊廷秀見詩人王屑)
玄洲長史(蕭子雲見仙鑑又杜預蔡謨俱為長史見宛委餘編又管條條為左官御史見御覽)
五雲書閣吏(陳幼霞見容齊隨筆)神霄散吏(林靈素見本傳)
文星典吏(杜甫見巵言)高明大使(許遜見本傳又為九天遊奕使)
中央鬼帝(嵇康見巵言下同)北方鬼帝(揚雄又張衡)
閻浮提王(寇準蔡襄)遮須國王(曹植)
赤龍神王(伊用昌見仙鑑)五方天帝君(簡肅正見魏夫人傳)
西極總真君(王遠見御覽傳授部)東華青童君(景林真同上)
唐世君(司馬生見沈義傳)葉君(王喬見後漢書)
東海青童君(延陵暘見漢武内傳)王屋山君(龐籍見巵言)
方丈宫主(九源丈人見列仙傳)蓬萊長生主(白樂天見仙鑑)
海山院主(白樂天見廣記)華陽洞主(東方朔見巵言)
芙蓉城主(石曼卿亦見巵言)靈芝館仙官(王安國見侯鯖錄)
太上仙官(東方朔見王母傳)素靈宫仙官(馬周見廣記)
六押大都統(馬總杜佑)三天大法師(馬成子竝見巵言)
泰山老師(崔曙見酉陽雜俎)太乙師(鬼谷子見巵言)
恒嶽仙人(田吾道榮見仙鑑下同)大乙仙人(王向見仙鑑)
控鶴仙人(武夷君傳及山志)墜地仙人(同上)
林屋仙人(王瑋玄見仙鑑下同)柏樹仙童(許遜見本傳)
九華大仙(田先生見廣記)赤脚大仙(宋仁宗見野史)
斥仙人(項蔓都見仙鑑)謫仙人(李白見本集又賈眈見廣記仙類)
歲星精(東方朔見傳)東海蟾精(徐知常見林靈素傳)
混沌初分白蝙蝠精(張果)
凡稱先生者率當時及後世尊稱稱子者率自稱故皆
不錄凡真人係世主所封者不錄凡巵言所列有官
號而無職司者不錄錄其當時受封號於太上者或
前身為某仙官者
許旌陽得道贈遠祖由玉虚僕射曾祖琰太微兵衛大
夫先祖玉太極把業錄籍典者父肅中嶽仙官賜所
居宅曰仙曹左府右皆天帝所令今人但知旌陽拔
宅事不知許武仲逃堯後復有此贈未審天上玉虚
僕射較地下九州長何似耳
許旌陽拔宅昇天後齊有張司空名㞯遇葛稚川飲仙
酒舉族八十二口白日上昇許惟一僕并妻為地仙
張亦遺一女使盧瓊為土地道家好傅會乃爾又蕭
子雲八十口同居洞中尤竒僻也
太真科曰玉皇諸錄有百八道君羣仙隨業以補其職
三善道者聖真仙也上品曰聖中品曰真下品曰仙
三清之間各有正位聖登玉清真登上清仙登太清
玉清有大省宫殿皇帝王公卿大夫吏民率以聖呼
之如聖皇聖帝之類是也男女貴賤各有次第上清
有玄都玉京七寶紫微率以真呼之太清有太極宫
殿率以仙呼之其上清太清品位列男女次第之統
數與玉清同麟按公卿大夫皆三代以還品秩唐虞
尚未聞然則無始之前羣仙位號究竟何稱乎即以
此稱果出三代則人間仰法天上乎抑天上下效人
間乎凡道書可笑類如此昔人以赤明龍漢及詩詞
體格逐代更變為疑不知兹類之荒唐有彌甚者漫
舉例之
登真隱訣曰三清九宫竝有僚屬例左勝於右其高等
稱曰道君次真人真公真卿中有御史玉郎諸小號
官位甚多也女真則稱元君夫人仙之大小男女皆
取治所以為著號外又有仙伯仙丞仙監仙郎等右
所列御史丞監諸郎屬又漢魏以下官稱矣
少室山房筆叢卷二十七
