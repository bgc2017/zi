少室山房筆叢卷二十三
明胡應麟撰
華陽博議下
漢尚經術故學問之士在經術唐尚詞章故學問之士
在詞章六朝兼斯二者而皆弗如也而名物之學興
焉兩宋兼斯三者而皆弗屑也而義理之學出焉世
之變也亦足觀矣
兩漢以迄六朝所稱博洽之士於術數方技靡不淹通
如東方中壘平子景純崔敏崔浩劉焯劉炫之屬凡
三辰七曜四氣五行九章六律皆窮極奥眇彼以為
學問中一事也唐宋以還詞章學盛此道頓微王子
安劉原父諸子稍能旁及餘遂寥寥蓋技術雖非學
問所急其業之難精殆有甚者信古人未易及也
古人之學有中絶弗傳者譜牒是也其學六朝最盛如
王弘日對千賓不犯一諱梁武書成千卷僅紀數朝
至唐李守林寶皆擅業專門老宿師儒莫敢與抗五
代以還不崇門閥譜牒之學遂絶不傳宋惟鄭樵羅
泌號能究心然率蒐羅遼邈增益見聞而已非專門
擅業者比也(鄭以員半千為六朝大謬員唐人其父慕伍員之忠遂易此姓見本傳中)
凡譜系之學昉於漢衍於晉盛於齊極於梁唐稍左矣
其學故不乏也鄭氏通志譜系凡六種一百七十部
端臨通考存者不過數家勝國以還殆絶此門閥之
變亦古今興廢一大端也
漢之為經者仲舒康成為史者馬遷中壘為子者子雲
淮南為賦者孟堅平子無非博極之士六朝尚浮誇
故博之名在張王劉陸諸子然玩物之意勝矣三唐
尚藻繪故博之名在王楊杜韓諸子然修詞之意勝
矣
漢以前其人其學實唐以後其人其學虛漢以前學者
務博之實而忘其名唐以後學者先博之名而後其
實此古今大較也至瓌偉絶特不羣之士則代各有
之矣
退之云爾雅注蟲魚定非磊落人似不屑屑兹途者廼
唐之韻學韓獨為冠又屢以竒字取稱何也歐蘇雖
不以學顯然歐於詩蘇於書易皆有傳注世共推之
亦前代文人所無介甫元晦自是學士不得以所長
没之(韓韻學見吳棫韻補)
古今博洽之士有稱府者(傅昭劉顯俱稱學府)有稱庫者(杜預號武庫房)
(暉遠號五經庫谷那律號九經庫)有稱厨者(王儉稱陸澄書厨陳濟號兩腳書厨)有稱
簏者(李善又傅廸)有稱笥者(許懋號經史笥任昉號五經笥)有稱篋者(柳璨)
(號柳篋子)有稱神者(鄭康成號經神)有稱師者(曹曾弟子稱曾曰曹師為立祠)有
稱聖者(劉臻精漢書稱漢聖)有稱癖者(杜預)有稱淫者(皇甫謐劉峻俱號書)
(淫)有稱癡者(竇威)有稱志者(虞世南呼李守為人物志)有稱譜者(李守)
(又號肉譜)有稱秘書者(虞世南行秘書)有稱總龜者(殷踐猷號五經總龜)有
稱海者(何休號學海)有稱苑者(任末號經苑)有稱倉者(曹曾號書倉三)
(事俱見拾遺記)有稱樓者(李磎號李書樓)
(傅廸見御覽讀書類與李善竝譏誚之稱陸澄書厨亦此類)
古今績學之士靡弗以勤致者尼父韋編三絶亡論即
賢如仲舒聰如劉向穎如子建捷如孝標其勤咸百
倍於世之學者盛名所集弗虛也厥有目下十行篇
成萬字而終身没没草木共年毋亦此道未至與余
生平駑劣世事懵然獨癖嗜青緗逾於飲食凡史傳
叙稱有仝余好輙欣然領會踴躍於衷偶閱唐宋諸
類書采摭前規漏遺泰甚因戲效昔人比事雥而錄
之衰病耗忘目睫之譏自分不免異時仝好尚或有
當余衷哉(中有一事數人或十數人者如不釋卷事百餘止錄稍異者餘映雪隨月等不具錄)
絶韋(仲尼讀書韋編三絶鐵摘三折)滅漆(又漆文三滅亦仲尼讀書)割席(管寧絶華歆事)下
帷(董仲舒崔祖虯鄭鮮之宋世景李密司馬光)穿榻(魏收讀書坐一木榻積久榻板中穿)結
繩(李充讀尚書腰係細繩十尋每一遍作一結計數萬餘遍)然穅(顧懽)屑豆(朱倉代糧)擁
絮(江革)墜冠(朱穆讀書墜冠)負圖(董藹又李充亦號負圖先生)擔笈(高允劉晝)閉
戶(劉焯劉炫諸葛穎各十年馮偉節三十年餘陶弘景姚思廉裴行儉張袞魯恭劉晝韋陟孫敬)杜
門(陸倕諸葛穎)懸梁(孫敬)鑿壁(匡衡)寄廡(劉峻少貧寄人廡下讀書)居樓(張建)
(章所居有書樓)掘坎(游明根掘土坎為室讀書其中)墮坑(劉峻讀書失墮坑阱)掌錄(董藹)
(錄書於掌世謂仲玄掌錄見御覽)掌鈔(蘇秦張儀仝學見異書以掌題之見御覽)舌畊(黃安)
(讀書畫地成池又賈逵事見拾遺記)舌學(董藹鈔書於掌以舌䑛之掌為爛號舌學)等身(賈黃)
(中少聰悟父取書與身等令讀之號曰等身書)刺股(蘇秦)折肢(樊深讀書墜馬)損目(王錫)
(讀書致損右目)荷鋤(孔安國常林張紘兒寬崔逞)引杖(沈峻以杖自擊輙讀)鑄研(桑維)
(翰鑄鐵研)據鞍(樊深讀書據鞍不輟)亡羊(王育)牧羊(王蒙)乘牛(李密)牧牛(張悕)
棄豕(承宫聽經棄豕不覺)驅驢(李固驅驢負書)却鹿(裴休)聚螢(車胤)伐薪(葛洪)
(伐薪供書)拾薪(承宫拾薪聽經)負薪(劉貞素)采薪(劉仁軌又董藹)然薪(范任又畢)
(諴)㸑薪(侯瑾㸑薪代燭)賣薪(朱買臣)乞薪(郭瓊乞薪照書仙鑑)截蒲(路温舒以)
(代簡)折蒲(王育折蒲寫書)熨瓜(鄭灼心熱以瓜熨之)種瓜(步隲)拾葉(董藹拾葉寫書)
編柳(孫敬編柳寫經)蔭樹(魏收坐床蔭樹讀書)斷虀(范仲淹)流粟(朱買臣見御覽)
漂麥(高鳳)失稻(顧懽讀書失稻不覺)絶糧(王歆絶糧讀書不輟)燎麻(劉峻)畫荻
(歐陽修)竊肉(王劭閉目精思家人竊肉不復覺)忘羹(劉恕)節燭(郎茂讀書家為節燭)
减油(沈約親為减油)置燈(范純仁)藏火(祖瑩藏火灰中)廣鈔異書(劉峻袁漢)
竊讀官書(楊誠)獄中受書(黃霸崔瑗)陌上懷書(崔琦)市肆閱書
(王充徐曠)野地錄書(董藹)負板挾書(董遇)採梠誦書(隗禧)借讀人
書(任孝恭劉焯劉恕張方平)留讀人書(鄭樵遇人書必留讀)卧用警枕(司馬光)
卧不蓄枕(李銓)凝塵滿席(馮道韋愛)落燼數升(吕思禮)為人傭
書(闞澤崔光劉芳)為人傭作(侯瑾王延衛颯)為人都養(孔安國)為人厮
役(陳實)為人僕隸(王蒙)為人僮奴(游明根竝見傳)誤入人家(劉臻褚遂)
(良)不交人事(薛瑞崔林)不問家産(崔玄伯譙周)不啓家書(胡瑗)不
觀伎樂(王瞻)不通權貴(阮孝緒拒王晏不見)不窺天子(韋愛)不對吏
人(狄仁傑)日進三卷(宋太宗)夜盡十卷(沈約)東觀讀書(黃香)秘
閣觀書(張纘李邕)十年不歸(胡瑗)七年忘返(樂羊子)門庭著紙
(左思)戶牖置筆(王充)厠上誦詞(錢惟演)厠上索文(歐陽修)寒暑
不輟(劉宣徐曠蔣乂)晝夜不倦(鍾會范雲沈峻李瑾樊深江總庾仲容温子昇)盥櫛
不御(虞世南)寢食不思(郎茂劉恕譙周皇甫謐等)慶弔不行(荀爽)徵辟
不就(褚陶徐苖)目不窺園(董仲舒三年一云十年桓榮十五年何休十七年)手不
釋卷(馬懷素吕思禮于休烈李磎仕宦不釋卷劉昺魯肅崔林辛術軍旅不釋卷劉實王起趙逸崔)
(元翰耄耋不釋卷司馬光童稚不釋卷裴皥亂離不釋卷皇甫謐裴漢疾病不釋卷餘不盡書)
讀巵言所記古今博物事偶憶史傳小說中有相類者
并疏左方(中固多博極士然或由神觧或以術推不專問學至偶中亦有之巵言大略同)鄭
公孫僑知實沈臺駘知黃熊(晉平公夢)魯展禽知爰居(海鳥)
(避風)漢傅毅知西域金人胡僧知昆池劫灰蔡邕知焦
尾琴柯亭竹魏嵇康知石髓晉荀勖知勞薪摯虞束
晳竝知曲水(二子各證舊文束事覺稍古耳)張華知蛇化雉知洛鐘
鳴知武庫火(以積油故見太平御覽樂藹下)郭璞知驢鼠(大如水牛灰色見景)
(純傳)宋陸澄知崇禮門鼓齊徐之才知瘤骨(作刀柄見御覽)梁
武帝知海濱巨黿(趙昭儀所化見飛燕别集)劉杳知張仲師(長尺二寸)
知騫毘王杰公知蛇鶴二珠知火浣布知高安國鹽
知天竺國鏡知八風谷酒知扶桑繭絲(杰公事竝見四公記)後
魏趙逸知晉時寺址知宋世浮圖(見廣記異人類)隋崔頥知
藍田玉人(漢文帝所造具冠幘見太平御覽中)唐李百藥知瑯琊稻(徐陵)
(文語)郝處俊知無脂羊張柬之知影蛾池(上官儀詩)唐玄宗
知龍皮扇王維知霓裳第三拍葉法善知白蝙蝠精
(張果眞形)青城王老知太元仙衣鄭欽悦知中山石銘賈
耽知蝨癥知火尼知藏粟(見雜俎及廣記)江陵書生知息壤
(太平廣記)建中時道者知脉望(蠧魚蝕神仙字所化其形如規髮服之長生)又
春秋陳章知胡充折齒(齊桓公得折齒方圓三尺陳章對曰此秦胡充齒也)知
鳴鵠嗉中人(齊桓公得鳴鵠殺之嗉中有人長三寸三分陳章曰名李子敖見博物志)公
孫僑知浮游(共工之卿化為朱熊)晏嬰知盤庚(長九尺餘大下小上)知伊
尹(大上小下赤色而髯三神俱夢中所見出汲冢璅語今載御覽并陳章二事竝見御覽形體門)内
史過知莘縣神(丹朱所化)觀射父知重黎郯子知鳥官蔡
墨知豢龍氏介葛盧知牛鳴師曠知絳縣老人年(竝見)
(國語左傳)又知太子晉年(汲冢周書)漢東方朔知東都短人(御覽)
賈逵知神雀(漢書本傳)張敞知宣帝時美陽偽鼎(冊府元龜)終
軍知鼮鼠(冊府元龜)魏管輅知宋無忌妖知易中九事(本傳)
王粲知漢時玉珮遺製(元龜)吳諸葛恪知桑熟老龜(傳注)
六朝雷煥知枯木照妖知豐城劍氣(續齊諧記)劉杳知&KR2517;
字偏旁知姓譜血脉(竝見南史本傳)劉顯知獅子何色(南史本傳)
樂藹知積油為灰(元龜)王僧孺知古人以石為針(南史本傳)
潘京知武陵郡名(止戈為武高阜曰陵見元龜)范雲知白烏所由
至(齊高帝時事見元龜)裴子野知滑國(即白題同貢者見南史子埜傳)續咸知
有新氏衡石(元龜)崔賾知羊腸坂(本傳)魏收知人日徐之
才知蛤精(竝見北史本傳)杰公知六女國(梁四公記)唐許敬宗知
濟水褚遂良知雄雉見秦(元龜)周焦君知古岳瀆經(廣記)
元行冲知樂器名阮咸(孔氏六帖)楊收知姑洗角(出處仝上)張
一行知帝車七曜文(王勃文帝車南指遁七曜於中階華蓋西臨藏五雲於太甲張)
(燕公不曉以問一行一行知其上句下句遂無知者段成式云)劉禹錫知巨顙老拳
詩(杜甫義鶻行語老拳見石勒傳)張率更知玉磬(隋唐嘉話)房叔道知湖
目(蓮子也此事本六朝人附酉陽雜俎)陳倉童子知弗述(秦時事也以上二事皆在)
(唐前以載雜俎附此)段成式知畫菩薩光(以曾青和壁魚設色則近日有光此事在)
(贊寧知畫牛前見雜俎廣知類)五代陳陶知狼星直日(江南主晨起於殿前得殘)
(獸一足無知其故者以問陳陶陶對曰昨夜乃狼星直日也見詩話總龜)陳崇實知鼉(見葆)
(光錄)江南士人知天雞有二(說載爾雅江南士人因主司出題問此無能答者見)
(談苑)宋王介甫知玉樓銀海(玉樓肩也銀海眼也蘇子瞻雪詩用二事出道書見)
(詩話)蘇子瞻知錦瑟詩(李義山詩寓適怨清和意黃魯直不能觧眉山告之)黃魯
直知喚起催歸(二鳥名也韓退之詩)劉貢父知黃耳(非犬也乃童僕名見)
(詩話)劉克知人日隂詩(自元日至人日各有所屬某日隂則某物歉也)又知烏
鬼(鸕鷀也說載圖經筆談云)王貽孫知男女皆跪禮(對太宗問也見玉壺清話)
李公麟知玉璽文(見宣和畫譜及宋史本傳)沈存中知棋局數(共用)
(五十二萬子而盡局之數)胡旦知束帛(詩話總龜)黃常明知孟勞(寳刀也王)
(介甫詩用之見詩話總龜)丁公言知唐酒價(眞宗問唐酒價丁以杜詩對時稱敏捷後)
(人又舉王維新豐美酒斗十千駁之余戲謂價之多寡由酒有美惡耳工部貧客又蜀酒固不得埒價新)
(豐也)又仲尼知玉羊(見高氏緯略引韓詩外傳云魯哀公穿井得一玉羊焉孔子見之曰)
(水之精為玉土之精為羊此羊得之井中在水土之際其身玉其肝土也公使殺視之果然此又與羵羊)
(事異)元萬頃知離合詩(見舊唐書本傳郭侍封被圍作離合詩示李勣勣怒萬頃為觧)
(之)朱子奢知燒尾事(新羊入羣為諸羊所觸火燒其尾乃定故士人登進遷除設燕)
(謂之燒尾貞觀中太宗以此問朱子奢朱子以此事對一說虎變為人惟尾不變須燒乃似人見封氏見)
(聞志)張果知漢武時鹿(唐玄宗時得鹿以問仙人張果果云此漢武上林鹿也騐之果)
(然見神仙通鑑張果傳中)張氳知海蝦蟇齒(方圓二尺亦見仙鑑氳傳)伊祁玄
觧知龍虎玉(見太平廣記唐憲宗時異人伊祁玄觧至時西域進方圓二玉舉朝莫能名憲)
(宗以問玄觧玄觧對云圓者龍玉方者虎玉也詢諸貢者果云圓者漁人所得方者樵夫所致人始信服)
(云)尹拙知白馬祠舊典(宋史本傳)劉恕知五代别將行履
(本傳)王介甫客知虹玉圍腰語(見高氏緯略虹玉圍腰唐人常袞語也王介甫)
(作謝玉帶表而偶缺一故實作對一門下客曰何不用虹玉圍腰語介甫大喜即用之惜門客名氏竟不)
(傳)尤延之知河魨原起(楊廷秀與尤延之食河魨楊問尤河魨原起何典尤因舉)
(左太冲賦及劉淵材注答之楊檢騐二處信然始大服尤之博洽呼之為書厨云見說郛所鈔坦齋筆衡)
(中)王仲行知天吳字音(見談藪云李大異為廣西帥嘗誦杜天吳紫鳳之句顧坐)
(客云吳當音華見山海經未知復見何書客莫對王獨云後漢書戴就被收獄吏燒鋘斧使就挾之注引)
(何承天篹文鋘音華又詩不吳不敖不吳不揚亦皆音華李公稱善衆咸服其該洽云今刻說海無此事)
(非也)葉寘知玉柙(坦齋筆談)湯思退知生婦人出處(本三國志事見)
(說郛)又六朝王筠知霓字音五代張策知偽鼎(見合璧事類中)
徐鉉知象膽宋竇儀知乾德四年錢沈括知天禄元
耶律楚材知角端(竝見史及諸襍說凡巵言引者悉不錄又說郛載宋某人知酋耳知)
(肉芝)
古文竒字之難辨有甚於事物者别而錄之於後
李斯識周冢玉文八字叔孫通識周冢玉文二字嵇康
識抱犢山神書束晳識汲冢竹書江淹識玉鏡竹簡
古文劉顯識古文尚書斷篇又識魏人遺梁古器隱
起文王僧虔識科斗書周官闕文范雲識秦望銘韓
愈識誅鮫雷文李協識漳泉界銘東平李生識石壁
遺記兖州魯生識古銅盎篆文(又張敞識美陽鼎文高佑識玉印文)李
斯叔孫通不盡識周冢玉文(凡八十字斯通共識十字)郭璞束晳
不盡識穆天子傳文郭又不識會稽鐘文(景純本傳)張華
不識顯節陵科斗文(即束晳所識者己見巵言)任昉不識尚書古
文(王僧虔識)姚𧦬不識中山石銘(鄭欽悦識)鮑照徐爰蘇寶生
不識青州墓銘(賈希鏡識己見巵言)王僧虔不識玉鏡竹簡古
文(江淹識之)王起不識□門二字段成式不識鹿杯古文
沈括不識漢東雷文(扶疎類栢葉見筆談)至秦漢子書謂泰山
封禪文字萬家仲尼觀之不能盡識則謬談也
埜客叢書云幽明錄曰楚文王獵有人獻鷹得異物時
有博物君子曰此鵬雛也文王厚賞之異類傳曰漢
武帝時西域獻黑鷹得鵬雛衆莫識惟方朔識之二
說不同尚書故實謂孝武時嘗有獻異鳥者莫識東
方朔曰此畢鸞也問何以知之曰見山海經洽聞記
曰後漢時有鳥頭長五尺雞首燕頷備五色而多青
光武問百官咸以為鳳蔡衡獨曰多青者乃鸞也余
歴考博識事自謂庶幾足補巵言之缺近讀此事遺
數條學之難窮如是因續志之(畢鸞疑即畢方事字之訛也)
叢書又云緗素襍記云永叔啓陸機閱史尚靡識於撐
犁枚臯屬文徒自慚於骫骳沈元用啓讀撐犁而靡
識敢謂知書問祈招而不知尚慙寡學撐犁事竟不
知載何書僕謂此見玄晏春秋曰予讀匈奴傳不識
撐犁事案傍有奚奴執燭顧而問之奴曰撐犁天子
也言匈奴稱撐犁猶漢人稱天子也於是曠然發寤
然則不識撐犁乃皇甫謐事歐公謂陸機者誤也按
此書吳人王懋著當紹興淳熙間成而不見端臨通
考蓋其時未行世也(說郛亦引不見此)
古書中竒字難識者已備載巵言中自餘傳記所錄字
率不存即博雅所徵徒存故實而已獨玉磎編事所
傳古鏡篆文十二字尚見太平廣記然其說甚詭誕
不足信也
六代文人之學有徵事有策事徵者共舉一物各疏見
聞多者為勝如孝標對被王摛奪簟之類是也策者
暗舉所知令人射覆中者為優如沈約得三劉顯失
一之類是也齊梁之交此風特盛亦猶晉之清言
大約徵者如把不足徵之徵策者即漢世射策之策然
梁武與劉峻徵錦被事亦謂策者自上臨下之詞實
非策也惟隸事與徵義同
六朝策事唐宋挍士悉其遺風惟徵事絶不復覩僅段
成式温庭筠以一物傳簡往來遂成卷軸又段嘗出
獵得兔數十頭遺父寮屬每頭疏事若干其下比僚
屬傳觀無一重者又元陳剛中呂徽之徵驢事數十
條皆或有之惟徐氏兄弟徵猫事非實錄非段呂學
過二徐以驢及兔事頗衆也徽之見輟畊錄其人快
士第匪陶氏幾弗傳小說尚爾著述其可廢哉
南齊王儉自以博學多識過陸澄澄曰僕自少至老惟
好讀書無他事以縈念今公少即鞅掌王家雖復一
覽便諳然所見卷帙未必勝僕儉不謂然後與何憲
輩徵事咸屈於澄廼服其說余每讀澄言輙嘆其親
切有味非身有之弗能道儉在齊亦稱好學聞澄語
便當了然顧騐而信即此知儉徒豪舉為名高耳儉
卒時年未四旬方身柄齊國又少負一時重望諸名
士咸出其門詎容有餘力廣讀異書今問崇禮門鼓
事尚載澄傳云
南部新書云大中好文嘗賦詩有金步搖未能對令温
岐(即温庭筠也)續之岐乃以玉跳脱應大中喜命以甲科
處之為令狐綯所沮除方城尉綯曾問其事於岐岐
曰出南華眞經非僻書也冀相公燮理之暇時宜覽
古綯怒甚後岐有詩曰悔讀南華第二篇為此也詩
話總龜引宋某公謂南華經無玉跳脱事不知當時
何據按唐詩紀事令狐綯嘗以舊事訪温對如前非
問跳脱也宋人譌而一之可笑北夢瑣言跳作條亦
非蓋跳脱乃與步搖相屬耳(王懋云玉跳脱出眞誥當作華陽第二)
梁沈約策劉顯十事顯對其九約曰老夫昏忘不可受
策聊試數事第毋至十顯問其五約對其二又韋載
字德基年十二見沛國劉顯顯問漢書十事隨問輙
對按顯於十事尚不能全得而載獨舉對無餘者以
漢書當時藝習者衆或載所專精且顯或以童子易
之事非甚僻故也若劉沈五策則廉藺鬭於鼠穴各
極所難勢自不能無得失凡評論古人文章學問務
以此意求庶得其實不爾則韋之學乃過於劉而沈
遠不及豈事實哉(又六朝張綰受策百事得九十四苐失六事因呼百六公)
又韋篹仕齊為記室沈約嘗稱於梁武曰恨陛下不與
此人仝時其學非臣輩也二韋一族載十二即受策
劉顯穎敏固已絶人異時第以職任稱而不聞學問
著固知業廢於半途者衆矣
何憲傳稱其直閣日諸文士雜取四部書質之略無遺
失可謂該矣然胡至一窘於陸而再奪於王也任昉
不識尚書古文而王僧虔識之王僧虔不識竹簡古
文而江文通識之然淹之該博實不逾昉大槩一事
之短長耳必諸劉張陸輩斯無間然
南唐徐鍇與兄鉉徵猫事至七十餘古今猫事有限即
經史詩文單辭竝舉亦不應若此之繁蓋兄弟一時
自相誇詡世不詳察狃為實然耳梁武沈約徵覈事
僅十餘條則吾頗恨其寡却自實錄蓋六朝前世代
差近事迹尚稀故也二徐雖宋初然李昉宋白及諸
學士編御覽廣記所收猫事不過十餘二書之輯鉉
與其間胡不舉鍇七十事實之也蓋古今故實載籍
具存歴世類書咸可挍覈或間有漏遺决非懸絶余
斯議自謂老吏斷獄博洽君子幸更詳焉
唐武宗製乃&KR0034;二字以試王起起言臣於三教書所不
識者惟周穆王傳□門二字耳此二字羣書未見武
宗笑曰向試卿耳二字實吾所自製按起謂二字羣
書未見可也謂三教書所不識者惟□門二字則大
誣也即穆天子傳中字不可識景純無注者不下十
數况窮三教書寧止此乎蓋古文自有不可識者前
人既無訓釋後世曷自推詳若偽撰之書目所未接
博極之士固能辨之然亦必遍窺四部夙究三倉庶
幾斯語政恐非起所辦倘逢劉顯之策立見其窮矣
強記則博聞博聞必強記此常理而不盡然至博聞強
記而不觧把筆者又比比也乃文章烜赫之士於載
籍涉獵而已淹通該洽之任往往謙讓未遑豈人力
固所難兼將造物隂為限制耶然漢唐以上諸大家
則無不博涉也其弊自宋開之
張安道過目不忘而在宋人中無聞該洽此強記而不
博聞者也司馬君實幼稱不慧而淹通經史世號大
儒此博聞而不強記者也劉原父強記絶人博聞無
比而歐誚其文章未工此博聞強記而短於文詞者
也歐蘇俱以文章名世而安道訝子瞻再讀漢書原
父惜歐九不甚讀書此文章烜赫而短於博聞強記
者也然歐蘇皆有功經學亦前文士所無(原父亦以文名宋此)
(據前人論之)
或問蘇子瞻讀書之法蘇曰讀書如錢榖兵農及諸事
物之類每一事作一次理會可以終身不忘子瞻非
強記者即此可見以余論之長公所言實讀書要法
苐頗費工力耳子瞻嘗問一後進近讀何書其人答
讀某書子瞻輙問其中有某好亭子其人愕然罔措
不知子瞻所問即前意也
餘冬序錄云歐陽永叔為文雖至熟故事亦檢出處然
後下筆蓋其愼也東坡即不如此觀洪景盧直院時
所聞院卒之事可知隨筆摘東坡詩文與出處戾者
數十事坡仙大才製作多出一時縱手信筆未嘗效
人本子上尋行數墨古人事實固宜有誤用處後生
可為法耶按右二事二公俱非強記者可見然得失
大有歸也
劉原父兄弟皆博學窮經傲睨歐蘇王氏間而製作不
甚傳沈存中筆談持論精確然往往有輕發者正坐
不檢出處故也江鄰幾雜志宋人極推今不傳略見
說郛
兩山墨談謂洪景盧深服蘇子瞻以老卒言不檢册子
故然子瞻用事多誤病正坐此洪素以博洽自居其
推服子瞻當别有謂苐洪所著隨筆事實矛舛處亦
復不希古人所以嘆目睫也
宋人王介甫在當時諸文士中號為究心問學者旉亦
雋才假以年詎可量徒以新法流弊并終身所善没
之歐好古於金石頗覩一班蘇赤壁二賦清空瀟洒
大得盛唐景趣而詩反為事束兩失之云
庚溪詩話云曾子固為太平州司戶時張伯玉璪作守
歐公荆公皆與伯玉書以子固屬之伯玉殊不禮一
日就設廳召子固作大排唯賓主二人不交一談既
而召子固書室謂曰人皆謂公曾夫子必無所不學
也子固辭避而退因請子固作六經閣記子固屢作
終不可其意廼曰吾試為之即令子固書曰六經閣
者諸子百家皆在焉不書尊經也其下文不能具載
又令子固問書傳中隱晦事應答如流子固大服始
有意廣讀異書晁丈以道言劉斯立跂初登科以賢
稱就亳州見劉貢父談論皆劉所未知以道又言少
年讀書時嘗鄙薄蔭補得官後從李德叟游德叟輕
賤科名議論高遠方有意眞為學也據右宋人所述
則南豐似亦不甚讀書蓋文與歐王蘇氏等而學又
不及伯玉非庚溪筆之殆同草木謂小說可廢乎
又宋子京嘗與李邯鄲飲酒隸僻事不勝者輙飲之坐
客遂皆潦倒而出宋人隸事僅見此張安道世推強
記止劉貢父所紀黃巢一事然余以唐書較之殊不
合則所謂強記安在并貢父亦失之不考也(詳二酉綴遺中)
夢溪筆談云嘗有人自負才名後為進士狀首敭歴貴
近曾謫官知海州有筆工善畫水召使畫便廳掩障
自為之記自書於壁間後人以其時名至今嚴護之
其間叙畫水之因曰設於廳事以代反坫人莫不怪之
予竊意其心以謂邦君屏塞門管氏亦屏塞門邦君
為兩君之好有反坫管氏亦有反坫其文相屬故謬
以屏為反坫耳麟謂反坫事出論語不應其人疎陋
至此按宋黃東發云反坫鄭注為坫在兩楹之間反
爵其上坫字從土而云在兩楹間豈常設耶按郊特
牲旅樹反坫内則曰士於坫明堂位曰反坫出尊崇
坫康圭士虞禮僎於西坫土則累土而為之皆可名
坫而坫亦有高卑東西之不同非必反爵之處也鄭
氏以坫之反異於經文矣汲冢書曰回阿反坫注曰
外向室也反主坫言非主爵言也據禮記反坫與臺
門相連汲冢書反坫與回阿相連論語反坫與樹塞
門相連恐均為宫室僭侈之事若東發之言蓋亦以
反坫為屏障之類筆談所載某人見或同此存中持
論多覈然未免有輕發者兹類是也
朱元晦云程泰之演繁露其零碎小議論亦多可取如
辨罘罳之類某頃因看筆談中辯某人誤以屏為反
坫後看說文坫字下乃注云屏也因疑存中所辯未
審後舉以問泰之曰存中辯是然不是某人誤乃說
文誤耳右見語類所記近續讀得玆說并識之然則
文公固亦疑此蓋某公自本說文非誤憶也余所見
竊謂不誣世人幼習傳注忽覩此大是駭聞沈博洽
自信故勇於譏之苐某公有知又將以沈為不讀說
文矣甚矣辯難不可不審而援引不必騖竒也
段成式酉陽雜俎記事多誕妄如云一木五香根旃檀
節沈香花雞舌葉藿膠薰陸此尤謬旃檀與沈香兩
木元異雞舌即今丁香耳今藥品中所用者亦非藿
香自是樟葉南方至多薰陸小木而大葉海南亦有
薰陸乃其膠也今謂之乳頭香五物迥殊元非同類
右筆談所論段氏專記異國所出欲無根柢可謂漢
庭吏筆然此譏亦本山海經余考成式所引書多出
前代諸小說及釋道二藏者今本書大半不傳故沈
謂成式之誕其傳者十九可徵也(惟唐本朝多誕則段為之)
夢溪筆談云江南陳彭年博學善史於禮文尤所詳練
歸朝列於侍從朝廷郊廟禮儀多委彭年裁定援引
故事頗為詳洽嘗攝太常卿𨗳駕誤行黃道上有司
止之彭年正色回顧曰自有典故禮曹素畏其該洽
不復敢詰按郎瑛類藁載武林張某者每縱談古今
人詰其所出則厲聲曰太平廣記蓋其書世所罕也
夫廣記何秘之有楊用修亦頗用此譏如衝波傳之
類司馬君實講經為村老難不介意眞仲尼徒也
又明道雜志云楊大年奉詔修冊府元龜每數卷成輒
奏之比再降出眞宗常有簽貼有少差誤必見至有
數十簽大年雖服上之精鑒而心頗自愧竊揣上萬
幾少暇不應能如此稍訪問之乃每進本到輒降付
陳彭年彭年博洽不可欺毫髮故謬誤處皆簽貼以
進大年乃大薦彭年文字請與同修自是進本降出
不復簽矣較二說則彭年學問誠為當世所服世但
知江南有徐氏兄弟彭年殊寡稱者因記此然冊府
元龜以楊陳二君及諸博雅同修當無復遺恨余間
讀之疎漏處亦不少益知學問無窮也(彭年𨗳駕或果有典故不)
(可知觀反坫一事知沈語難盡憑也)
蘇長公用事多誤由才高意爽不屑屑檢冊子耳洪景
盧隨筆指摘凡數十處大槩得之苐亦有不盡然者
費袞梁溪漫志一則云東坡和潛師放魚詩况逢孟
簡對盧仝不用校人欺子美或云校人乃欺子産非
子美也豈少陵曾用校人事遂直以為子美耶予按
左氏杜預注子産一字子美以上俱費氏說蓋事載
六經語孟者人所童習通曉一出名公手一或牴牾
必他有証佐不得視同諸書所出驟加誚議也苐坡
亦應自注以免人疑
王伯原曰演繁露摶黍為鶯不知何出蓋未考詩葛覃
注也緗素襍記不知麥秋出月令熊改齋漫錄考古
語所出詳且博矣然首如飛蓬出於詩乃以左思賦
為始樹桃李者夏得休息見於說苑乃以狄梁公事
為始若此非一是以君子無輕立論又引筆談云彼
徂矣岐有夷之行朱浮傳疏作彼徂者岐有夷之行
今按後漢書朱浮傳無此語而西南夷傳朱輔疏中
有之蓋沈誤以輔為浮也噫程沈二氏宋世共稱博
洽而猶若是考訂可不審哉(高似孫有繁露語見齊東埜語今不傳)
夢溪筆談云熙寧中嘗發地得大錢三十餘文皆順天
得一錢當時朝廷咸疑古無得一年號莫知何代物
余按唐書史思明僭號鑄順天得一錢順天乃其年
號得一特以名鑄錢耳非年號也按此與竇儀乾德
事相類而沈所徵叛臣年號尤僻世絶無傳之者因
錄此(乾德錢事石林燕語以為盧多遜與他傳記互異當考)
又云國史篹異載潤州曾得玉磬十二以獻張率更叩
其一曰晉某歲所造也是歲閠月造磬者法月數當
有十三宜於黃鍾東九尺掘必得焉從之果如其言
此妄也法月律為磬當依節氣閠月自在其間閠月
無中氣豈當月律此懵然者之為也叩其一安知是
晉某年所造既淪陷在地中豈暇復按方隅尺寸埋
之此欺誕之甚也按存中此辯甚精蓋記事者不能
無溢詞耳
程泰之當廷中對事必援古引今備極證據人主不悦
而出之此又與梁武惡劉孝標異宋時人主直是懵
然不觧耳然程他日著北邊備對尚以鄉日所對未
詳為恨可謂不負所學矣
困學紀聞云莊子楚狂之歌所謂迷陽人多不曉胡明
仲云荆楚有草叢生修條四時發穎春夏之交花亦
繁麗條之腴者大如巨臂剝而食之其味甘美野人
呼為迷陽其膚多刺故曰無傷吾行(以上俱紀聞語)近王長
公與余書云詞場尺寸地迷陽罥足大可怪也余時
不觧罥足之義讀此了然
紀聞又云策扶老以流憩扶老藤名以為杖也見蔡順
傳注按此可與迷陽作對扶老尤僻非伯厚不能知
然亦讀漢書偶得之伯厚嘗引王徽之言謂讀書得
一義如獲一眞珠船此意非眞好學者未易驟領會
也(又古今注秃鶖一名扶老扶老亦見太平御覽草木類)
夢溪筆談云崔融瓦松賦謂之木也訪山客而未詳謂
之草也騐農皇而罕記段成式難之曰崔公博學無
不通曉豈不知瓦松已有著說引梁簡文詩依簷映
昔耶成式以昔耶為瓦松殊不知昔耶自是垣衣瓦
松乃名昨葉何成式亦自不識豈得誚崔融耶然昨
葉何草不見爾雅神農等書而第見陳藏器本草陳
段俱唐人恐未足以難成式也(清異錄拆瓦松字為一元木公可笑)
楊用修藝林伐山云漢靈帝修南宫鑄天禄蝦蟆轉水
入宫又作翻車渴烏灑路天禄即大蝦蟆伯樂之子
按圖索駿以蝦蟆為馬即天禄也天禄之形漢人多
刻石肖之於墓古詩所謂天禄辟邪眠莓苔也按用
修每證一事必令阿平絶倒而此以天禄為蝦蟆尤
可笑陳晦伯但引瑞應圖以駁之似未明了余按沈
氏筆談云至和中交趾獻麟如牛而大通身皆大鱗
首有一角考之記傳與麟不類當時有謂之山犀者
然犀不言有鱗今以予觀之殆天禄也後漢書中平
三年鑄天禄蝦蟆於平津門外注云天禄獸名今鄧
州南陽縣北宗資碑旁兩獸鐫其膊一曰天禄一曰
辟邪元豐中予過鄧境聞此石獸尚在使人墨其所
刻天禄辟邪字觀之似篆似隸其獸有角鬛大鱗如
手掌甚類交趾所獻異獸知其必天禄也據此則此
獸宋時固已入貢沈存中辯之甚明用修於筆談亦
不點目耶夫天禄與蝦蟆竝言即為蝦蟆與辟邪竝
言即為辟邪耶天禄辟邪眠莓苔乃黃庶咏假山詩
以天禄辟邪譬怪石耳豈丘墓謂哉(詩載韻語陽秋乃宋人絶句耳)
王性之鶯鶯傳䟦云僕性喜討論考合同異每聞一事
隱而未見及可見而不同如瓦礫之在懷必欲討閱
歸於一說而後已嘗謂讀千載之書而探千載之迹
必須盡見當時事理如身履其間絲分縷觧終始備
盡乃可以置議論若略執一言一事未見其餘則事
之相戾多矣又謂前世之事無不可考特學者觀書
少而未見爾以上俱王語余每為之擊節今去唐千
餘載而微之事一經考訂萬口同然學者誠博閱古
今漁獵既廣識見自融而加以精心綜核即前代之
事信亡弗可考者至如身履其間數言尤為曲盡如
宋洪景盧明楊用修非不旁蒐廣涉正以輕於立論
遺誚後人讀王氏此䟦可謂良工苦心至於斯極而
斯人在宋未嘗以博洽知名且徒得贋書之詆何耶
余讀王所著樹萱錄默記等大都小說家流其所論
辯自鶯鶯一傳及魏泰碧雲騢外絶不復見豈其徒
能空言未竟行事耶或因一事之得偶合立言耶余
酷有考訂之癖視所稱瓦礫在懷等語不啻過之而
證騐古今亦時時有自得者漫錄其說以騐後之君
子
讀書大患在好詆訶昔人夫智者千慮必有一失昔人
所見豈必皆長苐文字烟埃紀籍淵藪引用出處時
或參商意義重輕各有權度加以魯魚亥豕訛謬萬
端凡遇此類當博稽典故細繹旨歸統會殊文釐正
脱簡務成曩美毋薄前修力求弗合各申巳見可也
今偶覩一斑便為竒貨恐後視今猶今視昔矣
昔人之說有當於吾心務著其出處而韙之亡當於吾
心務審其是非而駁之毋先入毋遷怒毋作好毋徇
名此稱物之衡而尚論之極也今明知其得而掩為
已有未竟其失而輙恣譏彈壯夫不為大雅當爾耶
少室山房筆叢卷二十三
