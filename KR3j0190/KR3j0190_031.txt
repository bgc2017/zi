少室山房筆叢卷三十一
明胡應麟撰
雙樹幻鈔中
三世諸佛者過去見在未來過去曰莊嚴劫見在曰賢
劫未來曰星宿劫莊嚴劫第一尊曰華光佛末後尊
曰毘舍浮佛賢劫第一尊曰俱留孫佛末後尊曰婁
至佛星宿劫第一尊曰日光佛末後尊曰須彌相佛
凡過去見在未來每劫千佛今釋迦文當第九減劫
於賢劫為第四尊彌勒當第十減劫於賢劫為第五
尊
一大劫者成住壞空凡四種為一大劫成而即住住而
續壞壞而復空譬如浮梁二十年造成二十年度人
又二十年弊壞方盡又二十年無橋惟水(空劫十方惟水)共
成住壞空八十轆轤劫總一十三萬四千四百萬年
為始終極數所謂一大劫也
一云劫有六種一中劫(又名引劫)二成劫三住劫四壞劫五
空劫六大劫與前名異實仝中劫者即轆轤劫初閻
浮提人壽八萬四千歲身長八丈凡過百年命減一
年身減一寸過千年命減十年身減一尺減至十歲
身長一尺則減劫之極也自爾復入增劫凡過百年
命增一年身增一寸如是增至八萬四千歲身增八
丈則增劫之極也如是一減一增共計一千六百八
十萬年名一轆轤劫積二十轆轤共三萬三千六百
萬年為一成劫婆娑世界自成劫後交住劫已經八
減八增八轆轤今當第九減劫有四佛出世初減人
年六萬歲時俱留孫佛出世次減人年四萬歲時俱
那含牟尼佛出世次減人年二萬歲時迦葉波佛出
世次減人年一百歲時釋迦文佛出世從住劫至釋
迦文已一萬四千二百七十九萬三千年又自釋迦
文減至南宋紹興二千一百年人壽減二十一年身
減二尺一寸今人只可六尺壽八十也此去更過七
千年人壽十歲身長一尺至此減劫之極也過爾復
入第九增劫如前過一百年人命增一年身增一寸
漸增至二萬歲時鐵輪王出四萬歲時銅輪王出六
萬歲時銀輪王出八萬四千歲時金輪王出至此增
劫之極也過爾復入第十減劫減至八萬歲時彌勒
下生從紹興去彌勒更八百八十萬七千年是時百
億閻浮真金為地平如掌秔稻自生男女五百歲方
婚嫁彌勒初會度人九十六億第二會度人九十四
億第三會度人九十一億爾後度人無數彌勒滅後
尚有九百九十五佛相繼出後十一轆轤劫中如是
千尊出盡二十轆轤已滿則壞劫到來漸成空劫大
災之後復入成劫如前劫風鼓揚劫水水生厚沫化
作三禪天等迤邐下至人間大地依前造化星宿劫
天地亦有千佛出世云云右見莊椿論中然則釋迦
乃第九減劫末尊而彌勒則第十減劫首尊也
前說考諸家引載并經典所論悉仝然尚有可疑處凡
劫每一增減為一轆轤二十轆轤為一中劫每一減
劫祇四佛出世而增劫乃四輪王則第十減劫當亦
如之何得後十一轆轤劫中頓出九百九十五佛耶
且釋迦文出第九減劫中前已八增八減此八減劫
中亦當有諸佛出世今祇斷自俱留孫為第一尊至
彌勒為第五尊而九百九十五佛皆出彌勒後則第
八減劫以前諸佛又在一千數外而賢劫中不止千
佛耶此類俱覺盾矛當續考之
三千大千世界者一日月周行四天下光明所照是為
一世界外有鐵圍山繞之如此者十鐵圍山為一小
千世界數小千復至一千外中鐵圍山繞之為一中
千世界數中千復至一千外大鐵圍山繞之為三千
大千世界此見彰所知論與藝苑巵言丘陵學山所
引差不仝(巵言說本阿含經及俱舍偈)
三十三天者一名忉利天蓋三十二天中之一俗說以
為諸天總有三十三處可笑也亦名帝釋天上有焰
摩天兜率陀天化樂天他化自在天梵衆
天梵輔天大梵天少光天無量光天光
音天少淨天遍淨天無量淨天福生天
福壽天廣果天無煩天無熱天善見天
善現天色究竟天無想天空無邊天色無
處天無所有天非想非非想天以上共二十
六天俱在三十三天上其下又有四天王天日月
星宿天持鬘天常憍天堅首天共三十二天
焰摩天一名離諍天光音天一名極光天見大藏中
及楞嚴因本阿舍等經日月星宿下四天見婆娑論
應真錄云忉利天統東方八天其名住峰天住山頂天
善見城天鉢私天俱吒天雜殿天懽喜天光明天又
統南方八天其名曰波利樹天險岸天摩尼藏天雜
顯岸天旋行天金殿天鬘影處天柔軟地天又統西
八天其名曰雜莊嚴天如意地天微細行天歌音樂
天咸德輪天月行天閻摩羅天速行天又統北八天
其名曰影照天智慧星天衆分天住輪天上行天威
德顔天威德輪天清淨天總之為三十三天據此以
為忉利所統别有三十二天合忉利為三十三天與
諸經多不合恐未可據(道家亦有東西南北三十三天見度人經)
七寶山者佉提羅迦山高四萬二千由旬次伊沙陁羅
山高二萬一千由旬次遊犍陁羅山高一萬二千由
旬次善見山高六千由旬次馬半頭山高三千由旬
次尼民陁羅山高一千二百由旬次&KR0008;那耶迦山高
六百由旬以上廣如高七寶所成其須彌山佉提羅
迦山二山之間闊八萬四千由旬周匝無量有優鉢
羅花鉢頭摩花拘牟陀花奔茶利迦花等徧覆水上
外有七海有三十重林詳大藏因本經
須彌山者秦言妙高(見維摩詰經注)道經曰人鳥山又曰玄圃
山大地金根山本無妙玄山元氣寶洞山神玄七轉
觀天山佛經又曰鐵圍山蓋此山佛經之名有三(彰所)
(知論亦稱妙高)道經之名有五總之中國所謂崑崙也凡二
典所言天上海外諸大神山惟此最為近實故釋道
皆争據之(道經言昆侖)
人鳥經曰須彌山廣三百六十億萬里因本經曰須彌
山入海中出水上各八萬四千由旬其體平正下根
連大金輪至上以漸寬廣端直不曲最勝可觀四寶
合成金銀琉璃頗黎是也山頂四面有峰挺出曲臨
海上各高七百由旬金銀琉璃頗黎真珠車渠瑪瑙
七寶合成日天宫殿繞須彌半常行不息南閻浮提
日正中時東拂提婆日始沒西瞿陀尼日將初出北
鬱單越正當夜半六月北行於一日中漸移北向六
俱盧奢六月南行亦一日中漸移南向六俱盧奢阿
舍經云日天子城郭縱廣五十一由旬月天子城郭
縱廣五十由旬最大星縱廣一由旬最小星縱廣二
百步彰所知論云日輪火珠所成月輪水珠所成
一云須彌山四角各秀一峰高四由旬半廣百二十五
由旬周圍五百由旬有藥义神於中心住是山頂上
三十三天中央城曰善見純金所成高一由旬半面
各二千五百由旬周萬由旬其城體金俱用百一襍
寶嚴飾其地柔軟如兜羅綿是城四面有一萬六千
寶柱寶桴寶椽寶簷四面四門又有千數闕一小門
四大衢道有諸小衢其四門側五百天子皆服堅鎧
守護是門城中有帝釋殿曰最勝處亦曰殊勝殿其
狀四方高四百由旬半面各二百五十由旬周千由
旬右見彰所知論與前稍不同即淮南閬風之旨也
善見東北有如意樹名波利闍多亦名圓生樹根深五
十由旬高百由旬枝條傍布五十由旬能施欲樂下
有磐石曰呵㗚摩麗歌色白如㲲面各五十由旬周
三百由旬按此與扶桑若木意同
善見西南諸天集處名善法堂周九百由旬其狀圓相
是堂中央有帝釋座純金所成其座周圍有三十二
輔臣之座咸皆布列三十三天向上度八萬由旬於
空界中依風而住諸寶所成(三十三天別有善見名又非此也)
四大洲者南閻浮提洲縱廣七千由旬北廣南狹如車
廂人面如之壽百歲東拂於逮洲縱廣九千由旬圓
如滿月人面如之壽三百歲西瞿耶尼洲縱廣八千
由旬彎如半月人面如之夀二百歲北鬱單越洲縱
廣十千由旬四方正等人面如之壽千歲
寶山在大雪山北上有阿耨達池東從牛口流出殑伽
河入東南海南從象口流出信度河入西南海西從
馬口出縛芻河入西北海北從師子口出從多河入
東北海潜流地下出積石為中國河源
按河源出鄂端諾爾阿耨達池即星宿海也浮屠氏言
此非誕矣須彌山即崑崙史遷所謂日月所相隱避
為光明其高廣誠有未易測者但未必如彼所云淮
南子謂曾城閬風高數十萬丈傍開四百四十餘門
浮屠所叙述須彌及三十三天宫闕酷類又如意樹
等亦扶桑若木之文也四大洲則因鄒衍推廣之余
嘗謂浮屠氏精微處多本莊列廣大處多出山海淮
南至於因果罪福則其自成一家之說前所未有而
後之道流反竊之云
浮屠數法巨細久近窮極渺茫而其名義亦多與中夏
迥别非精覈其家言者未易通曉今槩錄於左方亦
博綜之一事也
最極微細者曰極微塵亦名鄰虛塵不能析釋七鄰虛
為一極微七極微為一微塵七微塵為一透金塵七
透金塵為一透水塵七透水塵為一兔毛塵七兔毛
塵為一羊毛塵七羊毛塵為一牛毛塵七牛毛塵為
一遊隙塵七遊隙塵為一蟣量七蟣量為一蝨量七
蝨量為一麥量七麥量為一指節三節為一指二十
四指横布為一肘四肘為一弓五百弓量成一俱盧
舍八俱盧舍成一由旬(又一說小異見後)
六尺為步二尺為肘四肘為弓二弓為一丈六尺二百
一十六丈為一里五里為一俱盧舍八俱盧舍為一
由旬
由旬一名緰繕那又名由延見大藏一覽注中俱盧舍
一名俱盧奢見因本經一俱盧舍五里則一由旬為
四十里而因本經注一俱盧奢六里名義俱小舛俟
續考之今中國算數微塵渺漠之名或出此云
古黃帝算法總有二十三數謂一二三四五六七八九十
百千萬億兆京垓秭壤溝澗正載從萬已上有三等
數法其下者十十變之中者百百變之上者倍倍變
之今華嚴經阿僧秖品用中上數法初數便云一百
洛义(洛义此云萬)為一俱胝(此云億)俱胝俱胝為一阿庾多
(此云兆)阿庾多阿庾多為一那由他(此云京)直至不可說
總一百二十八數則非世間之籌數也何以云阿僧
祇阿者秦言無僧祇者秦言數凡梵書稱阿僧祇即
華言無數也(按算法有十載日拯乃止此尚遺之)
右大藏一覽所引華嚴經數法注以俱胝為億阿庾多為
兆誤也十萬曰億百萬曰兆則百洛义為一俱胝即
兆也俱胝俱胝猶云百萬百萬也則為阿庾多矣阿
庾多阿庾多則四用百萬字乃能盡之然後為那由
他緣此二句義頗隱奥故注者誤以中國數法推之
不知本文云中者百百變之上者倍倍變之百洛义
所謂百百變也俱胝俱胝所謂倍倍變也上二俱胝
字虚下二俱胝字實也阿庾多阿庾多放此阿僧祇
則無復數矣(夢溪筆談算其局數至用萬字四十餘意亦仝此)
時最少者名為刹那百二十刹那為一怛刹那六十怛
刹那為一羅婆三十羅婆為一牟呼粟多三十牟呼
粟多為一書晝夜三十晝夜即為一月十二月為歲以
華言時刻推之則一牟呼粟多半刻也一婆羅一分
有半也積怛刹那六十為一婆羅積刹那百二十為
一怛刹那則半刻中已經刹那二萬餘矣又一刹那
為九百生滅九十刹那為一念見仁王經又三十臘
縳為一牟呼粟多見婆娑論注云臘縳即婆羅異名
也牟呼粟多一名牟休多注云須臾也見大藏一細
之極極而至於微塵巨之極極而至於由旬暫之極
極而至於刹那久之極極而至於塵劫皆極兩端言
之中庸以兩言蔽之曰語大天下莫能載焉語小天
下莫能破焉又蔽之一言曰君子之道費而隱噫千
經萬論言名理者不能外矣
莊列書所言蟭螟蠻觸鵾鵬之類亦是此意但異教拈
得來便茫渺怪竒吾儒只據眼前道理而至理自不
能外所以萬世無弊也
大藏經四千五十餘卷而諸家書目所載僅百數十種
蓋唱偈疏懺等於文義相遠不得盡收也然以西天
經總較之直百之一耳因錄此廣異聞不必論其有
無
涅槃經四千八百卷四十卷在唐菩薩經一部二千
一百卷三十六卷在唐虚空藏經一部四百卷二
卷在唐首楞嚴經一部一百一十卷三卷在唐恩
意經大集一部五十卷四卷在唐決宏經一部一
百四十卷四卷在唐寶藏經一部一百四十卷二
卷在唐華嚴經一部二萬三千卷八十一卷在唐
李真經一部九十卷三卷在唐大般若經一部一千
六百卷六卷在唐金光明品經一部一千卷十卷在
唐未曾有經一部一千五百卷五十卷在唐維摩
經一部一百七十卷三卷在唐三論别經一部二百
七十卷十二卷在唐金剛經一部一百卷一卷在唐
正法輪經一部一百二十卷二卷在唐佛本行經
一部一千八百卷六十卷在唐五龍經一部三十二
卷二卷在唐菩薩戒經一部一百一十六卷十六卷
在唐大集經一部一千二百卷三卷在唐摩詰經
一部三百五十卷四十卷在唐法華經一部一百卷
十卷在唐瑜伽經一部一百卷三卷在唐寶常經
一部一千卷七十卷在唐西天論經一部三千三百
卷三卷在唐僧祇經一部五百七十卷十卷在唐
西天佛國雜經一部九千五百卷三十卷在唐起信
論經一部二千卷五十卷在唐大智度經一部一百
八十卷十卷在唐寶藏經一部四千五百二十卷
一百四十卷在唐本閣經一部八百五十卷二十
卷在唐正律文經一部二千卷十卷在唐因名
論經一部二千二百卷五十卷在唐唯識論經一
部一百卷十卷在唐具舍論經一部二千卷十卷
在唐
隋志共一千九百五十部六千九百五十八卷唐開元
藏目五千四十八卷貞元增益二百七十卷宋累朝
增益又七百餘卷今藏大抵仍開元舊數蓋其間亦
不無存沒也通志所收僅一千七百餘卷不皆藏中
者
牟子理惑論稱佛所著經凡十有二部合八億四千萬
卷大卷萬言已下小卷千言已上云云按漢世惟四
十二章經至中國安得品目之多至此此必魏晉之
譚然則大藏經目之繁侈其說固有自來矣牟子稱
漢牟融當是六朝人託名偽作詳四部正訛
凡浮屠之說類涉誇大者率中華之人演譯之最先四
十二章平實彰顯及心經等總之譚理何嘗有一切
靡文金剛圓覺不失淵眇維摩楞嚴等漸入浩繁至
法華華嚴諸品而極蓋其精微處固佛本真其浮誕
不根悉後世增益也
少室山房筆叢卷三十一
