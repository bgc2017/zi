少室山房筆叢卷十五
明胡應麟撰
四部正譌中
今鬻子非道家言余既詳辯之矣然道家固實有鬻子
列禦寇天瑞篇引其說云運轉亡已天地密移疇覺
之哉故物損於彼者盈於此成於此者虧於彼損盈
成虧隨生隨死往來相接間不可省疇覺之哉凡一
氣不頓進一形不頓虧亦不覺其成不覺其虧亦如
人自生至老貎色智態亡日不異皮膚爪髮隨生隨
落非嬰孩時有停而不易也間不可覺俟至後知又
力命楊朱二篇皆引其語其為道家言居然可見蓋
必古有此書如黃帝楊朱之屬列子稱之至漢尚存
班氏以列道家亡怪也若其人文王所師與否列所
引為文王所師之人與否悉無據不可信夫太公之
事見於詩書東海之封傳於百世世尚疑之况不經
見聖賢之口如鬻子乎(列亦言鬻熊語文王然每與老耼同列謂楚祖者非也)
鬻子前輩去取殊不一宋太史謂其文質其義弘余讀
之信然苐如王長公所稱七大夫其名姓誠有可疑
者决匪商末周初文字黃東發以戰國依託近之
今所傳鬻子十四篇有文王問而及三監曲阜事人率
疑之然伊尹太公年俱百數十歲考竹書太公没尚
在康王世熊以九十遇西伯而管蔡之叛周公之薨
俱在成王時律以太公則談及二事亡足怪但其書
體兼儒雜既絶不類列子所引語而列所引語亦略
不見篇中故知其决匪道家然亦未必小說家之舊
大槩後人掇拾殘剰而補苴綴緝之功亡萬一焉故
其章次篇名皆混淆錯亂眎他子書特寥落無足觀
自宋李仁父已疑之而王長公尤極言其偽迺余則
以不惟其書可疑熊之遇西伯亦偽也蓋因太公事
傅會若列所引鬻熊自是當時有道者不必據文王
言史記稱鬻熊事文王者蚤夭故封其子孫為楚祖
而此以九十遇文可笑至此蓋二鬻熊明甚
高似孫謂子書起於鬻熊此不然漢志道家有伊尹五
十一篇黃帝書四種共三十八篇(列子所引黃帝書當出此四家)力
牧二十八篇雜家有孔甲二十六篇大禹三十七篇
農家有神農二十篇小說家有伊尹二十七篇皆鬻
熊前子書率偽書也惟以子稱者似起於熊而小說
有務成子亦熊前若今傳子書故當首此耳
隂符經稱黃帝唐李荃之偽也荃嗜道好著述得隂符
注之而託於驪山老母以神其說楊用修直云荃作
非也或以唐永徽初禇遂良嘗寫一百本今墨迹尚
存夫曰遂良書則既盛行當世荃何得託於軒轅意
世無傳本遂良奉勑錄於秘書人不恒覩也余按國
策蘇秦干諸侯不遂因讀隂符至刺股則此書自戰
國以前有之而漢藝文志不載蓋燬於兵火故隋志
有太公隂符鈐錄一卷又周書隂符九卷未知孰是
當居一於斯或疑季子所攻必權術而隂符兼養生
夫隂符實兵家之祖非養生可槩也此書固匪黃帝
亦匪太公其為蘇子所讀則瞭然而前人無取證者
故余首發之俟博雅士定焉(李亦稱少室山人與李泌同姓同號所著尚有)
(閫外春秋中台志等)
今六韜有太公隂符篇云主與將有隂符凡八等克敵
之符長一尺破軍之符長九寸至失利之符長三寸
而止蓋偽撰太公六韜者不識隂符之義以為符節
之符也此雖五尺童子一目可竟其說秦何至刺股
以讀之世有執六韜隂符為太公所撰季子所攻者
味吾言如破竹矣
宋世以孫吳司馬韜略尉繚李衛公為兵家七書孫武
尉繚亡可疑者吳起或未必起自著要亦戰國人掇
其議論成編非後世偽作也三略稱黃石公中如柔
能制剛動而輙隨等語似有見於道德者以即圯上
老人授子房書則不可前輩固多以傅會疑之六韜
稱太公厥偽瞭然考漢志有六弢初不云出太公蓋
其書亡於東京之末魏晉下譚兵之士掇拾剰餘為
此即隋志六韜也天下者天下之天下讀者亟稱要之
策士浮談眎丹書敬義之規何啻倍蓰至文伐隂書
等篇尤孫吳尉繚不屑道者太公以告文武乎
尚父六韜葉正則謂出孫吳後近之而舉南華所引九
徵以莊周不悟其偽則非也蓋此書正引用南華猶
亢倉鶡冠所本耳周氏涉筆并太公疑焉則過太公
文王相遇固難盡信然詩人與孟氏已亟稱之矣國
朝李獻吉謂將有别材周伐紂不以周召必以太公
王元美謂管仲難太公易周不得太公而周召閎散
行師紂之徒詎弗倒戈者二公語相反而實皆有至
理因論六韜并及之
文子九篇元魏李暹注稱老氏弟子姓莘葵丘濮上人
自柳子厚以為駁書而黃東發直以注者唐人徐靈
府所撰余以柳謂駁書是也黃謂徐靈府撰則失於
深考按班史藝文志道家有文子九篇注云老子弟
子與孔子同時而稱周平王問似依託者則漢世固
以疑之(此注非劉向則班固自注者凡顔注自另有師古曰三字)及考梁目隋志
皆有此書(梁十篇隋十二篇竝見隋書中)則自漢歴隋至唐固未嘗
亡而奚待於徐氏之偽惟中有漢後字面而篇數屢
增則或李暹輩潤益於散亂之後與(周氏謂平王是楚平王)
按文子漢書不注姓名而馬總意林有范子計然十三
卷云計然姓莘氏文子李暹所注蓋實因之然意林
别出文子十二卷其語政與今傳本仝則計然之書
非此明甚而暹輩直以名字偶合當之故歴世承其
訛至洪野處宋景濓而後定嘻甚矣第兩公言猶有
未盡余以不直文子非計然即計然名文子吾弗敢
信也漢志惟兵家有范子二篇而農雜道家竝亡稱
計然者今意林所錄乃隂陽歷數之書必魏晉處士
因班傳依託為此其姓名率烏有類惡足據哉
鬼谷縱横之書也余讀之淺而陋矣即儀秦之師其術
宜不至猥下如是柳宗元謂劉氏七略所無蓋後世
偽為之者學者宜其不道而高似孫輩輒取而尊信
之近世之耽好之者又往往而是也甚矣邪說之易
於入人也宋景濓氏曰鬼谷所言捭闔鈎箝揣摩等
術皆小夫蛇鼠之智家用之則家亡國用之則國僨
天下用之則失天下其中雖有知性寡累等語亦庸
言耳學士大夫所宜唾去而宋人愛且慕之何也其
論甚卓足破千古之譌
楊用修云漢書藝文志鬼容區三篇注即鬼臾區也郊
祀志黃帝得寳鼎冕侯問於鬼臾區云云注即鬼容
區容臾聲相近今按鬼谷即鬼容者又字相似而誤
也高似孫子略便謂藝文志無鬼谷子何其輕於立
論乎按鬼臾區黃帝之臣漢藝文志兵隂陽家有鬼
容區三篇與風后力牧連類說者謂即鬼臾區以臾
容聲相近是矣而楊以為鬼谷則區字安頓何所乎
此其可笑正與方城作萬城切對漫筆之以當解頥
(按意林注鬼谷者謂無其人猶無是公云爾斯說得之)
鬼谷子漢志絕無其書文體亦不類戰國晉皇甫謐序
傳之按隋志縱横家有蘇秦三十一篇張儀十篇隋
經籍志已亡蓋東漢人本二書之言會萃附益為此
或即謐手所成而託名鬼谷若子虛亡是云耳隋志
占氣家又有鬼谷一卷今不傳(又關尹傳亦稱鬼谷見隋志)
伍子胥兩見漢志一雜家八篇一兵家十篇今皆不傳
而越絕書稱子胥撰蓋東漢人據二書潤飾為此其
遺言逸事大率本之其文詞氣法出東漢人手裁故
與戰國異凡班志所無而驟見六朝後者往往多因
戰國子書殘軼者補綴之而易其名以為眞則偽莫
掩以為偽則眞間存尤難辯自前輩少論及此余不
敏實竊窺之觀素問靈樞之即内經則余言可槩見
矣(素問亦稱内經然隋志止名素問蓋黃帝内外經五十五卷六朝亡逸故後人綴緝而易其名耳)
秦漢間兵家稱述名流大都游俠之筆耳孫吳無忌外
萇弘范蠡大夫種公孫鞅廣武君韓信率依託也神
農黃帝風后力牧蚩尤封胡鬼臾區等尤荒唐又有
項王一卷彼六年間大小百戰喑嗚叱咤寧暇此乎
武侯十六策亦偽撰者近世有武侯心書亦通考所
無者尤偽
鶡冠子漢藝文志有二一道家一兵家兵家任宏所錄
班氏省之則今所傳蓋偽託道家者爾然道家所列
鶡冠子僅一篇而唐韓愈所讀有十九篇宋四庫書
目迺三十六篇晁氏讀書志則稱八卷與漢志俱不
合而唐宋又自相矛盾晁顧謂四庫篇目與昌黎所
讀仝何也說者以鶡冠亢倉子華皆因前代有其名
而依託為偽然中實不仝鶡冠則戰國有其書而後
人據漢志補之亢倉則莊子有其文而後人據南華
益之若子華既無其書又無其文特好事者因傾蓋
一言而偽撰以欺世耳
鶡冠之偽與亢倉不仝蓋賈誼鵬賦所云初非出鶡冠
子後世偽鶡冠者剽誼賦中語以文飾其陋唐人不
能辨以鶡冠在誼前遂指為誼所引河東之說極得
之昌黎嚴於二氏而恕於百家凡子書若荀卿揚雄
皆極褒美猶之可也甚而墨翟之邪鶡冠之瑣亦標
顯其所長蓋其衷寬然長者若抉邪摘偽判别妄眞
子厚之裁鑒良不可誣所論國語列禦寇晏嬰鬼谷
鶡冠皆洞見肝膈厥有功斯文亦不細矣
鶡冠韓柳二說自相紛拏晁公武陳振孫竝主柳說周
氏涉筆在疑信間獨宋景濓以非偽撰謂其書本晦
澁後人復雜以鄙淺故讀者厭之不復詳悉其旨余
以此書蕪紊不馴誠難據為戰國文字然詞氣瑰特
渾奥時時有之似非東京後人所辦蓋其書殘逸斷
缺後人之鄙淺者以已意增益傳之故文義多不可
訓句讀者遂益不復究心景濂之論卓矣世兵篇始
終皆論用兵而中雜以賈賦殊不類正昧者勦入如
南華盜跖四篇推此餘可例見(余篇首謂賈生賦鵩而有鶡冠亦舊說也)
陸佃解鶡冠謂此書雜黃老刑名而要其宿時若散亂
無家者然奇言奥旨亦往往而有也此論甚公而覈
蓋此書本道家流入於刑名固無足怪而近迭世兵
天權兵政等篇始終皆論兵語考七略兵家有鶡冠
子雖班氏省之而漢世尚傳後人混而為一又雜以
五行家故駁然無統陸氏不詳考藝文志因云爾爾
藝文志兵家有龐煖三篇鶡冠子兵政稱龐煖問而世
賢武靈等篇直稱煖語豈煖學於鶡冠而此二篇自
是煖書後人因鶡冠與煖問答因取以附之與
關尹子九篇以即老耼弟子而莊周稱之者按七略道
家有其目自隋志絶不載則是書之亡久矣今所傳
云徐藏子禮得於永嘉孫定者陳振孫疑定所受不
知何人宋景濂以即定撰皆有理余則以藏定二子
尚非如阮逸宋咸輩實有其人或俱子虛烏有未可
知也篇首劉向序稱渾質崖戾汪洋大肆然有式則
使人泠泠輕輕不使人狂等語蓋晩唐人學昌黎聲
口亡論西京即東漢至開元無有也至篇中字句體
法全倣釋典成文如若人有超生死心厭生死心等
語亡論莊列即鶡冠至亢倉亡有也且隋志既不載
新舊唐志亦夐無聞而特顯於宋又頗與齊丘化書
有相似處故吾嘗疑五代間方外士掇拾柱下之餘
文傅合竺乾之章旨以成此書雖中有絶到之談似
非淺近所辦第以關尹則萬無斯理彼藏耶定耶眞
耶贗耶吾何暇辯之哉
關尹子談理間入莊列長生其文則全倣釋氏九篇之
中亡弗然者世反以釋氏掇之夫莊列釋氏掇之者
也讀其文於釋氏毫髮類乎今篇掇其一餘可例推
一宇篇云若以言行學識求道互相展轉無有得時知
言如泉鳴知行如禽飛知學如擷影知識如計夢一
息不存道將來契(以下皆取其文句之類其理出釋氏者殆十之六七不止此也)
二柱篇云寒暑温凉之變如瓦石置之火則熱置之水
則寒呵之即温吹之即凉特因外物有去有來而彼
瓦石實無去來
三極篇云蛙食即且即且食蛇蛇食蛙互相食也聖人
言亦然言有無之弊又言非有非無之弊又言去非
有非無之弊如引鋸然惟善聖者不留一言(莊引在已無居)
(章附此篇)
四符篇云五行之運因精有䰟因䰟有神因神有意因
意有魄因魄有精五行回環不已所以我之偽心流
轉造化幾億萬歲未有窮極(又譬如化人篇已見前辯皆全倣佛經語)
五鑑篇云識譬如犀牛望月月形入角特因識生始有
月形而彼真月初不在角胷中天地萬物亦然知此
說者外不見物内不見情
六匕篇云有人問我爾何族何氏何名何字何食何衣
何友何僕我時默然不得已而應之曰尚自不見我
將何為我
七釡篇云人之力有可奪天地者如冬起雷夏造冰豆
中攝鬼杯中釣魚枯木能華土鬼可語皆純氣所為
故能化萬物(此附會列語而事皆漢唐後蓋撰關尹者非讀書之士甚矣學弗可已也)
八籌篇云即吾心可作萬物蓋心有所慕則愛從之愛
從之則情從之嬰兒姹女金縷絳宫青蛟白虎寳鼎
紅爐皆此物(此章同前蓋道家存想修鍊之旨莊老之世所無參同黃庭中始有之)
九藥篇云昔論道家或曰凝寂或曰邃深或曰澄澈或
曰晦冥愼勿遇此而生怖退天下至理竟非言意知
非言非意在彼微言妙意之上乃契吾說(以上俱關尹語)
黃石公素書宋張商英偽撰者商英自號無垢居士學
浮屠於釋子從悦其後宗杲嘗亟稱以勵張九成九
成亦號無垢豈有慕商英與九成學佛則失之而其
人明白俊偉非商英等也今讀此書所稱仁義道德
皆剽拾老莊之膚語傅合周孔之庸言而悲莫悲於
精散病莫病於無常等詞又仙經佛典之絶淺近者
使商英不為此書或為之而匿其姓名亦未知其學
之陋一至是也若序稱子房以殉墓中自諸葛孔明
而下皆不得聞則三尺童子業能呵斥之矣
抱朴子内外篇四十卷晉葛洪稚川撰洪以博洽名江
左身所著書殆六百餘卷自漢以來稱撰述亡盛於
洪蓋篤志負才而游方之外者也黃東發詆洪不應
以神仙誤天下後世持論甚公而以此書為偽則失
考洪本傳明言抱朴諸篇歴唐宋以還未有疑其偽
者今讀其言比物聯類紆徐鬱茂滑稽不窮其外篇
蓋擬王氏論衡故旁引曲喻必達其詞雖時失繁冗
非淺見狹識所窺也且洪既為神仙之學其異於吾
儒勢固應爾又曷偽焉
亢倉子贗書也世無弗知然而非贗也漢志無亢倉子
唐號亢倉子洞靈眞經求弗獲而王士元取庚桑楚
篇雜引道家以補之士元襄陽人見孟浩然集序及
晁公武論甚悉河東之駁允矣設不考其實事今猶
紛紛以為贗書
亢倉子出王士元尚有可疑夫畏壘虛太史明謂空言
兼隋志弗載則唐前固絕不聞此書曷從而號之而
訪之豈士元既補之後明皇好道特取而寵異其名
世遂相沿為實子厚亦無從考與
劉子新論諸家咸以劉晝孔昭按北史晝傳晝好學而
文辭俚拙嘗作賦名六合以示魏收收調之曰賦名
六合已是大愚及觀其賦又愚於名晝不服又示邢
劭劭曰君此賦似疥駱駝伏而無媚態收輕薄吻流
不足深據劭非誣誑人者此書雖無甚高論而詞頗
清旨意非晝所能也宋景濓謂劉勰撰者近之然唐
志篇目不同安知即此蓋漢魏六朝文士劉姓者甚
多著論以新名者甚衆若此書體制决在齊梁之間
袁孝政云時人疑為劉歆宋承旨直謂袁誤蓋未詳
察也
晝傳載北史甚明又嘗為高才不遇傳袁孝政序正據
晝傳言之陳振孫謂終不知晝何代人殊失考黃東
發直以袁孝政作託名于晝則亦未然凡依託之書
必前代聖賢墳籍冀以取重廣傳晝之聲價在六朝
甚泯泯即孝政何苦託之勘偽書者此義又當察也
孫子十卷陳氏解題曰稱晉孫綽撰唐志及中興目皆
無之恐依託也按隋志有此書意林所篹百餘語頗
佳當是綽撰第唐志不錄至南渡復傳蓋本書亡逸
而後人補之者陳氏并其初疑之亦失考也
子華子稱程本而前代絶無其目蓋宋人假託玩世故
與阮逸宋咸輩牽合源流者小異其書理致膚近而
持論不甚詭於道文字亦舂容雅則至宋世一時盛
傳紫陽諸公辯之悉矣今亦亡弗諦其偽者以文故
世不忍廢之於戲秦漢名流之作湮没何限是書獨
巍然存又本託子華乃子華反託以傳而撰者姓名
邈無從考書之傳與人之遇固各有幸不幸哉
子華子全剽百氏成文至章法起伏喚應宛然宋世場
屋文字且多用王氏字說故晁公武謂元豐舉子所
作周氏涉筆又舉人壽幾何等語為紹述時人皆近
之然姓名州里絕不可考朱考亭以書始出會稽疑
越人王銍姚寬又疑非二子所辦余嘗參酌諸家意
此書必元豐間越中舉子姓程名本而不得志場屋
者所作蓋板出會稽則越文類程試則舉子義取字
說則元豐辭多拂鬱且依託前人則困於場屋思以
自見又慮不能遠傳故傅於春秋姓同而字相近者
竊謂不中不遠矣作者有靈固當獨快九京之下考
亭諸君子聞此亦將相對一大噱也(子華姓字皆有所出惟名不經)
(見即撰人名本也)
李衛公問對其詞旨淺陋猥俗兵家最亡足采者而宋
人以列七經殊可笑舊咸以阮逸偽撰謂老蘇嘗見
其草本按逸所撰中說序及關朗傳等文各可觀不
應鄙野至是此書不特非衛公亦非阮逸當是唐末
宋初俚儒村學掇拾貞觀君臣遺事杜佑通典原文
傅以閭閻耳口武人不知書悦其膚近故多讀之夫
衛公在唐誠一代元勲然文皇將略遠出其上非若
高帝於淮隂眞弗如也凡唐初大敵猖獗如劉武周
強盛如竇建德皆身取之靖禽蕭銑輔公祏頡利率
自守虜逋逃寇不足當劉竇什一而問對若斯耶
唐元勲英衞竝稱然勣非靖比也文皇身經百戰勣下
諸人咸從行間惟靖特將文皇嘗命靖教侯君集兵
法君集言靖欲反文皇問之靖曰今天下已平臣教
君集足制四夷而務盡臣術此君集反耳此外殊不
經見惟遼左旋師嘗一問焉蓋發嘆於無功而靖所
對亦一時之權匪萬成之策也文殊摩詰更互酬答
微言妙解光照大千烏乎二李之譚兵吾安得實聞
其言筆之以詔萬世哉
化書六卷稱宋齊丘撰宋景濂曰齊丘子六卷言道術
德仁食儉六化為甚悉世傳為偽唐宋齊丘子嵩作
噫是書之作非齊丘也終南山隱者譚峭景升也齊
丘竊之耳其文高簡固微有見於道德者非淺機小
數比也按此書張文潛黃東發俱以為齊丘撰而景
濂歸之譚峭因考諸仙傳得其人錄於後峭字景升
唐國子司業洙之子師嵩山道士十餘年得辟榖養
氣之術周遊無所不之夏則服烏裘冬則綠布袍或
卧於風雪霜中經日人謂已斃視之氣咻咻然因避
三茅經建康見宋齊丘有仙風道骨雖溺機智而異
乎黃埃稠人遂出所注化書授齊丘曰是書之化其
道無窮願子序之流於後世齊丘因奪為已有而傳
之厥後不得其死宜哉景濂之言蓋出於此然齊丘
仕南唐而南唐又有金陵羽客譚紫霄者能劾召鬼
神四方道流從學百餘人於三教書皆所洞曉嘗教
其徒講莊列深以為合於釋氏則與今傳化書意旨
尤若相類二譚竝與齊丘同時一人耶二人耶吾不
得而知也因景濂語并及之
蘇長公有廣成子解一卷獨取莊周書黃帝問道一章
為之訓釋晁景迂嘗難之其書不傳然隋志道家有
廣成子十三卷題商洛公撰而張太衡注考漢書七
略道家神仙二類依託甚衆若黃帝伊尹太公兵書
隂陽則務成容成不勝數獨廣成不經見而隋志驟
出之本注亦似近人所託考道家張太衡又有無名
子一卷蓋即張所撰而自注之其書自唐後絕不傳
無復辨其是非者因長公所注漫及之
少室山房筆叢卷十五
