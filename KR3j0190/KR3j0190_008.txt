少室山房筆叢卷八
明胡應麟撰
史書佔畢四
冗篇下
陸終氏娶鬼方之女孕而不育十一年開其左脇而出
三人焉又開其右脇而出三人焉長曰昆吾名樊已
姓封於衛次曰參胡董姓封於韓周時為吳國楚滅
之三曰彭祖名翦彭姓封於韓大彭之墟即彭城也
四曰會人妘姓封於鄭五曰安曹姓封於邾六曰季
連芉姓其後為楚昆吾氏為夏伯湯伐桀滅之彭祖
氏為商伯商之末世始亡干寳曰先儒多疑此事譙
周作古史考以為妄記廢而不論然六子之世子孫
有國數千年間迭為霸王天將興之必有尤物若夫
前志所傳修巳背坼而生禹簡狄胸坼而生契歴代
久遠莫足相證近汝南屈雍妻王氏男從右胳下水
腹生而和平自若足相證明按刳胸裂背古有斯文
品體駢胎近所恒覩然未有二脇並開六子具顯者
古今迂怪之文亾甚於此譙周所駁允矣干氏舉一
端以蔽之是欲以毫末槩丘山也謬哉
劉知幾史通云汲冢瑣語稱舜放堯於平陽而書云其
地有城以囚堯為號識者憑斯異說頗以禪受為疑
又云汲冢書稱舜放堯於平陽益為啓所誅又太甲
殺伊尹文王殺季歴凡此數事語異正經其書近出
世人多不信也按舜之放堯文之殺季無事别說足
驗其情已於此篇前後言之詳矣夫惟益與伊尹受
戮並於正書猶無其證㩁而論之如啓之誅益仍可
覈也右俱劉語按汲冢書目云瑣語十一篇諸國夢
卜妖怪相書也則瑣語之書大抵如後世夷堅齊諧
之類非雜記商周逸事者也其書自隋唐志外諸家
書目咸所不載蓋自汲冢旣出之後旋就湮没可知
惟紀年載太甲殺伊尹沈約固疑為後人所增至王
殺季歴乃商君文丁非文王也考劉史通前後議論
務以春秋亂臣賊子臆度前聖故妄意文王得位亦
如商臣許止之為而不詳考本書恣其臆喙真所謂
言奸而辯記醜而博者其能免仲尼之誅乎夫即劉
引紀年鹵莽不稽若此則所謂璅語云云者其足信
哉(唐柳璨有史通析微十卷專辯前十數事通考有此目惜今未見果爾未可謂秦無人也)
武侯自擬管樂管九合一匡才誠不世而所輔桓公所
用齊國挾天子令諸侯其勢易舉續用易成武侯扶
弱主藉偏邦人心去漢迥不侔也至規模局量則檻
車三顧寵辱異觀五畝三歸宏隘殊域不待言矣樂
策士之雄耳内襲燕昭之銳外因齊湣之湛中入蘇
代之間即他帥行師臨淄反掌何艱於毅而武侯匹
哉大抵孔明為當時言不容大盡否則陳夀之詞與
將略非長同一誣謬非事實也
莘埜躬耕南陽抱膝處仝也成湯三聘豫州三顧出仝
也伐桀弔民出師復漢心仝也德感嗣王誠格庸主
道仝也尹奮乎百世之上故人亾異詞亮崛起三代
之後故家肆臆喙杜工部云伯仲之間見伊呂蓋千
載論孔明者至是始定孰謂文人筆端迂遠情事亾
足重輕哉
抱朴子逸民篇云魏武帝刑法嚴峻果於殺戮乃心欲
用乎孔明孔明自陳不樂出仕武帝謝遣之曰義不
使高世之士辱於汙君之朝也其鞭撻九有草創皇
基宜矣稚川去魏未遙孔明傳註俱不載姑記此
漢末諸葛氏分處三國並著忠誠以為蜀得其龍吳得
其虎並自篤論至魏廼曲為訾詆此晉人諛上之詞
耳瑾子恪孫竦亮子瞻孫尚誕子靚孫恢奕葉知名
諸葛之才一何盛也恪以材誕以節俱覆宗族禍害
略仝瑾以喬延息於蜀誕以靚續嗣於吳天之不絶
賢者又何其巧相似也瞻則死君尚則死父懿哉武
鄉其有後矣恪材辯英英照耀一世伐魏之舉乘其
釁隙豈曰佳兵觀其論衆之書胡異厥叔世率以成
敗論惜哉
按史誕與瑾亮雖並稱豐后而不言行輩恪嘗與誕相
拒東關似非近族然恪死後臨淮臧均表乞收葬略
云故太傅恪得承祖考風流伯叔諸父遭漢祚盡九
州鼎立分托三方並著忠誠熙隆世業考魏公休以
前未有顯者所云忠勤世業舍誕而誰則於恪為諸
父正子瑜兄弟行耳
史以誕欲保有淮南晉人筆耳鍾會稱姜維云伯約名
士公休太初不足多也鍾高視一世而居誕二子間
其人可想夀春之破致死者數百人詎不偉哉
三國時人才盡入曹氏彀中吳蜀智計之士往往不乏
而文學何寥寥也禰正平自文舉德祖外略不挂齒
乃頗及張子布意昭於文學必有可觀惜世遂不傳
虞翻陸續顧邵父子間標令譽至於風雅並似不嫻
韋曜薛瑩一二染指無復五言蜀許靖秦宓譙周郤
正輩率文士也詩遂絶響矣(韋曜傳注本名昭史臣避晉諱易之此不然張)
(昭何以不易蓋曜所自改也)
魯肅居軍旅間手不釋卷談論文辭思度悠遠三國將
帥有儒者風諸葛外一人而已而世罕知之肅不死
關不亡乘襄樊之銳與蜀併功中原復矣肅死蒙代
與權遜定計襲關蜀失荆大事遂去炎燼以灰蒙者
千古亡漢之賊也不足與張承業為奴(肅深不欲取關公詳本傳)
(中)
當塗為魏典午為晉世率知之而意義出處或未明了
按代漢者當塗高春秋䜟也自西京末茲語盛傳光
武與公孫述書嘗稱及而竟無驗及曹氏僭號譙周
以問杜瓊瓊曰魏闕名也當塗而高䜟驗矣然安知
非老瞞擅國之日故封魏以應謠言耶䜟不足信此
蓋可見典司也午馬也見周所為䜟文後果驗史謂
周有他數術假䜟為言耳
世傳天策府十八學士以唐一代人才盡此然當時隱
太子及齊王元吉各延攬相傾秦邸不能兼得也按
史武德初太子建成與秦齊二主勢位相軋爭致名
流以自助太子則詹事李綱竇軌庶子裴矩鄭善果
友賀德仁洗馬魏徵中舍人王珪舍人徐師謨率更
令歐陽詢典膳監任璨直典書坊唐臨隴西公府祭
酒韋挺記室參軍事庾抱左領大都督府長史唐憲
秦王有友于志寧記室參軍事房玄齡虞世南顔思
魯諮議參軍事竇綸蕭景兵曹杜如晦鎧曹褚遂良
士曹戴冑閻立德參軍事薛元敬蔡允恭主簿薛收
李道玄典籤蘇幹文學姚思廉褚亮燉煌公府文學
顔師古右元帥府司馬蕭瑀行軍元帥府長史屈突
通司馬竇誕天策府長史唐儉司馬封倫軍諮祭酒
蘇世長兵曹參軍事杜淹倉曹李守素參軍事顔相
時齊王有記室參軍事榮九思戶曹武士逸典籤裴
宣儼文學袁朗及從弟承序然則秦邸幾有雲臺之
數亦不止十八也内顔思魯師古相時父子兄弟褚
亮遂良父子薛收元敬淹如晦叔姪一時同與盛矣
天策十八學士像閻立本寫今藏兵科中原在大内相
傳永樂中收付兵科每詹翰諸臣供事廷試者必留
飲科中索一玩以為故事萬歴初周公瑕遊燕中得
摹本知卷為沈存中家物而䟦尾書迹不逮因為補
錄之瑯琊兩王公俱有䟦大學士淮南李公介弟子
繁刻之石嘗以一本遺家君余及見之存中䟦謂圖
中名字官秩與史多不合如姚東字思廉史作姚思
廉柬之蘇壹陸元朗薛莊史皆以字為名李玄道蓋
文達于志寧許敬宗蔡允恭史皆不字房玄齡字喬
年史以房喬字玄齡孔穎達字仲達史以為字穎達
蓋唐書成於後人之手此皆當時紀實者也右皆存
中䟦語然以余所見圖中最可疑者莫如顔相時圖
載相時字師古按史師古相時兄弟也師古字籕相
時字睿師古亦為秦王府文學聲實出相時上而天
策之選不與相時傳新舊唐書皆云武德中與玄齡
等為秦府學士舊唐書瀛洲事末復言相時有兄師
古紀載甚明當時在選决相時無疑而以師古為字
存中博極羣書諸學士官名仝異悉考列䟦中此其
大矛盾者胡絶口不及嘗意摹本非存中之舊後人
因筆談所載按其名字與史異者贋作斯圖而不知
相時何人以為即師古也第存中所考史傳亦自多
互異唐書薛收傳以為圖像而思收存中以為思收
而圖像按收四年入館至七年卒以劉孝孫補之未
圖像之先孝孫已召入為學士不因思收始以孝孫
補也新舊唐書褚亮傳俱以贊亮作杜如晦傳亦云
而存中以為于志寧考志寧傳不言此然亮及志寧
各有贊其語殊不類自為藉如傳及存中言則二人
必居其一並可疑也存中引蘇世長召對玄武門上
譏其名長意短以蘇為學士日改名按史世長入唐
高祖責為屯監尋引見玄武門與語平生因調之曰
何名之長而意之短此時世長未嘗入秦邸存中蓋
誤以高祖為太宗唐書孔穎達元字仲達不云字穎
達也存中素名不妄而所取證咸牴牾若是蓋全憑
記憶不檢冊書考之前輩往往有此病也惟諸人史
不載字者王太常謂可補當時之闕誠然第以相時
律之政恐不皆實紀耳(于志寧字仲謐李元道字元陽蔡允恭字克讓許敬宗字)
(延族劉孝孫字德祖蓋文達字文達)
武曌以淫牝穢亂唐室實曠劫所無之變而一代英才
傑士俯首臣伏無敢聲其罪者獨駱賓王廣陵一檄
詞嚴義正足寒猾賊之膽蓋唐初第一流人物也而
生蒙淺躁之譏死罹怨望之訕史氏因循置於文苑
并其字失之遂令邑中祀典千載寥寥往余籍弟子
員日嘗以白督學建安滕公滕公急材甚業舉行會
擢任去不果蘇觀察君禹繼至雅是余論即移文祀
駱於鄉此舉不特為當時節士伸冤亦為萬古詞場
吐氣也
唐郗雲卿云賓王仕高宗至侍御史天后臨朝數上書
諷諫得罪貶臨海丞遂與李敬業起義廣陵然則賓
王勁氣直節始終無毫髮可議自裴行儉惑衆於先
魏元忠助桀於後致忠義之操久湮不白自是人間
世一大缺陷余不得不明目張膽言之匪以同里故
也
唐人稱賓王上書諷諫武氏得罪必責其復辟廬陵之
故不然何以稱諷諫何以致得罪而賓王又何以遂
與敬業起兵也
用修云孔北海大志直節而與建安七子並稱駱賓王
勁辭義舉而與垂拱四傑為列以文章之末技掩其
立身之大閑可慨也君子當表而出之楊氏此論甚
公然謂大閑掩於末技恐不應爾妖牝竊唐舉唐臣
子頌德恐後自賓王一檄痛責其姦大聲其惡曌雖
漏網千載下罪孽歴歴即轘磔都市不過何云末技
且當時從敬業起事詎止賓王一人今皆湮没無聞
而賓王以一檄故名流天壤謂文章傳氣節乎氣節
重文章乎
賓王起義人所共知而不知其奉母至孝集中三與上
官啓皆以捧檄負米為言至裴行儉辟為記室則辭
以母老不堪遠行情致酸楚詞旨真篤字字滴淚即
李令伯表不過也道王命以自陳則抗言不答半千
諭以干進則守道不廻凡賓王操履類出唐文士上
遺集班班學者徒泥裴語何哉
駱答裴書云義士期於壯夫忠臣出於孝子旣不能推
心奉母亦焉能死節事人駱之器識如此而裴以為
浮躁淺露彼方陳力牝朝詎相入哉(裴雖死高宗末實武后用事世)
凡稱知人者知其人臧否邪正耳窮達修短則姑布子
平小術君子不道也裴行儉以器識短王楊四子幸
而偶中至今儒者樂道之巵言云裴所稱王勮王勔
蘇味道皆覆身竄籍何以優劣四子余謂此不必辯
使勮勔果有竒節卓行即裴言不中吾猶以為確論
今徒以位遇通塞為騐則裴所見真姑布子平之術
耳况勃等即如裴論不過浮淺小節而味道輩摸稜
邪諂榮寵牝朝器識何在裴之取捨如此其足以溷
詞場欺達者哉
方萬里云裴儉以富貴骨相取人而文以器識之說吾
未見其能合於四子也賓王一檄氣蓋萬古雖敗何
傷杜爾曹身與名俱滅不廢江河萬里流旨哉
史稱駱賓王失職鞅鞅遂與徐敬業起兵夫孽后臨朝
羅織萬態即狄仁傑輩尚誣以反况賓王倡義殺身
欲加以罪寧足據乎且文人失意憤悱其常屈平懷
沙賈生夭折後世咸悼其忠賓王首倡大義庸可以
此訾之駱集十卷今存自疇昔書憤二章外無一鞅
鞅語至忠孝氣誼浡鬱諸製作間有足異者詳見别
條
萬歷戊子秋蘇君禹行部婺中余特為賓王上事云竊
見故唐臨海縣丞義烏駱賓王勁氣高風瑰材絶行
文詞冠代志業超羣挺生景龍垂拱之辰驟揭天寳
開元之軌雕章繪句則霧卷霞舒授簡揮毫則星流
電掃楊盧遜其渾博沈宋範以馳驅逃榮上裴行儉
之書陸沈靡悔潔己拒員半千之請壁立難攀至孝
篤於平生孤忠竭於始仕微官奉母任武功簿而不
辭直道事人謫臨海丞而愈奮值牝晨之司國三綱
斁而九法淪偕勲胄以勤王片檄呼而大衆集慨一
抔之黃壤問六尺之遺孤歴數屠兄殺子之姦元兇
褫魄亟發酖母弑君之惡巨猾寒心旣已首建義旗
將裂渠魁於七廟不幸身膏逆刃尚飛靈爽於千秋
偉哉國士無雙詎謂文人寡行痛史氏因循弗蒐羅
於誼烈迺邦人寡陋迄罷享於烝嘗誠萬古不白之
沈冤實一代當興之鉅典伏惟褒錄遺忠闡揚大節
亟修廢墜廣勵風猷俾乾坤壯氣昌明於崇正之朝
海甸英䰟振勵於右文之日云云以論賓王事附載
此(今賓王已祀郡城余嘗集駱詩文關涉者并昔人遺論為駱侍御忠孝辯有他刻)
少室山房筆叢卷八
