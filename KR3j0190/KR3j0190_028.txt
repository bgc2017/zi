少室山房筆叢卷二十八
明胡應麟撰
玉壺遐覽三
神仙家名號相類者最易混淆赤松子本黃帝時雨師
吾邑黃初平得道後慕古赤松因易此名世遂以初
平為赤松子劉孝標博洽冠世亦以金華赤松子為
雨師蓋止據列仙傳言之而神仙傳或未覩也葛稚
川當晉過江時與孝標相去不遠唐前書無刻本所
篹神仙傳或未行於時故孝標未及覩之又唐張藴
得仙慕古洪崖因自號洪崖子神仙通鑑遂以為古
洪崖姓張考洪崖傳稱堯帝時已三千歲然則唐
虞以前安得後世之姓耶此二事絶類可發一笑端
又初平兄初起後亦改名魯般蓋兄弟皆襲古神仙名
魯般世知其匠巧而不知亦得仙者見神仙通鑑妙
思通靈故附於至道未必長生也公輸班與墨翟競
巧見戰國子書考墨子絶不及神仙事然道家率以
為得仙太平廣記御覽皆載之抱朴子引墨子七變
法諸幻化之術總之方士依託也(又有墨子枕中記考見經籍考)
王喬尤易舛淆古今未有了此者楊用修王元美巵言
俱以為有二人余别考得三人自謂足據近復憶之
誤也仙家王子喬傳子喬即太子晉字子喬(一云名喬字子)
(晉)遇浮丘公授以至道於緱山乘鶴上昇時人觀者
咸曰王子登仙遂言曰王即吾姓因遂稱王子喬并
葉縣為令飛舄之王喬柏人為令食芝之王喬其為
三人無疑余舊常載之史書佔畢中然三代前以子
系字者尚希而是時即太子亦稱王子其謂王子喬
者猶云太子晉爾未必字為子喬也既周太子自應
姬姓何得以為氏王傳中王即吾姓之云蓋不得王
子二字之義而強為兹說以傅會之耳今詩家稱子
晉者亦非(二王喬竝載後參閱自明)
王喬者河東人也漢明帝時為尚書郎出為葉縣令後
天下玉棺於堂前吏人推排終不搖動喬曰天帝獨
召我耶乃沐浴服飾寢其中蓋便立覆宿昔葬於城
東自成墳其夕縣中牛皆流汗喘乏而人無知者百
姓為之立廟號葉君祠吏人祈禱無不如應若有違
犯者立見禍云云
王喬犍為武陽人也武陽有北平山在益州南一百四
十七里高一千二百丈上有白蝦蟇謂之肉芝食者
長生非仙材靈骨莫能致也喬好道望山朝拜積十
餘年登山感致因得食之身輕力倍行及走馬後為
柏人令遂於東瓘山得道今武陽有喬仙祠王喬有
三同姓名有太子晉王喬有葉令王喬食肉芝王喬
乃蜀中神仙也右見太平廣記其謂三人亦不詳考
王子喬非王姓也(名疑云即封禪書王伯僑麟按封禪書作正伯僑非王姓)
又御覽劒解門引道經云王子渤海之冢劒鳴空槨王
喬景陵之墓劒飛沖霄王子者曾詣鍾山獲九化十
變經以隱遁日月遊行星辰後一旦疾終營冢渤海
山夏襄時有發王子墓者一劒在此寢上自作龍鳴
人無敢近後亦失所之王子喬墓在景陵戰國時復
有發其墓者見一劒人適欲取視其劒忽然上飛去
王子喬事舊說浮丘公攜與乘鶴共登嵩山此事又
不同解化時年正十五六云云按此子喬劒解事頗
新僻并著之此所稱王子不知何人其劒解亦與子
喬相亂不可不知(路史云王子喬名超古字開山尤為竒僻并附記)
漢有二王褒一字子淵武帝時人即上聖主得賢臣頌
者末謂奚必偃仰屈伸若彭祖噫吁呼吸如喬松哉
蓋諷武帝之學仙其識趣非道家者流也一字子登
元帝時人遇華山異人得道治王屋山號清虛真人
又後周王褒字子淵唐人避高祖諱易為子深亦能
文章工詩是有三王褒也然後漢郊祀志又有王褒
姓名非武元二帝時以文學道術顯者是漢自有三王
褒也(又王母侍女王子登亦仙人名與字同者)
二張衡俱後漢人一字平子以文章名世而精心藝術
作渾天儀等世以為聖人一字靈真天師張道陵長子
靈帝徵為黃門侍郎不就與妻盧氏竝得道白日飛
昇此二人亦易混淆一昇仙一稱聖其時又酷相近
然隋時又有張衡即楊廣遣害文帝者總之有三與
三王褒絶類云(郊祀志中王褒乃帶劒入廟者亦妖妄之屬也)
仙鑑注稱衡一字子平頗精玄象學道繼出事漢為隴
西刺史遷侍中此必後漢列傳中張衡道家者流不
能辨而以為張道陵之子也子平即平子倒之為子平
耳(仙鑑又有宫嵩蓋即後漢書于吉弟子宫崇宗訛也)
二王賈一從仙人胡母丘力君服神芝得道見真仙通
鑑一幼引諸父觀真龍者見太平廣記古今說海
二劉商一唐詩人作胡笳十八拍者見紀事品彙樂府
諸書一中山靖王後舉孝廉出仕因學道得仙見太
平廣記神仙類仙鑑以得仙者即唐詩人恐誤然廣
記亦錄唐劉商(必有一譌)
二馬自然一馬湘字自然一姓馬名自然見太平廣記
及仙鑑等又女仙有謝自然見續仙傳仙鑑又有賈
自然
二朱孺子疑一人一服菊花一服枸把俱得仙見仙鑑
三謝稚堅一與葛玄相隨一在鹿跡洞一服茯苓度世
皆仙人也真誥注以為一人三出世耳
二楚康王一名昭以魯襄公二十一年卒見春秋一秦
滅六國後得仙今廬山康王谷是也周有二定王魯
有二文公楚有二懷王康王得仙者前懷王後也匡
續居廬山匡俗字子希居覆笥山二字音相近今詩
家互用非是
二曹休俱魏宗室一仕晉為史官齊梁間或處朝列得
神仙之道多遊江湖間見神仙感應傳干濤下太平
廣記四十二卷引之以僻甚詳識此一即魏將然仙
鑑又有曹德休見十九卷注引王元芝傳云西晉太
史蓋即此人也
二施肩吾一中晩唐間詩人一撰鍾吕傳道集仙鑑以
為即吕弟子按吕晩唐人則其弟子未必能詩恐當
為二人
二張芝一漢張道陵女得仙者一草聖亦漢人道陵女
見仙鑑
唐張碧欲配李白故字大碧已極可嗤真仙通鑑又有
張白字虚白亦能詩天才敏贍數日間賦武陵春色
詩三百餘首尤可笑也然宋宣和時又有張致祥名
虛白亦得仙謂即張白後身益竒矣
二葫蘆生一見酉陽雜俎一見李鄴侯傳竝異人竝無
姓名一人耶二人耶不可曉也
仙鑑有許鵲又有許碏非二人也即一人譌為二耳見
唐詩紀事及詩話總龜
弇州五秩初度次公以洪崖移居圖來夀長公跋云此
唐張氲先生非古青城仙伯也李鄴侯留客嘗稱洪
崖先生過人皆笑之夫以為古青城仙伯則誕以為
張氲先生不足誕也鄴侯自靈武功成後失不匿跡
耳不然安知鄴侯不為真而先生不為誕耶云云
按右長公跋最有妙理真仙通鑑氲傳末引太平廣記
云唐憲宗時韓愈謫潮州行次商山有甥慕雲水得
道久不知所之忽迎立馬前送至鄧州曰某師在此
山玄扈倚帝峰為東園公柔金水玉作九華丹火候
精微難於暫捨請從此辭問其師曰洪崖先生也
丹霞翁曰洪崖先生聞於古洪崖子於唐其為二人明
甚然洪崖子者玄宗亦嘗稱先生矣韓甥所遇果何
人耶然則憲宗時氲尚隠商山韓湘從而師之況泌
當肅代際與氲游往何足怪者考氲傳尸解於天寶
四年又八月復尸解於晉州祿山之亂以靈響助肅
宗似在泌前然泌以童子見賞玄宗世氲於開元七
年應召未始不相及也李肇國史補誣昌黎登華陰
亊又以此為長源累野史不可憑且可畏哉
傳又稱氲居豫章洪崖山有石磯曰洪崖釣臺石池曰
洪崖硯池氲自稱洪崖子玄宗稱之曰洪崖先生其
著耀當時若此鄴侯不應引古洪崖時人亦不應疑
留宿者為古洪崖仙人也緣泌始謂麻姑送酒而繼
有某侍郎索盒故時人傳以為譏然安知非野史家
潤飾為此耶
洪崖先生傳云洪崖先生者或云黃帝之臣伶倫也得
道仙去姓張氏帝堯時已三千歲矣陶弘景真誥云
洪崖先生今為青城洞真故青城山有洪崖司馬天
師五嶽朝儀云青城山洞周回二千里昔洪崖先生
服琅玕花隱去代為青城真人據此則古洪崖治青
城山甚明然傳又云洪崖山在豫章之西山有仙壇
臨井上為洪崖煉丹處五舂臼色渥如丹各圓深二
尺餘為洪崖煉藥處則又似言豫章何耶蓋青城為
古洪崖所理無疑而豫章則唐張氲先生隱處也或
疑洪州是開皇時改號在唐前然則豫章固舊有兹
山張氲𨼆焉而井臼則氲之遺跡無感也設帝堯前
安有張姓其謂張姓者斷因唐之洪崖而訛矣
仙家好古者蓋莫如張洪崖傳稱天下名賢與氲游皆
以古物為贈開國公李太子一遣書曰僕聞先生有
好古之癖欽仰之久近有張生者晉司馬華九世孫
不遠千里以孔子木履一枚見遺云傳寶已二百年
觀其先聖所踐之物非敢匿之用是馳獻太子洗馬
田遊巖贈尹喜龜王戎如意杖侍御史郭翰贈王烈
石髓孔子二儀履楊炯贈孔子石硯揚雄鐵硯僧惟
恭贈笻竹杖楊齊哲贈嵇康鍛鎚陳平秤僧元亨贈
謝靈運鬚數莖僧智遠贈蔡邕焦尾琴葛洪刮藥篦
翛然贈迦葉陀頭鉢秦莊贈河上公註五千言草本
劉守章贈四皓鹿角枕司馬子微贈淮南王藥臼杵
周子恭贈古帝王圖一卷節度使張守珪贈海蝦蟆
牙長一尺八寸魏肅贈陶潜鳴琴芙蓉冠劉長新贈
王喬笙云云據傳氲所得物其荒唐至不可言世人
顧以鄴侯一盒為誕何耶氲以道術動當時所交皆
海内名流鄴侯少即好道寧有不與游處者長公雖
偶爾戲筆考之則鄴侯之真氲之誕若符節合有是
哉
賓退錄云吳虎臣於唐異聞集所載開元中道者吕翁
經邯鄲道上邸舍中以囊中枕借盧生睡事謂此吕
翁非洞賓自序以為吕渭之孫渭仕德宗朝今曰開
元中則吕翁非洞賓無可疑者而或者又以為開元
恐是開成字亦非也開成雖文宗時然洞賓此時未
可稱翁本朝國史稱關中逸人吕洞賓年百餘歲而
狀貌如嬰兒世傳有劒術時至陳摶室若以國史證
之止云百餘歲則非開元人明矣雅言系述有吕洞
賓傳云關右人咸通中舉進士不第值巢賊為梗攜
家隱居終南學老子法以此知洞賓乃唐末人此皆
吳說蕭東夫吕公洞詩云復此經過三十年唯應巖
谷故依然城南老樹朽為土簷外稚松青拂天枕上
功名秖擾擾指端變化又玄玄刀圭乞與起衰病稽
首秋空一劒仙第五句誤用吕翁事又唐逸史程鄉
永樂兩縣連接有吕生者居二邑間為童兒時畏聞
食氣惟食黃精日覺輕健耐風寒見文字及人語率
不忘母及諸妹每勸其食不從後以猪脂置酒中強
使飲生方固拒已嘘吸其氣忽一黃金人長二寸許
自口出即仆卧困憊移時方起先是生年近六十鬢
髮如漆至是皓首恨惋垂泣再拜别母去之茅山不
知所終此又一人也何神仙多吕氏乎右俱賓退錄
語然神仙家又有吕志真又有吕恭吕大郎俱得道
長生見仙鑑蓋不止前數人也(又吕尚亦尸解棺中惟六弢見仙鑑)
仙鑑鍾離傳稱權仕漢為諫議為大將皆附會舊史人
名極可笑予已辯之丹鉛新錄中考神仙家又有鍾
離簡兄弟亦漢時人皆得仙又鍾離安晉時人許旌
陽弟子亦得仙權後改名覺字寂道嘗自稱天下都
散漢見宣和書譜元人傳竒因訛為漢鍾離今遂舛
謬相承不知漢時得仙者自是鍾離簡晉時得仙者
自是鍾離安於鍾離權悉無與也權自顯於宋世
王定國嘗與游王老志為其弟子蓋宣和間人恐亦
非唐人也
生在儒家偶太平元纁重滯布衣輕誰能世路趨名利
臣事玉皇歸上清右李昇詩元白仝時人近吕純陽
傳謂此洞賓作非然唐詩紀事亦不收此詩因錄之
自王重陽全真教行而趙昌父選唐絶尤延之紀唐詩
皆取鍾吕作世遂亡弗以二子為唐人者以余考之
吕蓋五代人而鍾顯宋世其不得為唐人一也何以
明之鍾吕傳道集稱施肩吾撰肩吾中唐後人於吕
為前輩不應為其弟子藉令受道之士齒非所拘則
唐人之好竒語誕什倍宋時如玄怪杜陽異聞甘&KR0871;
之類往往假稱神怪以自發其詞而吕之顯迹宋世
婦人童子稔能傳述胡唐之小說無片詞及之僅傳
道一集耶此其不得為唐人一也(鍾吕顯迹宋世則國史及宣和書譜)
(及夷堅志諸家小說紛然備載唐絶不聞)又太平廣記采摭累朝小說數
百家至唐人撰述宋初存者什九亡弗備收如神仙
一類卷至數十即杜子春輩之無稽紀錄不遺乃鍾
吕傳道集竟不見采考之總目亦無其名其書雖見
於文獻通考而劉昫舊唐書志中不列則其偽作而託
名肩吾無可疑者此其不得為唐人二也(傳道錄必宋人因吕)
(顯著後託名肩吾姓氏或其人與施名姓相同撰述此書世人遂妄傳唐世作通考後出故也)
鍾之詩可見者惟二絶句吕之詩可見者僅一絶一律
然尤延之所采竟不知得之何書趙昌父又因延之
計敏夫紀事又本之尤趙而元好問鼓吹一律又不
審得之何書者也然則三絶一律庸知非鍾吕宋時
之作諸公因其自稱唐人故從而彙之於唐耶庸知
非當時因二公顯迹而好竒者託附其名好事者遂
目為其作耶(觀虞伯生麻店一詩滕玉霄訪友一詩當時皆以為吕作則他可例見矣)
考吕之顯迹五代見於雜說者其句有飲海龜兒人不
識燒山符子鬼難看見於詩話者其句有一粒粟中
藏世界半升鐺裡煮山川似是本詩而朝遊北海暮
蒼梧亦可信者然皆五代小說所載也(傳燈謂見黃龍恐僧家附)
(會不足信)鍾之詩句可徵者莫厭追懽笑語頻一首然僅
宣和書譜及之也自餘吕之顯迹幾遍天下率宋南
渡以前鍾之顯迹惟王定國一書及王老志為弟子
耳其謂鍾為吕師止宣和書譜一言餘雖吕自言未嘗
數數也賓退錄引宋朝國史載關中逸人吕洞賓年
百餘歲狀如嬰兒時至陳摶室據國史宋得天下距
五代又數十年此日才云百歲則洞賓之為五代時
人灼然可見而施肩吾傳道集之贗不加辯而自明矣
(陳希夷亦載吕與宋初國史仝)
少室山房筆叢卷二十八
