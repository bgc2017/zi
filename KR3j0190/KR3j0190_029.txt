少室山房筆叢卷二十九
明胡應麟撰
玉壺遐覽四
吾郡金華山道書為三十六洞元之天世傳神仙窟宅
今赤松鹿田竒蹟至衆所盛稱者黃初平兄弟叱石
成羊事餘以神仙著郡中則張玄真其人舍是渺不
復聞即郡乘紀載亡幾余暇讀道書洎諸家傳記小
說得其人與事之相類者凡涉吾郡輒錄之未旬而
駸駸成軸因附錄遐覽之末庶朝夕諷咏如躬覩之
萬一異時為邂逅之階云
龍城錄云金華山即今雙谿别界其北有仙洞俗呼為
劉先生隱身處其内有三十六室廣三十六里石刻
上以松炬照之云劉嚴字仲卿漢室射聲校尉當恭
顯之際極諫被貶於東陬隱迹於此莫知所終即道
士蕭至玄所記也山口人時得玉篆牌俗傳劉仲卿
每至中元日來降洞中豈仲卿亦梅子真之徒歟按
此事不見漢諸雜說故吳禮部詩話以為即劉孝標紫
薇巖也然孝標名將後此山而朽則以紫薇為仙窟
孝標為仙官亦亡不可者
夷堅志云金華赤松觀為九天玄女煉丹所丹始成凡
三粒一祭天一祭地皆瘞於隱所一以自餌蓋不知
幾何世矣宣和間某道士獨坐竹軒見所養雞啄龍
眼於竹根下甚大而有光急起奪得之香氣襲人意
所謂神丹也未敢服密貯以器寘三清殿前願見者
則焚香啓鑰以示後為遊士攫取以像前供水吞之
奪不可得亟集衆擒之士飄然行池水上如飛明日
或見其坐水底水皆涌沸竟莫知為何人道士悵然
自悔汲水滌盛丹器飲之自是面如童顔唇赤左右
手軟如綿年九十尚強健雞亦活三十年
後漢書云徐登者閩中人也本女子化為丈夫善為巫
術又趙炳字公阿東陽人能為越方時遭兵亂疾疫
大起二人遇於烏傷溪水之上各試所能登乃禁溪
水水為不流炳復次禁樹即生荑二人相視而笑炳
以登年長師事之相與共行禁法所療皆除後登物
故炳東入章安船人不和之炳乃張蓋坐其中長嘯
呼風亂流而濟於是百姓神服從者如歸章安令惡
其惑衆收殺之人立祠於永康蚊蚋不能入也
神仙傳漢神爵元年東吳金華山世傳多地行仙有木
客薪於山中見兩黃冠棋於松下木客隅坐而窺之
黃冠棋自若也良久欠伸欲歸俄失黃冠所在而棋
殘之局在地未收舉手中斧視之柄已爛壞大驚疾
馳出山而陵谷已改國邑非舊問路人今為何時有
對者曰宋元嘉十三年也於是木客太息因隱於山
中按兹事世傳為王質在衢州爛柯山據此乃在吾
鄉而世絶不傳因錄之為郡乘補逸
神仙通鑑云王質晉時東陽人也入山伐木至信安郡
石室山遇見石室中有數童子圍棋歌笑(一云遇赤松子與安)
(期生奕棋)質置柯觀之童子以棗如棗核與質令含咽其
汁便不覺饑渴童子云汝來已久可還質取斧柯爛已
盡質便歸家記已數百年親舊零落無復存者復入
山得道百餘年人往往見之後亦昇天而去浙江信
安有爛柯山即其地也今屬衢州西安縣按此乃爛
柯之說然亦以為東陽人而神仙傳事在漢世安知
此說不因彼假託耶此赤松子當亦是牧羊君世但
知黃氏兄弟今復得觀棋事信吾郡多竒也
仙鑑云路大安一名光大寧軍内黃縣人也後徙居婺
州乃漢路温舒九世孫於順帝漢建安元年九月十
五日子時誕生神清骨秀髮疎眼青襲學箕裘博通
經史居華山以混元籙傳之丁義以混元經傳之郭
璞以混元法傳之許旌陽以混元針灸傳之妙通朱
仙大安元年八月十二日夜夢太上老君謂曰年與
名同可以沖天遂於是歲羽化至今言混元者宗之
稱真人
孫遊嶽字穎達東陽人潜神希微嘗步赤松澗縉雲堂
卜終焉之地宋文帝太初中簡寂先生至廬嶽乃執
籍事之遂授三洞法經及楊許二真人墨跡其後茹
芝却粒又專服穀仙丸六十七年顔色精爽老而愈
少以七年五月中忽沐浴安坐而終門弟子數百人
惟陶弘景為入室以三洞經及楊許墨跡竭篋相付
後弘景因撰真誥行於世麟按二子一為旌陽祖一
為貞白師可謂吾郡羽流巨擘而世寡知者故特著
之今惟遊岳尚見郡乘中大安生漢世在黃初平傳
大士前又異教中第一開山祖也
真誥云陳雷者東陽人幼出許長史門長史常使典有
經書頗加訓授兼得長史自步七元星圖長史去後
因還東陽義熙十三年與東陽太守任城魏欣之兄
子二人共合丹丹成三人前後服服皆有神異託迹
暫死化遁而去雷有孫名某號為長樂今居永康横
江橋北按魏欣之為金華守仙去今無復知者陳雷
出處尤僻也
唐紀聞云王賈覃懷人有道術年十七為婺州參軍以
事到東陽令有女病魅數年醫不能愈令邀賈到宅
置茗饌而不敢有言賈知之謂令曰聞君有女病魅
當為去之因為桃符令置所卧牀前女見符泣而罵
須臾眠熟有大貍腰斬死於牀下疾乃止時杜暹為
婺州參軍賈與同泛錢塘觀江潮入水底探大禹金
匱玉符俄卒於道謂暹曰我三天人也以罪謫人間
二十五年今期滿矣(右見太平廣記三十二卷仙鑑又有一王賈非此人)
續仙傳云玄真子姓張名志和字子同會稽山陰人一
云婺州金華人始名龜齡十六擢明經對策仕自號
烟波釣徒得道羽化事甚著不備錄
陳簡婺州金華縣小吏也早入縣未啟關忽逢道流行
甚急簡不覺隨之行及一宫觀殿宇森聳道流引之
至一室有几案筆墨之屬以黃素書一卷紙十餘幅
授之曰以汝有書性為我書之視之皆古篆文素不
識篆字試按本書之半日已畢道流以一杯湯與飲
曰此金華神液飲之壽不可限因勞謝遣之曰世難
復來此金華洞天也出門恍如夢覺已三日矣還家
習篆書遒勁異常不復飲食太守異其事以為神仙
判縣狀曰方得秘篆有此嘉祥既彰懷道之階允協
成功之兆簡尋復入金華山莫知所終
葆光錄云婺州有僧入山見一人古貌巾褐騎牛手執
鞭光鑠日色叩角而歌曰静居青嶂裏高嘯紫烟中
塵世連仙界瓊田前路通僧揖之不應馳步趨之不
及望赤松而去
仙鑑云梅真人蕭侍郎皆隱玉笥山時人多見之梅即
南昌尉梅福也蕭即梁之公子子雲也自東陽太守
避侯景之亂全家入山二人俱得道於此山右見高
師道傳按蕭子雲為東陽太守郡志所不載錄之
仙鑑云謝允老字道通歷陽人幼時為人所掠賣往東
陽久之告官被誣陷烏傷獄將入死夜有老翁授其
符又有黃衣童子往來於是得免晉成帝咸康中至
襄陽武當山見戴孟觀其風骨即先來獄中授符者
也
夷堅續志云徐上舍婺州人泛舟趨杭忽舟漏梢子請
上岸塞舟事畢皆跣足而入同舟人見其足大小指
皆短問之曰自出母胎一足指皆向後越二年忽有
道人來必欲見乳母抱出示之道人命烹一小羊用
羊皮裹其足一宿次早掀開則其指皆向前但視足
指其大小皆短耳
杜亞歸金華人宋紹興間因病風兩足拘攣行丐於市
淳祐癸丑八月十七夜月明如晝見一人青巾皂縧
白襴衫於路傍採雜草挼碎掬溝之汙水若彈然授
之曰汝可食此亞歸餌之其人曰明夜再來會我於
此遂去覺腹中攪戚不自安曳行至橋上倚柱假寐
良久方覺其一足略能伸試扶欄起立骨磔磔然有
聲自此能行
修羊公魏人華陰山石室中有懸石榻卧其上石盡穿
陷略不動時取黃精食後以道聞於上漢景帝禮之
使止王邸中數歲道不可得有詔問公何日發語未
幾牀上化為白石羊題其脇曰修羊公謝天子後寘
石羊於通靈臺上羊後復去不知所在按黃初平叱
石化羊事人共知者此乃仙化為石尤竒仙家羊事
頗衆左慈亦化羊羊城五仙騎五色羊老子期尹喜
於青羊肆今青牛事盛見援引青羊詩家亦間用之
(又史建每遠行寄羊數十口於人不飲食又有白羊君又白羊公子為王輝師又葛由騎木羊見列仙傳)
成君平者長沙郡人也年十五兄使牧鵝羊忽遇一仙
翁將入東華山兄後尋至山中見君平因問所牧鵝
羊何在君平指白石曰此是也遂驅起令隨兄去旬
日却還山下復化為石今猶存焉因名此山為鵝羊
山此山在長沙縣北二十里本名東華亦謂之寶山
上有仙壇山丹竈畢田詩云羽客何年此煉丹尚留
空竈鎮青山雲中雞犬仙應有山下鵝羊石轉頑湘
渚幾回滄海變遼城無復令威還何年仙馭重來此
盡遣飛騰上九關(按仙鑑此事全倣黃氏兄弟其偽無疑然世絶不傳因錄此)
黃野人葛僊之弟子也(或云葛仙之隸)稚川棲山煉丹野人隨
之葛既仙去留丹於柱石之間野人自外至得一粒
服之為地行仙今肉身常在世間有緣者或遇之(出羅)
(浮圖志)後有人遊羅浮宿留巖谷間中夜見一人身無
衣而紺毛覆體意必仙也乃再拜問道其人了不顧
但長嘯數聲響振林木歌詩云雲來萬嶺動雲去天
一色長嘯兩三聲空山秋月白其即野人明矣又宋
度宗咸淳中客有戴烏方帽著鞾往來羅浮山中見
人則大笑反走三年不言姓名他日醉歸忽取煤書
壁上云雲意不知滄海春光欲上翠微人間一墮千
劫猶愛梅花未歸書畢渡海而去豈非野人之儔侣
乎右二則見仙鑑蓋會萃羣說合而為一以皆係羅
浮耳前詩詩文玉屑嘗引之而不言姓名後詩杜清
碧谷音所載二作皆有致然未必即晉時野人大槩
宋人格調耳
楊用修錄古碣仙詩二句云遠岫出浮雲遙空沒歸翼
以為不知名氏余謂此二語格頗類晉人及三謝非
唐後語也
馬湘秦望山詩云太乙初分何處尋空留歷數變人心
九天日月移朝夕萬里山川换古今風動水光吞遠
嶠雨添嵐氣沒高林秦王漫作驅山計滄海茫茫轉
更深右馬自然七言律一首自然晩唐人稱得道者
此詩句格峥嶸尚有大歷前意景聯居然作者仙家
流未易辦兹亦古今羽客第一首也自然又有一絶
云昔日曾隨魏伯陽無端醉卧紫金牀羣仙拍手嫌
輕薄謫向人間作酒狂殊豪宕可喜第與許碏詩頗
相亂碏亦晩唐視湘稍後云
許碏自稱高陽人少為進士累舉不第晩學道於王屋
山周遊五嶽名山洞府後從峨眉山經兩京復自荆
襄汴宋抵江淮茅山天台四明仙都委羽武夷霍洞
羅浮無不遍歷到處皆於懸崖峭壁題云許碏自峨
眉山尋偃月子到此觀筆蹤者莫不嘆其神異竟莫
識偃月子也後多遊廬山嘗醉吟曰閬苑花前是醉
鄉踏飜王母九霞觴末二句全與馬同不知竟為誰
作許後白日飛昇於酒樓按吕純陽稱唐進士余考
之實五代人許則真晩唐舉子而罕知者故錄之出
入仙鄉不記春豈知塵世有寒温兒家祇在西山裏
除却白雲誰到門因于君出遊經時不歸獨步醮壇
有感而作昨日因遊到翠微醮壇風冷杏花稀碧桃
為我傳消息何事人間去不歸右許旌陽僕干大妻
作見仙鑑七言絶齊梁始有之二詩偽作無疑然亦
自成語附錄之
少室山房筆叢卷二十九
