南村輟耕錄卷之五
天台陶宗儀九成
金華黃先生(溍)嘗云子將以舉子經學取科第有一賦題
曰角端亦曾求其事實否乎余曰未也因記史記司馬
相如傳獸則麒麟角端之語退而閱之按注郭璞曰角
&KR1511;音端似猪角在鼻上堪作弓又云似麒麟而無角毛
詩䟽云麟黃色角端有肉張揖云角端似牛角可以為
弓以此推之豈亦麟之属與及考符瑞志名臣事略癸
辛雜識䓁書乃始得其詳盖
太祖皇帝駐師西印度忽有大獸其高數十丈一角如
犀牛然能作人語云此非
帝世界宜速還左右皆震懾獨耶律文正主進曰此名
角端乃旄星之精也聖人在位則斯獸奉書而至且能
日馳萬八千里靈異如鬼神不可犯也帝即回馭載稽
之前志神禹氏治水功成天降飛莵曰行三萬里而未
嘗善言也又后土趺蹄之獸至善言而未聞其獨角也
軒轅獲飛黃而獨角漢武獲獸并角而五蹄又未嘗聞
其能言善馳也及聖祖誕膺天命而角端出焉夫一角
者所以明海宇之一而萬八千里之&KR0881;者所以示無遠
弗屇此又天將開天下於大一統之象也至正庚寅江
浙鄕試八月二十二日夜二鼓院中彷彿見一物馳過
甚疾其状若猛獸者軍卒從而喧閧因出角端爲賦題
劈正斧以蒼水玉碾造高二尺有奇廣半之徧地文藻粲
然或曰自殷時流傳至今者如
天子登極正旦天壽節御大明殿會朝時則一人執之
立於陛下酒海之前盡所以正人不正之意
興隆笙在大明殿下其制植衆管于柔韋以象大匏上鼓
二韋槖按其管則簧鳴簨首爲二孔雀笙鳴機動則應
而舞凡燕會之日此笙一鳴衆樂皆作笙止樂亦止
尚食局進御麥麵其磨在樓上於樓下設機軸以旋之
驢畜之蹂踐人役之往来皆不能及且無塵土臭穢所
侵乃巧工瞿氏造者
大德間僧膽巴者一時朝貴咸敬之德壽太子病㿀薨
不魯䍐皇后遣人問曰我夫婦崇信佛法以師事汝止
有一子寕不能延其壽邪答曰佛法譬猶燈籠風雨至
乃可蔽若燭盡則無如之何矣此語即吾儒死生有命
之意異端中得此亦可謂有口才者矣
鄧光薦先生(剡)號中齋廬陵人宋亡以義行著其所賦鷓
鴣詩曰行不得也哥哥瘦妻弱子羸牸䭾天長地闊多
網羅南音漸少北語多肉飛不起可柰何行不得也哥
哥其意可見又有所&KR1036;文丞相像曰目煌煌兮䟽星暁
寒氣英英兮晴雷殷山頭碎柱兮璧完血化碧兮心丹
嗚呼孰謂斯人不在世間
汪元量先生(大有)號水雲天兵平杭日詩曰西塞山邊日
落處北關門外雨来天南人墮淚北人咲臣甫低頭拜
杜鵑又曰錢塘江上雨初乾風入端門陣陣酸萬馬亂
嘶臨警蹕三官洒淚涇鈴鸞童兒賸遣追徐福癘鬼終
當滅賀蘭若說和親能活國嬋娟應是嫁呼韓此語尤
悲哽先生詩有水雲集
徐文獻公琰字子方至元間為陜西省郎中有属路申觧
到省誤漏聖字案吏指為不敬議欲問罪公改其牘云
照得来觧内第一行脫去第三字今將元文隨此發下
可重别申來時皆稱為厚德長者
後至元間太師伯顔出太府監所蔵歴代玉璽磨去篆文
改造押字圖書及鷹墜等物以分散其黨與盖先巳奏
請故也獨唐武一玺玉色瑩白製作如官印璞瑾半寸
許因不可它用遂付藝文監收之竟獲永存豈武氏之
智能逆料之乎
天子郊祀與祭太廟日百官陪位者皆法服凡披秉湏
依歌訣次第則免顛倒之失歌曰襪履中單黃帶先裙
袍蔽膝綬紳連方心曲領藍腰帶玉佩丁當冠笏全
孛术魯中羽子翬公在翰林時進講罷上問曰三教何
者為貴對曰釋如黃金道如白璧儒如五糓上曰若
然則儒賤耶對曰黃金白璧無亦何妨五糓於世其可
一日闕哉上大說
授時曆要法歌曰授時曆法君要知但以九年舊曆推(古云)
(但看九年兔望日便是今年正月一)月大月小起初一看其初一天地支
(天不言干者為詩句所拘然㪯支以見干也當推九年前曆每月初一是何干支便以此干支依後法數去)
大月天干五支九(且如大月天干五地支九假令初一日甲子甲至戊五數也子至申九數)
(也即以戊申為今月朔)小月天四池八耦(且如小月天干四地支八假令初一日丙寅丙)
(至巳四數也寅至酉八數也即以巳酉為今月朔古云前九之年起筭法大月五九小四八)月大三
十日無差(如初一日巳酉數至次月翔見巳卯即月大也)月小分明只廿九(如月)
(翔數至次月翔止廿九日即月小也)節炁只憑九年曆(假若造甲午年曆則看丙戌年節炁)
二十四氣真端的(要知今日節炁則看前九年中是何節炁)天干三數地支
七(假如癸亥日癸見乙三數亥見己七數也)熟記心中湏歴歴定時二十四
年取逢時遇八君無慮(如逢子時交節炁却用未時亦交也中炁如之)若依此
法箇中推方省隂陽玄奥處閏月本来中氣無(古云閏月无中)
(炁)何勞物外更它圖世人諳得神仙術不是愚氓是丈
夫又歌曰九年二月半便是正月一(前九年二月十五日辰即今年正月)
(初一日辰該九十七箇半月二千八百八十日六甲轉四十八周)只九年中取大小無
差失又歌曰若要求立春相衝對食神(假如前九年甲子日立春甲食)
(丙子衝午即今年丙午日立春也二十四炁准此)閏月無中氣說與惺惺人又
一法云古有數九九之語盖自至後起數至九九則春
巳分矣正如至後一百六日爲寒食之類豈特此爲然
凡推筭皆有約法推閏歌括云欲知来歲閏先筭至之
餘更看大小盡决定不差殊謂如來歲合置閏止以今
年冬至後餘日爲率且如今年十一月二十二日冬至
則本月尚餘八日則來年之閏當在八月或小盡則七
月若冬至在上旬則以望月爲斷十二日足則復起一
數焉推節氣歌括云中氣與節氣但有半月隔若要知
仔細兩時零五刻謂如正月甲子日子時初初刻立春
則數至巳夘日寅時正一刻則是雨水節也推立春歌
括云今歲先知来歲春但隔五日三時辰謂如今年是
甲子日子時立春則明年合是己巳日夘時立春若夫
刻數則用前法推之又求節氣歌曰驚蟄五時二刻求
清明十時四刻流立夏一日三時六芒種一日九時周
小暑二日二時二立秋二日七時四白露三日零六刻
寒露三日六時至立冬三日十一二大寒四日四時四
小寒四日九時六五日三時交新歲節遇子時加一日
此為捷法君湏記又一年約法云一周年三百六十五
日零三時一月節三十日零五刻二刻半月一氣十五
日零二時五刻又食神定法云甲食丙乙食丁丙食戊
丁食已戊食庚巳食辛庚食壬辛食癸壬食甲癸食乙
其捷要但取我生之干陽配陽隂配隂是也又時刻約
法歌云二十四氣漸差除循環時刻四同途單逢正四
換初一正三依舊復初初又乘除法推筭二十四氣時
刻云其法不論何歲何月但以日爲百數時爲十數刻
爲零數初一至初十於百上下數如遇初十於千上下
數假如正月十一日亥正一刻立春欲求中炁則先下
一千一百數十一日故也再下十二數亥時故也如子
一丑二之類復加一千五百二十五數共得二七三三
則二十七日寅初二刻雨水也何以知爲初二刻盖零
一數初初刻二數初一刻三數初二刻四數初三刻五
數正初刻六數正一刻七數正二刻八數正三刻此立
成法也今零三數是乃初二刻矣欲求二月節則於前
數上加一五二五(即前一千五百二十五也此項數節炁中炁皆以之加用)爲前正
月小盡除去二十九日(如遇大月除去三十日筭中炁則不除大小月)剰下一
三五八則十三日辰時正三刻驚蟄也餘倣此(十二時爲一日)
(如遇十三時刻以上則退十二時爲一日八爲一時如遇九刻以上則退八刻爲一時也)
執披賈釋云謂以葬時乘人故有柩車前執引者及在
柩車傍執披者皆御治之又注云居柩車之前若道有
位仰傾虧則以布為抑揚左右之節使執引者執披者
知之也道有低謂下阪時也道有仰謂上阪時也傾虧
謂道之兩邊在柩車左右轍有高下也若道有低則抑
下其布使執引者知其下阪也若道有仰則揚舉其布
使執引者知其止阪也若柩車左邊右邊或高下傾虧
亦左右布使知道有傾虧也假令車之東轍下則抑下
其布向東使西邊執拔者持之若車之西轍下則抑下
其布向西使東邊執披者持之所以然者使車不傾虧
也大夫御柩以茅諸候以羽葆天子以纛指引前後左
右皆如功布之施為也又旣夕禮將葬啓肂音異也商
祝免袒執功布入自西階注云功布灰治之布也執之
以接神為有所拂㧍(方罔反)賈釋云拂㧍猶言拂拭也故
下經云商祝拂柩用功布是拂拭去塵也此始告神而
用功布拂拭謂拂拭去凶邪之氣也(出聶崇義三禮圖)
錢唐陳鑑如以寫神見推一時嘗持趙文敏公真像来呈
公援筆改其所未然者因謂曰唇之上何以謂之人中
若曰人身之中半則當在臍腹間盖自此而上眼耳鼻
皆雙竅自此而下口暨二便皆單竅三畫陽三畫隂成
泰卦也
杭人削松木為小片其薄如紙鎔䟽黃塗木片頂分許名
曰發燭又曰碎兒盖以發火及代燈燭用也史載周建
德六年齊后妃貧者以發燭為業豈即杭人之所製與
宋翰林學士陶公糓清異錄云夜有急苦於作燈之緩
有知者批杉條染䟽黃置之待用一與火遇得𦦨穗然
既神之呼引光奴今遂有貨者易名火寸按此則焠寸
聲相近字之偽也然引光奴之名為新
沈仲說古姑蘇人年四十未有子其妻鄒氏候其他適為
置一年少貌美之妾及歸命出拜將以奉枕席仲說詢
其鄕貫祖父来歴始不肯言詢之再泣而曰妾范復初
女也父喪家貧老母見粥於此仲說惻然淚下因嘱妻
曰此女父吳中名士乃吾故人豈可以為妾當如已子
視之即尋其母使擇壻仲說備奩具嫁之邦人稱之至
今不置夫嫁人之女之為妾為妓為娼者古有其人矣
今則未聞也仲說誠賢矣哉
中書左丞李忠宣公(德輝)字仲寳通州潞縣人至元七年
庚午公為戸部尚書歲旱蝗
世祖特命公錄山西河東囚行至懷仁民有魏氏發得
木偶持告其妻挟左道厭勝謀殺巳經數獄服詞皆具
自以為不冤公燭其誣召鞠魏妾搒掠一加服不移晷
盖炉其女君謂獨䧟以是罪可必殺之也即直其妻而
杖其夫之溺愛受欺當妾罪死觀者神之或咨賞泣下
姚忠肅公至元二十年癸未為遼東按察使武平縣民劉
義訟其嫂與其所私同殺其兄成縣尹丁欽以成屍無
傷憂懣不食妻韓問之欽語其故韓曰恐頂𩕄有釘塗
其迹耳驗之果然獄定上讞公召欽諦詢之欽因矜其
妻之能公曰若妻處子邪曰再醮今有司開其夫棺毒
與成類幷正其辜欽悸卒時比公為宋包孝肅公極云
嘗聞諸翰林大老云古碑刻中單書國號曰漢曰宋者盖
其建國號詔曰漢曰宋也我
朝大元二字在詔旨不可單用又凡書官銜俱當從
實如廉訪使總管之類若曰監司太守是乱其官制久
遠莫可考矣又篆盖二字止可施諸壙石若於碑湏曰
篆額為是
詹成者宋高宗朝匠人雕刻精妙無比嘗見所造鳥籠四
面花版皆於竹片上刻成宫室人物山水花木禽鳥纖
悉具備其細若縷而且玲瓏活動求之二百餘年来無
復此一人矣
劉湏溪先生(會孟)題蘇李泣别圖云事已矣泣何為蘇武
節李陵詩噫馮海粟先生(子振)題楊妃病齒圖云華清
宫一齒痛馬嵬坡一身痛漁陽鼙鼓動地来天下痛陳
伯敷先生(繹曾)題楊妃上馬嬌圖云此索淸平調詞赴
沉香亭時邪抑聞漁陽鼙鼓聲赴馬嵬坡時邪上馬固
相似情状大不同觀者當審諸余觀三先生之䟦語痛
快嚴峻抑揚感傷使後世之為人君而荒於色為人臣
而失其節者見之寕不知懼乎
張毅父先生(千載)廬陵人而宋丞相文公友也公貴顯時
屢以官辟不就江南既内属公自廣還過吉州城下先
生来見曰今日丞相赴北某當偕行既至燕寓于公囚
所側近日以美饌餽凡三載始終如一且潜製一櫝公
受刑日即以蔵其首復訪求公之室毆陽氏於俘虜中
俾出焚其屍先生收拾骸骨&KR0670;以重&KR0809;與先所凾櫝南
歸付公家葬之後公之子忽夢公怒云繩鋸髮断明日
啓視果有繩束髮其英爽尚如此劉湏溪紀其事&KR1036;子
公畫像上曰間居忽忽萬古咄咄天風慘然如動生髮
如何尋約亦念束髮豈其英爽猶累形軀同時之人能
不顙泚昔忌其生今爐其死鄧中齋題曰目烱烱兮疎
星暁寒氣欝欝兮晴雷殷山頭碎柱兮璧完血化碧兮
心丹嗚呼曾謂斯人不在世間
宋季年群亡頼子相聚乘舟鈔掠海上朱清張瑄最為䧺
長隂部曲曹伍之當時海濱沙民富家以為苦崇明鎮
特甚清嘗傭楊氏夜殺楊氏盗妻子貨財去若捕急輙
引舟東行三日夜得沙門島又東北過高句麗水口見
文登夷維諸山又北見燕山與碣石往來若風與鬼影
迹不可得稍怠則復來亡慮十五六返私念南北海道
此固徑且不逢淺角識之(杭吴明越楊楚與幽薊莱密遼鮮俱岸大海固舟航可通)
(相傳朐山海門水中流積淮淤江沙其長無際浮海者以竿料淺深此淺生角故曰料角明不可度越云)廷
議兵方興請事招懷奏可清瑄即日來以吏部侍郎左
選七資最下一等授之令部其徒属為防海民義隷提
刑節制水軍江南既内附二人者從宰相入見授金符
千戶時方輓漕東南供京師運河隘淺不容大舟不能
百里五十里輒為堰潴水又絶江淮遡泗水吕梁彭城
古稱險處會通河未鑿東阿荏平道中車運三百里轉
輸艱而糜費重二人者建言海漕事試之良便(至元十九年也)
上方注意嚮之初年不過百萬石後乃至三百萬石二
人者父子致位宰相弟姪甥壻皆大官田園宅館徧天
下庫蔵倉庾相望巨艘大舡帆交蕃夷中輿騎塞隘門
巷左右僕從皆佩於莵金符為萬戶千戶累爵積貲氣
意自得二人者既滿盈父子同時夷&KR1229;殆盡沒貲産縣
官黨與家破禁錮大德六年冬也(見胡石塘先生所撰何長者傳)
陳子方閔仲逹同舍生也皆待次杭府史陳月日在前閔
以計力反先之陳殊無怒意因赴都以薦舉入仕歷官
浙西廉訪司僉事閔方陞書吏聞陳来嘆曰復何面目
見之遂稱疾不出陳下車即問左右曰閔仲逹何在衆
以疾對陳曰必為我故非疾也亟造其家閔皇恐出肅
陳曰吾與君氣誼契厚君昔先我而食禄者命也使非
此吾又能致是耶今幸同一公署惟有以教正之幸甚
寕舍我與閔感激從事相好如初
吾鄉周待制先生(仁榮)字本心築一室纔落成友人楊公
道輿疾至門曰願假君新宅以死先生譲正寝居之妻
子咸不然先生弗頋未幾楊死箱財廿八莫有主者楊
之弟詣先生求分財先生若兄寄死扵我意固在是丧
事之費自巳出終不利其一毫對衆封藉自平陽呼其
子来悉付與之
福州鄭丞相府清風堂石階上有卧屍迹天隂雨時迹尤
顕盖其當宋季以暮年登科未幾拜相至令閭巷表之
曰耆德魁輔之坊鄭顕時侵漁百姓至奪其屋廬以廣
居宅有被逼抑者遂自殺於此今所居為官埶豪奪子
孫不絶如綫因記宋臨川吴曾能改齋漫錄云建炎四
年五月楊勍叛卒由建安寇延平道出小常村掠一婦
人逼脅欲犯之婦人毅然誓死不受汚遂遇害横屍道
傍賊退人為收瘞之而其屍枕藉處痕迹隱然不滅每
雨則其迹乾晴即溼宛如人影往来者莫不嗟異鄕人
或削去之隨即復見覆以它土而其迹愈明今三十年
矣與順昌軍員范旺事略同但范現迹街碑而此現於
土上耳范死以忠婦死以節小常村去劒浦縣治二十
里以漫錄言之則二人之死足以驚動萬世宜其英烈
之氣不泯如此若清風堂者不過冤抑之志不伸以决
絶於一時耳亦何為而然哉豈幽憤所積結致是邪此
理殆不可曉
翰林學士盧疎齋先生(摯)字處道涿郡人坐右銘大書一
天字其下細註六字云有記性不急性可謂知畏天者
也
杭瑪瑙寺僧温日觀能書所畫蒲萄須梗枝葉皆草書法
也&KR1167;嗜酒然楊総統飲以酒則不一沾唇見輙罵曰掘
墳賊掘墳賊云
李仲謙(思譲)滕州鄒縣人前至元間由嘉興路吏員𥙷浙
西按察司書吏廉介有為上侍父母下撫兩弟每退食
自公則閉戶讀書稽今考古而教訓之俸薄奉養不給
婦躬紡績以益薪水之費仲謙止有一布衫或湏浣濯𥙷
紉必俟休假日至是若賓客見訪則俾小子致謝曰家
君治衣弗可出雷彦正號苦齋者清正慎許可人也時
為使偶戲謂曰外郎穿布衲到敢裹著珍珠仲謙略不
荅徐至本案書寫辤退呈状壓几上而歸使知深悔失
言親謁謝過請其出終不允使去它使来復往請始復
役後仕至憲官
至元三十一年甲午歲節氣正月一日壬子立春二月二
日癸未驚蛰三月三日癸丑清明四月四日甲申立夏
五月五日甲寅芒種六月六日乙酉小暑七月七日乙
夘立秋八月八日乙酉白露九月九日丙辰寒露十月
十日丙戌立冬十一月十一日丁巳大雪十二月十二
日丁亥大寒
武林錢思復先生(惟善)嘗言年十六七時以詩見息齋李
公扵州橋寓居既拜公公荅拜命坐辤之再公曰仲尼
之席童子隅坐因不敢辭徐永之先生為江浙提舉日
客往訪之者無間親䟽貴賤必送之外門外客或請納
步則曰不可婦人送迎不踰閾右二事可見前軰諸老
謙恭退抑汲引後進待人接物者如此
白廷玉先生(珽)號湛淵錢唐人家多竹忽一竿上岐為二
人皆異之賦双竹杖詩未幾先生殁先生有二子或以
為先兆云
南村輟耕錄卷之五
