南村輟耕錄卷之十一
天台陶宗儀九成
王思善(繹)自號癡絶生其先睦人居杭之新門篤志好學
雅有才思至正乙酉間檇李葉居仲(廣居)寓思善之東
里教授余從永嘉李五峯先生(孝光)往訪之時思善在
諸生中年方十二三巳能丹青亦觧寫真先生即俾作
一圓光小像面部僅大如錢而宛然無毫髮異先生喜
作文以華之𡭗後余復託交於其尊人日華(曅)遂與思
善為忘年友思善継得中吳顧周道(逵)緒年開彂益造
精微是故於小像特妙非惟貌人之形似枊且得人之
神氣嘗授余祕訣并采繪法令著于此與好事者共之
寫像祕訣
凡寫像湏通曉相法盖人之面貌部位與夫五岳四瀆
各各不侔自有相對照處而四時氣色亦異彼方呌嘨
談話之間本真性情彂見我則静而求之默識于心閉
目如在目前放筆如在筆底然後以淡墨覇定逐旋積
起先蘭臺庭尉次鼻凖鼻凖既成以之為主若山根高
取印堂一筆下来如低取眼堂邊一筆下來或不高不
低在乎八九分中則側邊一筆下来次人中次口次眼
堂次眼次眉次頦次頰次髮際次耳次髮次頭次打圈
打圈者面部也必宜如此一一對去庶幾無纖毫遺失
近代俗工膠柱鼓瑟不知變通之道必欲其正襟危坐
如泥塑人方乃傳寫因是萬無一得此又何足怪哉吾
吁不可柰何矣
采繪法
凡面色先用三朱膩粉方粉藤黃檀子土黃京墨合和
襯底上面仍用底粉薄籠然後用檀子墨水斡染面
色白者粉入少土黃燕支不用燕支則三朱紅者前
件色入少土朱𬗋堂者粉檀子老青入少燕支黃者
粉土黃入少土朱青黑者粉入檀子上黃老青各一
點粉薄罩檀墨斡巳上看顔色清濁加减用又不可
執一也
口角燕支淡如要帶笑容口角兩筆略放起
眼中白染瞳子外兩筆次用煙子點睛墨打圈眼梢微
起有摺便笑
口唇上燕支驀
鼻色紅燕支微籠
面雀班淡墨水斡麻檀水斡
髯色墨者依鬢髮渲紫者檀墨間渲黃紅者藤黃檀子
渲
髮先用墨染次用煙子渲有間渲排渲乱渲當自取用
手指甲先用燕支染次用粉染根
凡染婦女面色燕支粉襯薄粉籠淡檀墨斡
凡染法白紙上先染後却罩粉然後再染提掇絹則先
襯背後
凡調合服飾器用顔色者緋紅用銀朱紫花合桃
紅用銀朱燕支合肉紅用粉為主入燕支合栢
枝綠用枝條綠入漆綠合黑綠用漆綠入螺青合
檀柳綠用枝條綠入槐花合官綠即枝條綠是
鴨頭綠用枝條綠入高漆綠合月下白用粉入宗
墨合柳黃用粉入三綠標并少藤黃合鵝黃用
粉入槐花合磚褐用粉入煙合荆褐用粉入槐
花螺青土黃標合艾褐用粉入槐花螺青土黃檀
子合鷹背褐用粉入檀子煙墨土黃合銀褐用
粉入藤黃合珠子褐用粉入藤黃燕支合藕絲
褐用粉入螺青燕支合露褐用粉入少土黃檀子
合茶褐用土黃為主入漆綠煙墨槐花合麝香
褐用土黃檀子入煙墨合檀褐用土黃入紫花合
山谷褐用粉入土黃標合枯竹褐用粉土黃入
檀子一點合湖水褐用粉入三綠合䓗白褐用
粉入三綠標合棠梨褐用粉八土黃銀朱合秋
茶褐用土黃入三綠槐花合油裏墨用𬗋花土黃
煙墨合玉色用粉入高三綠合鮀色用粉漆綠
標墨入少土黃合氁子用粉土黃檀子入墨一點
合藍青用三青入高三綠合金黃用槐花粉入
燕支合雅青用蘇青襯螺青罩鼠毛褐用土黃
粉入墨合不老紅用紫花銀朱合蒲萄褐用粉
入三綠𬗋花合丁香褐用肉紅為主入少槐花合
杏子絨用粉墨螺青八檀子合氁綾用紫花底
𬗋粉榙花樣番皮用土黃銀朱合鹿胎用白粉
底紫花樣水獺氊用粉土黃合牙笏用好粉一
點土黃粉凝皂鞾用煙墨標柘木交椅用粉檀
子土黃煙墨合金絲柘同上不入墨紫袍用三
青燕支合其餘不能一一脩載在對物用色可也
凡合用顔色細色頭青二青三青深中青淺中青螺青
蘇青二綠三綠花葉綠枝條綠南綠油綠漆綠黃丹
飛丹三朱土朱銀朱枝紅紫花藤黃槐花削粉石榴
顆綿燕支檀子其檀子用銀朱淺入老墨燕支合
江隂州宋李時兵馬司在州治東南里許平地上司之後
置土牢歸附後有善地理者以為宜帝王居之人問其
故曰君山龍脉正結於此是以知其然也皆弗之信越
數年就其上起盖三皇廟亦竒術哉君山州之主山也
姑蘇鄭君輔放浪不羈爲漕府小史時督運至直沽狎遊
群娼挑逹太甚殊弗堪之或有進藥於鄭曰此助陽竒
劑也鄭試傳之數日後隂器消縮若閹䆠然竟以此終
其身漫書為後人戒
應之紹(才)錢唐人以鄕貢下第任嘉興學正丁父憂仍寓
居授徒至正壬辰秋避難于其諸生李氏子家去城數
十里曰奉賢鄕李之從祖號太無為道士住持紫虚觀
之紹一見若平生歡八月廿九日太無得中風疾之紹
饋藥療之獲蘇日一再詣問九月四日又自𬗋虚問疾
還寓忽得疾一中而殂其妻楊氏太史同僉瑀之女就
所館治喪且以訃其母若弟於海寧及嘉興城中𬗋虚
之徒以其疾與太無同不以告是夜將半太無忽呼弟
子卓處潜輩謂曰適得夢甚怪俾取紙筆書之云扵本
觀所奉岳祠之前見有某姓名吏及卒二人押男女各
一併持公文而来因讀其詞曰嘉興路城隍司准海寧
州城隍司牒為陸小蓮告至正八年内溺水事冤屈未
伸今彂陳喜兒應偉前去勒要應才同觧岳祠周府君
取問太無詢来使之詳荅曰陸小蓮者嘉興百福坊人
而應才之婢也為其妻妒逐之遂赴水死陳喜兒者才
之毋也時居海寧偉字之竒才之弟也居嘉㒷城東謂
彼時不為救護故連逮耳太無見陳氏帶鎖衣白衣黃
裙問之年六十有四應偉荷校衣青衣錄其罪状皆歷
歴可記来使云今若貴司移牒温都統為之觧釋則尚
可也遂覺始知之紹巳逝王昌言與之紹有交承之好
同寓其所明旦来𬗋虚太無因問應母之年及之竒之
貌皆如所夢乃以告之昌言馳報楊氏楊即詣紫虚拜
懇太無于床下謂夢中事皆實有之復自侯其詳且言
某夫胸間尚温手足猶欶故求移文觧釋仍躬禱岳祠
冀之紹之復生也是日午後之竒自城東来衣青衣云
昨日亦得疾與兄同所見如太無夢今雖少甦猶憒憒
莫知所以然至夜楊氏以憂懼亦疾作旋即無它而之
紹氣巳絶矣時建德卲青溪偶宿紫虚目擊其事翼曰
遂行不知往訃陳氏者歸報何如及之竒之死生耳
開元時高太素隱商山起六逍遥館各製一銘其三為名
曰初出銘曰折膠墮指夢想負背金鑼騰空映簷白醉
見清異錄楼攻媿嘗取白醉二字以名閤
聶以道宰江右一邑日有村人早出賣菜拾得至元鈔十
五錠歸以奉母母怒曰得非盗来而欺我乎縦有遺失
亦不過三兩張耳寧有一束之理况我家未嘗有此立
當禍至可急速送還毋累我為也言之再子弗從母曰
必如是我須訴之官子曰拾得之物送還何人母曰但
於元拾處俟候定有失主来矣子遂依命携往頃間果
見尋鈔者村人本朴質竟不詰其數便以付還傍觀之
人皆令分取為賞失主靳曰我元三十定今纔一半安
可賞之争閙不巳相持至&KR0550;事下聶推問村人其辤實
又暗喚其母審之合乃俾二人各具失者實三十定得
者實十五定文状在官後却謂失主曰此非汝鈔必天
賜賢母以飬老者若三十定則汝鈔也可自别尋去遂
給付母子聞者稱快
朵那者杭城東偉兀氏之女奴也年十九勤敏謹愿主卒
某郡官所朵那奉主婦日謹主婦亦委以腹心至正壬
辰秋七月初十日寇䧟杭劫官民府庫至偉兀氏家不
得物乃反接主婦柱下拔刀礪&KR1450;上諸侍婢皆散走朵
那獨以身覆主婦請代死且告曰將軍利吾財豈利殺
人哉凡家之貨寳皆我所蔵主母固弗知若免主母死
我當悉與將軍不吝宼允觧主婦縛朵那乃探金銀珠
玉幣帛等散至堂上寇争奪竟又欲犯朵那身朵那持
刀欲自屠曰我主二千石我誓不奴它姓主況汝賊乎
宼驚異捨而去朵那泣拜主婦曰棄主貨全主命權也
妾受命主鑰貨今失貨而全身非義也請從此死遂自
殺時人莫不稱之曰義烈義烈云
龍廣寒江西人多居錢唐挾預知之術游湖海間咸推為
異人或謂專持寂感報耳袐呪故𡭗寂感即俗所謂萬
回哥哥之師號也釋氏傳燈錄師姓張九歲乃能語兄
戍安西父母遣問訊朝往夕返以萬里而回號萬回又
護法論虢州閿鄉張萬回法雲公者生於唐貞觀六年
五月五日有兄萬年久征遼左相去萬里母程氏思其
信音公早晨告母而往至莫持書而還護法論乃宋無
盡居士張商英撰必有所㩀按此則師之靈通容有之
廣寒又行服氣導引之法常佩小龜十數于身至晩仍
觧飼之事母至孝六月一日母生辰方舉觴為夀忽見
北窗外梅花一枝盛開人皆以為孝行所感士大夫遂
稱之曰孝梅贈詩者甚多惟張菊存一篇最可膾炙曰
南風吹南枝一白照萬綠歲寒誰知心孟宗林下竹至
治初間廣寒卒時年百有八歲猶童顔綠髮云
凡篙師於城埠市鎮人煙湊集去處招聚客旅装載夜行
者謂之夜航船太平之時在處有之然古樂府有夜航
船曲皮日休詩有明朝有物充君信携酒三缾寄夜航
之句則此名亦古矣
世謂有疾曰不快陳夀作華佗傳巳然
至正庚子二月六日浙西諸郡震霆掣電雪大如掌頃刻
積深尺許人甚驚異後閱李復中青唐雜記云宋元符
二年九月廿一日夜鎮洮大雷自初更至四鼓凡一百
三十餘雷雪深二尺後旬日西羌叛以有俻無患出師
大捷又周密癸辛雜識云庚寅正月二十九日癸酉余
至博陸大雷雪下如織而雷不止天地為之陡黑平生
所未見㩀二說如此然杭州自去歲十二月被圍至三
月兵退豈即青唐之䜟與
人之自辨白其事之是否者俗曰分䟽䟽平声漢書袁盎
傳不以親為觧顔師古注曰觧者若今分䟽矣北齊書
祖珽傳高元海奏珽不合作領軍并與廣寧正交結珽
亦見帝令引入自分䟽
髹器稱西皮者世人誤以為犀角之犀非也乃西方馬韀
自黑而丹自丹而黃時復改易五色相疊馬鐙磨擦有
凹處粲然成文遂以髹器倣為之事見因話錄
今之人宅與遷居者隣里醵金治具過主人飲謂曰煖屋
或曰煖房王建宫詞太儀前日煖房來則煖屋之禮其
来尚矣
温州監郡某一女及笄未出室貌美而性慧父母之所鍾
愛者以疾卒念畫工寫其像歲序張設哭奠常時則庋
置之任滿偶忘取去新監郡復居是屋其子未婚忽得
此心竊念曰娶妻能若是平生願事足矣因以懸于臥
室一夕見其下從軸中詣榻前叙殷勤遂與好合自此
無夜不来踰半載形状羸弱父母詰責以實告且云至
必深夜去以五鼓或賫佳果啖我我荅與餅餌則堅郤
不食父母教其此番湏力勸之既而女不得辤為咽少
許天漸明竟不可去定然人耳特不能言語而巳遂真
為夫婦而病亦無恙矣此事余童子時聞之甚熟惜不
能記兩監郡之名近讀杜荀鶴松窗雜記云唐進士趙
顔於畫工處得一軟障圖一婦人甚麗顔謂畫工曰世
無其人也如可令生余願納為妻工曰余神畫也此亦
有名曰真真呼其名百日晝夜不歇即必應之應則以
百家綵灰酒灌之必活顔如其言乃應曰諾急以百家
綵灰酒灌之遂活下步言笑飲食如常終歲生一兒兒
年兩歲友人曰此妖也必與君為患余有神劒可斬之
其夕遺顔劒劒絻及顔室真真乃曰妾南岳地仙也無
何為人畫妾之形君又呼妾名既不奪君願今疑妾妾
不可住言訖携其子却上軟障覩其障惟添一孩子皆
是畫焉讀竟轉懷舊聞巳三十餘年若杜公所書不虚
則監郡子之異遇有之矣
今人謂駔儈者為牙郎本謂之互郎謂主互市事也唐人
書互作牙互與牙字相似因訛而為牙耳
松江蟠龍塘普門寺側一無主古墓至正已亥春為其里
之張雕盜彂有誌石乃宋時錢參政良臣妹諱惠净以
該恩奏封孺人生一男五女年六十有五嘗捨田入寺
因於紹熙四年十月祔夫墓之右破棺無穢氣顔色如
生口脂面澤若初傅者冠服鮮新亦不朽腐得金銀首
飾噐皿甚多至脫其繍履傳相玩弄人以為異余聞漢
廣川王去疾彂魏王子且渠冡無棺槨有石床牀下悉
是雲母床上二屍一男一女皆年二十餘東首祼臥顔
色如生人鬢髮亦如生人此恐是雲母之功今此婦葬
日距今百七八十年而亦不損壊其理有何邪
平江在城峨眉橋葉剃者門首簷下有一枯井深可丈許
偶所畜猫墜入適隣家浚井遂與井夫錢一緡俾其取
猫夫父子諾子既入井久不出父継入視之亦不出葉
皇恐繫索于要令家人次弟放索將及井底亟呼救命
比拽起下體巳僵木如屍而氣息奄奄鄕里救活之白
于官官来騐視令籠次下燭彷彿見若有㫄空者向之
死人一横卧地上一斜倚不倒鉤其髮提出徧身無它
恙止紫黑耳衆議以恐是蛟蜃之属實之土焉余意山
風蛮瘴尚能殺人何况久年乾涸隂毒凝結納其氣而
死復奚凝哉此事在至正巳亥秋八月初旬也後讀酉
陽雜爼有云凡冡井間氣秋夏多殺人先以雞毛投之
直下無毒迴舞而下不可犯當以泔數斗澆之方可入
矣得此一章信余意之誠是也
前至元間杭州有鄭萬戶者天性浚急不能有所容而奉
事母夫人俻極孝道母誕日垂至預市文繡氁段製袍
為夀鍼工持歸縫綴既成為油所汚時估貴重工莫能
償自經不死鄰婦有識其母者潜送入白之至日臥不
起子至候問安否見有憂色請其故曰昨莫偶視新袍
適几上油缶翻濺漬成玷我情思殊不佳耳子告曰一
袍壊復製一袍可也夫人何重惜乃𡭗母陽為自觧遂
起受子孫拜賀如常歲儀人咸以此賢母而益見萬戶
之孝國朝婦人禮服逹旦曰袍漢人曰團衫南人曰
大衣無貴賤皆如之服章但有金素之别耳惟處子則
不得衣焉今萬戶有姓者而亦曰袍其母豈逹旦與然
俗謂男子布衫曰布袍則凡上盖之服或可㮣曰袍
睱日讀書遇事物史異名者偶記一二以俻采覧云
割政(割剥之政也史記帝紀三)父馬(牡馬也史記平凖書)
毳布(罽也說文曰西胡毳布)香物(夢書曰夢得香物婦女歸也)
蔵魚(說文鮓蔵魚也)請室(獄也史袁盎傳)
㹸糖(獅子乳糖也後漢顕宗紀)令草(宜男花也傳玄賦)
毛席(氊也後漢西域傳注)竹綀(竹布也庾翼與燕王書曰竹綀三端)
竹萌(筍也說文)練香(和香也李賀詩練香熏宋鵲)
南威(橄㰖也太平廣記)石蜜(櫻桃也同上)
木蜜(棗子也同上)雜馥(合香也通典四十三)
脂炬(燭也杜陽雜編)竹胎(筍也說文)
調香(和香也華嚴經曰粥香長者善調香)毛布(褐也詩七月箋)
獵碣(石鼓曰獵碣蘇勖載記)玉窪(酒噐也緯略)
浹日(從甲至癸凡十曰也周礼天官)浹辰(辰十二辰自子至亥也左傳成九年)
丹若(石榴也酉陽雜爼)
木八刺字西瑛西域人其軀榦魁偉故人咸曰長西瑛云
一日方與妻對飯妻以小金鎞刺脔肉將入口門外有
客至西瑛出肅客妻不及啖且置器中起去治茶比回
無覓金鎞處時一小婢在側執作意其竊取拷問萬端
終無認辤竟至隕命歲餘召匠者整屋掃瓦瓴積垢忽
一物落石上有声取視之乃向所失金鎞也與朽骨一
塊同墜原其所以必是猫来偷肉故帶而去婢偶不及
見而含冤以死哀哉世之事有如此者甚多姑書焉以
為後人鑒也
杭民尚淫奢男子誠厚者十不二三婦人則多以口腹為
事不習女工至如日用飲膳惟尚新出而價貴者稍賤
便鄙之縦𣣔買又恐貽笑鄰里至正已亥冬十二月金
陵游軍斬關而入突至城下城門閉三月餘各路糧道
不通城中米價湧貴一斗直二十五緡越數日米既盡
糟糠亦與常日米價等有貲力人則得食貧者不能也
又數日糟糠亦盡乃以油車家糠餅搗屑啖之老幼婦
女三五為群行乞於市雖姿色豔麗而衣裳濟楚不暇
自漸也至有合家父子夫婦兄弟結𬒮把臂共沉于水
亦可憐也一城之人餓死者十六七軍既退吳淞米航
湊集藉以活而又太半病疫死豈平昔浮靡暴殄之過
造物者有以警之與
平江承天寺初畜大木將造千佛閣會浙省灾責有司籍
所在木植官酬以價寺一黠僧於閣木上皆鑿萬歲閣
三字於是有司不敢取及閣成其字固在諸寺觀凡起
造必作儷語題兩梁間其餘則記住持檀越主名此所
必然獨承天諸殿俱否至正丙申春今張太尉(士誠)未
歸順時偽稱誠王國號大周改元天祐曆日明時由淮
渡浙攻破平江即承天以居盡撤去殿上像設坐於其
中且以僧元鑿字名其閣豈亦有定數乎
淮人宼江南日於臨陣之際齊声大喊阿癐癐以助軍威
按朝野僉載武后時滄州南皮縣丞郭勝静每巡鄉喚
百姓婦託以縫補而姦之其夫至縛勝静鞭數十主簿
李懋往救觧之勝静羞諱其事低身荅云忍痛不得口
唱阿癐癐勝静不被打阿癐癐㩀此乃有所本
國朝海運糧儲自朱清張瑄始以為古來未嘗有此按杜
工部詩出塞云漁陽豪俠地擊鼓吹笙竽雲帆轉遼海
稉稲来東吳又昔游云幽燕盛用武供給亦勞哉吳門
持粟帛汎海淩蓬莱如此則唐時巳有海運矣朱張特
舉行耳
杜陽父(友開)江隂人隱居教授妻吳辟纑以資之天曆間
浙右菑荒米價騰踴學徒散去困於飢餓吳之兄弟屡
勸斬丘木粥墓地以少延餘息陽父堅持不可継𣣔挈
吳歸吳曰夫既盡孝妾獨不以義自處寧不食若粟遂
相枕藉而卒
至正辛夘春江隂永寧鄉陸氏家一猪産十四兒内一兒
人之首面手足而猪身
南村輟耕錄卷之十一
