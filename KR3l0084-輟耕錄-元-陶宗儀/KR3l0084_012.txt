南村輟耕錄卷之十二
天台陶宗儀九成
唐南陽樊宗師字紹述所譔絳守居園池記艱深竒澀讀
之往往昧其句讀况義乎哉韓文公謂其文不蹈襲前
人一言一句觀此記則誠然矣宋王晟劉忱嘗為觧釋
今不復有偶得滦陽趙仁舉字伯昂箋注本句分字析
詞理煥然因書其記傳其句讀以便披覽云有未觧者
又須觀全註可也點法為句△為讀記曰絳即東雍
(雍去声)為守(去声)理所(〇)禀參(所今切)實沈分(分去声)氣畜雨河
潤()有陶唐冀遺風餘思(思去声)晉韓魏之相剥剖()世
說搃其土田士人()令無暁(口交切)雜優()宜()得地形
勝瀉水施法()豈新田又蕞猥不可居()州地或自有
興廢(州字或属上句)人因得附為奢儉()將為守悅致平理
與(與平声)益侈心耗物害時與(與平声)自將失敦窮華()終
披夷不可知()陴(音脾睨也疑作陑)孤顛()跒倔(〇上苦下切下渠勿)
(切)玄武踞()守居割有北(〇)自甲辛苞大池泓()横硤
旁()潭甲癸次(〇)木腔瀑三丈()餘(〇或属上句)涎玉沬珠
(〇)子午梁貫亭曰回漣(〇)虹蜺雄雌()穹鞫覷&KR1849;(時忍切)
礙佷(胡懇切)島泜(〇音池)淹淹委委(平声)莎靡縵(莫半切)蘿薔
翠蔓紅刺相拂綴()南連軒井()陣中湧曰香()承守
寝睟(雖遂切)思()西南有門曰虎豹()左畫虎搏(𥙷各切)立
(〇)萬力千氣(〇)底(音旨)彂()彘匿地(〇)努有腦口牙快抗
()電火雷風黑山震將合()右胡人鬅()黃㠾(於元切)纍
(力追切)珠(〇)丹碧錦襖()身刀囊(華革)撾縚(土刀切)白豹玄斑
(〇)飫距()掌胛(〇)意相得()東南有亭曰新()前含(音頷)
曰槐()有槐屓(虚器切)護(〇)䨴欝蔭後頥()渠決決緣池
西直南折廡赴()可宴可衙()又東騫渠曰望月(〇騫音軒)
又東騫窮角池()研雲曰柏()有柏蒼官青士(〇)擁列
與槐朋友()巉(鉏銜切)隂洽色()北俯渠()憧憧來()刮
級回西()巽㬂(疑作隅)間()黃原玦天(〇)汾水鈎帶(〇)白
言謁()行旦艮間()遠岡青縈()近楼臺井閭點畫察
()可四時合竒士()觀雲風霜露雨雪()所為(去声)彂生
收歛賦歌詩()正東曰蒼塘()蹲瀕西&KR1071;望()瑶翻碧
㶑()光文切&KR0866;()棃深撓撓(奴巧切)收窮()正北曰風隄
()乘携左右(〇)隄埶北回股努()墆(從計切)捩(力計切)蹴墉
()䘖渠歆池(〇)南楯楹()景怪爥()蛟龍鈎牽()寳龜
靈蠯(薄猛切一音脾)文文章章(〇)隂欱(呼合切)墊(都念切)㰹(呼恬切)
煙潰靄聚桃李蘭蕙(〇)神君仙人衣裳雅冶()可會脫
赤熱()西北曰鼇()䖶(音灰)原()閙咍(呼來切)儲()虚明茫
茫()嵬眼&KR1043;耳()可大客旅鍾鼓樂(〇)提鷴挈鷺()&KR3535;
(音弼)池豪渠(〇)憎乖憐圍(〇)正西曰白濱()薈(烏外切)深(〇)
棃()素女雪舞百佾(〇)水翠披(〇)㬑㬑(虚郭切)千幅(〇)迎
西引東土長崖(〇)挾横埓(〇埒字音劣)日卯酉(〇日或作自)樵途
隖徑幽委()蟲鳥声無人(〇)風日燈火之(〇)晝夜漏刻
詭姽(魚毁切)絢化(〇)大小亭餖池渠間()走池隄上亭後
前()陴乘墉(〇)如連山群峯擁()地高下()如原隰隄
谿壑(〇)水引古(〇)自源三十里()鑿高()槽絶(〇)竇墉
(〇)為(或作其)池溝&KR1842;渠瀑潨(音叢)潺終出()汨汨(于筆切音滑非)街
衖畦町阡陌間()入汾()巨樹木(〇)資土悍()水沮(〇沮)
(將預切)宗族盛茂()㫄蔭遠映(〇)錦繍交菓枝香(〇)畹麗
(〇又上下可通作一句)絶他郡(〇)考其臺亭&KR1842;池之增()盖豪王
才侯襲以竒意相勝()至今過客尚往往有指可創起
處()余退常吁()後其能無(〇)果有不(音否)補建者(〇)
池由於湯()及(當作反)者雅文安(薛雅裴文安二人)彂土築臺為
拒(〇)幾(平声)附於汙宮()水本於正平軌()病井滷生物
瘠()引古()沃澣人便()幾附於河渠()嗚呼()為附
於河渠則可()為附於汙官其可(〇)書以薦後君子(〇)
長慶三年五月十七日記又見一本亦註觧者不著姓
名所分句讀與前略有不同處併附于此絳(△)即東雍
為守理所(作一句)世說(△)土田(△)士人(△)宜(△)得地形勝
△自將失敦窮華△陴孤顛△跒倔玄武△守居
割有北△自甲辛苞大池△泓横硤㫄(作一句)潭中△癸
次木腔(作一句△)瀑三丈餘(作一句△)子午梁△虹蜺雄雌穹鞫
覷&KR1849;(作一句△)莎靡縵△南連軒井△陣△左畫虎搏立△
萬力千氣底彂(作一句△)彘匿地△電火△雷風△右胡人
△鬅△黃㠾纍珠△丹碧錦襖△身刀△嚢△鞾△撾
△縚△白豹玄班△飫距掌脾(作一句)有槐屓護䨴(作一句△)
欝蔭△渠決決△緣池西△直南折廡赴△擁列△與
槐朋友△巽㬂間△白言謁行△旦艮間△遠岡青縈
△近△可四時合竒士△觀雲△風△霜△露△雨△
雪△所為彂生收歛△正東曰蒼塘蹲瀕西&KR1071;望(作一句△)
瑶翻碧㶑△正北曰風隄乘携左右(作一句△)隄埶北回股
帑墆捩蹴墉(作一句△)南楯楹△景&KR0988;爥△蛟龍鈎牽△煙
潰靄聚△開咍儲△虚明茫茫△提鷴△挈鷺△㬑㬑
千幅△迎西引東△日卯酉樵途隖徑幽委()蟲鳥声
()晝夜()大小亭餖()池渠間(間作去声)走池隄上()亭
後前陴乘墉(作一句)如連山群峯(△)擁地高下(作一句)鑿高
槽(作一句)絶竇墉(作句)一為(此作其)池溝&KR1842;渠瀑潨(每字△)汨汨
街衖△畦町阡陌(每字△)間入汾(作一句)水沮宗族茂盛(作一)
(句)㫄蔭遠映△錦繡交菓枝香畹△麗絶地郡(作一句)考
其臺亭&KR1842;沚之增△後其能無果有不𥙷建者(作一句)池
由於煬及者雅文安(作一句)誅(△此本多此字)病井滷△生物瘠
△引古沃澣(作一句)人便幾附於河渠(作一句)
今寺觀削木為籌置溷圊中名曰廁籌北史齊文宣王嗜
酒淫泆肆行彺暴雖以楊愔為相使進廁籌然則愔所
進者豈即此與按說文廁清也從广則声韻書初吏切
間也雜也次也圊也居高臨垂邊曰廁高岸夾水曰廁
史記(太倉公傳豎奉劍從士之廁汲黯傳衛青大將軍侍中上)踞廁見之注如淳曰
廁音則謂牀邊㩀牀視之一云溷廁也廁牀邊側漢書
注如淳曰廁溷也孟康曰廁邊側也師古曰如說是也
仲馮曰廁當从孟說愚意古者見大臣則御坐為起夫
武帝固以奴隸待青亦不應踞溷圊而見之然漢文居
㶚北臨廁使慎夫人鼓瑟注韋昭曰高岸夾水為廁即
此推之則凡廁者皆取其在兩物間為義又郅都傳賈
姬如廁有野彘入廁命都擊之則此之如廁亦恐非是
溷圊它如劉安別傳謫守都廁三年莊子庚桑篇適其
偃註偃屏廁也屏廁則以偃&KR1566;儀禮既夕禮甸人築坅
坎隸人温廁塞廁萬石君傳建取親中裠厠牏身自澣
洒注孟康曰廁行清牏行中受糞凾也至於晉侯食麥
脹如廁䧟而卒趙㐮子如廁執豫譲(高祖鴻門會如廁召樊噲等及如廁)
(見栢人金日磾)如廁擒莾何羅范睢佯死置廁中李斯如廁見
鼠陶侃如廁見朱衣王敦如廁食棗劉寔誤入石崇廁
郭璞被髮廁上劉季和廁上置香炉沈慶之夢鹵簿入
廁中崔浩焚經投廁中錢義廁神李赤廁鬼蒯瞶盟孔
悝於廁曹植戒露頂入廁之類則真溷圊矣
南方或謂折花曰拗花唐元微之詩試問酒旗歌板地今
朝誰是拗花人又古樂府拗折楊柳枝
京師教坊官妓連枝秀姓孫氏盖以色事人者年四十餘
因投禮逸士風高老為師而主教者褒必空湛静慧散
人之號挾二女童放浪江海間偶至松江愛其風物秀
麗將結數椽為棲息所郡人陸宅之(居仁)嘗往訪焉秀
頗不以禮貌因其請作募緣䟽遂為譔之䟽曰京師第
一部教坊占排場曾使萬人喝啋道德五千言公案抽
鎖鑰只因片語投機向林下得大道真風指雲間問前
緣福地一跳身纔離了百戲棚中圈子双擺手便作箇
三清門下閒人赤緊地無是無非到大來自由自在識
盡悲歡離合幻打開老病生死關交媾功成隂陽炭燒
空慾海脩持行滿雌䧺劒劈破愁城七星冠剛替下鳳
頭釵合歡帶生紐做鹿皮袋空非空色非色即色是空
道可道名可名強名曰道往常時紅裙翠䄂生綃帕猛
可地草屨麻衣匾皂絛銷金帳冷落風情飬丹炉消磨
火性半世連枝帶葉算從前歴盡虚花一朝剗草除根
到此際方成結果尋幾箇煙霞外逍遥伴侣&KR1328;多少塵
埃中浮浪男兒存一點志誠心百事可做少幾處風流
債一筆都勾試問它濁酒狂歌争如我清茶淡話迷魂
陣當時落䧟人負我我負人總是虚脾玄關竅今日點
開心即道道即心無非妙用牢著眼怕烏飛兔走急回
頭早鶴怨猿啼五陵人買笑追歡掉頭不顧三島客談
玄論道稽首相迎大都来幾箇知音多管是前生有分
玉楼花下千鍾酒幾番歌白苧遏行雲紙帳梅邊一炷
香從此誦黃庭消永日桃花扇深蔵明月影椰子瓢長
醉白雲鄕皓齒細要打疊少年歌舞錦心繍腹宣揚老
子經文彂科打諢不離機鋒課觜撩牙長存道眼燒夜
香非尋佳偶披鶴&KR0769;星月下禮拜茅君登春臺不望遠
人駕鵉車雲霄上追尋蕭史歌館化為仙館静戲房翻
作道房幽净洗燕支見全真本来面目輕敲檀板聽步
虚别是宫商人盡誇七真臺添上箇小孫姑我只道五
城山冊立了新王母不比尋常鈎子曾經老大鉗鎚百
鍊不回萬夫莫敵疇昔微通一笑白面郞争與纏頭如
今頓悟三生青眼人便當擡手既不作入夢朝雲莫雨
也須撇等閒秋月春風若教了蒲團上工夫便可到蓬
壷中境界肯莊嚴一處千年香火是成就到頭陸地神
仙金銀鈔等物是必大塊子捨来福禄壽利錢擬定加
倍兒還你得道者多助看琳宮寳殿日月交輝愛人者
必親仗玉磬金鍾晨昏報德䟽文一出遠迩傳誦以資
笑談秀不可留遂宵遁然文雖新竒固近於俳視厚德
君子有間矣而其帷箔之不修者豈偶然哉
文貞王阿憐帖木兒之夫人舉月思的斤以賢行稱一日
有献馬鞭於馬者鞭内暗蔵一鉄簡拔靶取之則得王
喜持示夫人將酬以幣夫人曰君平昔若嘗害人則防
人之必我害也苟無此心焉用為王悟亟遠之
泰州人袁氏兄弟二人同居飬母至正壬辰紅巾壓境兄
弟負母逃避至中途兄念妻子不置辤母歸惟弟與母
借居田舍後城䧟其一房盡遭殺戮獨弟之妻子獲免
乘間奔避適夫婦父子相會時傳為孝行所感
杭州行金玉府副總管羅國噐(世榮)郡人也天性仁慈有
匠人程限稽違案具吏請引决羅曰吾聞其新娶若責
之舅姑必以新婦不利口舌之餘不測繫焉姑置勿問
後或再犯重加懲治可也夫羅職在造作耳尚能知此
而受民命之寄者則反貪墨苛慘惟以鞭朴立威為務
哀哉
諺云三代士䆠學不得著衣喫飯按魏書文帝䛇群臣云
三世長者知被服五世長者知飲食則古巳有此語
吕仲實先生(思誠)僉浙西憲司事時有自首不合令女習
學謳唱者先生案議云男女無父母之命私有所往王
法不許父母違男女之願置之非地公論豈容所首宜
不准合依律杖断又有年七十之上而敺人者案議云
既能為不能為之事必當受不當受之刑先生文章政
事皆過人遠甚而廉潔不汙家甚貧至正閒官至中書
左丞先生未顯時一日晨炊不継欲擕布袍質米於人
室氏有吝色因戲作一詩曰典却春衫辦早厨老妻何
必更躊躇瓶中有醋堪燒菜嚢裏無錢莫買魚不敢妄
為些子事只因曾讀數行書嚴霜烈日皆經過次弟春
風到草廬後果及弟
浙江一名錢唐江一名羅刹江所謂羅刹者江心有石即
秦望山脚横截波濤中商旅船到此多値風濤所困而
傾覆遂呼云此事見吳越時僧贊寧傳載中其晝夜二
潮甚信上人以詩括之曰午未未未申申卯卯辰辰巳
巳巳午午朔望一般輪此晝候也初一日午末初二日
未初十五日如初一夜候則六時對衝子午丑未之類
漢東宣伯聚先生(昭)嘗作浙江潮候圖說云大江而東
凡水之入于海者無不通潮而浙江之潮獨為天下竒
觀地埶然也浙江之口有兩山焉其南曰龕山其北曰
赭山並峙於江海之會謂之海門下有沙潭跨江西東
三百餘里若伏檻然潮之入于浙江也彂乎浩渺之區
而頓就歛束逼礙沙潭回簿激射折而趍于兩山之間
拗怒不洩則奮而上隮如素蜺横空奔雷殷地觀者膽
掉涉者心悸故為東南之至險非它江之可同也原其
消長之故者曰天河激涌曰地機翕張揆其晨夕之候
者曰依隂而附陽曰隨日而應月地志濤經言殊旨異
胡可得而一哉盖圓則之運大氣舉之方儀之静大水
承之氣有升降地有浮沉而潮汐生焉月有盈虚潮有
起伏故盈於朔望虚於兩弦息於朓朒消於朏魄而大
小凖焉月為隂精水之所在日為陽宗隂之所從故晝
潮之期日常加子夜潮之候月必在午而晷刻定焉卯
酉之月隂陽之交故潮大於餘月大梁析木河漢之津
也朔望之後天地之变故潮大於餘日寒暑之大建丑
未也一晦一明再潮再汐一朔一望再虚再盈天一地
二之道也月經于上水緯于下進退消長相為生成曆
數可推豪釐不爽斯天地之至信幽贊於神明而古今
不易者也杭之為郡枕帶江梅遠引甌閩近控吳越商
賈之所輻湊舟航之所駢集則浙江為要津焉而其行
止之淹速無不畢聽於潮汐者或違其大小之信爽其
緩急之宜則必至於傾墊底滯故不可以不之謹也某
承乏兹郡属兵革未弭之秋信使之往来師旅之進退
雖期會紛紜邊陲警急必告之曰謹候潮汐毋躁進以
自危然而跡累肩摩晨馳夕騖有不能人喻而戶說之
者考之郡志得四時潮候圖簡明可信故為之說而刻
石于浙江亭之壁間使凡行李之過此者皆得而觀之
以毋蹈夫觸險躁進之害亦庶乎思患而預防之之意
云此說博極群書辤理超詣而古今之論潮候者盖莫
能過之矣因併錄之
千夫長李某戍天台縣日一部卒妻郭氏有令姿見之者
無不嘖嘖稱賞李心慕焉去縣七八十里有私&KR1069;出没
處李分兵往戍卒遂在行既而日至卒家百計調之郭
氏毅然莫犯經半載夫歸具以白為属所轄罔敢誰何
一日李過卒門卒邀入治茶忽憶得前事怒形於色亟
轉身持刃出而李幸脫走訴於縣縣捕繫窮竟案議持
刃殺本部官罪死桎梏囹圄中從而邑之悪少年與官
之吏胥皂隷輩無有不起覬覦之心者郭氏躬餽食於
卒外閉戶業績紡以資衣食人不敢一至其家久之府
檄調黃岩州一獄卒葉其姓者至尤有意於郭氏乃顧
視其卒日飲食之情若手足卒感激入骨髓忽傳有五
府官出五府之官所以斬决罪囚者葉報卒知且謂曰
汝或可活我與為義兄弟萬一不保汝之妻尚少汝之
子若女纔八九歲耳奚以依頋我尚未娶寧肯俾為我
室乎若然我之視汝子女猶我子女也卒喜諾葉遂令
郭氏私見卒卒謂曰我死有日此葉押獄性柔善未有
妻汝可嫁之郭氏曰汝之死以我之色我又能貳適以
求生乎既歸特二幼痛泣而言曰汝爺行且死孃死亦
在旦夕我兒無所怙恃終必死於飢寒我今賣汝與人
嬢豈忍哉盖埶不容巳將復柰何汝在它人家非若父
母膝下比母仍如是嬌癡為也天苟有知使汝成立歲
時能以巵酒奠父母則是我有後矣其子女頗聦慧觧
母語意抱母而號引裾不肯釋手遂擕二兒出市召人
與之行路亦為之墮淚邑人有憐之者納其子女贈錢
三十緡郭氏以三之一具酒饌擕至獄門謂葉曰願與
夫一再見葉聽入哽咽不能語既而曰君優押獄多矣
可用此少禮荅之又有錢若干可收取自給我去一富
家執作為口食計恐旬日不及看君故也相別垂泣而
出走至仙人渡溪水中危坐而死此處水極險悪竟不
為衝激倒仆人有見者報之縣縣官往騐視得實皆驚
異失色為具棺歛就葬於死所之側山下又為申逹上
司仍表其墓曰貞烈郭氏之墓大書刻石墓上至正丙
戍朝廷遣奉使宣撫循行列郡廉得其事原卒之情
釋之人遂付還子女終身誓不再娶
墨藪載徐氏書記云平一齠齓之歲見育宮中嘗覩先后
閱書法數軸將榻以賜藩令女學内人出六十餘凾
於億歲殿曝之多装以&KR0866;牙軸紫羅縹云是太宗時所
&KR1019;其中有故青綾䌚玳瑁軸者云是梁氏舊跡楷書每
凾可二十餘卷别有一小凾有十餘卷所記憶者是扇
書樂毅告誓黃庭私訪於所主女學問其凾出盡否荅
云尚有不知其幾至中宗神龍初貴戚寵盛官禁不嚴
御府之珍多歸私室先盡金璧次及書法嬪主之家因
此擅出或有報安樂公主者於内出二十餘凾駙馬武
延秀久踐虜庭無功扵此徒聞二王之迹強效寳特時
呼薛稷鄭愔及平一詳其善悪諸人隨事荅稱上者登
時去牙軸紫縹易以&KR0238;軸黃麻紙縹題云特徤藥云是
虜語其書合作者時有太宗御筆於後題之歎其雄逸
云云及考之書苑菁華特徤藥作特徤樂恐是鋟梓者
之誤耳
世之曰乞求盖謂正欲若是也然唐時巳有此言王建宮
詞只恐它時身到此乞求自在得還家又花蕊夫人宮
詞種得海柑纔結子乞求自過與君王
暨陽之南門橋軍人張旺者人咸稱之曰張牌素兇狠無
頼嘗夜盗城西田父菜被執濡其首溺池而釋之以故
恨入骨髓每思有以為報而未能一夕宿火瓦罌往燒
其家道由觀溝時月色微明晝師吳碧山尚未寝偶聞
步履声穴窗窺之見張前行而殤鬼百數踵其後飯頃
又聞步履声復窺之則張回而青衣童子二人前導焉
吳甚驚怪盖張乃吳常所厚善者詰旦往叩張張初不
承及語之審因以前事告且曰我實欲燬其室以快所
憤因念冤冤相報無有了時遂棄火歸它無見也吳乃
告以其詳張大感悟曰一念之頃可不謹哉即捨俗出
家人又咸稱之曰張道人後竟得道云此在至正五年
事也
昔真州一巨商每歲販粥至杭時有挾姑布子之術曰鬼
眼者設肆省前言皆竒中故門常如市商方坐下坐忽
指之曰公大富人也惜乎中秋前後三曰内數不可逃
商懼即戒程時八月之初舟次揚子江見江濱一婦仰
天大號商問焉荅曰妾之夫作小經紀止有本錢五十
緡每買鵝鴨過江貨賣歸則計本於妾然後持贏息易
柴米餘資盡付酒家率以為常今妾偶遺失所留本錢
非惟飲食之計無所措亦必被箠死寧自沉商聞之歎
曰我今厄於命設令鑄金可代我無虞矣彼乃自夭其
生哀哉亟贈錢一百緡婦感謝去商至家具以鬼眼之
言告父母且與親戚故舊叙永訣閉門待盡父母親故
宛轉寬觧終弗自悟踰期無它故復之杭舟阻風偶泊
向時贈錢處登岸散步適此婦襁負嬰孩遇諸道迎拜
且告曰自蒙恩府抍拔數日後乃産妾母子二人没齒
感再生之賜者豈敢忘哉商至杭便遇鬼眼所驚顧曰
公中秋胡不死乃詳觀其形色而笑曰公隂德所致必
曾救一老隂少陽之命矣商異其術捐錢若干以報之
巴思八帝師法號曰皇天之下一人之上開教宣文輔治
大聖至德普覺真智祐國如意大寳法王西天佛子大
元帝師板的逹巴思八八合失
南村輟耕錄卷之十二
