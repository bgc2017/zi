南村輟耕錄卷之九
天台陶宗儀九成
盧疎齊先生文章宗旨云大凢作詩須用三百篇與離騷
言不關於世教義不存於比興詩亦徒作夫詩彂乎情
止乎禮義關睢樂而不淫哀而不傷斯得性情之正古
人於此觀風焉賦者古詩之流也前極宏侈之規後歸
簡約之制古班固二都之賦冠絶千古前極鋪張鉅麗
故後必稱典謨訓誥之作終焉厥後十𢾗作者倣而俲
之盖詩人之賦必麗以則也古今文章大家數甚不多
見六經不可尚矣戰國之文反覆善辨孟軻之條暢莊
周之竒偉屈原之清深為大家西漢之文渾厚典雅賈
誼之俊徤司馬之䧺放為大家三國之文孔明之二表
建安諸子之數書而已西晉之文淵明歸去来辤李令
伯陳情表王逸少蘭亭叙而以唐之文韓之雅健柳之
刻削為大家夫孰不知然古文亦有數漢文司馬相如
揚䧺名教罪人其文古唐文韓外元次山近古樊宗師
作為苦澁非古宋文章家尤多老歐之雅粹老蘇之蒼
勁長蘇之神俊而古作甚不多見盖清廟茅屋謂之古
朱門大厦謂之華屋可謂之古不可大羔玄酒謂之古
八珍謂之美味可謂之古不可知此者可與言古文之
妙矣夫古文以辨而不華質而不俚為高無排角無陳
言無贅辤夫記者所以紀日月之遠近工費之多寡主
佐之姓名叙事如書史法尚書頋命是也叙事之後略
作議論以結之然不可多盖記者以備不忘也夫叙者
次序其語前之說勿施於後後之說勿施於前其語次
第不可顛倒故次叙其語曰叙尚書序毛詩序古今作
序大格樣書序首言晝卦書契之始次言皇墳帝典三
代之書及夫子定書之由又次言秦亡漢興求書之事詩
序首言六義之始次言變風變雅之作又次言二南王
化之自碑文惟韓公最高每碑行文言人人殊面目首
尾决不再行蹈&KR0670;神道碑揭於外行文稍可加詳埋文
壙記最宜謹嚴銘字從金一字不況用善為文者宜如
古詩雅頌之作行實之作當取其人平生忠孝大節其
餘小善寸長書法宜略為人立傳之法亦然䟦取古詩
狼䟦其胡之義犯前則躐其胡䟦語不可多多則冗尾
語宜峻峭以其不可復加之意說則出自巳意横說竪
說其文詳贍抑楊無所不可如韓公師說是也真公編
次古文自西漢而下它並不錄迄唐惟存韓公四記柳
公游西山六記而巳古文之難豈其然乎
耶律文正王於星曆醫卜雜算内算音律儒釋異國之書
無不通究嘗言西域曆五星密於中國乃作麻荅杷曆
盖回鶻曆名也
白湛淵先生續演雅十詩彂揮云海青羽中虎燕燕能制
之小隙沉大舟關尹不吾欺者海青俊禽也而群燕緣
擈之即墜物受於所制者無小大也(右一)草食押不蘆雖
死元不死未見滌腸人先聞棄簀子者莫北有名押不
蘆食其汁立死然以它藥觧之即蘇華佗洗腸胃攻疾
疑先服此也(右二)誰令珠玉唾出彼藜藿腸仁人不爲寳
良賈宜深蔵者和林有尼能吐珠玉雜寳也(右三)嬰啼聞
木枝羝乳見茅茹何如百年身反𡭗無根㩀者漠北種
羊角能産羊其大如兔食之肥美嬰啼木枝見山海經
所載(右四)西狩獲白麟至死意不吐代北有角端能通諸
國語者角端北地異獸也能人言其高如浮圖(右五)纔脫
海鶴喙已登方物輿仰面勿啾啾我長非僑如者小人
長僅七寸夫婦二枚形體畢具也(右六)羯尾大如斛堅車
載不起此以不掉滅彼以不掉死者西漠有羯尾大於
身之半非車載尾不可行也(右七)八珍殽龍鳳此出龍鳳
外荔枝配江䖴徒誇有風味者謂迤北八珍也所謂八
珍則醍醐麆沆野駝蹄鹿唇駝乳糜天鵝炙紫玉漿玄
玉漿也玄玉漿即馬妳子(右八)灤人新巨松童山八百里
世無奚超勇惆悵度易水者取松煤於滦陽即今上都
去上都二百里即古松林千里其大十圍居人薪之將
八百里也(右九)兩駝侍雪立終日飢不起一覺沙日黃肉
屏那足擬者沙漠雪盛命兩駝趺其旁終夜不動用断
梗架片毡其上而寝處於下煖勝肉屏且不起心兵也
(右十)
今婦人面飾用花子起自唐昭容上官氏所製以掩點迹
大曆巳前士大夫妻多妒悍婢妾小不如意輙印面故
有月點錢點事見酉陽雜爼
今上之長公主之駙馬剛哈刺咱慶王因墜馬得一竒疾
兩眼黑睛俱無而舌出至胸諸醫罔知所措廣惠司卿
聶只兒乃也里可温人也嘗識此證遂剪去之頃間復
生一舌亦剪之又於真舌兩側各去一指許却塗以藥
而愈時元統癸酉也廣惠司者回回之為醫者隸焉
㐮州榖城縣城門外道傍石人缺剥腹上有字云磨兜鞬
慎勿言是亦金人之流也距縣西五十里有石人二相
偶而立腹上題刻一云已及一云未匝不可得而詳也
(浮休閱目集)
吾鄕臨海章安鎮有蔡木匠者一夕手持斧斤自外歸道
由東山東山衆所殯葬之處蔡沉醉中將謂抵家捫其
棺曰是我榻也寝其上夜半酒醒天且昏黑不可前未
免坐以待旦忽聞一人高呌棺中應云喚我何事彼云
某家女病損證盖其後園葛大哥淫之耳却請法師捉
鬼我與你同行一觀如何捾中云我有客至不可去蔡
明日詣主人曰娘子之疾我能愈之主人驚喜諾以厚
謝因問屋後曾種葛否曰然蔡徧地翻掘内得一根甚
巨斫之且有血煑啖女子病即痊
京師城外萬柳堂亦一宴游處也野雲廉公一日於中置
酒招䟽齋盧公松雪趙公同飲時歌兒劉氏名觧語花
者左手折荷花右手執杯歌小聖樂云綠葉隂濃徧池
亭水閣偏趁涼多海榴初綻朵朵蹙紅羅乳燕雏鶯弄
語對高柳鳴蝉相和驟雨過似璚珠乱撒打遍新荷人
生百年有幾念良辰美景休放虚過富貧前定何用苦
張羅命友邀賓宴賞飲芳醑淺斟低歌且酩酊從教二
輪来往如梭既而行酒趙公喜即席賦詩曰萬柳堂前
數畆池平鋪雲錦盖漣漪主人自有滄洲趣遊女仍歌
白雪詞手把荷花来勸酒步隨芳草去尋詩誰知只尺
京城外便有無窮萬里思此詩集中無小聖樂乃小石
調曲元遺山先生好問所製而名姬多歌之俗以為驟
雨打新荷者是也
金石草木之變異雜見於傳記數年来天下擾攘怪事尤
甚信前人之書不誣也至正丙申浙西都郡皆有兵正
月嘉興楓涇鎮戴君實門首柳樹若牛鳴者三主人與
㒒從悉聞之斬其樹不一月苗軍抄掠貲産又兩月屋
燬于兵是歲寒食日海塩州趙初心率子姪輩詣先壟
汛掃松揪忽聞如老&KR1295;作声戞戞不絶審聽所在乃是
一柏樹頃間衆樹同声和之一二時方止舉家惶惑至
八月苗軍火其居明年六月紅軍掠貨財婦女而姪善
如死於難余親見君實館賓黃伯成與初心之孫元衡
說元衡善如子也其事雖遲速不同而二家之遭禍則
一吁誠異哉
至正丙申正月常熟州䧟松江府印造官號給散吏兵佩
帶以防姦偽號之製作畫為圓圈繞圈皆火𦦨圈之内
一府字以府印印府字上圈之外四角府官花押民間
謠曰滿城都是火府官四散躱城裏無一人紅軍府上
坐不二月城破悉如所言
杭州赤山之隂曰筲箕泉黃大癡所嘗結廬處其徒弟沈
生狎近側一女道姑閭門有欲白之於師沈懼引厨刀
自割其執幾死衆救得活而瘡口流血經月餘不合偶
問諸閹奴教以煆所割執搗粉酒服如其言不數日而
愈
三寳柱字延珪色目人頗以才學知名雖湛於酒色而能
練逹吏事剛正有守爲浙省郎中日大書四句於門屏
之上曰逆刮蛟龍鱗順捋虎豹尾若將二伎論尤比干
人易其意盖以杜絶人之求請耳然亦隘矣哉終不大
顕逹而死於難
至元間平原郡公趙氏(與芮)宋福王也其子娶全竹齋少
保之女婚啓内一聮云依光薊北苟安公位之居回首
江南惟重毋家之念儘有味
陶侃毋得古正之道彂人倫之本將示教於天下謂朴散
俗壊樂潰禮闕有子不教不至於道若失大訓不可登
于偉望乃求師傅延英茂終日迫于用不欲于郤缺俄
而車盖載止餼饋並竭苟失其人子將不進計畫始成
確然獨断謂髮可棄訓不可失乃金刀既止黰髮雲散
怡然無咨嗟之色儼若待賓之具上恐不足以顕恭下
未可謂訓子頋其母激忿填膺寸晷是學不迨于至以
超聖人之域煥乎賢者之業且禮信仁義君子之事婦
人何得而知盖至道大喪其俗巳乱故婦人賢君得以
行其事千古之下厥行獨明當時爲人之父爲人之母
覩斯行聞斯舉得不激厲乎苟天下皆如陶母之志則
天下皆陶之子也盖人謂子幼而蒙稺不致精訓致悖
大道乱人紀良可惜哉銘曰髮也者為飬之具賓也者
致教之英苟非異禮孰能作世之程千載之下如陶之
毋安可継乎齊英(宗儀)因讀唐皇甫持正先生(湜)文集
見陶母碑不覺泣數行下追惟先妣拳拳於教子真有
陶母之志是故今翰林承旨蛻菴張先生(翥)所譔墓銘
有曰夫家貧劬力紡績以給諸子無廢學之辭自頋不
肖不克勉于學已成令名罪莫大焉謹錄于此庶亦可
以自懼也
婺州許白雲先生(謙)字益之隱居金華山四十年不入城
府著書立言足以垂教後世浙東廉使王公継學訪先
生於山中謂先生清氣逼人可畏既退明日以學行薦
于朝有錄其舉文至者先生方講說目不一少視其
無意於仕䆠如此先生殁追謚文懿先生
後至元丁廿夏六月民間謠言朝廷將采童男女以授
韃靼為奴婢且俾父母護送抵直北交割故自中原至
于江之南府縣村落凡品官庶人家但有男女年十二
三以上便為㛰嫁六禮既無片言即合至於巨室有不
待車輿親迎輙徒步以往者盖惴惴焉惟恐使命戾止
不可逃也雖守土官吏與夫韃靼色目之人亦如之竟
莫能暁經十餘日纔息自後有貴賤貧富長幼妍醜匹
配之不齊者各生悔怨或夫棄其妻或妻憎其夫或訟
于官或死于天此亦天下之大變從古未知聞也吳中
僧祖柏號子庭者素稱滑稽口占絶句曰一封丹䛇未
為真三桮淡酒便成親夜来明月楼頭望惟有姮娥不
嫁人又有人集古句云翡翠屏風燭影深良宵一刻直
千金共君今夜不須睡明日池塘是綠隂可謂深於命
意者矣
世以療馬者曰獸醫療牛者曰牛醫周禮天官冡宰篇獸
醫下士八人注獸牛馬之属按此則療牛者亦當曰獸
醫矣
天下兵甲方殷而淮右之軍嗜食人以小兒為上婦女次
之男子又次之或使坐兩缸間外逼以火或於鉄架上
生炙或縛其手足先用沸湯澆潑却以竹帚刷去苦皮
或盛夾袋中入巨鍋活煑或刲作事件而淹之或男子
則止断其雙腿婦女則特剜其兩乳酷毒萬状不可具
言緫名曰想肉以為食之而使人想之也此與唐初朱
粲以人為糧置搗磨寨謂啖醉人如食糟豚者無異固
在所不足論唐張鷟朝野僉載云武后時杭州臨安尉
薛震好食人肉有債主及奴詣臨安止於客舍飲之醉
並殺之水銀和煎并骨銷盡後又欲食其婦婦知之踰
墙而遯以告縣令令詰之具得其情申州錄事奏奉勑
杖一百而死叚成式酉陽雑爼云李廓在穎州獲火光
賊七人前後殺人必食其肉獄具廓問食肉之故其首
言某受教於巨盜食人肉者夜入人家必昏沉或有魘
不窹者盧氏雜說云唐張茂昭為節鎮頻喫人肉及除
統軍到京班中有人問曰聞尚書在鎮好人肉虚實笑
曰人肉腥而且䏰争堪喫五代史云萇從簡家世屠羊
從簡仕至左金吾衞上將軍嘗歴河陽忠武武寧諸鎮
好食人肉所至多潜捕民間小兒以食之趙思綰好食
人肝及長安城中食盡取婦女幼稚為軍粮每犒軍輒
屠數百人三國志云吳將高澧好使酒嗜殺人而飲其
血日莫必於宅前後掠行人而食之宋莊季𥙿鷄肋編
云自靖康丙午歲金狄乱華盜賊官兵以至居民更互
相食全軀暴以為腊登州范温率忠義之人泛海到錢
唐有持至行在猶食者老瘦男子瘦詞謂之饒把火婦
人少艾者名之不羡羔小兒呼為和骨爛又通目為兩
脚羊趙與峕賓退錄云本朝王継勲孝明皇后母弟太
祖時屡以罪貶後以右監門衞率府副率分司西京殘
暴愈甚強市民間子女以俻給使小不如意即殺而食
之太宗即位會有訴者斬于洛陽又知欽州林千之坐
食人肉削籍隸海南嗟夫食人之肉人亦食其肉此兵
革間之流慘耳君子所不碩聞者其薛震輩當天下宴
安之日而又身為顕䆠豈無珍羞美善足以厭其口腹
頋乃喜啖人肉是雖人類而無人性者矣終至於誅斬
竄逐而後巳天之報施不亦宜乎
王眉叜(夀衍)號溪月杭州人出家為道士受知晉邸後以
弘文輔道粹德真人管領郡之開元宫浙省都事劉君
時中致者海内名士也既卒貧無以為&KR0830;躬往吊哭周
其遺孤舉其柩葬於德清縣與巳之夀穴相近春秋祭
掃不怠然此事行之於異教中尤不易得
錢唐二字其來甚遠按史記始皇本紀至雲夢浮江下丹
陽至錢唐臨浙江上會稽立石刻頌秦德西漢地理志
亦有錢唐縣今唐字从土則誤矣盖以錢易土及捐錢
築塘等事皆傅會之辭自注世說者巳然况後世乎
道士張伯雨(雨)號句曲外史又號貞居嘗從王溪月真人
入京初燕地未有梅花吳閒閒宗師(全節)時為嗣師新
從江南移至護以穹廬扁曰漱芳亭伯雨偶造其所怳
若與西湖故人遇徘徊既久不覺熟寝于中真人終日
不見伯雨深以為憂意其出外迷失街道也夢覺日巳
莫矣歸道所由嗣師笑曰伯雨素有詩名宜作詩以贖
過伯雨遂賦長詩有風沙不憚五千里將身跳入仙人
壷之句嗣師大喜送翰林集賢嘗所往来者袁學士伯
長謝博士敬德馬御史伯庸吳助教飬浩虞脩譔伯生
和之它日伯雨往謁謝諸公惟虞先生全不言儒者事
只問道家典故雖荅之或不能詳末問能作幾家符篆
曰不能先生曰某試書之以質是否連書七十二家伯
雨汗流浹背輙下拜曰真吾師也自是託交甚契故與
先生書必稱弟子焉伯雨杭州人
水之鹹淡相交處産河豚河豚魚類也無鱗頰常怒氣滿
腹形殊弗雅然味極佳煮治不精則能殺人所以東坡
先生在資善堂與人談河豚之美云㩀其味真是消得
一死浙西惟江隂人尤珍之每春首初出時必用羞祭
品畢然後作羔而鄰里間互相餽送以爲禮腹中之膟
曰西施乳夫西施一美婦耳豈乳亦異於人耶顧千載
而下乃使人道之不置如此則夫差之亡國非偶然矣
若鱭魚子名螳螂子及松江之上海杭州之海寕人皆
喜食蟛蜞螯名曰鸚哥觜以有極紅者似之故也二物
象形而云又非西施乳之比矣按類編魚部引博雅云
鯸䱌(盈之反)魨也背青腹白觸物即怒其肝殺人正今人
名為河豚者也然則豚當為魨
至正辛巳莫春之初江浙行省平章政事只理瓦台入城
知任之日衣紅兒童謠曰火殃来矣至四月十九日杭
州灾燬官民房屋公𪠘寺觀一萬五千七百五十五間
燒死七十四人明年壬午四月一日又灾尤甚於先自
昔所未有也數百年浩繁之地日就凋弊實基於此
余嘗見落水蘭亭一卷乃五字不損本今吳中分湖陸氏
所蔵而趙彛齋之物也彛齋宋宗室子諱孟堅字子固
彛齋其自號居嘉興之廣陳酷嗜古法書名畫能作墨
花於水仙尤長此帖姜白石舊蔵後歸霅川俞夀翁彛
齋復從夀翁易得喜甚来夜回櫂至昇山大風覆舟行
李皆渰溺無餘彛齋立淺水中手持此帖示人曰蘭亭
在此餘不足分吾意也因題八字于卷首云性命可輕
至寳是保
李子昭者松江府提控案牘李宗慶子也側室刁氏有娠
妻怒之箠撻苦楚晝夜不息數次自經與溺以省覺不
得死竊自念曰我若就蓐亦必死耳等死何自求早死
之為幸因多食海蟄與冷水胎既落血上衝心而身隨
亡不數日鬼怪百出妻得竒疾宛若死者但只心胸微
温支體不僵其家就牀褥作一竅任其便溺時以少飲
納口中輒咽不與亦不言肌經三年餘形骸枯槁無復
生理家人益厭之一夕忽詣舅姑所叩寝室戶舅姑曰
汝惡得至此必為鬼矣曰妾已復生實非鬼也碩見舅
姑具告所然舅姑驚恐呼家人悉起取火燭之果此病
軀及覘其卧榻已空始信之因問其詳曰妾為亡婢訴
冤攝至隂府即今嶽祠也命妾與婢對詞妾以汝懷孕
時打罵則或有之然未嘗令汝吞藥損墮婢仇執甚堅
妾不得白遂招承枷禁幽圄中日得小叔以餅餌粥飯
之類相餽故不餒今復得送妾還入門弄其兒戲撻之
一下兒哭遂推妾置竈上即若夢覺者但覺怠倦故勉
強至此舅姑曰汝旣被禁何自得釋曰會上帝有赦故
也急呼小郎妻問之曰適間兒子驚啼云夢見乃父擊
其首小郎盖提控之次子泰甫先為其妹夫金可大所
殺者此婦至今強健與夫見寓府城西郭又復生兩子
矣志怪古或多然漫書于此以為世之妒婦勸
趙魏公云作詩用虚字殊不佳中兩聮填滿方好出處纔
使唐巳下事便不古
莊綽雞肋編云太史公作伯夷傳但云伯夷叔齊孤竹君
之二子也而論語音註引春秋少陽篇謂伯夷姓墨名
允一名元字公信叔齊名智字公逹夷齊謚也陸德明
取之不知少陽篇何人所著今世猶有此書否吾衍閒
居錄云孤竹君姓墨(音眉)名台(音怡)初見孔叢子注中子名
伯遼見周曇咏史詩注伯當作仲若如吾說則伯夷叔
齊似又是名非謚矣
淮海龔翠岩先生(開)寓吳門日一僧權道衡者頗聡慧識
道理先生與之游偶市肆粥漢印一顆權嘗酬價歸取
鏹先生適見主人以實告遂用十五緡買之語諸女女
曰大人乃亦奪人所好先生驚悟即持送權遇諸道權
曰先生愛而收蔵奚以贈曰在彼猶在此也權固辭曰
在彼猶在此也相譲久之沉諸淵而别吁若先生者可
謂善矣孰謂異端中有此哉然先生之女尤可敬也
吳江華嚴寺浮圖之穎望之二矢著其上簳羽宛然可辨
相傳宋南渡初金人粘䍐乘快一彂而中又賈似道出
督時祝矢自誓亦中焉故留題者有至今塔杪留遺鏃
猶是元戎金僕姑之句大德庚子春寺主僧善信大修
浮圖更其穎而新之視向二矢實圓鉄條二交貫横亘
盖必昔人以是輔穎且以防&KR1295;鶻之巢故耳傳者所謂
乃大妄也因著此以祛後世之惑長樂郭德基(嘗)有華
嚴塔穎辨疑行於時盖郭嘗官此州目擊其非
項後白髮曰素領漢馮唐白首為郎官素髮垂領
