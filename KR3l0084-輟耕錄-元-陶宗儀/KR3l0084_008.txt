南村輟耕錄卷之八
天台陶宗儀九成
黃子久散人(公朢)自號大癡又號一峯本姓陸世居平江
之常熟繼永嘉黃氏穎悟明敏博學疆記畫山水宗董
巨自成一家可入逸品其所作寫山水訣亦有理致迩
来初學小生多效之但未有得其髣髴者正所謂畫虎
刻鵠之不成也
寫山水訣
近代作畫多宗董源李成二家筆法樹石各不相似學
者當盡心焉
樹要四面俱有幹與枝盖取其圓潤
樹要有身分畫家謂之紐子要折搭得中樹身各要有
發生
樹要偃仰稀密相間有葉樹枝軟面後皆有仰枝
畫石之法先從淡墨起可改可救漸用濃墨者為上
石無十步真石看三面用方圓之法湏方多圓少
董源坡脚下多有碎石乃畫建康山埶董石謂之麻皮
皺坡脚先向筆畫邊皴起然後用淡墨破其深凹處
著色不離乎此石著色要重
董源小山石謂之礬頭山中有雲氣此皆金陵山景皴
(法要)滲軟下有沙地用淡墨掃屈曲(為之)再用淡墨破
山論三遠從下相連不斷謂之平遠從近隔開相對謂
之闊遠從山外遠景謂之高遠
山水中用筆法謂之筋骨相連有筆有墨之分用描處
糊突其筆謂之有墨水筆不動描法謂之有筆此畫
家緊要處山石樹木皆用此
大槩樹要填空(去聲)小樹大樹一偃一仰向背濃淡各不
可相犯繁處間䟽處湏要得中若盡得純熟自然筆
法出現
畫石之妙用藤黃水侵入墨筆自然潤色不可用多多
則要滯筆間用縲青入墨亦妙吳妝容易入眼使墨
士氣
皮袋中置描筆在内或於好景處見樹有怪異便當模
寫記之分外有發生之意登楼望空闊處氣韻看雲
采即是山頭景物李成郭熙皆用此法郭熙畫石如
雲古人云天開圖畫者是也
山水中唯水口最難畫
遠水無痕遠人無目
水出高源自上而下切不可斷派要取活流之源
山頭要折搭轉換山脉皆順此活法也衆峯如相揖遜
萬樹相從如大軍領卒森然有不可犯之色此寫真
山之形也
山坡中可以置屋舍水中可置小艇從此有生氣山腰
用雲氣見得山埶高不可測
畫石之法最要形象不悪石有三面或在上在左側皆
可為面臨筆之際殆要取用
山下有水潭謂之瀨畫此甚有生意四邊用樹簇之
畫一窠一石當逸墨撇脫有士人家風纔多便入畫工
之流矣
或畫山水一幅先立題目然後著筆若無題目便不成
畫更要記春夏秋冬景色春則萬物發生夏則樹木
繁冗秋則萬象肅殺冬則煙雲黯淡天色糢餬能畫
此者為上矣
李成畫坡脚湏要數層取其濕厚米元章論李光丞有
後代兒孫昌盛果出為官者最多畫亦有風水存焉
松樹不見根喻君子在野雜樹喻小人崢嵘之意
夏山欲雨要帶水筆山上有石小塊堆在上謂之礬頭
用水筆暈開加淡螺青又是一般秀潤畫不過意思
而巳
冬景借地為雪要薄粉暈山頭
山水之法在乎隨機應變先記皴法不雜布置遠近相
映大槩與寫字一般以熟為妙紙上難畫絹上礬了
好著筆好用顔色易入眼先命題目此為之上品古
人作畫胸次寬闊布景自然合古人意趣畫法盡矣
好絹用水噴濕石上槌眼匾然後上幀子礬法春秋膠
礬停夏月膠多礬少冬天礬多膠少
著色螺青拂石上藤黃入墨畫樹甚色潤好看
作畫秪是箇理字最緊要吳融詩云良工善得丹青理
作畫用墨最難但先用淡墨積至可觀處然後用焦墨
濃墨分出畦徑遠近故在生紙上有許多滋潤處李
成惜墨如金是也
作畫大要去邪甜俗頼四箇字
平江會道觀主鄧山房(道樞)綿州人在宋季為道士時齋
法巳精際遇理度兩朝一日謝后遣巨璫召至内後門
泣降德音且令其責軍令狀使無泄然後謂曰吾昨夜
夢見濟王怒甚以為吾且將兵由獨松關入滅汝社稷
矣吾此夢頗可怪汝可就南高峯頂為謄心章哀告上
帝巳而黃頭先鋒斬關而来宋亡後鄧遂築今觀
高麗以北名别十八華言連五城也罪人之流奴兒干者
必經此其地極寒海亦冰自八月即合至明年四五月
方解人行其上如履平地征東行省每歲委官至奴兒
干給散囚糧湏用站車每車以四狗挽之狗悉諳人性
站有狗分例若剋减之必嚙其主者至死乃巳
吾鄊陳剛中先生浮臨海縣人國初時嘗為僧以避世變
一日大書所作詩於其父執某之粉墙上云我不學宼
丞相地黃變髮髮如&KR0238;又不學張長史醉後揮毫掃狂
墨平生紺髮三千丈幾度和雲眠石上不合感時怒衝
冠天公罰作圓頂相肺肝本無兒女情亦豈惜此雙鬢
青只憶山間秋月冷搔首不見髼鬆影父執見之曰此
子欲歸俗也呼来館榖之命飬髮經半年餘謂曰汝當
娶吾將以女事汝先生辭謝再三既而命寓他所遣媒
妁行言擇日迎歸父執喜曰五馬入門矣先生雖獲住
偶自妻毋以至妻之兄姊弟妹皆不然遂挈家入京館
閣諸老交章薦舉入翰林會朝廷遣使交趾授先生禮
部郎中副之至交州嘗有詩曰老毋越南垂白髮病妻
塞北倚黃昏蠻煙瘴雨交州客三處相思一夢䰟及抵
安南國以文字言語諭之其國遂降將其世子并國相
入朝後以功授治中典鄕郡終老焉若父執者可謂識
人也巳
吾鄕李徽之先生家仙居萬山中博學能詩文問無
不知者而安貧樂道常逃其名耕漁以自給一日擕楮
幣詣富家昜榖種值大雪立門下人弗之頋徐至庭前
聞東閤中有人分韻作雪詩一人得滕字苦吟弗就先
生不覺失笑閤中諸貴游子弟軰聞得遣左右詰之先
生初不言衆愈疑親自出見先生露頂短褐布韈草屦
輒侮之詢其見笑之由先生不得已乃曰我意舉滕王
蛺蝶事耳衆始歎伏邀先生入坐先生曰我如此形狀
安可厠諸君子間請之益堅遂入閤衆以藤滕二字請
先生足之即援筆書曰天上九龍施法水人間一鼠嚙
枯藤鶩鵝聲亂功收蔡蝴蝶飛来妙過滕復請和曇字
韻詩又隨筆寫云萬里關河凍欲含渾如天地尚凾三
橋邊驢子詩何悪帳底羔兒酒正酣竹委長身寒郭索
松埋短髮老瞿曇不如来此擒元濟一洗江南草木慚
寫訖便出門留之不可得問其姓字亦不荅皆驚訝曰
嘗聞吕處士名欲一見而不能先生豈其人邪曰我農
家安知吕處士為何如人惠之榖怒曰我豈取不義之
財必易之刺船而去遣人遥尾其後路甚僻遠識其所
而返雪睛往訪焉惟草屋一間家徒壁立忽米桶中有人
乃先生妻也因天寒故坐其中試問徽之先生何在荅
曰在溪上捕魚始知真為先生矣至彼果見之告以特
来候謝之意隔溪謂曰諸公先到舍下我得魚當換酒
飲諸公也少頃擕魚與酒至盡歡而散回至中途夜黑
不良于行暫憩一露棚下適主人自外歸乃嘗識面者
問所從来語以故喜曰是固某平日所碩見者止客宿
翼旦客别主人躡其蹤則先生巳遷居矣又一日先生
與陳剛中治中遇于道治中策蹇驢時猶布衣見先生
風神高簡問曰得非吕徽之乎曰然足下非陳剛中乎
曰然握手若平生歡共論驢故事先生言一事治中荅
一事互至四十餘事治中止矣先生曰我尚記得有某
出某書某出某傳又三十餘事治中深敬之
杜陽雜編云元載寵姬薛瑶英善為巧媚載惑之瑶英之
父曰宗本兄曰從義與趙娟相逓出入以搆賄賂號為
閧節趙娟本岐王愛妾後出為薛氏妻生瑶英三人更
與中書主吏卓倩等為腹心而宗本軰以事告者載未
嘗不領之天下費寳貨求大官無不恃載權埶指薛卓
為梯媒又李肇國史𥙷捴叙進士科云造請權要謂之
關節牛軻牛羊日曆云由是輕薄奔走揚鞭馳騖以關
節緊慢為甲乙以此推之則諺所謂打關節有梯媒者
不為無祖矣
利市之說到處皆然易說卦巽為利市三倍
楊完者字彦英武岡綏寕之赤水人為人隂鷙酷烈嗜斬
殺初群無頼嘯聚溪洞完者内深賊持權詐故衆推以
為長王事日棘湖廣陶夢禎氏舉師勤王聞苗有衆習
闘擊遣使往招之由千戶累階至元帥夢禎及樞密院
判阿魯恢捴兵駐淮西仍用招納旣得㫄緣入中國不
復可控制略上江順流而下直抵楊州禽獸之行絶天
逆理民怨且怒共起義攻殺之餘黨奔潰度楊子宿留
廣德吳興間至正十六年春二月朔淮人䧟平江時江
浙行中書省丞相塔失帖木兒有旨得便宜從事嘉
興北連平江南去杭州無二百里為藩鎮喉舌有司告
援急星火馹使交道中不絶丞相兵少策無所出以完
者来守之完者取道自杭以兵劫丞相陞夲省參知政
事填募民人粟空名告身予之即拜添設左丞所統苗
䝤洞搖荅刺䍐等無尺籍伍符無統属相謂曰阿哥曰
麻線至稱主將亦然喜著斑斕衣製衣䄂廣狭脩短與
臂同衣幅長不過膝袴如䄂裙如衣総名曰草裙草袴
固脰以獸皮曰護項策要以帛两端懸尻後若尾無間
晴雨被氊毯状絶類犬按邕管雜記溪蠻叢笑等書所
載伍溪之蠻盡槃瓠種属曰猫曰猺曰&KR3154;曰犵狑曰犵
狫字皆从犬則諺所謂猫犬者信然軍中無金鼓雑鳴
小鑼以節進止其鑼若賣貨郎擔人所敲者夜遣士卒
伏路曰坐草軍行尚首功資抄掠抄椋曰檢刮檢刮者
盡取而靡有孑遺之意所過無不殘滅擄得男女老羸
者甚幼者色陋者殺之壮者曰土乖幼者曰頼子皆驅
以為奴人之投其黨者曰入火婦人豔而晳者畜為婦
曰夫娘人有三四婦多至十數一語不合即剚以刃與
之處者得至日莫無恙則心竊自賀古云好則人怒則
獸形容盡之矣是月丞相又以王與敬攝元帥事守松
江與敬㩀郡應平江完者遣部將蕭亮員成来與敬奔
苗有松江火一月不絶城邑殆無噍類偶獲免者亦舉
刵去两耳掠婦女劫貨財殘忍貪穢惨不忍言官庾尚
有粟四十萬餘籍為巳有越五十日平江兵破澱湖栅
苗夜遁去秋平江兵入杭苗將吴太旺敗完者自嘉興
来駐兵城東菜市橋外未即進民自為戰勝完者兵淫
刑以逞嘉興僅保孤城城之外悉遭兵燹有窮目力所
至無寸草天木處完者雖陽浮尊事丞相生殺予奪扵
已是决丞相僅得署成案然浙江之南則行御史臺捴
督官邁里古思建德路則逹魯花赤古篤魯丁各自為
守苗不敢犯其境完者之威令僅行扵杭州嘉興两郡
而巳築營德勝堰周圍三四里子女玉帛皆在焉且以
為郿隖計用法刻深任埶立威而鄧子文金希尹王彦
良之徒又悉邪佞輕佻左右交煽氣𦦨翕忽時左丞李
伯昇行樞密同知史文炳行樞密同僉吕珍等皆先魁
淮旅而降順者丞相以其衆攻殺之既受圍遣吏致牲
酒於文炳為可憐之意曰碩少湏臾毋死得以底裏上
露報不可完者乘躁力戰敗盡殺所有婦女自經以死
獨平章慶童女以先往在富陽得兑平章女已嘗許嫁
親王為完者強委禽焉至是未及三月故數其罪者此
居首諸軍開門納欵惟恐弗先文炳觧衣褁屍瘞之祭
哭盡哀十八年秋八月也完者部將宋興在嘉興閉城
自守亦攻降之城中燔燬者三之二民遇害者十之七
南村野史曰苗入華夏民之不幸亦國家之不幸也
國以民為本夲不固矣邦奚以寧為之將若相者在於
明黜陟嚴賞罸奉將天威降者招之逆者討之以培
國家之本可也頋於此而不為又無它竒謀遠略而
乃借重扵非類正猶開虎兕之椑而使赴犬羊耳尚冀
保民命為社稷計一何愚哉罪惡貫盈天怒扵上敗亡
&KR1229;辱身膏草野民争以為快寔亦自取之也惟完者則
有說焉完者寵榮過望豈有貳志忠君愛民之道頗
亦見諸行事獨矜巳犯分貪財好色固夷性所然君子
責備賢者於此可以略之則罪亦未至扵死也兼以所
部吏卒視完者起身等寒微故威令有所不信急之則
恐内變緩之則壊法敗度遂卒至扵如此亦可哀矣又
惜乎草草之舉斷自一時吾恐國家之本剷刈殆盡
雖有智謀之士亦無如之何矣天乎人乎吾不得而知
也
周待制白岩先生(仁榮)買地扵府城之鄭捏兒坊剏義塾
以淑後進築礎時掘地深纔數尺有青石獲雙硯硯有
欵識乃唐鄭司戶虔故物塾旣成遂名雙硯堂𡭗後先
生之弟夲道先生(仔肩)登庚申科仕至惠州判官虔字
弱齊俗偽為捏兒云
先師錢先生(璧)字伯全壬申科進士端重清慎語不傷氣
嘗内一女鬟風姿秀雅殊可人意室氏勸先生私之正
色而荅曰我之所以置此者欲以侍巾櫛耳豈有它意
哉汝乃反𣣔敗吾德邪即具貲嫁之果處子也先生雲
間人
京口天慶觀主聶碧窗江西人嘗為龍翔宫書記
國初時䛇赦至感而有詩曰乹坤殺氣正沉沉又德燕
臺降德音萬口盡傳新詔好累朝誰念舊恩深分茅列
土將軍志問舍求田父老心麗正立班猶昨日小臣無
語淚霑襟又哀被虜婦云當年結髮在深閨豈料人生
有别離到底不知因色誤馬前猶自買臙脂又咏胡婦
云双柳垂鬟别樣梳醉来馬上倩人扶江南有眼何曾
見争捲珠簾看固姑
江鄰幾雜誌云丁正臣賷玉腴来館中沈休文云福州人
謂之佩羹即今魚脬是也
陸龜蒙蟹志云稲之登也率執一穗以朝其魁然後任其
所之蚤夜曹沸指江而奔漁者緯蕭承其流而障之名
曰蟹断然緯蕭二字尤竒
喬孟符(吉)博學多能以樂府稱嘗云作樂府亦有法曰鳳
頭猪肚豹尾六字是也大㮣起要美麗中要浩蕩結要
響亮尤貴在首尾貫穿意思清新苟能若是斯可以言
樂府矣此所謂樂府乃今樂府如折桂令水仙子之類
太師伯顔檀權之日剡王徹徹都高昌王帖木兒不花皆
以無罪殺山東憲吏曹明善時在都下作岷江綠二曲
以風之大書揭于五門之上伯顔怒令左右暗察得實
肖形捕之明善出避吳中一僧舍居數年伯顔事敗方
再入京其曲曰長門柳絲千萬縷緫是傷心處行人折
柔條燕子䘖芳絮都不由鳳城春做主長門柳絲千萬結
風起花如雪離别重離别攀折復攀折苦無多舊時
枝葉也此曲又名清江引俗曰江兒水
南人方言曰温暾者乃微煖也唐王建宫詞新晴草色暖
温暾又白樂天詩池水煖温暾則古巳然矣
飛雲渡風浪甚惡每有覆舟之患有一少年子放縦不羈
嘗以所生年月日時就日者問平生富貧夀夭有告曰
汝之夀莫能踰三旬及徧叩它日者言亦多同扵是意
謂非久於人世乃不娶妻不事生産作業每以輕財仗
義為志嘗俟船渡傍見一丫鬟女子徘徊悲戚若將赴
水少年亟止之問曰何為輕生如此荅曰我本人家小
婢主人有姻事暫借親眷珠子耳環一双直鈔三十餘
定今日送還竟於中途失去寕死耳焉敢歸少年曰我
適拾得但不審果是汝物否方再三磨問顆數装束實
是遂同造主人主人感謝欲贈以禮辤不受既而主人
怒此婢遣嫁業流剃者所居去渡所只尺間期歲少年
與同行二十有八人將過渡道遇一婦人拜且謝視之
乃失環女也因告其故於夫屈留午飯餘人先登舟俄
風濤大作皆葬魚腹盖少年能救人一命而造物者亦
救其一命以荅之後少年以夀終渡在温之瑞安
今人謂賤丈夫曰漢子按北齊魏愷自散騎常侍遷青州
長史固辭文宣帝大怒曰何物漢子與官不就又叚成
式廬陵官下記韋令去西蜀時彭州刺史被縣令密論
訴韋前期勘知屈刺史詣府陳謝及逥日諸縣令悉遠
迎所訴者為首大言曰史君今日可謂朱研益丹矣刺
史咲曰則公便自研朱漢子也
吾響稱舟人之老者曰長年長上聲盖唐已有之矣杜工
部詩云長年三老歌聲裏白晝攤錢高浪中古今詩話
謂川峡以篙手為三老乃推一船之最尊者言之耳因
思海舶中以司柁曰大翁是亦長年三老之意
檇李郭元之言至正乙未秋七月三日城東馬橋上白龍
掛盲風怪雨天闇黑若深夜然壊民居五百餘所大盡
拔木自半空墜下悉折為二雑以萬瓦亂飛溪水直立
人皆呌號奔走不暇顧妻子龍由馬槗歷城北北麗橋
望太湖而去時方在家家去城可三里許如聞萬屋齊
壓急出戶四望黑雲洶湧失府城所在經一二時方乃
開霽不一年為戰闘之地凡龍所過處&KR0878;棘寒烟衰草
野燐視昔時之緐華一如夢也
松江孫元璘言至正乙未七月六日夜自平江歸泊舟城
西柵口方掀蓬露坐忽見一星大如桮椀色白而微青
尾長四五丈光𦦨燭天戞然有聲由東北方飛入月中
而止此時月如仰瓦正乘之無偏倚若人以手拾置其
中者嘗記宋張端義貴耳集云丁亥年余為儀真錄參
十月二十三日夜因觀天象見一星入月筭曆者鄒淮
絶早相别云昨夜星入月恐兩淮兵動不可住徑喚渡
過建康余問之古有此否邹云漢獻帝時一次星入月
今再見也十一月十二日劉倬舉兵僇李姑姑反戈一
城狼狽僅以身免繼此兵禍未泯也㩀此說則松江之
&KR0852;亦非偶然松江自丙申二月十八日軍亂越三日苗
來剋復首尾兩月之間焚殺擄掠十里之城悉化瓦礫
之區視它郡尤可畏是則星入月不知此時在於何所
分野顧乃松江獨應其兆與
浙省參政董公搏霄字孟起以名行當至正癸巳之間緫
兵戍昱嶺獨松千秋三關日號令嚴肅民賴以安及剋
復諸郡不殺擄不抄掠其御將帥也凛然不可犯而四
方之士歸之者禮遇勤至尊酒在前起立捧觴既恭且
和然復取其所長而任之若董公者可謂得待士之体
矣
不耐煩三字見宋書庾登之弟仲文傳
阿誰二字見三國志龐統傳
南村輟耕錄卷之八
