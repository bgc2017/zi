南村輟耕錄卷之二十七
天台陶宗儀九成
四位配享封爵
顔子唐玄宗太極元年壬子二月贈太子太師配享孔
子廟宋真宗大中祥符二年巳酉月封兖國公
曾子同前贈太子太保配享孔子廟宋理宗咸淳三年
癸夘二月封郕國公配食大成殿
子思宋度宗咸淳三年丁卯二月封沂國公配食大成
殿
孟子宋神宗元豊七年甲子五月追封鄒國公配享先
聖位次兖國公下
宋黃震云往歲顔孟配享並列先聖左近升曾子子思
又並列先聖左而虚其右不以相向震聞太學博士陸
鵬舉云初制顔孟配享左顔而右孟熙封新經盛行以
王安石爲聖人沒而躋之配享位顔子下故左則顔子
及安石右則孟子未幾安石女壻蔡卞當國謂安石不
當在孟子下遷安石扵右與顔子對而移孟子位第三
次顔子之下遂左列顔孟而右列安石又未幾蔡卞再
欲升安石壓孟子漸次而升爲代先聖張本優人有以
藝諫於殿下者設一大言之士戲薄先聖顔子出爭之
不勝子貢出爭之不勝子路出而盛氣争之又不勝然
後設為公冶長有擊其首而叱之曰汝何不出一爭且
看他人家女壻盖蔡卞安石壻而公治長先聖壻也蔡
卞聞之遂不敢進安石於顔子上顔孟左而安石右遂
為定制南渡後安石罷配享宜遷孟子以對顔子如舊
制議者失扵討論故安石既去其右遂虚而顔孟並列
於左岳珂嘗記其事近歲增曾子子思又並列扵左亦
未有討論者
成郡府江瀆廟前有樹六株世傳自漢唐以来即有之其
樹高可五六十丈圍約三四尋挺直如矢無他柯幹頂
上纔生枝葉若㯶櫚状皮如龍鱗葉如鳳尾實如棗而
加大每歲仲冬有司具牲饌祭畢然後采摘金鼓儀衞
迎入公𪠘左點醫工以刀逐箇劙去青皮石灰湯焯過
入熟冷密浸五七日漉起控乾再換熟密如此三四
次却入瓶缶封貯進獻不如此修製則生澀不可食泉
州萬年棗三株識者謂即四川金果也番中名為苦魯
麻棗盖鳳尾蕉也
河南理幕沈易云㶚州倡女李哥年十二三時毋教之歌
舞哥泣曰女率有工繫我獨為此乎毋告以業不可廢
哥曰若此聽毋毋亦當從我好否則有死而已毋陽許
之自是不粉澤不茹葷所歌多仙曲道情有召者必先
詢主客姓名然後往人亦預相戒毋戲狎哥凝立筵間
酒行歌闋目不流盼與之酒勿飲州判官嘗忤哥徑还
誓不與見孟津縣逹魯花赤厚賂哥毋夜抵舍哥懷利
刃閉卧内罵之曰汝職在牧民而狗&KR3007;之不若可急去
不且血汙吾刃矣慚怒以回明目知州聞之歎曰州有
貞女而吾不知是一失也吾次子明經舉秀才真若配
以禮聘娶之未幾紅巾入寇夫婦被執見哥妍麗將殺
其夫哥走前抱夫項大呼曰吾断不從汝求活寇并殺
之
劉節婦冀之衡水人通古文孝經小學書適同郡曹泰財
紅巾䧟河朔因避兵聊城村賊掩至大掠見節婦居群
人中時妍整持刀驅之行節婦曰吾婦人惟知從夫而
已不賊從也賊𣣔移其心乃盛陳金玉珠璣仍用錦綉
衣服被節婦身節婦裂碎之強擁上馬墮地者數四賊
怒䋲其項就馬上曳之節婦以手瓜地以頭觸石流血
罵賊不絶聲遂遇害
毗陵倪元鎮有潔病一日眷歌姬趙買兒留宿別業中心
疑其不㓗俾之浴既登榻以手自頂至踵且捫且嗅捫
至隂有穢氣復俾浴凡再三東方既白不復作巫山之
夢徒贈以金趙或自談必至絶倒
稗官廢而傳竒作傳竒作而戲曲継金季國初樂府猶宋
詞之流傳竒猶宋戲曲之變世傳謂之雜劇金章宗時
董觧元所編西廂記世代未遠尚䍐有人能觧之者况
今雜劇中曲調之冗乎因取諸曲名分調類編以備後
来好事稽古者之一覽云
正宫
端正好衮綉毬倘秀才脱布衫
小梁州朝天子四換頭十二月
堯民歌收尾叨叨令醉太平
呆古朵笑和尚蠻姑兒伴讀書
剔銀燈道和柳青娘雙夗央
攤破滿庭芳月照庭塞鴻秋
白鶴子(中吕出入)快活三(中吕出入)
黃鍾
願成雙醉花隂喜遷鶯出隊子
刮地風四門子神仗兒推金索
水仙子興龍引金殿樂三臺
侍香金童降黃龍衮塞鴈兒接接高
南吕
一枝花梁州第七賀新郎
牧羊關隔尾紅芍藥菩薩梁州
三煞罵玉郎感皇恩采茶歌
隨煞尾闘蠏䗫四塊玉哭皇天
烏夜啼隔尾黃鍾煞攤破采茶歌
楚天秋隔尾隨煞
中吕
粉蝶兒醉春風迎仙客石榴花
闘鵪鶉上小樓快活三正宫出入
鮑老兒般涉哨遍耍孩兒
收尾紅繡鞵喜春来堯民歌
滿庭芳鮑老衮醉高歌十二月
普天樂呌聲雙夗央白鶴子(正宫出入)
窮河西朝天子乾荷葉剔銀燈
菩薩蠻墻頭花喬捉蛇鶻打兔
酥棗兒鎮江回鵪鶉兒夗央兒
風流體賣花聲蔓菁菜
仙吕
賞花時點絳唇油葫盧天下樂
那吒令鵲踏枝六么序后庭花
青歌兒賺煞混江龍金盞兒
醉中天村里迓鼓元和令上馬嬌
聖葫蘆江西后庭花柳葉兒
寄生草賺煞尾攤破天下樂
醉扶歸低過金盞兒八聲甘州
遊四門賺尾憶王孫一半兒
得勝樂鴈兒妖神急翠裙腰
六么遍大安樂柳葉兒
商調
集賢賓逍遥樂梧葉兒後庭花
雙鴈兒金菊香浪来里醋葫蘆
青哥兒上京馬隨調煞柳葉兒(仙吕出八)
黃鶯兒踏莎行垂絲鈎盖天旗
大石
青杏子好觀音六國朝念奴嬌
歸塞北初問口怨別離擂鼓體
鴈過南樓憨郭郞催拍子玉翼蝉
荼䕷香女冠子林里鷄近驀山溪
喜秋風净缾兒鷓鴣天
雙調
新水令駐馬聽甜水令折桂令
落梅花沉醉東風小將軍清江引
碧玉簫鴈兒落德勝令喬牌兒
掛玉鈎川撥棹殿前歡七弟兄
梅花酒收江南水仙子滴滴金
夗央煞步步嬌攪&KR3015;琶豆葉黃
風入松撥不断慶東原沽美酒
太平令一錠銀荆湘怨阿納忽
夜行船鎮江回(中吕出入)胡十八
掛玉鈎序五供飬行香子梧桐樹
離亭宴煞夗央兒煞尾太平歌
十棒鼓小婦孩兒挂打燈喬木查
蝶戀花慶宣和棗卿詞石竹子
山石榴山丹花醉娘子駙馬還朝
大拜門鷓刺鴣不拜門喜人心
忽都白倘兀風流體(中吕出入)
燕南芝菴先生唱論
古之善唱者三人
韓秦娥沈古之石存符
帝王如音者五人
唐玄宗後唐莊宗南唐後主宋徽宗
金章宗
三教所尚
道家唱情僧家唱性儒家唱理
近世所謂大曲
蘇小小蝶戀花鄧千江望海潮
蘇東坡念奴嬌辛稼軒模魚子
晏叔原鷓鴣天柳耆卿雨霖鈴
吳彦高春草碧朱淑真生查子
蔡伯堅石州慢張子野天仙子
歌之格調
抑楊頓挫頂疊垜換縈紆牽結
敦拖鳴咽推題丸轉搖欠遏透
歌之節奏
停聲待拍偷吹拽棒宇真
句篤依腔貼調
凡歌一聲聲有四節
起末過度揾簮落
凡歌一句句有聲韻
一聲平一聲皆一聲圓聲要圓熟腔要徹滿
凡一曲中各有其聲
變聲敦聲杌聲啀聲困聲
三過聲
偷氣取氣換氣歇氣就氣
愛者有一口氣
歌聲變件
三臺破子遍子落實催
全篇尾聲賺煞隨煞隔煞
羯煞本調煞拐子煞三煞十煞
唱曲門戸
小唱寸唱慢唱壇唱步虚
道情撒鍊帶煩瓢呌
唱曲題目
曲情鐡騎故事采蓮擊壤
叩角結席添壽宫詞禾詞
花詞湯詞酒詞燈詞江景
雪景夏景冬景秋景春景
凱歌櫂歌漁歌挽歌楚歌
杵歌
歌之所
桃花扇竹葉尊柳枝詞
桃葉怨尭民鼓腹壮士擊節牛童馬僕
閭閻女子天涯遊客洞裏仙人閨中怨女
江邊商婦埸上少年闤闠優伶華屋蘭堂
衣冠文會小樓狹閣月館風亭雨窗雪屋
柳外花前
凡聲音各應律吕分六宫十一調共十七宫調
仙吕宫唱清新緜邈南吕宫唱感嘆傷悲
中吕宫唱高下閃黃鍾宫唱富貴纏緜
正宫唱惆悵雄壮道宫唱飄逸清幽
大石唱風流醖藉小石唱旖旎嫵媚
高平唱條物滉漾般涉唱拾掇坑塹
歇指唱急併虚歇商角唱悲傷宛轉
雙調唱徤棲激梟商調唱悽愴怨慕
角調唱嗚咽悠揚宫調唱典雅況重
越調唱陶寫冷笑
有子毋調有姑舅兄弟有字多聲少有聲少字多所謂
一串驪珠也比如仙石點絳唇大石青否兒人喚作
殺唱的劊子
有愛唱的有學唱的有能唱的有會唱的有高不揭低
不咽有排字兒打截兒放掯兒唱意兒有明指兒暗
掯兒長掯兒短掯兒碎掯兒
有一曲入數調者如啄木兒冠子抱毬樂闘鷯鶉黃鶯
兒金盞兒之類是也
凡唱曲有地所
東平唱木蘭花慢大名唱摸魚子
南京唱生查子彰德唱木斛沙
唊西唱陽關三疊黑漆弩
凡唱所忌
子弟不唱作家歌浪子不唱及時曲
男不唱豔詞女不唱雄曲
南人不曲北人不歌
凡人聲音不等各有所長有川嗓有堂聲皆合被蕭管
有唱得雄壮的失之村沙唱得藴栧的失之也斜唱
得輕巧的失去寒賤唱得本分的失去老實唱得用
意的失之穿鑿唱得打稻的失之本調
凡唱節病有困的灰的涎的呌的大的有樂官聲撒錢
聲拽鋸聲猫呌聲不入耳不著人不徹腔不入調工
夫少徧數少步力少官場少字樣訛文理差無叢林
無傳授嗓拗劣調落架漏氣
凡唱聲病
散散焦焦乾乾冽冽啞啞尖尖
低低雌雌䧺䧺短短憨憨濁濁赸赸
格嗓囊鼻摇頭歪口合眼張口
撮唇撇撇口昂頭咳嗽
凡添字病
則他兀那是他家俺子道我不見兀的
不呢一條了唇撒了一片子團欒了
茄子了
大忌鄭衞之淫聲續雅樂之後絲不如竹竹不如肉以
以其近之也又云取来歌裏唱勝向笛中吹
成文章曰樂府有尾聲曰套數時行小令曰葉兒套數
當有樂府氣味樂府不可似套數
詞山曲海千生萬熟三千小令四十大曲
莊蓼塘住松江府上海縣青龍鎮嘗為宋祕書小史其家
蓄書數萬卷且多手鈔者經史子集山經地志醫卜方
伎稗官小說靡所不具書目以甲乙分十門蓼塘既沒
子孫不知保惜或為蟲鼠蝕囓或為隣識盜竊或供飲
博之需或應餬覆之用編帙散亂所存無幾至正六年
朝廷開局脩宋遼金三史詔求遺書有以書獻者予一
官江南蔵書多者止三家莊其一也継命危學士檏特
来選取其家慮恐兵遁圖䜟干犯禁條悉付祝融氏及
收拾燼餘存者又無幾矣其孫群玉悉載入京覬領恩
澤宿留日久仍布衣而歸書之不幸如此
陳愛山買顧氏廢族石假山一所移置家園十日邀淵白
觀之指而謂曰此公族中之物淵白笑答曰東撚西倒
陳嘿然
華亭楓涇戴君實其家巨富妻王氏妒悍無比僅有一女
贅謝季初為壻君實納一妾于嘉興外舍得男王聞之
蚤夜怒詈君實不得巳遣其妾取兒以歸而女恐其長
大分我財産遂於襁褓中酷加淩虐致成驚疾又不容
醫療竟就夭亡大為喜幸越三年自孕將産夢抱此兒
及娩得男後隨殞扵蓐兒亦不育此婦女妒悍之報今
戴氏絶嗣天道豈遠也哉事在至正十五年四月上旬
也
汪佛奴歌兒也姿色秀麗嘉興富戶濮樂間以中統鈔一
千定娶為妾一日桂花盛開濮置酒佛奴奉觴濮有感
于中澘然墮淚佛奴請問其故濮曰吾老矣非久於人
世者汝宜善事後人佛奴亦泣下誓無貳志人莫之信
既而濮果死佛奴獨居尼寺深蔵簡出操行潔白以終
其身
重紀至元間大師丞相伯顔&KR0825;權蠧政貪悪無比以罪左
遷南恩州逹魯花赤至隆興卒寄棺驛舍滑稽者題于
璧云百千萬定猶嫌少垜積金銀北斗邊可情太師無
運智不將些子到黃泉
丙子歲松江亢旱聞方士沈雷伯道術高妙府官遣吏齎
香幣過嘉興迎請以来驕敖之甚以為雨可立致結壇
仙鶴觀行月孛法下鐵簡子湖泖潭井日取蛇燕焚之
了無應驗羞報宵遁僧柏子庭有詩其一聮云誰呼蓬
島青頭鴨来殺松江赤縺蛇聞者絶倒
檇李顧淵白恃才敖物嘗入京獻燕都賦翰長元公復不
喜曰今天朝四海一統六合一家燕盖昔時戰國名何
燕之稱慚恨而歸晚年始得領教岳陽高照菴先生以
詩送之云豪氣欲吞天下士冷官初到岳陽城切中其
實淵白自出一對句云天下秀才爺有刀鑷人對之曰
村中和尚種
世人但知醫有十三科畫有十三科殊不知裱背亦有十
三科一織造綾錦絹帛一染練上件一抄造紙劄一染
製上件顔色一餬料麥&KR1287;一餬藥礬蠟一界尺裁版
帖一軸頭(或金或玉或石或瑪瑙水晶珊瑚沉檀花梨烏木每軸止用一色所以只歸一科)
一餬刷一鉸練一絛一經帶一裁刀數内闕其一則不
能成全畫矣其餬刷裁尺亦皆有名餬刷㯶軟者謂之
平分㯶硬者謂之餬㮶大小得中者謂之黏合狹小者
謂之寸金裁尺極等闊者曰滿手次等曰三指又次等
曰两指最狹者日單指
越人朱仲桓(武)云至正丙申歲大旱余在蕭山觀方士陳
希微禱雨于北嶺將軍廟累日俄降筆云吾秦人厲狄
也與項羽起事山隂雖功不竟而死然有德于民其父
老不忘我者㑭血食于此𡭗未幾千五百年世代雲變
遂湮我姓名至蔑焉無聞故以相告目擊其事感嘆弥
日
中原紅軍初起時旗上一聮云虎賁三千直抵幽燕之地
龍飛九五重開大宋之天其後毛貴一賊横行山東侵
犯畿甸駕幸灤京賊勢猖獗無異唐末
張之翰字周卿邯鄲人由翰林學士除授松江知府自題
桃符云雲間太守過三載天下元貞第二年是歲卒亦
䜟也
嘉定州大場沈氏因下番買賣致巨富一日自番中還先
報家信有云番船今到何處發金甲先回金甲者碓坊
甲頭也後因逐一幹僕僕出此書首告以為玉印未到
金甲先回沈厚賂官府得理聞者亦可為戒
許叔瑛(環云)陳友諒部属稱鄧平章者䧟江西某縣有婦
藺氏其夫以財雄一鄕因賂鄧之帥某丐免剽&KR1229;帥聞
藺有殊色輒殱其家獨生藺及四歲嬰將納之藺曰帥
貴人妾事之無恨然吾良人以禮幣聘妾為婦者若干
年與生二子妾不忍即背恩軍中禮不備請持一月喪
服乃為師婦未晚帥許之服未終移兵别縣帥曰吾如
汝約今夕諧吾㛰乎藺曰諾既而帥上馬他之使二卒
守藺曰為取雞酒具香火今夕吾為帥婦敢告先良人
靈卒俱出乃先殺嬰嚙指血書璧曰涇渭難分濁與清
此身不幸厄紅巾孤兒未忍更他姓烈婦何曾嫁二人
白刃自揮心似鐵黃泉欲到骨如銀荒村日落猨啼處
過客聞之亦慘神書罷即自刎帥返驚歎訊二卒欲罪
之卒指璧間題倩人讀其詩馳白鄧鄧聞之陳陳為立
廟旌表云
至正壬辰秋七月紅巾䧟錢唐九月䧟吳興延陵冬十月
䧟江隂州州大姓許晉字德昭者有武略善格闘仲子
如璋亦英勇遂相謀曰烏合之衆敗亡可待我族我里
何忍坐累焉乃潜聚無頼悪少資以飲食保護隣井日
有餘黨四散抄掠則誘使深入悉殪而埋之所居素隠
僻賊無知者尋聞官軍駐近郊隂遣人約為内應十一
月八日浙東宣慰元帥觀孫統兵入城晉率所募應之
官軍少却晉弗之知尚與賊戰於城北之祥符寺前會
賊黨自他所来掎其後如璋遂與家僮往救手刃數人
破圍而入偕父力戰衆寡不敵父子皆死明日官軍復
進攻賊遂潰家人得父子屍歛而葬之柩車相継于道
見者無不墮淚鄕之父老誄之曰父死於忠子死扵孝
私表其里曰忠孝郡上其事于朝不報
胡仲彬乃杭城勾闌中演說野史者其妹亦能之時登省
官之門因得夤緣注授延檢至正十四年七月内招募
遊食無藉之徒文其皆曰赤心護國擔殺紅巾八字為
號將遂作亂為乃叔首告搜其書名薄得三冊纔以一
冊到官餘火之亦諒三百六十餘人
天遣魔軍殺不平不平人殺不平人殺不平者殺盡不平
方太平此扶箕語驗之今日果然
南村輟耕錄卷之二十七
