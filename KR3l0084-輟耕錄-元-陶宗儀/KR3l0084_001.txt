列聖授受正統
始祖諱孛端义兒
烈祖神元皇帝諱也速該姓竒渥温氏
太祖應天啓運聖武皇帝(諱鐵木真國語曰成吉思)
宋開禧二年丙寅十二月即位于斡難河自號可汗
至宋寳慶三年丁亥七月己丑崩于薩里川在位二
十二年壽六十六葬起輦谷
太宗英文皇帝(諱窩闊台)
宋紹定二年己丑八月己未即位于忽魯班雪不只
至宋淳祐元年辛丑十一月崩于胡闌山在位一十
三年壽五十六葬起輦谷太皇后秃里吉納臨朝
稱制皇后乃馬真氏
睿宗仁聖景㐮皇帝(諱拖雷)
憲宗追謚
定宗簡平皇帝(諱貴由)
宋淳祐二年壬寅至乙巳皇后當國丙午七月歸政
即位于荅蘭荅八思至戊申三月崩于胡眉斜陽吉
兒在位三年壽四十三葬起輦谷皇太后秃里吉納
復治國事
憲宗桓肅皇帝(諱蒙哥)
宋淳祐十一年辛亥六月即位于闊帖兀阿蘭至宋
開慶元年己未七月二十七日癸亥崩于鈎魚山在
位九年壽五十
世祖聖德神功文武皇帝(諱忽必烈國語曰薛禅)
宋景定元年庚申四月一日戊辰即位于開平建元
中統至至元三十一年甲午正月十九日庚午崩于
紫檀殿在位三十五年壽八十葬起輦谷中統四
至元三十一
𥙿宗文惠明孝皇帝(諱真金)
成宗追謚
順宗昭聖衍孝皇帝(諱荅刺麻八刺)
武宗追謚
成宗欽明廣孝皇帝(諱銕木耳國語曰完者篤)
至元三十一年甲午四月十四日甲午即位于上都
改至元三十二為元貞至大德十一年丁未正月八
日癸酉崩于王德殿在位十三年壽四十二葬起輦
谷元貞二大德十一
武宗仁惠宣孝皇帝(諱海山國語曰曲律)
大德十一年丁未五月十一日甲戌即位于上都十
二月詔改大德十二為至大至四年辛亥正月八日
庚辰崩于玉德殿在位四年壽三十一葬起輦谷
至大四
仁宗聖文欽孝皇帝(諱爱育黎拔刁八逹國語曰普顔篤)
至大四年辛亥三月十八日庚寅即位于大明殿九
月壬子詔改至大五為皇慶至延祐七年庚申正月
二十一日辛丑崩于光天宫在位九年壽三十六葬
起輦谷皇慶二延祐七
英宗睿聖文孝皇帝(諱碩德八刺國語曰革堅)
延祐七年庚申三月十一日庚寅即位十二月乙巳
詔改延祐八為至治至三年癸亥八月四日癸亥遇
弑崩于上都途中南坡行幄在位四年壽二十一從
葬諸帝陵至治三
顯宗光聖仁孝皇帝(諱甘刺麻)
泰定追謚今出廟
泰定皇帝(諱也先帖木兒元封晉王)
至治三年癸亥九月四日癸巳即位于上都龍居河
十二月丁亥昭改至治四為泰定至五年戊辰二月
庚申改致和七月十日庚午崩文宗追廢在位五年
壽二十六泰定四泰定伍改致和文宗即改
天曆
明宗翼獻景孝皇帝(諱和世刺國語曰忽都篤)
天曆二年己巳正月二十八日丙戌即位于和寕北
八月二日大駕次王忽察都六日暴崩不改元在位
八月壽三十葬起輦谷
文宗聖明元孝皇帝(諱脫脫木兒國語曰扎牙篤)
致和元年戊辰九月十三日壬申即位于大明殿改
元天曆詔譲大兄明宗明年己巳五月帝發京師北
迎八月二日丙戌遇于王忽察都庚寅明宗暴崩巳
亥復即位于上都至三年庚午五月戊午改至順至
三年壬申八月十二日己酉崩在位五年壽二十九
葬起輦谷後至元六年庚辰六月丙申以帝謀不軌
使明宗飲恨而崩詔撤其廟主天曆二至順三
寕宗冲聖嗣孝皇帝(諱懿璘質班)
至順三年壬申十月四日庚子即位于大明殿至十
一月十六日壬午崩不改元年七歲葬起輦谷
今上皇帝(御名妥歡帖睦爾)
至順四年癸酉六月八日己巳即位于上都十月戊
辰改元元統至三年乙亥十一月辛丑改至元至七
年正月一日改至正元統二至元六
至正今二十六年
氏族
蒙古七十二種
阿刺刺扎刺兒歹忽神忙兀歹
瓮吉刺歹晃忽攤永吉列思
兀魯兀郭兒刺思别刺歹
怯烈歹秃别歹八魯刺忽
曲吕律也里吉斤扎刺只刺
脫里别歹塔塔兒哈答兒
散兒歹乞要歹列木歹
顔不花歹歹列里飬賽散木兀歹
滅里吉歹阿火里吉歹兀羅歹
别帖里歹蠻歹也可抺合刺
那顔吉歹阿塔里吉歹亦乞列歹
合惑乞歹木里乞外兀歹
外抺歹阿兒刺歹伯要歹
捏古歹外刺歹末里乞歹
許火歹晃兀攤别速歹
顔不萆歹木温塔歹忙兀歹
塔塔歹那顔乞台阿塔力吉歹
忽神塔一兒元魯歹
撒木歹滅里吉阿火里力歹
扎馬兒歹兀羅羅歹答答兒歹
别帖乞乃蠻歹也可林合刺瓮吉歹
木里歹忙古歹外抺歹乃
朵里别歹八憐察里吉歹
八魯忽歹哈答歹外刺
色目三十一種
哈刺魯欽察唐兀
阿速秃八康里
苦里魯刺乞歹赤乞歹
畏吾兀回回乃蠻歹
阿兒渾合魯歹火里刺
撒里哥秃伯歹雍古歹
賽亦思夯力苦魯丁
貴赤匣刺魯秃魯花
哈刺吉答歹拙兒察歹秃魯入歹
火里刺甘木魯徹兒哥
乞失迷兒
漢人八種
契丹高麗女直
竹因歹术里闊歹竹温
竹赤歹渤海(女直同)
金人姓氏
完顔漢姓曰王烏古論曰商乞石烈曰高
徒單曰杜女奚烈曰郎兀顔曰朱
蒲察曰李顔盞曰張温迪罕曰温
石抹曰蕭奥屯曰曹孛术魯曰魯
移刺曰劉斡勤曰石納刺曰康
夾谷曰全裴滿曰麻尼忙古曰魚
斡准曰趙阿典曰雷阿里侃曰何
温敦曰空吾魯曰惠抹顔曰孟
都烈曰強散答曰駱呵不哈曰田
烏林答曰蔡僕散曰林术虎曰董
右里甲曰汪
至元十一年甲戌宋之咸淳十年也秋七月
世祖命中書右丞相伯顔摠制大軍取宋諭之若曰朕
聞曹彬不嗜殺人一舉而定江南汝其體朕心法彬事
毋使吾赤子横罹鋒刃伯顔叩首奉命惟謹既而混一
職方豈非不嗜殺人之驗與
明年乙亥春諸郡望風降敗丞相伯顔遣員外郎石天麟
詣闕奏聞
世皇喜顧謂侍臣曰朕兵巳到江南宋之君臣必知恐
畏茲若遣使議和邀索歲幣想無不從者遂敕伯顔按
兵乃命禮部尚書廉希賢侍郎嚴忠範計議官宋德秀
祕書丞柴紫芝等齎奉國書使宋次建康希賢等借兵
衞送伯顔曰方今两軍相阨互有設險宜令行人先往
道意若便擁兵前進吾恐别生罅隙則和議之事必難
成矣希賢等謹請乃簡閱銳卒五百卑之至獨松關戍
關者宋浙西安撫司參議官張濡也以為北兵叩關率
衆掩擊殺忠範執希賢希賢亦病創死世皇聞之大
怒趣進攻嗟夫宋之亡也非有桀紂之惡特以始之以
拘留使者肇天兵之興終之以誤殺使者激
世皇之怒耳藉使獨松之使不死宋之存亡未可知其亦
有數也與
明年正月甲申丞相伯顔駐軍皐亭山宋奉表及國壐以
降遣千戸嚢加歹等入城慰諭令居民門首各貼好投
拜三字及聞益王廣王如婺州即命分兵守屯諸門范
文虎安營浙江沙滸太皇太后望祝曰海若有靈當使
波濤大作一洗而空之潮汐三日不至軍馬晏然文虎
吕文煥壻安慶守臣降扵我者
宋之興始於後周恭帝顯德七年恭帝方八歲及其亡也
終扵少帝德祐元年少帝時四歲名顯而顯德二字竟
與得國時合周以主幼而失國宋亦以主幼而失國周
有太后在上宋亦有太后在上始終興亡之數昭然如
此
萬歲山在大内西北太液池之陽金人名瓊花島中統三
年脩繕之其山皆以玲瓏石疊罍峰巒隱映松檜隆欝
秀若天成引金水河至其後轉機運紏汲水至山頂出
石龍口注方池伏流至仁智殿後有石刻蟠龍昂首噴
水仰出然後東西流入于太液池山上有廣寒殿七間
仁智殿則在山半為屋三間山前白玉石橋長二百尺
直儀天殿後殿在太液池中之圓坻上十一溋正對萬
歲山山之東為靈囿竒獸珍禽在焉車駕歲巡上都先
宴百官于此浙省參政赫德爾嘗云向任留守司都事
時聞故老言國家起朔漠日塞上有一山形埶䧺偉金
人望氣者謂此山有王氣非我之利金人謀欲厭勝之
計無所出時國巳多事乃求通好入貢既而曰它無所
冀願得某山以鎮壓我土耳衆皆鄙笑而許之金人乃
大發卒鑿掘輦運至幽州城北積累成山因開挑海子
栽植花木營構宫殿以為游幸之所未幾金亡世皇
徙都之至元四年興築宫城山適在禁中遂賜今名云
留守司在宫城西南角樓之南專掌宫禁工役者
世皇取江南大軍次黃河苦乏舟擑夜夢一老叟曰陛
下欲渡河當隨我來引至一所指曰此即是巳帝遂
以物標識之及覺歴歴可記明日循行河滸尋夢中所
見處果是方驚顧間忽有人進曰此間水淺可渡時帝
徵夢中語因謂曰汝能先涉否其人乃行大軍自後從
之無一不濟帝欲重旌其功對曰富與貴悉非所願
但得自在足矣遂封爲答刺罕與五品印撥三百戸以
食之今其子孫尚有存者此事楊元誠太史瑀所云
世皇下江南檄枚舉賈似道無君之罪宋國臣民其不誠
服者與其文曰宅中圖大天開一統之期自北而南雷
動六師之衆先謂吊民而伐罪盖將用夏而變夷欲制
江浙以削平極汝海隅而混一堪嗟此宋信任非人處
之師相之尊委以國柄之重世濟其惡真兇悖之賈充
謀及迺心效姦雄之曹操不學無識舞術弄權誇滸黃
僅免其身比河清莫大之績承君之寵如彼之專貪天
之功確乎不拔惜官爵以摠寳貨苛條法以苦賢才奪
土田而無地可耕變關會而物價溢湧藉鄙猥者伴食
於廟堂任反側者失兵於邊徼恬視雷星之召異罔聞
水火之降災滿朝皆其私人用將因其重賂用白剳而
破世守之法曲丹筆而容天討之刑民心巳離而不知
天命將革而未悟方且貪湖山之樂聚寳玉之珍弗頋
毋死奪制以貪榮乃乘君寵立幼而固位以巳峻功碩
德而自比於周公欺人寡婦孤兒反不如於石勒深懷
禍慝恣肆姦邪合正兩觀之誅可紓百姓之怒我
大元皇帝聰明智睿神武慈仁焚香祝天誓莫殺而混
海宇振兵略地隨所向而宣皇威一戰乘勝而渡江諸
將列降而獻土厥魚稽首迎我前矛後實先聲易如破
竹昭天順人信之助成我風行草偃之功合宇宙以清
寕蘇人民而鎮撫恩寬幼主以下罪止元惡之身自今
檄到應守令以境土投拜除大支犒賞外仍其官職謹
檄
大元受天命肇造區夏列聖相承至于世皇至元初尚
未遑興建宫闕凡遇稱賀則臣庶皆集帳前無有尊卑
貴賤之辨執法官厭其喧雜揮杖擊逐去而復來者數
次翰林承旨王文忠公(盤)時兼太常卿慮將貽笑外國
奏請立朝儀遂如其言
皇慶癸丑冬十一月詔曰其以皇慶三年八月天下郡縣
興其賢者能者充賦有司明年二月會試京師中選者
朕將親策焉按遺山元公(好問)所撰廉訪使楊文憲公
(奂)墓碑云太宗即位之十年戊戌開舉選特詔宣
德課稅使劉公用之試諸道進士公試東平两平賦論
第一奏授河南路徵收課稅所長官兼廉訪使則國朝
科舉之設己肇於此寥寥七十餘年而普顔篤皇帝
克不墜祖宗之令典尊號曰仁不亦宜乎初焉試
論賦盖又宋金餘習後則一以經學為夲非復向時比
矣
汲郡王公玉堂嘉話云宋未下時江南謠云江南若破百
鴈來過當時莫喻其意及宋亡盖知指丞相伯顔也
太宗時諸國來朝者多以冐禁應死耶律文正王楚材進
奏曰願無汗白道子從之盖國俗尚白以白為吉故也
大德七年詔内外官年及七十並聽致仕時郭守敬字若
思順德邢臺人知太史院事以舊臣且熟朝廷所施為
獨不許其請至今翰林太史司天官不致仕者咸自公
始
答刺䍐譯言一國之長得自由之意非勲戚不與焉太祖
龍飛日朝廷草創官制簡古惟左右萬戸次及千戶而
巳丞相順德忠獻王(哈刺哈孫)之曾祖啓昔禮以英材
見遇擢任千戸錫號答刺䍐至元壬申世祖錄勲臣
後拜王宿衞官&KR0670;號答刺䍐己丑秋八月太宗即皇
帝位耶律文正王時為中書令定冊立儀禮皇族尊長
皆令就班列拜尊長之有拜禮盖自此始
内八府宰相八員視二品秩而不降授宣命時中書照會
之任而已寄位於翰林之埽鄰埽鄰宫門外院官會集
處也所職視草制若詔赦之文則非其掌也至於院之
公事亦不得與焉例以國戚與勲貴之子弟充之
國朝有四怯薛太官怯薛者分宿衛供奉之士為四番番
三晝夜凡上之起居飲食諸服御之政令怯薛之長
皆摠焉中有雲都赤乃侍衛之至親近者雖官隨朝諸
司亦三日一次輪流入直負骨朵於肩佩環刀於要或
二人四人多至八人時若上御控鶴則在宫車之前
上御殿廷則在墀陛之下蓋所以虞姦回也雖宰輔之
日覲清光然有所奏請云都赤在固不敢進今中書移
咨各省或有湏備錄奏文事者内必有云都赤某等以
此之故余又究骨朵字義嘗記宋景文筆記云關中人
以腹大為&KR0890;&KR1975;(上音孤下音都)俗因謂杖頭大者赤曰&KR0890;後
訛為骨朵朵平聲
國朝鎮殿將軍募選身驅長大異常者充凡有所請給名
曰大漢衣粮年過五十方許出官
貴由赤者快行是也每歲一試之名曰放走以脚力便捷
者膺上賞故監臨之官齊其名數而約之以繩使無後
先參差之争然後去繩放行在大都則自河西務起程
若上都則自泥河兒起程越三時走一百八十里直抵
御前俯伏呼萬歲先至者賜銀壹餅餘則段疋有差
昔寳赤鷹房之執役者每歲以所飬海青獲頭鵝者賞黃
金壹錠頭鵝天鵝也以首得之又重過三十餘斤且以
進御膳故曰頭
南村輟耕錄卷之一
