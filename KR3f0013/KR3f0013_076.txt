新法算書卷七十六明徐光啟等撰
交食表卷五
南北高弧表說
南北高弧表者太陽于某地入某宫度加某時刻各地平
上之高弧度分也云某地者諸方之極出地高下不等
即同日同時而太陽出地平上之高下不等故列表用
表皆于本地先定極出地之高次依法推之云某宫度
者太陽距赤道遠近日日不等故求赤道南北緯度當
先定其經度次查南北距度表得南北各緯度云時刻
者太陽東昇漸高至午正而極高後乃漸降以至西入
中間各時各刻分一一不等也有極高有緯度有時刻
設此三率而得第四則太陽地平上之高弧度分今算
表隨地推之難可通用其可通用者相距一度以下日
高差甚微故間度作表亦可太陽南北緯度日行多
寡不同其在春秋分時日行二十四分在冬夏二至時
日行止一二分故表中不用黃道經度而用緯度(距赤道之)
(緯)即每方首行所列赤道緯若干度是也緯度又分南
北北在上南在下每方上列時刻上下各列度分則本
方本時太陽出地平上之高弧也又午正前後其距午
之刻等則地平上之高必等故一行中並列午前午後
時刻
算法
推算高弧詳見測量全義兹更立一便法以列表蓋午正
太陽在赤道上無距度則赤道高即太陽高而午前午
後相距之時刻必等其全數與赤道高之正弦若太陽
距午正之餘弦與其在本時高度之正弦設太陽去赤
道内外有距度在午正距北度宜加距南度宜減此外
則須另算法以太陽距赤道度于本地高度一加一減
得總數及餘數兩數之正弦並而半之將本半數于前
總數或餘數之正弦相減餘為卯酉之正弦以查太陽
距北至卯酉之高度也次以半數之正弦乘太陽距午
正之餘弦(時刻化為度)總數以全數除所餘數加于卯酉之
正弦得太陽距北某時高弧之正弦減于卯酉之正弦
即得太陽距南某時高弧之正弦如卯酉正弦大于餘
數則餘數不能減而太陽距南某時無高度必入地平
矣若卯前酉後其正弦足以減除餘數得其正弦查所
值時刻即為太陽之高弧使卯酉正弦較餘數小無可
減則太陽卯前酉後之某刻亦未有高度也
假如赤道高五十二度(北極高三十八度)設距二十度以加于赤
道高得七十二度減於赤道高得三十二度則兩度正
弦并而半之得七四四九以減于前正弦得卯酉之
正弦為二一五七試以辰或申時距午度因本時正
得六十以餘弦五乘七四四九而以全數
除之餘三七二四加卯酉正弦二一五七得五八
八一查三十五度三十分為太陽本時距北二十
度地平高弧減卯酉正弦二一五七餘一五九六七
查九度一十一分即太陽距南二十度地平高弧又試
於辰初酉初因太陽距午七十五度餘弦二五八八二
與七四四九(前兩正弦并半數)相乘以全數除餘一九一六
四較卯酉為少因不能減且反為正弦所減餘一八九
三查一度五分是其所得高弧凡極高三十八度太
陽距南二十度則日未出日巳入兩時絶無高度如距
北二十度不但辰酉初太陽在地平上即卯初戌初亦
在地平上有一度五分矣算時須先簡本時刻求太
陽距午度(東與西等)查其餘弦為表(待用之表)更依赤道高以黃
道在其内外之距度先求正弦蓋于每一距度求每刻
之高弧又於每刻太陽距午之度求凡距赤道之高度
一一得其正弦則巳瞭若指掌矣
用法
一以時求太陽出地平高因推地半徑差及太隂之三視
差法先于黃赤距表查太陽所躔宫度或南或北距赤
道若干得本時太陽緯度于本地本緯度表中求本時
刻(若刻前後有若干分則用中比例法)因緯度南北得其同行中或上或下
度分即太陽地平上高弧度分假如考宋仁宗天聖二年
甲子五月朔日食所得實食時為巳初二刻其地則汴京
北極出地三十五度有竒其時則太陽距北緯度二十三
度二十分(日躔實沈二十三度)查表得高弧五十二度四十分
二以高求時(測對食時必用此法日恒星皆同所得時皆為距子午圈時)法于本方本
緯度表依南北號或上或下求測高度分(如無同數用中比例法求)
(差以加于近小之率)即中行中所得午前後時刻(一大時三十度一刻三度四十)
(五分)假如崇禎四年十月辛丑朔日食初虧測日午正高
三十八度比時日躔大火宫一度二十分得距南一十
二度用本度表中(北極出地四十度)查三十八度于本行中得
時為午正一刻是本食日初虧時刻論月食如天啓
七年丁卯歲十二月丁未望夜西安府(極高三十四度二十分)月
初虧測得大角星出東地平高四十七度其緯在北二
十一度一十三分查表因無極出地數欲細算宜用中
比例法則依極出地三十六度以本星高度查表得距
午一十一刻一十三分依極高三十四度正得星距午
十二刻七分所差九分即兩極高度之時差因極高
多二十分(依西安府算)得一分三十秒為十二刻七分所
減則于本極出地三十四度二十分以大角高得其距
午一十二刻五分三十秒(依此算太煩終得小差當取近數免比例或求兩高)
(度差可免復求兩極高差總以數相近者為主)今求實時(實時即太陽本行度)則太陽昇
度三百二度四十二分(因在玄枵宫初度三十二分從春分起算)減大角
昇度二百九度三十二分餘九十三度一十分化
為時得六小時一十二分四十秒加星距午三時五
分三十秒得太陽距午九時一十八分一十秒即本
夜丑正三刻初虧脗與時合
太陽距赤道表
黃赤二道相距南北度分是為距度即赤道之緯度也春
秋二分則為二道之交太陽行此無距度冬夏二至乃
二道相去最遠者得二十三度三十一分三十秒日躔
二分以後漸距多二至以後漸距少故表上六宫始于
二分止于二至下六宫反是查表用上宫度必求於右
下宫度則求於左而中方所對度分即本宫本度距赤
道度分也
新法算書卷七十六
