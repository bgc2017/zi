新法算書卷四十二明徐光啟等撰
五緯歷指卷七(五緯緯度)
太陽乃萬曜之君其所行之道為直道凡天上諸星悉繇
以定其行左右距太陽之道謂之緯而土木火金水五
星嘗在太陽之左右不能直行故名曰五緯
太隂之行亦斜交太陽之道竝可名緯古測未覺月亦
有緯南北二行直謂之離然其南北之離比五星更純
無多緯之雜其差甚微故仍其名也
歷家非以定日月之行為足又湏兼齊五緯而七政始全
其五星經行業詳著各歷指然以明理適用則某星随
時所在躔次及某時應會某星并同某星出入與凌犯
近遠見伏諸類必明晰詳盡始全其學若不知緯行南
北多寡無從得其凖故第谷名士深心攷究制為多儀
密測密算定其進退之兩限南北之距度立為成表皆
務得各星之眞路本道之行限詳解緯圖盖以止晰經
行不能全定其處也
新歷按古今歷家兩測之論以明五星緯行之理各有數
端其一為本天輪其一為歲圈輪此二根五星皆同若
夫金水别有緯行之根異于土木共著論八條
古測緯行(第一章)
王寳翰(距今百五十年)曰五星緯行前古未有識者迄多禄某始
覺其理而明其法測騐功深乃得立成而布算(前人但以經度)
(為本未覺緯行之所以然多禄某密測精求因幾何元本等書以定星行之率始得緯道立成諸法)
一覺五星之緯各有天半周恒緯黃道南有半周恒緯黃
道北
一覺此南北之交處非一時六宫在南六宫在北或時七宫
南五宫北盖此南北之行非繇視行以所測視行求實行
末得各星黃道某宫度以實行到此或南變北或北變南
三測各星極大緯而得其距交度約三宫曰星所行非黃
道乃各星有本道而斜交于黃道再測得土木二星凢
近壽星宫火星近鶉火宫者皆距黃道北極大緯度若
三星在其衝之處(土木為降婁宫火星為玄枵宫)則距黃道更南
四用本圖不同心圈及小輪擇各星在南北大緯或在極
近合伏太陽之處(凡星在歲輪極遠者其心會合太陽不能窺測惟越前後多日方得其凖)
或在極近衝日之處或在中距遲留之近處各有異相
比測未得星在極近加本緯之度數(本緯乃從本道加加緯度繇于歲輪)
(下平加緯上半減緯)在極遠減本緯之度數若在中距者無大差
所云加緯度者如在近處星道向南則加南緯向北則
加北緯詳見下文
細究緯形之故古者借圖形解之曰日月五星之本行更
順更平各有全圈各圈置一平面盖圈者乃圓形之外
周而面者乃圓形外周内所容之積也不曰積而曰面
者以積有厚之形面乃無厚之形也(見幾何界說)凡曰黃道
白道相交宜想兩圓形相容相割如東西兩堵牆相遇
不止而過此兩面相割之處為一直線如黃赤兩道以
春秋兩分之一線上割之兩分謂之兩道之交即兩面
相割之限五星本道及小輪相交各圈之面相割若以
楮為圈之像可明其理
一系置多禄某所言各星有本道之面及小輪之面曰凡
年歲小輪之徑線(從人目過小輪之心則近遠兩處之線)全在黃道之外
而不相割相交凡負小輪圈在黃道或南或北則小輪
全體亦在或南或北
二系見星緯黃道或南或北則知星之本道交于黃道今
見小輪或加或減本道之緯必小輪交于本輪兩面相
割不則在一平面何能置其加減乎
又五星之緯古來未有名界即借太隂用之凡各星本
道緯向北者謂之隂歷向南者謂之陽歷從南往北之
交謂正交從北往南謂中交凡小輪在其近半周者謂
之外盖恒向黃道本道之外而加凡在其遠半周者謂
之内盖恒在黃道本道之中而減
又擇小輪心(即算時所得實行)在黃道本道兩交之上及星距
日天周四之一(如其時星在小輪近遠之中)測得星在黃道下則無
緯度分又凡小輪心在黃道下各星在小輪上不拘度
分(于太陽或近或遠)星恒不見緯度
三系小輪心在交上無緯度者其平面與黃道平面相合
為一
多禄某曰土木火三星本天(即不同心圈)之面斜割黃道面
可定其斜交之角(如赤黃二道斜相割其交角為二十三度半)又曰割小輪
面而交本天為不定之角其小輪近遠兩限中有一直線
于近遠線在兩交之中為直角與在交上相合為一乃于
兩交線恒為平行分小輪上下兩平分此線當小輪之樞
因之轉動其上半極遠之點若在黃道北則在本道南若
在黃道南則在本道北盖小輪恒于黃道為平行面故也
黃道本道交角(第二章)
黃道星道兩平面相割一直線上(面割交面生一線如線交線生一點名曰交點)
(點之兩端生四角相對相等而兩面亦生相交割一直線亦生四角等)曰同交線此線通
黃道之心即地心也
系交線割星道面不平分盖星道不過黃道之心不同心
圈故也其大半(六宫以上)向北其小半(六宫以下)向南大半在北
則北緯比南緯更大
如圖丁地心作丙乙戊甲黃道圈(圈或面互用)又任取己為某
星天之心作庚甲壬乙圈又作甲丁乙同交線分黃道
為平分分星道則任分
多禄某曰此交線以異角交各天兩心之線今如法
土星兩心線(即最高)在析木宫二十七度六分(甲子年所算為歷元)
(之本見本表)其正交在鶉首宫二十度三十九分相距一百
六十五度二十七分中交在其衝
木星最高在壽星宫八度五十四分其正交在鶉首七
度八分相距為八十九度十四分中交在其衝
火星最高在鶉火宫二十九度二十六分其正交在大
梁宫一十七度相距一百二度二十六分中交在其衝
金星正交在本天最高前十六度此時在實沈宫十四
度(金水二星差數微免繪圖)
水星正交于最高為一此時在析木宫一度
系因圖可見各星交線之異任分本天凡兩心線及交線
之交角近于直角者其兩任分之較更大若交角甚銳
者兩任分之較更小如木星本天交線上之弧比土星
交線上之弧更大觀圖可見
二系各星本行(即平行)時行周天向北之弧比行南弧更多
弧之多寡與行時多寡相應故也
問南北兩弧若干曰用上各星之圖從己至正交中交兩
處作線成己丁正己丁中兩形夫形為加減均數之形
以視行角己丁中求平行角丁己中之餘即高中弧之度
用加減表求之相并得土星北弧
勝南弧為五度二十分木星北弧
勝南弧為五度五十四分火星北
弧勝南弧為二十一度五十六分
依上多禄某所定黃道本道正交中交之角上見星在此
恒無緯度又緯類從此變或以南往北或自北往南取
星在兩交之中測其緯得上三星凡在小輪極遠者緯
度少在小輪近者緯度多以多寡之較求小輪之心或
本道距黃道若干得數如左
土星本道交黃道角(或一圓球上兩大圈相交之角或兩道之平面相割各用之)為二
度二十六分小輪平面割本天面交角小輪在兩交之
中為四度半凡在正交或中交之上者交角為二度二
十六分乃兩道之角也
星木道交黃道角為一度二十四分小輪交本道為二
度三十分
火星本天交黃道角為一度分小輪交本天為二度十
一分
依上論小輪高庳則視緯有多寡如加減表凡引數在高
者均數少在低者均數多如圖(依視法凡對周看一平面或圜形者所見之形)
(為一直線如簡平儀諸線為直線即當圜形曲線今兩道及小輪各對周看成直線兩線交角當兩面之交角)
丁地心戊丁亥線當黃道
己為某星天之心作庚己
壬線當某星本道置庚丁
戊角為兩道交角(數見上)又從己心取己庚己壬等線壬
庚為小輪心作午庚未乙壬甲兩線于黃道平行亦兩
線相等未庚己為小輪及本天之交角上下無二從丁
(人目所在)作丁甲丁未視線定高庳兩處未丁戊甲丁亥兩
緯角題言在最高未丁戊角為小在高衝甲丁亥角為
大甲壬丁庚丁未兩形各有等底甲壬庚未又有壬庚
兩角等庚丁邊比壬丁邊更大則其對角未比甲角亦
大又其餘各反之則庚丁未角小甲丁壬角大大角恒
于大腰相照幾何之言也
若作丁午丁乙兩線定星在極遠午乙兩處必壬丁乙
為大午丁庚為小今述多禄某定各星所在大緯于左
土星小輪心在兩交之北星若在小輪上如庚線者緯
度為二度三分若在下如未線者緯度為三度二分小
輪在兩交之南若星在上如乙處緯度為二度二分在
下如甲緯度為三度五分
木星小輪若在北星在上者緯度為一度六分在下者
為二度四分小輪若在南星在上者緯度為一度五分
在下者得二度七分
火星小輪若在北星在上者緯度為度五分在下者
為四度三十分小輪若在南星在上者為度四分在
下者為六度五十分
金水二星下有本解
上三星諸輪圖說(第三章)
星之所行為全圓圈人目或在其心或近其心時見如直
線又時見扁圈線以視學論之設上諸圖如人目在天
外對黃道之周而看則圈形如直線若人目在南北二
極而看則見如全圓形然某平面于某平面或平或相
切或相距不能分别故視學因置人目在黃道及其極
之中若可見各圈相距近遠如左二圖一目在極正視
一目在黃道及本極之中而斜視
圖上外圈為黃道第一第四同心函中不同心圈此一四
兩圈于黃道平面二三兩
圈為不同心又于黃道非
平面如第二圖其中有均
圈指小輪圖畫如一平面
然非一平面者亦如下圖
上三星本道切割黃道圖
外大圈為兩至兩極圈指
黃道黃道圈上列有宫次
其内有同面同
色之圈于前圖
為一四其軸為
甲乙其斜切密
作點虛面為星
圈即不同心圈
中有均圈為白
圈軸為丙丁此
間有小輪亦斜
切異心圈然平行
于黃道如前上圖
可見本輪或行或
留之跡皆為圓形
其黃道本道兩軸
相切及小輪軸于
黃道軸為平行其
本輪為直線者視
法也眞圓面也
三圖指各星各點所行留之迹各圈有本名但眞一直線
有名曰本輪面因對周天而看法以圓平面變為一直
線乃視法若觧此諸圈之理須用渾天儀此儀有赤
黃二道有冬夏二至及二極乃為明暢
四圖說甲乙丁線為黃道本道相交之線(因相近相遠必有相交之一線)
甲丙乙戊為本圈(今用不同心圈及小輪觧說更易)丙戊二處極距兩
交為九十度乃兩道大相距之兩處也甲為正交(本天向黃)
(道北隂歷初)乙為中交(本天向黃道南陽歷初)置小輪甲在乙等處從
人目丁作丁庚丁戊等線名近遠線又作子午諸線皆
過小輪心而于甲乙交線為平
行此子午己庚二線相交之角
非一小輪在兩交上二線合而
為一小輪在大距處丙戊兩線
相交成直角午子線當小輪
之樞上半下半繇樞而運盖以
本天從南往北從北往南嘗嘗活動須得黃道之平距
為本故斜交本天之角于本天斜交黃道之角嘗為等
如小輪在甲或乙兩交上即一體合于黃道若在丙隂
歷本天距黃道北大距處則小輪下半子巳午向本道
北在兩道外上半向本道南在兩道内若在戊陽歷本
天距黃道南大距處則小輪下半午巳子向本道北在
兩道内上半向本道南在兩道外
從丙到乙有九十度在丙在戊兩線為直角在己近處為
本道大距即大緯度徐行往乙則己丙子甲更小己距
黃道之度亦更小至乙而盡
系小輪在丙在戊或合伏太陽如庚或衝太陽如巳時星
有大緯度盖星距太陽九十度則庚子弧在樞線及本
道上但有本道之緯若小輪到辛距交四十五度兩線
交角亦為四十五度或合伏如庚或衝如己非大緯度
盖庚己比壬癸二處為小(距子午樞線為象限故大距度在此不在己)
上圖金水二星亦可用其詳見下
新測上三星緯(第四章)
本歷總論曰以齊五星諸行或用兩心法及小輪以地為
諸行之心又或以太陽為星行之心理可通用新法乃
以太陽為心為近于正因上譯古多禄某緯行之論以
地為心今依本法舉各星之緯再詳觧之
第谷依本法測得各星黃道緯大數(古法曰星任小輪下)土星北緯
二度四十八分南緯二度四十九分木星北緯一度三
十八分南緯一度四十九分火星北緯四度三十三分
緯南六度四十二分
土木二星其不同心差為少又更高遠小輪(見小)故南北差
亦少火星近小輪大故其差亦多金水益多下詳之
各星兩交中有南北兩點及距最高度分用三角形法可
推小輪心及星體距各天之心亦可得各星年歲圖半徑
依法(見各星歷指南北兩點距最高乃引數求距心若干法用三角形算)得土星南點為
降婁宫二十度三十八分距心為(全數十萬)九七五九三年
歲圈半徑為一四二六木星南點在降婁宫七度八
分距心為九五二三年歲圈半徑為一九三四九火
星南點在玄枵宫十八度七分距星為八九九年
歲圈半徑為六五九五置前推得數求各星天距交
黃道若干如圖
甲地心丁甲卯
為黃道庚甲丑
為本道辛巳為
小輪前測有己甲戊大南緯角求庚甲乙本天距黃道
(省文繪圖與前一致)用庚己甲形夫形有庚甲邊(星距心各數見上)有庚
巳邊(小輪半徑)及庚己甲角(辛巳線引長到壬作甲己壬直角辛巳小輪面與黃道平行則)
(己甲戊角大緯度與甲乙壬等庚己甲為其餘)用法則邊與邊若角正弦與角
正弦以庚己乘己角正弦以庚甲除之得己甲庚角以
減于己甲戊數得庚甲乙角乃兩道之交角也
又辛庚甲形夫形有庚甲庚辛兩邊及辛庚甲角(即庚甲乙)
(之餘或庚己甲己庚甲兩角之總)求庚甲辛角乃星在上之緯角下圖
倣此
若用太陽為五星之心置甲為地心丁戊為太陽之天日
在丁星在辛日在戊星在己若日在丁者則日在人目
甲及星辛之中
謂之星會日若
日在戊則人目
甲在日戊星己之中謂之星衝日兩法以乙甲己角為
黃道緯之大角推算各角之法與前法同(丁戊圈乃太陽之圈但用)
(丁戊線如辛己小輪亦但用一直線視法也)
算各星緯度用三角形法(第五章)
如總積六千三百六年為萬歷二十一年癸巳西歷八月
初十日丑初三刻時第谷推算太陽及火星諸數于左
太陽實引數(距最高實行)為五十二度視行在鶉火宫二十
七度三十八分火星實引數為二百度二十分視行在
娵訾宫二度四十二分距心為八八九年歲圈半
徑為六四九二八距太陽為一百七十四度(逆算其餘為順天算)
五十六分火星體距本天正交(正交在實沈宮十八度分)為七十
五度十八分
圖說乙地心甲太陽天乙甲為
太陽天半之徑即火星年歲圖
平徑也丁己為黃道一弧戊丁
為火星本道一弧與黃道相交
于丁則丁為正交戊丁為星距
正交若干(上有數)作甲己火星距
心之線作甲戊戊己又作乙己
火星距地線作乙戊線成戊乙
己角乃視緯角也所求之度分也
一戊丁己三角曲線形有丁角(先定本天交黃道為一度五十分)有丁戊
己直角(己戊弧因測緯度必為直角于戊)求戊己弧(置全數甲己本天半徑為百萬)得
三四九五(若用度為一度四十六分餘今用分數可比于别直線故戊己為如直線非如弧弧)
(小圈大于直線其差甚微)
二先推星在己距甲心為八八九用法通戊己(則二)
(線為一全數之分法日百萬得八八九今三四九五應得若干用乘除算之)得二七五一
(甲己己戊兩數之比例也)
三戊己甲直線三角形有己甲己戊兩邊又有戊甲己角
(戊己弧一度四十六分四十三秒)求戊甲邊得八八五七三
四戊乙甲形有戊甲(先得數)及甲乙(歲圈半徑)戊甲乙角(火星黃道上未)
(衝日之數即距太陽以滿半周之餘)五度四分求乙戊得四八五一七
五戊乙己直角形有戊乙戊己求戊乙己角得六度十九
分乃人目在乙見己火星距戊黃道緯之度分也
系凡有某星距交及距太陽兩數可推其緯度若用圖亦
可算
圖說乙人目也乙
戊為黃道面之線
乙庚為星本天面
之線戊庚上圖為戊己弧乃小輪心庚距黃道丁丙小
輪面線丁己丙為小輪圈
夫圖有丁己弧為星距太陽之度數作己辛垂線于丁丙
小輪徑線(辛徑上當己周上曲線球上之理也)又作辛乙丙乙庚乙等線
一以前圖戊丁己形求戊己弧本圖為庚乙戊角
二以夲法求庚乙星距地(各星本歷有均角形可求距地之分數)
三庚丙乙形有庚乙庚丙兩邊又有丙庚乙角(小輪交本天)求
庚丙乙角又求丙乙邊以此庚乙丙角亦有其數(丙庚兩角)
(所并餘數)
四辛丙乙形有丙辛(丁己乃辛距日己丙其餘庚辛為己丙弧之餘弦說見八線表)有丙
乙邊及辛丙乙角求丙乙辛角
五先有戊乙庚又有庚乙丙兩角并之減辛乙丙角其餘
為辛乙戊乃星在己視距黃道之角也(丁己丙圈立春以庚丙戊面為)
(直角其軸線為丁丙星在己或在辛無二)
定五星本天交行(第六章)
月離有白道交行乃逆行也(右行)先降婁次娵訾次玄枵星
之交行不然首降婁次大梁次實沈順天而左行故五
星緯行引數比本行數少太隂緯離行之引數比自行
數多
古多禄某所測定五星正交之宫度比今所測非一有行
有衝(測各星正交處見上文)如多禄某于漢順帝永建時測得火
星大距處及其最高同度正交在降婁宫二十五度五
十一分(用夲數以日躔細行及恒星眞行相較所差不遠)今第谷于萬歷年
間測得火星正交在大梁宫一十六度五十三分兩測
中積為一千四百六十四年其差為二十一度二分
則以差數為實以中積為法除之得一年之行為五十
二秒五十七微比恒星多一秒五十七微(名歲差)古者有
作同行
木星正交行古測得鶉首宫一度二十一分今測在本宫
六度五十三分兩數之較為五度三十二分為實如前
中積數為法得一年之行為十三秒三十六微(其行甚微)
古有曰不行
土星交行古測得鶉首宫三度二十一分今測在本宫二
十度二十三分兩數之較為十七度二分為實以前中
積為法得一年之行為四十一秒五十三微于太陽最
高約為同行而少三秒
金星交行于最高約為同行但恒在最高前逆行為十六度
水星交行于最高為同行同處無異
古今測乃萬歷二十八年所定也以法求之得新法歷
元之數以定其應及年交行率作立成表(見各星二百恒年表)
土星歷元正交為六宫二十度三十九分四十秒(從冬至起算)
木星正交為六宫七度八分一十三秒
火星正交為四宫十七度二十分二十九秒
金星正交為五宫十四度十六分六秒
水星正交為十一宫一度二十五分四十二秒
一年行成前後之表(平年閠年不論)
金水二星前緯說(第七章)
上三星之緯其故有二本天斜交黃道一也小輪亦斜交
本道二也金水二星不然其本道于黃道皆在一平面
(如大小多環在一平面上旋轉各有本行不相撞遇)無緯南緯北其緯全從小輪
而生(曰小輪伏見輪異名同理詳見下文)
二星本天有相衝二處小輪心到此星緯恒變或以南往
北或以北往南而交黃道古者此二點亦名為正交中
交金星正交在本道最高前十六度即實沈宫十四度
中交在其衝析木宫水星二交即與最高最庳為一最
高在實沈宫初度最庳在其衝
金星過正交在最高後五宫餘行縮歷時緯即向北以滿
半周其半周行盈歷時緯恒在南水星反是其在縮歷
時緯向南盈歷時緯向北
右論乃古今從天密測所得
上三星小輪交本道有一線名曰樞線恒于兩道交線為
平行小輪上半如向南則下半向北金水二星小輪亦
有樞線亦于兩交線為平行分小輪上下二半又有近
遠線若金星小輪心在兩交之中星在近遠線之上其
黃道距緯為一度二分若星在近遠線之下其緯更多
至九度二分若小輪心在交線上星在樞線上則無前
緯之數若水星小輪心在兩交之中星在小輪之上其
黃道緯為一度三十四分如星在小輪之下其緯為三
度三十三分若心在兩交上及近遠二處無前緯數
金水二星後緯說(第八章)
上言此二星有二緯皆從小輪生前緯業已觧之今借第
三章四圖以明後緯之理圖上小輪子午線恒于交線
平行為上三星小輪緯行之樞此
線上三星從本天與黃道為近為
遠又凡星在兩交之中子午樞線
之極皆在本道甲小輪心距大距
處子午樞線兩極不能在本道上
盖先所定小輪面恒于黃道平行則本輪于黃道兩交
中處之外二點不能為平行故子午線因以得小輪面
恒為黃道平行必不能在本天之上如甲心在本天上
子向如南午向如北
上三星本道離黃道不多則子午樞線兩極離本道亦不
多故其差可不算乃金水二星本道與黃道為一面而
子午兩樞離黃道有大緯數若星在兩交中之處子午
兩極不離黃道金星若在交上或南或北則離黃道為
二度三分若星距最遠即為一百三十七度則大離數
為二度三十三分水星在交上而小輪在樞線上九十
度距極遠處得為一度三十分其大離數在一百一十
二度從極遠起則為一度四十八分
系五星小輪或歲輪伏見輪之心釘于本天面上小輪上
下二半繇樞線活動如下半向南則上半向北為緯之
原又以樞線之直角線(庚己線也三星圖上為壬癸線)為軸若子往本
天左而北則午往本天右而南彼此相反
二系如甲心在兩交外及在交中處之外或星在庚子之
中如酉則星有二緯之類置庚在本道南置子在本道
北星在酉因子庚午上半向南星亦有南緯因庚子巳
下半向北星亦有北緯法曰以兩緯異類數相減所餘
存為實數
上所定數皆從實測乃第谷及其門人所說
以便算則于表上用中分及緯限其法與經度加減表中
有中分較分同類不再譯
新法算書卷四十二
