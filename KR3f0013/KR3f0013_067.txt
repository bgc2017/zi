新法算書卷六十七明徐光啟等撰
交食歷指卷四
食限第一
食限者日月行兩道各推其經度距交若干為有食之始
也而日與月不同月食則太隂與地景相遇兩周相切
以其兩視半徑較白道距黃道度人以距度推交周度
定食限若日食則太陽與太隂相遇雖兩周相切其兩
視半徑未可定兩道之距度為有視差必以之相加而
得距度故特論半徑則日食之二徑狹月食之二徑廣
論日食之限反大於月食之限以視差也
太隂食限
表中地景半徑最大者先定四十七分太隂半徑最大者
一十七分二十秒并得一度四分二十秒日月
兩道之距在此數以内可有月食(可食者可不食也)以此距度
推其相值之交常得一十二度二十八分為月食限推
法最大距度(四度五十八分半)與象限九十度若距度與交常
之弧也其最小者地半徑定四十三分月半徑一十五
分一十五秒并得五十八分一十五秒若距度與之等
者依前法推交常度得一十一度一十六分此限以内
月過景必有食(必食者無不食也)也抑此兩者皆論實望時之
食限耳若論平望其限尤寬如圖甲乙為黃道甲丙當
白道乙為地景心丙為太陰心月切
景在丁其最大兩半徑為乙丙得一
度四分二十秒則相值之甲丙
得一十二度二十八分為定望食限
設平望尚在前為戊則戊平望距丙定望最遠者二度
三十八分有奇為丙戊弧以加甲丙弧得甲戊一十五
度六分有奇為太陰切景之時以其心距兩交之度
西古史多禄某定實望之食限一十二度一十二分中
望之食限一十五度一十二分其所定視半徑最小之
食限一十度五十分
何謂平望距定望最遠得二度三十八分曰太陽均度最
大者二度三分一十五秒太隂均度最大者四度五
十八分二十七秒并得七度一分四十二秒為兩交
時日月以實度相距極遠之弧也從此太陰逐及于日
行訖七度二分此時間太陽又自行三十二分二十八
秒太隂又須逐及更行三十二分此時間太陽又行三
分弱共為三十五分以加太陽均度得二度三十八分
為日月之實會望距其中望也如圖甲乙為地心所出
過本輪心直線至黃道乙指中會太隂
實行在丙太陽實行在丁總丙丁弧七
度二分太隂行至丁太陽己過丁而
前又逐及之終合于己故丁己弧三十
五分加乙丁共得乙己中實兩會相距二度三十八分
太陽食限
表中太陽之最大半徑一十五分三十秒太隂之最大
半徑一十七分二十秒并得三十二分五十秒所
謂二徑折半也以此推相值之交常為六度四十分
是太陽不論視差不分南北正居實會之食限也苐日
食不在天頂即有高庳視差太隂每偏而在下交會時
以此差故或就近于太陽或移遠隨地隨時各各不同
安得以實度遽定日食之限乎測太隂交食時最大高
庳差得一度四分(因距遠五十四地半徑故)減太陽之最大高庳
差三分餘一度一分(此為太隂偏南之極多者凡日食時必有一方能見其然是為)
(大地公共之最大差)以加二徑折半得總視距度一度三十三分
五十秒外此即無日食在其内則可食依前法求食
限得兩交前後各一十八度五十分為兩大視徑折
半之限也若以小半徑求食限與前差度并得一度三
十一分有竒推相值之交周度一十七度四十八分為小
視徑折半之日食限若日月會入此限内者日必食但非
總大地能見必有地能見耳若以中會論食限又須加入
實會距中會之度其最大弧三度則中會有食之限二十
餘度如圖甲乙為黃道甲戊為白道太隂以實度在己
以視度在丙太陽乙與太隂丙視相切
于丁則己丙為高庳差己戊為東西差
而丙戊為南北差南北差之最大者一
度一分以加乙丙為總距度乙戊若
乙丙為大折半(二徑折半省曰折半)推得甲戊食限一十八度五
十分或以小折半乙丙加丙戊得甲戊一十七度四
十八分設中會更在前為辛得食限甲辛更多于甲戊
求北中界日食限
北中界者地居赤道之北南不至赤道北不至北極也今
依南方極出地十八度北方極出地四十二度定日食
之限則最廣者太隂距南其交常度七度三十一分太
隂距北其交常度一十七度三十五分為可食之限最
狹者太隂距南交常七度距北交常一十六度五十三
分為必食之限其所繇廣狹者因二徑折半有大有小
即相會時所當距度不同故所限交周度亦異也太隂
分南北而定最大日食之限有二義其一論地總本界
中有一方焉距北之最大者以十七度為限又有一方
焉距南之最大者以七度為限非謂一方所見距北可
得十七距南又可得七也其一論黃道度謂本界中有
地有時太隂或南或北距天頂最遠則其視距度最大
以加于太隂實距度得其最大限在北可至十七度在
南可得七度亦非謂諸宮交會皆可得七度十七度之
限也今試于本界中論地先論其極高四十度者又於
本地論時先論其不甚遠於天頂者如日月交會在夏
至鶉首宫初度設當時不會於正午其高庳差變為南
北差者必少而所增視距度亦少即所得者不為其最
大限必設實會正午月距黃道北得其高弧七十三度
二十八分以推高庳差一十八分八秒全變為太隂
南北差依法加於二徑折半得五十分五十八秒為
黃白兩道之視距度則所值交周度得一十度為順
天府北極同高地黃道本度月距北日食之最大限可
食也設月距南則二徑折半共三十二分五十秒反
減太隂南北差一十八分八秒得兩道視距一十四
分四十二秒所值交周止二度五十分為本地本度
月距南日食之大限可食也次論其甚遠于天頂者設
日月在冬至星紀宫初度會亦正午其高弧二十六度
三十分推得高庳差即南北差五十六分二十四秒
加二徑折半得黃北兩道總距一度二十九分一十四
秒為月實距南所推最大日可食之限一十七度二十
四分所以然者人目所見日月以兩心合會必在太隂
所離視道交黃道之處距其兩道實交尚一十一度又
本南北差減二徑折半得距度二十三分三十四秒相
當者得四度三十二分為太隂尚不及實交未過黃道
南而以視差故人目所見則已過交出日食限之外矣
如圖丙為太隂丁為太陽甲為黃白兩道
之實交論實距度則日月至甲宜相掩而
食今冬至南北差甚大太隂之視行循丙
乙視道尚在己距甲遠即己切太陽周入
日食之限後太陽丁行黃道至乙與太隂
視道相遇是為視交即二曜以兩心合會
能全食若更前至辛日月亦未及實交甲太隂實未過
黃道南而視行則己過太陽之南即丙不能掩日亦不
能切日不食矣可見太隂實距北在己為順天府同緯
地最大食限得一十七度有竒至辛遂出食限之外况
過甲而後實距南其視度距太陽甚遠安得尚有食乎
再于本界中論地論其極高一十八度者先設日月在
冬至星紀宫初度實會在正午得高弧四十八度三十
分高庳差全變為南北差四十一分五十八秒加二
徑折半總得兩道相距一度一十四分四十八秒外此
無日食在其内可食相值之食限一十四度三十二分
其食甚亦未至實交也若行至實交則太隂以視度過
交而南四十一分五十八秒矣以較二徑折半則視距
為大不已出兩食限之外乎安得有食設日月會于夏
至鶉首宫初度此在天頂北五度三十分得高弧八
十四度三十分推南北差得六分八秒以加二徑
折半得三十八分五十八秒為太隂入陽歷
兩道相距度二曜至此即以周相切推得日
食限七度三十一分若月距北則兩半徑減
南北差餘二十六分五十二秒僅得五度一
十分為日食限也如圖地居夏至之南目
視丙月則偏北故太隂之實度在黃道南為
本道上之乙與太陽之實度丁甚相遠却以南北視差
移而就近及以甲乙為食限二曜相掩必未至甲也若
其過實交甲至己在黃道北則因南北差見月更在北
與太陽相距更遠不復能相掩矣
太陽太隂越六月皆能再食
越六月者如寅月食申月得再食也如圖甲丙乙丁為太
隂離道交黃道于甲于乙甲丙乙為
其距北半圈餘乙丁甲為距南半圈
己庚戊辛皆為食限依多祿某隨迤
北諸方所定中會時甲己及乙戊入隂歷為日食限二
十度四十一分(地愈向北食限愈大故也)甲庚及乙辛入陽歷得
一十一度二十二分則限外弧己丙戊得一百三十九
度庚丁辛得一百五十七度一十六分越六月之中積
交周一百八十四度有奇(先去全周)則大于己丙戊及庚丁
辛兩弧故初月在食限内與正交相近者六月後則近
中交亦在食限内而日能再食若月食不論隂陽歷其
限皆一十五度一十二分則己丙戊弧庚丁辛弧皆一
百四十九度三十六分皆小于中積交周度故初月交
周度入己甲庚食限内後六月又在戊乙辛食限内而
月能再食
太隂越五月能再食越七月不再食
以距月之中積交周度與初月食限外之弧相比若度贏
者則此食限内能起彼食限内能止即兩皆有食若度
縮者則一起一止或在兩食限之外不再食矣如五平
月交周得一百五十三度二十一分(去全周己)月食于高庳
中處其實限一十一度三十分南北同得限外無食
之弧一百五十七度亦南北同是皆大于交周弧則五
平月中不可得兩食矣亦有可兩食者則大月也太陽
躔赤道南在其最庳左右必速行同時太隂去全周在
其最高遲行必得定朔策少月大交周弧亦大夫五月
之平朔策去太隂全周得一百四十五度三十二分中
分之左右并得太陽均度四度三十八分又太隂五月
自行一百二十九度五分中分之以最大加減得其
并均度八度四十分太陽均度應加(實度距最庳左右比平度遠故)
太隂均度應減(設月逐日實未追及故)得日月以實行相距總弧
一十三度一十八分為月逐日未及之弧如圖太陽從
秋向春行本天小半周以當黃道
正半周必速行以甲乙直線中分
其平行左右各得丙丁均度太隂
在本輪自戊過最高辛至己遲行
以甲辛平分其遲行弧左右得壬
辛及庚辛均度日月兩均度不同類一加一減并之得
一十三度一十八分為太陽以實行在前太隂以實行
在後之弧而太隂逐太陽行一十三度此時間太陽更
行一度六分以并于太陽均度總得五度四十四分
為五大月過五平月之度亦為實交周過平交周之度
以加平交周一百五十三度二十一
分得一百五十九度五分較食限
外之弧羸二度五分則月食于甲
乙限内為壬距乙甚近而限外交周度壬庚越五月復
可食于庚然食之分數少矣
又證太隂越七月不能復食者則小月也月大或平即
交周弧大于食限外之弧不可得食今太陽在其最高
左右遲行太隂在其本輪最庳左右速行因而成小月
夫七月之平朔策得二百三度
四十五分同時太隂自行一百八
十度四十三分如圖甲乙分日
月平行甲辛分太隂自行太陽左
右各得最大均度丙丁并為四度四十二分應減(實度距最)
(高左右此平度近故)太隂均度壬辛及庚辛并為九度五十八分
應加(設月以實行過太陽故)一加一減并兩均度得一十四度四
十分為太隂過太陽之弧此時間太陽亦行一度一
十分以加其均度得五度五十五分是為七小月間實
行不及其平行之度又為七月間交周
平行之弧所減以成七小月實行之度
今以平行二百一十四度四十二分去
減五度五十五分得二百八度四十七分以加于食
限外之弧(此第論太隂在其高庳中處甲丙左右四食限)為戊乙壬或己庚丁
僅得二百三度小于七小月之實交周二百八度
有奇則月初食在戊丁限内後七月不能于己壬限内
再食也
太陽越五月或七月皆能再食
此越五月能再食者必大月也其間交周實行可得一百
五十九度五分設日月在高庳中處得二徑折半三
十二分二十秒設太隂距度亦正得三十二分二十
秒則以前法求得距交六度一十二
分當在乙或在丁而乙丙丁弧乃得一
百六十七度三十六分若太隂絶無視
差者即食限外之弧乙丙丁大于實交周弧八度三十
一分日月合會先在甲乙弧内有食越五大月復會必
不能及丁戊為再食矣然太隂既有南北視差則以交
周度不及食限内之弧八度三十一分平分之兩加于
食限得甲己及戊辛各一十度二十八分而太隂在
己或在辛皆距黃道五十四分三十秒減二徑折半
餘視差二十二分三十秒倍之得己及辛兩視差共
四十五分則諸方能得南北差及此分者所見太隂必
偏南下掩太陽得有食也今所論五大月太陽速行先
于太隂一十三度一十八分又于太隂逐及時間行一
度六分總得一十四度二十四分太隂行盡此度乃
及日須一日九刻是為五大月過五平月時刻則五
大月得一百四十八日一十八小時故先定朔在酉正
後必在午正若先在午則後在卯又太陽五大月行一
百五十一度以最庳平分左右得先定朔在壽星宫二
十一度次定朔在娵訾宫二十一度諸方地面得極高
二十餘度見太隂離是二壤值是二時
南北視差并得四十五分則越五月得
再食此外極出地愈高南北差愈大食
限愈寬凡交周在黃道北入甲己食限越五大月必入
辛戊食限人居赤道北者可見兩食或交周在黃道南
入戊壬食限越五大月必入庚甲食限入居赤道南
者可見兩食
謂太陽越七月而再食則小月也否則交周度大于
正交及中交之總食限而先在内後必
在外不食矣若七小月間交周行依前
得二百八度四十七分而設無南北
差者則以日月兩半徑為食限得甲乙及戊丁各六
度一十二分而總乙己丁弧一百九十二度二十四
分小于交周一十六度二十三分即太陽先食于丁
戊限内越七月後必己出甲乙限外亦不食也既常
有南北視差則以較餘交周弧一十六度二十三分
平分之以加于甲乙及戊丁得甲壬及戊癸二限各
一十四度二十三分而壬己癸與交周弧相等又甲
壬及戊癸一十四度二十三分得相值之距度一度
一十三分三十八秒減二徑折半得四十一分一十
八秒為各視差倍之得一度二十三分則諸方有此
視差者得有食也今所論七小月太陽遲行後于太
隂共一十四度四十分為太隂一日五小時所行
之弧是一日五小時者七小月不及七平月之時刻
也總七小月得二百五日一十二小時故越七月
得再會先會在卯後會必在酉又太陽行七小月實
得一百九十八度(前已證)從最高平分之得先會太隂
在陬訾宫二十七度後會在壽星宫一十五度則凡
離是二壤值是二時所見太隂南北視差并得一度
二十三分者必越七月得再見日食也此為極出地
三十四度以上盖距赤道愈遠視差愈大所見食分
愈多矣
食分第二
欲知此月内有無交食則以食限求之(見上文)欲知此食食
分幾何則以距度求之距度者在月食為太隂心實距
地景之心兩心愈相近月食分愈多在日食為日月兩
心以視度相距其近其遠皆以目視為凖不依實推盖
定朔為實交會天下所同而人見日食東西南北各異
所以然者皆視度所為也日食詳說見後篇此先解月
食分則論定望實會人所見者東西九服各異南北天
下不殊也如左
太隂食甚分數
太隂在食限内過地景其兩心最相近時為食甚而食分
必多欲知食甚之處用距度求之盖距度與地半景及
月半徑相減得月入景之分(此言分者天周度數之分非平分月徑之分也稱分)
(有二類見下二文)如兩半徑得一度距度四十分相減餘二
十分為所求月入景之分也但距度與半景或等或不
等若過不及之分小于月半徑則月不全入景而止食
其半或太半或少半而己若距度小于半景者為太隂
之正半徑則雖全食隨復生光其食分即太隂之全徑
以月自行推之若絶無距度即太隂遇景正在兩交則
并其兩半徑可推月食之分也
假如甲乙為地景(定望時月)
(入此則失光亦名闇虚)之半徑乙
丙為太隂半徑總得甲
丙為月食限限者乙點為二周相切之處食從乙點起
漸入漸大若兩周相分于乙點則不食也食有三等一
曰不全食二曰全食三曰正食不全食者如一圖甲丁
為黃道丁辛當白道月心在辛即入景者半是為半食
或月心在庚則如二圖入景者大半是
為大半食或在戊則入景者少半為少
半食皆不全食也求食分法以距度減
二徑折半如圖甲己與甲丙等為二徑折半甲戊為距
度以甲戊減甲己餘戊己戊己與戊庚恒相等故于二
半徑減距度即得其入景辛庚為此食之分也全食者
如三圖月心在戊距度
甲戊兩道如前而距度
入于半景者為太隂之
半徑戊己則己庚入景之分為全徑但全入以後太隂
或向交行欲至丁或離交行欲至辛其周旋出景外則
無既内分矣
以上二者皆有距度則皆不食于交點皆偏食也若如
第四圖太隂食甚時絶無距度則月心
與景心皆會于甲甲乙為半景徑甲戊
為平月徑兩半徑并為甲丙設甲乙丙
為黃道甲丁為白道太隂從丁行以戊邊至甲己全入
于丁甲半景之内矣又行至邊及戊乃食甚故更得甲
戊為既内分總得丁戊兩半徑并為此食之分此月食
之最大食于交點者也正食也
食分二類
求食分之大幾何有二類其一為天周度數之分如上文
所論者皆是也月食之最大者可得一度四分有奇
其一為太隂本徑之分則惟歷家所命如命月體之全
徑為十二平分則最大食得二十二分五十四秒也如
命為十平分則最大食得一十九分五秒也又此二
類者皆係太隂及地景之視徑雖距度同分而大小多
寡猶多變易設距度恒為二十五分因太隂自行在最
高得月食度數之分為三十三分一十五秒太隂在最
庳得食度數分為三十九分二十秒其自行在一宫
或在一十一宫(俱近最高)得三十三分三十八秒在二或十
宫得三十四分三十六秒在三或九宫得三十六分在
四或八宫得三十七分三十秒在五或七宫(俱近最庳)得
三十八分四十五秒如前法以太隂半徑半景并每去
減二十五分即得此食分之數他距度依此推之其所
繇漸漸有差者則因太隂距其最高愈遠則視徑愈大
故也又平分本徑亦有多寡有大小盖太隂在最庳其
全體之天度分為三十四分四十秒得平徑一十
分設食甚正在交點無距度則二徑折半得天度一度
四分二十秒推總食之平徑分得一十八分三十
四秒而一平徑分當天度三分二十八秒又設太隂在
高庳之中食甚距度如前其平徑亦一十分以兩半
徑推總食得一十八分四十四秒而一平徑分當天度
三分一十五秒與前不同則以視徑故更設太隂在最
高其視徑更小僅得天度三十分三十秒食甚在
交皆如前亦得平徑一十分而所推總食分更多于
前為一十九分五秒則一平徑分當天度三分三
秒可見距度同平分徑同而食分不同者月自行有高
庳其去地之遠近異視徑亦異故也
求月食徑分
太隂入景以本徑分明暗之限為人目所見之分若全食
更加入景之餘分(即既内分)推得總食分則距度能翕張其
二徑為食分多寡之緣也今或依第三卷所定太隂及
地景視徑表用引數求之并而去減其距度則太隂視
徑與十平分若其二半徑減距度之餘
分與食分或依第二卷前所設求太隂
均度之圖用甲乙丁三角形求之盖乙
甲丁太隂均度角之正弦與乙丁直線
若甲乙丁總自行餘弧角之正弦與甲丁直線既得甲
丁為太隂距地遠次求太隂視徑則其距地遠甲丙與
太隂實徑之正弦丁乙若
全數與丁丙乙角之切線
次以太隂半徑與地半景
大小之比例為一五與四三推地景視半徑盖一
五與四三若太隂視半徑之正弦與景視半徑之
正弦也既得視半徑用三率法如前推算食分欲用表
則於引數查視半徑而以月視徑及兩半徑減距度之
餘數查食分然表中列數從引數出其理一也
求月食面積分
前論月食分皆目可見器可測之視徑分也若求其不全
食之面入景之分則有别法設甲為地景之心乙為太
隂之心以距度得其兩心相距為甲乙直線又先得甲
丙為地景視半徑得乙丙為太隂
視半徑則甲乙丙三角形内有其
三直線可求三角又甲乙丁三角
形與甲乙丙三角形等則以丙甲
丁總角得丙戊丁弧亦以丙乙丁總角得丙乙丁弧今
欲以徑與圈之比例推丙戊丁及丙己丁兩弧與其本
圈半徑同類之分若干(弧曲線與直線異類以周徑法變曲線分為直線分故曰同類)
其法以甲丙及丙戊得景中丙甲丁兩半徑弧形(兩半徑弧)
(形者兩半徑為兩腰弧為底求得其容積也說見測量全義第三卷)亦以乙丁及丁己得
月上丙乙丁兩半徑弧形又丙丁直線為等腰兩三角
形之公底線求其半得丙辛以乘甲辛得甲丙丁三角
形之積以乘乙辛得乙丙丁三角形之積次以兩三角
形之積各減其兩半徑弧形之積所餘丙戊丁己長圓
形為太隂入景之面可得其餘不入景之面也
假如崇禎五年壬申九月十四日夜望月食四分四十
二秒食甚太隂距度四十四分其視半徑一十六分二
十五秒地半景四十三分二十
三秒設甲乙為距度乙丙為月
半徑甲丙為景半徑則最大線甲乙與餘兩腰線甲
丙丙乙若兩腰線相減之餘線甲丁與大線之分也
即算得大線之分甲戊以其餘平分之為戊辛辛乙
次從丙作丙辛必為甲乙
之垂線矣既得各線如圖
皆通為秒以求甲角及乙
角則甲辛與全數十萬若甲丙與丙甲辛角之割線
算得甲角二十一度四十分倍之得四十三度二
十分為丙戊丁地景之弧又辛乙與全數若乙丙
與辛乙丙角之割線算得乙角七十七度六分倍
之得一百五十四度一十二分為丁己丙太隂周之
弧次求其各與本圈半徑同類之分則月徑及地景
徑各與其本周若七分與二十二分也推得地景周
一六三六一月周六一九一因此用丙戊丁及丙己
丁兩弧各求其本圈徑同類之分則全周一六三六
一與所截丙戊丁弧之分若全
周三百六十度與本截弧四十
三度二十分算得一九六九
為丙戊丁弧其半九八四為丙戊半弧也又太隂全
周之分六一九一與丙己丁弧之分亦若三百六十
度與本截弧一百五十四度一十二分算得二六五
一為丁己丙弧半之得一三二五為丙己半弧也次
以甲戊乘丙戊得丙甲丁地景兩半徑弧形之積二
五六一三五二以乙己乘丙己得丙乙丁太隂兩半
徑弧形之積又丙甲辛角之切
線(乙丙也)與丙辛若全數(甲丙也)與
甲辛得丙辛九六則彼此求
兩等邊直線三角形之積與求兩半徑弧形之積通
為一法得甲丙丁三角形之積二三二二二四乙
丙丁三角形之積二一一二各減其兩半徑弧
形之積得丙辛丁戊分圈形之積二三九一一二丙
己丁辛一九三九二五并之得總數一三三三
三七即丙己丁戊全形之積也又以太隂半徑九八
五乘其半周三九得三四八五七五與總數比
得太隂入景之面與其未食之面若一十三分與三
十分也
食甚前後時刻第三
食甚前初虧也食甚後復圓也兩限間之時刻多寡其緣
有三一在太隂本時距度因距度或多或寡每食不同
即太隂入景淺深不同淺則時刻必少深則時刻必多
其二在月及景兩視半徑半徑小太隂過之所須時刻
少半徑大太隂過之所須時刻多其三在太隂自行自
行有時速有時遲雖則距度同視徑同而自行遲疾不
同即所須時刻不同矣推距度及視徑皆依前所設法
此專求太隂實行以定食時刻分
月食起復行度
太隂入景自初虧至食甚之弧與其出景自食甚至復圓
之弧兩者略相等故求其一倍之得在景之總弧如圖
甲為景心躔甲乙黃道乙
丙為白道太隂心至丁為
初虧在丙為食甚復圓在
戊丁戊者周天之弧也而所截弧極小故作直線用之
人甲乙丙三角形也而乙角極小乙丙與乙甲略等故
作平行線用之因而甲丙可為垂線因而丁丙與丙戊
亦可為等今自甲出兩直線為甲丁為甲戊皆當太隂
地景之兩半徑而甲丙為太隂距度故甲丁戊三角形
以甲丁方減甲丙方得甲丁方其根為太隂初虧至食
甚行過太陽之弧若不用開方則有别法以角求對邊
線如甲丁線與丙直角若甲丙線與甲丁丙角既得丁
角餘為丁甲丙角則丙直角與甲丁線若甲角與月行
景之半線丙丁也雖食分不同或半月入景或全體在
景求初虧至食甚之弧恒倣此次求食既至食甚亦倣
此倍之得太隂全入景至生光及復圓之總弧如圖甲
乙為黃道乙丙為白道太
隂心行至丁則全入景既
至戊即生光得丙丁及丙
戊略相等故先得丙丁倍之即丁戊也此則以甲丙為
距度甲丁為地半景減月半徑之餘于甲丙丁三角形
用此兩線及甲丙丁直角推丙丁線與前同法若欲精
求之不聽甲乙乙丙為平行仍作兩線斜交於乙太隂
初虧在丁食甚在丙復圓在戊丙丁是太隂在景之半
為距交一十二分之一即作丁庚線與甲乙平行取丙
庚亦丙甲距度一十二分
之一以減甲丙得甲庚是
太隂初虧之距度以加甲
丙得甲己是太隂復圓之距度次以甲丁甲庚兩線及
庚直角求得庚丁線以庚丁庚丙兩線及庚直角求得
丙丁線為初虧至食甚行度後以甲己甲戊兩線及己
直角求得戊己線以戊己己丙兩線及己直角求得丙
戊線為食甚至復圓行度也
食甚距度線與白道當為垂線
求食時刻設太隂食甚前行度與食甚後行度等即距度
線必當為白道之垂線不然者必行度前後不等而時
刻亦不等如圖甲乙為白道甲丙為黃道太隂在丁自
庚黃極出線過丁月為庚丁弧至戊黃
道指太隂實度在戊因太隂在丁得交
常分甲丁而庚丁與庚乙若甲丁與甲
戊(皆用正弦算)若得甲丁四十五度與甲戊
最差之限得六分(甲戊少于甲丁在圖為己丁)若甲丁在食限内其
與甲戊差又不及三分矣因兩道之最大距不過五度
故也設甲丁弧得二十度而以甲乙與乙丙之比例
推甲丁與丁戊得丁戊距度一度四十二分今作戊己
與甲乙為垂線又以甲丙與丙乙之比例推甲戊與戊
己亦得戊己相距一度二十四分可見丁與己見有差
戊己與戊丁有微差不足見也今不用戊丁開方而用
戊己又以戊己平分太隂入景與出景之弧其不得有
差甚眀矣
太隂食在景時刻
前第二卷論月食以食甚時為主于食甚前之初虧至食
甚後之復圓總推定時刻分秒其法以太隂在景中行
度變為時刻如先得食甚前行度求所當初虧至食甚
時刻倍之得其餘行度亦變時刻皆依先所定行度用
比例法推算也如崇禎五年壬申三月望太隂初虧至
食甚行四十分一十六秒欲變時用三率法太隂行
三十三分一十一秒得一小時今四十分一十六秒
應得一時一十二分四十三秒但太隂自行恒異平行
食時間恒不居本輪之一處故所用一小時之行分以
定食間行之時不得用平行必須考將食之實行查太
隂實行時表法恒以自行宫度得一小時之實行每度
所值各各不同如太隂平行一時得三十分二十九
秒以本時自行求均度或加或減于平行得實行若加
減度表對自行初宫三十二分四十秒得均度二分
四十六秒以減三十分二十九秒得二十七分四十
三秒為表中相當引數初宫初度之率也加減度表對
自行一宫三十二分四十秒得均度二分二十五秒
以減一小時之平行餘二十八分四秒為相當引數
一宫及一十一宫之率也其餘皆倣此第自行在本輪
最高左右必減均度得一時之實行在最庳左右必加
均度得一時之實行耳
既以實行推定總時刻則以食既至食甚之時減先定
食甚時刻分秒得食既時刻分秒以相加得生光時刻
分秒又以減食甚前總時得初虧以相加得復圓又以
初虧減復圓得總食之時刻分秒若初虧在子時前復
圓在子時後則即以丑初為十三時(午正起算用小時)丑正為
十四時如是接續減之
交食圖義第四
求日月失光之面向何方位則有兩緣其一從太隂距黃
道度作大圈令過太隂太陽兩心(此日食也)或太隂與地景
兩心(此月食也)下至地平周遭移指交食所向之方也其二
黃道斜交于地平日月隨之行遇食必有時向東南西
北有時向東北西南也欲繪交食圖必先察日月所向
起復方位苐舊法祗以隂陽二歷分别南北殊粗率今
法必可得其度分頗為繁細耳
距度變日月食所向方位
太隂食起復之間以本行屢遷其度分即作過兩心(月心地景)
(心也)大圈至地平時刻各異所向方位亦時刻各異欲盡
推之其多無數故當求其初虧食既食甚生光復圓五
向而止如圖甲為地景心甲乙為黃道戊丙
為白道兩道之大距不遠故作平行線論初
虧太隂在丙食既在丁食甚在戊即甲丙甲
丁甲戊皆過月地景兩心之弧因太隂漸近
于地景心甲其距度遠近漸次不同而乙甲
丙角乙甲丁角乙甲戊角之小大亦不同則太隂所向
地平之方位度分亦不同故恒以本距度推本角如甲
丙初虧之距為半景月半徑并之甲丁食既之距為半
景減半月徑之甲戊食甚則為太隂之正距度也甲戊
丁角可當直角不論其甲戊線與甲丙戊對角若甲丙
線與丁戊甲直角得甲丙戊角與乙甲丙角相等(乙甲丙為)
(所求)又甲丁戊三角形依此法推甲丁戊角與乙角丁角
(此為所求)相等而食甚乙甲戊為直角故在甲諸角其線不
等即所向方位不等論日食則甲丙為日月兩半徑甲
戊為太隂距太陽食甚之視度以求甲丙戊角向下皆
同前法今更作圖甲為景心乙丙為黃道若太隂初虧
在乙其入景之面必正向東若復圓
在丙(初虧在乙復圓必不在丙故曰若指他食也)其出景
之面必正向西皆無距度故若其距
北在丁或在戊即入景之面向東南
或西南若其距南或在己或在庚即入景之面向東北
或西北也論日食設甲為太陽心其理同此但出入之
面所向與月食所向正相反此為異耳
黃道出没變日月食所向方位
黃赤兩道之兩交切地平若一在正卯一在正酉不偏南
北即諸方俱無闊度矣外此或黃道距南或距北其距
漸多其出没之闊度去離卯酉亦漸多又南北極愈高
其相離更遠如北極出地三十六度黃道度去離春秋
分或南或北一宫其闊度左右各一十四度一十五分
若去離二宫則更遠其闊度各二十五度一十三分最
遠者得二十九度二十九分若北極出地四十度即一
宫得闊度一十五度四分二宫得二十六度四十五
分最遠則三十一度一十九分也太隂既隨黃道行其
食也亦必依其闊度則起復之所向方位太隂亦必依
闊度之左右也今欲定其多寡如圖南西北東為地平
圈丁甲戊為黃道食時得闊度戊距正
東若干太隂心在丙景心在甲過兩心
之庚甲己大圈指己因戊黃道度距正
東遠己隨之距正東亦遠而丙月之初
入景所向為己也今求東己弧先設辛為天頂出高庳
弧過甲至壬為頂極圈又作一癸午弧與甲庚為直角
次甲乙丙小三角形有乙丙距度有甲丙兩半徑有甲
乙丙直角依比例推得甲角次以食時及甲景所躔黃
道度得戊甲辛角即得其餘辛甲乙角又得辛甲乙所
分之辛甲午角(减乙甲丙小角)次甲辛午三角形有甲角有午
直角又以北極高及黃道距赤度得甲辛弧可推得辛
午線以加辛癸象限得午癸總弧為午己癸角其餘角
為甲己壬也而己甲壬為辛甲午之對角甲壬為辛甲
之餘弧因可推壬己弧又戊甲壬三角形有原推之甲
戊有甲壬戊直角有乙甲辛相對之壬甲戊角因可推
壬戊弧去減先得之壬己餘己戊為所求太隂初入景
所向東南維之地平經度以加初所得東戊弧則得東
己總弧
月食圖
西歷恒推日月食所向方位以其所虧及復圓距度作圖
求距度食甚前與食甚後為一法以太隂自初虧至食
甚之實行加入太陽同時所行分秒得太隂初虧至食
甚在景之總分以加前所定食甚交常度得復圓交常
度以減得初虧交常度次求初虧距度則全數與其交
常度若黃白之大距度與其距度求復圓距度倣此
假如崇禎五年壬申三月望太隂初虧至食甚景中行
過太陽四十分一十六秒為時四刻一十二分四十
三秒同時太陽行二分五十七秒以加前行得四十三
分一十三秒為太隂在景之總行其食甚交常度為過
中交八度三十五分五十八秒以加太隂總行四十三
分一十三秒得復圓交常度一十度一十九分一十
一秒其正弦一七九一四以減得初虧交常度七度五
十二分四十五秒其正弦一三七一算得太隂初虧
距度四十一分復圓四十九分三十秒若用表以時
分查太陽本行以交常度查太隂距度更易得矣
欲依本食作圖其外大圈之半徑為月半徑地半景并
得一度四分三十二秒(量用比例規或先平分一直線)内取食時所
得地半景(此為四十六分三十五秒)作内圈以
當景次查距度此食在南初虧四
十一分復圓四十九分得太隂初
在乙後在丁食甚亦依其距度在
丙為食之定分圖上下左右書四
方其起復所向方位必與天合也
新法算書卷六十七
