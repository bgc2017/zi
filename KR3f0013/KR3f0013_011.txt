測天約說叙目
測天者脩歷之首務約說者議歷之初言也不從測候
無緣推筭故測量亟矣即測候推筭亦非甚難不可幾
及之事所難者其數曲而繁其情密而隠耳欲御其繁
曲宜自簡者始欲窮其密隠宜自顯者始約說之義則
總歷家之大指先為簡顯之說大指既明即後來所作
易言易知漸次加詳如車向康莊此為發軔已又古之
造歷者不欲求明抑將晦之諸凡名義故為隠語諸凡
作法多未及究論其所從來與其所以然之故牆宇既
峻經途斯狹後來學者多不得其門而入矣此篇雖云
率略皆從根源起義向後因象立法因法論義亦復稱
之務期人人可明人人可能人人可改而止是其與古
昔異也或云諸天之說無從考證以為疑義不知歷家
立此諸名皆為度數言之也一切遠近内外遲速合離
皆測候所得舍此即推步之法無從可用非能妄作安
所置其疑信乎若夫位置形模實然實不然則天載幽
玄人靈淺尠誰能定之姑論而不議可矣都為二卷共
八篇如左
新法筭書卷十一明徐光啟等撰
測天約說卷上
首篇
度數之學凡有七種共相連綴初為二本曰數曰度數者論物
幾何衆其用之則筭法也度者論物幾何大其用之則測法量
法也(測法與量法不異但近小之物尋尺可度者謂之量法遠而山岳又遠而天象非尋尺可度以儀象測知之謂之測)
(法其量法如筭家之專術其測法如算家之綴術也)既有二本因生三幹一曰視人目所
見一曰聽人耳所聞一曰輕重人手所揣耳所聞者因生樂器
樂音手所揣者因生舉運之器舉運之法惟目視一幹又生二枝
一曰測天一曰測地七者在西土庠士俱有專書今翻譯未廣
僅有幾何原本一種或多未見未習然欲略舉測天之理與法
而不言此理此法即說者無所措其辭聽者無所施其悟矣
七者之中音樂與輕重别為二家故兹所陳特舉其四曰數
曰測量曰視曰測地四學之中又每舉其一二為卷中所必
需其餘未及縷悉者俟他日續成之也為他篇所共賴故列
於篇次之外曰首篇欲知他篇須知此篇故又名須知篇
數學一題
比例者以兩數相比論其幾何
比例有二一曰相等之比例一曰不等之比例若二數
相等以此較彼無餘分名曰等比例也若二數不等又
有二一曰以大不等一曰以小不等如以四與二相比
四之中凡為二者二是為以大即命曰二倍大之比例
也如以二與四相比倍其身乃得為四是為以小即命
曰二分之一之比例或命曰半比例也
測量學十八題
第一題至十四題論測量之理
第十五題至第十八題論測量之法
幾何原本書中論線論面論體今第一至第五論線也
第六至十四論體也此書中不及面故不論面
幾何原本中多言直線圜線其理易明今不及論論其
稍異者五題前二題言獨線後三題言兩線
第一題(獨線一)
長圓形者一線作圈而首至尾之徑大於腰間徑亦名曰
瘦圈界亦名撱圈
如甲乙丙丁圈形甲丙與乙丁兩徑等即成圈今甲首
至丙尾之徑大於己至庚之腰間徑是名長圓
或問此形何從生荅曰如一長圓柱横斷之其斷處為
兩面皆圓形若斷處稍斜其兩面必稍長愈斜愈長或
稱卵形亦近似然卵兩
端大小不等非其類也
(指其面曰平長圓若成體曰立長圓)
第二題(獨線三)
蛇蟠線者於平面上作一線自内至外恒平行
恒為圈線而不遇不盡如上圖自甲至乙者是
旋風線者於平圓柱上作一線亦如蛇蟠但蜿蜓騰凌而
上如旋風也
如上圖自甲至乙者是
螺旋線者於球上從腰至頂作一線如蛇蟠而漸高如旋
風而漸小
如上圖自甲至乙者是
此書獨用螺旋線欲解其形勢故備言之
第三題(下三題言二線者或直或不直或相遇或相離)
二線相遇者有三但相遇而止名曰至線因至線在所至
線之上故又曰在上其割截而過者名曰交線亦曰割
線亦曰截線其至而不過又不止者名曰切線其至線
而有所分截者亦稱割線或曰截線或曰分線
如上圖甲乙線與丙乙丁線丙乙丁
圈相遇至乙而止則甲乙為至線又
曰丙乙丁上線
如上圖甲乙線截丙丁於戊己庚
線截辛壬癸圈於辛子丑寅圈截
丑卯寅圈於丑於寅皆名交線
又如上圖甲乙線遇丙丁圈於
丙戊己庚圈遇戊辛壬圈於戊
皆名切線
如上圖甲丙線分甲乙丙圈者曰分圈線亦
曰割圈線亦曰截圈
第四題
兩線不相遇而相離之度恒等名曰距等線(或稱平行線侶線俱通用)
如上三圖甲至己乙至戊丙至丁
其相離之度俱等
第五題
兩線相遇即作角
本是一面為兩線所限限以内即成角也
如上圖甲乙與乙丙兩線相遇于乙即包一
甲乙丙角(第二字即所指角)
其球上兩圈線相交亦作角如上圖甲丙乙
丁兩線交而相分于戊即成甲戊丁丁戊丙
丙戊乙乙戊甲四球上角也
第六題
自此至第十四題皆論體諸體中球為第一此書所用
獨有球體故未他及(凡物之圓者皆名球諸題中名義凡立圓物皆有之非獨天也)
第六至第八言球内之理第九至十四言球外之理
球之内有心心者從此引出線至球面俱相等
如上圖甲乙丙球丁為心從丁引出線至甲
至乙至丙各等即作百千萬線皆等
第七題(球内)
徑者一直線過球心兩端各至面半徑者從心至面
如上圖甲乙球丙為心一直線過丙兩端
至甲至乙即甲乙為徑線其丙乙丙甲皆
為半徑線
第八題(球内)
球不離於本所而能旋轉則其一徑之不動者名為軸軸
之兩端名為兩極也凡一球止有一心凡球之轉止有
一軸其徑甚多無數可盡
如上圖甲乙丙丁球戊為心乙丁過心此
球從甲向丙丙又向甲旋轉而不離其處
則乙戊丁直線為不動之處是名軸也乙與丁則為兩
極球心若離于戊點如己則從心所出兩半徑線如庚
己己辛必不等故曰止有此心凡軸皆利轉若有二軸
二俱轉即相礙一不轉即非軸故曰止有一軸從心出
直線苟至面皆徑也故曰無數
第九題(球外)
球之面可作多圈圈有大有小大圈者其心即球心若從
圈剖球為二則其圈之徑過球心也各大圈從圈面作
垂線各有其本圈之軸與其兩極
如圖甲乙丙丁球上作甲戊丙己大圈其
垂線乙丁即乙丁為本圈之軸乙丁兩點
即其兩極故大圈在兩極間離兩極俱等
第十題(球外)
小圈者不分球為兩平分不與球同心其去兩極一近一
遠愈近所向極愈小愈近心愈大
如上圖甲乙為大圈丙丁戊己庚皆小圈
也故一大圈之上之下可作無數小圈衆
小圈之間止可作一大圈
第十一題(球外)
圈不論大小其分之有三等
三等者一曰大分一曰小分一曰細分如兩平分之為
半圈四平分之為象限此大分也每象限分為九十度
此小分也每度又析為百分每分為百秒遞析為百至
纖而止西歷則每度析為六十分每分為六十秒遞析
為六十至十位而止此細分也
第十二題(球外)
兩大圈交而相分為角欲測其角之大從交數兩弧各九
十度而遇過極之圈兩弧所容過極圈之弧度分即命
為本角之度分
如上圖戊丁乙為過極圈有甲乙丙甲丁
丙兩大圈交而相分于甲於丙問丁甲乙
角為幾何度分之角法從甲交數各九十
度而遇過極之戊丁乙圈為甲丁甲乙此兩弧間所容
過極圈之分為丁乙弧如丁乙六十度即命丁甲乙角
為六十度角
第十三題(球外)
凡大圈俱相等兩大圈交而相分其所分之圈分兩俱相
等
凡大圈必于本球之腰腰者最大之線也凡最大之線
止有一不得有二故辰轉作無數大圈俱相等圈既相
等則以大圈分大圈其兩交線必在球之腰此交至彼
交必居球之半故無數大圈各相分所分之兩圈分各
相等有不等者即小圈也
第十四題(球外)
大圈俱相等故所分之度分秒各所容皆相等小圈各不
相等故度分秒之名數等其所容各不等
如上圖甲乙己為大圈丙丁戊為小圈大
圈既相等即多作大圈皆與甲乙己圈等
而各圈之甲至乙其度皆等若丙丁戊小
圈既與甲乙己大圈不等則甲至乙與丙至丁同名為
若干度而所容之廣狹不等
第十五題(以下四題言測量之法)
長方面其中任設一點欲定其所在為何度分作經緯度
求之法曰先平分其長為若干度分名經線次平分其
廣為若干度分名緯線經與緯每度分之小大俱等次
視經緯之線其過點各若干度分即命為點所在之度
分
如上圖甲乙丙丁長方形欲知戊點所在
先從乙向丙作距等經線次從乙向甲作
距等緯線次視戊點在經緯線之交為是
何度即命曰在經度之四緯度之八也(乙至丙丙點得命為第六乙點)
(不得命為第一而命為初歷家言算外者俱准此)
第十六題
其在球也亦如之球之中任設一點欲定其所在為何度
分亦先作球之經度
法曰先於兩極之間作一大圈為腰圈平分腰圈為三
百六十度從各度各作一過極大圈即半圈平分為一
百八十度是為腰圈上之經度
如上圖甲乙丙丁球乙丁為兩極於其
間作甲戊丙己腰圈從戊向丙丙向己
各作過極大圈即乙庚丁乙辛丁等線
皆腰圈上之經度
第十七題
次作球之緯度即定所設點在何度分
腰圈之兩旁有兩極從腰圈向極分為九十度每度各
作一距等小圈漸遠腰漸小至極而為一點即第九十
小圈也次視經緯兩線之交命所設點在何度分
如圖甲乙丙丁球上依前題既作甲庚丙甲辛丙各經
線次於乙戊丁腰圈上向甲極分為九十
度每度各作一距等小圈如壬子癸丑之
類皆緯圈也次視經緯各遇點之交從腰
圈線考其經度從過極線考其緯度即命所設己點在
從戊向丁之第四經圈從戊向甲之第三緯圈
凡言度者各有二義其一一度之廣能包一度之地是
其容也其一自此度至彼度各以一點為界是其限也
腰圈度之容以各過極度之線限之過極度之容以各
距等線限之
凡圈互相為經亦互相為緯如以過極為經則距等為
緯若以距等為經則過極為緯如幾何原本之論線互
相為直線互相為垂線也
第十八題
論緯圈以大圈為宗
過極經圈皆大圈也皆等距等線限之諸度分之容亦
等距等緯圈皆小圈也各不等過極圈限之諸度分之
容愈近極愈狹至極而盡矣故緯度之容等于經度者
獨有腰圈一線獨有初度初分初秒之一率過此以上
無不狹也故當以大圈為宗大圈左右諸緯圈之上凡
言經度之容者皆從此推減之圈愈小度愈狹即差愈
多也
視學一題
凡物必有影影有等大小有盡不盡
不透光之物體前對光體後必有影焉若光體大於物
體其影漸遠漸殺銳極而盡若光體小於物體其影漸
遠漸大以至無窮若光物相等其影亦相等亦無窮
測地學四題
第一題
地為圓體與海合為一球
何以徵之凡人任於一處向北行二日半則北方之星
在子午線上者必高一度次後二日半復高一度恒如
是為相等之差向南行亦如之知從南至北為圓體也
如上圖甲為北星
丁為南星乙辛丙
圈為地球人在乙
則見甲正在其頂
至戊則少一度矣從戊至己與乙至戊道里等又少一
度矣迨至辛則不見甲至壬則反見丁安得非圓體乎
若云地為平體則見星當如癸從丑向寅至辰宜常見
不隠又丑至寅寅至卯若見子之高下所差等則道里
宜不等(别有算數)安得有時不見又恒為相等之差也
若人東行漸遠則諸星出地者漸先見西行漸遠漸後
見故東西人見日月食遲速先後各異是知東西必圓
體也
第二題
地在大圜天之最中
何以徵之人任於所在見天星半恒在上半恒在下故
知地在最中也
如上圖丙為地東見甲西見乙甲乙以上
恒為天星之半知丙在中也若云非中當
在丁則東望戊西望己當見天之小半而
不見者大半
第三題
地之體恒不動
一不去本所二亦不旋轉云不去本所者去即不在天
之最中也云在本所又不旋轉者若旋轉人當覺之且
不轉則已轉須一日一周其行至速一切雲行鳥飛順
行則遲逆行則速人或從地擲物空中復歸於地不宜
在其初所今皆不然足明地之不轉
第四題
地球在天中止于一點
何以徵之人在地面不論所在仰視填星歲星熒惑彼
此所見恒是同度故知地體較于天體則為極小若地
大者兩人相去絶遠其視三星彼此所見不宜同躔
如上圖丙己戊乙為天甲為地丁為星地
體若大能為天分數者則人在庚宜見丁
在己度人在辛宜見丁在戊度今不然者
是地與天其小大無分數可論也
名義篇第一
測天本義一條
問測天者何事所論者何義也曰此度數之學度數學有
七支此為第六也所論者一言三曜(日月星)形像大小之
比例一言其各去離地心地面各幾何一言其運動自
相去離幾何一言其躔離逆順晦明朓朒一言其五相
視五相視者一曰會聚(會聚或同一宿或同一宮或相掩或凌犯)二曰六合
照(每隔一宮)三曰隅照(三方相望)四曰方照(四方相望)五曰對照(即銜)一
因其行度次舍以定歲月日時此為大端也
大圜名數歷十條
大圜者上天下地之總名也(亦稱宇宙亦稱天下亦稱六合之内下文通用)天實
渾圓其中毫無空隙譬如葱本重重包裹其分數幾何
則自下數之(地居天中為最下亦曰最内)第一為地水補其闕(地有卑窪)
(水則就之若據地面則水土相半蹠實論之水之視地僅當千分之一)共為一球地外為
氣氣之外為七政之天七政之外為恒星(亦曰經星下文通用)之
天恒星之外為宗動之天宗動之外為常靜之天
問地水與氣相次之序其理易明今何以知七政在下
恒星在上曰有二騐焉其一六曜有時能掩恒星(六曜者日)
(五星也不言日者日大光星不可見也唐肅宗上元元年五月癸丑月掩昴代宗大歷三年正月壬子月掩畢)
(八月己未月復掩畢是月掩恒星也唐高宗永徽三年正月丁亥歲星掩太微上將五月戊子熒惑掩右執法)
(元武宗至大元年十二月戊寅太白掩建星是五緯掩恒星也)掩之者在下所掩者在
上也其二七政循黃道行皆速恒星最遲也
問七政中復有上下遠近否曰有之月最近也何以知
之亦有二驗其一能掩日五星也(月掩日而日為食不待論也唐文宗泰和)
(五年二月甲甲月掩熒惑六年四月辛未月掩填星于端門九年六月庚寅月掩歲星於太微武宗會昌二年)
(正月壬戌月掩太白於羽林是月掩五星也)其二循黃道行二十七日有竒
而周天餘皆一年以上是七政中為最速也
問行度遲速以别遠近是則然矣太白辰星與日同一
歲而周為無遠近乎曰舊說或云日内月外相去遼絶
不應空然無物則當在日天之下或云在日天之上二
說皆疑了無確據若以相掩正之則大光中無復可見
論其行度則三曜運旋終古若一兩說既窮故知從前
所論皆為臆說也獨西方之國近歲有度數名家造為
望遠之鏡以測太白則有時晦有時光滿有時為上下
弦計太白附日而行遠時僅得象限之半與月異理因
悟時在日上故光滿而體微(若地日星恭直則不可見稍遠而猶在上則若幾望)
(之月也)時在日下則晦(三參直故晦稍遠而猶在下若復蘇之月體微而光燿煜然)在
旁故為上下弦也辰星體小去日更近難見其晦明因
其運行不異太白度亦與之同理
問熒惑歲星填星孰遠近乎曰熒惑在歲填星之内在
日之外何者一為其行黃道速於二星遲於日也歲星
在其次外其行黃道速於填星遲於熒惑也填星在於
最外其行黃道最遲也又恒星皆無視差七政皆有之
以此明其遠近又最確之證無可疑者
問何為視差曰如一人在極西一人在極東同一時仰
觀七政則其躔度各不同也七政愈近人者差愈大愈
遠者差愈小月最大日次之熒惑次之歲星又次之填
星最小幾於無有故知月最近填星最遠也
如上圖丙為地甲為東目乙為
西目甲望戊月在己度乙則在
庚度甲望丁星在辛度乙則在
壬度己庚差大則月去人近辛壬差小則星去人遠也
問東西相去既是極遠何以得同在一時仰觀七政曰
此在一時一地亦可測之特緣算數所得難可遽明故
以東西權說若月食則亦東西同時兩地並測亦足諗
知也
問何以知七政之上復有恒星之天曰恒星布列終古
常然而一體東行行度最遲殆如不動既與七政異行
知其不得共居一天也故當别有一恒星之天衆星皆
麗其上矣
問恒星天之上何以知有宗動無星之天曰七政恒星
其運行皆有兩種其一自西而東各有本行如月二十
七日而周日則一歲此類是也其一自東而西一日一
周者是也非有二天何能作此二動故知七政恒星之
上復有宗動一天牽掣諸天一日一周而諸天更在其
中各行其本行也又七政恒星既隨宗動西行一日而
周其為戚速殆非思議所及而諸天又欲各遂其本行
一東一西勢相違悖故近于宗動東行極難遠于宗動
東行最易此又七政恒星遲速所因矣
問宗動天之上又有常靜大天何以知之曰今所論者
度數也姑以度數之理明之凡測量動物皆以一不動
之物為凖譬如舟行水中遲速遠近若干道里何從知
之以離地知之地本不動故也若以此舟度彼舟何從
可得諸天自宗動以下隨時展轉八極不同二行各異
若以動論動雜糅無紀將何憑藉用資考算故當有不
動之天其上有不動之道不動之極然後諸天運行依
此立算凡所云某曜若干時行天若干度分若干時一
周天之類所言天者皆此天也歷家謂之天元道天元
極天元分至此皆繫於靜天終古不動矣
常靜篇第三
總論一條常靜天者有三理一為此下各動天之一切
諸點(七政恒星彗孛及諸道諸圈之交之分但須測算者總名為點不言星者交與分非星也日月大矣)
(亦言點凡測皆測其心心則點也)藉此天以測知其所在也二為測各
動天運行之時之度與夫各點之出入隠見以定歲月
日時也三為測諸動天之各點相去離幾何也凡常靜
天上諸名皆繫之天元因其不動以驗他動也其最尊
者有三圈一曰天元赤道圈(或稱中圈或稱腰圈下文通用)以定諸點
二曰天元地平圈(或稱四方圈或稱八風圈或稱分光圈下文通用)以驗運行
三曰天元距圈(或稱去離圈下文通用)以辨去離
論三圈共七章
論天元赤道圈一條天元赤道者繫于宗動之天平分
天體者也(各圈各有心天元赤道之心即大寰之心也即地心也各圈各有極各有軸天元赤道之)
(極之軸即大寰之極之軸也即地之極之軸也)天元赤道之左右各有距等圈
以度論則九十為天元緯圈其前後各有過極圈以度
論則一百八十為天元經圈過極圈者所以定經度容
緯度也
如上圖甲乙為中圈其上五經圈為甲丙有兩過極圈
以限之丁甲戊限其首丁丙戊限其尾甲
丙在其中是大圈上所容之六經度也又
如丙己為過極圈上四緯圈則首尾兩點
有兩距等圈以限之甲丙乙限其首庚己辛限其尾丙
己在其中是過極圈上所容之五緯度也
論天元地平圈三條常靜天下諸所測候欲知各點所
在與各點之道各道之交之分則一中圈足矣為地在
中心不能透明明為地隔人在各所所見止有半天其
分明分暗處有一大圈即地平圈也地球之大人居各
所明暗所分處處各異故隨在有一地平圈
地平圈分四象限定天下之東西南北故可曰方道亦
可名風道所謂不周廣莫八風所來也四象限分為三
百六十是地平之經度地平之兩端一在人頂為頂極
一在人對足之下為底極地平之左右各有距等小圈
從大圈至極各九十為地平之緯度(亦名高度亦名上度下文通用)其
算以大圈為初度次小圈為一度其最高為九十度即
頂極下亦如之(亦名低度亦名下度下文通用)其最下為九十度即底
極也從地平經度每度出一過頂大圈凡一百八十以
定方維之分數其最尊而用大者有二一曰地平東西
圈一曰地平南北圈如天元赤道上之有極至極分二
圈也(極至極分見後篇)
如上圖甲乙為地平丙為頂極丁為底極
丙戊丁南北圈也甲丙乙丁東西圈也丙
子丁丙丑丁皆經圈庚寅辛壬卯癸皆緯
圈算地平之經度或從東西圈起或從南北圈起其緯
度或從地平起或從頂極起各任用
地為圓體故球之上每一點各有一地平圈從人所居
目所四望者即是其多無數
如上圖戊己為地甲乙丙丁為天人在戊
即甲丙是其地平而庚為頂極人在己即
乙丁是其地平而辛為頂極
赤道地平二圈比論四條常靜天上有天元赤道天元
南北極恒定不動就人目所視又有天元地平圈今以
二圈合論則六合之内共有三球一為正球二為欹球
三為平球正有一平有一離此即欹欹者無數
正球者天元赤道之二極在地平則天元赤道與地平
為直角而其左右緯圈各半在地平上半在地平下
如上圖甲戊丙己為天甲乙丙丁為地平
甲丙即天元赤道之兩極戊乙丁己為地
平之東西圈亦即天元赤道庚辛壬癸等
則地平之經圈是正球也
欹球者天元赤道之二極一在地平上一在地平下赤
道與地平為斜角(斜角者一銳一鈍之總名)而天元赤道與地平之
各經緯圈伏見多寡各不等其極出地之度為用甚大
測候者所必須也赤道緯圈之中隨地各有一緯圈為
用甚大名為常見緯圈凡極出地若干度即有一去極
若干度之緯圈其底點常切地平者是也
如上圖甲丙乙丁為地平戊己為赤道極
若己乙為極出地四十度則壬癸乙常見
緯圈亦去極四十度而緯圈之乙點即地
平之乙點
平球者一極在頂天元赤道與地平為一線各距等圈
皆與地平平行也
如圖甲乙丙丁為地平即為天元赤道而戊極在頂庚
辛等緯圈皆與地平平行
論地平南北圈一條地平大圈上之過頂圈一百八十
名頂圈皆地平圈之伴侣故又名侶圈其中大者二曰
東西曰南北其又最尊者南北也其兩極在地平與東
西侶圈之交此圈平分球為東西二方不但過頂極亦
過天元赤道極與天元赤道相交為直角亦不動與地
平圈等但其游移也人於地面上南北遷此圈止有一
不得有二東西遷則隨在不同與地平俱無數
如上圖甲乙丙為南北圈人在戊在己在
庚俱南北一線則恒以甲乙丙圈為頂移
極不移圈故云有一無二也若從己東西
遷丁為其頂即以甲丁丙為南北圈矣
地平南北圈與天元赤道比論一條此圈交於天元赤
道即為天元赤道之極高從天元赤道至頂極之度即
北極出地之度
如圖甲己為赤道丙為頂極乙為赤道極戊丁為地平
今言甲丙與乙丁等者甲乙弧丙丁弧
各相去九十度各減一丙乙弧則甲丙
與乙丁等若赤道極高之甲戊弧亦與
丙乙弧等其理同也
論地平東西圈二條東西亦地平之侣圈也其兩極在
地平與南北侣圈之交過此兩極者有六大圈亦分天
元球為十二舍地平以上常見者六舍最尊者地平與
南北圈也其次序從東地平起算為初舍入東一舍為
第一入東二舍為第二至南北圈之底起第四西地平
上起第七南北之頂起第十此法為用甚大醫家農家
及行海者所必須也
如上圖丙丁壬為東西侣圈甲乙為兩極
甲丁乙為地平圈甲戊乙甲庚乙等皆過
極大圈也
其用之則以此圖甲乙丙丁為地平甲為
東地平起一舍己為底極起四丙為西地
平起七戊為頂極起十也
東西圈平分球為南北二方造日晷必用之
論天元去離圈二條天元三大圈其一赤道其二地平
若欲知兩點相距幾何則二圈為未足也故有去離大
圈過所設二點自此點至彼點其間之容則相去離之
度分也若此二點俱在天元赤道或俱在其過極圈或
俱在地平圈即所在圈為去離圈不用百游去離圈(游者)
(游移不一百言其多)
如上圖甲乙丙丁為地平戊己為南北極
庚辛為黃道設壬癸點則子癸壬丑大圈
上之癸壬是其度分
或問二點或俱在緯圈則即以緯圈為去離圈不可乎
曰凡測量必用准分之尺度准度者止有一不得有二
靜天上之大圈分則准度也各緯圈之小大與其度分
之廣狹一一不等若多寡不齊之尺度豈能得物之准
分乎故測去離必用大圈不得用緯圈也
新法算書卷十一
