新法算書卷十八明徐光啟等撰
渾天儀說卷三
立象
立象者何任所得時刻應何宫度依之以推定十二舍也
而各舍所當居之度分並經緯諸曜皆從本度起算則
此因時之變得天之容乃占驗所繇以生苐此中緊要
在定每舍之初界(即初度)舉所應得分數繪以方圖或圓
形隨點入星曜即渾天之象成矣法依本北極高安球
以本日躔度與時盤午正較對始轉球與盤將先所得
時刻居子午圈下而本球宛然一當時之天象次于西
地平識同居之赤道度並得相應之黃道度即苐七舍
初界次起半圈至赤道上距三十度之限所得黃道度
乃苐八舍初界遞起遞加盡得地平上各舍初界而地
平下諸舍則以黃道相對處可定如一與七二與八三
與九四與十五與十一六與十二之類是也假如崇禎
九年正月十五日辛酉曉望月食順天府食甚在卯正
一刻二分日躔在娵訾宫一度五十三分因此時求各
舍躔度先以日躔對時盤午正依法轉儀得西地平交
赤道一百五十度交黃道鶉火宫一十三度此即七舍
初界正對東地平得玄枵宫一十三度為苐一舍初界
(即命宫是)上居天中得析木宫二度為苐十舍初界正下得
實沈宫二度為苐四舍初界半圈交赤道一百八十度
(距前數三十度)得黃道壽星宫初度為苐八舍初界正對之降
婁初度起苐二舍又以半圈交赤道二百一十度得大
火宫九度為苐九舍正對之大梁九度即苐三舍後移
半圈至子午圈之東得析木宫二十度為苐十一舍星
紀一十度為苐十二舍而正對處即實沈鶉首相等之
處為苐五及苐六舍因而上下左右四角(四角占驗最得力處)定
矣復求緯星所居之舍或依表預算或徑用推定七政
細行則以本北極高及本時刻取各曜相應度分入其
舍若星近舍初界有距度或可入前舍中必先以黃經
緯安球上隨以本曜所居之處求于本舍而以前所立
象定球漸移半圈如法起舍乃星入前後界内者即得
本舍是也若地平下各舍之星法起南極于架上與北
極等高移前苐一舍之初界至西地平而天容在地平
下者反居地平上即得諸曜本舍之界如以鶉火十三
度交西地平至壽星初度總弧内得前月食惟木星與
太隂略近查丙子年七政細行食甚時木星躔鶉火二
十九度五十七分而火星則躔大火三度三十分應入
八舍土星躔星紀一十一度三十分緯北三十四分必
在十二舍之初界太陽金水二星皆在娵訾宫因同入
命舍其土星依本經度惟緯北三十四分故得在十二
舍之初界若距黃道北或一度半或二度試以舍圈限
之必其已入十一舍因近頂緯多故也求恒星法同此
盖此象一立則凡各曜性情勢力強弱可考而知窮理
之家借以觀變于未然鮮有不騐者(其法詳天文卷中)
求兩星于立象圈上相合之時
凡兩星本各無力一合即增力此實足為所立象損益之
原也故以初得某星某宫度主人生命等事者安東地
平(依本地北極高)即應查其與某星相合否盖轉立象圈于球
面上下得二星在通徑上即命星在地平時其星必合
否則令球與立象圈各自那轉後求其當合時法必得
二星能如此合遂識赤道交子午圈度次移本日躔度
合子午圈併識其同居赤道度乃以前赤道交度減後
赤道交度餘度化為時刻即得二星應合之時如極高
四十度一星在鶉尾宫二度距緯南三度又一星在本
宫四度距緯北一度本日躔鶉首宫七度試轉儀併半
圈見子午圈西未合必過東近地平方可得合而合時
赤道則以七十五度交子午圈便移日躔至子午圈下
得同居赤道九十七度為前度所減(先借全周後減)餘三百三
十八度化為時得二十二時二刻四分即二星去午時
後合圈下之限
求經緯星相照度
凡兩星相照增力或阻力多以向黃道為凖大約有五等
如會合即同度同分為密而同度不同分者則謂之疎
六照以六十度為界四照止于一象限三照以四宫相
距而云然望照則以正相對而得半圈之距乃此數照
又各有親或遠者盖星體居正照之界即親而力強若
體未正居其界而苐以光居之即遠而力弱至若光之
前後雖同而各星所定之限有異如土得十度(前十後十)木
十二度火八度太陽十七度金水皆七度太隂復十二
度經星凡苐一等有七度三十分二等五度三十分三
等三度三十分四等一度三十分五六等最微力弱不
入其數總之除會望二照餘皆以順十二宫為左照逆
十二宫為右照試于儀上考之法用規器量黃道上任
取一照之界(六十九十等度)以星為心于黃道左右分順與逆
照之限假如求大角四照以九十度為限將規一銳居
本星體一銳指左界九十度必至星紀十七度為順照
指右界九十度必至鶉首十七度為逆照若七政必先
依各經緯度安其本位餘法同前又一法用立象半圈
先依北極出地安球任取本時升度居地平乃移半圈
徑過其星依之于赤道上作識後轉球從前所識赤道
度相距三四等照界仍移半圈其上所指黃道度即星
照所至界也假如升度在夀星十六度求軒轅大星六
照限必移升度于東地平立象圈過星指赤道一百三
十八度復加六十度應一百九十八度居立象圈即併
得壽星宫十六度居本圈為軒轅大星六照之左限其
右限則以反減六十度為法
求歲旋
凡從前所取時刻至太陽復躔元度分其中相去總數謂
之歲旋盖依後時所立象較前象所得七政等星居舍
内應增或阻前星之力即效驗所繇變也法令球依前
立象之時定住視赤道交子午圈若干度為前象天中
升度今越若干年復求後象天中之升度必每去一歲
加八十八度四十九分滿全周則去之餘數即後象赤
道交子午圈度使之于本圈正合可得天容依歲旋之
時因以定各舍宫度而各星安舍法亦同前假如崇禎
元年正月酉正時立前象因太陽躔玄枵一十六度一
十九分依法轉球令時盤酉正交子午圈得赤道交本
圈之升度為五十度設相去八年復立象為崇禎八年
十二月二十九日(太陽躔元度是)則以八乘八十八度四十九
分去全周餘四十度三十三分為後象之升度移居子
午圈得本圈指酉初二刻為歲旋之時如用立成表細
求即後歲中先查太陽躔元度分之日為歲旋終之日
次以後象升度減太陽是日之升度(不足減借全周減之)餘數化
為時刻分即得當日立象之時刻焉假如因十二月二
十九日太陽躔元度為歲旋終之日其升度三百一十
八度四十八分後象升度四十度三十三分不足減借
全周共得四百度三十三分減去前數餘八十一度四
十五分化為五小時一刻一十二分(從午正起算)
加升度表
引照元與增力元相合
凡初得某星某宫居某舍因之以占所效是謂照元設更
有一星或一宫所居舍能增力或阻前效即謂為增力
元二元必各依定時著力乃就中求以前者至後之位
或反以後者至前之位俱依赤道弧相應二元之距為
限轉球查其弧之大小為引則一度應一年度數旣定
應在何時亦可限矣故引後至前以順宗動為正而引
前至後則因五緯逆行時用之遂名曰反引皆于球上
可得正引者何轉球先依天象安定令黃道應苐一舍
初界之度正居東地平次查照元移象圈徑過其上併
識赤道合子午圈度又轉球右行以增力元至半圈復
識赤道交子午圈度則先後所識之間弧乃指正引限
而總數可推年時也欲反引安球令之轉同前惟立象
圈宜先徑過增力元復識轉球時赤道過子午圈弧因
以定其中相去之年假如北極高四十度設大梁十度
在苐一舍初界太隂離黃道娵訾二十度距北二度為
照元火星近東地平躔大梁六度距南三度為增力元
必先依各經緯度帶二曜于球上然後令象圈過太隂
處所交赤道點約為三百五十二度(用本圈與用子午圈同)次定
住象圈移火星與本圈正對約得赤道交圈點為二十
八度以所得前後度相減餘中弧為三十六度即正引
之限求反引法亦同但引限在地平下必先起南極依
北極出地度令黃道苐一舍初界之度正居西地平餘
法同前(見前苐二卷)
求引二元應止黃道何度
因照元漸離初得之象圈乃更有黃道相應故任至某年
亦可求其相應度法先安球依本象令象圈與照元合
隨查赤道交子午圈度因之順或逆取本度與年數所
止限移至子午圈必此時交象圈黃道度即其年所引
照元止限也如北極高四十度設壽星十六度東出太
陽躔玄枵六度為照元依去四十二年之數復求躔度
因安壽星十六度于本地平安象圈于鶉火六度(與玄枵對)
(度因後在地平下故)得子午圈交赤道一百一十度以加四十二
度依之應一百五十二度交子午圈得象圈交鶉尾一
十六度即娵訾一十六度(正對宫度是)為照元去四十二年
所至限若照元自居四角不必用象圈依所取年數轉
球復居本角黃道度即照元所止度設壽星十六度為
照元而出地平者亦即此度則得地平交赤道二百零
一度令球右轉以赤道四十三度至地平則所并居之
大火十九度即為照元任取之年後止限又設增力元
亦居地平等角即以同居赤道度減年數之度所止限
復移至地平等角亦即得黃道交地平等角為其當年
所至之限或增力元不正居角仍用象圈與之交并識
其所過赤道度減總年數餘度限移至本象圈復得并
交黃道度為增力元當年之限也
依渾儀解圓線三角形
圓線三角形者何乃過球心大圈相交三弧之形而各弧
不及圈之半周所成也盖形内每兩弧共抱一角在間
者謂之腰弧而與角相對之弧即底弧或又謂直角三
角形内以所抱直角弧為底弧及垂弧即與勾股不異
而以所正對直角者為弦弧論角其大小以對弧之大
小為則盖用規器以本角為心以九十度為界則兩腰
間之弧(腰先引長)必量其角得本弧為一象限即對角為直
角過象限為鈍角不及象限乃為銳角凡弧或角不及
滿象限之度名之為餘又凡兩腰引長至合一點則得
抱角之對三角形以底弧為公底以對角為等角而餘
弧餘角皆前三角形所不及滿一百八十度之餘弧餘
角者也因止一直角三角形得餘皆鈍角者則與直角
正對之形内腰間角必直餘反皆銳也如止一直角三
角形得餘一鈍一銳者則與銳角正對之形内惟前形
直角相連之角為直角餘皆銳角也如圖乙戊丙形内
設戊為直角乙丙皆鈍角即其對形乙甲丙内得甲為
直角乙丙皆銳角也又丁丙戊形内設丙為
銳角戊直角丁鈍角即其對形為丁巳戊而
戊角獨直丁巳皆銳角論斜角形如三角總
為銳角必對形獨存一銳角餘皆鈍角也設
乙甲丙形内甲為銳角即得對形乙戊丙内
戊亦為銳角乙丙皆鈍角如三角總為鈍角乃對形反
存一鈍角餘皆銳角也設乙戊丙形内戊為鈍角即乙
甲丙内甲亦鈍角今解三角形法多論不及一象限之
弧即銳角之底是也因以斜鈍角形先變為銳角形以
直角形有一或二鈍角者亦先改為對形則就中推求
之法與解原形不異即餘弧餘角之理所繇出也今用
渾天儀解之亦倣此但先解直角形盡之于三比法有
以先得一銳角并與各弧者又餘銳角復并與各弧者
又以其底同各腰或并得二腰者各列法如左
任取一弧一銳角求餘弧及餘角
設甲乙丙三角形内甲為直角其底乙丙餘弧即腰則乙
與丙皆銳角也先設得乙丙直角之底弧及乙角欲求
餘盡解本三角形法架内北起子午圈令赤道前高依
本角之度然後或東或西自赤道交地平處
與本地平查底多寡之度以為限移過極圈
至此限上即三角形儀上定矣如乙角為二
十三度半以前子午圈弧為則使赤道依之其左右交
地平角即得對弧以定大小今甲為直角必于赤道交
過極圈處求之則地平上得底若設乙丙底弧為六十
度而移過極圈至本度(從乙角算起)因大腰在赤道弧約為
五十八度小腰在過極圈弧為二十度有半自過極圈
交地平查各圈滿一象限即以其限安高弧得二圈間
之弧為丙銳角之對弧約七十八度又設以小腰及本
角求餘弧及餘角即先定角等法同前而以所先得甲
丙弧(如二十度半)與過極圈上為點移之至交地平必自得
腰與底弧合前度即丙角亦在高弧同矣或以大腰查
求其餘亦先定乙角而轉儀以漸進赤道弧入地平令
自其二圈相交之處獨餘五十八度至過極圈交赤道
之角必餘法餘度亦合前也今試以三弧各與丙角為
先得如底為六十度求餘弧餘角法移過極圈至地平
距子午東或西三十度(六十度餘是)定住球使高弧距二圈
相交之處各滿一象限得間弧為七十八度即所設之
形凖否則宜前或後起子午圈必令高弧對丙角如其
度為止即子午圈自地平以上得對乙角之弧而直角
兩腰皆明矣或設先得大腰與丙角必進或退赤道圈
定其腰之大小(如五十八度)即安高弧而起子午圈依前法
求餘弧及餘角也或以小腰及丙角求餘即先于過極
圈查腰弧大小之度使之交地平以試高弧得全形盖
對角弧不及其度即球宜北起過極圈宜南下若對弧
已過其度則球反宜南起隨移過極圈東西得正然後
餘角餘弧皆依前法凖得矣任取一腰一底或二腰求
餘弧及諸角先設得小腰與底弧皆依前度法令球轉
東或西以過極圈限底弧之度(如六十度)視本過極圈自赤
道至交地平弧若正合其度(如二十度半)即三角形已定否
則前後起儀求小腰務合于地平乃所對大腰亦復得
五十八度而查乙角丙角必同前又設得大腰與底弧
亦先定底弧度漸起球或下令之左右轉以并對大腰
度即小腰亦自合而求角必依前法也或復設得二腰
求底與角即先定大腰令球下或起即得餘腰與底而
求角亦不異前也
解斜角三角形總為六題
其一曰以二腰及間角求底弧及餘角如甲乙丙三角形
内丙為鈍角甲乙皆銳角設先知甲角(即間角)則乙丙為
底餘弧皆腰也如甲角為三十度大腰六十
度小腰止五十度法于子午圈查距極(南北不拘)
六十度之弧移其限于天頂次用過極圈令
距子午圈左或右而以赤道三十度為限末安高弧東
西必依極圈所居方位令之交極圈距極限五十度即
三角全形定矣大都子午圈為大腰極圈為小腰高弧
為底因而如前圖得乙丙底為二十六度有半乙角以
地平為對弧在子午圈及高弧之間得五十九度有半
所餘丙鈍角欲求其對弧未免再移球故先依高弧于
球面上界線後轉極圈令交高弧之點正居子午圈下
而并其子午圈起之以當天頂乃復依先界之線安高
弧而以至地平為限則此限及子午圈之中弧即丙餘
角之對弧為一百八十度所減存得丙角一百零三度
若用渾儀求之線宜界于黃道上或高弧本位不與黃
道遇即于未轉極圈之先移高弧于正對地平度所遇
多寡度界線其上餘法同前而所得弧即正丙鈍角之
對弧也其二曰以二弧及先所得一弧之對角求餘弧
餘角如前圖設先得甲乙弧六十度乙丙二十六度半
及丙角一百零三度法起子午圈以二十六
度半為距極之限令之居天頂則自極至頂
得乙丙弧將秋分經圈西距子午圈十三度
(依赤道為則)或將春分經圈東距十三度則自二至經圈至
子午圈其中得赤道弧為一百零三度乃丙角之對弧
也又安高弧使之以六十度(自頂下數)交過至經圈即以高
弧得甲乙以經圈得甲丙而甲乙丙形全矣今查甲丙
必為五十度乙角則自高弧至子午圈在地平上必五
十九度半所餘甲角因依高弧于黃道上界線然後移
經圈交高弧之點以正居天頂而依界線復安高弧得
交地平至子午圈之中弧為三十度或不移球止安高
弧于地平正對之處用規器于前交經圈及高弧一象
限之界量二圈所距亦必得三十度為甲角之度也設
反得甲丙五十度乙丙二十六度半及甲角三十度以
求餘弧餘角法起子午圈令距極五十度之限在天頂
次轉儀使過極圈距子午圈之東或西依赤道上三十
度為則即于高弧自頂而下數至二十六度半以之交
經圈即得餘弧于本圈為六十度而高弧在地平上其
距子午圈一百零三度乃為丙角之對弧仍依高弧在
黃道上作線令前交之經圈六十度居頂用高弧順線
下至地平必得五十九度半即形内乙角也其三曰以
二角及先所得一角之對弧求餘角餘弧設甲乙丙形
先得乙角為十度半丙角為一百五十四度半又得甲
丙弧對乙角為二十三度半宜求甲角與甲乙及乙丙
弧但既先得甲丙對乙角之弧亦應知甲乙
對丙角之弧過象限否今使過象限法查經
圈左右赤道上之十度半令之正居子午圈
隨于地平上從北去南查一百五十四度半以之安高
弧因而起或下子午圈必視其所交經圈之點距北極
出象限外乃并視經圈所交高弧之點必距天頂二十
三度半一得距度凖即本形定矣盖乙角在極中經圈
及子午圈之間與正對赤道得其若干(十度半)丙角于地
平(一百五十四度半)甲乙弧于經圈上約得一百零六度乙丙
于子午圈上得八十四度半止餘甲角必起高弧與經
圈所交之點至頂而求其角于地平依前法得其為二
十七度其四曰以二角及角間之弧求餘角餘弧如前
形内設甲角為三十度丙角一百零三度甲丙弧為五
十度法自極中查子午圈上五十度令之居天頂為甲
丙弧查地平去子午圈北一百零三度以安高弧為丙
角末以赤道上距經圈三十度之限移居子午圈乃得
甲角而餘弧自明矣因而高弧上得乙丙為三十六度
半經圈上得甲乙為六十度若求餘角必起高弧所交
經圈之點至天頂依前法查之乃得其五曰以三弧求
諸角設甲乙弧為六十度乙丙為五十度甲丙為二十
六度半法使甲乙弧在子午圈出極中至天
頂即以之安高弧令以二十六度半(從頂算)交
經圈距極五十度之限必得乙角于赤道圈
甲角于地平而丙角則起經圈五十度至頂依前法求
也或使乙丙五十度在子午圈而以高弧安經圈之六
十度即乙角可在赤道上得丙角則反在地平甲角則
起球求之法同前其六曰以三角求諸弧設甲角為五
十九度半乙角為三十度丙角為一百零三度法轉經
圈于子午圈之東或西任取相距三十度或五十九度
半或一百零三度皆以赤道弧為則必得相應之角在
經圈過極之處安高弧亦同法蓋其交地平距北或三
十度或五十九度半或一百零三度必皆在地平上算而
相應之角則在天頂但安高弧必先于地平取凖乃于
天頂未定之時漸起或下儀試二弧遠近相交之處以
對餘角其法或識高弧交經圈之點于頂而地平上試
所求角正對之弧或用規器從高弧與經圈相交之各
點距一象限量其二弧所距(必先轉高弧于地平正對度)得合餘角
即初起之球必凖否即更移之總以試定三角後而其
弧自明矣
依比例原法復解圓線三角形
圓線三角形中之比例總歸四原因生四公論以盡解或
直或斜三角形之理一論曰凢多直角三角形得銳角
同近底線者以較其弦及垂線之正弦必皆互得比例
設後圖于儀上甲乙丙丁為地平戊為天頂從戊過甲
戊丙與庚戊巳皆以直角交
地平彼為子午圈此為高弧
乙辛丁當赤道圈以直角交
子午于辛以斜角交地平于
乙于丁盖多三角形中取二
形即丁辛丙及丁壬巳乃二
形中有丁辛與丁壬為弦線辛丙與壬巳為垂線丁丙
丁巳皆底線銳角在丁依常法以辛癸及壬寅兩弦線
之正弦與辛子及壬丑兩垂線之正弦互相較先得三
線其餘線俱可得矣今用渾儀顯之試以二弦線及大
形中之垂線求小形中之垂線因而設丁辛得九十度
為赤道一象限丁壬為赤道四十二度之弧辛丙則其
地平高得四十八度二十五分法移高弧在壬下至地
平得壬巳弧為三十度二分或安高弧以三十餘度交
赤道圈即自限小形之弦可并得兩弦線欲求大形中
之垂線則辛丙必為子午圈上之弧自地平至赤道高
四十八度二十分或以二垂線及大形中之弦線求小
形中之弦線各依前所定度則自壬高弧交赤道處至
本赤道交地平丁必得四十二度二論曰凢多直角三
角形得銳角同近底線者以較其底線之正弦與弦弧
之切線必皆互得比例如前圖三角形同而大形底弧
之正弦癸丙其切線即卯丙小形底弧之正弦己巳其
切線為辰巳皆可反復相解或求垂線或底線必以算
乃得今于渾儀上查之設赤道
高同前高弧交處亦同前度必
所得垂線亦不異前若求丁巳
底線即自赤道交地平至高弧
切地平之處得其弧為三十度五十餘分因依常法凡
弦弧之正弦與垂線之正弦得比例可互求而底線之
正弦較垂線之正弦則否何也盖垂底兩弧之正弦各
圓線形内不能合成一直線三角形故(見前苐一圖)用渾儀
可免直線形止須以圈相交處即得各弧之長短大小
焉三論曰凡圓線三角形其線之正弦必與對角之正
弦得正比例如後圖設甲乙丙為直角三角形直角在
丙餘皆銳角各邊引長為一象限至壬至戊至丁自丁
復引象限至子至庚因得乙丁巳斜角三角形今依常
法直角形内求甲丙邊即因先比之
丙角與甲乙或甲角與乙丙推乙角
與甲丙之比例求乙角即因甲乙反
比之丙角或乙丙與甲角亦算得甲
丙與乙角又求乙丙應以甲角較推如丙比甲乙同而
反求甲角應以乙丙邊推如甲乙比丙同此反復用八
線表推求法也若用渾儀即本圖内子甲壬自當地平
必得天頂在丁而子丁壬為子午圈設辛乙戊為赤道
丁乙丙為黃道或當高弧則直角形中之三邊各顯于
本圖各有定度可取盖論角則丙角自顯為直角以丁
子弧可徵餘角皆以對弧得則甲角以戊壬乙角以辛
癸是也試于斜角三角形内先求乙巳邊必以丁對角
推之用乙與丁巳或巳與丁乙之比例求乙巳等角亦
以對邊求之法必同前但查表或疑其所求角應銳與
否(如查正弦九二七一八應六十八度并應一百一十二度)必以取凖圖形為正或
用天球尤易明盖設丁庚為高弧得丁角于丙庚地平
弧乙角在兩道相交之處必對則在過二至之圈弧巳
角旣為鈍角乃左右之邊無以定其象限必球上自頂
順高弧界線而線交乙巳弧之點移至頂則球一面依
先界線安高弧必盡于地平一面赤道亦自至地平彼
此間地平弧即能量定巳角矣四論曰凡圓線三角形
兩邊各小于象限先以兩邊弧自并後又以小邊并大
邊之餘弧而即以此後總弧之正弦或減先并總弧之
餘弦或加其過象限弧之正弦所得線半而用之乃以
求第三邊即前兩邊間角之矢與他線如全數與前半
線所復得線為後并弧之正弦所減必餘第三邊之餘
弦或為後并弧之正弦所加亦餘第三邊過象限弧之
正弦若反求角則他線與角之矢如前半線與全數而
他線亦為後并弧之正弦以内減第三邊之餘弦或加
其過象限弧之正弦所生因此三角形中之兩邊并較
象限或等或小或大而各依之以推第三邊設角時直
時斜皆同但推角設邊反異盖兩邊并較象限相等或
小則設第三邊必小于象限獨兩邊并大于象限所設
第三邊亦能大于象限故法雖同臨推種種略異此等
三角形歴家無所不用雖加減法若省然亦未免于煩
欲查渾儀則捷若指掌何也以二邊及間角求餘邊先
設兩邊并與象限等其一為四十七度其一為四十三
度間角為五十度試于儀上極高四十度即安高弧令
地平上依間角自南去東距子午圈五十度自頂于高
弧上查四十三度亦自頂于子午圈餘四十七度得其
中黃道弧從娵訾宫一十四度至降婁宫一十七度共
為三十三度即形内餘邊也復設兩邊并小于象限如
各為三十五度間角與極高同前得三邊在中黃道弧
則自降婁宫九度至大梁宫六度共為二十七度又設
兩邊并大于象限如各為六十度餘皆同前得第三邊
在黃道弧自玄枵宫二度至娵訾宫十五度共為四十
三度若求角即以先所得三邊反查高弧及子午圈之
間角則所得三弧必生五十度之角苐原法凡得三邊
小于象限者用其餘弦與後并弧之正弦相減大即以
其大弧之正弦相加乃儀上亦無二法如黃道自玄枵
宫一十八度至實沈宫初度共一百零二度為苐三邊
其對角當在高弧及子午圈相距之地平上得一百一
十度此則抱角之二弧并必大于象限也今試以公論
用儀解日食内所算三角形則凡直角形歸一種斜角
形又歸一種其列二等如左
求時圈與地平交角
時圈與赤道經圈及過赤極圈皆一而獨以其所用有分
别焉設太陽居正午其過時圈至地平正交必為直角
若午前後因斜交地平得角亦斜且大小不一復設太
陽在正東距正子午圈共六小時則過時圈至北極得
九十度其交角大小與極高度同使交角在正午及正
東西間即以高弧求其大小法從交點各圈上正去九
十度安高弧(地平上算)必本弧上從地平至交時圈間度為
時圈交地平角也假如太陽躔降婁宫初度設時為辰
正二刻先將午正與本躔度并居子午圈下後轉儀令
辰正二刻正切子午圈乃本時圈交地平從正東起南
去四十度以之安高弧又距本度滿一象限則又在正
北之四十度以此度復安高弧從地平上數起得交時
圈五十三度為時圈交地平角也
求地平與黃道交角
法用高弧過黃平象限下至地平即因高弧為大圈以所
正對交角之弧能量其大小則必自地平至其交黃道
點乃得黃道交地平角也假如北極高四十度設實沈
宫初度居地平東出得平象限偏子午圈之東以高弧
從此點過至地平約得三十四度一十分為地平及黃
道二圈之交角盖黃道因半周恒在地平上而平分左
右各得九十度獨冬夏二至此限正合子午圈外此則
限每偏東或西所以查交角用高弧不能用子午圈也
求黃平象限距子午圈為三形之弧
黃道隨宗動左旋其交子午圈也時高時庳因而兩象限
之中點距天頂亦時近時遠且以斜升斜入故則九十
度限大半偏東或西乃從冬至迄夏至限常在東從夏
至迄冬至限常在西即從而得限及子午圈中之弧也
今依法加高弧使之過其限必以直角相交其角左右
之弧一在高弧一在黃道而相對之底弧在子午圈則
三弧共為直角三角形也明矣本形内各弧亦能自顯
度分乃限距天頂又距子午圈等度皆見于弧若更求
高弧距子午圈中黃道之對角必應查于地平即以高
弧距子午圈之中弧量之乃得且本弧大小正與黃道
出没之廣弧等如北極高四十度設大梁宫初度為平
象限因偏東十四度以安高弧得其至地平切子午圈
東二十七度即象限偏子午圈對角之弧與黃道自正
東去北之出正西去南之人等而高弧自頂至交限點
則三十度也
求子午圈及黃道交角
凡黃道以冬夏二至交子午圈成角者必為四直角因子
午圈當過黃極並二至圈此間必正相交故也使以春
秋二分交即為斜角得對弧正與兩道最相距之餘弧
等從此距分漸遠交角亦漸易必自冬至至夏至交得
銳角向東北或西南自夏至至冬至亦交得銳角向西
北或東南法以黃道度正合子午圈定住移交點至天
頂從此至地平兩圈各成象限則其間地平弧能量交
角之度如大梁宫初度交合子午圈七十九度(從北極算)必
移其七十九度在頂與本宫初度相交其二弧至地平
間必抱七十度東北與西南皆等又設鶉火宫以十五
度相交因在子午圈七十四度移本度居頂得二圈至
地平中弧必為七十二度西北與東南皆等
求高弧與黃道各度之交角
先依黃道距午正前後度以赤經圈交黃道角或加或減
于高弧交經圈之角乃得高弧與黃道或正或餘(形内外是)
之交角此原法也今用渾儀可免加減徑安高弧交黃
道于其距正午度即依前法界線隨移本度至頂復依
線安高弧必得角于對地平弧矣如北極高四十度設
大梁宫初度距午正六十四度(東西無異)使高弧交其躔度
因得界線後起大梁初度居頂依線復安高弧即得所
指地平五十八度為高弧交黃道角也或不必轉儀而
獨移高弧于地平對度用規噐于高弧及黃道弧距前
交點九十度之界量其二弧相距則地平上亦得五十
八度如後圖甲為天頂丙戊黃道弧甲丁為子午圈平
象限距其東設在乙日食在戊或丙依前第三及第四
題公論以二曜躔度丙及定朔時先得丙丁黃道弧必
使丁居正午以高弧過丙為甲丙
丁斜角三角形内求甲丙弧(二曜地平)
(高之餘弧)及丙交角盖以甲丙查得太
隂高庳差(丙巳是)丙角與小形内交
角等因并得所餘巳角(壬自為直角)而以之推丙壬時差及
壬已氣差故也或依第一及第二題公論以先得黃道
交子午圈丁點于儀上并得平象限相距之乙丁弧即
安高弧過乙限先得甲丁乙直角三角形内查甲乙本
限距頂之弧而更使高弧過丙躔度乃復得甲乙丙直
角三角形内求甲丙弧及丙角皆依前法因解丙巳壬
小形以求視差其法尤省
新法算書卷十八
