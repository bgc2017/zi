新法算書卷四明徐光啟等撰
緣起四
督修歷法山東布政使司右參政臣李天經謹題為遵旨
恭進歷書併奏繳錢糧事該臣于十一月二十四日具有
謹陳儀器始末等事一疏接奉聖旨李天經以參證歷法
任用正宜詳稽互質以求脗合何得因所見不符輙思引
退着照舊供職該部知道欽此欽遵臣捧讀明綸不勝感
激涕零臣何人斯叨此異數且責以參證互質之後效也
使臣非外感隂陽之患内惕憂危之情病勢日深豈敢假
託以誑君父然恭承明命曷敢不勉結前局更圖新效以
盡臣子報稱之萬一而後遂私請乎除稍痊即朝見任事
外顧臣所謂前局者輔臣徐光啟未竟之緒也所有原報歷
書三十卷輔臣手訂及半臣受事以來詳加較閱今繕寫
已完外加二卷悉照原題恭呈御覽前後五次所進共計
成書一百三十七卷其間著定交食七政各有二百恒年
表可為二百年内推算之法又有太陽太隂永年表可為千
百年後再算之根又各有歷指以晰諸行之理并究舊法
所以差謬之原頗明且盡如甲戌乙亥日躔細行二冊其
節氣先後晨昏出入異於大統舊法可見一端此書進呈
而前局結矣乃臣以新效自期者兹蒙聖恩任以參證歷
法又命臣詳稽互質以求脗合是臣未竟之業也大槩新
法與舊法之不同所當參證者約有二十餘欵容臣條列
奏奪外輔臣前後支取過戶禮工三部錢糧銀八百七十
三兩五錢皆輔臣取給各項之用比因疾劇故疏請待臣
銷算臣受事之日止收冊二本錢糧毫未經手今書器俱
完合據原冊開報若日星二晷輔臣止請發銀一百兩及
製完所費不啻倍之皆臣自捐凑造而不敢瑣屑以仰凟
聖聰也至于局中供事知歷生儒因事例停止自六年三
月至今未支升斗廪餼而朝夕拮据多有勤勞臣蒙皇上
允輔臣題叙紀錄容臣另疏請旨緣係遵旨恭進歷書併
奏繳錢糧事理未敢擅便謹題請旨
計開
第五次進呈書目共三套
五緯歷指共八卷
五緯用法一卷
日躔考二卷
夜中測時一卷
已上係遠臣羅雅谷譯譔
交食蒙求一卷
古今交食考一卷
恒星出没表共二卷
已上係遠臣湯若望譯譔
高弧表共五卷
五緯諸表共九卷
甲戌乙亥日躔細行共二卷
已上係二臣指授監局生儒推算
奏繳錢糧數目據太子太保禮部尚書兼文淵閣大學士
徐光啟冊開修政歷法用過錢糧逐一開造于後
崇禎三年正月收戶部事例銀一百兩
本年九月初九日收工部銀三百兩
崇禎四年六月十三日收戶部銀二百兩
本年閏十一月十七日收禮部寫歷銀七十九兩五錢
崇禎五年七月十五日收工部銀九十四兩
崇禎六年三月初三等日收戶工二部造進呈儀器銀各
五十兩
以上共收過銀八百七十三兩五錢
一造儀器錢糧
象限大儀二架紀限大儀一架除取用工部楠木標皮
外用過工料銀七十八兩三錢八分八釐
石晷一座料價工食刻字共銀一兩八錢二分五釐
壺漏一具工料銀五兩五錢九分四釐
銅弧矢儀一具工料銀十兩零二分
鐵弧矢儀一具工料銀五兩三錢
星晷一座工料銀七錢
羅經一副工料銀三錢
象限銅儀一架銅鐡煤炭等工料銀三十六兩一錢三
分
地平儀一座銅鐡煤炭等工料銀一十三兩六錢九分
五釐
修整儀器用銀三兩四錢六分
以上共用過銀一百五十五兩四錢一分二釐
一謄寫進呈書冊紙張工食
崇禎三年十月起陸續給過秋官周胤等買涇縣呈文連
四等紙共銀二十二兩四錢
寫稿太史連紙五十五刀共銀二兩七錢五分
剛連紙二十七刀共銀四兩五錢六分
崇禎三年十一月起陸續給過秋官周胤等謄寫進呈書
冊工食銀三十九兩四錢八分五釐
以上共用過銀六十九兩一錢九分五釐
一訪取生儒廪給
儒士陳于階二年八月九月三年八月至四年八月止
共計十五個月每月銀三兩共給過銀四十五兩
儒士張宷臣二年九月起至四年八月止共計二十四
個月每月銀三兩共給過銀七十二兩
儒士祝懋元三年七月起至六年四月中止共計三十
三個半月每月銀二兩四錢共給過銀八十一兩二錢
儒士董思定三年八月起至四年十月止計十五個月
每月銀二兩四錢共給過銀三十六兩
生員鄔明著三年十二月二十五日入局供事以來係
自備廪給未受錢糧
儒士楊之華四年正月十六日入局供事未受廪給
儒士李遇春四年二月起至九月止計七個月每月銀
三兩共給過銀二十一兩
訪舉黃國泰四年七月起至五年十月止共計十七個
月每月銀二兩四錢共給過銀四十兩零八錢
生員程廷瑞四年十一月起至六年三月止共計十八
個月每月銀二兩四錢共給過銀四十三兩二錢
原任保章朱國夀四年十二月起至六年四月中止計
十六個月每月銀二兩四錢共給過銀三十九兩二錢
儒士黃宏憲五年八月起至六年四月中止計八個半
月每月銀二兩四錢共給過銀二十一兩二錢
武舉魏邦綸造百分表在局一年未領工食量給銀十
兩
生員孟履吉五年九月内入局供事以來自備廪給未
受錢糧
以上共銀四百零九兩六錢
一書辦寫本局夫厨夫等役工食
禮部書辦邵化鱗每月工食銀九錢自二年八九十月
三年八月至五年六月止共計二十七個月給過銀二
十四兩三錢
常川書辦胡純良每月工食銀一兩五錢自三年八月
起至四年十二月止計十七個月共給過銀二十六兩
寫本書辦寫過本三十四個給過工食銀十兩零二錢
看局夫楊桂每月工食銀六錢自二年九月起至六年
三月止計四十四個月共給過銀二十六兩四錢
厨夫張逹每月工食銀六錢自二年九月十月三年八
月至六年三月止共計三十四個月給過銀二十兩零
四錢
以上共銀一百零七兩三錢
一裝釘刻印等工食
第一次裝書工銀一兩五錢
綾料等銀三兩三錢三分
第二次裝書工銀一兩五錢
綾料等銀三兩五錢四分
第三次裝書工銀一兩五錢
綾料等銀五兩六錢七分
刻板八版工銀一兩二錢二分
印書工銀一兩零七分五釐
畫格心紅膠礬共銀二錢八分
以上共銀一十九兩六錢一分五釐
一歷局添蓋西順山房二間工匠瓦磚物料共用過銀
一十二兩一錢三分
一自三年十月起共經日月食六次測候飯食銀共八
兩四錢
一崇禎六年五六等月鑄造星晷龍柱並下盤銅料工
食等項總用銀七十五兩五錢三分八釐
一日晷平面石並座及星晷座石工價運價共用銀二
十四兩四錢三分
以上通共用過銀八百八十一兩五錢三分除收過
戶禮工三部八百七十三兩五錢外多用過銀八兩
零三分俱係輔臣經手收放
一遠臣羅雅谷湯若望每月供給銀十兩自二年八月
起至六年六月止共四十七個月共銀四百七十兩俱
係輔臣自備
一製造進呈星屏一架共用銀四十三兩五錢係遠臣
湯若望自備
一崇禎七年六七等月打磨日晷等石及鐫字等項共
用銀一十三兩三錢
一鑄造日晷銅表星晷上盤並銅料打磨工食等項共
用銀五十四兩零五分
一日晷銅表並星晷銅盤鍍金共用銀六十一兩二錢
三分
一繕寫進呈歷書並裝釘綾殼紙張工食等項共用銀
二十五兩五錢
一自本年八月以來給過生員程廷瑞儒士楊之華祝
懋元張宷臣黃宏憲原任保章朱國夀等廪給銀共七
十五兩六錢而生員鄔明著孟履吉儒士陳于階仍係
自備廪給書辦胡純良工食銀共一十兩零五錢局外
雷鳴工食銀共四兩八錢
已上共用過銀二百四十一兩三錢八分係臣天經
自備
崇禎七年十二月初三日具題本月初六日奉聖旨歷書
着留覽造過錢糧着該衙門核銷
督修歷法山東布政使司右參政臣李天經謹奏為書器
告成叙錄宜加謹照原題查叙在事諸臣以示激勸事崇
禎六年十月初六日該已故輔臣徐光啟題為治歷已有
成模課功會應嚴核謹將在事臣工分别上請懇祈恩叙
以光大典事奉聖旨該部知道蓋因輔臣於病革時恐未
能身終其事且念在局修歷官儒勤敏有加勞瘁堪錄及
其存日預為陳請若待書器告成以績題期之後人者臣
實接管其事今書器進矣若不代為題叙無論諸臣之勤
勞未可冺即恐輔臣之前緒亦未終耳謹查照原疏所叙
除欽天監左監副戈承科右監副周胤輔臣原以勤學可
嘉俟習學完日另叙今為該監堂上官臣方與參訂異同
待有成績取自聖裁臣未敢例叙外謹分别為皇上陳之
如遠臣羅雅谷湯若望等譯書譔表殫其夙學製儀繕器
攄以心法融通度分時刻于數萬里外講解躔度交食於
四五載中可謂勞苦功高矣說者動以異域視之不知皇
上君臨萬邦覆載之下莫非王臣法取合天何分中外臣
謂當如原題查給田宅以為遠人勸者也知歷生員鄔明
著訪舉儒士陳于階貫通象緯精究理度繕製已有成效
推測可任方來所當照纂修辦事例優叙者也又知歷生
員程廷瑞孫嗣烈孟履吉監生李次霦訪舉儒士楊之華
祝懋元張宷臣黃宏憲原任五官保章今降天文生朱國
夀或翻譯著勞或繕寫效力晝夜之測騐靡寧寒暑之修
葺可紀所當照纂修效勞例並叙者也原任大理寺評事
今帶銜光禄寺錄事王應遴武英殿中書陳應登督率官
生參訂訛正協贊已久叙錄應加在應遴或開其原俸應
登量加其職級以示優者也若秋官正劉有慶中官正賈
良棟保章正賈良琦春官正潘國祥靈臺監候官章必傳
博士朱光顯天文生朱光燦朱光大周士昌皆勤力學習
虚心講究日躔月離既窺大旨恒星月食亦曉推測尚有
日食五緯正在講究當俟其學習通徹另疏題叙者也内
除欽天監堂屬各官正在參訂學習者尚可待之異日其
歷局生儒辦事已閱五年兩載未沾半菽總緣戶工事例
已停即題准之特恩俱成虚願茹苦纂緝臣竊憐之今書
器告成臣若不復申前請又何以錄舊績而勵新功也伏
乞皇上念此成勞將生員鄔明著程廷瑞等各量加以欽
天監職銜使與學習諸臣研究推測以共維新法於不墮
可矣臣非汲汲為此也之數人者若無微職以繫其身必
且奔走衣食於四方書雖存而人不備亦將終歸廢滅不
甚可惜耶臣所叙述諸人與輔臣之疏有減無增以防冐
濫其原䟽現在御前可覆而按也伏乞皇上勑下該部覆
議施行冐昧控陳臣無任惶悚待命之至崇禎七年十二
月初八日具題本月十二日奉聖旨禮部酌議具奏
督修歷法山東布政使司右參政臣李天經謹題為歷法
告成恭進乙亥丙子七政行度並參訂條議仰祈聖明採
擇以昭熙朝大典事先該輔臣徐光啓遠臣湯若望等奉
旨修正歷法朝夕講求詳加測騐勒為成書一百三十餘
卷已經輔臣與臣先後進覽大抵皆發明七政所以然之
理並所以求七政之用而尚未推步成歷也迨臣奉命接
管于崇禎七年九月内該欽天監遵旨據實回奏一疏奉
聖旨據奏歲差增損成法自宜變通著張守登等督率監
局各官與李天經測騐參訂務求推算畫一以正歷法禮
部知道欽此欽遵臣即一面移文會同欽天監監正張守
登監副戈承科周胤帶銜錄事王應遴五官正賈良棟劉
有慶潘國祥保章正賈良琦博士朱光顯天文生朱光燦
朱光大學習蔡孚一劉化行等到局參訂備將新舊異同
逐欵考覈間有疑義可商者令其人人各自陳說往覆辨
難必期共相闡明衆論攸同而後已展轉月餘三四易稿
擇可信今傳後者約得二十六則然臣等非臆說而諸臣
亦不肯以耳為目也除火土等星奉旨測騐俱合外如金
星之在崇禎七年十二月也舊法載是月二十日夕伏新
法推當見至次年正月初三日始與太陽合及本月二十
一日臣等公同該監諸臣測之果西高十八度矣水星之
在本年二月也舊法是月十八日夕伏新法推當見至次
月初三日始伏及本月二十三日臣等公同該監諸臣測
之果西高八度餘矣又觜參二距星從古至今度分漸減
舊法謂觜在參前新法謂觜在參後及三月初六日臣等
公同該監諸臣測之果參居前觜居後有器可考有目共
見此則黃赤相交古今密移難仍其故尚可以常法拘乎
内二十六則惟天行無紫炁一叚臣等再四考求茫無義
據而諸臣謂傳來已久未便刪削則或去或存無關於理
而亦無害於法可否應聽聖裁臣等不必争論此則臣奉
旨測騐參訂事也臣又一面偕該局遠臣羅雅谷湯若望
率知歷生儒等依法布算乙亥丙子兩年七政經緯度分
並會合伏見遲留日時種種與舊法迥異内乙亥年諸曜
躔度舊法用墨書新法用硃書兩法並列以備皇上參考
其丙子年諸曜因監推未完止依新法錄進而五星遲疾
諸行不用初末等字者緣舊法以叚目平分日數無所取
義而新法則時時不等故置不用且順天行以定序次故
土先木火之上其四餘躔度因紫炁無確論故未錄而月
孛羅計緒行已附載經緯度中因思明旨所謂務求推算
畫一以正歷法者意必如是推算而後不一者能一不正
者可正耳謹將乙亥丙子七政行度四冊並參訂條議開
坐恭進御覽伏乞勅下閣部大臣並科道等官公同會議
再加詳核如果立法無差或依法改正或待屢騐始行此
又在閣部大臣另行請旨定奪緣係歷法告成恭進乙亥
丙子七政行度並參訂條議仰祈聖明採擇以昭熙朝大
典事理未敢擅便謹題請旨
計開
乙亥丙子七政行度四册
參訂歷法條議二十六則
七政公說(諸曜之應宜改)
日月五星各有本行其行有平有視而平行起算之根
則為應應者乃某曜某日某時躔某宫次之數今新法
改定諸應悉從崇禎元年戊辰年前冬至後己卯日第
一子正為始
測諸曜行度用赤道儀尚不足應用黃道儀太陽繇黃
道中線行月五星各有本道亦皆出入黃道内外而不
行赤道若用赤道儀測之則所得經緯度分須通以黃
赤通率表乃可否則所測經度宿次非本曜天上所在
之宫次蓋器與天行不類也
諸方七政行度隨地推算不等
日月東西見食其時各有先後既無庸疑矣則太陽之
躔二十四節氣與月五星之掩食凌犯安得不與交食
同一理乎故新法立成諸表雖以順天府為主而推算
諸方行度亦皆各有本法
諸曜損益加減分用平立定三差法尚不足加減一法乃
歷家之要務蓋以其數加減於平行得視行第天實圓
體與平異類舊所用三差法俱從句股平形定者似於
天未合即各盈縮損益之數未得其真今新法加減諸
表乃以圓齊圓差可合天又各曜盈縮損益大差累經
測騐俱與舊法不同今悉改定
隨時隨地可求諸曜之經度
舊法欲得某日某曜經度必先推各曜冬至日所行宫
度宿次後乃以各段日度比算乃得今法不拘時日方
所只簡本表一推步即是
徑一圍三非弧矢真法
古歷家以直線測圓形名曰弧矢法而算用徑一圍三
謬也今立割圓八線表其用簡而大弧矢等線但乘除
一次便能得之非若向之展轉商求累時方成一率者
可比
球上三角三弧形非句股可盡
古法測天以句股為本然句股弦乃三腰之形句與股
交必為直角句斜角則句股窮矣且天為圓球其面上
與諸道相割生多三弧形因以測諸星經緯度分二者
一句股不足以盡之
恒星本行即所謂歲差從黃道極起算
各星距赤極度分古今不同其距赤道内外也亦古今
不同而距黃極或距黃道内外則皆終古如一所以日
月五星俱依黃道行其恒星本行應從黃極起算以為
歲差之率
古今各宿度不同
恒星以黃道極為極故各宿距星行度與赤道極時近
時遠蓋行漸近極即赤極所出過距星線漸密其本宿
赤道弧則較小漸遠極即過距星線漸疏其本宿赤道
弧則較大此緣二道二極不同故非距星有異行亦非
距星有易位也如觜宿距星古測距參二度或一度半
度又或五分今測之不啻無分且侵入參宿二十四分
此非可証之一端乎
夜中測星定時
太陽依赤道左行每十五度為一小時三度四十五分
為一刻今任指一星測之必較其本星經行與太陽經
行得相距若干度分又得其距子午圈前後若干度分
則以加減推太陽距本圈若干因以變為真時刻
宋時所定十二宫次在某宿度今不能定于某宿度此
因恒星有本行宿度已右移故
太陽盈縮之限非冬夏二至此限亦微有行動
舊法以冬夏二至為太陽盈縮初末之限即新法所謂
最高及最高衝也蓋因測冬至至春分又測春分至夏
至中間日數不等覺冬至太陽行疾而盈夏至行遲而
縮焉今新法亦測得自冬而夏自夏而冬或自春而夏
自夏而秋兩測中積非一算得此限不在二至已過六
度有竒且年年行動初無一定之數
以圭表測冬夏二至非法之善
二至前後太陽南北之行甚微則表景長短之差亦微
如冬夏至前後三日太陽一日南北行為天度六十分
之一設表長一丈冬至兩日之景約差一分三十秒夫
一分三十秒為一日之差則測差一秒計刻當為六刻
零七分圭上一秒之差人目能保不悞乎且景符之光
線闊亦不止數秒一秒得六刻有竒若測差二三秒算
幾差二十刻又安所得凖乎今法獨用春秋二分蓋以
此時太陽一日南北行二十四分計一日景差一寸二
分即測差一二秒算不滿一刻其差甚微較二至為最
密
日出入分應從順天府起算舊法仍依應天府
諸方北極出地不同晨昏時刻亦因以異大統仍依應
天府推算是以晝夜長短未能合天甚至日月東西帶
食所推未如所算多緣于此今悉依順天府改定
平節氣非天上真節氣
舊法氣策為一十五萬二一八四三七五此乃歲周二
十四分之一然太陽之行有盈有縮不得平分如以平
數定春秋分則春分後天二日秋分先天二日矣今悉
改定庶幾測算脗與天合
太隂朔望之外别有損益分一加減不足以盡之
舊法定太隂平行一日為十三度有竒算朔望别有加
法減法大數為五度有竒然兩弦時多寡不一此加減
法不足以齊之即授時亦言月朔望時一日平行十三
度有竒朔望外平行數不足似明其理未著其法今于
加減外再用一加減名為二三均數理明而數亦盡
緯度不能定于五度時多時寡
緯度難定五度古今歷家俱言之以交食分數及交泛
等測定黃白二道相距約五度然朔望外兩道距度有
損有益大距計五度三分度之一若一月有兩食其弦
時用儀求距黃道度五度未能合天
交行有損益分
羅㬋計都即正交中交行度古定交行一日逆行三分
千百年俱為平行今細測之月有時在交上以平求之
必不合算因設一加減為交行均數
天行無紫炁
舊謂紫炁生于閏餘又曰紫炁為木之餘氣今細考諸
曜此種行度無從而得無象可明欲推算無數可定欲
論述又無理可據展轉商求則知作者為妄增後來為
傅會鄙俚不經無庸置辨
交食日月景徑分恒不一
日月有時行最高有時行最卑因高卑遂相距有遠近
蓋近則見大遠則見小又因遠近得太隂過景有時厚
或有時薄所以徑分不能為一
日食午正非中限乃以黃道九十度限為中限
南北東西差皆以視度與實度相較而得則日月之實
度俱依黃道而視度安得不從黃道論其初末以求中
限乎且黃道出地平上兩象限自有其高也亦自有其
中也此理未明則有宜多而少宜少而多或宜加反減
宜減反加者凡日食加時不得合天皆緣于此
日食初虧復圓時刻多寡恒不一非二時折半之說視
差能變實行為視行則以視差較食甚前後鮮有不參
差者夫視差既食甚前後不一又安能令視行前後一
乎今以視行推變時刻則初虧復圓其不能恒為一也
明矣
諸方各依地經推算時刻及日食分
地面上見日月出没與在中各有前後不同即所得時
刻亦不同故見食雖一而時刻異此日月食皆一理若
日食則因視差隨地不一即太隂視距不一所以見食
分數亦因之異焉
五星應用太陽視行以段目定之不得
五星皆以太陽為主其與太陽合伏也則疾行其與太
陽衝也則退行且太陽之行有遲有疾而五星亦各有
本行外之太陽遲疾則合伏日數時多時寡自不可以
段目定其度分
五星應加緯行
月有白道半在黃道内半在黃道外而五星亦然則各
于黃道有定距度又土木火三星衝太陽緯大合伏太
陽緯小金水二星順伏緯小逆伏緯大不可不詳考之
測五星宜用恒星為凖則
測星用黃道儀外或用弧矢等儀將所測緯星視距二
恒星若干度分依法布算得本星真經緯度分又繪圖
亦可免算
崇禎八年四月初四日具題初六日奉聖旨這推乙亥丙
子七政行度併參訂條議着該部遴委曉歷司官同監局
各官生儒隨時測騐果否差合核議奏奪該部知道
督修歷法山東布政使司右參政臣李天經謹奏為歷法
業有成局微臣敬申前請伏乞轉委大臣以終鉅典事竊
照臣之奉命入都門也緣皇上特允輔臣禮臣之請兩下
速催到任之明旨臣是以袛遵明命竭蹷前來任事乃屢
遭謗忌相駁相扼無肯秉虚公以從事者令臣法難明臣
心兹苦矣乃尚隠忍逾時未即引退者以書器雖完僅畢
治歷之成模而參訂未詳猶非修正之實着恐虚皇上責
成之盛心且墮舊輔將完之前緒耳今於數月間公同欽
天監監正張守登監副戈承科周胤等皆虛心察理不執
成見遵旨參訂頗韙臣言且監官歷科之學習新法如劉
有慶賈良棟等皆精心理解知新法合天而津津願學皆
非有所強也故臣等得與結參訂一局而彙欵細推恭進
以塵御覽或勑下閣部大臣會議之後如即勑賜改正頒
行固成一代之大典臣敢必其無所差忒倘猶欲與異術
較疏密待屢測屢騐人心大同以成信歷則聖主慎重欽
若之弘謨亦臣所大願此則非歲月之可計也臣請以在
局生儒盡收之欽天監以便隨時推測將臣等所成新法
暫附於大統以便公同考騐使久之而屢測不爽以天縱
聖明如皇上亦豈容承舛者尚沿乎陋習而合天者終以
故紙置之耶此事正有待也然而本局之歷則已告成矣
臣之一身可以言去矣蓋臣自去歲四月到京已及一年
藩司薪俸久不沾濡仕籍姓名向已刊落論臣子敬事後
食之義皆不敢言但奉命而來竣事而退微臣出處之宜
明不當如是耶伏乞皇上放臣歸里以甦病骨以避衆忌
則所全於臣之身名更大矣即尚有未完如監官之學習
新法者纔得一半講解通徹尚須年餘新法之度數旁通
尚有多欵經輔臣之已題者徐待製造然皆餘事也伏乞
轉委閣部大臣一員兼攝之則不煩更置可以鎮羣囂而
凝庶績賢于孤蹤之臣萬萬矣伏祈聖鑒下部議覆施行
臣無任惶悚之至崇禎八年四月初四日具題初六日奉
聖旨新法書器雖完然推測疎密未經考驗且據稱度數
旁通尚有多欵徐待製造豈得遽云局歷告成李天經還
同該監官虚心詳究務期畫一以禆歷法俸薪久不支給
是何緣故著即與查補該部知道
督修歷法山東布政使司右參政臣李天經謹題為遵奉
明旨敬申旁通事宜以便翻譯製造事先該前輔臣徐光
啓條上旁通十事奉聖旨度數旁通有關庶績一併分曹
料理欽此盖因前此歷事未完工力有限是以至今未遑
措辦也頃該臣奏為歷法業有成局一疏奉聖旨新法書
器雖完然推測疎密未經考驗且據稱度數旁通尚有多
欵徐待製造豈得遽云局歷告成李天經還同該監官虚
心詳究務期畫一以禆歷法俸薪久不支給是何緣故著
即與查補該部知道欽此欽遵除臣一面遵旨任事會同
該監諸臣將新舊七政行度朝夕考驗聽禮部類奏外所
有旁通諸務臣一一與遠臣羅雅谷湯若望等逐欵商確
然皆目前切要之事濟時適用有禆急需苐非旦夕可竟
之功講解著述尚須時日謹照輔臣原題稍加更正再行
臚列于皇上之前亦見臣等于考測之暇非敢玩日愒月
而所接續考求者乃歴法修正後推廣度數之妙用以仰
佐明時急務而非止言歷已也然之數事者頭緒頗多形
質甚廣釋義演文與夫較勘製造翳惟人是賴似非臣與
一二遠臣所能卒業故不無望于衆思羣力之助也如在
局知歷生儒等臣會請以量加職銜少酬前勞業蒙皇上
下部酌議具奏但得速為叙錄臣亦可藉手責成不獨日
後交食並七政諸歷皆須為之推算即旁通一役必先示以
勉勵之意使諸臣薪水無慮得以一意隨分盡職如明旨
所為分曹料理可也統候聖裁
計開
度數旁通十事
其一考求七政行度性情下合地宜一切水旱䖝蝗疾
癘兵戎可以約略預知則凡先事修救如農家因之勤
稼穡兵家因之備邊儲其于民生國計大有利益
其二度數既明精通水法一切疏濬河渠灌溉田畆置
閘河以利運艘造水銃以捄火灾與夫風水輪盤諸器
治水用水各利實用
其三度數與樂律相通明于度數即能考正音律制造
器具于修定雅樂可以相資
其四兵家營陣器械及築治城臺池隍等皆須度數為
用精于其法有禆邊計
其五算學久廢官司計會多委任胥吏錢榖之司關係
尤重度數既明凡九章諸術皆有簡當捷要之法習業
甚易理財之臣尤所急需
其六營建屋宇橋梁等明于度數者力省功倍且經度
堅固千萬年不圮不壊
其七明于度數能造作機器可以任重致遠一切舉重
引重諸器皆有利便之法以前民用以省民力
其八天下輿地其南北東西縱横相距紆直廣袤與夫
山海原隰高深廣遠皆可用法測量洞其隠微
其九醫藥之家宜審運氣歷數既明可以察知日月五
星躔次與病體相視乖和順逆因而藥石針砭不致差
悮大為生民利益
其十造作沙水等漏以知時刻分秒若日月星晷依視
學製造不論公私處所南北東西欹斜㘭突皆可安置
施用使人人能分更分漏以率作興事屢省考成
崇禎八年四月二十七日具題五月初一日奉聖旨據奏
旁通十事亦屬利用要務知道了生儒量加職銜該部遵
旨議奏
督修歷法山東布政使司右參政臣李天經謹題為遵旨
恭進儀器事先該臣接得司禮監傳奉手本開稱該御用
監把總官周福奏稱奉旨造進窺遠鏡等因崇禎八年七
月十二日奉聖旨司禮監𫝊與李天經將窺遠鏡造二具
來進欽此欽遵臣即督同本局遠臣湯若望羅雅谷等將
本國携來玻璃星夜如法製造今已造完謹將窺遠鏡二
具恭進御覽伏乞聖鑒緣係遵旨恭進儀器事理未敢擅
便謹題請旨
計開
窺遠鏡二具托鏡銅器各二件
黃綾鏡籙二具木架二座
崇禎八年八月初九日具題本月十一日奉聖旨這窺遠
鏡著進覽該衙門知道
督修歷法山東布政使司右參政臣李天經謹題為月食
事竊照崇禎九年正月十五日辛酉曉望月食其食限分
秒時刻并起復方位例應先期上聞除大統回回二歷俟
欽天監具題外所有本局月食臣等用新法推步謹將諸
數逐一開坐并具圖象進呈御覽伏乞勑下該部至期令
監督等官并臣監局官生如法測驗奏聞其遣人驗報奉
有再行詳騐具奏之旨仍移文河南山西撫按務令公同
親測詳加考驗速報不得他委以虚皇上欽若至意再照
臣局歷法已完尚有各省直北極出地高下并各輿地見
食早晏不同必須多遣員役躬至其地用器測量如堯命
羲和分方考驗蔡註所謂歷既成而分職以頒布且考驗
之恐其推步之或差元郭守敬亦倣而行之遣官一十四
員測驗二十七所總歷成以後事臣歷書雖成矣緣方從
事旁通尚未遑及姑俟稍有次第另疏請旨臣于此尤有
說焉考驗交食全在定時而定時之法晝固無如測日夜
則無如測星盖星自東而西其為先後時刻與日同理必
取凖乎此方可合天或將臣前所進星日貳晷移置殿陛
之前以備皇上臨期省覽則各法疏密難逃聖鑒外庭雖
欲偏執意見以混時刻不能矣其安置之宜但略奠基址
取星晷得見帝星勾陳日晷能取分至日景足矣原無事
于高置層臺致遠宸居如同棄物也此則臣旦夕屬望之
之至情未審能當聖意否仍乞嚴勑該監堂官是日務令
該臺整肅從事聽臣與部臣約束虚公詳測如有仍前怠
玩任意遷就者許臣據實奏聞其于考驗歷法未必無小
補矣統候聖裁緣係月食事理未敢擅便謹題請旨
計開
崇禎九年正月十五日辛酉曉望月食分秒時刻并起復
方位
月食三分八秒
月未入見復光六十五秒
月已入不見復光二分四十三秒
是日日出夘正三刻内五十六分
初虧夘初一刻内五十六分月在地平上高一十七度
三十三分東北
食甚卯正二刻内一十三分月在地平上高四度二十
分曉刻正北
復圓辰初二刻内六十六分在晝西北
計食限内凡九刻一十分
食甚日躔黃道娵訾宫二度二分五十二秒為危宿三度
四十五分
月離黃道鶉尾宫二度二分五十二秒為張宿一度二十
五分
月離緯度
初虧距黃道南四十六分五十五秒
食甚距黃道南五十分九秒
復圓距黃道南五十三分二十二秒
各省直初虧時刻
京師順天府卯初一刻内五十六分
南京應天府福建福州府卯初一刻内八十三分三十
二秒
山東濟南府卯初一刻内八十九分九十九秒
山西太原府寅正三刻内九十六分
湖廣武昌府河南開封府寅正四刻内五十六分
陜西西安府廣西桂林府寅正三刻内三十分
浙江杭州府卯初二刻内三十六分六十五秒
江西南昌府寅正四刻内九十分
廣東廣州府寅正四刻内二十三分三十三秒
四川成都府寅正二刻内一十分
貴州貴陽府寅正三刻内三分三十三秒
雲南雲南府寅正一刻内三分三十三秒
右凡言某刻内者尚未及本刻實數而已歷過前刻
纔交本刻若干分秒如食甚卯正二刻内一十三分
謂其過卯正一刻後又交二刻内之一十三分非謂
食甚時即卯正二刻也初虧復圓俱倣此
崇禎八年八月二十日具題二十三日奉聖旨這所奏月
食分秒至期著監督等官并該監局官生如法測驗奏聞
前所進星日二晷還俟臨期省覽各諭整肅從事毋得少
有玩泄禮部知道
督修歷法山東布政使司右參政臣李天經謹題為恭懇
聖恩破格柔遠以勵勤勞以光大典事先該前輔臣徐光
啓叙錄一疏内開遠臣羅雅谷湯若望等譯譔書表製造
儀器算測交食躔度講教監局官生數年來嘔心瀝血幾
于穎秃唇焦功應首叙但遠臣輩守素學道不願官職勞
無可酬惟有量給無碍田房以為安身養贍之地不惟後
學攸資而異域歸忠亦可假此為勸等因奉聖旨該部知
道欽此隨該臣再申前請首為遠臣查給田宅奉聖旨禮
部酌議具奏欽此欽遵已經該部劄行順天府行查去後
續據該府報稱查得替僧法寶已故遺有御賜絶産萬夀
寺下院香火地二十頃隆長下院並相連住房共一叚久
屬遊僧隠占無人承頂堪以量給咨呈該部移會到臣該
臣看得修歴一役仰邀皇上不次之典已非一端如臣以
一介外吏而業照京官例關領俸薪矣在局生儒鄔明著
等所請職銜蒙准下部議覆似亦得叨升斗矣但臣等所
翻譯成書推測合度者實參用西法而即兩遠臣之法也
臣等猥蒙異數而陪臣輩殫其所學拮据六載歷務甫竣
繼以旁通乃戮力盡瘁以願效忠于本朝者顧使之肄業
無所恒産無資非所以廣聖恩風遠人也縱大官少有所
給乃月僅兩餘未供饔飱而萬里孤蹤仕進弗甘生産又
絶何以為勞臣勸乎臣聞繇余西戎之裔秦用以霸金日
磾西域之世子為漢名卿即馬沙亦黑等本回回族類我
太祖設專科以待之且世其官而存其業盖苟有利於國
遠近何論焉臣又按萬歷三十八年西洋遠臣利瑪竇航
海歸化皇祖憐其慕義遠來死之日給以葬地并其友伴
龐迪我等亦居以賜宇令其依止焚修此成例具在則一
㕓之受數椽之棲諒非浩蕩之恩所靳也伏乞勑下禮部
遵前旨議覆一以收錄其成勞一以勉勵其新績且使絶
域沾被共仰聖化于無方佇見寶歷昭垂式貽神謨于萬
䙫矣統候鑒裁崇禎八年八月二十八日具題九月初一
日奉聖旨該部覈議具覆奏内繇金日磾引用不倫本朝
字作廟字改正行
督修歷法山東布政使司右參政臣李天經謹題為遵旨
測驗據實奏報恭候聖明裁奪事先該臣崇禎八年四月
初四日恭進乙亥丙子七政行度併參訂條議一疏奉聖
旨這推乙亥丙子七政行度併參訂條議著該部遴委曉
歷司官同監局各官生儒隨時測驗果否差合覈議奏奪
該部知道欽此欽遵除臣督率官生晝夜在局考驗外所
有曉歷司官該部徘徊日久實難其人而祠司一載以來
僅有主事李焨一人又自言不敢以曉歷自任臣不得已
止公同欽天監堂屬等官測過火木金水等星理合奏報
如本年水星大統載三月十八日晨見至四月二十一日
晨伏則前此皆見時矣新法載三四五六等月俱晨不見
臣訂於四月十四日會同該監監正張守登監副戈承科
周胤靈臺郎劉承惪徐源章必選李之貴春官正潘國祥
秋官正劉有慶保章正賈良琦博士臧微坎王燁張國鎔
朱光顯等是日五鼓在局登臺測驗良久直至日出委無
水星出見乃監正張守登猶未敢遽信以為然也仍訂於
十七日赴觀象臺再測至期臣率遠臣羅雅谷湯若望錄
事王應遴中書陳應登及本局生儒鄔明著等齊集該臺
測驗而該監堂屬等官俱到再三詳測其不見也如故則
是新法所算水星晨不見密合矣至四月二十三日則臣
所報木星與積尸氣同度同分之期已經移會該監堂屬
等官因是日隂雨未測又大統載本年水星八月初七日
晨伏不見至九月二十一日夕見則前此皆不見時矣新
法載七月二十五日水星晨見至八月二十三日晨不見
又八月十三日大統載木星在張一度新法算得在
張四度是日子正初刻與軒轅大星同度同分臣因訂八
月十三日子時會同監正張守登監副戈承科靈臺劉承
惪徐源章必選李之貴秋官劉有慶博士高攀桂黃子賢
等到局先用黃赤經緯儀登臺測得木星果與軒轅大星
同在一線少頃委見水星晨見東方則是新法所算水星
晨見又密合而木星與軒轅同度亦皆較較不爽矣本年
八月二十七日新法算得木火月是日寅正二刻俱同在
張六度三十三分大統載是日木在張四度火月在張三
度至期移會該監堂屬等官因二十六日隂雨未到臣等
在局候至寅正二刻天氣清朗隨用黃赤經緯儀測得木
火月果在同度一線上則是木火月同度又與新法脗合
矣又如金星大統載九月初九日晨伏則此後皆不見時
矣新法載八九等月俱晨見至十月初三日始晨不見因
訂于九月十七日會同該監監副周胤博士朱光顯及在
局遠臣生儒等登臺測驗良久直至天曉委見金星東出
約高八度餘則是新法所算金晨見密合而舊法已先天
二十餘日水星大統載九月二十一日夕見至十月二十
四日夕伏不見則前此皆見時矣新法載八月二十六日
晨不見至十月初六日始夕見臣因訂九月二十八日會
同該監監副周胤春官正潘國祥夏官正左允化秋官正
劉有慶靈臺章必選及在局生儒等是日昏刻登臺測驗
委無水星出見則是新法所算水星不見又密合而舊法
後天一十五日總之五星之有伏見猶日月之有交食交
食苦不多遇而五星則夜夜可測時時可測者且本局每
測置有印信文簿令監官隨測隨書以昭同然俱經申呈
在部孰密孰疎諒難逃於聖鑒謹一一詳報伏乞勑下該
部將臣前後數測行令欽天監堂屬等官曾否測驗果否
差合據實回奏静聽聖明裁奪施行崇禎八年十二月十
四日具題十七日奉聖旨這新法所測火木金水等星
見伏行度是否密合欽天監堂屬各官曾否公同測驗著
該部查明據實具奏
禮部題為測驗月食事祠祭淸吏司案呈到部案查先該
臣部回奏崇禎五年九月十四日夜望月食雲隂不見等
因五年十月十二日奉聖旨據該監稱月食雲隂不見有
無别法考求著他確議來說今後每遇交食該部先將各
法異同一併開寫來看臨期如法測候證定疎密分别具
奏欽此又該督修歷法李天經題稱(云云)崇禎八年八月
二十三日奉聖旨這所奏月食分秒至期著監督等官并
該監局官生如法測驗奏聞前所進星日二晷還俟臨期
省覽各諭整肅從事毋得少有玩泄禮部知道欽此今照
本年五月十五日辛酉曉望月食該臣先將新舊各法開
坐具題御覽外又該臣部題差監局官儒潘國祥黃宏憲
前往河南測驗歷局供事官陳應登天文生朱光大前往
山西公同撫按親測驗報等因八年十二月十二日奉聖
旨是欽此查得祠祭司今只主事李焨一人據本官稱一
人見聞有限應選委别司一官同往隨委主客司員外郭
之竒同本官率同監局官生届期先詣觀象臺參驗去後
今據主客司員外郭之竒祠祭司署司印主事李焨呈稱
職等先據欽天監官張守登督修歷法參政李天經另局
修歷布衣魏文魁各報本月十五日卯時月食時刻分秒
具奏奉旨測驗隨奉堂批委職等同往觀象臺一同欽天
監官張守登參政李天經布衣魏文魁測驗本日子時職
等同到觀象臺隨委監官黃子賢劉有慶賈良琦專守調
儀器兩局生儒鄔明著孟履吉張宷臣林蔭世徐克孝蔣
所樂專候測驗職等站立臺上專覷月輪至夘時初一刻
零四十三分有竒月初虧去極七十九度七十分至卯正
一刻月食甚約有四分至夘正二刻霧氣澹靄月輪隠現
但覺微露光氣即隨不見盖食體尚存而漸復微光入地
者等因到部該臣等看得天文玄微高遠算法甚難據兩
家測驗所差亦僅爭分秒再加考究歷法可得其大概矣
除河南山西二處撫按咨報到部另行具奏外既經該司
詳測開報理合具本謹具題知奉聖旨據奏測驗月食分
秒初虧食甚及月未入見復光新法為近但以十三為雨
水是何說還著奏明其魏文魁所推食甚時刻與靈臺測
驗相符還候河南山西二處奏報至日再加考究以正歷
法崇禎九年正月十六日
新法算書卷四
