新法算書卷五明徐光啟等撰
緣起五
督修歷法山東布政使司右參政臣李天經謹題為月
食事該臣於崇禎八年八月二十日將本局新法所推
崇禎九年正月十五日辛酉曉望月食分秒時刻起復
方位開坐奏聞奉聖旨這所奏月食分秒至期着監督
等官併該監局官生如法測驗奏聞前所進星日二晷
還俟臨期省覽各諭整肅從事毋得少有玩泄禮部知
道欽此欽遵至本月十四日夜臣督率遠臣羅雅谷湯
若望大理寺評事王應遴及本局知歷生儒鄔明著孟
履吉李次虨張宷臣祝懋元等公同禮部祠祭司主事
李焨主客司員外郭之竒欽天監監正張守登併歷科
靈臺等官齊赴觀象臺測候而布衣魏文魁亦在焉先
是臣恭繹明綸無任惶悚隨經移文與諸臣約此番月
食各法參差最易辯别而在事各官政宜虚公恪慎仰
副隆指其間時刻之先後分數之多寡臣悉備為申說
且刊刻圖式與衆共見而諸臣已了了意中矣候至初
虧臺官徐源等用簡儀測月依法得在卯初一刻四十
三分與臣等所推卯初一刻内五十六分者合又同時
用立運儀測得去極度七十九度七十分較魏文魁所
推七十五度七十六分者似差四度至食甚别無測法
大統推食三分一十五秒月未入見食一分五十四秒
回回推食一分九十三秒月未入見食三十五秒魏文
魁推食四分三十一秒在天見食三分八十二秒是皆
未至食甚月已西入地平而臣局獨推食甚月在地平
上高四度二十分見食三分八秒月未入見復光六十
五秒維時用立運儀測得月果西高四度餘政臣局所
推食甚時也復用簡儀測月依法得在卯正一刻與臣
等所推卯正二刻内一十三分者又合乃審視良久至
卯正二刻月光漸復先多而後少萬目共見即各法亦
不得仍執帶食之說為是矣其食分多寡據臣目力所
見約食三分餘據部臣郭之竒目力所見約食四分總
之無器可憑難以懸斷且月體西下稍有雲氣大槩約
略計之獨復光少許始入地平臣法却為密合耳此當
夜測驗之情形如此謹據實奏聞恭候聖明裁奪崇禎
九年正月十六日具題二十日奉聖旨已有旨了該部
知道
督修歷法山東布政使司右參政臣李天經謹題為遵
旨奏明節氣事崇禎九年正月二十九日准禮部照會
内開該本部回奏月食奉聖旨據奏測驗月食分秒初
虧食甚及月未入見復光新法為近但以十三日為雨
水是何說還着奏明其魏文魁所推食甚時刻與靈臺
測驗相符還俟河南山西二處奏報至日再加考究以
正歷法欽此欽遵照會到臣令臣自行奏明臣謹撮其
大要併具圖象為皇上陳之案照丙子年新舊七政大
統推本年正月十五日辛酉子正二刻雨水新法推本
年正月十三日己未卯初二刻零八分雨水兩法相較
先後幾差二日矣但所以不同之故與所以立法之因
臣豈無說而敢臆為創改乎盖論節氣有二法一為平
節氣一為定節氣平節氣者以三百六十五日二四二
五為歲實而以二十四平分之計日定率每得一十五
日二千一百八十四分三十七秒五十微為一節氣故
從歲前冬至起算必越六十日八十七刻有竒而始歷
雨水舊法所推十五日子正二刻者此也日度之節氣
也定節氣者以三百六十為周天度而亦以二十四平
分之因天立差每得一十五度為一節氣故從歲前冬
至起算考定太陽所躔宿次止須五十九日二十刻有
竒而已滿六十度新法所推十三日卯初二刻零八分
雨水者此也天度之節氣也何也太陽之行有盈有縮
日日不等大扺冬至後行盈盈則其行疾一日行天一
度有竒夏至後行縮縮則其行遲一日所行不及一度
此非用法加減之必不合天顧可拘泥氣策以平分歲
實乎請以春秋分證之舊法推本年二月十六日已正
四刻春分新法則推十四日卯正二刻零五分而舊法
亦於本月十四日下註晝五十刻夜五十刻矣舊法又
推本年八月二十三日丑初三刻秋分新法則推二十
五日丑初初刻十分而舊法隨於本月二十五日下註
晝五十刻夜五十刻矣顧名思義分者黃赤二道相交
之點太陽行至此點晝夜之時刻各等過此則分内外
而晝夜遂有長短也乃晝夜平分在二月十四日與八
月二十五日而春秋分顧推十六日與二十三日乎請
又以儀器驗之京師北極高三十九度五十五分赤道
應高五十度零五分試用儀器於本節前後日午正累
測必至二月十四日八月二十五日太陽高度始與此
數密合至十六日與二十三日而太陽各高一度弱矣
此經輔臣徐光啟與臣先後督率監局官生考驗多年
而預信其有必然者矣故知春秋分則知各節氣知各
節氣則知雨水臣前疏所謂冬夏二至止差時刻餘則
有差至一日二日者而條議中一欵謂平節氣非天上
真節氣政指是也再照本年七月日食有京師見多他
處見少者有同一見少而各省直分數不等者亦有全
不見食者假令以京師見食之數槩天下以救護必且
駭耳目而亂聽聞朝廷敬授欽若之謂何而可若此乎
伏乞勑下該部行令兩局備將各省直見食分數時刻
上聞仍附大統後通行天下以備遣官驗報未必非治
歷之一徵也敢因奏明雨水而併及之恭候聖明裁奪
施行
計開
節氣圖說各一幅
崇禎九年二月初六日具題初八日奉聖旨奏内稱論
節氣有日度天度之異即以春秋分為証着該部擇曉
歷司官同監局各官細心講求確覈具奏其七月日食
各省直所見分數時刻併着詳開進覽以備測驗
禮部尚書加俸一級兼翰林院學士臣黃士俊等謹題
為書器告成叙錄宜加謹照原題查叙在事諸臣以示
激勸事祠祭清吏司案呈奉本部送禮科抄出督修歷
法山東布政使司右參政李天經題前事内稱知歷生
員鄔明著訪舉儒士陳于階貫通象緯精究理度繕製
已有成效推測可任方來所當照纂修辦事例優叙又
知歷生員程廷瑞孫嗣烈孟履吉監生李次虨訪舉儒
士楊之華祝懋元張宷臣黃宏憲原任五官保章今降
天文生朱國壽或翻繹著勞或繕寫效力晝夜之測騐
靡寧而寒暑之修輯可紀所當照纂修效勞例並叙又
稱歷局生儒辦事已閱五年兩載未霑半菽總緣戶工
事例已停伏乞皇上念此成勞將生員鄔明著程廷瑞
等各量加以欽天益職銜使與學習諸臣研究推測共
維新法於不墮等因崇禎七年十二月十二日奉聖旨
禮部酌議具奏欽此又該參政李天經題為遵奉明旨
敬申旁通事宜以便翻繹製造事内稱在局知歷生儒
等臣曾請以量加職銜少酬前勞業蒙皇上下部酌議
具奏但得速為叙錄臣亦可藉手責成等因崇禎八年
五月初一日奉聖旨據奏旁通十事亦屬利用要務知
道了生儒量加職銜該部遵旨議奏欽此查得崇禎六
年十月内原任太子太保禮部尚書兼文淵閣大學士
徐光啟有治歷已有成摹一疏内稱知歷生員鄔明著
訪舉儒士陳于階思精推測巧擅繪製書噐方籍前勞
講解正需後效知歷生員程廷瑞孫嗣烈孟履吉監生
李次虨訪舉儒士楊之華祝懋元張宷臣黃宏憲等同
心績學殫術承天而天文生朱國壽勤學可嘉俟學習
完日另叙等因通抄到部送司行據修歷參政李天經
手本回稱案查本局生儒叙錄一節業經大學士徐光
啟與本司先後兩疏分别上請儼然等第其中且本司
再三斟酌有減無增安敢冐開知歷生員鄔明著儒士
陳于階應如原題照纂修辦事例優叙生員程廷瑞孫
嗣烈孟履吉監生李次虨儒士楊之華祝懋元張宷臣
黃宏憲原五官保章今降天文生朱國壽應如原題照
纂修效勞例並叙内陳于階八年四月内差往廣浙搬
取旁通書籍中途抱病暫回原籍調理然勞次具在非
空隸名者比實無碍於叙錄也惟孫嗣烈呈稱見係順
天府學附生有志進取不願受職合無於學政中量示
優異等因前來八年六月内正在遵旨議叙間有武英
殿中書房辦事今歷局效勞儒士蔡孚一赴司屢投稟
帖求叙隨查天經題叙二疏並未列名豈敢溷入八年
六月十二日忽呈為簡舉欺君蔑旨指官嚼民豪奸大弊
事隨經本部將蔡孚一據實題參于崇禎八年六月十
八日奉聖旨蔡孚一鄔明著等着刑部題質從公據實
具奏欽此今正月二十二日又據歷局訪舉知歷生儒
鄔明著程廷瑞等呈為覆盆之冤已雪加銜之旨宜遵
懇簡成疏開恩上請蚤沾聖德以光大典事内稱著等
叙錄兩奉諭旨突遭梟惡蔡孚一求叙不得誣衊無端
以致題參法司株連對質七閱月矣孚一正法擬徒已
經回奏奉旨呈乞速賜題叙得沾升斗等情又准刑部
河南清吏司手本内稱看得鄔明著等十人之應題職
銜非驟起也效勞日久前輔臣徐光啟已列名上聞今
日孚一寧得增入增入之不得而妄噬無辜以含沙之
術為逆取功名之計孚一不亦愚而拙於計哉三尺具
在寧容假借既至屢經對質孟履吉三百兩之賄絶無
影響李次虨陳于階千金之賍俱屬烏有即孚一俛首
無辭惟云新進無知並不曉十人為舊輔之原叙盖欲
借汚衊一著為要求叙錄之地耳總之其變幻閃爍皆
市井無賴之情態而監督李天經一疏尤稱詳盡也夫
監局何地治歷明時何典而可容此匪類恭於其間哉
所應照誣告人賍私律擬徒以懲仍當亟為革斥以清
局署者也隨審鄔明著孟履吉楊之華各發落肄業等
因崇禎九年正月二十日奉欽依依擬欽此備行到司
案呈到部看得歷局供事生員鄔明著供事六載勤敏
可嘉合無量授欽天監正九品五官司歷職銜生員程
廷瑞孟履吉監生李次虨儒士楊之華祝懋元張宷臣
黃宏憲天文生朱國壽等晝夜推測七政躔度書寫進
呈御覽勞績久著以上八名合無量授欽天監從九品
漏刻博士職䘖其儒士陳于階既以差往廣浙搬取旁
通書籍中途患病回籍合俟進京之日另行再叙生員孫
嗣烈呈稱見係順天府學附生有志進取不願受職合
行學院奬勵庶歷局生儒知所鼓舞而治歷大典亦早
藉以告成矣相應題請恭候命下移咨吏部銓覆施行
緣係云云事理未敢擅便謹題請旨崇禎九年二月十
九日具題二十二日奉聖旨是鄔明著及程廷瑞等八
名准各授職䘖
督修歷法山東布政使司右參政臣李天經謹題為遵
旨奏明事崇禎八年十二月二十六日准禮部照會内
開該本部恭報乙亥七政行度測驗緣由等事奉聖旨
這新法星度李天經如何不知會該部遴委司官公同
測驗昨疏又稱該司官不任曉歷是何不侔還著奏明
其丙子年七政行度着先送部臨期知會測驗以憑覈
奏欽此欽遵除丙子年七政行度已經繕寫送部仍臨
期知會測驗外案查崇禎八年四月初四日該臣歷法
告成恭進乙亥丙子七政行度一疏奉聖旨這推乙亥
丙子七政行度併參訂條議着該部遴委曉歷司官同
監局各官生儒隨時測驗果否差合覈議奏奪該部知
道欽此隨該臣向署部事侍郎陳子壯諄諄以委官測
驗為請而子壯語臣云皇上留意象緯恭繹曉歷二字
須當慎擇其人未便草率迨今禮臣黃士俊受事而臣
亦每以為言乃其慎重之意亦如子壯維時臣知兩臣
皆以皇上之心為心凡所斟酌詳審者意得一當以仰
副聖懷臣如是不敢強矣但奉有隨時測驗之明旨又
不敢因是少懈遂訂該監堂屬各官在局公同測驗此
四月以來不知會之緣故也未幾臣又向署事主事李
焻言之以祠司無别官測驗之責似不容以他委乃焻
則謙讓未遑之意情見乎詞臣又曷能強之尋又𫝊語
臣云曉歷一官必須具題請旨祠司不得當於四司中
求之四司不得當于各部中求之言猶在耳至五月二
十五日移取七政行度復謂曉歷司官具題簡委與前
傳語臣者合此後不聞祠司别有所示也臣如是以遴
委之權聽之該部以考驗之責歸之該監雖諸臣之與
臣同測者無不服其密合而臣心終以不得部委為歉
也故昨申呈中有曉歷司官職實望為同心之助迄今
杳不可得等語正此意也此八九月以來不知會之緣
故也向使部臣不如是其難其慎司臣不如是遜志未
遑則臣與該監諸臣期會于霜露之餘征逐于星月之
下者已不啻六七次矣獨何樂而不為該部告也是則
臣區區不獲已之苦衷也伏乞皇上矜察勅下該部專
委司官一員公同該監堂屬各官將丙子年星度與臣
一一考驗奏聞庶真法不致格于情勢而贋鼎亦可無
容濫收則所關于治歷明時不小矣崇禎九年二月二
十四日具題二十七日奉聖旨歷學原有專門該部還
訪有曉歷的以便公同測驗
督修歷法山東布政使司右參政臣李天經謹題為月
食事竊照崇禎九年七月十六日戊午夜望月食其食
限分秒時刻併起復方位例應先期上聞除大統回回
二歷俟欽天監具題外所有本局月食臣等用遠臣新
法推步纔食一分餘與舊法推食三分有竒者不同謹
將諸數逐一開坐併具圖象進呈御覽伏乞勑下該部
至期令監督等官併臣監局各官公同測驗奏聞仍令
應天湖廣二處撫按併前日食一體驗報施行
計開
崇禎九年七月十六日戊午夜望月食分秒時刻并起
復方位
月食一分二十九秒
初虧亥正二刻零四十分東南
食甚子初一刻零一十三分正南
復圓子初三刻零八十六分西南
計食限内凡五刻四十六分
食甚月離黃道元枵宫二十三度五十九分為虚宿五
度三十八分離赤道虚宿八度一十分
食甚月離緯度距黃道北五十六分三十八秒在地平
上高三十四度
各省直食甚時刻
南京應天府福建福州府子初一刻零六十六分
湖廣武昌府河南開封府子初初刻零一十三分
浙江杭州府子初二刻零一十三分
山東濟南府子初一刻零四十分
江西南昌府子初初刻零四十六分
廣東廣州府亥正三刻零八十分
山西太原府亥正三刻零五十三分
陜西西安府廣西桂林府亥正二刻零八十六分
四川成都府亥正一刻零六十六分
雲南雲南府亥正初刻零六十分
貴州貴陽府亥正二刻零一十三分
右應天府初虧亥正二刻零六十六分復圓子正
初刻零一十二分湖廣初虧亥正一刻零四十分
復圓子初二刻零八十六分相應詳開以備測騐
崇禎九年二月二十六日具題二十九日奉聖旨已有
旨了禮部知道
督修歷法山東布政使司右恭政臣李天經謹題為遵
旨回奏仰乞聖鍳事崇禎九年三月初五日准禮部照
會内開該本部奏前事等因奉聖旨據稱各管俱有分
屬地方豈無占驗又冬至葭管飛灰載在冊籍何云專
取立春還着同李天經魏文魁再加詳考講求明白具
奏欽此欽遵照會到臣該臣看得臣所職掌乃推步日
月交食測算五星凌犯是皆有理可據有數可憑者耳
即旁通首欵曾言事應亦苐謂其考求七政性情約略
預知初未嘗敢以𤨏屑不經之事牽合傅會今該監候
氣一法其散見于經典者悉後儒引以註疏律呂者也
故史記以前言律歷者未之或及至後漢志則云律可
相傳惟有候氣始紀其法而謂氣所動者其灰散人及
風所動者其灰聚盖按辰以候每月之中氣以定十二
律之應與否也漢臣馬防云聖人作樂所以宣氣致和
故於歲首𤼵太簇之律然古謂律首黃鐘其位在子而
宋儒朱子一主其說云冬至氣至黃鍾之管灰飛大寒
以下隨月應焉是知候非止于一月明旨所謂何云專
取立春盖已洞其底裏矣臣歷考前代魏時杜䕫製律
候氣灰悉不飛隋開皇間毛爽等依古法候氣有節至
即應有終月不應之異而牛宏創為衰氣和氣猛氣之
說一經隋帝所駁遂無復置對宋景祐間李照請下河
内取葭莩製玉律候氣以定樂率不能合惟北齊信都
芳能以管灰候氣每月應律不爽時刻而先臣邢雲路
謂其用機鼓動致然且自古相傳有謂當以紗縠蒙管
端者有謂葭灰升降有毫忽者有謂灰用懷州河内縣
竹用宜陽金門山者鄭康成有玉管銅管之别熊安有
大動小動之徵其說互有異同法亦不能盡騐然皆止
於候氣已耳至若主何占騐作何徵應臣於史冊未覩
惟按大明會典一欵内云凡每歲立春前期五日本監
面奏差官二員往順天府候氣至日回監具呈依書占
奏則是明有一書存貯本監以待占奏乃該監主占官
徐源直日官章必選俱稱玩占一書未經登載何敢臆
說若然則會典所載依書占奏者豈無所據而云然該
監所藏又豈止玩占一書而已耶盖書為該監所收掌
占則靈臺之本業而乃茫無以對其於職掌何居耶臣
謹詳史冊所載之大略若此如詡詡然謬為不經之說
以炫視聽則斷斷非臣所敢出也統祈聖明裁奪施行
崇禎九年三月十七日具題二十日奉聖旨奏内依書
占奏載在會典該監所貯是否止玩占一書還着詳查
具奏禮部知道
禮部題為測騐月食事祠祭清吏司案呈案查崇禎九
年正月十五日曉望月食先該本部差委主客司員外
郭之竒祠祭司主事李焻公同督修歷法參政李天經
布衣魏文魁欽天監監正張守登隨委監官黃子賢劉
有慶賈良琦及兩局生儒鄔明著林蔭世等是日在觀
象臺公同測驗回奏月食緣因正月二十一日奉聖旨
據奏測騐月食分秒初虧食甚及月未入見復光新法
為近但以十三日為雨水是何說還著奏明其魏文魁
所推食甚時刻與靈台測騐相符還俟河南山西二處
奏報至日再加考究以正歷法欽此欽遵除十三日為
雨水緣由李天經自行奏明外案查先該督修歷法山
東布政使司右恭政李天經手本開送歷局供事官陳
應登差往山西知歷儒士黃宏憲差往河南仍同欽天
監春官正潘國祥天文生朱光大擕帶測噐以往隨該
本部具題將陳應登朱光大差往山西潘國祥黃宏憲
差往河南公同測驗緣因崇禎八年十二月十二日奉
聖旨是欽此欽遵隨給咨文即令官生陳應登等四員
名齎文分投山西河南測驗去後今三月初八日接准
提督鴈門等關兼廵撫山西地方都察院右僉都御史
今降五級戴罪管事吴甡咨稱據山西布政使司呈准
欽差歷局供事官陳應登等手本開稱職等奉旨前來
山西測驗自正月初六日抵省奉有公同撫按測驗然
撫院在平陸堵勦流寇地之相去千有餘里測騐地方
題定太原欲會撫院往回必須半月有悞在府測騐於
是蒙本司遣役齎咨投院而職等在省連日測得北極高
三十七度四十四分至本月十五日辛酉曉望蒙本司
會率司道府廳縣衛文武多官於十四日夜先詣本府
鼓樓高闊處所安頓測量儀噐三更時星月尚明候至
寅正二刻内山烟層叠雲霧彌漫星月被遮觀測不見
自初虧以至復圓分秒時刻無從考驗此皆蒙本司同
司道府廳縣衛共目同見者也伏乞據實轉文撫按兩
院請給咨文以凴回奏緣繇到司准此擬合呈報緣繇
到院據此案查先據該司呈送禮部咨前事正值本院
駐鎮河津於正月十五日曉望行救護禮時際天隂黑
雲密布無由測騐該本院遵照部咨會同廵按余御史
備行布按二司公同道府衛縣文武各官會同該監官
生陳應登等細加測騐從實呈報去後今據藩司呈詳
前來擬合咨覆同日又准廵撫河南等處地方提督軍
務都察院右副都御史陳必謙咨稱據河南布政使司
呈蒙本院憲牌准禮部咨前事等因蒙此本司於正月
十五日辛酉曉蒙廵按河南監察金御史率屬親詣西
南城角樓高闊處所安頓測星儀噐先以星晷測至句
陳帝星視垂針所指寅正四刻内果見初虧又用象限
儀測得角宿南星西高三十七度二十七分依法推算
得在寅正四刻内五十六分候至卯正一刻内瞻見食
甚仍測得河鼓中星東高四十度弱算得在卯正一刻
内一十三分見食三分有竒其復圓時刻因復光未幾
旋入地平而太陽東出無從考騐則自初虧以至食甚
分秒時刻起復方位一一皆與新法脗合此城頭萬目
所共覩者准此擬合轉報等因到院會同廵按金御史
擬合回覆各等因到部送司通查案呈到部看得本年
正月十五日月食除京師交食分數已經奏報今據山
西既稱時值隂雲無從測驗又據河南所報自初虧以
至食甚分秒時刻起復方位一一皆與新法脗合從此
再加虚心考究而歷法漸次可有成績矣既經二處撫
臣咨覆前來相應據實回奏為此具本謹具題知崇禎
九年三月二十二日具題奉聖旨知道了
督修歷法山東布政使司右恭政臣李天經謹題為星
度方位昭然推算疎密立辨恭懇聖明親垂睿覽以破
游移以襄大典事先該禮部回奏臣局測驗一疏奉聖
旨新法成法雖有不同星度伏見仰觀可據徐源等既
稱指示多合又云不敢扶同殊屬游移該部還遵旨遴
委司官同監局各官生隨時測騐仍取凖交食以期脗
合欽此臣恭繹綸音不勝感戴以為我皇上如此其慎
密斯典而源等猶敢如此其淆亂含糊而不以實覆也
總之若輩牢不可破之成心惟欲承舛襲訛嫉修改為
多事止知護短固位忌測驗為摘發遂不難支離巧飾
其辭如此耳獨不思測驗一事屢奉明旨命臣率領監
局官儒詳加考驗則相與會同之際孰疎孰密臣自不
能以一手掩其目一人箝其口然于入告之時合與不
合監官自當據共見之確情絶浮游之囈語豈非虚公
參訂而忠於簡畀之職分哉今該監與臣屢測皆合即
此曹豈無虚心嘆服者乃源等敢於回奏之日故為游
移是臣雖與之時時測而事事合則彼輩仍不難于面
是背非欲其出一真實之語不可得也則亦何取于若
而人之追隨仰觀哉兹該監之情形既若此而曉歷之
訪求又未驟得臣於此時復何望哉惟有仰望之我皇
上而已目今火星躔度據大統算從三月二十七日起
至五月初八日止夕退遲留嘗在軫宿十六十七等度
内而臣等用新法推步此等日時火星嘗在角宿二三
等度内逆行不入軫宿見有本局進呈七政可查是則
二法所推三十九日之中恒差二三度不等且舊法謂
在軫宿則當恒在角宿大星西新法推在角宿則當恒
在角宿大星東彰明較著莫此為甚誠如皇上明旨所
謂星度伏見仰觀可據者也敢懇聖明於萬幾之暇每
於戌時不需儀噐窺筩一仰觀間自可瞭若指掌臣非
敢冐昧以此𤨏事上凟聖聰竊念與其屢測屢覆而屢
費聖心不若以乾象之昭著者一質於君父之前則新
舊二法疎密了然從前所測皆可類推匪惟可以折該
監沿習之故智而亦可以杜旁撓憎兹之多口則由此
漸底于成績而歷法亦可藉手告襄矣崇禎九年四月
初六日具題初十日奉聖旨這推算火星躔度知道了
還著禮部遴委司官同監局各官生公同驗明具奏
吏部題為書噐告成錄叙宜加謹照原題查叙在事諸
臣以示激勸事文選清吏司案呈崇禎九年三月初三
日准禮部咨開該本部題前事内開看得歷局供事生
員鄔明著供事六載勤敏可嘉合無量授欽天監正九
品五官司歷職銜生員程廷瑞孟履吉監生李次虨儒
士楊之華祝懋元張寀臣黃宏憲天文生朱國壽等晝
夜推測七政躔度書寫進呈御覽勞績久著及程廷瑞
等八名合無量授欽天監從九品漏刻博士職銜等因
奉聖旨是鄔明著及程廷瑞等八名准各授職銜欽此
欽遵備咨到部送司候覆在案續據督修歷法山東布
政使司右恭政李天經呈稱生員程廷瑞陡於三月初
二日物故不敢開叙外以上八名相應照覆案呈到部
看到前項任事各生儒既經該部題奉欽依咨送前來
又經該司查呈相應覆請恭候命下臣部行令該衙門
一體欽遵照舊供事施行緣係書噐告成錄叙宜加謹
照原題查叙在事諸臣以示激勸事理未敢擅便謹題
請旨崇禎九年四月初八日具題十一日奉旨是
督修歷法山東布政使司右參政臣李天經謹題為欽
奉明旨恭進旁通書噐事先該臣崇禎八年四月二十
七日敬申旁通事宜一疏奉聖旨據奏旁通拾事亦屬
利用要務知道了生儒量加職銜該部遵旨議奏欽此
欽遵臣一面督率辦事各官晝夜在局推測一面督率
兩遠臣將旁通諸務逐一講求稍有次第可舉但其中
有政在翻譯尚未脫藁者有翻譯已竟猶未繕寫謄真
者亦有鳩工將及其半庀材苦於無資者年來併力已
完得渾儀書四卷計一套渾天儀一具星球一具此依
遠臣湯若望法用以考求七政性情之始基而占法猶
俟再加推衍者也是第一欵中之一端也又完得運重
一具附有圖說此依遠臣羅雅谷法用以升高致遠或
挽木石或利糧艘力省功多而大有裨于興作河渠者
也又第七欵中之一端也至若日月星牙晷一具體質
狹小便於移置仰備皇上不時清玩而製之則遠臣湯
若望也謹將已完書噐數種進呈御覽再照臣於崇禎
七年十二月初三日具疏奏繳錢糧冊開除前輔臣徐
光啟收過戶禮工三部銀八百七十三兩五錢外前後
復賠墊過銀七百六十二兩九錢一分奉有造過錢糧
着該衙門覈銷之旨似應照原題分𣲖戶工二部如數
覈補即以充旁通諸費仍有不足者事例已開容臣遵
照題准明旨陸續移取充用完日奏繳庶進呈諸噐不
致久稽而旁通亦可刻期告竣矣統候聖裁緣係欽奉
明旨恭進旁通書噐事理未敢擅便謹題請旨
計開
渾儀書四卷一套運重圖說一冊
渾天儀一具並盝星球一具並盝
牙晷二具各有盝運重一具
崇禎九年四月二十八日具題五月初二日奉聖旨這
所進書噐知道了其墊過銀兩着戶工二部照數覈補
如有不足另行奏奪該衙門知道
督修歷法山東布政使司右參政臣李天經謹題為月
食事該臣于崇禎九年二月二十六日將本局新法所
推崇禎九年七月十六日戊午夜望月食分秒時刻起
復方位開坐奏聞奉聖旨已有旨了禮部知道欽此又
同日疏報崇禎九年七月初一日癸卯朔日食奉聖旨
這日食月食分秒時刻併起復方位至期着監督等官
併監局各官公同測驗具奏其省直分數時刻行各該
撫按選委曉歷官員詳加考驗奏報禮部知道欽此欽
遵除前日食已經驗明奏聞外所有本月十六日夜臣
督同遠臣羅雅谷湯若望司歷鄔明著博士孟履吉祝
懋元黃宏憲朱國壽訪舉儒士陳士蘭朱廷樞等公同
禮部劄委儀制司主事李青欽天監監正張守登及歷
科靈臺等官齊赴觀象臺測驗又委博士李次虨張宷
臣天文生朱光大等擕帶星晷赴中府測時滿擬此番
月食各法大差政可藉此以定疎密而不意自十六日
夜至十七日早隂雨淋漓從無開霽其見食分數時刻
無凴測驗理合據實奏聞緣係月食事理未敢擅便謹
題請旨崇禎九年七月十八日具題二十日奉聖旨知
道了
督修歷法山東布政使司右參政臣李天經謹題為日
食事竊照崇禎十年正月初一日辛丑朔日食其食限
分秒時刻併起復方位例應先期上聞除大統回回二
歷已經欽天監具題外所有本局日食臣等用遠臣新
法推步謹將諸數逐一開坐併具圖象進呈御覽伏乞
勑下該部至期令曉歷司官併臣監局各官如法測驗
據實奏聞其各省直分秒時刻仍照例移行該撫按驗
報統候聖裁緣係日食事理未敢擅便謹題請旨
計開
崇禎十年正月初一日辛丑朔日食分秒時刻併起復
方位
京師見食一分一十秒
初虧午正二刻零五十六分西南
食甚未初一刻零八十三分正南
復圓未正初刻零六十二分東南
計食限内凡六刻零六分
食甚日躔黃道女宿初度一十分依赤道為女宿二
度一十六分
南京應天府見食一分二十二秒
初虧午正初刻零八十三分
食甚未初二刻零七十六分
復圓申初初刻零四十二分
山東濟南府見食二分三十三秒
初虧午正二刻零七十六分
食甚未初二刻零五十六分
復圓未正二刻零七分
山西太原府不見食
河南開封府見食一分四十八秒
初虧午正初刻零五十五分
食甚未初初刻零五十六分
復圓未正初刻零二十一分
湖廣武昌府見食一分八十九秒
初虧午初三刻零三十五分
食甚未初初刻零六十九分
復圓未正一刻零六十九分
陜西西安府見食二十五秒與不見食等
浙江杭州府見食四分四十秒
初虧午正二刻零七分
食甚未正初刻零三分
復圓申初一刻零六十九分
福建福州府見食四分一十二秒
初虧午正初刻零六十二分
食甚未初二刻零六十九分
復圓申初初刻零三十五分
江西南昌府見食二分二十七秒
初虧午初三刻零四十二分
食甚未初初刻零八十三分
復圓未正一刻零九十分
廣東廣州府見食三分九十三秒
初虧午正初刻零六十九分
食甚未初一刻零六十九分
復圓未正二刻零三十五分
廣西桂林府見食一分八十九秒
初虧午初一刻零四十九分
食甚午正二刻零七分
復圓未初二刻零四十二分
四川成都府見食九十二秒
初虧午初一刻零六十九分
食甚午正一刻零二十一分
復圓未初初刻零五十五分
貴州貴陽府見食九十五秒
初虧已正三刻零七十六分
食甚午初一刻零八十三分
復圓午正三刻零二分
雲南雲南府見食一十六秒與不見食等
朝鮮城都見食三分八十六秒
初虧未初初刻零九十分
食甚未正二刻零二分
復圓申初二刻零八十三分
崇禎九年九月十六日具題十八日奉聖旨禮部知道
太子少保禮部尚書兼翰林院學士臣姜逢元等謹題
為遵旨奏明節氣事祠祭清吏司案呈奉本部送禮科
抄出督修歷法山東布政使司右參政李天經題前事
等具崇禎九年二月初八日奉聖旨奏内稱論節氣有
日度天度之異即以春秋分為證着該部擇曉歷司官
同監局各官細心講求確覈具奏其七月日食各省直
所見分數時刻併着詳開進覽以備測驗欽此欽遵抄
出到部送司除七月日食各省直所見分數時刻已經
參政李天經詳報御覽備驗外所有本年春秋二分節
氣隨經呈堂遴委司官届期前去公同監局官生測驗
去後今准修歷參政李天經手本開稱春分届期本司
督同遠臣羅雅谷湯若望評事王應遴及在局官生公
同禮部所委司務徐肇律欽天監監副周胤夏官正左
允化保章正賈良琦靈臺徐源章必傳博士朱光顯等
於二月十四日午正用象限儀測得太陽高五十度零
八分十五日測得太陽高五十度三十三分十六日測
得太陽高五十度五十七分迨至秋分之日本司復督
同遠臣羅雅谷湯若望及在局各官鄔明著等會同祠
祭司郎中胡敬辰欽天監監正張守登春官正潘國祥
秋官正劉有慶夏官正左允化保章正賈良琦靈臺徐
源博士朱光顯等于八月二十三日午正亦用象限儀
測得太陽高五十度三十八分強二十四日測得太陽
高五十度十五分二十五日測得太陽高四十九度五
十二分先是本司會集多官於堂及復商之曰春秋分
者乃黃赤二道相交之點太陽行至此間平分天中晝
夜之時刻各等過此則為内外夫自南往北者高度漸
多於赤道高度自北往南者高度漸少於赤道高度如
京師北極出地三十九度五十五分則赤道應高五十
度零五分以春分論惟二月十四日太陽高度始與此
數合其本日午正測得五十度零八分依法加地半徑
差二分較赤道多五分者盖原推春分卯正二刻零五
分至是日午正已過春分為二十一刻零五分矣是時
太陽每日緯行二十四分弱時越二十一刻零五分則
緯行應加五分強所謂自南往北高度漸多是也至十
五日并地半徑差已多至三十分况十六日乎以秋分
論亦惟八月二十五日始與此數合其本日午正測得
太陽高四十九度五十二分依法加地半徑差二分較
赤道少十一分者盖原推秋分丑初初刻零十分至是
日午正已過秋分為四十三刻零五分矣是時太陽亦
每日緯行二十四分弱時越四十三刻零五分則緯行
應減一十一分所謂自北往南高度漸少是也至二十
四日并地半經尚多一十二分况二十三日乎又復將
前所進節氣圖示之曰内圈分三百六十五度四分度
之一者此日度也外圈分三百六十度者此天度也舊
法計日定率每得十五日二千一百八十四分有竒為
一節氣而新法止取天度十五度焉故自冬至起算越
九十一日三十一刻零六分而始歷春分者日度為之
限也乃天度則已踰限二度餘矣又越二百七十三日
九十三刻一十九分而即交秋分者亦日度為之限也
乃天度所不及者尚有二度是以春分舊法每後天二
日而秋分舊法每先天二日也此當日測驗講求之情
形如此即該監堂屬各官初不聞别拈一語相商亦不
聞復出一語相駁諒亦輸服於理與數之確有証據而
自知其不得不然者等因通查案呈到部看得節氣之
凖以春秋二分為程而二分之驗以黃赤二道所交為
則盖惟宵中星虚之辰日夕行乎同道而四陰二陽之
月晝夜於此平分過此則有内外之殊高下之辨矣然
大抵由南而北者高度漸多於赤道度由北而南者高
度漸寡於赤道度兩言盡之廼為之訂正其歲差釐考
其襲舛總之新法獨遵天度者近是而合之緯行之強
弱黃赤道之遠近氣候之遲速太陽之行留無不燦若
列眉而洞如觀火矣故夫以迹揆之若新法更精祥於
舊而於理核之即日度自合符於天今據李天經以噐
窮象廣衆集思細心講研按圖測驗因以圭表窺日步
之高限儀稽三日之序而謹候之所恭合其所稱天度
於春分已踰二度於秋分不及二度者自確乎其不可
易矣宜有以帖挈壺之心而息保章之訟也既經覈議
占驗前來相應奏聞伏乞皇上勅令本官秋分中氣瞻
測既已畢呈此後步推節候須求印證俟臣部曉歷司
官畢拱辰到任之後公同詳加測算務期悉合天儀不
忒時叙以仰副聖明授時欽若之至意則崇天萬年之
寶歷自齊政於平衡而協用五紀之神思必成化於觀
象矣為此具本謹具奏聞
督修歷法山東布政使司右恭政臣李天經謹題為恭
進丁丑七政經緯諸歷仰祈聖鑒併勅曉歷司官騐明
戊寅歷樣以便奏請頒行事竊照崇禎十年丁丑歲臣
依遠臣羅雅谷湯若望新法督令在局司歷鄔明著博
士孟履吉李次虨楊之華祝懋元張寀臣黃宏憲朱國
壽生儒朱光大陳士蘭等推算得七政經緯各一冊裝
潢成帙進呈御覽其崇禎十一年戊寅諸歷例應次年
二月初一日進樣四月初一日通行天下刊刻伏乞勅
下該部曉歷司官畢拱辰與臣等一面測驗一面將戊
寅年七政經緯再加詳覈推步成歷恭請聖旨頒行以
成昭代大典盖臣非敢以不確不覈之說上熒天聽也
先該臣於崇禎八年四月初四日恭進乙亥丙子七政
經緯行度併恭訂條議二十六則奉有該部遴委曉歷
司官同監局各官生儒隨時測驗果否差合覈議奏奪
之旨臣即公同部監諸臣細將所報七政行度逐一考
驗迄今兩載所測無不密合此非臣之臆說也即該部
奏明節氣一疏亦亟稱其新法之用天度自確乎其不
可易宜有以帖挈壺之心而息保章之訟雖該監素善
游移者據其回奏測驗一疏一則謂其大統法久漸疎
自然之理一則謂其測驗俱與新法相合而新法用緯
度推算更為詳密尚須口授心印等語是明以臣等之
法為善而和盤托出必欲盡得其傳之為快向使立法
稍有未當則疇人子弟恨不力詆其瑕安肯以相傳之
世業而反奉他人為主盟乎總之法取合天事久論定
考騐至此情面不得不破舊法不得不更即守敬諸人
而在恐亦不能膠已成之見而舍徵信之從也然臣所
職掌止此有數可求有理可論者耳至若神煞之宜忌
干支之生尅上歷所註三十事民歷所註三十二事復
加刪改是在部監諸臣恭酌非臣等所得與聞也再照
臣於崇禎九年五月初六日准内靈臺王魁等送到五
月初五日奉上傳着臣局製造星球臣當移文工部關
領應用錢糧於六月二十九日止領過銀二百兩臣已
督率在局各官星夜儧造統俟完日進覽伏候聖裁崇
禎九年十一月十五日具題十八日奉聖旨知道了其
十一年諸歷併著畢拱辰公同詳覈星球著儧造進覽
禮部知道
新法算書卷五
