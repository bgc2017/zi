新法算書卷三明徐光啟等撰
緣起三
太子太保禮部尚書兼文淵閣大學士臣徐光啟謹奏為
治歷已有成摹課功會應嚴核謹將在事臣工分别上請
懇祈恩叙以光大典事臣才識疎庸濫膺重任欽承明旨
修正歷法夙夜殫竭四載于兹業與該局遠臣及知歷官
儒等修改測候譯書造器如從前進過歷書及昨報完歷
書并前後所造儀器已經上聞用塵御覽特以微臣卧病
私室藥石罔效日致尫羸恐難終事故請補缺員蒙皇上
俞允下部議覆矣苐見在臣工勤敏有加勞瘁堪錄惟臣
察之最審考之允當苟不及臣目覩身承之日陳其萬一
設朝露忽溘後事之臣誰有為皇上請者敢分别叙之如
遠臣羅雅谷湯若望等譔譯書表制造儀器算測交食躔
度講教監局官生數年嘔心瀝血幾於穎禿唇焦功應首
叙但遠臣輩守素學道不願官職勞無可酬惟有量給無
礙田房以為安身養贍之地不惟後學攸資而異域歸忠
亦可假此為勸知歷生員鄔明著訪舉儒士陳于階等思
精推測巧擅繪製書器方藉前勞講解正需後效所當照
纂修辦事例優叙者也知歷人如生員程廷瑞孫嗣烈孟
履吉監生李次霦訪舉儒士楊之華祝懋元張寀臣黃宏
憲董思定李遇春趙承恩等同心續學殫術承天十狐之
腋堪裘衆集之思成益所當照纂修效勞例量叙者也原
任大理寺評事今帶銜光祿寺錄事王應遴武英殿辦事
中書陳應登督率官生參訂訛正武舉魏邦綸測算明曉
堪備策使三臣著聲勤慎所當同行優叙者也其該監官
生如右監副戈承科秋官正周胤原任五官保章今降充
天文生朱國夀五官保章正劉有慶中官正賈良棟候缺
保章正賈良琦博士朱光顯天文生朱光燦朱光大等勤
學可嘉俟學習完日另叙伏念奏績課成論功行賞從來
尚矣况敬天勤民攸繫更重如唐歷大衍一行造之七年
而稿成元歷授時守敬造之十年而書進未有子來遹成
如今日者測騐推步上合天行講求著述下窮人巧日成
月要不敢悠忽而隳庶工費省工良共效精勤而襄鉅典
誠舉局之光一時之選也伏乞聖明俯賜鑒裁勑下該部
分别紀錄事完議叙以彰激勸臣無任惶悚待命之至崇
禎六年十月初六日奏十二日奉聖旨該部知道
太子太保禮部尚書兼文淵閣大學士臣徐光啟謹奏為
進繳勑印開報錢糧以清歷務以完臣局事臣叨受皇恩
兢兢拮据不意勞憊之餘交加疾痛高厚未效涓埃犬馬
將填溝壑言念及此惟有涕零如歷法重務雖幸告成而
未了規摹尚湏善後荷蒙皇上俞臣所請將李天經下部
議覆其督領歷局印信一顆及諭臣勑諭一道臣應先期
奏繳俟接任官到日叧行奏請改給至於錢糧一項自崇
禎三年正月至崇禎六年三年共領戶禮工三部咨到銀
八百七十餘兩臣逐項自行料理纖悉明備已開細數封
貯公所因進内儀器正在鳩工難以遽行銷算俟接官逐
件查對奏繳臣敢先以總數報聞恐溘露不免乎朝夕漏
巵或誤于將來則臣從來矢公節省之意欽天報主之誠
兩失之矣伏祈皇上勅下該衙門驗收在案謹將勑諭印
信差欽天監博士朱光顯賚送到閣候旨施行臣不勝惶
悚待命之至崇禎六年十月初七日奏本月十二日奉聖
旨勑印着該衙門驗收其錢糧用完接管官奏銷該部知
道
山東布政使司右參政李天經謹奏為微臣遵旨任事謹
陳題薦始末以祈聖鑒事臣燕趙鄙儒自癸丑登籍以來
受皇上豢養者二十餘年繇學博部郎以至郡守監司緣
丁艱適值魏璫熖熾即服闋未敢補官者凡五年幸遇皇
上龍飛始出銓補洊歷河南陜西藩臬當時事孔棘之會
惟知斤斤自守恪供職業敢有非分之想哉祇緣昔任國
學閑曹多暇得與先臣邢雲路講究歷理頗聞其槩要未
離書生呫嗶聊從所好已耳自是浮沉中外者十七載素
所管窺半就荒落不意前歲壬申臣任陜西按察使于邸
報見已故輔臣徐光啟先奏為修歷缺員謹申前請以竣
大典事疏内叙述海内知歷謬列臣名臣心竊媿迂闊無
當之學尚掛人齒頰間也去歲九月内輔臣復有歷法修
正告成書器繕治有待一疏則竟欲更置臣來責以任事
奉旨下部議覆而輔臣隨以訃聞維時臣濫竽山左糧道
無根抵之容不知輔臣何以一旦推轂及臣意者輔臣于
病革之際忽念前緒未終急求代者一時乏人故以相及
耶聞報之日且疑且懼惟静聽部覆至本年二月内禮臣
題為督理久缺事奉聖旨李天經着速催到任督理禮部
移咨吏部題覆奉聖旨李天經着以見銜修歷俟有功再
議該部曷得輒以添註徇題着該司官回將話來欽此又
該禮部題為日食事奉聖旨日食初虧復圓時刻方向皆
與大統歷合其食甚時刻及分數魏文魁所推為合既互
有合處端緒可尋速着催李天經到京會同悉心講究仍
臨期詳加測騐務求畫一以裨歷法魏文魁即着詳叩具
奏欽此臣聞命自天不勝隕越竊念臣小臣也有何學問
仰佐司天乃屢邀速催之旨且臣外臣也見銜受事乃其
職分敢萌躍冶之心况欽奉明綸不敢不竭蹶前來瞻天
咫尺矢報高深益殫所學悉心講究是臣之所有事也惟
是目前所督寫者輔臣已証訂而未上之書所繕治者輔
臣已題聞而待進之器所督率者靈臺諸臣所講解而未
通之法乃恭繹明旨又不但責臣以纉前緒而在悉心以
求畫一者竊思天道玄微以術步之密合豈為易事故從
古及今治歷者豈止七十餘家雖繇疎漸密然國朝此日
兢鳴者不無二三其見何妨化異為同蓋萬國同戴一天
而七政總惟此理草澤之士或有秘傳海外之人原精理
數使忘畛域而互相參究于不一之中以求至一乃真畫
一但期上合天行襄國家之大典臣願畢矣至於犬馬私
情當于歷事告成再為陳請而今固未敢言也臣謹即推
用始末及微臣受事愚悃具奏上聞伏祈睿鑒臣無任戰
悚之至奉聖旨李天經既到任受事着與該監局及魏文
魁悉心攷騐參究異同務期畫一以正歷法本内小日未
填姑不究該部知道
太子少保禮部尚書兼翰林院學士加俸一級臣李康先
等謹題為代請關防以便俯循職掌事祠祭清吏司案呈
奉本部送據山東布政使司右參政李天經呈稱職于本
年内接准禮部照會為日食事奉聖旨日食初虧復圓時
刻方向皆與大統歷合其食甚時刻及分數魏文魁所推
為合既互有合處端緒可尋着速催李天經到京會同悉
心講究仍臨期詳加測騐務求畫一以裨歷法魏文魁即
着詳叩具奏欽此備行照會到職奉旨遵限前來於四月
二十二日見朝外但歷局尚有書器進呈錢糧銷算若非
用一關防曷以奏進申繳職是不能已於冐請也伏按原
任大學士徐先啟原給督修歷法關防一顆及勑諭一道
先期奏繳候接管官到日另行奏請改給等因奉聖旨勑
印着該衙門騐收其錢糧用完接管官奏銷該衙門知道
欽此所有關防呈乞代題請給等因到部送司案呈到部
照得山東布政司右參政李天經奉命前來督理歷法其
進呈書器銷算錢糧並各衙門應行事宜必須關防鈐記
輯成大典但輔臣徐光啟原給關防已經奏繳相應題請
伏候命下移文印綬監關領即付李天經收掌庶事歸畫
一文有憑稽而天經亦將黽勉受事不致泛然而無所責
成矣緣係代請關防以便俯循職掌事理未敢擅便謹題
請旨崇禎七年五月二十九日具題六月初二日奉聖旨
關防着該衙門查發
督修歷法山東布政使司右參政臣李天經謹題為月食
事竊照本年八月十六日己巳夜望月食其食限分秒時
刻并起復方位例應先期上聞除大統回回二歷及布衣
魏文魁所測分數已經欽天監及文魁具題外但新法推
算者因管局員缺久稽未上臨期測騐何憑臣業奉命受
事謹將新法所推諸數逐一開坐并具圖象進呈御覽伏
乞勅下該部至期令監督等官如前一併測騐奏聞再照
修歷一事法務求夫畫一者所以齊其異同而數必依之
各測者正以考其疎密蓋天運雖高遠而難窺乃交食則
昭著而易見臨時密測所關誠匪細矣除測騐諸法如測
星壺漏等法固無不備但恐臨期隂晴難料或片雲掩翳
便難測度以定准則歷之成也何日之有伏祈勅下禮部
移文於山海關臣及登州撫臣令其臨時細測太隂出地
見食分數具印信申文報部以憑稽考且令監局各一人
㩦測器以往公同測騐速報庶於近海廣漠之區得見出
地時食甚分秒即隂晴不一而此𨼆彼見方不虚此一番
考騐耳伏乞聖裁緣係月食事理未敢擅便謹題請旨
計開
崇禎七年八月十六日己巳夜望月食分秒時刻并起復
方位
月食九分三十五秒
月出地平見食九分三十五秒是日日入酉正二刻内三
十四分七十二秒
初虧申正三刻内八十二分三十九秒在晝東北
食甚酉正二刻内五十三分五十九秒昏刻正北
復圓戌正一刻内一十分五十三秒月在地平上高一
十七度五十六分西北
共食限内凡一十三刻二十八分一十四秒
食甚日躔黃道鶉尾宫一十四度三十三分五十七秒
月離黃道娵訾宫一十四度三十三分五十七秒離黃道
危宿一十六度一十一分離赤道室宿四度一十一分
月離緯度
初虧距黃道南三十五分三十秒
食甚距黃道南三十分五十四秒
復圓距黃道南二十六分
各省直食甚時刻
京師順天府酉正二刻内五十三分五十九秒
南京應天府福建福州府酉正二刻内八十分二十五
秒
山東濟南府酉正二刻内八十六分九十二秒
山西太原府酉初四刻内九十三分六十秒
湖廣武昌府河南開封府酉正一刻内五十三分五十
九秒
陜西西安府廣西桂林府酉初四刻内二十六分九十
三秒
浙江杭州府酉正三刻内三十三分五十八秒
江西南昌府酉正一刻内八十六分九十三秒
廣東廣州府酉正一刻内二十分二十六秒
四川成都府酉正三刻内六分九十三秒
貴州貴陽府酉初四刻内二十六秒
雲南雲南府酉初二刻内二十六秒
崇禎七年六月二十八日具題本月三十日奉聖旨這所
奏月食事情着監局各官臨期公同測驗山海關登州遣
人騐報依議禮部知道
太子少保禮部尚書兼翰林院學士加俸一級臣李康先
等題為月食事祠祭清吏司案呈奉本部送禮科抄出督
修歷法山東布政使司右參政李天經題稱本年八月十
六日己巳夜望月食但恐臨期隂晴難料移文山海關登
州撫臣及令監局各一人携測器以往公同測驗速報等
因本年六月三十日奉聖旨這所奏月食事情着監局各
官臨期公同測驗山海關登州遣人驗報依議禮部知道
欽此欽遵抄出到部送司除臨期劄行監局官生參驗外
所有應差監局生儒前往山海登州測驗月食行據欽天
監手本開送在局供事天文生朱國夀朱光大相應差遣
又據該局開送訪舉知歷生員鄔明著儒士陳于階奉旨
紀錄堪以任使各携測器前去驗報各等因通查案呈到
部既經監局開送前來合無將鄔明著朱光大差往山海關
陳于階朱國夀差往登州公同測驗相應題請恭候命
下移咨兵部應付往回各給廩糧馬匹隨帶儀器賫文前
詣山海登州公同各撫臣至期測驗據實回報以憑具奏
施行崇禎七年七月十四日具題十七日奉聖旨是
督修歷法山東布政使司右參政臣李天經謹題為欽奉
明旨恭進第四次歷書事先該故輔臣徐光啟於崇禎六
年九月二十九日題為歷法修正告成書器繕治有待一
疏内開新成歷書共六十卷内三十卷業已謄繕三十卷
尚屬草藁奉聖旨覽奏具覘勤恪書成次第進覽李天
經著吏部議覆卿還慎加調攝痊可即出佐理以慰延
佇該部知道欽此隨該臣於本年五月内遵旨到任管
事除每日與在局官生晝測太陽夜測太隂列宿細心
講求畫一外即將已寫諸書逐一詳加攷覈間有字義
冗長辭未達意者臣亦逐卷稍為更訂是以逡廵月餘止
了前三十卷内有輔臣所報恒星總圖八幅係該局依經
緯表點定刊刻成圖者臣復督在局遠臣等易之以絹製
為屏障八面可以展轉開閤上塵御覽其未寫三十卷臣
亦取稿翻閱就中不無疑義尚須再三磨勘刻期錄完叧
疏續進謹將見完歷書歷表二十九卷計三套並星屏
一架共完三十卷數進呈御覽尚有日晷星晷闚筩遠
鏡三器俱係奉旨造進者臣亦於到任後督率該局官
生夙夜製造亦將次第告成其安置之法與運進夫
力容臣叧疏奏請統祈睿覽施行緣係欽奉明旨恭進
第四次歷書事理未敢擅便謹題請旨
計開
第四次進呈書目
五緯總論一卷
日躔增一卷
五星圖一卷
日躔表一卷
火木土二百恒年表並周歲時刻表共三卷
已上係遠臣羅雅谷譯譔
交食歷指共三卷
交食諸表用法共二卷
交食表共四卷
已上係遠臣湯若望譯譔
黃平象限表共七卷
木土加減表共二卷
交食簡法表共二卷
方根表二卷
已上係二臣指授監局官生推算
恒星屏障一架
係遠臣湯若望製
崇禎七年七月十九日具題二十二日奉聖旨歷書及星屏
留覽未完的還着詳加考核以正歷法該部知道
督修歷法山東布政使司右參政臣李天經謹題為月食事該臣
於崇禎七年六月二十八日具題前事本月三十日奉聖
旨這所奏月食事情着監局各官臨期公同測驗山海關
登州遣人驗報依議禮部知道欽此欽遵除業奉旨遣人
携器前往登州山海測候聽彼處撫臣咨部回報外今月
十六日己巳夜望月食臣謹依公同測驗明旨至期親詣
欽天監觀象臺協同禮部監督祠祭司員外郎張師度欽
天監監正張守登并監局官生人等安頓測器參調壺漏
登臺靜俟間不意候至酉初及戌正一刻乃各法食甚復
圓之會值天隂微雨無從考驗疎密又是日禮部劄委祠
祭司主事吕一經李焨同西洋二遠臣及監局官生人等
在於本局設器測驗赤復相同理合次日據實回奏而臣
所以不敢草率徑凟者蓋有說焉恭繹明綸於崇禎五年
九月十四日夜望月食該監奏稱雲隂不見奉有有無别
法考求之旨臣仰體皇上欽若昊天於别法二字再四深
求憶昔元統李德芳爭議歲實消長時太祖高皇帝聖諭
云但以七政行度交會無差者為是此真聖明首出深明
象緯之言也蓋交食特歷數之一斑而七政乃璣衡之統
務矧交食動閱歲月而日躔月離五星經緯行度則逐日
可求此輔臣原題亦匪苐言交食而以晝測日行夜測月
行五星凌犯必期事事密合為言欽奉俞旨熟思别法無
踰此者倘登州山海二處有一見食則諸法疎密庶可立
分萬一俱屬隂雲何以資為考證則七政諸行皆可公同
測騐未必非講求畫一以底成績之要法也伏乞聖明鑒
裁勅下施行緣係月食事理未敢擅便謹題請旨崇禎七
年八月十八日具題本月二十一日奉旨已有旨了七政
諸行須晝夜考測李天經即協同各官生精心講求期底
成績禮部知道
督修歷法山東布政使司右參政臣李天經謹題為欽奉
聖諭據實奏明事臣於本月二十五日准禮部照會二十
四日接得聖諭諭禮部昨李天經所進歷書星屏果否與
魏文魁參合商訂着李天經奏明欽此欽遵該臣查得臣
所進歷書二十九卷星屏一架俱係故輔臣徐光啟先年
親手訂證奏聞奉聖旨書成次第進覽臣奉命接管不過
為之督寫代進完輔臣未竟之緒耳况輔臣積學深思嘔
心此道數十年其所撰述恐非他人所能增減即文魁亦
曾經輔臣逐款駁正有學歷小辨見存則輔臣之書與屏
皆依新法測定精心纂輯足闡前人所未發而補中原所
未備實未嘗與文魁參合商訂也若夫參合商訂實臣之
心亦臣之職臣初有微臣遵旨任事一疏奉有李天經既
到任受事着與該監局及魏文魁悉心攷驗參究異同之
旨煌煌明綸誰敢屑越况臣受兹委任方思博採羣議廣
羅夙學以襄大典得文魁而朝夕講究以收同心之益豈
非臣之至願哉乃六月初六日蒙皇上賜給修歷關防隨
於十二日到任次日即移文禮部催取魏文魁到局公同
監局官生參究異同以仰副皇上講求畫一之旨乃久之
未至也臣又托彼相知開諭以勿執已見為是當思道理
無窮還宜虚心參證共完鉅典而亦久之未至也但托人
傳語若銜歷局夙昔辯駁之隙必不欲見局中一人亦不
欲向局中一步僅與臣一相面於往復私邸中又何關於
考騐參究之事哉臣于是乎無術相強雖欲與之參合商
訂勢無繇也總之歷數一家今為絶學輔臣讀文魁之書
而不敢輕用夫豈無見臣必試文魁之法驗之而後敢用
前此冀其來與之互相訂證不得已姑俟驗之月食今俱
不可問矣惟有遵奉明綸晝夜考測七政諸行庶可定其
疎密伏乞勅下禮部移送魏文魁到局與諸官生各捐成
見預將一月諸曜行度先期依法算定以本月秋分為始
容臣開坐奏聞仍照原題劄委司官一員臨局公同測驗
孰合孰不合據實奏報則各法是非自見而萬年寶歷亦
不致聚訟一堂矣如謂文魁之法與學不必試驗而即奉
為主盟此則非臣所敢任也謹將故輔原咨錄呈御覽統
乞鑒裁緣係欽奉聖諭據實奏明事為此具本謹題請旨
崇禎七年八月二十七日具題本月三十日奉聖旨歷書
星屏原屬前輔臣手訂知道了魏文魁歷法着另局修定
備考禮部知道(原咨見學歷小辨)
督修歷法山東布政使司右參政臣李天經謹題為預報
諸曜會合凌犯行度並陳節氣始末以資考核以正歷法
事該臣於崇禎七年八月十八日回奏月食奉聖旨已有
旨了七政諸行須晝夜考測李天經即恊同各官生精心
講求期底成績禮部知道欽此欽遵臣恭承明命夙夜乾
惕每每督率監局官生逐時測算乃於考求七政之餘依
新法算得土火金三星本年九月初旬會于尾宿之天江
左右木星亦於是月前犯鬼宿之積尸氣一時五緯已有
其四未必非以數合天即天騐法之一據也從來治歷名
家大都于列宿諸星有經度無緯度雖回回歷近之猶然
千百年前古法用之未必合天故臣等所推經緯度數時
刻分秒若數一二與監推所得者各各不同又如本年八
月秋分大統算在八月三十日未正一刻而新法算在閏
八月初二日未初一刻一十分相距約差二日臣于閏八
月初二日同監局官生用儀器測得太陽午正高五十度
零六分尚差一分入交推變時刻應在未初一刻一十分
與新法脗合隨取輔臣徐光啟從前測景簿查對數年俱
如一日然此非臆說也臣謹按春秋傳曰分同道也至相
過也是二語者可為今日節氣差訛之一証蓋太陽行黃
道中線迄二分而黃道與赤道相交此晝夜之所以平而
分之名所由起也迄二至則過赤道内外各二十三度有
奇矣夫過赤道二十三度有奇者為真至則兩道相交于
一線者不為真分乎即舊法亦知分前分後之有晝夜平
但拘泥一定之法平分歲實計日立算其于盈縮加減之
理多所未曉無怪其認平與分為二也何也太陽有平行
有實行平則每日約行若干而實則有多有寡日日不等
從最高起算用法加減之始得真度分真節氣故新法之
與舊法惟冬夏二至止差時刻餘則有差至一日二日者
不獨秋分為然秋分其一端也謹將諸曜會合凌犯行度
開具圖象表說一冊進呈御覽伏乞勅下禮部劄委司官
一員仍知會欽天監堂官至期公同監局官生在局詳加
測驗據實奏聞則一時講求畫一以仰副皇上欽若敬授
之至意端在此矣統惟鑒裁崇禎七年閏八月十八日具
題二十一日奉聖旨奏内諸曜會合凌犯行度及分至節
氣新法舊法異同著禮部該司官與欽天監堂上官率監
局官生詳加測驗虚心考核以正歷法書册留覽
督修歷法山東布政使司右參政臣李天經謹題為遵旨
測驗事先該臣考測七政預報諸曜會合凌犯行度内開
九月初四日昏初火星與土星同度初七日卯正二刻金
星與土星同度十一日昏初金星與火星同度奉聖旨奏
内諸曜會合凌犯行度及分至節氣新法舊法異同著禮
部該司官與欽天監堂上官率監局官生詳加測驗虚心
考核以正歷法書册留覽欽此欽遵除木星另經測驗奏
明外所有本月初四日火土二星同度例當用臣局黃赤
經緯等儀考測但靈臺官生未諳其用故臣於是日偕兩
遠臣羅雅谷湯若望率該局官生會同祠祭司郎中陳六
韐主事李焨欽天監監正張守登監副戈承科周胤靈臺
官劉承惪徐源李之貴等詣觀象臺候至昏初令該監臺
官用簡儀測之雖簡儀中星古法宿度未與時合而臣所
亟欲考測者惟在度之同與不同耳蓋兩星俱在一度内
曰同一星在此度而一星又在彼度曰不同今測得火星
在尾四度五十分土星亦在尾四度七十分測畢臣與部
臣再三較勘無異乃陳六韐進諸臺官一一詢之俱同聲
輸服而李焨復秉筆登記所測度分并各官姓名令自書
押以昭同然此初四日驗得土火二星同度之始末也至
初七日因卯正二刻金土二星同度在晝應於是日昏初
滅半日行測之即可得其同度與否至期臣與部臣張師
度俱到而該監堂屬官亦到忽遇薄雲西掩兩星難見候
至更闌天雖開霽而木星已西墜矣至十一日則金火星
同度臣會同諸臣如故諸臣之來會也則有部臣張師度
監正張守登靈臺徐源章必選李之貴章必傳王燁等其
齊集觀象臺如故該臺之用器自測也亦如故乃詳加考
訂之餘實測得金星在尾十五度一十分火星在尾十五
度二十分其為同度也又已較較不爽矣臣切思之火土
之同度也舊法推在初七而臣報初四者合是舊法後天
三日而新法密金火之同度也舊法推在初三而臣報十
一者合是舊法先天八日而新法又密蓋五星一道千古
蒙蒙即守敬諸人不能别創一解别䜿一義如今日之測
與算合絫黍不差者又安敢望於勦襲舊說者乎然臣法
雖密但臺官墨守成法恐經人道破便是自已罪案故以
惴惴畏咎之心堅其黨習錮聞之陋而不肯為皇上實告
耳伏乞聖明普賜寬政嘉與維新雖有疎遠勿遽加譴責
俾臣得以展布手足與之晝夜考求有不待臣辭之畢而
諸臣自有欣欣向往終不能狃是為非矣緣係遵旨測驗
事理未敢擅便謹題請旨崇禎七年九月十二日具題本
月十六日奉聖旨據稱星度即用簡儀測驗俱合何故推
算先後不同還著該監官奏明歷法精微李天經宜虚心
詳究公同考正豈得獨執已見輙稱千古蒙蒙殊屬誇餙
禮部知道
督修歷法山東布政使司右參政臣李天經謹題為遵旨
奏明事本月初十日接邸報見内臣王魁遵旨回奏一䟽
奉聖旨測驗例用儀器李天經獨用管窺此管有無分度
作何窺測著李天經奏明仍據魏文魁奏木星未犯積尸
著禮部遵旨互質詳確奏奪欽此欽遵除聽禮部詳奏外
該臣看得測驗之法非止一端測驗之儀亦非一器如觀
象臺舊制有渾儀簡儀新局亦有黃赤經緯象限弧矢等
儀要皆各適其用而窺管創自遠西乃新法中儀器之一
所以佐諸儀之所不及為用最大此輔臣原題工製一具
待日晷星晷造完并進御前者也今奉明旨敢不詳言其
用并臣是日所以獨用之故乎夫此窺管之製論其圓徑
不過寸許而上透星光注於人目凡兩星密聮人目難别
其界者此管能别之凡星體細微人目難見其體者此管
能見之凡兩星距半度以内新法所謂三十分窮儀器與
目力不能測見分明者此管能兩納其星於中而明晰之
是其容半度強者即此管之度分是也惟兩星相距半度
以外則不能同見臣請略舉一二如觜宿三星相距三十
七分不能同見五車西柱下二星相距四十四分愈不能
同見則此管之度分為半度強不其彰明較著乎故臣於
閏八月二十五夜及九月初一夜同部監諸臣在局仰見
木星在鬼宿之中距積尸僅半度因木星光大氣體不顯
舍窺管别無可測臣以是獨用此管令人人各自窺視使
明見積尸為數十小星團聚又能見木星與積尸共納於
一管則其相犯為不悞禮臣陳六韐所謂恍見木星之側
有數小星結聚云係鬼宿中積氣者是也而魏文魁指為
未犯但據臆算未經實測據稱初二木星已在柳初則前
此越鬼宿而東度分愈近豈得不犯而能飛渡乎且臣報
閏八月二十四日而魁所算在九月初二相距九日度分
已移乃執為不犯之証據殊屬舛謬矣然木星之於積氣
匪直此日之犯已也後此出鬼宿退行時尚一犯焉既退
而順行時又一犯焉臣在歷言歷屢奉明綸晝夜講求知
而不言是臣之罪也但臺官泥於成法以衆目共見之象
指為原不必有之事雖有巧器直瓦礫視之宜乎以測為
未測顛倒是非必欲實己之言而後已耳至内臣王魁原
未目擊竝不知有此測法實無怪其有是言也且此器鳩
工已畢旦暮進呈皇上可親試中外可諦觀又何煩臣之
強為辨說哉緣係遵旨奏明事理未敢擅便謹題請旨崇
禎七年九月十三日具題本月十六日奉聖旨窺管僅儀
器之一佐諸儀所不及知道了俟製完進覽禮部知道
督修歷法山東布政使司右參政臣李天經謹題為遵旨
奏明事先該禮部遵旨據實回奏一䟽奉聖旨五星躔度
奉旨互質詳查何得各執己見徒滋參駁據稱木星退行
順行當兩經鬼宿依議著李天經魏文魁先將行度尺寸
晷刻奏明臨期公同測驗務求至當以定歷法仍著司禮
監官盧維寧魏國徵監看具奏欽此欽遵隨該臣查得歷
法一事取驗在交食即臣等亦兢兢以測驗交食為急務
祗因交食每不多遇雖遇之而或為雲隂所掩無從考核
故請併測經緯諸星以試其疎密則晝夜講求非但謂七
政所關不得偏廢亦以諸星之行度定而二曜之交食斯
可考誠非歷法中不急之務耳今奉明旨臣等依法算得
木星順逆兩行其出入鬼宿俱有時日經緯度分可憑與
積尸氣相犯亦有分數可據即臨期隂晴不一而木星行
遲前後一日俱可互騐且八年六七兩月金火木軒轅四
星彼此相掩相犯者不下五六次容臣另䟽奏報謹將木
星行鬼諸數逐一開坐併具圖象進呈御覽伏乞勅下該
部至期會同監看等官詳加測騐據實奏明統候聖裁緣
係遵旨奏明事理未敢擅便謹題請旨
計開
崇禎七年木星退行鬼宿日時度分俱依赤道算其度分
則用百分度之度分取其便測
本年十月二十三日丙午木星退行從柳初入鬼一日
細行七分
本年十一月初五日丁巳夜木星退入鬼宿一度五十
五分與積尸氣同度同分南北相距五十七分即占書
所謂五寸七分也一日細行一十一分是日應測
本年十一月二十日壬申木星退行入井一日細行一
十四分
崇禎八年木星順行鬼宿日時度分俱依赤道算其度分
亦用百分度之度分
本年四月十四日癸巳木星順行入鬼初度一日細行
一十八分
本年四月二十三日壬寅夜木星順行入鬼宿一度五
十五分與積尸氣同度同分南北相距四十三分即占
書所謂四寸三分也一日細行一十九分是日應測
本年四月二十八日丁未木行順行入柳一日細行二
十分
崇禎七年十月十三日具題十六日奉聖旨知道了俟臨
期會同詳加測驗該部知道
督修歷法山東布政使司右參政臣李天經謹題為遵旨
製器告成懇勑驗明用法并議安置恭進御覽事案照崇
禎五年十月十一日輔臣徐光啓一䟽為月食事内言定
時之法古有壺漏近有輪鐘二者皆由人力遷就不如求
端於日星以天合天乃為本法特請製日晷星晷窺筩三
器本月十五日奉聖旨覽卿奏月食先後各法不同緣繇
及測驗二法考據詳悉朕知道了即著傳示監局官生依
法占測務求至當以稱朕欽若授時之意日晷等器如議
製成進覽該部知道欽此欽遵因取石運重冶鑄刻鏤動
經歲月輔臣未臻厥成臣奉命接管以來遂督監局供事官
生鳩工依新法製造今當告成除支用工價另行奏繳外
臣切惟製器所以明時而詳法乃能利用諸儀雖已就緒
待進然用法頗為微細稍有分毫之差即不便御覽將以
有用疑為無用臣兹懼焉敢祈皇上勑令近侍内臣一二員
到局騐看容臣等面與詳論所以用之之法并議所以安
置之宜然後人器相習方適於用兹敢先言其略一為日
晷礱石為平面内界線以按節氣冬夏二至各一線春秋
二分同一線其餘日行相等之節氣皆同一線平面之邊
週列時刻線從各氣節太陽出入為限時分八刻刻列十
分若春秋分平分晝夜各四十八刻者凖交食所用以九
十六刻為日行之限也又取凖京師北極出地範為三角
銅表置其中表體之全景以指時刻表中之銳景以指節
氣雖舊法圓晷亦環列時刻然非地平面亦無節氣出入
之限似未若新法之兼偹且凖此日晷之大略也一為星
晷冶銅為柱上安重盤内盤鎸週天度數列十二宫以分
節氣外盤鎸列時刻中横刻一縫用以窺星法將内盤本
節氣運合於外盤子正初刻次從背面轉移對照見得帝
星與勾陳大星共在一線之内即從盤面視銳表所指即
本夜之真時刻此則古法所未偹而新法獨得其傳乃星
晷之大略也若夫窺筩亦名望遠鏡前奉明問業已約略
陳之但其制兩端俱用玻璃而其中層叠虚管隨視物遠
近以為短長亦有引伸之法不但可以仰窺天象且能映
數里外物如在目前可以望敵施砲有大用焉此則遠西
諸臣羅雅谷湯若望等從其本國携來而葺餙之以呈御覽
者也至於日晷宜向南以取日景星晷宜向北以窺星光
皆須安置得宜尤必偹石預築臺基以便安頓又二晷皆
重器也其輿運必須多用人夫宜從何衙門撥發統祈皇
上勑下内臣騐看奏聞先定安置之所以便擇吉恭進或
臨期令臣等率知歷官生審定子午方向如法安置則庶
於皇上治歷明時之德意不無小補矣謹具本預先奏聞
崇禎七年十月二十九日具題十一月初三日奉聖旨據
奏日晷星晷二器製造已成即著盧維寧魏國徵到局驗
看詳試用法其安置處所及築臺基事宜著該監會同工
部酌議速奏仍擇吉撥給人夫恭進窺筩著先進覽該衙
門知道
督修歷法山東布政使司右參政臣李天經謹題為遵旨
恭進儀器事先該臣於本年十月二十九日製器告成一
䟽奉聖旨據奏日晷星晷二器製造已成即著盧維寧魏
國徵到局驗看詳試用法其安置處所及築臺基事宜著
該監會同工部酌議速奏仍擇吉撥給人夫恭進窺筩著
先進覽該門知道欽此欽遵除日晷星晷聽監部會議速
奏外臣隨於本月初五日會同内臣盧維寧魏國徵到局
驗看窺筩遠鏡其間引伸之法窺視之宜臣已與二臣詳
言之矣謹將窺筩遠鏡一具遵旨先進御覽伏乞聖鑒
計開
窺筩遠鏡一具托鏡銅器二件
錦袱一件黃綾鏡籙一具
木架一座
崇禎七年十一月初九日具題恭進十二日奉聖旨知道
了該衙門知道
新法算書卷三
