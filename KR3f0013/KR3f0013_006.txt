新法算書卷六明徐光啟等撰
緣起六
太子少保禮部尚書兼翰林院學士臣姜逢元題為遵
旨酌議參請聖裁事祠祭清吏司案呈奉本部送禮科
抄出兵部左侍郎加從二品服俸暫署部事王業浩等
題覆崇禎九年十一月初二日奉有羅雅谷湯若望禮
部酌議之旨欽此欽遵抄出到部送司奉此查得戎政
衙門疏薦羅雅谷湯若望等又前領發神噐奉有羅雅
谷湯若望等着隨營指授有功從優叙賚之旨迨城守
有功一體列名叙錄内稱羅雅谷湯若望心遊方外制
入彀中既無服官之榮思宜從以成高尚或查贍養之
原疏酌給以示懷柔及兵部題覆奉旨着臣部酌議案
查崇禎六年十月内該太子太保禮部尚書兼文淵閣
大學士徐光啟治歷已有成摹一疏内開羅雅谷湯若
望等譔譯書表製造儀噐測算交食躔度講教監局官
生數年來嘔心瀝血幾於穎秃唇焦功應首叙但遠臣
輩守素學道不願官職勞無可酬惟有量給田房以為
安身贍養之資不惟後學攸資而異域歸忠亦可假此
為勸等因奉聖旨禮部知道欽此又崇禎七年十二月
十二日該督修歷法山東布政使司右恭政李天經題
書噐告成叙錄宜加一疏内開羅雅谷湯若望等譯書
譔表殫其夙學製儀繕噐攄以心法可謂勞苦功高矣
當如原題查給田房等因奉聖旨禮部酌議具奏欽此
崇禎八年八月二十日又該天經題恭懇聖恩破格柔
遠一疏稱其修歷一役仰邀皇上不次之典已非一端
如臣以一介外吏而業照京官例關領俸薪矣在局生
儒鄔明著等所請職銜蒙准下部議覆似亦得叨升斗
矣但臣等所翻譯成書推測合度實參西法而即兩遠
臣之法也臣等猥蒙異數而遠臣輩殫其所學拮据六
載歷務甫竣繼以旁通乃戮力盡瘁以願效忠於本朝
者顧使之肄業無所恒産無資非所以廣聖恩風遠人
也縱大官稍有所給乃月僅兩餘未供饔飡而萬里孤
蹤仕進弗甘生産又絶何以為勞臣勸乎則一㕓之受
數椽之棲諒非浩蕩之所靳也等因奉聖旨該部覈議
具覆欽此欽遵前因通查案呈到部看得兵部題叙領
發神噐遠臣羅雅谷湯若望奉旨酌議一節為照修歷
遠臣羅雅谷湯若望學究天人思精理數推測不遺餘
力考驗具有明徵且撰書製噐不一而足勞苦功多故
輔臣徐光啟已經首叙疏開兩臣守素學道不願官職
勞無可酬惟有量給田房以為贍養之資即歷臣李天
經亦如前請近緣城守叙勞復有或查贍養之原題案
查兩臣九萬里來賓七載於兹矣饔飱未繼大官之養
日止共領下程銀三分米四合似亦不堪清苦故諸臣
以贍養之資再三控請且修歷生儒同叙者已邀一命
城守諸臣共事者亦各膺秩級在兩臣固無服官之榮
想然既奉有有功從優叙賚之明旨相應如諸臣前請
將羅雅谷湯若望各量給房一所田數頃以資安養俾
得於歷事完日仍畢力旁通仰佐國家欽若要務是亦
勸功柔遠之一道然非臣部所敢擅擬也既經兵部具
題前來相應議覆恭候命下臣部劄行順天府查給田
房資其朝夕伏乞聖明裁度施行崇禎九年十二月十
八日具題二十一日奉聖旨羅雅谷等修歷演器著有
勤勞自當從優叙賚這量給房田果否妥便還著確議
具奏
督修歷法山東按察使司按察使照京官例正三品支
俸臣李天經謹題為日食各法不一虧復分秒可騐乞
勅靈臺如法安置儀器以便臨期證定疎密事竊照崇
禎十年正月初一日辛丑朔日食本局分秒時刻已經
上聞但臣等所推京師見食一分一十秒而大統則推
一分六十三秒回回推三分七十秒蔣所樂及邊大順
等推得止有游氣侵光三十餘秒似此各法參差倘不
詳加考驗疎密何分但臨期日光閃爍止凴目力眩耀
不真或用水盆亦蕩搖難定惟有臣前所進窺遠鏡用
以映照尺素之上自初虧至復圓所見分數界限真確
畫然不爽隨於虧復之際驗以地平日晷時刻自定其
法以遠鏡與日光正對將圓紙殼中開圓孔安於鏡尾
以掩其光復將别紙界一圓圈大小任意内分十分置
對鏡下其距鏡遠近以光滿圈界為度將虧時務移所
界分數就之而邊際了了分明矣但在天之正南實為
紙上之正北方向乃相反焉伏乞勅下内靈臺臨期如
法安置恭請皇上省覽各法疎密自見其於考驗不無
少有俾益矣崇禎九年十二月十九日具題二十二日
奉聖旨知道了着臨期如法安置考騐該衙門知道
欽天監監正張守登等謹奏為遵旨據實回奏仰乞聖
監事先該禮部題為遵旨測騐星度據實奏報事奉聖
旨知道了其推測異同疎合緣由還着該監明白具奏
欽此抄出到部行令臣監明白具奏臣等欽遵即行該
科詳叩推測緣由據天文科五官靈臺郎徐源章必選
呈稱臣等於本年四月初十日恭奉明旨隨同部監前
至歷局用黃赤經緯儀測得火星在角宿一度内先是
二月初三日昏刻公同禮部司務張胤佳偕監局官生
測得水星夕見西方司務張胤佳未敢遽信復訂初四
日再測與前脗合此新法當日公同推測之原也又據
歷科春官正等官潘國祥等呈稱臣等於本年四月初
十日恭奉明旨前至歷局公同測驗火水二星俱與新
法相合其推算異同之故緣立法各有所依伏查臣等
遵依大統歷法家傳世習不敢妄行增損按法推算乃
用黃道距度而新法用黃道緯度則是緯度推算較距
度更為詳密此用法疎合之故也臣等識短才庸不能
臆揣尚須口授心印經手推算再行測候酌為定式方
敢遵守於將來等因到監該臣看得推測各有所司按
法不無新舊臣監推算各官世守其業所遵者大統舊
法也法久漸疎自然之理非敢諉託良以智不及前人
恐失愈遠是以有異同疎合之分恭逢皇上設局修改
監官方在講求尚未授法經手異日較正既確以仰副
聖明敬勤之至意未必無小補矣既經各官具呈前來
相應據實回奏仰祈聖明俯鑒奉聖旨據奏測驗星度
新法為密着督率監屬官加意考正以副敬慎授時至
意該部知道崇禎九年
太子少保禮部尚書兼翰林院學士臣姜逢元題為遵
旨酌議恭請聖裁事祠祭清吏司案查先該本部題覆
兵部左侍郎加從二品服俸暫署部事王業浩題覆等
事内開西洋遠臣羅雅谷湯若望奉旨酌議等因崇禎
九年十二月二十一日奉聖旨羅雅谷等修歷演器著
有勤勞自當從優叙賚這量給田房果否妥便還着確
議具奏欽此欽遵抄出到部送司案呈到部看得遠臣
羅雅谷湯若望等自應召修歷以來著述獨探理窟製
造咸晰天行功次犁然誠有如聖明所謂修歷演器著
有勤勞者也但查兩臣婚娶既絶無心仕進朝廷論功
覈賞縱不可縻以好爵而受㕓為氓未必非彼所欲則
量給田房以資朝夕是亦爵賞之外别示優異臣部再
四斟酌似為妥便合無仍將羅雅谷湯若望等各給房
一所田數頃俾其饔飱無匱用以酬前勞而勉後效端
在是矣伏乞勅下臣部劄行順天府或查給入官田房
或另設法措給施行緣係云云事理未敢擅便謹題請
旨崇禎十年二月初二日具題初五日奉聖旨是
督修歷法山東按察使司按察使照京官例正三品支
俸臣李天經謹題為遵旨製噐告竣請乞聖裁以便恭
進事案照崇禎九年五月初六日准内靈臺掌印王魁
等送到本月初五日奉欽傳着新局造星球一座來進
徑過要二尺大一切星象不可遺漏應用錢糧於工部
支領欽此欽遵臣當移文該部關領應用錢糧督令在
局官儒星夜鳩工如法製造隨一面將故輔原進兩遠
臣譯譔恒星經緯表二卷與臣所進御前屏式再加考
測就中經緯度分務期合天稍有未妥者無妨更置之
盖此係數百年來創舉臣何敢溺於舊聞偏執己見而
不仰體皇上欽若之至意乎迨崇禎九年十一月内復
奉有星球着儧造進覽之旨臣敢不兢業從事畢力勉
圖早竣厥事無奈球體廣闊工緻細密而製圓一法猶
巧匠所難是以冶鑄鏤刻動經歲月有非一人一手所
能猝辦者今幸業已就緒旦晚進呈御覽伏乞勅下該
衙門撥給人夫輿運仍乞指定安置何所以便擇吉恭
進臣於此尤有請焉我皇上事事求真處處務實則此
勒之金石登之大内者其欲傳信不欲傳疑也必矣乃
等所列星座俱皆有噐可測有象可凴一一依經緯點
定與舊圖原自不同如舊所載天廟稱其在張宿下十
有四星所載噐府亦稱其在軫宿下三十二星等類今
按之寔測微渺難窺匪噐可測臣何敢以漫無可測之星而
輕圖之也又如團圓十三之天壘城今測之僅見其三
團圓十三之軍市今測之亦僅見其五甚且人星本三
也而舊繪以五天廐本三也而舊繪以十諸如此類難
以枚舉臣又何敢依樣葫蘆而徇此耳食之見乎且有
昭然顯著之星舊圖原未盡載者兹且悉為測定增入
但緣舊未有名今亦第以增等别之然而恭繹明綸一
切星象不可遺漏臣等再四思維星球之製但取合天
何嫌同異且從古及今天文各家代有更易何獨拘泥
成說而疑於今日乎益以見我皇上大聖人之作用超
出前代萬萬矣所有用過錢糧容臣另疏奏銷統候聖
裁崇禎十年閏四月初一日具題初四日奉聖旨是著
於中正殿安餘知道了該衙門知道
内官監啟奏奉聖旨進西安門走元武門赴中正殿
安製噐
督修歷法山東按察使司按察使照京官例正三品支
俸臣李天經謹題為遵旨恭進儀噐事先該臣於崇禎
九年五月初五日奉欽傳着臣局造星球一座來進臣
當督率在局官儒星夜鳩工庀材如法造完隨於崇禎
十年閏四月初一日題為遵旨製噐告竣等事一疏本
月初四日奉聖旨是着於中正殿安餘知道了該衙門
知道欽此欽遵行據欽天監擇於閏四月二十四日壬
戌宜用辰時安置吉臣即移會内靈臺如期啟奏仍移
行工部營繕清吏司會同内官監撥給人夫輿進臣謹
於是日同兩遠臣督率各官儒恭詣中正殿相度方向
如法安置臣竊以此星球也非同前者星日二晷僅取
審定時刻未免借資星日固當置於殿陛之前兹球則
列宿森羅一轉移之頃或晝或夜而一時之天象燦於
目前自是御用重噐宜安置殿中庶便皇上之御覽亦
免風日之剥蝕而不宜與二晷並列者也又謹將前所
進渾天儀說摘其與本噐相關者彙為一冊名曰星球
用法按法運儀以求七政之經緯羣星之出沒於推步
占驗有大用焉外此尚有黃赤經緯全儀為用甚大需
費無多容臣等如法製造恭進以與日星二晷並列東
西庶測量諸噐盡置内廷而欽若大典我皇上手握璣
衡非若前代徒托之空文者比也統候聖裁崇禎十年
閏四月二十一日具題二十五日奉聖旨知道了其黃
赤經緯全儀着製造進覽該部知道
欽天監監副周胤謹奏為聖主留神欽若微臣敬循職
掌敢獻一得之愚以仰佐早襄歷法之明旨事臣世叨
國恩備員監末其職之所司惟知歷法一事獨念年遠
數盈積久漸差自宜隨時修改無奈才識短淺成法是
遵雖知有差不敢妄自損益延至我皇上龍飛之二年
五月朔日食時刻稍差頒諭切責臣等措躬無地隨經
具呈禮部恭請修改伏蒙諭允勅命故輔臣徐光啟督
修參用西法廣集衆長博訪知歷人等臣隨奉文送局
令與訪舉諸臣一體講究立成諸表繕寫進呈此時因
書籍未備新法意旨尚未窺其籓籬祇見儀式精詳推
測簡捷復蒙輔臣徐光啟疏請傳習業奉有督教勸懲
等事依議行之旨臣即協同臣監歷官賈良棟等在局供
事官鄔明著等天文生朱光大等專候學習嗣因臣監
為遵旨回奏一疏復奉有該局既有新法着行習學之
旨臣等敢不勉勵以期速成但緣督修歷法李天經本
意以為歷法之失傳由於習其法而失其所以然之理
必先講明其理方授其法是以年來止講完日躔月離
兩法果為精密其五星交食猶為修証要着雖騐之伏
見皆合臣等尚未經手自行推算若仍照前講究再假
歲月尚不能完何以仰副我皇上早襄歷法之旨據臣
愚見不若容臣公同督修歷法臣李天經率所屬官生
先從遠臣羅雅谷湯若望學習其法使推算應手然後
課其勤惰具疏上聞勤者量示優異惰者即為戒懲諸
法學完之日即當申報禮部恭請頒行庶大典得以刻
期早襄而皇上欽若至意可以仰副矣臣等職司歷法
且因奉旨習學固不敢溺於舊聞而偏執己見亦不敢
遽以未達而妄意担承以負我皇上敬慎上天至意伏
乞勅下該局遵奉速為盡法傳習報完令臣等推算合
天頒布天下成千秋之曠典作一代之宏謨臣等曷勝
慶幸奉聖旨該部知道崇禎十年九月
督修歷法山東按察使司照京官例正三品支俸臣李
天經謹題為交食屆期測騐宜明伏乞聖明勅令各法
同日報進臨期仍冀内廷親騐以一是非以定疎密事
臣以一介外吏荷蒙皇上特簡欽給關防命臣督修歷
法事務其一切歷法事宜臣該得而直陳之一切言歷
諸人臣該得而覆騐之但緣臣以孤孑之身膺兹千秋
鉅任故操異議者遂分門角技借勢傾排無所不至窺
其立意不但欲撓臣局已成之法併欲驅臣局任事之
人而後可結彼欺誑之局以塞修完備考之責至於屢
疏詆誣而臣寧以緘默自守不屑與較者非惟自愛其
鼎恃有聖明在上公論在人天象昭垂事久論定何屑
與之角口舌哉且明知若輩於歷法實無所學終難結
局故爾藉勢影射横行無忌冀人一有指摘遂加人以
嫉忌之名而彼得巧卸其欺㒺之罪故臣自任事以來
惟知埋首著述推測考騐以圖報稱前後共譯算過歷
書一百四十餘卷製過新式儀噐十數種并恭進乙亥
丙子丁丑叁年七政經緯凌犯諸新歷見在御前是臣
局歷法已於乙亥年告成矣其頒行事宜惟俟聖明裁
奪目今正在奉旨製造黃赤經緯全儀并推譯有書數
種可以刻期報竣其戊寅年七政經緯等新歷已在繕
寫不日恭進昨又於本月二十日准内靈臺親送出本
日傳奉聖旨西洋遠臣進到星球有蛇鳥小斗等星有
無占騐着靈臺官去問欽此除蛇鳥等星性情占騐已
經移會靈臺官回奏訖臣一面督同遠臣羅雅谷湯若
望等細將各星有關徵應者著為天文實用一書次第
進覽以仰副我皇上精心象緯釐正欽若敬授德意所
有本年十一十二等月陰陽兩食例應先期上聞第因
另局之蔣所樂等借今歲元旦日食薦邊大順率領其
另局至期不騐而邊大順遂安分引退今又借夏至日
景薦郭凝之率領其另局奉有郭凝之果否淹通歷學
併着核騐奏奪之旨續因部覆復奉有仍俟交食公同
部司監局等官測騐據實奏奪之旨恭繹明綸是欲於
交食之際令各官公同以測騐凝之之法抑令凝之公
同各官以為測騐之人乎凝之乃執公同兩字疏中每
脱卸其推算之責自許以測騐之任矣此無論於核騐
果否淹通之明旨大不相侔且既為另局引薦之人安
望有虚中無着之見是不任算固無以顯其所學而徒
任測又何以服臣等之心耶且臣所惴惴懼者不但此
也今歲元旦日食另局謂於法實為不食臣局報食一
分有竒至期臣法果騐百官救護衆目難掩且續奉有
邊大順等所推日光微侵秒數測騐未符之旨而所樂
等尚妄奏為雲掩日體大道未明以滋欺溷而此番交
食臣又不得不為鰓鰓過慮焉伏乞聖明勅令另局門
人并郭凝之將日月兩食各出已法與臣局同日報部
一齊封進以防其依傍那移之弊臨期仍冀皇上將内
庭日星二晷依法測騐以定疎密儻有不行推算而支
吾推諉致羈測騐者即律以欺誑之罪庶大典不為羣
議所淆而真法亦不為影射所撓矣緣係云云崇禎十
年十月二十五日具題本月三十日奉聖旨該部看議
具奏
督修歷法山東按察使照京官例正三品支俸臣李天
經謹題為遵旨測騐日食敬陳完歷實着伏乞聖明勅
令該監諸臣據實奏明以仰副早襄歷法之明旨事該
臣於本年十一月初四日具有恭報日月交食一疏本
月十三日奉聖旨這交食分秒虧復時刻臨期按晷考
測知道了該部知道欽此欽遵除月食已經騐明回奏
奉有這月食時刻新法為近分秒回回歷為近餘俱疎
遠該部通看議具奏之旨外臣於本月初一日督率遠
臣羅雅谷湯若望大理寺副王應遴欽天監博士楊之
華黃宏憲祝懋元張宷臣朱國壽孟履吉生儒朱廷樞
王觀曉宋發王觀明陳正諫李昌本等隨帶臣局窺遠
鏡等噐公同禮部祠祭清吏司主事鞏焴右監副周胤
歷科靈臺等官徐源黃道化李之貴章必傳王煜張三
才賈良棟周曉陳亮采吴邦泰劉有慶戈舜年賈良琦
朱光顯等天文生周士昌李景和張其淳周士泰朱光
燦周士萃朱南星等及管理另局山西代州知州郭正
中另局生儒蔣所樂林蔭世魏象乾楊國榮任選監官
安崇吉章必選等齊赴觀象臺又委天文生朱光大擕
帶遠鏡前赴禮部公同監官潘國祥薛永明左允化等
測候臣等登臺之後主事鞏焴即向在事諸臣申明測
騐大意云治歷係國家大典修改數載亦當結局諸人
宜虚公紀騐運儀測候兩局及該監各用一人庶無偏
倚之嫌且云測騐止凴於天象斷不敢欺君父以欺天
下萬世復細閱諸儀詳詢測法臣等公騐簡儀外盤周
分十二時每時分為八刻凡初正四刻之下并列初刻
者因四刻已盡未及一刻故名為初刻及測至午初四
刻之末即午正初刻據臺官徐源等報稱未幾而遠臣
羅雅谷湯若望等用遠鏡炤看隨見初虧衆目共覩鞏
主事執筆親紀是與臣局所推為合候至未初二刻半
遠鏡映照見食六分有餘隨見食分秒退衆目皆同禮
臣亦親筆書紀是與臣局時刻分秒俱合候至申初初
刻衆報復圓隨亦親紀是與臣局所推申初一刻弱者
又合然此番日食各家所報俱各參差不一其中亦有
甚相遠者而臣局今歲日月三食俱合於衆論不一之
日畫一於天庶幾仰副我皇上欽若之至意矣且臣局
七政經緯諸歷已於乙亥年告成屢騐之伏見皆合惟
俟測騐今歲交食今交食前月十六夜月食既騐明歲
又無交食已蒙聖明乾斷疎密倘不於此請乞勅令改
定維新則治歷大典終無結局之日即監局諸臣各法
疎密本心自明第不肯明以入告者祇因崇禎二年五
月朔日食不合初三日奉聖諭欽天監推算日食前後
刻數俱不對天文重事這等錯悞卿等傳與他姑恕一
次以後還要細心推算如再錯誤重治不饒且另局復
因八年正月十五夜望月食奉有魏文魁所算初虧復
圓俱謬着他自行回奏之旨隨於回奏疏内自認一時
失算又云丙子丁丑二年尚有六食或明騐不符甘蹈
妄言之咎奉有魏文魁既認推算失誤姑俟再騐以定
疎密之旨今又屢測疎遠而諸臣未免以惶恐畏咎之
心轉而生其更端文罪之想然而測騐疎遠亦非諸臣
之罪如欽天監因其差訛方請修改疎遠故非其罪而
另局諸臣原奉有修定備考之旨非不欲殫思竭力以
期足堪備考及至測騐多至疎遠者蓋由於術業技倆
僅止於此大抵屢次推算斷不能出大統範圍又安望
其自出聰明以備考測乎故疎遠亦非諸臣之罪總之
各家修改皆為國家大典至修正完日無非傳付監官
令其遵守以盡厥職耳與其聽測騐於兩局不若專責
成於監官臣思該監諸臣世守術業一有差訛輙自修
改不敢自文其短想斷不肯作左右袒以自取罪戾當
今完歷實着惟乞聖明勅令欽天監看詳具奏如果誰
法為密即當遵守誰法則萬年寶歷遂可計日告成矣
崇禎十年十二月初二日具題
禮部題為回奏測騐日食事云云主事鞏焴呈為參騐
日食事照得本月初一日乙未朔日食本職先蒙堂委
前詣觀象臺云云職仰睇日光初虧於午時初刻食甚
未初二刻半復圓未末申初約食將及五分隨據靈臺
各官報稱及西洋玻璃遠鏡所騐分秒初虧於午初四
刻食甚未初二刻五十分復圓未末申初約食六分餘
理合開報等因到部該臣等看得本月初一日日食時
刻分秒已經臣部先期題准御覽恭候内廷測騐矣各
家離合親疎聖鑒昭然今據該司及靈臺官呈報前來
臣部覆按以四分有竒為率衆議僉同者也既經該司
參驗開報相應據實具本云云崇禎十年十二月初三
日具題初七日奉聖旨這日食分秒時刻新局為近其
餘雖於時刻有一二稍近又於分秒疎遠着即看議畫
一奏奪
欽天監監副周胤謹奏為奉旨據實奏明事臣本年十
二月十三日准禮部祠祭清吏司手本内開另局纂修
歷法魏文魁男生員魏象乾奏為感激天恩剖陳秘法
等事本月初八日奉聖旨魏象乾曾否送揭着鞏焴及
欽天監官據實奏明廩薪不准辭該部知道欽此欽遵
除部臣自行回奏外該臣恭述當日在臺始末仰乞聖
明垂鑒本年十二月初一日日食臣於是日同部臣鞏
焴及兩局官生公同詣臺測騐候至日食將及復圓突
見魏象乾袖出一揭向部臣投遞問其所以則曰日食
分秒時刻部臣同臣粗略一看大扺摹擬新法即對象
乾言曰凡交食分秒時刻該監俱於半年前預先題奏
即兩局推算本年日月兩食亦於前月先期彙齊投部
封進庶便臨期考測疎密以服公道今已將近復圓方
行投遞不亦晚乎象乾自覺理屈遂拂然袖去此當日
在臺送揭先後情事微臣不敢隱飾據實回奏臣不勝
悚息待命之至崇禎十年十二月十五日本月十九日
奉聖旨已有旨了該部知道
督修歷法山東按察使司按察使臣李天經謹題為恭
進戊寅年七政經緯新歷仰祈聖明獨斷畫一以定歷
法事竊照臣於考測繕製之餘督同在局諸臣依新法
推算得崇禎十一年戊寅歲七政經緯新歷各一冊裝
潢成帙進呈御覽伏查臣局新法久已告成未蒙畫一
通行者盖緣我皇上敬慎欽若至意必欲於推算精詳
之後尚須取驗於天行臣即與部監諸臣隨時測騐迄
今三載無不密合此非臣之臆說也即該部曾於奏明
節氣疏内亟稱其新法之用天度自確乎其不可易宜
有以貼挈壺之心而息保章之訟也然該監亦曾於回
奏測驗疏内自謂其測驗俱與新法相合而新法用緯
度推算更為詳密等語且目今日月兩食幸蒙聖明洞
鑒其臣局新法為近餘俱疎遠見在勅部看議畫一奏
奪誠仰見我皇上神聖天縱手握璣衡於衆議紛紜之
日而獨判疎密於宸衷是數百年未有之典原自我皇
上肇其始而億萬載永垂之法亦必我皇上考其成伏
乞聖明英斷則闡千古之歷元成一朝之鉅典寶歷維
新普天共慶臣惟日望畫一於欽定矣緣係云云崇禎
十年十二月十八日具題奉聖旨畫一歷法已屢有旨
了所進書冊留覽該部知道
禮部祠祭清吏司主事臣鞏焴謹奏為遵旨據實奏明
事本月初九日奉本部送禮科抄出另局纂修歷法魏
文魁男生員魏象乾奏為感激天恩剖陳秘法願揭愚
衷仰佐聖明敬授之大典事等因崇禎十年十二月初
八日奉聖旨魏象乾曾否進揭着鞏焴及欽天監官據
實奏明廩薪不准辤該部知道欽此欽遵臣焴蒙堂劄
委於本年十二月初一日同兩局及欽天監官前赴觀
象臺測騐日食四家之印圖較若列眉各局之開單燦
若指掌爾時魏象乾亦厠身班行中聞其家傳歷學講
求有素似當先期擬定分秒時刻繕進御覽次投揭臣
部堂官次投揭臣等上臺之初待其測騐有凖時方
可持為左劵以箝盈庭聚訟之口也乃遲至日虧已完
始袖出一揭臣同欽天監官公看大抵揭内開載與新
法稍覺符合其為素定猝辦俱不可懸揣况臣未奉明
旨未蒙堂批又日食事已告竣不敢擅收事後私揭以
附會於新法此本日實情實事也至於象乾果識精象
緯淹貫歷法與否欽天監官知之必稔臣不敢懸揣蒙
奏也今奉有着鞏焴及欽天監官據實奏明之旨臣即
據實奏明仰祈聖明裁奪施行崇禎十年十二月十九
日奉聖旨該部一併看議具奏
督修歷法山東按察使司按察使照京官例正三品支
俸臣李天經謹題為各法疎密已蒙睿判畫一屢旨未
見欽遵再懇聖明獨斷早定歷法事竊照治歷明時乃
國家之首務而法取合天亦千古之定論今臣局歷法
自奉勅修改以來逐年推測交食五星無不合天且書
噐久已告成惟候晝一遵行耳去冬日月兩食荷蒙聖
明内廷親騐兩奉有新法為近餘俱疎遠之旨屢經勅
部畫一而該部諸臣明知新法合天尚欲曲全另局欲
臣局與之參合會通移會到臣業經逐欵駁明所云歷
法原自渾成遷就割裂不得倘一那移一差盡差而部
臣猶以甲可乙否終歸紛紜等語模稜具覆以卸怨尤
隨奉有歷法務求畫一前已有旨該部作速看議具奏
之旨是聖明已洞燭其疎遠者無容與合天者相會通
明矣又於部臣覆疏内續奉有歷議紛紜爾部須折衷
畫一還着遵旨確議速奏毋再游移之旨是聖明亦洞
鑒其另局三法自不能一且又悉皆疎遠曾無寸長而
於備考奚補似又不待姑俟再騐而决者更明矣煌煌
明綸炳若星日想部臣自宜仰體若欲再踵會通之故
套不惟真偽不分是非倒置有悮大典抑且仰遵聖旨
之謂何聞部臣已於去冬十二月内具覆矣但未審所
奏云何誠恐一時之情面難破畫一之明旨未能欽遵
且聞僞法者乘機凟奏圖逭疎遠之愆百計撓成㒺顧
聖明畫一之切旨所幸我皇上離照當空諒宵小終難
熒聽惟是十二月朔之日食臣局所報食甚在未初二
刻半者圖疏昭然郭正中見臣法合天疏内捏改臣報
未初三刻半而誑陳之又鞏主事於分秒親測六分餘
書紀見存部疏又改為四分而誑覆之種種欺㒺難以
殫述若非我皇上親騐則臣局新法又幾為若輩所朦
蔽矣但新法既經屢測皆符畫一屢厪睿判其阻撓而
欺㒺者尚若是游移而不决者又若是後即再測不過
總此機局臣於此時倘不請乞聖明大奮乾斷欽定畫
一則歷法終鮮結局之日不幾有負我皇上屢頒畫一
之嚴旨乎伏查欽天監舊例如十二年民歷應於十一
年二月初一日進樣四月初一日頒布刊刻且今稍一
蹉跎其期遂悮將必以我皇上親測有不足凴而畫一
終無底止臣所以亟亟叩閽者此也總之畫一之法惟
取合天者而遵用之今新法既已合天惟乞聖明勅令
該監諸臣以後照依新法推算通行庶嫉忌消而元黃
息則敬授大典不致久承訛舛而萬年寶歷亦為之煥
然一新矣崇禎十一年正月十二日具題十九日奉聖
旨已有旨了
督修歷法山東按察使司按察使照京官例正三品支
俸臣李天經謹題為遠臣盡瘁身殞優賚屢旨久虚懇
乞勅部速覆以酬前勞以慰忠魂事切照修歷遠臣羅
雅谷者係原任督修歷法故輔臣徐光啟於崇禎三年
五月内因遠臣鄧玉函病故修歷乏人具疏上請内稱
訪得諸臣同學尚有湯若望羅雅谷二臣者其術業與
玉函相埒而年力正強堪以效用伏乞勅下就便移文
敦諭二臣并行所在官司資給前來庶令人出所長早
奏厥績等因本月十九日奉聖旨歷法方在改修湯若
望等既可訪用着地方官資給前來該衙門知道欽此
欽遵隨於本年七月内據河南開封府知府袁楷具文
資給羅雅谷前來本月初六日故輔臣徐光啟題奉聖
旨羅雅谷准朝見供事該部知道當經朝見赴局供事
九載於兹公同遠臣湯若望等譔成歷法書表一百四
十餘卷繕製新式儀噐十數種見在御前且於數年以
來指教臺官嘔心瀝血其日躔月離雖已傳授習熟幾
於穎禿唇焦臣與輔臣曾已屢疏列名首叙叠奉有紀
錄酌議之旨在部未經議覆復於九年七月内奉有羅
雅谷等即着隨營指授有功從優叙賚之旨兩臣即登
陴指授嗣因城守叙勞復奉有羅雅谷等修歷演噐著
有勤勞自當從優叙賚之旨兹無論一時同叙之大小
文武臣工俱膺擢陞秩級即捐助如吳守義者亦荷勅
賜建坊奬勵祇因兩臣守素學道不願官職已經禮部
題准各給房一所田數頃諭允在案而兩臣又苦於書
役之谿欲難饜豪強之覇占可虞為是具疏控辤復荷
聖明不忍冺其前勞仍勅禮部另議兩臣翹首望恩已
成隔歲有本局博士等官不忍坐視向隅乃於今春二
月間具呈禮部堂司已批即題隨經祠祭司郎中何三
省循例具稿每人每月各給湯飯桌半張廩米一石并
纂修酒食等項以見朝供事之日為始照例補給向後
仍令關支等因呈堂批行臣等伏念兩臣自任事以來
每日止共領光禄寺下程銀三分米四合清苦奚堪且
以造歷未成如魏文魁者生叨湯飯殁邀秩級之外尚
蒙照前補其俸廩父子沾恩而谷等造歷有成守城著
績兩奉有優賚之旨較之自應加優况若各給田房價
值奚啻數千金今每人補給湯飯為數不多即每月各
補一張在聖恩或弗靳予豈意復逾一月尚未題覆至
歷法名仍大統新局推測屢近明旨昭然其所以旁求
更正一節曾未見該監虚心商及於臣僅見其通同妬
嫉仍蹈游移之故轍而不遵畫一之屢旨尚爾侈言再
測狃舊憚新正嗟頒布無期河清難俟而遠臣羅雅谷
又以積勞成疾忽于三月十三日一旦溘然長逝矣然
此臣之忠懷素藴學術淵微推測不憚於燠寒著作奚
分乎晝夜以致年未艾而鬚髮早白甘貧淡而面鵠形
鳩氣息奄奄既已致身於盛世而遺骸之埋瘞不無有
望於深仁伏乞聖明勅下該部即如所議速為題覆俾
湯若望之生者得以資其朝夕而羅雅谷之死者得以
充其殯埋庶我國家澤枯之德與柔遠之仁足以遠播
於遐陬而兩臣修歷與城守之微勞亦不致終歸冺滅
矣臣於此又有請焉伏查臣局歷法書噐久已告成業
蒙聖明判斷畫一將疎遠者散遣回籍差悮者准令更
正獨留新法之推測屢近者存監學習今羅雅谷雖已
物故而交食七政經緯與夫氣節晦朔弦望等項臣局
各官俱素嫻推算然教習臺官不無賴於遠臣湯若望
也此臣歷學專門精深博洽足以辦此但苦一人之精
力有限又有本等道業誠恐指授與旁通兩事難以獨
肩自稱若望同學見有汪爾斐者推測素諳年力正壯
堪以訪用伏乞聖明勅下容臣移文所在官司資給前
來共襄大典其於治歷明時不無小補矣至若遠臣羅
雅谷殁於王事萬里孤魂不堪歸櫬見有例瑪竇之利
可援其會典亦有成例可考優䘏特典出自聖裁非臣
之所敢擅議也崇禎十一年三月十八日具題二十四
日奉聖旨該部看議速覆
禮部題為遵旨酌議恭請聖裁事祠祭清吏司案呈案
查先該本部題覆修政歷法遠臣羅雅谷等奏為聖明
柔遠過渥微臣圖報未遑謹預辭諭允田房以表忠藎
事等因崇禎十年九月十七日奉聖旨羅雅谷等奏辤
田房不必再行查給該部還另議具奏欽此欽遵抄部
送司隨准督修歷法山東按察使李天經手本開稱城
守叙錄谷等幸叨優叙但緣兩臣不願官秩題准查給
田房具疏控辤既蒙勅部另議可不亟為另行措處給
與兩臣自行搆置仍一面比照鄉民吴守義等見行事
例題請建坊奬勵等因在案又經移文歷局備查兩臣
來京修歷日期去後續據李天經手本内開遠臣羅雅
谷自崇禎三年七月初六日見朝供事遠臣湯若望自
崇禎三年十二月初二日見朝供事迄今已及八載每
日止領光禄寺下程銀三分米四合似未足供日用清
苦堪念既奉另議之旨相應題請回覆前來正在查議
題覆間又該督修歷法山東按察使司按察使照京官
例正三品支俸李天經為遠臣盡瘁身殞等事云云非
臣之所敢擅議也等因崇禎十一年三月二十四日奉
聖旨該部看議速覆欽此欽遵抄出到部送司所據遠
臣羅雅谷已經物故請乞優䘏一節即已行查主客司
今據手本内稱備查卷案無凴稽考回覆前來隨經移
文歷局確查前疏所引遠臣利瑪竇等䘏典成例係於
何年月日題覆備錄過司以凴議覆去後續據修歷按
察使李天經手本開稱該本司備查利瑪竇優䘏原疏
係萬歷三十八年四月二十三日本部署部事左侍郎
吳道南主客司郎中林茂槐等題給葬地奉聖旨是隨
經署府事府丞黃吉士查給阜城門外二里溝籍没私
剙佛寺三十八間地基二十畆付竇塋葬此前疏所引
之成例也復查大明會典内一欵凡外使病故如係遠
臣未到京者本部題請翰林院撰祭文所在布政司備
祭品遣本司堂上官致祭仍置地塋葬立石封識到京
病故者行順天府給棺祠祭司諭祭今羅雅谷正與典
例相符且係奉召來京又兼修歷演噐屢著勤勞兩奉
有優賚之旨未及叨恩而身先物故例應破格優䘏但
據遠臣湯若望呈稱望等俱係守素學道之人生既不
敢萌服官之榮想死亦不敢邀逾分之榮施惟乞題補
湯飯酒食銀兩俾生者得以資其朝夕殁者得以充其
葬埋令彼自行塋搆仍冀比照吳守義見行事例勅賜
扁坊聽其自行置辦則見我國家一字之褒榮踰華袞
庶於勞勩酬而澤枯柔遠之仁渥矣等因通查案呈到
部看到西洋遠臣羅雅谷湯若望城守效勞部院題叙
奉有羅雅谷等修歷演噐著有勤勞自當從優叙賚之
旨隨經本部議給無碍田房又經兩臣具疏控辤奉有
田房不必再給另議具奏之旨臣等再四思維各部寺
錢糧關正額者無容議惟隂陽事例銀雖交兌在戶部
與臣部相表裏然支給之間殊有未便所未敢輕議酌
無可酌隨據博士楊之華等呈稱遠臣羅雅谷湯若望
修歷在局供事迄今兩每日止領光禄寺下程銀三
分米四合不足資其朝夕覆看得光禄寺湯飯一節在
朝廷於遠人既有大官餼贍之典而來賓者祇受有名
比照魏文魁例查補以優異之隨經移查朝見供事日
期去後在魏文魁修歷未成業蒙恩賜兩臣以萬里梯
航殫精步算測騐多合用襄欽若大典且其歸忠盡瘁
功尤足紀按數補給誠不為過此臣等之初議也隨經
督修歷法李天經開載羅雅谷湯若望朝見供事俱在
崇禎三年間臣等更屈指扣算未免歲計有餘積少成
多若得按數補給則浩蕩出於皇仁使之仰戴中國聖
人之高厚而慕義頌德於無窮矣利瑪竇優䘏一節萬
歷三十八年曾經賜給墳地據若望等自稱不敢邀逾
分之榮其學道守素相應允從不必另議䘏也旁求恭
考更正在督修與欽天監俱當遵奉明旨無滋諉卸可
耳汪爾斐協同推測李天經既身任督修歷法之責所
舉應不謬妄合無聽李天經行文所在官司支給前來
供事統候聖明裁定勅下臣部遵奉施行緣係云云謹
題請旨崇禎十一年四月二十二日具題二十六日奉
聖旨是湯飯着按數補給不許再延考正學習前旨已
明該監如何不遵汪爾斐不必行取
新法算書卷六
