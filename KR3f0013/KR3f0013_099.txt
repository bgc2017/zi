新法算書卷九十九明徐光啟等撰
新法表異卷上
總說
帝王圖治求端于天歷事由是興焉炎帝八節俶農
功也軒轅甲子系日成也帝嚳序星徵天象也堯置
閏月四時乃定舜造璣衡七政以齊夏后周人其教
漸詳月令記于戴禮協紀載于箕疇自是以迨春秋
率歲登臺測驗日至然而閏多失置晦朔國殊疎舛
為甚六歷出于周秦之際後人疑其偽作而今不可
考矣漢初張蒼承秦用顓頊歷洛下閎太初劉歆三
統始立積年日法以為推步之準後世因之而行之
愈不能久者不知順天求合之道也其後李梵造四
分歷七十餘年而儀式方備又百三十年劉洪造乾
象歷始减歲餘創制月行遲疾隂陽黃赤交錯以合
天度為推步師表又百八十年後秦姜岌造三紀歷
始以月食衝檢知太陽躔度所在又五十七年宋何
承天造元嘉歷始悟測景以定冬至又六十五年祖
沖之造大明歷始悟太陽有歲差及極星去不動處
有一度餘又五十二年北齊張子信始悟日月交道
有表裏五星有遲留伏逆又三十三年劉焯造皇極
歷始知日行有盈縮又三十五年唐傳仁均造戊寅
元歷頗采舊儀高宗時李淳風造麟德歷以古歷章
蔀元首分度不齊始為總法用進朔以避晦日晨月
見又六十三年開元時僧一行造大衍歷始以月朔
建為四大三小諸法較密又九十四年穆宗時徐昂
造宣明歷始悟日食有氣刻時三差又二百三十六
年徽宗時姚舜輔造紀元歷始悟食甚汎餘差數又
一百七十餘年元郭守敬造授時歷兼綜前術時創
新意然亦僅能度越前代諸家而求其密合天行垂
之永久而無敝終未能也明初作大統歷襲授時之
成法二百餘年不知變通訛舛特甚萬歷間曾議改
修至崇禎己巳乃召望等前來著書演器歷成亟欲
頒行恭遇
聖朝建鼎遂用新法造時憲寶歷頒行天下豈非一代
之興必有一代之歷預修二十年以備
興朝萬年之法傳哉於戱盛矣古來治歷者稱七十餘
家考之前史僅四十有餘人而已略引各朝各歷繼
以
本朝新歷之凡槪以質諸世之知歷者精粗疎密展卷
即得夫孰得而掩乎
漢
武帝太初元年丁丑洛下閎鄧平造太初歷
成帝綏和二年甲寅劉歆造三統歷
積年一十四萬四千五百一十一
日法八十一
二歷同法歆即衍閎平之法而為三統非有異也
歷家立積年日法以準推步蓋始諸此其法以律
起歷說多傅會初稱脗合積漸後天至元和初失
天益遠晦朔弦望差天一日宿差五度
後漢
章帝元和二年乙酉李梵編訢造四分歷
積年一萬五百六十一
日法四
是時舊歷舛甚乃詔梵等另造新歷乃以二十五
刻為歲實小餘以四分度之一為斗分天數與日
數齊而日無盈縮月無遲疾止用一平朔步歷疎
謬可知至永光十五年七月甲辰造黃道銅儀
獻帝建安十一年丙戌劉洪造乾象歷
積年八千四百五十二
日法一千四百五十七
漢歷三統四分皆四分之一餘分太強劉洪始覺
冬至後天乃减歲餘更以五百八十九為紀法百
四十五為斗分考冬至日日在斗二十二度精思
二十餘年始悟月行遲速之理創列差率以囿進
退損益之數又知月行隂陽交錯于黃道表裏日
行黃道于赤道宿度復進有退作乾象歷
魏
明帝景初元年丁巳楊偉造景初歷
積年五千零八十九
日法四千五百五十九
先是黃初中韓翊因乾象歷减斗分太過後必先
天乃少益斗分作黃初歷至是楊偉忿翊之非復
作此歷行之乾象黃初二歷參校多年更相是非
無時而决至於景初大槩不出乾象範圍而其推
五星尤為疎闊
晉
武帝太元九年甲申姜岌造三紀歷
岌病古今諸歷斗分皆疎以致日月交會無驗復
作三紀歷其言曰治歷之道必審日月之行然後
可以上考天時下察地化一失其本則四時變移
矣于是考古今斗分疎密不同法數各異殷歷斗
分粗故不施于今乾象斗分細故不通于古景初
斗分雖在粗細之中而日之所在乃差四度日月
虧已皆不及其次假使日在東井而食以月驗之
乃在參六度差違乃爾安可以考天時治人事乎
乃作三紀歷歲實小餘二四六八三八朔實餘五
三五九五轉終餘五五四五一交終餘三二
一六一三凡八萬三千八百四十一算較前為詳
而交終之多則與景初同于五星亦未見考正其
獨創者則以月蝕衝檢日宿度所在為歷術者宗
焉惜其歷未見之施行也
宋
文帝元嘉二十年癸未何承天造元嘉歷
積年六千五百四十一
日法七百五十二
承天病前歷昧于日所在之宿度又合朔交食不
在朔望因比歲考校于元嘉二十年作元嘉歷行
之其上表略曰漢代雜候清臺以昏明中星課日
所在雖不可見月盈則食必當其衝以月推日則
躔次可知焉堯典日永星火以正仲夏今季夏則
火中又宵中星虛以殷仲秋今季秋則虛中邇來
二千七百餘年以中星檢之所差二十七八度則
堯冬至日在須女十度左右也漢太初歴冬至在
牽牛初後漢四分魏景初法同在斗二十一臣以
月蝕檢之則景初今之冬至應在斗十七又以土
圭測景考較二至差三日有餘然則今之二至非
天之二至也宜隨時遷改以取其合乃以一百九
十二章積三千六百四十八年為元法以七百五
十二為日法又改歲實小餘為二四六七一朔實
餘為五三五八五轉終餘為五五四五二一交
終餘為三二一六四于是歷成較前為密至武
帝時祖冲之覺其疎謬乃議改歷
武帝大明七年癸卯祖冲之造大明歷
積年五萬二千七百五十七
日法三千九百三十九
冲之因元嘉略于置法乖遠已見作大明歷法上
之其言曰何承天意存改革而置法簡略今已乖
遠日月所在差覺三度二至晷景幾失一日五星
伏見至差四旬留逆進退或移兩宿分至乖失則
節閏非正宿度違天則伺察無凖臣率愚瞽更剙
新歷是即大明歷也四應等稍加改易而其改易
之意有二内一欵因冬至宿度古今不同謂天數
旣差則七曜宿度漸與歷舛乖謬旣著輙應改制
今令冬至所在歲歲微差此言得之
魏
明帝正光二年辛丑龍祥李業興造正光歷
積年一十六萬八千五百九
日法七萬四千九百五十二
時龍祥等九家歷合為一歷以李業興為主改元
正光名正光歷魏書稱元起壬子律始黃鍾考古
合今可為最密今就其歷考之大約踵宋歷為之
者
東魏
静帝興和二年庚申李業興造興和歷
積年二十萬四千七百三十七
日法二十萬八千五百三十
壬子歷氣朔稍違熒惑失次四星出伏歷亦乖舛
興和元年齊獻武王入鄴復命李業興改正武王
上言之得詔施行考洛京已來四十餘歲五星
出沒歲星鎮星太白業興歷首尾恒中及有差處
不過一日二日一度兩度他歷之失動校十日十
度熒惑一星伏見體自無常或不應度祖冲之歷
多甲子歷十日六度何承天歷不及三十日二十
九度今歷還與壬子同不有加增辰星一星沒多
見少及其見時與歷無舛今此亦依壬子元不改
太白辰星唯起夕合為異業興以天道高遠測步
難精五行伏留推考不易人自仰闚未能盡密但
取其見伏大歸略其中間小謬如此歷便可行若
專據所見之驗不取出沒之效則歷數之道其幾
廢矣
北齊
文宣帝天保元年庚午宋景業造天保歷
積年一十一萬一千二百五十七
日法二萬三千六百六十
文宣受禪景業奉命叶圖䜟造天保歷行之後武
平七年董峻鄭元偉立議非之略曰景業有心改
作不會真理乃使日之所在差至八度節氣後天
閏先一月朔望虧食旣未能知其表裏遲疾之歷
步又不可以傍通妄設平分虛退冬至冬至虛退
則日數减于周年平分妄設故加時差于異日五
星見伏有違二旬遲疾逆留或乖兩宿又是年六
月戊申朔太陽虧劉孝孫言食於卯時張孟賓言
食於申時鄭元偉董峻言食於辰時宋景業言食
於巳時至月食乃於卯申之間其言皆不能中大
都五代諸歷家俱踵元嘉大明故法改換章蔀斗
分妄自各立門戸争相妒競以塗人耳目如是而
已
後周
武帝天和元年丙戌甄鸞造天和歷
積年八十七萬六千五百七
日法二萬三千四百六十
静帝大象元年己亥馮顯造大象歷
積年四萬二千二百五十五
日法一萬二千九百九十二
西魏入關尚興李業興正光歷後周明帝詔有司
造周歷頗謬及武帝天和元年甄鸞造天和歷終
于宣政元年至大象元年太史上士馮顯更造大
象歷此歷氣多朔少所差實遠而顯自以為參校
精密過矣
隋
高祖開皇四年甲辰張賓造開皇歷
積年四百一十二萬九千六百九十七
日法一十萬二千九百六十
高祖初行禪代之事欲以符命曜于天下道士張
賓揣知上意自云洞曉星歷盛言代謝之徵由是
大被知遇命造新歷賓乃依何承天法微加增損
作開皇歷歷旣行劉孝孫與冀州秀才劉焯並稱
其失駁有六條及以古今交食并測景辨其是非
互有短長如聚訟然殊不知張賓止依元嘉舊法
微加增損安得無差卽孝孫等議歷亦止就舊法
辨論總之于盈縮遲疾之竅未得其真雖辯萬言
何益
仁壽四年甲子劉焯造皇極歷
積年一百萬九千五百一十七
日法一千二百四十二
開皇二十年太史令袁充表曰京房有言太平
日行上道升平行次道霸代行下道蓋日去極
近則景短而日長去極遠則景長而日短今自隋興
晝日漸長開皇元年冬至之景長一丈二尺七寸二
分自爾漸短至十七年短于舊三寸七分矣上臨
朝謂百官曰日長之慶天之佑也今當改元乃改
明年為仁壽元年因以歷事付皇太子東宮劉焯
以太子新立修增其書名皇極歷與張胄元互相
駁難是非不决焯罷歸四年太史奏日食不效帝
召焯欲行其歷胄元排之又會焯死歷竟不行
煬帝大業四年戊辰張胄元造大業歷
積年一百四十二萬八千三百一十七
日法一千一百四十四
史稱胄元博學多通精于術數時輩多出其下乃
擢拜散騎侍即兼太史令賜物千段改定新歷至
是行之大抵學祖冲之之法而小變其說蓋與劉
焯皆踵舊法為之無甚竒異也總之隋人步歷不
精氣策未善冬至或差二三日則其景宜乎有三
寸七分之差也而乃妄附太平祥稱仁壽舛矣卒
之歷年三十傳國二世然則景長之效壽耶不耶
唐
高祖武德二年己卯傅仁均造戊寅歷
積年一十六萬五千三
日法一萬三千六百
高祖受禪將治新歷東都道士傅仁均善推步之
學太史令庾儉丞傅奕薦之詔仁均與儉等參議
合受命歲名為戊寅元歷時稱戊寅歷其大要可
考驗者有七唐以戊寅歲甲子日登極歷元戊寅
日起甲子如漢太初一也冬至日短星昴合于堯
典二也周幽王六年十月辛卯朔入食限合于詩
三也魯僖公五年壬子冬至合春秋命歷序四也
月有三大二小則日食常在朔月食常在望五也
命辰起子半命度起虛六符隂陽之始六也立遲
疾定朔則月行晦不東見朔不西朓七也高宗因
詔司歷起二年用之擢仁均員外散騎侍郎三年
正月望及二月八月朔當食比不效為祖孝孫王
孝通等所駁十八年李淳風上言仁均歷有三大
二小云日月之食必在朔望十九年九月後四朔
頻大詔集諸解歷者詳之不能定庚子詔用仁均
平朔仁均歷法祖述胄元稍以劉孝孫舊議參之
麟德間仁均歷較淳風最疎更相出入其有所中
淳風亦不能逾之
高宗麟德二年乙丑李淳風造麟德歷
積年二十七萬四百九十七
日法一千三百四十
高宗時戊寅歷漸差岐州雍人太史令李淳風作
麟德甲子元歷以古歷有章蔀元紀日分度分參
差不齊乃為總法千三百四十以一之損益中晷
術以考日至為渾儀表裏三重以測黃道初隋末
劉焯作皇極歷未行淳風約之為法改作麟德歷
行之淳風又以晦月頻見故立進朔之法謂朔日
小餘在日法四分之三已上者虛進一日以避晦
月見不知月之隱見本天道之自然朔之進退出
人為之牽強孰若廢人用天不復虛進為得哉
玄宗開元十二年甲子僧一行造大衍歷
積年九千六百九十六萬二千二百九十七
日法三千四十
開元九年一行奉詔作新歷推大衍數立術以應
之十二年測景于天下南至安南北至鉄勒十五
年歷成而一行卒詔張說陳元景等次為歷術七
篇略例一篇歷議十篇稱旨明年說表上之起十
七年頒行其大要著于篇者十二内歷本議有曰
日行曰躔其差曰盈縮積盈縮曰先後古者平朔
月朝見曰朒夕見曰朓今以日之所盈縮月之所
遲疾損益之或進退其日以為定朔舒亟之度乃
數使然躔離相錯偕以損益故同謂之朓朒月行
曰離遲疾曰轉度母曰轉法遲疾有衰其變者勢
也月逶迤馴屈行不中道進退遲速不率其常過
中則為速不及中則為遲積遲謂之屈積速謂之
伸陽執中以出令故曰先後隂含章以聽命故曰
屈伸日不及中則損之過則益之月不及中則益
之過則損之尊卑之用暌而及中之志同觀晷景
之進退知軌道之升降軌與晷名舛而義合其差
則水漏之所從也總名曰軌漏中晷長短謂之陟
降景長則夜短景短則夜長積其陟降謂之消息
遊交曰交會交而周曰交終交終不及朔謂之朔
差交中不及望謂之望差日道表曰陽歷其裏曰
隂歷五星見伏周謂之終率以分從日其差為進
退卽此議觀之頗勝前人然亦不過從古二十三
家之歷增密而已乃欲去增修之名標獨創之美
強作議論仍用算數展轉相合附會大衍令不知
歷術之人稱為作者此則欺人甚矣夫大衍之數
自古有之假令一行生前漢時能舍四分三統而
獨創此歷乎前無劉洪姜岌祖冲之何承天之屬
吾知其必不能也
肅宗實應元年壬寅郭獻之造五紀歷
積年二十七萬四百九十七
日法一千三百四十
先是肅宗初大衍歷有誤詔韓穎直司天臺增益
舊術行至德歷至寶應元年六月望月食不效乃
詔司天臺郭獻之等復用麟德元紀更立歲差增
損遲疾交食及五星差數以寫大衍舊術上元七
曜起赤道虛四度帝為製序題曰五紀歷史稱獻
之加減大衍偶與天合遂頒用之
德宗興元元年甲子徐承嗣造正元歷
積年四十萬三千三百九十七
日法一千九十五
是時五紀歷氣朔加時後天詔司天徐承嗣與夏
官正楊景風等雜麟德大衍之旨治新歷上元七
曜起赤道虛四度建中四年歷成名為正元要不
出五紀舊術範圍也
穆宗長慶二年壬寅徐昂造宣明歷
積年七百七萬五百九十七
日法八千四百
憲宗卽位司天徐昂上新歷名曰觀象起元和二
年用之然無蔀章之數至于察歛啓閉之候循用
舊法測驗不合至穆宗立以為累世纘緒必更歷
紀乃詔日官改撰歷法名曰宣明上元七曜起赤
道虛九度其氣朔發歛日躔月離皆因大衍舊術
晷漏交會則稍增損之更立新數以步五星大約
皆凖大衍歷法其分秒不同則各據本歷母法云
起長慶二年自敬宗至于僖宗皆遵用之
昭宗景福元年壬子邊岡造崇玄歷
積年五千三百九十四萬七千六百九十七
日法一萬三千五百
是時宣明歷數漸差詔太子少詹事邊岡治新歷
岡巧于用算然實冥于本原其上元七曜起赤道
虛四度其氣朔發歛盈縮朓朒定朔弦望九道月
度交會入食限去交前後皆大衍之舊餘雖不同
亦殊塗而至者景福元年歷成賜名崇玄按岡用
算巧能立術簡捷雖仍大衍而皆變其名如策實
曰歲實揲法曰朔實乾實曰周天分之類明白使
人易曉較之閉藏閃爍者不同是可尚也其治晷
度凖陽城日晷前後消息加减得宜九服中晷各
於其地立表候之在陽城之南之北者各有距差
以加减陽城二至中晷九服所在各於其地置水
漏以定漏率各以陽城二至晷漏母除之得加時
黃道日躔交道有差其術甚善後世郭守敬倣之
測驗諸方惜未能盡用其術也
周
世宗顯德三年丙辰王朴造欽天歷
積年七千二百六十九萬八千七百七十七
日法七千二百
五代初用唐歷後諸國各有歷皆行之未久法不
傳惟周世宗欽天歷乃端明殿學士王朴所造其
歷以隂三陽二化成之數得諸法較之八十一取
之黃鍾三千四十取之大衍其牽附為尤甚行五
行周亡
宋
太祖建隆三年壬戌王處訥造應天歷
積年四百八十二萬五千八百七十七
日法一萬零二
太平興國六年辛巳吳昭素造乾元歷
積年三千五十四萬四千二百七十七
日法二千九百四十
眞宗咸平四年辛丑史序造儀天歷
積年七十一萬六千七百七十七
日法一萬一百
顯德欽天歷行五年周亡宋初猶用之建隆二年
五月以其歷推驗疎闊乃詔司天少監王處訥等
别造歷法四年四月新法成賜名應天至太平興
國間有上言應天歷氣候漸差詔處訥等重加詳
定六年表上新歷會冬官正吳昭業所獻新歷氣
朔稍均衆所推服遂用之賜號乾元應天乾元皆
御製序焉眞宗嗣位命判官司天監史序等考驗
前法研覈舊文取其樞要編為新歷咸平四年三
月歷成賜號儀天夫天道運行皆有常度歷家之
術古今不同蓋變法以從天隨時而推數故法有
疎密數有繁簡雖條例稍殊而綱目一也
仁宗天聖元年癸亥宋行古造崇天歷
積年九千七百五十五萬六千五百九十七
日法一萬五百九十
宋興百餘年至乾興初詔歷官宋行古等改造新
歷至天聖元年八月歷成詔翰林學士晏殊制序
而施行焉命曰崇天其積年上考往古歲减一算
下騐將來歲加一算歷成以來年甲子歲用之是
年五月丁亥朔日食不效詔候騐至七年會周琮
言古之造歷必使千百年間星度交食若應繩凖
今歷成而不驗則歷法為未密又有楊皥于淵者
與琮求較驗而皥術于木為得淵于金為得琮于
月土為得詔增入崇天歷具改用率數云
英宗治平元年甲辰周琮造明天歷
積年七十一萬一千九百七十七
日法三萬九十
崇天歷行至嘉祐末英宗卽位命殿中丞判司天
監周琮等作新歷三年而成琮言舊歷節氣加時
後天半日五星之行差半次日食之候差十刻旣
而司天中官正舒易簡等更陳家學于是詔翰林
學士范鎮等考定是非上推尚書辰弗集于房與
春秋之日食參今歷之所候而易簡等所學疎闊
不可用新書為密遂賜名明天歷詔翰林學士王
珪序之未久以月食不效詔歷官重造新歷至神
宗熙寧元年上之占驗亦差遂復行崇天歷
神宗熙寧七年甲寅衛朴造奉元歷
積年八千三百一十八萬五千二百七十七
日法二萬三千七百
歷行十八年至元祐間測有差
哲宗元祐七年壬申皇居卿造觀天歷
積年五百九十四萬四千九百九十七
日法一萬二千三十
歷行十一年崇寧間冬至有差
徽宗崇寧二年癸未姚舜輔造占天歷
積年二千五百五十萬一千九百三十七
日法二萬二千八十
歷行三年不效
崇寧五年丙戌姚舜輔造紀元歷
積年二千八百六十一萬三千四百六十七
日法七千二百九十
歷行二十一年
金
太宗天會五年丁未(南宋高宗建炎元年)楊級造大明歷
積年三億八千三百七十六萬八千六百五十七
日法五千二百三十
大定二十年庚子(南宋孝宗淳熙七年)趙知微重修大明歷
積年八千八百六十三萬九千七百五十七
日法五千二百三十
天會五年司天楊級始造大明歷十五年春正月
朔始頒行之其法不知所本或曰因宋紀元歷而
增損之至正隆戊寅三月辛酉朔推日當食而不
食大定癸巳五月壬辰朔日食甲午十一月甲申
朔日食加時皆先天丁酉九月丁酉朔食乃後天
由是占候漸差至庚子乃命史官趙知微重修大
明歷十一年歷成二十一年十一月望月食驗知
知微歷為親遂用之
南宋
高宗紹興五年乙卯陳得一造統元歷
積年九千四百二十五萬一千七百三十七
日法六千九百三十
歷行三十二年
孝宗乾道三年丁亥劉孝榮造乾道歷
積年九千一百六十四萬五千九百三十七
日法三萬
歷行九年
淳熙三年丙申劉孝榮造淳熙歷
積年五千二百四十二萬二千七十七
日法五千六百四十
歷行十五年
光宗紹熙二年辛亥劉孝榮造會元歷
積年二千五百四十九萬四千八百五十七
日法三萬八千七百
歷行八年
寧宗慶元五年己未楊忠輔造統天歷
積年三千九百一十七
日法一萬二千
歷行八年
開禧三年丁卯鮑澣之造開禧歷
積年七百八十四萬八千一百五十七
日法一萬六千九百
歷行四十四年
理宗淳祐十年辛亥李德卿造淳祐歷
積年一億二千二十六萬七千六百七十七
日法三千五百三十
歷行一年
寶祐元年癸丑譚玉造會天歷
積年一千一百三十五萬六千一百五十七
日法九千七百四十
歷行十八年
度宗咸淳七年辛未陳鼎造成天歷
積年七千一百七十五萬八千一百五十七
日法七千四百二十
歷行四年
高宗時中原旣失星翁離散紀元歷亡紹興二年
高宗重購得之乃命常州布衣陳得一改造統元
歷歷成詔翰林院學士孫近為序頒行乃有司不
善用之暗用紀元法推步推得乾道三年丁亥歲
十一月甲子朔裴伯壽陳統元法當進作乙丑于
是依統元正之光州士人劉孝榮言是年四月戊
辰朔日食一分日官言食二分旣而精明不食是
年孝宗命孝榮治歷乃採五代民間萬分歷作三
萬分以為日法造乾道歷時談天者各以技術相
高互相詆毁紛紛不已至淳熙三年因推太陽不
合仍命孝榮改歷四年頒行賜名淳熙淳熙末驗
合朔差光宗紹興二年詔改新歷仍命孝榮為之
賜名會元四年布衣王孝禮言陳得一造統元歷
劉孝榮造乾道淳熙會元三歷皆未嘗測景是以
冬至皆後天一日今宜立表測驗是時朝廷雖從
未暇改作慶元四年會元歷占候多差日官草澤
互有異同舊歷後天十一刻詔楊忠輔造新歷五
年歷成賜名統天是年六月乙酉朔推日食不驗
又嘉泰二年五月甲辰朔日食統天歷先天一辰
有半乃詔草澤有通歷者應聘修治開禧三年大
理評事鮑澣之言統天歷氣朔五星皆立虛加虛
减之數氣朔積分乃有泛積定積之繁其餘差漏
不可備言楊忠輔今見統天歷舛私成新歷容臣
太史草澤諸人所著歷參攷之檢討曾漸亦言願
以諸歷下本省參攷以最近者頒用于是改定新
歷歷成賜名開禧詔以戊辰年權附統天歷頒之
于是附行於世四十五年嘉定十一年太史局推
七月朔日食不驗因命李德卿改造新歷淳祐十
年歷成賜名淳祐是年淳祐新歷推壬子歲立春
時刻與開禧歷所推相差六刻又推日食分亦差
六刻有餘十二年秘書省言李德卿歷與譚玉所
進新歷各有得失請商確推算合衆長而為一未
幾歷成賜名會天寶祐元年行之咸淳六年十一
月三十日冬至後為閏十一月旣已頒歷浙江安
撫司凖備差遣臧元震言十九歲為一章至朔同
日謂之章月今以十一月三十日為冬至又以冬
至後為閏十一月自淳祐壬子至咸淳庚午凡十
九年是為章歲以十九年七閏推之則閏月當在
冬至前不當在冬至後以至朔同日論之則冬至
當在十一月初一日不當在三十日因更造歷六
年成七年頒行卽成天歷也
按宋史云宋開國以來其歷曰應天曰乾元曰儀
天曰崇天曰明天曰奉天曰觀天曰紀元迨靖康
丙午百六十餘年而八改歷南渡之後曰統元曰
乾道曰淳熙曰會元曰統天曰開禧曰會天曰成
天至德祐丙子又百五十年復八改歷使其初立
法脗合天道則千歲日至可坐而致奚必數數更
法以求幸合玄象哉雖然天步惟艱古今通患天
運日行左右旣分不能無忒謂七十九年差一度
雖視古差密亦僅得其槩耳又况黃赤道度有斜
正闊狹之殊日月運行有盈縮朏朒表裏之異測
北極者率以千里差三度有竒晷景稱是古今測
驗止於岳臺而岳臺豈必天地之中餘杭則東南
相距二千餘里華夏幅員東西萬里發歛晷刻豈
能盡諧又造歷者追求歷元踰越曠古抑不知二
帝授時齊政之治畢殫于是否乎今其遺法具在
方册惟奉天會天二法不存大抵數異術同因仍
增損以追合乾象俱無以大相過也
元
國初承用金大明歷庚辰歲太宗西征五月望月食
不效二月五月朔微月見於西南中書令耶律楚材
以大明歷後天乃為更改又創里差以增損之名為
西征庚午元歷表上之不果頒用至元四年西域扎
馬魯丁撰進萬年歷世祖稍頒行之十三年平宋遂
詔前中書左丞許衡太子贊善王恂都水少監郭守
敬改治新歷乃創簡儀仰儀高表諸器測候日月星
辰消息運行之變兼考前代歷法參别同異酌取中
數以為歷本當時測景之所二十有七東極朝鮮西
至滇池南踰朱崖北盡鐵勒十七年冬至歷成詔賜
名曰授時歷十八年頒行按授時歷不用積年日法
革去人為附會之失而惟順天以求合又以日月實
合時刻定朔而不用虛進法誠為卓見超越前代矣
約略計之其所考正者凡七事一曰冬至自至元十
四年丁丑至十七年庚辰各冬至詳測日晷酌取至
日前後同者為凖二曰歲餘自宋大明壬寅年距今
八百一十年每歲合得三百六十五日二十四刻二
十五分卽用二十五分為授時歷歲餘合用之數較
大明歷减去一十一秒并定上推百年增一下推百
年减一之議三曰日躔用至元丁丑四月癸酉望月
食旣推求日躔得冬至日躔赤道箕宿十度黃道九
度有竒較大明歷差七十六分六十四秒四曰月離
自丁丑後每日測知逐時太隂行度推算變從黃道
求入轉極遲疾幷平行得大明歷入轉後天又因考
驗交食加大明歷三十刻五曰入交自丁丑五月後
憑每日測得太隂去極度比擬黃道去極度得月道
交于黃道仍依日食法度推求皆有食分得入交時
刻六曰二十八宿距度自漢太初以來距度不同互
有損益大明歷則于度分附以太半少皆私意牽就
未嘗實測其數授時新儀皆細刻周天度分每度為
三十六分以距線代管窺宿度餘分並依實測不以
私意牽就七曰日出入晝夜刻大明歷止據汴京為
凖刻數與大都不同授時一以大都為正所創法者
五事一曰太陽盈縮用四正定氣立升降限求得每
日行分初末極差積度二曰月行遲疾古歷用二十
八限授時以萬分日之八百二十分為一限析為三
百三十六限求其遲疾度數逐時不同三曰黃赤道
差依新算求得度率積差差率四曰黃赤内外度據
累年實測内外極度度分求每日去極若干五曰白
道交周舊法黃道變推白道以斜求斜授時用立渾
比量得月與赤道正交春秋二正度分擬以為法推
逐月每交二十八宿度分已上考正創法共十有二
事守敬擅稱此術槪在于是顧欲據是遂謂上通往
古下驗將來無不密合可垂永久而無敝豈其然乎
何者求理未精立法未全也夫天有不同心圈地有
緯度太陽高卑限不在二至月與五星有小輪有緯
行七政各有視差有清蒙氣差諸如此類縷舉之不
下數十種凡皆守敬所未聞也而歷家舍此數十種
必無密合天行之理無惑乎授時歷成至大德三年
八月推日當食而不食六年六月又食而失推守敬
亦付之無可柰何也且當日加工僅于日月而略于
五星五星則猶沿用大明歷然則其歷術之淺深可
知矣
明
洪武初年首命太史監正元統釐正歷典統上言一
代之興必有一代之歷隨時修改以合天度遂以洪
武十七年甲子歲為歷元作歷法四卷改名大統而
其法皆襲授時獨棄去百年消長之法李德芳争之
不從于是相沿二百餘年不知變通交食旣訛節候
亦爽五星伏見益復謬迷改修之議始于萬歷决于
崇禎歲次己巳望等應召前來著書演器閱六年歷
成參前驗後無不密合天行時有布衣魏文魁以曉
歷著聞曾隨觀察邢公雲路著有律歷考一書乃率
門徒上疏要求設局以角勝負卒以測驗屢疎散遣
回籍
新法算書卷九十九
