新法算書卷二十七明徐光啟等撰
黃赤正球卷一之二
黃赤道距度表用法
黃赤二道各有二極亦各平分天體日躔黃道於春秋
二分則二道之交也於冬夏二至則去二道最遠故名
南北至焉二道相去南北度分是為距度即赤道之緯
度二至之距二十三度三十一分三十秒二分之日
則無距度二分以後日日加多迄至而極二至以後日
日加少迄分而極歷家計日立差作距度表今述其用
法一二如左
一用太陽午正高之經度求極出地之度
如太陽躔大梁初度午正高六十度查表得大梁初
度之緯一十一度三十分四十三秒因在北六宫
應減則以緯度減日高餘四十八度二十九分一十
七秒為本地之赤道高度以減象限餘四十一度三
十分四十三秒為極出地之度若太陽在南六宫
應加則以緯度并日高為赤道度
二有極出地之度求太陽之經度
如順天府極出地三十九度五十五分其餘五十度
五分為赤道高測得午正日軌高三十度以減
赤道高其餘為本日太陽之緯度於表中查其緯度
之相當數得某宫度分為本日太陽之經數(見歷指一卷)
三以赤道經緯度推五星恒星之經緯度(見恒星歷)
四以緯度推日月食之分數多寡(見交食歷)
五以造簡儀日晷等諸圖諸器(有本論)
大梁宫大火同鶉火宫玄枵同
實沈宫析木同鶉首宫星紀同
實沈宫析木同鶉首宫星紀同
黃道經度距緯度(差)黃道經度
十度十分十度十分十秒(分十秒)十度十分
三十初二三三一三(一)初初
升度表用法
升度者黃道與赤道同升之度也七政皆依黃道行然
赤道平分天體一定不易黃道則出入其内外迤斜交
絡故兩道之升降南北相望其度分參差不齊不齊之
中又分有無多寡測驗之法於一歲周計各日二道同
升參差之數爲升度立成表推步者所必須也升度有
二一曰正同升一曰斜同升正同升者推各日天體中
兩道參差之數而以赤道爲主故又名赤道上之黃道
升度此則二分二至皆爲平等其餘日不等也斜升度
者天體則一而兩極出入地平諸方各異故兩道之升
降于地平亦諸方各異極出地度數愈多其升度愈斜
此則春秋二分獨爲平等餘日皆不等也正升止有一
不得有二故設表一歲周而止斜升則每極出地一度
當爲一歲周表今自一十六度至四十五度止則南包
海外北逾絶漠矣都爲七卷仍略舉其用法一二如左
用正升
一定平日定日之差平日者子正至子正凡百刻也定
日者太陽一日東行一度弱又有加減差日日不同
故名定日其二率之差亦日日不同也
二定黃赤二道相望同升之度分
三測兩曜相距之度分
四測星以定時刻
用斜升
一定諸方晝夜長短時刻
二定逐時黃道出入地平之宮度分
三隨時求某星或見或隱或東或西所躔宮度分
黃道交極圈角表說
極圈者乃出赤道兩極球上大圈也此圈交赤道必作
直角蓋出其極故也若交球上他圈或作直或作斜如
交黃道則亦作直角如兩至兩極圈交黃道皆作直角
兩至外皆爲斜角如子午圈時圈等觀渾球可見今借
用測量全義八卷四題之圖及法
甲乙丙球上形甲乙爲赤道一弧乙丙爲
黃道一弧兩道相交於乙乃春或秋分一
點甲丙爲極圈一弧定甲乙相距若干丙
角爲黃道與過極圈交角夫角或鈍或銳所用者爲銳
如丙推算角之度分而成表見七卷四設
表上下有天宮次其旁有度上宮用右度下宮用左度
凡有黃道宮度入表本行上右相遇之數爲交角之度
分
其用見交食歷指六卷中
新法算書卷二十七
