新法算書卷七明徐光啟等撰
緣起七
督修歷法山東按察使司按察使炤京官例正三品支
俸臣李天經謹題為歷法既經畫一更正似難久羈再
乞聖明嚴勅該監欽遵明旨以新萬年寶歷事崇禎十
年十二月二十七日該禮部一夲為遵旨看議具奏等
事十一年正月十九日奉聖旨欽天授時大典奉旨畫
一該部何得一味游移這歷法著遵會典仍舊行大統
歷如交食經緯晦朔弦望因年遠有差誤者准張守登
等傍求參考更正新局推測屢近着炤回回科例存監
學習李天經等議叙郭正中速赴州任仍賞銀二十兩
紵絲二表裏蔣所樂魏象乾各賞銀二十兩紵絲一表裏
其餘的各賞銀十兩俱散遣回籍魏文魁歷過俸廩作
速查給該衙門知道欽此欽遵臣既奉命督修即宜有
所條奏以圖速正舛訛上合天道蓋緣明旨原以更正
責成該監想該監諸臣自能仰遵屢旨盡捐成心將數
年測騐之實徵多人學習之新業依新法與臣等商求
更正庶可仰副我皇上蚤襄歷法之盛心盡臣子修政
之職分詎意奉旨四月有餘該監並無一語商及于臣
祗見帖下臣局各官其中語意與明旨大相違悖而狃
舊憚新之故智與夫妬賢嫉能之情形盡皆顯露于筆
端各官未敢擅擬具呈到臣隨經移文部監回覆去後
復從邸報中見該監一本為傳奉等事借端保留疎遠
散遣之郭正中欲與商究歷法漫圖更正等因奉有張
守登等何又借端擅請改授顯屬通同姑不究之旨煌
煌聖語洞燭奸欺其黨邪通同之情弊不待指發而自
彰明較著於天下矣臣惟靜聽該監之速圖更正以自
贖不意復延至四月二十六日續奉有攷正學習前旨
已明該監如何不遵之旨猶然未見欽遵臣雖識微才
短不足以充該監商求之末但謬叨纂督之任一切歷
務自宜與聞乃今一則帖下各官一則疏薦疎遠目中
已無督修久矣臣又安能坐視其抗玩游移而不一請
聖明之乾斷耶臣查修歷一役緣崇禎二年五月朔日
食監推差誤特頒聖諭欽天監推算日食前後刻數俱
不對天文重事這等錯誤卿等傳與他姑恕一次以後
還要細心推算如再錯誤重治不饒欽遵在監隨據該
監夏官正戈豐年等呈請修改禮臣特舉故輔臣徐光
啓專勑開局該臣相繼督修繕製考騐十載於兹逐年
推測交食五星節氣經緯一一合天無論部監之奏疏
可據且欽奉之明旨昭然即如去冬日月兩食各法俱
又差至五六刻不等食分亦差至一二分不等幸蒙聖
明親騐兩奉有新法為近餘俱疎遠之旨復蒙天語獨
斷畫一勅令更正是各法疎密業蒙睿判而考正學習
蓋已有年該監又何難遵奉明旨而一更正之如曰未
經學習何繇更正且數年以來多官就講者非一朝習
熟日躔月離者非一事豈前此功力盡為無用乎如曰
尚須再騐且無論前此之公測可為確據而聖明之親
騐與夫聖斷之赫嚴反為不足憑乎總之監官亦知新
法推測屡近急宜更正而遵用之乃一段隠情誠恐一
更新法並其人俱更故未免以懷禄顧位之私而致悞
國家欽若敬授之典殊不知臣局各官數載勤劬僅叨
一秩且以一人而兼數科之事以博士而辦五官正等
官之職屡苦於事煩禄薄不能移親就養雖奉有紀錄
議叙之旨乃或以乞歸田里為辭或以請改外任控訴
而臣之未准其控訴者蓋謂此數臣精通理數洞徹本
源可為該監他山之一助且該監諸臣之中僅知推算
者不過二三人然不能明其歷理即令精心學習新法
恐未能如臣局各官之通透諳練也今各官久奉有議
叙之旨尚未題覆是敢籲懇聖恩伏乞勅下該部查炤
去年紀錄原題俱遷以推算應得職級公同該監舊官
共推新法以襄大典則該監之疑根自釋矣伏乞聖明
再勅該監諸臣如交食經緯晦朔弦望與夫節候凌犯
等項已後俱依新法之推測屢近者推算遵用臣等亦
一面盡法傳授庶大典得以克期維新而臣等亦不致
有負厥職惟在聖明之乾斷諸臣之遵奉已耳原係(云)
(云)崇禎十一年五月初三日具題
光禄寺卿臣王一中等謹題為遵旨補給銀米事五月
二十六日奉禮部劄付内開該本部題修歷遠臣羅雅
谷湯若望補給湯飯等因奉聖旨是湯飯著按數補給
不許再延考正學習前旨已明該監如何不遵汪爾斐
不必行取欽此欽遵備劄到寺隨行典簿廳查筭據該
廳册報湯飯半卓每月該折銀五兩五錢又飯食每月
該折銀二兩六錢一分五厘湯若望自崇禎三年十二
月初二日供事起至十一年六月終止除折素扣葷外
净共該銀七百五十二兩九錢零八厘二毫飯米一百
五十三石二斗九升六合九勺酒米一十三石八斗二
升六合八勺以後仍按月關支羅雅谷自崇禎三年七
月初六日供事起至十一年三月十三日身故止除折
素扣葷淨共該銀七百六十三兩八錢八分九厘八毫
飯米一百五十五石三斗九升三合酒米一十四石一升
一合五勺各開報到臣該臣等看得湯若望等補給湯
飯八載特恩一朝總計積少成多遂有此數業經該部
具題奉有按數補給不許再延之旨臣等敢不祗承但
念臣等邇年以來各部借欠頻仍庫存無幾月之經費
既不可缺外之解納更復愆遲不無匱乏可慮臣等夙
夜兢兢不敢不務為樽節者也但奉旨補給出自聖恩
臣等又當仰體而恪遵者謹據數上聞恭候命下臣等
欽遵給發施行緣係遵旨補給銀米事理臣等未敢擅
便謹題請旨崇禎十一年七月初九日奉聖旨著遵旨
補給該部知道
修政歷法遠臣湯若望等奉召入都陛見任事歷年著
書闡理創法製儀悉已恭進内庭幸蒙皇上親測新法
屢騐愈審舊法差訛望等每奉議叙特恩每思辭免嗣
因丙子歲奉命登陴指授城守叙功部題各給田房以
供朝夕復又具疏控辭更蒙聖明不忍冺其前勞勅部
另議部覆炤例請補纂修酒飯銀米以資贍養仍請欽
給匾額旌奬悉荷欽依而酬勞之特典優且渥矣謹從疏
稿中撮述其槩以紀一時之隆遇云
崇禎十一年吏部覆禮部陞授新舊官職疏為遵旨議
叙事文選清吏司案呈崇禎十一年七月二十五日奉
本部送吏部抄出禮部署部事左侍郎兼翰林院侍讀
學士顧錫疇等題前事内開祠祭清吏司案呈到部看
得脩政歷法一事凡數百年一舉典至重也歷臣李天
經在局任事業已數載宣力成績班班可紀昨蒙聖明
睿照新法為近即奉有李天經等議叙之旨隨經臣部
將李天經移咨吏部聽其議叙外其修歷官生楊之華
等臣部正在察照歷臣原題分别議覆間今復奉新綸
即與議叙臣等恪遵屢奉明旨相應覆覈臚列上請如
按察司李天經功贊羲和勞勩懋著允宜優叙伏乞勅
下吏部察照故輔原題改授京秩速為議覆以勵勞臣
者也如遠臣湯若望創法立器妙合天行今推步前勞
已著講解後效方新功宜首叙乃道氣冲然力辭田房
之給祇願給扁褒異相應允從俟歷成之日另議酬庸
之典其次則博士楊之華黃宏憲據督修歷法臣李天
經原題推測技藝兼長繪製悉符天度所當優叙今楊
之華黃宏憲擬加二級帶光禄寺錄事職銜仍管博士
事又次則博士朱國壽祝懋元據原題稱鳩製殊為勤
敏任事不避勞怨當併優叙擬加一級量帶鴻臚寺署
丞職銜仍管博士事又次則大理寺寺副王應遴司歷鄔
明著博士李次虨等云云至于歷成之日合局諸臣另
行優叙在聖明自有浩蕩特恩在諸臣倍當黽勉拮
据仰副授時大典而非臣等所敢預擬者也伏候命下
臣部移咨吏部銓覆施行等因具題崇禎十一年七月
二十二日奉聖旨是吏部知道欽此欽遵抄出到部送
司隨該本部將山東按察司李天經加光禄寺卿職銜
仍支正三品俸管理歷局事俟事竣之日缺補等因具
覆十一年八月十九日奉聖旨李天經修歷著勞加銜
支俸仍管局務俱依議欽此欽遵抄出到部送司案呈
到部看得授時明政國家第一大典歷臣李天經奉旨
議叙改授京秩奉有允旨則共事諸臣亦應酌量其勞
勩而併叙者今禮部將各官議叙前來相應具覆察得
楊之華等既經禮部具題該司察呈前來相應伏請合
無將楊之華黃宏憲各量帶光禄寺錄事職銜仍管欽
天監博士事朱國壽祝懋元各量帶鴻臚寺署丞職銜
仍管欽天監博士事王應遴量加大理寺右寺正職銜
仍在局供事張寀臣量加陞欽天監五官司歷仍在局
供事朱光大朱光燦周士昌朱廷樞王觀曉量授欽天
監博士仍在局辦事湯若望聽禮部給扁破格優異恭
候命下臣部行令各官欽遵供事俟歷成之日聽禮部
另行優叙施行緣係遵旨議叙及奉明旨事理未敢擅
便謹題請旨崇禎十一年十月二十八日具題十一月
初四日奉旨是
督修歷法加光禄寺卿支正三品俸管歷局事臣李天
經謹題為報完傳習新法併恭進己卯年七政經緯新
歷以竣大典事切照治歷明時係國家之首務自不宜
久襲舛譌向因日食不合特奉聖旨專敕修改今開局
已歷十載書器久已告竣去冬荷蒙皇上内庭親驗奉
有新法為近餘俱疎遠之旨欽定畫一敕部議覆于今
歲正月十九日奉有如交食經緯晦朔弦望因年遠有
差誤者准張守登等旁求參攷更正新法推測屢近著
照回回科例存監學習之旨該臣隨移文會同欽天監
堂屬各官于六月初三日開講學習即率同遠臣湯若
望等將新法交食七政推測法數一一盡法傳授已完
其監局學習堂屬官生勤敏可嘉積勞已久者容臣聽
該監遵旨自為更正後另疏分别題叙以示激勸所有
己卯年新法七政經緯行度該臣局官生于學習之餘
推算繕寫恭進御覽但查該監推算七政皆歷科五官
正等官職業而臣局官生原係奉旨照例存監者今猶
然以司歷博士而辦五官正等官之事未免有事繁禄
薄之苦及查回回科例于該監内另立一科設有秋官靈
臺挈壺等官臣以為各官既已見在歷科開俸辦事
似不必另立一科惟乞勅令該部將臣局推算官生各
加推算應得職級公同歷科各官共推新法以襄鉅典
庶治歷得人而臣工知所勉矣事關歷法敢因報完傳
習進呈七政而併及之臣不勝惶悚待命之至崇禎十
一年十二月二十六日具題
督修歷法加光禄寺卿李天經謹題為代獻芻蕘以裕
國儲事微臣蒿目時艱措餉為急每欲于生財一節仰
佐司計一籌乃一切屯田鼓鑄與夫鹽法水利在廷諸
臣言之詳矣烏容復贅惟于修政歷法之餘同修歷遠
臣湯若望等遵旨料理旁通諸務以圖報稱簡有西庠
坤輿格致一書窺其大旨亦屬度數之學于凡大地孕
毓之精英無不洞悉本源闡發奥義即礦脉有無利益
亦且探厥玄微果能開採得宜煎煉合法則凡金銀銅
錫鉛鐵等類可以取充國用亦或生財措餉之一端乎
苐開採一事向者費鉅而利微且建議者别有肺腸以
致明主所厭聞乃言利者事不典雅又為士人所羞道
使此書而為一人之臆說或空言而無據臣曷敢冒昧
以熒聖聽耶誠聞西國歷年開採皆有實效而為圖為
說刻有成書故遠臣攜之數萬里而來非臆說也且書
中所載皆窺山察脉試驗五金與夫採煅有藥物冶器
有圖式亦各井井有條而為向來所未聞亦是或一道
矣去冬臣與遠臣湯若望及辦事歷局加銜光禄寺錄
事楊之華黃宏憲等正在商議翻譯恭進比值臣奉旨
坐守朝陽門弗獲躬任其事而遠臣湯若望等感恩圖
報芹曝急公之義正不在臣後故曾于敬獻微塵疏内
業已題明隨因奉旨再為該監官生傳授新法遂不能
專意繪製邇者傳習已完燃膏繼晷謹先撰譯繕繪得
坤輿格致三卷彙成四冊敬塵御覽尚有煎煉爐冶等
諸法一卷工倍于前匪能一朝猝辦如蒙聖明俯採一
面容臣督同遠臣湯若望及局官楊之華黃宏憲等晝
夜纂輯續進一面勅發各鎮所在開採之處一一依法
採取自可大裕國儲其於措餉不無小補再按遠臣原
係守素學道之人不過據理研窮依經纂輯用攄忠悃
於萬一已崇禎十二年七月初二日具題本月初六日奉
聖旨這坤輿格致書留覽餘書著纂輯續進該部知道
督修歷法加光禄寺卿仍支正三品俸臣李天經謹題
為遵旨製器告竣乞勅擇吉輿運以便恭進事該臣于
前歲恭進傳製星球之時題明本局尚有黃赤全儀為
用甚大需費無多容臣等如法製造以與日星二晷並
列東西庶測量諸器盡置内庭而欽若大典我皇上亦
且手握璣衡非若徒托之空言者比也等因具題奉聖
旨知道了其黃赤全儀著製造進覽該部知道欽此
欽遵臣即督同修歷遠臣湯若望等及令在局官儒庀
材鳩冶但此儀設有南北二極極用龍柱高擎樞從頷
珠而出中載子午一圈圈中絡以黃赤二道下施窺測
上合天行或晝或夜可以隨時運旋而不息也其詳悉
載本儀用法中綂俟同日恭進御覽惟是儀體重大冶
鑄固難猝成鑴度動經歲月又兼奉旨傳授該監官生
學習新法與夫纂輯利用旁通遠臣等在局指授拮据
未免因而作輟茲幸新法傳習已完聽其遵旨更正此
儀業已就緒旦晚可以進呈伏乞勅下該衙門擇吉撥
給人夫輿運恭進緣係云云事理臣等未敢擅便謹題
請旨崇禎十二年八月二十三日具題二十九日奉聖
旨是該衙門知道
黃赤全儀
大龍柱高四尺九寸五分
小龍柱高二尺
子午圈及黃道赤道二圈全徑俱廣三尺四寸五分
其經圈緊居黃赤道圈内全徑廣三尺二寸三分
時盤徑廣一尺
石座南北長六尺九寸闊三尺二寸厚七寸
督修歷法加光禄寺卿支正三品俸臣李天經謹題為月食
事竊照本年十一月十六日己巳夜望月食其食限分秒并起復
方位例應先期上聞除大綂回回二歷已經欽天監具題外謹依
新法推步諸數逐一開坐并具圖像進呈御覽臨期惟聽該衙
門照前自行觀候奏聞緣係月食事理未敢擅便謹題請旨
計開
崇禎十二年十一月十六日己巳夜望月食食限分秒
時刻並起復方位
月食三分四十八秒
初虧酉初二刻強東北
食甚酉正三刻弱正北
復圓戌初三刻半西北
計食限内凡九刻
食甚月離黃道實沈宫一十八度一十八分為參宿初
度九十分
食甚月離赤道實沈宫一十六度五十七分為畢宿一
十五度三分
食甚月離緯度距黃道南八十一分
各省直食甚時刻
南京應天府福建福州府酉正三刻
山東濟南府酉正三刻
山西太原府酉正一刻強
湖廣武昌府河南開封府酉正二刻弱
陜西西安府廣西桂林府酉正初刻半
浙江杭州府酉正三刻半
江西南昌府酉正二刻
廣東廣州府酉正一刻半
四川成都府酉初三刻強
貴州貴陽府酉正初刻強
雲南雲南府酉初二刻強
崇禎十二年九月二十三日具題二十六日奉聖旨這
月食推步法即著該衙門臨期照詳觀候具奏崇禎十
二年十一月十六日月食圖
督修歷法加光禄寺卿支正三品俸李天經謹題為月
食事該臣于本年九月二十三日恭報本月十六日己
巳夜望月食分秒時刻依新法推算月食三分四十八
秒初虧酉初二刻強食甚酉正三刻弱復圓戌初三刻
半等因具題隨奉有這月食推步法即著該衙門臨期
照詳觀候具奏之旨欽此臣謹遵前此題明自行觀候
例于是日會同修歷遠臣湯若望督率欽天監學習官
生劉有慶等赴局登臺觀候至酉初二刻有竒覘見初
虧因星體尚在隠見之間當用新法黃赤全儀以測月
體得酉初二刻強初虧少頃星體燦然復用本儀以測
畢宿火星亦與前推步相合嗣測婁宿距星及月體俱
得酉正三刻弱食甚見食三分餘仍如前窺測至戌初
三刻餘覘見復圓其時刻分秒與臣局推步之法一一
相符此當夜測驗情形相應據實奏聞再照欽天監推
算及觀候各官凡遇交食必先期開列職名移送内靈
臺聽其至期奏請酒飯今新法已蒙聖明欽定畫一其
本局推算觀候各官亦應照例奏請除已將各官職名
移送内靈臺一體啟奏外理合一併題知緣係月食事
理未敢擅便謹題請旨崇禎十二年十一月十七日具
題二十三日奉聖旨禮部知道
督修歷法加光禄寺卿仍支正三品俸臣李天經謹題
為遵旨恭進儀器事先該臣于前歲恭進傳製星球時
題明本局尚有黃赤全儀為用甚大容臣等如法製造
以與日星二晷並列東西庶測驗諸器盡置内庭而欽
若大典我皇上亦且手握璣衡非若徒托之空言者比
也等因具題奉有黃赤全儀著製造進覽該部知道之
旨欽此臣即會修歷遠臣督率在局官儒如法製造已
完隨于崇禎十二年六月内為遵旨製器告竣等事題
奉聖旨是該衙門知道欽此欽遵臣惟儀體重大兼之
晷短途遥必須先期輿運相度另日安置庶不致有悞
吉時行據欽天監擇于本年十一月初八日辛酉卯時
輿運暫貯内官監本日隨赴中正殿相度方向預砌臺
基十一日甲子宜用午時安置吉除臣抄錄用法會知
内靈臺並移行工部營繕清吏司至期撥給人夫輿進
外仍即移行内官監預為啟奏臣于初八日會同内官
監及修歷遠臣督率在局官儒恭詣中正殿相度方向
至十一日仍如前會同安置敬將黃赤全儀用法錄成
一冊附塵御覽則于交食時刻與夫七政躔度及列宿
相距度分俱可按儀窺測上合天行庶克仰副我皇上
留神欽若敬天勤民之至意矣緣係云云事理未敢擅
便謹具題知
計開
黃赤全儀用法一冊(並套)
崇禎十二年十一月二十八日具題
督修歷法加光禄寺卿支正三品俸臣李天經謹題為
恭進庚辰年七政經緯新歷仰祈聖明鑒詧勅部一并
議覆以定歷法事竊照臣于攷測繕製並傳習新法之
餘督同在局諸臣依新法推算得崇禎十三年庚辰歲
七政經緯新歷各一冊裝潢成帙進呈御覽但其中躔
度經緯氣朔置閏一一皆依天度推步故種種與舊法
迥殊今書器俱已告竣亦可以仰副聖明留神欽若之
至意矣該臣正在督率推步之際于十月内准禮部手
本開稱誥勅房加銜大理寺右寺正王應遴條陳歷議
八欵奉有奏内事情著該部查議具奏之旨隨經禮科
參看得欽若昊天帝王盛軌我皇上惓惓治歷明時亦
既先後同揆矣今據王中書歷議八欵其所言譌舛有
至一日二日者及以數十刻計者即一欵而餘欵可知
向來欽天監所司何事且考之歷法亦從無至數年而
可執不變通者抄出速之等因移會到臣該臣查得修
歷一事緣因舊法差譌勅諭修改幸蒙我皇上内庭親
驗新法為近餘俱疎遠欽定畫一勅令學習更正臣亦
不過修訂成書盡法傳授以結臣局至于更正一節原
奉有如交食經緯晦朔弦望因年遠有差誤者准張守
登等旁求參攷更正之旨已兩載矣應否更正該監自
當仰遵非臣所得而強也且經科臣抄參到部更正自
難再延今歷局書器已完傳習復經報畢奉旨精通又
逾半載倘不于此時再請聖明獨斷勅部據實查覆則
歷法無更正之期修歷無結局之日而蹉跎歲月虚糜
廩禄尤非臣誼之所安也所有本局已完事宜容臣另
疏奏繳緣係云云事理未敢擅便謹題請旨
計開
七政經緯新歷一套
崇禎十二年十二月二十八日具題十三年正月二十
一日奉聖旨這新歷即著該部據實查奏
督修歷法加光禄寺卿李天經為恭進庚辰年七政經
緯新歷等事據本局辦事官儒等呈稱職等于正月三
十日奉禮部提督楊行令職等即將庚辰年正月四月
備查某月有中氣無中氣各自推算某月當閏具文前
來以憑呈堂回奏施行等因行查到局該職等逐一詳
查新舊推步原有日度天度之異如舊法之用日度者
以太陽自今歲冬至起至來年冬至止行三百六十五
日二千四百二十五分而滿一周天則名為歲實以此
歲實用二十四平分之得一十五日二千一百八十四
分三十七秒五十微為一氣策以本年冬至為主累加
氣策即得一年二十四節氣殊不知日行有盈縮一歲
之中盈縮遞換豈可刻舟而求如冬至行盈太陽一日
行一度有竒故自冬至迄夏至舊節氣恒後天一二日
不等夏至行縮則一日不及一度故自夏至以迄冬至
舊法節氣恒先天一二日不等則舊法之用日度者自
不合于天也明矣如新法則用天度逐日推步太陽細
行視滿十五度方交一節實為在天之真節氣其歷日
之多寡均不論也故盈縮始平而時叙不舛且崇禎九
年間曾經本局回奏雨水一疏奉有奏内稱論節氣有
日度天度之異即以春秋分為證之旨復經本部于九
年内為回奏測驗節氣一疏亦云其所稱天度于春分
已逾二度于秋分不及二度者自確乎其不可易宜有
以貼挈壺之心而息保章之訟也等因具題隨奉有節
候公測既明之旨是舊法節氣之差遞年公測題疏歷
歷在案且屢奉之明旨炳若日星天語煌煌誰敢蒙溷
此亦理之確有的據者也至若置閏之法新舊俱以無
中氣者為閏月蓋所為中氣者一歲有十二月每月各
有一節各有一氣如立春正月節雨水正月中驚蟄二
月節春分二月中清明三月節榖雨三月中立夏四月
節小滿四月中是也如一月之中止有一節而無中氣
即為閏月按今歲庚辰年舊法推正月後一月止有驚
蟄一節而無春分中氣故為閏正月也即以彼法考之
舊法原有四正定氣論四正定氣該在正月後一月之
二十八日交春天而不肯明言者恐一認差譌而罪罰
隨之又奚暇保其爵禄哉故未免以惶懼畏咎之心而
堅其嫉忌撓阻之志殊不知舊法之差在法原不在人
倘不差譌何煩專勅修改為哉然差而不修積差日遠
修而不改修之何益今本寺書器俱已告竣修訂業已
成歷至于用與不用惟在貴部之據實回覆以結此局
耳既經本局官生具呈前來相應具文回覆為此合用
手本前去禮部提督楊處煩為查照來文并屢奉明旨
内事理呈堂速覆施行崇禎十三年閏正月初二日
督修歷法加光禄寺卿仍支正三品俸加俸一級臣李
天經謹題為遵旨續進坤輿格致以裕國儲事臣報國
有心點金無術因于旁通十事内採擇西庠坤輿格致
一端成書三卷于去歲七月内恭塵御覽隨奉聖旨這
坤輿格致書留覽餘書著纂輯續進該部知道欽此欽
遵竊思今天下之言開採者比比而卒無一效者其法
未詳也蓋開採不惟察尋地脉有法試驗有法採取有
法即煎煉爐冶其事較難其法較密前所進書雖備他
法而煎煉爐冶之法書尚未成既奉明旨纂輯續進微
臣曷敢少緩因即督同遠臣湯若望及在局辦事等官
次第纂輯務求詳明晝夜圖維于今月始獲卒業為書
四卷裝潢成帙敬塵御覽倘蒙鑒察勅發開採之臣果
能一一按圖求式依文會理盡行其法必可大裕國儲
所有遠臣湯若望于此格致等書譯授局官既費精心
覓工圖繪亦捐資斧蓋感沐聖恩瀝誠報效此亦其一
也伏祈聖明採納施行再按臣局供事官生楊之華等
向因遞年推算交食七政著勞題奉明旨下部業經禮
部于去年三月内將楊之華等六員名比照欽天監五
官正品級對品改加外銜覆請紀錄隨奉有楊之華等
俟學習完日果係術精勞著准照例加銜之旨嗣于去
年五月内部監公同試驗脗合不差題明在案學習亦
于八月内部疏報竣且供事十載積有成勞繕製書器
列名御前正與術精勞著之明旨相符懇乞聖明將楊
之華等勅下吏部遵奉照例加銜之旨察照禮部原題
俯賜加銜庶明旨不致久虛而諸臣之勞績亦加勸勉
矣念係臣局繕書製器人員翹首望恩已逾一載故于
進書而併及之謹題請旨
計開
坤輿格致四卷(共一套)
崇禎十三年六月初二日具題初六日奉聖旨這續進
坤輿格致書留覽餘著該部議覆
督修歷法加光禄寺卿支正三品俸臣李天經謹題為
遵奉聖旨造進日晷事本年三月二十八日内靈臺傳
奉聖旨著歷局李天經等照先進的小牙日晷樣造一
銅的來進做細製著欽此欽遵臣遂督同遠臣湯若望
等鳩工&KR1159;銅分線鏤刻鍍以金液載以檀架造完日晷
二具星晷一具恭進御覽外竊照先進牙晷形質稍小
因限于物料今稍加長闊者庶便于各節氣下詳載晝
夜時刻且前晷中列止可以定節氣時刻今則添曲線
以定本時太陽距地平之幾許高雖製式稍增而繪法
則無異也茲又外添一具者亦名地平日晷則界分二
至用實線定本日時刻虛線以定本時距日出之幾許
刻且各將用法䥴之後面皆測驗之器所急須也又將
星晷即附在日晷後面茲因銅質稍重倘仍附載于後
似難擎儀仰觀特又另造一具後䥴用法以便分測日
星各有專用也但儀式雖小而成製必藉多人法貴精
密而較驗必歷時日矧巧匠無幾未免躭延惟冀我皇
上鑒察之臣更有請者歷法一事久奉有著該部督令
監局各官虚心詳加考正務求至當以成一代良法之
旨臣局業于三月二十五日會同欽天監堂屬併禮部
提督司官虚心據理已有成議又各具參考情形手本
送司以憑具覆今已數月矣部覆杳然屢催如故誠知
典禮殷繁無暇及此然治歷明時亦似非末務况轉盼
當進七政之期倘及今仍不速請御定而徒咎臣以言
之不早臣寧任受乎是以仰望天語之一申飭之也臣
萬不得已之情謹因恭進日晷而併及之伏乞聖明勅
部速覆以早定千秋大典施行緣係遵奉聖旨造進日
晷事理未敢擅便謹題請旨
計開
地平日晷二具
紫檀架二具
黃綾糊飾套盝二箇
星晷一具
紫檀套盝一具
崇禎十三年七月十三日具題十四日奉聖旨這造進
日晷星晷著留覽歷法參考既有成說禮部作速看議
具奏
督修歷法加光禄寺卿支正三品俸臣李天經謹題為
恭進辛巳年七政經緯新歷仰懇聖明欽定以成一代
良法事該臣督同在局諸臣依新法推算得崇禎十四
年辛巳歲七政經緯新歷各一冊裝潢成帙進呈御覽
伏察臣局新法修定成歷業已六載遞年公同部監諸
臣隨時測驗無不密合如測驗節氣禮部疏稱新法之
用天度者自確乎其不可易宜有以貼挈壺之心而息
保章之訟隨奉有節候公測既明之旨如測驗五星該
監回奏疏内自謂俱與新法相合而新法用緯度推算
更為詳密隨奉有據奏測驗星度新法為密之旨如日
月交食荷蒙聖明内庭親驗欽定畫一奉有新法推測
屢近餘俱疎遠之旨是臣所董修之歷不但修訂已完
亦且一一符天也明矣惟俟該監遵旨一更正之但緣
該監諸臣既不能修又焉能改故爾蹉跎復逾三載即
部臣又且陞遷不常又安望其洞悉本源深明歷數者
一折衷之故每于回奏疏中屢請兩法並存夫豈聖明
肇舉修改之本旨乎假令舊法不甚差譌該監寧肯呈
請修改又何煩專敕督修為哉差而不修積差日遠修
而不改修之何益倘舊法未可盡棄就中更易數端便
可速結其局乃躭延日久徒貽曠時之愆者蓋臣局修
正為該監耳故測驗數載徒較彼疎而此密乃更正繇
彼未肯舍已以從人况就中若茹若吐情形未敢遽凟
天聽耳昨又奉有務求至當以成一代良法之旨該臣
詳考兩法疎密判然實不能遷合傅會以結局但既不
能遷此以就彼惟有舍疎以用密如交食經緯晦朔弦
望及節氣七政當遵旨以更新如神煞宜忌月令諸欵
宜仍用舊庶可備一代之良法立萬世之章程惟祈聖
明欽定遵守是數百年未有之典原自我皇上肇其始
而億萬載永垂之法亦必我皇上考其成則闡千古之
歷元成一朝之鉅典寶歷維新普天共慶臣惟日望乾
斷於聖明矣崇禎十三年十二月二十六日具題十四
年正月初四日奉聖旨這所進十四年經緯新歷知道
了李天經還著細心測驗不得速求結局本内交食節
氣等項用新神煞月令諸欵用舊務求折衷畫一以歸
至當即著禮部詳確看議來說
督修歷法加光禄寺卿仍支正三品俸臣李天經謹題
為月食事竊照本年三月十六日辛卯夜望月食其食
限分秒並起復方位例應先期奏聞除大綂回回二歷
已經欽天監具題外謹依新法推得諸數逐一開坐并
具圖像進呈御覽再照新舊交食已蒙聖明親驗新法
為近餘俱疎遠欽定畫一是各法疎密聖鑒洞然可勿
再驗但此番月食時差四刻且新法所推月出地平業
已虧食一分有竒仍祈内庭詳驗則疎密愈見矣至若
更正一事該臣題奉有交食節氣等項用新神煞月令
諸欵用舊務求折衷畫一以歸至當即著禮部詳確看
議來說之旨臣惟靜聽部議不敢有所越陳蓋臣曾奉
有還著細心測驗之旨所有測過節氣理宜奏聞伏察
去歲十一月初九日冬至舊推在辰新推在午該臣至
期公同禮臣黃家瑞遠臣湯若望及監局官生各用本
法測驗舊法用圭表測得本日午景長一丈六尺七寸
五分依舊法詳考本日午景應長一丈五尺九寸餘今
推測悉乖又安問其辰刻之不差乎新法用象限儀測
得午正日高二十六度三十三分因京師北極高三十
九度五十五分則赤道高五十度五分冬至日距赤道
南二十三度三十二分減于赤道高應得本日午正高
二十六度三十三分若在辰刻則午正應不止于三十
三分是推在午初二刻者悉合也又十四年二月春分
舊推十二新推初十至期仍前公同部監測得初十日
午正日高果五十度五分准交赤道實為天正春分當
日部臣黃家瑞面詢監臣俱稱果是初十春分測算既
合法自宜更新夫一天豈有兩春分之理臣思敬授民
時關係匪輕節氣一差閏餘乖次則耕耘種植俱失其
時倘不大加釐正則舛譌將何極也綂乞聖明鑒定施
行緣係月食事理一併奏聞謹題請旨
計開
崇禎十四年三月十六日辛卯夜望月食分秒時刻并
起復方位
月食八分二十一秒
月未出已食一分七十一秒
月已出見食六分五十秒
初虧酉正一刻強
食甚戌初三刻半
復圓亥初二刻強
計食限内凡十三刻
食甚月離黃道大火宫五度三十三分為亢宿六度十
三分
食甚月離赤道大火宫三度四十分為亢宿五度三十
一分
食甚月離緯度距黃道南六十分
各省直食甚時刻
南京應天府福建福州府戌初四刻弱
山東濟南府戌正初刻
山西太原府戌初二刻
湖廣武昌府河南開封府戌初二刻半
陜西西安府廣西桂林府戌初一刻強
浙江杭州府戌初二刻半
江西南昌府戌初三刻
廣東廣州府戌初二刻強
四川成都府酉正四刻強
貴州貴陽府戌初一刻強
雲南雲南府酉正三刻強
崇禎十四年二月二十六日具題三月初五日奉聖旨
據奏月食冬至春分等項新舊法種種不合若復承譌
襲舛何以治歷授時著便會同監局等官虚心推測大
加釐正不許仍前彼此爭執致悞協時正日之典這本
即著禮部從長一併確議具奏不得瞻延
新法算書卷七
