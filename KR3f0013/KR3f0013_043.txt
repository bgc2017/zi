新法算書卷四十三明徐光啟等撰
五緯歷指卷八(諸曜凌犯論)
按大綂及古歷皆粗定五星見伏之限而已其緯行不見
于書意亦未講明及此又凡于兩星相會著為災祥之
說于理更謬蓋天上諸星紛布自古迄今其行不忒合
所不得不合會所不得不會皆理之常初無犯戾緣歷
家未明合朔凌犯之故庶民因不知會合之宜駭為變
異耳夫星曾何變異之可言哉然亦有足徵者如農家
以之占歲醫家以之療疾及人身之羸壯天時之雨𤾉
皆日月五緯所屬故必得其所同居度分及相對等度
分亦為切要也因著凌犯論共十七章如左
界說(第一章)
七政凌犯歷家恒言顧有所以然之理未明其理未透其
根則測與算難相符合惟明其所以然則先推後測無
弗合者蓋七政之行有遲疾不等是以後先參錯其所
呈象約有五種作界說
一會聚界
會聚者是彼此兩曜在黃道上同經度若月于太陽曰
朔星于太陽曰合伏星于星曰凌曰犯(古占法二星相距七寸内曰犯)
(二星光相切曰凌)若經緯度俱同在日月曰食星于星或月于
星曰掩(同經度有二或同黃道或同赤道在赤道同度謂之同升此謂同度苐指黃道言也)
二對照界
對照者乃相距天周之半為經度一百八十度月對日
曰望經緯俱對曰月食星對日曰夕退統名曰衝照(月與)
(土木火三星皆能于日對照亦能各相對照金水二星不然蓋其不離日之左右故于日不對照亦不相對照)
三方照界
方照者相距天周四之一即九十度也月距日曰上下
弦(其象如弓中明晦之界如弦)他曜相距綂名曰方照
四隅照界
隅照者相距天周三之一乃一百二十度也亦名三角
形照
五六合照界
六合照者乃相距天周六之一即六十度也
以上諸照視諸曜之性情或相益或相損或相勝或相
和象懸于天而宇下徵驗因之歷家所算尤不可爽也
五照圖說
周圈為黃道各分其照
之界以相距之度著其
名而照有先後先者順
天數後者逆天數
諸曜伏見說(第二章)
凡星會太陽時太陽光大勝于星光人目不能見星故曰
伏
夕伏者星比太陽行遲合後太陽故夕初伏不見亦名西
伏如土木火三星及金水二星逆行之時
晨伏者星比太陽行疾合先太陽故晨初伏不見亦名東
伏(惟金水二星及月名晨伏上三星非晨伏)
夕見者星比太陽行疾過合而先行故夕見亦曰西見(惟金)
(水二星及月名夕見上三星非夕見)
晨見者星比太陽行遲合後太陽故晨見亦名東見如土
木火三星及金水逆行合太陽之後或初見或初不見
之限有本篇
同升者是二星同過子午線或同出地平或同入地平
七政遲疾二行論(第三章)
日月有遲有疾五星有遲疾兼有順逆星之逆行有限遲
行無限蓋遲則不行而留今須求疾遲逆一日之行若
干始可攷其凌犯之自也
疾者何視行勝平行謂之疾平行勝視行謂之遲逆行實
不能言疾蓋退未進之行也或依舊法言謂之疾遲蓋
(闕)名如意耳
大綂歷所記有疾初末遲初末等皆從疾遲二行之限而
生無他解
太陽及諸政之行在本天最高極遲在其衝極疾何者凡
物遠見小近見大如太陽一日平行一度此一度近于
人目則見大遠則小大小之分在人目之視角或天上
所掩之分弧大則近小則遠太陽近則視行多遠則視
行少遠者最高也近者最卑也各星加減表俱平與實
一度之差置太陽一日平行度為五十九分八秒廿微求
最高卑五十九分得均數若干或加或減于平行在遲
疾二行之度太陽無歲輪無次均則以本天均數若足
太隂與五星遲疾之行其根有三本天最高卑一也小輪
二也太陽之行三也合此三根乃得遲疾或逆行之限
(曰根于太陽蓋以太陽視行亦有遲疾則所生之行從之金水因用太陽平行免此三根)
法曰置小輪心在本天最高求一日平行之均數又置星
體在小輪極遠處亦求一日所行分之次均亦置太陽
在最高卑之中兩均并之于平行減之得極遲行
五星凡在小輪極近處逆行若逆行大順行小相減得大
逆之限
太陽疾行為六十一分二十秒遲行為五十七分
太隂疾行為十五度十七分九秒遲行為十一度一十九
分四十九秒二十三微
土星順疾為八分九秒逆疾五分十三秒
木星順疾為十四分二十四秒逆疾七分四十四秒
火星順疾四十七分二秒逆遲三十五分十一秒
金星順疾一度十六分逆遲三十八分
水星順疾一度五十四分逆疾一度五分
系觀下太隂細行之圖可見遲疾二行較平行之數非一遲
行以平行減一度四十七分疾行加二度三分諸星同此
算太隂遲疾限式
設太隂在本天最高又小輪極遠即弦時距太陽三宫亦
一日太隂距太陽遲行之均數他星皆用此法得之
五星留說(第四章)
五星歷指用歲輪伏見輪(亦名小輪)以明各星進退遲留諸理
如諸星在小輪上半順天疾行合伏太陽在小輪下半
逆行或土木火三星衝太陽金水二星再合伏太陽其
順逆兩行之界謂之留後有圖有說
凡星在小輪上半順天行即于星本天上亦順行兼并小
輪之行在人目益見為疾行
凡星在小輪二切線上人目不得見小輪上之行而但見
本天之順行
凡星在小輪極遠處之左右人目見其逆行蓋小輪極遠處
其逆行多勝本天之順行若略遠則逆行少亦不見其逆
如圖丁為地心乃人目所見測星之所己戊為黃道一
弧畫有分度以定本行又作丙子一弧亦畫分度以定
小輪視行甲為小輪心己庚乙為小輪分度丁甲己為
平行線星體行小輪周
置星在己極遠處左行往庚一日行一度又丁己線順
天亦行一度人目在丁見己弧行一度己小輪上亦行
一度共視行為二度(凡星行其見界亦行二行并為一行)故為疾若星到
庚從人目于庚各度作線到黃道兩線之中弧則漸少
以至于無然丁丙線之本行則尚行也若星從庚漸向
乙小輪上度分掩黃道弧為微為小到未則掩弧為大
凡平行弧(下圈)小輪度掩弧為等者星在此為留其將到
未所掩弧大比平行弧逆勝于順人見之曰逆行
凡星在小輪下得一日逆行多寡與本天順行等謂之留
今欲定此順逆之限所謂留限于次均表上(小輪之均)得一日逆
行是與順行等(上三星以太陽一日之行減星一日之本行下二星即以太陽之行為本行)如土
星本行一日為二分以太陽一日行減之得五十七分即于
次均表求五十七分之行生二分之逆行(表上均數從度漸長到某度後又)
(漸少少則為逆乃小輪下半)查第一宫逓至二宫三宫均數俱漸長至三
宫六度以後漸少又次均行查三宫二十四度求五十七分
行之均數得二分即與本行等相均是小輪上行從極遠一
百一十四度有竒左右人目實不見星之行是為留之二限
上論用土星平行得距本天最高為九十三度中距之數
也若在本天最高或最卑其一日之行有多寡以逆行
補之不能定小輪上一度而為恒限因各星有本行定
其留行之限用前法求之
土星在最高一日行一分四十七秒在中距行二分在最
卑行二分十三秒他星倣此得各星三限如左
土星一限(最高)一百十二度三十八分二限(中距)一百十四
度三限(最卑)一百十五度二十一分
算日得第二平限為一百一十九日十三時一十八分
木星一限(最高)一百二十四度八分二限一百二十五度
四十五分三限一百二十七度十九分
算日得第二平限為一百五十一日八時五十六分
火星(火星亦繇太陽之行不能全定其限略得其近數)一限為一百五十七度三
十七分二限一百六十三度二十分三限一百六
十八度五十六分
算日得第二平限三百五十三日二十時五十四分
金星一限(從順合伏)一百六十六度一分二限一百六十七
度十分三限一百六十八度十五分
算日得平限為二百七十一日三時三十分
水星一限一百四十六度五十分二限一百四十三度
五十五分三限一百四十六度
算日得平限為四十九日十時五十三秒
以上皆平行之限也若實限則不能一定蓋以太陽平視
二行亦非一也法曰推算星之經度二三日相比得其
不行為留若尚行則前後再相比之
凡以太陽平行為五曜行之規可得五曜留之定限然本
法以太陽實行為規故不立留限之表以前法算之
會聚說(第五章)
會聚者是二曜同度也同度有二或經緯皆同或同經而
不同緯有曰翔曰食曰合伏曰犯曰凌曰掩諸義詳著篇首
但各類有平會實會視會平會者是二曜因平行得同度未
用均數加減(月于日名經朔)實會者因各曜加減諸法得天上真會
然人目未見會故第三曰視會第一第二以天上平實二行相
分二三以天上之行及地平上之行亦相分在月與日便得其
交食之數說見本歷而諸曜亦同此理下文略舉其法言之
推算諸曜會合時刻其法有二其一以本表求平會之時
刻而以均時得實會視會之真時其一至各曜細行在
某日子正同度者為實合若此時細行未同度則以相
近度分變為時刻加于子正時刻亦得會合之實時但
先法是本法更密更細次乃捷法(先置有一年各曜之細行)雖便于
算然不能得其細(在日月會朔或差幾刻若他星亦不甚差)二法各有說
算諸曜合會表說(第六章)
月會日而再會其中積謂之朔實求朔實法以太陽一日平
行減太隂一日平行得十二度有竒為法以周天三百六
十度為實除之得二十九日有竒設以平朔日時刻如朔
實得次平朔他星如日月其互相會合法亦無二如土星
一日平行二分木星一日平行五分相減得較為法周天
三百六十度為實除之得十九年有竒乃土木二星再相
會之中積也他星倣此又此中積時求各星之平行得本
天各在同度分乃疾行者已滿天周而外有遲行之度分
則又以先測二星之本處求測時之平行以加減求合應
推算土木會合中積之率
土木二星七千二百五十三日
有竒相會合時以表求平行得
土星本天上行八宫二度四
十二分三秒木星此時滿一周
天又行八宫有竒
各曜會策
土木再會中積為七千二百五十三日十三時弱
土火中積得七百三十三日十二時四十分
土日金水得三百八十七日六時強
土月二十七日八時五十分
木火八百一十六日十時三十五分強
木日金水三百九十六日十一時三十分
木月二十七日九時五十六分
火日金水七百二十六日十一時四十六分
火月二十八日十時三十六分
日月二十九日十二時四十四分
二星會合圖說設土木二星如上為式(第七章)
如圖外圈為黃道内第一圈為土星天第二圈為木星天
第三圈為太陽天置土木日俱會合于甲木星一年約
行一宫十二年滿天一周
而回元處甲(如置甲于降婁宫初度等)
土星一年約行十二度十
二年方行四宫二十六度
到乙木星加四年之行亦
到乙而土星此時又行四
十八度至丙木星追上會合如前所云俱在八宫二
度有竒此時太陽之行已滿天周十九次外又行十宫
八度十分矣内減土木二星相會宫度餘二宫五度二
十八分是土木二星各距歲輪極遠之處也(餘倣此)
上論用太陽平行定歲輪之行本歷用太陽視行其差或
有二度又二星加減雖為同類然均數不得一其歲輪
同度之均數亦不得一故所定乃平行之會合非人目
所見之會合
二星再會之中積數見前然非于元處再會今欲得會于
元處之中積問該若干法曰以再會宫度倍之又倍以
所得數減去十二宫而盡如上八宫三倍之得二十四
減去十二宫無餘數即會合中積以三乘之得二一七
六日有半(約三十九年半)又以三乘八宫二度四十二分三
秒減去全周餘七度六分九秒俱化為秒而除全周得
一百三十三次又三二四一分之九四七則以一百三
十三乘前日數二一七六所得數以歲實除之得七
千九百九十九平年又六十四日乃土木二星再會合
于元處度分也諸星皆可依此法推之然無關大用
舉其一為則爾
求太隂一年會合諸照法(第八章)
先以本年首朔日數加紀日之數并得冬至後第一平朔
日時刻隨以日月引數查表求均數兩數如本號或相
加或相減即以所得度分變時或加或減于首朔之時
則當實朔之時(若交食再算蓋所算未細或有盈縮時之一刻但算會朔可不必細)
若于首朔加一平月之諸行(表中名朔實)則得冬至後第二朔
會一年中如之若加半月之行(表中名望策)得冬至後第一
朔後月望之時用均法得實望第二第三法亦如之若
以首朔加一象限之策得首朔後弦日時刻又舉朔實
以三以六分之則得隅照六合照之諸策以加于首朔
乃得平隅照平六照之時若求其定時亦用均數然依
月離諸論月朔望時以一均數能得其實朔望外則有
他均數故交食表不能全定日與月諸照之日時分也
次法用日躔月離兩表取某年日月各表歷元用加減各
表得某年冬至後日月之兩經度相減得月距日若干
若距度為五照數之一必某日太隂于太陽有某照若
較數未合照數則于近數相減以所得數于月距日平
行表内變時而加于歷元日置日再算日月經度相減
或得五照數之一若近則于太隂時刻表中求時以加
以減乃得真視照之時
若某年首得日月一照之日時以加各照之平行再查表
求各照之時刻
如崇禎六年冬至後子正(表上為甲戌年根)日平行距冬至二十
六分四十七秒四十七微以均數求實行得十四分半
即星紀宫初度十四分半本年月表依法算得距冬至
平行為八宫十一度十九分五十秒即二百五十一度
有竒未合照數因取近為隅照以後數二百四十度加
一日行之度分内減隅照數得十一度五分二十秒乃
因平行月已過隅照之界或以下弦數二百七十度比
之得月平行未到下弦為十八度五十四分四十秒
查月行表約得一日又十時則于歷元日月平行各加一
日十時之行而均之斯得月未到下弦之界以此再試之
末于歷元日加二日之行算得太陽躔星紀宫二度十七
分太隂在九宫一度四十分減去日行數餘八宫二十九
度三十七分乃月距日之數到下弦其數尚少二十三
分變時刻四十二分約三刻即甲戌年根後二日為壬
子日子正後三刻月距日順天為九宫乃下弦之數也
若加月平行三十度之日時刻再算日月各經度求月于
太陽若照時刻則逓加逓算乃得一年諸照日時刻
若設某日命算某照法如前先于所設某日求日月經度
相比或盈或縮于某照之度數如上加時減時再試但
所得為平時刻宜用日月均時表或加或減乃得本照
之定時(法見交食)
上言以每日七曜細行求合朔諸照法見五緯表用法今
略釋其根法曰以相連兩日二曜細行
互減為法次二曜未相合所少數若干
以二十四乘之以法數除之得時數(分秒)
(先細化之方合算)加于子正得合朔諸照之時
此三率法也
如圖置甲乙為二曜如甲一日行甲丁弧乙行乙丙弧
兩行之較為丙丁乙丙丙丁各作四平分置半日行乙行
到戊甲行到戊外有較之一半丙庚(甲丁線任分之全線之半等幾其各半與)
(何法也)若用四分日之一亦宜分甲丙丙丁作四分各取四
分之一今不用甲丙乙丙分數而用丙丁分數得疾行者
比遲行者所盈之度時全較數為一率一日時刻分為二
率未相合之分數即交行之分數為三率入法得某時刻
七曜互會合之數(第九章)
古多禄某乃天文家所祖其所定七曜會合有一百二十
如土星會木火日金水月則土星有六會合木星有五
火星四太陽三金二水一共為二十一若取二星并而合
于他星得三十五若取三星并而合于他星亦得三十五
若取四星并合于他星得二十一若取六曜并合他曜得
七又七并合一處得合之六類共為一百二十是七曜互
會合之數若求其各會之中積則太繁賾未能罄書也
諸曜細行表說(第十章)
細行者是人目所見各曜一日西東運旋進退之行皆謂
細行以兩曜一日之細行可推其會照之時刻又查一各
曜之細行皆可推其躔度此歷家切要之法所宜詳也
求細行法有二其一以算得某曜相連二日之行相減則
得某日之視行然有一日之行又有一時之行如日躔
有表曰細行變時乃設太陽一日之視行因以所行某
分數可求其時刻若干又以某節候定太陽之行若干
其用以求太陽入宫及交節之時今以求各曜入宫宿
之時刻并求相會合及凌犯恒星之時刻則于日躔變
時同類之表為喫緊也(其算法見本表名七政凌犯表)
五星極微之行是度分秒乃留而不行也其極大之行
數有多寡不一如一度五十五分乃水星一日極疾之行若
作變時表即設此一日一度五十五分之行析作二十四分
得每一時應行若干(用度分俱化作秒以二十四除之次欲得刻數如法以九十六除之成表)
二法以加減表從最高一日之行均數加歲輪從極遠起
一日所行度分之均數是得一日之細行如土星一日
平行二分其均數為六秒三十微又歲輪一日約行五
十七分求均數得五分三秒先均號為減則于一日平
行減之次均號為加則加之末得六分五十八秒三十
微是土星在兩輪最高一日之細行因其行極微可隔
五度一算成土細行表此大約法諸行如之
右法因用歲輪一日平行其微毫之數不能悉蓋歲輪上
行繇太陽視行而生則又非平行而有多寡然于五星
細行所差不過微數亦得作表
問火金二星之行其極疾退時或但見緯行不見經行比土
木更順其所以異者何也曰火金二星其小輪比土木更
大與他近遠甚差其小輪一度行黃道上所掩之度分亦
大差如火星在本天最高小輪極遠一度掩黃道二十二
分極近一度掩黃道一度三十分上下相比得一與四又
置火星在本天最卑小輪一度上掩黃道二十六分下掩
黃道二度三十五分二數之比得一與六金星亦同此理
故在上或下見其細行如無法者
二星緯限大于土木約火星有七度弱金星得九度強
其留時前後一宫經度亦行遲星在此處依視法其緯
行見大比經行一日分數更多故見如往南往北之行
若不見往東往西之行
土木二星行遲小輪不失緯限亦少故不見有異行之類
算留逆順諸行式以木星立算(第十一章)
崇禎七年十月内木星當晨留今求其晨留及退行并夕
留順行之時與二留之中積
法先于九月推算木星之經度隔十日一算得十日中經
度若小則知此十日内其行為留又每日再算其經度
得相連二日不加不減乃名為留(時刻不算蓋此一日之行在一分下一時)
(不過數秒可略之)其衝太陽并夕留亦隔十日一算與上法等
九月初七日庚申距根三百一十日以法求木星經緯度
得在鶉火宫三度九分三十秒(表中為七宫)緯北為十九分
三十秒越十日庚午算經度得在本宫三度四十分再十
日庚辰得四度五分又十日庚寅得四度二分二十八秒
此數比前為少則知此十日内有留因取其中乙酉日算
得四度六分三十六秒此數比庚辰為多則取前後相近
幾日再算得甲申日四度五分三十秒丙戌日得四度六
分七秒丁亥日得四度五分三十六秒則定乙酉日為
木星進退之界是為晨留乃十月初二日也(大統在前十二日)
又本年九月三十日癸未在局用天弧矢儀測得木星距軒轅
大星(表上為第十四星)相距為二十度四十分軒轅星經度為七
宫二十四度四十六分内減相距之度得四度六分是為
木星之經度測算合又兩星之緯皆向北軒轅緯為二十
七分木星緯為十九分不大差二者如在一圈上可用為法
求木星衝太陽依法算得十一月初二日乙酉太陽在一
宫度三十六分五十六秒木星在六宫二十八度四
十分五十秒以正衝差一度五十六分乃太陽已過衝
以太陽一日距木星行一度九分四十七秒(木星逆行故兩細行)
(并之為相距行)求衝之時得一日又五時三刻以乙酉減之得
壬午日酉正一刻乃木星實衝太陽之日時刻也
又求夕留依法算得八年乙亥正月乙亥日(距根為八十日)太陽
躔二宫木星在六宫二十四度五十四分二十九秒次
日丙子得在本度五十三分二十七秒仍為逆行再算
得壬午日得本度四十九分二十九秒癸未日得四十
九分二十秒甲申日得四十九分四十三秒比癸未日
數多二十三秒則甲申日順行癸未為夕留
二留中積為一百一十八日
系二留中積折半非衝太陽之日蓋從晨留乙酉日到衝
太陽日壬午相距五十七日又從衝日壬午至夕留癸
未相距六十一日二留之限差四日
五星過宿(附日月過宿)(第十二章)
宿者是從某距星到他距星之度分也此度數非二星體相距
之度乃黃赤兩道上相距之度如從黃道極過二星作二弧
割黃道相距若干則得某宿黃道上之距度若從赤道極過
二星作二弧割赤道相距若干則得某宿赤道上之距度各
宿黃赤二道上積度(從冬至或春分起算)及距度不一歷書中有其故
又古今各數見恒星歷如角宿黃道積度為一百九十八度
三十九分赤道為一百九十六度二十六分本距度黃道為
十度三十五分赤道上為十一度四十四分他宿各有多
寡不等如此凡問某星入宿先宜定黃赤之辨不可紊也
論黃道宿五星與日月及交食用法無二五星有緯無緯所差
有限(有緯時非眞在黃道惟土木二星不遠火唫大緯或有六度但二星在本天二交之中與黃道如同升其)
(差極微如兩至左右升度之差為細不算)故或用起宿宫度或用宿積度皆可
論赤道宿則有緯無緯之異若無緯者(七曜同論)以黃道經度
求赤道同升度即為某曜赤道上之
經度以近小赤道經度宿減之即得
某曜躔赤道上某宿之度
如圖星距春分三十度在黃道丙從
赤極作丙甲弧定乙甲弧為星赤道
上距春分以升度表求之得二十七
度五十三分黃赤差二度七分以三
十度求黃道宿得婁宿一度十四分
(用歷元表)以二十七度五十三分求赤道宿得四度二十一
分黃赤二類差三度弱
若有緯之星(月亦同論太陽非是)上法不足如
圖置某星黃經為乙丙三十度緯北
五度星體在丁從赤極過丙作丙甲
弧此弧不過星體又從極作過星體
之弧為丁戊是戊乙弧為赤道上星
之實經度此兩道差有表可求戊乙
弧測量及恒星歷俱詳其法如設某星黃道上經緯度
求赤道經度今略舉一法如後圖
圖有黃赤二道有二極某星在
乙黃道北若干度從黃極丙作丙
乙己弧又從赤極丁作丁乙甲
成丙丁乙三弧形夫形有丙乙
弧是星從己黃道經至乙某度
之餘數有丙丁是二極相距之
度分又有丁丙乙角是某星黃道上距某至之經度(圖減)
(從夏至算則右從冬至星在冬至右算亦然)或用己(黃道上星之經處)壬弧或用丁
丙乙角(角與其對弧同度)皆可求丙丁乙角法曰從乙到丙丁
弧作乙庚弧庚為直角先用丙乙庚形夫形有丙乙邊
有丙角求庚乙丙庚兩邊次用丁庚乙形夫形有庚乙
有庚丁(庚丙内減丙丁)二弧求庚丁乙角夫角負辛甲赤道上
之弧從夏至起算則曰某星體在乙其黃道經在己距
至為己壬弧其赤道經在甲赤道經為辛甲壬己辛甲
二弧定兩道上各相異之宿度分
算五緯犯恒星式(以木星犯鬼宿積尸氣為式第十三章)
崇禎七年閏八月報木星犯積尸氣又曰十一月再犯又
曰越五月又犯今列其法
一本年閏八月二十七日庚戌求木星經緯度得在鶉火
宫(七宫)二度十二分五十九秒(圖式見下)緯北二十分十一秒
依算未到積尸氣為三分又在積尸氣南五十六分然氣
體非一點有二十分餘徑又木星有二分餘徑各折半
并之得十二分減于緯距得四十四分乃木星氣體相
距之分數為相犯之限也如交食非心與心乃周與周
相交謂之食欲得同度之真時則求木星一日之細行
得四分四十二秒經距之三分變時得十五時則庚戌
日申初為木星真與氣體同度(黃道上算)
系木星日行遲或前或後二日皆可言犯蓋在其限内故
曰二十四日初犯
二本年十一月初六日戊午求木星經緯度得七宫二度
十分十九秒因逆行過積尸氣為六分退算減一日細行
四分半得丁巳日經距星為一分五十秒(星經為十六分四十秒)
變時得十時以丁巳日減之得丙辰日未正為木星與
氣體黃道上同度求木星緯得向北三十二分弱積尸
氣在北為一度十四分各因在北相減得四十二分是木
星積尸氣兩心相距減各半徑得體相距為三十分在犯
限内
三崇禎八年四月二十三日壬寅求木星經緯度得七宫
二度七分五秒未到積尸氣少九分(一日細行為十一分)得戌正為
同度求緯得向北三十九分距氣為三十五分其體相
距為二十三分
算式圖列後
崇禎七年甲戌閏八月二十七日庚戌(木星犯積尸三百日)
崇禎七年十一月初五日丁巳木星逆行犯積尸氣
崇禎八年四月二十三日壬寅(木星順行再犯積尸氣距根一百六十七日)
諸曜凌犯恒星(第十四章)
先于恒星表内取在黃道南北八度内諸星而錄其順天
之經數(從冬至起每年距限分數若干如數加之)次以某曜某日之細行入
恒星表求本宫同度近大經度星相減若較數比某曜
一日細行為多則本日非犯若少者必到同度查緯向
亦是同度必為食為掩若緯度相距算在四十二分内
謂之犯(中法用七十分通之得四十二分)若兩相切則為凌欲得凌犯
時刻則以恒星經度分減本曜經度分所得較數查本
曜細行表求時以加于子正時則得某曜凌犯恒星之
某時刻
若二緯南北相距一度以外不算
又恒星五等以下亦不算因其光微五星凌犯時不得見
故可略也
五星見不見之界(第十五章)
大隂西初見東初伏之故詳見月離歷指五星略相似第
星體小在太陽之光内比月難見今借古論略解其要
多禄某曰先宜求太陽在地平某星相距若干人目能初
見否次求星黃赤兩道上距太陽若干三求各宫近遠
太陽若干亦依人目可見四立成表以便算初見不見
之界共五題
圖說置星在黃道上無緯度又置星出地平初見在乙置
日未出地平在丙星距日經度為乙丙距日光為甲丙
蓋日在丙地平下其朦光未勝星光而人目得以見星
也(圖見後)
古測土星初見曰凡土星在鶉首宫可測其與日相距之
度蓋本天正交在此宫内其左右數度無大緯差又合
伏前後數日小輪之行緯度亦無大差凡星無緯度即
在黃道上木星之正交亦在此宫若火星在大梁宫金
水亦在鶉首宫測之又測因定得土星出太陽光即太
陽在地平下十一度得見木星約十度火星十一度半
皆得見但人目有利鈍此乃略法非人見共見之公法
金水二星有夕初見夕初伏有晨初見晨初伏大槩金
星距日五度水星距日十度人目能見(金星或亦有晝見蓋其光大不)
(在此限内)
設五星無緯度者在本地某宫求五星經度距日若干
如圖(多禄某曰日星之行皆弧線宜用曲線形然無大用且算繁難用直線行簡易亦無大差今用之)
甲乙丙直角形有甲丙是星距日光或太陽在地平下
各星有本數有甲乙丙角(是星黃道上某宫度于地平之角見交食黃平象限表用)
(法或用太陽經度以求甲乙丙角所得非定數然差微不算)求乙
丙邊之度分乃某星經天距太陽若
干如土星在鶉首宫太陽躔鶉火宫
初度土星晨時初見如極出地四十
度(順天府)求乙角得五十八度五十分
甲丙為十一度用法得丙乙為十二
度五十二分是土星晨初見距太陽
經度若求夕初不得見求在西乙角得三十四度三十
分求乙丙得十九度三十六分是昏時土星距日經度
之數而為見之末伏之初若極出地有多寡假如極出
地二十度則末見為十一度初見為十度有竒若極出
地六十度則初見為十九度末見為六十餘度他星倣
此依法可推各星見伏各宫度之表
若星有緯或南或北某度亦可求距日若干及初見或
末見如圖丁為星戊為星黃道上經度緯北戊丁弧求
戊丙是星經距日若干戊丁乙甲丙乙二直角形皆為
同比例(各有直角各用乙角見幾何六卷四題)先得甲丙丙乙乙甲三腰
之比例(先設甲丙以法求丙乙又以句股法可求甲乙)今置丁戊
若干求戊乙(丁戊當甲丙戊乙當甲乙丁乙當丙乙)或丁戊
丙形依本法有乙角及丁戊邊求戊乙若干
以丁乙減乙丙得戊丙是星初見或末見
距日若干若緯南星在辛其經度在庚亦
先庚辛乙形而似甲乙丙形如前求庚乙
弧而加于乙丙得丙庚是星初見末見距
太陽之經度
假如崇禎七年冬至前七日土星合伏太陽(距一二日不碍算)約
合伏前十日太陽距析木宫十四度土星在析木宫二
十四度緯北一度二分先求丙乙得十七度二十二分
又求戊乙(丁戊一度二分用乙角餘切線)得一度十九分減之得戊丙
為十六度三分為土星本年距太陽不見之限
若求初見置星合伏後十日太陽躔星紀宫四度土星
在析木宫二十四度求乙角得四十四度求乙丙得十
五度四十四分求乙戊(如上所差微)一度十九分減之得土
星晨初見距太陽為一十四度二十四分(太陽前後一度乙角或差)
(二十分以求乙戊或差一二分)
推每歲月大月小之原(第十六章)
天歷紀月有大有小從太隂太陽合朔始蓋首合朔再合
朔其中積曰經朔或曰平朔此朔策為二十九日有半
若真合朔則于二十九日半或盈或縮其中積年久不
得相同如置甲為首朔用轉終或引數為宫度分或
月在最高次月以平行必相距二十五度四十九分查
加減表得二度七分又太陽一平策約行二十九度查
均數(置在最高)得一度以此二均數并之得三度七分變時
得二十六刻為六小時半(用月距日行一十二度算此大數非細算詳見本論)
若月在引數三宫左右求朔策均得度三十七分
以太陽均減之得三十三分變時得一時
系三正合朔中二積大差約六時半小差為一時或二
月相連大小之較大為六時半(二十六刻)小為一時(四刻)
以上月大小之論乃歷家從天測算真原今民歷所云
月大月小非本於此月大者是兩合朔内中積有三
十箇子正或二朔日干字相同如首朔在乙夘日亥
時加朔策並其均得次朔在乙酉某時此月謂之大
盖二朔日午字皆同乙或其中積有三十箇子正月小者是
兩合朔内中積無三十箇子正或二朔日干字為異如首
朔在乙丑次朔在甲午其中但有二十九日謂之小
系月大月小之根非由於時之長短
一月有長時反謂之小如首朔在甲子日丑時加二十
九日七十八刻(兩朔中積約之為大)得次朔在癸巳日戌時而
謂之月小盖以次朔非同甲日也
一月有短時反謂之大如首朔在甲子日亥時加二十九日
二十二刻(兩朔中積為小)得次朔在甲午日丑時而謂之月大
蓋以次朔于同甲故也
一所定月大小之法非公法因非從天測乃繇方所而定
如順天府首朔在甲子日子正一刻到次朔西安府在
癸巳日子初三刻順天府前月為大西安府為小(朔之時刻)
(往西為少往東為多)
一大綂法月之大小皆從順天府定今新法亦然蓋以順
天府為推算歷元之地
定每月節氣及閏法(第十七章)
大統有各月中節具見民歷然節氣有二類有平節氣有
實節氣平節氣者為十五日有竒乃平分歲周二十四
分之一分也實節氣者乃天上太陽所行之節以天周
三百六十度作二十四平分各得十五度(平節氣謂之地節氣實節)
(氣謂之天節氣)然太陽行此十五度冬夏日數不同冬月約十
四日十六時夏月十五日又十九時是歲周二十四分
有盈有縮此測太陽在天之行實節氣日不得平分也
問閏月如何曰無宫次之月是閏月天上十二宫為一年
十二月各月有定宫次如冬至在星紀宫為十一月之
中節大寒在玄枵宫為十二月之中節若一月之中積
内太陽無入宫次謂之閏
系若用實節氣以定閏月則夏時多冬時少蓋冬至二十
九日三十二刻太陽行一宫此數于二朔之小中積相
近夏至太陽約三十一日行一宫比二朔之大中積更
多其中有二朔蓋合朔大數不過二十九日八十餘刻
也
新法算書卷四十三
