新法算書卷八明徐光啟等撰
緣起八
督修歷法加光祿寺卿支正三品俸臣李天經謹題為
月食事該臣於二月二十六日恭報本月十六日辛夘
夜望月食分秒時刻依新法推算月食八分二十一秒
月未出已食一分七十一秒月已出見食六分五十秒初
虧酉正一刻強食甚戌初三刻半復圓亥初二刻強三
月初五日奉聖旨據奏月食冬至春分等項新舊法種
種不合若復承訛襲舛何以治歷授時着便會同監局
等官虚公推測大加釐正不許仍前彼此爭執致悞協
時正日之典這本即着禮部從長一併確議具奏不得
瞻延欽此欽遵該禮部尚書林欲楫左右侍郎王錫衮
蔣德璟郎中黃閏中員外黃景明主事黃家瑞於十四
日親赴觀象臺十五日赴局詳詢各法審定儀器以俟
臨期測驗該臣於十六日會同禮臣王錫衮蔣德璟黃
景明黃家瑞遠臣湯若望監正張守登監副賈良棟率
領監局官生劉有慶等赴觀象臺測候但察新法所推
本日日入在酉正三刻初虧在酉正一刻故月出地平
已見虧食當用黃赤經緯簡儀等器測得酉正四刻餘
果見食四分有竒月已高四度矣仍用本儀候至戌初
三刻餘見食八分有竒候至亥初二刻覘見復圓時刻
分秒及帶食諸數一一悉與新法相符此禮臣臺官之
所目擊親驗者舊法時差四刻食少二分且門尚未閤
業已虧食則所推一更一點者更大差謬倘不遵旨大
加釐正其舛錯將何極耶盖禮臣之親驗詳測正所以
仰體我皇上治歷授時之德意伏乞勅部一併議覆以
成一代良法以完協時正日之典緣係月食事理未敢
擅便謹題請旨崇禎十四年三月十七日具題五月日
奉聖旨禮部覆議具奏
督修歷法加光禄寺卿仍支正三品俸臣李天經謹題
為日月交食事竊炤本年九月十四日丁亥夜望月食
其食限分秒並起復方位十月初一日癸夘朔日食其
食限分秒並起復方位例應先期上聞除大統回回二
歷已經欽天監具題外謹依新法推步所得諸數逐一
開坐并具圖像進呈御覧再照臣於本年二月内題為
月食一疏内報公同測過節氣情形據實上聞三月初
五日奉聖旨據奏月食冬至春分等項新舊法種種不
合若復承訛襲舛何以治歷授時著便會同監局等官
虚公推測大加釐正不許仍前彼此爭執致悞協時正
日之典這本即著禮部從長一併確議具奏不得瞻延
欽此欽遵隨該禮部侍郎王錫衮蔣德璟員外黃景明
主事黃家瑞遵旨公同監局諸臣親測過本年三月月
食今八月十七日復委司務范方公測秋分是一歲日
月交食並四正定氣俱以公測而各法疎密禮臣業已
目擊親驗矣所是所非理宜據實入告大加釐正庶不
悞協時正日之典若復承訛襲舛瞻延不決何以治歷
授時不幾有負我皇上敬慎欽若之德意乎伏乞皇上
勅令禮臣於此番交食公測後將從前測過交食節氣
各法疎密臚列上聞用疎用密以聽聖裁庶千秋大典
永定於一朝矣緣係日月交食事理未敢擅便謹題請
旨
計開
崇禎十四年九月十四日丁亥夜望月食分秒時刻并
起復方位
月食六分九十六秒
初虧丑初二刻弱東南
食甚寅初初刻強正南
復圓寅正二刻強西南
計食限内凡一十二刻強
食甚月離黃道降婁宫二十五度三十五分為奎宿八
度一十一分
食甚月離赤道降婁宫二十四度六分為婁宿初度三
十八分
食甚月離緯度距黃道北六十三分
各省直食甚時刻
南京應天府福建福州府寅初初刻強
山東濟南府寅初初刻半
山西太原府丑正二刻半
湖廣武昌府河南開封府丑正三刻強
陜西西安府廣西桂林府丑正二刻強
浙江杭州府寅初一刻弱
江西南昌府丑正三刻強
廣東廣州府丑正三刻弱
四川成都府丑正一刻弱
貴州貴陽府丑正一刻半
雲南雲南府丑初四刻弱
崇禎十四年十月初一日癸夘朔日食分秒時刻并起
復方位
日食八分五十五秒
初虧未初初刻強正西
食甚未正一刻半
復圓申初三刻弱正東
計食限内凡一十刻半
食甚日躔黃道大火宫一十一度六分為氐宿一度一
分
食甚日躔赤道大火宫八度三十三分為氐宿初度八
十八分
各省直食甚分秒時刻
南京應天府九分八十一秒未正三刻弱
河南開封府九分一十八秒未正一刻弱
福建福州府八分八十六秒未正三刻弱
山東濟南府九分三十秒未正一刻半
山西太原府八分二十三秒未初三刻強
湖廣武昌府九分五十秒未正一刻弱
陜西西安府八分九十一秒未初二刻半
廣東廣州府八分六十六秒未正初刻半
廣西桂林府九分三十秒未初三刻強
浙江杭州府九分八十一秒未正二刻弱
江西南昌府九分未正二刻弱
四川成都府九分六十六秒未初一刻強
貴州貴陽府八分八十六秒未初二刻
雲南雲南府八分六十六秒午正四刻弱
崇禎十四年八月二十日具題二十三日奉聖旨禮部
察議具奏
督修歷法加光禄寺卿仍支正三品俸臣李天經謹題
為日食事該臣於本月十六日恭報十四日同禮臣監
局諸官測得月食時刻分數奏聞於本月二十三日奉
聖旨御前新測即用新法黃赤儀器極凖刻數著禮部
覆議來行欽此欽遵臣不勝額手稱慶欽仰我皇上留
神欽若御前親測且用臣所進新法之黃赤儀測定極
準時刻即古先帝王堯舜之命羲和察璇璣敬授民時
者無過於是誠度越百王而&KR1509;隻千古矣聖旨所謂極
凖時刻誠為極凖而非外庭測驗敢望其萬一惟有靜
聽部議以憑聖斷施行但數日内即遇十月之朔復有
日食則臣新法之黃赤儀當必再塵御覽矣臣憶進黃
赤儀之次日臣局遠臣湯若望併官生人等偕内靈臺
諸臣俱進大内以羅經小器不足得天上之真子午而
别懸掛渾儀定方銅儀等器細加測定方合子午真度
用以測時方凖若經稍有動移必仍如法審度而後可
否則毫釐或差刻數難定矣今距日食止有數日乞勅
内臺諸臣傳遠臣湯若望等仍擕原器將黃赤儀併地
平日晷等再一審定安妥臨期兼用新法望遠鏡以窺
太陽虧甚復圓分秒當復有一極凖時刻以仰副皇上
睿覽矣臣無任惶悚待命之至崇禎十四年九月二十
五日具題二十七日奉聖旨是著即𫝊在事諸臣仍擕
原器如法安妥以候測驗該衙門知道
吏部題為懇乞遵旨速覆以便責成以光大典事文選
清吏司案呈崇禎十四年二月十五日奉本部送准督
修歷法光禄寺卿李天經呈前事内開竊炤治歷明時
乃國家之首務從古迄今不但重其事亦且兼重其人
其往代成例不暇枚舉即如我朝之元統與李德芳爭
言歲實消長而元綂遂以博士擢陞監正近如修茸效
勞之左允和因數月之工亦以博士而陞通政司經歷
本局官生推測十載成績昭然遞年列名御覽七政經
緯書冊業經禮部比炤欽天監五官正品級對品改加
外銜題請紀錄隨奉有准炤例加銜之旨昨該本寺題
催復奉有該部議覆之旨目今奉旨測驗伏乞察准炤
列加銜之旨改加五官正對品外衙門職級速賜題覆
庶聖澤不致久懸而大典亦得藉衆手告成等因到部
奉堂批司察原疏速覆奉此案察崇禎十三年六月十
二日奉本部送吏科抄出禮科外抄督修歷法加光禄
寺卿仍支正三品俸加俸一級李天經題為遵旨續進
坤輿格致以裕國儲事内開臣報國有心點金無術因
於旁通十事内採擇西庠坤輿格致一端成書三卷於
去歲七月内恭塵御覽隨奉聖旨這坤輿格致書留覽
餘書著纂輯續進該部知道欽此欽遵竊思今天下之
言開採者比比而卒無一效者其法未詳也盖開採不
惟察尋地脈有法試驗有法採取有法即煎煉爐冶其
事較難其法較密前所進書雖備他法而煎煉爐冶之
法書尚未成既奉明旨纂輯續進微臣曷敢少緩因即
督同遠臣湯若望及在局辦事等官次第纂輯務求詳
明晝夜圖維今月始獲卒業為書四卷裝潢成帙敬塵
御覽倘蒙鑒察勅發開採之臣果能一一按圖求式依
文會理盡行其法必可大裕國儲所有遠臣湯若望於
此格致等書譯授局官既費精心覓工圖繪亦捐資斧
盖感沐聖恩瀝誠報效此亦其一也伏祈聖明採納施
行再按臣局供事官生楊之華等向因遞年推算交食
七政著勞題奉明旨下部業經禮部於去年三月内將
楊之華等六員名比炤欽天監五官正品級對品級改
加外銜覆請紀錄隨奉有楊之華等俟學習完日果係
術精勞著准炤例加銜之旨嗣於去年五月内部監公
同試驗脗合不差題明在案學習亦於八月内部疏報
竣且供事十載積有成勞繕製書器列名御前正與術
精勞著之明旨相符懇乞聖明將楊之華等勅下吏部
遵奉炤例加銜之旨察禮部原題俯賜加銜庶明旨不
致久虚而諸臣之勞績亦加勸勉矣念係臣局繕書製
器人員翹首望恩已逾一載故於進書而併及之等因
崇禎十三年六月初二日具題初六日奉聖旨這續進
坤輿格致書留覽餘著該部議覆欽此欽遵抄出到部
送司又准督修歷法加光禄寺卿李天經手本為移送
職名以憑題覆事内開如原疏開載則有光禄寺錄事
楊之華黃宏憲鴻臚寺署丞祝懋元朱國壽博士朱光
大儒士宋發李昌本七員名内楊之華朱國壽俱已物
故應聽除名希將各官儒對品即改加各衙門職級仍
管歷法事務速為題覆施行等因到司案呈到部看得
典莫大於治歷法莫妙於推算在局官儒術精勞著優
加職銜或亦朝廷鼔舞小吏之微權也該寺疏稱歷局
供事光禄寺錄事黃宏憲鴻臚寺署丞祝懋元博士朱
大儒士宋發李昌本以錄事等官而辦五官正等官事
且遞年推算交食七政著勞業經禮部題准加銜則炤
五官品級改加外銜正與往例相符所請似當允從者
及察禮部題准首次敘黃宏憲等炤欽天監五官正等
官職級對品改加外銜察五官正係正六品但各官原
加職銜與供事年月懸殊今加品級應分差等合無將
首敘黃宏憲祝懋元量改加光禄寺大官署署正職銜
次敘朱光大量改加通政使司經歷職銜宋發李昌本
應加欽天監博士職銜俱仍管歷法事既經禮部光禄
寺卿具題該司察呈前來相應覆請恭候命下臣部行
令遵奉各供事施行緣係懇乞遵旨速覆以便責成以
光大典及奉明旨事理未敢擅便謹題請旨崇禎十四
年十一月初八日具題本月十六日奉聖旨是
禮部題為謹遵屢旨查議具覆恭請聖裁事祠祭清吏
司案呈案察崇禎十三年九月内該本部題為遵旨考
正歷法據實恭報一疏業奉聖旨歷法原期畫一何至
今尚無成議這所奏置閏舊法不差大陽躔度舊法於
春秋二分各差二日及冬至所推同日時刻互異通著
監局諸臣恪遵明旨各虚心再加考正併律吕候氣依
法測驗具奏欽此隨經行文監局欽遵外節准禮科抄
出督修歷法加光禄寺卿李天經題為恭進辛巳年七
政經緯新歷仰懇聖明欽定以成一代良法事等因崇
禎十四年正月初二日奉聖旨這所進十四年經緯新
歷知道了李天經還著細心測驗不得速求結局本内
交食節氣等項用新神煞月令諸欵用舊務期折衷畫
一以歸至當即着禮部詳確看議來說欽此又該李天
經奏為恭繹責成之明旨敬陳部監之情形懇乞聖眀
申飭以便折衷併及微臣職業以圖報稱事内稱勅令
與臣細心攷究以便折衷等因十四年正月十二日奉
聖旨該部看議具奏欽此又該李天經題為月食事内
稱伏察去歲十一月初九日冬至舊推在辰新推在午
該臣至期公同禮臣黃家瑞遠臣湯若望及監局官生
各用本法測騐舊法用圭表測得本日午景長一丈六
尺七寸五分依舊法詳攷本日午景長一丈五尺九寸
餘今推測悉乖又安問其辰刻之不差乎新法用象限
儀測得午正日高二十六度三十三分因京師北極高
三十九度五十五分則赤道高五十度五分冬至日距
赤道南二十三度三十二分減於赤道高應得本日午
正高二十六度三十三分若在辰刻則午正應不止於
三十三分是推在午初二刻者悉合也又十四年二月
春分舊推十二新推初十至期仍前公同局監測得初
十日午正日高果五十度五分准交赤道實為天正春
分當日部臣黃家瑞面詢監臣俱稱果是初十春分測
算既合法自宜更新夫一天豈有兩春分之理臣思敬
授民時關係匪輕節氣一差閏餘乖次則耕耘種植俱
失其時倘不大加釐正則舛訛將何極也等因十四年
三月初六日奉聖旨據奏月食冬至春分等項新舊法
種種不合若復承訛襲舛何以治歷授時著便會同監
局等官虚心推測大加釐正不許仍前彼此爭執致誤
協時正日之典這本即著禮部從長一併確議具奏不
得瞻延欽此又該欽天監監正張守登等題為仰遵明
旨據實回奏節氣恭候聖鍳事内據歷科夏官正等官
左允化等呈稱職等不敢不虚心攷正謹按郭守敬之
法所推太陽行度春分亦開在本年二月初十日正值
晝夜平分之日職等公隨禮部提督黃家瑞并在局官
生測得赤道平分亦與新法相同歷法所註可攷也惟
於十二日為春分者按大綂立法冬至日行盈積八十
八日有竒當春分前三日交在赤道實行一象限而適
平夏至日行縮積九十三日有竒當秋分後三日交在
赤道實行一象限而復平正氣盈朔虚積餘生閏之法
所以與新法不同若以太陽十五度為一氣則無積餘
之數無積餘憑何生閏新法所謂庚辰歲閏四月正坐
此也臣等再四虚心攷正不敢偏執猶不敢不求至當
以仰副聖明欽若至意等因十四年五月十五日奉聖
旨禮部覈議具奏欽此又該李天經題本年三月十六
日辛夘夜望月食依新法推算月食八分二十一秒月
未出已食一分七十一秒月已出現食六分五十秒初
虧酉正一刻強食甚戌初三刻半復圓亥初二刻強該
臣於十六日會同禮臣王錫衮蔣德璟黃景明黃家瑞
遠臣湯若望監正張守登監副賈良棟率領監局官生
劉有慶等赴觀象臺測候但察新法所推本日日入在
酉正三刻初虧在酉正一刻故月出地平已見虧食當
用黃赤經緯簡儀等器測得酉正四刻餘果見食四分
有竒月已高四度矣仍用本儀候至戌初三刻餘見食
八分有竒候至亥初二刻覘見復圓時刻分秒及帶食
諸數一一悉與新法相符此禮臣臺官之所目擊親驗
者舊法時差四刻食少二分且門尚未閤業已虧食則
所推一更一點者更大差謬倘不遵旨大加釐正其舛
錯將何極耶等因十四年五月十六日奉聖旨禮部覆
議具奏欽此又該李天經題為日月交食事内稱隨該
禮部遵旨公同監局諸臣親測過本年三月月食今八
月十七日復委司務范方公測秋分是一歲日月交食
並四正定氣俱以公測而各法疎密禮臣業已目擊親
驗矣所是所非理宜據實入告大加釐正庶不悞協時
正日之典若復承訛襲舛瞻延不決何以治歷授時不
幾有負我皇上敬授欽若之德意乎伏乞聖眀勅令禮
臣於此番交食公測後將從前測過交食節氣各法疎
密臚列上聞用疎用密以聽聖裁等因十四年八月二
十三日奉聖旨禮部察議具奏欽此又該李天經題報
九月十四日丁亥夜望月食分秒時刻該臣於本日會
同禮部主事李含乙遠臣湯若望署欽天監事左監副
賈良棟右監副周胤率領監局官生劉有慶等齊赴觀
象臺測候用簡儀測至丒初二刻果見東南上初虧臺
官隨測隨報禮臣登記在案又測至寅初初刻強見食
有七分弱候至寅正二刻餘覘見復圓隨用立運儀測
見月體高有二十四度餘此番虧食時刻分秒與新法
推算一一脗合若大綂所推每先天二刻而回回則後
天不啻五六刻矣是夜天宇清徹人役嚴肅臺官調器
部臣秉筆所測歷歷分明有如斯者是可以審疎密而
定歷法矣等因十四年九月二十三日奉聖旨御前親
測即用新法黃赤儀器極凖刻數著禮部覆議來行欽
此又該李天經題十月初一日癸夘朔日食臣於本日
會同禮臣李含乙監副賈良棟周胤并監局官生劉有
慶朱光大等測得是日隂雲蔽天日體於薄雲中時見
日晷等器難以取影帷臺上簡儀可以線對日體針指
時刻為可定焉候至未初二刻日於雲薄處果見初虧
不待初三矣於未正二刻已見退動則食甚在未正可
知食約八分有餘又去申初遠矣及至申初二刻五十
分已見復圓正所謂三刻弱於新法又合矣本日遠臣
蒙禮部𫝊赴本部同測即同本局官生祝懋元等監官
賈良琦等測至未初二刻時仰見初虧即報救護又用
懸掛渾儀於未正一刻半測看日食八分有餘又用原
儀遠鏡測看復圓乃申初三刻也此時凡在禮部救護
朝臣所共見者若皇上於大内親測用黃赤儀之影圈
以上對日體其所測時刻必有更凖於外庭者想在睿
鍳中矣等因十四年十月初八日奉聖旨御前測驗這
次日食時刻分秒西法近密禮部知道欽此又該李天
經奏為交食屢測可驗明旨久稽未覆等因同日奉聖
旨新法已有旨了著作速覆議來行該部知道欽此欽
遵各抄到部送司卷查崇禎十二年十二月内該誥勅
房辦事大理寺右寺正王應遴奏為欣逢頒歷之恩洊
加驚媿修歷之局未了直陳欽天監未遵制旨阻撓歷
事緣由懇乞聖明乾斷容造新法歷樣仰候鑒裁立完
歷局事并歴議八欵定氣候正日躔覈太陽酌朔
朢規年辰刪月令削冗尾附交食等因奉聖旨本
内事情該部查議具奏欽此欽遵在案相應察議具覆
案呈到部看得古今治歷之家多矣其最精者漢雒下
閎太初歷以鍾律唐一行大衍歷以耆策元郭守敬授
時歷以晷景皆稱推驗之精而晷景為近然用之既久
皆不能無差蓋天與日月星辰其體皆動而其最不可
測者嘗在於秒忽之間推移盈縮聖智不能盡窮故雖
以時分刻刻分秒非不致細而差之半秒積以歲月則
躔離朓朒皆不合原算此治歷之所以難言也我皇上
因監法小差特置西法一局令舊閣臣徐光啟領其事
隨允寺臣李天經遠臣湯若望等與欽天監張守登諸
臣覿面講求逐年推較十餘年來如日月交食五星伏
見之類臣等歷經會同觀測又恭遇御前亦用黃赤儀
器親自臨驗奉有西法近密之旨則新法視監為善固
昭然不待辯者守敬成歷時嘗言天體難測須每歲測
驗修改庶幾可使如三代日官世專其職高皇帝精於
觀天雖用守敬歷而特令劉基召集天下律歷名家者
赴京詳議復自置觀星盤天文分野諸書且革回回監而
别為一科蓋其慎也當時博士元綂成化中邱濬正德中
鄭善夫嘉靖中華湘萬歷中邢雲鷺諸臣皆以差訛疏請
更正今得西歷與之較驗而舊歷之不能不差則守敬固
已自言之矣臣部尚書林欲楫向與臣等詳察經緯新歷
誠如所言交食節氣用新神煞月令諸欵用舊未為不可
而再四商確有不得不鄭重者舊法用日度計日定率西法用
天度因天立差舊法用黃道距度西法用黃道緯度雖微有
不同然其黃赤儀與守敬簡儀仰儀候極景符玲瓏立運等
儀亦皆相似特守敬而後其徒沿習不察耳自古歷法輒數十
年一改遠不具論如漢凡三改歷唐七改歷宋則十八改歷本
朝自洪武至今沿守敬歷行之殆三百餘年矣小差者惟
日月交食時同刻異無大懸絶至置閏之差起於春秋分
所差二日而西歷定分之日即舊歷所注晝夜各五十刻
之日也在今日西法較密在異日亦未能保其不差則
一番更改良不易言據天經原疏曾請將在局生儒盡
收之欽天監以便隨時測驗將新法暫附大綂以便公
同攷証欽奉前旨亦令監官張守登等于交食經緯晦
朔弦望年遠有差誤者旁求參攷又以新法推測屢近
著照回回科例收監學習實為得之似宜請旨敕下另
立新法一科令之專門𫝊習遇交食節氣經緯同異據
法直陳以俟測驗大定而後徐商更改庶有當乎其寺
臣李天經及遠臣湯若望中書王應遴新局官生光禄
寺署正黃宏憲等累年所進歷書一百四十餘卷日晷
星晷星球星屏窺筒諸器多歷學所未發專門勞績積
有歲年似宜量加叙錄而該監官生學習則有會典按
月按季課試嚴行賞罰之例所當重加申飭者也乃臣
等區區之愚猶有進焉歷為敬天授民設也敬天者順
時布令觀變警心其所重莫如刑賞授民者東作西成
南訛朔易其所重莫如桑農故堯舜之歷以釐工庶績
為欽天而成周之歷以無逸豳風為月令非徒如保章
挈壺之流斤斤於時刻分秒之末而已凡歷數始於河
圖五十有五以十乘之為五百五十以五乘之為二百
七十有五自洪武元年戊申距今壬午二百七十五年
實為河圖中候宜修明禮樂先德後刑勸民農桑敦崇
仁厚以昌扶國脈肇萬年有道之長其斯為治歷之本
務乎漢儒言明王謹于尊天慎于養人故立羲和之官
以節授民事奉順隂陽則日月光明風雨時節灾害不
生我皇上敬天勤民同符二帝知自有敬授精義非臣
等迂陋所能測識萬一也伏乞聖明裁察施行所有原
奉御前發下七政經緯新歷一套相應進繳崇禎十四
年十二月具題十五年十二月奉聖旨另立新法一科
專門教習嚴加申飭俟測驗大定徐商更改亦是一議
李天經等着量加敘錄本内遵天養民為治歷本務知
道了該衙門知道
督修歷法光禄寺卿支正三品俸臣李天經謹題為恭
進壬午年七政經緯新歷事該臣督同在局諸臣依新
法推算得崇禎十五年壬午歲七政經緯新歷各一冊
裝潢成帙進呈御覽臣謹按本局所推新法諸歷悉依
天度起算其節氣交宫與夫伏見行度等項皆在天真
正之實行度也所有置閏之法首論合朔後先次論月
無中氣除十三年臣局依天度所推本年四月有閏已
蒙聖明洞鑒新法合天衆心允服矣茲臣恭進十五年
新歷而十月與十二月中氣適交次月合朔時刻之前
所以兩月間雖無中氣而又不該有閏蓋新法置閏專
以合朔為主若中氣適在合朔時刻前者是中氣尚屬
前月之晦則無閏若在合朔日時後者則前月當有閏
而無疑也今臣等預察得崇禎十六年正月後有閏因
正月後止有驚蟄一節而春分中氣在次月合朔之後
是十六年當閏正月而無疑矣臣惟一代之興必有一
代之歷臣自奉命修改數載已來諸曜皆蒙聖明内庭
親測新法脗合似難枚舉即如本年日月兩食該臣具
有交食屢測可驗一疏奉有新法已有旨了著作速覆
議來行之旨又為日食事隨奉有御前測驗這次日食
時刻分秒西法近密之旨至於舊歲十三年恭進新歷
一疏更奉有本内交食節氣等項用新神煞月令諸欵
用舊務求折衷畫一以歸至當之旨矣伏察從來督令
禮部看議畫一及准該監旁求更正明命炳若日星想
該部自能一一欽遵以副我皇上欽若敬授之德意臣
等猶冀我皇上詳察而乾斷焉緣係(云云)事理未敢擅
便謹題請旨
計開
七政新歷一冊
經緯新歷一冊
崇禎十四年十二月二十八日具題十五年正月初八
日奉聖旨禮部知道
督修歷法加光禄寺卿仍支正三品俸臣李天經謹題
為恭進癸未年七政經緯新歷再懇敕部速覆原疏以
弘大典事該臣督同在局諸臣依新法推算得崇禎十
六年癸未歲七政經緯新歷各一冊裝潢成帙進呈御
覽臣謹按本局所推新法諸歷悉依天度起算其節氣
交宫與夫伏見行度皆在天真正實行之度也歷蒙聖
明洞鑒内庭親測屢驗新法合天衆心允服矣其新法
置閏來歷前疏已悉不敢贅陳所有禮部于前歲題為
謹遵屢旨等事一疏專門傳習嚴加申飭之旨併臣條
議一疏俱奉旨下部已久尚未題覆伏祈敕部速覆俾
各官生得以專意在局𫝊習共推新法以勷鉅典以鼔
舞在局官生任事之心焉臣復察大綂所推金星於本
月十七日在虚八度夕伏不見新法則推至月二十五
日始伏二十八日始與太陽合伏臣坐守廣寧門時同
諸臣于十七以後見日落時金星明明在上去地平甚
高可謂伏否時科臣光時亨素留心象緯者亦同訝金
星之未伏而許新法之密合也敢存此一段以為測驗
大定之一據云敬因進呈而併及之臣不勝惶悚待命
之至
計開
七政新歷一冊
經緯新歷一冊
崇禎十五年十二月二十五日具題十六年二月二十二日
奉聖旨這進歷准留覽原疏著與速覆其金星合伏日
期察該監官何故推測互異著更用心講習務求至當
該部知道
督修歷法加光禄寺卿仍支正三品俸臣李天經謹題
為日食事該臣於正月十三日具本題知本年二月初
一日乙丑朔日食分秒時刻依本局新法推步日食五
分三十秒初虧辰初四刻弱食甚已初初刻強復圓已
正初刻半弱并具圖像及各省直食甚分秒時刻不同
諸數俱已逐一開坐進呈御覽矣臣因坐守廣寧門預
先移會修政歷法遠臣湯若望暨本局供事等官黃宏
憲等至日前赴觀象臺公同測驗本月初一日據本局
供事加光禄寺署正黃宏憲等回呈到臣開稱是日隨
遠臣湯若望公同禮部主客司員外劉大鞏欽天監監
副周胤及該監歷科天文科五官靈臺保章監候博士
等官與本局供事加通政司經歷朱光大等在臺用本
簡儀并所携新法赤道日晷測至辰初四刻弱用遠鏡
映照果見初虧測至已初初刻強果見食甚五分二十
餘秒測至已正初刻半弱瞻見復圓其日食分秒時刻
并起復方位皆與本局新法所推密合此係公同瞻測
較驗無異等因偹呈前來即臣同坐門科臣光時亨臺
臣鄭楚勛戚臣李國柱等等官亦用遠鏡及新法儀器
映照測驗一一悉與新法脗合據實具題再祈皇上勅
令禮部速覆另立新法科一疏庶便專門傳習更正無
稽而盛世之大典亦得刻期告襄至於先後治歷諸臣
前蒙俞旨量加叙錄日久未覆更乞勅部一并題覆庶
聖恩不致有虚矣敬因題覆日食而請及之緣係日食
事理未敢擅便謹題請旨崇禎十六年二月初二日具
題六月二十九日奉聖旨這日食分數時刻各有異同
御前親測西法多合還與該監細加攷正以求畫一前
有旨立新法科量與敘錄何未見覆行著禮部即行議
奏
又揭帖日食圖進覽事奉聖旨宫中親測
光禄寺卿管歷局事李天經謹題為月食事照得本年
八月十五日丙子夜望月食其食限分秒并起復方位
例應先期上聞除大綂回回二歷已經欽天監具題外
所有歷局依新法推步諸數逐一開坐并具圖像進呈
御覽臨期惟聽該衙門炤前自行觀候奏聞緣係月食
事理未敢擅便謹具題知
計開
崇禎十六年八月十五日丙子夜望月食分秒時刻并
起復方位
月食五分一十秒
初虧丑初一刻強東北
食甚丑初二刻半強正北
復圓寅初四刻弱西北
計食限内凡一十一刻弱
食甚月離黃道降婁宫四度三十分為壁宿初度七分
食甚月離赤道降婁宫三度六十六分壁宿四度八十
八分
食甚月離緯度距黃道南七十六分
各省直食甚時刻
南京應天府福建福州府丑正三刻弱
山東濟南府丑正三刻弱
山西太原府丑正二刻弱
湖廣武昌府河南開封府丑正一刻半
陜西西安府廣西桂林府丑正初刻強
浙江杭州府丑正三刻強
江西南昌府丑正二刻弱
廣東廣州府丑正一刻強
四川成都府丑初三刻
貴州貴陽府丑初四刻弱
雲南雲南府丑初二刻弱
崇禎十六年七月二十六日具題
光禄寺卿管歷局事臣李天經謹題為測驗月食事該
歷局新法推步得本月十五日丙子夜望月食五分一
十秒初虧丑初一刻強食甚丑正二刻半強復圓寅初
四刻弱臣已於七月二十六日將諸數逐一開坐繪圖
具題是夜督同遠臣湯若望及本局供事官黃宏憲朱
光大王觀曉宋發朱光顯朱廷樞生儒掌乘宋可成李
祖白焦應旭前赴觀象臺公同禮部尚書林欲楫祠祭
司主事湯有慶及該監堂屬官生賈良棟等用本臺簡
儀測至丑初一刻強已見月體東北初虧甚確嗣後隂
雲漸布而月體雖為忽掩忽現然食分隠約可窺伹於
食甚之際又因隂雲密厚而難於凖測也候至寅初四
刻之内雲忽開朗月體已見復圓且新法所推土星於
食甚時在璧宿初度有竒觀之約與月體同度因察大
統舊法所推土星則在璧宿七度其與初度相去甚遠
在聖明御前親測自有洞鑒臣等欽遵臨期詳加測驗
具奏之旨理合據實奏聞緣係測驗月食事理臣等未
敢擅便謹題請旨崇禎十六年八月十七日具題
禮部題為遵旨具覆事祠祭清吏司案呈奉本部送禮
科抄出督修歷法加光禄寺卿李天經題為日食事内
稱本年二月初一日乙丑朔日食奏報所食時刻分秒
并請覆叙錄在局效勞官生緣繇崇禎十六年六月二
十九日奉聖旨這日食分數時刻各有異同御前親測
西法多合還與該監細加攷正以求畫一前有旨立新
法科量與叙錄何未見覆行著禮部即行議奏欽此欽
遵抄出到部送司除日食分數時刻異同之故應聽歷
局與該監細加考正以求畫一其立新法一科業於本
年五月初五日已經本部條議具覆奉旨遵行在案察
崇禎十四年十二月該本部題為謹遵屢旨察議具覆
等事欽奉聖旨李天經等著量加敘錄欽遵在案又准
李天經呈稱本寺自慙佔畢謬任董修數載艱辛雖有
微績則叙錄何敢仰徼本局累年所進歷書一百四十
餘卷日晷星晷星球星屏窺筩諸器多歷學所未發專
門勞績積有歲年似應量加叙錄悉奉俞旨在案如修
歷遠臣湯若望等譔書製器剏法超倫惟是殫精推測
心血為枯不意鄧玉函羅雅谷二遠臣遂爾溘先朝露
前功難冺理合請予祭葬湯若望首先剏法勞勩年深
則酬庸之典似宜破格優賚所有遠臣焚修處所懇請
勅建重修扁額字樣以便朝夕焚修祝延聖壽仍懇補
加光禄寺酒飯卓面半張以資朝夕此亦酧前勞而鼔
後效之一議也所有本局供事中書王應遴加光禄寺
大官署正黃宏憲加通政司經歷朱光大博士朱廷樞
王觀曉周士昌宋發朱光顯勞績久著五官正劉有慶
賈良琦勞深績著所當一體加銜優叙等因通察案呈
到部看得督修歷法光禄寺卿李天經創一代之新法
正千古之𫝊訛步算既有成勞推測尤多應驗心血為
枯功績難冺相應加秩優陞合聽吏部議叙如遠臣湯
若望鄧玉函羅雅谷等剏法製器勞勩獨先似應優叙
湯若望焚修處所應如歷臣所議勅賜重修扁額再加
光禄寺酒飯卓面半張以資朝夕然鄧玉函羅雅谷既
已物故相應優䘏其加銜大理寺右寺正王應遴率領
講求積有歲年新舊異同尤多參訂欽天監秋官正劉
有慶中官正賈良琦諳習新法歷局供事光禄寺署正
黃宏憲上林苑監右監丞陳亮采經歷朱光大博士朱
廷樞王觀曉周士昌宋發朱光顯供事年深勤勞頗著
各以原官量加一級以鼔後效及察欽天監監正戈承
科監副賈良棟周胤等率領官生人等在局學習新法
俟有成效綂容臣部另行議叙者也相應題請綂候聖
裁勑下臣部遵奉施行崇禎十六年十月二十七日具
題十一月初九日奉聖旨李天經著吏部議叙湯若望
准加給酒飯卓半張鄧玉函等優䘏王應遴等依議本
内扁額是何字面竟未說明不必行若望仍另行議叙
崇禎十六年十二月初二日内閣𫝊奉上諭遠臣湯若
望還與他扁額著禮部擬字來看欽此𫝊奉到部隨蒙
禮部擬字樣二副一曰旌忠一曰崇義等因于崇禎十
六年十二月十一日具題崇禎十七年正月初四日奉
聖旨着賜名旌忠以示朝廷柔遠優勞至意
光禄寺卿仍管歷局事臣李天經謹題為恭進甲申年
七政經緯新歷事臣謹按本局所推新法諸歷悉依天
度起算其節氣交宫與夫伏見行度等項亦皆在天真
正實行度分今督同在局官儒推算已完恭塵御覽伏
乞睿鑒施行竊炤歷局供事官儒效力已久茲僅聊聊
數員崇禎十五年間禮部鑒其辛勤于謹遵屢旨察議
具覆疏内開稱十餘來如日月交食五星伏見之類臣
等歷經會同觀測又恭遇御前亦用黃赤儀器親自臨
驗奉有西法近密之旨則新法視該監為善固昭然不
待辨者等因具題奉有俞旨第察本年八月中禮部具
題立科事宜又奉有本内朔望日月食如新法得再密
合著即改為大綂歷法通行天下之旨臣等仰承聖眀
欽若至意未敢凟陳原係(云云)事理未敢擅便謹題請
旨
計開
七政新歷一冊
經緯新歷一册
崇禎十七年正月初二日具題日奉聖旨新歷二
冊著留覽李天經督修著勞知道了其供事官生著與
量叙該部知道
新法算書卷八
