清河書畫舫卷七上
明張丑撰
宋
范仲淹
伯夷頌道服贊
(附書劉敝南華秋水篇飛朱文公自武夷九曲詩岳詩草帖)
文正范公小楷伯夷頌黃素真蹟上上詳其結搆蓋
清勁品也左方宋元人題識甚多世謂首陽之節韓
子之文與文正之書同為三絶范氏子孫嘗模以刻
石真筆今存義莊
范文正公伯夷頌跋范文正公書伯夷頌極得前人
筆意蓋正書易為俗而小楷難于清勁有精神如斯人
不必以書立名于來世也然翰墨乃工如此蓋喜多能
雖大賢不免焉黃庭堅題(山谷題跋)
范文正伯夷頌題跋一卷詳載鐵網珊瑚中詞多不
錄惟涪翁數語頗盡書法膏肓摘附于右按文正
書法入妙故涪翁極推轂之或謂公書以人重非所
以語于知音又文正公楷書道服贊為同年許希
道書記作有文同以下題跋亦見之義莊文徵仲為
摹刻停雲館帖中
劉原父墨蹟南華秋水篇(原文不錄謂起秋水時至迄是反其真)每
讀南華至秋水篇輒三復不能已因得聖從所遺蜀烏
絲欄自書之至䕫憐蚿以下不錄聊取所賞適云嘉祐
庚子秋七月廿九日劉敞邍父題齋中之寳可翫也
(闕欵)劉原父嘉祐間得聖從所遺蜀烏絲欄書南華秋
水不忘賞適尤為歐陽公之所寳玩頃嘗見之不能釋
手今得此卷而保其觀淳熙九年六月既朢書于東府
南窗金華王淮季海此魯公坐政事堂遇大有為之
君有以折衝萬里之外而重中原之文獻其從容整暇
蓋如此奕惇得從其諸孫玉成父游一日見此亟請而
書之熟視其鸞臺鳳閣之章三歎而作曰前之不忍聞
後之不忍見而顧瞻疇昔又如此玉成父詎可不寳之
邪後學潘奕惇生於嘉定之癸未後五十八年辛巳拜
手以書期風雨之漂搖而此卷之勿失云修褉日
秋水一篇書不竟都堂三印篆如新中原江左風流事
回首人陳跡未陳潘桂題壬午九月朢後一日不
識劉公字今方覩一斑筆兼歐蔡體品在上中閒後
學徐木潤敬題壬午孟冬嘉祐去晩唐未遠一時名
公書猶有唐人風致邍父舜欽輩是也至東坡山谷始
大變東坡尚有會稽北海體制至于涪翁全無古人意
蓋世降風移使然響榻之法今無能者撫卷慨然元貞
二年中秋後五日鮮于樞拜觀因信筆記原父侍讀
高才論議博物洽聞固為一代偉人然未嘗以書名世
而丞相獲以為寳手自題品識以三省印章想其賞愛
之篤亦如原父之好莊文有會于心非他人所能喻也
雖然以原父之賢其字畫見重于世自丞相至今百六
十餘年猶為王氏所蓄真舊物也來者尚謹藏之至正
二年壬午五月四日中山李桓晉仲書莊生秋水雄
無敵原父真書韻有餘丞相魯公題印在後人奚啻寳
璠璵薊丘李衎昔予觀歐陽公集古錄知其所記
古器物形製量數篆刻字畫必經劉原父侍讀反覆參
論而後定原父之學不可及矣而其翰墨世少見之今
觀鄉相魯公家所藏原父手書莊子秋水篇大約字盈
千餘筆墨鮮潤楷法豐美出入蔡薛閒而無窘束信一
時書苑之珍哉柳貫題把玩劉公一紙書遠從嘉祐
迄淳熙魯公手澤都堂印百世子孫文在兹古遂趙
暎題右劉侍讀所書莊子秋水篇丞相魯國王公家
藏故物也公之題識當淳熙九年于是居相位已幾一
年矣故題云觀于東府而并用三省印及冀國公章于
其後按公七年以樞密使始封信國八年拜右丞相復
封福國九年進位左揆因改封冀國至十三年遂䟽封
于魯其封冀在九年之九月而題識乃其年之六月則
冀國印章蓋題識之後續所用也此卷今為公四世從
孫沿山縣尹雲翁所藏翁之子閶俾禕書其故如此若
劉公書法之妙諸公論辯已悉兹不贅述至正十二年
十二月既朢宗人禕謹記宋人書法近古蘇黃諸大
家外如劉原父雖不以書自名而意格亦自得其梗概
矣後人鋪置點畫如布棋算雖窮歲極力安能有所得
哉連日閱晉帖撫此又不覺其三嘆也成化丁未夏
六月廿七日長沙李東陽識此卷金華王相國家故
物其印章題識先後賴文忠公一辨正之今為盱眙陳
少卿明之寳藏可謂得所歸矣弘治癸亥冬十一月
七日後學吳郡徐霖題劉原父立馬揮九制其敏極
矣而從容賞適之筆端雅凝重乃復如是前輩風度固
未易論也豈獨書哉無錫邵寳題盱眙陳明之官
至尚書收藏書畫甚富每有李長沙題跋吾家江貫道
江山圖李唐桃源圖皆陳氏物也此卷最矣董其昌題
隆慶戊辰八月三日文彭觀欈李項篤壽藏本
兒時喜讀莊生秋水篇頗怪䕫憐蚿以下似屬蛇足今
觀仲邍所書可謂先得我心矣若其楷法清勁昔人論
之已詳余復何言哉伯幾深嘆響搨之無人惜其流𫝊
未廣前人服善蓋如此鹿城張丑志(真蹟)
趙松雪書評右宋人十二家書皆表表著見者嘗試
評之李西臺書去唐未遠猶有唐人餘風歐陽公書居
然見文章之氣蔡端明書如周南后妃容德兼備蘇子
美書如古之任俠氣直無前東坡書如老熊當道百獸
畏服黃門書視伯氏不無小媿邪秦少游書如水邊游
女顧影自媚薛道祖書如王謝家子弟有風流之習黃
長睿書如山澤之癯骨體清徹李博士書如五陵貴游
非不秀整政自不免于俗黃太史書如高人勝士望之
令人敬嘆米老書如游龍躍淵駿馬得御天然秀拔誠
不可攀也丙戌十一月廿一日大梁趙孟頫書(子昂别集)
朱文公自書武夷九曲詩一卷在歙人黃某處又聞
文潞公書孫武子十三篇在吳太學家石介擊蛇笏
銘并跋陳去非行書詩帖陸務觀草書詞稿長卷張
即之古柏行並在欈李項氏岳武穆手批左𫝊在徐
國公第張伯雨真書山海經行書參同契二書在高
深甫齋中又伯雨自書詩稿一册同時題跋極多載
鐵網珊瑚法書帙内未及見之
題池州翠光亭愛此倚欄杆誰同寓目閑輕隂弄晴
日秀色隠空山島樹蕭騷外征帆杳靄閒予雖江上老
心羡白雲關岳飛(真蹟)
蔡襄
茶錄謝賜御書詩表茘枝圖(附文嘉嚴氏書畫記)
蔡君謨茶錄真蹟一卷原係王敬止故物後入嚴分
宜家小楷精謹紙墨如新故文徵仲太史極稱賞之
北宋四名家書法君謨稱首此真可寳者矣(君謨手柬詩帖)
(十紙在項氏有倪瓚等跋)
文徵仲跋龍茶錄考云蔡端明書評者謂其行草第一
真書第二然宣和書譜載御府所藏獨有真書三種豈
不足于行草邪歐公云前人于小楷難工故𫝊于世者
少而難得君謨小字新出而傳者二謂集古錄序及龍茶
錄也端明亦云古之善書者必先楷法漸至行草某近
年粗知其意而力已不及觀此則其行草雖工而小楷
尤為難得當時御府所收僅有三種而茶錄在焉蓋此
書尤當時所貴嘗刻石傳世數百年來石本已不易得
况真蹟乎侍御王君敬止不知何緣得此閒以示予蓋
希代之珍也按公以慶歷四年為福建轉運進小龍茶
時年三十有四後三年為皇祐三年入修起居注選進
此錄後知福州失去藏稿懷安令樊紀購得刊行當是
至和二年再知福州時至治平元年始定正重書相距
皇祐又十餘年公年五十有三遂卒晦菴評蔡書謂歲
有蚤暮力有深淺公書至是蓋無遺法矣元人盧貴純
跋云歐公最愛公書而此書晚出惜不及見余按歐公
云集古錄序横逸飄發而茶錄勁實端嚴結體雖殊各
極其妙則此書必嘗入其品題矣且後題治平甲辰即
元年重書之歲也又按劉後村云茶錄凡見數本則當
時所書宜不止此此帖南渡後嘗為蔡修齋所藏修齋
永嘉人名範字遵甫幼學尚書之子仕終吏部侍郎嘗
官閩中與端明家通譜因得此帖不知即御府藏本或
後村所見諸本今不可考矣元人題語二十餘皆記修
齋之孫宗文授受收藏之故而不及書之本末余因䟽
其大略如右其詳則俟博雅君子(甫田集)
丑按歐陽公墓銘君謨享年五十有六以治平四年
卒徵仲跋語並誤
善為書者以真楷為難而真楷又以小字為難羲獻以
來遺跡見于今者多矣小楷惟樂毅論一篇而已今世
俗所𫝊出故高紳學士家最為真本而斷裂之餘僅存
百餘字爾此外吾家率更所書温彦博墓銘亦為絶筆
率更書世固不少而小字亦止此而已以此見前人于
小楷難工而𫝊于世者少而難得也君謨小字新出而
𫝊者二集古錄目序横逸飄發而茶錄勁實端嚴為體
雖殊而各極其妙蓋學之至者意之所到必造其精予
非知書者以接君謨之論久故亦粗識其一二焉治平
甲辰(歐陽文忠公全集)
趙定宇祭酒藏蔡忠惠公中楷謝賜御書詩表字大
如指頂結搆謹嚴後有文同米芾等跋堪與韓存良
太史家蘇文忠公元祐二年宜春帖子墨蹟作對其
題識多至十餘人悉出宋元名手也丑按續書斷
仁宗深愛君謨書蹟嘗御筆加賜君謨大字并詩以
寵異之君謨作詩表謝之自書以進即此卷也(此帖祭酒)
(没後流傳至長兄伯含處故丑得時時見之當為蔡書第一)
蔡君謨云古之善書者必先楷法漸而至于行草亦不
離乎楷正張芝與旭變怪不常出乎筆墨蹊徑之外神
逸有餘而與羲獻異矣襄近年粗知其意而力已不逮
烏足道哉(君謨語錄)
跋舅氏李公達所寳二帖蘇子美似古人筆勁蔡君
謨似古人筆圓雖得一體皆自到也(山谷題跋)
朝中名賢書惟蔡莆陽蘇許公易簡蘇東坡黃山谷蘇
子美秦淮海李龍眠米南宫吳練塘傅朋王逸老皆比
肩古人莆陽典重有法度許公無愧楊法華東坡草聖
得意咄咄逼顔魯公山谷乃懸腕書深得蘭亭風韻然
行不及真草不及行子美乃許公之孫自有家法草可
亞張長史淮海專學鍾王小楷姿媚遒勁可愛龍眠干
規矩中特飄逸綽有晉人風度南宫本學顔自成一家
于側掠拏趯動循古法度無一筆妄作練塘深入大令
之室時作鍾體逸老草殆欲欺凌懷素或謂過之(洞天清錄)
袁裒曰漢魏以降大抵皆有分隸餘風二王始復大變
右軍森嚴而有法度大令散朗而多姿貞觀以後書法
清婉開元以後乃務重濁逮至王著始追蹤永師遠迹
二王不失古人意度君謨特守法度眉山豫章一掃故
常米薛二蔡大出新竒雖皆有祖襲而古風蕩然思陵
筋骨過美吳傅朋姿媚傷妍姜堯章太守繩墨則貽叉
手並脚之議大要探古人之玄微極前代之工巧乃為
至妙(書史會要)
昔人評石曼卿書愈大愈竒蔡君謨字愈小愈妙又
謂君謨小楷有翔龍舞鳳之勢布置森嚴姿媚不乏
皆實錄也
茘枝圖前有復古殿寳後有紹興御書之印復古殿
寳凡四印閩南産佳實名為丹茘枝品題冠諸果風
味甘如飴曾買貴妃笑亦辱君謨知高宗寫此圖六種
顔色竒移兹工巧心治國諒無虧鼎湖龍去遠展卷令
人悲守約劉偘河洛烽煙去舊都兩宫曾獻茘枝
無如何王室方多故猶有閒情寫此圖納齋李旻
旌旗南渡土崩秋恢復中原尚可謀何事閒來寫丹茘
恬然忘却戴天讎右宋高宗繪茘枝圖一幅吾友於
以誠之所藏者而求題于余按本紀徽欽鑾輿播遷擁
迫而北天下土崩瓦裂震驚河洛甚可哀憐高宗南渡
僅能中興然無撥亂之才奪于奸檜之和議由是偷安
江左乾綱不振功垂成而復墮宴安之際不鑒覆轍猶
圖口腹之奉以自玩而忘不共戴天之讎何其忍哉何
其忍哉正統四年春二月上吉甲午鄉貢進士襄陽
經衛欈李王逵識上皇西幸劍門時遠憶涪州貢茘
枝今日思陵圖畫裏兩宫甘旨不勝悲畫卷深宫寫
茘枝建炎天步屬艱危江南風味珍竒甚莫遣當年北
塞知五國城頭歸夢遲炎風閩海駐旌旗閒將茘子
勞宸翰知是天機出孝思詩貴涵蓄無淺露刻削之
陋曩余嘗作宋思陵茘枝二絶句亦微刺之甫脱藳未
入卷而見者遂藉為張本極意詆訾不少恐非詩教矣
予欲得藳毁之弗及尚與畫同藏于於松巖所餘二十
載空前紙待余書欲卻之則似乎靳應其求則貳過焉
為補二十八字微與之諱併書之後紙天順二年龍
集己卯仲秋朔吉苹川周鼎客石湖陳忍齋所治平
二年二月歐陽文忠公與蔡忠惠公手簡修啟遂爾
大暄不審氣體何似承已對謝應已漸治装無由詣前
日劇瞻企茘枝圖已令崔慤𫝊寫自是一段佳事碑文
好者前已倒篋今又于揀退中得此數十本勒李敡送
上因出過門為幸不宣修頓首君謨端明侍郎二
十六日嘉靖改元中秋日錄右宋端明殿學士蔡
君謨畫茘枝一卷詳觀筆墨精謹絹素縝密乃其進呈
譜圖也蓋君謨工于書畫頗自惜不妄為人作見歐陽
公墓誌然奏伎人主之前未有不殫竭生平造詣者今
此卷行筆清勁傅色濃古既非庸史可及而泥金小楷
標題(起龍牙訖蜜茘枝)次第悉與譜合其出君謨之手益無疑
耳但遭靖康兵火得不化為烏有先生足稱幸甚似難
免乎前後之殘闕矣厥後紹興南渡人主重修宣和故
事潛命搜訪圖書一時斷縑殘墨咸蒙收錄由是君謨
茘枝六種復為天府珍竒嗚呼盛哉奈何守約諸公漫
不加考因見紹興御書等印遂題為思陵所作例不滿
焉此類認陶作阮得毋為有識者所嗤乎是以丑雖不
敏直攄鄙見如右定為君謨真蹟縱未敢曰破千古之
疑沾沾自喜較之買王得羊不失所望差堪軒軒豪舉
也耶庚戌開歲三日真賞齋凍筆謹跋清河張丑青父
審定真蹟秘玩(真跡如君謨繪事樸茂爾雅而其傳世絶少陳仲醇之博聞廣見尚以弗克)
(一遇為歉顧予庸陋獲公茘枝圖卷何幸如之暇日為搆䟦語識尾今附綴于此)
蔡君謨茘枝圖卷在予家止存六段刷色鮮麗筆意
高古苐以糜爛細故易去令人想念無已在昔米南
宫于趙叔盎家張璪松石猶且著之畫史不聞以破
糜棄也則丑有愧前人多矣
大扺收藏書畫以上古為貴苐世遠人亡紙素日就
朽壞那得復有完物雖斷縑片楮皆可珍惜如宋趙
仲儀收(闕)廬山圖半幀大稱賞豈碎金屑玉之可
比也
蔡襄字君謨興化人官至端明殿學士諡忠惠博古尚
氣節工字學大字鉅數尺小字如毫髮筆力位置大者
不失縝密小者不失寬綽至于科斗篆籀真隸飛白行
草章草顛草靡不精妙而尤長于行在前輩中自有一
種風味筆甚勁而姿媚有餘自珍其書以謂有翔龍舞
鳳之勢識者不以為過而復推為本朝第一也論者以
謂真行簡劄今為第一真書為第二大字為第三草書
為第四其確論歟(書史會要)
跋蔡君謨書君謨書如蔡琰胡笳十八拍雖清壯頓
挫時有閨房態度君謨渴墨帖彷彿似晉宋閒人書
乃因倉卒忘其善書名天下故能工耳(山谷題跋)
吳寬跋蔡忠惠公謝賜御書真蹟蔡忠惠公書名重
當時上嘗令寫碑誌則以例有資利辭曰此待詔職也
與待詔爭利可乎力不從竟已其人品如此其書之莊
重凡落筆皆然豈以御前表疏始不苟耶宫傅謙齋先
生得此甚加珍惜蓋非特重其書重其人爾(家藏集)
予頃時于陜府道閒舍于逆旅因步行田閒有村學教
授二三小兒閒與之語言皆無倫次忽見案閒有小兒
書卷其背乃蔡襄寫洛神賦已截為兩段其一塗汚已
不可識問其何所自得曰吾家敗篋中物也更問有别
紙可見否乃從壁閒書夾中取二三十紙大半是蔡襄
書簡亦有李西臺川牋所寫書數紙因以隨行白紙百
餘幅易之欣然見授問其家世曰吾家祖亦嘗為大官
吾父罷官歸死于此吾時年幼養于近村學究家今從
而李姓然吾祖官稱姓名皆不可得而知頃時如此紙
甚多皆與小兒作書卷及糊窗用了會日已暮乃歸旅
舍明日天未明即登途不及再至至今為恨也(道山清話)
宋人書例稱蘇黃米蔡者謂京也後世惡其為人乃
斥去之而進君謨書焉君謨在蘇黃前不應列元章
後其為京無疑矣京筆法姿媚非君謨可比也
宋名臣中如王曾杜祁公等退食之暇並游情翰墨
書畫皆合格惜少𫝊耳
附文嘉書畫記
嚴氏書畫紀茂苑文嘉嘉靖乙丑五月提學賓崖
何公檄余往閱官籍嚴氏書畫凡分宜之舊宅袁州之
新宅省城之諸宅所藏書畫盡發以觀歴三閱月始克
畢事當時漫記數目以呈不暇詳别今日偶理舊篋得
之因重錄一過稍為區分隨筆箋記一二𫝊諸好事明
窗淨几時一披展恍然神游于金題玉躞閒也隆慶戊
辰冬十二月十七日文江草堂書法書一魏二
鍾繇薦焦季直表一初藏吳中張氏後歸石田先生家
復在王元美處吳匏菴定為真跡然非元常筆也戎
路帖一唐摹本妙晉六王羲之此事帖一震澤王
氏本乃金章宗故物凡二十字紙墨如新精神煥發𫝊
世之寳也月半帖一真蹟也亦曾入唐時内府者
大熱帖一吳中王氏所藏墨采脱落略存筆意耳黃
素黃庭内景經一字類元章所臨清逸絶世或云楊羲書也
王獻之奉書帖一獻之真蹟傳世不多此書曾在吳中見
之蓋其得意筆也余嘗摹一過索靖出師頌一宋内
府本前有高宗書簽吾家所藏本也余兄弟皆有跋
法書二唐十八虞世南夫子廟堂碑一歐陽詢
千文一唐人雙鈎十七帖一唐摹晉帖世所少有此
十七帖奕奕逼真大是佳蹟趙模集晉字千文一史
明古藏本史氏法書第一亦天下法書第一禇河南
倪寬贊一真筆上上吳中大家本或云禇書係思陵所
臨紙非唐紙亦一證也柳公權小楷度人經一項吏
部所藏名跡也亦曾摹刻停雲館帖中顔魯公書誥
一黃紙上所書略無毫髮動名跡也即停雲館中所刻
朱巨川誥送裴將軍詩一錫山安氏藏本其家已刻
石行世怪怪竒竒前無古人矣蓋魯公劇蹟也爭坐
位帖一全本馬抑之故物宋米芾所摹也後有袁桷跋
尾豪髮悉似幾于亂真吾家所藏半本亦元章筆不及
多矣孫過庭書譜一真本惜不全林藻深慰帖一
匏菴先生家物宋宣和御府錄藏林公書僅此帖耳
李懷琳絶交書一妙吳通微千字文一禇紙上書專
擬聖教序乾濃畢備古意溢目唐人書世不多見此真
可喜者張旭春草帖一舊藏無錫華氏其家有春草
堂蓋取諸此筆雖真惜紙敝墨渝略存梗概猶隔霧看
花惟想像神妙耳終不失為名跡也懷素自敘帖一
舊藏宜興徐氏後歸吾鄉陸全卿氏其家已刻石行世
以余觀之似覺跋勝絹本草書千字文一初藏海鹽
姚氏其家云此帖一字值一金故號千金帖不知幾傳
失去後余以善價得之通用黃絹八幅絲理精細纖毫
無損交接處用軍司司馬印箝記亦曾摹刻于停雲館
后歸史氏自史氏歸嚴氏今已入内府矣蓋晚年書也
盛唐墨寳一鍾紹京墨蹟一即靈飛六甲經韋
莊借書帖一余嘗在王懋夫家見之真蹟也法書三
宋五十四徽宗書女史箴一絹本瘦筋書大字
詩一真跡高宗書度人經一澄心堂紙書真跡臨
禊帖一蔡襄進御詩表一宜興吳氏本茶錄一王
槐雨藏本小簡一蘇軾親書前赤壁賦一紙白如
雪墨跡如新惟前缺數行余兄補之吾家本也小楷
芙蓉城詩一孫鳴岐本真跡上上大字書淵明飲酒
詩一金小溪本筆力剛勁奕奕有神簡帖一(已上四卷)
(俱真筆)九歌一赤壁前後二賦一長公真蹟一
跋陳氏家教一(已上四卷俱不真)黃庭堅諸上座帖一前
作草書師懷素頗逼真皆禪語也舊藏于一佛寺李范
菴獲之枝山草書多出于此云松風閣帖一百字
令一字體全倣瘞鶴銘懶殘和尚歌一(已上四卷俱真筆)
山谷墨迹一伏波神祠一山谷草書一山谷
千字文一文節翰墨二黃太史真跡一山谷真
迹一山谷遺筆一黃庭堅墨迹一草書一(已上)
(十一卷俱不真)米芾天馬賦一紙書大字舊在張子京處後
歸南橋范氏祝枝山嘗稱其妙然不及余所見小字本
韻度頗勝此猶帶黃華父子筆意耳草書九帖一父
書子跋法多從晉舊在張子京處余借摹刻于停雲館
帖中元章劇跡也易說一手簡一金山賦一
大字詩一(已上六卷俱真跡)茶歌一蔡蘇黃米一蘇
黃米卷一蘇黃米墨妙一蘇黃米蔡墨蹟一宋
四大家一(已上六卷俱不真)文彥博真蹟一真筆上上
歐陽脩真蹟一皆金石錄跋尾陸游詞翰一舊在吳
中袁永之家余屢見之皆詩草也朱熹和張敬夫詩
一小簡一張即之大書詩一不真乃絹本雙鈎者
真本在崑山張氏允清家釋靜賓百詠梅花詩一詩
字皆佳靜賓宋末僧也晉唐宋墨迹一唐宋墨迹
一集宋名筆一(已上三卷皆偽迹)藏經二法書四
元三十二趙子昂六體千文一真草篆隸并鍾鼎章
草為六體松江顧氏所藏也三體千文一千文二
行書千文一西涯題寫絶交書一即范半醒所藏
後有先待詔小楷跋臨十七帖二臨蘭亭一補唐
人不全帖一小楷洞玉經一紙高五寸字大如黍後
有虞伯生題王南原家物歸松江曹氏為吾故翰林孔
目何柘湖得之余所見松雪小楷惟永嘉趙氏馬蹄篇
及此然馬蹄絹本多渴筆此用澄心紙精緊筆墨精妙
毫髮無遺恨矣石刻者字大如黃庭經與吾家道德經
無異又陸儼山亦有道德經一卷然遠不及吾家者
心經一書右軍四事一臨東方朔畫像贊一洛
神賦一臨洛神十三行一常清淨經一寫淵明
詩一親筆一壽樂堂記一慧聚寺莊殿記一
金書道德經一金書金丹訣一大字四言詩一
文敏真跡一趙仲穆篆書千文一馮海粟字一
錢良右書麻姑壇記一即江隂徐兼山本兼山江隂老
儒嘗寳一鐵硯及此錢逵篆書黃庭經一錢逵良右
之子皆吳人能四體書余家有其小楷辨烏賦一軸先
待詔寳愛終世鄭元祐等游仙詩一元祐字明德遂
昌人少時右臂脱骱用左手書號尚左生博學能詩文
國初時游寓吳中與諸文士甚狎段天祐臨十七帖
一天祐蓋詩人書不甚工此十七帖迥異常作俞紫
芝書白石續書譜一和字子中號紫芝少嘗作松雪偽
書幾于逼真松雪見之遂留賞焉續書譜松雪嘗書之
有隂陽二刻其陽字木刻者尤妙先待詔購得一本以
為珍玩偶失去遍求不可得紫芝晚年專臨晉帖及見
獻之十三行真跡刻意模擬之亦名家矣法書五
國朝二十五宋克書陶淵明詩一名賢翰墨一沈
度書聖學心法一小楷精謹李東陽草書詩一
春興八首一西涯墨迹一西涯詩字一高宇詩
一祝允明秋興八首一文賦一草聖一前後赤
壁賦藏經紙上所書真跡也陳白陽大書其前題曰枝
山草聖歙人藏枝山翁卷一枝山字一徐霖篆
書赤壁賦一霖金陵人字子仁號九峰又號髯仙真行
篆皆能而篆尤妙文徵明詞翰二詩卷一翰林
詩字一雜詩一太史詩一詩字二離騷九歌
一千字文二名畫一晉二顧愷之畫衛索像
一有錢舜舉題晉人畫張茂先女史箴圖一六朝
二陸探微道相圖一展子虔游春圖一精妙絶倫
名畫二唐三十三吳道子觀音變相圖一李
思訓海天落照圖四内惟一卷為真有跋者乃沈文和
筆頗逼真餘二卷乃仇英臨者不及多矣李昭道洛
神圖一子昂書春山圖一明皇幸蜀圖二(俱摹本)
明皇游月宫圖一高頭長卷布景設色皆異常筆佳
物也漢文幸細柳營圖一醉道圖一與吾家藏本
小異亦舊筆十八學士圖一閻立本職貢圖一
西旅獻獒圖一王維三峽圖一雪溪圖一輞川
圖一寫伏生像一摩詰本輞川圖一圖與舊𫝊輞
川不同乃郭忠恕所摹也筆法高古曾在吳中見之
韓滉晉公演樂圖一移家圖一盧鴻草堂十志圖
一十圖既精妙而詩辭又作十體書之乃金陵楊氏物
後歸吾蘇袁氏又在丹陽孫氏按米元暉諸公所錄已
逸其二今十志皆全又有楊凝式周必大跋語尤可寳
也周昉醉妃圖一即世𫝊楊妃上馬圖筆力纖弱疑
舜舉所摹白描過海羅漢圖一臨吳道子韓幹圉
人呈馬圖一馬性圖一小馬圖一胡瓌番馬圖
一胡虔番族圖一唐人捕魚圖一羣龍雲會圖
一古九龍圖一五代四顧閎中寫韓熙載夜宴
圖二一真本上上有宋元諸跋一臨本支仲元三仙
圖一黃筌百鴈圖一名畫三宋一百十三徽
廟秋禽圖一菓籃圖一翎毛圖一茘枝圖一
(已上四卷皆真其菓籃茘枝二圖尤精妙)草蟲圖一近人偽造周文矩
文會圖一倦繡詩意圖一李後主題云遼陽春盡無
消息夜合花開日正西書畫皆精古但余所見凡三四
本皆同豈當時所作非止一本而後主皆題之耶十
八學士圖一近時臨本王齊翰勘書圖二其一為吾
蘇吳文定公家物後有東坡跋語圖作挑耳狀曲盡態
度其一則摹本也許道寧山水圖一張擇端清明
上河圖一崑山顧氏本圖藏宜興徐文靖公家後歸西
涯李氏李歸陳湖陸氏陸氏子負官緡質于崑山顧氏
有人以一千二百金置之然所畫皆舟車城郭橋梁市
廛之景品亦宋之尋常等無高古氣也烟雨風雪圖
一文與可細竹圖一吳中王氏物上有與可章草題
名後有匏菴詩跋蘇東坡木石圖二(其一真筆者)李龍
眠孝經圖一山莊圖二一真本大約本輞川圖為之
而筆墨清潤神彩煥發公麟得意筆也其一仇實甫所
摹頗能逼真皆松江顧氏所藏輞川圖一九歌圖
一絹本白描凡六段真筆上上有曹吳等跋臨顧愷
之洛神賦圖二一宋高宗書一子昂書范潤甫本圖字
皆精妙惟范本不全女史箴圖一草堂圖一即吳
中張氏所藏獨樂園圖也舊題為盧鴻草堂今尚仍之
筆法既精設色尤妙余嘗摹一過蓮社圖一明皇
演樂圖二忠節圖一西園雅集圖一設色亦佳品
摹顧愷之斲琴圖一舊在吳中嘗屢見之稿雖古雅
非龍眠筆也明皇醉歸圖一江山萬里圖一汴
橋會盟圖一白描羅漢圖一海會圖一百馬圖
一筆意頗似唐人李成盤車圖一漁樂圖一山
水圖一寒鴉圖一董源山水圖一范寬關山雪
渡圖一萬里江山圖一米南宫研山圖一春山
烟靄圖一米元暉大姚邨圖一圖藏吳中大姚陳氏
蓋元暉有妹嫁大姚邨故時有其跡趙大年春禽圖
一江鄉雪意圖一郭忠恕釣鰲圖一真筆上上即
吳中王氏所藏圖皆界畫樓閣甚古雅但釣鰲義不知
所出中作一王者憑欄用絲繫一木魚置水中豈避暑
水殿時用之以適情者耶越王宫殿圖一王詵烟
江疉嶂圖二其一有東坡題乃後人配上者前畫或云
是唐人筆設色用墨信有不同原是吳中王氏所藏其
一乃金陵姚氏物也楊補之墨竹圖一即王欵鶴所
藏後歸蔡林屋匏菴題云補之舊擅梅花手思向人閒
見竹枝者即此也今其詩猶在蘇漢臣貨郎圖一
趙伯驌桃源圖一伯驌乃伯駒之兄高宗時嘗奉詔寫
天慶觀樣命吳中依樣造之今玄妙觀是也其畫世不
多見此圖舊藏宜興吳氏嘗請仇實甫摹之與真無異
其家酬以五十金由是人閒遂多𫝊本然精工不逮仇
作矣趙伯駒赤壁圖一伯駒字千里其畫𫝊世甚多
此卷後有高宗親書蘇賦而布景設色亦非餘人可及
文會圖一桃源圖一大都與伯驌所作不甚相遠
其後亦有高宗書淵明詩文蓋當時畫院中每一圖必
令諸人互作皆以御書繫其後耳鳥雀圖一青綠
山水圖一孟明歸秦圖一圖用白描法亦金陵姚氏
物然非千里真跡也賈師古歸去來圖一筆法古雅
絹素精好殊可愛玩亦自龍眠翻出宋卷中之不易得
者李唐長江雪霽圖一獨釣歸莊圖一虎溪三
笑圖一香山九老圖一高逸圖一士遵溪山深
秀圖一筆法纖細類王晉卿金碧緋映非尋常人可及
題曰士遵蓋宋宗室也李潼川下蜀圖一即先待詔
在翰林時曾摹者摹本至今猶存後錄宋張浚跋語
馬遠孝經圖一高宗書四景圖一柳塘聚禽圖一
女孝經圖一夏珪溪山無盡圖一匹紙所畫紙長
四丈有咫紙墨皆佳精神煥發神物也圖藏石田先生
家後歸陳道復氏復在吳中徐默川家余屢屢見之
溪山竒觀圖一山川鍾秀圖一山水圖一馬和
之唐風十二圖一毛詩圖一國風圖一甫田十
篇圖一小雅六篇圖一陳居中胡笳圖二二圖俱
吳中張氏物圖各不同俱有高宗書百馬圖一誌
公像一閻次平溪山深秀圖一蕭照中興瑞應圖
一圖凡六段筆法全師李唐幾于亂真照畫余惟見此
及讀碑圖耳劉松年西湖圖一九老圖二宫蠶
圖一乃稿本陽關圖一出塞圖一李嵩工作圖
一趙芾江山萬里圖一芾居鎮江之北固畫亦有神
韻李迪畫百犬圖一(已上共一百零一卷)宋人花鳥圖一
八達圖一解學士縉贊宋繡龍舟爭標圖一晉
文春秋圖一筆意全似李唐獐圖一明皇馬上擊
毬圖一明皇太真對奕圖一柳塘飛鷺圖一小
雪圖一妙番王禮佛圖一董宣𫝊圖一二卷或云
李公麟畫百靈效順圖一(已上共十二卷)名畫四元
七十三趙子昂五馬圖二十馬圖一白描太真
上馬圖一幼輿丘壑圖一人物圖一淺粧馬圖
一秋浦征鴻圖一婦織圖一題梅花圖一烟
江疉嶂圖一墨梅圖一寫淵明歸去來圖一管
仲姬竹圖一趙子固蘭蕙圖一水仙花圖一趙
仲穆西戎獻馬圖一百馬圖一二馬圖一鳳頭
驄圖一右圖先叔祖白湖中丞所藏真跡上上王振
鵬金明池圖一錢舜舉青山白雲圖一漢宫春曉
圖一楊妃上馬圖一人物圖一石勒參禪圖一
秋江漁隠圖一授劍圖一龔翠巖鍾馗嫁妹圖
一用濃墨圖寫然用筆亦精妙此法古人所未有後亦
無能𫝊者蓋龔乃竒士故所作亦怪怪竒竒如此趙
原關山勝概圖一趙原初白描蘭亭圖一盛子昭
吹簫圖一真筆湯叔雅霜入千林圖一一卷皆水仙
作梅一枝横貫其中真蹟也王若水竹雀圖一花
鳥圖一鄭所南蘭花圖一鄭本宋遺民其所作蘭不
寫土人有問者答云土被番人奪去了此本乃吳中沈
氏物温日觀葡萄圖一日觀亦異僧所作葡萄枝用
草書法鮮于伯幾草書本此黃大癡山水圖一天
池石壁圖一高尚書夜山圖一圖已亡其詩跋皆勝
任月山馬圖一百馬圖一松鼠圖一李息齋
竹圖二王叔明溪山晚趣圖一梅道人竹圖一
漁父圖一筆法全師荆浩溪山圖一竹譜一孟
玉澗釋象一玉潭商山四皓圖一吳閒閒像一
莫月鼎像一鮮于伯幾詩畫一(已上共五十四卷)元人
松竹墨㕍圖一靖節圖三太真上馬圖一十八
學士游春圖一羅漢圖二白描佛像一白描羅
漢圖一松竹梅圖一文姬歸漢圖一明皇幸蜀
圖一楊妃出浴圖一擊壤圖一齊人圖一公
餘閒賞一(已上十七卷)名畫五本朝一百零四戴
文進山水圖一江村雪霽圖一山水人物畫卷一
江山清趣圖一手卷山水圖一溪山長卷一臨
本李在水墨山水戲筆一邊景昭翎毛圖一孫
隆百鳥朝凰圖一顔宗江山萬里圖一顧仲頫雪
梅圖一吳小仙白描人物圖一神仙圖一儒禮
禪宗圖一杜古狂韓熙載夜宴圖二南宫雅致圖
一雲湖檉居詩畫卷一夏仲昭嶰谷清風圖一
沈石田劍閣圖二墨花圖一寫韓文公畫記一
溪山暮雪圖一萬山飛雪圖一松譜圖二山水
手卷一墨妙八家一真筆吳中袁氏物也雪景圖
二吳中佳勝十景一溪山秋色圖一溪山雪霽
圖一萬松圖二遇雨圖二千古高風圖一假
唐子畏蘭亭圖一文衡山天池祓褉圖一赤壁前
後賦圖一水墨雲山圖一四時漁樂圖一詩畫
三石湖詩畫一醉翁亭記并畫一寫竹并題一
詩字畫一陳白陽山水圖一青山白雲圖一
花枝圖一百花卷一四季花圖二洛陽春色圖
一赤壁圖賦一真蹟詩畫一牡丹圖一陸包
山花草卷一王吏部荷花圖一水仙花圖一仇
十洲漢宫春曉圖一子虛上林賦圖一仇畫贈崑山
周六觀經年始就酬以百金復請先待詔小楷書二賦
于後沈青門花草圖一陳子正四時花卉圖一
眠雲花卉圖一袁孟德萬山風雨圖一柳莊孫所寫
皆鈎竹也(已上共七十卷)千斛明珠圖一俱美人神京
八景圖二武陵十景圖一造化元機圖一修真
仙奕圖一臨冷啓敬溪山圖一江山一瞬圖一
玉臺遺韻一江南夜宴圖一三丰張真人圖籙一
瑞應圖一國初五岳真形圖一桃源圖二俱
近人所臨一為吳江趙某筆九龍圖一西園秋雨
圖一人物花草圖一吳中佳山水圖一瓜瓞綿
延圖一美人戲嬰圖一契丹納欵圖一金字瑞
應圖一壽樂亭詩畫一珍蔬三昧圖一東封日
觀圖一玉衡呈瑞圖一清玩一霓裳舞圖一
堯民擊壤圖一墨竹圖一小景一名人詩畫扇
面卷二(已上共三十四卷)嚴氏書畫紀(真跡)(記增十三卷)
郭熙
溪山行旅圖秋晚殘霞圖
(附山燕文貴秋蕭寺圖)
郭熙畫法源出李成而能自出新規晚歲尤號超軼
其溪山行旅圖真本元初蘭坡趙都承故物今在欈
李項氏秀勁可愛又有燕文貴秋山蕭寺短卷極精
乃宋秘書省官畫也今歸張修羽家
郭熙長江萬里圖在吳氏筆意清峭名跡也又見郭
河陽長江萬里圖在李氏亦為宋秘書省故物真名
跡也
跋郭熙畫山水郭熙元豐末為顯聖寺悟道者作十
二幅大屏高二丈餘山重水複不以雲物映帶筆意不
乏余嘗招子瞻兄弟共觀之子由歎息終日以為郭熙
因為蘇才翁家摹六幅李成驟雨從此筆力大進觀此圖
乃是老年所作可貴也元符三年九月丁亥觀于青神
蘇漢侯所(山谷題跋)
郭熙畫秋山平遠(潞公為跋尾)玉堂晝掩春日閑中有郭
熙畫春山鳴鳩乳燕初睡起白波青嶂非人閒離離短
幅開平遠漠漠疎林寄秋晚恰似江南送客時中流回
首望雲巘伊川佚老鬢如霜卧看秋山思洛陽為君紙
尾作行草炯如嵩洛浮秋光我從公游如一日不覺青
山暎黃髮為畫龍門八節灘待向伊川買泉石(東坡全集)
語曰畫石如飛白木如籀又云畫竹幹如篆枝如草葉
如真節如隸郭熙唐棣之樹文與可之竹温日觀之葡
萄皆自草法中得來此畫與書通者也至于書體篆隸
如鵠頭虎爪倒薤偃波龍鳳麟龜魚蟲雲鳥鵲鵠牛鼠
猴鷄犬兔科斗之屬法如錐畫沙印印泥拆釵股屋漏
痕高峰墜石百歲枯藤驚蛇入草比擬如龍跳虎卧戲
海游天美女仙人霞收月上及覽韓退之送高閑上人
序李陽冰上李大夫書則書尤與畫通者也(藝苑巵言)
郭熙長谷盤車圖直幅絹本水墨極精或謂李咸熙
筆非也
茂實府君收得郭熙秋晚殘霞一軸筆法與項氏溪
山行旅一類即雲烟過眼錄中尤氏所藏舊本旋為
好事者餅金購去矣(又見郭河陽長江萬里圖在李氏亦為宋秘書省故物真名跡)
(也)
陸生擕示郭熙江山秋霽畫卷絹本水墨極佳後有
文嘉王穉登董其昌三跋乃莫雲卿故物也是日又
見文徵仲瓶山圖卷絹本淺絳色秀潤可喜後有黃
省曾王穀祥文彭文嘉王寵徐縉等十跋亦竒跡云
郭熙山水其寫草樹妙絶千古固宜大名垂宇宙第
石脉自成一家非其至者黃子久以畫石如雲取之
溺愛甚矣
燕文貴秋山蕭寺圖潯陽江上山如繡挾策追游憶
往年柿葉霜黃秋滿壑芙蓉波冷月臨川釣舟箇箇來
沙曲梵宇層層倚樹顛白髮田園歸計晚斷腸西望夕
陽邊鍾陵余復野棠花落過清明春事匆匆夢裏驚
倚棹幽吟沙際路半江烟雨暮潮生己酉二月廿一
日為清明日風雨凄然舟泊東林西滸步過伯璇徵君
高齋焚香瀹茗出示燕文貴秋山蕭寺圖展玩既久因
寫是日所賦絶句于上倪瓚漫浪遨游五十年高崕
絶巘出雲烟眼明恍識圖中意江峽曾乘萬里船天游
生陸廣忽見燕侯畫令人憶舊游千巖開太古萬木
聳高秋石路驅輕騎江風送遠舟人閒無此境舒卷不
能休曲江居士錢惟善蕭寺久寥落燕侯為發揚山
横紅樹晚殿鎖碧雲涼杖策情仍在乘舟意不忘獨懷
前代事撫景暗悲傷右蕭寺圖乃燕侯文貴所作按
梁武帝造佛寺令蕭子雲飛白大書蕭寺二字故名今
覽此圖不勝感慨漫賦是詩書識于後環中老人鮑恂
己酉歲僕客沈隠君伯璿家觀燕文貴精妙入神畫
不敢綴辭沈君索詩書卷後勉賦四語後二載復觀斯
卷諸公沛然吟長篇沈君復索鄙詩故有是作長風
吹船過彭蠡縹緲雲巒矗天際天柱峰迴玉筍遙金掌
芙蓉半空起汴宋先後多畫師回斡天機誰比擬燕侯
文貴世罕得點染清妍才擅美斯圖拂拭雙眼明幽討
直須重萬里箾槮絡石虧雲根鐵壁蒼崕徹澗沚紺殿
珠樓佛寺中丹臺玉室仙境裏水邊沙際市橋通野店
人家茅屋底令我憶舊游心跡追冥搜華星耀丹壑綵
仗凌玄洲安期羡門子招邀指蓬丘回視句吳山培塿
一土坏載復觀斯圖慷慨興歌謳陸廣野性樂山
水廛居違素心苶然困疲役胡能遂幽尋恒思愜所適
勝概恣登臨秋清景尤曠蒼翠列遙岑霜餘委蔓草孤
秀愛雲林畸人寡諧合結宇丹崖隂浮念不煩遣寂寞
契冲襟况復邇蕭寺禪誦有遺音簞瓢足自老簪組知
難任披圖憶所歴閱歲兹已深景物匪殊昔但傷華髮
侵何當脱塵躅歸休期自今河南高巽志題于秀水隠
居(真跡)
燕肅
楚江秋曉圖牛頭山望圖
王惟顒氏藏燕肅楚江秋曉圖米友仁苕溪春曉圖
清逸兩絶題詠並佳為之鑒定入錄惟顒號杏圃精
于醫高士光菴族屬其孫禄之吏部(諱穀祥)則先叔祖
誠之憲副(諱意)同年進士也禄之歿書畫多為人持
去亦可歎也夫
燕穆之楚江秋曉圖燕龍圖在王府以德業自勵後
世乃以能畫稱觀此足見其藝之不凡但恨為此所掩
噫以顏魯公之政事而世亦以書稱可見學之不可不
慎也乙丑三月雲門山老樵齊郡張紳蕭條落木楚
江秋岸艤風檣萬斛舟歴歴舊游渾不忘分明黃鶴斷
磯頭寄翁幾聲哀角起寒譙一夜清霜脆柳條浦嶼
未明滄海日客帆應發楚江潮山經太白西來險鴈轉
衡陽北去遙愧我無才重弔屈忠魂千古有誰招東婁
秦衡日出楚山碧照見龍鱗波扁舟何處郎解唱竹
枝歌神女朝雲裏啼猿秋樹多蒼梧望不極遠意當如
何古鹽官吳奎燕尚書生有巧思能奮志功業圖畫
特其一事耳在燕府侍書時王求畫一筆不肯與蓋恐
王之志尚偏也故其畫罕見于世此卷筆力遒媚其在
早年所製無疑也吳郡張適識月落楚江空秋林待
日紅船開飛葉雨人渡長潮風閣影濤聲外山形曙色
中神仙問何在有路想難通吳下賀言猿啼秋樹邈
月落曉霜清行客休爭渡風高浪未平林屋外史楚
江秋向曙畫裏景依然旭日浮波面涼風動樹顛同來
桃葉渡相並木蘭船欲問西洲信潯陽何許邊吳僧普
震碧水連空入望深匡廬秋色正蕭森曙分巴峽猿
聲斷月落湘潭鴈影沉宿霧收邊横荻渚炊烟起處隔
楓林何因得似歸來棹笑傲衡門自楚吟石湖吳文泰
曉風吹醒蓬忩夢驚心斷魂潮尾深鬢蕭蕭秋烟黯
黯殘月漸看西墜披衣乍起對萬頃蒼茫半空飛露曙
色纔分巫山隠隠掃晴翠行舟此際競發歎還吳適
楚盡趨名利投老襟懷思鄉情緒慵賦天涯羇旅鷗汀
鴈渚記彷彿當年遍經行處今日披圖舊游如夢裏
余嘗放舟武昌泛赤壁磯登黃鶴楼上巫峽涉瞿塘之
險于楚江晨夕飽覽竒勝回首又廿餘年矣今披此圖
恍然夢寐追想舊游姑譜齊天樂詞以寓所慨云歲癸
酉十月朢日夢菴識木落秋江露濕衣放舟有客候
潮歸烟霞彷彿天將曙星斗升沉影漸稀避弋雁鴻投
渚宿忘機鷗鷺傍人飛巫山巫峽曾登覽猶憶題詩在
翠微林泉瞿旼蒼茫巫峽曉搖落楚天秋神女千年
廟商人萬里舟詩中曾想賦畫裏每思游江海平生志
窮經老一丘韓奕本自為農住一丘郤攜書劍歴河
洲龍門碣石尋常到鴈宕天台汗漫游風舸順流如驟
馬人生隨處若浮鷗夜來又作江湖夢剰水殘山總是
愁清江俞行之日光蕩微瀾草色澹平楚愁雲結蒼
梧騎龍下神女水宿烟渚寒山空木落雨客懷歸鳥外
迢迢見孤嶼吳人王鳴吉江水滔滔日夜流帆檣來
去幾曾休畫圖不盡古今恨感慨令人憶壯游俞貞木
初晰澹微茫猿啼楚江曉恬風展波鏡千里瀉瀰渺
起居船上人驚飛岸邊鳥行裝亂填委徒御爭紛擾川
后弭安流天吳沕深窈隂霾斂遙翳目斷秋旻杳響枻
節歌長翔颿逗風小人生等萍寄奔涉何時了旅思協
悲端羇情重憂悄忠沉不可見永弔鳴寒篠回首噭湘
纍蒼山亂雲繞卞同臺城路黃陵廟下瀟湘浦依
稀少年羇旅夢澤風生渚宫花落收盡峽雲巫雨長天
帶水正日出三竿客船猶艤四望蒼蒼秋光都在白蘋
渚流年暗驚易度向畫中空見舊游如許鼓瑟人遙
紉蘭事往誰折芳馨寄與魂消凝竚待收拾閒情寫成
新句心與鴻飛空江烟浪裏去年秋友人謝彥起氏
為孟敷陳孝廉索賦楚江秋曉詞久未能成今日偶過
許瀾伯讀書山房時夏雨初霽軒忩明澈因援筆賦此
留瀾伯歸諸孟敷殊愧不工也洪武廿八年孟夏十有
一日吳人王璲曾記蒹葭水廟東客心爭渡曉雞中
平蕪月落三湘路千里孤舟一雁風别去鄉關猶在夢
老來江海尚飄蓬何因得似閑鷗鳥兩兩沙邊睡正濃
沈應荻花收隂月初落兩岸雞聲夜光薄津頭估客
欲移舟曙色一帆候風作須臾海日燭天紅怒濤洶湧
分西東三巴遠映蒼茫外九疑尚在迷漫中作商如仙
真足慕千里惟消數程度畫圖一見意猶歡何况身行
此江路沈遠川烟破初旭曙色楚江湄斷峽猿啼迥
平沙雁起遲征車催曉發商舶候潮移月落湘娥浦雲
愁屈子祠野昏山隠隠岸闊樹離離露芷清遺馥風篁
翠裊枝臨風多感舊弔古謾遐思南北嗟岐路塵沙困
鞅羈秋聲紛亂葉人影照輕漪畫裏經游處披圖一詠
詩頓丘葛昺大船駕帆曉欲發小船載客客未絶行
李匆匆不憚勞須臾會面須臾别江濤洶湧聲如雷名
利縈擾心為摧楚天秋高何所有黃鶴磯頭多美酒便
當吟笑解金龜勿向風波空皓首彭城錢復氐州第
一調題楚江秋曉圖後秋色翻霞開曉閃閃金烏已
動江渚細蹙靴紋平鋪練帶帆矗船移長水商旅蟬聯
到認有南冠行李卉服巴人蠻琛洞客沸來蜂蟻總
翠繁隂交把梓應坡坂豫章風起寫韻軒楹袪蚊府靖
玉宇雲霄裏想燕生情思喜蒼涼景輕摹筆底一片齊
紈便流芳千年畫史楓江老漁上山豺虎怒撐目入
海蛟龍饑囓足臥游誰似畫圖閒占斷瀟湘半江綠波
紋晃漾勢欲生卻似潑醅新釀成維北有斗會斟酌吸
盡狂瀾肝肺清露華洗淨羣峰小灝氣皛熒碧空曉纖
纖斜月墮銀鈎獵獵飛帆翔白鳥襄王神女知何處為
雨為雲空旦暮彷彿漢陽城外祠依稀鸚鵡洲邊渡楼
船如屋穏勝家夜泊蘆花近淺沙好是尋常送行客不
聞商女彈琵琶平明潮落如奔馬徒御蕭蕭意閑雅揚
舲鼓枻若登仙豈是天涯流落者人生適興在不羇處
世當作汗漫期痛飲采石磯上酒浩歌黃鶴楼中詩左
招安期生右接魯連子長揖謝流俗拂衣青雲裏俯視
下界一粟中營營不啻螻蟻同令我對此不得開心胸
吁嗟乎令我對此不得開心胸龍泉生極目無邊萬
里遙秋來轉覺勢雄豪隂連雲夢霜初冷霧接巴陵日
未高赤壁爭雄蘇子賦汨羅遺怨屈原騷烟消燃竹聞
漁唱袞袞悲風起怒濤雲閒陸萬秋空江烟霧曉微
茫潮落沙寒洲渚長颿拂曙光開夢澤鴈將秋色渡瀟
湘荻花團露輕盈雪楓葉迎霞遠近霜倚棹令人添遠
思漁歌欸乃起滄浪錫山曹恕七澤蒼茫曙色微眼
中風景尚依稀疎林半隠黃陵廟涼霧初消赤壁磯波
動蒹葭涵日出沙暄鴻鴈帶霜飛令人卻憶曾游處濯
足中流放棹歸句吳偶武孟露涼風細日初紅潮影
巫山與海通數幅蒲帆烟樹裏幾家茆屋水邨中翩翩
沙鴈悠悠景隠隠淮山淡淡空歇塚原祠朝欲見斷雲
衰草自西東聽玉張巔曉來潮落雨痕收曙色初分
促去舟巫峽空濛山隠隠楚江迢遞水悠悠蒲帆帶露
翻滄溟楓葉籠霞皎素秋今日披圖見佳趣令人猶憶
少年游石湖莫敏曨曨曙光啟渺渺楓江白天空爽
氣清露滴千峰碧微茫雲夢渚迢遞潯陽宅五柳高且
疎涼風亦蕭瑟河漢縱復横分明見秋色翩然鶴夢醒
孤舟正攜客河南高巽志陳君永之有宋燕龍圖山
水卷元季國初諸人詩盖其大父孟敷所藏間為人
持去莫知所之其父良紹不勝惋惜終良紹之世不能
得錫山華祖芳偶購得之曰此陳氏故物也吾何可私
持歸永之永之如獲拱璧出示于予且道其故於戲合
浦還珠魯國獲弓其為喜幸之甚矣未若此卷之尤為
喜幸也蓋珠也弓也特竒物而已此卷既為竒物又為
父祖所寳諸賢之作而多美陳氏家世之懿由此觀之
不猶愈于珠弓之獲也乎宜永之求志其得失之自以
示夫子孫當什襲焉龍圖姓燕名肅字穆之陽翟人善
山水師王維李成獨不設色嘗侍書燕王府以禮部尚
書致仕又嘗為龍圖閣直學士故人稱為燕龍圖云成
化六年歲次庚寅中秋日東原杜瓊書楚江秋曉三
首題陳味芝所藏燕龍圖畫卷後天連湘漢水悠悠
水色微茫接素秋殘月已沉三國恨亂雲初散九疑愁
南方流落身將老西候蕭條客倦游欲采蘋花悵無伴
美人迢遞隔滄洲葭菼蒼蒼白露晞蕭條江色帶微
暉平沙鴈逐寒潮起野樹鴉隨亂葉飛漸見九溪如練
淨誰憐三戶似星稀不堪昨夜南游客愁向西風憶授
衣夢回江上算秋程水影迢迢積漸明落木西風連
鄂渚亂山高浪隠湓城鐘還野寺經僧起霜裏孤帆估
客行往事獨悲前席誤不從賈誼問蒼生吳興沈周寫
(真蹟)
畫以人物為神花竹禽鳥為妙宫室器用為巧山水以
清雄竒富變態無窮為難燕公之筆渾然天成燦然日
新已離畫工之度數而得詩人之清麗也(東坡題跋)
清河書畫舫卷七上
清河書畫舫卷七下
明張丑撰
宋
宋廸
瀟湘八景圖萬松圖崇山茂林圖
宋廸山水長於平遠近世好事家收其瀟湘八景一
卷秀雅清潤冠絶一時每幅有印文曰雲谷寓物雍
熙寺僧所藏真跡也廸以進士擢第善畫林木極得
李成遺法運思高古筆墨神竒廸兄道尤精山水閒
淡簡遠取重一時但𫝊世不多耳
度支員外郎宋迪工畫尤善為平遠山水其得意者有
平沙落鴈遠浦帆歸山市晴嵐江天暮雪洞庭秋月瀟
湘夜雨烟寺晩鐘漁邨落照謂之八景好事者多傳之
往歲小窑村陳用之善畫迪見其畫山水謂用之曰汝
畫信工但少天趣用之深服其言曰常患其不及古人
者正在于此迪曰此不難耳汝先當求一敗牆張絹素
訖倚之敗牆之上朝夕觀之觀之既久隔素見敗牆之
上高平曲折皆成山水之象心存目想高者為山下者
為水坎者為谷缺者為澗顯者為近晦者為遠神領意
造怳然見有人禽草木飛動往來之象了然在目則隨
意命筆默以神會自然境皆天就不類人為是謂活筆
用之自此畫格進(筆談)
畫中最妙言山水摩詰峰巒當面起李成筆奪造化工
荆浩開圖論千里范寬石澗烟林深枯木關仝極難比
江南董源僧巨然淡墨輕嵐為一體宋迪長于遠與平
王端善作寒江行克明已往道寧逝郭熙遂得新來名
花竹翎毛不同等特出徐熙入神境趙昌設色古無如
王友劉常亦堪逞黃筌居宷及譚宏鷗鷺春葩蜀中景
艾宣孔雀世絶倫梅行思鷄皆妙品惟有長沙易元吉
豈止獐猿人不及鵰鷹飛動羡張涇番馬胡瓌岌然立
濠梁崔白及崔慤蘆鴈屏風供御幄海州徐易魚水科
鱗鬛如生頗難學金陵佛像王齊翰顧德謙名皆雅玩
老曹菩薩各精神道士李劉俱偉觀星辰獨尚孫知微
盧氏楞伽亦為伴勾龍爽筆勢飄颻錦里三人競輝煥
西川女子分十眉宫粧撚線周昉肥堯民擊壤鼔腹笑
滕王蛺蝶相交飛居寧草蟲名浙右孤松韋偃稱世稀
韓幹能為大宛馬包鼎虎有驚人威將軍曹覇善圖寫
玉花驄馬今傳之馭人相扶似偶語老杜詠入丹青詩
少保薛稷偏工鶴雜品皆竒推石恪戴嵩韓滉能畫牛
小景惠崇烟漠漠唐僧傳古精畫龍毫端想與精神通
拏珠奮身奔海窟鬛如飛火騰虚空忠恕樓臺偏有功
山頭突出華清宫用及象坤能畫鬼觜角鐵面頭鬔鬆
侯翼曾為五侯圖海山聚出風雲烏爾朱先生著儒服
吕翁碧眼長髭鬚愷之維摩失舊跡但見累世令人模
探微真蹟存一本甘露板壁狻猊枯操蛇惡鬼吐火獸
鑿名道子傳姓吳僧繇殿龍點雙目即時便有雷霆驅
仙翁葛老度溪嶺瀟灑數幅名移居輞川山水并捕魚
長汀亂葦寒疎疎予家所有將盈車高下百品難具書
相傳好古雅君子覩詩觀畫言無虚
宋迪秋山對月圖卷是周草窗藏本後有元人鄭采題
語甚竒走筆錄之天□□兮月朤朤山&KR3930;&KR3930;兮水淼
淼木森森兮竹□□勢□□兮墨鱻鱻滎陽鄭采題(真)
(跡)
三五七言次李謫仙韻題宋復古秋山對月圖後宋
才清迪德明思超雲物外筆落鬼神驚秋山舊蹟令
人賞對月風流萬古情玉峰張丑廣德甫
釋巨然
赤壁圖雲屋會琴圖秋山漁艇圖蕭翼
賺蘭亭圖
(附圖)(高克明雪霽溪山圖欲吳鎮唐人漁父平林野水圖夏山雨圖草亭詩)
(意圖)
劉僉憲廷美藏僧巨然赤壁雪屋會琴二圖筆法秀
潤亦復幽深其會琴卷有金趙閒閒諸人詩元張雲
門䟦尾並屬真跡極可玩又藏高克明雪霽溪山圖
卷宋秘府舊物御題璽記全後皆歸沈氏蓋僉憲長
子石田之姊夫也
巨然秋山漁艇在王氏或云即江山盪槳或云江山晚
興真跡神品上上今轉屬董玄宰太史家矣錄其題詠
于後秋鱸春鱖足杯羹萬頃烟波兩棹横就使直鉤
隨分曲不將浮世釣浮名大德辛丑九月望日漁陽困
學民題于寶婺之寓館湘江霜冷鴈初飛雲滿君山
樹影稀秋色天涯元不盡扁舟何事不知歸吳興趙孟
頫書晩烟横樹轉溪灣何事漁舟罷釣還門外秋風
吹葉老幽人閒看巨然山虞集巨然運筆如龍變墨
氣長為雨氣酣未讓右丞圖輞口其猶北苑寫江南鳥
衝舴艋歸秋浦樹擁屠蘇起夕嵐三老留題成四絶晩
生有賦不知慚董北苑多畫江南山水得其要領者
唯巨然一人耳故其筆意清遠積墨深潤點染之閒咫
尺千里正如幽人逸士豋高覽遠境接心會與之俱化
者豈泥于丹青之流所可同日語哉虞閣老詩云幽人
閒看巨然山豈浪許乎此卷縑素縝密收藏得地故精
神具在尤可寶尚也因賦詩以寓歎賞云洪武乙亥三
月既望後學易恒志(真跡)
雲道人藏巨然夏山深翠圖直幅絹本淺綘色廹塞
滿紙蓊鬱幽深為真無疑欵識留石脉閒神品也
丙子陽月望前二日余同朝延世兄訪吳能遠氏話
閒承示宋裱巨然絹本蕭翼賺蘭亭立軸上有宣文
閣印紹興小璽紀察司印其畫山水林木滿幅皆用
水墨兼行法止人物屋宇稍為設色筆法竒古漸開
元人門戶故是甲觀次出黃涪翁楷行四帖其第一
帖為蚤年詩三首第二三四帖皆赤牘也而第三紙
為借捕魚圖柬題名堅字作三字形與蔡君謨十帖
中閒有襄字類花押之狀者皆古人弄筆成妍處次
出趙鷗波松石老子圖小幀畫學全師唐人設色濃
古次出黃大癡襮琴圖闊幅作淺絳色樹石清逸人
物生動上有楊鐵崖題當是此老得意筆云次出王
黃鶴谿山高逸圖係晩年筆欵云黃鶴山人王蒙叔
銘畫楷行楚楚畫更悠然次出倪元鎮碧梧翠竹圖
筆勢蒼勁草草而成絶不類其平時細描輕染略施
淺色點綴乃知此老胸中無所不有耳末出方方壺
金鵝曉日為洪武已酉作烘鎖潑染種種動人又方
壺戲墨山水一卷上有文徵仲題詠雖精緻秀美其
渾然天成處尚不如金鵝曉日逸氣撲人眉睫間令
人有搴裳濡足意是日獲觀名跡令人應接不暇記
此以侈眼福
近時名畫李成巨然山水包鼎虎趙昌花果成官至尚
書郎其山水寒林往往人家有之巨然之筆惟學士院
玉堂北壁獨存人閒不復見也包氏宣州人世以畫虎
名家而鼎最為妙今子孫猶以畫虎為業而曾不得其
髣髴也昌花果寫生逼真而筆法輭俗殊無古人格致
然時亦未有其比(歸田錄)
題家藏巨然海野圖江郊海野坡陀闊林遠烟疎淡
天末枰分蓁町暮潮發星列漁鄉夜梁&KR0008;荆關大圖矜
秀拔取巧施工亦真絶意全萬象無不活維摩老筆巨
然奪橋旁忽覺來人物接䍦肻更圖牛羯淵渟浪洑開
龍閱汩入瀣翻下鯨決楠盤疑是少陵宅蘆深恐有詹
何客黃塵蔽天歸興結時向虚齋一開滌楚國米芾書
(寳晉英光集)
余嘗謂右軍父子之書至齊梁而風流頓盡自唐初至
虞褚軰一變其法乃不合而合右軍父子殆如復生此
言大不易會蓋臨模最易神會難傳故也巨然學北苑
元章學北苑黃子久學北苑倪迂學北苑學一北苑耳
而各各不相似使俗人為之一與臨本同若之何能傳
世也(莫士龍畫說)
巨然山寺圖絹本細山水所謂淡墨輕嵐自為一體
者乎後有虞集楊維禎錢鼒吳寬沈周陳蒙文徵明
詩馬愈陳淳同觀舊藏治平寺中今歸太倉周氏余
屢見之
吳寬題高克明溪山雪意圖(此圖劉僉憲得之任太僕今歸沈啟南後有徐天全)
(䟦克明宋仁宗時人題曰臣克明上進)赤腳真人龍鳳姿俯視藝苑時游
嬉良工待詔金門裏高生前身應畫師含毫吮墨立良
久自言臣是唐王維平生胸中無一物獨有山水能容
之郭熙成名乃新進(高宗有詩云克明已死道寧逝郭熙後有新成名)范寬得
意纔並馳丹青競巧稱院體後來不比宣和時密竹千
岡松萬壑蒼翠峰巒白湖濼岸傍桂楫何處移磵曲茅
堂是誰縛行人暮歸天漠漠遥望前邨愁雪落船頭一
老獨閑暇詩思分明入寥廓劉侯朝回過燕市亦復愛
畫入骨髓偶從太僕得此圖每一開之心輒喜天全仙
翁惜題字評品數行而已矣翁今已逝侯亦亡兩洞庭
荒渺湖水(翁嘗自稱大洞庭主人而僉憲家有小洞庭故云)石田多才從後起
况有佳兒好文事只今此物欣有託賦詩獨愧前人耳
宋社久已屋宋畫如有神劉侯地下勿長歎楚弓得失
皆吾人(家藏集)
吳鎮仲珪書法𧦬光畫師董巨而尤工篇詠故所製
筆墨淋漓風流爾雅青浦曹氏藏其唐人漁父詞圖
一㢧乃是倣傚荆浩之作樹石竒古辭翰俱精真尤
物也按仲珪生時與盛懋同里閈懋畫遠近著聞求
者踵相接也然仲珪之筆絶不為人知以坎壈終其
身今則仲珪遺迹高者價直百千懋圖至廢格不行
古今好尚不同必俟久而論定如此梅道人紙本
唐人漁父詞圖作于至正壬辰冬凡為漁舟十有五
而其題詞通十有六一詞魚舟以隔山不畫尤高布
景極異筆勢縱横乃是廣荆浩遺法而成前後題識
娓娓舊為姚公綬所藏有張寧卞榮周鼎董其昌䟦
今在青浦曹重甫家真竒品也
梅道人平林野水圖平林方漠漠野水正湯湯蒼茫
日欲落辛苦客異鄉草店月迥合村路迂更長渡頭人
散後漁父正鳴榔梅華道人鴛湖在嘉禾湖水春浩
湯家住梅花邨夢遶白雲鄉弄翰自清逸歌詩更悠長
緬懷圖中人看雲杖桄榔元初真士嘗居嘉禾紫虚
觀好與吳仲圭隠君游故得其詩畫為多今年十月余
始出元初即出示此幀命僕賦詩因走筆次吳隠君詩
韻題于上隠君自號梅花道人云至正廿一年歲在辛
丑倪瓚記浣花溪頭車騎發鏡湖影裏畫圖開有客
相尋草堂去何人卻棹酒船廻是處山林有真隠如此
風塵無好懷青袍不似黃冠樂二老風流安在哉鄭洪
(真蹟)
仲鎮山水松石巨册計十六幀後有吳寬沈周䟦亦
在項氏逸品也
題梅花和尚之塔(蓋仲珪吳公墓也)梅花空有塔千載莫欺人
草證𧦬光妙山遺北苑神斷碑猶卧雨古橡未回春欲
致先生奠秋塘老白蘋(石田詩集)
項氏藏梅華菴主秋山圖絹本巨幅輕描細染絶不
類平時縱逸之筆惜乎無詩僅有欵識一行耳
梅花道人草亭詩意一卷畫倣巨然僧純用淡墨圖
寫左右題五言詩一律而署名稱梅沙彌亦甚竒特
後有啟南古詩題詠備述畫學源流攀元提巨真不
誣也
乙未三月十一日得法書通釋翰林要訣鈔本于武唐
市肆因念梅道人戢身撮土市腥相匝反不若此書襲
余芸蕙中為洗塵以慶其遭(妮古錄)
文仝
晩靄横看盤谷圖水墨此君圖倒垂竹
石室先生絹本晩靄横看前後樹石屋宇人物皆佳
左方有涪翁題䟦原係高頭闊幅思陵改裝行卷清
真竒絶秀潤超羣細玩書畫並佳遠勝李貞伯藏與
可水墨此君圖也第李卷備有坡翁律詩題識元人
李衎以下十䟦此又文畫蘇詩同為卷軸者也第蘇
詩頗有殘缺不得稱為完璧惜哉
石室畫山水卷文仝晩靄横看(思陵御題)吳君會示
文湖州晩靄横看觀之歎息彌日瀟灑大似王摩詰而
工夫不減關仝東坡先生稱與可下筆能兼衆妙而不
言其善山水豈東坡亦未嘗見邪此畫初入手心欲留
玩數月乃歸之會予遠竄宜州亟遣光山之僕自此往
來余夢寐中耳山谷老人題(真蹟去其後尚有都穆一䟦逸不存詞載文䟦中)
文湖州畫盤谷圖文湖州以寫竹名天下而山水人物
世固未之覩甲寅之秋夏叔宜兄弟出其所作盤谷圖
相示曰此蓋湖州得意時筆也予為之把玩不釋手蓋
湖州胸次之高足以冠絶天下翰墨之妙足以追配古
人去之四百餘年覽此一圖尚足使人油然感動如李
愿初入盤谷韓昌黎與飲酒作歌時也此圖乃袁文清
公家舊物鑒定真蹟無疑九靈山人書于囂囂亭東
坡先生嘗言唐無文章惟韓昌黎送李愿歸盤谷序一
篇而已又稱其友文與可之畫與詩楚詞草書為四絶
且謂其云世無知我者惟蘇子瞻一見識吾妙處今觀
夏叔宜兄弟所藏與可畫盤谷圖山水人物林木風致
灑落筆意高古真足以追配昌黎文章之妙使當時坡
翁見之必加歎賞無疑也然此圖既經清容公鑒定而
復為夏氏竒玩則後世之坡翁亦豈無人哉慈溪桂同
德䟦右文與可畫盤谷叙圖人物山水高古秀潤絶
類李伯時伯時以山水人物與可以畫竹同出一時各
以所長著稱東坡謂與可畫竹前無古人而不言其他
畫故世無有知其能畫山水人物者惟宣和畫譜言與
可或喜作古槎老枿澹墨一掃雖丹青家極毫楮之妙
形容不能及而近時孫大雅記吳仲圭墨竹云仲圭以
畫掩竹與可以竹掩畫其言必有所自然與可畫竹之
外他畫絶不傳聞宜興吳氏有所藏晩靄横看甚妙先
友沈周先生嘗見之為余言其行筆絶似許道寧按道
寧宋初人張士遜詩所謂李成謝世范寬死惟有長安
許道寧者是也然評者謂道寧之筆頗涉畦徑所謂作
家畫也而與可簡易率略高出塵表獨優于士氣此卷
作家士氣咸備要非此老不能作也嘉靖甲辰秋八月
二日長洲文徵明䟦(真蹟)
文與可飛白贊嗚呼哀哉與可豈其多好好竒也歟
抑其不試故藝也始余見其詩與文又得見其行草篆
隸也以為止此矣既沒一年而復見其飛白美哉多乎
其盡萬物之態也霏霏乎其若輕雲之蔽月飜飜乎其
若長風之卷旆也猗猗乎其若游絲之縈柳絮&KR1153;&KR1153;乎
其若流水之舞荇帶也離離乎其遠而相屬縮縮乎其
近而不隘也其工至于如此而余乃今知之則余之知
與可者固無幾而其所不知者蓋不可勝計也嗚呼哀
哉(東坡全集)
文與可墨竹辭余幼好此墨戲兮冀遇洋州之色
絲捧觀折竹于先友兮筆法蒼然以多姿是宜帖服
乎蘇子兮畢世心慕而手追遐稽晩靄横披兮堪與
盤谷袖卷相驅馳何如兹圖之得所兮曾伴海岳居
漣漪恨不據舷請易兮實坐貧窘無高貲援毫寫夫
仳離兮心忡忡焉久不夷
又見洋州絹本倒垂竹巨幅按欵作于熙寧二年本
身上有子山伯幾等三詩神采煥發足稱神品
文同字與可梓州梓潼人世稱石室先生又自號笑笑
先生錦江道人舉進士稍遷太常博士集賢校理知陵
州洋州湖州方口秀眉操韻高潔善隸篆行草飛白父
善畫竹其筆法槎牙勁削如作枯木怪石時自有一種
風味議者謂多縱健而少圜媚(書史會要)
蘇軾書文與可墨竹(并序)亡友文與可有四絶詩一
楚詞二草書三畫四與可畫云世無知我者惟子瞻一
見識吾妙處既歿七年覩其遺跡而作是詩筆與可
皆逝詩今誰為新空餘運斤質卻弔斷絃人
又題文與可墨竹(并序)故人文與可為道師王執中
作墨竹且謂執中勿使他人書字待蘇子瞻來令作詩
其側與可既沒八年而軾始還朝見之為賦一首斯
人定何人游戲得自在詩鳴草聖餘兼入竹三昧時時
出木石荒怪軼象外舉世知珍之會賞獨余最知音古
難合奄忽不少待誰云死生隔相見如龔隗
文與可畫墨竹屏風贊與可之文其德之糟粕與可
之詩其文之毫末詩不能盡溢而為書變而為畫皆詩
之餘其詩與文好者益寡有好其德如好其畫者乎悲
夫(東坡全集)
東坡贊文與可梅竹石云梅寒而秀竹瘦而壽石文而
醜是為三益之友全集所不載豈公暮年之筆耶(蘇長公外)
(紀)
文與可畫篔簹谷偃竹記竹之始生一寸之萌耳而
節葉具焉自蜩腹蛇蚹以至于劍拔十尋者生而有之
也今畫者乃節節而為之葉葉而累之豈復有竹乎故
畫竹必先得成竹于胸中執筆熟視乃見其所欲畫者
急起從之振筆直遂以追其所見如兔起鶻落少縱則
逝矣與可之教予如此予不能然也而心識其所以然
夫既心識其所以然而不能然者内外不一心手不相
應不學之過也故凡有見于中而操之不熟者平居自
視了然而臨事忽焉喪之豈獨竹乎子由為墨竹賦以
遺與可曰庖丁解牛者也而養生者取之輪扁斵輪者
也而讀書者與之今夫夫子之託于斯竹也而予以為有
道者則非耶子由未嘗畫也故得其意而已若予者豈
獨得其意并得其法與可畫竹初不自貴重四方之人
持縑素而請者足相躡于其門與可厭之投諸地而罵
曰吾將以為襪士大夫傳之以為口實及與可自洋州
還而余為徐州與可以書遺余曰近語士大夫吾墨竹
一𣲖近在彭城可往求之襪材當萃于子矣書尾復寫
一詩其略曰擬將一段鵝溪絹掃取寒梢萬尺長余謂
與可竹長萬尺當用絹一百五十匹知公倦于筆硯願
得此絹而已與可無以答則曰吾言妄矣世豈有萬尺
竹哉余因而寔之答其詩曰世間亦有千尋竹月落空
庭影許長與可笑曰蘇子辯則辯矣然二百五十匹吾
將買田而歸老焉因以所畫篔簹谷偃竹遺予曰此竹
數尺耳而有萬丈之勢篔簹谷在洋州與可嘗令予作
洋州三十詠篔簹谷其一也予詩云漢川脩竹賤如蓬
斤斧何曾赦籜龍料得清貧饞太守渭濱千畝在胸中
與可是日與其妻游谷中燒笋晩食發函得詩失笑噴
飯滿案元豐二年正月二十日與可歿于陳州是歲七
月七日予在湖州曝書畫見此竹廢卷而哭失聲昔曹
孟德祭橋公文有車過腹痛之語而予亦載與可疇昔
戲笑之言者以見與可于予親厚無閒如此也
東坡與文與可云近屢于相識處見與可近作墨竹惟
劣弟只得一竿未說字說潤筆只到處作記作贊備員
火下亦合剰得幾紙專令此人去請幸毋久秘不爾不
惟到處亂畫題云與可筆亦當執所惠絶句過狀索二
百五十匹也呵呵(俱本集)
文與可云余學草書凡十年終未得古人用筆相𫝊之
法後因道上見鬭蛇遂得其妙乃知顛素之各有所悟
然後至于此耳同留意于物往往成趣昔有人好草書
夜夢則見蛟蛇紏結數年或晝日見之草書則工矣而
所見亦可患與可之所見豈真蛇耶抑草書之精也予
平生好與與可劇談大噱此語恨不令與可聞之令其
捧腹絶倒也軾(蘇長公外紀)
山谷題文與可竹上鸜鵒云建中靖國元年發篋曝書
畫乃見文湖州之妻姪黃斌老所惠與可竹上鸜鵒此
所謂功剖造化窟者也
文與可水墨此君圖若人今已無此竹寧復有那將
春蚓筆圖畫風中柳君看斷崖上瘦節蛟龍走何如此
霜竿復入江湖手蘇軾延祐己未秋九月十有八日
薊丘李衎觀于毘陵趙東臯之書隠謹題翰墨真儒
者事書生如山未知判取詩書萬卷來看風霜一枝此
老墨君三昧雲山發興清竒我在蓬萊書府曾看晩
靄横披余曩客京師獲觀文湖州晩靄横披圖山谷
題識其後真絶品也文湖州平昔丹青之妙不止墨竹
故因及之鄧文原石室先生墨竹之法與雪堂先生
之書同有鍾王妙趣此卷為天錫郭君所藏文畫蘇書
紙蠧而墨色如新題識俱有可徵得一展玩何其幸哉
會稽王良江夏費雄天台柯九思京兆杜本同觀本書
臨行畫與崔公度到了神交蘇子瞻卻是主林神不
管黯隨涼月度虚簷高郵龔璛為郭天錫題當今好
事家多藏文竹觀者每以東坡題識定真偽此卷字畫
兩優為真無疑汾石巖至治元年冬十二月七日與
仁卿來訪天錫得觀石室先生墨君真蹟薊丘李士行
書僕平生篤好文筆所至必求披玩所見不啻數百
卷真者十餘耳其真偽可望而知之文蘇同時德業相
望墨竹之法親授彭城故湖州之作多雪堂所題若必
東坡題誌而定真偽則膠柱鼔瑟之論也此卷文畫蘇
題遂成全美予舊嘗見之每往來胸中未忘今復于益
清亭中披閱令人不忍釋手故為之識同觀者倪元鎮
至正二年七月十九日丹丘柯九思書至正五年六
月廿日趙雍觀于益清亭中(按鉄網珊瑚云至正六年十二月廿日觀于益清亭)
(趙雍與此不同何耶鮑廷博識)東坡之文如長江大河與可之竹若
飛龍舞鳳觀此卷可謂一舉兩得矣三寶柱堇題清
貧太守石室翁渭川千畝藏胸中理間䑛筆盤礴臝兔
走鶻落無留中雨梢晴葉各殊態揮洒位置分纖穠中
峯隠居撥鐙法氣運生動將無同墨君一𣲖來自東襪
材當萃彭城公平生知己最親厚走書調笑言舂容陳
州客舍示長舌翛然化去當元豐嗚呼二老不復作空
瞻遺墨翔鸞龍汝易袁華(真蹟)
古今墨竹以石室先生為最而東坡澹游鷗波黃鶴
次之石室妙跡稀如星鳳僅于先友處獲觀折竹一
小幀真是無上神品其鷗波黃鶴者余家各有一本
所謂秀石風篁圖純倣錐畫沙作石金錯刀作竹逸
趣翩翩無忝似舊之目而鷗波小竹石圖備極石如
飛白木如籀寫竹還從八法求之妙筆力扛鼎尤足
為此君傳神下視梅華菴主五雲閣吏真培塿耳(墨竹)
(自七子外劉涇張鎡李衎田衍郭畀李倜顧安張遜宋克張紳王紱夏㫤皆能品)
與可墨竹妙絶古無其人後惟補之叔雅畫梅子固
所南蘭蕙水仙差堪繼響此外如日觀葡萄世人以
得草書法稱之然鄙性絶不喜也(練水湯愚公攜示楊補之梅卷後有)
(元人題識鄭所南蘭卷為沈潤卿藏本本身上有陳清全一詩及元人䟦語文徵仲菊圃圖卷畫法全出)
(趙文敏兼前題後詠並屬同幅尤為賞心快目三卷固是甲觀)
楊補之自畫詠梅柳梢青詞十首補之門人徐禹功畫
梅趙子固題詠并張雨吳瓘吳鎮畫䟦吳寬楊循吉黃
雲識尾今在長洲郭氏袁戒卿故物也(畫系)
楊無咎字補之號逃禪老人又號清夷長者清江人後
寓豫章高宗朝以不直秦檜累徵不起書學率更小變
其體江西碑碣多無咎書小字尤清勁可愛嘗自題所
藏邕禪師塔銘石云予于率更為入室上足(書史會要)
補遺
范仲淹(附歐陽修)(蘇舜欽)(陸游)
范文正公帖䟦尾范文正公書落筆痛快沉著極近
晉宋人書往時蘇才翁筆法妙天下不肯一世人惟稱
文正公書與樂毅論同法余少時得此評初不謂然以
謂才翁傲睨萬物衆人皆側目無王法必見殺也而文
正待之甚厚愛其才而忘其短也故才翁評書少曲董
狐之筆耳老年觀此書乃知用筆實處是其最工大概
文正妙於世故想其鈎指回腕皆優入古人法度中今
士大夫喜書當不但學其筆法觀其所以教戒故舊親
戚皆天下長者之言也深愛其書則深味其義推而涉
世不為吉人志士吾不信也(山谷題䟦)
范仲淹善書尤工小楷得樂毅論筆意清勁中有法度
但少肉耳(書系)
歐陽修寄蘇子美詩真蹟姚少師嘗為僧洪武中住北
平慶壽寺得此帖於戍卒家少師自有䟦藏于其孫廷
用亦見之寓意編也(書系貫長元按此條已見紅字號休名下此處悞收)
蘇滄浪古詩帖舜欽作書留别原叔八丈閣下
交道今莫言難以古義責錙銖較利害便有太行隔余
生性闊疎逢人出胸臆一旦觸駭機所向盡戈戟平生
交游面化為虎狼額謗氣懆烈烈中之若病疫遂令老
成人坐是亦見斥既出芸香署又下金華席摧辱實難
任官名器非惜罪始職于余時情未當隙今來濠州涯
日夜自羞惕高風激頽波相遇過平昔白玉露肺肝晴
雲見顔色乃知天壤間自有道義伯明日又告行嗟嗟
四海窄慶歷乙酉清明日書(甫田集附錄)
右宋蘇子美古詩一百五十言留别原叔八丈蓋王洙
原叔也詩語峻拔意氣悲壯歐陽公謂其放廢後時發
憤悶于歌詩殆此類也字畫出入顔魯公徐季海之閒
而端勁沉著得于顔魯公為多當時評者謂為花發上
林月滉淮水豈其然乎按子美慶歷四年丙戌十一月
坐監進奏院會客事除名徙蘇州此詩後題乙酉清明
日則是被放之三閱月也時原叔以天章閣侍講史館
檢討黜知濠州正坐子美事故詩云遂令老成人坐是
亦見斥時子美年三十有八原叔五十一故有老成及
八丈之稱又有今來濠州涯及明日又告行等語當是
隨原叔至濠及是乃别耳其後子美竟以慶歷八年卒
於蘇凡在蘇四年宜其遺跡流傳吳中為多去今數百
年所謂滄浪亭者雖故址僅存亦惟荒烟野草而已至
於文章翰墨不少概見宣和書譜謂雖斷章片簡人皆
傳播豈在當時已不易得耶此詩雖非蘇事而實赴蘇
時作少宰徐公子容以為郡中故實因重價購得之俾
徵明疏其大略如此若其志節履行具正史者兹不復
云(甫田集)
吳寬䟦蘇子美草書老杜絶句全卿侍御得此卷示
予予初閱之以為山谷書不知其出於滄浪翁也蓋翁
晩寓蘇州其手蹟絶少雖予蘇人亦未嘗見其書也山
谷與翁生同時蓋嘗師之故其書相類後特加工耳然
翁之妙處未可輕論所謂惟觀其深者知之(家藏集)
蘇滄浪帖云草書把筆離紙三寸取其指寬掌平虚腕
法圓轉則飄縱之體自可出絶耳(困學齋雜錄)
陸放翁自書詩一卷共計七首字畫遒勁可愛後有
山隂杜思永䟦今在吳郡黃氏放翁名游字務觀工
詞翰書蹟飄逸累官華文閣待制封渭南縣伯才氣
超邁尤長於詩有集百卷行世余得其大聖樂詞藁
藏之
蔡襄
曲水亭世謂之蘭亭嘗觀榻本秘閣一本蘇才翁周越
一本此外無繼者晩于王公和處得石本絶有意思先
臨一本為馮當世持去吾眼目益昏不可多得也嘉祐
癸卯五月二十八日臨本與諫奴(蘭亭攷)
郭熙
郭熙河陽溫縣人今為卿畫院藝學工畫山水寒林施
為巧贍位置淵深雖復學慕營丘亦能自放胸臆巨潭
高壁多多益壯今世人稱獨絶矣(圖畫見聞志)
郭熙秋山平遠二首目盡孤鴻落照邊遥知風雨不
同川此閒有句無人見送與襄陽孟浩然木落騷人
已怨秋不堪平遠發詩愁要看萬壑争流處他日終須
顧虎頭(東坡全集)
求郭侍禁熙水墨樹石塵埃典卻林泉閑家夢夜夜
歸雲端知君弄筆欺造化乞我幾株松樹看(黃亞夫伐檀集)
黃州逐客未賜環江南江北飽看山玉堂臥對郭熙畫
發興已在青林閒郭熙官畫但荒遠短紙曲折開秋晩
江村烟外雨腳明歸雁行邊餘叠巘坐思黃柑洞庭霜
恨身不如雁隨陽熙今白頭有眼力尚能弄筆映窗光
畫取江南好風日慰此將老鏡中髮但熙肯畫寬作程
五日十日一水石(真蹟)
郭熙山水其山聳拔盤迴水源高遠多鬼面石亂雲皴
鷹爪樹松葉攢針雜葉夾筆单筆相半人物以尖筆帶
點鑿絶佳早年巧贍致工晩年落筆益壯自著山水訓
議論一時卓絶千古可規(格古要論)
吳寬題郭熙雪浦待渡圖宋人能畫非等閒郭熙絶
藝如荆關御府收藏三十軸玉堂猶自遺春山横圖若
此纔數尺春山相逢猶厚顔兆風怒號振平埜巖石吹
墮林柯彎望中慘慘皆雪意飛鳥未倦争飛還何人剪
水作六出山上陡失千青鬟渺然上下同一白但見空
林楓葉殷流泉不流凍作滴豈似雨過聽潺湲羣猿入
洞失連臂文豹藏窟無一斑須臾坑谷盡填滿萬頃蕩
漾仍澄灣野航載客遥在望舉手招呼急欲扳冰花粘
棹行尤澁雲底落日懸孤環往來浦口屢涉險未識舟
人心孔艱擁裘馬上莫相笑山南捷徑非人寰(家藏集)
題燕文貴山水風雨圖本出于李成超軼不可及也
近世郭熙時得一筆亦自難得
燕肅
燕文貴吳興人善畫山水精細之極尤為太宗所重文
貴嘗畫七夕夜市圖自安業界北頭向東至潘樓竹木
市井盡存狀其浩穰之所至為精備又富商高氏家有
文貴畫舶船渡海圖其本大不盈尺舟如葉人如麥而
檣帆橰櫓指呼奮勇盡得態度至於風波浩蕩島嶼相
望蛟蜃雜出咫尺千里何其妙也詳載聖朝名畫評云
(畫系)
董逌書王氏所藏燕仲穆畫云余評燕穆之畫蓋天然
第一其得勝解者非積學所致也想其解衣磅礴心游
神放羣山萬木泠然有感而應者故雷霆風雨忽乎見
前而不可卻當此時豈復有畫者邪公初為燕王府官
王欲得畫而卒不能致之知其慎于技也余嘗謂公以
名德顯世後人不得盡知徒以畫名于天下至與庸工
繪史以丹墨自别者同稱此與顔太史列于書藝小人
閒可同為一嘆也(廣川畫䟦)
宋迪
宋復古畫瀟湘晚景圖三首西征憶南國堂上畫瀟
湘照眼雲山出浮空野水長舊游心自信信手筆都忘
會有衡陽客來看意渺茫落落君懷抱山川自屈蟠
經營初有識揮灑不應難江市人家少烟村古木攢知
君有幽意細細為尋看咫尺殊非少隂晴自不齊徑
蟠趍後崦水會赴前溪自說非人意曾經信馬蹄他年
宦游處應話劍山西
蘇軾觀宋復古畫叙舊聞房琯開元中嘗宰盧氏與
道士邢和璞山遊過夏口村入廢佛寺坐古松下和璞
使人鑿地得甕中所藏婁師德與永禪師書笑謂琯曰
頗憶此耶琯因悵然悟前生之為永禪師也故人柳子
玉寶此畫曰是唐本宋復古所臨者元祐六年三月十
九日余自杭還朝宿吳淞江夢長老仲殊挾琴過余彈
之有異聲熟視琴頗損而有十三弦余歎息不已殊曰
雖損尚可修曰奈十三絃何殊不答誦詩曰度數形名
豈偶然破琴今有十三絃此生若遇邢和璞方信秦筝
是響泉余夢中了然識其所謂既覺而忘之明日畫臥
復夢殊來理前言再誦其詩方驚覺而殊適至意其非
夢也問之殊蓋不知是歲六月見子玉之子子文于京
師求得其畫乃作詩并書所夢其上子玉名瑾善作詩
及行草書復古名迪畫山水草木蓋妙絶一時仲殊本
書生棄家學佛通脱無所著皆竒士也詩曰破琴雖未
修中有琴意足誰云十三絃音節如佩玉新絃雖高張
絲聲不附木宛然七絃筝動與世好逐陋矣房次律因
循墮流俗懸心董庭蘭不識無絃曲(並東坡全集)
宋迪字復古師李成清甚士大夫畫中最佳不在李公
年之下其猶子子房亦得家法(畫鑒)
釋巨然
雪屋會琴圖總䟦右巨然雪屋會琴圖金源氏諸老
手題皆可寶藏
秉文乃趙秉文字周臣號閒閒大定三十五年進士泰
和三年翰林院修撰貞祐四年侍講學士明年轉侍讀
興定中拜禮部尚書同修國史知集賢院公奕字季宏
大定二十八年進士累遷著作郎翰林修撰同知集賢
院以直學士致仕思文字廷玉明昌五年進士貞祐中
歴虢州刺史汝州防禦使金安集慶兩軍節度使召拜
禮部尚書金南遷以後楊吏部子文楊吏部之美趙禮
部周臣陳司諫正叔與廷玉皆完人終始無玷缺者戊
午清明雲門老樵齊郡張紳題(鐵網珊瑚)
趙秉文字周臣號閒閒居士磁州滏陽人登進士第官
至翰林學士為人至誠樂易未嘗以大名自居仕五朝
官六卿書法效鍾王草尤遒勁世競寶之(書史會要)
巨然山寺圖襌林閟清景雲門作重關幽人不可求
邈然在高山古路何迢迢前塵接人寰雖有樓觀高飛
泉望潺湲誰為飛行身踐踏紫翠閒野渡具舟楫有時
終日閒空令垂釣客薄暮聽鐘還虞集題巨然山寺圖
老巨三昧筆脱紙作荆關僧中有此郎宜水復宜山
層巒當面起雲氣隔塵寰松濤響林谷曲澗雜潺湲風
將貝多葉亂落夕陽間老禪不可尋雲去山自閒空中
聞杖錫應與鶴俱還鐵道人在雲間七者寮試劉士元
經貢墨書高人造化筆竒概每相關羣峰獻萬狀一
壑分兩山恍疑景外景迥出寰中寰胡麻堆紫綠瀑布
下潺湲遠碧聳天際晴雲眠樹間卓哉青城樵冲襟寫
幽閒手招鐵笛仙一去何時還後學錢鼒在交翠軒寫
時年七十歲疎林逗晩照際水開柴關中有方丈室
翠納千重山山路多白雲滃然隔塵寰倚笻望崷崪展
席聽潺湲願邀巨然老置我水石閒忘歸飽清暉從此
終日閒層巒結暝色不逐樵夫還野岸艤舟楫登登
扣禪關木杪望飛閣半依茶磨山翻嫌棟宇高隔林見
人寰石湖分一曲殿腳臨潺湲老僧閱梵語趺坐寒雲
閒不知城中人暫到非良閒棹歌答空谷沿流月中還
成化丁酉歲仲冬廿六日予謁先墓還經治平入門
寂然蓋寺僧皆出而長老琬公閱經室中不知余之至
也予既題名壁閒而去明日琬公來謝過且挾巨然畫
卷求題因為次虞邵菴先生韻復之别作一首以記昔
日之意蓋巨然此圖摹寫山寺景物殆預為治平設也
戊戌正月十六日書于脩竹書館吳寬(真蹟周此卷今在氏)
沈周題巨然山寺圖和虞文靖公韻望望虎豹區胡
為有禪關想與静者宜久住忘深山便如塵中人不知
在塵寰雲木何窅窕磵壑相潺湲振策往無路始悟縑
素閒巨老當運思造化亦等閒區區今畫手古意誰能
還沈周(後有文徵仲詩䟦弗及錄)
絹本水墨山寺圖卷原係巨然師筆幽深秀潤天趣
滿目後有虞集楊維楨錢鼒吳寬沈周詩䟦舊藏治
平寺中其僧秘不示人真方外之瓌寶也(長元按此條與前所)
(載小異重刻于此)
巨然師董源今世多有嵐氣清潤布景得天真多巨然
少年時多作&KR0552;頭老年平淡趣高劉道士亦江南人與
巨然同師巨然畫則僧在主位劉畫則道士在主位以
此為别
坦然明白易辨者顧陸吳周昉人物邊滕徐唐祝花竹
翎毛荆李關董范巨然劉道士山水也戴牛曹韓韋馬
亦復難辨蓋相似衆也今人畫亦不足深論(並米氏畫史)
雲道人藏巨然夏山圖一軸絹本細著色拍塞滿紙層
累無窮極有意趣兼石閒題巨然筆三小字亦異平
日之所見耳(長元按此條與前所載小異重刻于此)
鍾陵巨然善畫山水以董源為師而細潤過之真絶
品也或以柔弱為病品出源下豈其然乎後惟惠崇
得其髣髴特少烟雲變化耳
丑按湯垕畫鑒盛稱董源夏山圖贊不容口巨然畫
師董源固宜其盡善也
吳鎮(原附巨然名下)
吳鎮字仲圭嘉興人草書學𧦬光(書史會要)
仲圭山水多用焦墨成之皴斮分曉氣韻沉毅而雲
林集中有題仲圭山水詩云道人家住梅花村窗下
松醪滿石樽醉後揮毫寫山色嵐霏雲氣澹無㾗亦
可謂窮仲圭之愛者矣
松崖圖醜石半濛山下虎長松倒臥澗中龍感君眼
力知多少知在雲山第幾重至正三年春三月八日為
平林居士作於蘧廬之雨窗梅花道人戲墨
古木竹石圖勁節凌清霜柔枝溥窗雨山中誰其賞
高憶有曹許梅老戲墨也
竹枝圖空洞元無心歲寒知有節天寒日暮時不改
霜雪葉梅道人戲墨瀟灑琅玕墨色鮮半含風雨半
含烟怪來筆底清如許老子胸中想渭川湖南散人
過牆竹石與可畫竹不見竹東坡作詩忘此詩數蠶
脱繭秋雲薄戲作渭川淇澳風烟姿紛紛蒼雪落碧籜
謖謖好風來舊枝佇看雷雨虚半夜拔地起作蒼虬飛
梅花道人戲作於春江客舍
梅道人野竹居卷紙本水墨畫草草而成極有天趣
按題識蓋為陶南村作後有詩䟦十餘人大半多名
士始於錢惟善訖於王冕(此卷在震澤王氏)丑按雲林詩
集中有為吳處士畫喬林澗石一絶云山家日出無
行蹤雲樹烟蘿遠且重不見鹿眠磐石上提壺自挂
一長松今董元宰寶繪冊中小幀有年月畫題欵識
而無詩此豈其别本耶
清河書畫舫卷七下
