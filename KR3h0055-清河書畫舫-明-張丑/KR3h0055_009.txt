清河書畫舫卷九上
明張丑撰
宋
王詵
烟江疊嶂圖層巒古刹圖(增)夢游瀛山圖
元美公藏王晉卿烟江疊嶂圖卷筆意古雅墨暈精
微極得唐人遺法後有東坡長謌一篇淋漓委曲尤
為遒勁刺眼原係嚴分宜故物書畫皆佳苐不知較
徐容齋舊本可頡頏否耳
蘇軾書王定國所藏烟江疊嶂圖(王晉卿畫)江上愁心千
疊山浮空積翠如雲烟山邪雲邪遠莫知烟空雲散山
依然但見兩厓蒼蒼暗絶谷中有百道飛來泉縈林絡
石隱復見下赴谷口為奔川川平山開林麓斷小橋野
店依山前行人稍度喬木外漁舟一葉江吞天使君何
從得此本點綴毫末分清妍不知人間何處有此境徑
欲往置二頃田君不見武昌樊口幽絶處東坡先生留
五年春風搖江天漠漠暮雲捲雨山娟娟丹楓飜鴉伴
水宿長松落雪驚醉眠桃花流水在人世武陵豈必皆
神仙江山清空我塵土雖有去路尋無緣還君此畫三
歎息山中故人應有招我歸來篇王晉卿作烟江疊
嶂圖僕賦詩十四韻晉卿和之語特奇麗因復次韻不
獨紀其書畫之美亦為道其出處契闊之故而終之以
不忘在莒之戒亦朋友忠愛之義也山中舉頭望日
邊長安不見空雲烟歸來長安望山上時移事改應潸
然管絃去盡賓客散惟有馬埒編金泉渥洼故自千里
足要飽風雪輕山川屈居華屋㗖棗脯十年俯仰龍旂
前卻因病瘦出奇骨鹽車之厄寧非天風流文采磨不
盡水墨自與詩争妍畫山何必山中人田歌自古非知
田鄭虔三絶君有二筆勢挽回三百年欲將巖谷亂窈
窕眉峯修嫮誇連娟人間何有春一夢此身將老蠶三
眠山中幽絶不可久要作平地家居仙能令水石常在
眼非君好我當誰緣願君終不忘在莒樂時更賦囚山
篇(柳子厚有囚山賦)
次韻子由書王晉卿畫山水一首而晉卿和二首誤
點故教同子敬雜篇直欲擬湯休壠雲寄我山中信雪
月追君溪上舟會看飛仙虎頭篋卻來顛倒拾遺裘(子美)
(詩云天吳與紫鳳顛倒在短褐)王孫辦作玄真子細雨斜風不濕鷗此
境眼前聊妄想幾人林下是真休我今心似一潭月君
已身如萬斛舟看畫題詩雙鶴鬢歸田送老一羊裘明
年兼與士龍去萬頃滄波没兩鷗(並東坡全集)
蘇軾荅寳月大師屢蒙寄紙一一愧荷駙馬都尉王
晉卿畫山水寒林冠絶一時非畫工能髣髴近得一古
松障子奉寄非吾兄别識不寄去也幸秘藏之亦使蜀
中工者見長意思也他甚珍惜不妄與人(東坡手柬)
東坡集中有題王晉卿畫詩四其一曰山陰陳迹其
二曰雪谿乘興其三曰四明狂客其四曰西塞風雨
題王晉卿平遠風流子晉罷吹笙小筆溪山刮眼明
相倚鴛鴦得偎映一川風雨斷人行(黃先生豫章集)
王詵學李成皴法以金碌為之似古今觀音寳陀山狀
作小景亦墨作平遠皆李成法也(米氏畫史)
唐大小李將軍始作金碧山水其後王晉卿趙大年近
日趙千里皆為之大抵山水初無金碧水墨之分要在
心匠布置如何耳若多用金碧如今生色罨畫之狀而
略無風韻何取乎墨其為病則均耳(洞天清錄)
王詵字晉卿尚英宗女蜀國公主為利州防禦使雖在
戚里而其被服禮義學問詩書常與寒士角平居攘去
膏梁黜遠聲色而從事於書畫作寳繪堂於私第之東
以蓄其所有而東坡為之記東軒亦贈詩云錦囊犀軸
堆象床文筆連幅飜雲光手披横素風飛揚卷舒終日
未用忙游意澹泊心清涼屬目俊麗神激昂其所畫山
水學李成皴法以金碌為之似古今觀音寳陀山狀作
小景亦墨作平遠皆李成法也故東坡謂晉卿得破墨
三昧有烟江疊嶂圖房相宿因圖及山陰陳迹雪溪乘
興四明狂客西塞風雨著色山水等圖傳於世(畫繼)
王晉卿學李成山水清潤可愛又作著也山水師唐李
將軍不今不古自成一家内臣馮瑾慕其筆墨臨倣亂
真高宗竟題作王詵觀者不可不察也然余能望而知
之(畫鑒)
䟦烟江疊嶂卷後余嘗和蘇長公烟江疊嶂圖歌續
覽宣和畫譜目有秘藏晉卿圖卷及考聖朝名畫記則
又稱烟江疊嶂圖行於世然則晉卿作此畫有二本耶
其行世者為王定國畫而長公作歌者耶當宣政間詔
天下斷公文及墨跡進御之本豈容復留公歌于後而
畫首乃有秘閣圖璽蓋定國之本僅餘公墨跡而畫已
失矣御藏晉卿别本又有江山平遠及千里江山圖安
知不流落人間好事者取以配公書為一卷作藝林奇
玩耶若以為延津之合則吾未敢蓋歌詞與畫境小牴
牾耳至于分布結搆紆徐掩映之狀妙極工緻斷非南
宋勝國人所能辦而蘇長公筆法精純古雅為生平冠
又不當參置蜉蝣之足也書以俟賞者(弇州山人四部稿)
又見項氏所藏王晉卿夢游瀛山圖金碧緋映風韻
動人不知者謂為李將軍思訓筆晉卿題為已作殊
可發笑也聞其家尚藏晉卿畫層巒古刹真本更精
惜未得見
王晉卿夢游瀛山圖元祐戊辰春正月夢游瀛山既
覺因圖夢中所見保寧賜第晉卿題他日緘幐屬貴
游詎知遷徙過南州天涯與汝共淪落淚濕湓江烟雨
秋王晉卿圖瀛山筆畫精緻京師貴游蓄之為希代
之寳自圖書棄擲於路陽翟張飛卿見而得之過九江
以遺友人傅延之延之出以示余余悲而賦詩建炎初
元九月廿八日陽翟田亘元邈蓬島圖本張飛卿所
寳後以遺傅延之紹興七年飛卿之弟共甫與延之及
章皆會集於南昌游從之樂殆無虛日是歲中秋同賞
共甫之舍章亦與焉延之出以示衆客既而謂共甫曰
此公家舊物也遂歸共甫願寶惜之次年冬至後二日
共甫持節湖湘道由清江章適寓是郡因得再觀延之
下世已一年矣相與慨歎云嵩山陳章漢卿書珍木
文禽玉佩環清都絳闕色闌玕香山居士蓬萊院借與
王郎夢裏看建人袁立儒題駙馬都尉所作夢游瀛
山圖(真跡)
閻次平畫品頗類王詵而清勁過之沈氏所藏山水一
卷後有于立錢惟善袁華釋良琦文徵明詩䟦乃玉山
顧阿瑛之故物也(畫系)
杜瓊贈劉草窗畫河圖一畫人文現書畫已在羲皇
時鳥跡蝌蚪又繼作象形取義日以滋肖形求賢在商
世書畫從兹分兩岐秦漢畫工可指數筆蹤世遠不可
追顧陸張吳後先出六法盡得誇神奇山水金碧到二
李水墨高古歸王維荆關一律名孔著忠恕北面稱吾
師後苑副使說董子用墨濃古皴麻皮巨然秀潤得正
傳王詵寳繪能珍奇乃至李唐尤拔萃次平仿彿無崇
痺海岳老仙頗奇怪父子臻妙名同垂馬夏鐵硬自成
體不與此𣲖相和比水晶宫中趙承旨有元獨步由天
姿霅川錢翁貴纖悉任意得趣黃大痴雲林迂叟過清
簡梅花道人殊不羈大梁陳琳得書法横寫䜿寫皆其
宜黃鶴丹林兩不下家家屏障光陸離諸公盡衍輞川
脈餘子紛紛不足推予生最晚最嗜畫不得指引如調
饑友石臞樵真仙骨落筆自然超等夷葵丘爛漫文鼎
潤心醉獨數寒林姿綿川寓意最深遠數月一幀非為
遲我師衆長復師古揮灑未敢相驅馳溷縑涴楮且不
厭寫就一任傍人嗤(本集)
薛紹彭
臨右軍褉飲序襍書四帖小楷世說新語
瑯琊王氏購藏薛道祖褉飲序一卷原係宋秘府故
物即停雲館帖所載也按道祖書蹟法度森嚴變化
較少品在海岳翁下要非劉涇吳說輩所能夢見耳
靈辟石帖真跡(在孫氏抄)
薛紹彭字道祖長安人官至秘閣修撰出為梓潼漕自
謂河東三鳳後人書名亞米芾符祐間號能書(書史會要)
薛道祖蘭亭䟦薛道祖手書禊帖是從真定武臨得
者足稱哲裔此帖禊飲序文徵仲太史家藏入張伯起
轉以售余籖首有徵仲八分小字精絶之甚及危太樸
虞伯生二䟦皆可寳也獨蘭亭畫乃宋人筆僅半幀伯
起定作趙千里恐未當耳宋人唯道祖可入山陰兩廡
豫章襄陽以披猖奪取聲價可恨可恨(四部稿)
張伯雨云米元章學王書而變薛道祖學王書而不變
(書系)
伯雨舊藏道祖三帖今在沈氏乃倪雲林故物也(寓意編)
薛紹彭字道祖别號翠微居士米元章書畫友也其
書緊密藏鋒得晉宋人意惜少風韻耳
秦觀
小字黃庭經與東坡手簡
秦少游小楷黃庭經在長洲黃氏質山公故物也其
書于緊密中特姿媚飄逸較海岳翁臨本可方駕云
後有吳傅朋李泰發鮮于伯機康里子山西䟦尾皆
極贊美之(秦臨黃庭經字形差瘦與米本稍異)
少游近日學書便有東晉風味作詩增奇麗乃知此人
不可使閒遂兼有百伎矣進伎而不進道則不可少游
乃伎道兩進也浮屠不三宿桑下東坡蓋三宿矣去後
仲修使君當復念我邪庚辰八月二十七日合浦清樂
軒(東坡題䟦)
䟦翟公巽所藏石刻黃庭經王氏父子書皆不可復
見小字殘缺者是吳通微書字形差長而瘦勁筆圓勝
徐浩書也(山谷䟦尾)
䟦秦少游書黃豫章秦淮海皆學顔平原真行豫章
晚尤自稱許淮海則退避不肻以書自名亦各行其志
也嘉定改元四月己酉山陰陸游書(渭南集)
秦觀字少游一字太虛號淮海居士揚州高郵人官至
國史院編修淹該經術書法有東晉風度(書史會要)
蘇長公未識秦少游少游知公將過維揚作公筆語題
壁公果不能辨大驚及見孫莘老出少游詩數百篇讀
之乃歎曰向書壁者必此郎也(坡公遺事)
秦少游盛年學書人多好之唯錢穆父以為俗後秦
聞其語遂改度稍去俗氣漸趨平淡然絶不為人知
誠哉&KR0915;鼎易售也
又聞秦太虛楷書古詩十九首一卷係盛年筆妍媚
動人今藏震澤王氏惜不及見之
艷艷
著色春山圖(附李易安詞稿)
余向購藏艷艷春山圖短卷秀潤精緻當與項氏吳
彩鸞唐韻同趣尋為好事家餅金收去僅錄題識於
此
著色春山圖艷艷真蹟庚子穀日偶從金昌常賣鋪
中獲小袖卷上作著色春山雖氣骨尋常而筆蹟秀潤
清遠可喜諦視之見石間有艷艷二字莫曉所謂然辨
其絹素實宋世物也越數日撿閱畫譜始知艷艷為任
才仲妾有殊色工真行書善青綠山水因念才仲北宋
名士艷艷又閨秀也為之命工重裝以備藝林一種雅
製云亭亭山人張丑識(真蹟)
任才仲妾艷艷本良家子有絶色工真行書善著色山
水河南邵澤民侍郎家藏其瀟湘八景一册細潤清遠
真足名世也才仲死鍾賊之難不知所在(宋畫錄)
任誼字才仲宋迪之甥善畫山水竹石髣髴籠淡極
其清逸可喜艷艷蓋學其家才仲云古來閨秀工
丹青者例乏丰姿若李易安管道昇之竹石艷艷阿
環之山水無忝于士氣也
易安居士能書能畫又能詞而尤長于文藻迄今學士
每讀金石錄序頓令心神開爽何物老嫗生此寧馨大
奇大奇(才婦錄)
易安詞稿一紙乃清秘閣故物也筆勢清真可愛此
詞潄玉集中亦載所謂離别曲者邪卷尾略無題識
僅有點定兩字耳錄具于左紅藕香殘玉簟秋輕
解羅裳獨上蘭舟雲中誰寄錦書來雁字回時月滿
樓頭花自飄零水自流一種相思兩處閒愁此情無
計可消除纔下眉頭卻上心頭右調一翦梅
黃庭堅
諸上座帖馬伏波廟詩行書曹植樂府
書陰長生詩大字發願文楷書頭陀贊
懶殘和尚謌書東坡赤壁詞涪翁詩帖
黃魯直諸上座帖草書師懷素頗逼真即嚴氏書畫
記所載也舊藏季范菴家按寓意編云李少卿嘗為
郎中奉使湖湘道過江西於石亭寺僧處得山谷草
書一卷後有谷真字䟦尾而紙墨如新平生閱黃書
頗多此其最矣山谷書法真勝行行勝草其傳世
大字發願文乃公盛年之筆藏于郡城一古寺中明
昌七印全并北宋以來諸人䟦尾前元趙菊坡故物
也其兄蘭坡亦藏山谷真書楞嚴經咒甚妙聞今在
越州未獲見余今收得頭陀贊卷楷法精勁筆勢飛
揚真足壓倒二趙藏本雖削去題名無損也王元美
先輩云蘇長公喜畫枯木拳石山谷愛書禪伯語秦
少游愛寫山鬼句古人風流奇詭若合一轍可想見
耳(明昌七印文曰内府羣玉明昌珍玩明昌御覽御府寳繪明昌中秘明昌御府)
山谷自贊(有序)余往歲登山臨水未嘗不諷詠王摩詰
輞川别業之篇想見其人如與並世故元豐閒作能詩
王右轄之句以嘉素寫寄舒城李伯時求作右丞像此
時與伯時未相識而伯時所作摩詰偶似不肖但多髯
爾今觀秦少章所蓄畫象甚類而瘦豈山澤之儒故應
臞哉少章因請余自贊贊曰飲不過一瓢食不過一簞田
夫亦不改其樂而夫子不謂之能賢何也顔淵當首出萬物
而奉以四海九州而享之若是故曰人不堪其憂若余之
於山澤魚在深藻鹿得豐草伊其野性則然蓋非抱沉
陸之屈懷迷邦之寳既不能詩成無色之畫畫出無聲
之詩义白首而不聞道則奚取于似摩詰為若乃登山
臨水喜見清揚豈以優孟為孫叔敖虎賁似蔡中郎者
邪(黃先生豫章集)
黃庭堅字魯直號山谷道人洪州分寧人官至吏部員
外郎工妍楷行草楷法真媚自成一家草書尤奇偉嘗
自云余極喜顔魯公書時意想為之筆下似有風氣然
不逮子瞻為余臨寫魯公十數紙乃如人家子弟雖老
少不類然皆有祖父風骨又云嘗觀漢時石刻篆韻頗
得楷法又云學書三十年初以周越為師故二十年抖
擻俗氣不脫晚得蘇才翁子美書觀之乃得古人筆意
其後又得張長史僧懷素高閒墨跡乃窺筆法之妙于
𤏡道舟中觀長年盪槳羣丁撥櫂乃覺少進意之所到
輒能用筆(書史會要)
山谷游荆州得古本蘭亭愛玩不去手因悟古人用筆
意作小楷日進曰他日當有知我者山谷家傳有云公
楷妍媚自成一家餘與此同(蘭亭考)
山谷書劉禹錫詩帖墨蹟經伏波神祠蒙蒙篁竹下
有路上壺頭漢壘麏鼯鬭蠻溪霧雨愁懷人敬遺像閱
世指東流自負霸王略安知恩澤侯鄉園辭石柱筋力
盡炎州一以功名累翻思馬少游師洙濟道與予兒
婦有瓜葛又嘗分舟濟家弟嗣直因來乞書會予新病
癰瘍不可多作勞得墨瀋漫書數紙指臂皆乏都不成
字若持到淮南見予故舊可示之何如元祐中黃魯直
書也建中靖國元年五月乙亥荆州沙尾水漲一丈堤
上泥深一尺山谷老人病起鬚髮盡白張孝祥安國
氏觀于南郡衛公堂上信一代奇筆也養正善藏之乾
道戊子八月十日山谷晚年書法大成如此帖毫髮
無遺恨矣心手和調筆墨又如人意譬泰豆之御内得
於中外合馬志六轡沃若兩驂如舞錫鸞肅雍自應武
象既不入馳驅之範亦非詭遇者之所知也范成大至
能題於此楊寅鍾必高王中敬觀(真蹟)
黃魯直年譜載元祐丁卯歲行書大江東去詞全倣
瘞鶴銘法後附次韻子瞻題郭熙秋山圖詩小楷精
緊右帖高頭長卷頗屬合作惜紙墨不甚稱耳今在
韓太史存良家余屢欲購之亦未得本嚴分宜故物
也
文徵仲藏黃魯直行書曹子建詩二首用澄心堂紙
李廷珪墨為之精采渙發結搆動人真是綿中裹鉄
每于拙處見奇今錄其詞并䟦以示後人篇内義字
筆誤旁用小非字印而不為竄正足見吾公一意書
法略不役志于校讐閒也嗚呼用志不分乃凝于神
觀公兹卷益信
黃文節公行書曹植詩帖種葛篇浮萍篇(全文不錄)右曹子
建之作紹聖四年山谷道人黃庭堅書老子曰豫兮
若冬涉川猶兮若畏四隣山谷此卷蓋有得于此慶元
庚申重九日笠澤陸游書
山谷謫黔州時嘗自書陳思王種葛篇浮萍篇與東
坡在儋州書九辯同意
黃山谷書後漢人得道陰長生詩三篇維予之先佐
命唐虞爰逮漢世紫艾重紆予獨好道而為匹夫高尚
素志不事王侯貪生得生亦又何求超迹蒼霄乘飛駕
浮青要乘翼與我為讐入火不灼蹈波不濡逍遥太極
何慮何憂遨戲仙都顧閔羣愚年命之逝如彼川流奄
忽未幾泥土為儔馳走索死不肯暫休予之聖師體
道知真昇騰變化松喬為隣惟予同學十有二人寒苦
求道歴二十年中多怠惰志行不堅痛乎諸子命也自
天天不妄授道必歸賢身投幽壤何時可還嗟爾將來
勤加精研勿為流俗富貴所牽神丹一成昇彼九天夀
同三光何但億千維予垂髮少好道德棄家隨師東
西南北委放五濁辟世自匿三十餘年名山之側寒不
遑衣饑不暇食思不敢歸勞不敢息奉事聖師承
顔悅色面垢足胝乃見哀識遂傳要訣恩深不測
妻子延年咸享無極黃白已成貨財千億役使鬼神玉
女侍側予得度世神丹之力忠州丰都山仙都觀朝
金殿西壁有天成四年人書陰真君詩三章余同年許
少章以為真漢人文章也以余考之信然因試生筆偶
得佳紙為鈔此詩以與王瀘州補之之季子觀陰君所
學守屍法耳猶須擇師勤苦如是乃能得之何况千載
之後尚友古人求知道德之主宰者乎紹聖四年四月
丙午黔中禪月樓中書
陰長生此詩非山谷書之幾没于世然此卷卒為世所
重者豈以其詩哉抑之刑曹好藏古法帖能識其妙此
又其先博士公時已藏又其家之故物云延陵吳寬識
(家藏集)
山谷論書士大夫學荆公書但為狂風疾雨之勢至
于不著繩尺而有魏晉閒風氣不復髣髴學子瞻書但
臥筆取妍至于老大精神可與顔楊方駕則未之見也
余書姿媚而乏老氣自不足學學者輒萎弱不能立筆
雖然筆墨各繫其人工拙要須其韻勝耳病在此處筆
墨雖工終不近也又學書端正則窘于法度側筆取妍
往往工左而病右真書如右軍霜寒表大令乞解臺職
狀張長史郎官廳壁記皆不為法度病其風神至於行
書則王氏父子隨肥瘠皆有佳處不復可置議論近世
惟顔魯公楊少師特為絶倫甚妙於用筆不好處亦嫵
媚大抵更無一點一畫俗氣質而不端正然筆閒甚遒
温公真書不甚善而隸法極端勁似其為人(黃先生豫章集)
山谷大字發願文菩薩師子王白淨法為身勝義空
谷中奮迅及哮吼念子明利箭被以慈哀甲忍力不動
搖直破魔王軍三昧常娛樂甘露為美食解脫味為漿
游戲於三乘安住一切智轉無上法輪我今稱揚稱性
實語以身語意籌量觀察如實懴悔我從昔來因痴有
愛飲酒食肉增長愛渴入邪見林不得解脫今者對佛
發大誓願願從今日盡未來世不復淫欲願從今日盡
未來世不復飲酒願從今日盡未來世不復食肉設淫
欲當墮地獄住火坑中經無量劫一切衆生為淫亂故
應受苦報我皆代受設復飲酒當墮地獄飲洋銅汁經
無量劫一切衆生為酒顛倒應受苦報我皆代受設復
食肉當墮地獄吞熱鐵丸經無量劫一切衆生為殺生
故應受苦報我皆代受恭惟十身洞徹萬德莊嚴于
刹刹塵塵為我作證設經歌羅邏身忘失本願惟垂加
被開我迷雲稽首如空等一痛切願我以此盡未來
際忍可誓願根塵清淨具足十忍不由他教入一切智
隨順如來於無盡衆生界中現作佛事恭惟字上軼
此十句古德云有願無行其願必虛有行無願其行
必孤其能行願相資而有始有卒者唯大士乎宣和甲
辰中秋日住智海守一題頃年見江西士夫出魯直
發願文云此蓋先生普照塔前所誓之願也誦之使人
心目震駭神觀肅然誠能信受其言堅固其行不二之
門當直指矣若其以言語為佛事以文字為正性此又
不可以不深戒况夫願力也哉宣和甲辰居世英山
谷與佛印游在黃龍晦堂室中聞桂薌有省故其造詣
穩密迥出流輩而文辭翰墨焜耀一世若不自有今觀
親書發願文精誠真切誓為衆生代受諸報深入普賢
悲智願海非宿具大乘根器孰能爾邪今時士夫不務
已學惟訾佛毁教為事視此寧無愧乎姑蘇無量夀院
淨妙上人家世寳藏幾二百載蓋亦願力所持哉前有
金章宗瘦金御書簽題首尾明昌七印鉗識讀者當求
其深心大願難行能行無徒誇辭翰之美也洪武甲寅
春前淨慈懷渭題(真跡)
涪翁大真書頭陀贊真跡神品上上梵語頭陀華言抖
擻淨一真心振三毒垢如來親試迦葉稱首聖教推崇
哲人遵守衣三食四住處五名曰十二行對治修行十
三或八要以三并練磨三境攝化三乘起四歡喜行四
聖種以戒為基止觀相踵大矩崇規鍊金烹鑛號菩薩
僧志惟堅勇知足少欲伏我愛根無取無著情絶所存
若有讚者同讚世尊續佛慧命開佛正門在昔能仁囑
付彌勒守護三寳後五百歲彌勒稱揚此行為最適當
其時應身出世阿蘭若處作衆依歸則先賢軌髮薙肩
垂白麻劫貝不隨染衣表如玉雪不受塵泥心寂為禪
身淨為教内外相應方名修道事貴簡理嚴惟幽奥不
具信根玄關莫造祈生兜率天樂非貪菩提熏種慈氏
言參其或超越罔假司南十方法界同我伽藍山谷
老人祖瘞鶴之名書寫頭陀之妙句乃至逸其姓字豈
大觀初禁天下不得傳蘇黃辭翰故削之以避禍邪然
楷法妍媚筆勢縱横絶勝菊坡待制所藏發願文也時
至元壬午陽月晦日濟南張謙受益父題涪翁此書
氣魄古雅意度精嚴宛然顔魯公八關齋帖且頭陀贊
句句禪理殆非浪說憶當時涪翁必為高僧書者敬服
敬服鄒立誠謹䟦黃文節公書頭陀贊莊肅典重左
顔右柳覽之有垂紳正笏之像非若平時率意之作也
此吾鄉吳文定家舊藏後歸一時貴最後乃入上海顧
廷尉汝和齋中廷尉之子出以售人將營負郭僕方修
頭陀行正當購此惜子母青蚨蕭瑟不能償十五秦城
楚人之弓未知竟入誰手此閒世名蹟得之者幸毋惜
七寳莊嚴耳後學王穉登敬書
詠尊黃室得歌字(有序)萬歷甲寅春丑獲涪翁真書頭
陀贊為紹興中秘物落筆奇偉豐筋多力每開卷使人
形神飛動也維時新居落成因以尊黃署吾室竊恐後
世君子不解命名之義故掇拾而成是詩涪翁遺跡
少何幸得頭陀八法堪師表千秋賴切磋尊黃成獨賞
御李足𢋫歌小築聲名起昭昭永不磨是歲小至日
長洲張丑寫于南窗之棐几右軍嘗戲為龍爪書今
不復見所可見者僅存京口斷崖中瘞鶴銘而已厥後
顔尚書仿之而作宋開府碑筆勢飛動可喜至黃太史
始極力追之雖姿媚超逸在四五閒猶未及顔之暗合
孫吳耳余家購藏大字頭陀贊卷蓋屬太史晚年手筆
不惟使轉悉出瘞鶴銘且濃纖剛柔一一皆與人意會
其合處直接右軍不止得屋漏雨法也濟南張受益檢
校特定為太史寳帖非深知書法宗𣲖者豈能識之哉
時甲寅長至後一百五日張丑雨窗展觀重志(真蹟)
䟦自書卷後老夫病眼𤯝不能多作楷而聖子求余
真書與兒子作筆法試書此初不能成楷目前已有黑
花飛墜矣然學書之法乃不然但觀古人行筆意耳王
右軍初學衛夫人小楷不能造微入妙其後見李斯曹
喜篆蔡邕隸八分於是楷法妙天下張長史觀古鐘鼎
科斗篆而草聖不愧右軍父子(山谷題䟦)
山谷自評元祐閒字(元祐丁卯公年四十三)往時王定國道余書
不工書工不工是不足計較事然余未嘗心服由今日
觀之定國之言誠不謬蓋用筆不知擒縱故字中無筆
耳字中有筆如禪家句中有眼非深解宗趣豈易言哉
(山谷題䟦)
李致堯乞書書卷後凡書要拙多于巧近世少年作
字如新婦子粧梳百種點綴終無烈婦態也如此草
字他日天上玉樓中乃可再得耳書意與筆皆非人
閒軌轍所謂無智人前莫說打你頭破百裂者也書
尾小字唯余與永州醉僧能之若亞樓輩見當羞死
元符三年二月己酉夜沐浴罷飲數杯為成都李致堯
作行草耳熱眼花忽然龍蛇入筆學書四十年今夕所
謂鼇山悟道書也(山谷題䟦)
嚴氏藏黃山谷草書懶殘和尚謌筆法妙入神紙墨
完好真尤物也凡書畫以紙白板新為貴破損昏暗
者次之後世輕薄之徒銳意臨摹以茅屋溜汁染變
紙素加以辱勞使類久寫此但可欺俗士具目者殆
弗取也
黃涪翁詩帖漫郎江南酒隱處古木參天應手栽石
坳為尊酌花鳥自許作鼎調鹽梅平生四海蘇太史酒
澆不下胸崔嵬黃州副使坐閒散諫疏無路通銀臺鸚
鵡洲前弄明月江妃起舞襪生埃次山醉魂招髣髴步
入寒溪金碧堆洗前痕塵飲游客笑倚武昌江作罍誰
知文章照今古野老争席漁争隈鄧公勒銘留刻畫刳
剔銀鈎洗綠苔磨琢十年烟雨晦摸索一讀心眼開謫
去長沙憂鵩入歸來把國痛天摧玉堂卻對鄧公直北
門喚仗聽風雷山川悠遠莫浪許富貴峥嶸今鼎來萬
壑松聲如在耳意不及此反生哀舊詩一時辱蘇公
賞音亦何能稱提奬之意承見索不已故漫寫去甚點
汚此江南紙也可留齋几不必刻之西山庭堅頓首
(真蹟)
黃山谷書評學書端正則窘于法度側筆取妍往往
豐左而病右故真書如右軍霜寒表子敬乞解臺職狀
張長史郎官廳壁記皆不以法度病其精神至於行書
則王家父子隨意肥瘠皆有佳處近世唯顔魯公楊少
師特窺其妙其用筆能左右之不好處更覺嫵媚求一
點一畫俗氣不可得比來士大夫唯王荆公書有古人
氣而不端正然筆力甚遒司馬公真書不甚善而隸法
極端勁似其為人涪翁作字深得提筆回腕法度甚
嚴柳誠懸曰心正則筆正故其書評則於左右之體點
畫之間既能精神不病要且遒勁兩全誠為確論然而
留心至此安得不造其佳處杜子美所謂毫髮無遺恨
波瀾獨老成者也昌叔燕邸賢王孫其先德于交游最
深蓄書帖甚富而又季父德麟為東坡之客乃知師友
淵源其來有自文瓘請以此軸摹刻諸石庶幾發揚奇
蹟流傳好事者云紹興丙子六月下澣丹陽蘇文瓘題
山谷善論書以側筆取妍為病然或議者猶以是病
之太史始師周膳部晩脫摺筆賦作草書王定國深疑
之字隨世運議無過者唯鍾王耳藝以德傳越千百年
無有易此論袁桷識黃太史書雖小字亦有方丈之
勢蓋其胸次存大節真一代之偉人歟大梁班惟志信
筆䟦(真蹟)
大江東(云云)右東坡先生作黃庭堅書惜墨不甚稱
耳本嚴分宜故物今在韓太史存良家余屢欲購之
亦未得也
建中靖國元年二月甲午觀此詩卷筆意癡鈍用筆多
不到亦自喜中年來書字稍進爾星家言六十二不死
當夀八十餘審如此真當以善書名四海
黃太史晩謫宜州自崇寧四年歲旦凡風雨寒暑親舊
往復以至日用飲食之類皆繫日書之名曰乙酉家乘
八月晦至九月則易簀矣意長日月短悲夫(山谷遺事)
黃庭堅謫宜州時黨禁頗嚴通判余若著為之經理館
舍謂公曰先生今日舉動無愧東都黨錮諸賢願寫范
滂一傳許之遂默誦大書盡卷僅有二三字疑誤是年
山谷云亡(山谷遺事)
山谷在宜州嘗大書後漢書范滂傳字徑數寸筆勢飄
動超出翰墨徑庭意蓋以悼黨錮為漢禍也後百年真
跡逸人間趙忠定得之寳寘巾篋縉紳題䟦如牛腰焉
既乃躬蹈其禍可謂奇䜟嘉定壬申忠定之子崇憲守
九江刻石郡治四說堂(桯史)
山谷道人作真行二體用筆過為頓挫以取姸媚蓋
出皇象遺法或謂倣張友直者非是友直蓋差弱也
皇象與人柬云欲見草書漫漫落落宜得毫精妙筆委
曲宛轉不叛散者紙當得滑密不粘汚者墨又須多膠
紺黝者如逸豫之餘手調適而心懽娛可以小展
皇象字休明廣陵人官至侍中青州刺史工八分篆草
初學杜度作章草沉著痛快世以書聖稱論者以象書
比龍蠖蟄啟伸盤腹行蓋言其蟠屈騰蹈有縱横自然
之妙或謂如謌聲繞梁琴人捨徽則又見其遺音餘韻
得之于筆墨外也象作八分與蔡邕相後先當時以象
章草入神八分入妙篆入能象書吳大帝碑在江寧府
書雖本漢隸然探奇振古有三代純樸處故自是絶藝
非如東漢遺書循一矩律籍蹈綴襲切而自私也建業
有吳時天發神䜟碑若隸若篆字勢雄偉(書史會要)
䟦東坡書余嘗論右軍父子以來筆法超逸絶塵惟顔
魯公楊少師二人立論者十餘年聞者瞠若晚識子瞻
獨謂為然士大夫乃云蘇子瞻於黃魯直愛而不知其
惡皆此類豈其然乎比來作字時時髣髴魯公筆勢然
終不似子瞻暗合孫吳耳
東坡書真行相半便覺去羊欣薄紹之不遠予與東坡
俱學顔平原然予手拙終不近也自平原以來惟楊少
師蘇翰林可人意爾不無有筆類王家父子者然予不
好也(山谷題䟦)
清河書畫舫卷九上
清河書畫舫卷九下
明張丑撰
宋
米芾
小楷千文臨黃庭經宗室崇國公墓誌銘
登黃鶴臺下臨金山賦文賦臨行書坐
位帖行書杜子美戲題王宰畫山水圖閱
書帖草書天馬賦草書十二帖九歌圖
淨名齋圖海岳菴圖壯觀圖并詩賦
山林圖
故宋禮部員外郎米海嶽先生墓誌銘丹陽蔡肇譔
崇寧三年甲子六月制詔今四方承平百揆時序小大
政畢舉增光繼志曠古絶無獨書畫之學未有高世絶
人之風殆勸勵之不至也其議投試簡拔之法著為律
令建官養徒庶幾異時彬彬者有紀焉於是六藝之學
以次開設矣是時元章名能書適官太常一旦奉詔以
黃庭小楷作千文以獻繼進所藏法書名畫賜白金緡
錢甚腆方民間競以前代筆跡來上萃于秘府號宣和
御覽幾百帙特詔丞相太師楚國公䟦尾公亦被旨預
觀縉紳以為榮遇已而出知常州不赴改勾管洞霄宫
未幾就除知無為軍踰年復召為書畫學博士便殿賜
對詢落逮因上其子友仁所作楚山清曉圖既退賜御
書畫扇各二遂擢為禮部員外郎復以言者罷知淮揚
軍彌年瘍生其首上書謝事不許以某年月日卒于郡
廨享年五十有七遺令送終皆有治命賻其家以百縑
不以受官其子皆特恩也公諱芾字元章世居太原後
徙襄陽自其高曾以上多以武幹官顯父光輔始親儒
嗜學公生秀穎六歲日讀律詩百首一再過目輒背誦
稍長博記洽聞於書務通大略不喜從科舉學議論斷
以己意其說踔厲世儒不能屈也刻意文詞不剽襲前
人語經奇蹈險要必已出以崖絶魁壘為工作字遒勁
更沉著雅有晉唐風流尤善臨摹至能亂真其畫山水
人物自成一家尺縑寸楮人以為翫四方碑榜咨請踵
至所著詩文凡百卷號山林集宣已子聖度錄正韻雜
說又數十卷平居退然若不能事事至官下則率職不
苟喜為教戒吏民初為煩已而安之時亦越法縱舍有
足大者家故饒財既仕悉以分族人後貧不以為悔遇
古書名畫必極力購取得之乃已余昔相遇於都城敗
屋僦居客至烹飲出諸奇相與把玩嘯詠終日所至喜
覽山川擇其勝處立字製名後來莫之廢也過潤州愛
其江山遂定居焉作菴城東號海岳日咏哦其間為吾
州佳絶之觀平生與游多天下士蜀劉涇長安薛紹彭
好奇尚古相與為忘形交風神蕭散是其一流人也舉
止頡頏不能與世俯仰故仕數困躓冠服用唐人規制
所至人聚觀之性好潔置水其傍數頮而不帨未嘗與
人同器服其眉宇軒然進趨䄡如吐音鴻暢雖不識者
亦知為米元章也少與禪人摩詰游詰以為得法其逝
不怛作偈語有倫父佐左武將軍贈中散大夫母閻氏
贈丹陽縣太君既卒始葬潤州黃鶴山以中散祔初宣
仁聖烈皇后在藩與丹陽君有舊故公少長邸中以后
恩入仕初補秘書省校書郎授含光尉七遷入淮南幕
改宣德郎知雍丘縣乞監中嶽廟授漣水軍使除發運
司勾當公事蔡河撥發入奉常為博士三加勲服五品
娶許氏封寧公縣君有賢行五男長則友仁也補將仕
郎辭藝能世其家餘早卒八女子適進士喬襄文僖老
南康軍教授段拂承奉郎吳激餘未嫁孫男女各一人
以大觀三年六月某日葬丹徒長山下余元豐初謁荆
國王文公於金陵公以詩文贄見文公於人材少所許
可摘取佳句書之便面余由是始識公故為之銘曰米
胄楚出自鬻分仍世勇爵史載芬既極而遷稟不羣生
憐野鴙僧家鵾掉棄鞲决習典墳君纔弱冠秇且文豪
氣激越蕩乾坤劇談四座寂不喧冠巾設製傍朝掀浣
衣濯帶肌瘳皸手板拄頰送飛雲&KR2398;晉千載風流存鍾
王已往楷法紛後生不復窺完渾臨池幾年墨練裙句
法甫白相弟昆造雄設險驚刓昏文成揮掃千兔髠蛟
蚓著紙尾角騫尺牘藏去珍瑶琨一官骯髒諸侯門熟
視試一引手援南宫坐曹席未温世間巧語空織紋澒
淮出守朱兩轓三仕三已無戚欣視身蚊蚋思坐垣樓登
海岳窮朝曛暮年消中病文園踰月止酒不茹葷卻乘
冷風反衆薰西山嶒峻星可捫其陰大江鬱東奔磧沙
發石漂無垠氣象歴落宜置君欲酌中&KR0893;採芳蓀生芻
舍奠宿草根尚書局促駒伏轅追摘往實詔九原吾文
坐荒失鋤芸為歌銘詩下招魂巫咸上天誰復聞薄暮
雷電歸呌閽駃雨忽作九河飜(米襄陽志林)
崇寧三年當屬甲申而云甲子蓋誤與戲鴻堂帖快
雪時晴䟦語之譌相類當覓石本正之丑志米老
以皇祐三年辛卯生以大觀元年丁亥卒
陳寺丞伯修之子也好學書嘗于枕屏效米元章筆跡
書杜陵詩一日元章過之見而驚焉伯修命出拜元章
喜甚因授以作字提筆之法曰以腕著紙則筆端有指
力無臂力也曰提筆亦可作小楷乎元章笑顧小史索
紙書其所作進黼扆贊表筆畫端謹字如蠅頭而位置
規模皆若大字父子相顧歎服因請其法元章曰此無
他惟自今以往每作字時不可一字不提筆久久當自
熟矣(米襄陽志林)
米南宫楷帖大行皇太后挽詞餘慶源真相求賢佐
裕陵知幾捲箔早戡變叱龍升静德羣邪震清心後世
矜大恩知欲報聖孝已踰曾温厚同光獻剛廉法寳
慈擁扶樂推聖照徹託公欺南紀歸忠魄東朝足素規
仁明存舊幄常似補天時奉議郎充江淮荆浙等路
制置發運司管句文字武騎尉賜緋魚袋臣米芾上進
米南宫跅㢮不羈之士喜為崖異卓鷙驚世駭俗之
行故其書亦類其人超軼絶塵不踐陳迹每出新意于
法度之中而絶出筆墨畦徑之外真一代之奇蹟也紹
興天子訪求其書始貴重於天下而元章骨已朽矣壬
午歲十月朔孫覿書
皇祐二年正月十七日詔米芾以黃庭小楷作小字千
文(襄陽志林)
米海岳醉草下淨名萬籟寒深響羣山雨半開遲
遲暮鐘裏且喚竹輿來不集南山山翁茗艼葛疆
隨庭下青春鸞雀飛幕府慣為方外客風前懶易道家
衣襄陽米芾醉書光堯皇帝翰墨志云米芾得能
書之名似無負于海内六朝翰墨副在筆端故沉著痛
快如乘駿馬進退裕如不煩鞭勒無不當人意然喜效
其法者不過得外貌高視闊步氣韻軒昂殊未究其中
本六朝妙處醖釀風骨自然超逸也今觀二詩醉中之
趣天然一種風味似不食烟火人也骨裏帶神仙者邪
時景定改元春良日安雅堂書
朱性甫藏米老臨黃庭經一卷後歸石田翁相傳黃
庭為晉人書非右軍之筆當時寫以換鵝者乃道德
五千文也不知李白何據以為黃庭耶
中秋登海岳樓作目窮淮海兩如銀萬道虹光育蚌
珍天上若無修月戶桂枝撐損向西輪海岳樓玩月
作調寄蝶戀花千古漣漪清絶地海岳樓高下瞰秦淮
尾水浸碧天天似水廣寒宫闕人閒世藹藹春和生
海市鰲戴三山頃刻隨輪至寳月圓時多異氣夜光一
顆千金貴雨三日未解海岳咫尺不能到焚香而已
日短不能晝眠又少人往還惘惘足下比何所樂芾啟
(山林集)
伯起又藏米南宫晚年書宗室崇國公墓誌銘鄭居
中譔文幾二千字極得多力豐筋緩紉急送之妙後
有袁桷鄧文原黃溍柳貫揭汯葉盛吳寬七䟦是廣
省參政劉公欽謨故物也䟦載朱性甫鐵網珊瑚中
又見米老行書杜甫題王宰畫山水歌等帖筆勢飄
逸大饒姿態識者評此本極得晉宋風致不亞停雲
館刻草書九帖也右二行卷並藏檇李項氏石刻粗
存梗概耳米尚有自撰自書登黃鶴臺下臨金山賦
在嚴分宜家行筆奇偉足稱墨寳云
海岳翁行草閱書帖今在城西王氏天真爛漫可喜全
錄其詞於後芾皇恐皇恐芾既稍出門仞意無外卻
尚恐異日因見所知而有隱情不告者將遂得罪左右
故有露布仰凂台聽芾平生喜書畫老親見聽直有不
足至親授以首飾使購之嘗曰吾姙汝夢雙角人手擕
一軸物自空下故芾每得一書初任客觀亦置于飯几
亦升車手執之既窮其趣則以良日以紙鋪加書淨几
上復用紙覆自紙閒以皂莢灰水浸良久按覆紙洗之
上紙爛即團以拂書塵垢一去然後覆書除背紙去手
澤有不可除者則又加團洗潔白而後止親用乳香作
糊于百幅紙中心取翦四邊多近手有垢者而加背焉
背訖即覆以紙加糊置一室中或綾錦皆洗軸安訖亦
洗加䟦紙取䟦紙如背紙工畢入一奩中非明窗淨几
與見知客未嘗發每一發之文犀瑩玖紫墨錦綺粲然
溢目印以米姓秘玩書印文其所謂書者皆非前所閱
可比也亦非今好事者所多有也余每示人者印以米
姓清玩之印文以待暴不可告以情之客秘玩者實懼
客以手指點衣袖印拂之偶一及之必洗書如初紙素
不可數洗必欲戲一觸之是毁書也樞密唐公志東欲
觀而以情告見許遂敢出閱書之法洗二案相比芾以
紙繅鋪訖濯手親取書于奩中鋪展以示客客拱而憑
几坐從容細閱芾趨走于前客云展芾展客云卷芾卷
客據案甚尊芾執事趨走甚卑舍佚執卑者止求不以
手或衣振拂之耳老母訓之不能改朋友誨之不能悛
子弟諫之不能從惟蘇遐舉曰君異日當以此忤要官
芾念要官可忤不可改心行年五十老倦則輸之御府
必不在乙品公亦能屈意而一觀乎或於公齋或過敝
齋得進退如禮雖同子弟雜觀可也倘公不欲屑屑徇
一蒙鄙固陋之人則亦非敢曲煩台視而異日亦不敢
受不告之罪芾皇恐載拜大夫丈節下(真蹟)
米南宫稱法書曰墨皇可謂極稱非右軍大令東武亭
侯不足當也
米南宫秘玩目法書王右軍官舍尚書二帖快
雪時晴帖吳融博士帖破羌帖謝安慰問帖
晉賢十三帖大令中秋帖陶隱居朱陽帖梁臨
樂毅論智永臨右軍五帖唐文皇手詔歐陽詢
度尚庾亮二帖又春雨帖禇模蘭亭唐摹大令
范新婦帖陸柬之頭陀寺碑徐浩古詩帖張長
史秋深帖李邕多熱要葛粉帖光八郎帖勝和
帖唐摹十七帖懷素去夏帖又貧道等三帖
顔魯公朱巨川誥司空圖贈廣歌(一云贈𧦬光歌也)楊凝式
晝寢大仙二帖名畫曹不興如意輪顧愷之淨
名天女戴逵觀音六朝人畫英布像又王戎像
薛稷二鶴王維雪圖六幅又山居圖小卷韓
幹調馬圖短卷張萱畫韋侯故事六幅關仝仙游
圖行卷董源霧景横披李成松石徐熙折枝四
幅(雙桃甜榴牡丹海棠)李煜翎毛四片范寬秋山瀑布巨然
海野圖長卷易元吉蘆葦鴝鵒米西清元暉謂其
父所藏晉唐真跡無日不展於几上手不釋筆臨學之
夜則以小函寘枕旁每見古帖不論貲用以購之(襄陽志林)
鑒家評定銅玉研石必以包漿為貴包漿者何手澤
是也故法書名畫不可頻洗則包漿去矣
吾嘗疑米元章用筆妙一時而所藏書真偽相半元祐
四年六月十二日與張致平同過元章致平謂吾嘗見
公親發鎖兩手捉書去人丈餘近輒掣去手元章笑遂
出二王長史懷素輩十許帖予然後知平時所出皆苟
以適衆目而已(東坡志林)
馬主事抑之藏米臨顔魯公争坐位帖全本上有賈
似道印元時入袁文清公家袁公前後凡再䟦云
坐位帖真跡在京兆安氏嘗刻以傳世吳中復守永興
謂安氏石未盡筆法因再模刻二本予家咸有之安氏
子孫分析坐位帖乃剖為二此帖至僕射下平分為兩
以石刻較之正居其半蘇公見安師文時帖尚全嘗手
搨數十本書遂大進予得坡公搨本于東平王繼學無
毫髮失真旁有眉陽蘇氏及趙郡蘇軾印米襄陽少年
嘗臨之邵伯温亦云安氏析後不復見全本此卷筆法
絶類米老往見乞米帖于子昂子昂以重貲得之心有
疑而不敢言今得此帖紙色行墨絶相類遂定為米老
所臨無疑至治二年秋桷記予歸真後蘇本付瓘米
本付瑾以免安氏兄弟之誚清容老人識(真蹟)
䟦米海岳臨顔魯公坐位帖米海岳自序于古名家
學之幾徧故其臨摹之際往往逼真此顔魯公坐位帖
元袁文清公定為海岳所臨者夫魯公平日運筆圓活
清潤能兼古人之長米則猛厲奇偉終墮一偏之失以
孔門方之其氣象真有回路二子之别故此書則如既
見孔子後欲效陋巷自樂而行三軍當一隊之故態時
復一發于詞氣閒也長洲吳寬識
岳珂英光堂帖有米元章臨智永真草千文與原本不
同乃知古人臨帖不論形似也珂䟦其後云摹臨兩法
不同摹帖如梓人作室梁櫨榱桷雖具準繩而締搆既
成氣象自有工拙臨帖如雙鵠並翔青天浮雲浩蕩萬
里各隨所至而息寳晉蓋進乎此者也為之贊曰永之
法妍以婉芾之體峭以徤馬牛其風神合志通彼妍我
峭惟妙惟肖故曰袒裼不凂夜戶不啟善學柳下惠莫
如魯男子
東坡云海岳平生篆隸真行草書風檣陣馬沉著痛快
當與鍾王並行非但不愧而已(雪堂書評)
余嘗評米元章書如快劍斫陣強弩射千里所當穿徹
書家筆勢亦窮于此然亦似仲由未見孔子時風氣耳
黃庭堅題
子瞻自海外歸與元章書云嶺海八年親友曠絶亦未
嘗關念但念吾元章邁往凌雲之氣清雄絶俗之文超
妙入神之字何時見之以洗我積年瘴毒耶元章荅云
更有知不盡處修楊許之業為帝宸碧落之游異時相
見乃知也其高自標置如此(蘇米遺事)
徽宗嘗命米芾以兩韻詩草書屏風次韻乃押中字行
筆自上至下其直如綫上稱賞曰名下無虛士(聖鑒錄)
米芾得能書之名似無負於海内芾于楷書篆隸不甚
工惟于行草誠能入品以芾收六朝翰墨副在筆端故
沉著痛快如乘駿馬進退裕如不煩鞭勒無不當人意
然喜效其法者不過得其外貌高視闊步氣韻軒昂殊
未究其中本六朝妙處醖釀風骨自然超逸也昔人謂
支遁道人愛馬不韻支曰貧道特愛其神駿耳余於芾
字亦然又芾之詩文語無蹈襲出風烟之上覺其詞翰
同有凌雲之氣覽者當自得(思陵翰墨志)
米南宫書自得於天資然自少至老筆未嘗停有以紙
餉之者不問多寡入手即書至盡乃已元祐末米知雍
丘縣蘇子瞻自揚州召還乃具飯邀之既至則對設長
案各以精筆佳墨紙三百列其上而置饌其傍子瞻見
之大笑就坐每酒一行即伸紙共作字以二小史磨墨
幾不能供薄暮酒行既終紙亦盡乃更相易擕去俱自
以為平日書莫及也(石林避暑錄)
米禮部行草政用大令筆意稍跌宕遂自成一家後生
習米者但得其踰繩越契之風則善學柳下惠者也范
成大䟦
番陽姜堯章云翟伯壽嘗問米老曰書法當如何米老
曰無垂不縮無往不收此必至精至熟然後能之古人
遺墨得其一點一畫皆昭然絶異者以其用筆精妙故
也(續書譜)
劉後村集米元章有帖云老弟山林集多於眉陽集
然不襲古人一句子瞻南還與之說茫然嘆久之以嘆
渠偷也戲䟦二首大令云亡筆不𫝊世無行草已千
年偶然遺下鵝羣帖生出楊風與米顛二集一𫝊一不
𫝊可能寳晉勝坡仙蘇郎不醉常如醉米老真顛郤辯
顛世𫝊米老有辯顛帖
朱晦翁云山谷不甚理會得字故所論皆虚米老郤理
會得字故所論皆實也
黃魯直書遒媚米元章書俊拔薛道祖書温潤徐會稽
之濁在跛偃李北海之濁在欹斜跛偃之弊流而誤吾
坡公欹斜之弊流而為元章父子矣趙孟堅䟦(並米南宫外集)
海岳以書學博士召對上問本朝以書名世者凡數人
海岳各以其人對曰蔡京不得筆蔡卞得筆而乏逸韻
蔡襄勒字沈遼排字黃庭堅描字蘇軾畫字上復問卿
書何如對曰臣書刷字米襄陽書政如黃太史作詩之
變芒角刷掠求于匱藴川媚則蔑有其學魯獨居男子
於薛道祖見之吳興趙孟頫䟦(松雪齋集)
米南宫書神氣飛揚筋骨雄毅而魏晉法度自整然也
漢人只知程不識用兵紀律精嚴不知李廣之無斥候
為合作也(米南宫外集)
坡谷出而魏晉之法盡米元章薛紹彭黃長睿諸公方
知古法紹彭最佳而世不傳米氏父子最盛行舉世學
其奇怪弊流金朝而南方獨盛遂有張于湖之險澁張
即之之惡謬極矣伯生虞集題(道園學古錄)
元章少時書法蓋自沈傅師後始入大令之室結體超
軼一用其筆意此卷元章所模王獻之帖臨池用功如
此晚年放恣自成一家不復作此狡獪變化矣(米南宫外集)
張伯雨云元章工諸體書約寫麻牋十萬布在人間(書系)
張謙藏米南宫帖十二册各以類次如手柬家書詩
文分四類上有閱古珍玩大印乃韓侂胄之故物也
唐人臨摹古跡得其形似而失其氣韻米元章得其氣
韻而失其形似(襄陽志林)
思陵稱北宋時惟米襄陽薛河東得晉人法書遺意(書系)
南宫之書資學兼到故能楷法追唐行草入晉一時
名賢如李蔡蘇黃皆莫能及乃至誚顔柳貶旭素則
過矣近日項穆德純纂書法雅言放斥蘇米極意詆
訾之當是口業報邪卒不能掩其美也
米公自寫真世有數本一本服古衣冠曾入紹興内府
有其子友仁審定贊䟦云先子昔手寫晉唐閒忠臣義
士像數十本張於齋壁一時好古博雅移摹流傳甚多
至今尚有藏之者此卷自寫真也一本蘇養直題云米禮
部人物瀟散有舉扇西風之興一本唐裝據案執論十七
帖者上有篆書淮陽外史米元章像八字及元章自書棐几
延毛子明窗館墨卿功名皆一戲未覺負平生之句(海岳遺事)
米元章淨名齋圖淨名齋記(全文不錄)元符元年八月望日
漣漪郡嘉瑞堂書(真蹟)
李公麟病右手三年余始畫以李嘗師吳生終不能去其
氣余乃取顧高古不使一筆入吳生又李筆神彩不高余
以目睛面文骨髗本自天性非師而能以俟識者唯作古
忠賢像也(米氏畫史)
米南宫多游江浙間每卜居必擇山明水秀處其初本不
能作畫後以目所見日漸模倣之遂得天趣其作墨戲不
專用筆或以紙筋子或以蔗滓或以蓮房皆可為畫畫紙
不用膠&KR0552;不肯於絹上作一筆今所見米畫用絹者皆後
人偽作米父子不如此
畫無筆跡非謂其墨淡糢糊而無分曉也正如善書者
藏筆鋒如錐畫沙印印泥耳書之藏鋒在乎執筆沉著
痛快人能知善書執筆之法則知名畫無筆跡之說故
古人如孫太古今人如米元章善書必能畫善畫必能
書書畫其實一事(並洞天清錄)
米南宫山林圖光霽晦翁廣文當日官雖冷可
奈才名振世何它日君家須炙手而今聊復雀堪羅
老來尚喜管城子更愛好山江上青武林秋高晚欲雨
正若此畫雲冥冥三茅别有洞中天我欲山居屏世
緣累行積功多蛻舉玉宸欣有地行仙紹興戊午季
春十一日書于五湖田舍元暉米元暉畫卷以瀟
湘圖為最余曾收之若元章卷世絶少亦未之見見此
本耳觀其縱横潑墨師友造化脫去畫史廉纖如逹磨
宗下之臨濟誠為古今之冠董其昌觀因題(真蹟)
倪元鎮題米南宫拜石圖元章愛硯復愛石探瑰抉
奇久為癖石兄足拜自寫圖乃知顛名不虛得(雲林詩集)
王介石虎臣所藏米老自畫東山朝陽巖海嶽菴圖
率意而寫極有天趣(海岳菴面朝陽巖背焦山其側有早來堂)後有自書海
岳菴賦并五詩筆意奇絶誠佳物也至正癸卯正月廿
九日文璧與士文觀於張松谷家松谷乃士文泰山故
予得一見(雲烟過眼錄)
植頓首再拜雲林徵君侍史比辱遠賁荒寂所謂空
谷聞跫然之音能不憙耶仙舟行疾弗獲欵奉為愧别
來極馳思兹承手誨展讀良慰具審文候清謐見假米
南宫海嶽菴圖謹授山甫盧君轉達此圖拙古俗眼罕
識前輩嘗評其畫云大米造妙入無言雲林胸次清曠
筆意蕭遠當咄咄逼真矣暇日能寄小立軸一紙否耶
山房時展觀如對可人率略具復几格末由良悟唯冀
順序盡消息理不備植頓首再拜(真跡)
古今書畫之彦求其父子濟美者莫過逸少子敬思
訓昭道徽廟思陵元章元暉四名家然皆不能企及
而翁此非淵源之無自其絶詣固難為繼也如王李
趙不必言即大米壯觀圖并詩賦一卷敷文悉力步
趨尚覺有堂室之隔餘可知矣此本原係雲閒顧氏
珍祕今在錫山華氏原係趙蘭坡故物足稱閒世奇
琛耳
米南宫遺墨壯觀圖芾壯觀賦米元章登北山
之宇徘徊四顧慨然而歎曰壯哉江山之觀也開闢夐
古逖哉邈矣帝德所被北幽南趾王功未宣六合阻異
明翳視其消長來叛從而閒起去古無章水濱莫委比
世可悼晉裂漢耄披榛芟莾且代且盜豈地具而天設
特資獪而附暴者乎乃物偶然而人乘以智巧爾若夫
真符秉中萬派朝宗稽顙納質不黷兵鋒版圖入而地
合氛祲朗其大同遠琛近賈千里不風鑑湛一色折葦
可通其或弱吹砌鱗疾焱湧山九地出没千峯上攢如
領並亘連雲俱還長鯨齒巨天吳腹斑閏運未既生民
道艱宜乎曹郎託詞以按甲怫鬱而永歎也吾每登是
宇攬是土當日杲天清嵐開練布邀太平君子引吳醇
舞越女破千歲之長憂擲森然之萬古有把初登由儀
再旅至甚醉而乃去也壯觀(在真州城北原上)臨南山猗涉
北岵撫壯勢猗遺萬古漫漫蒼蒼穹無所奕奕嶪嶪縱
奇度逶迤猗前征盤礴猗後駐奮迅猗奔駛卻約猗畔
顧環旋猗抱卷引伸猗就旅霧釋猗離掩雲乘猗呼舉
瞭瞭猗蟾輝悒悒猗蒸雨鬱鬱猗陽春莽莽猗玉露爚
爚猗午停翳翳猗酉去領吾儕猗並輿步卻飛仙猗不
遐慕癯其形猗久何苦便莫便猗遵坦路適莫適猗破
心阻樂莫樂猗頻會過莫莞藤猗擷芳藇元符己卯
莫春十日海岳樓中書(真跡)
米公晩居丹徒有山林堂今集中有詩故名其集曰
山林云
山林堂詩洗竹延清景培松衛歲芳好峯多漾翠嘉
卉襲人香犀玉開書札龍蛇起混茫微風北窗臥真可
傲羲皇楚國米芾(真蹟)
余少收畫圖見奇巧皆不錄以為不應如是及長官于
桂見陽朔山始知有筆力不能到者向所不錄翻恨不
巧矣因知范至能所謂平地蒼玉崛起為天下偉觀第
一者真非虛語也(米氏畫史)
北夢瑣言載蘧曾至嶺外見陽朔茘浦山水愛之談不
容口嘗謂王讚曰侍郎曾見陽朔山水乎王笑曰讚未
嘗打人唇綻齒折那得見之蓋非貶不去也倦游錄亦
云桂州左右山皆平地拔起竹木茂鬱石如黛染陽朔
縣尤奇四面峰巒駢立近見錢塘人家有元章畫陽朔
山圖真是合作(米襄陽志林)
米元章云伯時病臂三年予始畫雖似推避伯時然自
謂學顧高古不使一筆入吳生專為古忠賢像其木強
之氣亦不容在伯時下矣(畫繼)
張静居題米南宫畫本云古之畫法不復見六朝人物
留遺譜後來山水出新意二李三王差可覩洪谷之後
有荆關營丘渾雄獨造古華原處士志奇崛餘子紛紛
何足數郭熙平遠疑有神北苑爛漫皆天真畫院宣和
衆史集俗手姿媚非吾倫豈知南宫迥不羣一掃千古
丹青塵神閒筆簡意自足窈窕青山行白雲黃侯黃侯
安得此元氣淋漓猶滿紙晴窗拂拭對高秋恍惚神游
華山裏生平畫癖奈此何為子試作雲山歌珍藏什襲
子須記世間名畫今無多
米芾字元章山水學董源天真發露怪怪奇奇子元暉
略變父法自成一家烘鎖點綴草草而成不失天真也
畫紙不用膠&KR0552;不肯于絹上畫臨摹古畫有用絹者(格古)
(要論)
杜東原集題米元章畫鮫人水底織冰蠶移入元章
海岳菴醉裏揮毫人不見覺來山色滿江南觀此詩
則元章無絹畫之說恐不然也
畫家中目無前輩高自標樹毋如米元章此君雖有氣
韻不過一端之學半日之功耳然不免推尊顧陸恐是
好名未必真合友仁不失虎頭吳仲圭差有工力仲圭
是從北苑巨然來(藝苑巵言)
紹興中有趙芾者居鎮江之北固畫亦有神韻署名
多不著姓後人得其畫本往往誤稱米南宫云文休
承嚴氏書畫記載芾江山萬里圖一卷是其證也
晉陵吳琚書宗米禮部幾于奪真今北固天下第一
江山題榜是其跡也所著有雲壑集今世有米體書
用雲壑印者皆吳手筆鑒家不可不知耳
劉夢吉題米元章雲烟疊嶂圖筆勢咸傳是阿章短
屏山影露微茫苦心只辦雲烟好不捄人呼作米狂(元詩)
(鈔)
海岳翁䟦張旭書公孫大娘舞劍帖黃素書小楷精
絶惜舞劍帖不存止存米䟦耳
米芾草書九帖一父書子䟦法多從晉舊在張子京
處予借摹刻于停雲館帖中元章劇跡也(嚴氏書畫記)
草書九帖筆法與海岳諸帖小異有天真爛漫之趣
舊為水村陸太宰所藏李西涯䟦稱許之
黃大癡九十而貌如童顔米友仁八十有餘神明不衰
無疾而逝蓋畫中烟雲供養也(妮古錄)
(長元按青父所藏米蹟有小楷寳章待訪錄一卷詮次與行世本不同書畫舫真蹟日錄俱未錄入)
(因别刊附後與好事者共之)
秦觀
少游詩餘草藁一卷楷行妙絶駸駸出黃豫章上子
瞻評其書云少游行草甚有東晉風味真知言哉丁
巳八月獲觀妙跡漫書其尾
吳能遠氏示余梁臨樂毅論後有邢侗再䟦然余細
辨之係宋人筆尚未及韓太史家唐初臨本後有褚
遂良小字兩行者尤為得其筆意次出周文矩戲嬰
圖卷為紹興祕本後有錢舜舉詩及文休承等䟦蓋
佳品也出秦少游臨禊序前有李公麟圖極精次出
趙千里山園圖大幅筆法古雅不作纖細嫵媚之態
與世行本絶不相同次出趙子昂黃庭經前有梁楷
經相書畫皆精又子昂處静齋圖絹本淡青綠清逸
之極當屬神品次出倪元稹雙樹筠石小幅為王雲
浦作而陳敬初題之最後出沈啟南唐子畏文徵仲
仇實甫山水共十餘軸一一皆精不悉記云末出張
伯雨臨吳道子觀音立像尤為品外之奇焉余一日
而得縱觀諸家名跡非有翰墨緣者不能享此清福
耳
黃庭堅
丑按智海守一即藏子敬十二月帖者見之米氏書
史中亦辨才之流亞也
啟南所藏黃書數種予嘗徧觀當以此卷為最吳寬
山谷以元豐七年甲子春三月書發願文時年四十
紹聖初責授涪州别駕黔州安置(長元按此三條當補山谷發願文後)
嚴氏藏山谷松風閣詞崇寧元年冬書比時初至鄂
州所作亦見年譜中可考證也
黃山谷行書卷(花邊宋箋書)元符三年涪翁自戎州&KR1140;流
上青衣廿四日宿蓼致平牛口莊養正置酒弄芳閣荷
衣未盡蓮實可登投壺奕棋燒燭夜歸黃文節公書
世多&KR0915;本生平所見以此卷為灼然無疑梵志詩較寒
山更自奇崛書亦近之董其昌觀因題(真蹟)
襄陽寳章待訪錄
漢河間憲王購書必錄古簡梁武元隋唐文帝金題玉
躞錦質繡章破紙斷麻取而華國天寳以後或進書得
官亦知上篤好本朝太宗混一偽邦國書皆聚然士民
之間尚或藏者既非寳鑑皆以世傳聞見浸多懼久廢
忘因作實章待訪錄以俟訪圖書使焉元祐丙寅八月
九日
晉武帝以下諸名臣十四帖真蹟武帝王戎書字有篆
籀氣象奇古墨色如漆紙皆磨破美哉不可得而加矣
世之奇書也在駙馬都尉李公炤第
謝奕謝安桓温三帖真蹟麻紙書在李公炤家上有鍾
紹京書印竇蒙審定字印印謝安一帖為後人恐墨淡
復用深墨填過使人惋怛與前卷並有絹帖書爵號自
為名筆
庾翼帖全幅上有竇蒙審定印
張芝王翼二帖非真仝庾帖在張汝欽處
王右軍筆陣圖前有自寫真紙緊薄如金葉索索有聲
章公自云借于趙竦
羲之雪晴帖真蹟在承務郎吳郡蘇激處集賢校理舜
欽子也帖尾有古跋君倩字及褚氏字印
逸少稚恭進鎮帖真蹟麻紙書著作郎王仲脩藏
官奴帖雙鈎麻紙本亦在仲脩學士處
桓温破羌帖筆法奇絶與稚恭帖同是神物有開元印
懷充跋在蘇澄道淵之子之純判官處
羲之千文楮紙書筆力圓熟在宣州觀察支使王詵處
故相珪之姪謬題賀知章書四字于韵字下
王右軍紙妙筆精帖有貞觀印王大令日寒帖有唐氏
雜迹印為故相王曾家物在其孫景融處後為前龍圖
待制沈括存中取之古跋右軍作羊欣大令作薄紹之
仍將大中歲跋刮去數字填為薛邕記之而故相薛居
正題曰和傅遺余此蓋和凝為薛氏故物歸居正耳唐
太宗雅不喜子敬書故時人以他名名之以應募所謂
紹之書曰乃于耳字不刮去及不次獻之頓首字猶在
一分許可識大中所䟦既不能辨復為不鑒之人所收
遂使至寳永失其真殊可痛也(與書史稍異)
王獻之送梨帖有黎氏印連柳公權䟦羲之言叙帖兩
行有貞觀半印徐僧權字在左藏庫副使劉季孫處據
柳公權䟦于唐太宗書前雜出獻之書乃將其父書卻
粘于獻之帖後云又一帖柳誤以父為子矣况不知書
者乎
逸少來戲帖麻紙上六朝人所臨寫旁注小真字數枚
復以雌黃覆之在蘇州故相丁謂孫景處後以一萬質
于鄆州梁子志處故相梁適孫也又有唐雙鈎撫帖亦
在丁景處某皆有題䟦
黃素黃庭經是銛鋒筆行書恐非右軍殆六朝人所作
界行有鍾紹京書印卷末真寫胎仙二字用陳氏圖書
又有錢氏忠孝之家印紙䟦云山陰道士劉君以羣鵝
獻右軍乞書黃庭經此是也逸少真書此經與樂毅論
太史箴告誓文累表也蘭亭洛神賦皆行書其他並草
書也草十行敵行書一字行書敵真書一字耳又續題
云此乃明州刺史李振景福中罷任過浚郊遺光祿朱
卿名友文即梁祖之子後封博王王薨予獲于舊邸時
貞明庚辰秋也晉都梁苑因重背之中書舍人陶榖記
是日降麻以京兆安彦威兼副都統米某跋云印小字
乃唐越公鍾紹京印也此書在李太師第固是甲觀
蘭亭燕集序唐粉蠟紙雙鈎摹本在蘇激處精神筆力
毫髮畢備下真蹟一等此幾馮承素輩搨賜大臣者舜
欽父集賢校理耆購于蜀僧元靄某與激友善每過公
必一出遂親為背飾
皇象急就章唐橅奇絶在故相張公齊賢孫名直清字
汝欽處今為楚州山陽主簿
智永真草書歸田賦在襄陽魏泰處後有一䟦題云開
成某年白馬寺臨一過潭記白麻紙書世人收智永書
未有若此真也虞世南出于此魏誤題曰虞世南書耳
智永千文唐粉蠟紙搨書有古䟦云契闊艱難不敢失
墜信好事也在前國子監直講楊褒處得于外舅王安
國某元豐五年過金陵見之内二真字雙鈎填者然人
猶未信為搨焉
又智永千文楮紙書唐人臨寫在宣德郎陳并處恭公
姪作梵夾冊雖非真蹟秀潤圓活逼真今已罕得某嘗
三閱
智永千文半卷黃麻紙唐人臨書在刑部尚書丹陽蘇
頌處
辯才弟子草書千文黃麻紙在龍圖閣直學士吳郡滕
元發處滕以為智永書某閱其前空兩才字全不書固
以疑之復空永字遂定為辨才弟子所書故特闕其祖
師二名耳
唐率更令歐陽詢書衛靈公天寒鑿池帖真蹟麻紙在
魏泰處
信本書荀氏漢書節楮册小楷在潭州南楚門胡氏淳
處又書道林之寺碑在潭州道林寺筆力險勁勾勒而
成有刻板本又江南廬山多裴休題字塔諸額雖乏筆
力皆種種可愛
歐陽詢碧牋四聖草帖仝後虞帖在張汝欽處
祕書少監虞世南書汝南公主墓誌真蹟
虞永興積時帖古雙鈎摹本在承議郎洛陽李熙處翰
林學士維之孫夾縫有儲氏印某借橅石
伯施枕臥帖雙鈎唐模本在朝奉大夫錢唐關把處上
有儲氏圖書古印關嘗謂某曰昔越州一寺修佛殿于
梁棟内龕藏一函古橅數十本所可記者王右軍十七
帖世南枕臥帖十鬭九帖禇遂良奉書寧帖上皆有儲
氏圖書字印致功精絶毫髮乾濃畢備關與僧善購得枕
臥十鬭九書寧三帖
中書令禇遂良書枯木賦唐粉蠟紙搨書也在承議郎
合肥魏倫處收以為真蹟魏氏刻石某官杭過潤借觀
于甘露寺
孫過庭草書千文真蹟黃麻紙書鈐縫有梁秀收閱字
印王氏圖書隨圈四轉其異製也在王詵處
李邕多熱要葛粉帖真蹟白麻紙上有唐氏雜蹟字印
陳氏圖書字印勾德元圖書記字印紫微舍人石揚休
物故今在其孫前宿州支使彛庚處
李北海四帖内一幅碧牋有唐氏雜迹勾德元印記陳
氏圖書與石彝庚所藏多熱帖同在章子厚家
唐禮部尚書沈傳師書道林詩在潭州道林寺四絶堂
以杉板薄略布粉不蓋紋故歲久不脫裴休書杜甫詩
只存一甫字某嘗為杜板行次紀其事沈牌某官潭借
留書齋半歲搨得其石僧希白務于勁快多改落筆端
直無復縹緲縈回飛動之勢
率府長史張旭四帖真蹟在杭州陸氏大姓也舊有五
帖第一秋深第二前發第三汝官第四昨日第五承須
今所存四帖汝官後有一古印文記不可辨昨日承須
二帖襞紙也陸氏子素從奉議郎關景仁學關因借橅
三大帖余丱見石本于鎮戎軍及冠官桂林朝奉大夫
關把為使者語及始知石在關氏二十五官潭把通判
邠州以石本見寄三十五官杭而景仁為錢唐令陸氏
子登進士第者來謁與關謝而閱之既見真蹟獨秋深
一帖話之良久顰蹙而言嘉祐中太守沈文通借觀拆
留不還自此不復借出遣工撫得之即歸詰遘弟遬時
為郡從事乃言在其姪延嗣處今歸余家
張右史季明賀八清鑑等帖真蹟楮紙上筆法勁古不
類他書世間季明第一書也在承議郎蘇液處世多石
刻
伯高虎兒等三帖真蹟在王晉卿第
太師顔魯公書嶺南刺史綾告真蹟在朝奉郎臨江許
彦先處
真卿與李大夫奏事張溆二帖在張汝欽處
顔書送辛子序真蹟楮紙上在寳文閣學士謝景温處
前後為好事者以筆描二大印其文亂仍書鉉字其中
不合縫鑒非鉉筆甚累墨寳某佐寳文于潭屢經賞閱
顔尚書頓首夫人真蹟楮紙破爛過半在駙馬都尉王
晉卿家
與郭定襄争坐位第一帖真蹟用先豐縣先天廣德中
牒起草秃筆字字意相連屬飛動詭形異狀得於意外
也世之顔行第一書也縫有顔氏守一圖書字印在宣
教郎安師文處長安大姓也為解鹽池勾當官攜入京
欲背予得見之安自云季明文鹿脯帖在其家
祭叔濠州使君文真蹟楮紙多改抹安氏攜至京
顔平原乞米帖真蹟楮紙上在朝請郎蘇澥處度支
郎中舜元子也得于關中安氏士人多有臨搨本此
卷古玉軸縫有舜元字印范仲淹而下題䟦某嘗十
餘閱
清臣疎拙帖麻紙書真字清勁秀發亦與李大夫
同時顔責峽州别駕此顔第一帖也
唐彭王傅徐浩書張九齡司徒告真蹟在其孫曲江人
嶺南縣令張仲容處某官于桂林借留半月仍以覆裹
欲為重背仲惜其印縫古紙不許九齡神道碑亦浩書
楊凝式書三帖在張汝欽處
陳賢草書六七帖字竒逸難辨如日本書上亦有唐氏
雜蹟印在駙馬都尉李公炤家
韓擇木八分真蹟楮紙上在丁景處第二行書官位以
大字改為中字
懷素書任華草書歌真蹟絹書兩幅字法清逸歌辭竒
偉在駙馬都尉王晉卿第尚方有三幅乃其後幅適完
嘗請出第觀復歸尚方
懷素詩一首真蹟絹書亦在王晉卿第
懷素千文真蹟在蘇液處沈遘刻板本是也
懷素自序在湖北運判承議郎蘇泌處前一帖破不存
其父舜欽補之
懷素草書祝融高座帖在王洙參政家
又三帖絹帖云貧道胸中如刀刺第二帖見顔公第三
帖律公發懷素不與世之第一帖也在安氏又書三幅
在故相張公齊賢孫汝欽處
唐僧高閑草書千文楮紙上在承議郎李熙處
右目覩
王右軍書家譜在山陰縣王氏家越州教授王渙之以
書抵某具言有此書
逸少玉潤帖蘇州教授閭丘籲云在承議郎建安王實
處有古䟦令裝書人背久不還及翦卻半䟦皆唐名公
也付理不可得匠人願賠四十千即知其竊真得金已
多
中書令王獻之已復此節帖在朝請大夫新昌石元之
家關景仁履見之嘗撫石某見兩本精妙
王子敬帖宣義王碩云其父所收未得將出
蘭亭橅本正議大夫章惇䟦蘇激所收蘭亭云此與吾
家所收同
洪元眘集右軍越州兩碑真蹟在越州僧正子文處嘗
通許借未果
晉葛玄飛白天台字見石本真蹟聞在台州
晉王渾真草帖晉張翼帖宋阮研帖宋蕭思話表連文
帝批荅在駙馬都尉李瑋處某並見石本後見李云在
高橋楊氏未獲見
宋羊欣宋翼二帖并褚遂良摹蘭亭見中書舍人蘇軾
云在故相王隨之孫景昌處橅石在湖州墨妙亭屢見
石本今在沈存中括家
老子西昇經褚遂良書閻立本畫在觀文殿學士洛陽
馮經處
褚河南書黃庭經聞綠綾所書丁謂孫倩處質在無錫
民家為邑官借出
褚臨王右軍二帖在錢唐唐坰處自云未肻輕出
登善奉書寧帖在關把處某見石本
虞世南書經在越州上虞
伯施書汝南公主銘起草在通直郎洛陽王護處見橅
本云真蹟在洛陽好事家有古䟦
歐陽詢鄱陽帖真蹟在唐坰處模石在靈隱寺
信本二帖在朝議大夫晁端彦處其本與蘇州進士周
沔同
歐陽率更四帖真蹟在洛陽人家
東宫長史陸柬之書十八學士贊西京留臺王瓘云在
舍弟珪處
張長史全本千文見臨淮令曾孝藴云在京師謝氏亦
寳文公遠族也
伯高千文三帖在唐坰處模石為洛陽李師中
顔魯公書韻海聞大書朱字魯公書小字他人作蘇駒
云在其父刑部尚書處
真卿寒食帖綾書在中書錢勰處世多石本
清臣書一軸五幅見湖州廵檢供奉官石裔駙馬之孫
云在其兄處
柳公權紫絲靸蘭亭詩二帖待制王廣淵橅石䟦云龍
圖大諫李公帥府暇日出書請橅石李師中也洛陽人
柳誠懸書柳尊師墓誌真蹟在錢唐唐坰處
懷素自序在朝奉郎蘇液處杭州沈氏嘗刻板本泌激
皆舜欽之子蘇氏自參知政事易簡之子耆耆子舜欽
欽之子激四世好事有精鑒亦張彦遠之比已上三事
並激云見之
素師書蕭常侍日下三帖在晁端處
高閑書令狐楚詩真蹟在戶部尚書康季常家某見石
本在湖州
右的聞
元祐丙寅八月九日米芾元章譔
存覆承須寳章待訪錄馳上此海岳遺蹟幸祕之
不宣存和南子昂承旨相公(行書)
倪瓚
祕閣寳章待訪錄大米小楷真蹟秀潤圓勁固足
壓倒蘇黃尤是用筆妙處極得右軍樂毅論法平
原陸完僭評善書者必能深辨丁丑九日燕市重
裝謹題(八分書)
海岳小楷世所罕覩此寳章待訪錄全出泰和家
法時雜歐褚筆仗定為盛年真蹟無疑張奉
米禮部小楷寳章待訪錄趙承旨倪高士故物也
近幸拜觀於陸氏乃述贊以志之嘉靖甲子茂苑
文嘉右軍楷法首推黃庭寳章待訪異世同神字
字注目畫畫抽心誰其似之美玉精金
米南宫自叙
學書貴弄翰謂把筆輕自然手心虚振迅天真出於意
外所以古人書各各不同若一一相似則奴書也其次
要得筆謂筋骨皮肉脂澤風神皆全猶一佳士也又筆
筆不同三字三畫異形作意重輕不同出於天真自然
神異又書非以使毫使毫行墨而已其渾然天成如蓴
絲是也故得筆則雖細為髭髮亦圜不得雖麄如椽亦
褊此雖心得亦可學入學之理先寫壁作字必懸手以
鋒抵壁久之必自得趣也余初學顔七八歲作字至大
一幅寫簡不成後見柳而慕緊結乃學柳(金剛經)久之知
出於歐乃學歐久之如印板排笇乃慕褚而學最久又
慕段季展轉摺肥美八面皆全久之覺段全繹蘭亭遂
并看法帖入晉魏平淡棄鍾左而師師宜官(劉寬碑是也)篆
便愛詛楚石鼔文又悟竹簡以竹聿行漆而鼎銘妙古
先焉其書壁以沈傳師為主小字大不取也大不取也
右載韓侂胄羣玉堂帖萬歷丙辰仲春十日長洲
後學杜大綬書附寳章待訪錄真蹟卷後
米元章楷法原從歐褚顔柳來蚤歲正書寳章待
訪錄藁宋末藏釋存此山處珍異不在辨才老禊
序下皇元有國時轉入子昂元鎮兩名家今孟頫
印記暨存手簡懶瓚題名前後燦然溢目而不别
作䟦者蓋其慎也或疑是錄行筆結字極其沈著
痛快頗乏嫵媚姿態殆秦觀薛紹彭輩見元章論
著可喜手錄副本以傳故行閒字體多偽謬亦一
証云丑按元章誕生皇祐辛卯是錄脫稿實以元
祐丙寅比時纔年三十有六正其追想歐柳之日
時露褚顔遺法固宜小楷精謹點畫略無敧側趙
倪諸公購而藏之真具眼哉憶數年前曾見元章
奉勅臨黃庭經袖卷係宋祕府名蹟筆意與是錄
正同世謂元章無楷法者誤矣至於簡字作蕳帖
字作怗自是古文通用如王逸少書中淡悶干嘔
之例未足為元章病也私心嚮往有年百計購得
於陳湖陸氏聊志其概以當附驥云爾萬歷乙卯
初月八日吳郡後學張丑青甫記
海岳翁小楷寳章待訪錄筆圜團扇西園雅集叙
筆媚雖真行異體各自到也皮相者至謂寳章錄
法度森嚴似不出翁之手何異宋人評張旭遺蹟
信千字而疑郎官石柱記是徒聞騏驥千里而未
嘗知服襄之在法駕也噫張丑又䟦
米南宫寳章帖裝成志喜一絶
南宫楷法本唐人隻字堪為席上珍展閱寳章千
丈錦流傳萬古韻常新丑
清河書畫舫卷九下
