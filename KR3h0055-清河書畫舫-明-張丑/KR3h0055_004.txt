清河書畫舫卷四上
明張丑撰
唐
吳道元
南嶽圖送子天王圖洪崖仙圖水月觀
音變相天龍八部圖(稿本)
(附漢盧楞伽過海羅圖維摩像)
宣和秘府藏吳道子南嶽圖係晩年之筆今在城西
王氏又嚴氏水月觀音變相真蹟其衣紋面部與韓
存良家送子天王筆法一類乃其盛年作也吾家彦
遠畫評云顧陸以降畫蹟罕存難悉言之唯觀道元
之蹟可謂六法俱全萬象必盡神人假手窮極造化
也其推尊之者至矣
吳道元送子天王圖一名釋迦降生像紙本水墨真蹟
謹按淨飯王為釋迦文佛之父是韓氏名畫第一亦天
下名畫第一也錄其題跋于左圖凡四紙係是白麻真
蹟神彩生動畫蹟如新右送子天王吳生畫甚竒建
康曹仲元拜閱時昇元二年夏五朢日也瑞應經云
淨飯王嚴駕抱太子謁大自在天神廟時諸神像悉起
禮拜太子足父王驚歎曰我子于天神中更尊勝宜字
天中天括蒼王廉以陜牧述職于朝因獲觀于天界
之禪室洪武乙丑三月既朢廉識泰昌紀元八月之
朢獲觀韓氏送子天王圖為唐吳生筆是天下第一名
畫存良太史故物也卷尾瑞應經語為李伯時小楷伯
時畫師道子宜其珍重乃爾前後用乾卦圖書紹興小
璽出宋思陵睿賞曲脚封字印悅生胡蘆圖書實賈秋
壑之秘藏中間慧辯此山魏國朱芾四印慧辯乃子固
老友此山則子昂碩交皆方外名流也魏國屬仲穆所
用朱芾係孟辯之章皆藝林宗工也以至安陽老圃虞
杼基本初重鼎三印見鍾太傅季直表中並為故家韻
士其他印識尚多雖未能詳悉亦一時真賞云載按此
圖落筆竒偉形神飛動是吳生擅場之作豈僅如沈括
圖畫歌云操蛇惡鬼吐火獸鑿名道子傳姓吳而已爰
述贊曰道元畫本才高氣揚傳播萬古于唐有光嫓美
顧陸齊名衛張展觀送子日覲天章越三日清河張丑
在寳米軒審定真蹟秘玩(真蹟)
題特古妙伎云吳生畫徧閱一世未有此比若入御府
未裝閒望假一日使諸生識世閒不復有也(寳晉英光集)
宋賈師憲所藏書畫皆有古玉一字印相傳是封字又
謂之屈角封乃長字也印大將及二寸其篆法用李陽
冰新意盤屈成文前無此體當是唐時所作(吾衍閒居錄)
悅生胡蘆印賈相似道所用都元敬云悅生乃其堂
名也賈師憲似道收蓄書畫妙絶古今不特搜訪
詳備尤是目力過人蓋其相業雖屬誤國而鑒賞則
稱獨步矣
吳生洪崖仙圖後有蘇東坡黃大癡䟦尾是茂實
府君寳玩絶品尋為時貴購送嚴分宜而書畫記不
載則知籍沒時遺失者多矣洪崖蓋張姓故府君購
以自况云
震澤王氏藏吳道子毘沙門天王小直幅絹本著色
全學張僧繇凡為天人大小共三十異獸二中閒旌
旗器具一一古雅且竒偉也尤是烟雲水石山頭屋
宇遠近布置竒特上方具唐吳道子述五字思陵書
也并有乾卦圖書御書小璽曲脚封字等印與韓存
良家張僧繇五星二十八宿卷筆法若合符節是吳
生盛年畫不疑耳聞其家尚有李成烟波漁艇筆法
尤異未及見之
吳可文攜示唐吳道子天龍八部圖卷楮紙真跡乃
水墨善本以較韓氏送子天王筆法略覺端楷雖云
位置巉巖動人稍乏竒偉之氣後有樓攻媿等廿七
跋而朱元晦定為道子稿本良是故中閒有畫未完
處且云中分為兩今存者略有其半皆確語也其題
跋首為隔水絹上兩行草法尤精而款識頗屬難解
想亦大名公也(或云此跋似不全)又按東坡楷跋在熙寧三
年寫其字有拘局未化處按是歲公年三十有五故
字瘦勁不類其平時若非後賢推許亦難信俗目然
細玩之終不失為真跡云苐畫跡前一紙破損十去
其三四後方皆奕奕動人是宜沐璘廷章之珍秘愛
護也次出宋思陵臨褉序有周密跋尤佳又趙子昂
楷書膽巴帝師碑卷真跡上上筆意略同元妙觀二
碑(膽巴華言秘密也膽巴碑延祐三年書玄妙觀碑大德七年書也)皆出李泰和家
法古勁絶倫品屬第一又王叔明湖山勝游卷按款
為後山先生作絹本高頭淺絳色畫格與公天香書
屋一類勾染整整而逸趣少減前有張弼題署後有
邵亨貞張樞王掖張璧趙同魯文徵明七跋堪與高
彦敬秋山暮靄卷作配又梅花道人水墨冊葉前為
山水者六後為松竹者十書畫縱逸絶倫其真本藏
沈啓南家此特其臨本耳而頗能動人想像真跡之
妙又當何如也
吳道子水墨天龍八部圖卷圖畫本身有秘府雙龍
方璽御書殿寳尤氏家玩錢氏素軒沐璘廷章及繼軒
等印其畫本盡處有一極細陽文印係唐末五代人印
文訛莫辨此吳道子本深愛之故為後人所愛也予
欽吳道子畫鬼神人物得面目之新意窮手足之變態
尤妙于旁見側出曲折長短之勢精意考之不差毫毛
其粗可言者如此至其神妙自然使人喜愕者固不可
言也今長安雷氏所藏乃其真跡世稱道子至以為畫
聖不如此不稱其名人多假其名氏者觀此乃知其非
是舊說狗馬難于鬼神此非至論鬼神非人所見然其
步趨動作要以人理考之豈可欺哉難易在工拙不在
所畫工拙之中又有格焉畫雖工而格卑不害為庸品
熙寧三年正月廿二日趙郡蘇軾子瞻書濮陽吳仲
庶嘗觀逸老安老(篆文)濟寧于伋思祖括蒼周兑說
道建安丘括公度濟北王淵長卿廬陵彭衛明徵同觀
于歴陽使圃之連雲觀紹聖丁丑初伏日衛題仲忱
惇誼同觀天龍梵釋等無量諸身雲而于一毫
端示現大神變當知妙起處不落真妄中丁
未六月旦信安程俱書是歲八月丁卯趙子崧陳鼎
同觀丹陽樓宋㬇向子諲同觀扶風馬開明仲嘗
觀番陽汪藻毘陵胡交修丹陽洪擬福清林遹信安
程俱河南程與義衡山侯延慶洛陽席益紹興辛亥季
秋大饗致齋觀于競秀閣蒙伯鎮供奉見過攜示吳
道子所畫得見妙筆崇寧丙戌九月三日南徐蘇元崇
題紹興壬子秋趙淑問出此畫相示因得畱觀于家
過時未還冬十二月甲午夜大火所居被焚書室中物
皆不及收一老兵獨攜數卷軸來此畫在焉信神物所
護持者耶綦崈禮叔厚逸老安老得觀此畫出諸
公之後未為晩也豫章徐俯淑問出此金壇之新興
僧堂獲觀于兵火擾攘之後何其幸也荆溪虞謩先
君有博古之名丙戌秋游相藍于資聖閣後畫肆獲吳
生胡部纔一幅爾水墨成之細如絲硬如鐵者與此政
相類蓋不如此不足擅場也紹興乙丑九月廿有二日
邯鄲李廷瓘襄陽張舍人筆法出其家存誠子先君
甚愛之而世莫之貴也因覽遺墨不勝悲歎熹謹書
少年游汝海佛寺觀吳畫文殊問疾略不記其筆法復
于族祖公美處觀彌沙神周洵子直家觀過海天王稍
能記之及今得觀此本于兵火流落之餘不易遇也蓋
數日手不舍云紹興乙丑十一月旦書于龜峰堂襄漢
張嵲巨山吳生之筆法兩蘇之行草知名士之識跋
可寳者非一觀者宜無異辭紹興己巳孟秋二十有四
日東萊辛次膺看過道子鬼神精侔造物兩蘇行草
顔筋柳骨寳重璠璵光照縑帙燕懿有孫世藏十襲紹
興己巳秋社鄱陽程瑀伯㝢道子遺筆觀梵釋盡天
神自在之相鬼神極隂威變化之容兹非入神之妙歟
紹興己巳中秋十有七日大梁陳漢僕生于西都游
于秦魏見吳生真跡以百數古顧陸楊鄭不復見斷自
開元吳生之筆無出其右者渡江來眼中寂寂今覩遺
墨真所謂忽若神明頓還舊觀紹興丁丑重陽前一日
朱敦儒題于嘉禾巖壑沂出守涪陵駒父自嘉禾來
款聚于仁和官舍懷昔話别有甚不堪者展玩名畫得
以忘情天用長吉盡思詠之同觀頃年見張敬夫家
藏吳畫昊天觀壁草卷與此絶相類但人物差大耳此
卷用紙而不設色又有補畫頭面手足處應亦是草本
也張氏所藏本出長安安氏後有張芸叟題記云其兄
弟析産分而為二此特其半耳頃經臨安之火今不知
其在亡而此卷斷裂之餘所謂天龍八部者亦不免為
焦頭爛額之客豈三災厄會仙聖所不能逃耶是可笑
也吳筆之妙冠絶古今蓋所謂不思不勉而從容中道
者兹其所以為畫聖歟季路所藏法書名畫甚富計無
出其右者既以得觀為幸因記歲月于其後時慶元丁
巳十月己卯也朱熹仲晦父乾道七年見此畫于趙
氏四十載矣平日見畫未有過此者兹復見之輒題唐
律一篇妙絶天龍八部圖細看真不失錙銖聲名自
足高千古題品尤難遇二蘇旌旆冕旒猶可想鬼神人
物亦何殊君看坐位蘭亭草費盡工夫學得無嘉定三
年上已四明樓鑰唐吳道子畫天龍八部圖宋元儒
先皆有題識此畫流落人間八九百年累經兵燹而爛
然若新蓋靈物所在自有鬼神護之耶正統戊辰七月
既朢邯鄲賈銓秉鈞廬陵曾鼎復鉉建安鄭以誠彦思
西昌蕭暄仰善東吳姜濬子澄鳳陽陳璇汝衡劍江楊
翰士憲關中李瓘廷璧巴渝張清子澄錢唐鄭顒士昂
同觀于揮使沐公廷章之凝清堂(真跡)
論顧陸張吳用筆或問余以顧陸張吳用筆如何對
曰顧愷之之迹緊勁聯綿循環超忽調高格逸風趨電
疾意存筆先畫盡意在所以全神氣也昔張芝學崔瑗
杜度草書之法因而變之以成今草書之體勢一筆而
成氣脈通連隔行不斷唯王子敬明其深旨故行首之
字往往繼其前行世上謂之一筆書其後陸探微亦作
一筆畫連綿不斷故知書畫用筆同法陸探微精利潤
媚新竒妙絶名高宋代時無等倫張僧繇點曳斫拂依
衛夫人筆陣圖一點一畫别是一功鉤戟利劍森森然
又知書畫用筆同矣國朝吳道玄古今獨步前不見顧
陸後無來者授筆法于張旭此又知書畫用筆同矣張
既號書顛吳宜為畫聖神假天造靈英不窮衆皆密于
盼際我則離披其點畫衆皆謹于象似我則脱落其凡
俗彎弧挺刃植柱搆梁不假界筆直尺虯鬚雲鬢數尺
飛動毛根出肉力健有餘常有口訣人莫得知數仞之
畫或自臂起或從足先巨壯詭怪膚脈連結過于僧繇
矣或問余曰吳生何以不用界筆直尺而能彎弧挺刃
植柱搆梁對曰守其神專其一念造化之功假吳生之
筆向所謂意存筆先畫盡意在也凡事之臻妙者皆如
是乎豈止畫也與夫庖丁發硎郢匠運斤效顰者徒勞
捧心代斲者必傷其手意旨亂矣外物役焉豈能左手
劃圓右手劃方乎夫用界筆直尺是死畫也守其神專
其一是真畫也死畫滿壁曷如汙墁真畫一劃見其生
氣夫運思揮毫自以為畫則愈失于畫矣運思揮毫意
不在于畫故得全于畫矣不滯于心不疑于志不知然
而然雖彎弧挺刃植柱搆梁則界筆直尺豈得入于其
間哉又問余曰夫運思精深者筆迹周密其有筆不周
者謂之如何余對曰顧陸之神不可見其盼際所謂筆
迹周密也張吳之妙筆纔一二像已應焉離披點畫時
見缺落此雖筆不周而意周也若知畫有疎密二體方
可議乎畫或者頷之(名畫記)
答寳月禪師有吳道子絹上畫釋迦佛一軸雖頗損
爛然妙迹如生意欲送院中供養如欲得之請示一書
即為作記并求的便附去可裝在板子上仍作一龕子
此畫與前來菩薩天王無異但人物小而多耳
書吳道子畫後智者創物能者述焉非一人而成也
君子之于學百工之于技自三代歴漢至唐而備矣故
詩至于杜子美文至于韓退之書至于顔魯公畫至于
吳道子而古今之變天下之能事畢矣道子畫人物如
以燈取影逆來順往旁見側出横斜平直各相乘除得
自然之數不差毫末出新意于法度之中寄妙理于豪
放之外所謂游刃餘地運斤成風蓋古今一人而已余
于他畫或不能必其主名至于道子望而知其真偽也
然世罕有真者如史全叔所藏平生蓋一二見而已元
豐八年十一月七日書(並東坡全集)
蘇軾字子瞻家收吳道子畫佛及侍者誌公十餘人破
碎甚而當面一手精彩動人點不加墨口淺深暈成故
最如活王防字元規家二天王皆是吳之入神畫行筆
磊落揮霍如蓴菜條圓潤折美方圖凹凸裝色如新與
子瞻者一同李公麟字伯時家天王雖佳細弱無氣格
乃其子弟輩作貴侯家所收率皆此類宗室令穰字大
年處天篷亦真吳筆周穜字仁熟家大悲亦真今人得
佛則命為吳未見真者唐人以吳集大成而為格式故
多似尤難鑒定余白首止見四軸真筆也(米氏畫史)
開元中將軍裴旻居喪詣道子請于東都天宫寺畫鬼
神數壁以資冥助道子荅曰吾畫筆久廢若將軍有意
為吾纏結舞劍一曲庶因猛厲以通幽冥旻于是脫去
縗服如常裝束走馬如飛左旋右轉擲劍入雲高十餘
丈若電光下射旻引手執鞘承之觀者數千人無不驚
慄道子揮毫圖壁颯然風起為天下壯觀道子平生繪
事得意無出于此(圖畫見聞志)
董逌書楊傑摹地獄變相後為王道輔跋廬山歸宗
寺刻吳道玄畫地獄變相無為楊次公叙其後云張孝
師入冥得識所見為畫隂刑陽囚衆苦具在酸慘悲惻
使人畏㮚吳生就其畫增益成此圖世或疑之謂自西
方之學入中國久矣梁大同寺圖諸經變並吳人張僧
繇為之自是地獄之說繁然滋蔓前世畫工如陳淨眼
傳于寳教盧楞伽傳于化度畫在吳生前其後張孝師
畫于淨法寺孝師在唐以畫知名謂鬼神地獄可入能
品自與當時名手並不可謂畫不工而道元改而成此
豈不知吳生與孝師並以此顯于唐哉况陳盧又或先
此百年矣此可謂其始孝師耶景公老僧傳云親見吳
生畫時京師屠酤魚罟之輩見者亦皆懼罪改業人謂
此于世教有助校其時孝師迥出吳生後此似不知考
也(廣川畫跋在楞伽為吳生弟子而云吳生前語誤)
東坡云老杜自秦州越成都所歴輒作一詩數千里山
川在人目中古今詩人殆無其比又明皇遣吳道子傳
畫蜀道山川歸對大同殿索其畫無有曰在臣腹中請
匹素寫之半日都畢後明皇幸蜀經其地無不與畫&KR1865;
合固知道子之神竒也(蘇長公外紀)
衛協白描細如蛛網而有筆力其畫人物尤工點睛顧
愷之自以所畫為不及也吳道子畫早年全師法之(畫評)
名畫錄載吳道子嘗畫佛畱其圓光當大會中對萬衆
舉手一揮圓中運規觀者莫不驚呼畫家為之自有法
以肩倚壁盡臂揮之自然中規其筆畫之粗細則以一
指拒壁為准自然均勻此無足竒道子妙處不在于此
徒驚俗眼耳(筆談)
吳道子筆法超妙為百代畫聖早年行筆差細中年行
筆磊落揮霍如蓴菜條人物有八面生意活動方圓平
正高下曲直折算停分莫不如意其傅采于焦墨痕中
略施微染自然超出縑素世謂之吳裝當時弟子甚多
如盧楞伽楊庭光其尤者也五代朱繇亦能彷彿終不
甚似覽者當自得之嘗見道子熒惑像在烈焰中神像
威猛筆意超動使人駭然上有金章宗題印秘在内府
又見善神二㡠摩利支天像帝釋像木紋天尊像及行
道觀音托塔天王毗沙門神等像行筆甚細恐其弟子
輩所為耳
人物于畫最為難工蓋拘于形似位置則失神運氣象
顧陸之蹟世不多見唐名手至吳道子畫家之聖也照
映千古至宋李公麟伯時一出遂可與古作者並驅争
先得伯時畫三紙可敵吳生畫一二紙得吳生畫二紙
可易顧陸一紙其為輕重相懸類若此
唐畫龍圖在東浙錢氏用絹十二幅作一幀其高下稱
是中止畫一龍頭一左臂雲氣騰涌墨痕如臂筆蹟圓
勁沈著如印一鱗如二尺盤大不知當時用何筆如此
峻利上有吳越錢王大書曰感應祈雨神龍并書事蹟
舊作吳道子要之唐人無疑也(並畫鑒)
古今書畫名家而得仙者郄鑒為南門亭長陶弘景
為蓬萊都水大監蕭子雲為元洲長史楊羲為東華
上佐唐玄宗為太陽朱宫仙人李白為東華上清監
吳道元躍入畫中遨游洞府杜甫為文星典吏顔真
卿歸葬惟空棺亦云尸解白樂天為海山院主吳采
鸞夜領水府事宋徽宗為東華帝君郭忠恕流竄海
島蛻形仙舉米芾從衆香國來臨終可悟石曼卿為
芙蓉城主宋高宗乃元載孔昇天帝下生楊廷秀為
蓮花博士冷謙晩有畫鶴之誣隠壁仙去斯皆灼灼
有據雜見傳記者也勝國陸友得衛青古玉印著
印史傳世丑近購陸機平復帖王羲之此事帖尉遲
乙僧華蓋天王吳道元送子天王蘇軾三馬圖贊米
芾寳章待訪錄王蒙南村真逸沈周仙山樓閣因之
造清河書畫舫其揆一也
盧楞伽者吳道元弟子也道元畫格多種稱難鑒定
故氣格筆力楞伽悉讓其師而面相衣紋精細過之
至佛像經變尤其所長前元司進德用家藏羅漢二
卷周密公謹並載雲烟過眼錄中真希世之寳也余
好古成癖不惜破産以求唐宋書畫然亦有天幸時
致一二名卷近獲盧生過海羅漢乃是白麻紙真跡
為何耕藏本畫品在吳道元下李公麟之上不甚難
辨後世品題者因見淵源類吳品定為吳筆又見描
寫類李改題為李畫而好竒之廖俊不談六法過信
三印至跋為周昉遺跡此皆臆度之言豈元賞至論
與展閱再三見其意度簡古筆法圓成一一出自盧
生(細閱開卷一松而不定為唐人手筆者不足與之言畫矣)而行閒司子印識又
與公謹文合特定為楞伽所作無疑雖獲罪于諸先
輩所不辭也尚冀具目之士賞余知言云
過海羅漢圖卷題跋過海羅漢龍王請齋乃唐道子
筆本昔佛在世時勑請諸大阿羅漢不入涅槃天上人
間為諸施主作大福田化運神通顯揚教法寳斯像者
靈山一會儼然再見今日瞻仰者當自證知蒙泉日聖
題米南官云李伯時畫如春蠶吐絲法宗顧陸張吳
論者又謂鞍馬逾韓幹佛像追吳道元其山水人物則
專倣李思訓韓滉兼得瀟洒之致求之前古得未曾有
今觀此圖南宫之言信不誣矣必大出方廣洞法海
茫茫本無色相作如是觀神通妙用般若慈航十方世
界一大涅槃古洪西山許次孟贊真無般若航開眼
一夢幻參透後三三究竟登彼岸紫陽樵人大地山
河境界寬重重妙入一毫端乾坤仗錫飛來去巨海舁
盂勢往還伏虎降龍霞靄靄騰空履漢路漫漫唐吳寫
出聲聞蹟妙用神通幾萬般白雲山埜衲義金無際
洪波接遠空神機密運訪龍宫旌幢出迓烟霞重此事
荒唐竟莫窮(右一)超塵何必眷情交棄卻禪心躡海濤
來往不殊商賈慮瑶池又恐宴蟠桃(右二)嘉禾王循
題過海羅漢圖卷後永樂庚子懷遠將軍馮公世賢
出家藏羅漢圖卷求予題踰年無以復公之命非敢久
緩蓋乏超特之見格致之學也閒展卷細閱昆蟲動植
之物珍寳雜用之器皆曲盡其妙匪近時畫工可及前
忍辱王先生品題為過海羅漢圖乃唐吳道子舊格宋
龍眠居士李公麟所重摹先生為文記之立言運思狀
形寫物纖悉弗遺實倣韓退之畫記而作也昔退之在
貞元間客京師同居有獨孤生申叔者因與彈棋較勝
負退之遂得獨孤雜古今人物小畫一卷愛甚雖百金
不願易也明年出河陽與二三客論畫品格因出而觀
之座有趙侍御者戚然若有所感謂親所摹也游閩中
亡之且二十年矣退之感趙君事遂贈焉作畫記以自
觀覽後秦少游謂退之此記序事該而不煩故倣之而
作羅漢記忍辱此作質而不華詳而有紀汪洋大肆奕
然可觀豈非近取于秦而遠倣于韓者歟忍辱名高當
代雄視千古績文種學博洽老成尚至如此况予小子
學無成就豈敢同驅並騖故其久無以復懷遠公之命
也卷中羅漢已下總若干人出者迎者伸者赴者昂者
俯者涉者荷者伺者慕者回顧而前盼者瞻禮而起敬
者形雖不同要皆騰躡于波濤瀚漫空闊無涯之際也
所乘之物若魚龍龜螭與夫蝦蟾之屬皆鱗蟲也虎猴
鹿豚師子犀馬皆毛蟲也植物則為松樹芭蕉棲息則
有宫藏之所戴于首曰笠履于足曰屨以至錫杖道具
明珠揮扇麈尾如意淨瓶旗幢斧鉞之屬亦皆手中所
執之具以備其儀者也說者以為人各顯其神通儒者
所不道然吳作之于唐而李摹之于宋此畫之上品也
退之記之矣非為此而作也而少游忍辱復傚之于百
世之下皆文之足以傳于無窮也懷遠公由武而文博
雅好古聲色之不邇金玉犬馬不萌于念慮酷嗜圖畫
文墨亦可謂難能者歟忍辱此記作于丁酉十一月越
明年先生物故矣予撫斯卷不覺為之慨然于是乎書
永樂十九年歲在辛丑春正月賜進士出身翰林庶
吉士嘉禾朱孟德書龍王請齋過海羅漢圖一卷乃
寧夏衛指揮同知馮傑世賢之家藏也袖出示予而速
記予熟閱之羅漢一十六人惟荷笠搘笻出自巖洞者
不闡其神通餘皆闡其神通者也一人松下結伽趺坐
舉臂欠伸未行有鹿在傍延佇以俟之執麈尾騎哮吼
虎者一人前有猴奉鉢導之後有淨人以錫杖肩道具
隨之臨海一人以竹杖止龍右足已躡其背左足猶在
岸也其勢活動可駭披袈裟持竹杖者一人踏螭水中
浩瀚無涯一目萬里乘錫杖擎明珠以引在天飛龍者
一人有淨人踐蟾蜍瞪視欲其輒來下也偏袒右肩脱
二屨踞豚者一人有踐魚童子侍焉波紋縠皺葉泛芭
蕉上乘一人捻數珠若念佛者一人蓬頭乘拄杖左握
扇右指中流淨人頂道具以示念佛者若微笑也脱帽
障日乘鉢者一人一人左扶拄杖右擁童子並立狻猊
回顧乘鉢者若有言也踏犀牛者一人戴帽而背軍持
踏龜者一人服袈裟而持如意俯首示敬而乘笠者一
人放光鉢中而踏馬者一人一人眉長過膝展尼師壇
坐者有四鬼舁其四隅馳走如飛驚濤為之卷雪有淨
人踐蝦以竹杖肩道具急尾其後也既而幽境深入一
鬼揚旗導前元衣執圭恭敬出迎者請齋龍王也束帶
抱文書者判官也樹寳幢操金鉞者二甲士也雲霞頓
開宫殿呈露于跳蝦之際者水府也是為請齋羅漢之
所也以上羅漢凡一十六人童子二淨人四凡六人龍
王一人判官一甲士二鬼五凡八人龍蝦各二螭魚龜
蟾蜍各一凡八蟲虎猴鹿豚狻猊犀牛馬各一凡七獸
笠帽錫杖拄杖屨各二竹杖四道具三明珠數珠扇麈
尾如意軍持尼師壇旗幢鉞各一凡二十七器用松芭
蕉各一凡二種宫殿一區合人蟲獸器用等共七十五
數宫殿一區不與其數也予閱此圖下筆一一精微曲
盡其妙實畫之神品也或謂唐吳道子筆以予辨之紙
非唐紙蓋吳舊本而重摹于宋李伯時者也竊歎道子
于諸羅漢皆為畫其躡龍騎虎等狀得以闡其神通而
惟荷笠羅漢不為畫其得以闡其神通之狀者何歟豈
其有感于當時而託之以寓其意乎不然若諸羅漢以
闡其神通宜見恭敬出迎于龍王若荷笠羅漢雖不闡
其神通然亦及于請齋者又何歟予于是知龍王誠有
其佛眼尤加恭敬于若人者非有懲于昔之耆域王乎
昔佛在羅閱城耆域王請齋佛及五百比丘而不及羅
漢般特耆域進清淨水而佛不受曰爾奚不及般特也
耆域即致般特佛命阿難進水于般特且使不起座而
遥授其鉢于佛手中耆域異其神通以慢賢聖懴悔也
以今龍王尤加恭敬于若人者非有其佛眼而能如是
哉苟佛見之必大歡喜惡有不受清淨水于耆域而曰
爾奚不及般特也耶然則道子託之以寓其意者非感
當時亦有耆域之侮慢于般特者乎此予之所以竊歎
也書之為記世賢其寳之永樂十五年十一月日南
至慶府伴讀文林郎前知河南長葛縣事金陵王遜書
時年八十一跋過海羅漢圖卷後余得過海羅漢
龍王請齋白描圖一卷題贊詩記儒釋相雜而儒為多
觀金陵忍辱王先生一記為最而嘉禾朱吉士次之餘
亦有可取者其中論畫之妙評品盡矣不容置喙苐因
以為吳道子筆本首蒙泉說而忍辱以為重摹于李伯
時又云紙非唐紙竊有疑焉披玩歲久考校日深或得
其一二蓋前方長二圖書一則為善卿一則為敏東後
一香鼎圖書又為岐山要之岐山為周敏東為日出東
方敏速之意孟子曰雞鳴而起孳孳為善者舜之徒也
其昉字之意乎傳曰周昉窮丹青之妙又曰昉畫士女
為古今冠絶在唐為長史尤善傳神能得人之神氣情
性雖韓幹莫能優焉則此為昉之畫無疑矣謂道子者
非也謂伯時重摹者亦非也其紙則䜿紋竹紙上高一
尺許而長尺有半蓋晉物收藏于唐人者也宋豈有此
哉賞鑒家當知所擇矣今觀此畫重經褙裱者幾矣燭
之以日破碎過半紙更爛脆非唐世代云邁何以至此
乎其碧雲春樹一箋則蠶繭粉箋宋代物爾吳為唐之
畫聖李為宋畫中第一非次于周者但博洽之學乃格
物之一端而銓定之功亦游藝之一驗也故閑中手自
裝補又信筆跋之于後永為家寳不知後之觀者復以
余為何如時嘉靖戊子二月上旬之吉五江散人廖
俊書于郇墟清隠之精舍白描過海羅漢一卷細潤
古雅流動活潑原係盧稜伽筆自唐初迨今相傳八百
餘歲矣卷中品題者九人有類聚訟未能畫一獨齊郡
周密公謹慧眼精鑒載之雲烟過眼錄中(舊是司德用進所藏行間)
(印識見存今刻本誤列郭北山祐之名下非也)而不為作跋豈尚惑前人之語
耶萬歷丙辰重九停午有客以此見示後學張丑傾囊
購取之越三日始克窮其妙趣為之改評述贊所謂雖
違衆吾從周也贊曰稜伽畫法遠從晉過海羅漢伎
無賸蒙泉必大皆錯認好竒又見皇明俊南渡珍藏
許次孟轉眼重歸司子進岐山卻是公謹印品題到丑
論始定百世不惑以俟聖丈六白麻抵瑜瑾御李齋
東廂展玩書(真蹟)
元僧蒙泉載記明書方知益公跋語後人妄益無疑
丑志昉字景元一字仲朗見名畫記進字德用别
字善卿與韻解合此又灼然無疑者丑又志高深
甫尊生八牋叙唐人名畫止六人共八圖而周昉過
海羅漢品第六鄭重如此乃不知出自盧生謬矣
白麻過海羅漢的屬楞伽真蹟乃蒙泉義金例以道
子目之猶是認陶作阮也至忍辱吉士又以龍眠題
之比于買王得羊耶近有一妄人簒入益公偽跋于
是左袒王朱者牢不可破師生之傳不絶如綫矣余
故表而出之以為盧氏金湯蜀畫羅漢雖多當以
盧楞伽為第一釋貫休孫太古不及也而鄧椿畫繼
稱其所作多定本止坐立兩樣至于侍衛供獻花竹
羽毛之屬皆無之不足觀是亦未為確論蓋未覩全
能也此如黃魯直評楊凝式遺跡病其少規矩不善
楷書者同律按凝式工真書劉壽臣為留臺得其自
書假牒十數紙楷法精絶見邵氏聞見錄乃魯直僅
以行草許之何耶
司德用(進)所藏王維捕魚圖單行小直幅徽宗題前
有雙龍圓印後有大觀政和二璽明昌七印上作岡阜
古木全如李成所作下畫數舟閱溪取魚人物甚佳
尉遲乙僧天王小像佳范長壽醉道圖好至正甲辰
文璧見此畫楊庭光大力菩薩變相雄偉丘文播
渡水僧弱范寬雪景後有遠山重疊傅古畫龍
韓滉歸去來圖又雙牛圖佳盧稜伽過海羅漢古
邊鸞躑躅孔雀平李伯時白描維摩經相又勘
書圖有元康二印平張萱抱嬰仕女圖佳黃筌時
苗留犢雙幅二軸癸巳冬月見之困學齋又琴高故
實火星一軸云是吳生徽宗御題王端人物徽宗
題擊壤圖古董羽龍王詵長江遠岫北方物
李成晴巒疊嶂山水小幅四軸内一幅佳盧稜伽羅
漢十六徽宗題有李後主題字花押董元綘色山居
圖千巖萬壑下有小屋村市中閒小人物不類尋常所
見者今歸莊蓼塘矣胡瓌㗖鷹圖佳湯子昇軒轅
鑄鏡圖徽宗題後有李後主書字作屠龍殺虎之類鬼
神獰甚博古圖佳荆浩山水一軸所畫屋簷皆仰
起而樹石極粗與尤氏者一類不知果為荆畫否也
易元吉孔雀一槲樹甚佳上有鴝鵒黃鶯粟黍之類下
作雙孔雀有院體元王井西物趙林所作豫章逢故
人雙幅林宣和末畫人阮孚蠟屐圖草中坐上踝止
著犢鼻手執雙屐傍有一人侍立手持貂尾并冠蓋孚
所戴者書簾中書五卷酒一壺杯一盎恐是唐人畫比
之張受益者尤佳張是小幀此乃卷子也閻立本西
旅貢獅子圖獅子墨色類熊而猴貌大尾殊與世俗所
謂獅子不同聞近者外國所貢正此類也山水一軸
甚古上有五小字云後涼徐麟筆畫譜中未聞其名然
以余觀之前涼張軌後涼乃吕光正如前漢後漢前唐
後唐之類在當時未嘗自稱為後涼殊可疑也(雲烟過眼錄)
張旭
春草帖秋深帖宛陵帖酒德頌
嘉興王廷槐藏張長史春草帖亦在嚴分宜家變幻
神竒無忝草聖之目右卷白麻真蹟嘗入宣和秘府
宋元人題名并跋甚多元季藏吾鄉陳彦廉家彦廉
搆春草堂人多詩之而雲林子為之圖成化間復歸
曾伯祖維慶府君處安里築蘭香春草二堂亦紀實
也
唐張長史春草帖春草青青千里餘邊城落日見離
居情知海上三年别不寄雲間一雁書張旭微仲
觀于東府之東齋元祐壬申五月初吉師朴觀于樞
府之前廳元祐癸酉六月晦日器之觀于承旨廳之
東軒元祐癸酉五月二十八日心畫之妙洞見藴藉
河南耿南仲敬書叔通觀于城東惠寂寺之山堂靖
康丙午三月十日長史書法昔聞其名今見其字起
敬起慕宣和四年十月中浣日梅山拙逸題叔盎因
謁安國獲觀長史真跡建中靖國元年十月壬子寫
字骨力出于不用力耳漢舉嘗觀紹聖乙亥六月初一
日題事有定分材不可強齊郡張紳拜觀于陳氏
春草堂至正辛丑十月十日伊吾榮曾與河東唐鞏
雲間邵煥同觀于篔谷余嘗見懷素書云鄴下見顔
平原曰吾書傳得長史八法其平原尚師之而張草之
聖則不待言而可知矣今春草帖即宣和書譜所載者
宋内府收附不存及前賢印章數處亦皆磨滅後有元
祐以降諸公題跋惜乎歲遠紙損不幸失于護持致令
字畫細微斷裂此可為恨然精妙之神具存誠為世寳
皇慶改元十二月朔日喬簣成仲山書右張長史草
書春草帖鋒穎纖悉可尋其源而麻紙松煤古意溢目
真足為唐人書法之冠晉跡不可復見得見此跡亦末
世之希世珍乎顔平原書家之集大成者猶言杜詩韓
文顔法亦出於此也因與袁君子英獲觀陳彦廉氏賞
歎竟日壬子人日倪瓚題少陵觀張旭草聖極歎其
妙東坡題王逸少帖則詆張為書工昌黎石鼓歌又詆
王為俗書是三公之言何戾耶蓋王之于石鼓張之于
王其書固不可同語然詩人詞氣抑揚不無太過論者
遂欲以為口實未為知書者也亦未為知詩者也世人
不以韓言而短王又可以蘇言而少張歟因觀長史春
草帖偶書洪武紀元渤海高啟識右唐張旭春草帖
有宋名臣題識其一微仲觀于東府之東齋在元祐壬
申其一師朴觀于樞府之前廳其一器之觀于承旨廳
之東軒皆在元祐癸酉其餘乃紹聖宣和靖康時人蓋
壬申癸酉間吕公為左相韓公為樞密劉公為樞密都
承旨一時君子在朝共成元祐之治自此歲後即非復
元祐矣于是為紹聖為宣和靖康而宋運中圯此帖遂
隨南渡入張循王家故有臣俊等印然則一紙之顯晦
與宋之治亂相仍歟披玩之餘不勝歎息時洪武壬子
之秋稽岳王彛識昔人評張長史草書雖竒怪百出
而求其源流無一點畫不該規矩者今觀陳彦廉氏所
藏春草帖信然彦廉嘗作堂奉其母節婦莊甚孝顔曰
春草忽得此帖于他方與名堂之義相符豈因孝感而
致然歟抑物各有所遇而偶然歟他日有子若孫因是
帖也而思與堂符名則油然而興夫孝思自不能不以
此帖為寳藏也後學張適識
張旭傳永字八法
張伯雨記其先人似之所藏書畫云湯普徹絹本摹
蘭亭唐臨王右軍三帖張長史春草帖王齊翰仙山
圖徽宗畫上清楊真人像常粲佛因地圖(此卷今在倪元鎮處)
范寬三幅雪山二幀僧巨然夏山過雨許道寧溪山待
渡等圖李漸二馬圖李伯時于闐師子三馬圖黃筌梔
子孔雀芙蓉鷺鷥二圖趙昌寫生月季黃居宷竹鵲
唐希雅棘雀趙大年聚沙宿鴈圖其他妙本尚多也
(研北雜志)
張伯高秋深帖今草竒逸詳載寳章待訪錄中故是
第一名跡也趙子昂有臨本董元宰摹刻戲鴻堂法
帖直云伯高手筆近始獲觀趙本于項氏與石刻筆
法不差毫髮英雄欺人類若此
張長史宛陵帖宛陵霜夜聽猿愁去國常如不繋舟獨
憐一鴈飛南海卻羨雙溪解北流高人屢下陳蕃榻過
客難登謝朓樓右李白詩予見張旭真蹟刪去十四字
云此處别離同落葉朝朝分散敬亭秋詞義更覺古雅
張在乾元年間書當得其真蓋後人以詩體似律故妄
增之決非謫仙自增也(歸來堂雜記)
張長史真墨宛陵詩李西臺蘇才翁等有跋向以瞥
見不及錄入乃江隂卞華伯故物都玄敬書評竊疑
其非真而韓存良氏較錄藏之謂出春草詩上兩家
持論不同當細辨之
范成大云古人書法字中有筆筆中藏鋒乃為極致宋
潛溪跋張旭書酒德頌真蹟云出幽入明殆類鬼神雷
電余嘗見其千文數字信然(墨池璅語)
張長史野舍帖絹本真墨宋室名賢有跋其裝裱亦
出北宋人手元文宗朝鑒書博士柯九思進入今在
韓氏或云出自懷素臨摹即勤讀帖耳未知果否
題絳本法帖云張長史郎官廳壁記唐人正書無能出
其右者故草聖度越諸家無轍跡可尋懷素見顔尚書
道張長史書意故獨入筆墨三昧又跋翟公巽所藏
石刻云張長史行草帖多出于贋作人聞張顛未嘗見
其筆墨遂妄作狂蹶之書託之長史其實張公姿性顛
逸其書字字入法度中也楊次公家見長史真蹟兩帖
天下竒書非世間隔簾聽琵琶之比也(豫章先生全集)
董逌書張旭千文云長史于書天也其假筆墨而有見
者是得其全而加手爾豈知曲直法度自成斵削間耶
觀其書者如九方皋見馬不可留于形似之間也方其
酒酣興來得于意會時不知筆墨之非也忘乎書者也
反而内觀龍蛇大小絡絡其中暴暴乎乘雲氣而迅起
盲風異雨驚雷激電變怪雜出氣蒸烟合倏忽萬里則
放乎前者皆書也豈初有見于豪素哉彼其全于神者
也至于風止雲息變怪隠藏循視更無徑轍時一毫不
得誤矣是昔之昭然者已喪其故耶
又題張長史草書百技原于道惟致一則精微神化
此進乎道也世既以道與技分矣則一涉技能便不復
知其要妙此豈託于事游泳乎道者耶張旭于書則進
乎技者也可以語此矣故凡于書一寓之酒當時沈酣
不入死生憂懼時振筆大呼以發其鬱怒不平之氣至
頭抵墨中淋漓墻壁極于雲烟出沒忽乎滿前醒後自
視以為神異初不知也今考其筆跡所寄殆真得是哉
夫神定者天馳氣全者材放致一于中而化形自出者
此天機所開而不得留者也故遇感斯應一發而不可
改有不知其為書也莆田方宙子正得君謨所藏張長
史帖為書其後崇寧二年十一月壬申
又題張長史别本見鐻于山不喪其天見蜩于林不
分其神誠能知此可以語書矣嘗見劍器渾脱舞鼓吹
既作孤篷自振驚沙坐飛而旭得之于書則忘其筆墨
而寓其神于頓挫之初矣落紙雲烟豈復知也此殆假
于物者神動應于内者天馳耶昔崔延伯每臨陣則令
田僧超為壯士歌然後單馬入陣所向無前至僧超死
則不復能戰是知以氣勝者氣能蓋天下然後可以勝
天下矣宜純氣之守者萬物不得窺其迹也
又書郎官石柱記云赤驥白&KR2059;一架千里當其披崑崙
上羽陵時求其逸景于逐足下殆無遺蹤矣至于在六
轡間和鸞在前鋈續在後則過君表而舞交衢進退履
繩旋曲中規求其毫釐跌宕無遺恨也長史之書殆盡
于此方乘醉時翰墨淋漓雖驚風迅雨不能與其變俱
也此詎可以規矩凖繩求哉及郎官記則備盡楷法隠
約深嚴筋脉結密毫髮不失乃知楷法之嚴如此而放
乎神者天解也夫守法度者至嚴則出于法度者至縦
而不可拘觀其佶(音樹)鋒鱗勒峻磔抑左升右仰策輕揭
繫䟐(音立)闇收此書盡之世人不知楷法至疑此非長史
書者是覩其騏驥千里而未嘗知服襄之在法駕也(並廣)
(川書跋)
論張長史書始觀張旭所書千字文至母圖隸散等
字怪逸過甚好事者以長史喜狂書故效其跡及反覆
徐觀至鴈門雲亭愚蒙瞻仰等字與後題月日則雄隠
軒舉槎枿絲縷千狀萬變雖左馳右騖而不離繩矩之
内猶縦風鳶者翔戾于空隨風上下而輪常在手擊劍
者交光飛刃歘忽若神而器不離身駐目觀之若龍鸞
飛騰然後知其真長史書而不虚得名矣世人觀之者
不知其所以好者在此但視其竒怪從而效之失其指
矣昔之聖人縦心而不踰規矩妄行而蹈乎大方亦猶
是也嘗觀莊周書其自謂謬悠荒唐而無端涯然觀其
論度數刑名之際大儒宗工有所不及其道之所以無
為而無不為矣於呼觀旭書尚其怪而不知其入規矩
讀莊子知其曠而不知其入律皆非二子之鍾期也(東觀餘論)
鮮于樞與趙子昂評書張長史懷素高閑皆名善草
書長史顛逸時出法度之外懷素守法特多古意高閑
用筆粗十得六七耳至山谷乃大壞不可復理(古尺牘)
篆籀蒼茫絶迹真行卓立諸家顛張落筆驚風雨慘
淡鬭龍蛇春草淋漓足法秋深變幻堪誇郎官石
柱嗟神妙追想酌流霞右調錦堂春敬題張長史
寳帖
山谷稱懷素草書工于瘦伯高草書工于肥瘦硬易
作肥勁難得也
盧鴻一
草堂十志圖
(附圖顧况江南春茅山圖)
范陽盧鴻一字浩然隠居嵩少間清真絶俗人倫師
表開元中以諫議大夫召不就喜寫山水筆墨峥嶸
所作草堂十志圖舊藏段成式家下迨宋元顯晦不一
向後嚴分宜購得之載之書畫紀按文休承箋注云
十圖既精妙而詩辭又作十體書之乃金陵楊氏物
後歸蘇門袁氏復在丹陽孫氏米元暉諸公所錄已
逸其二今十志皆全又有楊凝式周必大跋語尤可
寳也(或疑草堂十志既逸其二焉得復全余謂神物離合固自有數存焉子勿疑也)
盧鴻草堂圖舊藏中貴人劉有方家余往有慶歴中摹
本亦名手精妙猶記後載唐人題跋云相國鄒平段公
家藏圖書並用所歴方鎮印記咸通初余為荆州從事
與柯古同在蘭陵公幕下閱此軸今所歴歲時倏踰二
紀薦罹多難編軸尚存物在時遷所宜興歎丁未年駕
在岐山涿郡子謩記又書己酉歲重九日專謁大儀遂
載覽閱累經多難頓釋愁襟子謩再題鄒平公段文公
也柯古其子成式字也子謩不知何人涿郡蓋亦盧氏
望蘭陵公或云蕭鄴其罷相出為荆南節度使咸通初
成式終太常少卿則所謂大儀也丁未僖宗光啟二年
己酉昭宗龍紀元年此畫宣和庚子余在楚州為賀方
回取去不歸當時余方自許昌得請洞霄思卜築于此
山之下視圖中草堂樾館桃烟館羃翠庭等渺然若不
可及今余東西兩巖略有亭堂十餘所比年松竹稍環
合每杖策登山竒石森聳左右詰曲行雲霞中不知視
鴻居為何如但恨水泉不壯無雲錦淙金碧潭耳(石林避暑)
(錄)
戲為絶句二十首士衡平復書淳古小字曹娥清
勁宗作合無緣成兩地空慚真晉鬱心胸心愛王
書謝司馬東方畫贊更清真官奴此事尤遒勁鑒士
都稱席上珍鷗波亭上十三行絶世争誇出小王
秋壑冥搜續天府英英瑞色溢縹緗星宿僧繇畫
最工楞伽羅漢趣無窮子昂題品王翁跋象教森嚴
見兩雄智永禪師千字雄頡頏獨數永興公可憐
文定傳家本遠勝歸田被瞽蒙展生妙寫游春卷
壓倒寰中百萬圖雪霽採蓮俱北面山莊能有此竒
無乙僧華蓋天王古方駕吳生淨飯神刷色白描
皆絶世嘉禾茂苑兩藏真禇書千字筆猶龍歎息
南轅不復東尚賴清臣真誥在冠裳佩玉足英風
顔行心醉有元章筆勢翩翩追破羌鬱勃季明文字
古真堪書品冠全唐藏真狂草亞顛張畫訣驂驔
類驌驦濁世風流凝式擅起居注帖爛輝光恕先
模寫王居壯鴻一經營野趣深赫奕兩賢成寂寞千
年遺墨萬人欽寒林平野咸熙迥設色瀟湘北苑
神清夏江鄉湛淵水湖山烟雨氣沈溟宋室真行
誰具瞻君謨詩表重前賢涪翁馬援神祠古光被名
家秘笈籖坡翁三馬贊驍騰草聖千文筆更神不
嫁還君珠一斛傾城留待付同人九歌七月南金
重日夕傳觀不厭頻玉版冰紈雙國士後來居上重
清醇黃素黃庭妙入神烏絲待訪更蕭森誰云異
世堪同賞鑒定元章一手成思陵草聖精無敵集
古真書韻有餘蜀素千文粲雲錦臨池倣傚送居諸
公望畫名垂宇宙天真應過趙吳興富春行卷風
流甚不愧秋山鵲華能溪山仙館倪迂寫太白新
圖王子成剡唾齊紈等蟬翼百千酬直比璆琳石
田畫史筆空靈天繪新圖照古今未得傳家為種子
課兒私淑作門生
伯兄以繩見古跡卷中有丹楊蔡肇署名以為擬書
者之失余曰否否考晉地理志謂山多赤柳故曰丹
楊非誤也此如漢郭究碑書仲尼為仲泥係假借字
例别有昊蒼為浩倉天地為&KR1337;墬鶴爵為寉封互易
增損用之無害因思古人姓名字號其曹不興為弗
興字異義同盧楞伽為稜伽文同為仝米黻為芾夏
珪為圭倪瓚為郳伯虎為柏古文通用陸珫為統又
為陸玩以字形誤之張璪為藻關穜為仝董源為元
以聲音誤之王洽為墨則因潑墨而得名范中立為
寬則因性緩而起號莊周為嚴荀卿為孫魏徵為證
吳道玄為道元丙審為景審並屬避諱朱㫤為夏陸
堇為杜蓋表出姓文璧為徵明陳淳為道復則以字
行非如盧鴻一為盧鴻記載訛謬米尹仁為友仁徐
珵為有貞前後更定後學不可不究心也
嘗聞琴川劉以則孫某秘藏顧况江南春圖袖卷後
有宋元名賢題跋筆法瀟洒天真爛然近始見之項
氏昔人評况畫品入神源出王洽而秀潤過之殆非
過許云
顧况字逋翁吳興人(一云吳縣人)不修檢操頗好詩詠善畫
山水初為韓晉公江南判官入為著作佐郎久次不遷
乃嘲誚宰相為憲司所劾貞元五年貶饒州司戶居茅
山以壽終有畫評一篇未為精當也(名畫記)
吳邑顧况人品清逸能詩畫工真行書前惟滎陽鄭
虔後惟孤山林逋庶幾近之外是三絶或可繼響而
人品固難乎其為同調矣詠顧處士江南春圖小
本逋翁詩酒外妙寫江南春清逸不火食堪為摩
詰隣張丑廣德甫
江南春圖始于顧逋翁皇宋惠崇袖卷更竒勝國倪迂
亦倣傚作之并題詩二首後人和章極多好事家編為
江南春集鏤板行世亦可傳也(畫錄)
惠崇江南春圖紙本小袖卷清逸之極不讓顧逋翁
手筆今在王氏董玄宰太史極稱許之自非莊列高
風畫卷可擬議也聞有秋塘聚禽圖筆趣更勝當細
訪之
李思訓
御苑采蓮圖踏錦圖春山圖江山漁樂
圖
(附圖李昭道漢武帝柏梁聯句冷謙蓬萊仙逸圖)
大李將軍思訓為帝室之胄而能以戰功顯于當世
故李北海邕為之書碑所謂雲麾將軍者也其生平
大節具悉碑中無事贅述若夫丹青之妙尤為獨步
古今苐人間遺跡日少得者真如鳳毛麟角云向後
其子昭道宋王詵趙伯駒元冷謙輩皆刻意師法之
無不以著色山水擅名于時斯其所造之極不言可
知矣雲上人購藏御苑采蓮圖小本紹興御府故物
復為勝國張雨收藏(前後用句曲外史印)金碧緋映古雅超羣
則雲麾將軍絶詣也惜後倪元鎮王叔明二詩今不
存耳丁巳中秋日記
雲麾將軍御苑采蓮圖右唐李思訓采蓮圖内有宫
殿臺閣赤欄橋青龍舟蓋寫禁中景物非泛然圖江湖
之筆也按思訓有唐宗室官至左武衛大將軍妙極丹
青最為當時所重其設色布景皆極超絶得烟霞縹緲
難寫之狀時其子昭道亦善畫故人有大小李將軍之
稱大則思訓小謂昭道予前在豫章屢見其父子之筆
然昭道不及思訓此卷可珍重也萬歴乙亥春正月
觀于歸來堂中因題其後茂苑文嘉大李將軍采蓮
圖一卷樓觀房櫳衣裳舟檝精巧細密妙入毫芒而山
光掩映湖波浩渺朱華冒水綠樹羃雲又有濠濮之思
唐人去晉未遠猶有顧陸遺風非後代畫手所能彷彿
也此卷本趙宋尚方間物思陵好古圖史而鑒定乃出
曾覿龍大淵輩名流題識往往翦削不留一二若此圖
者嶷然獨立如魯靈光使覽者不勝扼腕耳太原王穉
登書書雲麾將軍御苑采蓮圖卷後金碧山水始
于唐之李將軍父子李故帝王苗裔生長富貴喜寫般
游宫殿等圖其用絹則祖吳道子法皆以熱湯半熟入
粉槌如銀版故作山水人物精彩入筆五代以來此法
中絶矣後人收李畫必以絹辨其紋麄者非是今按采
蓮圖一一合格故知其為名蹟耳又按思訓畫本能于
遒勁内備極古雅清逸之趣是以妙絶古今昭道則一
味板細相去蓋星淵也休承先輩品定于千載之下在
彼而不在此者其得之心鑒與長洲後學張丑謹識(真跡)
余向見兩賢共詠雲麾將軍著色山水詩一紙失去圖
引詳味之乃是題其采蓮圖卷大索不獲追錄于此張
丑志樓閣參差霞綺開峯巒重複水縈迴赤欄橋外
垂楊下步月看花向此來倪瓚南風吹斷采蓮歌
夜雨新添太液波水殿雲廊三十六不知何處月明多
王蒙(真跡)
雲麾將軍采蓮圖銘黃者金青者碧圖成采蓮大
李新格匣而藏之如拱璧寓意編載盧廷璧藏大
李將軍踏錦圖長幅上有思訓小字與陳湖陸氏春
山圖筆法相類皆宋秘府物也又聞節齋劉公(節齋劉珏)
(廷美初號)亦藏思訓江山漁樂圖卷本喬仲山故物有金
章宗題簽明昌諸印記後歸之沈氏
明皇幸蜀圖李思訓畫藏宗室汝南郡王仲忽家余嘗
見其摹本方廣不盈二尺而山川雲物車輦人畜草木
禽鳥無一不具峯嶺重複徑路隠顯渺然有數百里之
勢想見為天下名筆宣和間内府求李畫甚急以其名
不佳故不敢進明皇作騎馬像前後宦官宫女導從略
備道旁瓜圃宫女有即圃採瓜者或諱之為摘瓜圖而
議者疑元稹望雲騅歌有騎騾幸蜀之語謂倉卒不應
儀物猶若是盛遂欲以為非幸蜀時事者終不能改也
山谷閒民皆冠白巾以為蜀人為諸葛孔明服所居深
遠者後逐不除然不見他書(石林避暑錄)
李思訓畫著色山水用金碧暉映為一家法其子昭道
變父之勢妙又過之故時號曰大李將軍小李將軍至
五代蜀人李昇工畫著色山水亦呼為小李將軍宋宗
室伯駒字千里復倣傚為之嫵媚無古意余嘗見神女
圖明皇御苑出游圖皆思訓平生合作也又見昭道海
岸圖絹素百碎粗存神采觀其筆墨之源皆出展子虔
輩也(畫鑒)
跋小李將軍落照圖落照圖宋秘府物嘗入賈丞相
家洪武中崑山有道士黃元微者寳秘是圖今藏琴川
劉氏唐人畫之入神品者若閻立本大小二李王摩詰
吳道子其真筆予皆嘗見之是圖歴年數百而氣韻不
失當為唐人第一名畫神品上上宋范中正嘗有臨本
亦入神品予亦嘗見之(都元敬文跋)
畫家稱大小李將軍謂思訓昭道也畫格本重大李而
舉世只知有小李將軍不得其說吾嘗于徐封所見小
李海天落照圖真是妙品後一辱權門再入内府聞已
就燬矣大抵五代以前畫山水者少二李輩雖極精工
微傷板細右丞始能發景外之趣而猶未盡至關仝董
源巨然輩方以真趣出之氣槩雄遠墨暈神竒至李營
丘成而絶矣營丘有雅癖畫存世者絶少范寬繼之奕
奕齊勝此外如高克明郭熙輩亦自卓然南渡以前獨
重李公麟伯時伯時白描人物遠師顧吳牛馬斟酌韓
戴山水出入王李似于董李所未及也(藝苑巵言)
李昭道漢武帝柏梁聯句圖一卷在城西王氏界畫
精好人物生動不讓雲麾之作後有思陵行書柏梁
聯句詩蓋行卷中之絶品無對者
武陵冷謙字啟敬永樂初寓居南京落托不羈或云任
太常協律郎日在酒家賒飲飲輙無度至醉乃已積券
不能償為酒傭迫索乃于其家壁上畫一門令傭入其
中云有物可償傭不之信謙先入傭隨之其中積錢如
山謙令傭負數十緍而出後内帑失錢官令察之跡知
酒家所盜逮捕法司鞫之執稱謙之所使復令捕謙謙
已遁去追執之略無難色從容就道時忽不見使者呼
之或應于岸旁或言語于舟次或端坐如故使者無如
之何乃懇告曰先生無累我謙曰我自見皇帝汝輩苐
無憂將至京師謂使者曰入朝見上可沽一壜飲我使
者從之謙一吸而盡索水滌瓶因舉足入瓶口併身沒
焉使者方驚呼之仍應曰汝輩可攜此缾復命使者不
得已乃持之而往上怪之令使者呼之應不輟聲又令
衆呼之亦連應不絶乃碎其瓶後令各執呼之無一脱
者後歸人云謙從丹陽來疾行如飛衣衫沾濕吐舌不
下捕者逮至其家但空室而已見壁上畫一舟舟中載
妻孥已長往矣余嘗見蓬萊仙奕圖卷乃張邋&KR0146;題後
云蓬萊仙奕圖者龍陽子湖湘冷謙所作謙武陵人字
啟敬龍陽其號也中統初與刑臺劉秉忠仲晦沙門海
雲游無書不讀尤邃于易及邵氏經世書天文地理律
歴以至衆伎皆通之至元中秉忠入拜太保參預中書
省事乃釋業儒從游霅川與故宋司戶參軍趙孟頫子
昂于四明史衛王彌遠府覩唐李思訓將軍畫傾然發
之胸臆遂效之不月餘其山水人物窠石等無異將軍
其筆法傅彩比將軍尤加纖細神品幻出由是以丹青
鳴當時隸淮陽遇異人授中黃大丹出示平叔悟真之
旨穎然而悟如已作之至正間冷君已百數歲矣其綠
髮童顔如方壯不惑之年時值紅巾作亂君避地金陵
日以濟人利物為念方藥妙用如神天朝維新君有畫
鶴之誣隠壁仙逝則君之墨本絶蹟矣此卷乃至元六
年五月五日為余作也吾珍藏若連城之璧而未嘗輕
以示人今將訪冷君于十洲三島恐後人不知冷君胸
中丘壑三昧之妙不識為真仙異筆混之凡流故識此
持奉遺元老太師淇國丘公覽此卷則神清氣爽飄然
意在蓬萊之地幸珍襲之且以為後會云時永樂壬辰
孟春三日三丰遯老書又有三丰印章云(皇明異人錄)
古之名流韻士有不事畫學而偏饒畫趣者如唐之
李林甫宋之蔡襄晁無咎勝國冷謙及皇明徐有貞
祝允明往往而是林甫山水精妙見高詹事詩句蔡
襄工書畫頗自惜不妄為人作見歐陽公墓誌無咎
閑居濟州金鄉葺東皋歸去來園自畫為圖并書記
其上冷謙讀書學道嘗畫蓬萊仙奕卷大類李思訓
徐有貞亦有秋山圖自賦詩句題之筆力極其豪放
今藏吳中一大姓允明曾臨大米雲山卷後有自書
自跋不特瀟洒出塵兼得烘鎖之法善乎鄧椿之言
曰其為人也多文雖有不曉畫者寡矣其為人也無
文雖有曉畫者寡矣若文湖州之晩靄横看其間山
水樹石兼有王維關仝筆法此又從墨竹一派而恢
擴之無足多異勝國詞人以詩賦名家者往往兼
工書畫如張羽徐賁陳植陳惟允等問學之外各以
山水著聞此尚游方之内者也獨冷謙以世外高真
而其仙奕卷丹青特立一世政如王謝家子弟自有
一種風致耶
清河書畫舫卷四上
清河書畫舫卷四下
明張丑撰
唐
李邕
永康帖葛粉帖勝和等二帖
北海太守李邕始變右軍行法其頓挫起伏奕奕動
人解氏舊藏永康帖一今在吳郡王氏真跡神品上
上苐卷首御題一行定出床頭捉刀人手急須去之
毋久溷乃公也(王氏亦云御題已零星失去恐屬後人補綴理或然也)
解縉大紳云家有李邕永康帖墨跡米芾故物也審定
真蹟等印具在芾以模本刻之甚為寳惜而此真本其
子友仁紹興中進之藏諸秘府今卷首唐李邕永康帖
六字高宗御書也宋亡歸于元逮及國初時流落于鳳
陽某家洪武庚午余里人侯成章得之歿後余兄簡約
購求以為解氏之寳卷尾題識皆為人褫去以售其偽
此真者正不須也(米襄陽志林)
韓朝延云曾于士友處觀李邕雜跡字約八千其家
號為萬金帖後竟以此賈禍語云匹夫無罪懷璧其
罪信夫
余始得李邕書不甚好之然疑邕以書名自必有深趣
及看之久遂謂他書少及者得之最晚好之尤篤譬猶
結交其始也難則其合也必久余雖因邕書得筆法然
為字絶不相類豈得其意而忘其形者耶因見邕書追
求鍾王以來字法皆可以通然邕書未必獨然凡學書
者得其一可以通其餘余偶從邕書而得之耳嘉祐五
年春分日雪中西窗信筆(歐公試筆)
泰和真蹟記刻亭上字畫褊淺恐不能傳遠欲改刻
之邕狀
亭為李之芳鵲湖新亭所刻字畫即吾宗神秀篇也
泰和專心刻石宜其傳世久而彌光云此帖今在項
氏
李邕帖贊(有序)右唐秘書李邕字泰和書光王琚玄
宗皇帝之子濮王嶠太宗皇帝之曾孫故紫微舍人石
昌言所藏元祐丁卯過甬上遇紫微孫夷庚字坦夫以
張萱六畫徐浩二古帖易得尚有厲少府求地黃帖白
麻紙在石氏坦夫幼安長子書畫號苑翰林蘇子瞻為
之序此帖飄縦後帖嚴謹予欲此帖坦夫惜不與幼安
程夫人于戶間使以歸予焉六月甲申南都舟中&KR1149;贊
曰蓬監皇皇才高氣方張說妬善杜甫揚光子敬儲逸
僧虔與詳潤分玉瑩秀溢春芳襄陽米芾審定真蹟秘
玩
跋李邕勝和帖右唐秘書監李邕字太和墨蹟五十
字易于吕文靖丞相家戶部尚書穉卿之孫端問有三
帖第一帖有張子有字淡墨昏第二帖有縉雲字紙揭
損此第三帖也精彩動人墨渴筆勁想運筆神助丁丑
歲漣漪郡齋手&KR1149;(並寳晉英光集)
李泰和真蹟毒熱比惟勝和邕今日至當塗地邇人
遠不及把袂惘惘如何珍重珍重謹馳力不具李邕
狀咨六月廿二日申時致意兒郎等各佳也即
欲迎濮王八郎後來足得未勞急也蒙周至惠鹿欲報
適來風水事也少于道左申謝耳因還使馳力不具
李邕狀咨二日光八郎記室勞借馬甚堪騎悚息
濮王少若問還報驛上安置得不示之李北海二帖
子昂鑒定(真跡)
唐蕭誠偽為古帖示李邕曰右軍真跡邕欣然曰是真
物誠以實告邕復視曰細看亦未能好以此論之古人
墨蹟未易辨也(格古要論)
解大紳學士春雨齋續書評凡二十八人鍾繇書如
公孫碩膚赤舄几几王右軍如子之燕居申申夭夭智
永瑶臺雪鶴高標出羣虞世南如重華在位被袗鼓琴
歐陽詢秋霄健翮峭壁雙清褚遂良披沙揀金薛少保
寒機夜織顔真卿五丁鑿路柳公權一夫當關張長史
風迴電馳僧懷素雲行雨施李北海樓臺映日花木逢
春徐曾稽怒猊渴驥藏稜出力坡谷言維張從申有入
木七分之氣吾嘗聞之子山云米南宫竒逸超邁烟雲
卷舒黃山谷清圓妙麗引繩貫珠蘇東坡豐腴悅澤綿
裏藏針蔡端明方正嚴楷土偶蒙金趙文敏神明英傑
儀鳳冲霄祥雲捧日康里子山雄劍倚天長虹駕海饒
介之卞莊刺虎功倍力省宋克鵬摶九萬須仗扶摇宋
仲珩龍駒鳳雛神采已具詹希元(字孟舉新安人獨擅署法)署書冠
冕莊重俞紫芝(名和字子中同江人逮事松雪)臨摹子夫擅寵杜叔循
(名環廬陵人)真書清風蘭雪胡子申(名布旴江人)珊瑚碧樹頗謝
琮璜揭平仲(名樞豐城人)旱蛟得雨秋鷹入雲(墨池璅錄)
韓幹
雙馬圖圉人呈馬圖
(附圖)(胡瓌番部卓歇東丹王人犬圖)
絹本韓幹雙馬圖舊藏曹涇楊氏前題馬中神駿後
有米黻等題名并東坡絶句皆真跡妙絶余近收松
雪翁摹本題云韓生雙馬圖子昂為晉之臨神采飛
動宛然韓公筆也
丑按幹嘗畫下生嗔彌勒精妙入神則幹又善為道
釋像不獨工畜獸也
韓幹雙馬圖真蹟神品馬中神駿元祐戊辰正月
獲觀于才翁之子洎米黻記太平興國翰林蘇氏
寳寧賜第觀紹彭太原王堯臣杜綰轍從觀
秦觀黃宗元赤髯碧眼老鮮卑迴策如縈獨善
騎赭白紫騮俱絶世馬中岳湛有餘姿眉山蘇軾題
右唐韓幹所畫二馬今藏松江一士人家後有米元章
王堯臣薛紹彭蘇子由秦少游諸名勝題名及東坡翁
絶句坡詩今見集中但集本以餘姿作妍姿為不同耳
近予又于冢宰石淙公處見幹馬性圖亦是真筆惜無
題識蓋世之售書畫者或為贋本必移置題識以規厚
利若書畫既真人覽之自知雖無題識可也吳郡都
穆元敬父(真蹟)
韓幹初師陳閎後師曹霸畫馬得骨肉停勻法遂與曹
韋並馳争先及畫貴游人物各臻其妙至于傅染色入
縑素余嘗見其人馬圖在錢塘王氏二奚官引連錢驄
燕支驕又見一卷朱衣白帽人騎騮五明馬四蹄破碎
如行水中乃李伯時舊藏在京師見明皇試馬圖調馬
圖五陵游俠圖照夜白粉本上有幹自書内供奉韓幹
照夜白粉本十字要之唐人畫馬雖多如曹韓特其最
著者後世李公麟伯時畫馬專師之亦可謂優入聖域
者也(畫鑒)
韋偃工畫馬松石更佳世不多見其筆法磊落揮霍振
動杜子美詩所謂戲拈禿筆寫驊騮倏見騏驎出東壁
者余嘗收紅韀覆背驄馬圖筆力勁健騣尾可數如顔
魯公書法往歲鮮于伯幾見之驚歎累日嘗賦詩曰渥
洼産馬如産龍韋偃畫馬如畫松竒文也惜不成章而
卒(畫鑒)
絹本胡瓌番部卓歇圖塵垢破裂神彩如生明昌中
秘物也今在韓氏此卷雲烟過眼錄困學齋紀聞並
詳載之范陽胡瓌工畫槖駝番馬用筆清勁渲染
有法近于文氏獲觀番部槖駝圖前有政和宣和兩
璽後有徽廟瘦金書御題胡瓌二字雖絹素百破而
設色如新人馬皆有生氣遠勝東丹王家法也乃王
徵君百谷跋語云此圖既非出獵又非入貢不知云
何豈亦未識其名耶
胡虔胡人汲水圖筆法古勁大有父風都元敬有跋
真跡
五代東丹王人犬圖畫人物以得其情性為妙東丹
此圖不惟盡其形態而人犬相習又得于筆墨丹青之
外為可珍也子昂題唐胡瓌用筆清而圜虔得筆于
父熟而勁但清圜微劣于父爾五代之贊華深于形似
蓋自土風之習前輩論筆乏壯氣信然今諸賞鑒多以
東丹虔大與譜叙不相表裏吾故表而出之大德九年
九月二十日無閑民云(真蹟)
周昉
袁安臥雪圖蠻夷職貢圖
丁晉公始典金陵陛辭之日真宗出周昉袁安臥雪
圖曰付卿到金陵可選一絶景處張此謂遂張于賞
心亭云事見郭若虚圖畫見聞志(此圖今在嚴分宜家)近見子
昂袁安臥雪卷先後題詠者凡十八人皆一時韻士
蓋為袁通甫作也又都元敬寓意編自言收得范寬
袁安臥雪圖卷筆法妙入神不知今在何處須留心
細訪之
古畫至唐初皆生絹至吳生周昉韓幹後來皆以熱湯
半熟入粉槌如銀版故作人物精彩入筆今人收唐畫
必以絹辨見文粗便云不是唐非也張僧繇閻令畫世
所存者皆生絹南唐畫皆粗絹徐熙絹或如布(米氏畫史)
周昉揮扇士女卷在韓太史家原係宋思陵題張受
益故物也其畫細描重著色前後凡十三人為妃后
者四圖窮有樹一株雖絹素破故而神彩奕然真竒
蹟也苐恐更百年後褙久脫落無復神蹤可尋一味
按籍品較何殊捕風繫影耶又見景元春宵秘戲
四段人物古雅設色沈著近為好事家分藏亦竒跡
也
董逌書李伯時藏周昉畫云龍眠居士知自嬉于藝或
謂畫入三昧不得辭也嘗得周昉畫按筝圖其用工力
不遺餘巧矣媚色豔態明眸善睞後世自不得其形容
骨相况傳神寫照可暫得于阿堵中耶嘗持以問曰人
物豐穰肌勝于骨蓋畫者自有所好哉余曰此固唐世
所好嘗見諸說太真妃豐肌秀骨今見于畫亦肌勝過
骨昔韓公言曲眉豐頰便知唐人所尚以豐肌為美昉
于此時知所好而圖之矣(廣川畫跋)
周昉惜花士女圖在韓氏精彩生動宜為冠
茂實府君舊藏周昉西夷職貢圖一高頭短卷前有
宋徽宗瘦金標題後有明昌等印記歸之韓太史
按宣和明昌二帝題簽法書用墨名畫用泥金又宣
和天水雙龍印有方圓二樣法書用圓名畫用方也
高宗御府手卷畫前上白引縫間用乾卦圓印其
下用希世藏小方印畫卷盡處用紹興二字長印墨
蹟不用卷上合縫卦印止用其下希世小印其後仍
用紹興小璽古人題畫書于引首宋徽廟御書題
跋亦然故宣和間褙書畫用黃絹引首也近世多書
于畫首趙松雪云畫至元朝遭一劫也
張可與家有周昉五星真形圖昉為宣州長史日所畫
其星法亦昉手自書(研北雜志)
周昉托塔天王像大著色與韓氏揮扇士女卷相彷
神采動人當是真筆
周景元白描過海羅漢圖卷見嚴嵩抄沒籍中後歸
武林高深甫家載之尊生八牋品為天下名畫第六
不腆評定為盧楞伽者乃是也文休承嚴氏書畫記
亦列周昉名下蓋沿習之誤耳
韓滉
田家移居圖明皇演樂圖五牛圖
韓滉田家移居圖明昌秘府官本天順成化間跋者
三人今在武林高深甫家筆法竒妙絹素完好乃嚴
分宜之故物也史稱滉忠勤王室相業可師復能留
心繪事筆墨神竒抑何多才藝耶韓滉畫品妙絶
古今同時有山人戴嵩者畫筆色色師滉而牛則稱
獨步矣
世俗見馬即命為曹韓韋偃見牛即命為韓滉戴嵩甚
可笑唐名手衆未易定惟薛道祖紹彭家九馬圖合杜
甫詩是真曹筆餘唐人大抵不相遠也又金陵有唐人
韓滉畫牛今人皆命為戴嵩戴蓋差瘦也(米氏畫史)
唐畫明皇演樂圖大幅亦在韓太史存良家無名人
畫極佳上有晉府收藏印或云韓滉筆也滉為中書
令封晉國公諡忠肅工于書畫畫體生成之蹤書合
自然之理其遺跡世頗有之按文休承嚴氏書畫記
載晉公演樂圖一其真是耶
韓太冲五牛圖在項氏絹本矮卷其後趙文敏公凡三
跋今錄于左余南北宦游于好事家見韓滉畫數種
集賢官畫有豐年圖醉道士圖最神張可與家堯民擊
壤圖筆極細鮮于伯幾家醉道士圖與此五牛皆真蹟
初田師孟以此卷示余余甚愛之後乃知為趙伯昂物
因託劉彦方求之伯昂欣然輟贈時至元廿八年七月
也明年六月攜歸吳興重&KR1149;又明年濟南東倉官舍題
二月既朢趙孟頫書右唐韓晉公五牛圖神氣磊落
希世名筆也昔梁武欲用陶弘景弘景畫三牛一以金
絡首一自放于水草之際梁武歎其高致不復強之此
圖殆寫其意云子昂重題此圖僕舊藏不知何時歸
太子書房太子以賜唐古台平章因得再展抑何幸耶
延祐元年三月十三日集賢侍讀學士正奉大夫趙孟
頫又題(真蹟錄卷後又有魯孔克表一跋弗及克表字正夫亦名士也)
跋韓晉公畫牛予居鏡湖北渚每見村童牧牛于風
林烟草之間便覺身在圖畫自奉詔紬史逾年不復見
此寢飰皆無味今行且奏書矣奏後三日不力求去求
不聽輙止者有如日嘉泰癸亥四月一日陸游書(渭南集)
韓晉公滉工畫人物及牛圖佳嘗見其田家移居圖村
童螘戲圖醉客圖鼓腹圖醉學士圖及牛圖數本人物
源流顧陸牛圖是公所長戴嵩得其緒餘有名于世此
蓋人物不及而牛獨過之也(畫鑒)
釋懷素
絹本千文畫訣帖夢游天姥吟論書帖
狂素草繼顛張大似魯男子善學柳下惠或云狂素
不狂蓋實錄也文休承嚴氏書畫記曰懷素絹本草
書千文一初藏海鹽姚氏其家云此帖一字值一金
故號千金帖不知幾傳失去乃余以善價得之通用
黃絹八幅絲理精細纖毫無損交接處用軍司司馬
印箝記亦曾摹刻停雲館后歸史氏自史氏歸嚴氏
今已入内府矣蓋晩年書也丑按素師專以狂怪勝
人而此帖專趨平淡大竒大竒
懷素絹本千文跋右唐釋懷素絹本草書千文真蹟
舊藏嘉興姚公綬家公綬所藏法書甚多嘗自謂此卷
為第一云一字直一金故當時目為千金帖公綬沒石
田先生屢遣人物色之不可復得後流傳數家皆不賞
識嘉靖丁亥人日忽有持示者余展卷驚歎恍然若失
者累日因傾資購得之按米元章書史及寳章待訪錄
俱載有懷素絹本千文云沈遘所刻板本是也今板本
不傳未知即是元章所見者不而宣和書譜載有懷素
千文四此卷後有政和宣和三璽而贉卷繭紙中有内
府圖書之印蓋即當時四卷中之一也又譜序稱素晚
年所書評者謂與張芝逐鹿且云比其少作有加無已
今觀此卷筆法謹密字字用意脫去狂怪怒張之習而
專趨于平淡古雅其後題云貞元十五年六月十七日
于零陵書時六十有三正其晚年之作也此卷共用黃
素八方每交接處以漢軍司司馬印鉗記而書名及題
年月處亦以是印印之且素理精密墨蹟如新真希世
之寳也是歲冬十一月二十五日文嘉休承識(真蹟)
素師論書帖真跡藏韓存良太史家極瘦而不露骨
當屬合作惜後妄人亂用偽山谷印于左
懷素酒狂帖舊在光福人家後歸李貞伯氏今錄其詞
并跋于後酒狂昨日過楊少府家見逸少阮步兵帖
甚發書興也顛素何可以到此但恨無好紙墨一臨之
耳比見獻之月半帖内數字遂與右軍並馳非後人所
能到一點一畫便發新竒一法此乃得鍾繇弟子宋翼
三過波藏鋒法酒狂見此遂大吐出胸中霓耳千文早
晚納去俟楊生縛筆至可為也兹不具(闕)狂(闕)藏真太
師丈足下十年揮素學臨池始識王公學衛非草聖
未須因酒發筆端應解化龍飛凝式鑒定王逸少臨
鍾繇書後跋尾是唐僧懷素書楊凝式鑒定寳寧賜玩
記王詵寳寧賜第書庭堅觀倪瓚八月十一日觀
于耕漁軒時積雨初霽殘暑猶熾王季耕自其山居折
桂花一枝以石罌注水插花著几格閒戶庭閴寂香氣
郁然展玩此卷久之如在世外也癸丑(真跡)
素師苦笋帖在項氏草書有規矩品在酒狂帖上
僧藏真書七紙開封王君鞏所藏君侍親平涼始得其
一二而兩紙在張鄧公家其後馮公當世又獲其三雖
所從得異者不可考然筆勢奕奕七紙意相屬也君鄧
公外孫而與當世相善乃得而合之余嘗愛梁武帝評
書善取物象而此尤能自譽觀者不以為過信乎其書
之工也然其為人儻蕩本不求工故能工如此如沒人
之操舟無意于濟否是以覆卻萬變而舉止自若其近
于有道者耶(東坡題跋)
董逌書懷素七帖云書法相傳至張顛後則魯公得盡
于楷懷素得盡于草故魯郡公謂以狂繼顛正以師承
源流而論之也然旭于草字則度絶繩墨懷素則謹于
法度要之二人皆造其極斯可以語善學矣昔魯男子
以其不可學柳下惠之可素于張旭吾知出此
又題北亭草筆云懷素于書自言得筆法三昧觀唐人
評書謂不減張旭素雖馳騁繩墨外而回旋進退莫不
中節旭則更無蹊轍可擬超忽變化未嘗覺山谷之險
原隰之夷以此異爾今其書自謂真出鍾草出張真字
不見于世惟草獨傳當其手筆調和時忘神定氣徐起
而視所鄉無前故能迥出唐諸子右奄薄晉宋陳隋而
兼有之其體製該備顧後世不能加也北亭所書適當
其逐鴻濛而問太虚時矣至其會處乃假浪岷山放乎
江之津也(並廣川書跋)
懷素與鄔彤為友嘗從彤受筆法彤曰張長史私教彤
云孤蓬自振驚砂坐飛余自是得竒怪草聖盡于此矣
顔真卿曰師亦有自得乎素云吾觀夏雲多竒峯嘗師
之其痛快處如飛鳥入林驚蛇入草縦遇拆壁之路一
一自然真卿曰何如屋漏雨痕素起握真卿手曰得之
矣(墨池璅語)
懷素夢游天姥吟卷真跡藏新都人家周敏仲一見
稱賞其家遂爾寳秘不以示人自非韓太史家論書
帖之可擬議耳
素師夢遊天姥吟豎幅作横卷裝蓋傚伯高春草帖
體為之其跋尾並横書其後云
世人論狂草往往並稱旭素旭竒幻百出不踰規矩
素則謹守法度僅具一支一節耳即如長史秋深等
帖素師畢世追倣胡能得其髣髴乎
任華工詩有書學其贈懷素上人草書歌詞翰兩絶
遠勝李白之作而草聖又似過之米公定為懷素書
載之書史非也
任華懷素上人草書歌吾嘗好竒古來草聖無不知
豈不知右軍與獻之雖有壯麗之骨恨無狂逸之姿中
間張長史獨放蕩而不羈以顛為名傾蕩于當時張老
顛殊不顛于懷素懷素顛乃是顛人謂爾從江南來我
謂爾從天上來負顛狂之墨妙有墨狂之逸才狂僧前
日動京華朝騎王公大人馬暮宿王公大人家誰不造
素屏誰不塗粉壁粉壁摇晴光素屏凝曉霜待君揮灑
兮不可彌忘駿馬迎來坐中堂金盆盛酒竹葉香十杯
五杯不解意百杯已後始顛狂一顛一狂多意氣大呌
一聲起攘臂揮毫倏忽千萬字有時一字兩字長丈二
翕若長鯨潑刺動海島歘若長蛇戍律透深草回環繚
繞相拘連千變萬化在眼前飄風驟雨相擊射速祿颯
拉動簷隙擲華山巨石以為點掣衡山陣雲以為畫興
不盡勢轉雄恐天低而地窄更有何處最可憐褭褭枯
藤萬丈懸萬丈懸拂秋水映秋天或如絲或如髮風吹
欲絶又不絶鋒芒利如歐冶劍勁直渾是并州鐵時復
枯燥何䙰褷忽覺隂山突兀横翠微中有枯松錯落一
萬丈倒挂絶壁蹙枯枝千魑魅兮萬魍魎欲出不可何
閃屍(又)瀚海日暮愁隂濃忽然躍出千黑龍天矯偃蹇
入乎蒼穹飛沙走石滿空塞萬里颼颼西北風狂僧有
絶藝非數仞高牆不足以逞其筆勢或逢花箋與絹素
凝神執筆守恒度别來筋骨多情趣霏霏微微點長露
三秋月照丹鳳樓二月花開上林樹終恐絆騏驥之足
不得展千里之步狂僧狂僧爾雖有絶藝猶當假良媒
不因禮部張公將爾來如何得聲名一旦諠九垓(唐詩紀)
韓偓題懷素草書屏風何處一屏風分明懷素蹤雖
多塵色染猶見墨痕濃怪石奔秋澗寒藤挂古松若教
臨水畔字字恐成龍(唐詩選)
補遺
吳道玄(附盧楞伽)
吳道玄字道子陽翟人也舊名道子少孤貧客游洛陽
學書於張顛賀知章不成因工畫未冠深造妙處若悟
之於性非積習所能致初為兖州瑕丘尉明皇聞之召
入供奉更今名復以道子為字由此名振天下大率師
法張僧繇或者謂為後身焉至其變態縦横與造物相
上下則僧繇疑不能及也且畫有六法世稱顧愷之能
備愷之畫鄰女以棘刺其心而使之呻吟道子畫驢於
僧房一夕而聞有踏藉破迸之聲僧繇畫龍點睛則聞
雷電破壁飛去道子畫龍則鱗甲飛動每天雨則烟霧
生且顧冠於前張絶於後而道子乃兼有之則自視為
如何也開元中將軍裴旻居母喪請道子畫鬼神於天
宫寺資母冥福道子使旻屏去縗服用軍裝纏結馳馬
舞劍激昂頓挫雄傑竒偉觀者數千百人無不駭慄而
道子解衣䃲礴因用其氣以壯畫思落筆風生為天下
壯觀故庖丁解牛輪扁斲輪皆以技進乎道而張顛觀
公孫大娘舞劍器則草書入神道子之於畫亦若是而
已況能屈驍將如此氣概而豈尋常者哉然每一揮毫
必須酣飲此與為文章何異正以氣為主耳至於畫圓
光最在後轉臂運墨一筆而成觀者喧呼驚動坊邑此
不幾於神耶且貴耳賤目者人之常情在當時猶取重
若是況於傳遠乎議者謂有唐之盛文至於韓愈詩至
於杜甫書至於顔真卿畫至於吳道元天下之能事畢
矣世所共傳而知者惟地獄變相觀其命意得隂隲陽
授陽作隂報之理故畫或以金胄雜於桎梏固不可以
體與迹論當以情攷而理推也其他種種妙筆雜見於
小說傳記此得以略姑紀其大概勝絶者云道元供奉
時為内教博士非有詔不得畫官止寧王友今御府所
藏九十有三天尊像一木紋天尊像一列聖朝
元圖一佛會圖一熾盛光佛像一阿彌陁佛像
一三方如來像一毗盧遮那佛像一維摩像二
孔雀明王像四寳檀花菩薩像一觀音菩薩像
二思維菩薩像一寳印菩薩像一慈氏菩薩像
一大悲菩薩像三等覺菩薩像一如意菩薩像
一二菩薩像一菩薩像一地藏像一帝釋像
二太陽帝君像一辰星像一太白像一熒惑
像一羅㬋像二計都像一五星像五五星圖
一二十八宿像一托塔天王圖一護法天王像
二行道天王像一雲蓋天王像一毗沙門天王
像一請塔天王像一天王像五神王像二大
護法神十四善神像九六甲神像一天龍神將
像一摩那龍王像一和修吉龍王像一温鉢羅
龍王像一跋難陀龍王像一德义伽龍王像一
檀相手印圖二雙林圖一南方寳生如來像一
北方妙聲如來像一(宣和畫譜)
隋經籍志曰佛經者天竺之迦維衛國淨飯王太子
釋迦牟尼所說釋迦當周莊王之九年四月八日自
母左脅而生姿貌竒異有三十二相八十一妙捨太
子位出家學道勤行精進覺悟一切種智而謂之佛
亦曰佛陀亦曰浮屠皆梵言也華言繹之為淨覺云
道子所畫即釋迦下生事故耳(長元按此條當補前送子天王圖後)
吳道子洪崖仙圖洪崖先生不知何許人也姓張名
藴字藏真風神秀逸志趣閑雅仙書秘典九經諸史無
所不通開元中已千歲矣蓋古之高仙明皇仰其神異
累詔不赴多游終南泰華或往青城王屋與東羅二大
師為侣每述金丹華池之事易形鍊氣之術人莫究其
微妙焉先生戴烏帽衣紅蕉葛衫烏犀帶短&KR0008;靴僕五
人名狀各怪曰橘术栗葛拙有白驢曰雪精日行千里
復有隨身之用白藤笠六角扇木如意笻竹杖長盈壺
常滿杯自然流酌每跨驢領僕遊於市㕓酒酣笑傲自
若明皇詔圖其像庶朝夕得瞻觀之元祐四年東坡蘇
軾書余往年每見錢舜舉龔翠巖畫洪崖圖其人物
與此卷略相似而筆路染色各自不同今觀此圖製作
皆有唐人法度非錢龔二老可及誠舊物也其出處已
詳於坡仙之跋兹不復贅至正甲申十月廿八日大癡
道人題時年七十有六(真跡題右圖載朱性父鐵網珊瑚標云閻立本洪崖仙圖惟)
(東坡跋中易形鍊氣作易形鍊丹耳鮑廷博識)
僕曩於長安陳漢卿家見吳道子畫佛碎爛可惜其後
十餘年復見之鮮于子駿家則已裝背完好子駿以見
遺作詩謝之貴人金多身復閒争買書畫不計錢已
將鐵石充逸少(殷鐵石梁武帝時人今法帖大王書中有鐵石字)更補朱繇為
道玄(世所收吳畫多朱繇筆也)烟熏屋漏裝玉軸鹿皮蒼璧知誰賢
吳生畫佛本神授夢中化作飛空仙覺來落筆不經意
神妙獨到秋毫顛我昔長安見此畫歎息至寳空澘然
素絲斷續不忍看已作蝴蝶飛聯翩君能收拾為補綴
體質散落嗟神全志公髣髴見刀尺脩羅天女猶雄妍
如觀老杜飛鳥句脫字欲補知無緣問君乞得良有意
欲將俗眼為洗湔貴人一見定羞怍錦囊千紙何足捐
不須更用傳麻縷付與一炬隨飛烟(東坡全集)
蜀長興甲寅歲之春末蜀王夜夢一人破衫故帽龐眉
大目方頤廣顙立於殿階跂一足曰請修理之言訖而
覺翌日因檢圖籍中見一神類夜間所夢者損其左足
遂命蒲師訓補之兼問此畫是誰之筆師訓對云唐吳
道玄畫也後又復夢前神謝曰吾足履矣主慮為&KR1090;即
命焚之(名畫錄)
吳道子號稱畫聖筆法再變早歲精微細潤無異春蠶
吐絲中年磊落雄偉則又揮霍如蓴菜條故評書畫者
有筆隨人老之語及觀道子畫本益信(畫譜拾遺)
吳道子畫學早歲受筆法於張伯高已是豪縦中年
獲觀將軍裴旻舞劍而得其神以故傳世妙跡激昂
頓挫有風行電激之勢詳辨旨趣蓋縦逸之祖也至
宋李伯時聞其風而悅之專用正鋒細描雖古雅超
羣不復吳之氣概矣
張志和字子同始名龜齡十六擢明經肅宗賜今名婺
州金華人性高邁不拘束初待詔翰林以親喪不復仕
居江湖自稱烟波釣徒著元真子十卷亦以自號書迹
狂逸(書史會要)
唐盧稜伽吳弟子也畫迹似吳但才力有限頗能細畫
咫尺間山水寥廓物像精傋經變佛事是其所長吳生
嘗于京師畫總持寺三門大獲泉貨稜伽乃竊畫莊嚴
寺三門銳意開張頗臻其妙一日吳生忽見之驚歎曰
此子筆力常時不及我今乃類我是子也精爽盡于此
矣居一月稜伽果卒(名畫記)
盧稜伽長安人學畫于吳道玄入蜀名益著乾元初嘗
于大聖慈寺畫行道僧顔真卿為之題名時號二絶云
(畫譜拾遺)
古書畫皆圜蓋有助于器晉唐皆鳳池硯中心如瓦凹
故曰硯瓦如以一花頭瓦安三足爾墨稱螺製必如蛤
粉此又明用凹硯也一援筆因凹勢鋒已圓書畫安得
不圜本朝硯始心平如砥一援筆則匾故字亦匾唐詢
字彦猷始作𨫼心凸硯云宜看墨色每援筆即三角字
安得圜哉余稍追復其樣士人間有用者然稍平革𨫼
背未至于瓦惟至交一兩人頓悟者用之矣亦世俗不
能發藥也(米氏畫史)
唐盧稜伽筆世人罕見余于道州見所畫羅漢十六衣
紋真如鐵線惟崔白作圈線頗得緒餘至伯時萬不及
也(洞天清錄)
唐賢畫評云盧衣出水吳帶當風二語精確堪與詩
家初日芙渠彈丸脫手作對也(盧衣或作曹衣盧即楞伽曹乃仲宣也)
張旭
張旭蘇州人官至長史初為尉時有老人持牒求判信
宿又來顛怒而責之老人曰愛公墨妙欲家藏無他也
老人因復出其父書旭視之天下竒筆也自是盡其法
旭喜酒呌呼狂走方落筆一日酒酣以髮濡墨作大字
既醒視之自以為神不可復得嘗言初見擔夫争道又
聞鼓吹而知筆意及觀公孫大娘舞劍然後得其神其
名本以顛草而至于小楷行書又復不減草字之妙其
草字雖竒怪百出而求其源流無一點畫不該規矩者
或謂張顛不顛者是也後之論書凡歐虞褚薛皆有異
論至旭無所短長故有唐名卿傳其法者惟顔真卿云
今御府所藏草書二十有四竒怪書醉墨帖孔
君帖皇甫帖大弟帖諸舍帖久不得書帖
德信帖定行帖自覺帖平安帖承告帖洛
陽帖永嘉帖清鑑等帖縑素帖華陽帖大
草帖春草帖秋深帖王粲評詩長安帖酒
船帖千文(宣和書譜)
春草帖書用白麻紙宋秘府物元季藏于吾鄉陳彦
廉家廉嘗為搆春草堂人多詩之長史予同縣人予
平生閱唐人墨蹟凡十數卷長史書所見惟宛陵帖
及此而已宛陵予竊疑其非真若此帖當為唐人法
書第一信竒寳
項元度出示謝客真跡余乍展卷即命為張旭卷末有
豐考功跋持謝書甚堅余謂元度曰四聲定于沈約狂
草始于伯高謝客時都無是也且東明二詩乃庾開府
步虚詞謝安得預書之乎元度曰此陶弘景所謂元常
老骨更蒙榮造者矣遂為改跋文繁不具載其昌(戲鴻堂帖)
殿中楊監見示張旭草書圖斯人已云亡草聖秘難
得及兹煩見示滿目一凄惻悲風生微綃萬里起古色
鏘鏘鳴玉動落落羣松直連山蟠其間溟漲與筆力有
練實先書臨池真盡墨俊拔為之主暮年思轉極未知
張王後誰並百代則嗚呼東吳精逸氣感清識楊公拂
篋笥舒卷忘寢食念昔揮毫端不獨觀酒德(杜工部集)
題綘本法帖或傳顔公書得長史筆法僧懷素見公
自矜得折釵股筆顔公言折釵股何如屋漏法懷素起
捉公手云老賊盡之矣觀魯公乞米乞鹿脯帖與郭令
書祭姪文皆當與王中令雁行耳懷素草暮年乃不減
長史蓋張妙于肥藏真妙于瘦此兩人者一代草書之
冠冕也
跋張長史書此亦竒書但不知所作以為長史則非
也予嘗于楊次公家見長史行草三帖與王子敬不甚
相遠蓋其姿性顛逸故謂之張顛然其書極端正字字
入古法人聞張顛之名不知是何種語故每見猖獗之
書輒歸之長史耳
論黔州時字元符二年三月十三日步自張園看酴
醿回燭下試宣城諸葛方散卓覺筆意與黔州時書李
太白白頭吟筆力同中有異異中有同後百年如有别
書者乃解余語耳張長史折釵股顔太師屋漏法王右
軍錐畫沙印印泥懷素飛鳥出林驚蛇入草索靖銀鉤
蠆尾同是一筆心不知手手不知心法耳若有心與能
者争衡後世不朽則與書藝工史輩同功矣(並山谷題跋)
與胡逸老某頓首僕夫回辱手誨審宴居體力勝健
良慰懷想元明十四日遂行但恐公未即來然已拂榻
奉候矣所喻寫周興嗣千文于公何所不可然常嫌千
字太鄙俚若欲刻石用高尺許卷軸草黃庭亦可耳草
書大字古無此法近世惟張長史僧懷素時時作數字
耳其餘皆俗書也公好書如嗜欲要須蟬蜕塵埃之間
玩思高古乃可以垂世傳後耳方治元明行槖奉狀草
草(豫章黃先生集)
郝清夫清臣所藏孫過庭草書千文用五色紙書其
縫内各有珍字印或謂唐太宗印或謂宋太宗印又有
唐弘文館印張旭秋深不審帖上有雙龍團印前後
並用宣和政和印記唐模蘭亭李伯時白描陽關
圖後有所題詩跋及書王右丞一詩薛紹彭跋并三鳳
後人等印後有二印忠恕而已及關西傖父不知何許
人也聞有蕭子雲出師頌真蹟甚佳未及見也(雲眼過眼)
(錄)
張旭春草帖一舊藏無錫華氏其家有春草堂蓋取
諸此筆雖真惜紙敝墨渝略存梗概猶隔霧看花惟想
像神妙耳終不失為名跡也(嚴氏書畫記)
長史郎官壁記世無别本惟王奉常敬美有之陳仲醇
摹以寄余知學草必自真入也其昌(戲鴻堂帖)
唐人書藏秘閣者頗多惟張顛真跡甚鮮張有春草
帖元末在倪清閟家清閟自跋其後也有酒德頌宋
學士云曾見之不知視賀八清鑑等帖為孰勝耳
昔人評書云元常謂之古肥子敬謂之今瘦一云獻
之謂之古肥張旭謂之今瘦子敬乃獻之之字一瘦
一肥毋乃自相牴牾與
盧鴻一(附賀知章顧况)
盧鴻一名浩然以字行范陽人隠嵩少間開元中以諫
議大夫召固辭賜草堂一所令還山工八分書(書史會要)
劉子禮以五百千買錢樞密家畫五百軸不開看直交
過錢氏喜既交畫只一軸盧鴻自畫草堂圖已直百金
矣其他常筆固多也小八分詩句帶筆如行草竒甚
今無此體(米氏畫史)
賀知章字季真自號四明狂客越州永興人擢第官至
秘書外監贈兵部尚書天姿夷曠談論警發能文善草
隸當世稱重晚節尤放誕每醉必作為文詞初不經意
卒然便就行草相間時及于怪逸使醒而復書未必爾
也評者以謂縦逸如飛酌而不竭天寳初上章乞為道
士從之又賜鑑湖數頃為放生池(書史會要)
送顧處士(吳興丘司議之女婿即况也)吳門顧子予早聞風貌真古
誰似君人中王憲與顔子物表孤高將片雲性背時人
高且逸平生好古無儔匹醉書在篋稱絶倫神畫開廚
怕飛出謝氏檀郎亦可儔道情還似我家流安貧用晦
讀書坐不見將名干五侯知君别業長洲外欲行秋田
修畎澮門前便使觳觳乘腰上還將轆轤佩禪子有情
非世情御苑貢餘聊贈行滿道喧喧遇君别争窺玉潤
與冰清(畫上人集)
李思訓
李思訓宗室也官至右武衛大將軍書畫皆妙(書史會要)
李思訓宗室也即林甫之伯父早以藝稱于當時一家
五人並善丹青高宗甚重之書畫稱一時之妙官至右
武衛大將軍封彭國公開元六年贈秦州都督其畫山
水樹石筆格遒勁湍瀨潺湲雲霞縹緲時覩神仙之事
窅然巖嶺之幽時人謂之大李將軍也(名畫記)
李思訓畫長江絶島圖山蒼蒼江茫茫大孤小孤江
中央崩崖路絶猿鳥去惟有喬木攙天長客舟何處來
棹歌中流聲抑揚沙平風軟望不到孤山久與船低昂
峩峩兩烟鬟曉鏡開新粧舟中賈客莫漫狂小孤前年
嫁彭郎(東坡全集)
馮永功字世勣有日本著色山水南唐亦命為李思訓
蘇澥浩然處見壽州人摹明皇幸蜀道圖人物甚小
云是李思訓本與宗室仲忽本不同(米氏畫史)
李思訓唐宗室也善畫設色山水筆法尖勁磵谷幽深
峯巒明秀石用小劈斧樹葉夾筆嘗作金碧山水圖障
筆格豔麗雅有天然富貴氣象昭道畫亦如父故世稱
大李將軍小李將軍也(格古要論)
趙文敏公家藏小李將軍摘瓜圖歴代寳之嘗倩胡廷
暉全補暉私記其筆意歸寫一幅質公公驚賞亂真由
此名實俱進(妮古錄)
思訓畫品超絶得晉宋遺法明皇詔畫大同殿壁兼
掩障夜聞有水聲通神手也此之謂技進乎道者非
耶
李邕
吕公孺處李邕三帖第一段少傳帖深黃麻紙淡墨淳
古如子敬第二縉雲帖淡黃麻紙第三碧牋勝和帖以
尚書戶部印印縫古印有陳氏圖書勾德元圖書記唐
氏雜迹印丙子歲第一歸薛紹彭第二歸高公繪第三
余以六朝畫古賢韓馬銀博山金華洞天石古鼎復忘
記數種物易得于其孫端問余嘗以碧牋臨三帖與真
無異吕復攜去裝裭矣(米氏書史)
李北海麓山帖在雲麾娑羅之上岳麓之下東坡歸去
來辭跋子昂亭林碑皆准此也(妮古錄)
名卷不幸跋尾散失自當留心細訪以會其全不可
鈔錄舊文偽作充數蓋留心細訪或有延津巧合之
理倘偽作充數譬則佛頭著糞徒為識者所嗤耳
黃長睿評張從申書出于北海趙子固又以北海學子
敬病在欹側若張從申即無此矣然張從申書實似北
海之法華寺碑而北海出竒不窮故當勝云余嘗謂右
軍如龍北海如象世必有肯余言者董其昌題縉雲三
帖後(戲鴻堂帖)
唐人書如禇虞之真行陸李之行真魯公之行草率
更之真書長史之飛草所謂出類拔萃百代無匹者
也
書韓幹牧馬圖南山之下汧渭之間想見開元天寳
年八坊分屯隘秦川四十萬疋如雲烟騅駓駰駱驪騮
騵白魚赤兔騂皇䮧龍顱鳳頸獰且妍竒姿逸德隠駑
頑碧眼胡兒手足鮮歲時翦刷供帝閑柘袍臨池侍三
千紅粧照日光流淵樓下玉螭吐清寒往來蹙踏生飛
湍衆工䑛筆和朱鉛先生曹霸弟子韓廏馬多肉尻脽
圓肉中畫骨誇尤難金羈玉勒繡羅鞍鞭箠刻烙傷天
全不如此圖近自然平沙細草荒芉綿驚鴻脱兔争後
先王良挾策飛上天何必俯首服短轅(韓幹百馬圖後有趙子昂跋今)
(在韓氏)
韓幹馬十四疋二馬並驅攢八蹄二馬宛頸騣尾齊
一馬任前雙舉後一馬却避長鳴嘶老髯奚官騎且顧
前身作馬通馬語後有八匹飲且行微流赴吻若有聲
前者既濟出林鶴後者欲涉鶴俛啄最後一匹馬中龍
不嘶不動尾摇風韓生畫馬真是馬蘇子作詩如見畫
世無伯樂亦無韓此詩此畫誰當看
次韻子由書李伯時所藏韓幹馬潭潭古屋雲幕垂
省中文書如亂絲忽見伯時畫天馬朔風胡沙生落騅
天馬西來從西極勢與落日争分馳龍膺豹股頭八尺
奮迅不受人間羈元狩虎脊聊可友開元玉花何足竒
伯時有道真吏隠飲啄不羨山梁雌丹青弄筆聊爾耳
意在萬里誰知之幹惟畫肉不畫骨而况失實空餘皮
煩君巧說腹中事妙語欲遣黃泉知君不見韓生自言
無所學廏馬萬匹皆吾師
韓幹畫馬贊韓幹之馬四其一在陸驤首奮鬛若有
所望頓足而長鳴其一欲涉尻高首下擇所由濟跼蹐
而未成其二在水前者反顧若以鼻語後者不應欲飲
而留行以為廏馬也則前無羈絡後無箠策者也以為
野馬也則隅目聳耳豐臆細尾皆中度蕭然如賢大夫
貴公子相與解帶脱帽臨水而濯纓遂欲高舉遠引友
麋鹿而終天年則不可得矣蓋優哉游哉聊以卒歲而
無營(並東坡全集)
嘉祐中一貴人使江南攜韓馬一匹隨行及回渡采石
磯風大作三日不可過欲過又大作于是禱于中元水
府廟典祀也是夕夢神告留馬當相濟翌日詣廟獻之
風止乃渡至今典于廟中因知天才神不能化天生是
物自然而生自乘秀氣而成才也天不能資神不能化
所以玉樓成必李賀記也
唐畫張志和顔魯公樵青圖在朱長文字伯原家無名
人畫甚佳今人以無名命為有名不可勝數故諺云牛
即戴嵩馬即韓幹鶴即杜荀象即張得也(並米氏畫史)
裴寬善畫小馬宣和所藏一卷余嘗見之作山林間小
馬十數蕭散閑適筆甚閒雅真竒作也(畫鑒)
古人以良馬比君子故名手馬圖亦可入齋室清玩
此外如包虎何猫易猿崔魚等製雖為前人推許僅
可張茶坊酒肆也
古今工畫番馬者自胡瓌父子東丹王外便數陳居
中居中設色清潤而生色不如胡瓌詳其品格亦季
孟間也
王介石虎臣所藏東丹王贊華畫番部行程圖前有
宣和御題後又題云世所謂東丹王者其畫絶妙(雲烟過眼)
(錄)
周昉
高子勉記龍眠李亮功家藏周昉畫美人琴阮圖兼有
宫禁氣象旁有竹馬小兒欲折檻前柳者亮功官長沙
而山谷謫宜州過見之歎愛彌日大書一詩于黃素上
詩云周昉富貴女衣飾新舊兼髻重髮根急薄粧無意
添琴阮相與娛聽絃不觀手敷腴竹馬郎跨馬要折柳
此畫後歸禁中子勉嘗追和云丹青有神藝周即獨能
兼圖畫絶世人貞態不可添郤憐如畫者相與落誰手
想像猶可言雨重烟籠柳亮功寅名伯時弟也(豫章先生全集)
(年譜)
蔣長源字永仲家周昉三楊圖馮京當世家横卷皆入
神蘇州丁氏五星圖宗室叔盎字伯充家金星一小
幀並真蹟也(米氏畫史)
周昉虢國夫人圖在文正公孫李大觀家見畫繼中
可考周景元白描過海羅漢圖卷見嚴嵩抄沒籍中
後歸武陵高深甫家不腆評定為盧稜伽畫者乃是
也文休承嚴氏書畫記列之宋人無名氏内蓋悞
周昉文會圖又揮扇士女圖在韓太史家竒蹟也
題春宵秘戲圖後絹本春宵秘戲圖卷戊午七夕獲
于太原王氏乃周昉景元所畫鷗波亭主所藏或云天
后或云太真妃疑不能明也傳聞昉畫婦女多為豐肌
秀骨不作纖弱娉婷之形今圖中所貌目波澄鮮眉嫵
連卷朱唇皓齒脩耳懸鼻輔靨頤頷位置均適且肌理
膩潔築脂刻玉隂溝渥丹火齊欲吐抑何態穠意遠也
及考粧束服飾男子則遠游冠絲革鞾而具帝王之相
女婦則望仙髻凌波韈而備后妃之容姬侍則翠翹束
帶厭䙅方履而有宫禁氣象種種點綴沈著古雅非唐
世莫有矣夫秘戲之稱不知起于何代自太史公譔列
傳周仁以得幸景帝入臥内于後宫秘戲而仁嘗在旁
杜子美製宫詞亦有宫中行樂秘料得少人知之句則
秘戲名目其來已久而非始于近世耳按前代之圖秘
戲也例寫男女二人相偎倚作私䙝之狀止矣然有不
露隂道者如景元創立新圖以一男御一女兩小鬟扶
掖之一侍姬當前力抵御女之坐具而又一侍姬尾其
後手推男背以就之五女一男嬲戲不休是誠古來圖
畫所未有者耶吁亦異矣不腆博求唐宋畫跡所遇人
物山水花禽竹石歴數不下百帙至秘戲等圖得見景
元真筆何其幸哉越五日寳米軒裝清河牛郎記(此圖近為)
(新都王廷珸購去摹本至今猶存)
袁安臥雪圖卷題詠極多不能悉錄謹摘子昂三跋附
此袁安字邵公汝南汝陽人嚴重有成見敬于州里
時大雪洛陽令自出按行見人家皆除雪有乞食者至
安門無有行路謂安已死令人除雪入戶見安僵臥問
何以不出安曰大雪人凍餓不宜干人令以為賢舉安
孝廉也大德癸卯二月廿五日姑蘇寓舍製孟頫余
為通甫作此圖正以通甫好修之士使之景慕其高節
耳然予自謂頗盡其能事此難與不知者道也明年四
月七日子昂重題吾十數年前作此圖今日觀之便
如一夢通甫沒又已七八年尤使人悵然耳子昂(真跡按)
(松雪跋語此圖係子昂所臨今入周昉名下疑悞)
韓滉
韓滉德宗朝宰相當建中末值兹喪亂遂兼統六道節
制出為鎮海軍江浙東西兼荆湖洪鄂等道節度使中
書令晉國公按唐書公天縦聰明神幹正直出入顯重
周旋令猷師律嚴肅萬里無虞然嘗以公退之外雅愛
丹青調高格逸在僧繇子雲之上早歲兼學書畫畫則
師于陸書則師于張畫體生成之蹤書合自然之理嘗
侍車駕南狩徵天下兵雖兩浙興師暫勞心計而六法
之妙無逃筆精能圖田家風俗人物水牛曲盡其妙議
者謂驢馬雖目前之畜狀最難圖也惟晉公于此工之
遂造竒絶今人間圖軸往往有之或得其紙本者其畫
亦薛少保之比居妙品之上也(唐朝名畫記)
韓滉字太冲京兆人官至左僕射同平章事封晉國公
諡忠肅性強直明吏事工隸書又章草得張旭筆法(書史)
(會要)
韓滉字太冲德宗朝宰相書法張顛畫師陸探微其于
人物牛馬極工尤好圖田家風俗也(畫譜拾遺)
跋韓晉公子母犢予平生見三尤物王公明家韓幹
散馬吳子富家薛稷小鶴及此子母牛是也不知未死
間尚復眼中有此竒偉否開禧二年四月甲子陸務觀
北窗書(渭南集)
釋懷素
聞素師自叙真跡為南唐李氏故物宋時歴蘇邵吕
三氏我明入徐陸兩家未及見之
釋懷素字藏真俗姓錢長沙人徙家京兆玄奘三藏之
門人也初勵律法晚精意于翰墨追倣不輟秃筆成塚
一夕觀夏雲隨風頓悟筆意自謂得草書三昧斯亦見
其用志不分乃凝于神也當時名流如李白戴叔倫竇
臮錢起之徒舉皆有詩美之狀其勢以為若驚蛇走虺
驟雨狂風人不以為過論又評者謂張長史為顛懷素
為狂以狂繼顛孰為不可及其晚年益進則復評其與
張芝逐鹿兹亦有加無已故其譽之者亦若是耶考其
平日得酒發興要欲字字飛動圓轉之妙宛若有神是
可尚者今御府所藏草書一百有一孝經四自叙
鄂公鬭將贊三草書歌二(不完)秋風辭草聖詩
早春詩自詠詩寄人詩憶人詩游山詩
題酒樓詩酒船詩勸酒詩狂醉詩醉僧圖詩
寄浩公詩迴雁詩論草聖帖論章草帖論
書帖神仙帖游山帖下山帖尋道帖貧道
帖玉壺帖仙杖帖長生帖臨川帖二山水
帖山亭帖早行帖松聲帖花發帖上林花
發帖奉李帖送人帖藥物帖石膏散帖(乘興帖附)
白石散帖寄藥帖顛書帖二謝帖二謝等
帖奉二謝帖奉書帖揮翰帖筆老帖遣興
帖清和帖近代帖久在帖動静帖臨池帖
憑事帖勤讀帖天然帖本欲帖足下帖
知命帖白首帖世人帖飛釣帖雄逸帖汝
等帖還期帖客舍帖陶阮帖江公帖得書
帖師古帖取步帖衣鉢帖河内諸子帖河
東帖咸陽帖吳郡帖新安縣帖醉顛帖草
顛帖小草等帖行書筆法公孫大娘等帖臨
王羲之懷閒帖千文帖四夢游天姥山等歌五(宣和)
(畫譜)
懷素草書祝融高坐對寒峰綠絹帖兩行此字最佳石
紫微嘗刻石有六行今不見前四行問夷庚云與王欽
臣雜色襭絹背以詩代懷帖同軸今聞王之子為宗室
所購是懷素天下第一好書也(米氏書史)
吳寬次韻李賓之觀懷素自叙帖真蹟書法莫辨&KR0915;
與真真者一見餘風神吾生苦不解鑒賞猶道此卷超
凡塵少時曾觀聖母帖片石錯此荆山珍風神已乏祗
骨骼邈然陸地望天津囊無黃金可懸購自笑微生常
乞隣此卷五年凡兩閱手撫秃翁心轉親向來作書總
孟浪盡弃舊學從新春棗函藏弆人莫識李侯知得嗟
何因昨來借觀坐展玩始識半面俄全身長廊豁氣或
狂怒細墨垂絲兼笑顰秃翁早受佛氏戒不貪尚帶癡
仍嗔觀書得詩吾獲利室有雙璧非全貧臨模咄咄付
能者舊例乞隣緣與人(家藏集)
道生云雙鈎懸腕讓左側右虛掌實指意前筆後此古
人所傳用筆之訣也如屋漏雨如壁拆如印印泥如錐
畫沙如折釵股古人所論作書之勢也然妙在第四指
得力俯仰進退收往垂縮剛柔曲直縦横轉運無不如
意則筆在畫中而左右皆無病矣此法鍾王之後惟藏
真得之為多庶幾于是者唐則伯施信本登善虔禮紹
京泰和伯高清臣誠懸五季則景度重光宋則君謨元
章元則子山子昂本朝則仲珩貞伯希哲徵仲數人而
已(豐于唐不取知章季海父子宋不取子瞻魯直元不取伯機明不取南宫履吉當别有意藝苑巵言)
項玄度藏懷素苦笋帖真跡後有米敷文跋尾其書
較酒狂帖更勝亦見妮古錄中
清河書畫舫卷四下
