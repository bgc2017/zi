清河書畫舫卷一上
明張丑撰
三國
鍾繇
摹鍾鼎篆正考父鼎銘季直表
韓存良太史購藏鍾元常摹鍾鼎篆正考父鼎銘當
為魏漢遺墨之冠其次則王元美尚書家正書薦季
直表上有晝錦堂等印及元人跋尾此帖紙墨竒古
筆法深沈而識者定為唐人模本非眞跡云元美續
收禇河南哀册文細玩益見筆勢飄舉姿態動人顔
平原送裴將軍北伐詩體兼正行草雜出篆法並屬
眞筆是二公生平最合作書也
鍾繇篆書正考父鼎銘紙墨與陸機平復帖一類此無
上妙跡也鍾元常臨正考父鼎銘鍾鼎古篆凡廿一
字其題名一行係八分體此無上古法書也左方有唐
太宗題宋徽宗高宗以下四帝跋皆眞跡前後用宋龍
鳳錦繡裝亦不易得今在韓氏籖軸並漢玉
鍾繇字元常潁川長社人官至太傅善正隸行草八分
尤工於正隸初師胡貽學書十六年又從劉德升入抱
犢山學書後與太祖邯鄲淳韋誕孫子荆關枇杷議用
筆因見蔡邕筆法于誕誕秘而不傳輒搥胸嘔血太祖
以五靈丹救之誕死繇盗發其冢遂得邕法一一從其
消息繇書有三體一曰銘石謂正書二曰章程謂八分
三曰行押謂行書三體皆世所推自言最妙者八分然
其眞書絶世評繇書者謂如郊廟既陳爼豆斯在又謂
如雲鶴游天羣鴻戲海
袁昂書評從漢末至梁有三十六人臣謂李斯書世
為冠蓋不易施評鍾繇書意氣密麗若飛鴻戲海羣鶴
游天行間茂密實亦難過耶(又云鍾司徒書字有十二種意外巧妙絶倫多竒)
崔子玉書如危峯阻日孤松一枝邯鄲淳書應規入矩
方圓乃成師宜官書如鵬翔未息翩翩而自逝韋誕書
如龍威虎振拔劍弩張張伯英書如漢武愛道憑虚欲
仙亭亭如雲中明月灼灼如水中青蓮曹喜書如經論
道人言不可絶蔡邕書骨氣洞達奕奕如有神力程廣
平書如鴻鵠弄翅頡頏布置(程邈善大篆得罪始皇下雲陽獄增減篆體志其名)
(名其書曰隸也)皇象書如歌聲繞梁琴人舍徽一云如韻音繞
梁孤飛獨舞王羲之書走墨連綿字勢雄強如龍跳天
門虎臥鳳閣故歴代寶之永以為訓王子敬書如河朔
少年皆充悦舉體沓拖不可耐羊欣書如奴婢作夫人
不堪位置而舉止羞澁終不似眞阮研書如貴胄失品
次不復排突英賢王儀同書如晉安帝非不處尊位而
都無神明殷鈞書如高麗人抗浪乃不有意氣而姿韻
自乏精味徐淮南書如南岡士大夫徒尚風軌然而不
免寒乞陶弘景書如吳興小兒形狀未成長而骨體甚
俊快施肩吾書如新亭傖父一往見似揚州人共語語
便態出袁崧書如深山道士見人便欲退縮薄紹之書
(一作蕭思話)字勢蹉跎如舞女低腰仙人嘯樹乃至揮毫振
紙有疾閃飛動之勢李鎮東書如芙蓉出水文彩鮮明
鏤刻金銀乃有舒慼之勢桓玄書如快馬入陣隨人屈
曲豈須文譜范懷約眞楷有力草書無功故知簡牘非
易孔琳之書如散花空中流徽自得張融書如辯事對
揚獨語不困行必會理(又云書存典法自謂可出如戰馬入場不避戈矛疎落縱横惟)
(粗快耳)李巖之書如鏤金屈玉素月自照蕭思話書(一作薄紹之書)
如龍游在霄繾綣可愛亦有一種風流永為冠絶王僧
虔書如揚州王謝家子弟縱服不端正奕奕皆有一
種風氣衞恒書如插花美女舞笑鏡臺索靖書如飄風
忽舉鷙鳥乍飛蕭子雲書如上林春花遠近瞻望無處
不發(一云如壯士彎弓雄人獵虎心胸猛浪鋒刃難當)孟光禄書如崩山絶厓
人見可畏王褒書悽斷風流而勢不稱意張芝驚竒鍾
繇特絶逸少鼎能獻之冠世四賢共類流芳不滅羊欣
眞孔琳之草蕭子雲行范懷約篆各一時妙絶右三十
六人者自古及今皆能善書奉敇遣臣評古今書臣既
愚短豈敢轍量江海但聖主委臣斟酌是非謹品字法
如前伏願照覽謹啟普通四年二月五日内侍中尚書
令袁昂上
鍾繇薦關内侯季直表臣繇言臣自遭遇先帝忝列
腹心爰自建安之初王師破賊關東時年荒榖貴郡縣
殘毁三軍餽饟朝不及夕先帝神略竒計委任得人深
山窮谷民獻米豆道路不絶遂使強敵喪膽我衆作氣
旬月之間廓清蟻聚當時實用故山陽太守關内侯季
直之策尅期成事不差毫髮先帝賞以封爵授以劇郡
今直罷任旅食許下素為廉吏衣食不充臣愚欲望聖
德錄其舊勛矜其老困復畀一州俾圖報效直氣力尚
壯必能夙夜保養人民臣受國家異恩不敢雷同見事
不言干犯宸嚴臣繇皇恐皇恐頓首頓首謹言黃初三
年八月日司徒東武亭侯臣鍾繇表劉岑觀李
木敬覽陳經許懋同觀右漢鍾繇薦季直表眞蹟
高古純朴超妙入神無晉唐插花美女之態上有河東
薛紹彭印章眞無上太古法書為天下第一余于至元
甲午以厚資購得於方外友存此山後因飄泊散失經
廿六年不知所存忽于至正九年六月一日復得之恍
然如隔世事以得失歲月考之歴五十六載嗟人生之
幾何遇合有如此者後之子孫宜保藏之吳郡陸行直
題于壺中時年七十有五成侯在魏銘功五熟釡為
魏宗室豈獨勲業為不可及其楷法傳於世者亦不可
企及若戎輅表是也此卷薦季直表其法度與戎輅表
無少異漢季楷法全是隸其古雅可見於後二王為翰
墨宗匠顧豈能外此哉分湖陸隱君酷嗜古今浙右法
書名畫多出於其家此卷尤隱君所寶者更五六十年
而復歸於隱君信神物去來眞有神護云遂昌鄭元祐
識袁昂論書云鍾書有十二意外巧妙實亦多竒又
李嗣眞謂元常正隸如郊廟既陳爼豆斯在又比寒澗
庨壑秋山嵯峨虞世南云鍾繇馳騖曹喜蔡邕倣學而
致一體眞楷獨得精研夫能書之士其評品鍾書如此
其重也然唐文皇論鍾書體則古而不今字則長而逾
制黃長睿謂逸少所臨鍾書尚書宣示及破關内等帖
字皆匾闊殊無長體豈文皇誤以廣為脩乎長睿又云
漢隸運筆結體圓勁淡雅字皆匾而弗橢今傳世者若
鍾書力命表諸帖古隸典刑具存夫眞賞之士其推察
鍾書如此其至也此卷鍾元常薦季直表眞跡世不多
有仔細觀之果符諸賢之論而其點畫之間多有異趣
可謂幽深無際古雅有餘蓋其楷書去古未遠純是隸
體非若後人姸媚纖巧之態也或疑此帖唐人所書其
間民字缺而不全夫民字之不全特唐人避諱而剜撥
之非不全書也痕迹猶存端可察識觀者亦觀其筆勢
字體與夫英氣雅韻不可舍本而求末遺精而究粗也
要當鑒以心目至正十八年戊戌五月望日袁泰題
東觀餘論云自秦易篆為佐隸故漢世隸體尚有篆籒
意象厥後魏鍾元常士季晉王世將逸少子敬作小楷
法皆出於漢隸字率匾正今存于世若元常尚書宣示
等帖世將上晉元帝二表逸少曹娥帖子敬洛神賦雖
經摹拓而古隸典刑具在至江左六朝謝宣城蕭挹輩
雖不以書名世其小楷若齊海陵王志開善寺碑猶有
鍾王遺範至陳隋間正書結字漸方唐初猶然獨歐陽
率更虞永興易方為長以就姿媚後人競效之遽不及
二人遠甚鍾王楷法彌遠矣余觀此帖誠元常之所合
作若黃長睿之推而得其詳論而極其至且究其字體
之變更似為此書發也不可不重識焉至正二十五年
五月二十日泰再題右鍾繇薦季直表眞跡黃初到
今千二百餘年矣而紙墨完好不渝信希世之寶也應
稹往年在天府得見二王眞蹟今復于相城沈啟南所
觀此區區餘年何多幸也時同觀者吳江史鑑曹孚汝
泰崔澂葑門朱存理弘治四年人日長洲李應稹記
史載鍾太傅事魏殊有偉績此薦季直表又見其為國
不蔽賢之美其書平生所見特石刻耳若眞迹之存于
世者則僅止此啟南所藏法書甚多吾固知其不能出
此上也吳寬(眞跡)
城西張氏藏鍾元常薦焦季直表上有晝錦堂米芾賈
似道等印元人跋云是宋僧存此山物又薛紹彭四帖
元張伯雨藏趙松雪金蓀壁跋後伯雨歸倪雲林二物
今在石田翁家李少卿近跋鍾書定為眞迹余不敢以
為然也(寓意編)
山谷跋古法帖云鍾繇書大小世有數種余特喜此小
字筆法清勁殆欲不可攀也觀史孝山出師頌數月頗
得草法蓋陶冶草法悉自小篆中來千古楷行之妙無
過鍾王鍾王之跡妙者宣示樂毅蘭亭而已宣示三疊
渡江卒入敬仁之棺蘭亭萬金巧購終殉昭陵之葬樂
毅模本耳安樂變亂竟貽老嫗竈火之辱惜哉右軍臨
宣示在宋有之今入淳化閣帖蘭亭定武石刻尚直數
百金樂毅論搨本佳者猶可十倍他刻也
鍾繇曰多力豐筋者聖無力無筋者病學鍾張殊極不
易不得柔中之骨不究拙中之趣則鍾降而笨矣不得
放中之矩不識變中之雅則張降而俗矣(並藝苑巵言)
鍾繇尚書宣示眞蹟在王丞相導家導過江時藏衣帶
中以遺逸少逸少以遺王修修死其母以修平日所寳
並入棺中眞跡遂絶刻本乃右軍臨者(書系)
魏鍾太傅賀捷表(唐本)臣繇言戎路兼行履險冐寒臣
以無任不獲扈從企佇懸情無有寧舍即日長史逯充
宣示令命知征南將軍運田單之竒厲憤怒之衆與徐
晃同勢并力撲討表裏俱進應時尅捷馘滅凶逆今聞
關羽已被矢刃傅方反覆胡修背恩天道禍淫不終厥
命奉聞嘉憙竊不自勝望路載笑踊躍逸豫臣不勝欣
慶謹拜表因便宜上聞臣繇誠皇誠恐頓首頓首死罪
死罪建安廿四年閏月九日南蕃東武亭侯臣繇上
敬道蕭詧庾肩吾子雲文林郎直秘書省
臣王知逸監宣義郎行左司禦率府錄事參軍事臣
劉懷信監宣德郎行左騎衛倉曹參軍事臣陸元悌
監承議郎行右金吾衛長史臣魏晳監右散騎常
侍崇文館學士上柱國舒國公臣褚無量秘書監兼
侍讀昭文館學士上柱國常山縣開國公臣馬懷素
開府儀同三司上柱國梁國公臣姚崇銀青光祿大
夫行中書侍郎同中書門下平章事監修國史上柱國
許國公臣蘇頲銀青光祿大夫吏部尚書兼侍中監
修國史上柱國廣平郡開國公臣宋璟三帖皆竒而
鍾元常表尤為精絶晉陽溫萃字畫之有鍾王猶儒
家之有周孔後生出口即云二王猶云孔孟而不知周
公者也彦幾此論少能為元常出氣東平畢良史二
公既已評之余何言哉紹興已未歲暮春之末吳說題
董逌跋鍾繇賀捷表云昔人辨鍾元常書謂字細畫短
而逸少學此書最勝處得于勢巧形密然則察眞偽者
當求之于此其失于巧密者可遙知其偽也賀表畫疏
體支鋒露筋絶不復結字此决知非元常之為也永叔
嘗辨此謂建安二十四年九月關羽未死不應先作此
表論辨如此正謂不識書者校其實爾若年月不誤便
當不復致辨辨書者以書畫察之當無遺識矣(廣川書跋)
東觀餘論考魏志是年十月羽為徐晃所敗表内只
云被矢刃時羽為流矢所傷未始言其死也此表非
偽表云閏月是十月非九月也
跋綘本法帖鍾大理表章致佳世間蓋有數本肥瘠
小大不同蓋後來善臨榻本耳要自皆有佳處兩晉士
大夫類能書筆法皆成就右軍父子拔其萃耳觀魏晉
間人論事皆語少而意密大都猶有古人風澤略可想
見論人物要是韻勝為尤難得蓄書者能以韻觀之當
得髣髴(山谷題跋)
元章白首閱書無魏遺墨故斷自西晉其後好事家
收鍾繇季直表墨跡混用米芾之印豈未覩書史之
文耶使曉人為之必不作此等牴牾伎倆也(張丑管見)
曹弗興
兵符圖
兵符圖一卷曹弗興畫舊藏韓太史存良家絹本破
碎筆意竒絶蘭坡趙都承故物也蘭坡宋宗室富于
書畫收羅不下千本名卷多至三百外其目首載雲
烟過眼錄而刻本例闕今全錄之
蘭坡趙都承與懃所藏書畫法書漢張芝久問帖
晉王右軍鶻鳥帖快雪時晴帖玉枕帖官舍
帖奉告帖瞻近帖東方朔畫贊大令可必帖
動静帖未避共事二帖勝常帖書謝安碑眞
跡洛神賦晉謝太傅八月五日帖晉人書曹娥
碑孫綽蘭亭述鍾元常賀捷議事表蕭子雲急
就章索靖出師頌梁阮研異事帖隋僧智永法
華經春雨帖唐虞世南孔子廟堂碑眞跡高僧
帖禇遂良臨丙舍帖心經高僧帖臨蘭亭序
歐陽率更卜商帖書乩書鄭封奕事實陰符
經草書策路帖性慈帖陸柬之行書千文保
安帖書蘭亭詩唐人雙鈎蘭亭唐人臨黃庭經
唐人書道德經湯普徹臨蘭亭景審臨黃庭經
唐高閑上人千文唐人書月儀帖唐薛河東心
經唐橅戎路帖唐人雙鈎王洽帖唐臨十七帖
(楊漢公筆)唐人眞草千文唐臨右軍頤神帖唐臨右
軍稚恭帖唐橅右軍孫氏帖唐摹右軍修感帖
唐臨右軍吳興帖唐臨大令知汝帖唐模右軍周
大嫂帖唐于僧翰書千文柳公權書心經陰符
經蕭遘景公帖唐人書樂毅論(或云虞世南臨)李邕書
長短句口味帖吳融博士帖詩帖唐橅禇亮
豪傑帖唐臨羊欣移居帖唐板本蘭亭顔魯公
自書誥頓首夫人帖顔元孫帖劉中使帖湖
州帖展叙帖唐人書宰臣除拜錄賀知章詩帖
千文唐僧齊已懷廬岳詩張旭論書帖草書
眞跡書陳羽古意玉壺帖唐憲宗手敕洪贇
書雙生軌儀唐人出紙帖卻仲恭雜帖唐橅九
正異熱帖厲少府帖徐浩書李氏帖李須橅贈
别詩懷素書大風歌猛虎吟感春詩自詠詩
臨右軍種藥帖論書帖松聲帖唐韋瓘眞草
千文(瓘一作權)李景讓手帖張廷範謝安帖唐吐蕃
首領誥楊景度三住銘宿鵲詩雜詩晝寢帖
珊瑚帖李後主道院碑歸命帖眞照臨劉中
使帖宋杜祁公衍帖歐陽公十帖富鄭公弼帖
蘇才翁墨蹟悉悉國王書王荆公胡笳集句
蔡忠惠米襄陽胡安定雜手簡神宗御書飛白記
司馬温公通鑑藁唐胡英孤山詩張文潛雜帖
秦少游手簡至道中公案鄒忠公誥諭鄒志完
論章惇疏十相帖李西臺擬元封詩使淮詩
早年帖米元章臨破羌帖北窗詩書小楷千文
襄陽曲尹和靖惇書西銘蘇東坡書韓文公廟
碑詞翰長短句與張厚之手簡興龍節樂語
前後赤壁賦烟江疊嶂圖詩魚魫冠頌試諸葛
氏筆病佳帖書鮮于子駿事宜州家書修橋
三帖湖州墨妙亭詩超然臺賦人參賦顔樂
亭詩眼藥方書六賦書杜詩與惠勤詩墨
君堂詩海市詩游徑山詩懷内詩詩翰蘭
芳楚辭(已上並東坡眞跡)黃山谷書大戴禮田園樂詩
嘲熱客吟臨顔魯公祭伯父文書范文正公廟詩
校韓魏公詩卷寄老菴枯木賦跋頤眞黑兔
書東坡文漁父詞禪語别官賦大孤山詩
醉中歌壯游詩古德頌楞嚴咒(已上並山谷眞跡)
名畫曹弗興兵符圖顧愷之初平起石圖列女
圖王獻之渥洼馬圖戴逵古詩十九首圖謝稚
三牛衛協述古圖梁元帝蕃客入朝圖(即名畫記所載職貢)
(圖)陸探微降靈文殊(喬仲山)尉遲乙僧龜兹舞女
張僧繇大力菩薩五星二十八宿摩利攴天菩薩
高僧像展子虔五星董伯仁雜畫臺閣樣唐
閻立本太宗步輦圖神駿圖維摩像閻立德掃
象圖(馮子卿)薛稷鶴唐人明皇宴游圖王維異域
圖漁父孟浩然像(焦達卿)行道僧周昉天官像
(可與)横笛士女龍女問道五星(王子慶)盧楞伽
維摩像渾侍中宴魚朝恩圖張萱虢國夫人夜游
圖乳抱嬰兒戴嵩牛春景牧牛牧童奕棋
韋偃牧馬圖陳閎二駿韓幹騎從圖五陵游俠
圖(子昂)雙馬馬圖周文矩高閑圖鍾馗像
火龍烹茶(喬仲山)韓熙載夜宴圖桓温鑒容圖朱
繇文殊像邊鸞芭蕉孔雀囀禽圖胡瓌獵騎
牧馬圖李昇春山圖行化佛李景道會友圖(道一)
(作元一作春)劉商十八拍胡虔番部卓歇(曹氏)張符
牧牛牛圖李思訓射雉圖李昭道摘瓜圖春
山游賞韓滉飛泉出峽圖堯民擊壤圖張志和
漁父圖孫位水官像顧德謙䑛犢圖支仲元四
皓(張受益)勾龍爽醉道釋士關仝深岩濺瀑趙德
進江山清潤艾宣寫生王齊翰高士圖藥王像
脩史圖仙山圖郭乾暉架上鷂子山鴉噪鷹圖
樂士宣鶺鴒刁光允蟬蝶茄菜(一本無允字)陸文通
霧鎻秋林張嘉寫照(謝自然)常粲佛因地賈祥閱
梵圖陸瑾水閣閒棋(張受益)孫可元山寺晚照陳
垣豐年圖巨然江山平遠江山晚興王士元山
水梁揆蓮溪漁父陳慮枯木山水李延之雙蟹
徐熙杏花折枝梅花徐崇嗣竹梢小禽李後
主江山摭勝張訓禮調矢圖黃筌王母會仙惠
洪秋塘黃居宷寫生董元溪岸圖(王子慶)煙嵐重
溪宗婦曹氏烟灘牧羊范寬雪山雪霽僧歸
秋山圖郭熙溪山晚秋平遠喚渡圖李德柔
真人許道寧漁歌唱晚層巒漁浦宋迪清江疊
嶂燕肅秋山旅思牛頭山望圖寒溪獨釣易
元吉竹石雙猿(子昂)寫生雜菜蟻陳圖羣獐
子母猿獐圖槲葉戲猿子母喜猿王晉卿烟
江疊嶂(戴祖禹)連山絶澗層巒古刹溪山勝賞
四景圖李成雪山行旅崔白魚(白一作懿)范道士牛
滕昌祐鵝袁嶬游魚黃居寶秋塘聚禽蔡天
啟三馬李伯時天神像天育驃騎村歌社舞圖
西旅獻&KR0729;(王子慶)西帝宸游飛騎習射嵩岳降
靈李白烟波風月臨顧愷之女史箴于闐獅子
(王子慶)陽關圖(霍清夫)歸去來九歌圖五馬(王子慶)
臨周景高桂巖圖山莊圖(一名山居)冀缺圖五王醉
歸圖三馬(東坡書贊)會仙圖慈孝故實圖(子昂)天
馬圖(王子慶)家宅圖張果老喬仲常蘭亭圖高
僧誦經圖米元章壯觀圖并詩賦九老圖海嶽
菴圖(王介石)瀟湘竒觀圖南山萬松圖蘇東坡斷
山叢篠平岸古木蘭竹蒼崖米元暉山水江
山霽日湖山春曉(湖山一作苕溪)瀟湘妙趣遠岫晴雲
村步曉峯趙大年小景五柳圖趙千里扇暍
圖送劉寵圖長江六月圖白鹿木犀赤壁圖
溪山晩照乘鸞女僧梵隆陽關圖十哲圖
卞莊刺虎護法神明皇夜游圖擲果圖三馬
圖東坡海神圖清曠圖歸去來圖惠崇汀柳
家鵝李唐長夏江寺晩霽横看清曉卷舒烟
林春牧江堤呼渡江天暮雪列子乘風采薇
圖賀監游湖雪溪停棹盧仝煎茶李公年疎
林晩照竹石吳牛(薛紹彭跋)諸國史相貎圖楊補之
寫推蓬圖已上書畫止是手卷大者不在此數其中
多佳品今散落人間者往往皆是也(雲烟過眼錄)
吳赤烏元年冬十月帝游青溪見一赤龍自天而下凌
波而行遂命弗興圖之帝贊曰赤烏孟冬不時見龍青
溪深澗奮鬛來空有道則吉無道則凶匪兼雲雨靡帶
雷風弗興畫筆未讚竒工我因披閱藴隆忡忡至宋文
帝時累月亢旱祈禱無應乃取弗興畫龍置于水上應
時畜水成霧經旬霶霈其靈異不能盡述(名畫錄)
曹弗興古稱善畫人物衣紋皴皺畫家謂曹衣出水吳
帶當風宣和内府刻意搜訪不過兵符圖一卷余嘗見
于錢唐人家上有紹興題印筆意神采疑是唐末宋初
人所為也(畫鑒)
清河書畫舫卷一上
清河書畫舫卷一下
明張丑撰
晉
武帝
我師帖
晉武帝我師帖眞蹟宣和秘府官本今在震澤王氏
筆勢雄健高古絶倫當為帝王書法之冠此無上妙
品也
武帝司馬氏諱炎字安世文帝子喜作字于草書尤工
落筆雄健挾英爽之氣(書史會要)
武帝書紙糜潰而墨色如新有墨處不破吁豈臨學所
能欲令人棄筆研也古人得此等書臨學安得不臻妙
境獨寫唐人筆札意格尫弱豈有勝理其氣象有若太
古之人自然淳野之質張長史懷素豈能臻其藩籬耶
昔歸公跋趙令畤家古帖得之矣欲盡舉一奩書易一
二帖恐未許也今日已懶開篋但磨墨終日追想一二
字以自慰也(寳晉英光集)
鮮于伯機樞所藏晉武帝眞蹟宣和御府物有唐人跋
王右軍與桓温薦謝玄眞跡用繭紙書字輕清不類右
軍後有駙馬蔡瓘跋楊和王故物也牡丹錦標首儼然
著色畫蓋宣和法錦也(並雲烟過眼錄)
明帝
穆天子燕瑤池圖
朱忠僖家畫本以穆天子燕瑤池圖為第一神品上
上係明帝眞筆乃隋朝官本卽貞觀公私畫史所載
也明帝畫本師王廙而沈著過之其圖止有一卷至
宋武臣吳元瑜演為三卷
史記列士圖息民蘭圃圖洛神賦圖穆天子燕
瑤池圖漢武回中圖畋游圖瀛洲神仙圖雜
人物風土圖右八卷晉明帝畫隋朝官本(貞觀公私畫錄)
晉明帝諱紹元帝長子師王廙雖略于形色頗得神氣
筆跡超越亦有竒觀(謝赫古畫評)
明帝諱紹字道畿元帝長子有識鑒善書畫(書史會要)
米氏畫史云鑒閱佛像故事圖以勸戒為上其次山水
有無窮之趣尤是烟雲霧景為佳其次竹木樹石其次
花草至于士女翎毛貴游戲閱不入清玩總管太中灤
陽趙伯昂仁舉收藏吳元瑜瑤池圖二卷一作王母冠
玉冠乘金車駕二龍前後女從各執旄節導引攀龍撫
鸞者亦二&KR0034;髻女童甚竒卷尾作大池即瑤池也一作
穆王坐金殿據金椅而王母與一峩冠婦人鼎峙而坐
彼云右坐者上元夫人也畫極精緻而有院體前後政
和七印佑陵題宣和畫譜云三卷今止二卷(雲烟過眼續集)
陸機
平復帖
(附晉人小楷曹娥碑鍾紹京靈飛六甲經)(楊羲黃素黃庭經浩吳通微千文徐)
(道經上卷融賀知章千文吳博士帖)
韓存良太史家陸士衡平復帖計九行墨色有綠意
紙亦百雜碎其前有宋徽宗泥金標題雲閒陳仲醇
謂其書極似索靖筆法始知閣帖所刻陸雲書亦後
人為之陸更古也又聞王羲之破羌帖王獻之洛神
十三行晉人小楷曹娥碑楊羲黃素黃庭經唐玄宗
鶺鴒頌褚遂良千文張旭宛陵帖鍾紹京靈飛六甲
經吳通微千文懷素論書帖(或云山水帖)徐浩道經上卷
賀知章千文顔眞卿自書誥吳融博士帖蘇軾自書
八賦米芾草書十二帖宋高宗絹本洛神賦并有李
昭道臨顧愷之圖畫趙孟頫小楷道德經全本種種
眞跡在其家未及全見之
董逌為張潛夫書官法帖云觀書似相家觀人得其心
而後形色氣骨可得而知也古人大妙處不在結搆形
體在未有形體之先其見于書者託也若求于方直横
斜點注折旋盡合于古者此正法之迹爾安知其所以
法哉淳化中詔以秘閣所藏書入石又以翰林待詔王
著摹字求其書法之外各有異處殆不可得至于行筆
利鈍結字疎密時可見之然決磔鈎剔更無前人意皆
著之書也其後得秘閣墨書校其字畫皆硬黃模書至
有墨色湮落或以重墨添暈當著奉詔時其所模搨皆
略仿其大體而私以筆畫成之宜其用筆略無古人遺
意不足異也觀王洽書逸少謂不減已落簡揮毫有郢
匠成風之勢王珉書獻之謂騎驢駸駸欲度驊驑今視
官帖二人書畫雅有相類處而洽更自劣弱珉書則與
子敬更不可辨皆硬黃譌誤少眞而模傳者遂成一體
也今人不知其故憑石本便評定書畫至于放言立論
更無疑處此與觀影而論形神以為某勝某劣何以異
哉(廣川書跋)
賞鑒二義本自不同賞以定其高下鑒以辨其眞偽
有分屬也當局者苟能于眞筆中力排草率獨取神
竒此為眞賞者也又須于風塵内屏斥臨模游揚名
跡此為眞鑒者也是在當局者顧名思義焉斯可矣
黃素黃庭經一卷是六朝人書絹完並無唐人氣格縫
有書印字是曾入鍾紹京家黃素縝密上下是烏絲織
欄成其閒用朱墨界行卷末跋台仙二字有陳氏圖書
字印及錢氏忠孝之家印陶榖跋云山隂道士劉君以
羣鵝獻右軍乞書黃庭經此是也此書乃明州刺史李
振景福中寵任過浚郊遺光祿朱卿卿名友文即梁祖
之子後封博王王薨余獲于舊邸時貞明庚辰秋也晉
都梁苑因重背之中書舍人陶穀記是日降制以京兆
尹安彦威兼副都統余跋云書印字唐越國公鍾紹京
印也晉史載為寫道德經當舉羣鵝相贈因李白詩送
賀監云鏡湖流水漾清波狂客歸舟逸興多山隂道士
如相見應寫黃庭換白鵝世人遂以黃庭經為換鵝經
甚可笑也此名因開元後誤世傳黃庭經多惡札皆是
偽作唐人以畫贊猶為非眞則黃庭内多鍾法者猶是
好事者為之耳(米氏書史)
趙子昂題黃素黃庭經後此書飄飄有仙氣意其為
楊許舊蹟蓋人閒至寶伯幾所藏也
琴心玉文洞元元金紐朱錦乃汝傳子孫得之可長年
黃素縝栗完且堅横理如髮約兩邊縱有赤道如朱絃
文居其間走元螘飛雲卷舒相終始大道甚夷非方使
無為自然有至理誰能精專換骨髓掃除俗塵不瑕穢
目中有神乃識眞白玉為軹環車輪裹以天上翠織成
仙人樓居儼長生鸞鶴翔舞猿猱輕子能保之慎勿驚
宮室之中夜自明上清眞人楊與許焚香清齋接神語
手作此書畱下土千年流傳子為主東方青龍西白虎
廉不索兮貪勿與(元音)
眞人楊曦本吳人居句容潔白美姿容該涉經史與許
邁穆結神明之交正行純熟不今不古能麤能細大較
雖祖效郄法而筆力規矩兼于二王(書史會要)
右晉上清眞人楊羲字羲和書黃素黃庭經陶穀跋以
為右軍換鵝書米芾跋以為六朝人書無虞褚習氣惟
孟頫以為飄飄有仙意乃楊許舊迹而張雨題吳興過
秦論直以為學楊羲和書吳興精鑒必有所据非臆語
也按眞誥稱楊書祖效郗法力同二王述書賦亦云方
圓自我結搆遺名如舟楫之不繫渾寵辱以若驚其為
書家所重如此顧唐時止存帶書六行今此經行楷數
千字神采奕然傳流有緒豈非墨池竒遘耶元時在鮮
于樞家余昔從館師韓宗伯借模數行兹勒以冠諸帖
楊在右軍後以是神仙之蹟不復係以時代耳其昌(戲鴻)
(堂帖)
唐越國公鍾紹京書千文筆勢圓勁在丞相恭公孫陳
升處今為宗室令穰所購諸貴人皆題作智永余驗出
唐諱闕筆及以遍學寺碑對之更無少異令穰於是盡
翦去諸人跋余始跋之(米氏書史)
鍾紹京小楷靈飛六甲經楮紙眞跡與凖提經咒在董
玄宰家吳通微千字文一卷楮紙上書專擬聖教序乾
濃畢備古意溢目唐人書世不多見此眞可喜者(嚴氏書畫)
(記)
吳通微小楷陰符經眞跡在史氏傳是明古故物有
黃庭畫像贊遺意
道冲而用之或不盈淵兮似萬物之宗挫其銳解其紛
和其光同其塵湛兮似或存吾不知誰子象帝之先道
常無為而無不為侯王若能守萬物將自化化而欲作
吾將鎮之以無名之樸無名之樸亦將不欲不欲以静
天下將自正徐浩道經上卷黃花素書在無錫華學
士家(戲鴻堂帖)
題徐浩碑唐自歐虞後能偹八法者獨徐會稽與顔太
師耳然會稽多肉太師多骨而此書尤姿媚可愛時人
論其書以為如怒猊抉石渴驥奔泉余以為非是(山谷題跋)
董逌書徐浩題經云題經楷法最密始于樂毅論得其
結字妙處至形密勢疏字細畫短故當在伯仲間然方
而有規圓而藏矩未嘗刓角耀鋒搆成觚稜正如大匠
掄材斲木就器繩墨既陳潛刅其間求礱削之迹殆不
可見况痕瑕節目可得而求之耶季海于此可以忘情
筆墨矣顧法度存者世知什一豈論三四哉(廣川書跋)
唐官告在世為褚陸徐嶠之體殊有不俗者開元以來
緣明皇字體肥俗始有徐浩以合時君所好經生字亦
自此肥開元以前古氣無復有矣
唐人以徐浩比僧虔甚失當浩大小一倫猶吏楷也僧
虔蕭子雲傳鍾法與子敬無異大小各有分不一倫徐
浩為顔眞卿辟客書韻自張顛血脈來教顔大字促令
小小字展令大非古也(並海岳名言)
索靖
出師頌月儀帖
索靖章草出師頌一卷用黃麻紙書之上有宣和印
識而朱色如新且與書譜文合故文壽承定為眞迹
為之刻石行世評者至謂靖書如飄風忽舉鷙鳥乍
飛又如雪嶺孤松冰河危石則其結法遒逸從可知
矣或云頌文蓋出蕭子雲筆元初藏霍清夫處見雲
烟過眼錄宋時在錢勰房下亦見米氏書史其眞是
耶否耶
索靖字幼安燉煌人漢張芝之姊孫也官至司空諡曰
莊靖經史之暇喜作字遂以章草名重一時故論者以
為飄風忽舉鷙鳥乍飛以狀其遒勁或以為雪嶺孤松
冰河危石以狀其峻險或以為精熟至極索靖不及張
芝妙有餘姿張芝不及索靖或以八分亞韋鍾隸法過
韋瓘其得譽有至于此宜乎書名與王羲獻相後先也
(書史會要)
索靖章草月儀帖一短卷下有希世藏小印及閱古永
興軍節度使印其詞曰山川路阻不能翻飛登彼崇丘
逍遙長望延佇莫及思積神疲不勝眷然之感裁復具
書不悉眞蹟藏鮮于伯機處
索征西筆短意長誠不可及長沙古帖中有急就章數
十字劣于此帖今人作字大概筆多而意不足(並書系)
吾友何不易草體想便古人也蓋其體已近古但少為
蔡君謨脚手爾餘無可道也(闕)稍用意若得大年千文
必能頓長愛其有偏側之勢出二王外也又無索靖眞
迹看其下筆處月儀不能佳恐他人為之只唐人爾無
晉人古氣草書若不入晉格趣徒成下品張顛俗子變
亂古法驚諸凡夫自有識者懷素少加平淡稍到天成
而時代壓之不能高古高閑而下但可懸之酒肆𧦬光
尤可憎惡也(山林集)
索靖出師頌上有宣和記識考書譜良合然宋時諸公
極豔稱蕭子雲出師頌而秘殿不收蓋是唐人臨得蕭
子雲頌因見閣帖内靖數行相類遂鑒定以為靖出師
頌耳自永嘉南渡靖眞跡已鮮梁武湘東鳩集之繁貞
觀開元購求之篤何于兹時寥寥也(藝苑巵言)
鍾太傅書自晉渡江時止傳宣示表百餘年間妙跡已
絶寧知今世有索靖出師頌耶此書在檇李項子京家
故是甲觀(戲鴻堂帖)
按法帖刊誤索靖七月二十六日帖本七紙晉王平南
廙所寶值永嘉亂乃四疊掇衣中以渡江唐桑泉令豆
盧器得之其疊跡猶存云(書系)
右軍褉飲序草用退筆書故字未免賊毫直出幼安
出師頌是退筆之尤者結搆竒偉可愛昔人謂能書
不擇筆殆非浪說耳
謝安
八月五日帖
謝安書品前人原列羲獻之下米元章眼空百世不
妄許可至以高古目之謂出二王之上宜傾囊購取
及觀八月五日帖一洗書家蹊徑益知米公之言為
可信也或云米跋係眞跡謝書唐人所模未知然
否
八月五日告淵朗廓攸靖元允等何圖酷禍暴集中郎
奄至逝沒哀痛崩慟五情破裂不自堪忍痛當奈何當
復奈何汝等知慕斷絶哀咷深至兹可為心奈何奈何
安䟽唐太宗題贊(今逸)謝安書(宋太宗神翰)右晉太傅南
郡公謝安字安石書六十五字四角開元小璽御府書
也永存珍秘印入唐相王涯家翰林之印建中御府所
用更兵火水土之劫者八百年歴代得以保之必有神
護元祐中見晉十三帖于太師李瑋第云購于侍中王
貽永家太宗皇帝借其藏書模閣帖但取郗愔兩行
餘王戎陸雲晉武帝王衍及此謝帖謝萬帖共十二帖
皆不取模版余特愛此帖欲博以竒玩議十年不成元
符中歸翰長蔡公建中靖國元年二月十日以余篤好
見歸余年辛卯今太歲辛巳大小運丙申丙辰于辛卯
月辛丑日(余生辛丑月)丙申時獲之此非天耶米芾記家
藏晉王謝眞跡五軸唐文皇而下名書甚衆王謝帖唐
梁御府物璽跋宛然每開卷使人目動神驚也因作謝
帖贊云山林妙寄巖廊英舉不繇不羲自發淡古有
赫太帝天造翰藝末下龍跡震驚天地(有我太宗跋也)芾(眞跡)
米南宮臨謝太傅慰問帖卷後有不覷本寫四字米芾
印跋云米老書振迅飛鶱書家之豪也此帖中年眞迹
殊可翫賞吳興趙孟頫題
東坡與米元章云某食則脹不食則羸甚昨夜通旦不
交睫端坐飽蚊子耳不知今夕云何度示及古文幸甚謝
帖未敢輕跋欲書數句了無意思正坐老謬耳眠食皆
未佳無緣遂東當續拜簡(東坡手柬)
唐太宗購晉人書自二王而下僅千軸蘭亭文以玉匣
葬昭陵世無復見餘皆在秘府至武后時為張易之兄
弟所竊換遂流落人間多在王涯張延賞家涯敗時為
軍人所劫奪取金玉軸而棄其書余嘗于李都尉瑋處
見晉人數帖皆有小印涯字意其為王氏物也有謝尚
謝鯤王衍等皆竒而夷甫獨超然若羣鶴聳翅欲飛而
未起也(東坡題跋)
跋法帖王侍中學鍾繇絶近眞行皆妙如此書乃可
臨學謝太傅墨跡聞駙馬都尉李公炤有之不作姿媚
態度恨不見耳若但如此卷中帖去右軍父子間可著
數人(山谷題跋)
余閱書白首無魏遺墨故斷自西晉晉賢十三帖檢校
太師李瑋于侍中王貽永家購得第一帖張華眞楷鍾
法次王濬次王戎次陸機次郗鑒次陸統表晉元帝批
荅次謝安次王衍次右軍次謝萬兩帖次王珣次臣詹
晉武帝批荅次謝方回次郗愔次謝尚内謝安帖有開
元印縫兩小璽建中翰林印安及萬帖有王涯永存珍
秘印大卷前有梁秀收閱古書印後有殷浩印殷浩以
丹梁秀以赭是唐末賞鑒之家其間有太平公主胡書
印王溥之印自五代相家寶藏侍中國壻丞相子也(米氏)
(書史)
陸珫字士瑤晉史譌為陸玩至米芾又譌為陸統孰
謂偏傍點畫之誤僅為細故歟
太宗皇帝文德化成情無他好畱意翰墨潤色太平淳
化中嘗借王氏所收書集入閣帖十卷内郗愔兩行二
十四日帖乃此卷中者仍于謝安帖尾御書親跋三字
以還王氏其帖在李瑋家余同王渙之飲于李氏園池
閱書畫竟日末出此帖棗木大軸古青藻花錦作褾破
爛無存模晉帖上反安冠簪樣古玉軸余尋裂擲棗軸
池中拆玉軸王渙之加糊共裝焉一坐大笑要余題跋
乃題曰李氏法書第一亦天下法書第一也
薛書來云購得錢氏王帖余荅以李公炤家二王以前
帖宜傾囊購取寄詩云歐怪禇妍不自持猶能半蹈古
人規公權醜怪惡札祖從兹古法蕩無遺張顛與柳頗
同罪鼓吹俗子起亂離懷素獦獠小解事僅趨平淡如
盲醫可憐智永研空臼去本一步呈千嗤已矣此生為
此困有口能談手不隨誰云心存乃筆到天工自是秘
精微二王之前有高古有志欲購亡高貲殷勤分語薛
紹彭散金購取重跋題薛和云草聖神蹤手自持心?
模範識前規惜哉法書垂世久妙帖堂堂或見遺寶章
大軸首尾具破古欺世完使離當時鑒目獨子著有如
痼病工難醫至今所收上卷五流傳未免識者嗤世間
無論有晉魏幾人解得眞唐隨文皇鑒定號得士河南
精識能窮微即今未必無禇獠寧馨動欲千金貲古囊
織褾可復得白玉為躞黃金題蓋為子弟索重價難購
也(並米氏書史)
顧愷之
衞索像清夜游西園圖初平牧羊圖
(附晉人畫張茂先女史箴圖捕宗少文秋山圖王洽潑墨山水唐人魚圖顧閎)
(中韓熙載夜宴圖張趙令攘江鄉雪意圖趙伯驌桃源圖擇端清明上河圖)
傳聞嚴氏藏顧愷之清夜游西園圖竒古無俗韻又
晉人畫張茂先女史箴圖陶弘景山居圖宗少文秋
山圖展子虔春游圖吳道元水月觀音變相閻立本
職貢圖王維輞川圖李思訓海天落照圖王洽潑墨
山水唐人捕魚圖荆浩古松圖顧閎中韓熙載夜宴
圖李成寒林平野圖張擇端清明上河圖燕肅牛頭
山望圖李公麟便橋受降圖米芾淨名齋圖趙令穰
江鄉雪意圖趙伯驌桃源圖馬和之唐風十二篇圖
趙子昂重江疊嶂圖黃公望萬壑秋聲圖王蒙聽雨
樓圖倪元鎮黃鶴山居圖皆眞跡妙絶未之目也今
大半歸韓太史家矣
東坡題顧愷之畫黃初平牧羊圖贊先生養生如牧
羊放之無何有之鄉止者自止行者行先生超然坐其
旁挾策讀書羊不亡化而為石起復僵流涎磨牙笑虎
狼先生指呼羊服箱號稱雨工行四方莫隨上林芒屩
郎齅門䑛地尋鹽湯(東坡全集)
董逌書顧愷之畫牧羊圖云牧羊圖本曾魯公子紆以
罪沒入秘閣畫羊皆作異狀如墳墓間蹲羊伏獸牧者
乃羽服道士初未有賞者以是不入校錄明年少監羅
畤始令工者就裝軸列畫錄中同舍方會畀工圖之既
成三月有詔取入留禁中或疑其名余曰此金華牧羊
兒也昔初平牧羊道士見之將入石室四十餘年其兄
索得問羊何在曰山東兄往視之但見白石平乃往言
咄咄羊起于是白石皆起成羊衆曰然請書之(廣川畫跋)
余家顧淨名天女長二尺五應名畫記所述小身維摩
之數唐鏤牙軸紫錦裝褾李公麟見之賞愛不已親琢
白玉牌鼎名古篆虎頭金粟字皆蹍雲鶴以結緣也(米氏)
(畫史)
劉瑗收碧牋王帖上有勾德元圖書記保合太和印及
題顯德歲常愛吾家顧愷之淨名天女欲以畫易吾荅
以若有子敬帖便可易伯玉荅曰此猶披沙揀金此語
甚妙
余白首收晉帖止得謝安一帖開元建中御府物曾入
王涯家右軍三帖貞觀御府物子敬一帖有褚遂良題
印又有丞相王鐸家印記及顧愷之畫淨名天女戴逵
觀音遂以所居命為寶晉齋也(並米氏書史)
清夜游西園圖者顧長康所畫有梁朝諸王跋尾詞云
圖上若干人並食天廚唐貞觀中褚河南裝禙題處具
在其圖本張惟素物傳至相國張宏靖家宏靖元和中
忽奉詔取之是時並鍾元常書道德經一部同進入内
後中貴崔潭峻自禁中將出復落人間有張惟素子周
封涇川從事秩滿居京一日有人將此求售周封驚異
之遽以絹數匹易經年忽聞欵門甚急問之見數人同
稱仇中尉願以三百素易公清夜游西園圖周封憚其
迫脅遽以圖授之翊日果齎絹至後方知其偽乃是一
豪士求江淮大鹽院時王淮判鹽鐵酷好書畫謂此人
曰為余訪得清夜游西園圖當遂公所請因為計取之
耳及王家事起後流落一粉鋪家未幾為郭承嘏侍郎
閽者以錢三百市之以獻郭公郭公卒又流傳至令狐
相國家一日宣宗問相國有何名畫相國具以圖對即時
復進入内(圖畫見聞誌)
董逌書清夜游西園圖云王逸少蘭亭世稱筆墨詣絶
唐諸子翻搨其書至衆逮今蘭亭眞本不見傳于世者
皆臨摹之遺也然世猶以此書至矣豈典刑未冺蹈規
循矩可以移奪之故自有佳致哉觀鄭彦莊所得西園
圖此殆善于摹搨為工者不知其取自何年而粉丹皆
盡惟微墨僅可見筆墨竒古擺脱俗韻其在人物態度
猶是當時風流氣習可以想見顧後世畫工筆力不能
到也顧長康初以曹子建詩為此圖在梁朝入錄為第
一逮唐禇河南得之後入張惟素家至弘靖進入其後
崔潭竊出張周封得之又為王庶人所藏涯亡此畫入
民居郭承嘏以重金購得之而令狐楚復得以進唐末
兵亂遂失所在非賴摹傳將遂冺滅無見也(廣川畫跋)
晉顧愷之書女史箴眞跡班姬有辭割歡同輦夫豈
不懷防微慮遠道罔隆而不殺物無盛而不衰日中則
昃月滿則微崇猶塵積替若駭機人咸脩其容莫知飾
其性性之弗飾或愆禮正斧之藻之克念作聖出其言
善千里應之苟違斯義同衾以疑夫出言如微榮辱由兹
勿謂玄漠靈鑒無象勿謂幽昧神聽無響無矜爾榮天
道惡盈無恃爾貴隆隆者墜鑒于小星戒彼攸遂比心
螽斯則繁爾類歡不可以凟寵不可以專專實生慢愛
極則遷致盈必損理有固然美者自美翻以取尤冶容
求好君子所仇結恩而絶實此之由故曰翼翼矜矜福
所以興静恭自思榮顯可期女史司箴敢告庶姬顧愷
之畫虎頭與桓靈寶論書夜分不寐此女史箴風神
俊朗欲與感甄賦抗衡自余始為拈出千載快事也其
昌(眞蹟)
女史箴横卷在劉有方家已上筆彩生動髭髮秀潤太
宗實錄載購得顧筆一卷今士人家收得唐摹顧筆列
女圖至刻板作扇皆是三寸餘人物與劉氏女史箴一
同(米氏畫史)
王洽(或云名默)畫師項容風顛酒狂能以頭髻濡墨作畫亦
一竒也洽蚤年授筆法于鄭虔落筆便有竒趣後以筆
法授顧况頗為雄壯貞元末洽卒于潤州舉柩若空時
人皆云化去矣(名畫記)
王洽潑墨成圖掃盡俗工刻畫陋習足稱米高鼻祖
惜其畫本罕存幾為烏有先生良可太息
錫山華氏藏唐人捕魚圖一卷運筆古雅無名人畫
更佳好事者謂為王維極謬維畫原係单行小直幅
元時在司進家見之雲烟過眼錄有宣和明昌御題
璽記也(同上)
宗室令穰大年作小軸清麗雪景類世所收王維汀渚
水鳥有江湖意(米氏畫史)
光州防禦使令穰字大年雅有美才高行讀書能文少
年因誦杜甫詩見唐人畢宏韋偃志求其跡師而寫之
不歲月間便能逼眞時賢稱歎以謂貴人天質自異意
所專習度越流俗也其所作多小軸甚清麗雪景類世
所收王維筆汀渚水鳥有江湖意又學東坡作小山叢
竹思致甚佳但覺筆意柔嫩實年少好竒耳若稍加豪
壯及有餘味當不在小李將軍下也每就一圖必出新
意人或戲之曰此必朝陵一番回矣蓋譏其不能遠適
所見止京洛間不出五百里内故也大年既得名誅求
其蹟無少暇時擲筆大嘅然曰藝之役人如此然業已
得名無可奈何山谷嘗詠其蘆鴈云揮毫不作小池塘
蘆荻江邨鴈落行雖有珠簾巢翡翠不忘烟雨罩鴛鴦
然初跋其畫謂更屏聲色裘馬使胷中有數百卷書當
不愧文與可蓋見其少作耳自今觀之其亦有宋之江
都王滕王邪(畫繼)
趙子昂題王子慶所藏大年墨鴈鴻鴈栖栖遵渚黃
蘆索索鳴秋羨殺承平公子筆端萬里滄洲(松雪齋集)
趙令穰字大年宗室也游心經史戲弄翰墨尤工草書
嘗作小字如聚黍米如聚鍼鐵筆遒而足法觀之使人
目力茫然眞可喜也(書史會要)
趙大年平遠寫湖天淼茫之景極不俗然不奈多皴
雖云學王維而維畫正有細皴者乃于重山疊嶂有
之趙未能盡其法也
大年兒戲所謂書窗涴壁不能嗔者也今其得意遂與
小李將軍争衡耶(山谷題跋)
吳寬為李賓之題趙大年雪景故縑斷裂如刻鏤上
有雪圖世希有墨痕隱隱題名存熟視始知元祐手疊
嶂崇巒失翠微高原淡淡留斜暉歲云暮矣北風急樵
舍漁莊俱掩扉疎林寂歴寒鴉返意中不覺西涯遠海
子橋西柳巷深歇馬何時步魚堰(家藏集)
趙大年江鄉雪霽圖我昔江鄉遊水際放懷頗為鱸
魚鱠征鞍自笑擁重裘沍凍于時天地閉太空冥冥久
隂晦長風蕭蕭雲著地樹枯葉落空槎牙敗葦黃蘆色
憔悴蘭橈布帆在何許但見寒鴉騰陣勢寒鴻飛起稻
粱謀鷗鷺羣鳧猶水戲江上豪家百不憂已備金帳羊
羔醉安知不有戴安道應擬幽人乘興至浙江畫史奪
天工一幅生綃生巧思開圖宛似昔遊時知是江鄉描
雪意蜀人虞輔密林蔽日青蒙茸兩岸都歸烟霧
中分明罨畫溪頭景只少垂綸一釣翁釣翁莫放扁舟
至沙上鴛鴦方好睡落盡桃花不出溪夜來細雨春流
膩吳寬(真蹟)
趙伯驌桃源圖一後有高宗書淵明詩文眞蹟上上按
伯驌乃伯駒之兄高宗時嘗奉詔寫天慶觀樣命吳中
依樣造之今元妙觀是也其畫世不多見此圖舊藏宜
興吳氏嘗請仇實甫摹之與眞無異其家酬以五十金
由是人間遂多傳本然精工不逮仇作矣(嚴氏書畫記)
張擇端清明上河圖舊藏宜興徐文靖公家後歸西
涯李氏李歸陳湖陸氏陸氏子負官緡質于崑山顧
氏有人以一千二百緡購送嚴分宜然所畫皆舟車
城郭橋梁市㕓之景亦宋之尋常品無高古氣也
相傳張擇端清明上河圖卷原係白描之筆至世宗
時命畫院能手始設色焉恐好竒之談非確語也
張正道清明上河圖翰林張擇端字正道東武人也
幼讀書遊學于京師後習繪事本工其界畫尤嗜于舟
車市橋郭徑别成家數也按向氏評論圖畫記云西湖
争標圖清明上河圖選入神品藏者宜寶之大定丙午
清明後一日燕山張著跋右故宋翰林張擇端所畫
清明上河圖一卷金大定間燕山張著跋云向氏圖畫
記所謂選入神品者是也我元之至正辛卯凖寓薊日
久稍訪求古今名筆以新耳目會有以兹圖見喻者且
云圖初留祕府後為官匠裝池者以似本易去而售于
貴官某氏某後守眞定主藏者復私之以鬻于武林陳
某陳得之且數年坐他事稍窘急又聞守且歸恐遂速
禍怨思欲密付諸賢士君子凖聞語即傾橐購之蓋平
生癖好在是也卷前有徽廟標題後有亡金諸老詩若
干首私印之雜識于詩後者若干枚其位置若城郭市
橋屋廬之遠近高下草樹馬牛驢駝之大小出沒以及
居者行者舟車之往還先後皆曲盡其意態而莫可數
計蓋汴京盛時偉觀也汴自朱梁來消耗極矣至宋列
聖休養百年始獲臻此甚盛其君相之勤勞廬井之豐
庶俗尚之茂美皆可按圖想其萬一吾知畫者之意蓋
將以觀當時而夸後代也不然則厄于時而思殫其技
以傑然自異于衆史也何其精能之至而毫髮無遺恨
歟此豈一朝一夕所能就者其用心亦良苦矣無何京
攸父子以權奸柄國使萬姓愁痛強虜桀驁而汴之受
禍有不忍言者意是圖脱稿曾幾何時而向之承平故
態已索然荒烟野草之不勝其感矣當是時城外内之
金帛珍玩恨殆盡而是圖獨淪落動合踰二百年而未
甚弊壊豈有數耶自時厥後其地遂終不覩漢官而困
于戰争且日甚雖欲求卷中所圖彷彿又安可得矣嗚
呼都邑廢興雖係運數而人謀弗臧蓋各有自天津聞
鵑之歎崇宣秉政之虐謂非基于熙寧大臣之謬誤可
乎其所以致汴之陸沈而不可復振者亦必有任其責
者矣今天下一家前代故都咸沐聖化其生聚浩穰宜
不减昔惜吾未得一一躬造其地以覽觀其盛故于是
卷既嘉其筆墨之工而又因以識予之感慨云至正壬
辰九月望日西昌玉華素士楊凖跋(鐵網珊瑚書予藏南唐御府評有)
(北燕張氏印章觀其跋清明圖始知著乃金人也凖字公平)
題清明上河圖是圖藏閣老長沙公家公以穆遊門
下且頗知書畫每暇日輒出所藏命穆品評予觀其位
置若城郭市橋屋廬之遠近高下草樹馬牛驢駝之大
小出没以及居者行者舟車之往還先後皆曲盡意態
毫髮無遺蓋汴京盛時偉觀可按圖而得非一朝一夕
之所能者其用心亦良苦矣圖有金大定丙午燕山張
著跋云翰林張擇端字正道東武人也幼遊學京師留
意繪事工于界畫自成一家圖畫記言擇端有西湖争
標圖與此並入神品至正壬辰西昌楊凖跋則謂前有
徽廟標題後有亡金諸老詩及私印若干今皆不存長
沙公自為詩細書其後云(南濠文跋)
補遺
鍾繇
鍾太傅篆書孔廟鼎銘弌命而僂再命而傴参命而
頫循牆而走亦莫予敢侮饘于是鬻于是以糊予口
庚子五月十九日鍾繇摹(已上十字八分書)
右銘為韓氏藏本今歸誕嘉姪處後有唐太宗跋係
後人補亡宋徽宗以下四帝題眞蹟也
曹弗興
曹弗興兵符圖高頭行卷有梁太清隋大業唐貞觀
三朝御題絹本大著色其曹弗興小字題名積成墨
地白字亦一竒也畫鑒疑為臨本過矣豈别卷邪又
晉人小楷曹娥碑眞蹟絹素完好墨色盡斂而鋒穎
可喜當是墨池神品予細按之自晩唐以前題跋悉
如石刻止思陵子昂識尾刻本所未見耳或亦疑為
思陵模本恐非確語二物並在韓太史家眞雙璧也
朝延又云六朝蕭確草書帖陶弘景黃庭外景經眞
跡筆法妙絶姿態横生惜今屬之他姓矣
韓氏藏曹弗興桃源圖前有天監年標題中有韓昌
黎歌行一篇後有宣和御筆題識印記雖舊物而不
眞按桃源事始于陶靖節一記弗興焉得預為圖之
不識丁人杜撰可笑是日又見李白詩帖小幀其字
粗可覽觀薰紙殊敗人意四邊徽廟思陵許有壬等
題跋皆偽跡顯然不知韓太史家以何因緣收此瓦
礫雜之夜光連城間也愛忘其醜良可太息
陸機
晉陸機平復帖手跡玄宰書晉陸機平復帖(泥金)
平原内史吳郡陸機士衡書(墨)右平原眞跡有徽宗
標字及宣政小璽蓋右軍以前元常以後唯存此數行
為希代寶予所題籖在辛邜春時為庶吉士韓宗伯方
為館師故時時得觀名蹟品第甲乙以此為最惜世無
善摹者予刻戲鴻堂帖不復能收之耳甲辰嘉平月朔
董其昌題晉陸士衡平復帖章草竒古吳興陳繹曾
獲覽
李本寧集中荅范生一詩細述士衡平復帖顛末甚
詳其為雅士推重若此
李維楨荅范生范生詩畫皆妙手落魄吳門行寡偶
杖頭不辦百文錢典衣取醉金陵酒金陵朝貴五雲居
轉日迴天力有餘游客但擕蒯緱劍一歌得魚再得車
咄爾范生何骯髒貴人不肯通名狀天地豈私貧爾哉
爾筆原非食肉相昨朝同爾過韓郎陸機墨蹟錦装潢
草草八行半漶滅尚道千金非所屑顧謂范生休自輕
古人生無一日歡死有萬世名爾詩爾畫知名如士衡
來生受者即今生(李本寧集)
董玄宰云吾松書自陸機陸雲創于右軍之前以後
遂不復繼響當為晉初開山第一祖誠然誠然
陸機平復帖作于晉武帝初年前王右軍蘭亭燕集叙
大約百有餘歲今世張鍾書法都非兩賢眞蹟則此帖
當屬最古也(宣和書譜)
平復帖最竒古與索幼安出師頌齊名惜剝蝕太甚
不入俗子眼然筆法圓渾正如太羹玄酒斷非中古
人所能下手昔賢稱羲獻為變體書良是或云平復
乃張芝書豈此紙出蔡倫手邪
吳門韓宗伯存良有陸士衡小柬墨色有綠意紙亦百
雜碎矣其書乃得索靖筆始知閣帖所刻陸雲書亦後
人為之陸更古也(妮古錄)
清河書畫舫卷一下
