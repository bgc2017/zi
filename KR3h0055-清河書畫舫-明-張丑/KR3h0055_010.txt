清河書畫舫卷十上
明張丑撰
南宋
高宗
御製徽宗文集序賜岳飛手詔行書杜少
陵題奉先劉少府新畫山水障歌御製損齋
記草書詩黃庭經女史箴樂毅論
蘇李詩洛神賦龍王勅
思陵銳意學書多歴年所故其書楷法清逸行草渾
成無不臻妙吾家舊藏御書徽宗集序一卷前後雖
有殘缺而字宗虞禇實為希世竒寶先府君博雅
好古目力過人生平寶愛三代九螭白玉玦及此卷
至仙游時以授長兄伯含永為傳家清玩(伯含諱厚德登鄉書)
(後更名德程字以繩也)
余自晉魏以來至六朝筆法無不臨摹或蕭散或枯瘦
或遒勁而不回或秀異而特立衆體備於筆下意間猶
存于取舍至若禊帖則測之益深擬之益嚴姿態横生
莫造其原詳觀點畫以至成誦不少去懷也法書中唐
人硬黃自可喜若其餘紙札俱不精乃託名取售然右
軍在時已苦小兒輩亂真流傳歴代之久贋本襍出固
不一幅鑒定不具眼目所以去真益遠唯識者久于其
道當能辨也余每得右軍或數行或數字手之不置
初若食蜜喉閒少甘則已末則如食橄欖真味久愈在
也故尤不忘于心手頃自束髮即喜攬筆作字雖屢易
典刑而心所嗜者固有在矣凡五十年閒非大利害相
妨未始一日捨筆墨故晚年得趣横斜平直隨意所適
至作尺餘大字肆筆皆成每不介意至或膚腴瘦硬山
林丘壑之氣則酒後頗有佳處古人豈難到也本朝
士人自國初至今殊乏以字畫名世縱有不過一二數
誠非有唐之比然一祖八宗皆喜翰墨特書大書飛白
分隸加賜臣下多矣余四十年閒每作字因欲鼓動士
類為一代操觚之盛以六朝居江左皆南中士大夫而
書名顯著非一豈謂今非昔比視書漠然略不為意果
時移事異習尚亦與之汙隆不可力回也前人多能
真書而後草書蓋二法不可不兼有真則端雅莊重結
密得體若大臣冠劍儼立廊廟草則騰蛟起鳳振迅筆
力穎脱豪舉終不失真所以齊高帝與王僧虔論書謂
我書何如卿僧虔曰臣真書第一草書第三陛下草書
第二而真書第三是臣無第二陛下無第一帝大笑故
知學書者必知真草二體不當闕一所以鍾王輩皆以
此榮名不可不務也士人作字有真行草隸篆五體
往往篆隸各成一家真行草自成一家者以筆意本不
同每拘於點畫無放意自得之跡故别為戶牖若通其
變則五者皆在筆端了無閡塞惟在得其道而已非風
神穎悟力學不倦至有筆塚研山者似未易語此士
于書法必先學真書者以八法皆備不相附麗至側字
亦可正讀不渝本體蓋隸之餘風若楷法既到則肆筆
行草閒自然于二法臻極煥乎妙體了無缺軼反是則
流於塵俗不入識者指目矣吾于次叙得之因筆其梗
概草書之法昔人用以趨急速而務簡易删難省繁
損複為單誠非蒼史之跡但習書之餘以精神之運識
思超妙使點畫不失真為上故梁武謂赴急書不失蒼
公鳥跡之意顧豈皂隸所能為也又其叙草大略雖趙
壹非之似未易重輕其體勢兼昔人自製草書筆悉用
長毫以利縱捨之便其為筆法必至于此昔人論草
書謂張伯英以一筆書之行斷則再連續蟠屈拏攫飛
動自然筋骨心手相應所以率情運用略無留礙故譽
者云應指宣事如矢發機霆不暇激電不及飛皆造極
而言創始之意也後世或云忙不及草者豈草之本旨
哉正須翰動若馳落紙雲烟方佳耳士人於字法若
少加臨池之勤則點畫便有位置無面牆信手之愧前
人作字煥然可觀者以師古而無俗韻其不學臆斷悉
掃去之因念字之為用大矣哉于精筆佳紙遣數千言
致意千里孰不改觀存嘆賞之心以至竹帛金石傳于
後世豈止不冺又為一代文物亦猶今之視昔可不務
乎偶試筆書以自識余嘗謂甚哉字法之微妙功均
造物迹出窈冥未易以點畫工便為至極蒼史始意演
幽發為聖蹟勢合卦象德該神明開闔形制化成天下
至秦漢而下諸人悉胸次萬象布置模範想見神游八
表道冠一時或帝子神孫廊廟才器稽古入妙用智不
分經明行修操尚高潔故能發為文字照映簡編至若
虎視狼顧龍駭獸奔或草聖草賢或絶倫絶世冥合天
矩觸途造極非夫通儒上士詎可語此豈小智自私不
學無識者可言也(並思陵翰墨志)
高宗諱構徽宗第九子善真行草書天縱其能無不造
妙嘗言學書惟視筆法精神朕得王獻之洛神賦九行
置之几閒日閱數十過覺於書有所得又云學書必以
鍾王為法然後出入變化李心傳以謂思陵本斆黃庭
堅書後以偽豫遣能黃庭堅書者為閒改從右軍或云
初學米芾又輔以六朝風骨自成一家(書史會要)
跋御書樂毅論臣伏讀高宗皇帝翰墨志云魏晉以
來筆法無不臨摹又云每得右軍書手之不置初若食
蜜少甘則已末如橄欖真味久愈在也故尤不忘于心
手紹興三四年閒嘗臨羲之所書樂毅論以賜樞臣韓
公蕭冑之世傳高氏石本閒節三十餘字得非御府别
藏真跡自不同邪後六十有三年樞臣之孫前韶州守
臣亞卿示臣使記歲月恭惟龍鸞飛動衆所共窺天日
清明臣何敢繪慶元丙辰四月二十八日具位臣周必
大謹再拜稽首書其後(真蹟)
文徵仲跋宋高宗御製徽宗御集序云右宋高宗御書
叙文一首前有斷簡後稱臣稱名蓋御製徽宗御集序
也按紹興二十四年九月己巳宰臣進呈徽宗皇帝御
集凡百卷上自序之權奉安于天章閣今序文無歲月
豈即當時所上耶後有龍舒故吏胡珵跋亦無歲月苐
云書于袁桷清容齋蓋元袁文清公伯長所藏伯長自
跋亦缺其後按伯長生咸淳二年宋亡時才十有四歲
胡跋蓋作于易世之後故不書年觀其書龍舒故吏而
不稱臣可見已又云集藏敷文閣而史云天章按杭宋
内府寶文等十閣並貯諸帝御集而敷文實徽宗集所
在天章則屬真廟而史云權奉安者豈當時敷文未成
耶然前此侍臣已有帶敷文學士者而當時秦熺實為
奉安御集禮儀使鄭重如此不應閣尚未成此皆不可
曉也惟宋多右文之主自真宗而下皆有御集多至數
百卷今皆不傳而其所以為世輕重實不在此高宗翰
墨尤號名家此文既典雅而翰札尤精然胡袁題識皆
微致不滿之意誠以帝王之學自有所重也(甫田集)
又聞宋高宗賜岳武穆手詔舊藏崑山黃應龍家後
人題詠極多尋為妄人竊去今不知流落何所矣
不腆近購思陵行書子美題奉先劉少府新畫山水
障歌黃蠟箋真跡前後用乾卦御書内府之印及紹
興三璽筆精墨妙神采煥然閱之令人形神開爽其
源蓋出李北海也後有吳郡朱仲毅七言古風題詠
一紙亦妙錄附于左
宋思陵行書杜陵詩帖堂上不合生楓樹怪底山川
(俗本作江山)起烟霧聞君掃卻赤縣圖乘興遣畫滄洲趣畫
師亦無數好手不可遇對此融心神知君重豪素豈但
祁岳與鄭虔筆力(俗本作跡)遠過楊契丹得非玄圃裂無乃
瀟湘翻恍(俗本作悄)然坐我天姥下耳邊已似聞清猿反思
前夜風雨急乃是蒲(俗本作滿)城鬼神入元氣淋漓障猶濕
真宰上訴天應泣野亭春還百(俗本作雜)花遠漁翁冥踏孤
舟立滄浪水深青溟闊欹岸側島秋毫末不見湘妃鼔
瑟時至今斑竹臨江活劉侯天機精愛畫入骨髓自有
兩兒郎揮洒亦莫比大兒聰明到能添老樹巔崖裏小
兒心孔開貌得山僧及童子若耶溪雲門寺吾獨胡為
在泥滓青鞋布襪從此始少陵詩才人莫及下筆便
有萬鈞力巍如巉巖千仞峰顛崖疊嶂森森立浩如長
江風濤驚魚鼈縱横蛟鱷出障子一歌謌更奇自是千
古黃絹絲遂使天下學詩者望風佇立長嗟咨趙宋中
葉善揮翰筆底龍蛇紙中見嗟余老眼半昏花看字歌
詩不知倦長歌數過心目舒清風颯颯生坐隅晉宋不
嗚漢魏遠後世誰敢爭馳驅吳郡朱仲毅平生真
賞紙上龍蛇堪景仰魏晉鍾王世遠文訛不易詳寸
心誰許只數唐初虞與禇展閱思陵遠接文皇譽日升
調寄減字木蘭花恭題宋高宗書杜甫歌行後張
丑宋高宗御書杜少陵七言古詩帖神品宸翰其
值叁拾金明萬歷十載装池項元汴敬秘(手跡)
劉夫人字希號夫人建炎閒掌内翰文字及寫宸翰高
宗甚眷之亦善畫畫上用奉華堂記印(書史會要)
京師曹氏家藏阮步兵集一卷唐人所書與世傳本
多異今猶記其一篇云放(世本作於)心懷寸陰羲和(世本作陽)
將欲冥揮𬒮撫長劍仰觀浮雲行(世本作征)雲閒有立鵠
(世本作玄鶴)抗首(世本作志)揚哀聲一飛沖青天疆(世本作曠)世不
再鳴安(世本作豈)與鶉鷃徒(世本作游)翩翩(世本作運)戲中庭古書
轉錄轉譌類如此
武林胡氏藏宋高宗御書損齋二字并御製損齋記
左僕射沈該以下聯名親書表在後並屬真跡此卷
前元時在王子慶處亦見雲烟過眼錄也
思陵草書一卷詩云隨宜飲酒聊充腹取次衣裘亦
暖身未必得年非瘦薄無妨長福是單貧老龜豈羨
犧牲飽蟠木寧爭桃李春隨分自安心自斷是非何
必問閒人其墨跡藏項玄海家每行止二字字大如
拳押縫有御書之寶印識尾有御書瓢印收藏有王
濟之圖書及三槐堂印思陵黃素黃庭經小楷俊
逸絶不類吾家御製徽宗文集序乃其晚年書也
宋高宗手書龍王勅向在三塔寺寺僧信大源質項子
京家(妮古錄)
思陵洛神賦卷絹本大行草後署德壽宫書李嚴詩
題後
女史箴余見于吳門向來謂是顧愷之其實宋初筆箴
乃高宗書非獻之也(妮古錄)
坦齋筆衡稱思陵乃元載孔昇天帝下生誕育升遐
極異雖居帝位其惜福不在恒人下也
唐人畫卷多用碧綾剜背當時名士于闌道上題字自
經宣和紹興装飾盡用拆去古迹邈不可得矣(畫鑒)
思陵字學固當遠勝徽廟苐丹青之妙似須讓一籌
耳然亦不多見也或曰人參地黃圖不減黃徐遺法
云
憲聖慈烈皇后吳氏開封人吳宣靖王近之女高宗后
博習書史妙于翰墨帝常書六經賜國子監刊石稍倦
即命后續書人莫能辨(書史會要)
思陵行書蘇武李陵詩共七首姿媚可喜與吾家杜
陵詩帖正同今在黃氏
馬和之
風雅八圖唐風十二篇圖豳風圖小雅
六篇圖商魯二頌圖范蠡五湖圖
錢唐馬和之失其字號紹興中登第官至工部侍郎
(或云畫院待詔非是)善畫山水清逸絶倫人物倣吳装筆法飄
逸極為思陵所睿賞世傳毛詩圖大抵皆摹本耳余
近購得吳原博尚書家傳風雅八圖乃宋末莊蓼塘
藏冊曾經石田翁鑒定雖蕭疎小筆而理趣無涯陳
仲醇稱其品格高妙當與郭忠恕妙迹雁行正如方
外不食烟火人另具一骨相者亦善比況也(莊蓼塘名肅雲)
(閒人家藏書畫萬卷見之南邨輟耕錄中)
馬和之風雅圖八則萬歷甲寅十月之望不腆丑得
宋馬和之風雅圖卷于故尚書吳原博四世孫所惜其
人不習毛詩装潢失次又念古畫不敢重背觀者自當
略其驪黃賞其神駿竊喜妙迹來歸堪與李公麟九歌
圖卷作配為之通夕不寐因識于卷尾長洲後學張丑
青父篝燈謹跋
莊蓼塘肅所藏張萱彈琴士女明昌御題并前後印
曾入賈氏元喬仲山物也楊庭光畫觀音徽宗題有
宣和政和印及廣運大定二印蓋未入明昌之前已散
在人閒也孫太古上真其上作山水甚古怪木盤石
神坐石上其像甚佳側有捧劍天女絶佳下瞰海水有
龍神足躡巨鼇手捧琉璃方座上有龜蛇又有一龍神
捧爐炷香上有小樹數十株甚奇題云彭山孫知微筆
元楊澄之物後為和英之所得今歸莊蓼塘董元溪
岸圖思陵題王井西得之霅川董元著色山居圖思
陵題余家物也得之王璫後歸小許至正癸巳正月文
璧與士文同觀于乃岳張松谷家張南本勘書圖思
陵題徐崇嗣花二幅又絳色山居圖云是李伯時
唐人畫戈船二隻甚佳陸滉畫庶人章孫夢卿
松石問禪宣和題上有雙龍印下有宣和印所畫一僧
妙絶老游得之提舉荆浩李成山水各一陸滉捕魚
單幅明昌題二漁人皆衣紅全類胡人周昉揮扇士
女高宗題元張受益文璧與士文同觀于張松谷家紙
上山水一幅極細云范寬又云燕文貴顧閎中畫明
皇擊梧桐一本甚長元仲山家物周文矩寫李季蘭
真思陵題亦仲山家物癸巳仲冬戴嵩戲牛圖宣和
御題元吳興孟氏物後歸季文彬宗元今歸莊黃筌
紫葵花有一雀立花上王晉卿長江遠岫著色山水
前一帶山水可喜中題杜詩云門泊東吳萬里船之句
前後皆蔡京書後有山東東路轉運使印安平府印甲
午九月吳生過海騎馬天王高宗題元喬仲山家物
關仝山水及李思訓巫山神女圖明昌題係榷場物
曾入賈氏郭忠恕飛閣晴樓明昌題宫殿四角皆有
欵上有御題又册葉共十二冊内有趙希遠趙千里
共一册馬和之一冊畫院十冊皆精(雲烟過眼錄)
文徵仲書馬和之畫卷後右馬和之畫相傳為清谿
點易圖蓋寫唐人高駢詩意按荆州記臨淮有清谿山
山東有泉泉側有道士舍所謂清谿道士也此圖一羽
人趺坐榻中一人褰裳回顧若有所指陳二從者郤立
一執卷一捧古鼎二鶴一飛一止初無所謂洞門碧窗
滴露研硃之状疑自寫他事而後人目為清谿可若其
筆法之妙則非和之不能和之紹興閒人畫師吳道玄
好用掣筆所畫多經書故事思陵尤愛其畫每書毛詩
虛其後令和之為圖此或其遺簡不可知也(甫田集)
馬和之作人物甚佳行筆飄逸時人目為小吳生更能
脱去習俗留意高古人未易得也(畫鑒)
項希憲家馬和之豳風圖一卷自七月至狼跋凡七段
皆高宗補詩經文高宗嘗云作書當寫經書不惟學字
又得經書不忘或每書毛詩虛其後命和之圖焉(宋元畫錄)
馬和之著色唐風十二圖小雅六篇圖並在嚴分宜
家今藏韓太史處余屢見之按和之畫本工為平遠
其寫山頭者百無一二毛詩圖衛協謝稚陸探微
皆有或謂始于馬和之殆非也協畫冠絶當代顧愷
之自以所畫為弗及斯其人可知矣
子昂與伯機柬云都下近見晉人謝稚三牛圖妙入神
非牛非麟古不可言(赤牘清裁)
米友仁
湖山烟雨圖瀟湘妙趣圖新昌戲筆圖
贈李振叔水墨雲山圖大姚邨圖苕溪春
曉圖(附方方壺竒峯白雲)
米元暉高自稱許畫品凌跨而翁向見湖山烟雨圖
卷縱横變幻神化無窮有元暉自題黃松瀑戴九靈
詩跋原係袁戒卿藏本即寓意編所載也又聞元暉
瀟湘妙趣短卷宋元人題詠極多詳載鐵網珊瑚名
畫部内蓋為左達功作云
湖山烟雨圖先子只一同胞姊適大丞相文正李公
曾孫黎州使君吾第九女弟復以嫁姑之夫前室子李
坦何處得此澄心半匹古紙與女弟因覩與人作字管
城氏子在手請作戲墨愛此紙今未易得乃乘興為一
揮湖山烟雨當自秘之勿使他人豪奪老懶日趨于無
思無為清淨寂寞之域是為沖適妙存自得可樂處豈
復更有童心也哉紹興改元十一月九日流寓建康府
溧陽縣新昌村書海岳後人時予除守莆陽言者輒以
資淺為說憶自改官後已六經堂除矣其資尚淺乎兩
歴貳車與大名少尹又書學書局也江南舊物澄心
紙百數十年誰得此揮毫無復老元章付與承家大兒
子展開素幅作湖山點染興入蒼烟閒偶然墨雲起霮
䨴風雨偃林生莫寒筆端奮迅有疾急雨氣淋漓紙猶
濕世人藏畫尚精微到此精微下風立流寓東南誰與
鄰傾懷付與李家親忽因繳駁論資格紙上數峰微笑
人湖山烟雨圖初装即作此詩久而未寫病後眵昏
聊試目力歲攝提格秋暮廬山黃石翁米元暉眼中
閣烟雨胸次有丘壑故含毫和墨即澄心堂紙為此圖
四明袁文清公居館閣時所嘗收蓄者也後為郡人夏
叔宜家所得叔宜兄弟爭相寶秘每袖以相誇秦割十
五城以求璧而荆山之人則用之而抵鵲豈非物以罕
見為貴世固無定情邪文清久游京國厭飫富貴之餘
思欲一覩家山而不可得見夫畫笥所有而收蓄之宜
矣叔宜兄弟居江山勝處一開戶牖則千崖萬壑不呼
而登几格其于是圖亦收蓄而寶秘之何乃兼人之所
好哉九靈山人題(真蹟)
瀟湘妙趣圖卷題詠極多不能全載僅錄元暉兩跋於
此夜雨欲霽曉烟既泮則其状類此余蓋戲為瀟湘
寫千變萬化不可名神竒之趣非古今畫家者流畫也
惟是京口翟伯壽余生平至友昨豪奪余自秘著色袖
卷盟于天而後不復力取歸往歲掛冠神武門居京口
舊廬以白雪詞寄之世所謂念奴嬌也洞天晝永正中
和時候涼飈初起羽扇綸巾雩詠處水繞山重雲委好
雨新晴綺霞明麗全是丹青戲豪攘横卷誓天應解深
秘留滯字學書林折腰緣為米無機涉世投組歸來
欣自肆目仰雲霄醒醉論少卑之家聲接武月旦評吾
子憑高臨望桂輪徒共千里昨與吳傅朋蜀冷金箋
上戲作一幅比與達功相遇知亦為此郎奪因追省此
詞跋于小卷後舊曾寫寄蔡天任以白雪易其名舊名
可謂惡甚懶拙道人元暉昔陶隱居詩云山中何所
有嶺上多白雲但可自怡悦不堪持寄君余深愛此詩
屢用其韻跋與人袖卷漫書一二於此其一山氣最佳
處卷舒晴晦雲心潛帝鄉者願作乘彼君其一與翟伯
壽横披書其上云山中宰相有仙骨獨愛嶺頭生白雲
壁張此畫定驚倒先請唤人扶著君紹興辛酉歲孟秋
初八日過嘉禾獲再觀懶拙老人米元暉書(並真蹟)
丙申禊日有客攜示米敷文畫一卷其自題云子雲以
字為心畫非窮理者其語不能至是畫之為說亦心畫
也上古莫非一世之英乃悉為此豈市井庸工所能曉
開闢以來漢與六朝作山水者不復見于世惟右丞王
摩詰古今獨步僕舊秘藏甚多既自悟丹青妙處觀其
筆意但付一笑耳霄壤閒所有瀟湘竒觀蓋如是也自
古文人才士無不為世所恕擠毁下石無足怪者百世
之下方自有公論僕己酉歲避兵火於金壇繼至新昌
隱君子蒋仲友館僕於邨舍者七閱月此畫非大貴人
可得亦非大貴者可求實一世之所共知因戲作小詩
於畫云亂山深處是烟霞雨暗晴暉日夕佳要識先生
曾到此故留戲筆在君家庚戌仲秋建炎紀歲初七日
元暉後有元國初人跋弗及錄亦項氏物也
題米元暉山水臥游渺萬里楚天清曉狄初日江上
出白雲山際浮莽蒼迷烟樹隠約見孤舟丹青不可作
思子徒離憂(松雪齋集)
子昂題米元暉山水云澄江漾旭日青嶂擁晴雲孤舟
彼誰子應得離人羣(松雪齋集)
贈李振叔水墨雲山圖紹與乙卯初夏十九日自溧
陽來游苕川忽見此卷於李振叔家實余兒戲得意作
也世人知余善畫競欲得之尠有曉余所以為畫者非
具頂門上慧眼者不足以識不可以古今畫家者流畫
求之老境於世海中一毛髮事泊然無著染每靜室僧
趺忘懷萬慮與碧虚寥廓同其流蕩焚生事折腰為米
大非得已此卷慎勿與人元暉雲山烟樹總模糊此
是南宫鶻突圖自笑頂門無慧眼臨窗墨迹淡如無
右米氏此圖初藏於苕川李振叔後入嚴尚書府今宫
保閔公得之蓋嚴與李同郡而宫保為尚書外孫流傳
有自而收蓄得所此老亦無所恨矣弘治癸亥長洲吳
寬書(真蹟)
米友仁一名尹仁陶九成書史會要並列之以友仁
為尹仁兄蓋悞小米大姚邨圖真本舊藏村中陳
氏今在顧仲方中翰家亦見嚴氏書畫記云此卷白
石翁嘗臨摹之赭石甚紅蓋異製也
宋米元暉大姚邨圖廣文當日官雖冷可奈才名振
世何他日君家須炙手而今聊復雀堪羅老年尚喜
管城子更愛好山江上青武林秋高曉欲雨正若此畫
雲冥冥三茅别有洞中天我欲山居屏世緣累行積
功多蜕舉玉宸欣有地行仙紹興戊午季春書于大
姚五湖田舍元暉大姚去姑蘇城東南三十里臨諸
江湖江則吳淞江姚城江白蜆江小龍江湖則有陳湖
葉宅湖車坊漾獨墅淹是也大姚地可百畝浮諸水之
閒有小山高不滿數丈上有古刹依山之巔曰文殊院
正殿有文殊坐獅子像甚竒古周圍有深渠數匝乃誦
經行道之跡也唐宋名公留題甚多皆刻諸石以寘于
壁閒米南宫弟兄嘗居于其地舊址猶可考予别業數
椽在笠澤姚城江之北與大姚隔小龍江相望咫尺時
復往來焉至正甲申予在燕京忽得此卷因拾以歸吳
丙申予避地入閩丁酉歸家業一空而此卷僅存戊申
中吳復兵燹予亦流離濠梁己酉復歸田里故居焚蕩
荒榛瓦礫不堪舉目又復得此卷于野人家事物之遇
豈偶然哉辛亥秋七月暇日展卷太息因識于後以記
歲月云耳雲浦道人喟然點也宜吾與不利虞兮奈
若何鴻雁欲來風嫋嫋庭前樹子落桫羅吳淞江只
蒲萄綠金井峰仍縹緲青說與弋人何慕我高飛鴻鵠
杳冥冥大姚湖水生白烟長物都除絶世緣笙鶴不
為歸鶴怨王仙真是勝丁仙雲浦老人亂後復得此
卷感慨今昔觀其題字可見辛亥八月十五日來謁雲
浦出以見示戲筆追和米公三詩以寫懷云倪瓚米
敷文既游清都遺跡之在人間者日少至若貌江山之
勝概發詞藻之精英翰墨淋漓同為卷軸者則又加少
矣此卷其易得邪王雲浦再失而再獲之所以為至喜
耳然萬物有無常竟又歸諸沈氏沈氏代為良醫而日
章尤知玩古常締予交今亡矣子玄出以徵題見之令
人凄斷洪武庚午二月澹如王行(真蹟)
元章實出友仁友智友仁蓋字元暉雲浦跋云南宫
弟兄謬甚矣
宋高宗每搜訪至書畫必命米友仁鑒定題跋往往有
一時附會迎合上意者嘗見畫數卷頗未佳而題識甚
真鑒者不可不知也(畫鑒)
米友仁元章之子也幼年山谷贈詩曰我有元暉古印
章印刓不忍與諸郎虎兒筆力能扛鼎教字元暉繼阿
章遂字元暉元章當置畫學之初召為博士便殿賜對
因上友仁楚山清曉圖既退賜御書畫各一軸友仁宣
和中為大名少尹天機超逸不耐繩墨其所作山水點
綴烟雲草草而成不失天真風氣肖乃翁也每自題其
畫曰墨戲被遇光堯官至工部侍郎敷文閣直學士日
奉清閑之燕方其未遇時士夫往往可得其筆既貴甚
自秘重雖親舊閒亦無緣得之衆嘲謔曰解作無根樹
能描濛&KR0008;雲如今供御也不肯與閑人後享年八十神
明如少壮時無疾而逝(畫繼)
米友仁字元暉小字虎兒芾之子官至兵部侍郎博學
嗜古善書黃庭堅嘗戲之詩云虎兒筆力能扛鼎教字
元暉繼阿章心畫之妙得於家傳不可盡述識者謂宋
之有元章元暉猶晉之有羲之獻之或謂作斜弩之筆
一字皆成横欹之勢欲自成家而用心大過耳(書史會要)
小米山水横幅在陳湖陳大理家上題云霄壤千千萬
萬山東南勝地熟躋攀古人作語詠不得我寓無聲縑
楮閒紹興己未除守瑯琊待次平江寓居大姚邨妹家
戲作嬾拙翁元暉城中沈氏嘗有大姚江圖亦小米筆
成化壬寅為中官取去按米氏襄陽人而宋史以為吳
人觀海岳撰樂圃墓表云予昔居郡與先生游今觀畫
跋則米老父子皆嘗居吳故其女嫁大姚其實非吳産
也(寓意編)
古今畫流不相及處其布景用筆不必言即如傅色
積墨之法後人亦不能到細檢唐宋大著色畫高米
水墨雲山皆是數十百次積累而成故能丹碧緋映
墨彩晶瑩鑒家自當窮究底裏方見良工苦心慎毋
與率易點染淡粧濃抹者同類而視之也
方方壺名從義字無隅勝國羽士也畫師高米大有
逸趣湯氏所藏奇峰白雲小幀上有隸書圖額四字
并年月欵識兩行筆意疎宕蕭然有出塵之致絶勝
尊生齋藏赤岸古松所惜紙頗塵垢色澤剝蝕耳終
不失為名跡也
道士方從義字無隅號方壺貴溪人工詩文張羽來儀
畫師二米品在方方壺上而不為世所共知善古隸章
草世不多故也(書史會要)
沈周題方方壺畫琵琶嶺上丹經熟海岳菴頭墨法
真草樹依然黃鶴遠江南思殺未歸人
向見張羽摹小米遠岫晴雲卷奇甚方壺竒峰白雲
蓋從米筆翻出者故妙絶
趙松雪孟頫梅道人吳鎮仲圭大癡老人黃公望子久
黃鶴山樵王蒙叔明元四大家也高彥敬倪元鎮方方
壺品之逸者也盛懋錢選其次也松雪尚工人物樓臺
花樹描寫精絶至彥敬等直寫意取氣韻而已今時人
極重之宋體為之一變彦敬似米老父子而别有韻子
久師董源晚稍變之最為清遠叔明師王維穠郁深至
元鎮極簡雅似嫩而蒼或謂宋人易摹元人難摹元人
猶可學獨元鎮不可學也予心頗不以為然而未有以
奪之(藝苑巵言)
趙伯駒
明皇幸蜀圖東坡樂水圖訪戴圖三生
圖煉丹圖山峽圖驪山圖(附龔開中山出游圖)
江陰葛維善舊藏趙千里明皇幸蜀圖絹本重著色
雖小幅甚妙秀雅超羣絶無皴法都玄敬先輩載之
寓意編今轉屬太原王氏矣近改作高頭短卷或云
此圖千里摹思訓之作固是甲觀
趙千里畫東坡樂水圖趙伯駒畫東坡先生樂水圖
實惟越公舊藏曾孫袁桷賦之以永其傳東坡先
生脱遠游之履衣紫絲之衣與黃冠師危生息機臨清
冷之淵憩巨樾之陰意消言忘其得在心飛泉琮琤寒
源杳深悲塵寰之隘險抱竒璞而莫陳將以善夫濟世
之極樂研至理以自新維兹水之無倪非智者莫能以
鑒彼河伯之好夸終望洋而浩歎繄西海之沈羽竟其
說以怪誕小大不同其病則通駭于所聞者忽於所見
誠哀夫舉世之盲聾余嘗披神禹之地圖考先生之轍
跡而誦之方其發軔于瞿塘千里一瀉省宴安之酖媒
悟孤孽之非禍雖盛氣之飄忽已足窮物理之化迨其
中年倦趨分符東土慨河流之奔駛城不没者三板
先生腁胝以先激而返之有以遏其性之狂悍伊文登
之貝宫空百幻以自獻實精誠之冥通異燃犀之獲譴
至于羣妖肆憎百懾相乘先生怡然而行試正命于
巨浸儼波濤之不驚耿耿明夜乘桴南歸海若息波憑
夷效竒混六鑿于一噫信天地之不私匪深于水者其
能若斯邪玩王孫之好修弄五采於素絲聽之而無聲
即之而若遺欲以求先生之樂無異畫餅之充飢右
手按膝左手長戟帽不著豪氣溢此公豈是尋常人眉
山秀出文章伯擘開青峽噴玉泉石罅百折猶轟然山
中自當一部樂何用嘈嘈鳴管絃惠州飽飯渾無事羅
浮之西山崛起白水留題屬此公萬里來游天所使離
坐黃衣戴小冠水樂同為杜牧看圖中不是程正輔方
外當為鄧守安延陵吳寬(真蹟)
虞集題趙千里出峽圖巨舟臨峽口衆工志如一各
以所操濟雖危萬無失所憂在平曠玩肆生縱逸毋俾
持釣翁倚岸三嘆息(道園學古錄)
倪瓚題趙千里扇上寫山用鄭山人元韻云誰見解衣
作盤礴捲懷雲烟歸掌握春雨冥冥江水波竹閒日暮
衣裳薄零落王孫翰墨餘越王臺殿久荒蕪要知人好
畫亦好愛比當年屋上烏
趙伯駒字千里弟伯驌字希遠高宗嘗命二人合畫集
賢殿壁稱旨賞賚特厚(妮古錄)
趙千里訪戴圖絹本青綠山水極精今在太原王氏
有乾卦圖書紹興小璽復古殿印亦見雲烟過眼錄
中此卷筆意全出吾家李思訓御苑採蓮小本駸駸
欲度驊騮真劇跡也
又千里三生圖小本在韓存良太史家吳原博有跋
見家藏集中賈生攜售趙千里煉丹圖一小本大著
色山頭作金碧皴其源蓋出大小李也生自云此圖
得之秘府樹石極細人物尤古歴歲半千絹素完好
較人閒流傳本不啻天淵矣
趙千里畫丁香鬼其品甚竒淮陰龔開番局作中山
出游圖用濃墨描寫怪怪竒竒筆趣又復過之兼八
分詩題極勝亦非淺士所能及也後有元人跋極多
倪元鎮題趙千里青綠驪山圖校獵上林苑洗馬昆
明池霜威肅笳鼔雲氣畫車旗馬班陳賦詠衛霍綏蠻
夷王風既未遠文明方在兹逶迤霄漢上鳳皇尚來儀
己酉冬倪瓚(真蹟)
龔開字聖予其號翠巖淮陰人工詩文尤長於書畫所
製中山出游圖後有親書八分詩跋極自負也髯君
家本住中山駕言出游安所適謂為小獵無鷹犬以為
意行有家室阿妹韶容見靚粧五色胭脂最宜黑道逢
驛舍須少憩古屋無人供酒食赤幘烏衫固可嘉美人
清血終難得不如歸飲中山釀一醉三年萬緣息卻愁
有物覷高明八姨豪買他人宅待得君醒為掃除馬嵬
金䭾去無迹人言墨鬼為戲筆是大不然此乃書家
之草聖也豈有不善真書而能作草者在昔善畫墨鬼
有姒頤真趙千里千里丁香鬼誠為竒特所惜去人物
科太遠故人得以戲筆目之頤真鬼雖甚工然其用意
猥近甚者作髯君野溷一豪猪即之妹子持杖披襟趕
逐此何為者邪僕今作中山出游圖蓋欲一洗頤真之
陋庶不廢翰墨清玩譬之書猶真行之閒也鍾馗事絶
少僕前後為詩未免重用今即他事成篇聊出新意焉
耳淮陰龔開記(真蹟)
左方元人跋極多不及悉錄今藏韓太史家或以畫
符比之過矣
劉松年
聽琴圖老子出關圖西湖春曉圖畫扇
御前待詔劉松年畫師張敦禮工為人物山水種種
臻妙名過于師黃氏藏其著色聽琴圖一秀潤清雅
墨法精竒後有復齋楊維禎等七詩杜東原鑒定真
跡也
劉松年聽琴圖卷聽琴圖劉松年真筆東原鑒定
仙壇地老丹井渴塵世心死寒潭空先生不語對松
竹陶寫天地歸絲桐復齋夷游夷游夷且愉滿堂哄
耳洗箏竽游絲著地墮復起秋水涵珠有若無華屋風
微春語燕荒城月落夜啼烏倩君莫鼓荆卿操自是秦
姬善鹿盧此余聽大染劉嘯客琴詩也句曲外史以
為此詩聽穎師長篇弗能過之性初出此圖求題務要
得識琴妙句故為書之會稽楊維禎裊烟石壁對孤
桐與和長松瑟瑟風不為野夫清兩耳為君留月送飛
鴻方外張雨琴師傳得太古意聽琴之趣畫師傳昔
聞善聽鍾期氏今見妙品劉松年東原杜瓊空看畫
裏人不識琴中意何許度飛鴻秋聲滿天地有貞絃
絙繭絲徽黃金一彈一曲清人心心涵太古長不死松
風竹韻皆知音仁和夏時正耳聽不如心聽聰欲于
弦上見飛鴻鐵崖仙子神游遠寫得無聲在有中嘉禾
周鼎(真蹟)
誠之叔祖時世傳劉松年老子出關圖絹本青綠短
卷樹石瀟灑人物古雅品在聽琴圖上後題五七言
絶各一首乃吾家舊物也近日不知何緣流落為妄
人拆去原題别搆啟南原博二偽跋至定為龍眠之
筆良可嘆也夫
誠之父維慶維慶父元素元素父思明思明父真關
真關思玄慕道購藏劉松年老子出關卷相傳五世
矣
劉松年老子出關圖不馳駿馬駕青牛西度函關紫
氣浮文字五千傳道德僅同釋教讓儒流曾孫意拜書
(真蹟)
蔡駰子駿家收老子度關山水樹石車從關令尹喜皆
竒古老子乃作端正塑像戴翠色蓮花冠手持碧玉如
意此蓋唐為之祖故不敢畫其真容漢畫老子於蜀郡
石室有聖人氣象想去古近當是也(米氏畫史)
吳寬為陸全卿題劉松年香山九老圖高松大竹生
翠寒密林隱隱攢峰巒杳然流水出深谷新鑿山中八
節灘江州司馬不愛官笑領諸客來盤桓棋枰詩卷各
有適適意豈在陳杯盤酒酣耳熱忽起舞戲折名花斜
插冠趍朝疲薾足非病在野輕健心偏安權門赫赫誇
牛李門下黨人分彼此直氣騰騰逼石樓甘作香山老
居士劉侯此圖超俗塵能與九老俱傳神衣冠雖作山
林樣狀貌終為臺閣人孰為胡杲與吉敀孰為鄭據并
劉真二盧張狄總預集居士樂易皆相親獨憐舊友今
何處禹錫微之嗟失身(家藏集)
張敦禮汴梁人畫人物師六朝筆意哲宗聓也嘗見其
論畫曰畫之為藝雖小至于使人鑒善勸惡聳人觀聽
為補夫豈可儕於衆工哉敦禮畫人物貴賤美惡容貌
可見筆法緊細神采如生江南見陳元達鎖樹諫圖其
忠義之氣突出縑素在京師見阮孚蠟屐圖人物樹石
並倣顧陸後有敦禮所受追贈太師告命是其家藏之
物子孫就以告命附其後真竒品也(畫鑒)
嚴氏藏劉松年西湖春曉圖筆法秀美設色古雅堪
與趙千里桃源問津卷相伯仲
高宗御題劉松年畫扇二南山晴翠入波光一𣲖溪
聲繞路長最愛早春沙岸暖衮風輕浪拍鴛鴦荷葉
如錢三月時幅巾藜杖一追隨爾來勝事知多少惟有
風標公子知(真跡)(皆紈扇璽曰御書之寶)
李唐
長夏江寺圖晉文公復國圖桃林縱牧圖
采薇圖(附蕭照中興禎應圖)
李唐字晞古河陽三城人建炎閒與馬遠夏珪同為
畫院待詔賜金帶善畫人物山水筆意不凡尤工畫
牛得戴嵩遺法所製長夏江寺圖卷古雅雄偉今在
吳郡朱氏前有高宗御題後有開封趙與懃印真筆
妙品上上如馬遠松泉圖夏珪溪山無盡圖名跡然
皆不能及之固宜前人稱許云又見尊生齋收桃林
縱牧小幅亦晞古作不知者謂為戴嵩殊可笑也
宋南渡士人多有善畫者如朱敦儒希真畢良史少董
江參貫道皆能畫山水窠石如畫院諸人得名者若李
唐周曾馬賁下至馬遠夏珪李迪李安忠樓觀梁楷之
徒僕於李唐差加賞閱其餘亦不能盡别也(畫鑒)
李唐晉文公復國圖上卷一名晉公子奔狄圖趙松雪
有詩附錄於此晉公子奔狄圖邀端父御史同賦一首
阢隉居蒲日艱難奔狄時天方興伯者數子實從之歲
久丹青暗人賢簡册悲至今綿上路猶憶介之推(本集)
李唐善山水初法李思訓其後變化愈覺清新多喜作
長圖大障其石大斧劈皴水不用魚鱗縠紋有盤渦動
蕩之勢觀者神驚目眩此其妙也(格古要論)
李唐晉文公復國圖卷在嚴氏即文休承所謂無名
氏畫晉文春秋者也按雲烟過眼錄云喬達之簣成
號中山所藏李唐畫晉文公復國圖一卷欠下卷其
上有思陵題并三御璽所作人物樹石絶類伯時尋
常以李唐為院畫忽之乃知名下無虚士也公謹叙
次如此而休承云云豈亦未見前書邪
人物自顧陸展鄭以至僧繇道玄一變也山水大小李
一變也荆關董巨又一變也李成范寬又一變也劉李
馬夏又一變也大癡黃鶴又一變也趙子昂近宋人人
物為勝沈啟南近元人山水為優二子之于古可謂具
體而微大小米高彥敬以簡略取韻倪瓚以稚弱取姿
宜登逸品未是當家(藝苑巵言)
元章在漣水時客鬻戴嵩牛圖米留數日以摹本易之
不得客謂原本牛目中有牧童此則無也(米襄陽志林)
項氏藏蕭照中興稹應圖前後共六段筆法原出李
唐而沈著過之品在晉文春秋上余近見仇英臨本
亦足名世也按匏菴家藏集中跋尾苐云宋畫稹應
圖凡十二段段各有贊而不言蕭照制至孫鳴岐法
書名畫錄直云宋高宗瑞應圖曹(闕)贊李嵩畫與休
承嚴氏書畫記所載異也蕭照畫本酷似其師李
晞古以墨氣厚重者為照家法然人物山水舟車屋
宇種種皆精妙
清河書畫舫卷十上
清河書畫舫卷十下
明張丑撰
南宋
江參
江山不盡圖臨巨然江山晚興圖百牛圖
(附李潼川下蜀圖)
董玄宰買龔氏江貫道江山不盡圖全法董巨是絹
素本其卷約有三丈後具周密林希逸跋極為陳仲
醇所嘆賞也貫道生長霅川深得湖天之趣平遠曠
蕩盡歸方寸故作畫造景筆下得意外意非他人之
比同時有李潼川者工畫山水筆意彷彿貫道殆是
同一師承者耶
江參字貫道江南人長於山水形貌清癯嗜茶香以為
生初以葉少藴左丞薦於宇文湖州季蒙矜其能有飛
泉怪石五幅圖一本筆墨學董源而豪放過之季蒙欲
多取其畫而貫道忽被召去止得此圖居以為慊後劉
季高侍郎义寄江居圖一卷作無盡景始少慰當貫道
被召時尚書張如營知臨安貫道到臨安日即有旨館
於府治明當引見是夕殂信有命也(畫繼)
吳寬跋江貫道江山長卷予方病齒臥陳太僕明之
使小僮持畫卷入迫觀之就枕展尺許即知為宋人筆
不覺蹶然起稱賞至圖窮未已蓋宋江貫道所作曾入
元御府柯博士敬仲所鑒定者也貫道之筆少見況其
後有葉石林陳簡齋林希逸諸公題識益可貴重明之
好古博雅此卷得所歸矣(家藏集)
巨然師董源短筆麻皴江參師巨然泥裏拔釘皴(畫系)
貫道江山晚興圖在劉氏大元秘府藏本甚佳
又文徵仲題其畫卷一篇記錄入此在初本上帙中
江貫道百牛圖一卷祐陵題後有姚廣孝長歌在其後
歌載逃虚子集中(畫系)
江貫道百牛圖海野老人家藏墨牛圖因請示僕形勢
百状奔鳴起臥逼真自是三昧手之所作而畫工毛穎
不可得而及也雲月莊叟書我本山陽田舍叟家有
淮田數千畝江南倦客老不歸此田都為勢家有猶記
少年學牧時去時日出歸日西我生衣食仰此輩愛之
過于百里奚祗今辛苦耕硯席無處賣文長絶食卷中
邂逅黑牡丹相逢喜是曾相識負郭何須二頃田一雙
栗角能幾錢數口之家便可飽要如此圖知何年平生
富貴非吾願城府近來尤可厭何時倒乘牛背眠東風
勝如仰看宣明面北邨八十二歲病叟湯炳龍東
阡西陌烟雨青烏犍百尾臥且行引脛呞草仰鼻鳴嗟
爾多牛便多事一蓑一笠足歸耕晉張翥桃林日夕
霽烟浮百箇烏犍得自由鞭索已無人已去不知誰放
復誰收無所住釋善慶漫題百牛圖不見典故豈黑
牡丹之遺習或江貫道百爵百鹿為之邪後有紹
興二字必經裕陵乙覽中興創殘之餘生意未復九
重邃居不以聲色自娛乃以原隰耕稼物情態度細入
睿思不忘田野真中興英主也延祐改元七月初三南
山遺老元熙題幾年放散桃林後餘四百蹄猶可騎
攬鏡挂書多事在能騎惟有一凝之白珽遠賈連車
曉色昏傳聲叱叱渡溪渾一麾六百閒蹄角可是江南
烟雨村伯生題山中人以百牛圖相示予謂宣王考
牧於阿於池九十其犉已詫其牛之多況濕濕之耳滿
二百邪田舍翁每以多牛為富安得一黃犢歸耕南山
予所愛者一牛耳掩卷一粲山村老農書濕濕羣行
四百蹄畊犂初罷樂相隨春風綠遍川原草回首牧人
知是誰鄧文原江君畫百牛變態詎能測嵩筆工是
師獻墨誤非式金籠驅可怪桃林放堪則幻乃有生意
妙豈在顔色羣猶奚販售夥或頓滋殖毛攢蝟毶毶角
聚鹿觺觺便金計代蜀尾火陣全墨九十犉無騂八百
里多犆濕濕樹能化昂昂氣難食罷耕釋犁楎出囤縱
髮纆喘月夕亂歸眠雲午才息止橑鼻擔衡禦觸角横
楅奪行步參差捄鬭進扶服吐舌相罔功枵腹牧廢職
犢童未駁黃㹀老漸翻黑腯堪宗廟享瘠俾田翁䀌坎
坑任驣驤坡陀恣超陟後先小隨大行次斜復直迅遠
千里蹄任重九夫力牴厓疑礪砆傍樹猶繫杙逢谿浴
清漪遇草啖香艻隻鳴或求偶並立似相翼首垂氣欲
喪尾掉行不亟轉如逐磨旋奔若加鞭逼䖟咂耳摑項
疥痒角揩肋駟或學安徐虎反畏剛愎鬭野為爭雄同
闌豈相得懶散童莫拘怒奮儔能抑夜飢飯思芻暑渴
飲尋湜過嶺驚跳梁倒地訝僵踣春陰雨乍歇東事日
已即非爾勞畎畝何以斂稼穡邦興藉后土天產助神
稷斯圖殊有靈後世詎無識祐陵錫璽書翰苑進文飾
願師勿容易子孫共珍匿吳僧道衍(真蹟)
李潼川下蜀圖(一名長江萬里)岷山導江瀦為彭蠡竒峰怪石
險灘惡水皆余所熟游潼川李君輒出新意寫而成圖
黃牛白馬山鷓高唐之影巫山十二峰䕫門百八槃纖
悉無遺使足未及者見之莫不心驚目駭疑非人世所
有也自君山東至于海風檣陣馬水村烟郭好景尚多
安得唤起李君為我續數千里版圖之勝云戊午春暮
零陵放臣廣漢張浚書于龍興寺之西軒(真蹟)
馬遠
松泉圖孝經圖柳塘聚禽圖
文待詔徵仲家藏馬遠松泉圖卷絹本淺絳色上作
五松甚竒古一高士步行翩然一童子攜阮具隨後
其閒烟雲泉石點綴有法如覩異境也卷後題詠出
勝國鄭元高啟王彝諸先輩書學精美足稱聯璧耳
(馬遠興祖子而賁之孫也賁以畜獸雜畫有名元祐紹聖閒見之畫繼云)
國初修元史者前後凡三十二人皆極天下之選而出
于吳者五人高啓季迪傅著則明王彝常宗謝徽元懿
杜寅彥正而陳基高遜志皆嘗寓吳考禮者十人楊基
孟載鄭元長卿錢逵伯行皆吳人而張紳余堯臣姜漸
亦皆寓吳此可見吾吳文物之盛也(都公談纂)
題馬遠柳塘聚禽圖柳塘水漫禽鳥翔集咫尺中似
來親人晉簡文帝云會心處不在遠其言妙矣長洲吳
寬(真蹟)
馬遠師李唐下筆嚴整用焦墨作樹石樹葉夾筆石皆
方硬以大劈斧帶水墨皴其作全境不多小幅或峭峰
直上而不見其頂或絶壁直下而不見其腳或近樹參
天而遠山低或孤舟泛月而一人獨此邊角之境也(格古)
(要論)
董玄宰太史生平不喜馬夏畫本及觀松泉圖卷則
又賞其清勁為之斂袵贊賞不能已已嚴氏書畫
記别載馬遠孝經圖後有高宗書甚精蓋當時畫院
待詔每進一圖各以御書繫其後耳
夏珪
溪山無盡圖千巖萬壑圖
夏珪溪山無盡圖匹紙所畫其長四丈有咫筆墨皆
佳精彩煥發神物也舊藏石田先生家後歸陳道復
氏復在金昌徐默川家蓋禹玉劇跡也此卷又入
嚴分宜家今藏于錫山顧氏
夏珪善畫山水布置皴法與馬遠同但其意尚蒼古而
簡淡喜用禿筆樹葉閒夾筆樓閣不用尺界畫信手畫
成突兀竒怪氣韻尤高(格古要論)
又聞夏珪千巖萬壑圖在楊氏精細之極非殘山剰
水之比昔王履安道評馬夏山水謂其麤也而不失
于俗細也而不流于媚有清曠超凡之遠韻無猥闇
蒙塵之鄙格其推尊之也至矣崑山王履國初人有
文學通于醫說累百卷行世太倉武氏藏其華山圖
一册詩文書畫皆精詣有法亦奇品也
元
趙孟頫
小楷過秦論洞玉經小楷金剛經小楷
道德經小楷尚書洪範并圖楷書百字令
行書秋興賦歸田賦絶交書大江東
去依魯直書(與質夫本四字不同)興龍寺碑題史記
古本鵲華秋色圖水邨圖重江疊嶂圖
幼輿丘壑圖鷗波秋曉圖秋江待渡圖
江山蕭寺圖溪山仙館圖東西兩洞庭
圖松石老子圖袁安卧雪圖古木散馬圖
人馬圖白鼻騧(附管道昇漁父圖)
趙孟頫字子昂號松雪道人宋太祖子秦王德芳之後
五世祖秀安僖王子偁實生孝宗賜第居湖州公為湖
州人在宋試中國子監國朝混一程文憲以行省治書
侍御史奉詔訪江南遺佚得廿餘人公居首選又獨引
公入見神采秀異照耀殿庭世祖稱之為神仙中人特
授兵部郎中歴仕成武仁英五朝累遷至翰林學士承
旨贈江浙等處行中書省平章政事追封魏國公謚文
敏性通敏持重未嘗妄言笑書一目輒成誦詩賦文詞
清邃高古善鑒定古器物名畫畫山水竹石人物花鳥
悉造其微尤善書為國朝第一篆法石鼓詛楚隸法梁
鍾草法羲獻或得其片文遺帖亦誇以為榮然公之才
名頗為書畫所掩人知其書畫而不知其文章知其文
章而不知其經濟之才也弟孟籲字子俊亦工書殊得
公之家傳(書史會要)
解大紳云學書之法非口傳心授不得其精故自羲獻
而下世無善書者惟智永能悟家法書學中興至唐而
盛宋室三百年惟蘇米庶幾元惟子昂一人耳(書系)
昔人謂書絶于元賴子昂承旨振起之斯道不至大
寂寞然子昂好迹傳者十不得一余錄其目覩其精
美者而品第之自當以過秦論為小楷之冠云
趙榮禄小楷過秦論真蹟至元辛卯秋民瞻自江左
來謁選時時相過慰余寂寥風雨中持黃素四幅求作
小楷適案上有賈生過秦論三篇乃為書之八月晦日
集賢濫直趙孟頫書子昂篆隸真行顛草俱為當代
第一小楷又為子昂諸書第一此卷筆力柔媚備極楷
則後之覽者豈知下筆神速如風雨邪斯又古今之一
竒也至元辛卯十二月七日鮮于樞伯幾父記子昂
百技過人就中楷書尤妙絶民瞻自京師攜此卷來錢
塘見之歎賞不足辛卯十二月初七日金城郭天錫題
僕昔在京師於子昂有文從之舊心甚敬之别來數
年于民瞻所見其翰墨不啻見子昂也淇州盧克柔敬
觀古之帝王德莫過于堯舜功莫高于禹湯文武仲
尼兼之孟子祖述仲尼為傳道之正故自楊墨而下皆
為異端矣書法自篆籀而下楷法稱鍾繇草法稱張芝
右軍兼而有之隋唐以來善書者宗之為法書之祖子
昂之書全法右軍為得正傳不流入異端者也元貞丙
申春正月七日薊丘李衎仲賓題子昂善書名世求
者紛至輒搔首稱苦然卒不能不為之書民瞻蓋所樂
與者固應結字勻停首尾如一自爾有和平之氣吳興
姚式題子昂書名天下今觀小楷過秦論三篇如花
舞風中雲生眼底又得伯機息齋二君子發明盡矣民
瞻珍之元貞丙申二月中澣題于燕山客舍濟南張謙
頓首嗣真嘗見晉黃素黃庭經吳興公定為上清真
人楊羲和作七言詩識於後此卷楷法大類楊書惜世
罕知者句曲外史張嗣真拜題予十數年前游白石
披雲菴南谷杜先生出示子昂所書黃素黃庭經楷法
端勁今復見過秦論于民瞻字畫比黃素尤縝密實為
二妙邇來子昂小楷與前微不同年事筆力日進日益
真予之畏友也大德辛丑長至日南陽仇遠書延祐
七年八月廿六日彭城錢良右平原陸輔之志雅齋同
觀吳興公為民瞻書此卷時年三十八惜伯機諸公
不及見其暮年書矣後公卒之五十日與民瞻同在吳
郡載玩之餘不覺悵惘至治壬戌八月四日蜀郡虞集
書吳興公在寂寥風雨中能為民瞻父引墨所謂空
谷聞人足音云胡不喜故此卷結體精密無一筆苟作
豈但無一字無來處耶藉使古人復生亦應為之心服
今之作小楷者民瞻父試與過目自當起望洋之嘆也
後八年致和改元復以見示敬題卷尾良右元貞乙
未予游句曲見梁中砥藏松雪翁黃素小楷五千文蓋
翁居集賢時所書予今三十餘年又得見民瞻公過秦
論三篇皆一時妙筆後人罕及之者憶翁是年秋序余
拙藳及為書篆翠寒齋扁惜不獲小楷一紙為家寶翼
之攜此卷見示令人嘅然有不足之嘆廣平宋旡天
歷改元建子月之十日京口袁子方安岳曹克明共觀
於民瞻雙清堂湘中劉致時中拜手書隴西李瓚敬
觀于泰宇書房此卷余舊得之石民瞻元度見而愛
之輒以相贈其結體妍麗用筆遒勁真無愧隋唐閒人
至正二年壬午歲九月望日元度自錢唐暫還山中笈
以自隨因得重觀是日潘子素同在密庸齋展玩久之
勾吳倪瓚題字心畫也松雪齋此書要是全法右軍
者風格整暇意度清和可以觀公之心矣張敬夫謂王
丞相作字不知有許多忙時斯言雖戲大有深意況吾
儕于此可不知所鑒哉至正已丑端陽後一日四明姚
安道謹題右黃素過秦論趙吳興楷書第一神情蕭
散結搆嚴整誠希世珍也晚生甘立書至正十四年
歲次甲午夏四月初五日從華彥忠氏借觀趙魏公過
秦論親書真跡李衍(真蹟)
題趙松雪書大洞玉經真誥言大洞玉經讀萬遍當
白日上昇楊許二掾妙迹不復可得得吳興松雪公書
此經足矣陽德觀察出示貞焚香靜閱數過覺右軍北
海出入結搆中拂拂有天際真人想異日觀察于清虚
小有紫微雲林謁諸帝真以此卷為贄乃跋尾有王生
姓名不亦大愉快哉吳郡王世貞題
趙子昂小楷洞玉經一卷紙高五寸字大如黍後有虞
伯生題王南原家物後歸松江曹氏為故翰林孔目何
柘湖得之余所見松雪小楷惟永嘉趙氏馬蹄篇及此
然馬蹄絹本多渴筆此用澄心紙精緊筆墨精妙毫髮
無遺恨矣石刻字大如黃庭經與吾家道德經無異又
陸儼山亦有道德經一卷然遠不及吾家者(嚴氏書畫記)
趙松雪小楷洞玉經(全文不錄)右趙松雪小楷洞玉經後題
云大德九年十月八日書按元成宗大德九年歲在乙
巳公時年五十二歲先是公被召金書藏經許舉能書
者自隨書畢所舉廿餘人皆受賜得官執政將留公入
翰苑公力請歸己亥改集賢直學士行江浙等處儒學
提舉正其時所書也但其體專宗元常與公平時書微
有不同而用筆之精轉摺之妙則無毫髮少異蓋公于
古人書法之佳者無不倣學如元魏常侍沈馥所書魏
定鼎碑亦常傚之謂其得鍾法可愛則其于元常固惓
惓矣至其晚年乃專法二王自右軍黃庭子敬十三行
之外不雜他人一筆所以深造自得為一代書學之祖
也嘉禾子京項君以重價購得此卷持來求跋遂為書
此然予又嘗見翰林孔目何君元朗所藏一卷乃金陵
王南原舊物字小如黍紙高五寸餘精妙不可言今已
歸之天府不可得而見矣猶幸得見此卷而明窗淨
几時一展玩不惟塵眼為開而沖襟遐抱亦為之暢適
古物日少子京其寶之萬歷三年四月十一日茂苑文
嘉書于歸來堂(真蹟)
小楷尚書洪範并圖洪範惟十有三祀王訪于箕
子王乃言日(至)五曰惡六曰弱吳興趙孟頫畫并書
觀此圖武王謙沖虚受之心箕子諄複指授之意宛
然見于眉目顔面之閒可謂善寫聖賢授受之際之氣
象矣其字畫又精妙蓋松雪翁平生得意之筆也鏊
題右趙文敏公書尚書洪範并畫箕子武王授受之
意為圖畫既古雅而小楷精絶殆無遺恨但無歲月可
考嘗見公所書莊子馬蹄篇乃初被召為兵部郎中時
書其筆法與此正同疑此亦當時之作維公以宋之公
族仕于維新之朝議者每以為恨然武王伐紂箕子為
至親既受其封而復授之以道千載之下不以為非然
則公獨不得引以自蓋乎公素精尚書嘗為之集注今
皆不書而獨書此篇不可謂無意也因崦西徐公出示
為著此語以備折衷不知公以為何如嘉靖乙未八月
文徵明書
項氏又藏子昂秋興賦一卷筆勢婉媚姿態動人左
方有張東海跋尾佳甚然遠不及茂實府君所收小
字歸田賦卷雖點去一行而筆墨縝密不減李泰和
遺法兼包首宋繡復作採菊東籬下悠然見南山無
異劉松年筆也(欵云某年月日雲閒朱氏製)
錫山華氏藏松雪翁行書歸去來辭係晚年書筆法
圓熟墨氣淋漓足稱毫髮無遺恨波瀾獨老成者矣
後有李貞伯吳原博文徵仲等五跋乃吾郡王文恪
公之故物也
趙榮禄寫絶交書真蹟范半醒藏本後有文徵仲跋
尾妙絶可愛趙書傳世頗多此其第一帖也
王氏舊藏宋人小楷史記真本一部原是松雪翁物
計十帙紙高四寸字類半黍不惟筆精墨妙中閒絶
無譌謬(宋紙於明望之無簾痕每帙用舊學史氏及碧沚二印帖尾有趙松雪楷書題跋)予
鐫史記時悉取以證今本之誤乃知昔人所記匏史
之異良非虚語也碧沚字印宋通直郎史定之所
用定之越國公浩孫禮部侍郎彌大子衛王彌遠之
姪仕終朝奉大夫中年避勢遠嫌退處月湖與慈湖
諸公講肄為樂寧宗御書碧沚二字賜之蓋清修好
古之士也
史記真本跋尾太史公文冠千古非蘭臺令史所可
企及顧後世之讀史者爭言漢書誤矣此宋人寫本十
帙不知的出誰手而筆法精勁校讎不苟殆典午氏之
忠臣歟余為購而藏之以當識荆若夫紙墨之精收藏
之善特餘事耳時大德改元嘉平八日吳興趙孟頫題
(真跡)
子昂書畫並優然畫實勝書允為前元絶品予向見
其鵲華秋色一卷按題蓋為周公謹作山頭皆著青
綠全師王維遺法雖尺許小圖而具無窮之趣昔人
論書云小心布置大膽落筆又云意在筆先筆盡意
在此畫有焉今藏宜興吳氏吳興公自序鵲華秋
色卷云公謹父齊人也余通守齊州罷官來歸為公
謹說齊之山川獨華不注最知名見于左氏而其状
又峻峭特立有足竒者乃為作此圖其東則鵲山也
命曰鵲華秋色云張雨賦詩于左
弁陽老人公謹父周之子孫猶懷土南來寄食弁山陽
夢作齊東野人語濟南别駕平原君為貌家山入囊楮
鵲華秋色翠可餐耕稼陶漁在其下吳儂白頭不歸去
不如掩卷聽春雨(鐵網珊瑚)
松雪翁水村圖詠一卷大德六年為錢德鈞作翁前
後凡再題德鈞亦著一賦二記其他題詠者自鄧楀
至末計四十有八人皆知名之士昔為王敬美所藏
今轉屬董玄宰氏矣趙文敏重江疊嶂與王敬美
家水村圖形模悉異機趣各别固知而翁胸中富丘
壑筆底足烟霞有非衆史所可企及者邪
趙子昂重江疊嶂圖(王氏真賞)昔者長江險能生白髮哀
百年經濟盡一日畫圖開僧寺依稀在漁舟浩蕩迴蕭
條數株樹時有海潮來虞集藝事推三絶交情到八
哀衣冠太平出筆硯好懷開虹月從延佇鷗波渺去迴
同為帝都客揮洒得看來石巖次韻君不見帝壻王
家寶繪堂山川潑墨開鴻荒重江疊嶂詩作畫東坡留
題雲錦光又不見後身松雪齋中叟伸紙臨摹筆鋒走
樓臺縹緲出林坳蘆葦蕭騷藏澤藪白雲飛不盡青冥
百丈牽江入樊口墨光照几射我眸我為搴芳歌遠游
胸中是物有元氣世上何所無滄洲我疑此叟猶未化
瞬息御風行九州五山四溟一觴豆𤨏細弗遺囊楮收
故能援毫發天藻不與俗工爭醜好楚山雲歸楚水流
萬里秋光如電掃拈來關董散花禪别出曹劉斵輪巧
披圖我作如是觀毛穎陶泓共聞道嗚呼相馬猶相人
駑駘豈得同翔麟舍夫毛骨論形似如此鑒賞焉能真
後來有問延祐腳意索舉似吾方歅至順四年夏四月
廿四日東陽柳貫道傳鑒定并題曠望不可極江山
圖畫中晴空開浩蕩元氣闢鴻濛遠樹崑崙外扶桑滄
海東黃河來萬里弱水出三峰帆影秋波棹湖音曉寺
鐘雨收龍入壑烟暝鶴歸松妙墨真名筆神機奪化工
古來精絶者誰似水晶宫右趙文敏公重江疊嶂圖
今為李昶啓明家藏昶姑熟士文子也士文以善醫名
于時昶克世其家業且好讀書能吟詩善楷法言温氣
和進退有度可嘉也以予嘗交其先子因持是圖求予
題之所謂水晶宫文敏公號也宣德九年三月既望四
明陳敬宗題松雪仙人秉巨扛一時揮洒世無雙後
山雲起嶂西嶂隔浦帆過江外江潮退淺沙寒雁集聲
來遠寺曉鐘撞畫圖咫尺殊千里諸老風流久已降
右松雪重江疊嶂圖一卷為李舍人家藏舊物閒以示
予予見翁之畫多矣此紙尤覺入神一時如虞伯生石
民瞻柳道傳諸大老題詠殆遍而予復置喙其間非敢
為畫之重輕亦以附一名于不朽焉耳後學古吳陳鑑
志長江滔滔向東瀉憶昔扁舟順流下慈悲閣前浪
花白兩岸青山似奔馬蒹葭楊柳風颼颼江行六月疑
深秋歸來已是十年事看畫偶然思舊游水聲樹色非
邪是仍見山腰隱高寺赤岸滄洲杳靄閒咫尺悠然起
愁思苕溪影落鷗波亭王孫弄筆何曾停北來戎馬暗
江滸千古遺恨歸東溟延陵吳寬觀李兵曹所藏題(真跡)
沈周題子昂重江疊嶂卷王孫無運開英雄聊拾江
山藏畫中還從慘淡見舊物似有涕淚含孤忠長篇禹
貢與作稿一圖萬里連提封張韓劉岳果何功入關蕭
相將無同王孫本號松雪翁能事錯認營丘公丹青隱
墨墨隱水其妙貴淡不數濃縈灘曲瀨導巴蜀沓巘長
巒連華嵩空濛野馬軋雲日浩蕩碧縠吹秋風王孫隔
此不可從水晶雙闕金芙蓉招之千年或一出黃鶴豈
不思江東沈周(皇明風雅)
嚴氏藏趙魏公幼輿丘壑圖卷後有趙雍趙麟跋尾宇
文公諒楊維楨題詠不及悉錄尚記魏公自跋云予
自少小愛畫得寸縑尺楮未嘗不命筆模寫此圖是初
傅色時所作雖筆力未至而粗有古意邇來鬚髮盡白
畫乃加進然百事皆懶欲如昔者作一二圖亦不可得
右之要予再跋故重書以識之孟頫右之邇來苦心
學道不蓄長物故此卷亦復棄置姑蘇金實之收而藏
之誠好事哉子昂(真蹟)
趙榮禄秋江待渡圖青綠長幅旁細書云大德十一年
正月(闕)日集賢學士朝列大夫趙孟頫為叔固摹秋江
待渡圖郁木坑頭蕭侍郎負薪歸去趁溪航解包席
地彼誰子日暮途窮話尚長樵人張雨(真蹟)
俞氏又藏趙文敏公小畫一幀紙本淺絳色行筆蒼
古題云江山蕭寺圖子昂其畫全法董巨大饒元人
風趣且尺山尋水寸木分人而有巉嵓浩渺之勢蓊
鬱生動之形品在秋江待渡以上乃公盛年用意作
也
趙子昂軒轅問道圖絹本大幅却佳
子昂題西谿圖贈鮮于伯幾山林忽然在我眼攬袂
欲游嗟已遠長松謖謖含蒼烟平川茫茫際層巘大梁
繁華天下稀走馬鬭雞夜忘歸君獨胡為甘寂寞坐對
山水娛清暉西谿先生竒崛士正可著之巖石裏數閒
茅屋破不脩中有神光發竒字綠蘋齊葉白芷生送君
江南空復情相思萬里不可見時對此圖雙眼明(松雪齋集)
子昂自題蒼林疊嶂圖桑苧未成鴻漸隱丹青聊作
虎頭癡久知圖畫非兒戲到處雲山是我師溪上先
人之敝廬南山秀色照庭除何時共買扁舟去看釣寒
波縮項魚
又以畫寄高仁卿碧山清曉護晴嵐綠樹經秋醉色
酣誰是丹青三昧手為君滿意畫江南(松雪齋集)
趙子昂扣角圖小幅絶妙人物山水皆可愛上有鮮
于伯幾題識並真蹟也
子昂自跋畫卷云作畫貴有古意若無古意雖工無益
今人但知用筆纖細傅色濃豔便自為能手殊不知古
意既虧百病横生豈可觀也吾所作畫似乎簡率然識
者知其近古故以為佳此可為知者道不為不知者說
也大德五年三月十日趙孟頫跋
子昂題自畫山水卷云霜後疎林葉盡乾雨餘流水玉
聲寒世閒多少閑庭榭要向溪山好處安
趙松雪畫羅漢像大德八年暮春之初吳興趙孟頫
子昂畫余嘗見盧楞伽羅漢像最得西域人情態故
優入聖域蓋唐時京師多有西域人耳目所接語言相
通故也至五代王齊翰輩雖畫要與漢僧何異余仕京
師久頗嘗與天竺僧游故于羅漢像自謂有得此卷余
十七年前所作粗有古意未知觀者何如也庚申歲四
月一日孟頫書
趙子昂畫羲獻像絹本自題失錄晉代風流數二王
名家書法過中郎吳興墨妙尤奇絶貌得神游到醉鄉
葉砥題(真蹟)
古人云畫無筆跡如書之藏鋒嘗見趙魏公自題已畫
云石如飛白木如籀寫竹應須八法通正所謂書畫一
法也(格古要論)
傅季生題趙子昂自畫小像云天人風度故王孫不
見珠明玉潤温想得松窗看鏡影月斜清霅瑩無痕(文翰)
(類選)
題葛震父小像卷後(有序)趙榮禄寫葛震父扶老像筆
法全法唐人有非李檢法僧元靄所可企及計其後當
有贊辭不知何緣脱落弘治中其裔孫汝敬敦請文内
翰隸古黃文獻墓誌銘係其後真名跡也近從拾遺人
購得之展玩快心恭題二絶句以慶嘉遇時癸卯春廿
六日學人張丑(詩不錄)
古木散馬圖大德四年十二月廿八日為彥遠作古
木散馬圖子昂詩人有言入為君王駕鼓車出與將
軍靜邊野此馬之遭竒遇馬之獲勝騰驤馬之光輝也
趙文敏戲筆乃馳馳散行于蕭疎古木之下從平原而
息力就野草以自秣鞭策之弗加控勒之無施文敏之
意殆有所喻而然邪士大夫鞅掌之餘寧無休逸之思
邪錫鸞和鈴韅靷鞅靽充飫乎菽粟而雍容于康莊之
上視此知物各有其時又奚可齊邪長樂王賓題
白鼻騧大德四年七月廿八日子昂畫曲江洗刷
墨滿身雄姿逸態何超羣眼中但覺肉勝骨幹也合讓
曹將軍嗟哉今人畫唐馬藝精亦出曹韓下玉堂學士
重名譽一紙千金不當價山窗擁雪觀畫圖據鞍便欲
擒於菟天廐真龍有時有杜老歌行絶代無松雪趙
承旨用生紙畫人馬圖居然生動之態使龍眠無恙當
與並驅也因賦一詩時泰定二年七月廿二日書于維
揚寓室海粟趙文敏公人馬圖徐遜敏甫觀於毘陵
寓舍之靜學齋平生我亦有馬癖曾向畫圖求象龍
曹韓已矣伯時遠昂公筆底寫追風郭卑題(真跡)
魏國趙文敏公孟頫以書法稱雄一世畫入神品其書
人但知自魏晉中來晚年則稍入李北海耳嘗見千字
文一卷以為唐人字絶無一點一畫似公法度閱至後
方知為公書公自題云僕廿年來寫千文以百數此卷
殆數年前所書當時學禇河南孟法師碑故結字規模
八分今日觀之不知孰為勝也田君良卿于駱駝橋市
中買得此卷持來求跋為書其後因思自五歲入小學
學書不過如世人漫爾學之耳不意時人持去可以粥
錢而吾良卿又捐錢若干緡以購之皆可笑也元貞二
年正月十八日子昂題則知公之書所以妙者無帖不
習也又嘗見公題所畫馬云吾自幼好畫馬自謂頗盡
物之性友人郭祐之嘗贈余詩云世人但解比龍眠那
知已出曹韓上曹韓固是過許使龍眠無恙當與之並
驅耳然往往閱公所畫馬及人物山水花竹禽鳥等圖
無慮數十百軸又豈止龍眠並驅而已哉又聞公偶得
米海岳書壯懷賦一卷中闕數行因取刻本摹搨以補
其缺凡易五七紙終不如意乃嘆曰今不逮古多矣遂
以刻本完之公之翰墨為國朝第一猶且服善如此近
有一等人僅能點畫如意便自誇大者于公寧不愧乎
(輟耕錄)
吳原博跋趙魏公臨智永千文古今人書千文甚多
如趙魏公此卷尤秀潤可貴者按方正學跋語宋舍人
仲珩嘗評此以為公中年得意書仲珩為國初第一手
其論如此豈待他人哉此卷初為臨海葉夷仲惠仲之
物今文太僕宗儒得之太僕之子璧好文而能書必有
以識其妙矣(家藏集)
文徵明跋家藏趙魏公二體千文右趙魏公二體千
文後有跋語而無名氏驗印章為方公孝孺永樂初禁
藏其書故當時人刮去名字以避禍耳最後則高公遜
志二公皆題為葉夷仲所藏夷仲臨海人名見泰博學
善草書仕國朝為刑部主事此書或疑其筆弱予殆亦
以為然而出規入矩有非餘人所能舒卷數日見其波
發轉摺皆傚智永因取永石本比觀了無差别遂定為
臨永書按柳文肅稱公蚤年喜臨智永千文與之俱化
入朝後乃自成家不區區泥古而無一毫窘束之意此
帖正少時書也宋中書謂中年筆恐未必然(甫田集)
文徵仲跋趙松雪四帖右魏公四帖中一帖與鮮于
太常有南來會晤之語蓋至元丁亥為兵部郎中奉使
還家時所發是歲公年三十有三常聞故老云公早年
學思陵書及入仕後與鮮于公往還始專法二王此帖
殆初學晉人時邪若與進之三帖皆率易而作莫不精
妙雖無歲月要為晚年書無疑且其中有鄧善之簽浙
之語鄧公簽浙在延祐閒公時六十餘矣觀者或疑此
書如出兩手故為詳疏其事(甫田集)
子昂快雪時晴四大字乃是題張伯雨臨右軍帖者
後有徐幼文畫亦佳子昂行書韓昌黎送孟東野
序柳柳州梓人傳共一卷亦藏太原王氏文休承極
稱賞之
趙松雪臨洛神賦跋余臨王獻之洛神賦凡數百本
閒有得意處亦自寶之顧善夫余之愛友其家所藏者
皆得意筆也揚州何進士每以高價求予書可謂好事
者遂書此賦一通贈之至治二年秋孟子昂記
子昂論書云右軍瀟洒更清真落筆奔騰思入神裹鮓
若能長住世子鸞未必可驚人蒼藤古木千年意野草
閒花幾日春書法不傳今已久楮君毛穎向誰陳(本集)
子昂絶句古墨輕磨滿凡香研池新浴粲生光北窗
時有涼風至閒寫黃庭一兩章(松雪齋集)
子昂書法温潤閑雅遠接右軍正脉之傳苐過為妍
媚纖柔殊乏大節不奪之氣似反不若文信國天祥
書體清疎挺竦其傳世六歌等帖令人起敬起愛也
邪又信國手書過小青口詩一卷後有原博濟之
二跋乃徵仲故物也今摹刻停雲館中
吾家舊藏陳深手書寧極齋稿計四十葉筆意不減子
昂今歸荻溪王氏内有題梁中砥詩趙子昂畫古體一
篇附此其序曰中砥有送存書記詩云一聲兩聲松子
落一片兩片楓葉飛夕陽在山新月上道人相伴一僧
歸趙公子昂畫而為圖中砥索詩漫賦一首山昏歸雲
斂葉落夕飇驟疎松漏微月清光照巖竇烟中二仙師
一笑欣邂逅行行撲空翠杖履相先後清景適與期得
句若天授畫成詩逾絶開卷消鄙陋如飲中泠泉可嚥
不可嗽我懷陶貞白日夕夢三秀何年卓茆菴餌术衍
遐壽(真蹟)
昔人之計久遠者莫如金石刻文止矣乃趙文敏公
親書玄妙觀三清殿等記石而紙墨若新物之係于
收藏良非細故云此記乃蘇州一大故實其真跡當
善藏之
自歐虞顔柳旭素以至蘇黃米蔡各用古法損益自成
一家若趙承旨則各體俱有師承不必已撰評者有奴
書之誚則太過然謂直接右軍吾未之敢信也小楷法
黃庭洛神于精工之内時有俗筆碑刻出李北海北海
雖佻而勁承旨稍厚而軟惟于行書極得二王筆意然
中閒逗漏處不少不堪並觀承旨可謂宋人上比之唐
人尚隔一舍(藝苑巵言)
林子山趙文敏公甥有隱操沈周題林子山濯足圖
宦塵不染山人足却寫滄浪濯足圖果是滄浪能濯足
可能流到渭陽無
元畫自趙魏公而下陳琳差近古陸廣號清妍王淵
步趨乎子昂盛懋誦法夫仲美皆不及也盛懋班
彪訓女圖樹石蒼古不似平時精細之作亦名品也
子昂資性既高學識尤富故能書畫入神而成一代
冠冕今錄收蓄一條以見淵源之自
趙子昂孟頫乙未自燕京回出所收書畫王詵連山
絶壑(高宗題)易元吉竹石獐猿(高宗題)王齊翰巖居僧
甚古徽宗題一胡僧筅耳凡口鼻皆傾邪隨耳所向作
快適之状董元山水一卷長丈四五山水絶佳乃作
著色小人物為娶婦故事今歸莊肅余向藏董元亦作
弄虎人物趙希遠盤松雙兔董羽龍水石佳(高宗題)
黃筌脱籜新篁翦金雛雀雙鵪徐熙戴勝棃花
宣和御畫古木寒鴉嫩竹有御璽押崔白兔一二軸
作紫棘小叢(佳)黃筌唐詩郭熙牛一卷韓幹畫
五陵遊俠圖(高宗題)聞近又收吳生觀音剔青地乃趙
蘭坡家物子昂云北方好事者收三代古器各圖其
物或青綠或紅各模其欵于右亦各考證如宣和博古
圖而加詳近世諸公所收者多在焉(雲烟過眼錄)
管夫人諱道昇字仲姬吳興人趙魏公室封魏國夫人
有才略聰明過人為詞章作墨竹筆意精絶亦能書仁
宗嘗取夫人書後世知我朝有一家夫婦父子皆善書
也(書史會要)
張雨魏國趙夫人管君輓詩(子雍書壙志)曾謁西池閟殿春
賜加大國寵疏頻擇壻當年郗太傅能書今日衛夫人
玉鏡離臺空掩月寶衣堆桁暗凝塵千秋鄉中名不没
墓有通兒書老銀(歐陽率更子通書母夫人墓銘夫人諱老銀句曲外史集)
管夫人漁父圖(水墨短卷全學董巨或云畫屬承旨容考)遥想山堂數樹梅
凌寒玉蕊發南枝山月照曉風吹只為清香苦欲歸
南望吳興路四千幾時回去霅溪邊名與利付之天笑
把漁竿上畫船身在燕山近帝居歸心日夜憶東吳
斟美酒膾新魚除却清閒總不如人生貴極是王侯
浮利浮名不自由爭得似一扁舟弄月吟風歸去休
右漁父詞仲姬書子昂漁父詞其二儂在東南震
澤州烟波日日釣魚舟山似翠酒如油醉眼看山百自
由吳興郡夫人不學詩而能詩不學畫而能畫得於
天者然也此漁父詞皆相勸以歸之意無貪榮苟進之
心其與老妻強顔道雙鬢未全斑何苦行吟澤畔不近
長安者異矣皇慶二年十二月十八日子昂書(真蹟)
趙文敏公是小楷真書全學李北海管仲姬作草書
得章帝索靖皇象遺意
子昂和管夫人漁父云渺渺烟波一葉舟西風木落
五湖秋盟鷗鷺傲王侯管甚鱸魚不上鉤(松雪齋集)
補遺
米友仁
米元暉苕溪春曉圖米家名畫可誰論愛此苕溪春
曉村五色昔經虹下貫百年俄與氣俱昏酒香春葉文
魚出歌起滄浪白鳥喧料得意行隨遠近展圖思憩樹
陰繁山陰胡隆成碧瀾堂下看漚波曾記蘭舟向曉
過滿寺白雲春樹少兩溪微雨落花多蒲光暖泛烟光
濕草氣濃兼水氣和欲向畫圖尋舊跡老懷無計奈愁
何東吳楊基渺渺烟蕪漾曉波餘生叨禄每曾過揚
帆估客凌晨少擊榜漁舟出浦多山寺雨晴雲氣黯溪
亭風暖鳥聲和披圖好似蒼茫意景想前人奈遠何彭
城劉敏次韻扁舟昔過江南道兩槳吳歌弄春曉野
水蘭苕月欲眠滄洲白蘋風不悄閣晴水氣盡冥冥破
暝雞聲殊草草人烟蒼莽隔朝墟鷗夢微茫墮湖島輕
花吹送客櫓遥羣鳥驚翻曙鐘早初陽忽露何處村曲
折青林山寺小見圖歴歴舊所游白髮摩挲媿幽討前
身恐是杜牧之題詩解寫江南好陳川鐵冠峩峩霜
滿面留得當時舊題卷畫圖猶見白虹垂詩句鸞翔共
蛟篆不到吳興已十年夢魂長憶苕溪船好山好水寫
不盡強似宣和十樣箋晴波蘸碧遥峰小翡翠雙飛魚
在藻漚波亭上帶微醺只合身從此中老晴窗展玩憶
當時恨不楊郎同與之興來且盡一杯酒坐上相看知
是誰僕之不到吳興者十年于兹矣忽一日繼忠先生
以米元暉所作苕溪春曉圖見示而孟載楊公嘗題一
律于左詞工氣逸讀之不覺悵然也會乩馬弓亦效顰
云夜聽溪上雨曉看溪上山雨歇山更佳尚在空濛
閒白雲掩疎鐘綠樹迷遠島居人想未起隔屋自啼鳥
采菊寄遐趣拄笏遺世情悠然昔時意萬古同佳盟淡
淡水容淨冥冥花氣多而此清絶境忽聞漁者歌予亦
慕隱淪巖棲夙云尚展圖因臥遊翹思碧蘿嶂龍泉生
南宫米虎生朱方馳名畫史妙莫當墨雲翻空太陰
黑功奪造化開微茫酒酣放筆情爛漫愛寫長林帶溪
岸昆侖移來豪芒閒數點浮青落天半鴨嘴灘頭沙浦
通鯉魚浪颭苕花風山腰路險不可屐飛瀑倒挂青天
虹我憶東遊遡湘沔七十二峰長對面赤壁天高看洞
庭一道澄波瀉秋練人生誰無丘壑懷可奈塵土羈長
材子陵不遇劉文叔釣臺未必高雲臺展圖頗識舊行
處彷彿微鐘隔烟樹荒盡菱租老未歸寄書欲問沙頭
鷺繼忠示予畫卷謂米南宫筆也予誦舊所題南宫
雲山圖一詩繼忠喜之俾書于圖左詩雖與畫意不合
然畫豈可以形似求之哉因錄于别紙以荅繼忠之請
云豫章蒲菴來復海嶽菴前真鳳雛寫此春曉苕溪
圖筆精墨妙淡無迹但見一幅雲糢糊千舒萬卷紙欲
毛人家彷彿臨江臯市遠不知更幾點村深自覺雞三
號苕花流盡餘不月何處烟中棹歌發初疑咫尺天蒼
涼又道微茫水空闊鳳凰山下錢王孫載書泛宅來吳
門題詩看畫足賓客長篇短章星斗繁百年耆舊竞淪
落此圖去作他人物寶劍誰將土花蝕光射斗牛寒不
没飛墮王郎杏花圃開戶得之喜欲舞卷中半是三吳
人詩畫一時皆入神却笑桐村老迂牧匍匐後塵追絶
躅吁嗟王郎且珍襲不拜猶當下長揖米家石丈誠難
遇牧也徒征惜無補五色天葩雨吾雨欲起元暉與之
語右一卷皆國初諸老為錢繼忠作粤百載而見之
于王惟顒杏圃亭上為續貂者鼎也鼎生也晚慨前轍
之不可追豈草草者所能希逐其萬一哉惟顒新装而
餘紙瑩潔可愛聊為填空成化乙巳暮春朔桐村周鼎
聞著米圖忙促展楮墨依微却難辨皴膚斷理慨塵
番渙迹漓蹤認餘謭想從潘谷試烟華惜法曾聞用之
淺況是澄心體玉疏好事何時不舒卷流傳人代多輾
轉物豈能同歲相衍請騐周宣告獵辭刻石恃存存尚
鮮繼燭殘生九死後得見似人權且勉或云褾題少芾
芾紹興條識朱猶面君王法眼賞惟精此筆敢當當不
㥏烟耶雲耶樹色溟洲兮渚兮水光泫眼中未足許清
苕平峴衡沙或湘沔翠霓冉冉天蒼涼旗影迷空恍游
輦海嶽遺靈已列仙我欲招之愧辭謇長洲沈周古
今畫法凡幾變顧陸已來宜有傳紛紛衆史後何多丹
青點染徒相絢澹然水墨誰所為直以霜毫付星研謝
家林下有清風虢國馬前還素面閒情逸韻覺翛翛豈
似長安水邊見只今破紙蟬翼如一疋猶勝好東絹楚
山清曉别有圖當時曾入宣和殿惜哉畫譜棄斯人正
坐涪翁黨遭譴吁嗟此事亦區區姓名得失何須辨吳
中故物存幾何近歲人家豪奪遍王郎乃獨能保斯寄
我數回看不倦水遠真從天目山烟深難辨烏程縣恍
然載我江南遊案頭喜有春雲便吳寬(真蹟曰小米畫本而或云褾)
(題少芾芾語誤)
文天祥
文信國公木雞集序(全文不錄)甲辰四月立夏日王百谷快
雪亭装咸淳癸酉長至里友人文天祥書于楚觀庚
申九月溧陽宋獻武康茅愙同拜觀于寒山青霞榭
天啟元年辛酉十一月廿有六日莆陽宋穀觀(真蹟)
(長元按文信國墨跡傳世絶少予友鮑以文近得丞相手札一卷是曾見于卞氏式古堂書考者書考所)
(刻頗多脱悞謹附刊于左以正之)
文丞相遺墨未見何如(前半已失今第一行祗存此四字)運一棹也
回信在二十後則可定(以上十七字卞不錄)一唐仁(卞悞信)恐(卞悞)
(臣)不測有申述宜速應之或渠得章貢捷劄宜即率二
謝兵馳入城與之共守却命(卞悞欲)報行府(卞失府字)
(約缺三字)萬兵即下(缺一字)事(卞失事字)又在目矣一諸處取
到物色已有幾無對證無數證者固是難理寫如優(草書)
(難辨依卞刻作優字)全(卞悞令)所共如前此項下有數目者即與數
(卞悞爰)行(卞于行字下添出根行二字悞)根究須斬犯法者數人然後取
得起若肯納還者又可少寬其刑如平素省劄如印紙
他門(卞作們非)收得亦何用此納誥之人誥在其手則省劄
印紙勅黃皆在焉一徐妳同柳娘在劉千戶下傳(卞悞)
(傅)佺已親之但伊榜不載想徐妳託以為别人女不直
指為吾女也徐妳有夫此項(卞脱此項二字)可託其夫往贖幸
圖之一環娘十歲軍中既無名想亦在民間此項須
遍劄永丰諸隅物色方有出場一在此無片楮可用
費力(二二)全靠使司取些物色來及(卞脱及字)靠舍弟與民章
來有些小(卞悞少)攜帶此外無策(二二)一黃州周都統死
于瑞金可惜(二二)一在瑞金時賤體一病甚可憂入汀
以來幸已勿藥一合家書與舍弟又一書達民章又
一書達架(此字不可識)撫千戶送(卞悞道)達天祥皇恐拜筆
十月八日發嗚呼此文山先生真蹟也詳味(卞悞玩)
此書乃空坑之敗之後遺其所知者之書蓋是時天阨
甫脱勁敵在後政(卞脱政字)流離顛沛之際荒迷不次之秋
也而其筆意乃雍容閒雅無一毫驚懼忙(卞悞荒)迫之状
如此然非素存素養之熟能如是乎毛氏幸得此書今
讀其辭想其事令人心膽奮惕(卞悞揚)精神凜冽有不勝
其感激者焉因泣下而謂夫後世之為人者其立心操
行亦當何如耶一峰
方從義
方方壺金鵝曉日為洪武已酉作烘鎻潑染種種動
人方壺戲墨山水一卷有文徵仲題詠雖精緻秀
美其渾然天成處尚不如金鵝曉日逸氣撲人眉睫
間令人有褰裳濡足意
清河書畫舫卷十下
