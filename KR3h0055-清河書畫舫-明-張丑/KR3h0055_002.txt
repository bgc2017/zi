清河書畫舫卷二上
明張丑撰
晉
王羲之
東方朔畫像贊破羌帖此事帖快雪時
晴帖二謝帖官奴帖月半帖思想帖
得告帖眠食帖
(附摹楊漢公臨十七帖仁唐模蘭亭序一帖三叚釋懷一帖二叚)(趙)
東方朔畫像贊相傳逸少真蹟乃永和十二年五月
十三日書與王敬仁者筆蹤茂密法律森嚴其糜破
處歐陽詢補之宋初在丁諷學士家尋入宣和秘殿
有御題璽記暨南渡後復歸趙與懃家雜見書史書
譜雲烟過眼錄中國朝嘉靖間為朱太保希孝所購
蓋絶世之寶也太保卒流傳至關中今藏南太史處
珍異何減連城夜光矣按逸少小楷此贊與樂毅黃
庭太師告誓宣示累表也蘭亭行書稚恭王略等帖
並草書草十行敵行書一字行十行敵真書一字耳
况樂毅就石書丹黃庭後人傅會宣示倣傚元常迨
太師告誓累表一一出此贊下即小有剥蝕得之固
足以豪也
逸少東方朔畫像贊趙子昂有臨本并䟦亦見韓太
史家較之真跡不差毫髮嚴分宜家晉人墨寶當以
王羲之此事帖為第一乃金章宗故物凡二十字紙
墨如新精神煥發傳世之珍也論者謂大王筆勢飄
若游雲矯若驚龍肅觀此帖益知前人之言不謬(此卷)
(今在震澤王氏)
王羲之字逸少導之從子(一云曠之子)官至右衛將軍幼訥
於言人未之知年十三謁周顗顗一見奇之時重牛心
炙坐客未舉顗先以啗羲之於是始知名於時及長工
談辯以骨鯁稱尤善隸草為今昔之冠然其得名乃專
以草聖論者稱其筆勢以為飄若游雲矯若驚龍尤為
從伯司徒導所器重當時朝廷公卿皆愛其才羲之每
自稱我書比鍾繇當抗衡比張芝猶當鴈行也然初以
謂不迨庾翼郗愔其及暮年造妙嘗以章草荅庾亮而
翼見之輒歎服因與羲之書曰忽見足下荅家兄書煥
若神明頓還舊觀會稽有佳山水名士多居之羲之既
渡浙江亦復有終焉之志嘗與同志宴集於會稽山隂
之蘭亭羲之自為序以申其志羲之性愛鵝山隂有道
士養鵝於是往觀焉意甚悦因求市之道士云為寫道
德經當舉羣相贈羲之欣然寫畢籠鵝而歸其趣尚超
絶非碌碌者所能望塵又嘗在蕺山見一老姥持六角
竹扇羲之索其扇為各書五字姥有慍色因謂姥曰但
言是王右軍書以求百錢直姥如其言人爭售之其書
為世所重如此梁武帝評之曰勢如龍躍天門虎卧鳳
閣故歴代寶之永以為訓其亦善於儗倫也羲之少學
衛夫人書自謂深窮及過江游名山間見李斯曹喜鍾
繇梁鵠等字又去洛見蔡邕石經於從弟洽處復見張
昶華嶽碑始喟然歎曰學衛夫人書徒費年月或謂其
得筆法於白雲先生暮年乃作筆陣圖筆勢論用筆賦
草書勢等以遺訓其子孫妻郗氏亦甚工書有七子為
世所稱者五人元之凝之徽之操之獻之並工草隸而
獻之最知名凝之妻謝道韞有才華亦善書家傳之學
未有如王氏之盛者也今御府所藏二百四十有三
草書桓公帖(唐貞觀中題䟦附)朝廷帖宰相帖司徒
帖中書帖侍中帖尚書帖司馬帖太常司
州帖太常帖二護軍帖司州帖譙周帖參
軍帖謝二侯帖二朱處仁帖二謝帖荀侯帖
阮生帖江生帖遠生帖道家帖龍保帖
舅母帖母子帖賢姊帖姊告安和帖賢室帖
諸賢帖遠婦帖兒女帖留女帖小女帖
女孫帖官舍帖講堂帖脩園帖屛風帖門
風帖氣力帖脅中帖初月帖(内一軸從洛帖附)月半
帖二月末帖二月帖四月帖末春帖去夏
帖秋來帖季冬帖雨晴帖熱日帖大熱帖
熱甚帖異熱帖差涼帖節日帖節氣帖
當日帖雪候帖數年帖草書帖飛白帖王
略帖臨書帖數字帖三都帖二過京帖鄉
里帖永嘉帖成旅帖山川帖州中帖錢唐
帖江州帖臨川帖丹陽帖二山隂帖嘉興
帖餘杭帖遠宦帖務農帖勿殺生帖方物
帖旃罽胡桃帖胡桃帖山藥帖祀物帖純
酒帖裹鮓帖海鹽帖鹽井帖送梨帖(唐柳公權題䟦)
(附)白石枕帖高枕帖石班帖清宴帖情慮
帖和書帖書問帖樂問帖知問帖北問帖
得告帖得書帖三二書帖遺書帖旦書帖
二累書帖有書帖無書帖頓喜帖喜慶帖
慶慰帖安慰帖清和等帖清和帖四安和
帖平安帖安西帖安善帖小佳帖佳靜帖
小差帖奉對帖奉待帖大醉帖奉憶帖
其快帖有理帖萬福帖造次帖方回帖省
别帖二此輩帖瞻近帖二知遠帖遠近帖
遠念帖逋滯帖内事帖先期帖舉聚帖界
内帖達事帖慨然帖多義帖適為諸帖如
命帖阿萬帖懸量帖行穰帖送謝帖所論
帖虞休帖速還帖數有帖得熙帖人理帖
集理帖舊志帖重熙帖甚佳帖委曲帖
當有帖晚善帖晚可帖還白帖君事帖此
事帖平定帖大都帖致此帖昨有帖兼致
帖東北帖念慮帖七十帖卞駙馬帖十一
月等帖(王薈等寶章集附)臨鍾繇所懷帖章草豹奴帖
正書樂毅論黃庭經東方朔畫像贊定公帖
報國帖口訣帖草命帖行書伯熊帖阮
公帖蔡家帖家中帖夫人帖賢弟帖諸弟
帖從弟帖曹妹帖諸賢子帖賢女帖此月
帖六月帖九月帖十月帖三月帖快雨帖
夏日帖極寒帖快雪時晴帖州民帖舊京
帖安西帖山隂帖永興帖建安帖噉豆帖
青李來禽帖慈顔帖平安帖奉告帖小佳
帖悉佳帖自慰帖叙慰帖廓然帖遣書帖
省書帖宿昔帖十三帖臨魏鍾繇千文(宣和書譜)
白雲先生書訣天台紫真曰陽氣明則華壁立隂氣
大則風神生把筆抵鋒肇乎本性力圓則凋執疾則澀
緊則勁逸則峻内貴盈外貴虚起不孤伏不寡㢠廻迎非
近背接非遠望之惟逸發之惟靖王羲之記(書史會要)
庾翼在荆州與都下人云小兒輩賤家雞愛野雉皆學
逸少書須吾下當比之後與逸少云吾昔有伯英章草
十紙過江亡失嘗嘆妙跡永絶忽見足下荅家兄書煥
若神明頓還舊觀(古赤牘)
陶弘景論書啓云逸少自吳興以前諸書猶未稱凡厥
好跡皆是向會稽時永和十許年中者從失郡告靈不
仕以後略不復自書皆使此一人世中不能别見其緩
異呼為末年書逸少亡後子敬年十七八全放此人書
故遂成與之相似今聖旨標顯足使衆識頓悟於逸少
無末年之譏阮研近聞有一人學研書遂不復可别臣
比郭摹所得雖麄寫字形而無復其用筆跡勢不審前
後諸卷一兩條謹密者可得在出裝之例復蒙垂給至
年末間否此澤自天直以啓審非敢必覬(陶貞白集)
羲之嘗游天台還會稽上洞庭題柱為一飛字有龍爪
之形後人遂稱龍爪書云(字源)
梁高祖荅陶弘景書近二卷欲少留差不為異紙卷
是出裝書既須見前所以付耳無正可取備於此及欲
更須細書如論箴例逸少書無甚極細書樂毅論乃微
麄健恐非真蹟太師箴小復方媚筆力過嫩書體乖異
二者已經至鑒此外便無可付也(尺牘清裁)
陶弘景與武帝論書樂毅論愚心近甚疑是摹而不
敢輕言今旨以為非真竊自信頗涉有悟箴贊過為淪
弱許靖素叚遂蒙永給仰銘矜奬益無以喻如此書雖
不在法例而致用理勻背閒細楷兼復兩玩先於都遇
得飛白一卷云是逸少好跡臣不嘗别見無以能辯惟
覺勢力驚絶謹以上呈於臣非用脱可充閣願仍以奉
上(陶貞白集)
逸少帖云致此四紙飛白以為何似能學否隱居何
以云云耶
唐太宗粉飾治具留心翰墨雅好王羲之字心摹手追
出内帑金帛購人閒遺墨有大王真蹟三千六百紙率
以一丈二尺為軸(墨池遺事)
張翼字君祖下邳人官至東海太守善隸草時穆帝令
翼寫王羲之手表帝自批其後羲之殆不能辨真&KR0915;久
乃悟云小人幾欲亂真蓋翼正書學鍾繇草書學羲之
皆極其精妙(書史會要)
張懷瓘云若真書古雅道合神明則元常第一若真行
妍美粉黛無施則逸少第一若章草古逸極致高深則
伯度第一若章則勁骨天縱草則變化無方則伯英第
一其間備精諸體唯獨右軍次至大令然子敬可謂武
盡美矣未盡善也逸少可謂韶盡美矣又盡善也(藝苑巵言)
王建宫詞集賢殿裏圖書滿校勘頭邊御印同真跡
進來知字數别收鎻在玉函中
筆成塚墨成池不及羲之即獻之筆秃千管墨磨萬挺
不作張芝作索靖(東坡題䟦)
題王逸少帖顛張醉素兩禿翁追逐世好稱書工何
曾夢見王與鍾妄自粉飾欺盲聾有如市倡抹青紅妖
歌嫚舞眩兒童謝家夫人淡丰容蕭然自有林下風天
門蕩蕩驚跳龍出林飛鳥一掃空為君草書續其終待
我他日不怱怱(白雲先生書訣)
次韻米芾二王書䟦尾三館曝書防蠧毁得見來禽
與青李秋蛇春蚓久相雜野鶩家雞定誰美玉函金籥
天上來紫衣敕使親臨啓紛綸過眼未易識磊落挂壁
空雲委歸來妙意獨追求坐想蓬山二十秋怪君何處
得此本上有桓元寒具油巧偷豪奪古來有一笑誰似
癡虎頭君不見長安永寧里王家破垣誰復修
大令草書殊廹伯英淳古少可恨彌覺成就所以中間
論書者以右軍草入能品而大令草入神品也余嘗謂
右軍父子草書比之文章右軍似左氏大令似莊周也
由晉以來難得脱然都無風塵氣似二王者惟顔魯公
楊少師髣髴大令爾魯公書今人隨俗多尊尚之少師
書口稱善而腹非也欲深曉楊氏書當如九方臯相馬
遺其元黃牝牡乃得之
右軍筆法如孟子言性莊周談自然從說横說無不如
意非復可以常理待之
右軍真行章草藁無不曲當其妙處往時書家置論以
為右軍真行皆入神品藁書乃入能品不知憑何便作
此語政如今日士大夫論禪師某優某劣吾了不解古
人言坐無孔子焉别顔回真知言者
王氏書法以為如錐畫沙如印印泥蓋言鋒藏畫中意
在筆前耳承學之人便用蘭亭永字以開字中眼目能
使學家多拘忌成一種俗氣要之右軍二言羣言之長
也
書東方朔畫像贊後云予嘗觀東方畫贊墨蹟疑是吳
通微兄弟書然不敢質也遣筆結字極似通微書黃庭
外景經也如佛頂石刻止是經生書不可引與同列矣
(以上並山谷題䟦)
或問東方朔畫像贊是逸少書否余曰此帖米芾載
之書史定為真跡無貶辭魯直疑為吳通微筆好奇
之論也
又題東方朔畫贊云東方生畫贊用筆極痛快今時傳
摹去真甚遠猶可喜
又書贈福州陳繼月云東坡先生云大字難於結密而
無間小字難於寬綽而有餘如東方朔畫贊樂毅論蘭
亭禊事詩叙先秦古器科斗文字結密而無閒如焦山
崩崖瘞鶴銘永州磨崖中興頌李斯嶧山刻秦始皇及
二世皇帝詔近世兼二美如楊少師之正書行草徐常
侍之小篆雖難為俗學者言要歸畢竟如此如人眩時
五色無主及其神澄意定青黃皂白赤自粲然學書時
時臨摹可得形似大要多取古人書細看令入神乃到
妙處惟用心不雜乃是入神要路(並山谷題䟦)
右軍東方朔畫贊糜破處歐陽詢補之在丁諷學士家
歸宗室令畤劉涇以僧繇畫梁武帝像易去(米氏書史)
始興王伯茂字鬱之文帝第二子性聰敏好學時軍人
於丹徒盜發晉郄曇墓大獲王羲之書及諸名賢遺跡
事覺沒入秘府帝知伯茂好古多以賜之由是大工草
隸書甚得右軍法(書史會要)
龍真行為天章待制林公䟦書云秘府右軍書一卷有
一龍形真字印故作龍形真字芸香裏伏日道山聊
一啓媼來鵝去已千年莫效癡兒收䗶紙蕭衍老翁食
無肉錦質綉章能獨侈不知劫火付冤家卻誤頑仙求
令史文皇有金無鑒目賴取穹官齊押尾徐生小黠辨
茅簷不道天真難力至晩薄功名歸一戲一奩尤勝三
公貴牡丹不語人能醉墨光覺勝朱鉛媚與身俱生無
術治又染膏肓劉巨濟芾自命此書為䟦尾書惟題
于家真跡後不寫以遺人(寶晉英光集)
晉右將軍會稽内史王羲之行書帖真跡天下法書第
二右軍行書第一也帖辭云羲之死罪伏想朝廷清和
稚恭遂進鎮東西齊舉想尅定有期也羲之死罪死罪
長慶某年月日太常少卿蕭祐鑒定在王珪禹玉家後
有禹玉䟦以門下省印印之時貴多䟦後為章惇子厚
借去不歸其子仲脩專遣介請未至是竹絲乾筆所書
鋒勢鬱勃揮霍濃淡真如雲烟變怪多態清字破損余
親臨得之(米氏書史)
王右軍穉恭帖贊混沌破龍蛇出大荒子鼓神物縱
變怪造怳惚起洪水稽天骨大道驚戮狂勃時蟄引無
憚率神禹符鎮罅窟
右晉金紫光禄大夫右將軍會稽内史王羲之字逸少
王略帖八十一字入梁唐御府已見陶榖䟦末全印及
首半印曰永存珍秘唐相王涯印也自五代由陶入鄭
郭亦見前䟦至本朝入𠫭知政事蘇太簡家以墨妙筆
精印蘇氏印國老武功圖書許國後裔等印國老才翁
題為辨舜賓子澄字道淵為尚書郎孫之純純之妻李
丞相嵩之後弟纁字彦益余姻家累年約為購會余使
西都帖自把至元約白金一笏當語宗正仲袁字君發
遂力以十五萬購之李不許且曰米亦姻家也即以十
五萬取則以歸米迨使還如約然已使庸工折背翦損
矣昔梁武不收慰問帖唐文雖收尚别卷非慰問者無
此貞觀印但開元入御府爾古今印䟦完備有傳授之
緒吾閱書一世老矣信天下第一帖也崇寧癸未季春
九日玉堂竹齋手裝贊曰昭回于天垂英光跨頡
歴籀化大荒烟華澹濃動彷徉一噫萬古稱天章鸞夸
虬引鵠序翔(數字皆有此形勢)洞天九九通遼陽(八十一字)茫茫十
二小劫長(自晉至今十二代)璽完神呵命芾藏(並寶晉英光集)
米芾在真州嘗謁蔡攸於舟中攸出右軍王略帖示之
元章驚歎求以他畫易之攸有難色元章曰若不見從
某即投此江死矣因大據&KR0657;舷欲墮攸遂與之帖詞曰
知虞師書云桓公以至洛即摧破羌賊賊重命想必擒
之王略始及舊都使人悲慨深此公威略實著自當求
之於古真可以戰使人嘆息知仁祖小差此慰可言適
范生書如其語無異故須後問為定今以書示君按書
史云王羲之桓公破羌帖有開元印梁書證懷充䟦筆
法入神在蘇之純家之純卒其家定直久許見歸而余
使西京未還宗室仲爰力取之且約要曰米歸有其直
見歸即還余遂典衣以增其直取回仲爰巳使庸工裝
褙剪損古䟦尾參差矣痛惜痛惜觀米公紀述則據舷
之事未可信耶(辨誣錄)
米南宫青山詩云一園松竹泠陰森猶得桓公歎可臨
卻匹劉琨看左傳玉壺徒缺誤雄心(寶晉英光集)
一日不書便覺思澁想古人未嘗片時廢書也因思蘇
之才桓公至洛帖字明意殊有工為天下法書第一學
書須得趣他好俱忘乃入妙别為一好縈之便不工也
(海岳名言)
題右軍真跡右軍此帖二十字蓋嘗為金源氏物章
宗數印猶爛然紙墨閒簽題亦其手書信可寶也成化
戊戌歲五月壬午吳寬觀于徐太守維享為題
王百谷徵君藏逸少快雪時晴帖白麻紙真蹟唐宋
秘府官本曾入寶晉齋中米元章有䟦又入大元御
府趙子昂以下奉敕䟦者三人苐前元章識尾不知
何時失去完璧之難如此丑按右軍行楷海内僅存
一二詳其品格定在項子京家行穰帖上
或云秘府裝池名跡往往剪去前人題識故元章所
題書畫向後輸入宣和御府者其䟦尾例皆不存及
觀快雪時晴帖卷殆真是耶
右軍快雪時晴帖云羲之頓首快雪時晴佳想安善未
果為結力不次王羲之頓首山陰張侯是真字數字帶
行今世無右軍真字帖末有君倩二字疑是梁秀縫有
褚氏字印是褚令所印蘇氏有三本在諸房一余易得
之一劉涇巨濟易得無褚印(米氏書史)
米南宫快雪時晴帖䟦云(晉)右(將)軍(會稽内史王羲之)
(字逸少書)快雪帖見張彦遠法書要錄本朝參知政事
蘇公太簡家故物(故有翰林學士院印)唐賜魏丞相徵
(傳之子孫)故有鄭公之後印又傳于褚遂良(之孫長史)
故有褚氏印(予在都下以好玩十種易于蘇太簡孫秘)
(書激字志東志東與余德友也)蘇才翁子美有䟦及國
老押署(紹聖丙申以示翰林學士蔡公仍以翰林印印)
(之即太簡作翰林時所用)一日駙馬都尉王晉卿借觀
求之不與已乃剪去國老署及子美䟦著于摹本乃見
還因詳錄得之之自(紹聖丁酉海岱樓題)米芾審定
丑按元章䟦尾止大書一百七字見山林集中其側
行書者並後人潤色以成之中間丙申丁酉謬誤此
殆妄人一時信筆之過海岳豈至是哉(題䟦考誤)
王羲之袁生帖釋懷素夢游天姥吟王維雪溪圖李
成寒林平野圖徐熙柳穿魚圖皆宋秘府物為吳中
王氏藏本並神品也
王羲之來戲帖黃麻紙字法清潤是少年所書滿一幅
其間數字難辨六朝寫經褊字注之後人復以雄黃塗
蓋歲久膠落字見五分在丁晉公孫受繪像恩澤者房
下云晉公故物也欲以二十千見歸余即以其直取君
以與余來往議此帖書粘于後質于其隣大姓賈氏得
二十千蓋意其可贖也今十五年矣猶在賈氏曾經人
用薄紙榻書墨即透數行仍汙靜地深可歎息其家又
有韓擇木八分一卷唐人薄縑摹王帖一幅(米氏書史)
晉將軍會稽内史金紫光禄大夫王羲之字逸少官舍
尚書二帖第一帖易于今坊州使君劉涇第二帖易于
禮部員外楊傑唐貞觀御府物至予家貞觀二小璽復
合神物離合真有數耶自丙寅至壬午十七年間以紙
尾三洗䟦時崇寧紀元五月十五日楚國米芾記(寶晉)
(齋書䟦)
董逌書黃庭經云世疑黃庭經非羲之書以傳考之知
嘗書道德經不言寫黃庭也李白謂黃庭換鵝其說誤
矣然羲之自寫黃庭授子敬不為道士書此陶貞白曰
逸少有名之迹不過數首黃庭為第一貞白論書最精
不應誤謬今世所傳石本筆畫反不逮逸少他書觀開
元中陸元悌奉詔檢校言右軍真行惟有黃庭告誓知
非楷字矣天寶末又為張通儒盗去莫知所在廼知舊
書不傳今所見者特後世重搨叠模不得其真久矣蜀
太黃庭筆墨粗工本皆非可貴特以其名存之
又書黃庭經别本云夫求馬者必自其羣至授以騏驥
之任則真馬出矣唐得兩漢魏晉隨閒書多至七百卷
於是以黃庭為第一方在衆書時豈無所異而可一槩
哉顧世未嘗衡校而繩彈之則論有同異不足怪也至
稽之法度而脗合寀之體裁而結密索之神明而不竭
者於是世知有驊騮矣此當是唐人得舊本模入石者
時見筆意與常見二本及今秘閣所存異甚知唐初選
置盡能書矣(並廣川書䟦)
倪元鎮題石本黃庭經云陶隱居與梁武論書表云右
軍名蹟合有數首黃庭曹娥畫贊樂毅論是也當時臨
搨偽寫已多况今日乎此刻尤有筆意真可寶也倪瓚
為公采題辛亥(真跡)
王氏收藏唐人景審臨黃庭經墨跡其字頗帶行體
與世傳石本稍異韻致楚楚可愛
董逌書畫像贊云畫贊世傳晉右將軍王羲之書考其
筆墨蹊逕輙不類知後人為之託之逸少以傳也昔王
濛子修嘗求書右將軍王羲之為寫東方朔畫贊與之
敬仁亡其母見平生所㤅内棺中故知此書不傳久矣
唐自貞觀購書逮開元搜訪亦既盡矣校定大王書二
卷黃庭第一畫贊第二告誓第三韋挺以畫贊是偽蹟
夫畫贊已亡矣而更出者可知其偽也今世所傳疑不
在韋挺論中彼得存于貞觀而入錄當亦有可亂真處
今之傳者不能便入貞觀錄也
又書全文樂毅論云智永師謂樂毅論正書第一自梁
世模出其後蕭銑之流莫不臨學然則此論不傳於世
矣陳文帝書賜始興王雖號筆力鮮媚殆其臨榻之功
勝也秘閣購書則其論全文陶弘景言樂毅論乃極勁
利而非甚用意故頗有壞字今所得異矣元符中詔摹
於石以其書校之殆唐人所書不逮舊本然聖俞㤅之
謂最奇小字者是也昔沂公善書嘗求得全文乃自石
未破時摹尤為精勁余從其家得之非今秘閣石可比
方也
又書高紳樂毅論云李庠舊得樂毅論其本乃高紳所
藏石過自矜持謂真逸少書沈存中亦謂得前人說逸
少諸書多是縑紙惟樂毅論書於石世以此為據余竊
疑其不知何從得此說也昔梁武帝&KR0679;采逸少書至盡
而樂毅論已出當時無石本傳者大抵逸少每為人書
多以前人賦論見於世傳者存之如黃庭畫贊洛神賦
皆書於紙以授雖修褉序亦不令入石也唐得魏晉諸
家字書故嘗評黃庭第一畫贊次之樂毅論又其次也
武平一曰太宗於右軍書特留賞蘭亭樂毅論尤聞寶
重别一小函貯之太平公主私取樂毅論以歸及籍其
藏咸陽嫗竊舉袖中投之竈下開元錄書但有黃庭畫
贊告誓而樂毅亡矣
王逸少以永和四年十二月廿四日寫樂毅論(時年四十)
(有六)以永和九年三月三日寫蘭亭序以永和十二年
五月十三日寫畫像贊五月廿四日寫黃庭經一一
見真跡中羊欣筆陣圖云右軍三十三書蘭亭三十
七書黃庭皆誤也設果三十三在蘭亭修褉事不應
第五子徽之已能詩句耳
又書唐經生字云書法要得自然其於規矩權衡各有
成法不可遁也至於駿發陵厲自取氣决則縱釋法度
隨機制宜不守一定若一切束於法者非書也世稱王
逸少為書祖觀其遺文可以得之每為一畫則三過筆
至波勢則偃筆從字字有同處剏為别體若其垂露縣
針鎚石釵股諸體備有至於神明煥發絶塵掣影則不
謀自合此其貴也後世論書法太嚴尊逸少太過如謂
黃庭清濁字三點為勢上勁側中偃下潛挫而趯鋒樂
毅論燕字謂之聯飛左揭右入告誓文客字一飛三動
上則左䜿右揭如此類者豈復有書耶又謂一合用二
兼善三解悟四撅法如此論書正可得唐經生等所為字
若盡求於此雖逸少未必能合也今人作字既無法而
論書之法又嘗過是亦未嘗求於古也(並廣川書䟦)
董逌又為邵仲(闕)書寶章集云古人論書要識書家主
人則妄誤者故常奴耳亦何至亂真邪後世於書亦失
眼目而摹榻轉譌則雖欲如古人縣斷真偽不復得也
故嘗求辨其縑紙所因以識其世先後其間甚偽者可
以辨至工於臨榻而得舊縑紙者則不能盡知服虔謂
方絮曰絮蓋漢紙如此古人治紙要自有法故以縑帛
依舊書長短隨事截之則為幡紙以生布作紙絲理綎
治故名麻紙以樹木皮作紙名榖紙至檗汁涅染點治
槌裝則為經紙自漢魏遺字多作幡紙晉宋多作麻紙
而隋唐用經紙今世所見晉宋帖多作經紙用硬黃此
於真偽可以不論也余見秘閣寶章集悉為經紙摹書
然武后既復以賜方慶則留於御府者當時所臨榻者
也不知公家何處得此然有法度陵驤迅快故知為能
書也(廣川書䟦)
䟦逸少升平帖後晉史稱王逸少書暮年方妙此帖
升平二年書距其終才三載正暮年跡也故結字比樂
毅告誓諸帖尤古質殊類鍾元常渾渾然有篆籀意非
遇真賞未易遽識也長睿父題(東觀餘論)
李後主題右軍禊帖善法書者各得右軍之一體若
虞世南得其美韻而失其俊邁歐陽詢得其力而失其
溫秀褚遂良得其意而失於變化薛稷得其清而失於
僒拘顔真卿得其筋而失於粗魯柳公權得其骨而失
於生獷徐浩得其肉而失於俗李邕得其氣而失於體
格張旭得其法而失於狂獨獻之俱得之而失於驚急
無蘊藉態度此歴代寶之為訓所以夐高千古柔兆執
徐暮春之初清輝西閤因觀修禊序為張泊評此(蘭亭考)
彥遠家有馮承素蘭亭元和十三年詔取書畫遂進入
内今有承素模樂毅論在並有太宗手批其後張彦遠
記(書系)
復古殿蘭亭贊(紹興庚中)右軍筆法變化無窮禊亭遺墨行
書之宗奇蹤既泯石刻亦工臨倣者誰鑑明於銅論
學書先寫正書次行次草蘭亭樂毅論賜汝先各寫五
百本然後寫草書(蘭亭考)
紹聖癸酉七月五日大父正國調京師謁徐神翁至寶
籙宫前逢道人持一瓢一軸求售乃蘭亭序也後有貞
觀小印歐陽文忠公修孫文懿公抃趙康靖公槩胡文
恭公宿在翰苑時題識道人笑曰欲易袍且陳蘭亭真
&KR0915;之辨歴歴有據以一褐酬之携歸高郵示秦太虚太
虚驚嘆且䟦其後建炎南渡莫知存在(桑氏筆記)
岐簡獻王得槀書之妙專以晉右軍王羲之為法以極
其變化至蘭亭修禊序樂毅論又王所愛玩遺墨藏家
廟者今雖僅存游嘗獲觀皆奇麗超絶動心駭目王之
孫不流以從官長東郡侯懼書家不能盡見奇蹟廼諏
良工併刻樂石置會稽郡齋而屬書其後陸游(蘭亭考)
北紙用横簾造紙紋必横又其質鬆而厚謂之側理紙
桓温問王右軍求側理紙是也南紙用竪簾故紋必竪
若二王真跡多是會稽竪紋竹紙蓋東晉南渡後難得
北紙又右軍父子多在會稽故也其紙高一尺許而長
尺有半蓋晉人所用大率如此騐之蘭亭冲縫可見
硬黃紙唐人用以書染以黃檗取其辟蠧以其紙加漿
澤瑩而滑故善書者多取以作字今世所有二王真跡
或用硬黃紙皆唐人倣書非真跡冷金紙色正黃理
緊而堅摸之索索有聲(洞天清錄)
王逸少二謝帖真跡凡七十六字後有趙清獻公抃并
蘇子容等䟦帖云即以七日大斂冥冥永畢不獲臨見
痛恨至深也無復已已武妹脩載在道終始永絶道婦
等一旦哀窮並不可居處言此悲切倍劇常情諸不能
自任未遂面緣撫念何已不具王羲之頓首字畫亦無
殘缺但墨氣已盡歛字上著草右旁加殳具字大類之
字較之石刻其結體用筆頗不相類此余鄉顧山周氏
先世物子孫欲求售特携以問價於文衡山衡山曰此
希世之寶也每字當得黃金一兩其後三十一䟦每䟦
當得白銀一兩更有肯出高價者吾不論也後典於閶
門一富家止得米一百二十斛竟不知下落矣惜哉(戒)
(菴老人漫筆)
王逸少官奴帖真跡今在檇李項氏即寶章待訪錄
所載者其詞云官奴小女玉潤病來十餘日了不令
民知昨來忽發痼至今轉篤又苦頭癰癰以潰尚不
足憂痼疾少有差憂之燋心良不可言頃者艱疾未
之有良由民為家長不能剋已懃修訓化上下多犯
科誡以至於此民惟歸誠待罪而已此非復常言常
辭想官奴辭以具不復多白上負道德下愧先生夫
復何言此帖乃逸少晩年名筆歴歲千䙫紙墨完好
得而藏之不假南面百城矣官奴帖一名玉潤帖
米氏所載有二本一真跡在王寔處一模本在王仲
修家
嚴氏又藏逸少月半帖思想帖瞻近帖司馬帖子敬奉
書帖冠軍帖皆真蹟唐時秘府物有古䟦宋徽宗泥金
題簽首尾天水宣和政和内府圖書等印全(嚴氏書畫目)
郭佑之天錫號北山所藏晉右軍得告帖又快雪時
晴帖皆真跡有米老䟦遂以名齋且刻石葉森曾見此
二帖神韻精采(雲烟過眼錄)
右軍紙妙筆精帖大令日寒帖米老寶章待訪錄具
載其誤及秘閣修宣和書譜仍注羊薄名下秘閣諸
人不足惜獨怪黃長睿之博識元鑒猶以筆精帖為
羊欣得意書吁可慨也丑按二帖蒙塵頼南宫而
品定可謂不幸中之幸矣及乎宣和應募仍以羊薄
上進豈非幸後之不幸耶真賞寥寥令人怛惋無已
逸少書法入神足可獨立千古今讀其與子弟柬一
云弟書遂不減吾一云子飛白大有意抑何謙讓未
遑乃爾耶王元美云右軍内擫故森嚴而有法大令
外拓故散朗而多恣知言哉乃梁武書評云右軍字
勢雄強如龍跳天門虎卧鳳閣取譬雖巧恐無關於
書法耳
古帖流傳日久不能存十一於千百兼以好事之家
例多耳中有書目中無書如唐人經生小楷硬黃臨
本往往託之羲獻以傳此法書要錄中褚登善錄逸
少書目張彦遠釋二王記札後學不可不究心也
周敏仲携示逸少行穰帖一卷亦載宣和書譜中首
尾璽䟦宛然余細辨乃唐人硬黃臨本定非真跡先
輩言秘府御題書畫真&KR0915;相雜驗之信然
逸少草書司馬帖今在山陰人家宣和秘府故物也
筆法淳古可愛為真無疑
新都吳延之市書畫大抵以耳為目嘗誇示王逸少
畫像贊胡母帖虞世南臨樂毅論唐元宗鶺鴒頌李
成寒林圖米元章海岱樓卷俱屬&KR0915;本何異看朱成
碧耶
米南宫云唐模右軍四帖一幅有裹鮓字薛道祖所收
命為裹鮓帖兩幅是冷金硬黃一幅是楮薄紙右軍暮
年更妙帖也薛以刻石因贊其後曰右軍為書暮年更
妙裹鮓既出衆帖咸少蓋其暮年縱心所造開元珍藏
洪文秘奥崇嗣與欽鑒賞同好龍鳳騰儀日星垂耀陳
雷不嗣隱如霧豹清閟于歸是則是傚所謂唐模四帖
裹鮓之外則安善道意服食三帖(米襄陽志林)
右遺教經相傳云羲之書偽也蓋唐世寫經手所書唐
時佛書今在者大抵書體皆類此苐其精粗不同爾近
有得唐人所書經題其一云薛稷一云僧行敦書者皆
與二人他所書不類而與此頗同即知寫經手所書也
然其字亦可愛故錄之蓋今士大夫筆畫能髣髴乎此
者鮮矣(集古錄)
山谷評釋長沙法帖内一欵云十七帖者必多臨本永
禪師及虞世南褚庭誨臨寫皆不甚遠故世有數本皆
不同此帖全是庭誨筆意如揚雄蜀都以下似拙工寫
真但神癡耳(山谷題䟦)
董逌書十七帖云逸少自謂吾書比鍾繇當抗衡比張
芝草猶當鴈行後世論者或異其說至唐然後無異辭
信謂其書定出鍾張右而來者不復有議庾肩吾以芝
為工夫第一謂繇天然第一而逸少工夫不及張天然
過之天然不及鍾工夫過之然嘗考之芝臨池學書池
水盡墨繇卧畫穿被於工夫至盡不可謂後於逸少也
今觀其書卓犖天成者蓋逸少所能其謂積學而至者
恐不得筆力妙處觀十七帖者當以是求之(廣川書䟦)
唐臨十七帖并鄧文原以下九䟦在長洲李氏某嘗
敬閱時乙未歲嘉平八日也
名帖曾經刻石者幸遇真跡入手恐屬名人臨倣尤
當加意細較勿漫然許可也
唐臨十七帖䟦此唐人書無疑得子昂補完遂成全
物當與蘇子美補懷素自叙同一珍秘視朱繇為道元
者異矣鄧文原臨書如九方臯相馬遺其玄黃筆意
洞逹妙在轉摺若拘然位置不復有神韻矣唐臨十七
帖較閣本多異此卷紙品墨色真數百年物宋惟蘇才
翁米襄陽得此妙解能書者必能深辯袁桷觀補者
之難能則知臨者之不可及觀臨者之不可及則想像
所臨者如飛仙神龍之不可測識矣桷又題此特唐
人所模搨其筆意沉著已如此不可及况真跡耶楊載
松雪補書固不逮唐人然風氣自可相較恨不及見
青李來禽真跡與此臨本又當何如耳張雨松雪翁
負書名於當世然八法回斡之際真不愧古人觀唐人
所摹帖不完處數行但神采沉著處知公不逮古人多
矣觀者粲然奚待贅述雖然渡江以來二百餘載鮮能
與公並駕者後此以往又未審孰能繼之臨風慨嘆陸
行直右唐模王右軍司州等三帖用筆沉著轉摺圓
熟自歐陽法中來至其妙處從容中道誠書家所不可
無也吳興趙翰林補其不足前人已評之故不論平原
陸友仁好論書座中見此帖謂楊漢公所臨良是柯九
思吳興趙文敏公以書法稱雄一世觀其手補唐人
所臨右軍司州瞻近漢時三闕帖殆如叔敖優孟雖神
采無渺茫之殊見者當未易辯也項炯右十七帖其
唐人所臨本沉著清勁蓋未易得閒缺數行而吳興趙
松雪補之好事者所收闕其三帖自諸從並數有問至
不信其告於是博采之而三帖復得於戴氏厚甫之家
宛然為完卷此豈偶然也哉神物離合固自有時不翅
干將之與莫邪也邵君文伯好古博雅一旦得其全於
購求分散之餘足以知其嗜好之篤幸寶藏之蔣堂(真跡)
右唐中書令河南公褚遂良字登善臨晉右將軍王羲
之蘭亭宴集序本朝丞相王文惠公故物辛未歲見於
晁美叔齋云借於公孫辛巳歲購於公孫巘黃素兩幅
至欣字合縫用證摹本僧字果徐僧權合縫書也雖臨
王帖全是褚法其狀若巖巖奇峰之峻英英穠秀之華
翩翩自得如飛舉之仙爽爽孤鶱類逸羣之鶴蕙若振
和風之麗霧露擢秋幹之鮮蕭蕭慶雲之映霄矯矯龍
章之動彩九奏萬舞鵷鷺充庭鏘玉鳴璫窈窕合度宜
其拜章帝所留賞羣賢也至於永和字全呈其雅韻九
觴字備著其真標浪字無異於書名由字益彰其楷則
若夫臨倣莫稱於魏薛賞别不聞於歐虞信百代之秀
規一時之清鑒也壬午四月二十二日寶晉齋舫手裝
襄陽米芾審定真跡秘玩(真蹟)
䟦褚摹右軍蘭亭燕集序右米姓秘玩天下蘭亭法
書第一唐太宗既獲此書命起居郎褚遂良檢校馮承
素韓道政趙模諸葛正湯普徹之流模賜王公貴人著
於張彦遠法書要錄此軸在蘇氏題為褚遂良橅觀其
意易改誤數字真是褚法皆率意落筆餘字皆鈎填清
潤有勁秀氣轉摺毫鋩備盡與真無異非深知書者所
不能到世俗所收或肥或瘦乃是工人所作正當以此
本為定贊曰熠燿客星豈晉所得養器泉石流腴
翰墨戲著譚標書存馬式鬱鬱昭陵玉盌已出戎温無
類誰寶真物水月非虛移模奪質繡繅金鐍瑤機錦綍
猗歟元章守之勿失壬午閏六月九日大江濟川洲
亭艤寶晉齋艎對紫金浮玉羣山迎快風銷暑裝(山林集)
題永徽中所橅蘭亭叙後題云永徽去貞觀不遠得
真為最永和九年暮春月内史山陰幽興發羣賢題
詠無足珍叙引抽毫取奇札好之寫來終不如神助留
為後世法二十八行三百字模寫雖多誰定似昭陵竟
發不知歸尚有異形終可倚彦遠記模不記褚要錄班
班有名氏後生有得苦求高俗說紛紛那有是(寶晉英光集)
題唐模蘭亭褚模禊帖米元章謂褚的筆非也既稱
勾填清潤又云以意改易數字未有雙鈎廓填而意易
者蓋唐人於河南臨本上加雙鈎耳虎兒實知之不欲
矯其父誤謾定為諸葛正等於賜本雙鈎又非也正當
作貞宋人避其廟諱故余始謂能辯陳家本作於定國
耳今乃能於米家本作董狐書畢不覺一笑噴筍滿案
世貞題(弇州山人四部稿)
山谷論作字云晁美叔嘗背議予書唯有韻耳至於右
軍波戈點畫一筆無也有附予者傳若言於陳留予笑
之曰若美叔書即與右軍合者優孟抵掌談說乃是孫
叔敖耶往嘗有丘敬和者摹倣右軍書筆意亦潤澤但
為繩墨所縛不得左右予嘗贈之詩中有句云字身藏
穎秀勁清問誰學之果蘭亭大字無過瘞鶴銘晚有石
崖頌中興小字莫作癡凍蠅樂毅論勝遺教經隨人作
計終後人自成一家始逼真不知美叔嘗聞此論乎南
昌黃魯直書(豫章黃先生全集)
題成都石本蘭亭集序云寶月刻蘭亭序東坡居士為
讚於後蓋子由得於中山舊石故今所摹獨傳二蜀中
州人或未知也余觀世所傳蘭亭書雖衆其搨摹皆出
一本行筆時有異處繫當時摹書工拙惟秘閣墨書稍
異更無氣象可求知後人所為不足尚也貞觀中詔令
湯普徹搨蘭亭賜梁公八人而普徹亦竊搨出外以傳
其書衆播普徹自能書識逸少筆意故雖摹搨自到極
處逮褚河南歐陽率更臨蘭亭則自出家法不復隨點
畫也蘭亭真本世不復知普徹典刑猶有存者今所傳
皆本於此中山者蓋其一也(廣川書䟦)
䟦定武蘭亭序王右軍禊飲序草號稱最得意書宋
齊以來似藏在秘府士大夫間未聞稱述豈未經大盗
兵火時蓋有墨蹟在蘭亭右者及蕭氏宇文焚燬之餘
千不存一永師晚出所見妙跡唯有蘭亭故為虞褚輩
道之所以太宗求之百方期於必得其後公私相盗今
竟失之書家晚得定武石本蓋髣髴存古人筆意耳(山)
(谷題䟦)
思陵御劄聞知會稽縣向子固有褚遂良所臨蘭亭
後有米芾題識卿可取來欲一閱之十四日付孟庾(米)
(襄陽志林)
䟦毛仲益所藏蘭亭序龍乘雲氣而上天鳳凰翔於
千仞吾見舊定本蘭亭其猶龍鳳邪慶元丁已十一月
二十日笠澤陸游務觀書(渭南集)
五字不損本定武蘭亭序一卷元初藏譚崇文許有
寅亮元章等題名張仲壽趙孟頫袁桷諸賢䟦尾相
傳歐陽率更所橅墨花滿面真希世之寶也
定武蘭亭(五字不損本)熙寧丁巳十一月廿一日寅亮存
存齋同覽元豐二年已未元日貫通彭惠廸張觀國
米芾元章同觀寅亮勤中孟堅冲道信同觀元祐丙
寅三月十六日鄞崇法院定武禊帖凡閱五本矣余
皆曾模今觀此卷當居諸本之右下筆臨寫自能知之
必以余言為不妄也時皇元大德乙巳歲嘉平望前三
日疇齋題於自怡軒閱三年重模時清明前五日也
疇齋至大己酉十一月廿二日再觀因對臨一本贈
月江學士時年五十八歲矣不知自此後當寫幾百本
散落人間也右軍書傳世者蘭亭為第一蘭亭刻本
唯定武為第一然柯條枝葉蔓延而未已求其自本自
根為定武真刻者余生六十有四又南北往來行幾萬
里僅見兩三本耳一在叔固丞相宅即族兄子固所藏
一在家弟房近自吳興携來都下見與一在譚崇文許
三本皆無小異余所得苦為蠧所損叔固者因水渰糜
潰字畫小昏唯譚公所藏紙墨完整神明煥然當為三
本之甲云延祐四年歲在丁巳十月廿四日譚公携此
過余大都咸宜坊寓舍因書其後吳興趙孟頫子昂同
觀者巴西鄧文原善之家弟孟籲子俊雲間王一初
後學劉致拜手觀肅觀此本殆猶游魚弄新姿老鶴
鎩晴翮精神具足飄摇於紙墨之外見者鼔舞如見右
軍於茂林脩竹間也會稽袁桷書至治改元正月快
雪時晴與貢待制奎同觀元明善謹記至順癸酉六
月廿六日崔御史濬尹郎中彬同觀岳至記麒麟鳳
凰不常有於世然識不識者皆知為祥禽瑞獸何哉豈
以其不常有於世而然耶蘭亭真跡自入昭陵士之願
見者已不啻乎麒麟鳳凰之不常有於世矣京師惟譚
昭文公所藏定武刻本衆稱最善兹由叔父崇文公假
至齋館捧玩彌日嗟哉神物希世所有謹識歲月以歸
至治元年三月既望番陽吳善䟦蘭亭真跡入昭陵
後為温韜所發不知散落何所次則唐名公歐褚馮趙
諸葛所臨者至今閒有一二亦不多見也惟定武所刻
好事之家時得見之觀月江學士所收本當為余平生
所見者之冠精神完備墨色如新而湍流帶右天五字
不損誠為奇帖昔人謂仰之針眼殊之蟹爪列之丁形
是三者皆可以人力為苟得右軍筆意雖無此三者不
害其為善模寫矣山谷云此帖無一字一筆不可人意
或肥瘦失真亦自成妍要各存之以心會其妙處此真
能觀書者也余於此帖十年間四臨摹矣每一書而人
加老尚恨書法未能超詣古人妙處加我數年期於增
進必有可觀者焉延祐改元閏三月晦前二日錢唐張
仲壽敬題於自怡軒閱十年再觀前後凡五題也自
乙巳初觀至今一十九年矣余今行年七十二歲繼此
又不知當幾觀乎至治癸亥歲三月望日疇齋張仲壽
敬題松雪臨一本月江學士藏定武蘭亭致佳親
友多乞之月江靳固不與顧求臨本於不肖何邪皇慶
元年人日過僕寓舍重以此為言不敢固辭援筆書以
為贈吳興趙孟頫記後學劉致拜手觀疇齋臨一
本皇元以書名當世者子昂一人而已僕近見彼臨
蘭亭大不滿人意暇日假月江學士定武本試對臨之
非敢自炫使能書者鑒觀必有公論在也至大二年歲
在己酉十一月廿三日疇齋張仲壽識全璡拜觀
法書尚矣右軍為最然亦不多得此其為尤孟逹其寶
之至正丁亥秋七月廿三日洛陽王敬方觀於把菊軒
(真跡畫文休承書日錄)
題右軍樂毅論後樂毅論者真書第一梁世模出天
下珍之自蕭阮之流莫不臨學陳天嘉中人得以獻文
帝帝賜始興王王昨收禁中即以見示吾昔聞其妙今
覩其真閱玩良久匪朝伊夕始興薨後仍屬廢帝廢帝
既沒又屬餘杭公主以前王所重恒加寶愛陳世諸王
皆求不得及天下一統四海同文永處處追尋累載方
得此書劉運公特盡神妙其間書誤兩字不欲點除遂
雌黃治定然後用筆陶貞白云大雅吟樂毅論太師箴
等筆力妍媚紙墨精采斯言得之矣智永記(法書要錄)
題樂毅論後予嘗戲為人評書云小字莫作癡凍蠅
樂毅論勝遺教經大字無過瘞鶴銘官奴作草欺伯英
隨人作計終後人自成一家始逼真然適作小楷亦不
能擺脱規矩客曰子何捨子之凍蠅而謂人凍蠅予無
以應之固知書雖棋鞠等伎非得不傳之妙未易工也
(山谷題䟦)
晉右將軍王羲之書樂毅論貞觀六年十一月十五日
中書令河南郡開國公臣褚遂良奉勅審定及排類
貞觀時令褚遂良定右軍書以樂毅為真書第一遂摹
六本賜魏徵等此其一也(戲鴻堂帖)
王羲之書舊傳唯樂毅論乃羲之親書於石其他皆紙
素所傳唐太宗裒聚二王墨跡惟樂毅論石本其後隨
太宗入昭陵朱梁時耀州節度使温韜發昭陵得之復
傳人間或曰公主以偽本易之元不曾入壙本朝入高
紳學士家皇祐中紳之子高安世為錢塘主簿樂毅論
在其家予嘗見之時石已破缺末後獨有一海字者是
也其家後十餘年安世在蘇州石已破為數片以鐵東
之後安世死石不知所在或曰蘇州一富家得之亦不
復見今傳樂毅論皆摹本也筆畫無復昔之清勁羲之
小楷字於此殆絶遺教經之類皆非其比也(筆談)
樂毅論智永䟦云梁世摹出天下珍之其間書誤兩字
遂以雌黃治定然後用筆今世無此改誤兩字本流傳
余於杭州天竺僧處得一本上有改誤兩字又不缺唐
諱是梁本也(米氏書史)
䟦樂毅論樂毅論縱横馳騁不似小字瘞鶴銘法度
森嚴不似大字此後世作者不可仰望也庚申重九陸
游書(渭南集)
原石樂毅論茂實府君購得一本筆法清勁高古較
唐宋摹刻字形幾小一倍後歸之大兄矣癸巳首春
下澣從嚴和宇許見王麟洲所藏閣帖墨色如漆完整
若新每卷首下有臣王著摹四字鍾繇書内多戎路帖
一叚凡吾平生所見宋搨閣帖中少有糢糊不清處此
中絲毫無闕信是希世之寶後收藏印章内如蘇滄浪
米元章諸名人多有之又有成國公朱希忠及我朝諸
名家俱備有印記獨王氏兄弟好題䟦而此帖獨無不
審何故漫為識之(故劍編)
王右軍眠食帖羲之頓首昨得書問明尹尚復綴綴
既不能眠食深憂慮懸吾情至不能不委㛐故不差
右王右軍眠食帖真跡世之博古之家所收王帖僕亦
略見之如此帖章草奇古雄強精神逼人指不可再屈
也至元丙戌十一月朔大梁趙孟頫為冲賓員外䟦
右軍云吾書比之章草猶當鴈行觀此乃知右軍之言
誠為過謙其餘則子昂說法已竟不須重說偈言也鮮
于樞眠食帖章草誠與衛索爭衡矣西溪老人書至
元戊子人日王大將軍眠食帖字數雖不多而古意
具在觀於此者自應作貞觀太平時千金之購共看具
眼則山陰自誓之文不孤矣海粟馮子振(真跡書孫氏法抄)
此即右軍豹奴帖之半耳後人見有眠食二字遂題
若趙若馮皆一代偉人不知何以亦有此誤耶此帖
今藏南橋范氏予親見之絹上書也
清河書畫舫卷二上
清河書畫舫卷二下
明張丑撰
晉
王獻之
鴨頭丸帖奉書帖冠軍帖中秋帖送
梨帖乞假帖洛神十三行渥洼馬圖
大令書法如丹穴鳳舞清泉龍躍精密淵巧出於神
化而其遺墨絶少考之米氏書史寶章待訪錄自可
槩見所載中秋一帖向在檇李項氏觀之或曰非真
跡也其後䟦尾郤勝
王獻之字子敬羲之第七子也官至中書令清峻有美
譽而高邁不羈雖閒居終日容止無倦色風流藴藉為
一時之冠嘗與兄徽之操之俱詣謝安二兄多談鄙事
獨獻之寡默頗事名理客問安王氏兄弟優劣安曰小
者佳且謂吉人之辭寡小者其得之蓋獻之七八歲時
固自不凡方學書次羲之密從其後掣其筆不得于是
知獻之他日當有大名後其學果與羲之相後先嘗書
壁為方丈大字羲之甚以為能桓温命書扇筆誤落因
畫作烏駮㹀牛甚妙初謝安請為長史太元中新起太
極殿安欲得獻之書榜而不敢遽言乃語韋仲將題凌
雲臺事獻之知其旨乃正色曰仲將魏之大臣寧有此
事使其若此知魏德之不長安遂已為當時器重如此
獻之初娶郗曇女離婚後尚新安愍公主無子唯一女
後立為安僖皇后后亦善書初羲之與郗曇論婚書云
獻之有清譽善隸書咄咄逼人則知羲之深自許可非
徒語也嘗書樂毅論一篇與獻之學後題云賜官奴即
獻之小字獻之所以盡得羲之用筆之妙論者以謂如
丹穴鳳舞清泉龍躍精密淵巧出於神智而王僧虔乃
曰羲之書江左中朝莫有及者獻之遠不及父而媚趣
過之然僧虔之論特是春秋責備之法也獻之自謂年
二十有四游名山閒有授其五百七十九字者初得此
書日習之未經一周形容髣髴又嘗書南郊祭板其字
畫入木七分然語類不經故學者無傳獻之雖以隸稱
而草書所得特為多焉今御府所藏八十有九草書
洛神賦侍中帖馬侍御帖裴員外帖裴九
帖崔十九帖二妹帖從子帖左髀帖腎氣
丸帖服油得力帖鐵石帖八月帖十二月帖
秋冷帖秦中帖東陽帖二東縣帖丹陽帖
南陽帖江州帖廣州帖二東山帖下山帖
㶚亭帖慰意帖轉勝帖奉别帖晚際帖
知汝帖久達帖皆佳帖當語帖潜處帖來
遲帖勝常帖前書帖晝夜帖安石帖慶等
帖數日帖遠書帖二告帖事後帖西問帖
復面帖法願帖相送帖處分帖奉書帖
欲發帖章草七月帖跨州帖量力帖真書
洛神賦(不完)丙舍帖行書黃門帖李參軍帖
仲宗帖薦王德祖帖府君帖阿姑帖阿姨
帖賢弟帖斁奴帖外甥帖吾賢帖諸舍帖
舍内帖東園帖鴨頭丸帖地黃湯帖都邑
帖鄱陽帖山陰帖安西帖吳興帖冠軍帖
二鵝羣帖進退帖體中帖授衣帖思戀帖
如意帖古詩帖二(宣和書譜)
大令真跡鴨頭丸故不佳明當必集當與君相見(真)
(蹟)
今皇帝天藻飛翔雅好書法每擕獻之鴨頭丸帖虞世
南臨樂毅論米芾文賦以自隨董其昌聞之中書舍人
趙士楨言如此因考右軍曾書文賦褚河南亦有臨右
軍文賦今可見者趙榮禄書耳(妮古錄)
獻之少時學書逸少從其後取其筆而不得知其長必
能名世僕以為不然知書不在筆牢浩然聽筆之所之
而不失法度乃為善逸少所以重其不可取獨以其小
兒子用意精至猝然掩之而出其不意也(東坡題跋)
虞世南與褚登善賢兄處見臨樂毅論便是青過于
藍欣忭無已數願學耳世南近臂痛廢書不堪覼縷也
虞世南呈(古尺牘)
書右軍文賦後余在黔南未甚覺書字綿弱及移戎
州見舊書多可憎大槩十字中有三四差可耳今方悟
古人沈著痛快之語但難為知音耳李翹叟出褚遂良
臨右軍文賦豪勁清潤真天下之竒書也
跋古法帖昨遂不奉恨深帖有秦漢篆筆中令自言
故應不同真不虛爾中令書中有相勞苦語極佳讀之
了不可解者當是牋素敗逸字多爾觀其可讀者知其
爾耳米芾元章專治中令書皆以意附會解說成理故
似杜元愷春秋癖邪
題絳本法帖王中令人物高明風流宏暢不減謝安
石筆札佳處濃纖剛柔皆與人意會貞觀書評大似不
公去逸少不應如許遠也王令翰墨了無俗氣平原
塵土中夜開此書如臨深登高脫弃鞿絡魚鳥皆得人
意妙處(並山谷題跋)
世傳王子敬帖有黃柑三百顆之語此帖乃在劉季孫
家景文死不知今在誰家矣韋蘇州有詩書後欲題三
百顆洞庭須待滿林霜蓋蘇州亦見此帖也余亦嘗有
詩與景文云君家子敬十二字氣壓鄴侯三萬籖劉季
孫景文子也慷慨竒士博學能詩僕薦之得隰州以没
哀哉嘗有詩寄僕四海共知霜髩滿重陽能插菊花無
死之日家無一錢但有書三萬軸畫數百幅耳(東坡志)
(林)
晉太宰中書令王獻之字子敬十二月帖黃麻紙辭云
十二月割至否中秋不復不得想未復還慟理為即甚
省如何然勝人何慶等大軍下一印曰鐸書是唐相王
鐸印後有君倩字前有絹小帖是褚遂良題曰大令十
二月帖此帖運筆如火筯畫灰連屬無端末如不經意
所謂一筆書天下子敬第一帖也元與快雪相連蘇太
簡家物上有國老才翁子美題跋云鹵僧守一所藏先
令以命服得之子美子激字志東與余分藏以書畫寶
玩易之(米氏書史)
王獻之蘇氏寶帖贊(并序)右蘇氏寶帖故連右軍快
雪時晴帖元豐甲子獲於子美子志東探元子國老孫
也印二分在快雪帖合縫四角亦有褚氏印崇寧元年
五月十五日易䟦時甘露下吾家寶晉齋碧梧廿本
猗太宰秀當代靈襟疎沖韻邁一筆落兩行帶雲龍廷
走百怪驚電掣斷兕快盤偃蹇意無在藐百川會北海
人那知冠千載(寳晉英光集)
䟦十二月帖襄陽米芾家藏法書經梁唐御府歴代
賞鑒之家𫝊之有緒芾(戲鴻堂帖)
王獻之送梨帖云今送梨三百顆晚雪殊不能佳上有
黎幹黎氏印所謂南方君子者䟦尾半幅云因太宗書
卷首見此(兩行)十二字遂連此卷末若珠還合浦劍入延
平太和二年三月十日司封員外郎柳公權記後細題
一行曰又一帖十二字連之余辯乃右軍書云思言叙
卒何期但有長嘆念告公權誤以為子敬也縫有貞觀
半印世南孝先字䟦孝先是本朝王曾丞相字劉季孫
以一千置得余約以歐陽詢真跡二帖王維雪圖六幅
正透犀帶一條研山一枚玉座珊瑚一枝以易劉見許
王詵借余研山去不即還劉為澤守行兩日王始見還
約再見易而劉死矣其子以二十千賣與王防唐太宗
竊類子敬公權能於太宗書卷辯出而復誤連右軍帖
為子敬公知書者乃如此其䟦馮氏西昇經唐經生書
也乃謂之褚書者同也蓋能書者未必能鑒余既䟦定
之蘇子瞻于是題詩曰家雞野鶩同登爼春蚓秋蛇總
入奩君家子敬十二字氣壓鄴侯三萬籖蓋以晉史太
宗贊貶子敬也然唐太宗力學右軍不能至復學虞行
書欲上攀右軍故大罵子敬耳子敬天真超逸豈父可
比也(米氏書史)
䟦羲獻帖柳誠懸得大令之書於太宗卷首連於大
令之後可以鑒矣復得右軍兩行反謂又一帖是誤以
羲之為獻之又嘗見䟦馮當世西昇經實非閻褚能書
未必能别猶歐虞之於唐以書名天下而不任識書魏
鄭公無書名乃同褚遂良為貞觀書證凡經貞觀收者
後世以為無偽識者以此為鑒癸未玉堂竹齋太常博
士米芾記(寶晉英光集)
與劉涇元日明窗焚香西北向吾友其永懷可知展
文皇大令閱不及他書臨寫數本不成信真者在前氣
燄懾人也(山林集)
王子敬乞假表臣獻之言臣違遠墳墓奄冉五載罔
極之思實結於中前在郡已具陳聞爾時聖恩垂矜甚
欲申其情事但以被徵有大例故令曲成之仁不遂臣
於朝職不同并急之制今欲特乞假百日以泄私情猶
復欲與中表少叙分張之懷又臣姊劉氏在於餘杭當
暫過省若不得此不容向展伏惟天慈物通其志必蒙
聽許以私上聞伏用祇悚臣言(臨江二王帖)
梁中書郎虞龢表云逸少為會稽子敬為吳興故三吳
之地偏多遺跡又是暮年遒美之時今此卷中亦時有
吳興帖然大令帖傳於世佳者尚多如乞假表庾公帖
周姊帖洛神賦劉氏所藏十二字等帖官帖中皆遺之
頃以韻語題河南王氏所藏子敬帖云君家大令書盈
紙筆勢翩翩趣多媚雖云沓拖如少年豈至拘攣同餓
隸會稽七子五知名此公風槩尤超詣太極璇題尤重
書(謂不書太極殿榜)一時凜凜標英氣半袖精祴衆爭求數幅
新裙世尤貴當時新遇得已難况復傳今僅千歲龍珠
歸浦劍還津此帖君藏真得地才披尺許目增明鸞跂
鴻驚欲飛逝硬黃響搨若傳吾完璧摹刊願垂世聊爾
以記大令書事謾附於此(法帖刊誤)
王大令洛神十三行真跡亡宋南廊庫經手郭溥
押左起嬉左倚采旄迄翳脩袖以延佇體迅飛凡二
百五十字其後䟦云子敬好寫洛神賦人間合有數本
此其一焉寶歷元年正月二十四日起居郎柳公權記
天祐元年五月六日堂姪孫中書侍郎同中書門下
平章事判戶部㻮續題王子敬洛神賦帖後獻之洛
神賦真跡遺頭尾外得一十三行都二百五十字重加
整背祥符八年八月十日周越記越州人家藏洛神
賦全本是子敬小楷用烏絲欄寫成(此條及下二條有悞諸本皆同姑仍)
(之吳長元識)
子敬能作方丈字觀其細書巧妙方丈不足為大令右
軍法雖同其放肆豪邁大令差異古人用功精深所以
絶迹也治平三年三月廿八日襄
君謨書錄向聞子敬洛神賦猶有數百字及今見真跡
乃知二王之後論書者莫不宗尚其法褚遂良得之最
多
趙吳興曾得洛神十三行于陳集賢灝自題此晉時麻
牋思陵極力搜訪僅獲九行百七十六字故米友仁䟦
作九行宋末賈似道復得四行七十四字欲續於後則
於九行之䟦不相屬遂以四行别裝於後以悦生印及
長字印欵之今此本不知猶在人間否余所模秀州項
子京藏是宣和譜中所收吳興云更有唐人臨本後有
柳公權䟦亦神物也視世所傳十三行宋榻何啻霄壤
邪其昌(戲鴻堂帖)
董逌書洛神賦别本云今世所傳洛神賦余見者四本
矣惟王和甫家者號最勝結字疎密得法然不若此書
亦自與周子發家者稍異子發謂子敬愛書洛神賦人
間宜有數本似未見其餘也昔馬澄評右軍書謂勸進
洛神賦諸書十餘種皆作今體知逸少嘗書此賦子敬
當是習其家學耳然書錄不記子敬洛神賦其傳之失
實將後人模搨不可知也字法端勁是書家所難偏旁
自見不相映帶分有客主趣鄉整嚴非善書者不能也
大觀元年正月為安希古書(廣川書䟦)
趙子昂䟦洛神賦真跡晉王獻之所書洛神賦十三
行二百五十字人間止有此本是晉時麻牋字畫神逸
墨采飛動紹興間思陵極力搜訪僅獲九行一百七十
六字所以米友仁䟦作九行定為真跡宋末賈似道執
國柄不知何許復得四行七十四字欲續於後則與九
行之䟦自相乖忤故以紹興所得九行裝於前仍依紹
興以小璽欵之却以續得四行裝於後以悦生胡盧印
及長字印欵之耳孟頫數年前竊錄翰苑因在都下見
此神物託集賢大學士陳公顥委曲購之既而孟頫告
歸延祐庚申忽有僧闖門持陳公書并此卷數千里見
遺云陳公意甚勤勤也陳公誠磊落篤實之士不失信
於一言豈易得也因併及之至治辛酉既&KR0724;池適老病
不能䟦壬戌閏五月十八日雨後稍凉力疾書於松雪
齋(真跡)
又題云又有一本是宣和書譜中所收七璽宛然是唐
人硬黃紙所書紙略高一分半亦同十三行二百五十
字筆畫沈著大乏韻勝余屢嘗細視當是唐人所臨後
卻有柳公權䟦兩行三十二字云子敬好寫洛神賦人
間合有數本此其一焉寶歷元年正月廿四日起居郎
柳公權記所以吾不敢以為真跡者蓋晉唐紙異亦不
可不知也(松雪齋集)
䟦草書洛神賦後此賦草書世傳王大令書然結體
殊不類獻之而頗似智永疑其遺跡也至洛神小楷則
子敬書無疑矣世以小王好書此賦故凡有洛神書本
皆歸之子敬猶東漢諸碑流俗多以為蔡邕書豈盡中
郎筆跡哉要當鑒以心目而弗信耳傳為佳政和七年
六月六日黃某書(東觀餘論)
董逌書子敬雜帖云子敬書如河閒年少自不拘束此
當行草中也宋孝武學書或真行章草雜在一紙或重
作數字或學前輩名人能書者而子敬詩賦贊論亦入
此書大似未能得子敬當處此可與論書法之至邪謝
太傅善書不重子敬每作好書必被賞太傅徑輙題後
以答之嘗問子敬君書何如右軍曰故當勝安曰物論
殊不爾子敬曰世人那得知此帖超軼凌突似欲出其
家學宜諸人有逸氣過父之語也(廣川書䟦)
吳寬䟦王獻之真跡米姓晉唐法書真跡秘玩目有
獻之中秋帖趙松雪以為寶晉刻石即此余因出石刻
校之間有不類處夫形似且失况其精神氣韻欲得之
難矣此真跡所以可貴而恨世不多見也(家藏集)
王獻之奉書帖一獻之真跡傳世不多此書曾在吳
中見之大令得意筆也余嘗摹一過(嚴氏書畫記)
王獻之保母帖說者謂勝於定武蘭亭初刻蓋此帖乃
獻之親書於甎而又晉工刻之若蘭亭則馮承素趙模
韓道政諸葛貞等鈎摹而又唐工鐫之所以精神氣韻
夐然不侔也獻之刻此石以端硯及交螭銅壺為殉帖
前有小硯影(妮古錄)
獻之中秋帖卷藏於檇李項氏子京自有䟦細看乃
唐人臨本非真跡也卷首節去十二月等六字亦無
米贊可考苐裝背褾錦則宣和舊物也豈南宫寶帖
元未曾輸入大内邪
大令渥洼馬圖一卷白麻紙本有梁陳唐宋年月印記
按李嗣真續畫品王獻之列中品下固宜風神超越也
(名畫錄)
李公麟云海州劉先生收王獻之畫符及神一卷咒小
字五斗米道也李伯時只一見求摹不許其子居金陵
與王荆公連袂陳元輿帥金陵余託訪之云久為一貴
人取去竟不知誰何(米氏畫史)
補遺
王羲之
王右軍破羌帖知虞師(云云)書示君懷充(陶給事榖)
(與鄭玄此印子是開元字姚鄭乃玄明皇所記名書多有梁武内府法書皆是懷充徐僧權紀其首尾此)
(書前有姚懷充草署名處亦同時人也中書舍人陶榖子字仁祖楊凝式書)此帖視余所
見諸本為勝惜其所存止此不及見全帖也丙文居盧
陽在吾溪窮絶處而家蓄先賢書帖往往有中州士夫
所無其好尚文雅蓋不在黔中秦子明下世豈無山谷
安知不遇賞音紹熙壬子重陽日廣漢張杓書於襄陽
郡齋麤豪厭見屋漏雨圓滑欣逢錐畫沙紙墨千年
淨如洗料應曾入米顛家畤敬題絶句贊陶齋所藏
晉右將軍帖淳祐乙巳季夏晦日書於始興郡九成臺
(寶晉齋帖米䟦不錄)
王右軍此事帖(真跡)次月有此事以與卿共事每思
不以法然欲不可長(本身紙)至元乙酉三月己亥
濟南張斯立東鄆楊肻堂同觀雲中人郭天錫拜
觀滏陽馬昫同觀右軍此帖所存僅二十字爾蓋
嘗入金源御府章宗數印猶爛然楮墨間簽題亦其手
筆信可寶也成化十四年五月廿四日長洲吳寬獲觀
於徐太守惟亨為題其後廿年前余在京師聞士夫
云有此羲之帖二十字太守徐士亨箧以自隨蓋珍
藏之不欲人見也余彼時與士亨初識亦嘗求一觀而
彼此倥&KR1555;不獲一遂此心迄今雖夢寐中亦欲見此丁
未十一月廿四日太守之次子原菽同寓於常州城隍
廟前水次懇懇邀余過其第始以不暇辭既而原菽與
余語及乃尊所藏羲之帖欲一賞識用是亟亟移舟到
馬鎮得一捧觀則廿年願見夙心遂於此日也不勝景
慕之餘草草題紀歲月於後云廿七日海昌蕭顯記(真跡)
王右軍思想帖前元郭佑之藏本後有趙子昂文徵
仲二䟦按䟦趙公曾同霍清臣等十三名家觀於郭
氏而文翁又以得附名其後為慶幸且云與家藏逸
少平安帖筆法一類其推許之若此然余細辨之王
書是唐賢雙鈎善本非元物也其趙文䟦尾皆真蹟
可喜今在新都吳氏
王右軍思想帖(真跡)羲之頓首不復見君甚有思想得
告慰之故吾乏氣兼欲㿃下憂深小佳尅面王羲之頓
首大德二年二月廿三日霍肅清臣周密公謹郭天
錫佑之張伯淳師道廉希貢端甫馬昫德昌喬簣成仲
山楊肻堂子構李衎仲賓王芝子慶趙孟頫子昂鄧善
文原善之集鮮于伯幾池上佑之出右軍思想帖真跡
有龍跳天門虎臥鳳閣之勢觀者無不咨嗟嘆賞神物
之難遇也孟頫書郭氏右軍真跡世所罕見此思想
帖與余舊藏平安帖行筆墨色略同皆奇跡也平安帖
有米海嶽籖題此帖無籖題而有趙魏公䟦語稱許鄭
重同觀者自霍清臣而下凡十有三人皆鑒賞名家咸
咨嗟歎賞神物之難遇如此余何幸得附名其後哉嘉
靖丁巳冬十一月十又三日長洲文徵明題時年八十
有八(真跡)(此帖在吳江村處)
王右軍鶻不佳帖在瑯琊王氏元美翁䟦之甚詳米
南宫故物也又南宫壽辭樂章見江西帥司石刻亦
有元美䟦尾(又南宫奕棋圖䟦或云馮海粟作也)
右軍鶻等帖一鶻等不佳都令人弊見此輩吾衰老不
復堪此開成三年三月三日柳公權記右軍鶻等
帖舊藏李簡之少師家其詳見寶晉書史中更搶攘此
帖幸存殆有神物護持耶淳祐乙巳夏五陶齋題粗
豪厭見屋漏雨圓滑欣逢錐畫沙紙墨千年淨如洗料
應曾入米顛家畸敬賦絶句贊陶齋所藏晉右將軍帖
淳祐乙巳季夏書於紹興郡九成臺(真跡首長元按絶句一已見前破)
(羌帖後此條時作畸題作賦季夏下無晦日二字始興郡作紹興郡蓋傳寫之訛耳姑仍之)
王右軍謝司馬帖(真跡)十一月廿七日羲之報得十
四十八日二書知問為慰寒切比各佳不念憂苦久懸
情吾食至少劣劣力因謝司馬書不一一羲之報(真跡後)
(有思陵一䟦向此帖淳化第七十二亦見臨江帖中刻揭尤精真跡藏韓太史存良家今歸王遜志處或云)
(紙色墨氣與宣和秘府此事帖一類是無上右軍名跡也)
右軍大道帖兩行凡十字是唐人臨寫本内耶字頗
俗左方有趙子昂䟦九十四字鄧文原題十八字卻
真一一精好此帖宣和御府所不載其米老二印思
陵一印亦未得真向藏韓宗伯存良家今在王越石
處(越石又示逸少嘉興帖是雙鈎本乃南渡以後人手筆其上宣和悅生秋壑等印及元人同觀皆不)
(真差勝上虞帖)
晉右將軍王羲之書大道久不下豈先未然耶梁
武評書至右軍謂龍跳天門虎臥鳳閣此帖是已諸家
刻中皆未之有世間神物豈默有靳惜者不欲使濫傳
耶將好事猶未至也有能礱片石刻以傳遠僕願供摹
搨之役屬奔走南北此事殆廢不知何時果此緣也至
元丁亥九月七日孟頫至元庚寅秋八月七日丁丑
西蜀鄧文原敬觀書家化境難窺測天際行雲峽注
泉想見彩毫飛舞處心忘大道手通玄天啓癸亥菊月
十二日朱之蕃題(真跡)
右軍(此事大道)帖(三兩)行(筆如游龍老筆紛披)所謂一筆書也吳興陳繹
曾把玩無斁(廿六字八分書)
趙模(原附王羲之名下)
趙模集晉字千文蓋祖殷鐵石遺法為之其書清拔有
韻與懷仁聖教序同妙較之歐褚自運無論矣按文休
承嚴氏書畫記云趙模集晉字千文一史明古藏本史
氏法書第一亦天下法書第一也前元時此卷在郭北
山家乃李山房故物有米老等印南唐椒閣錦標首背
(書系)
趙模喜書工臨倣始習羲獻學集成千文其合處不減
懷仁然古勁則不迨(書史會要)
吳寬題唐趙模摹集晉人千文晉人之書見於今日
者大抵石刻耳如趙公去晉未遠其所摹集多予平生
所未見者固宜蓋褒鄂已沒庶幾見其英姿颯爽於縑
素間者曹將軍之功也明古其謹藏之(家藏集)
鮮于伯幾題趙模本搨蘭亭後蘭亭化身千百億貞
觀趙模推第一百家聚訟謾紛紜正傳寧到山中石論
書當論氣韻神誰與癡兒較形質想當廓填斷手初帝
與歐虞皆太息昭陵玉匣秘重泉自此中天無二日元
章老去不及見卻向蘇家評甲乙北山居士得何許購
取寧論萬金直幾年僦屋容江海寶氣奎光夜相射南
來北人多健者名色連艘金滿室應嗟我輩太痴絶常
抱蠧書論得失(元音凡建陽蔣易編集三十三人)
僧懷仁(原附王羲之名下)
李文和遵勉其家書畫最富有懷仁真跡集右軍聖教
序貞觀蘭亭詩序山陰帖樂毅論皆冠世之寶(李氏遺事)
釋懷仁集書聖教序石本徧天下不啻家臨池而人
染翰矣乃趙模千文秘篋珍襲歴千載未有傳者物
之遇不遇如此歴代書家固不及畫人之多而珍
惜畫本者又倍屣於購求法書之士無怪名帖之存
無幾固宜價重連城也
從兄季修諱振德購藏唐時搨本聖教序一冊筆勢
飛動纖毫無缺以較今世好事家宋室拓本相去不
啻星淵及觀真蹟神妙自當十倍畫龍者也
唐釋懷仁集王書聖教序真本尚存今在董太史玄宰
家點畫結搆富於法度誠非楚生國詮僧行敦之可及
特横溢絶塵處視右軍尚有堂奥之隔耳(書系)
清河書畫舫卷二下
