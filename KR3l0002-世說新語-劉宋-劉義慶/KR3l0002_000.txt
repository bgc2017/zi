刻世說新語序
吳郡袁褧撰
嘗攷載記所述晉人話言簡約玄澹爾雅有韻世言
江左善淸談今閱新語信乎其言之也臨川撰爲此
書採掇綜叙明畼不繁孝標所注能收錄諸家小史
分釋其義詁訓之賞見於高似孫緯略余家藏宋本
是放翁校刊本謝湖躬耕之暇毛披心寄自謂可觀
爰付梓人傳之同好因嘆昔人論司馬氏之祚亡於
淸談斯言也無乃過甚矣乎竹林之儔希慕沂樂䔵
亭之集咏歌堯風陶荆州之勤敏謝東山之恬鎮解
莊易則輔嗣平叔擅其宗析𣑽言則道林法深領其
乘或詞冷而趣遠或事瑣而意奧風旨各殊人有興
託王茂弘祖士雅之流才通氣峻心翼王室又斑斑
載諸册簡是可非之者哉詩不云乎濟濟多士文王
以寧余以琅琊王之渡江諸賢弘贊之力爲多非強
說也夫諸晤言率遇藻裁遂爲終身品目故類以標
格相高玄虚成習一時雅尚有東京廚俊之流風焉
然曠達拓落濫觴莫拯取譏世教撫卷惜之此於諸
賢不無遺憾焉耳矣刻成序之嘉靖乙未歲立秋日
也
世說新語目錄
上卷(上)
德行言語
上卷(下)
政事文學
中卷(上)
方正雅量
識鑒
中卷(下)
賞譽品藻
規箴捷悟
夙惠豪爽
下卷(上)
容止自新
企羡傷逝
棲逸賢媛
術解巧藝
寵禮任誕
簡傲
下卷(下)
排調輕詆
假譎黜免
儉嗇汰汐
忿狷䜛險
尤悔紕漏
惑溺仇隟
世說新語目錄
宋臨川王義慶采擷漢晉以來佳事佳話爲世
說新語極爲精絶而猶未爲奇也梁劉孝標注
此書引援詳確有不言之妙如引漢魏吳諸史
及子傳地理之書皆不必言只如晉氏一朝史
及晉諸公列傳譜錄文章凡一百六十六家皆
出於正史之外紀載特詳聞見未接寔爲注書
之法(右見高氏緯略)
