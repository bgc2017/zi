格致鏡原卷六十一大學士陳元龍撰
穀𩔖
總
周易百穀草木麗於土楊泉物理論梁稻菽三穀各
二十種為六十蔬果之實助穀各二十凡為百穀鄭
玄周禮注三農生九穀稷秫黍稻麻大小豆大小麥也
凡王之膳食用六穀稻黍稷粱麥苽也以五味五穀養
其病麻黍稷麥豆也豫州并州其穀宜五種稻黍稷麥
菽也兖州其穀宜四種黍稷稻麥也幽州其穀宜三種
黍稷稻也楚辭大招注五穀稻稷麥豆麻漢食貨
志注五種麻金黍火稷土麥水豆木周書凡禾麥居
東方黍居南方稻居中央粟居西方菽居北方范子
計然五穀者萬民之命國之重寳東方多麥稻西方多
麻北方多菽中央多禾五土之宜各有高下高而陽者
多豆平而隂者多五穀淮南子江水肥而宜稻洛水
輕利而宜禾渭水多力而宜黍濟水通和而宜麥河水
中調而宜菽汾水濛濁而宜麻孝經内事五車星主
五穀明則民無飢寒之困山海經廣都之野百穀自
生冬夏播琴(播琴猶播植)禮月令孟春天子乃以元日祈
穀於上帝孟夏驅獸無害五穀仲夏乃命百縣雩祀百
辟以祈穀實孟秋農乃登穀天子嘗新先薦寢廟穀
梁𫝊一穀不升曰嗛二穀不升曰飢三穀不升曰饉四
穀不升曰康五穀不升曰大侵五穀皆熟為有年墨
子一穀不收謂之饉二穀不收謂之旱三穀不收謂之
凶四穀不收謂之餽五穀不收謂之饑禮内則飯黍
稷稻粱白黍黃粱稰穛注穀熟而穫之曰稰生穫之曰
穛張揖廣雅黍穰謂之䅀稻穰謂之稈稷穰謂之䅳
東觀漢記建武二年天下野穀旋生麻菽尤盛王
充論衡建武三十一年陳留雨穀蔽地視穀形若粢而
黑此夷地所生穀也彼不食穀生於草野成熟委於地
遭疾風與之俱飛風衰穀集中國中國見之謂天雨穀
也劉敬叔異苑凉州張駿九年天雨五穀於武威燉
煌殖之悉生因名天麥唐書李泌請以二月朔為中
和節民間以青囊盛百穀種相問遺號為獻生子夢
華錄京師七夕以小板上傅土旋種粟令生其苗置小
茆屋花木作田舍家小人物皆邨落之態謂之穀板
胡錡耕禄稾穀實封常熟縣開國公来牟封隴西郡開
國侯米秣除祭酒馬菽除駕部
稻(附稗糠)
總論禮記稻曰嘉疏爾雅稌稻也郭注今沛國呼
稌邢疏内則云牛宜稌豳風云十月穫稻是一物也
孝經援神契汚泉宜稻淮南子稻生於水而不生於
湍激之流亢倉子得時之稻莖葆長秱穗如馬尾失
時之稻纖莖而不滋厚糠而菑死越絶書丁貨之戶
曰稻粟令為上種石四十說文稻一䄷為粟二十斗
為米十斗曰&KR0008;為米六斗大半斗曰粲物理論稻者
溉種之總名錦繡萬花谷本草云粳米味甘稻味苦
字書解秫字云稻也秔字云稻屬也不黏者解粢云稻
餅也明稻米作粢盖糯米也今通呼秔糯穀為稻所以
惑之矣今此稻米即是糯米也顔師古刊謬正俗云本
草所謂稻米者今之糯米耳孔子曰食夫稻周官有稻
人之職漢置稻田使者此並指粳糯為一色也養生
要集秔稻屬稻亦秔之總名也道家方藥有用稻米秔
米此則是兩物也稻米粒白如霜味苦主温服之令人
多瘦無肌膚秔米味甘主利五臓長肌膚好顔色周
禮王后獻穜稑之種鄭注先種後熟謂之穜後種先熟
謂之稑隋書婆登國有月熟之稻每月一熟抱朴
子南海晉安有九熟之稻一歲九登孔六帖天竺稻
一歲四熟楊孚異物志交阯稻一歲再種農田餘
話閩廣之地稻收再熟人以為穫而再種非也其鄉以
清明前下種芒種蒔苗一壠之間稀行密蒔先種其早
者旬日後復蒔晩苗於行間俟立秋成熟刈去早禾乃
鉏理培壅其晩者盛茂秀實然後收其再熟也戒菴
漫筆稻花白而瓣少者米賤多而色黃則貴俗云銀花
賤金花貴也廣志稻已割而復抽曰稻孫孔鮒小
爾雅藳謂之稈稈謂之芻生曰穀謂之粒禾穗謂之穎
說文秏稻屬伊尹曰飯之美者玄山之禾南海之秏
(呼到反)唐李百藥傳徐陵文刈瑯琊之稻百藥曰春秋
鄅子藉稻杜預謂在瑯琊山堂肆考唐玄宗開元十
九年揚州奏穭生稻二百一十五頃再熟稻一千八百
頃其粒與常稻無異穭生自生稻也唐地理志滄州
本魯城乾符元年生野稻水穀十餘頃燕魏飢民就食
之博物志麋掘澤草而食其場成泥名曰麋暖(一作畯)
民隨其暖種稻其收百倍食貨志力耕數耘收穫如
盜賊之至故熟速刈乾速積刈早則傷鎌刈晩則折穗
遇風則收減濕積則藳爛積晩則粒秏連雨則生耳所
以收穫不可緩也戒菴漫筆䆉稏杜牧之詩作罷亞
注云稻名黃東𤼵云罷亞稻之態非稻名也引蘇詩紅
罷亞對碧玲瓏又罷亞對雍容皆用虚字為証孫光
憲北夢瑣言都會間有運大筆如椽或於稻粒上寫七
言詩一絶歴歴可愛
詳𩔖郭義恭廣志有虎掌稻紫芒稻赤穬稻白米稻
南方有蟬鳴稻七月熟有盖下白正月種五月穫根復
生九月復熟青芊稻六月熟累子稻白漠稻七月熟此
三種大且長三枚長一寸半庾肩吾謝賚米啓&KR1267;水
鳴蟬香聞七里瓊山合穎租歸十縣蔡邕月令章句
九月熟者謂之半夏稻周處風土記稴稻之青穟米
皆青白也唐書渤海有盧城之稻曲洧舊聞洛下
稻田亦多土人以稻之無芒者為和尚稻亦猶浙中呼
師婆粳中吳紀聞紅蓮早稻從古有之陸魯望云近
炊早稻識紅蓮西域記摩揭陀有異稻巨粒號供大
人米(田藝衡曰即今江南之香珠稻也)湘山野錄真宗深念稼穡聞
占城稻耐旱遣使以珍貨求其種得二十石至今在處
播之(徐炬曰即今之尖頭黃秈米也)魏志文帝與羣臣書曰江表惟
長沙有好米何得比新成稉稻耶上風吹之五里聞香
白居易詩禄米麞牙稻王象晉穀譜香&KR0008;一名香
子粒小色斑以三十五粒入他米數升炊之芬芳香美
小香稻赤芒白粒其色如玉雪裏揀粒大色白稈軟而
有芒臙脂赤香柔而甘舂煮之作純赤色晩稻上品
顧&KR1321;海槎餘錄儋耳種旱稻曰山禾米粒大而香可食
連收三四熟一統志雷陽界稻十一月下種揚雪耕
耘次年四月熟與他地迥異
異稻王嘉拾遺記宣帝時背隂之國來貢方物言其
鄉在扶桑東有浹日稻種之十旬而熟有翻形稻食者
死而更生有明清稻食之延年有清腸稻食一粒歴年
不飢段成式酉陽雜俎酆都稻名重思其米如石榴
子粒稍大味如菱拾遺記東極之東有和靈稻寒者
食之則體温熱者食之則體冷莖多白彙苑烏萇國
四熟之稻苗高没駱駝米大如小兒指續仙傳唐謝
玄卿遇神仙設龍睛稻
米程大昌演繁露國語曰越大夫種謀曰今吳既罷
而大荒薦飢市無赤米注云米之惡者也案赤米今有
之俗呼紅霞米田之高卬者種之以其早熟且耐旱也
然則越時已有此米矣南史任昉傳昉解新安太守去
惟載桃花米即赤米是也東觀漢記第五倫節儉作
會稽郡受俸禄常求赤米蘇鶚杜陽編唐元和八年
大軫國貢紫米𩔖巨勝子炊之一升得飯一斗食之令
人髭髮鬒黑顔色不老雲仙散錄杜甫在蜀以匕金
買黃兒米半籃地理志揚州土貢黃稑米烏節米
品物𩔖聚吳興米炊之甑香虢國夫人廚吏鄧連以此
米擣為透花&KR0008;陳師道後山叢談蜀稻先蒸而後炒
謂之火米可以久積以地潤故也蒸用大水空中為甑
盛數石炒用石板為釡凡數十石古詩注土人以五月
收米為火米錦繡萬花谷荆南孫儒之亂米斗四十
千持金寳換易纔得一撮一合謂之通腸米言饑人不
可食他物惟煎米飲可以通腸胃伽藍記西方佛沙
伏國有昔尸毘王倉庫為火所燒其粳米焦然於今猶
在若服一粒永無瘧患彼國人民須以為藥韋斌傳
斌兄陟尚奢侈以鳥羽擇米楊廷秀詩序上元夜里
俗用粉米為繭絲書吉語置其中以占一歲之禍福謂
之繭卜
秫廣雅秫稬也字林糯黏稻也廣志秫有赤有
白有胡秫早熟及麥崔豹古今注稻之黏者為秫禾
之黏者為黍胡侍珍珠船爾雅衆秫注云謂黏粟也
說文云&KR1045;稷之黏者也汜勝之書云粱是秫粟本草圖
經云丹黍米黏者為秫北人謂&KR1045;為黃米亦謂之黃糯
釀酒觀此則黍稷稻粱之黏者皆謂之秫而本草別出
秫米一條注謂似黍而粒小誤也宋書陶潜為彭澤
令公田悉令種秫妻子固請種秔乃使二百五十畝種
秫五十畝種秔黃省曾稻品其粒長而釀酒倍多者
謂之金釵糯其色白而性軟五月種十月熟者曰羊脂
糯其芒長而穀多白斑五月種九月熟謂之臙脂糯太
平謂之硃砂糯其厚稃紅黑斑而芒謂之虎皮糯其粒
最長白稃而有芒四月種七月熟謂之趕陳糯亦曰秈
糯其粒大而色白芒長而熟最早其色易變而釀酒最
佳謂之蘆黃糯湖州謂之泥裏變言不待日之曬也其
粒圓白而稃黃大暑可刈其色難變不宜於釀酒謂之
秋風糯其不耐風水四月種八月熟謂之小娘糯譬閨
女然也其在湖州色烏而香者謂之烏香糯芒如馬鬃
而赤色者謂之赤馬鬃糯
秔字林秔稻不黏者秔糯甚相𩔖黏不黏為異耳
本草粳米即人所常食米有白赤大小異族四五種同
一𩔖也張衡南都賦&KR1267;皋香秔桓麟七說新城之
秔傅巽七誨孟冬香秔廣志秔有烏秔黑穬青幽
白夏之名稻品稉之小者謂之秈秈之熟也早故曰
早稻稉之熟也晩故曰晩稻京口大稻謂之稉小稻謂
之秈稻之上品曰箭子湖州有一穗而三百餘粒者謂
之三穗子
稗六書故稗葉純似稻節間無毛實似蕡害稼淮
南子蘺先稻熟而農夫薅之者不以小利害大𫉬也高
琇注蘺水稗汜勝之書稗既堪水旱種無不熟之時
宜種之以備凶年稗中有米擣取米炊食之不減粟米
又可釀作酒晉書吳孫亮五鳳元年交阯稗草化為
稻昔三苗將亡五穀變種此草妖也
糠交州記合浦海口有糠頭山傳云越王舂米於此
積糠而成韓非子鄒穆公有令食鳧雁者必以秕無
敢以粟鳧雁無食而以一石粟易一石秕其費甚矣
世說王文度謂范榮期曰簸之揚之糠粃在前晉書
王戎子萬有美名而太肥戎令食糠而肥愈甚齊書
顧歡家貧讀書燃糠自照
禾
總論公羊注苗者禾也生曰苗秀曰禾春秋說題
辭禾者銜滋液宋均注銜滋液以生故以禾為名說
文禾嘉穀也木王而生金王而死得時之中故謂之和
禾之秀實為稼莖節為禾詩註禾者總名黍稷稻苽
粱皆名為禾麻與菽麥則無禾稱彙苑禾之秀特舒
散象火為南方之穀亢倉子得時之禾長秱而大穗
圓粟而薄糠米&KR0961;而香舂之易而食之強失時之禾深
芒而小莖穗銳多粃而青蘦管子小問篇苗始其少
也眴眴乎孺子也其壯也莊莊乎士也至其成也由由
乎茲勉何其君子也天下得之則安不得則危故命之
曰禾吕覽苗其弱也欲孤長也欲相與居其熟也欲
相扶是故三以為族乃多粟先生者美米後生者為秕
其耨也長其兄而去其弟不知稼者其耨也去其兄而
養其弟不收其粟而收其麤淮南子孔子見禾之三
變注三變始於粟粟生苗苗成於穗尚書天大雷電
以風禾盡偃王出郊天乃雨反風禾則盡起宋書巨
鬯三禺之禾一稃二米王者宗廟修則出張鷟朝野
僉載諺云秋雨甲子禾頭生耳史記管仲說桓公曰
古之封禪北里之禾所以為盛吕氏春秋飯之美者
玄山之禾陸璣草木疏禾秀為穗而不成謂之童粱
今人謂之宿田翁或謂之守田方言䄶稡禾所秀不
成聚向上貌
嘉禾瑞應圖嘉禾五穀之長盛德之精也文者異本
而同秀質者同本而異秀此夏殷時嘉禾也晉徵祥
說嘉禾仁卉也春秋說題辭嘉禾之滋莖長五尺五
七三十五故連莖三十五穗以成盛德尚書唐叔得
禾異畝同穎獻諸天子拾遺記因祗國貢嘉禾一莖
盈車光武本紀帝生於濟陽縣舍是歲縣界有嘉禾
生一莖九穗因名曰秀古今注漢和帝時嘉禾生於
濟隂城陽安帝時九真嘉禾生吳志赤烏中會稽嘉
禾生因改元為嘉禾南史宋大明元年清暑殿西甍
鴟尾中央生嘉禾一株五莖遂改為嘉禾殿宋書元
嘉中嘉禾生華林園十株七百穗齊書孝武時固始
縣新蔡縣俱𫉬嘉禾唐代宗紀太子初生之歲豫州
獻嘉禾乃更名豫
異禾拾遺記炎帝時有丹雀銜九穗禾其墜地者帝
乃拾之以植於田食者老而不死穆天子傳黑水之
阿爰有答堇西膜之所謂木禾也郭璞注木禾穀𩔖長
五尋大五圍珍珠船王莽種五粱禾(即五色禾)於殿中先
鬻鶴髓玳瑁犀玉二十餘物漬種此黃帝穀仙之術也
拾遺記崑崙山第三層有禾穟一株滿車廣五行
記東魏後静帝天保初四月禾夜生於帝銅硯中及明
晨長數寸有穗山堂肆考唐寧朔縣界荒地十五里
有黑禾偶出徧地掃盡經宿復生其禾圓實味甘美
粟
總論說文粟禾子也嘉穀之實也粟之為言續也江
東人呼粟為粢春秋說題辭粟五變以陽化生為苗
秀為禾三變而𤼵謂之粟四變入臼米出甲五變而蒸
飯可食春秋佐助期粟神名許給姓庸天通義吕
氏書說有殼曰粟無殼曰米按粟即所謂殼也古人米
與穀兼積米切用而易腐穀氣全而可久緩急兼儲後
世軍儲獨以米故久即不可食管子隰朋曰夫粟内
甲以處中有卷城外有兵刃未敢自恃自命曰粟此其
可比扵君子之德乎九章算述粟五十糲率三十粟
一石得糲米六斗韻瑞糲脫粟也一斛粟舂七斗米
為糲酉陽雜俎粟累十二為寸周書神農之時天
雨粟神農耕而種之淮南子倉頡作書而天雨粟
風俗通燕太子丹仰嘆天為雨粟古今注武帝建元
四年天雨粟宣帝地節三年長安雨黑粟竟寧元年南
陽山都縣雨粟色青黑味苦大者如小豆小者如麻子
漢書孝武元狩六年太倉之粟陳陳相因紅腐而不
可食馬周疏五六年來頻歲豐稔一疋絹易粟十餘
斛宋書文帝時醴湖生嘉粟一莖九穗唐紀宣宗
時福建進瑞粟十五莖莖有五六穗唐書大中元年
二月停飛龍粟山堂肆考紫帽山在泉州府唐時泉
人客洛陽邂逅一羽衣寄書紫帽𨼆者𨼆者遺以米半
升其人還家視之乃金粟也宋徽宗御書金粟之洞四
字刻石在焉
詳𩔖爾雅虋赤苗芑白苗郭注虋今之赤粱粟芑今
之白粱粟皆好穀邢疏詩維糜維芑故此釋之也虋與
糜音義同本草粟米畬田種之甚易舂粒細香美陳
者或呼為粢大氐人多種粟而少種粱以其損地力而
收穫少耳粟米比粱乃細而圓正字通古者以粟為
黍稷粱秫之總稱而今之粟在古但稱為粱後人乃專
以粱之細者名粟故唐孟詵本草言人不識粟要之黏
者為&KR1045;不黏者為粟因呼粱為秈粟以别&KR1045;而配秈北
人謂之小米也李時珍本草粟即粱也穗大毛長粒
粗為粱穗小毛短粒細為粟苗皆似茅種凡數十有青
赤黃白黑諸色或因時地賦名早則有趕麥黃百日糧
之𩔖中則有八月黃老軍頭之𩔖晩則有燕頭青寒露
粟之𩔖晉史乘文公得玄山之粟而美之欲種之宫
中廣志有赤粟白莖粟黑粟張公斑粟拾遺記背
明國有雲渠粟叢生葉似芙蕖食之益顔色有搖枝粟
其枝長而弱無風常搖食之益髓有鳳冠粟似鳳鳥之
冠食之多力有游龍粟葉屈曲如游龍也有瓊膏粟白
如玉食此二粟令人骨輕員嶠山有鵲銜不周之粟粟
穗長三丈粒皎如玉孔六帖東夷流鬼粟似莠而小
粱
曲禮粱曰薌萁又歲凶大夫不食粱注以粱為加也
周禮食醫犬宜粱說文粱性凉故謂之粱物理論
粱者黍稷之總名爾雅翼青粱殼穗有毛粒色青米
亦微青而細白粱穗大毛長殼粗扁米白而大黃粱穗
大毛長殼米粗於白粱性甘氣平較他穀能益脾胃然
種之損地力粒尖小不耐水旱故種之者稀本草注
黃粱香美逾諸粱俗呼竹根黃廣志有具粱解粱遼
東赤粱廣志鹽鑚粱粒如蟣子魏文帝嘗以為御粥
左思魏都賦雍丘之粱崔駰七依玄山之粱張
衡七辨冀野之粱郎瑛七脩𩔖藳粱即今之粟也古
不以粟為穀之名但粟厚孚殼故米之有孚殼者皆稱
粱
黍
總論禮記黍曰薌合月令仲夏之月農乃登黍天
子乃以雛嘗黍羞以含桃先薦寢廟家語孔子侍坐
於哀公設桃具黍公曰以黍雪桃也孔子曰黍者五穀
之長祭先王以為上盛果有六而桃為下今以五穀之
長雪果蓏之下是侵上忽下也春秋佐助期黍神名
侜佞蘭郝春秋說題辭精移火轉生黍夏出秋改
山海經廣都之野后稷葬焉爰有膏黍膏稷說文黍
禾屬而黏以大暑而種故謂之黍古今注禾之黏者
為黍亦謂之穄亦曰黃黍越絶書乙貨之戶曰黍為
中物石六十亢倉子得時之黍穗不芒以長搏米而
寡糠失時之黍大本華莖葉膏短穗山堂肆考黍苗
似蘆高丈餘穗黑色實圓重爾雅翼楚人以菰葉包
黍炊而食之謂之角黍可為酒關東人謂之黃米酒亦
謂黍為黃糯白六帖鄒衍吹律於燕谷燕谷乃暖生
黍古今注宣帝元康四年長安雨黑黍郭璞爾雅
注漢和帝時任城生黑黍或三四實實二米得黍三斛
八斗史記管仲說桓公曰古之封禪鄗上之黍張
協七命大粱之黍瓊山之米嵇含孤黍賦序余慎終
屋之南榮有孤黍生焉因泥之濕遭雨之潤宿昔牙蘖
滋茂甚速塗燥根淺忽後萎殞深感此黍不韜種以待
時貪榮棄本寄身非所自取彫枯不亦宜乎
詳𩔖廣志有燕頷黍驢皮黍牛黍稻尾秀成赤黍馬
革大黑黍&KR0008;黍有温毛黃黍白黍珍珠船說文爾雅
翼皆謂黍為黏余按詩緝云黍有二種黏者為秫可以
釀酒不黏者黍今關西總謂之糜子黏者曰黏糜子不
黏者曰飯糜子謂只堪作飯也孔子曰黍可以為酒亦
謂秫黍耳黍有丹黍白黍黑黍黑黍詩所謂維秬者也
有秠爾雅注所謂黑黍中一稃二米者也七脩𩔖藳
黍即今小米北方以之作酒小米有二種如稻有粳糯
耳黍是小米之糯者博物志地節三年種蜀黍穀
譜蜀黍一名高粱一名蜀秫一名蘆穄一名蘆栗一名
木稷一名荻粱以種来自蜀形𩔖黍稷故有諸名種不
宜卑下地
稷
班固白虎通五穀衆多不可一一而祭也稷五穀之長
故封稷而祭之也爾雅粢稷邢昺疏左傳云粢食不
鑿粢者稷也曲禮云稷曰明粢郭璞云今江東人呼粟
為粢然則粢也稷也粟也正是一物而本草稷米在下
品别有粟米在中品又似二物故先儒甚疑焉珍珠
船徐鉉云楚人謂之稷關中謂之糜其米為黃米高琇
云關西謂之糜通志云苗穗似蘆而米可食是皆誤認
黍為稷也余謂稷即粟米本草稷米甘無毒主益氣
補不足七脩𩔖藳稷乃一歲中最先種者關西呼糜
冀州呼䵖不甚珍貴農家種之以備他穀之不熟也即
南方所謂烏山稻𩔖廣志破蔵稷逼麥稷此二者以
四月熟爾雅翼稷一名穄吕氏春秋飯之美者山
陽之穄王粲七釋御宿青穄後漢書烏丸國其地
宜穄曲洧舊聞穄西北人呼為&KR1265;子有兩種早熟者
與麥相先後五月間熟者鄭人呼為麥争場
麥
總論羅願爾雅翼麥者繼絶續乏之穀夏時民乏食
麥最先登月令仲秋乃勸種麥毋或失時月令孟
夏之月農乃登麥天子乃以彘嘗麥先薦寢廟漢書
董仲舒曰春秋他穀不書至於麥禾不成則書之可見
聖人於五穀最重麥與禾王方慶疏宿麥以秋種故
謂之首種漢武帝紀勸郡種宿麥注秋冬種之經歲
乃熟故號宿麥月令孟夏麥秋至蔡邕注百穀各以
初生為春熟為秋麥以初夏熟故以四月為麥秋越
絶書戊貨之戶曰麥為中物石三十說文麥金也金
王而生火王而死麰周所受來麰也䅌麥莖亢倉子
得時之麥長秱而頸族二七以為行薄翼而䵍(音吞)色食
之使人肥且有力失時之麥胕腫多病弱苗而翜穗
春秋佐助期麥神名福習食物本草江南麥花夜放
故𤼵病江北麥花晝放故宜人麥穗將熟時上有黑黴
者名麥孥主解丹石毒汜勝之書凡田六道種麥為
首子欲富黃金覆謂曳柴壅麥根十畝可覆千石郭
槖駝種𣗳書麥苗盛時須使人縦牧於其間令稍實則
其收倍多最宜雪諺云冬無雪麥不結陶穀清異錄
臘雪熟麥春雪殺麥田翁以此占豐儉為脈家地理積
麥以十辛良下子不得過三辛收潑不得過三辛上場
入倉亦用辛日農桑撮要防露傷麥但有沙霧即將
檾麻散拴長繩上侵晨令兩人對持其繩於麥上牽拽
抹去沙霧則不傷麥食物本草凡收麥以蠶沙和之
辟蠧立秋前以蒼耳剉碎日曬收亦不蛀秋後則蟲已
生盖麥性惡濕故久雨水潦多不熟宗懔荆楚歲時
記夏至日取菊為灰以止小麥蠧干寳變化論朽麥
為蛺蝶西域諸國志天竺以十一月六日為冬至則
麥秀十二月十六日為臘則麥熟皇甫謐玄晏春秋
衛倫過予取糧糗以進予嘗之曰麥也有杏李柰三味
三果之熟也不同子焉得兼之倫退而告人曰士安之
識過劉氏(劉子陽食餅知鹽生)吾麥當杏時糅以杏汁李柰時又
糅以李柰汁故兼三味(梁簡文詩糧持三味麥衣進八蠶綿本此)唐代宗
紀盩厔生穭麥山堂肆考小說云人有中麥毒者夢
紅裳女子悲歌有一丸蘆菔火吾宫之句故朱文公次
秀野刈麥韻詩云未須蘆菔嚬妖娥東坡詩注今大
内當麥熟時以黃羅帕封賜百官其外題曰麨說文
麩小麥屑皮也
詳𩔖廣雅大麥麰也小麥䅘也廣志&KR0008;麥似大麥
出凉州旋麥三月種八月熟出西方赤小麥出鄭縣有
半夏小麥有秀芒大麥有黑穬麥本草麥四種曰大
麥小麥穬麥蕎麥惟大麥久食令人肥白滑肌膚為麵
勝小麥而無燥熱冬十月下種至次年四月成熟田家
畦而種之賴以續食爾雅翼大麥宜為飯又可作酢
其糵可為餳原化記大麥穀之善者也能沃以䜴汁
則彌佳吕氏春秋孟夏之昔殺三葉而穫大麥注昔
終也三葉薺苨葶&KR1047;菥蓂也三葉死則大麥可穫矣
周密癸辛雜識小麥秋種冬長春秀夏實具四時之氣
故小麥性微寒以為麯則温麵則熱麩則冷慎懋官
花木考小麥種来自西國寒温之地中華人食之率致
風壅小說載中麥毒乃此也昔達磨遊震旦見食麵者
驚曰安得此殺人之物後見莱菔曰頼有此耳盖萊菔
解麵毒也曲洧舊聞麥備四時之氣蕎麥葉青花白
莖赤子黑根黃亦具五方之色然方結實時最畏霜此
時得雨則於結實尤宜且不成霜農家呼為解霜雨
後山叢談中秋隂晴天下如一蕎麥得月而秀中秋無
月則蕎麥不實穎諺曰黃䳺口噤蕎麥斗夏中侯黃䳺
不鳴則蕎麥可廣種也唐書吐蕃有小麥青&KR0008;麥蕎
麥五代史回鶻地宜白麥杜陽雜編唐元和八年
大軫國貢碧麥形大於中華之麥粒表裏皆碧香氣如
粳米食之體輕久食可御風田藝衡留青日札御麥
出於西番舊名香麥以其曾經進御故名御麥幹葉𩔖
稷花𩔖稻穗其苞如拳而長其鬚如紅絨其粒如芡實
大而瑩白花開於頂實結於節王世懋學圃雜疏西
番麥形似稷而枝葉竒大結子纍纍煮食之味亞芡實
夏𣗳芳詞林海錯韓愈詩納涼吸冷漬香穱香穱穱
麥也楚詞稻粢穱麥挐黃粱些爾雅蘥雀麥郭注即
燕麥也本草綱目雀麥生故墟野林下苗似小麥而
弱實似穬麥而細陳懋仁庶物異名疏翻譯名義集
云迦師後堂云唐言錯麥慈和云北人呼為鷰麥南人
呼為雀麥南泉抄以錯麥為大麥十誦指迦師為小麥
飯事鈔錯麥與迦師一物也升菴外集古樂府云田
中燕麥何嘗可穫言虚名無用也然燕麥滇南霑益一
路有之土人以為朝夕常食非虚名也穆天子傳爰
有野麥爾雅大菊蘧麥賈思勰齊民要術瞿麥一
名地麵蒸曝乾舂去皮米不碎炊作飯甚滑細
異麥晉起居注太康十年嘉麥出扶風郡一莖兩穗
傾皆有枝實三倍崔鴻前涼錄永嘉元年嘉麥一莖
九穗生於姑臧拾遺記背明國有延精麥延壽益氣
有昆和麥調暢六府有輕身麥食者體輕有醇和麥為
麴以釀酒一醉累月食之凌冬可袒有含露麥穟中有
露味甘如飴紺珠木蘭麥一粒三寸博物志近世
有田夫削木為麥入市糶之糴者無疑歸磨乃覺非麥
孔六帖唐同昌公主出降賜金麥銀米共數斛此皆
條枝國所獻
豆
總論物理論菽者衆豆之總名春秋佐助期荳神
名靈殖姓樂長七尺大目通於時節亢倉子得時之
菽長莖而短足其莢二七以為族多枝數節競葉繁實
稱之重食之息失時之菽必長而蔓浮葉虚本疎節而
小莢汜勝之種植書夏至種豆不用深耕豆花憎日
見日則黃爛而根焦庶物異名疏梵文以大小豆等
為角果魏志曹植詩煮豆以作羹漉菽以為汁說
文萁豆莖也古今注宣帝元康四年南陽雨豆春
秋定元年隕霜殺菽傳注菽草之難殺者言殺知百草
皆死
詳𩔖廣雅大豆尗也小豆答也豍豆豌豆䝀豆也胡
豆䜶䝄也豆角謂之莢其葉謂之藿巴菽巴豆也廣
志小豆一歲三熟味甘白豆麤大可食刺豆亦可食秬
豆苗似小豆紫華可為麵生朱提建寧胡豆有青有黃
者古今注貍豆一名貍沙一名獵沙葉似葛而實大
如李核可㗖食虎豆一名虎沙似貍豆而大實如小兒
拳亦可食馬豆一名馬沙似虎豆而小實大如指亦可
食也爾雅戎叔謂之荏菽郭璞注即胡豆也邢昺疏
即大豆也管子威公北伐山戎以戎菽遍布天下
鄴中記石勒諱胡名胡豆曰國豆本草綱目大豆有
黑白黃褐青斑數色學圃雜疏菽有一種絶大而有
青黑色者味甘甚可佐盤飡王禎農書今之赤豆白
豆綠豆䝁豆皆小豆也白豆亦曰飯豆越絶書丙貨
之戶曰赤豆為下物石五十已貨之戶曰大豆為下物
石二十歲時雜記共工氏有不才子以冬至日死為
疫鬼畏赤豆故是日作赤豆厭之穀譜赤豆花名赤
婢腐解酒毒宋祁益州方物圖海紅豆春開花白色
結莢枝間子如綴珠似大紅豆而扁皮紅肉白蜀人用
為果飣邢昺爾雅疏蔨一名鹿靃其實名莥郭璞云
今鹿豆也葉似大豆根黃而香蔓延生穀譜綠豆以
色名作菉非大者名植豆粒粗而色鮮者為官綠又名
明綠皮薄粉多粒小而色暗者為油綠又名灰綠皮厚
粉少早種者名摘綠可頻摘也遲者名拔綠一拔而已
湘山野錄真宗深念稼穡聞西天菉豆子多而粒大
遣使以珍寳求其種得二石始植於後苑秋成日宣近
臣嘗之穀譜西粤無綠豆人或止帶斗餘多則至某
江輒遇風浪不能渡到彼中比於藥物凡患時疾者用
等秤買一家煮豆香味四達兩鄰對門患病人聞其氣
輒愈孔六帖夏侯端東走擷䝁豆以食彙苑䝁豆
一名野䝁葉似葛而實長尺餘可蒸食一名䝁菽陸
贄奏議豌豆為物其用甚微舊例所支唯充畜料穀
譜野豌豆一名翹搖粒小不堪用苗嫩時可茹升菴
外集眢豆見唐六典音彎學圃雜疏蠶豆初熟甘香
種自雲南来者絶大而佳荆湖近事李守愚侵晨井
華水吞黑豆五七粒謂之五臓穀至老視聽不衰方
書每日晨起空心煮豇豆入少鹽食之補腎學圃雜
疏白匾豆味甘益人種𩔖殊多龍瓜為下匾闊而甘糯
者最勝閩中四時不凋方春即食正字通藊豆一名
沿籬豆俗名蛾眉豆花狀如小蛾趙宦光曰扁豆一名
扊扅豆學圃雜疏刀豆可醬食性能殺蟲品物𩔖
聚白馬豆食之齒醉虢國夫人厨吏鄧連以豆洗皮作
靈沙臛以供翠鴛堂馮贄雲仙雜記王武子好馬每
節日則飼馬以明紗豆留青日札雷州思靈島出米
荳枝葉似柳花如烏豆一種之後數年收實淮南子豆
之美者有米豆是也花木考回鶻豆高二尺許直幹
有葉無旁枝角長二寸每角只兩豆一根才六七角色
黃味如粟博物志鼠食巴豆三年重三十斤
異荳拾遺記背明國有繞隂豆其莖弱自相縈纏有
挾劍豆其莢似人挾劍横斜而生有傾離豆其豆見日
華垂覆地食者不老不疾豆莢大若指而綠一莖爛漫
數畝杜陽雜編大歷中日林國獻靈光豆大小𩔖中
國之菉豆其色殷紅而光芒長數尺亦呼為詰多珠和
石上菖蒲葉煮之即大如鵝卵其中純紫稱之可重一
觔以上㗖一丸香美無比數日不復言饑渴張端義
貴耳集大靈豆華山陳摶有之每服一粒而十九日不
飢
麻
禮記仲秋之月天子乃以犬嘗麻先薦寢廟亢倉子
得時之麻疎節而色陽堅枲而小本失時之麻蕃柯短
莖岸節而葉蟲張揖廣雅狗蝨苣藤弘胡麻也沈
括筆談胡麻即今油麻事物原始張騫使西域至大
宛得其種植於中國或向名胡麻石勒時諱胡字改名
芝蔴隋大業四年改胡麻曰交麻穀譜脂麻以多油
名俗作芝蔴者非蘇恭曰八稜者名巨勝四稜六稜
者名胡麻廣雅謂之狗蝨八穀中最為大勝故名巨勝
爾雅翼巨勝胡麻之黑者无上祕要雲草玄液者
黑苣蕂是也一名玄清拾遺記背明國有紫沈麻其
實不浮有雲冰麻實冷而有光宜為油澤有通明麻食
者夜行不持燭是巨勝也食之延年有飛明麻葉黑實
如玉風吹之如塵亦名明塵麻有紫實麻粒如粟色紫
迮為油則汁如清水食之目視鬼魅有側麻葉如倒苣
紅紫色亦名紅冰麻言冰寒乃有實食之令人顔色潔
白紺珠屯羅麻實如蓮菂抱朴子胡麻一名方莖
服餌不老耐風濕其葉名青襄蘇軾與程正輔書胡
麻入少白蜜為麪食之日久益氣力百病自去
格致鏡原卷六十一
