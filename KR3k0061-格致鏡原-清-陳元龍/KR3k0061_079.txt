格致鏡原卷七十九大學士陳元龍撰
鳥𩔖(三)
烏
總論春秋運斗樞瑤光星散而為烏徐整三五歷
天地之初有三白烏主生衆烏爾雅烏鵲醜其掌縮
注飛縮脚腹下夏小正七月黑鳥浴黑鳥烏也浴謂
乍上乍下也禽經哀烏吟夜烏之失雄雌則夜啼
管子烏隼之交初雖相讙後必相咄埤雅烏傳涎而
孕潛確𩔖書俗云烏飛翅重知天將雨蓋烏陽物也
感隂氣而重故俗以此占雨候酉陽雜俎烏鳴地上
無好聲人臨行烏鳴而前引多喜合璧事𩔖世有傳
隂陽局鴉經謂東方所著大略先數其聲第一聲即是
甲聲以十干數之辨其聲緩急以定吉凶埤雅烏性
極夀三鹿死後能倒一松三松死後能倒一烏說文
率烏者繫生烏以来之名㘥(音由)抱朴子取烏之未生
毛者以丹和牛肉使吞之至長羽毛皆赤殺隂乾搗服
夀五百歲張勃吳錄彭澤有烏能接丸行者丸飯投
之高下無失潛居錄巴陵鴉不畏人除夕婦女各取
一隻以米果食之眀旦各以五色縷繫於鴉頸放之視
其方向卜一歲吉凶其占甚多大略云鴉子東興女紅
鴉子西喜事臨鴉子南利桑𧖟鴉子北織作息甚驗又
元旦梳頭先以&KR0808;理其羽毛祝曰願我婦女黰髮髟髟
惟百斯年似其羽毛故楚人謂女髻為鴉髻戒菴漫
筆邊上老鴉紅嘴紅脚剪舌教之能言亦如鴝鵒
詳𩔖廣雅純黑而反哺者謂之烏小而腹下白不反
哺者謂之雅烏白項而羣飛者謂之燕烏白脰烏也鴉
烏鸒也格物總論烏鴉别名種𩔖亦繁有小而多羣
腹下白者名鴉烏有小觜而白比他烏微小長而反哺
其母者名慈烏今有一種大喙及白頸而不能反哺者
非慈烏南人謂之鬼雀鳴則凶咎古今注烏一名鷙
鳥通俗文白頭烏謂之鶷&KR1534;詩義問有鵯烏雅烏
楚烏也爾雅燕烏山烏鳶烏燕白脰烏鸀山烏注鸀
似烏而小赤觜穴乳出西方庶物異名疏周禮注烏
謂卑居䟽正義云鸒卑居又名雅烏續博物志以卑居
為楚烏禽經慈烏曰孝鳥長則反哺其母大觜烏否
運斗樞烏屬陽陽氣仁故反哺禽經烏之巨觜者
善避矰弋彈射曰善警埤雅烏一名鴉其名自呼烏
見異則噪故以為烏霍烏霍歎所異也今人聞鵲噪則
喜聞烏噪則唾以烏見異則噪故輒唾其凶也事物
原始鬼雀謂之老鵶南史有朝烏者旦旦集高昌王
殿前為行列不畏人日出然後散去水經注武周縣
火山亦名榮臺其山出雛烏形𩔖雅烏純黑而姣好音
與之同繢彩紺發觜若丹砂性馴良而易附弁童幼子
捕而執之廣博物志鴉舅似鴉而小黑色觜邊有毛
甚勁能逐鴉鴉見避之一名鴉兢宋書白烏王者宗
廟肅敬則至拾遺記晉文公焚林以求介之推有白
鵶遶烟而噪酉陽雜俎晉時營道縣令何潛之於縣
界得烏大如白鶩膝上髀下自然有銅環貫之五行
志貞元十八年六月烏集徐州之滕縣嗛柴為城中有
白烏一碧烏一也禮斗威儀君乘木而王其政升平
南海輸以蒼烏宋書蒼烏者賢君修行孝慈於萬姓
不好殺生則来瑞應圖文王時見蒼烏王者孝悌則
至吕覽文王之時赤烏銜丹書集於周社故其色尚
赤瑞應圖赤烏武王時銜榖至屋上兵不血刃而殷
服拾遺記越王入國丹烏夾王而飛故勾踐得入國
也起望烏臺言烏之異也抱朴子熒惑火精生朱鳥
朱鳥赤烏也藝文𩔖聚古今注所謂赤烏者朱鳥也
其所居高遠日中三足烏之精降而生三足烏何以三
足陽數竒也是以有虞至孝三足集其庭曾參鋤瓜三
足萃其冠淮南子日中有踆烏注踆蹲止不行謂三
足也括地圖崑崙山在弱水中非乘龍不得至有三
足神烏為西王母取食宋書三足烏王者慈孝天地
則至古今注成帝河平四年白烏集孝文廟殿下黑
烏從之章帝元和二年三足烏集沛國三年代郡高柳
烏子生三足大如雞色赤頭上有角長寸餘和帝元興
元年白烏一見廬江足皆赤廣博物志烏千歲而五
色
稱號漢書成帝時御史府中列柏樹常有野烏數千
棲宿其上晨去暮来號曰朝夕烏朝野僉載唐魏伶
為西市丞養一赤觜烏每於衆人中乞錢人取一文而
銜以送伶處日收數百時人號為魏丞烏北夢瑣言
崔希喬以仁孝稱其在并州廳前叢葦上有小烏如鷦
鷯来巢孕卵五色如雞子雛見月餘五色成文大如鵝
馴擾閒暇頃之飛翔時歸舊所號兵曹烏清異錄禮
部郎康凝畏妻妻嘗病求烏鴉為藥而積雪未消難以
網捕妻大怒凝涉泥出郊用粒食引致一枚同省劉向
賢戲之曰聖人以鳳凰来儀為瑞君獲此免禍可謂黑
鳳凰矣彙苑詳註王元之移蘄州聞啼烏問其名或
對曰此名蘄州鬼吳船錄巫峽神女廟前有馴鴉客
舟將来則迓於數里外舟過亦送數里土人謂之神鴉
楊慎外集峽中養鴉雛帶銅錫環獻神名曰烏鬼
法苑珠林波羅奈國有一烏王其烏名曰蘇弗多羅烏
王有妻名曰蘇弗舍利赤&KR2820;鳥喻經昔有烏名曰拘
耆遊在叢林樹産孺諸子在於樹上
烏異史記武王渡河既渡有火自上復於下至於王
屋流為烏其色赤其聲魄唐書德宗時鄭汴二州羣
烏皆入田緒李納境銜木為城高二三尺方十餘里緒
納命焚之信宿如故烏口皆流血演繁露老杜詩曰
家家養烏鬼沈存中曰烏鬼者鸕鷀也元微之嘗投簡
陽明洞有詩曰鄉味有珍蛤家神愛事烏乃知唐俗真
有一鬼正名烏鬼謂為鸕鷀殆臆度耶又國史補裴中
令節度江陵嘗遣軍將譚洪受同王稹往嶺南幹集至
桂林館有烏在竹林中稹偶擲石擊中其腦以死會洪
受病逗留於後稹先逹江陵中令疑訝忽夢洪受訴言
道為王稹所殺棄其尸竹林中裴大以為異亟付獄治
稹自誣伏法而洪受乃至始知是烏鬼報讐也此說甚
怪然有以知唐俗謂烏能神直至於是則其祠而事之
有自来矣
鵲
總論易通卦驗鵲者陽鳥先物而動先事而應見於
木風之象爾雅鵲鵙醜其飛也翪注言其飛不能翺
翔竦翅上下而已禽經鵲乾鵲也上下風鳴則孕
禮記季冬之月鵲始巢淮南子鵲巢知風之所起又
乾鵲知来而不知往知来歲多風則巢於下枝而不知
童子探其卵博物志鵲巢開口避太歲而向太乙此
非才智任自然也遯齋間覽鵲有𨼆巢木故鷙鳥不
能見埤雅鵲知人喜作巢取在木杪枝不取墮地者
皆傳枝受卵通鑑太宗貞觀中忽有白鵲營巢於寢
殿前槐上共巢合歡如腰鼓酉陽雜俎貞元三年中
書省梧桐樹上有鵲以泥為巢焚其巢可禳狐魅珍
珠船鵲巢中必有梁崔圓相公妻在家時與姊妹戲於
後園見二鵲搆巢共銜一木如筆管大尺餘安巢中衆
悉不見俗言見鵲上梁必貴田家雜占鵲巢低主水
高主旱俗傳鵲意既預知水則云終不使我没殺故意
愈低既預知旱則云終不使我曬殺故意愈高禽經
靈鵲兆喜墨客揮犀鵲聲吉多而凶少故俗呼喜雀
古所謂乾巢是也格物總論鵲聲揸揸然南人聞其
噪則喜北人聞其噪則悲未必鵲之知吉凶蓋人自為
之悲喜耳爾雅翼七月七日鵲無故皆髠相傳以為
是日河鼓與織女會於漢東役鵲為梁以渡故毛皆脱
去風土記烏鵲填河成橋而渡織女天玄主物簿
鵲啄槐實結玉於腦謂之鵲玉此鵲終歲不復鳴噪雖
巢而無胎卵又戴玉之鵲巢於竹與燕同羣雜五行
書埋鵲一枚溝中辟盗賊奸邪投荒錄番禺人逢端
午日採鵲巢中獲兩小石號鵲枕此日得之者佳婦人
遇之有抽金簪解耳璫而償其值者蓋取以為媚男藥
也淮南萬畢術鵲腦令人相思取雌雄鵲各一燔之
四道丙寅日與人共飲酒置腦酒中則相思也本草
五月五日鵲腦入術家用玄覽石得鵲髓則化𩔖
從鵲鳴在上蝟反不行清異錄腽肭臍不可多得野
鵲久食積功固亦峻緊蓋家常腽肭臍也庶物異名
疏衛象詩鵲血調弓濕未乾則鵲血可以調弓通雅
喜鵲曰乾鵲性惡濕故謂之乾王安石以乾鵲音虔謂
健鵲也張華陶弘景皆謂鵲為飛駁以其色雜也古
今注鵲一名神女奚囊橘柚袁伯文七月六日過高
唐遇雨宿於山家夜夢女子甚都自稱神女伯文欲留
之神女曰明日當為織女造橋違命之辱伯文驚覺天
已辨色啓忩視之有羣鵲東飛有一稍小者從窗中飛
去是以名鵲為神女也清異錄漢蒙州刺史龍驤武
人父名碏諱之郡人呼鵲曰不奈何傳燈錄昔如来
在雪山芻尼巢於頂上佛既成道芻尼受報為那提國
王芻尼野鵲子金坡遺事學士院有雙鵲嘗棲于西
軒海棠枝上每學士會食必徘徊翔集於玉堂之上略
無驚畏因謂之靈鵲或鳴噪必有大詔令或宣召事
詳𩔖拾遺記圓嶠之山名環丘上有湖方千里多大
鵲高一丈羣飛於湖際銜採不周之粟於環丘之上又
周成王二十四年塗修國獻丹鵲孟夏時鵲脱易毛羽
聚以為扇莊子莊周遊於雕陵之樊(樊蕃也遊於栗園)覩一
異鵲自南方来翼七尺目大運寸(周迴一寸)感周之顙而集
於栗林拾遺記章帝永寧元年條支國来貢異瑞有
鳥名鳷鵲形高七尺解人語其國太平則鳷鵲羣翔昔
漢武帝時四夷賓服有獻馴鵲若有喜樂事則鼓翼翔
鳴按莊周云雕陵之鵲蓋其𩔖也事物紺珠綠鵲紫
鵲宋太宗時見墨客揮犀䕫峽間有子母鵲比常鵲
差大雌䧺未嘗相離虞者必雙得之閉雌於籠中縦䧺
出食食飽輒歸縦雌亦然若雙縦則徑去不復返矣
禽經練鵲一名帶鳥俗名夀帶鳥似山鵲而小頭上披
一帶雌者短尾䧺者長尾事物紺珠練鵲似鵲而小
尾長色白又名拖白練
鵲異述異記有鵲啣火於清溪之上鵲化成龍墨
子公輸削竹木為鵲鵲成飛三日不下後漢書張顥
為梁相有山鵲飛翔化為圓石顥椎破之得一金印文
曰忠孝侯印
鳩
禮鷹化為鳩然後設蔚羅京房占七月鳩化為鷹
埤雅周官羅氏仲春獻鳩以養國老蓋鳩性不噎食之
且復助氣故也小史集雅鳩方目禽經鳩生三子
一為鶚嚴粲詩緝左傳五鳩備見詩經祝鳩鵓鳩也
四牡嘉魚之鵻是也雎鳩關關雎鳩之鳩是也鳲鳩布
穀也曹風之鳲鳩是也鷞鳩大明之鷹是也鶻鳩鸒鳩
非斑鳩小宛之鳴鳩無食桑葚之鳩是也
祝鳩埤雅祝鳩性壹而孝方言鷱(音臯)其&KR1891;鳩謂之
鸊鷱自關而西秦漢之間謂之鵴鳩其大者謂之鳻鳩
(鳻音斑)其小者謂之&KR1891;鳩或謂之䳫鳩(䳫音葵)或謂之䳕鳩
(䳕音浮)梁宋之間謂之鷦䲩詩疏鵻其今小鳩也一名䳕
鳩幽州人或謂之鷱&KR1991;埤雅少皥氏以鳥名官鵻鳩
孝故為司徒主教民籍虞槐賦曰春棲教農之鳥即鵻
是也鵻今鳻鳩也壹宿之鳥壹宿壹於所宿之木一名
荆鳩一名楚鳩一名䳕鳩一名乳鳩一名鵴鳩一名&KR1891;
鳩一名䳫鳩鵻與鳲鳩皆壹鳥也故有尸祝之號爾
雅翼詩曰翩翩者鵻毛傳云鵻鳺鴀也一宿之鳥鄭箋
云鳥之謹慤者人皆愛之此是謹慤孝順之鳥也庶
物異名疏詩傳鵻夫不(音巫浮)也李廵曰今楚鳩也爾雅
翼云頭有贅物之拙者不能為巢纔架數枝往往破卵
無巢不能居天將雨則逐其雌霽則呼而返之按此則
是鳥孝而不義者得毋以衛母故而暫逐其雌乎廣
志楚鳩一名㘁咷格物論祝鳩䳡鳩也䳡鳩一名鵓
鳩一名斑鳩一名斑佳有斑者有無斑者有灰色者有
小者有大者本草斑鳩春化為黃褐侯秋分化為斑
鵻埤雅斑鳩似鵓鳩而大鵓鳩灰色無繡項隂則屏
逐其匹時晴則呼之語曰天將雨鳩逐婦是也斑鳩項
有繡文斑然故曰斑鳩庶物異名疏本草斑鳩春分
則化為黃褐侯埤雅云鴞大如斑鳩綠色所鳴其民有
禍一名黃禍侯鵻所化也田家雜占鳩鳴有還聲者
謂之呼婦主晴無還聲者謂之逐婦主雨
鳲鳩爾雅鳲鳩鴶鵴注今之布穀也江東呼為穫穀
禽經鳲鳩戴勝布穀也注揚䧺曰鳲鳩戴勝生樹穴
中不巢生爾雅鵖□戴鵀鵀即首上勝也頭上毛起故
曰戴勝而農事方起此鳥飛鳴於桑間云五穀可布種
也故曰布穀月令曰戴勝降於桑一名桑鳩仲春鷹所
化也物𩔖相感志布穀腦骨陳藏器云人收之宜夫
婦帶之令夫妻愛敬五月五日收佩男左女右或置木
中其骨自然相隨若生方言鳲鳩(按爾雅即布穀非戴勝也或云鸇皆)
(失之也)燕之東北朝鮮洌水之間謂之鶝䲹(福丕兩音)自關而
東謂之戴鵀東齊海岱之間謂之戴南南猶鵀也(此亦語楚)
(聲轉也)或謂之鶭鸅(按爾雅說戴鵀下鶭鸅自别一鳥名方言似依此義又失也)或謂
之戴鳻或謂之戴勝東齊吳揚之間謂之鵀自關而西
謂之服鶝或謂之&KR0008;鶝又布穀自關而東梁楚之間謂
之擊穀詩疏鳲鳩鴶鵴今梁宋之間謂布穀為鴶鵴
一名擊穀一名桑鳩按鳲鳩有均一之德飼其子旦從
上而下暮從下而上平均如一埤雅鳲鳩秸鞠一名
搏黍今之布穀江東呼為郭公牝牡飛鳴以翼相拂不
自為巢居鵲之成巢韻府&KR2608;&KR3165;鳥名布穀也禽經
注鳲鳩雌飛則随雌止則止雌常在前也蜀謂之拙鳥
不善營巢取鳥巢居之雖拙而安處也䧺呼晴雌鳴隂
埤雅鳲鳩性壹而慈戒菴漫筆布穀鳥當四五月
插秧時自呼其名分明云布穀布穀因重疊其聲人驟
聞之音相近而疑似如云郭公郭婆又如云看𧖟看火
今人遂稱為看𧖟看火鳥亦稱郭公鳥失其本名矣
七修𩔖藁鷹化為鳩鷹鷙鳥也鷂鸇之屬鳩即今之布
穀章龜經曰仲春之時林木茂盛又喙尚柔不能捕鳥
瞪目忍饑如癡而化故名曰鳲鳩六書故斑鳩差小
者頸有白點斑聲若曰布穀又謂勃姑又謂步姑戒
菴漫筆鵓鴣有綠色者毛羽如鸚哥可愛然不常有又
鵓鴣自呼其名聲後儼有開溝二字者必有大雨甚驗
埤雅戴勝一名戴鵀頭上有毛花成勝故曰戴勝也
方言曰鳲鳩自關而東謂之戴鵀似誤蓋鳲鳩布穀也
按今男事興而布穀鳴女事興而戴勝鳴則鳲鳩與戴
勝異郭知玄唐韻&KR0008;&KR1991;戴勝别名
鶻鳩爾雅鶌鳩鶻鵃注似山鵲而小短尾青黑色多
聲今江東亦呼為鶻鵃埤雅左傳曰鶻鳩氏司事先
儒云鶻鳩春来秋去故為司事一名鳴鳩月令所謂鳴
鳩拂其羽者是也一名鷽鳩莊子所謂蜩與鷽鳩笑之
者是也蓋此似山鵲而小釋鳥曰鷽山鵲也故此一名
鷽鳩又其短尾青黑色多聲故此一名鳴鳩也說文
鳴鳩奮迅其羽直刺上飛數十丈入雲中詩疏鳴鳩
今雲南鳥大如鳩而黃啼鳴相呼不同集謂金鳥或云
黃當為鳩聲轉故名移也又云鳴鳩一名爽又云是鸇
埤雅鶻鳩性食桑葚然過則醉而傷其性喜朝鳴故
又名鶻嘲
雎鳩爾雅雎鳩王雎注鵰𩔖今江東呼之為鶚好在
江渚山邊食魚毛詩傳曰鳥摯而有别禽經王雎雎
鳩魚鷹也注毛詩曰王鴡摯而有别多子江表人呼以
為魚鷹雌䧺相愛不同居處詩之國風始關雎也亦曰
白鷖亦曰白鷢詩疏雎鳩大小如鳩深目目上骨露
出幽州人謂之鷲通志雎鳬𩔖多在水邊尾有一點
黑或曰狀似鴛鴦隂陽自然變化論雎不再匹蟲
魚圖雎鳩在河州為偶更不移處蓋鶚性好跱故每立
更不移處所謂鶚立義取諸此
各種鳩爾雅鷑鳩鵧鷑注小黑鳥鳴自呼江東名為
烏鵙張絃與袁紹書殷湯有白鳩之祥瀛涯勝覽
爪哇國有綵鳩綠鳩
鴿
埤雅鴿喜合凡鳥皆䧺乘雌惟此鳥雌乘䧺格物總
論鴿數種有白鴿黑鴿或白與黑二色相雜亦間有紫
色者有青灰色者人家多蓄之翔集屋間又一種野鴿
色純青不可馴狎人多捕而食之山堂肆考鴿亦鳩
𩔖其頸若癭其色有二十餘種而銀合海鹽倒插點子
毛脚鳳髻黑夜遊等則其名也皆兩兩相匹不雜交每
孕必二卵伏十八日而化釋法顯佛國記鴿名波羅
越開元遺事張九齡少年時家養羣鴿每與親知書
信往来只以書繫鴿足上依所教之處飛往投之九齡
目之為飛奴清異錄南唐王建封不識文義族子有
動植䟽俾吏錄之其載鴿事以傳寫誤謬分一字為三
變而為人日鳥矣建封信之每人日開筵必首進此味
清異錄豪少年尚蓄鴿號半天嬌人以蠱惑過於嬌
女豔妖呼為插羽佳人彙苑詳註鵓鴿其毛羽色於
禽中品第最多如毛脚鳳髻線眼錦背皆其名六度
集經菩薩為鴿王酉陽雜俎大理丞鄭復禮言波斯
舶上多養鴿鴿能飛行數千里輒放一隻至家以為平
安信珍珠船藍田山真悟寺高僧寫涅槃經羣鴿自
空中銜水添硯曲洧舊聞韓玉女丞相喜事口腹每
食必殫極精侈性嗜鴿必白者而後食或以他色者紿
之輒能辨其非世以為異天中記蜀有蒼鴿狀如春
花隋書楊素見赤鴿映棘高二尺戒菴漫筆浦城
有石鴿大如青蛙待客最貴之物龍游謂之石鴨
鶉
春秋運斗樞機星散而為鶉禽經鴽鶉野則義豢則
搏注月令曰田鼠化為鴽關東謂之鶉蜀隴謂之循在
田得食鳴相呼夜則羣飛晝則草伏馴養之久見食相
搏鬭也爾雅疏鶉䳺屬一名鷯其䧺名鶛其牝名痺
大戴禮三月田鼠化為鴽鴽鵪也變而之善故盡其
辭也鴽為鼠變而之不善故不盡其辭也本草素問
曰鴽鶉也似鴿而小今說文註鴽曰鴾母蓋青州呼䳺
(音安)鶉為鴾母吕覽注鴽青州謂之鴾母周雒謂之鴽
幽州謂之䳺埤雅鴳鴽屬也其品中膳羞内則所謂
雉兔鶉鴳是也小史集雅鷃旋目事物紺珠䳺鶉
初生時名羅鶉初秋時名早秋中秋後名白唐埤雅
鶉無常居而有常匹俗言此鳥性淳憃不越横草所遇
小草横其前即旋行避礙清異錄鶉之為性聞同𩔖
之聲則至熟其性必求其鶉之善鳴者誘致則無不𫉬
自號引鶉為長生網筆談古人取象不必大物天文
家朱鳥乃取象於鶉故南方朱鳥七宿曰鶉首鶉火鶉
尾是也鶉有兩種有丹鶉有白鶉此丹鶉也色赤黃而
又銳上秃下夏出秋藏飛必附草皆火𩔖也或有魚所
化者魚鱗蟲龍𩔖火之所自生也甘氏星經鳥之鬭
竦其尾鶉之鬭竦其翼五雜組江北有鬭鵪鶉甚小
而馴出入懷袖視鬭雞又似近雅鶉雖小然最勇健食
粟者不過再鬭食穄者尤耿介一鬭而决故詩言鶉之
奔奔言其健也此物至微而上應列宿與朱雀玄武靈
異之物同列有不可解者一云鳳鶉火之禽天文之鶉
蓋指鳳也非鵪鶉之鶉未知是否草木狀短頭細黃
魚以九月中因秋風而變成鶉圃吏捕取以鹽炙食滋
味肥美出交阯合浦郡談苑至道二年夏秋間京師
鬻鶉者積於市門皆以大車載而入鶉纔直二文是時
雨水絶無蛙聲人有得於水次者半為鶉半為蛙列子
云蛙變為鶉事不謬矣清異錄鶉捕之者多論網而
𫉬故雌䧺羣子同被鼎俎世人文其名為族味庚溪
詩話蔡元長京既貴享用侈靡喜食鶉每預蓄養之烹
殺過當一夕夢鶉數千百訴於前其一鶉居前致辭曰
食君廩中粟作君羹中肉一羹數百命下箸猶未足羹
肉何足論生死猶轉轂勸君宜勿食禍福相倚伏
鳶
格物總論鳶鴟𩔖陶𨼆居云即俗人呼為老鴟者與鵰
鶚竝相似而大極善飛騰江湖間捕魚食之禽經注
風禽鳶𩔖越人謂之風伯飛翔則天大風埤雅鳶鴟
也摩風回翔故其飛也翔曲禮曰前有塵埃則載鳴鳶
鳶鳴則將風故也今人乘風放紙鳶鳶輒引絲而上令
小兒張口望視以洩内熱盖倣於此禽經注鳶不善
搏擊貪於攫肉也詩云鳶飛戾天鮑照曰寒鴟嚇雛
禽經朱鳶不攫肉白六帖永和元年白鳶見博物
志漢舊事綦國送鳶卵給太官
鶪
記月令仲夏之月鶪始鳴大戴禮五月鴂則鳴鴂者
百鷯也鳴者相命也禽經鶗鴂鳴而草衰注爾雅謂
之鶪鶪伯勞也狀𩔖鶷鶡而大左傳謂之伯趙方言曰
孤雞鳴則草衰吕覽注仲夏隂作於下陽𤼵於上伯
勞夏至後應隂而殺蛇磔之於棘而鳴於上曹植集
侍臣曰世間惡伯勞之聲敢問何謂也王曰昔尹吉甫
用後妻之讒殺孝子伯竒吉甫後悟追傷伯竒出游於
田見鳥鳴於桑其聲噭然吉甫動心曰伯竒乎鳥乃撫
翼其音尤切吉甫乃顧曰伯勞乎是吾子棲吾輿非吾
子飛勿居鳥尋聲而棲其蓋歸入門集於井幹之上向
室而號吉甫命後妻載弩射之遂射殺後妻以謝之故
俗號伯勞埤雅鶪以五月鳴應隂氣之動陽氣為仁
義隂氣為殘賊伯勞殘害之鳥也其聲鶪鶪故其音名
云釋鳥云鵲鶪醜其飛也翪言其飛不能翺翔竦翅上
下而已許慎說文以為翪歛足也丹鉛總錄月令鶪
始鳴左傳謂之伯趙樂府謂之百勞易林曰鶪必單棲
鵹必匹飛此鳥好隻飛未嘗雙性亦能擊搏鷹集於林
則盤旋鳴聒俟鷹飛輒擊之俗呼為鳳皇皂隸言百鳥
畏之也通雅鶪别名姑惡夏小正作伯鷯詩疏作博
勞郭璞注爾雅云鶪似鶷鶡而大張華注禽經云伯勞
似鴝鵒鴝鵒喙黃伯勞喙黑顔師古注漢書以鶪為子
規方言謂鶪為鶡鴠陳正敏遯齋閒覽謂鶪為梟李肇
國史補謂鶪為布穀楊慎丹鉛錄謂鶪為架犁鷑鳩郭
說則似今苦鳥智按諸說當以郭說為正即今之苦吻
鳥也如鳩黑色以四月鳴其鳴曰苦苦又名姑惡俗以
婦被姑苦死而化東坡自注姑惡詩曰水鳥東坡亦誤
古今諺鄭志道諭俗編云伯勞食母代代相成此則因
遯齋謂鶪為梟伯勞冤哉伯趙即伯勞之聲古語相近
而譌埤雅舊說鶪善制蛇鳴則蛇結𩔖從曰鶪鳴在
上蛇盤不動酉陽雜俎百勞相傳伯竒所化取其所
踏枝鞭小兒能令速語南人云母有娠乳兒兒病如瘧
唯鶪毛治之玄覽金得伯勞之血則昏淮南萬畢
術伯勞守金人不取注收伯勞之血以塗金人不敢取
物𩔖相感志五月五日中捕伯勞鳥隂乾置金上金為
石也
鷸
禽經鷸有文而貪注鷸狀𩔖鷰紺色錯出有文色水際
伺蚌出啄食之反為蚌所持死水中不知所食以為害
左傳曰聚鷸為冠是也埤雅鷸一名述似燕紺色知
天將雨之鳥也義訓曰鷸紺燕知風則啼本草鷸如
鶉色蒼喙長在泥塗間作鷸鷸聲村民云田雞所化亦
䳺鶉𩔖正韻鷸有三種一曰大鳥國策謂之啄蚌天
將雨鷸知之逸書曰知天文者冠鷸冠以其知天時也
一曰翠鳥曰鷸一曰赤足黃文曰鷸左傳鄭子臧好鷸
冠是也
鴇
詩疏鴇鳥似雁而虎文連蹄性不樹止樹止則為苦故
以喻君子從征役為危苦也酉陽雜俎獨豹鴇也遇
鷙鳥能激糞射之糞著毛悉脱埤雅郭璞曰鴇似雁
無後趾毛有豹文一名獨豹說文曰肉出尺胾焦貢易
林曰文山鴻豹肥腯多脂蓋言此也閩諺曰鴇無舌
庶物異名疏鴇一名鴻豹謂鴇能食鴻也陸佃云鴇性
羣居如雁而有行列性最淫逢鳥則與之交其字畫七
十鳥為鴇為其多鳥相交之故也今俗呼娼母曰老鴇
曰鴇兒取此
鴷
爾雅釋鳥鴷斲木郭璞注口如錐長數寸常斲木食蟲
因名異物志鴷鳥舌長五寸有大有小有褐有斑褐
者是雌斑者是䧺又有青黑者頭有紅毛生山中土人
呼為山啄木大如鵲埤雅鴷鳥善為禁法能曲爪畫
地為印則穴之塞自開飛則以翼墁之今鼠竊用其印
以發扄鑰古今異錄啄木本雷公採藥吏化為此鳥
聞見後錄啄木巢樹穴中人或塞之能以嘴書符其
塞自去埤雅舊云鴷鳥取蠧于深以舌銛之舌長於
咮杪有針刺續博物志啄木遇蠧以嘴畫樹成符而
蠧自出潛確𩔖書啄木舌可作穿拍板繩埤雅說
文曰&KR0008;齒蠧也以𩔖相攝故啄木愈之七修𩔖藁異
物志謂啄木大如雀喙與足背皆青與今所見相符但
形大於雀而時有紅嘴者及見王元之詩曰淮南啄木
大如鴉頂似仙鶴堆丹砂則形色又異之矣後讀爾雅
翼方知有兩種大者頂有紅毛謂之山啄木然以色青
者為主故内經載青綠之羽蟲是也
桑扈
爾雅桑鳸竊脂注俗謂之青雀觜曲食肉好盗脂膏因
名云爾雅春鳸鳻鶞夏鳸竊玄秋鳸竊藍冬鳸竊黃
桑鳸竊脂棘鳸竊丹行鳸唶唶宵鳸嘖嘖注諸鳸皆因
其毛色音聲以為名竊藍青色崔實正論夏扈趣耘
鋤即竊脂亦呼穫穀丘庭光兼明書釋鳥云桑鳸竊
脂郭璞云俗謂之青雀觜曲食肉好盗脂膏食之因以
為名也明曰非也按下文云夏鳸竊玄秋鳸竊藍冬鳸
竊黃棘鳸竊丹豈諸鳸皆善為盗而偷竊玄黃丹藍者
乎蓋竊之言淺也竊玄者淺黑色也竊藍者淺青色也
竊黃者淺黃色也竊丹者淺赤色也竊脂者淺白色也
今三四月間採桑之時見有小鳥灰色眼下正白俗呼
白鵊鳥是也以其採桑時来故謂之桑鳸而郭注謂竊
脂為盗脂肉一何謬哉埤雅釋鳥云桑扈竊脂&KR0008;鷯
剖葦此桑扈之一種也桑扈竊脂棘扈竊丹此桑扈之
一種也蓋對剖葦言之則竊脂者所謂青質觜曲食肉
好盗脂膏者是也對竊丹者言之則竊脂者所謂素質
其翅與領皆鶯然而有文章者是也竊毛皆謂淺毛則
夏扈竊玄言淺黑秋扈竊藍言淺青冬扈竊黃言淺黃
棘扈竊丹言淺赤桑扈竊脂言淺白固其理也
鷹
春秋運斗樞瑶光星散為鷹易通卦驗鷹者鷙殺之
鳥禮月令七月鳩化為鷹然後設羅網季夏鷹乃學
習注雛學數飛月令孟秋鷹乃祭鳥注欲食鳥先殺
鳥不食似人祭先代為食之人也月令仲春之月鷹
化為鳩注鷹化為鳩喙正直不鷙搏也鳥獸續考古
人釋鷹化鳩但以搏擊者為鷹不搏擊者為鳩鳩者鳥
之總名也余嘗問司鷹之職者寳赤言鷹之𩔖甚衆唯
角鵰黃者以鷹名然角鵰有二種一種兩脚有毛一種
兩脚無毛名鷺鶿角鷹鵰鷹角鷹食麞鹿等獸黃鷹食
水鴨雉雞之屬各随其力以相吞啖其䧺者小雌者大
雛者易視他禽蒼者量力求食故養鷹者喜雛與雌也
養鷹鸇者其𩔖相語謂之㕲潄㕲音以麥反三舘書有
㕲潄三卷皆鷹鸇法度具有醫療之術廣志有雉鷹
有菟鷹一歲為黃鷹二歲撫鷹三歲青鷹胡鷹𫉬麞
埤雅鷹一名鷞鳩一歲曰黃鷹二歲曰鴘鷹三歲曰鶬
鷹鴘次赤也頂有毛角微起今通謂之角鷹格物總
論鷹鷙鳥金眼鉤觜鐡爪劍翮善攖搏軍中多養之
禽經鴘曰鵕注鷹色蒼黃謂之鴘廣雅曰鴘鷹二歲色
也通雅在西南夷中者曰鷲鷹頭有三角曰角鷹羅
願謂在北曰鷹在南曰鷂非也鷂小於鷹即所謂鸇隼
也酉陽雜俎鷹相同鵰唯欲尾長翅短為異耳異
𩔖傳漢武帝時西域獻黑鷹得鵬雛東方朔識之天
中記齊王高洋天保三年𫉬白兔鷹一聫不知所得之
處合身毛羽如雪目色紫爪之本白向末為淺鳥之色
蠟脛竝黃當時號為金脚蘇頲雙白鷹贊序開元乙
卯歲東夷君長貢白鷹一雙皆皓如練色斑若綵章積
雪全映飛花碎點所謂金氣之英瑶光之精高髻偉臆
長距秀頸奮𤼵而銳堅剛則厲摩天絶海雷擊飈逝觀
其行時令順秋殺指麾應捷顧盼餘䧺當落鵬之賞蔑
仇鷂之敵實稀代之尤也唐會要貞元十一年二月
同州進五色鷹埤雅鷹善立酉陽雜俎鷹巢一名
菆(音鄒)鷹呼菆子者雛鷹也天中記取鷹法七月二十
日為上時内地者多塞外者殊少八月上旬為次時八
月下旬為下時塞外鷹畢至矣五雜組教鷹者先縫
其兩目仍布囊其頭閉空屋中以草人臂之初必怒跳
顛撲不肯立久而困憊始集臂上度其餒甚以少肉啖
之初不令飽又數十日眼縫開始聫其翅而去囊焉囊
去怒擈如初又憊而馴乃以人代臂之如是者約四十
九日乃開戶縦之高飛半晌羣鳥皆伏無所得食方以
竹作雉形置肉其中出没草間鷹見即奮攫之遂徐收
其縧焉習之既久然後出獵擒縦無不如意矣鷹畏青
&KR0008;糞沾其身則肉爛毛脱獵時密迹其後略捎之即遠
逝青&KR0008;輒飛糞濺之長至數尺如是再三糞漸微以至
盡即為鷹擊矣物之以智相制也西京雜記茂陵少
年李亭好馳逐鷹鷂皆為佳名鷹有青翅黃眸青冥金
距之屬幽冥錄楚文王好獵人有獻鷹為獵於雲夢
烟燒漲天毛羣羽族爭噬競搏此鷹瞪目雲際無搏噬
之志俄而雲際有物凝翔鮮白不辨其形鷹便聳翮而
升須臾毛墮若雪血下如雨有大鳥墜地度其兩翅數
十里衆莫能識有博物君子曰此大鵬雛也北齊書
後主驕縦無度諸濫得富貴者將數萬人鷹犬乃有儀
同之號廣博物志齊後主封鷹&KR1272;霄郡君清異錄
葛從周養一皂鷹甚鷙謂之黑漫天國史補唐申王
有高麗赤鷹岐王有北山黃鶻皆俊健無敵每上出獵
則擎在駕前明皇賜號決雲兒廣博物志一種似鷹
而小蒼色能逐鷹名鷹舅亦名鷹競墨客揮犀鼓山
有老僧云曾登靈源洞見一禽自海上至身大如牛翼
廣二丈餘下於疃間低飛掠食俄攫一羖羊乃望海而
去識者云是虎鷹能捕捉虎豹五雜組虎鷹能擒虎
豹亦展沙眯其目虎畏之遠望輒妥首藏匿今北方鷙
鳥如鵰者亦能搏麞鹿食之鷲則彌大能攫牛虎矣
山堂肆考有鳥八九月間自海外来身尾俱短毛羽褐
色眼圓睛黃頭酷似猫頭兩旁有毛豎起似兩耳足爪
似鷹名猫頭鷹松江府志有鳥名刺毛鷹肥美土人
亦珍之出西北山野間
鶻(附隼)
鳥獸續考鶻有二種海東青名白鶻一種玉爪一種黑
爪有鴉鶻有金眼鴉鶻有兔鶻海東青與金眼鴉鶻皆
能以小擊大食天鵝鶿䳓之屬鴉鶻食鴻雁鵲鴉鷗鷺
之屬兔鶻食狸兔等獸明一統志北山夷產海青鳥
小而捷能擒天鵝然羣燕擈之則墜亦謂之海東青爪
白者尤異五國城東出禽經骨曰鶻埤雅鶻拳堅
處大如彈丸俯擊鳩鴿食之鳩鴿中其拳墜空中即側
身自下承之捷於鷹隼又鶻相同鵰唯頭欲小頂臆欲
圓旋毛欲深咮欲側薄而短小為異柳州集有鷙曰
鶻者穴於長安薦福浮圖冬日之夕必取鳥之盈握者
完而致之以燠其爪掌左右而易之旦則執而上浮圖
之跋焉縦之延其首以望極其所行往必背而去焉苟
東矣則是日不東逐朝野僉載滄州東光縣寳觀寺
常有蒼鶻集重閣每有鴿數千鶻冬中每多取一鴿以
暖足至曉放之而不殺自餘鷹鶻不敢侮之埤雅舊
言鶻有義性杜甫賦義鶻行朝野僉載太宗養一白
鶻號曰將軍取鳥常驅至於殿前然後擊殺故名落雁
殿上恒令送書從京至東都與魏王仍取報日往返數
迴亦陸機黃耳之徒歟東齊記事范蜀公見二鶻擲
卵相上下接之蓋習飛也其胎教之意乎
隼周易王用射隼於高墉之上孔穎逹注隼者貪殘
之鳥鸇鷂之屬詩疏隼鷂屬也齊人謂之擊征或謂
之題肩或謂之雀鷹春化為布穀者是也此屬數種皆
為隼格物總論古人以鷙擊之鳥通呼曰隼考異
郵隂陽氣貪故題肩擊宋均注題肩有爪芒為隂中陽
故擊殺也儀禮注正鳥名齊魯之間名題肩為正鳥
之捷黠者譚峭化書隼憫胎義也注凡擊物遇懷胎
者釋之剡子虎之搏噬疑隼之搏噬準故準於文從
水從隼今鷹之搏噬不能無失獨隼為有凖故其每發
必中而古制字者以此
鷂(附鸇)
禽經瞭曰鷂爾雅鷣負雀注鷂也善捉雀列子鷂
之為鸇鸇之為布穀布穀又為鷂也西京雜記茂陵
李亨有從風鷂孤飛鷂廣雅鶙鵳鷸子籠脱鷂也
雜俎鷂子兩翅各有復翎左名撩風右名掠草帶兩翎
出獵必當𫉬宣室志薛嵩鎮魏時有人持鷹来鄴市
之有東夷人請以繒百餘段為直曰此海鷂也能辟蛟
螭患先是鄴城南陂蛟常為人患鄴人遂持往海鷂忽
投陂水中頃之乃出得一小蛟既出食之且盡自是鄴
再無其患
鸇詩疏晨風一名鸇似鷂青黃色燕頷鈎喙嚮風搖
翅乃因風飛急疾擊鳩鴿燕雀食之禽經&KR3166;曰鸇注
晨風也向風搖翅其迴迅疾狀𩔖雞色青摶燕雀食之
左傳云若鷹鸇之逐鳥雀禽經奪曰&KR4318;注如鸇而小
者其脰上下亦取鳥雀如攘奪也
鵰(附鶚)
埤雅顔氏云鵰一名鷲其翮可用為箭羽蓋鵰隼六翮
皆乘風輕勁故堪以為箭羽禽經曰鵰以周之鷲以就
之禽經竊玄曰鵰埤雅鵰能食草似鷹而大黑色
俗呼皂鵰一名&KR0034;其飛上薄雲漢昔之相鵰者以為鵰
首欲長而額狹頂平領大項後毛磔生勁疾目睛大滿
臉長眸子小而近前主明慧爪近肉麤圓其末纖細主
多力蹠平闊主巧捷不夭鼻大主長飛不乏膝骨大如
蒺藜實者上相骨小無圭角者下也指節大肉少分成
十字上相骨節細平者下也純金色青潤者上相淺黑
者下也叢林色静白者上相黑膩者下也封厚而管粗
者上相細薄者下也背偃而溝深者上相隆起者下也
臆圓跌為上相側狹為下相尾狹厚為上相闊軟為下
相今大雕翺翔水上扇魚令出沸波攫而食之一名沸
河淮南子所謂鳥有沸波即此是也物𩔖相感志鵰
毛能食諸鳥羽如羣錯草中有鵰毛必衆鳥毛羽自落
地穆天子傳舂山爰有青鵰執犬羊食豕鹿山海
經景山多鷲黑色多力南山有羌鷲黃頭赤目五色皆
備南史鷲鳥波斯土山中有之噉羊為土人患林
邑國記西南遠界有靈鷲鳥能知吉凶覘人將死食屍
肉盡乃去家人取骨燒為灰投之漲海北史齊斛律
光嘗從文襄於洹橋校獵雲表見一大鳥射之正中其
頸形如車輪旋轉而下乃鵰也造化權輿鷹鶚之子
或為鵰通典老鵰入海化為珬即珂也一曰馬珂螺
書蕉至正時史官熊太古經上都過鵰窠站站吏指
站後山上一穴云往年鵰窠其中生三卵一為犬一為
蛇心切疑之後於托克托丞相家見一犬坐客咸指此犬
為鵰窠所生則知向者所聞不為異也
鶚禽經鷙鳥之善搏者曰鶚注鶚大人見而悚愕也
漢書鄒陽𫝊鷙鳥累百不如一鶚孟康注鶚大鵰也
如淳注鷙鳥比諸侯鶚比天子師古注鷙擊之鳥鷹鸇
之屬也鶚自大鳥而鷙者耳非鵰也造化權輿楚鳩
生鶚蒼頡解詁鶚金喙鳥也見則天下兵能擊殺麞
鹿李華鶚執狐記異鳥擊豐狐於中野雙睛耀宿六
翮垂雲迅猶雷馳厲若霜殺吻決肝腦爪刳腎腸昂藏
自䧺倏焱而逝問名於耕者對曰此黃金鶚也
鶡
山海經煇諸之山其鳥多鶡注鶡似雉而大青色有毛
勇健鬭死乃止出上黨也禽經鶡毅鳥也毅不知死
注狀𩔖雞首有冠性敢於鬭死猶不置是不知死也左
傳鶡冠武士戴之象其勇也曹植鶡賦序鶡之為禽
猛氣其鬭終無勝負期於必死晉書鶡鳥形𩔖鷂而
微黑性果勇上黨貢之趙武靈王以表顯壯士至秦漢
猶施之武人埤雅鶡似雉而大黃黑色故其名曰褐
而鶡賦云揚玄黃之勁羽也有毛角專場健鬭鬭死不
却蓋鷙鳥之暴疏者每所𫉬撮應爪摧碎亦愛其黨郭
璞鶡贊所謂疇𩔖被侵雖死不避古者令武士冠之實
取諸猛也
格致鏡原卷七十九
