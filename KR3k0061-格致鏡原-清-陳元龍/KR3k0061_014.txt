格致鏡原卷十四大學士陳元龍撰
冠服𩔖二
巾
輟耕錄釋名巾謹也當自謹於四教按儀禮二十成人
士冠庶人巾則古者士以上有冠無巾幘惟庶人戴之
秦謂民為黔首漢謂僕隷為蒼頭漢書謂卑賤者所服
此其證也後世上下通用之謂之燕巾蔡邕獨斷曰漢
元帝額有壯髮不欲人見故加巾幘以包之古者冠制
皆硬殼自額上至於頂如今禮冠者然後世乃作小冠
厪以束髮冠下施幘冠幘之上又總施巾皆效漢元帝
所服之制也學齋佔俾古者有冠而無巾非無巾也
盖巾止以羃尊罍瓜果之用不加於首也故六經止言
冠下至於虞人亦以皮冠野老亦以黃冠是有簪導方
為冠也至於罪人方去其冠而加黑幪漢世之冠以簪
附之而所謂巾幘稍稍施於執事賤人之首如庖人綠
幘是也至晉人輕浮方有接䍦白葛漉酒之巾然起於
後漢郭林宗之折角巾矣至近代反以巾為禮而戴冠
不巾者為非禮諸事音考頭巾古所未有漢王莽頭
秃始施巾或以皂羅裹髮因有此製與今式不同自後
宋製漸繁始有圓象天方象地者晉書漢末王公名
士多委王服以幅巾為雅是以袁紹崔鈞之徒雖為將
帥皆著縑巾中華古今注隋大業十年禮官上疏裹
頭者宜裹巾子以桐木為之内外皆漆在外及庶人常
服沿至證明二年則天賜羣臣絲葛巾子呼為武家高
巾子亦曰武氏内樣隋唐嘉話舊人皆服袞巾至周
武始為四脚國初又加巾子焉唐書武后擅政多賜
羣臣巾子勒以回文之銘皆無法度不足紀至中宗又
賜百官踣樣巾帝在藩時冠也其後文宮以紫黑絁為
巾賜供奉官及諸司長官則有羅巾圓頂巾子後遂不
改朝野僉載唐魏王為巾子向前踣天下欣忻慕之
名為魏王踣後坐死至孝和時陸頌亦為巾子同此樣
時人又名為陸頌踣未一年而陸頌殞秦再思記異
昭宗播遷於鳳翔時侯王將帥在岐下者軍人咸以珠
飾巾競相誇尚清異錄同光即位身預俳優尚方進
御巾裹名品日新今伶人所頂尚有合其遺製者曰聖
逍遥安樂巾珠龍便巾清涼寳山交龍太守六合舍人
二儀幞頭烏程樣玲瓏高常侍小朝天玄虚令漆相公
自在冠鳳三十日華輕利巾九葉雲黑三郎慶雲仙聖
天宜卿凡二十品清異錄桑維翰服蟬翼紗大夫帽
庶表四方名為化巾孔六帖前蜀王衍好裹尖巾其
狀如錐米芾畫史士子國初皆頂鹿皮冠弁遺制也
更無頭巾其後方見用紫羅為無頂頭巾謂之額子其
後舉人始以紫紗羅為長頂頭巾垂至背以别庶人黔
首今則士人皆戴庶人花頂頭巾稍作幅巾逍遥巾
周燀北轅錄金國人所頂之巾謂之蹋鴟陶宗儀元
氏掖庭記后妃侍從有定制妃二百人冠懸梁七曜巾
嬪八十人冠文縠巾又有春陽一線巾乃方士所進云
是東海長生公所服沈文初政記洪武三年二月命
製四方平定巾式頒行天下以士民所服四帶巾未盡
善復制此令士人吏民服之七修𩔖藁今里老所戴
黑漆方巾乃楊維楨入見太祖時所戴上問曰此巾何
名曰四方平定巾也遂頒式王達椒宫舊事后見秀
才巾服與胥吏同乃更製儒巾藍衫令上著之上曰此
真儒服也遂頒天下事物紺珠儒巾國朝倣幞頭制
設垂帶生儒服郭林宗外傳林宗常行陳梁之間遇
雨故其巾一角霑而折二國學士著巾莫不折其角云
林宗巾其見儀則如此畱青日札折角巾今有六角
巾八角巾常服本四角此好異者庶物異名疏冒絮
巾名漢薄太后以冒絮提文帝晉灼曰巴蜀異物志以
頭上巾為冒絮應劭謂陌額絮顔師古云冒覆也老人
所以覆其頭也按漢書皇后親𧖟絲絮織室作祭服皇
后得以作絮巾管寧别傳寧著絮巾博物志蜀人以絮
巾為帽絮晉說是也晉書巾以葛為之形如㡊而横
著古之尊卑共服宋書陶潛好酒郡將候潛逢其酒
熟取頭上葛巾漉酒畢還復著之南史劉訏常著榖
皮巾破衲衣在林谷之間意氣彌遠遇者皆謂神仙
南史梁武賜陶弘景以鹿皮巾劉商鹿耳巾歌趙侯
首帶鹿耳巾規模出自陶弘景杜詩錦里先生烏角
巾豫章記王隣𨼆西山頂菱角巾又嘗就人買菱脫
頂巾貯之嘗未遇而歎曰此巾名實相副矣酉陽雜
俎皇甫玄真以辟塵巾遺高瑀因出郊風埃大作瑀馬
左右並無纖塵孔六帖裴冕自製巾子工甚人争效
之號僕射巾浣花旅地志拂油巾蜀人奉親之服
畱青日札唐巾唐制四脚二繫腦後二繫領下服牢不
脱有兩帶四帶之異今進士巾亦稱唐巾兩儀巾後垂
飛葉二扇飛簷巾東坡巾云蘇子遺制山谷巾黃庭堅
遺制萬字巾上闊而下狹形如萬字鑿子巾如唐巾而
去其帶耳玉燭寳典洛陽人家冬至戴一陽巾竹
樓記戴華陽巾畱青日札雲巾一名燕尾巾蘇子瞻
有謝人惠雲巾詩丹鉛錄&KR2182;巾說文&KR2182;青絲綬也音
關仲長統昌言身無半通青&KR2182;之綬而竊三辰龍章之
服爾雅&KR2182;似&KR2182;組似組東海有之皆以草色似也&KR2182;鹿
角菜組海中苔今之燕窠菜也詩人白&KR2182;巾紫&KR2182;巾皆
合用此字而俗多用綸&KR2182;自&KR2182;綸自綸豈可混用也
畱青日札石季龍以女騎一千為鹵簿皆著紫綸巾織
錦袴金銀縷帶五紋織成靴游於戲馬觀魏瓘搗衣賦
黃金釵兮碧雲髮白綸巾兮青女月佳人聽兮良未歇
則是婦人亦冠白綸巾也演繁露隋時以白㡊通為
慶弔之服國子生服白紗巾晉人著白接䍦竇平酒譜
曰接䍦巾也南齊垣崇祖守夀春著白紗帽肩輿上城
今人必以為怪古未以白色為忌也玉堂漫筆襄陽
大隄曲有倒著接䍦花下迷盖用白紗作巾南朝雖帝
王亦服白紗帽沈攸之所謂大事若克白紗帽共著耳
又别有白疊巾白綸巾後世惟凶服乃用白地理志
湖州土貢折皂巾後漢書靈帝時張角聚衆十六萬
皆著黃巾七修𩔖藁今樂人朝制以碧綠之巾裹頭
原唐史李封為延陵令吏人有罪不加杖罰但令裹碧
綠巾以辱之隨所犯之重輕以定日數吳人遂以著此
服為恥意今吳人罵人妻有淫行者曰綠頭巾及樂人
以碧綠之巾裹頭皆此意但又思當時李封何必欲用
綠巾及見春秋時有貨妻女求食者謂之娼夫以綠巾
裹頭以别貴賤然後知從來已遠李封亦因是以辱之
耳李白詩吳江女道士頭戴蓮花巾陶宗儀元氏
掖庭記麗嬪張阿玄乃私製一崑崙巾上起三層中有
樞轉玉質金枝紉綵為花團綴於四面又製為蜂蝶雜
處其中行則三層磨運百花自搖蜂蝶欲飛皆作攢蕊
之狀
幘
輿服志幘者賾也頭首嚴賾也應劭漢官儀幘古者
卑賤執事不冠者之所服也演繁露幘者冠下覆髻
之巾也史游急就章曰冠幘簪黃結髮鈕顔師古釋之
曰幘者韜髮之巾所以整亂髮也當在冠下或單著之
揚雄方言曰覆髻謂之幘巾或謂之承露或謂之覆髻
皆趙魏間通語也夫其從覆髻而言則顔師古謂為整
髮者是也冠冕有旒崔豹古今注以為垂露則承露云
者從藉冠言之也漢元帝額有壯髮始進幘服庾凱醉
墮幘機上以頭就穿取檀道濟被收脱幘投地皆顔師
古謂或單著之者也若其人應著冠則以幘籍其下賤
而執事則無冠單著幘也盖始有幘時未以覆髻但韜
裏鬢毛使著冠使不蒙面耳凡此言冠而及幘者其冠
皆冕冕冒額故必用幘以收髮也輿服志未冠童子
幘無屋者示未成人也入學小童幘用句卷屋者示尚
幼小未遠冒也輿服志古者有冠無幘秦以為武將
首飾為綘帕以表貴賤後稍作顔題漢興續其顔却結
之施巾連題却覆之至文帝乃高顔續為之耳且崇其
屋貴賤皆服之秕言隋禮儀注曰幘始於秦然吳越
春秋云公孫聖勸吳王遣下吏太宰嚭王孫駱解冠幘
肉袒徒跣稽首謝於句踐是則春秋時已有幘矣獨
斷元帝額有壯髮不欲使人見始進幘服之羣臣皆隨
焉然尚無巾如今半幘而已王莽無髮乃施巾故語曰
王莽秃幘施屋冠進賢者宜長耳冠惠文者宜短耳各
隨所宜輿服雜事漢桓帝延熹中梁冀誅後京師作
幘皆顔短耳長短上長下以為服妖劉楨答魏文帝
牋貂鼲之尾挂侍臣之幘五雜俎古人幘上加巾冠
想因髮不齊之故今網巾是其遺意但幘以布絹為之
加屋其上可以代冠今俗名腦包者演繁露後漢書
曰劉俠卿為劉盆子制半頭赤幘續漢書曰半頭幘即
空頂幘其上無屋故以為名東宫故事曰太子有空頂
幘一枚空頂即半頭也元帝時尚未有巾故東宫用空
頂巾者本古也王莽秃幘施屋屋即巾也有顔有屋即
異乎空頂矣梁冀改易服制作庳幘狹冠是冀自改莽
制損下其屋也南史王儉作解散幘朝野慕之爭相
倣效晉書漢時冠進賢者宜長耳今介幘也冠惠文
者宜短耳今平上幘也始時各隨所宜遂因冠為别介
幘服文吏平上幘服武官也又有納言幘幘後收又一
重廣三寸又立秋日獵服緗幘唐車服志平上幘者
武官衞官公事之服也黑介幘者國官視品府佐謁府
國子太學四門生俊士參見之服也介幘者流外官行
署三品以下登歌工人之服也綠幘者尚食局主膳典
膳局典食大官署食官署供膳奉觶之服也漢書董
偃綠幘傅鞲拜謁武帝漢輿服志凡齋用紺幘耕用
青幘秋貙劉用緋幘通典虎賁羽林即將皆赤幘
摯虞決疑要註凡救日食皆著赤幘以助陽也演繁
露東觀漢記載光武初起服赤幘賜段熲赤幘大冠一
具孫堅為董卓所圍著赤罽幘潰圍而出皆執事者單
幘之證也夫止雨救日執事者皆赤幘未必主為助陽
也盖漢以火王其在五德尚赤耳故董仲舒繁露曰以
赤統者幘尚赤是專漢制也孔六帖朱桃椎益州成
都人長史竇軌遺以麂幘委之地不肯服洛陽伽藍
記于闐國國王頭著金冠以雞幘頭垂二尺生絹廣五
寸以為飾綠雲亭雜言明太祖一日微行至神樂觀
有道士於燈下結網巾問曰此何物也對曰網巾用以
裹頭則萬髮俱齊明日有旨召道士命為道官取巾十
三頂頒於天下使人無貴賤皆裹之也新知錄予讀
禮問喪篇親始死雞斯徒跣陳澔注曰雞斯讀為笄纚
笄骨笄也纚韜髮之繒也親始死孝子先去冠惟畱笄
纚也夫曰纚曰繒字皆從絲是知網巾盖托始於此也
道士特變其制而加飾耳
幞頭(附帩頭)(帕頭)
二儀實錄古以皂羅三尺裹頭號頭巾黔首以皂絹裹
髮亦為軍戎之服後周武帝裁為幞頭席上腐談幞
頭起於周武帝以幅巾裹首故曰幞頭幞字(音伏)與幞被
之幞同今訛為僕曾公𩔖說後周武帝裁為四脚名
服頭身章舉要幞頭有圓頂方頂軟脚硬脚之不同
宋郭思畫論後周以三尺皂絹向後幞髮名折上巾
通謂之幞頭隋朝惟貴臣服烏紗帽次用桐木黑漆為
巾子裹於幞頭之内前繫二脚後垂二脚貴賤服之而
烏帽漸廢則天朝以絲葛為幞頭巾子以賜官開元間
始易以羅又别賜供奉官及内臣圓頭宫樣巾子至唐
末方用漆紗裹之乃今幞頭也唐史馬周議裹頭左
右各三摺象三才重繫前脚法二儀詔從之唐語林
開元中燕公張說當朝冠服以儒者自處玄宗嫌其異
已賜内樣巾子長脚羅幞頭演繁露幞頭之制裁紗
覆首盡韜其髮兩脚繫腦後故唐装悉垂脚其改為硬
脚史不載所始莫知其的自何時也孫角談苑載柳玭
在東川有從子來省玭不甚顧眎其家人為之叙說房
派行第亦不領略僕隸輩相與獻疑曰得毋責敬於君
之幞頭也乎姑垂脚入見以占其意可也此郎乃垂下
翹翹之尾果𫉬撫接則知當柳玭時幞頭不皆垂脚其
尾而下垂者乃其用以為敬也朱子語錄唐人幞頭
初止以紗為之後以其軟遂斫木作一山子在前襯起
名曰軍容頭其說以為起於魚朝恩一時人爭效之士
大夫欲為幞頭則曰為我斫一軍容頭來及朝恩被誅
人以為語䜟語錄唐人朝服猶著禮朋幞頭圓頂軟
脚今之吏人所冠是也秦再思洛中紀異昭宗乾符
初教坊内教頭張口笑者以銀撚幞頭脚上簪花釵與
内人裹之上說乃曰與朕依此樣進一枚來上親櫛之
復覽鏡大說由是京師貴近效之清異錄廣順初簿
閱太廟雜物其間有珠絡平金朝天幞頭一事清異
錄郢王鳳歷之叛别制幞頭都如唐巾但更雙脚為仙
藤耳其徒號為順裹洛中紀異昭宗播遷於鳳翔侯
王將帥在岐下者皆以珠一顆盤幞頭脚貫以銀線而
簪之洎朱梁篡立乃知珠已居人上者久矣清異錄
清泰燕服凡兩品幞頭李家寬者漆地加金線稜盤四
脚差細朱子語錄或問長脚幞頭唐莊宗取伶官幞
頭戴之後遂為例曰本唐明皇已戴長脚幞頭或云藩
鎮僭禮為之遂為此樣本朝易以藤織者而以紗冒之
近時方易以漆紗嘗見南溪沙漠一士夫家尚收得上
世所藏幞頭猶是藤織坏子唐制又有兩脚上下者亦
莫可曉夢溪筆談幞頭一謂之四脚乃四帶也二帶
繫腦後垂之折帶反繫頭上令曲折附頂故亦謂之折
上巾唐制唯人主得用硬脚晚唐方鎮擅命始僭用硬
脚本朝幞頭有直脚局脚交脚朝天順風凡五等唯直
脚貴賤通服之又庶人所戴頭巾唐人亦謂之四脚盖
兩脚繫腦後兩脚繫頷下取其服牢不脱也無事則反
繫于頂上今人不復繫頷下兩帶遂為虚設席上腐
談周武所製不過如今之結巾就垂兩角初無帶唐人
添四帶以兩角垂前兩角垂後宋又横兩角以鐡線張
之庶免朝見之時偶語近時凉緇巾竹絲為骨如凉帽
之狀而覆以皂紗易脱易戴夏月最便以此見幞頭之
製亦是展轉番騰故其樣古今不同如此演繁露宣
和重修鹵簿圖言唐制皆垂脚其後帝服則脚上曲五
代漢後漸變平直後山談叢英宗崩宋次道誤為布
幞頭有司遂用民間布喪之服以金漆紗幞頭去其鐡
脚而布裹之前繫後垂而不可加冠幞頭之失自次道
始也余謂四脚加冠今士大夫喪冠是也大布之冠古
也四脚今也於禮為繁矣朱彧可談衞士順天幞頭
有一脚下垂者其儕呼為雕當(入聲)劉攽詩話李家幞
頭天下稱善而必與人乖刺歲久自以拗李呼學齋
佔俾朝服幞頭乃後魏狄製及後唐而施長脚以同伶
優之賤以至於今士夫安之曾莫議其非者金志國
主視朝服䋶紗幞頭事物紺珠國朝幞頭用漆紗二
等展角各長一尺二寸文武官公服同用雜職官用垂
帶
附帩頭逸雅綃頭綃鈔也鈔髮使上從也或曰陌頭
言其從後横陌而前也齊人謂之㡋言㡋歛髮使上從
也後漢書周黨著穀布綃頭待見尚書注以榖樹皮
為綃頭方言幧頭自關而西秦晉之郊曰絡頭南楚
江湘間曰帞頭自河以北趙魏之間曰幧頭或謂之&KR3140;
或謂之㡋其偏者謂之䰎帶或謂之䰂帶覆結謂之幘
巾或謂之覆䰂註自項中而前交額上郤繞髻䰎帶今
之偏疊幧頭䰂音菜䰂亦結也覆䰂今結籠是也困
學紀聞玉藻柱士以下皆禪不合而繂積如今作幧頭
為之也後漢向栩著絳綃頭注綃當作幧古詩云少年
見羅敷脱巾著幧頭
帕頭二儀實錄禹會塗山之夕大風雷震有甲步卒
千餘人其不被甲者紅綃帕抹其頞自此遂為軍容之
服周祈名義考秦本記更名民曰黔首祭義疏謂以
黑布覆首謂之黔首戰國策魏蒼頭鮑彪註謂以青帕
首項也晉書太康中以氈為帕及絡帶袴口廣博
物志雲定興謂宇文述曰入内宿衞必當耳冷乃為製
裌頭巾令深袙耳時人學之名為許公袙勢許公述封
爵也席上腐談韓退之元和聖德詩云以紅帕首盖
以紅綃縛其頭即今之抹額也帕首幞頭本只是一物
今分為二物
帽(附帢)(接䍦)(羃䍦)
通典上古衣毛冒皮則帽之名所由起故釋名曰帽者
冒也晉書帽猶冠也義取蒙覆其首其本纚也古者
冠無幘冠下有纚以繒為之後世施幘於冠因或裁纚
為帽自乘輿宴居下至庶人無爵者皆服之漢書鄧
通初為刺船郎著黃帽西京雜記趙飛燕為皇后其
女弟遺飛燕金輪紫華帽魏略管寧在家恒著皂帽
晉書魏明帝著繡帽披縹紈半袖常以見直臣楊阜
諫曰此禮何法服邪中華古今注搭耳帽本胡服以
韋為之以羔皮絡縫趙武靈王更以綾絹皂色為之始
並立其名爪牙帽子盖軍戎之服也又𨼆太子常以花
搭耳帽子以畋獵游宴後賜武臣及内侍從庶物異
名疏膩顔帽也世說林公文度著膩顔隋志宋齊之
間天子宴私著白高帽士庶以烏太子在上省則帽以
烏紗在永福省則白紗演繁露侯景僭立時著白紗
帽而尚披青袍宋泰始元年羣臣欲立湘東王遂引入
西臺登御座著白紗帽按此即白紗帽乃人主之服故
以此為定宋書沈慶之患頭風好著狐皮帽羣蠻號
曰蒼頭公北史吐谷渾慕利延遣使通宋獻烏丸帽
南史齊永明中百姓忽著破後帽自建業流於四遠
貴賤翕然服之此服妖也宛委餘編齊永明末年民
間製倚勸帽建武中帽裠覆頂東昏侯斷之東昏時羣
小又造四種帽因勢為名一曰山鵲歸林二曰兔子度
坑三曰反縛黃離嘍四曰鳳凰度三橋皆服妖也南
史東昏侯時百姓皆著下屋白紗帽而反裙覆頂東昏
曰裙應在下今更在上禁之百姓反裙向下東昏又令
左右作逐鹿帽形甚窄狹後果有逐鹿之事又與羣小
别立帽騫其口而舒兩翅名鳳度三橋皆用金寳親自
著之又作著調帽鏤以金玉間以孔翠梁武帝宅在三
橋而鳳度之鳳翔之騐南史齊潘貴妃乘卧輿帝騎
從著金薄帽有錦繡諸帽數十種南史齊王儉作斜
插帽朝野慕之相與倣效南史徐龍駒常住含章殿
著黃綸帽南史天監中高麗遣使齎綿帽供養誌公
中華古今注大帽子本巖叟草野之服也至後魏文
帝詔百官常以立冬日貴賤通戴謂之溫帽廣博物
志周獨孤信馳馬帽微側人遂為側帽北史齊宗道
暉好著高翅帽北史高昂為司徒公好著小帽世因
稱司徒帽北史梁蕭察惡見人髮白擔輿者夏月則
加蓮葉帽陶穀清異錄張崇帥廣在鎮不法從者數
千人出遇雨雪皆頂蓮花帽所費油絹不知紀極市人
稱曰雨仙郭思畫論閻立本圖昭君戴帷帽以據鞍
殊不知帷帽創從隋代帷帽如今之席帽周回垂網
事物原始唐車服志曰帷帽創於隋代永徽中拖裙及
頸今世士人往往用皂紗全幅綴於油帽或氈笠之前
以障風塵為遠行之服盖本於此又有面衣前後全用
紫羅為幅下垂雜以他色為四帶垂於背為女子遠行
乘馬之用亦曰面帽中華古今注席帽本古之圍帽
也男女通服之以韋為之四周垂絲網之施以珠翠丈
夫去飾煬帝淫侈欲見女子之容詔去帽戴幞頭巾子
幗也以皂羅為之丈夫藤席為之骨鞔以繒乃名席帽
至馬周以席帽油御雨從事唐實錄唐初以縠為帽
以隔塵也北齊制唯天子紗帽臣下戎帽時王歸彦平
秦特賜以紗帽中華古今注武德九年十一月太宗
詔曰自今以後天子服烏紗帽百官士庶皆同服之
朝野僉載唐趙公長孫無忌以烏羊毛為渾脱氈帽天
下慕之名其帽為趙公渾脱開元遺事汝陽王璡戴
砑光帽子打曲明皇自摘槿花置之帽上帽極滑久而
放安號曰花奴帽湘煙錄西王母宴羣仙有舞者帶
砑光帽帽上簪花舞山香一曲曲未終花皆落去粧
樓記何充以蜻蜓帽贖翡翠指環李濟翁資暇錄永
貞之前組藤為盖曰席帽取其輕也後或以太薄冬則
不禦霜寒夏則不障暑氣乃細色罽代藤曰氈帽貴其
厚也非崇貴莫戴而人亦未尚元和十年六月裴晉公
之為臺丞自化理第早朝時青鎮一帥拒命俾捷步張
宴等傅刃伺便謀害至里東門導炬之下霜刃歘飛時
晉公繄帽是賴刃不即及而帽折其簷既脱禍朝貴乃
尚之布素之士亦皆戴焉太和末又染繒而復代罽曰
疉綃帽雖示其妙與氈帽之庇懸矣會昌以來吳人衒
巧抑有結絲帽若網其巧之淫者織花鳥相厠焉近又
染藤為紫復以輕相尚瑣碎錄羅𨼆帽輕巧簡便省
樸人竊倣學相傳為減樣方平帽清異錄韓熙載在
江南造輕紗帽匠者謂為韓君輕格五代史蜀王衍
晚年俗競為小帽僅覆其頂俛首即墮謂之危腦帽衍
以為不祥禁之而衍好戴大帽清異錄南漢僭創小
國乃作平頂帽自冠之由是風俗一變皆以安豐頂為
尚隣幾雜志近歲都下裁翠紗帽直一千至於下俚
恥戴京紗帽御帽例用京紗未嘗改易也朱子語錄
桶頂帽乃𨼆士之服外書伊川常服高帽桶八寸簷
半寸置繫絛曰此野人之服也談記士大夫近年效
東坡桶高簷短名帽曰子瞻樣石林燕語余見大父
家居及燕見賓客率多頂帽而繫勒帛帽下帶小冠簪
以帛作横幅約髮號額子處室中則去帽見冠簪或用
頭巾也事物紺珠圓帽元世祖出獵惡日射目以樹
葉置胡帽前其後雍古剌氏乃以氈片置前後今大簷
帽元氏掖庭記后妃侍從冠步光泥金帽畱青日
札輿服志曰官民皆戴帽其簷或圓或前圓後方或樓
子盖兜鍪之遺制也所云樓子即今南方村中小兒所
戴五采帽金線帽皆元俗也事物紺珠國朝堂帽象
唐巾制用硬盔鐡線為硬展脚列職朝堂之上乃敢用
俗直曰紗帽七修𩔖藁今之紗帽謂之堂帽對私小
而言非唐帽也唐則稱巾耳事物紺珠中官帽洪武
十九年創制休儀三山帽用紗裹之增方帶二條於後
無官者頂後垂方紗一幅曰内使帽初高麗未服高廟
知其王之冠乃制之命諸内侍冠之因謂其使者曰如
汝者皆供使令汝主乃欲崛強耶使者歸言遂降事
物紺珠小帽六瓣金縫上員平下綴檐國朝倣元制民
服瓦楞帽結牛馬尾作實錄羌人首服以羊毛為之
謂之氈帽即今氈笠秦漢競服之巖棲幽事桐帽本
蜀人作以桐木作而漆之畱青日札鎖鎖帽回紇用
鎖鎖木根制之為帽火燒不滅亦不作灰燕閒錄樂
府中有蘇幕遮乃高昌婦人所戴油帽高昌西域國西
州也魏略夫餘國以金銀飾帽南史鄧至國呼帽
曰突何原始秘書唐武后幸馮小保使為僧改名懷
義封梁國公故衣帽皆用朝扮冠有五福曰毗盧或施
以八寳或嵌以金玉餘僧皆如之元李材解酲語國
初起圓殿於西宫中以居西僧僧官皆著茜帽事物
紺珠毘羅帽寳公帽僧伽帽山子帽班吒帽瓢帽六和
巾頂包八者皆釋冠也
帢韻書弁缺四隅謂之帢一曰按頭使下故曰帢
埤蒼帢帽也晉五行志魏武以天下凶荒資財乏匱
始擬古皮弁裁縑帛為白帢又初魏造白帢横縫其前
以别後名之曰顔帢傳行之至永嘉間稍去其縫名無
顔帢晉輿服志成帝咸和九年制聽尚書八座丞即
門下三省侍郎乘車白㡊低帷出入掖門又二宫直官
著烏紗㡊往往士人燕居皆著㡊矣
接䍦韻府白鷺蓑江東人取白鷺頭上翰秀為接䍦
帽戴因名白鷺蓑爾雅注鷺頭翅背上皆有長翰毛
今江東人取以為睫䙰名之曰白鷺縗酉陽雜俎武
寧蠻好著芒心接䍦名曰苧綏庶物異名疏接䍦乃
山簡游習池醉而倒著歸者一名白鷺縗縗一作蓑魏
有白帢之制猶白接䍦白綸巾白帽也
羃䍦孔氏雜說齊隋婦人施羃䍦全身障蔽也唐永
徽以後皆用帷帽拖裙到頸漸為淺露若今之盖頭矣
北史秦王俊有巧思每親運斤斧工巧之器飾以珠
玉為妃作七寳羃䍦重不可載以馬負之而行中華
古今注羃䍦者唐武德貞觀年中宫人騎馬多著羃䍦
至神龍末羃䍦殆絶其羃䍦之象𩔖今之方巾全身障
蔽繒帛為之若便於事非乘車轝及坐檐子即此制誠
非便於時也開元初宫人馬上著胡帽靚粧露面士庶
咸效之至天寳年中士人之妻著丈夫靴衫鞭帽内外
一體也
笠
事林廣記笠子古者雖出於外國今世俗皆頂之或以
牛尾馬尾為之或棕或皂羅皂紗之𩔖為之事物紺
珠笠織竹為禦雨具毛詩臺笠緇撮注臺夫須也
貴州圖經郡有葵可以為笠謂之葵笠屠隆游具箋
有細藤作笠方廣二尺四寸以皂絹蒙之綴簷以遮風
日名雲笠有竹絲為之上以槲葉細密鋪盖名葉笠有
竹絲為之上綴鶴羽名羽笠三者最輕便甚有道氣
卓氏藻林簦笠備雨器也國語簦笠相望於安陵符
子有澤火者冠霞笠兼莎裳褐衣緩步而去世說謝
靈運好戴曲柄笠庶物異名疏管子曰農夫首戴茅
蒲茅蒲蒲笠也老子傳得時則駕不得其時則蓬累
而行注積累蓬蒻若今之笠然首戴之而行名義考
程曉伏日詩今世褦襶子觸熱到人家諸韻書訓褦襶
為不曉事二字從衣何以云不曉事盖褦襶凉笠也以
竹為之蒙以帛若絲繳簷戴之以遮日炎暑戴笠見人
必不曉事者也墨莊漫錄白題乃胡人為氈笠也子
美所謂胡舞白題斜庶物異名疏雲南風俗首戴次
工製如漁笠覆以黑氈親故雖久别無拜跪惟取次工
以為禮本草破笠名為敗天公燒灰酒服治鬼疰
詞林海錯黃蘗逢異僧至天台江漲不能渡異僧以笠
浮去
格致鏡原卷十四
