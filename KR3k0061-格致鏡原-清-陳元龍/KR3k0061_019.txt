格致鏡原卷十九大學士陳元龍撰
宫室𩔖(一)
總
易繫辭上古穴居而野處後世聖人易之以宫室上棟
下宇以待風雨蓋取諸大壯古史考有巢氏搆木為
巢及其久也木處而顚乃編槿而廬緝藿而扉黃帝
内傳帝斬蚩尤因建宫室白虎通黃帝作宫室以避
寒暑世本堯使禹作宫室初學記淮南子云舜作
室築牆茨屋令人皆知去巖穴各有家室此其始也
風俗通室其外也宫其内也爾雅宫室始成而祭之
為落墨子上古之人未知為宫室就陵而居處下潤
傷民故聖人作為宫室之法高足以避潤濕中足以禦
風寒上足以待霜雪牆高足以别男女故以便生不以
為樂也曲禮君子將營宫室宗廟為先廐庫為次居
室為後
宫
釋名宫穹也屋見垣上穹隆然也蘇氏演義宫中也
宫處都邑之中也又方也為宫必以雉堞方正也禮
記儒有一畝之宫初學記自古士庶通謂之宫漢以
來尊者以為帝號下乃避之管子黃帝有合宫以聽
政東方朔傳殷作九市之宫而諸侯畔大戴禮周
時德澤和洽蒿茂大以為宫柱名曰蒿宫述異記闔
閭搆水精宫尤極珍怪皆出自水府西京雜記武帝
為七寶牀雜寶桉厠寶屏風列寶帳設扵桂宫時人謂
之四寶宫漢禮樂志天子自竹宫望拜注韋昭曰以
竹為宫天子居中拾遺記漢成帝扵太液池傍起宵
遊宫以漆為柱鋪黑綈之幕魏略大秦國城中有五
宫相去各五十里宫室皆以水精為柱列子周穆王
時西胡國有化人來王執化人之袪騰而上天暨化人
之宫構以金銀絡以珠玉出雲雨之上實為清都紫微
也神異經東方有宫青石為牆高三仞左右闕高百
丈畫以五色門有銀榜以青石鏤題曰天地長男之宫
西方有宫白石為牆五色黃門有金榜而銀鏤題曰天
地少女之宫西北方有宫以金為牆門有金榜以銀題
曰天皇之宫南方有宫以赤石為牆赤銅為門有銀榜
題曰天地中女之宫北方有宫以黑石為牆題曰天地
中男之宫東北有宫以黃石為牆以黃碧鏤題曰天地
少男之宫西南有宫以黃銅為牆題曰地皇之宫東南
有宫題曰天地長女之宫十洲記方丈山上有琉璃
宫又青丘山上有紫宫天真仙女多遊扵此大洞
真經圓華宫黃老之所處上清經納臺宫南朱君居
之音光宫西華君居之七瑤宫九元君居之返香宫元
昭君居之紫曜宫司命君居之金華宫黃房君居之
殿(附行殿)
演義殿殿也取衆屋擁從如軍之殿初學記倉頡篇
曰殿大堂也商周以前其名不載案史記秦始皇本紀
始曰作前殿上可以坐萬人下可以建五丈旗事物
紀原商君書有言天子之殿則是秦孝公而來已云然
矣事物原始周及春秋稱朝扵路寢未聞稱殿也至
秦始皇作阿房于渭南先作前殿是秦始稱殿也漢因
之乃有涵德眀光等殿名蓋稱殿始扵秦而殿之名則
始于漢黃帝經序帝見岐伯于鑾殿三輔黃圖前
殿周曰路寢漢曰前殿漢霍光傳鴞數鳴殿前樹上
師古注古者室屋高大則通呼為殿耳非止天子宫中
漢宫閣名蕭何曹參韓信並有殿三輔黃圖未央
宫因龍首山以制前殿至孝武以木蘭為棼橑文杏為
梁柱金鋪玉戶華榱璧璫雕楹玉磶重軒鏤檻青瑣丹
墀左墄右平黃金為壁帶間以和氏珍玉風至其聲玲
瓏然也三秦記未央宫漸臺西有眀光殿皆金玉珠
璣為簾箔處處眀月珠金戺玉階晝夜光眀三輔黃
圖漢武帝于甘泉宫起紫殿雕文刻鏤黼黻以玉飾之
成帝時神光降于紫殿西京雜記成帝設雲帳雲幄
雲幕扵甘泉紫殿世謂三雲殿西京雜記趙飛燕女
弟居昭陽殿中庭彤朱而殿上丹漆砌皆銅沓黃金塗
白玉階壁帶往往為黃金釭含藍田璧眀珠翠羽飾之
戴延之西征記太極殿上有金井欄金博山金轆轤
蛟龍負山扵井上又有金獅子在龍下歴代殿名沿革
不一惟此殿自晉以下不易名北史秦王俊為水殿
香塗粉壁玉砌金階樑柱楣棟之間周以明鏡間以寶
珠極營飾之美廣博物志流杯殿兩邊有亭子以間
山池殿上作漆地九曲從陶光園引水入渠煬帝于此
為曲水之飲五代史南漢劉龑聚南海珍寶以為珠
殿薛綜西京賦注天子殿高九尺階九齒各為九級
風俗通殿堂𧰼東井形刻作荷菱水物所以厭火
摯虞决疑要注凡大殿乃有陛堂則有階無陛也左墄
右平者以文塼相亞次塼者為階級也九錫之禮納陛
以登謂受此陛以上泊宅編唐含元殿前龍尾道凡
詰曲七轉由丹鳳門北望宛然龍尾下垂扵地演繁
露按唐志天子御正殿則郎舍人分左右立有命則俯
陛以聽退而書之若伏在紫宸内閣則夾香案分立殿
下直第二螭首和墨濡筆皆即㘭處時號螭頭徽宗朝
李誡營造法式有殿陛螭首圖繪載極詳其言曰螭首
施之對柱及殿四角隨階斜出其長七尺朱氏實錄
唐殿庭間多種花柳我宋惟植槐楸鬱然有嚴毅氣𧰼
掖庭記元祖肇建内殿制度精巧題頭刻螭形以檀
香為之螭頭向外口中銜珠下垂珠皆五色用綵金絲
貫串負柱融滚霞沙為猊怒目張牙有欲動之狀瓦滑
琉璃與天一色硃砂塗壁紅重胭脂彤橑華梲金桷彫
櫋務窮一時之麗殿上設水晶簾階琢龜文繞以曲檻
檻與階皆白玉石為之太陽東升殿中燦爛階更飛輝
又有紫檀殿以紫檀香木為之登真隱訣寥陽殿乃
玉清宫中殿名上清經紫微玄珠殿中央黃老君居
之
行殿拾遺記漢成帝造飛行殿方一丈如今之輦選
羽林之士負之以趨帝扵輦上覺其行快疾聞其中若
風雷之聲言其行疾也名曰雲雷宫北史宇文愷造
觀風行殿上容衞者數百人離合為之下施輪軸推移
倏忽若有神功
閣
帝王世紀黃帝時鳳凰巢扵阿閣春秋緯黃帝坐扵
扈閣文選注周書曰眀堂咸有四阿然則閣有四阿
者謂之阿閣三輔故事秦二世起雲閣欲與山齊
洞冥記招仙閣上翠羽麟毫為簾青琉璃為扇懸黎火
齊為床南史陳後主起臨春結綺望春三閣皆以沈
檀香木為之臨春後主自居之結綺張麗華居之望春
以龔孔二妃居之天寶遺事楊國忠嘗用沈香為閣
檀香為欄檻以麝香乳香篩土和為泥飾閣壁謂之四
香閣
樓
總論說文樓重屋也爾雅狭而修曲曰樓釋名
樓言牗戶諸射孔慺慺然也初學記案漢書武帝時
方士言黃帝為五城十二樓以候神人又濟南人公玉
帶上黃帝眀堂圖圖中有一殿四面無壁以茅蓋通水
圜宫垣為複道上有樓從西南入蓋樓之始也史記
仙人好樓居唐書耨陀洹俗喜樓居謂為欄干
古諸樓吳越春秋范蠡為勾踐立飛翼樓以𧰼天門
漢郊祀志立井幹樓高五十丈師古注井幹樓積木
而高為樓若井幹之形也井幹者井上木欄也其形或
四角武八角張衡西京賦云井幹疊而百層即為此樓
也漢書陳勝傳譙門中師古注譙門謂門上為高樓
以望者耳樓一名譙故謂美麗之樓為麗譙譙亦呼為
巢所謂巢車者亦扵兵車之上為樓以望敵也譙巢聲
相近本一物也莊子注麗譙戰樓也謂華麗而嶕嶢
世說淩雲樓樓觀極精巧先稱平衆材輕重當宜然
後造構乃無錙銖相負揭臺雖高峻恒隨風搖動魏眀
帝登臺懼其勢危别以大材扶持之樓即便頽壞論者
謂輕重力偏故也輿地志俗傳萬歲樓飛向江外以
鐵鎖縻之方已漢武故事太液池西有漢武帝曝衣
樓七月七夕宫女出后衣曝之輿地志齊武帝起層
城觀七月七日宫人多登之穿針世謂之穿針樓十
六國春秋石虎建玳瑁樓純用金銀裝飾懸五色珠簾
白玉鈎帶異域志西域尼婆羅宫中建七重樓覆銅
瓦楹棟皆大琲雜寶四隅置銅槽下有金龍口激水仰
注槽中梁書陶弘景于句容之句曲山更築三層樓
弘景處其上弟子居其中賓客至其下與物遂絶唯一
家僮得至其所東觀漢記公孫述造十層赤樓南
史齊武帝興光樓上施青漆世人謂之青樓後主曰武
帝不巧何不純用琉璃酉陽雜俎安國寺紅樓睿宗
在東宫時造元和中廣宣上人住此上有詩號紅樓集
齊書置鐘于景陽樓上令宫人聞鐘聲早起粧飾
陸游入蜀記采訪殿前有鐘樓高十許丈三層累塼所
成不用一木而欄桷翬飛雖木工之良者不能加也但
鐘為塼所揜蔽聲不甚揚亦是一病北史李崇為兖
州牧州多盗乃村置一樓樓一鼓以警盗賊
綵樓歲華記麗巧匠毛順上元為玄宗扵上陽宫庭
建燈樓一百五十尺懸以珠玉風至鏗然成韻天寶
遺事唐天寶宫中七夕以錦綵結成樓殿高百丈可容
數十人陳花果酒炙設坐具以祀牛女二星夢華錄
京師七夕貴家多結綵樓扵庭謂之乞巧樓鋪陳磨喝
樂花瓜酒炙筆研針線或兒童裁詩女郎呈巧焚香列
拜謂之乞巧里巷與妓館往往列之門首爭以侈靡相
尚
臺
總論邢疏積土四方而高者名臺一名闍李巡云積
土為之所以觀望釋名臺持也言築土堅高能自勝
持也老子九層之臺起扵累土吕覽先聖王之作
臺榭也足以辟燥濕而已矣黃帝内傳帝既斬蚩尤
因立臺榭無屋曰臺有屋曰榭爾雅邢疏臺上有木
起屋名榭月令仲夏云可以處臺榭謂此也左傳注
觀臺臺上搆屋可以遠觀者也談苑砌臺即今擦擦
臺也王侯家作以為臨觀之戲唐張仲素詩云騁望臨
香閣登高下砌臺林間踏青去席上寄箋來即知唐以
來有之王審𤦺都尉家其子承祐幼時其父戲補砌臺
使白澤圖故臺屋之精名兩貴狀如赤狗呼之使人
目眀
古諸臺三墳伏羲有敷教之臺山海經西王母之
山有軒轅臺射者不敢西向畏軒轅之臺吕氏春秋
有娀氏有二佚女為九成臺飲食必以鼓歸藏昔者
夏后啟作為璿臺扵水之陽左傳夏后啟有鈞臺之
饗玉海夏為清臺商為神臺周為靈臺五經要義
天子有三臺靈臺以觀天文時臺以觀四時施化囿臺
以觀鳥獸魚鱉諸侯卑不得觀天文無臺但有時臺囿
臺也天問璜臺十成誰所極焉七命璇臺九重
穆天子傳天子遊扵河濟盛君獻女為造重璧臺拾
遺記靈王起昆昭之臺亦名宣昭得崿谷隂生之樹一
樹而臺用足焉大幹為桁棟小枝為栭桷其木有龍蛇
百獸之形拾遺記秦始皇築臺有巧工二人騰虚緣
木揮斤斧扵空中子時起工午時已成秦人謂之子午
臺漢書文帝嘗欲作露臺召工計之直百金曰百金
中人十家之産吾奉先帝宫室常恐羞之何以臺為
漢武故事武帝漸臺高三十丈南有璧門三層内殿階
陛咸以玉為之鑄銅鳳凰高五丈飾以黃金拾遺記
魏文帝築臺高四十丈列燭置臺下名曰燭臺遠望如
列星之墜地以處美人薛靈芸焉鄴中記鄴城西北
立臺皆因城為臺中央名銅雀北則冰井又有西臺高
六十七丈上作銅鳳忩皆銅籠疏雲母幌日之初出乃
流光照耀拾遺記石虎扵大武殿前起樓高四十丈
結珠為簾垂五色玉佩上有銅龍腹空盛數百斛酒使
胡人扵樓上噀酒風至望之如雲霧名曰黏雨臺使以
灑塵郡國志朔方太平城後魏穆帝治也太極殿琉
璃臺及鴟尾悉以琉璃為之杜陽編唐寶㦄三年浙
東貢舞女二人一曰飛燕一曰輕鳳修眉黟首蘭氣融
冶冬不纊衣夏無汗體上琢玉芙蓉為二女歌舞臺
廣州記尉佗立臺以朝漢室圓基千步直峭百丈螺道
登進頂上三畝望升拜號為朝臺述征記蠡臺梁孝
王所築迴道似蠡故名帝王世紀周赧王為諸侯所
侵逼與家人無異貰于民無以歸之乃上臺以避之周
人名其臺曰逃債臺水經注陳留縣有吹臺方一百
許步晉世喪亂乞活憑居削墮故基遂成二層上基猶
方四五十步高一丈餘世謂之乞活臺博物志江陵
有臺甚大而唯有一柱衆梁皆共此柱幽眀錄海中
有金臺出水百丈結搆巧麗窮盡神工横光巖渚竦曜
星漢鄧眀德南康記雩都君山上有玉臺方廣數丈
周迴盡是白石柱自然石覆如屋形也金根經天闕
上有六層玉臺太上真人集晏之所也登真隱訣七
寶臺在上清境玉晨道君所居茅君内傳玉清天中
有散華臺是四斗七晨道君所治陶弘景眞誥含眞
臺處士之得道者居之蕭閑堂童男之得道者居之
闕(附觀)
釋名闕闕也在門兩傍中央闕然為道也廣雅𧰼魏
闕也王應電同文備考王侯臯門崇左右為兩觀空
其中其形闕故名亦取不自滿意與孤寡不榖義同
崔豹古今注闕者觀也古每門樹兩觀扵其前所以標
表宫門也其上可居登之則可遠觀故謂之觀人臣將
朝至此則思其所闕故謂之闕其上皆丹堊其下皆畫
雲氣仙靈竒禽怪獸以昭示萬民焉周祈名義考古
者宫庭為二臺扵門外作樓觀扵上上圓下方兩觀雙
植中不為門門在兩傍中央闕然為道以其縣法謂之
𧰼魏𧰼法𧰼也魏其狀巍然高大也以其記列教令謂
之冀闕冀記也闕中央闕然也以其使民觀之謂之觀
雙植謂之兩觀名雖殊其實一也猶今午門然臧榮
緒晉書孫氏無闕大晉南都亦不暇立門闕遂廢古
今注蒼龍闕畫蒼龍白虎闕畫白虎玄武闕畫玄武朱
雀闕上有朱雀二枚漢郊祀志建章宫東鳳闕高二
十餘丈師古注三輔故事云其闕圜上有銅鳳凰張
平子賦上觚稜而棲金爵注觚稜闕角金爵鳳也史
記蓬萊方丈瀛洲此三神山也皆以黃金白銀為宫闕
十洲記崑崙山有水精闕楚辭紫貝闕兮珠宫王
逸注言河伯所居以紫貝作闕也
觀釋名觀者扵上觀望也史記公孫卿謂武帝曰
仙人好樓居扵是上令長安作飛廉桂觀甘泉則作延
夀觀三國遺錄魏文帝為閱書觀讀書千卷者許登
此凡六人而已魏志眀帝置崇文觀徵善屬文者以
充之
堂(附眀堂)
釋名堂猶堂堂高顯貌也演義堂當也當正向陽之
屋又眀也言眀禮義之所玉海古者為堂自半已前
虚之為堂半已後實之為室春秋因事軒轅氏始有
堂室墨子堯舜堂高三尺禮記天子之堂九尺諸
侯七尺大夫五尺士三尺尚書大傳天子之堂高九
雉公侯七雉子男五雉漢書玉堂在太液池南漢
武故事玉堂去地十二丈基皆用玉漢禮樂志眺瑤
堂師古注以瑤飾堂漢書注甲觀畫堂宫殿中通有
彩畫之堂室漢食貨志左塾右塾注門側之堂曰塾
通俗文客堂曰庌郡國志雞陂之側即春申君子
為假君之殿也後太守居之以數失火故塗以雌黃遂
名黃堂彙苑詳註鯉堂在寧海州石落村劉氏扵海
濱得文魚取其骨搆此堂傳信記李林甫扵正堂後
别創一堂製度彎曲有却月之形名偃月堂開元遺
事王元寶都中巨豪也于宅中置一禮賢堂以沈檀為
軒檻以碔砆甃地面以錦文石為柱礎元氏掖庭記
有温室曰春熙堂以椒塗壁被之文繡規地以罽賓氍
毺唐書高麗俗愛書籍至扵衡門厮養之家各有街
衢造大屋謂之局堂子弟晝夜在此讀書習射十洲
記崑崙山有光碧之堂西王母所居
眀堂周禮夏后氏世室殷人重屋周人眀堂三禮
圖眀堂者布政之宫周治五室東為木室南為火室西
為金室北為水室土室在中秦為九室十二階各有所
居周書明堂方一百一十二尺室中方六十尺牖高
三尺門方十六尺東曰青陽南曰明堂西曰總章北曰
玄堂中曰太廟亦曰太室左為左个右為右个大戴
禮眀堂凡有九室一室而有四戶八牖總三十六戶七
十二牖以茅蓋屋白虎通眀堂上圓法天下方法地
八窗𧰼八風四闥法四時九室法九州十二坐法十二
月三十六戶法三十六雨七十二牖法七十二風徐
虔眀堂議明堂在國門之外一堂九室四門八階三
輔黃圖明堂有十二室法十二月孔六帖魏徵請為
五室重屋上圓下方既體有則𧰼又事多故實下室備
布政之宫上堂為祭天之所人神不雜禮亦有之其高
下廣袤之規几筵丈尺之制則並隨時立法因事制宜
通典總章三年具眀堂規制下詔其眀堂院每面三
百六十步當中置堂院四隅各置重樓其四墉各依方
色堂周迴十二門二十四忩堂心八柱外置四輔上以
清陽玉葉覆之
亭
總論釋名亭者停也言道路所舍人之所停集也
風俗通亭民所安定也漢家因秦大率十里一亭亭留
也行旅宿食之所館也亦平也民有訟諍吏留辨處勿
失其正也事物紀原按秦制十里一亭則亭名始于
秦白六帖五里一短亭十里一長亭漢官典職洛
陽二十四街街一亭十二城門門一亭司馬相如傳
往舍都亭注所治都之亭漢黃霸傳郵亭鄉官注郵
行書舍謂傳送文書所止處如今之驛館漢息夫躬
傳寄居丘亭注丘空也張衡西京賦旗亭五里注市
樓立亭于上正字通子亭謂别立小亭也李白傳玄
宗坐沈香子亭謂以沈香為子亭柳公權為翰林文宗
夜召對子亭宫人以蠟液濡紙繼之國語畺有寓望
注寓望今之亭也事物紀原今二十里馬舖有歇馬
亭即周禮路室之遺事也趙眀誠金石錄䟦昆陽城
中漢街彈碑云周名耡漢名街彈今申眀亭也漢眀
帝起居注帝東巡過亭障有烏飛鳴乘輿上亭長祝曰
烏烏啞啞引弓射洞右腋陛下夀萬年臣為二千石射
中之帝賜錢百萬令天下亭障皆畫烏
古諸亭王韶之始興記堯山下有平陵陵上有古大
堂基十餘處謂曰堯故亭相傳堯南巡登此山故亭即
其行宫漢書武帝幸緱氏登太室聞山呼萬歲聲者
三故立萬歲亭封氏見聞記天寶中御史大夫王鉷
太平坊宅數日不能遍宅内有自雨亭從簷上飛流四
注當夏處之凜若高秋天中記宋理宗時禁苑漸頽
賞荷池宴但張蓋設屏扆扵烈日中董宋臣默會意不
日而成一亭于池傍再宴上大喜未幾冬月賞梅園又
有一亭上意不樂諭宋臣曰前造荷亭朕不為較今復
有此半年之間勞民動衆如此宋臣曰此梅亭即前之
荷亭也上問其故對曰此乃拆卸摺疊之亭上愈稱賞
之苕溪漁隱東坡守汝隂作擇勝亭以帷幕為之世
所未有也天中記張鎡字功甫張循王諸孫也嘗于
南湖園作駕霄亭扵四古松間以巨鐵絙懸之空半當
風月清夜與客梯登之飄搖雲表解酲語元時雅克特
穆爾扵第中起水晶亭亭四壁水晶鏤空貯水養五色
魚其中剪綵為白蘋紅藍等花置水上壁内置珊瑚欄
杆鑲以八寶奇石紅白掩映光彩玲瓏前代無有也
後山叢談陜之守居多古屋下柱不過九尺唐制不為
高大務經久耳行露亭用斗百餘數倍常數而朱實亭
不用一斗亦一奇也
館(附舍)(驛)
總論說文館客舍也周禮五十里有市市有候館
候館有積注以待朝聘之官也開元文字待賓之舍
曰館凡事之賓客館為客舍逆旅名候館私館者自卿
大夫以下之家國語敵國賓至司里授館周禮司
冠凡諸侯入王則逆勞于畿及郊勞視館致館左傳
叔孫所館者雖一日必葺其牆屋去之如始至
古諸館西京雜記公孫弘為宰相營客館以招天下
之士其一曰欽賢館以待大賢次曰翹材館以待大才
次曰接士館以待國士西京雜記河間王作日華宫
置客館二十餘區以待學士飛燕外傳婕妤益貴帝
為作少嬪館拾遺記漢靈帝扵西園起裸遊館千間
采綠苔而被階引渠水以繞砌南史梁天監四年詔
開五館以五經教授唐六典注隋于建國門外置四
方館以待四方使客各掌其方國及互市等南部新
書荆南五花館待客之上地也荆州圖副襄陽縣南
有桃林館是則餞行送歸之所萃也
舍漢書注郡國朝宿之舍在京師者率名邸邸至也
言所歸至也漢酈食其傳沛公至高陽傳舍注傳舍
者人所止息前人已去後人復來轉相傳也一云謂傳
置之舍也漢食貨志里區謁舍注謁舍今之客舍也
魏志胡昭傳注隱者焦先作圓舍形如蝸牛謂之蝸
牛廬
驛事物紀原今六十里有驛驛有餼給即候館之遺
事也漢自鄭莊置驛以召賓客故後世亭傳有驛名
通典唐制三十里置一驛其非通途大路則曰館由是
通謂之館驛孟子注置驛也郵馹也(馹音日)六書故
馹置馬代馳取疾也以車曰傳以馬曰馹左傳楚子
乘馹注馹驛馬也漢書注如淳云律四馬高足為置
傳四馬中足為馳傳四馬下足為乘傳一馬二馬為軺
傳急者乘一乘傳師古曰傳者若今之驛古者以車謂
之傳車其後又單置馬謂之驛騎
屋
總論釋名屋奥也其中温奥也物原伏羲始以茨
覆屋皇甫湜傳屋漏曰蛟漏雀穿清異錄貧者以
屋不露眀上安油瓦以竊微光又或四隣局塞則半空
架版壘垜箱筥分寢兒女故有假天假地之稱十三
賢廬山記饒子卿隱廬山康王谷無瓦屋代以茅茨每
年易一茅謂之屋龍更衣或時雨致漏則以油幄承梁
坐扵其下初不愁嘆孔六帖韋丹為江南觀察使始
民不知為瓦屋草茨竹椽久燥則戛而焚丹召工教為
陶聚材扵場度其費為估不取贏利人能為屋者受材
瓦于官免半賦銷夏錄拂菻國盛暑之節乃引水潛
流上通扵屋宇機制巧密人莫之知觀者唯聞屋上泉
鳴俄見四簷飛出懸波如瀑布激氣成凉風談苑造
屋主人不恤匠者則匠者以法魘主人木上銳下壯乃
削大就小倒植之如是者凶
諸屋漢書注廣厦大屋也宋玉招魂冬有穾夏夏
室寒注穾夏重屋也廣雅廜㢝平屋也通俗文屋
平曰廜㢝釋名大屋曰廡廡幠也幠覆也并冀人謂
之庌庌正也屋之正大者也漢胡建𫝊諸校列坐堂
皇上注屋無壁曰皇漢書注區者小室之名若今小
庵屋之𩔖故衞士之屋謂之區爾雅連謂之簃郭注
堂樓閣邊小屋今呼之簃廚連觀也升庵外集聲𩔖
宫室相連曰誃陸雲集曹公有誃唐文選誃門曲榭劉
曜傳誃門旦空未央朝寂事物原始古時白蓋之屋
以茅覆之名曰葺屋故禮記曰匠人葺屋三分瓦屋四
分葺屋者民之茅茨屋也吾丘夀王傳今三公有司
或由窮巷起白屋裂地而封注白屋以白茅覆屋詩
秦風在其板屋注西戎之俗以板為屋漢武故事上
起神屋戴延之西征記洛陽城有鬱金屋隋書蔥
嶺山有順天神者儀制極華金銀鍱為屋以銀為地
林邑記林邑王范文鑄銅屋廣志大秦國以青水精
為屋孔六帖西域拂菻無陶瓦屑白石塈屋堅潤如
玉隋書鉢室韋國用樺皮蓋屋楊扵陵傳扵陵出
為嶺南節度使教民陶瓦易蒲屋以絶火患銷夏錄
嘗至江上見竹屋截大竹長丈餘平破開去其節編之
又以破開竹覆其縫脊簷則横竹夾定下施窗戶與瓦
屋無異此屋甚宜大暑也溪蠻叢笑山&KR0889;穴居野處
雖有屋以庇風雨不過剪毛叉木而已名打寮
第宅
事物原始左傳曰齊景公欲更晏子之第則周之中時
已有第之名矣史記齊自淳于髠以下皆命曰列大夫
為開第扵康莊之衢漢高帝紀賜大第室注有甲乙
次第故曰第也升菴外集漢世有東第所謂爵為通
侯列居東第是也有西第馬融作大將軍西第頌是也
有北第賜夏侯嬰北第第一是也獨無南第漢書五
侯大治第宅上幸成都侯商第見赤墀青瑣初學記
出不由里門面大道者名曰第爵雖列侯食邑不滿萬
戶不得作第其舍在里中皆不稱第淮南子哀公欲
西益宅史爭之以為西益宅不祥風俗通宅不西益
俗說西者為上上益宅者妨家長也原其所以西益者
禮記曰南向北向西方為上爾雅曰西南隅謂之奥尊
長之處也不西益者恐動搖之耳審西益有害增廣三
面豈能獨吉乎
房
蘇鶚演義房方也室内之方正也又防也防風雨燥濕
也說文房室在旁者也李謐眀堂論尚書顧命篇
曰大貝鼖鼓在西房兌之戈和之弓垂之竹矢在東房
此則路寢有左右房也班固西都賦後宫則掖庭椒
房后妃之室合歡增城安處長寧漢官儀皇后椒房
取椒聊之實蕃衍盈升之義以椒和泥塗壁取其温煖
而芳辟除惡氣猶天子以朱泥殿上曰丹墀也眞人
内傳有流雲九色之房
室
釋名室實也言人物實滿于其中也老子鑿戶牖以
為室當其無有室之用國語智襄子室美士茁夕曰
臣懼土木勝人人不安室爾雅室西南隅謂之奥西
北隅謂之屋漏東北隅謂之宧東南隅謂之㝔漢周
昌傳吕后側耳扵東箱聽師古注正寢之東西室皆曰
箱言似箱篋之形禮記儒有環堵之室注堵長一丈
高一尺而環一堵為方丈故曰環堵之室通鑑外紀
紂為瓊室漢霍光傳止畫室中不入注近臣所止計
畫之室也㦯曰雕畫之室也三輔黃圖暴室主掖庭
織作染練之署謂之暴室取暴曬為名三輔黃圖長
安有非常室飛燕外傳帝為婕妤作温室凝釭室浴
蘭室十洲記崑崙山上有瓊華之室淮南子西方
有金室事物紀原西域國有維摩詰石室以手板縱
横量之得十笏杜陽編上崇釋氏教乃舂百品香和
銀粉以塗佛室白澤圖故室之精名傒龍狀如小兒
長一尺四寸黑衣赤幘帶劍持戟呼其名則去
廟(附祠堂)(位版)(木主)
釋名廟貌也先祖形貌所在爾雅室有東西廂曰廟
軒轅本紀帝昇天臣寮追慕取几杖立廟扵是曾遊
處皆祠白虎通聖王所以制宗廟何曰生死殊路故
敬鬼神而遠之所以有屋何所以𧰼生之居明堂位
山節藻梲復廟重檐刮楹達鄉反坫出尊崇坫康圭疏
屏天子之廟飾也楚辭天問序屈原彷徨山澤見楚
有先王之廟及公卿祠堂圖畫天地山川神靈及古賢
怪物行事王盈孫傳僖宗還蜀議立太廟盈孫議曰
故廟十一室二十三楹楹十一梁垣墉廣袤稱之
祠堂家禮君子將營宫室先立祠堂于正寢之東
魏了翁經外雜鈔龔勝戒子孫勿隨俗動吾冡種柏作
祠堂按此漢時墓有祠堂事物紀原漢于公為縣吏
曹决獄平郡中為立生祠自三代而來無生為立祠者
始于漢世
位板岳珂愧郯錄宋朝郊祀天地祖宗正配位皆有
金版書神位以金飾木為之如匣之制稍高博且表以
金字按徽宗政和六年蔡攸言臣昨受睿旨討論位版
之制退考太史局所掌見用位版皆無所稽據謹按周
官有鬼神示之居則知凡事未嘗無位旅上帝供金版
則知凡位未嘗無版唯長短廣狹厚薄之數不見扵書
恭考禮文傅以經誼伏請昊天上帝位版長三尺取參
天之數厚九寸取乾元用九之數廣一尺二寸取天之
備數書徽號以蒼色取蒼璧之義皇地祇位版長二尺
取兩地之數厚六寸取坤元用六之數廣一尺取地之
成數書號以黃色取黃琮之義仍取周官之制皆以金
為之飾宋朝會要天地版位貯以漆匣舁床覆以黃
縑帕壇上四位以朱漆金字第一神位黑漆金字第二
黑漆黃字第三已降黑漆朱字天地祖宗為一匣餘十
二陛為一匣
木主說文宗廟之木主名曰祏摯虞决疑要注凡
廟之主藏扵戶外西牖之下有石函故名宗祏北堂
書鈔禮云宗廟之主以木為之長尺二寸孝子入宗廟
之中雖見木主亦當盡敬公羊傳虞主用桑練主用
栗用栗者藏主也五經要義木主之狀四方穿中央
以達四方天子長尺二寸諸侯長尺皆刻諡扵其背
庶物異名疏周禮祭祀則共匰主經史直音匰蓋宗廟
藏主之器也
學宫
禮記天子曰辟雍諸侯曰頖宫白虎通辟者𧰼璧員
法天雍之以水𧰼教化流行唐書古天子學曰辟雍
壅水環遶如璧故前世曰璧池璧沼白虎通泮宫學
宫也眀尊卑有差聽化少也半扵天子之宫半者𧰼璜
也獨南面禮儀之方有水耳陸德明釋文泮水半水
也半有水半無水也五經通義諸侯不得觀四方故
缺東以南半天子之學故曰頖宫
官廨
周禮太宰以八法治官府注百官所居曰府續世說
近代通謂府廷為公衙即古之公朝周禮朝士掌建
邦外朝之法左九棘右九棘面三槐注樹棘以為位者
取其赤心而外刺槐之言懷來人也名義考唐制天
子居曰衙行曰駕遂謂正朝為正衙後通謂官府為衙
門乃牙門之訛聞竒錄京兆府判司特云東士曹廳
時號為念珠廳蓋判案一百八道西士廳為莎廳廳前
有莎周迴可十五步雞跖集河中府有綠莎廳石
林燕語宋初京師職事官舊皆無公廨雖宰相執政亦
僦舍居每出省有中批外奏則省吏徧詣私第呈押既
稽緩又多泄漏
寺
總論風俗通寺司也官府所止故曰寺名山藏漢
眀帝遣使西域求佛書及沙門圖其形像置于鴻臚寺
以胡人為六卿之爵改廟曰寺李華杭州開元寺碑
漢永平中佛教初至洛陽始置寺度騰蘭二古德者官
之庭府稱寺蓋賓而尊之比于曹署此其源也翻譯
名義集寺者嗣也治事者相嗣續于其内本是司名西
僧乍來權止公司移入别居不忘其本還標寺號高
僧傳漢眀帝扵城門外立精舍以處摩騰即白馬寺是
也名白馬者相傳云天竺國有伽藍名招提其處大富
有惡國王利扵財將毁之有一白馬繞塔悲鳴即停毁
自後改招提為白馬諸處多取此名焉文殊師利菩
薩經佛初得道在摩伽陀國伽耶山寺增一阿含經
波斯匿等五王白世尊此僧伽戶水側福妙最是神地
欲造寺譬喻經阿育王起千八百寺事物紀原僧
史略曰東晉何充始捨宅安尼此蓋尼寺之所起也
唐食貨志武宗廢浮屠法毁天下寺四千六百招提蘭
若四萬
别名白六帖仁祠招提精舍法門梵宫寶地祗園紺
園化城淨土花界蓮宫鷲峯鹿苑花宫柰苑雞園龍宫
金界金刹香刹皆佛寺法苑珠林寺有多名或名道
場即無生廷也或名寺即公廷也或名淨住舍或名法
同舍或名出世間舍或名精舍㦯名清淨無極園或名
金剛淨刹或名寂滅道場或名遠離惡處或名親近善
處楊慎外集佛寺曰仙陀(金仙也)又曰仁祠又曰寶坊
又曰香阜又曰柰園又曰香界雞跖集昔西域國有
柰樹生果果生有一女子王收為妃女乃以苑地施佛
為伽藍故曰柰苑祖庭事苑梵語貧婆此云叢林譬
如大樹叢叢故僧聚處得名叢林唐高僧傳王玄策
之西域至毘耶城有維摩居石室以手板縱横量之遂
得十笏故云方丈雞跖集給孤長者布黃金地為伽
藍故寺宇號為寶坊釋氏要覽梵云刹瑟故此云竿
今略名刹即旛柱也沙門得一法者便建旛告四遠
伽藍大藏經須彌山下有青鴛伽藍佛遊天竺本
記達嚫國有迦葉佛伽藍穿大石山作之有五重最下
為雁形第二層作師子形第三層作馬形第四層作牛
形第五層作鴿形
招提僧史後魏太武帝始元元年造伽藍創立招提
之名釋氏要覽梵語云拓鬭提奢唐言四方僧物訛
拓為招去鬭奢留提故稱招提即今十方住持寺也
蘭若釋氏要覽梵言蘭若唐言无淨四分律云空淨
處菩薩名論云閑靜處知度論云遠離處小異大同
塔
總論翻譯名義集塔西國浮圖也事物紀原高僧
傳云唐僧會于吳赤烏十年至建鄴孫權使人求舍利
子既得之權乃造塔藏之此中國造塔之始法苑珠
林有舍利者名塔無舍利者名支提古今詩話俗言
塔頂為天門南史阿育王塔即鐵輪王王閻浮提一
天下佛滅度後一日一夜役鬼神造八萬四千塔此即
其一談苑錢鏐曰釋迦真身舍利塔見扵明州鄞縣
阿育王所造八萬四千而此震旦得十九之一也太宗
命取舍利禁中度開寶寺地造浮屠十一級以藏舍利
珍珠船刹韻會以為佛寺非也王簡棲頭陀寺碑列
刹相望李周翰注列刹佛塔也又崇基表刹劉良注刹
塔也南史虞愿傳以孝武莊嚴刹七層帝欲起十層不
可立分為兩刹各五層劉孝儀平等刹下銘惟兹寶塔
妙跡可傳歸田錄開寶寺塔在京師諸塔中最高而
制度甚精都料匠顧浩所造也塔初成望之不正而勢
傾西北人怪而問之浩曰京師地平無山而多西北風
吹之不百年當正也其用心之精蓋如此五侯鯖西
方佛沙伏國王造塔用珠為網王闢之澠水燕談景
祐初姜遵奉太后意悉取長安碑石為塔材法苑珠
林塔者梵名塔婆此云方墳或云支提翻為滅惡生善
處西梵正音名為窣堵波歐陽修集古錄十六角者
庸俗所造佛塔也觀碑後書云造十六角鎮國大浮圖
則知為塔矣其謂之十六角只見此碑拾遺記申毒
國有道術人名尸羅善衒惑之術扵其指端出浮屠十
層高三尺乃諸天神仙巧麗特絶人皆長五六分列幢
蓋歌舞繞塔而行歌唱之人如真人矣建康實錄謝
尚嘗夢其父曰西南有氣至衝人必死可杖頭刻作塔
形見有氣來可擬之尚遂刻小塔施杖頭置左右
諸塔魏書乾陀國都城有佛塔高七十丈周三百步
所謂雀離佛圖也五侯鯖小月氐國有塔圍三百五
十步高八十丈謂百丈佛圖游南城記慈恩寺永徽
三年沙門玄奘起塔初惟五層磚表土心效西域窣堵
波即袁宏漢記所謂浮圖祠也長安中摧倒天后及王
公施錢重加營建至十層薦福寺景龍中宫人率出錢
起塔十五層貞祐乙亥歲塔之纏腰尚存辛夘遷徙廢
蕩殆盡惟磚塔在焉山堂肆考應天府西北岡上有
二鐵塔西域記昔有比丘見羣鴈飛翔忽有一鴈投
下自隕衆曰此鴈垂戒宜旌彼德扵是瘞鴈建塔朝
野僉載天后中成王千里將一虎子來宫中養損一宫
人遂令生餓數日而死天后令葬之其上起塔設千人
供勒碑號為虎塔至今猶在戒菴漫筆韋南康鎮蜀
時有一鸚鵡甚慧馴養者曉以佛理一日不震不仆斂
翼委足奄然而絶焚之有舍利韋公為立塔瘞之號曰
鸚鵡塔
塔異五侯鯖望德寺兩塔相對高十三層忽震動開
合如欲倒者馮玄鑑研北雜志虢令陳偲說鳳翔東
塔上有石照見南山草木鳥獸五侯鯖至正間彰德
天寧寺塔忽紅色自頂至踵表裏洞徹如煆鐵先是童
謠曰塔兒紅朱衣人作主翁塔兒黑北人作主南為客
五侯鯖南雄延祥寺有三塔其影不以隂睛見扵壁
間二懸影向上一倒影賓興年見廳堂主有入選者
七修𩔖藁蘇州有磚砌之塔名曰宫巷塔雖高不過三
丈大不過數圍人撼之即動頂之風鈴每為人搖下因
此塔亦每損每修今官府以欄木障之好事者拄木以
搖誠齋雜記真臘有石塔塔中一洞卧佛臍中嘗有
水流味如中國酒易醉人七修𩔖藁真臘國俗兩家
交訟曲直難辨則國宫之對有小石塔十二座令二人
各坐一塔中塔外則兩家親屬自相隄防或坐一二日
或三四日無理者必得瘡癤咳𠻳發熱之証有理者略
無纖事謂之天獄
觀(附牌)(珓)
續事始周穆王尚神仙召尹軌杜沖居終南山尹真人
草棲之所因號樓觀蓋道觀之初也黃帝内傳西王母
授帝白玉元始真容置扵高觀之上時人謂之道觀名
觀之義疑取諸此隋煬帝改為玄壇後復曰觀白六
帖清觀紫宫鶴觀靈宫銀宫金闕紫府丹房碧洞丹臺
皆道觀也唐百官志天下觀一千六百八十七一
統志一柱觀在松滋縣東丘家湖中拾遺記瀛海南
有金巒之觀飾以衆寶左懸則火精為日刻黑玉為烏
右以水精為月削青瑗為蟾蜍又有神龍神鳳徘徊其
邊
牌事物原始宋會要曰天禧元年四月詔内出聖祖
神化金寶牌分給在京宫觀及外州名山聖迹之處面
文曰玉清昭應宫成天尊萬夀背文曰永鎮福地今寺
觀金字牌自此始也蔡絛鐵圍山叢談徽宗政和以
來道家者流始盛道士居上者必賜以塗金銀牌上有
天篆咸使佩之以為外飾被寵異則又得金牌焉
珓演繁露後世問卜扵神有器名杯珓者以兩蚌殼
投空擲地觀其俯仰以斷休咎自有此制後後人不專
用蛤殼矣或以竹或以木略斵削使如蛤形而中分為
二有仰有俯故亦名杯珓杯者言蛤殼中空可以受盛
其狀如杯也珓者本合為教言神所告教現扵此之俯
仰也後人見其質之為木也則書以為校字義山雜纂
曰殢神擲校是也校亦音珓也今野廟之荒凉無資者
止破厚竹根為之俗書&KR0034;者是也宗懍荆楚歲時記曰
秋社擬教扵神以占來歲豐儉其字無所附並乃獨書
為教猶言神所告扵颺擲乎見之也此說最為明徑又
歲時記注文曰教以桐為之形如小蛤言教教令也其
擲法則以半俯半仰者為吉此其所以為教也珓圖
陽珓俱仰隂珓俱俯勝珓一仰一俯此羲畫所傳兩儀
四𧰼占三之則成卦而六十四具扵其中
廚
帝王世紀太昊取犧牲以供庖廚物原神農作廚
升菴外集夏日供帳飲食處曰冰廚見越絶書閭廬庖
所也清異錄段文昌丞相精飲食事第中庖所㮄曰
鍊珍堂在塗曰行珍館維摩經維摩詰往上方有國
號香積以衆香缽盛滿香飯悉飽衆會故今僧舍廚名
香積
竈
釋名竈造也創造食物也蒼頡篇楚人呼竈曰窹
張揖廣雅窹謂之竈其唇謂之陘其窗謂之堗堗下謂
之甄魯連子竈五突分煙者衆也墨子竈必為屏
心突高出屋四尺防失火也庶物異名疏小雅卬烘
于煁(音辰)爾雅煁烓也說文行竈也郭璞云今之三隅竈
孔氏曰烓者無釡之竈止以燃火照物今之火爐朱子
曰煁可燎而不可烹餁者也莊子仲尼讀春秋老耼
踞竈觚聽之注觚竈額也漢五行志豕出圂壊都竈
注都竈烝炊之大竈也李尤竈銘燧人造火竈淮
南子黃帝作竈死為竈神禮器臧文仲安知禮燔柴
于竈竈者老婦之祭也故盛扵盆尊扵瓶鄭玄注竈神
祝融是老婦莊子竈有髻注竈神名髻著赤衣狀如
美女五經異義竈神姓蘇名吉利夫人姓王名搏頭
酉陽雜俎竈神名隗狀如美女又姓張名單字子郭
夫人字卿忌有六女皆名察治其屬神有天帝嬌孫天
帝大夫天帝都尉天帝長兄硎上童子突上紫官君太
和君玉池夫人等一曰竈神名壤子白虎通夏祭竈
者火之主人所以自養也夏亦火王長養萬物史記
李少君曰祠竈丹砂可化為黃金藝文𩔖聚作竈法
當辰巳間隟地取土先掘去上五寸以水美酒一升合
和泥之以癸亥日修之此日安竈自如也作竈法廣四
尺長五尺欲安兩釡長七尺子孫富貴作竈餘泥不可
泥井井餘土不可泥竈大凶豬肝泥竈令婦孝酉陽
雜俎竈無故自濕潤者赤蝦蟇名鈎注居之去則止
說苑扁鵲造軒光之竈八成之湯水經注宜春縣江
之左岸絶崖壁立數百丈有一火爐插在崖間望見可
長數尺父老相傳昔洪水之時泊舟崖側以餘燼插之
謂之插竈先後相承至今尚在范成大吳船錄蜀中
眉郡治有古竈在廳事後太守不敢居扄鑰奉祠之
孔六帖陸龜蒙升舟齎茶竈往來
倉庫
月令孟冬命有司穿竇窖修囷倉事物紀原倉所以
貯國儲也商有鉅橋漢有成臯敖倉及常平隋有黎陽
自古亦無名額通典食貨篇隋開皇三年華州置廣通
倉則倉有名額此其始也六帖云吳倉春申君所造名
均輸事物原始通典曰藏米粟曰廩蓋倉廩乃一物
也瞽瞍使舜完廩則唐虞時已有廩矣釋名庫舍也
言物所在之舍也說文庫兵器所藏帑金布所藏故
藏之為名也謂之庫藏焉禮記季春之月審五庫之
量一曰車庫二曰兵庫三曰祭器庫四曰樂庫五曰宴
器庫商君書湯武破桀紂海内無患築五庫藏五兵
廐
事物紀原廐馬舍也周禮校人掌頒良馬而養乘之三
乘為皂三皂為繫六繫為廐六廐成校此名廐之始也
漢五行志未央殿輅軨中注輅軨廐名也百官志
左右仗廐左曰奔星右曰内駒兩仗内又有六廐左飛
右飛左萬右萬東南内西北内
浴室
物原高辛氏始造為湢禮記外内不共湢浴註浴室
謂之湢拾遺記石虎為浴室用鍮石碔砆為堤厈以
琥珀為缾杓又以紗縠為囊盛百雜香漬于水中嚴冰
之時作銅屈龍數十枚各重數十斤燒如火色投水中
則池水恒温名曰焦龍池又曰清嬉浴室七修𩔖藁
吳俗甃大石為池穹幕以磚後為巨釡令與池通轆轤
引水穴壁而貯焉一人專執爨池水相吞遂成沸湯名
曰混堂榜其門則曰香水男子納一錢扵主人皆得入
澡焉
厠
說文厠清也釋名厠言人雜在上非一也或曰溷言
溷濁也儀禮隸人温厠資暇集俗命如厠為屋頭
言并州人咸鑿土為室厠在所居之上故也一說北齊
文宣帝怒其魏郡丞崔叔寶以溷汁沃頭後人或食或
避親長不能正言溷因影為沃頭焉世說石崇厠常
有十餘婢侍列皆麗服藻飾置甲煎粉沈香汁之屬又
與新衣著令出客多羞不能如厠語林太尉劉寔詣
石崇如厠見有綘紗帳大床茵蓐甚麗兩婢持錦香囊
寔遽反走謂崇曰誤入卿内崇曰是厠耳世說王敦
尚舞陽公主如厠有漆箱盛乾棗本以塞鼻敦謂厠上
亦設食噉之至盡洛陽要記陳宛盛其居止厠上术
湯盥手槐板覆蔽糞穴為都城第一續幽怪錄厠神
每月六巡雜五行書厠神後帝也葆光錄台州有
民姓王常祭厠神一日至其所見著黃女子云某厠神
也酉陽雜俎頊天竺厠鬼名一名笙
格致鏡原卷十九
