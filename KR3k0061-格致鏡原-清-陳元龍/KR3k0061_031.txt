格致鏡原卷三十一大學士陳元龍撰
朝制類(二)
儀仗
事物紀原炙轂子曰車駕行則有羽儀導護謂之鹵簿
自秦漢始有其名後漢胡廣作天子出行鹵大楯也所
以扞敵部伍之次皆著之簿儀其五兵獨以楯為名者
行道之時甲楯居外餘兵在内故但言鹵簿五經精
義鹵者盾也以大盾領一部之人故名為鹵簿蔡邕
獨斷天子鹵簿有大駕有小駕有法駕大駕則公卿奉
引大將軍參乘太僕御屬車八十一乘備千乘萬騎
石林燕語大駕儀仗通號鹵簿蔡邕獨斷已著此名唐
人謂鹵楯也甲楯之别名凡兵衛以甲楯居外為前道
捍蔽其先後皆著簿籍故曰鹵簿明會典洪武二十
六年定凡正旦冬至聖節大朝會兵部車駕司會同錦
衣衛陳鹵簿大駕於殿之東西玉輅一乘大輅一乘九
龍車一乘步輦一乘永樂三年增定板轎一乘步輦一
乘大涼步輦一乘大馬輦一乘小馬輦一乘玉輅一乘
大輅一乘彙苑詳註上古時鸞輿順動鸞鳥輒集車
上雄鳴於前雌應於後後世不能致作和鸞以象之因
謂之鸞仗事物紺珠鑾駕宋真宗改小駕云晉書
元帝大興四年詔左右衛及諸營教習依大習儀作雁
羽仗儀衛志朝衛之仗三衛番上分為五仗皆帶刀
捉仗列於東西廊下每日以四十六人立内廊閣外號
曰内仗朝罷放仗天子出則有細仗黃麾仗筆談正
衙法座香木為之加金飾四足隋角其前小偃織藤冒
之每車駕出幸則使老内臣馬上抱之名曰駕頭愛
日齋叢抄舊制駕頭未詳所始相傳更一朝即加覆黃
帽一重孔氏談苑云駕頭者祖宗即位時所坐也相傳
寶之江鄰幾雜志云韓持國問李端明駕頭何物曰諸
座之一原父訪王原叔原叔云此座𫝊四世矣放翁筆
記云駕頭舊以一老宦者抱繡裹杌子於馬上高廟時
亦然今乃代以閣門官不知自何年始參諸紀載疑渡
江後兀子以非法座故物乘輿所至百官道次班迎惟
望駕頭致敬而已宋會要鳴鞭本周官條狼氏執鞭
趨避之遺法唐及五代有之朝會用於殿廷行幸前驅
筆談大駕鹵簿中有勘箭其牡謂之雄牡箭牝謂之
闢仗箭演繁露今人呼乘輿所用扇為掌扇殊無義
蓋障扇之訛也江夏王義恭為宋孝武所忌奏革諸侯
制度障扇不得用雉尾是也凡扇言障取遮蔽為義以
扇自障通上下無害但用雉尾飾之即乘輿制度耳
漢舊儀法駕前驅有九旒雲罕鳳皇闟戟皮軒鸞旗
事物紀原通典曰武王克紂百夫荷䍐旗以前驅後漢
有九斿雲䍐西京雜記曰漢大駕有䍐罼在左右則是
漢始制此二物晉輿服志曰五時車後次華蓋中道左
䍐右罼宋朝會要曰象畢為天街故為前引皆赤質金
銅飾朱藤結網金獸面䍐方上有二螭首銜紅絲拂罼
如圓扇演繁露楊子雲執金吾箴吾臣司金敢告執
璜則知金吾者以金飾其兩末也今管軍官入朝所執
之杖皆金釦其末也漢志謂金吾為鳥非也稗史𩔖
編晉金吾用棒以銅為之黃金塗兩頭故謂之金吾御
史大夫司隸校尉兵卒亦得執焉用以夾車謂之車輻
一曰形似輻故曰車輻魏曹操洛陽北部尉乃懸五色
棒於門以滅豪猾宋會要鍠鉞屬也秦漢有之唐用
為儀仗演繁露案爾雅犦牛犎牛也此獸抵觸百獸
無敢當者故金吾仗刻犦牛於槊首以碧油囊籠之荆
楚歲時記所說亦與爾雅同今金吾仗以犦槊為第一
隊則是犦槊云者刻犎牛於槊首也正字通骨朵宿
衛人所執以骨飾之或範銅為之宋鹵簿用骨朵即長
柄手撾之類徐知訓在廣陵作朱柄骨朵曰朱蒜宋
會要氅本緝鳥毛為之唐有六色孔雀大小鵝毛鷄毛
之制隋書禮儀志梁武受禪於齊多循其儀物御仗
有赤氅青氅之别古今事物考國朝鹵簿有儀鍠氅
十對戈氅十對戟氅十對以五色羅袋縫成氅列異
傳秦文公時有梓化為牛擊之不服或隨地解髻披髮
牛畏之入水故秦國置髦頭騎使之先驅摯虞决疑
要注武帝時有彭權為侍中問髦頭義權答曰秦時有
竒怪觸山截水無不崩潰惟畏髦頭帝乃令虎賁之士
戴以衛左右徐爰釋疑略注乘輿黃麾内有羽林班
弓箭手左右執事官帶熊冠謂之髦頭故使執事者戴
皮冠以倣其名庶物異名疏蒙公旄頭也羽獵賦蚩
尤並轂蒙公先驅玉壺清話乾德三年再郊范魯公
為大禮使以鹵簿中青油隊舊甲騎盡取於武庫磨鏟
堅厚精明可畏於禮容有所未順陶榖為禮儀使出意
以青綠畫黃絁為甲紋青布囊之綠青為下裙絳皮為
絡長短至膝銅鈴遶前膺及後鞦至今用之
旗
總論釋名旗期也言與衆期於下也太白陰經蚩
尤建旗幟黃帝内傳玄女請帝制旗幟以象雲物
列子黃帝與炎帝戰以鵰鶚鷹鳶為旗幟禮含文嘉
天子之旗九仞十二旒曳地諸侯七仞九旒齊軫卿大
夫五仞七旒齊較士三仞五旒齊首羣書考索黃帝
振兵教熊羆貔貅&KR1236;虎豹制陳法設五旗五麾夏后氏
奚仲為車正建旗斿旐以别尊卑等級明堂位曰有虞
氏之綏夏后氏之綢練商之崇牙周之璧翣則制有自
矣周官司馬仲秋治兵軍吏載旗旗之所用不特軍旅
田獵野役之事而已凡祭祀各建其旗會同賓客亦如
之後世秦於四時各有其旗春青夏赤中央黃秋白冬
黑考工記龍旂九斿以象大火也鳥旟七斿以象鶉
火也熊旗六斿以象伐也(伐屬白虎宿連參六星故取象也)龜蛇四斿
以象營室也弧旌枉矢以象弧也周禮司常掌九旗
之名物以待國事日月為常交龍為旂通帛為旃雜帛
為物熊虎為旗鳥隼為旟龜蛇為旐全羽為旞析羽為
旌及國之大閱王建太常諸侯建旂孤卿建旜大夫建
物師都建旗州里建旟縣鄙建旐道車載旞游車載旌
皆畫其象也
歴代旗黃帝内傳帝制五彩旗指顧向背通典黃
帝振兵設五方旗河圖風后曰予告汝帝之五旗東
方法青龍曰旗南方法赤鳥曰鼠西方法白虎曰典北
方法玄蛇曰旂中方法黃龍曰常周禮建太白以即
戎以封四衛建大麾以田以封蕃國注太白殷之旗名
大麾夏后氏旗名墨子赤鳥銜書降曰命周武王伐
殷天賜以黃鳥之旗左傳周公分康叔以少帛綪茷
旃旌注少帛旂名綪茷大赤旗也穆天子傳日月之
旗七星之文注今旒上畫日月及北斗星也左傳鄭
伐許潁考叔取鄭伯之旗蝥弧以先登注蝥弧旗名也
左傳齊侯卜使王黑以靈姑銔吉請斷三尺焉而用
之注諸侯之旗也李斯上書今陛下建翠鳳之旗
史記沛公祠黃帝蚩尤於沛庭旗幟皆尚赤庶物異
名疏雲䍐大旗也獨斷云天子前驅有九旒雲䍐揚
雄甘泉賦舉洪頥樹靈旗注服虔曰洪頥旗名李竒曰
欲伐南越告祈太乙畫旗樹太乙壇上名靈旗以指所
伐之國也漢禮樂志招搖靈旗注師古曰畫招搖於
旗以征伐故稱靈旗宋朝會要漢制為前驅上載赤
旗繡鸞晉書輿服志五牛旗乃平吳後所造以五牛
建旗車設五牛青赤在左黃在中白黑在右隣幾雜
誌儀仗内五牛旗刻畫五色木牛豎旗於背載以舉狀
四人舁之按六典衛尉三十二旗十八曰五牛旗皆是
繡繪旗幅若五牛以牛載則其他麟鳳之類亦當如此
矣北史隋盧賁典宿衛奏改周旗幟更為嘉名其青
龍騶虞朱雀玄武千秋萬歲之旗皆賁所創也唐六
典武庫令旗之制三十有二一曰青龍旗二曰白獸旗
三曰朱雀旗四曰玄武旗五曰黃龍負圖旗六曰應龍
旗七曰龍馬旗八曰玉馬旗九曰鳳凰旗十曰鸞旗十
一曰鵕䴊旗十二曰太平旗十三曰麒麟旗十四曰飛
麟旗十五曰飛黃旗十六曰駃騠旗十七曰白澤旗十
八曰五牛旗十九曰犀角旗二十曰金牛旗二十一曰
兕旗二十二曰三角獸旗二十三曰角端旗二十四曰
吉利旗二十五曰騼䮷旗二十六曰騶牙旗二十七曰
黃鹿旗二十八曰白狼旗二十九曰赤熊旗三十曰辟
邪旗三十一曰苣文旗三十二曰白刃旗清異錄梁
祖自初起每令左右持大赤旗緩急之際用以揮軍目
為火龍標清異錄蜀王建軍中隱語旗曰愁眉錦
大饗明堂記宋朝為日月合璧旗一以苣文旗二夾之
五星連珠旗一以祥雲旗二夾之大饗明堂記引駕
旗唐禮今無文開寶通禮新加謂十二辰天王二等旗
也龍墀旗唐禮今無文開寶通禮新加謂天下太平與
五方各一君王萬歲一日月各一宋會要建隆四年
將郊祀陶穀建議取天文北角攝提之象作攝提旗及
北斗二十八宿十二辰五嶽五方神五鳳四瀆等旗
宋會要建隆中太祖詔造大黃龍負圖旗一大神旗六
日旗一月旗一君王萬歲旗一天下太平旗一師子旗
二金鸞金鳳旗各一五龍旗五凡二十一旗皆有架南
郊用之大黃龍負圖旗陳扵端門前餘二十旗悉列於
宿頓宫前如遇朝會冊禮亦陳於殿廷也乾德六年太
祖親郊有司請以國初以來祥異著於旗章遂作金鸚
鵡玉兔馴象等旗蓋謂建隆二年隴州楊勲獻鸚鵡鄆
州姚光輔獻白兔及馴象自為三旗也文懋昭金志
金國日旗即以紅綃為日刺於黃旗上月旗即以素帛
為月刺於紅旗上古今事物考我明鹵簿有肅靖金
鼓白澤門旗黃旗龍旗日月風雲雷雨五星二十八宿
等旗共一百二十五面
旗製爾雅素錦綢杠(以白地錦韜旗之竿)纁帛縿(纁帛絳也縿衆旒所著)
素陞龍於縿(畫白龍於縿令上向)練旒九(練絳練也)飾以組(用綦組飾旒之邊)
維以縷(用朱縷維連持之不欲令曳地周禮曰六人維王之太常是也)禮記天子殺
則下大綏諸侯殺則下小綏鄭注綏當為緌有虞氏之
旌旗也下謂弊之相如大人賦靡屈虹以為綢張
揖曰綢韜也師古曰韜謂裹冒旌旗之竿相如子虚
賦曳明月之珠旗注珠旗以明月珠飾旗也揚雄河
東賦被雲梢注梢與旓同旓者旌旗之旒以雲為旓也
庶物異名疏唐六典碧紛旗之斿也王世貞觚不
觚錄諸生中鄉薦與舉子中會試者郡縣則必送捷報
以紅綾為旗金書立竿以揚之若狀元及第則以黃紵
絲金書狀元立竿以揚之其他則否
牙旗兵書牙旗者將軍之精凡始豎牙必以制日制
日者其辰之在五行以上尅下之日也續世說大司
馬掌武備象猛獸以爪牙為衛故軍前大旗為牙旗出
師則有建牙之事軍中聽號令必至牙旗之下山堂
肆考將軍之旗曰牙取其為國爪牙也旗立於將軍帳
前故曰牙帳孔氏雜說突厥畏李靖徙牙於磧中牙
者旗也東京賦竿上以象牙飾之所以自表識也太守
出有門旗其遺法也演繁露大將所建牙旗劉馮事
始兼載兩義其一謂以象牙飾旗其一謂以爪牙為義
然終無的據其引尚書曰門旗二口色紅八幅大將牙
門之旗出引將前軍列按黃帝出軍訣凡大將行住不
以何地皆有牙旗隨之不止軍門有二牙旗也魏志曰
典韋為張邈士牙門長大衆莫能勝韋一手建之此即
牙門大旗矣凡滕輔袁宏顧愷之陳子昂皆有祭牙禡
牙文其所謂牙即牙旗也再詳此義恐旗有飾牙之理
蓋不專以門旗為牙旗而五方之旗皆名為牙恐欲重
其體故飾之以牙也耶黃帝出軍訣有所攻伐作五
采牙幢青牙旗引住東赤牙旗引住南白牙旗引住西
黑牙旗引住北黃牙旗引住中稗史𩔖編五彩牙旗
今五方旗是孫權因之作黃龍大牙旗黃帝出軍訣
始立牙之日吉氣來應旗幡指敵或從風而舉暉暉終
日不繞竿勇氣奔逸是謂堂堂之陣正正之旗此大勝
之徵將軍出兵有所討伐引兵出城門望見白雲及白
水者舉白牙旗五色牙旗隨天氣四時抱朴子軍所
始舉牙旗風氣和調幡校飄飄終日不息者其軍有功
也
戰旗出軍訣旌旗既已繞竿尋自解者有救凡軍始
發旌旗繞竿者敵人於路要戰宜急住更作善算而出
不可徑前也諸葛亮軍令聞擂鼓音舉白幡絳旗大
小船皆進戰不進者斬聞金音舉青旗船皆止不止者
斬管子九章置則兵治士勇矣一曰舉日章則晝行
二曰舉月章則夜行三曰舉龍章則水行四曰舉虎章
則林行五月舉鳥章則行坂六曰舉蛇章則行澤七曰
舉鵲章則行船八曰舉狼章則行山九曰舉韟章則載
食而駕注章即旗也
常周禮巾車玉輅建太常疏按司馬法夏以日月上
明商以虎上威周以龍上文周書厥有成績紀於太
常注太常王者之旗也畫日月之象有功者紀之於上
羣書考索周禮司常日月為常王建太常司馬仲秋
教治兵王載太常覲禮天子乘龍載大旂象日月升龍
降虎郊特牲曰旂十有二斿龍章而設日月象天也禮
書曰太常不特祀天而已至於拜日禮月祀方明禮四
瀆禮山川皆載焉祭祀朝覲節服氏袞冕六人維王之
太常
旂爾雅有鈴曰旂注縣鈴於竿頭畫蛟龍於旒逸
雅交龍為旂旂倚也畫作兩龍相依倚也通以赤色為
之無文采諸侯所建也羣書考索司常交龍為旂諸
侯建旂巾車金路建大旂以賓同姓以封司馬仲秋教
治兵諸侯載旂覲禮侯載龍旂弧韣考工記曰龍旂九
斿以象大火詩曰龍旂揚揚龍旂承祀龍旂十乘左傳
曰分魯公以大路大旂史記曰龍旂九斿所以養信也
管子葵丘之會天子致胙於桓公賞服大路龍旗九
斿渠門赤旂注渠門旂名漢輿服志鸞旂曰鷄翹編
羽旄列繋幢旁
旃爾雅因章曰旃注以帛練為旒因其文章不復畫
之周禮通帛為旃逸雅旃戰也戰戰恭已而已也
三孤所建象無事也子虚賦靡魚須之橈旃注大魚
之須出東海橈旃即曲旃也漢田蚡傳立曲旃注旃
旗之名也羣書考索司常通帛為旜雜帛為物又曰
孤卿建旜大夫建物司馬治兵師都載旜鄉遂載物左
氏曰亡大旂之左旜禮書曰旜物之斿經無其說公侯
伯子男旂斿皆以命數為節意者㫋物之斿亦稱其命
數歟湘烟錄杜樊川詩浮生長勿勿兒小且嗚嗚勿
者州里所建之旗柄有三斿雜帛幅半異所以趨民故
匆遽者稱為勿勿
旌逸雅析羽為旌旌精也有精光也爾雅注旄首
曰旌注載旄於竿頭如今之幢亦有旒漢文帝紀朝
有進善之旌注應劭曰旌幡也堯設之五達之道令民
進善也如淳曰欲有進者立於旌下言之曲禮前有
水則載青旌注載所謂舉於旌首所以警衆者也羣
書考索司常全羽為旞析羽為旌又曰道車載旞斿車
載旌旞旌皆注旄而旄與羽又注於旗則羽可以飾旗
又可以為旗也周禮注澤虞有旌以其主澤澤鳥所
集故得析羽子虚賦拖蜺旌張揖注析羽毛染以五
采綴以縷為旌有似虹蜺之氣也唐車服志旌以絳
帛五丈粉畫虎有銅龍一首纏緋幡紫縑為袋油囊為
表
旆爾雅繼旐曰旆注帛續旐末為燕尾者逸雅雜
帛為旆以雜色綴其邊為翅尾也將帥所建象物雜也
旟周禮鳥隼為旟注鳥鳳也畫鳳以象其德畫隼以
象其威爾雅錯革鳥曰旟注此謂合剝鳥皮毛置之
竿頭即禮記云載鴻及鳴鳶逸雅旟譽也軍吏所建
急疾趨事則有稱譽也羣書考索司常鳥隼為旟大
閱州里建旟司馬治兵百官載旟二者不同何也禮書
曰州里建旟者州里之常百官載旟一時之事軍國之
容耳詩曰孑孑千旟蓋州里之臣
旐通典夏后氏俾車正奚仲建旌旐尊卑上下各有
等級爾雅緇廣充幅長尋曰旐注帛全幅長八尺
逸雅旐兆也龜知氣兆之吉凶建之於後察度事宜之
形兆也羣書考索司常龜蛇為旐又曰縣鄙建旐大
司馬曰郊野載旐蓋由役軍旅王事也雖命教不同而
同於四斿
纛黃帝内傳玄女為帝制玄纛十二以主兵二儀
實錄商有纛皂絲為之似蚩尤首五百人置一纛漢
高帝紀黃屋左纛注李斐曰纛毛羽幢也在乘輿車衡
左方上上注之蔡邕曰以㹈牛尾為之如斗或在騑頭
或在衡稗史𩔖編天子作六軍六纛唐初置二十四
纛每歲一祭之軍𤼵處祭纛用白馬牲所祭蚩尤主也
御覽纛六口大將中營建出引六軍古者天子六軍
諸侯三軍今天子十二諸侯六軍故有六纛以總軍衆
柳宗元嶺南饗軍堂記公命享於新堂幢牙茸纛咸
飾于下事物紺珠後魏有纛頭宋有皂纛蓋旄頭遺
象制與旗同無文采南蠻傳盤盤以孔雀羽飾纛
北史突厥旗纛之上施金狼頭漢韓延夀傳植羽葆
注羽葆聚翟尾為之亦今纛之類也
幡郊祀志武帝伐南越禱告太乙以牡荆畫幡日月
北斗登龍以象太一三星為太一鏠旗命曰靈旗為兵
禱則太史奉以指所伐國後漢書立春之日皆青旛
幘迎春於東郭外庶物異名疏肥胡幡名見國語
吴都賦觀鷹隼誡征夫坐組甲建祀姑注祀姑幡名也
中華古今注信幡古之徽號也所以題表官號以為
符信故謂之信幡乘輿則畫為白虎取其義而有威信
之德也魏朝有青龍幡朱雀幡玄武幡白虎幡黃龍幡
而五色以詔東方郡國以青龍信南方郡國以朱雀信
西方郡國以白虎信北方郡國以玄武信朝廷畿内則
以黃龍信亦以麒麟幡高貴鄕公討晉文王自秉黃龍
幡以麾晉朝唯用白虎幡書信幡用鳥書取其飛騰輕
疾也一曰以鴻鴈鷰鳦有去來之信也北史初齊軍
戰芒山之時齊軍旂幟盡赤西軍盡黑綦毋懷文曰赤
火色黑水色水能滅火不宜以赤對黑土勝水宜改為
黃神武遂改為赭黃所謂河陽幡者也古今事物考
明朝鹵簿有絳引幡五對傳教幡五對告止幡五對信
幡五對
麾漢韓延夀傳建幢棨注幢麾也棨有衣之戟也其
衣以赤黑繒為之庶物異名疏戲大將之旗也顔師
古曰漢史通以戲為麾宋會要麾古有黃朱纁三色
漢鹵簿有左右黃麾今制絳帛為之如幡采成黃麾字
周禮巾車職曰建大麾以田獵鄭注大麾不在九旗
中以正色言之則黑夏后氏所建事物紺珠絳麾如
幢三層蒙以紫羅囊晉東宫舊事皇太子初拜有旄
幢一又皇太子鹵簿有黃麾南史齊後主有筋力能
擔幢初學擔幢每傾倒在幢杪者必致踠傷其後白虎
幢七丈五尺齒上擔之折齒不倦擔幢諸校具服飾皆
自製之綴以金華玉鏡衆寶韻府維摩起七寶塔以
纓絡幢供養之事物紺珠羽葆幢舞者所建以為容
又曰翿
蓋(附傘)
器物總論蓋之為言覆也形圓象天橑二十八以象經
星斗圍三寸長二尺柄圍六寸長八尺宇深二尺人長
八尺則蓋之為高也總為一丈橑長六尺圍寸五分參
分其長近斗二尺而平其四尺為宇宙合兩旁六尺之
橑為闊丈二尺又宇曲減之約以一尺為差則蓋之為
廣也總為丈一然蓋之上為部非部無以納橑於其旁
下為柄非柄無以含斗於其中一曰&KR1259;一曰傘皆蓋之
别稱風俗通黃帝與蚩尤戰涿鹿常有五色雲氣金
枝玉葉止於帝上因作華蓋周祈名義考華蓋本星
名晉天文志天皇大帝上九星曰華蓋所以覆蔽大帝
之座也下九星曰杠蓋之柄也古者天子所坐曰華蓋
之座取象於天也中華古今注曲蓋太公所作也武
王伐紂大風折蓋太公因折蓋之形制曲蓋焉戰國常
以賜將帥自漢朝乘輿用謂曰䡶輗蓋有軍號者賜其
一焉周禮輦車有羽蓋鄭注以羽作小蓋翳日也
蔡邕獨斷凡乘輿車皆羽蓋金華爪黃屋左纛黃屋者
蓋以黃為裏也金根車以青縑為蓋沈括筆談輦後
曲蓋之筤兩扇夾之通謂之扇筤皆繡亦有銷金者即
古之華蓋也續漢書三公列侯皆安車朱班輪皂繒
蓋中二千石二千石皆皂蓋朱兩轓除吏赤蓋杠其餘
皆青蓋桓譚新論譚謂揚雄曰君之為黃門郎居殿
中數見輿輦玉瑵華芝及鳳凰三蓋之屬皆玄黃五色
飾以金玉翠羽珠絡錦繡茵席者也王莽傳黃帝時
華蓋九重以登仙莽乃造華蓋九重晉公卿禮秩諸
侯王及羣縣公侯皆給青徘徊車金華瑵蓋宋元嘉
起居注阿羅單國奉孔雀蓋一具杜陽雜編永貞元
年南海貢竒女盧眉娘善作飛仙蓋以絲一縷分為三
縷染成五采於掌中結為傘蓋五重其中有十洲三島
天人玉女臺殿麟鳳之象而外列執幢捧節之童亦不
啻千數其蓋闊一丈秤之無三數兩自煎靈香膏傅之
則虬硬不斷維摩經毘耶離城有長者子名曰寶積
與五百長者子俱持七寶蓋來詣佛所佛之威力令諸
寶蓋合成一蓋徧覆三千大千世界裴君内傳昔學
道到流沙之濱白水之崖遇素真人乘青龍軿車以紫
羽為之蓋楚詞孔蓋兮翠旗注言司命以孔雀之翅
為車蓋言殊飾也宋玉高唐賦翠為蓋兮注以翠羽
為蓋也子虚賦建羽蓋注以雜羽飾蓋劉孝標廣
絶交論雞人始唱鶴蓋成陰注謂蓋如飛鶴成陰言多
也傳芳略記韓愈刺潮州當暑出張蓋而喜曰此物
能與日輪爭功豈細事耶
傘玉屑前代士夫皆乘車而有蓋至元魏之時魏人
以竹碎分并油紙造成傘便於步行騎馬傘自此始又
曰魯班之妻造之謂其夫曰君為人造居室固不能移
妾為人所造能移千里之外通雅&KR1259;本因古之縿升
菴謂傘亦古文晉輿服志功曹吏繖扇騎從傘始見於
南史王縉以笠傘覆面魏書裴延儁傳山胡持白傘白
幡按說文縿旌旗之斿爾雅纁帛縿註衆旒所著正幅
為縿此即繖之原也(繖傘同)南史始安王遙光行還入
城風飄儀繖出城外通典北齊庶姓王儀同已下翟
尾扇傘皇宗三品已上青朱裏其青傘碧裏達於士人
按晉代諸臣皆乘車有蓋無傘元魏自代北有中國北
俗便於騎則傘蓋施於騎耳疑是後魏時制亦古張帛
為繖之遺事也高齊始為之等差云今天子用紅黃二
等而庶僚通用青其天子以黃蓋倣秦漢黃屋左纛之
制也清異錄晉少主北還至孟津界一古寺遺下所
張紫羅傘五層疊垜深簷仍泥金盤花但朱柄折耳
事林廣記宋慶元二年單馬令國進金傘宋會要今
有方繖大繖春明退朝錄京城士人舊通用青絹凉
繖大中祥符五年九月惟許親王用之餘竝禁止六年
六月始許中書樞密院依舊用繖出入談苑劉子儀
侍郎三入翰林意望雨府頗不懌移疾不出朝士問候
者但云虚熱上攻石中立在坐云只消一服清涼散便
安矣蓋謂兩府始得青涼傘也文懋昭金志國主繖
或紅或黃無定以金龍為頂蓋后用金鳳太子用金龍
妃紫繖用孔雀一品用青繖用銀浮圖二品三品用紅
浮圖四品五品青浮圖浮圖繖頂也元周達觀真臘
風土記國中丞相將帥等官金繖柄已上官皆呼巴丁
亦呼暗丁銀傘柄者呼厮辣的傘用中國紅絹為之傘
裙直至地油傘綠絹為之裙却短古今事物考我明
鹵簿有紫方繖紅方繖曲柄紅繡繖黃繡繖黃羅繡九
龍繖直柄黃繡繖紅繡繖青紅黃白黑五色銷金繖黃
羅銷金九龍繖黃油絹銷金雨繖又文武官一品至四
品俱用黑色茶褐羅表紅絹裏三簷五品用青羅表紅
絹裏兩簷六品至九品俱用青絹表紅絹裏兩簷
雨傘事林廣記六韜曰天雨不張蓋幔周初事也通
俗文曰張帛避雨謂之繖蓋即雨傘之用也三代時已
有之清異錄江南周則少賤以造雨傘為業其後戚
連椒閫後主戲問之言臣急於米鹽日造二傘貨之惟
霪雨連月則道大亨後生理微溫至於遭遇盛明遂捨
舊業後主曰非我用卿而富貴乃高密侯提携而起家
也明年當封特以為高密侯實誚之耳
格致鏡原卷三十一
