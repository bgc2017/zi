格致鏡原卷六十九大學士陳元龍撰
草𩔖(二)
水草
萍禮記季春之月萍始生淮南子海閭生屈龍屈
龍生容華容華生蔈蔈生萍藻萍藻生浮草凡浮生不
根拔者生於萍藻說文苹蓱也無根浮水而生常與
水平故名爾雅注萍江東謂之薸字說以無定性
随風漂流故名薸本草水萍一名水華一名水簾生
池澤水上葉圓小一莖一葉根入水淮南萬畢術老
血變為萍世說楊花入水化為浮萍埤雅萍浮於
流水則不生於止水則一夕生九子故名九子萍吕
氏春秋菜之美者崑崙之萍雲林異景志太原少尹
樊千里載數車浮萍入池為鴨作茵褥家語童謠曰
楚王渡江得萍實大如斗赤如日剖而食之甜如蜜
青宫故事宋文帝為宜都王臨川人獻萍實六子大者
如升小者如鶴卵圓而赤
蘋爾雅苹萍其大者蘋陳藏器本草蘋一名芣莱
晏元獻曰蘋葉圓而小花始生俗呼為水照以其𩔖
鑑也其花五出黃細而香盛於中夏無飄零通雅靡
蘋田字草也本草四葉合成一葉如田字形者蘋也
俗呼破銅錢一名四葉菜生水中者白蘋生田中者青
蘋也酉陽雜俎太原晉祠冬有水底蘋不死食之甚
美吳興志白蘋洲在苕溪東南乃越女采蘋處
荇爾雅莕(同荇)接余其葉苻郭註叢生水中葉圓在莖
端長短随水深淺江東人食之陸璣詩疏接余白莖
葉紫赤色正圓莖寸餘浮在水上根在水底與水深淺
等大如釵股上青下白䰞其白莖以苦酒浸之脆美可
食顔氏家訓荇黃花色如蓴可用為祭祀之俎埤
雅荇亦名鳧葵舊說藻華白荇華黃羣芳譜荇菜一
名荇絲菜一名䖂一名屏風一名靨子菜一名金蓮菜
形似蓴而微尖農田餘話荇菜爛煮之其味如蜜名
曰荇酥留青日札池州人呼荇為荇公鬚言其亂生
如鬚也洞冥記旦露池有連錢荇荇如錢文庶物
異名疏武夷君傳緗蕤紫荇也
藻毛詩注沈曰蘋浮曰藻詩疏藻水草也生冰底
有二種其一種葉如雞蘇莖大如箸長四五尺其一種
莖大如釵股葉如蓬蒿謂之聚藻二種皆可食博物
志師曠曰歲欲惡惡草先生惡草水藻也埤雅藻水
草之有文者生乎水下而不能出水之上似槐葉而運
生生淺水中與萍雜至秋則紫今俗謂之馬薸亦謂之
紫薸羣芳譜水藻葉長二三寸两两相對生即馬藻
也聚藻葉細如絲節節連生即水蕰也俗名鰓草又名
牛尾蕰述異記靈池方四百步中有倒枝藻一名水
網藻枝横倒水中長九尺餘如結網野鴨秋鳧及鷗鷖
来翔水上入此草中皆不得出如繒網也酉陽雜俎
仙藥有神吾黃藻爾雅莙牛薻(同藻)郭註江東呼為馬
藻顔氏家訓莙音威郭璞註三蒼云蕰藻之𩔖也細
葉蓬茸一節長數寸細茸如絲員繞可愛長者二三十
節今人寸斷五色絲横著線股間繩之以象莙草用以
飾物即名為莙張敞名之曰䋿南康記魚朝恩宅有
洞房四壁安琉璃板中貯江水及蘋藻諸色魚蝦號魚
藻洞
海藻爾雅&KR1627;海藻注如水藻而大似髮黑色生海中
南越志海藻一名海苔或曰海羅生研石上陳藏
器本草爾雅所謂綸似綸組似組東海有之正謂二藻
也善治瘤癭藻有二種生淺水如短馬尾名馬尾藻生
深海中葉如水藻而大名大葉藻俗名海菜可為菹又
海帶出東海水中石上似海藻而粗柔韌而長人切食
之車若水脚氣集海藻所謂大菜也
香草
杜若爾雅杜若土鹵注似葵而香本草圖經杜若
一名杜蘅苖似山薑根似旋覆花黃赤子赤色大如棘
子山海經天帝之山有草焉狀如葵臭如蘼蕪名曰
杜蘅可以走馬郭註杜蘅帶之令人便馬馬亦善走
博物志一名土杏本草懷即杜蘅也又名蘅薇香
廣雅楚蘅杜蘅也事物原始今杜蘅生近地諸山之
隂下濕之處根葉都似細辛無二惟氣小異以形似馬
蹄故又名馬蹄香戴之能香人衣體通志草木略唐
貞觀中敕下度支求杜若省即以謝玄暉詩云芳洲采
杜若乃責坊州貢之當時以為嗤笑
蘼蕪管子五沃之土生蘼蕪本草經蘼蕪一名薇
蕪一名蘄埤雅蘼蕪一名江蘺似蛇床而香楚謂之
蘺晉謂之虈齊謂之茝淮南子亂人者若蛇床之與
蘼蕪博物志芎藭苖為江蘺根曰蘼蕪爾雅蘄茝
蘼蕪邢疏郭云葉小如萎狀者言如萎蕤之狀也樊
光曰藁本一名蘼蕪根名蘄芷廣志蘼蕪香草魏武
帝以藏衣中
揭車爾雅揭車䒗輿注揭車香草也廣志揭車味
辛生彭城高數尺重葉白花海藥本草揭車生海南
山谷凡諸𣗳蟲蛀者煎此香冷淋之即辟也又辟惡氣
薰衣佳
薜茘楚辭披薜荔兮帶女蘿註薜荔無根緣物而生
本草一名絡石在石曰石鱗在地曰地錦繞叢木曰
長春藤又曰扶芳藤又曰龍鱗薜荔正字通緣木蔓
生依巖石者如織根入石罅土中大二三寸結實上銳
下平外青中瓤經霜則瓤紅而甘可食丹鉛錄今京
師人家假山上種巴山虎是也
芸禮月令仲冬之月芸始生註香草也三蒼解詁
芸似邪蒿香可食說文芸似苜蓿一名芸蒿邵氏
見聞後錄芸置書帙中無蠧置席下去蚤蝨葉𩔖豌豆
作小叢遇秋則葉上微白如粉汙南人謂之七里香遠
在數十步外已聞香自春至秋不歇成公綏芸賦莖
𩔖秋竹枝象青松晉宫閣名太極殿前芸香四畦式
乾殿前芸香八畦杜陽編芸草出於闐國甚香潔白
如玉入土不汚正字通外國之芸為木汁今中國楓
汁俗亦名芸香以其似外國之芸而名也辟蠧之芸則
七里香也王氏談錄庭砌下有草如苜蓿尤香乃牛
芸也
鬱說文鬱芳草也埤雅鬱草若蘭十葉為貫百二
十貫為築煮以合鬯所以灌也舊云遠方鬱人所貢鬱
今鬱林郡也本草其香十二葉為百草之英二三月
有華狀如紅藍四五月間採花即香也彙苑鬱金香
草也釀之以降神又香可佩宮嬪服之䄜衿
鬯埤雅鬯草名先鄭小毛所謂鬯香草也築而煮之
為鬯因謂之鬯傳云鬯草生庭又曰德至於地則蓂莢
起秬鬯出知鬯為草矣舊說芬芳條暢故謂之鬯禮以
鬱合鬯
霸薰胡繩夏樹芳詞林海錯霸薰香草名見范子計
然胡繩亦香草名見楚詞
竒草
抱朴子朱草狀如小桑長纔三四尺枝葉皆赤莖如珊
瑚生名山嶺石之下刻之汁流如血以玉及八石金銀
投其中立可丸為泥以金投之名曰金漿以玉投之名
曰玉漿服之皆長生也白虎通朱草赤色可以染絳
别成黼黻之服列為尊卑之差瑞應圖朱草百草之
精也王者德無所不通則生尚書中候堯德清平比
隆伏羲故朱草生郊大戴明堂篇朱草日生一葉至
十五日生十五葉十六日一葉落終而復始晉書地
生朱草天必見黃星化書朱草可以剖人瑞應圖
威蕤瑞草也王者有禮則生於殿前一曰威綏禮斗
威儀君乘木而王其政昇平則福草生五嶽圖恒山
有太玄泉神草十九種白虎通王者使賢不肖位不
相踰則平露生庭狀如蓋政平則正不平則傾王者繼
嗣平明則賓連生於戸闊逹生於房連累相承象繼嗣
也通歷堯時有蓂莢草十五日以前生一葉十五日
以後落一葉若月小盡則一葉厭而不落說楛蓂莢
實曰翠筑博物志堯時有屈軼草(軼一作佞)佞人入朝則
屈而指之一名指佞草白虎通萐莆瑞草也王者孝
德至則萐莆生廣博物志萐莆一名倚扇堯時生廚
中能生風食物寒而不臭雲窗私志無畏草一名乾
先草出夀麻國戰國時仙人陸輿進十莖於魏安釐王
如姬以贈無忌無忌至趙畀朱亥以助其威後朱亥入
秦秦王命亥入柙中與虎居亥處之晏如虎亦相視如
其𩔖也王慙而遣之述異記漢武帝時西方日支國
獻活人草三莖有人死者將草覆面則活之矣洞冥
記北極有明莖草夜如金燈折枝為炬照見鬼神之物
仙人寗封常服此草於夜暝時轉見腹光通外亦名洞
冥草武帝令剉此草為泥以塗雲明之館夜坐不加燈
燭亦名照魅草以藉足履水不沉又武帝時末多國獻
五味草初生味甘花時味酸食之使人不眠一名却睡
草波弋國獻神精香草亦名荃蘼一名春蕪一根百條
其皮如絲可為布堅密如冰紈也握之一片滿宫皆香
婦人帶之彌月芬馥又有鳳葵草色丹葉長四寸赤松
子餌之又夢草似蒲色紅晝縮入地夜則出武帝思李
夫人之容不可得東方朔乃獻一枝帝懷之夜果夢夫
人因名懷夢草又東方朔曰臣種吉雲草於九景山二
千歲一花明年應生臣走往刈之以飼馬帝許之朔平
旦而去至暮而返背負數束其葉似麥而金色廣異
記謝元卿至東岳夫人所居有異草葉如芭蕉花正黃
色光可以鑑曰此金光草也食之化形靈元夀與天齊
開元遺事興慶池南岸有草數叢葉細心勁醉者過
其旁摘草嗅之立醒名醒醉草杜陽編順宗時拘彌
國貢變晝草𩔖芭蕉可長三尺而一莖千葉𣗳之則百
步内昏黑如夜杜陽編元載造芸暉堂芸暉香草也
出于闐國香潔如玉入土不朽為屑以塗壁故名其堂
又李輔國家夏則設迎凉草其色𩔖碧幹若苦竹葉細
如杉挂之窗戶間凉風自至述異記桂林有睡草見
之則令人睡一名醉草亦名嬾婦草出南海又寡草特
生而不叢要覽苾芻西天草名體性柔軟引蔓旁布
馨香遠聞不背日光喻出家人奚囊橘柚幅羅草出
賈超山李少君取絳唇之血丹虹之涎靈龜之膏阿紫
之丹搗幅羅草和成香煙如水紋蛟龍百&KR0988;出没其間
三輔黃圖瀛洲有草名曰芸苖狀如菖蒲食葉則醉
餌根則醒拾遺記樂浪之東背明國有虹草枝長一
丈葉如車輪根大如轂花似朝虹之色齊桓公植於庭
以表霸者之瑞宵明草夜視如列燭晝則無光黃渠草
映日如火其堅靭若金聞遐草服者耳聰香如桂莖如
蘭岱輿山有遥香草其花如丹光耀日月葉如㤀憂花
葉俱香扇馥數里其子如薏中實甘香食之體如草香
又溽乘草高五丈葉色紺莖如金形如半月之勢亦曰
半月草質温柔可為布為席述異記瑶琨去玉門九
萬里有碧草如麥割之以釀酒則味如醇酎秦趙間有
相思草狀如石竹而節節相續一名斷腸草又名愁婦
草亦名孀草人呼為寡婦莎錫義山生微蘅草有風不
偃無風獨搖北方胡地生蓆萁草一名塞路楚中有宮
人草狀如金簦花色紅翠俗說楚靈王時宫人數千皆
多愁曠死者葬之墓上生此拾遺記方丈山有草名
濡姦葉色如紺莖色如漆細軟可縈海人織以為席薦
卷之不盈一手舒之則坐萬國之賓莎蘿為經莎羅草
細如髮一莖百尋柔軟香滑羣仙以為龍鵠之轡員嶠
有草名芸蓬色白如雪一枝二丈夜視有白光可以為
杖岱輿山有草名莾煌葉圓如荷去之十步炙人衣則
燋刈之為席方冬彌温以枝相摩則火出矣福地記
武當縣石階山西北角大松𣗳下生救窮草冬夏不枯
日食三寸絶榖不飢陶先生謂之西岳佐命是也典
要夀榮草出少室金山丘下服之不老餌玉長生草一
名通天價值千金十洲記祖洲在東海中上有不死
之草生瓊田中一名養神芝草形如菰苖長三四尺秦
始皇時多枉死者有鳥銜此草覆死人面當時起坐而
自活也尸子赤縣洲為崑崙之墟生玉紅草食其一
實醉臥三百歲物𩔖志護門草出常山取置戸下或
有過其門者草必叱之一名神護草一名百靈草酉
陽雜爼舞草出雅州獨莖三葉葉如决明一葉在莖端
兩葉居莖之半相對人或近之則欹抵掌謳曲則搖動
如舞益州草木記雅州出虞美人草唱虞美人曲則
應拍而舞賈氏談錄虞美人草狀如雞冠花葉相對
廣志南海有草叢生如藤蔓土人視其節以占一歲
之風每一節則一風無節則無風名曰知風草興化
府志候潮草葉間有莢如榆莢潮至即開退即合癸
辛雜志起死回生草一名押不盧出回回國以少許磨
酒飲人則通身麻痺而死雖加以刀斧亦所不知至三
日别以少藥投之即活御苑中亦儲之一統志柳州
産苴草如茅高二三尺食之多夀故又名不死草夏月
采置几筵中則蚊蠅不近物亦不腐述異記東海有
島曰龍駒川産龍芻草馬食之日行千里西壑𫝊南
荒有地日草日中三足烏欲下食此草羲和馭之以手
掩烏目蓋烏食此草則美悶不能動矣括地圖太極
山有華芝草采而服之可以通萬里之語雜俎蜜草
出北天竺國蔓生大葉秋冬不死被霜露遂成蜜如塞
上蓬鹽留青日札撒馬兒罕小草叢生葉細如藍秋
露凝其上味如蜜可熬為餳蓋甘露也花木考羊刺
草上生蜜名刺蜜味甚佳南平城羊刺無葉其蜜色明
白而味甘鹽城羊刺葉大其蜜色青而味薄彙苑含
生草出靺鞨國婦人難産口中含之立産𩔖山相憐
草南丹山出或有所屬密以此草擲之著身不脫必相
從不舍也花木考西域有草名九枝秀若聖人降生
則此草生於潔净之地又左行草使人無情范陽長貢
又獨搖草帶之令夫婦相愛生嶺南頭如彈子尾若鳥
尾两片開合見人自動洞冥記合歡草狀如蓍一株
百莖晝則衆條扶疎夜則合為一莖萬不遺一謂之神
草道籥玄鹿草生於名山人迹不到處烹而食之夀
二千歲番禺雜記草名火河火不能燒若河隔火故
名彙苑芳苡草如麻出奔盧國燃之以為燈有白鳳
黑龍来戲焉洞冥記躡空草又名掌中芥葉如松取
子置掌中吹之而生一吹長一尺至三尺止然後移於
地不經掌中吹者不生食之能空中孤立故名王氏
談錄北方有鐵脚草採取隂乾投之沸湯中頃之莖葉
舒卷如生奚囊橘柚女香草婦女佩之則香聞數里
男子佩之則臭昔海上有丈夫拾得此草嫌其臭棄之
有女子拾之香甚其人欲奪之逐女子不及乃止呂氏
春秋海上有逐臭之夫疑即此事物𩔖相感志透山
根其為草葉𩔖蕪菁可以點化黃金謂之仙藥一人採
之就鐵鍋中煮變為金以獻蜀王問耆老曰透山根也
雜草
博物志天姥曰太陽之草名曰黃精餌之可以長生
抱朴子黃精服其花勝實服其實勝根有黃精處必有
黃雲時起庶物異名疏黃精一名重樓一名菟竹一
名雞格一名救窮一名鹿竹本草名地髄詞林海錯
青精一名南天燭又曰墨飯草以其可染黑飯也道家
謂之青精飯爾雅註疏江東有鬼目草一名苻莖似
葛葉圓而毛子如耳璫赤色叢生雞腸草一名蘩&KR1562;多
生下濕坑渠之側人家園庭亦有之軒于水草一名蔓
于江東呼為莤柱夫可食之草一名搖車又呼翹搖車
蔓生紫華華翹起搖動故名云蘮蒘一名竊衣似芹可
食子大如麥兩兩相合有毛著人衣横目草蔓生一名
結縷俗謂之鼓筝草東海有綸草組草華山有帛草布
草俱因其形似為名山海經嶓冢有蓇蓉草葉如蕙
本如桔梗黑花而不實食之使人無子小華山有萆荔
草狀如烏韭生於石上亦緣木而生食之已心痛熊耳
山有葶薴草狀如蘇而赤華朝歌山潕水有莽草俱可
毒魚甘棗山有蘀草葵本而杏葉黃華而荚實可以已
瞢脫扈山有植楮草狀如葵葉而赤華可以已癙食之
不眯大&KR2019;山有牛傷草葉如榆方莖而蒼可以禦兵臯
塗山有無條草狀如藳茇葉似葵而赤背可以毒鼠青
要山有荀草状如葌而方莖黃花赤實夲如藁本服之
美人色休與山有夙條草狀如蓍赤葉而本叢生可為
簳招搖山有祝餘草狀如韭而青華食之不飢又有䔄
草狀如&KR1637;白華黑實澤如蘡薁竹山有黃雚草狀如樗
葉如麻白華赤實如赭浴之已疥崑崙之丘有薲草状
如葵味如蔥食之已勞牛首山有鬼草葉如葵而赤莖
其秀如禾服之不憂陽華山有藷藇草狀如橚實如瓜
味酸甘食之已瘧鼓鐘山有焉酸草方莖黃花圓葉而
三成可以為毒(為治也)姑媱之山帝女死焉化為瑶草其
葉胥成(言葉相重也)其花黃其實如菟絲服之媚於人半石
山有嘉榮草生而秀高丈餘赤葉赤華而不實服之者
不畏霆大騩山有&KR1668;草状如蓍而毛青華白實服之不
夭爾雅邢疏芏草一名夫王郭璞云芏草生海邊似
莞藺今南方越人採以為席南方草木狀吉利草莖
如金釵股形𩔖石斛根𩔖芍藥交廣里俗多畜蠱毒惟
此草觧之吳黃武中江夏李俁以罪徙合浦初入境遇
毒其奴名吉利者偶得是草與俁服遂觧因以吉利為
名又良耀草枝葉如麻黃花白如牛李秋結子如小粟
煨食之觧毒功不亞於吉利始有梁耀者得是草因亦
以為名梁轉為良耳出高凉三齊記鄭玄教學處有
草如薤而細俗謂康成書帶草拾遺記晉太始十年
浮支國獻望舒草其色紅近望如卷荷遠望如舒荷
物𩔖相感志鹿目草生江南山足下高丈餘葉似常而
長紫花長穗秋中熟如搗投水中魚悉浮出孔六帖
王式徙安南都護浚濠繞栅外植刺草宼不可冒酉
陽雜俎劉&KR1427;草一名鹿活草宋元嘉中青州劉&KR1427;射一
鹿剖五臟以此草塞之蹶然而起&KR1427;怪而拔草復倒如
此三度&KR1427;錄此草種之主傷折俗呼為劉&KR1427;草鳳翔
退耕𫝊元和時館閣湯飲待學士者煎麒麟草五代
史褭潭有息雞草尤美而本大馬食不過一本而飽陽
城淀草軟如茸可藉以寢述異記懸腸草一名思子
蔓南中呼為離别草太原晉陽以北生屏風草述異
記麝香草一名紫述香一名紅蘭香一名金桂香出蒼
梧桂林上郡界今吳中有麝香草色似紅藍而甚芳香
酉陽雜俎奈祗草出佛林國苖長三四尺根大如鴨
卵葉似蒜葉中心抽條甚長莖端有花六出紅白色花
心黃赤取其花壓以為油塗身除風氣拾遺記晉武
帝時後堂生草三株莖黃葉綠若總金抽翠花條苒弱
状似金䔲謝惠連仙人草贊余之中園有仙人草焉
春穎其苖夏秀其英秋有貞實冬無彫色廣博物志
舜草今之孝草也葳蕤草一名麗草又名女草江浙呼
為娃草南方草木狀鶴草一名媚草蔓生其花麴塵
色淺紫蒂葉如柳而短當夏開花形如飛鶴觜翅尾足
無所不備出南海上有蟲老蛻為蝶赤黃色女子藏之
謂之媚蝶能致其夫憐愛又肥馬草瀕海郡邑多馬有
草葉𩔖梧桐而厚取以秣馬謂之肥馬草馬頗嗜而食
果肥壯西京雜記終南山多離合草葉似江蘺而紅
綠相雜莖皆紫色氣如蘿勒衡嶽志天堂峰有石室
其中生草兩莖相纏有垂頭如縧俗呼為羅漢縧岩竇
中多生酉陽雜俎有草蔓生色白花微紅大如粟秦
人呼為野狐絲博物志海上有蒒草實如大麥七月
熟歛穫至冬乃訖名曰自然糓酉陽雜俎三白草初
生不白入夏葉端方白農人候之蒔田三葉白草畢秀
矣葉似薯蕷丹鉛續錄按左思吳都賦曰東風扶留
注東風草名玉篇作菄風又按齊民要術引廣州記曰
東風華葉似苔莖紫宜肥肉作羹味如酪香氣似馬蘭
困學紀聞莊子楚狂之歌所謂迷陽人多不曉胡明
仲云荆楚有草叢生修條四時𤼵穎春夏之交華亦毓
麗條之腴者大如巨擘剥而食之其味甘美野人呼為
迷陽其膚多刺故曰迷陽迷陽無傷吾行蜀中方物
記鴛鴦草春晩葉生其稚蘤在葉中兩兩相向如飛鳥
對翔本草地蜈蚣草生塍野中左蔓延右右蔓延左
葉密對生似蜈蚣形穗甚長俗呼過路蜈蚣其延上𣗳
者呼飛天蜈蚣根葉並入藥治一切癰腫蜈蚣傷者入
鹽少許擣塗效留青日札金燈一名無義草蓋花葉
不相見也一名獨搖又名離母太倉志金燈俗呼忽
地笑穿山甚廣重九登高燦若丹霞亦竒草也鴈山
志金綿草即蟹殼草葉圓如蟹殼節間有紅線長尺許
羣芳譜虎刺葉深綠而潤枝繁細多刺四月開細白
花花落結子紅如丹砂子性堅雖嚴冬厚雪不能敗至
花開時子猶未落産蕭山者不如虎丘者更佳宜種隂
濕處年久綠葉層層如蓋結子紅鮮若綴火齊然羣
芳譜老少年一名雁来紅初出如莧至秋深脚葉深紫
而頂葉嬌紅其純紅者名老少年紅紫黃綠相兼者名
錦西風又名十樣錦又名錦布衲二種俱状秋色藝
花譜老少年脚葉紫而頂紅少年老頂黃而葉綠農
圃六書萬年青一名千年蒀龍膽草一名陵游花極媚
竹葉蘭一名鈴兒草花似鋼鈴羣芳譜淡竹葉春生
苖細莖綠葉儼如竹一窠數十鬚鬚結子八九月抽莖
結小長穗花可作畫燈青翠砂綠等用根名碎骨子
曲洧舊聞筆談載淡竹葉謂淡竹對苦竹凡苦竹之外
皆淡竹也新安郡界中自有一種竹葉稍大於常竹枝
莖細高者尺許土人以作熟水極香美可喜方藥所湏
悉用之有效豈存中未之見耶李時珍本草長松草
一名仙茆生古松下根色如薺苨長三五寸味甘微苦
似人蓡曲洧舊聞長松草産五臺山治大風有殊效
世人所不知也文殊指以示癩僧僧如其所教其患即
愈爾雅卷施草拔心不死南越志寧鄉縣草多卷
施江淮間謂之宿莽正字通宿莽遇冬不死枲耳至
秋早彫二物不同韻會誤合為一爾雅虉綬郭註小
草有雜色似綬故曰綬草廣雅附支蓪草也通志
通草曰丁翁曰王翁萬年方書亦謂之木通爾雅曰離
南活莌以活莌亦謂之離南今人謂之通草其瓤白可
愛婦人取以為首餙其實曰燕&KR2467;子曰烏&KR2467;曰桴棪子
曰挐子留青日札王叡迎神歌曰蓪草頭花柳葉裙
今作通草羣芳譜翠雲草性好隂色蒼翠可愛細葉
柔莖重重碎蹙宛若翠鈿其根遇土即生見日則消栽
於虎刺芭蕉秋海棠下極佳本草經夏枯草一名夕
句一名乃東方書羊蹄草秋冬生長夏至死主治秃
瘡隂蝕王朗與魏太子書臯蘇釋勞(臯蘇草名能釋人之勞)
本草鬼針草生池畔方莖葉有椏子似釵脚著人衣如
針一名鬼釵花木考金星草葉上有金星點根中有
黑筋如髮又謂之出髮草俗傳用以浸油塗頭上秃處
則髮生水經注牧靡草可以觧毒鳥多誤食烏喙口
中毒必急飛往牧靡山啄牧靡以觧毒曲洧舊聞新
安郡婺源縣境中産一種草莖葉柔弱引而不長葉𩔖
甘菊葉俗呼蔗今訛為遮食之味苦而有餘甘又呼苦
益菜本草綱目燈心草一名虎鬚草一名碧玉草生
江南澤地陕西亦有叢生莖圓細而長直吳人蒔之取
瓤為炷以草織席及蓑中華古今注草有虎鬚者江
東亦織為席曰西王母席羣芳譜鳳尾草柔莖青色
葉長寸餘附莖對生每邊各七八葉相連本寬以漸而
狭儼如鳳尾喜隂農圃六書虎耳草一名金絲荷葉
莖間有紅絲繚繞之羣芳譜虎耳一名石荷葉莖微
赤有細白毛葉如荷蓋大如錢面青背微紅夏開小花
淡紅色生隂濕處正字通狗尾草苖葉似粟而小穗
黃形似狗尾莖治目痛故又名光明草一名阿羅漢草
即莠也任士林賦序吉祥草酷似蘭而疎秀人云十
歲一花余見一本紫莖而花莖纔二寸綴花數十似瑞
香而歛小近玩之有香氣羣芳譜吉祥草叢生不拘
水土石上俱可種色長青花紫蓓結小紅子然不易開
花可登盆以伴孤石靈芝清雅之甚或云花開則家有
吉慶事人以其名佳多喜種之升菴外集苛小草也
今但知為苛刻之苛藐紫草也今但知為藐然之藐藎
染草也今但知為忠藎之藎南史醎草葉似邪蒿而
氣香味醎女人國食醎草如禽獸賢奕編塞北有蚊
母草草懋而蚊變永嘉記青田縣有草葉似竹可染
碧名為竹青故名其地曰青田山堂肆考高昌國有
草名白㲲纈其花可以為布為巾本草綱目箬草一
名遼葉李時珍曰似竹而弱故名篛其生疎遼故又謂
之遼生南方平澤根莖皆似小竹葉與蘀似蘆荻葉面
青背淡柔而韌新舊相代四時常青男人取葉作笠女
人以襯鞵底庶物異名疏雁膳草名也管子地員篇
曰其種鴈膳黑實朱跗
惡草(附草異)
本草經鉤吻一名野葛博物志太隂之草名曰鈎吻
食之入口立死朝野僉載冶葛食之立死有冶葛處
即有白藤花能觧冶葛毒嶺南風俗多為毒藥令奴食
冶葛死埋之土中蕈生正當腹上者食之立死手足額
上生者當日死旁自外者數日死遠者或一月兩月或
一年兩年亦死閩部疏斷腸草一枝三葉葉大如蔞
食之輙死觧此毒者先以蜜灌之已復灌羊血吐出可
不死酉陽雜俎落逥(一曰博落廽)有大毒生江淮山谷中
莖葉如麻莖中空吹作聲如勃邏廽因名之談叢滇
中有草名金剛繤其幹如珊瑚多刺色深碧小民多𣗳
之門屏間此草性甚毒犯之或至殺人余問滇民植此
何為曰以辟邪耳賢奕編百粤間有草結實如小毬
俗名顛茄服之則心狂墨莊漫錄川陕間一種惡草
土人呼為䕭(音贊)麻其枝葉拂人肌肉即成瘡疱彙苑
牧麻草大毒風吹其氣所至則數里内稻皆死李淳風
云有汁本清得水則稠見日則濕入隂則乾在夏欲凉
在冬欲温花木考獨自草有大毒煎傅箭簇人中之
立死生西南夷中獨莖今夷獠中猶用此藥傳箭鏃
正字通羊躑躅毒草也一名黃杜鵑一名老虎花一名
閙羊花葉似桃葉花五出蕊瓣皆黃氣味惡有大毒
事物原始地鞭草梗長二三尺節長三寸許如鞭故名
地鞭其草斷節埋土中就節上生梗梗上生葉節下生
根一時不能盡除亦惡草也彙苑夫娘子草草子甚
細如刺善惹人衣其氣臭惡按南方苖人謂妻曰夫娘
又謂婦人無行者亦曰夫娘蓋言其臭穢善惹人耳南
宋蕭齊尚佛法故法琳云閣内夫娘悉令持戒謂夫人
娘子也
草異漢書元帝永光二年天雨草葉相糺結如彈丸
續漢書靈帝中平元年東郡陳留濟陽長垣濟隂諸
縣界有草生大如指状似鳩爵龍蛇鳥獸之形五色各
如其物毛羽頭目足翅皆具或作人形操持弓弩牛馬
萬物之状晉書惠帝元康二年巴西郡界草皆生花
結子如麥可食拾遺記元熙時三株草化為三柳枝
葉似揚五行志光啓(唐僖宗年號)元年河中觧永樂生草
葉自相繆結如旗旌之状時人以為旗子草
(附)藤
爾雅諸慮山櫐注今江東呼櫐為藤藤似葛而粗大也
廣雅藟藤也張騫出關志酒杯藤出西域藤大如
臂葉如葛花實如梧桐花堅可以酌酒自有文章映徹
可愛實香美消酒土人提酒至藤下摘花酌酒仍以其
實醒酒異苑永陽縣有神農窟窟前有五色藤花形
似菱朝紫中綠晡黃暮青夜赤五色迭曜地理志循
州貢五色藤盤彙苑蔞葉藤葉似葛蔓延於𣗳可為
醬即漢書所謂蒟醬也忠州出引藤大如指中空可吸
俗用以取酒酉陽雜俎人子藤安南國有之紅色在
蔓端有刺其子如人狀燒之則集象清異錄終南山
出瓔珞藤軟碧可愛葉甚小有子纍纍然纏固其上有
如瓔珞裴氏廣州記土人伐船為業随𣗳所在就以
成槽而去水遠山有膏藤津汁軟滑無比以此導地牽
之如流雖五六丈船數人便運南州異物志杜芳藤
形不能自立根本緣繞他木作房藤連結如羅網相罥
然後皮理連合鬱成林所託𣗳既死然後扶疎六七丈
也南方草木狀紫藤葉細長莖如竹根極堅實重重
有皮花白子黑置酒中久不腐敗其莖截置烟炱中經
時成紫者可以降神榼藤依𣗳蔓生如通草藤子紫黑
色一名象豆三年方熟其殼貯藥不壊觧諸藥毒生南
海臨海異物志鍾藤附𣗳作根軟弱須緣𣗳而作𣗳
即纏死且有惡汗尤令速朽藤盛成𣗳大者數圍又&KR0034;
藤圍數寸可以為杖篾以縳船及為席勝於竹也博
物志剡溪藤可造紙顧微廣州記水藤人山行渴則
斷取汁飲之治人體有損絶沭則長髮去地一丈斷之
輙更生根至地永不死藝文𩔖聚野聚藤緣𣗳木二
月花色仍連著實五六月熟大如羹甌其味甜酢出蒼
梧蘭子藤生緣𣗳木正二月花青色四五月熟實如梨
赤如雄雞冠生食之味淡泊出交阯合浦菽藤生金封
山俚人往往賣之其色正赤出興古浮沉藤生子大如
韲甌正月花色仍連著實十月臘月熟色赤生食之甜
酢出交阯九真齊民要術簡子藤生緣𣗳木實如梨
赤如雞冠核如魚鱗取生食之淡泊甘苦南史齊解
叔謙母病聞空中人語曰得丁公藤為酒便差即訪醫
至宜都山一老人曰此丁公藤也取歸醫母即愈花
木考大藤峡相傳有藤流而生長數百尺斷之汁出水
為之赤花木續考狗頸藤俗呼魚藤覆地而生取其
根搥爛可以藥魚留青日札新興縣斷續藤人山行
渴則取其汁而飲之愛州蒟醬人家多種蔓生子長大
謂苖為浮留藤困學紀聞策扶老以流憩扶老藤名
以為杖也見蔡順傳注太平清話天台藤可斸為杖
然有數種有含春藤石南藤清風藤耆婆藤天夀根藤
本草地龍藤生天目山繞𣗳盤屈如龍黃藤生嶺南
状如防己土人常服之根如牡丹骨柔皮厚肉白凌冬
不彫甘藤一名感藤状如雞卵大汁甘如蜜含水藤一
名大瓠藤状似葛葉如枸把斷之水出可止渴省藤一
名赤藤皮赤大如指可縛物又有龍手牛領鬼膞斑珠
息王萬一曼遊金稜含春獨用祁婆諸名紺珠天綩
綖在𣗳上絲絡峩眉山名為普賢袈裟曼遊藤寄生大
𣗳春花色紫葉如柳又名沉蘤藤杜陽雜編萬根藤
一子而生萬根枝葉皆碧鉤連盤屈蔭一畝其花𩔖芍
藥而蘂色殷紅細如絲髮可長五六寸一孕之内不啻
千莖亦謂之絳心藤本草千金藤有數種生北地者
根大如指色似漆生南土者黃赤如細辛鉤藤状如葡
萄藤而有鉤紫色倒掛藤生深山有逆刺如懸鉤倒挂
於𣗳金銀藤一名左纏藤其花長瓣垂髮黃白相間而
藤左纏故名
格致鏡原卷六十九
