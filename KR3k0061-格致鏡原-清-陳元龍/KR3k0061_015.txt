格致鏡原卷十五大學士陳元龍撰
冠服𩔖(三)
衣
總論左傳衣身之章也白虎通衣者𨼆也所以𨼆
形也逸雅凡服上曰衣衣依也人所依以芘寒暑也
領頸也以壅頸也亦言總領衣體為端首也襟禁也交
於前所以禁禦風寒也袂掣也掣開也開張之以受臂
屈伸也袖由也手所由出入也亦言受也以受手也衿
亦禁也禁不得解散也爾雅注衣裗謂之䘽衣纓也
齊人謂之攣或曰袿衣之飾黼領謂之襮繡刺黼文以
褗領緣謂之純衣緣飾也袕謂之褮衣開孔也衣眥謂
之襟交領也衱謂之裾衣後裾也衿謂之袸衣小帶佩
衿謂之褑佩玉之帶上屬輶軒絶代語秦晉間謂無
緣之衣曰䘪䘿江湘之間謂複襦曰筩&KR0008;卓氏藻林
纓□衣領也文選纓□流芳庶物異名疏繄袼謂之
䙔(音嘔見方言)郭璞云即小兒次衣也事物紺珠摺䘭(音折)
(至)衣紋襋(音棘)衣領袵(音忍)衣襟裔(音曳)衣邊緣(音院)純邊&KR0008;絯
衣兜肯綮錄小兒衣曰綳&KR0008;方言布而無緣敝而
袟之謂之襤褸集韻襰&KR0008;衣破也&KR0008;褬亦衣敝也
書叙指南錦繡文采衣曰靡曼之衣(見墨子)婦人麗服曰
被文縠之華袿(見七啟)著破衣曰穿空(見鮑宣傳)葛衣曰纖絺
(見潘岳賦)僕射服曰皂襜(見鮑永傳)尚書令所服曰絳服(見齊職儀)
漢書兩粤傳上褚五十衣中褚三十衣下褚二十衣遺
王師古注以綿装衣曰褚上中下者綿之多少厚薄之
差也漢書叔孫通傳衣一襲師古注一襲上下皆具
也今人呼為一副也揚雄方言梁益之間裂帛為衣
曰摫宋卜子楊園苑疏太液池西有武帝曝衣閣常
至七月七日宫女出后衣登樓曝衣酉陽雜俎衣服
鬼名葚遼
歷代衣制禮運昔先王未有麻絲衣其羽皮鄭注此
上古之時也物原有巢氏始衣皮軒轅妃嫘祖始育
𧖟緝麻以興機軸而成布帛唐堯加以絺苧木綿草布
毛罽虞舜加以錦繡秦始皇作夾襭墨子古之人未
知有衣服之制故聖人作之冬則絹帛輕且暖夏則絺
綌清且涼所以適身體如肌膚也董巴輿服志後世
聖人觀翬翟之文榮華之色乃染帛以效之始作五采
成以為服帝王世紀黃帝始去皮服為上衣以象天
為下裳以象地家語黃帝與炎帝戰克之始垂衣裳
作黼黻物原軒轅始定服色凡人君所尚服色各依
五運更之色吕氏春秋胡曹作衣淮南子伯余作
衣韓子堯之有天下也冬日鹿裘夏日葛衣虞書
帝曰予欲觀古人之象日月星辰山龍華蟲作繪宗彛
藻火粉米黼黻絺繡以五采彰施於五色作服物原
周公始制天子服四時各以其色月令季夏命婦官
染彩黼黻文章必以法故無或差忒黑黃蒼赤莫不質
良以給郊廟祭祀之服以為旗章以别貴賤䓁級之度
漢雜事高祖時令羣臣議天子所服衣服以安天下
謁者趙堯舉春季舜舉夏倪湯舉秋貢禹舉冬五時衣
始於此晉書魏明帝以公卿袞衣黼黻之飾擬於至
尊多所減損天子服刺繡文公卿服織成文及晉受命
遵而不改晉書孫休後衣服之制上長下短又積領
五六而裳居一二干寶以上饒奢下儉逼上有餘下不
足之妖至皓卒以上奢下困亡國晉武泰始初衣服上
儉下豐著衣者皆厭䙅此君衰弱臣放縦下掩上之象
物原隋文帝始制天子服專尚黃玄覽煬帝定品
官服色三紫五朱六以下綠吏青庶人白商皂宋燕
翼貽謀錄舊制品官服緋紫皆以品格故選人久次多
服緋紫京朝遷轉之速者反多服綠太平興國六年十
一月冬至郊祀赦文令常參官衣緋綠燕翼貽謀錄
祥符八年三月庚子詔自中宫以下衣服並不得以金
為飾應銷金貼金縷金間金戭金圈金剔金撚金解金
陷金明金泥金榜金背金影金闌金盤金織金金線皆
不許造羣書考索宋制婦人服從夫子五䓁以上親
及五品以上母妻服紫衣腰襻褾緣用錦繡九品以上
母妻服朱衣流外及庶人不服綾羅縠五色線鞾履凡
襴色衣不過十二破渾色衣不過六破王曾筆錄每
歲誕節端午初冬各賜時服有差内公服舊制雖冬賜
亦止單製太祖以方冬不宜賜單衣特命改制今公卿
大夫有裌公服自此始七修𩔖藁洪武二十三年三
月上見朝臣衣服多取便易日至短窄有乖古制命禮
部尚書李源名䓁參酌時宜俾有古義議凡官員衣服
文官自領至裔去地一寸袖長過手復回至肘袖樁廣
復回不及肘三寸庶民衣長去地五寸武職官去地五
寸袖長過手七寸袖樁廣一尺袖僅出拳軍人去地七
寸袖長手五寸袖樁七寸袖口僅出拳頒示中外
法服蔡沈尚書註日月星辰山龍華蟲六者繪之於
衣宗彛藻火粉米黼黻六者繡之於裳所謂十二章也
又按周禮冕服九章登龍於山登火於宗彛以龍山華
蟲火宗彛五者繪於衣以藻米黼黻四者繡於裳盖增
損有虞之制而為之耳華蟲雉也宗彛虎蜼也藻水草
也粉米白米也黼如斧形黻兩已相背也朱子詩傳
天子袞衣其龍一升一降上公袞衣惟一降龍其首卷
然故謂之袞也陳畱風俗記襄邑縣睢渙之間出文
章故有黻藻絺繡日月華蟲以奉天子周禮内司服
掌王后之六服褘衣(褘與翬同伊雒而南素質五色皆備成章曰翬)揄狄(狄與翟同)
(江淮而南青質五色皆備成章曰揄)闕狄(闕狄刻而不畫此三者皆祭服)鞠衣(告桑之服也)展
衣(以禮見王及賓客之服也)緣衣(御於王之服亦以宴居緣音褖)素沙(今之白絹也六服皆以素)
(沙為裏)辨外内命婦之服鞠衣展衣緣衣素沙(内命婦九嬪服鞠衣)
(世婦服展衣女御服緣衣外命婦孤之妻服鞠衣卿大夫之妻服展衣士之妻服緣衣皆以素沙為裏)
三禮圖褘衣翬雉名也其色玄後鄭以為素質五彩刻
繒為翬雉之形五色畫之綴於衣上后從王祭先王則
服之上公二王後夫人助君祭宗廟皆服之揄狄讀為
搖翟雉名青質五采故刻繒為揄狄之形而五采畫之
綴於衣上以為文章然則揄狄之衣其色青后從王祭
先公則服之侯伯夫人助君祭宗廟亦服之闕翟其衣
色赤但刻赤色之繒為雉形間以文綴於衣上首飾如
之其子男夫人從君祭宗廟亦皆服之禮玉藻王后
褘衣夫人揄狄君命屈狄三禮圖鞠衣色黃告桑之
服色如鞠塵象桑葉始生展衣色白後鄭云展當為襢
襢之言亶也亶誠也此卿大夫之妻從夫助君祭宗廟
則服之緣衣色黑后接御見王之時則服之丹鉛錄
後周皇后服制受繭則服鷩衣聽女教則服鵫衣(音罩)歸
寧則服&KR0008;衣(音秩)鵫&KR0008;字惟見此盖蘇綽所制也羣書
考索皇后之服唐制三䓁一曰褘衣朝會服之二曰鞠
衣親𧖟服之三曰禮衣宴見服之國朝存其名常服龍
鳳珠翠冠霞帔紺珠明朝制皇后翟衣玄色或紵絲
線羅紗繡翟雉於上蔽膝物如衣繡素色羅中單紗衣
則用紗白玉革帶織金大帶一條玄紵絲副帶一條錦
綬一副玉環三白玉鈎碾鳳文珮一副妃翟衣青色或
紵絲線羅紗繡翟雉於上蔽膝物如衣繡玉色線羅中
單紗衣則用紗一件紅緣襈青紅線羅銷金大帶一條
紵絲副帶一條五色錦綬一副玉環二青紅綵結全白
玉鈎碾鳳文珮一副白玉革帶身章撮要深衣古者
聖人之法服也攷之於經自有虞氏始焉其製用十五
升布鍛濯灰治而後為之上衣而下裳盖有制度存焉
記王制有虞氏皇而祭深衣而養老疏謂白布衣以
質用白布也記玉藻深衣三袪縫齊倍要衽當旁袂
可以回肘長中繼掩尺袷二寸袪尺二寸緣廣寸半
禮記古者深衣短無見膚長無被土續衽鉤邊要縫半
下袼之高下可以運肘袂之長短反詘之及肘制十有
二幅以應十有二月袂圓以應規曲袷如矩以應方負
繩及踝以應直下齊如權衡以應平輿服志後漢乘
輿服深衣制有袍隨五時色白雲許氏曰端衣古者
布幅二尺有二寸此衣身長二尺二寸袂亦二尺二寸
而屬幅謂袖接一幅也整齊端正故謂之端玄則其色
也禮書玄端齋服也諸侯與士以為祭服玉藻玄端
以祭特牲冠玄端是也大夫士以為私朝之服玉藻朝
玄端是也天子至士亦以為燕服玉藻天子卒食玄端
而居内則事父母端&KR1302;是也然則端衣所用固不一矣
酉陽雜俎明衣起於左伯桃禮書明衣之袂屬幅
而不削明衣之裳前三後四而不辟積衣之長也下膝
與要廣者異矣裳之長也及足跗與無見膚者異矣
事物𩔖考三代以來襲有明衣唐改用生絹單衣今但
新衣而已
諸衣名𩔖禮玉藻纊為繭縕為袍襌為絅帛為褶注
纊新綿也縕舊絮也衣之有著者用新綿則謂之繭用
舊絮則謂之袍有表而無裏者謂之絅有表裏而無著
者謂之褶逸雅中衣言在小衣之外大衣之中也
徐野民車服注天子好禮釋奠中衣以緯縫緣其領袖
其朝服皂緣庶物異名疏詩豈曰無衣與子同澤注
云澤裏衣以其親膚近於垢澤故謂之澤箋云褻衣近
汙垢疏云衣服之暖於身猶甘雨之潤於物故言與子
同澤正謂同袍裳是共潤澤也箋以上袍下裳則此亦
衣名故易傳為襗說文云襗袴也是褻衣近汙垢也襗
是袍𩔖故論語注褻衣袍襗也左傳衷其衵服以戲
於朝注衵服近身衣逸雅汗衣近身受汗垢之衣也
詩謂之澤受汗澤也或曰鄙袒或曰羞袒作之用六尺
裁足覆胸背言羞鄙於袒而衣此耳儀禮婦乘以几
姆加景乃驅御者代註景之制如明衣加之以為行道
御塵令衣鮮明也庶物異名疏偏裻戎衣名晉獻公
使太子申生衣之偏裻文選襲偏裻以䜋列皮日休詩
索漠抛偏裻禮記儒行傳孔子曰丘少居魯衣逢掖
之衣注逢大也逢掖大袂襌衣也莊子吾王所見劍
士皆短後之衣瞋目而語難王乃悦之注短後不襜也
高士傳老萊子孝奉二親行年七十作嬰兒戲身著
五色斑斕之衣欲親喜焉漢雋不疑傳男子衣黃襜
褕師古注襜褕直裾襌衣江充傳曲裾後垂交輸註
曲裾者如婦人衣也如淳曰割正幅使一頭狹若燕尾
垂之兩旁見後是禮深衣續衽鉤邊賈逵謂之衣圭蘇
林曰交輸如今新婦袍上挂全幅繒角割名曰交輸裁
也漢書匈奴傳服繡袷綺衣長襦錦袍各一師古注
袷者衣無絮也繡袷綺衣以繡為表綺為裏也馬縞
中華古今注厨人&KR1241;衣厮徒之服也取其便於用耳乘
輿進食者有服&KR1241;衣前漢董偃綠幘青褠加&KR1241;衣以見
武帝廚人之服也漢書朱博子元為瑯琊守勅功曹
官屬多襃衣大袑不中節自今掾吏衣皆去地三寸
漢書王莽以唐尊為太傅尊以國歉民貧乃著短衣小
褎後漢書朱勃字叔陽年十二衣方領能矩步注頸
下施衿領正方學者之服也逸士傳董威在洛陽𨼆
居白社以殘絮縷帛為衣號百結衣郭思畫論晉處
士馮翼衣巾大袖周緣以皂下加襴前繫二長帶隋唐
朝野服之謂之馮翼之衣今呼為直掇摉神記永嘉
中士大夫競服生箋單衣識者怪之曰此古練縗之布
諸侯所以服天子也今無故服之殆有應乎其後懷愍
晏駕南史齊後主受刀勅等教著五音兒衣登城望
戰北史天元詔天臺侍衞皆著五色及紅紫綠衣以
雜色綠名曰品色衣有大事與公服間服之秕言吳
中方言稱衣之廣袖者曰海青按太白詩云翩翩舞廣
袖似鳥海東來盖東海有俊鶻名海東青白言翩翩廣
袖之舞如海東青也事物紺珠海青截褶宋太祖效
南番制大唐新語漁服總曰䘨&KR2344;南史扶南國内
男子著横幅横幅今汗漫也大家乃截錦為之貧者乃
用布夷事略大琉球之衣以鬭鏤南詔之衣以波羅
撥拔力之衣以羊皮阿里驕之民鹿皮貫木葉而衣之
范子計然古者庶人老耋而後衣絲其餘則麻枲而
已故曰布衣左傳季札與子産縞帶子産獻紵衣焉
左傳楚子次於乾溪雨雪王皮冠秦復陶翠被豹舄
執鞭以出注秦復陶秦遺羽衣也拾遺記宋景公懸
四時之衣春夏以珠玉為飾秋冬以翡翠為溫霍光
傳珠璣玉衣師古注漢儀注以玉為襦如鎧狀拾遺
記晉太始初頻斯國人來朝以五色玉為衣如今之鎧
楚辭魚鱗衣而白蜺裳注魚鱗衣雜五采為衣如鱗
文也山堂肆考薜茘衣即女蘿衣𨼆者之服也拾
遺記員嶠山南有池移國人長三尺夀萬歲茅為衣衣
服皆長裾大袖因風以升煙霞若鳥用羽毛洞冥記
支提國人結海苔為衣拾遺記渠摉國人綴草毛為
繩結網為衣似今之羅紈也元狩六年來獻網衣一襲
帝焚於九達之道恐後人徵求以物奢費燒之煙如金
石之氣拾遺記董賢著霧綃單衣飄若蟬翼帝入宴
息之房命易輕衣小袖不用奢帶修裾使宛轉便易也
宫人皆效其斷袖應劭漢官儀虎賁中郎衣紗縠單
衣後漢本傳陸閎美姿貌喜著越布單衣世祖見而
好之自後常勅會稽郡獻越布董巴輿服志虎賁騎
皆衣虎文單衣襄邑歲獻織成虎文梁冀别傳冀作
狐尾單衣上短下長漢書王莽地皇三年正月九廟
構成納神主莽謁者大駕乘六馬以五采毛為龍文衣
東觀漢記明帝至長安有三老上章云見陛下甚喜
欲觀上衣因舉虎頭衣以畏三老東齋記事唐張氳
號洪崖先生常服紅蕉衣往來市間人莫知其歲唐
書杜亞傳亞拜淮南節度使方春南民為競渡戲亞欲
輕駛乃髤船底使篙人衣油綵衣令溺水不濡焉山
堂肆考宋太祖委董遵誨以方面守通遠軍解所御真
珠盤龍衣賜之朱彧可談孟氏皇后時京師衣飾畫
作雙蟬目為孟家蟬識者謂蟬有禪意久之后竟廢
葉隆遼志五月五日午時採艾葉與綿相和絮衣七事
國主著之番漢臣僚各賜艾衣三事
雨衣廣韻㒾(音移)&KR0034;(音㻌)雨衣也庶物異名疏管子曰
農夫身穿襏襫襏襫蓑草結衣御雨之具也一曰麤堅
衣可任苦事物紺珠蘘薜莎草雨衣演繁露王章
卧牛衣中注龍具也龍具之制不知何若按食貨志董
仲舒曰貧民常衣牛馬之衣食犬彘之食然則牛衣者
編草使暖以被牛體盖蓑衣之𩔖也
婦人衣物原伊尹始制婦人大袖逸雅婦人上服
曰袿其下垂者上廣下狹如刀圭也漢書元后傳衣
絳緣諸于師古注諸于大䘸衣即袿衣之𩔖子虛賦
蜚&KR1490;垂髾師古注&KR1490;袿衣之長帶也髾謂燕尾之屬皆
衣上假飾非帶垂也廣川王傳刺方領繡晉灼注今
之婦人直領也山堂肆考六朝文披輕袿曳華文輕
袿華文皆舞女衣服也採蘭雜志越雋國有吸華絲
凡華著之不即墮用以織錦漢時國人奉貢武帝賜麗
娟二兩命作舞衣春暮宴於花下舞時故以袖拂落花
滿衣都著舞態愈媚謂之百花舞衣孔六帖敬宗寳
歷二年閩東國貢舞女二人衣軿羅之衣無縫而成其
文巧織人未之識焉鳳池編李紳為相時俗尚輕綃
紫蘸碧為婦人衣紳自為小君裁剪杜陽雜編元載
寵姬薛瑶英衣龍綃衣一襲重無一兩摶之不盈握瑶
英體輕不勝重衣於異國求之五代史前蜀王衍嘗
與太后太妃游青城山宫人衣服皆畫雲霞飄然望之
若仙焦氏𩔖林宋徽宗宫人衣裙多以麝香色為縷
金羅宋書黃羅&KR1596;乳母服晉書元康末婦人出兩
襠加乎交領之上此内出外也升菴外集自漢魏六
朝至唐宫中衣皆尚窄非惟便於趨承亦以示儉為天
下先也觀馮緄墓石闕刻美人可見吳曹不興畫美人
衣僅束身畫家曹衣出水吳帶當風唐人垂帶多飄揚
而衣仍古制韓偓詩長長漢殿眉窄窄楚宫衣李賀詩
秃衫小袖調鸚鵡又越羅小袖新香蒨可證也嘉靖中
四方婦人與男子無異直垂至膝下去地僅五寸袖闊
至四尺餘時有謔詩云碧羅舞袖雙垂地籠郤纏頭無
處尋亦近服妖也
仙釋道衣許老翁傳仙女天衣有金縷單絲錦縠銀
泥五暈羅裙法苑珠林叨利天衣重六銖炎摩天衣
重三銖兜率陀天衣重二銖半化樂天衣重一銖他化
自在天衣重半銖博異志天女衣六銖又曰五銖
漢武帝内傳西王母侍女服紺綾之袿集仙傳太微
帝君遣三天左宫御史管修條賜大茅君盈八龍錦與
紫羽華衣薩婆多論大衣分三品九條十一條十三
條兩長一短名下品十五條十七條十九條三長一短
名中品二十一條二十三條二十五條四長一短名上
品翻譯名義集南山云七條名巾價衣戒壇經五
條下衣斷貪身也七條中衣斷嗔口也大衣上衣斷癡
心也傳燈錄釋迦成佛號天人師住世四十九年將
金縷僧迦黎衣傳法與摩訶迦葉庶物異名疏涅槃
僧裏衣一曰此方裙號僧伽梨大衣也楞嚴經如來于
師子座整涅槃僧歛僧伽梨取劫波羅天所奉華巾綰
成一結示阿難又佛告比丘我此僧伽梨過去未來諸
佛皆著此衣而得解脫說略梵言僧祇此云三衣者
聖賢之幖幟也一曰僧伽梨即大衣也一曰鬱多羅僧
即七條也一曰安陀會即五條也此是三衣若呼三條
褊衫裙為三衣誤也演繁露僧衣環唐會要吐番官
章飾有五等一瑟瑟二金三以金飾銀四銀五熟銅各
以方圓三寸褐上裝之安膊前以辨貴賤今僧衣謂之
袈裟者當胸有環環中著鍵横紐上下牙角銀銅随力
為之其源流殆出此乎清異錄晉天福三年賜僧法
城跋遮那謂袈裟環也王言云勅法城卿佛國棟梁僧
壇領袖今遣内官賜卿砑金虛縷沉水香紐列環一枚
至可領取說原袈裟一名無垢衣又名忍辱鎧又名
覆膊又名掩衣謂覆左膊而掩右腋也象教史編迦
羅沙曳僧衣也省羅曳字止稱迦沙葛洪撰字苑添衣
作袈裟說略大淨法門經云袈裟者晉名去穢大集
經名離染服賢愚經名曰世服真諦雜記云袈裟是外
國三衣之名名含多義或曰離塵服由斷六塵故或名
消瘦服由割煩惱故或名蓮華服服者離著故或名間
色服以三如法色所成故言三色者律有三種壊色青
黑木蘭青謂銅青黑謂雜泥木蘭即木皮也應法師云
韻作&KR0034;㲚音加沙葛洪字苑始改從衣丹鉛錄袈裟
名水田衣又名稻畦帔王維詩乞飯從香積裁衣學水
田王少伯詩手巾花㲲淨香帔稻畦成袈裟内典作&KR0034;
㲚盖西域以手為之又名逍遥服又名無塵衣要覽
佛住王舍城經行見稻田畦畔語阿難云諸佛衣相如
是從今依此作衣相記云田畦貯水生長嘉苖法衣之
田潤以四利之水增其三善之苗以養法身自惠命也
金陵雜志隋煬嚫戒師聖種納袈裟一緣黃紋舍勒
一腰鬱泥南絲布袈裟一緣鵄納袈裟一領絲布秖支
二領譯云舍勒内衣也鬱泥謂鬱多羅泥也朝野僉
載景雲中賀玄景自稱五戒賢者為金薄袈裟獨坐暗
室令愚者竊視云佛放光衆皆懾伏事物紺珠禪僧
常服茶褐青縧五色袈裟講僧五色常服綠縧淺紅袈
裟教僧皂常服黑縧淺紅袈裟衆僧同儆戒錄偽蜀
金臺縣三學士開照寺盜羣寇入寺劫掠緇徒罄盡寺
元有釋迦藕絲袈裟為千載之異物也賊曹分取與其
妻拆而易之夫妻當時手指節節墮落鬚鬢俱墜尋事
敗戮於市說原褊衫謂褊袒左肩而拖其衣故製為
褊衫而全其兩肩也說略褊衫梵言僧祇支西域記
云正名僧迦鵄此云覆腋衣用覆左肩右開左合竺道
祖云魏時請僧於内自恣宫人見僧褊袒不以為善遂
作此衣施僧因綴於左邊祇支上因而受稱即褊衫右
邊今𨼆祇支名通號兩袖曰褊衫也原始秘書唐武
后幸僧懷義衣帽皆用朝扮衣用大袖如朝服制曰直
掇曰偏衫曰寬衣加以錦繡七修類藁曹溪寳林寺
六祖遺服其一乃達磨所傳西域屈㫬布緝綿花心織
成者其一唐玄宗所賜織成淡山水者智度論五比
丘曰佛當著何䓁衣佛言應著衲衣辨疑志大歷中
有一僧稱為苦行不衣繒絮布絁之𩔖常衣紙衣時人
呼為紙衣禪師山堂肆考漢魏之世出家者多著赤
布僧迦梨及秣陵諸僧衣色倣西竺皆著黑後周忌聞
黑衣之䜟悉屏去黑色著黃衣至唐武后始以紫袈裟
賜僧法朗又元文宗寵愛僧欣笑𨼆賜以黃衣其徒後
皆衣黃今制禪僧衣褐講僧衣紅瑜伽僧衣蔥白瑜伽
今應赴僧也山堂肆考唐中宗神龍初加道士葉静
能金紫之階而未頒紫衣至代宗時李泌立大功李輔
國將不利之泌乞為道士上賜以紫衣其後道士賜紫
自泌始也事物紺珠道士常服青法衣朝服赤道官
同道錄法衣朝服皆綠綬飾金
格致鏡原卷十五
