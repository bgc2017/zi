格致鏡原卷七十七大學士陳元龍撰
鳥𩔖(一)
總
爾雅二足而羽謂之禽邢昺疏禽者擒也言鳥力小可
擒捉而取之也歸藏啓筮金水之子其名曰羽家乃
之羽民是生百鳥淮南子羽嘉生飛龍飛龍生鳳皇
鳳皇生鸞鳥鸞鳥生庶鳥凡羽者生於庶鳥師曠禽
經一鳥曰佳二鳥曰雔三鳥曰朋四鳥曰乘五鳥曰雇
六鳥曰鶂七鳥曰&KR0008;八鳥曰鸞九鳥曰鳩十鳥曰&KR1860;陸
鳥曰棲水鳥曰宿獨鳥曰止衆鳥曰集水鳥晚於林棲
故曰宿也禽經林鳥朝嘲水鳥夜㖡山鳥巖棲原鳥
地處物食長喙榖食短咮考工記銳喙決吻數目顅
脰小體騫後謂之羽屬崇有論鳥無胃而生小史
集雅卵生者眼胞自下而瞑東方朔傳武帝問朔何
知鳥之雌雄對曰雄左翼加右聲高雌右翼加左聲小
鳥獸考拔鳥毛置水中沉者為雄浮者為雌張華
禽經注鳥善搏鬭者利觜善啼鳴者頸長也鳥伏卵將
成子鳴於鷇母應之鳥既雛母呼則子應之埤雅凡
鳥朝鳴曰嘲夜鳴曰㖡岩樓幽事山鳥每至五更喧
起五次謂之報更蓋山中真率漏聲也爾雅羽本謂
之翮注鳥羽根也庶物異名疏膍胵(音嫓癡)奥皆鳥藏
名說文云膍一曰鳥膍胵鳥胃一曰五藏總名禮曰雞
肝鴈腎鴇奥鹿胃鄭玄云奥脾也爾雅亢鳥嚨其粻
嗉(嗉受食之處)禽經注毛協四時春則毛弱夏則稀少而
改易秋則刷理冬則更生細毛自温本草綱目鳥產
於林故羽如葉飛則上風恐亂羽也五雜組凡鳥之
飛皆逆風蓋逆則其羽順順而反逆矣庶物異名疏
按綱鑑宋太宗賜耶律休格旗鼓杓窊印杓窊鷙鳥總
稱以為印綬取疾速之義埤雅凡鳥左顧則怒作右
眄則喜生飛而起則仰左翼飛而下則仰右翼故今鷙
鳥下擊皆先側左翅也山堂肆考雞鵝以先生毛而
後出殼其毛羽弱不能因風而起百鳥先出殼而後生
毛毛羽勁故能飛淮南子毛羽者飛行之𩔖也故屬
於陽說文禽長尾者曰鳥短尾者曰佳尾莫長於鳳
故鳳從鳥莫短於鶴故鶴從佳禽經鷙好風&KR0008;好雨
鷞好霜鷺好露禽經鶴以怨望鴟以貪顧雞以嗔睨
鴨以怒瞋雀以猜瞿燕以狂䀪視也鸎以喜囀烏以悲
啼鴛以饑鳴鶴以絜唳梟以凶呌鴟以愁嘯鳴也天
中記烏鳴啞啞鸞鳴噰噰鳳鳴喈喈凰鳴啾啾雉鳴嘒
嘒雞鳴吚吚鸎鳴嚶嚶鵲鳴唶唶鴨鳴呷呷鵠鳴哠哠
鵙鳴嗅嗅僧一阿含經鳥有四種聲好而形醜拘翅
羅鳥是也形好而聲醜鷙鳥是也聲形俱醜土梟是也
聲形俱好孔雀是也隂陽自然變化論山禽之咮多
短水禽之咮多長山禽之尾多修水禽之尾多促山禽
尾修味短若鵲之𩔖是也水禽尾促咮長若鷺之𩔖是
也天中記冠鳥性勇帶鳥性仁纓鳥性樂冠鳥若鷹
是也帶鳥若練鵲是也纓鳥若綬鳥是也短脚者多伏
長脚者多立脚近翠者能步脚近臆者能躑多伏&KR1391;鵝
之𩔖是也多立鸛鶴之𩔖是也陸生之鳥咮多兑而善
啄水生之鳥咮多圓而善唼善唼亦&KR1391;鵝之𩔖善啄亦
鸛鶴之𩔖是也禽經注倉鷹之屬以象東方木行朱
鳥之屬以象南方火行黃鳥之屬應土行以象季夏白
鷺之屬以象西方金行玄鳥以象北方水行聽聲考
詳篇鶴聲宜學仙雉聲宜習武烏聲宜習醫雁聲宜習
卜筮鵲聲宜習巧梟聲宜習符咒讀書錄禽鳥得氣
之先者也丑前雞先鳴者陽氣動也午中雞亦鳴者隂
氣動也玄鳥鴻雁往來亦是隂陽默感蠡海錄鳥之
咮方者趾方近於隂故夜不眠而能飛鳴鳥之咮尖者
趾尖純於陽故夜宿而不能飛鳴鳥咮尖而能夜飛鳴
者色純於隂也若鴉頸既白而不純故夜不能飛鳴也
周禮庭氏掌射國中之妖鳥若不見其鳥獸則以救
日之弓救月之矢夜射之又翨氏掌攻猛鳥又硩蔟氏
掌覆妖鳥之巢注硩擿也擿其巢而去之曹植惡鳥
論夏至隂氣動為殘殺蓋賊害之候故惡鳥鳴於人家
則有死亡之徵風月堂詩話長安太一湫林木隂森
水色湛然林間葉落鳥輙銜去遠棄之終年無一葉能
墮波上者盧氏雜記馮兗給事親仁坊有宅南有山
亭院多養鵝鴨及雜禽之𩔖極多常遣一家人掌之時
人謂之鳥省北史女國在葱嶺南俗事阿羅神入山
祝之有鳥如雉來集掌上剖視有五榖者主年豐沙石
則主災害謂之鳥卜
鳳
鶡冠子鳳皇者鶉火之禽陽之精也春秋元命苞火
離為鳳皇論衡講瑞鳳凰鳥之聖者也瑞應圖鳳
皇者仁鳥也王者不刳胎剖卵則至格物總論鳳瑞
應鳥太平之世則見是以不常有也雄曰鳳雌曰凰非
梧桐不棲非竹實不食非醴泉不飲凡所棲止衆禽必
隨之而集埤雅鳳神鳥也俗呼鳥王羽蟲三百六十
而鳳為之長鴻前麐後蛇頸魚尾鸛顙鴛腮龍文龜背
燕頷雞喙五色備舉出於東方君子之國翺翔四海之
外過崑崙飲砥柱濯羽弱水暮宿風穴見即天下大安
寧山海經丹穴之山有鳥焉狀如鶴五彩而文名曰
鳳首文曰德翼文曰順背文曰義膺文曰仁腹文曰信
論語摘襄聖鳳六象九苞六象頭象天目象日背象
月翼象風足象地尾象緯九苞口苞命心合度耳聽達
舌詘伸彩色光冠矩州距銳鈎音激揚腹文戶宋均注
緯五緯也度天度也州當作朱戶所由出入也抱朴
子夫木行為仁為青鳳頭上青故曰戴仁也金行為義
為白鳳纓白故曰纓義也火行為禮為赤鳳背赤故曰
負禮也水行為智為黑鳳胷黑故曰向智也土行為信
為黃鳳足下黃故曰蹈信也說苑黃帝即位宇内和
平思見鳳凰之象以問天老天老曰夫鳳象鴻前而麟
後蛇頸而魚尾龍文而龜身燕頷而雞喙駢翼而中注
首戴德頂揭義背負仁心抱忠翼挾信足履文尾繫武
小音合鍾大音合鼓延頸奮翼五彩備舉光動八風氣
應時雨食有質飲有儀往即文始來即嘉成游必擇所
饑不妄下其鳴也雄曰節節雌曰足足昏鳴曰固常晨
鳴曰發明晝鳴曰保章舉鳴曰上翔集鳴曰歸昌飛鳴
曰即都此謂鳳像夫鳳能䆒萬物通天祉象百狀達於
道律五音成九德去則有災見則有福故得鳳像之一
者則鳳過之得二者鳳下之得三者則春秋下就之得
四者則四時下之得五者則終身居之黃帝於是乃備
黃冕帶黃紳齋於中宫鳳乃蔽日而降集東囿食帝竹
實棲帝梧𣗳終身不去春秋潛潭巴鳳行鳴曰歸嬉
止鳴曰提扶夜鳴曰善哉晨鳴曰賀世荀子解蔽篇
詩曰鳳皇秋秋其翼若干其聲若簫有鳳有皇樂帝之
心此不蔽之福也抱朴子帝軒轅候鳳鳴調律酉
陽雜俎鳳骨黑雄雌旦夕鳴各異黃帝使伶倫製十二
籥寫之其雄聲其雌音樂有鳳凰臺此鳳脚下物如白
石者鳳有時來儀候其所止處掘深三尺有圓石如卵
正白服之安心神禽經鳳雄凰雌亦曰瑞鶠景純注
爾雅云瑞應鳥也雞頭蛇頸燕頥龜背魚尾五彩色高
六尺許出為王者之嘉瑞楚辭駟玉虬以乘鷖兮溘
埃風余上征王逸注鷖鳳别名也司馬相如賦前長
離而後裔皇注長離鳳也宣紀𫉬威鳳晉灼注鳳之
有威儀者也
鳳至淮南子昔者二皇鳳至於庭(二皇伏羲神農)三代鳳至於
門(三代堯舜禹也)周室鳳至於澤德彌澆所至彌遠德彌精
所至彌近春秋緯黃帝坐於扈閣鳳皇銜書致于帝前
其中得五始之文帝王世紀黃帝時鳳巢阿閣其飲
食也必自歌舞音如簫笙左傳少昊摯之立也鳳鳥
適至故紀於鳥為鳥師而鳥名鳳鳥氏歷正也注鳳鳥
知天時故以名歷正之官尚書中候堯即政七十年
鳳凰止庭書舜簫韶九成鳳凰來儀春秋元命苞
鳳凰銜書遊文王之都故武王受鳳書之紀琴操周
成王時鳳凰來儀於庭成王乃歌曰鳳凰翔兮於紫庭
拾遺記㫋塗國獻鳳雛載以瑶華之車飾以五色之
玉駕以赤象至於京師育於靈禽之苑飲以瓊漿飴以
雲實鳳初至之時毛色文彩彪發及成王封泰山禪社
首之後文彩炳耀成王崩冲飛而去孔子相魯之時有
神鳳遊集漢書宣帝幸河東之明年春鳳皇集祋祤
於所集處得玉寶乃下詔赦天下前漢紀五鳳三年
詔曰三月辛丑鸞鳳集長樂宫東闕中𣗳上飛下止地
文章五色留十餘刻吏民竝觀漢書本始元年鳳皇
集膠東四年鳳皇集北海郡地節二年鳳集魯郡羣鳥
從之詔曰威鳳為寶神爵四年鳳皇十一集杜陵東觀
漢記建武十七年鳳皇至高八尺九寸毛羽五采集潁
川羣鳥從之蓋地數頃留十七日乃去章帝時鳳皇三
十九見安帝延光三年鳳皇集濟南臺丞霍穆舍𣗳上
賜帛各有差宋志晉穆帝升平四年二月辛亥鳳皇
將九子見鄖鄉之豐城十二月甲子又見豐城衆鳥隨
從二石偽事鄴中有鳳凰將九雛在延明門外道西
燕翼貽謀錄宋真宗景德元年五月七日午時白州
有三鳳自南入城衆禽周繞至萬歲寺前棲高木上身
如龍長九尺高五尺其文五色冠如金杯至申時飛向
北去州畫圖來上癸辛雜志金泰和四年六月磁州
武安縣南鼓山北石聖臺鳳皇見鳳從東南來衆鳥周
圍之大者近内小者在外以萬計地在屯區村村民懼
為官司所擾謀逐去之驅牛數十頭擊柝從之牛未至
二里即有鷙鳥振翼而起翼長丈餘下擊二水牯肉盡
見骨水牯即死於是衆始報官鳳凰高丈餘尾作鯉狀
而色殷九子差小翼其傍鳳為日景所照則有二大鳥
更迭盤旋庇廕之至日入則下留三日乃從西北摩空
而上縣中三日無鳥雀鳳去後人視其處有鯉魚重五
六十斤者食餘尚有數頭臺旁禽鳥糞兩溝皆滿小禽
不敢飛動餓死者不可勝計
鳳事淮南子南方有鳥名為鳳天為生食其𣗳名瓊
枝以璆琳琅玕為實天又為生離珠一人三頭遞卧遞
起以飼琅玕也括地圖蕭孟虧人首鳥身其先為虞
氏馴百禽夏后氏之末民始食卵孟虧去之鳳凰隨焉
止於丹山去九疑萬八千里此山多竹長千仞鳳凰食
竹實孟虧食木實十洲記上仙之家以鳳喙麟角合
煎作膠能屬連弓弩弦山海經軒丘鳳卵民食之
漢武内傳西王母曰仙之上藥有九色鳳頸次藥有蒙
山白鳳之肉爾雅翼南恩州北甘山壁立千仞有瀑
水飛下猿狖不能至鳳皇巢其上彼人呼為鳳皇山所
食亦蟲魚遇大風雨或飄墮其雛小者猶如鶴而足差
短南人截取其觜謂之鳳皇杯拾遺記周昭王以青
鳳之毛為裘至厲王末罪有陷大辟者以青鳳毛贖罪
免死片毛則准千金陸游南唐書徐知諤知潤州好
奇寶怪物所蓄不可計有蜀估持鳳首至自言得之徼
外蠻夷狀如雄雞廣五寸冠上正平可用為枕朱冠金
喙文彩煥爛如生人咸異之文海披抄華隂有鳳居
山一名龍骨云唐開元中有鳳逐二龍至此龍墮地化
清泉二道鳳憤而死其一龍被鳳爪傷流血泉色遂赤
鳳死時山之僧以石函瘞其骨於山巔壘磚為塔覆之
因以名山景泰癸酉鄉民因築城盡取塔磚石函始露
上有刻字景祐四年重修啟函鳳脛骨長二尺圍可六
寸股骨長一尺五寸圍如脛骨其潔如玉語云鳳喜食
龍腦故龍畏之洞玄本行經西方衛羅國王有女字
曰配瑛與鳳共處於是靈鳳常以羽翼扇女面後十二
年中女忽有胎王意怪之因斬鳳頭埋著長林丘中後
生女名曰皇妃王女思靈鳳之遊好駕而臨之長林丘
中歌曰杳杳靈鳳綿綿長歸悠悠我思永與願違萬刦
無期何時來飛是鳳鬱然而生抱女俱飛逕入雲中
張華禽經注鳳死曰靡
鳳𩔖人鏡經凡五方之鳥皆似鳳而非也東方發明
全身總青西方鷫鸘全身總白南方焦明全身總赤北
方幽昌亦曰退居全身總黑中央鳥名玉雀亦曰鳳皇
全身總黃樂叶圖徵五鳳皆五色為瑞者一為孽者
四其四皆以鳳竝為妖一曰鷫鸘鳩喙圓目身義戴信
嬰禮膺仁負智至則役之感也二曰發明鳥喙大翼大
頸身仁戴智嬰義膺信負禮至則喪之感也三曰焦明
長喙疏翼圓尾身義戴信嬰仁膺智負禮至則水之感
也四曰幽昌兌目小頭大身細足脛若鱗葉身智戴信
負禮鷹仁至則旱之感也禽經青鳳謂之鶡赤鳳謂
之鶉黃鳳謂之焉白鳳謂之鷫紫鳳謂之鷟張華注鳳
之小者曰鸑鷟五彩之文三歲始備也鷫鸘鳥名其羽
可為裘以辟寒鷫鸘飛則隕霜爾雅翼鷫鷞似雁長
頸綠色皮可為裘嫏嬛記南方有比翼鳳飛止飲啄
不相分離雄曰野君雌曰觀諱總名曰長離言常相離
著也此鳥能通宿命死而復生必在一處紂時集於長桐
之上人以為雙頭鳥不祥及文武興始悟曰此竝興
之瑞也海錄碎事軒渠國多九色鳥青口綠頸紫翼
紅膺丹足紺頂碧身緗背玄尾亦名錦鳳常從弱水西
來或云西王母之禽也燉煌新錄虜蘇割剌荅魯之
右大渾中高百尋然無草木石皆赩山産椒椒大如彈
丸然之香徹數里每然椒則有鳥自雲際蹁躚五色名
赭爾鳥蓋鳳皇種也桂海虞衡志烏鳳如喜雀色紺
碧頸毛𩔖雄雞鬃頭有冠尾垂二弱骨各長一尺四五
寸其杪始有毛羽一簇冠尾絶異大略如鳳鳴聲清越
如笙簫然度曲妙合宫商又能為百蟲之音生桂海左
右兩江峝中華夷鳥獸考山鳳凰狀如鵝雁嘴如鳳
巢兩江深林中伏卵時雄者以木枝雜桃膠封其雌於
巢獨留一竅雄飛求食以飼之子成即發封不成則窒
竅殺之鳥獸續考山鳳喙首如鶴項足率七八尺翅
翮過之能吞衆鳥敵人而啄其腦若刀斧然子大如椰
甌近時暹羅哪噠挾一以餉盤撿悦之倩巧匠裁為酤
瓴市井誇謂僅見也
附拾遺記周靈王二十三年渠胥國獻虎魄鳳凰高
六尺續齊諧記宣帝以皂蓋車一乘賜霍光悉以金
鉸具至夜車轄上鳳皇輙亡去莫知所之至曉乃還後
南郡黃君仲北山羅鳥得鳳皇入手即化成紫金毛羽
冠翅宛然具足可長尺餘詣闕上之帝置承露盤上俄
而飛去使尋之直入光家止車轄上鄴中記鳳陽門
五層樓安金鳳皇二頭石虎將衰一頭飛入漳河會晴
日見於水中一頭以鐵釘足今存魏略文帝欲受禪
郡國奏鳳凰十三見明帝鑄銅鳳凰方五丈餘置殿前
武后紀武后造明堂上為圓蓋施鐵鳳高一丈餙以
黃金鄴中記石季龍與皇后在觀上有詔書五色紙
著鳳凰口中既銜詔待人放數百丈緋繩鹿盧迴轉鳳
凰飛下鳳以木作之五色畫之咮脚皆用金宋書王
僧綽採蠟燭珠為鳳凰
鸞
師曠禽經鸞瑞鳥張華注鸞者鳳鳥之亞始生𩔖鳳久
則五彩變易故字從變省瑞應圖鸞鳥者赤神之精
鳳皇之佐雞身赤色亦被五彩鳴中五音肅肅雍雍喜
則鳴舞人君進退有度親疎有序則至又心識鐘律律
調則至鳴舞以和之山海經女牀山有鳥如翟曰鸞
見則天下寧詩含神霧德化充塞照潤八冥則鸞臻
也唐六典鸞為大瑞抱朴子崑崙圖云鸞鳥似鳳
而白纓聞樂則蹈節而舞至則國安樂其雌曰和埤
雅青鳳為鸞雌曰和雄曰鸞禽經鸞一曰雞趣首翼
赤曰丹鳳青曰羽翔白曰化翼玄曰隂翥黃曰土符
禮斗威儀天下太平安寧則見其音如鈴巒巒然也周
之文物大備法車之上綴以大鈴如鸞之聲也後改為
鑾埤雅當上古時鸞輿順動此鳥輙集車上雄鳴於
前雌應於後後世不能致作和鸞以象之因謂之鸞仗
山海經軒轅之國清沃之野鸞鳥自歌拾遺記堯
在位七十年有鸞雛歲歲來集三輔决錄注光武時
卒繕治春秋䜟緯𨼆居華隂有大鳥高五尺雞頭燕頷
蛇頸魚尾五色備舉而多青棲繕槐木旬日不去弘農
太守以聞詔問百僚咸以為鳳太史令蔡衡對曰凡象
鳳者五多赤色者鳳多青色者鸞多黃色者鵷多紫色
者鷟多白色者鵠今此鳥多青乃鸞非鳳也東觀漢
記章帝時王阜為重泉令鸞止學舘阜使掾公沙疊為
張雅樂舉足垂翅應樂聲而飛舞龍城錄八月望日
唐明皇遊月宫見素娥皆皓衣乘白鸞舞於大桂下
通典軒渠國多九色鳥其青多紅少者謂之繡鸞常從
弱水西來或云是西王母之禽也白六帖孤鸞見鏡
覩其影謂為雌必悲鳴而舞范泰鸞鳥詩序罽賓國
王𫉬一鸞欲其鳴而不能致乃飾以金樊享以珍羞對
之愈戚三年不鳴夫人曰嘗聞鸞見𩔖則鳴乃懸鏡照
之鸞覩影悲鳴中宵一奮而絶禽經注鸞死曰吪禽
鳥啄土以瘞藏之漢武内傳西王母曰神仙次藥有
靈丘蒼鸞埤雅鸞血作膠可以續弓弩琴瑟之弦或
曰鸞鳳之亞也鸞善歌鳳善舞
鵬
莊子逍遙篇北溟有魚其名為鯤化而為鳥其名為鵬
鵬之背不知其幾千里也怒而飛其翼若垂天之雲是
鳥也海運則將徙於南溟水擊三千里搏扶搖而上者
九萬里幽明錄楚文王好獵有人獻一鷹王見其殊
常故為獵於雲夢毛羣羽族争噬共搏此鷹瞪目遠瞻
雲際俄有一物鮮白不辨其鷹便竦羽而升矗若飛電
須臾羽墮如雪血下如雨有大鳥墮地度其羽翅廣數
十里時有博物君子曰此大鵬雛也天中記崑崙層
期國出大鵬飛則蔽日能食駱駝人拾得其翅裁為水
桶說文朋鳥朋及鵬皆古文鳳字也鵬鳥象形鳳飛
羣鳥從以萬數故以鵬為朋黨字格物總論鵬大鳥
也經書未聞有言鵬者而言鵬特自南華始文人才士
未聞有讚鵬者而讚鵬特自阮修始
孔雀
格物總論孔雀文禽廣益諸州所産高四五尺許不減
於鶴紀聞羅州山中多孔雀羣飛者數十為偶雌者
尾短無金翠雄者生三年有小尾五年成大尾始春而
生三四月後復凋與花萼相榮衰然自喜其尾而甚妬
凡欲山棲必先擇有置尾之地然後止焉南人生捕者
候甚雨往擒之尾霑雨重不能高翔人雖至且愛其尾
恐人所傷不復騫翔也雖馴養頗久見美婦人好衣裳
與童子綵服者必逐而啄之芳時媚景聞管絃笙歌必
舒張翅尾盼睇而舞若有意焉山谷夷民烹而食之味
如鵝觧百毒人食其肉後飲藥不能愈病其血與其首
觧大毒南人得其卵使雞伏之即成其脚稍屈其鳴若
曰都護土人取其尾者持刀於叢篁可隐之處自蔽伺
過急斷其尾若不即斷廻首一顧金翠無復光彩異
物志孔雀自背及尾皆作圓文五色頭戴三毛長寸以
為冠足有距迎晨則鳴相和博物志孔雀尾多變色
或紅或黃喻如雲霞其色無定酉陽雜俎孔雀尾端
一寸名珠毛僧一阿含經孔雀有九德一顔貌端正
二音聲清徹三行步庠序四知時而行五飲食知節六
常念知足七不分散八少媱九知反覆佛以此喻比丘
之行儀也西域傳罽賓國出孔雀續漢書西南夷
曰滇池出孔雀又曰西域條支國出孔雀華陽國志
雲南郡出孔雀常以二月來翔月餘而去周書成王
時西方人獻孔雀晉公卿贊世祖時西域獻孔雀觧
人語彈指應聲起舞宋書孝武帝大明五年新昌軍
獻白色孔雀北史龜兹南土多孔雀羣飛山谷間人
取而食之孳乳如雞鶩其王家恒有千餘隻博物志
孔雀不匹偶但以音影相接便有孕亦與蛇偶又云因
雷聲而孕又云&KR3145;鳴上風雌鳴下風而孕紀聞盧肇
住在京南海見從事王軒有孔雀一日一奴告曰蛇盤
孔雀且毒死矣軒令救之其走卒笑而不救軒怒卒云
蛇與孔雀偶耳交州異物志孔雀人拍其尾則舞
酉陽雜俎李衛公言孔雀辟惡衍義孔雀不可入目
昏翳人眼亦不可不知鹽鐵論南越以孔雀珥門戶
魏文帝詔前于闐王山習所上孔雀尾萬枚五色文
彩以為金根車蓋遥望曜人眼齊書文惠太子織孔
雀毛為裘墨莊漫錄孔雀毛著龍腦則相綴禁中以
翠尾作帚掃龍腦嶺表錄異交阯國多養孔雀採金
翠毛羽為扇南蠻盤盤傳盤盤以孔雀羽餙纛嶺
表錄異交阯郡人多養孔雀或遺人以充口腹或殺之
以為脯腊人又養其雛為媒旁施網罟捕野孔雀伺其
飛下則牽網横掩之採其金翠毛裝為扇拂或全株生
截其尾以為方物云生取則金翠之色不減耳潛確
𩔖書李昉名孔雀曰南容一名孔都護一名文禽事
物紺珠摩由邏番稱孔雀
鶴(附鵠)
浮丘伯相鶴經鶴者陽鳥也而遊於隂因金氣依火精
以自養金數九火數七故禀其純陽也生二年子毛落而
黑毛易三年頂赤而羽翮具七年小變而飛薄雲漢
復七年聲應節而晝夜十二時鳴鳴則中律百六十年
大變而不食生物故大毛落而茸毛生乃潔白如雪故
泥水不能汙或即純黑而淄盡成膏矣復百六十年變
止而雌雄相視目睛不轉則有孕千六百年形定飲而
不食與鸞鳳同羣胎化而産為仙人之騏驥矣夫聲聞
於天故頂赤食於水故喙長軒於前故後趾短棲於陸
故足高而尾凋翔於雲故毛豐而肉疎且大喉以吐故
修頸以納新故天壽不可量所以體無青黃二色者土
木之氣内養故不表於外也是以行必依洲嶼止不集
林木蓋羽族之清崇者也其相曰瘦頭朱頂則冲霄露
眼黑睛則視遠隆鼻短喙則少瞑䯓頰&KR2798;耳則知時長
頸竦身則能鳴鴻翎鵠膺則體輕鳳翼雀尾則善飛龜
背鼈腹則伏産軒前垂後則會舞高脛粗節則足力洪
髀纖指則好翹聖人在位則與鳳皇翔於郊甸(按此經浮丘伯)
(授之王子晉崔文子學道于子晉得其文藏嵩山石室淮南八公采藥得之逐傳於代)古今注
鶴千歲則變蒼又千歲則變黑所謂玄鶴也詩疏鶴
形狀大如鵝長三尺脚青黑高三尺餘赤頂赤目喙長
四寸餘多純白亦有蒼色蒼色者人謂之赤頰常夜半
鳴淮南子亦云雞知將旦鶴知夜半其鳴高亮聞八九
里雌者聲差下今吳人園囿中及士大夫家皆養之雞
鳴時亦鳴鶴譜鶴以揚州吕四場者為佳其聲較他
産者更覺清亮舉止聳秀别有一番莊雅之態别鶴踁
黑魚鱗紋吕四産者綠色龜紋相傳為吕仙遺種墨
客揮犀平凉西有崆峒山乃廣成修道之所山之絶壁
有石穴謂之皂鶴洞鶴頂如丹毛羽皆黑日照之金色
燦然故其上有金衣亭五雜組朱子詩傳鶴身白頸
黑尾然鶴之黑者非尾也乃兩翅之下翅歛則傅於後
似尾耳戒菴漫筆鶴初生雄者眼旁别有紅點酉
陽雜俎鶴左右脚裏第一指名兵爪抱朴子千歲之
鶴能登木色純白腦盡成骨其末千歲者終不集𣗳也
春秋繁露鶴知夜半注鶴水鳥也夜半水位感其生
氣則益喜鳴風土記鳴鶴戒露此鳥性警至八月露
降流於草葉上滴滴有聲則高鳴相警徙所宿處慮有
變害也遯齋閒覽鶴能巫步禁蛇故食蛇内典鶴
影生禽經鶴以聲交而孕注雄鳴上風雌承下風則
孕埤雅雌雄相隨如道士步斗履其迹而孕又曰以
聲交而孕劉賓客嘉話錄人言鶴胎生所以賦云胎
化仙禽也唐詩記事陳標曰鶴與鸕鷀皆胎化而人
以鶴為仙禽蓋鶴難見而鸕鷀易見貴耳而賤目也
墨客揮犀劉淵材迂闊好怪嘗蓄兩鶴客至誇曰此仙
禽也凡禽卵生此禽胎生語未畢園丁報曰鶴夜生一
卵淵材呵曰敢謗鶴邪未幾鶴展頸伏地復誕一卵淵
材歎曰鶴亦敗道吾乃為劉禹鍚嘉話所誤談苑秀
州華亭鶴胎生者真鶴也形體緊小不食魚蝦惟食稻
梁人餧以飯則食之其體大好食魚蝦啄蛇鼠者鸛合
所生乃卵生也食稻梁者雖甚馴熟久須飛去唯食魚
鰕者不能去耳林洪山家清事鶴不難相人必清於
鶴而後可以相鶴矣夫頂丹頸碧毛羽瑩潔頸纖而修
身聳而正足癯而節高頗𩔖不食烟火人廼可謂之鶴
望之如鴈鶩鵝鸛然斯為下矣養以屋必近水竹給以
料必備魚稻蓄以籠飼以熟食則塵濁而乏精采豈鶴
俗也人俗之耳欲教以舞俟其餒而寘食於闊遠處拊
掌誘之則奮翼而唳若舞狀久則聞拊掌而必起鳥
獸續考海鶴大者修項五尺許翅足稱是吞常鳥如餤
魚鱔成化間有至漳州者漳人射殺之復有以頂貨者
𩔖淘河而銳咮雄大雌乃略小晝啄於海暮宿巖谷間
島夷豫以小鏢付&KR0008;月夕則伏於鶴常宿所擇其大者
而刺之平旦有𫉬五六頭者島夷乃剥其頂售於舶估
比至閩廣價等金玉四夷傳大食弼琶羅國出駱駝
鶴長六七尺能飛不甚高食雜物并火或燒赤熱銅食
之生卵如椰子穆天子傳至于巨蒐氏巨蒐之人乃
獻白鶴之血以飲天子漢書王莽以鶴髓漬榖種
物𩔖相感志鶴糞若汙滴石上石則化為塵粉然活
幼金書鶴卵煮一枚與小兒食預解痘毒多者令少少
者不出
鶴名禽經注露禽鶴也露下則鶴鳴也鶴之馴養於
家庭者飲露則飛去秘閣閒談池州道士趙自然常
為詩曰丹歌時引舞或問何名丹歌曰鶴也潛確𩔖
書汲冢書目鶴曰隂羽以其愛隂而惡陽也故易曰鳴
鶴在隂思玄賦過九臯之介鳥注介鳥者鶴也詞
林海錯宋李昉畜五禽以鶴為仙客清異錄武宗為
穎王時邸園畜禽獸之可人者以繪十玩謂鶴為九臯
處士佩楚軒客談潘昉字庭堅號紫崖有鶴字紫卿
内觀日疏晁采有鶴名素素題詩繫足以寄其夫
茅君傳好道者入廟或見一白鶴入帳中鶴者皆是九
轉還丹之使
鶴事左傳衛懿公好鶴鶴有乘軒者瑞應圖晉平
公鼓琴有玄鶴二八而下銜明珠舞於庭一鶴失珠覓
得而走師曠掩口而笑異苑大興二年冬大雪南州
人見二白鶴語於橋下曰今兹寒不減堯崩年也於是
飛去張氏家傳張禧字彦祥除燉煌令常有鶴負矢
集禧庭以甘草湯洗之傅藥留養十餘日瘡愈飛去月
餘銜赤玉珠二枚置禧廳前搜神記噲參行遇玄鶴
被傷乃收養之放去至一夜雌雄皆銜明珠以報參其
珠鬻數萬緡參家遂富渚宫故事湘東王修竹林堂
新陽太守鄭裒進雌鶴於堂其雄者尚在裒宅霜天月
下無日不鳴商旅江津聞者墮淚時有野鶴飛赴堂中
驅之不去即其雄也交頸舞翼聞奏鐘磬翻然共舞宛
轉低昂妙契絃節廣五行記煬帝造儀衛課州縣送
羽毛堪氅衣之用者殆無遺𩔖烏程有鶴巢𣗳高百尺
伐其𣗳鶴恐傷子自拔氅毛投於地記事珠衛濟川
養六鶴日以粥飯啖之三年識字濟川檢書皆使鶴銜
取之無差逸史李衛公遊嵩山見鶴呻吟曰我鳥仙
為樵者傷脚得人血則愈李公觧衣即刺血鶴曰世間
人至少公且未是乃令拔眼睫毛持往來都下但映眼
照之即知矣李公中路自視乃馬頭也至東洛所遇非
少悉非全人皆犬彘驢馬之𩔖惟一老翁是人李公言
病鶴之意老翁笑下驢宣臂刺血李公得之以塗鶴即
愈鶴謝曰公即為明時宰相復當上昇相見非遥慎無
懈惰李公謝鶴遂冲天而去永嘉郡記青田有雙白
鶴年年生伏子長大便去惟餘父母一雙在耳精白可
愛皆云神人所養朝鮮志知異山中有青鶴洞惟青
鶴棲息其中王韶之神鏡記榮陽郡西有蘭巖山常
有雙鶴素羽皦然日夕偶形翔集傳云昔夫婦俱隐此
山年數百歲化成此鶴忽一旦一鶴為人所害其一鶴
歲常哀鳴至今響動巖谷莫知年歲述異記天姥山
南峯昔魯班刻木為鶴一飛七百里後放於北山西峯
上漢武帝使人往取之遂飛上南峯往往天將雨則奮
翅動搖若將飛奮
鵠述異記鵠生百年而紅五百年而黃又五百年而
蒼又五百年為白壽三千歲矣莊子鵠不浴而白自
然也埤雅鵠善步瑞應圖玄鵠王者知音樂之節
則至黃帝習樂崑崙以舞衆神玄鵠翔其右南越志
開寧縣多晨鵠載記石虎時揚州獻黃鵠雛五泛之
於玄武池頸長一丈聲聞十餘里神異經西海之外
有鵠國男女皆長七寸為人自然有禮好經編跪拜夀三
百歲人行如飛日千里百物不敢犯之惟畏海鵠鵠過
吞之亦壽三百歲人在鵠腹中不死而鵠一舉千里
爾雅翼鵠即是鶴音之轉後人以鵠名頗著謂鶴之外
别有所謂鵠故埤雅既有鶴又有鵠
錦雞
禽經首有彩毛曰山雞注山雉長尾尤珍護之林木之
森鬱者不入恐觸其尾也雨則避於巖石之下恐濡濕
也久雨亦不出而求食死者甚衆禽經腹有采文曰
錦雞注狀如鳩鴿膺前五色如孔雀羽出南詔越山中
歲採捕之為王者冠服之飾山海經鷩雉一名山雞
養之禳火災格物總論山雞一名錦雞南越志曾
成縣多鵕䴊鵕䴊山雞也利距善鬭世以家雞鬭之則
可擒也光色鮮明五采炫燿顔師古漢書注鵔鸃&KR0034;
鳥也似山雞而小冠背上黃腹下赤項綠色其尾毛紅
赤光彩鮮明今俗呼為山雞其實非也博物志山雞
有美毛自愛其毛終日映水目眩則溺藻林&KR2599;蛦即
山雞也&KR2599;蛦山棲異苑魏武帝時南方獻山雞帝欲
其鳴舞而無由公子蒼舒令以大鏡著其前雞鑑形而
舞不知止遂至死韋仲將為之賦異苑平原太守劉
邠取山雞毛置器中使輅筮之輅曰高岳巖巖有鳥朱
身羽翼玄黃鳴不失晨此山雞毛也裴景仁苻秦書
苻健皇始四年冬山雞來入人家棲宿養子而去羣聚
傍渭水而游翔與家雞無異
吐綬雞
倦遊雜錄巴峽中有吐綬雞以其羽毛有白圓點又名
真珠雞嗉藏肉綬長闊數寸紅碧相間極煥爛須遇晴
日則向陽擺之頂首先出兩角肉亦二寸許然後徐舒
其綬踰時悉歛於嗉下披其毛不復見或有死者割其
頸臆間亦無所見鳥獸續考綬雞生而反哺亦名孝
雉每至春夏之交景氣和暖頷下出綬帶方尺餘紅碧
鮮然頭有翠角雙立良久悉歛於嗉下苕溪漁隐曰廣
右閩中亦有吐綬雞余在二處見人多養之不獨巴峽
中有也埤雅綬鳥一名鷊亦或謂之吐綬咽下有囊
如小綬五色彪炳吐有時風不吐雨不吐有驚懼之虞
亦不吐一名避株食之甚美詩謂之旨鷊以此或剖其
嗉不復有綬綵矣禽經頸有綵囊曰避株注雉屬出
華嶽及盛山中晴暘則頸出彩色作囊遇𣗳木則避之
故曰避株古今注吐綬鳥一名功曹今俗謂之錦囊
楊慎外集吐綬鳥謂之錦帶功曹酉陽雜俎魚復
縣南山有鳥大如鴝鵒羽色多黑雜以黃白頭頰似雉
有時吐物長數寸丹采彪炳形色𩔖綬因名為吐綬鳥
又食必蓄嗉臆前大如斗慮觸其嗉行每遠草木故一
名避株鳥六書故埤雅言鷊之大僅如鸜鵒而臆乃
大如斗亦不察矣野人有饋於錦囊者大如鷄&KR1984;下有
錦囊鳴則囊見通志昆蟲略爾雅曰鶾天雞鶾音汗
逸周書曰蜀人獻文鶾文鶾者若翬雉按今有吐錦雞
蓋雉𩔖唯蜀中有之仰日吐錦甚有文彩王氏博古
辨古玉多刻天雞紋其尾翅輪如鴛鴦
雉
總論周易離為雉春秋運斗樞璣星散為雉禽
經雉介鳥也爾雅雉絶有力奮注最健鬭大戴禮
雉震呴震也者鳴也呴也者鼓其翼也正月必雷雷不
必聞惟雉為必聞之何以謂之雷則雉震呴相識以雷
洪範五行傳正月雷微而雉雊雷通氣也蔡邕月
令雷在地中雉性精剛故獨知之應而鳴也禽經澤
雉啼而麥齊注澤雉如商庚春季之月始鳴麥平隴也
爾雅翼澤雉十步一啄百步一飲因地之墳衍以為
疆界分而護之不相侵越一界之内要以一雄為主餘
者雖衆莫敢鳴雊蟫史易曰離為雉離火也其體文
明性復炎悍故為雉禮記曰雉性剛而守節周禮云大
夫執雁士執雉雉取其有文采而守介也陸佃曰雉死
耿介妒壟護疆善鬭雖飛不越分界埤雅雉飛若矢
一往而墮雉雞𩔖也不能遠飛崇不過丈修不過三丈
故雉高一丈長三丈也化書雉不再合信也草木
子雉善聽舊唐書楊烱冕服議華蟲者雉身被五彩
象聖人體兼文明也古今注商高宗有雉雊之徵章服
多用翟故有雉尾扇中和集商人置雉尾於舟中
之檣以候隂晴天當晴則尾直竪天將雨則尾下垂
玄覽銀得雉糞則枯西京雜記茂陵文固陽本瑯琊
人善馴野雞為媒用以射雉白六帖媒翳者少養雉
子至長狎人能招野雉因名曰媒翳朝野僉載雉被
鷹傷以地黃葉帖之晉書武庫封閑甚密其中忽聞
雉雊張華曰此必蛇化也開視之雉側有蛇蜕焉陸
禋續水經正月蛇與雉交生卵遇雷即入土數丈成蛇
形二三百年能升騰不入土但為雉通志江淮中獸
名能能蛇之精冬化為雉春復為蛇今吳中不食雉毒
故也禮記月令曰孟冬雉入大水為蜃搜神記千
歲之雉入海為蜃
名號夏書羽畎夏翟注羽畎羽山之谷也夏翟雉名
書日月星辰山龍華蟲注華蟲鷩雉也曲禮凡祭
宗廟之禮雉曰疏趾注雉肥則足開張漢書注吕后
名雉改曰野雞山堂肆考雉性不處下濕故一名原
禽清異錄錦雞一名九苞奴謂其有文無德真鳳皇
之奴隸
詳𩔖爾雅伊洛而南素質五彩皆備成章曰翬注翬
亦雉屬言其毛色光鮮禽經五采備曰翬亦曰夏翟
注雉尾至夏則光鮮也博物志翟雉長尾雨雪降惜
其尾棲𣗳杪不敢下食往往餓死爾雅鷂雉江淮而
南青質五彩皆備成章曰鷂注即鷂雉也禽經朱黃
曰鷩雉埤雅鷩似山鷄而小冠背毛黃項上綠色鮮
明胷腹洞赤西山經所謂赤鷩可以禦火者也賦性悍
戾憨害飛走如風之猋故潘岳云山鷩悍害猋迅已甚
也盖其耿介甚於他雉故周官三公服鷩冕與王后三
翟之服異也爾雅鳪(音卜)雉注黃色鳴自呼禽經白
曰雗雉爾雅雗雉鵫雉注今白鵫也江東呼白&KR0008;亦
名曰雉史記周公居攝越裳氏重譯獻白雉典略
白雉熊宗之精出於孟山唐六典中瑞白雉雉白首
抱朴子白雉有種南越尤多按地域圖今之九德則
古之越裳也蓋白雉之所出周成王所以為瑞者貴其
所自來之遠明其德化所被之廣非謂此為奇也禽
經玄曰海雉注羽色純黑亦善鬭生海中山島上爾
雅鷮雉注即鷮鷄也長尾走且鳴詩疏鷮微小於翟
也走而且鳴曰鷮其尾長肉甚美故林慮山下人語曰
四足之美有熊兩足之美有鷮埤雅薛宗曰雉之健
者為鷮尾長六尺字說曰從喬尾長而走且鳴則其首
尾喬如也爾雅鸐山雉注長尾爾雅南方曰&KR1319;東
方曰鶅北方曰鵗西方曰鷷注說四方雉之名賈達
左注西方曰鷷雉攻木之工也東方曰&KR0008;雉塼埴之工
也南方曰翟雉攻金之工也北方曰鵗雉攻皮之工也
伊洛而南曰翬雉設五色之工也爾雅疏寇雉一名
鵽鳩大如鴿似雌雉鼠脚無後趾岐尾為鳥憨急羣飛
出北方沙漠地
格致鏡原卷七十七
