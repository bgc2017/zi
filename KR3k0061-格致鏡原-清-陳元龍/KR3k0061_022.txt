格致鏡原卷二十二大學士陳元龍撰
飲食𩔖(二)
酒(附酒旗)
總論說文酒就也所以就人性之善惡也一曰造也
凶吉所起造也春秋緯酒者乳也王者法酒旗以布
致施天乳以哺人春秋元命苞酒旗主上尊酒所以
侑神也朱翼中北山酒經古語有之空桑穢飯醞以
稷麥以成醇醪酒之始也烏梅女䴷甜醹九投澄清百
品酒之終也漢食貨志酒者天之美禄帝王所以頥
養天下享祀祈福扶衰養疾百福之會非酒不行也
王莽詔酒為百藥之長世本儀狄始作酒醪變五味
少康作秫酒羅泌路史或云儀狄初作酒非虞酒養
老而岐雷有醪醴黃帝内傳有王母之酒而神農為醴
酪其來尚矣會客論略杜康善造酒以酉日死故酉
日不飲酒𩔖雋焦革善釀革死王績追述其法以為
經又采儀狄杜康以來善造酒者為譜山堂肆考汝
陽王璡家有酒法號甘露經四方風俗諸家材料莫不
備具周禮酒正掌酒之政令以式法授酒材辨五齊
之名一曰泛齊二曰醴齊三曰盎齊四曰醍齊五曰沈
齊注以節度作之故以齊為名泛者成而滓浮泛泛然
如今宜成醪矣醴猶體也成而汁滓相將如今甜酒矣
盎猶甕也成而色翁然如今酇白酒矣醍者成而紅赤
如今下酒矣沈者成而滓沈如今造清酒也周禮酒
正辨三酒之物一曰事酒二曰昔酒三曰清酒注事酒
如今之醳酒也昔酒久酒今之舊醳也清酒今之冬釀
夏成者也周禮酒正辨四飲之物一曰清二曰醫三
曰漿四曰酏註清謂酒之泲者醫即内則以酏為醴者
漿今之酨漿酏今之粥也禮内則飲重醴稻醴清糟
黍醴清糟粱醴清糟註醴者稻黍粱三者各為之已泲
者為清未泲者為糟三醴各有清有糟也以清與糟相
配重設故云重醴蓋致飲扵賓客則兼設之也月令
孟春天子飲酎用禮樂注酎醇酒也儀禮鄭玄注醴
稻米酒也尚書中候醴甘也取名醴酒集韻酒滓
謂之酪母釋名麴朽也鬱之使生衣朽敗也說文
麯亦作酴酒母也䤓生衣也二熟麯也糵芽米也醴酒
一宿熟也醪酒不去滓而飲也酎三重釀之酒也醨薄
酒也醑酋酒至美者也酒有清濁厚薄之不同故清者
曰醥而甘曰酏濁者曰醠而厚曰醇紅者曰醍綠者曰
醁白者曰醝說文酒白謂之醙醙者壞飯也醙者老
也飯老即壞不壞則酒不甜投者再釀也酒史酒之
濁而微清者曰醆厚者曰醹重釀者曰䣵苦者曰&KR0008;
七修𩔖藁漉酒曰釃相強曰浮飲盡曰釂使酒曰&KR1196;甚
亂曰醟飲而面赤者曰酡病酒曰酲主人進酒扵客曰
酬客酌主人曰酢獨酌而醉曰醮出錢共飲曰醵賜民
共飲曰酺不醉而怒曰奰事物紺珠麴酒母又曰酒
教又方言曰&KR0146;(音器)升菴外集醑首酒也今曰頭酒醨
尾酒也詞林海錯酒杯上跳沫為浮蛆庶物異名
疏禮記月令注酒熟曰酋周禮注酋昔酒也鄭司農云
昔酒今之酋久白酒所謂舊醳酒者也吾嘉白酒之勁
者釀家每譽之曰是愁久者蓋亦此意未知此酋字耳
李淳風感應經淮南子云東風至而酒汎溢許慎云
東風震方也酒汎清酒也木味酸相感故也高誘云酒
汎為米麪麯之汎者風至而沸動按今酒初熟甕上澄
清時恒隨日轉在旦則清者在東畔午時在南日落在
西夜半在子恒清者隨日所在又春夏間於地廕下停
春酒者甕上蟻汎皆逐風而移雖居湥密非風所至而
感召動也鴻書要錄江東云缸面猶河北稱甕頭謂
初熟酒也夢華錄都人至夜以酒糟塗抹竈門謂之
醉司命七修𩔖藁煮酒脚塗靈壁石其黑如漆洗之
不脱典論孝靈帝末百文湎酒酒一斗直千文古
今名賢集宋眞宗嘗問唐時酒價皆不能對丁謂對曰
一斗三百錢問何以知之曰杜甫詩速宜相就飲一斗
恰有三百青銅錢上稱善孔六帖唐德宗播遷人多
乏食無釀酒者後京師稍寧有一醉人則聚觀以為祥
瑞清異錄虎以犬為酒鷄以蜈蚣為酒鳩以桑椹為
酒猫以薄荷為酒蛇以茱萸為酒謂食之即醉也
製造禮記仲冬命大酋秫稻必齊麴糵必時湛熾必
潔水泉必香陶器必良火齊必得兼用六物大酋監之
無有差忒注大酋酒官之長也春秋緯凡黍為酒陽
據隂乃能動故以麯釀黍為酒注麯隂也黍陽也是先
漬麯而黍後入故曰陽據隂也相得而沸是其動也凡
物隂陽相感非唯作酒法苑珠林酒有二種穀酒木
酒穀酒者以諸五穀雜米作酒者是木酒者或用根莖
葉果用種種子果草雜作酒者是也酒色酒香酒味飲
能醉人者是名為酒若嘗咽者亦名為飲平當傳稻
米一斗得酒一斗為上樽稷米一斗得酒一斗為中樽
粟米一斗得酒一斗為下樽演繁露王莽時酒一釀
用麤米二斛麴一斛得成酒六斛六斗此酤賣之齊也
用此數計之米麴通用三斛取酒三斛不啻也故漢書
通米酒計之其米多而酒少者為上尊也蘇軾酒經
南方之氓以糯與秔雜以卉藥而為餅嗅之香嚼之辣
揣之枵然而輕此餅之良者也吾始取麪而起肥之和
之以薑汁蒸之使十裂繩穿而風戾之愈久而益悍此
麴之精者也米五斗為率而五分之為三斗者一為五
升者四三斗者以釀五升者以投三投而止尚有五升
之贏也始釀以四兩之餅而每投以三兩之麴皆澤以
少水足以解散而勻停也釀者必甕按而井泓之三日
而井溢此吾酒之萌也酒之始萌也甚烈而微苦蓋三
投而後平也凡餅烈而麴和投者必屢嘗而增損之以
舌為權衡也既溢之三日乃投九日三投通十有五日
而後定既定乃注以斗水凡水必熟冷者也凡釀與投
必寒之而後下此炎州之令也既水五日乃篘得三斗
有半此吾酒之正也先篘半日取所謂贏者為粥米一
而水三之操以餅麴凡四兩二物并也投之糟中熟潤
而再釀之五日壓得斗有半此吾酒之少勁者也勁正
合為五斗又五日而飲則和而力嚴而猛也篘不旋踵
而粥投之少留則糟枯中風而酒病也釀久者酒醇而
豐速者反是故吾酒三十日而成也留青日札飲家
須察黍性新陳天氣冷暖春夏黍性新軟則先湯而後
米酒人謂之倒湯秋冬黍性陳硬則先米而後湯酒人
謂之正湯抱朴子鄭君釀酒法酒成因以附子甘草
内酒中曝令乾如鷄子大一丸投一斗水立成美酒
珍珠船齊民要術作粟米爐酒法五月六月七月中作
之倍美受兩石以下甕以石子二三升蔽甕㡳夜炊粟
米飯即攤之令冷夜得露氣鷄鳴乃和之大率米一石
殺麴一斗粟米飯五斗麴殺若多少計須減飯和法痛
挼令相雜填滿甕為限以紙蓋口磚押上勿泥之恐太
傷熱五六日後以手内甕中看令無熱氣便熟矣酒停
亦得二十許日以冷水澆筒飲之䣺出者歇而不美詳
其法即今所謂咂酒然今法只用小白麴或大麥小麥
糯米瓶罌中皆得作之而澆飲以湯古為蘆酒因以蘆
筒噏之故名今云爐當是筆誤䣺公縣切以孔下酒也
語林羊稚舒冬月釀酒常令人抱甕須臾復易一人
酒速成而味好投荒雜錄新州多美酒南方酒不用
麴糵杵米為粉以衆草葉胡蔓草汁溲(南人呼野葛為胡蔓草)大
如卵置蓬蒿中隂蔽經月而成用此合糯為酒故劇飲
之後既醒猶頭熱涔涔有毒草故也南方飲既燒即實
酒滿甕泥其上以火燒方熟不然不中飲既燒即揭缻
趨虚泥固猶存沽者無能知美惡就泥上鑽小穴可容
筯以細筩插穴中沽者就吮筩上以嘗酒味俗謂之滴
淋研北雜志王晉卿一帖云瀑釀用器納土以瀑釀
酒可謂好奇孔氏雜說俗言添黈以水投酒謂之黈
水羅大經鶴林玉露南容太守王元䆳以白酒之和
者紅酒之勁者相合為一殺以白灰一刀圭飲之風味
頓奇七修𩔖藁酸酒每罈用鉛一二斤燒極熱投酒
則酸氣盡去異物志枳椇子美如飴能令酒味薄若
以其木為屋柱一屋之酒皆薄
飲酒孔叢子平原君強子高飲酒曰諺云堯飲千鍾
孔子飲百觚子路嗑嗑尚飲百榼古之賢聖無不能飲
子何辭焉世說鴻臚孔羣好飲酒王導云卿常飲酒
不見酒家覆瓿布乎不久糜爛羣曰公不見糟中肉乎
乃更堪久醉鄉日月記以家醪糯釀醉人者為君子
以家醪黍釀醉人者為中人以巷醪黍釀醉人為小人
又飲流謂睚眦者為狂花自睡者為病葉酒史主酒
者曰眀府酒懦為曠官謂冷也酒猛為苛政謂酒熱也
今人謂酒熱為酒大清異錄酒不可雜飲飲之雖善
酒者亦醉蓋生取煮鍊之殊官法私方之異飲家之所
湥忌宛葉書生胡适冬至日延客以諸家羣遺之酒為
具席半客恐私相告戒适疑而問之一人曰某懼君家
百氏漿次曰所畏者雜瑞樣耳述異記漢末時有一
人腹内痛晝夜不眠勅其子曰吾氣絶後可剖視之死
後其子果剖之得一銅鎗後華佗聞之便往出箱内藥
投之鎗即化為清酒神仙傳王方平至蔡經家謂經
家人曰吾欲賜汝輩美酒此酒方出天廚其味醇醲非
俗人所宜飲飲之或能爛腸今當以水和之汝輩勿怪
也乃以斗水合升酒攪之以賜經家人人飲一升許皆
醉酒中玄虢國夫人就屋梁懸鹿腸於中空筵宴使
人扵梁上注酒於腸中結其端欲飲則解開流於盞中
號洞天聖酒將軍醉仙圖記汝陽王璡取雲夢石甃
泛春渠以畜酒作金銀龜魚浮沈其中為酌酒具自稱
釀王兼麴部尚書詞林海錯唐蘇晉作曲室寒飲名
酒窟每一塼鋪一瓶酒計塼約五萬枚寒日率朋友次
第飲之取盡而已開元遺事長安自昭應縣至都門
官道左右村店之民當大路市酒量錢數多少飲之亦
有施者與行人解之故路人號為歇馬杯楊炎正錢
塘官酒詩注宋南渡行都有官酒庫每歲清明前開煮
中秋前賣新先期以鼓樂妓女迎酒穿市觀者如堵
酒史宋石曼卿每與客痛飲露髮跣足著械而坐謂之
囚飲坐木杪謂之巢飲以稾束之引首出飲復就束謂
之鱉飲
名𩔖唐書李泌請里閭釀宜春酒以祭勾芒神祈豐
年帝悦乃著令德宗本紀劍南貢生春酒坡詩注
韓詩百年未滿不得死且可勤買抛青春國史補云酒
則營陽之土窟春富平之不凍春劍南之澆春按杜詩
亦有麯米春則知唐人名酒多以春抛青春亦酒也
一統志冰堂在滑縣歐陽修守郡日嘗造酒名冰堂春
紺珠長春法酒宋賈秋壑造百官志良醞署令二
人進御則供春暴秋清酴醿桑落之酒庶物異名疏
贊夏酒名風土記酒則五䴵贊夏蕤賓顯名續曲
洧舊聞酒名玉井秋香庶物異名疏周弁翁釀白醪
字曰秋玉四民月令十月命典饋清麴釀冬酒以供
臘祀清異錄余開運中賜丑未觴法用雍酥棧羊筒
子髓置醇酒中暖消而後飲張舜民畫墁錄趙韓王
堂中猶有雷時酒如膠漆以水參之芳烈倍常飲之皆
醉醉鄉日月記暑月候雷霆時收雨水淘米炊飯釀
酒名霹靂酒金門歲節洛陽人家乞巧造明星酒
桂海虞衡志瑞露帥司公廚酒也經撫所前有井清烈
汲以釀遂有名升菴外集八桂酒有瑞露石湖釀於
成都用其法名萬春王楙野客叢談眞州郡齋有酒
名花露杜陽雜編咸通中同昌公主有凝露漿桂花
醑事物紺珠秋露白取露釀甘釅色白性熱出揚州
庶物異名疏東坡謝黃宴送酥酒詩隴右土酥醲似
酒揚州雪液却如酥雪液揚州酒名也湘州記衡陽
縣東有&KR0789;湖釀酒醇美所謂&KR0789;酒晉平吳始薦&KR0789;酒扵
廟是也荆州記淥水出豫章康樂縣其間烏程鄉有
酒官取水為酒極甘美與湘東酃湖酒年嘗獻之世稱
酃淥酒晉書太康元年五月丁夘薦酃淥酒于太廟
晉咸康起居注十二月庚子詔曰正會日百僚增禄
賜醁&KR1641;酒人二升龍城錄魏左相治酒名&KR1641;醁翠濤
常以金甖盛之十年不變其味人世所未有也此猶得
大宛國之法拾遺記漢武帝女伶歌落葉哀蟬之曲
帝聞唱動心侍者乃進洪梁之酒酒出洪梁縣屬右扶
風至哀帝廢此邑南人受此釀法今言雲陽出美酒兩
聲相亂矣吳錄長城若下酒有名溪南曰上若北曰
下若竝有村村人取若下水以釀酒醇美勝雲陽幽
明錄東萊人作酒多醇濁而更清酒史人自稱酒必
曰魯酒謙言薄也楚會諸侯魯趙皆獻酒于楚王主酒
吏求酒於趙不與吏怒乃以趙厚酒易魯薄者奏之楚
王怒遂圍邯鄲故曰魯酒薄而邯郸圍留青日札乾
酢一名乾和河東幷汾以為貴品即今不入水者張文
潛詩釀酒愛乾和後周給逍遙公韋夐河東酒即此
劉孝儀啟奉教垂賜宜城酒四器吳錄安成宜春縣
出美酒故酒名宜春坡詩注坡在惠州自造酒名羅
浮春以惠州有羅浮山而得名周煇北轅錄燕山酒
固佳極醇厚者名金&KR0008;言用金&KR0008;水釀之也珍珠船
𧰼洞在潮海之間今屬武平縣昔未開拓時羣象止于
其中乃謂之𧰼洞其地膏腴稼穡滋茂有醞邑人重之
曰𧰼洞酒事物紺珠麻姑酒麻姑泉水釀出建昌
酒史金華酒浙江金華府造近時京師嘉尚語云晉字
金華酒圍棋左傳文酉陽雜俎魏賈鏘有蒼頭善别
水常令乘小艇扵黃河中流以瓠匏接河源水一日不
過七八升經宿色如絳以釀酒名崑崙觴芳味世間所
絶錦繡萬花谷南昌國有酒山山有泉其味如酒飲
之甚美醉經月不醒清異錄當塗一種酒麯皆發散
藥見風即消既不久醉又無腸腹滯之患人號曰快活
湯士大夫呼君子觴李肇國史補酒有京城之郎官
清食經坐客酒者平旦釀食時熟坐客時待酒熟故
以為名投荒雜錄南人有女數歲即大釀酒既漉候
冬陂池水竭時寘酒甖密固其上瘞于陂中至春漲水
滿不復發矣候女將嫁因決陂水取供賀客南人謂之
女酒味絶美居常不可致也眞臘風土記美人酒於
美人口中含而造之一宿而成尤奇偃曝談餘琉球
造酒則以水漬米越宿令婦人口嚼手搓取汁為之名
曰米奇漢書挏馬酒注應劭曰取馬乳汁挏治之味
酢可飲如淳曰以韋革為夾兜受數斗盛馬乳挏取其
上肥因名曰挏馬李奇曰以馬乳為酒撞挏乃成也師
古曰馬酪味如酒而飲之亦可醉故呼馬酒也禮樂志
挏作桐注云以馬乳為酒採桐葉乃成也蕭大亨記
馬乳初取者太甘不可食越二三日則太酸不可食惟
取之以造酒其酒與燒酒無異始以乳燒之次以酒燒
之如此至三四次則酒味最厚杜陽編順宗時處士
伊祈玄召入宫飲龍膏酒黑如純漆飲之令人神爽此
本烏弋山離國所獻酉陽雜俎肅宗張皇后專權每
進酒常寘鴟腦酒令人久醉健忘食經夏鷄鳴酒法
秫米二升作糜麯三升以水五升攪之今日作明日鷄
鳴時熟事物紺珠羊羔酒出汾州色白瑩饒風味
清異錄裴晉公盛冬常以魚兒酒飲之其法用龍腦凝
結刻成小魚形狀每用沸酒一盞投一魚其中影燈
記洛陽人家上元各送鷄肉酒用六木瓶貯之于親知
門前留地而去酉陽雜俎阿薩部多獵蟲鹿剖其肉
重疊之以石壓瀝汁税波斯拂菻等國米及草子釀於
肉汁之中經數日即變成酒飲之可醉洛陽伽藍記
河東人劉白墮善釀六月以罌貯酒暴扵日中動一旬
其酒不動飲之香美醉而經月不醒朝貴相餉踰於千
里以其遠至號曰鶴觴永熙中青州刺史毛鴻賓齎酒
之番路逢盗賊飲之即醉皆被擒時游俠語曰不畏張
亏拔刀唯畏白墮春醪避暑錄白墮酒當時謂之鶴
觴謂其可千里遺人如鶴一飛千里或曰騎驢酒當時
以驢載之而行也水經注劉白墮宿擅工釀採挹河
流醞成芳酎懸食同枯枝之年排於桑落之辰故酒得
其名矣然香醑之色清白若&KR0949;漿焉别調氛氳不與他
同蘭薰麝越自成馨逸自王公庶友牽拂相招者每云
索郎有顧思同旅語索郎反語為桑落也國史補河
中桑落坊每至桑落時取其井水釀酒故號桑落酒
謝枋得碧湖雜記杜詩云坐開霜落酒來把菊花枝按
賈思勰齊民要術造酒門有桑落酒神麴酒其名不一
又云桑欲落時造黍米酒可得永年造神麴酒春秋二
時造者皆得過夏然桑落時作者乃勝于春天談輅
桑落酒相傳是九月九日作水麴米皆以三十為準熟
于桑落之辰故名桑落不知西羌有桑落河出馬乳酒
羌人兼葡萄壓之晉宣帝時嘗來獻九日賜百官飲之
則此桑落乃地名非時也庾信乞酒詩有蒲城桑落酒
又似出蒲州偃曝談餘寶林縣苦無酒隴酒甜桑落
酒有毒市中酒帘比屋競欲其刺口釀以烏頭纔沾舌
舌破不可飲也楚詞奠桂酒兮椒漿注切桂扵酒中
花木考博羅有桂可以釀酒蘇軾桂酒頌有隱者以
桂酒方教吾釀成而色香味超然非世間物也博物
志胡椒酒古人于歲朝飲之漢官儀正旦以柏葉酒
上夀歲時記元日進椒柏酒椒是玉衡星精服之令
人身輕能走柏是仙藥進酒次第以年少者為先鄭
德璘傳貞元中湘潭尉鄭德璘好酒長挈松醪春過江
夏酒史蘇軾守定州時於曲陽得松膏釀酒作中山
松醪賦原化記以松花酒飲老人益夀長慶集注
杭州俗釀酒趁梨花時熟號梨花春初學記酒漬桃
花而飲之能除百病好顏色孔六帖滄洲去國萬里
出菖蒲酒桃花酒飲之而神氣清爽叙聞錄憲宗採
鳳李花釀換骨醪晉國公平淮西回黃帕金瓶遠賜二
斗南蠻傳訶陵以柳花為酒通典頓遜(一作逢)國有
樹似石榴採其花汁停甕中數日成酒甘美叩頭錄
房壽六月擣蓮花製碧芳酒涼物也事物紺珠蓮花
白以蓮蕊造西京雜記高帝宫中九月九日飲菊花
酒令人長壽菊花舒時併採莖葉雜黍米釀之至來年
九月九日始熟就飲焉故謂之菊花酒貨殖傳漢大
宛國造葡萄酒博物志西域有葡萄酒積年不敗彼
俗傳云可至十年飲之醉彌日乃解梁四公記高昌
國遣使獻蒲桃乾凍酒帝命杰公迓之杰公謂其使者
曰蒲桃七是洿林三是無半凍酒非八風谷所凍者又
有高寧酒和之使者曰其年風灾蒲桃不熟故駁雜凍
酒奉王急命故非時耳帝問杰公何以知之對曰蒲桃
是洿林者皮薄味美無半者皮厚味苦酒是八風谷凍
成者終年不壞今嗅其氣酸高寧酒滑而色淺故云然
唐書蒲桃酒西域有之前代或有貢獻及破高昌收
馬乳蒲桃實於苑中種之并得其酒法上自損益造酒
酒成凡有八色芳香酷烈味兼醍盎頒賜羣臣京師識
其味清異錄穆宗臨芳殿賞櫻桃進西凉州葡萄酒
帝曰飲此頓覺四體融和眞太平君子也緝柳編糜
欽棗出眞陵之山食一枚大醉經年不醒東方朔嘗遊
其地以一斛歸進上上和諸香作丸大如芥子每集羣
臣取一丸入水一石頃刻成酒味愈醇醪謂之糜欽酒
又謂之眞欽酒又謂之仙薌酒香經年不歇玄池說
林立夏日俗尚啖李時人語曰立夏得食李能令顏色
美故是日婦人作李會取李汁和酒飲之謂之駐色酒
蘇子瞻洞庭春色賦序安定郡王以黃柑釀酒名之
曰洞庭春色色味香三絶花木考山梨者味極佳漫
用大甕儲數百枚以缶蓋而泥其口意欲久藏旋取食
之久則忘之及半歲後因至園中忽聞酒氣薰人疑守
舍者釀熟索之無有因啟觀所藏梨化而為水清冷可
愛湛然甘美眞佳醞也飲之輙醉回回國葡萄酒蓋𩔖
此始知梨可釀前所未聞也庶物異名疏山谷詩王
公權家荔枝綠廖致平家綠荔枝試傾一杯重碧色快
剝千顆輕紅肌廖之綠荔枝王之荔枝綠酒皆第一
枚乘柳賦爵獻金漿之醪注梁人作藷蔗酒名金漿
隋書赤土國物產多同於交阯以甘蔗作酒雜以紫瓜
根酒色黃赤味香美酉陽雜俎蜀後主有桃&KR1802;二扇
盛水五升良久成酒能醉人更互貯水以供其宴古
今記烏孫國有青田&KR1802;得水則有酒味甚醇美飲盡更
注水隨後成酒名青田酒珊瑚鈎詩話青田&KR1802;莫知
其木與實而&KR1802;如五六升瓠空之盛水俄而成酒劉章
曾得二焉集賓設之一&KR1802;才盡一&KR1802;又熟可供二十客
名曰青田壺後漢書孟佗字伯良以菖蒲酒一斛遺
張讓即拜凉州刺史歲時記端午以菖蒲或縷或屑
泛酒萬畢術注斷蒲漬酒中即厚常袞謝九月九
日賜餻酒狀恩賜薏苡人酒兩瓶外臺秘要天門冬
釀酒初熟微酸久停則香諸酒不及事物紺珠五加
皮酒又名文章酒出高郵楊孚異物志文草作酒其
味甚美土人以金買草不言貴也孫公談圃椰子酒
本出伽盧國其地熱衢植椰子木為蔭剖其實中有酒
能醉人若他國所釀多不同南蠻有㯽榔酒扶南有石
榴酒辰溪有鈎藤酒神仙服食經採南燭草煮其汁
為酒碧映五色服之通神瀛涯勝覽滿剌加國渚生
水草曰茭蔁長如刀狀韌堅其子𩔖荔枝大若鷄子以
釀酒曰茭蔁酒亦醉人洞冥記瑤琨去玉門九萬里
有碧草如麥割之以釀酒則味如醇酎飲三合三旬不
醒飲甜溪水隨飲而醒山堂肆考宜城九釀酒號竹
葉酒錦里新聞郫縣人刳大竹傾春釀于中號郫筒
酒川中至今以占米或黍七分高粱三分以五加尖釀
之鷄跖集魏鄭公徵三伏之際率賓僚避暑取大蓮
葉盛酒以簪刺葉令與柄通屈莖輪囷如𧰼鼻持啜之
名為碧筩酒升菴外集杜詩黃羊飯不羶蘆酒還多
醉蘆酒以蘆為筒吸而飲之今之咂酒也又名鈎藤酒
酒以火成不醡不篘兩缶西東以藤吸取鷄肋編關
右塞上人造噆酒以荻管吸扵瓶中清波雜志南宋
使至北朝飲以金蘭酒庶物異名疏玉薤隋煬帝酒
名得法於胡人者清異錄舊聞李太白好飲玉浮梁
不知其果何物余得吳婢使釀酒因促其功荅曰尚未
熟但浮梁耳試取一盞至則浮蛆酒脂也乃悟太白所
飲蓋此耳抱朴子麟鳳洲以玉泉為醪醴藝林伐
山碧琳腴酒名見曾吉父詩神異記西北荒中有玉
醴酒酒泉注焉廣一丈湥三丈酒美如肉澄清似鏡取
一尊一尊復生焉與天同休無乾時一名遺酒抱朴
子董君異常以玉醴與盲人服之目旬日而愈十洲
記瀛洲有玉膏如酒名曰玉酒飲數升輙醉令人長生
洞冥記漢武帝酌瑤琨碧酒魏書太宗與崔浩論
事語至中夜大悦賜浩縹醪酒十觚水晶鹽一兩曰朕
味卿言若此鹽酒故與卿同其味也隋遺錄煬帝在
揚州遊鷄臺恍惚與陳後主遇以綠紋螺酌紅粱醞共
飲五代史于闐國有紫酒青酒不知其所釀而味尤
美初學記關中有酒名白薄東坡詩上樽白日瀉
黃封注輦下以黃封酒為貴蓋重内醞也東坡集在
南海作眞一酒以米麥水三者為之常新錄西門季
玄造二色酒白酒中有黑花斟於器中花亦不散其中
有石故也崔道旋以金銀銅錢來酤曰以我三樣錢買
君二色酒欲辭得乎史諱錄唐玄宗置麴清潭砌以
銀甎泥以石粉貯三辰酒一萬車以賜當制學士事
物紺珠三白酒出吳中顧氏蓋取米白水白麴白也味
清冽西京雜記漢制以正月旦造酒八月成名曰九
醖一名醇酎拾遺記張華有九醖酒以三薇漬麴糵
糵出西羌麴出北胡胡中有指星麥四月火星出麥熟
而穫之糵用水漬麥三夕而萌芽平旦鷄鳴而用之俗
人呼為鷄鳴麥以之釀酒醇美久含令人齒動若大醉
不呌笑搖動令人肝腸消爛俗人謂之消腸酒或云醇
酒可為長宵之樂兩說同而事異也閭里歌曰寧得醇
酒消腸不與日月齊光世說張華既貴有少時知識
來候之華與共飲九醞酒為酣暢其夜醉眠華常飲此
酒眠後輙勅左右轉側至覺是夕忘勅之左右依常時
為張公轉側其友人無人為之至明友人猶不起華咄
云此必死矣使視之酒果穿腸流牀下滂沱庶物異
名疏蘭生漢武帝酒名漢書百末旨酒布蘭生謂以百
草花末雜酒中也一曰百味旨酒神仙傳餘杭姥嫁
於西湖農家善採百花釀酒王方平嘗以千錢過蔡經
家與姥沽酒飲而甘之是後羣仙時降因授一丸藥以
償酒價姥服之仙去後十餘年有人經過洞庭湖邊見
賣百花酒者即姥也南史劉杳在任昉坐昉曰酒有
千日醉當是虚言杳曰桂陽程鄉有千里酒飲之至家
而醉亦其例博物志劉玄石從中山沽酒酒家與之
千日酒至家而醉其家不知以為死矣以棺斂葬之酒
家計向千日憶玄石醒矣遂往其家且發塜開棺於是
醉始醒起坐棺中俗云玄石飲酒一醉千日玉箱雜
記漢武作無愁酒飲之令人無憂孔六帖唐武宗起
望僊臺薦無憂酒事物紺珠熏肌酒以羊羔釀一曰
千歲虆造賈氏談錄兵部李濤小字社翁時李公昉
為翰林學士月給内醞兵部嘗因春社寄昉詩云社公
今日沒心情為寄治聾酒一瓶社酒號治聾酒竇子
野酒譜皮日休詩云明朝有物充君信㰂酒三瓶寄夜
航㰂酒江外酒名法苑珠林唐長安風俗每至元日
已後遞飲酒相邀迎號傳生酒歲華記昔有人居草
菴之中每歲除夕遺里閭藥一帖令囊浸井中至元日
取水置于酒樽名曰屠蘇酒合家飲之不瘟疫𩔖雋
杜甫詩云願隨金騕褭走置錦屠蘇屠蘇以大黃等八
味㕮咀囊盛沈井至元日出藥置酒中名屠蘇云一人
飲一家無疫一家飲一里無疫殊驗周祈名義考博
雅廜蘇菴也通俗文屋平曰廜蘇四時纂要作屠蘇又
廣韻酴酥酒名玉篇麥酒不去滓飲是屠蘇為屋酴酥
為酒本不相混也唐人詩手把屠蘇讓少年先把屠蘇
不讓春誤以屠蘇為酴酥後人遂謂屠蘇又為酒古人
正旦飲酒以少者得歲故先飲老者失時故後飲是日
酒皆然亦無屠蘇先飲之說或云屠絶鬼氣蘇醒人魂
妄說也演繁露諸家字書皆有酴醿字注云酒也錢
希白南部新書曰唐清明賜宰臣以下酴醿酒酴醿酒
即重釀酒也宣室志武宗會昌元年夫餘國貢火玉
才人常用煎澄明酒其酒亦異方所貢也色如紫膏飲
之令人香周必大玉堂雜記淳熙乙未初伏必大以
待制侍講賜流香酒四斗武林舊事秀州酒名清若
空事物紺珠靠壁清吳中白酒斗米得三十甌瓿置
壁前月餘出之鮮美蜜林檎言味如蜜色如林檎潛
確𩔖書外國烏丸有東牆酒眞臘有明芽肉酒四夷酒
暹羅為第一國史補酒名郢之富水烏程之若下嶺
南之靈溪潯陽之湓水京都之西市腔河漢之三勒漿
曲洧舊聞張次賢名能臣嘗記天下酒名今著于此
后妃家高太皇香泉向太后天醇張溫成皇后&KR1641;醁朱
太妃瓊酥劉明達皇后瑤池鄭皇后坤儀曹太后瀛玉
宰相蔡太師慶會王太𫝊膏露何太宰親賢親王家鄆
王瓊腴肅王蘭芷五王位椿齡嘉琬醑濮安懿王重醞
建安郡王玉瀝戚里李和文駙馬獻卿金波王晉卿碧
香張駙馬敦禮&KR0812;醁曹駙馬詩字公雅成春郭駙馬獻
卿香瓊大王駙馬瑤琮錢駙馬清醇内臣家童貫宣撫
褒功又光忠梁開府嘉義楊開府美誠府寺開封府瑤
泉市店豐樂樓眉壽又和旨(即白礬樓也)忻樂樓仙醪(即任店也)
和樂樓瓊漿(即莊樓也)遇仙樓玉液玉樓玉醞鐵薛樓瑤&KR0812;
仁和樓瓊漿高陽店流霞清風玉髓會仙樓玉醑八仙
樓仙醪時樓碧光班樓瓊波潘樓瓊液千春樓仙醇(今廢)
(為舖)中山園子店千日春(今廢為邸)銀王店延壽蠻王園子正
店玉漿朱宅園子正店瑤光邵宅園子正店法清大桶
張宅園子正店仙醁方宅園子正店瓊酥姜宅園子正
店羊羔梁宅園子正店美禄郭小齊園子正店瓊液楊
皇后園子正店法清三京北京香桂又法酒南京桂香
又北庫西京玉液又酴醿香四輔澶州中和堂許州潩
泉鄭州金泉河北眞定府銀光河間府金波又玉醞保
定軍知訓堂又杏仁定州中山堂又九醞保州巡邊銀
條又錯著水德州碧琳濱州石門又宜城博州宜城又
蓮花衞州柏泉棣州延相堂恩州㨂米又細酒洺州玉
瑞堂夷白堂又玉友邢州沙醅金波磁州風麴法酒湥
州玉醅趙州瑤波湘州銀光懷州宜城又香桂又定州
瓜麴又錯著水河東太原府玉液又静制堂汾州甘露
堂隰州瓊漿代州金波又瓊酥陜西鳳翔府槖泉河中
府天禄又舜泉陜府蒙泉華州蓮花又冰堂上尊邠州
靜照堂又玉泉慶州江漢堂又瑤泉同州清洛又清心
堂淮南揚州百桃廬州金城又金斗城又杏仁江南東
西宣州琳腴又雙溪江寧府芙蓉又百桃又清心堂處
州谷簾洪州雙泉又金波杭州竹葉清又碧香又白酒
蘇州木蘭堂又白雲泉明州金波越州蓬萊潤州蒜山
堂湖州碧蘭堂又霅溪秀州月波三川成都府忠臣堂
又玉髓又錦江春又浣花堂梓州瓊波又竹葉清劍州
東溪漢州簾泉合州金波又長春渠州葡萄果州香桂
又銀液閬州仙醇峽州重麋至喜泉䕫州法醹又法醞
荆湖南北荆南金蓮堂鼎州白玉泉辰州法酒歸州瑤
光又香桂福建泉州竹葉廣南廣州十八仙韶州換骨
玉泉京東青州揀米齊州舜泉近泉又清燕堂又眞珠
泉(第一也)兗州蓮花清曹州銀光又三酘又白羊又荷花
鄆州風麴白佛泉又香桂濰州重醞登州朝霞萊州玉
液徐州壽泉濟州宜城濮州宜城又細波單州宜城又
杏仁京西汝州揀米滑州風麴又冰堂金州清虚堂郢
州漢泉又香桂隨州白雲樓唐州淮源又泌泉蔡州銀
光香桂房州瓊酥襄州金沙又宜城又檀溪又竹葉清
鄧州香泉又寒泉又香菊又甘露潁州銀條又鳳麴均
州仙醇河外府州歲寒堂佩楚軒客談續曲洧舊聞
酒名薌林秋露(向伯恭)萼綠春(范方元)瓮中雲(易毅夫)銀光(胡長)
(文)露雲(范至能)桂子香(楊萬里)留青日札宋謝府酒名勝
茶元氏掖庭記酒有翠濤飲露囊飲瓊華汁玉圃春
石凉春葡萄春鳳子腦薔薇露綠膏漿
仙人酒黃帝内傳王母會帝於嵩山飲帝以護神養
氣金液流輝之酒又有延洪壽光之酒拾遺記西王
母薦清澄琬琰之膏以為酒南嶽夫人傳夫人設王
子喬瓊蘇綠酒洞冥記有遠飛鷄常銜桂枝之實歸
於南山或落地而生高七八尺衆仙奇愛之剉以釀酒
名曰桂醪嘗一滴舉體如金色陸通常餌黃桂之酒
抱朴子碩曼卿入山學仙自言仙人迎我升天以流霞
一杯與我飲輙不飢渴(流霞天仙酒名)列仙傳安期先生與
神女會圓丘酣玄碧之香酒續仙傳謝玄卿遇神仙
設瓊&KR0961;酒
别名焦贛易林酒為歡伯除憂來樂適體頥性魏
略太祖時禁酒而人竊飲之故難言酒以白酒為賢人
清酒為聖人醉鄉日月凡酒以色清味重為聖色如
金而醇苦者為賢色黑味酸醨者為愚世說桓温有
主簿善别酒輙令先嘗好者謂青州從事惡者謂平原
督郵青州有齊郡飲好酒直至臍下平原有鬲縣飲惡
酒停于胸鬲之上清異錄王世充僭號謂羣臣曰朕
萬機繁壅所以輔朕和氣者惟酒功耳宜封天禄大夫
永賴醇德鄭綮傳信記道士葉法善居玄眞觀有朝
士數十人詣之忽有人叩門云麴秀才法善密以小劍
擊之隨手失墮于階下化為瓶榼視之乃盈瓶醲醞也
飲之味甚佳坐客醉而揖其瓶曰麴生風味不可忘也
白樂天詩麯神寅日合酒聖卯時歡清異錄唐末
馮翊城外酒家門額書云飛空却回顧謝此舍春王於
王字末大書酒也字體散逸非世俗書人謂是吕洞賓
題百家詩序劉跋字斯立命酒為玉友仍為作傳
鶴林玉露常州宜興縣黃土村東坡南遷北歸嘗與單
秀才步田至其地地主攜酒來餉曰此紅友也廣韻
藻元段繼昌能詩好飲家甚貧而世事不以掛口以錢
遺之者盡送酒家名酒曰黃嬌蓋關中以兒女為阿嬌
故以此況之也酒史唐子西陸諝傳拜光禄勲封醴
泉侯秦少游清和先生傳姓甘名液字子美東齋記
事唐子西在惠州名酒之和者曰養生主勁者曰齊物
論𩔖林楊誠齋名酒之和者曰金盤露勁者曰椒花
雨嘗曰予愛椒花雨甚於金盤露意蓋有為也酒史
酒曰狂藥裴楷謂石崇曰足下飲人狂藥責人正禮不
亦乖乎酒史蘇晉頲之子也學浮圖術嘗得胡僧慧
澄繡彌勒佛一本寶之曰是佛好米汁正與吾性合吾
願事之他佛不愛也竇子野酒譜北僧謂為般若湯
蓋廋詞以避法禁留青日札北人名酒曰裏牽綿又
曰水綿襖
酒旗丹鉛總錄韓非子宋人有沽酒者懸幟甚高幟
謂之帘帘謂之酒旗唐韻帘字注云酒家望子
漿
升菴外集說文漿酢也周禮四飲之物三曰漿石氏星
經酒醪五齊之屬天文酒旗星主之漿水六清之屬天
文天乳星主之内則所謂酒漿當有别也典術餌桃
膠五十日得玉漿世語嵩山北有大穴晉初有一人
誤墜穴中行十許日有草屋中有二人圍棋傍有白漿
一杯墜者告以飢渴棋者與飲之氣力十倍歸問張華
華曰此玉漿漢武故事西王母曰太上之藥有玉津
金漿其次藥有五雲之漿眞誥大方諸之東小方諸
山上多奇靈寶物有白玉酒金漿洴青君所居上人多
飲此酒漿身作金玉色江淮異人錄自南唐保大中
南海嘗貢龍腦漿能補益元宗嘗以漿調酒服之耿先
生曰未為佳也乃以縑囊貯龍腦懸於琉璃瓶中食頓
曰已漿矣元宗聞滴瀝聲少頃視之一勺水矣明日發
之半瓶香氣馥烈雲仙散錄吐突承璀嗜蛤蜊炙以
鐵絲牀數澆鹿角漿然後食唐國史補三勒漿𩔖酒
法出波斯三勒者謂訶梨勒菴摩勒烏欖勒也楊慎
外集唐代宗以三勒漿賜太學諸生其光色灼灼如蒲
桃桂醑味則溫馨甘滑詞林海錯水醷梅漿也禮記
内則有水醷番禺雜錄魏時頻斯國來朝壺中有漿
如脂云是桂漿飲則長壽席上腐談桂漿者出罽賓
國訛為桂漿湘烟錄玄玉漿即馬妳子
酪(附酥)
逸雅酪澤也乳作汁所以使人肥澤也長楊賦燒&KR2696;
蠡注張宴曰&KR2696;蠡乾酪也以為酪母山堂肆考房州
六月調羊酪酉陽雜俎安禄山其所賜有馬酪西
河舊事祈連山冬夏寒凉宜牧牛羊充肥乳好酪彙
苑詳註南蠻有望蠻婦人食酪乳鄴中記并州人俗
以冬至後百五日為介子推斷火冷食作醴酪煮粳米
或大麥作之五代史仲雲國其食粟沃以酪佛書
乳成酪酪成酥酥成醍醐清異錄酥名大刀圭醍醐
名小刀圭酪名水刀圭乳腐名草創刀圭漢武内傳
仙家藥有太玄酪
酥唐書武德一年涼州刺史安修仁獻百年酥云餌
之可延壽曲洧舊聞薛嗣昌以雍酥媚權倖率用琴
光桶子并蓋多者至百桶隣幾雜誌文州羌人旄牛
酥絶美竹坡詩話東坡在黃州時常赴何秀才會食
油果甚酥因問主人此名為何主人對以無名東坡又
問為甚酥坐客皆曰是可以為名矣李廌談記蘇過
叔黨言其堂姊嫁蒲澈資政傳正之子也傳正守長安
日澈之婦閉戶不治一事惟滴酥為花果等物每請客
一客二十飣皆工巧盡力為之者只用一次復速客則
更之以此諸婦日夜滴酥不輟
粥
總論廣雅粥糜饘也釋名糜煮米使糜爛也粥濯
於糜粥粥然也說文饘糜也宋謂之餬周謂之饘宋
衞謂之餰楊雄方言粥稠者曰饘稀者曰酏周書
黃帝始烹穀為粥月令八月養衰老行糜粥禮内
則小切狼臅膏以與稻米為酏註以其膏&KR0949;溲稻米之
粉和米作粥糜也漢晉陽秋愍帝在長安為劉粲所
攻糧盡太食有麴數十餅屑之為粥以供奉帝南史
齊沔北諸郡為魏所攻相繼亡敗新野太守劉忌隨宜
應接食盡煮土為粥唐書陽城歲飢不過隣里屑榆
為粥異物志高昌郡寒服冷水暑啜羅闍注郡人呼
粥曰羅闍事物紺珠單公潔貧諱其粥曰雙弓
名𩔖玉燭寶典正月十五作膏粥以祠門戶(歲時記作豆糜)
(唐六典有膏糜即此)續齊諧記吳縣張成夜起見一婦人立扵
宅上南角舉手招成曰此地是君家𧖟室我即是此地
之神明年正月半宜作白粥泛膏扵上祭我必當令君
蠶桑百倍言絶失之成如言作膏粥自此後大得𧖟今
正月半作白膏粥自此始也荆楚歲時記寒食造大
麥粥玉燭寶典今人悉為大麥粥研杏仁為酪引餳
沃之金門歲節洛陽人家寒食煮楊花粥禮志天
寶二年諸陵常以寒食薦餳粥鄴中記并州之俗以
冬至後百日為介子推斷火冷食三日作乾粥清異
錄張手美家食肆寒食節賣冬凌粥又韋巨源上燒尾
食有長生粥合璧事𩔖江浙間養蠶每繰絲畢煎茶
葉為汁搗朱粉溲之篩于茶汁中煮為粥謂之洗&KR2265;粥
聚族啜之謂益明年之蠶風土記天正日南黃鐘踐
長是日始牙動為饘粥以養幼微尚以赤豆為糜所𧰼
色也荆楚歲時記共工氏有不才之子以冬至死為
疫鬼畏赤小荳故冬至作赤荳粥以禳之天中記宋
時東京十二月初八日都城諸大寺作浴佛會并送七
寶五味粥謂之臘八粥事物紺珠臘粥以猪肉雜果
菜入米煮歲時雜記十二月八日佛成道日僧家以
乳蕈胡桃百合等造七寶粥亦謂之鹹粥供佛及僧道
檀越史記倉公傳齊王為陽虚侯時病甚淳于意以
火齊粥飲之病已風土記吳中臘月二十五日煮赤
豆作糜暮夜闔家同享云能辟瘟氣雖遠出未歸者亦
留貯口分至襁褓小兒及僮僕皆預故名口數粥豆粥
本上月望日祭門故事流傳扵此漢書光武自薊東
馳至饒陽蕪蔞亭天寒衆皆餓疲馮異上豆粥明旦光
武曰昨得公孫豆粥飢寒俱解清異錄光武在滹沱
有公孫豆粥之薦至今西北州縣號粥為滹沱飯世
說石崇作豆粥咄嗟便辦王愷密問其帳下云豆至難
熟豫作熟豆客來但作白粥投之耳南史齊陳皇后
生高帝乏乳夢人以兩甌麻粥與之覺而乳大出因此豐
足郭義恭廣志遼東赤粱魏武帝以為御粥金鑾
密記白居易在翰林賜防風粥一甌食之口香七日
清異錄盧澄為平章事趨朝待漏堂廚具小饌澄惟進
粥其品曰粟粥乳粥豆沙加糖粥三種竝供澄各取少
許併和而食
飯
總論飲膳閑談飯炊穀為之亦曰饌曰食又曰&KR0949;食
半烝曰饙雜&KR0008;曰粈乾飯曰餱熬稻曰饊飯飱以水和
之也饋以羹澆之也烝飯氣謂之餾飯壊謂之&KR0008;周
書黃帝始烝糓為飯禮記毋摶飯毋放飯毋揚飯
春秋運斗樞粟五變而以陽化生為苗秀為禾三變而
粲謂之粟四變入臼米出甲五變而烝飯可食論衡
穀之始熟曰粟舂之于臼簸去其糠烝于釡甑舉之以
火成熟為飯乃甘可食也周禮膳夫掌王之飯食用
六穀風土記精折米十取七八取淅使青烝而飯色
乃紫紺於東流水飯食與洗而除不祥闞澤九章粟
飯五十糲飯七十稗飯五十糳飯四十八御飯四十二
吕氏春秋飯之美者玄山之禾不周之粟陽山之穄
南海之秬王烈之安城記安城郡毛亭往同亭三十
里二亭田疇膏腴厥稻馨香飯若凝脂桓麟七說香
萁為飯雜以稉菰散如細蚔聚如凝膚傳玄七謨彫
胡之粢糅以雍粱香秔九折穱麪若霜韓非子嬰兒
相與戲也以塵為飯以塗為羹然至日晚必歸饟者塵
飯塗羹可以戲而不可食也通志董龍盩厔人家貧
與里人共祀社衆逐出龍龍造泥飯以祭吳書袁術
在壽春百姓飢窮以桑椹蝗虫為乾飯焦氏說楛海
濱以魚為飯曰鱻餐曾慥高齋漫錄東坡嘗謂錢穆
父曰尋常往來心知稱家有無不必過為具穆父一日
折簡召坡食皛飯及至設飯一盂蘿蔔一楪白湯一盞
蓋以三白為皛也坡復召穆父食毳飯比至日晏不設
食穆父餒甚坡曰蘿蔔湯飯俱毛也俗謂無曰毛(魏王語錄)
(作西蜀郭震任介事)清異錄漢蒙州刺史龍驤武人極諱已名
并其父子名亦諱之部屬私相告云若使君祖諱飯吾
輩亦當稱甑家粥耶
名𩔖晏子春秋晏嬰相齊食脱粟飯漢書左雄為
冀州刺史常食乾飯又司馬苞為太尉常食漉飯李固
為太尉常食麥飯孫子楚祀介子推祝文曰棗飯一
盤孔衍在窮記彭城王送橡飯十斛漢書儀齋則
陳九穀飯錄異傳袁公路年十八常飯乳食蜜飯
續齊諧記永平中劉晨阮肇入天台山採藥見二女顏
容絶妙便喚劉阮姓名因邀過家設胡麻飯與食之
山堂肆考柳詩香舂菰米飯按本草菰又謂之茭白歲
久中心生白臺謂之菰米其臺中有黑者謂之茭䖇至
後結實乃雕胡黑米也宗躬孝子傳吳人陳遺為郡
吏母好食鍋底焦飯遺在役恒帶一囊每煮食取焦者
以貽母風土記荆楚社日以猪羊肉調和其飯謂之
社飯以葫蘆盛之相遺送夢華錄秋社貴戚宫院以
猪羊肉腰子妳旁肚肺鴨餅瓜薑之屬切作棋子片樣
滋味調和鋪飯上謂之社飯瑣碎錄蜀人遇寒食日
採楊桐葉染飯色青而有光食之資陽氣謂之楊桐飯
道家謂之青飢飯陶隱居登眞隱訣有太祖眞人青
精乾石飢飯法又云取南燭草木葉煮汁漬米炊又名
黑飯清異錄食肆張手美家七夕賣羅㬋飯仇池
筆記江南人好作盤遊飯鮓脯膾炙無有不埋在飯下
里諺曰掘得窖子清異錄寶歷元年内出清風飯制
度賜御庖令造進法用水晶飯龍睛粉龍腦末牛酪漿
調事畢入金提缸垂下冰池待其冷透供進惟大暑方
作清異錄韋巨源上燒尾食有御黃王母飯(編縷印脂蓋飯)
(面裝雜味)謝諷食經越國公有碎金飯酉陽雜俎太和
中有二人遊嵩山見一人枕一襆方眠因開襆兩裹皆
玉屑飯授與二人曰分食此可一生無疾都城紀勝
都城食店多是舊京師人開張凡點索食次大要及時
重者如石髓飯大骨飯泡飯淅米飯輕者如煎事件托
胎妳房之𩔖
飯異葛仙公别傳仙公與客對食客曰當請先生作
一奇戲食未竟仙公即吐口中飯盡成飛蜂滿屋或集
客身莫不震肅但皆不螫食久仙公乃張口蜂飛入中
悉復成飯晉書衞瓘家人炊飯墮地盡化為螺歲餘
及禍又石崇家稻米飯在地經宿皆化為螺時人以為
族滅之應酉陽雜俎道士許𧰼之言以盆覆寒食飯
於闇室地入夏悉化為赤蜘蛛東方朔神異記南方
有人名黃父以鬼為飯以霧為漿
格致鏡原卷二十二
