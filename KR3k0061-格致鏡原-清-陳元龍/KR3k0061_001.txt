格致鏡原卷一大學士陳元龍撰
乾象𩔖(一)
天(附渾儀候氣)(刻漏)
總論徐整三五歷紀未有天地之時混沌如雞子溟
涬始判濛鴻滋分歲起攝提元氣啓肇禮統天地者
元氣之所生萬物之祖也列子天地亦物也物有不
足故昔者女媧氏鍊五色石以補其闕斷鼇之足以立
四極河圖括地象西北為天門東南為地戸注天不
足西北是天門地不滿東南是地戸春秋說題辭天
之言顯也居高理下為人經紀故其字一大以鎮之此
天之名義也天之為體中包乎地日月星辰屬焉許
愼說文天顚也至高無上從一大也劉熙釋名天豫
司兖冀以舌腹言之天顯也在上高顯也青徐以舌頭
言之天坦也坦然高而遠也楊泉物理論天者旋也
均也積陽純剛其體迴旋羣生之所共仰所以立天地
者水也成天地者氣也水土之氣升而為天儲泳祛
疑說自天統開於子輕清之炁一萬八百年升而為天
天之晶華凝結而為日月星辰成象既著功用乃行
列子天積氣爾日月星辰亦氣之光耀者也虞昺穹
天論天形穹窿如笠而冐地之表浮元氣之上譬覆奩
以抑水而不沒者氣充其中也日繞辰極没西而還東
不入地中也晉書渾天儀注云天如雞子地如雞子
中黃孤居於天内天大而地小天表裏有水天地各乘
氣而立載水而行周天三百六十五度四分度之一又
中分之則半覆地上半繞地下故二十八宿半見半隱
天轉如車轂之運也王充論衡天平正與地無異若
覆盆之狀姚信昕天論天如欹車蓋北高南下晉
書天文志天旁轉如推磨半在地上半在地下日月本
東行天西旋入於海牽之以西如蟻行磨上磨左旋蟻
右行磨疾蟻遲蟻不得不西晉書漢秘書郎郄萌記
先師相傳云天無質仰而瞻之高遠無極眼瞀精絶故
蒼蒼然也譬之旁望遠道之黃山而皆青俯察千仞之
深谷而窈黑夫青非眞色而黑非有體也日月衆星自
然浮生虛空之中其行其止皆須氣焉是以七曜或逝
或住或順或逆伏見無常進退不同由乎無所根繫故
各繫也居業錄朱子謂天以剛風旋滚得地在内不
陷伯岐曰大氣舉之邵子云天依形地附氣天地自相
依附三說皆精當蠡海錄天之色蒼蒼然也而人稱
曰丹霄絳霄河漢曰絳河蓋觀天以北極為標準仰而
見者皆在北極之南故借南之色以為喻玉歷通政
經天體東西南北徑三十五萬七千里每一方八萬九
千二百五十里自地至上八萬里以日照陽城中之半
為中乃天體正圓也以算勾股見之洛書甄曜度周
天三百六十五度四分度之一夫一度為一千九百三
十二里則天去地十七萬八千五百里春秋元命苞
陽極于九故周天九九八十一萬里東方朔神異經
崑崙有銅柱焉其高入天謂之天柱寰宇記卭都縣
漏天秋夏常雨故曰漏天僰道有大黎山小黎山四時
霖霪不絶俗呼為大漏天小漏天伏侯古今注成帝
建始三年七月夜有青黃白氣長十餘丈光明照地或
曰天裂或曰天劍南史梁太清二年六月天裂於西
北長十丈闊二丈光如電其聲若雷十二月天西北裂
有光如火陳至德元年冬夜天開自西北至東南其内
有青黃雜色隆隆郎瑛七脩𩔖藁馬浩瀾嘗言少時
夜行忽聞空砉然有聲見青天中如瓜皮船一條其色
蒼黃隨開隨合明𤼵聞人言昨夕天開眼姚桐夀樂
郊私語己亥秋九月晦余曉詣嘉禾時曉星猶在樹杪
忽西南天裂數十百丈光熖如猛火照徹原野一時村
犬皆吠宿鳥飛鳴諦觀其裂處蝡蝡而動中復大明若
金融于冶鑄者少時方合操舟者謂余曰此天開眼也
董仲舒春秋繁露隂陽之氣上薄為雨下薄為霧風
其噫也雲其氣也雷其相搏之聲也電其相擊之光也
太平之世風不鳴條雨不破塊雷不驚人電不眩目雪
不封條王充論衡風猶人之有吹喣也雨猶人之有
精液也雷猶人之有腹鳴也
名號爾雅穹蒼蒼天也(天形穹隆其色蒼蒼因名云)春為蒼天(萬物)
(蒼蒼然生)夏為昊天(言氣皓旰)秋為旻天(旻猶愍也愍萬物凋落)冬為上天
(言時無事在上臨下而已)毛萇詩傳尊而君之則稱皇天元氣廣
大則稱昊天仁覆閔下則稱旻天自上降監則稱上天
據遠視之蒼蒼然則稱蒼天淮南子中央曰鈞天其
星角亢氐東方曰蒼天其星房心尾東北曰昊天其星
箕斗牽牛北方曰玄天其星須女虛危營室西北方曰
幽天其星東壁奎婁西方曰浩天其星胃昴畢西南方
曰朱天其星觜嶲參東井南方曰炎天其星輿鬼柳七
星東南方曰陽天其星張翼軫漢書郊祀志九天巫
祠九天顔師古注九天說見淮南子一說云東方蒼天
東南陽天南方赤天西南朱天西方成天西北方幽天
北方玄天東北變天中央鈞天也太玄經注九天一
為中天二為羡天三為從天四為更天五為晬天六為
廓天七為咸天八為沈天九為成天雲笈七籖自玄
都玉京已下合有三十六天其二十八天在三界内黃
曾天玉完天何童天平育天文舉天七曜摩夷天六天
為欲界越衡天濛翳天和陽天恭華天宗飄天黃笳天
堂曜天端靖天恭慶天極瑤天元載孔昇天皇崖天極
風天孝芒天翁重浮容天江由天阮樂天曇誓天十八
天為色界霄度天元洞天翰寵妙成天秀樂禁上天四
天為無色界三界外曰四人天常融天玉隆騰勝天梵
度天平育賈奕天名為種民天亦名四梵天四人天外
曰清微天禹餘天大赤天最上大羅天合三十六天
太霄琅書九天上第一天名鬱單無量天第二天名上
上禪善無量夀天第三天名梵監天第四天名兜術天
第五天名不驕樂天第六天名化應聲天第七天名梵
寶天第八天名梵摩迦夷天第九天名波梨答恕天其
一天俱别置三天合三十六天因本經須彌山半四
萬二千由旬有四天王天須彌山頂為帝釋天上一倍
為夜摩天上為兜率陀天化樂天他化自在天梵衆天
梵輔天大梵天少光天無量光天光音天少淨天無量
淨天徧淨天福生天福受天廣來天無想天無煩天無
熱天善見天善現天色究竟天無邊空處天無邊識處
天無所有處天非想非非想處天凡二十八天四天以
下又有日月星宿天常憍天持鬘天堅首天凡三十二
種所謂三十三天者即帝釋天宮也楚辭據青冥而
攄虹注青冥天也班固答賓戲超忽荒而躆顥蒼師
古注顥顥天也元氣顥汗故曰顥其色蒼蒼故曰蒼
司馬相如封禪書肇自顥穹師古注顥穹謂天也顥言
氣顥汗也穹言形穹隆也漢書禮樂志惟泰元尊師
古注泰元天也後漢書郎顗上事曰太皓悦和雷聲
乃𤼵注太皓天也蔡邕陳太丘碑苞靈曜之純注靈
曜謂天也束晳補亡詩恢恢大圓呂向注大圓天也
顔延年元后哀策文圓精初爍注圓精天也顔延
年曲水詩序思對上靈之心劉良注上靈天也謝莊
月賦圓靈水鏡李善注圓靈天也菽園記匈奴呼天
為祁連西域曰提婆
渾天儀韓顯符渾天法象序自伏羲立渾儀測北極
高下量日影短長定南北東西觀星間廣狹劉氏歷
正顓頊造渾儀黃帝為蓋天皆以天象蓋也春秋文
曜鉤唐堯即位羲和立渾儀章俊卿羣書考索虞書
云舜在璇璣玉衡以齊七政璇璣即渾天儀也渾儀者
實天地造化之凖隂陽歷數之元自古聖帝明王莫不
用是以精詳天象故前漢則有洛下閎渾天儀東漢則
有張衡渾天儀在吳則有王蕃渾天儀在晉則有陸績
渾儀在宋元嘉中則有錢樂之渾天儀唐貞觀則有李
淳風渾天儀在開元則有梁令瓚黃道游儀而其中之
最精詳者則漢之張衡唐之李淳風為可考也晉書
天文志古言天體者有三家一曰周髀二曰宣夜三曰
渾天蔡邕言宣夜之學絶無師法周髀術數具存驗之
天狀多所違失故史官不用惟渾天近得其情今史官
所用候臺銅儀則其法也立八尺圜儀具天地之象以
正黃道以步五緯精微深妙百世不易之道王蕃渾
天說渾儀羲和舊器歴代相傳謂之璇璣遭周秦之亂
器物斷毁渾儀常在候臺是以不廢隋書天文志按
虞書舜在璇璣玉衡以齊七政考靈曜所謂觀玉儀之
游昏明主時乃命中星者也璇璣中而星未中為急急
則日過其度月不及其宿璇璣未中而星中為舒舒則
日不及其度月過其宿璇璣中而星中為調調則風雨
時庶草繁蕪而五糓登萬事康也尚書大傳璣衡者
璣為轉運衡為横簫運機使動於下以衡望之是王者
正天文之器漢世以來謂之渾天儀是也馬融渾天
說渾天儀可旋轉故曰璣所謂衡者其横簫也所以視
星宿也蔡邕蓋天說圓者為璣其徑八尺以美玉為
之懸而運之以象天之行直者為衡其長八尺以美玉
為之孔徑一寸從下望璣以視星辰隋天文志漢和
帝時太史揆候皆以赤道儀與天度頗有進退以問典
星姚崇等皆曰星圖有規法日月實從黃道官無其器
永元十五年詔賈逵始造黃道銅儀晉天文志漢太
初洛下閎鮮于妄人耿夀昌等造員儀以考歷度後至
和帝時賈逵繼作又加黃道至順帝時張衡又制渾象
具内外規南北極黃赤道列二十四氣二十八宿中外
星官及日月五緯以漏水轉之於殿上室内星中出没
與天相應因其關戾又轉瑞輪蓂莢於階下隨月虛盈
依歷開落晉天文志古舊渾象以二分為一度凡周
七尺三寸半分張衡更制以四分為一度凡周一丈四
尺六寸吳時中常侍廬江王蕃以古制局小星辰稠穊
衡器傷大難可轉移乃制渾象以三分為一度凡周天
一丈九寸五分之三也程大昌演繁露堯世已有渾
儀璿璣玉衡是也晉世陸績始造渾象其晷度與渾儀
同而形模與渾儀反渾儀也者設為四游儀寫日月星
宿於天盤之上而包括乎厚地正如雞子之殼也是為
寫肖本形而順以求之者也至於渾象也者設為圓毬
而橅擬天度以日星傅寘毬上毬固可轉而人遂俯觀
則天盤反在人下是為殊形詭制而合於理也隋天
文志吳時陸績作渾象形如鳥卵以施二道不得如法
又有葛衡改儀渾天使地居天中以機動之天動而地
止以上應晷度至元嘉十七年又作小渾天以白青黃
三色珠為三家星其日月五星悉居黃道以象天運而
地居其中羣書考索梁華林重雲殿前置銅儀撿其
鐫題是偽劉曜時孔挺所造則古渾儀之法也其儀略
舉天狀而不綴經星七曜魏晉喪亂沉没西戎義熙中
宋高祖定咸陽得之隋天文志宋高祖克長安得古
銅渾儀二狀雖舉不綴七曜是歲詔太史令更造渾儀
錢樂之依案舊說采效儀象鑄銅為之徑六尺八分五
分為一度上為杠軸以水轉之以象天運昏明中星與
天相符後魏明元永興四年詔造太史候部鐵儀以為
渾天法攷璇璣之正其制並以銅鐵惟星度以銀錯之
渾天象者其制有璣無衡梁末秘府有以木為之其圓
如丸其大數圍南北兩頭有軸徧體布二十八宿三家
星黃赤二道及天漢等别為横規環以正其外不如渾
儀别有衡管測揆日月分步星度者也吳太史令陳苗
云先賢制木為儀名曰渾天即此之謂耶由斯而言儀
象二器遠不相涉梁書陶弘景嘗造渾天象高三尺
許地居中央天轉而地不動以機運之悉與天會隋
書耿詢創意造渾天儀不假人力以水轉之施於闇室
中外候天時合如符契舊唐書唐貞觀初李淳風言
今靈臺候儀是魏代遺範觀其制度疎漏實多太宗因
令造之貞觀七年造成其制以銅為之表裏三重下據
準基狀如十字末樹鼇足以張四表焉第一儀名曰六
合儀二曰三辰儀三曰四游儀皆用銅帝置於凝暉閣
時稱其妙羣書考索淳風之儀表裏三重曰六合儀
曰三辰儀曰四游儀皆儀之别也天經金渾金常璇璣
者儀中之規也上列十日十二辰三百六十五度中著
日月五星列宿相距下為玄樞玉衡遊以横筩以觀象
而察器者儀之用也推驗之法本於黃道蓋帶天之中
距極南北定而不易者赤道也視日所照以為光道𤼵
斂不時者黃道也唐書天文志開元九年一行受詔
改治新歷欲知黃道進退而太史無黃道儀梁令瓚以
木為游儀一行是之請更鑄以銅儀十三年儀成以古
尺四分為度古所謂璇儀也其赤道帶天之中以分列
宿之度黃道斜運以明日月五行乃至八節九限校二
道差數著之歷經又詔一行與令瓚更鑄渾天銅儀圓
天之象上具列宿赤道及周天度數注水激輪令其自
轉晝夜一周别置二輪絡在天外綴以日月逆天而行
淹速合度置木櫃於地中令儀半在地下又立二木人
每刻擊鼓每辰擊鐘機械皆藏櫃中宋會要太平興
國四年司天監學生張思訓作渾儀其自叙云唐開元
中詔僧一行與梁令瓚及諸術士造渾天儀鑄銅為日
月圓天之象上具列宿赤道及天道細水激輪令其自
轉後銅鐵漸澁不能自轉不復行用今思訓所作起為
樓閣之狀三層高丈餘中有輪軸關柱激水以運輪以
木偶人為七直神左搖鈴右撞鐘中擊鼓以定刻數又
作十二神各直一時自執時牌循環而出并著日月星
象皆須仰視其機轉之用俱隱樓中至冬水凝則以水
銀代之又大中祥符三年司天監冬官正韓顯符造銅
渾儀其制為天輪二一平一側各分三百六十二度又
為黃赤道立管於側輪中以測日月星辰行度皆無差
羣書考索張思訓渾儀之制有地軸地輪地足之異
有横輪側輪斜輪之别晝夜長短之刻日月五星之度
皆具焉而其機轉之用皆隱於樓中此踵一行令瓚之
遺象者也韓顯符渾儀之制有游規直規之别黃道赤
道之分曰窺管曰平準皆其儀之號也曰龍柱曰水臯
皆其號之殊也此本乎淳風一行之遺法者也朱弁
曲洧舊聞元祐四年三月己卯銅渾儀新成蓋蘇子容
所造也大如人體人居其中有如篝象因星鑿竅依竅
如星以備激輪旋轉之勢中星昏曉應時皆見於竅中
羣書考索嘗觀蘇頌上儀象法要於元祐中有曰古
人測候天數其法有二一曰渾天儀二曰銅候儀又按
吳王蕃云渾天儀者羲和之舊器又有渾天象者以著
天體以希星辰二者以考於天蓋密矣詳此則渾天儀
銅候儀之外又有渾天象凡三器也陳繼儒太平清
話至正間吳漆工王氏嘗奉旨造渾天儀可以摺疊便
於收藏其巧思出人意表
刻漏羣書考索歲三百有六旬有六日而日之長短
參差不齊於是先王刻箭沃漏以揆之故隋志曰黃帝
創觀漏水制器取則以分晝夜則漏刻之制蓋始於黃
帝其後因以命官周禮挈壺氏則其職也羅頎物原
軒轅始造刻漏周公始分更點隋天文志刻漏者測
天地正儀象之本也後漢書律歷志孔壺為漏浮箭
為刻下漏數刻以考中星昏明生焉說文漏以銅盛
水刻節晝夜百刻正義置箭壺内刻以為節而浮之
水上令水漏而刻下以記晝夜昏明之數也周禮挈
壺氏凡軍事懸壺以序聚柝以水火守之分以日夜及
冬則以火爨鼎水而沸之而沃之鄭玄注水以均晷刻
之多少火以燭其漏刻之遷易又以水守壺者為沃漏
也以火守壺者夜視刻數也分以日夜者以晝夜漏也
又冬水凍漏不下故以火歘水沸以沃之隋志周禮
挈壺氏其法總以百刻分於晝夜冬至晝漏四十刻夜
漏六十刻夏至晝漏六十刻夜漏四十刻春秋二分晝
夜各五十刻凡有四十八箭晝有朝有禺有中有晡有
夕夜有甲乙丙丁戊昏旦有星中每箭各有其數所以
分時代守羣書考索漢興因循古制武帝所用之法
二至之後九日而增損一刻司馬彪續漢書和帝時
霍融上言漏刻率九日增減一等不與天相應不如夏
歷合晷景刻漏四十八箭晷景為刻少所違失張衡
漏水轉渾天儀制以銅為器再疊差置實以清水下各
開孔以玉虬吐漏水入兩壺右為夜左為晝鑄金銅仙
人居左壺為金胥徒居右壺殷䕫漏刻法為器三重
圓皆徑尺差立于方輿踟躕之上為金龍口吐水轉注
入踟躕經緯之中流於衡渠之下壺上有蓋蓋工鑄金
人為司辰具衣冠以兩手執箭後魏李蘭漏刻法以
器貯水以銅為渴烏狀如鈎曲以引器中水於銀龍口
中吐入權器漏水一升稱重一觔時經一刻以玉壺玉
管流珠馬上奔馳行漏(流珠者水銀之别名)李肇國史補越僧
僧徹得蓮花漏于廬山傳之江西觀察使魏丹初惠遠
以山中不知更漏乃取銅葉製器狀如蓮花置盆水上
底孔漏水半之則沉每晝夜十二沉為行道之節雖冬
夏短長雲隂月黑無所差也隋書隋煬帝令宇文愷
造馬上刻漏以從行又耿詢作馬上刻漏世稱其妙
羣書考索孔穎逹謂浮箭壺内以出刻為準賈公彦謂
漏水壺内以設刻為度或浮或沉此其說之異也古今
刻漏之法有浮漏有稱漏或浮或稱此其制之異也漢
夏賀良則有百二十刻之說宋何承天則有春秋二分
晝夜各五十刻之說梁武帝大同之所改用者則又有
百八十刻之說至於陳隋則仍用百刻之制此又其效
之不同者也便覽唐時漏刻晝夜百刻一遵古制但
以鐘鼓為節凡孔壺為漏浮箭為刻更以擊鐘為節點
以擊鼓為節而其法立有四匱一曰夜天池二曰日天
池三曰平壺四曰萬分壺又有水海浮箭四匱注水始
自夜天池以入于日天池自日天池入于平壺至於萬
分壺及水海浮箭而上以為刻分宋會要國朝司天
之屬有挈壺正掌司辰刻置文德殿門内之東偏設鼓
鐘樓於殿庭左右漏刻之法有水秤以木為衡衡工刻
疏之曰天河其廣長容水箭箭有四木為之長三尺有
五寸著時刻更點納於天河中晝夜更用之天聖八年
龍圖閣待制燕肅上蓮花漏法其制琢石為四分之壺
剡木為四分之箭以測十二辰二十四氣四隅十干洎
百刻分布晝夜成四十八箭其箭一氣一易二十四氣
各有晝夜故四十八箭歲統二百十六萬分悉刻箭上
又為水匱置銅渴烏引水下注銅荷中插石壺旁銅荷
承水自荷茄中澑瀉入壺壺上當中為金蓮花覆之華
心有竅容箭下插箭首與蓮心平渴烏漏下水入壺一
分浮箭上湧一分至於登刻盈時皆如之羣書考索
蘇頌在元祐時上儀象法要又置刻漏四幅一曰浮箭
漏二曰稱漏三曰沉箭漏四曰不息漏使挈壺專掌時
刻與儀象互相參考以合天星行度為正所以驗天數
與天運為不差則寒暑之氣候自正也陶宗儀元氏
掖庭記元順帝自製宫漏高六七尺廣半之造木為匱
藏壺其中運水上下匱上設三聖殿匱腰立玉女捧時
刻籌時至輙浮水而上左右二金甲神一縣鐘一縣鉦
夜則神人自能按更而擊無分毫差鳴鐘鉦時獅鳳在
側皆自翔舞匱之東西有日月宫飛仙六人立宫前遇
子午時自能耦進度仙橋逹三聖殿復退立如前朝
鮮外集欽敬閣在康寧殿西鑄銅為山高七尺許置閣
中内設巧機用玉漏水激之使自輪轉五雲繞日朝夕
出没又設司辰武士玉女及十二神之像每時至武士
擊鐘玉女奉時牌而出十二神各於方所輙自起立時
盡則玉女還入神亦還伏其運如神莫測其妙山之四
面陳豳風四時之景以為候象授時敬天勤民之所
唐書拂菻國樓中懸一大金秤以金丸十二枚屬於衡
端以候日之十二時又為一金人立于側每至一時其
丸輙落鏗然𤼵聲引唱以紀日時毫釐不差洪邁夷
堅志唐宗朝有十二玉碁子上有十二時字用盆貯水
置於水中逐時浮出不差晷刻唐詩紀事段成式嘗
於私第鑿池得片鐵命尺周量之笑而不言寘之密室
時窺之則有金書二字報十二時也高僧傳釋慧要
尤長巧思山中無刻漏乃於泉水中立十二葉芙蓉因
流波轉以定十二時晷景無差謝肇淛五雜俎西僧
利瑪竇製自鳴鐘中設機關每遇一時輙鳴經歲無頃
刻差訛也
候氣孟康漢書注冬至先三日垂土炭於衡兩端輕
重適均冬至陽氣至則炭重夏至隂氣至則土重續
漢書取宜陽金門竹為管河内葭草為灰以候陽氣
律歷志候氣之法為室三重戸閉塗釁周密布緹幔室
中以木為案每律各如之内卑外高從其方位加律其
上以葭管灰實其端按律而候之氣至者灰去其為氣
所動者其灰散其為物所動者其灰聚殿中候用玉律
十二靈臺用竹律隋書後齊神武霸府田曹參軍信
都芳深有巧思能以管候氣仰觀雲色嘗與人對語即
指天曰孟春之氣至矣人往驗管而飛灰已應每月所
候言皆無爽又為輪扇二十四埋地中以測二十四氣
每一氣感一扇自動他扇並住與灰管相應若符契焉
古今樂錄隋文帝取律呂實葭灰以候氣問牛弘對
曰灰飛半出為和氣全出為猛氣不出為衰氣
格致鏡原卷一
