格致鏡原卷五十七大學士陳元龍撰
燕賞器物𩔖(一)
香
總論說文凡香之屬皆從香遠聞曰馨美者曰&KR2345;(音使)
氣曰馦周祈名義考周人&KR0778;蕭漢人始為博山爐而
所焚惟蘭蕙劉向博山爐銘中有蘭錡朱火青烟古樂
府香風難久居空令蕙草殘無今之香也自武帝通南
越中國始有龍腦雞舌等香通西域始有安息薔薇水
等香而蘭蕙與蕭不復用矣程大昌演繁露秦漢以
前二廣未通中國中國無今沉腦等香也宗廟燔蕭灌
獻尚鬱金食品貴椒皆非今香也至荀卿氏方言椒蘭
漢雖得南粤其尚臭之極者曰椒房椒風郎官以雞舌
奏事而已較之沉腦其等級甚下不𩔖也惟西京雜記
載長安巧工丁緩作被下香爐頗疑已有今香然劉向
及古詩所賦皆焚蘭蕙而非沉腦是漢雖通南粤亦未
見粤香也漢武内𫝊載西王母降爇嬰香等品多異然
疑後人為之漢武奉仙窮極宫室帷帳器用之麗史漢
備記不遺若曾剏有古来未有之香安得不記演繁
露梁武帝祀地用土和香杜佑注以地於人近宜加雜
馥案雜馥即合諸香為之言不止一香也梁武帝祭天
始用沈香古未用也陸𣗳聲清暑筆談凡香品皆産
自南方南離位離主火火為土母火盛則土得養故沉
水栴檀薰陸之𩔖皆産自嶺南海表土氣所鍾也内經
云香氣湊脾火陽也故氣芬烈墨莊漫錄漢宫香方
鄭康成注沉水香二十四銖著石蜜複湯䰞(銅鐵輩皆病香)以
指嘗試能飲甲則巳(南海賈胡貴一種香木末如蜜房色澤黃可減甲)以寒水
炭四焙之青木香十二之一用二錢可酌損之雞舌香
以其子不以其母合擣如糜(沉水得䰞蜜烟黃而氣鬱)投初䰞蜜中
媒使相悅閟以黃堥蜜隙塪不津地埋之一月中許出
之投龍腦六銖麝損半一爐注如芡子薰鬱鬱略聞百
步中人也今大官加蜜䰞紅螺加麝外家效之以珠䞉
范曄和香方序麝本多忌過分必害(比庾仲文)沉實易和
盈斤無傷(范曄自況)零藿虚燥(比何尚之)詹唐黏濕(比沈演之)甘松蘇
合安息鬱金奈多和羅之屬並被珍於外國無取於中
土(比慧林道人)又棗膏昏鈍(比羊玄保)甲煎淺俗(比徐湛之)非無助於
馨烈乃當彌增於尤疾也錦繡萬花谷凡香須入窨
貴燥濕得宜也合和訖乾器收蠟紙封埋屋地下半月
餘陶穀清異錄對花焚香有風味相和其妙不可言
者木犀宜龍腦酴醿宜沉水蘭宜四絶含笑宜麝薝蔔
宜檀韓熙載有五宜說緯略佛圖澄𫝊曰襄國城塹
水源暴竭石勒問澄澄曰今當勅龍取水乃置澄上坐
繩牀燒安息香咒數百言水大至李相之賢巳集曰燒
香盖始於此按漢武故事曰昆邪王殺休屠王以其衆
來降得其金人之神置之甘泉宫金人者皆長丈餘其
祭不用牛羊惟燒香禮拜演繁露沈存中叙行香謂
當以香末散撒乃為行香畢仲荀元豐三年作幕府燕
閒錄曰國忌行香起於後魏江左齊梁間每然香熏手
或以香末散行謂之行香予案南史王僧達好鷹犬何
尚之設八關齋集朝士自行香次至僧達曰願郎且放
鷹犬其謂行香次及僧達者即釋教之謂行道燒香者
也行道者主齋之人親自周行道場之中燒香者爇之
於爐也東魏静帝嘗設法會乘輦行香高歡執香爐步
從鞠躬屏氣按凡云行香者步進前而周匝道場仍自
炷香為禮也静帝人君也故以輦代步不自執爐而使
高歡代執也以此可見行香只是行道燒香無撒香之
事也清異錄中宗朝宗紀韋武閒為雅會各攜名香
比試優劣名曰鬭香惟韋温挾椒塗所賜常𫉬魁天
寳遺事楊國忠嘗用沉香為閣檀香為欄檻以麝香乳
香篩土和為泥飾閣壁每於春時木芍藥盛開之際聚
賓於此閣上賞花焉禁中沉香之閣殆不侔此壯麗也
清異錄後唐龍輝殿安假山水一鋪沉香為山阜薔
薇水蘇合油為江池芩藿丁香為林𣗳薰陸為城郭黃
紫檀為屋宇白檀為人物方圍一丈三尺城門小牌曰
靈芳國或云平蜀得之者清異錄吳越外戚孫承祐
奢僣異常用龍腦煎酥製小樣驪山山水屋室人畜林
木橋道纖悉備具圍方丈許清異錄李璟保大七年
召大臣宗室赴内香燕凡中國外夷所出以至和合煎
飲佩帶粉囊共九十二種江南素所無也三洞珠囊
許遠游燒香皆五色香烟出𫝊燈錄二十二祖摩拏
羅至西印土焚香而月氏國王忽覩異香成穗清異
錄徐鉉遇月夜露坐中庭爇佳香一炷所親私號伴月
香真率齋筆記袁運字子先嘗以竒香一丸與莊姬
姬藏於笥終歲潤澤香達於外至冬閤中諸蟲不死冒
寒而鳴姬以告袁袁曰此香製自宫中其間當有返魂
乎雲林異景錄賓雲溪有僧舍盛冬若客至不燃薪
火煖香一炷滿室如春人歸更收餘燼劉攽詩話京
師人貨香印者皆擊鐵盤以示衆人父老云以國初香
印字逼近太祖諱故託物默諭香譜近世尚竒者鏤
木以為之範香塵為篆文準十二辰分百刻凡燃一晝
一夜或燃於飲席或佛像前述異記南郡有千畝香
林名香往往出其中南海郡有採香戶南方有香市乃
商人交易香處法苑珠林忉利天有七市第三衆香
市天子天女往往貿易華嚴經於此南方有一國土
名為廣大有鬻香長者名優缽羅花
沉香南方草木狀密香沉香雞骨香黃熟香雞舌香
棧香青桂香馬蹄香案此八物同出於一𣗳也交趾有
密香𣗳幹似柜柳其花白而繁其葉如橘欲取香伐之
經年其根幹枝節各有別色也木心與節堅黑沉水者
為沉香與水面平者為雞骨香其根為黃熟香其幹為
棧香細枝緊實未爛者為青桂香其根節輕而大者為
馬蹄香其花不香成實乃香為雞舌香珍異之木也
南史沉水香土人斫斷積以歲年朽爛而心節獨在置
水中則沉故名曰沉香次浮者棧香南史狼牙脩國
在南海中土産偏多棧沉婆律香等談苑香木出香
三等曰沉曰棧曰黃熟沉棧皆有二品曰熟結曰生結
熟結者𣗳自爛而得生結者伐仆得之又久爛脫而剔
取之倦游雜錄沉香木嶺南諸郡悉有之瀕海諸州
尤多交幹連枝岡嶺相接數千里不絶葉如冬青大者
合數人抱木性虚韌山民或以搆茅廬或以為橋梁為
飯甑尤善有香者百無一二盖木得水方結多在折枝
枯幹中或為沉或為煎或為黃熟自枯死者謂之水槃
香今南恩高竇等州惟産生結香盖山民入山見香木
之曲幹斜枝必以刀斫之成坎經年見雨水所漬結香
復以鋸取之刮去白木其香結為斑點亦名鷓鴣斑燔
之甚佳沉之良者惟在瓊崖等州俗謂角沉乃生水中
取者宜用薰衣黃沉乃枯木中得之宜入藥用依木皮
而結者謂之清桂氣尤清在土中歲久不待刓剔而精
者謂之龍鱗亦有削之且卷咀之葉韌者謂之黃蠟沉
尤難得葉庭珪香譜鷓鴣斑體薄而易燼其厚而沉
水者差久𩔖證本草沉香所出非一真臘為上占城
次之渤泥為下然就真臘而較之則又有三品綠洋為
上三濼次之渤囉間為下而香之大槩生結者為上熟
脱者次之堅黑者為上黃香次之狀如犀角者謂之犀
角沉如燕口者謂之燕口沉如附子者謂之附子沉如
梭者謂之梭沉文横而堅緻者謂之隔沉生沉香蓬萊
香出海南山西其初連木則狀如栗棘房土人謂之刺
香刀刳木而出其香則堅緻光澤士大夫謂之蓬萊香
番沉出於勃泥三佛齊醫家多用之亦謂之藥沉海
槎餘錄沉香木𩔖椿櫸多節取之先斷其木根積年皮
幹俱朽心與節不壞者乃香也沉者為沉浮者為檀似
雞骨為雞骨香似馬蹄為馬蹄香似牛頭為牛頭香最
麄者為牋香丁謂在南海作天香𫝊云四香凡四十二
狀皆出於一本竇化雷高中國出香之地比海南優劣
不侔矣既所稟不同又售者多而取之速是以黃熟不
待其稍成牋沉不待其香足盖越於戕賊之地也取香
法當七八月晴霽遍山尋視見大小木千百皆凋悴其
中必有香凝結乘更月揚輝視之則香透林而起用草
繫記取之大率林木凋悴以香氣觸之故耳其香美惡
種數甚多一由原木質理麄細非香自為之種別也
屠隆香箋沉香有三等上者氣太厚而反嫌於辣下者
質太枯而又涉於烟惟中者約六七分一兩最滋潤而
幽甜可稱妙品角沉香質重劈開如墨色者佳不在沉
水好速亦能沉也有以碎沉香輳煉成大塊以市於人
當細辨之事文𩔖聚隋主淫侈每除夜殿前諸院設
火山數十座盡沉香木根每一山焚沉香數車火光暗
則以甲煎沃之燄起數丈香聞數十里常一夜用沉香
二百餘乘甲煎二百餘石合璧事𩔖唐開元中有沉
香亭又唐敬宗時波斯進沉香亭子材拾遺李漢諫曰
沉香為亭何異瑤臺瓊室清異錄高麗舶主王大世
𨕖沉水近千斤疊為旖旎山象衡嶽七十二峯錢俶許
黃金五百兩竟不售洪芻香譜江南李氏帳中香法
以鵝梨蒸沉香用之首楞嚴經香嚴童子白佛言見
諸比丘燒水沉香香氣寂然來入鼻中非木非空非烟
非火去無所著來無所從由是意銷𤼵眀無漏
黃熟香葉庭珪香譜黃熟香皮堅而中腐者其形如
桶故謂之黃熟桶其夾箋而通黑者其氣尤勝本草
拾遺黃熟香亦馢香之𩔖也但輕虚枯朽不堪者今和
香中皆用之洪芻香譜白眼香亦黃熟之別名也其
色差白不入藥品和香或用之
雞舌香唐本草註雞舌香出杜薄可含以香不入衣
服雞舌木氣辛而性厲禽獸不能至花熟自零隨水而
出方得之雞舌𣗳葉及皮並似栗花如梅子似棗核此
雌𣗳也不入香用其雄𣗳雖花不實採花釀之以成香
出崑崙及交愛以南葉庭珪香譜雞舌香一名丁子
香以其形似丁子香也即丁香之大者今謂丁香母是
也談苑雞舌香即丁香也日華子云雞舌香治口氣
故郎官含雞舌香取其便於奏對正是今之丁香舌方
五香連翹湯用雞舌香千金五香連翹湯無雞舌香却
有丁香最為明騐俗醫取乳香中如杮核無氣味者謂
之雞舌香殊無干涉新補本草重出二物盖考之未精
也
馢香通雅香譜云馢香沉香同𩔖其香方皆用馢桂
海志作箋香南方草木狀作棧香實一字也本草拾
遺沉香之肌理有黑脈者謂之馢香洪譜葉子香即
馢香之薄者其香尤勝於馢又謂之龍鱗香
速香葉譜速香出真臘者為上伐𣗳去木而取香者
謂之生速𣗳仆木腐而香存者謂之熟速其𣗳木之半
存者謂之暫香黃而熟者為黃熟屠隆香箋片速香
俗名鯽魚片雉雞斑者佳有偽為者亦以重實為美
谷泰博物要覽更有鐵面生香俗名牙香以面有黑爛
色為鐵面純白不烘焙者為生香其生香之味妙甚在
廣中價亦不廉
㫋檀酉陽雜俎一木四香根曰㫋檀節曰沉香花曰
雞舌膠曰薰陸華嚴經牛頭㫋檀香此香從離垢出
以之塗身火不能燒又佛家以白㫋檀塗身能除一切
煩惱得清涼世說林公曰白㫋檀非不馥焉能逆風
成實論波利貭多天𣗳其香則逆風而聞
薰陸南方草木狀薰陸香出大秦在海邊有大𣗳枝
葉正如古松生於沙甲盛夏𣗳膠流出沙上方採廣
志薰陸香生南海注即羅香也海藥本草薰陸香味
平温無毒主清人神其香𣗳一名馬尾香是𣗳皮鱗甲
採之復生唐本草注薰陸香出天竺國及邯鄲似楓
松脂黃白色天竺者多白邯鄲者夾綠色香不甚烈
筆叢薰陸小木而大葉海南亦有薰陸乃其膠也今名
乳頭香集仙錄乳頭香天真惡之唯可燒和香耳
檀香清異錄南夷香槎到文登盡以易疋物同光中
有舶二檀香色正白號雪檀長六尺地人買為僧坊刹
竿陳蔵器本草白檀香出海南主心腹痛霍亂中惡
鬼氣殺蟲又有紫真檀人磨之以塗風瘇雖不生於中
華而人間遍有之香箋黃檀香黃實者佳茶浸炒黃
去腥香譜檀香出於三佛齊國皮木而色黃者謂之
黃檀皮腐而色紫者謂之紫檀恐其氣泄則以紙封之
杜陽編宣州觀察使楊牧造檀香亭子初成命賓樂
之
降真香洪譜仙傳云降真香燒之感引鶴降醮星辰
燒此香甚為第一小兒帶之能辟邪氣其香如蘇方木
然之初不甚香得諸香和之則特美戒菴漫筆柳之
懷遠産香藤葉大如掌多刺攅蹀絞齒巨材産多於山
林紆攣之處歲久色微黃曰藤香或深蔵㠝岏巨石攫
路人迹不到霜饕雪虐積以歲月皮肉俱爛赤心如鐵
謂之降真香本草降真香出黔南拌和諸香燒烟直
上天召得鶴主天行時氣宅舍怪異並燒悉驗香箋
降真香紫實為佳茶煮出油焚之溪蠻叢笑降真本
出南海今溪洞山僻處亦有似是而非勁瘦不甚香名
雞骨香周達觀真臘記降真香一名紫藤香生叢林
中𣗳皮白厚五六寸取𣗳心焚之香氣勁而遠名醫
錄周崈被海寇刃傷血不止軍士刮紫藤香末傅之立
愈
伽南香花木考伽南香為木黑潤所出産天下皆無
其價甚貴以銀對換出占城國海上諸山盖香木枝柯
竅露者木立死而本存者氣性皆温故為大螘所穴螘
食石蜜歸而遺於香中歲久漸漬木受蜜氣結而堅潤
則香成矣其香本未死蜜氣未老者謂之生結上也木
死本存蜜氣凝於枯根潤若餳片謂之糖結次也其稱
虎斑結金絲結者歲月既淺木蜜之氣尚未融化木性
多而香味少斯為下耳潜確𩔖書生結紅而堅糖結
黑而軟瓊州亦有土竒南白質黑點香箋糖結伽南
鋸開上有油如飴糖黑白相間黑如墨白如糙米焚之
初有羊羶微氣有金絲伽南色黃止有綹若金絲惟糖
結為佳博物要覽香中竒南惟綠結糖結為最重以
質軟指刻之如錐畫沙味辣有脂嚼之粘牙為上上者
曰鶯哥綠次者曰蘭花結又次曰金結下者曰鐵結
山堂肆考伽南香近世士夫以制帶銙率多凑合頗若
天成又云伽南木乃沉香之生結者偃曝談餘占城
竒南出在一山酋長禁民不得採取犯者斷其手彼亦
自貴重七脩𩔖藁竒藍香出占城等國誌書皆書竒
南二字星槎勝覽書棋楠二字問之人人不知也昨見
潘希曾使安南得其國之所賜書物錄之於藁乃此竒
藍二字想誌等書傳寫之訛也博物要覽竒南香亦
生於千年榕𣗳之上故名寄生香
龍腦香酉陽雜俎龍腦香出婆律國𣗳高八九丈大
可六七圍傍生枝葉葉正圓而背白結實如荳蔲皮有
甲錯香即木中脂似松脂作杉木氣乾脂謂之龍腦香
清脂謂之婆律膏又有蒼龍腦主風疹䵟入膏煎良不
可點眼明淨如雪花者善久經風日或如麥麩者不佳
云合黑荳糯米相思子貯之不耗今復有生熟之異稱
生龍腦即上之所載是也其絶妙者目曰梅花龍腦有
經火飛結成塊者謂之熟龍腦氣味差薄焉盖易入他
物故也西域記羯布羅香其𣗳松身異葉花果亦別
初採既濕尚未有香木乾之後循理而折之其中有香
木乾之後色如冰雪亦曰龍腦香華夷花木考龍腦
其清香為百藥之先於茶亦相宜多則掩茶氣味萬物
中香無出其右者獨異志玄宗偶與寧王博召太真
妃立觀俄而風冒妃帔覆樂人賀懷智巾幘香氣馥郁
不滅後幸蜀歸懷智以其巾進於上上執之澘然而泣
曰此吾在位時西國有獻香三丸賜太真謂之瑞龍腦
蘇合香梁書中天竺出蘇合香是諸香汁煎之非自
然一物也大秦人采蘇合先笮其汁以為香膏乃賣其
滓與人展轉達中國不大香也洪譜神農本草云蘇
合香生中臺川谷陶𨼆居云俗傳是師子糞外國說不
爾今皆從西域来真者難別紫赤色如紫檀堅實極芬
香重如石燒之灰白者佳主辟邪瘧癎疰去三蟲
安息香本草安息香出西戎似柏脂黃黑色為塊新
者亦柔軟味辛苦無毒主心腹惡氣鬼疰酉陽雜俎
安息香出波斯國其𣗳呼為辟邪𣗳長三丈許皮色黃
黑葉有四角經冬不凋二月有花黃色心微碧不結實
刻皮出膠如飴名安息香洪譜安息香出三佛齊國
其香乃𣗳之脂也其形色𩔖胡桃穰而不宜於燒然能
𤼵衆香故人取之以和香焉屠箋都中有數種總名
安息其最佳者劉鶴所製月麟香聚仙香沉速香三種
百花香即下矣
唵叭香李時珍本草膽八香𣗳似稚木犀葉紅色𩔖
霜楓擣實成油和諸香爇之辟惡氣出交趾南番諸國
今名唵叭香香箋唵叭香名黑香以軟淨色明者為
佳手指可撚為丸者妙甚惟都中有之五雜組唵叭
香出唵叭國色黑爇之不甚香而可和諸香亦能辟邪
魅京師有賃宅住者其宅素凶既入不能便移但日焚
唵叭香一爐至夜中豎子聞鬼物相與語曰彼所焚何
物令我頭痛不堪當相率避之越二日宅遂清吉
乳香廣志乳香即南海波斯國松𣗳脂有紫赤櫻桃
者名乳香盖薰陸之𩔖也仙方多用辟邪今以通明者
為勝目曰的乳其次曰揀香又次曰缾香然多夾雜成
大塊如瀝青之狀又其細者謂之香纏事林廣記大
食勿拔國出乳香𣗳他國所無其𣗳逐日用刀斫𣗳皮
取乳或在𣗳上或在地下在𣗳自結透者為明乳蕃人
用琉璃缾盛之名曰缾香在地者名塌香葉庭珪香
譜乳香一名薰陸香出大食之南數千里其𣗳𩔖松以
斤斫𣗳脂溢於外結而成香聚而成塊上品為揀香圓
大如指頭今俗所謂滴乳次曰缾乳言收時置於缾中
又次曰乳塌盖香而雜之以沙石者也又次曰黑塌盖
香之黑色者也又次曰水濕黑塌盖香在舟中為水所
浸漬而氣變色敗者也雜品而碎者曰斫削簸揚為塵
者曰纏末七脩𩔖藳乳香先置壁隙中半日又取指
甲三二片置鉢中擂之不粘而易成末矣丹房鑑源
乳香能啞銅
腦子香葉譜腦子香出渤泥三佛齊亦有之乃深山
窮谷中經千年老杉𣗳其枝幹不曾損動者若損動則
氣泄無腦矣其土人解作板段隨其板旁横裂而成縫
有腦出於縫中劈而取之其大者成片俗謂之梅花腦
其次謂之速腦速腦之中其次者謂之米腦名物通
片腦出暹羅諸國惟初打泥者為上𣗳如杉檜取者必
齋沐而往成片似梅花者為上其次有金脚速腦米腦
蒼腦札聚腦又有一種如油名腦油
龍涎香蔡絛鐵圍山叢談奉宸庫有龍涎香分錫大
臣近侍其模製甚大而外視不甚佳每以一豆大爇之
輒作異花氣芬郁滿座終日略不歇於是太上大竒之
命籍被賜者隨數多寡復收取以歸中禁因號曰古龍
涎為貴也諸大璫争取一餅可直百緡金玉為穴而以
青絲貫之佩於頸時於衣領間摩挲以相示由此遂作
佩香焉今佩香因此始也張世南遊宦記聞諸香中
龍涎最貴廣州市直每兩不下百千次等亦五六十千
係蕃中禁榷之物出大食國近海傍常有雲氣罩山間
即知有龍睡其下或半載或二三載土人更相守視候
雲散則知龍已去往觀必有龍涎或五七兩或十餘兩
視所守人多寡均給之或不平更相讐殺或云龍多蟠
於洋中大石卧而吐涎魚聚而噆之土人見則没而取
焉又一說大洋海中有渦旋處龍在下湧出其涎為太
陽所爍則成片為風漂至岸人則取之納官予嘗叩泉
廣合香人云龍涎入香能收斂腦麝氣雖經數十年香
味仍在嶺外雜記所載龍涎出大食西海多龍枕石一
睡涎沫浮水積而能堅鮫人采之以為至寳新者色白
稍久則紫甚久則黑又一說云白者如百藥煎而膩理
黑者亞之如五靈脂而光澤其氣近於臊似浮石而輕
或云異香或云氣腥能𤼵衆香氣皆非也於香本無損
益但能聚烟耳和香而用真龍涎焚之則翠烟浮空結
而不散坐客可用一剪以分烟縷所以然者蜃氣樓臺
之餘烈也又一說云龍出没於海上吐出涎沬有三品
一曰汎水二曰滲沙三曰魚食汎水輕浮水面善水者
伺龍出隨而取之滲沙乃被波浪飄泊洲嶼凝積多年
風雨浸淫氣盡滲於沙土中魚食乃因龍吐涎魚競食
之復作糞散於沙磧其氣腥穢惟汎水者可入香用餘
二者不堪山堂肆考龍涎可製香燒之可直通於天
水底焚之亦直到淵底彙苑詳註蘇門荅次國古大
食國也西去一晝夜城有龍涎嶼獨峙南巫里洋之内
浮灔海面波激雲騰每至春間羣龍交戲於上而遺涎
沬洋水則國人駕獨木舟伺龍出没隨而採之或風波
則人俱下海一手附舟傍一手楫水而得至岸其涎初
若脂膠黑黃色頗有魚腥去久則成大塊或大魚腹中
刺出如斗大焚之清香可愛名曰龍涎其品有三浮水
者為上滲沙者次之魚食為下每香一斤值其國金錢
一百九十二枚准中國之銅錢九千文
甲香四時纂要修甲香方取大甲香如崑崙耳者酒
煑蜜熬入諸香中用唐本草甲香蠡𩔖生雲南者大
如掌青黃色長四五寸取黶燒灰用之南人亦煑其肉
噉今合香多用謂能𤼵香復来香烟須酒蜜煑製方可
用南州異物志甲香大者如甌蘇頌本草海螺即
流螺厴曰甲香李義山詩集注甲香者為末煮香時
用以合香收氣𤼵香者也唐人謂之甲煎陳藏器曰甲
煎以諸藥及美果花燒灰和蠟治成可作口脂今有作
夾煎者誤也湘烟錄又有小甲香狀如螺子取其蒂
修合也𫝊信方每甲香一斤以泔斗半微火煮一復時
又以蜜二合水一斗煑三復時乃以炭火燒地令熱洒
酒令潤鋪香於上擣爛入沉香末三兩麝香一分和搗
印成此即漢宫方也
麝香續博物志麝之真香有三說鹿羣行山中自然
有麝氣不見其形為真香入春以脚踢入水泥中藏之
不使人見為真香殺之取其臍一鹿一臍為真香本
草蘇頌曰麝香有三等第一生香名遺香乃麝自剔出
者次臍香乃捕得殺取之其三心結香乃麝見大獸捕
逐驚畏失心墜死人得之破心見血作乾血塊者不入
藥花木考牡丹最忌麝香有人帶香入園其花即時
萎落埤雅麝噉蛇今以蛇蛻裹麝彌香錦繡萬花
谷天寳中虞人𫉬水麝臍香皆水也每取以針刺之香
氣倍於肉麝香譜麝香木出占城國𣗳老而仆埋於
地而腐外黑而内黃赤者其氣𩔖於麝清異錄江南
山谷間有一種竒木曰麝香𣗳其老根焚之亦清烈號
䬣&KR2571;香
各種香南方草木狀楓香𣗳似白楊葉圓而岐分有
脂而香其子大如鴨卵二月花𤼵乃著實八九月熟曝
乾可燒惟九真郡有之唐本草注白膠香𣗳高大木
理細莖葉三角商洛間多有五月斫為坎十一月收脂
開寳本草白膠香即楓香脂魏王花木志木蜜號
千歲𣗳伐之四五歲取不腐者為香一名没香一名多
香木内典木蜜香狀若槐𣗳異物志木蜜其葉如
椿交州記木蜜𣗳似沉香韻府續編肇慶新興縣
出多香木俗謂之蜜香能辟惡氣殺鬼精本草木香
一名蜜香從外國舶上来葉似薯蕷而根大花紫色功
效極多今以如雞骨堅實齧之粘齒者為上復有馬兜
苓根謂之青木香非此之謂也或曰有二種亦恐非耳
一謂之雲南根洞冥記有女香𣗳細枝葉婦人帶之
香終年不減春風堂隨筆栝松百年即有白衣如粉
本草謂之艾衲香廣志艾衲香出西國似細艾本
草松𣗳皮綠衣亦名艾蒳可以合諸香燒之能聚其烟
青白不散述異記香洲在朱厓郡洲中出諸異香往
往不知名焉千年松香聞於十里亦謂之十里香本
草拾遺甘松香味温無毒主鬼氣卒心腹痛脹滿浴人
身令香叢生葉細廣志甘松香生涼州南方草木
狀水松葉如檜而細長出南海土産衆香而此木不大
香故彼人無佩服者嶺北人極愛之然其香殊勝在南
方時植物無情者也不香於彼而香於此豈屈於不知
巳而伸於知巳者歟物理之難窮如此一統志真臘
有𣗳如杉檜香藏於皮老而脂白流出名篤耨香冬月
因其凝而取之者名黑篤耨葉庭珪香譜篤耨香出
真臘國亦𣗳之脂也𣗳如松杉之𩔖而香藏之皮𣗳老
而自然流溢者色白而透明故其香雖盛暑不融土人
既取之夏月以火環其𣗳而炙之令其脂液再溢至冬
沍寒因其凝而復取之故其香冬凝而夏融土人盛之
以瓠瓢至暑月則鑚其瓠而周為之孔蔵之冰中欲其
隂涼而氣通以泄其汗故得不融舟人易之以瓷器不
若瓢也香之氣清遠而長雜於𣗳則黑而黑為下矣香
之性易融而暑月之融多滲於瓢故斷瓢而爇之亦得
其典刑今所謂葫蘆瓢是也香譜金顔香出大食真
臘國其香乃𣗳之脂色黃而氣勁工於聚衆香今之為
龍涎軟香佩帶者多用之一統志真臘有金顔香有
深黃色者有黑色者劈開雪白者為佳夾砂石者為下
其氣能聚衆香番人以之和香塗身酉陽雜俎䭱齊
香出波斯國拂林呼為頂勃梨咃長一丈餘圍一尺許
皮色青薄而極光淨葉似阿魏每三葉生於條端無花
結實西域人常八月伐之至冬更抽新條極滋茂若不
剪除反枯死七月斷其枝有黃汁其狀如蜜微有香氣
入藥療百病(䭱音撇)瀛涯勝覽滿剌加産打魔香乃𣗳
脂墮地成遇火即然國人以當燈及塗舟水不能入明
瑩者若金箔曰損都盧厮可作瑁珠名水珀是已魏
略鬱金香生大秦國二三月花如紅藍四五月採之其
香十二葉為百草之英本草拾遺鬱金香味苦無毒
主蟲毒鬼疰鵶鶻等臭除心腹間惡氣鬼疰入諸香用
述異記南海出千步香佩之香聞於千步草也今海
隅有千步草是其種也葉似杜若而紅碧相雜又紫述
香一名紅藍香又名金香又名麝香草出蒼梧桂林二
郡界唐書罽賓國進拘物頭花香焚之香聞數里
廣志迷迭香出西域洞冥記都夷香狀如棗核食一
片則歴年不饑以粒如粟許投水中俄滿大盂也魏
略兜納香出大秦國述異記龜甲香即桂香之善者
内典必栗香一名化木香似老椿花木考金銀香
中國皆不出其香如銀匠欖糖相似中有白蠟一般白
塊在内好者白多低者白少焚之氣味甚美出舊港國
香譜水盤香𩔖黃熟而殊大多雕刻為香山佛像並
出舶上升菴外集香譜有鬭鏤香今訛為兜羅香三
泊有之異物志兜羅香出海邊國如都梁香本草
雀頭香即香附子也所在有之珍珠船赤土國在海
南出異香每燒一彈丸香聞數百里號一國香洞冥
記薰肌香用薰人肌骨至老不病文𨕖焚玉蕤浣薇
露注玉蕤香也清異錄用香布篆文木範中急覆之
是為曲水香香譜塗肌拂手香出占城國土人以腦
麝諸香搗和而成或以塗身或以拂手其香經數宿不
散香譜亞濕香出占城國其香非自然乃土人以十
種香搗和而成體温而濕氣和而長爇之勝於他香
錦繡萬花谷吳僧罄宜作笑蘭香其法以沉為君雞舌
為臣北苑之塵秬鬯十二葉之英鉛華之粉柏麝之臍
為佐以百花之液為使一炷如芡子許油然鬱然若齅
九畹之蘭而挹百畝之蕙也清異錄長安宋清以鬻
藥致富嘗以香劑遺中朝簮紳題識器曰三勻煎焚之
富貴清妙其法止龍腦麝末精沉等耳(煎去聲)洞天清
錄沉香腦麝四合加以棋楠羅合榧子滴乳蠡甲九味
相合分兩停勻煉蔗漿合之其香絶塵境而助清興
清異錄林邑占城闍婆交阯以雜出異香劑和而範之
氣韻不凡謂中國三勻四絶為乞兒香香箋黃香餅
王鎮住東院所製黑沉色無花紋者佳甚偽者色黃
升菴外集泡花采以蒸香以佳沉香薄劈著淨器中鋪
半開花與香層層相間密封之日一易不待花蔫花過
香成番禺人作心字香瓊香用素馨茉利法亦然大抵
泡取其氣未嘗炊掀江浙作木犀降真香蒸湯上非法
也香箋萬春香内府者佳龍桂香有黃黑二品黑者
價高惟内府者佳劉鶴所製亦可芙蓉香京師劉鶴製
妙甜香惟宣德年所製清遠味幽可愛燕市中貨者罈
黑如漆白底上有燒造年月每罈二三斤有錫罩蓋礶
子一斤一罈者方真蘭香以魚子蘭蒸低速香牙香塊
者佳近以木香滚以棍蒸者惡甚白膠香有如明條者
佳壺中贅錄山林窮四和香以茘枝殼甘蔗滓乾柏
葉黃連和焚又加松毬棗核梨核皆妙虞伯生與朱
萬初帖深山高居爐香不可缺退休之久佳品乏絶人
為取老松柏之根枝葉實共搗治之研楓肪羼(音剗)和之
每焚一丸足助清苦香譜薔薇水大食國花露也今
則採茉莉取其液以代焉然其水多偽雜欲試之當用
琉璃缾盛之翻搖數四其泡周上下者為真顯德五年
昆明國獻薔薇水十五缾云得西域以香灑衣衣敝而
香不減
古名香封禪記黃帝列珪玉於蘭蒲席上燃沉榆香
舂雜寳為屑以沉榆和之若泥以分尊卑華戎之位
洞冥記武帝元封中起方山館招諸靈異乃燒天下異
香有沉光香有精祗香明庭香金磾香塗魂香沉光香
塗魂國貢門中燒之有光而堅實難碎太醫以鐵杵舂
如粉而燒之精祗香出塗魂國燒此香魑魅精祗皆畏
避金磾香金日磾既入侍欲衣服香潔自合此香洞
冥記飜鴻閣上燒荃靡香屑燒粟許其氣三月不絶
拾遺記漢武帝夢李夫人授蘅蕪之香帝夢中驚起香
氣猶著衣枕歴月不歇漢武内傳帝於七月七日掃
除宫掖設座大殿以紫羅薦地燔百和香燃九微燈以
待王母杜陽編龍文香武帝時外國所獻飛燕外
傳飛燕浴五藴七香湯踞通香沉水坐燎降神百藴香
帝嘗私語樊嫕曰后雖有異香不若婕妤體自香也
西京雜記趙昭儀上姊飛燕三十五物有青水香沉水
香九真雄麝香拾遺記靈帝初平三年西域獻茵墀
香煑湯辟癘宫人以沐頭薛靈芸傳魏文帝迎靈芸
道側燒石葉之香此石重疊狀如雲母其氣辟惡癘之
疾腹題國所獻也拾遺記孫亮有愛姬四人皆振古
絶色一名朝姝二名麗居三名洛珍四名潔華為四人
合四氣香殊方異國所出凡經踐躡宴息之處香氣沾
衣歷年彌盛百浣不歇因名曰百濯香或以人名香故
有朝姝香麗居香洛珍香潔華香南史梁大通中槃
槃國奉表送菩提𣗳葉詹糖等香本草詹糖香出晉
安岑州及交廣以南𣗳似橘煎枝葉為之似糖而黑多
以其皮及蠧糞雜之難得淳正者唯軟乃佳天寳遺
事明皇正寵妃子不視朝政安禄山初承聖睠因進助
情花香百粒大小如粳米而色紅每當寢處之際則含
香一粒助情𤼵興筋力不倦帝秘之曰此亦漢之慎䘏
膠也杜陽編穆宗嘗於蔵真島前焚鳳腦香以崇禮
敬清異錄昭宗嘗賜崔胤香一黃綾角約二兩酷烈
清妙焚豆大許亦終日旖旎御題曰刀圭第一香杜
陽編辟寒香辟邪香瑞麟香金鳳香皆異國所獻同昌
公主乘七寳輦四面綴五色玉香囊囊中貯上四香每
一出游則芬馥滿路述異記辟寒香丹丹國所出杜
陽編同昌公主薨上哀痛常令賜紫尼及女道冠焚昇
霄降靈之香以導靈舁徵文玉井張說攜麗正文章謁
友生時正行宫中媚香號化樓臺友生焚以待說說出
文置香上曰吾文享是香無忝盧氏雜說楊牧嘗召
崔安石食盤前置香一爐烟出如樓臺别聞一香似非
爐烟崔思之楊顧左右取來乃白角楪盛一漆毬子耳
崔曰此罽賓國香所聞乃此也清異錄長安大興善
寺徐理男楚琳平生留神香事莊嚴餅子供佛之品也
峭兒延賓之用也旖旎丸自奉之等也檀那概之曰琳
和尚品字香清異錄道士譚紫霄有異術閩王昶奉
之為師月給山水香焚之香用精沉上火半熾則沃以
蘇合油海錄碎事意可香初名宜愛或云此江南宫
中香有美人字曰宜愛故以名香山谷曰香殊不凡而
名乃有脂粉氣易名曰意可山堂肆考黃山谷論香
有聞思香取楞嚴經觀音所言從聞思脩入三摩地因
以名香五雜組宋宣和間宫中所焚異香有篤耨龍
涎亞悉金顔雪香褐香軟香之𩔖今世所有者惟龍涎
耳又有瓠香猊眼香皆不知何物
異香獨異志茶蕪香燕昭王時波弋國貢若焚著衣
彌月不絶所遇地土石皆香經腐草朽木皆榮秀用薰
枯骨則肌肉再生漢武故事西王母感上之誠暮必
神降上乃盛施帷帳燒兜沫香香聞數百里乃兜渠國
所獻如大豆塗宫門香聞百里關中大疫死者相枕燒
此香疫則止瑞應圖大漢二年月支國貢神香武帝
取看之狀若燕卵凡三枚大似棗帝不燒付外庫後長
安中大疫宫人得疾衆使者請燒一枚以辟疫氣帝然
之宫中病者差長安百里内聞其香積九月不歇月
氐使者𫝊始元元年京城大疫死者大半帝取月支神
香燒之於城内其死未三日者皆活香氣經三月不歇
帝信神香乃秘錄餘香一旦圅檢如故而失神香也此
香出於聚窟洲人鳥山山上多𣗳與楓𣗳相似而香聞
數里名為返魂𣗳亦能自作聲如羣牛吼聞之者心振
神駭伐其木根於玉釡中煑取汁更以微火熟煎之如
黑&KR0961;狀令可丸名為驚精香或名振靈丸或名返生香
或名振檀香或名人鳥精或名却死香一種六名斯實
靈物也奚囊橘柚漢武事仙惟謹甲帳前置玲瓏十
寳紫金之爐李少君取綵蜃之血丹虹之涎靈龜之膏
阿紫之丹搗幅羅草和成竒香帝每至壇前輒燒一顆
烟繞梁棟間久之不散其形漸如水紋頃之蛟龍魚鼈
百怪出没其間仰視股栗清異錄番禺牙儈徐審與
舶主何吉羅洽密不忍分判臨岐出如鳥觜尖者三枚
贈審曰此鷹嘴香也價不可言當時疫於中夜焚一顆
則舉家無恙後八年番禺大疫審焚香闔門獨免餘者
供事之呼為吉羅香山堂肆考卞山在湖州山下有
無價香有老母拾得一文石光彩可翫偶墜火中異香
聞於遠近收而寳之每投火異香如初
仙佛香三洞珠囊以雜香搗之丸如梧桐子大青繩
穿此三皇真元之香珠也燒此香徹天真檀之香夜泉
玄脂朱陵飛之香返生之香皆真人所燒之香也天人
玉女擣羅天香按擎玉爐燒九和之香峨嵋山孫真人
然千和之香洞冥記帝常夕坐有神女至散明天𤼵
日之香香出胥池寒國地有𤼵日𣗳言雲從𣗳出雲来
掩日風吹𣗳枝拂雲開日光也名開日𣗳𣗳有汁滴如
松脂三洞珠囊五香一株五莖一莖五枝一枝五葉
一葉間五節五五相對故先賢名為五香之木燒之十
日上徹九星之天即青木香也楞嚴經壇前別安一
小爐以兜羅婆香煎取香水沐浴其炭然令猛熾釋
氏會要大象蔵香因龍鬭而生燒一丸放大光明有細
雲覆其上味如甘露七晝夜降甘雨雨皆金色楊慎
外集伊蘭花佛經云天末者為末而爇之竺國名乾打
香天澤者濕爇之竺國名軟香天華者以生蕊露蕾為
供所謂香風吹萎華更雨新好者是也佛書有解脫
知見香法華經象香馬香男香女香拘鞸陁羅𣗳香
曼陁羅花香釋氏會要多伽羅香此云根香多摩羅
跋香此云藿香華嚴經阿那婆達多池邊出沉水香
名蓮花蔵其香一丸如麻子大若以燒之香氣普薰閻
浮提界
格致鏡原卷五十七
