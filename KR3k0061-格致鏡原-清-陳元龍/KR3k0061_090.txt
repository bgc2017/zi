格致鏡原卷九十大學士陳元龍撰
水族𩔖(一)
龍
總論易震為龍說文鱗蟲三百六十而龍為之長
能幽能明能細能巨能短能長春分而登天秋分而入
淵春秋元命苞龍之言萌也隂中之陽故龍舉而雲
興管子龍生於水被五色而游故神欲小則化如𧖟
蠋欲大則藏於天下欲上則凌於雲氣欲下則入於深
泉伊川語錄龍為隂物出則濕氣蒸然成雲抱朴
子山中辰日稱雨師者龍也管子蛟龍水蟲之神者
也乘於水則神立失於水則利廢故曰蛟龍得水而神
可立也埤雅酈元水經云魚龍以秋日為夜按龍秋
分而降則蟄寢于淵龍以秋日為夜豈謂是乎龍亦卵
生思抱雄鳴上風雌鳴下風而風化珍珠船四分律
文中諸龍初生時睡時嗔時行欲時不能變形餘時皆
能變形皎然集房琯嘗脩學終南山谷中忽聞聲如
戞銅器之韻問父老云此龍吟也不久雨至矣琯望之
冉冉雲氣游漫果驟雨作自爾再聞徵驗不差後將赤
金鉢戞之謂為龍吟客退紀談人食砒霜而死龍食
之而肥五雜組龍潛水中以虎頭投之則必驚怒簸
騰淘出之乃已南史或謂江淮多蛟龍能乘風雨决
壊崖岸其性惡鐵因是引東西兩冶鐵器大則釡鬲小
則鋘鉏數十萬斤沈於堰所猶不能合齊諧記蛟龍
畏楝葉南部新書龍之性麤猛而畏蠟愛竹及空青
而嗜燒燕食燕肉人不可渡海蟫史龍性畏五綵絲
其涎能𤼵衆香天火與人火相反得濕而熖遇火而燔
以火逐之則熖滅矣釋氏書龍有三患一熱風熱砂
燒著皮肉骨髓二惡風暴起吹其宫殿失其寳飾衣服
龍身自現三諸龍娛樂時金翅鳥王入宫摶撮始生龍
子食之又有三苦一雖食百味末後一口化為蝦蟇二
夫婦相交即變為二蛇三背道布鱗砂石身中痛乃連
心說原龍有三停九似之說謂自首至膊膊至腰腰
至尾皆相停也角似鹿頭似駝眼似鬼項似蛇腹似蜃
鱗似魚爪似鷹掌似虎耳似牛乘異記劉洞微善畫
龍一日有夫婦造門觀畫因謂曰龍有雌雄其狀不同
雄者角浪凹峭目深鼻豁鬛尖鱗密上壯下殺朱火燁
燁雌者角靡浪平目肆鼻直鬛圓鱗薄尾壯於腹劉不
能平問之其人曰身乃龍也請公觀之遂化雙龍而去
獻帝春秋龍欲騰翥先階尺木酉陽雜爼龍頭上
有一物博山形名尺木龍無尺木則不能昇天論衡
短書言龍無尺木無以升天謂龍從木中升天也盖當
雷電之時龍適與雷電俱在樹木之側雷電去龍從而
上故謂從樹木之中升天也埤雅龍精于目盖龍聾
故精于目也隂陽自然變化論驪龍之眸見百里纖
芥又龍能變水小史集雅龍不見石馮贄雲仙錄
天罰乖龍必割其耳造化權輿龍易骨埤雅龍八
十一鱗具九九之數九陽也埤雅龍珠在額韓子
夫龍之為蟲可狎而騎也然喉下有逆鱗徑尺若嬰之
則殺人南史齊始興王鑑獻龍角一枝長九尺三寸
色紅有文棋訣取蜕龍牙一枚臨局自然機變横出
杜陽雜編元載龍髯紫拂色如爛椹可長三尺削水
精為柄刻紅玉為環鈕或風雨晦冥臨流沾濕則光彩
動搖奮然如怒置之於堂中夜則蚊蚋不敢入拂之為
聲雞犬牛馬無不驚逸若垂之池潭則鱗介之屬悉俯
伏而至引水於空中則成瀑布三五尺未嘗輙斷燒鷰
肉燻之則㶿㶿焉若生雲霧五雜組唐開元中有鳳
逐二龍至華隂龍墮地化清泉二道其一為鳳爪傷流
血泉色遂赤今其地有龍骨山云故老謂鳳喜食龍腦
故龍畏之今世所𫝊鳥王啖龍圖盖本此也夫鳳非竹
實不食而亦嗜龍腦耶劇談錄李德裕嘗因暇日遊
宴時畏景赫曦咸有鬱蒸之苦既延入小齋列坐開樽
煩暑都盡問之云以金盆貯水漬白龍皮置於坐末龍
皮者新羅僧得自海中後山談叢夏英公伏日供帳
温室戒客具夾衣客皆笑之既坐體寒生粟乃以漆斛
漬龍皮也晉書陸機嘗餉張華鮓魚時賓客滿座華
𤼵器便曰此龍肉也試以苦酒濯之必有異既而五色
光起機還問鮓主果云園中茅積下得一白魚質狀殊
常以作鮓過美故以相獻述異記漢元和元年大雨
有一青龍墮於宮中帝命烹之賜羣臣龍羹各一杯故
李尤七命曰味兼龍羹拾遺記方丈之山一名巒雉
東有龍場地方千里玉瑶為井雲色皆紫有龍皮骨如
山阜散百頃其蜕骨之時如生龍感應經按山阜岡
岫能興雲雨者皆有龍骨或深或淺多在土中齒角尾
足宛然皆具大者數十丈或盈十圍小者纔一二尺或
三四寸體皆具焉嘗因採取見之述異記晉寧縣有
龍葬洲父老云龍蜕骨於此洲其水今猶多龍骨國
史補舊說春水時至魚𤼵龍門則有化者至今汾晉山
穴龍蜕骨角甚衆採以為藥有五色者華陽國志蜀
五城縣值天門龍升天不逹遂死此地故掘取龍骨冬
夏無已本草晉地川谷多有龍死而骨在或云是龍
蜕非死骨唐年補錄咸通末舒州刺史孔威進龍骨
一具因有表錄其事狀云州之桐城縣善政鄉百姓胡
舉家有青龍鬭死於庭中時四月尚有繭箔在庭忽雲
雷暴起聞雲中擊觸聲血如釃雨灑繭箔上血不汙箔
漸旋結聚可拾置掌上須臾令人冷痛入骨初龍拖尾
及地繞一泔桶即騰身入雲及雨悉是泔也龍既死剖
之㗋中有大瘡凡長十餘丈身尾相半尾本褊薄鱗鬛
皆魚唯有鬚長二丈其足有赤膜翳之雙角各長二丈
其腹相齟齬時遣大雲倉使督而送州以肉重不能全
舉乃剸之為數十段載之赴官春渚紀聞横海清池
縣尉張澤居於渾州東城夜自庄舍還而月色昏暗殆
不分道行遇道旁木枝燁然有光因折以燭路至家插
壁間醉不復醒也晨起怪而取視則枝間一龍蜕才大
如新蟬之殼頭角爪尾皆具中空而堅扣之有聲如玉
石且光瑩奪目遇暗則光燭於室遂寳之於家傳玩好
事沈中老云紹聖間其從兄為青州幕官因脩庭前葡
萄架亦得一蜕形體皆如張者獨無光彩耳神龍變化
固無巨細但不知有光無光又何謂也五雜組司徒
馬恭敏治河日於淮濟間得一龍蜕長數十尺鱗爪鬐
角畢具其骨堅白如玉俗相傳云龍由蛟蜃化者夀不
過三歲朝野僉載蜀縣令劉静妻患病正諫大夫明
崇儼論之曰湏得生龍肝食之必愈静以為不可得儼
乃書符乘風放之上天湏臾有龍下入瓮水中剔取肝
食之而差賈子說林紫龍涎者舜使虞虎養一紫龍
虎恒持燕炙示龍而不即與食龍俯而垂涎虎以器盛
之滿一合然後與食以為常每日得涎一合繪實者仙
草也堯時生於廟堂之前四時有花取其實磨入紫龍
涎色正赤可以畫金玉其色透入金玉中一寸宮人佩
玉盡畫鸞鳳湏得良工一筆有誤終不可改拾遺記
方丈山龍鬭之處膏血如水流膏色黑者著草木及諸
物如淳漆也膏色紫者著地凝堅可為寳器燕昭王二
年海人乘霞舟以雕壺盛數斗膏以獻昭王王坐通霞
臺以龍膏為燈光耀百里烟色丹紫國人望之咸言瑞
光世人遥拜之燈以火浣布為纏物𩔖相感志漢武
帝𫉬梁上翁獻紫螺皮肉中有物如牛脂東方朔曰此
蛟龍髓傅面令人好顔色又女子在孕用之易生會後
宫難産者試之殊有神效帝以脂塗面使悦澤北夢
𤨏言龍生三卵一為吉弔也其吉弔上岸與鹿交或於
水邊遺精流槎遇之黏裹木枝如葡萄焉色微青黃復
似灰色號紫梢花益陽道括地圖龍池之山四方高
中央有池方七百里羣龍居之多五花樹羣龍食之去
會稽四千里支僧載外國事迦維羅越國今屬播黎
越國猶有優婆塞姓釋可二十餘家是白静王之苖裔
昔太子生時有二龍王一吐冷水一吐暖水今有池尚
一冷一暖西京雜記瓠子河決有蛟龍從九子自決
中逆上入河噴沫流波數十里外國事毗呵羅寺有
神龍住米倉中奴取米龍輙却後奴若長取米龍不與
倉中米若盡奴向龍拜倉即盈溢晉書魏明帝青龍
元年正月甲申青龍見郟之摩陂井中凡瑞興非時則
為妖孽况困於井非嘉祥矣南史梁元帝承聖二年
江陵城濠中有龍騰出焕爛五色竦躍入雲六七小龍
相隨飛去羣魚騰躍墜死於陸道龍處為窟若數百斛
圌龍城錄開元間景州水中見一龍三頭錄異記
蜀庚午歲金州刺史王宗郎奏洵陽縣洵水畔有青烟
廟數日廟上烟雲昏晦日夜奏樂忽一旦水波騰躍有
羣龍出於水上行入漢江大者數丈小者丈餘如五方
之色有如牛馬驢羊之形大小五十累累接迹行入漢
江却過廟所復往數里或𨼆或見三日乃止北夢𤨏
言大江之南蘆荻之間往往燒起睡龍唐天復中灃州
葉源村民鄧氏子燒畬柴草積於天井(山中穴也)火勢既盛
龍突出騰在半空縈帶為火所燎風力益壯狂熖彌熾
擺之不落竟以仆地而斃長亘數百步村民徙居而避
之朱梁末辰州民向氏因燒起一龍四面風雷急雨不
能撲滅尋為煨燼而角不化瑩白如玉李詩註唐玄
宗嘗龍潛於興聖宫及即位興慶池嘗有一小龍出遊
宮外御溝水中其狀蜿蜒後一夕其龍自池中御素雲
望西南去及上至嘉陵江乘舟將渡見一小龍翼舟而
進上謂左右曰此吾興慶池中龍也命以酒沃酧上親
自祝之龍乃自水中振鬛而去戎幕閒談茅山龍池
中其龍如蜥蜴而五色自昔嚴奉貞觀中勅取龍子以
觀御製歌送歸黃冠之徒競托其神李德裕恐其惑世
嘗捕而脯之龍亦竟不能神也丈獻通考宋真宗遣
内侍任文慶於茅山設醮禱郭真人池取二龍長二寸
許手中仰覆無懼中路風雨失一奉一歸以示近臣復
令文慶送還池中俄見二龍一乃送還者一乃所失者
伊川語錄龍只是獸茆山華陽洞常有之亦於乾地
能行形狀殊可愛然不齧人五臺山者則傷人矣遊
名山記茆山有龍池池不甚廣小黑龍十數遊其中取
視之長僅三寸昂首四足目精爛然腹有丹書而無牝
牡盖蜥蜴𩔖也每歲旱禱雨輙應今與山之神同著祀
典酉陽雜俎玄宗嘗詔術士羅公遠與不空同祈雨
校功力俱詔問之不空曰臣昨焚白檀香龍上命左右
掬庭水嗅之果有檀香氣左傳帝舜世有畜龍氏及
有夏孔甲帝賜之乘龍河漢各二各有雌雄劉累學擾
龍於豢龍氏以事孔甲能飲食之夏后嘉之賜氏曰御
龍以更豖韋之後龍一雌死醢以食夏后中朝故事
長安有豢龍戶觀水即知龍色目有無悉知之懿皇朝
龍戶上言龍池中走失兩條往關東尋訪數十日東都
魏王池中見之取而歸闕經華州時李訥為華州刺史
為人正直聞得龍來大以為虚妄命就公府視之則於
一小缾子中倒於盆内乃二細鰍魚也訥怒目曰何以
為驗其人請鑿穴尺許注水其間收鰍投水内魚倒水
中相趁旋轉尾觸穴四隅隨觸而陷水亦暴漲逡巡穴
已闊數尺其人語訥云恐穴更廣即難制遂搦入缾中
訥方竒之厚贈錢帛擕歸輦下抱朴子西域方士能
神祝者臨淵禹步吹氣龍即出浮其初出乃長十數丈
於是士更吹之一吹則龍輙一縮至長數寸方士掇取
著壺中或有四五龍以少水養之物塞壺口於是方士
聞有旱處便賫龍往賣之一龍值數千斤金舉國會斂
以顧之直畢乃𤼵壺出一龍著淵潭之中因復禹步吹
之輙一吹一出長數十丈湏臾雲雨四集五行記周
靖帝大象元年夏榮陽汴水北有龍鬭初見白光直屬
天自東方而來有白龍長十許丈西北向䑛掌而鳴西
北有黑龍亦乘雲而至風雷相擊乍合乍離暴雨大注
自午至申白龍升天黑龍墜地五雜組俗有立夏分
龍之說盖龍於是時始分界而行雨各有區域不能相
踰故有咫尺之間而晴雨頓殊者龍為之也酉陽雜
俎龍在閻浮提者五十七億龍於翟陁尼不降濁水
阿含經難陀跋難陀二龍其形最大繞湏彌山七匝頭
猶山頂尾在海中後魏書波知國有三池𫝊云大池
有龍王次者龍婦小者龍子行人設祭乃得過不祭多
遇風雪列仙傳馬師皇者黃帝馬醫有病龍下垂耳
張口師皇針其脣飲以甘草湯而愈後一旦負之而去
山川紀異湯隂西有真人社舊傳孫登寓此值旱衆
禱於龍得雨將祭謝之登曰此病龍雨安能蘇禾稼弗
信請嗅之水果腥穢龍時背生疽聞登言化老翁求治
曰病痊當有報不數日果大雨石上忽裂一井其水湛
然盖龍穿此以報也書蕉福龍優樂過逾於人薄福
諸龍日苦熱沙搏身為諸小蟲之所唼食北夢𤨏言
世有乖龍苦於行雨而多竄匿為雷神捕之或在古木
及楹柱之内若曠野之間無處逃匿即入牛角或牧童
之身往往為此物所累而震死也孔六帖夷陵江或
浮大木蔽塞水面土人謂之龍巢翻
詳𩔖内典龍有胎卵濕化四種抱朴子有自然之
龍有蛇蠋化成之龍潛確𩔖書别行云有四種龍一
天龍守天宮殿持令不落者二神龍興雲致雨益人間
者三地龍决江開瀆者四伏藏龍守輪王大福人藏者
須彌藏經龍有五種象龍馬龍魚龍蝦蟇龍此四種
旁𩔖蛇龍五龍之長是正𩔖淮南子羽嘉生飛龍毛
犢生應龍介鱗生蛟龍介潭生先龍廣雅有鱗曰蛟
龍有翼曰應龍有角曰&KR0034;(巨彪切)龍無角曰蛥龍一云有
角虯龍無角螭龍龍未昇天曰蟠龍周祈名義考廣
雅云云其言若辨而實非也按說文龍从肉童省聲□
象肉飛之形何有於翼也龍時飛則飛時潛則潛蟠非
定稱也說文蛟龍屬無角曰蛟虯龍子無角者螭若龍
無角而黃北方謂之土螻蛟則謂之蛟虯則謂之虯螭
則謂之螭不可言蛟龍虯龍螭龍也亦猶謂螣為螣蛇
也埤雅螣龍𩔖將亦可謂螣龍哉南越志蟠龍身長
四丈青黑色赤帶如錦文隨渭水而下入於海有毒傷
人即死河圖黃金千歲生黃龍青金千歲為青龍赤
白龍亦然玄金千歲生玄龍易乾鑿度帝王始興河
洛龍見皆察其首黑者人正白者地正赤者天正王
晫龍經黑龍曰水精赤龍亦曰水精黃龍曰龍長蛇龍
亦曰龍長瑞應圖黃龍者四龍之長四方之正色神
靈之精也王者不漉池而漁則應和氣而遊於池沼
龍魚河圖黃龍從洛水出詣虞舜鱗甲成字令左右寫
文竟龍去淮南子禹濟於江黃龍負舟古今注高
祖五年黃龍見華陽池十餘日九年又見長安五鳳四
年黃龍出廣漢甘露元年黃龍見新豐二年龍見上郡
騰躍五色昇天丞相以下上夀章帝建初三年黃龍見
汝南項氏田廬中長五丈餘高二丈光耀廬舍及樹皆
黃魏略文帝欲受禪郡國奏黃龍十三見明帝鑄銅
黃龍高四尺置殿前繆襲賦序青龍者大辰之精木
官之瑞封襌書夏得木德青龍止於郊尚書中候
周公旦即攝七年青龍銜甲舊唐書貞觀巾汾州言
青龍白龍見白龍吐物在空中有光如火至地陷入二
尺掘之則玄金也形圓斜廣尺餘高六七寸春秋合
誠圖堯母慶都出觀三河奄然隂風赤龍與慶都合而
生堯元命苞堯遊河渚赤龍負圖以出圖亦如綈
淮南子女媧氏殺黑龍以濟冀州注黑龍水精也殺之
以止雨三秦記昔有黑龍從南山出飲渭水其行道
為龍首山晉載記吕光伐龜兹軍其城南營外夜有
一黑物大如斷堤搖動有頭角目光若電及明而雲霧
四周遂不復見旦視其處南北五里東西三十餘步鱗
甲𨼆地之所昭然猶在光笑曰黑龍也俄而雲起西北
暴雨滅其迹宋書徐羨之嘗經山中見黑龍長丈餘
頭有角前兩足皆具無後足曳尾而行漢武内傳王
母駕九色斑龍法苑珠林法顯至迦施國國有白耳
龍每與衆僧約令國内豐熟皆有信效廣博物志&KR0008;
龍龍屬也明月之珠藏於蚌中&KR0008;龍伏之拾遺記南
潯之國有洞穴隂源其下通地脉中有毛龍毛魚時脱骨于
曠澤之中魚龍同穴而處其國獻毛龍一雌一雄放置
豢龍之宮至夏代養龍不絶因以命族至禹導川乘此
龍及四海攸同乃放河内南史王僧辯傳初承聖二
年三月有兩龍自城西江中騰躍升天五色分明遥映
江水百姓咸仰面目之父老竊相謂曰地龍已去矣
稽神錄楚王馬希範修長沙城開壕畢忽有一物長十
丈餘無頭尾手足狀若土山自北岸出游泳水上久之
入南岸而没出入俱無蹤跡或謂之土龍渚宫舊事
江陵趙姥以沽酒為業義熙中居室内忽地隆起姥察
為異朝夕以酒酹之嘗見一物出頭似驢而地初無孔
穴及姥死家人聞上下有聲如哭後人掘地見一異物
蠢然不測大小湏臾失之俗謂之土龍拾遺記西域
獻火龍高七尺映日看之光如聚炬火春渚紀聞蕭
注從狄殿前之破蠻洞也收其寳貨珍異得一龍長尺
餘云是鹽龍蠻人所豢也藉以銀盤中置玉盂以玉筯
挑海鹽飲之每鱗甲中出鹽如雪則收取用酒送一錢
匕專主興陽而前此無說者何也後因蔡元度就其體
䑛鹽而龍死其家以鹽封其遺體三數日用亦大有力
後聞此龍歸蔡元長家云北夢𤨏言洛中有洞穴曾
有誤墮其中行數里漸明見有宫殿人物凡九處又有
大羊羊髯有珠人取食之後出以問張華華曰此地九
仙館也大羊名曰癡龍懷麓堂集龍生九子不成各
有所好囚牛龍種平生好音樂今胡琴頭上刻獸是其
遺像睚眦平生好殺今刀柄上龍吞口是其遺像嘲風
平生好險今殿角走獸是其遺像蒲牢平生好鳴今鐘
上獸紐是其遺像狻猊平生好坐今佛座獅子是其遺
像霸下平生好負重今碑座獸足是其遺像狴犴平生
好訟今獄門上獅子頭是其遺像屓贔平生好文今碑
兩旁文是其遺像蚩吻平生好吞今殿脊獸頭是其遺
像菽園雜記贔屭形似龜性好負重故用載碑螭吻
形似獸性好望故立屋角上蒲牢形似龍而小性好吼
有神力故懸於鐘上憲章形似獸有威性好囚故立於
獄門上饕餮性好水故立於橋所蟋蜴形似獸鬼頭性
好腥故用於刀柄上&KR0008;&KR0008;形似龍性好風雨故用於殿
脊上螭虎形似龍性好文彩故立於碑首金猊形似獅
性好火烟故立於爐盖上椒圖形似螺螄好閉口故立
於門上今呼鼓了非也虭蛥形似龍而小好立險故立
於護朽上鰲魚形似龍好吞火故立於屋脊上獸吻形
似獅好食隂邪故立於門鐶上金吾形似美人首魚尾
有兩翼性通靈不睡故用巡警(按龍生九子諸書所載大同小異楊慎外集云)
(狴犴立獄門與前李說同與此云憲章異又饕餮好飲食故立於鼎蓋&KR2694;&KR2772;性好水故立於橋上與此全異陳)
(懋仁庶物異名疏又云&KR2694;&KR2772;好負重今碑下獸是即李說之霸下音同字異耳與楊說異矣又云蜥蜴好水今)
(橋上獸亦與諸說不同)
化龍華陽國志永昌郡古哀牢國其先有一婦人名
曰沙壺(後漢作沙壹)依哀牢山下居捕魚自給忽於水中觸
一沈木遂感而有娠度十月産子男十人後沈木化為
龍出謂沙壺曰君為我生子今在乎九子驚走惟一小
子不能去陪龍坐龍就而䑛之南史梁武帝踐祚郗
后酷妬忌及終化為龍入於後宫通夢於帝或見形光
彩照灼帝體將不安龍輙激水騰涌霏雪錄山東民
間婦人一臂有物𨼆然膚中屈佶如蛟龍狀婦喜以臂
浸盆水中一日雷電交作婦自牖出臂果一龍擘雲而
去異苑陶侃嘗漁雷澤得一織梭還掛於壁有頃雷
雨梭變成赤龍從屋騰躍而去神仙傳壺公遣費長
房歸以一竹杖與之曰騎此當還家以投葛陂中長房
騎杖忽然如眠便到家以杖投葛陂顧之乃青龍也
集異記元和中都尉韋宥舟行見新絲箏絃周纏蘆心
宥即拔蘆伸絃其長倍尋則試縱之應手復結宥以付
箏妓將安之惟短二三寸耳食頃則已蜿蜒舒展選蠕
搖動雙眸瞭然矣駭而投於江風浪交作俄有白龍長
百丈拏攫昇天酉陽雜俎有史生遊華山時暑環憩
一小溪忽有一葉大如掌紅殷可愛隨流而下史獨接
得置懷中坐食頃覺懷中冷重潛起觀之其葉上鱗起
粟粟而動始驚懼弃林中遽白衆人曰此必龍也可速
去湏臾林中白烟生彌布一谷史下山未半風雷大至
僞史南唐時有蒼頭持龍水圖求貨或得之將練以
為服忽釡中雲起蒸見二龍騰躍穿壁而去明皇雜
錄開元中大旱上於新池創一殿召馮紹正四壁各畫
一龍西壁一素龍蜿蜒若奮風雲隨筆而生壁上鱗甲
皆熱有白氣自簷廡出池中波濤&KR0837;湧俄有白龍乘雲
而起風雨大作國語褒國之神化為二龍夏后藏漦
呂氏春秋白龍化為魚豫且射中左目宋書晉愍
帝建興二年十一月抱罕羌妓産一龍子色似錦文嘗
就母乳遥見神光少得就視趙耕龍公碑張路斯潁
上人隋初明經登第景龍中為宣城令夫人關州石氏
生九子自宣城罷歸常釣於焦氏臺之隂一日顧見釣
處有宫室樓殿遂入居之自是夜出旦歸歸輙體寒而
濕夫人驚問之公曰我龍也蓼人鄭祥遠者亦龍也騎
白牛據吾池自謂鄭公池吾屢與戰未勝明日取决可
使九子助我領有絳綃者我也青綃者鄭也明日九子
以弓矢射青綃者中之怒而去公亦逐之所過為谿谷
逹於淮而青綃者投於合淝之西山以死為龍穴山九
子皆化為龍公之兄為馬步使者子孫散居潁山其基
皆存焉柳子厚謫龍說扶風馬孺子在澤州與羣兒
戲郊亭上有竒女墮地有光燁然被緅裘白文之裏首
步搖之冠遂入居佛寺講室七日取杯水飲之嘘成雲
氣五色翛翛如也因取裘反之化為白龍徊翔登天
龍城錄茅山有道士吳綽采藥於華陽洞口見一兒手
把三珠戲松下綽從之兒奔入洞化為龍以珠瑱左耳
綽劚其耳失珠列仙傳呼子先者漢中卜師也夀百
餘年臨去呼酒家老嫗曰急裝當與汝俱夜有仙人持
二茅狗來呼子先子先持一與嫗乃龍也騎之上華隂
山後嘗於山上大呼言子先酒母在此耳三秦記河
津一名龍門巨靈跡猶存水懸下注旁有山水陸不通
龜魚之屬莫能上江海大魚集門下數千不得上上者
為龍不上者魚故云曝腮龍門林登博物志鯉魚登
龍門即有風雨隨之天火自後燒其尾乃化為龍矣
蛟(附虬)(螭)
埤雅蛟龍屬也其狀似蛇而四足山海經畢山帝苑
之水出焉其中多蛟注蛟似龍蛇而小頭細頸頸有白
嬰大者十數圍卵生子如三斛瓮能吞人說文龍無
角曰蛟池魚滿三千六百蛟來為之長能率魚而飛置
笱水中即蛟去述異記虺五百年化為蛟蛟千年化
為龍埤雅蛟能交首尾束物故謂之蛟也俗呼馬絆
蛟尾有肉環束物則以首貫之舊云鳳骨黑蛟骨青
說文眉交故謂之蛟陸禋續水經注蛇雉遺卵入地
千年為蛟酉陽雜俎虎魚老則為蛟玉堂清話蛇
雉遺卵為蛟其蛇出殼之日害於一方洪水飄蕩吳人
謂之𤼵洪拾遺記帝以季秋之月泛蘅蘭雲鷁之舟
釣於桂臺下以香金為鈎䌮絲為綸丹鯉為餌釣得白
蛟長三丈若大蛇無鱗甲帝曰非祥也命大官為鮓肉
紫骨青味甚香美一統志大江巾有蟂磯南有一石
穴廣一丈深叵測蓋蟂居也蟂即老蛟也此磯在今蕪
湖江口有廟俗訛為喬姬廟山海經禱過之山浪水
出焉而南流注於海其中有虎蛟其狀魚身而蛇尾其
音如鴛鴦食者不腫可以已痔潛確𩔖書元嚴子忠
汀州人遣僕入山掘筍雷電大作樹下一窟有物如犬
而長其聲如雷僕揮鋤擊之而斃人謂之山蛟再積五
百年則為龍矣續搜神記長沙江邊有女下渚澣衣
覺身中有異遂姙身生三物皆如鰕魚女以已所生甚
憐之著澡盤水中養經三月遂大乃是蛟子各有字大
者為當洪次者名破阻小者曰撲岸天暴雨三蛟一時
俱去朝野僉載洛水中有人見豎子洗馬頃之見一
物如白練帶極光晶繳豎子之項三兩匝即落水死凡
是水中及灣泊之間皆有之人澡浴洗馬死者皆謂黿
所引非也此名白特宜慎防之蛟之𩔖也三吳記吳
時有王述者採藥於天台山忽見溪中有一小青衣長
尺餘徑入雲中良久海上雲起頃刻雷電交鳴見牽一
物如布而色如漆乃黑蛟耳山堂肆考黃牛洲在南
昌府城西南相傳許遜逐蛟精蛟化為黃牛於此因名
北夢𤨏言岑參賦云瞿唐之東下有千歲老蛟化為
婦人彩服靚粧遊於水濱
虬說文虬龍子有角者搜神記武昌虬山有龍穴
居人每見神虬飛翔出入歲旱禱之即雨後人築塘其
下曰虬塘淮南子黑蜧神虯潛泉而居將雨則躍
元氏掖庭記大德間尾灑夷於清源洞得一物如龍皮
薄可相照鱗鱗攢簇玉色可愛又間成花卉之形或紅
或綠暑月對之凉風自生遣人進貢時無識者有一胡
僧曰此斑花玉虬殼也
螭南詔錄螭魚四足長尾鱗成五色頭似龍無角
說文螭若龍無角而黃北方謂之土螻拾遺記崑崙
山第三層有螭潭百里多龍螭皆白色千歲一蜕其五
臟洞冥記元封中帝好微行於長安城西夜見一螭
遊於路董謁曰昔桀媚末喜於膝上以金簪貫玉螭腹
為戲今螭腹餘金簪穿痕得非此耶吕氏春秋螭食
乎清而遊乎濁
格致鏡原卷九十
