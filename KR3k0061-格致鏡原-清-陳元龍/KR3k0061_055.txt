格致鏡原卷五十五大學士陳元龍撰
香奩器物𩔖(一)
簪
說文簪首笄也史記平原君誇楚為玳瑁簪西京
雜記武帝過李夫人就取玉簪搔頭自此後宫人搔頭
皆用玉玉價倍貴焉飛燕外𫝊帝臨太液池后歌歸
風送遠之曲帝以文犀簮擊玉甌和之羣書考索東
漢太皇太后皇太后入廟簪以瑇瑁為擿長一尺端為
華勝上為鳳皇爵以翡翠為毛羽下有白珠垂黃金鑷
左右一横簪之以安簂結諸簪珥皆同制其擿有等級
焉班固與竇憲牋將軍哀憐賜以玉躬所著駮玳瑁
簪班固與弟超書今遺仲升玳瑁黑犀簮江表𫝊
魏文帝遣使於吳求通犀簪陸&KR1304;鄴中記魏文帝陳
巧笑挽髻别無首飾惟用圓頂金簮一隻插之文帝目
曰玄雲黯靄兮金星出北史魏胡太后幸闕口温水
登雞頭山自射象牙簪一𤼵中之敕示文武唐書漢
陽公主時戚近争為奢侈而主獨以儉嘗用鐵簪畫壁
自記田租所入清異錄吳越孫妃嘗以一物施龍興
寺形如朽木筯僧不以為珍偶出示舶上胡人曰此日
本國龍蕊簮也增價至萬二千緍易去王燮雜章吉
日佳辰誕聖生副奉道天簮二枚說文笄簮也其端
刻雞形士以骨為之大夫以象為之緌以紘繫笄順頤
下而結之實錄燧人始為笄女媧之女以荆杖及竹
為笄以貫髮至堯以銅為之且横貫焉舜雜以象牙玳
瑁中華古今注自古之有髻而吉者繫也女子十五
而笄許嫁於人以繫他族故曰髻而吉榛木為笄笄以
約髮也居喪以桑木為笄表變孝也皆長尺有二寸沿
至夏后以銅為笄於兩旁約髮也謂之髮笄周禮追
師掌王后之首服追衡笄注追治也王后之衡笄以玉
為之副配褘揄編配闕鞠次配展緣衡則維持冠而平
之也笄則卷髮而節之使平也禮雜記女雖未許嫁
年二十而笄燕則鬈首注燕居則去其笄分髮為鬌紒
未許嫁故雖已笄猶為少者處之粧臺記晉惠帝元
康中婦人以金銀玳瑁之屬為斧鉞戈戟以當笄洪
皓松漠紀聞回鶻以金相瑟瑟為首飾如釵頭形而曲
一二寸如古之笄形五雜俎笄不獨為女子之飾古
者男子皆戴之按三禮圖笄士以骨大夫以象盖即今
之簮耳左𫝊范武子怒文子擊之以杖折其委笄盖文
子為童子未冠時也北史王肅之奔魏也劉芳未及
相見嘗宴羣臣於華林肅語次云古者唯婦人有笄男
子則無笄芳曰推經禮正文古者男子婦人俱有笄肅
曰喪服稱男子免而婦人髽男子冠而婦人笄如此則
男子不應有笄芳曰此專謂凶事也内則稱子事父母
雞初鳴櫛纚笄總以茲而言男子有笄明矣儀禮士
冠禮皮弁笄鄭注笄今之簮有笄者屈組為紘垂為飾
士冠禮設笄注凡諸侯笄有二一是紒内安髮之笄
一是皮弁□弁及六冕固冠之笄
釵
劉熙釋名釵枝也因形名之也爵釵者釵頭及上施爵
也中華古今注釵子盖古笄之遺像也至秦穆公以
象牙為之敬王以玳瑁為之始皇又金銀作鳳頭以玳
瑁為腳號曰鳳釵洞冥記漢武元鼎元年起招仙閣
有一神女留玉釵與帝帝以賜趙婕妤至昭帝元鳳中
宫人猶見此釵謀欲碎之開視匣惟見白燕直升天後
宫嘗作玉釵因名玉燕釵言其吉祥西京雜記合德
遺飛燕同心七寳釵飛燕外𫝊趙后持昭儀手袖紫
玉九雛釵為昭儀簮髻後漢書貴人助簮玳瑁釵
廣博物志盤龍釵梁冀婦所制薛靈芸𫝊靈芸改名
為夜来入宫承寵愛外國獻火珠龍鸞之釵帝曰明珠
翡翠尚不勝況乎龍鳳之重乃止而不進晉令六品
以下得服金釵以蔽髻三品以上服爵釵中華古今
注東晉有童謠言織女死時人插白骨釵子白粧為織
女作孝粧臺記煬帝令宫人插翡翠釵中華古今
注隋煬帝宫人插鈿頭釵子常以端午日賜百寮玳瑁
釵冠杜陽雜編咸通中同昌公主有九玉釵上刻九
鸞皆九色上有字曰玉兒工巧妙麗殆非人工所製一
日晝寢夢絳衣奴授語云南齊潘淑妃取九鸞釵及覺
具以夢中之言言於左右洎公主薨其釵亦亡其處
杜陽編代宗大歷中日林國獻龍角釵釵頭玉紺色上
刻蛟龍之形精巧竒麗非人所製帝賜獨孤妃子與帝
同汎舟於龍池有紫雲自釵上而生俄頃滿於舟中帝
由是命置之於掌内以水噴之化為一龍騰空東去
五行志唐末世俗尚以琉璃為釵釧近服妖也流離播
遷之兆演繁露金釵十二行乃排插十二釵也唐制
命婦以花𣗳多少為高下曰花釵若干也留青日札
古樂府河中曲詠莫愁頭上金釵十二行足下絲履五
文章後人不解遂誤以為金釵美人十二行殊不知古
婦人髻高故能插金釵十二行乃六雙也裴淵廣州
記南海豪富女子以金銀為大釵執以扣銅鼓故號為
銅鼓釵華陽國志涪陵山有大龜其甲可卜其緣可
作釵世號靈釵
玉導
丹鉛總錄玉導者玉簮或冠篦之𩔖導擇也義取擇髮
然自唐以後不聞其名釋名導所以導擽(音力捎也)髮使
入巾幘之裏也名義考周禮天子以玉笄而導亦如
之梁沙門法雲謂周舍曰檀越既能戴纛貧道何為不
執鍮段公路云通天犀堪為釵纛纛與導同音一物也
按隋禮儀云簮所以建髮於冠導所以擽髮於巾幘之
裏說文篦導也簮即笄釵岐笄導即揥整髮釵篦亦以
整髮即今掠子導即今引子以角為之擽髮入幘故名
引古名導今名引其義一也纛羽葆幢所以引行故又
借為纛俗呼轉為敏音俗書作刡字於是引之義晦而
導纛不復知為何物矣餘冬丹鉛二錄雖嘗置辨亦未
明的士燮集遣功曹使貢皇太子通天犀導南史
主衣中有玉介導齊高祖以其長奢侈之源命打破之
續齊諧記東海蔣潛得通天犀導後落褚太宰處褚以
餉齊故丞相豫章王王死後内人江夫人斷以為釵每
夜輒見一兒繞牀頭啼呌云何為見屠割必當相報終
不獨受枉酷江夫人惡之月餘遂薨北史魏晉以来
皮弁有纓而無笄導何稠曰此古田獵服也今服以入
朝宜變其制故弁施象牙簮導自稠始也
金鈿
古今注紂作金鈿六書故金華為飾田田然故曰鈿
東宫舊事太子納妃有同心雀鈿一具
翠翹
山堂肆考翡翠鳥尾上長毛曰翹故美人首飾如之因
名翠翹唐詩頭上鴛釵雙翠翹蜀中詩話張泌江城
子詞金簇小蜻蜓按小蜻蜓之飾正所謂翹兒花也
丹鉛錄蜀之妓女有花翹之飾名曰翹兒花
步搖
逸雅步搖上有垂珠步則搖也採蘭雜志人謂步搖
為女髻非也盖以銀絲宛轉屈曲作花枝插髻後隨步
輒搖以增媌媠故曰步搖釋名皇后首飾曰副副覆
也亦言副貳兼用衆物成其飾上有垂珠步搖古今
注殷后服盤龍步搖梳流蘇珠翠三服服龍盤步搖若
侍去流蘇以其步步而搖故曰步搖二儀實錄燧人
氏婦人始束髮為髻舜加以首飾文王又加翠翹步搖
也西京雜記合德遺飛燕黃金步搖江表𫝊孫皓
使尚方以金作步搖假髻千數令宫人著以相撲朝成
夕敗輒命更作晉書皇后首飾則假髻步搖俗謂之
珠松是也簮珥步搖以黃金為山題貫白珠為桂枝相
繆八爵九華熊獸赤羆天鹿辟邪南山豐大特六獸諸
爵獸皆以翡翠為毛羽金題白珠璫繞以翡翠為華
東宫舊事皇太子納妃有步搖一具九鈿圅盛之粧
臺記天寳初貴族及士民好為胡服胡帽婦人則簮步
搖釵楊妃外𫝊天寳四載七月於鳳皇園冊太真宫
女道士楊氏為貴妃半后服用進見之日奏霓裳羽衣
曲上自執麗水鎮庫紫磨金琢成步搖至妝閣親與插
鬢
綵勝
事物原始實錄曰晉惠帝令宫人插五色通草花漢王
符潜夫論已譏花采之費晉新野君𫝊家以剪花為業
染絹為芙蓉捻蠟為菱藕剪梅若生之事按此則是花
朵起於漢剪綵起於晉矣物原五采通草花吕后制
綵花晉郭隗制荆楚歲時記正月七日鏤金箔為人
勝以貼屏風亦戴之頭鬢又造華勝以相遺立春之日
悉剪綵為鷰以戴之注綵鷰即合歡羅勝鄭毅夫詩漢
殿鬭簮雙綵鷰併知春色上釵頭司馬相如大人賦
覩西王母暠然白首戴勝而穴處兮師古注勝新婦首
飾也漢代謂之華勝續漢書輿服志太后入廟戴花
勝上為鳳皇爵以翡翠為毛羽下有玉珠垂黃金鑷左
右各一横簮之杜詩注人日造華勝相遺起於晉代
見賈充李夫人典戒云像瑞圖金勝之形又像西王母
戴勝也晉中興書孝武時湯穀氏得金勝一枚長五
寸形如織勝歲時記劉臻妻陳氏進見儀人日上人
勝於人酉陽雜俎北朝婦人立春日進春書以青綌
為幟刻龍像銜之或為蝦蟇文昌雜錄唐制立春賜
三省官綵勝各有差景龍文館記景龍四年七月宴
大明殿賜王公以下綵縷人勝夢華錄立春日自郎
官御史寺監長貳以上皆賜春幡勝以羅為之宰執親
王近臣皆賜金銀幡勝入賀訖戴歸私第夢華錄立
秋日京城滿街賣楸葉婦女兒童争買剪成花朵戴之
圖經夔州人以人日傾城出入陣磧上謂之踏磧婦
人拾小石之可穿者貫以綵索繫於釵頭以為一歲之
祥周祈名義考北俗元日剪烏金紙翩翩若飛翔之
狀簮之謂之黑老婆按元日剪綵為燕戴之曹松詩綵
燕表年春王沂公帖子彩燕迎春入鬢飛燕為玄鳥遺
卵生契故後人目為黑老婆即彩燕之遺也
花子
古今注始皇令宫人梳仙髻帖五色花子畫為雲鳳至
東晉有童謠云織女死人帖草油花子為織女作孝至
後周又詔宫人帖五色雲母花子作碎粧以侍宴如供
奉者帖勝花子作桃花粧妝臺記花子彷於壽陽公
主梅花落面事也宋淳化間京師婦女競剪黑光紙團
靨又裝縷魚腮骨號魚媚子以飾面皆花子之𩔖珍
玩考江南晩季建陽進茶油花子大小形製各别極可
愛宫嬪縷金於面皆以此花餅施於額上時號北苑粧
耳環
留青日札女子穿耳帶以耳環自古有之乃賤者之事
莊子曰天子之侍御不揃爪不穿耳杜子美詩玉環穿
耳誰家女諸葛恪曰母之於女天性之愛穿耳貫珠何
傷於仁輟耕錄或者謂晉唐間人所畫士女多不帶
耳環以為古無穿耳者然莊子曰天子之侍御不穿耳
自古亦有之矣逸雅穿耳施珠曰璫此本出於蠻中
所為也婦女輕淫好走故以此琅璫錘之西京雜記
合德遺飛燕合歡圓璫續漢書皇太后皇后入太廟
服紺上皂下𧖟青上縹下隱簮珥珥璫垂珠也晉令
士卒百工不得服真珠璫珥雲烟過眼錄趙孟頫所
藏有雙茘枝女環一對可長三寸並脚通碾皆白玉也
甚精此必太真后妃故物也周書武王伐紂商師大
崩帝辛登廩臺取天知玉珥以自焚在火中不銷松
漠紀聞回鶻善結金線相瑟瑟為珥漢書平后𫝊世
子襐飾師古注首飾在兩耳後刻鏤為之
指環
物原紂作寳幹指環廣韻鐶指鐶也以金鍍之曰鍍
鐶三餘贅筆世俗用金銀為環置於婦人指間謂之
戒指按詩注古者后妃羣妾以禮進御於君女史書其
月日授之以環以進退之生子月辰以金鐶退之當御
者以銀環進之著於左手既御者著於右手事無大小
記以成法則世俗之名戒指者有自来矣賢奕編戒
指又云手記西京雜記戚姬以百鍊金為彄環照見
指骨上惡之以賜侍兒鳴玉耀光等各四枚西京雜
記合德遺飛燕瑪瑙彄漢舊儀宫人御幸賜銀指環
拾遺記吳王潘夫人酣醉唾於玉壺中使侍婢瀉於
臺下得火齊指環即挂石橊枝上因其處築臺名曰環
榴臺時有諫者云今吳蜀争雄環榴之名將為妖乎孫
權乃翻其名為榴環臺俗說晉哀帝王皇后有一紫
磨金指環至小止可第五指帶南史天竺迦毘黎國
元嘉中表獻金剛指環摩勒金環諸寳物雲溪友議
韋皋遊江夏姜使君館有小青衣曰玉簫遺以白玉指
環妝臺記何充妓於後閣以翡翠指環換刺繡筆充
知歎曰此物洞仙與吾欲保長年之好乃令蒼頭急以
蜻蜓帽贖之胡俗傳始結婚姻相然許者便下金同
心指環稗史𩔖編嘗有戒指嵌馬腦一塊面上碾成
十二支生屬其紋細如髮似非人工故謂之鬼功石又
名鬼國石
釧(附諸奩飾)
事物紺珠釧手鐲桀以金玉為之徐炬事物原始風
俗通曰釧臂環也即今婦女之臂鐲事林廣記通俗
文云環臂謂之釧後漢孫程十九人立順帝有功各賜
金釧指環則釧起於後漢南齊書東昏侯為潘妃作
琥珀釧一隻直七十萬盧氏雜記唐文宗一日問宰
臣古詩云輕衫襯跳脫跳脫是何物宰臣未對上曰即
今之腕釧也真誥言安妃有斲粟金跳脫是臂飾枕
譚條脫臂飾也一作條達又作跳脫盖𫝊寫之誤也
真誥萼綠華贈羊權金玉條脫各一枚能改齋漫錄
按周處風土記云仲夏造百索繫臂又有條達等織組
雜物以相贈遺唐徐堅初學記引古詩云繞臂雙條達
則條達之為釧必矣第以達為脫不知又何謂也徐堅
所引古詩乃後漢繁欽定情篇云何以致契闊繞腕雙
條脫但腕臂兩字不同元氏掖庭記元后静懿皇后
誕日南朝宫人有選入後庭者獻柳金簡翠腕闌似今
之手鐲類但扁而用於臂者耳明皇雜錄玄宗曰我
祖破高麗𫉬紅粟玉臂支朕以岐王初進龍池篇以玉
臂支賜妃子妃子後以賜阿蠻夢溪筆談金陵人登
六朝陵寢得玉臂支兩頭施轉可以屈伸令圓近於無
縫為九龍統之功侔鬼神
諸奩飾留青日扎荀子曰處女嬰寳珠即今珠纓絡
也一名珠落索說文嬰頸飾也胡人連貝飾頸曰嬰普
門品經無盡意菩薩解頸下衆寳珠瓔珞以與之三禮
圖珠瓔翠緌左傳玉纓杜詩真珠絡臂鞲放懷集杜
甫每朋友至引見妻子韋侍御見而退使其婦送夜飛
蟬以助妝飾事物紺珠金訶子貴妃私禄山因為其
爪傷胷乳間遂作金訶子蔽之東坡詩自注於潜婦
女皆插大銀櫛長尺許謂之蓬沓丹鉛總錄馬融廣
成頌金錽玉瓖今婦飾曰瓖嵌生活當用此瓖字俗作
廂非
粉
逸雅&KR0008;粉&KR0008;赤也染粉使赤以著頰上也胡粉胡餬也
脂和以塗面也採蘭雜志粉神曰子占墨子禹作
粉博物志紂燒鉛作粉謂之胡粉古今注自三代
以鉛為粉秦穆公女弄玉有容德感仙人蕭史為燒水
銀作粉與塗亦名飛雲丹疑耀古今實錄據蕭史事
謂婦人傅粉自秦始或曰周文王時婦人已傅粉矣非
始於秦也飛燕外𫝊趙婕好傅露華百英粉𫝊芳
略記周光禄諸妓傅面用龍消粉水經注江州縣下
清水穴巴人以此水為粉則皜曜鮮芳貢粉京師因名
粉水故世謂之江州墮林粉地理志房陵有清泉土
人以為粉則膏澤芳潤荆州記范陽縣有粉水取其
水以為粉今謂之粉口庶物異名疏鮮錫粉飾名見
神農本草石藥爾雅粉一名流丹白豪
黛
逸雅黛代也滅眉毛去之以此畫代其處也採蘭雜
志黛神曰天軼妝臺記漢日給宫人螺子黛隋遺
錄殿脚女争效為長蛾眉司宫吏日給螺子黛五斛號
為蛾綠螺子黛出波斯國每顆直十金後徵賦不足雜
以銅黛給之獨絳仙得賜螺黛不絶張端義貴耳集
粉白黛黑戰國策張儀曰鄭周之女粉白黛黑注曰明
光宫𤼵燕趙美女二千人充之皆自然美麗不使粉白
黛黑又楚辭大招曰粉白黛黑施芳澤只惟韓文公送
李愿盤谷序乃云粉白黛綠東坡荅王定國書粉白黛
綠者係尹夾宅中狐狸射干之流願以道眼看破方變
黑為綠字
燕脂
逸雅脂砥也著面柔滑如砥石也脣脂以丹作之象脣
赤也採蘭雜志脂神曰與贅演繁露古者婦人粧
飾欲紅則塗朱欲白則傅粉故曰施朱太赤施粉太白
此時未有烟脂故但施朱為紅也烟脂出自虜地古
今注燕脂盖起自紂以紅藍花汁凝作燕脂以燕國所
生故曰燕脂塗之作桃紅粧習鑿齒與燕王書山下
有紅藍足下先知否北方人採取其花染緋黃挼取其
上英鮮者作烟脂婦人用為顔色今始知為紅藍後當
致其種竹坡詩話古今注云燕支出西方土人以染
中國謂之紅藍以染粉為婦人面色而俗乃用胭脂或
臙脂字不知其何義也升菴外集燕支今人以重絳
為之庶物異名疏均藻云&KR0008;霜脂粉也見仙人王予
可詩又海篇玉鑑&KR2916;&KR2800;婦人面飾五雜組以丹注面
曰的古天子諸侯媵妾以次進御有月事者難以口說
故注此於面以為識如射之有的也後遂為兩腮之飾
嫏嬛記薛夜来初入魏宫一夕面觸水晶屏上傷處
如曉霞將散自是宫人俱用臙脂倣畫曉霞粧唐百
官志中尚署臘日獻口脂面脂頭膏酉陽雜俎臘日
賜北門學士口脂臘脂盛以碧鏤牙筩太平御覽盧
公家範凡臘日上澡豆及頭膏面脂口脂梁谿漫志
老泉贊吳道子畫五星云妝非今人脣傅黑膏子嘗疑
霄漢星辰之尊而粧飾乃如是之妖何也及觀唐五行
志元和末婦人為圓髻椎髻不設鬢飾不施朱粉惟以
烏膏注脣狀若悲啼乃悟唐之俗工作時世妝嫁名道
子以紿流俗星辰不如是也
香澤
小雅豈無膏沐注膏所以澤髮採蘭雜志膏神曰雁
孃逸雅香澤者人髮恒枯悴以此濡澤之也丹鉛
總錄崔寔四民月令有合香澤法清酒浸雞舌藿香苜
蓿蘭香四種以新綿裏浸胡麻油和猪脂納銅鐺中沸
定下少許青蒿以𤼵綿羃鐺觜缾口瀉之梁簡文帝樂
府八月香油好煎澤元魏孝文帝詔煎御香澤須錢萬
貫帝以軍旅在外停之梁書三佛齊國志以濃而無
滓者為上蘇合是合諸香汁煎之非自然一物也又云
大秦人採蘇合先笮其汁以為香膏乃賣其滓與諸國
賈人是以展轉来達中國不大香也香譜蘇合香油
亦出大食國氣味大抵𩔖篤耨紀談錄玫瑰油出北
地其色瑩白其香芬馥不可名狀北人貴重之𫝊芳
略記周光禄諸妓掠鬢用鬱金油文昌雜錄禮部王
員外言今謂面油為玉龍膏太宗皇帝始合此藥以白
玉碾龍合子貯之因以名焉
梳(附笓)(刷)
說文櫛梳枇總名也釋名梳言其齒疎也枇言其相
比也蒼頡篇靡者為比麤者為梳玉藻櫛用樿櫛
注既沐髮濕則滑故用木梳稗史𩔖編古者尚沐故
治髮之具櫛而已玉藻曰沐稷而靧粱櫛用樿櫛髮晞
用象櫛如比然櫛已有比之義詩云其比如櫛箋謂相
近迫也至漢書所言比疎則視樿櫛為加密矣然非今
之比疎也注以為編髮之飾則今女子首飾所著金翠
珍異之梳耳後世憚數沐而櫛用以為去垢之具則與
漢之所言比疎名雖同而實又異也二儀實錄赫胥
氏造梳以木為之二十四齒取梳通之義物原伏羲
作木梳急就章注吳主亮夫人洛珍有櫛名玉雲
晉東宫舊事太子納妃有瑇瑁梳三枚象牙梳三枚
李肇翰林志翰林學士給大小象梳郭湜高力士𫝊
力士於太宗陵寢宫見小梳箱一柞木梳一歎曰先帝
首建義旗新正皇極十有餘載方致昇平隨身服用唯
留此物將欲𫝊示孝孫永存節儉具以奏聞清異錄
洛陽少年崔瑜卿多貲善游冶嘗為倡女玉潤子造綠
象牙五色梳費錢近二十萬樵人直說孫思邈以交
加木造百齒梳用之養生祕法也格古論鶴頂出南
番大海中有魚頂中魫紅如血故名鶴魚今用龜筒夾
鶴魚魫為梳故名鶴頂梳奚囊橘柚麗居孫亮愛姬
也鬒髮香淨一生不用洛成疑其有辟塵犀釵子也洛
成即今篦梳清異錄脩養家謂梳為木齒丹法用奴
婢細意者執梳理髮無數日愈多愈神廣博物志郎
當淨櫛器也事物紺珠梳匣吕望作
笓物原神農作笓䇫庶物異名疏詩疏以象骨搔
首因以為飾名之曰揥故云所以摘髮玉瑱考云象揥
若今之篦子然觀魏風佩其象揥盖男女通用乃佩於
身以備剔髮之垢也高力士𫝊太宗陵寢宫有黑角
笓一翰林志翰林學士給象笓清異錄篦誠𤨏縷
物也然丈夫整鬢婦人作眉捨此無以代之余名之曰
鬢師眉匠
刷逸雅刷帥也帥髮長短皆令上從也亦言瑟也刷
髮令上瑟然也物原伊尹作油刷少康作掠子嵇
康養生論勁刷理髮僅乃得之東宫舊事太子納妃
有漆畫猪氂刷大小三枚高力士𫝊太宗梳箱有草
根刷子一三餘帖豪犀刷鬢器也唐詩側釵移袖拂
豪犀
香囊
爾雅婦人之褘謂之縭縭緌也注即今之香纓也褘邪
交落帶繫於體因名為褘緌繫也禮内則纓衿佩容
臭注容臭香物也助其形容之飾以纓繫之南史麝
幐注今之香袋繁欽定情詩何以致叩叩香囊繫肘
後晉書謝玄嘗佩紫羅香囊叔安患之而不欲傷其
意因戲賭取焚之鄴中記石虎造流蘇斗帳上安金
蓮花花中懸金箔盛腕囊盛以異香珍珠船楊妃初
瘞以紫褥裹之及移葬肌膚已消釋矣胷前猶有錦香
囊在中官葬畢以獻上皇置之懷袖杜陽編同昌公
主乘七寳步輦四面綴五色玉香囊囊中貯辟寒香辟
邪香瑞麟香皆異國所獻也仍雜以龍腦金屑刻鏤水
晶瑪瑙辟塵犀為龍鳳花其上仍絡以真珠玳瑁文金
絲為流蘇雕玉為浮動每一出遊則芬馥滿路熒晶照
灼觀者眩目唐六典中尚署臘日進衣香囊韓偓
𫝊臘日賜繡香袋一枚皇甫放非烟𫝊步非烟授趙
象以連蟬錦香囊象結香囊于懷
帨
物原軒轅作帨巾祖甲作帉禮内則左佩紛帨注紛
以拭器帨以拭手說略巾本佩巾禮左佩紛帨是也
帨拭物之巾詩無感我帨兮即今之手巾汗巾也瀛
涯勝覽古俚國有色絲間花帨闊五尺長一丈三二尺
直金錢百文禮玉藻浴用二巾上絺下綌事物原
始王莽簒漢漢王閎伏地而泣元后親以手巾拭其淚
巾雖始於三代而手巾之名實始於漢今稱曰帨是也
秦嘉婦與嘉書今奉越布手巾二枚志怪會稽吳
詳者少為縣吏夜行至溪見一女子溪邊洗脚呼詳共
宿明旦別去女贈詳以紫布手巾詳荅以白布手巾
蘇鶚杜陽雜編咸通中同昌公主有紋布巾即手巾也
潔白如雪光軟特異拭水不濡用之彌年不生垢膩云
得之鬼谷國翰林志翰林學士給白布手巾南史
海中自然大洲其上有𣗳生火中洲左近人剝取其皮
紡績作布以為手巾與蕉麻無異而色微青黑若小垢
汚則投火中復更精潔或作燈炷用之不盡
帕
東宫舊事皇太子納妃有絳綾裹帊五李肇翰林志
翰林學士給青綾單帕六書故宋仁宗時有紫帕為
油所漬其色近玄因命染人倣而為之謂之油紫今四
品以上朝服用此其染之以紫草色近玄昔之紫近絳
亂朱者此紫也麗情集賈知徵遇曾城夫人杜蘭香
以秋雲羅帕裹丹五十粒與生曰此羅是織女練玉璽
織成遇雷雨時密藏之後大雷雨失帕所在解酲語
元成宗諸嬪臂繫秋雲紫條帕
格致鏡原卷五十五
