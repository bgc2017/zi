格致鏡原卷五大學士陳元龍撰
坤輿𩔖(一)
地(附地圖羅經)(地儀銅表)(土圭)
春秋元命苞地者易也言養萬物懷任交易變化含吐
應節故其立字土力於乙者為地禮綂地施也諦也
應變施化審諦不誤也劉熙逸雅地者底也其體底
下載萬物也亦言諦也五土所生莫不信諦也易謂之
坤坤順也上順乾也春秋說題辭地之為言嫓也承
天行其義也儲泳祛疑說地綂開於丑重濁之炁一
萬八百年凝而為地地之靈氣融結而為山川河嶽成
形既定肸蠁攸召禮記地秉隂竅於山川列子地
積塊也充塞四虛無處無塊博物志天地四方皆海
水相通地在其中蓋無幾也晉書天如雞子地如雞
子中黃居於天内天大而地小月令章句丘陵原隰
阪險總而曰地周禮五地一曰山林二曰川澤三曰
丘陵四曰墳衍五曰原隰太玄經註九地一為沙泥
二澤池三沚崖四下田五中田六上田七下山八中山
九上山淮南子九州之外乃有八寅(一作埏)八寅之外
乃有八紘八紘之外乃有八極太乙金鏡經昔燧人
氏仰觀斗極而定方名東西南北是也春秋命歷序
神農始立地形甄度四海遠近山川林藪故至東西九
十萬里南北八十一萬里河圖括地象夏禹所治四
海内地東西二萬八千里南北二萬六千里淮南子
禹使大章步自東極至於西極二億三萬三千五百里
七十五步使竪亥步自北極至於南極二億三萬三千
五百里七十五步爾雅岠齊州以南戴日為丹穴北
戴斗極為空桐東至日所出為太平西至日所入為太
蒙周禮注地東西為廣南北為輪家語子夏曰商
聞山書曰地東西為緯南北為經山為積德川為積刑
高者為生下者為死丘陵為牡川谷為牝張華博物
志地以山為之輔佐石為之骨川為之脉草木為其毛
土為其肉三尺以上為糞三尺以下為地楊泉物理
論夫土地皆有形名而人莫察焉有龜龍體有麟鳳貌
有弓弩勢有斗升象有張舒形有塞閉容有𨼆眞之安
有累卵之危有膏腴之利有塉埆之害此十形者氣勢
之始終隂陽之所極也尚書考靈曜地有四游冬至
地上行北而西三萬里夏至地下行南而東三萬里春
秋二分是其中矣地常動移而人不知譬如人在大舟
中閉牖而坐舟行不覺也關令内傳地厚萬里其下
得大空大空四角下有自然金柱輙方員五千里河
圖括地象地下有八柱柱廣十萬里有三千六百軸互
相牽制名山大川孔穴相通封禪書下泝八埏孟康
注埏地之八際也漢禮樂志媪神蕃釐注媪神地也
淮南子女媧氏背方州抱圓天注方州地也束晳
補亡詩漫漫方輿注方輿地也宋玉大言賦曰方地為
輿盧諶詩悠悠方儀廓注天地曰兩儀故地曰方儀
也眞誥稽神樞金陵者句曲之地肺注水至則浮故
曰地肺河圖岐山為地乳郭璞山海經注洞庭地
穴也在長沙巴陵今吳縣南太湖中有包山下有洞庭
穴潛行水底云無所不通號為地脉神仙傳費長房
遇壺公有神術能縮地脉千里聚在目前放之復如舊
方鎮編年高展為并州判官一日見砌間沫出以手
撮之試塗一老吏面上皺皮頓改如少年色展以謂必
神藥問承天道士答曰此名地脂食之不死展乃𤼵甎
已無所覩五雜組地窖燕都秦晉俱有之蓋地燥故
不腐土堅故不崩自齊以南不能為也三晉富家藏粟
數百萬石皆窖而封之有藏十數年不腐者盧氏雜
說唐僧泓師云永寧坊東南坊是玉杯地安邑里西是
金盞地國語伯陽父曰陽伏而不能出隂遁而不能
烝於是有地震劉向說苑晏子曰吾見維星絶樞星
散其地動乎後漢天文志維星散鈎星伸則地動有
星守三淵地動五雜組閩廣地常動說者謂濱海水
多則地浮也然秦晉高燥無水時亦震動動則裂開數
十丈不幸遇之者盡室陷入其中及其合也渾無縫隙
掘之至深而不可得則閩廣之地動而不裂者又得無
近水滋潤之故耶晉書惠帝光熙元年五月范陽國
地燃可以㸑此火沴土也劉向别錄鑿山鑽石則地
痛人民多若𧖟蝨𧖟蝨衆多則地癢晉書地生毛近
白祥也孫盛以為人勞之異法苑珠林長阿含經云
須彌山北天下有鬱單越國其地柔輭以足踏地地凹
四寸舉足還復地平如掌無有高下陸友仁硯北雜
志晉苻堅傳云建元十七年長安有水影遠觀若水視
地則見人至則止堅惡之宋寶祐六年四月常州晉陵
縣之黃泥岸亦有此異相傳呼為旱浪研北雜志吾
家太史在征西幕府小校言火山軍地枯燥不可耕鋤
犂入地不及尺烈火隨出矣一綂志蜀伏龍山下地
窪若池以火引之有聲隱隱出地中少頃炎熾夏月積
雨停水則熖生水上水為之沸而寒如故冬月水涸則
土上有熖如燒人聚而觀之至焚其衣裾
輿地圖元命苞神農之世怪義生白阜圖地形脉道
注怪義白阜之母白阜為神農圖畫地形通水道之脉
集仙錄黃帝在位王母遣使授以地圖舜在位王母
遣使獻益地圖遂廣黃帝九州為十二州周禮職方
氏掌天下之圖以掌天下之地辨其邦國都鄙四夷八
蠻七閩九貉五戎六狄之人民與其財用九榖六畜之
數要周知其利害呂伯恭漢輿地圖序輿地之有圖
古也自成周大司徒掌天下土地之圖以周知廣輪之
數而職方氏之圖復加詳焉迨漢滅秦蕭何先收圖書
始具知天下阨塞戸口多少之差武帝將立三子為王
御史大夫奏輿地圖請所立國乃開齊燕廣陵之封輿
地圖之名至是始見晉書武帝時裴秀為司空為地
圖十八篇(隋宇文愷曰裴秀輿地以二寸為千里)丹鉛總錄世言輿地
圖始於漢光武披輿地圖而不知前漢淮南王傳已有
按輿地圖之語地以輿名取易坤為輿之義
地動儀後漢書張衡字平子造候風地動儀以精銅
鑄成圓徑八寸合蓋隆起形似酒樽飾以篆文山龜鳥
獸之形中有都柱旁行八道施關機外有八龍首銜銅
丸下有蟾蜍張口承之牙機巧制皆在樽中覆蓋周密
無際如地動則樽震龍機𤼵吐丸而蟾蜍承之振聲激
揚雖一龍𤼵機而七首不動尋其方面乃知震動之所
在驗之合契若神
土圭周禮大司徒以土圭之法測土深正日影以求
地中日南則景短多暑日北則景長多寒日東則景夕
多風日西則景朝多隂日至之景尺有五寸謂之地中
羣書考索玉人之事以玉為圭而曰土圭者用以土
其地其長尺五寸非惟建王國用土圭諸侯之國亦用
以土其地但正四方不求地中也周禮注土圭一寸
折一千里天地四游升降不過三萬里土圭之影只有
五寸折一方五千里以其在地之中故南北東西相去
各三萬里朱子語錄大司徒以土圭求地中今人都
不識土圭鄭康成解亦誤圭只是量表影裏尺長一尺
五寸以玉為之夏至後立表視表影長短以玉圭量之
如表影恰長一尺五寸此便是地之中(晷長則表影短晷短則表影長)
(冬至後表影長一丈三尺餘)今之地中與古已不同漢時陽城是地
之中宋朝兵臺是地之中(岳臺在浚儀屬開封府)已自差許多
唐會要調露元年於陽城周公測影所得圭長一丈二尺
七寸
羅經月令廣義地理羅經立方向以測星辰天度以
針定子午為凖其法本於黃帝指南車製周公更流傳
推倣者寸縷之金必指子午此造化隂陽之妙(羅經有水羅有)
(旱羅)
銅表徐炬事物原始銅表古時用以紀里數者魏文
帝一里置一銅表長二尺以志里數今時用石刻字於
上某州往東南某州向西北即銅表之義也
山(附假山)
總論說文山宣也宣氣散生萬物有石而高象形也
春秋說題辭山之為言宣也含澤布氣調五神也隂
含陽故石凝為山春秋元命苞山者氣之包含所以
含精藏雲故觸石而出釋名山産也言産萬物國
語禹封九山山者土之聚也王制山者安静養物
玄覽名山五千三百七十出水之山八千里受水者八
千里出銅之山四百六十七出鐵之山三千六百九十
此禹蹟之所被也郭熙記春山淡冶而如笑夏山蒼
翠而如滴秋山明淨而如粧冬山慘淡而如睡鞏氏
耳目志海山微茫而隱見江山嚴厲而峭卓谿山窈窕
而幽深塞山童頳而堆阜爾雅山三襲陟(襲重也山之形若三)
(山重累者名陟)再成英(成重也山形兩重者名英)山大而高曰崧山小而高
曰岑銳而高曰嶠卑而大曰扈小而衆曰巋屬者嶧獨
者蜀山脊岡山頂冡崒者厜㕒巒山嶞(山形長狹者荆州謂之巒)重
甗隒(謂山形如累兩甗甗甑也山形狀似之因以名云)多小石磝(小石礓礫也山多此小石)
(者名磝)多大石礐(大石盤石也山多盤石者礐)石戴土謂之崔嵬土戴
石為砠爾雅大山宫小山霍邢疏宮猶圍繞也謂小
山在中大山在外圍繞之言山若此者名霍非謂大山
名宮小山名霍也爾雅小山岌大山峘邢疏岌謂高
過也言小山與大山相竝而小山高過於大山者名峘
非謂小山名岌大山名峘也爾雅小山别大山鮮郭
注不相連也爾雅山未及上曰翠微邢疏未及頂上
在旁陂陀之處名翠微一說山氣青縹色故曰翠微也
丹鉛總錄凡山遠望則翠近之則翠漸微故曰翠微
也毛詩傳山無草木曰岵有草木曰屺山足曰麓
釋名山頂曰椒山足曰麓山穴曰岫山邊曰崖崖之高
曰巖上秀者曰峯山旁曰坡王涯仙掌辨銳而出者
為虎牙尖而背者為熊耳角而巘者為牛首冠而峭者
為鷄頭漢書溝洫志引洛水至商顔下顏注商顔商
山之顔也謂之顔者譬人之額顔也亦猶嶺象人之頸
領淮南子注岬山脇也謝朓詩即此陵丹梯李善
注丹梯謂山也關令尹内傳五百歲天下名山一開
開則金玉之精湧出酉陽雜俎山上有葱下有銀山
上有薤下有金山上有薑下有銅錫山有寳玉木旁枝
皆下垂地鏡圖未到山百步呼曰林林央央此山王
名知之却百邪劉敬叔異苑山精如龍有五赤色角
名曰飛龍見之者可呼其名不敢為害抱朴子山之
精形如小兒而獨足足向後喜來犯人其名蚑知而呼
之即當自却一名曰超空亦可兼呼之白澤圖山之
精名䕫狀如鼓一足能行可使取虎狼豹鄧德明南
康記山都形如崑崙奴通身生毛見人輙閉目張口如
笑好在深澗中翻石覓蟹噉之周易是謀𩔖太山金
雞西嶽玉羊鄭玄注二嶽之精也神異經西北山中
有人焉其長尺餘一足性不畏人犯之則令人寒熱名
曰山臊人以竹著火中烞熚有聲而山臊驚憚遠去
五嶽班固白虎通中央之岳獨加高字者何中央居
四方之中而高故曰嵩高山郡國志禹貢熊耳外方
鄭玄云外方山即嵩也戴延之西征記嵩山東曰太
室西曰少室相去十七里嵩其總名也謂之室者以其
下各有石室焉郡國志少室一名負黍山嵩山記
懊來山自蜀中來與嵩山争高而不勝故名懊來風
俗通泰山山之尊一曰岱宗岱始也宗長也萬物之始
隂陽交代故為五岳長博物志泰山一曰天孫言為
天帝孫也主召人䰟魄東方萬物始成知人生命之長
短水經注華山古之敦物山也白虎通少隂用事
萬物生華故曰華山華山記山顚有池生千葉蓮花
服之羽化因曰華山初學記張衡西京賦綴以二華
謂太華少華也薛綜西京賦注華山與首陽山本一
山當河河水過之而曲行河神巨靈以手擘開其上以
足蹋離其下中分為兩以通河流山海經泰華之山
削成而四方高五千仞其廣十里徐靈期南嶽記上
承冥宿銓德鈞物故名衡山羅含湘中記宿當軫翼
度應機衡故曰衡山山海經衡山俗名岣嶁丹鉛
錄衡山一名芝岡盛弘之荆州記衡山為南嶽其來
尚矣至於軒轅乃以灊霍之山為副焉故爾雅云霍山
為南嶽蓋因其副也至漢武南廵又以衡山遼遠道隔
江漢乃徙南嶽之祭於廬江灊山邢昺爾雅疏爾雅
云霍山為南嶽風俗通云衡山一名霍言萬物霍然大
也地理志衡山在長沙湘南縣南廣雅云天柱謂之霍
山地理志云天柱在廬江潛縣則在江北而云衡霍一
山二名者本衡山一名霍山漢武帝移嶽神於天柱又
名天柱亦為霍故漢以來衡霍别矣湘中記衡山遥
望如陣雲沿湘千里九向九背水經恒山謂之玄嶽
白虎通恒者常也隂終陽始其道常久故曰常山
括地志北嶽有五别名一曰蘭臺府二曰列女宮三曰
華陽臺四曰紫微宮五曰太乙宮或云大茂山洞淵
集嵩山名上帝司眞洞天泰山名蓬玄太空洞天華山
名太極總仙洞天衡山名朱陵太虛洞天恒山名太一
總玄洞天
諸山焦竑𩔖林桂林之山玲瓏剔透巴蜀之山巉差
窳窆河北之山綿衍龐魄江南之山俊峭巧麗廣博
物志長白山相傳古肅然也五經要義終南山一名
太一潘岳關中記終南一名中南言在天之中居都
之南故曰中南辛氏三秦記終南一名地肺可避洪
水郡國志廬山古名南鄣山羅浮山記羅羅山也
浮浮山也二山合體謂之羅浮荆州記武當山一名
篸嶺輕霄蓋其上白雲帶其前一名謝羅山葛仙公
傳崑崙一名玄圃一曰積石瑤房一曰閬風臺一曰華
蓋一曰天柱水經注崑崙為無熱丘丹鉛總錄崑
崙山一名崑岑君山一名媧宮普陀山一名梅岑青城
山一名天谷大復山一名胎簪吳拭武夷雜記武夷
骨山也磅薄一百二十里外山始有膚河圖武關山
為地門荆山為地雌大别山為地理岐山為地乳汶山
為井絡桐柏山為地穴鳥鼠同穴山地之幹也史記
海中有三神山名曰蓬萊方丈瀛洲仙人居之拾遺
記三壺海中三山也一曰方壺即方丈二曰蓬壺即蓬
萊三曰瀛壺即瀛洲此三山形如壺蓬萊亦名防丘一
名雲來方丈一名巒稚瀛洲亦名魂洲亦名環洲雲
笈七籤海外蓬萊閬苑有五嶽靈山一曰廣乘之山天
之東嶽也在東海之中為𤼵生之首上有碧霞之闕瓊
樹之林紫雀翠鸞碧藕白橘主歲星之精居九氣青天
之内二曰長離之山天之南嶽也在南海之中上有朱
宮絳闕赤室丹房紫草紅芝霞膏金醴主熒惑之精居
一氣丹天之内三曰麗農之山天之西嶽也在西海之
中上有白華之闕三素之城玉泉之宫瑤林瑞獸主太
白之精居七氣素天之内四曰廣野之山天之北嶽也
在北海弱水之中上多瓊樓寶闕金液龍芝主辰星之
精居五氣玄天之内五曰崑崙之山天之中嶽也在八
海之問上當天心形如偃蓋東曰樊桐西曰玄圃南曰
積石北曰閬苑上有瓊華之闕光碧之堂瑤池翠水金
井玉彭主鎮星之精居於中元一氣天中焉海錄碎
事方丈之西北有隂成大山滄浪之西有陽長大山此
二山是陽九百六歷數之標揭也百六之運將至則陽
長水竭隂成水架陽九之運將至則隂成水竭陽長水
架
假山西京雜記茂陵富人袁廣漢築園四五里激流
水注其内攝石為山高十餘丈杜子美集南曹小司
寇舅於我太夫人堂下累土為山一簣盈尺旁植慈竹
蓋兹數峯嶔崟有致五雜組宋時巨室治園作假山
多用雄黃熖硝和土築之雄黃能辟蛇虺熖硝能生烟
霧每隂雨之候雲氣浡鬱如眞山矣七修𩔖藁近日
富貴家之疊假山自不能如眞山之有生氣春夏且多
蛇虺而月夜不可樂也宋宮之艮嶽其萬歲山之大洞
皆築以雄黃爐甘石蓋雄黃則辟蛇虺爐甘能致雲霧
若天少隂山遂滃鬱如深山窮谷故不數年而勝眞山
矣李德裕平泉亦然春風堂隨筆武康石色黑而潤
文如波浪人家園池疊假山以此為奇五雜組假山
湏用山石大小高下隨宜布置不可斧鑿蓋石去其皮
便枯槁不復潤澤生莓苔也蘇洵木假山記木之漂
沉汩没於湍沙之間不知其幾百年而其激射齧食之
餘或仿彿於山者則為好事者取去強之以為山五
雜組葛尚寶園有木假山一座岩洞峯巒皆木根疊成
不用片石坏土也
海(附潮)
劉熙釋名海晦也主承穢濁其水黑如晦也說文海
天池以納百川者也老子海為百谷王風俗通海
曰朝夕池莊子注尾閭泄海水出外者也在百川之
下故稱尾水聚族之處故稱閭列子渤海之東有大
壑焉實為無底之谷名曰歸墟晏子吾聞江深五里
海深十里史記鄒衍曰中國名曰赤縣禹之九州是
也中國外如赤縣者九有裨海環之如此者又九都有
大瀛海環其外博物志東海共稱渤海又曰滄海
高僧傳釋鑑眞往日本漂入蛇海又入魚海復入鳥海
既出逹於日本東方朔十洲記東有碧海廣狹與東
海等水不醎苦正作碧色扶桑在碧海中東海外别有
圓海繞蓬萊山海水正黑謂之溟海無風而洪波百丈
山海經甌閩皆在岐海中西域傳西有𩔖海潮海
蒲昌海郭義恭廣志蒲𩔖海在西域東北闞駰十
三州記允吾縣西有卑禾羌海代謂之青海後魏書
太祖西征次鹿渾海廣志羌中之西有潭彌海陽池
海山堂肆考熱海在西域碎葉國東大寒不凍山
海經無臯之山南望幼海謝承後漢書交阯七郡貢
獻皆從漲海出入博物志霍去病北伐至瀚海而還
後漢書竇憲伐匈奴至勃鞮海廣志北有伊連海
後漢書梁諷說北單于單于即將人衆與諷俱還到
私渠海梁四公記黑谷之北有漆海毛羽染之皆黑
西有乳海其水白滑如乳蘇鶚杜陽編南昌國有紫
海水色如爛椹可以染衣其龍魚龜鼈砂石草木無不
紫拾遺記然丘之國汎沸海至京師沸海洶湧如沸
煎也魚鼈皮骨堅強如石可以為鎧泛沸海之時以銅
薄舟底蛟龍不能近也漂粟手牘流波山下有然海
千里民汲之以代油光明過於油數倍南部新書天
寶十載始封四海神為王春明退朝錄歐陽少師言
為河北都轉運使冬月按部至滄景間於野亭夜半聞
車旂兵馬之聲幾逹旦不絶問彼處人云此海神移徙
論語摘輔相陽侯為江海宋均注陽侯主江海之神
初學記海神曰海若五雜組天妃海神也謂之妃
者言其功德可以配天云耳今祀之者多作女人像此
與祠大士者相同習而不覺其非也神仙傳麻姑謂
王方平曰接待以來見東海三為桑田筆談登州海
中時有雲氣如宮室臺觀人物車馬歴歴可見謂之海
市酉陽雜爼陳司徒在揚州時東市塔影忽倒老人
言海影翻則如此野史至正戊子年永嘉大風海舟
吹上高坡十餘里水溢數十丈死者數千謂之海嘯也
王𨼆晉書慕容晃上言成帝曰臣躬征平郭遠假陛
下天地之威海為結冰淩行海中三百餘里諸老言自
立國初無海水冰凍之事金華子北海縣因𤼵地得
五銖錢取之不盡中得一石記云此是海眼以錢鎮之
衆懼復掩之癸辛雜識華亭市有一物如水桶而無
底非金石竹木所製久未有知其名與所用者一日有
海舶老商見之驚喜撫玩以三百緡售之曰此至寳也
名曰海井凡航海必須以淡水自隨今但以大器滿貯
海水置此井於水中汲之皆甘泉矣玉堂閑話廣州
番禺縣嘗有部民牒訴云前夜亡失蔬圃今認得見在
某處請縣宰判狀往取之有北客駭其說因詰之民云
海之淺水中有荇藻之屬被風吹沙與荇藻相雜其根
浮於水面或厚三五尺可以耕墾為圃以植蔬夜則被
盜者盜之百餘里外若浮筏之乘也職方外紀諳戹
利亞國有海窖潮盛時窖吸其水水不盈潮退噴水如
山高當吸水時人立其側衣一沾水即被吸
潮皇極經世海潮者地之喘息也所以應月者從其
𩔖也說文朝曰潮夕曰汐風土記鰌魚長數千里
穴居海底魚入穴則潮上出則潮退出入有節故潮水
有期虞集就日錄江潮之說前後紀錄不一山海經
以為海鰌出入穴之度佛書以為神龍之變化葛洪潮
記謂天河激湧洞冥正一經云月周天而潮應王充論
衡謂水者地之血脉隨氣進退而為潮竇叔蒙海濤志
以潮汐作濤必待於月月與海相摧海與月相明東海
漁翁海潮論曰地浮與大海隨氣出入上下地下則滄
海之水入於江謂之潮地上則江之水歸於滄海謂之
汐浙江𤼵源最近江水少海水多其潮特大趙景安漫
抄載徐明叔等高麗錄云天包水水承地而元氣升降
於太空之中地乘水力以自持且與元氣升降互為抑
揚而人不覺且月隂也潮水也皆應於易之坎卦為用
故易說卦坎為水為月抱朴子天河從北極分為兩
條至於南極其一經南斗中過其一經東斗中過兩河
隨天轉入地下過而下水相得又與海水合三水相蕩
而天轉之故激湧而成潮一月之中天再東再西故潮
水再大再小又夏時日居南宿隂消陽盛而天高一萬
五千里故夏潮大也冬時日居北宿隂盛陽消而天卑
一萬五千里故冬潮小也春日居東宿天高一萬五千
里故春潮漸起也秋日居西宿天卑一萬五千里故秋
潮漸減也談撰仲秋潮最盛者隂陽氣均而隂方壯
鼓怒之勢雄故也宣昭潮候說圓則之運大氣舉之
方儀之静大水承之氣有升降地有浮沉而潮汐生焉
月有盈虛潮有起伏故盈於朔望虚於兩弦息於朓朒
消於朏魄而大小凖焉月者隂精水之所生日為陽宗
水之所從故晝潮之期日常加子夜潮之候月必在午
而晷刻定焉卯酉之月隂陽之交故潮大於餘月大梁
(日月所會於酉曰大梁)析木(日月所會於寅曰析木)河漢之津也朔望之後
天地之變故潮大於餘日燕肅海潮論大率元氣嘘
吸天隨氣而漲歛濆浡往來潮順天而進退者也以日
者重陽之母隂生於陽故潮附之於日也月者太隂之
精水屬隂故潮依之於月也元和志浙江潮每日晝
夜再至常以月十日二十五日最小月三日十八日極
大小則水漸漲不過數尺大則濤湧高至數丈每年八
月十八日數百里士女共觀舟人漁子泝濤觸浪謂之
弄潮吳越春秋前潮水潘侯者子胥也後重水者大
夫種也太平廣記自海門山潮頭涌高數百尺越錢
塘漁浦方漸低小朝暮再來其聲震怒雷奔電走百餘
里時有見子胥乘素車白馬在潮頭之中田家五行
十三廿七名曰起水是為大汛各七日二十初五名曰
下岸是為小汛亦各七日寰宇記瓊州潮候不同凡
江浙欽廉之潮皆有定候瓊海之潮半月東流半月西
流潮之大小隨長短星不係月之盛衰番禺記晨潮
下晚潮上兩水相合謂之沓潮廣西志桂林府聖水
巖子時潮上午時潮落三五十年有一大潮御覽古
有尹公者居苕溪善推候有異術鄉人王氏有女美質
尹公求之不得叱水來潮以溺其居至今日暮則風生
水長數尺號為尹公潮西吳記長興吳山下有溪名
吳山灣昔吳王送女至此有潮高三尺倒流七十里名
吳王送女潮博物志東海中牛魚剥其皮懸之潮水
至則毛起潮去則復述異記伺潮雞潮水上則鳴孫
綽海賦石雞清響而應潮是也
格致鏡原卷五
