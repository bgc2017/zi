格致鏡原卷六大學士陳元龍撰
坤輿𩔖(二)
石上
總論春秋說題辭周易艮為山為小石石隂中之陽
陽中之隂隂精輔陽故山含石石之為言託也博物
志地以石為之骨物理論上精為石石氣之核也氣
之生石猶人筋絡而生爪牙也古詩黕黕布雲根森
森散雨足注雲生於石故名石曰雲根劉熙釋名山
體曰石石硌硌也山多大石曰礐礐學也大石之形學
學然山多小石曰磝磝堯也每石堯堯獨處而出見也
礫小石也磊衆石也周禮大司寇以嘉石平罷民有
罪者坐諸嘉石以肺石逹窮民凡煢獨老幼之欲復於
上而未逹者立於肺石注嘉石丈石也肺石赤石也
陳襄文昌雜錄長安故宮闕前有唐肺石尚在其制如
佛寺所繫響石而甚大可長八九尺形如人肺亦有欵
志但漫剥不可讀秋官大司寇以肺石逹窮民原其義
乃伸冤者擊之立其下就士師聽辭如今之撾登聞鼓
也所以肺形者便於垂又肺主聲聲所以逹其冤也
程大昌演繁露禹貢青州貢品有鉛松怪石說者疑怪
石之為玩物不當責貢予曰非也其所謂怪非今世所
玩如靈壁太湖之石嵌空玲瓏可為戲玩也質狀色澤
似石而非石故以怪名也怪者異也夏樹芳詞林海
錯尸子周公踐東宫履乘石視明堂居攝乘石王所登
上車之石也唐王起乘石賦承玉趾以增麗拂衮衣而
更妍演繁露穆天子𫝊曰天子東征有采石之山凡
好石之器於是出天子升山取采石焉使民鑄以成器
于采石山之上注云采石文采之石也則鑄石為器古
有之矣淮南子玉待礛諸而成器注礛諸攻玉之石
封氏見聞記嶧山碑云刻此樂石讀者多不曉顏師
古謂以泗濱浮磬石作碑也山海經東山高氏之山
多針石郭璞注為砭石也左傳美疢不如惡石服虔
注石砭石也南史侍郎金元起欲注素問以砭石問
王僧孺對曰古人當以石為砭必不用鐵說文有此砭
字許愼云以石刺病也畱青日札我朝立石於府州
縣甬道中作亭覆之名曰戒石䥴二大字於前其隂刻
爾俸爾禄民膏民脂下民易虐上天難欺十六字此蓋
作於蜀主孟㫤其文尚多乃刪取於宋初用黃廷堅所
書詞林海錯&KR0008;石音妥石圓而長所以澄水不濁用
以煎茶神仙傳焦先者字孝然河東人也年一百七
十歲常食白石以分與人熟煮如芋食之晉書鮑靚
為南海太守嘗行部入海遇風饑甚取白石煮食之以
濟仙經神山五百年輙開其中石髓出得而服之夀
與天相畢神仙傳王烈入太行山忽聞山東雷聲往
視之見山石上破數百丈中一孔尺餘有青泥流出烈
取摶之隨手堅凝氣味如粳米飯此石髓也晉書嵇
康遇王烈共入山烈嘗得石髓如飴即自服半餘半與
康已凝而為石范成大桂海虞衡志桂林宜融山洞
穴中凡石脈涌處為乳融結下垂其端輕薄中空水乳
且滴且凝紋如蟬翼者勝事物原始石鐘乳出泰山
及道韶峽州生巖穴隂處澑山液而成中空相通長者
五六寸如鵝翎管樣有石竹茅山乳之别酉陽雜俎
有人遊南山乳洞深數里乳旋滴瀝成飛仙狀洞中已
有數十若工玉石眉目衣服形製精巧一處滴至腰已
上其人因手承潄之經年再往見所承滴像已成矣乳
不復滴當手承處衣缺二寸不就三齊要略始皇時
有神能驅石下海石去不速神人輙鞭之流血石皆赤
康譽之昨夢錄高麗之東盛夏日力烘石極熱則出
液他物遇之即為火物𩔖相感志凡山石五六月盛
熱時必汗出赤黃者金汗口嘗味臭如牛溺氣手擘如
有金初融似銀者金也白汗味辛者銀汗如雀毛色者
銅如胡膠色者鐵也如白鐵色者錫也事物紺珠石
膽又名畢石黑石棋石銅勒生於銅坑中塊如雞卵色
青碧不忝琉璃擊之縱横解皆成疊中汁如膽物𩔖
相感志上石膽出蒲州又出年山能化鐵為銅初取塊
出見風即破其色黑形如膠片黃黑相間如琉璃者最
上楊愼外集延州高奴縣有石脂水膩浮水面如漆
採以膏車及炷燈謂之石漆宋時用以燒烟造墨謂之
延州石液刻於墨上事物紺珠赤石脂膏粘故曰脂
有五種色為用一北史悦般國南界有大山山傍石
皆燋鎔流地數十里乃凝堅人取以為藥即石流黃也
抱朴子石流丹為山之赤精事物原始石英今新
安有之長五六寸者佳黃色如金在端者名黃石英赤
端白後者名赤石英青端赤後者名青石英黑澤有光
者名黑石英會稽嶺南俱出之漢書子虛賦云雌黃
白坿蘇林注白坿白石英也孫盛魏春秋黃初元年
文帝愈崇宮殿雕飾觀閣取白石英及紫石英五色大
石於太行榖城山抱朴子石中黃子近水之山有之
多在大石中其石常濕潤不燥打石見之赤黃溶溶如
雞子之在殼者便飲之不爾便堅凝成石也北史齊
楊愔患背腫馬嗣明以煉石塗之便差作煉石法以粗
黃色石如鵝鴨卵大猛火燒令赤内淳醋中自有石屑
落醋内頻燒至石盡取石屑曝乾搗下簁和醋以塗腫
上無不愈者張鷟朝野僉載同泰於洛水得白石紫
文云聖母臨水永昌帝業進之授五品果毅置永昌縣
乃是白石鑿作字以紫石末和藥嵌之後并州汶水縣
於谷中得一石還如此有武興字改汶水為武興縣自
是往往作之後知其偽不復採用乃止五雜俎京師
北三山大石窩水中産白石如玉專以供大内及陵寢
階砌欄楯之用柔而易琢鏤為龍鳳芝草之形採盡復
生周禮石有時而泐注泐解散也玄覽石得鵲髓
則化
詳𩔖研北雜志張澹巖好蓄竒石其論石之品云靈
壁石出於泗濱本樂石所用書云泗濱浮磬是也碩厚
清越如被塗澤而乏烟雨葱蒨之姿思溪石近出於太
末深在土中堅貞温潤文質俱勝扣之如鐘四面皆可
觀其姿裁明秀體氣高妙夐出諸石之上視靈壁猶傖
父也林慮石遠出河朔土厚水深體極枯燥然玲瓏嵌
空宛如鑱刻其實皆出自然洞庭石在太湖之中咸池
一氣下注膏液石生於水裔宛轉奇巧翠潤而文吴人
以植園舘亭然秀聳高或數丈低猶數尺然不及思溪
之精絶也又鮮于伯機論石以太湖為苐一山石次之
王佐格古要論太湖石在水中者為貴蓋石在水中
歲久為波濤之衝擊皆成空石面鱗鱗作靨面名曰彈
窩亦水痕也沒人縋下鑿取極不易得石性温潤奇巧
扣之鏗然如鍾磬在山上者名旱石枯而不潤或贗作
彈窩以售人亦得善價清異錄桑維翰夀辰韋潛德
獻太湖石一塊上有鐫字金飾曰寵仙格古要論靈
璧石出靈璧縣在深山中掘之乃見其色黑如漆間有
細白紋如玉者有卧砂不起峯者亦無巖岫佳者如卧
牛菡蓞蟠螭(一作蝸)扣之聲清如玉快刀刮不動此石能
收香齋閣中有之香雲終日不散假者多以太湖石染
色刀刮成屑洪武初年取其石作磬給賜各府文廟其
色灰白其聲清逸吉安南昌府學皆有之近年多取其
石作硯而不見有黑漆者周密雲烟過眼錄大衍庫
出售雜物時有靈璧小峯長僅五六寸高半玲瓏秀潤
所謂胡桃玉色徽宗御書八小字刻於峯傍云山高月
小水落石出略無琢刻之形眞奇物也陳繼儒妮古
錄檇李項氏靈璧石一座長二尺許色青潤聲亦泠然
背有黃沙文一帶峯巒皆雋下金填刻字云宣和元年
三月朔日御製御書其下押一字雨鈔摘腴以煮酒
脚塗靈璧石其黑如漆永不脱格古要論崑山石出
崑山縣馬鞍山此石於深山中掘之乃得玲瓏可愛鑿
成山坡種石菖蒲花樹及小松栢樹山在縣後一二里
許山上石是火石山洞中石玲瓏好栽菖蒲等物最佳
茂盛蓋火暖故也五雜組崑山石𩔖刻玉不過二三
尺而止案頭物也閩中玉華洞石似崑山而精瑩過之
小者如拳大者二三尺許然多止一二面而其背蝕土
者殊粗格古要論湖山石青黑色𩔖太湖石花紋與
骰子香楠木相似性堅鋸板可嵌桌面雖不奇異亦少
有之英石出英州如銅鑛聲倒生巖下以鋸取之故底
平起峯二三寸亦可作几案奇玩色黑潤者可愛川石
出四川白地青黑花紋如山坡性堅鋸板可嵌桌面句
容茆山石白而有光有水石泠白色或有水路或有飯
糝色好者與眞玉相似雖刀刮不動終有石性不温潤
永石出永州府祁陽縣今謂之祁石石性不堅色青好
者有山水日月人物之像多是刀刮成非自然者以手
摸之凹凸者可驗紫花者稍勝青花者鋸石板可嵌桌
面屏風廂嵌任用南陽石純綠花者最佳有淡綠花者
有油色雲頭花者皆次之性堅極細潤鋸板可嵌桌面
硯屏其石於燈前或窗間照之則明少有大者俗謂之
硫黃石春風堂隨筆武康石色黑而潤文如波浪人
家園池疊假山以此為奇大至尋丈者絶少武康縣今
屬湖州山溪間多産此石予行江南山中亦見此𩔖有
甚大者或云出海島中水洗而成文海舶取以壓風者
往年入蜀自棧道過鳳縣嶺純是此石人家用作短牆
有甚佳者摺皺成文而方整可坐其品格頗多惟疊雪
者為甲横文疊起如摺有黑白層疊相間者有白石作
腰帶圍者曰玉帶流水其文皆堅麻衣如人衣麻之狀
錦犀紅黃色相間成文虎皮大文圓嵌作黃黑色麻皮
如畫家麻皮皴海石蒼黑色面作礬頭紋鬼面石紋突
出而獰狠有透漏如太湖石謂之湖石雲烟過眼錄
錦川石長五丈餘蓋宣和後宰門所謂艮嶽前河梁也
石色紫碧相間皆成文理近世罕得今藏戚順王家
談苑虢石重重紫白相間以筆描紫上緩手剖之紫去
白見隨意所欲作何物象至於林木亦可以藥筆為之
以手試之有參差齟齬者皆偽物也珍玩考大理府
點蒼石點蒼山出其石白質青文有山水草木狀人多
琢以為屏雜記女直黑龍江口出水花石堅利入鐵
可銼矢鏃人將取之必先祈福李商𨼆集滎陽鄭璠
自象江得怪石六其三聳而銳上又一如世間道士存
思圖畫人肺胃肝腎次第懸絡者又一空中而隱外若
癃癭殃疝病不作物者又一色紺冰而理平漫彈之好
聲璠為象江三年及還長安無家居婦兒寄止人舍下
計輦六石道費俸六十萬璠嗜好有意極𩔖前軰人
山堂肆考黿首山在蘇州府為洞庭西山之支嶺其麓
有石闖出如黿首因名山産石有天然玲瓏者為花石
雕琢擊之有金玉聲有色白而温潤者為玉石堪為玩
器有胎斑而光澤者可製硯黃一正事物紺珠金牙
石出蜀中大如棋子而方格古要論試金石出蜀中
江水内純黑色細潤者佳若石上試金滿用鹽洗去畱
放濕地上少時用更用胡桃油揩過却上金常用袋盛
之好者四五寸長二三寸大價銀直一二兩又有一等
黑石可試銀不知其所出華夷珍玩考有礪石謂之
喫鐵石剖之得鑌鐵出西番格古要論烏石出山西
澤潞山中其色純黑如漆細潤如玉性堅甚利刀刮不
動多作帶用霞石出山西其色黑如漆内有白點如豆
大似菊花但姿質甚粗不為奇竹葉瑪瑙石花斑與竹
葉相𩔖故名出斑大小長短不一樣每斑紫黃色斑大
者青色多性堅可鋸板嵌桌面斑細者貴斑大者不貴
有一等斑小者如米豆大甚可愛多碾作骰盆等器此
石甚少紅絲石𩔖土碼碯質粗不潤白地上有赤紅紋
路並無雲頭等花亦可鋸板嵌臺桌大者五六尺不甚
直錢漢郊祀志注䃜美石黑色也華夷珍玩考艾
蒿下鎮峽中有青石青質黑理其紋有松栢人物溪橋
水石山林樓屋日月之狀可為屏九州要記天下青
石無加於遂寧府可為鐘磬張續宣室志海岱之間
出玄黃石或云茹之可以長生玄宗皇帝嘗命臨淄守
每歲採而貢焉會稽記諸暨縣有鳥帶山其上多紫
石演繁露建康城中鋪街之石率皆青質紅章此自
其地石性天然而然雷民傳時有雷火𤼵於野中每
雨霽得黑石或方或圓號雷公墨山海經臯塗之山
有白石名礜可毒鼠注鼠食之死𧖟食之肥述征記
洛水底有礜石故上無冰張華禽經注鸛水鳥也伏
卵時數入水冷則不毈取礜石周卵以助暖氣故方術
家以鸛巢中礜石為眞物也抱朴子取一把礜石内
一活魚口與無藥者俱投沸膏中猛火之上其無藥者
須臾熟可食其銜藥者浮戲瀺灂不死事物紺珠磁
石磁慈也有鐵處則生吸鐵針鐵物若慈母戀嬰兒也
本草山之陽產鐵者隂必有磁石蓋二物同氣也
雜記航海固必用鍼以為向尤必用磁石以養鍼磁石
出福建之佛字山有神最靈凡取磁石必先致禱於神
神許則往亦不多得否則皆頑石無用者豐寧傳益
眼者無如磁石以為盆枕可老而不昏寧王宮中多用
之淮南畢萬術磁石一名磁君石藥爾雅磁石不
拾針者名綠秋又名帝流漿尚書荆州厥貢礪砥砮
丹注砥細於礪皆磨石砮石中矢鏃異物志夷州土
無銅鐵取磨礪青石以作弓矢此亦石砮楛矢之𩔖
山海經京山有玄䃤郭注黑砥石也拾遺記董偃以
畫石為牀文如錦也石體甚輕出郅支國瑣碎錄畫
眉石武昌有之出於樊湖可以代七香圓山海經女
牀山其隂多涅石郭注礬石也楚人名涅石秦人名羽
涅一名羽澤陶弘景本草羽澤枯者曰巴石有五色
能使鐵為銅山海經錢來之山多洗石注洗石可以
磢體去垢圿張勃吳錄鬱林郡布山多蛇毒有冷石
色赤黑味苦屑此石著創中立蘇事物紺珠磆石滑
膩也又名液石共石番石脫石色白膩佳桂府為貴麄
頑青黑勿用樂史寰宇記南雄縣出嫩石可以為鍋
釜常璩華陽國志汶山有鹽石煎之得鹽周逹觀
眞臘風土記眞蒲巴澗濱海等處有石味勝鹽可琢以
成器事物紺珠鹽精石又名隂精石出鹵地桃花石
出申州可為器代赭石出代州山谷色如雞冠澤者佳
又云研水可代染赭薑石生土石間如薑有五種色白
佳華夷珍玩考花蕊石極大堅重出自陜州顔色彷
彿硫黃黃中間有白點因名花蕊物𩔖相感志黃花
石出波斯國能制汞有黑點似赤色燒之有烟珍玩
考方解石大體與石膏相似惟不附石而生端然獨處
形塊大小不定或在土中或生溪水得之敲破皆方解
故以為名名山志芙蓉渚有聳石頭如初生芙蓉色
青白演繁露衢州之下十里許深潭中有石兀立水
面土人命為浮石五雜組閩有浮石𩔖羊肚内敗絮
其中置之水上則浮寰宇記安福縣長嶺山有石黑
可種火是為不灰石本草綱目不灰有木石二種石
𩔖者體堅重或以紙裹蘸石腦油然燈徹夜不成灰色
白如爛木或云滑石之根出滑石處皆有之拾遺記
宛渠國人夜琢燃石以代日光此石出於然山其土石
皆自光明鑽斬皆火出大如粟則暉曜一室昔炎帝時
火食國人獻此石也宋永初山川記建城縣西有羊
山上有燃石色黃白而理疎以水灌之便熱可煮物故
謂燃石金樓子豫章有水石灌之可以燃鼎輿地
志臨武縣山有熱石置物其上立焦漢地理志豫章
郡出石可燃為薪珍玩考凝水石多生河間亦産邯
鄲有縱理横理不同惟潤澤清明為上置水中與水一
色雖夏月亦凝為冰故此得凝水之名圖經曰凝水石
即寒水石也或曰縱理者為寒水石横理者為凝水石
又有一種冷油石全與此相𩔖但投沸油鐺中即冷者
也十洲記流洲在西海上有昆吾石冶之成鐵作劍
光明洞照如水晶狀割玉如切泥土然拾遺記員嶠
東有雲石廣五百里駮駱如錦扣之片片則滃然雲出
隋唐嘉話傅奕知金剛石至堅不能敵唯羚羊角能
碎之物𩔖相感志婆娑石一名菩薩石出番山石澗
中有盤形狀礧磈大小不常色如瓜青綠斑黑有星者
為上似膏石礬石斑不至煥爛者為中色如滑石微黃
輕者為下但以人血拭之羊雞血磨一如乳似覺羶氣
為妙西番以為惜身之寶辟諸毒也方書菩薩石就
明能出五色光今名山多有之俗稱放光石是也最貴
者曰金剛寳石其光可以射遠七修𩔖藁峨嵋匡廬
五臺山皆有放光石清晨映日而有光五色自下而上
有佛廟在上者則僧人以為佛光既是佛光何待日而
方明非日則不明其不神可知矣是知其山之石藴於
土者皆放光之石也嘗有人掘其石置諸日中有五色
光非日石則不明也此隂氣負陽而光彩自絢亦山川
靈氣也華夷珍玩考陽起石出歴城西北藥山山惟
一穴官中常禁歲久穴益深得之甚難以色白肌理明
瑩若狼牙者為上磨水透楮見日則飛故曰陽起石
農田餘話爐甘石雨過之後則有濕氣蒸蒸然以象嵐
霧事物紺珠虎精石虎行放光射入地中成白石治
小兒驚鳳石鳳所止處掘下三尺有白石服之安心神
採蘭雜志有海石若荳瓣入醋能移動者亦曰相思
子錦繡萬花谷䕫州人重諸葛武侯以人日傾城出
遊八陣磧上謂之踏磧婦人拾小石之可穿者貫以綵
索繫於釵頭以為一歲之祥投荒雜錄番禺人逢端
午採鵲巢中得兩小石號鵲枕婦人遇之有抽金簪解
耳璫而償其直者山居新語蒙古人之禱雨者惟取
淨水一盆浸石子數枚而已其大者若雞卵小者不等
然後默持密咒將石子淘漉玩弄如此良久輙有雨石
子名曰鮓答乃走獸腹中所產狗牛馬者最佳湘中
記湘水至清雖深五六丈見底了然其石子大如摴蒲
五色鮮明白沙如霜雪
古人珍玩諸石李綽尚書故實李師誨兄弟於衲僧
處得落星石一片僧云於蜀路早行見星墜於前遂掘
之得一片石如斷磬其石端有雕刻狻猊之首亦如磬
有孔穿縧處尚光滑豈天上奏樂器毁而墜與此石流
傳安邑李吉甫宅中蘇鶚杜陽編肅宗時天帝授尼
眞如以八寶使逹於天子其六曰雷公石二枚斧形長
可四寸闊一寸許無孔膩如青玉又武宗會昌元年夫
餘國貢松風石方一丈瑩徹如玉其中有樹形若古松
偃蓋颯颯焉而涼飈生於其間至盛夏上令置於殿内
稍秋風颼颼即令撤去野人閒話道士劉雲出一白
石圓如雞子其上有文彩𨼆出如畫乃是二童子持節
引仙人眉目毛髮冠履衣帔纖悉皆具云于麻姑洞石
穴中得之沈默亦出一石闊一寸餘長二寸五分上𨼆
出盤龍鱗角爪鬛無不周備云於巫峽山中得之錄
異記會稽進士李眺偶拾得一小石青黑平正温滑可
玩用為書鎮焉偶有蠅集其上驅之不去視之已化為
石求他蟲試之隨亦化焉殼落堅重與石無異段成
式酉陽雜俎少時嘗毁鳥巢得一黑石大如雀卵圓滑
可愛後偶置醋器中忽覺石動徐之見有四足如綖舉
之足亦隨縮清異錄契丹東丹王突買巧石數峯目
為空青府又趙光逢奴往淮壖偶得一石四邊玲瓏𩔖
火光逢愛之名曰圓光石石林燕語宋米芾好奇石
知無為軍初入州廨見立石頗奇喜曰此足以償吾懷
命取袍笏拜之每呼曰石丈為言者所彈王氏談錄
少遊蜀於江濱得靈符石理堅潤其文尤異南墅閒
居錄丁謂有小山高才數寸蒼翠嵌空盛夏常設盆水
置小山其中一日張宴有客掬水灑之須臾雲霧自竅
中出有光如電細視之蜿蜒小龍如線掛雲霧中已而
散繹蜿蜒亦莫知所之衆客驚異謂曰此龍精石也龍
交海上精流於石也續墨客揮犀朝議李芬好奇有
異石高二尺許嵌硿可愛常置庭檻間每至日方未時
即有氣出石穴中若烟雲之狀萬不差一因目之為未
石事物原始東坡於齊安江上得黃石二百九十八
枚精明可愛以古銅盆貯遺佛印自後山僧效之皆以
淨水注石為供自東坡始也詞林海錯沙門元靄蜀
中人寫眞染色以一小石磨研取色蓋覆肉色之上後
遂如眞雲林石譜杜綰字季揚衍之孫也曾𫉬一蘭
州黃河水中圓青石大如柿作鎮紙經宿連簡冊輙濕
後以器貯之凡移時有水浸潤一日忽堕地破而為三
四叚空有小魚一枚纔寸許跳擲頃刻即死張寧方
洲雜言予見某侯家傳美石一方中有一人緋袍玉帶
端拱而坐又見觀音寺衚衕寺僧所收謝庭循一石方
廣三四寸中劈為二内函魚骨一具首尾皆全予先考
葬祖考時啓祖妣殯合瘞𤼵砌石一紫色者剖為二片
其中樹石茂密一人冠帶立樹下若凝眸遠望了如筆
墨描畫陳繼儒筆記滇南寶井中一石中官三百金
得之石中有玉蒼蠅二頭羽鬛皆活置几上能辟蠅
胡應麟甲乙剰言新安楊不棄鄉人有得一石於水濱
狀如鵝子而青瑩可愛楊以千錢易之恒以自隨作鎮
紙及楊來燕有外國人數來看之不忍釋手楊詢之其
人曰此名青鳳子即吾土價亦不貲於是聲價一旦貴
踴雲烟過眼錄奇石子一枚色青而質相大如鵝蛋
形差匾上有兜塵觀音像天然如畫或加磨洗精神愈
見太平清話馬羲徵贈余石雞卵而雜色零石綴附
焉名百衲石皆以鎮紙
古蹟諸石荆州記臨賀有青石上有磨刀斧之蹟春
夏明淨秋冬蕪穢云是雷公磨刀石荆楚歲時記張
騫尋河源得一石示東方朔朔曰此是天上織女支機
石郡國志靈山昔有神女於此搗衣因號搗衣山山
南絶巖有方石明瑩謂之玉女搗練碪秦再思紀異
嵩山之上有玉女搗帛石瑩徹光潔人莫能測岳下之
人云每立秋前一日中夜嘗聞杵聲響朝野僉載辰
州東有三山鼎足直上各數千丈古老傳曰鄧夸父與
日競走至此煮飯此三山者夸父支鼎石也述異記
鏡湖俗傳軒轅氏鑄鏡於湖邊今有軒轅磨鏡石石上
常潔不生蔓草山川記異黃州東百里有孔子山相
傳孔子適楚嘗登山上有孔子坐石草木不侵有硯石
每雨墨水浸出楊曙孔林記杏壇北有石世傳子路
捻丁石彙苑詳註勾踐索美女以獻吳王得諸暨縣
苧羅村賣薪女西施先教習於土城山山邊有石云西
施澣紗石畱青日札定海東北桃州山昔傳安期生
以醉墨灑於石上遂成桃花今名桃花石應劭漢官
儀泰山祭山壇治石二枚狀博平圓九尺此壇上石也
其一石武帝時石也時用五車不能上因置山下為屋
號五車石四維距石長丈二廣三尺厚尺半所四枚
拾遺記太山下有連理文石高十二丈狀如栢樹其文
彪𤼵似人雕鏤自下及上皆合而中開廣六尺望若眞
樹也父老云當秦末二石相去百餘步蕪没無有蹊徑
及明帝之始稍覺相近如雙闕土石隂𩔖魏為土德斯
為靈徵洞冥記元封中陽關之外花牛津時得異石
長十丈高三丈立於望仙宮因名龍鍾石武帝末此石
自䧟入地唯尾出土上今人謂龍尾墩也西京雜記
梁孝王築兔園有膚寸石述異記漢武於湖中牧馬
處至今野草皆有嚼嚙之狀湖中呼為馬澤澤中有漢
武彈棋方石上有勒銘焉山堂肆考桂林府伏波山
下旁垂一石柱下至平地不合者纔一線許俗號伏波
試劍石太平清話吳王試劍石虎丘有之武夷山六
曲邊有控鶴仙人試劍石又武昌縣郭外西山蘇子瞻
建九曲亭其亭旁有孫權宮亦有試劍石山西亦有楊
六郎試劍石吳陸績傳績為鬱林郡守罷秩泛海而
歸不載寶貨舟輕以巨石重之人號鬱林石東坡詩
注潤州甘露寺有石如羊名狠石相傳諸葛孔明與孫
權坐此以謀曹公陸游入蜀記北固山有狠石世傳
以為漢昭烈吳大帝嘗據此石共謀曹氏石亡已久寺
僧輙取一石充數游客摩挲太息僧及童子軰往往竊
笑也山堂肆考褒城縣有張魯女擣衣石庾信詩所
謂南國女郎砧是也通典江東太廟門北有石文如
竹葉宋文帝元嘉中修廟所得陸澄以為晉孝武時郊
禖石廬山記陶淵明所居栗里有大石淵明常醉眠
其上名曰醉石周必大廬山後錄陶淵明醉石有㘭
處俗云陶公枕痕齊書虞愿為晉平太守海邊有越
王石常𨼆蔽雲霧相傳云太守清廉乃得見愿遂往觀
清徹無隱南史到溉齋前有奇礓石長一丈六尺武
帝戲與賭之溉輸焉迎置華林園所謂到公石也遊
名山記嵩山逹磨菴殿前有一石高僅二尺廣尺許其
上逹磨之形宛然拭之益顯蓋菴之上四里有逹磨洞
兹石乃其九年所面古謂精誠可通金石諒哉地志
黎州城南有二巨石一號袈裟石五色相間一號曬經
石皆唐三藏遺蹟研北雜志崧戒壇有吳生六善神
刻石在壇四周石形如凸罋大難摹勒事略王維輞
川林下坐用雷門四老石燈滅則石中鑽火白居易
太湖石記丞相奇章公嗜石以甲乙丙丁品之各刻於
石隂曰牛氏石慶餘錄李德裕於平泉别墅採天下
珍木怪石為園池之玩有醒酒石德裕尤所寶惜醉即
踞之賈氏談錄贊皇公平泉莊有禮星石縱廣一丈
長尺餘有文理成斗極象獅子石高二三尺孔竅千萬
遞相通貫其狀宛如獅子首尾鼻眼皆俱全陸廣微
吳地記虎丘劍池旁有石可坐千人號千人石鄱陽
記九子石在弋陽左岸相去數十步石形如郎郡國
志乞子石在馬湖南岸東石腹中出一小石西石腹中
懷一小石故𤏡人乞子於石每有驗因號焉荆州記
桂陽萬歲山有話石山石有聲如人共語湘中記岣
嶁山有響石如人共語而不可解但唱岣嶁猶言拘畱
耳洽聞錄南州南河縣東南三十里丹溪有響石高
三丈五尺闊二丈狀如卧獸人呼之應笑亦應之塊然
獨處亦號曰獨石也職方外紀諳厄利亞國石長七
丈高二丈隔石𤼵大礮人寂不聞名聾石酉陽雜俎
荆州利水間有二石若闕名曰韶石晉永和中有飛仙
衣冠如雪各憩一石旬日而去人皆見之七修𩔖藁
大禹之塜在紹興去城十餘里塜上直竪一石名曰窆
石如人家擂搥可以動搖聞下可以線過然數十人稱
之又不能起陳懋仁泉南雜志惠安縣有雲峯上有
大石高廣四丈許又有一石上廣下削高丈餘架於其
上恒有落勢併力推之不動以芥挺之輙動故名曰危
石三餘帖梁時同泰寺院前有醜石四高丈餘形如
羅刹試抱嬰兒看之無不掩袖而啼每小兒夜啼則畏
之曰汝啼我抱汝看醜石啼遂止湘州記曲江縣東
有泉石山其狀四方若臺榭其南有石三面壁削其上
有錢故謂之錢石述異記南康雩都縣沿江西出去
縣三里名夢口有穴狀如石室舊傳常有神雞色如好
金出此穴中奮翼迴翔長鳴響徹見之輙飛入穴中因
號此石為金雞石兩京新記西京秘書省廳事前有
隕星石隋自咸陽移署於此少監王劭作瑞石頌以贊
美之山川記異黃州城北二十里有小崎山上有飛
來石下有石柱推之者可轉而不仆酉陽雜俎筑陽
縣水中有孤石挺出其下澄潭時有見此石根如竹根
色黃見者多凶俗號承受石彙苑詳註羅浮山奇石
高六百丈廣七十丈綵綺錯爛如霞錦迢迢獨出勢若
削成謂之瑤石臺泉南雜志出仁風門半里許為靈
山其上有磐石可坐百餘人中一圓石下不聯屬勢重
萬鈞一夫撼之輙動搖不止其勢就下若將彈丸走坂
然然而百夫撼之雖動不移也郡守周道光題為碧玉
球荆州記佷山縣有一山獨立峻絶西北有石穴以
燭行百步許有二大石俗名隂陽石旱鞭隂石則雨鞭
陽石則晴游宦紀聞頃在成都嘗聞有天涯地角石
暇時訪古及閱圖志乃知天涯石在中興寺耆老傳云
人坐其上則脚踵不能行至今人不敢踐履及坐其上
又有天牙石在大東門對高覺寺高六七尺有廟今在
市人湯家園地角石舊有廟在羅城内西北角高三尺
餘王均之亂為守城者所壞今不復存矣遊名山記
伊闕自龍門右行六十步有石將墮旁畱虎跡名虎托
石又三十步得鳳凰石其跡大幾一尺五爪一距深入
石理與虎跡皆涉於異有似偽為然予觀今之圖鳳者
惟一距三爪未聞其爪之五使眞有偽曷不效圖之形
則又疑其眞也兩京記西京化度廢寺有礓石徑三
尺餘孔穴通連若欄櫓樓臺之狀號曰蟻宮昔有於中
見蟻金色其大若蜂因掘地及泉得此石焉
格致鏡原卷六
