格致鏡原卷三十六大學士陳元龍撰
珍寶𩔖(五)
古玉器
稗史𩔖編古玉器物白玉為上有紅如血者謂之血古
又謂之屍古最佳青玉上有黑漆古有渠古有甄古者
價低嘗見菜玉聯環上儼然有黃土一重並洗不去此
土古也珍寶論凡看玉器物白色為上黃色碧色亦
貴更碾琢奇巧敦厚者尤佳若有瑕玷散動夾石及色
不正欠溫潤者價低博物要覽玉器如漢唐宋之物
入眼可辨若古玉存遺傳世者少出土者多土鏽尸侵
似難偽造余見一玉玦半裹青綠此必與銅器墓中相
近故為所染耳亦奇物也南中良工偽造古玉器法以
蒼黃雜邊皮蔥玉或帶淡墨色玉如式琢器物以藥熏
燒斑點作血侵尸古之狀每用亂真以得高價北史
魏元韶娶孝武帝后魏室奇寶多隨后入韶家有二玉
缽相盛可轉而不可出皆西域鬼作也珍玩續考古
玉器有奇特細巧非人所能雕琢者多傳鬼工所為予
曰非也此皆昆吾刀及蝦蟇肪(脂也)所刻按本草云蝦蟇
能合玉石陶隱居亦云其肪塗玉則刻之如蠟但肪不
可多得取肥者剉煎膏以塗玉亦軟滑易琢惜未嘗試
耳演繁露紹興十三四年間或於會稽禹廟三清殿
前發地得瘞玉官寺初未之知人多分取及縣官知而
錄之止餘四物其一蒼玉也色帶青色一邊有土黯處
稍變為土黃色不知在瘞幾年矣其二蒼璋也極小略
可三四寸許正為半圭之形此三者蓋真玉也又有一
物體圓如璧而旁出兩角角末即是圭頭在禮所謂兩
圭有邸者也色如玉帶白而體質甚輭觀者多用指爪
搯試已成深穴細視正是寒長解石輩耳亦恐未可名
之為珉也其器則藏禹廟縣尉典之前後官遞相付授
防換竊也硯北雜志李伯時古器圖有琱玉盤螭之
名今世所見者皆出太康古壙中姚端夫學士得其三
獨李廣叔所藏差小而特妙後見龍川李氏購得齊叔
剛者玉質蝕盡而瑑飾奇古一螭角上有小鼠或名太
虚負鼠又名虚木相符皆不可曉環竅僅若當五錢鉤
之首正方徑圍二寸強以銅尾并帶貫環竅中乃可繫
梁江總詩云綠桷朱簾金刻鳳琱梁繡柱玉盤螭豈伯
時取其語以名之乎雲煙過眼錄子母螭玉鉤環徑
六寸螭身白頭紅子亦紅走母腹上作相視之狀宛然
如生王氏談錄皇祐中出玉器二一為四龍行走上
騰之形其端寸餘可置物一為梳形旁上連窣繅繰可
插羽下有柄雕以蜻蜓蝘蜓絶工巧疑皆物柄也梳形
者疑古人羽扇之柄其他莫可知事物紺珠璊玉璏
劍鼻飾長四寸三分闊一寸三分紅古斕斑而内質白
螭齒纖利與子螭對視若不容刀玉鹿盧上小方環連
下大方環佩劍具玉螭&KR0008;琫&KR0008;玉色白而古斑黑琫玉
色微青而古斑紅黑高辛墓中物凡刀削具裝上曰&KR0008;
下曰琫紋製雖有異而其為用則一也三柳軒雜識
曾見玉麟符如今香囊白玉為質石碾麒麟又有片玉
長可一尺闊三兩指如刀有柄名抶衣古帝王既御袍
帶以此抹腰無摺縐又片玉甚薄上銳下闊多壓舌殉
葬含玉也又塊玉如筍名代指進講相以點題經籍漢
遺物庶物異名疏緯略云俗說毛泰買一玉窪八十
八萬玉窪二字甚奇當是器也妮古錄余藏漢玉杯
乃細腰半瓢而下琢瓢葉細莖承之真有宋人三年為
楮之意人言前古民醇工作率多鹵拙而沈括謂古物
至巧正由民醇知言哉妮古錄王閑仲玉豆如燈臺
盤皆臥𧖟文高五寸闊如之漢玉也甲乙剰言都下
有高郵守楊君家藏合卺玉杯一器此杯形製奇怪以
兩杯對峙中通一道使酒過兩杯之間承以威鳳鳳立
於蹲獸之上高不過三寸許耳其玉温潤而多古色至
碾琢之工無毫髮遺恨蓋漢器之奇絶者也演繁露
穆天子𫝊天子升采石之山取采石焉天子使重&KR0008;之
民鑄以成器於黑水之上郭璞注云今外國人所鑄作
器者亦皆石𩔖也按此所言殆今藥玉藥琉璃之𩔖
華夷珍玩考石器出掖縣色青白或有五色潤膩如玉
具備煙雲山水竹木人物之狀萊人取之雕琢為器
古銅器
稗史𩔖編銅器入土千年純青如鋪翠名曰土古其色
午前稍淡午後感陰氣翠潤如滴間有土蝕處或穿或
剝並如蝸篆自然或有釡鑿㾗則偽也銅器墜水千年
則純綠色而瑩如玉未及千年綠而不瑩其蝕處如前
名曰水古今人皆以此二品體輕者為古不知器大而
厚者銅性未能盡其重止能減三分之一或減半器小
而薄者銅性為水土蒸陶易盡故有鋤擊破處並不見
銅色惟翠綠徹骨或其間有線紅色如丹然尚有銅聲
傳世古則不曾入水土惟流𫝊人間色紫褐如有硃砂
斑甚者其斑突起如上等辰砂入釡以沸湯煮之良久
斑愈見偽者以漆調硃砂為之易辨也玄覽銅為物
入土千年而青入水千年而綠瑩在人間者紫褐而朱
斑其色有蠟茶者有漆黑者凡辨古彜器夏欵嵌以金
商欵質素周欵雕巧以纖古敦鼎以丹砂鷓斑為尚今
以漆古澒古文為上古器尚大今器尚小博物要覽
曹眀仲謂銅器入土千年者色純青如翠入水千年則
色綠如瓜皆瑩潤如玉未及千年雖有青綠而不瑩潤
此語大槩未盡然也若三代之物迄今何止千年豈盡
瑩潤而青綠各純色也若云入水則綠入土則青其水
銀色褐色并黑漆古者此又埋於何地者也凡三代之
器入土年遠近山岡者山氣蒸濕鬱而成青近河源者
水氣滷浸潤而成綠余見一物乃三代欵識半身水浸
年遠水痕涸溢數層此為入水無疑而色乃純青其著
水潭底方寸則黃綠色則水土之說豈盡然哉余思鑄
銅之時銅質清瑩不雜者多發青質之渾雜者多發綠
譬之白金成色足者作器純白久乃發黑色不足者久
則發紅發綠此論質不論製理可推矣他如古墓中近
尸者作水銀色然水銀色亦分二種有銀色有鉛色惟
鏡居多者尸以水銀為殮彼世死者以鏡相遺殮者即
以鏡殉取照幽眀之義故銅質清瑩者先得水銀沾染
年久入骨滿背皆成銀色千古亮白謂之銀背其有先
受血水穢汚始得水銀浸入銅質原雜年遠色滯則背
如鉛其有半水銀半青綠朱砂斑堆者先因受血肉穢
腐其半日久釀成青綠其淨者仍染水銀故一鏡之背
二色兼雜也今之古鏡以水銀為上鉛背次之青綠又
次之若鉛背埋土年遠遂變純黑名為黑漆古此價又
高而此色甚易為假至於古銅鼎彝亦有水銀色何也
此在墓中得水銀散漫之氣沾染而成故惟一角一耳
有之或地近生水銀處亦成此色所以鼎彝無全水銀
色而鐘磬則萬無一二矣上古銅器以質厚為佳年既
久遠土銹侵骨質已鬆脆厚者尚有受用薄者若少擊
摶不破即裂又如無青綠而有純紫褐色者格古要論
以為人間流𫝊之色此說非是三代之物因入土沈埋
後人方得集以𫝊世若云三代流𫝊到今方有此色何
能在世幾千年不為兵燹銷鑠破損沈淪者耶此等器
皿皆因出自高阜古塜磚宫石室燥地秘藏又無水土
浸潤又無尸氣沾惹列之石案間惟地氣蒸潤且原製
精美光瑩變為褐色純一不雜故鼎彝居多而小物并
秦漢物褐色絶少近見褐色上有青綠點子乃出土之
後人以醎酸之味點染而成非透骨綠色故褐色上有
雲頭斑芝麻點硃砂片并青綠兩雪點者此為傳世物
也非傳世上三五千年始成褐色故古銅以褐色為上
水銀黑漆鼎彝為次青綠者又次也若得純青純綠一
色不雜瑩若水磨光彩射目者又在褐色之上故宣廟
銅器喜倣褐色凡宣銅褐色為多凡銅器出自三代不
惟青綠瑩潤其質其製其花紋欵識非後人可能彷彿
自不能偽若格古要論所云必三代之物方有硃砂斑
此大謬矣宋元之物亦有大片硃斑若魚子者更多蓋
因受人血氣浸染便成硃斑亦有一二層堆疊者刀刮
磨擦不可冺也豈盡三代物哉不可不考稗史𩔖編
上等古器並無腥氣惟土古新出土尚帶土氣久則否
偽作者熱摩手心以擦之銅腥觸鼻可畏事物紺珠
蠟茶色三代及秦漢間器流傳世間歲月寖久其色微
黃而潤澤近代鑄者雖精色畢竟黑而燥稗史𩔖編
古人作事必精緻工人預四民之列非若後世賤丈夫
之事故古器欵必細如髮而勻整分曉無纖毫糢糊識
文筆完如仰瓦而不深峻大小深淺如一亦無纖毫糢
糊此蓋用銅之精者並無砂顆一也良工精妙眀淨分
曉二也不吝工夫非一朝一夕所為三也今設有古器
欵稍或糢糊必是偽作質色臭味亦自不同博古圖
古器有欵識欵謂陰文凹入者識謂陽文凸出者欵在
外識在内夏器有欵有識商器無欵有識格古要論
或云欸乃花紋以陽飾器皿居外而凸識乃篆字以紀
工所謂銘書鍾鼎居内而凹者三代用隂識其字凹入
漢用陽識其字凸起間有凹者亦陰鑄蓋隂識難鑄陽
識易成但有陽識者决非三代之器也稗史𩔖編夏
禹鳥迹篆商則蟲魚周似蟲魚大篆秦用大小篆漢以
小篆隸書三國隸書晉宋以來皆用楷書唐宋用楷隸
三代用陰識謂之偃囊字其字凹入也漢以來或用陽
識其字凸間有凹者或用刀刻如鐫碑也古人惟鐘鼎
祭器稱功頌德則有識盤盂寓戒則有識他器亦有無
識者不可遽以為非古但辨其體質文顔色臭味足矣
稗史𩔖編夏尚忠商尚質周尚文制器亦然商器素
無文周器雕篆細密此固一定不易之論而夏器獨不
然予嘗見夏雕戈于銅上相嵌以金其細如髮夏器大
抵皆然歲久金脱則成陽竅以其刻畫處或凹也相嵌
今訛為商嵌稗史𩔖編古者鑄器先必用蠟為模如
此器樣又加欵識刻畫然後以小桶加大而略寬入模
於桶中其桶底之縫勿令有絲線漏處以澄泥和水如
薄糜日一澆之候乾再澆必令周足遮護訖解桶縳去
桶板急以細黃土多用鹽并紙筋固濟於元澄泥之外
再加黃土二寸留竅中以銅汁瀉入然一鑄未必便成
此所以為貴也稗史𩔖編造偽古銅器法以水銀雜
錫末即今磨鏡藥是也先上在新銅器上令勻然後釅
醋調細碙砂末筆蘸勻上候如蠟茶面色急入新汲水
滿浸即成蠟茶色候如漆急入新水浸成漆色浸之稍
緩即變色矣若不入水則成純翠色三者並以新布擦
令光瑩其銅腥為水銀所匱並不發露然古銅聲微而
清新銅聲濁而閧不能逃識者之鑒博物要覽近日
山東陜西河南金陵等處偽造彝鼎壺觚尊缾之𩔖式
皆法古分寸不遺而花紋欵識悉從古器但以古器相
形則迥别矣其上偽色之法以井花水調泥礬浸一伏
時取起烘乾再浸再烘三度為止名作脚色候乾以磠
砂膽礬寒水石硼砂金絲礬各為末以青鹽水化淨筆
蘸刷三兩度候一兩日洗去乾又洗之全在調停顏色
水洗工夫須三五度方定次掘一地坑以炭火燒紅令
遍將釅醋潑下坑中放銅器入内仍以醋糟罨之加土
覆實窑藏三日取看即生各色斑點用蠟擦之要色深
者用竹葉燒煙薰之其點綴顏色有寒熅二法均用明
乳香令人口嚼濇味去盡方配白蠟鎔和其色青以石
青投入蠟内綠用四支綠紅用硃砂熅用蠟多寒則乳
蠟相半以此點成凸起顏色其堆疊用滷銹針砂其水
銀色以水銀砂錫塗抹鼎彝邊角上以法蠟顔色罩蓋
隱露些少以愚隸家用手擦摩則香腥觸鼻洗不可去
或做成入鹽滷地内埋藏二三年者似有古意稗史
𩔖編句容器非古物蓋自唐天寶至南唐後主時於昇
州句容縣置官場以鑄之故其上多有監場官花押其
輕薄漆黑欵細雖可愛要非古器歲久亦有微青色者
世所希見天寶時有鳳環缾此亦極品也格古要論
宋句容縣台州鑄者多是小雷紋花兒元杭州姜娘子
平江路王吉鑄銅器皆得名花紋卻麤姜鑄勝於王吉
皆不甚直錢硯北雜志觀古銅器先看皮毛格古
要論嘗考漢銅錢至今一千五百餘年雖有青綠而少
有瑩潤亦無硃砂斑凸起者漢印亦然今所見古銅器
有青綠剥蝕徹骨瑩潤如玉及有硃砂斑凸起者非三
代時物蓋古無此也稗史𩔖編古銅器多能辟異祟
人家宜蓄之蓋山精水魅之能為祟以歴年多耳三代
鐘鼎彝器歴年又過之所以能辟諸祟張謙德缾花
譜銅器之可用插花者曰尊曰罍曰觚曰壺古人原用
貯酒今取以插花極似合宜稗史𩔖編古銅器入土
年久受土氣深以之養花色鮮眀如枝頭開速而謝遲
或謝則就缾而結實若水秀傳世古則否陶器入土千
年亦然雲煙過眼錄銅器中最佳者莫如監水匜文
藻精妙色如綠玉第無欵耳三代之器都無欵南史
張永開玄武湖過古冢上得一銅斗有柄文帝以訪之
朝何承天曰此亡新威斗王莽時三公亡皆賜之王
楙野客叢談避暑錄載韓玉汝家有王莽銅枓狀如勺
以今尺度之長一尺三寸其柄有銘曰大官乘輿十湅
銅枓重三斤九兩新始建國天鳳上戊六年十二月工
遵造史臣閎掾臣岑掌旁丞臣弘令臣栩第二十六枓
食器其文如此按天鳳四年八月莽親之南郊鑄作威
斗以五石銅為之若北斗長二尺五寸欲以厭勝衆兵
既畢令司命負之莽出在前入在御旁其用如此玉汝
家所藏銅枓正此物也南史劉悛為司州刺史得古
禮器銅罍甑豳山銅罍鐏銅豆鍾各二口獻之楓窗
小牘宣和三年二月新鄭門官夫淘溝從助産朱婆婆
牆外溝底得一銅器如壺兩傍有環腹上有線其色翡
翠間之以綠其文曰綏和元年供三昌為湯官造三十
鍊銅黃塗壺容二斗重十二斤八兩塗工乳護紋級樣臨
主守右丞同守令寶省苐重六斤耳漢權雖減不宜如
許權知開封府王革上之内府丹鉛總錄金臺田景
延得古饕餮拱泉而垂腹嬴其面而坐則人焉其下有
若承盤者元裕之考定為古器無疑也
附續漢書桓帝祠老子用純金釦器名義考今人
謂金飾器外曰鎏包器内曰鑲傳寫不知其非玉篇鎏
美金也美金安得謂之飾外當用塗字塗廣韻飾也謂
以金飾其外也譌而為鎏塗又宅加切東方朔傳諧語
老柏塗俗書作搽廣韻鑲兵器也兵器安得謂之包内
當用襄字襄廣韻包也謂以金包其内也譌而為鑲俗
又作廂尤非楊用修謂當作瓖引馬融廣成頌金錽玉
瓖似為得之不知錽馬首飾瓖馬帶玦東京賦鉤膺玉
瓖國語懷纓挾瓖皆指馬帶玦言並非包意又以金飾
器曰鍍飾器口曰釦
古窑器
總論白六帖禮範金合土謂陶器也考工記凡陶
旊之事髺墾薛暴不入市注髺薄也墾傷也薛破裂也
暴爆起也研北雜志古陶器或言舜時物按三代銅
器至今存者多不完舜時更遠陶益難完吾子行謂當
是秦鑄金人之後合土為器耳葉寘筆衡陶器自舜
時便有三代迄於秦漢所謂甓器是也今土中得者其
質渾厚不務色澤末俗尚靡不貴金玉而貴銅甆遂有
秘色窑器缾花譜古無磁缾皆以銅為之至唐始尚
窑器厥後有柴汝官哥定龍泉均州章生烏泥宣成等
窑而品𩔖多矣尚古莫如銅器窑則柴汝最貴而世絶
無之官哥宣定為當今第一珍品而龍泉均州章生烏
泥成化等缾亦以次見重矣觚不觚錄窑器當重哥
汝而十五年來忽重宣德以至永樂成化價亦驟增十
倍事物紺珠國朝專於景德鎮置窑造自今窑器興
而古銅幾廢蓋以其能易味也正字通窑器色光滑
者俗曰泑饒景德鎮磁器用苧蔴灰淋汁塗之黃色者
赤土汁塗坯燒之用芝蔴稭淋汁染色則成紫又婺源
縣界麻倉窑有土可泑廬陵新建產黑赭石磨水畫磁
坯初無色燒之成天藍景德鎮取諸婺源名畫燒青一
曰無名子稗史𩔖編江浙官窑燒造供上磁器其始
摶作塗飾求其精緻一也開窑之日反覆比量而美惡
辨矣其中有同是質而遂成異質有同是色而特為異
色者水土所合人力之巧不復能與是之謂窑變蓋數
十窑中千萬品而一遇焉博物要覽官哥二窑燒出
器皿時有窑變狀𩔖蝴蝶禽鳥麟豹等像於本色泑外
變色或黃或紅紫肖形可愛乃火之幻化理不可曉
博物要覽官窑質之隱紋如蟹爪哥窑質之隱紋如魚
子但汁泑不如官窑後有董窑烏泥窑質麤不潤而泑
水燥暴溷入官哥窑今亦𫝊世若元末新燒遠不及此
近年諸窑美者亦有可取惟紫骨與粉青色不相似耳
若今新燒去諸窑遠甚亦有粉青色乾燥無華即光潤
者變為綠色且索大價愚人更有一種復燒者取舊官
哥磁器如爐欠耳足缾損口稜者以舊補舊加以泑藥
一火燒成如舊製無二但補處色渾而本質乾燥不甚
精然得此更勝新者格古要論古人喫茶多用撆取
其易乾不留滓飲酒用琖未嘗把琖故無勸盤今所見
定器勸盤乃古之洗也古人用湯缾酒注不用壺缾及
有觜折盂茶鍾臺盤此皆胡人所用者中國人用者始
於元朝古定官窑俱無此器事物紺珠窑器方為難
今製方窑器為盛春渚紀聞萬延之家蓄一瓦缶蓋
初赴銓時遇都下銅禁嚴甚因以十錢市之以代沃盥
之用時當凝寒注湯頮面既覆缶出水而有餘水留缶
凝結成冰視之桃花一枝也衆人觀異之以為偶然明
日用之則又成雙頭牡丹一枝次日又成寒林滿缶水
村竹屋斷鴻翹鷺宛如圖畫遠近景者自後以白金為
護什襲而藏遇凝寒時則預約客張宴以賞之未嘗有
一同者
秘色窑曾慥高齋漫錄祕色磁器錢氏有國時越州
燒進為供奉之物臣庶不得用故云秘色筆衡世言
秘色窑器乃錢氏有國日越州燒進然陸龜蒙詩九秋
風露越窑開奪得千峰翠色來如向中宵承沆瀣共嵇
中散鬭遺桮則越陶唐世已有非始於錢氏
柴窑夷門廣牘柴窑出北地世傳柴世宗時燒者故
謂之柴窑天青色滋潤細媚有細紋足多麤黃土近世
少見博物要覽昔人論柴窑曰青如天明如鏡薄如
紙聲如磬事物紺珠柴窑製精色異為諸窑之冠
定窑格古要論古定器俱出北直隸定州土脉細色
白而滋潤者貴質麤而色黃者價低外有淚痕者是真
劃花者最佳素者亦好繡花者次之宋宣和政和間窑
最好但難得成隊者有紫定色紫有黑定色黑如漆東
坡詩云定州花瓷琢紅玉凡窑器有茅篾骨出者價輕
蓋損曰茅路曰篾無油水曰骨乃骨董市語也留青
日札定州今真定府似𧰼窑色有竹絲刷紋者曰北定
窑南定窑有花者出南渡後博物要覽定器有畫花
繡花印花三種多因牡丹萱草飛鳳三種時造式多工
巧近如新仿定器如文王鼎爐獸面戟耳彝爐不減定
人製法可用亂真若周丹泉初燒為佳亦須磨去滿面
火氣可玩又若繼周而燒者合爐桶爐以鎖子甲毬門
錦龜紋穿挽為花地者製作極工不入清賞較丹泉之
造遠甚稗史𩔖編金花定碗用大蒜汁調金描畫然
後再入窑燒永不復脱妮古錄余秀州買得白定缾
口有四紐鈄燒成仁和館三字字如米氏父子所書
老學菴筆記故都時定器不入禁中惟用汝器以定器
有芒也格古要論元朝戧金匠彭均寶效古定器制
折腰樣者甚整齊故名曰彭窑土脉細白者與定器相
似比青口欠滋潤極脆不甚直錢賣骨董者稱為新定
器好事者以重價收之尤為可笑
汝窑格古要論汝窑器出汝州宋時燒者淡青色有
蟹爪紋者真無紋者尤好土脉滋潤薄亦甚難得留
青日札宋以定州白磁器有芒不堪用遂命汝州造青
窑器北唐鄧耀州悉有之而汝為冠色如哥而湥微帶
黃博物要覽汝窑色卵白汁水瑩厚如堆脂然汁中
棕眼隱若蟹爪底有芝蔴花細小挣釘
官窑留青日札政和間京師自置窑燒造曰官窑文
色上白而薄如紙者亞於汝其價亦然博物要覽官
窑品格大率與哥窑相同色取粉青為上淡白次之油
灰色色之下也紋取冰裂蟮血為上梅紋片墨紋次之
細碎紋紋之下也格古要論官窑器宋修内司燒者
土脉細潤色青帶粉紅濃淡不一有蟹爪紋紫口鐵足
好者與汝窑相𩔖有黑土者謂之烏泥窑偽者皆龍泉
所燒者無紋路博物要覽官窑在杭鳳皇山下其土
紫故足色若鐵時云紫口鐵足紫口乃器口上仰泑水
流下比周身較淺故口露紫痕此何足貴惟尚鐵足以
他處之土咸不及此也稗史𩔖編後郊壇下别立新
窑亦曰官窑比之舊窑大不侔矣留青日札宋南渡
有邵成章提舉號邵局襲故京遺制置窑扵修内司造
青器名内窑模笵極精油色瑩徹為世所珍
哥窑稗史𩔖編哥窑與龍泉窑皆出處州龍泉縣南
宋時有章生一生二弟兄各主一窑生一所陶者為哥
窑以兄故也生二所窑為龍泉以地名也其色皆青濃
淡不一其足皆鐵色亦濃淡不一舊聞紫足今少見焉
惟土脉細薄油水純粹者最貴哥窑則多斷紋號曰百
圾碎春風堂隨筆哥窑淺白斷紋宋時有章氏兄弟
皆處州人主龍泉之琉田窑弟所陶青器純粹如美玉
為世所貴即官窑之𩔖兄所陶色淡格古要論舊哥
窑色青濃淡不一亦有鐵足紫口色好者𩔖董窑今亦
少有成羣隊者是元末新燒土脉麤燥色亦不好妮
古錄余於項玄度家見哥窑一枝缾哥窑八角把杯哥
窑乳爐項希憲言司馬公哥窑合卺雙桃杯一合一開
即有哥窑盤承之盤中一坎正相容亦奇物也後入劉
錦衣家
龍泉窑博物要覽龍泉窑妙者與官哥窑争豔但少
紋片紫骨耳器質厚實極耐摩弄不易茅篾稗史𩔖
編龍泉窑至今温處人稱為章窑格古要論古龍泉
窑今曰處器青器古青器土脉細且薄翠青色者貴有
粉青色者有一等盆底有雙魚盆外有銅掇環體厚者
不甚佳
吉州𧰼董等窑格古要論吉州窑出今吉安府廬陵
縣永和鎮其色與紫定器相𩔖體厚而質麤不甚直錢
宋時有五窑書公燒者最佳有白色有紫色花缾大者
直數兩小者有花又有碎器最佳相傳云宋文丞相過
此窑變成玉遂不燒焉今其窑尚有遺迹在人家永樂
中或掘有玉杯琖之𩔖理或然也留青日札𧰼窑色
如𧰼牙又次彭窑格古要論𧰼窑有蟹瓜紋色白而
滋潤者高色黃而質麤者低俱不甚直錢格古要論
董窑淡青色細紋多有紫口鐵足比官窑無紅色質麤
而不細潤不逮官窑多矣今亦少見留青日札均州
窑稍具諸色光彩太露器極大今河南新改禹州其器
有兔絲紋火熖青者博物要覽均州窑有硃砂紅蔥
翠青俗名鸚哥綠茄皮紫者紅如胭脂青若蔥翠紫若
墨黑三者色純無少變露者為上品底有一二數目字
號為記豬肝色火裏紅青綠錯雜若垂涎色皆上三色
之燒不足者非别有此色樣俗取鼻涕豬肝等名是可
笑耳此窑惟種菖蒲盆底佳甚他如坐墩爐合方缾罐
子俱是黃沙泥坯故器質麤厚不佳近年新燒此窑皆
宜興砂土為骨泑水微似製有佳者但不耐用耳留
青日札建安烏泥窑品最下蘇州翠窑又下格古要
論古磁器出河南彰德府磁州好者與定器相似但無
淚痕亦有劃花繡花素者價高於定器新者不足論也
建窑碗琖多是撆口色黑而滋潤有黃兔斑滴珠大者
真但體極厚俗甚少見薄者霍器出山西平陽府霍州
饒窑格古要論饒器出今江西饒州府浮梁縣御土
窑者體薄而潤色白花青較定器少次元朝燒小足印
花内有樞府字號者最高新燒大足素者欠潤有青色
及五色花且俗甚又有青黑色戧金者多是酒壺酒琖
甚可愛江西大志景德鎮在今浮梁縣西興鄉水土
宜陶宋景德中始置鎮因名以奉御董造元泰定本路
總管監陶皆有命則供否則止洪武三十五年始開窑
燒造解京供用有御厰一所官窑二十座窑之名有六
曰風火窑(六作之中惟風火窑匠最勞苦方其溜火一日之前固未甚勞惟第二日緊火之後則晝)
(夜省視添柴時刻不可停歇或倦睡失於添柴或神昏悮觀火色則器有苦窳拆裂陰黃之患蓋造坯彩畫始)
(條理之事也入窑火候終條理之事也火弱則窳火猛則僨)曰色窑(造顏色制圓而狹每座止容燒)
(小器三百餘件)曰大小&KR0008;熿窑曰大龍缸窑曰匣窑(大小不一)曰青
窑(燒小器)陶土出浮梁新正都麻倉山曰千戶坑曰龍坑
塢曰高路坡曰低路坡四處為上土土埴壚勻有青黑
縫糖點白玉金星色(他如寺前綿花土東步石牛山南李塢墩口鄱陽縣儀城土相𩔖無)
(諸色樣係假土不堪用)石末出湖田一二圖(和官土造龍缸取其堅也)&KR2245;土出
新正都曰長嶺作青黃&KR2245;曰義坑作澆白器&KR2245;二處為
上有柏葉斑(他如石牛山李家塢有黑縫者不堪)陶用回青本外國所貢
嘉靖中燒御器時給之舊陂塘青産於本府樂平一方
嘉靖中樂平格殺遂塞石子青產於瑞州諸處回青行
石子遂廢用回青法先用鎚碎内硃砂斑者為上青有
銀星者為中青每斤可得青三兩敲青後取其奇零瑣
碎碾入注水中開瓷石引(缺)石真青澄定每斤可得五
六錢驗青法回青淳則色散而不收石青加多則色沈
而不亮每回青一兩加石青一錢謂之上青四六分加
謂之中青中青用以設色則筆路分明上青用以混水
則顔色清亮至於各種設色有油色用豆青油水煉灰
黃土合成紫金色用礶水煉灰紫金石水合成翠色用
煉成古銅水硝石合成金黃色用黑鉛末一斤碾成赭
石一兩二錢金綠色用鍊過黑鉛末一斤古銅末一兩
四錢石末六兩合成金青色用鍊成翠一斤石子青一
兩合成礬紅色用青礬煉紅每一兩用鉛粉五兩用廣
膠合成紫色用黑鉛末一斤石子青一兩石末六兩合
成澆青用&KR2245;水煉灰石子青合成又純白用&KR2245;水煉灰
合成又描金用燒成白胎上全黃過色窑如礬紅過爐
火貼金二道過爐火二次餘色不上全黃又堆器用白
泥加坯上以筆堆成各樣龍鳳花草加&KR2245;水煉灰燒成
又錐器各樣坯上用鐵錐錐成龍鳳花草加&KR2245;水煉灰
燒成又五彩用燒過純白瓷器繢彩過爐火燒成(以上總論)
留青日札明永樂窑宣德窑成化窑皆純白或回青
石青畫之或加彩色宣窑之貴今與汝敵而永樂成化
亦以次重矣秘色在當時已不可得而内窑亦未見有
售者事物紺珠永樂宣德二窑皆内府燒造以騌眼
甜白為常以蘇麻離青為飾以鮮紅為寶博物要覽
永樂年造壓手杯坦口折腰沙足滑底中心畫雙獅滚
毬毬内篆書大明永樂年製六字或四字細若粒米此
為上品鴛鴦心者次之花心者又其次也杯外青花深
翠式樣精妙𫝊世可久價亦甚高若近時仿效規製蠢
厚火底火足略得形似殊無可觀宣德年造紅魚靶杯
以西紅寶石為末圖畫魚形自骨内燒出凸起寶光鮮
紅奪目若紫黑色者火候失手似稍次矣青花者如龍
松梅花靶杯人物海獸酒靶杯硃砂小壺大碗色紅如
日用白鎖口又如竹節靶罩蓋滷壺小壺此等發古未
有他如妙用種種惟小巧之物尤佳描畫不苟而爐缾
盤碟最多製如常品若罩蓋扁罐厰口花尊蜜食桶罐
甚美多五彩燒色他如琖心有壇字白甌所謂壇琖是
也質細料厚式美足用真文房佳器又有等白茶琖較
壇琖少低而瓮肚釡底線足光瑩如玉内有絶細龍鳳
暗花底有大明宣德年製暗欵隱隱橘皮紋起雖定磁
何能比方真一代絶品又若坐墩之美如漏空花紋填
以五彩華若雲錦又以五彩實填花紋絢豔恍目二種
皆深青地子有藍地填畫五彩如石青剔花有青花白
地有冰裂紋者種種式樣似非前代曾有成化窑上品
無過五彩葡萄&KR1812;口扁肚靶杯式較宣杯妙甚次若草
蟲子母雞勸杯人物蓮子酒琖五供養淺琖草蟲小琖
青花紙薄酒琖五彩齊筯小碟香合各製小罐皆精妙
可人余評青花成窑不及宣窑五彩宣廟不如憲廟蓋
宣窑之青乃蘇泥勃青也後俱用盡至成化時皆平等
青矣宣窑五彩深厚堆垜故不甚佳而成窑五彩用色
淺淡頗有畫意(以上永樂窑宣德窑成化窑)事物紺珠正德窑正
德間大璫鎮雲南得外國回青以煉石為偽寶價初倍
黃金已知其可燒窑器用之色愈古嘉靖窑回青盛作
鮮紅土斷絶燒法亦不如前惟可燒礬紅色江西大
志嘉窑所燒青花白地陶器有趕珠龍外一秤金娃娃
花碗福夀康寧花鍾裏昇降戲龍外鳳穿花碟裏外滿
池嬌花樣碗裏外雲鶴花碟裏外萬歲藤外搶珠龍花
茶鍾靈芝捧八寶罐八仙過海罐孔雀牡丹罐獅子滚
繡毬礶轉枝寶相花托八寶礶滿池嬌鯖鮊鯉鱖水藻
魚礶江下八俊礶巴山出水飛獅礶水火捧八卦礶竹
葉靈芝團雲鶴穿花花樣龍鳳碗轉枝蓮托八寶八吉
祥一秤金娃娃花罈外海水蒼龍捧八卦壽比南山久
福如東海深裏三仙煉丹花碗外耍戲娃娃裏雲龍等
花鍾外四季花裏三陽開泰花盤外天花捧夀山福海
字裏二仙花琖外四季花耍娃娃裏出水雲龍花草甌
外龍穿西蕃蓮裏穿花鳳花碟轉枝蓮托百夀字花樣
罈八瓣海水飛龍花樣礶雙雲龍等花缸裏雲龍海水
外九龍花盤裏青雲龍外團龍菱花茶鍾裏青雲龍外
雙雲龍花酒琖海水飛獅龍捧福夀字花盤青蒼獅龍
盒龍鳳羣仙捧壽字花盒外四畫神仙裏雲鶴花盤外
結子蓮裏團花花碟蒼獅龍花缾耍戲鮑老花罐外雲
龍裏昇鳳花琖外鯖鮊鯉鱖裏雲鶴花碗出水龍裏獅
子花甌裏八仙捧夀外雲龍花盤裏龍鳳外結子蓮碟
裏雲龍外龍鳳鸞鶴碗裏昇龍外乾坤六合花甌裏花
團外雲龍花鍾裏雲鶴外博古龍花酒琖裏雙鳳外雙
龍花琖松竹梅酒罇靈芝四季花缾雲鶴龍果盒青陶
器有青色瓷磚青碗青盤青碟青靶鍾青瓷茶鍾青酒
琖青雙雲龍穿花樣罈青纏枝寶相花回回花罐暗鸞
鶴花碟暗龍花罐雙雲龍缸純青裏海水龍外擁祥雲
地貼金三獅龍等花盤外青雙雲龍寶相花缸裏青如
意團鸞鳳外穿花鸞鳳花膳碗裏青穿花龍邊穿花龍
鳳外荷花魚水藻甌天青色碟碗翠青色碟碗豆青甆
素缸裏白外青陶器有雙雲龍雀琖雙雲龍花碗四季
花琖白陶器有白瓷盤白爵琖暗鸞鶴花酒琖暗薑芽
海水花碗暗龍花茶鍾暗薑芽海水花罈白瓷壺罐磬
口白瓷茶甌甜白色酒鍾又紫色碟碗暗龍紫金碟碗
金黃色碟碗鮮紅改作礬紅色碟碗翠綠碟碗黃色暗
龍鳳花盒素穰花鉢青地閃黃鸞鳳穿寶相等花碗紫
金地閃黃雙雲龍花盤碟黃地閃青雲龍花甌青地黃
鸞鳳穿寶相花琖爵又祭器毛血盤大羹碗和羹盌籩
豆盤大尊犧尊著尊山罍匾壺看缾牡丹瓶壺缾方罐
拜磚博物要覽嘉窑青花五彩二窑製器悉備柰饒
土漸惡較之二窑往時大不相侔有小白甌内燒茶字
酒字棗湯薑湯字者乃世宗經籙醮壇用器亦曰壇琖
製度質料迥不及宣德矣嘉窑如罄口饅心員足外燒
三色魚扁琖紅鉛小花合子其大如錢二品亦為世珍
小合子花青畫美向後恐官窑不能有此物矣得者珍
之(以上正德嘉靖窑)陶書隆慶燒造青花白地陶器有雙雲
龍鳳霞穿花喜相逢翟雞朵朵菊花纏枝寶相花靈芝
葡萄桌器外穿花龍鳳五彩滿池嬌朵朵花裏團龍鸞
鳳松竹梅玉簪花碗外雙雲龍鳳九龍海水纏枝寶相
花裏人物靈芝四季花盤外雙雲龍鳳竹葉靈芝朵朵
雲龍松竹梅裏團龍四季花碟外雙雲龍芙蓉花喜相
逢貫套海石榴回回花裏穿花翟雞青鸂鶒荷花人物
獅子故事一秤金全黃暗龍鍾外穿花龍鳳八吉祥五
龍淡海水四季花捧乾坤清泰字八仙慶壽西番蓮裏
飛魚紅九龍青海水魚松竹梅穿花龍鳳甌雙穿雲龍
花鳳獅子滚繡毬纏枝牡丹花青花果翎毛五彩雲龍
香草寶相花草蟲罐穿花龍鳳扳枝娃娃長春花回回
寶相花缾外梭龍靈芝五彩曲水梅花裏雲龍葵花松
竹梅白暗雲龍琖外雲龍五彩滿池嬌人物故事荷花
龍裏雲龍曲水梅花盆雙雲龍回回花果翎毛九龍淡
海水荷花紅雙雲龍纏枝寶相花香爐雙雲梭龍松竹
梅朵朵菊花香盒雙雲龍花鳳海水獸獅子滚繡毬穿
花喜相逢翟雞柦斗雙雲龍花鳳海水獸穿花翟雞獅
子滚繡毬朵朵四季花醋滴雙雲龍鳳草獸飛魚四季
花八吉祥貼金孔雀牡丹花罈蓋獅子樣萬歷燒造青
花白地陶器有外雙雲荷花龍鳳纏枝西番蓮寶相花
裏雲團龍貫套八吉祥龍邊薑芽海水如意雲邊香草
曲水梅花碗外雲龍荷花魚耍娃娃篆福夀康寧字回
回花海獸獅子滚繡毬裏雲鶴一把蓮萱草花如意雲
大明萬歷年製字碗外團雲龍鸞鳳錦地八寶海水福
禄壽靈芝裏雙龍捧夀長春花五彩鳳穿四季花碗外
夀意年燈端陽節荷花水藻魚裏底青正面雲龍邊松
竹梅碗外雙雲龍八仙過海盒子心四季花裏正面龍
篆夀字如意葵花邊竹葉靈芝碗外穿花雲龍鸞鳳纏
枝寶相松竹梅裏朵朵四季花回回樣結帶如意松竹
梅邊竹葉靈芝盤外荷花龍穿花龍鳳松竹梅詩意人
物故事耍娃娃裏朵朵雲邊香竹葉靈芝暗雲龍寶相
花盤外團螭虎靈芝如意寶相花海石榴香草裏底龍
捧永保萬壽邊鸞鳳寶相花永保洪福齊天娃娃花盤
外纏枝蓮托八寶龍鳳花果松竹梅眞言字折枝四季
花裏底穿花龍邊朵朵四季花人物故事竹葉靈芝壽
意牡丹花盤外穿花鸞鳳花果翎毛夀帶花滿池嬌草
獸荷葉龍裏八寶蒼龍寶相花捧真言字龍鳳人物故
事碟外纏枝牡丹花托八寶薑芽海水西番蓮五彩異
獸滿池嬌裏雙雲龍暗龍鳳寶相花獅子滚繡毬八吉
祥如意雲靈芝花果碟外長春轉枝寶相花螭虎靈芝
裏五彩龍鳳邊福如東海八吉祥錦盆堆邊寶相花結
帶八寶碟外纏竹葉靈芝花果八寶雙雲龍鳳裏龍穿
四季花五彩壽意人物仙桃邊葡萄碟外雙雲龍貫套
海石榴獅子滚繡毬裏穿花雲龍如意雲邊香草紅九
龍青海水五彩鸂鶒荷花遍地眞言字鍾外蟠桃結篆
壽字纏枝四季花真言字裏雲鶴火熖寶珠暗雙雲龍
荷花魚青海水鍾外穿花龍鳳八仙慶夀回回纏枝寶
相花裏團雲龍荷花魚江芩子花捧眞言字甌外團龍
如意雲竹葉靈芝五彩水藻魚裏篆壽字如意牡丹花
五彩如意甌外雲龍長春花翎毛士女娃娃靈芝捧八
吉祥裏葡萄朵朵四季花真言字壽帶花琖外穿花雙
雲龍人物故事青九獸紅海水裏如意香草曲水梅花
穿花翟雞海獸白薑芽紅海水琖外雙雲龍鳳裏黃葵
花轉枝靈芝五彩菊花琖如意雲龍穿花龍鳳風調雨
順天下太平四鬅頭捧永保長春字混元八卦神仙捧
乾坤清泰字盒異獸朝蒼龍如意雲錦滿池嬌錦地葵
花方勝花果翎毛草蟲盒萬古長春四海來朝面龍四
季花人物故事盒天下太平四方香草如意面回紋五
物五彩方勝盒人物故事面雲龍娃娃面四季花五彩
雲龍花果翎毛靈芝捧篆夀字盒外海水飛獅纏枝四
季花長春螭虎靈芝石榴裏葵花牡丹海水寶相花杯
外牡丹金菊芙蓉龍鳳四季花五彩八寶葡萄蜂趕梅
花裏葵花牡丹篆夀字五彩蓮花古老錢杯盤外雲龍
海水裏頂粧雲龍筯盤纏枝金蓮花托篆夀字酒海乾
坤八卦靈芝山水雲龍香爐外蓮花香草如意頂粧雲
龍回紋香草雲龍靈芝寶相玲瓏靈芝古老錢爐穿花
龍鳳草獸銜靈芝錦雞牡丹雲鶴八卦麻葉西番蓮缾
團龍四季花西番蓮托真言字鳳穿四季花葡萄西瓜
瓣雲龍捧聖夀字杏葉五彩水藻金魚壺缾雲龍蘆鴈
松竹梅半邊葫蘆花缾花果翎毛香草草蟲人物故事
花缾鳳穿四季花滿池嬌五彩龍穿四季花靈芝托八
寶瓔珞香草花缾山水飛獅雲龍孔雀牡丹八仙過海
四陽捧夀陸鶴乾坤五彩人物故事罐雙雲龍穿花喜
相逢柤斗雲龍回紋香草人物故事花果靈芝柤斗雙
雲龍纏枝寶相花醋滴雲龍棋盤海水雲龍四季花金
菊芙蓉檠臺陸鶴乾坤靈芝八寶寶相花如意雲龍燭
臺寶山海水雲龍團座攀桂娃娃茈菰荷葉花草燭臺
雲龍鳳穿四季花剪燭罐錦地花果翎毛邊雙龍捧珠
心屏錦地雲穿寶相花靈芝河圖洛書筆管八寶團龍
筆冲麒麟盒子心纏枝寶相花迴紋花果八吉祥靈芝
海水梅花香奩雲龍回紋扇匣海水頂粧玲瓏三龍山
水筆架蹲龍寶𧰼人物硯水滴人物故事香草蓮瓣檳
榔盝錦地盒子心龍穿四季花冠盝外盒子心錦地雙
龍捧永保長春四海來朝人物故事四季花裏靈芝松
竹梅蘭巾盝玲瓏雙龍捧珠飛龍獅子海馬凉墩慶雲
百龍百鶴五彩百鹿永保乾坤罈水藻魚八寶香草荷
花滿池嬌海水梅花缸五彩陶器有雲龍棋盤昇降海
水雲龍筆管海水龍盒子心四季花筆冲貫套如意山
水靈芝花罇寶山海水雲龍人物故事香草蓮瓣燭臺
雲龍鳳穿四季花剪燭罐穿花山水昇降龍青雲鸞鳳
缸香草玲瓏松紋錦四季花香奩錦地盒子心四季花
果翎毛八寶罐雲龍回紋扇匣玲瓏山水筆架四季花
巾盝雲龍回紋四季花柤斗昇轉雲龍回紋香草缸又
有裏白外青貫套海石榴甌裏白外青對雲龍獅子滚
繡毬纏枝金蓮寶相花缸青地白花白龍穿四季花筆
冲青雙雲龍捧篆夀字飛絲龍穿靈芝草獸人物故事
百子圖罈五彩荷花雲龍黃地紫荷花凉墩暗花雲龍
寶相花全黃茶鍾黃瓷地五彩裏白外螭虎靈芝四季
花香草回紋香爐暗花鸞鳳寶相花白瓷缾裏白外紅
綠黃紫雲龍膳碗(以上隆慶萬歷窑)
高麗等窑格古要論古高麗窑器皿色粉青與龍泉
窑相𩔖上有白花朵兒者不甚直錢博物要覽玻璃
窑出自島夷惟閩中有之其製不一柰無雅品惟缾之
小者有佳趣色有白纏絲天青黃鎖口三種俱可觀但
不耐用耳格古要論大食窑器皿以銅作身用藥燒
成五色花者與佛郎嵌相似嘗見香爐花缾合兒琖子
之𩔖但可婦人閨閣之中用非士大夫文房清玩也又
謂鬼國窑今雲南人在京多作酒琖俗呼曰鬼國嵌内
府作者細潤可愛
古漆器
稗史𩔖編韓子曰舜作食器黑漆其上禹作祭器黑漆
其外朱畫其内唐太宗曰舜作漆器而諫者十七人則
器之布漆自舜始也事物紺珠漆器始於舜而髹器
起於後世剔紅戧金螺鈿則又因而成之者席上腐
談漆器有所謂犀皮者出西毘國訛而為犀皮演繁
露今世用朱黃黑三色漆沓冒而雕刻令其文層見纍
出名為犀皮與虎刺同稗史𩔖編髹器稱西皮者世
人誤以為犀角之犀者非也乃西方馬韉自黑而丹自
丹而黃時復改易五色相疊為鐙磨擦有凹處燦然成
文遂以髹器效為之今之黑朱漆而刻畫而為文以作
器皿名曰犀皮意海犀之皮必不如是格古要論攢
犀器皿漆堅者多是宋朝舊做戧金人物景致用鑽鑽
空閑處故謂之攢犀古剔犀器皿以滑地紫犀為貴底
如仰瓦光澤而堅薄其色如膠棗色俗謂之棗兒犀亦
有剔深峻者次之福州舊做者色黃滑地圓花兒者謂
之福犀堅且薄亦難得有雲者是也元朝嘉興府西塘
楊滙新作者雖重數多剔得深峻者其膏子少有堅者
但黃地子者最易浮脱剔紅器皿無新舊但看硃厚色
鮮紅潤堅重者為好剔劍環香草者尤佳若黃地子剔
山水人物及花木飛走者雖用工細巧容易脱起硃薄
而紅者價低宋朝内府中物多是金銀作素者元朝西
塘有張成楊茂剔紅最得名但硃薄而不堅者多日本
國琉球國獨愛此物今雲南大理府人專工作此然偽
者多南京貴戚多有此物有一等通硃紅有一等帶黑
色好者絶高偽者亦多宜仔細辨之假剔紅用灰團起
外用硃漆漆之名曰堆紅但作劍環及香草者多不甚
直錢又曰罩紅今雲南大理府多有之戧金器皿漆堅
戧得好者為上元朝西塘有彭君寶者甚得名戧山水
人物亭觀花木鳥獸種種精妙寧國府今有描金器皿
兩京匠人亦多作之泊宅編螺填器本出倭國物𧰼
百態頗及工巧非若今之市人所集者格古要論螺
鈿器皿出江西吉安府廬陵縣宋朝内府中物及舊做
者俱是堅漆或有嵌銅線者甚佳元朝時富家不限年
月做造漆堅而人物細可愛今廬陵新做者多用作料
灰豬血和桐油不堅而易壞甚者又用藕泥其賤不可
當然好者須在家自作方為堅固今吉安各縣舊家藏
有螺鈿牀椅屏風人物細妙照人可愛諸大家新作果
盒簡牌胡椅亦不減其舊者蓋自作故也洪武初抄沒
蘇人沈萬三家條凳椅桌螺鈿剔紅最妙六科各衙門
猶有存者七脩𩔖藁古有戧金而無泥金有貼金而
無描金灑金有剔紅而無縹霞彩漆皆起自本朝因東
夷或貢或傳而有也描金灑金浙之寧波多倭國通使
因與情熟言餂而得之灑金尚不能如彼之圓故假倭
扇亦寧波人造也泥金彩漆縹霞宣德間遣人至彼傳
其法天順間有楊&KR0008;者精明漆理各色俱可合而於倭
漆尤妙其縹霞山水人物神氣飛動真描寫之不如愈
久愈鮮也世號楊倭漆孔六帖鄧景山清約子弟饌
不過草具用器止烏漆春明退朝錄綠髹器始於王
冀公家祥符天禧中每為會即盛陳之然製自江南頗
質朴慶歷後浙中始造盛行於時家塾記杜祁公享
客多用髹器六書統䯘以骨為灰而桼也
格致鏡原卷三十六
