格致鏡原卷八十四大學士陳元龍撰
獸𩔖(三)
馬(上)
總論說文馬怒也武也𧰼馬頭髦尾四足之形春
秋說題辭地精爲馬易說卦乾爲馬爲良馬爲老馬
爲瘠馬爲駁馬震其於馬也爲善鳴爲馵足爲作足爲
的顙坎其於馬也爲美脊爲亟心爲下首爲薄蹄爲曳
天中記漢書曰漢中四星曰天駟旁一星曰王良王
良策馬車騎滿野元命苞云漢中四星曰騎一曰天駟
春秋合成圖曰王良主天馬也地鏡圖銅器之精見
爲馬春秋說題辭馬十二月而生應陰紀陽以合功
故人駕馬任重致遠以利天下月度疾故馬善走春
秋考異郵陰合於八八合陽九八九七十二二爲地地
主月月精爲馬月數十二故馬十二月而生王者駕馬
故字以王爲馬三才圖會馬火畜也火性徤决躁速
故易乾爲馬乾陽物也故其蹄圓臥先後足起先前足
陽病則陰勝故馬疾則臥淮南子夫馬聾蟲也而可
以通志氣注喻無知也抱朴子山中午日稱三公者
馬也席上腐談馬徤物遡逆風而行則徤中華古
今注馬自識其駒非其駒則齧煞之說文驁駿馬也
以壬申日死乘馬者忌之漢書禮樂志龍爲友注師
古曰唯龍可爲之友耳又天馬來龍之媒注應劭曰言
天馬者乃神龍之𩔖今天馬已來此龍必至之效也
漢書刑法志是猶以鞿而御駻突如淳注駻突惡馬也
馬援傳御欵段註欵段馬名欵猶緩也言形段緩也
埤雅馬之族不一駻馬則喜前駑馬則喜後故古之
御者駑馬以鞭爲主駻馬以轡爲主越冀集馬有馬
黑在腎天中記凡兵事急能致風雨突圍而走者蓋
有赭丹隨身耳赭丹者馬腹中所產之物用之念咒卽
致風雨如狗寶牛黃之類淮南萬畢術馬毛大尾親
友自絶註取馬毛大尾置夫婦衣中夫婦自相憎矣
淮南子馬釐截玉朝野僉載被馬咬者以燒鞭鞘灰
塗之蓋取其相服也韓詩外傳顔回望吳門馬見一
匹練孔子曰馬也然則馬之光景一匹長耳故後人號
馬爲一匹風俗通馬一匹俗說相馬及君子與人相
匹或曰馬夜行目明照前四丈故曰一匹或曰度馬縱
横適得一匹或說馬死賣得一匹帛或云春秋左氏說
諸侯相贈乘馬束帛帛爲匹與馬之相匹耳演繁露
馬以匹爲數自古言匹馬皆一馬也文侯之命有馬四
匹不知當時何指韓詩外傳謂馬夜行目光所及與匹
練等或曰匹言價與匹帛等不知孰是因讀劉勰文心
雕龍其說爲長曰古名車以兩馬以匹蓋車有佐乘馬
有驂服皆以對並爲稱雙名旣定則雖單亦復爲匹如
匹夫匹婦之稱匹是也能改齋漫錄左傳昭二十五
年左師展將以公乘馬而歸劉炫謂欲與公單騎而歸
此騎馬之漸也羣碎錄孔穎達曰古人不騎馬故經
典不見至趙武靈王謀胡服騎射以教百姓李牧日殺
牛饗士習騎射始見於此又宋劉炫謂左氏左師展將
以公乘馬而歸此騎馬之漸子按古者服牛乘馬馬以
駕車不單騎也至六國時始單騎楊愼外集古者以
馬駕車秦晉韓原之戰惠公乘小駟昭公元年晉荀吳
敗狄于大鹵始毁車崇卒而單騎自此始至六國時則
盡然矣蘇秦所謂車千乘騎萬匹是也鄭元解周禮大
司馬師帥執提云提謂馬上鼓(今按周禮注提馬上鼓有曲木可提而擊也)
程伊川解易乘馬班如爲人馬異處皆謂單騎如今制
非也文王周公之時何嘗有單騎之說乎演繁露宣
和鹵簿圖有誕馬其制用色帛周裹一方氈蓋覆馬脊
更不施鞍此其爲制必自古傳非意剙矣然名以爲誕
則其義莫究也蔡攸輩雖加辨釋終不協當按通典宋
江夏王義恭爲孝武所忌憂懼故奏革諸侯國制但馬
不得過二其字則書爲但不書爲誕也但者徒也徒馬
者有馬無鞍如人袒裼之袒也吹萬集驏不鞍而騎
也玉堂叢語明文廟北征金幼孜墜馬鞍裂楊文敏
以所乘馬讓之自乘驏馬文昌雜錄軍中以端午走
馬謂之躤柳(躤音札)席上腐談馬痛死者不可食食之
殺人而肝爲甚醫書云馬火畜也有肝而無膽木臟不
足故食其肝者死抱朴子按九鼎記及青靈經言人
物之死俱有鬼也馬鬼常以晦夜出行狀如炎火雜
俎馬鬼名賜東觀漢記馬援於交阯鑄銅馬奏曰臣
聞行天者莫如龍行地者莫如馬臣援師事楊子阿孝
武帝時善相馬者東門京鑄作銅馬法獻之立馬於魯
班門外更名曰金馬門臣旣備數家骨法以所得駱越
銅鑄以爲馬高二尺五寸圍四尺五寸謹獻詔置德陽
殿下研北雜志漢銅馬式藏周公謹家其初破爲數
段鑄工以藥銲栅之復完如新史記諸名山川用駒
者悉以木偶馬代之南史齊本紀後主始欲騎馬未
習其事俞靈韻爲作木馬人在其中行動進退隨意所
適其後遂善騎
詳𩔖說文馬一歲曰䭴二歲曰駒三歲曰駣八歲曰
&KR2473;高六尺曰驕七尺曰騋八尺曰龍爾雅馬八尺爲
駥考工記國馬之輈深四尺有七寸田馬之輈深四
尺鄭注國馬高八尺田馬高七尺埤雅馬八歲曰&KR2473;
馬八歲一變故从八也語曰七驄八白言馬至八歲驄
變而白矣爾雅玄駒褭驂註玄駒小馬别名褭驂耳
或曰此即騕褭古之良馬名爾雅青驪駽註今之鐵
驄爾雅青驪驎驒註色有深淺斑駁隱𥻘今之連錢
驄爾雅驪白雜毛鴇註今之烏驄爾雅黃白雜毛
駓註今之桃花馬爾雅陰白雜毛駰註陰淺黑今之
泥驄爾雅彤白雜毛騢註卽今之赭白馬爾雅四
蹢皆白首註俗呼爲踏雪馬爾雅白達素縣註素鼻
莖也俗所謂漫髗徹齒爾雅馬後足皆白名翑漢
書郊祀志牲用駵駒注駵赤馬黑鬛尾也郭子章馬
記黃馬黑喙曰騧今之淺黃色馬也宋明帝以騧字旁
似禍改作&KR1719;史稱文帝騧馬脊有肉鞍行則先作弄四
足埤雅爾雅曰的顙白顚今之帶星馬也馬政論曰
顙有白毛謂之的盧又曰準上有旋毛及白毛者謂之
的吻凶俗云的顱非也埤雅爾雅曰白馬黑鬛駱廣
雅曰白馬朱鬛駱今呼黃馬尾鬛一道通黑如界者爲
駱蓋馬無分於黃白皆謂之駱若今衣脊絡縫故曰駱
也埤雅騲馬常小今俗謂之小馬驪馬白跨曰驈黃
白曰皇純黑曰驪黃騂曰黃蒼白雜毛曰騅赤黃曰騂
青黑曰騏青驪驎曰驒黑身白鬛曰頟豪骭白曰驔二目
白曰魚魚今謂之環眼馬馬之最下者也格物總論
馬武獸種族最繁&KR0008;青馬騥青驪繁鬛馬驄青白雜毛
馬&KR0008;朱色馬騟紫色馬驖馬如鐵赤黑色騧黃脊黑喙
馬騽與驔驪馬黃脊騝驑馬黃脊驙白馬黑脊&KR1516;䮕皆
馬白額䮗白額至唇騵驑馬白腹騚四蹄皆白馵馬後
左足白騴馬尾本白駩白馬黑唇䮤白額馬駺&KR0008;尾白
馬&KR0008;馬一目白騩淺黑色&KR0034;亦黑色馬駹黑馬白面驎
馬黑唇駯馬口黑凡此𩔖者皆以色别之也羣書考
索凡馬毛色之别九十一種叱撥之别八紅耳鴛鴦桃
花丁香青驑榆紫驑青之别二純青護蘭白純白烏之
别五純烏釣星歷面白脚護蘭赤之别五純赤釣星歷
面白脚護蘭紫之别六純紫釣星歷面白脚綠鬃護蘭
驄之别十一白驄釣星歷面白脚綠鬃護蘭駾之别十
一白驄釣星歷面白脚并烏青花黃任&KR0008;護蘭赭白之
别五純赭白釣星歷面白脚護蘭驑之别八棗金口燕
子黃黑釣星歷面白脚騧之别六純騧繡膊釣星歷面
白脚護蘭騅之别五純騅釣星歷面白脚護蘭騟之别
八青赤紫黃釣星歷面白脚護蘭馶䮧之别三駱起雲
銀鍾驃之别七赤驃銀鬃黃釣星歷面白脚護蘭北馬
以叱撥青白紫純色及綠鬃驑爲上驄赤驃騧白赤色
爲中荏騟驄駱馶䮧爲下圅史古名馬有六駁白身
黑尾如六駁取獸中六駁武健者爲名藻林馬高七
尺曰蚪文選方玄蚪之奕奕爾雅翼騋宜於牧故釋
獸稱騋牝驪牡玄駒褭驂蓋言以騋爲牝以驪爲牡而
生玄駒則爲褭驂也爾雅翼駵赤馬黑鬛明堂月令
五時駕馬而駵處其二春蒼龍秋白駱冬鐵驪夏用赤
駵中央用黃驑中央寓於季夏故所用物同而以色之
淺深爲之别也史記冒頓圍高祖於平城所騎西方
盡白馬東方盡青龍北方盡烏驪南方盡騂馬
古名馬漢禮樂志舜時景星出房地出乘黃之馬
王元長序夏后兩龍載驅璿臺之上注夏后啓有馬號
爲兩龍乘游璿臺以饗諸侯吕覽伊尹說湯曰天子
須青龍之疋遺風之乘注皆馬名也馬行疾每在風前
故遺風於後也汲冢書伊尹爲四正令正北請令以
野馬騊駼駃騠爲獻馬記山海經曰北海内有獸狀
如馬名騊駼色青故馬之良者取以爲名駃騠生三日
而超其母庶物異名疏牝靡馬名趙津女娟對簡子
曰妾聞昔者湯伐夏左驂牝驪右驂牝靡而遂放桀武
王伐殷左驂牝驥右驂牝䮲而遂克紂主君不欲渡則
已與妾同舟又何傷乎太公六韜商王拘周伯昌於
羑里太公與散宜生以金千鎰得犬戎氏文馬駁身朱
鬛目如黃金項如鷄尾名曰鷄斯之乘以獻商王周
書王會周公旦主東方所之青馬黑顛謂之母兒注馬
名周書犬戎之馬赤鬛白身目若黃金名曰古(一作吉)黃
之乘成王時來獻列子周穆王命駕八駿之乘右服
&KR2194;(同驊)驑而左綠耳右驂赤驥而左白&KR2059;(音義)次車之乘右
服渠黃而左踰輪左驂盗驪而右山子穆天子傳天
子命駕八駿之乘右服□(同驊)驑而左綠耳右驂赤蘎(同驥)
而左白&KR0034;(同蟻)天子主車造父爲御□(音泰)□(音丙)爲右次車
之乘右服渠黃而左踰輪右盗驪而左山子柏夭主車
參百爲御奔戎爲右東遊於黃澤宿於西洛歌曰黃之
池其馬歕沙皇人威儀黃之澤其馬歕玉皇人壽穀郭
註北唐之君來見以一驑馬是生綠耳八駿皆因其毛
色而名拾遺記周穆王馭八龍之駿一名絶地足不
踐土二名翻羽行越飛禽三名奔霄夜行萬里四名越
影逐日而行五名踰輝毛色炳燿六名超光一形十影
七名騰霧乘雲而奔八名挾翼身有肉翅遞而駕焉按
轡徐行以匝天地之域楊愼外集八駿之名見於列
子而他書所載互有不同&KR2194;驑漢書作華駵唐人名紫
驑今曰棗驑綠耳一作騄駬又作&KR0008;耳赤驥又作赤&KR1710;
宋世名好頭赤白&KR2059;&KR2059;古犧字形似牛渠黃一作駏騜
又名翠黃又名訾黃踰輪蜀都賦所謂魚文也馬目如
魚劉邵賦蓋如飛鶴馬似游魚山子又作屾子今之五
明馬又名玉頂又名叱撥又名玉抱肚又名花抱肚太
白詩所謂五花馬也古以爲竒今以爲忌曰破面孤蹄
鬼也不騎劉先主之的盧亦是此種的白也猶白頸烏
曰的脰烏盜驪一曰溫驪今之鐵青色荀子作纖離又
作淺驪盜驪言少竊驪色猶九扈名竊玄竊黃也又作
騊栗驪栗色也後代轉名騊駼庶物異名疏劉氏音
義云盜驪竊驪也竊淺青色八駿既因色名竊驪爲得
之也按驪純黑色聊竊驪之色故曰淺青爲竊驪也爾
雅疏謂竊即古淺字柳宗元八駿圖說周穆王八駿
後之好事者爲之圖其狀甚怪咸若騫若翔若龍鳳麒
麟若螳螂然揚雄河東賦注翠龍穆天子所乘馬也
管子桓公乘馬虎望見而伏公問管仲對曰意者君
乘駁馬而洀桓迎日而馳乎公曰然管仲曰此駁象也
駁食虎豹故虎疑焉左傳唐成公有兩驌驦馬左
傳昭二十九年衞侯來獻其乘馬曰啓服注啓服馬名
古今注秦始皇有七名馬一追風二白兔三躡影四
追電五飛翮六銅雀七晨鳧史記項羽駿馬名騅常
騎及敗於垓下乃歌曰時不利兮騅不逝漂粟手牘
吕后時冬月見未央宫前有一紫燕后以爲不祥使侍
中陳當時逐之飛入廐内不得出値牝馬方仰首而嘶
遂飛入其口中便有紫雲覆於馬首頃之而滅當時奏
狀后異之詔有司專視此馬後生駒日馳數百里因號
曰紫燕西京雜記文帝自代還有良馬九匹皆天下
之駿也一名浮雲一名赤電一名絶羣一名逸驃一名
紫鷰驑一名綠螭驄一名龍子一名驎駒一名絶塵號
爲九逸漢書李廣利爲貳師將軍伐大宛國得汗血
馬名蒲梢作天馬之歌西域贊孝武之世蒲梢龍文
魚目汗血之馬充於黃門注孟康曰四駿馬名一云大
宛馬虎脊魚目龍文鳳頸尾如蒲梢西河舊事漢武
帝聞大宛有天馬遣李廣利伐之始得此馬有角爲竒
故漢武爲賦天馬之歌胡馬感北風之思遂頓羈絶絆
驤首而馳晨發京城食時至燉煌北塞山下嘶鳴而去
張騫傳西域傳云大宛國别邑七十餘城多善馬馬
汗血言其先天馬子也漢書云初天子發書易云神馬
當從西北來得烏孫好馬名曰天馬及得宛汗血馬益
壯更名烏孫馬曰西極馬宛馬曰天馬云神異經西
南大宛宛丘有良馬其大二丈鬛至膝尾委於地蹄如
汗腕可握日行千里至日中而汗血乘者當以綿絮纏
頭腰小腹以避風病其國人不纏也宋膺異物志大
宛馬有肉角數寸隋西域圖記大宛馬驑馬烏馬多
赤耳黃馬赤馬多黑耳惟耳色别自餘毛色與常馬不
異馮奉世傳宣帝時至大宛得名馬𧰼龍而還師古
注言馬形似龍者玄黃經大宛馬肉可以爲脯注血
凝於器煮可食味殊美食之使人徤行人善升魏志
濊國果下馬漢桓時獻之注高三尺乘之可於菓樹下
行曹瞞傳吕布有駿馬名赤兔人語曰人中有吕布
馬中有赤兔庶物異名疏莊子曰齊之以月題蓋月
題額上當顱如月者所以𧰼顚之白易曰其於馬也爲
的顙蓋震二陰在上故爲的顙即的盧也乘之妨主馬
之貴者的吻相馬經馬白額入口者名榆鴈一名的盧
奴乘客死主乘棄市按蜀志先主乘的盧至檀溪墜水
備急呼曰的盧何不努力遂一躍五丈乃得過則的盧
吉馬也寰宇記張飛有馬號玉追時歌曰人中有張
飛馬中有玉追魏書張繡降而復反曹操所乘馬名
絶影爲流矢所中魏文帝與孫權書纖驪馬朕常所
自乘甚調良善走數萬匹之極選乘之眞可樂也中國
雖饒馬其知名絶足亦時有之耳獨異志魏曹彰性
倜儻偶逢駿馬愛之其主所惜也彰曰余有美妾可換
惟君所選馬主因指一妓彰遂換之馬號曰白鶻穆
天子傳注魏時鮮卑獻千里馬白色兩耳黃名曰黃耳
拾遺記曹洪武帝從弟有馬號曰白鵠此馬走時惟
覺耳中風聲足似不踐地數百里瞬息而至濟水足毛
不濕時人謂乘風而行一代神駿也諺曰憑空虛躍曹
家白鵠(一作白鶴)中華古今注曹眞有駃馬名爲驚帆言
其馳驟如烈風舉帆之疾竹林七賢論王戎好乘巴
&KR1516;馬吳郡疏支遁好乘馬其最愛者名曰頻伽嘗飲
頻伽於橋下馬溲處忽生蓮花人異之故名橋曰飲馬
南史晉安帝義熙九年高麗獻赭白馬渚宮舊事
司馬休之奔廣固慕容超欲害之休之不知常所乘騅
馬於牀前忽連鳴不食注目視鞍因試騎射裁出門外
便奔而馳行十里顧望所住已有收兵至矣乘馬南奔
殆而𫉬免後還荆州加騅馬揚武之號晉載記苻堅
時大宛獻天馬千里駒皆汗血朱鬛五色鳳膺麟身命
羣臣作止馬詩而遣之示無欲也晉穆帝紀姚襄爲
秦將黃眉所敗襄所乘馬曰黧眉騧日行千里是戰也
而馬倒秦兵擒而斬之水經注老宿諺言赫連之世
有駿馬名曰白口驑晉載記冉閔所乘赤馬曰朱龍
日行千里北史昔慕容廆有駿馬赭白有竒相逸力
至雋光壽元年四十九矣而駿逸不虧雋竒之比鮑氏
驄命鑄銅以圖其像親爲銘贊鐫頌其傍像成而馬死
矣南齊書楊玉夫殺蒼梧王太祖夜從承明門乘常
所騎赤馬入殿内驚怖既知蒼梧王死咸稱萬歲及太
祖踐祚號此馬爲龍驤將軍世謂爲龍驤赤小說梁
武帝有良馬名照殿玉獅子魏志突厥大畏長孫總
管稱其馬爲閃電伽藍記後魏河間王元琛在秦州
遣使向西域求名馬遠至波斯國得千里馬號曰追風
赤驥次有七百里者十餘匹皆有名字以銀爲槽金爲
環鏁諸王服其豪富北史王邵傳隋文帝所乘騧驑
馬脊有肉鞍隋書隋焬帝令李景營遼東戰具於北
平賜御馬一匹名獅子&KR0008;朝野僉載隋文帝時大宛
國獻千里馬騣曳地號曰獅子驄上置之馬羣陸梁人
莫能制郎將裴仁基曰臣能制之遂攘袂向前去十餘
步踴身騰上一手撮耳一手摳目馬戰不敢動乃跨乘
之朝發西京暮至東洛隋末不知所在唐文皇勅訪之
同州刺史宇文士及得於朝邑市麵家挽磑騣尾焦秃
皮肉穿穴及見之悲泣帝自出長樂坡馬到新豐向西
鳴躍帝甚喜齒口並平飼以鍾乳仍生五駒皆千里足
也後不知所在回紇傳唐太宗時東骨利幹國產良
馬首似槖它筋骼壯大日中馳數百里太宗時來其大
酋侯斤因使者獻之帝取其異者號十驥皆爲美名曰
騰霜白曰皎雪驄曰凝露驄曰懸光驄曰决波騟曰飛
霞驃曰發電赤曰流金&KR1719;曰翔麟紫曰奔虹赤厚禮其
使酉陽雜俎骨利幹國獻馬名决波騟者近後足有
距樂志唐太宗破竇建德乘馬名黃驄驃命樂工製
黃驄疊曲金石錄太宗六馬其一曰拳毛騧黃馬黑
喙平劉黑闥時所乘其二曰什伐赤純赤色平世充建
德時所乘其三曰白蹄烏純黑色四蹄俱白平薛仁杲
時所乘其四曰特勒驃黃白色喙微黑色平宋金剛時
所乘其五曰颯露紫鷰驑平東都時所乘其六曰青騅
蒼白雜色平竇建德時所乘馬記唐開元十二年太
原獻異馬駒其耳如筒左右各十六肋肉尾無毛二十
九年滑州刺史李邕獻馬一匹肉鬉麟腮嘶不𩔖馬聲
日行三百里名曰龍子秦再思紀異錄天寶中大宛
國進汗血馬六匹一曰紅叱撥二曰紫叱撥三曰青叱
撥四曰黃叱撥五曰丁香叱撥六曰桃花叱撥上乃製
名一曰紅玉輦二曰紫玉輦三曰平山輦四曰凌雲輦
五曰飛香輦六曰百花輦復命圖於瑤光殿乃改爲觀
驥殿名畫要錄開元内廐有飛黃照夜浮雲五花之
乘明皇雜錄上所乘馬有玉花驄照夜白異聞錄
唐寧王善畫馬花萼樓壁上有六馬滾塵圖明皇最愛
玉面花驄風騣雲鬛纖悉備具後失去止存五馬柳
宗元龍馬贊明皇在位靈昌郡得異馬於河其狀龍鱗
虺尾拳毛環目肉鬛居帝閑二十年遇禍亂帝西幸焉
至咸陽西入渭水化爲龍游泳而去不知所終續博
物志千里馬寧遠所獻鬃拳紫色狀如八駿謂之紫驃
乘者必衣裘冒絮似胡兒抱持初馳三十里則皆旁側
難馴又馭三十里外乃駛然而去唯聞耳傍風聲如飛
箭唐肅宗時令李泌乘之往按保定早發扶風辰達保
定申歸奏事杜陽雜編唐代宗廣德初范陽節度李
德山所貢九花虬額高九寸毛拳如麟頭頸鬃鬛眞虬
龍也每一嘶則羣馬聳耳以身被九花文故號爲九花
虬後以賜郭子儀貞元中上西幸有二馬一號神智驄
一號如意驑皆耳中有毛引之可長一尺(相馬經云耳中有毛長一)
(尺者日行千里)而進退緩急皆如上意故謂之功臣國史補
德宗幸梁唯御騅馬號曰望雲騅駕還飼以一品料暇
日牽而視之必長鳴四顧若感恩之狀元稹長慶集
德宗以八馬幸蜀七馬道斃惟望雲騅來往不頓馬
記唐貞元中南詔獻統倫馬酉陽雜俎唐秦叔寶所
乘馬號忽雷駮常飲以酒每於月明中試能豎越三領
黑氈及胡公卒嘶鳴不食而死清賞錄李白有馬名
黃芝畫鑒韓幹八馬圖二奚官引連錢驄天中記
荆南節度使衞伯玉有馬名玉腕驑廣異記唐鄭馴
有馬曰撒豆驄梁史太祖以愛馬一丈烏賜寇彥卿
五代史劉旻據太原與契丹約爲父子契丹以黃驑
馬爲聘後與周世宗戰高平敗獨乘黃驑以歸遂與黃
驑治廐飾以金銀食以三品料號自在將軍清異錄
魏王繼岌奉命伐蜀王衍苑馬數百皆逸足也繼岌猶
比選之得二十許匹格價不可言其名曰麝香騟錦耳
驄駱十二趁日驄偏界玉陷水騟長命驑孫兒驄籠菘
白八百哥掠地雲錦地龍雪面娘月影三玉尾騟撒沙
驑天花落旋風白窣地嬌六尺金清異錄王昶傾金
錢市名馬凡得五匹各有位號曰金鞍使者千里將軍
致遠侯渥洼郎驥國公清異錄吉祥座杜重威馬也
肉胡牀景延廣馬也澠水燕談宋太宗朝府州折御
鄉貢馬特異格不甚高而日行千里口旁有碧紋如雲
霞因目曰碧雲霞玉壺清話宋太宗御厩馬號碧雲
霞圉人飼秣稍跛倚失恭則蹄齧吼噴怒不可解從征
太原上下坂岡其平如砥下則伸前而屈後登高則反
之太宗甚愛上尊餘瀝時或令飲嘶鳴喜躍梅堯臣
序碧雲騢者厩馬也莊憲太后臨朝以賜荆王王惡其
旋毛太后遂畱以備上閑遂爲御馬第一以其物肉色
碧如霞片故號之邵氏聞見錄仁宗御馬名玉逍遙
色白乘之如輿輦圉人云馬行步有尺度疾徐皆中節
御者行速則以足攔之李伯時天馬圖䟦一匹元祐
元年十二月十六日右騏驥院收于闐國進到鳳頭驄
八歲五尺四寸右一匹元祐元年四月初四日左騏驥
院收董氈進到錦膊驄八歲四尺六寸右一匹元祐二
年十二月廿三日於左天駟監揀中秦馬好頭赤九歲
四尺五寸一匹元祐三年閏月上元日泹溪進照夜白
孔氏談苑神宗有馬名小烏曾以曹太后所送珠鞍
於福寧殿親試之楓窗小牘徽廟常乘驄馬至太和
宫前忽宣平日所愛小烏其馬至御前馬足不肯進左
右鞭之益鳴跳不如調馴時圉人進曰此願封官耳上
曰猴子且官供奉况使小烏白身邪勅賜龍驤將軍然
後帖然就轡研北雜志梅聖俞有馬名鐵獺宋史
曲端有馬名鐵𧰼日馳四百里韋居安梅磵詩詁姚
興有馬名青獅每親飼之若通其語言時取斗酒投大
盆中與馬同飲曰吾與汝同力報國紹興中竟與馬同
死於金主亮尉子橋之戰戒菴漫筆吳興畢再遇字
德卿宋南渡時屢立戰功嘗騎一黑馬翹俊異常號黑
大蟲再遇甚愛之再遇卒其家以鐵絙羈之聞金鼓聲
奮迅有赴敵意家人曰將軍死汝莫生事馬聳動汪然
出涕哀鳴數聲而斃岳珂桯史淳熙間宿松叛民汪
革有三馬號惺惺驑小驄騍番婆子駿甚志林秦州
進一馬騣如牛領垂胡側立顚倒毛生肉端蕃人云此
肉騣馬也宋名臣言行錄西夏有豪酋號青面夜义
有駿馬曰赤駝爲李顯忠所擒桯史金主完顔亮常
所御小騅號小將軍山堂肆考元世祖時于闐國獻
馬一曰二龍一曰鳳頭一曰花滿川霏雪錄大德十
年西域貢千里馬其馬食肉每旦必以羊肉酥油沙糖
胡椒和飯秣之趙孟頫於杭州館中見之事物紺珠
洪武初夏明昇獻良馬十其一白者得之貴州龍坑長
丈一尺頭高九尺足高七尺有肉隱起項下約厚五分
廣三寸餘貫膺絡腹至尾閭止精采明晃振鬛一鳴萬
馬辟易馳如躡雲賜名飛越峰又名撞倒山庶物異
名疏正統四年六月西域撒馬兒罕遣使進良馬色玄
蹄額皆白賜名瑞穎詔畫史圖之方洲雜言先朝西
域貢馬高九尺餘頸與身等昂舉若鳳今京師人家多
存畫本景泰末西域進白馬高如之頸亦𩔖焉後足脛
節間有二距毛中隱若鱗甲畱青日札玉麟飛白玉
馴碧玉橋照夜璧銀河練瑤池駿飛雲白皆嘉靖時天
閑之選乘也尸子我得民而治則馬有紫燕蘭池秀
騏逢騩孫卿子騏驥纖離古之良馬也廣雅馬屬
飛黃騶吾吉&KR0034;朱駮飛兔金喙腰褭走狐駃騠飛鴻野
麋腹丹騏驥騄駬驊驑駣&KR3809;汗血驒騱巨虛騀鹿馬
賦其名則汗血山子桃驂綠耳金喙騰黃騶吾吉光蒲
稍&KR0008;服野麋蛾鹿白蟻鷄斯蜚鴻母兒遺風腰褭茲白
纖驪馬記古之名馬有曰六駁者曰騶虞者曰騰黃
者曰飛兔者曰麒麟者六駁者必其白身黑尾如獸之
六駁者也騶虞者必其白質黑文如獸之騶虞者也騰
黃者必其縞身朱鬛如獸之騰黃者也飛兔者必其龐
然而蒼者也麒麟者必其粹然而黃者也非馬之有六
駁騶虞飛兔騰黃麒麟也乃馬之似六駁騶虞騰黃飛
兔麒麟也漢書王褒傳駕齧䣛注良馬低頭口至䣛
故曰齧䣛漢百官表昆蹏令丞注昆蹏好馬名也爾
雅曰騉蹄趼善陞甗注甗上大下小騉蹄蹄如趼而徤
上山秦時有騉蹄苑神異經大宛有良馬鬛至膝尾
垂於地名曰簫稍謂尾之長者簫稍然搖動可起朔風
庶物異名疏駁龍紫鹿文的&KR2025;魚皆馬名見陳琳武
庫賦劉琬馬賦吾有駿馬名曰騏雄龍頭鳥目麟腹
虎胸尾如雲彗耳如插筒庶物異名疏綠蛇良馬名
見顔延之赭白馬賦綠蛇衞轂白六帖囓雪飛黃中
黃驥子並馬名
格致鏡原卷八十四
