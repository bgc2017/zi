格致鏡原卷八十六大學士陳元龍撰
獸𩔖(五)
牛
總論說文牛為大物天地之數起於牽牛易坤為
子母牛嵩高記山有大松或千歲其精變為牛造
化權輿坤陰物也牛故蹄坼陰病則陽勝故牛疾則立
牛陰物故起先後足卧先前足席上腐談牛順物乘
順風而行則順埤雅牛耳無竅以鼻聽也牛之為物
病則耳燥安則温潤而澤故古之視牛者以耳管子云
凡聽宮如牛鳴窌中牛含宮聲柳子以為黃鐘在脰也
義訓牛之聲曰牟周禮内饔掌共后及世子之膳
羞辨腥臊羶香之不可食者曰牛夜鳴則庮注庮臭也
牛夜鳴則反常其肉必臭王制諸侯無故不殺牛註
榖者民之命牛植榖故王法禁殺天中記世本曰&KR2465;
作服牛&KR2465;黃帝臣也又曰少昊時人始駕牛山海經
稷之孫曰叔均是始作牛耕注始用牛犁也宋祁筆
記古者牛唯服車書曰肇牽車牛易曰服牛乘馬漢趙
過始教人用牛耕王弼傳易曰牛稼穡之資是不原漢
始牛耕之意嶺表錄異瓊州不産驢馬人多騎黃牛
亦餙以鞍韉加之銜勒可騎者皆自小習其步驟甚穩
快周禮封人掌飾其牛牲設之楅衡置靷供其水藳
注楅衡所以持牛令不觸人也庶物異名疏楅衡易
所謂牿者也說文施横木於牛角以防其觸鄭玄謂楅
設於角衡設於鼻如椵狀釋云如椵狀者漢時有置於
犬之上謂之椵故舉以况衡升菴云椵音加今曰闖筒
字書闖出頭貌周官牛人掌養國之公牛以待政令
祭祀供享牛求牛賓客供積膳牛饗食供膳羞牛軍事
供犒牛喪事供奠牛軍旅供兵車之牛禮帝牛不吉
以為稷牛帝牛必在滌三月稷牛惟具所以别事天神
與人鬼也天子以犧牛諸侯以肥牛大夫以索牛溪
蠻叢笑客多行桃源路洞中占軍事勝負及疾病祈禳
皆以牛用名例牛白樂天詩鄭牛識字吾常歎注諺
云鄭玄家牛觸牆成八字左傳鼷鼠食郊牛角改卜
牛鼷鼠又食其角乃免牛禮王制祭天地之牛角繭
栗宗廟之牛角握賓客之牛角尺註如繭如栗犢也角
未出也握手可握也尺者取肥大而已考工記角長
二尺有五寸三色不失理謂之牛戴牛註三色本白中
青末豐也牛戴牛謂所戴之角又有一牛之直也爾
雅北方之美者有幽都之筋角焉註幽都山名謂多野
牛筋角本草李時珍曰角尖中堅骨一名骨胎言在
角内也北史桓帝英傑魁岸馬不能勝常乘安車駕
大牛牛角容一石敖英東谷贅言宋南渡詔市牛筋
五千斤李椿奏曰一牛之筋纔四兩是欲屠二萬牛也
遂止劉敬叔異苑山陰有人常食牛肉左脾便作牛
鳴每勞輙劇食乃止本草牛黃出林縣凡牛有黃者
毛皮光澤睛色如血時鳴吼而好照水人以盆水承之
伺其將吐乃喝廹之即墮水中如雞子黃大重疊可揭
輕盈而香摩爪甲上其色不落者佳若殺死在角中得
者名角黃心中得者名心黃肝膽中得者名肝黃石
藥爾雅牛乳汁一名蠢蠕漿北史魏王琚以年老拜
散騎常侍養老於家常飲牛乳色如處子談苑高若
訥能毉以鍾乳飼牛飲其乳後患血痢卒或云冷煖相
薄使然續秘笈牛羊之乳凡為酥為酪為餅皆取給
焉取牛乳則俟犢能齕草遂隔别之日取其乳至夜始
令母子相聚也珍珠船錫蘭國不食牛肉止食其乳
牛死即埋之私宰者罪死或輸金如牛首以贖罪爾
雅旄謂之藣註旄牛尾也晉書夫餘國若有軍事殺
牛祭天以其蹄占吉凶蹄解者為凶合者為吉五經
鉤沉東夷之人以牛骨占事呈示吉凶無往不中牛非
含智之物骨有若此之效幽明錄淮牛渚津水極深
無可算計人見一金牛形甚瑰壯以金為鏁絆續漢
書十二月立土牛六頭於國都郡縣城外丑地送大寒
李涪刊誤月令出土牛以示農耕之早晩謂於國城
之南立土牛其言立春在十二月望策牛人近前示其
農早也立春在十二月晦及正月朔策牛人當中示其
農中也立春在正月望策牛人在後示其農晩也今天
下州郡立春日制一土牛飾以文彩即以綵杖鞭之既
而碎之各持其土以祈豐稔不亦乖乎蜀紀秦惠王
欲伐蜀乃刻五石牛置金其後蜀人見之以為牛能便
金此天牛也使五丁力士拖牛成道秦得道通石牛力
也崔鴻趙錄石虎末洛陽西北九里石牛在青山上
忽鳴聲聞三十里遣人打落兩耳及肩鐵釘四脚郡
國志貴州有洞池下有石牛時出池間則歲旱廣州
記州有石牛每旱殺牛以血和泥泥石牛背既畢即雨
泥盡方止諸葛亮集木牛者方腹曲頭一脚四足頭
入腹中舌著於腹載多則行少則否宜可大用不可小
使
别名曲禮凡祭宗廟之禮六牲牛曰一元大武註元
頭也武足迹牛肥則迹大演繁露牛羊豕具為太牢
但有羊豕而無牛則為少牢今人獨以太牢名牛失之
矣清異錄天成長興中以牛者耕之本殺禁甚嚴有
盗屠私販不敢顯其名宛稱曰格餌合璧事𩔖劉訓
者京師富人時春遊以觀牡丹為勝賞訓邀客賞花乃
繫水牛數百在前指曰此劉氏黑牡丹也廣記南山
牛自稱桃林班特處士抱朴子山中丑日稱書生者
牛也知其名則不能為害清異錄陽翟莊舍有田老
者謂牛為黃毛菩薩雜俎北虜之先索國有泥師都
二妻生四子一子化為鴻遂委三子謂曰爾可從古㫋
古㫋牛也三子因隨牛牛所糞悉成肉酪世史正綱
虜呼牛為不花梵書瞿摩帝牛也
詳𩔖說文牡畜父也從牛土聲犅特牛&KR0008;牛牝畜母
也從牛匕聲犢牛子也㸬二歲牛也犙三歲牛也牭四
歲牛也犗騰䮪牛也牻白黑雜毛牛也㹁牻牛也犡牛
白脊也&KR0008;黃牛虎文也犖駮牛也將牛白脊也&KR0008;牛文
駮如星也&KR0008;牛黃白色也犉黃牛黑唇也㹊白牛也㹔
牛長脊也&KR0008;牛徐行也犨牛息聲也一曰牛鳴牷牛純
色也牿牛馬牢也犓以芻莝養牛也&KR0008;牛柔謹也郭
璞爾雅註犝無角牛觢豎角牛犉黑脣牛黑眥牰黑耳
犚黑腹牧黑脚犈體長㸬絶有力欣犌說文牛赤色
曰&KR0008;又曰犅黃曰犉黑曰犁又曰&KR0008;牝牛曰牸牡牛曰
特又曰犆又曰牯又曰㹒又曰㹍水牛曰牨呂忱字
林&KR0008;牛鳴也犎野牛也&KR0008;牛具齒也爾雅牛七尺為
犉易大畜童牛之牿漢書朱家𫝊乘不過軥牛注
晉灼曰軥輓&KR0008;也軥牛小牛也周書成王時西夷貢
獻卜盧紈牛孔晁註紈牛牛之小者汲冡周書紈牛
牛之小者穆天子傳天子飲於文山有獻良駟牥(音方)
牛二此牛能行沙中如槖駝洞冥記元封三年大秦
國貢花蹄牛其色駮高六尺尾環繞其身角端有肉蹄
如蓮花善走多力帝使輦銅石以起望仙宮迹在石上
皆如花形拾遺記魏文帝迎美人薛靈芸駕青色駢
蹄之牛日行三百里乃尸塗國所獻足如馬蹄世說
王君夫有牛名八百里駮常瑩其蹄角桓譚新論夫
畜生賤也然有尤善者皆見記識故馬稱驊駵驥騄牛
譽郭椒丁櫟南史陳顯逹家既豪富諸子與王敬則
諸兒並精車牛麗服飾當世快牛稱陳世子青王三即
烏呂文顯折角江瞿曇白鼻南史齊明帝賜蕭穎胃
以常所乘白&KR0008;牛天中記唐鳳閣侍即李元素進瑞
牛一頭額上有萬字山海經岷山多䕫牛注今蜀山
中有大牛重數千斤名䕫牛晉太興元年此牛出上庸
郡人弩射殺得三十八擔肉即爾雅所謂犩蟫史俗
稱犪牛即䕫不知䕫似牛一足犪牛四足䕫無角犪牛
有角䕫水獸犪牛山獸也爾雅犘牛註出巴中重千
斤異物志日南多駛牛日行數百里廣志犤牛庳
小今謂之㹄牛又呼果下牛出廣州高凉縣犣牛旄牛
也無角髀膝尾間皆有長毛可以為旄海錄碎事梧
州出獨峰牛土人乘騎如馬謂之角乘廣志犦牛野
牛也出海康項上有肉大如覆斗一曰犎牛健行者日
三百里出交州合浦蟫史犦牛抵觸百獸故金吾仗
刻犦牛於槊首爾雅疏犎牛其領上肉隆起若封然
因以名之即今之峰牛莊子犛牛大若垂天之雲
廣志犛牛黑色出西南徼外腹下及肘皆有赤毛長尺
餘而尾大如斗天子左纛以此尾為之出梧州漢郊
祀志殺一氂牛注西南夷長髦之牛也埤雅氂牛出
西域尾長而勁中國以為纓人或射之亦自斷其尾
物𩔖志犛牛足四節物𩔖相感志旄牛腹下及肘脚
皆有赤毛一尺自愛惜尾若草木鉤之則止不動解乃
去或味其肉若酪甚美而麤種難制若欲取其乳使人
歌於前弭然乃可取也水東日記牦牛與封牛合則
生犏牛狀𩔖牦牛偏氣使然故謂之犏一統志甘肅
出犏牛力能載重異物志周留水牛也毛青大腹銳
頭青尾鬱林異物志州留者其實水牛蒼毛豕身角
若擔矛衛護其犢與虎為讐廣志州留項上肉大如
斗似槖駝日行三百里相如上林賦沉牛註張楫曰
水牛能没入水中抱朴子水牛結陣而却虎鳥獸
續考海邊山内野水牛甚狠但見生人身穿青者必趕
來抵觸而死出占城國物𩔖相感志竹牛出窮朔北
方甚大力能伏虎生子於竹中虎若行近則逐迹抵觸
林木虎驚懾而戢伏玉堂閒話臨洮巴西至於疊宕
嶓岷之境數郡良田自禄山以來陷為荒徼其間多産
竹牛(一名野牛)其色純黑其一可敵六七駱駝肉重千萬斤
者其角二壯夫可勝其一每飲齕之處則拱木叢竹踐
之成塵獵人先縱火逐之俟其奔迸則毒其矢向便射
之洎中鏃乃挈鍋釜負糧糗躡其蹤緩逐之矢毒既𤼵
即斃踣之如山積肉如阜(一牛致肉數千斤新鮮者甚美縷如紅絲線)宋
康昨夢錄西夏有竹牛重數百斤角甚長而黃黑相間
用以製弓極佳尤且徤勁其近弝黑者謂之後醮近稍
近弝俱黑而弓面黃者謂之玉腰夏人常雜犀角以市
焉然為帶無他文但峰巒高低繞人腰圍耳為弓則貴
為他則不足道也恩平郡譜沉牛謂之回沙牛謂之
磨羣書考索牛有二種一曰沉牛牛之善水者也一
曰沙牛俗亦謂之黃牛事物紺珠駞牛皮如豹蹄似
牛長九尺高丈餘出西域廣志麒牛似鹿又似羊肉
美皮温常處滇濱也酉陽雜俎野牛高丈餘其頭若
鹿其角若了戾長一丈白毛尾似鹿出西域初學記
引牧牛項上肉大如斗出徐門南史扶桑有牛角甚
長以角載物至勝二十斛世說吳牛見月而喘詞
林海錯蔥犗青牛也帝耕籍田用之文選蔥犗服於縹
軛關中記周元年老子乘青牛度關郡國志竇州
特亮縣昔有白牛夜出光影照於人見牛光號為特亮
後魏書元仲景性嚴峭兼御史中尉每往臺駕赤牛
號赤牛中尉
相牛法齊民要術牛岐胡有壽(岐胡牽兩腋亦分為二也)眼去角
近行駃眼欲得大眼中有白脉貫瞳子最快二軌齊者
快(二軌從鼻至髀為前軌甲至髂為後軌)頸骨長且大快壁堂欲得闊(壁堂)
(脚肢間也)倚欲得如絆馬聚而正也莖欲得小膺庭欲得廣
(膺庭胷也)天關欲得成(天關脊接骨也)儁骨欲得垂(儁骨脊骨中夾欲得下也)洞
胡無壽(洞湖從頭至臆也)旋毛在珠淵無壽(珠淵在眼下也)上池有亂
毛起妨主(上池兩角中一曰戴麻也)倚脚不正有勞病角冷有病毛
拳有病毛欲得短密若長疎不耐寒氣耳多長毛不耐
寒熱單膂無力有生癤即决者有大勞病尿射前脚者
快直下者不快亂睫者觝人後脚曲及直並是好相直
尤勝進不甚直退不甚曲為下行欲得似羊行頭不用
多肉臀欲方尾不用至地至地少力尾上毛少骨多者
有力膝下縛肉欲得硬角欲得細横竪無在大身欲得
促行欲得如卷(卷者其形側也)插頸欲得高一曰體欲得緊大
臁疎肋難飼龍突目好跳(又云不能行也)鼻如鏡鼻難牽口方
易飼蘭株欲得大(蘭株尾株)豪筋欲得成就(豪筋脚後横筋)豐岳欲
得大(豐岳膝株骨也)蹄欲得豎(竪如羊角)垂星欲得有努肉(垂星蹄上有肉)
(覆蹄謂之努肉)力桂欲得大而成(力桂常車)肋欲得密肋骨欲得大
而張(張而廣也)髀骨欲得出儁骨上(出背脊骨上也)易牽則易使難
牽則難使泉根不用多肉及多毛(泉根莖所出也)懸蹄欲得横
(如八字也)陰虹屬頸行千里(陰虹者冇䨇筋白毛骨肉頸寗公所飯)陽鹽欲廣
(陽鹽者夾尾株前兩膁也)當陽鹽中間脊骨欲得䆘(䆘則䨇膂不䆘則為單膂)常
有似鳴者有黃酉陽雜俎牛三歲二齒四歲四齒五
歲六齒六歲已後每一年接脊骨一節志怪荀晞為
兗州鎮去京師五百里募得牛能日行千里晞旦𤼵書
疏一更始竟答書已還晞以其駿快疑筋骨有異殺而
觀之唯有䨇筋如小竹大自頭挾脊著肉裏故外不覺
異牛述異記周成王時東夷送六角牛周書成王
時大夏獻兹白牛孔晁注兹白牛野獸也牛形𧰼齒
南越志綏安縣北有連山昔越王建德伐吳得牛其大
千石以童男女三千人牽之既而入船俱墜於潭時時
聞附船有騞然之聲往往有青牛與船俱見神靈之至
博物志九眞有神牛乃生溪上黑出時共鬭即海沸
黃或出鬭岸上家牛皆怖人或遮之則霹靂至號曰神
牛玄中記大月支及西胡有牛名日及(一作白及一作反牛)牛
以今日割取其肉三四斤明日其肉已復瘡亦愈唐
西域傳天竺其畜有稍割牛黑色角細長四尺許十日
一割不然困且死人飲其血或曰壽五百歲牛壽如之
寰宇記九眞有&KR0008;牛形如牛而大頭白身黑角長二
丈堪為酒噐交州記新昌穴出山犢似秦牛名&KR0008;牛
常與蛇同穴人以鹽著手夜入坎中取之其舌滑者是
蛇其舌燥者則牛也因引之而出焉其角如玉酉陽
雜爼勾漏縣大江中有潛牛形似水牛每上岸鬭角軟
還入江水角堅復出齊地記東萊牛島上嘗以五月
海牛産乳海牛形似牛而無角騂色虎聲爪牙亦如虎
脚似鼉魚尾似鮎魚尾長尺餘其皮甚軟可供百用牛
見人奔入水以杖擊鼻則得之事物紺珠海牛出文
登海中長丈餘紫色無角性捷疾見人則飛入海其膏
可然皮可弓鞬矢房楊孚臨海水土記魚牛𧰼獺大
如犢子毛青黃色其毛似氈知潮水上下
牛異搜神記秦文王五年游於朐衍有獻五足牛者
時秦世喪用民力京房易傳曰興繇役奪民時厥妖牛
生五足搜神記漢景帝中六年梁孝王田北山有獻
牛足出背上者漢靈帝延熹五年臨沅縣有牛生鷄兩
頭四足晉書武帝太康九年幽州塞北有死牛頭語
按師曠曰怨讟動於人則有非言之物而言搜神記
晉大興元年三月武昌太守王諒有牛生子兩頭八足
兩尾共一腹不能自生十餘人以繩引之子死母活其
三年後苑中有牛生一足三尾生而死也朝野僉載
先天年洛下人牽一牛腋下有一人手長尺餘廵坊而
乞陸勲集異志武后長安中有獻牛無前膊三足而
行者又有牛膊上生數足蹄甲皆具武太后從姊之子
司農卿宗晉卿家牛生三角唐五行志大歷八年武
功櫟陽民家牛生犢二首咸通七年荆州民家牛生犢
五足
羊
總論說文羊祥也𧰼四足角尾之形周禮注羊火
畜屬夏周易兑為羊吳氏注羊外柔能悦草而内剛
狠故兑為羊埤雅詩曰羊牛下來先羊後牛者羊性
畏露晩出而早歸常先於牛故也說文羊大則美故
从大羸瘦也羊以瘦為病羔羊子也&KR2775;羊鳴也羴羊臭
也春秋繁露凡贄卿用羔羔有角而不用如好仁者
執之不鳴殺之不嘷𩔖死義者羔飲其母必跪𩔖知禮
者故以為贄晉書鄭氏婚物贊曰羊者祥也然則婚
之有羊自漢末始也禽獸决錄羊性滛而狠名義
考羊性狠愈牽愈不進其曰狠戾言不順從也埤雅
羊每成羣則要以一雄為主舉羣聽之今俗所謂壓羣
者是也北人謂之羊頭松漠紀聞北羊不觝觸善牧
者每羣必置羖䍽羊數頭仗其勇得行必居前羣羊隨
之封氏聞見記凡新羊入羣為諸羊所觸不相親附
火燒其尾則定蕭大亨夷俗記羊之羔每一年一産
産於春月者為佳羊有一年再産者然秋羔多有倒損
之患故牧羊者每於春夏時以氈片裹羝羊之腹防其
與牝羊交接也郡國志吳房堂溪有白羊淵漢武元
封二年有白羊出此淵畜牧者禱祀之初出一羊婦人
大驚拍手羊自此絶焉今俗生羊禁婦人拍手是效古
也易林羊腸九縈易注羊無睛而能視死不瞑目
周禮内饔辨腥臊羶香之不可食者羊冷毛而毳羶
注冷毛長毳毛結續秘笈取羊乳俟羔能齕草驅至
他所將牝羊每兩隻其頭相對束縛之使不動人從羊
尾後取之取畢始解其束縛令母子相聚也舊唐書
拂林國有羊羔生於土中其國人候其欲萌乃築垣以
環之防外獸所食然其臍連地割之絶則死惟著甲走
馬擊鼓駭之其羔驚鳴而臍絶因逐水草以一二百口
為羣劉郁西使記壠種羊出西海以羊臍種土中溉
以水聞雷而生臍系地中及長驚以木聲臍斷便行嚙
草至秋可食臍内復有種姚桐壽樂郊私語大漠迤
西俗能種羊凡屠羊用其皮肉惟留骨以初冬未日埋
著地中至春陽季月上未日為吹笳咒語有子羊從土
中出凡埋骨一具可得子羊數隻此蓋四生胎外之化
也丹房鏡源羊脂柔銀軟銅羖羊角縮賀賀錫也
留青日札羊哀在腸形如小鼠子可治鬲食翻胃蟫
史按牛有黃狗有寳羊有卵石俱在腹中附膽而生羊
卵白石色如玉絶𩔖狗寳可治翻胃及羊病物𩔖相
感志鑄鐵不消以羊頭骨灰致之乃消融燕北雜記
契丹行軍不擇日用艾和馬糞於白羊琵琶骨上灸灸
破便出不破便不出一云占卜每用羊髀骨以鐵錐錐
之視其兆拆以决大事丹鉛總錄元朝主中國日用
羊皮寫詔謂之羊皮聖旨庶物異名疏草木子云北
人殺小羊自脊上開一孔逐旋取去内頭骨肉外皮皆
完揉軟用以盛乳酪酒湩謂之渾脱按宗晉卿舞渾脱
公孫大娘渾脱舞長孫無忌以烏毛為渾脱氈帽皆喻
其柔軟若無骨而脱亦謂消肉臞也南史江東謂羖
羊角為皂莢格古要論花羊角多出北地黑身白花
者高白身黑花者低作刀靶染油不滑凡刀靶鸂鶒木
為最佳花羊角次之他物皆不及也玄中記千歲之
𣗳精化為青羊抱朴子山中未日稱主人者羊也
白澤圖羊有一角當頂上龍也殺之震死白六帖玉
羊瑞噐也鐘律調和五聲當節則見列仙傳葛田好
刻木羊賣之一旦騎羊入蜀五代史劉鋹四年苑中
羊吐珠樊胡子以為符瑞諷羣臣入賀
詳𩔖邢昺爾雅疏白羒謂吳羊也其牝者名牂云夏
羊者黑羖䍽也其牡者名羭即助斌也其牝者名羖郭
璞云今人便以牂羖為白黑羊名其實白羊牝者名牂
黑羊牝者名羖羊角不齊一長一短者名觤觠捲也羊
角捲三匝者名羷羊之黃腹者名羳羊新生未成羊者
名羜郭云俗呼五月羊為羜詩小雅伐木云既有肥羜
是也壯大絶有力者名奮廣雅牡一歲曰䍮三歲曰
羝牝一歲曰㹀二歲曰牂吳羊犗曰䍸羖羊犗曰羯羊
子曰䍵說文羜五月生羔也□六月生羔也羍七月
生羔也䍮羊未卒歲也羠乘羊也羥羊名也玄中記
羺胡羊也羫羊腊也爾雅羊六尺為羬博物志羊
而不角曰羖羊太玄觥羊之毅鳴不𩔖注觥羊大羊
也刊繆正俗問小羊未成為旋子何答曰按呂氏字
林䍻(音選)未晬羊也今言旋者語訛耳當言䍻子也達亦
小羊詩云先生如達羊子昜生無留難也廣博物志
羊以正月産者為上羔仲冬産者為次羔季春以後産
者為下羔楊膳夫錄羊有二種不可食毛長而黑壯
者曰骨䍽白而有角者曰古羊皆羶臭𤼵病羊之大者
不過五十觔奚中所産者百餘觔本草綱目生秦晉
者為夏羊頭小身大毛長土人剪其毛為氈謂之綿羊
瀛涯勝覽阿丹國綿羊白毛無骨於角處有兩搭圓
頂甚異其項下如黃牛袋毛短如犬尾大如盤忽魯謨
斯國有大尾綿羊重七八十斤其尾闊一尺餘拖地重
二十斤狗尾羊如山羊尾長二尺餘鬭羊高二尺七八
寸前截毛長拖地後半皆剪淨頗似綿羊角彎向前上
帶小鐵牌好鬭好事者養之賭博為戲事林廣記大
食勿斯離國産胡羊高三尺餘其尾如扇每歲春時割
取脂二十餘斤再縫合仍生不取則脹死續漢書鮮
卑國有原羊廣志羱羊角重於肉埤雅羱羊似吳
羊而大角角橢善鬭至死釋獸所謂驨如馬羱如羊者
即此是也羱羊之在原不可牢畜者也一曰狀若騾而
羣行暑天塵露在其角上生草戴行愛之獨寢爾雅
麢大羊註麢羊似羊而大角圓銳好在山崖間寰宇
志安南高石山出羚羊一角極堅能碎金剛石埤雅
羚羊似羊而大角有圓繞蹙文夜則懸角木上以防患
語曰麢羊掛角此之謂也今以其角為馬排沫特善
本草拾遺羚羊角有神夜宿以角掛𣗳不著地鳥獸
續考麢羊𩔖羊青而大其角長一二尺有節如指極堅
勁今用以角有掛㾗者良星槎勝覽阿丹國羚羊名
九尾羊益州方物贊龍羊出吐蕃及蜀威茂州形似
畜羊而大其角繚上重八九兩黑質而白文以為帶胯
其用亂犀酉陽雜俎僧玄奘至西域大雪山高嶺上
有一村養羊大如驢事物紺珠驢羊生韃靼大如驢
尾巨而厚𩔖扇自脊至尾或重五斤皆脂以為假熊白
能順行至數百里毛欲落如絮可線博物志蛟羊似
羊而無角啖之毒急就篇顔氏注夷羊重百斤者為
䍮王應麟𥙷注夷羊怪獸殷之衰夷羊在牧山海經
錢來山有獸其狀如羊而馬尾曰羬注今大月氐國有
大羊如驢馬尾是也凉州異物志封羊其背如駞
本草&KR0034;羊出西北地蹄皮可以割黍虞衡志廣西英
州多仙茅其羊食之舉體化為筋不復有血肉名乳羊
清波雜志河北羊之頭有重百斤者呂忱字林野
羊大角者也本草羳羊出西番耳甚小西人謂之蠒
耳異物志月氐有羊大尾稍割以供賓亦稍自𥙷復
廣志大尾羊細毛薄皮尾上旁廣重且十斤出康居
事物紺珠大尾羊亦名羯尾大者三斤小者一斤肉
似熊白出哈密天中記忽魯謨斯國有靈羊尾大者
重二十斤行則以車載尾酉陽雜俎向北有濮固羊
大而美寰宇記梁氏志云馮翊朝邑縣許原下地有
苦泉水味醎苦羊飲之肥而肉美今於泉側置羊牧因
相傳謂沙苑細肋羊諺曰苦泉羊洛水漿天中記莊
浪有饕羊土人歲取其脂非久復滿腹穆天子𫝊雷
水之中爰有黑羊白血道書食黃羊者仙酉陽雜
俎罽賓國出野青羊尾如翠色土人食之潛確𩔖書
北方有紅羊為世珍味南越志尉佗之時有五色羊
以為瑞因圖之府廳王會圖高夷貢嗛羊四角述
異記周成王時東國進六角羊周厲王元年外國進三
角羊後漢書蜀復山郡有五角羊北史吐谷渾拾
寅通使於宋獻四角羊
别名曲禮凡祭宗廟之禮羊曰柔毛古今注羊一
名長髯主簿述異記古人說羊一名胡髯即又名青
鳥紺珠羊一名白石道人又同州佳羊名細肋卧沙
又李栖筠家稱羊為獨笋子仇池筆記王中令賦蒸
豚詩若把羶根來比並羶根自合喫藤條羶根羊也亦
名卷婁莊子謂舜為卷婁以其有羶行也李朝威柳
毅傳毅遊涇陽遇婦人牧羊道畔自言是洞庭龍君小
女毅問牧羊何所用神祗豈宰殺乎女曰非羊也雨工
也何謂雨工曰雷霆之𩔖也毅復視之則皆矯顧怒步
飲齕甚異而大小毛角則無别羊焉
羊異韓詩外傳魯哀公穿井得土羊公懼孔子曰臣
聞水之精為玉土之精為羊是羊肝必土殺羊視之果
然國語季桓子穿井𫉬一土缶中有羊焉使問仲尼
對曰木石之怪䕫魍魎水之怪龍罔𧰼土之怪曰墳羊
山海經泰山有䍶狀如羊一角一目目在耳後自呼
其名淮南萬畢術阿羊九頭而更食國亂乃出晉
書成帝咸和二年五月司徒王𨗳廐羊生無後足此羊
禍也隴州圖經隴州&KR0648;源縣有土羊神廟昔秦始皇
開御道見二白羊鬭遣使逐之至此化為土堆述異
記梓𣗳之精化為青羊五百年而紅五百年而黃又五
百年而色蒼又五百年而色白搜神記漢齊人梁文
家有神祠座上施皂帳後因祀事帳中忽有人語自呼
嵩山君文納手帳中得持其頥髯鬚甚長文漸繞手卒
然引之而聞作羊聲文引之出乃袁公路家羊也神
仙𫝊黃初平年十五家使牧羊見白石叱之石起成羊
數萬頭搜神記南陽宗定伯夜行忽逢一鬼問鬼何
畏曰鬼唯不喜唾耳便擔鬼著頭上詣宛市鬼化為羊
伯恐其變遂唾之因賣得錢千五百
格致鏡原卷八十六
