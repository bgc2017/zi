格致鏡原卷四十一大學士陳元龍撰
武備𩔖(一)
總
太白隂經神農以石為兵黃帝以玉為兵蚩尤爍金為
兵越記禹之時以銅為兵稗史𩔖編兵者戈戟矛
劍之總名兵蓋始於炎帝而鑄金為刃自蚩尤始管
子葛盧之山出金蚩尤制為劍鎧矛戟雍狐之山出金
蚩尤以為雍狐之戟芮戈吕氏春秋蚩尤之五兵戈
殳戟酋矛夷矛抱朴子或問辟五兵之道鄭君云但
誦五兵之名亦有騐刀名大房虛星主之弓名曲張氐
星主之矢名徬徨熒惑星主之劍名太傷角星主之弩
名遠望張星主之戟名大將軍參星主之臨戰時當細
祝之事物原始仗者兵器五刀之總名唐制兵衞稱
曰仗卓氏藻林韻府蘭錡分司武庫乃藏兵之處又
曰受兵曰蘭受甲曰錡樂記倒載干戈包之以虎皮
名之曰建櫜然後天下知武王之不復用兵也
盔(附抹額)
物原軒轅始為胄說文首鎧謂之兜鍪亦曰胄頸鎧
謂之錏鍜漢書韓延壽傳被甲鞮鞪師古注鞮鞪卽
兜鍪也禰衡傳身著岑牟註岑牟鼓角士胄也車
熲秦書苻登堅族孫堅死登自立皆刻兜鍪作死休字
示士以必死為度故戰所向無前廣志犬戎皆以朱
漆皮作兜鍪後周書突厥之先臣於茹茹居金山之
陽為茹茹鐡工金山形似兜鍪其俗謂兜鍪為突厥
明會典嘉靖四十三年准行各衞所將六瓣明盔盡改
造八瓣帽兒盔
抹額二儀實錄禹娶塗山夕雷電中有甲卒千人無
甲者紅絹抹額云海神來朝始皇至海上有神朝皆抹
額緋衫大口袴侍衞後為軍容
甲
總論太白隂經蚩尤割革為甲黃帝内傳玄女請
帝制甲胄世本少康子輿作甲周禮司甲註古用
革謂之甲今用金謂之鎧孔融肉刑論古聖作犀兕
革鎧今有盆領鐵鎧釋名甲似物有孚甲以自禦也
亦曰介亦曰函亦曰鎧皆堅重之名也說文臂鎧為
之釬管子小匡篇注鞈革重革當心著之所以禦兵
初學記凡甲下飾謂之裳甲藏謂之纍甲衣謂之櫜
左傳養由基蹲甲而射之穿七札注札甲葉也一葉
為一札言其力能陷堅也孫卿子楚人鮫革犀兕以
為甲周書年不登甲則纓縢注縷繩甲不以組留
靑日札鐵室卽今渾身鐵甲言如室之蔽身也出韓非
子拾遺記燃丘國有沸海海水&KR0008;湧如煎魚鼈皮骨
堅強如石可以為鎧唐書徐商傳商拜河中節度置
備征軍凡千人襞紙為鎧勁矢不能洞唐馬燧傳燧
造鎧必短長三制稱士所衣以便進趨
甲制演繁露吳子謂魏文侯曰今君四時使人斬離
皮革掩以朱漆畫以丹青爍以犀象則知戰國時但以
革為甲未用鐵也仲長統昌言云古者以兵車戰而甲
無鐵札之制今誠以革甲當強弩亦必喪師亡國也按
此卽後漢時甲有鐵札矣未知前漢如何演繁露三
代秦漢以前軍旅多用皮甲其曰犀兕者是也然史傳
所載已有鍜金為甲者矣顧其用者尚少耳管子曰葛
盧之山發而出黃金蚩尤受之以為劍鎧鎧卽甲也注
云言其始也言以金為甲自蚩尤始也然則前乎三代
已有金甲矣若其軍旅之所通用不勝其多則直鍜皮
為之耳周禮函人為甲犀甲七屬兕甲六屬合甲五
屬(屬讀如灌注之注謂上旅下旅札瓄之數也革堅者札長鄭司農云合甲削革裏肉但取其表合以為甲)
犀甲夀百年兕甲夀二百年合甲夀三百年凡為甲必
先為容(服者之形容也鄭司農云容謂象式)然後制革(裁制札之廣袤)權其上旅
與其下旅而重若一(鄭司農云上旅謂腰以上下旅謂腰以下)以其長為之
圍(圍謂札要廣厚)凡甲鍜不摰則不堅已敝則橈研北雜志
宋乾德二年南郊陶穀為禮儀使法物制度多穀所定
時范質為大禮使以鹵簿清游隊有甲騎具裝莫知其
制度以問穀穀曰梁正明丁丑歲河南尹張全義獻人
甲三百副穀嘗見而記之其甲以布為裏黃絁表之青
緣畫為甲文紅綿緣青絁為下裙絳韋為絡金銅鉠長
短至膝前膺為人面二目背連膺纏以紅錦質卽令有
司如其說造用明會典凡甲之制洪武七年令線穿
甲悉易以皮十六年令造甲每副領葉三十片身葉二
百九片分心葉十七片肢窩葉二十片俱用石灰淹裏
軟熟皮穿浙江沿海并廣東衞所用黑漆鐵葉綿索穿
其餘俱造明甲二十六年令造柳葉甲弘治九年令甲
面用厚密青白綿布釘甲用火漆小丁又定青布鐵甲
每副用鐡四十斤八兩造甲每副重二十四斤至二十
五斤十六年令南方衞所鐵甲改用水牛皮造綿繩穿
吊嘉靖二十二年令盔甲厰改鹿皮鞓帶為透甲牛脂
皮鞓帶改直領對襟擺錫丁甲為圓領大襟稗史𩔖
編蠻中惟大理國最工甲胄皆用象皮腦背各一大片
似龜殼堅厚與鐵等又聯綴小皮片為被膞護項之屬
製如中國鐵甲葉皆朱之兜鍪及甲身内外悉朱地間
黃黑漆作百花虫獸之紋
名𩔖左傳闕鞏之甲武所以克商也左傳襄公三
年楚子重伐吳至衡山使鄧廖帥組甲三百以侵吳杜
預注組甲漆甲成組文也吳越春秋王僚被棠夷之
甲三重國語吳王夫差衣水犀之甲者三千人演
繁露荀子曰楚人鮫革犀兕以為甲堅如金石鮫魚者
皮上傅砂其鋩可錯用以為甲亦與犀兕同堅於是遂
名水犀者卽是本鮫魚之為水産而取之以名也漢
書霍去病傳發屬國玄甲軍師古注玄甲謂甲之黑色
也南史御仗有諸葛亮筒袖鎧鐵帽曹植表先帝
賜臣鎧里光明光各一具兩當鎧一領環鏁鎧一領馬
鎧一領今世以昇平兵革無事乞悉以付鎧曹正字
通鎻子甲五環相互一環受鏃諸環拱護故箭不能入
曹植表環鎻鎧一領卽鎻甲也魏志景元二年肅慎
國獻皮骨鐵雜鎧二十領晉庾翼與慕容皝書鄧百
川昔送此犀皮兩當鎧一領雖不能精好復是異物故
復致之晉書夾道累磁石賊負鐵鎧行不得前馬隆
卒被犀角甲無所畱礙車熲秦書苻堅使能邈造金
銀細鎧金為綖以縲之陸翽鄴中記石季龍左右直
衞萬人皆著五色細鎧光曜奪目北史蠕蠕阿那環
入朝詔賜細明光人馬鎧一具鐵人馬鎧六具隋書
張奫擊賊有功文帝賜綠沉甲唐書高宗時百濟上
金髤鎧鎧士被以從帝與李勣會甲光炫日唐書西
域康居國開元初貢鎻子鎧唐六典武庫令甲之制
有十三一曰明光二曰光要三曰細鱗四曰山文五曰
烏鎚六曰白布七曰皂絹八曰布背九曰步兵十曰皮
甲十一曰木甲十二曰鎻子甲十三曰馬甲明光光要
細鱗山文烏鎚鏁子皆鐵甲也皮甲以犀兕為之其餘
皆因所用物名焉六帖楊行密有銳士五千衣以黑
繒黑甲號黑雲都清異錄葛從周有水瑩鐵甲十年
不磨治亦若鏡面遇賊戰不利甲必前昏事已還復從
周常以候尅衂其騐若神日以香酒奉之設次於中寢
曰金翅將軍之位清異錄蜀王建軍中隱語以甲為
千斤使
附戒菴漫筆罩甲之制比甲稍長比披襖減短正德
間創自武宗近士夫有服者
弓(弓弦拾弓囊附決)(弓檠)
總論易繫辭黃帝堯舜作弦木為弧剡木為矢弧矢
之利以威天下蓋取諸暌太白隂經庖羲氏弦木為
弓山海經少昊生般始為弓古今姓纂黃帝第五
子青陽生揮為弓正觀弧星始制弓矢主祀弧星因姓
張氏孫卿子倕作弓墨子羿作弓尚書和之弓
在東房孔安國注和古之巧人也龍魚河圖弓之神
名曰曲張春秋佐助期天弓主司弓弩之張神名推
亡釋名弓穹也張之穹隆然也其末曰簫言簫梢也
又謂之弭以骨為之滑弭弭也中央曰弣弣撫也人所
撫持也簫弣之間曰淵淵宛也言曲宛也其端弦所居
處曰彄爾雅弓有緣謂之弓無緣者謂之弭以金者
謂之銑以蜃者謂之珧以玉者謂之圭注緣者繳纏之
即今宛轉也弭今之角弓也珧小蚌用金蚌玉飾弓兩
頭因取其𩔖以為名說名弴畫弓也弲角弓也弧木
弓也弨弓反也&KR0008;弓曲也&KR0008;弓便利也張弛弓弦也彏
弓急張也弸弓強貌也弘弓聲也内則男子生而桑
弧蓬矢六以射天地四方漢書韓安國傳弧弓射獵
師古注以木曰弧以角曰弓晉令弓弩士習弓射者
給竹弓角弓皆二人一張淮南子宋景公造弓九年
乃成而進之弓人歸家三日而卒蓋匠者心力盡於此
弓矣後公登獸圈之臺用此弓射之矢越西覇之山集
彭城之東餘勁中石飲羽焉左傳魯伐齊士皆坐列
顔高之弓六鈞皆取傳而觀之注三十斤為鈞梁書
羊侃膂力絶人所用弓至二十石馬上用六石弓
弓制周禮天子之弓合九而成規(往體寡來體多則合多往體多來體)
(寡則合少天子之弓王弓&KR0707;弓也其體不甚曲故合九弓而成一規)諸侯合七而成規(諸侯)
(之弓唐弓大弓也其體稍曲故合七弓而成一規)大夫合五而成規(大夫之弓夾弓庾弓)
(也其體愈曲故合五弓而成一規)士合三而成規(士之弓斗弓也其體極曲故合三而成規)
句者謂之弊弓(句曲也弊惡也句者弊則直者為良矣)周禮凡為弓各
因其君之躬志慮血氣豐肉而短寬緩以荼若是者謂
之危弓危弓為之安矢骨直以立忿埶以奔若是者謂
之安弓安弓為之危矢考工記弓人為弓取六材必
以其時六材旣聚巧者和之幹也者以為遠也角也者
以為疾也筋也者以為深也膠也者以為和也絲也者
以為固也漆也者以為受霜露也注取幹以冬取角以
秋絲漆以夏六材旣具必有巧匠然後能調適而用之
也考工記凡取幹之道七柘為上檍次之檿桑次之
橘次之木瓜次之荆次之竹為下凡相幹欲赤黑而陽
聲赤黑則向心陽聲則遠根凡相角秋閷者厚春閷者
薄穉牛之角直而澤老牛之角紾而昔疢疾險中瘠牛
之角無澤角欲青白而豐末注閷殺也直而澤紋直而
滋澤也紾音腆昔音錯紾而昔紋駮而雜亂也險中謂
傷其中也青白色之善也豐末質之厚也考工記凡
相膠欲朱色而昔昔也者深瑕而澤紾而摶廉鹿膠青
白馬膠赤白牛膠火赤鼠膠黑魚膠餌犀膠黃凡昵之
𩔖不能方註昔音錯純赤之中文又交錯也澤表裏有
文色潤澤也紾縝密摶音團團圓也廉利也昵本作䐈
不方柔韌不取其方整也周禮凡為弓冬析幹而春
液角夏治筋秋合三材周禮凡為弓材美工巧及為
之時謂之三鈞角不勝幹幹不勝筋謂之三鈞量其力
又三鈞鈞者三謂之九和注又三鈞者謂如幹勝一石
加角而勝二石被筋而勝三石也周禮覆之而角至
謂之句弓覆之而幹至謂之侯弓覆之而筋至謂之深
弓注覆詳察也極善謂之至角獨善而筋幹未善謂之
句弓弓之弊也角善幹又善而筋獨未善可以射侯謂
之侯弓角幹善而筋亦善故疾而遠又中深謂之深弓
周禮燕之角荆之幹此材之美者也郭璞毛詩拾
遺象弭魚服毛云以象骨飾弓弰蓋俗說之誤也按左
傳曰左執鞭弭弭者弓之别名謂以象牙為弓今西方
有以犀角及鹿角為弓者列女傳晉平公使工人為
弓三年乃成幹生泰山之阿一日三覩隂三覩陽傅以
燕牛之角纏以荆麋之筋糊以河魚之膠此四者天下
之選也通鑑本紀唐太宗謂蕭瑀曰朕少好弓矢得
弓十數自謂無以加近以示弓工乃曰非良材朕問其
故工曰木心不正則脉理皆邪弓雖勁而發矢不直朕
始悟向者辨之未精也華翠微治安藥石一馬蝗弓
用大牛角解截成面而闊過拽滿則曲如扇圈受力均
勻不嚼不走不閃不朒一泥鰍面弓小牛角解截成面
而狹過而拽滿則曲如折竹受力不勻易嚼易走易閃
易朒一披背筋法披筋一版晴暄合待半月隂雨合待
一月方令再上或連披數版則内濕外乾射不季月斷
脆可待一漆弓背面法用漆一重晴暄待十日隂雨待
二十餘日方可再漆不可日漆數重則内濕外乾射不
季月斷脆可待一裹弓之法或用黃樺或用桃皮或用
朱紅皆不若黑生漆免被水透一弰弓之法或用白角
或用魚枕或用繪畫或用紅綠花采皆不若用黑生漆
免費工績楓忩小牘熙寧元年十月詔頒河北諸軍
教閱法凡弓分三等九斗為第一八斗為第二七斗為
第三長編熙寧六年詔諸造入陣弓箭度材料上中
下分三等上等弓四尺八寸五分箭八寸五分中等下
等弓第減分箭第減一寸明會典永樂元年奏准造
弓式面闊三指其力自七十斤至四十斤分為四等弘
治九年令弓用絲綿寸札外用堅漆遁甲開山圖河
東有獨頭山多青檀可以為良弓蕭大亨夷俗記弓
以桑榆為幹角取諸野牛黃羊膠以鹿皮為之體制長
而弱昨夢錄西夏有竹牛重數百斤角甚長而黃黑
相間用以製弓極佳尢且徤勁其近弝黑者謂之後醮
近梢近弝俱黑而弓面黃者謂之玉腰夏人嘗雜犀角
以市焉酉陽雜俎張芬曾為韋臯行軍曲藝過人常
揀向陽巨筍織竹籠之隨長旋培常畱寸許度竹籠高
四尺然後放長秋深方去籠伐之一尺十節其色如金
用成弓焉
名𩔖荀子天子彫弓諸侯彤弓大夫黑弓趙岐孟
子註弤彫弓也書文侯之命平王錫晉文侯彤弓一
彤矢百盧弓矢千周禮司弓矢掌六弓之法王弓弧
弓以授射甲革椹質者夾弓庾弓以授射豻侯鳥獸者
唐弓大弓以授學射者使者勞者其矢箙皆從其弓
周禮庭氏掌射國中之夭鳥若不見其鳥獸則以救日
之弓與救月之矢夜射之若神也則以大隂之弓與枉
矢射之史記黃帝鑄鼎旣成有龍垂胡髯下迎黃帝
黃帝上騎羣臣後宫從上者七十餘人小臣不得上乃
悉持龍髯龍髯拔墮黃帝弓百姓仰空望帝旣上乃抱
其弓而號故後世因名其弓曰烏號風俗通烏號弓
者柘桑之枝枝條暢茂烏登其上乘下着地烏適飛去
從後撥殺取以為弓因為烏號耳左傳成王分魯公
以封父之繁弱注封父古諸侯繁弱大弓卽陽貨所盜
孫卿子繁弱鉅黍古之良弓也然而不得排擏則不
能自正左傳楚子享魯昭公於新臺使長鬛者相好
以大屈注大屈弓名史記子貢說越王以兵從吳伐
齊越王乃使以秦屈盧之弓以賀廣志綠沉古弓名
風俗通白間古弓名庶物異名䟽天問馮珧利泱
封豨是射馮珧弓名淮南子宛轉弓今之弭弓也
鄴中記石虎女騎持雌黃宛轉角弓詞林海錯李陵
以貒弓遺蘇武貒似豕角在鼻上堪作弓南史道恭
用四石烏漆大弓射所中皆洞甲飲羽一發或貫兩人
敵人望弓皆靡南史杜嶷旅力絶人便馬善射一日
中戰七八合所佩霜明朱弓四石餘北史魏賜蠕蠕
阿那瓌露絲弓二張朱漆柘弓六張黑漆弓十張褚
從龍大弓銘序唐武庫嘗藏天策大弓長矢而世寶之
每郊丘重禮陳於儀物之首唐六典武庫令弓之制
有四一曰長弓以桑柘步兵用之二曰角弓以䈥角騎
兵用之三曰弰弓短弓也利於近射四曰格弓綵飾之
弓羽儀所執山堂肆考韓太尉世忠部曲日見有人
以神臂弓舊樣獻於太尉太尉令如其製度製以進御
賜名克敵弓羣書考索元豐六年工部郎中范子竒
言判軍器監創進牀子大弓二張強於神臂弓南州
異物志烏滸國有弧竹皮厚寸餘破以作弓長四尺名
曰弧弓續漢書鮮卑禽獸異於中國有角端牛以角
為弓俗謂之角端弓魏志挹婁弓長四尺力如弩
魏志句麗别種依小水作國因小水貊出好弓所謂貊
弓是也典論濊貉貢良弓南蠻傳樸子蠻趫悍善
用竹弓入林射飛鳥無不中又有望蠻者用木弓短箭
鏃傳毒藥中者立死
弓弦越絶書麻休山句踐欲伐吳種麻為弓弦稗
史𩔖編黎弓海南黎人所用長幹木弓以藤為弦
弓囊物原舜造弓袋器物總論弓衣曰䪅一曰櫜
一曰弢一曰䩨鞬韻府錦韜杠弓囊也方言弓藏
謂之鞬或謂之韇詩秦風虎韔鏤膺注虎韔以虎皮
為弓室也六一詩話蘇子瞻嘗於淯井監得西南夷
人所賣蠻布弓衣其文織成梅聖俞春雪詩
弓檠周禮鄭註弓檠曰柲弛則縳於弓裏備頓傷也
以竹為之考工記凡弓寒奠體則張不流注冬至膠
堅内之檠中定往來體文選弓珧解檠注檠弓匣也
決拾詩小雅決拾旣佽注決以象骨為之着於右手
大指所以鈎弦開體拾以皮為之着於左臂以遂弦故
亦名遂庶物異名疏詩云童子佩韘鄭氏曰沓也卽
大射所謂朱極三是也以朱韋為之用以彄沓右手食
指將指無名指也極猶放也所以韜指利放弦也周書
器服有朱極韋則此名久矣庶物異名疏拾著於左
臂以遂弦故亦名遂遂放也韜拾左臂之衣袖利放弦
也決今俗呼為擠機白六帖遂以遂弦非射時則謂
之拾謂歛也
弩
總論古史考黃帝作弩稗史𩔖編吳越春秋陳音
對越王曰弩生於弓弓生於彈彈生於古之孝子楚琴
氏以弓矢不足以威天下乃横弓着臂施機設樞加之
以力是弩始於楚琴氏也而周官司弓矢掌六弓六弩
其名物有唐大夾庾之别則弩之起遠矣龍魚河圖則
曰黃帝時蚩尤造五兵杖刀戟大弩也逸雅弩怒也
有勢怒也其柄曰臂似人臂也鈎弦者曰牙似齒牙也
牙外曰郭為牙之規郭也下曰懸刀其形然也合名之
曰機言如機之巧也亦言如門戶之樞機開闔有節也
演繁露機者弩牙也牙之所以遏弦也漢書司馬
遷傳張空弮冒白刃注弮弩弓也顔師古漢書注今
之弩以手張者曰臂張以足踏者曰蹶張太公兵法
弩之神名遠望清異錄蜀王建軍中隱語以弩為百
步王南越志龍川有營澗嘗有銅弩牙流出水皆以
銀黃雕鏤取之者祀而後得父老云越王弩營處也
夢溪筆談鄆州發地得一銅弩機甚大制作極工其側
有刻文曰臂師虞士耳師張柔史傳無此色目人不知
何代物也博古圖書言府弩機形方且密而紋鏤細
若絲縷綰結博古圖銀錯弩機皆飾以銀錯細紋復
著飛鳥之形機間立度以銀約之為分寸正所謂機有
度以准望者也酉陽雜爼筋竹筍未成竹時可為弩
弦漢書韓延夀傳抱弩負籣師古注蘭盛弩矢者也
其形如木桶華嶠後漢書陳愍王寵善弩射其秘法
以天覆地載參連為竒又三微三小三微為經三小為
緯經緯相將萬勝之方然要在機牙其射十發十中中
皆同處
名𩔖周禮凡弩夾庾利攻守唐大利車戰野戰武
經總要弩有黃連百竹八檐䨇弓之號射堅及遠争險
守隘怒聲勁勢遏衝制勝非弩不克吳越春秋佩石
碣之矢張盧生之弩西征賦谿子巨黍異絭同機注
谿子蠻夷拓弩也戰國策蘇秦說韓王曰天下良弓
勁弩皆自韓出谿子少府時力距來皆射六百步之外
鮑彪注谿子少府時力距來皆弩名華陽國志秦昭
襄王時白虎為害閬中夷乃作白的弩於高樓上射虎
中頭三節日南傳南越王尉佗攻安陽安陽王有神
人睪通為安陽王治神弩一張一發萬人死三發殺三
萬人佗退遣太子始降安陽不知通神人遇無道理通
去始姿容端美安陽王女眉珠悅其貌而通之始與珠
入庫盜鋸截神弩亡歸報佗佗出其非意安陽王弩折
兵挫浮海奔竄炙轂子漢初得八牛弩以射楚軍矢
逹十里之外庶物異名疏李廣以大黃射其禆將漢
書注黃肩弩也太公陷堅却敵以大黃參連弩黃肩卽
黃閒大黃其大者潘岳射雉賦捧黃閒以密彀注黃
閒弩名會稽典錄鍾離牧謂朱育曰大皇帝以中國
多騎欲得騎而當之然吳神鋒弩射三里貫洞三四馬
騎敢近之乎三國志諸葛亮長於巧思損益連弩謂
之元戎以鐵為矢矢長八寸一弩十矢俱發也唐六
典武庫令弩之制有七一曰擘張弩二曰角弓弩三曰
木單弩四曰大木單弩五曰竹竿弩六曰大竹竿弩七
曰伏遠弩清異錄宣武廳子都尤勇悍其弩張一大
機則十二小機皆發用連枝大箭無遠不及晉人極畏
此文士戲呼為急就章長編皇祐四年河北河東陜
西都部署司言郭諮所進獨轅衝陣無敵流星弩可以
備軍之用詔弓弩院如樣制弩五百募上兵教之旣成
詔置獨轅弩軍羣書考索獨轅弩較之九牛弩尤為
輕便用人至少射遠而深可以禦敵楓忩小牘熙寧
元年詔頒河北諸軍弩分三等二石七斗為第一二石
四斗為第二二石一斗為第三曲洧舊聞神臂弓蓋
熙寧初百姓李定造中貴張若水以獻其實弩也以檿
為身檀為弰鐵為鎗鐙銅為機麻索繫扎絲為弦上命
於玉津園試之射二百四十步有畸入榆半簳有司鋸
榆呈上曰此利器也詔依樣製造至今用之筆談熙
寧中李定獻偏架弩似弓而施幹鐙拒地而張之射三
百步能洞札謂之神臂弓最為利器定本黨項羌酋歸
朝官至防團神臂弓之為國用自定始也珊瑚鈎詩
話澶淵之役安牀子弩於城上使卒守之困着弩邊忽
寤驚起擊而發之遂中虜酋軍退魏了翁經外雜鈔
晁錯傳勁弩長戟射疏及遠劉仲馮曰長戟恐誤或者
勁弩如今九牛大弩以槍為矢故可射疏及遠也然戟
有鈎又不可射又李陵傳連弩劉貢父曰蓋如今之合
蟬或併兩弩共一弦之𩔖治安藥石一蹺蹬弩牙裏
一尺八寸五分胡蘆頭四寸木檐長五尺八寸一名馬
黃一名克敵一名破的一名一滴油張憲伏之於中林
而捉真珠郎時俊用之於射狐關而敗四太子一神臂
弩樁牙裏一尺八寸葫蘆頭四寸鐙三寸樁長二尺三
寸角檐長四尺五寸一鍫頭弩樁二尺葫蘆頭五寸木
鐙五寸山口五寸鍫頭五寸樁凡長四尺木檐長七尺
一春夏雨水蒸濕宜用木弩一秋冬筋角堅固宜用角
弩事物紺珠三弓㪷子弩牀上前二弓後一弓數人
絞紬張之搥發其牙用鑿頭或銕羽箭射極遠或繫鐵
㪷於弦上中著數十箭一發可中數十人又名八牛馬
弩稗編蠻弩諸峒猺及西南諸番其造作略同以硬
木為弓樁甚妙似中國獵人射生弩但差大耳獵人弩
又名偏架無槽箭偏架而射也
矢(附箭筩)
總論易繫辭黃帝堯舜氏作剡木為矢員半千射
矢蚩尤作亂黃帝始制弧矢山海經少皥生般始為
矢世本黃帝之臣牟夷初作矢周書垂之竹矢在
東房注垂古之巧人為矢中法故歴代寳之禹貢惟
箘簵楛注楛中矢幹出雲夢之澤禹貢礪砥砮丹注
砮石中矢鏃周禮妢胡之笴注妢胡胡子之國在楚
旁笴矢簳也笴讀為藁笴謂藁箭也漢書鼂錯傳材
官騶發師古注騶謂矢之善者也左傳作菆字其音同
耳騶發發騶矢以射也太公兵法箭之神名續長
趙氏兵書矢一名信往清異錄蜀王建軍中隱語箭
曰飛郎謝氏詩源更嬴善射每言能仰射入雲中其
妻不信因以一囊繫箭頭令射之及墜驗之果有白雲
在内因名箭曰鎻雲郭璞方言注箭者竹名因以為
號也器物雜說箭竹為之箭竹高一丈節間三尺可
為矢故亦名焉矢之為言直也矯而使之直也然必括
而羽之(括謂受弦處)鏃而礪之(鏃謂箭末刃)則其入也必深矣
逸雅矢指也言其有所指向迅疾也又謂之箭前進也
其本曰足矢形似木木以下為本本以根為足也又謂
之鏑鏑敵也可以禦敵也齊人謂之鏃鏃族也言其所
中皆族滅也關西曰釭釭鉸也言有交刃也其體曰幹
言挺幹也其旁曰羽如鳥羽也鳥須羽而飛矢須羽而
前也齊人曰衛所以導衞矢也其末曰栝栝會也與弦
會也栝旁曰义形似义也方言箭自關而東謂之矢
江淮之間謂之鍭關西曰箭鏃胡合嬴者四鎌或曰拘
腸三鎌者謂之羊頭其廣長而薄鎌謂之錍或謂之鈀
音葩其小而長中穿二孔者謂之鉀鑪溘盧二音皆謂
錍箭也開元文字三鎌謂今䇶射箭也平題今戲射
箭也鎌稜也題頭也唐六典骨鏃曰骲鐵鏃曰鏑鳴
箭曰骹霹葉曰鈚皆古之制也竹箭以竹為笴諸箭亦
通用木箭以木為笴唯利射獵兵箭剛鏃而長用之射
甲弩箭皮羽而短用之陷堅也亢倉子勾越之簳鏃
以精金鷙隼為羽加之駭弩之上則三百步之外不立
敵矣考工記矢人為矢鍭矢茀矢參分一在前二在
後兵矢田矢五分二在前三在後殺矢七分三在前四
在後參分其長而閷其一五分其長而羽其一以其笴
厚為之羽深水之以辨其隂陽夾其隂陽以設其比夾
其比以設其羽參分其羽以設其刃則雖有疾風亦弗
之能憚矣刃長寸圍寸鋌十之重三垸前弱則俛後弱
則翔中弱則紆中強則揚羽豐則遲羽殺則趮是故夾
而摇之以眡其豐殺之節也撓之以眡其鴻殺之稱也
凡笴欲生而搏同搏欲重同重節欲疏同疏欲㮚注鍭
矢殺矢皆三分其矢之長以衡平之一分在前二分在
後以鏃在笴首差重也兵矢絜矢以五分均之二分在
前三分在後其鏃小輕故也茀矢以七分均之三分在
前四分在後其鏃又差短小故也殺其一者笴長三尺殺
其前一尺令趣鏃也羽其一者羽者六寸也以笴之厚為
羽之深量其力之所受也隂沈而陽浮試之以水以辨竹
之隂陽也比者笴之兩旁也夾其左右而設比使輕重適
均也夾其比而設其羽者置羽於四角也羽有三分刃居
一分用之以射則雖疾風之中亦無所驚動也刃長寸圍
寸鋌十之重三垸即冶氏殺矢之制也矢之笴其強弱欲
適中矢之羽其豐殺欲適節紆者去不直也趮者去太急
也前弱則矢行而低後弱則矢行而旋中弱則矢行而曲中
強則矢行而起此強弱之失中者也羽太多則矢行緩羽太
少則矢行疾此豐殺之失節也以指夾其矢而搖之則知羽
之豐殺以指撓其幹而曲之則知笴之強弱故相笴之法欲
生而搏取其體之圓也竹之圓既同則擇其重者用之竹之
重既同則擇其節之疎者用之節之疎既同則擇其縝栗
者用之如此其材美而其矢善矣爾雅東南之美者有
會稽之竹箭焉爾雅金鏃翦羽謂之鏃(今之錍翦是也)骨鏃不
翦羽謂之志(今之骨骲是也)治安藥石一箭鏃五石蓮頭鑿
子頭喬麥稜寸金鑿子破角錐一箭翎六皂鵰白鷴野
雉鴻鵠鵝鶴鴈鶩一箭簳五腦節巴翎腰瞷通簳天注
一箭筈三山繭采漆洞油一粘翎三漆膠重膠走絲一
鏃重不得過三錢箭重不得過十錢一弩箭用竹翎鵝
翎一弩箭合用隨弦至檐更放鏃出檐一寸不得太長
惟一滴油只依舊法一弩箭合用寸金鑿子破甲錐一
弩箭皆用竹簳或無竹亦可用柳番賊皆用柳簳詩
義疏蒲柳之木二種一種皮正青一種皮紅正白葉皆
長廣可為箭竿左傳董澤之蒲杜預註蒲可以為箭
禮書鏃之材有三金石骨是也鏃之名非一鏃鏑錍
鈀砮是也詞林海錯碆石名可為矢鏃馬融頌矰碆
飛流李善文選注剛罫弩矢鏃也以鐵為之形如十
字各長三寸方似罔罫故曰罫焉山海經郭璞注晉
永嘉二年有鶖鳥集於始安縣南廿里之鷔陂中民周
虎張得之木矢貫之鐵鏃其長六尺有半以箭計之其
射者人身應長一丈五六尺也後魏書奚康生能引
彊弩梁聞之遺大弓長八尺兩把中圍尺有一寸箭粗
大如今之長笛北齊書郎基字世業嘗征西為賊所
圍糧糗皆盡乃削木為箭剪紙為羽得解圍還朝僕射
楊愔勞之曰卿本文吏遂有武略木箭紙羽皆無故事
班墨之思何以過之清異錄寶歷中帝造紙箭紙間
密貯龍麝末香每宫嬪羣聚帝躬射之中者濃香觸體
了無痛楚宫中名風流箭為之語曰風流箭中的人人
願通略太祖御講武殿親臨試武刻木為箭鏃裹以
氈罽命引強者兩兩相射演繁露壬辰三月三日在
金陵預閱李顯忠司馬兵最後折柳環插毬場軍士馳
馬射之其矢鏃闊於常鏃略可寸餘中之輙斷名曰躤
柳羣碎錄巴豆與蜣蜋研塗傷處可出箭鏃
名𩔖周禮夏官司矢掌八矢之法枉矢絜矢利火射
用諸守城車戰殺矢鍭矢用諸近射田獵矰矢茀矢用
諸弋射恒矢庳矢用諸散射註枉絜二矢鐵比鍭殺差
小前較重後微輕其行疾殺鍭前鐵最重中深而不可
遠結&KR0819;於矢謂之矰茀之為言刜也鐵較枉絜又差小
其行不低恒者以其可常用也庳者以其矢行卑也散
射謂禮射及習射也考工記注八矢者弓弩各有四
焉枉矢殺矢矰矢恒矢弓所用也絜矢鍭矢茀矢庳矢
弩所用也史記肅慎氏貢楛矢石砮長尺有咫武王
欲令德致遠銘其括曰肅慎氏之矢以示後世六韜
陷堅陣敗強敵大黃參連弩飛鳬電影自副注飛鳬電
影矢名飛鳬赤莖白羽以鐵為首電影青莖赤羽以銅
為首左傳魯莊公以金僕姑射南宫長萬注金僕姑
矢名膠葛魯人有僕忽不見旬日而返主欲笞之僕
曰臣之姑修玄女術得道白日上昇昨降於泰山召臣
飲極歡不覺遂旬日臨别贈臣以金矢一乘曰此矢不
必善射宛轉中人而復歸於笮主人試之果然韥而寶
焉因以金僕姑名之自後魯之良矢皆以此名列子
逄蒙之弟子曰鴻超怒其妻而怖之引烏號之弓綦衛
之箭射其目注眸子而眶不睫矢墜地而塵不揚孔
叢子楚王張繁弱之弓載忘歸之矢以射蛟兕於雲夢
西京雜記茂陵文固陽用觟矢射雉東觀漢記光
武作飛䖟箭以攻赤眉魏百官名三公拜日賜鶉尾
鶻尾髇箭十二枚雜爼唐太宗好用四羽大笴長箭
射洞門闔唐六典箭之制有四一曰竹箭二曰木箭
三曰兵箭四曰弩箭羣書考索真宗咸平元年御前
忠佐石歸宋進木羽弩箭以木為翎長僅尺餘所激甚
遠中人鎧甲以幹去而鏃畱牢不可拔番人最畏之
羣書考索咸平三年神衛水軍隊長唐福獻新製火箭
筆談大駕鹵簿中有勘箭其牡謂之雄牡箭牝謂之
闢仗箭本胡法也熙寧中罷之莊子注嚆矢矢之鳴
者俗謂響箭漢書注鳴鏑髐箭也越志挹婁在夫
餘東北千餘里矢用楛長尺八寸青石為鏃博物志
交州山夷曰俚子其弓長數尺以焦銅為鏑塗毒藥於
鏑鋒中人則死不時歛藏則須臾焦煎都盡唯骨在耳
其俗誓不以藥法語人治之飲婦人月水及糞汁時有
差者唯射豬犬者無恙以其食糞故也蕭大亨夷俗
記矢以柳木為之粗而大鏃以鐵為之有闊二寸或三
四寸者有似釘者有似鑿者稗編海南黎人所用箭
長三尺無羽鏃長五寸如茨菰葉以無羽故射不遠三
四丈然中者必死異物志夷州土無銅鐵取磨礪青
石以作矢稗編藥箭化外諸蠻所用弩雖小弱而以
毒藥濡箭幹中者立死藥以毒蛇草為之事物紺珠
鞭箭用新竹長一丈徑寸半下施銕索梢繫絲繩别削
勁竹為箭有鏃置竹中設機射高
箭筩物原舜作&KR0008;鹿箭筒周禮中秋獻矢箙(箙盛矢器)
(也以獸皮為之矢與箙成於隂氣將堅之時故仲秋獻之)逸雅受矢之器以皮曰
箙謂柔服用之也織竹曰笮相廹笮之名也步义人所
帶以箭义其中也馬上曰鞬鞬建也弓矢竝建立其中
也詩義問弸所以覆矢也謂箭筒蓋也說文欗所
以盛弩矢人所以負也子虚賦右夏服之勁箭注夏
服即今之步义也趙書石虎破劉曜𫉬馬二百疋金
銀步义弓鞬三十具左傳執冰而踞杜注冰箭筩也
的
稗編虞書曰侯以明之注云作射侯之禮以明善惡則
射侯始見於堯舜矣至周有熊虎麋豻三五正侯後世
就簡但為射的蓋侯之遺意也射以暈計之亦三正五
正之遺事也俗亦曰射帖周禮梓人為侯廣與崇方
參分其廣而鵠居一焉上兩个與其身三下兩个半之
上綱與下綱出舌尋縜寸焉註崇高也器以皮為之各
以其侯居中三分之一也兩个謂布可以維持侯者上
幹下幹皆謂舌或謂舌取其出而左右也侯制上廣下
狹蓋取𧰼於人張臂八尺長六尺也綱所以繫侯於植
者上下皆出舌一尋尋一人張臂之節綱謂繩縜籠綱
舌維持侯羣書考索周官司裘於王共虎侯熊侯豹
侯設其鵠諸侯共熊侯豹侯卿大夫共麋侯皆設其鵠
此大射之侯也梓人所謂張皮侯而棲鵠則春以功是
也射人以射法治射儀王射三侯五正諸侯射二侯三
正卿大夫射一侯二正士射豻侯二正此賓射之侯也
梓人所謂張五采之侯則遠國屬是也鄉射記曰凡侯
天子熊侯白質諸侯麋侯赤質大夫布侯畫以虎豹士
皮侯畫以麋豕此燕射之侯也梓人所謂張獸侯以息
燕是也大射之侯用虎熊豹麋之皮飾其側而中又制
皮以為鵠賓射之侯亦虎熊豹麋之皮飾其側而中畫
五色以為正燕射之侯則畫熊麋虎豹鹿豕之形以𧰼
鵠此三射之别也羣書考索大射張三侯一曰大侯
鄭注云天子熊侯謂以熊皮飾之二曰糝侯鄭注云糝
雜也豹鵠而麋飾三曰豻侯鄭注云豻故大皮飾大射
之侯皆有鵠謂之鵠者取名於鴁鵠鴙鵠小鳥而難中
是以中之為雋埤雅司裘王大射則共虎侯熊侯豹
侯設其鵠設其鵠者棲鵠於侯中以為的者也若今所
射紅心是也謂之鵠者取名於鵠鴻鵠一舉千里射者
難中是以中之為雋也梓人云張皮侯而棲鵠皮侯所
謂三侯是也先儒申鄭以為其鵠還以虎熊豹麋之皮
為之按鵠取名於鳥則或畫或刻或以其毛為之雖不
可知然知其不以虎熊豹麋之皮為之明矣文公語
錄天子侯身一丈其中三分居一白質畫熊其外則丹
地畫以雲氣羣書考索射侯天子百二十步諸侯九
十步大夫七十步士五十步明尊卑之所服有遠近也
留青日札張布曰侯侯中者曰鵠鵠中者曰正正中
者曰𣙗侯四尺鵠二尺正四寸質二寸射義注曰正之
言正也鵠之言梏也梏直也言人正直乃能中也正平
尺直曲尺木工器名南史柳惲嘗與琅邪王博射嫌
其皮闊乃摘梅帖烏珠之上發必命中開元遺事羽
林將劉洪善騎射常對御使人於風中擲鵝毛洪連箭
射之無有不中帝賞歎厚賜焉偃曝談餘胡人以鵓
鴿貯葫蘆中懸之柳上彎弓射之矢中葫蘆鴿輙飛出
以飛之高下為勝負吳越史天成中有番使假道來
聘仍以弧矢大誇於吳人武肅王宴之於龍山酒酣因
以金瓶置射堋之上命番使射之一發中瓶之竇武肅
王使崔詢兼嘴竇以勝遂授以親箭二一發中瓶之竇
再發中瓶之嘴番使慙服
格致鏡原卷四十一
