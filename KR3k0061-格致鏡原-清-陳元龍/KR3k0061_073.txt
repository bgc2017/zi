格致鏡原卷七十三大學士陳元龍撰
花𩔖(四)
菊花
總論爾雅菊治蘠郭註今之秋花菊禮月令季秋
之月鞠(同菊)有黃華周禮后服鞠衣其色黃也楚辭
夕餐秋菊之落英神農書菊為飬性上藥能輕身延
年抱朴子精更生周盈皆一菊也而根莖花實異名
周處風土記精治蘠皆菊花别名生依水邊其華煌
煌霜降之時惟此草盛茂俗尚九日而用候時之草也
古文苑見禽華以麃色注禽華菊也麃敷也埤雅
蘜如聚金鞠而不落故字從鞠花大氣香莖紫者為甘
蘜花此日精也魏文與鍾繇書九月律中無射言庶
草無有射地而生唯芳菊紛然獨菲非夫含乾坤之純
和體芬芳之淑氣孰能如此史正志菊譜菊以黃為
正故概稱黃華白菊一二年亦有變黃者菊有黃白湥
淺之不同而花亦有落有不落蓋花瓣結密者不落盛
開之後淺黃者轉白而白色者漸轉紅枯于枝上花瓣
扶疎者多落盛開之後漸覺離披遇風雨撼之則飄散
滿地矣范至能菊譜名勝之士未有不愛菊者至陶
淵明尤甚愛之而菊名益重吳下老圃伺春苗尺許掇
去其顛數日則岐出兩枝又掇之每掇益岐至秋則一
榦所出朵甚多婆娑團圞如車蓋矣東京夢華錄重
九都下賞菊無處無之酒家皆以菊花縛成洞戶遯
齋閑覽南方花𤼵較北地常先一月獨菊花開最遲東
坡常言嶺南氣候不常吾意菊花開時乃重陽故在海
南藝菊九畹後至冬半始開廼以十一月望日與客泛
酒作重九會云范譜陶弘景謂菊有二種莖紫氣香
味甘葉嫩可食花微小者為真其青莖細葉作蒿艾氣
味苦花大名苦薏非真菊也今吳下唯甘菊一種可食
花細碎品不甚高餘菊味皆苦白花尤甚花亦大山
海經女几之山其草多菊風俗通南陽酈縣有甘谷
水甘美上有菊落水從山上流下得其滋液飲之者夀
寳櫝記宣帝時異國貢紫菊一莖蔓延數畝味甘食
者不饑渴張翊花經四品六命菊第一黃省曾藝
菊譜一貯土二畱種三分秧四登盆五理緝六護飬
學圃雜疏菊至江隂上海吾州(太倉)而變態極矣有長丈
許者有花大如盌者有作異色二色者皆名粗種各色
剪絨各色幢各色西施各色狼牙乃謂之細種最貴花
須少而大葉須密而鮮不爾便非上乘名山記道士
朱孺子吳末入玉笥山服菊花乘雲升天神仙傳康
風子服甘菊花桐實得仙(桐又作柏)澄懷錄劉禹錫餽白
樂天菊苗虀夷堅志成都府學有神曰菊花仙相傳
為漢宫女蓋在漢宫飲菊花酒而得仙者求名者往祈
有驗或云成都漢文翁石室壁間畫一婦人手持菊花
前對一猴號菊花娘子大比之歲士人多乞夢頗有靈
異
稱號本草經菊花一名節花一名傅公一名延年一
名白華一名日精一名更生一名隂成一名朱嬴一名
女花仙書茱萸為辟邪翁菊花為延夀客故九日假
此二物以消陽九之厄清異錄懿宗賞花歌曰長生
白久視黃共拜金剛不壞王謂菊花也詞話曾端伯
十友菊為佳友花木雜考宋張敏叔以十二花為十
二客菊為夀客羣芳譜王十朋取莊園卉目為十八
香以菊為冷香
黃色范譜勝金黃一名大金黃花葉微尖但條梗纖
弱難得團簇作大本湏畱意扶植乃成疊金黃一名明
州黃又名小金黃花心極小疊葉穠密狀如笑靨棣棠
菊一名金鎚子花纖穠酷似棣棠色湥如赤金他花色
皆不及疊羅黃花葉尖瘦如剪羅縠三兩花自作一高
枝出叢上麝香黃花心豐腴旁短葉密承之千葉小金
錢略似明州黃花葉中外疊疊整齊垂絲菊花蕊湥黃
莖極柔細隨風動搖如垂絲海棠金鈴菊一名茘枝菊
千葉細瓣簇成小毬如小茘枝枝條長茂可以攬結江
東人有結為浮圖樓閣高丈餘者余過欒城其地多菊
家家以盆盎遮門悉為鸞鳳亭臺之狀即此一種又有
太真黃單葉小金錢劉蒙菊譜都勝出陳州鵝黃千
葉葉形圓厚有雙紋如人手紋狀而内外大小重疊相
次御愛出京師一名笑靨一名喜容淡黃千葉葉有雙
紋齊短而闊葉端皆有兩闕或云出禁中故名金萬鈴
湥黃千葉菊以黃為正而鈴以金為質是菊正黃色而
葉有鐸形則于名實兩無愧也又有鞍子菊與此花一
種大金鈴湥黃中皆五出細花下有大葉承之蜂鈴千
葉湥黃花形圓小而中有鈴葉擁聚蜂起細視若有蜂
窠之狀鵝毛色淡黃纖細如毛生于花萼上毬子菊湥
黃千葉尖細重疊一枝之杪聚生百餘花若小毬諸菊
黃花最小無過此者秋金鈴湥黃色雙紋重葉花中細
蕊皆出小鈴萼中鄧州黃單葉雙紋湥於鵝黃淺於鬱
金中有細葉出鈴萼上銀臺湥黃萬銀鈴葉有五出而
下有雙紋白葉開之初疑與龍腦菊一種但花頭差大
不甚香耳薔薇菊湥黃雙紋單葉有黃細蕊出小鈴萼
中黃二色鵝黃雙紋多葉一花之間自有湥淡兩色
史譜金墪菊花心微窪湥色御袍黃心起突色如湥鵝
黃淺色御袍黃彙苑金芍藥又名金寳相一名賽金
蓮一名金牡丹一名金骨朵其蓓蕾黃紅其花金光愈
開愈黃徑可三寸厚則稱之氣香瓣闊黃鶴翎又名金
鶴翎蓓蕾褊小瓣弓而長尖而闊厚面黃背紅開早花
徑三寸蜜鶴翎蜜色千瓣黃蠟瓣花淡黃金玲瓏又名
錦玲瓏一名金絡索金黃千瓣瓣卷如玲瓏黃疊雪花
淡黃金鎻口又名黃錦鱗又名錦鱗菊瓣葉莖幹頗𩔖
黃鶴翎開亦同時體厚瑩潤絶𩔖西施瓣背深紅面正
黃瓣展則外暈黃而内暈紅既徹則一黃菊耳檀香毬
色老黃形團瓣圓厚開徹整齊徑幾三寸厚三之二氣
香葉幹短蹙檀香菊又名小檀香葉幹似檀香毬而花
亦相似瓊英黃一名紫梗御袍黃一名柘袍黃一名大
御袍黃花初開中赤既開瑩黃徑二寸半報君知一名
九日黃一名早黃一名蟹爪黃花黃赤而有寳色開於
霜降前久而愈豔徑二寸有半氣香瓣末稍岐有尖突
起小金蓮又名狀元黃其花焦黃𦦨𦦨始終一色瓣疎
細而茸作饅頭之形徑二寸許萼湥綠開甚早氣香殿
秋黃又名金芙蓉一名晩節黃一名大蠟瓣花蜜蠟色
徑二寸有半瓣闊微皺開於秋末黃羅繖花湥黃徑可
二寸體薄中有頂瓣紋似羅下垂如傘柄長而勁繖蓋
黃又名鐡幹黃花似御袍黃而小柄長而細萼黃莖青
黃繡毬又名金繡毬一名木樨毬一名黃羅衫一名金
毬花深黃剪金毬又名剪金黃一名金鳳毛一名金樓
子一名蜜剪毬其色瑩黃瓣末細碎如剪頂突有細萼
相雜茸茸氣香晩黃毬湥黃千瓣開極大十采毬花黃
千瓣如毬大金毬金黃千瓣瓣反成毬金紐絲又名黃
萬卷一名金撚線一名金絞絲其花瑩黃其開遲高可
一丈蜜繡毬又名妲己一名金翅毬一名金鳳團一名
蜜西牡丹花蜜色瑩而潤徑二寸有半氣香瓣舒開遲
其殘也紅而麗黃牡丹花鵝黃其背色稍淡出爐金又
名錦芙蓉金紅千瓣色如爐金出火黃西施嫩黃多瓣
蜜西施蜜色千瓣錦褒姒金黃千瓣似粉褒姒金孔雀
又名金褥菊蓓蕾甚巨初開金黃既開赤黃徑三寸半
厚稱之錦雀舌又名金雀舌重黃多瓣微尖如雀舌鶯
羽黃又名鵝乳黃其嫩黃千瓣畫如大錢黃剪絨似紅
剪絨而色金黃黃粉團黃花千瓣中心微赤九煉金又
名滲金黃一名銷金菊花似棣棠菊而稍大瓣似茘枝
菊而稍秃開於九日前外暈金黃中暈焦黃火煉金花
徑僅寸許開尖瓣猩紅其中萼金黃朵垂其紅不變茉
莉菊似梅花菊而黃黃佛頂又名佛頭菊一名觀音菊
黃千瓣中心細瓣突起似佛頂四邊單瓣樓子佛頂花
鵝黃其瓣大約四層下一層瓣單而大二層數疊稍縮
三層亦數疊又縮第四層黃萼細鈴茸茸然突起作頂
黃五九菊鵝黃色外尖瓣一層中瓣茸茸然徑僅如錢
夏秋二度開
白色劉譜龍腦一名小銀臺𩔖金萬鈴而葉尖花上
葉色𩔖人間染鬱金而外葉純白新羅一名玉梅一名
倭菊出海外千葉純白長短相次而花葉尖薄鮮眀瑩
徹若瓊瑤然花始開時中有青黃細葉如花蕊之狀盛
開之後細葉舒展乃始見其蕊焉玉毬多葉白花近蕊
微有紅色花外大葉有雙紋瑩白齊長而蕊中小葉如
剪茸初開時有青殼久乃退去盛開後小葉舒展皆與
花外長葉相次倒垂玉鈴純白千葉中有細鈴甚𩔖大
金鈴酴醿菊純白千葉自中至外長短相次玉盆多葉
黃心内湥外淡而下有闊白大葉連綴承之有如盆盂
中盛花狀鄧州白單葉雙紋白花中有細蕊出鈴萼中
銀盆花中皆細鈴比夏秋萬鈴差疎而形色似之鈴葉
之下别有雙紋白葉故謂之銀盆史譜金盞銀臺心
突起瓣黃四邊白樓子佛頂心大突起如佛頂四邊單
葉范譜蓮花菊如小白蓮花多葉而無心花頭疎極
蕭散清絶一枝只一葩綠葉亦甚纖巧芙蓉菊開就者
如小木芙蓉尤穠盛者如樓子芍藥茉莉菊花葉繁縟
全似茉莉綠葉亦似之木香菊多葉略似御衣黃初開
淺鵝黃久則淡白花葉尖薄盛開則微卷芳氣最烈一
名腦子菊酴醿菊細葉稠疊全似酴醿比茉莉差小而
圓白麝香似麝香黃花差小銀杏菊淡白時有微紅白
茘枝與金鈴同但花白耳波斯菊花頭極大一枝只一
葩喜倒垂下久則微捲如髮之鬈彙苑銀芍藥一名
太液蓮一名銀牡丹一名銀骨朵初似金芍藥後瑩白
銀光爍爍香甚殘則淡紅白鶴翎一名銀鶴翎一名銀
雀舌其花純白與粉鶴翎同瓣皆有尖下垂白蠟瓣又
名玉菡萏花純白蠟瓣粉西施又名西施嬌瓣厚不瑩
玉玲瓏又名玉連環蓓蕾初淡黃而微青漸作牙紅既
開純白其瓣初仰而後覆一搻雪又名勝瓊花花碩大
有寳色其瓣茸茸然如雪花六出一團雪一名鬭嬋娟
花極白晶瑩瓣如杓長而厚疎朗香清中萼黃開遲最
久粉絲桃又名粉蘇桃花初粉白後瑩白開徹如毬殿
秋白又名玉玟瑰花朵葉幹俱𩔖殿秋黃白繡毬一名
白羅衫色青白而有光𦦨花苞蒂大於鵝卵其瓣有紋
中有細萼開最久水晶毬其花瑩白而嫩初開微青徑
二寸許其瓣細而茸中微有黃萼初褊薄後乃暄泛銀
紐絲一名萬卷書一名銀絞絲其花初微黃後白瑩如
雪徑可三寸體薄開早玉寳相白多瓣初開微紅白牡
丹其花純白白褒姒多瓣小花蘸金白千瓣瓣邊有黃
色似蘸金劈破玉小白花每瓣有黃紋如線界之為二
月下白又名玉兔華花青白色如月下觀之徑僅二寸
其形團其瓣細而厚粉蝴蝶千瓣小白花八仙菊初青
白色後粉色一花七八蕊白五九菊其外大瓣一層純
白其中鈴萼淡黃徑僅如錢夏秋二度開
紅色劉譜垂絲粉紅千葉葉細如茸攢聚相次花下
無托葉楊妃菊粉紅千葉散如亂茸而枝葉細小嫋嫋
有態此菊之柔媚為悦者也合蟬粉紅筒葉花形細者
與蕊雜比方盛開時筒之大者裂為兩翅如飛舞狀一
枝之杪凡三四花紅二色千葉湥淡紅叢有兩色而花
葉之中間生筒葉大小相映盛開時筒之大者裂為二
三與花葉相雜比茸茸然花心與筒葉中有青黃紅蕊
頗與諸菊相異范譜桃花菊多至四五重粉紅色濃
淡在桃杏紅梅之間未霜即開最為妍麗臙脂菊𩔖桃
花菊湥紅淺紫比臙脂色尤重彙苑猩猩紅花似狀
元紅而厚僅二寸開早色鮮紅能久大紅袍蓓蕾如泥
金初開朱紅瓣尖細而長厚徑可二寸慶雲紅蓓蕾湥
桃紅開則紅黃竝作瑪瑙色中暈紅而外暈淡其瓣尖
細而鬅鬆徑二寸有半厚稱之狀元紅花重紅徑可二
寸厚半之瓣闊而短厚有紋其末黃其紅能久開早一
捻紅花瓣上有紅點面徑三寸瓣大而團雞冠紅花千
瓣色如雞冠冬菊又名寒菊花薄而小徑僅寸半色湥
紅質如蠟瓣闊而短開極遲紅繡毬花初開殷紅稍開
即木紅徑可二寸有半瓣下覆如毬心萼黃甚錦繡毬
蓓蕾如栗其花抱蒂初殷紅既開鮮紅漸作紅黃花瓣
闊而短紅萬卷湥紅千瓣如萬卷書紅牡丹開早初殷
紅後銀紅開最久樓子粉西施一名紅粉樓一名車輪
紅其花粉紅徑可三寸厚三之二開遲瓣圓而厚比次
整齊中湥紅突起上作重臺花易淡大金眼又名樓子
紅一名回子眼蓓蕾甚巨開早初湥黑漸作鮮紅瓣垂
而長光𦦨奪目既開徑二寸以上其萼如小錢初青後
黃其中隱然有頂有開數瓣上豎者小金眼又名楊梅
毬花朵差小枝幹稍細赤金盤又名脂暈黃又名琥珀
杯其花初開紅黃而赤金星浮動其後漸作醬色徑可
二寸其形薄而瓦其瓣如杓而尖鶴頂紅又名不老紅
薄而小外暈粉紅中暈大紅開徹粉紅瓣下軃大紅瓣
上攢如鶴頂醉楊妃其色湥桃紅久而不變其花疎爽
而潤澤小徑二寸以上厚半之其瓣尖而硬下覆如臍
花繁而柄弱其英乃垂縷金妝湥紅千瓣中有黃線路
海棠菊又名錦菊色𩔖垂絲海棠徑寸半形薄而瓦瓣
短多紋而尖愈開竒有寳色中暈赤外暈黃邊暈純白
或數色錯出變態不窮海東紅一名相袍紅其花先殷
紅漸作金紅久則木紅而淡徑二寸半其瓣初尖而後
岐其萼黃其徹也鬅鬆紅剪絨初殷紅後木紅徑寸半
其形薄而瓦其瓣葉碎而茸攢簇如刺紅粉團花粉紅
徑僅二寸厚半之中暈紅瓣短而多紋賓州紅又名岳
州紅一名日輪紅花重紅褊薄如鏇徑僅二寸中黃萼
粉鶴翎又名粉紐絲一名玉盤丹花粉紅瓣尖長而大
其背淡紅初開鮮穠既開四面支撑紫𦦨騰耀學圃
雜疏京師有一種大紅曰麻葉紅
紫色劉譜順聖淺紫葉比諸菊最大一花不過六七
葉而每葉盤疊凡三四重花葉空處間有筒葉輔之大
率花形𩔖垂絲棣棠但色紫花大夏萬鈴開於五月紫
色細鈴生于雙紋大葉之上秋萬鈴千葉淺紫其中細
葉盡為五出鐸形而下有雙紋大葉承之繡毬千葉紫
花花葉尖闊相次聚生如金鈴菊中鈴葉之狀茘枝紫
千葉紫花葉卷為筒大小相間上下左右攢聚而生其
形正圓彙苑紫芍藥又名紅剪春先紅後紫復淡紅
蒼白徑可三寸厚稱之紫霞觴初重紅稍開即木紅狀
元紫色湥花大紫絲桃一名曉天霞蓓蕾青綠花茄色
中暈濃而外暈稍淡瓣長而尖初如勺後平鋪瓣上有
紋色更紫花徑二寸半厚稱之鬅鬆明潤紫袍金帶又
名紫重樓一名紫綬金章蓓蕾有頂開稍遲初黑紅漸
作鮮紅既開彷彿亞腰葫蘆亞處無瓣黃蕊繞之其徹
也黃蕊不見攢簇成毬大如雞卵開極能久雞冠紫又
名紫鳳冠千瓣高大起樓紅羅繖又名紫幢紫紅千瓣
紫羅袍花似紫鶴翎小而厚色勻其瓣羅紋而細紫牡
丹又名紫西施一名檀心紫花初開紅黃間雜如錦後
粉紫徑可三寸瓣比次而整齊開遲剪霞綃色紫多瓣
瓣邊如剪其徑約二寸許瓣疎而大其邊如繡賽西施
又名倚闌嬌淡紫小花花頭倒側如醉然水葒蓮其花
粉紫初開似紫牡丹其後漸淡如水葒花色徑二寸形
團瓣疎開早碧江霞紫花青蒂蒂角突出花外雙飛燕
又名紫雙飛淡紫千瓣每花有二心瓣斜捲如飛燕之
翅瑞香紫花淡紫如瑞香色徑僅寸許其瓣疎尖而豎
雜色范譜十樣菊一本開花形模各異或多葉或單
葉或大或小或如金鈴往往有六七色以成數通名之
曰十樣彙苑鴛鴦錦又名四面佛又名鸞交鳳友又
名孔雀尾初作蓓蕾時每一蒂即迸成三四亦有至五
六者其瓣面重黃而背重紅開時一分為三截下黃中
紅其頂又紅四面支撑紅黃交雜如錦開徹黃面盡露
紅背盡隱厚徑二寸餘上尖高二寸如樓臺氣香銀鎻
口花初黃後淡週邊白色如銀半開時黃白相雜可愛
二色西施有紅二色黃二色二色白一名平分秋色花
徑三寸厚半之開最久初開時數朵淡紅數朵淡黃迥
然不𩔖半開時五采寳色炫爛奪目開徹則皆淡桃紅
色錦西施瑪瑙西施俱紅黃多瓣二色瑪瑙金紅淡黃
二色千瓣八寳瑪瑙千瓣瓣具紅黃衆色粉八寳粉紅
千瓣半開時五色舉備二色楊妃多瓣淺紅淡黃二色
雙出如銀花徑僅二寸二色蓮一名紅轉金一名錦蠟
瓣其花先茜紅後紅黃色其萼黃徑二寸許厚半之瓣
如勺而毛其末微皺上簇如蓮萼黃而大萼中或突起
數瓣僧衣褐又名緇衣菊花小湥茶褐色錦麒麟又名
回回菊其花極能霜露徑可二寸萼黃瓣初重紅既開
則面金黃而背赤紅稜層而疎錦心繡口一名萬管紅
一名金絲殼一名獅頭紅花徑二寸許厚半之外大瓣
一二層湥桃紅中筒瓣突起初青後黃筒之中嬌紅而
外粉筒之口金英爛漫如錦香清開與報君知同墨菊
一名早紫花紫黑穠豔開于九日前終南山五老洞
碑記墨菊其色如墨古用其汁以書字花史潜江有
鋪茸菊色綠花甚大光如茸二月開臨安有大笑菊其
花白心黃葉如笑浙有荷菊日開一瓣開足成荷花形
金陵有松菊枝葉勁細如松花如碎金層出于密葉之
上
諸菊范譜甘菊一名家菊人家種以供蔬茹凡菊葉
皆湥綠而厚味極苦或有毛惟此葉淡綠柔瑩味微甘
其花香味俱勝擷以作羹及泛茶極有風致王子喬
變白增年方甘菊三月上寅採曰玉英六月上寅採曰
容成九月上寅採曰金精十二月上寅採曰長生史
譜孩兒菊紫萼白心茸茸然葉上有光與他菊異范
譜鴛鴦菊花常相偶葉湥碧藤菊花密條柔以長如藤
蔓可編作屏幛亦名棚菊種之坡上則垂下裊數尺如
瓔珞尤宜池潭之瀕野菊旅生田野及水濱花單葉極
𤨏細五月菊花心極大每一鬚皆中空攢成一匾毬子
紅白單葉繞承之每枝只一花徑二寸彙苑藍菊花
單薄而小其萼黃五月翠菊蓓蕾重附層疊似海石橊
花其花外夾瓣翠而紫中鈴萼而黃徑寸半開於四五
月每雨後及晡時光麗如翠羽然開最能久六月菊又
名旋覆花一名滴滴金一名滴漏花金黃千瓣花如小
錢七月菊又名鐡錢花其外夾瓣其中不瓣突起如紫
薇花其色如茄花徑寸半厚寸許馬伯州菊譜金箭
頭菊花長而末銳枝葉可茹最愈頭風謂之風藥菊
格物論瞿麥為大菊馬藺為紫菊烏喙苗為鴛鴦菊旋
覆花為艾菊紺珠别有僧鞋菊下品也
水仙花
格物論水仙花叢低葉似薤根似蔥莖首著花三餘
帖和氣旁薄隂陽得理則配玄榮于堂配玄即今水仙
也一名儷蘭楊誠齋詩序世以水仙為金盞銀臺蓋
單葉者其中有一酒琖湥黃金色至千葉水仙其中花
片捲皺密蹙一片之中下輕黃上淡白如染一截者與
酒杯之狀殊不相似學圃雜疏凡花重臺者為貴水
仙獨以單瓣者為貴出嘉定短葉高花最佳種也其性
得水則不枯故曰水仙真歲寒友也高濓草花譜單
瓣者名水仙千瓣者名玉玲瓏内觀日疏姚姥住長
離橋十一月夜半大寒夢觀星墜于地化為水仙花一
叢甚香美摘食之覺而産一女長而令淑有文因以名
焉觀星即女史在天柱下故今水仙名女史花又名姚
女兒花太平清話寳慶人呼水仙為雅蒜花史唐
玄宗賜虢國夫人紅水仙十二盆盆皆金玉七寳所造
蠟梅
黃山谷詩序京洛中有一種花香氣似梅花亦五出而
不能晶明𩔖女工撚蠟所成人因謂之蠟梅木身與葉
乃𩔖蒴藋竇高州家有灌叢香一園也王元之詩話
蠟梅山谷初見之戲作二絶緣此盛於京師巖棲幽
事蠟梅原名黃梅故王安國熙寧間有咏黃梅詩至元
祐間蘇黃始命為蠟梅范至能梅譜蠟梅本非梅𩔖
以其與梅同時香又相近色似蜜脾故名蠟梅凡三種
子種不經接花小香淡其品最下俗謂之狗蠅梅經接
花疎雖盛開常半含者名磬口梅言似僧磬之口也最
先開色湥黃如紫檀花密香穠名檀香梅此品最佳蠟
梅香極清芳殆過梅香初不以形狀貴也花史上等
磬口色湥黃圓瓣如梅若缾插一枝香可盈室次荷花
瓣者瓣有微尖又次狗蠅(亦曰九英)張翊花經一品九命
蠟梅第三詞話宋曾端伯十友蠟梅為竒友西溪
叢語蠟梅為寒客學圃餘疏人言臘時開故名臘梅
非也為其色似黃蠟耳
山茶花
格物論山茶枝幹交加葉硬有稜花有數種曰寳珠茶
曰雲茶曰石橊茶中有碎花曰海橊茶青蒂而小曰躑
躅茶曰茉莉茶曰真珠茶曰串珠茶曰正宫粉曰賽宫
粉曰一捻紅曰照殿紅曰千葉紅曰千葉白其中最佳
者寳珠茶也或又言有黃者羣芳譜一名曼陀羅有
鶴頂茶大如蓮紅如血中心塞滿如鶴頂來自雲南曰
滇茶瑪瑙茶紅黃白粉為心大紅為盤産温州楊妃茶
單葉花開早桃紅色焦萼白寳珠似寳珠而蕊白九月
開花清香可愛虞衡志南山茶葩萼大倍中州者色
微淡葉柔薄有毛結實如梨升菴外集大曰山茶小
曰海紅淺為玉茗湥為都勝焦氏𩔖林新羅國多海
紅即淺紅山茶而差小自十二月開至二月與梅同時
一名茶梅學圃餘疏黃山茶白山茶皆九月開大而
多韻亦茶中之貴品五雜組閩中有一種蜀茶其樹
似山茶而大花亦大如牡丹而色皆正紅開於二三月
照耀園林至不可正視郝經陵川集詩注王承宣云
山茶大者曰月丹又大者曰照殿紅
諸花
紫荆花花譜一名滿條紅叢生春開紫花甚細碎數
朵一簇或生本身之上或附根上花罷葉生又有一種
牡荆一名黃荆一名小荆一名楚葉如榆葉五月杪開
紫紅花成穗又有一種枝小弱如蔓名蔓荆夏開花作
穗淡紅色蕊黃白色花下有青萼至秋結子廣州記
荆有三種紫荆可作牀金荆可作枕白荆可作履
棣棠花爾雅唐棣栘郭註今江東呼夫栘陸璣云奧
李也華或白或赤爾雅常棣棣格物叢話棣棠即
棠棣又名常棣又名唐棣藝花譜花若金黃一葉一
莖生甚延蔓單葉者名金碗
刺桐花南方草木狀三月時布葉繁密後有花赤色
間生葉間旁照他物皆朱殷三五房凋則三五復𤼵如
是者竟歲九真有之泉州郡志温陵城畱從效重加
板築植刺桐環繞枝葉蔚茂初夏開花極鮮紅如葉先
萌芽而花後𤼵則五榖豐熟羣芳譜刺桐葉如梧桐
其花附幹而生側敷如掌形若金鳳枝幹有刺花色深
紅投荒雜錄刺桐花比圖畫者不𩔖葉密而三五花
間生葉間不得如畫者紅芳滿樹閩之泉州刺桐葉綠
而花紅與番禺者不同乃知所畫者實閩中之木非南
海之所産也彭綱咏刺桐花詩風吹綠葉翠翩翩露
出幾枝紅鸚鵡註刺桐花雲南名鸚哥花花形似之
頳桐花草木狀頳桐花嶺南處處有之自初夏生至
秋蓋草也葉如桐其花連枝萼皆湥紅俗呼貞桐花貞
音訛也羣芳譜桐身青葉圓大而長高三四尺便有
花成朵繁紅色如火為夏秋榮觀
柳花本草經柳花名柳絮落水經宿花成浮萍四
民月令三月三日以及上除採柳絮可以愈瘡格物
論柳花如綿白飄落時漫空如雪羣芳譜柳絮又名
柳絨隨風飛舞著毛衣即生蟲楊花稍粗大其飛絮化
萍與柳同宋憲聖時收楊花為冬日鞵襪氊褥之用盧
文紀縫青繒作楊花枕六帖南蠻訶陵以柳花為酒
西溪叢語楊花為狂客李白詩風吹柳花滿店香
珍珠船宣和七年柳皆生黃花大如林檎
剪春羅羣芳譜剪春羅一名剪紅羅苗高尺餘柔莖
綠葉葉對生抱莖入夏開湥紅花如錢大六出周㢠廻如
剪成可種盆盎中每盆數株豎小竹葦縛作圓架如筒
花附其上亦雅玩也花譜剪秋羅一名漢宫秋色正
紅聲價稍重于剪春羅當盛夏已開矣剪紅紗花如石
竹花而稍大四圍如剪草花譜春夏秋冬羅各以時
名春夏二羅色黃紅不佳獨秋冬二羅紅湥色美
石竹花事物原始石竹青節絳花枝柔葉細酉陽
雜俎衛公言蜀中石竹有碧花花疏石竹雖野花厚
培之能作重臺異態花譜石竹草品纖細而青翠花
有五色千葉單葉又有剪絨嬌豔奪目㛹娟動人一云
千瓣者名洛陽花佳品也
荳蔲花彙苑紅荳蔲花叢生葉瘦如碧蘆初開花先
抽一幹有大籜包之籜解花見一穗數十蕊淡紅色鮮
妍如桃杏蕊重則下垂如葡萄又曰火齊纓絡及剪綵
鸞枝之狀此花無實不與草荳蔲同種每蕊心有兩瓣
相竝詞人托興曰比目連理云本草荳蔲花作穗嫩
葉卷之而生初如芙蓉穗頭湥紅色葉漸展花漸出而
色微淡亦有黃色似山薑花花生葉間南人取其未大
開者謂之含胎花
月季花羣芳譜一名長春一名月月紅莖與葉俱有
刺花有紅白二種白者湏植不見日處見日則變而紅
逐月一開四時不絶
牽牛花格物叢話牽牛花七八月開花如鼓子稍大
作碧色子可入藥本草陶𨼆居云此藥始出田野人
牽牛易藥故以名之花譜一名草金鈴一名盆甑草
有黑白二種生苗作藤蔓遶籬牆蔓有毛斷之有汁花
不作瓣如旋花而大碧色彙苑牽牛花清晨始開日
出已瘁花雖甚美而不能畱賞
含笑花捫蝨新話含笑有大小小含笑香尤酷烈又
有紫含笑予山居無事每晩凉坐山亭中忽聞香風一
陣滿室郁然知是含笑開矣藝花譜含笑花産廣東
花如蘭常不滿若含笑然隨即凋落
各種花南史優鉢曇花波斯國有之鮮華可愛施
肩吾嵩岳嫁女記燭夜花四出深紅圓如小缾徑三寸
綠葉形𩔖杯用以酌酒翻譯名義集湏曼那或云湏
末那又云蘇摩那此云菩攝意又云稱意華其色黃白
而赤香樹不至大高三四尺下垂如蓋湏曼女生于湏
曼花中地志龍骨花在黃梅縣鼓樓東牆上傳說其
樹生于前元時與揚州瓊花彼此獨立一株花開時則
風送清香可掬他處罕有今花廢野人閑話道士王
桃枝嘗以劍點階前土取花子種之逡巡花已生矣漸
長五尺層層有花道士曰此仙家旌節花也太平廣
記旌節花出黎州漢源縣其花去地二三尺行行如旌
節華夷花木考鉢囊花木本高丈餘葉細而長色翠
而澤花生葉上萼如黃葵香聞數里顔師古隋遺錄
洛陽進合蒂迎輦花云得之嵩山塢中異而貢之會帝
駕適至因以迎輦名之花外殷紫内素膩芬菲粉蕊心
深紅跗爭兩花枝幹烘翠𩔖通草無刺葉圓長薄其香
惹襟䄂不散嗅之令人多不睡帝令袁寳兒持之號司
花女朱彧可談先公師廣崇寧元年正月遊蒲澗見
遊人簪鳳尾花作詩云孤臣正泣龍鬚草遊子空簪鳳
尾花記纂淵海唐太宗時伽失畢國獻泥樓鉢羅花
葉𩔖荷葉其花色碧而蕊黃香芳數十步又罽賓國獻
俱物頭花丹白相間而香遠聞酉陽雜俎白州比閭
花其華若羽伐其木為薪終日火不敗那伽花狀如三
春無葉華色白心黃六瓣出在舶上杜陽編芸輝堂
前有池以文石砌其岸中有蘋陽花亦𩔖于白蘋其花
紅而且大如牡丹曲洧舊聞鄭許田野間二三月有
一種花蔓生其香清遠似木犀花色白土人呼為鷺鷥
花取其形似也亦謂五里香捫蝨新話闍提花微似
梔子香而色雪白曲洧舊聞東坡至儋耳見野花夾
道如芍藥而小紅鮮可愛樸&KR0554;叢生土人云倒黏子花
也結子如馬乳爛紫可食殊甘美五代史契丹城有
異花名曰旱金其花大如掌金色爍人又一種曰青囊
如中國金燈而色𩔖藍草木狀有花名指甲胡人自
大秦國移植南海五六月開花細而正黃頗𩔖木犀中
多須菂香亦絶似其葉可染指甲其紅過于鳳仙故名
彼中亦貴之廼賢金臺集長十八塞上草花名紺
珠鐡樹花樹高三四尺枝葉似石楠紫黑色質理細厚
每遇丁卯年開花四瓣紫白色累月不凋出南海花
木考瑞聖花出青城山中幹不條高者乃尋丈花秋開
四出與桃花𩔖數十跗共為一花繁密若綴先後相繼
而開九閱月未萎也蜀人號豐瑞花程相國琳易今名
花有數種差小者名寳仙淺紅者名醉太平白者名玉
真藝花譜寳相花較薔薇朵大而千瓣塞心有大紅
粉色二種彙苑莎羅花其木大小不常與凡木全别
每七葉九葉叢生苞如人面眉目宛然花似牡丹相倚
而生色似拒霜香如菡蓞溪蠻叢笑燕子花紫色全
𩔖燕子生于藤上一枝數葩花經密蒙花産自川蜀
木高丈餘葉冬不凋花紫瓣多細碎千房一朵故名
古今注萬蓮葉如鳥翅一名鳥羽一名鳳翼花大者色
紅小者色綠紅者紫點綠者紺點俗呼為仙人花一名
連襭張寳就印錄吳興山中有一樹𩔖竹而有實似
莢狀鄉人見之以問陸澄澄曰名洛如花郡有文士則
生彙苑石柟花出衡山有紫碧白三色花大如牡丹
史君子花蔓生作架植之夏花一簇一二十葩輕盈似
海棠羣芳譜迎春花一名金腰帶春前有花如瑞香
花黃色雖草花最先點綴春色亦不可廢金雀花叢生
莖褐色有柔刺一簇數葉花生葉旁色黃形尖旁開兩
瓣勢如飛雀春初即開可作茶品清供藝花譜金盞
花一名長春花酉陽雜俎金燈花與葉不相見謂之
無義草草花譜金燈色紅銀燈色白五雜組抛花
白色如玉蘭其香酷烈諸花無與敵者藝花譜十姊
妹其色自一蓓中分紅紫白淡紫四色有七朵一蓓者
名七姊妹云花小而一蓓十花故名紫羅襴色紫翠如
鹿葱一名高良姜農圃書珍珠一名玉屑葉如金雀
三月開花細白綴枝上繁密如孛婁狀俗名孛婁花蛺
蝶花即射干以花似蛺蝶故名藝花譜笑靨花一名
御馬鞭花細如豆一條千花望之若堆雪鼓子花一名
挂金燈其花如拳不放頂幔如缸鼓式色微藍花鏡
櫻桃花有千葉者其實少老學菴筆記蜀孟氏苑中
百合花一本數百房皆竝蒂花譜麝香百合花微黃
甚香珍珠百合花紅有黑點莖葉中有紫珠
格致鏡原卷七十三
