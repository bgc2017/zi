格致鏡原卷五十大學士陳元龍撰
日用器物類(二)
火
總論周易燥萬物者莫熯乎火春秋考異郵火者
陽之精白虎通火陽也君之𧰼也非土不榮黃帝
内經火過曰赫曦不及曰伏明逸雅火化也消化物
也亦言毁也物入中皆毁壊也元命苞火之為言委
隨也故其立字人散子者為火淮南子燧人望星辰
鑽木生火拾遺記燧明國不識四時晝夜有火樹名
燧木屈盤萬頃有鳥名鴞啄樹則燦然火出聖人感焉
因取小枝以鑽火號燧人氏譙周古史考古者茹毛
飲血燧人氏初作燧火人始燔炙河圖伏羲錯木作
火左傳炎帝以火紀官故為火師而火名周禮司
烜氏以陽燧取火於日周禮司爟掌火之政令季春
出火季秋納火山堂肆考金燧木燧鑽火之器晴則
用金燧陰則用木燧隋書王劭以古有鑽燧改火之
義近代廢絶於是上表請變火曰臣謹按周官四時變
火以救時疾明火不數變時疾必興聖人作法豈徒然
哉在晉時有以洛陽火渡江者代代事之相續不滅火
色變青昔師曠食飯云是勞薪所㸑晉平公使視之果
然車輞今温酒及炙肉用石炭柴火竹火草火蔴荄火
氣味各不同以此推之新火舊火理應有異伏願遠遵
先聖於五時取五木以變火用功甚少救益方大李
涪刊誤論語曰鑽燧改火春榆夏棗秋柞冬槐則是四
時皆改其火自秦漢已降漸至簡易唯以春是一歲之
首止一鑽燧而適當改火之時是為寒食節之後既曰
就新即去其舊今人持新火曰勿與舊火相見即其事
也又禮郊特牲云季春出火為禁火此則禁火之義昭
然可徵俗傳禁火之因皆以介子推為據是不知古故
以鑽燧證之程氏外書四時改火不得不然蓋水之
為患常少火之為患常多龍見而雩可見寒食禁火只
是將出新火必盡熄天下之火然後出之也世間風俗
蓋訛謬之甚耳四時取火用木各異必据時之所宜不
必盡考也初學記寒食斷火起於子推據左傳史記
竝無介推被焚之事周禮司烜仲春以木鐸修火禁於
國中今寒食是仲春之末清明是三月之初然則禁火
蓋周之舊制北史隋太子勇於仁夀宫參起居還見
一枯槐樹根榦盤錯大且五六圍顧左右曰此堪作何
器匠者曰古槐尤堪取火於是衛士皆佩火燧勇因令
匠者造數千枚欲以分於左右唐輦下歲時記每歲
清明内園官小兒於殿前鑽火先得者進上賜絹一匹
金椀一口春明退朝錄周禮四時變國火謂春取榆
柳之火夏取棗杏之火季夏取桑柘之火秋取柞楢之
火冬取槐檀之火而唐時惟清明取榆柳火以賜近臣
戚里本朝因之惟賜輔臣戚里帥臣節察三司使知開
封府樞密直學士中使皆得厚贈非常賜例也會要
禁火乃周之舊制唐及皇朝清明日賜新火亦周人出
火之事丹鉛總錄鑽燧改火四時而五物焉朱子謂
夏火太盛故再取此意料之言耳先王取火法五行也
春行為木榆柳色青以象木也木生火夏行為火棗杏
色赤以𧰼火也火生土季夏行為土桑柘色黃以𧰼土
也土生金秋行為金槐檀色白以𧰼金也金生水冬行
為水柞楢色玄以𧰼水也四時平分而夏乃有二焉何
也土位在中宫而寄王於四時季夏者土之中位故月
令於仲夏之後列中央土素問謂之長夏是其說也
淮南子冬至甲子受制木用事火烟青七十二日戊子
受制土用事火烟黃七十二日庚子受制金用事火烟
白七十二日丙子受制火用事火煙赤七十二日壬子
受制水用事火烟黑七十二日列仙𫝊昔神人過寗
封人為其掌火能出五色烟教其積火自燒隨烟上下
留青日札不獨燧人氏上觀星辰下察五木以為火
而竹亦可以取火石亦可以取火又以堅木鑽石亦可
以生火古人以陽燧取火於日方諸取水於月淮南子
曰陽燧見日則燃而為火陽燧金也取金猛無緣者日
高三四丈持以向日燥艾承之有頃即焦吹之得火今
亦不必用猛金也以水精大珠向日對照以草紙承其
下一點透明紙焦烟起即得火矣則是方諸取水亦可
以取火也一統志名曰朝霞大火珠在占城國出大如
雞卵狀類如水晶當午置日中以艾藉之火出是也可
見陰陽一理日月一氣水火一原後山談叢油絹紙
石灰麥糠馬矢糞草皆能出火清異錄夜中有急苦
於作燈之緩有智者批杉條染硫黃置之待用一與火
遇得𦦨穗然既神之呼引光奴今遂有貨者易名火寸
庶物異名疏今北京以麻秆武林以松杉略厚如紙
予家以廢紙方五寸軸于筯脱而壓之銳兩頭黃點其
端遇火汛𤼵妙於松杉朝野僉載則天如意中海州
進一匠作木火通鐵盞盛火展轉不翻左𫝊鄭子産
禳火於玄冥回禄注玄冥水神回禄火神也白澤圖
火之精曰宋無忌一曰火之精曰畢方狀如鳥一足長
尾
名類管子春以羽獸之火㸑夏以毛獸之火㸑秋以
介蟲之火㸑冬以鱗獸之火㸑說文熯蒸火也煨盆
中火也熛火飛也熲爚火光也因話錄活火炭火之
熖火也丹鉛總錄文選冥火夜光也楚辭懸火今之
提燈也六韜雲火施於雲梯之上者左𫝊成周宣榭
火人火之也人火曰火天火曰灾張端義貴耳集四
夷附錄内典云人火得水而滅龍火得水而熾信有此
理山海經令丘之山無草木其上多火抱朴子南
海蕭丘之上有自生之火春起秋滅括地圖神丘有
火穴光照千里物類相感志遼東西北有太宗𤇺火
臺去臺五里間有火穴彼謂為煻煨池夜望明如晝常
如燒照明或有物去池三十步無巨細脅入池中莫知
記數淺深焉元中記南方有炎山四月火生十二月
火滅山海經注火山國雖經霖雨火常燃丹鉛總
錄水經注火山火從地中出名曰熒臺今南中往往有
之火井在蜀之臨邛今嘉定犍為有之春秋潛潭巴
火從井出有賢士從人起火明賢者𧰼賢者屈滯𧰼從
井出拾遺記西海之西有浮玉山山下有巨穴穴中
有水其色若火晝則通朧不明夜則照曜穴外雖波濤
灌蕩其光不滅是謂陰火堯時光起化為赤雲嶺表
錄異海中水遇陰晦波如然火滿海以物擊之迸散如
星有月即不復見木玄虛所云陰火潛然豈謂是乎
丹鉛總錄易澤中有火素問云澤中有陽𦦨注陽𦦨如
火烟騰起水面者是也蓋澤有陽𦦨乃山氣通澤山有
陰靄乃澤氣通山文選海賦陰火潛然唐顧况使新羅
詩陰火暝潛燒是也晉書穆帝升平三年二月涼州
城東池中有火四年四月姑臧澤水中又有火此火沴
水之妖也談苑韶州岑水場往歲銅𤼵掘地二十餘
丈即見銅今銅益少掘地益深至七八十丈役夫云地
中變怪至多有冷烟氣中人即死役夫掘地而入必以
長竹筒端置火先試之如火𦦨青即是冷烟氣也急避
之勿前乃免有地火自地中出一出數百丈能燎人役
夫亟以面合地令火自背而過乃免有臭氣至腥惡人
間所無者也忽有異香芬馥亦人間所無者也地中所
出沙土運置之穴外為風所吹即火起煜煜然物類
相感志東晉初過江有王離妻李氏將河南火過江自
云受道於外祖母王氏有遺書二千卷臨終使勿絶火
遂常種之相傳二百年火色如血世謂聖火至宋齊間
有李氏嫗年九十餘遂以火治病多愈及嫗死火亦絶
嫗葬呼為聖火冢每陰雨之夕猶見火光出門矣南
齊書武帝時有沙門從北齊齎赤火來赤于常火而小
用以療疾灸至七炷多得其驗咸稱聖火詔禁之不止
開元遺事正月十五日造火蛾兒荆楚歲時記正
月未日夜蘆苣火照井厠中百鬼走又吳中風俗除夜
村落間以秃帚若蔴䕸竹枝等燃火炬縛於長竿之杪
以照田爛然遍野以祈絲榖漢書註文穎曰邊方備
寇立高土櫓櫓上設桔槔桔槔頭有兜零以薪草置其
中常低之有寇即火然舉之以相告曰烽多積薪寇至
即然之以望其烟曰燧顏師古曰晝則燔燧夜則舉烽
唐六典凡烽候所置大率相去三十里其放烽有一
炬二炬三炬四炬者每日初夜舉一炬謂之平安火餘
則隨賊多少為差開元二十五年勅以邊隅無事内地
置烽量停近畿𤇺二百六十所莊子老槐生火久血
為燐人弗怪也注燐野火博物志鬭戰死亡處人馬
血積年化為㷠㷠著地及草木如露不可見行人觸之
者著體有光拂拭即分散無數有細咤聲如煼豆静坐
良久尋滅後其人忽忽如失魂經日乃差物類相感
志野火山林藪澤晦暝之夜則生焉散布如人秉燭其
色青異乎人火鄉人慣見不為怪多以左足之草履而
招之來漸近聞人聲則滅又從本處明矣湘山野錄
柳開守維揚後圃遇陰雨即青𦦨夕起觸近則散僧錄
贊寧曰此粦火也兵戰血或牛馬血著土則凝結為此
柳掘之果皆斷鎗折劍乃古戰地也席上腐談燐火
俗謂之鬼火其明如火而非火也吾家有老僕素不信
鬼夜見鬼火無數騰騰而來衆驚走獨老僕乘醉趍前
撲之乃石楠葉之濕者
火異史記武王既渡河有火自上復下至於王屋流
為烏其色赤魏略秦伯出獵至於咸陽有火流下化
為白雀銜綠字青書集於公車山海經厭火國人首
獸身口中吐火晉書惠帝納羊后將入宮衣中忽有
火衆咸怪之此孽火也後羊后屢立屢廢晉書王弘
時為吳郡晝在廳事見天上有一赤物下狀如信幡遙
集路南人家屋上火即大𤼵幽明錄義熙五年彭城
劉澄常見鬼及為左衛司馬與將軍巢營廨宇相接澄
夜相就坐語見一小兒赭衣手執赤幟團團似芙蓉花
數日巢大遭火
燈(附燈樹燈臺)(燈檠燈籠)
總論學齋佔畢九經中有燭字如夜行以燭隅坐執
燭燭不至䟦是也而無燈字至漢竹宫祠太乙自昏至
曉然燈故有七枝燈百枝燈之類然上林鐙字却從金
旁是以五金鑄之也呂静集韻燈無足曰燈有足曰
錠韻府晴虹即燈也西京雜記陸賈曰燈火華得
錢財故火華則拜之
上元燈春明退朝錄上元然燈或云沿漢祠太一自
昏至晝故事梁簡文帝有列鐙賦陳後主有光壁殿遙
詠山鐙詩唐明皇先天中東都設鐙文宗開成中建鐙
迎三宫太后是則唐以前歲不常設本朝太宗時三元
不禁夜上元御乾元門中元下元御東華門後罷中元
下元二節而初元游觀之盛冠於前代朝野僉載唐
睿宗先天二年正月十五十六夜於京安福門外作燈
輪高二十丈衣以錦綺飾以金銀燃五萬盞燈竪之如
花樹宫女千數衣羅綺曳錦繡耀珠翠施香粉妙簡長
安萬年少女婦千餘人衣服花釵媚子亦稱是於燈輪
下踏歌三日歡樂之極未始有之鄭處誨明皇雜錄
上在東都遇正月望夜移仗上陽宫大陳影燈設庭燎
自禁中至於殿庭皆設蠟炬連屬不絶時有匠毛順巧
思結創繒綵為燈樓三十間高一百五十尺懸珠玉金
銀微風一至鏘然成韻乃以燈為龍鳳虎豹騰躍之狀
似非人力影燈記正月十五日玄宗於常春殿張臨
光宴白鷺轉花黃龍吐水金鳬銀燕浮光洞攢星閣皆
燈也奏月分光曲東京夢華錄元宵大内前自歲前
冬至後開封府絞縳山棚正對宣德樓悉以綵結山沓
上皆畫神仙故事或坊市賣菜賣卦之人上有大牌曰
宣和與民同樂綵山置燈數萬盞正月十四日駕幸五
嶽觀至晩還内次駕入燈山輦前喝隨竿媚來御輦團
轉一遭倒行觀燈山謂之鵓鴿旋十六日御座臨軒宣
萬姓先到者得瞻見天表至三鼓車駕還内樓外擊鞭
一聲則山樓上下燈燭數萬盞一時滅矣至十九日收
燈五夜城闉不禁田汝成熙朝樂事正月十五日為
上元節前後張燈五夜相傳宋時止三夜錢王納土獻
錢買添兩夜先是臘後春前夀安坊而下至衆安橋謂
之燈市出售各色華燈其像生人物則有老子美人鍾
馗捉鬼月明度妓劉海戲蟾之屬花草則有梔子葡萄
楊梅柿橘之屬禽蟲則有鹿鶴魚蝦走馬之屬其竒巧
則琉璃毬雲母屏水晶簾萬眼羅玻瓈瓶之屬而豪家
富室則有料絲魚魫綵珠明角鏤畫羊皮流蘇寳帶品
目歲殊難以枚舉好事者或為藏頭詩句任人商揣謂
之猜燈或祭賽神廟則有社火鰲山臺閣戲劇滚燈烟
火無論通衢委巷星布珠懸皎如白日喧闐徹旦范
至能詩注吳俗元夕坊巷以連枝竹縛洞門多處數十
重每里門作長燈題好句其上以生絹糊大方燈圖畫
史冊故事又小衮燈時擲空中又有大衮燈又魚燈琉
璃壺瓶貯水養魚以燈映之又萬眼燈以碎羅紅白相
間砌成多至萬眼又琉璃毬燈每一隙映成一花又以
絹或琉璃為官府名額燈映之又船燈夾道陸行為競
渡之樂謂之划草船又水戲照心燈又蓮花燈梔子燈
葡萄燈犬燈鹿燈馬騎燈月燈橋燈楊儀壟起雜事
元夕張燈城中燈毬巧麗他處莫及有玉柵燈琉璃燈
萬眼羅百花蘭流星紅萬點金影燈記洛陽人家上
元以影燈多者為上其相勝之辭曰千影萬影
諸節燈漢武内𫝊王美人七月七日生武帝於猗蘭
殿王母謂帝曰七月七日我當来帝至日然九華燈又
武帝七月七日掃除宫掖之内張雲錦之帷然九光九
微燈農田餘話宋駐蹕錢塘後歲率以重九然菊燈
迤邐至冬至則預賞元宵新年節序連絡至清明始罷
宣和遺事宣和五年令都城自臘月初一日放鰲山
燈說寳季冬二十四日交年牀底燃燈謂之照虛耗
合璧事類洛陽人家除夜銅刀刻門理小兒硯點水
盆燈
各色燈拾遺記周穆王設長生之燈以自照一名恒
輝又有鳳腦之燈以冰荷覆之拾遺記海人乘霞舟
以雕囊盛數升龍膏獻燕昭王王坐通雲之堂(亦曰通霞臺)
然龍膏為燈火色曜百里烟色如丹西京雜記高祖
入咸陽宫周行府庫有青玉九枝燈高七尺五寸作蟠
螭以口銜燈燈然則鱗甲皆動焕炳若列星盈室洞
冥記武帝求海肺之膏以為燈焉取靈□布為纏火光
甚微而光色無幽不入又燃芳苡燈於閣上光色紫有
白鳳黑冠黑龍馵足來戲於閣又元封中外國所貢青
樝之燈青樝木有膏如浮漆削置器中以蠟和之塗布
燃照數里西京雜記合德遺飛燕七枝燈晉書魏
武帝都鄴正會文昌殿設百華燈張敞東宮舊事太
子有銅駞頭燈銅倚燈納妃有金塗四尺長燈銀塗二
尺連盤燈金塗連盤鴨燈西京雜記長安巧工丁緩
者為常滿燈七龍五鳳雜以芙蓉蓮藕之竒漢書金
枝秀華庶旄翠旌注金枝銅燈百二十枝秀華中主有
光華也宋耐得翁都城紀勝臨安菴酒店有娼妓在
内可以就懽門首紅梔子燈上不以晴雨必用箬㔶蓋
之以為記認雲烟過眼錄趙伯仁收藏羊鐙内有𣢾
曰南宫羊鐙歲時雜記隴西賣藥朱家燈號天下第
一以琉璃為諸物之形胡應麟甲乙剩言余嘗于燈
市見一卵殼燈皆以卵殼為之為燈為蓋為帶為墜凡
計數千百枚每殼必開四門每門必有欀拱窗楹金碧
輝耀可謂巧絶然脆薄無用不異凋冰畫脂耳懸價甚
高有中官以三百金易去七修類藁料絲燈出於滇
南以金齒衛者勝也用瑪瑙紫石英諸藥搗為屑煮腐
如粉然必市北方天花菜點之方凝而後繅之為絲織
如絹狀上繪人物山水極晶熒可愛價亦珍貴蓋以煮
料成絲故謂之料絲閣老李西涯以為繚絲書之於冊
一時之誤耳此因地與中國相遠人不知也事物紺
珠夾紗燈南京趙雪林製淮南萬畢術取蚖脂為燈
置水中即見諸物開元遺事南中有魚肉少而脂多
彼中人取魚脂煉為油或將照紡織機杼則暗而不明
或使照筵宴造餘食則分外光明時人號饞魚燈洞
冥記&KR1884;嵻細棗出&KR1884;嵻山山臨碧海萬年一實如今之
軟棗咋之有膏可為燈事物紺珠做打麻滿剌國有
等樹枝流汁土内掘出如歴青以火點即著番人以代
燈可鎔塗船不浸
佛寺燈隋唐嘉話江寧縣寺有晉長明燈歲久火色
變青而不熱隋文帝平陳已訝其古至今猶存酉陽
雜俎建中中光宅寺僧鑄銅蟾為息烟燈天下傳之
梵錄法照于華嚴寺見巖東有五燈曰欲分百燈皆如
願復曰願分千燈數亦如之南史沙門智泉鐵鈎掛
體以燃千燈一日一夜端坐不動涅槃經如來闍維
訖收舍利瞿置金牀上天人散花奏樂繞成步步燃燈
十二里
神鬼燈陸深蜀都雜抄峨眉山周廻千里高八十里
中有光怪每天晴雲湧浩若銀河其光五采如輪俗云
佛見是已夜半有光熠熠來自天際者又謂之聖燈
草木子聖燈(俗曰神燈)天下山之大處往往有之故數峨眉
衡山匡廬等處謂山之精英𤼵為光怪耳予意此固理
也故傳有聖燈岩之名然有神祠之地每每亦見何也
盖兵死之人牛馬之血皆足為燐江南野史沈彬居
有一大樹嘗曰吾死可葬於是既葬穴之乃古塜其間
一古燈臺上有漆燈一盞壙頭銅牌篆文曰佳城今已開
雖開不葬埋漆燈猶未爇留待沈彬來
燈樹王朗秦故事百華燈樹正月朔朝賀殿下設於
三階之間端門外設五尺三尺燈月照星明雖夜猶晝
孔六帖吐光羅永徽三年獻碼碯燈樹高三尺開
元遺事韓國夫人置百枝燈樹高八十尺竪之高山上
元夜點之百里皆見光明奪月色也留青日札唐詩
龍銜火樹千燈豔又火樹銀花合即今烟火竿架
燈檠稗史類編黃帝内傳曰王母授帝九華燈檠於
是燈有檠物原堯作燈檠詞林海錯漢宣帝上林
苑中燈檠名鴈足黃山谷與党伯舟書欲作錫燈檠
一枚高七寸盤闊六寸足作三雁足不須高受盞圈徑
二寸半盞面三寸盞傍作小圈如釵股屈之五侯鯖
有玉荷燈檠屠隆文房具箋有青綠銅荷一片檠駕
花朵於上想取古人金蓮之意用亦不俗陶者有定窑
三臺燈檠有宣窑兩臺燈檠俱堪書室取用雲齋錄
宋潛為甘渡巡檢延故人趙當訓其子弟忽見美婦人
立燈下纖腰一搦唱曰郎行久不歸妾心傷亦苦低迷
羅箔風背泣西窗雨遂滅燈趨趙就寢明夜又來諸生
怪趙精神恍惚具告其父潛往觀焉見一婦人唱曰向
曉臨鸞拂黛眉紅妖艷冶照羅幃不辭夜夜偷相訪只
恐傍人又得知宋大呼遽入以手抱之甚細乃一燈檠
耳焚之怪絶
燈臺庶物異名疏摭言胡鉦與裴慶會犯分者擊以
鐵躋鐵躋燈臺也稗史類編正德八年琉球進玉脂
燈臺油一兩可照十夜光熖鑑人毛髮風雨塵埃皆所
不能侵事物紺珠銅芝金藕燈盤也銅荷玉荷皆荷
葉形燈臺也班固西都賦金釭銜壁是為列錢注燈
盞列於室有似列錢事物紺珠銀釭金釭紅釭星釭
蘭釭俱燈盞也
燈籠事物原始徐廣曰燈籠一名篝燭燃於内光映
於外以引人步始於夏時沈約宋書高祖清簡寡欲
牀頭有土障壁上有葛燈籠演繁露沈存中清夜錄
云丁朱崖敗有司籍其家有絳紗籠數十大率如燭籠
而無䟦無炧不知何用其家曰聚螢嚢也詳其此製有
火之用無火之熱亦已巧矣
附晉書南海王子罕字雲華武帝第十一子母常寢
疾子罕晝夜祈禱于時以竹為燈纂照夜此纂宿昔枝
葉大茂母亦瘉或以為孝感所致天寳遺事寧王宫
中每夜於帳前羅列木彫矮婢飾以彩繪各執華燈自
昏達旦目之為燈婢唐書皇甫無逸為益州長史常
宿民家燈炷盡乃抽佩刀斷衣帶以為炷
燭(附燭臺)(𤼵燭)
總論物原成湯作蠟燭周禮凡邦大事司烜氏共
賁燭(麻燭也一云大燭)祭祀共明燭演繁露儀禮之燕禮曰
宵則庶子執燭於阼階上司宫執燭於西階上甸人執
大燭於庭閽人為大燭於門外鄭玄注曰燭燋也甸人
掌供薪蒸者庭大燭為位廣也閽人門人也為作也作
大燭以俟賓客之出也古燭未知用蠟直以薪蒸即是
燒柴取明耳亦或剥樺皮爇之亦已精矣然曲禮曰燭
不見䟦則是必有質可篸乃始有䟦耳曲禮或是有蠟
燭後從其所見而言之耶禮記上客起燭不見䟦註
䟦燭本聚殘本客見之知夜深淺而慮主人倦也升
菴外集燭即即轉音精燭頭燼也尹知章讀管子左手
執燭右手執即稗史類編燭曰脂炬大燭曰猛燭大
炬曰猛炬懸火曰墳燭世說石季倫以蠟燭代薪而
炊南史王僧綽小時採蠟燭珠為鳳皇僧達奪取打
壊亦復不惜鄴中記石虎正會殿庭中端門外閶闔
前設庭燎皆二合六處皆六丈趙書石勒造庭燎於
橦末高十丈上盤置燎下盤安人以持燎絙繳上下
國史補本朝京師每歲正旦曉漏以前宰相三司使大
金吾皆以樺燭百炬擁馬方布象城謂之火城仍雜以
衣繡鳴珂焜燿街陌如逢宰相即諸司火城悉皆撲滅
演繁露唐試連夜以燭三條為限白樂天集曰試許
燒木燭三條燭盡不許更續舊唐書淮西用兵劉沔
夜行有人授以雙燭曰君當大貴後果至大將嘗有燭
影在雙旌上柳公權𫝊公權嘗夜召對燭窮而語未
盡宫人以蠟液濡紙繼之令狐綯傳綯為翰林承旨
夜對禁中燭盡以金蓮花炬送還院吏皆驚淮南子
燭龍在鴈門北銜燭以照太陰蓋長十里視為晝瞑為
夜吹為冬呼為夏
名類拾遺記穆王列璠膏之燭遍於宫内西京雜
記閩越玉獻高宗蜜燭二百枚稗史類編漢淮南王
招致方術之士延八公等撰鴻寳方法燭是其一也以
非民所急故不行於世拾遺記漢武帝時董偃有寵
卧延清之室列靈麻之燭東宮舊事皇太子納妃掛
同心燭羊侃𫝊侃嘗燕北使及夕侍婢百餘人俱執
金花燭開元遺事寧王好聲色有人獻燭百炬似蠟
而膩似脂而硬不知何物所造每至夜筵賓妓間坐酒
酣作狂其燭則昏昏然如物所掩罷則復明矣莫測其
怪也謂之妖燭杜陽雜編同昌公主有香蠟燭燭長
方二寸上被五色文爇之竟夕不盡郁烈之氣聞於百
步烟出則上成樓閣臺殿之狀或云蠟燭有蜃脂故也
清異錄同昌公主薨帝傷悼不已以仙音燭賜安國
寺冀追冥福其狀如高層露臺雜寳為之花鳥皆玲瓏
臺上安燭既燃則玲瓏者皆動丁當清妙燭盡絶響莫
測其理清異錄杜黃裳當憲宗初載深謀密議眷禮
敦優生日例外别賜九龍燭十挺南唐近事韓寅亮
偓之子常言偓亡之日温陵帥聞其家藏箱笥頗多使
親信𤼵觀惟得燒殘龍鳳燭金縷紅巾百餘條清異
錄同光年高麗行人至副使春部少卿上柱國朴岩叟
文雅如中朝賢士既行吏掃除其舘舍得餘燭半挺其
末紅印篆文曰光濟叟叟蓋以命燭也續世說五代
淮南王偓晝夜酣飲然十圍之燭以擊毬一燭費錢數
萬丹鉛總錄宋代官燭以龍涎香貫其中而以紅羅
纏炷燒燭則灰飛而香散又有令香烟成五彩樓閣龍
鳳文者不知何藥物也避暑漫抄宣政宫中用龍涎
沉腦屑和蠟為燭兩行列數百枝豔明而香溢鈞天所
無也𫝊聞錄趙寳文以紅羅命匠作燭心匠以絹易
之召詰之伏罪羅燒則灰飛絹則餘燼而已歸田錄
鄧州花蠟燭云是寇萊公法公自少富貴不點油燈雖
厠溷間燭淚成堆歲時雜記除夕作蕡燭以麻籸濃
油如庭燎本草槐生河南可作神燭海錄碎事仙
人燭木似梧桐其皮枯剥如筒桂以為燭可延數刻
燕閒錄戴石屏詩麥麨朝充食松明夜當燈此是山西
本色語深山老松心有油者如蠟山西人多以代燭謂
之松明頗不畏風
燭臺博古圖漢虹燭錠高五寸五分深四寸五分口
徑三寸容四升八合銘云王氏銅虹燭錠兩辟并重二
十二斤四兩第一共一十八字南史傅昭廉静無所
干豫器服率陋身安粗糲常插燭板牀明帝聞之賜漆
合燭盤演繁露令狐綯賜金蓮燭是以金蓮花為臺
事見摭言天寳遺事申王務奢侈每夜宫中與諸王
貴戚聚宴以龍檀木彫成燭䟦童子衣以綠衣袍繫之
束帶使執畫燭列立於宴席之側目為燭奴諸官貴戚
之家皆效之清異錄江南烈祖案上捧燭鐵人高尺
五云是楊氏時馬厩中物一日黃昏急須燭喚小黃門
掇過我金奴來
發燭佩楚軒客談宫中用鏤金合硫黃𤼵燭名著合
田汝成委巷叢談杭人削松木為小片其薄如紙鎔
硫黃塗其銳名曰𤼵燭亦曰焠兒蓋以𤼵火代燈燭用
也史載周建德六年齊后妃貧者以𤼵燭為業豈即杭
人所製歟陶學士清異錄呼為引光奴
油(附膏)
事物紺珠油神農作博物志積油萬石則自然生火
晉武帝太始中武庫火積油所致也洞冥記漢武帝
取丹豹髓白鳳膏磨青錫為屑以淳蘇油和之照於神
壇夜暴風雨火光不滅五代史周顯德中占城貢猛
火油得水則出火昨夢錄西北邊城防城庫皆掘地
作大池縱横丈餘以蓄猛火油不閱月池土皆赤黃又
别為池而徙焉不如是則火自屋柱延燒矣猛火油者
聞出於高麗之東數千里日初出之時因盛夏日力烘
石極熱則出液他物遇之即為火惟真瑠璃器可貯之
格古要論石腦油出陜西延安府此油出石岩下水
中作氣息以草拖引煎過土人多用以點燈云浸不灰
木浸一年點一年理或然也事物紺珠石油延州石
中流出可燃燈又名水肥石脂石液石燭丹鉛總錄
火井油出嘉定犍為火井中井泉皆油人取之為燈燭
明正德中方出古人博物未及此也天中記南海諸
國有泥油今入海淺番船皆畜之淺番船相遇海中視
其力之強弱則戰謂之併船凡併船則用四人立於柂
斗上以泥油著小瓶中檳榔皮塞其口燃火於檳榔皮
上自高投之泥油著板令人即仆又火得泥油遍延不
息如以水沃之愈熾所制者乾泥與竈灰耳今官兵船
不能近淺番者正畏此物也併船猶併國之謂無此不
得戰具次之事物紺珠雄黃油出雄茄州用照夜
陶宗儀元氏掖庭記油有蘇合油片腦油腽肭臍油
盧諶祭法春祀用棗油北史祖珽為典御奏造胡桃
油復為割藏免官事物紺珠柰油搗柰和以塗繒上
燥而發之王世懋閩部疏余始入建安見山麓間多
種茶而稍高大枝榦槎枒不類吳中産問之知為茶油
非蔡君謨貢品也已歴汀延邵愈益彌被山谷高者可
一二丈大者可拱把餘以冬華以春實榨其實為油可
燈可膏可釜閩人大都用之演繁露桐子之可為油
者一名荏桐(見本草衍義)予在浙東漆工稱當用荏油予問
荏油何種工不能知取油視之乃桐油也游宦紀聞
驗真桐油之法以細篾一頭作圈子入油蘸若真者則
如鼓面鞔圈子上纔有偽則不著圈子上矣清異錄
江南烈祖素儉寢殿燭不用脂蠟灌以烏臼子油但呼
烏舅羣芳譜採桕子在中冬以熟為候揀取淨子曬
乾入臼舂落外白穰篩出蒸熟作餅下榨取油如常法
即成白油如蠟以製燭若穰少不滿一榨即作餅入他
油餅中雜榨之榨下盛油缾中置一草帚候油出冷定
桕油即凝附草帚不雜他油其篩出黑子石磨粗礲碎
簸去殼存下核中仁復磨或碾細蒸熟榨油如常法即
成清油燃燈極明塗髮變黑又可入漆可造傘凡收子
一石可得白油十斤羣芳譜楂樹子油取子碾細蒸
熟榨油如常法取子在寒露前三日多油遲則油乾其
油點燈甚明亦可食但性寒多食令人嘔又堪澤髮不
染衣不膩髮勝諸膏油用造印色生亦不沁升菴外
集芝蔴油有八拗謂雨暘時薄收大旱大收開花向下
結子向上炒焦厭榨才得生油膏車則滑鑽針則澀也
格古要論讀書須用麻油點燈蓋麻油無烟不損眼
目但恨其易燥每香油一斤入桐油二兩和之則難乾
又辟鼠耗若蔓菁罌粟油紅花油每一斤入桐油三兩
以鹽少許置燈盞中亦可省油以生薑擦盞邊可不生
滓暈以蘇木煎燈心曬乾炷油可無燼養疴漫筆枸
把子榨油點燈觀書能益目力事物紺珠菜油壓菜
子作亦名香油豆油用黃豆作圖經池陽上巳日婦
人以薺花點油祝而灑之水中若成龍鳳花卉之狀則
吉謂之油花卜錦繡萬花谷嘉定府金燈山趾有淵
每歲人日郡守於此修油卜故事謂以油灑水面觀其
紋驗一歲之豐歉
膏說文戴角曰脂無角者曰膏招魂蘭膏明燭王
逸注以蘭香練膏也拾遺記燕昭王取綠桂膏然之
照夜史記始皇冢中以人魚膏為燭庶物異名疏
漢武帝以金彈彈鳥碎其白光琉璃馬鞍甚悔恨之李
少君取續膏和豨膏接之映日而視初無損處續膏一
名都膚形色如櫻桃言出於鞠陵之東以其能接人骨
故以為名婦人傅之膚色都麗故又曰都膚也宮人指
甲破損輙用接之故宫中語曰枯容碎軀有都膚折瓜
落髮有接骨宣室志安南有玉龍膏南人用之能化
銀液說者曰此膏不可持北來苟有犯者則禍且及矣
太和中韓約都護安南得其膏及還遂持以歸人諫之
約不聽後約為執金吾以附會鄭注竟赤其族豈玉龍
膏之所歸禍乎由是南去者不敢持以北也傳竒集
以暖金合盛玉龍膏寒時但出此合則一室暄熱不假
爐炭
蠟
事物紺珠黃蠟公劉作白蠟劉安作埤雅&KR1123;之化蜜
必取匽豬之水注之蠟房而後成故謂之蠟者蜜之蹠
也本草李時珍曰蠟乃蜜脾底取蜜後煉過濾入水
中候凝取之色黃者名黃蠟煉淨色白者為白蠟非新
白而久則黃也華夷鳥獸考黃蠟蜂蠟也凡蜂作蜜
皆結房房中藏蜜絞取蜜而房則成蠟也白蠟者蟲蠟
也其蟲作繭樹枝上每繭藏蟲百數細如絲髮此為種
子秋冬剪取而藏之及春將種子縛置樹上蟲出繭食
樹津液因而放蠟漫注於枝柯及成剝取而烹煉之其
白如雪故曰白蠟其樹即今冬青樹也樹嫩放蠟尤宜
本草謂黃蠟煉成白蠟此蓋未之識也抑豈醫家所用
者或然歟羣芳譜女貞收蠟有二種有自生者有寄
子者自生者初時不知蟲何來忽遍樹生白花取用煉
蠟明年復生蟲子向後恒自傳生若不曉寄放樹枯則
已若解放者傳寄無窮寄子者取他樹之子寄此樹之
上也其法或連年或停年或就樹或伐條若樹盛者連
年就樹寄之俟有衰頓即斟酌停年以休其力培壅滋
茂仍復寄放即宋氏雜部所謂養一年停一年者也凡
採蠟樹上如凝霜謂之蠟花須看花老嫩太嫩不成蠟
太老不可剥大約處暑後剝取謂之蠟滓剝時或就樹
或剪枝俱先灑水潤之則易落次取蠟花投沸湯中融
化傾入細囊漉别鍋中别鍋亦注沸湯漉盡絞去滓乘
熱投入繩套子則凝聚成塊碎之文理如石膏而瑩徹
或以粗布蒙甑口置蠟布上甑内安一器甑下加火蒸
化入器中待成塊取之其滓盛以絹囊投熱油中則蠟
盡油可為燭蠟花取時不宜盡留待明年又生子過白
露則蠟花粘住難剝蟲白蠟純用作燭勝他燭十倍若
以和他油不過百分之一其燭亦不淋為用頗廣多植
無害唐宋以前澆燭入藥所用白蠟皆蜜蠟此蟲白蠟
自元以來人始知之今則為日用物矣四川湖廣滇南
閩嶺吳越東南諸郡皆有之以川滇衡永產者為勝
王鏊震澤長語祖宗時歲用省以黃蠟一事言之國初
歲用不過三萬斤景泰天順間加至八萬五千成化以
後加至一十二萬其餘可推也溪蠻叢笑蠟出山不
經偽者名光面蠟作偽者雜以粟金門歲節洛陽人
家正旦造絲雞蠟燕粉荔枝歲時記七夕俗以蠟作
嬰兒形浮水中以為戲為婦人宜子之祥謂之化生本
出西域謂之摩㬋羅今富家猶有此夢華錄京師七
夕以黃蠟為鳬鴈鴛鴦鸂鶒龜魚之類綵畫金縷謂之
水上浮
膠
物原軒轅作膠考工記鹿膠青白馬膠赤白牛膠火
赤鼠膠餌犀膠黃十洲記鳳麟洲在西海之中四面
有弱水繞之鴻毛不可越也上多鳳麟數萬為羣仙家
煮鳳喙及麟角合煎作膠名之為續弦膠或名連金泥
能續弓弩絶絃連刀劍斷刃使力士掣之他處乃斷所
續之際終無斷也膠色青如碧玉洞冥記善苑國嘗
貢一蟹長九尺有百足四螯因名百足蟹煮其殼為膠
勝於黃膠亦謂之螯膠勝於鳳喙之膠也拾遺記神
膠出鬱夷國接弓弩之絃百斷百續也水經注東阿
井大如輪深六七丈歲煮膠貢天府本草綱目阿膠
性平味醎入肺肝腎三經治勞損肢體酸痛烏騾皮合
阿井水熬成瑩徹質脆色綠者良物𩔖相感志構膠
可以團丹砂詞林海錯呵膠出虜中可以羽箭又宜
婦人貼花鈿口噓隨液故謂之呵膠劉貢父和陸子履
詩云此膠出從遼水魚白羽補綴隨呵噓六書故黏
之甚者苦木皮擣取膠液可黏羽物今人謂之黐
礬
事物紺珠礬石又名羽涅羽澤產數處晉州者良初出
皆石煎鍊成礬有五色惟白礬入藥黃礬一名雞屎礬
黑礬即皂礬又綠礬紫礬絳礬又柳絮礬皆雜用物
類相感志崑崙礬味香辣色如青黛者但以火燒試用
銅筯點揩置水中不沉似石在水上浮又黃礬一名金
絲礬燒鐵焠之可以引之如金線實錄天聖六年用
齊宗矩言巡捉私礬如私茶鹽法丹鉛總錄𣙜礬者
唐于晉州開成三年罷之宋律白礬出晉汾州坊州綠
礬出磁州隰州各置官典護戶有䭾錢陳止齋曰私礬
之禁為契丹北漢設也本朝不設礬官亦無礬禁大明
律私礬一條當時修者失於刪除耳
漆
物原舜作漆北史齊文宣問左右何物最黑對曰莫
過漆漢書趙后𫝊殿上髤漆注以漆漆物謂之髤音
休今關東俗器物一再著漆者謂之稍漆稍即髤聲之
轉重者髤或作髹今關西俗云黑髤盤朱髤盤其音如
此兩義竝通服虔通俗文燒骨以桼曰䯘淮南子
漆見蟹而不乾游宦紀聞驗漆之美惡有櫽括為韻
語者云好漆清如鏡懸絲似釣鈎撼動虎斑色打著有
浮漚羣芳譜漆木高二三丈皮白六月中以剛斧斫
皮開以竹筒承之液滴之則成漆先取其液液滿則樹
菑翳一云取於霜降後者更良取時須荏油點破故淳
者難得可重重别拭之上等清漆色黑如瑿若鐵石者
好黃嫩若蜂窠者不佳稀者以物蘸起細而不斷斷而
急收更塗於乾竹上蔭之速乾者佳世重金漆出金州
也人多以桐油雜入今廣浙中出一種取漆物黃澤如
金即唐書所謂黃漆也入藥當用黑漆拾遺記始皇
起雲明臺得冥阜乾漆拾遺記始皇以神淳漆點玉
虎眼晴洽聞記百濟國西南海中有三島各相去數
十里其島出黃漆似中夏漆樹彼土六月破樹腹承取
汁以漆器物若黃金其光奪目廣輿記粤東瓊州有
海漆出海上花似芍藥曰倒黏子漬為膠可代杮漆
事物紺珠石漆出延州高奴縣宋時以燒烟造墨謂延
州石液吳錄居風縣有蟻絮漆人視土中知有蟻因
墾𤼵以木皮插其上則蟻出緣而生漆
炭(附煤)(薪)
總論說文炭燒木也物原祝融作炭禮月令季
秋草木黃落乃伐薪為炭周禮地官掌炭掌灰物炭
物之徵令以時入之又赤犮氏掌除牆屋以蜃炭攻之
漢書冬至極短垂土炭炭動以知日至注孟康曰冬
至先三日垂土炭於衡兩端輕重適均冬至陽氣至則
炭重夏至陰氣至則土重丹鉛總錄後漢律歷志古
者天子以日至御前殿合八能之士陳八音聽樂均度
晷景候鍾律權土炭放陰陽日冬至陽氣至則樂均清
景長極黃鍾通土炭輕而衡仰日夏至陰氣應則樂均
濁景短極蕤賓通土炭重而衡低淮南子曰水勝故夏
至濕火勝故冬至燥燥故炭輕濕故炭重蕭子雲歲暮
賦衡輕炭燥權重泉涸李騫詩流火時將末懸炭漸云
輕梁簡文帝詩月暈蘆灰缺秋還懸炭枯懸炭古候氣
法也今絶其法而人亦罕知其事文人引用亦僅此三
條耳
名類語林晉羊琇字稚舒景獻皇后從弟性豪侈洛
下少林木炭貴如粟琇乃搗小炭為屑以物和之作獸
形用以温酒火爇猛獸皆開口向人赫赫然諸豪皆效
之天寳遺事楊國忠家以炭屑用蜜捏塑成雙鳳至
冬月燃於爐中先以白檀木鋪於爐底餘炭不可參雜
也清異錄黑太陽出自韋郇公家用精炭搗治作末
研米煎粥搜和得所預辦圓鐵範滿内炭末運鐵面鎚
實擊五七十下出範陰乾範巨細若盞口厚如兩餅餤
盛寒爐中熾十數枚烘然徹夜晉人獸炭豈此類耶
德宗紀大歷十四年十月戊午罷九成宫貢立獸炭
清異錄唐宣宗命方士作丹餌之病中熱不敢衣綿擁
爐冬月冷坐殿中宫人以金盆置麩炭火少許進御止
煖手而已禁闥因呼麩炭為星子炭老學菴筆記謝
景魚家有陳無巳手簡一編有十餘帖皆與酒務官託
買浮炭其貧可知浮炭謂投之水中則浮故也樂天詩
曰日暮半爐麩炭火浮炭謂之麩炭開元遺事西涼
國進炭百條各長尺餘其炭青色堅如鐵石名曰瑞炭
燒於爐中無熖而有光每條可燒十日熱氣逼人而不
可近清異錄金剛炭有司以進御爐圍徑欲及盆口
自唐宋五代皆然方燒造時置式以受柴稍劣者必退
之小熾一爐可以終日清波雜志南渡後有司降樣
下外郡置御爐炭胡桃紋鵓鴣色歲時記十月朔有
司進煖爐炭民間皆置酒作煖爐會辟寒錄吳郡王
家自十月旦至二月終日給焙笙炭五十斤劇談錄
唐乾符中有豪士承藉勲舊極口腹之欲常曰凡以炭
炊飯先燒炭一熟謂之煉火方可入㸑不然猶有烟氣
難餐清異錄廬山白鹿洞遊士輻輳每冬寒醵金市
烏薪為御冬備號黑金社交州記竈頭山越王炊㸑
之處掘得炭酉陽雜俎赤白檉出涼州大者為炭復
入灰汁可煮銅為銀登真𨼆訣青州安丘盧山有木燒成
炭便永不塵耗焉七修類藁杉木炭畫路則䗫蟻不
敢過矣
煤燕閒錄石炭即煤也東北人謂之楂(上聲)南人謂之
煤山西人謂之石炭平定所產尤勝堅黑而光極有火
力史稱女媧氏煉五色石以補天今其遺竈在平定之
東浮山予謂此即後世燒煤之始合璧事類豐城平
鄉二縣皆產石炭於山間掘土黑色可燃有火而無熖
作硫黃氣既銷則成白灰曲洧舊聞石炭不知始何
時熙寧間初到京師東坡作石炭行一首言以冶鐵作
兵器甚精亦不云始于何時也予觀前漢地里志豫章
郡出石可燃為薪隋王邵論火事其中有石炭二字則
知石炭用於世久矣然今西北處處有之其為利甚博
而豫章郡不復說也歐公歸田錄清泉香餅人以一
篋貽予清泉地名也香餅石炭也用以焚香一餅之火
可終日不滅升菴外集石炭𤼵香煤也蓋擣石炭為
末而以輕紈篩之欲其細也今制宫中搗炭為末以梨
棗汁合之為餅置於鑪中以為香籍即此物也但古用
石炭今用木炭不同耳石炭即石墨也又張正見詩名
香散綺幕石墨彫金罏是也
薪薪蒸總論薪柴也所以供炊大曰薪小曰蒸供燔
燎曰槱禮月令季冬命四監收秩薪柴以供郊廟百
祀之薪燎註大者可析謂之薪小者可束謂之柴抱
朴子南海蕭丘之上有自生之火春起秋滅丘上純生
一種木雖為火所著但小焦黑人或得以為薪者炊熟
則灌滅之用之不窮晉荀勖𫝊荀勖在晉武帝坐賜
食荀進飯即謂坐人曰此是勞薪灼也坐者未之信帝
密遣問答云實是故車脚月令通考除日送舊神焚
松柴謂之籸盆
爆竹
神異經西方深山中有人長尺餘犯人則病寒熱名曰
山臊人以竹著火中熚烞有聲而山臊驚憚該聞錄
季畋鄰家為山魈所祟畋令除夕於庭中爆竹數十竿
至曉寂聲安帖王穉登吴社編火器則虎丘之爆仗
一枚四人舁之月令廣義除夕爆竹所以震發春陽
除消邪厲今人遂以為戲而傾費争雄殊失本意農
紀除夕獨坐看爆竹火光又聽其聲有清亮悠揚及破
碎慘烈之分以卜兵荒災癘和稔之兆宛署記烟火
諸製有聲者曰響砲高起曰起火中帶炮聲者曰三汲
浪不響不起旋遶地上者曰地老鼠築打有虛實分兩
有多寡有花草人物等形者名花兒以泥函者曰沙碢
兒以紙函者曰花筒以筐函者曰花盆總之曰烟火有
集百巧為一架者月令廣義閩中有烟火名秦皇辮
者以火炮及各花地鼠水鼠等筒聮成串凡數百相間
之令一人提而逐一放落迸散其製甚竒
格致鏡原卷五十
