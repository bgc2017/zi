格致鏡原卷十三大學士陳元龍撰
冠服𩔖(一)
冠
總論說文冠首服弁冕之總名董巴漢輿服志上
古衣毛而冒皮後代聖人易之見鳥獸有冠角&KR0971;胡之
制遂作冠冕纓緌以為首飾羣書考索黃帝以前則
以羽皮為之冠黃帝以後則以布帛為之飾凡冠冕纓
緌之作皆有所象也古者冠其飾有緣其貫有笄其束
有武其繫有纓其垂有緌白虎通冠&KR0008;也所以&KR0008;持
髮也人示成禮有修飾文章故制冠以飾首别成人也
逸雅冠貫也所以貫韜髮也纓頸也自上而繫於頸
也禮書二組屬於笄順頤而下結之謂之纓纓之垂
者謂之緌說文紘冠卷也纓冠系也禮記玄冠朱
組纓天子之冠也緇布冠繢緌諸侯之冠也玄冠丹組
纓諸侯之齊冠也玄冠綦組纓士之齊冠也縞冠玄武
子姓之冠也垂緌五寸游惰之士也玄冠縞武不齒之
服也莊子劍士皆垂冠曼胡之纓注垂冠不高其冠
如今包巾也曼胡粗魯也尉繚子天子玄冠玄纓諸
侯素冠素纓大夫以下練冠練纓漢書江充傳冠飛
翮之纓注服虔曰以鳥羽作纓也臣瓚曰飛翮纓謂如
蟬翼也
歷代冠制三禮圖大古冠布齊則緇之後以為冠冠
之始也詩小雅彼都人士臺笠緇撮注緇撮緇布冠
五侯鯖黃收堯冠也三禮圖夏之冠曰母追以漆
布為殼以緇縫其上前廣四寸高三寸商之冠曰章甫
其制與周之委貌夏之母追俱用緇布為之名物考
禮記曰孔子冠章甫之冠莊子曰孔子冠枝木之冠盖
枝木之冠即章甫也三禮圖周之冠曰委貌一名玄
冠白虎通委貌者何朝廷理政事行道德之冠也周
統十一月為正萬物始萌冠飾最小故為委貌言委曲
有貌也晉書委貌冠行鄉射禮則公卿冠之以皂絹
為之形如覆杯庶物異名疏儀禮委貌周道也註委
猶安也言所以安正容貌也後漢輿服志大射辟雍公
侯大夫冠委貌長七寸高四寸制如覆杯前高廣後卑
銳按禮記制度示掌圖則與此異前方大後如刀下有
繫者事物紺珠緇布冠後用烏紗漆為之五積向左
象五常蔡邕獨斷通天冠天子所冠徐爰釋問通
天冠金博山蟬謂之金顔漢輿服志通天冠高九寸
正竪頂少邪却乃直下為鐡卷梁前有山展筩為述乘
輿所常服晉書通天冠本秦制前後有展筩冠前加
金博山述郊祀天地明堂宗廟元會臨軒介幘通天冠
平冕唐書通天冠冬至朝賀祭還燕羣臣養老之服
唐書太宗嘗以幞頭起於後周便武事者也方天下
偃武採古制為翼善冠自服之元日冬至朔望視朝服
翼善冠事物紺珠冲天冠唐制交天冠以展脚相交
於上國朝改展脚不交向前朝其冠纓象善字名翊善
後改展脚向上名冲天淮南子楚莊王冠通梁組纓
注通梁遠游冠晉書遠游冠秦冠也似通天而前無
山述有展筩横於冠前皇太子及王者後帝之兄弟帝
之子封郡王者服之太子則以翠羽為緌綴以白珠其
餘但青絲而已獨斷諸侯王冠遠游冠梁書帝臨
軒冠太子於太極殿舊制太子著遠游冠金貂蟬翠緌
纓至是詔加金博山獨斷公侯冠進賢冠三禮圖
周之委貌今之進賢冠乃其遺像也漢百官表注博
士祭酒一人掌國子學皇朝服進賢兩梁冠佩水蒼玉
唐車服志進賢冠者文武朝參三老五更之服也
晉書進賢冠古緇布遺象儒者之服前高七寸後高三
寸長八寸有五梁三梁一梁人主玄服始加緇布則冠
五梁進賢三公及封郡公縣公郡侯縣侯鄉亭侯則冠
三梁鄉大夫八座尚書關内侯二千石及千石以上則
冠兩梁中書郎秘書丞郎著作郎太子洗馬舍人六百
石以下至令史門郎中吏並冠一梁車服志唐太宗
製進德冠以賜貴臣玉&KR0722;象如弁以金飾梁花趺三品
以上加金絡五品以上附山雲輿服志却非冠製似
長冠下促宫殿門吏僕射冠之負赤幡青翅燕尾三
禮圖却非冠高三寸獨斷却敵冠前高四寸通長四
寸後高三寸監門衞士服之晉書方山冠其制似進
賢獨斷方山冠以五采縠為之漢祀宗廟大享八佾
樂五行舞人服之衣冠各從其行之色如其方色而舞
焉事物紺珠方山冠漢制前高七寸後高三寸長八
寸北堂書鈔漢制洗馬冠高山冠獨斷高山冠盖
齊王冠也秦滅齊以其君冠賜謁者晉書高山冠一
名側注高九寸鐡為卷梁制似通天頂直竪不斜却無
山述展筩中外官謁者僕射所服魏明以其制似通天
遠游故改令卑下顔師古漢書注謂之側注者言形
側立而下注也獨斷巧士冠高五寸要後相通似高
山冠而小輿服志巧士冠高七寸不常服惟郊天黃
門從官四人服之在鹵薄中次乘輿車前以備宦者四
星獨斷術士冠前圓吳制邐迤四重趙武靈王好服
之輿服志獬豸神羊也楚王𫉬之以為冠及秦滅楚
以其君冠賜執法近臣御史服之漢官儀獬豸獸性
能觸不直故執憲者以其角形為冠獨斷法冠楚冠
也一曰柱後惠丈冠高五寸以纚裹鐡柱卷今御史廷
尉監平服之謂之獬豸冠獬豸一角今冠兩角以獬豸
為名非也大傅胡公說曰左氏傳有南冠而縶者國語
曰南冠以如夏姬是知南冠盖楚之冠孔六帖宋太
祖製百官服飾於御史執法官冠服加獬豸至元日或
冬至朝會侍御史則乘馬具服戴黑豸冠升殿事物
紺珠國朝獬豸冠内外臺官梁冠上加金裝獬豸與古
制不同羣書考索言柱後惠文則法冠也但言惠文
則侍中冠也惠文之名盖起於趙自趙武靈王改胡服
以金鐺飾前前插貂尾以為貴職後代效之故名惠文
至漢因之亦名武弁或曰大冠獨斷武冠或曰繁冠
今謂之大冠武官服之侍中中常侍加黃金附蟬為文
貂尾飾之趙武靈王始施貂蟬之飾秦滅趙以其君冠
賜侍中漢官儀貂蟬冠侍中中常侍服黃金璫附蟬
為文貂尾為飾侍中插左常侍插右晉書武冠一名
建冠一名籠冠即古惠文冠或曰趙惠文王所造因名
亦云惠蟪也其冠文輕細如蟬翼故名或云齊人見千
歲涸澤之神名曰慶忌冠大冠乘巾車好疾馳因象其
冠而服焉宛委餘編冠加金璫貂蟬者金取剛強百
煉不耗蟬居高飲清口在腋下貂内競悍而外柔縟盖
真貂也故曰貂不足狗尾續今則取絲繩屈曲而上有
纓耳事物紺珠國朝公冠八梁加籠巾貂蟬立筆五
折四柱香草五段前後用玉蟬侯冠七梁加籠巾貂蟬
立筆四折四柱香草四段前後用金蟬伯冠七梁加籠
巾貂蟬立筆二折四柱香草二段前後玳瑁為蟬俱左
插雉尾史記漢惠帝時侍中皆冠鵔鸃冠通典鵔
鸃冠即武弁也漢書注以鵔鸃毛羽飾冠獨斷建
華冠以鐡為柱卷貫大珠九枚今以銅為珠形制似縷
簏記曰知天文者服之左傳曰鄭子臧好聚鷸冠前圖
(一作徒)以為此則是也天地五郊明堂月令舞者服之
左傳注鷸冠聚鷸羽為冠秕言禮記知天者冠述註
通天冠誤矣述建華冠也注禮記者以通天冠前有山
述故誤述為通天冠耳逸周書知天文者冠鷸述即鷸
也天將雨鷸先知之故知天者以為冠禮圖以鷸冠為
術士冠此又以述與術音相近而誤漢志自有術士冠
趙武靈好服之漢不施用非鷸冠也高士傳鶡冠子
𨼆於幽山以鶡為冠漢官儀虎賁冠插兩鶡尾禽
經鶡冠武士服之象其勇也淮南子楚文王好觟冠
楚國傚之注觟冠今力士冠戰國策鯷冠秫縫大吳
之國也宋書何尚之致仕在家常著鹿皮冠南史
陳伯之年十三四好著獺皮冠筆記葛延之常親製
龜冠獻東坡周書成王將加玄服周公使人來零陵
取文竹為冠事物原始原憲戴樺皮冠𫝊燈錄天
台寒山子以樺皮為冠漢書高祖為亭長以竹皮為
冠及貴常冠之所謂劉氏冠也後令爵非公乘以上無
得冠劉氏冠註竹皮冠以竹始生皮為冠今鵲尾冠是
也晉書長冠一名齊冠高七寸廣三寸漆纚為之制
如版以竹為裏漢高祖微時以竹皮為此冠其世因為
劉氏冠後除竹用漆纚司馬彪曰長冠盖楚制人間或
謂之鵲尾冠非也救日蝕則服長冠南史齊高帝賜
明僧紹筍籜冠潛確𩔖書束髮冠古制也三王畫像
多作此冠名曰束髮者亦以僅能撮一髻耳莊子宋
鈃尹文為華山之冠以自表戰國策宋康王為無頭
之冠以示勇獨斷樊噲冠漢將軍樊噲造次所冠以
入項籍營廣七寸前出尺四寸司馬殿門大護衞士服
之晉書樊噲在鴻門時持鐡楯聞急裂裳苞楯戴以
為冠排入羽營後人壯其意乃制冠象焉山堂肆考
切雲高冠名楚辭冠切雲之崔巍漢記馬援與公孫
述有舊援從冀入蜀述見之令冠交讓冠立舊交之位
漢書江充初召見犬臺宫冠蟬纚步搖冠前燕錄
慕容廆曾祖父莫護䟦見燕代少年多冠步搖冠好之
乃歛髮襲冠諸部因呼之為步搖其後音訛而為慕容
遂以慕容為氏漢書杜欽字子夏家富而目偏盲茂
陵杜業亦字子夏時人號欽為盲杜子夏以相别欽惡
以疾詆迺為小冠高廣裁二寸由是京師更謂欽為小
冠杜子夏漢舊儀新改令長皆試小冠滿歲為真以
次遷别製大冠續漢書梁冀改輿服制卑幘狹冠
清異錄士人暑天不欲露髻則頂矮冠清泰間都下星
貨舖賣一冠子銀為之五朵平雲作三層安置計止是
梁朝物匠者遂依傚造小樣求售禮記黃衣黃冠而
祭息田夫也野夫黃冠黃冠草服也家語大夫請罪
用白冠氂纓
婦人冠事物原始黃帝制為冠冕而婦人首飾無文
至周時不過副笄而已漢時宫掖承恩者始賜以或碧
或緋芙蓉冠子崔豹古今注冠子秦始皇之制也令
三妃九嬪當暑戴芙蓉冠子以碧羅為之插五色通草
蘇朵子宫人戴黃羅髻蟬冠子五花朵子隋帝令宫人
戴通天百葉冠子插琴瑟鈿朵皆垂珠翠明皇雜記
持盈公主玉葉冠希世之寳蘇鶚杜陽編寳歷二年
浙東貢舞女戴輕金冠以金絲結之為鸞鶴狀仍飾以
五采細珠玲瓏相續可高一尺秤之無二三分孔六
帖後蜀王衍後宫皆戴金蓮花冠酒酣免冠其髻髽然
更施朱粉號醉粧國中人皆效之山堂肆考宋魏國
大長公主下嫁李遵勖章獻太后嘗賜金龍小冠宋
燕翼貽謀錄舊制婦人冠以漆紗為之而加以飾金銀
珠翠采色裝花初無定制仁宗時宫中以白角改造冠
并梳冠之長至三尺有等肩者梳至一尺議者以為妖
仁宗亦惡其侈皇祐元年十月詔禁中外不得以角為
冠梳冠廣不得過一尺長不得過四寸梳長不得過四
寸終仁宗之世無敢犯者其後侈靡之風盛行冠不特
白角又易以魚枕梳不特白角又易以象牙玳瑁矣
李廌談記孫敬之曰吕相夫人乃中表親也為某言禁
中禮數甚詳曰御宴惟五人上居中寳慈在東長樂在
西皆南向太妃暨中宫皆西向寳慈暨長樂皆白角團
冠前後惟白玉龍簪而已衣黃背子衣無華采太妃暨
中宫皆縷金雲月冠前後亦白玉龍簪而飾以北珠珠
甚大衣紅背子皆用珠為飾江休復隣幾雜志錢明
逸知開封府時都下婦人白角冠闊四尺梳一尺餘上
疏禁之重其罰告者有賞草木子元朝后妃及大臣
正室皆戴姑姑其次即戴皮帽姑姑高二尺許用紅色
羅盖唐金步搖冠之遺制也席上腐談嚮見官妓舞
柘枝戴一紅物體長而頭尖儼如鞋形想即今之罟姑
也胡侍真珠船顧姑冠用鐡絲結成如竹夫人長三
尺許用紅青錦繡或珠玉飾之南村輟耕錄翰林學
士承旨阿木喀巴拉帶罟罟娘子十五人聶碧窗詩云
雙柳重鬟别樣梳醉来馬上倩人扶江南有眼何曾見
爭捲珠簾看固姑顧姑姑姑罟罟固姑實一物也事
物紺珠國朝皇后禮冠圓匡冒以翡翠上飾九龍四鳳
十二樹小花如之兩博鬢十二鈿東宫王妃禮冠九翬
金四鳳花釵九樹小花如之寳鈿九翠雲博鬢描金皂
羅額珠眉心珠牌環金牌環脚一雙其燕居冠犀冠刻
以花鳳冠上火珠博鬢結子金鳳二金寳鈿二十七金
簪二世子妃冠珠翠七翟冠命婦一品冠金事件珠翠
五箇珠牡丹開頭二珠半開三翠雲二十四玉牡丹葉
十八翠口圈一副上金寳鈿花八箇金翟二銜珠結二
二品至四品冠金事件珠翟四珠牡丹開頭二珠半開
頭四翠雲二十四片翠牡丹葉十八翠口圈一副上金
寳鈿花八箇金翟二銜珠結二五品六品冠金銀事件
珠翟三珠牡丹開頭二珠半開五翠雲二十四翠牡丹
葉十八翠口圈一副上抺金銀寳鈿花八箇抹金銀翟
二銜珠結子二七品至九品冠抹金銀事件珠翟二珠
月桂開頭二珠半開六翠雲二十四翠月桂葉十八翠
口圈一副上抺金銀寳鈿花八箇抺金銀翟二銜珠結
二
外國冠雞跖集南齊永明中高麗使至冠拒風冠
北史高句麗國人頭著折風形如弁士人加插二鳥羽
貴者其冠曰蘇骨多用紫羅為之飾以金銀孔六帖
高麗國王以白羅製冠大臣青羅冠北史林邑國王
戴金花冠形如章甫南史新羅國呼其冠曰遺子禮
隋書于闐國王錦帽金鼠冠妻戴金花其王髮不令
人見俗云若見王髮年必儉孔六帖南蠻東謝蠻貞
觀三年其酋元深入朝冠烏熊皮葉隆遼志番官戴
氊冠上以金華為飾或以珠玉翠毛為飾盖漢魏時遼
人步搖冠之遺像也額後重金花織成夾帶中貯髮一
總服紫窄冠帶以黃紅色條裹革為之用金玉水晶碧
石綴飾又有冠如紗帽無簷不撒雙馬額前綴金花上
結紫帶末綴朱或紫皂幅巾李材解酲語至元間馬
八兒國入貢寳花冠十頂其冠以金作花七寳裝纓絡
為飾
仙道冠五嶽圖青城丈人戴盖天之冠八景經東
元君道君冠七色曜天玉冠上清經玉真九天建金
華七曜之冠太洞玄訣皇初紫元天中真人巾綠霞
之冠上清經玉真九天丈人戴飛精百變之冠漢
武内傳上元夫人戴九星靈芝夜光之冠西王母戴太
真晨纓之冠變化經太紫真君建紫晨巾太帝建七
氣朱冠帝君建紫冠神仙服食經漢武帝閒居未央
殿有人乘白雲車駕白鹿戴芙蓉冠曰我中山衞叔卿
也清異錄道士所頂者槖籥冠山堂肆考二儀冠
道士服也六朝詩法冠二儀立事物紺珠兩儀冠後
垂飛葉二片魚尾冠七星冠三山冠掩月冠披雲冠卷
雲冠玉葉冠降魔冠椰子冠黃冠華陽冠交泰冠皆道
冠也
冕
總論三禮圖冕者俛也後高前下有俯伏之形釋
名祭服曰冕冕猶俛也亦言文也玄上纁下前後垂珠
有文飾也世本胡曹作冕注胡曹黃帝臣也盖冕服
起於黃帝加飾起自唐虞三禮圖制冕皆前圓後方
朱裏元表通典禮篇黃帝作冕垂旈目不邪視黈纊
示不聽䜛言也事物紺珠黈纊以黃綿為丸用紐懸
冕垂於兩耳古今注牛亨問冕旒稱繁露者何也答
曰綴而下垂如露之多故曰繁露
歷代冕制禮記有虞氏皇而祭夏后氏收而祭商人
&KR1168;而祭周人冕而祭周禮弁師掌王之五冕皆玄冕
朱裏延紐五采繅十有二就皆五采玉十有二玉笄朱
紘諸侯之繅斿九就瑉玉三采其餘如王之事繅斿皆
就玉瑱玉笄注五冕袞冕至玄冕是也其為制玄在上
朱在下延版之覆上者紐綴於冕傍者以五采為繅繩
垂於前後以五色玉貫於繅繩而垂之就成也玉笄以
玉為笄而横貫朱紘以組為紘而下垂諸侯當作諸公
繅斿九就如其命數也瑉玉三采朱白蒼也其餘制度
皆與玉同繅斿皆就玉瑱玉笄總言侯伯子男之冕也
侯伯七命則七就子男三命則三就以玉為瑱所以塞
耳也周禮司服掌王之吉凶衣服王之吉服享先王
則袞冕享先公饗射則鷩冕享四望山川則毳冕享社
稷五祀則希冕祭羣小祀則玄冕唐志天子之服大
裘冕祀天地袞冕踐祚饗廟鷩冕有事遠王毳冕祭海
嶽絺冕祭社稷饗先農玄冕蜡祭百神朝日夕月禮
記天子玉藻十有二旒前後邃延龍卷以祭注祭先王
之法服也雜采曰藻天子以五采藻為旒旒十有二前
後邃延者言皆出冕前後而垂也天子齊肩延冕上覆
元表纁裏筠軒釋略記曰天子玉藻玉謂冕前後垂
旒之玉也藻謂雜采絲繩之貫玉者也盖以藻穿玉以
玉飾藻故總謂之玉藻白虎通麻冕者何用周廟之
冠也所以用麻為之者女功之始示不忘本不以皮反
太古未有禮文之服也三禮圖叔孫通制禮多依周
法古今之冕俱廣八寸長尺六寸獨斷漢孝明帝永
平二年詔有司採尚書皐陶篇及周官禮記定而制焉
皆廣七寸長尺二寸前圓後方朱綠裏而玄上前垂四
寸後垂三寸繫白玉珠於其端是為十二旒組纓如其
綬之色三公及諸侯之祠者朱綠九旒青五珠卿大夫
七旒黑五珠皆有前無後組纓各視其綬之色旁垂黈
纊當耳郊天地祠宗廟祀明堂則冠之鄙人不識謂之
平天冠晉書天子郊祀天地明堂宗廟元會臨軒介
幘通天冠平冕冕皂表朱綠裏加於通天冠上前圓後
方垂白玉珠十有二旒以朱組為纓無緌佩白玉垂珠
黃大旒綬黃赤縹紺四采晉書晉過江服章多闕而
冕飾以翡翠珊瑚雜珠顧和奏冕旒用白玉珠今美玉
難得可用白璇珠通典北齊採陳之制旒玉用五采
以組為纓色如其綬其四時祭祀封禪皆服袞冕通
典後周設司服之官掌皇帝十二冕祀昊天則蒼冕五
帝各随其方色朝日用青冕夕月用素冕地祗用黃冕
神州社稷用玄冕享先王加元服笄象冕享先帝食三
老耕籍等以袞冕視朝大射等以山冕視朝臨法門適
宴等以鷩冕皆十有二旒通典隋採北齊之法袞冕
垂白珠十二旒組為纓色如其綬充耳玉笄裴正奏色
並用玄隋書六等之冕皆有黈纊黃綿為之其大如
橘自皇太子以下並犀道青纓長編乾德元年閏十
二月詔乘輿所服冠冕去珠玉之飾合璧事𩔖治平
二年詔裁定袞冕制度天子之服有袞冕前後十有二
旒二纊並貫珠璣又十有二碧鳳銜翠旒在珠□外板
以龍麟錦表上綴玉為七星旁施琥珀瓶犀瓶各二十
四綴金絲網鈿以珠璣雜寳玉如紫雲白鶴錦衣四柱
飾以七寳袞服間以雲朵飾以金鈒花鈿窠裝以珠璣
琥珀雜寳玉祭天地宗廟朝享太清玉清昭應靈宫等
服之合璧事𩔖元豐四年臣僚言古者冕弁則用紘
冠則用纓今衣服令乘輿服大裘冕以組為纓色如其
綬袞冕朱絲組帶為纓冕而用纓不與禮合請改用朱
組紘仍改平冕為玄冕用纓不赤而微黑者又别圖上
韍制從之見聞錄古冕十有二旒旒十二玉前後各
用玉百四十四宋時冕中貴人呼為平天冠共用北珠
一百四十五顆麻珠四千五百九十顆調珠八千六十
四顆則冕冠可謂至重大明會典凡祭天地宗廟及
正旦冬至聖節則服袞冕祭社稷先農冊拜亦如之洪
武十六年定冕前方後圓玄表纁裏前後十二旒每旒
五采玉十二珠五采繅十有二就就相去一寸紅絲組
為纓黈纊充耳玉簪導二十六年定冕版廣一尺二寸
長二尺四寸冠上有覆玄表朱裏前後各有十二旒旒
五采玉珠十二玉簪導朱纓永樂三年定冕冠以皂紗
為之上覆曰綖桐版為質衣之以綺玄表朱裏前圓後
方廣一尺二寸長二尺四寸前後各有十二旒每旒各
五采繅有十二就貫五采玉珠十二赤白青黃黑相次
以玉衡維冠玉簪貫紐紐與冠武并繁纓處皆飾以金
綖左右垂黈纊充耳繫以玄紞承以白玉瑱朱紘嘉靖
八年定冠制以圓匡烏紗冒之冠上有覆版長二尺四
寸廣二尺二寸玄表朱裏前圓後方前後各有采玉珠
十二旒以黃黑青白黑紅綠為之玉珩玉簪導朱纓青
纊充耳綴以玉珠二凡尺皆以周尺為度明諸司職
掌東宫冕九旒旒九玉金簪導紅組纓兩玉瑱親王冕
五采玉珠九旒紅組纓青纊充耳金簪導世子冕三采
玉珠七旒紅組纓青纊充耳金簪導郡王冕同世子
弁
白虎通弁之為言攀持髮也顔師古漢書注皮弁以
鹿皮為冠形如人手之弁合也輿服志皮弁與委貌
同制長七寸高四寸製如覆杯前高廣後卑銳所謂夏
之母追殷之章甫者也行大射禮辟雍公卿諸侯大夫
行禮者冠委貌執事者冠皮弁晉書皮弁以鹿皮淺
毛黃白色者為之天子五采諸侯三采天子則縫十二
侯伯七子男五孤四卿大夫三羣書考索周禮司服
云視朝則皮弁服弁師云王之皮弁會五采玉璂士冠
禮云皮弁服素積聘禮云賓皮弁聘詩云會弁如星玉
藻云天子皮弁以日視朝郊特牲云王皮弁以聽祭報
盖皮弁天子以視朝以宴以聽郊報諸侯以聽朔以巡
牲卿大夫以聘士以冠學士以釋菜凢士大夫之朔月
皆皮弁服則皮弁之所施者衆矣尚書顧命四人綦
弁執戈上刃夾兩階戺注綦文鹿子皮弁鄭玄周禮
註會縫中也璂讀如綦結也皮弁之縫中每結五采玉
十二以為飾謂之綦彙苑詳註魏晉以來皮弁有纓
無笄導何稠曰此古之田服也既以入朝宜變其制故
弁施象牙簪事物紺珠國朝皮弁為紗冒之前後各
十二縫每縫各綴五采玉十二為飾玉簪導紅組纓朔
望視朝降詔降香進表四夷朝貢覲服東宫皮弁九縫
綴九玉金簪朱纓三禮圖爵弁士助君祭之服以祭
其廟無旒韋弁王及諸侯兵服也董巴輿服志爵弁
一名冕廣八寸長尺二寸如爵形前小後大其上似爵
頭色有收持笄所謂夏收殷哻者也祠天地五郊明堂
雲翹舞樂人服之獨斷爵弁以三十升漆布為殼周
黑而赤如爵頭之色前小後大殷黑而微白前大後小
夏純黑而赤前小後大皆有收以持笄周書二人雀
弁執惠立於畢門之内注雀弁韋弁也白虎通以韎
韋為之謂之韋弁晉書韋弁制似皮弁頂上尖韎草
染之色如淺綘漢書王莽初獻大樂於明堂太廟羣
臣冠麟韋之弁羣書考索司服凢兵事韋弁服弁師
諸侯及孤卿大夫之冕韋弁或曰周禮有韋弁無爵弁
書與冠禮禮記有爵弁無韋弁士之服止於爵弁而荀
卿曰士韋弁則爵弁即韋弁也漢輿服志武冠一曰
武弁唐車服志武弁者武官朝參殿廷武舞郎堂下
鼓人鼓吹按工之服也左傳楚子玉自為瓊弁玉纓
鄴中記石季龍宫婢數十盡著皂褠頭著神弁如今
禮先冠也
格致鏡原卷十三
