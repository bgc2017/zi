格致鏡原卷三十七大學士陳元龍撰
文具𩔖(一)
筆
總論劉熙釋名筆述也謂述事而書之也許慎說
文筆所以書也楚謂之聿吳謂之不律燕謂之弗秦謂
之筆爾雅郭注蜀人呼筆為不律者語之變轉物
原伏羲初以木刻字軒轅易以刀書虞舜造筆以漆書
於方簡成公綏棄故筆賦有倉頡之竒生列四目而
並明乃𤼵慮於書契採秋毫之穎&KR0621;加膠漆之綢繆結
三束而五重建犀角之玄管屬𧰼齒於纖鋒尚書中
候玄龜負圖出周公援筆以寫之曲禮史載筆博
物志蒙恬造筆徐堅初學記按尚書中候及曲禮則
秦之前已有筆矣蓋諸國或未之名而秦獨得其名恬
更為之損益耳馬縞中華古今注牛亨問曰古有書
契便應有筆世稱蒙恬造筆何也答曰自蒙恬始作秦
筆耳以柘木為管鹿毛為柱羊毛為被非兔毫竹管也
短書雜記呼筆為雙為牀為枚王羲之書筆陣圖
後夫紙者陣也筆者弓弰也
古名筆晉東宫舊事皇太子初拜給漆筆四陸機
與弟書在平原嘗按行曹公器物有琉璃筆一枝世
說王羲之得筆法於白雲先生先生遺以鼠鬚筆天
中記陶𨼆居用羊鬚筆封丹鼎顔師古隋遺錄張麗
華倚臨春閣試東郭㕙紫毫筆書小砑紅綃作答江令
璧月句焦氏筆乘南朝有姥善作筆蕭子雲常書用
此筆筆心用胎髮朝野僉載歐陽通詢之子以𧰼牙
犀角為筆管狸毛為心覆以秋兔毫非是不書五代
史蘇循始至魏州獻晉王畫日筆三十管文房四譜
宣州諸葛氏能作筆柳公權求之先與三管柳以不入
用别求筆遂以常筆與之先與者三管非右軍不能用
也清異錄偽唐宜春王從謙喜書札學晉二王楷法
用宣城諸葛筆一枝酬以十金筆勁妙甲當時號為翹
軒寶帚避暑錄筆出於宣州自唐惟諸葛一姓世𫝊
其業治平嘉祐前有得諸葛筆者率以為珍玩云一枝
可敵他筆數枝熙寧後世始用無心散卓筆其風一變
歸田錄蔡君謨為永叔寫集古目錄序歐以鼠鬚栗
尾筆為潤筆朱元晦跋蔡藻造筆能書者識之因試
其所製棗心樣喜其老而益精丹鉛續錄皇甫松大
𨼆賦書抽虎僕射用牛螉博物志有獸緣木文似豹名
虎僕毛可作筆今俗名九節狸張季文嘗以此筆見貽
信為佳也詞林海錯雞距筆名黃涪翁詩宣城變樣
蹲雞距諸葛名家捋鼠鬚白樂天有雞距筆賦樹萱
錄番禺諸郡多以青羊毛為筆或用山雉豐狐之毫鼠
鬚麝毛貍毛地理志蘄州土貢鹿毛筆𩔖山蜀中
出石鼠毛可為筆其名&KR2408;孔六帖集賢書院歲給河
間太原清河博平四郡兔千五百皮為筆材王佐文
房論永樂初吉水鄭伯清以豬鬃為筆健而可愛其心
則長
筆管中華古今注牛亨問彤管何也答曰彤赤染史
官載事用赤管蔡質漢官儀尚書令僕丞郎月給赤
管大筆兩枝篆題曰北宫工作西京雜記漢制天子
筆管以錯寶為跗拾遺記晉武帝以博物志成賜張
華麟角筆管遼西所獻也王羲之筆經昔人或以琉
璃𧰼牙為筆管麗飾則有之然筆須輕便重則躓矣近
有人以綠沈漆竹管及鏤管見遺斯亦可玩何必金玉
梁書元帝為湘東王時記錄忠臣義士文章之美者
用筆有三品一金管一銀管一斑竹管青箱雜記紀
少瑜嘗夢陸倕以一束青鏤管筆授之景龍文館集
中宗令諸學士入甘露殿東壁列書架架前有碧鏤牙
管十清異錄開元二年賜宰相寶相枝各二十寶相
枝斑竹筆管也花點勻密紋如兔毫酉陽雜俎開元
中筆匠能瑩管如玉莫傳其法孔六帖李靖五世孫
彦方其舊物有佩筆以木為管&KR0802;刻金其上别為環以
限其間筆尚可用也汗漫錄司空圖𨼆中條山芟松
枝為筆管曰幽人筆當如是研北雜志袁伯長有李
後主所用玉筆管上有鐫字文鏤甚精云得之史丞相
家盧氏雜記故德州王使君椅家有筆一管約一寸
麤於常用筆管兩頭各出半寸以來中間刻從軍行一
幅人馬毛髮屋木亭臺遠水無不精絶每一事刻從軍
行兩句若庭前琪樹已堪攀塞外征人殊未還是也似
非人工其畫迹若粉描向明方可辨之云用鼠牙刻故
崔郎中鋌文有王氏筆管記是也
造筆法衞夫人筆陣圖筆要取崇山絶仞中兔毛八
九月收之筆頭長一寸管長五寸鋒齊腰強者王羲
之筆經漢時諸郡獻兔毫書鴻都門惟有趙國毫中用
意謂趙國平原廣澤無雜草木惟有細草是以兔肥毫
長而銳須用仲秋收之孟秋去夏近毫焦而嫩季秋去
冬近毫脆而秃唯八月寒暑調乃中用採毫竟先用人
髮杪數十莖雜青羊毛并兔毳裁令齊平以麻紙裹柱
根次取上毫薄薄布柱上令柱不見然後安之毛杪合
鋒令長九分管脩二握須圓正方可韋誕筆經製筆
之法桀者居前毳者居後強者為刅耎者為輔參之以
檾束之以管固以漆液澤以海藻濡墨而試直中繩勾
中鈎方圓中規矩終日握而不敗故曰筆妙書斷晉
韋昶好作筆王子敬得其筆歎為絶世柳公權帖出
鋒須長擇毫須細管不在大副切須齊副齊則波掣有
憑管小則運動省力毛細則點畫無失鋒長則洪潤自
由南部新書柳公權筆偈曰圓如錐捺如鑿只得入
不得却盖縛筆要緊一毛出即不堪用陸樹聲清暑
筆談製筆者擇毛精麤與膠束緊慢皆中度則鋒全而
筆健近來作者鹵莽筆既濫劣唯巧於安名以蘄售一
種毫過圓熟者不能運墨用之則鋒散而墨漲以供學
人作義易敗而售速考槃餘事製筆之法以尖齊圓
健為四德毫堅則尖毫多則色紫而齊用檾襯貼得法
則毫束而圓用以純毫附以香狸角水得法則用久而
健焦氏說楛筆以鋒齊腰強為善至於用意之妙鋒
齊不難腰強為難鋒齊者𩔖不能強腰強者有不能齊
楊慎墨池𤨏言古人論筆曰長而不勁不如弗長勁
而不圓不如弗勁岩棲幽事翰林九生法一生筆純
毫為心軟而復健戒菴漫筆朝廷用筆每月十四三
十日兩次進御各二十管冬用綾裹管裏襯綿春用紫
羅至夏秋用𧰼牙水晶玳瑁等皆内府臨時𤼵出製造
弘治時吳興筆工造筆進御有細刻小標記云筆匠施
阿牛孝宗見而鄙其名易之曰施文用考槃餘事舊
製筆頭式如筍尖最佳後變為細腰葫蘆樣初寫似細
宜作小書用後腰散便成水筆即為棄物當從舊製凡
筆之所貴者在毫兔在崇山絶壑中者兔肥毫長而銳
秋毫取健冬毫取堅春夏之毫則不堪矣若中秋無月
則兔不孕毫少而貴朝鮮有狼尾筆亦佳海内筆工皆
不若湖之得法畫筆以杭之張文貴為首稱揚州之中
管鼠心畫筆用以落墨白描佳絶
筆稱號龍鬚志郄詵射策第一再拜其筆曰龍鬚友
使我至此開元遺事有書生謁李林甫稱管子文後
化為筆龍鬚志薛稷為筆封墨曹都統黑水郡王兼
毫州刺史韓文毛穎者中山人封管城子累拜中書
令呼為中書君白樂天集樂天與元微之各有纖鋒
細管筆攜以就試目為毫錐山堂肆考唐世舉子將
入場嗜利者爭賣健毫圓鋒其價十倍號定名筆筆工
每賣一枝則錄姓名俟其榮捷則詣門求阿堵俗呼謝
筆清異錄薛濤四友贊曰濡藏鋒都尉之頭龍鬚
志唐羅𨼆喜筆工萇鳳語之曰筆文章貨也吾當助子
取高價五代史洪肇曰毛錐子安足用哉文嵩管
城侯𫝊宣城毛元銳字文鋒封為管城侯清異錄趙
光逢遊襄漢於溪上見一方甎𩔖碑上題秃友退鋒郎
蓋好事者瘞筆所在致虛閣雜俎筆神曰佩阿曰昌
化
藏筆文房寳飾養筆以硫黃酒舒其毫考槃餘事
筆以十月正二月收者為佳東坡以黃連煎湯調輕粉
蘸筆頭候乾收之則不蛀山谷以川椒黃檗煎湯磨松
煙染筆藏之尤佳凡妙筆書後即入筆洗中滌去滯墨
則毫堅不脫可耐久用洗完即加筆帽免挫筆鋒若有
油膩以皂角湯洗之
筆異拾遺記任永字叔本年十四學無常師削荆為
筆南史陶弘景四五歲以荻為筆畫灰中學書孔
六帖于闐以木為筆嶺南異物志嘗有郡牧得兔皮
使工人削筆醉失之大懼因剪已鬚為筆甚善更使為
之因實對遂下令使一戸輸入鬚不能置者輙責其值
珍珠船隋高僧敬脱善書大字筆長三尺其麤如人
臂乞書者一字而已彙苑晉高士不顯名每夜作筆
曉合戸以竹筒置壁外買者置錢其中筆自躍出人謂
仙筆大唐竒事管子文去後有故舊大筆一其人攜
以白李林甫林甫以筆置書閣焚香拜祝其夕筆忽化
為一五色禽飛去不知所至朝野僉載神龍中戸部
尚書李承嘉判事筆管手中直裂别取筆復裂如初
紙(附簡牘榜帖)(名刺)
總論釋名紙砥也謂平滑如砥石也初學記古者
以縑帛依書長短隨事截之名曰幡紙故其字從系貧
者無之或用蒲寫書則路溫舒截蒲是也至後漢和帝
元興中常侍蔡倫剉故布擣鈔作紙故其字又從巾
後漢宦者𫝊自古書契多編以竹簡其用縑帛者謂之
紙縑貴而簡重並不便於人蔡倫字敬仲為尚方令乃
造意用樹膚麻頭敝布魚網以為紙奏上安帝善其能
自是莫不用焉故天下稱蔡侯紙輿服志蔡侯紙用
故麻名麻紙木皮名榖紙故漁網名網紙盛弘之荆
州記棗陽縣百許步蔡倫宅其旁有池即名蔡子池倫
始以漁網造紙縣人今猶多能作紙蓋倫之遺業也
史繩祖學齋佔畢蔡倫乃後漢時人而前漢外戚𫝊云
赫蹏注謂小紙也則紙已見於前漢恐非始於蔡倫但
倫所造精工於前世則有之耳書斷左伯字子邑能
為紙時蔡倫亦為之伯尤為精妙北戶錄南朝以紙
為番為幅為枚演繁露唐人舉進士必有行卷者為
緘軸錄其所著文以獻主司也其式見李義山集新書
序曰治紙工率一幅以墨為邊凖(今俗呼解行也)用十六行式
(言一幅解為墨邊十六行也)率一行不過十一字文房寳飾養紙
以芙蓉粉惜其色記纂淵海治紙之昏而不染墨者
用雨點螺磨紙左右三千計其病去矣岩棲幽事翰
林九生法一生紙新出篋笥潤滑易書即受其墨若久
露風日枯燥難用
古名紙漢書趙婕妤赫蹏書注赫蹏薄小紙也南
方草木狀蜜香紙以蜜香樹皮葉作之微褐色有紋如
魚子極香而堅韌水漬之不潰爛太康五年大秦獻三
萬幅帝賜萬幅於杜預令寫春秋經傳集解拾遺記
張華博物志成晉武賜側理紙萬番乃南海所貢後人
言陟釐與側理相亂蓋南人以海苔為紙其理縱橫邪
側因以為名衞夫人筆陣圖紙取東陽魚卵虚柔滑
淨文房四譜雷孔璋曾孫穆之者家猶存張華與其
祖書所書乃桑根紙也世說王羲之書蘭亭序用𧖟
繭紙語林王右軍為會稽令謝公就乞牋紙檢校庫
中有九萬牋紙悉以付謝公蕭子良書張茂先作菭
紙王右軍用張永義紙取其流麗便於行筆蔡中郎非
流紈豐素不妄下筆詩話范甯曰土紙不可以作文
書皆令用藤角紙虞預表秘府有布紙三萬餘枚不
任寫御書而無所給愚欲請四百枚付著作吏書寫起
居注山堂肆考古有鳳尾牋番薄縷輕制作精妙
丹陽記江寧縣有紙官署齊高帝造紙所也嘗造凝光
紙賜王僧虔一云銀光楊妃外傳帝與貴妃賞牡丹
以金花牋賜李白朝野僉載歐陽通詢之子善書以
麝香紙必須堅薄白滑者乃書之邵氏後錄唐人有
生紙熟紙熟紙妍妙輝光生紙非有喪不用童子神
通錄姜澄年十歲其父善書苦無紙澄乃燒糠熁竹為
紙以供父澄小字洪兒人號洪兒紙南部新書唐元
和初蜀妓薛濤好製小詩惜其幅大不欲長賸乃狹小
之人以為便號薛濤牋牧豎閑談蜀中薛濤製松花
紙金沙紙雜色流沙紙彩霞金粉龍鳳紙綾紋紙近年
皆盡唯十色牋尚在大唐龍髓記集賢院月給蜀郡
麻紙五千番楊愼外集唐人有蠲紙以漿粉之屬使
之瑩滑蠲之為言潔也敲冰紙剡所出也張伯玉詩敲
冰呈好手注越俗競誇敲冰紙剡水清潔山又多藤楮
以敲冰時製之佳廣安州有雪藤紙玉版之𩔖也清
異錄建中元年日本使真人興能來朝善書札有譯者
乞得章草兩幅筆法有晉人標韻其紙一云女兒青微
紺一云卵品光白滑如鏡面筆至上多褪非善書者不
敢用意唯雞林紙可與比肩芝田錄唐丞相令狐綯
因話竒異之物自出鐵筒徑不及寸長四寸内取小卷
書於日中視之乃九經並足其紙即蠟蒲團紙譜紙
以人得名者有謝公有薛濤所謂謝公者名師厚創牋
樣以為書尺俗因以為名陳師道後山談叢余於丹
徒高氏見楊行密節度淮南補將校牒紙光潔如玉膚
如卵膜今士大夫所有澄心堂紙不迨也蜀志王衍
以霞光牋五百幅賜金堂令張蠙龍鬚志羅𨼆喜筆
工萇鳳贈以雁頭牋百幅妮古錄唐有魚子箋宋顔
方叔嘗創製諸色箋有杏紅露桃紅天水碧俱砑花竹
鱗羽山林人物精妙如畫亦有金縷五色描成者士夫
甚珍之范成大云蜀中粉牋正用吳法元有春膏水玉
二箋魫色尤竒又以絸紙作蠟色兩面光瑩多寫大藏
經傳流於世故有宋箋元箋之稱近年所造者幅小於
昔雖便於用而無古法李肇國史補宋亳間紙有織
成界道者謂之烏絲欄演繁露江南李後主造澄心
堂紙前輩甚貴重之江南平後六十年其紙猶有存者
歐公嘗得之以二軸贈梅聖俞紙製大佳而幅度低狹
不能與麻紙相及然一紙已值百錢亦已珍矣清異
錄先君子蓄紙百幅長如一匹絹光緊厚白謂之鄱陽
白問饒人云本地無此物也妮古錄宋紙於明望之
無簾痕解酲語許謙孫從宗言上方珍異庫有魚肌
箋直方詩話宋蕭貫夢至一宫殿見群女如神仙一
人授貫紙曰此衍波箋也妮古錄元李氏有古紙長
二丈許光澤細膩相傳四世請趙文敏書文敏不敢落
筆但題其尾至文徵仲止押字一行耳未知何時乃得
書之
諸紙舒元輿文剡溪多古藤樹可作紙溪中紙工斬
伐無時林邑記九真俗以樹葉為紙花木考檳榔
紙𩔖木皮而薄瑩滑色微綠宋時人貢以書表南史
滑國以羊皮為紙蘇易簡紙譜蜀人以麻閩人以嫩
竹北人以桑皮剡溪以藤海人以苔浙人以麥&KR0008;稻稈
吳人以繭楚人以楮志林川紙取布頭機餘經不受
緯者治之作紙名布頭箋此紙名冠天下國史補雲
陽有六合箋紺珠白硾紙出高麗以楮造搗練極工
疑於繭凝霜紙出黟歙復有長紙一幅可五十尺米
芾十紙說福州紙漿硾亦能歲久越陶竹萬杵在油拳
上緊薄可愛余年五十始作此紙謂之金版也六合紙
自晉已用乃蔡侯漁網遺制也網麻也人因而用木皮
河北桑皮紙白而慢愛糊漿硾成佳如古紙余得用淮
陽守糊背二幅硾亦頗佳仍𤼵墨油拳不漿濕則硾能
如漿然不耐久唐人漿硾六合慢麻紙書經明透歲久
水濡不入饒州竹入墨在連上又有黃皮紙天性如染
薄緊可愛亦宜背古書耳川麻不漿以膠作黃紙唐詔
敇皆是所以有白之别廿年前未使灰透明有骨古紙
擣細者不在唐澄心之下康王教紙近遂灰品不及康
王唐硬黃摹書皆令冷金向明榻也紙細無如川紙故
詔敇因而禁臣下上表不得僭也太平清話米敷文
云連紙不可寫經用小便浸稻幹非竹也珍珠船永
徽中定州僧欲寫華嚴經先以沈香種楮樹取以造紙
鳳池編楊炎在中書後閣用桃花紙糊窗塗以冰油
坡詩麥光鋪几淨無瑕注麥光紙名步非煙傳非
煙以金鳳牋寫詩寄趙𧰼𧰼以剡溪玉葉紙賦詩謝之
楊慎外集郭知玄集韻序銀鈎乍閱晉豕成羣盪櫛
行披魯魚盈貫盪如周禮簜節之簜謂竹也櫛與札同
簜札今之玉版牋費著牋紙譜天下皆以木膚為紙
而蜀中盡用蔡倫法牋紙有玉版有貢餘有經屑有表
光玉版貢餘雜以舊布破履亂麻為之唯經屑表光非
亂麻不用費著紙譜紙固多品皆玉版表光之苖裔
也近年有百韻牋則合以兩色材為之其橫視常紙長
三之二可以寫詩百韻故云人便其縱闊可以放筆快
書凡紙皆有連二連三連四(售者連四一名曰船)牋又有青白牋
背青面白有學士牋長不滿尺小學士牋又半之倣姑
蘇作雜色粉紙曰假蘇牋皆印金銀花於上承平前輩
蓋常用之中廢不作比始復為之然姑蘇紙多布紋而
假蘇牋多羅紋唯紙骨柔薄耳若加厚壯則可勝蘇牋
也國史補紙之妙者則越之剡藤苔牋蜀之麻面薛
骨金花魚子十色箋也米元章書史余嘗硾越竹光
滑如金版在油拳上短截作軸入笈番覆一日數十張
學書曾作詩云越筠萬杵如金版安用杭油與池繭高
壓巴郡烏絲欄平欺澤國清華練王世懋閩部疏粉
竹舂絲為佳紙料者美於江東白苧費著牋紙譜蜀
有百花潭以紙為業者家其旁以潭水造紙故佳凡造
紙之物必杵之使爛滌之使潔然後隨其廣狹長短之
制以造砑為布紋為綾綺為人物花木為蟲鳥為鼎彛
雖多變亦因時之宜清暑筆談捶粉牋雜色者僅華
美然粉疎則澀筆滑則不能燥墨藏久則粉渝而墨脱
不便收摺摺久衡裂近稍用緊白純淨者夫物古質而
今媚近來俗好多媚唯所用縑素稍還古質紙譜蜀
牋體重一夫之力僅能荷五百番四方例貴川牋蓋以
其遠號難致然徽紙池紙竹紙在蜀蜀人愛其輕細客
販至成都每番視川牋價幾三倍澄心堂紙取李氏澄
心堂樣製也蓋表光之所輕脆而精絶者中等則名曰
玉水紙最下者曰冷金牋以供泛使廣都紙有四色一
曰假山南二曰假榮三曰冉邨四曰竹絲皆以楮皮為
之其視浣花牋紙最清潔凡公私簿書契劵圖籍文牒
皆取給於是廣幅無粉者謂之假山南狹幅有粉者謂
之假榮造於冉邨曰清水造於龍溪鄉曰竹紙蜀中經
史子集皆以此紙𫝊印而竹絲之輕細似池紙視上三
色價稍貴近年又倣徽池法作勝池紙亦可用但未甚
精緻爾雙流紙出於廣都每幅方尺許品最下用最廣
而價亦最賤雙流實無有也而以為名蓋隋煬帝始改
廣都曰雙流疑紙名自隋始也亦名小灰紙負暄雜
錄高麗歲貢蠻紙書卷多用為襯日本國出松皮紙又
南番出香皮紙色白紋如魚子又扶桑國出芨皮紙今
中國惟有桑皮紙蜀中藤紙越中竹紙江南楮皮紙南
唐以徽紙作澄心堂紙得名若蜀箋吳箋皆染搗而成
蜀箋重厚不佳今吳箋為勝胡應麟筆叢滇中紙最
堅與絹素敵而色理疎漫蒼雜遠不如越中高麗繭絶
佳純白滑膩如舒雪如勻粉如鋪玉唯印記用之博
物要覽高麗紙以綿繭造成色白如綾堅靭如帛用以
寫字作畫𤼵墨可愛此中國所無亦竒品也考槃餘
事古時北紙用橫簾造其紋橫其質鬆而厚謂之側理
紙南紙用竪簾其紋竪晉二王真蹟多是會稽竪紋竹
紙唐時有硬黃紙以黃蘗染之取其辟蠧其質漿光澤
瑩滑用以書經今秘閣所藏二王書皆唐人臨倣紙皆
硬黃宋時有澄心堂紙極佳宋諸名公書及李伯時畫
多用此紙有歙紙歙縣地名龍鬚者紙出其間光滑瑩
白可愛有黃白經箋可揭開用之有碧雲春樹牋龍鳳
牋團花牋金花牋有匹紙長三丈至五丈陶榖家藏數
幅有藤白紙觀音簾紙鵠白紙𧖟繭紙竹紙大牋紙有
彩色粉牋其色光滑東坡山谷多用之作畫寫字元時
彩色粉牋蠟牋黃牋花牋羅紋牋皆出紹興有白籙紙
觀音紙清江紙皆出江西趙松雪巙巙子山張伯雨鮮
于樞書多用此紙永樂中江西西山置官局造紙最厚
大而好者曰連七曰觀音紙有奏本紙出江西鉛山有
榜紙出浙之常山直隸廬州英山有小牋紙出江西臨
川有大牋紙出浙之上虞今之大内用細密洒金五色
粉牋五色大簾紙洒金牋有白牋堅厚如板兩面砑光
如玉潔白有印金五色花牋有磁青紙如段素堅韌可
寶近日吳中無紋灑金牋為佳松江譚牋不用粉造以
荆川連紙禙厚砑光用蠟打各色花鳥堅滑𩔖宋紙新
安倣造宋藏經牋紙亦佳拆舊裱畫卷綿紙作畫甚佳
有則宜收藏之江西大志造紙名二十八色曰白榜
紙中夾紙勘合紙結實榜紙小開化紙呈文紙結連三
紙綿連三紙白連七紙結連四紙綿連四紙毛邊中夾
紙玉版紙大白鹿紙藤皮紙大楮皮紙大開化紙大戸
油紙大綿紙小綿紙廣信青紙青連七紙鉛山奏本紙
竹連七紙小白鹿紙小楮皮紙小戸油紙方榜紙又有
大龍瀝紙青紅黃綠皂榜紙楮皮紙藤皮紙衢紅紙
焦氏說楛榖音搆皮可為紙王右軍傳云秃千兔之翰
聚無一毫之觔窮萬榖之皮歛無半分之骨考槃餘
事葵牋者採帶露蜀葵研汁用布揩抹竹紙上伺少乾
以石壓之可為吟牋貯詩筒中葉牋者取吳中羅紋長
箋為之以蠟板砑肖葉紋用剪裁成紅色者肖紅葉綠
色者肖蕉葉黃色者肖貝葉遊山泛舟得絶句書葉投
空多幽趣
紙色東宫舊事皇太子初拜給赤紙縹紅紙各一百
枚鄴中記石虎詔書以五色紙著鳳凰口中銜之
詞林海錯晉桓玄作桃花牋有縹綠青赤等色嗣後有
浮碧殷紅鵶青鵠白異名續晉陽秋姚略好書有綠
紙赤軸梁簡文帝啓謹奉紅箋二十幅石林燕語
唐中書制詔有四畫紙而施行者曰𤼵曰勅用黃麻紙
承旨而行者曰敕牒用黃藤紙赦書用涓黃紙或云取
其不蠧也李肇翰林志凡赦書德音立后建儲大誅
討免三公宰相命將曰制並用白麻紙不用印凡賜與
徵召宣索處分曰詔用白藤紙凡慰軍旅用黃麻紙並
印凡大清宫道觀薦告詞文用青藤紙朱字謂之青詞
凡諸陵薦告上表並用白麻紙凡將相告身用金花五
色綾紙王楙野客叢談敕舊用白紙唐高宗上元間
以白紙多蠧遂改用黃除拜將相制書用黃麻紙其或
學士制不自中書出故獨用白麻紙所以有黃麻白麻
之異也詔晉時多用青紙見楚王倫太子遹等傳故劉
禹錫詩曰優詔𤼵青紙表亦用黃紙觀前燕錄載岷山
公黃紙上表北史邢邵為人作表自買黃紙寫送之因
知古者上下所書之紙不拘如此段成式與温庭筠
詩序予在九江造雲藍紙輙送五十版成都古今記
十樣蠻箋曰深紅曰粉紅曰杏紅曰明黃曰深青曰淺
青曰深綠曰淺綠曰銅綠曰淺雲凡十樣又有松花金
沙流沙彩霞金粉桃花冷金之别即其異名資暇錄
松花牋其來舊矣世以為薛濤作非也珍珠船蕭誠
採野麻土穀作五色斑文紙范石湖吴船錄白水寺
經書用碧硾紙銀書之卷首悉有銷金圖一卷之事
清異錄姚顗子姪善造五色牋光緊精華砑紙版乃沈
香刻山水林木折枝花果獅鳳蟲魚壽星八僊鐘鼎文
幅幅不同文鏤竒細號砑光小本楓窗小牘皇朝玉
牒書於銷金花白羅紙筆記古人寫書盡用黃紙故
謂之黃卷顔之推曰讀天下書未徧不得妄下雌黃雌
黃與紙色𩔖故用之以滅誤今人用白紙而好事者多
用雌黃滅誤殊不相𩔖道佛二家寫書猶用黃紙齊民
要術有治雌黃法或曰古人用須用黃紙曰蘗染之可
用辟蟫今臺家詔敕用黃故私家避不敢用本草注
水中苔取以為紙名苔紙青黃色
紙稱號事略薛稷為紙封九錫拜楮國公白州刺史
統領萬字軍略道中郎將韓愈毛穎傳穎與會稽楮
先生友善注謂紙也好畤侯傳華隂楮知白字守玄
亦曰好畤侯致虛閣雜俎紙神曰尚卿
附簡牘爾雅簡謂之畢學記呻其佔畢釋名札
櫛也編之如櫛齒相比也簡間也編之篇篇有間也牘
睦也手執之以進見所以為恭睦也楊慎外集古人
與朋儕往來者以漆板代書帖又苦其露泄遂作二板
相合以片紙封其際故曰簡板或云赤牘顔氏家訓
書疏尺牘千里眉目史記文帝遺單于書牘以尺一
寸中行說令單于遺漢以尺二寸牘及印封皆令廣大
漢書陳遵善書與人尺牘皆藏弆以為榮楊慎外
集古樂府詩尺素如殘雪結成雙鯉魚蓋古人尺素結
為鯉魚形即緘也非如今人用蠟七脩𩔖藁洪武三
年詔中書省臣曰今人於書劄多稱頓首再拜百拜非
實議定凡致書於尊者云端肅奉書答則云端肅奉復
平交者則曰奉書奉復上之與下則曰書寄書答楊
慎外集王淩謂司馬懿曰卿直以折簡召我我尚不至
而乃引軍來乎漢制簡長三尺短者半之故小簡曰尺
牘折簡者言禮輕也又按南史謝朓覽孔闓表手自折
簡寫之此折簡謂擘牋也
名刺釋名書稱刺以筆刺紙簡之上也書姓名於奏
上曰書刺作再拜起居字皆達其體使書盡邊徐引筆
書之如畫者下官刺曰長刺長書中央一行而下之也
又曰爵里刺書其官爵及郡縣鄉里也郭泰别傳泰
名顯士爭歸之載刺常盈車禰衡傳建安初衡遊洛
下始達潁川隂懷一刺既而無所之至刺字漫滅孔
平仲談苑古者未有紙削竹木以書姓名故謂之刺後
以紙書故謂之名紙唐李德裕為相極其貴盛人之加
禮改具銜候起居之狀謂之門狀楊慎外集唐韋郇
公五雲體即畫刺之遺意晉世改畫刺為門牋略加一
二文句七脩𩔖藁余少年見公卿刺紙不過今之白
彔紙二寸間有一二蘇牋可謂異矣而書簡摺拍亦不
過一二寸耳今之用紙非表白彔羅紋牋則大紅銷金
紙長有五尺闊過五寸更用錦紙封袋遞送奢亦極矣
資暇集中以唐門狀競用善紙歎其巧諂而謂禰正平
生於今日如何予以使李濟翁(撰資暇集者)生於今日不知
又如何詆辨也
㮄帖開元遺事新進士才及第以泥金書帖子附家
書中用報登科之喜至文宗朝遂寢削此儀也太平
清話宋朝吳郡士登科者始於龔識其家居崑山黃姑
猶藏登第時金花榜帖乃用塗金紙闊三寸長四寸許
大書姓名下有兩知舉花押又用白紙作大帖如藥貼
狀貯金花帖於中外亦書姓名二字蓋以此報其人也
自唐以榜帖相傳而世少見其制如此
墨
總論釋名墨痗也言似物痗墨也真誥今書通用
墨者何也蓋文章屬隂墨者隂之𧰼也物原邢夷作
墨史籀始墨書於帛廣博物志墨始造於黃帝之時
一云田真造墨洞天清錄上古以竹挺點漆而書中
古有墨石可磨汁以書至魏晉間始有墨丸以漆煙和
松煤為之所以晉人多用凹心硯正以磨墨丸貯其瀋
也晁氏墨經古用松煙石墨二種石墨自晉魏以後
無聞松煙之製尚矣衞夫人曰墨取廬山松煙北戶
錄南朝以墨為螺為量為丸為枚成老相墨經墨紋
如履皮磨之油暈者一兩可染三萬筆凡墨日日用之
一歲纔減半寸者萬金不換晁氏墨經衞夫人曰墨
取十年以上強之如石者蓋愈久益堅物之白者久且
變黑况墨本黑之物煤久而黑黑而紫膠久而固固而
𤼵光彩此古墨所以重於世墨池𤨏錄古人論墨之
佳曰輕堅黝黑入硯無聲又曰其堅如玉其紋如犀又
曰繢彩煥𤼵皆至理也後山談叢南唐於饒州置墨
務官歲貢有數李氏本姓奚賜國姓世為墨官云葛
洪神仙傳班孟能嚼墨一噴皆成字硯北雜志李成
惜墨如金
古名墨東宫舊事皇太子初拜給香墨四丸西京
雜記漢尚書令僕丞郎月給隃麋墨大小二枚(陳懋仁異名疏)
(云隃麋地名司馬懿進軍隃麋是也)文房四譜古有九子墨祝婚者取
多子之義蕭子良答王僧虔書仲將之墨一點如漆
春渚紀聞近於内省任道源家見有唐高宗時鎮庫
墨一笏重二斤許質堅如玉石銘曰永徽二年鎮庫墨
大唐龍髓記玄宗脩圖書創集賢院大府每季給上
谷墨三百三十六丸文房四譜祖氏本陽定人唐之
墨官也世以易水墨為上祖氏之名聞天下春渚紀
聞王景源使君所藏古墨一笏背銘曰唐水部員外郎
李慥製云是諸李之祖也大唐龍髓記徐峰善棋叚
成式欲盡窮其術峰曰子若以墨狻猊與我當使子過
我十倍孔六帖王方翼燎松丸墨為富家清異錄
徐鉉兄弟工翰墨嘗出月團墨曰此價值三萬又蜀人
景煥嘗得墨材甚精止造五十丸墨印文曰香璧隂篆
曰副墨子又韓熙載留心翰墨延歙匠朱逢於書館旁
燒煤供用命其所曰化松堂墨文曰玄中子又名麝香
月匣而寶之澠水燕談李超易水人唐末與其子廷
珪亡至歙州其地多松因留居其造墨堅如玉紋如犀
遂以墨名家本姓奚江南賜姓李其墨有劍脊圓餅面
多為龍紋嘉祐中仁宗宴近臣於羣玉殿嘗以其墨賜
之曰新安香墨其後翰林承旨賜者皆雙脊龍樣尤為
佳品百家詩注蔡君謨言廷珪墨能削木墜溝中經
月不壊邵氏後錄太祖下南唐得李廷珪父子墨付
主藏吏籍入不為貴也後有司更造相國寺門詔用墨
漆取墨於主藏車載以給皆廷珪父子墨至宣和間黃
金可得而李墨不可得也王氏談錄李廷珪墨有數
等其邽字作下邽之邽者為上作圭潔之圭者次之作
珪璧之珪者又次之其云奚廷圭者最下若辨之當視
其背云歙州李廷珪墨歙旁之左足與李字之中書可
與子字之足貫又與廷字之豎書墨字之右角貫視之
上下相通者為真張疇齋墨譜李庭珪墨背文曰百
年如石一點如漆余見前朝御府有一笏面曰歙州李
庭珪墨漫則柳葉雙脊龍倒印小香字於柳葉之端貯
以黃囊標以牙籖誌云仁宗皇帝寶字墨質雖具膠法
已敗後山談叢秦少游有李廷珪墨半錠不為文理
質如金石潘谷見之而拜曰真李氏故物也我生再見
矣又有張遇墨一團面為盤龍鱗鬛悉具其妙如畫其
背皆有張遇麝香墨字潘墨之龍略有大都耳亦姸妙
有紋如盤系窗間紀聞宋熙豐間張遇供御墨用油
煙入腦麝金箔謂之龍香劑楊慎外集金章宗宫中
以張遇麝香小御團為畫眉墨春渚紀聞柴珣國初
時人得二李膠法出潘張之上其作玉梭樣銘曰柴珣
東窑者士夫得之蓋金玉比也春渚紀聞東魯陳相
作方圭樣銘之曰洙泗之珍佳墨也湯允謨雲煙過
眼續錄宣和雙龍一笏祐陵書八字云政和丙申宣和
睿製春渚紀聞沈珪嘉禾人為墨以意用膠取古松
煤雜用脂漆滓燒之得煙極精黑名為漆煙有持張孜
墨較珪漆煙而勝者珪曰此非敵也乃取中光減膠一
丸與孜墨並而孜墨反出其下遠甚余扣之曰廷珪對
膠於百年外方見勝妙蓋雖精煙膠多則色為膠所蔽
逮年遠膠力漸退而墨色始見耳若孜墨急於目前之
售故用膠不多而煙墨不昧若歲久膠盡則脱然無光
如土炭耳孜墨用宜西北若入二浙一過梅潤則敗矣
滕令嘏監嘉禾酒時延致珪甚厚令盡其藝既成即小
丸摩試而忽失所在後二年濬池得之其堅緻如故
志林世人論墨多貴其黑而不取其光光而不黑固為
棄物若黑而不光索然無神采亦復無用要使其光清
而不浮湛湛如小兒目睛乃為佳也懷民遺僕二枚其
陽曰清煙煤法墨其隂曰道卿既黑而光如前所云
研北雜志宋翰林學士王㝢上賜以宣和殿墨二春
渚紀聞東坡先生在儋耳令潘衡所造銘曰海南松煤
東坡法墨者是也其法或云每笏用金花胭脂數餅故
墨色艷𤼵勝用丹砂也墨譜潘衡墨曰宣和龍香劑
雲煙過眼續錄潘衡墨一已斷止有潘衡二字約重
四兩皆有金填篆書墨成不敢用進上蓬萊宫春渚
紀聞九華朱瑾亦善用膠作軟劑出光墨其子製銘曰
愛山堂造者最佳春渚紀聞太室常和其墨精緻與
其人已見東坡先生所書極善用膠余嘗就和得數餅
銘曰九霄峰造者歲久磨處真可截紙後山談叢李
唐卿喜墨嘗謂余曰和墨用麝欲其香有損於墨而竟
亦不能香也不若並藏以熏之潘谷之墨香徹肌骨磨
研至盡而香不衰陳惟達(一作進)之墨一篋十年而麝氣
不入但自作松香耳蓋陳墨膚理堅密不受外熏潘墨
外雖美而中疎爾陳繼儒筆記范丞相質畜一墨表
曰五劍堂造裏曰天關第一煤春渚紀聞晁季一所
製墨銘曰寄寂軒造者不減潘陳賀方回張秉道康為
章皆能精究和膠之法其製皆如犀璧也春渚紀聞
支離居士蘇澥浩然所製皆作松紋皴皮而堅緻如玉
石世人有𫉬其寸許者如斷金碎玉乃爭相誇玩云
春渚紀聞潭州胡景純專取桐油燒煙名桐花煙其製
甚堅薄不為外飾以眩俗眼大者不過數寸小者圓如
錢大每磨研間其光可鑑畫工寶之以點目瞳子如點
漆云墨譜蒲大韶墨曰書窗輕煤佛帳餘馥大韶字
舜美閬中人得墨法於山谷多題云錦屏蒲舜美其子
知微同郡史威亦用其法葉茂實墨雖經久或色黯淡
而無膠滯之患又華邦憲雪齋墨寳謝東善慶書寶朱
知常香墨叢桂堂李世英墨祝梅間作山竈輕煙毛滄
洲作香劑雲煙過眼錄劉士先一笏題云緝熙殿乙
未星砂胡光烈黑犀一笏紺珠唐末以李廷珪墨為
第一易水張遇第二宋有常和陳贍王廸潘谷亦為妙
品元朱萬初又谷流亞若國朝休邑之墨駸駸李張之
境矣
造墨法韋仲將墨方合墨法珍珠一兩麝香半兩皆
搗細都合下鐵臼中搗三萬杵杵多愈益不得過二月
九月冀公墨法用松煙二兩丁香麝香乾漆各少許
以膠水溲作挺置火煙上熏之一月可使也入紫草末
色紫入秦皮末色青後魏賈思勰墨法用梣木雞臼
真珠麝香四物亦搗三萬杵晁氏墨經凡墨藥尚矣
唐王君德用醋石榴皮水犀角屑膽礬三物又法用梣
木皮皂角膽礬馬鞭草四物李廷珪用藤黃犀角真珠
巴豆等十二物今兖人不用藥為貴其說曰正如白麵
清麵又如茶之不可雜以外料亦自有理然不及用藥
者良羣芳譜唐玄宗以芙蓉花汁調香粉作御墨
春渚紀聞西洛王廸隱君子也其墨法止用遠煙鹿膠
二物銑澤出陳贍之右文潞公嘗從廸求墨久之持煙
一奩見公且請以指按煙指起煙亦隨起曰此煙之最
輕遠者乃抄煙以湯瀹起揖公對啜云當自有龍麝氣
真煙香也凡墨入龍麝皆奪煙香而引蒸濕反為墨病
俗子不知也春渚紀聞陳贍真定人初造墨遇異人
傳和膠法因就山中古松取煤其用膠雖不及常和沈
珪而置之濕潤初不蒸此其妙處也贍墨在宣和間已
自貴重斤直五萬贍死婿董仲淵因其法而加膠墨尤
堅緻春渚紀聞潘谷賣墨都下其用膠不過五十兩
之製亦遇濕不敗仇池筆記王晉卿造墨用黃金丹
砂墨成價與金等妮古錄東坡自製墨用高麗煤契
丹膠王叔朗之嘗試高麗墨無光沈珪曰韋仲將法
止用五十兩之膠至李氏渡江始用對膠而秘不傳為
可恨一日於居彦實家造墨而出灰池失早墨皆斷裂
彦實以所用墨料精佳惜不忍棄遂蒸浸以出故膠再
以新膠和之墨成其堅如玉石因悟對膠法每視煙料
而煎膠膠成和煤無一滴多寡也春渚紀聞黃山張
處厚高景臨起竈作煤製墨為世業其用遠煙魚膠所
製佳者不減沈珪常和沈珪汪通輩或不自入山亦多
即就二人買煙令渠用膠止各用印號耳春渚紀聞
三衢蔡瑫雖家世造墨而取煙和膠皆出衆工之下其
煤或雜取樺煙為之止取利目前也春渚紀聞近世
所用蒲大韶墨蓋油煙墨也人問油煙墨何得如是堅
久大韶云亦半以松煙和之不爾則不得經久仇池
筆記真松煤遠煙有龍麝氣世之嗜者如滕達蘇浩然
吕行甫暇日晴暖研墨水數合弄筆之餘乃啜飲之
昌谷詩注墨之妙必以麝角膠煎為膏而和之墨官云
上黨松心為之尤佳晁氏墨經松五枝以上煙暴煤
麤以下則煙緩煤細枝數益少益良候窑冷採煤以項
煤為一器以頭煤為一器頭煤如珠如瓔絡身煤成塊
成片頭煤深者曰遠火外者曰近火煤不堪用然有上
等煤而膠不如法墨亦不佳如得膠法雖次煤能成善
墨凡膠鹿膠為上次用牛膠楊慎外集古墨唯以松
煙為之元有朱萬初善製墨純用松煙余嘗謂松煙墨
深重而不姿媚油煙墨姿媚而不深重若以松脂為炬
取煙二者兼之矣若宋徽宗嘗以蘇合油溲煙為墨至
金章宗購之一兩墨黃金一斤欲倣為之不能此謂之
墨妖可也夢溪筆談延安有石油土人取之燃燈掃
其煙以為墨黑光如漆松脂不及也春渚紀聞製墨
之妙正在和膠今之造墨者非不擇精煙而不能佳絶
者膠法謬也升菴外集南中楊生製墨不用松煙止
以燈煤為之名玉泉墨余謂玉泉之名與燈煤無干只
以東坡佛幌輕煙為名豈不竒絶余得墨法於異人祇
用煙膠成即光如漆名曰一品玄霜造墨唯膠為難古
之妙工皆自製膠法古墨法云煙細膠新杵熟蒸勻色
不染手光可射人墨經凡墨樣當取則於古無大小
厚薄之限而賈思勰曰墨璽不得過二三兩寧小不大
世人遂以薄小為貴謂奚庭珪亦然然宣府奚庭珪之
𩔖小墨在古器中為佳不知雙脊龍之𩔖大墨亦不可
置在劣等要之無大小厚薄醇煙法膠為本耳
用墨文房寳飾養墨以豹皮囊貴乎遠濕焦氏𩔖
林李廷珪藏墨訣曰贈爾烏玉玦泉清硯須潔避暑懸
葛囊臨風度梅月墨經凡養新墨納輕器中懸風處
每丸以紙封之惡濕氣相搏不可臥放臥放多曲凡蓄
故墨亦利頻風日時以手潤澤之時置衣袖中彌善
格古要論藏墨法用熟艾和墨收遇梅月藏石灰中過
月不蒸常用爐灰收最妙凡墨厚者可以久藏其薄者
不耐風寒故隨硏隨破雖久藏不動亦不耐也墨經
硏墨不厭遲古語云硏墨如病凡硏墨直硏乃見真色
不損墨若圓硏則假借重勢往來有風以助顔色乃非
墨之真色惟售墨者圓硏若邪硏則水常損其半而其
半不及先所用者惟俗人邪硏也凡煤細硏之乾遲煤
麤硏之乾疾善墨如硏犀惡墨如硏泥葉少藴曰磨
墨沬起纏筆不可作字但取耳中塞粟許投之一再磨
即不復見聞於墨工王湍試之果然岩棲幽事翰林
九生法一生墨隨要隨硏多則泥鈍墨經墨色紫光
為上黑光次之青光又次之白光為下凡光與色不可
廢一以久而不渝者為貴然忌膠光古墨多有色無光
者以蒸濕敗之非古墨之善者其善者黯而不浮明而
有艷澤而無漬是謂紫光凡以墨比墨不若以紙比墨
或以硯試或以指甲試皆不佳凢墨擊之以辨其聲醇
煙之墨其聲清響雜煙之墨其聲重滯硏之以辨其聲
細墨之聲膩麤墨之聲麤麤謂之打硏膩謂之入硏凡
墨不貴輕語曰煤貴輕墨貴重今之擇墨貴輕非也煤
麤則輕煤雜則輕春膠則輕膠傷水則輕膠為濕所敗
則輕惟醇煙法膠善藥良時乃重而有體有體乃能久
遠愈久愈堅濕弗能敗自然成質非輕非重
墨稱號致虚閣雜俎墨神曰回氐纂異記薛稷為
墨封九錫拜玄香太守兼毫州楮郡平章事是日墨吐
異氣結成樓臺狀陶家缾餘事唐玄宗御墨曰龍香
劑一日見墨上有小道士如蠅而行呼萬歲曰臣墨之
精黑松使者也凡世人有文者其墨上皆有龍賓十二
韓愈毛穎傳穎與絳人陳玄友善謂墨也松滋侯
傳燕人易玄光字處晦封為松滋侯大唐龍髓記馮
盛擕一囊有墨一枚號天峰煤
異墨陸雲與兄書一日上三臺得曹公藏石墨數十
斤今送二螺顧微廣州記懷化郡掘塹得石墨精好
可寫書盛弘之荆州記築陽縣有墨山山石悉如墨
潯陽記廬山有石墨可書陶𨼆居本草注烏賊魚
腹中有墨今作墨用之拾遺記昔老子撰經書十萬
言有浮提國獻神通善書二人出金壺中墨汁狀如淳
漆洒地及石皆成篆隸科斗之字以寫經及金壺墨汁
盡二人乃刳心瀝血以代墨焉丹鉛續錄山海經有
石涅孝經援神契有黑丹石涅黑丹即今之石黑也一
名畫眉石上古書用漆書中古用石黑後世用煙墨
大唐龍髓記楚王靈䕫造紅白二墨為戲及書寫衣服
黑衣用白書白衣用紅書自成一家王氏談錄雌黃
為墨校書甚良飛研極細堅膠揉為挺無油磁器中磨
和以少藤黃尤佳漂粟手牘車胤貧時取五龍山下
烏石作墨至今田家無墨有取之者雷民傳雷州每
雨霽得黑石或圓或方號雷公墨凡訟者投牒必以雷
墨雜常墨書為利
格致鏡原卷三十七
