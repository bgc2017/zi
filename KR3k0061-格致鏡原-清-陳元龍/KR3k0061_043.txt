格致鏡原卷四十三大學士陳元龍撰
禮器𩔖(一)
鼎
總論說文鼎三足兩耳和五味之彛鼎也周易鼎
黃耳金鉉利貞玉鉉大吉無不利爾雅鼎絶大謂之
鼐(最大者)圜弇上謂之鼒(鼎歛上而小口)附耳外謂之釴(鼎耳在表)欵
足者謂之鬲(鼎曲脚也)周禮王日一舉鼎十有二物皆有
俎注牢鼎九陪鼎三禮書鼎之器於象為備鼎之齊
於金為多下有足上有耳有鼐以覆之有鉉以舉之詩
稱鼐鼎及鼒士虞禮有上鼎中鼎下鼎有司徹司馬舉
羊鼎司士舉豕鼎魚鼎則鼎之體有大小侈儉之别而
用有羊牛豕魚之異天子諸侯有牛鼎大夫有羊鼎士
豕鼎魚鼎而已上得兼下下不得兼上則鼐鼎特王有
之也然所謂陪鼎羞鼎皆鉶鼎也鉶鼎所以實羹者也
鉶羹所以具五味者也自羹言之曰鉶自器言之曰鉶
鼎也其陪正鼎曰陪鼎以其為庶羞曰羞鼎其實一也
羣書考索按禮記器用圖云冪者若束若編凡鼎冪
盖以茅為長則束本短則編其中央漢郊祀志鼎大
異于衆鼎文縷無欵識注韋昭曰欵刻也師古曰識記
也稗史𩔖編近世所存古鼎或有容一升半升者考
其欵識則真古物也亦謂之鼎鼎乃大烹之器豈爾耶
此盖古之祭物名曰從彛其器則不一盖以貯已熟之
物以祭宗廟象鼎之器形而實非鼎也唐五行志天
寳五載四月宰臣李適之常列鼎具膳羞中夜鼎躍出
相鬭不解鼎耳及足皆折
歴代鼎郊祀志昔泰帝伏羲與神鼎一一者一統天
地萬物所係象也晉中興書神鼎者仁器也能輕能
重能息能行不炊而沸不汲自盈絪緼之氣自然所生
也亂則蔵於深山文明應運而至故禹鑄鼎以擬之
郊祀志黃帝作寳鼎三象天地人瑞應圖寳鼎金銅
之精知吉凶存亡不爨自沸不炊自熟不汲自滿不舉
自藏不遷自行郊祀志黃帝采首山銅鑄鼎鼎成有
龍垂胡髯迎黃帝上昇因名其處曰鼎湖真誥軒轅
自採首山之銅以鑄鼎虎豹百禽為之視火參鑪鼎成
而軒轅崩葬喬山五百年後山崩空室無尸唯寳劍赤
舄在耳一旦又失所在也虞荔鼎錄金華山黃帝作
一鼎高一丈三尺大如十石甕像龍騰雲百神螭獸滿
其中文曰真金作鼎百神率服複篆書三足(以上三皇鼎)
瑞應圖禹治水收天下美銅以為九鼎象九州王者興
則出衰則去拾遺記禹鑄九鼎五者以應陽法四者
以象隂數使工師以雌金為隂鼎以雄金為陽鼎鼎中
常滿以占氣象之休咎孫暢之述書禹鑄九鼎人不
覺鼎移而日移五步自周郟鄏已来東南移不知今至
何國也道人商行傳曰鼎在罽賓於陽州是西北(以上夏鼎)
說苑湯之時大旱七年雒坼川竭煎沙爛石於是使
人持三足鼎祝山川教之祝曰政不節耶使民疾耶盖
辭未巳而天下大雨博古圖父乙鼎三足銘三十字
瞿父鼎三足銘二字子鼎三足銘一字庚鼎三足銘一
字癸鼎三足銘一字乙毛鼎三足銘二字召夫鼎四足
銘八字持刀父已鼎三足銘三字秉仲鼎三足銘四字
素腹寳鼎三足銘五字是器耳為綯狀腹足無紋渾厚
純質若癸鼎三足銘八字象形饕餮鼎三足銘一字按
此鼎欵識純古髣髴饕餮之形立戈鼎三足銘一字立
戈父甲鼎三足銘三字象形鼎三足銘一字公非鼎三
足銘一字亞虎父丁鼎四足銘四字亞形内著虎象冊
命鼎四足銘十一字父已鼎三足銘三字一字作禾形
是器耳足純素三面為饕餮而間之雷紋文鏤與父已
彛近似之父癸鼎二一三足銘四字作兕形一銘三字
作立戈狀蠆鼎三足銘一字作蠆形魚鼎銘三字月魚
基伯申鼎三足銘五字體純朴素綦鼎三足銘三字純
外𨼆起雲雷狀(以上商鼎)禮眀堂位崇鼎貫鼎天子之器
也注崇貫皆國名博古圖文王鼎三足銘七字此為
周公作祭文王之器其制足象蜼形上為鼻下為尾高
而且長其兩耳亦鏤文其身四周𨼆起獸面盖饕餮之
象鼎錄太公於渭水得玉璜鑄一鼎刻其文曰璜鼎
郊祀志牛鼎受一斛天子飾以黃金諸侯白金有鼻
目以銅為之三足羣書考索牛鼎口徑底徑及深俱
一尺五寸三分足如牛每足上以牛首飾之羊豕二鼎
亦如之所謂周之禮飾器各以其𩔖之義也羊鼎受五
斗大夫亦以銅為之無飾今謂大夫祭用少牢故無牛
鼎口徑底徑俱一尺深一尺一寸豕鼎受三升口徑底
徑皆八寸深九寸強士以鐵為之無飾今謂士祭用特
牲故無羊鼎案聘禮云牢鼎九設于西階前九鼎者牛
一羊二豕三魚四腊五腸胃仝鼎六膚七鮮魚八鮮腊
九設局幕今惟牛羊豕三鼎各自象其形自魚腊已下
並無其制以其物之細雜無所象故也左傳晉叔向
曰饞鼎之銘曰昧爽丕顯後世猶怠左傳昭十六年
齊伐徐徐賂以甲父之鼎注甲父古國名左傳鄭人
鑄刑書於鼎以為國之常法也博古圖蛟螭鼎三皆
三足無銘其一耳有粟紋腹有垂花左右蟠以蛟螭而
足如之其一以牛足為三足耳作綯紐周以蛟螭之飾
其一耳足純素緣之外作蛟螭蟠紆之狀比他鼎侈口
而底稍平蟠䕫鼎二皆三足無銘素耳獸足腹著蟠䕫
間以雷紋䕫龍雷紋鼎三足無銘三面䕫龍形間以雷
紋䕫龍侈口鼎三足無銘純緣外作䕫龍狀侈口製作
華妙饕餮鼎三足無銘素耳直足不設文飾純緣作雷
篆間以饕餮之狀素饕餮鼎三足無銘製作渾厚略無
華藻腹間飾以饕餮循環回頋三足為蟠䕫獸足鼎三
皆三足無銘其一獸齧其耳腹著旋紋純緣之下飾以
蟠虬復以獸為之足其一純緣周以雲紋而足狀以獸
與前器頗相𩔖其一足為獸形純緣脰腹之間遍著蟠
虬兩耳偃然如翼鱗紋鼎二皆三足無銘耳為對獸腹
著鱗紋純緣連絡間以蟠螭獸緣素腹鼎二皆三足無
銘其一耳腹純素緣足作獸紋其一獸飾其緣純素其
腹象簠鼎四足無銘器方如簠足作獸蹏旋雲鼎三足
無銘足空耳直純緣作雲氣回旋足著饕餮形蟠虺雷
紋鼎有盖三足無銘周以蟠虺間之雷紋其盖有足斜
方雲雷鼎三足無銘純緣飾以䕫龍腹作斜方之形實
以雲雷間以細乳山紋垂花鼎三足無銘以山紋垂花
為飾垂花鼎二皆三足無銘一偃耳蹄足腹著交螭下
有垂花備成之文一圜而上揜腹著饕餮其垂花作蟬
紋狀花足鼎四足無銘足飾以花腹作直紋緣為䕫龍
雷帶鼎三足無銘純緣下飾雷帶而足與腹間皆純素
無紋飾旋紋鼎三足無銘耳足上下純素惟腹間飾以
旋紋有宛轉回旋之狀純素鼎三足無銘耳足不飾紋
鏤土花沁暈如紫玉色中鼎三足銘四字純素不加文
鏤銅色沁暈如碧玉製作典古周器中最為純厚者南
宫中鼎三皆四足一銘五十七字二銘三十九字穆公
鼎三足銘二百三字象鼎三足銘一字作象形是器腹
飾交䕫兩耳外作連珠紋純緣不加蟲鏤䜌鼎三足銘
二字單父乙鼎四足銘五字益鼎三足銘四字鮮鼎三
足銘狀一魚形欵識簡古不加紋鏤仲偁父鼎三足銘
三十五字太叔鼎三足銘四字乙公鼎三足銘一十一
字㜏氏鼎三足銘一十三字寏父鼎三足銘八字尨生
鼎三足銘十六字絲駒父鼎三足銘九字通體純素豐
鼎四足銘六字是器如簋比他器特小師秦宫鼎銘四
十七字龍鼎三足無銘著象若龍蟠螭鼎二皆三足無
銘二器腹間飾以蟠螭狀𨼆起&KR1152;稜兩耳偃而純素三
足各設獸首製作悉同晉姜鼎三足銘一百二十有一
字王伯鼎四足銘五字季㜏鼎三足銘四十九字伯碩
父鼎三足銘五十字耳足皆素純緣之外飾以蟠䕫腹
間比以鱗紋史頙鼎三足銘四十三字耳足純素純緣
之下以雷紋為飾父已鼎三足銘二十八字是器獸足
素耳純緣之外作螭紋而雷紋間之言肇鼎三足銘一
十字足短而婆娑其腹耳足純素純緣外有蛟螭之飾
雝公緘鼎三足銘四十一字其腹出雲氣足著饕餮制
甚古而韻不凡叔液鼎三足銘二十三字耳作雷形純
緣飾以立螭足作蹄狀單從鼎四足銘五字兩耳方而
四足上飾獸面腹上雙鳳形間以雷紋鳳狀舉鼎三足
銘一字耳足與腹皆純素而三面有饕餮狀間雷紋威
君鼎三足銘七字腹作蟠虬耳飾以雲紋足皆狀獸盖
盛飼之器伯&KR2375;父鼎三足銘十有八字獸飾足腹間蟠
螭兩耳純緣皆素節鼎三足銘一字耳足純素純緣之
下起六&KR1152;稜為三獸面以蟠䕫雷紋為飾腹又作垂花
中著蟬紋蟲鏤色瑟齊莽史鼎三足銘十九字耳緣著
雲雷紋足作蹄狀增鏤花子父舉鼎三足銘三字耳腹
皆素純緣外飾以䕫龍雷篆足亦作䕫龍狀百乳方鼎
二皆四足無銘二器方之諸鼎特為高大所同者周以
乳形純緣之下環以饕餮所不同者前一器乃䕫足而
眉作蛇虺蟠屈之狀後一器足亦作䕫形而鼻稜四翼
屹起形制質朴實可寳於後世蟠虬鼎二皆三足無銘
一有盖以蟠虬為飾三足皆獸狀腹周以綯紐盖頂設
六拱垂環一闕盖平底足素無紋純緣飾蟠虬之形蟠
虺鼎三足無銘耳足純素周腹作蟠虺狀獸足蟠䕫鼎
三足無銘通體作蟠䕫狀兩耳飾以雷紋足為獸首口
侈而圜蟬紋鼎三皆三足無銘一飾以饕餮間以雷篆
下以蟬紋垂花之形一腹作蟬紋間以䕫龍一著以䕫
龍垂以蟬紋而下極銳蟠䕫平盖鼎三足無銘鏤蟲精
妙腹著蟠䕫盖平上設四環周以雷紋圜腹饕餮鼎三
足無銘圜腹著饕餮加以䕫龍盤雲饕餮鼎三足無銘
耳腹皆素純緣之下飾三饕餮有鼻屹然而起間作雲
氣(以上周鼎)史記秦武王與孟說舉龍文鼎絶臏而死
稗史𩔖編秦丞相樗里子作一鼎文曰智囊獨足古文
大篆書荀况在嵩溪作一鼎大如五石甕表裏皆紀兵
法大篆書之廣博物志張儀伐蜀鑄一鼎高三尺文
曰定蜀大篆書李斯為丞相鑄一鼎其文曰上丞相鼎
埋於上蔡東門(以上秦鼎)鼎錄漢孝景帝鑄一鼎名曰食
鼎高二尺銅金銀雜為之形若瓦甑無足中元六年造
其文曰五熟是滋君王膳之小篆書漢書漢武得汾
隂寳鼎蔵於甘泉羣臣上夀賀陛下得周鼎吾丘夀王
曰非周鼎上怒對曰天祚有德寳鼎自出此天以與漢
是漢鼎非周鼎也鼎錄元鼎元年汾隂得寳鼎即吾
丘夀王所識之鼎高一丈二尺受十二石雜金銀銅錫
為之四面蛟龍兩耳能鳴三足馬蹄刻山形竒怪之象
紀靈圖未然之狀其文曰夀考天地百祥臻侍山伏其
靈海伏其異此銘在底下又别有銘或浮或沉皆古文
複篆此上古之鑄造也總有九枚鼎錄武帝登泰山
鑄一鼎高四尺銅銀為之其形如甕有三足太始四年
造其文曰登於泰山萬夀無疆四海寧謐神鼎傳芳大
篆書昭帝元平元年於藍田覆車山鑄一鼎高三尺受
五斗刻其文曰宜君王和四方調滋味去腥傷小篆書
三足廢帝賀以天鳳六年登位廢為海昏侯鑄一小鼎
貯酒其形若甕四足受二斗其文曰長滿上小篆書宣
帝甘露元年於華山僊掌鑄一鼎高五尺受四斗擬承
甘露刻其文曰萬國伏貽長久鑄神鼎承天酒三足小
篆書又建章宫銅人生毛以為美祥作一金鼎埋之本
宫元帝初元二年鑄一鼎大如甕無足其文曰皇帝膳
鼎小篆書成帝綏和元年匈奴平鑄一鼎其文曰寇盜
平黃河清八分書三足高五尺六寸哀帝元夀元年鑄
一鼎貯酒高四尺三足其文曰羣臣元日用醴鼎小篆
書平帝元始五年鑄一鼎受二斗其文曰藥鼎三足八
分書漢官儀開陽門夜直樓上帝因作一鼎其文曰
柱鼎一足如馬蹄南越書熙安縣山下有神鼎天清
水澄則見鼎刺史劉道錫常使繫其耳而牽之耳脱而
鼎?既而執紖者莫不疾病盖尉佗之鼎鼎錄蕭何
為丞相鑄一鼎大如三石甕自表已功其文曰紀功鼎
亦是何自作署書體四足車千秋為丞相鑄一鼎文曰
車丞相鼎八分書孔光拜丞相鑄一鼎文曰丞相博山
侯大篆書王莽建國元年鑄一大鼎高一丈其文曰建
國鼎莽自書埋之漸臺又作一鼎其文曰君臣之鼎並
小篆書三足鼎錄後漢光武建元元年鑄一鼎其文
曰定天下萬物伏小篆書三足高九尺眀帝永平十年
鑄一鼎於洛水高六尺其文曰蛟龍伏大篆書三足又
鑄一鼎於糓水高五尺其文曰穀洛小篆書四足章帝
元和二年於北嶽鑄一鼎高四尺無足其文曰鎮地鼎
小篆書安帝延光四年鑄一鼎於少室山其文曰承露
鼎小篆書四足順帝永建六年鑄一鼎於伊水名曰魚
鼎高四尺三足靈帝嘉平元年鑄一大鼎埋之鴻都門
其文曰儒鼎古書三足楊震為太尉作一鼎其文曰太
尉鼎古隸書竇憲傳南單于於漠北遺憲古鼎容五
斗其傍銘曰仲山甫鼎萬年子子孫孫永保用憲乃上
之鼎錄胡廣鑄一鼎其文曰孝子鼎八分書王允鑄
一鼎曰千里八分書王仲子為大司徒鑄一鼎其文曰
司徒鼎大篆書王郎為司空鑄一鼎其文曰司空鼎複
篆書董卓為太師鑄一鼎其文曰太師鼎古隸書蔡伯
喈為侍中封高陽侯作一鼎記漢家歷數邕自書蔵於
泰山稗史𩔖編張陵在雲臺山得仙作一鼎寫丹經
埋於雲臺山下博古圖孝成鼎有盖三足盖與器銘
共五十六字好畤供厨鼎有盖三足盖與器銘共五十
八字汾隂宫鼎有盖三足盖與器銘共五十四字定陶
鼎有盖三足盖與器銘共十六字李氏鼎有盖三足銘
二字圜揜上而耳外附質素無紋六䕫鼎有盖三足無
銘盖作圜如足仰之可貯物圜下承以六䕫三犧鼎二
皆有盖三足無銘二器足如牛設三犧于盖浮雲鼎有
盖三足無銘耳附如釴弇上如鼒足作股膊盖設三圜
體間飾以雲氣下垂之勢輔耳鼎四皆三足無銘二有
盖二闕盖蟠螭鼎有盖無銘頂有提環周回𨼆起三脊
錯以蟠螭内外之紋又塗以黃金爛然照目小鼎有盖
三足無銘倣鼒而為之其小可置諸掌錯金銀為華飾
以七寳瑟瑟輝映其上盖非飲食之器如硯滴之具最
為舊物篆帶鼎有盖三足無銘兩耳外附足作股膊若
獸蹄狀盖設三環却之可以貯物上下飾以篆帶縈紆
糾結曲盡華巧雷紋鼎有盖無銘三足純素純緣與盖
遍著雷紋大小間錯腹上維以綯紐周匝其下與耳又
作螭形盖頂復以三環為飾却而置諸機如足然百乳
鼎有盖三足無銘匾淺若瓿以環為耳各以三膊為足
盖又貫之三牙可以脗合各周以乳乳形分布蟠虺之
間(以上兩漢鼎)鼎錄蜀先主章武二年於漢川鑄一鼎名
曰克漢鼎埋之丙穴中八分書三足又鑄一鼎沉於永
安水中紀行軍竒變又於成都武擔山埋一鼎名曰受
禪鼎又埋一鼎於劍口山名曰劍山鼎並小篆書皆武
侯迹又時龍見武陽之水九日因鑄一鼎像龍形沉水
中章武三年又作二鼎一與魯王文曰富貴昌宜侯王
一與梁王文曰大吉祥宜公王並古隸書高二尺諸葛
亮殺王雙還定軍山作一鼎埋於漢川其文曰定軍鼎
又作八陣鼎沉之永安水中皆大篆書又於玄武郡金
山作二鼎一大一小並無文時亮行軍見此山勢似有
王者故鎮之魏武帝鑄一鼎於白鹿山高一丈紀征伐
戰陣之能古文篆書四足更作鼎於太子名曰孝鼎畫
刻古来孝子姓名小篆書文帝黃初元年鑄受禪鼎其
文曰受祚鼎小篆書眀帝太和六年鑄一鼎三足名曰
萬夀鼎小篆書吳孫權黃武元年於彭蠡水沉一鼎其
文曰百神助陽侯伏三足大篆書又獵於樊山見一姥
問得何獸答曰得一豹曰何不截尾遂為姥立廟并作
一鼎文曰豹尾鼎孫亮建興元年於武昌鑄一鼎其文
曰鎮山鼎小篆書三足顧邕鑄一鼎文曰顧元凱之鼎
八分書三足陸遜破劉先主鑄一鼎紀功其文曰破蜀
鼎(以上三國鼎)鼎錄晉懷帝永嘉六年鑄一鼎沉於瓜步
江中無文字鼎似龜形王羲之於九江作書鼎高五尺
四面周匝書遍刻之沉於水中真隸書異苑孔愉𫉬
龜放之遂作一鼎刻其文曰孔敬康鼎沉之於水晉
陽秋元康八年穀城縣民留珪夜見門内有光取得玉
鼎一圍四寸廬江太守以獻晉起居注咸和元年宣
成春榖縣山&KR2150;𫉬古鼎可受三斛餘羣臣畢賀異苑
前秦苻堅建元五年長安樵人於城南見金鼎走白堅
堅遣載取到城化為銅鼎入門又變成大鐸鼎錄宋
王劉裕晉永初三年從秦中還紀功鑄一鼎於九江其
文曰沸秦洛伏大漢古篆書宋文帝得鰕魚遂作一鼎
其文曰鰕魚四足順帝昇明元年有人於宫亭湖得一
鼎上有古文洵漠二字齊高祖於齋中池内見龍聞簫
鼓音遂埋一鼎其文曰龍鼎真書三足梁武帝大通元
年於蔣山埋一鼎其文曰大通真書又鑄一鼎書老子
五千言沉之九江中並蕭子雲書又天監二年安豊得
一角靈龜武帝遂作一鼎投得龜處陳武帝即位鑄一
鼎其文曰元勲鼎沉於浙江陳宣帝於太極殿中鑄一
鼎其文曰忠烈常侍丁初正書(以上六朝鼎)博古圖三蟠
鼎有盖三足無銘耳附於外形圜而匾上有三螭以戲
於盖足與耳皆為螭形三禮圖唐武后時九鼎成后
欲用黃金塗之姚璹進曰鼎者神器也貴質朴不得外
飾臣觀其上先有五采豈待塗金為符曜耶后乃止
唐書常山王承乾造六熟鼎招亡奴盜取人牛馬親視
烹燖杜陽編貞元八年吳眀國貢常燃鼎量容三斗
光潔𩔖玉其色純紫每修飲食不熾火而自熟香潔異
常久食之令人反老山堂肆考宋徽宗崇寧四年秋
九鼎成奉安於九成宫以蔡京為定鼎禮儀使帝幸宫
行酌獻禮鼎各一殿中央曰帝鼎北曰寳鼎東曰牡鼎
東北曰蒼鼎東南曰岡鼎南曰彤鼎西南曰阜鼎西曰
皛鼎西北曰魁鼎帝酌獻至北方寳鼎鼎忽破水流溢
於外(以上唐宋鼎)
諸鼎庶物異名疏張世南紀聞云昔長睿父博學好
古頗得三代之遺器其鼎有上下畫一而中重三者長
睿父識之曰此争首也盖著飲食有訟之戒然則八十
一首與周易準其已久矣世南之見其器必後漢時物
盖八十一首作於子雲何緣三代時已有争首按高似
孫緯略稱三代器幾三百種亦無争首之目可為紀聞
一證雲烟過眼錄癸字鼎初出蕭山張稱孫其制三
足兩耳其花饕餮圖雷文粗細花相間儼然一局爐耳
特青綠自内出外則裹之以褐色瑩光可愛内有三字
欵文伏自&KR3187;然其樣則不古也又金絲商嵌小鼎元賈
氏物文極細後併高麗商嵌歸之吳存齋又小鼎一内
有欵曰&KR3992;自&KR3187;文藻甚佳其色青綠清波雜志毘陵
士大夫有仕成都者九日藥市見一銅鼎已破闕旁一
人贊取之既得叩何所用曰歸以數爐炷香環此鼎香
皆聚於中試之果然乃名聚香鼎初不知何代物而致
此異南越書永城縣江前有神鼎圓數里耳高五六
丈葛稚川云赤松子淘金丹鼎廣博物志大茅山有
玄帝時銅鼎鼎可容四五斛許偃刻甚精好在山獨高
處入土八尺許上有盤石掩鼎上玄帝時命東海神使
埋藏於此五代史張策少聰悟父同居洛陽敦化里
浚井得古鼎銘曰魏黃初元年春二月匠吉千同以為
竒策時年十三居同側啓曰漢建安二十五年曹公薨
改元延康是歲十月文帝受禪又改黃初是黃初元年
無二月也銘何繆耶同大驚異之
俎
稗史𩔖編眀堂位曰有虞氏以梡俎注云斷木為四足
而已然則斷木而為之足不致文飾創始為之故也唐
太宗曰禹雕其俎至夏乃用雕文則俎自虞帝始也
眀堂位周以房俎鄭注房謂足下跗上下兩間有似於
房孔䟽兩頭各有兩尺足下各别為跗足間横者似堂
之壁横下二跗似堂之東西兩頭各有房也羣書考
索俎以玉飾知之者以俎豆相𩔖之物眀堂位說周公
之禮云薦用玉豆豆以玉飾眀俎亦用玉飾長二尺四
寸廣尺二寸高一尺漆兩端赤中央黑國語王公立
飲則有房烝注房大俎也謂半解其體升之俎也
豆
禮圖豆口足徑尺黑漆飾朱中大夫以上畫以雲氣諸
侯以象天子以玉皆謂飾其豆口也爾雅䟽豆者以
木為之高一尺口足徑一尺其足名鐙中央直竪者名
校校徑二寸總而言之名豆其實四升用薦葅醢眀
堂位夏后氏以楬豆殷玉豆周獻豆鄭注楬無異物之
飾也獻䟽刻之齊人謂無髮為秃楬孔疏獻音娑娑是
希䟽之義故為䟽列之正字通楬豆以木為柄若蜡
氏置楬之楬即今之板所謂以木為柄柄即豆之下承
豆之莖趺也玉豆者楬之上飾之以玉也獻豆若周官
再獻之獻陳澔集說云獻讀為娑犧尊刻畫鳳羽此豆
亦必刻畫鳳羽故名武王觴豆銘食自杖食自杖戒
之憍憍則逃注盧氏曰無求醉飽自杖而已觴豆與祭
祀之楬豆玉豆别盖用以飲食者非止盛乾物也考
工記旊人為豆實三而成觳崇尺注豆實四升觳受一
斗二升爾雅木豆謂之豆竹豆謂之籩瓦豆謂之登
通雅考工以瓦為豆周禮以木為豆禮家言木曰豆
竹曰籩瓦曰豋然古器祖癸豆姬寏母豆皆以銅為之
博古圖魚豆無銘飾以魚鱗疑生豆銘八字上若盤
狀而復穿鏤於濡物蟠虺豆二皆無銘各著以蟠虺輕
重雷紋豆二皆兩耳無銘一有盖一闕盖皆以雷紋為
飾或輕或重下作垂花前盖端狀荇葉間錯粟紋
籩
鄉射記注豆宜濡物籩宜乾物爾雅䟽籩以竹為之
口有藤緣形制如豆亦受四升盛棗栗桃梅蔆芡脯脩
膴鮑糗餌之屬禮記薦用雕篹注䟽篹籩也以竹為
之形似筥亦薦時用也雕鏤其柄故曰雕篹
瑚璉
三禮圖瑚受一升制度如簋而平下璉受一升漆赤中
盖亦龜形飾口以白金制度如簠而兑(音銳)下魏了翁
讀書雜鈔眀堂位夏后氏之四璉殷之六瑚鄭注云皆
黍稷器制之異同未聞皇氏曰鄭注論語夏曰瑚殷曰
璉誤也
簠簋
羣書考索外方内圓曰簠盛稻梁之器口圓徑六寸深
七寸二分底徑亦五寸二分厚八分足底徑六寸厚半
寸脣寸所盛之數及盖之形制一與簋同簋盛黍稷之
器有盖象龜形外圓函方以中規矩天子飾以玉諸侯
飾以象受一斗二升高一尺厚半寸脣寸口徑五寸三
分深七寸二分底徑亦五寸二分厚八分足底徑六寸
聘禮注簋方者器名也以竹為之狀如簋而方凡簋
皆用木而圓受斗二升此用竹而方故云如簋而方亦
受斗二升羣書考索案考工記旊人為簋及豆皆以
瓦為之雖不言簠簋是相將之器亦應制在旊人亦有
盖䟽云據祭天地之神尚質器用陶瓠而已若祭宗廟
則皆以木為之博古圖禮圖據周禮簠簋注䟽簠為
外方而内圜簋為外圜而内方穴其中以實稻粱黍稷
又皆刻木為之上作龜盖以體蟲鏤之飾而去古益遠
矣不知簠盛加膳簋盛常膳皆熟食用匕之具若如禮
圖則略無食器之用今三代簠簋方圜異制可用匕而
食如周邦父簠高三寸四分深二寸一分口徑長一尺
闊八寸一分容四升一合飾以蟠螭周以重雷兩耳作
蟠首銘曰叔邦父作簠用征用行用從君王子孫其萬
年無疆又太師望簋通盖高六寸七分深二寸八分口
徑長七寸二分闊五寸腹徑長七寸九分闊五寸六分
容三升七合兩耳四足銘云太師小子望作䵼彜簋而
謂之䵼者䵼訓煮熟食簋盛黍稷惟熟然後可食也是
皆出于冶鑄之妙而銘載粲然豈刻木鏤形者所能髣
髴哉又京叔簋有盖兩耳四足銘十一字素簋兩耳無
銘如豆而方如鋪而橢其下四面作䟽&KR0905;之狀
筐筥篚
三禮舊圖筐以竹為之長三尺廣一尺深六寸足高三
寸祭祀之器庶物異名䟽禮書有頃筐有懿筐頃筐
其淺者也懿筐其深者也韓詩外傳曰頃筐欹箱也
三禮舊圖筥制圓而長深行幣帛及盛物但可以實物
而已又筥圓受五升盛雍餼之米致于賓館禮書儀
禮壘洗之西皆有篚又有上篚下篚膳篚之辨則上篚
在堂下篚在庭膳篚特饌君爵而已篚之為物可以盛
幣帛可以盛勺觶可以盛苴茅可以代肵俎可以實黍
稷肆大朝覲佐儐共設篚罋此篚之實黍者也公食大
夫豆實實于罋簋實實于筐而篚者筐𩔖也其用以實
簋實宜矣鄭氏曰篚其筐字之誤歟不必然也鄭氏又
曰篚竹器如笭說文曰篚如竹箧箧有盖是以舊圖篚
亦有盖
敦
禮眀堂位有虞氏之兩敦注敦音對盛黍稷器周禮
合諸侯共珠盤玉敦注敦槃𩔖珠玉以為飾鄭司農云
玉敦歃血玉器羣書考索九嬪職云凡祭祀贊玉齍
注云玉齍玉敦也受黍稷器然則天子八簋之外兼用
敦也敦受一斗三升漆赤中大夫飾口以白金其制與
簋簠容受並同但上下内外皆圓為異耳博古圖已
丁敦有盖兩耳銘六字足純緣周以䕫龍又著兩螭以
聳其耳通腹皆列饕餮紋散季敦有盖兩耳有珥三足
盖與器銘共六十六字毁敦兩耳銘一百一十三字圜
足下連方座仲駒父敦二皆兩耳有珥三足盖與器共
銘三十六字敔敦兩耳有珥三足闕盖銘一百四十字
姜敦兩耳圈足銘一十六字宰辟父敦三皆兩耳有珥
三足二盖與器銘共一百五十字一闕盖銘七十五字
形制欵式悉同兕敦三皆兩耳有珥二盖與器銘共二
字一闕盖銘一字制作一律皆以雲雷為飾前二器盖
上各有犀兕之形刺公敦二皆兩耳有珥三足俱闕盖
銘二十八字雁侯敦有盖兩耳有珥盖與器銘共二十
八字師望敦兩耳有珥闕盖銘九字純緣與足皆飾蟠
䕫間以雲紋耳為螭形&KR3069;敦兩耳有珥三足闕盖銘三
十九字毛父敦兩耳有珥三足闕盖銘四十七字孟姜
敦兩耳有珥三足闕盖銘二十八字仲奠父敦兩耳有
珥三足闕盖銘一十七字耳足皆狀獸形純緣之下雷
紋為飾腹間純素虔敦二皆兩耳圜足銘六字史張父
敦盖銘一十二字純素無紋彩若疊環而為製作純古
土花青紫相間粲然瑩目仲酉父敦盖銘六字虎耳敦
兩耳有珥三足闕盖無銘耳飾虎形通體純素略無設
飾製作質朴䕫足敦闕盖無銘虎耳䕫足飾以雷帶
稗史𩔖編襄陽府光化縣村人耕穴一冡得一器𩔖鼎
而有盖盖及鼎腹皆雷紋中有龍形而耳為饕餮足為
蚩尤制作甚精舅氏得之名曰龍鼎予謂古之鼎鼐皆
無盖而足皆圓直無作獸形者此乃敦耳乃名曰龍敦
格致鏡原卷四十三
