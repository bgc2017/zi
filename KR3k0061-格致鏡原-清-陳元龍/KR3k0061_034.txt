格致鏡原卷三十四大學士陳元龍撰
珍寶𩔖(三)
五金總論
財貨源流金者金銀銅鐵鉛錫之總名按五行地四生
金是也洪範金曰從革注金可以改更夏書揚州
厥貢惟金三品注三品金銀銅也漢食貨志古者金
有三等黃金為上白金為中赤金為下注白金銀也赤
金銅也拾遺記少昊時金鳴扵山銀涌於地或如龜
蛇之𩔖乍如人鬼之形玄中記黃金之氣為火白金
之氣為雄雞銅鐵為胡人銅器之精為馬金至百斤以
上其精為羊寶藏志白狐白鼠白雀白蛇皆金銀之
精也地鏡圖凡觀金玉寶劍銅鐵皆以辛之日待雨
止明日平旦或黃昏夜半觀之所見光白者玉也赤者
金黃者銅黑者鐵席上腐談三茅君以丹陽歲歉死
者盈道因取丹頭點銀為金化鐵為銀以救饑人故後
人以煆粉點銅者名其法曰丹陽死砒點銅者名其法
曰點茅
金
總論逸雅金禁也其氣剛嚴能禁制也白虎通金
者少隂有中和之性說文金有五色黃金為長久埋
不生衣百陶不輕從革不違西方之行也淮南子正
土之氣御乎埃天埃天五百歲生黃埃黃埃五百歲生
黃澒黃澒五百歲生黃金酉陽雜俎山上有薤下有
金管子上有丹砂者下有黃金周易參同契黃土
金之父天文訓金生扵巳壯扵酉死扵丑廣雅金
神謂之清明玄中記金精為車馬抱朴子亥日稱
婦人者金也梁簡文論凡雄雞戴燭而行此金精也
地鏡圖金寶化為青蛇地鏡圖黃金之氣赤黃千
萬斤以上光大若鏡盤金氣發本上赤下青也白澤
圖黃金之精名石&KR0008;狀如豚居人家使人不宜妻白鼠
以昏時見扵丘陵之間視所出入中有金白澤圖絶
水有金者精名侯伯狀如人長五尺綵衣奇事記黃
金生扵山石其始也是山石之精而千年為水銀水銀
受太隂之氣固流蕩而不凝定微遇純陽之氣合則化
黃金扵倏忽也今若以水銀欲化成黃金必須在山即
化不在山即不化但遇純隂之石氣合即化也搜神
記夫金之性一也以五月丙午日中鑄為陽燧以十一
月壬子夜半鑄為隂燧玄覽金得伯勞之血則昏
考工記凡鑄金之狀金與錫黑濁之氣竭黃白次之黃
白之氣竭青白次之青白之氣竭青氣次之然後可鑄
也漢食貨志周黃金方寸而重一斤南史武陵王
紀以黃金一斤為餅百餅為簉至有百簉銀五倍之
孔氏雜說孝惠紀注引食貨志黃金一斤直萬錢乃知
漢金之賤也今金兩有直萬者則漢金一斤如今一兩
價矣高祖善家令之言賜金五百斤罷醫不使之治疾
賜金五千斤使陳平為反間捐金四萬斤使其價不賤
安得如是之多哉唐時金必貴太宗以于志寧孔穎達
能諫太子各賜金一斤帛五百疋沈存中云古之一斤
今四兩餘也然則一兩之直亦二千五百也胡侍珍
珠船黃金漢時最多自西教盛行棄之扵土木者既不
勝計而衣物之飾又日趨扵華靡有金線金箔泥金銷
金貼金鏤金間金戧金圈金戭金解金剔金撚金陷金
明金楞金背金影金闌金盤金織金蹙金蒙金搯金鍍
金流金滲金減金描金煮金灑金皮金遍地金其名號
至夥耗費若斯焉得如昔之多燕翼詒謀錄大中祥
符元年二月詔金箔金銀線貼金銷金間金蹙金線裝
貼什器土木玩之物並行禁斷非命婦不得以金為首
飾許人紏告並以違制論丹鉛總錄張懷瓘書錄往
在翰林見古鐘二枚高二尺許有古文三百餘字紀夏
禹功績皆紫金鈿似大篆神彩驚人蓋三代鈿金為篆
其精𩔖如此又李伯時得彫戈蟲鳥書黃金文銘六字
曰主用父作彫戈鈿金法今亦不𫝊唐六典有十四種
金曰銷金曰拍金曰鍍金曰織金曰砑金曰披金曰泥
金曰鏤金曰撚金曰戧金曰圈金曰貼金曰嵌金曰裹
金而鈿金不在其中今并其名亦不知矣博物要覽
明御府内帑有鎮庫金錠金餅金錢金鋌(方長如笏形徑三寸二分)
(一面印江山之紋一面印宸字)金磚(兩面印龍鳳花紋)奉宸庫金米金豆女官
庫金線金箔(金箔有名淨黃者因分濃淡二色)史記秦獻公十八年
天雨金櫟陽述異記翁仲孺家貧力作居渭川一旦
天雨金十斛於其家由是與王侯争富異苑晉陵薛
願有虹飲其釡翕響便竭乃吐金滿釡廣博物志漢
建信侯婁敬晚得道居好畤明月山北能種金其地曰
種金坪晉永和起居注廬江太守路永表言扵穀城
北見水岸邊紫赤光得金一枚狀如印齒魏志繁昌
縣授禪石碑中生金表送上羣臣盡賀王隱晉書永
嘉初陳國項縣賈逵石碑中生金人盜鑿取賣賣已復
生朝野僉載陳懷卿嶺南人也養鴨百餘頭後扵鴨
闌中除糞糞中有光爚然試以盆水沙汰之得金十兩
乃覘所食處扵舍後山足下土中有麩金銷得數千斤
遂巨富嶺南異物志廣州浛洭縣金池王家有養鵝
鴨池嘗於鴨糞中見麩金遂多收掬之日得一兩緣此
而致富貴丹鉛總錄穆天子傳示汝黃金之膏束晳
曰金膏可以續骨崔寔政論呼吸吐納非續骨之膏
博物要覽黃金真者剪開有茶口寶光射目脚如新開
菜花鬆黃鮮豔如茶口閃色光渾脚帶紅色者内有紅
銅脚帶青色者有銀氣凡欲試真金將金物扵掌心摩
熱嗅之有香如松花含之味甘者真金也若氣腥味醎
而苦者内有銅氣或藥點者凡看金物扵杉木卓上從
高投下卓然不動良久微顫者真金也投下直躍去者
内有銅也投下連顫者内有銀也投下卓然不動良久
不微顫而寂然者内有鐵也格古要論金性軟插銅
則硬如和銀者性柔石試則色青火燒色不黑
名𩔖爾雅黃金謂之璗其美者謂之鏐鉼金謂之鈑
郭注鏐即紫磨金邢疏金之最有光澤者名銑孔融
聖人優劣論金之優者名曰紫磨猶人之有聖也庶
物異名疏陶隱居曰仙方名金為太眞丹房鏡源凡
金有二十件雄黃金雌黃金曾青金硫黃金土中金生
鐵金生銅金鍮石金沙子金土碌砂子金金母砂子金
白錫金黑鉛金硃砂金已上十五件惟衹有還丹金水
中金瓜子金青麩金草砂金等五件是真金餘皆是假
博物要覽熟金至良者有丹穴之還丹金焉金出丹
穴中體含丹砂色尤鮮赤合丹服之希世之寶也格
古論南蕃瓜子金麩皮金皆生金也雲南葉子金西番
回回金皆熟金也其性柔而重其色七青八黃九紫十
赤以赤為足色也足色者面有椒花鳳尾及紫霞色
庶物異名疏趾腹紫膽皆金之形也酉陽雜俎云金中
螻頂金最上六兩為一垜有臥螻蛄穴及水臯形當中
陷處名曰趾腹又鋌上凹處有紫色名紫膽孔六帖
西域鉢露種多紫金格古要論古云半兩錢即紫金
今人用赤銅和黃金為之然世人未嘗見真紫金也
唐書扶南出剛金狀𩔖紫石英生水底石上人沒水取
之可以刻玉格古要論在京見蘇人唐宗仁將青金
熔成足色赤金中有一大點紫色謂之紫衣凡買金者
不見紫衣不肯信為足色南京又有人將金打箔亦作
葉子金其中多有沙屑成交方肯熔錠子與買主恐沙
不能出也宜仔細用水洗驗切不可輕易須燒三出以
醋扵瓦器或木盆内淬之真則黃有銅則黑博物要
覽西洋國産綠金合璧事𩔖顆塊金即穴山或至百
十尺見作金石其色褐一頭如火燒黑之狀此定是金
也其金色深赤黃韓子荆南麗水之中生金南蠻
傳麗水多金麩博物要覽金產雲南麗江浮水面如
沙糖土人以鐵杓取之鑄煉方成合璧事𩔖麩金即
在江沙水中淘汰而得其色淺黃此等皆生金得之皆
當銷煉&KR0146;金耗折少塊金銷折多博物要覽胯子金
産湖廣湖南北諸郡沙土中像臘茶腰帶胯子豆瓣金
産梁州土中掘土十餘丈方見形員扁如豆瓣土人鑄
鍊成鋌麥顆金產梁州屬縣山石砂土中形尖如麥葉
子金產雲南省城者為道地各舖戶將雜色足赤金拍
造葉子有八色九色至九五色止無十成者諸金中惟
葉子金為最下廣州記大食國出金最多凡是貨易
並出金錢性多寒生者有毒本草陳藏器云嘗見人
取金掘地深丈餘有粉子石石皆一頭黑焦下有金大
者如指小猶麻豆色如桑黃咬時極軟即是真金夫匠
多竊而吞之又饒信南劍汀州出金處採得金亦多品
或有若山石狀者或有若米豆者若此𩔖未經火皆可
為生金稗史𩔖編生金出西南州峒生山谷田野沙
土中不由礦出民間以淘沙為生淋土出之自有融結
成顆大者如麥粒小者如麩片便可煆金作服用色差
淡耳欲令精好則重煉取足色耗去十二三既煉則是
熟金丹砂所須生金故錄其所出函史金出水沙者
鵝鴨啖沙從膍胵内淘之有金屑皆謂生金生者殺人
煉熟用嶺表錄嶺南人云生金是毒蛇屎中採之
本草高麗扶南及西域外國金已成器皆煉熟可服
梁書扶南有山出金金露生扵石上無所限也山海
經荆山之陽多赤金王隱晉書鄱陽樂安出黃金鑿
土十餘丈披沙所得大如豆小如粱米梁書林邑國
有山赤色其中生金夜則出飛狀如螢火博物要覽
馬蹄金產林邑國鑿石取之狀如馬蹄每得必雙每二
蹄成一斤足十二成至難得(即紫磨金)溪蠻叢笑沙中鍊
金又出扵石碎石而取者視沙色為金有夫匠識之名
土絲金事物紺珠橄欖金出荆湖嶺南博物要覽
橄欖金形大如橄欖兩頭皆尖紅紫色庶物異名疏
南海扶南王陽邁初在孕其母夢生兒有人以金席藉
之其色光麗夷人因謂金之精者為陽邁若中國紫磨
者紫磨華之上金也漢武帝詔往者泰山見黃金有
白麟神馬之瑞以其金鑄麟趾褭蹄以叶瑞焉拾遺
記漢武帝有透骨金大如彈丸凡物近之便成金色帝
戲以檀香屑共裹一處置李夫人枕旁詰旦視之香皆
化為金屑拾遺記昆明國貢𠻳金鳥常吐金屑如粟
鑄之可以為器宫人争以金用飾釵珮謂之辟寒金故
宫人相嘲曰不服辟寒金那得帝王心扵是媚惑者争
此寶金為身飾及行臥皆懷挟以要寵幸也吳地志
晏子娶吳王女築城扵此至今耕者得黃金狀如菱角
中有齊字名晏子金郡國志蘇秦宅在洛陽利仁里
後魏高顯業每夜見赤光於光處掘得金百斤銘曰蘇
家金業為之造寺法苑珠林俱名國有商人驅八牛
牧扵澤中時有離車捕得一龍云將食之商人以八牛
易致取放别池中龍忽人語邀入宫中有龍女與八餅
金云此是龍金截已更生足汝父母養屬終身用之不
盡拾遺記浮忻國貢蘭金之泥此金出湯泉狀混混
若泥如紫磨之色百鑄其金變白有光如銀即銀燭是
也常以此泥封諸圅匣及諸宫門鬼魅不敢干當漢世
上將出征及使絶國多以此泥塗為璽拾遺記方丈
山有池方百里水淺可涉泥色如金而味辛以泥為器
可作丹矣百鍊可為金色青照鬼魅猶如石鏡魑魅不
能藏形矣廣異記隋末有道者居太白山煉丹砂得
道有成弼者給侍之持白刃殺道者得其丹多化赤銅
為黃金唐太宗召弼造金凡數萬斤所謂大唐金也百
煉益精至今外國傳成弼金以為寶貨席上腐談夀
州八公山側土中及溪澗間往往得小金餅世傳淮南
王藥金有印子篆文謂印子金也襄陽之間舂陵白水
地發土多得金麟趾褭蹄金如乾柿謂之柿子金小說
謂麟趾褭蹄乃婁敬所為藥金也方家謂婁金和藥最
良漢書注亦云異扵他金席上腐談王捷汀洲沙人
得燒金術上召見與語悦之特授許州參軍改名中正
留京師前後貢金累巨萬其金以鐵為之百餘兩為一
餅每餅輻解鑿為八片謂鴉觜金是也上令尚方鑄為
金龜金牌各數百天慶觀金寶牌即其金所鑄也每用
蛇崗製煉雄黃所殺蛇蓋不少矣後因治第掘土見一
巨蛇首大如栲栳驚悸得疾卒孟熙霏雪錄欲試藥
金燒火其上當有五色氣起財貨源流藥金乃是水
銀及銅鐵用藥煮成水銀乃是採山石中麤次朱砂作
罏置砂扵中下承以水上覆以盎器外加以火煆養則
飛煙扵上水銀留扵下皆非造化自然也韓文衞造
微曰我聞南方多水銀丹砂雜佗奇藥爊為黃金可餌
以不死抱朴子取金液及水銀以黃土塸盛置之猛
火上皆化為丹以此丹金為盤盌食其中令人長生
席上腐談予嘗閱華嚴經云有藥汁名訶宅迦人或得
之以其一兩變十兩銅番成真金予嘗以膽礬少許擦
刀頭皆金也意者訶宅迦其膽礬之謂乎至大辛亥鑄
錢時予在饒州曾見一膽水化鐵成銅但饒州之膽銅
坑所出故成銅蒲州之膽出金坑必能化銅鐵成金華
嚴所謂訶宅迦今人不識之耳佛語必不妄也格古
要論金詐藥用熖硝綠礬鹽留窑器入乾淨水調和火
上煎色變即止然後刷上金器物上烘乾留火内略燒
焦色急入淨水刷洗如不黃再上然俱在外也張衡
傳注兼金價倍於惡者故曰兼金廣博物志金曾在
丘塚及為釵釧溲器陶隱居謂之辱金不可合煉
金異搜神記孔子脩春秋製孝經成齋戒向北斗星
辰而拜告備扵天乃有赤虹見虹化黃金有刻文孔子
受而跪讀之武帝故事先帝河東立廟告祠有一人
騎馬持一尺札賜將作丞曰汝績已成賜金一斤忽不
見札變為金玄怪錄隋開皇初廣都孝廉侯遹入蜀
至劍門外忽見四黃石皆大如斗遹愛之收藏扵書籠
負之以驢因歇鞍取看皆化為金酉陽雜俎太宗時
汾州言青龍白虎吐物在空中有光如火墜地隱入二
尺掘之得玄金廣尺餘高七尺述異記南康雩都縣
西㳂江有石室名夢口穴嘗有船人遇一人通身黃衣
擔兩籠黃紙求寄載過至崖下此人唾盤上徑下崖直
入石中船主初甚忿之見其入石始知神異視盤上唾
悉是黃金宣室志韋思玄求鍊金之術一日有居士
辛銳來謁病癰潰血且甚韋方會食居士溺扵筵上客
怒皆起銳亦告去忽不見因視其溺乃紫金液光彩粲
然客有解者曰居士金精也驗其名氏信矣清異錄
王鯨遇賣蕨嫗黃衣破結有饑色憫之乃以千文買蕨
謝而去及歸蒸扵烏豆甑盡成黃金後山談叢夏英
公宴客酒半取瓦礫蘸藥水為黃金以娛客
金器物齊書金車王者至孝則出金人王者有盛德
則游扵後池林邑有金山汁流於浦稽神錄天復中
豫章有人治舍掘地得一木櫃發之得金人十二頭各
長數寸皆古衣冠首戴十二辰屬數欵精麗殆非人功
其家寶祠之因以致福時兵革未定遂為戍將刦取之
後不知所終北史魏故事將立皇后必令手鑄金人
以成者為吉不則不得立也宋書金勝國平盜賊四
夷賓服則出玉海晉永和九年春民得金勝一長五
寸狀如織勝庶物異名疏金勝仁寶也不斲自成光
若眀月晉孝武時陽穀氏得金勝一枝長五寸家遂大
富今人日遺勝肇於此南齊書齊時長沙寺僧業富
沃鑄黃金為龍數千兩埋土中歷相傳付稱為下方黃
鐵莫有見者蕭穎胄收取此龍以充軍實張璠漢記
永昌太守鑄黃金為蛇獻梁冀益州刺史种暠發其事
白六帖唐文宗宫中有黃金蛇出階光灼宫人以珊
瑚玦擲之并玦帶去上尋庫得真金蛇貫玦上曰此隋
煬帝為晉王賜陳夫人熟視下有阿𡡉字南史劉敬
躬田間得白蛆化為金龜將銷之龜生光照室敬躬以
為神而禱之史記秦始皇葬於驪山以黃金為鳧雁
膠葛除夕梅妃與宫人戲鎔黃金散瀉水中視巧拙
以卜來年否泰梅妃一瀉得金鳳一隻首尾翅足無不
悉備稗史𩔖編南城童夢弼宗教授說自其上祖因
浴於水濱忽見一物如飛蛾從厓而下試引手撲之而
𫉬形狀全似鴨不能動時已近暮歸而燭之黃金所為
也大如人拇指而羽翮纖悉畢備混然天成略無雕刻
人功亟緘於笥寶藏之越三日啓視其尻乃有金屑蓋
遺糞也自是數日輙一掃取積之益久持貨扵肆皆紫
金上色得價多於常品家貲賴以衍盛至錢流地上傳
之累代及子孫分析一位拈得之偶子婦半夜生男感
熱疾醫者急欲生金煎湯下藥姑喜扵得孫謂釵釧金
不潔不可用於是煮金鴨挹其湯既一經煮不復有糞
其家亦浸以衰削今飲湯之兒猶在貧無立錐矣鴨亦
失所在孫氏瑞應圖金牛瑞器也王者土地開闢則
金牛至劉道真錢塘記眀聖湖在縣南父老相傳湖
中有金牛古嘗有見其映寶雲泉照耀流精神化莫測
遂以眀聖為名劉義慶幽眀錄巴丘縣有黃金潭莫
測其深上有瀨亦名黃金瀨古有釣扵此潭𫉬一金鏁
引之遂滿一船有金牛出奔釣人駭懼牛因奮踴躍而
還潭鏁將盡釣人以刀斫得數尺潭瀨因此取名北
史魏元庫汗為羽林中郎將從北巡有兔起乘輿前命
庫汗射之應弦而斃太武大悦賜一金兔以旌其能
銀
總論漢書殷得金德銀自山溢抱朴子弱土之氣
御於白天白天九百歲生白礜白礜九百歲生白澒白
澒九百歲生白金酉陽雜俎山上有蔥下有銀後
魏書銀出始興陽山縣又出桂陽陽安縣驪山有銀礦
二石得銀七兩白登山亦有銀礦八石得銀七兩周
禮荆州其利銀漢書益州盢町山出銀賁古羊山出
銀無雷國出銀後魏書孝眀帝開恒州銀山之禁與
人共之博物要覽銀與金生處不同所在皆有而以
虢州者為勝此外多鉛穢為劣瑞應圖王者宴不及
醉則銀罋呈祥地鏡圖銀之氣夜正白流散在地撥
之隨手散復合此是也又云白銀見有雄雞抱朴子
銀但不及金玉耳可以地仙也服之法以麥漿化之亦
可以朱草酒餌之亦可以龍膏鍊之玄覽銀得雉糞
則枯魏志穢國男女繫銀廣數寸以為飾吳越史
錢瓘十餘子夫人慈愛如一常置銀鹿帳前坐諸兒於
上弄之
名𩔖爾雅白金謂之銀其美者謂之鐐穆天子傳
天子之寶璿珠銀燭郭璞注銀有精光如燭也寶藏
論銀有十七種天生牙出銀坑内石縫中狀如亂絲色
紅者上入火紫白如草根者次之生樂平鄱陽產鉛山
一名龍牙一名龍鬚生銀出石丌中成片塊大小不定
狀如錫母砂銀生五溪丹砂穴中色理赤光黑鉛銀得
子母之氣此四種為真銀有銀草砂銀曾青銀石綠銀
雄黃銀雌黃銀硫黃銀膽礬銀靈草銀藥制成者丹陽
銀銅銀鐵銀白錫銀藥點化者皆假銀也外國四種新
羅銀波斯銀林邑雲南銀並精好山海經少陽之山
赤銀酸水出焉本草陳藏器曰烏銀今人用硫黃熏
銀再宿瀉之則色黑工人用為器養生家以器煮藥可
辟惡山海經臯塗山多銀黃金禮斗威儀君乘金而
王則黃銀見北史隋辛公義為并州刺史山出黃銀
𫉬之以獻方勺泊宅編黃銀蜀中人罕識朝散郎顏
京監在京抵當庫有以十釵質銀者其色與上金無異
試之則正白珍玩考昔唐太宗以黃銀帶賜房玄齡
時杜如晦已死又欲賜之乃曰鬼神畏黃銀易之金帶
格古要論金花銀第一細花松紋第二麤絲松紋第
三兩頭絲曰麤絲第四細絲松紋臉白光第五漢書
朱提銀重八兩為一流直一千五百八十他銀一流直
一千是為銀貨注朱提縣名屬犍為王韶之始興記
宋元嘉元年夏霖雨小首山崩自巔及麓崩處有光輝
居人往觀皆是銀礫鑄之成銀廣州記廣州市司用
銀米遂成縣任山銀穴有銀砂長編至道二年有司
言定州出銀䤵請置官掌其事上曰地不愛寶當與衆
庶共之不許溪蠻叢笑西溪接靖州境出鉛鉛中有
銀銀體差黑未經坯銷名出山銀博物要覽官估十
一等有金漆花銀濃稠花銀茶花銀大胡花銀薄花銀
薄花細滲銀紙灰花銀細滲銀兼滲銀斷滲銀無滲銀
又進御奉宸庫滴硃銀名曰元寶封樁庫鎮庫銀名曰
海船元寶(有邊高聳若海舟然而中心凹下)又北直常用銀名京槽錠
福建銀名蝦䗫錠(員扁無邊突心)陜西有腰鼓錠山東有雞卵
錠山西有書帕錠(方扁平底平心)又假銀名一見九(紅銅煮就出北直)
頓罐銅(出南直)白爊雞(白銅及水銀點就不可煉冶出廣東)灰白眼(出山東)快
活三(出河南)罁猫銅(出湖南)飛天白鵓鴿青閬絲綽邊油紋
(皆方士爐火烹點銅鉛而成出江西)茘子紅(出廣西)格古要論銀出閩浙
兩廣雲南貴州交阯等處山中足色成錠者面有金花
次者綠花又次者黑花故謂之花銀蜂窩中有倒滴而
光澤火燒色不改者又次之松紋假金花以蜜陀僧為
之若面有黑斑而不光澤者必有黑鉛在内有八成色
謂之狗蚤斑九成色者火燒後死白邊灰色謂之吹松
紋雪白者有九六成色偽銀有鼎銀一燒則烟起飛去
水銀郤有六分好銀五代史慕容彥超為泰寧節度
性好聚斂嘗得奸民為偽銀者寘之深室使教十餘人
為之皆鐵為質而包以銀號鐵胎銀漢食貨志武帝
時錢益多而輕物益少而貴乃制白金三品以更造銀
錫白金以為天用莫如龍地用莫如馬人用莫如龜故
白金三品其一曰重八兩圜之其文龍名曰白撰直三
千二曰以重差小方之其文馬直五百三曰復小撱之
其文龜直三百(撱圓而長之也是時號錢輕昂銀以為幣而八兩直三千八錢止直三百也)
顏氏家訓新論以金昆為銀七脩𩔖藁宋張循王
以銀鑄成一毬名曰沒柰何
銀異東方朔神異經西南有銀山長五十餘里廣四
五里高萬餘丈皆悉白金不雜土石不生草木稽神
錄陳尚書言某昔在鄉里嘗有二道士一黃衣一白衣
詣家求宿舍之廳事夜聞二客牀上鍧然有聲久之若
無人秉燭視之見白衣下乃銀人也黃衣不復見家遂
富五侯鯖薛瓊至孝父病家貧瓊採薪遇老父以一
物與之曰銀實也用四壁土種之銅盆中置牀下當得
銀瓊如言種之旬日生苗再旬生花花有銀色如鈿螺
及結實皆銀異人錄耿先生有姿色眀道術能以雪
為銀取雪實之削如銀鋌投熾炭中及冷爛然為鋌銀
銅
總論越絶書若耶涸而出銅歐冶因為純鉤之體
管子上有磁石者下有銅世語太康八年淩雲臺上
生銅淮南子壯土之氣御扵赤天赤天七百歲生赤
丹赤丹七百歲生赤澒赤澒七百歲生赤金漢食貨
志古者金有三品赤金為下注赤金丹陽銅也抱朴
子銅有牝牡在火中尚赤時令童男女以水灌銅銅自
分二段凸起者牡銅凹陷者牝銅也庶物異名疏書
曰墨辟疑赦其罰百鍰(音還)傳六兩曰鍰鍰黃鐵也正義
舜典云金作贖刑傳以金為黃金此言黃鐵者古者金
銀銅鐵總號為金今别之以為四名此傳言黃鐵舜典
傳言黃金皆是今之銅也古人贖罪悉皆用銅而傳或
稱黃金或言黃鐵謂銅為金為鐵耳唐食貨志元和
時天下歲采銅二十六萬六千斤及宣宗歲率銅六十
五萬六千斤朝野雜記宋朝銅坑冶閩蜀湖廣江淮
浙路皆有之祖宗時天下歲產銅七百五萬斤有奇渡
江後其數日減長編靖國元年宣德郎游經專切提
舉措置江淮荆浙福建廣西銅事自言嘗究講有膽水
可以浸鐵成銅者韶州岑水潭州瀏陽信州鉛山饒州
德興建州蔡池婺州銅山汀州赤水邵武軍黃濟漳州
礬山温州南漠池州銅山凡十一處崔鴻北凉錄先
酒泉南有銅鉇出言虜犯者大雨雪沮渠蒙遜遣工取
之得銅萬斤酉陽雜俎衡陽唐安縣東有略塘塘有
銅神往往銅聲激水水為變綠作銅腥魚盡死玄中
記銅精為童僕本草李時珍曰蒼术粉銅巴豆軟銅
慈姑乳香啞銅物性然也朝野僉載定州人崔務墮
馬折足醫者令取銅末和酒服之遂痊平及亡後十餘
年改葬視其脛骨折處有銅束之
名𩔖神異記丹陽銅似金可鍜以作錯塗之器故淮
南子有曰餌丹陽之偽金即此也拾遺記炎帝採峻
鍰之銅以為器峻鍰山名也下有金井白氣冠其上人
升於其間雷霆之聲在於地下井中之金柔弱可以緘
縢也庶物異名疏英青銅也見淮南子南史齊永
眀中劉悛獻蒙山銅一片又銅石一片談苑自然銅
黃如金粉價值於金山海經橿谷山昆吾山蠱尾山
白馬山皆多赤銅京山其陽有赤銅其隂有玄䃤方
書赤銅屑治接骨格古論和氣子者即紅銅又名張
公又名身子石試有聲而落屑色赤而性硬火燒黑色
難打又發裂事物紺珠倭銅出倭國如黃金白銅出
滇南如銀馬蹄銅白如銀黃銅入蘆甘石造廣雅白
銅謂之鋈稗史𩔖編世有鍮石者質實為銅而色如
黃金特差淡耳格古要論鍮石自然銅之精者也
潛確𩔖書鍮鉐黃銅似金者我眀皇極殿頂名是風磨
銅更貴扵金一云即鍮鉐也事物紺珠銅青銅綠出
右江有銅處銅之苗也
銅器物漢食貨志賈誼言收銅勿布以作兵器注古
以銅為兵漢律歷志凡律度量衡用銅者所以同天
下齊風俗也銅為物之至精不為燥濕寒暑變節不為
霜露風雨改形介然有常似士君子之行是以用銅也
唐史太和三年詔唯鑑磬釘鐶鈕得用銅餘皆禁之
魏志魏眀帝景初二年鑄銅人二列扵司馬門外號
曰翁仲水經注薊子訓與一老翁共摩挲銅狄曰適
見鑄此已五百年西征記太極殿前有銅龍長二丈
銅尊容四十斛正旦大會羣臣龍從腹内受酒口吐之
於尊内張敞晉東宫舊事皇太子有銅水羊一枚管
自副朝野僉載韓王元嘉有銅鳩氈上摩之熱則鳴
如真鳩之聲硯北雜志史忠武王之甥張夢卿總管
家有太康墓中所得紫金鈿銅天禄高僅寸餘長可一
尺許文鏤細如絲髮所嵌珠琲瑟瑟等多脱落其存者
皆如敗醬赤土不别為何物也演繁露楚王馬希範
既破羣蠻自以為伏波之後以銅五千斤鑄柱高丈二
尺入地六尺銘誓狀於上立之溪州
鐵
總論說文鐵黑金也淮南子牝土之氣御於玄天
玄天六百歲生玄砥玄砥六百歲生玄澒玄澒六百歲
生玄金夏書梁州厥貢銀鏤注鏤剛鐵也山海經
荆山其隂多鐵管子上有赭者下有鐵寶藏論鐵
稟太陽之氣始生時為鹵石積久成慈石石成鐵鐵成
銅今取慈石碎之有鐵片可驗也山堂肆考黃帝之
先不用鐵至帝始炒鐵鑄鍋釡造干戈軍器之物北
史大業五年制民間鐵义搭鉤䂎刀之𩔖咸禁絶之
南史齊永明世市里小兒以鐵相擊扵地謂之鬭鑿
天寶遺事太白山隱士郭休有運氣絶粒之術以鎚擊
一片鐵子鳥獸聞之即集庭下名曰喚鐵方書勞鐵
燒赤投酒中飲療賊風馬銜鐵煮汁服療小兒癎庶
物異名疏刀烟鐵屑也見本草綱目玄覽鐵得鷿鵜
之膏則瑩正字通冶鐵時鐵内有堅塊不可成器者
為鐵&KR1802;香油塗之即散東齊故事鐵碪以煆金銀雖
百千年不壞以椎皂角則一夕破碎聞見錄峡有長
蘆寺臨江門起水中每為蛟所壞本朝眀肅太后以服
用為資以建長老曰后必欲起之須用生鐵數萬斤疊
其下乃成蓋蛟畏鐵也集異志漢武帝征和二年春
涿郡鐵官鑄鐵鐵銷皆飛去河平二年正月沛郡鐵官
鑄鐵鐵不下隆隆如雷聲又如鼓音工十三人驚走音
止還視地地䧟數尺罏分為十一罏中銷鐵散如流星
皆上去集異志魏州地出鐵如船數十丈
名𩔖廣志蕃磧之中有聖鐵焉含之可以辟兵錦
繡萬花谷隆州井研縣之東北六十里其山出鐵諸葛
亮取以為兵器其鐵剛利堪充貢焉溪蠻叢笑鐵之
精英在水數十年者名水秀鐵盧仝詩我家有剪刀
人云鬼國鐵格古論廣東鐵高衡州鐵無用易斷閩
鐵亦好錠鐵出甘肅北方青黑色性最堅燥北方多用
此鐵作利刀其價直低於鑌鐵多矣夷門廣牘鑌鐵
出西蕃面上有旋螺花者有芝蔴雪花者凡刀劍器打
磨光淨用金絲礬礬之其花則見價值過於銀古云識
鐵強如識銀假造者是黑花宜細驗事物紺珠哈密
有礪石名曰喫鐵石剖之得鑌鐵本草李時珍曰鋼
分三種有生鐵夾熟鐵煉成者有精鐵百煉出鋼者有
西南海山中生成狀如紫石英者凡刀劍諸刃皆是鋼
鐵也珍玩考世間鍜鐵所謂鋼鐵者用柔鐵屈盤之
乃以生鐵陷其間泥封煉之鍜令相入謂之團鋼亦謂
之灌鋼此乃偽鋼耳暫假生鐵以為堅二三煉則生鐵
自熟仍是柔鐵然而天下莫以為非者蓋未識真鋼耳
予出使至磁州鍜坊觀煉鐵方識真鋼凡鐵之有鋼者
如麵中有筋濯盡柔麵則麵筋乃見煉鐵亦然但取精
鐵鍜之百餘火每鍜稱之一鍜一輕至累鍜而斤兩不
減則純鋼也雖百鍊不耗矣此乃鐵之精純者其色清
眀磨瑩之則黯黯然青且黑與常鐵迥異亦有煉之至
盡而全無鋼者皆繫地之所産廣雅金鍇鐵也鐵朴
謂之礦庶物異名疏藝海泂酌云秦行唐公洛能制
奔牛射洞犁耳犁耳鐵名最厚而堅
鐵異異苑楚王與羣臣獵於雲夢縱良犬逐狡兔三
日而𫉬之其腸是鐵良工曰可以為劍烈士傳楚王
夫人於夏納凉抱鐵柱心有所感遂懷孕產一鐵王命
莫邪鑄為雙劍南楚新聞段成式嘗於私地鑿一池
扵土下𫉬鐵一片乃特静一室懸鐵其室中之北壁已
而泥戶但開一牖方纔數寸亦緘鐍之時與近親闢牖
窺之則有金書兩字以報十二時也
錫(附鉛)
爾雅錫謂之鈏郭注白鑞也淮南子偏土之氣御乎
清天清天八百歲生青曾青曾八百歲生青澒青澒八
百歲生青金注青金錫也星槎勝覽滿刺加國山梁
中淘沙取錫不假煎煉成塊曰斗錫管子上有陵古
者下有鉛錫酉陽雜俎山上有薑下有錫本草綱
目錫有黑有白說文錫銀鉛之間也格古論蕃錫
出雲南最軟宜廂椀琖花錫亦出雲南大花者高小花
次之衡州錫亦高正字通慶遠産錫為最俗謂門限
錫作片聲如銅器成日久則起橘皮紋本草圖經臨
賀出錫尤盛庶物異名疏賀錫之美者出臨賀故名
賀丹房鏡源云羊脂柔銀軟銅羖羊角縮賀獨孤滔云
羖羊角五靈脂伏龍肝馬鞍草皆能縮賀考工記金
有六齊六分其金而錫居一謂之鍾鼎之齊五分其金
而錫居一謂之斧斤之齊四分其金而錫居一謂之戈
戟之齊三分其金而錫居一謂之大刃之齊五分其金
而錫居二謂之削殺矢之齊金錫半謂之鑒燧之齊注
多錫為下齊少錫為上齊鑒鏡也金多於錫則刃白且
明留青日札錫銀色而鉛質古稱鉛為黑錫錫粉胡
粉也當曰鉛粉蓋鉛可燒粉而錫不可燒今之定粉水
粉是也然錫為五金之賊或造化物理之相制也夲
草綱目砒性猛如貔故名惟出信州故人呼為信石而
又𨼆信字為人言又曰此乃錫之苗故新錫器盛酒日
久能殺人者為有砒毒也
鉛禹貢青州貢鉛廣雅鉛礦謂之鏈寳藏論鉛
有數種波斯鉛堅白為第一草節鉛出犍為銀之精也
銜銀鉛銀坑中之鉛内含五色上饒樂平鉛次之負版
鉛鐵苗也獨孤淊曰雅州釣脚鉛形如皂莢大如蝌蚪
子黑色生沙中亦可乾汞玄中記鉛精為老婢
格致鏡原卷三十四
