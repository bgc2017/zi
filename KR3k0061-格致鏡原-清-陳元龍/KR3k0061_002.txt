格致鏡原卷二大學士陳元龍撰
乾象𩔖(二)
日(附測日表)
總論禮統日者實也形體光實人君之象五行志
日者昭明之太表光景之太紀羣陽之精衆貴之象也
故日出而天下光明日入而天下冥晦此其效也故日
者君父夫兄之𩔖中國之應也春秋内事日者陽德
之母淮南子積陽之熱氣生火火氣之精者為日故
陽燧見日則然而為火尸子日五色陽之精君德也
少昊金天氏邑於窮桑日五色互照窮桑易傳日者
衆陽之精内明玄黃五色無主以象人君精精似青翼
翼似黑玄玄似赤縞縞似白煌煌似黃光照無主不可
以一色名也淮南子堯時十日並出草木焦枯堯命
羿仰射十日中其九烏皆死墮其羽翼春秋元命苞
陽數起于一成於三故日中有三足烏者陽精也張
衡靈憲日者太陽之精積而成鳥象烏三足陽之𩔖其
數竒淮南子日中有踆烏山海經大荒之中陽谷
上有扶桑十日所浴九日居下枝一日居上枝皆載烏
淮南子若木在建木西末有十日其華照地注若木
端有十日狀如連珠華光照其地鄭樵通志日在木
中曰東在上曰杲在下曰杳木若木也日所升降山
海經東南海之外甘泉之間有羲和國有女子名羲和
為帝俊之妻是生十日常浴日於甘泉郭璞注羲和能
生日故日為羲和之子堯因是立羲和之官以主四時
淮南子日出於暘谷浴於咸池拂於扶桑是謂晨明
登於扶桑之上爰始將行是謂朏明至於曲阿是謂朝
明臨於曾泉是謂早食次於桑野是謂晏食臻於衡陽
是謂禺中對於昆吾是謂正中靡於鳥次是謂小還至
於悲谷是謂晡時迴於女紀是謂大遷經於淵隅是謂
高舂頓於連石是謂下舂爰止羲和爰息六螭是謂懸
車薄於虞泉是謂黃昏淪於蒙谷是謂定昏日入崦嵫
經于細柳入虞淵之池曙於蒙谷之浦日西垂景在於
樹端謂之桑榆梁元帝纂要日光曰景日影曰晷日
氣曰晛日出為旭日昕曰晞日温曰煦日在午曰亭午
在未曰昳日晚曰旰日將落曰薄暮日西落光反照於
東謂之反景在上曰反景在下曰倒景說文煦日温
也皓日晝貌也暉日光也旰日晚也翌日明也曉日白
也字訓穀日出之色橮日入之色(穀音忽橮音柳)論衡日
晝行千里夜行千里然則日行舒緩與麒麟之步相似
𩔖也尚書考靈曜日光照四十萬六千里周髀日
光外照徑八十一萬里楊愼外集按山海經紀日月
之出者七日月所入五日月所出入一其紀日月之出
也曰大言山曰合虛山曰明星山曰鞠陵山曰湯谷扶
木曰猗天蘇門山曰壑明俊疾山皆在大荒東經其紀
日月之入曰豐沮玉門山曰日月山天樞也曰鏖鏊鉅
山曰常陽山曰大荒山皆在大荒西經曰浴日一在大
荒南經之甘淵曰浴月一在大荒西經之玄丹山其紀
日月所出入一在大荒西經之方山柜格之松焉考之
淮南子日所出入又多不同應劭漢官儀泰山東南
名曰日觀雞鳴時見日出長三丈山海經羲和東方
國名日所由過處每日出其國人為御推而升太虛
周密癸辛雜志揚州有趙都統號趙馬兒提兵船往援
李壇於山東舟至登萊殊不可進滯畱凡數月嘗於舟
中見日初出海門時有一人通身皆赤眼色純碧頭頂
大日輪而上日漸高人漸小凡數月所見皆然異域
志沙弼茶國向無人至祖葛尼曾到因立文字該載其
國係日西没之地至晚日入聲若雷霆國王每於城上
聚千人吹角鳴鑼擊鼓混雜日聲不然則小兒驚死
物理論京房說月與星至隂也日照之乃光如以鏡照
日而有影見演繁露凡雨初霽或露之未晞其餘點
綴於草木枝葉之末欲墜不墜則皆聚為圓點光瑩可
喜日光入之五色具足閃爍不定是乃日之光晶著色
於水而非雨露有此五色也周祈名義考莊子野馬
也塵埃也沈括云塵埃與野馬乃田野間浮氣遠望如
羣羊又如水波佛書謂如熱時野馬陽焰魏豹傳人生
一世間如白駒之過隙注白駒日景也是日氣謂之野
馬日景謂之白駒駒與馬以疾馳上騰為義野言其處
白言其色耳升菴外集莊子野馬注云日光按内典
龍樹大士曰日光著塵微風吹之曠野中轉名之為陽
燄愚夫見之謂之野馬渴人見之以為流水易參同
契日為流珠青龍之俱注日為陽陽精為流珠青龍東
方少陽也陶弘景眞誥日有九芒月有十芒方諸宮
有服日月芒法太虛眞人曰服日之精華者欲得嘗
食竹笋竹筍者日華之胎也
占象周禮視祲掌十煇之法(煇謂日之氣)以觀妖祥辨吉
凶一曰祲(日旁有隂邪氣相侵犯也)二曰象(隂氣附日凝結而成象)三曰鐫(黑氣)
(如鐫刺于日也)四曰監(抱日之氣如冠珥也)五曰闇(方晝而暗也)六曰瞢(隂氣蒙蒙)
(日光普然)七曰彌(白虹彌天横氣貫日也)八曰叙(片段成列穿日有序也)九曰隮
(螮蝀升氣於日旁也)十曰想(雜氣以成形想也)禮斗威儀政太平則日
五色政公平則日黃中而赤暈政和平則日黃中而黑
暈政象平則日黃中而白暈政升平則日黃中而青暈
春秋潛潭巴君德應陽君臣得道叶度則日含王字
謂日中有王字也王者德象日光所照無不及也帝
王世紀漢文帝時日中有王字雜占書日冠者如半
暈也法當在日上有冠又有兩珥者尤吉南齊書日
出三竿謂朱黃赤色暈也漢天文志暈適背穴抱珥
&KR1734;蜺註孟康曰皆日旁氣適日之將食先有黑之變也
背形如背字也穴多作鐍形如玉鐍也抱氣向日也珥
形點黑也如淳曰暈讀曰運&KR1734;或作虹蜺讀曰齧凡氣
在日上為冠為戴在旁直對為珥在旁如半環向日為
抱向外為背有氣刺日為璚璚抉傷也婁元禮田家
五行日生耳主晴雨諺云南耳晴北耳雨日生雙耳斷
風截雨若是長而下垂通地則又名曰日幢主久晴又
日出早主雨出晏主晴老農云此言久隂之餘夜雨連
旦正當天明之際雲忽一掃而捲即日光出所以言早
少刻必雨晏者日出之後雲晏開也必晴蓋日之出入
自有定刻實無早晏也日沒返照俗名為日返塢主晴
日没胭脂紅主風雨返照在日沒之前胭脂紅在日没
之後故所主不同也春秋孔演圖麒麟鬭而日無精
光物𩔖相感志凡日無光則日烏不見日烏不見則
飛烏隱竄北史周天和元年二月庚午日鬭光遂微
日中見烏晉書凡日蝕皆於朔晦不於朔晦者為日
薄雖非日月同宿時隂氣盛掩日光也占𩔖日蝕南
齊書舊說曰日有五蝕謂起上下左右中央是也漢尚
書令黃香曰日蝕皆從西月蝕皆從東無上下中央者
春秋魯桓三年日蝕貫中上下竟黑疑者以為日月正
等月何得小而見日中鄭玄云月正掩日日光從四邊
出故言從中起也農田餘話丙午七月朔日昳時日
食大半明者亦無光人視物皆成金色視人面如黃橙
名號大洞經日一名鬱儀雞跖集鬱華又名鬱儀
奔日之仙故曰鬱儀赤文與日同㞐大孔雀經蘇利
耶此云日神漢書郊祀志晉巫祠東君師古注東君
日也張揖廣雅日一名陽烏一名朱光皇甫謐年
歷日者衆陽之宗陽精外𤼵故日以晝明名曰曜靈
陸士衡演連珠利眼臨雲不能垂照呂尚注利眼日也
天有日月猶人有眼目故以日為利眼雲笈七籖九
天眞人呼日為濯曜羅三天眞人呼日為圓光蔚太素
天中呼日為眇景皇上清眞人呼日為九曜生泰清天
中仙人呼日為太明太極天中呼日為圓明玉賢天中
呼日為微玄東華眞人呼日為紫曜明亦名圓珠亦謂
始暉亦謂太明眞誥方諸仙眞人皆呼日為圓羅耀
外國人呼日為濯羅耀侯鯖錄東坡嘗言鬼詩有佳
者誦一篇流水涓涓芹吐芽織烏西飛客還家深邨無
人作寒食殯宮空對棠梨花嘗不解織烏義王性之少
年博學問之乃云織烏日也往來如梭之織王暐道
山清話何斯舉作黃綿襖子歌其序言正月大雨雪十
日不已既晴鄰里相呼負日曰黃綿襖子出矣
測日表易遁卦驗冬至之日植八尺之表日中視其
晷影長短以占和否夏至景一尺四寸八分冬至一丈
三尺隋書梁天監中祖暅造八尺銅表其下與土圭
相連圭上為溝置水以取平正揆測日景先立表於準
平之地名曰南表更立一表於南表影末名曰中表以
望北極樞而立北表令參相直至大同中太史令虞&KR1184;
又用九尺表格江左之景羣書考索唐儀鳳四年姚
元辨奏於陽城測影臺依古法立八尺表夏至日中測
景正與古法同唐書大史監南宮說擇河南平地設
水準繩墨植表而以引度之大率五百二十六里二百
七十步晷差二寸餘而舊說王畿千里影差一寸妄矣
博古圖周官置𣙗晝以參諸日中之景𣙗即表也有
器形若大盤上蟠雙螭而仰其首於兩螭間又出一筩
中通上下是為表座中通所以植𣙗無欹側以取其端
焉又器作三圜筩相合為一體措之地則一筩端立可
以立表周官所謂𣙗者是其所以為測日之具也玉
堂閑話上元日豎一丈之竿候日午影至七尺其年大
稔九尺或一丈有水五尺歲旱三尺大旱百工譜日
圭有方者有圓者有懸而隙日影者有注水針方向者
荆楚歲時記晉魏間宮中以紅線量日影冬至後日
影添長一線
月
總論逸雅月缺也滿則缺也淮南子月天之使也
積隂之寒氣大者為水水氣之精者為月呂氏春秋
月羣隂之本月望則蜯蛤實羣隂盈月晦則蜯蛤虛羣
隂廢夫月行乎天而羣隂化於淵漢書月者衆隂之
長銷息見伏百里為品千里立表萬里連紀后妃大臣
諸侯之象也朔晦正終始弦為繩墨望成君德隋書
月者隂之精也其形圓其質清日光照之則見其明日
光所不照則謂之魄故月望之日日月相望人居其間
盡覩其明故形圓也二弦之日日照其側人觀其傍故
半明半魄也晦望之日日照其表人在其裏故不見也
尚書哉生明又既生魄注哉始也始生明月三日也
生魄月十六日明消而魄生詩推災度月三日成魄
八日成光蟾蜍體就穴鼻始明宋均注穴决也决鼻兔
也魏了翁讀書雜鈔月三日則成魄朱氏曰魄者月
之有體而無光處也故書言哉生明旁死魄皆謂月二
三日月初生時也凡言既生魄皆謂月十六日月始闕
時也漢書五行志晦而月見西方謂之朓朔而月見
東方謂之朒亦謂之側匿釋名朔蘇也月死復蘇生
也晦灰也死為灰月光盡似之也弦月半之名其形一
旁曲一旁直若張弓弦也望月滿之名日月遥相望也
說文朏月未成明也魄月始生魄然也承大月月生
二日謂之魄承小月月生三日謂之朏程大昌演繁
露沈括取銀圜為喻曰月如銀圜本自無光日耀之乃
有光其圓非圓乃月與日相望其光全耳及其闕也亦
非眞闕乃日光之所不及耳此喻最為精審徐整長
歷月徑千里周圍三千里下於天七千里論衡月一
日一夜行十三度十度二萬里三度六千里與晨鳬之
飛相似𩔖也起世經西方一月分為黑白初月一日
至十五日名為白月十六日已去至於月盡名為黑月
此方通攝黑白合為一月也西域記印度國俗月盈
至滿謂之白分月虧至晦謂之黑分或十四日或十五
日月有大小故也黑前白後合為一月六月合為一行
日遊在内北行也日遊在外南行也總此二行合為一
歲黃氣陽精經秋分之日月宿東井之地上廣靈之
堂乃沐浴於東井之池以鍊日魂明八朗之芒受陽精
日暉吐黃氣於玉池諸天人悉採玉樹之華以拂日月
之光月以黃氣灌天人之容故秋分是天人會月之道
也五經通義月中有兔與蟾蜍何月隂也蟾蜍陽也
而與兔並明隂係於陽也春秋元命苞月之為言闕
也而設以蟾蜍與兔者隂陽雙居明陽之制隂隂之倚
陽傅咸擬天問月中何有白兔擣藥張衡靈憲月
者太隂之精積而成獸象玉兔蟾蜍皆四足隂之𩔖其
數耦叚成式酉陽雜俎佛氏謂月中所有乃大地山
河影或言蟾兔地影空處水影也靈憲羿得不死之
藥於西王母嫦娥竊之以奔月是為蟾蜍楊愼丹鉛
總錄月中嫦娥其說始於淮南及張衡靈憲其實因常
儀占月而誤也古者羲和占日常儀占月皆官名也見
於呂氏春秋後訛為嫦娥以儀娥音同耳陳耀文天
中記樂彦曰纖阿山名有女子處其岩月歷數度躍入
月中因為月御也史記封禪書注樂彥引老子道德
經云月中仙人宋無忌酉陽雜俎月中有桂樹下有
一人常斫之樹隨合其人姓吳名剛西河人學仙有過
責令伐桂本草月桂子今江東諸處每至四五月後
於衢路得之大如貍豆破之辛香古老相傳是月中下
也雲笈七籖月中樹名騫樹一名藥王凡有八樹在
月中也得食其葉者為玉仙玉仙之身洞徹如水精瑠
璃焉因本經湏彌山南有閻扶提樹月過樹影入月
中瑜伽論由大海中有魚鼈等影入月輪故其内有
黑相現神仙傳尹思晉時人正月十五夜坐室中遣
兒視月中有異物否兒曰今年當水月中有人被蓑帶
劍思出視之曰非水也將有兵月中人乃帶甲仗矛耳
果如其言起世經月天宮殿純以天銀天青琉璃而
相間錯二分天銀一分天青琉璃亦為五風攝持而行
龍城錄唐明皇遊月宮見天府榜曰廣寒清虛之府
酉陽雜俎唐太和中鄭仁本嘗遊嵩山忽迷路見一
人枕襆而眠問之曰君知月乃七寳合成乎月勢如丸
其影則日爍其凸處也常有八萬三千戸脩之予即其
一因開襆有斤鑿數事玉屑兩裹遁甲開山圖女狄
暮汲石紐山下泉水中得月精如雞子愛而含之不覺
吞遂有娠十四月生夏禹太虛眞人曰服月之精華
者欲常食鴻脯鴻脯者月胎之羽毛也一名月鷺曲
洧舊聞中秋翫月不知起何時考古人賦詩則始於杜
子美而戎昱登樓望月冷朝陽與空上人宿華嚴寺對
月陳羽鑑湖望月張南史和崔中丞望月武元衡錦樓
望月皆在中秋則自杜子美以後班班形於篇什前乎
杜子想已然也苐以賦詠不著見於世耳江左如梁元
帝江上望月朱超舟中望月庾肩吾望月而其子信亦
有舟中望月唐太宗遼城望月雖各有詩而皆非為中
秋宴賞而作也然則翫月盛於中秋其在開元以後乎
占象禮斗威儀政太平則月多耀政頌平則赤明政
和平則黑明政象平則白明政升平則青明荆州占
月珥且戴不出百日主有大喜軍國占候月三珥者
大有喜有冠而復暈者天下有大喜龍魚河圖帝淫
泆則月有足春秋考異郵諸候叛則月生爪牙宋
天文志月若變青為饑赤為旱黑為水黃為喜為德皆
以其宿分占之淮南子畫蘆灰而月暈闕許愼注月
暈以蘆灰為環缺其一面則月暈亦缺於上丹鉛錄
月暈謂之逡廵見河圖緯象侯鯖錄新月占雨說月
如懸弓少雨多風月如偃瓦不求自下張衡靈憲當
日之衝光常不合是謂闇虛在星則星微遇月則月蝕
王仁裕開元遺事長安城中每月蝕時節士女取鑑
向月擊之滿郭如是云救月蝕也馮應京月令廣義
月之有華常出於中秋夜或前後十三至十八夜月華
之狀如錦雲捧珠五色鮮熒磊落匝月如刺繡華盛之
時其月如金盆枯赤而光彩不朗移時始散或誤以月
暈為華非也劉敬叔異苑周昭王時九月並出其色
五彩貫紫微晉書安帝隆安五年三月甲子月生齒
南史梁太清二年春正月癸巳朔兩月相承如鈎見
於西方江南野史南唐圜丘之際太史奏月延三刻
夷堅志紹興壬午五月十六日五更初月外有環暈
五重附近者紫紅色次白次青次黃最外深紅各相去
一丈其圓如規荆大聲曰是為月重輪
名號淮南子月御曰望舒亦曰纖阿皇甫謐年歷
月羣隂之宗光内日影以霄曜名曰夜光漢郊祀志
月穆穆以金波師古注月光穆穆若金之波流也卓
氏藻林丹輪月也六朝詩丹輪殊未圓三藏聖教序
慧炬揚輝澄桂輪而含影注桂輪月也月中有丹桂故
稱為桂輪大孔雀經蘇摩此云月神大洞經月一
名結璘雞跖集結璘奔月之仙故曰結璘黃文與月
同居
星(附天河)
總論說文萬物之精上為列星春秋說題辭星之
為言精也陽之榮也陽精為日日分為星故其字日生
為星三五歷紀星者水之精也漢天文志星者金
之散氣其本曰人星衆則吉少則凶孟康注星石也金
石相生人與星氣相應也周禮保章氏掌天文以志
日月星辰之變動以觀天下之遷辨其吉凶以星土辨
九州之地所封之域皆有分星以觀妖祥張衡靈憲
星者體生於地精成於天列居錯峙各有逌屬在野象
物在朝象官在人象事玄門寶海經綱者連星也紀
者綴星也星形正圓如丸不應似貫珠穿度又不容作
鈴鼻相綴榖梁傳列星曰恒星亦曰經星(恒經皆常也)
天中記凡星居之曰次曰舍曰畱同舍曰合變為妖星
曰散經之曰歷相擊曰鬭又曰離復合合復離為鬭早
出曰贏晚出曰縮又失次上二三宿曰贏失次下二三
宿曰縮在下而上曰陵韋昭謂突掩為陵在上而下曰
乘周匝曰繞東西曰鈎南北曰紀星月相陵曰食七寸
以内光芒相及曰犯居其宿曰守守之而久曰復曰還
楞嚴經大星圍七百里中星四百八十里小星二十
里星是諸天宮宅增一阿含經大星一由旬小星二
百步瑜伽論諸星宿中其星大者十八拘盧舍其中
者十拘盧舍最小者四拘盧舍靈怪集郭翰遇織女
曰辰象人間觀之只見是星其中自有宮室居處羣仙
皆遊觀焉萬物之精各有象在天成形在地下人之變
必形於上也法苑珠林若依内經此諸星宿並是諸
天宮宅内有大住依報所感福力光現若依俗書即云
是石故宋時星落如石或云非石是天河石落故俗書
云天河共地河相連故河内時有石落如須彌象圖山
經云天空有河名耶摩羅於虛空中行亦有大石小砂
時有漏失即執為星非也甘氏星經日一星在房之
西氐之東日者陽宗之精也為雞三足烏二足雞在日
中而烏之精為星以司太陽之行度日生於東故於是
在焉月一星在昴之南畢之北月者隂宗之精也為兔
四足為蟾蜍三足兔在月中而蟾蜍之精為星以司太
隂之行度月生於西故於是在焉日精在氐房月精在
昴畢自司其行度而氐房昴畢乃黃道之所經不得而
司之干寶搜神記南斗注生北斗注死凡人受胎皆
從南斗過至北斗有所祈求皆向北斗度人經東斗
主算西斗記名北斗落死南斗上生中斗大魁總監衆
靈丹鉛總錄日月木火土金水謂之七政亦曰七曜
今術家增入月孛紫炁羅㬋計都四餘星為十一曜計
生於天尾羅生於天首孛生於月炁生於閏蓋日月行
道如兩環兩環相交一處曰天首一處曰天尾天尾為
計天首為羅月之行遲速有常度遲之處即孛也炁生
於閏二十八年十閏而炁行一周天炁孛皆有度數無
光象故與羅計同謂之四餘今七政歷亦有四餘躔度
劉子微子感牽牛星顔淵感中台星張良感弧星樊
噲感狼星老子感火星
三垣王圻三才圖會太微垣十星在翼軫北下臨黃
道張衡云天子之宮庭五帝之座十二諸侯之府也帝
座一星在太微中太子一星在帝座北晉天文志太
微東藩四星一曰上相二曰次相三曰次將四曰上將
所謂四輔也西藩四星一曰上將二曰次將三曰次相
四曰上相亦曰四輔也謁者星東北三星曰三公三公
北三星曰九卿九卿西五星曰五諸侯帝座東北十五
星曰郎位前漢天文志魁下六星兩兩而比者曰三
台三才圖會紫微垣十五星其西藩七星東藩八星
在北斗之北紫微大帝之座也天子之常居也荆州
星占北辰一名天關一名北極北極者紫宮天座也
隋天文志北極五星其紐星天之樞也北極第一星主
月太子也第二星主日帝王也第三星主五星庶子也
天象列星圖北斗七星在太微之北近紫微垣是為
帝車春秋運斗樞斗一星曰天樞二曰璇三曰璣四
曰權五曰玉衡六曰開陽七曰瑶光一至四為魁五至
七為杓合而為斗居隂布陽故稱北公羊傳注斗柄
北斗之第七星瑶光是也指東方為春指南方為夏指
西方為秋指北方為冬指者昏時斗柄所指之方淮
南子北斗之神有雌雄十一月始建於子月從一辰雄
左行雌右行徐整長歷北斗七星星間相去九千里
皆在日月下其二隂星不見者相去八千里也玄門
寶海經北斗亦有九星七見二隱其第八第九是帝皇
太尊精神也玉樞經斗中復有尊帝二星大如車輪
若人見之夀可千歲三才圖會天市垣二十二星在
房心東北主權衡張衡靈憲帝坐星者帝王之座帝
座有五一在紫微垣一在天市垣一在太微垣一在大
角一在心中
五星易川靈圖至德之盛五星如連珠史記五星
色白圜赤圜青圜黑圜皆凶黃圜則吉五星同色天下
偃兵百姓寧昌宋天文志周將伐殷五星聚房齊桓
將霸五星聚箕漢高入秦五星聚東井四星聚柳張而
光武興復於洛晉天文志凡五星所出所行所直之
辰其國為得位得位者歲星有德熒惑有禮填星有福
太白兵強辰星隂陽和廣雅歲星木宿謂之重星或
謂應星熒惑火宿謂之罰星或謂執法鎮星土宿謂之
地候太白金宿謂之長庚或謂太囂辰星謂之鈎星
晉書凡五星盈縮失位其精降於地為人歲星降為貴
臣熒惑降為童兒歌謠嬉戲填星降為老人婦女太白
降為壯夫處於林麓辰星降為婦人吉凶之應隨其象
告錄異記帝堯時五星自天而霣一是土星之精墜
於榖城山下其精化為圯橋老人歲星之精墜於荆山
化而為玉側而視之色碧正而視之色白卞和得之獻
楚王火星之精墜於南海中化為大珠光照數百里紅
氣亘天今名其地為珠池金星之精墜於終南圭峰之
西因號為太白山其精化為白石狀如美玉時有紫氣
覆之水星之精墜於張掖郡柳谷中化為黑石漢之末
漸有文彩未甚分明魏青龍年忽如雷震聲聞百餘里
其石自立白色為文有牛馬僊人之狀及玉環玉玦兼
文字果應司馬氏為晉以符金德焉晉書填星墜海
水決黃星騁海水躍後漢書注歲星主角亢氐房心
尾箕熒惑主井鬼柳星張翼軫鎮星主東井太白主奎
婁胃昴畢觜參辰星主斗牛女虛危室壁
二十八宿劉熙釋名宿宿也言星各止住其所也
劉向說苑二十八星所謂宿者日月五星之所宿也
王充論衡二十八宿為日月舍猶地有郵亭為長吏廨
矣邢昺爾雅疏四方皆有七宿各成一形東方成龍
形西方成虎形皆南首而北尾南方成鳥形北方成龜
形皆西首而東尾漢書律歷志東方角亢氐房心尾
箕北方斗牛女虚危室壁西方奎婁胃昴畢觜參南方
井鬼柳星張翼軫宿凡二十八石氏星經東方蒼龍
七宿氐胸房腹箕所糞也北方玄武七宿斗有龍蛇蟠
結之象牛蛇象女龜象虚危室壁皆龜蛇蟠虯之象西
方白虎七宿奎象白虎婁胃昴虎三子也畢象虎觜參
象璘觜首參身也南方朱鳥七宿井首鬼目柳喙星頸
張嗉翼翮軫尾中宮黃龍為軒轅首枕星張尾挂柳井
體映三台晉天文志東方角二星為天關其間天門
其内天庭黃道徑其中七曜之所行左角為天田主刑
右角為將主兵亢四星天子之内庭氐四星天子之宿
宮房四星為明堂天子布政之宮也亦四輔也又有四
表中間為天衢為天關黃道之所經也南間曰陽間北
間曰隂間七曜由乎天衢則天下和平亦曰天駟為天
馬主車駕亦曰天廐又主開閉為蓄藏又北小星為鈎
鈐房之鈐鍵天之管籥明而近房天下同心心三星天
王正位也中星曰明堂天子位為大辰主天下之賞罰
前星為太子後星為庶子尾九星後宮之場亦為九子
色欲均明小大相承則後宮有叙箕四星亦后妃之府
主八風天文志東宮蒼龍左角理右角將大角者天
王為坐廷亢為宗廟爾雅夀星角亢也注數起角亢
列宿之長故曰夀星疏夀星之次値角亢之宿也月
令秋分日饗夀星於南郊注夀星南極老人星也漢
郊祀志高祖詔御史其令天下立靈星祠張晏注龍星
左角曰天田則農祥也杜佑通典周制仲秋之月祭
靈星於國之東南唐開元禮祀靈星於國城東南天寳
四載升為中祀爾雅天根氐也郭注角亢下繫於氐
若木之有根邢疏氐一名天根國語天根見而水涸是
也爾雅天駟房也郭注龍為天馬故房四星謂之天
駟國語農祥晨正土乃脉𤼵韋昭注農祥房星也
爾雅大辰房心尾也郭注龍星明者以為時候故曰大
辰邢疏大辰者房心尾之總名也左傳心為大火
郭璞爾雅注大火心星也在中最明故時候主焉國
語日月會於龍&KR1280;賈逵注龍&KR1280;尾也月令孟冬日在尾
詩汎歷樞箕為天口主出氣尾為逃臣賢者叛十二
諸侯列於庭讀書雜抄星有好風星有好雨洪範注
止言箕好風畢好雨月令正義乃謂按鄭注洪範中央
土氣為風東方木氣為雨箕屬東方木木剋土尚妃之
所好故箕星好風西方金氣為隂尅東方木木為妃畢
屬西方尚妻之所好故好雨也晉天文志北方南斗
六星天廟也丞相太宰之位主褒賢進士又主兵牽牛
六星天之關梁主犧牲事須女四星天小府也主布帛
虚二星三宰之臣也主北方邑居廟堂祭祀祝禱事危
三星主天府營室二星天子之官也主功事東壁二星
主文章天下圖書之秘府爾雅注牽牛斗者日月五
星之所終始故謂之星紀春秋運斗樞牽牛神名略
石氏星經牽牛名天關春秋佐助期織女神名收
隂博雅須女謂之婺女晉書織女東足四星曰漸
臺西足四星曰輦道實菴紀聞女星傍一小星名始
影婦女於夏至夜候而祭之南並肩一星名琯朗男子
於冬至夜候而祭之得好智慧爾雅玄枵虚也顓頊
之虚虚也北陸虚也郭注虚在正北北方黑色&KR1102;之耗
也耗亦虚意顓頊水德位在北方邢疏玄枵虚之次名
也以其色黑而虚耗故名其次曰玄枵北方三次以玄
枵為中玄枵次有三宿又虚在其中虚星又謂之北陸
陸中也北方之宿虚為中也虚也玄枵也顓頊之虚也
北陸也虚星之名凡四毛詩鄭箋定星昏中而正於
是可以營制宮室故謂之營室爾雅邢疏營室一名
定博雅營室謂之豕韋爾雅娵訾之口營室東壁
也郭注室壁二星四方似口因名晉天文志西方奎
十六星天之武庫也主以兵禁暴婁三星主苑牧犧牲
供給郊祀胃三星天之廚藏主倉廩五榖府也昴七星
天之耳也主西方昴畢間為天街黃道之所經畢八星
主邊兵弋獵觜觿三星為三軍之侯參十星白獸之體
中三星主將爾雅降婁奎婁也郭注奎為溝瀆故稱
降邢疏大梁昴之次名又謂之西陸别名旄頭爾
雅濁謂之畢邢疏畢西方之宿一名濁史天官書參
為白虎其西有句曲九星一曰天旗博雅參謂之實
沉晉天文志南方東井八星天之南門黃道所經主
水衡輿鬼五星天目也主視明察奸謀柳八星天之廚
宰星七星主衣裳文繡張六星主珍寳又主天廚翼一
十二星天之樂府主夷狄遠客軫四星主冡宰輔臣也
博雅東井謂之鶉首張謂之鶉尾軫謂之鳥駕輿鬼
謂之天廟爾雅咮謂之柳柳鶉火也邢疏南方七宿
共為朱鳥之形柳星為朱鳥之口故名咮也鶉火柳之
次名鶉即朱鳥也火屬南方行也因名其次為鶉火
抱朴子軫星逐鬼張星拘魂東井還魄感精符堯翼
之精星在南方舜斗之精星在中央禹參之精星在西
方湯虚之精星在北方文王房之精星在東方
占象鄭樵通志瑞星五行之冲和氣也五行順樂旺
相喜合之所生也瑞星有十二一曰景星二曰周伯三
曰含譽四曰王蓬芮五曰格澤六曰玄保七曰昭明八
曰昏昌九曰旬始十曰司危十一曰菟昌十二曰地維
臧光然考之晉志瑞星止四星而昭明以下則皆為妖
星孫氏瑞應圖景星者天暒也狀如半月生於晦朔
助月為明王者不私人則見(暒音精)尚書中候堯即政
七十載景星出翼前漢天文志有赤方氣與青方氣
相連赤方中有兩星青方中有一黃星凡三星合為景
星也景星顯星也晉天文志瑞星一曰景星或曰德
星大而中空或曰有三星黃色煌煌然所見之國大昌
馬端臨文獻通考凡妖星五行之乖戾氣也五行掩
合陵犯怒逆錯亂離散雜變之所生也孛本黃帝時一
女子修行不得其死蚩尤則黃帝所誅者亦五行戾氣
之所蓄結而為之者也按申須公羊杜預郭璞俱以彗
孛為一星左氏昭公十七年有星孛於大辰魯申須曰
彗所以除舊布新也公羊傳孛者何彗星也文公十四
年有星孛於北斗杜預曰孛彗也郭璞釋爾雅曰彗妖
星也亦謂之孛綜其實不然彗孛長三星其占略同而
其形少異孛星光芒短其光四出蓬蓬孛孛然彗星光
芒長參之如掃帚長星光芒有一直或竟天或十丈或
三十丈宋均注鉤命决曰彗五彗也蒼則王侯破天子
苦兵赤則賊起強國恣黃則女害色權奪於后妃白則
將軍逆二年兵大作黑則河决賊處處起史記彗出東
井東井齊分景公以為憂晏子曰君高臺深池賦歛如
弗得刑罰恐弗勝孛星將出彗星何懼乎然則孛甚彗
也董仲舒曰孛者乃非常惡氣之所生也大率孛彗為
除舊布新火災長星為兵革事郭憲洞冥記帝嘗見
彗星東方朔折指星之木以授帝帝以木指彗星星尋
没也星出之夜野獸皆鳴别說謂之獸鳴星正義彗
星無光假日之光故夕見則東指晨見則西指尚書
帝命驗王弩驚天下注秦野有枉矢星形似弩其星西
流天下見之而驚呼逸雅齊魯謂光景為枉矢言其
光行若射矢之所至也亦言其氣枉暴有所災害也
晉書枉矢𩔖流星蒼黑蛇行望之如有毛目長數匹著
天旬始出北斗旁如雄雞其怒有青黑象伏鱉或曰怒
雌也主争兵漢書元光中天星盡搖上以問候星者
對曰星搖者民勞也晉書若星與日並出名曰嫁女
星與日争光武且弱文且強晉天文志流星天使也
自上而降曰流自下而上曰飛大者曰奔奔亦流星也
流星色赤名曰地雁其所墜者起兵流星有光青赤曰
天鴈軍甲之精華也流星晝隕名營頭北史隋末有
大流火星墜於江東都未及地而南逝磨拂竹木皆有
聲至吳郡而落於地掘地入二丈得一石徑丈餘數日
失石所在檀道鸞續晉陽秋桓玄母馬氏夏夜玩月
見流星墜銅水瓮中如二寸火珠烱然水底以瓢杓接
取飲之而有感談苑蔡州女丁氏七夕見流星墜筵
中明日瓜上得金梭自是巧思益進隋書流星大如
缶其光赤黑有喙者名曰梁星其所墜之鄉有兵君失
地飛星大如缶若瓮後皎然白前卑後高此謂頓頏其
所從者多死亡削邑而不戰有飛星大如缶若瓮後皎
然白前卑後高搖頭乍上乍下此謂降石所下民食不
足飛星大如缶若瓮後皎然白星滅後白者曲環如車
輪此謂解銜其國人相斬為爵禄有飛星大如缶若瓮
其後皎然白長數丈星滅後白者化為雲流下名曰十
滑所下有流血積骨有飛星大如缶若瓮後皎白縵縵
然長可十餘丈而委曲名曰天刑一曰天飾將軍殉封
疆隋書國有兵凶則星墜為鳥獸天下將亡則星墜
為飛蟲天下大兵則星墜為金鐵天下有水則星墜為
土國主亡有兵則星墜為草木或墜為沙星墜為人而
言者善惡如其言國有大喪則星墜為龍
天河天官書漢者金氣之精楊泉物理論星者元
氣之英漢水之精也氣發而升精華上浮宛轉随流名
曰天河一曰雲漢衆星出焉隋天文志天漢起東方
徑箕之間謂之漢津乃分為南北二道至天津下而合
西南行又分而東南行在七星南而没爾雅箕斗之
間漢津也郭注箕龍尾也斗南斗也邢疏天河在箕斗
二星之間箕在倉龍之末故云龍尾斗至南方即見故
云南斗抱朴子天河從北極分為兩頭至於南極其
一經南斗過其一經東井過河者天之水也隨天而轉
入地下過張華博物志天河與海通初學記天河
謂之天漢亦曰雲漢星漢河漢清漢銀河絳河雞跖
集許洞謂銀河為銀灣李賀謂為銀浦
格致鏡原卷二
