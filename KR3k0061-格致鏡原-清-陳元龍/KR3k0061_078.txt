格致鏡原卷七十八大學士陳元龍撰
鳥𩔖(二)
鷴
禽經注鷴白鷴似山雞而色白行止閑暇蕭穎士白
鷴賦序白鷴羽族之幽竒也素質黑章爪觜純丹體備
冠距頗𩔖夫雞翟神貎清閑不雜於衆禽格物論鷴
羽族之耿介者形𩔖雞白質黑章尾長四五尺最為可
玩亦有青有黑西京雜記閩越獻高帝白鷴黑鷴各
一隻帝大悦厚賜之李白集黃山胡公有雙白鷴蓋
是家鷄所伏自小馴狎了無驚猜以其名呼之皆就掌
取食清異錄武宗十玩圖白鷴為玄素先生詞林
海錯宋李昉畜五禽以鷴為閑客
鴈(附鴻)
周書白露之日鴻鴈來鴻雁不來遠人背叛小寒之日
鴈北鄉鴈不北鄉民不懷至爾雅鳬鴈醜其足蹼其
踵企注脚指間有幕蹼屬相著故曰其足蹼飛則脚根
企直故曰其踵企禽經鳱以水言自北而南&KR2448;以山
言自南而北注鳱音雁隨陽鳥也冬適南方集於江千
之上故字從干&KR2448;亦音雁中春寒盡雁始北嚮燕代尚
寒猶集於山陸岸谷之間故字從斥方言雁自關而
東謂之鴚(音加)鵝南楚之外謂之鵝或謂之鶬鴚(今江東通呼為)
(鴚)古今注雁自河北渡江南瘦瘠能高飛不畏繒繳
江南沃饒每至還河北體肥不能高飛恐為虞人所𫉬
嘗銜蘆長數寸以防繒繳焉物𩔖相感志雁陽鳥也
飛作八字在天人若張其一則飛行中缺一位也夜宿
洲中鴻在内雁在外遞更警備避狐與人之捕已也
博物志雁食粟翼重不能飛淮南子雁從風而飛以
愛氣力埤雅雁行料步側身說郛常言謂雁為孤
而不及雙謂燕為雙而不及孤者蓋雁屬乎陽而燕屬
乎隂陽數奇隂數偶如斯而已埤雅雁霜降南翔冰
泮北徂其性惡熱故中國始寒而北至舊說南翔不過
衡山今衡山之旁有峯曰回鴈蓋南地極燠人罕識雪
者故雁望衡山而止彙苑詳注鴈泊江湖洲渚之間
動計千百雙者宿其中令孤單者為雁奴守圍而警察
飛有先後行列秋南而春北鴻乂其大者玉堂閒話
鴈宿於沙渚之中大者居中令雁奴圍之南人有採捕
者俟其天色隂暗或無月時於瓦罐中藏燭持棒者數
人屏氣潛行將欲及之則略舉燭便藏之雁奴驚呌大
者亦驚頃之復定又如前舉燭鴈奴又驚如是數四大
者怒啄雁奴秉燭者徐徐逼之便舉燭則鴈奴懼啄不
復動矣乃高舉其燭持棒者齊入羣中亂擊之所𫉬甚
多推蓬寤語鴈北歸必銜蘆越關則輸之淮南子以
為鴈愛氣力銜蘆以避繒繳俗傳以為過海投蘆為桴
以息氣力或云輸蘆以供税然供税之說誕矣而過海
為桴之說何秋來獨無而春始蘆耶且銜蘆避繒繳之
說去或然之不知來時何以為避倘使上林射雁蘆何
能避耶予考雁從風而飛春夏南風故北飛秋冬朔風
故南飛秋冬過南食肥體重故借蘆以助風力耳塞北
風高則無事此故投於雁門關姑識之以俟明者焉
儀禮大夫執雁取其候時而行也婚禮下逹納采用雁
白虎通摯用雁者取其隨時南北不失其節明不奪
女子之時也漢書武帝太始三年幸東海𫉬赤雁作
朱雁之歌其辭曰赤雁集六紛員殊翁雜五采文紛員
多也六數也翁雁頸也漢書宣帝於西河築世宗廟
告祠有五色雁集殿前唐六典朱雁五色為中瑞
文昌雜錄北方有白雁似雁而小色白秋深則來白雁
至則霜降河北人謂之霜信杜甫詩云故國霜前白雁
來即此也十三州記上虞有雁為民治田春銜拔草
根秋啄除其穢是以縣官禁民不得妄害此雁犯則有
刑無赦也酉陽雜俎臨邑縣有雁翅泊泊旁無𣗳木
土人至春夏常於此澤羅雁鳥取其翅以禦暑鄧德
明南康記平固縣有覆笥山上有湖周廻數十里有石
雁浮在湖中每至秋天石雁飛鳴如候時也潯陽記
廬山頂上有池中有三石雁霜降則飛
鴻格物論鴻似雁而大羽毛純白疑世所稱曰白雁
者即鴻也詩疏鴻鵠羽毛光澤純白似鶴而大長頸
肉美如雁又有小鴻大小如鳬色亦白今人直謂鴻也
博物志鴻鵠千歲者皆胎産鴻雁大略相𩔖以仲秋
而來賓一同也鳴如家鵝二同也進有漸而飛有序三
同也雁色蒼而鴻色白一異也雁多羣而鴻寡侣二異
也雁飛不過高山而鴻薄雲表三異也毛有粗細形有
大小博物志鴻毛為囊可以渡江不漏
鸚鵡
總論山海經黃山及數歴之山有鳥焉其狀如鴞赤
喙人舌能言名曰鸚䳇注鸎䳇舌似小兒舌孫暢異
物志鸚鵡西域靈禽其毛色或蒼綠或紫赤喙曲如鴞
而目深行如鴻雀而能效人言故見殊貴格物總論
鸚鵡能言鳥有慧性大如鵲朱咮鉤吻翠頂金眼玄項
碧羽赬足翠尾尾長言語音圓滑亦最惜毛羽喜潔淨
惡垢汚嶺南所産酉陽雜爼鸚鵡能飛衆鳥趾前三
後一唯鸚鵡四趾齊分凡鳥下瞼眨上獨此鳥兩瞼俱
動似人目淮南子鸚鵡斷舌可使言語能言而不可
使長言南州異物志鸚鵡行則以口喙地然後足從
之禽經注鸚鵡出隴西能言鳥也人以手撫拭其背
則瘖瘂矣北戶錄廣之南新勤春十洲呼為南道多
鸚鵡食木葉榕實凡養之俗忌以手頻觸其背犯者即
多病顫而卒土人謂為鸚鵡瘴珍珠船南人養鸚鵡
發瘴噤戰以徐柑飼之則愈不然必死六度集經菩
薩為鸚鵡王有兩鸚鵡力勢踰衆口銜竹衡以為車乘
王集其上飛止游戲劉義慶宣驗記有鸚鵡飛集他
山山中禽獸輒相貴重鸚鵡自念雖樂不可久也便去
後數月山中大火鸚鵡遥見便入水濡羽飛而灑之天
神言汝雖有志意何足云也對曰雖知不能救然嘗僑
居是山禽獸行善皆為兄弟不忍見耳天神嘉感即為
滅火李繁玄聖蘧廬東都有人養鸚鵡以其慧甚施
於僧僧教之能誦經往往架上不言不動問其故對曰
身心俱不動為求無上道及其死焚之有舍利
詳𩔖南方異物志鸚鵡有三種青大如烏臼一種白
大如鵝鴞一種五色大於青者交州巴南盡有之及五
色出杜薄州吳詩外國傳扶南東有漲海海中有洲
出五色鸚鵡其白者如母鷄白六帖晉安帝義熙十
四年秋林邑獻白鸚鵡舊唐書貞觀十八年陀洹國
獻白鸚鵡毛羽皓素頭上有紅毛數十垂與翅齊珍
珠船白鸚鵡大如小鵝亦能言羽毛玉雪以手撫之有
粉沾指掌如蛺蝶翅太平清話白鸚鵡其頂一撮有
淡黃色者鳴則頂毛散放如黃葵花謝莊賦序宋元
嘉二十一年湘州獻赤鸚鵡詔羣臣為賦之羣書考
索真宗咸平六年大食國遣使來貢方物及紅鸚鵡
妮古錄成化間海南進紅鸚鵡朱衣翠裳宋志建隆
二年隴州貢黃鸚鵡上以為瑞遂作金鸚鵡等旗顧
&KR1321;海槎餘錄文昌海面當五月有失風飄至船隻不知
何國人内載有金絲鸚鵡墨女金條等件天中記貞
觀五年林邑獻五色鸚鵡數訴寒太宗付使者歸之
酉陽雜俎明皇時有五色鸚鵡能言上令左右試牽帝
衣鳥輒瞋目叱咤張燕公有表賀稱為時樂鳥北戶
錄時樂了大略如鸚鵡純綠色格物總論時樂鳥丹
首紅臆朱冠禄翼鶯領文背糅以五色與鸚鵡狀亦同
而毛尾全異其心聰慧護主報恩尤非凡禽比天下太
平有道則見臨海異物志世樂鳥五色頭上有冠丹
喙赤足王者有明德天下太平則見鳥獸續考海鸚
哥黑喙綠羽足亦鱉也
名號說文鸚鵡亦云鸚母能言鳥也鸎從鳥鸚聲母
從鳥䳇聲字說嬰不能言已而能言母從人而後能
言鐵圍山叢談西甌鸚䳇初丹喙中黑後丹雌名木
侯賢愚經舍衛國中須逹長者家内有二鸚鵡一名
律提二名賖禀性黠慧觧人言語採蘭雜志河間王
琛有妓曰朝雲善歌又有綠鸚鵡善語朝雲每歌鸚鵡
和之聲若出一琛愛之呼為綠朝雲幽怪錄隋時柳
歸舜泛舟巴陵風飄至一處有鸚鵡數十相呼姓字有名
武遊郎者有名阿蘇兒者有名武仙郎者有名自在
先生者有名踏蓮露者有名鳳花臺者有名戴蟬兒者
有名多花子者又云吾乃鳳花臺鳥也明皇雜錄開
元中嶺南進白鸚鵡頗聰慧洞曉言辭上呼為雪衣娘
上每與諸王及貴妃博戲稍不勝左右呼雪衣娘即飛
入局中鼓舞以亂其行列日語曰昨夜夢為&KR0743;鳥所搏
已而果為鷹所斃瘞之苑中號鸚鵡塜開寶遺事富
民楊崇義為李弇所害架上鸚鵡𤼵之明皇封為綠衣
使者付後宫餵養清異錄武宗十玩圖鸚鵡謂之辨
哥詞林海錯李昉名鸚鵡曰隴客
秦吉了
碧雞漫志嶺南有鳥似鴝鵒能言名吉了桂海虞衡
志秦吉了如鸚鵡紺色丹觜黃距目下連項有深黃文
項毛有縫如人分髮能人言比鸚鵡尤慧大抵鸚聲如
兒女吉了聲如丈夫唐會要林邑國有結遼鳥能言
勝於鸚鵡黑色兩眉獨黃即秦吉了也一云形如鸚鵡
而色白頂微黃心慧舌巧人言無不通又謂之了&KR1765;出
杜箔州唐白居易有秦吉了詞嶺表錄異秦吉了容
管廉白州産此鳥大約似鸚鵡觜脚皆紅兩眼後夾腦
有黃肉冠善效人言語音雄大分明於鸚鵡以熱雞子
和飯如棗飼之或云容州有純赤純白色者俱未之見
也聞見錄瀘南有畜秦吉了者能人言有夷酋欲以
錢三十萬買之其人告以貧將賣爾秦吉了曰我漢禽
不願入夷中遂不食而死北戶錄普寧有廉州民𫉬
赤白吉了各一頭獻於刺史者其赤者尋卒白者久而
能言謝氏詩源昔有丈夫與女子相愛以書札相通
皆憑一鳥往來此鳥殊解人意至期忽對女子喚曰情
急了因名此鳥為情急了沈如筠詩云好因秦吉了一
為寄深情後人又呼吉了
鴝鵒
考工記鴝鵒不踰濟淮南萬畢術寒臯斷舌使語注
寒臯一名鴝鵒埤雅南方鸜鵒里兒剔其舌端教以
語言甚慧禽經曰鸜鵒剪其舌而語是也舊說鸜鵒不
踰濟又穴居故春秋夏有鴝鵒來巢以異書也幽明
錄五月五日剪其舌端使圓教令學語能人言格物
總論鴝鵒似鵙而有幘色純黑金眼穴居鸜字亦作鴝
慧鳥也荆楚歲時記五月鴝鵒子毛羽新成俗好登
巢取養之以教其語謂之花鵒酉陽雜俎鸜鵒舊言
可使取火效人言勝鸚鵡取其目睛和人乳研滴眼中
能見烟霄外物也埤雅鸜鵒以足交而孕酉陽雜
俎鸜鵒交時以足相勾促鳴鼓翼如鬭狀往往墜地俗
取其勾足為媚藥留青日札鴝鵒食豕肉而瘋古
今注鸜鵒一名玄鳥負暄雜錄南唐李主諱煜改鸜
鵒為八哥王虚中勸孝文鸜鵒亦曰八八兒獨異
志晉桓豁鎮荆州有一參軍五月五日採鴝鵒雛剪其
舌令學人語經年遂能言後因大會豁出之令遍學座
客話有一人患&KR1604;鼻鴝乃遽飛入甕中語與患者無異
舉席皆笑山堂肆考宋元祐間長沙郡人養一鸚鵒
偶見僧念阿彌陀佛即隨口稱念旦暮不絶因以與僧
久之鳥亡僧具棺以葬之俄口中生蓮花一枝談苑
永叔夢為鸜鵒飛在𣗳上意甚快悦聞榆莢香特異
杜鵑
格物總論杜鵑大如鵲而羽烏三四月間夜啼達旦其
聲哀而吻有血田家候其鳴則興農事埤雅杜鵑一
名子規苦啼啼血不止一名怨鳥說文所謂蜀王望帝
化為子嶲今謂之子規是也至今寄巢生子百鳥為哺
其雛尚如君臣云爾雅曰嶲周即此鳥也禽經注甌
越曰怨鳥春分時於林中苦啼自夜達旦血漬草木凡
始鳴皆北向禽經江介曰子規蜀右曰杜宇注望帝
杜宇者蓋天精也李膺蜀志曰望帝稱王於蜀時荆州
有一人化從井中出名曰鼈靈於楚身死屍反泝流上
至汶山之陽忽復生乃見望帝立以為相鼈靈乃鑿巫
山開三峽降丘宅土民得陸居望帝以其功高禪位於
鼈靈號曰開明氏望帝修道處西山而隐化為杜鵑鳥
或云化為杜宇鳥亦曰子規鳥至春則啼聞者悽惻
寰宇記蜀之後主名杜宇號望帝讓位鼈靈望帝自逃
後欲復位不得死化為鵑每春月間晝夜悲鳴蜀人聞
之曰我望帝魂也蜀王本記望帝使鼈靈治水去後
與其妻通慙愧且以德薄不及鼈靈乃委國授之去望
帝去時子規方鳴故蜀人悲子規鳴而思望帝禽經
注杜宇啼苦則自懸於𣗳自呼曰謝豹成都舊事昔
有人飲於錦城謝氏其女窺而悦之其人聞子規啼心
動即謝去女恨甚後聞子規啼則怔忡若豹鳴使侍女
以竹枝驅之曰豹汝尚敢至此啼乎故名子規為謝豹
老學菴筆記吳人謂杜宇為謝豹杜宇初鳴時漁人
得鰕曰謝豹鰕市中賣筍曰謝豹笋臨海異物志鷤
䳏一名由鵑春三月鳴晝夜不止音聲自呼俗言取梅
子塗其口兩邊皆赤上天自言乞恩至商陸子熟鳴乃
得止耳廣雅鷤䳏鷶&KR0008;子規也揚雄反騷徒恐鷤
䳏之將鳴兮師古注䳏鴂字也鷤鴂鳥名買䤥一名子
規一名杜鵑常以立夏鳴鳴則衆芳皆歇楊慎外集
子規史作姊歸說文作子嶲華陽國志作秭歸酉陽
雜俎杜鵑始陽相推而鳴先鳴者吐血死嘗有人出行
見一羣寂然聊學其聲即死初鳴先聽者主離别厠上
聽其聲不祥厭之之法當為犬聲應之留青日札子
規人但知其為催春歸去之鳥蓋因其聲曰歸去了故
又名思歸鳥不知亦為先春而鳴之鳥史記歷書百草
奮興姊歸先嘷索隐曰子規春氣發動則先出野澤而
鳴是也
鷓鴣
嶺南錄異鷓鴣吳楚之野悉有嶺南偏多此鳥肉白而
脆遠勝雞雉臆前有白圓點背上間紫赤毛其大如野
雞多對啼古今注南方有鳥曰鷓鴣其鳴自呼常向
日而飛畏霜露早晚稀出有時夜飛則以𣗳葉覆其背
上燕人亦不知有此鳥也南越志鷓鴣鳥雖復東西
廻翔命翮之始必先南翥酉陽雜俎鷓鴣飛數逐月
如正月一飛而止於窠中不復起矣十二月十二起最
難採南人設網取之羅浮志遇暖則相對而啼謂之
山鴣本草鷓鴣鳴云鈎輈格磔又云懊惱澤家又云
行不得哥哥異物志鷓鴣形似雌雞其志懷南不北
徂也其鳴云但南不北北戶錄衡州南靈鷓鴣觧嶺
南野葛諸&KR0818;毒及避瘟瘴又一名樢禽經隨陽越雉
鷓鴣也晉安曰懷南江左曰逐隐採蘭雜記鷓鴣一
名内史一名花豸清異錄嘗展蜀畫鷓鴣於書館江
南黃是甫見之曰鷓鴣亦數種此錦地鷗也本草鷓
鴣天地之神取每月取一隻饗至尊自死者不可食
閩部疏鷓鴣斑而善啼可籠畜味美
桐花鳥
朝野僉載劍南彭蜀間有鳥大如指五色畢具有冠似
鳳食桐花每桐結花即來桐花落即去不知何之俗謂
之桐花鳥極馴善止於婦人釵上客終席不飛人愛之
無所害也寰宇記桐花色白至春有小鳥色蕉紅翠
碧相間生花中惟飲其汁不食他物花落遂死人以蜜
水飲之或得三四日性多跳擲抵觸便死土人畫桐花
鳳扇即此也湘烟錄桐花鳳小於玄鳥春暮來集桐
花一名收香倒掛又名探花使名物通倒掛鳥即綠
毛么鳳性極馴好集美人釵上惟飲桐花汁不食他物
身形如雀而羽五色日間聞好香則收藏尾翼間夜則
張尾翼以放香出成都
鸎
禮記仲春之月倉庚鳴禽經倉鶊黧黃黃鳥也亦曰
雀亦曰商庚注今謂之黃鸎黃鸝是也野民曰黃栗留
語聲轉耳其色黧黑而黃故名黧黃詩云黃鳥以色
呼也大戴禮有鳴倉庚倉庚者商庚也商庚者長股
也說文離黃倉庚也鳴即𧖟生方言&KR0008;黃自關而
東謂之鶬鶊自關而西謂之&KR0008;黃詩疏黃鳥黃鸝鶹
也或謂之黃栗留幽州人謂之黃鸎齊人謂之搏黍關
西謂之黃鳥當葚熟時來在桑間故里語曰黃栗留看
我麥黃葚熟不亦是應節趨時之鳥或謂之黃袍開
元遺事明皇每於禁苑中見黃鸎呼之為金衣公子又
呼為紅樹歌童格物總論鸎大勝鴝鵒黑眉尖觜紅
脚青遍身甘草黃色羽及尾有黑毛相間三四月間鳴
聲音圓滑庶物異名疏詩傳黃鳥搏黍也郭璞云俗
呼為黃離留東坡謂之黃公七修𩔖藁倉庚鳴庚亦
作鶊章龜經曰倉清也庚新也感春陽清新之氣而初
出故名本草綱目山海經云黃鳥食之不妒楊䕫止
妒論云梁武帝郗后性妒或言倉庚為膳療忌遂令食
之妒果減半爾雅翼荆州每至冬月於田畝中得土
堅圓如卵者輙取以賣破之則鸎在其中無復毛羽蓋
以土自裹伏而土堅勁候春始生羽破土而出玉堂
閑話頃年有人取得黃鸎雛養於竹籠中其雌雄接翼
曉夜哀鳴於籠外絶不飲啄乃取雛置於籠外則更來
捕之人或在前略無所畏忽一日不放出籠其雌雄繚
遶飛鳴無從而入一投水中一觸籠而死剖腹視之其
腸寸斷高隱外書戴顒春擕雙柑斗酒人問何之曰
往聽黃鸝聲此俗耳碱砭詩腸鼔吹
燕
總論春秋運斗樞瑶光星散為鷰夏小正降燕乃
睇注燕降下人居睇眄作室記月令玄鳥至至之日
以大牢祠於高禖注玄鳥燕也燕以施生時來巢人堂
宇而孚乳嫁娶之象也禖氏之官以為候埤雅燕背
飛向宿背飛頡頏是也文昌雜錄世言燕子至秋社
乃去仲春復來昔年因京東開河岸崩見蟄燕無數晉
郗鑒為袞州刺史鎮鄢山百姓饑餓或掘野鼠蟄燕而
食之乃知燕亦蟄耳驚蟄後中氣乃出非渡海也輟
耕錄白湛淵先生續演雅十詩發揮云海青羽中虎海
燕能制之海青俊禽也而羣燕緣撲之即墜物受於所
制者無小大也物𩔖相感志博物志云人食燕肉不
可入水則為蛟龍所食天玄主物簿戴玉之鵲巢於
竹與燕同羣蓋燕能識寶酉陽雜俎凡狐白貂鼠之
𩔖鷰見之則毛脱或言燕蟄於水底舊說鷰不入室取
桐為男女各一投井中燕必來九章算術五雀六燕
飛集於衡衡適平一雀一燕而易處則雀重而燕輕
遯齋閒覽燕銜泥避戊巳日故巢固而不傾博物志
燕戊巳日不銜泥塗巢此非才智自然得之遯齋閒
覽燕惡艾雀欲奪其巢即銜艾置其巢中燕見艾避去
俗傳燕巢人家巢戶内向及長過尺者吉祥也集賢張
公每歲燕巢正寢其長可容疋練戶悉内向數年遂登
庸
名𩔖格物總論燕玄鳥也齊曰燕梁曰乙大如雀而
長布翅岐尾巢於屋梁間春社來秋社去故謂之社燕俗
呼胡燕為夏候其作窠喜長埤雅燕之往來避社
而嗛土不以戊巳籋口布翅枝尾齊人呼鳦蓋取其名
自呼故曰鳦也一名玄鳥蓋取其色之玄故曰玄鳥也
一名鷾鴯莊子鳥莫知於鷾鴯嫏嬛記周穆王迎意
而子居靈卑之宫訪以至道後欲以為司徒意而子愀
然不悦奮身化作玄鳥飛入雲中故後人呼玄鳥為意
而庶物異名疏意怠玄鳥也莊子東海有鳥名意怠
進不敢為前退不敢為後食不敢先嘗必取其緒行列
不斥而人不害以免於患淮南亦云其為鳥也翂翂翐
翐而似無能引援而飛迫脅而棲古今注鷰一名天
女採蘭雜志昔有燕入人家化為一小女子長僅三
寸自言天女能先知吉凶故至今名燕為天女物𩔖
相感志游波燕也雷效云海竭江枯投游波而立泛言
江海乾投燕於其中水立漲通雅爾雅本文嶲周燕
燕乙陸璣云嶲周子規也燕燕則乙也說文失爾雅之
句讀誤以周燕釋嶲按孫炎云爾雅别三名也曰燕燕
者古人重言之如詩燕燕于飛漢成帝時謠曰燕燕尾
涎涎是也嶲周亦燕名也不知陸璣何據而以為子規
又按吕氏春秋曰肉之美者有嶲燕之翠凡鳥之尾皆
曰翠俗曰臎嶲燕殆所謂胡燕蛇燕之𩔖合嶲燕二字
益信嶲周乃燕之一名本草紫胷輕小者是越燕胷
斑黑聲大者是胡鷰其作巢喜長越燕不入藥用越與
漢亦小差耳山堂肆考溽濕為巢聲多稍小者為漢
燕述異記燕有胡髯者百歲燕抱朴子千歲燕巢
戶北向其色多白而尾掘取隂乾末服一頭五百歲
田俅子少皥之時赤燕一雙飛集少皥之戶遺其丹書
京房易占入山見白鷰其君宜得貴女宋元嘉起
居注元年七月有白燕集於齊郡遊翔庭宇經九月乃
去衆燕翼隨有數千叚龜龍凉州記吕光大安三年
白燕遊酒泉郡黑燕列從婁元禮田家雜占紫燕來
巢主其家益富此燕與烏燕同𩔖而異凡名曰舍鶘兒
又名黃腰燕子營巢郤與烏燕絶不相似拾遺記漢
時西方貢琥珀燕置之静室自于室中鳴翔庾仲淮
湘洲記零陵山有石燕遇雨則飛如生燕雨止遂化為
石也陶隐居曰越燕多在堂室中梁上作巢胡燕多
在簷下作巢格物總論胡燕作巢喜長越燕作巢如
椀
燕異拾遺記魏禪晉之歲北闕下有白光如鳥雀之
狀時飛翔來去有司聞奏帝令羅之得一白燕以為神
物於是以金為樊置於宫中旬日不知所在晉書黃
初元年未央宫中有燕生雁口爪俱赤此與商紂宋隱
同象景初元年又有燕生巨鷇於衛國李蓋家形若鷹
吻似燕此羽蟲之孽又赤𤯝也摭遺唐王榭居金陵
以航海為業遇風舟破榭附一板抵一洲見翁嫗皆皂
服引至宫室見王坐大殿左右皆婦人王皂袍烏冠金
花閃閃翁以女妻榭榭問女曰此國何名曰烏衣國也
後榭欲回王命取飛雲軒乃烏氈兜子耳令榭入其中
閉目少息已至其家梁上雙燕呢喃下視榭乃悟所止
燕子國也虚谷閒抄淄青有一百姓家燕窠累年添
接僅餘三尺其燕哺雛既飛忽有諸野禽飛入庭除漸
衆棟宇之上棲息無空隙其家老人罔測災祥顧之甚
悶忽以杖擊破燕巢隨手有一白鳳雛長三尺自巢而
墮未及於地即掀然出戶望西南冲天而去諸禽亦應
時散逝又一家燕巢中忽然赤色光芒而隱隱有聲若
鳴鼓地中日夜不絶望之則有火燄亘天人聚觀其家
老人懼偶以杖探燕巢即有一小赤龍子長尺餘墮下
鱗甲炳煥速以裀褥藉之焚香禱謝未畢而見一大龍
長丈餘自簷屋而入光如列炬爍人瞻視龍徐徐擁其
子入自寢室穴屋騰天而去亦不損物然二家不三數
年皆隳敗焉
雀
總論春秋運斗樞瑶光星散為雀崔豹古今注雀
一名嘉賓言棲宿人家如賓客彙苑詳注雀俗呼為
馬婦鳥說文雀依人小鳥也格物總論雀觜頷皆
黑通身毛羽褐色尾長二寸許爪趾黃白色四時有子
禮月令季秋雀入水化為蛤酉陽雜俎釋氏書言
雀沙生因浴沙塵受卵埤雅雀頭如顆蒜目如擘椒
物之淫者感應經雀皆至夕而不見物人有至夕昏
不見物者謂雀盲是也埤雅雀好内反師曠禽經曰
雀交不一雉交不再又曰雀以猜瞿今雀俛而啄仰而
四顧所謂瞿也陶隱居本草雀性利陰陽雀屎名白
丁香埤雅鳥雀尾翠上有肉高有穴者名脂鉼鳥雀
每引觜取脂以塗翅毛衣則悦澤雨露不能濡古今
注雀性多淫泆故一升曰爵所以戒荒淫之飲家語
孔子見羅者所得雀皆黃口也孔子曰黃口盡得大雀
獨不得何也羅者對曰黃口從大雀者不得大雀從黃
口者易得孔子顧弟子曰君子愼所從周處風土記
六月東南長風海魚化為黃雀吳地記小魚長五寸
秋社化為黃雀吳均續齊諧記楊寳嘗見一黃雀為
螻蟻所困寳食以黃花百餘日毛羽成放之後有黃衣
童子拜曰我王母使臣向為鴟梟所搏賴君拯濟以四
白環與寳曰令君子孫潔白登三公後寳生震震生秉
秉生賜賜生彪俱為三公清異錄李正已被囚執夢
云青雀噪即報喜也是且果有羣雀啁啾色皆青蒼至
今李族居淄青者呼雀為青喜
詳𩔖格物論其種𩔖不一有神雀蒿雀突厥雀瓦雀
瓦雀出浙東其雌雄相感必一俯一仰山堂肆考瓦
雀以其依人在簷溜間為巢故稱瓦雀春秋考異郵
黃帝將起有黃雀赤頭立日旁帝占曰黃者土精赤者
火精雀者賞萌余當立禮稽命徵祭五嶽四瀆得其
宜則黃雀見述異記周成王元年貝多國人獻舞雀
周公命返之尚書中候季秋赤雀銜丹書入酆止於
昌戶昌拜稽首受後漢書琅玡董仲為不其令有赤
雀乳廳事前桑上民為作歌頌唐六典禮部注赤雀
上瑞白雀中瑞遁甲圖赤雀不見則國無賢白雀不
見則無後嗣宋書白雀者王者爵禄均則至南越
志增城縣多白雀大如鳩素質凝映墨客揮犀雀有
色純白者有尾白者搆巢人家多為祥瑞余曾見賣藥
老人育白雀數枚問何從得之答云雀方出殼未羽時
以蜜和飯飼之乃然輟耕錄陳雲嶠云白翎雀生於
烏桓朔漠之地雌雄和鳴自得其樂彙苑詳註朔漠
之地無他禽鳥惟鴻雁與白翎雀鴻雁畏寒秋南春北
白翎雀雖窮冬沍寒亦不易處故元世祖作樂名曰白
翎雀開元遺事裴曜卿勤於王政夜看案牘晝決獄
訟嘗養一雀每夜至更初時有聲至五更則急鳴曜卿
呼為知更雀朝野僉載唐甘露之後有鳥大如鳩色
如烏雀飛若風聲千萬為隊時人謂之鵽雀亦名突厥
雀若來突厥必至後則無差&KR0801;涯勝覽爪哇國有珍
珠雀沙州記寒嶺去太陽州三十里便有雀鼠同穴
雀亦如家雀色小白鼠亦如家鼠色黃而無尾集仙
錄天雀亦曰神雀每降則國家當有大福風俗通飛
廉神雀能致風雨漢武内傳仙家次藥有昆丘神雀
宣記神爵集雍晉灼注大如鷃爵黃尾白頸黑背腹
斑文也後漢書顯宗時有神雀入宫殿冠羽有五采
色古今注孝哀帝初元三年泰畤殿中有雀五色頭
有冠長寸餘大似雀始到時鳥環其旁山堂肆考惠
州羅浮山有五色雀有貴人至則先翔集東坡集海
南有五色雀常以兩絳者為長進止必隨俗謂鳳皇云
久旱而見輙雨潦則反是拾遺記舜葬蒼梧之野有
鳥如雀自丹州而來吐五色之氣氤氲如雲名曰憑霄
雀能羣飛銜土成丘墳此鳥能反形變色集於峻林之
上在木則為禽行地則為獸變化無常東觀漢記永
元十三年安息國獻條枝大雀卵大如甕舉頭高八九
尺張翅丈餘食大麥留青日札漢書安息國有大馬
爵廣志曰大爵頭及膺身蹄似槖駞色蒼舉頭高八九
尺張翅丈餘食大麥我朝有鳥大如驢集於南京五鳳
樓上想即此鳥杜陽雜編唐順宗即位歲拘弭國貢
却火雀一雄一雌色純黑大小似鷰其聲清殆不𩔖尋
常禽鳥置於火中火自散去上嘉其異遂盛於水晶籠
懸於寢殿夜則宫人持蠟炬以燒之終不能損其毛羽
百舌
山堂肆考百舌又名反舌一名望春一名喚起江南人
謂之喚春聲圓轉如絡絲月令注百舌能變易其聲
倣百鳥之鳴朝野僉載百舌春囀夏至唯食丘蚓正
月後凍開蚓出而來十月後蚓藏而往蓋物之相感也
通雅鶷&KR1534;反舌也月令仲夏小暑至反舌無聲先為
百舌芒種後五日則無聲五月後毛盡脱十月後則藏
蟄格物總論百舌鳥蒼毛尖觜形小於鴝鵒能反覆
其舌隨百鳥之音故謂之百舌春二三月鳴至五月無
聲亦候禽也留青日札反舌鳥至五月感陰氣而無
聲歐陽永叔詩百舌子莫道泥滑滑今亦名之曰泥百
舌也飲春水而開口飲秋水而閉口故梅堯臣百舌詩
一冬常噤默乘春何多舌周書反舌有聲䜛人在側
鷦鷯
禽經注鷦&KR1775;桃雀也狀𩔖黃雀而小燕人謂之巧婦亦
謂之女&KR2849;關東人呼曰巧雀亦謂之巧女喙尖取茅秀
為巢刺以縑麻若紡績為巢或一房或二房懸於蒲葦
之上枝折巢敗巧而不知所託方言桑飛(即鷦鷯也又名鷦鸚)
自關而東謂之工雀或謂之過嬴或謂之女&KR2849;(今亦名為巧婦)
(江東呼布母)自關而東謂之鸋鴂自關而西謂之桑飛或謂
之懱爵(言懱截也)詩疏桃蟲今鷦鷯是也微小於黃雀其
雛化而為雕故俗語鷦鷯生雕埤雅桃蟲鷦其䳄鴱
說苑鷦鷯巢於葦苕繫之於髮性甚巧故俗呼為巧婦
一名工雀一名女匠其喙尖利如錐取茅莠為巢巢至
精密以麻紩之如刺韈然故又名韈雀本草巧婦鳥
主婦人巧吞其卵小如雀在林藪間為窠窠如小囊袋
亦取其窠燒之女人多以燻手令巧
格致鏡原卷七十八
