格致鏡原卷四十九大學士陳元龍撰
日用器物類(一)
斗斛
禮月令日夜分則同度量鈞衡石角斗甬正權概注甬
斛也概執以平量器者周禮栗氏為量鬴深尺内方
尺而圓其外其實一鬴其臋一寸其實一豆其耳三寸
其實一升重一鈞其聲中黃鍾槩而不税左𫝊齊舊
四量豆區鬴鍾四升曰豆各自其四以登於鬴注四豆
為區斗六升也四區為鬴六斗四升也鬴十則鍾六十
四斗也左傳疏杜據儀禮今文故以庾為十六斗五
千庾凡八千斛考工記陶人為庾實二觳其下文瓬人
云豆實三而成觳則觳受斗二升庾實二觳則受二斗
四升也彼陶人所作庾自瓦器今甕之類非量器也與
此名同而實異漢律歷志量者龠合升斗斛也所以
量多少也本起於黃鐘之龠用度數審其容以秬黍中
者千有二百實其龠以井水準其槩十龠為合十合為
升十升為斗十斗為斛而五量嘉矣其法用銅方尺而
圜其外旁有&KR0146;焉其上為斛其下為斗左耳為升右耳
為合龠其狀似爵以縻爵禄禮記十斗曰斛十六斗
曰籔十籔曰秉鄭注秉十六斛今江淮之間量名以為
籔者今文籔為逾稗史𩔖編考工記鬴法積百萬分
乘除布算則龠為七百八十一分二釐五毫實黍千二
百合為千五百六十二分五釐實黍二千四百升為萬
五千二百六十七分實黍二萬四千鬴為百萬分實黍
百五十三萬六千大元數曰凡七十有八萬黃鍾之數
立焉正與比合於是見阮胡龠合升斗皆大而鄧保信
林億等皆小𫝊疑錄量起於黃鍾之龠十龠為合以
十乘之而為斛後世斛容五斗黍穀出入兩斛當一石
凡糧税入籍為石者皆兩斛也此或便於轉輸俗因用
之漢書糧穀稱斛鹽亦稱斛茭藁稱石注曰石百二十
斤也斛石權量用同稗史類編以斛為石不知起何
時自漢以來始見之石本五權之名漢制重百二十斤
為石非量名也以之取民賦䘵如二千石之類若酒言
石從其味之醇醨如以石米釀酒醇者止七斗或六斗
而醨者多至於十五六斗未嘗有定數也至於麵言斛
石麵亦未必止為麥百二十斤而麥之實有小大虛實
然沿襲至今莫知為非殊可笑也唐樂志張文收既
定樂鑄銅斛二珊瑚鈎詩話劉仲原得銅斛二於左
馮翊其一云始元四年造其一云甘露元年十月造數
量皆同云容十斗後刻云重四十斤以今權量校之容
三斗重十有五斤乃知古今不同李商𨼆太倉箴籥
合斗斛何以用銅取寒暑暴露不改其容農田餘話
今之官斛規制起於宋相賈似道前元至元間中丞崔
彧上言其式口狹底廣出入之間盈虧不甚相遠遂行
於時至今不改丹鉛總錄歷代斗斛大小不同左傳
疏云魏齊斗秤於古二而為一周隋斗秤於古三而為
一張端義貴耳集升斗古小而今大昔人飲酒有數
石而不亂者班固論一夫百畝所收之粟人食月一石
五斗古之人亦今之人也豈有一人能飲數石日食五
升者乎演繁露開元九年勅量以十升為斗斗三升
為大斗逢原記宣宗有八角玉升西夷且陁國所進
夏以水澆之則無暑冬以火逼之則無寒
尺
律歷志度者分寸尺丈引本起黃鍾之長以子穀秬黍
中者(子穀北方黑黍取大小中者)一黍之廣度之九十分為黃鍾之
長一為一分十分為寸十寸為尺十尺為丈十丈為引
而五度審矣其法以銅高一寸長一丈而分寸尺丈存
焉以為引高一分分者自三微而成著可分别寸忖尺
蒦職在内官廷尉掌之(蒦音約)𫝊疑錄度起於黃鍾之
長後世十寸謂之尺十尺謂之丈凡公私所度皆以丈
計矣禮書家語曰布指知寸布手知尺投壺記曰籌
室中五扶堂上七扶公羊傳曰膚寸而合鄭氏曰鋪四
指曰扶一指按寸何休曰側手為膚按指為寸扶即膚
耳然則寸尺之度取諸身也漢律歷志曰一黍之廣為
分十分為寸十寸為尺然則尺寸之度又取諸物也先
王制法近取諸身遠取諸物足以考信而無疑焉然後
尺寸之度起矣則指尺之與黍尺一也黍有巨細故尺
有長短先儒以黍之巨者積而為寸則于膚指不合於
是有指黍二尺之辨謂圭璧之屬用指尺冠冕尊彝之
屬用黍尺豈其然乎周禮典瑞璧羡以起度考工記璧
羡度尺好三寸以為度璧徑九寸羡而長之從十寸度
八寸同謂之度尺則周之法十寸八寸皆為尺也蔡
邕獨斷夏以十寸為尺殷以九寸為尺周以八寸為尺
周祈名義考周尺纔得今六寸六分家語布指知尺
謂以拇指食指一奓仍以食指屈二節為一尺湯九尺
丈王十尺亦可推晉書晉泰始九年荀勖校大樂八
音不和始知後漢至魏尺長於古四分有餘勖乃部著
作郎劉恭依周禮制尺所謂古尺也晉書世說稱有
田父於野地中得周時玉尺便是天下正尺荀勖試以
校巳所治金石絲竹皆短校一米又漢奚景於冷道舜
祠下得玉律度以為尺相傳謂之漢官尺以校荀尺荀
尺短四分漢官始平兩尺長短度同又杜䕫所用調律
尺比勖新尺得一尺四分七釐魏景元四年劉徽注九
章云王莽時劉歆斛尺弱於今尺四分五釐即荀勖所
謂今尺長四分半是也元帝後江東所用尺比荀勖尺
一尺六分二釐趙劉曜光初四年鑄渾儀八年鑄土圭
其尺比荀尺一尺五分荀勖新尺惟以調音律至於人
間未甚流布故江左及劉曜儀表竝與魏尺略相依準
稗史類編歴代尺一周尺漢劉歆銅斛尺後漢建武
銅尺荀勖所定晉前尺祖冲之銅尺竝同二晉田父玉
尺梁法尺實比周尺一尺七釐三梁表尺實比周尺一
尺二分二釐一毫有竒隋時始用木尺而定律吕大業
中更詔用梁表律調八音之器四漢官尺晉時始平掘
得古銅尺實比周尺一尺三分七釐晉荀勖既定晉前
尺阮咸說其聲高則悲非興國之音必古今尺有長短
所致也後始平掘地得古銅尺不知所出何代果長勖
尺四分時人咸服其妙而莫能措意焉五魏尺實比周
尺一尺四分七釐杜䕫所用者六晉後尺實比周尺一
尺二寸一分二釐晉氏江東所用者七後魏前尺實比
周尺一尺二寸七釐八中尺實比周尺一尺二寸一分
一釐九後尺實比周尺一尺一寸八分一釐即隋開皇
官尺謂鐵尺及後周市尺十東後魏尺實比周尺一尺
三分八毫十一蔡邕銅籥尺後周玉尺同實比周尺一
尺一寸五分八釐十二宋氏尺錢樂之渾天儀尺後周
鐵尺同實比周尺一尺六分四釐後周時達奚震等議
今勘周漢古錢大小有合宋氏渾儀尺度無舛古者黃
金方寸重一斤今鑄金校驗鐵尺為近司馬備刻宋尺
後周尺又云太常寺樂律尺少府監祭器景圭渾儀尺
皆同實比周尺一尺五分十三隋萬寳常永尺實比周
尺一尺一寸八分六釐十四雜尺實比周尺一尺五分
趙劉曜渾天儀土圭所用者十五梁朝俗簡尺實比周
尺一尺二分有竒十六宋朝和峴景表尺比周尺一尺
六分有竒十七阮逸胡瑗皇祐樂書黍尺比周尺一尺
七分演繁露開元九年勅度以十寸為尺尺二寸為
大尺演繁露唐時一尺比六朝制一尺二寸王制曰
古者周尺八尺為步今以周尺六尺四寸為步稗史
類編宋韓忠獻公丁文簡公校阮胡尺令尺匠石素等
再累黍制尺二條其一比周尺一尺三分五釐宋司馬
備刻三司布帛尺比周尺一尺三寸五分宋禮部頒祭
祀儀式造禮器尺比周尺一尺三寸二分演繁露官
尺者與浙尺同僅比淮尺十八而京尺者又多淮尺十
二公私隨事致用元無定則予嘗怪之蓋見唐制而知
其來久矣金部定度以北方秬黍中者為則凡横度及
百黍即為一尺此自其一代之法不須較古今同異也
然此尺既定而尺加二寸别名大尺又因著為之令曰
鍾律冠冕之類則用秬尺内外官司悉用大尺則國立
之制明為二體其與古人同度量之義乖矣唐帛每四
丈為一匹用大尺準之蓋秬尺四十八尺也秬尺長短
不知合今何尺然今官帛亦以四丈為匹而官帛乃今
官尺四十八尺準以淮尺正其四丈也國朝事多本唐
豈今之省尺即用唐秬尺為定耶不然何為官府通用
省尺而繒帛特用淮尺也六典注中尚署令每年二
月二日進鏤牙尺及木畫紫檀尺天中記二月二日
賜紅牙銀寸尺各一白居易狀當晝夜平分之時頒度
量合同之令五侯鯖金粟尺富家以金粟飾之戒
菴漫筆蘇州馬懷德撁星板一副十二片烏木為之自
小漸大大者長七寸餘標為一指二指以至十二指俱
有細刻若分寸然又有象牙一塊長二寸四角皆缺上
有半指半角一角三角等字顛倒相向蓋周髀算尺也
秤
漢律歷志權者銖兩斤鈞石也所以稱物平施知輕重
也本起於黃鍾之重一龠容千二百黍重十二銖二十
四銖為兩十六兩為斤三十斤為鈞四鈞為石傳疑
錄衡起於黃鍾之平權與物鈞而為衡衡平而權鈞矣
衡以準曲直也五則之法衡規矩繩準衡運生規規圓
生矩矩方生繩繩直生準稗史類編皇祐新樂圖有
銖秤其圖幹十分二十四銖為一兩正一面有星一繫
一盤如民間金銀等子者其錘形如環
算盤
劉馮事始黃帝使隸首作算數得下籌之法周公作九
章詳明算法而制算盤之始清異錄宣武劉錢民也
鑄鐵為算子晉書王戎自執牙籌計算徹夜常若不
足
繩(附索)
小爾雅縚索也大者謂之索小者謂之繩詘而戾之為
䋫稗史類編易曰上古結繩而治書序曰伏羲造書
契以代結繩之政則是繩出於太昊之前高氏小史曰
燧人氏時結繩刻木以記事則繩自燧人始也白虎
通或曰封者金泥銀繩或曰石泥金繩韻府韋固旅
次宋城遇一老向月檢書固問囊中赤繩何用答曰以
繫夫婦之足雖仇家異域此繩繫之不可易也蕭方
等三十國春秋慕容垂攻鄴符丕遣其從弟就請救乃
遺謝玄青銅鏡黃金宛轉繩等以之為信伽藍記河
間王琛置玉井金罐以金五色績為繩酉陽雜俎北
朝婦人五月五日進長命縷宛轉繩皆結為人像帶之
北史合朔儀經日有變以朱絲為繩以繞係社樹三
匝說楛□(音護)絲繩也見金陵學宮所刻山谷辨剛卯
說夷堅志江陵士人稱挽畜產繩縴之名曰五尺
庶物異名疏周禮供具絼(音振)絼牛鼻繩也
索物原軒轅作綿索荆楚歲時記正月一日懸葦
索於戶鬼惡之李肇翰林志端午賜百索為壽索
葉隆遼志五月五日以雜絲結合歡索纏於臂膊漢
溝洫志搴長茭兮湛美玉注臣瓚曰竹葦絙謂之茭也
所以引置土石也師古曰絙索也茭字宜從竹音交又
音爻事物紺珠綆又名繘井索古書云䋁荀子短
綆不可以汲深泉事物紺珠繦貫錢具緍貫錢細索
莊子紼謳所生必於斥苦司馬彪注紼引柩索也斥
疎緩也苦用力也引紼所以有謳歌者為人有用力不
齊故促急之也唐書契丹將李楷固善用䌈索飛索
䌈唐將張元遇麻仁節生𫉬之
鎻鑰
禮月令孟冬修鍵閉慎管籥注謂鎻之入内者小爾
雅鍵謂之鑰芝田錄門鑰必以魚取其不瞑目守夜
之義南史戴𤼵興臨死封閉庫藏使家人謹錄鑰牡
北史禁門鑰曰鵠鑰唐書朱滔反納金鑰於回紇
曰願聽命於可汗謹上金鑰啓閉出納惟所命硯北
雜志故宋宫中用魚鑰降魚取匙降匙取魚古制也
賢奕編鏁鑰云者以其形如籥耳今鏁有圓身者古制
也方身鏁近世所為唐人云銀鑰郤收金鑰合誤以開
鏁具為鑰開鎻具自名鑰匙亦名鎻匙異苑晉康帝
建元中有漁父垂釣得一金鎻引鎻盡見金牛急挽出
牛斷猶得鎻長二尺酉陽雜爼齊郡接歴山上有古
鐵鎻大如人臂繞其峯再浹相傳本海中山山神好移
故海神鎻之挽鎻斷飛來此矣酉陽雜爼安禄山恩
寵莫比其所賜品目有銀鑿鏤鐵鎻孔六帖罽賓國
武德二年遣使貢金鎻錄異記萎蕤鎻金鏤相連屈
伸在人後漢書崔烈以鋃鐺鎻注鋃鐺大鎻也
梯
事物紺珠梯木階軒轅制史記注通天臺上有天梯
正字通鹽鐵論言漢代百戲有唐梯追人竒蟲胡妲
唐梯謂人倒擲以梯置足掌上一人上梯從梯蹬中轉
身蜿蜒猶今戲家之翻空梯也清異錄江南後主同
氣宜春王從謙常春日與妃侍游宫中後圃妃侍覩桃
花爛開意欲折而條高小黃門取綵梯獻時從謙正乘
駿馬擊毬乃引鞚至花底痛採芳菲顧謂嬪妾曰吾之
綠耳梯如何
柝
物原軒轅作柝鄭司農注柝戒守者所擊也稗史
類編易繫辭曰重門擊柝以待暴客蓋取諸豫說文柝
夜行令擊木為聲以代更籌者是俗曰蝦蟇更柝即柝
詞林海錯□音伐打更木也西京賦植鎩懸□用戒
不虞藻林金柝軍中警夜刁斗也文選金柝警夜
鈴
廣韻鈴似鐘而小左傳注鈴在旗上動則有聲拾
遺記魏文帝迎薛夜來車前有雜寳為龍鳳銜百子鈴
晉書清河王覃初為清河王世子所佩金鈴欻光𨼆
起狀如麻粟祖母陳太妃以為不祥欲毁而賣之占者
以為金是晉行大興之祥覃為王裔是其瑞也齊書
莊嚴寺有玉九子鈴後主剥取以施潘妃殿飾開元
遺事寧王每花時綴金鈴於花下掣之以驚禽謂之護
花金鈴集異志元和中翰林院有鈴夜中文書入則
引之以代傳呼長慶中河北用兵鈴輙自鳴與軍中息
耗相應聲急則軍事急聲緩則軍事緩集仙𫝊太上
大道君遣協晨大夫叔門賜大茅君盈金虎真符流金
之鈴
剪刀
事物原始剪古史考曰鐵器也用以裁布帛始於黃帝
時逸雅剪刀剪進也所剪稍進前也清異錄上饒
葛溪鐵精而工細余中表以剪刀二柄遺贈皆交股屈
環夷門廣牘嘗有鑌鐵剪刀一把製作極巧外起花
鍍金裏面嵌銀回回字者廣韻藻潘炕姬有雙龍奪
珠之剪搔首集姑園鐵作剪刀以苜蓿根粉養之裁
衣則畫成墨界不用人手而自行
針
稗史𩔖編禮記内則有紉針請縫之事由此考之當是
自始制衣裳則宜有針線矣帝王世紀曰太昊制九針
由此始也管子一女必有一鍼一鉥注鉥長鍼也(鍼同)
針荀子有物於此善治衣裳不盜不竊穿窬而行日
夜合離以成文章巳能合從又善連横是之謂鍼莊
子挫鍼治繲足以餬口注挫鍼縫衣也白虎通婦人
佩針縷西京雜記漢宮女七夕穿針皆會於開襟樓
針皆七孔荆楚歲時記七夕婦人以綵絲穿七孔針
或以金銀鍮石為針拾遺記魏文帝所愛美人姓薛
名夜來妙於鍼工深帷之内不用燈燭裁製立成宮中
號為鍼神又孫權趙夫人能刺繡於方帛上寫五岳河
海城邑行陣之形時人謂之針絶北史魏胡太后幸
西林園法流堂命侍臣射太后自射針孔中之演繁
露張籍吳楚歌詞云庭前春鳥啄林聲紅夾羅襦縫未
成今朝社日停針線起向朱櫻樹下行則知社日婦人
不用針線自唐已然矣唐百官志中尚署七月七日
進七孔金鈿針提要錄梁汴京七夕乞巧有雙眼針
范至能詩注吳俗元夕婢子以針卜伺其尾相屬為
兆名針姑清異錄針之為物至微者也問諸女流醫
工則詳言利病如吾儒之用筆也朱湯匠氏諳熟粗好
四方所推金頭黃鋼小品醫工用以砭刺者大三分以
製衣小三分以作繡吳志虞翻曰磁石不受曲鍼
梁書侍郎金元起欲工素問以砭石問王僧孺答曰古
人當以石為針必不用鐵說文有此砭字許慎云以石
刺病也東山經高氏之山多針石郭璞云可以為砭針
春秋美疢不如惡石服虔云石砭石也季世無復佳石
故以鐵代也稗史類編陰陽家以磁石引針定向每
有戊午丙午之異按本草演義磁石磨針則能指南然
常偏東不全南也其法新纊中獨縷以半分子蠟綴於
針腰無風處垂之則針常指南以針横貫燈草心浮水
上亦指南然常偏丙位蓋丙為火庚辛金受其制故如
是物類相感耳
線
周禮縫人掌王宮縫線之事考工記鞄人察其線欲
其藏也注謂縫革之縷也西京雜記漢高時宫中七
月七日以五色縷相羈謂為相連愛荆楚歲時記晉
魏宫中以紅線量日景冬至後日影添長一線唐雜
錄宮中以女工揆日長短冬至後日晷漸長較常日添
一線之工
熨斗
稗史類編帝王世紀曰紂欲作重刑乃先作大熨斗以
火熱之使人舉手輙爛與妲己為戲笑今人以伸帛者
其遺意也丹鉛總錄說文熨持火申繒也一曰火斗
柳文所謂鈷鉧也古音鬱今轉音運范成大驂鸞錄
鈷鉧熨斗也東宮舊事皇太子納妃有金塗熨斗
本𫝊晉韓伯數歲大寒母方為作襦令伯提熨斗而謂
之曰且著襦尋當作複褌伯曰不須母問故曰火在斗
中而柄熱今既著襦下亦當煖廣韻藻姚月華以黃
金為熨斗名曰麟首
風爐
陸羽茶經風爐以銅鐵鑄之如古鼎形厚三分緣闊九
分令六分虛中致其杇墁凡三足其三足之間設三忩
底一窗以為通颷漏燼之所置墆㙞於其内設三格其
飾以連葩垂蔓曲水方文之類其爐或鍜鐵為之或運
泥為之其灰承作三足鐵柈擡之李濟翁資暇錄風
爐子以周繞通風也一說形像名𤇺爐子理亦近焉
錦繡萬花谷崇慶府永康縣西四十里世傳昔有女子
於此上昇有真仙洞聖水池有燒藥爐
附事物原始&KR2523;者截竹為筒用長鐵以通竹節火之
未燃吹之事物紺珠火櫃周公制㮇者柄同添火條
又名火杖物原史佚作火杴
火爐
物原唐堯作火爐事物原始周禮宫人凡寢中共爐
炭則爐乃三代之制也南史宋庾仲文就劉道錫索
嫁女具得嫁女銅鑪四人舉乃勝南史梁有司奏吳
令唐傭鑄盤龍火鑪採蘭雜志馮小憐有手爐曰辟
邪足鑪曰鳬藻皆以飾得名屠隆香箋薰爐書齋中
薰衣炙手對客常談之具如倭人所製漏空罩蓋漆鼓
可稱清賞今新製有罩蓋方圓爐亦佳
(附)諸古器
魏武内嚴器誡令孤不好鮮飾嚴具用新皮葦笥以黃
葦緣中遇亂世無葦笥乃更作竹方嚴具以皂葦衣之
麤布裹之此孤平常之用者也内中婦曾置嚴具於時
為之椎壊今方竹嚴具綠漆甚華好汝南先賢𫝊戴
良嫁女以竹方笥為嚴器魏武上雜物疏油漆畫嚴
器一純金參帶畫方嚴器一陸雲與兄機書按行視
曹公器物嚴器方六七寸高四寸秦嘉婦與嘉書今
奉嚴器中物幾具齊書宜都王鑑鎮姑熟於時人𤼵
桓温女冡得織金篾為嚴器條以啓聞修復山陵故
事梓宫用嚴器五具馬齒嚴器五具後宦官𫝊漢靈
帝作飜車渴烏施於玉門外西橋用灑南郊路以省百
姓灑道之費(渴烏為曲筒以氣引水上也)漢書趙廣漢𫝊教吏為
缿筩注蘇林曰缿音項如缾可受投書孟康曰筩竹筩
也如今官受密事筩也師古曰缿若今盛錢藏瓶為小
孔可入而不可出或缿或筩皆為此制而用受書令投
於其中也鄒長倩與公孫宏書撲滿者以土為器以
蓄錢有入竅而無出竅滿則撲之炙轂子滑稽轉注
之器也今若以一器物底下穿孔注之不已論衡陶
者用土為簋廉器形已成不可小大注簋廉成土器之
具也史系天監五年丹陽山南得瓦物高五尺圍四
尺上銳下平蓋如合焉中得劍一瓷具數十時人莫識
沈約云此東夷罨盂也葬則用之代棺
格致鏡原卷四十九
