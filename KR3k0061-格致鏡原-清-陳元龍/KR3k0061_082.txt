格致鏡原卷八十二大學士陳元龍撰
獸𩔖(一)
總
本草綱目獸產於山故毛似草淮南子毛犢生應龍
應龍生建馬建馬生麒麟麒麟生庶獸凡毛者生於庶
獸物原軒轅始醫獸少皥始閹潔六畜揚雄方言
物無偶曰特獸無偶曰介邢昺爾雅疏獸者守也言
其力多不易可擒先須圍守然後乃𫉬故曰獸也通而
爲說鳥不可曰獸獸亦可曰禽故曲禮鸚鵡不曰獸而
猩猩通曰禽也易曰王用三驅失前禽則驅走者亦曰
禽也潛確𩔖書益稷百獸率舞非專以走獸爲言考
工記曰天下大獸五脂者膏者臝者羽者鱗者是禽亦
可以名獸華佗語吳普曰吾有一術名五禽之戲一曰
虎二曰鹿三曰熊四曰猿五曰鳥是獸亦可以名禽
宋書比肩獸王者德及矜寡則至一角獸天下平一則
至三角獸先王法度脩則至六足獸王者謀及衆庶則
至孫卿子獸窮則攫輟耕錄凡走獸及牛馬諸畜
肝膽之間有肉囊絫絫多至升許大者如雞子曰鮓答
畱青日札走獸腹中所產石子名鮓答蒙古人用以
禱雨一作鮓單出西寧古輪臺之地又曰馬驢鼻患腫
毒即難秣土人伺其將潰以囊承口腫落而得之軍中
無水即掘地置其中以氈覆之可得水一二升
麒麟
大戴禮毛蟲三百六十而麒麟爲之長論衡講瑞麒
麟獸之聖者也春秋保乾圖歲星散爲麟孔演圖
麟木精也宋均注麟木精生水故曰陰木氣好土土黃
木青故麟色青黃春秋運斗樞機星得則麒麟生萬
人壽鶡冠子麟者玄枵之獸隂之精也德能致之其
精畢至孫卿子古之王者其政好生惡殺麟在郊野
月令章句凡麟生於火遊於土故脩其母致其子五
行之精也瑞應圖麟王者嘉祥也食嘉禾之實飲珠
玉之英春秋感精符麟一角明海内共一主也王者
不刳胎不剖卵則出於郊京房麟有五采腹黃高丈
二金獸之瑞陸璣詩疏麟麕身牛尾馬足黃色圓蹄
一角角端有肉音中鐘吕行中規矩遊必擇地詳而後
處不履生蟲不踐生草不羣居不侣行不入陷阱不罹
羅網王者至仁則出廣雅&KR0008;麐狼蹄肉角埤雅麐
土畜也信而應禮以足至者也軒轅大角之獸狼額赤
目五蹄宋書符瑞志麒麟牡曰麒牝曰麟狼項而一
角含仁而戴義或云麟有角麒似麟而無角瑞應圖
麟之青曰聳孤赤曰炎駒白曰索冥黑曰角端黃曰麒
麐何法盛徵祥記麟牡鳴曰遊聖牝鳴曰歸和夏鳴
曰扶幼秋鳴曰養綏抱朴子麟壽三千歲廣雅麟
壽一千歲淮南子麒麟鬭則日月蝕注麒麟一角之
獸故與日相符庶物異名疏般般麟也封禪書般般
之獸樂我君圃白質青章其儀可嘉薛道衡曰般般擾
義尚書中候黃帝時麒麟在囿拾遺記孔子生之
先有麟吐玉書於闕里人家云水精之子系衰周而素
王母徵在以繡紱繫其角及夫子將終抱麟解紱而泣
漢書終軍從上幸雍𫉬白麟一角五蹄東觀漢記
章帝時麟五十一見安帝三年潁川上言麟見王隱
晉書咸寧五年白麒麟見平原泰始元年白麟見羣獸
皆從孔六帖前蜀王建武成元年十月麟見壁州永
平二年六月麟見文州三年麟見永泰四年麟見昌州
路史鉏商一𫉬而周室衰孝武一𫉬而漢祚微章帝
何人而元和二三年間郡國上麟者五十一安帝延光
亦且三見孝獻延康之元一年之間至十獻於郡國石
季龍開華林郡國上送蒼麟二八爰俾司虞調之以駕
芝蓋晉宋以降無代無有而孟蜀之邦乃至多於犬彘
不知果何物耶五雜組永樂中曾𫉬麟命工圖畫傳
賜大臣余嘗於一故家得見之其身全似鹿但頸甚長
可三四尺耳所謂麕身牛尾馬蹄者近之與今俗所畫
迥不𩔖列仙傳王方平常乘一黃麟降蔡經家擘脯
而食云是麟脯爾雅疏并州界有麟大小如鹿非瑞
麟也故司馬相如賦曰射糜脚麟謂此麟也物𩔖相
感志蛷麟出罽賓國似海獸紫色有鱗甲頂有穴光出
圓珠能入水與龍鬭吼聲如雷三輔黃圖青梧觀在
五柞宮之西梧桐樹下有石麒麟二枚刊其脇文字是
秦始皇驪山墓上物也頭高一丈三尺東邊者前左脚
折處有赤如血父老謂其有神皆含血屬筋焉
獬豸
輿服志獬廌(同豸)神羊也廣博物志獬廌廣韻作&KR0008;&KR0008;
神異經東北荒中有獸如羊一角毛青四足似熊性
忠直見人鬭則觸不直聞人論則咋不正名曰獬豸一
名任法獸故立獄皆東北依所在也說文獬豸似山
牛一角神人以廌遺黃帝帝曰何食何處曰食薦春夏
處水澤秋冬處松栢風俗通獬廌食楝田俅子堯
時有獬廌緝其毛爲帝帳論衡觟&KR1694;者一角之羊也
性知有罪臯陶治獄其罪疑者令羊觸之有罪則觸無
罪則不觸斯蓋天生一角聖獸助獄爲驗故臯陶敬羊
起坐事之酉陽雜俎玄宗時冨平縣產一角神羊肉
角當頂白毛上捧議者以爲獬豸
獅
東觀漢記獅子形如虎正黃有髯耏尾端茸毛大如斗
銅頭鐵額鉤爪鋸牙彌耳跪足目光如電聲吼如雷能
食虎豹外國之產毛羣之長也束晳發蒙記獅子五
色而食虎於巨山之岫一噬則百人俯惟畏鉤戟劉
郁西使記獅子雄者鬃尾如纓拂傷人吼則聲從腹中
出埤雅獅子虎見之而伏豹見之而瞑羆見之而躍
爾雅狻麑如虦貓食虎豹註卽獅子也出西域穆
天子傳狻猊日走五百里說文虓獅子也山堂肆
考太乙眞人受玉清勅命乘青獅往獄中度濟人罪
司馬彪續漢書章和元年安息國獻獅子形如麟無角
南史梁武帝時波斯獻生獅子帝問曰獅子有何色
劉顯曰黃獅子超不及白獅子超伽藍記元魏波斯
國獻獅子永安末始達京師莊帝謂侍中李彧曰朕聞
虎見獅子必伏可覓試之於是詔近山郡縣捕虎以進
鞏縣山陽并進二虎一豹見獅子悉瞑目不敢仰視園
中素有一盲熊性甚馴善帝令取試之虞人牽盲熊至
聞獅子氣驚怖跳踉曳鎻而起帝大笑宋炳擊象圖
序沙門釋僧吉嘗從天竺欲向大嶺忽聞數十里外哮
哮檻檻驚天怖地頃之但見百獸率走伏地欲絶而四
巨𧰼虓焉而至以鼻卷泥自厚塗數尺數數噴鼻隅立
俄有獅子三頭見於山下直搏四𧰼崩血若濫泉巨樹
草偃癸辛雜志元時有貢獅子者首𩔖虎身如狗青
黑色宮中以爲不𩔖所畫者疑非眞使牽入虎牢皆俯
首帖耳不敢動獅子遂溺於虎之首虎亦莫敢動也乃
知爲眞獅子輟耕錄元朝大會羣臣盡出諸獸於萬
歲山若虎豹熊𧰼之屬一一置列訖然後獅子至身材
短小絶𩔖人家所畜金毛猱狗諸獸見之畏懼俯伏不
敢仰視及各飼以雞鴨野味之𩔖諸獸不免以爪按定
用舌去其毛羽惟獅子則以掌擎而吹之毛羽紛然脫
落此其所以異於諸獸也珍珠船獅子房獅子二號
日食活羊一隻半白糖四兩羊乳二瓶醋二瓶花椒一
兩三錢安樂集取牛羊驢馬諸乳置一器中若將獅
子乳一滴投之一切諸乳悉化爲水偃曝談餘獅子
乳以金銀寶器盛之皆漏惟玻璃則否酉陽雜俎集
賢校理張希復言舊有獅子尾拂夏月蠅蚋不敢集其
上酉陽雜俎釋氏書言獅子筋爲絃鼓之衆絃皆絶
西域有黑獅子棒獅子舊說蘇合香獅子糞也博物
志魏武伐冒頓經白狼山逢師子使格之見一物從林
中出如狸止帝車軌上師子將至便跳上師子頭師子
伏不敢起遂殺之得師子還至四十里鷄犬皆無鳴吠
治世餘聞錄西番貢獅子其性勁險一番長與之相
守少離則威作畜二小獸名曰吼形𩔖兔兩耳尖長僅
尺獅作威時卽牽吼視之獅畏伏不動蓋吼作溺著其
體肉卽腐爛吼猖獗又畏雄鴻鴻引吭高鳴吼亦畏伏
物𩔖相制如此春宴錄貴家遊賞曲江剪百花裝成
獅子相送遺獅子有小連環欲送以蜀錦流蘇牽之曰
春光且莫去畱與醉人看
虎
總論運斗樞樞星散而爲虎風俗通虎者陽物百
獸之長說文虎山獸之君春秋考異郵三九二十
七者陽氣成故虎七月而生陽立於七故虎首尾長七
尺般文者陰陽雜也周易風從虎本草衍義風之
從虎者蓋風木也虎金也木受金制安得不從故嘯則
風生自然之理也管輅别傳虎者陰精而居於陽依
木長嘯動於㢲二氣相感故能運風禮月令仲冬虎
始交酉陽雜俎虎交而月暈格物論虎一生止一
乳一乳必雙所謂虎不再交是也死必靠木及巖石未
嘗仆地一名大蟲淮南子虎有子不能搏攫者殺之
爲其墮武也尸子虎豹未成文而有食牛之氣格
物總論虎狀如猫而大如黃牛黑章鉤爪鋸牙舌大於
掌生倒刺鬚硬尖而光兩脅間及尾端皆有骨如乙字
長一二寸許者卽其威也破肉取之可得能令人有威
帶之臨官佳若無官者帶之必爲人所憎横行而妥尾
其怒而吼也聲如雷百獸爲之震恐而風從之生矣
癸辛雜志虎骨甚異雖咫尺淺草能藏身不露及咆虓
作聲則巍然而大矣劉氏鴻書虎性至猛烈雖遭逐
猶復徘徊顧步其傷重者輙咆哮作聲而去聽其聲之
多少知去之遠近率鳴一聲者爲一里其搏物不過三
躍不中則捨之廣博物志虎行以爪坼地卜食觀竒
偶而行今人畫地卜者曰虎卜癸辛雜志虎不行曲
路遇之者引至曲路卽可避去抱朴子虎壽千歲五
百歲毛色變白運斗樞四方煩擾小民失恩虎銜魚
潛確𩔖書虎黃者竊人羊豕多方窺伺得之黑虎所
見無不取白虎不甚搏殺坐食而已蓋黃是其幼弱者
黑適壯白卽老矣或曰白虎性仁其實老矣彙苑詳
註虎搏獐兔先於四圍遺溺聞其氣不敢出坐受其搏
癸辛雜志虎食犬則醉犬乃虎之酒也畱青日札
虎食楊梅而醉陳繼儒虎薈虎食人後亦復肉醉土
人伺其醉殺之彙苑虎啖人如猫食鼠初一至十五
食上身十六至月終食下身癸辛雜志虎不食小兒
兒癡不知虎之可懼故不得而食又不食醉人必坐守
以俟其醒非俟其醒俟其懼也凡食男子必自勢起婦
人必自乳起惟不食婦人之陰山堂肆考人或罹虎
口其神魂被虎所役往往爲之前導俗謂之倀鬼聽
雨紀談人遇虎衣帶自解皆别置於地虎見人躶而後
食之皆倀所爲倀可謂鬼之愚者也廣異記倀鬼好
酸可以烏白等梅及楊梅布之要路倀若食之便不見
物虎乃可𫉬七脩𩔖藁虎倀凡虎之出入則引導以
避其兇故獵者捕虎先設湯飯衣鞋於前以爲使之少
滯則虎不知以落機穽廣異記開元末渝州多虎暴
設機穽恒未得之月夕人有登樹候望見一倀鬼如七
八歲小兒無衣輕行通身碧色來發其機及過人又下
樹止之須臾一虎徑來爲陷機所中而死久之小兒行
哭而返因入虎口及明開視有碧石大如雞子在虎喉
焉國史𥙷俗言四指者天虎也五指者人虎也王
穉登虎苑虎中有眞虎眞虎不可射其見射於裴旻者
非眞虎也五雜組射虎逆毛則入順毛則不入埤
雅虎食青泥而解箭藥五雜組山民防虎者有崖口
缺虎常躍入迺以巨絙縱横而空懸之虎躍而下浮罥
絙上四足插空不能作勢終不能脫矣又有以黐布地
及横施道側者虎頭觸之覺其黏也爪之不得下則坐
地上俄而遍體皆汚怒號跳撲至死異苑扶南王范
尋嘗蓄生虎人有訟未知曲直輙投虎虎不噬則爲直
於是蠻貊之人祀虎爲神瀛涯勝覽榜葛剌國以鐵
索繫虎行市及人家則解索坐虎於庭裸而搏虎虎怒
交撲仆虎數回乃已或手投入虎喉虎亦不傷之戲已
仍繫之家必啖虎以肉勞其人以錢蓋虎戲以需財也
陳繼儒筆記巴丘南百折山中有道士善檻虎兩函
桁之以鐵中不通也左關羊而開右以入虎懸機下焉
餓之抽其桁出其爪牙揳而鍖之縆其舌已重餓之飼
以十銖之肉而已久則羸然弭然始飼以飯一杯菜一
盂未嘗不食也亦不復有一銖之肉矣以至童子皆得
飼之已而出諸囚都無雄心道士時與撲跌爲戲因而
賣與人守門以爲常率虎千錢大者千五百錢初猶驚
動馬牛後反見犬牛而驚矣或時伸腰振首輙受呵叱
置庭中以娛賓道士診其口爪鐫剔擾洗各有期道士
死其業廢虎苑占城人能馴虎開圈弄虎手探口中
略無所損戲其足輙退縮言虎惜爪距故也又呼其名
即長吼酉陽雜俎夜格虎時必見三虎並來挾者虎
威當刺其中者虎死威乃入地得之可却百邪虎初死
時記其頭所藉處候月黑夜掘之欲掘時必有虎來吼
擲前後不足畏此虎之鬼也深二尺當得物如琥珀蓋
虎目光淪入地所爲也七脩𩔖藁虎威在頸下二肘
間如乙字三寸許虎鏡在當心皮裏膜外若脆骨然取
而佩之臨官而能威衆常人則無憎疾者虎帶在胸而
通前左右二足乃大觔也可爲帶㡳故名前頸骨三稜
後頸骨圓直色皆桃紅而不空虛有微眼以唾濕其一
頭吹之少有沬焉其腸爲馬繮雖劣者可御河圖懸
虎鼻門上宜官子孫帶印綬懸虎鼻門中周歲取作屑
與婦飲之生貴子勿令人知知即不驗亦不令婦見之
酉陽雜俎虎夜視一目放光一目看物獵人候而射
之光墜入地成白石主小兒驚述異記漢中有虎生
角道家云虎千歲則牙蛻而角生墨客揮犀虎每食
一人則耳成一缺汀州西山有虎爲暴十餘年後爲射
者所殺兩耳如鋸焉酉陽雜俎仙人鄭思遠常騎虎
故人許隱病齒求治鄭曰惟得虎鬚及熱插齒間當愈
即拔數莖與之因知虎鬚治齒也北戶錄按古方刮
虎牙治犬咬瘡神效無比圖經虎骨并睛爪本經不
載所出州土今有山林處皆有之骨用頭及脛色黃者
佳睛亦多僞須自𫉬乃眞雷公炮製虎睛凡使須知
採人問其源有雌有雄有老有嫩有殺得者唯有中毒
自死者勿使却有傷人之患夫用虎睛先於生羊血中
浸一宿漉出微火上焙之乾搗成粉候衆藥出取合用
之風俗通虎能噬食鬼魅人卒得病燒虎皮飲之繫
之衣服亦辟惡左傳注臯比虎皮也尚書故實南
中久旱即以長繩繫虎頭骨投有龍處入水即數人牽
制不定俄頃雲起潭中雨亦隨降龍虎敵也雖枯骨猶
激動如此侯鯖錄虎變爲人惟尾不化須爲焚除乃
得成人易林虎飢欲食見蝟而伏酉陽雜俎蝟見
虎則跳入虎耳龐元英談藪問山中有虎乎曰無有
何以無曰山中皆大林虎安敢來曰林木森森虎所隱
蔽何爲不來曰大木上多&KR0146;鼠虎過其下鼠必鳴噪自
拔其毛投虎身著處必生蟲則遍身瘡爛以至乎死故
畏不敢至方悟宣城包氏畫虎皆平原曠野茅葦叢薄
中亦有棘枝尋丈未嘗作林木者以此隋文帝云譬之
猛虎人不能害反爲毛間蟲所蠧損又可證也廣博
物志駁食虎青腰食虎皆以小制大也劉氏鴻書猾
無骨入虎口虎不能噬處虎腹中自内囓之今云蠻夷
猾夏取此義柳州集鹿畏貙貙畏虎虎畏羆天中
記周書云夾林酋耳酋耳若虎尾參於身食虎豹大𫝊
謂之侄獸瑞應圖酋耳似虎而大見虎豹即殺之太
平則至朝野僉載周永昌中涪中多虎暴有一獸似
虎而絶大逐一虎噬殺之錄奏檢瑞應圖乃酋耳也不
食生物有虎則殺之
名𩔖瑞應圖白虎者仁而不害王者不暴虐恩及行
葦則見孝經援神契德至鳥獸白虎見中興徵祥
說白虎狀如虎而白色嘯則風興皜身如雲而無雜者
是也近代所謂白虎者背斑而虎文爾雅所謂甝虎者
也春秋孔演圖天命湯白虎戲朝其終白虎在野
符瑞志宋元嘉二十五年白虎見蜀郡二赤虎導前二
十六年白虎見南琅邪半陽山二虎隨從詩疏騶虞
即白虎也黑文尾長於軀不食生物不履生草君王有
德則見應德而至者也山海經林氏國有珍獸大若
虎五彩畢具尾長於身名曰騶吾乘之日行千里爾
雅虎竊毛謂之虦貓註竊淺也詩曰有貓有虎爾雅
甝白虎註漢宣帝時南郡𫉬白虎獻其皮骨爪牙爾
雅虪黑虎註晉永嘉四年建平秭歸縣檻得之狀如小
虎而黑毛深者爲斑山海經云幽都山多玄虎玄豹也
爾雅邢昺疏熊虎之𩔖其子名狗絶有力名麙郭云
律曰捕虎一購錢三千其狗半之引之以證虎子名狗
之義也格物總論彪特似虎而非眞虎說文委虒
虎有角者能行水中彙苑詳註蒲喇加國山中出星
虎形如中國之虎略大其毛異其色赤有暗色花紋黃
斑劉氏鴻書啞魯國山林中出一等飛虎如猫之大
遍身毛灰色有肉翅如蝙蝠翅前足肉翅生連後足能
飛不遠人或有捕得者不服家食即死
别名金樓子寅日山中稱虞吏者虎也說文虎西
方獸曰獸君以其爲山獸之君也亦曰山君眞誥寅
獸白齒亦能見機一云寅客方言虎陳魏宋楚之間
或謂之李父江淮南楚之間謂之李耳或謂之於䖘(於音)
(烏今江南山夷呼虎爲䖘)自關東西或謂之伯都風俗通呼虎爲
李耳卽喜呼班便怒方言注江淮南楚之間謂之李
耳者虎食物値耳卽止以觸其諱故也庶物異名疏
於檡虎也漢書序傳楚人謂虎爲於檡說文莬作䖘亦
作檡虎苑義興山中虎名邅迹乃白額虎也周處射
殺之清異錄石虎時避諱號虎爲黃猛周書後周
楊忠從太祖狩於龍門獨當一虎左挾其腰右拔其舌
太祖壯之北臺謂虎爲揜于因以字之廣異記天寶
中巴人伐太白廟前大松有老人以神樹止之巴人不
聽老人乃登山呼斑子俄羣虎出噬巴人又嶺南山魈
亦呼虎爲斑子虎苑大中間寗菌秀才假大僚莊於
南山下月夜有斑寅將軍來謁氣貌雄武自陳斑氏出
於鬭榖於菟及明視門外惟虎蹤而已虎薈湖南觀
察使裴休謁華林覺禪師休問師有侍者否曰有一兩
箇乃喚大空小空時二虎自菴後而出天中記聰道
人宋時結廬於雲間佘山之東峰有二虎爲之衞名大
青小青行則隨侍前後玉谿編事南詔謂虎爲波羅
天中記雲南蠻人呼虎爲羅羅老則化爲虎有羅藏
山事物原始白額將軍嘯風子皆虎之别名胡人謂
之巴而思
虎異孟熙霏雪錄嘗見人云海中虎頭白皮料影三
種鯊魚皆能變虎搜神記江漢之域有貙人其先稟
君之苗裔也能化爲虎或云貙虎化爲人好著紫葛衣
其足無踵虎有五指者皆是貙獨異志漢景帝好遊
獵見虎不能得之乃爲珍饌祭所見之虎帝乃夢虎曰
汝祭我欲得我牙皮耶我自殺從汝取之明日帝入山
果見此虎死在祭所乃命剝取皮牙餘肉復爲虎會
稽典錄葛仙翁憑白桐几學道數年白日登仙几化爲
白虎三脚兩頭往往人見之晉書武帝太康六年南
陽獻兩足虎此毛蟲之孽拾遺記始皇二年有畫工
名烈裔刻兩白玉虎其毛如生不點兩目睛始皇使餘
工夜往點之及旦虎飛去明年南郡獻白虎二隻視之
乃玉虎也命去目睛乃不能復去
豹(附貔貘)
易革卦君子豹變其文蔚也埤雅豹花如錢黑而小
於虎正字通豹狀似虎而小白面毛赤黃文黑而錢
圈中五圈左右各四者曰金錢豹宜爲裘西域有金線
豹文如金線戒菴漫筆豹似小而文散者名艾葉豹
其價尤貴於連錢山海經太山多赤豹詩云赤豹黃
羆詩疏毛赤而文黑謂之赤豹毛白而文黑謂之白
豹格物總論土豹其形小毛更無紋色亦不赤又一
種玄豹猛徤皆不減於虎列女傳陶大夫妻曰聞南
山有玄豹霧雨七日不下食欲以澤其毛衣而成其文
章瑞應圖幽都即谷山上多玄豹瑞應圖文王拘
於羑里散宜生得玄豹以獻紂免西伯之難汲冢周
書屠州有黑豹洞冥記元封中起神明之臺炮青豹
之脯青豹出浪坂之山狀如虎色如翠殺之爲脯食之
不愚物𩔖相感志如得丹豹髓磨錫爲屑以蘇合油
和之燭燈雖暴風驟雨而火光不滅也韓子𧰼箸玉
杯必不羹菽藿則必旄𧰼豹胎應劭漢官儀天子鹵
簿中後屬車施豹尾五代史王彦章曰人死畱名豹
死畱皮黃省曾獸經注豹一名程烈子曰程生馬古
詩云餓狼食不足餓豹食有餘言狼貪豹廉有所程度
而食廣志豹死首山不忘本也羅山記羅山高入
雲霧諸仙所遊上有豹獸文彩蔚然小似猿猴南海人
名之爲果下豹非凡豹也華夷鳥獸考海豹出寧海
其大如豹文身五色叢居水涯常以一豹護守如鴈奴
之𩔖其皮可飾鞍褥
貔說文貔豹屬彙苑詳註貔貅猛獸今人號雄兵
曰貔貅詩疏貔似虎或曰似熊一名執夷一名白狐
其子爲毅遼東人謂之白羆
貘爾雅貘白豹註似熊小頭庳脚黑白駁能䑛食銅
鐵及竹骨骨節強直中實少髓皮辟濕或曰豹白色者
别名貘埤雅貘獸𧰼鼻犀目獅首豺髮其皮辟溫濕
以爲坐毯則消膜外之氣貘一作貊說文貊似熊黃
色出蜀神異經南方有獸毛黑如漆食鐵飲水名齧
鐵廣志貊色蒼白其皮溫煖南中八郡志貊大如
驢狀似熊多力所觸物無不拉蜀都賦注建寧郡有
獸名貊黑毛白臆似熊而小以舌舐鐵須臾便數十斤
戒菴漫筆貊皮色似鹿當頸有白毛儼如瓦形取以
爲褥臥之可醒酒物𩔖相感志貘溺能消鐵爲水昔
閔氏悞吞針入腹刺血盈盤以貊溺服之其針消矣其
屎作刀可切玉石白居易貘屏贊序貘生南方山谷
中寢其皮辟溫圖其形辟邪圖經本草黔蜀中有貘
土人山居鼎釡多爲所食其齒骨極堅以刀釡椎鍜䥫
皆碎落火亦不能燒人得之詐作佛牙佛骨以誑俚俗
犀
爾雅犀似豕註形似水牛豬頭大腹庳脚脚有三蹄黑
色三角一在頂上一在額上一在鼻上鼻上者即食角
也小而不橢好食棘亦有一角者嶺表錄異犀有二
角一在額上爲兕犀一在鼻上爲胡帽犀牯犀亦有二
角皆爲毛犀而今人多傳一角之說交州記犀鼻上
角長額上角短或曰三角者水犀也二角者山犀也在
頂上者謂之頂犀在鼻者謂之鼻犀異物志犀體兼
五種肉舌有棘常食草木棘刺不食棘葉也林邑國
記犀行過叢林不通便開口露齒前向直指棘林自開
交州記犀出几德縣其毛如豕蹄有三甲頭如馬
埤雅犀性絶躁似豕一管三毛有鴆處必有之格物
總論鴆飲水處有犀牛若不自濯其角必爲水物食之
而死蓋鴆食蛇毒在焉故也鳥獸續考犀抛糞如染
坊蘆黃色格物總論海人取犀之法先於山路多植
木如豬羊棧其犀以前脚直常依木而息多年植木爛
犀或倚之即木折犀倒久不能起因格殺而取其角
周官函人爲甲犀甲七屬兕甲六屬注犀革差劣於兕
故兕甲六屬減一犀甲七屬增一也酉陽雜俎犀牛
一名奴角翻譯名義集劫伽此云犀牛洞冥記武
帝時吠勒國貢文犀四頭狀如水犀角表有光因名明
犀東觀漢記章帝元和二年日南獻白雉白犀南
越志海中出離水犀似牛其出入有光水爲之開異
物志海中水犀樂聞絲竹人動樂則犀出以此採之
述異記却塵犀海獸也其角辟塵致之於座塵埃不入
梁祚魏國統西南夷土有異犀三角夜行如大炬火
照數千步瀛涯勝覽占城國犀角𧰼牙甚多犀如水
牛大者八百斤體無毛黑色鱗甲皮厚蹄有三跲獨角
在鼻端長者可尺五寸唯啖刺樹葉條乾木海語海
犀間出海上𩔖野兕而額鼻有角與陸犀同所遊止處
水爲分裂夜則淵面白光熒熒此其異也島夷以是候
之然竟無𫉬者遂爲希世之物矣舊說溫嶠燃犀照水
神怪莫遯即其角也又野犀有名通天者角表夜光如
炬亦竒物也
兕
本草陳藏器云兕是犀之雌者而形不同說文兕如
野牛青色皮堅厚可以爲鎧山經圖贊兕惟壯獸似
牛青黑力無不傾自焚以革皮充武備角助文德交
州記兕出九眞有一角角長三尺餘形如馬鞭柄蟫
史兕背似馬鞍善觸有水兕有山兕猶犀有二種也
吕覽殺隨兕者不出三月(謂隨母之兕)論衡太師尚父爲
周司馬將師伐紂到孟津之上杖鉞把旄號其衆曰蒼
兕蒼兕夫蒼兕水中之獸也善覆人船因神以化令汝
急渡不急渡蒼兕害汝河中有此異物時出浮揚一身
九頭人惡畏之未必能覆舟也唐六典禮部白兕爲
上瑞
𧰼
總論春秋運斗樞瑤光星散而爲𧰼說文𧰼長鼻
牙南越之大獸三歲一乳南州異物志𧰼之爲獸形
體特詭身倍數牛目不逾豕鼻爲口役望頭若尾馴良
承教聽言則跪素牙玉潔載籍所美服重致遠行如丘
徙格物總論𧰼外國所產身長丈餘高稱之大六尺
餘長鼻牙耳鼻俱垂牙亦長丈許鼻端有爪豬目睛黑
援神契神靈滋液百寶爲用則白𧰼至瑞應圖王
者自養有道則白𧰼至負不死藥來北戶錄凡𧰼白
者西天有之又供御陀國有青𧰼皆中夏所無酉陽
雜俎龍𧰼六十歲骨方足今荆地𧰼色黑兩牙江豬也
咸亨二年周澄國遣使上表言訶伽國有白𧰼口垂四
牙身運五足𧰼之所在其土必豐以水洗牙飲之愈疾
嶺表錄異廣之屬郡潮循州多野𧰼牙小而紅楚越
之間象皆青黑唯西方拂林大食國即多白𧰼内典
同在佛所聞說一味之法然所証各有淺深譬兔馬𧰼
三獸渡河兔渡則浮馬渡及半惟大香𧰼徹底截流
桂海虞衡志𧰼出交趾山谷惟雄者有兩長牙佛書云
白𧰼又云六牙今無有𧰼頭不可俯頸不可回口隱於
頥去地尚遠運動以鼻爲用一軀之力皆在鼻將行先
以鼻拄地乃移足知其足力劣於鼻也鼻端甚深可以
開闔取物中有小肉夾雖芥子亦可拾每以鼻取食即
就爪甲擊去泥垢而後捲以入口飲水亦以鼻吸而捲
之足如柱無指而有爪甲五枚形如大栗登高山下峻
坂涉深水形擁腫而甚捷草木子𧰼行能别虛實稍
虚輙不肯過故帝王鹵簿以為前導酉陽雜俎古訓
言𧰼孕子五歲始生寰宇記𧰼被傷則羣黨相扶將
去則向南跪拜鳴三匝以木覆之酉陽雜俎𧰼性久
識見其子皮必泣博物志𧰼各有雌雄其一雌死百
有餘日其雄塗土著身獨不飲酒食肉或問其所以輙
流涕若有哀狀酉陽雜俎環王國野𧰼成羣一牡管
牝三十餘牝者牙纔二尺迭供牡者水草臥則環守牝
𧰼死共穵地埋之號吼移時方散又國人養馴者可令
代樵嶺表錄異雲南豪族各家養𧰼負重致遠如中
夏之畜牛馬也海語𧰼嗜稼凡引𩔖於田必次畝而
食不亂蹂也未旬即數頃盡矣島夷以孤豚縛籠中懸
諸深樹孤豚被縛喔喔不絶聲𧰼聞而怖乃引𩔖而遁
不敢近稼酉陽雜俎南人言𧰼尤惡犬聲獵者裹糧
登高樹搆熊巢伺之有羣𧰼過則爲犬聲悉舉鼻吼呌
循守不復去或經五六日困倒則下潛刺殺之桂海
虞衡志欽州人能捕𧰼𧰼行觸機則刅下擊之中其要
害必死將死以牙觸石折之以牙爲身災也非要害則
負刅而行肉漬則刅脫傷其鼻亦死鼻傷之瘡不可合
故亦致死殺一𧰼材衆飽其肉鼻肉最美熟而加糟糟
透臠而食之安南志林邑人殺𧰼𧰼怒布陣以鬭之
人登樹取衣掛樹枝緣他樹而走𧰼見衣以爲人存以
鼻汲水灌樹且倒不見人怒踏碎其衣而去桂海虞
衡志羣𧰼雖多不足畏惟獨𧰼最可畏蓋其強悍不容
於羣獨行無所忌遇其肆毒以鼻捲人擲殺蹴其血流
吸飲之宋莘視聽抄鄭文振潮陽人言𧰼爲南方之
患土人苦之不問蔬榖守之稍不至踐食之立盡性嗜
酒聞酒香輙破屋壁入飲之人皆於其來處架高木若
望火樓然常有人直𧰼獨畏烟火先用長竿接茅把於
其杪望見其來共然火把持竿以指之即去隨之三數
里方敢回恐其復來也眼惡蠅蚋有日色則不出羣行
者猶庶幾其獨行者最喜傷人蓋勢孤恐人害之也土
人懸巨木設機壓之能殺惟𧰼鞋者用厚木當中鑿深
竅方容其足中植大錐其末上向竅之外周回浚鑿之
如今之唾盂而加峻密密埋於其往來之所以草覆之
倘投足木上必滑下竅中其既著錐洞貫其足不能自
拔即仆負其痛不能食展轉謂之著鞋然猶能以牙傷
人人未敢近數日後稍困則衆鎗攢殺之而分其肉畱
其皮趁濕切作條絣乾連枷等用自潮陽來必經由䕫
江嶺此處最多先使人行前探之或遇其大羣有候數
日不去不敢行者監司巡歴則其保甲鳴邏鼓趕逐之
頑然若無聞也必俟其自散去乃敢過虞衡志交趾
出𧰼處曰𧰼山歲一捕之山有石室惟通一路周圍皆
石壁先置芻豆於中驅一馴雌入焉布甘蔗於道以誘
野𧰼𧰼來食蔗則縱馴雌入野𧰼羣誘以歸石室隨以
巨石窒門𧰼饑人緣石室飼馴雌野𧰼見雌得食亦狎
而來求飼益狎則鞭之少馴則騎而制之久則漸解人
意又爲立名字呼之則應法句喻經佛問𧰼師調𧰼
之法有幾答曰有三一者剛鉤鉤口著其䩭靽二者減
食常令饑瘦三者捶杖加其楚痛由鐵鉤鉤口故以制
強口由不與食飲故以制身獷由加捶杖故以服其心
埤雅服馴巨𧰼以小斧刅斵之其金瘡見星月即合
談苑𧰼耳中有油出謂之山性發往往奔逸傷人牧
者視𧰼耳有油出則多以索縻之酉陽雜俎𧰼耳穴
薄如鼓皮一刺而斃物𩔖相感志𧰼胃小横骨令人
浮水燒灰酒服之其身必浮不没若食其肉令人體重
其牙每雷震必倉卒間似花暴出逡巡隱没安南志
𧰼病首必向南而死肉麤連皮煮易熟牙笋足掌肉稍
佳虞衡志𧰼皮可以爲甲或條截之硾之至乾治以
爲杖陳藏器本草𧰼具十二生肖肉各有分段惟鼻
是本肉炙食更美五雜組吕氏春秋曰肉之美者有
髦𧰼之約焉約即鼻也圖經𧰼膽不附肝隨時在諸
肉間淳化中上苑一馴𧰼斃太宗命取膽不𫉬使問徐
鉉鉉曰當在前左足旣而剖足果得又問其故鉉曰𧰼
膽隨四時今其斃在春故知在足也埤雅𧰼能浮水
出没體具十二肉膽隨月轉假令正月建寅即膽在其
虎肉或曰膽隨四時在足春在前膊左夏在前膊右也
暇日記舊說𧰼膽在足余見寧陵簿田世程說𧰼營
死三𧰼其二膽果在足其一不在足或言膽隨四時在
四足未必然也皮骨齒皆輸内香藥庫其肉斤賣肉理
段段不相屬味各不同舊說肉千味其然耶宋祁筆
記韓非子曰人希見生𧰼得死𧰼圖之又案其圖以想
其生也故人所以意想者皆謂之𧰼北戶錄梁翔法
師白𧰼一名伽郍異苑始興陽山俗呼𧰼爲大客
清異錄陸𧰼山家避諱號𧰼爲鈍公子天中記𧰼之
大者曰豫格物總論𧰼雖魁梧而蚺蛇能吞之三歲
而出其骨則又有大於此者
馴𧰼漢書武帝時南海獻馴𧰼注能拜隨人意晉
書𧰼車漢鹵簿最在前晉武平吳後南越獻馴𧰼詔作
大車駕之以載黃門鼓吹數十人使越人騎之元正大
會駕𧰼入庭通典國朝𧰼亦居先設木蓮花坐金蕉
明皇雜錄明皇每賜酺御樓引大𧰼或拜或舞動合
音律後祿山驅掠舞𧰼入洛大設聲樂𧰼皆瞪目憤怒
略無拜舞者祿山慙怒盡坑殺之嶺表錄異蠻王宴
漢使於百花樓樓前入舞𧰼曲動樂作優倡引入𧰼以
金羇絡首錦繡垂身隨拍騰蹋動頭搖尾皆合節奏即
天寳中舞馬之𩔖也唐乾符四年占城國進馴𧰼三頭
當殿引對亦能拜舞後放還本國五雜組今朝廷午
門立仗及乘輿鹵簿皆用𧰼不獨取以壯觀以其性亦
馴警不𩔖他獸也𧰼以先後爲序皆有位號食幾品料
每朝則立午門之左右駕未出時縱遊齕草及鐘鳴鞭
響則肅然翼侍俟百官入畢則以鼻相交而立無一人
敢越而進矣朝畢則復如常有疾不能立仗則𧰼奴牽
詣他𧰼之所面求代行而後他𧰼肯行不然終不往也
有過或傷人則宣勅杖之二𧰼以鼻絞其足踣地杖畢
始起謝恩一如人意或貶秩則立仗必居所貶之位不
敢仍常立甚可怪也六月則浴而交之交以水中雌仰
面浮合如人焉蓋三代之時已有之而晉唐業教之舞
及駕乘輿矣此物質既麤笨形亦不典而靈異乃爾
伽藍記後魏洛水橋南道東有白𧰼坊白𧰼者永平二
年乾陁羅國所獻背設五采屏風七寶坐牀容數十人
眞是異物五雜組滇人蓄𧰼如中夏畜牛馬然騎以
出入裝載糧物而性尤馴又有作架於背上兩人對坐
宴飲者遇坊額必膝行而過上山則跪前足下山則跪
後足穩不可言有爲賊所刧者窘急語𧰼以故𧰼即捲
大樹於鼻端迎戰而出賊皆一時奔潰也虞衡志蠻
首出入多乘𧰼其貢中國者背施鞍架御座號羅我𧰼
額編金鈴千數枚行則琅琅然交人有犯惡者臥之地
使𧰼蹴殺之朝野僉載安南有𧰼能知人之曲直有
鬭訟者行立而齅之有理者即過負心者以鼻捲之擲
空中數丈以牙接之應時碎矣唐書驃國王宫有巨
白𧰼高百尺訟者焚香跪𧰼前自思是非而退有災疫
王亦對𧰼跪自咎左傳吳伐楚昭王使執燧𧰼以奔
吳師杜預注燒火燧繫𧰼尾使赴吳師驚却之後魏
書乾陁國好征戰有鬭𧰼七百頭十人乘一𧰼背執兵
虞衡志牧者謂之𧰼奴又名𧰼公凡制𧰼必以鉤𧰼
奴正跨其頸以鐵鉤鉤其頭欲其左鉤頭之右欲右鉤
左欲却鉤額欲前不鉤欲其跪伏以鉤正案其腦案之
痛則號鳴人謂𧰼能聲喏者此也其行列之齊皆有鉤
以前却左右之其形雖大而不勝痛故人得以數寸之
鉤馴焉馴之久者𧰼奴來則低頭跪前左膝人踏之以
登則奮而起行格物總論古者典廐𧰼一給二丁日
給藁六圍稻菽各三斗鹽一升非此不足飽其欲
𧰼異皇甫謐帝王世紀舜葬蒼梧下有羣象常爲之
耕禹葬會稽祠下有羣𧰼耕田山川紀異河南府有
𧰼莊舊傳漢時西域僧以𧰼䭾經至洛陽化爲石今石
𧰼猶存續博物志唐李德裕好餌雄朱有道士李終
南出一玉象狀如拳曰此可求勾漏瑩徹者爲餌燃香
致𧰼鼻下勿令婦人雞犬見之三五日𧰼自服之即復
吐出乃可服此火王太陽之精凝結已三萬年以相公
好道因以奉借又出金𧰼云此是雌者貴其相伴不爾
玉𧰼飛去德裕服之顔面愈少後南遷再遇道士索二
𧰼是夕風雨濤瀨并作二𧰼如團火自然飛出
格致鏡原卷八十二
謹案卷八十第七頁後八行寇宗奭常官于醴州
原本醴訛禮據本草衍義改第十三頁前一
行江淮謂羣鸛旋飛為鸛井鶴亦好旋飛原本
井鶴訛并鸛據酉陽雜俎改第十六頁前三
行下嘴謂藏其喙于翼間原本謂訛諸據張華
禽經註改第二十一頁前四行火鷄出滿剌
加山谷原本滿訛蒲據郭憲洞冥記改第二
十六頁後八行鴐鵝野鵝也原本鴐訛駕今改
卷八十一第十五頁前四行好自懸于𣗳也原本
自訛似今改第二十一頁前五行丑陽之山
有鳥焉其狀如鳥而赤足名曰䳅鵌原本䳅鵌
訛&KR0008;餘據山海經改後六行符愚山有鳥名
鴖原本鴖訛&KR0008;據山海經改第二十二頁後
一行天帝山有鳥如鶉黑文赤翁原本鶉訛鵰
據山海經改第二十五頁後六行主為西王
母取食者别自棲息于此山也原本别訛引據
