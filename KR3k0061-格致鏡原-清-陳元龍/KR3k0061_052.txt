格致鏡原卷五十二大學士陳元龍撰
日用器物類(四)
甑
古史考黃帝始造釡甑火食之道成矣周禮陶人為
甑實二鬴厚半寸脣寸七穿爾雅䰝謂之鬵鬵鉹也
注涼州呼鉹器用旨歸甑所以炊飯之具古者甑瓦
器陶者為之今以木後世之製也其於捧挈尤輕且便
白六帖任文公王莽亂時竒物悉賣惟留銅甑郭
文傳文以竹筒為甑唐語林白樂天舟後有小竈安
桐甑而炊清異錄有賈至林邑舍一翁姥家曰食其
飯濃香滿室賈亦不喻偶見甑則沉香所剜也宣室
志建中末獨孤彥客淮泗間佛寺遇青短衣人自稱曾
元後驗之乃甑耳韓詩外傳舜甑盆無膻注膻即今
甑箄所以盛飯使水火之氣上蒸而後飯可熟謂之膻
猶人身之膻中也事物原始箄甑底蔽也以竹為之
用以障米使米不下水而氣得上通也
甗
考工記陶人為甗實二鬴厚半寸脣寸左傳齊賓媚
人賂晉師以紀甗注甗無底甑也方言甑自關而東
或謂之甗或謂之鬵或謂之酢餾是也博古圖甗之
為器上若甑而足以炊物下若鬲而足以飪物蓋兼二
器而有之或三足而圜或四足而方考之經傳唯周官
陶人為甗止言實二鬴厚半寸脣寸而不釋其器之形
制鄭玄乃謂甗無底甑而王安石則曰從獻從瓦鬲獻
其氣甗能受焉然後知甑無底者所以言其上鬲獻氣
者所以言其下也然說文止謂為甑蓋舉其具體而言
之耳古有父己甗二皆三足一銘三字一銘七字父乙
甗三足銘四字純緣之外三面作雷電饕餮而隔腹皆
不加文飾祖己甗三足銘六字鬲甗三足銘一字饕餮
甗三足無銘足間飾饕餮兩耳純緣文鏤至隔製鍊極
工垂花雷紋甗三足無銘三面飾以饕餮間以雷紋如
連珠相屬下有垂花隔作三𧰼出鼻為足中有隔可以
熟物盤雲饕餮甗三足無銘飾以盤雲饕餮雷紋饕餮
甗三足無銘飾以饕餮雷紋間錯耳作綯紐足為象鼻
純素甗三足無銘純素不加雕鏤其上則甑而無底下
則隔以獻氣合二體而甗之所以備焉偃耳甗無銘耳
外附如釴而偃底疎通不設隔直耳甗三足無銘腹間
微歛可以承隔而無鼻鋬
鬲
漢郊祀志鼎空足曰鬲注蘇林曰鬲音歴足中空不實
者事物原始鬲說文云鼎屬也盛榖六斗其形如斛
方言鍑北燕朝鮮間謂之錪或謂之鉼江淮陳楚間
謂之錡或謂之鏤吴揚之間謂之鬲博古圖母乙鬲
兩耳三足銘作亞形雷紋饕餮鬲兩耳三足無銘三股
各作一饕餮形下齧其足饕餮之間錯以雷紋純緣而
下復環以䕫三分其體而介之以鼻左右縱横視之皆
成獸形蔑敖鬲兩耳三足銘十有一字伯鬲兩耳三足
銘四字帛女鬲銘五字師鬲三足銘五字製作簡古雖
周之物有商遺意仲父鬲三足銘十有六字慧季鬲兩
耳三足銘三字丁父鬲兩耳三足銘三字京姜鬲三足
銘十有一字戈足鬲兩耳三足無銘直紋鬲兩耳三足
無銘飾文直而不屈示上下通達之意饕餮鬲二皆兩
耳三足無銘前一器差大而耳足純素於腹間止飾以
饕餮後一器亦著饕餮鼻為觚稜饕餮貫珠鬲兩耳三
足無銘純緣飾以饕餮貫珠之紋復加連珠為間素鬲
兩耳三足無銘耳足純素無紋升菴外集商器有庚
午鬲父己鬲周器有乃子鬲虢叔鬲諸旅鬲竇德鬲聿
遠鬲
釡(附鑊)
羅泌路史燧人氏笵金合土以為釜詩𫝊有足曰錡
無足曰釡說文江淮之間謂釡曰錡魏志魏國初
建鍾繇遷相國文帝在東宫賜五熟釡為之銘曰於赫
有魏作漢藩輔厥相惟鍾實幹心膂靖恭夙夜匪遑樂
胥楊慎外集麻城毛柱史鳳韶為予言近日平谷縣
耕民得一釡以涼水沃之忽自沸以之炊飯即熟釡下
有諸葛行窩字鄉民以為中有寳物乃碎之其釜複層
中有水火二字亦異哉漢書注鍑釡之大口者方
言釡自關而西或謂之釡或謂之鍑博古圖鍑似二
甌俯仰合甌邊相著上有小口周獸耳鍑兩耳連環無
銘似釡而口斂口之上且載鬲焉以此熟物也體純素
無紋漢獸耳鍑兩耳連環無銘腹周以隔脰旁著兩獸
銜環
鑊封氏見聞錄青州南城佛寺有二大鑊一容四十
石一容三十石舊傳寺即孟嘗君宅鑊乃造食以供客
者李伾毁為兵器搜神記漢武徙南嶽之祭於廬江
灊縣霍山之上無水廟有四鑊可受四十斛至祭時水
輙自滿用之足了事畢即空塵土樹葉莫之汚也積五
十歲歲作四祭後但作三祭一鑊自敗鄱陽記弋陽
嶺上蜜巖宋元嘉中有人見巖内三鐵鑊各容五斗中
生蓮花稗史類編京口北固山甘露寺有二大鐵鑊
梁天鑑中鑄上有文可讀乃當時植蓮供佛之器又一
行云五十石鑊五侯鯖民家有鍋底起泡鎚破有紅
蟲走如飛
銚(附鐎斗)(諸炊器)
世本倕作銚稗史𩔖編廣雅曰錥謂之銚說文云温
器也曹操上獻帝表曰臣祖騰有順帝純銀粉銚疑漢
人始為之也博古圖有梁山錥元康元年造藝海
晉康帝玄宫内有金鎢錥一名銼&KR1995;一名鈷䥈所謂鍑
也北史蠕蠕阿那環入朝後辭歸詔賜銅烏錥四枚
柔鐵烏錥二枚各受二斛盧元明記嵩山為棲神之
靈藪長松翠柏生於嶺間左右為古人住止處有銅銚
器物稗史𩔖編天台陳達善淳熙中自監左藏庫出
知開州得一銅銚不知其為異物闊徑剛三寸下列三
足上有蓋其薄如紙或告之曰投食物於中然紙炬燎
之少頃即熟陳試取豬石一雙使庖人如常法批切漬
以鹽酒仍注水焉自持一炬燎其腹俄聞銚中汩汩有
聲及炬盡舉蓋石子已糜熟自是每夙興必用此法食
畢乃出視事
鐎斗博古圖漢熊足鐎斗高四寸八分深三寸二分
口徑二寸三分容一升四合有半重一斤十兩有蓋有
流有柄三足流蓋柄多為物𧰼足飾以熊又龍首鐎斗
高七寸八分深二寸三分口徑四寸三分容三升重三
斤一兩有耳有流有柄首飾以龍皆銅為之趙襄子使
廚人操斗以食大工古者行食以斗而此有柄與流知
其為盛羹湆之具也物原趙武靈王作刁斗漢李
廣傳不擊刁斗自衛注孟康曰刁斗以銅作鐎受一斗
晝炊飲食夜擊持行夜名曰刁斗蘇林曰形如錥無緣
師古曰鐎音譙温器也何承天纂文刁斗以銅作其
形如銚無緣中容一斗晝炊夜擊俗謂之鐺稗史類
編刁斗如世所用有柄銚子可炊一人食即古之刁斗
世訛刁字為銚字耳若鐎斗亦如今有柄銚子而加三
足余曾見之辨其質與色真三代物蓋刁鐎皆有柄故
皆謂之斗銚無足而鐎有足耳
諸炊器六書故鏇温器也旋之湯中以温酒或曰今
之銅錫盤曰鏇取旋轉為用也北史魏孟信為趙平
太守山中老人以㹠酒饋信和顔接引自出酒以鐵鐺
温之又以一鐺借老人執杯各自斟酌鐵圍山叢談
于闐國朝貢使每來必攜其寳鐺以往反自國初迨今
如是也我主客備見之實一鐵鐺爾蓋其來道涉流沙
踰三日程無薪水獨挈其水而行是鐺者投以水頃輙
已百沸矣用是得不乏故寳之北史獠鑄銅為器大
口寬腹名曰銅釁且薄且輕易於熟食升菴外集北
方呼餅器曰&KR0008;子按說文&KR0008;土鏊胡到切
碓磨
桓譚新論宓犧制杵臼之利後世加巧借身踐碓而利
十倍物原軒轅臣雍父作碓后稷作水碓事物原
始今之水碓又利於踏碓百倍亦杵臼之遺法白六
帖傅暢晉諸公贊曰杜預元凱作連機水磑由此洛下
穀米豐賤詞林海錯孔融曰水碓之巧勝於聖人之
斷木掘地晉王戎好利園田水碓周天下石崇水碓三
千又庾信詩決渠移水碓開遠掃平林閩部疏閩中
水碓最多然多以木櫃運輪不駛急溪中壅激為之則
佳順昌人作紙家有水碓至造舟急灘中夾以雙輪如
飛舂聲在舟正字通山居者剡木為勺承澗流為水
碓水滿勺碓首卭起就臼自舂遲疾小異功倍杵舂俗
謂之勺碓韻府機舂水磑也稗史𩔖編古史考公
輸般作磑今以礱穀山東謂之磑江浙之間謂之礱編
木附泥為之所以破穀出米事物原始編竹附泥破
穀出米曰磑鑿石上下合研米麥為粉曰磨二物皆始
於周蜀志許靖為許劭排擯不得齒序以馬磨自給
僧園逸記都下寺院每用歲除鍜磨是日作鍜磨齋
通俗文填(音鎮)磨曰硐磨牀曰摘主磨曰臍注磨曰眼
轉磨曰榦承磨曰槃載磨曰牀事物紺珠至正間嘉
興儒學磨上木肘𤼵青條開白花稗史𩔖編後漢書
云崔亮在雍州讀杜預傳見其為八磨嘉其有濟時用
遂教民為碾此疑碾之始也
杵臼(附搗衣杵)
世本雍父作舂杵臼呂氏春秋赤冀作杵臼新論
伏羲制杵臼黃帝内傳帝既斬蚩尤因剏杵臼易
繫辭神農氏沒黃帝堯舜氏作斷木為杵掘地為臼臼
杵之利萬民以濟蓋取諸小過事物原始黃帝掘地
為臼今人以木石為臼庶物異名疏詩或舂或抌音
由又音揄周禮地官抌二人註疏抌杼臼也廣博物
志杵之神名細腰玉堂閒話齊州劉十郎壯年時窮
賤至極與妻傭舂以自給忽一宵舂未竟其杵忽然有
聲視之已中折矣夫婦相顧愁歎久之方寐凌旦既寤
一新杵在臼傍不知自何而至因穿地頗得𨼆伏之貨
家累千金夫婦神其杵即被以文繡置於櫃匣中四時
致祭焉三堂往事虢州别駕竇淝以當歸為地仙圓
曰使血海增光以棗木為杵臼號金剛杵稗史類編
舂堂以渾木刳而為槽一槽兩邊約排十杵男女間立
以舂稻粱敲磕使遍槽聲若鼔聞於數里雖思婦之巧
弄秋砧不能比其瀏亮也清異錄郭從義營洛第𤼵
池得一器受五升餘體如綠玉形正其中可用杵物四
角有胡人坐頂傍有篆文曰仙臺秘府小中臼按蘇鶚
杜陽雜編仙臺秘府乃武宗修和藥餌之所庾仲雍
湘州記應陽縣蔡子池南有石臼云是蔡倫舂紙臼
列仙傳華山石臼號玉女洗頭盆中有積水未嘗增減
炎徼紀聞龍家人死以杵擊椎塘和歌哭椎塘者臼
也
搗衣杵丹鉛總錄字林云直舂曰搗古人搗衣兩女
子對立執一杵如舂米然今易作卧杵對坐搗之取其
便也嘗見六朝畫搗衣圖其制如此五行記安帝時
諸葛長民為豫州刺史有搗衣杵相與語如人聲不可
解令移各一處俱遥相喚東宮舊事太子納妃有石
砧一枚又搗衣杵十荆州記秭歸縣有女嬃廟搗衣
石猶存
箕(附笊籬)(篩)
事物原始箕漉飯器也去穀之糠粃者名曰簸箕自神
農氏始詩云或簸或揚是也事物紺珠稍箕飯具始
於秦漢方言箕陳魏宋楚之間謂之籮陳宋楚魏之
間謂筲為籯留青日札斗筲斗十升漢志斗者聚升
之量筲本作&KR0034;陳留曰飯帚宋魏曰箸筩一曰飯器以
竹為之今俗名竹飯器曰筲箕是也事物紺珠䉛音
郁漉米箕神農制稽神錄正月望夜時俗取飯箕衣
之衣服插箸為嘴使畫盤粉以卜
笊籬事物原始黃帝命元妃西陵氏養𧖟制笟籬以
撈𧖟蛹以竹為之開元遺事明皇賜安禄山什物有
銀絲笟籬傳燈錄龐居士名藴字道玄與石頭希遷
為友偈曰有男不婚有女不嫁大家團圞頭共說無生
話女靈照常製竹灑籬賣以供朝夕
篩事物原始篩竹器可以留穀出米罣罳以竹為筐
以絹為幔以篩米麥之粉留粗以出細者
盤(附盒)
說文盤承盤也周禮玉府掌王之金玉若合諸侯則
供珠盤玉敦曺植賦氣之清者莫如露承之安者莫
如盤乃詔有司鑄銅建承露盤於芳林園應劭漢官
儀封禪壇南有玉盤盤中有玉龜神異經西北有金
樓上有銀盤廣五十丈三輔黃圖董偃常卧延清之
室以玉晶盤貯冰於膝前玉晶與冰同潔侍者謂冰無
盤必融濕席乃拂玉盤墜冰玉俱碎玉晶於塗國所貢
也武帝以此賜偃藝文𩔖聚漢明帝以赤瑛盤盛櫻
桃賜羣臣月下視之盤與櫻桃同色皆笑以為空盤
魏武上雜物疏雜御物有純銀盤後魏書大武皇帝
和平二年詔中尚坊作黃金合盤鏤以白銀鈿以玫瑰
隋書楊素嘗射為第一帝以外國所獻金精盤價值
巨萬以賜之唐書裴行儉討突厥得瑪瑙盤廣二尺
餘山堂肆考唐同昌公主以紅琉璃盤盛夜光珠立
堂中光如晝唐書代宗時路嗣恭進琉璃盤徑九寸
帝以為至寳及破元載家得琉璃盤徑一尺演繁露
唐少府監御饌器用九飣食以牙盤九枚裝食味於上
置上前亦謂之看食據此即是以牙飾盤矣問之今世
上食止是髹盤亦不飾牙五代史後唐莊宗從克用
破王行瑜遣獻捷於京師昭宗異其狀貎賜以翡翠盤
銷夏錄宋淳熙十一年六月官家進太上白玉雙蓮
杯柈(同盤)地理志循州貢五色藤盤酉陽雜爼松槙
即鍾藤也葉大者晉安人以為盤清異錄唐内庫有
一盤色正黃圜三尺四周有物象元和中偶用之覺逐
時物象變更且如辰時花草間皆戲龍轉巳則為蛇轉
午則為馬矣因號十二時盤流傳及朱梁猶在五侯
鯖郭江州有占景盤銅為之底上出細筒殆數十用時
酌清水擇繁花插筒中十餘日不衰唐書南蠻異牟
尋享使者出銀平脱馬頭盤演繁露錢鏐置粉盤卧
内有所記則書於中風土記越俗飲宴即鼓盤以為
樂取太素圜盤以廣尺六者抱以著腹以右手五指更
彈之以為節舞者應節而舉
盒韓偓傳臘日賜銀盒子駐顏膏牙香等裴鉶傳
竒進士張無頗遇袁天罡女袁大孃授藥以暖金合盛
之曰寒時但出此合則一室暄熱不假爐炭矣金合乃
廣利王宫中之寳妮古錄白玉蓮花臙脂盒又白玉
魚盒又宋紅剔桂花香盒稗史類編瓊州出五色藤
合子細於錦綺亦藤工之妙手也宋書范蜀公與温
公同遊嵩山各擕茶以行温公以紙為具蜀公用小黑
木盒子盛之温公見之驚曰景仁乃有茶具蜀公聞其
言留合與寺僧而去祝允明猥談江西俗儉果榼作
數格惟中一味或菓或菜可食餘悉充以雕木謂之子
孫果合容齋隨筆合中小合子曰義子
澡盤(附匜罐杅浴湯澡)
稗史類編夏世已有盤制而湯始銘之或曰盤盂黃帝
臣孔甲造此蓋二物之所起也名物考仁山金氏曰
盤沐浴之器也頭曰沐身曰浴禮沐用盤盥潄亦以槃
則盤沐器也浴器亦曰盤古有盤盂之戒盂即杅亦浴
器也魏武上雜物疏雜御物有容五石銅澡盤述
征記長安逍遥宫門澡面盤徑一丈二尺異苑中朝
有人畜銅澡盤朝夕恒如人扣乃問張華華曰此盤與
洛鐘宫商相應朝為撞鐘故聲相應可錯令輕自止如
其言後不復聞其聲南史劉之遴獻古器四種於東
宫其第四種古製澡盤一枚銘曰初平二年造羣書
考索盥盤盥謂用匜沃盥洗手也盤謂承盥洗者承水
之器也故謂之盥盤口徑二尺二寸底徑八寸深二寸
受二升足高二寸下徑一尺漆赤中
匜禮記器用圖匜者盥手澆水之器似羹魁柄中有
道可以沃盥洗手也(羹魁斗也)儀禮公食大夫小臣具盤
匜注君尊不就洗故設盤匜匜受一斗流長三寸漆赤
中口徑八寸深四寸五分底徑六寸微殺流口徑一寸
諸侯以象飾天子以黃金飾皆畫赤雲氣博古圖啟
匜有蓋有流有鋬圜足蓋器銘共八字形制渾厚字畫
竒古勁若屈鐵非周秦篆畫之可擬以時考之商器無
疑又鳳匜有蓋有流有鋬圜足無銘通體設飾不一其
狀有䕫有螭有兕小者大者起伏偃仰頡頏差池不可
名狀又峙二角於前兩腋間别出兩鳳勢若飛動故因
此名之又三䕫匜有蓋有鋬圜足無銘通體作䕫象而
蓋紋𨼆起者有三蜿蜒夭矯如得風雲之狀復螭其鋬
又父癸匜有流有鋬闕蓋圜足銘四字又司寇匜有流
有鋬四足銘二十字又文姬匜有蓋有流有鋬四足器
與鋬銘共二十一字通體作犀兕之形鋬亦如之飾以
雲雷之紋宛轉盤繞於其上又義母匜有流有鋬四足
銘一十七字又孟皇父匜有流有鋬四足銘六字又螭
首匜有流有鋬三足無銘鋬作螭口齧其器純緣下環
以雷篆文弡伯匜有流有鋬四足銘十有三字季姬匜
有流有鋬四足銘四字又徧地雷紋匜有流有鋬闕蓋
圜足無銘通作䕫狀色如精金下有翅足其首背在蓋
而亡之其體間復作雷紋間以小䕫又䕫匜有蓋有流
有鋬無銘通體飾以䕫紋蓋亦如之製作華藻又牛足
匜有流有鋬無銘以牛首為鋬足圜似牛足又注水匜
有流銘二十二字形製如盂而淺其旁復出一流與匜
略不相類迨見其識文乃知匜也又螭匜有流有鋬四
足無銘鋬飾以獸而有首足鱗瓜如龍廼螭也又楚姬
匜盤三足銘十有七字魯正叔匜盤銘十有八字
杅事物原始杅說文云浴器也荀子曰杅圓則水圓
杅方則水方俗為浴桶博古圖周有季姜杅形圜而
銳其底非執不能定兩耳各長二寸二分容一斗五升
漢有挈杅形如罌純素無紋連貫以提梁便於持挈容
六升皆銅為之
澡罐四王遺事惠帝征成都軍敗帝渴帳下齎五升
銅澡灌就民家取水就灌飲之南史齊武帝微時常
至劉悛宅晝卧覺悛自捧金澡罐受四升水以沃盥因
以與帝東宫舊事皇太子初拜有金塗澡灌一枚
南史劉之遴獻古器四種於東宫其第三種外國澡罐
一口有銘云元封二年龜兹國獻惠遠法師澡灌銘
序得摩羅勒石澡灌一枚故以此銘答之西域諸國
志月支國有佛澡灌受二升許青石名羅勒色碧玉斑
受水無定隨其多少
浴湯禮記子事父母五日則燂湯請浴三日具沐燂
潘請靧足垢燂湯請洗雜修養書正月一日取五木
煮湯以浴令人至老鬚髮黑道家謂青木香為五香亦
云五木高僧𫝊四月八日浴佛以都梁香為青色水
鬱金香為赤色水丘隆香為白色水附子香為黃色水
安息香為黑色水以灌佛頂大戴禮五月五日蓄蘭
為沐楞嚴經壇前安小罏以兜婁婆香煎水沐浴
飛燕外𫝊飛燕浴五藴七香湯乃百藴香所煎婕妤浴
荳䓻湯拾遺記漢靈帝以西域所獻茵墀香煮以為
湯宫人浴罷以湯入渠名曰流香渠
盆(附缶)
考工記盆實二鬴厚半寸脣寸禮記竈者老婦之祭
盛於盆尊於缾稗史類編餘姚一達官家有古銅盆
大如火爐而周圍有十二環婺州馬舖領人家掘得古
銅盆有兩環在腹之下足之上此二器文字所不載或
以環低者謂之欹器博古圖漢獸耳盆高四寸一分
深三寸四分口徑七寸五分足徑四寸四分兩獸面鼻
串圜環環徑各一寸二分容五升純素無紋自然之色
青碧相間以銅為之唐會要上元間高宗即洛北營
建隂殿韋洪機掘地得古銅器如盆而淺中有蹙起雙
鯉之狀魚間有四篆字曰長宜子孫演繁露時寺丞
佐書室四壁盡是古器皆有欵識其中一盆鑄寫特精
格制差淺四旁皆𨼆起水波中有兩魚其間不為水紋
處有篆文六字曰富貴昌宜侯王稗史類編郴州支
邑村落中有小民圃蓋昔之達官故宅基其畔有小池
水泓澄可愛嘗見雙鯽出游比翼而嬉略不暫捨離雖
經二年三歲亦無他鱗而其小大只如此民懷貪意投
網欲取之訖不可得後因灌溉竭澤於泥内𫉬一銅盆
中鑄兩魚形狀與向者不異滌淨持歸挹水注滿魚撥
剌去來如前華夷考門村朱家舊蓄一古銅盆中有
鴨形𨼆然初不以為異後有農墾田𫉬一銅鴨農不識
賤價售於朱以合盆影不差毫釐注水盆中鴨輙自浮
而浴南史劉悛在蜀作金浴盆北夢𤨏言唐叚相
文昌少以貧窶口食不給富貴後打金蓮花盆盛水濯
足杜陽編敬宗寳歷元年南昌國進玳瑁盆可容十
斛外以金玉飾之盛夏上置殿内貯水令滿遣嬪御持
金銀杓酌水相沃終不竭焉又會昌元年渤海貢紫瓷
盆容半斛内外通瑩其色純紫厚可寸許舉之則若鴻
毛叙聞錄嵇昌蓄採星盆夏月漬果則倍冷戒菴
漫筆宣德時蘇州造促織盆出陸墓鄒莫二家曾見雕
鏤人物妝采極工巧又有大秀小秀所造者尤妙鄒家
二女名也地志廣陵王龍潭寺僧有夢數百人求濟
者翌早見人擔螺蛤往市忽憶所夢贖放於潭數日忽
於潭上𫉬一小盆非銅非錫非瓦非石持歸以為盥晨
起索盥忽見禹餘糧子盈於中詢之其徒云某昨置數
粒耳僧不之信試貯麥菽白銀等一夕皆充牣僧始寳
之於是以所積金盛修刹宇及僧老且病弟子争其器
僧云此水宫神物也無上事不可妄費乃取擲於潭遂
化為金雁飛去人目其處曰金鴈稗史𩔖編舊傳沈
萬山家有聚寳盆事云盆在沈氏貯少物經宿輙滿百
物皆然他人試之不驗事聞太祖取入試不驗遂還沈
氏後沈氏籍沒復歸禁中集仙錄初妙典居山峯上
無水神人化一石盆大三尺長四尺盆中常自然有水
用之不竭又有大鐵臼亦神人所送彙苑詳註聞海
中有翠葉盤乃天生綠石盆在水如荷葉翠色可愛出
陸日久則漸淡而枯惟得水養之而以珠樹珊瑚植之
其中尤可寳玩陸游入蜀記巫山縣廨有故鐵盆底
銳似半甕狀極堅厚銘在其中蓋漢永平中物也缺處
鐵色光黑如佳漆字畫淳質可愛玩賈誼弔屈原賦
斡棄周鼎寳康瓠兮注康瓠瓦盆底也演繁露銅厮
羅其義絶不可曉案張僚記新羅國一名斯羅而其國
多銅則厮者斯聲之訛者也名盆以為厮羅其必由此
也唐王縉𫝊七月望日宫中造盂蘭盆綴飾鏐琲
東京夢華錄中元先數日市井賣具器靴鞋幞頭帽子
金犀假帶五綵衣以竹斫成三脚高三五尺織燈窩之
狀謂之盂蘭盆大藏經目連以母生餓鬼中佛令作
盂蘭盆至七月十五日以百味五果置盆中供養十方
大德而後母得食目連白佛未來世佛弟子行孝順者
亦應奉盂蘭盆為爾可否佛言大善故後代人因此廣
為華飾乃至刻木割竹飴䗶剪綵模花果之形極工巧
之妙要覽梵云盂蘭此云救倒懸盆則此方器也華
梵雙舉自目連救母始也
缶漢五行志穿井得土缶師古注缶盎也即今之盆
稗史𩔖編吕氏春秋曰堯命質以麋&KR1752;置缶而鼓之
則缶已用於堯世矣爾雅盎謂之缶郭璞注盆也邢
昺疏缶是瓦器可以節樂如今擊甌又可以盛水盛酒
即今之瓦盆也易坎卦六四樽酒簋貳用缶易比
卦有孚盈缶注井之水人所汲汲用缶記禮器五獻
之尊門外缶門内壺君尊瓦甒以小為貴也注壺大一
石甒五斗缶大小未聞以小為貴則近者小遠者大缶
在門外則大於壺左𫝊具綆缶備水器事物紺珠
盎大腹小口缶也盆缶歛底寬上周制
甕(附罌缸)(瓿)
物原神農作甕羣書考索醯人醢人云王舉則供醢
六十罋供醯六十罋致饔餼於賓客之禮供醢五十罋
供醯五十罋是罋以盛醯醢也高一尺受三斗口徑六
寸五分腹徑九寸五分底徑六寸五分腹下漸殺六寸
(罋瓮甕同)鍾離意别𫝊意為魯相修夫子廟孔子堂道有
瓮意召守廟孔訢問曰此何等瓮訢曰夫子瓮背皆有
書自故夫子亡後無敢𤼵者意乃𤼵得素書焉拾遺
記黃帝時丹丘之國獻瑪瑙甕以盛甘露堯時猶存時
淳則露滿時澆則露竭瑞應圖王者宴不及醉刑罰
中人不為非則銀罋出瑞應圖玉罋者聖人之應也
不汲自盈王者飲食有節則出左傳齊人伐北燕燕
人賂以瑶瓮拾遺記秦始皇通汨羅之流為小溪逕
從長沙至零陵掘地得赤玉罋可容八斗以應八方之
數在舜廟之堂前後人得之不知年月至後東方朔識
之朔乃作寳罋銘淮南萬畢術取沸湯著銅瓮中堅
塞之納於井中作雷鳴聞數十里酉陽雜俎安禄山
所賜有八斗金鍍銀酒罋孟熙霏雪錄元朝萬歲山
廣寒殿内設一黑玉酒瓮玉有白章隨其形刻魚獸出
沒波濤之狀其大可貯酒三十餘石長安志唐明皇
時津陽門左右有石罋故鄭嵎詩石罋嵓底百尋井銀
牀下卷絲綆遲襄沔記率道縣大堤東南六里有雙
石甕相去三十步製作雕竒彩色鮮翠高三尺中有清
水數斗冬温夏冷而不盈溢旱無減耗每天欲雨口上
必起白碧色烟鄉以為候也范成大吳船錄蜀中眉
郡治軍資庫中有一水罋滿貯石子每月朔祠之仍增
水石各一器不知其幾年而至今不滿幽雅志曹著
為建康小吏忽有盧少府君見府門前有大罋可受五
百石風雲出於其中河東記汝陽王璡飲葉静能静
能曰有一生徒能飲當令來謁翌日有過謁者曰常持
滿見之侏儒也談胚腪之道飲以酒五斗醉倒乃是一
罋耳劉攽詩話近有獻策築吳江為罋堤土人欲以
巨瓮實土稍稍下之不思土實則瓮重不可致虛致水
中則泛泛曷可止雖執政亦惑之然治河皆有罋堤形
似罋耳不用陶器也漢蒯通𫝊守儋石之禄者闕卿
相之位注應劭曰齊人名小罋為儋受二斛事物紺
珠瓴者罋似缾有耳羣碎錄今人呼藏酒器曰曇抱
朴子曰曇是鴆鳥之别名也
罌方言瓿甊罌也靈桂之郊謂之㼚其小者謂之瓭
周魏之間謂之□秦之舊都謂之㽀淮汝之間謂之䍃
江湖之間謂之㼻自關而西晉之舊都河汾之間其大
者謂之甀其中者謂之瓿甊自關而東趙魏之郊謂之
瓮或謂之甖東齊海岱之間謂之㽈甖其通語也陳魏
宋楚之間曰㼶或曰㼡燕之東北朝鮮洌水之間謂之
瓺齊之東北海岱之間謂之甔周洛韓鄭之間謂之甀
或謂之罃罃謂之㼰&KR3943;謂之㽄缶謂之瓿㼴其小者謂
之缾罃甈謂之盎自關而西謂之盆或謂之盎其小者
謂之升甌甂陳魏宋楚之間謂之㼵自關而西謂之甂
其大者謂之甌博古圖湯罌有鋬無銘温水器也狀
如匏圜而純素有一耳作綯紐若屈巵舉而置之爐竈
間以烹水也形制純雅無紋而氣韻自古非近世所有
韓信𫝊以木罌缶度軍注服虔曰以木柙縛罌缶以
度也師古曰罌缶謂缾之大腹小口者也襄陽耆舊
𫝊辛仲宣居士截竹為罌以酌酒曰吾性甚愛竹及酒
欲令二物竝耳南史梁天監中于闐獻琉璃缾罌
事物原始罌說文云盛酒器即缶屬唐左相有酒名曰
&KR0812;醁翠濤貯以金罌十年不敗歐陽修歸田錄余家
有玉罌梅聖俞以為碧玉有老内臣鄧保吉識之曰此
寳器也謂之翡翠余偶以金環於罌中磨之金屑紛紛
而落始知翡翠能碎金也漢蘇武𫝊匈奴賜武服匿
注孟康曰服匿如罌小口大腹方底用受酒酪晉灼曰
河東北界人呼小口罌受二斗所曰服匿南史竟陵
王子良得古器小口方腹而底平可容七八升以問陸
澄澄曰此名服匿單于以與蘇武子良詳視器底有字
彷彿可識如澄所言演繁露南唐張僚使高麗記其
所見曰麗多銅田家饁具皆銅為之有温器名服席狀
如中國之鐺其底方其蓋圓可容七八升服席即北狄
之所謂服匿者也語有訛轉其實一物
瓿爾雅甌瓿謂之瓵郭注瓿甊小罌長沙謂之瓵
漢揚雄𫝊吾恐後人用覆醬瓿也顏注瓿音蔀小甖也
博古圖方斜瓿無銘文飾極精妙肩作電形環腹之
飾皆取象於雷肩脰之間文鏤相錯如盤絲髮微起乳
形而中作黃目狀魚瓿無銘肩腹之間飾以魚形蟠虬
瓿飾以蟠虬饕餮瓿飾以饕餮或間之以雷紋形模典
雅
缸事物原始缸漢書注長頸罋也唐詩花撲玉缸春
酒香七修𩔖藁缸裂縫先用篐定置烈日中仍用炭
燒縫處極熱以好&KR0377;青末糝於縫處令其融液入縫待
滿更用火烘塗開永不漏矣近用鹽生補亦妙
缾
事物紺珠瓶缾同神農制博古圖蟠螭缾腹作蟠螭
首尾糾結形若麟缾麟缾有鋬無銘口兼流用坐無繁
飾周身甲錯若麒麟然螭首缾有流無銘純素唯流作
螭首北史楊素平江南羣盗隋文帝賜素銀缾實以
金錢唐秦瓊𫝊叔寳功多帝賜以黃金缾五代史
唐廢帝欲擇宰相以盧文紀姚顗有人望悉書名納琉
螭缾中焚香祝天以筯挾之首得文紀欣然相之芸
窗私志北胸國獻吸火水晶缾縱烈火野外攜缾口向
之頃刻數頃之火皆吸入缾中缾亦不熱亦無餘烟自
是宮中無火患惠文與華陽夫人滅燭皆用之唐書
回紇入朝帝坐秘殿陳十部樂殿前設高坫置朱提缾
其上潛泉浮酒自左閣通坫趾注之缾轉受百斛鐐盎
回紇數千人飲畢尚不能半清異錄五位缾自同光
至開運盛行以銀銅為之高三尺圍八九寸上下直如
筒樣安嵌蓋其口有微窪可以傾酒春日郊行家家用
之李幼武名臣言行錄韓世忠與烏珠相持於黃天
蕩世忠以所佩金鳳缾傳酒縱飲示之賢奕編今人
呼酌酒器為壺缾按唐書太宗賜李大亮胡缾史炤通
鑑釋文以為汲水器胡三省辯誤曰胡缾蓋酒器非汲
水器也缾瓶字通今北人酌酒以相勸醻者亦曰胡缾
然壺字正當作胡耳辟寒錄山谷戲詠暖足缾即湯
媪也首□嚴經譬如有人取頻伽缾塞其兩孔滿中
擎空千里遠行用餉他國庶物異名疏梵語軍持一
云軍遲此云缾也賈島詩我有軍持憑弟子岳陽江裏
汲寒流寄歸傳云軍持有二甆瓦者淨用銅鐵者濁用
西域記云捃稚迦即澡缾也舊云軍持訛略也祖廷
事苑軍持常貯水隨身用以淨手也詞林海錯蒙古
氏謂淨缾曰羊訛名義考佛氏有供花之說亦未聞
用缾缾似罋用以汲水樹萱錄申屠有涯放曠雲泉
常攜一缾時躍身入缾中時號缾𨼆太平廣記唐貞
元中揚州市坊有丐者自稱媚兒姓胡懷中出琉璃缾
可受半升表裏通明如不隔物曰施滿此聖缾子則足
矣缾項如葦管人與之百錢投之琤然有聲見缾間大
如粟粒衆異之復與千錢亦如此以至萬錢亦然好事
者以驢與之入缾如蠅大動行如故俄有度支綱至數
十事綱人駐車觀之綱主戲曰爾能令諸車入缾中乎
媚兒曰可乃微側缾口令車悉入歴歴如行蟻然有頃
漸不見媚兒即跳入缾綱官大驚以梃撲缾破一無所
有從此失媚兒所在後月餘有人於清河北逢媚兒部
領車乘趨東平而去
瓢
逸士𫝊許由居箕山惟有一瓢酌水掛於樹枝風吹瓢
鳴以為煩擲去之唐詩紀事唐球居蜀中所著詩撚
稿為圓納之大瓢中後卧病投瓢於江曰斯文苟不沉
沒得者方知我苦心爾至新渠有識者曰唐山人瓢也
接得之解酲語至元間馬八兒國入貢鴛耨瓢十枚
以之貯食經月不敗農田餘話相傳宋太祖後宫人
有鬼工以一牙瓢如指大内貯器具二十件皆以象牙
為之小如油麻有一小文簿撿其出入事物紺珠石
雲瓢田子制
桶
事物紺珠桶馬鈞作急就章注橢小桶以盛鹽豉
事物原始桶木器受六斗今時用以挑水清異錄叚
文昌微時貧幾不能自存既貴遂竭財奉身晩年尤甚
以木瓜益脚膝為銀稜木瓜胡樣桶濯足蓋用木瓜樹
解合為桶也東齋記事余頃在湖湘間見有以竹為
桶者其徑幾二尺
溺器
物原軒轅始作溺器周禮天官太尉掌王燕服凡䙝
器鄭司農注䙝器溺器虎子也顔師古漢書注獸子
䙝器所以溲便者也廣博物志李廣獵於宜山見卧
虎射之一矢即殪鑄銅象其形為溲器示辱之長編
乾德四年上遣神將收蜀圖書法物見孟㫤七寳溺器
曰自奉如此欲無亡得乎遽命碎之
格致鏡原卷五十二
