格致鏡原卷二十一大學士陳元龍撰
飲食𩔖(一)
總
禮記古者未有火化食草木之實禽獸之肉禮含文
嘉燧人氏始炮生為熟古史考古者茹毛飲血燧人
氏鑽火始裹肉而燔之曰炮神農時食穀加米於燒石
之上而食之黃帝時有釡甑飲食之道始備管子黃
帝鑽燧以熟葷臊民食之無腹胃之疾淮南子食者
民之本也墨子食者聖人之所寶也聖王制飲食足
以充虚繼氣以強股肱使耳目聰眀不極五味之調芬
香之和不致遠國珍怪異物也家語食石者肥澤而
不老食水者耐寒而苦浮食肉者勇而悍食穀者智慧
而夭食氣者神眀而壽不食者不死而神韓子堯之
王天下也糲粢之食藜藿之羹監門之養不厭于此矣
周禮凡王之饋食用六穀(黍稷稻粱苽麥)膳用六牲(馬牛羊豕犬雞)
飲用六清(水漿醴凉醫酏)羞用百有二十品珍用八物(淳熬淳母炮豚)
(炮牂擣珍清熬肝膋)醬用百有二十罋(醢六十罋醯六十罋)周禮食醫掌
和王之六食六飲六膳百羞百醬八珍之齊凡食齊視
春時羹齊視夏時醬齊視秋時飲齊視冬時凡和春多
酸夏多苦秋多辛冬多醎調以滑甘凡會膳食之宜牛
宜稌羊宜黍豕宜稷犬宜粱鴈宜麥魚宜苽凡君子之
食恒放焉又内饔掌王及后世子膳羞之割烹煎和之
事辨體名肉物辨百品味之物又外饔掌外祭祀之割
烹共其脯修刑膴(脯薄析肉也修鍜肉也刑鉶羹也膴腊肉大臠也)陳其鼎俎
實之牲體魚腊周禮朝事之籩其實䵄蕡白黑形鹽
膴鮑魚鱐羞籩之實糗餌粉餈周禮庖人掌六獸六
禽辨其名物鄭注六獸麋鹿熊麕野豕兔六禽鴈鶉鷃
雉鳩鴿按獸人冬獻狼夏獻麋又内則無熊則六獸當
有狼而熊不屬六禽于禽獻及六摯宜為羔豚犢麛雉
雁凡鳥獸未孕曰禽司馬職曰大獸公之小獸私之
左傳子太叔對趙簡子曰為六畜五牲三犧以奉五味
杜注六畜馬牛羊豕犬雞五牲麋鹿麏狼兔三犧祭天
地宗廟三者謂犧周禮内饔共后及世子之膳羞辨
腥臊羶香之不可食者牛夜鳴則庮羊冷毛而毳羶犬
赤股而躁臊鳥皫色而沙鳴貍豕盲視而交睫腥馬黑
脊而般臂螻北堂書鈔楚辭云蕙肴蒸兮蘭藉奠桂
酒兮椒漿案蕙肴以蕙草蒸肉也藉所以藉飯食也易
曰藉用白茅周禮膳夫職王日一舉鼎十有二物皆
有俎鄭注殺牲盛饌曰舉王日一舉以朝食也后與王
同庖鼎十有二牢鼎九陪鼎三物謂牢鼎之實亦九俎
晏子晏子侍于景公朝寒公曰請進煖食辭曰嬰非
君奉也國老閒談眞宗問杜鎬櫝食原於何代鎬對
曰漢景為太子文帝鍾愛既居東朝文帝念之曰太子
之食必料差殊乃命太官每日具兩檐櫝以賜之此其
始也野客叢談世俗例以早晨小食為點心自唐已
有此語鄭傪為江淮留後夫人曰爾且點心或謂小食
亦罕知出處昭眀太子傳曰京師穀貴改常饌為小食
小食之名本此五代會要唐室升平日常參官每日
朝退賜食謂之廊餐自太宗始歲時雜記京師十月
朔沃酒炙臠肉于爐中圍坐飲㗖謂之煖爐雅釋女
嫁三日後父母家來餉食俗謂餪女嵩高山記山下
岩中有一石室有自然飲食六書故凡饌饋之品味
皆曰膳内則&KR0949;瀡以滑之注秦人溲曰&KR0949;齊人滑曰
瀡方言有汁而乾之曰煎燕山錄煑羊以&KR1338;煮鱉
以蚊省火内則狼去腸狸去脊兔去凥狐去首豚去
腦魚去乙鼈去醜鄭注皆為不利人也升菴外集酒
醋遇弦而生涎糟醬逢潮而作涌雞子日中則正日昃
則偏清異錄和魯公嘗以春社遺節饌用奩惟一新
樣大方碗覆以剪鏤蠟春羅椀内品物不知其幾種也
物十而飯二焉禁庭社日為之名辣驕羊清異錄季
冬既大寒可以停食物家家多方鳩集羊豕牛鹿兔鴿
魚鵝百珍之衆預期十日而辦造至正旦方成以品目
多者為上用製湯餅盛筵而薦之名回湯武庫大槩秦
隴盛行清異錄比丘尼梵正庖制精巧用鮓臛膾脯
醢醬瓜蔬黃赤雜色鬭成景物若坐及二十人則人裝
一景合成輞川圖小樣酉陽雜俎貞元中有一將軍
家出飯食每說無物不堪喫唯在火候善均五味常取
敗障泥胡盝修理食之其味佳
茶(附茶具)(煙)
總論爾雅檟苦荼註樹小如梔子冬生葉可煑作羹
飲今呼早采者為荼晚采者為茗一名荈蜀人名之苦
荼說文荼苦茶也即今之茶荈草木狀苦荼一名
茶一名游冬方言蜀西南人謂茶曰蔎陸羽茶經
其味甘檟也不甘而苦荈也啜苦咽甘茶也學齋佔
畢九經無茶字或言荼苦即是也見於爾雅謂之檟茗
則是今之茶但經中只有荼字耳謝宗茶論茶古不
聞晉宋以降吳人採葉煮之謂之茶茗粥陸羽茶經
茶之為飲發乎神農氏雲谷雜記按晏子春秋嬰相
齊景公時食脱粟之飯炙三戈五卯茗菜而已又漢王
褒童約有五陽(一作武都)買茶之語則魏晉之前已有之矣
但當時雖知飲茶未若後世之盛也南窗紀談飲茶
或云始於梁天監中事見洛陽伽藍記非也按吳志韋
曜傳孫皓時每宴饗無不竟日坐席無能否飲酒率以
七升為限雖不悉入口皆澆濯取盡曜素飲不過二升
初見禮異時或為裁減或賜茶荈以當酒如此言則三
國時已知飲茶矣世說王濛好茶人至輙飲之士大
夫甚以為苦每欲候濛必云今日有水厄蔡襄茶錄
建人謂鬭茶為茗戰實錄唐德宗貞元九年初税茶
先是鹽鐵使張滂奏請税茶以待水旱之闕賦詔曰可
是歲得錢數十萬滴露漫錄茶之為物西戎土蕃古
今皆仰給之以其腥肉之食非茶不消青裸之熱非茶
不解是山林草木之葉而關係國家大經裴汶茶述
茶起扵東晉盛於今朝其性精清其味皓潔其用滌煩
其功致和劉琨與兄子演書吾體中潰悶常仰眞茶
汝可致之桐君錄酉陽武昌廬江昔陵好茗皆東人
作清茗茗有餑飲之宜人博物志飲眞茶令人少眠
睡神農食經茶茗宜久服令人有力悦志陶弘景
雜錄苦茶輕身換骨昔丹丘子黃山君服之華陀食
論苦茶久食益意思壺居士食忌茶久食羽化不可
與韮同食同食令耳聾(一作體重)本草神農嘗百草一日
而遇七十毒得茶以觧之今人服藥不飲茶恐解藥也
許次紓茶疏茶宜常飲不宜多飲常飲則心肺清凉
煩鬱頓釋多飲則微傷脾腎或泄或寒國史補故老
云五十年前多患熱黃近代悉無而病腰脚者多乃飲
茶所致也弘君舉食檄寒温既畢應下霜華之茗
温嶠表遣取供御之調條列眞上茶千片茗二百大薄
金鑾密記故例翰林學士春晩人困則日賜成𧰼殿
茶茶疏茶不移本植必子生古人結婚必以茶為禮
取其不移植子之意也今人猶名其禮曰下茶七修
𩔖藁種茶下子不可移植移植則不復生也故女子受
聘謂之喫茶茶經茶者南方之嘉木也一尺二尺迺
至數十尺其巴山峽川有兩人合抱者伐而掇之其樹
如瓜蘆葉如梔子花如白薔薇實如栟櫚葉如丁香根
如胡桃其名一曰茶二曰檟三曰蔎四曰茗五曰荈上
者生爛石中者生礫壤下者生黃土野者上園者次陽
崖隂林紫者上綠者次笋者上牙者次葉捲上葉舒次
隂山坡谷者不堪採掇性凝滯結瘕疾王氏談錄茶
品高而年多者必稍陳遇有茶處春初取新芽輕炙雜
而烹之氣味自復在襄陽試作甚佳珍珠船蔡君謨
謂范文正曰公採茶歌云黃金碾畔綠塵飛碧玉甌中
翠濤起今茶絶品其色甚白翠綠乃下者耳欲改為玉
塵飛素濤起希文曰善眞逸農田餘話凡產茶之地
山南則冬無寒風多陽氣而和暖得春氣而先發故芽
嫩全味厚生山北則受風雪多而隂寒至春深始萌葉
厚而拳跼氣味不全如海產香之地相似毛文勝茶
譜湖州長興縣啄木嶺金沙泉即每歲造茶之所也湖
常二郡接界扵此厥土有境會亭每茶節二牧皆至焉
斯泉也處沙之中常無水將造茶太守具儀注拜敕祭
泉頃之發源其夕清溢造供御者畢水即微減供堂者
畢水已半之太守造畢則涸矣太守或還旆稽期則示
風雷之變或見鷙獸毒蛇木魅焉神異記餘姚人虞
洪入山採茗遇一道士牽三青牛引洪至瀑布山曰吾
丹丘子也聞子善具飲常思見惠山中有大茗可以相
給祈子他日有甌蟻之餘乞相遺也洪因設奠祀之後
常令家人入山𫉬大茗焉歐陽修集古錄俚俗賣茶
肆中多置一甆偶人云是陸鴻漸至飲茶客稀則以茶
沃此偶人祝其利市續搜神記桓宣武有一督將病
後虚熱飲茗必一斛二斗乃飽裁減升合便為不足後
有客造之更進五升吐一物出有口形似牛肚既吐此
物病遂瘥客云此名斛二瘕
採茶宋子安試茶錄凡採茶必以晨興不以日出日
出露晞為陽所薄則使芽之膏腴耗扵内及受水而不
鮮明故常以早為最凡斷芽必以甲不以指以甲則速
斷不柔以指則多温易損陸羽茶經凡採茶在二月
三月四月之間茶之笋生爛石沃土長四五寸若薇蕨
始抽凌露採焉茶之牙者發於叢薄之上有三枝四枝
五枝者選其中枝穎拔者採焉其日有雨不採晴有雲
不採晴採之蒸之擣之拍之焙之穿之封之茶之乾矣
茶有千萬狀鹵莽而言如胡人鞾者蹙縮然犎牛臆者
廉襜然浮雲出山者輪菌然輕飇拂水者涵襜然有如
陶家之子羅膏土以水澄泚之(謂澄泥也)又如新治地者遇
暴兩流潦之所經此皆茶之精腴有如竹籜者枝幹堅
實艱於蒸搗故其形籭簁然有如霜笴者莖葉凋沮易
其狀貌故厥狀萎萃然此皆茶之瘠老者也自採至於
封七經自胡鞾至於霜笴八等或以光黑平正言嘉
者斯鑒之下也以皺黃坳垤言嘉者鑒之次也若皆言
嘉及皆言不嘉者鑒之上也何者出膏者光含膏者皺
宿製者則黑日成者則黃蒸壓則平正縦之則坳垤此
茶與草木葉一也茶之否臧存於口訣許次紓茶疏
清眀穀雨摘茶之候也清眀太早立夏太遲穀雨前後
其時適中若肯再遲一二日期待其氣力完足香烈尤
倍易于收藏梅時不蒸雖稍長大故是嫩枝柔葉也&KR1321;
中之人非夏前不摘初試摘者謂之開園采自正夏謂
之春茶其地稍寒故須待夏此又不當以太遲病之往
日無有於秋日摘茶者近乃有之秋七八月重摘一番
謂之早春其品甚佳不嫌少薄他山射利多摘梅茶梅
茶澁苦止堪作下食且傷秋摘佳產戒之羣芳譜收
茶在四月嫩則益人粗則損人眞者用箬烟燻過氣味
尤佳田藝衡煮泉小品茶自浙以北皆較勝惟閩廣
以南不惟水不可輕飲而茶亦當慎之昔鴻漸未詳嶺
南諸茶仍云往往得之其味極佳余見其地多瘴癘之
氣染著草木北人食之多致成疾故謂人當慎之要須
采摘得宜待其日出山霽露收嵐淨可也
製造學林新編茶之佳者造在社前其次火前其下
雨前火前謂寒食雨前謂穀雨前茶疏古人製茶尚
龍團鳳餅雜以香藥蔡君謨諸公皆精扵茶理居恒鬭
茶亦僅取上方珍品碾之未聞新制若漕司所進第一
綱名北苑試新者乃雀舌冰芽所造一夸之直至四十
萬錢僅供數盂之啜何其貴也然冰芽先以水浸已失
眞味又和以名香益奪其氣不知何以能佳不若近時
製法旋摘旋焙香色俱全尤蘊眞味煑泉小品茶之
團者片者皆出於碾磑之末既損眞味復加油垢即非
佳品總不若今之芽茶也蓋天然者自勝耳芽茶以火
作者為次生曬者為上亦更近自然且斷烟火氣耳況
作人手器不潔火候失宜皆能損其香色也生曬茶瀹
之甌中則旗鎗舒暢清翠鮮眀尤為可愛屠隆考槃
餘事茶有宜以日曬者清翠香潔勝以火炒宋子安
試茶錄芽擇肥乳則甘香而粥面著盞而不散土瘠而
芽短則雲脚渙亂去盞而易散葉梗半則受水鮮白葉
梗短則色黃而泛(梗謂芽之身除去白合處茶民以茶之色味俱在梗中)烏蔕白
合茶之大病不去烏蔕則色黃黑而惡不去白合則味
苦澁蒸芽必熟去膏必盡蒸芽未熟則草木氣存(適口則知)
去膏未盡則色濁而味重受煙則香奪壓黃則味失此
皆茶之病也蔡襄茶錄茶色貴白而餅茶多以珍膏
油(去聲)其面故有青黃紫黑之異善别茶者正如相工之
眎人氣色也隱然察之於内以肉理潤者為上既已末
之黃白者受水昏重青白者受水鮮眀故建安人鬭試
以青白勝黃白茶錄茶有眞香而入貢者微以龍腦
和膏欲助其香建安民間試茶皆不入香恐奪其香若
烹點之際又雜珍果香草其奪益甚正當不用
收藏許次紓茶疏茶性畏紙紙於水中成受水氣多
也紙裹一夕隨紙作氣盡矣雖火焙出少頃即潤鴈宕
諸山首坐此病每以紙帖寄遠安得復佳茶疏茶之
味清而性易移藏法喜温燥而惡冷濕喜清凉而惡蒸
鬱宜清獨而忌香臭藏用火焙不可曬入磁瓶密封口
毋令潤氣得侵又勿令洩氣安頓須在坐臥之處逼近
人氣則常温必在板房若土室則易蒸又要透風若幽
隱之處尤易蒸濕兼恐有失點檢世人多用竹器貯茶
雖復多用箬護然箬性峭勁不甚伏帖風濕易侵至於
地爐中頓萬萬不可人有以竹器盛茶置被籠中用火
即黃除火即潤忌之忌之羣芳譜拌茶木樨茉莉玫
瑰薔薇蘭蕙蓮橘梔子木香梅花皆可諸花香氣全時
摘拌三停茶一停花收磁礶中一層茶一層花相間填
滿以紙箬封固入鍋重湯煮之待冷以紙封裹火上焙
乾上好細芽茶忌用花香反奪眞味惟平等茶宜之
烹點煑泉小品茶南方嘉木日用之不可少者品固
有媺惡若不得其水且煮之不得其宜雖佳弗佳也
因話錄李約嗜茶云茶須緩火炙活火煎活火謂炭火
之有熖者珍珠船蘇才翁與蔡君謨鬭茶俱用惠山
泉蘇茶小劣用竹瀝水煎遂能取勝茶經其水用山
水上江水中井水下(荈賦所謂水則岷方之注挹彼清流)其山水揀乳泉
石池慢流者其江水取去人遠者井取汲多者其沸如
魚目微有聲為一沸緣邊如湧泉連珠為二沸騰波鼓
浪為三沸已上水老不可食也凡酌置諸盌令沫餑均
(字書并本草餑茗沫也蒲笏反)沫餑湯之華也華之薄者曰沫厚者曰
餑細輕者曰花茶疏水一入銚便須急煑候有松聲
即去蓋以消息其老嫩蟹眼之後水有微濤是為當時
大濤鼎沸旋至無聲是為過時過則湯老而香散決不
堪用太平清話蔡君謨湯取嫩而不取老蓋為團餅
茶發耳今旗芽鎗甲湯不足則茶神不透茶色不眀故
茗戰之捷尤在五沸茶錄茶少湯多則雲脚散湯少
茶多則粥面聚(建人謂之雲脚粥面)鈔茶一錢匕先注湯調令極
勻又添注入環迴擊拂湯上盞可四分則止視其面色
鮮白著盞無水痕為絶佳建安鬭試以水痕先退者為
負耐久者為勝故較勝負之說曰相去一水兩水茶
錄凡欲點茶先須熁盞令熱冷則茶不浮清異錄饌
茶而幻出物𧰼扵湯面者茶匠通神之藝也沙門福全
生于金鄉長于茶海能注湯幻茶成一句詩並點四甌
共一絶句泛乎湯表清異錄漏影春其法用鏤紙貼
盞糝茶而去紙為花身别以荔肉為葉松實鴨脚之𩔖
珍物為蕊沸湯點攪清異錄茶至唐始盛近世有下
湯運匕别施妙訣使湯紋水脉成物𧰼者禽獸蟲魚花
草之屬纖巧如畫但須臾即就散滅此茶之變時人謂
之茶百戲太平清話琉球亦曉烹茶設古鼎于几上
水將沸時投茶末一匙以湯沃之少頃奉飲味甚清
茶經廣雅云荆巴間採葉作餅葉老者餅成以米膏出
之欲煮茗飲先炙令赤色搗末置瓷器中以湯澆覆之
用蔥薑橘子芼之其飲醒酒令人不眠鄴侯家傳唐
德宗好煎茶加酥椒之𩔖李泌戲為詩旋沫翻成碧玉
池添酥散作琉璃眼煮泉小品唐人煎茶多用薑鹽
故鴻漸云初沸水合量調之以鹽味薛能詩鹽損添常
戒薑宜著更誇蘇子瞻以為茶之中等用薑煎信佳鹽
則不可余則以為二物皆水厄也若山居飲水少下二
物以減嵐氣或可耳而有茶則此固無須也至於今人
薦茶𩔖下茶果此尤近俗是縦佳者能損眞味亦宜去
之且下果則必用匙若金銀大非山居之器而銅又生
腥皆不可也若舊稱北人和以酥酪蜀人入以白土此
皆蠻飲固不足責人有以梅花菊花茉莉花薦茶者雖
風韻可賞亦損茶味如有佳茶亦無事此
名𩔖茶經有觕茶散茶末茶餅茶者乃斫乃熬乃煬
乃舂貯於瓶缶之中以湯沃焉謂之痷茶或用蔥薑棗
橘皮茱萸薄&KR0034;之等煮之百沸或揚令滑或煮去沫斯
溝渠間棄水耳而習俗不已七修𩔖藁世人烹茶有
一横一豎而細嫩於湯中者謂之旗鎗茶麈史謂茶之
始生而嫩者為一鎗寖大而展為一旗過此則不堪矣
葉清臣煮茶述曰粉鎗末旗蓋以初生如針而有白毫
故曰粉鎗後大則如旗矣戒菴漫筆昔人論茶以鎗
旗為美而不取雀舌麥顆蓋牙細易雜他樹之葉而難
辨耳槍旗者猶今稱壺蜂翅是也熊克北苑别錄茶
品有曰小芽者其小如鷹爪先次蒸熟置之水盆中剔
取其精英僅如針小謂之水芽是小芽中之最精者曰
中芽者即一鎗二旗也曰紫芽者葉之紫者也曰白合
者乃小芽有兩葉抱而生者也曰烏蔕者茶之帶頭者
也水芽為上小芽次之中芽又次之紫芽白合烏蔕皆
所不及澄懷錄白樂天入關劉禹錫正病酒禹錫乃
餽菊苖虀蘆菔鮓換取樂天六班茶二囊炙以醒酒
庶物異名疏金英綠片俱茶名也見唐六典杜陽編
上每賜同昌公主饌其茶則有綠花紫英之號談苑
江左近日有蠟面之號李氏别命取其乳作片或號曰
京挺的乳二十餘品名乳蠟面龍鳳茶清異錄顯德
初大理徐恪見貽卿信鋌子茶茶面印文曰玉蟬膏又
一種曰清風使按恪建人也蠻甌志覺林院僧志崇
收茶三等待客以驚雷莢自奉以萱草帶供佛以紫茸
香蓋最上以供佛而最下以自奉也客赴茶者皆以油
囊盛餘&KR0377;以歸甲申雜記仁宗朝春試進士集英殿
后妃御太清樓觀之慈聖光獻出餅角子以賜進士出
七寶茶以賜考試官潛確𩔖書宣和庚子漕臣鄭可
簡始創為銀絲冰芽蓋將已揀熟芽剔去衹取其心一
縷用清泉漬之光瑩如銀絲方寸新胯小龍蜿蜒其上
號龍團勝雪去龍腦諸香遂為諸茶之冠丹鉛總錄
蜜雲龍茶名極為甘馨宋廖正一字眀略晩登蘇門子
瞻大奇之時黃秦晁張號蘇門四學士子瞻待之厚每
來必令侍妾朝雲取蜜雲龍家人以此知之一日又命
取蜜雲龍家人謂是四學士窺之乃眀略也山谷有矞
雲龍亦茶名也留青日札茶有宣和之玉液長春龍
苑報春萬春銀葉升菴外集凡茶有二𩔖曰片曰散
片茶蒸造實捲摸中串之惟建劍則既蒸而研編竹為
格置焙室中最為精潔他處不能造其名有龍鳳石乳
的乳白乳頭金蠟面頭骨次骨末骨鹿骨山挺十二等
以充歲貢及邦國之用洎本路食茶餘州片茶有進寶
雙勝寶山兩府出興國軍仙芝嫩蕊福合禄合運合慶
合指合出饒池州泥片出虔州綠英金片出袁州玉液
出臨江軍靈川福州先春早春華英來泉勝金出歙州
獨行靈草綠芽片金金茗出潭州大柘枕出江陵開勝
開捲小捲主黃翎毛出岳州雙上綠芽出小方出岳辰
灃州東首淺山簿(一本作薄)則出光州總二十六名其兩浙
及宣江晁州上以上中下或第一至第五為號散茶有
太湖龍溪次號末號出淮南岳麓草子楊樹雨前雨後
出荆湖清口出歸州茗子出江南總十一名張舜民
畫墁錄有唐茶品以陽羨為上供建溪北苑未著也貞
元中常衮為建州刺史始蒸焙而研之謂研膏茶其後
稍為餅樣其中故謂之一串陸羽所烹惟是草茗爾迨
至本朝建溪獨盛採焙製作前世所未有也士大夫珍
尚鑒别亦過古先丁晉公為福建轉運使始製為鳳團
後又為龍團貢不過四十餅專擬上供雖近臣之家徒
聞之而未常見也天聖中又為小團其品迥加於大團
賜兩府然止於一觔唯上大齋宿八人兩府共賜一餅
縷之以金八人拆歸以侈非常之賜親知瞻玩𢋫唱以
詩故歐陽永叔有龍茶小錄或以大團問者輙方刲寸
以供佛供仙家廟已而奉親并待客享子弟之用熙寧
末神宗有旨建州製蜜雲龍其品又加於小團矣然蜜
雲之出則二團少粗不能兩好也歐陽修歸田錄茶
之品莫貴於龍鳳謂之團茶凡八餅重一觔慶歷中蔡
君謨為福建路轉運使始造小片龍茶以進其品絶精
謂之小團凡二十餅重一觔其價金二兩然金可有而
茶不可得每因南郊致齋中書樞蜜院各賜一餅四人
分之宫人往往縷金花於其上蓋其貴重如此苕溪
漁隱建安北苑茶始於太宗太平興國中遣使造之取
𧰼於龍鳳以别入貢至道間仍添造石乳蠟面其後大
小龍茶又起於丁謂而成於蔡君謨至宣政間鄭可簡
以貢茶進用又領漕計割添續入其數浸廣今猶因之
細色茶五綱凡四十三品形製各異共七十餘餅其間
貢新試新龍團勝雪白茶御苑玉芽此五品乃水楝為
第一餘生楝次之又有粗茶七綱凡五品大小龍鳳并
揀芽悉入龍腦和膏為團餅茶共四萬餘餅蓋水楝茶
即社前茶生楝茶即火前者粗色茶即雨前者閩中地
暖雨前已老而味加重矣又有石門乳吉香口三外焙
亦錄於北苑皆採摘茶芽送官焙添造每歲縻金共二
萬餘緡日役千夫凡兩月方能迄事第所造之高下過
數入貢之後市無貨者人所可得惟壑源諸處私焙茶
其色絶品亦可敵官焙自昔至今亦皆入貢其流散四
方悉私焙茶耳宋子安東溪試茶錄慶歷中北苑歲
貢有曾坑上品一觔曾坑山淺土薄苖發多紫復不肥
乳氣味殊薄今歲貢以苦竹園茶充之而蔡公茶錄亦
不云曾坑者佳又石坑者絶下避暑錄北苑茶正所
産為曾坑謂之正焙非曾坑為沙溪謂之外焙二地相
去不遠而茶種懸絶沙溪色白過於曾坑但味短而微
澀識茶者一啜如别涇渭也試茶錄建溪之焙三十
有二苦竹園頭甲之鼯鼠窠次之張坑頭又次之試
茶錄建溪茶比他郡最先北苑壑源者尤早歲多暖則
先驚蟄十日即芽歲多寒則後驚蟄五日始發先芽者
氣味俱不佳唯過驚蟄者最為第一蔡襄茶錄茶味
主於甘滑惟北苑鳳凰山連屬諸焙所産者為佳東
溪試茶錄四方以建茶為首皆曰北苑建人以近山所
得故謂之壑源好者亦取壑源口南諸葉皆云彌珍壑
源口者在北苑之東北其茶甘香特勝受水則渾然色
重粥面無澤嶺根者北山之根也茶多植山之陽其土
赤埴其茶香少而黃白壑嶺寔為南山土皆黑埴茶生
山隂厥味甘香厥色青白及受水則淳淳光澤(民間謂之冷粥)
(面)視其面渙散如粟雖去社芽葉過老色益青眀氣益
鬱然其止則苦去而甘至壑嶺尾茶色黃而味多土氣
葉源者土赤多石茶色多黃青無粥面粟紋而頗眀爽
復性重喜沈為次也試茶錄茶之名有七一曰白葉
茶民間大重出於近歲園焙時有之地不以山川遠近
發不以社之先後芽葉如紙民間以為茶瑞取其第一
者為鬭茶而氣味殊薄非食茶之比今出壑源之大窠
者六(葉仲元葉世萬葉世榮葉勇葉世積葉相)壑源巖下一(葉務滋)源頭二(葉團)
(葉肱)壑源後坑(葉久)壑源嶺根三(葉公葉品葉居)林坑黃漈一(游容)丘
坑一(游用章)畢源一(王大照)佛嶺尾一(游道生)沙溪之大梨漈
上一(謝汀)高石巖一(雲摖院)大梨一(吕演)砰溪嶺根一(任道者)次
有柑葉茶樹高丈餘徑頭七八寸葉厚而圓狀𩔖柑橘
之葉其芽發即肥乳長二寸許為食茶之上品三曰早
茶亦𩔖柑葉發常先春民間採製為試焙者四曰細葉
茶葉比柑葉細薄樹高者五六尺芽短而不乳今生沙
溪山中蓋土薄而不茂也五曰稽茶葉細而厚密芽晩
而青黃六曰晩茶蓋稽茶之𩔖發比諸茶晩生扵社後
七曰叢茶亦曰蘖茶叢生高不數尺一歲之間發者數
四貧民取以為利清異錄有得建州茶膏取作耐重
兒八枚膠以金縷獻于閩王曦演繁露建茶名蠟茶
為其乳泛湯面與鎔蠟相似故名蠟面茶也楊文公談
苑曰江左方有蠟面之號是也今人多書蠟為臘云取
先春為義失其本矣陸游入蜀記建茶舊雜以米粉
復更以薯蕷兩年來又更以楮芽與茶味頗相入且多
乳惟過梅則無復氣味矣墨客揮犀蔡襄善别茶建
安能仁院有茶生石縫間蓋精品也僧採造得茶八餅
號石巖白以四餅遺蔡以四餅密遣人走京師遺王内
翰禹玉歲餘蔡被召還闕訪禹玉禹玉命子弟于茶筒
中𨕖精品碾以待蔡蔡捧甌未嘗輙曰此極似能仁寺
石巖白公何以得之禹玉未信索貼驗之乃服合璧
事𩔖建州方山之芽及紫笋片大極硬須湯之方可碾
治頭痛江東老人多服之聖政記洪武二十四年詔
天下產茶之地歲有定額以建寧為上聽茶戶採進勿
預有司茶名有四探春先春次春紫筍不得碾揉為大
小龍團避暑錄顧渚在長興縣所謂吉祥寺也其半
為今劉侍郎希范家所有兩地所產歲亦止五六觔近
歲寺僧求之者多不暇精擇不及劉氏遠甚余歲求扵
劉氏過半觔則不復佳蓋茶味雖均其精者在嫩芽取
其初萌如雀舌者謂之槍稍敷而為葉者謂之旗旗非
所貴不得已取一槍一旗猶可過是則老矣此所以為
難得也杜鴻漸與楊祭酒書顧渚中山紫笋茶兩片
一片上太夫人一片充昆弟同啜馮可賓岕茶牋環
長興境產茶者曰羅嶰曰白巖曰烏瞻曰青東曰顧渚
曰篠浦不可指數獨羅嶰最勝環嶰境十里而遙為嶰
者亦不可指數嶰而曰岕兩山之介也羅氏居之在小
秦王廟後所以稱廟後羅岕也洞山之岕南面陽光朝
旭夕暉雲滃霧浡所以味迥别也茶雖均出扵岕有如
蘭花香而味甘過霉歷秋開罈烹之其香愈烈味若新
沃以湯色尚白者眞洞山也若他嶰初時亦有香味至
秋香氣索然便覺與眞品相去天壤又一種有香而味
澁者又一種色淡黃而微香者又一種色青而毫無香
味者又一種極細嫩而香濁味苦者皆非道地清異
錄開寶中竇儀以新茶飲予味極美奩面標云龍陂山
子茶龍陂是顧渚之别境茶疏近日所尚者為長興
之羅岕疑即古人顧渚紫筍也然岕故有數處今惟洞
山最佳若在顧渚亦有佳者人但以水口茶名之全與
岕别矣毛文勝茶譜袁州界橋其名甚著不若湖州
之研膏紫笋烹之有綠脚垂下圖經蜀雅州蒙頂茶
受陽氣全故芳香其生最晩常在春夏之交方茶生常
有雲霧覆其上若有神物護持之唐李德裕入蜀得蒙
餅以沃於湯瓶之上移時盡化以驗其眞蒙頂又有五
花茶其片作五出蒙山白雲巖產雲茶雲茶山茶之别
名也清異錄吳僧梵川誓願燃頂供養雙林傅大士
自往蒙頂結菴種茶凡三年味方全美得絶佳者聖楊
花吉祥蕊共不踰五觔持歸供獻茶譜蜀之雅州有
蒙山山有五頂頂有茶園其中頂曰上清峯昔有僧病
冷且久嘗遇一老父謂曰蒙之中頂茶嘗以春分之先
後多搆人力俟雷之發聲併手採摘三日而止若𫉬一
兩以本處水煎服即能袪宿疾二兩當限前無病三兩
固以換骨四兩即為地仙矣是僧因之中頂築室以候
及期𫉬一兩餘服未竟而病瘥時到城市人見容貌常
若年三十餘眉髮綠色其後入青城訪道不知所終今
四頂茶園採摘不廢惟中頂草木繁密雲霧蒙蔽鷙獸
時出人迹稀到矣今蒙頂茶有霧鋑芽籛牙皆云火前
言造於禁火之前也火後者次之又有枳殼芽枸杞芽
枇杷芽者皆能治風疾又有皂莢芽槐柳芽皆上春摘
其芽和茶作之茶譜蒙山有壓膏露牙不壓膏露牙
井冬牙言隆冬甲拆也又有研膏茶作片進之亦作紫
笋錦里新聞蒙山有雷鳴茶雷鳴時乃茁許次紓
茶疏古人論茶必首蒙頂蒙頂山蜀雅州山也往常產
今不復有即有之彼中夷人專之不復出山蜀中尚不
得何能至中原江南也今人囊盛如石耳來自山東者
乃蒙隂山石苔全無茶氣但微甜耳妄謂南山茶茶必
木生石衣得為茶乎七修𩔖藁世以山東蒙隂縣山
所生石蘚謂之蒙茶士大夫珍貴而味亦頗佳殊不知
形已非茶不可煮飲又乏香氣而茶經之所不載蒙頂
茶四川雅州即古蒙山郡(因山故名)方輿勝覽一統志土產
俱載蒙頂茶晁氏客話亦言雅州也吳拭武夷雜記
武夷茶賞自蔡君謨始謂其味過于北苑龍團周右文
極抑之蓋緣山中不曉製焙法一味計多徇利之過也
余試採少許製以松蘿法汲虎嘯巖下語兒泉烹之三
德俱備帶雲石而復有甘軟氣乃分數百葉寄右文令
茶吐氣復酹一杯報君謨于地下耳許次紓茶疏江
南之茶唐人首稱陽羨宋人最重建州于今貢茶兩地
獨多陽羨僅有其名建茶亦非最上惟有武夷雨前最
勝武夷之外有泉州之清源倘以好手製之亦為武夷
亞匹惜多焦枯令人意盡陳懋仁泉南雜志清源山
茶青翠芳馨超軼天池之上南安縣英山茶精者可亞
虎丘惜所產不若清源之多也閩地氣暖桃李冬花故
茶較吳中差早茶譜福州栢巖極佳茶譜龍安有
騎火茶最上言不在火前不在火後作也清明改火故
曰火花木考茗池源茶根株頗碩生於隂谷春夏之
交方發萌莖條雖長旗鎗不展乍紫乍綠天聖初郡守
李虛己太史梅詢試之品以為建溪顧渚不過也茶
疏浙之產有天台之雁宕括蒼之大盤東陽之金華紹
興之日鑄皆與武夷相為伯仲錢塘之龍井與岕頡頏
煮泉小品武林茶惟龍泓山為最其地產茶為南北
山絶品鴻漸第錢塘天竺靈隱者為下品當未識此耳
而郡志亦只稱寶雲香林白雲諸茶皆未若龍泓之清
馥雋永也余嘗一一試之求其茶泉雙絶兩浙罕伍云
茶疏錢塘諸山產茶甚多南山盡佳北山稍劣北山
勤于用糞茶雖易茁氣味反薄往時頗稱睦之鳩坑四
眀之朱溪今皆不得入品温庭筠採茶錄天台記丹
丘出大茶服之生羽翼雨航雜錄雁山五珍有龍湫
茶一鎗一旗而白毛者名明茶紫色而香者名玄茶其
味皆似天池而稍薄山謙之吳興記烏程縣西二十
里有温山出御荈茶譜婺州有舉岩茶片片方細所
出雖少味極甘芳煎如碧乳也國史補婺州有來白
茶譜宣城縣有丫山小方餅横舖茗芽裝面其山東
為朝日所燭號曰陽坡其茶最勝太守常薦於京洛人
士題曰丫山陽坡横紋茶國史補常州有義興紫笋
茶疏歙之松蘿吳之虎丘香氣穠郁竝可雁行與岕
頡頏黃山茶亦在歙中去松蘿遠甚茶疏往時士人
皆貴天池飲之略多令人脹滿事物紺珠天池茶出
蘇州天池山錦繡萬花谷江都蜀岡產茶味如蒙頂
國史補夀州有霍山黃芽升菴外集小峴山在六
安州出茶名小峴春即六安茶也茶疏大江以北則
稱六安其實產霍山縣之大蜀山也能消垢膩去積滯
亦共寶愛顧彼山中不善製造就于食鐺大薪炒焙未
及出釜業已焦枯兼以竹造巨筍乘熱便貯輙就萎黃
僅供下食事物紺珠鳳亭茶出鳳亭山青峴涿木二
嶺者同六安國史補東川獸目陽羨春池皆茶之極
品歸田錄臘茶出(一作盛)於劍建草茶盛於兩浙兩浙
之品日注為第一自景祐已後洪州雙井白芽漸盛近
歲製作尤精囊以紅紗一二兩以常茶十數觔養之用
辟暑濕之氣其品遠出日注上遂為草茶第一避暑
錄草茶極品惟雙井顧渚亦不過各有數畝雙井在分
寧縣其地屬黃氏魯直家也元祐間魯直力推賞於京
師族人交致之然歲僅得一二觔爾茶譜洪州西山
白露及鶴嶺茶極妙國史補南康有雲居茶羣芳
譜太和山騫林茶初泡極苦澀至三四泡清香特異人
以為茶寶中朝故事唐有人授舒州牧李德裕謂之
曰到彼郡日天柱峯茶可惠三數角其人獻之數十觔
李不受退還明年罷郡用意精求𫉬數角投之德裕閱
之而受曰此茶可以消酒食毒乃命烹一甌沃于肉食
内以銀合閉之詰旦開視其肉已化為水矣衆服其廣
識也陳繼儒筆記雲桑茶瑯琊山出茶𩔖桑葉而小
山僧焙而藏之其味甚清李白詩序荆州玉泉寺水
邊處處有茗草羅生枝葉如碧玉惟玉泉眞公常採而
飲之年八十餘歲顔色如桃花而此茗清香滑熱異於
它者所以能還童振枯壯人夀也余遊金陵見宗僧中
孚示余茶數十片拳然重叠其狀如手號為仙人掌茶
蓋新出乎玉泉之山曠古未覿茶譜衡州之衡山封
州之西鄉茶研膏為之皆片團如月彙苑詳註灉湖
諸灘舊出茶李肇所謂岳州灉湖之含膏也唐人極重
之見於篇什今不甚種植惟白鶴僧園有十餘本頗𩔖
北苑所出茶一歲不過一二十兩土人謂之白鶴茶極
甘香非他處茶可比茶園地色亦相𩔖但土人不甚植
爾茶譜渠江薄片一斤八十枚合璧事𩔖潭郡之
間有渠江中有茶而多毒蛇猛獸鄉人每年採擷不過
十五六斤其色如鐵而芳香異常烹之無脚茶譜蘄
門團黃有一旗二槍之號言其一葉三芽也茶譜彭
州蒲村堋口其園有仙厓石花等號涪州出三般茶賓
花最上製于早春其次白馬最下涪陵茶疏楚之產
曰寶慶滇之產曰五華皆表表有名在雁茶之上合
璧忠州之南賓有四國一多陵二多波三羅波四思龍
皆方餅惟多陵最上飯後飲之消食空腹朔飲多波次
之二國下合璧峽川石上紫花芽理宗頭痛年貢一
斤又有小江明月簝碧澗茱萸簝之名茶譜蜀州晉
原洞口横原味江青城其横芽雀舌鳥嘴麥顆蓋取其
嫩芽所造以其芽似之也又有片甲者早春黃茶芽葉
相抱如片甲也蟬翼者其葉軟薄如蟬翼也皆散茶之
最上也茶譜邛州之臨邛臨溪思安火井有早春火
前火後嫩綠等上中下茶楊慎外集綠昌明蜀茶李
白詩渴嘗一盞綠昌明昌明地名在彰明縣述異記
巴東有真香茗其花白色如薔薇煎服令人不眠能誦
無忘南越志茗苦澀亦謂之過羅廣州記臯盧茗
之别名葉大而澀南人以為飲本草拾遺臯盧苦平
止渴除痰不睡利水道眀目茶經瀘州之茶樹夷獠
常擕瓢寘側每登樹採摘茶含扵口中待其展然後置
瓢中旋塞其竅歸必置於暖處故味極佳辛而性熱飲
之療風茶譜玉壘關外寶唐山有茶樹產于懸崖笋
長三寸五寸方有一葉兩葉研北雜志李仲賓學士
言交趾茶如綠苔味辛烈名之曰登國史補党魯使
西蕃烹茶帳中蕃使問何為者魯曰滌煩消渴所謂茶
也蕃使曰我亦有之命取出以指曰此壽州者此顧渚
者此蘄門者花木考蓮花茶就池沼中早飯前日初
出時擇取蓮花蕊略破者以手指撥開入茶滿其中用
麻絲縛扎定經一宿明早連花摘之取茶紙包曬如此
三次錫罐盛扎口收藏茶經巴東俗多煮檀葉并大
皂李作茶竝冷又南方有瓜蘆木亦似茗至苦澀取為
屑茶飲亦可通夜不眠茶譜長沙之石楠採牙為茶
湘人以四月四日摘楊桐草搗其汁拌米而蒸猶餻糜
之𩔖必啜此茶乃去風也尤宜暑月飲之陸璣詩義
疏山樗與下田樗略無異葉似差狹耳吳人以其葉為
茗謝氏詩源昔有客過茅君時當大暑茅君于手巾
内解茶葉人與一葉客食之五内清凉茅君曰此蓬萊
山穆陀樹葉衆仙食之以當飲又有寶文之蕊服之不
飢謝幼貞詩摘寶文之初蕊拾穆陀之墜葉
别名宋錄新安王子鸞豫章王子尚詣曇濟道人於
八公山濟設茶茗子尚味之曰此甘露也何言茶茗
洛陽伽藍記齊王肅歸魏初不食酪漿常飲茗汁高帝
曰茗汁何如酪漿肅曰酪不中與茗為奴彭城王勰因
呼茗為酪奴清異錄湯悦有森伯頌蓋茶也方飲而
森然嚴乎齒牙既久四肢森然二義一名非熟夫湯甌
境界誰能目之孫樵與焦刑部書晚甘侯十五人遣
侍齋閣此徒皆請雷而摘拜水而和蓋建陽丹山碧水
之鄉月澗雲龕之品慎勿賤用之胡嶠飛龍磵飲茶
詩沾牙舊姓餘甘氏破睡當封不夜侯清異錄豹革
為囊風神呼吸之具也煮茶啜之可以滌滯思而起清
風每引此義稱茶為水豹囊清異錄偽閩甘露堂前
兩株茶鬱茂婆娑宫人呼為清人樹每春嬪嬙戲摘新
芽堂中設傾筐會
茶具雲溪友議陸羽造茶具一風爐以銅鐵鑄如古
鼎形二筥以竹絲織成三炭檛以鐵或斧或鎚四火筴
一名筯五鍑音輔或作釡或作鬴六交牀支鍑者七夾
以小青竹為之以炙茶八紙囊以白厚紙夾縫之以貯
所炙茶使香不泄九碾用橘木十羅合今所謂羅池也
十一則以準茶者十二水方受一斗十三漉水囊十四
瓢以酌水十五竹夾十六鹺簋或瓶或罍貯鹽花也十
七熟盂以貯熟水十八盌瓷青者益茶茶作白紅色白
則茶色黃則紫褐則黑悉不宜茶十九畚以白蒲編之
所以貯盌二十札截竹緝栟櫚皮于四周若巨筆形廿
一滌方以貯滌洗之器廿二滓方以集諸滓穢廿三巾
以潔諸器廿四具列以木或竹為之以悉斂諸器
附煙方氏物理小識萬歷末有攜玉漳泉者馬氏造
之曰淡肉果漸傳至九邊皆啣長管而火點吞吐之有
醉仆者崇禎時嚴禁之不止其本似春不老而葉大于
菜暴乾以火酒炒之曰金絲煙可以袪濕發散然久服
則肺焦諸藥多不效其症忽吐黃水而死本草多食
煙損容熊人霖地緯粤中有仁草一曰八角草一曰
金絲煙治驗亦多其性辛散食已氣令人醉故一曰煙
酒其種得之大西洋
格致鏡原卷二十一
