格致鏡原卷二十三大學士陳元龍撰
飲食𩔖(三)
鹽
總論世本夙沙氏始煮海為鹽夙沙黃帝臣禮記
鹽曰醎鹺鄭注大醎曰鹺鹽味之厚也說文河内謂
之鹺越絶書注越人謂鹽曰餘說文東方謂之斥
西方謂之鹵斥鹵醎地可煮為鹽者也漢食貨志王
莽詔曰夫鹽食肴之將北魏書元雍奏云鹽天藏也
論衡潤下作醎水之滋味也東海水醎流廣大也西
州鹽井源泉湥也周禮鹽人掌鹽之政令以供百事
之鹽管子海上之國謹正鹽筴十口之家十人食鹽
百口之家百人食鹽終月大男食鹽五升少半大女食
鹽三升少半吾子食鹽二升少半此其大例也(吾子小男小女)
(也)孔平仲談苑石曼卿以館職通判海州官滿載私
鹽兩船至壽春託知州王子野貨之時禁網寬賖曼卿
亦不為人忌於是市中公然賣學士鹽隣幾雜志煮
鹽用蓮子為候十蓮者官鹽也五蓮以下鹵水漓為私
鹽也私鹽色紅白燒熖灰染其色以效官鹽于是嗅以
辨之西溪叢語予監台州杜瀆鹽場口以蓮子試滷
擇蓮子重者用之滷浮三蓮四蓮味重五蓮尤重蓮子
取其浮而直若二蓮直或二直二横即味差薄若滷更
薄即蓮沈于底而煎鹽不成閩中之法以雞子桃仁試
之滷味重則正浮在上醎淡相半則二物俱浮與此相
𩔖演繁露鹽已成滷水者暴烈日中數日即成方印
潔白可愛初小漸大或十數印纍纍相連戴埴鼠璞
海鹽練治後成其為鹽也難壞鹽池出水即成其為鹽
也易壞其理一也七修𩔖藳好鹽中用皂莢于中雖
&KR2350;籠盛之無滷矣
出産羣書考索青州鹽出于東海幽薊大同横野有
鹽池其鹽出于北海嶺南鹽出于南海劍南西川鹽出
于井永康軍鹽出于崖并州鹽出于池是為鹵池胡中
鹽出于木又有出于石西夏鹽初唐鹽州五原有烏池
白池瓦池細項池靈州有溫泉池兩井池長瓦池五泉
池紅桃池回樂池洪静池會州有河池其鹽青彙苑
詳註海鹽凡六路池鹽則陜西解州解與安邑兩池井
鹽則川陜四路羣書考索京東河北淮南兩浙福建
廣南凡六路其煮鹽之地曰亭場民曰亭戶或謂之竈
戶有鹽丁歲課入官受錢或折租賦羣書考索陜西
鹽初安邑解縣有池五總曰兩池北方全籍之其為鹽
如耕種疏為畦隴圍塹其外以水灌其間必俟南風起
此鹽遂熟風一夜起水一夜結成鹽如南風不起則課
利遂失其鹽為顆周官之所謂盬鹽是也隣幾雜志
解池鹽歲課愈多而不精耆老云每風雨起鹽結須以
扒翻轉令風吹則堅實今任其自熟其畦下者卒虚軟
唐李師古傳棣州有蛤&KR0008;鹽池歲產鹽十數萬斛
華陽國志越嶲笮夷有鹽池積薪以池水灌而復焚之
成鹽益州記越嶲煮鹽先燒炭以鹽井水沷炭刮取
鹽北史新羅水氣醎生鹽于木皮之上亦有鹽池
星槎勝覽卜剌哇國與木骨都束國接連傍海砌石為
屋有鹽池投樹枝于池良久成白鹽唐南蠻傳初安
寧城有五鹽井人得煮鬻自給玄宗詔特進何履光以
兵定南詔境取安寧城及井元和郡國志鹽井在成
州長道縣東三十里水與岸齊鹽味與海鹽同彙苑
詳註陵州鹽井隂氣襲人入者輙死候雨入井則隨雨
施工後人以木盤貯水鑿竅釃水如雨點于井上郡
志陵州井乃東漢張道陵所開曰狼毒井有毒龍藏井
中及鹽神玉女為祟天師以道力驅出毒龍禁玉女於
井下然後𫉬鹽泉之利物𩔖相感志鹽田在河東郡
有一大澤澤中產鹽引水沃之則自成號曰鹽田取之
無盡不沃則無也朝野雜記大寧之井醎泉出于山
竇有如飛瀑民間分而引之唐書黑水靺鞨有鹽泉
氣蒸薄鹽凝樹顛北史仇池上有豐水泉煮土成鹽
唐會要武德七年長安古城鹽渠水中生鹽色紅白
而味甘狀如方印瀛涯勝覽忽魯謨斯國有一大山
四面各產一物一面海邊出鹽如紅礬可末而食之不
潮濕鑿之一塊有三四百斤者王令人守視貨之後
魏書忽吉國水氣醎凝鹽生樹上酉陽雜俎訶陵最
富有穴自湧鹽華陽國志汶山有鹽石煎之得鹽
名𩔖宋食貨志鹽之𩔖有二引池而成者曰顆鹽周
官所謂盬鹽也䰞海䰞井而成者曰末鹽周官所謂散
鹽也周禮籩人職云朝事之籩其實白黑形鹽注築
鹽以為虎形謂之形鹽故春秋傳曰鹽虎形内則桃
諸梅諸卵鹽注卵鹽大鹽形如鳥卵也周禮鹽人掌
鹽之政令祭祀共其苦鹽散鹽賓客共其形鹽王之膳
羞共其飴鹽注苦鹽出于池鹽為顆未練治味醎苦散
鹽即末鹽出于海及井并煮鹻而成者鹽皆散末也形
鹽即印鹽積鹵所結形如虎也飴鹽以飴雜和鄭云飴
鹽鹽之甜者今戎鹽有焉疏云飴鹽即石鹽也盧毓
冀州論河東有大鹽本草經大鹽一名胡鹽戎鹽主
明目去病益氣牢肌骨去毒蟲鹵鹽一名寒石味苦治
消渴長肌膚去大熱除邪氣下毒蟲博物志戎鹽累
卵即青鹽之大顆者也物𩔖相感志戎鹽亦名朝鹽
用之可黏綴雞卵為等級也凉州異物志姜賴之墟
今稱龍城生赤黑鹽以其生于胡國名戎鹽張掖有池
產紅鹽五代史晉天福二年于闐遣使來貢紅鹽
食物本草階成永康諸處鹽生山厓中狀如白礬名厓
鹽廣志鹽體同于水故多産于海濱海東有印成鹽
西方有石子鹽皆生扵水北胡有青鹽五原有紫鹽波
斯國有白鹽如石子吕氏春秋和之美者有大夏之
鹽管子齊有渠展之鹽燕有遼東之煮延篤與李
文德書晉國有郁瑕氏之鹽柳宗元晉問猗氏之鹽
晉寶之大也北魏書世祖南伐遺李伯陽劉義恭等
鹽各九種曰凡此諸鹽各有所宜白鹽食鹽主上所自
食黑鹽治腹脹氣喘胡鹽治目病戎鹽治諸瘡赤鹽駮
鹽鳬鹽馬齒鹽四種竝非食鹽北史崔浩常論事帝
賜御縹醪酒及水晶鹽曰味卿言有如此鹽酒酉陽
雜俎朐䏰縣鹽井有鹽方寸中央隆起鹽如張傘名曰
傘子鹽北戶錄恩州有鹽場色如絳雪驗之即由煎
時染成差可愛也鄭公虔云琴湖池桃花鹽色如桃花
隨月盈縮在張掖西北元氏掖庭記有薈霜鹽沙
州記自大嶺嶺北乙沸界屈海海西南三百里有鹽從
闊半寸形似石味甚甜美無忝河東也梁四公記交
河之間平磧中掘湥數尺有末鹽如紅如紫色鮮味甘
食之止痛吳時外國傳海州有灣灣内常出自然白
鹽嶧嶧如細石子每歲以一車輸王國用酉陽雜俎
白鹽崖有鹽如水精名為君王鹽金樓子胡中有鹽
瑩徹如水晶謂之玉華鹽一綂志罽賓國産水晶鹽
堅明如水晶琢之為鹽以水濕之可和肉食異物志
天竺國有白鹽狀如石英白六帖天竺國有梁罝鹽
續漢書天竺國在月氏東南數千里其國有黑鹽黃
鹽和帝時數遣人貢獻後西域反畔乃絶四公記高
昌國遣使貢鹽二顆顆大如斗狀白似玉杰公謂其使
曰鹽一顆是南燒羊山月望收之者一是北燒羊山非
月望收之者南燒羊山鹽文理粗北燒羊山鹽文理密
月望收之者明徹如冰以氊槖煮之可驗北史高昌
産赤鹽其味甚美復有白鹽其形如玉高昌人取以為
枕貢之中國北史隋煬帝遣杜行滿使西域至安國
(漢時安息)得五色鹽而返酉陽雜俎昆吾陸鹽周十餘里
無水自生末鹽月滿則如積雪味甘月虧則如薄霜味
苦月盡鹽亦盡唐書西域骨咄有四大鹽山山出烏
鹽一統志古車師國今火州有白赤鹽白如玉赤如
朱陳藏器本草鹽麩樹一名叛奴鹽一名天鹽一名
木鹽蜀人謂之酸桶博物志云酸桶七月出穗蜀人謂
之□□音穗其字從一從凵從土與主客之主不同
升菴外集&KR0008;&KR0008;生吳蜀山中子有鹽如霜滇中名鹽霜
果春渚紀聞蕭注從狄殿前之破蠻洞也收其寶貨
珍異得一龍長尺餘云是鹽龍蠻人所豢也藉以銀盤
中置玉盂以玉筯摭海鹽飲之每鱗甲中出鹽如雪則
收取用酒送一錢匕專主興陽而前此無說者何也後
因蔡元度就其體䑛鹽而龍死其家以鹽封其遺體三
數日用亦大有力後聞此龍在蔡元長家云物𩔖相
感志鹽根一名太陽玄精出河中解縣鹽池中本鹽根
也其色理如玉質狀有如龜帶黑不佳黃白明净者如
汞
醬
總論風俗通醬成于鹽而醎于鹽夫物之變有時而
重禮記醬齊視秋時鄭注醬宜凉也周禮膳夫掌
王饋食醬百有二十甕范子計然醬出東海上價斤
二百中百下三十史記通邑大都醢醬千瓿比千乘
之家風俗通雷鳴不得作醬令人腹中雷鳴清異
錄醬八珍主人也反是為惡醬為廚司大耗
名𩔖内則濡鷄醢醬寔蓼濡魚卵醬寔蓼濡鼈醢醬
寔蓼魚膾芥醬麋腥醢醬漢武内傳西王母謂帝曰
神藥上有連珠雲醬玉津金醬中有元靈之醬神仙
食經十二香醬以沈香等油煎成服之謝諷食經有
千日醬漢書西南夷傳南粤食蒙蜀枸醬注劉德曰
枸樹如桑其椹長二三寸味酢取其實以為醬美蜀人
以為珍味師古曰劉說非也子形如桑椹耳緣木而生
非樹也子又不長一二寸味尤辛不酢(枸與蒟同)枚乘七
發芍藥之醬白虎通榆莢醬曰&KR0008;(音末)魏武帝食制
丹蓼醬宋書孝武作四時詩曰匏醬調秋菜晉公
遺語唐世風俗貴重葫蘆醬北堂書鈔周書云伊尹
受命于湯賜&KR0008;鰂之醬方言曰魚皮&KR0008;鰂之醬為貴注
曰&KR0008;鰂魚名也倉頡解詁醢蜯醬漢律會稽郡獻
鮚醬北堂書鈔朱登為東海相遺敞蟹醬敞報曰謹
分其貺于三老尊行者曷敢獨享也天中記石崇冬
月得蟹醬晉武帝與山濤書兼致魚醬一斗白六
帖梁劉孝儀謝蝦醬啟云龍醬傳甘退誠可陋&KR0008;醢稱
貴追覺失言禄山事迹禄山進鹿尾醬北戶錄廣
人掘大蟻卵為醬名蟻子醬嶺表錄異交廣溪洞間
酋長多收蟻卵淘漉令淨鹵以為醬或曰其味酷似肉
醬楊愼外集南俗以蘆䱐(音胞)魚為醬元氏掖庭記
醬有蟻子醬鶴頂醬提蘇醬留青日札宋有紅螺醬
今富家有枸杞醬玫瑰醬
醋
總論食品須知醯酸味亦曰醋釀米糟為之也食品
中用之所以殺腥肉及其氣亦所以釀菜而柔之者也
以濟百味學齋佔畢九經中無醋字止有醯及和用
酸而已至漢方有此字荀子醯酸而蚋聚升菴外
集酢古音醋言其有酸味也本草玉石下品部漿水味
甘酸微温無毒主調中引氣宣和強力通關開胃調理
腑臟粟米新熟白花者佳煎為醋止嘔&KR0938;白人膚體如
繒帛為其常用故人不齒其功魏名臣傳中書監劉
放曰官販苦酒與百姓爭錐刀之末請停苦酒注醋也
食經作苦酒法用烏梅以酒漬之暴乾作屑欲食輙
投水内作卒成苦酒法取黍米一斛以熱粥澆其上二
日便成酢外國作苦酒法用水一升三合正月九日熟
一銅匕調之一杯可食三十人北夢𤨏言火燒瘡無
出醋泥甚驗孫光憲家人嘗作煎餅一婢抱女子擁爐
不覺落火炭之上遽以醋泥傅之至曉不痛亦無瘢痕
是知俗說不厭多聞庶物異名疏華池左味仙家謂
醋也
名𩔖風土記任廣曰梅醯苦酸之用也漢武内傳
西王母謂帝曰仙藥有鳳林鳴酢(酢一作醋)廣博物志少
年眼中常見一鏡醫士曰郎君吃鱠太多有魚鱗在胸
中所以眼花乃設芥醋一甌因飢啜之遂愈晉公遺
語唐世風俗貴重桃花酸(醋名)元氏掖庭記醋有杏花
酸脆棗酸潤腸酸苦蘇漿事物紺珠紅醋用米或糟
抐成酸香之味上品事物原始今用米如造酒法上
者色紅名珠兒滴醋
蜜
總論仙經蜜為衆口芝太平廣記百花醴蜜也
名物考楊行密據揚州揚人呼蜜為蠭糖庶物異名
疏蜂房割蜜如梅花者色白另一處雜花者則皆黃若
山蜜則穢蕊俱來凡蜂取花先以水濡足無水處即以
溝穢之水故山蜜多不佳東觀漢記上嘗與朱祐共
買蜜合藥上追念之即賜祐白蜜一石問何如在長安
時共買蜜乎丹鉛錄三蒼解靘字云靘冥果青色也
蓋冥果蜜煎果也以銅青浸之加蜜而冥于缶中故曰
冥果南史宋明帝嗜蜜漬鱁鮧五代史于闐國其
食粳沃以蜜唐書崔彦曾署張佛筵液蜜為人花
木考回回田地有年七八十歲老人自願捨身濟衆者
絶不飲食惟澡身啖蜜經月便溺皆蜜既死國人殮以
石棺仍滿用蜜浸鐫志歲月于棺蓋瘞之俟百年後啟
封則蜜劑也凡人損折肢體食少許立愈雖彼中亦不
多得俗曰蜜人番言木乃伊
名𩔖漢武内傅西王母謂帝曰太上之藥有中華紫
蜜雲山朱蜜北堂書鈔隴西天水出白蜜價值四百
杜陽編同昌公主疾既甚醫者欲難其藥餌奏云得
紅蜜食之可愈上令内庫得紅蜜數石本兜離國所貢
也杜陽編貞元八年吳明國貢鸞蜂蜜其蜂之聲有
如鸞鳳而身被五色大者可重十餘斤為窠于深巖峻
嶺間大者占地一二畝國人採其蜜不過二合如過度
則有風雷之異若悞螫人則生瘡以石上菖蒲根傅之
即愈其蜜色碧常貯之于白玉椀表裏徹如碧琉璃久
食之令人長夀顔如童子髮白者應時而黑孔六帖
蜀中有竹蜜蜂好于野竹上結窠窠大如雞子有蔕長
尺許窠與蜜竝紺色可愛甘倍于常蜜老學菴筆記
亳州太清宫檜至多檜花開時蜜蜂飛集其間作蜜極
香而味微苦謂之檜花蜜事物紺珠黃連蜜出宣州
色黃味小苦名苦蜜梨花蜜出雍洛如凝脂何首烏蜜
出柘城色大赤本草經崖蜜令人食之不飢明目延
年演繁露崖蜜者蜂之釀蜜即峻崖懸寘其窠使人
不可攀取也而人之用智者伺其窠蜜成熟用長竿繫
木桶度可相及則以竿刺窠窠破蜜注桶中是名崖蜜
也爾雅翼北方地燥多在土中故多土蜜南方地濕
多在木中故多木蜜廣輿記廣東瓊州土産波羅蜜
大如斗剖之如蜜酉陽雜俎北天竺國有蜜草蔓生
大葉秋冬不凋受霜露成蜜花木考安定阿端刺蜜
羊刺草上生蜜其味甚佳梁四公記南平城羊刺無
葉其蜜色明白而味甘鹽城羊刺葉大其蜜色青而味
薄
糖
集韻糖一名蔗飴凉州異物志石蜜之滋甜于浮萍
非石之𩔖假石之名實出甘柘變而凝輕注甘柘似竹
煮而曝之則凝如石而甚輕太平御覽交趾甘柘大
者數寸煎之凝如冰破如博棋謂之石蜜續漢書天
竺國出石蜜本草煉糖和乳為石蜜一名石飴味甘
調五臟益氣強志除百病服之不飢演繁露張衡七
辨曰沙飴石蜜遠國貢儲即今沙糖也唐玄奘西域記
以西域石蜜來詢知其法用蔗汁蒸造太宗令人製之
味色皆踰其初即中國有沙糖之始耶唐書太宗遣
使至摩揭陀國取熬糖法即詔揚州上諸蔗拃瀋如其
劑色味愈西域遠甚老學菴筆記聞人茂德言沙糖
中國本無之唐太宗時外國貢至問其使人此何物云
以甘蔗汁煎用其法煎成與外國者等自此中國方有
沙糖方國志大食國秋時收露朝陽曝之即成糖霜
蓋甘露蜜也王灼糖霜譜糖霜一名糖冰福唐四明
番禺廣漢四郡所産甚微而碎色淺味薄纔比遂寧之
最下者先時唐大歷間有鄒和尚者跨白驢居繖山一
日驢犯山下黃氏蔗苗黃請償于鄒鄒曰汝未知窨蔗
糖為霜利當十倍因傳其法後知鄒為文殊化身而白
驢者獅子也學齋佔畢按宋玉大招已有柘漿字是
取蔗汁已始于先秦也前漢郊祀歌柘漿析朝酲注謂
取甘蔗汁以為飴也又孫亮取茭州所獻甘蔗餳飴二
禮注飴字俱云煎米蘖也一名餳則是煎蔗為糖已見
于漢時甚明而說文及集韻竝以糖為蔗飴曰飴曰餳
皆是堅凝可含之物湘烟錄按南州異物志云交阯
甘蔗取為飴餳益珍煎而暴之凝如冰則唐以前故有
之不自鄒昉矣此足砭王灼說又物原謂孫權始效交
阯作蔗糖而說略直以楞嚴經黑石蜜當之可見其來
益古湘烟錄猊糖見後漢顯宗紀販糖之妾見馮敬
通與婦弟任武達書南箕無舌飯多沙糖見易林大畜
之益飴䬵餹餳見廣雅餳謂之餹見餳子雲方言繭糖
見齊民要術賣糖老姥見南齊書傅琰傳蘇酪沙糖見
隋書眞臘傳蟹之將糖躁擾彌甚見梁書鍾岏上何胤
議酒無沙糖味為他通顔色見古樂府聖郎曲燋糖幸
一盤見杜詩蕕馬食之如糖故名馬唐見陳藏器本草
漢顯宗紀注以糖作狻猊形號猊糖能改齋漫錄
近世造糖之精者謂之獅子乳糖談苑乳糖師子冬
至前造者色白不壞冬至後者易敗多蛀陽氣入物其
理如此時鏡新書粔籹蜜餌即糖䭔龍山食有糖䭔
菊酒升菴外集周官䵄蕡儀禮注作逢蕡熬麥曰䵄
熬麻曰蕡䵄今之麥牙糖蕡今之麻糖也又繭糖窠絲
糖也傳芳略記陳昉得蜀糖輙以蜜澆之曰與蜜本
莫逆交糖霜譜艻蔗可作沙糖西蔗可作霜色淺不
甚貴杜蔗紫嫩味極厚專用作霜凡治蔗用十月至十
一月先削去皮次剉如錢次入碾碾闕則舂碾訖號曰
泊次蒸泊蒸透出甑入榨取盡糖水投釡煎仍上蒸生
泊約糖水七分熟權入甕則所蒸泊亦堪榨如是煎蒸
相接事竟歇三日(過期則釀)再取所寄收糖水煎又候九分
熟稠如餳(十分太稠則成沙脚沙音&KR0008;)插竹徧甕中始正入甕簸箕
覆之此造糖霜法也凡霜一甕中品色亦自不同堆疊
如假山者為上團枝次之甕鑑次之小顆塊次之沙脚
為下紫為上湥琥珀次之淺黃色又次之淺白為下
幽燕異記洗心糖茅地經冬燒去枝梗至春取土中根
白如玉者搗汁煎成至甘武林舊事有澤州餳花花
糖玉柱糖琥珀蜜范石湖詩注烏膩糖即白糖俗言
能去烏膩都城紀勝市食有專賣小兒戲劇糖果如
打嬌惜鰕鬚糖宜娘打鞦韆稠餳之𩔖事物紺珠纏
糖或以茶芝麻砂仁胡桃杏仁薄荷各為體纏之響糖
有升斗碗子石榴瓜蔞仙人鴛鴦等樣糖精白糖再煉
凝如冰又曰冰糖逸雅餳洋也煮火消爛洋洋然也
飴小弱于餳形怡怡也說文&KR2449;豆飴也方言云&KR2449;謂
之餚&KR2449;本作&KR0034;飴和豆也淮南子柳下惠見飴曰可
以養老盜跖見飴曰可以黏牡見物同而用之異注牡
戶鍵也演繁露案餳飴餦餭皆一物也而小有異說
文曰飴米糵煎也餳和饊也方言曰餳謂之張皇注云
即乾飴也飴謂之䬵餳謂之餹凡飴謂之餳自關而東
通語也今人名為白糖者是也以其雜米糵為之也飴
即餳之融液而可以入之食飲中者也荆楚歲時記
元日食膠牙餳取膠固之義文昌雜錄禮部王員外
言昔在金陵有一士子為魚鯁所苦累日不能飲食忽
見賣白餳者因買食之頓覺無恙然後知餳能治鯁也
後見孫眞人書已有此方矣資暇錄餳蘇乳煎之輕
餳咸云十年來始有出河中余實知其由此武臣李環
家之法也余弱冠前步月洛之綏福里方見夜作問之
云乳餳時新開是肆每斤六十文明日市得而歸不三
數月滿洛陽盛傳矣開成初余從叔聽之鎮河中自洛
招致餳者居于蒲蒲士因有是餳其法靳傳唯博涌軍
人竊得法之十八九故今奉天亦出輕餳然而劣于蒲
者不盡其妙焉一統志撒馬兒罕地在西番有小草
叢生葉細如藍秋露凝其上味如蜜可熬為餳與刺蜜
相近
豉
逸雅豉嗜也五味調和須之而成乃可甘嗜也故齊人
謂豉聲如嗜也丹鉛錄說文解豉字云配鹽幽菽也
蓋豉本豆也以鹽配之幽閉于甕盎中所成故曰幽菽
學齋佔畢九經中無豉字至宋玉九辨大苦醎酸注
大苦豉也又史記貨殖傳鹽豉千荅前漢食貨志長安
樊少翁賣䜴號䜴樊是也楚詞大苦醎酸辛甘行些
注大苦䜴也辛謂椒薑也甘謂飴蜜也言取豉汁調和
以椒薑醎酸和以飴蜜則辛甘之味皆發而行也武
林舊事市食有窩絲薑豉蜜薑豉博物志外國有豉
法以苦酒浸豆暴令極燥以蔴油蒸蒸訖復暴三過乃
止然後細擣椒屑隨多少合之中國謂之康伯能下氣
調和者也本草草䜴生巴西諸國草似韭狀豉出花
中彼人食之
格致鏡原卷二十三
