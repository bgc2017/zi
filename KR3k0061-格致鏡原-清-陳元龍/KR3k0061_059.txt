格致鏡原卷五十九大學士陳元龍撰
玩戲器物𩔖(一)
圍棋
總論博物志堯造圍棋以教子丹朱或云舜以子商
均愚故作圍棋以教之其法非智不能也梨軒曼衍
圍棋初非人間之事始出於巴卭之橘周穆王之墓繼
出於石室又見於商山乃仙家養性樂道之具皮日
休原奕不害則敗不詐則亡不争則失不偽則亂是奕
之必然也雖奕秘再出必用吾意焉夫堯之仁義禮智
豈能以害詐之心争偽之智教其子哉奕之始作必起
自戰國縦横者流矣豈曰堯哉珍珠船古棋圖之法
以平上去入分四隅為亂交雜難辨徐鉉改為十九字
一天二地三才四時五行六宫七斗八方九州十日十
一冬十二月十三閏十四雉十五朢十六相十七星十
八松十九客甚簡便演繁露今棋方十九道合枰為
棋子三百六十一案李善注韋昭博奕論枯棋三百引
邯鄲淳藝經曰棋局縦横各十七道合二百八十九道
白黑棋子各一百五十枚胡應麟筆叢今圍棋十九
行三百六十一路子亦如之宋世同此然漢製十七道
唐局或十八道不可不知也柳子厚記石棋局自然成
紋十有八道可奕又唐詩詠碁有十九條平路之句則
唐製固應十九道其十八道者或棋局稍異間為之耳
楊慎轉注古音棋□見馬融圍棋賦□音義與岳同
棋心并四角各據中一子謂之五嶽言不可動搖也今
謂之勢子而中心一子多不下盖古法與今少異方
言圍棋者自關東齊魯之間謂之奕世說王中郎以
圍棋為坐𨼆支公以圍棋為手談通玄集圍棋兩無
勝敗曰芇(說文芇相當也綿免二音)春渚紀聞奕棋古謂之行棋
宋文帝使人齎藥賜王景文時景文與客棋以圅置局
下神色不變且思行争劫盖棋戰所以為人困者以其
行道窮迫耳行字於棋家亦有深意不知何時改作著
棋著如著帽著屐皆訓容也不知於棋者有何干涉也
桓譚新論世言圍棋頗𩔖兵法上者張置疎遠多得
道而勝中者務相遮絶争便求利下者守邊隅趣作罣
目馬融圍棋賦略觀圍棋法於用兵三尺之局為戰
鬭場先據四道守角依傍緣邊遮列往往相望離離馬
目連連雁行踔度間置徘徊中央收取死卒毋使相迎
當食不食反受其殃離亂交錯更相度越守規不固為
所唐突深入貪地殺亡士卒狂攘相救先後并没班
固奕旨北方之人謂棋為奕局必方正象地則也道必
正直神明德也棋有黑白隂陽分也駢羅列布效天文
也四象既陳行之在人盖王政也虚設豫置以自衛護
提防周起障塞滿決一孔有閼壞頹不振突圍横行要
厄相劫保角依傍補續不亡梁武帝圍棋賦圜奩象
天方局法地枰則廣羊文犀子則白瑤玄玉至如玉壺
銀臺車廂井欄既見知於曩日亦在今之可觀或方四
聚五花六持七雖涉戲之近事亦臨局而應悉或取結
角或營邊鄙或先點而亡或先撇而死王無功圍棋
長篇雙關防易斷隻眼畏難全魚鱗張九拒鶴翅擁三
邊李泌傳泌始見帝方與張說奕使試其能說賦方
圓動静曰方若棋局圓若棋子動若棋生静若棋死泌
即答曰方若行義圓若用智動若騁材静若得意說因
賀帝得竒童止戈集人能盡數天星則知棋勢棋
訣取蛻龍牙一枚臨局自然機變横出西京雜記賈
佩蘭說在宫時每以八月四日出雕房北戶竹下圍棋
勝者終年有福負者終年疾病取絲縷就北辰星求長
命乃免西京雜記杜陵杜夫子善奕棋為天下第一
人或譏其費日夫子曰精其理者足以大裨聖教抱
朴子棋之無比者謂之棋聖故嚴子卿馬綏明於今有
棋聖之名焉魏志王粲觀人圍棋局壞粲復為之棋
者不信以帊盖局使更以他局為之用相比較不誤一
道酉陽雜俎晉鳩摩羅什與人棋拾敵死子空處如
龍鳳形宋書羊玄保善奕棋棋品第三太祖亦好棋
與羊玄保賭郡玄保勝補宣城太守南史宋明帝好
圍棋置圍棋州邑以建安王休仁為圍棋州都大中丞
南史到溉特被武帝賞接每與對棋從夕達旦或復
失寢加以低睡帝嘲之曰狀若喪家狗又似懸風槌
酉陽雜俎上嘗與親王棋貴妃立於局前觀之將輸妃
放康國猧子於座側俄上局局子亂玄宗悦棋天洞
覽元稹與李杓直棋稹已敗乃竊杓直數子嚥之馮
翊桂花叢談王積薪隨明皇西幸夜宿山中孤姥之家
簷下忽聞姑與婦棋因附身門扉一一密記之遲明王
具禮請問出局盡平生之好布子未及數十姑謂婦曰
是子可教以常勢因指示攻守殺奪救應防拒之法其
意甚略曰此已無敵人間矣謝而别回顧失向之室矣
棋訣王積薪夢青龍吐棋經九部授已其藝頓精
棋天洞覽王積薪每遊必攜圍棋短具畫紙為局與棋
子并盛竹筒中繫於車轅馬鬛間道上雖遇匹夫亦與
對手勝則徵餅餌牛酒北夢瑣言滑能善奕忽有一
小子自云張清與能對奕思甚精敏能異而詰之曰我
非世人天帝使我召公著棋能忽奄然
棋子棋訣關城中貴家以紫檀心瑞龍腦為棋子
杜陽編唐大中中日本國王子来朝云本國之東三萬
里有集真島島上有凝霞臺臺上有手譚池池中有玉
棋子不由制度自然黑白分明冬温夏涼謂之泠煖玉
洪邁夷堅志唐時十二玉棋子按十二時字置於水
中逐時浮出山海經休與之山有石名曰帝臺之棋
五色而文狀如鶉卵注博棋也今圍棋子黑與白似石
陳貞父寳雞錄登華山明星峰道者有石室老君棋
正在其前三十二子鐵所鑄也子重五斤非老君不能
措手王鏊震澤長語宣宗一日過城上瞰閣老何為
曰方對奕何不聞落子聲曰棋以紙上笑曰何陋也明
日賜象牙棋一副至今蔵閣中
棋盤彙苑紋楸棋盤也枰線道也線間方目曰方罫
棋天洞覽元頤本枰棋聲與律吕相應盖用響玉棋
盤非有異術也升菴外集章友直女以椽筆畫盤筆
筆相似無毫髮差南史武陵王甚貧嘗破荻為片縦
横以為棋局指點行勢遂至名品清異錄明皇因對
寧王問卿近日棋神威力何如王奏臣憑托陛下聖神
庶或可取上喜呼將方亭侯來二宫人以玉界局進遂
與王對手夷門廣牘日本國産如楸玉𩔖楸木琢為
棋局光潔可鑒瀟湘錄馬舉鎮淮南有一叟謁之稱
南山木強人能論兵法騐之乃一棋局耳搜神記昔
有人入南谷山中見一小池横石橋遂驟馬過橋見二
少年臨池奕棋置白玉棋局見騎馬者拍手負局而走
山堂肆考宋陸象山少時常坐臨安市觀棋初未有
得乃買棋局一副歸而懸之於室卧而仰觀之者兩日
忽悟曰河圖數也邢居實拊掌錄葉濤好奕棋王介
甫作詩切責之終不肯已奕者多廢事不以貴賤嗜之
率皆失業故人目棋枰為木野狐言其媚惑人如狐也
柳宗元柳州山水記仙奕山始登者得石枰於上黑
肌而赤脈十有八道可奕南方草木狀桄榔𣗳似栟
櫚木性如竹紫黑色有文理工人解之以製奕枰出九
真交趾
棋筒道源注棋圅棋筒也
象棋
事物紀原雍門周謂孟嘗君云足下燕則鬭象棋疑戰
國時已有此丹鉛總錄世傳象棋為周武帝製按後
周書天和四年帝製象經成殿上集百寮講說隋經籍
志象經一卷周武帝撰有王褒注王裕注何妥注又有
象經𤼵題義又據小說周武帝象經有日月星辰之象
意者以兵機孤虚衝破寓於局間決非今之象戲車馬
之𩔖也若如今之象戲芸夫牧竪俄頃可解豈煩文人
之注百僚之講哉太平御覽象戲周武帝所造而行
棋有日月星辰之目與今所為不同牛僧孺玄怪錄
寳應元年汝南岑順於吕氏故宅夜聞鼙鼓聲介胄人
報曰金象將軍𫝊語與天那賊會戰順明燭以觀之夜
半後東壁鼠穴化為城門有兩軍列陣相對部伍既定
軍師進曰天馬斜飛度三止上將横行擊四方輜車直
入無迴翔六甲次第不乖行於是鼓之兩軍俱有一馬
斜去三尺止又鼓之各有一步卒横行一尺又鼓之車
進須叟砲石亂下云云因𤼵掘東壁乃古冢有象戲局
車馬具焉晁無咎序象戲戲兵也黃帝之戰驅猛獸
以為陣象之雄也故戲兵而以象戲名之余為兒時無
他弄見設局布棋為此戲者縦横出竒愕然莫測以為
小道可喜也稍長觀諸家陣法雖畫地而守規矩有截
而變化舒卷出入無倪其說亦可喜暇時因求所謂象
戲者按之以消永日盖局縦横路十一棋三十二為兩
軍耳意苦而狹也嘗試以局縦横路十九棋九十八廣
之意少放焉然按圖置物計步而使終亦膠柱而已矣
而智者用之則十九者之間盡強弱之形九十八者之
間盡死生之勢而十九九十八之外死生強弱可循環
無窮飽食終日得吾說而為之則涿鹿之縱横猶目前
矣胡應麟筆叢唐人象戲之製玄怪錄岑順一事可
據馬斜行三路卒横行一路正與今同獨車直進不迴
則𩔖於今之卒恐其他不盡合也據晁序則宋時象棋
縱横皆十一路而今縦十路横九路與宋時亦頗不合
又宋人事物紀原亦載岑順事以為與宋正同則唐宋
固無異而國朝或未盡同也
彈棋
西京雜記成帝好蹴踘羣臣以為勞體非至尊所宜劉
向乃作彈棋以獻世說彈棋始自魏宫内粧奩戲也
魏文帝於此伎特好用手巾拂之無不中有客著葛巾
低頭拂棋妙踰於帝藝經彈棋二人對局黑白棋各
八枚先列棋相當下呼上擊之顔氏家訓彈棋亦近
世雅戲消愁釋憤時可為事物紺珠彈棋局方二尺
中心高如覆盆其顛為小壺四角微起兩人對局世
說劉真長始見王丞相時盛暑之月丞相以腹熨彈棋
局曰何如乃渹吳人以冷為渹
格五
漢書吾丘壽王以善格五召待詔注格五簺也說文
行基相塞謂之簺(投瓊曰博不投瓊曰塞瓊今骰子也)鮑宏塞經塞有
四采(塞即將邊士也四采士縦行四角而賭采也)塞四乘五是也(四即縦行所至四角)
(也五四角縦對中心故曰四乘五)至五即格不得行故謂之格五(格止也至)
(五言士所至無過五處五之外即止不得行也)事物原始格五即今之挨三
頂五擦七䭾八之棋也酉陽雜俎小戲中於耍局一
枰各布五子角遲速名蹙融珊瑚鈎詩話奕棋取一
道人行五子謂之蹙融融者戎也生於黃帝蹙鞠戎旅
之間為戲耳庾元規曰蹙戎者今之蹙融也漢謂之格
五取五子相格之義以名之耳夢溪筆談蹙融或謂
之蹙戎漢書謂之格五雖止用數棋共行一道亦有能
否其法已常欲有餘裕而致敵人於險
雙陸(六博握槊)(樗蒱長行)
𩔖要雙陸乃出天竺涅槃經名為波羅塞戲洪遵雙
陸序雙陸博局戲名以異木為方槃槃中彼此内外各
有六梁故名雙陸其打馬拽子視明瓊為標的最近古
號為雅戲始於西竺流於曹魏盛於梁陳魏齊隋唐間
太祖播之聲詩紀於奎文閣今殊方偏域𩔖能為之三
佛齊國曰闍婆占城曰質犂真臘曰莎事物紺珠雙
陸後一梁為胲前一梁為門兩馬相比為梁事林廣
記北雙陸盤如棋盤之半而長兩門二十四路皆刻出
用象牙實之以勃海㮦木為重盖不假施漆而塵垢不
能侵或以花石砌飾以木承之以白木為白馬烏木為
黑馬富者以犀象為之馬底員平而殺其上長三寸二
分上徑四分下徑寸一分大抵如今人家所用搗衣椎
狀番禺人以板為局布黑道而漆之或以紙或畫地為
之以黃楊木為白子桄榔木為黑子底平衲短如截芾
如浮圖形三佛齊占城真臘南皮以花梨木為板刀劃
成路多席地置板其上蕃王則板下以銅為簧如響板
然拍子成時鏘然有聲以為樂以象牙為白子烏梅木
為黑子或以紅牙為黑子
六博名義考博局戲也今雙陸古謂之十二棋又謂
之六博又謂之五白博雅云投六箸行六棋故為六博
箸簺也今名骰子自么至六曰六箸棋局齒也内外各
六曰六棋此六博之義也古者烏曹作博以五木為簺
有梟盧雉犢塞五者為勝負之采梟以食為義便則食
不便則為餘行為最勝盧黑色次梟亦為勝故博者云
呼盧此五白之義也楚辭晉制犀比費白日注晉制
工制作博箸比集犀角為雕飾投之如白日之光韓
子秦昭王令工施鉤梯而上華山以松柏之心為博箭
長八尺棋長八寸勒之曰昭王常與天神博於此西
京雜記許博昌安陵人也善六博其術曰方畔揭道張
張畔揭道方張究屈玄高高玄屈究張法用六箸或謂
之究以竹為之長六分或用二箸博鮑宏博經六博
用十二棋六棋白六棋黑所擲頭謂之瓊瓊有五采刻
為一畫者謂之塞刻為兩畫者謂之白刻為三畫者謂
之黑一邊不刻者五塞之間謂之五塞王莽傳平原
女子遲昭平能說經博以八投服虔注博奕經以八箭
投之醉鄉日月古者交歡多為博列子曰虞氏設樂
飲酒擊博樓上其齒以牙飾以箭長五寸其數六刻一
頭作鶴形仙經云六鶴齊飛盖其名也宋齊以降多以
摴蒱頭戰酒骰子之制亦六鶴齊飛之變也顔氏家
訓古為大博則六箸小博則二焭今無曉者比世所行
一焭十二棋數術淺短不足可翫孔六帖肅宗在彭
原廨舍隘狹帝與張良娣博打子聲聞於外乃潜令刻
乾𣗳子不欲有聲
摴蒱名義考摴蒱局戲即今雙陸按韻會樗似椿北
人呼山椿江東呼虎目葉脫處有痕如摴蒱子故名樗
虎目與摴蒱子皆謂葉脱處形迹也知樗以摴蒱得名
則知摴蒱以骰子為義雙陸有骰子也博物志老子
入胡作摴蒱演繁露摴蒱家謂二白三黑為犍犍惡
齒也御覽曰六博五擲皆犍不為不能則知犍為惡齒
也梟名甚多鄧艾曰六博得梟者勝此艾因牙上有梟
姑為安衆之言耳韓子曰儒何以不好博勝者必殺梟
是殺其所貴也儒者以為害義故不博据此言之則梟
固為善齒而殺梟者又當得雋則梟之采品甚低非盧
比也摴蒱經凡近關及后一子謂之塹迫關及前一
子謂之坑落坑塹非貴采不出凡一馬打一馬如遇退
六踏馬則一馬可踏三馬故世不循時者謂之踏坑塹
云國史補洛陽令崔師本好為古文摴蒱其法三分
其子三百六十限以二關人執六馬其骰五枚分上為
黑下為白黑者刻二為犢白者刻二為雉擲之全黑乃
為盧其彩十六二雉三黑為雉其彩十四二犢三白為
犢其彩十全白為白其彩八四者貴彩也開為十二塞
為十一塔為五禿為四梟為二撅為三(二六者雜采也)貴彩得
連擲得打馬得過關餘彩則否新加進六兩彩麈史
世之糾率蒱博者謂之公子家又謂之囊家摴蒱經云
一有賭兩人以上須置囊合依條檢文書了投錢入囊
家亦謂之錄事晉中興書陶侃為荆州見佐史博具
投之於江曰博殷紂所造諸君並國器何以為至將吏
則加鞭朴曰摴蒱者牧猪奴戲耳晉載記慕容寳與
韓黃李根等宴因舉摴蒱危坐整冠誓曰摴蒱有神豈
虚言哉若富貴可期頻得三盧扵是三擲俱得盧寳拜
而受賜異苑有人乘馬山行見二老翁相對摴蒱遂
下馬以策拄地而觀之自謂俄頃視其馬鞭漼然已爛
顧瞻其馬鞍骸枯朽
握槊後魏李邵序魏時浮陽高光宗善摴蒱趙國季
幼序洛陽丘河奴並工握槊此盖胡戲近入中國云胡
王有弟一人遇罪將殺之弟從獄中為此戲以上之意
言孤則易死也世宗以後大盛於時曹植作長行局即
雙陸也胡王作握槊亦雙陸也魏書爾朱世隆與元
世雋握槊忽聞局上歘然有聲一局子盡倒立
長行國史補今之博戲有長行最盛其具有局有子
子黑黃各十五擲采之骰有二其法生於握槊變於雙
陸天后嘗夢雙陸不勝狄梁公言宫中無子是也後人
新意長行出焉又有小雙陸圍透大點小點遊談鳳翼
之名然無如長行也監險易者喻時事焉適變通者方
易象焉王公大人頗或耽翫至於廢慶弔㤀寢食及博
徒用之於是彊各争勝謂之撩零假借分畫謂之囊家
囊家什一而取謂之乞頭有通宵而戰者有破産而輸
者嘉話錄貞元中有杜勸好長行皆有佳名各記有
輕妙夏中用者為冷子取其似蕉葛之輕健而名之
骰子(附骰盆)
詳制事原骰子聲譜云博陸采名也魏陳思王曹子
建製雙陸局始置骰子二至唐末有葉子之戲未知誰
置遂加骰子至於六七脩𩔖藁有宦客築魏州城得
窑燒骰子數斗詢之士夫莫識其故予意骰子陳思王
所製子建當時正都於許恐後世之莫傳故埋蔵以需
人間玩弄也筆叢六博者投六箸行六棋其時未有
骰子也骰子當在魏晉間與握槊相先後古云起自陳
思不必盡然疑漢以前未有也李濟翁資暇錄投子
者投擲於盤筵之義今或作頭字言其骨頭所成非也
因此兼有作骰字者案諸家之書骰即股字爾不音投
史記蔡澤說范雎曰博者或欲大投裴注云投瓊也則
知以玉石為投擲之義安有頭骰之理哉程大昌演
繁露博之流為摴蒱為握槊(即雙陸也)為呼博為酒令體製
雖不全同而行塞勝負取決於投則一理也蔡澤說范
雎曰博者或欲大投班固奕指曰博懸於投不必在行
投者擲也桓元曰劉毅樗蒱一擲百萬皆以投擲為名
也古惟斵木為子一具凡五子故名五木後世轉而用
石用玉用象用骨故列子之謂投瓊律文之謂出玖凡
瓊與玖皆玉名也演繁露五木之制至晉世猶復用
木然列子已言投瓊則周末已嘗改玉骨也耶或者形
製仍同五木而質已用玉石也山堂肆考古者烏曹
氏作博以五木為子有梟盧雉犢塞為勝負之采博頭
有刻梟形者為最勝盧次之雉犢又次之塞為最下
演繁露方其用木也五子之形兩頭尖銳中間平廣狀
似今之杏仁惟其尖銳故可轉躍惟其平廣故可以鏤
采也凡一子悉為兩面其一面塗黑黑之上畫牛犢以
為之章犢者牛子也一面塗白白之上即畫雉雉者野
雞也凡投子者五皆現黑則其名盧盧者黑也言五子
皆黑也五黑皆現則五犢隨現從可知矣此在摴蒱為
最高之采挼木而擲往往叱喝使致其極故亦名呼盧
也其次五子四黑而一白則是四犢一雉則其采名雉
用此比盧降一等矣自此而降白黑相雜每每不同故
或名為梟即鄧艾言云六博得梟者勝也或名為犍謂
五木十擲輒犍非其人不能是也庶物異名疏晉張
湛云古博經曰擲采以瓊畟(音則)方寸三分長寸五分銳
其頭鑚瓊四面為眼亦名為齒演繁露鮑宏博經曰
用十二棋六棋白六棋黑所擲頭謂之瓊瓊有五采畫
為一畫者謂之塞刻為兩畫者謂之白刻為三畫者謂
之黑一邊不刻者五塞之間謂之五塞案此以刻畫多
少為采名而無犢雉之象又與劉裕諸人所用不同
丹鉛續錄晉謝艾𫝊梟者邀也六博得邀者勝是知梟
即骰子之么也筆叢六朝盛習摴蒱以五木行之其
制如銀杏仁僅二面程氏演繁露考訂最為精詳儼然
六朝遺制在目其彩初無么二三四五六等稱丹鉛錄
以梟為么實所未諭且五木止用木五枚故曰五木詎
得六采之么耶演繁露五木止有兩面骰子則有六
面故骰子著齒自一至六為采亦益多率其大而言之
則是裁去五木兩頭尖銳而蹙長為方既有六面又著
六數不比五木但有白黑兩面矣自有骰子以後摴蒲
尖長之子遂廢閣不用筆叢投子六面者不知起於
何時余意正當與握槊先後以其數皆限於六耳或謂
列言投瓊孔稱博奕當起此時不知穆天子𫝊王兩與
𨼆士井公博又在孔列之先然是五木之𩔖非六面者
劉禹錫觀博篇主人陳握槊之器於廡下有博齒(謂骰)
(子也)其製用骨觚稜四均鏤以朱墨耦而合數取應日月
視其轉止依於争道演繁露唐世則鏤骨為竅朱墨
雜塗數以為采亦有出意為巧者取相思紅子納置竅
中使其色明現而易見故温飛卿豔詞曰玲瓏骰子安
紅豆入骨相思知也無凡此二者即今世通名骰子也
本書為投後轉呼為頭筆叢今投子六面二十一點
正與唐同或笑投子既方安得無六面者是不知外國
投子有四面而無么六者見洪氏譜又有二面者古五
木皆投子𩔖也又今骰子製甚小大者不過三數分無
至寸者而唐人骰子凡四點當加緋者或嵌相思子其
中相思子即今紅豆并四枚嵌一面則唐投子將近方
寸矣張端義貴耳集市井呼盧盧四也博徒索采曰
四紅赤緋皆一骰色也楚辭招魂成梟而牟牟即盧也
唐李翺撰五木經元革註云雉為二梟為六盧為四
潘氏紀聞骰子飾四以朱者玄宗與貴妃采戰將北唯
重四可轉敗為勝上擲而連呼叱之骰子宛轉良久而
成重四上大悅命將軍高力士賜四緋劉賓客嘉話
李二十六丈丞相因堂弟居守誤收骰子糾者罰之丞
相曰何罰之有司徒曰汝向閑時把他堂印將去又何
辭焉飲酒家謂重四為堂印六博碎金一除紅譜盖
楊提舉廉夫當元季之亂避兵吳下與二三遊好妓小
蓉瓊花等日賭除紅其負者脫妓鞋觴之謂除紅者除
四紅言之也或曰宋天官冢宰朱河所作也故俗誤為
朱窩云湘烟錄鄭氏書目有骰子𨕖格漢官儀彩𨕖
新彩𨕖文武彩𨕖元豐官制彩𨕖慶歷彩𨕖圖尋仙彩
𨕖𨕖仙格𨕖佛圖珍珠船宋居士說擲骰子法咒云
伊帝彌帝彌揭羅帝念滿十萬遍彩隨呼而成
别名列子樓上博者射明瓊張中反兩㩉魚而笑注
明瓊今骰子張中張其具以射中否為勝負也㩉魚者
骰采之名扵五白之中反其兩㩉魚之采丹鉛總錄
李洞詩六赤重新擲印成六赤者古之瓊畟今之骰子
也湘烟錄穴骼亦骰子佳名見房千里骰子𨕖格序
清異錄博徒𨼆語以骰子為惺惺二十一又曰象六
謂六隻成副清異錄開元中後宫繁衆侍御寢者難
於取舍為彩局以定之集宫嬪用骰子擲最勝一人乃
得專夜官璫私號骰子為剉角媒人事林廣記三佛
齊闍婆真臘大食以木為骰子六面南皮占城以烏木
或角為之長二寸許無么六三佛齊闍婆占城骰子曰
胡纏么曰蕯二曰塗打白三曰帝伽四曰暗不五曰班
滓六曰南真臘骰子曰撒家么曰收二曰拔毘三曰琳
四曰不琳毘五曰班六曰辛大食么曰亦二曰塗打三
曰&KR0008;打四曰擦打五曰班打六曰失打
骰盆畱青日札今之骰盆亦作投盆而唐人乃作頭
盤劉中山戲贈白太傅白家惟有杯觴興欲把頭盤打
少年又狰獰揖觥使調笑擲骰盆
打馬(陞官圖)
李易安打馬序長行葉子博塞彈棋世無𫝊者蔵酒摴
蒱雙蹙融今漸廢絶大小象戲奕棋亦止可容二人獨
采𨕖打馬特為閨房雜戲嘗恨采𨕖叢緐勞於檢閱能
通者少難遇勍敵打馬簡要又苦無文事物紺珠打
馬用銅或牙角為錢樣共五十四枚上刻良馬名布圖
四面以投子擲打之胡應麟筆叢房千里骰子𨕖格
序云開成三年春予自海上北徙舟行次洞庭之陽有
風甚急繫船野浦下三日遇二三子號進士者以穴骼
雙雙為戲更投局上以數多少為進身職官之差數豐
貴而約賤卒局有為尉掾而上者有貴為相臣將臣者
有連得美名而後不振者有始甚微而歘升於上位者
大凡得失不係賢不肖但卜其偶不偶耳按此戲即今
陞官圖
格致鏡原卷五十九
