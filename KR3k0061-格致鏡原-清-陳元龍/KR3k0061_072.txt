格致鏡原卷七十二大學士陳元龍撰
花𩔖(三)
紫薇花
羣芳譜一名百日紅一名怕癢樹一名猴刺脱樹身光
滑花六瓣色微紅紫皺蒂長一二分每瓣又各一蒂長
分許蠟跗茸萼赤莖一穎數花每微風至妖嬌顫動人
以手爪其膚徹頂動搖故名怕癢四五月始花開謝接
續可至八九月故又名百日紅省中多植此花取其耐
久且爛漫可愛也紫色之外又有紅白二色其紫帶藍
焰者名翠薇學圃雜疏紫薇有四種紫者是正色閩
中紫薇作淡紅色者最醜花薇或云即後庭花閩中此
花紅鮮異常能開百日園林中植之灼灼出矮牆上斐
亹奪目永嘉人謂之丁香花白薇近來有之湧幢小
品紫薇一名滿堂紅三柳軒雜識紫薇為高調客
山丹花
仙遊縣志其花一葉百蕊狀如繡毬紅色一花四英四
月開花至八月尚爛漫又有四時開花者曰四季山丹
羣芳譜山丹一名連珠一名紅百合其四季山丹燕
齊人採其花曬乾名紅花菜又一種番山丹高四五尺
如萱花花大如碗紅斑黑點瓣俱反捲一葉生一子名
回頭見子花又一種沃丹開花甚紅學圃雜疏初見
閩人來賣一花云是紅繡毬倭國中來者後至建寧見
縉紳家庭中花簇紅毬儼如剪綵名曰山丹乃知是閩
中卉也花疏沃丹草種也有散丹有捲丹
葵花
爾雅菺戎葵郭注即今蜀葵如木槿花邢疏戎蜀蓋其
所自也因以名之本草蜀葵有檀心色如牡丹姚黃
蕊古今注荆葵一名戎葵一名芘芣似木槿而光色
奪目葉葉不殊花色各異一名蜀葵格物叢話蜀葵
花有黃白紅紫諸色紅者俗號一丈紅又一種花小葉
圓名錦葵(一名荍)又一種叢低者名錢葵又有千葉者尤
可愛傅玄蜀葵賦序其苗似瓜瓠既大而潔鮮黃色
耀目說文黃葵常傾葉向日不令照其根湘烟錄
温庭筠曰黃葵是鍍金木槿花木記洛陽有翦稜蜀
葵九心蜀葵學圃餘疏蜀葵花黑者如墨藍者如靛
羣芳譜蜀葵花肥地勤灌可變至五六十種色昔人
謂其疎莖密葉翠萼豔花金粉檀心可謂善狀五月繁
華莫過於此珍珠船蜀葵點作火把雨中不滅花
譜西番葵莖如竹葉如蜀葵而大花托圓三二尺如蓮
房而扁花黃色子如萆蔴子而扁花經秋葵葉如雞
足其色黃開於秋檀蒂白心黃花綠葉爾雅蔠葵蘩
露註承露也大莖小葉花紫黃色陶𨼆居曰蔠葵葉
惟可&KR1339;鮓子紫色女人以漬粉傅面俗呼為胡燕脂
食療本草其子令人面鮮華可愛杜陽雜編處士伊
祁玄解為上種六合葵色紅而葉𩔖於茙葵始生六莖其
上合為一株共生十二葉内出二十四花花如桃花而
一朵千葉一葉六影其成實如相思子
橊花
孔六帖石橊一名丹若格物叢話橊花其始來自安
石國故名石橊又名安橊亦有來從海外新羅國者故
又曰海橊跗萼皆真紅色花面開寸許瓣如拶丹鬚黃
粟盛夏開時閃爍鮮明有干葉者有黃色者有紅花白
緣或白花紅緣者又一種花圓如寳珠狀名寳珠橊
紺珠火石橊樹小花盛餅子石橊花而不實花譜中
心花瓣如起樓臺謂之重臺石橊花頭頗大而色更深
紅潜確𩔖書一種白花曰白橊黃花曰黃橊藍花曰
青橊北方有柄橊花大而紅又有千葉粉紅橊夏初秋
中兩開花譜石崇園有石橊名石崇橊洪氏雜志
温湯朝元閣七聖殿遶殿石橊皆太真所植博異志
崔元微遇數美人李氏陶氏皆衆花之精有緋衣少年
曰石醋醋者乃石橊也酉陽雜俎衡山祝融峯下法
華寺有石橊花如槿紅春秋皆𤼵方輿勝覽崖州婦
人以安石橊花著釜中經旬即成酒其味香美仍醉人
南史宋劉亮為益州刺史齋前石橊樹陵冬生花道
士卲碩曰此謂狂花畱青日札皇甫曾詩臘月橊花
帶雪紅此桃李冬花之候劉后村詩炎州氣序異十
月橊始華
梔子花
本草經一名木丹格物總論梔子一名薝蔔花色白
中心黃夏初結花其差大者謝靈運目為林蘭地鏡
圖望氣占人家黃氣者梔子樹也史記貨殖傳梔茜
千石晉令諸宮有秋梔子守護者置吏一員名山
志樓石山多梔子升菴外集越桃梔子也陶隱居云
梔子剪花六出刻房七道其花香甚韓翃詩梔子同
心可贈人酉陽雜俎諸花少六出惟梔花六出山
谷詩話染梔子花六出雖香不穠郁山梔子八出一株
可香一園野人閒話蜀主昇平嘗理園苑申天師進
花子兩粒曰紅梔子種種之不覺成樹其花斑紅六出
其香襲人蜀主甚愛重之或令圖寫於團扇或繡入于
衣服或以絹素鵝毛做作首飾謂之紅梔子花詞話
曾端伯十友襌友薝蔔也牡丹榮辱志薝蔔花為花
彤史
荷花(附木蓮蓮西番蓮鐡線)
總論爾雅荷芙蕖其華菡蓞郭註江東呼荷花為芙
蓉詩疏花未𤼵為菡蓞已𤼵為芙蕖古今注荷花
一名水且一名水芝一名澤芝一名水華三餘帖蓮
花一名玉環問竒廣編古作扶渠詩疏作夫渠杜
詩注魏文帝芙蓉園有池其中芙蓉即蓮花也産于陸
者曰木芙蓉産于水者名草芙蓉埤雅蓮花有色有
香得日光乃開敷生於水水不能没生於泥泥不能汙
本草花白者香紅者豔千葉者不結實以蓮子種者
生遲藕芽種者易𤼵許産周詩話世間花卉無踰蓮
花者蓋諸花皆藉暄風暖日獨蓮花得意于水月其香
清凉雖荷葉亦自香也周惇頥愛蓮說蓮花之君子
也詞話曾端伯十友荷為淨友南史齊晉安王子
懋七歲時母阮淑媛嘗病篤請僧行道有獻蓮花供佛
者衆僧以銅甖盛水漬其莖子懋流涕禮佛曰若使阿
姨因此和勝願諸佛令花竟齋不萎七日齋畢花更鮮
紅視甖中稍有根鬚當世稱其孝感馮翊桂苑叢談
煬帝時釋法慶造佛像未成暴亡到一像前法慶曰造
像未畢何乃令我死檢簿者曰命禄俱盡像曰湏成我
矣可給荷葉以終其事遂再生竟不能食每旦食荷葉
一枚齋時三枚如此五年功就而卒廬陵官下記魏
正始中鄭公慤三伏之際每率賓僚取大蓮葉置硯格
上盛酒三升以簪刺葉令與柄通屈莖上輪囷如象鼻
傳吸之名為碧筒杯雞跖集房夀六月召客擣蓮花
製碧芳酒種樹書初春掘藕節藕頭著泥中種之當
年著花
詳𩔖叢話有紅白碧三色有千葉者重臺者雙頭者
天寳遺事太液池千葉白蓮開帝與妃子共賞演
繁露洛陽無白蓮花白樂天自吳中帶種歸乃始有之
山堂肆考雲南滇池中産衣缽蓮花盤千葉蕊分三
色北夢𤨏言湖州染戶池生青蓮花云三世治靛瓮
常以蓮子浸瓮底經年則成青色若以青蓮子種即紅
矣畱青日札緗荷今之蜜荷也緗淺黃桑初生色蘇
瓌詩帷齊綠樹當簷密蓋轉緗荷接岸浮王歆之神
境記九疑山過半路皆行竹松下狹路有清澗澗中有
黃色蓮花芳氣竟谷麻姑山記壇東南池中有紅蓮
近忽變碧今又白矣記纂淵海佛書云芬陀利花白
蓮花也優鉢羅花青蓮花也波頭摩花赤蓮花也學
圃雜疏蓮花種最多有葉如傘蓋莖長丈許花大而紅
結房曰百子蓮此最宜種大池中有一種曰碧臺蓮花
白而瓣上恒滴一翠點房之上復抽綠葉似花非花余
嘗種之有一種曰錦邊蓮蒂綠花白作蕊時綠苞已微
界一紅線矣開時千葉每葉俱以臙脂染邊真竒種也
孝經援神契王者德至於地則華苹感注華苹竝頭
蓮祥瑞圖雙蓮為苹真珠船雙頭蓮即合歡蓮一
名嘉蓮一名同心蓮自是一種不足為瑞記纂淵海
近多重臺荷蓋蓮實中又生花亦甚異也宋起居注
太始二年嘉蓮一雙駢花竝實合跗同莖生預州鱧湖
宋書文帝時天泉池樂遊苑池玄圃圓池竝二蓮同
幹宋史興國中内出玉津園瑞蓮一盆示輔臣花與
葉悉以合歡而生
花異拾遺記周穆王時有冰荷出於冰壑火不能鎔
三輔黃圖漢昭帝寄琳池植分枝荷一莖四葉狀如
駢蓋日照則葉低廕根莖若葵之衛足名曰低光荷實
如玄珠可以飾佩拾遺記漢靈帝時有夜舒荷長一
丈一莖四蓮其葉夜舒晝捲南國所獻亦云月出則舒
故曰望舒荷洞冥記漢昭帝遊柳池中有紫色芙蓉
大如斗花葉甘可食芬氣聞十里佛圖澄傳澄咒鉢
中青蓮花生杜陽編滄州金蓮花州人硏之如泥光
彩與真金無異其花如蝶每微風則搖蕩如飛婦人採
之以為首飾語曰不帶金蓮花不得入仙家(蓮一作莖)周
伯𤦺紀行詩注上都多異花有名金蓮花者似荷而黃
酉陽雜俎南海有睡蓮曉則花起向日夜則花低入
水北戶錄睡蓮葉如荇而大其花布葉數重不房而
蕊凡五種竒色當夏晝開夜縮入水華山記華山頂
上有池生千葉蓮華服之者羽化故名華山繼古藂
編韓昌黎詩太華峰頭玉井蓮開花十丈藕如船始意
退之自為豪偉之詞後見真人關令尹喜傳真人遊時
各坐蓮花之上花輙徑十丈珍珠船雍熙中廬山開
光寺望黃石巖瀑水中一大紅葉泛泛而下僧取之乃
紅蓮一葉長三尺闊一尺三寸廬山記清源池生蓮花
大如車輪此也洞冥記釣影山有紫河湥十丈中有
寒荷霜下方香盛一統志儋州城南清水池其中四
季荷花不絶臘月尤盛三堂往事宅有釣仙池池中
蓮花一歲再結實每實子十雙其花時香兼桃菊梅故
謂之分香蓮郡人諺曰分香蓮不論錢北夢𤨏言元
和中蘇昌遠遇素衣紅臉女郎與狎贈以玉環一日見
檻前白蓮花開中有物則玉環也筆談李及之知潤
州園中菜花悉是蓮花仍各有佛坐花中形如雕刻
搜神記無錫湖陂雨初止陂吏見一小婦人青衣戴傘
自投陂中是大蒼獺衣傘皆是荷花
木蓮白樂天詩序予遊臨卭白鶴山寺佛殿前有木
蓮兩株其高數丈葉堅厚如桂以中夏𤼵花狀如芙蕖
香亦酷似山僧云花折時有聲如破竹
西番蓮鐡線蓮花譜西番蓮花雅淡如菊鐡線蓮花
心黑如鐡線
蘭花(附蕙蘭賽蘭蘭朱蘭真珠石)(箬蘭)(風蘭)
總論路史帝堯之世有金道華種蘭周易繫辭同
心之言其臭如蘭禮内則婦人或賜之茞蘭則受而
獻諸舅姑左傳蘭有國香人服媚之琴操孔子返
魯見𨼆谷之中香蘭獨茂歎曰夫蘭當為王者香今乃
與衆草伍乃援琴作猗蘭操家語芝蘭生于湥林不
以無人而不芳離騷紉秋蘭以為佩又秋蘭兮青青
綠葉兮紫莖埤雅蘭一名蕳傳曰德芬芳者佩蘭蔵
之書中可辟魚曲江春宴錄霍定與友生遊曲江以
千金求人竊貴侯亭榭中蘭花插帽兼自持往羅綺叢
中賣之士女爭買抛擲金錢岩棲幽事凡蘭皆有一
滴露珠在花蕊間謂之蘭膏甘香不啻沆瀣多取則損
花花木考蜂採百花俱置翅股間惟蘭花則拱背入
房以獻於王物亦知蘭之貴如此李奎種蘭訣春不
出(宜避春之風雪)夏不日(避炎日之銷爍)秋不乾(宜常澆也)冬不濕(宜蔵之地中不)
(當見水或冰)葉黃唯用苦茶澆之最忌春雪一點著葉則一
葉斃矣葉紫紅受霜故耳湏移向南簷背霜雪處安頓
則仍復自消
詳𩔖格物叢話蘭叢生山谷紫莖赤節綠葉一幹而
一花幽香清遠可挹花或白或紫或淺碧花時常在春
初蕙似蘭而葉差大一幹五六花花時在夏秋間香不
及蘭也黃山谷脩水記蘭似君子蕙似士大夫大槩
山林十蕙而一蘭一幹一花而香有餘者蘭也一幹五
六花而香不足者蕙也遯齋閒覽楚辭所咏蘭蓀茝
葯之𩔖釋者但一切謂之香草而已如蘭一物或以為
都梁香或以為澤蘭或以為猗蘭草今當以澤蘭為正
又有一種如大葉門冬春開花極香此名幽蘭學圃
雜疏一莖一花者曰蘭雖不足貴香自可愛今日絶重
建蘭却只是蕙五雜組蘭閩中最多於湥山無人迹
處掘得者為山蘭其香視家蘭為甚人家所種紫莖綠
葉花簇簇然若謂一幹一花香有餘者為蘭一幹數花
香不足者為蕙則今所種皆蕙耳恐未必然即山中絶
香之蘭不盡一花一幹者凡種蘭者清晨湏用櫛髮油
垢之手摩弄之得婦人手尤佳古者女子佩蘭淮南子
曰男子植蘭美而不芳情不相與往來也則蘭之宜於
婦人其來久矣蘭又有自春徂冬無不花者故有四季
蘭之名野客叢書世言春蘭秋蘭各有異芬不知秋
蘭之香尤甚于春蘭也細葉者春花花少闊葉者秋花
花多今沅澧間所生在春則黃在秋則紫羣芳譜蘭
之為世重尚矣今世尤重建蘭莖葉肥大其葉獨闊葉
短而花露者尤佳學圃雜疏建蘭盛於五月其物畏
風畏寒畏鼠畏蚓畏蟻其根甜為蟻所逐養者常以水
奩隔不令得入其種亦多玉魫為第一白幹而花上出
者是也次四季次金邊名曰蘭其實皆蕙也高濂蘭
譜陳夢良色紫每幹十二萼花頭極大為衆花之冠葉
頗弱黯然而綠吳蘭色湥紫有十五萼幹紫莢紅得所
養則岐而生至有十二萼花頭差大葉勁潘花色湥紫
有十五萼幹紫圓匝齊整疎不露幹密不簇枝其葉差
小於吳趙十四亦云趙師博色紫有十五萼初萌甚紅
開時色更晶眀何蘭紫色中紅有十四萼花頭倒壓亦
不甚綠金稜邊色湥紫有十二萼色如吳蘭花片則差
小幹亦如之葉亦勁健所可貴者葉自尖處分二邊各
一線許直下至葉中處色映日如金線濟老色白有十
二萼標致不凡竈山俗呼綠衣即有十五萼色碧玉花
枝間體膚鬆美每生竝蒂花幹最碧葉綠而瘦薄黃殿
講一名碧玉幹西施花色微黃有十五萼合并幹而生
花頭似開不開幹雖高而實瘦葉雖勁而實柔惠知客
花英淡紫片尾凝黃馬大同亦名五暈絲色碧而綠有
十二萼花頭微大間有向上者中多紅暈葉高聳鄭少
舉色白有十四萼葉則瘦長而散亂所謂蓬頭少舉也
亦有數種只是花有多少葉有軟硬之别黃八兄色白
有十二萼善於抽幹頗似鄭花夕陽紅花八萼花片凝
尖色則凝紅觀堂主花白有七萼花聚如簇可供婦女
時粧名弟色白有五六萼花如鄭葉最柔軟如新長葉
則舊葉隨換弱脚只是獨頭蘭色綠花大如鷹爪一幹
一花高二三寸葉瘦長入臘方花魚魫蘭十二萼花片
澄澈宛如魚魫采而沉之水中無影葉頗勁綠仙霞潘
氏西山於仙霞嶺得之故更以為名葉大施花劒脊最
長雞肋編温州四時有蘭各一種蘭譜春蘭葉細
夏蘭葉細而長秋蘭葉大而澤冬蘭差大葉皆不冬凋
丫蘭最貴花莖直起生岐枝紺珠春蘭花生葉下素
蘭花生葉上建蘭即劍葉蘭海錄碎事蘭葉尖長有
花紅白俗呼為燕尾香藝花譜甌蘭花惟杭城有之
花如建蘭香甚一枝一花有紫花黃心有白花黃心者
紫若臙脂白似羊脂採其原墩者種背隂處可活開花
紫白者名蓀葉較蘭稍闊
稱號玄覽蘭為百草之長退居錄蘭一名媚世
清異錄蘭雖吐一花室中亦馥郁襲人彌旬不歇故江
南人以蘭為香祖花木續考宋張景脩以蘭為幽客
詞話曾端伯取友于十花芳友者蘭也清異錄唐
保大二年國主幸飲香亭賞新蘭詔苑令取滬溪美土
為馨列侯壅培之具採蘭雜志蘭待女子同種則香
故名待女花
蕙埤雅蕙即今零陵香一名薰廣志蕙綠葉紫花
魏武帝以為香燒之汗漫錄王維貯蕙蘭必黃磁斗
飬以綺石朱文公蕙花詩註古所謂蕙乃今零陵香
今之蕙不知起於何時也邵集零陵香唐人但名鈴
子香取其花倒懸如鈴也
賽蘭華夷花木考蜀中有花名賽蘭花小如金粟香
特馥烈戴之髮際香聞十步經日不散楊升菴曰佛經
所謂伊蘭即此花也伊者西域尊稱以其香無比故曰
伊蘭
朱蘭箬蘭羣芳譜朱蘭花開肖蘭色如渥丹葉闊而
柔粤種也箬蘭葉似箬花紫形似蘭而無香四月開
風蘭藝花譜挂蘭産浙之温台山中岩壑湥處懸根
而生人取之以竹為絡挂之樹底不土而生花微黃肖
蘭而細不可缺水時當取下水中浸濕又挂亦竒種也
一名風蘭五雜組閩蘭之種不一有風蘭者根盤木
石之上取而懸之簷際風吹則愈茂其花葉與家蘭無
異
真珠蘭花譜真珠蘭一名魚子蘭蓓蕾如珠花成穗
香甚濃葉能斷腸
石蘭紺珠石蘭似蘭而小生澗邊雉食其花輙醉
茉莉花
𩔖林佛書翻譯集云末利曰鬘華堪以飾鬘洛陽名園
記作抹厲王十朋作抹利洪景盧作末麗皆以已意名
之陸賈南越行紀南越之境百花不香惟末利素馨
花特芳香者緣自别國移至不隨水土而變彼之女子
以綵絲穿花心以為首飾南方草木狀耶悉茗花末
利花皆胡人自西國移植於南海南人憐其芳香競植
之末利似薔䕷之白者香愈於耶悉茗格物叢話茉
莉花性喜地煖南人畦蒔之六七月盛開今人多採之
以薰茶(見雅志)或蒸取其液以代薔薇(見香譜)或搗為末以
和面藥(見王右丞詩註)其香可寳坡公目為暗麝墨莊漫錄
末利一名抹麗謂能掩衆花也清婉柔淑風味殊勝
花木考茉莉以淅米漿日溉之則作花不絶可耐一夏
花亦大且多六月六日又以魚腥水一溉益佳宋張景
脩以茉莉為遠客清異錄南漢每見北人盛誇嶺海
之強世宗遣使入嶺館接者遺以茉莉文其名曰小南
強後鋹面縛到洛陽見牡丹大駭有縉紳謂之曰此名
大北勝焦氏𩔖林宋艮嶽八芳草其一茉莉鄭松
窗詩話廣州城西九里曰花田盡栽茉莉及素馨丹
鉛錄晉書都人簪柰花為織女戴孝即今茉莉佛書茉
莉花言柰花也羣芳譜茉莉花皆暮開風味殊勝寳
珠小荷花最貴又有朱茉莉岩棲幽事閩有紫茉莉
廣東志雷瓊二州有綠茉莉本如蔦蘿有黃茉莉名
黃馨五雜組茉莉在三吳一本千錢入齊輙三倍酧
直而閩廣家家植地編籬與木槿不殊捫蝨新話南
中花木有北地所無者以性畏寒故茉莉唯六月六日
種者尤盛日西入稍隂則花開南中婦女喜簪茉莉製
龍涎香者無素馨花多以茉莉代之武林舊事六月
時物茉莉為最盛初出之時其價甚穹婦人簇帶多至
七插所直數十劵不過供一餉之娛耳本草南海有
花似茉莉瓣大香清絶謂之狗牙一名雪瓣
素馨花
龜山志素馨舊名耶悉茗一曰野悉蜜昔劉王有侍女
名素馨其冢上生此花因有今名羣芳譜素馨花來
自西域枝幹裊娜似茉莉而小葉纖而綠花四瓣細瘦
有黃白二色湏屏架扶起捫蝨新話製龍涎香湏素
馨花廣中素馨惟蕃巷種者尤香龍涎以得蕃巷花為
正云牡丹榮辱志茉莉素馨為花嬖倖
金錢花
酉陽雜俎金錢花本出外國名曰毗尸沙一名日中金
錢俗名剪金花梁大同二年進來中土豫州掾屬以雙
陸賭金錢金錢盡以金錢花相足魚洪謂得花勝得錢
風土記日開而夜落花時常在于秋格物叢話花
以金錢名以其形似也花史鄭榮嘗作金錢花詩夢
一女子擲錢與之曰為君潤筆覺探懷中得花數朵遂
呼為潤筆花羣芳譜一名子午花一名夜落金錢又
有一種銀錢
凌霄花
詩小雅苕之華芸其黃矣注苕陵苕也爾雅疏陵苕
黃華名蔈白華名茇本草苕即今之紫葳蔓生附喬
木之上花黃赤色一名凌霄花譜亦名女葳一名武
威一名瞿陵蔓間鬚如蝎虎足附樹上甚堅牢久者藤
大如杯花一枝十餘朵大如牽牛花頭開五瓣赭黃色
有數點夏中乃盛湥秋更赤八月結莢此花蟠繡木石
殊可觀玩墨客揮犀凌霄花金錢花皆有毒不可近
有人仰視凌霄花露滴眼中後遂失明曲洧舊聞富
鄭公居洛圃中凌霄花無所附而特起歲久遂成大樹
高數尋亭亭可愛韓秉則云凌霄花必依他木罕見如
此者蓋亦似其主人耳本事集西湖蔵春塢門前有
二古松各有凌霄花絡其上詩僧清順常晝卧其下
正字通鼠尾草一名陵翹一名陵時與陵苕殊𩔖孔穎
達陸機以陵苕為鼠尾以陵時陵翹即凌霄竝非陳風
卭有旨苕苕饒也亦不與小雅陵苕為一物學圃雜
疏凌霄花蔓生纏竒石老樹作花可觀然聞能墮胎婦
人不可採
鳳仙花
花譜一名金鳳花各色俱有善變且有灑金者開花頭
翅羽足翹然如鳳狀自夏初至秋盡開卸相續結實纍
纍花卸即去其蒂不使結子則花益茂女人取花以染
指甲紅鮮可愛花史宋光宗李后小字鳳宮中諱之
呼為好女兒花又李玉英秋日採鳳仙花染指甲于月
下調絃或比之落花流水戒菴漫筆金鳳花都下稱
為海囊物理識鳳仙花子名急性
雞冠花
學圃餘疏雞冠湏矮脚者種磚石砌中其狀有掌片毬
子纓絡其色有紫黃白無所不可羣芳譜其一朵而
紫黃各半者名鴛鴦雞冠有一種五色者最矮名夀星
雞冠扇面者以矮為貴掃帚者以高為趣六七月莖端
開花最耐久霜後始蔫楓窗小牘宋時汴中謂雞冠
花為洗手花中元節前兒童唱賣以供祖先說楛雞
冠花佛書謂之波羅奢花碧雞漫志吳蜀雞冠花有
一種小者高不過五六寸或紅或淺紅或白或淺白目
曰後庭花
玉簪花
羣芳譜玉簪一名白萼亦名白鶴宜叢種葉大如掌頗
嬌瑩七月抽莖開花一朵長二三寸本小末大未開時
如白玉搔頭簪形故名開時微綻四出中吐黃蕊七鬚
環列一鬚獨長甚香而清朝開暮卷亦有紫者名紫萼
農圃六書未開時形如玉簪納粉少許于蕊中女子
清晨傅面尤能助粧藝花譜取玉簪花瓣拖麪入少
糖霜煎食香清味淡可入清供清異錄常保衡呼玉
簪為綠粧嚴牡丹榮辱志玉簪為花戚里
桂花(附水木樨)
爾雅梫木桂郭註今南人呼桂厚皮者為木桂葉似枇
杷白花不著子叢生岩嶺枝葉冬夏常青埤雅桂有
三一曰菌桂葉似柿葉而尖滑一曰牡桂葉似枇杷而
大爾雅謂梫木桂者此也一曰桂舊云葉如柏葉冬夏
常青者此也吳氏本草桂一名止唾格物叢話桂
梫木也一名木犀一名巖桂有白黃紅諸色花四出或
五出或重臺徑二三分圓瓣蕊如金粟點綴枝頭開時
芳氣襲人學齋佔畢或言花中唯巖桂四出余謂土
之生物其成數五故草木花皆五出唯桂乃月中之木
居西方地四乃西方金之成數故花四出而金色且開
于秋云學圃雜疏木犀湏種早黃毬子二種不惟早
黃七月中開毬子花密為勝即香亦馥郁異常丹桂香
減矣拾遺記岱輿山有丹桂紫桂白桂長百尋可為
舟航謂之文桂之舟拾遺記顓頊時闇河之北有紫
桂成林其實如棗羣仙餌焉平泉草木記有剡溪之
紅桂鍾山之月桂曲阿之山桂永嘉之紫桂拾遺記
漢元鳳二年於淋池之南起桂臺以望遠氣東引太液
之水有一連理桂樹上枝跨於渠水下枝隔岸而南生
與上枝同一株升菴外集尸子曰春華秋英曰桂王
維詩人閑桂花落夜靜春山空秋花者乃木樨巖桂耳
閩部疏延平多桂亦能作瘴福南四郡桂皆四季花
而反盛於冬凡桂四季者有子此真桂也江南桂八九
月盛開無子此木樨也種樹書木樨葉有齒如鋸其
紋亦麤澀者乃香有一等葉光澤者殊無香也又有一
等花極白者亦無香畱青日札張曲江云桂花秋皎
潔段成式云桂花三月生黃而不白以譏九齡之妄夫
桂本秋樹有紅有黃有白有春桂四季桂段公止知有
春桂耳五雜組閩中桂嘗以七月開花至四月而止
五六月長芽之候芽成葉則復花矣安世房中歌窅
窊桂華注謂桂花之形窅窊然也列仙傳許由入箕
山得丹石桂英食之今在中岳山海經皐塗山有桂
林八樹在賁禺東八樹成林言其大也地理志桂陽
郡有桂嶺放花徧白林嶺盡香臨海記石山望之如
雪山金鵝之所集八桂之所植𩔖說杭州靈隱山桂
花紫色清香可愛白樂天號之為紫陽花南郡新書云
月中種也花木考慶元府象山有山如象形出紅木
犀嘗移植禁中話腴象山士子史本有木犀忽變紅
色異香因接本獻闕下高廟雅愛之畫為扇面仍製詩
以賜從臣清異錄韓恭叟離合巖桂二字為嚴山圭
木詞話曾端伯十友仙友者巖桂也本草圖經江
東諸處多于衢路間拾得桂子破之辛香古老相傳是
月中下也坡詩註杭州天竺寺八月十五夜常有桂
子落談苑桂漿殆今之桂花釀酒法魏有頻斯國人
來朝壺中有漿如脂乃桂漿也飲之夀物𩔖相感志
木犀蛀者用芝麻梗帶殼束懸樹上
水木犀羣芳譜夏月開花香似木犀可染指甲
芙蓉花
格物叢話一名木芙蓉叢高丈餘葉大盈尺枝榦交加
秋半著花花時枝頭蓓蕾不計其數朝開暮謝後先接
續然此花以色取而無香有紅黃白諸色有先紅後白
者有千葉者性耐寒八九月餘天高氣肅春意自如故
又名拒霜世俗多于近水處栽插尤茂故又名木蓮
本草此花豔如荷花故有芙蓉木蓮之名八九月始開
故名拒霜俗呼為杹皮樹相如賦謂之華木註云皮可
為索學圃雜疏芙蓉種𩔖不同大紅最貴最先開次
淺紅常種也白最後開有曰三醉者一日間凡三換色
芙蓉入江西俱成大樹人從樓上觀種樹書芙蓉未
開隔夜以靛水調紙蘸花蕊上以紙裹蕊口花開成碧
色花五色皆可染成都記孟後主于成都四十里羅
城上種芙蓉花每至秋四十里皆如錦繡高下相照因
名錦城以花染繒為帳名芙蓉帳清異錄許智老為
長沙有木芙蓉二株可庇畝餘一日盛開凡一萬三千
餘朵平泉草木記得會稽之百葉木芙蓉又得鍾陵
之同心木芙蓉華夷花木考卭州有弄色木芙蓉一
日白次日淺紅三日黃四日深紅比落紫色人號文官
花潜確𩔖書九子芙蓉一本上有九色南史梁時
千陀利國王表獻金芙蓉西溪叢語芙蓉為醉客
清異錄錢俶弟信鎮湖州後圃芙蓉枝上穿一黃玉玦
枝稍交雜不知從何而穿也人謂真仙來遊畱此
蓼花
禮記膾秋用蓼本草一名天蓼一名澤蓼格物叢
話蓼二種其一樹身筆直高者丈餘節生如竹到末始
四向抽枝著葉枝頭抽穗穗間著花花如紅糝樣不計
其數春苗夏茂秋始華八九月餘點綴爛漫其一叢生
高不下二尺許莖細葉弱枝頭葉底亦抽短穗著糝糝
紅花等閒汙泥處出此俗名辣蓼羣芳譜蓼花蓓蕾
細長枝枝下垂色粉紅可觀水邊更多故又名水紅花
有青蓼香蓼紫蓼赤蓼馬蓼水蓼六種花皆紅白又木
蓼一名天蓼花黃白曲洧舊聞紅蓼即詩所謂游龍
也俗名水紅江東人别澤蓼呼之為火蓼後山叢談
何承炬于雄州北築愛景臺植蓼花日至其處吟詩刻
石
格致鏡原卷七十二
