格致鏡原卷二十六大學士陳元龍撰
飲食𩔖(六)
諸食饌
周禮醢人掌四豆之實王舉則共醢六十甕以五齊(虀同)
七醢七菹三臡實之注五齊謂昌本脾析蜃蚳豚拍湥
蒲也七醢謂醓蠃蠯蚳魚兔雁也七葅謂韭菁茆葵芹
菭筍也三臡謂麇鹿麇潛確𩔖書按禮所謂八珍者
淳熬淳母炮豚擣珍漬熬糝肝膋炮牂蓋八法也其品
則牛羊麋鹿麕豕狗皆所以養老者也後世則侈云龍
肝鳳髓豹胎鯉尾鶚炙腥唇熊掌酥酪蟬(羊脂為之)迤北八
珍醍醐&KR0034;吭野駞蹄鹿唇駞乳麋天鵝炙紫玉漿玄玉
漿(即馬妳子)内則春宜羔豚膳膏薌夏宜腒鱐膳膏臊秋
宜麛膳膏腥冬宜鮮羽膳膏羶註牛膏薌犬膏臊雞膏
腥羊膏羶如春時食羔豚則煎之以牛膏故云膳膏薌
也餘放此腒乾雉鱐乾魚麛鹿子鮮生魚羽鴈也周
禮朝事之籩其實膴鮑魚鱐註鮑者於&KR2042;室糗乾之&KR2042;
土室也或曰&KR2042;煏同火焙也演繁露享有體薦體者
牲之全體也薦進也謂舉全體以進也宴有折俎俎者
所以盛肉也折者解牲體而析之但供其肉不供全體
矣正字通凡牲烹熟體解骨切而載諸鼎骨拆臠割
而升之俎者皆曰脀周禮内饔註實鼎曰脀實俎曰載
吕氏春秋肉之美者猩猩之唇獾獾之炙嶲燕之翠
述蕩之掔旄象之約流沙之西丹山之南有鳳之丸沃
民所食魚之美者洞庭之鱄東海之鮞拾遺記其食
則有渠滄之鳬煎以桂髓叢庭之&KR0008;蒸以蜜沫淇漳之
鱧脯以青茄九江珠穟爨以蘭蘇華清夏潔灑以纖縞
孔煒七引龍脇之肪鳳趾之筋麕髓鹿腸鵠舌麒䏖
秋熊柔蹯文豹&KR0008;胎崔駰七依丹山鳳卵粤澤龍胎
劉邵七華煎嵩陵之&KR0008;翠蒸䓗嶺之碧雞傅玄七
謨爚鳳凰之胎煿飛龍之肝張協七命范公之鱗出
自九溪頳尾丹腮紫翼青鬐爾乃命支離(古之屠人)飛霜鍔
紅肌綺散素膚雪落婁子之毫不能厠共細秋蟬之翼
不能擬其薄延篤與李文德書吾食赤烏之䴸麥飲
化益之玄醴折張騫大宛之蒜歃晉國郇理之鹽升
菴外集内典言飲食之侈曰炮鳳烹龍雕蚶鏤蛤續
仙傳謝玄卿遇神仙設鳳冠粟龍睛稻素麟脂斑螭髓
玄洲白柰空洞靈瓜扶桑丹椹清河文藻西京雜記
五侯不相能賓客不得來往婁護傳食五侯間各得其
歡心競致奇膳護乃合以為鯖世稱五侯鯖以為奇味
南越志漢有五侯鯖君臣鯖父子鯖結盟人致共為
之飱南史永明九年詔太廟四時祭宣皇帝薦起麪
餅鴨臛孝皇后薦笋鴨卵脯醬炙白肉高皇帝薦肉膾
葅羹昭皇后薦茗粣炙魚竝平生所嗜也南史虞悰
家富於財而善為滋味豫章王嶷盛饌享賓謂悰曰肴
羞有所遺否悰曰何曾食疏有黃頷臛恨無之金門
歲節洛陽人家正旦造絲鵝䗶燕粉茘枝事物紺珠
聚八仙衆肉絲百菜絲醋酪鹽拌禮祭統凡為俎以
骨為主骨有貴賤殷人貴脾周人貴肩疏殷質貴脾之
厚賤肩之薄周文貴肩之顯賤脾之𨼆北堂書鈔釋
名云血䐄以血作之增其酢䜴之味使甚苦以消酒也
案盧諶祭法云春夏秋祠皆用輱血資暇錄今縷生
肝肚為飯食之一味曰生肝鏤㔌言其細切如雕鏤之
義一說名生肝虜胙言似胡虜祭之餘胙聲譌故云鏤
㔌也清異錄金陵士大夫淵藪家事鼎鐺有七妙&KR1878;
可照面餛飩湯可注研餅可映字飯可打擦擦臺濕麪
可穿結帶餅可作勸盞寒具嚼著驚動十里人清異
錄韋巨源拜尚書令上燒尾食其家故書中尚有食帳
今擇奇異者略記貴妃紅(加味紅酥)通花軟牛腸(胎用羊膏髓)金
鈴炙(酥攬印脂取真)金銀夾花平截(剔蟹細碎卷)玉露團(雕酥)漢宫棋
(錢樣印花煑)甜雪(蜜爁大例麪)素蒸音聲部(麪蒸象蓬萊仙人凡七十字)逡巡
醬(魚羊體)吳興連帶鮓(不發缸)西江料(蒸彘肩屑)昇平炙(治羊鹿舌拌三)
(百數)八仙盤(剔鵝作八副)雪嬰兒(治蛙豆英貼)小天酥(鹿雞參拌)水煉犢
炙(盡火力)五生盤(羊兒牛熊鹿竝細治)格食(羊肉腸臟纏豆英各别)過門香(薄治)
(羣物入沸油烹)紅羅飣(膋血)湯浴繡丸(肉麋治𨼆卵花)清異錄閶闔門
外有食肆人呼為張手美家每節專賣一物元陽臠(元日)
六一菜(人日)油畫明珠(上元油飯)涅槃兜(二月千五)手裏行廚(上巳)如
意圓(重五)辣雞臠(二社)宜盤(冬至)法王料(臘八)周燀北轅錄淳
熙丙申待制張子政賀金國生辰抵館供晚食果飣如
南方齋筵先設茶筵具瓦壠桂皮雞腸銀鋌金剛鐲西
施舌取其形似蜜和麪油煎之次供饅頭血羹畢羅肚
羹盪羊餅子解粥肉齏羹索麪骨頭盤子庶物異名
疏七發曰肥狗之和冒以山膚山膚即七啓玄熊素膚
之膚產於山故曰山膚南史高帝時御膳不宰牲陳
顯達上熊蒸一盤上即以充飯酉陽雜俎梁劉孝儀
曰鄴中鹿尾乃酒肴之最崔劼曰生魚熊掌孟子所稱
雞跖猩唇吕氏所尚鹿尾乃有奇味竟不載書籍每用
為恨孝儀曰寔自如此或古今好尚不同梁賀季曰青
州蟹黃乃為鄭氏所記此物不書未解所以李騫曰鄭
亦稱益州鹿&KR1430;但未是尾耳盧氏雜記玄宗命射生
官射鮮鹿取血煎鹿腸食之謂之熱洛河賜安禄山哥
舒翰東觀漢記光武至河北胡子進狗䐑馬醢穆
天子傳天子渴於沙衍求飲未至七萃之士高奔戎刺
其左驂之頸取其青血以飲天子注今西方羌胡刺馬
咽取血飲渴亦愈禮少儀凡膳告於君子其禮太牢
則以牛左肩臂臑折九箇注臂臑肩脚也九箇自肩上
至蹄折為九段也事物紺珠甲乙膏蜀人二月以豉
雜黃牛肉作非上客不獻錦繡萬花谷膷牛臛也臐
羊臛也膮豕臛也藙内則三牲用藙煎茱萸也青州
雜記熊翻每會客酒至半旋殺羊令客自割隨所好者
綵線繫定記號畢蒸熟自認取以竹刀切食號過廳羊
食經糝脠法羊肉二斤煑令熟用生薑雞子調之春
用蓼秋用蘇著其上釋名生脠以一分膾二分細切
合和挻攪之也說文脠生肉醬也事物紺珠琉璃
肺用羊肺作晉書武帝嘗幸王濟宅供蒸㹠甚美帝
問其故荅曰以人乳蒸之食經作懸熟以猪肉和米
五升䜴三升調和而蒸之庶物異名疏少儀曰君子
不食圂腴疏云圂犬豕也腴猪犬腸也言豬犬亦食米
穀其腹與人相似故君子俱食他處辟其腴事物紺
珠灌腸細切猪肉料拌納腸中風乾釋名韓羊韓兔
韓雞本法出韓國所為也盧氏雜記京都人說兩軍
每行從進食及其宴設多食雞鵝之𩔖就中愛食子鵝
鵝每隻價值二三千每有設據人數取鵝燖去毛及去
五臟釀以肉及糯米飯五味調和先取羊一口亦燖剥
去腸胃置鵝於羊中縫合炙之羊肉若熟便堪去却羊
取鵝渾食之謂之渾羊歿忽臥游錄藺先生上𨼆亭
望九里山七日不能下但食鵝蒸三千段北戶錄恩
州出鵝毛脡乃鹽藏其味絶美其細如針事物紺珠
薑鴨實薑鴨内加五味蒸熟廣志晨鳬肥而耐寒宜
為臛淮南子善學者如齊王之食雞必食其跖數千
而後足逸雅雞纖細擗其腊令纖然後漬以酢也兔
纖亦如之清異錄昌黎公愈晚年頗親脂粉故事服
食用硫黃末攪粥飯啖雞男不使交千日烹庖名火靈
庫公間日進一隻武林舊事市食有鵪鶉餶飿兒玲
瓏雙條水晶膾事物紺珠筯頭春炙活鶉子荆楚
歲時記古之豪家食稱畫卵今代猶染藍茜雜色仍加
雕鏤遞相餉遺或置盤俎管子曰雕卵然後瀹之所以
發積藏散萬物禮少儀羞濡魚者進尾冬右腴夏右
鰭註疏凡魚冬時陽氣在下肥美在腹腴者腹下肥處
夏則陽氣在上肥在脊也明道雜志漢陽武昌濱海
多魚土人取江魚皆剖之不加鹽暴江岸上數累千百
雖盛暑為蠅蚋所敗不顧也候其乾乃以物壓作鱐謂
之淡魚載往江西賣之一斤近百錢饒信間尤重之若
飲食祭享無淡魚則非盛禮風俗通祝阿不食生魚
俗說祝阿凡有賓婚吉凶大會有異饌極止蒸魚演
繁露闔閭嘗思海魚而難於生致迺令人即此地治生
魚鹽漬而日乾之故名為鮝其讀如想又玉篇說文無
鮝字唐韻始收入也鮝即魚身矣而其腸胃别名逐夷
本草烏鰂魚鹽乾者為明鮝淡乾者名脯鮝大業
拾遺吳郡獻鮸魚含肚千頭極精好作之法當六月七
月盛熱之時取鮸魚長二尺許去鱗淨洗停二日待魚
腹脹起方從口抽出腸去腮留目滿腹納鹽竟即以末
鹽封周徧厚數寸經宿乃以水淨洗日則曝夜則收還
安平板上又以板置石壓之明日又曬夜還壓如此五
六日乾即納乾甆甕封口經二十日出之其皮色光徹
有如黃油肉則如糗又如沙棋之蘇者微醎而有味味
美於石首含肚然石首含肚亦年常入獻而肉彊不及
事物紺珠鱁鮧取石首沙魚鱖魚三種腸淨洗加鹽
内器中密封置日中夏二十日春秋五十日冬百日乃
熟下薑鮓食極香美或以蜜漬亦美輟耕錄江隣幾
雜志云丁正臣齎玉腴來館中沈景休云福州人謂之
佩羹即魚脬也庶物異名疏細飄一曰魚鰾見酉陽
雜俎事物紺珠鳳凰胎雜治魚白金粟平䭔魚子作
齊諧記江北華本者好鱉臛王粲七釋黿羹蠙臛
禰衡别傳黃祖大會賓客作香臛南齊書虞悰善
為滋味豫章王嶷饗賓問今日肴羞有所遺否悰曰恨
無黃頷臛風土記仲夏端午端初也謂初五也俗重
五日煑肥龜爛去骨加鹽豉蒜蓼名葅龜龜骨表肉裏
陽内隂外之形取以贊時也庶物異名疏周禮庖人
注曰若青州之蟹胥說文云胥蟹醢也歸田錄淮南
人藏鹽酒蟹凡一器數十蟹以皂莢半挺置其中則可
藏經歲不沙大業拾遺吳郡獻海蝦子三十梃梃長
一尺闊一寸厚一寸許甚精美作之法取海白鰕有子
者每三五斗置密竹籃中於大盆内以水淋洗鰕子在
鰕腹下赤如覆盆子則隨水從籃目中下通計鰕一石
可得子五升從盆内漉出縫布作小袋子如徑寸半竹
大長二尺以鰕子滿之急繫頭隨袋多少以末鹽封之
周厚數寸經一日夜出曬夜則平板壓之明旦又出曬
夜如前壓十日乾則拆破袋出鰕子梃色如赤琉璃光
徹而肥美勝於鰦魚數倍南史齊何胤侈於味食方
丈後稍欲去其甚者猶食白魚䱇脯糖蟹使門人議之
學生鍾岏曰䱇之就脯驟於屈申蟹之將糖躁擾彌甚
仁人用意湥懷如怛至於車螯蚶蠣眉目内闕慙渾沌
之奇獷殼外緘非金人之慎不悴不榮曾草木之不若
無馨無臭與瓦礫其何算故宜長充庖廚永為口實
泉南雜志閩之遠海近番處有燕名金絲者首尾似燕
而甚小毛如金絲臨卵育子時羣飛近沙沙泥近石處
啄𧖟螺食有詢海商聞之土番云𧖟螺背上肉有兩筋
如楓𧖟絲堅潔而白食之可補虚損已勞痢故此燕食
之肉化而筋不化并津液嘔出結為小窩附石上久之
與小雛鼔翼而飛海人依時拾之故曰燕窩也五雜
組海粉乃龜黿之屬腹中腸胃也以巨石壓其背則從
口中吐粉吐盡而斃名曰海粉持齋者常誤食之升
菴外集嶺南獠人好食蜜唧取鼠胎未瞬通身赤蠕者
淹之以蜜飣之筵上盤内躡躡而行挾取嚙之唧唧有
聲號曰蜜唧玉堂閒詁王蜀劉𨼆謂南州設宴諸味
將半然後下麻蟲裹蒸裹蒸乃取麻蕨蔓上蟲如今之
刺猱者是也以荷葉裹而蒸之歲時記荆楚三月為
流杯曲水之飲取黍麴菜汁和蜜為米以厭時氣事
物紺珠麻團公劉制湯團周公制歲時記端午作水
團又名白團或雜五色人獸花果之狀其精者名滴粉
團或加麝香又有乾團不入水者庶物異名疏楚辭
精瓊爢以為糧瓊爢今之米糊羹南史虞悰作扁采
粣南史齊蕭鈞年五歲所生區貴人病便加慘悴左
右依常以五色䬳飴之不肯食曰須待姨差錦繡萬
花谷唐御廚進饌用九飣盤杜陽編懿宗迎佛骨入
内道場薦瓊膏乳訶陵國所獻也品物𩔖聚吳興米
炊之甑香白扁豆食之齒醉虢國夫人廚吏鄭連以此
米擣為&KR0008;以豆洗去皮作靈沙臛供翠鴛堂名透花&KR0008;
禮内則糝取牛羊豕之肉三如一小切之與稻米稻
米二肉一合以為餌煎之註糝米粉也米二肉一米為
主肉為輔合以為餌也周處風土記元日造五辛盤
注五辛所以發五臟之氣即大蒜小蒜韭菜雲臺胡荽
是也影燈記洛陽人家上元日造芋郎君食之宜男
女荆楚歲時記三月三日取鼠麴草汁蜜和為粉謂
之龍舌䉽夢華錄京師七夕以菉豆小豆小麥於磁
器内以水浸之生芽數寸以紅藍絲縷束之謂之種生
又以油麫糖蜜造為笑靨兒謂之果食花樣奇巧百端
如捺香方勝之𩔖若買一斤數内有一對被甲胄者如
門神之像蓋自來風俗不知其說謂之果食將軍清
異錄五代時貴勢以筵具更相尚陸珍水異畢集於前
至於方丈之案不勝列傍挺二案翼之珠花玉果蔬筍
鮓醢糖品香劑參差數百謂之綽楔臺盤南粤志十
月一日閩中風俗皆作&KR0008;糍或作京飩以祀先祖蓋告
冬之義也夢華錄餶飿菜雜衆味為之盧氏雜錄
唐盧懷慎為相清儉召客食戒爛蒸去毛莫拗折項客
疑是鵝鴨已而下粟米飯一器及蒸葫蘆一枚耳事
物紺珠爽團金杏新水浸沒以生薑甘草丁香椒縮砂
白荳蔲鹽花沈檀龍麝各取末攪勻曬乾候水盡未透
更以香藥糝之可解酲雕梅刀刻玲瓏百巧花樣偷去
其核蜜漬不損鸚哥舌草荳蔲初結取紅鹽乾之纔如
小舌紅鹽茘枝以鹽梅汁浸佛桑花入荔枝玉延熟炊
山藥片切漬以生蜜瓊珠荔枝圓眼肉煑以清泉
(附)藥餌
總論搜神記神農以赭鞭鞭百草盡知其毒及寒温
氣味所主周禮凡藥以酸養骨以辛養筋以醎養脈
以苦養氣以甘養肉以滑養竅凡有瘍者受其藥焉
醫略藥有君臣佐使以相宣攝合和一君二臣三佐五
使本草經太一子曰凡藥上者養命中者養性下者
養病神仙傳藥之上者有九轉還丹太乙金腋服之
皆立登天不積日月矣其次有雲母雄黃之屬雖不即
乘雲駕龍亦可役使鬼神變化長生次乃草木諸藥能
治百病補虚駐顔斷穀益氣不能使人不死也漢武
内傳西王母謂武帝曰太上之藥乃有風實雲子玉津
金漿宜隣驎膽炎山夜日東掇扶桑之丹椹俯採長河
之文藻太真紅芝九色鳳腦有得食之後天而老此太
上之所服非衆仙之所寶也次藥有斑龍黑胎閬風石
髓蒙山白鳳之胏靈丘蒼鸞之血有得服之後天而逝
此天帝之所服非下仙之所逮也其次藥有丸丹金液
紫華紅芝五雲之漿玄霜絳雪若得食之白日昇天此
天仙之所服非地仙之所見酉陽雜俎仙藥有黑河
蔡瑚青津碧荻八天赤薤虹丹述異記仙藥有紫鳳
腦千里髑髏是也涅槃經願諸衆生得阿伽陀藥以
是藥力能除一切無量惡毒漢書灌夫傳適有萬金
良藥師古注萬金者言其價貴也金字或作全言得之
者必生全也
丹仙傳拾遺金液九丹之經丹分三品以鉛為君以
汞為臣八石為使黃芽為苗君臣相得運火功全七日
為輕汞二七日變紫峯三七日五彩具内赤外黃狀如
窗塵復運火二年日周六百再經四時重履長至初則
十月離其胞胎已成初品即能乾汞成銀丸而服之可
以袪疾三年之外服者延年益算髮白反黑三年之後
服之刀圭遊散名山周遊四海初品地仙服之半劑變
化萬端坐在立亡駕馭飛龍白日昇天大都此藥經十
六節已為中品便能使人長生藥成之日五金八石黃
芽諸物與君臣二藥不相雜亂矣千日功畢名上品還
丹神仙傳仙方凡有九品一名太和自然龍胎之醴
二名玉胎瓊液之膏三名飛丹紫華流精四名朱光雲
碧之腴五名九種紅華神丹六名太清金液之華七名
九轉霜雪之丹八名九鼎雲英九名雲光石流飛丹此
皆九轉之次第也漢武内傳漢武煉丹以赤者為風
實白者為雲子列仙傳王仲都遇太白真人授以虹
丹能禦寒暑漢元帝時人後仙去黃庭經九轉八瓊
丹注八者朱砂雄黃空青硫黃雲母戎鹽硝石雌黃也
韻府七返丹從寅至申為七返抱朴子和安丹法
以兔血和丹與蜜蒸之百日服之有神女來侍可役使
也太平御覽金華和丹其光上與日月相連丹金為
盤椀以承月得神精如方諸南史陶弘景以神丹可
成而苦無藥物帝給黃金朱砂曾青雄黃等後合飛丹
色如霜雪服之體輕帝服之有驗益敬重之大通初弘
景獻二丹一名善勝一名成勝並為佳寶韻府絳雪
丹仙藥也服之死者能再生碧霞丹亦仙藥也王暐
道山清話山谷有宜州服紫霞丹韻府魏伯陽丹成
飼犬犬死伯陽服之亦死弟子服之亦死伯陽即起再
以丹納犬及弟子口中皆起仙去有第二弟子不服者
始懊恨
丸物原軒轅臣巫彭始制藥丸伊尹創煎藥神仙
感遇傳劉子南者乃漢冠軍將軍武威太守也從道士
尹公受務成子螢火丸辟疾病疫氣百鬼虎狼虺蛇蜂
蠆諸毒及五兵白刃賊盜凶害用雄黃二兩螢火鬼箭
蒺藜各一兩鐵槌柄燒令焦黑煅竈中灰羖羊角各一
分半研如粉麪以雞子黃并丹雄雞冠血丸如杏仁大
者以三角絳囊盛五丸常帶左臂上從軍者繫腰中居
家懸戶上子南合而佩之一名冠軍丸亦名武威丸
海錄梁武帝元旦賜羣臣却鬼丸(一作却邪)北史孫搴字
彥舉嘗服棘刺丸隋書隋邵王子隆年二十一而體
過充壯常使徐嗣伯合蘆茄丸服以自銷損方書蘇
頌曰雀肉和蛇牀子熬膏和藥丸服能補下名驛馬丸
此法始於唐明皇服之驗魏夫人傳歲在甲午王君
復與東華青童來降與夫人成藥兩劑一曰遷神白騎
神散一曰石精金光化形靈丸便頓而服之稱疾不行
凡七日太一玄仙遣飈車來迎夫人乃託劍化形而去
朝野僉載郝公景於泰山採藥經市過有見鬼者怪
羣鬼見公景皆走避之公景遂取藥和為殺鬼丸有病
患者服之差天醫方序江夏劉次卿見鬼以正旦至
市見一書生入市衆鬼悉避劉問書生曰子有何術以
至於此書生言我本無術出之日家師以一丸藥絳囊
裹之令以繫臂防惡氣耳於是劉就書生借此藥至所
見諸鬼處諸鬼悉走所以世俗行之其方用武都雄黃
丹散二兩蠟和令調如彈丸正月旦令男左女右帶之
四民月令七月七日作麴合丸藥及蜀漆丸抱朴
子或問曰昔聞談昌或步行水上或久居水中以何法
乎曰以蔥涕和桂服如梧桐大七丸日三服至三年則
能行水上也或食六戊符千日或以赤斑蜘蛛及七重
水馬以合馮夷水仙丸服之則亦可以居水中或問不
熱之道曰以立夏日服六壬六癸之符或行六癸之炁
或服玄水(一作冰)之丸或服飛霜之散然此用蕭丘上木
皮及五月五日中時北行黑蛇血故少有得合之者也
唯幼伯子王仲都此二人衣裘曝之於夏日之中周以
十二爐之火口不稱熱身不流汗蓋用此方者也或問
不寒之道曰以立冬之日服六丙六丁之符或閉口行
五火之炁千二百遍則十二月中不寒也或服太陽酒
或服紫石英米漆散或先服雄丸一雌丸二亦可堪一
日一夕不寒也雌丸用雌黃曾青礬石磁石也雄丸用
雄黃丹砂石膽也清異錄食草木方黑豆一升去皮
貫衆一兩甘草如之茯苓吳术縮砂仁減半剉之用水
五升同豆熬煑火須文武緊慢得中直至水盡揀去藥
取豆搗如泥作雞頭實大有蓋甆瓶密封黃巢亂江淮
人竄入山林多餓死八公山有刹帝利種友禪製此藥
名大道丸嚼一丸則恣食苗葉可為終日飽雖異草殊
木素所不識亦無毒甘甜與進飯糧一同𫉬濟者衆
南方草木狀藥有乞力伽木也瀕海所產一根有至數
斤者劉涓子取以作煎令可丸餌之長生抱朴子靈
飛散未央丸制命丸羊血丸皆令人駐年却老清異
錄却老霜丸鍊松枝為之辟穀長生清異錄鄭文寶
雲英麨予得食酷嗜之寶贈方藕蓮菱芋雞頭荸薺慈
姑百合並擇淨肉爛蒸之風前吹㫰少時石臼中搗極
細入川糖熟蜜再搗令相得取出作一團停冷性硬淨
刀隨意切食糖多為佳蜜須合宜過則大稀
散後漢方術書樊阿從華陀學陀授以漆葉青黏散
漆葉屑一斗青黏十四兩以是為率久服去三蟲利五
藏輕體使人頭不白阿從其言夀百餘歲漆葉所在皆
有之青黏生豐沛彭城及朝歌間註青黏一名地節一
名黃芝(黏一作䴴)晉書皇甫謐初服寒食散而性與之忤
每委頓不倫嘗悲恚叩刃欲自殺叔母諫之而止晉
書裴秀服寒食散當飲熱酒而飲冷酒薨酉陽雜俎
梁武每歲旦賜羣臣辟惡散列仙傳崔文子者太山
人也文子世好黃老事居潛山下作黃散赤丸賣藥都
市後有疫氣民死者萬計文擁朱旛繫黃散以徇人門
飲散者即愈故世寶崔文赤黃散實近於神焉嫏嬛
記孫真人有黃昏散夫妻反目服之必和又名合歡叔
良製以為丸本草凡散藥有云刀圭者十分方寸匕
之一准如梧桐子大也方寸匕者作匕正方一寸抄散
取不落為度
湯飲清異錄潛山老黃冠年一百一歲扈長官好修
攝賂黃冠僕竊藥而來乃吳茱萸艾葉川椒杜仲乾木
瓜木鱉肉瓦上松花扈信之名曰鍊骨湯此仙家謂之
水炙香合璧事𩔖元日服桃湯進敷干散蓋桃者五
行之精壓邪氣制百鬼大業拾遺吳郡送扶芳二百
樹其樹蔓生纏繞它樹葉圓而厚凌冬不凋夏月取其
葉微火炙使香煑以飲深碧色甚香美令人不渴先有
籌禪師仁夀間常在内供養造五色飲以扶芳葉為青
飲拔楔根為赤飲酪漿為白飲烏梅漿為玄飲江茥為
黃飲又作五香飲第一沈香飲次澤蘭香飲次甘松香
飲皆有别法以香為主尚食直長謝諷造淮南王食經
有四時飲
諸藥玄覽人參千歲為小兒談苑邵化及為高麗
國王治藥云人參極堅用斧斷之香馥一殿名物通
紫糰參紫大稍扁出潞州紫團山高麗參俗呼韃參色
紫體虚白調參俗呼羊角參白堅且圓出邊外百濟國
今臣屬高麗新羅參稏黃味薄諸種不如黃參黃參生
遼東黃潤有鬚稍纖長人銜走氣息自若肖人形神皆
具如人雙手足者神力全具蓋人參之名因類著者也
類雞腿者力洪春參因汁升萌芽抽梗無力秋後得汁
降結暈成膠布金井玉欄入方劑極品每參一兩和細
辛二兩封固甆瓶中不蛀神仙傳容成公服三黃得
仙所謂雌黃雄黃黃金也抱朴子或問𨼆居山澤治
蛇蝮之道曰昔圓丘多大蛇又生好藥黃帝將登焉廣
成子教佩雄黃而蛇皆去今帶武都雄黃色如雞冠者
五兩以入山林則不畏蛇蛇若中人以少許雄黃末傅
之瘡中立愈餌服雄黃之法或以蒸煑之或以酒餌或
先以硝石化為水乃凝之或以玄銅錫裹蒸之於赤土
下或以松脂和之或以三物鍊之引之如布白如冰服
之皆令長生事物紺珠雄黃產山之陽故曰雄塊如
丹砂明徹不挾石色如雞冠者貴青黑色而堅者名薰
(音訓)黃形色佳而臭者名臭黃以醋洗可斷其臭皆不可
服雌黃產山之隂山有金金精熏則生其色如金甲錯
層層又若雲母孫公談圃三伏日餌硫黃百粒去臟
府滯穢以煖而速下也北史梁彥光七歲時父遇篤
疾醫云餌五石可愈時求紫石英不得彥光憂悴不知
所為忽於園中見一物彥光所不識怪而持歸即紫石
英也親屬咸異之以為至孝所感孔六帖高馮授太
子右庶子數上書言得失辭誠切至帝賜鍾乳一劑曰
而進藥石之言朕以藥石報之詞林海錯王屋山人
言何以得長夀何不食石用玉䜴何以得長年何不食
石用金鹽金鹽五加也玉䜴地榆也皆可煑石而餌
淮南子天下之物莫凶於雞毒然而良醫槖而藏之有
所用也朝野僉載高宗時有劉龍子妖言惑衆作一
金龍頭藏袖中以羊腸盛蜜水繞繫之每相聚出龍頭
言聖龍吐水飲之百病皆差遂轉羊腸水於龍口中出
與人飲之皆妄云病愈施捨無數投荒雜錄有在番
禺逢端午聞街上喧然賣相思藥聲笑訝召之乃蠻媪
荷山中異草鬻富婦人為媚男藥用此日採取如神
晉書燉煌人單道開不畏寒暑常服小石子藥有松蜜
姜桂茯苓之氣時飲茶蘇一二升而已抱朴子金餅
散三陽液昌辛丸葷草耐冬煎獨搖膏菌芋玄華散秋
地黃血丸皆不過五十日服之而止不畏風濕若服金
丹大藥雖未昇虚輕舉然體不受疾雖當風臥濕不能
傷也唐書盧照隣病去官居太白山得方士玄明膏
餌之補注本草藥有宣通補泄輕重澀滑燥濕十種
宣可去壅薑橘之屬是也通可去滯通草防己之𩔖是
也補可去弱人參羊肉之𩔖是也泄可去閉葶&KR0995;大黃
之屬是也輕可去實麻黃葛根之屬是也重可去怯磁
石鐵粉之屬是也澀可去脫牡礪龍骨之屬是也滑可
去著冬葵榆皮之屬是也燥可去濕桑白皮赤小豆之
屬是也濕可去枯紫石英白石英之屬是也又有寒熱
二種寒可去熱大黃朴硝之屬是也熱可去寒附子桂
之屬是也抱朴子凡方書所名藥物或與常藥物同
而實非者如河上姹女非婦人也陵陽子明非男子也
禹餘糧非米也堯漿非水也而俗人見方用龍膽虎掌
雞頭鴨蹠馬蹄犬血鼠尾牛膝皆謂之血氣之物也見
用缺杯覆盆釡䥶大戟鬼箭天鉤則謂之鐵瓦之器也
見用胡王使者倚姑新婦野丈人守田公戴文裕徐長
卿則謂之人姓名也近易之草或有不知玄秘之方孰
能悉解清異錄藥有五天決明為肝天紫苑為肺天
神麯為脾天遠志為心天蓯蓉為腎天雲笈七籖華
腴蜜也火精茯苓也水寶胡麻也
格致鏡原卷二十六
