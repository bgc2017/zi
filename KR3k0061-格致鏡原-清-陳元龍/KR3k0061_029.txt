格致鏡原卷二十九大學士陳元龍撰
舟車𩔖(二)
車
原始淮南子聖人觀轉蓬而為車釋名黃帝造車
故曰軒轅氏路史軒轅氏作於空桑之北紹物開智
見轉風之蓬不已者於是作制乘車横木為軒直木為
轅以尊太上黃帝内傳帝既斬蚩尤因乘車輅又帝
令邑夷造車以便民譙周古史考黃帝作車少昊時
略加牛禹時奚仲駕馬山海經番禺生奚仲奚仲生
吉光是始以木為車吕氏春秋乘雅作駕寒哀作御
奚仲作車世本黃帝之臣臣胲作服牛相土作駕馬
物原伏羲始乘牛馬而制羈縻鞭杖軒轅作輓輅少
昊制牛車奚仲制馬車而造鞍的勒靷駕六馬建旂旌
斿旐以别尊卑等級周公制進賢四望二車漢武帝作
羊車芝車廣博物志王肅曰古者一轅之車夏后氏
駕兩馬謂之䴡殷益以一騑謂之驂周人又益以一謂
之駟後漢車服志上古聖人見轉蓬始知為輪輪行
可載復謂之輿輿輪相乘流運罔極任重致遠天下享
其利後世聖人觀於天見斗周旋魁方柄曲以攜龍角
為帝車于是乃曲其輈乘牛駕馬
總論禮斗威儀山車垂句山車者自然之車也句者
曲也不揉治而自員曲故言垂句孝經援神契德至
山林則山出根車注根車應載飬萬物也宋書象車
者山之精也王者德澤流洽四境則出孝經援神契
金車王者行仁德則出瑞應圖舜時金車見帝庭
春秋歷命傳人皇駕六羽乘雲車蜀記三皇乘祗車
出谷口帝王世紀竒肱氏能為飛車從風遠行湯時
西風吹竒肱車至于豫州湯破其車不以示民十年東
風至湯復作車遣賜之去周書王會成王時白州獻
比閭者其葉若羽伐其木以為車終日行白澤圖故
車之精名曰寧野如輼車見之傷人目呼其名則無害
風俗通車一兩謂兩兩相與體也原其所以言兩者
箱装及輪兩兩而耦故稱兩劉熙釋名車古者曰車
聲如居言行所以居人也今曰車車舍也行者所處若
車舍也周禮輿人為車圓者中規方者中矩立者中
縣衡者中水直者如生焉繼者如附焉注如生如木從
地生也如附如木之附枝也周禮軫之方也以象地
也蓋之圓也以象天也輪輻三十以象日月也蓋弓二
十八以象星也陳祥道禮書車之制前軾而後戸前
軌而後軫旁輢而首以較下軸而銜以轐對人者謂之
&KR0034;如舟者謂之輈揉而相迎者謂之牙輈之曲中謂之
前疾軛之上平謂之衡衡之材與衡之下木皆曰任以
其力任於此也轂之端與輢之下木皆曰軹以其旁止
於此也軫可以名輿可以名車達常可以名部軫前横
木可以名輅此又因一材而通名也其為車也有長轂
有短轂有杼輪有侔輪有反揉有仄揉有兩輪有四輪
有有輻有無輻有曲轅有直轅有一轅有兩轅有直輿
有曲輿有廣箱有方箱有重較有單較者或駕馬或駕
牛或輓以人或飾以物或漆或素皆因宜為制稱事為
文然論其任重則同稱為車也逸雅輈句也轅上句
也衡横也横馬頸上也&KR0008;伏也在前人所伏也軾式也
所伏以式敬者也&KR0008;&KR2780;車中重薦也輕&KR0008;&KR2780;小貂也轂
埆也體堅埆也轅援也車之大援也枕横在前如臥床
之有枕也枕横也横在下也薦板在上如薦席也齊人
謂車枕以前曰縮言局縮也兗冀曰育御者坐中執御
育育然也較在箱上為辜較也立人象人立也或曰陽
門在前曰陽兩旁似門也槅枙也所以扼牛頸也馬曰
烏啄下向又馬頸似烏開口向下啄物時也輞罔也罔
羅周輪之外也關西曰輮言曲輮也或曰䡑䡑緜也緜
連其外也輪綸也言彌綸也周匝之言也&KR3062;言輻&KR3062;入
轂中也輿舉也軸抽也入轂中可抽出也釭空也其中
空也鐧間也間釭軸之間使不相摩也轄害也車之禁
害也輠裹也裹軹頭也軹指也如指而見于轂頭也笒
横也在車前織竹作之孔笒笒蓋在上覆蓋人也軬藩
也蔽水雨也轑蓋义也如屋構橑也杠公也衆义所公
共也䡟輗猶袐齧也在車軸上正輪之祕齧前却也鈎
心從輿心下鉤軸也縛在車下與輿相連縛也棠鏿也
在車兩旁&KR0008;幰使不得進却也幰憲也禦熱也器物
發揮輅大車軺小車輶輕車輦挽車輼輬臥車輜重載
衣物車兵車一也有軘車䡴車轈車之别喪車一也而
有輀車䡭車輴車之辨就車析而言之輪有輻輻亦曰
轑輇輪無輻者轂輪之心轂三十輻轂小穿曰軹所以
納輻也轂端鐡曰輨轄轂飾曰軧軸頭曰轊車脂轂曰
輠&KR2824;又其盛膏器礙車輪曰軔輿車之所以載者也車
闌曰軨横軨曰轛車箱曰轓車&KR0008;曰輞車羽曰&KR0008;車耳
曰䡊車前&KR0008;曰軾軾中䡏軾前軌驂馬内轡繫軾前者
曰軜&KR3436;車横木軫車後横木轐車伏兔亦曰軧車轅輈
直轅&KR0008;&KR0008;縛曰&KR0034;轅端持衡木曰輗以縳軛轅端上曲
鈎衡曰軏車軛下曲者曰鉤軌轍皆車之跡綏上車索
造車自輿始察車又自輪始輪輿其車之要歟考工
記輪人為盖上欲尊而宇欲卑則吐水疾而霤遠蓋已
崇則難為門也盖已卑是蔽目也左傳注兵車無蓋
尊者則邊人執笠依轂而立以禦寒暑名曰笠轂漢
書黃霸字次公為潁川太守宣帝下詔賜車盖特高一
丈别駕主簿車緹油屏泥於軾前以彰有德急就篇
蓋轑俾倪枙索棠注俾倪持蓋之杠在軾中央環為之
所以止蓋弓之前却也周禮薻車薻蔽鹿淺&KR0860;革飾
鄭注故書薻作&KR2072;杜子春&KR2072;讀為華藻之藻直謂華藻
也玄謂藻水草蒼色以蒼土堊車以蒼繒為蔽也周
禮孤乘夏篆卿乘夏縵注夏篆以五采畫轂約也夏縵
畫以五色而無瑑也夏五色也染人云秋染夏縵無文
漢書二千石車朱兩轓千石至六百石朱左轓注應
劭曰車耳反出所以為之藩屏翳塵泥也䡊以簟為之
或用革師古曰據許慎李登說轓車之蔽也左氏傳云
以轓載欒盈即是有鄣蔽之車也言車耳反出非矣
庶物異名疏鄭箋幃裳童容也鄭司農云容謂襜車山
東謂之裳韋或謂之童容以幃幛車之旁如裳以為容
飾故或謂之幃裳或謂之童容其上有盖四旁垂而下
謂之襜故雜記其輤有裧裧謂鼈脚邊緣是也然則童
容與襜别司農云襜車者以有童容上必有襜故謂之
襜車也此惟婦人車飾為然故士昏禮云婦車亦如之
有襜是也詞林海錯簈篂蔽簹也一作屏星孔恂傳
别駕車舊有屏星刺史欲去之恂曰别駕可去屏星不
可去儀制令諸車一品青油纁通&KR0955;朱裏朱絲絡網
三品以上青通&KR0955;朱裏五品以上青偏&KR0955;碧裏六品以
下皆不得用幰庶物異名疏重耳古重較也見古今
注文官青耳武官赤耳或曰重較在軍車藩上重起如
牛角故曰重較耳考工記疏較謂車輿兩相今人謂之
平鬲北堂書鈔徐野民輿服志云軾車前𨼆膝也案
魏都賦注云軾車横覆膝人所憑者也演繁露古者
乘車皆立不坐車前横木曰軾在車遇所敬則俯身以
手案式武王式箕子閭蓋如此惟安車乃始坐乘杜延
年賜安車駟馬顔師古曰安車坐乘車是也博古圖
輿輅飾弛曲作鵝頸形匾而方下而鐓可以植於欄楯
上有螭紋而為斧刃狀然其兩旁皆以行虎飾之考其
形制疑為伏軾所用之物庶物異名疏詩疏釋器云
輿革前謂之艱後謂之茀李巡曰輿革前謂輿前以革
為飾曰艱茀後戶也郭璞曰艱以韋靶車軾也茀以韋
靶後戶也周禮輪人為輪斬三材必以其時三材既
具巧者和之轂也者以為利轉也輻也者以為直指也
牙也者以為固抱也注三材以為轂輻牙也轂用雜榆
輻用檀牙用橿周禮輪人為輪行澤者欲杼行山者
欲侔杼以行澤則是刀以割塗也是故塗不附侔以行
山則是摶以行石也是故輪雖敝不甐于鑿注杼謂薄
其踐地者侔上下等摶圜厚也甐亦敝也輪厚則不敝
於鑿中羣書考索轂者車輪之中外持輻内受軸者
也大車之轂一尺有半兵車之轂長三尺二寸故兵車
曰暢轂考工記凡斬轂之道必矩其隂陽陽也者稹
理而堅隂也者疏理而柔是故以火飬其隂而齊諸其
陽則轂雖敝不藃風俗通桑車榆轂聲聞數里俗說
凡人揉桑作車又以榆為轂牢強朗徹聲響乃聞數里
白六帖車轅之外輓牛曰牽傍博古圖辟邪車輅
托轅輿輅飾也作辟邪蹲伏之状復飾以螭虺其圜空
可以容横梁蓋所謂車之托轅也博古圖古之車制
行一車者有輈駕一輈者有梁服馬則出於梁下而兩
驂乂所以佐服馬耳故輈一謂之承轅為銜梁之具作
虎首侈口則口銜其梁也其上間錯金銀復飾以鸞鵲
回舞之態固知昔人於輿服每有法度此特一轅之飾
耳石崇奴劵作車當取大良白槐之輻茱萸之軔
考工記輈人為輈輈有三度國馬之輈深四尺有七寸
田馬之輈深四尺駑馬之輈深三尺有三寸軸有三理
一者為美也二者以為久也三者以為利也凡揉輈欲
其遜而無弧深世本衛公叔文子作蜺軸庶物異
名疏詩間關車之牽兮禮記輨以冐轂轄以制軸二者
皆金為之牽車軸頭鐡也無事則脱行乃設之古者車
不駕則脱其牽陳遵所投即是物也山堂肆考天子
車為紫盖故曰紫軑軑車轄也以玉飾之又謂之玉軑
升菴外集子夏易傳曰輹車下伏兔也今人謂之車
屐形如伏兔以繩縛于軸故車下縛曰輹庶物異名
疏詩云小戎俴收毛傳小戎兵車俴淺收軫也孔氏曰
軫者車之前後兩端之横木也所以收斂所載故名收
焉兵車言淺軫者對大車平地任載之車為淺也稗
編鑾者所謂和鑾也禮云行前朱雀謂朱鳥也鑾輅衡
上金爵者朱鳥口銜鈴故謂之鑾或謂為鸞字一而異
義也博古圖蹲龍作龍状而蹲之疑宫廟乘輿之飾
考其器則唐物也禮記正義武車綏旌者武車革輅
也取其建戈刃即曰兵車取其威猛即曰武車也德車
結旌者德車謂玉金象木四路不用兵故曰德也左
傳齊慶封獻車于季武子美澤可以鑑薛靈芸傳魏
文帝遣車十乘以迎靈芸車皆鏤金為輪丹畫其轂軛
前有雜寳為龍鳳銜百子鈴鏘鏘和鳴響于林野事
物紺珠長簷車梁制也顔氏家訓云梁朝全盛時貴遊
子弟駕長簷車今時逍遥轎之飛簷即梁時之長簷車
也隋遺錄帝離都旬日幸宋何妥所進車車前隻輪
高廣䟽釘為刃後隻輪庳下以柔榆為之使&KR0632;勁不滯
使牛御焉
歴代車制通典黃帝作車至少昊始駕牛及陶唐氏
制彤車乘白馬則馬駕之初也有虞氏因彤車而制鸞
車夏后氏因鸞車而制鉤車奚仲為夏車正建其斿旐
尊卑上下各有等級商因鉤車而制大輅周因商輅以
制木輅約木以加飾羣書考索漢書應劭曰古者諸
侯屬車九乘秦滅九國兼其車服于是屬車八十一乘
矣漢制因秦大駕八十一乘法駕三十六乘自高至文
車騎服御無所損益至武帝天漢中始定輿服之制郊
祀所乘謂之大駕又備車千乘騎萬疋舊制以金根車
為最尊比周之玉輅至後漢大駕則御鳳凰車以金根
為副東漢上原陵用大駕八十一乘祀天南郊則法駕
晉武帝始設金玉象革木五路竝為法駕東晉儉不中
禮副車惟設五乘宋則十二乘魏道武命禮官采古制
三駕鹵簿一曰大駕設五輅建太常屬車八十一乘法
駕屬車二十六乘小駕屬車十二乘十二乘起于宋王
宏之議而罷於隋大業之中唐制武德著令五輅屬車
十乘(指南黃帝作記里鼓劉裕白鸞隋鸞旂漢辟惡秦皮軒漢耕根漢安車周四望齊羊車晉)貞觀
中始加黃鉞(晉制)豹尾(周制)二車通為十二乘高宗不喜乘
輅每大禮則御輦元宗以輦不中禮開元冬祀南郊乘
輅禮畢騎還自是行幸郊祀皆騎于儀仗之内五輅腰
輿皆陳于鹵簿而已羣書考索秦制大駕屬車八十
一乘法駕半之左右分行其車皆皂蓋赤裏木轓輜戈
矛卷箙尚書御史所載最後一乘懸豹尾豹尾以前為
省中北堂書鈔續漢書云漢承秦制為乘輿金根立
車安車輪皆朱班重牙貳轂兩轄金簿繆龍為輿倚較
文虎伏軾龍首銜軛左右吉陽筩鸞雀立衡&KR1017;文畫輈
羽盖華瑵建大旂十二斿畫日月升龍駕六馬象鑣鏤
鍚金鍐方釳插翟尾朱縑樊纓赤罽易茸金就十有二
是為德車五時車安立亦皆如之各如方色馬亦如之
白馬者朱其髦尾為朱鬛云所御駕六餘皆駕四後從
為副車案方甫曰楚衛之間轅謂之輈徐廣曰繆交錯
之形也較在箱上說文曰&KR1017;文畫蕃兵箱也通俗文曰
車箱為較蔡邕獨斷凡乘輿車皆羽蓋金華爪黃屋
左纛金鍐方釳繁纓重轂副牽黃屋者蓋以黃為裏也
左纛者以氂牛尾為之大如斗在最後左騑馬騣上金
鍐者馬冠也高廣各四寸如玉華形在馬騣前方釳者
鐡廣數寸在騣後有三孔插翟尾其中繁纓在馬膺前
如索帬者是也重轂者轂外復有一轂施牽其外乃復
設牽施銅金鍐形如緹亞飛鈴以緹油廣八寸長注地
左畫蒼龍右白虎繫軸頭今二千石亦然但無畫耳
獨斷前驅有九斿雲䍐闟戟皮軒鑾旗車後有金鉦黃
鉞黃門鼓車古者諸侯貳車九乘秦滅九國兼其車服
故大駕屬車八十一乘也尚書御史乘之最後一車懸
豹尾以前皆皮軒虎皮為之也獨斷永安七年建金
根耕根諸御車皆一轅或四馬或六馬金根箱輪皆以
金鏄正黃兩臂前後刻金以作龍虎鳥龜形上但以青
縑為蓋羽毛為後戸羣書考索東晉屬車五乘而已
加綠油幢朱絲絡青交路黃金塗五朱輪轂猶素兩箱
無金錦之飾其一車又是軺車舊儀天子所乘駕六元
興中屬車惟九乘苻堅敗又得偽車輦增為十二乘
通典東晉過江副車遺缺有事權以馬車代之建旗於
上後制五色木牛象五時車立旗于背行則使人輿之
牛取負重致遠而安旗常纏而不舒所謂德車結旌是
也羣書考索東晉則始建大輅戎輅宋孝武始建五
輅後周置司輅之官掌公車之政皇帝之輅十有二等
曰蒼輅曰青輅曰朱輅曰黃輅曰白輅曰玄輅曰玉輅
曰碧輅曰金輅曰象輅曰革輅曰木輅唐因隋制玉金
象革木是為天子五輅晉書皇太后皇后法駕乘重
翟羽蓋金根車駕青輅青幃裳雲&KR1017;畫轅黃金塗五采
蓋爪施金華駕三左右騑其廟見小駕則乘紫罽軿車
雲&KR1017;畫輈黃金塗五采駕三非法駕則皇太后乘輦皇
后乘畫輪車皇后先𧖟乘油畫雲母安車駕六騩馬(騩淺)
(黑色)油畫兩轅安車駕五騩馬為副又金薄石山軿紫絳
罽軿車皆駕三騩馬為副女旄頭十二人持棨戟二人
共載安車儷駕女尚輦十二人乘輜車儷駕女長御八
人乘安車儷駕三夫人油軿車駕兩馬左騑其貴人駕
節畫輈三夫人助蠶乘青交路安車駕三皆以紫絳罽
軿車九嬪世婦乘軿車駕三羣書考索漢景帝詔二
千石者車朱兩轓千石至六百石者朱左轓三百石以
上皂蓋二千石以上白蓋此景帝所定之制也通典謂
武帝天漢四年始定輿服之制令諸侯王大國朱輪特
虎居前左兕右鹿小國特熊居前麋皆居於左右此武
帝所定之制也然所乘之車其名不一皇孫乘綠車丞
相乘高蓋車三公皆乘使車列侯乘安車太守乘藩車
刺史乘傳車大夫乘官車使者追捕考按則乘小使車
佐吏則乘小車致仕者則或賜安車董巴輿服志諸
車之文乘輿倚龍伏虎靈文畫輈皇太子皇子諸侯倚
虎伏鹿靈文畫轓公侯倚虎伏熊黑轓朱班輪晉書
中二千石二千石皆皂蓋朱兩轓銅五采駕二中二千
石以上右騑千石六百石朱左轓長六尺下屈廣八寸
上業廣尺二寸九丈十二初後謙一寸若月初生示不
敢自滿也稗編漢初馬少故曰自天子不能具純駟
將相或乘牛車言唯天子之車然後有馬然亦不能純
具一色至將相則時或駕牛也自吴楚誅後諸侯惟是
食租衣税無有横入故貧者或乘牛車則此之以牛而
駕自緣貧窶無資可具非有禁約也漢韋玄成以列侯
侍祠天雨淖不駕駟馬車而騎至廟下有司劾奏削爵
則舍車而騎漢已有禁矣東晉惟許乘車其或騎者御
史彈之則漢法仍在也至其駕車遂改用牛晉王導短
轅犢車犢牛犢也王濟之八百里駁駁亦牛也言其色
駁而行速日可行八百里也石崇之牛疾奔人不能追
此其所以獨異也南史吴興太守之官皆殺軛下牛以
祭項羽知駕車用牛也豈通三晉之制皆不得駕馬耶
羣書考索晉之賜王公則有雲母車三公有勲德者
有皂輪車而位至公者或四望或三望或夾望或油幢
車至後周諸侯則有輅或九方或碧或金或象或犀或
貝或革或篆或木之屬南史齊王子公侯舊乘纏帷
車蕭鸞獨乘下帷儀從如素士北齊書後魏大臣老
者多步挽車唐車服志皇后之車六重翟車厭翟車
翟車安車四望車金根車皇太子之車三金輅軺車四
望車親王及武職一品有象輅青油纁朱裏通幰朱絲
絡網二品三品有革輅朱裏青通幰四品有木輅五品
有軺車皆碧裏青偏幰象飾朱班輪八鸞左建旂畫升
龍右載闟戟革輅木輅左建&KR0950;軺車曲壁碧裏青通幰
諸路朱質朱蓋朱旗朱班輪一品之&KR0950;九旒二品八旒
三品七旒四品六旒鞶纓就亦如之三品以上珂九子
四品七子六品以下去通&KR0955;及珂王公車輅藏于太僕
受册行冊命巡陵昏葬則給之餘皆以騎代車山堂
肆考唐宣宗大中二年冬十一月萬壽公主適起居郎
鄭顥舊例公主下降以銀装車帝曰吾欲以儉約化天
下當自親者始命依外命婦以銅装車
名𩔖禮記鸞車有虞氏之路也鉤車夏后氏之路也
大路殷路乘路周路也注鸞車車有鸞和也鉤有曲輿
者也曲輿謂曲前闌也輿謂車牀周禮巾車掌王之
五路一曰玉路鍚樊纓十有再就建太常以祀金路鉤
樊纓九就建大旗以賓同姓以封象路朱樊纓七就建
大赤以朝異姓以封革路龍勒條纓五就建大白以即
戎以封四衛木路前樊鵠纓建大麾以田以封藩國注
王在焉曰路鍚馬面當盧刻金為之樊讀如鞶馬大帶
也纓在鉤膺婁頷也以賓謂會賓客象路朱以朱飾勒
也龍勒龍駹也以白黑雜色飾勒也條讀為絛以絛絲
飾纓前讀為翦淺黑也鵠纓鵠色飾晉書玉金象革
木是為五路並天子法車皆朱班潻輪畫為&KR1017;文三十
輻法月之數重轂貳轄以赤油廣八寸長三尺注地繫
兩軸頭謂之飛鈴金薄繆龍繞之為輿倚較較重為文
獸伏軾龍首銜軛左右吉陽筩鸞雀立衡&KR1017;文畫轅及
轓青盖黃為裏謂之黃屋金華施橑朱橑二十八以象宿
兩箱之後皆玳瑁為鵾翅加以金銀雕飾故世人亦謂
之金鵾車斜注旂旗于車之左又加棨戟于車之右皆
槖而施之棨戟韜以黼繡上為□字繫大蝦蟆幡軛長丈
餘於戟之杪以氂牛尾大如斗置左騑馬軛上是為左
纛轅皆曲向上取禮緯山車垂句之義言不揉而能自
曲晉書五路並以黃金為文髦插以翟尾象鹿而鏤
鍚(當顱)金㚇而方釳樊纓赤罽易茸金就十有二皆有鍚
鸞之飾和鈴之響鉤膺玉瓖(馬帶玦名)龍輈(車轅頭為龍象)華轙(車衡)
(上環)朱幩法駕行則五路各有所主不俱出臨軒大會則陳
乘輿車輦于殿庭唐車服志凡天子之車曰玉輅者
祭祀納后所乘也青質玉飾末金輅者饗射祀還飲至
所乘也赤質金飾末象輅者行道所乘也黃質象飾末
革輅者臨兵巡守所乘也白質鞔以革木輅者蒐田所
乘也黑質漆之五輅皆重輿左青龍右白虎金鳳翅畫
苣文鳥獸黃屋左纛金鳳一鈴二在軾前鸞十二在衡
龍輈前設鄣塵青蓋三層繡飾土設博山方鏡下圓鏡
𣗳羽輪金根朱班重牙左建旂十有二旒畫升龍其長
曳地青繡綢杠右載闟戟長四尺廣二尺黻文旂首金
龍銜錦結綬及緌帶垂鈴金鍐方釳插翟尾五焦鏤錫
鞶纓十二就旌旗蓋鞶纓皆從輅質唯蓋裏皆用黃
禮王后五路一重翟二厭翟三安車四翟車五輦車
周禮王后之五路重翟錫面朱總厭翟勒面繢總安車
彫面鷖總皆有容蓋鄭玄注重翟重翟雉之羽也厭翟
次其羽使相迫也勒面謂以如玉龍勒之韋為當面飾
也彫者畫龍以飾其韋安車坐乘車凡婦人車皆坐乘
故書朱總為繢鄭司農云錫馬面鍚繢當為總書亦或
為總鷖讀為鳬鷖之鷖鷖總者青黑色以繒為之總著
馬勒直兩耳與兩鑣容謂幨車山東謂之裳幃或曰幢
容玄謂朱總繢總其施之如鷖總車衡輨亦宜有焉繢
畫文也蓋如今小車蓋也皆有容有蓋則重翟厭翟謂
蔽也重翟后從王祭祀所乘厭翟后從王賓饗諸侯所
乘安車無蔽后朝見于王所乘謂去飾也左傳大路
越席昭其儉也注大路王路天子之車越席結蒲越之
草為席也北史舊制五輅於轅上起箱天子與參乘
同箱内何稠曰君臣同所過為相逼乃廣為盤輿别搆
欄楯侍臣立于其中於内復起須彌平坐天子獨居其
上晉書輿服志五牛輅平吴後所造以建旗車設五
牛青赤在左黃在中白黑在右詞林海錯楚辭來吾
導夫先路先路車名郊特牲先路三就左傳鄭賜子展
先路子産次路元志玉輅用栲栳輪(以上輅)董巴輿
服志商瑞山車金根之色商人以為大輅於是秦始皇
作金根之車羣書考索秦平六國蕩滅典籍舊制多
亡改商瑞山車為金根車以金為飾謂之帝軫玄旗皂
斿以從水德法水之數駕馬以六宋書禮志秦閱三
代之車獨取殷制古曰桑根車秦曰金根車也漢氏因
秦之舊亦為乘輿所謂乘殷之輅者也留青日扎南
史齊志曰殷有瑞因乘鉤而制車因桑根而為色古所
謂器車也桑根車一曰金根車言桑色黃如金也漢儀
天子法駕曰金根車不學之子誤改為金銀車徐廣
車服注天子金根車馬上插以翟毛皇后法駕乘重翟
羽蓋魏文帝詔前于闐王山習所上孔雀尾萬枝文
彩五色以為金根車蓋遥望耀人眼晉書金根車駕
四馬不建旗幟其上如畫輪車下猶金根之飾魏收
後魏書金根車公主封君皆得乘之但右騑而已(以上金根)
(車)鹵簿令耕根車青質蓋三重餘同玉輅藉田則供
之晉書耕根車駕四馬建赤旗十有二旒天子親耕
所乘者也一名芝車一名三蓋車置耒耜於軾上通
典耕根漢制如副車有三蓋一曰芝車置車輻耒耜之
服晉駕四馬隋以青質羽葆雕裝軾青囊乘耜而加之
也(以上耕根車)晉書鸞旗車駕四先輅所載也鸞旗者謂
析羽毛而編之列繫於幢傍也輿服志鸞旗車亦曰
雞翹車通典鸞旗車漢制也繡鸞於旗插旗于上以
為前驅羣書考索漢制鸞旗車胡廣曰以銅作鸞鳥
於車衡上晉宋因之唐備之于大駕鹵簿(以上鸞旗車)通
典白鸞車隋制也一名鼓吹車上施層樓樓上有翔鸞
棲焉車柱之杪刻木為鷺以啣鵝毛筒唐時御史亦以
鷺羽飾車取鷺見水中魚能察𨼆微之義通典皮軒
車漢制以虎皮為軒作前驅之車取曲禮前有士師則
載虎皮之義也上林賦前皮軒後道游注文穎曰皮
軒以虎皮飾車天子出道車五乘游車九乘在乘輿車
前李善曰皮軒最居前而道游次皮軒之後古今注
辟惡車秦制也車上有桃弓葦矢以禳不祥太史令一
人在車執弓箭宋朝會要崇德車本秦辟惡車乾德
元年八月改今名中載皇旗太卜令在車執旗宋朝
會要黃鉞車漢制唐貞觀後始加此車於鹵簿内鹵
簿令黃鉞車或曰金鉞車左武衛隊正一人在車次豹
尾車右武衛隊正一人在車皆武弁朱戈(以上各色車)逸
雅檻車上施欄檻以格猛獸之車也晉書獵車駕駟
馬天子校獵所乘也重輞輪繆龍繞之一名闒戟車一
名蹋豬車魏文帝改為蹋獸車(古天子獵則乘木輅後人代以獵車)羣
書考索獵車周禮謂之竒車曲禮曰國君不乘竒車注
云獵車也巾車氏木輅以田漢制一曰闒豬車親校獵
乘之魏改名闒虎車(以上獵車)漢書杜周傳賜安車駟馬
師古注安車坐乘之車也後漢輿服志云公列侯安車
朱班輪倚鹿較伏熊軾皂蓋倚鹿較者畫立鹿于車之
前兩轓外也伏熊軾者車前横軾為伏熊之形也車
服志安車者臨奉所乘也金飾重輿曲壁紫油纁朱裏
通幰朱絲絡網朱鞶纓朱履髮具絡駕赤駵副輅耕根
車安車皆八鸞晉書皇太子安車駕三左右騑朱班
輪倚獸較伏鹿軾九旒畫絳龍青蓋金華蚤二十八枚
黑&KR1017;文畫轓文輈黃金塗五綵亦謂之鸞輅晉東宫
舊事皇太子初拜有石山安車一建九旗青色四馬
魏收後魏書安車紫蓋朱裏與公侯同子男皂蓋青裏
宋朝會要進賢古安車也乾德中元年八月改今名
通典進賢車周致仕之老及后乘之逸雅安車蓋
卑坐乘今吏之乘小車也晉書車坐乘者謂之安車
倚乘者謂之立車亦謂之高車按周禮唯王后有安車
也王亦無之自漢以來制乘輿乃有之有青立車青安
車赤立車赤安車黃立車黃安車白立車白安車黑立
車黑安車合十乘名為五時車俗謂之五帝車留青
日扎漢有安車有立車安車可坐者也即步輦白虎通
曰制車以步故立乘孔子所以升車必正立蓋車廣六
尺四寸深四尺軾去輿高三尺三寸較去軾又高二尺
二寸共深高九尺五寸故仲尼長九尺餘亦可立也列
女傳立輜無軿是婦女亦立也稗編安車輪不欲高
高則搖車身止長六尺可以臥其廣合轍軔以蒲索纏
之索如錢大車上設四柱蓋密簟為之紙糊黑漆廂高
尺四寸設茵韉車後為門前設扶板加于箱上在前可
凭在後可倚臨時移徙以銕距子簪于兩廂之上板可
闊尺餘令可容書策及肴樽之𩔖廂下以板鋪之臥則
可蔽風雨近後為忩戸以備側臥可觀山景車後施油
幰幰兩頭有軸雨則展之傅于前柱欲障風則半展或
偏展一邊臨時以鐡距子簪于車蓋梁及廂下無用則
卷之立於車後車前為納陛令可垂足而坐要臥則以
板架之令平(以上安車)釋名軺車軺遥也遠也四向遠望
之車也漢書食貨志算軺車師古注軺小車也白
六帖劉歆等新定昏禮親迎立軺軿馬軺立乘小車也
軿馬儷駕也晉書軺車古時軍車一馬曰軺車二馬
曰軺傳漢世貴輜軿而賤軺車晉魏重軺車而賤輜軿
三品將軍以上尚書令軺車黑耳有後戶僕射但有後
戸無耳並皂輪尚書及四品將軍則無後戸漆轂輪
晉公卿禮秩安平王孚薨葬給徘徊黑耳車一乘傅暢
故事曰尚書令軺車黑耳通典鹿轓軺梁制三公開
府尚書令給之鳳轄軺尚書僕射中書監秘書監給之
聊泥軺尚書列卿等給之龍雀軺諸王除刺史帶將軍
給之方蓋軺中丞給之(以上軺車)逸雅輜車載輜重臥息
其中之車也輜厠也所載衣物雜厠其中也軿車軿屏
也四面屏蔽婦人所乘牛車也輜軿之形同有邸曰輜
無邸曰軿周禮翟車貝面組總有握鄭玄注翟車不
重不厭以翟飾車之側爾貝面貝飾勒之當面也有握
則此無蓋矣如今軿車是也后所乘以出桑張敞傳
君母出門則乘輜軿注輜軿衣車也五代史王出入
閭里乘輜軿車庶物異名疏蔥靈輜車也左傳疏賈
逵云蔥靈衣車也有蔥有靈然則此車前後有蔽兩邊
開忩忩中堅木為靈今人猶名忩木為靈子齊侯執陽
虎載蔥靈寝於其中而逃東觀漢記梁冀僭侈作平
上軿車(以上輜軿)晉先蠶儀𧖟將生擇吉日皇后乘油畫
雲母安車加六騩馬載筐鉤從𧖟袁子正書以雲母
飾犢車謂之雲母車臣下不得乘時以賜王公晉書
謝玄敗苻堅于淝水𫉬所乘雲母車晉太康起居注
齊王出鎮詔贈清油雲母犢車(以上雲母車)史記封禪爲
蒲輪車惡傷土石草木漢書枚乘傳以安車蒲輪徵
乘師古注蒲輪以蒲裹輪晉書皂輪車駕四牛形制
如犢車但皂漆輪轂上加青油幢朱絲繩絡諸王三公
有勲德者特加之南史齊武帝給豫章王嶷皂輪車
晉書畫輪車駕牛以綵漆畫輪轂故名上起四夾杖
左右開四望綠油幢朱絲絡青交路其上形制事事如
輦其下猶如犢車耳南史宋明帝賜建安王休仁漆
輪車後漢輿服志皇子爲王錫青蓋車晉書王青
蓋車皇孫綠蓋車並駕三左右騑晉書惠帝濟河張
方率騎三千以陽燧青蓋車逢迎庶物異名疏竽摩
董卓車名卓乘金華青蓋車時人號竽摩車言逼上也
蔡邕以爲逾制卓改乘金華皂蓋車吴均續齊諧記
漢宣帝以皂蓋車一乘賜大將軍霍光悉以金鉸具至
夜車轄上金鳳凰輙亡去莫知所之至曉乃還如此非
一後南郡黃君仲北山羅鳥得鳳凰入手即化成紫金
毛羽冠翅宛然具足可長尺餘詣闕上之帝置承露盤
上俄而飛去帝使尋之直入光家止車轄上乃知信然
帝取其車每遊行即乘御之晉書位至公或四望三
望夾望車油幢車駕牛形制如皂輪但不漆轂耳王公
大臣有勲德者特給之魏武帝與楊彪書今贈足下
畫輪四望通幰七香車二乘東宫舊事皇太子初拜
有畫輪四望車皇太子納妃四望車羽葆前後部鼓吹
各一部羣書考索齊四望車通幰油幢絡班漆輪轂
亦曰皂輪車以加貴臣宋朝會要明遠車古四望車
也駕以牛乾德元年八月改仍駕四馬制如屋上層四
面垂簾晉陽秋魏舒子亡詔給陽燧四望車使出入
觀望散其哀懷南史齊永明十一年給南郡王皂輪
三望車事物原始高貴鄉公好士性急欲望外官特
給車一乘武賁五人每有宴集奔馳而至號曰追鋒車
晉書追鋒車去小平蓋加通幰如軺車駕二取其迅
速在戎陣為博乘晉書天子詔宣帝鎮關中及次白
屋有詔召帝乃乘追鋒車自白屋四百餘里一宿而至
晉書大使車立乘駕四赤帷裳騶騎導從小使車不
立乘駕四輕車之流也蘭輿皆朱赤轂赤屏純白蓋赤
帷裳從騶騎四十人又别有小使車赤轂皂蓋追捕考
按有所執取者之所乘也凡諸使車皆皂班輪赤衡軛
漢宣帝紀太僕以軨&KR0008;車奉迎曾孫注文穎曰軨&KR0008;
小車前有曲輿不衣也李竒曰蘭輿輕車也師古曰時
未備天子車駕故且取其輕便耳逸雅容車婦人所
載小車也其蓋施帷所以𨼆蔽其形容也周禮注巾
猶衣也以衣飾車故曰巾車漢書陳遵傳乘藩車師
古注藩車車之有屏蔽者漢書衛后傳軒中得幸師
古注軒謂軒車即今車之氊幄者南史齊武帝賜豫
章王嶷以魏所送氈車續漢書輿服志大行載車其
飾如金根加施組組連璧交結四角金龍首銜璧垂五
采析羽流蘇晉書通幔車駕牛猶如今犢車制但舉
其幔通覆車上也諸王三公並乘之拾遺記周穆王
巡行天下馭黃金碧玉之車又副以瑶華之輪十乘
漢書武帝作畫雲車隋大業雜記大駕羽衛有行漏
車鐘車鼓車漢書劉屈氂傳載屈氂厨車以徇師古
注厨車載食之車南史宋廣州刺史劉道錫餉庾仲
文白檀牽車装飾甚嚴沈約宋書沈慶之每朝賀常
乘豬鼻無幰車左傳齊侯歸夫人魚軒杜注魚軒夫
人車以魚皮爲飾漢書西域傳馮夫人名嫽漢宫人
也善史書乘錦車持節和戎而歸北史齊後主市真
珠為穆后造七寳車隋遺錄自都抵汴日進御女車
車幰垂鮫綃網雜綴片玉鳴鈴行搖玲瓏以混車中笑
語冀左右不聞也文懋昭金志后妃並用殿車其車
如五花樓之狀上以錦繡青氊爲蓋四圍以簾秋冬亦
用氊並用金飾緣柱廊月板護泥皆飾以金玉或四輪
或二輪並朱車之四角后用金鳳妃用金孔雀如一品
二品車之四角夫人並用銀螭頭陶宗儀元氏掖庭
記宫中制五雲車車有五箱以火𣗳爲檻式烏稜爲輪
轅頂懸明珠左張翠羽蓋曳金鈴結青錦爲重雲覆頂
旁建青龍旗列磨鍔雕銀戟五右張白鳩緝毳蓋曳玉
鈴結素錦為層雲覆頂旁建白虎旗列豹絨連珠槍五
前張紅猴毛氊蓋曳木鈴結赤錦爲重雲覆頂前建朱
雀旗列絳鋒火金戈五後張黑兔團毫蓋曳竹鈴結墨
錦爲層雲覆頂後建玄武旗列畫竿五中張彫羽曲柄
蓋曳石鈴結黃錦為層雲覆頂建勾陳旗中箱為帝座
外四箱爲妃嬪座每晦夜遊幸苑中御此以行不用燈
燭(以上各色車)黃帝内傳玄女爲帝制司南車當其前記
里鼓車居其右馬縞中華古今注指南車起於黃帝
與蚩尤戰於涿鹿之野蚩尤作大霧皆迷四方於是乃
作指南車以示四方遂擒蚩尤而即位故後漢恒建舊
記云周公所作也周公致治太平越裳氏重譯來獻白
雉一黑雉二象牙一使者迷其歸路周公錫以文錦二
疋軿車五乘皆為司南之制使越裳氏載之以南緣扶
南林邑海際朞年而至其國使大夫窶將送至國而還
至始制車轄轊皆以鐡還至鐡亦銷盡以屬巾車氏攻
而載之常爲先導示服遠人而正四方也車法在尚方
故事漢末喪亂其法中絶馬先生鈞紹而作焉今指南
車馬先生之遺法也典略明帝使博士馬鈞作司南
車晉書司南車一名指南駕四馬其下制如樓三級
四角金龍銜羽葆刻木爲僊人衣羽衣立車上車雖回
運而手常指南大駕出行爲先啓之乘南史初宋武
平關中得姚興指南車有外形而無機杼每行使人於
内轉之昇明中齊高帝輔政使祖冲之改造銅機圓轉
不窮而司方如一述征記尚方北門中有指南車車
上有木仙人持信旛車轉而人常指南陳師道後山
叢談龍圖燕學士肅悟木理造指南車不成出見車馳
門動而得其法事物紺珠指南車高一尺四寸二分
下長七寸四分轄木口員徑三寸七分管立木口員徑
三寸四分琢玉人手常指南足底通員竅作旋轉軸踏
蚩尤之上晉書記里鼓車駕四形制如司南其中有
木人執槌向鼓行一里則打一槌晉輿服志記里鼓
車過江忘失制度而謝安率意造焉及𫉬京師舊輦形
制無差古今注記里鼓車一名大章車晉安帝時劉
裕滅秦得之山堂肆考宋仁宗天聖五年内侍盧道
隆造鼔車其制獨轅雙輪廂上有兩層各安木人平執
木槌車行一里下一層木人擊鼔上平輪轉一周車行
十里上一層木人擊鐲朝野僉載則天如意中海州
進一匠造十二辰車廻轅正南則午門開馬頭人出四
方廻轉不爽毫釐(以上指南記里時辰車)逸雅柏車柏伯也大
也丁夫服任之小車也墨車漆之正黑無文飾大夫所
乘也役車棧車皆庶人所乘也西京雜記漢朝輿駕
有象車鼓吹十三人前𨗳晉輿服志象車漢鹵簿最
在前羣書考索大車牛車也牛車大則柏車中羊車
小矣大車以行澤柏車以行山羊車以行宫中關令
内傳尹喜常登樓望東極有紫氣西邁果見老君乘青
牛車來過韻府薄板車即老子青牛車北史隋五
品以上給犢車通幰三公親王加油絡明皇雜錄上
將幸華清宫貴妃姊妹競飾車服各爲一犢車展以金
翠間以珠玉一車之費不啻數十萬既成甚重而牛不
能引逸雅羊車羊祥也祥善也善飾之車今犢車是
也晉書羊車一名輦車其上如軺伏兔箱漆畫輪軛
輿服志晉衛玠風神秀異乘羊車入市見者皆以為
玉人晉書武帝掖庭並寵者衆莫知所適乘羊車恣
其所之宫人乃取竹葉插戸鹽汁洒地以引帝車南
史潘淑妃以貌進始未見賞帝好乘羊車經諸房淑妃
每裝飾褰帷以候并密令左右以醎水洒地帝每去戶
羊輙舐地不去帝曰羊乃為汝徘徊况於人乎於是愛
傾後宫(文帝妃也)隋禮儀志羊車小兒數人引之漢代或
以人牽或駕果下馬梁貴賤通得乘之名曰牽子蜀
志後主劉禪乘騾車降鄧艾合璧事𩔖張楷公超家
貧無業嘗乘驢車至市賣藥足給而還又薊子訓嘗乘
驢車左傳蓽路藍縷以啓山林注蓽路柴車風俗
通鹿車柴車也窄小裁容一鹿故云漢冗散郎乘之
晉書劉伶常乘鹿車後漢書袁忠爲沛相乘葦車到
官以清亮稱晉書時湘土荒殘公私困弊司馬承躬
自儉約乘葦茭車詞林海錯笨車竹車也顔延之嘗
乘笨車徜徉自得又東漢李膺與郭林宗共乘薄笨車
上大槐板南史劉凝之與妻共乘蒲笨車出市貿易
(以上各色車)司馬法戎車夏曰鉤車商曰寅車周曰元戎
周禮車僕掌戎路之萃廣車之萃闕車之萃苹車之
萃輕車之萃鄭注萃猶副也此五者皆兵車所謂五戎
也戎路王在軍所乘晉書戎車駕四馬天子親戎所
乘者也載金鼔羽旗幢翳置弩于軾上其建旄麾悉斜
注左傳晉厲公伐鄭楚子登巢車以望晉軍注兵車
高如巢可以望敵故楚共王登以望晉軍之動息庶
物異名疏扶胥車之别名六韜曰大扶胥三十六乘材
士強弩矛戟爲翼一車二十四人推之以八尺車輪車
上立旗鼓兵法謂之震駭孫吴兵法有巾有蓋謂之
武剛車武剛者為先驅又爲屬車後為殿焉漢書衛
青伐匈奴以武剛車自環爲營魏書太祖與袁紹戰
起土山射營中太祖乃爲發石車擊紹號霹靂車事
物紺珠杷車上設伏機下引繩發之石飛遠擊又名李
公車孩兒把出交阯晉書馬隆討羌依八陣圖作偏
廂車地廣爲鹿角車營路狹則爲木屋施於車上且戰
且前弓矢所及應弦而倒車熲秦書苟萇圍襄陽作
飛雲車以攻城克之南史宋劉勔西討築長圍創攻
道於東西并作大蝦蟆車載土牛皮蒙之三百人擁以
塞塹殷琰始降後漢書輿服志輕車古之戰車也洞
朱輪輿不巾不蓋建矛戟幢麾輻轍弩服藏在武庫
中興係年錄紹興二年王彦恢制神武戰車下安四輪
略同飛虎頂張布帷以避矢石傍斜衝擊其用如神又
有拒馬車一人之力可以轉用比之蒙衝偏廂鹿角此
尤至要韻府渠衝攻城車也事物紺珠衝輣車有
樓以撞城下城絞車立兩木横施轉軸施十字木垂兩
繩下貫蹈板木牛車堅木厚板為平屋下四輪推攻城
轒輼下虚上蓋如斧四輪攻城颺塵車推車逼城颺塵
使城上難守虎車一輪虎口設鋒刃象車四輪象口設
鋒刃鎗車六輪前及兩傍設鎗巷戰車一輪短小(以上兵車)
漢書季布傳置廣柳車中注服虔曰東郡謂廣轍車
爲廣柳車鄭氏曰作大柳衣車若周禮喪車也李竒曰
廣柳大窿穹也晉灼曰周禮說衣翣柳柳聚也衆飾之
所聚也此為載以喪車欲人不知師古曰晉鄭二說是
也窿穹所謂車輦者耳非此之謂也霍光傳載光尸
柩以輼輬車注文穎曰輼輬車如今喪轜車也孟康曰
如衣車有忩牖閉之則温開之則凉故名之輼輬車也
臣瓚曰秦始皇道崩秘其事載以輼輬車百官奏事如
故此不得是轜車𩔖也案杜延年奏載霍光柩以輬車
駕大厩白虎駟以輼車駕大厩白虎駟爲倅師古曰輼
輬本安車也可以臥息後因載喪飾以柳霎故遂為喪
車耳輼者密閉輬者旁開忩牖各别一乘隨車為名後
人既專以載喪又去其一總為藩飾而合二名呼之耳
倅副也詞林海錯鯖車喪車也殯則謂之鯖車葬則
謂之柳車陸士衡詩注輿棺之車其蓋曰柳(以上喪車)
黃帝岐伯經岐伯乘絳雲之車駕十二白鹿遊蓬萊之
上洞天經靈景道君乘赤雲車太洞玉經八皇老
君乘黃琅之車道經太真丈人登白鸞之車真誥
東海君乘獨&KR0146;飛輪車按行諸洞天續稗海司馬紫
微狀𩔖陶貞白天降車上有字曰賜司馬承禎承禎自
號白雲先生故人謂車為白雲車至文宗朝并張騫海
槎同取入内藻林白鹿車青龍車白虎車皆升天車
也仙官薄延乘白鹿車司馬生乘青龍車徐福乘白虎
車共載升天山堂肆考五雲車仙人所乘也(以上仙人車)
附車𩔖諸葛亮集木牛者方腹曲頭一脚四足頭入
領中舌著於腹載多而行少宜可大用不可小使特行
者數十羣行二十里也後山談叢蜀中有小車獨推
載八石前如牛頭又有大車用四人推載十石蓋木牛
流馬也稗編蜀相諸葛亮之出征始造木牛流馬以
運餉蓋巴蜀道阻便於登陟故耳木牛即今小車之有
前轅者流馬即今獨推者是而民間謂之江州車子按
後漢郡國志巴蜀有江州縣疑亮始作之於江州縣故
後人以爲名也元志俗有狗車木馬輕捷便利狗車
形似船以數十狗拽之往來遞運木馬形如彈弓擊足
激行可及奔馬二者可冰雪上行博古圖鳩車狀鳲
鳩形置兩輪間輪行則鳩從之漢鳩車其禽背負一子
有鈕置之前以貫繩蓋縶維之所也六朝鳩車其禽前
後負二子亦有鈕以貫繩焉尾際又有小輪以助之蓋
制度相似但增損不同耳張讓傳漢靈帝作番車渴
兔省百姓洒道之費注番車設機車引水者渴兔為曲
筒以氣引水上庶物異名疏輼都胡中承乳之車元
世祖而下山陵各有輼都取馬乳以供祀事
輦
劉熙逸雅輦車人所輦也物原夏禹制輦羣書考
索夏氏末代制輦司馬法曰夏后氏二十人而輦商十
八人而輦周十五人而輦原始通典曰夏后時謂之
輦周曰輜車許慎說文云挽車也漢書云駕人以行曰
輦秦始皇去其輪以人荷之謂人在前使引之也漢代
遂為人君之乘隋時亦稱輦周禮輦車組輓有翣羽
蓋鄭注輦車不言飾后居宫中從容所乘但漆之而巳
通典王后輦車以羽作小蓋翳日趙書皇后出𧖟
乘羽蓋金華輦東宫舊事皇太子有坐輦步輿霍
光傳召皇太后御小馬車注張晏曰皇太后所駕遊宫
中輦車也漢廐有果下馬高三尺以駕輦霍光傳霍
禹廣治第室作乘輿輦加畫繡絪馮黃金塗韋絮薦輪
侍婢以五采絲輓顯遊戲第中注如淳曰絪亦茵馮謂
所馮者也以黃金塗飾之師古曰茵縟也以繡為茵馮
而黃金塗輿輦也晉灼曰御輦以韋緣輪著之以絮師
古曰取其行安不搖動也晉公卿禮秩太宰安平王
孚給雲母輦一乘晉太康起居注齊王歸藩詔賜香
衣輦一乘晉書桓玄造大輦容三十人坐以二百人
舁之鄴中記石虎好遊獵體壯大不堪乘馬作獵輦
使二十人舁之如今之步輦上安排曲蓋坐處施轉關
若射鳥獸宜有所向開身而轉之鄴中記石虎南郊
有金根輦雲母輦武剛輦數百乘虎皇后出乘高路輦
香衣輦或朱漆臥輦以純雲母代紗中外四望皆通徹
通典劉裕執慕容超𫉬金鈿輦南史車府令嘗以
輦䇨故請改易之又輦舊以烏皮緣故欲代以紫皮宋
文帝以竹䇨未至於壞紫色貴並不聽改南史梁改
素輦名大同輦郊祀宗廟乘佩輦後魏書天樓輦輈
十二加以玉飾衡輪乘輿輅用駕牛十二後魏書乾
象輦羽葆圓蓋畫日月五星二十八宿大階雲漢山林
雲氣神仙聖賢明忠孝節義游龍飛鳳朱雀玄武白虎
青龍竒禽異獸可爲飾者皆辦圖焉皇太后祭郊廟則
乘之羣書考索唐制輦有七一曰大鳳輦二曰大芳
輦三曰仙遊輦四曰小輕輦五曰芳亭輦六曰大玉輦
七曰小玉輦大駕鹵簿先玉輅以行杜陽雜編咸通
中同昌公主乘七寳步輦四面綴五色香囊刻鏤水精
瑪瑙辟塵犀為龍鳳花其上仍絡以真珠玳瑁又金絲
爲流蘇彫輕玉爲浮動每一出遊則芬馥滿路晶熒照
灼觀者眩惑其目清異錄蜀衍荒於遊幸乃造平底
大車下設四臥軸每軸安五輪凡二十輪牽以駿馬其
去如飛謂之流星輦宋會要乾興元年禮儀院奉旨
制造皇太后御座擔子乞詳定制度所稱名目詔以大
安輦為名事物紺珠平輦又名平頭輦太平輦飾如
逍遥輦而無屋逍遙輦以㯶櫚為屋常行幸所乘皆宋
制庶物異名疏服連見管子蓋輦名所以載作器人
挽之拾遺記周穆王馭黃金碧玉之輦從朝及暮而
窮宇宙之内焉又穆王東廵西王母乘翠鳳之輦而來
漢武内傳王母乘紫雲之輦駕九色班龍真人王
君内傳清虚真人入陽谷山忽見天尊貴神乘三雲之
輦駕九龍之輿靈寳五符序北方有夜光玉女服雲
林之翠羅駕鹿輦於天河
輿(附轎)
羣書考索天子之&KR1221;凡三曰五色輿曰常平輿曰腰輿
孔氏雜說今之肩輿是以人代畜也决疑要錄腰
輿以手挽别於肩輿大饗明堂記十二神輿載十二
月之神象通典按小輿今犢車軿車之流宋制小輿
形如軺車小行幸則乘之閑居賦注板輿一名步輿
周遷輿服雜事步輿方四尺素木為之以皮為&KR0008;掆
之自天子至庶人通得乘之王楙野客叢談世率以
板輿爲奉母親事用如樂天詩朱旛四從板輿行取潘
安仁閑居賦太夫人乃御板輿之意不知當時三公告
老亦許以板輿上殿如傅袛者是則板輿事不可專為
奉母也梁韋睿以板輿自載督厲衆軍則知板輿不止
一事物原漢高祖作竹兜張耳傳貫高以箯輿前
何休公羊傳注筍者竹箯一名編輿雞肋編廣南
里俗呼竹輿爲逍遥子葛玄傳五帝真人並乘八景
玉輿上清訣玄母乘三素之輿晉書桓玄體大不
堪乘馬作徘徊輿施轉關令廻動無滯晉書陶潛有
脚疾使一門生二兒&KR1221;籃輿南史宋貶讓諸侯王條
格輿不得重掆演繁露杜詩夫人常肩輿上殿稱萬
壽按唐會要命婦朝謁並不得乘擔子其尊屬年高特
敕賜擔子者不在此例王珪母殆得特恩歟天寳遺
事申王每醉即使宫妓將錦繡結一兜子令宫妓軰擡
舁歸寝室本宫呼曰醉輿唐書吐蕃寇西山嚴武遣
崔寧將而西既克蕃而還武大悅装七寳輿迎入以誇
於軍研北雜志故宋宫人出入著前兵士呵喝車馬
者蓋在京時乘坐車故也渡江後用肩輿此聲尚存何
耶稗編舊唐書輿服志曰開成末定制宰相三公諸
司官及致仕官疾病官許乘擔子如漢魏載輿之制按
唐乾元以來始用兜籠代車輿疑此為擔子之制也亦
漢魏載輿步輿之遺事云然則今之大臣朝廷所崇敬
而老疾則賜以肩輿蓋倣開成之制也兜子巴蜀婦人
所用乾元以來蕃將多著勲於朝兜籠易於擔負京師
始用兜籠代車輿矣兜籠即今之兜子蓋其制起於巴
蜀而用於中朝自唐乾元以來也
轎物原秦始皇作轎漢書嚴助傳輿轎而隃領注
臣瓚曰今竹輿車江表作竹輿以行是也項昭曰轎旗
廟反領山領也不通船車運轉皆擔輿也師古曰此直
言以轎過領耳演繁露古有車車以轅繫馬而行已
而有輦輦者設杠以人肩之故皇甫謐曰桀為無道以
人駕車是步輦之始也既有輦則以竹為輿智起於是
矣淮南王安曰輿轎而入領始名轎也演繁露百官
得於寓京乘轎自揚州始後遂不復乘馬惟從駕則乘
之祖宗時臣僚雖在外亦不許乘轎也唐會要曰開成
五年黎植奏朝官出使自合乘驛馬不合更乘擔子自
此請不限高卑不得輙乘擔子如疾病即任所在陳牒
申中書門下及御史臺其擔夫自出錢雇其宰相至僕
射致仕官疾病者許乘之山家清事夏禹山行乘橇
漢南粤王輿轎過領洪景盧謂山行之車只可平地而
行孰若今轎爲便橇即轎無疑矣若山轎則無如今廬
山建昌高下輪轉之制或施以青罩用肩扳棕繩低輿
之今貴介郊行者甚便遊賞稗編古稱肩輿腰輿版
輿兜子即今轎也洪武永樂間大臣無乘轎者觀兩京
諸司儀門外各有上馬臺可知矣或云乘轎始於宣德
成化間始有禁例文職三品以上得乘四品以下乘馬
宋儒謂乘轎以人代畜於理不宜固是正論然南中亦
有無驢馬顧騎處縱有之山嶺陡峻局促處非馬驢所
能行兩人肩一轎便捷之甚此又當從民便不可執一
論也留青日扎漢有安車有立車安車可坐者也即
步輦今之四轎八轎其濫觴也事物原始簈今車上
及轎上之竹簾用以障面塵者俗呼為轎簾始于周時
(附)馬具(轡鐙)(鞍鞭)(韉)(障泥)
總論魏了翁讀書雜鈔左傳主人焚衝或濡馬褐以
救之注衝車也褐馬衣按此古者馬有衣漢書百官
表爵三簪裊注以組帶馬曰裊簪裊者言飾此馬也
南史時朝廷器甲皆充南討蕭道成軍容寡闕乃編㯶
皮爲馬具裝南史齊武帝子廬陵王子卿作瑇瑁乘
具詔責之南史齊後主馬乘具用錦繡處患為雨所
濕織雜采珠為覆蒙備諸雕巧稗編馬胸前以韋爲
蔽曰馬當胸繫腹帶曰鏤膺甲馬曰介馬馬額鏡曰月
題蔡邕獨斷金鑁高廣各四寸在馬&KR1058;前山堂肆
考金匼匝馬絡頭也又駞背以錦帕蒙之謂之錦糢糊
毛詩指南圖俴者馬之甲鑠金以為其札也事物
紺珠搭後馬後甲雞項馬項甲盪胸馬胸甲詞林海
錯荀子蛟韅注馬服之革蓋以蛟皮為之韅(音絢)左傳韅
靷鞅靽在背曰韅在胷曰靷詩隂靷□續注靳環靳者
言其常處游左驂馬背上左傳如驂之有靳在腹曰鞅
今之袞肚在後曰靽
轡釋名轡拂也言牽引拂戾以制馬也初學記轡
之爲飾有銜勒鑣羈韁鞚之𩔖以成其用也銜在口中
之言也勒絡也絡其頭而引之鑣包也在旁包歛其口
也羈撿也所以持制之也韁疆也繫之使不得出疆限
也韁亦曰靮故埤蒼曰靮馬韁也鞚取控制之義通俗
文云所以制馬曰鞚西京雜記武帝時身毒國獻瑪
瑙勒以瑪瑙石爲之庶物異名疏鑣者銜兩旁之鐡
今之排沫是也一作扇汗卓氏藻林莊子羈&KR0919;即馬
籠絡也羈以絡馬之頭&KR0919;以紏其足也今所謂前鞦後
鞦山堂肆考韁在口曰鞿絡在頭曰羈西京雜記
武帝時身毒國獻連環羈皆以白玉作之
鞍說文鞍馬鞁具也鹽鐡論古者庶人賤騎繩控
革鞮皮薦而已及其後革鞍氂成鐡鑣不飾今富者&KR4287;
耳銀鑷黃金琅勒罽繡弇汙垂珥胡鮮西京雜記武
帝時身毒國獻白光琉璃鞍鞍在暗室中常照十餘丈
如晝日自是長安始盛飾鞍馬競加雕鏤或一馬之飾
直百金皆以南海白蜃為珂紫金爲華以飾其上猶以
不鳴爲患或加以鈴鑷飾以流蘇走則如撞鐘磬若飛
幡葆西京雜記漢武得貳師天馬造玫㻁石爲鞍鏤
以金銀鍮石三輔决錄平陵公孫奮富聞京師梁冀
知奮儉恡以鏤衢鞍遺奮從貸五千萬中華古今注
孫文臺𫉬青玉馬鞍其光照於衢路永昌記文帝秦
王金銀鞍加翠毛之飾劉義恭謝金梁鞍啓賜臣供
御金梁橋鞍制作精巧宜副龍駟聖慈下逮猥垂光錫
初學記魏百官各有紫茸題頭高橋鞍一具天寳
遺事明皇在蜀以七寳鞍賜張后天寳遺事寧王有
煖玉鞍每至冬月則用之雖天氣嚴寒而坐於鞍上如
温火之氣北夢𤨏言蜀朝許承傑爲都頭軍僭越奢
大騎碧煖座碧煖座者即暖馬鞍也清異錄劉鋹自
結珠龍九五鞍獻闕下觧酲語西僧楊璉真伽發宋
高宗陵得真珠戲馬鞍乃嶺南劉鋹所結以獻太祖者
錦繡萬花谷學士新入院飛龍廐賜馬一匹銀閙妝
鞍轡宋燕翼貽謀錄鞍轡之别亦始於太宗時太平
興國七年正月詔常參官銀裝鞍絲絛六品以下不得
閙装仍不得用刺繡金皮飾韉未仕者烏漆素鞍則是
一命以上皆可以銀裝鞍也近歲惟郡太守猶存銀装
絲絛之制此外無敢用者若烏漆則庶人通用而鞍皮
之巧無所不至其用素鞍者鮮矣孔平仲談苑禁中
近清明節神宗侍曹太皇因語自來卻無人做珠子鞍
轡雖云太華然亦好也太皇聞此語已密令人描樣矣
不數日促就珠子鞍轡其上作小紅羅銷金坐子劣可
容體送神宗神宗大感悦取小烏馬於福寧殿親試之
長編初馬軍用大鞍不便野戰熙寧六年上始以邊
樣皮䪌小鞍用木鞍長韁回旋轉射得盡馳驟之技
丹鉛錄錽音減以鏤金飾馬首又鐡質金文曰錽今名
馬鞍曰錽銀事件當用此錽字或作鍐非
韉晉張方傳軍亂入宫割流蘇武帳以爲馬帴(與韉同)
五行志中宗朝安樂公主令上方以百獸毛爲韉回
視之各見本獸形也事物紺珠韋后集鳥毛爲韉皆
具其鳥獸狀工費巨萬
障泥西京雜記武帝時得貳師天馬以綠地五色錦
為蔽泥後梢以熊羆皮為之熊羆毛有綠光皆長二尺
者直百金魏百官名黃地金縷織成萬歲障泥一具
世說王武子常乘一馬著連乾障泥前有水馬不肯
渡王云此必是惜障泥使人觧去馬乃渡升菴外集
文鴛與石虎戰敗觧馬羅披自障馬羅披即障泥也
北史長孫道生拜司空性廉約衣不華飾食不兼味一
熊皮障泥數十年不易真珠船障泥一名障汙一名
弇汙一名蔽泥韓及治王睦病死以豹皮馬障泥臥上
立愈
鐙宋志百官鞍勒有陷銀銜鐙廣韻藻玉帖鐙馬
具也世說謝萬在壽春奔走猶求玉帖鐙方書馬鐙
治野田燐火或火光出沒用馬鐙相戞作聲即滅故張
華云金葉一振遊光斂色注金葉馬鐙也
鞭初學記鞭策箠皆馬檛之名說文所謂驅遲者也
古者用革以驅馬故其文從革其後以竹代革故策箠
二文又並從竹蓋因驅策箠擊之義以立名也蕭方
等三十國春秋王敦謀害王澄而澄衆有二十人持鐡
馬鞭為衛世說王敦在姑熟晉明帝出看敦覺追帝
帝以金馬鞭與客姥追者問姥姥云去已久矣凉州
記咸寧二年發張駿陵得鞭飾以珊瑚杜陽編天寳
中興國獻軟玉鞭屈之則首尾相就舒之則勁直如繩
杜陽編貞元三年中常侍自蜀使廻進瑞鞭一其文
節高有麟鳳龜龍之形體質微而鱗甲毛羽無不備具
其色照爛有𩔖琥珀於暗中揮之有如電光致虚閣
雜俎宣宗時西域國人獻馬見愁皮帝賜羣臣編為馬
鞭一揚即走謂之不湏鞭太平廣記□木節以蟲獸
可以為鞭朝野僉載被馬咬者燒鞭稍灰塗之
格致鏡原卷二十九
