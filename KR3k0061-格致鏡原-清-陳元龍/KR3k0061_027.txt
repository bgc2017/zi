格致鏡原卷二十七大學士陳元龍撰
布帛類
總
禮記孔子曰昔先王未有麻絲衣其羽毛後聖有作治
其麻絲以為布帛王逸機賦帝軒龍躍桑葉是創仰
攬三光悟彼織女爰制布帛禮記布帛精粗不中數
幅尺廣狹不中量不鬻於市釋義布帛有幅為之制
度使無遷也容齋隨筆今人或以縑帛一匹為一端
或總言端匹按左傳幣錦二兩注云二丈為一端二端
為一兩所謂匹也二兩二匹也然則以端為匹非矣
唐史天子巡狩刺史令贄其土之寶錦綺繒布皆五兩
為束
絲
總論皇圖要記伏羲化𧖟為絲黃帝内傳黃帝斬
蚩尤𧖟神獻絲乃稱織維之功考工記㡛氏湅絲以
涗水漚其絲七日去地尺暴之畫暴諸日夜宿諸井七
日七夜是謂水涷湅帛以欄為灰渥淳其帛實諸澤器
淫之以蜃清其灰而盝之而揮之而沃之而盝之而塗
之而宿之明日沃而盝之注㡛音忙漚漸也楚人曰漚
齊人曰涹宿於井謂懸於井中以欄為灰漚以木欄之
灰漸澤其帛滑澤之器也蜃謂灰也鄭曰淫薄粉令其
帛白也蛤為蜃今東海有之清澄也於灰澄而出盝反
令盡揮去其蜃而盝之而宿之更渥淳也朝更沃至夕
盝之又更沃至旦而盝之上七日而漚絲周禮天官
典絲掌絲入而辨其物以其賈楬之掌其藏與其出以
待興功之時頒絲於外内工皆以物授之注絲入如兖
州厥貢漆絲青州厥貢絲枲之類以其賈揭之者將以
為獻功授功之程也外内工謂九嬪世婦及諸侯夫人
大夫妻也以物授之者若縑帛則授以素絲文繡則授
以彩絲也禮祭義及良日夫人繅三盆手遂布於三
宫夫人世婦之吉者使繅遂朱綠之玄黃之以為黼黻
文章註此所以為君祭服者三盆手置繭盆中以手三
次淹之每淹則以手振之出其緒也鄒長倩與公孫
弘書五絲為䌰倍䌰為升倍升為&KR0008;倍&KR0008;為紀倍紀為
緵倍緵為襚此自少之多自微至著也類士之立功勲
故贈君素絲一襚六書故今之絡絲者别其最細者
為緬次曰大緬凡緬皆以為緯唐百官志織染署絲
五兩為鉤山海經歐絲之野有一女子跪樹而歐絲
注蓋𧖟𩔖也
名𩔖公羊傳六月辛未朔日有食之以朱絲縈社
演繁露古詩曰中婦織流黃魯直詩曰明於機上之流
黃則流黃者織絲之色也染絲而織惟錦為然今專言
流黃恐是黃繭之絲也四公記杰公嘗與諸儒語曰
扶桑之𧖟長七尺圍七寸色如金四時不死五月八日
嘔黃絲布於條枝而不為繭燒扶桑木灰汁煑之其絲
堅韌四絲為係足勝一鈞俄而扶桑國使使貢方物有
黃絲三百斤即扶桑𧖟所吐之絲也帝有金爐重五十
斤係六絲以懸爐絲有餘力妮古錄宋人以墨絲織
樓閣精於刺繡真古之所謂絲絶針絶藥溪談禹貢
曰萊夷作牧厥篚檿絲史記作酓絲爾雅曰檿山桑顔
師古曰山桑之絲其韌中琴瑟之弦蘇氏曰惟東萊為
有此絲以此為繒堅韌異常萊人謂之山繭琴賦絃
以園客之絲採蘭雜志越雋國有吸華絲凡華著之
不即墮落用以織錦漢時國人奉貢武帝賜麗娟二兩
命作舞衣春暮宴於花下舞時故以袖拂落花滿身都
著舞態愈媚謂之百花之舞賈子說林有寡女獨宿
不寐傍壁孔中視隣家𧖟離箔明日繭都𩔖之𨼆然如
愁女蔡邕見之厚價市歸繅絲製絃彈之有憂愁哀怨
之聲問其女琰琰曰此寡女絲也說林沈休文雨夜
齋中獨坐風開竹扉有一女子攜絡絲具入門便坐風
飄細雨如絲女隨風引絡絡繹不斷斷時亦就口續之
若真絲焉燭未及跋得數兩起贈沈曰此謂冰絲贈君
造以為冰紈忽不見沈後織成紈鮮潔明淨不異於冰
製扇當夏日甫攜在手不搖而自凉樂府雜錄康老
子本長安富家子生計蕩盡遇老嫗持舊錦褥貨鬻乃
以半千獲之尋有波斯人見之乃曰此是冰𧖟絲所織
暑月置於座滿室清凉即酬十萬杜陽雜編碧玉𧖟
絲即永泰元年東海彌羅國所貢其𧖟金色其絲碧亦
謂之金𧖟絲縱之一尺引之一丈撚而為綃表裏通瑩
如貫其韌雖併十夫之力挽之不斷為琴瑟絃則鬼神
悲愁忭舞為弩絃則箭出一千步為弓絃則箭出五百
步上令藏之於内府杜陽雜編大軫國人繅絲以織
神錦謂之靈泉絲月令通考廣西南寧府所屬有横
州其地楓始生葉有蟲食之蟲形似𧖟而赤黑四月間
熟亦如𧖟之將絲州人擘取其絲光明如琴絃海濱蜑
人鬻之作釣緡甚適於用
錦
總論說文錦金也作之其用功重價如金故制字從
帛與金也六書故織采為文曰錦說略錦繡之始
按王子年拾遺云員嶠環丘冰𧖟繭長一尺五綵堯時
海人織錦以獻入水不濡入火不燒後代效之染五色
絲織成又丹陽記云錦始蜀地所謂錦江以此也山
謙之丹陽記歴代尚未有錦而成都獨稱妙故三國時
魏則市於蜀吳亦資西蜀至是始有之益州志成都
織錦既成濯於江水其文分明勝於初成他水濯之不
如也故蜀都賦云貝錦斐成濯色江波大唐新語前
秦苻堅時竇滔鎮襄陽攜寵姬趙陽臺之任其妻蘇蕙
因織錦迴文五采相宣其錦縱廣八寸題詩三十餘首
計八百餘言縱横反覆皆成文章名曰璇璣圖寄至襄
陽孔六帖新羅真德襲王春秋遣子法敏入朝真德
織錦為頌以獻米芾書史朱長文收錦織成諸佛闊
四赤長五六赤上有織成牌子題晉永和年造與余家
一古書囊織成山水神仙錦一同雲鳳山禽猿鹿如畫
也(赤同尺)格古要論古錦帳闊一丈有餘多織晝錦堂
記滕王閣序字方四寸又有小幅者亦有花竹翎毛者
雖富貴可愛然但可裝堂遮壁非士大夫清玩也聞吾
邑太源坪下人織晝錦堂記蓋前元時也今泉州府蘇
州府有織者大小幅皆有然不及古遠甚楊慎外集
晉徐景於宣陽門外得一錦麝㡠酉陽雜俎云錦麝㡠
繡佛也清異錄相如文君用鷫鸘裘貰酒長沙浪士
王渲與名倡董和仙客為麗服塗鷫鸘狀號相如錦
演繁露唐書代宗詔許大臣燕郭子儀於其第魚朝恩
出錦三十疋為纏頭之費賞歌舞人以錦綵置之頭上
謂之纏頭宴饗加惠借以為詞戊辰雜抄女初至門
壻去丈許逆之相者授以紅綠連理之錦各持一頭然
後入俗謂之通心錦又謂之合歡梁言夫婦自此相通
如橋梁也
名𩔖黃庭内景經黃庭為不死之道受者先齋九日
然後受之結盟立誓期以勿洩盟以玄雲之錦九十尺
拾遺記周成王時因祗國獻女工一人體貌輕潔被
纖羅雜繡之衣長袖脩裾風至則結其衿帶恐飄颻不
能自止也善織以五色絲納於口中手引而結之則成
文錦其國人來獻有雲崑錦文似雲從山岳中出有列
堞錦文似雲霞覆城雉樓堞有雜珠錦文似貫珠珮也
有篆文錦文似大篆之文也有列明錦文似列燈燭也
幅皆廣三尺拾遺記周靈王起昆昭之臺以享羣臣
張鸞章錦文如鸞翔左傳齊侯使歸夫人重錦三十
兩注重錦錦之熟細者以二丈雙行故曰兩三十兩三
十匹也西京雜記尉佗獻高祖鮫魚荔枝高祖報以
蒲桃錦四疋又霍光妻遺淳于衍蒲桃錦二十四疋
郭子横洞冥記元鼎元年起招仙靈閣於甘泉宫西編
翠羽麟毫為簾有走龍錦有翻鴻錦有雲鳳錦韻府
續編漢武帝時日本貢麒麟錦十端金花炫目博物
要覽趙合德獻飛燕鴛鴦萬金錦一匹又成帝賜樊嫕
蛟文萬金錦二十四匹魏文帝詔前後每得蜀錦殊
不善鮮卑尚復不受也吳所織如意虎頭連璧錦來至
洛邑亦皆下惡是為下土之物皆有虚名魏志景初
中賜倭女王絳地交龍錦五疋紺地勾文錦三疋拾
遺記吳主權趙夫人善畫巧妙無雙能於指間以綵絲
織雲霞龍鳳之錦大則盈尺小則方寸宫中謂之機絶
吳張温表劉禪送臣温熟錦五端鄴中記石虎冬
月施斗帳用蜀地博山文錦或用紫綈小明光錦鄴
中記織錦署在中尚坊三署皆數百人錦有大登高小
登高大明光小明光大博山小博山大茱萸小茱萸大
交龍小交龍蒲桃文錦斑文錦鳳凰朱雀錦韜文錦桃
核文錦工巧數百不可盡名也唐代宗勅所織大張
錦軟錦及盤龍對鳳麒麟獅子天馬辟邪孔雀仙鶴芝
草之類竝宜禁斷其長行高麗白錦雜色等錦竝依舊
制杜陽雜編明霞錦唐大中初女蠻國所貢云鍊水
香麻以為之也光耀芬馥著人五色相間而美麗於中
國之錦錦繡萬花谷唐馮定字介夫文宗親誦定送
客西江詩召升殿賜禁中瑞錦孔六帖武宗使封敖
作詔書賜以宫錦樂府雜錄康老子嘗賣一錦褥有
波斯見之者乃曰此冰𧖟絲所織暑月陳於座滿室清
凉五代史阿保機遣使者解俚隨頃以朝霞錦䀻梁
孔六帖五代室韋其人工巧善織毛錦金坡遺事
學士舊規十月賜錦長襖國初以來賜翠毛錦太宗改
賜黃盤鵰錦梅堯臣碧雲騢文彥博知成都張貴妃
以近上元令織異色錦彥博遂令工人織金線燈籠載
蓮花中為錦紋以進庶物異名疏納石失一曰納失
失綠貼可皆金錦也元冕服於玉環綬及輿褥之用
費著蜀錦譜當時所織之錦其别有四曰上貢錦曰官
告錦曰臣僚襖子錦曰廣西錦上貢錦三疋花樣有八
荅暈錦官告錦四百疋花樣有盤毬錦簇四金雕錦葵
花錦八荅暈錦六荅暈錦翠池獅子錦天下樂錦雲鴈
錦臣僚襖子錦八十七疋花樣有簇四金鵰錦八荅暈
錦天下樂錦廣西錦二百疋花樣有真紅錦一百疋大
窠獅子錦大窠馬大毬錦雙窠雲鴈錦宜男百花錦又
青絲錦一百疋有宜男百花錦青綠雲鴈錦蜀錦譜
黎州皂大被緋大被皂中被緋中被四色中被七八行
錦瑪瑙錦叙州真紅大被褥真紅雙連椅背南平軍真
紅大被褥真紅雙窠錦皂大被褥文州犒設紅錦細色
錦名色青綠瑞草雲鶴錦青綠如意牡丹錦真紅宜男
百花錦真紅穿花鳳錦真紅雪花毬露錦真紅櫻桃錦
真紅水林檎錦秦州細法真紅錦鵝黃水林檎錦秦州
中法真紅錦紫皂段子秦州麤法真紅錦真紅天馬錦
真紅湖州大百花孔雀錦真紅飛魚錦四色湖州百花
孔雀錦真紅聚八仙錦二色湖州大百花孔雀錦真紅
六金魚錦佩楚軒客談蜀時製十樣錦名長安竹錦
天下樂錦鵰團錦宜男錦&KR0034;界地錦方勝錦獅團錦象
眼錦八&KR0008;韻錦鐵梗襄荷錦杜陽雜編大軫國以五
色彩石甃池塘採大柘葉飼𧖟於池中始生如蚊睫游
泳於其間及老可五六寸池中有挺荷雖驚風疾吹不
能傾動大者可闊三四尺而𧖟經十五月即跳入荷中
以成其繭形如斗自然五色國人繰之以織神錦拾
遺記員嶠山有冰𧖟長七寸黑色有角有鱗以霜雪覆
之然後作繭長一尺其色五彩織為文錦入水不濡以
之投火經宿不燎唐堯之世海人獻之堯為黼黻洞
冥記末多國人織鳳毛錦以錦為帷幕也遊蜀記成
都有九璧村出美錦歲充貢孔六帖吐蕃貢波斯錦
杜陽編女蠻國貢魚油錦紋綵尤異入水不濡濕云
有魚油故也孔六帖大食有重錦其載二十槖駝乃
勝既不可兼負乃裁為二十匹每三歲一餉黠戛斯
格古要論古有樓閣錦摴蒱錦又曰闍婆錦紫駝花錦
鸞鵲錦此錦裝背古畫尤佳今蘇州府有落花流水錦
及各色錦博物要覽宋錦名目有紫寶階地錦紫大
花錦五色簟紋錦紫小滴珠方勝鸞鵲錦青綠簟文錦
紫鸞鵲錦紫百花龍錦紫龜紋錦紫珠熖錦紫曲水錦
紫湯荷錦紅雲霞鸞錦青樓閣錦青藻花錦紫滴珠龍
團錦青櫻桃錦皂方圓白花錦褐方圓白花錦方勝盤
象錦毬路錦衲錦杮紅龜背錦摴蒱錦寶照錦龜蓮錦
練雀錦方勝練雀錦綬帶錦瑞草錦八花暈錦銀鈎暈
錦細花盤鵰錦獅子錦盤毬錦水藻戲魚錦紅遍地雜
花錦紅遍地翔鸞錦紅遍地芙蓉錦紅七寶金龍錦倒
仙牡丹錦白地龜紋錦黃地碧牡丹方勝錦皂木錦
繡
釋名繡修也文修修然也事物紀原正義云舜令禹
制繡以五種之彩明施於五色制作衣服則帝舜始為
繡也周禮五色備謂之繡說略虞書曰黼黻絺繡
實錄曰諸朝祭之服皆繡漢魏宫内競繡名花瑞獸飛
禽晉永嘉中御服皆繡刺繡之製久矣留青日札織
曰錦刺曰繡慎肅難成故從絲肅也五色備故曰文繡
春秋元命苞曰齊能成文繡應天道洞冥記元鼎初
起招仙閣於甘泉宫西閣有霞光繡有藻龍繡有連烟
繡解酲語至元間馬八兒國入貢繡絲絞百段
克絲(附紵絲)
事始克絲起於宋其樓閣百花龍鳳等樣極其工巧今
時頗尚之莊季裕鷄肋宋人刻絲法起定州不用大
機以熟色經於木棦上隨所欲作花草禽獸收以小梭
纖緯時先留其處方以雜色線綴於經緯之上合以成
文不相連視之如雕鏤之象故名刻絲如婦人一衣終
歲方就使百花不相𩔖亦可蓋緯線非通絲所織也
松漠記聞回鶻以五色線織成袍名曰尅絲甚華麗
格古要論刻絲作宋時舊織者白地或青地子織詩詞
山水或故事人物花木鳥獸其配色如傅彩又謂之刻
色作此物甚難得嘗有舞裀闊一尺有餘者且勻淨緊
厚名義考刻絲宋已有之而刻之義未詳廣韻緙乞
格切織緯也則刻絲之刻本作緙誤作刻周禮内司服
暈衣其色玄揄狄青闕狄赤皆刻繒為雉形誤作刻
紵絲格古要論紵絲作新織者𩔖刻絲作而欠光淨
緊厚不逮刻絲多矣庶物異名疏席上腐談曰玉藻
云士不衣織鄭氏註云織染絲織之釋文云織音志今
訛為注遂稱注絲志注聲相近也或寫為苧絲則又轉
訛矣今皆書紵絲以為確然既未攷織義又妄讀紵為
去聲而不知本上聲也
綾
總論逸雅綾凌也其文望之如冰凌之理也說文
東齊謂布帛之細者曰綾漢官典職漢尚書郎主作
文書起草更直於建禮門臺給青縑白綾白六帖漢
内臣臥青綾被裴松之三國志注馬先生為博士居
貧乃思綾機之變不言而世人知其巧矣舊綾機五十
綜者五十鑷六十綜者六十鑷先生患其喪功費日乃
皆易以十二鑷其奇文異變因感而作者猶自然之成
形隂陽之無窮事物原始唐褚遂良九世孫造綾之
始今杭州褚家堂立祠名通聖祠至今祠之按漢時已
有綾矣疑褚公所造乃今之花綾耳唐代宗紀大歷
六年禁文紗吳綾為龍鳳麒麟天馬辟邪者
名𩔖西京雜記霍光妻遺淳于衍散花綾二十五匹
綾出鉅鹿陳寶光家寶光妻傳其法霍顯召入其第使
作之機用一百二十鑷六十日成一匹匹直萬錢又與
綠綾百端謝靈運詩客從遠方來贈我鶴文綾北
史祖珽招城市年少遊集諸倡家出山東大文綾百餘
匹擲摴蒱賭之以為戲樂魏略大秦國有金縷雜色
綾其國利得中國綠素解以為胡綾北史魏畢衆敬
以篤老還鄉獻仙人文綾一百匹隋遺錄煬帝時越
溪進耀光綾綾文突起有光彩越人乘樵風汎舟於石
帆山下收野繭繅之繅絲女夜夢神人告曰禹穴三千
年一開汝所得繭即江淹集中壁魚所化也織絲為裳
必有奇文織成果符所夢唐書韋堅傳堅鑿潭通漕
二年而成帝為登樓召羣臣臨觀堅豫取洛汴宋山東
小斛舟三百首貯之潭每舟署某郡以所產暴陳其上
若廣陵則官端綾會稽則吳綾吳郡方丈綾船皆尾相
銜進數十里不絶白六帖馬眼蛇皮竹根柹蔕皆今
時綾名杜陽編龍油綾文彩尤異入水不濡濕云有
龍油故也唐時女蠻國所貢地理志越州土貢十樣
花文綾潤州貢水紋方紋魚口繡葉花文綾湖州貢鳥
眼綾蔡州土貢四窠雲花龜甲鸂鶒等綾白居易杭
州春望詩紅袖織綾誇杮蔕青旗沽酒趁梨花註杭州
土產綾曰杮蔕曰狗脚皆形擬綾文也洪皓松漠紀
聞回鶻國有注絲熟綾唐書敬宗詔索盤絛繚綾千
疋李德裕奏言立鵝天馬盤絛掬豹文彩怪麗乘輿當
御今廣用千疋臣所未喻留青日札花綾著油粉自
唐已然蘇拯織綾詞不學鄰婦事慵懶蠟揩粉拭謾官
眼所言鵲鳳闌珊花鳥鮮活張翅鶴折枝梅即今花樣
也博物要覽宋綾名目有碧鸞綾白鸞綾皂鸞綾皂
大花綾碧花綾姜芽綾雲鸞綾摴蒱綾大花綾雜花綾
盤鵰綾濤頭水波紋綾仙紋綾重蓮綾雙鴈綾方棋綾
龜子綾方轂紋綾鸂鶒綾棗花綾鑑花綾疊勝綾白毛
綾遼國綾回文綾白鷲花綾白鸞雀綾粟地綾皮毬綾
演繁露今世蜀地織綾其文有兩尾尖削而中間寬
廣者既不象花亦非禽獸乃遂名為摴蒱豈古制流於
機織至此尚存也耶
綺
六書故織素為文曰綺漢書高帝紀賈人毋得衣錦
繡綺縠絺紵罽注師古曰綺文繒也即今之細綾也
逸雅綺欹也其文欹斜不順經緯之縱横也有杯文形
似杯也有長命其綵色相間皆横終幅此之謂也言長
命者服之使人命長之意也有棋文者方文如棋也
地理志宣州土貢綺
羅
地理志鎮州貢孔雀羅瓜子羅春羅越州貢寶花羅花
文羅洞冥記漢武時西域獻蛺蝶羅黃庭内景經
盟以金簡鳳文之羅四十尺東宫舊事太子納妃有
絳真文羅幅被一絳真文羅袴七北史祖珽嘗游集
諸倡家出連珠孔雀羅百餘匹擲摴蒱賭之六帖新
羅遣子弟入太學學經術帝賜五色羅清異錄僧貫
微嘗織小疊勝羅染椹服號紫織方麗情集賈知微
遇增城夫人杜蘭香以秋雲羅帕裹丹十粒與知微曰
此羅是織女練玉繭織成遇雷雨時密藏之後大雷雨
失帕所在留青日札元稹贈劉采春詩謾裹常州透
額羅即今之亮羅也蓋羅者言其文羅疏也故曰方目
羅以細勻為貴故曰輕羅其厚重者曰結羅越地名越
羅蘇子詩舞衫初試越羅新今吳地出水緯羅子虚賦
云離纖羅垂霧縠是也
紗
顔師古漢書注紡絲而織之輕者為紗皺者為縠周
禮内司服注素紗今之白縳也漢元帝紀罷齊三服
官注李斐曰齊國舊有三服之官春獻冠幘縰為春服
紈素為冬服輕綃為夏服師古曰縰與纚同即今之方
目紗也輕綃今之輕紗也漢肅宗紀詔齊相省冰紈
方空縠吹綸絮注縠紗也方空者紗薄如空也或云孔
也即今之方目紗也綸如絮而細吹者言吹嘘可成亦
紗也齊東野語紗之至輕薄者曰輕容即今之銀條
紗𩔖也王建宫詞註輕&KR0008;無花薄紗元豐九域志
越州歲貢輕容紗五匹老學菴筆記亳州出輕紗舉
之若無裁以為衣真若烟霧謂即輕容也清異錄臨
川上饒之民以新智剏作醒骨紗用純絲蕉骨相兼撚
織夏月衣之輕凉適體陳鳳閣喬始以為外衫號太清
氅又為四䙆肉衫子呼小太清清異錄同光年上因
暇日晚霽登興平閣見霞彩可人命染院作霞樣紗作
千摺裙分賜宫嬪是後民間尚之競為衫裙號拂拂嬌
述異記南海出鮫綃一名龍紗以為服入水不濡
海物異名記泉女織紗輕如蟬翼名蟬紗
縠
逸雅縠粟也其形足足而踧視之如粟也又謂沙縠亦
取踧踧如沙也廣雅繁繐鮮支縠絹也漢江充傳
衣紗縠禪衣師古注縠紡紗而織之也輕者為紗縐者
為縠名義考縠即今縐紗子虚賦垂霧縠注張揖
曰縠縐如霧也師古曰霧縠者言其輕靡如霧非謂縐
紋也唐地理志絳州土貢白縠越州貢輕容生縠河
南府土貢繒縠
綃
說文綃生絲繒也山堂肆考龍綃絳綃紫綃雲霧綃
皆美人衣也辯音集李龜年至岐王宅二妓贈三破
紅綃張瀆宣室志滎陽鄭氏子見婦人自稱汜人後
汜人於筐中出絳綃一端令鬻之有胡人千金償其價
北夢瑣言張建章為幽州司馬曾以府命往渤海遇
水仙遺鮫綃軸之如箸以紅線纏之夏天溽暑展之滿
室凜然豐年錄開成中物價至賤村路賣魚肉者俗
人買以胡綃半尺士大夫買以樂天詩
絹(附縑)
留青日札絲厚而疎者曰絹唐食貨志開元八年頒
租庸調於天下絹闊者一尺八寸長者四丈方言注
今之短度絹謂之葉輸漢書注紈素今之絹也升
菴外集後漢志云襄邑歲獻虎文衣即今彰德府虎斑
絹也不為珍綺而古人重之何耶曹昭古畫論唐絹
絲麤而厚或有搗熟者有獨梭絹闊四尺餘者五代絹
極麤如布宋有院絹勻淨厚密亦有獨梭絹有等極細
密如紙者元絹𩔖宋絹有宓機絹極勻淨厚密出嘉興
府魏塘宓家故名宓機趙松雪盛子昭王若水多用此
絹作畫國朝内府絹與宋絹同
縑留青日札絹之兼絲而細密者曰縑晉令縑一匹
當絹六丈疎布一匹當絹一匹絹一匹當綿二觔廣二
尺二寸為幅長四十尺為端逸雅縑兼也其絲細緻
數兼於布絹也細且緻不漏水也
綿
逸雅綿猶湎湎柔而無文也書禹貢豫州厥篚纖纊
注纊細綿日南志一歲八𧖟之綿戲瑕古樂府有
絲用同功緜今吳興養𧖟家以兩𧖟共作繭者謂之同
功緜價倍於常其絲以三繭抽者為合羅絲歲以充造
御服山龍華蟲粉米藻火竝出於此士庶家不得濫用
也謝肇淛著西吳枝乘載之據此則鄉貢八𧖟之綿當
時定以八𧖟共作一繭後世所無而解者誤為一歲之
中𧖟得八收豈同功之義哉𧖟經其為綿也蛾口為
最上岸次之黃繭又次也繭衣為最下蛾口者出蛾之
繭也上岸者繰湯無緒撈而出者也繭衣繭外之蒙戎
𧖟初作繭而營者也楊慎外集綿有三一曰絲綿出
於𧖟緝一曰木綿出於交廣名斑枝花三曰草綿綿花
是也杜陽雜編咸通中同昌公主有火𧖟綿云得之
炎洲絮衣一襲用一兩稍過則熇蒸之氣不可近也
夷門廣牘莎羅樹子内綿織者與剪絨相似闊五六尺
多作被亦作服洪皓松漠紀聞回鶻國有兜羅綿
事物紺珠兜羅綿出西域如霜香細集異志齊高帝
建元元年荆州井湖出綿人用與常綿不異崔鴻北
凉錄酒泉南有銅駝山言虜犯者有大雪沮渠蒙遜遣
工取之得綿數萬觔晉書謝萬就太傅乞裘自云畏
寒太傅荅曰若畏寒無復勝綿者乃遂以三十斤綿與
萬南史朱百年家素貧母以冬月亡衣竝無絮自此
不衣綿帛嘗寒時就孔顗宿衣悉裌布飲酒醉眠顗以
臥具覆之百年不覺也既覺引卧具去體謂顗曰緜定
奇温因流涕悲慟顗亦傷感
帛(附繒綵)(綈紬)(素段)(纈)
說文帛繒也舜典五玉三帛鄭氏注帛所以薦玉高
陽氏後用赤繒高辛氏後用黑繒其餘諸侯皆白繒
杜陽編同昌公主一日大會暑氣特甚公主命取澄水
帛以水蘸之挂於高軒滿座皆思挾纊澄水帛長八九
尺似布而細明薄可鑒云其中有龍涎故能消暑老
學菴筆記政和宣和間妖言至多織文及纈帛有徧地
桃
繒財貨源流繒帛之總名演繁露蔡邕女誡曰繒
貴厚而色尚深為其堅韌也案此即厚帛乃始名繒其
著色深也尚書徐州厥篚玄纖縞注玄黑繒縞白繒
纖細也纖在中明二物皆當細王莽傳太后宜且衣
繒練注師古曰繒練謂皂無文者相如子虚賦被阿
緆注齊東阿縣繒帛所出亦曰阿縞金門歲節記洛
陽人間乞巧造明星酒裝同心繒周禮春官舞師教
帗舞帥而舞社稷之祭祀注帗舞以五色采繒為之如
帗故曰帗舞帗乃舞者所執
綈逸雅綈似&KR2171;蟲之色綠而澤也漢武帝紀贊身
衣弋綈師古注弋黑色也綈厚繒十六國春秋或青
綈或白綈或黃綈或綠綈或紫綈或蜀綈工巧數百
素漢韓安國傳彊弩之末力不能入魯縞師古注縞
素也曲阜之地俗善作之尤為輕細故以取喻漢書
叙傳任於綺襦紈袴之間注晉灼曰白綺之襦冰紈之
袴也師古曰紈素也書蕉李嬴遇神女遺以疋素云
蛟鬚所織後胡人以三百萬易之曰此龍頷髯所織三
十小劫方斷一綜
纈增韻纈文繒也杜牧詩花塢團宫纈二儀實
錄秦漢間有之陳梁時貴賤通服演繁露唐玄宗時
柳婕妤妹適趙氏性巧慧使工鏤板為雜花象之而為
夾纈因婕妤生日獻王皇后上見而賞之因勅宫中依
樣製之當時甚秘後漸出徧於天下丹鉛總錄元時
染工有夾纈之名别有檀纈蜀纈漿水纈三套纈綠絲
班纈諸名問之今時機坊亦不知也
綵韻瑞綵繪繒也荆楚記人日剪綵為人以貼屏
風亦戴之頭鬢合璧事𩔖立春之日士夫之家剪綵
為小幡謂之春幡或懸於家人之頭或綴於花枝之下
又剪為春蝶春錢春勝以為戲風俗通五月五日以
五綵絲繫臂者辟鬼及兵名辟兵繒致虚閣雜俎薛
瑤英於七月七日剪輕綵作連理花千餘朵以陽起石
染之當午散於庭中隨風而上徧空中如五色雲霞久
之方散謂之渡河吉慶花藉以乞巧
紬六書故今人織大絲為繒亦謂之紬
段名義考今言段者紈繒之堅美者古無段之稱其
曰段者猶言端疋也今人妄从絲作緞非是續松漠
記聞耀段褐色涇段白色生絲為經羊毛為緯好而不
耐豐段有白有褐最佳駞毛段出河西有褐有白
布
總論逸雅布布也布列衆縷為經以緯横成之也又
太古衣皮女工之始始於是施布其法使民盡用之也
山堂肆考釋文布亦帛也然世俗所謂布者乃用棉
葛蔴苧等物為之又似不可以帛槩論焉路史伏羲
作布是以神農有不織之令漢書太公以布為貨廣
二尺二寸為幅長四丈為疋禮記大祭以疏布為尚
反女工之始晏子春秋晏子相齊衣十升之布王
莽傳緵布二疋注孟康曰緵八十縷也荀子皮弁素
積楊倞註素積為裳用十五升布為之蹙其腰中故謂
之素積一升八十縷十五升千二百縷蓋細布也名
義考古者布稱升蓋精粗之名廣韻升成也猶樂小成
大成俗謂銀一成二成至十成之意陳潛室木鍾集
一升是八十縷一眼簆用兩縷千二百眼簆極細布如
禮三月之服十五升去其半世俗以為七升半不知乃
是一眼簆用一縷如今單串黃草布困學紀聞儀禮
布八十縷為一升鄭謂升當作登登成也吳仁傑曰今
織具曰簆以成之多少為布之精麤大率四十齒為一
成而兩縷共一齒正合康成之說徐獻忠布賦若乃
鐵木相軋手挽足壓且捼且扐出絮吐核張弓柱弦弦
急聲噎牽條絡車吚啞錯雜嫠婦卷袖妖姬解珮含愁
入機凝寒弄杼流蘇綰綜一伏一起踏躡相次上下不
已縷斷苦接梭澁恐膩漢貨殖傳荅布皮革千石注
荅布麤厚之布也其價賤故與皮革同其量耳荅者重
厚之貌而讀者妄為搨音非也鹽鐡論南漢之布中
國以一端縵得匈奴累金之物三禮圖凡布細而疏
者謂之緦鄧氏造有名緦者謂之鄧緦馮氏口談用
白布在靛缸染即提出勿滌晾乾包貂鼠風領暖耳等
物不落毛
葛布夏書青州厥貢鹽絺豫州厥貢漆枲絺紵周
禮地官掌葛以時徵絺綌之材酉陽雜俎北朝婦人
立春日進春書以青繒為幟刻龍象銜之或為蝦蟇財
貨源流絺綌皆葛為之精曰絺粗曰綌吳越春秋越
王允常使民男女入山採葛作黃絲布獻之漢江都
王建傳越繇王閩侯遺建荃葛師古注許慎云荃細布
也字本作絟今南方筩布之屬皆為荃也葛即今之葛
布也以荃及葛遺建也庶物異名疏㲔(音先)趐細葛也
見通俗文左思吳都賦蕉葛升越弱於羅紈注蕉葛
升越皆草布也
麻布羣芳譜大麻一名漢麻剥其皮績之可為布
陸璣詩疏苧(同紵)亦麻也荆揚之間一歲三刈剥取皮以
竹刮其表得裏韌如筋者煑之用緝布謂之徽紵今南
越紵布皆用此麻溪蠻叢笑漢傳載闌于闌于者獠
言紵也今有績織細白苧麻以旬月而成名娘子布
演繁露樂府白紵歌質如輕雲色如銀制以為袍餘作
巾袍以光軀巾拂塵吳競樂府要解案舊史白紵吳地
所出則誠今之白紵而西子之舞所謂白紵紛紛鶴翎
亂者是也今世人麗粧必不肯以白紵為衣古今之變
不同如此
棉布吳錄交阯定安縣有木棉樹高丈餘實如酒杯
口有綿如𧖟之綿也可作布名曰白緤一名毛布裴
氏廣州記蠻夷不𧖟採木綿為絮南史狼牙修國其
俗以古貝為于漫其王及貴臣乃加雲霞布覆胛古貝
樹名其花成時如鵝毳抽其緒紡之以作布與紵布不
殊亦染成五色織為班布演繁露唐環王傳出古貝
古貝革也緝其花為布粗曰貝精曰㲲案今吉貝亦緝
花為之而古吉二字不同豈訛名耶抑兩物也墨客
揮犀閩嶺已南多木棉土人競植之有至數千株者採
其花為布號吉貝布余後因讀南史海南諸國傳言林
邑等國出古貝木正此種也蓋誤古為吉耳泊宅篇
閩廣多種木綿紡織為布名曰吉貝海南蠻人織為布
上出細字雜花卉尤工巧即古所謂白疊布李琮詩有
腥味魚中墨衣成木上綿之句南華志六祖信衣九
條金縷即屈眴布西域以屈眴為細布庶物異名疏
翻譯名義集云屈眴(音舜)此云大細布緝木棉華心織成
其色青黑即達磨所傳袈裟雲間郡志以絲作經而
緯以棉紗舊志謂之絲布即俗所稱雲布也又紫木棉
色赭而淡名紫花布事物紺珠黎人織青紅間道木
綿布
毛布洞冥記末多國人長四寸織麟毛為布孔六
帖波斯國織水羊毛為布曰海西布一統志瑣里國
產撒哈剌布以毛織之蒙茸如氊毼有紅綠二色丹
鉛總錄晉載記&KR1207;㲭毛布也庶物異名疏書曰熊羆
狐狸織皮孔安國云織皮罽一曰毛布說文罽西胡毳
布也安息國有五色罽孫炎云毛氂為罽織毛而言皮
者毛附於皮故以皮表毛耳十六國春秋其御罽有
豹頭文罽鹿子罽花罽
火浣布十洲記火林山中有火光獸大如鼠毛長三
四寸或赤或白山可三百里許晦夜即見此火林乃是
此獸光照狀如火光相似取其獸毛以緝為布時人號
為火浣布是也國人衣服垢汚以灰汁浣之終無潔淨
唯火燒此衣服兩盤飯間振擺其垢自落潔白如雪
魏志景初二年二月西域獻火浣布神異經曰南荒之
外有火山晝夜火燃火中有鼠重百斤毛長二尺餘細
如絲可以作布恒居火中時時出外而白色以水逐而
沃之乃死取緝其毛織以為布魏志漢時梁冀以火
浣布為單衣嘗會賓客冀佯爭酒失杯而汚之偽怒解
之曰燒之布得火燃如灰及布垢盡火滅燦然潔白
發蒙記西域有火鼠之布雋言火毳見後漢西南夷
傳火毳即火浣布也十洲記海中有大洲洲上有樹
生火中洲左近人剥取其皮紡績作布以為手巾與蕉
麻無異而色微青黑若小垢汙則投火中復更精潔或
作燈炷用之不知盡玄覽毗騫有燃火之洲有木可
績是謂火浣之布方洲雜言火浣布予初於蘇州張
廷義家及仁和縣純一僧院見者皆大如折二錢近於
朱孟瑜家見者狹長如衣帶漬油則可代燭覆火則可
爇香油盡火熄則完全如故梁冀帨巾魏武時所貢元
别怯赤山石絨所織信皆不妄庶物異名疏元史别
怯赤山出石絨織為布火不能然楊升菴云火浣布出
蜀建昌其白如雪出於石隙元史所謂石絨也四公
記南海商人齎火浣布三端杰公遙識之曰此火浣布
也二是緝木皮所作一是績鼠皮所作以詰商人具如
杰公之說因問木鼠之異公曰木堅毛柔是可别也以
陽燧火山隂柘木爇之木皮改常試之果驗野客叢
書嘗見一雜說論火浣布或謂木皮所織或謂鼠毛所
織未知孰是僕謂二說皆有之按沈約宋志炎洲在南
海中有狤&KR2077;獸人捕之斬刺不傷積薪烈火縛以投火
中而此獸不焦又火山國嘗有火雖雨不息火中有白
鼠然洲上林木得雨則皮焦得火則皮白洲人以春月
取其木皮織布為火浣布則是木皮鼠毛皆可為布也
疑耀逸周書有火浣布贊火浣之布入火不滅布則
火色垢則布色出火而振之皎然疑乎雪是白色也山
海經云布出火山國火中有白鼠毛可作布敝則以火
燒之如新與十洲記同此即周書所稱疑雪者也玄中
記又云南中有炎山其山有木取以為薪燒之不燼取
其皮績之為火浣布是火浣布有二種也今海外諸國
入市嶺南者往往有之余嘗見乃灰色者未及詢其為
木皮為鼠毛也今回紇之野馬川有木曰鎖鎖燒之不
燼亦不作灰婦人取根為帽入火不焚亦豈炎山木之
類耶閱耕餘錄火浣布諸書所載不同異物志以為
出斯調國南海中有火洲其上有野火木生其中采其
皮以為布也搜神記則云崑崙之墟有炎火之山草木
鳥獸皆生於炎火中故有火浣布非此山草木之皮枲
則其鳥獸之毛也
各種布明德馬后傳賜諸貴人白越三千端注白越
越布也漢書陸閎為尚書令美姿貌著越布單衣世
祖見而好之遂勅會稽獻越布庶物異名疏越蒲屬
可緝為布潛夫論葛子升越筒中草布荆州記秭歸縣
室多幽閒其女盡織布至數十升謂之升越六研齋
筆記大食國貢白越議三段白越議番布之精者正
字通王會圖曰於越納即今細納縐積之布今松江有
織成指甲魚鱗水波紋者即古之納也庶物異名疏
納布名宋武帝微時有納布衣襖既貴以此付主者曰
後世有驕奢不節者以此示之太平御覽有李氏與夫
書并致納一端晉王導傳蘇峻之亂帑藏空竭惟有
綀數千端鬻之不售而國用不給王導患之乃與朝賢
俱製練布單衣於是士人翕然競服之綀遂踴貴隋
姚察傳門生送南布花綀察曰吾止麻布蒲練安用此
桂海虞衡志綀子出兩江州洞似苧織有花曰花綀
庶物異名疏列子云衣阿錫張湛曰阿細縠錫細布
淮南子云弱錫細布也揚雄蜀都賦細都弱析析即錫
也又禮錫十五升布即緦也加灰治之曰錫言錫然滑
易也庶物異名疏急就篇有緰㠿注云緰㠿音投兹
緆布之尤精者集韻太布曰㠿揚雄蜀都賦其布則
筩中黃潤一端數金注黃潤謂筒中細布也司馬相如
凡將篇曰黃潤纖美宜制禪晉書王戎為侍中南郡
太守劉肇賂戎筒中細布五十端為司隸所糾南史
廣州嘗獻入筒細布一端八丈宋武帝惡其精麗勞人
即付有司彈太守以布還之并制嶺南禁作此布史
記張騫在大夏時見蜀桐華布蜀都賦布有橦華
華陽國志益州有梧桐木其花采如絲人績以為布名
曰桐華布後漢書哀牢夷有梧桐木華織以為布幅
廣五尺潔白不受垢名曰桐華布一統志金齒有桐
華布詩義疏雲南䍧牱人績白桐以為布廣志驃
國有白桐木其華有白毳取其毳淹漬緝織以為布
瀛涯勝覽榜葛剌國布有白者樹皮製成膩滑光潤如
鹿皮朝野僉載煬帝令朱寬征留仇(即流虬也)國還𫉬男
女口千餘人并雜物産與中國多不同緝木皮為布甚
細白幅闊三尺二三寸亦有細斑布幅闊一尺許溪
蠻叢笑桑味苦葉小分三义𧖟所不食犵狫取其皮績
布繫之於腰以代機經緯回環通不過丈餘名圈布
南史高昌有草實如繭繭中絲如細纑名曰白疊子國
人取織以為布布甚軟白交市用焉一統志哈密出
白㲲本野𧖟結網絲如細纑取織為布用以市易又金
齒有縹㲲即白㲲堅厚縝密頗𩔖絲紬洞冥記波弋
國獻神精香草亦名荃蘼一名春蕪一根百條如竹節
柔軟其皮如絲可為布所謂春蕪布亦名香荃布堅密
如冰紈握一片滿室皆香婦人帶之彌月芬馥南方
草木狀簞竹葉疎而大一節相去五六尺出九真彼人
取嫩者磓浸紡績為布謂之竹疎布廣州記蠻夷不
𧖟剝古綠藤績以為布玄中記玄菟北有山山有花
人取紡績為布南越志蕉布之品有三有蕉布有竹
子布又有葛焉事物紺珠紅蕉布白蕉布出婆羅
拾遺記漢末羽山之民獻赤布梁冀製為衣謂之丹衣
明皇遺事顏真卿問范氏尼曰吾得五品否尼指示
紫絲布云顏卿衫色如此留青日札隋文帝焚綾文
布即今花雲布鄱陽王恢焚筒布即今細布飛花布之
𩔖北史林邑王衣朝霞布珠璣纓絡唐書貞觀時
南蠻王獻朝霞布地理志慶州土貢胡女布泗州土
貢錦貲布嶲州土貢絲布花布劉悟𫝊王釗守洛州
給土㠿布一端隋志夜浣紗而旦成布名雞鳴布
唐地志劒南道有交梭彌牟布事物紺珠石脈布出
晡東國細如絲生石裏破石得之一脈可縋萬斤又曰
石脈物𩔖相感志紋布巾云得自鬼國其布潔白如
雪光染特異拭水不濡用彌年亦無垢膩後漢南蠻
傳歲令大人輸布一匹小口二丈謂之賨布注賨者總
率其所有不切責之也庶物異名疏魏都賦賨幏積
墆南夷稅名幏布也瀛涯勝覽西洋布曰撦黎出於
鄰邦坎巴夷之屬每疋闊四尺五寸長二丈五尺直金
錢八文格古要論鄉姻鄹鳳律得西洋布其白如雪
闊七八尺瀛涯勝覽啞魯國市易用小綿布曰栲泥
瀛涯勝覽榜葛刺國布有數色蓽布曰卑泊闊三尺
餘長五丈五七尺細膩如粉牋姜黃布曰滿者提闊四
尺長五丈餘緊密堅實曰沙納巴付闊五尺長三丈如
生羅即布羅也曰圻白勒搭黎闊三尺長六丈布眼疎
麤即沙布也以纏頭曰沙塌兒闊二尺五寸長四丈若
三梭曰驀黑驀勒闊四尺長二丈背面皆毳絨厚可五
分即兜羅錦也溪蠻叢笑𧖟事少桑多柘繭薄小不
可繰可緝為紬或以五色間染布為偽名順水班又模
取銅鼓文以蠟刻板印布入靛缸漬染名點蠟慢
附𩔖篇紗一曰紡纑六書故麻績而紡之者亦為
紗
毼
唐地理志隴右道厥賦有毛毼松漠紀聞回鶻有斜
褐庶物異名疏紫駝尼番褐也山谷詩饑蒙青精飯
寒贈紫駝尼事物紺珠兔褐出宣州以兔毛為褐亞
於錦綺裴淵南海記蠻夷俗不𧖟取榖皮熟槌為褐
以擬氊席上腐談褐乃編枲粗短衣不黃不皂賤者
之服非毛布也褐字從衣毼字從毛鄭氏誤以褐為毼
遂云褐毛布也毛布乃今之斜毼價貴於苧麻多矣此
豈賤者之服名義考褐說文編枲鞿也馬絡頭也亦
謂之馬衣賤者編枲為衣寬大有似於鞿故曰褐寬博
毛布以禦寒何取於寬博哉今士子出身曰釋褐言去
賤而將貴也若毛布則罽(音計)也亦謂之毼其字從毛康
成杜預諸人皆誤釋
&KR3756;&KR3883;(附羢)
揚雄蜀記重南越之毭&KR2733;注罽也今之&KR3756;&KR3883;丹鉛總
錄吐蕃貢霞㲲今之紅&KR3756;&KR3883;正字通毾㲪毛席中天
竺有毾㲪今曰&KR3756;&KR3883;秦蜀之邊有之似褐五色方錦廣
中洋舶亦有至者又名多羅羢格古要論普羅出西
番及陜西甘肅亦用羢毛織者闊一尺許與洒海剌相
似却不緊厚其價亦低洒海剌出西番羢毛織者闊三
尺許緊厚如氈西番亦貴
羢席上腐談北方毛段細軟者曰子氄子謂毛之細
者氄温柔貌書堯典云鳥獸氄毛是也今訛為紫茸
庶物異名疏元史怯綿里翦茸也事物紺珠西洋剪
羢單極緊細其紅綠永晒不退
瑣伏
外國志哈烈古大宛地有瑣伏花毬織鳥毳成文一
統志滿剌加出瑣袱哈烈亦出一名梭服烏毳為之紋
如紈綺庶物異名疏急就篇服瑣緰㠿(音投兹)與衆連
注服瑣細布織為連瑣之文按今之瑣服闊不盈咫亦
有玉色其文似雲水斑簾似縠非布性堅厚如砑光聞
是鳥毛留青日札鳥名鎖幅其羽細密如衣幅鎖緊
其毳織以為布紋如紈綺今名鎖伏朱澤民集佛晽
國人能撚毛為布謂之梭福染成沈綠浣之不淡庶
物異名疏元史天子質孫服青速夫速夫回回毛布之
精者
氊
事始三代時王大旅則張氊案設皇邸注云以氈為牀
於幄下周官掌皮供毳毛為氊則周制也或曰黃帝作
旃古氊字淮南子胡人見麻不知其可以為布越人
見毳不知其可以為氊聖主得賢臣頌夫荷氊被毳
者難與道純綿之麗密漢書食貨志氈席千具亦比
千乘之家搜神記太康中天下以氈為陌頭及帶身
袴口魏武與楊彪書今贈足下青氈牀褥三具朝
野僉載張易之母阿臧為蛩蟁之氈丹鉛總錄史西
域傳冉駹人能作斑罽青頓&KR0034;毲羊羧斑罽今之雜色
毾青頓今名絲頓頓音墩&KR0034;毲今紫毾也羊羧今寶裝
也酋長婦女以為背飾
格致鏡原卷二十七
