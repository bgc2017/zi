格致鏡原卷七十大學士陳元龍撰
花𩔖(一)
總
爾雅華荂也木謂之華草謂之榮榮而不實者謂之英
註今江東呼華爲荂爾雅蕍芛葟華榮註今俗呼草
木華初生者爲芛廣雅蘤葩菁蕊花華也草木狀
凡草木之華者春華者冬秀夏華者春秀秋華者夏秀
冬華者秋秀其華竟歲故婦女之首四時未嘗無花也
丹鉛續錄或問花蒂何以曰跗曰蒂者花足也故字
從足束晢𥙷亡詩白華素足亦指花蒂爲足也庶物
異名疏花當花根也杜詩危沙折花當清異錄張翊
好學多思致嘗戲造花經以九品九命升降而次第之
警忘錄羅虬撰花九錫一重頂帷障風二金錯刀剪
折三甘泉浸四玉釭貯五雕文臺座安置六畫圖寫七
豔曲翻八美醑賞九新詩咏也清異錄俗以開花風
爲花韝扇潤花雨爲花沐浴至花老風雨斷送蓋花刑
耳又蘇直善治花瘠者腴之病者安之時人稱爲花太
醫袁宏道瓶史花下不宜焚香香氣燥烈一被其毒
旋即枯萎故香爲花之劒刅玉塵錄唐穆宗每宫中
花香則以重頂帳蒙蔽欄檻置惜春御史掌之號曰括
香開元天寳遺事楊國忠子弟每春至之時求名花
異卉植於檻中以板爲底以木爲輪使人牽之自轉所
至之處檻在目中即即懽賞目之爲移春檻寧王花時
綴金鈴於花下掣之以驚禽謂之護花金鈴清異錄
李後主每春盛時梁棟忩壁柱栱階砌竝作隔筒密插
雜花榜曰錦洞天庶物異名疏花神名女夷乃魏夫
人之弟子花姑亦花神
梅花
總論格物論梅花其始見於炎帝之經自是漢見於
上林苑魏見於曹林晉見於江南宋見於含章宫梁見
於揚州法曹廨舍隋見於羅浮松林間梅花之名始著
陸佃埤雅梅花在果子花中尤香俗云梅優於香桃
優於色天下之美不得而兼周密癸辛雜識梅花無
仰開者蓋亦自能巧避風雪耳驗之信然張洞林桂
林記袁豐之曰冰肌玉骨世外佳人但恨無傾城笑耳
趙彦林注江邊曰江梅在嶺曰嶺梅在野曰野梅官
中所種曰官梅史繩祖學齋佔畢荆州記謂陸凱自
江南遣使寄梅花一枝詣長安與范蔚宗不知劉向說
苑已載越使諸發執一枝梅遺梁王梁之臣曰韓子者
顧左右曰烏有一枝梅乃遺列國之君則折梅遣使始
此矣詞話曾端伯取友於十花清友者梅也王氏
彙苑張景修以十二花爲十二客圖號梅花曰清客
宋書夀陽公主人日臥含章殿簷下梅花落於額上自
後爲梅花粧山家清供有梅花湯餅蜜漬梅花梅花
脯龍城錄隋開皇中趙師雄遷羅浮一日天寒日暮
憩松林間見一美人淡粧素服芳香襲人醉寢久之東
方已白起視乃在大梅花樹下摭遺廣西桂林府滿
山皆梅開時作梅瘴易染人癸辛雜識折梅花插鹽
中花開酷有肥態
詳𩔖廣志大庾嶺上梅花南枝已落北枝方開寒暖
之候異也陳景沂全芳備祖南唐苑中有紅羅亭四
面專植紅梅海墨徽言李白遊慈恩寺僧獻綠英梅
常朝錄元稹爲翰林承旨朝退行至廊下時初日映
九英梅隙光射稹有氣勃然范至能梅花譜江梅遺
核野生不經栽接者又名直脚梅或謂之野梅凡山間
水濱荒寒迥絶之處皆此也花稍小而疎瘦有韻香最
清早梅冬至前已開故得早名官城梅吳下圃人以直
脚梅擇他本花肥實美者接之花遂敷腴實亦佳唐人
所稱官梅止謂在官府園圃中非此官城梅也古梅其
枝樛曲萬狀蒼蘚鱗皴封滿花身又有苔鬚垂於枝間
風颺綠絲飄飄可玩凡古梅多苔者封固花葉之眼唯
罅隙間始能𤼵花花雖稀而氣之所鍾豐腴妙絶成都
有臥梅偃蹇十餘丈謂之梅龍清江酒家有梅大如數
間屋可羅坐數十人重葉梅花頭甚豐葉重數層盛開
如小白蓮綠萼梅凡梅花跗蒂皆絳紫色惟此純綠枝
梗亦青好事者比之仙人萼綠華京師艮嶽有萼綠華
堂專植此百葉湘梅一名黃香梅一名千葉香梅花葉
至二十餘瓣心色微黃花頭差小而繁密紅梅粉紅色
標格猶是梅而繁密則如杏香亦𩔖杏詩人有北人全
未識渾作杏花看之句此花獨盛於姑蘇晏元獻公始
移植西岡圃中一日貴游賂園吏得一枝分接由是都
下有二本當時罕得如此比年不可勝數矣鴛鴦梅多
葉紅梅也花輕盈重葉數層杏梅比紅梅花色微淡
周密武林舊事淳熙五年二月上過德夀宫起居太上
畱坐看古梅太上曰苔梅有二種宜興張公洞者苔蘚
甚厚花極香一種出越上苔如綠絲長尺餘今歲二種
同時着花不可不少畱一觀雲間郡志玉蝶梅有西
施照水二名曲洧舊聞許洛間有椒萼梅干葉黃香
梅俞宗本種樹書苦楝樹上接梅花則成墨梅
瑞香花
呂大防瑞香圖序瑞香其木高纔數尺生山坡間花如
丁香冬春之交其花始𤼵植之庭檻則芳馥出於戶外
格物論瑞香花樹高者三四尺許枝幹婆娑葉厚深
綠色有楊梅葉者有枇杷葉者有柯葉者有毬子者有
欒枝者花紫色如丁香惟欒枝者香烈宋朝始著名他
有黃白二色者野瑞香也藝花譜有綠葉黃邊者名
金邊瑞香清異錄廬山瑞香始緣一比丘晝寢磐石
上夢中聞花香酷烈及既覺尋求得之因名睡香四方
竒之謂為花中祥瑞遂以瑞易睡彙苑紫風流乃瑞
香花别名按清異錄廬山僧舍有麝囊花一叢色正紫
𩔖丁香號紫風流江南後主詔取植於移風殿賜名蓬
萊紫說楛楚辭露甲即今之瑞香清異錄瑞香有
洛白揚紅汴黃江紫花之變極矣詞話曾端伯以瑞
香爲殊友花木考張敏叔十二客圖以瑞香爲佳客
玉蘭花
羣芳譜九瓣色白微碧香味似蘭故名一幹一花皆著
木末絶無柔條冬結蓓蕾三月盛開花落從蒂中抽葉
特異他花華容縣觀音寺一株輪囷盤鬱高十餘丈望
之如玉山學圃雜疏玉蘭早於辛夷故宋人名以迎
春今廣中尚仍此名千幹萬蕊不葉而花當其盛時可
稱玉樹有極大者籠蓋一庭然樹大則花漸小矣事
物紺珠玉蘭樹高開花如木筆而白香烈花盡葉生
五雜組三吳最重玉蘭金陵天界寺及虎丘有之每開
時以爲竒玩而支提太姥道中彌山滿谷一望無際酷
烈之氣衝人頭眩
木筆花
本草注木筆即離騷所謂辛夷者其子如相思子甘
泉賦列新雉於林薄注師古曰新雉即辛夷雉夷聲相
近爲樹甚大其木枝葉皆芳本草夷荑也苞初生似
荑而味辛也未𤼵時苞似小桃故又名侯桃羣芳譜
辛夷葉似柿葉而微長花落始出正二月花開初出枝
頭苞長半寸而尖銳儼如筆頭故又名木茟重重有青
黃茸毛順鋪長半分許及開似蓮花而小如盞紫苞紅
焰香如蓮蘭花落無實夏杪復著花如小筆有桃紅及
紫二色又有鮮紅似杜鵑俗稱紅石蕎是也苕溪漁
隱洪慶善云辛夷高數丈江南地暖正月開北地寒二
月開初𤼵如筆北人呼爲木筆其花最早南人呼爲迎
春予觀木筆迎春自是兩種木筆色紫迎春色白木筆
叢生二月方開迎春高樹立春已開然則辛夷乃紫花
耳
繡毬花
羣芳譜木本皴體葉青微帶黑春開花五瓣百花成一
朵團圞如毬其毬滿樹有紅白二種武林舊事禁中
賞花非一鍾美堂花爲極盛堂前三面皆以花石爲臺
三層臺後分植玉繡毯數百株儼如鏤玉屏岩棲幽
事蜀有紫繡毬
丁香花
本草丁香出交廣葉凌冬不凋花圓細黃色其子出枝
蕊上如丁子中有麤大如山茱萸者謂之母丁香山
堂肆考江南人謂丁香爲百結花花木考宋張景脩
以丁香爲素客西溪叢話丁香爲情客杜詩丁香
體柔弱亂結枝猶墊草花譜紫丁香花如細小丁香
而瓣柔色紫蓓蕾而生
桃花(附金絲桃夾竹桃)
毛詩桃之夭夭灼灼其華禮月令仲春之月桃始華
埤雅桃性早華諺曰白頭種桃言桃生三歲便放華
果首雖已白而其利可待也然皮束莖幹頗急四年以
上宜以刀&KR2030;其皮不然皮急則死故周南取少桃以興
灼灼者言其華之紅而麗也賦曰桃花靧面古雋天
采桃花也西溪叢話桃花爲妖客開元遺事明皇
時禁苑中有千葉桃盛開帝曰不獨萱草忘憂此花亦
能銷恨嘗親折一枝插妃子寳冠上曰此箇花尤能助
嬌態也今呼千葉桃爲助嬌花陶潜桃花源記武陵
人捕魚爲業緣溪行忽逢桃花林夾岸中無雜樹芳華
鮮美落英繽紛武林舊事包家山桃花關桃花甚盛
舊有蒸霞二字談圃石曼卿通判海州使人以泥裹
桃仁抛于山嶺上一二歲間花𤼵滿山如錦本草日
月桃一枝二花或紅或白緋桃俗名蘇州桃花如剪絨
比諸桃開遲而色可愛瑞仙桃色深紅花最密絳桃千
瓣美人桃又名人面桃粉紅千葉鴛鴦桃千葉深紅又
有碧桃千葉桃又夀星桃樹矮而花能結大桃凡種桃
樹令女子豔粧種之則花豔而子離核青州雜記青
齊間桃花有一種盛開時垂絲二三尺者採之煉以松
脂遞相纏結可織成鞋履拾遺記磅磄山去扶桑五
萬里日所不及其地寒有桃樹千圍其花青黑色外
史檮杌蜀孟知祥召百官宴芳林園賞紅桃花其葉六
出老學菴筆記游成都始識所謂小桃者上元前後
即著花狀如垂絲海棠虞世南史略北齊盧士深妻
崔氏有才學春日以桃花和雪與兒靧面祝曰取桃花
取白雪與兒洗面作光悦取白雪取紅花與兒洗面作
妍華取花紅取雪白與兒洗面作光澤取雪白取花紅
與兒洗面作華容太清諸卉木方酒漬桃花而飲之
除百病好容色陶真君方服三樹桃花盡則面色如
桃花家塾事親三月三日取桃花隂乾爲末至七月
七日和烏雞血塗面白潤如玉
金絲桃花譜花如桃而心有黃鬚鋪散於花外若金
絲然
夾竹桃花譜花五瓣長筒瓣微尖淡紅嬌豔𩔖桃花
葉狹長𩔖竹故名夾竹桃自春及秋遂旋繼開五六月
時配白茉莉婦人簪髻嬌裊可挹何無咎云温台有叢
生者一本至二百餘幹晨起掃落花如斗最爲竒品
李花
格物叢話李花淡泊纖穠香雅潔密兼可以夜盼好事
者每至月夜清爽愛其雪色彌望芳塵襲人真一竒也
誠齋詩序李花炫晝縞夜承平舊纂蕭瑀陳叔達
於龍昌寺看李花相與論李有九標謂香雅細淡潔密
宜月夜宜綠髩宜泛酒無異色皆實事也耕種偶記
終南及廬嶽出好李花兩市貴侯富民以千金買種有
致富者叙聞錄唐憲宗以李花釀換骨醪賜裴度
本草服李花令人好顔色高𨼆外書元微之咏李花
曰葦綃開萬朵蓋葦綃白而輕一時所尚樞要錄沅
陵伍貫卿家李花開一夜花作數團如飛仙狀上天去
花上露倏作雨數十點花則亡矣集真記黃中李花
開則三影結實則九影花實上皆有黃中二字出龍月
城王母愛之過於蟠桃
梨花
格物叢話春二三月百花開盡始見梨花靚豔寒香自
甘寂寞羣芳譜梨開花如雪六出上巳日無風則結
梨必佳升菴外集梨花二種瓣圓而舒者其果必甘
缺而縐者其果必酸唐餘錄洛陽梨花時人多擕酒
其下曰為梨花洗粧長慶集杭州俗釀酒趁梨花開
時&KR0827;號梨花春唐書武后嘗季秋出梨花示羣臣
金鑾密記九仙殿銀井有梨二株枝葉交結宫中呼為
雌雄梨西川記西川署中有千葉紅梨花無人賞識
朱郎中知郡始立欄檻命坐客賦之祥雲志梁緒于
梨花時折花簪之壓損帽簷至頭不能舉清異錄司
空圖菩薩蠻謂梨花為瀛州玉雨
杏花
崔寔四民月令三月杏花盛可播白沙輕土之田汜
勝之書杏始華趣耕輕土杏華落趣耕闌格物叢話
杏花似梅而差大色微紅二三月開妖嬈豔麗比桃花
伯仲間又有黃花杏多葉杏述異記東海郡尉于台
有杏一株花雜五色六出號仙人杏揚州事迹太平
園中有杏數株每至爛開大宴宴罷夜闌或聞花有歎
息之聲述異記瀨鄕老子祠前有縹杏雲林異景
裴晉公午橋莊有文杏百株其處立碎錦坊詩話徐
州古豐縣朱陳村有杏花一百二十里河東偹錄阮
文姬插髩用杏花陶浦呼為二花西溪叢語杏花為
豔客學圃雜疏杏花無竒多種成林則佳武林舊
事禁中賞花非一于芳春堂賞杏花張禮遊城南記
京兆龍堂坡地甚平衍中多植杏謂之杏花坪
海棠花(附秋海棠)
總論格物叢話此花未知其所始至南朝時沈約始
以詩咏之唐李贊皇謂花以海名者悉從海上來如海
棠是也此花有色無香其有香者唯蜀中嘉州種為然
世傳其木獨合抱與他所不侔也沈立海棠記序真
宗皇帝御製後苑雜花十題以海棠為首章賜近臣唱
和則知海棠足與牡丹抗衡而可獨步于西川矣雲
仙散錄黎舉嘗云欲令梅聘海棠但恨時不同耳王
禹偁詩話石崇見海棠歎曰汝若能香當以金屋貯汝
冷齋夜話吾叔劉淵材嘗恨海棠無香閱耕餘錄
昌州海棠獨香號海棠香國太守於郡前建香霏閣賞
之雞肋編信州弋陽縣海棠滿山村人至并花伐以
為薪沈立海棠記棠性多𩔖梨核生者長遲逮十數
年方有花都下接花工多以嫩枝附梨而贅之則易茂
矣𤨏碎錄海棠花欲鮮盛于冬至日早以糟水澆根
下候花謝結子剪去則來年花盛而無葉外史檮杌
蜀潘炕嬖妾趙解愁其母夢吞海棠花蕊而生山谷
詩註徐儉植海棠結巢飲其上
詳𩔖海棠記其紅花五出初極紅如臙脂點點及開
則漸成纈暈至落則若宿粧淡粉矣其蒂長寸餘淡紫
色於葉間或三萼至五萼為叢而生其蕊如金粟蕊中
有鬚三如紫絲其香清酷不蘭不麝其枝柔密而修暢
其葉𩔖杜大者縹綠色而小者淺紫色其實狀如梨大
如櫻桃至秋熟可食味甘而微酸兹棠之大槩也王
世懋花疏海棠品𩔖甚多曰垂絲曰西府曰棠梨曰木
瓜曰貼梗就中西府最佳而西府之名紫綿者尤佳以
其色重而瓣多也苕溪漁隱閩中漕宇修貢堂下海
棠極盛三面共二十四叢每春著花真錦繡叚官舍人
家往往種之竝是帚子海棠正與蜀中者相𩔖斯可貴
耳今江浙間别有一種柔枝長蒂顔色淺紅垂英向下
如日蔫者謂之垂絲海棠全與此不相𩔖也復齋漫
錄仁宗朝張冕學士賦海棠詩云山木瓜開千顆顆水
林檎𤼵一攢攢注云大約木瓜林檎花初開皆與海棠
相𩔖若冕言則江西人正謂棠梨花耳按沈立記所云
則似木瓜林檎二花者非真海棠眀矣全芳備祖惟
紫綿色者謂之海棠餘乃棠梨花耳海棠記海棠雖
盛稱于蜀而蜀人不甚重今京師江淮尤競植之出江
南者稱之曰南海棠大抵相𩔖而花差小色尤湥耳
花木錄南海棠木性無異惟枝多屈曲數數有刺如杜
梨花亦繁盛開稍早岩棲幽事天台有黃海棠白海
棠𤨏碎錄黃海棠木性𩔖海棠青葉微圓而色深光
滑不相𩔖花半開鵝黃色盛開漸淺黃矣長樂志海
棠色紅以木瓜頭接之則色白羣芳譜貼梗海棠叢
生花如胭脂薛季宣詩序藥圃有棠三本其花亦香
乃知非蜀棠獨香香棠自有種耳
稱號賈躭百花譜海棠爲花中神仙詞話曾端伯
十友海棠為名友三柳軒雜識海棠為蜀客吳中
復詩更無顔色似川紅江左謂海棠為川紅牡丹榮
辱志重葉海棠曰花命婦多葉海棠曰花戚里
秋海棠羣芳譜一名八月春草本花色粉紅性好隂
惡日採蘭雜志舊傳有女子懷人不至淚灑地遂生
此花如美婦面甚媚故又名斷腸花于念東曰秋海
棠喜卑濕莖岐處作淺絳色綠葉文似朱絲婉媚可人
不獨花也
錦帶花
益部方物略記蜀山中處處有之長蔓柔纖花葉間側
如藻帶因象作名花開形似飛鳥王禹偁詩序錦帶
花初得於海島間枝長而花密若錦帶然予視其花未
開如海棠既開如木瓜而繁麗嫋嫋過之或一朵滿頭
冠不克荷近好事者以海棠為花中神仙予謂此花不
在海棠下宜以仙為號又取始得之地命曰海仙杜
詩註一名文官花成都古今記錦帶花一名髩邊嬌
高濓草花譜錦帶花間蓓蕾可愛形如小鈴色粉紅
而嬌植之屏籬可供折玩
杜鵑花(附石岩花)
湧幢小品杜鵑花以二三月杜鵑啼時始開故名格
物總論一名山石橊又名山躑躅洪容齋隨筆杜鵑
花乃今映山紅又名紅躑躅在江東彌山亘野殆與榛
莽相似而鶴林之花雖神仙不識也王建宫詞云𠡠賜
一枝紅躑躅謝恩未了奏花開其重如此則宫禁中亦
鮮之草花譜杜鵑花出蜀中者佳謂之川鵑花平
泉草木記得稽山之四時杜鵑花鏡春鵑亦有高丈
餘者嶺南異物志南方花紅赤惟躑躅為勝山谷間
悉生二月𤼵時照耀如火月餘不歇周景式廬山記
香爐峯頂有大磐石垂生山石橊三月中作花色似石
橊而小淡紅敷紫萼煒燁可愛閩部疏天下山躑躅
莫盛於豫章紅有濃淡二色閩中不逮也然閩中紅躑
躅未盛開時有一種紫者先開多在泉石邊亦甚麗豫
章所無也紅殘後豫章復開一種黃者亦此地所間有
廣記鶴林寺在潤州有杜鵑花高丈餘相傳正元中
有外國僧自天台于缽盂中以藥飬其根來種之唐
宋詩話周寳鎮浙西與道人殷七七善謂曰鶴林杜鵑
花天下竒絶嘗聞能開非時花今重九將近能開此乎
七七曰可其夜有女子來曰妾為上帝司此花今與道
者開之然此花不久當歸閬苑矣晨起花漸破蕊九日
盛開如春數日花俄不見亦無落花在地清異錄張
翊花經八品二命杜鵑為首三柳軒雜識杜鵑花為
仙客
石巖花花木考與杜鵑花本一種石巖先敷葉後著
花其色丹如血杜鵑先著花後敷葉色差淡學圃餘
疏花之紅者曰杜鵑葉細花小色鮮瓣密者曰石巖
山礬花
韻會山礬一名鄭花黃山谷詩序江南野中有一種
小白花高數尺春開極香野人謂之椗花王荆公陋其
名予請名曰山礬野人採椗花葉以染紫不借礬而成
色故名格物總論山礬花枝肥葉密凌冬不凋花白
未開時木犀相似及開差大香氣穠郁號七里香尋常
山林間多有之又有千葉者學圃餘疏山礬一名海
桐樹花碎白而香
瓊花
述始劉禹錫詩序揚州后土廟有瓊花一株潔白可
愛樹大花繁不知實何本也俗謂之瓊花齊東野語
瓊花唯揚州后土祠有之絶𩔖聚八仙但色微黃而香
宋仁宗哲宗時嘗移植禁苑逾年遂死載還復敷榮焉
杜斿瓊花記世所傳后土瓊花今在城之蕃禧觀紹
興辛巳之歲金入揚州揭其本而去瓊花已壞矣旁有
一小根微見地面人不能識認道士唐大寕謂瓊花若
剔其根皮投之火則臭達於鼻驗之果然即移植之明
年三蘖從根出自是遂條達不已
沿誤宋敏求春明退朝錄揚州后土廟瓊花或云自
唐所植即李衛公所謂玉蕊花也舊不可移徙今京師
亦有之(此誤以瓊花即玉蕊也)劉原父詩序自淮南還東平移
后土廟瓊花植於濯纓亭此花天下只一株耳永叔爲
揚州作無雙亭以賞之彼土别號八仙花(此誤以瓊花為八仙也)
丹鉛錄揚州蕃釐觀中有瓊花即陳後主所謂玉樹
後庭花曲云瓊樹朝新也其花後萎好竒者云瓊花無
種過矣宋傅子容詩云比㻛如礬總未佳要湏博物似
張華因看異代前賢帖知是唐昌玉蕊花王汝玉名為
玉蕊王介甫名為瑒花取其色白也山谷名曰山礬以
其可供染也即今之梔子花滇雲處處有之(此誤以瓊花即玉蕊)
(又誤以玉蕊即山礬又誤以山礬即梔子也)
辨正廣陵志后土廟瓊花樹大而花繁天下無之孫
冕過維揚訪之山中謂山中甚多不為人所貴蓋誤以
八仙花為此花爾聚八仙雖𩔖瓊花而瓊花清馥可愛
雖剪折之餘香亦不减此聚八仙之所無也鄭興裔
瓊花辨瓊花天下無雙昨因戎騎侵軼或謂所存非舊
疑黃冠輩以聚八仙花種其處初未審然否以郡圃中
聚八仙細辨之有不同者三瓊花大而瓣厚色淡黃聚
八仙花小而瓣薄色微青瓊花葉柔平瑩澤聚八仙葉
麤而有芒瓊花蕊與花平不結子而香聚八仙蕊低於
花結子而不香始乃無疑謝肇淛五雜組揚州瓊花
種既不傳論者紛紛楊用脩以為即梔子花何言之易
也齊東野語言瓊花絶𩔖聚八仙但色微黃而香此與
梔子有何干涉七修𩔖藁謂不但瓊花不傳即聚八仙
亦不知何似而以繡毬花當之余謂郎仁寳與楊用脩
皆因不識聚八仙故遂妄模瓊花耳余在濮州見有花
如茉莉而八朵為一簇曰聚八仙也然則瓊花既云絶
𩔖則亦必八朵相簇當時既云天下皆無唯揚州一株
則必天生别一竒種而乃求目前常有之花以實之宜
乎說之益混也
玉蕊花
述始長安志安業坊唐昌觀舊有玉蕊花乃唐昌公
主所植者公主明皇女康駢劇談錄唐昌觀玉蕊花
每𤼵如瓊林瑤樹元和中春物方妍忽有女子年可十
七八衣繡綠衣乘馬從以二女冠二小僕皆端麗無比
下馬直造花所令小僕取花數枝而出將乘馬回謂黃
冠者曰曩有玉峯之約自此可以行矣時觀者如堵咸
覺煙霏鶴唳有輕風擁塵隨之而去漁隱叢話潤州
招隱寺玉蕊花累經兵毁普覺來主法席頓還三百年
舊觀
沿誤蔡寬夫詩話李衛公玉蕊花詩註以為禁林有
此花吳人不識因余賞玩乃始得名此為潤州招隱寺
玉蕊花作也招隱今無復有此花詢之土人皆莫知為
何物或云即今揚州后土祠瓊花乃自王元之始易其
名而晏元獻集亦有后土廟玉蕊詩序云此花因王元
之更名瓊花至蘇文忠公長短句云后土祠中玉蕊蓋
指舊名也徐積瑤真詩序淮南轉運使所居之府有
花一株舊名玉蕊即瓊花之别本也瓊赤玉也名其花
者誤矣林公改曰瑤真(此誤以玉蕊即瓊花也)曾端伯高齋詩
話㻛花即玉蕊花也楊汝士與白二十二帖云唐昌玉
蕊以少見貴耳自來江南山山有之土人取以染衣不
甚惜也則知㻛花為玉蕊無疑矣(此誤以玉蕊為㻛花也)洪容
齋隨筆物以希見為珍不必異種也長安唐昌觀玉蕊
乃今㻛花又名米囊黃魯直謂之山礬在江東彌山亘
野殆與榛莽同而唐昌所産至於神女下臨折花而去
是神仙亦不識也(此誤以玉蕊即山礬也)王楙野客叢書僕考
李衛公集詩注云云又觀晏元獻公集詩序云云又據
春明退朝錄云云則玉蕊自是瓊花非山礬也(此辨玉蕊非山)
(礬而猶誤以為瓊花也)
辨正周必大題玉蕊花唐人甚重玉蕊故唐昌觀有
之集賢院有之翰林院亦有之皆非凡境也予自鎮江
招隱遠致一本條蔓如荼䕷柘葉紫莖冬凋春茂花八
出鬚如冰絲上綴金粟花心復有碧筩彷彿膽缾其中
别抽一英出衆鬚上散為十餘蕊猶刻玉然名為玉蕊
乃在于此宋子京劉原父宋次道博洽無比不知何故
疑為瓊花甚無謂也山谷訛&KR1634;(音陣)作鄭而江南鄉音又
呼鄭為瑒復疑未安於是創山礬之名其實諸公猶未
見此花所謂信耳而不信目者也葛常之韻語陽秋
江南野中有小白花春開極香土人呼為瑒花魯直名
之曰山礬近見曾端伯高齋詩話云此花即唐昌玉蕊
花恐未必然玉蕊佳名也自唐流傳至今當以玉蕊得
名不應捨玉蕊而呼瑒魯直亦不應捨玉蕊而呼山礬
也又宋次道春眀退朝錄云瓊花一名玉蕊按瓊花惟
揚州后土祠中有之而唐朝唐昌觀有玉蕊花王建詩
云云是也長安觀亦有玉蕊花劉禹錫詩云云是也唐
苑亦有玉蕊花李德裕與沈傳師草詔之夕屢同賞翫
作詩者是也招隱山亦有玉蕊花李德裕所謂吳人不
識因予得名是也由是論之則玉蕊花豈一處有哉其
非瓊花明矣鄭松窗詩維揚后土廟瓊花安業唐昌
宮玉蕊判然二物本不同喚作一般良未是陳景沂
全芳備祖戴顒捨宅為招隱寺寺在京口放鶴門外方
丈有閣閣右有亭亭下有玉蕊二株對峙一架其枝條
仿彿葡萄其葉𩔖柘桑之圓尖其花𩔖梅而萼瓣縮小
厥心微黃𩔖小淨缾暮春初夏盛開花白玉色其香殊
異而其高丈餘是名玉蕊欲天下皆知此花非山礬非
瓊花故詳紀其本末云
格致鏡原卷七十
