格致鏡原卷八十八大學士陳元龍撰
獸𩔖(七)
狐
總論說文狐妖獸也鬼所乘也白虎通狐有三德
其色中和小前大後死則首丘謂之三德易小狐汔
濟濡其尾格物總論狐形似黃狗鼻尖尾大捕之者
多用罝陶隠居云江東無狐出北方及益州今江南亦
時有京洛尤多述征記盟津寒則冰厚數丈冰合車
馬未敢過要湏狐行云此物善聽冰下無水聲乃過人
見狐行方渡水經注狐性多疑埤雅舊說狐有媚
珠又曰狐禮北斗而靈善變化其為物妖淫玄池說
林狐之相媚也必先呂以口相接玄覽千年之狐姓
趙姓張五百年狐姓白姓康抱朴子千歲之狐知將
來朝野僉載唐初已來百姓多事狐神房中祭祀以
乞恩食飲與人同之事者非一主當時有諺曰無狐魅
不成村淮南子犀角駭狐以犀角置狐穴中狐不歸
廣異記唐有楊氏者二女并嫁胡家小胡即為主母
所惜大胡即謂其婢曰小胡即乃野狐爾丈母乃不惜
我反惜野狐婢還白母問何以知之答云宜取鵲頭懸
戶上小胡即若來令妻呼伊祈熟肉再三言之必當走
也楊氏如言小胡即果走故今人相傳云伊祈熟肉辟
狐魅甚有驗也玄中記鉛錫之精為狐狸抱朴子
山中戍日稱城陽公仲者狐也山堂肆考飛狐道相
傳有狐於紫荆嶺食松五粒成飛仙故名
詳𩔖楚辭封狐千里注大狐也健走千里白六帖
禹年三十未娶曰吾娶必有應後乃有白狐九尾而應
之宋書白狐王者仁智則至河圖白帝生先致白
狐穆天子傳天子獵於滲澤得白狐晉錄咸寧二
年有白狐七尾見汝南瑞應編周文王拘羑里散宜
生詣塗山得青狐以獻紂免西伯之難王會圖玄模
黑狐也山海經武都之山黑水出焉其上有玄狐蓬
尾注蓬大也其狀銳口而大尾宣室志李林甫方居
相位嘗退食至於堂之前軒見一玄狐其質甚大若牛
馬而毛色黯黑有光林甫命弧矢將射之已亡見矣其
歲林甫籍没春秋運斗樞機星得則狐九尾白虎
通狐九尾何狐死首丘不忘本也明安不忘危也必九
尾者也九妃得其所子孫蘩息也於尾者何明後當盛
也瑞應編九尾狐者神獸也其狀赤色四足九尾出
青丘之國音如嬰兒食者令人不逢妖邪之氣及蠱毒
之𩔖酉陽雜俎道術中有天狐别行法言天狐九尾
金色役於日月宮有符有醮目可以洞逹陰陽
狐怪抱朴子狐壽八百歲三百歲即解變為人名
山記狐者先古之淫婦也其名曰紫化而為狐故其怪
多自稱阿紫玄中記狐五十歲能變化為婦人百歲
為美女為神巫或為丈夫與女人交接能知千里外事
善蠱魅使人迷惑失智千歲即與天通為天狐酉陽
雜俎野狐名紫夜擊尾出火將為怪必戴髑髏拜北斗
髑髏不墜則化為人矣宋高僧傳什志玄者河朔人
曾至絳州夜泊墓林中其夜月色如晝見一狐從林下
將髑髏置首搖之落者不顧不落者戴之更取芳草墮
葉遮蔽其身俄成美女素服立於道左微聞有馬行聲
女子哀泣悲不自勝少選有乘馬郎至與言久之欲將
偕去玄從林中出謂之曰此狐也其人不信玄乃振錫
胡語女遂化狐而走其人叩頭悔過焉南部新書晉
天福甲辰歲公安滄渚民家犬逐一婦登木而墜為犬
咬死乃老狐也尾長七八尺宣室志張鋋遇巴西侯
置酒邀玄丘校尉至一人衣黑衣天將曉鋋悸寤一狐
卧於前蓋所謂玄丘校尉也廣異記睢陽郡宋王冡
旁有一老狐每至衙中邑中之狗悉往朝之狐坐冡上
狗列其下東都王老有雙犬能咋魅前後殺魅甚多宋
人相率以財雇犬咋狐王老牽犬往犬乃逕詣諸犬之
下伏而不動大失宋人之望今世人有不了其事者相
戲云取睢陽野狐犬竒事記驪山下有一白狐驚撓
山下人不能祛除唐乾符中忽一日突温泉自浴須臾
之間雲蒸霧湧狂風大起化一白龍昇天而去後或陰
暗往往有人見白龍飛騰山畔如此三年忽有一老父
每臨夜即哭於山前數日人乃伺而問其故老父曰我
狐龍死故哭爾人問之何以名狐龍老父又何哭也老
父曰狐龍者自狐而成龍三年而死我狐龍之子也人
又問曰狐何能化為龍老父曰此狐也禀西方之正氣
而生狐白色不與衆遊不與近處狐託於驪山下千餘
年後偶合於雌龍上天知之遂命為龍亦猶人間自凡
而成聖耳言訖而滅
貍(附貉)(貛)
總論爾雅疏字林云貍伏獸似貙其子名&KR2128;郭云今
或呼豾貍封禪書注徐廣曰貍一名不來埤雅薶
之伺物卑身而伏以候敖者似貙而小文彩班然異於
貒貉名物考鄭氏云貍善搏者也行則止而擬度焉
其𤼵必𫉬是以量侯道取𧰼焉詩曰取彼狐貍為公子
裘言狐善疑貍善擬不可以有為故古者以為燕居之
裘齊大夫東郭書衣貍製是也物𩔖相感志淮南子
云貍頭愈鼠許愼曰貍能執鼠故愈也埤雅袁狎曰
河冰上有貍迹便堪人度崔劼以為貍當作狐狐性好
疑故渡冰輙聽不知所謂聽冰非狐性獨然貍亦有之
也淮南子繆稱訓今謂狐貍則必不知狐又不知貍
非未嘗見狐者必未嘗見貍者禮内則食貍去正脊
注為不利於人也
詳𩔖格物論貍形似貓其文有二一如連錢者一如
虎紋者肉味與狐不相遠皆可作羹臛正字通貍有
數種大小似狐毛雜黃黑有斑如猫員頭大尾者為猫
貍善竊雞鴨肉臭不可食斑如貙虎方口銳頭者為虎
貍食蟲鼠果實格物論貍似虎斑亦有似貓斑者又
一種香貍有麝氣一種面白而尾似牛名玉面貍又名
牛尾貍專食百果廣雅玉面貍人捕畜之鼠帖服不
敢出格物論一種似兔而短多棲息高水候風吹之
而過他木謂之風貍霏雪錄風貍止食山果而乘風
過枝甚捷味獨勝他貍宜糟食尤佳酉陽雜俎風貍
生南中眉長好羞見人則低頭溺可治風博物志有
獸緣木文似豹名虎僕毛可取以為筆俗名九節貍是
也格物論晝伏夜出金眼長尾黑質白章尾文九節
名九節貍性狡而捷好捕鼠正字通似虎貍尾黑白
錢文相間者為九節貍皮可為裘領宋史安陸州貢野
貓花貓即此二種也事物紺珠五叚貍尾黑白文相
間各五叚肉肥美海貍出東海上島中産乳逢人則化
魚入海異物志靈貍一體自為夫婦故能媚人丹
鉛總錄楚辭九歌乘赤豹兮載文貍王逸注云神貍而
不言其狀按山海經亶爰之山有獸焉狀如貍而有髦
其名曰𩔖自為牡牝余在大理嘗見之其狀如貍其文
如豹土人名曰香髦疑即此物也星家衍心星為狐二
十八宿眞形圖心星有牡牝兩體王逸所謂神貍之說
乎
貍怪抱朴子千歲之貍變為好友抱朴子山中寅
日稱令長者老貍也齊諧記張華為司空時燕昭王
墓前有一斑貍化為書生詣張公談論三日不屈異
聞錄王度至長安程雄家雄新受寄一婢頗端麗名曰
鸚鵡度疑其精魅引鏡逼之化為老貍而死幽明錄
漢董仲舒嘗下帷獨詠忽有客來風姿音氣殊為不凡
與論五經究其微奥仲舒素不聞有此人而疑其非常
乃謂之曰巢居知風穴處知雨卿非狐貍即是老鼠客
聞此言色動形壊化成老貍蹶然而走異苑長山留
元寂宋元嘉十九年曾捕得一貍剖腹得一貍又破之
更𫉬一貍方見五臟三貍雖相抱懷而大小不殊元寂
不以為怪以皮挂於屋後其夜有羣貍遶之號呼失皮
所在元寂家亦無他
貉圅史物性志貉一名貈爾雅貈(音貉)子貆注其雌
者名&KR2903;今江東呼貉為&KR2543;&KR2328;字林貉似貍其營窟與
貛皆為曲穴以避雨晹亦以防患俗云貛貉同穴而異
處貛之出穴以貉為𨗳墨客揮犀貉狀似兔性嗜睡
人或畜之行數十步輙睡以物擊竹警之乃起既行復
睡陳禹謨名物考楚蜀界中多貉俗名野馬其皮紋
上員下方旁如魚鳥狀寢處其皮者立能解酲設有警
急輙毛竪乃知古人用以製裘不特取其温厚也考
工記貉踰汶則死地氣然也困學紀聞考工記貉踰
汶則死儒以汶為魯之汶水列子釋文云按史記汶與
㟭同謂汶江也今江邊人云狐不渡江說文狐貉𩔖也
踰越大水則傷本性
貛事物原始貛色黃而微黑尾短毛臭而肉羶山陜
遼東皆謂之狗貛吳越皆呼刁黃善為曲穴而避藏防
人害也本草綱目貒豬貛也貛狗貛二種相似而略
殊遼東女直有海貛皮可為裘領亦此𩔖也格物總
論貒肥矮毛微灰色頭連脊毛一道黑觜尖黑尾短闊
蒸食之極美正字通豬貛一名貛㹠狀似小豬體肥
行鈍穴居足尾短褐毛尖喙能孔地食蠱肉有土氣蘇
頌所言似犬而矮黑色乃狗貛非貒也五雜組貛如
犬穴地中常以夜出田野覓食雞鳴即還其行皆有熟
路土人覓其穴置罝於穴口雞鳴時縱犬嗾之奔而入
穴即𫉬焉其肉腯甚不能多啖也
兔
總論春秋運斗樞玉衡星散而為兔瑶光行失則兔
出月注陰不銜陽故兔出月典略兔者明月之精
論衡儒者言月中有兔夫月水也兔在水中則死夫兔
者月氣耳埤雅兔視月而孕故楚辭曰顧兔在腹言
顧兔居月之腹而天下之兔望焉於是感氣蓋咀嚼者
九竅而胎生獨兔雌雄八竅五月而吐子里俗又謂視
顧兔而感氣故卜秋月之明暗以知兔之多寡論衡
兔䑛雄豪而孕及生子從口中出埤雅兔吐而生子
故謂之兔兔吐也格物總論兔鼠形尾匾彎短大如
貓毛色褐耳大而銳且卓口缺長鬚尻九孔趺居趫捷
善走淮南子孕婦見兔而子缺唇木蘭歌雄兔脚
樸樕(一作朴握樸朔)雌兔眼迷離抱朴子兔壽千歲滿五百
歲則色白齊策馮諼謂孟嘗君曰狡兔有三窟僅得
免其死耳五雜組狡兔遇鷹來樸輙仰卧以足擘其
爪而裂之鷹即死惟鶻則不用爪而以翅擊之使翻便
啄其目而攫去又鷹遇石則不能撲兔見之輙依巖石
傍旋轉鷹無如之何則盤飛其上良久不去人見而迹
之&KR0693;可徒手捉得也稽神錄楊邁田獵放鷹於野見
草中一兔跳躍搏之無有如是者三即其草而求之得
兔骨一具蓋兔之鬼也考異郵熒惑不明雉生兔焉
述異記殷紂時兔生角是甲兵將興之兆竹書紀
年宣王三十年有兔舞於鎬京禮記祭宗廟之禮兔
曰明視雲窗私志后羿獵於巴山𫉬一兔大如驢異
之置柙中中塗失去柙掩如故羿夜夢一人冠服如王
者謂羿曰我鵷扶君為此土之神而何辱我我將假手
於逢蒙是日逢蒙弑羿而奪之位兔曰鵷扶自此始也
抱朴子山中卵日稱丈人者兔也爾雅翼岳陽人
以兔為地神無敢獵者清異錄韋巨源上燒尾食以
純兔為卯羹遼志三月三日國人以木雕為兔走馬
射之呼此節為淘裏化漢人云淘裏是兔化是射
詳𩔖爾雅疏兔之子名嬎郭云俗呼曰&KR0008;其迹名迒
字林云迒兔道也絶有力者名欣廣志兔大者曰毚
格物論一種似兔而大青色形與兔同足與鹿同是
謂之㚟亦兔𩔖也瑞應國王者恩加耆老則白兔見
古今注成帝建平元年山陽得白兔目赤如朱瑞
應圖赤兔者瑞獸也王者盛德則至晉書載記石勒
時𫉬黑兔或以為勒革命之祥於晉以水承金兔陰精
之獸玄為水色於是改年太和通考宣和元年淄州
𫉬黑兔清異錄亳社吉祥僧刹有僧誦華嚴大典忽
一紫兔自至馴伏不去隨僧坐起聽經坐禪惟飡菊花
飲清泉僧呼菊道人春秋後語淳于髠說齊威王曰
東郭㕙者海内之狡兔也天玄主物簿孕環之兔懷
於左腋毛有文彩間色至百五十年當轉環於腦能隠
形人不能見矣酉陽雜俎韋絢言巴州兔作貍斑
酉陽雜俎明月兔狀如兔前脚長數寸後脚尺餘尾長
白而彎趫捷善走出河西埤雅契丹北境有跳兔前
足纔寸許後足幾一尺行則用足跳一躍數尺止則蹶
然仆地金幼孜北征錄沙穴中跳兔大如鼠其頭目
毛色皆兔爪足則鼠尾長其端有毛或黑或白前足短
後足長行則跳躍犬不能𫉬括地圖天池之山有獸
如兔名曰飛兔以背毛飛洞冥記北極有潰陽之山
有兔如鼠能飛毛色光如漆以腦和丹食之則不死
拾遺記昆吾山有獸大如兔毛色如金食土下之丹石
深穴地以為窟亦食銅鐵膽腎皆如鐵其雌者色白如
銀
獺
說文獺如小狗水居食魚猵屬也漢書賈誼𫝊愐蟂
獺以隠處兮應劭注獺水蟲害魚者也本草會編獺
四足俱短頭與身尾俱𥚹毛色若故紫帛大者身與尾
長三尺餘食魚居水中出水亦不死格物總論獺水
狗形𩔖犬頭如馬身如蝙蝠鼻尖尾大埤雅獺獸西
方白虎之屬似狐而小青黑色汲冡周書雨水之日
獺祭魚獺不祭魚國多盗賊禮記獺祭魚然後漁人
入澤梁埤雅獺取鯉於水裔四方陳之進而弗食世
謂之祭魚蓋自祭其先如貙豺然山堂肆考獺一歲
二祭豺祭方獺祭圓言豺獺之祭皆四面陳之而獺圓
布豺方布也俗𫝊獺祭魚將魚羅列於前取黃顙魚一
枚以爪按其頭作聲如人有巫祝也故俗呼黃顙魚為
魚師祭畢獺食諸魚而縱魚師於水續齊諧記魏明
帝遊洛水水中有白獺數頭美靜可憐見人輙去帝欲
見之終莫能遂侍中徐景山曰獺嗜鯔魚乃不避死畫
板作兩生鯔魚懸置岸上於是羣獺競逐一時執得
朝野僉載通川界内多獺各有主養之並在河側岸間
獺若入穴插雉尾於獺孔前獺即不敢出去却尾即出
取得魚必須上岸人便奪之取得多然後放令自喫喫
飽則鳴板以驅之還插雉尾更不敢出酉陽雜俎元
和末鈞州鄖鄉縣民有養獺十餘頭捕魚為業隔日一
放將放先閉於深溝石門内令饑然後放之無網罟之
勞而𫉬甚厚令人抵掌呼之羣獺皆至緣衿藉膝馴若
守狗陳繼儒筆記永州養馴獺以代鸕鷀没水捕魚
常得幾十斤以供一家甚有能擉鰲者蟫史獺又能
捕鳥見鳧鷖羣在則仰卧於水離水面尺許吐沫引之
鳥見沫浮羣飛啄之獺乃以四足抱鳥如烏賊之擒魚
也格物論獺亦能休於大木上世謂之木獺嘗有縻
置大水甕中於其間旋轉如風水為之成旋壠起四面
高中心凹下觀者駭目海獺大如狗脚下有皮如人駢
拇毛著水不濡海人亦食其肉皆獱之屬也李時珍
本草今人取海獺皮為風領亞於貂鳥獸續考世傳
𥙷助竒僻之品有所謂山獺者以少許磨酒飲之立驗
然本草醫方皆所不載止見桂海虞衡志獺性淫毒山
中有此物凡牝獸悉避去獺無偶其骨能解箭毒殺死
者功力劣抱木枯死者土人自稀得南丹州即此物所
産之地其土人號之曰插翹一枚直黃金數兩私貨出
界者罪至死方春時&KR0889;女數千歌嘯山谷以尋藥挑菜
為事獺性淫或聞婦人氣必躍升其身次骨而入牢不
可脱因扼殺而藏之土人驗之之法每令婦人摩手極
熱取置掌心以氣呵之即趯然而動蓋為陰氣所感故
耳束晢𤼵蒙記獺以猿為婦埤雅獺飲酒而斃
本草西戎以獺皮飾毳服領䄂則汚垢不染如風霾翳
目即以䄂口拭目中即出拾遺記吳孫和悦鄧夫人
嘗舞水精如意悞傷夫人頰血流嬌姹彌苦命太醫合
藥醫曰得白獺髓雜玉與琥珀屑當滅此㾗即購白獺
髓有富春漁人云此物知人欲取則逃入石穴伺其祭
魚之時獺有鬭死者穴中應有枯骨雖無髓其骨可合
玉舂為粉歕於瘡上其㾗則滅和乃命合此膏琥珀太
多及差而有赤點如朱逼而視之更益其妍叙例獺
膽分杯嘗試云不驗惟塗於盞唇但使酒稍高於盞面
分杯之事亦古今𫝊誤言也本草蘇頌曰諸畜肝葉
皆有定數獨獺肝一月一葉十二月十二葉其間又有
退葉用之須見形可驗不爾多偽也周處風土記陽
羡縣前有大橋下有獺將有兵動獺出穴口西向而嘷
搜神記吳郡無錫陂吏丁初於雨中循隄防見小婦
人上下青衣戴青傘來追初急行回顧婦人自投陂中
乃是大蒼獺衣傘皆荷葉也此獺化為人形數媚年少
者也九國志楚廖光圖與伊岳道士伊用昌為林泉
之交母病思鱠屬江水夏漲魚不可得用昌探懷得一
木獺長三寸許再三祝之投於江中須臾波浪沸逐擒
一巨鱗出獺著魚背堅不可脱用昌舉之木獺耳因取
鱠母愈朝野僉載郴州刺史王琚刻木為獺沉於水
中取魚引首而出蓋獺口中安餌為轉關以石縋之則
沉魚取其餌關即𤼵口合則銜魚石𤼵則浮出
鼠
總論易艮為鼠格物總論鼠小獸善為盗蠡海
錄鼠之前爪四指陰也後爪五指陽也故為陰陽之始
終埤雅鼠性疑出穴多不果故持兩端謂之首鼠鼠
𩔖最壽俗謂之老鼠是也雨航雜錄鼠於果熟時竊
取覆藏之有人掘鼠穴得栗橡百果多至石故北人目
善畜財者曰鼠鼠首出穴先觀望前却故謂之首鼠北
人目南人為鼠以其善窺探也酉陽雜俎凡鼠食死
人目睛則為鼠王俗云鼠齧上服有喜凡齧衣欲得有
蓋無蓋皆凶彙苑鼠咋人衣帽則有福禄至大吉
淮南子貍頭愈鼠注鼠齧人創貍愈之博物志鼠食
巴豆三年重三十斤朝野僉載礜石可以害鼠張鷟
曾試之鼠中毒如醉亦不識人猶知取泥汁飲之須臾
平復酉陽雜俎舊說鼠王其溺精一滴成一鼠一說
鼠母頭脚似鼠尾蒼口銳大如水牛性畏狗溺一滴成
一鼠時有鼠災多起於鼠母鼠母所至處動成萬鼠其
肉極美酉陽雜俎鼠膽在頭活取則有朝野僉載
嶺南獠民好為蜜唧即鼠胎未瞬通身赤蠕者飼之以
蜜釘之筵上囁囁而行以筯挾取啖之唧唧作聲故曰
蜜唧文子鄭人謂玉未治者為璞周人謂鼠未腊者
為朴周人懷朴問鄭賈曰欲之乎出其朴視之乃鼠朴
也晉陽秋大興中衡陽區純作鼠市四方丈餘開四
門門有木人縱四五鼠於中欲出門木人輙以椎椎之
酉陽雜俎王肅造逐鼠九以銅為之晝夜自轉合
璧事𩔖蘇子瞻有却鼠刀倦遊錄嶺南人食鼠謂之
家鹿雲仙雜志山中謂鼠為社君事物紺珠鼠名
黠蟲以其善竊物
詳𩔖南康記南康山石室號金堂内金色有金鼠時
見也唐西域傳于闐西有沙磧鼠大如蝟色𩔖金出
入羣鼠為從本草北胡銀鼠白色如銀古名&KR0146;(音吸)鼠
蟫史銀鼠似貂而白色毛長三寸柔燠可愛皮勝於
貂鼠錄異記白鼠身毛皎白耳足紅色眼眶赤赤者
乃金玉之精伺其所出掘之當𫉬金玉云鼠五百歲即
白耳足不紅者乃常鼠也抱朴子南海白鼠重數斤
毛可為布錄異記義鼠形如鼠短尾每行遞相咬尾
三五為羣驚之則散俗云見之者當有吉兆成都有之
埤雅有一種鼠見人則交其前足而拱謂之禮鼠亦
謂之拱鼠天中記詩相鼠有體人而無禮陸璣云河
東有大鼠能人立交前兩脚於頭上跳舞善鳴孫奕云
相地名按地志相州與河東相隣則知相州有此鼠詩
人蓋取譬焉若如毛氏以相為視則視物之有體與皮
者皆可以喻禮何以取鼠哉霏雪錄北方黃鼠穴處
各有配匹人掘其穴者見其中作小土窖若牀榻之狀
則牝牡所居之處也秋時蓄黍菽及草木之實以禦冬
各為小窖别而貯之天氣晴和時出坐穴口見人則拱
前腋如揖狀即竄入穴韓孟聯句所謂禮鼠拱而立者
是也惟畏地猴形極小人馴養之縱入其穴則銜黃鼠
喙曳而出之味極肥美元朝恒為玉食之獻置官守其
處人不得擅取也本草綱目鼲鼠即黃鼠說文鼲
鼠出丁零胡皮可作裘說文貂鼠大黃黑出丁零國
管子立政篇百工商賈不得服長鬈貂埤雅貂亦
鼠𩔖縟毛者也其皮燠于狐貉取以為帽得風則煖其
毛拂面如熖朔地苦寒人以其皮温額後代效之因以
金璫飾首前插貂尾至漢因焉加以附蟬為文侍中插
左常侍插右貂取内勁捍而外温潤其色紫蔚而不耀
魏志挹婁國出好貂今所謂挹婁貂是也異苑貂
出句麗國常有一物共居穴或見之形貌𩔖人長三尺
能制貂愛樂刀焉其俗人欲得貂皮以刀投穴口此物
夜出穴置皮刀邊須人持皮去乃敢取刀隣幾雜志
北朝使云青貂穴死牛腹掩取之紫貂升木射取之黃
貂乃其老者銀貂最貴契丹主服之唐書安定公主
下嫁回鶻會昌三年來歸以黠戞斯所獻白貂皮賜之
山堂肆考鼪鼠一名鼬又名黃鼠狼鼠豺如鼠而大
純黃色善捕鼠亦能盗齧雞鴨人頗患之埤雅鼬鼠
健於捕鼠似貂赤黃色大尾今俗謂之鼠狼廣雅曰鼠
狼鼬是也一名鼪栗鼠似之蒼黑而小取其毫於尾可
以製筆世所謂鼠鬚栗尾者也其鋒乃健於兔五雜
組鼠狼雖小而竊食鷄鴿之𩔖一齧即斷其喉十百為
羣皆齧殺無遺而後去行走如飛其氣腥惡狗齧之亦
噦吐竟日云錄異記鼴鼠首尾如鼠色青黑短足有
指形大重千餘斤出零陵郡界不知所來民有災及為
惡者鼠輙入其田中振落毛衣皆成小鼠食其苖稼而
去或捕得鼴鼠者治其皮飾為帶頗能澀芻為其三毛
出於一孔與常皮有異人多寳之五雜組鼠大有如
牛者謂之鼹鼠爾雅謂之鼰舊說揚州有物度江而來
形狀皆鼠而體如牛人莫能名有識者曰吾聞百斤之
鼠不能敵十斤之猫盍試之乃求得一巨猫十餘斤者
往鼠一見即伏不敢動為猫咋殺此亦鼠之一種不恒
有者也郭璞洞林宣城郡有隠鼠大如牛形佀鼠𧰼
脚脚有三甲皆如驢蹄身赤胷前尾上白金樓子晉
寧縣境出大鼠狀如牛土人謂之偃牛雨航雜錄&KR0008;
鼠乃伯勞所化又能化為鴽見日月光則死蓋陰物也
本草綱目鼹鼠一名田鼠一名鼢即鼹也俗以其尖
鼻能穿地謂之隠鼠爾雅疏鼢鼠郭云地中行者廣
雅云鼹鼠也方言云名犁鼠即此鼠謂起地若耕因名
云本草隠鼠陰穿地而行或曰是野田中尖觜鼠
爾雅鼫鼠注形大如鼠頭似兔尾有毛青黃色好在田
中食粟豆說文鼫五技鼠也埤雅鼫鼠兔首似鼠
而大能人立交前兩足而舞害稼者一名雀鼠廣雅云
䶂鼠鼫鼠是也爾雅疏豹文鼮鼠郭云鼠文彩如豹
者漢武帝時得此鼠孝廉即終軍知之賜絹百匹唐
韋若虛𫝊辛怡諫為職方有異鼠豹首虎臆大如拳怡
諫以為鼮鼠而賦之若虛曰此說文所謂鼨鼠豹文而
形小一坐驚服春秋成七年春鼷鼠食郊牛角改卜
牛鼷鼠又食其角爾雅疏鼷鼠者李巡曰鼱鼩鼠郭
云有螫毒者蓋如今鼠狼春秋成七年食郊牛角者是
也何休亦云鼷鼠鼠中之微者埤雅鼩鼠一名鼱鼩
一名&KR0146;鼩似鼠而小東方朔曰譬猶鼱鼩之襲狗者也
博物志鼠最小者或謂之甘鼠口甘為其所食者不
覺也雨航雜錄鼷鼠在𣗳上名甘口鼠嚙物時不痛
而甚毒亦名林鼠爾雅疏鼳鼠者郭云今江東山中
有鼳鼠狀如鼠而蒼色在𣗳木上爾雅鼳鼠身長須
而賊秦人謂之小驢註鼳似鼠而馬蹄一歲千斤為物
殘賊神異錄北方層冰萬里厚百丈有磎鼠在冰下
土中其形如鼠食草木肉重千斤可以作脯食之已熱
其毛八尺可以為褥卧之却寒其皮可以蒙鼓聲聞十
里其毛可以來鼠此尾所在鼠聚今江南鼠食草木為
災此𩔖也爾雅疏鼸鼠者大戴禮云田鼠者鼸鼠也
鼸是頰裏藏食之名鼠若此者因名羣芳譜田鼠大
頭似兔尾有毛青黃色生田中俗所謂地鼠也山海
經丹重之山有獸其狀如鼠兔首鹿耳其音如獋犬以
其尾飛名曰飛鼠埤雅鼯鼠爾雅所謂鼯鼠夷由狀
如小狐肉翅翅尾項脅毛皆紫赤色脚短爪長飛且乳
者亦或謂之飛生一名飛蠝其狀如兔而鼠首以其髯
飛性食火烟能從高赴下不能從下升高荀子鼯鼠
五技能飛不能上屋能緣不能窮木能浮不能渡谷能
穴不能掩身能走不能先人隣幾雜誌司馬君實侍
先君知鳳翔府竹園中得一物如蝙蝠巨如大鴟莫有
識者自山西來者云此鼯鼠也一名飛生飛而生子每
欲飛則緣𣗳至顚能下不能高彙苑詳註晨鼯曉吟
則百嶺齊應談藪山中大木上多&KR0146;鼠虎過其下鼠
必鳴噪自拔其毛投虎身著處則生蟲徧身瘡爛以至
乎死宣州志晉宣城有一物大如水牛灰色庳脚脚
𩔖𧰼胸前尾上皆白爪力而遲鈍到城下郭璞筮之名
之曰驢鼠山堂肆考鼣大鼠也聲若犬吠埤雅鼠
一名䶆南陽呼鼠為䶆廣雅曰䶆鼠是也爾雅鳥鼠
同穴其鳥為鵌其鼠為鼵郭註鼵如人家鼠而短鼠與
鳥共為雌雄異苑唐鼠形如鼠稍長青黑色腹邊有
餘物如腸時亦汚落亦名易腸鼠昔仙人唐昉拔宅升
天雞犬皆去唯鼠墜下不死而腸出數尺三年易之俗
呼為唐鼠城固川中有之博物志唐公房舉宅升仙
惟鼠惡其不淨不將去鼠自悔一月三吐易其腸束廣
微所謂唐鼠交州記竹鼠形如小猫食竹根出封溪
縣食物本草鼠食竹根居土穴中大如兔人多食之
味如鴨物𩔖相感志竹&KR0146;出房陵其狀若鼠而空食
竹根大於家鼠人或刺入肉不出者掘而烹之最肥美
其刺消出蓋其食竹而消竹毒王氏見聞竹&KR2411;者食
竹之鼠也生於深山溪谷竹林之中無人之境非竹不
食巨如野貍其肉肥脆山民重之每𤼵地取之甚艱岐
梁睚眦之年秦隴之地無遠近巖谷之間此物争出投
城隍及所在民家或穿墉壊城域自門閾入犬食不盡
則並入人家房内秦民之口腹飫焉蟫史浙東衢州
出竹䶉大如圓瓠多膏中啖土人珍之好伏土底食竹
根未嘗見日形似家鼠蒼色尾短如兩粒米許目細而
長前足不分指爪乃一片者後足微有爪指人掘得之
匍匐不能走蓋脚短不便故也格物總論食竹根鼠
腰腹大如盎所在深山有之尸子松栢之鼠不知堂
密之有美樅田家雜占鐵鼠其臭可惡白日銜尾成
行而出主雨蟫史&KR0146;&KR0146;一名土鼠無目黑色穿土而
行天將雨則鳴行必成羣銜尾魚貫而進以目瞽懼顚
蹶也身臭雖猫犬亦不食之格物論家鼠多藏於瓦
下晝伏夜動最為人所憎疾者皆陰𩔖鬼物也彙苑
詳註水鼠入水不溺捕魚而食東海有之蟫史水鼠
生水中不入人家俗云直蛇横鼠蛇好順流而行鼠好
横流而渡也事物紺珠海鼠大如豕目赤重百斤或
四五百斤亦畏猫砂鼠大如兔鷙鳥捕食之出西番香
鼠大僅如擘穴柱内行地中疾如箭廣志苖鼠野鼠
也小而短尾天鼠以皮為裘今名為天鹿裘黃鼠在田
野間為羣害榖麥善走凡狗不能得惟狼能得之宋
史五行志淳熙五年八月淮東通泰高郵黑鼠食禾
魏略大秦國出辟毒鼠狀甚大若鼠所到百毒蟲奔竄
絶迹舊唐書罽賓國武德十六年獻褥特鼠喙大而
尾赤能食蛇有被蛇螫者鼠輙嗅而尿之其瘡即愈
畫墁錄南使至北見畢每賜毘黎邦十頭毘黎邦大鼠
也齊東野語契丹國産大鼠曰毘貍形如犬而足短
又名北令邦以其肉一臠置之食物之鼎則立見糜爛
性畏日為隙光所射輙死體極肥續墨客揮犀毘貍
如鼠而大穴居食果榖味若㹠而脆澠水燕談契丹
國産毘貍以為殊味穴地取之以供國主之膳公相以
下不得嘗常以羊乳飼之頃北使嘗𫉬至京烹以進御
珍珠船毘貍余意即今西北邊所謂塔剌不花者也
一名大黃鼠一名土撥鼠味甘無毒煮食宜人生山後
草澤中北人掘取以食雖肥煮則無油湯無味神異
經南方有火山長四十里生不燼之木晝夜火然得暴
風不熾猛雨不滅火中有鼠重百斤毛長二尺餘細如
絲恒在火中洞赤時出外而色白以水逐沃之即死取
其毛織以作布用之若垢汙以火燒之即清潔也古
今注火鼠入火不焚毛長丈許可為布所謂火浣布者
是也嶺表錄異紅飛鼠多出交阯及廣管隴州皆有
深毛茸茸然唯肉翼淺黑色多雙伏紅蕉花間採捕者
若𫉬一則其一不去南中婦人買而帶之以為媚藥
物𩔖相感志赤頭鼠闍婆國出龍腦香𣗳香出𣗳腹中
有福取得油其𣗳葉即化為鼠或飛或行頭赤可怪
鼠異抱朴子内篇玉策記稱鼠三百歲滿一百歲者
則色白善憑人而卜名曰仲能知一年中吉凶千里外
事也靈鬼志南平國蠻兵義熙初隨衆來姑熟便有
鬼附之聲呦呦細長或在簷宇之際或在庭𣗳上若占
吉凶輙先索琵琶隨彈而言俗語云是老鼠所作名曰
鬼侯太平廣記吳興姚察少時宿於人家夜聞一人
呼曰幼卿曰諾一人曰幼卿視我豈殺人者哉今人欲
藥我我不能藥人乎既去察異之因效其聲呼曰幼卿
曰諾曰與而語者何人也曰陳二公公即鼠也察曰而
何人答曰我牀頭靧面盆也今人呼靧面盆為幼卿鼠
為陳二公由此也河東記李知微夜遊文成宮月微
明見數十小人聚立古槐下一曰西閣舍人一曰殿前
錄事一曰司文府史一曰南宮書佐一曰馳道都尉一
曰司城主簿一曰遊佃使者一曰東垣執戟言訖相引
入穴而去明日掘視之乃鼠也廣博物志晉太康中
會稽縣蟛蜞及羊皆化為鼠列異傳北地傅尚書小
女嘗折荻作鼠以狡獪放地荻鼠忽能行徑入戶眼土
中又折荻更作呪之云汝若為家怪者當更行不者不
動放地便復行如前即掘限内覓入地數尺了無所見
後諸女相繼喪亡搜神記漢昭帝元鳳元年九月燕
有黃鼠銜其尾舞王宮端門中王往視之鼠舞如故王
使吏以酒脯飼鼠舞不休一日一夜死京房易傳曰誅
不原情厥妖鼠舞門集異志魏齊王正始中中山王
周南為襄邑長有鼠從穴出語曰王周南爾以某日死
周南不應鼠還穴後至期更冠幘皂衣出語曰周南爾
日中當死又不應鼠復入穴斯須更出語如前日適欲
中鼠入須臾復出出入轉更數語如前日適中鼠曰周
南汝不應我更何道言絶顚蹙而死即失衣冠取視具
如常鼠時曹爽專政競為比周故鼠作變也孔六帖
李林甫將病一日取書囊訝其重開而視之乃一大鼠
躍出化為蒼犬怒目張牙仰視林甫乃以物擊之應手
而斃林甫惡之月餘而卒宋高僧傳釋善無畏至烏
萇國有白鼠馴遶日獻金錢異苑西域有鼠大如狗
中者如兔小者如常大鼠頭悉已白然帶以金枷商估
有經過其國不先祈祀者則齧人衣裳也得沙呪願更
𫉬無他釋道安昔至西方親見如此
格致鏡原卷八十八
