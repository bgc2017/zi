格致鏡原卷九十九大學士陳元龍撰
昆蟲𩔖(四)
蛇
總論張奐疏蛇能屈伸配龍騰蟄賈公彦疏紆行
者即蛇也淮南子蛇無足而行埤雅蛇盤常向壬
地壬北方也蛇以眼聽語曰蛇聾虎齆内典辨蛇雄
雌以細軟物停著上其躁嬈者當知是雄住不動者當
知是雌如雜寳藏經律云白氈試蛇去住不同也搜
神記千歲之蛇斷而復續地鏡圖金寳化青蛇晉
書武庫封閉甚密其中忽有雉雊張華曰此必蛇化為
雉也開視雉側果有蛇蛻焉異苑晉太元中汝南人
入山伐竹見一竹中蛇形已成枝葉如故又吳郡桐廬
人常伐餘遺竹見一竹竿雉頭頸盡就身猶未變此亦
竹為蛇蛇為雉也廣博物志蛇食茄則醉後山談
叢王沂公之先為農與其徒入山林以酒行既飲先後
至失酒顧草間有醉蛇倒而埒之得酒與血怒而飲焉
昏閉倒臥明日方醒視背傍積蝨成堆自是無蝨終身
又李公擇家有坐化蛇倦游雜錄嶺南人好啖蛇易
其名曰茅鱓水經注武強縣人有行於道見一小蛇
疑其有靈持而養之名曰檐生長而吞噬人廣博物
志山中有大蛇冠幘者名曰升卿呼其名則吉抱朴
子已日山中稱寡人者社中蛇也酉陽雜俎蛇鬼名
&KR0008;石圭一名廛山堂肆考蛇草居常饑每得食稍飽
輙復蛻殼冬輙含土入蟄及春出蟄則吐之圓重如石
謂之蛇黃本草經蛇蛻一名龍子衣一名蛇符造
化權輿蛇易皮莊子蝍且甘帶注帶小蛇也蝍蛆喜
食其眼西使記骨篤犀大蛇之角也解諸毒異苑
丹陽鍾忠以元嘉冬月晨行見有一蛇長二尺許紋色
似青琉璃頭有雙角白如玉感而畜之瑣碎錄倒拖
蛇不出以針劄其尾即出五雜組蛇油可合硃砂能
令印色隱然不蘸廣博物志宋元嘉中廣州有三人
共在山中伐木忽見石窠有三卵大如升取煮之湯始
熱聞林中如風雨聲須臾一蛇大十圍長四五丈逕来
湯中銜卵而去三人未幾皆死太平廣記趙延禧云
遭惡蛇虺所螫處帖艾炷當上炙之立差不然即死
朝野僉載種黍来蛇燒䩔羊角及頭髮則蛇不敢来
事物原始西京賦水人弄蛇注水人俚兒也能禁錮弄
蛇其事始於漢時楊慎外集山海經云有黑人虎首
鳥足兩手持蛇方啗之今南中有夷名娥昌其人手持
蛇啗之其採樵歸籠中捕蛇數十蛇亦不能去不知何
術也疑即此𩔖搜神記隋侯姓祝字元暢往齊國見
一蛇在沙中頭上有血隋侯以杖挑放水中而去後回
至蛇所乃見蛇銜一珠来隋侯不敢取夜夢踏一蛇驚
覺乃得雙珠埤雅蛇珠蛇所吐也語曰蛇珠千枚不
如一玫瑰言蛇珠賤也武陵記壺頭山邊有石窟即
馬援所穿室也室内有蛇如百斛船大云是援之餘靈
也廣州記晉興郡路側五六里有一物大百圍長數
十丈行者過視則往而不反積年如此失人甚多董奉
從交州出由此嶠見之大驚曰此蛇也住行旅施符勅
經宿往看蛇已死矣白骨積聚成山豫章記永嘉末
有大蛇長十餘丈斷道人有過者輙以氣吸引取之吞
噬已百數道士吳猛與弟子數人往欲殺蛇蛇藏深穴
不肯出猛符南昌社公蛇乃出穴頭高數丈猛緣尾登
背以足按蛇頭著地弟子於後以斧殺之猛曰此蛇是
蜀精南史梁武帝與宫人幸玄洲苑見大蛇盤屈於
道羣小蛇繞之並黑色宮人曰恐是錢龍帝以錢十萬
貫鎮於蛇處以厭之朝野僉載開元四年六月郴州
馬嶺山側有白蛇長六七尺黑蛇長丈餘須臾二蛇鬭
白者吞黑蛇到粗處口兩嗌皆裂血流滂沛黑蛇頭入
嚙白蛇肋上作孔頭出二尺餘俄而兩蛇並死後十餘
日大雨山水暴漲漂破五百餘家失三百餘人北夢
瑣言先化中楊守亮鎮褒日有一蛇横斜谷嶺路高七
八尺莫知其首尾四面小蛇翼之無數每一拖身即林
木摧折殆旬半方過盡阻絶行旅因聚草焚燎路隅慮
其遺毒然後方行眀年楊伏誅
詳𩔖爾雅螣螣蛇龍𩔖也能興雲霧而游其中
鬼谷子螣蛇一名神蛇亦曰靈蛇說林訓螣蛇游霧
而擊蝍蛆隂陽自然變化論螣蛇聽而有孕埤雅
螣蛇雄鳴於上風雌鳴於下風而風化(以上螣蛇)爾雅蟒
王蛇注蟒蛇最大者故曰王蛇郭璞贊惟蛇之君是
謂巨蟒小則數尋大或百丈述異記蟒蛇目圓晉
書趙王倫簒位殿上有大蟒及小蟒耳間垂肉似重孝
幘小蟒亦然梁武懴序郗氏梁武帝后也崩數月帝
居寢殿聞外騷窣聲視之乃見一蟒盤躃上殿睒睛呀
口向帝帝驚駭蹶起曰宫殿嚴警非爾𩔖所生之處豈
妖孽欲祟朕耶蛇人語曰蟒昔郗氏也妾以生存嫉妬
損物害人死以是罪謫為蟒耳(以上蟒蛇)嶺表錄異蚺蛇
大者五六丈圍五六尺以次者亦不下三四丈圍亦稱
是身斑文如錦纈里人云春夏多於山林中等麂鹿過
則銜之自尾而吞唯頭角礙於口外即深入林樹間閣
其首伺鹿壞頭角墜地鹿身方嚥入腹如此後蛇極羸
弱及其鹿消壯俊悅澤勇健於未食鹿者或云一年則
食一鹿水經注交阯山多大蛇名曰蚺蛇長十丈圍
七八尺常在樹上伺鹿獸鹿獸過便低頭繞之有頃鹿
死先濡令濕訖便吞頭角骨皆鑽皮出山夷始見蛇不
動時便以大竹籖籖蛇頭至尾殺而食之以為珍異故
楊氏南裔異物志曰蚺惟大蛇既洪且長采色駮犖其
文錦章食灰吞鹿股成養創實享嘉宴是豆是觴言其
養創之時肪膄甚肥也華夷鳥獸考蚺蛇大者如柱
長稱之其膽入藥南人腊其皮刮去鱗以鞔鼓蛇常出
逐鹿食寨兵善捕之數軰滿頭插花趨赴蛇蛇喜花必
駐視漸近競拊其首大呼紅娘子蛇頭益俛不動壯士
大刀斷其首衆悉奔散遠伺之有頃蛇省覺奮迅騰擲
傍小木盡拔力竭乃斃數十人舁之一村飽其肉海
槎餘錄蚺蛇産於山中其皮中州市為縵樂器之用其
膽為外科治瘡&KR0146;之珍藥然亦肝内小者為佳此地兼
産山馬其狀如鹿特大而能作聲尾更板闊與鹿稍異
蚺蛇常捕吞之從後脚而入雖角實大二倍於鹿毒氣
呵及即時解脫初吞時亦不能轉動略向水次伸舒消
盡無餘矣途人卒然相值雖持木棍亦將無施解事者
執指大蛇皮木在手一揮即止可見物貴得其制不在
操利器也淮南子越人得蚺蛇以為上肴中國得而
棄之埤雅蚺蛇可食尾圓無鱗身有斑文如故暗錦
纈難死似鼉行地常俯其首膽隨日轉上旬近頭中旬
在心下旬近尾朝野僉載泉建州進蚺蛇膽五月五
日取時膽兩柱相去五六尺擊蛇頭尾以杖於腹下来
去叩之膽即聚以刀刲取藥封放之不死復更取看肋
下有痕即放嶺表錄異蚺蛇膽狀若鴨子大切取之
復内肝腹中以線縫合創口蛇亦復活舁歸放於川澤
其膽暴乾以充土貢或云蛇被取膽他日見捕者則遠
遠側身露腹瘡眀已無膽以此自脫五雜組蚺蛇大
能吞鹿惟喜花草婦人山中有藤名蚺蛇藤捕者簪花
衣紅衣手藤以往蛇見輙凝立不動即以婦人衣蒙其
首以藤縳之其膽護身隨擊而聚若徒取膽者以竹擊
其一處良久利刀剖之膽落矣其膽噙一粟於口雖拷
掠百數終不死但性大寒能萎陽令人無子華夷鳥
獸考蚺蛇膽陶隐居云此蛇出晉安大者三二圍在地
行住不舉頭者是真舉頭者非真圖經曰此物極多偽
欲試之剔取如粟米許著淨水上浮游水上回旋行走
者為真其徑沈者諸膽血也試之不可多多亦沈矣膏
之真者磥磥如梨豆子他蛇膏皆大如梅李子此為别
也括地志蚺蛇牙長六七寸土人尤重之云辟不祥
利遠行賣一枚直牛數頭朝野僉載泉州有客盧元
欽染大風唯鼻根未倒屬五月五日官取蚺蛇膽欲進
或言肉可治風遂取一截蛇肉食之三五日頓漸可百
日平服鳥獸續考明武宗初年嘗宿豹房劉瑾等以
蚺蛇油萎其陽是以不入内宫(以上蚺蛇)爾雅蝮虺博三
寸首大如擘註身廣三寸頭大如人擘指此自一種蛇
名為蝮虺埤雅蝮蛇怒時毒在頭尾蝮與虺異虺如
土色所在有之蝮蛇鼻反其上有鍼錦文衆蛇之中此
獨胎産生輙坼副母腹亦有與地同色者舊云鴆食之
柳宗元蝮蛇文目兼螽蠆色溷泥塗其頸蹙恧其腹
次且褰鼻鉤牙穴出榛居蓄怒而蟠銜毒而趨事物
紺珠蝮蛇細頸大頭焦尾色如綬錦文間有毛似豬鬛
鼻上有針大者七八尺又名反鼻名曇柳州集蝮蛇
善伺人聞人咳喘步驟輙不勝其毒捷取巧噬肆其害
或不得於人則愈怒反齧草木草木立死後人来觸死
莖猶墮指攣腕&KR0146;足為廢病抱朴子蛇𩔖多唯有蝮
蛇中人至急一日不治則殺人若不曉方術而為此蛇
所中但以刀割肉投地其肉沸如火炙須臾燋盡而人
得活也又曰帶武都雄黃色如雞冠者五六兩以入山
林則不畏蛇蛇若中人以少許末沫之雄黃入瘡中立
愈此廣成子教黃帝之道朝野僉載山南五溪黔中
皆有毒蛇烏而反鼻蟠於草中其牙倒勾去人數步直
来&KR0858;如繳箭螫人立死中手即斷手中足即斷足不然
則全身&KR0146;爛百無一活謂蝮蛇也有黃喉蛇好在舍上
無毒不害人唯善食毒蛇食飽垂頭直下滴沫地墳起
變為沙蝨中人為&KR0858;額上有大王字衆蛇之長常食蝮
蛇(以上蝮蛇)陳鼎蛇譜秃虺蛇尾秃而色黑帶綠腹赤蛇
中之最毒者也不畏人見人故遲遲行齧者治少緩即
斃鄰幾雜誌毒虺斷頭猶能聽以噬人閑人野話
景煥為壁州白石令行涉巴嶺逹王女廟有巨虺横亘
其前徑可七尺餘鱗甲不啻門扇許大頭尾垂在山下
惟聞折木震響山谷從者驚駭莫能前進於是且駐山
穴因登高望之竟日方見其尾格物論虺與蝮又自
一種蝮黃黑色黃頷尖口毒最烈虺形短而扁毒不減
於蝮(以上虺蛇)爾雅疏镻蝁蝮虺之屬大眼有毒一名镻
又名蝁淮南人呼蝁子者是也蛇譜脆蛇産貴州土
司中長尺有二寸圓如錢嘴尖尾秃背黑腹白暗鱗點
點可玩也或白如銀見人輙躍起數尺跌為十二段須
臾復合為一不知者誤拾之即寸斷兩端俱生頭齧人
即斃出入往来恒有度捕之者置竹筒於其徑側則不
知而入其中急持之方可完稍緩則碎矣故名曰脆暴
乾能已風去厲視其身之上中下以治人之頂腹脛罔
不效兼可接斷骨潛確𩔖書脆蛇一名片蛇出雲南
大侯禦夷州長二尺許遇人輙自斷為三四人去則復
續乾之治惡疽腰已上用首以下用其尾窮神秘苑
淮南子云神蛇自斷其身而自相續煬帝遣人於嶺南
邊海窮山求此蛇數四而至洛下長可三尺色黃黑其
頭錦文全似金色不能毒人解食肉若欲令自斷其身
者則先觸之令怒使不任其憤毒則自斷為三四其斷
之處如刀截焉見其皮骨文理亦有血焉然久怒定則
三四斷稍稍自相就而連續體復如故亦似不相斷隋
著作郎鄧隆云此靈蛇一𩔖自斷不必千歲也北戶
錄&KR0008;蛇肉食之辟蠱毒其膏俗傳不利人其皮可鞔鼓
今潮州和鱗為之聲絶鳴與象皮鼓相𩔖蛇譜火蛇
吐火如彈中雀為食長七八尺八九尺不等從無滿丈
者色赤有兩角本草金蛇無毒形狀大如中指長尺
許常登木飲露作金色照日有光能解金毒人中金毒
者令其合瞑納銀口中含至曉銀變金色者是又有銀
蛇能解銀毒物𩔖相感志錫蛇出黔南桂州其蛇麤
如大指長尺許鱗甲上有金銀星解南土蠱毒蛇譜
絲蛇䕫州府蛇到退地方間有之長八尺圍一尺能吐
絲作網大數𤱔蛇居其中如鼅鼄然候物入其中即擒
吞之人或觸其絲則躍出齧斃山海經注永昌出鉤
蛇長數丈尾岐在水中鉤取岸上人及牛馬啖之寰
宇記九真長江水有鈎蛇食人若殺此蛇則當令死如
不死則尋追報人終不已也雖復人衆中往取害之者
萬不一失蛇譜環蛇出三佛齊國如環大數圍至數
十圍者逐獸則&KR0858;走如轉車輪於千仞之山獸入環中
即斃其口眼俱生環之半與尻相對國人收其脂作藥
服之刀劍不能傷又橋蛇長八九尺或六七尺色青如
竹尾秃以首尾行如橋然首先𤼵而尾後縦又如弓狀
&KR0858;如奔馬能掩捕飛鳥廣東雷州山中頗多不害人
賢奕編申王有肉&KR0858;腹垂至骭每出則以百練束之至
暑月嘗骭息不可過玄宗詔南方取冷蛇長數尺色白
不螫人執之冷如握冰申王腹有數約夏月置於約中
不復覺煩暑祝穆方輿勝覽鱗蛇出安南雲南沅江
諸處巨蟒也長丈餘四足有黃鱗黑鱗二色能食麋鹿
春冬居山夏秋居水能傷人土人殺而食之膽入藥黃
鱗者良蛇譜介蛇長五六尺有黑白兩種尾繫殼如
蚪倦則蟠殼中行則拖殼如飛專食草中蟲不害人出
天方國錄異記爆身蛇長一二尺形如灰色聞人行
聲林中飛出狀若枯枝横来擊人中者皆死山堂肆
考犂頭蛇頭似犂頭尖嘴大頷螫人必死亦好伏地而
行五雜組嶺南多蛇人家承塵屋霤蛇日夜穿其間
而不齧人人亦不懼也聞有人面蛇者知人姓名晝則
伺行人於山谷中呼其姓名應之則夜至殺其人然主
家多蓄蜈蚣蛇至近則蜈蚣籠中奮擲縦之出逕往咋
蛇蛇譜人面蛇雌者狀如美婦人項下有兩足如人
手十指俱具雄者有髯而色綠長數仞雌雄交則鳴吼
善摶虎畏狐見狐則蒲伏不敢動狐從容齧其尾血出
則蛇死呼羣狐負之歸穴以為飯緬甸阿畦占城交阯
及八百媳婦國諸山俱有朝野僉載嶺南有報冤蛇
人觸之即三五里隨身即至若打殺一蛇則百蛇相集
將蜈蚣自防乃免五侯鯖吐光蛇出惠州宋科舉年
吐異光一團則一人登科二團則二人登科錄異記
雞冠蛇頭如雄雞有冠身長尺餘圍可數寸中人必死
會稽山下有之蛇譜豹皮蛇闊三尺長五尺厚三寸
形長而方伏草莽如被然有毛斑斕若豹故名豺狼獐
兔踐之即斃斃即吞之畏鶴鶴踐之蛇即斃浡泥國人
呼荆竒鑲荆竒鑲者華言毒口蛇也又鳥虎蛇出滇南
廣西府土司中高五尺大二圍頭尾俱平如圓木色蒼
黑常直立草莽中俟飛鳥過噴唾彈之則墜取以為食
土人呼為鳥子虎輿地志龍溪有盤龍蛇青黑色赤
帶錦文隨瀆瀵水而入於海有毒傷人輙死蛇譜人
蛇長七尺色如墨蛇頭蛇尾蛇身尾長尺許而人足人
手長三尺人立而行出則羣相聚遇人輙嘻笑笑已即
轉噬然行甚遲聞其笑即速奔可脫又王蛇滇南近緬
山中有之長數里色如黃金盖數千年矣常隱不常現
不害人物以蛇為飯每出小黃蛇千數所止地凡蛇盡
来朝有罪及傷人者輙命羣蛇嗾之即以為食凡毒蛇
傷人者尾必秃所殺者皆秃尾人以是知其討有罪也
每殺蛇必留尾以為號令以其能討惡故曰王蛇盖蛇
之仁武者也又神蛇在梧州三界廟甚靈異每祈禱小
青蛇從鬼吏冠袖中出身綠如苔柔擾依人倏忽不知
所在有負於神蛇即至其家雖遠必来人懼而祀之則
去或曰有司疑案不能決輙令兩造詣廟探鬼吏冠中
蛇理屈者即齧斃此蛇之聰明正直者也蛇譜富貴
蛇色微黃而間以青腹白舌赤齒黑長不過四五尺如
穴人家倉囷下米粟必多倍於所入其家必𤼵故曰富
貴蛇人家有是蛇主人至除夕必設樽俎香燈祀之
孫子率然者常山之蛇也擊其首則尾至擊其尾則首
至擊其中則首尾俱至神異經西方山中有蛇頭尾
差大有色五彩人物觸之者中頭則尾至中尾則頭至
中腰則頭尾並至名曰率然會稽常山最多此蛇唐
書西域波斯貞觀十二年朝貢獻活褥蛇狀𩔖鼠色正
青身長八九寸能入鼠穴捕鼠蛇譜慈曼蛇不齧人
即齧亦無大害與青簫蛇性狀相同青簫者色青而狀
如簫也長四五尺三四尺不等二蛇俱善捕鼠水蛇亦
然江南蛇多不善浮水惟水蛇善浮水常於水畔捕蛙
為食庶物異名疏益蘭州注云益蘭蛇之稱也初州
境山居人見一巨蛇長數十步從穴中出飲河腥聞數
里因以為名賢奕編有蛇名高聽常闖入巨蜂房中
盡收其毒乃出伏道傍莽中伺人過而螫之已尾其人
至於宅近處緣樹末而竊聽之聞其家有哭聲諗其人
既斃乃悠然去否則憤憤復集毒螫人如初柳州集
永州之野産異蛇黑質白章觸草木盡死以齧人無禦
之者得而腊之以為餌可以已大風攣踠瘻癘去死肌
殺三蟲酉陽雜俎南安蠻江至五六月有巨蛇泛流
登岸首如張帽萬蛇隨之入越王城山海經巴蛇吞
象三歲而出骨君子服之已心腹之&KR0858;潯江記羿屠
巴蛇於洞庭其骨若陵名曰巴陵玄中記崑崙山周
三萬里蛇遶之三周長九萬里山海經幽都之山是
有大蛇赤首白身其音如牛見則其邑大旱南史倭
國有獸如牛曰山鼠有大蛇吞山鼠蛇皮堅不可斫其
上有孔乍開乍閉時或有光射中而蛇則死矣山海
經大同之山有蛇名曰長蛇其毛如彘豪其音如鼓柝
蛇譜圓蛇産貴州右洲八萬土司中圓如卵有五彩
文或山水花鳥竹木狀同六合石子人見之無不愛拾
而撫摩不忍遽舍去少頃得人氣於中心迸出一頭口
目畢具吐舌如火輪齧人即斃人斃處草木枯槁泥土
焦裂人不敢由此行皆迂道以避三年始復然其土猶
毒苗人以竹矢插其處七日夜射人即斃又扁蛇闊五
寸長五尺厚一寸首尾俱齊色如温綢五色相錯而方
不知者以為手巾也口大如斗其行如飛能逐狡兔得
兔則生吞之廣西及海南山中間有之又方蛇形如牛
皮高五寸縦横各二尺其色黃黑其行如矢發吐氣如
爨烟腥不堪聞見人近輙迸出脊中黑水射之中者立
斃粤西近楚山中有之顧渚山記顧渚山頳石洞有
綠蛇長可三尺餘大𩔖小指好棲樹杪若鞶帶纏於柯
葉間無螫毒見人則空中飛鄴中記甄后既入魏宫
宫庭有一綠蛇口中恒有赤珠若梧子大不傷人人欲
害之則不見矣每日后梳粧則盤結一髻形於后前后
異之因效而為髻巧奪天工故后髻每日不同號為靈
蛇髻事物原始菜花蛇綠色江西人捕之以作蛇卦
隨所蟠之形則曰某卦以斷禍福俚俗信之酉陽雜
俎藍蛇首有大毒尾能解毒出梧州陳家洞南人以首
合毒藥謂之藍藥藥人立死取尾脂反解毒藥山海
經神囷之山其下有白蛇北史魏爾朱新興曾行馬
羣見一白蛇頭有兩角呪之求蓄牧蕃息自是牛羊駞
馬日覺滋盛風俗通馮緄發綬笥有二赤蛇分南北
走卜云此吉祥也君當為邊將以東為名果為大將軍
遼東太守本草圖經烏蛇一名香蛇背有三稜色黑
如漆性至良不噬物多在蘆葦中嗅其花氣或乘南風
而吸其蛇烏身光頭眼有赤光腹下有白帶子一條又
江東一種名黑梢蛇能纏物至死亦其𩔖也又名烏梢
蛇朝野僉載商州有人患大瘋家人惡之山中為起
茅舍有烏蛇墜酒罌中病人不知飲酒漸差罌㡳見蛇
骨方知其由也水經注漢水又東合洛谷谷有二源
多五色蛇性馴良不為物毒東齋記事隋王世充討
李密夜有斑蛇長丈餘向寢屋作聲如牛而吼北戶
錄嘗至雷州對岸倚舟候風勢見羣小兒簇二巨蛇各
長丈餘一如孔雀尾毛色金翠奪目一如真紅色鮮明
若血又有十餘頭白蛇前後相次若導從俱入一榕藤
竅内竟不復去故知蛇有草木水土四種其𩔖不可窮
也寰宇記滇池黃津江有大蛇名曰青葱好食人
本草青蝰蛇一名青竹蛇綠色善緣木及竹上此蛇最
猛或於草莽中吐絲成網伺人過則出螫但目盲無見
又名盲蛇專伺網動以螫人又名竹根蛇大者長四五
尺尾三四寸有黑點者名熇尾蛇毒尤猛事物紺珠
青靈蛇靈亦作蛉産珠白如玉錄異記黃領蛇長一
二尺色如黃金居石縫中欲雨之時作牛吼聲中人亦
死四明山有之山堂肆考赤&KR2080;蛇赤灰色好吞鼠雀
亦喜螫一統志黃花蛇出温江長百餘丈神光照三
百餘步口吐椒梅花香熏灼三十餘里談苑施黔州
多白花蛇螫人必死縣中板簿有退丁者非蛇傷則虎
殺之也州連蠻獠三月草長蛇盛則蛇防戌至九月草
衰蛇向蟄則又防秋矣居民造毒藥取蛇倒懸之以刀
刺其鼻下以器盛其血第一滴下用以毒人立死故也
取第二第三四者每血一滴以麫和作四丸中此毒者
先吐血須臾五臓壅滿潰爛李純之少監云惟朱硃膏
可治此毒純之以藥救人無數仍刻其方以示土民
山堂肆考蘄州有白花蛇一名褰鼻蛇諸蛇鼻向下此
蛇鼻獨向上項有方勝尾有指甲人劃破其腹則自赴
水中以指甲洗去其腸蟠屈而死可治風&KR0858;華夷鳥
獸考白花蛇頭長小角絳尾生佛指甲項遶真珠白點
背纏方勝花紋諸蛇死閉眼睛是則眼開如活舒蘄連
界上殺𫉬者則兩眼一閉一開驗此可辨偽真性毒善
螫人足中者輙自斷之𥙷養已痊木接代步蛇譜飛
蛇大不過錢圍長七八尺不等去頭尺許有兩翅如伏
翼狀棲於林木往来飛搏小鳥為食見人輙飛来齧一
齧即斃斃則先取以食之然後呼羣蛇共享懼金持寸
鐵擊之即不敢来烏沙國人採樵者佩小鑼隨行隨鳴
蛇聞聲則頭腹痛展轉於樹不敢動以毒弩射之則斃
山海經鮮山多鳴蛇狀如蛇四翼音如磬見則邑大
旱蛇譜啼蛇三足前二後一三角中短左右長色紫
綠白三種長十餘丈善作小兒啼晝則無聲每日落後
即啼至旦出烏思藏山中又有歌蛇長五尺大一拱不
食生物專食山間瓜果之𩔖不齧人人以其不為民物
害亦不忍傷也東印土及緬甸永昌界俱有之每至秋
清風眀月之夜輙長歌如蚓然有節韻抑揚婉轉儼若
刻羽流商又鼓子蛇形如鼓圓而且匾大至合抱高一
尺眼目鼻舌俱生平面四川天全土司中有之每風雨
將至雌雄相應而鳴其聲如撾鼓大有漁陽三弄之韻
又百樂蛇出越裳氏國每至春日融和風光淡蕩則出
聚鳴草莽中或作絲竹聲或作金石聲或為擂鼓鳴鑼
聲或為喇叭長號作天鵝聲簫管琵琶百樂畢備故曰
百樂蛇國人聞其聲大喜多置酒相賀謂年必豐人無
&KR0858;厄盖瑞蛇也山海經陽山多化蛇狀如人面豺身
鳥翼蛇行音如叱呼見則邑大水山海經泰華之上
削成而四方有蛇名曰肥&KR1414;六足四翼見則天下大旱
又渾夕之山有蛇一首兩身名曰肥遺蛇譜一角蛇
黔東粤西山中多有其色赤黑相間赤處如火熖黑處
如光漆又雙身蛇一頭兩身雌雄自具自為合單日糞
從雄尾出雙日糞從雌尾出三月則交五月卵生如雞
卵七月子育九月子成自覓食是蛇長五六尺亦有八
九尺者不滿丈喜捕鼠及狸出占城國緬甸滇西亦有
則食魚鰕善泅水面人以其善捕鼠嘗蓄於家然能為
苗害又五頭蛇一身五頭各有雙目各各吐舌海南山
中頗多嘗入水捕魚鰕為食爾雅軹首蛇注岐頭蛇
也今江東呼兩頭蛇為越王約髮亦名弩弦南越志
兩頭蛇無毒夷人餌之南史紀僧真遭母喪開冢得
五色兩頭蛇本草兩頭蛇大如指見之令人不吉一
頭無目一頭無口二頭俱能行出會稽嶺表錄異兩
頭蛇嶺外多此𩔖時有如小指大者長尺餘腹下鱗紅
背錦文一頭有口眼一頭似頭而無口眼云兩頭俱進
退亦謬也昔孫叔敖見之不祥乃殺而瘞之恐他人見
復受其禍南人見之如常其禍安在事物原始兩頭
蛇兩頭俱能行以桑薪燒之則足出嶺南異物志韶
州多兩頭蛇為蟻封以避水蟻封者蟻子聚土為臺也
蒼梧亦多兩頭蛇長不過一二尺或云蚯蚓所化明
道雜志黃州有小蛇首尾相𩔖因謂兩頭蛇余視之其
尾端𩔖首而非也土人言此蛇老蚯蚓所化無甚大者
其大者不過如大蚯蚓七修𩔖藁世言有見兩頭蛇
者必死弘治間餘杭方萬初過新嶺因倦少憩樹下見
蚯蚓白頸者長尺餘蛻於路左須臾出兩頭蛇蜿蜒而
去竟亦無恙物𩔖相感志按字林云&KR0008;即大蛇也出
華回唯啖小蛇及蝮如一張其口蛇蝮即自吸去也
格物論一種形𩔖於蛇浮游水上不傷人其名曰蛇婆
五雜組江南有花地遍狀如小蛇螫立殺人嶺南有
夜虎此其𩔖也華夷珍玩考石蛇盤曲似蛇但無首
尾内空紅紫著色又如車螺雖與石蠏𩔖同不知何物
所化以左盤者為善
蛇異穆天子𫝊天子遺其靈鼓乃化為黃蛇韻府
静江灘中雷公逐一黃蛇人以石投之蛇鏗然有聲乃
得一銅劍金樓子孔子夢三槐間豐沛市有赤飈起
呼顔回子夏往觀之見赤蛇化為黃金上有文曰卯金
刀後高祖起豐沛杜陽編開成初宫中有黃色蛇夜
自寳庫中出游於階庭間光彩照灼不可擒捕宫人擲
珊瑚玦擊之遂并玦而亡去掌庫者具以事告上令徧
搜庫内乃得黃金蛇而珊瑚玦貫其首上熟視之曰昔
隋煬帝為晉王時以黃金蛇贈陳夫人吾不知此蛇得
自何處左右因覩領下有阿𡡉字上曰果不失朕所疑
耳阿𡡉煬帝小字也遂命取玻璃連環繫於玉彘之前
足其後更不復見焉以彘能啗蛇也寓簡宣和間蔡
州有一士人家書室中忽然見小蛇文章陸離蜿蜒几
格間見人不驚畏不敢傷也每日惟巳時則見至午乃
隱去日日如此士人異之因伺其至則捕之置鐵絲藍
中逮午視之則堅冷化為石矣其質巧妙天成雖鬼工
不能加也明日巳時則復蠕動既又復為石而屈伸蟠
結之狀日日不同士人寳蓄持至京師見中人梁師成
梁嘆曰此神物造化之所寓也禁中有玉鼠玉兔以其
時見則其物也士遂獻之梁四公記西海西北有女
國以蛇為夫男則為蛇不噬人而穴處女為臣妾官長
而居宫室鳥獸考真臘王宫之中有金塔王夜則卧
其上土人皆謂塔之中有九頭蛇精乃一國之土地主
也係女身每夜則見王先與之同寢交媾雖其妻亦不
敢入二鼓乃出方可與妻妾同睡若此精一夜不見則
蕃王死期至矣若王一夜不往則必𫉬災禍玄中記
東海蛇丘之地險多漸洳衆蛇居之無人民蛇或人頭
而蛇身
格致鏡原卷九十九
