格致鏡原卷三十大學士陳元龍撰
朝制類(一)
璽
總論格古要論按許愼說文璽王者印也以守此土
故為文從爾從土其義蓋曰天付爾此器俾寶之以守
爾土也至周太史籒易為從爾從玉義取天付爾此寶
以為天下君也三代以上璽文無所考考諸史籍并寶
璽篆文圖說曰傳國璽方四寸蔡邕獨斷璽者印也
印者信也天子璽以玉螭虎鈕古者尊卑共之月令曰
固封璽春秋左氏傳曰魯襄公在楚季武子使公冶問
璽書追而與之此諸侯大夫印稱璽者也自秦以來天
子獨以印稱璽又獨以玉羣臣莫敢用也漢舊儀璽
王者印也綬帶也所以繫璽黃赤綬四彩武都紫泥封
盛以青囊白素裹兩端無縫尺一版中約署西京雜
記中書以武都紫泥為璽室加綠綈其上漢舊儀皇
后玉璽文與帝同皇后玉璽金螭虎鈕隋志皇后有
金璽盤螭鈕文曰皇后之璽宋書皇太子妃金璽龜
鈕纁朱綬佩瑜玉漢百官表諸侯王金璽師古注古
者印璽通名今則尊卑有别漢舊儀云諸侯王黃金璽
槖佗鈕文曰璽謂刻云某王之璽
歴代璽春秋運斗樞舜東巡臨觀黃龍五采負圖出
置舜前圖以黃玉為柙黃金繩封兩端有文曰天皇有
玉璽五字博袤三寸此黃帝符璽也春秋合誠圖堯
坐中舟與太尉舜臨觀鳳皇負圖授堯赤玉為柙黃玉
檢白玉繩其章曰天赤帝符璽五字拾遺記武王伐
紂樵夫牧豎探高鳥之巢得玉璽文曰水德將滅木祚
方盛漢舊儀秦以前民皆以金銀銅犀象為方寸璽
各服所好自秦以來天子璽始以玉為之太平御覽
傳國璽是秦始皇所刻其玉出藍田山是丞相李斯所
書其文曰受命於天既夀永昌元崔彧進璽箋秦始
皇得楚卞和之璞命李斯篆其文玉工孫夀刻之博
古圖秦璽有二一曰受命於天既夀永昌一曰受天之
命皇帝夀昌受字晉陽秋作昊字孔氏雜記傳國璽
秦始皇始為之面文曰受命於天既夀永昌璽上隱起
為盤龍文曰受天之命皇帝夀昌方四寸晉書六璽
秦制也曰黃帝之璽皇帝行璽皇帝信璽天子行璽天
子之璽天子信璽漢遵秦不改漢舊儀秦玉璽螭獸
鈕在六璽之外秦王子嬰以獻漢高帝謂之傳國璽
漢書高祖入咸陽得秦璽及即天子位因御服其璽世
世相授號曰傳國璽漢輿服志天子有傳國璽及八
寶皆以玉為之神璽以鎮中國藏而不用受命璽以封
禪禮神皇帝行璽以報王公書皇帝之璽以勞王公皇
帝信璽以召王公天子行璽以報四夷書天子之璽以
勞四夷天子信璽以召四夷大朝會則符璽郎進神璽
受命璽於御座行幸則合八寶為五轝函封從於黃鉞
之内西京雜記竇太后在家嘗有白燕銜石大如指
墮后績筐中后取石剖為二中有文曰母天地后乃合
之遂不復開後為皇后常并置璽櫝中號曰天璽也
太平御覽傳國璽漢昭帝時殿中一夜相驚霍光即召
持節郎取璽郎不與光欲奪之郎按劔曰頭可得璽不
可得光善之明日遷郎秩二等光後廢昌邑王賀立宣
帝光自手解取賀璽扶令下殿至漢平帝王莽篡位就
元后求璽乃出璽投之於地璽上螭一角缺及莽敗時
帶璽綬避火於漸臺商人杜吴殺莽取綬不知取璽及
莽頭公賓就見綬問綬主所在乃斬莽首并璽與王憲
憲得無所送乃自乘天子車輦李松入長安斬憲送璽
詣宛上更始赤眉大司馬謝禄至高陵更始奉璽赤眉
赤眉立劉盆子建武三年盆子敗於宜陽璽還光武
續漢書建武二十二年上許梁松等奏方求元封時故
事議封禪所施用有司奏當刻玉璽一枚方寸三分玉
版方五寸漢末記董卓時大亂天子北詣河上六璽
不自隨掌璽者以投井孫堅討董卓頓軍城南有五色
氣從井中出堅使人浚之得漢傳國玉璽其文曰受命
於天既夀永昌方圓四寸上鈕文盤五龍龍上一角缺
羣書考索孫堅得傳國璽方圓四寸上有鈕文盤五
龍然則漢天子之璽其方不過四寸諸侯王以下其小
又可知也王佐玉璽考孫堅得璽袁術僭逆乃拘堅
妻奪之時廣陵刺史徐璆徵詣京師道為術所刧術死
璆得璽還以上獻帝於許昌時建安四年己夘夏也漢
以禪魏文帝通鑑續編注秦以藍田玉作傳國寶六
面螭鈕魚鳥篆文漢王太后投之殿階螭角微玷至魏
文帝曹丕得之隸刻肩際曰大魏受漢傳國之寶晉
書魏立廟於鄴四月洛邑初營宗廟掘地得玉璽方一
寸九分其文曰天子羨思慈親明帝為之改容蜀志
襄陽男子獻關侯玉璽璽潛漢水伏於淵泉暉景燭曜
靈光徹天珍珠船吴孫皓造金璽六枚又有龜龍麟
鳳璽太平御覽傳國璽漢以禪魏魏以禪晉趙王倫
篡立使義陽王威就惠帝取璽帝不與強奪之晉帝永
嘉五年王彌入洛陽執懷帝及傳國六璽詣劉曜後為
石勒所并璽復屬勒刻一邊云天命石氏此題今不復
存勒為冉閔所滅此璽屬閔閔敗璽存閔大將軍蔣幹
晉鎮西將軍謝尚遣都護何融購賞得之以晉穆帝永
和八年還江南晉元帝東渡歴數帝無玉璽北人皆云
司馬家是白板天子晉陽秋永和八年冉閔大將軍
蔣幹以傳國璽付河南太守戴施施獻之百僚皆賀璽
光照洞徹上盤螭文隱起文曰昊天之命皇帝夀昌蓋
秦璽也晉書元帝永嘉初有白玉麒麟神璽出於江
寧其文曰長夀萬年臧榮緒晉書安帝義熙十二年
左衛兵陳陽於東府淮水中得玉璽一枚崔鴻前趙
錄劉元海遷都平陽汾水中得玉璽文曰有新保之泉
元海蓋王莽時璽也獻者因增其三字元海以為已瑞
大赦天下改年也石勒别傳韓強在長城縣西山巖
石闕中得玄璽一所方四寸厚二寸石虎以為瑞太
平御覽秦光十九年雍州刺史郗恢表慕容永稱蕃奉
璽方六寸厚三寸上蟠螭為鼻合高四寸六分下有八
字其文曰受天之命皇帝夀昌鳥篆隱起巧麗驚絶蓋
雕鐫之巧非近所作也凉州記吕光時陳平仲得玉
璽博三寸長四寸光澤無文向日視之字在腹中有三
十四字五侯鯖姚秦於渭濱得赤璽上有文曰天命
燕德北史太武毁鄴城五層佛圖於泥像中得玉璽
二其文皆曰受命於天既夀永昌其一刻其旁曰魏所
受漢傳國璽南齊書滎陽人尹千于嵩山東南見天雨
石墜地石開有璽在其中璽方三寸文曰戊丁之人與
道俱肅然入草應天符又曰皇帝興運千詣雍州刺史
獻之又冠軍將軍周普孫於石頭北廂將堂見地有異
光照城堞往𫉬玉璽一鈕方七分文曰明玄君又蘭陵
民齊伯生於六合山𫉬金璽一鈕文曰年予主又寧蜀
廣漢縣於陶所瓦間忽見白光窺尋無物乃共𤼵視𫉬
玉璽一鈕璧方八分上有鼻文曰帝真北史齊辛術
移鎮廣陵𫉬傳國璽送鄴文宣以璽告於太廟此璽即
秦所制方四寸上鈕交盤龍其文曰受命於天既夀永
昌二漢相傳又歴魏晉懷帝敗没於劉聰聰敗没於石
氏石氏敗晉穆帝永和中濮陽太守戴僧施得之遣督
護何融送於建鄴歴宋齊梁梁敗侯景得之景敗侍中
趙思賢以璽投南兖州刺史郭元建送於術故術以進
焉玉璽考梁元帝承聖元年壬申夏四月盜竊梁傳
國璽歸之北齊蓋侯景得之景死其侍中趙思賢棄之
草間至廣陵以告郭元建元建取以送鄴後周并北齊
而得之隋文帝滅後周而得璽崔彧進璽牋隋末蕭
后與太子正道并傳國璽竝入於突厥唐太宗即位寶
璽未𫉬乃自刻玉曰皇天景命有德者昌貞觀四年蕭
后與正道自突厥奉璽歸於唐太宗始得璽焉唐志
初太宗刻受命元璽以白玉為螭首文曰皇天景命有
德者昌至武后改諸璽皆為寶中宗即位復為璽開元
六年復為寶天寶初改璽書為寶書十載改傳國寶為
承天大寶玉璽考唐滅隋傳國璽歸太宗後梁朱溫
篡唐而得之後唐莊宗平亂入洛而得璽明宗嗣立傳
至從珂後晉主石敬塘舉兵入洛陽從珂携璽登玄武
樓自焚死時清泰三年丙申十一月也自是璽不知所
在契丹從後晉出帝求之不可得孔氏雜說石晉作
受命寶曰受天明命惟德永昌契丹盜而取之至周郭
威更以玉作二寶其一以皇帝承天受命之寶為文其
一以皇帝神寶為文馮道書之今所用乃威所作寶也
五代史田令孜為監軍盜傳國璽入蜀而埋之於庭
永平二年尚食使歐陽柔治令孜故第穿地得之以獻
山堂肆考蜀少府王謀等上言前襄陽男子張嘉王
休來獻玉璽云此璽潛於漢水其光燭天合璧事𩔖
周廣順中詔造二寶曰皇帝承天受命之寶皇帝神寶
宋太祖受命傳其二寶至太宗又别制承天受命之寶
至道三年中書門下言皇帝受命寶請以皇帝恭膺天
命之寶為文詔曰可燕翼貽謀錄漢天子印符曰璽
後世因其名不改國初御前之印書詔之印天子合同
之印其名不正雍熙三年十月丙午竝改為寶别鑄用
之皇祐五年仁宗以奉宸庫有美玉廣尺厚半之命製
為鎮國神寶宰臣龐籍篆文劉沆書牌合璧事𩔖嘉
祐八年英宗即位作受命寶命歐陽修篆其文曰皇帝
恭膺天命之寶燕翼貽謀錄哲宗元符元年咸陽民
段義獻玉璽云紹聖三年河南鄉修造家舍掘得之色
綠如藍文曰受命於天既夀永昌其背螭鈕五盤詔蔡
京等議之咸以為真秦璽也詔仍舊為傳國璽丹鉛
總錄元符元年五月咸陽民斸地得玉璽蔡京及講議
玉璽官十三員奏曰皇帝夀昌者晉璽也受命於天者
後魏璽也有德者昌唐璽也惟德允昌者石晉璽也則
既夀永昌者秦璽可知蔡京輩小人媚上不憚誣天而
况於欺人乎縱使真是秦璽亦無道之物亡國之器豈
舜之五瑞禹之玄圭乎噫宋之君臣可謂迷惑無識矣
格古要論徽宗崇寧五年冬十二月有以玉印六寸
龜鈕獻者其文曰承天福延萬億永無極凡九字詔名
鎮國寶明年改元大觀大觀二年春正月受八寶於大
慶殿時得良玉工帝命作六寶曰皇帝之寶曰皇帝行
寶曰皇帝信寶曰天子之寶曰天子行寶曰天子信寶
以合秦制天子六璽之數與受命寶即秦璽鎮國寶通
曰八寶政和七年秋七月作定命寶重和元年正月受
定命寶於大慶殿赦時得于闐大玉踰二尺色如截肪
帝命製為寶其文曰範圍天地幽贊神明保合太和萬
夀無疆凡十六字篆以魚蟲製作之工幾於秦璽號曰
定命寶合前八為九寶詔以九寶為稱以定命寶為首
且曰八寶者國之神器至於定命寶乃我所自製也
玉璽考自宋哲宗元符元年得傳國璽於咸陽至宋欽
宗靖康二年而璽没入於金南宋一百五十一年無璽
崔彧進璽箋徽宗為金所虜凡有寶璽金皆取之内
璽一十有四青玉傳國璽一其色與金所獻玉璽相同
則知宋之南遷二百年無此寶璽也明矣稗史𩔖編
紹興五年春永興軍農夫耕得玉璽上於禮部尚書以
為秦之傳國璽其文曰受命於天既夀永昌紹興禮部
翰林秘書御史太常官驗定集議方圓二寸半印文深
琢如碑字背白而地紅字畫乃蟲篆合璧事𩔖初政
和所造九寶其八為金人劫去惟鎮國寶在焉建炎二
年上以宣示執政玉色温潤真希世之寶也合璧事
𩔖建炎元年謝克家以張邦昌命齎玉璽至文曰太宗
受命之寶嘉定勅迺者山東河北連城慕義爰致殊
方效順肅奉玉寶來獻於京質理溫純篆刻精古文曰
皇帝恭膺天命之寶暨厥圖册登載燦然實惟我祖宗
之舊繼𫉬玉檢其文亦同玉璽考元世祖平宋凡十
六年亦不得璽至至元三十一年甲午正月始得璽於
太師國王之孫碩迪之妻托克托濟農家成宗即位而元
始得璽矣成宗元貞元年乙未至順帝至正二十七年
丁未凡六十三年而璽隨順帝北歸矣崔彧進璽箋
托克托濟農以玉見貿乃玉印也色青綠而玄其方可黍
尺四寸厚及方三之不足背鈕盤螭四厭方際鈕盡璽
&KR0008;之上取中道一横窽可徑二分舊貫以韋條面有篆
文八刻畫捷徑位置勻通皆若蟲鳥魚龍之狀急召楊
桓辨其文曰受命於天既夀永昌是古傳國璽也自金
既取於宋之後寶璽出處得失亦未見有明說及我元
適集皇太孫寶所歸之際應期而出臣職總御史親會
盛事不可以不錄又圖中别有一璽其文亦八旁注曰
此傳國璽背文也今見寶璽之背皆刻螭形盤屈凸凹
不齊徧壓四際無地可置此文當别是秦一璽非今傳
國璽也此又不可不辨丹鉛總錄元朝元貞三十一
年穆呼哩曾孫碩迪卒其妻出古玉印貨之中丞崔彧
秘書丞楊桓辯其為傳國璽上之按秦始皇之璽一曰
皇帝夀昌一曰既夀永昌已傳疑有二矣至朱梁亡入
於後唐又唐主存勖謀即位魏州僧以傳國璽獻遂即
位則後唐之璽蓋有二也璽既有二則必有一贗矣是
以今日既曰與潞王從珂同焚於洛陽之玄武樓矣而
他日段義又得之以為宋哲宗獻今日既曰入金與金
哀宗同焚於蔡州之幽蘭軒矣而翟朝宗又得之以為
宋寧宗獻若果贗而酷肖則宋徽宗正衒名受欺者又
何疑其檢無螭角無缺却之不用而别制定命寶邪贗
跡在宋屢敗露矣而元之崔彧楊桓又何由得之寡婦
貨物而獻之余意以為楊桓素工篆書即著六書綂者
必桓私刻之謀於崔彧而託名於碩德之妻無疑崔彧
之意欲迎合皇太妃以翊戴成宗而為此眩耀俗目而
定其位耶七修𩔖藁我明璽共九顆在内尚寶監女
官收掌用時尚寶司以揭帖赴内監取用也其文不同
各有所用奉天之寶祀天地用之皇帝之寶詔赦聖旨
用之皇帝行寶立封及賜勞用之皇帝信寶詔親王大
臣調兵用之天子之寶祭祀鬼神用之天子行寶封建
外夷及賜勞用之天子信寶詔外夷調兵用之制誥之
寶一品至五品誥命用之勅命之寶六品至九品用之
王泌東朝紀建文元年使者還自西方得玉於雪山
廣二尺色青先是上在宫儲時嘗夢神致上帝命授以
重寶及是始應命工琢為大璽方尺六寸九分親定其
文曰天命明德表正萬方精一執中宇宙永昌名曰凝
命神寶
神仙璽集仙傳天皇大帝遣繡衣使者冷廣子期賜
大茅君盈神璽漢武内傳王母來降别有天仙佩金
剛靈璽廣博物志紫書金根經有青精玉璽龜山元
籙有流金鳳璽太清中經有天一八極璽
印(附印囊)
總論說文印執政所持信也釋名印信也所以封
物以為驗也亦言因也封物相因付也器物叢談印
所以示信也惟天子印曰璽用玉其餘王公卿大夫士
或曰印或曰章非用金銀則用銅鐡續事始州縣之
印始於春秋之時商鞅書曰法令之長印以封券則有
司之賜印已見於秦孝公之時事物紀原七雄之時
臣下璽始稱曰印史記蘇秦佩六國相印是也漢舊
儀秦以前人臣皆得以金玉為印龍虎鈕唯所好也秦
以印稱璽以玉不通臣下用漢楊僕傳懷銀黃垂三
組師古注銀銀印也黃金印也相印經印有八角十
二芒凡印欲周正上隆下平光明潔清如此為善職
官分紀節度使視事三日洗印視其刓缺謂之滌篆
晉中興書孔愉嘗行經餘不亭見籠龜於路者買而放
之溪中龜中流左顧者數四及封侯鑄侯印而龜紐左
顧三鑄如初陳善捫蝨新話段太尉倒用司農印以
追賊將韓旻足得符印遂還此太尉一時權以濟事也
然予在鎮江嘗見林倅云今在州縣獄中或走去罪人
但倒用印印所追捕文書賊可必得不知古人還用此
法或偶合耶予又觀抱朴子曰古人入山皆佩黃神越
章之印行見新虎跡以順印印之虎即去以逆印印之
虎即還此亦倒用印法也
印制唐車服志太皇太后皇太后皇后皇太子及妃
璽皆金為之藏而不用太皇太后皇太后封令書以宫
官印皇后以内侍省印皇太子以左春坊印妃以内坊
印春明退朝錄近朝皇太后皇后皆有印篆文曰皇
太后之印皇后之印故事二宫立各有宫名長春長樂
長信之類是也宜以宫名為文至尊之位不合言印當
云某宫之寶晉服制婕妤銀印青綬佩采瓄玉漢
舊儀諸侯王黃金印槖駞鈕文曰璽列侯黃金印龜鈕
文曰印丞相將軍黃金印龜鈕文曰章中二千石銀印
龜鈕文曰章千石六百石四百石銅印鼻鈕文曰印(鼻鈕)
(謂鈕但作鼻不為蟲獸之形)前漢百官表相國太尉御史大夫太
傅太師太保皆金印凡吏秩比二千石以上皆銀印光
禄大夫無秩比六百石以上皆銅印大夫博士御史謁
者郎無秩比二百石以上皆銅印合璧事𩔖漢武時
據土數五故五字為印文若印文不足五字則以之字
足之東觀記馬援上書曰臣所假伏波將軍印書伏
字犬外嚮成臯令印臯字為白下羊丞印四下羊尉印
白下人人下即一縣長吏印文不同恐天下不正者多
符印所以為信也所宜齊同薦曉古文字者事下大司
空正郡國印章奏可東觀記段熲上書掠得羌侯君
長金印四十三銅印三十一錫印一枚尉印五枚魏
武設官令魏諸官印各以官為名印如漢法斷二千石
者章隋書陳制金章或龜鈕或貔鈕豹鈕銀章或龜
鈕熊鈕羔鈕鹿鈕銀印或珪鈕兔鈕銅印率環鈕後
魏書高祖詔軍警給雀印傳符次給馬印事物原始
杜佑通典曰北齊有督攝萬機之印一鈕以木為之長
一尺二寸廣二寸五分背上為鼻鈕長九寸厚一寸廣
七分腹下隱起篆文曰督攝萬機四字今之條印關防
始於此也詞林海錯唐太宗賜右軍黃銀印於虞世
南價在黃金上且能辟鬼通典唐開元二十三年吏
部尚書李暠奏告身印與曹印文同請加告身兩字
鄴侯傳肅宗在靈武鑄印追兵文曰六合大同印山
堂肆考唐宗室李說請為監軍使王定遠别鑄印上許
之監軍有印自定遠始翰林志晉開運中賜學士院
書詔金印一張舜民畫墁錄唐印文如絲髮宋印文
如筯開封府三司印文尤麄猶且歲易以此可見事之
繁簡也七修𩔖藁漢唐宋印文多是小篆我明外任
諸衙門者皆疊篆惟總兵者柳葉篆御璽王府之寶玉
箸篆疊篆必九摺取乾元用九之說惟歷日印文七疊
取日月五星七政義也御史印文八疊取唐臺儀八印
義也二品以上用銀印三品以下是銅印御史者鐡印
正字通明制内外諸司印文俱用疊篆以九摺畫而
止字用成雙不及雙者足以之字其印形皆方大小有
差餘雜職衙門形稍長不方謂之條記弇州筆記東
南諸國用鍍金銀印朝鮮日本浡泥國王哈密忠順王
瓦剌西番王俱金印宗人府五府六部察院各都司布
政司衍聖公張真人用銀印應順天府三品文淵閣五
品亦銀印印特小永樂間灌頂國師烏思藏闡化王用
玉印螭鈕金匣龍袱
諸印漢書武帝令刻玉印賜欒大文成文曰天道將
軍羣碎錄王莽傳剛卯長三寸廣一寸四分或用金
玉刻作兩行書曰正月剛卯又曰疾日剛卯凡六十六
字以正月夘日作此印佩之以袚除不祥陳畱風俗
傳巴吾縣者宋雜陳楚地故梁國寧陵種龍鄉也今其
都印文曰種龍胡綜别傳吳時掘得銅印以琉璃為
蓋布雲母於其上大帝以問綜綜曰秦皇以金陵有天
子氣處處埋寶玉以當王氣此即是也吴志孫皓天
冊元年吳郡言掘得銀印長一尺廣三分刻上有年月
字於是改年大赦北史魏正平二年詔曰朕於苑内
𫉬方寸玉印其文曰子孫長夀後魏太武大延元年有
鄙婦人持方寸玉印詣潞縣侯孫家既而亡去莫知所
在印有三字為龍鳥之形要妙竒巧不類人跡文曰旱
疫平後魏書高祖永明元年上谷郡人獻玉印上有
蛟龍之文北史孝昌中於廣平王第掘得古玉印勅
召祖瑩與黃門侍郎李琰之辨之瑩曰此是于闐玉晉
太康中所獻乃以墨塗字觀之果如瑩言續漢書劉
昭曰桃印本漢制以止惡氣抱朴子古之人入山者
皆佩黃神越章之印其廣四寸其字一百二十以封泥
著所住之四方各百步則虎狼不敢近其内也虎豹
法道士當刻棗心作印方四寸
異印搜神記張顥為梁相天新雨後有鳥如山鵲飛
翔近地令人摘之化為石顥命椎破得一金印文曰忠
孝侯印顥上之藏宫後議郎汝南樊衡夷上言堯舜時
舊有此官今天降印宜可復置顥漢靈帝時至太尉
五侯鯖晉時曲陽縣市黃慶宅東有園種菜鮮異拔去
更生恒有白光似懸絹道士傅古德掘之得玉印文曰
長承萬福杜陽編肅宗時天帝授尼真如八寶使達
於天子其四曰玉印大如半手其文如鹿陷之印中著
物則形見杜陽編順宗元和五年給事中張維則自
新羅使回云於海上泊洲島間見花木臺殿有數公子
命一青衣捧金龜印以授維則乃置之於寶函復語維
則曰致皇帝還舟中回顧舊路悉無蹤跡金龜長五寸
上負黃金玉印面方一寸八分其篆文曰鳳芝龍木受
命無疆維則達京師即具以事進上曰朕前世豈非仙人
乎洪邁夷堅志宣和中龍澄嘗於瀼水中𫉬玉印印
文非世間篆籒澄見天神立於傍曰此印上帝所寶今
守護不謹遂落扵此神俄不見澄懼乃奉印投原處
雲谷雜記紹興中洞庭漁人𫉬一印方僅二寸其制甚
古鈕有連環四兩兩相貫上有一大環總之漁者以為
金競而訟於官辨其文乃夀亭侯印四字遂畱長沙官
庫吏見印上時有光焰白於官乃遣人送荆門軍關侯
祠中光怪遂絶淳熙四年玉泉寺僧將獻東宫印已函
而未𤼵忽光焰四起衆皆驚愕不復獻
印囊中華古今注青布囊所以盛印也劾奏之日則
以青布囊盛印於前示奉王法而行也非劾奏之日則
以青繒為囊盛印扵後謂劾奏尚其質直故用布非劾
奏日文明故用繒自晉朝已來劾奏之官專以印居前
非劾奏之官專以印居後魏志平原太守劉邠取印
囊著器中使管輅筮之輅曰内方外圓五色成文含寶
守信出則有章此印囊也
綬
總論禮玉藻注綬者所以貫佩玉相承受者也漢
高紀注組綬也所以帶璽也吕忱字林綬紱也漢
官儀綬者有所承受之也所以别尊卑彰有德董巴
輿服志戰國解去紱佩畱其絲襚以為章表秦乃以采
組連結於襚光明章表轉相結綬故謂之綬漢官儀
綬長一丈二尺法十二月闊三尺法天地人舊用赤韋
示不忘古也秦漢易之以絲至今以為常製孔氏雜
說漢時印綬非若今之金紫銀緋長使服之也蓋居是
官則佩是印綬既罷則解之故三公輩上印綬也按後
漢張奐傳云吾前後仕進十要銀艾銀即印艾即綠綬
也謂之十要者一官一佩之耳印亦不甚大淮南王曰
方寸之印丈二之組是也晉時婦人亦有印綬虞潭母
賜金章紫綬是也周祈名義考綬有二一以佩玉謂
之禭一以佩印謂之組訓者未甚分曉古人佩玉以比
德必有綬維之乃可佩徐廣曰秦以絲組連結於繸轉
相結綬漢制繸綬之間得施玉環鐍詩所謂鞙鞙佩璲
是也今錦綬乃其遺制佩印以檢姦萌亦必有綬以繋
之乃可佩翟方進傳赤&KR0008;縌師古曰&KR0008;所以繋印石顯
為中書令民歌曰印何纍纍綬若若耶淮南王所謂方
寸之印丈二之組是也今印鑰縚乃其遺意
綬制禮玉藻天子佩白玉而玄組綬公侯山玄玉而
朱組綬大夫佩水蒼玉而純組綬世子佩瑜玉而綦組
綬士佩瓀玫而緼組綬董巴輿服志乘輿黃赤綬五
采黃赤縹紺淳黃圭長二丈九尺五百首太皇太后皇
太后皇后皆同漢官儀乘輿綬黃地骨白羽青絳緣
五采四百首長二丈三尺漢名臣奏大司空朱游奏
曰車府丞横受詔乘輿綬五采何黃多也可更用赤絲
為地明諸司職掌皇帝衮冕大綬六采用黃白赤玄
縹綠織成純玄質五百首小綬三色同大綬間織三玉
環北堂書鈔蔡邕獨斷云皇后赤綬玉璽貴人緺綟
金印案緺綟色似綠緺音戈綬文也綟音例綬也晉
令皇太子及妃諸王玄朱綬郡公主朱綬東宫舊事
皇太子納妃有絳地織成綺綬明諸司職掌東宫綬
五采用赤白玄縹綠織成純赤質三百三十首小綬三
色同大綬間織親王綬同惟三百一十首世子郡王綬
紫質用紫黃赤三采織成間織晉服制婕妤銀印青
綬佩采瓄玉山堂肆考齊永明中有司奏貴妃淑妃
竝加紫綬金章佩于闐玉魏武帝内誡令公主貴人
金印藍綬羣書考索自公主封君以上皆帶綬以采
組為緄帶各如其綬色黃金辟邪首為帶鐍飾以白珠
漢書高帝初諸侯王置金璽盭綬注盭綠也草名出
琅玡平昌縣似艾可染綠因以為綬蔡邕雜章相國
金印綠綬位在公上所以殊異休烈羣臣莫得而齊
董巴輿服志諸侯王赤綬四采赤黃縹紺淳赤圭長二
丈八尺三百首公主大貴人諸侯皆同諸國貴人相國
綠綬三采綠紫紺淳綠圭長二丈一尺二百四十首公
侯將軍紫綬二采紫白淳紫圭長丈七尺百八十首公
主封君同九卿中二千石青緺綬二千石青綬三采青
白紅淳青圭長丈七尺百二十首自青綠已上縌(音逆)皆
長三尺二寸與綬同采而首半之縌者古佩襚也佩襚
相迎受故曰縌紫綬以上縌綬之間得施玉環玦千石
六百石黑綬三采青赤紺淳青長丈六尺八十首四百
(丞尉)三百(長相)二百石皆黃綬一采淳黃圭長丈五尺六十
首自黑綬以下縌綬長三尺與綬同采而首半之百石
青紺綬一采宛轉繆織圭長丈二尺凡先合單紡為一
絲四絲為一扶五扶為一首五首成一文文采淳為一
圭首多者絲細少者絲麤皆廣尺六寸晉輿服志相
國太尉御史大夫三公皆紫綬二千石以上皆青綬光
禄大夫比六百石以上皆墨綬大夫博士御史謁者郎
無之其僕射御史治書尚符璽者有印綬比二百石以
上皆黃綬郡公縣公縣侯大夫夫人皆青綬漢官儀
卿大夫藻火綬青地綬桃花綬故曰三彩綬焦貢易
林二千石官白艾綬注以艾草染之故曰艾綬漢朱
博傳刺史不察黃綬師古注丞尉職卑皆黃綬漢書
左雄曰今之墨綬猶古諸侯注墨綬謂令長即古子男
之國也明諸司職掌文武官朝服一品二品綬用綠
黃赤紫四色線織雲鳳四色花錦下結青絲網三品四
品綬黃綠赤紫四色織雲鶴花錦下結青絲網五品綬
黃綠赤紫四色織盤鵰花錦下結青絲網六品七品綬
黃綠赤三色織練鵲花錦下結青絲網八品九品綬黃
綠二色織鸂鶒花錦下結青絲網博物志太僕朱浮
言詔書云百官皆帶王莽時綬又不齊因前袁安故綬
李涉等六家所織綬不能具丙丁文募能為綬作丙丁
文者北史從省之服初無佩綬何稠曰此乃晦朔小
朝之服安有人臣謁帝而除去印綬兼無佩玉之節乎
乃加獸頭小綬及佩一隻晉輿服志假印綬而官不
給鞶囊得自具作但假印不假綬者不得佩綬鞶古制
也漢世有鞶囊者佩在腰間或謂之綬囊
諸綬西京雜記合德遺飛燕五色文綬上清經元
始皇上丈人佩九色自然之綬漢武内傳西王母佩
交帶靈飛綬上元夫人佩鳳文琳華綬
符(附檄)
總論文心雕龍符者孚也徵召防偽事資中孚三代
玉瑞漢用金竹末代從省代以繻矣說原符者篆刻
文字而中分之器物叢談符契也代古之珪璋剖而
相合長短有度用以證召兼防欺詐者也古者以竹為
之故字從竹及後世詐偽蠭起以竹易得之物又不足
為之防於是有以銅鐵金銀鑄為物象而用之者皆剖
而為兩一畱在内一給付外今之世又至於從省代以
書翰毋乃實是而名非歟龍魚河圖黃帝攝政有蚩
尤兄弟八十一人誅殺無道黃帝以仁義不能禁止乃
仰天而嘆天遣玄女下授帝兵符遂伏蚩尤漢書高
祖與功臣剖符作誓文帝紀關无用傳注傳信也或
用棨或用繒棨者刻木為合符也漢書甯成為内史
抵罪髠鉗乃解脱詐刻傳以出關歸家注傳謂過關之
符也
歴代符漢文帝紀初與郡守為銅虎符竹使符注應
劭曰銅虎符第一至第五國家當𤼵兵遣使者至郡合
符符合乃聽受之竹使符皆以竹箭五枚長五寸鐫刻
篆書第一至第五張晏曰符以代古之珪璋從簡易也
師古曰與郡守為符者謂各分其半右畱京師左以與
之陳繼儒虎薈漢舊儀銅虎符𤼵兵長六寸竹使符
出入徵𤼵古今注云銅虎符銀錯書之張晏云銅取其
同心也吕后崩齊王中尉紿齊相召平曰王欲𤼵兵非
有漢虎符驗也東萊曰然則文帝以前蓋有虎符矣此
謂文帝初作者豈非用銅於此始乎後漢書初禁網
尚簡易但以璽書𤼵兵未有虎符之信杜詩上疏曰舊
制𤼵兵皆以虎符其餘徵召竹使而已符象合取為大
信所以明著國命欽持威重也間者𤼵兵但有璽書或
以詔令如有奸人詐偽無由知覺愚以為軍旅尚興賊
虜未殄召兵郡國宜有重謹可立虎符以絶奸端書奏
世祖說之雲烟過眼錄銅虎符一全體具存背上篆
云某處𤼵兵待行腹下分書十千唯戊癸二字合全餘
八字皆平腹内作牝牡五竅開合之則一全虎也往往
有漢虎符者如褚雪巘及吾真白所收皆是如符牌樣
上鑄一小虎形下云某處𤼵兵或左右或止有一邊今
此全虎形亦異矣褚雪巘所藏銅虎符一半上有篆文
六云某處𤼵兵合同下有楷書甲至癸十字各擬古吾
真白所收虎符一長有一尺五寸廣四寸上剡首下平
一面作虎蹲在上下有漢欵識字云第一至第五皆面
上作身通垂下有磨滅不可辨剡首二邊有字刊年月
磨滅難辨妮古錄余見銅虎符僅二寸許虎各半合
而為一色如碧羽微帶黃金六典隋煬帝幸遼東命
鄭玄為京師畱守樊子蓋為東都畱守有治績為别造
玉麟符賜之以代銅獸注傳符之制京師畱守曰玉麟
符北史隋制京官五品以上佩銅魚符開皇時頒木
魚符于總管刺史雌一雄三又頒木魚符於京官五品
以上開皇七年頒青龍符於東方總管刺史西方以白
虎南方以朱雀北方以玄武開皇十七年頒銅虎符於
驃騎車騎府張鷟耳目記漢𤼵兵用銅虎符及唐初
為銀兔符以兔子為符瑞故也又以鯉魚為符瑞為銅
魚符以佩之至偽周武姓也玄武龜也又以銅為龜符
新唐書高祖初入長安罷隋竹使符班銀菟符其後
改為銅魚符以起軍旅易守長京都畱守折衝府提兵
鎮守之所及左右金吾宫苑總監收監皆給銅魚符宫
殿城門給交魚符巡魚符左廂右廂給開門符閉門符
蕃國亦給符雄雌各十二銘以國名雄者進内雌者付
其國朝貢使各齎其月魚而至不合者劾奏唐志皇
太子監國給雙龍符左右皆十兩京北都畱守給麟符
左二十右十九東方諸州給青龍符南方諸州朱雀符
西方諸州白虎符北方諸州玄武符皆左四右三左者
進内右者付外行軍所亦給之演繁露六典符寶即
隨身魚符之制曰所以明貴賤應宣召左二右一其飾
有玉金銀三等其符題云某位姓名案此之謂符者初
用一本對中書其人官位姓名書已乃析而二之右付
其人所謂右一者是也左則藏之於内或有宣召即内
出左契以與右合參驗而同乃始得入其在古制則官
得通籍禁中者至入宫門案牒省驗其人年貌官位皆
同乃入者也漢太守之官必得左符以出至郡用以為
驗蓋右符先以畱州故令以左合右也唐世刺史亦執
左魚至州與右魚合契亦其制也唐世左魚之外又有
敕牒將之故兼名魚書唐書曰開成二年幽州節度使史
元忠奏當管八州準門下牒追刺史右魚各一隻臣勘
自天寶末年頻有干戈竝皆失墜伏乞各賜新銅魚可
之後有詔刺史已有制書為驗左魚不給唐志傳信
符以給郵驛通制命
諸符真誥老君佩神虎之符山堂肆考黃帝出軍
訣帝討蚩尤夢西王母遣人以符授之帝寤立壇而請
有玄龜銜符從水中出置之壇中道家符籙始此人君
詣道壇受符籙始於南北朝魏時抱朴子或問辟五
兵之道抱朴子曰以五月五日著赤靈符於心書蕉
盩厔有玉女洞飛泉甘冽蘇子瞻過此汲兩瓶去恐後
復取為從者所紿乃破竹作券使寺僧藏之以為往來
之信戲曰調水符
檄演繁露魏武奏事曰有急以鷄羽插木檄謂之羽
檄說文曰檄以木簡為書長尺二寸
節(附眊)
總論孔氏雜說漢高帝紀注節以毛為之上下相重
取象竹節因以為名將命者持之以為信後漢光武紀
注節所以為信也以竹為之柄長八尺以㲠牛尾為其
旄三重器物叢談節出使操持之物所以為行道之
信亦以竹為之或以金玉為之其長也亦有度有所將
命則出而給之入而歸之使之達諸其外而無所畱滯
焉記玉藻凡君召以三節二節以走一節以趨注節
所以明信輔君命也使使召臣急則持二緩則持一
周禮地官掌節掌守邦節而辨其用以輔王命凡通達
於天下者必有節以傳輔之無節者有幾則不達注將
送者執此節以送行者皆有道里日時課如今郵行有
程所以防容姦擅有所通也羣書考索漢竹使符竹
箭五枚長五寸然則先王之節其長亦不過於此若夫
旌節之制又加長焉觀蘇氏之杖節則非以寸計之也
古節周禮掌節守邦國者用玉節守都鄙者用角節
凡邦國之使節山國用虎節土國用人節澤國用龍節
皆金也以英蕩輔之門關用符節貨賄用璽節道路用
旌節周禮小行人達天下之六節都鄙用管節周
禮注土國平地也山多虎平地多人澤多龍以金為節
鑄象焉必自以其國所多者于以相别為信明也今漢
有銅虎符禮書節之為物或以角或以金或以竹或
用以守或用以使或用以民周官掌節之所掌者八玉
節也角節也虎節也人節也龍節也符節也璽節也旌
節也小行人之所達者六虎節也人節也龍節也旌節
也符節也管節也玉節角節此用以守者也虎節人節
龍節此用以使者也符節璽節旌節此用於使與民者
也析竹為符節全竹為管節羣書考索小行人有管
節而掌節無之者掌節所掌謂之邦節以輔王命則所
謂邦國之使節使邦國者所執也小行人所達謂之天
下之節則邦國都鄙使者所執非王官所掌也掌節無
都鄙之使節以使都鄙者無節特以旌節行之也小行
人無璽節以其所掌者使節而貨賄之事不預也嚴
助傳武帝曰吾不欲出銅虎符𤼵兵郡國乃遣嚴助以
節𤼵兵會稽漢武帝紀太子以節𤼵兵與劉屈氂戰
於是更加節黃旄注時太子亦𤼵節以戰故加其上旄
以别之古今注蘇武使單于十九年杖節而回節旄
落盡宋朝會要金節隋制也以八層黃繡龍袋籠之
唐車服志唐高祖初大將出則賜旌以顓賞賜節以
顓殺節懸畫木盤三相去數寸隅垂赤麻餘與旌同
中華古今注唐節制皆從太府寺准三禮定之虎節人
節龍節皆以紫檀木畫其形象御親金書以賜重臣碧
油籠之殁而不用則倒進之
諸節太洞玉經八皇老君把紫鳳之節異聞錄紫
陽真人周義山入蒙山遇羨門子乘白鹿佩青旄之節
毦漢魏故事與外國節皆用赤黑為毦異於常節
魏略劉先主性好結眊時有人遺犛牛尾手自結之
北堂書鈔庾翼與燕王書云今致孔雀毦二枚案毦音
二羽毛飾也外國傳黑白毦出天竺國北堂書鈔
俗說云謝安小兒時便有名譽流聞遠國慕容廆餉謝
白狼毦一雙謝時年十三魏武與楊彪書今贈足下
十鈴毦一具
金牌
朝野雜記宋制金字牌用木為之朱漆黃金字光明眩
目過如飛電望之無不避路日行五百里軍中有機速
處分直自御前𤼵下三省樞密院皆不得與被之者莫
敢遲延猶唐之朱書御札也羣書考索咸平六年給
軍中傳信牌先是石普言北面抗敵行陣間有所號令
則遣人馳告多侠計畫後虞奸詐請令將帥破以持之
遇傳令則合而為信帝以為古有兵符既而久廢因漆
木為牌長六寸闊三寸腹背刻字而中分之置鑿枘令
可合又穿二竅容筆墨上施紙札臨陣則分而持之或
傳令則置其言繋軍吏之頸至彼合置復命洪邁容
齋三筆金國每遣使出外貴者佩金牌次者佩銀牌俗
呼為金牌銀牌郎君北人以為契丹時如此牌上若篆
字六七或云阿骨打花押也殊不知此本中國之制五
代以來庶事草創凡置奉使於外但給樞密院牒太宗
太平興國三年因李飛雄矯乘廏馬詐稱使者欲作亂
既捕誅之乃詔自今乘驛者皆給銀牌國史云始復舊
制此則非起於金也太宗端拱二年復詔先是馳驛使
臣給篆書銀牌自今宣罷之復給樞密院牒三朝國
史銀牌唐製差𤼵驛遣則門下省給傳符以通天下之
信宋朝符券皆樞密院主之舊有銀牌以給乘驛者闊
一寸半長五寸面刻隸字曰勅走馬銀牌凡五字首為
竅貫以韋帶其後罷之樞密院給券謂之顯子太平興
國三年李飛雄詐乘驛謀亂伏誅罷樞密院券别制新
牌闊二寸半長六寸易以分書上鈒二飛鳳下鈒二麒
麟兩邊年月貫以紅絲絛端拱中使臣護邊兵多遺失
之者又罷銀牌復給樞密院顯子明會典金牌之制
面上鑄仁義禮智信五字號下鑄守衛二篆字背鑄凡
守衛官軍懸帶此牌等二十四字仁字號俱龍形義字
號俱虎形禮字號俱麒麟形智字號俱獅子形信字號
俱祥雲形又有勇字號銅牌又有牙牌公侯伯勲字號
駙馬親字號文官文字號武官武字號樂官樂字號
鐵券
格古要論漢高帝平定天下即剖符封功臣上者王次
者侯及赦淮陰侯十二年又大封功臣百四十有三人
為侯大侯不過萬家小侯五六百戸於是申以丹書之
信重以白馬之盟始作鐵券其内鏤字以金塗之故名
曰金書鐡契其封爵之誓有曰使黃河如帶泰山若礪
國以永存爰及苗裔作金匱石室藏之宗廟歴代因之
以賜功臣唐代宗紀功臣皆賜鐵券藏名太廟畫像
凌烟閣演繁露唐辛齊炅玉堂新制鐵券半缺形如
小木甑上有四竅可以穿絛凸面鐫字陷金以煥之從
齊炅所記以想其制是劵也鐵質金字本行正圓而空
虚其中鐫勒制文於外已乃用古傳别法中分其器而
二之一以藏官一以授諸得券之人故今存於世者形
如半甑正與契券兩别之理相應也輟耕錄唐昭宗
賜吳越武肅王錢鏐鐵券如瓦高尺餘闊二尺許券詞
用黃金商嵌一角有斧痕古今事物考國朝洪武二
年制鐵券給賜功臣面刻誥文背鐫免罪減禄之數字
以黃金填之左右二面合一字號右給功臣左藏内府
魚袋
唐志魚袋即古之算袋魏文帝易以龜取其先知歸順
之義唐改魚袋取其合魚符之義自一品至六品皆服
之魚袋以明貴賤應召命者皆盛以魚袋三品以上飾
以金五品以上飾以銀談苑三代以韋為算袋盛算
子及小刀磨石等魏易為龜袋唐永徽中四品官竝給
隨身魚天后改魚為龜唐初卿大夫没追取魚袋永徽
中敕生平在官用為褒飾没則收之情意不忍五品以
上薨魚更不追取岳珂愧郯錄予閱朝野僉載有曰
唐高宗上元年中令九品以上佩刀礪算袋粉帨為魚
形結帛作之取魚之衆鯉彊之兆也至天后朝乃絶景
雲之後又準前結帛魚為飾竊疑魚袋之始意或出此
武后既廢帛魚亦改龜佩正一意度耳會要高宗咸
亨三年五月三日始令京官四品職事佩銀魚是日内
出魚袋徧賜之隋唐嘉話朝儀魚袋之飾唯金銀二
等至武后乃改五品以銅中宗反正從舊唐輿服志
垂拱中都督刺史始賜魚天授二年改佩魚為龜其後
三品以上龜袋飾以金四品以銀五品以銅中宗初罷
龜袋復給以魚郡王嗣王亦佩金魚袋景龍中令特進
佩魚散官佩魚自此始景雲中詔衣紫者魚袋以金飾
之衣緋者以銀飾之開元初駙馬都尉從五品者假紫
金魚袋都督刺史品卑者假緋魚袋五品以上檢校試
判官皆佩魚百官賞緋紫必兼魚袋謂之章服當時服
朱紫佩魚者衆矣五代史安重榮既僣侈以為魚袋
不足貴刻玉為魚佩之格古要論雍熙元年十一月
丁夘祀南郊大赦初許陞朝官服緋紫及二十年者叙
賜緋紫内出魚袋以賜近臣自後内外陞朝文武皆帶
魚是凡服紫者飾以金服緋者飾以銀京朝官幕職州
縣官賜緋紫者亦帶魚袋親王武官内職將校皆不帶
魚袋宋朝魚袋之制自此始服飾總論我宋紫袍者
除武臣外文官之制庶僚佩金魚未至侍從而特賜帶
者不佩魚大觀制中書舍人諫議待制權侍郎佩魚權
尚書御史中丞資政殿端明殿閣學士直學士正侍郎
給事中不佩魚元豐制翰林學士以上尚書執政官宰
相佩魚其叙如此若猛進躐得者則不然彼武臣節度
使班翰林學士上六曹尚書下至今止横金迄拜太尉
則恩禮視執政佩魚矣又文官借服者不佩魚故繋銜
止稱借紫借緋及政和中王詔延素始建請借服皆佩
魚如賜者從之然差敕止仍舊云可特差某職任仍借
緋或借紫而已而其後繋銜者多自稱曰借紫金魚袋
借緋魚袋然終無所據也書曰天命有德五服五章哉
夫豈濫予者耶燕翼詒謀錄舊制借緋借紫皆不佩
魚王詔為刑部侍郎上奏云與胥吏無别非所以示觀
瞻乞與賜服人同佩魚從之然既許其佩魚袋則當改
其銜為借紫金魚袋借緋魚袋今尚仍舊銜此有司失
於申明也馬永卿懶真子錄張貽孫問魚袋制度答
曰今之魚袋乃古魚符必以魚者蓋分左右可以合符
唐人用袋盛魚今人以魚飾袋非古制也格古要論
按宋狀元陳堯咨善射號小由基母夫人怒以杖擊之
其金魚墜地以此觀之則金魚必刻木為之而飾以金
也
圭
說文圭瑞玉也上員下方以封諸侯楚爵有執圭白
虎通圭以為信也上銳陽也下方隂也白六帖禹治
水畢堯賜之玄圭以章其成功遁甲開山圖禹開宛
委山得赤珪如日碧珪如月一尺二寸周禮大宗伯
以青圭禮東方羣書考索天子執冒四寸以朝諸侯
名玉曰冒者言德能覆蓋天下也四寸者方以尊援卑
以小為貴也其圭邪刻之以冒諸侯之圭以為瑞信
禮書王之大圭長三尺則尺有二寸所以錫諸侯也諸
侯之圭長不過九寸錫以尺有二寸使寶之而已周
禮典瑞王晉大圭執鎮圭繅藉五采五就以朝日(繅有五采)
(文所以薦玉木為中幹用韋衣而畫之就成也王朝日者示有所尊訓民事君也)公執桓圭(二王)
(之後及王之上公雙植曰桓宫室之象所以安其土也)侯執信圭伯執躬圭繅皆
三采三就(信身也身圭躬圭皆象人形為琢飾義取其慎行以保身)子執榖璧男執
蒲璧繅皆二采再就(義取榖所以飬人蒲為席以安人二圭或以穀或蒲文為琢飾璧皆)
(徑五寸)四圭有邸以祀天旅上帝兩圭有邸以祀地旅四
望(謂於中央為璧圭著四面一玉俱成邸本也圭本著於璧圭末四出故也)圭璧以祀日月
星辰琬圭以治德結好琰圭以易行除慝(有鋒芒并征伐誅討之象)
土圭以致四時日月(以度景致日長五寸)考工記玉人之事鎮
圭尺有二寸天子守之命圭九寸謂之桓圭公守之命
圭七寸謂之信圭侯守之命圭七寸謂之躬圭伯守之
天子執冒四寸以朝諸侯天子圭中必四圭尺有二寸
以禮天大圭長三尺杼上終葵首天子服之土圭尺有
五寸以致日以土地祼圭尺有二寸有瓚以祀廟琬圭
九寸而繅以象德琰圭九寸判規以除慝以易行璧羨
度尺好三寸以為度圭璧五寸以祀日月星辰穀圭七
寸天子以聘女禮書大圭不瑑玉人曰大圭長三尺
予上終葵首天子服之鄭氏釋玉藻曰珽亦笏也或謂
之大圭球美玉也釋玉人曰大圭或謂之珽杼殺也終
葵椎也為椎於杼上明無所屈也蓋天子之笏其玉以
球其不瑑也謂之大圭其方正也謂之珽其實一也終
葵首六寸相玉書曰珽五六寸明自照是也典瑞曰搢
大圭玉藻曰搢珽玉人曰天子服之荀子曰天子御珽
然則搢之者服之也御者進之也天子諸侯之笏必以
人進之大夫士則服之而已玉藻曰史進象笏諸侯之
禮也明會典皇帝圭長一尺二寸東宫圭長九寸五
分親王圭長九寸二分五釐世子郡王圭長九寸江
隣幾雜志契丹謂圭為曜辣
琮璧等白虎通半圭為璋方中圓外曰璧半璧曰璜
圓中牙身玄外曰琮珪之為言潔也璧之為言積也璜
之為言光也璋之為言明也琮之為言聖也周禮以
玉作六器以禮天地四方以蒼璧禮天以黃琮禮地以
青珪禮東方以赤璋禮南方以白琥禮西方以玄璜禮
北方注琮瑞玉形似車缸赤璋象夏物榮盛琥為虎形
虎猛象秋考工記璧琮九寸侯以享天子璧琮八寸
以頫聘駔琮五寸宗后以為權大琮十有二寸射四寸
厚寸是謂内鎮宗后守之駔琮七寸鼻寸有半寸天子
以為權瑑琮八寸諸侯以享夫人(駔組也以組繫琮因名駔琮)大璋
中璋九寸邊璋七寸射四寸厚寸黃金勺青金外朱中
鼻寸衡四寸有繅天子以巡守宗祝以前馬大璋亦如
之諸侯以聘女瑑圭璋八寸牙璋中璋七寸射二寸厚
寸以起軍旅以治兵守
笏(附笏囊)
總論物原殷湯作笏及鞶囊樂記武王散軍而郊
射裨冕搢笏說文笏手板也釋名笏者君有教命
及所啓白則書其上備忽忘也輿服雜事有指畫於
君有受命於君前書笏備用也中華古今注笏者記
其忽忘之心禮云天子以圭諸侯以球大夫以魚須一
品至五品以象為之六品至九品以木為之禮云端畢
紳搢笏書叙指南玉笏曰琛板見劉義恭啓山堂
肆考漢蕭何有相手板經魏司空陳長史見此書歎服
以示許士宗韋仲將管輅郭景純以夜兼晝方得其妙
理相手板取五行尋四時定八節明二十四氣百不失
一板長一尺五寸廣一寸五分上狹而薄下廣而厚八
角十二芒竝欲端平板形皆完淨板凶少吉多者可用
吉少凶多者不可用也板頭是君座板頭有横理與君
共事必不得終分板作四分上一分為二親左為父右
為母第二分都為婦第三分左為男右為女第四分左
為奴右為婢婢之下畔方畱為田宅財物牛馬猪羊鷄
犬之屬以五行十二時分若其處崩毁破裂弔節蝎穿
兆隨所主而應焉南部新書李參軍善相笏休咎必
驗呼為李相笏又龍復本者無目凡有象簡竹笏以手
捻之必知官祿年夀相手板經當令理通直從上至
下直如弦不得出邊絶理
笏制學齋佔畢禮記玉藻云笏天子以球玉諸侯以
象大夫以魚須文竹士竹本象可也注球美玉也文飾
大夫士飾竹以為笏不敢用純物也須音斑謂以魚斑
文飾竹之邊也而後之俗儒承訛襲誤至馮鑑事始乃
謂球玉為珠玉不知珠豈可以為笏耶又謂大夫用魚
鬚文士以竹既誤以須為鬚於文字下又去竹字殊失
本義玉藻笏度二尺有六寸其中博三寸其殺六分
而去一器物總論笏天子以球玉為之挺然而方其
首示無所屈於天下諸侯以象前詘後直圓其首示屈
於天子也大夫以魚斑飾竹士竹本前詘後詘又示無
所不屈焉執事則搢之於帶之中自非亡喪無所去笏
然小功以下亦不去也輿服雜事應仲遠云昔荆軻
逐秦王其後謁者持匕首以備不虞從此侍官皆持刀
劒漢高祖偃武修文始制以手版代焉故仲長子曰笏
以書君教令記善刺過今之手版以象焉徐廣車服
儀制笏即手板也漢魏以來皆執手板唐會要笏周
制也晉宋以來謂之手板西魏以後五品以上通用象
舊制三品以上前挫後直五品以上前挫後屈唐高祖
詔五品以上象笏六品以下竹木笏輿服雜事古者
貴賤皆執笏書君上政令有事則搢之於腰帶中五代
以來惟八座尚書執笏以筆綴手板頭以紫囊裹之餘
王公卿士但執手板主於敬不執筆示非記事官也
北史天元詔内外命婦皆執笏羣書考索唐制笏五
品以上用象上圓下方六品以下用竹木上挫下方我
宋文散五品以上用象九品以上用木武臣内職竝用
象五代史唐明宗天成元年八月以象笏三十二賜
百官之無笏者研北雜志唐宋制諸笏服朱紫者以
象前詘後直服綠者以木上挫下方假攝官者同古
今事物考明制文武官笏五品以上象牙六品以下用
槐木
諸笏錦繡萬花谷翰林學士楊偉秉小笏一日除知
制誥中書進擬上問曰得非秉小笏者乎孔六帖高
駢時吕用之憚其術窮且見詰乃刻青石手版為龍蛇
隱起文曰帝賜駢使人潛植几上駢得之大喜合璧
事𩔖崔琳每歲時宴於家以一榻置笏重積其上唐
語林韓臯家自黃門以來三世傳執一笏經祖父所執
未嘗輕授於僕人之手歸則别置在臥内一榻以示敬
謹偃曝談餘淨飯王令密多羅傳太子書太子初就
學將最妙牛頭㫋檀作手板純用七寶裝嚴四緣以天
種種殊特妙香塗其背上執持至於毗奢密多羅阿闍
黎所
笏囊梁職儀八座尚書以紫紗裹手板出白絲於手
如筆酉陽雜俎陳希烈不便執笏騎馬以帛裹笏令
左右執之李石云便為將來故事明皇雜錄故事公
卿皆搢笏於帶而後乘馬張九齡體羸不勝因設為笏
囊使人持之馬前遂以為常制常朝錄會昌以來宰
相朝則有笏架入禁中逐門傳送至殿前朝罷則置於
架上百寮則各有笏囊吏持之通志今僕射尚書手
板以紫皮裹之名曰笏袋
格致鏡原卷三十
