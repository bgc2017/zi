格致鏡原卷十大學士陳元龍撰
坤輿𩔖(六)
土(附土牛)
聖證論孔鼂曰能吐生百榖謂之土周易參同契黃
土金之父演繁露杜牧曰幽并水土程其輕重比河
南常重十二然則不獨水有輕重土亦然也避暑錄
山中每開闢徑路刳治巖竇有尋丈之間土色各殊肥
瘠緊緩燥潤亦從而不同畱青日札田地有横土有
立土西北方横土可以穴居以其不崩也立土不可種
禾江南又有斜土或近山海之故亦不可種水不滀也
國語沃土之民不材淫也瘠土之民莫不向義勞也
淮南子堅土人剛弱土人脆壚土人大沙土人細息
土人美耗土人醜禹貢冀州厥土唯白壤(無塊曰壤)兖州
厥土黑墳(土脉墳起)青州厥土白墳徐州厥土赤埴墳(埴黏膩也)
揚州荆州厥土惟塗泥豫州厥土惟壤下土墳壚(玄而疏也)
梁州厥土青黎(黑也)雍州厥土惟黃壤逸雅土青曰黎
似黎草色也土黃而細密曰埴埴膩也黏胒如脂之膩
也赤土曰鼠肝如鼠肝色土白曰漂漂輕飛散也土黑
曰盧盧然解散也禹貢徐州厥貢惟土五色北堂
書鈔王者封五色土為社建諸侯則各割其方色土與
之使立社燾以黃土事物紀原秦築長城土皆紫色
謂之紫塞南徼土色丹謂之丹徼子虚賦其土則丹
青赭堊注張揖曰赭赤赭也堊白堊也師古曰赭今之
赤土也堊今之白土也庶物異名疏圖經始興縣山
中多白善用以浣衣中山經葱聾之山多白黑青黃堊
有五色入藥唯白者本草注土以黃為正色白為惡色
後人諱之呼為白善隋圖經常山高邑縣房子城出
白土細滑膏潤可以塗飾兼用之濯錦可致鮮潔酈
道元水經注房子白土細滑如膏可用濯錦色奪霜雪
光彩鮮異潔于常錦陸廣微吳地記餘杭山有白土
如玉甚光潤吳中每年取以充貢號曰石脂亦曰白堊
白磰雷煥别傳煥豐城獄得劍取南昌西山黃白土
拭之光豔照耀張華更以華隂赤土磨之鮮光愈亮
馬觀瀛涯勝覽忽魯謨斯國有一大山四面各産一物
一面出紅土如硃一出白土可堊一出黃土色如姜黃
其王令人守視各處人貨而用之孔靈符會稽記赤
城山土色皆赤岩岫連沓狀似雲霞詞林海錯西域
有赤土之阪令人身熱頭痛嘔吐論語撰考籤武當
縣有一谿岸土色鮮黃可噉紀聞開元二十八年春
二月懷州武德武陟修武三縣人無故食土云味美異
於他土先是武德期城村婦人相與採拾聚而言曰今
米貴人饑若為生活有老父紫衣白馬從十人來過之
謂婦人曰何憂無食此渠水傍土甚佳可食汝試嘗之
婦人取食味頗異遂失老父乃取其土至家拌其麵為
餅餅甚香由是遠近競取之渠東西五里南北十餘步
土竝盡雲南志雲南臨安府有落容山在府治西南
三里其土香美作餅炙熟可食僰婦嗜之史記天官
書先至三日垂土炭於衡兩端輕重適均夏至日隂氣
至則土重漢書賈山傳曾不得蓬顆蔽冢而託葬焉
顏注顆謂土塊蓬顆言塊上生蓬耳
土牛物原周公始制立春土牛論衡立春為土象
人男女各二秉耒耜又立土象牛順時應氣示率下也
漢禮儀志季冬之月立土牛六頭於國都郡縣城外
丑地以送寒氣夢華錄立春前五日竝造土牛耕夫
犂具於大門之外是日黎明有司為壇以祭先農官吏
各具綵仗環擊牛者三所以示勸耕之意
田
逸雅土已耕者曰田田填也五稼填滿其中也通典
黃帝始立地制畝是田以畝計起自軒轅也漢食貨
志后稷始甽田以二耜為耦廣尺深尺曰甽顏注甽者
田中溝也田溝之法耜廣五寸二耜相耦一耦之伐廣
尺深尺謂之甽六甽而為一畝(甽同畝)眞逸農田餘話
古人建步立畝六尺為步百步為畝至唐始以二百四
十步為畝百畝為頃李京雲南志略諸夷多水田謂
五畝為一雙俗耕田三人使二牛前牽中壓後驅犂一
日為一雙杜甫詩注農家指田遠近多少曰幾稜(去聲)
楊愼外集田塍曰水埒燒田而種曰疁爾雅田一
歲曰菑二歲曰新田三歲曰畬郭注今江東呼初耕地
反草為菑司馬彪史記注汙斜下地田也三才圖
會圃田種蔬果之田也圍田築土作圍以繞田也江淮
之間地或瀕水築土作堤以為稼地復有圩田謂疊為
圩岸扞護外水也櫃田築土護田似圍而小四面俱置
瀽穴李燾長編杭西湖中多葑田王禎農書若深
水藪澤則有葑田以木縛為田坵浮繫水面以葑泥附
木架上而種萟之其木架田坵隨水高下浮泛自不渰
浸楊愼外集葑田江淮以南有之淮南子大旱苽封
熯苽即菰封即葑也旱燥故苽封亦乾也菰葑根相結
而生歲久浮於水上根最繁而善紏結以土泥著上刈
去其蔓枯時以火燎便可耕種闞駰十三州志百粤
嶺南有駱田駱音架裴淵廣州記交阯有駱田隨潮
水上下范成大驂鸞錄袁州仰山嶺阪之間皆田層
層而上至頂名梯田三才圖會梯田謂梯山為田也
凡土山下自横麓上至危巔一體之間裁作重磴即可
種藝農書塗田瀕海之地潮水所擁沙泥積焉上有
醎草叢生初種水稗斥鹵既盡可為稼田邊海築壁或
樹立樁橛以抵潮汛其稼收比常倍利又淤田中土大
河之側及淮灣水滙之地凡潢汙洄互壅積泥滓皆成
淤灘秋後泥乾地裂布掃麥種于上又沙田或濱大江
或峙中洲四圍蘆葦駢密以護堤岸地常潤澤可種稻
秫蓋沙田者水激於東則沙漲於西水激於西則沙漲
於東百姓隨沙漲之東西而田焉三輔黃圖弄田在
未央宫注弄田者燕遊之田天子所戲弄耳晉書義
熙九年四月罷臨沂湖熟皇后脂澤田四十頃以賜貧
人弛湖池之禁南越志交趾號腴田曰雄田朝野
遺記廣中韶陽屬邑有乳田以地種乳先掘地成窖以
粳米粉鋪於窖内以草蓋之用糞壤壅之候雨過氣出
則𤼵開而米粉已化成蛹如蠐螬狀取蛹作汁以米粉
漬而蒸成乳食之搜神記羊公雍伯性篤孝有人以
石子一升與之使有石處種之後於所種石處得五雙
白璧遂名其處曰玉田清異錄汴老圃紀生一鉏芘
三十口嘗呼子孫戒曰此二十畝田便是青銅海也
沙
水經注蘭倉水有金沙越人收以為黃金拾遺記岱
輿山南有平沙千里色如金若粉屑靡靡常流鳥獸行
則没足風吹沙起若霧亦名金霧亦曰金塵沙著樹粲
然如黃金塗矣和之以泥塗仙宮則晃昱明粲也寰
宇記緱氏八風溪水南流合三交水岸有沙細潤可以
澡濯隋代常進後宫雜以香藥以當豆屑號曰玉女沙
王孚記袁州有水春交則上白沙如米於兩岸九十
餘里呼為米沙若一岸徧米其方豐熟國史異纂靈
州明沙縣有沙人馬踐之輙鎗然有聲持至他處信宿
之後無復有聲河西舊事沙州天氣晴朗即沙鳴聞
於城内又云人遊沙上結侶少或未曾遊即生怖懼莫
敢前其沙或隨人足自頓下經宿却自還山上鄱陽
記新昌水有一沙堆在縣東北五十里其形狀如覆船
鮮淨特異每年豐稔其沙即堆積如舊若沙移向岸其
年儉古來相傳以為常騐正字通度爾格國有沙海
沙乘大風如浪行旅過之為沙所壓遼陽有沙泉泉涌
出其沙可磨寶石泰西有漏沙色白小圜如一故以之
代刻漏丹鉛總錄水邊地可耕曰沙金陵有白沙徽
州有錦沙楚有長風沙秦塞有穆護沙佛經有毗沙缾
沙國史補凡拜相禮絶班行府縣載沙填路自私第
至於子城東街名曰沙堤
泥
拾遺記周靈王起昆昭之臺篩水晶以為泥始皇起雲
明臺得賁都朱泥漢元封元年浮忻國歲貢蘭金之泥
金出湯淵盛夏之時水常沸涌水邊人冶此金為泥封
諸函匣及諸宮門鬼魅不敢干當漢世上將出征及使
絶國多以泥為印封衛青張騫蘇武傅介子之使皆受
金泥之璽封也漢武故事上起神屋以赤白石脂為
泥椒汁和之南史齊明帝時多聚金寶至後主以金
為泥不足周用清異錄穆宗喜華麗以紙膏膠水調
粉飾牆名雪花泥清異錄秣陵孟娘山土正白色曰
白墡土周護始調塗其四堵因呼𨼆士泥拾遺記方
丈山有池泥色如金而味辛以泥為器可作舟矣百鍊
可為金金色青照鬼魅猶如石鏡不得藏形也事物
紺珠連金泥煮鳳喙麟角為泥可連金隴右記武都
紫水有泥其色紫而粘貢之用封璽書故詔誥有紫泥
之美梁四公記震澤中洞庭山有洞穴深百餘尺仰
公&KR0008;誤墮洞中至一龍宮下有青泥饑食青泥味若粳
米飯長安志藍田縣南有青泥水魏置青泥軍朝
野僉載醫書言虎中藥箭食清泥彭文憲公筆記成
化元年五月京師大風一時蕭牆以西地上有聲如雨
雹然視之皆黃泥丸子堅淨如櫻桃大拾取而破之中
有硫黃氣本草李時珍曰烏丁泥出南番瓜哇暹羅
諸國今雲南老檛暮雲場造之云是細茶末入竹筒堅
塞兩頭孔薶汗泥溝中日久取茶末擣汁熬制塊小潤
澤者良羣芳譜陶瓦之泥曰坏細泥也
灰
禮月令仲夏毋燒灰注火之滅者為灰禁之亦為傷火
氣也淮南子往古之時四極廢九州裂水浩漾而不
息於是女媧積蘆灰以止淫水淮南子月隨灰而暈
缺注蘆灰環月缺其一面月暈亦隨而缺續漢書以
葭莩灰實律之端按歷而候之其月氣至則飛灰而管
通玉泉記立春取金門竹河内葭草灰候陽春周
禮蟈氏掌去鼃黽焚牡鞠以灰灑之則死左傳宋文
公始厚葬用蜃灰高僧傳武帝穿昆明池底得黑灰
無復土問東方朔朔云不知可問西域胡人明帝時竺
法蘭來洛陽時有憶方朔言者乃問之蘭云經云天地
大刦將盡則刦燒此燒刦之餘灰也唐書李勣病宜
用鬚灰帝剪以賜之南史陶弘景幼年以荻畫灰學
書法開元遺事楊國忠冬月以白檀灰鋪爐底灰不
可參雜也食貨志奉天鹵池生水栢以灰一斛得鹽
十二斤利倍鹻鹵文宗時采灰一斗比鹽一斤論罪
孔氏雜說俗以和泥灰為麻擣出唐六典京兆歲送麻
擣二萬斤物𩔖相感志陶家青灰出嶺南修德郡陶
家小竹筒盛之投衣間令人喜相善云是燒蟲而作若
以灰拭器物皆可喜也酉陽雜俎凡雕琉璃先以自
然灰煮之令其軟南州異物志自然灰狀如黃灰生
南海濱亦可浣衣用之不須淋但投之水中滑如苔石
本草陳藏器曰自然灰生南海畔凡玉石以此灰霾
之爛如泥異物志古賁灰牡蠣殼也五雜俎蠣殼
堪燒灰殊勝石灰也墨子秘要歲時元日取鵲巢燒
灰著於厠以避兵撒門裏以避盜賊淮南子爛灰生
蠅物原桀臣昆吾作石灰抱朴子洛西有古墓穿
壞多時水滿墓中多石灰汁主治瘡酉陽雜俎唐寶
歷中荆州盧山人常販燒朴石灰往來於白洑南草市
塵
博物志徐州人謂塵為蓬塊吳人謂塵土為拔坱物
𩔖相感志舜葬於蒼梧之野有鳥如雀銜青沙珠積成
阜丘珠輕細風吹如塵起名曰珠塵拾遺記岱輿山
南有平沙千里色如金風吹沙起名金塵搜神記巴
卭人家橘園有大橘如三斗盎剖開每橘有二叟相對
象戲一叟曰君輸我瀛州玉塵九斛拾遺記石虎當
亢旱時以雜寶異香為屑使數百人於樓上吹散之名
曰芳塵薛靈芸傳魏文帝迎靈芸未至京師數十里
車從噎路塵起蔽於星月時人謂為塵霄拾遺記石
季倫所愛婢數十人季倫屑沉香塵布象牀上使踐之
無迹則賜珠百琲有迹則節其飲食令體輕世說簡
文帝為撫軍時牀上塵不拂視鼠行迹為佳
諸地形
爾雅注江東呼地高堆者為敦周禮注下平曰衍
史記封禪書注山陂曰衍張揖廣雅小陵曰丘爾
雅丘一成為敦丘再成為陶丘再成銳上為融丘三成
為崑崙丘(成猶重也)如乘者乘丘(乘者稻田塍埒)如陼者陼丘(水中小洲)
(為陼)水潦所止泥丘(頂上汙下者)水潦所還埒丘(謂丘邊有界埒水繞環之)
上正章丘澤中有丘都丘堂途梧丘途出其右而還之
畫丘(言為道所規畫)途出其前戴丘途出其後昌丘水出其前
渻丘水出其後沮丘水出其右正丘水出其左營丘邐
迤沙丘左高咸丘右高臨丘前高旄丘後高陵丘偏高
阿丘宛中宛丘(毛傳謂四方高中央下曰宛丘郭注謂中央隆高二說不同)丘背有
丘為負丘左澤定丘右陵泰丘如畝畝丘如陵陵丘丘
上有丘為宛丘陳有宛丘晉有潛丘淮南有州黎丘
顏師古漢書注古謂掘地為阬曰方丹鉛總錄韓詩
考槃在干注地下而黃曰干江南有吴干平涼有隴干
(今之静寧州也)樂府有長干曲顏延之祭屈原文曰身絶郢闕
跡徧湘干丹鉛總錄王子年云禹治水所穿鑿處皆
有泥封記使玄熊升其上此封堠之始按北堂書抄引
山海經黃帝遊幸天下有記里鼓道路有記里堆則堠
起黃帝非始於禹崔豹古今注畫界者封土為臺以表
識壃境也馬縞曰為㙺埒以畫界分程也十里雙堠五
里隻堠柳宗元鐵鑪步志江之滸凡舟可縻而上下
曰步青箱雜記嶺南謂水津為步丹鉛總錄韓文
步有新船不知者改步為涉謬矣南方謂水際為步韓
退之孔戣墓志蕃舶至步有下碇之說張勃吳錄地名
有龜步魚步揚州有瓜步羅含湘中記有靈妃步金陵
圖志有邀笛步王徽之邀桓伊吹笛處樹萱錄載唐臺
城故妓詩云那堪回首處江步野棠飛東坡詩蕭然三
家步横此萬斛舟考工記匠人為溝洫九夫為井井
間廣四尺深四尺謂之溝方十里為成成間廣八尺深
八尺謂之洫方百里為同同間廣二尋深二仞謂之澮
凡溝必因水埶防必因地埶善溝者水潄之善防者水
淫之考工記梢溝三十里而廣倍注梢溝溝末也溝
遠而不倍不足以容水三才圖會隂溝行水暗渠也
禮郊特牲祭坊與水庸事也注水庸溝也庸者所以
受水亦以泄水丘光庭兼明書凡溝有露見其明者
有以土填其上者土填其上謂之隂溝露見其明者謂
陽溝言陽以對隂無他說也俞琰席上腐談崔豹古
今注云長安御溝謂之楊溝謂植高楊於其上也又曰
羊溝謂羊喜觝觸牆垣為溝以隔之故曰羊溝愚謂今
人以水溝在庭内不可見者為隂溝在庭外可見者曰
陽溝丹鉛總錄周禮為其井匽注井漏井匽堰豬按
漏井今之滲坑匽豬今之隂溝也古今事物考黃帝
破蚩尤而為池沼風俗通孫子有金城湯池之說後
人因此開地為池以養魚鼈白澤圖故池之精名意
狀如豚楚地記剪刀池昔車胤讀書於此婦以女紅
佐之落剪刀於此池後魏書波智國有三池傳云大
池有龍王次有龍婦小有龍子人設祭乃得過不則多
遇風雷遊名山記驪山温泉左為玉女洗頭池沐髮
者多去瘡蝨三才圖會水閘開閉水門也間有地形
高下水路不均則必跨據津要高築堤埧滙水前立斗
門甃石為壁疊木作障以備啓閉遇旱則撤水灌田又
得通濟舟楫楊愼外集檢江蓄水曰堰壅水為堰曰
埭江南謂之埭巴蜀謂之堰
格致鏡原卷十
