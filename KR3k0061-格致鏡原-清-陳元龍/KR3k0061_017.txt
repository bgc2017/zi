格致鏡原卷十七大學士陳元龍撰
冠服類(五)
帶
總論物原軒轅始作帶顓頊製絛逸雅帶蔕也著
於衣如物之繫蔕也老學菴筆記古謂帶一為一腰
猶今謂衣為一領周武帝賜李賢御所服十三環金帶
一腰是也近世乃謂帶為一條語頗鄙不若從古為一
腰也唐舊史唐高祖詔腰帶令向下插垂頭名曰䤩
尾取順下之義宋志䤩尾即今之魚尾元志用金
造鈒水地龍鵝眼䤩尾漢郊祀志注紳大帶搢謂插
笏於大帶革帶之間白虎通所以必有紳帶示敬謹
自約整績繒為結於前下垂三分身半紳居二焉以有
鞶帶者示有事也匏菴家藏集紳帶之垂者也禮曰
參分帶下紳居二焉則紳之為制其長可知長則作事
不便至於失容失容反陷於不謹矣故禮又曰勤者有
事則收之走則擁之是知腰之有帶帶之有紳固所以
謹其身而於紳收之擁之亦所以謹其身也合璧事
類紳大帶所以搢笏垂三尺天子素帶朱裏以繒采飾
其側諸侯不朱裏大夫飾其紐及末士但飾其末而已
處士錦帶竝紐約用組組之廣三寸長齊於帶麻者不
紳此古之制也今按深衣用大帶以白繒廣四寸夾縫
之其長圍腰而結於前再繚之為兩耳乃垂其餘為紳
下與裳齊以黑繒飾其紳復以五綵絛廣三分約其相
結之處長與紳齊所謂紳者所以自紳約也周祈名
義考楚辭小腰繡頸若鮮卑只注鮮卑滾帶頭也言好
女之狀腰支細小頸銳秀長若以鮮卑之帶約而束之
也鮮卑一為東胡號一為滾帶頭或是帶出於東胡因
以得名云漢書文帝遺單于黃金犀毘一注帶鉤也
丹鉛雜錄古者婦人長帶結者名曰綢繆垂者名曰
&KR1490;褵結而可解曰紐結而不可解曰締漢書班婕妤
賦申佩離以自思師古注離袿衣之帶也女人適人父
親結其離而戒之隋書大業末翟讓嘗見李密腰帶
化為赤蛇清異錄諺曰闌單帶闌單破裂狀
歷代帶制大戴禮黃帝黼黻衣大帶玉藻天子素
帶朱裏終辟諸侯素帶終辟大夫素帶辟垂士練帶率
下辟居士錦帶弟子縞帶大夫大帶四寸雜帶君朱綠
大夫玄華士緇辟二寸再繚四寸凡帶有率無箴功
雜記率帶諸侯大夫皆五采禮書天子至士帶皆合
帛為之或以素或以練或終辟或辟垂或辟下其飾或
朱綠或玄華盖素得於自然練成於人功終辟則所積
者備辟垂辟下則所積者少朱者正陽之色綠者少陽
之雜玄與緇者隂之體華者文之成天子體陽而兼乎
下故朱裏而禆以朱綠諸侯雖體陽而不兼乎上故飾
以朱綠而不朱裏大夫體隂而有文故飾以玄華士則
體隂而已故飾以緇然於大夫言帶廣四寸則其上可
知而士不必四寸也於士言紳三尺則其上可知而有
司止於二尺五寸也凡帶有率無箴功則帶率而已無
刺繡之功也身章撮要腰帶革為之古鞶帶也又謂
之鞶革上自乘輿至文武衆官牧守丞令下及騶寺皆
服之秦二世時始名腰帶劉馮事始帶所以結束衣
服者古有腰帶以革為之以纊為帶自秦二世始古
今注漢中興每以端午賜百僚烏犀腰帶魏武帝賜宫
人金𨼆起師子銙腰帶晉書革帶古謂之鞶革其有
囊綬則以綴於革帶其戎服則以皮絡帶代之南史
宋景和中討義陽王㫤六軍戒嚴應須紫&KR0008;左右欲營
辦王琨曰元嘉初征謝晦有紫&KR0008;在匣中不須作檢取
果得焉注&KR0008;音標以繒為之長四尺廣一寸腰有絡帶
以代鞶中官紫&KR0008;外官絡&KR0008;俗曰飄帶隋書侯王貴
臣多服九鐶惟天子帶加十二鐶以為差異北史李
穆遣使謁隋文帝并上十三鐶金帶盖天子服也中
華古今注唐革隋政天子用九鐶帶百官士庶皆同
車服志唐初詔令腰帶一品二品銙以金六品以上以
犀九品以上以銀庶人以鐡中華古今注腰帶自三
代以來降至秦漢皆庶人服之而貴賤皆以銅為銙以
韋為鞓六品已上用銀為銙九品已上及庶人以鐡為
銙沿至貞觀二年則自三品已上以金為銙服綠庶人
以鐡為銙服白向下插垂頭而取順合呼撻尾(撻一作䤩)
古今注高祖貞觀中端午日賜文官黑玳瑁腰帶武官
黑銀腰帶示色不改更故也二儀實錄開元後帶鈎
尚穿帶本為孔至宋朝加順折也郭思畫論唐高宗
朝勅品官紫服金玉帶深淺緋服竝金帶深淺綠服竝
銀帶深淺青服竝鍮石帶庶人服黃銅鐡帶唐書上
元中勅文武官三品以上賜金玉帶四品五品竝金帶
六品七品竝銀帶八品九品竝鍮石帶庶人銅鐡帶文
武竝帶手巾算袋刀子礪石九月百官具新服上宴之
於麟德殿演繁露唐會要章服太和六年勅一品二
品服色許服犀玉及斑犀按斑犀者犀文之黑黃相間
者也此時止云斑犀至近世其辨益詳黑質中或黃或
白則為正透外暈皆黃而中涵黑文則名倒透透即通
也唐世槩名通天犀若正透倒透之别出於近世也今
世士夫便服而繫犀帶惟兩府始服正透從班已下即
服倒透本無定制直是以正透為重耳格古要論宋
制乘輿東宫繫玉帶親王勲舊間賜玉帶大臣金帶其
次則犀帶角帶此不易之制演繁露本朝玉帶雖出
特賜須得閤門關子許服方敢用以朝謁則體益以重
續聞見近錄太宗曰犀近角玉近石金百鍊百不變
真寳也遂作笏頭帶以賜輔臣春明退朝錄太宗命
創方團毬路帶(亦名笏頭帶)以賜二府文臣其罷免尚亦服
之至趙文定罷參知政事為兵部侍郎後除景靈宫副
使真宗命賜御仙花帶自後二府罷者通服此帶以為
故事燕翼貽謀錄國初士庶所服革帶未有定制大
抵貴者以金賤者以銀富者尚侈貧者尚儉太平興國
七年正月壬寅詔三品以上銙以玉四品以金五品六
品銀銙金塗七品以上并未常參官并内職武官以銀
上所特賜不拘此令八品九品以黑銀今世所謂藥點
烏銀是也流外官工商士人庶人以鐡角二色其金茘
枝銙非三品以上不許服太宗特新此銙其品式無傳
焉其後毬文笏頭御仙又出於太宗特製以别貴賤而
茘枝反為御仙之次雖非從官特賜皆許服初品京官
特賜帶者即服紫矣容齋隨筆國朝惟綠緋紫三䓁
而紫袍者除武臣外文臣之制其别有六庶僚黑角帶
佩金魚未至侍從而特賜帶者為茘支五子不佩魚中
書舍人諫議待制權侍郎紅鞓黑犀帶佩魚權尚書御
史中丞資政端明殿閣學士直學士正侍郎給事中金
御仙花帶不佩魚謂之横帶翰林學士以上正尚書御
仙帶佩魚謂之重金執政官宰相方團毬文帶俗謂之
笏頭是也其叙如此燕翼貽謀錄舊制中書舍人諫
議大夫權侍郎竝服黑帶佩金魚霍端友為中書舍人
奏事徽宗皇帝顧其帶問云何以無别於庶官端友奏
非金玉無用紅鞓者乃詔四品從官改服紅鞓黑犀帶
佩金魚今武臣大使臣以上紅鞓不知何所從始也
正字通明制革帶前合口處曰三台左右排三圓桃排
方左右曰魚尾有輔弼二小方後七枚前大小十三枚
事物紺珠國朝朝服革帶一品用玉或花或素二品
犀三品四品金五品銀鈒花六品七品銀八品九品烏
角黑鞓公服腰帶一品用玉或花或素二品犀三品四
品金茘枝五品以下烏角青鞓垂撻於下常服腰帶一
品玉二品花犀三品金鈒花四品素金五品銀鈒花六
品七品素銀八品九品烏角皆黑鞓王世貞觚不觚
錄世廟晚年不視朝以故羣臣服飾不甚依分若三品
所繫則多金鑲雕花銀母象牙明角沉檀帶四品則皆
用金鑲玳瑁鶴頂銀母明角伽楠沉速帶五品則皆用
雕花象牙明角銀母䓁帶六七品用素帶亦如之而未
有本色者今上頗注意朝儀申明服式於是一切不用
惟金銀花素二色而已
帶名周易或錫之鞶帶終朝三褫之事物原始鞶
大也即今之鸞帶之屬左傳鄭伯之享王也王以后
之鞶鑑予之注后王后也鞶帶而以鑑為飾也今西方
羌胡為然古之遺服五雜俎說文曰帶紳也男子鞶
帶婦人絲帶古人之帶多用韋布之屬取其下垂詩曰
容兮遂兮垂帶悸兮匪伊垂之帶則有餘似今衣之有
大帶耳至魯仲連謂田單曰將軍黃金横帶騁於臨淄
之間則金帶之制興矣羣書考索古之帶則有大帶
淺帶博帶之别素帶練帶錦帶縞帶雜帶之辨大戴禮
曰黃帝黼黻衣大帶此大帶之謂也荀子曰逢衣淺帶
雋不疑曰襃衣博帶盖淺帶即博帶也左傳吳季札
聘鄭見子産如舊相識與之縞帶史記文帝遺匈奴
黃金飾貝帶一具後漢周盤傳解韋帶就孝廉之舉
注以韋皮為帶未仕之服也已仕則服革帶故解之
漢書注韋帶以單韋為帶無飾者也東觀漢記鄭導
破匈奴於是上賜金剛鮮緄帶一具金銀各二班固
與竇將軍牋復賜固犀比金頭帶曰將軍所自服也
典略魏文帝嘗賜劉楨廓落帶張勃吳錄鉤落者革
帶也世名為鉤落帶荀勖答王琛書陶丘神廟有鮮
卑金頭寳帶二枚高士春秋宗測春遊山谷見奇花
異草則繫於帶上歸而圖其形狀名聚芳圖百花帶人
多效之藝文類聚梁劉孝儀有謝晉安王賜銀裝絲
帶啟北史周趙青雀反侯莫陳順於渭橋破之文帝
解所服金縷玉梁帶賜順北史宇文孝伯生與周武
帝同日長又與武帝同學帝賜以十三鐶金帶北史
薛道衡出為檢校襄州總管帝賜九鐶金帶隋楊素
傳上賜素以萬釘寳帶酉陽雜俎天寳初安思順進
五色玉帶明皇雜錄上自解紅玉帶賜寧王明皇
雜錄上以紫金帶賜岐王盖昔高宗破高麗所得開元
中高麗遣使來朝宴内殿因從容言於内臣曰紫金帶
本國亡是歲荒民散干戈屢起幸在内帑一見足矣上
聞之命封付其使杜詩注翰林拜命日賜金茘枝帶
丹鉛錄京師閙裝帶其名始於唐白樂天詩貴主冠
浮動親王帶閙裝薛田詩九苞綰就佳人髻三閙粧成
子弟韀曲有角帶閙黃鞓今作傲非也胡應麟筆叢
鬧裝帶余遊燕日嘗見於東市中合衆寳雜綴而成故
曰閙裝杜陽編文宗朝李訓講周易頗叶上意時方
盛夏遂命取水玉腰帶以賜李訓清異錄武宗緣金
丹示孽中境躁亂内侍童膺福希旨進脆玉絛用錦作
虚帶以冰條裸腹繫之心腑俱凉移時銷鎔復别更替
國史補李靖五代孫彦芳其舊物有靖破蕭銑時所
賜于闐玉帶十三胯七方六刓胯各附環以金固之所
以佩物者天子悉留禁中朝野僉載唐巧人張崇者
能作灰畫腰帶鉸具每一胯大如錢灰畫燒之見火即
𨼆起作龍魚鳥獸之形莫不悉備九國志楚馬希聲
海商有鬻犀帶者直數百萬晝夜有光洞照一室希聲
殺商而取之逾月光遂滅五代東漢世家劉旻兄聞
旻自立頗幸中國多故乃遣其貴臣述軋高勲以十二
稻玉帶報聘天中記錢武肅王時有獻雲鶴水犀帶
者武肅登碧波亭命許彦方繫帶試水水開七尺許
蔡絛鐡圍山叢談太宗得巧匠因親督視於紫雲樓下
造金帶得三十條匠者為之神耗而死以一賜曹彬一
以自御後以隨葬餘二十八條貯之於庫號鎮庫帶焉
後人徒傳其名而宗戚有服金帶異花精緻者往往指
目此紫雲樓帶其實非也徽宗以賜童貫諸人欽宗追
復還庫高宗十三年有客來自海外忽出紫雲樓帶上
以四胯出示岳珂盖金人再入適紛紜時欽宗所追不
及者其金紫磨也光豔溢目異常金又其文作醉拂菻
人皆突起長不及寸眉目宛若生動雖吳道子畫所弗
及若其華紋則又六七級層層為之鏤篆之精細微之
像殆入於鬼神而不可名且往時諸帶方胯不若此帶
迺獨大至十二稻是在往時為窮極巨寳珂不覺為之
再拜格古要論金帶有六種毬路御仙花茘枝師蠻
海捷寳藏金塗帶九種天王八仙犀寳缾師蠻海捷雙
鹿行虎窪面金束帶八種茘枝師蠻戲童海捷犀牛胡
荽鳳子寳相花金塗束帶四種犀牛雙鹿野馬胡荽犀
帶有二種以牯㹀為别又有笏頭毬文帶又有花犀帶
後山談叢都市大賈趙氏世居貨寳言玉帶有刻紋
者皆有疵疾以蔽映爾美玉盖不琢也比歲揚州化洛
石為假帶質如瑾瑜然可辨者以有光也龍江夢餘
錄張九成蓄犀帶一圍文理縝密中有一月影過望則
見貴重在通天之上盖犀牛望月之久故感其影於角
王氏談錄李防給事有一金帶唐之制作撻尾刻云
龍朔某年紫宸殿宣賜鄭畋其制作與色澤尤奇魚
豢魏略漢陽嘉三年疎勒國王獻西海青石帶魏略
文帝時西域來獻紫球腰帶吳時外國傳大秦國人
皆著絡帶南史狼牙修國王及貴臣以金繩為絡帶
突厥傳統葉護可汗獻萬釘寳鈿金帶宋史周顯
德五年占城王釋利因德漫遣其臣莆訶散貢方物有
雲龍形通犀帶
佩(附綵縷剛卯)(觿)
總論說文佩從人凡聲也佩必有巾從巾蔡謨毛
詩疑字議佩者服用之稱珮者玉器之名稱其服用則
字從人名其器則字從玉釋名佩倍也言其非一物
有倍貳也有珠有玉白虎通所以必有佩者表意見
所能故修道無窮即佩環能本道德即佩琨能決嫌疑
即佩玦是以見其所佩即知其能故農夫亦佩其耒耜
工匠佩其斧婦人佩其針縷亦佩玉也禮記天子佩
白玉而玄組綬公侯佩山玄玉而朱組綬大夫佩水蒼
玉而緇組綬世子佩瑜玉而綦組綬士佩瑜玫而縕組
綬注山玄水蒼玉之文也綬者所以貫佩玉相承受之
禮玉藻古之君子必佩玉右徵角左宫羽注角徵宫
羽以玉聲所中言也徵角為陽宫羽為隂陽主動隂主
静右佩隂也而聲中徵角之動左佩陽也而聲中宫羽
之静何哉盖佩所以爲行止之節時止則止時行則行
此設佩之意也不言商者或以西方肅殺之音故遺之
歟羣書考索古者有德佩有事佩德佩則左右皆玉
事佩則左紛帨右玦捍之類左佩皆有五右佩皆有六
以左陽而奇右隂而耦故也左佩者小右佩者大以左
不如右之強也先設事佩後設德佩以事成而下德成
而上故也禮玉藻君在不佩玉左結佩右設佩居則
設佩朝則結佩齊則綪結佩而爵韠註朝則結佩朝於
君亦結左也綪屈也結又屈之也三禮圖凡玉佩上
有雙衡衡長五寸博二寸下有雙璜璜徑三寸衝牙蠙
珠以納其間上下為衡半璧為璜璜中横以衝牙以蒼
珠為瑀雜佩者左右佩玉也上横曰珩繫三組貫以蠙
珠中組之半貫瑀末懸衝牙兩傍組各懸琚璜又兩組
交貫於瑀上繫珩下繫璜行則衝牙觸璜而有聲也
服飾總論佩上設以衡衡上設銀鉤衡之下凡三直垂
下中以金鍍銀獸面其次以琚瑀下以衝牙兩旁直下
中以雙璜在獸面之兩旁下設雙滴在衝牙之兩旁三
道各穿以藥玉珠間之其琚瑀雙璜衝牙滴子竝以珉
玉又一說以金塗銀為之禮外傳下垂三道之斿以
穿珠左右對垂兩璜當中有衝牙用觸之使鳴以為行
節注珠用琚瑀似玉者也璜半璧也牙以玉為之兩頭
銳而似牙用衝其左右曲禮左佩紛帨刀礪小觿金
燧右佩玦捍管遰大觿木燧鄭注紛帨拭物之佩巾也
刀礪小刀及礪礱也金燧可取火於日者捍謂拾也言
可捍弦也管筆彄也遰刀鞸也木燧鑽火者觿解結也
服飾總論佩衷之旗也古者以玉為之貫以組綬衝
牙居中央以前後觸也古之為佩三代同之五霸迭興
戰攻不息佩非戰器於是解而去之留其繫璲以為章
表故詩曰鞙鞙佩璲自佩之既廢秦乃以采組連結於
璲光明章表轉相結受故謂之綬漢承秦制用而弗改
後加以璽印佩刀之飾迨至於唐又復佩龜佩魚矣
古人佩物原堯為玉佩禮記孔子去魯佩象環五
寸鹽鐡論子思銀佩漢武帝内傳上元夫人帶六
出火玉之佩洞冥記漢武帝宫人麗娟以琥珀珮置
衣中不使人知乃言娟骨節自鳴相與為神怪也魚
豢魏略有雙璜雙珩琚瑀衝牙琨珠為佩者漢明帝采
古文始制蔡邕輿服志孝明帝作賓珠之佩以郊天
地後漢書楊賜拜太常詔賜御衣一襲冠幘綬金鐍
鈎佩摯虞决疑注漢末喪亂無玉佩侍中王粲識舊
佩始作之今玉珮受法於粲晉東宫舊事皇太子納
妃織成袞帶白玉佩搜神記元康中婦人飾五兵佩
晉宋舊事太皇太后雀鈕白玉佩翾風傳石崇使
翾風調玉以付工人為倒龍之珮朝野僉載上元年
中合九品已上佩刀礪等袋彩帨為魚形結帛作之取
魚之象強之兆也至天后朝乃絶景雲之後又復前結
白魚為餅事物紺珠國朝朝服佩一品玉二品犀三
品至九品藥玉韻府飛霞佩仙佩也古詩願乞飛霞
佩離騷紉秋蘭以為佩史記子路性鄙好勇力冠
雄雞冠佩豭豚凌暴孔子范丹傳西門豹性急佩韋
董安于性緩佩弦
綵縷西京雜記戚夫人侍高祖至七月七日臨百子
池作于闐樂畢以五色縷相羈謂為相連愛丹鉛錄
王符潛夫論或紡綵絲而縻斷截以繞臂此盖綵絲之
𩔖樂府雙行纏云朱絲繫繩真如白雪凝梁昭明烏棲
曲云江南稚女朱腕繩風俗通五月五日以五綵絲
繫臂辟鬼及兵令人不病瘟一名長命縷一名續命縷
一名辟兵繒一名五色縷一名朱索提要錄北人端
午以綵絲結合歡索纏手臂合璧事𩔖端午結綵絲
又名條逹織組雜物以相贈遺及日月星辰鳥獸之狀
文繡金縷帖畫貢獻於所尊演繁露裴元新言曰五
月五日集五綵繒謂之辟兵不解以問伏君伏君曰青
赤白黑為之四面黃居中央名曰襞方綴之於複以示
婦人養𧖟之工也傳聲者誤以為辟兵予按此即今人
五月綵索也今索合五色線為之此之所言乃自用繒
其曰四色為之四面即是裁色繒為方片各案四色位
而安之於衣而黃繒居四色繒之中以此綴諸衣上以
表𧖟工之成故名襞方襞者積而會之也方者各案其
方以其色配之也今人用綵線繫臂益文也畱青日
札小兒周歲項帶五色彩絲繩名曰百索不知何義按
東宫舊事中有六色罽䋿云象水中莙藻以飾緄帶者
魏書宋齊謂魏為索人謂以索辮髮也今小兒亦以色
絲辮髮而後垂之又宋淳熙中剃削童髮必畱大錢許
於頂左右偏頂或畱之頂前束以綵繒宛若博焦之狀
曰鵓角溪蠻叢笑不闌帶蠻女以織帶束髮狀如經
帶不闌者斑也唐百官志中尚署五日進百索綬帶
賜學士諸官夀索續漢書桃印本漢制以止惡氣今
世端午以綵繒篆符以相問遺亦以置屏帳之間物
原越巫始制端午綵符健線艾人荆楚歲時記或問
辟五兵之道抱朴子曰以五月五日作赤靈符著心前
今釵頭符是也風俗通夏至著五綵辟兵題曰游光
游光厲鬼也知其名者無瘟疾
觿詩衞風童子佩觿註觿錐也以象骨為之成人之
佩非童子之飾禮内則左佩小觿右佩大觿說文
觿角銳端可以解結庶物異名疏治煩决亂者佩觿
觿狀如錐今男婦絶無佩者惟北路服馬邊戌郵卒之
流尚得遺意佩之解結帶也不專用象骨間以小鹿角
為之有天然之銳妮古錄漢玉佩觿皆卧𧖟文自首
至尾稍曲而銳沈存中云當如芄蘭之葉但今不復見
耳余一見於張黃門之子起之一見於璩仲玉張觿長
璩觿短觿字從角想玉者又貴人所佩也
剛卯王莽傳注服虔曰剛卯以正月卯日作或用玉
或用金或用桃著革帶佩之今有玉在者備忘小鈔
剛卯佩印也其製卯以正月卯日作銘刻於上以辟邪
厲王莽傳注晉灼曰剛卯長一寸廣五分四方當中
央從穿作孔以綵絲葺其底如冠纓頭蕤刻其上面作
兩行書文曰正月剛卯既央靈殳四方青赤白黃四色
是當帝令祝融以教夔龍庶疫剛癉莫我敢當其一銘
曰疾日嚴卯帝令䕫化順爾固伏化兹靈殳既正既直
既觚既方庶疫剛癉莫我敢當說文㱾&KR0008;(音開以)大剛
卯以逐鬼魅庶物異名疏廣韻曰㱾&KR0008;大堅也㱾&KR0008;
者佩印也以正月卯日作故謂剛卯又謂之大堅以辟
邪也所謂佩雙印也後漢禮儀志五月五日用朱索
連五色剛卯為門戶飾以止惡氣雲烟過眼錄葉森
曾見先師吾真白所收剛卯一四面皆有字乃漢隸也
非真字
韠
郭知玄唐韻韠朝服蔽膝說文曰紱也所以蔽前也一
命縕韠再命赤韠雜記韠以素鄭注素生帛也車
服志朝服謂之韠冕服謂之黻羣書考索鄭康成曰
古者佃漁而食之衣其皮先知蔽前後知蔽後後王易
之以布帛而獨存其蔽前者不忘本也盖韠之作也在
衣之先其服也在衣之後及戰國連兵而韍非兵飾故
去而不用漢明帝復制韍天子素皮蔽膝魏晉以來或
用絳紗為之皆古之遺制也身章撮要芾即韠也韋
為之所以蔽膝其色視裳其形圜殺直天子四角直無
圜殺公侯殺四角使之方變於天子也所殺者去上下
各五寸大夫圜其上角變於君也士上下正士賤於君
同不嫌也然天子之士則直諸侯之士則方大抵下廣
二尺上一尺長三尺其頸五寸兩角皆上接革帶以繫
之字從巾取象連帶之形亦作韍冕服謂之芾朝服謂
之韠名雖不同其義一也又一說以羅為表絹為裏其
色纁上有純下有緆去上五寸繪以山火羣書考索
有曰韍曰韠曰韎韐詩曰朱芾斯皇三百赤芾易曰朱
韍方來困于赤紱玉藻曰一命縕紱幽衡再命赤韍幽
衡三命赤紱葱衡此所謂韍也玉藻又曰韠君朱大夫
素士爵韋此所謂韠也詩曰韎韐有奭左傳曰有韎韋
跗注此所謂韎韐也明諸司職掌皇帝袞冕紅羅蔽
膝上廣一尺下廣一尺長三尺織火龍山三章弁服絳
紗衣蔽膝随衣色東宫親王袞冕蔽膝随裳色織火山
二章弁服絳紗袍紅裳蔽膝随裳色世子郡王袞冕襈
赤韍弁服同文武官朝服赤羅蔽膝
格致鏡原卷十七
