格致鏡原卷四十七大學士陳元龍撰
樂器𩔖(三)
簫
總論通禮義纂伏羲作簫十六管事始女媧造簫
吕氏春秋黃帝命伶倫為律伶倫制十二簫聽鳳鳥
之鳴以别十二律風俗通舜作簫其形參差以𧰼鳳
翼十管長尺二寸釋名簫肅也其聲肅肅而清也
白虎通簫者中吕之氣易通卦驗簫夏至之樂禮
月令仲夏之月命樂師均簫管蔡邕月令章句簫長
則濁短則清以蠟蜜實其底而增減之則和管而成音
莊子人籟則比竹是己子虚賦吹鳴籟注張揖曰
籟簫也丹陽記江寧縣南四十里慈母山積石臨江
生簫管竹王褒洞簫賦所稱即此也其竹圓緻異於衆
處自伶倫採竹嶰谷其後唯此簳見珍故歷代常給樂
府而俗呼曰鼓吹山𩔖山岑華竹為簫管吹若鳳鳴
緝柳編少昊母皇娥璇宫之側有井曰盤靈白帝之
子與皇娥宴於宫帝子命江妃歌冲景旋歸之曲盤靈
之神吹簫以和之故至今號井神曰吹簫女子劉向
列仙𫝊簫史者善吹簫秦穆公女弄玉好之公妻焉一
旦隨鳳飛去故秦人作鳳女祠於雍宫世有簫聲云
藝文𩔖聚傳子曰馬先生能使木人吹簫漢書元帝
多材藝能吹洞簫自度曲被歌聲
名𩔖爾雅大簫謂之言小者謂之筊郭註簫一名籟
大者編二十三管長尺四寸小者十六管長尺二寸
三禮圖雅簫長尺四寸二十四彄頌簫尺二寸十六彄
無底者謂之洞簫楚辭吹參差兮誰思注參差洞簫
也紺珠短簫二十一管軍中樂清樂簫十七管教坊
用珍珠船簫有韶簫歌簫燕樂簫教坊簫唱簫和簫
鼓吹簫李冲簫鳳簫龜茲簫雖名號至不一然皆編竹
而成或十管十二管十三管十六管十七管十八管二
十一管二十二管二十三管二十四管今所謂簫止一
管六孔馬端臨云名尺八管尺八其長數也一名竪篴
一名簫管三餘帖簫一名石弦一名紫佩三十國
春秋涼州人胡據盜𤼵張駿墓得赤玉簫雜錄安禄
山自范陽入覲獻白玉簫數百珍珠船唐咸寧中張
駿冢中得紫玉簫稗史彙編顧仲英有蒼玉簫號曰
玉鸞孟載為之引海錄九靈簫仙人吹以自娛聲聞
四十里空洞靈章真人彈雲璈吹九鳳之簫其音逸
響流激千尋集仙錄雲林玉女賈屈廷吹鳳唳之簫
笛
總論釋名篴(同笛)滌也其聲滌滌然也周禮笙師掌
篴管以教裓樂杜子春注讀篴為蕩滌之滌六孔風
俗通笛武帝時丘仲所作笛所以滌邪穢納之雅正也
長尺四寸七孔初學記按宋玉有笛賦玉在漢前恐
武帝時所造之說非也馬融長笛賦近世雙笛從羌
起羌人伐竹未及已龍吟水中不見已截竹吹之聲相
似剡其上孔通洞之裁以當簻(楊慎云古人謂樂之管為簻)便易持
易京君明(京房字君明修易故曰易京君明)識音律故本四孔加以一
君明所加孔後出是謂商聲五音畢晉書周禮金石
有一定之音故諸音皆受鐘磬之均至於享宴殿堂之
上不懸鐘磬則以笛有一定之調故諸絃歌皆從笛為
正也樂纂司馬法軍中之樂鼓笛為上使聞之者壯
勇而樂和細絲高竹不可用也慮悲聲感人士卒思歸
故耳嫏嬛記李陵為單于圍夜半使郭超吹笛聲多
悲慘胡人皆流涕解圍北走古今注馬援門生爰寄
生善吹笛援作歌以和之名曰武溪深馬融長笛賦
序卧郿陽塢中逆旅吹笛為氣出精列相和注氣出精
列二曲名山堂肆考晉阮咸聞笛聲曰客中月夜聞
此聲使人斷腸馬融長笛賦惟笛因其天姿不變其
材盖亦簡易之義賢人之業也藝文𩔖聚宋褘是石
崇妓綠珠弟子有國色善吹笛後在晉明帝宫帝疾賜
阮遙集又謝仁祖妾阿妃善吹笛後為郄曇所得終身
不與曇言幽冥記代郡界有一亭多鬼怪有諸生宿
於亭夜中有鬼吹五孔笛止一手不能得攝笛諸生笑
謂曰汝止有一手那得徧笛我為汝吹來鬼云謂我少
指耶乃數十指出諸生拔劒斫之得一老雄雞潛居
錄崔文子能吹反潮之笛吹已積潮横下險於廣陵之
濤博異志賈客李筠卿嘗泊舟君山側命酒吹笛忽
一老父拏舟而來於懷袖間出笛三管其一大如合拱
其次如常人所蓄其一絶小如細筆管筠卿請吹之老
父曰大者諸天之樂不可𤼵次者對洞府諸仙合樂而
吹小者是老身與朋儕同樂者試為子吹之不知可終
一曲否言畢抽笛吹三聲湖上風動波濤沆瀁魚龍跳
噴五聲六聲君山上鳥獸呌噪月色昏昧舟人大恐老
父遂止文士傳蔡邕曰吾昔嘗遊會稽高遷亭見屋
東間第十六竹椽可為笛取用果有異聲伏滔長笛
賦序余同僚桓子野有故長笛傳是蔡邕所作初邕避
難江南宿于柯亭柯亭之館以竹為椽仰而盼之曰良
竹也取以為笛竒聲獨絶歷代傳之而不幸折于孫綽
妓之手惜哉甘澤謠許雲封言竹生雲夢之南鑒在
柯亭之下以今年七月望前生明年七月望前伐過期
不伐則其音窒未期而伐則其音浮浮者外澤中乾乾
者受氣不全氣不全則其竹夭國史𥙷李舟嘗得村
舍烟竹截以為笛堅如鐵石以遺李謩謩吹笛天下第
一月夜泛江吹之俄有客呼船而至請笛吹之甚為清
壯山石可裂及入破呼吸盤辟應手粉碎客散不知所
之疑其蛟龍也竹譜竹産黃州府屬俱有而蘄州者
為第一其節疎者為笛紫斑竹産長河篬筤谷及秦人
三洞其斑紫其質白可為笛聲異凡竹
名𩔖通雅有雅笛有羌笛羣書考索後世有長笛
有短笛有義觜笛有七孔者有八孔者皆適一時之所
造也義觜笛如横笛而加觜西涼樂也通典漢靈帝
好胡笛樂纂黃鐘笛晉時三尺八寸元嘉九年大樂
令鍾宗之減為三尺七寸十四年治書令奚縱又減五
分為三尺六寸五分白六帖晉列和善吹笛荀勖嘗
問列和曰若不知律吕之義作樂者均高下清濁之調
當以何名之和曰每合樂時隨歌者清濁聲假如聲濁
者用三尺二笛因名曰此三尺二調聲清者用二尺九
笛因名曰此二尺九調漢魏相𫝊施行皆然也唐書
西舍利獻其國樂有横笛長尺餘去節無爪以蠟實首
上加獅子頭以牙為之穴六又有兩頭笛長二尺八寸
中隔一節節左右開衝氣穴兩端皆分洞體為笛量左
端管末三穴右端管末三穴下托指一穴志竒綠珠
為梁伯女生而好音伯至山中聞吹笛異於常聲忽空
中語云汝女好音欲𫝊一曲汝即歸芟取西北方草結
一人形被以袿服珠翠設杯酒盂飯命女呼我名曰茵
于至三更我當至矣伯歸如法至期果至空中吹笛音
極要𦕈綠珠聽之得十五曲一字不差因名笛曰茵于
又曰遠歸遠歸仙笛名仙𨼆𫝊房介然善吹竹笛名
曰尺八
玉笛西京雜記高祖至咸陽周行府庫有玉笛長二
尺三寸六孔吹之則見車馬山林𨼆轔相次吹息亦不
復見銘曰昭華之琯幽怪錄武遊郎者言昔見漢武
帝乘蔚金檝泛積翠池自吹縹玉笛三十國春秋涼
州胡據盜𤼵晉文王張駿墓得紫玉笛南史江右舊
物有古玉律數枚齊後主悉裁以鈿笛開元𫝊信記
明皇夢遊月宫諸仙奏上清之樂流亮清越殆非人間
所聞覺以玉笛寫之名紫雲迴曲
鐵笛陸放翁入蜀記光孝寺有西峰聖者所留鐵笛
似銅鐵而非色綠而瑩滑如綠玉不知何物僧懼為好
事者所奪郡官求觀之輒出一凡鐵笛充數余與監寺
僧有舊獨得一見方輿一覽宋𨼆士劉兼道遊武夷
吹鐵笛有穿雲裂石之聲稗史彙編楊廉夫有玄鐵
笛字曰鐵龍楊孟載為歌
骨笛酉陽雜俎昔晉時有人以猿臂骨為笛吹之其
聲清圓絶勝竹笛
篪
爾雅大篪謂之沂郭註篪以竹為之長尺四寸圍三寸
一孔上出一寸三分名翹横吹之小者尺二寸廣雅云
八孔釋名篪嗁也聲從孔出如嬰兒嗁聲也邢疏
世本云暴辛公作塤蘇成公作篪譙周古史云古有塤
篪尚矣周幽王時暴公善塤蘇公善篪記者因以為作
謬矣世本之謬信如周言其云蘇公暴公所善亦未知
所出盖以詩小雅云伯氏吹壎仲氏吹篪蘇公刺暴公
也故致斯謬洞冥記建元中帝於騰光臺吹霜條之
篪羣書考索後世有胡篪沈約曰胡篪出於胡吹非
雅樂也洛陽伽藍記後魏河間王琛有婢朝雲善吹
篪琛為秦州刺史羌叛屢討不勝琛令朝雲假為貧女
吹篪而乞羌聞之皆流涕相尋而降秦民語曰快馬徤
兒不如老嫗吹篪
管
風俗通管漆竹長一尺六孔十二月之音𧰼物貫地而
牙故謂之管爾雅大管謂之簥其中謂之篞小者謂
之篎郭註管長尺圍寸併漆之有底賈氏以為如篪六
孔邢疏管如笛形小併兩管而吹之蔡邕章句管者
形長一尺圍寸有孔無底周禮孤竹之管圜丘奏之
孫竹之管方丘奏之隂竹之管宗廟之中奏之拾遺
記岑華山在西海上有𧰼竹截為管吹之為羣鳳之鳴
通典古者以玉為管舜時西王母獻白玉管是也
籥
吕氏春秋臯陶作為夏籥九成以昭其功釋名籥躍
也氣躍出也周禮籥師教國子舞羽吹籥又籥章掌
土鼓豳籥注豳籥豳人所吹之籥禮記明堂位葦籥
伊耆氏之樂爾雅大籥謂之産其中謂之仲小者謂
之箹郭註籥如笛三孔而短小廣雅云七孔羣書考
索籥三孔主中聲而上下之律吕於是乎生命之曰籥
以黍龠之法在是故也廣雅曰七孔毛萇曰六孔鄭康
成曰三孔郭璞曰三孔當從鄭郭之說
竽
世本隨作竽通禮義纂漢武帝時丘仲作竽三十六
管音樂旨歸竽暖也立春之氣暖生萬物者也樂
叶圖徵吹竽有以知法度竽音調則度數得見韓非
老子解竽也者五聲之長也竽唱則衆樂皆和易通
卦驗冬至吹黃鐘之律間音以竽周禮笙師掌教吹
竽三禮圖雅竽簧上下各六樂書近代竽笙十九
簧竽與笙異器而同和羣書考索竽三十七簧長四
尺二寸用竹為之形參差𧰼鳥翼韓子齊宣王好竽
必以三百人齊吹
笙
總論禮記女媧之笙簧唐樂志女媧造笙列管于
匏上内(同納)簧其中世本隨作笙釋名笙生也𧰼物
貫地而生以匏為之故曰匏也其中汙空以受簧也
白虎通笙之為言施也牙也萬物始施而牙太蔟之氣
也有七政之節焉有六合之和焉天下樂之故謂之笙
說文笙正月之音物生故謂之笙十三簧𧰼鳳之聲
邯鄲綽五經析疑夫笙者法萬物始生導達隂陽之
氣故有長短黃鐘之始𧰼法鳳凰周禮笙師掌教吹
笙禮月令仲夏之月命樂師調笙簧三禮圖笙有
雅簧十三上六下七潘安仁笙賦&KR1479;生簳裁熟簧設
宫分羽經徵列商泄之反謐擫焉乃揚管攢羅而表列
音要妙而含清各守一以司應統大魁以為笙戴凱
之竹譜魯郡鄒山有篠形色不殊質特堅潤宜為笙管
諸方莫及也文𨕖注匏有柄曰懸匏可為笙曲沃者
尤善通典今之笙以木代匏而漆之殊愈於匏風
俗通漢章帝時零陵文學奚景於冷道舜祠下得笙白
玉管知古以玉為管後乃易之以竹耳夫以玉作音故
神人以和鳳皇來儀列仙傳周靈王太子晉好吹笙
作鳳鳴浮丘公接以上嵩山昌谷集王子吹笙鵝管
長注鵝管謂笙竹參差似鵝管也北堂書鈔夢書云
簧為結約夢得簧者得賢友也辟寒錄趙元父祖母
徐氏言其母吳郡王家自十月旦至二月終日給焙笙
炭五十斤用錦熏籠藉笙於上復以四和香熏之蓋笙
簧必用高麗銅為之靘以綠蠟簧煖則字正而聲清越
故必用焙而後可致虚閣雜俎笙曰采庸
名𩔖爾雅大笙謂之巢小者謂之和郭註列管匏中
施簧管端大者十九簧小者十三簧鄉射記曰三笙一
和而成聲邢疏巢高也言其聲高也小者聲少音相和
也以匏為底故八音謂笙為匏簧者笙中金薄葉也笙
必有簧故或謂笙為簧漢武内傳西王母命侍女董
雙成吹雲和之笙續仙𫝊謝元卿遇仙人吹叢霄之
笙道籥劉翹翹謂薛昭曰妾有賓釜離率之笙吹之
令人反聽武夷山記武夷君命宋小娥運居巢居巢
大笙也清波雜志顯仁上仙遺北朝𧰼牙笙一橬
唐書南蠻𫝊西舍利獻其國樂有大匏笙十六管左右
各八形如鳳翼大管長四尺八寸五分餘管參差相次
竹為簧穿匏達本有小匏笙製如大笙有牙笙穿匏達
本漆之上植二𧰼牙代管有三角笙亦穿匏達本漆之
上植三牛角角銳在下穿匏達本柄觜皆直有兩角笙
亦穿匏達本上植二牛角匏以彩飾升菴外集宋乾
德中牂牁入貢召見令作本國歌舞一人吹瓢笙名曰
水曲即今蘆笙也予在大理見之珍珠船元興隆笙
制以楠木形如夾屏上銳而面平縷金雕鏤枇杷寶相
孔雀竹木雲氣兩旁側立花板居背三之一中為虛櫃
如笙之匏上竪紫竹管九十管端實以木蓮苞櫃外出
小橛十五上竪小管管端實以銅杏葉下有座獅𧰼遶
之座上櫃前立花板一雕鎪如背板間出一皮風口用
則設朱漆小架子於座前繫風囊於風口囊面如琵琶
朱漆雜花有柄一人挼小管一人鼓風囊則簧自隨調
而鳴中統間回回國所進以竹為簧有聲而無律玉宸
樂院判官鄭秀乃考音律分定清濁增改如今制其在
殿上者盾頭兩旁立刻木孔雀二飾以真孔雀羽中設
機每奏工三人一人鼓風囊一人按律一人運動其機
則孔雀飛舞應節事物原始交阯人多取無柄之匏
為笙安十二簧吹之音律清響神仙傳王遙入石室
𤼵篋有五舌簧三枚遙自取一枚以二枚與室中人對
共鼓之漢武内傳許飛瓊鼓震靈之簧
觱篥
合璧事𩔖觱篥龜茲樂本名悲栗以其聲悲𩔖笳也
說楛觱栗亦名風管詩一之日觱𤼵盖寒風悲慘觱聲
似之諺云三九二十七籬頭吹觱栗是也正字通以
竹為管以蘆為首唐九部夷樂有漆觱篥胡部安國樂
有雙觱篥銀字觱篥宋太宗時三大宴皇帝升座宰相
進酒庭中吹觱篥以衆樂和之真仙通鑑吕真人鍾
離先生會武夷山謝英妃撫長離注長離觱篥也(一云筝名)
塤
世本塤暴辛公所造爾雅大塤謂之嘂郭註塤燒土
為之大如鵝子銳上平底形如稱錘六孔小者如雞子
禮圖塤大如雁卵者曰雅塤如雞子者曰頌塤風
俗通壎圍五寸半長三寸半凡六孔宋景祐樂記今
大塤六孔上一前五後一髹飾其上釋名塤喧也聲
濁喧喧然白虎通壎之為言熏也陽氣於黃泉之下
熏蒸而萌也
缶
風俗通缶者瓦器秦人鼓之以節歌羣書考索缶形
如覆盆古西戎之樂以四杖擊之詩陳風坎其擊缶
升菴外集古者西戎用缶以為樂即古之土音也党
項國亦擊缶焉然則缶本中國之樂夷人竊而用之耳
澠池之會藺相如請秦王擊缶淮南子云君子有酒小
人鼓缶是其證也唐人之擊甌今之水盞本此虞初
志唐武公業妾步非煙善擊甌樂府雜錄唐大中初
有調音律官大興縣丞郭道源善擊缶用越甌邢缻共
一十二旋加減以筯擊之其音韻妙于方響紺珠八
缶如水盞凡八置之卓上擊之後唐司馬滔作彙苑
張中作缶故有張中缶張瀆宣室志李員居長安延
夀里一夕忽聞室西南隅有歌音極清越泛泛然久不
已其詞曰色分藍葉清聲比磬中鳴七月七日吾當示
汝之形後至期夜有甚雨潰其堂之北垣又聞其聲員
驚視之於垣下得一缶徑尺餘製用金成形狀竒古叩
之其韻極長滌其塵蘚有字若小篆乃崔子玉座右銘
也
鼓(附鼓匡)(鼓槌)(鼓架)
總論劉熙釋名鼓郭也張皮以冒之其中空也風
俗通鼓者春分之音萬物皆鼓甲而出故謂之鼓易曰
鼓之以雷霆則其所𧰼也五經要義鼓所以檢樂為
羣音之長樂記鼓鼙之聲讙讙以立動動以進衆君
子聽鼓鼙之聲則思將帥之臣樂叶圖徵擊鼓以知
臣鼓音調則臣道得世本夷作鼓淮南子禹以五
音聽治曰教寡人以道者擊鼓有獄訟者搖鞀羣書
考索考之於禮夏后氏尚黑殷尚白周尚赤則三代鼓
色可知矣凡鼓瑟鼓琴鼓鐘鼓簧鼓缶皆謂之鼓以五
音非鼓不節也易通卦驗冬至鼓用馬革圓徑八尺
一寸夏至鼓用牛皮圓徑五尺七寸周禮韗人凡冒
鼓必以啓蟄之日註𧰼雷之𤼵聲也以革蒙鼓曰冒
升菴外集吕氏春秋云宋子罕之隣為鞔工鞔音蠻冒
鼓也爾雅徒擊鼓謂之咢衛公兵法鼓三百三十
三槌為一通升菴外集周禮註引司馬法云昏鼓三
通為大鼜(音糙)夜半三通為晨戒旦明三通為𤼵昫近制
啓明定昏鼓三通曰𤼵攂當用攂字俗作擂非山堂
肆考按禁鼓一千二百三十聲為一通三千六百九十
聲為三通在外更鼓三百三十三撾為一通一千撾為
三通升菴外集一步一鼓步鼓也十步一鼓趨鼓也
音不絶騖鼓也正字通宋人樂苑有衙鼓格圖官衙
嚴鼓之節也衙譌為迓演繁露湖州土俗歲十二月
人家多設鼓而亂撾之晝夜不停至來年正月半乃止
問其所本無能知者但相𫝊云此名打耗打耗云者言
警去鬼祟也潛居錄鼓一名吹雲
名𩔖通禮義纂建鼓大鼓也少昊作之為衆樂之節
羣書考索明堂位曰商之楹鼓禮書曰楹鼓蓋為一
楹而四稜焉貫鼓於其端魏晉以後復商制立之謂之
建鼓馬總通歷帝嚳平共工之亂而作鼗鼓梁元
帝纂要樂之所成曰鞉(一作鼗)鼓大鼗謂之麻小鼗謂之
料周禮小師之職掌鼓鼗古今樂錄鼗料鼓(小鼗曰料)
(今併而稱之曰鼗料鼓)如鼓而小執其柄搖其耳傍還自相擊而
鳴同話錄鼗古樂也今不曰播鼗而曰撚梢子世俗
之陋也廣雅足鼓夏后氏鼓四足也植鼓見禮明堂
位縣鼓禮記曰周縣鼓鄭注曰縣於栒虡也鼜鼓周禮
凡軍旅夜鼓曰鼜鼙鼓周禮師旅執鼙搏拊以韋為之
充之以糠形如小鼓以節樂周禮鼓人教為鼓而辨
其聲用以雷鼓鼓神祀(雷鼓八面鼓也)以靈鼓鼓社祭(靈鼓六面鼓也)
以路鼓鼓鬼享(路鼓四面鼓也)以鼖鼓鼓軍事(鼖大鼓長八尺)以鼛鼓
鼓役事(鼛長尋有四尺)以晉鼓鼓金奏(晉鼓長六尺六寸)爾雅大鼓
謂之鼖小者謂之應郭註詩曰應田懸鼓在大鼓側
考工記韗人為鼓長八尺鼓四尺中圍加三之一謂之
鼖鄭註鼓四尺為革所蒙者廣四尺也梁元帝纂要
應鼓曰鞞鼓亦曰&KR0615;(音胤)鼓(胤者引也言先擊鼓以引大鼓也)又有鼉鼓
(見毛詩)鷺鼓(鷺者鼓精也)節鼓(傅玄有節鼓賦)馬上之鼓曰提鼓(見周禮)
施於朝曰登聞鼓(堯置敢諫之鼓即此)施於府寺曰朝晡鼓在邨
墅曰枹鼓在邊徼曰警鼓說文鼙騎鼓也周禮註在
前曰朔鼙中軍執以令鼓者也後應曰應鼙旅長執以
應之者也釋名鼙裨也裨助鼓節也虎鈐經戰候
篇臨戰之時鼙鼓之音鳴於常者勝候也鼙鼓之音重
濁不徹者敗候也帝王世紀周有密須之鼓左𫝊
註密須國名文王伐之得其大鼓春秋孔演圖有人
叩金豐擊玉鼓駕六龍李斯上秦皇書今陛下建翠
鳳之旗樹靈鼉之鼓晉書輿服志記里鼓車中有木
人執槌向鼓行一里則打一槌古今樂錄鼓吹有龍
頭大棡中鼓獨揭小鼓雍洛靈異小錄馬周上言令
金吾每街隅懸鼓夜擊以止行李時人呼為鼕鼕鼓
羣書考索太常寺言舊宫垂内用龍鳳散鼓以應樂節
退朝錄太常有銀飾鼓酉陽雜俎于闐城東南大
河中白馬浮出負一㫋檀鼓事物原始三杖鼓始於
唐時咸通中王文舉好弄三杖鼓今越人及江北鳳陽
之男婦用三杖上下擊鼓名曰三棒鼓南卓羯鼓錄
羯鼓出外夷以戎羯之鼓故曰羯鼓以山桑木為&KR0008;如
漆桶下以牙牀承之擊用兩杖其鳴烈急破作連鼓速
碎之聲破空透遠特異衆樂杖用黃檀狗骨花楸等木
明皇極愛之嘗聽琴未終遽止之曰速令花奴(汝陽王璡小名)
持羯鼓來為我解穢羯鼓錄宋璟曰花奴擊羯鼓頭
如青山峰手如白雨點此即羯鼓之能事山峰取不動
雨點取其急六帖高麗有龜頭鼓龜茲有侯提鼓
羣書考索腰鼓大者瓦小者木皆廣首而纖腹本胡鼓
也擔鼓小如甕都曇鼓小於羯鼓擊之以槌毛員鼓雞
婁鼓皆腰鼓也事始腰鼓即今之懸於項而平於腰
者羯鼓錄宋璟與上論鼓事曰不是青州石末即是
曾山花甆撚小碧上掌下須有朋(去聲)肯之聲據此乃是
漢震(一作侲)第二(一作三)鼓也且&KR0008;用石末花甆固是腰鼓
掌下朋肯聲是以手拍非羯鼓明矣(第二鼓者左以杖右以手指)
古今樂錄臍鼓如漆桶大一頭設臍于鼓面如麝臍故
名臍鼓唐書西舍利樂有三面鼓形如酒缸高二尺
首廣下銳上博七寸底博四寸腹廣不過首冒以虺皮
束三為一碧縧約之下當地則不冒四面畫紺珠答
獵鼓比羯鼓廣而短以指揩之亦謂揩鼓雞婁鼓形員
首尾所擊處可數寸毛員鼓大於都曇警急鼓八角如
盤五指更擊㯽榔鼓身長頭尖狀如棗核番船人以𧰼
皮鞔之宋書蕭思話年十許歲好騎屋棟打細腰鼓
稗史彙編靖康初民間以竹徑二寸長五尺許冒皮
於首鼓成節奏其聲似曰通同詐紺珠漁鼓竹筒長
三尺油膜鞔一頭以手拍之曲洧舊聞龍福寺門外
東偏有修竹二畝有鼠喜食其笋寺僧於笋生時置鼓
晝夜鳴之謂之驚鼠鼓
土鼓禮記伊耆氏蕢桴土鼓注土鼓以瓦為匡以革
為兩面可擊也
石鼓劉敬叔異苑吳郡岸崩出一石鼓打之無聲以
問張華華云可以蜀中桐木刻作魚形扣之則鳴如言
果聞數十里羅浮山記山東石樓下有兩石鼓扣之
清越所謂神鉦也酉陽雜俎冀縣有天鼓山山有石
如鼓河鼓星搖動則石鼓鳴
銅鼓虞喜志林建武二十四年南郡男子獻銅鼓有
銘嶺表錄異僖宗朝鄭續鎮番禺日有林藹者為高
州太守有牧兒因放牛聞田中有蛤鳴(蛤即是蝦蟇)牧童遂
捕之蛤跳入一穴掘之深大即蠻酋塜也蛤乃無蹤穴
中得一銅鼓其色翠綠土蝕數處損缺其上𨼆起多鑄
蛙黽之狀疑其鳴蛤即鼓精也遂狀其緣由納於廣帥
懸於武庫今尚存焉太平廣記蠻夷之樂有銅鼓焉
形如腰鼓而一頭有面鼓面圓二尺許面與身連全用
銅鑄其身遍有蟲魚花草之狀通體均勻厚二分以來
爐鑄之妙實為竒巧擊之響亮不下鳴鼉貞元中驃國
進樂有玉螺銅鼓(玉螺皆螺之白者非琢玉所為也)即知南蠻酋首之
家皆有此鼓也史繩祖學齋佔畢余嘗見陸務觀筆
記有云予初見梁歐陽頠𫝊稱頠在嶺南多致銅鼓獻
奉珍異又云銅鼓累代所無及予在宣司見西南夷銅
鼓頗精祕閣下古器庫亦有二枚此鼓乃南蠻用之不
足辱祕府之藏然自梁時已珍貴之如此不知何理也
如上皆陸放翁之筆第余嘗觀東漢書馬伏波𫝊云援
征交阯得駱越銅鼓改鑄馬式上之詔置宣德殿門則
銅鼓已見後漢傳非異書也陸氏謂梁方珍貴已失之
矣而歐陽生自梁距漢世未甚遠而謂累代所無尤可
訝焉
異鼓山海經東海有獸名曰䕫黃帝得之以其皮為
鼓撅(猶擊也)以雷獸之骨聲聞五百里以威天下黃帝
内𫝊帝伐蚩尤玄女為帝製䕫牛鼓八十面一震五百
里連震三千里王韶之始興記秦鑿桂陽山閣下鼔
便自奔逸息于臨武遂之始興洛陽因名聖鼓今臨武
有聖鼓城吳錄吳王夫差鼓移於建康之宫南門有
雙鷺從鼓中飛出入雲中漢書無持布鼓過雷門注
會稽城門有大鼓名雷門越擊此鼓聲聞洛陽晉書
蘇峻在歷陽外營將軍鼓自鳴如人弄鼓者六朝事
迹會稽郡雷門鼓中有鶴飛入聲聞洛陽後孫恩亂兵
擊破中有二鶴冲天而去後人呼為潛鶴鼓劉氏𩔖
山周敞伐龍山木為鼓二一給桂林一給交阯擊一鼓
二鼓皆鳴
鼓匡庶物異名疏臯陶鼓匡也考工記韗人為臯陶
長六尺有六寸左右端廣六寸中尺厚三寸穹者三之一
上三正鄭衆云鼓木一判者其兩端廣六寸而中央廣
尺如此乃得有腹腹穹窿者居鼓三之一鄭玄云左右
端兩頭也兩端廣六寸而中央廣尺則其腹穹窿故曰
穹者此鼓合二十板上一直兩端又直故上三正也
盛弘之荆州記始興郡山陽縣有豫章木本徑可一丈
名聖木秦時伐此木為鼓顙鼓顙成忽奔逸至洛陽
鼓槌禮明堂位土鼓蕢桴伊耆氏之樂注桴與枹同
擊鼓杖也晉書桓玄簒後朱雀門中忽見二小兒通
身如墨相和作歌聲甚哀日既夕入建康縣閣下化為
雙漆鼓槌
鼓架事始少昊冒革以為鼓夏后時加以四足周時
兵車之鼓有跗今之鼓架即其遺制
柷
釋名如始見柷柷然也故訓為始作樂也爾雅所以
鼓柷謂之止郭註柷如漆桶方二尺四寸深一尺八寸
中有椎柄連底挏之令左右擊也止者其椎名樂記
聖人作為鞉鼓椌楬椌楬即柷敔
敔
釋名敔衙也衙止也所以止樂也爾雅所以鼓敔謂
之籈郭註敔如伏虎背上有二十七鉏鋙刻以木長尺
櫟之籈者其名
拍板(附木魚)
通典拍板長闊如手重十餘枚以韋連之擊以代抃
合璧事𩔖拍板以木為之古人學歌用擊節晉魏之代
有宋識善擊節以拍板代之則是拍板之始樂書九
部樂有拍板古用九板今教坊連六板樂府雜錄拍
板本無譜唐明皇令黃幡綽造譜乃於紙上畫兩耳進
曰但有耳道則不失其節奏也紺珠以拍板齊樂音
曰板眼通雅今時度曲可以使人人一律者板為之
也板有眼故加節如十番之奏一板二魚皆以木為之
取其音清冽不為衆樂所掩貴耳集牛僧孺以行卷
謁韓文公見其首篇論樂韓遽問曰且以拍板為什麽
僧孺對曰樂句韓大稱賞因此名振研北雜志趙氏
獨子固不仕元醉歌樂府執紅牙以節曲註紅牙拍板
也清波雜志顯仁上仙遺北朝𧰼牙拍板一串珍
珠船啄木鳥舌好事者引之令長作穿拍板繩
木魚淮南子董仲舒請雨秋用桐木魚劉斧拾遺
僧家用木魚者謂魚晝夜不合眼修行者忘寐修道取
魚可化龍凡可入聖之意
角
白六帖蚩尤帥魑魅與黃帝戰帝命吹角作龍鳴以禦
之黃帝内𫝊玄女請製角二十四以警夜徐廣車
服儀角本出羌胡以驚中國之馬晉書胡角者本以
應胡笳之聲後漸用之横吹有雙角即胡樂也張博望
入西域𫝊其法於西京惟得摩訶兜勒一曲李延年因
胡曲更造新聲二十八解乘輿以為武樂通禮義纂
軍中置角以司昏曉故角為軍容也音樂旨歸角長
五尺形如竹筒本細末大今鹵簿及軍中用之或以竹
木或以皮為之正字通仗有大鼓長鳴長鳴今之號
通也口圓而長如竹筒一尺五寸又有小柄空管從筩
中抽出吹之其始以葭(同笳)管後皆以銅作器𧰼其聲桓
玄製龍角所謂銅角也事物紺珠大角名簸邏迴
衛公兵法鼓止角動吹十二聲為一疊胡儼集按畫
角之曲有三弄曹子建所撰一曰為君難為臣亦難難
又難二曰創業難守成亦難難又難三曰起家難保家
亦難難又難其字有嗚嗚曳聲使人聞之有所儆𤼵
升菴外集陸機為大都督聞衆軍警角謂孫拯曰我聞
此殊不如華亭鶴鳴澠水燕談元祐四年夏余在河
東見提刑孫亞夫孫曰近日府中角聲不和咎在太守
時蒲資政方到府未逾月落職又數日孫曰角聲愈不
和矣未幾王震待制自同來鎮蒲七日丁母憂去九月
中孫復曰角聲不和尤甚於前日尋報蒲中行龍圖自
襄移蒲十月到官明年春病卒其驗如此
笳
杜摰笳賦序昔伯陽避亂入戎有懷土風遂建斯樂
說文笳者胡人捲蘆葉吹之以作樂也故曰胡笳文
𨕖註笳笛𩔖胡人吹之為曲樂書胡笳似觱篥而無
孔後世鹵簿用之通典晉先蠶儀注車駕住吹小箛
𤼵吹大箛箛即笳也蔡琰别傳琰為胡騎所𫉬感笳
之音作胡笳十八拍晉書劉疇嘗避亂塢壁賈胡數
百欲害之疇吹笳為出塞入塞之聲以動其游客之思
羣胡皆垂淚而去
筍虡
爾雅郭註懸鐘磬之木植者名虡邢疏縣鐘磬者兩端
有植木其上有横木謂直立者為虡謂横牽者為栒栒
上加大板為之飾名業釋名所以懸鼓者横曰簨簨
峻也在上高峻也從曰虡虡舉也在旁舉簨也簨上之
板曰業刻為牙捷業如鋸齒也說文筍虡懸鐘鼓之
器飾猛獸之𧰼於其足考工記梓人為筍虡小蟲之
屬以為雕琢臝屬以為鐘虡羽屬以為磬虡鱗屬以為
筍升菴外集飛虡天上神獸鹿首龍身即勾陳也凡
鐘磬之柎飾為此獸故謂鐘磬之柎為簴禮記明堂
位夏后氏之龍筍虡殷之崇牙(殷又於龍上刻畫之為重牙以懸也)周之
璧翣(周又畫繒為翣載以璧垂五采羽於其下挂于筍之角上飾彌多也)禮記天子宫
懸(四面如宫)諸侯軒懸(去南面餘三面其形如軒亦曰曲縣)大夫判懸(又去其北面惟)
(兩面)士特懸(一面)凡懸鐘磬之半為堵全為肆(半謂鐘磬各八共十六枚)
(而在一虡)莊子梓慶削木為鐻鐻成見者驚猶鬼神(說文鐻與)
(簴同六書故鐻鐘𩔖)三輔黃圖始皇造虡三丈鐘皆千石也
正字通漢武帝時樂虡銅人生毛又董卓壊銅人銅虡
充鑄則漢以銅為之與古異耳唐樂志虡以懸鐘磬
皆十有六周人謂之一堵而唐人謂之一虡自隋以前
宫縣二十虡及隋平陳得梁故事用三十六虡遂用之
唐初因隋舊高宗蓬萊宫成增用七十二虡至武后時
省之開元定禮始依古著為二十虡漢禮樂志金支
秀華注臣瓚曰樂上衆飾有流遡羽葆以黃金為支其
首敷散若草木之秀華也開元記上造筍虡流蘇之
屬皆以金玉珠翠珍怪之物雜飾之
諸樂器
周禮笙師掌舂牘應雅鄭註牘竹大五六寸長七尺短
者一二尺虚中筒無底其端兩孔舂者以兩手築地取
聲應長六尺五寸中有椎相應作聲雅狀如漆筩而弇
口大二圍長五尺六寸以羊韋鞔之有兩紐音樂旨
歸&KR0793;形如瑟兩頭俱方七絃七柱以竹潤其端而軋之
宋書大明中吳興沈懷遠被徙廣州造繞梁其器與
箜篌相似戒菴漫筆玉尺八可吹者是樂器珍珠
船吕才傳製尺八凡十二枚逸史明皇得尺八吹之即
此物也余嘗於曲沃李長史鈞處見玉尺八温栗精工
竒物也又簫笛俱有名尺八者杜氏通典銅鈸亦謂
之銅盤出於西戎其圓數寸𨼆起若浮漚貫之以韋相
擊以和樂大者圓數尺銅鼓虛其一面覆而擊之𩔖
山貝蠡大者南蠻吹以節樂釋氏曰法螺升菴外集
今之三絃始於元時紺珠壺琴一名匏琴雲鑼九枚
一架手執擊之即雲璈也鐃鈸大尺許僧樂也磬子如
小銅磬扣之以代喚點子小鉦而隆中擊以和鼓喇叭
卷銅吹之嗩呐木管蘆頭銅底簡子取竹兩片緊厚者
治之長數寸手中相擊為節稗史𩔖編世人以牙骨
竹木之𩔖為叫子吹之能作人言嘗有病瘖者為人所
苦煩冤無以自言聽訟試取叫子令含之作聲如傀儡
子其冤𫉬伸
格致鏡原卷四十七
