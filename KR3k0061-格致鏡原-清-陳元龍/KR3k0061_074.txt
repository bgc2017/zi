格致鏡原卷七十四大學士陳元龍撰
果𩔖(一)
總
物原古公亶父始接果木曲禮賜果於君前有核者
懷其核說文在木曰果在地曰蓏應劭曰木實曰
果草實曰蓏周易解卦雷雨作而百果草木皆甲坼
禮王制果實未熟不鬻於市春秋元命苞織女星
主果吕氏春秋常山之北投淵之上有百果焉羣帝
所食山海經不周之山爰有嘉果實如桃李華葉赤
跗食之不飢闞駰十三州記舍衛國在月支南萬里
果大如三斗盆鄴中記石虎華林園種衆果民間有
名果虎作蝦蟆車四摶握根面去一丈深一丈合土載
之植之無不生叙聞錄稽昌畜採星盆夏月漬果則
倍冷蜀都雜鈔梵文甚細如叙果有五棗杏等謂之
核果梨柰等謂之膚果椰子胡桃等謂之殼果松子栢
仁等謂之檜果大小豆等謂之角果核殼易解膚皮膚
可啖也角華言亦稱豆角惟檜頗奥按字書麤糠皮謂
之檜食經種名果法取好直枝著芋塊中種之遯
齋閒覽凡果實久不熟者以祭社餘酒灑之則繁茂倍
常用生人髮挂枝上則飛鳥不敢近方結實時最忌白
衣人過則其實盡落種樹書鑿果樹納少鍾乳粉則
子多且美果實異常者根下必有毒蛇事物紺珠核
果中實仁核中實臆乘俗稱果核中子曰仁或曰人
余謂當從仁是蓋仁者生意之所寓謂百果得此為𤼵
生之基
梅子
總論尚書若作和羹爾唯鹽梅毛詩摽有梅其實
七兮禮内則獸用梅注以梅為和也大戴禮五月
煮梅為豆實周禮籩人饋食之籩其實乾&KR2176;鄭注&KR2176;
乾梅也埤雅梅一名柟其實酢山海經雲山之上
其實乾腊郭璞注腊乾梅也陸璣詩疏梅暴乾為腊
置羹臛韲中又可含以香口廣志蜀名梅為&KR2176;大如
鴈子梅&KR2176;皆可以為油黃梅以熟&KR2176;作之埤雅梅至
北方多變而成杏故人有不識梅者地氣使然也地
理志洪州土貢梅煎范成大梅譜余頃守桂林立春
梅已過元夕則嚐青子北戶錄嶺南之梅小於江左
居人採之雜以朱槿花和鹽曝之梅實為槿花所染其
色可愛彙苑永嘉閨婦以青梅雕剜脫核鏤以花鳥
纖細可愛以手擘之玲瓏如小盒闔之復為梅謂之梅
籃化書梅接杏而本強者其實甘種樹書桑上接
梅梅則不酸格物論枝頭碧顆初熟帶胭脂色熟甚
黃而隕五代史楊偓方宴食青梅趙匡凝顧偓曰勿
多食𤼵小兒熱語林范汪能噉梅人嘗致一斛奩畱
須臾啖盡筆談吳人多謂梅子為曹公以嘗望梅止
渴也有士人遺醋梅作書云醋浸曹公一缾吳氏本
草梅核明目益氣不飢田家五行梅實少秫亦少諺
云樹無梅手無杯
詳𩔖西京雜記初修上林苑羣臣各獻名果有朱梅
紫葉梅紫花梅同心梅麗枝梅燕梅猴梅爾雅郭注
時英梅即雀梅似梅而小梅譜官城梅實亦佳可入
煎造消梅實圓小鬆脆多液無滓多液則不耐日乾故
不入煎造亦不宜熟惟堪青噉重葉梅結實多雙鴛鴦
梅一蒂而結雙梅杏梅結實甚匾有斕斑色全似杏味
王象晉果譜鶴頂梅實大而紅冰梅實吐葉罅不花
色如冰玉無核含之自融如冰物𩔖相感志青梅小
滿前嫩脆過後則易黃峩眉山志海梅高僅三尺冬
月開小花結子如櫻桃梅譜江梅子小而硬
李子
總論素問李味酸東方之果春秋運斗樞玉衡星
散為李禮玉藻食棗桃李弗致于核化書李接桃
而本強者其實毛本草李根治瘡李實熟食之除熱
調中不可合雀肉食又不可臨水上噉之玄池說林
立夏日俗尚啖李時人語曰立夏得食李能令顔色美
故是日婦女作李會取李汁和酒飲之謂之駐色酒一
曰是日啖李不疰夏世說王安豐有好李常賣之恐
人得其種乃鑚核而賣山海經邊春之山多李里人
多採之世說王戎年七歲見道傍李樹其子折枝諸
小兒競取惟戎不動曰道傍而子多必苦李果然李
肇國史補李直方第果品以綠李為首本草梵書名
李為居陵迦
詳𩔖爾雅休無實李注一名趙李又痤接慮李注今
之麥李與麥同熟又駁赤李疏李之子赤者名駁西
京雜記上林苑果樹有紫李朱李黃李青綺李青房李
同心李車下李含枝李金枝李顔淵李羌李燕李蠻李
侯李廣志有黃建李青皮李馬肝李䭞李肌黏茹似
䭞冬李十一月熟述異記杜陵有金李大者夏李小
者鼠李鄴中記華林園有春李冬華春熟潘岳閒
居賦房陵朱仲之李註荆州記房陵有朱仲者家有縹
李代所希有周處風土記南居細李四月先熟花
木錄北齊武帝仙都苑有同心李韋述兩京記東都
嘉慶坊有李其實甘鮮為京城之美故稱嘉慶李(今人但稱)
(嘉慶子)清異錄東韋李朔方處處有之云韋氏中東脊
之孫種來得名廣志李戎州所出肉熟而皮猶綠
孔六帖北狄渤海有九都之李海山記煬帝時酸棗
邑所進玉李與楊梅同時結實院妃來獻帝問二果孰
勝妃曰楊梅雖好味頗清酸終不若玉李之甘時苑中
人多好玉李述異記瀨鄉老子祠有紅縹李一李二
色雜考江南建寧有均亭李紫色極肥大味甘如蜜
南方之李此實為最學圃雜疏李種亦殊多北土盤
山麝香紅妙甚江南絶無然亦有一種極大而紅者味
可亞之紺珠繰車李即車下李麝香李佳品綿李甘
美核離果譜木李絶大而美御黃李形大而味厚核
小而甘香李中佳品也中植李在麥前熟御李大如櫻
桃紅黃色先諸李熟離核李似柰劈李熟必先劈裂杏
李味小酸似杏又有黃扁李牛心李紫粉李小青李水
李扁縫李柰李晚李
異李黃帝内傳王母遺帝上清玉文之李漢武内
傳仙之上藥有員丘紅李魯安生别傳李少君曰鐘
山之李大如缾食之生竒光洞冥記琳國去長安九
千里生玉葉李色如碧玉數十年一熟味酸昔韓衆(一作)
(終)嘗餌此李因名韓衆李集眞記西王母居龍月城
中産黃中李花則三影實則九影花實上皆有黃中二
字王母惜之過於蟠桃眞人王褒内傳五雲丹山上
有玄雲李食之得仙魏文帝列異傳南海君謂度索
君曰昔在廬山共食白李抱朴子五原蔡誕云崑崙
山有玉李光明洞徹而堅以玉井水洗之便軟而可食
解酲語閒閒眞人於帝前稱天台仙果帝曰可致否
眞人取金盒覆之少頃有水晶李十枚述異記魏文
帝安陽殿前天降朱李八枚啖一枚數日不食今李種
有安陽李大而甘即其種也好事集王侍中家堂前
有鼠從地出其穴側生李樹花實俱好此鼠精李也
琴莊美事崔奉國家有李肉厚而無核識者曰天罰乖
龍必割其耳血墮地生此李也李尤果賦仙李縹神
李紅
桃子
總論春秋運斗樞玉衡星散為桃毛詩園有桃其
實之殽禮内則桃曰膽之疏桃多毛拭治令青滑如
膽家語六果桃為下祭祀不用不登郊廟管子五
沃之土其木宜桃大戴禮六月煮桃以為豆實鹽
鐵論桃李實多者來歲為之穰埤雅桃性更七八年
便老老則子細格物論桃實大者如小兒拳小者如
雞卵五六月方熟味甘香不酸澁劉熙逸雅桃諸藏
桃也諸儲也藏以為儲待給冬月用之抱朴子桃膠
以桑木炭漬服之愈百病久服體有光能絶穀神仙
傳高丘公服桃膠而得仙廣博物志桃蠧亦可食能
悅人顔色世說桓崖在京下有好桃桓玄就求種不
得佳者玄曰德之休明則肅慎貢其楛矢如其不爾籬
落間物亦不可得
詳𩔖爾雅旄冬桃榹山桃注冬桃冬熟山桃如桃而
小不解核西京雜記上林苑名果有秦桃榹桃緗核
桃金城桃綺葉桃紫文桃霜桃晉宫閣名華林園白
桃三株侯桃三株酉陽雜俎洛城華林園内有冬桃
十月始熟形如括蔞食之解勞亦名西王母桃拾遺
記漢明帝時常山獻巨核桃霜下開花隆暑方熟使植
於霜林鄴中記石虎苑中有勾鼻桃重二斤半洛
陽伽藍記景陽山百果園有仙人桃其色赤表裏照徹
得霜乃熟亦出崑崙山又曰王母桃清異錄鄴中環
桃特異後唐莊宗曰昔人以橘為千頭木奴此不為餘
甘尉乎江隣幾雜志岐府使齋前有百葉桃穀雨十
日後結實大如拳曲洧舊聞密縣有一種冬桃夏花
秋實八九月間桃自開其核墮地而復合肉生滿其中
至冬而熟味如淇上銀桃而加美唐書貞觀十一年
西域康居入貢金桃銀桃詔令植苑中彙苑金桃大
如雞子色如金故名日本國有金桃實重一斤太原有
金桃色深黃又柿樹接桃枝則為金桃早熟者為絡絲
白晚熟者謂過鴈紅又京畿油桃小於衆桃有赤斑點
光如塗油果譜新羅桃子可食性熱方桃形微方餅
子桃狀如香餅味甘銀桃形圓色青白肉不黏核六月
中熟鴛鴦桃結實必雙李桃一名光桃形圓色青肉不
黏核其實光澤如李十月桃一名古冬桃又名雪桃形
圓色青肉黏核味甘酸十月中熟水蜜桃獨上海有之
而顧尚寳西園所出尤佳其味亞於生荔枝雷震紅每
雷雨過輒見一紅暈更為難得紺珠雪桃出胡地深
冬熟又桃奴經冬不落者又壽星桃胭脂桃本草梟
桃在樹不落殺百鬼南蠻志偏桃出波斯國彼呼為
婆淡樹三月開白花結實如桃子而形偏故曰偏桃肉
苦澁不可啖核中仁甜西域諸國竝珍之海槎餘錄
土果曰陽桃大如拳綠色明潤五稜竝起劍脊中核如
花紅子味帶酸宜於酒後咀嚼之海錄碎事洋州雲
臺山生獼猴桃甚甘酸食之止渴爾雅注羊桃一名
鬼桃葉似桃花白子亦似桃
異桃漢武故事西王母降出桃七枚如鳬卵形圓色
青母噉二以五枚與帝帝畱核欲種之母笑曰此桃三
千年一著子非下土所植拾遺記西王母薦萬歲冰
桃神異經玉桃服之長生不死列仙傳諺曰得綏
山一桃雖不得仙亦足以豪神異經東方有桃樹葉
長八尺其子徑三尺二寸和核作羹食之令人益壽
郭氏玄中記木子之大者有積石山之桃實焉大如十
斛籠南康記南康王山有石桃故老云古有寒桃生
於嶺巔𨼆淪之士將取其實因變成石洽聞錄吐谷
渾有桃大如一石甕尹喜内傳老子西遊省太眞王
母共食碧桃集仙錄金母降謝自然將桃一枝懸臂
上有三十顆碧色大如椀云此猶是小者酉陽雜俎
史論在齊州出獵憩蘭若中覺桃香異常僧獻二桃大
如飯盌食之核大如雞卵因詰其所自僧導論上山越
澗至一處有桃數百枝幹掃地其香破鼻論與僧各食
一蒂腹果然矣集異記水部員外郎杜涉嘗見江淮
市人以桃核扇量米正容一升言於九嶷山溪中得
墨莊漫錄有人以桃核半枚獻王黼者中容米三四斗
宛委餘編洪武時出元庫内所藏蟠桃核長五寸廣
四寸七分前刻西王母賜漢武桃宣和殿十字塗以金
中繪龜鶴雲氣之象後鐫庚子年甲申月丁酉日記十
字亦以金飾之示宋濓作賦
杏子
總論典術杏者東方歲星之精格物論杏似梅差
大而微紅香於梅而酸不及核與肉自相離其仁可入
藥江南錄楊行密改杏名甜梅師曠占術杏多實
不蟲者來年秋禾善山海經靈山之下其木多杏
管子五沃之土其木宜杏盧毓冀州論魏郡好杏地
産不為無珍嵩山記嵩山東北有牛山其山多杏至
五月爛然黃茂百姓飢饉時皆資此為命人人充飽而
杏不盡朱超石與兄書光武墳邊杏甚美今奉送其
核文昌雜錄昔李冠卿家有杏多花不實適一媒姥
見之笑曰來春與嫁此杏冬深忽攜一樽酒來云是婚
家撞門酒索處子紅裙繫樹上奠酒辭祝再三而去明
年結子無數玉燭寶典今人悉研杏仁為酪引餳沃
之釋名杏可以為油
詳𩔖西京雜記上林苑有蓬萊杏東郭都尉于吉所
獻花雜五色六出云是仙人所食又有文杏謂有文彩
也地理志范蠡宅在湖中有海杏大如拳述異記
瀨鄉老子祠有縹杏北方有一種杏赤色大而稍扁肉
厚謂之肉杏又杏園洲在南海中多杏嘗有人舟行遇
風泊此洲五六月日食杏故免死洲中有冬杏花木
錄北齊武帝改芳林園為仙都苑植名果有合歡杏
廣志滎陽有白杏鄴中有赤杏黃杏酉陽雜俎濟南
郡之東南有分流山上多杏大於棃黃於橘而味獨美
昔漢武帝訪蓬瀛有獻是者帝嘉之故今人猶呼為漢
帝杏亦曰金杏果譜沙杏甘而多汁即世所稱水杏
也梅杏黃而帶酢柰杏青而帶黃出鄴中金剛拳又名
肉杏赤大而扁肉厚味甚佳木杏形扁色青黃味酢不
堪食山杏肉薄不堪食但可收仁用巴旦杏一名八丹
杏出回回地今諸處皆有樹如杏而葉差小實小而肉
薄核如梅皮薄而仁清甘鮮者尤脆美稱果之佳者
紺珠海東紅出北方忽鹿麻出哈密杏如棗甘仁如巴
豆南嶽夫人傳仙人有三玄紫杏
柰
總論左思蜀都賦素柰夏成曹植謝柰表柰以夏
熟今則冬至物以非時為珍郭義恭廣志西方多柰
收切曝乾作脯蓄積為糧謂之頻婆糧劉熙逸雅柰
油搗柰實和以塗繒上燥而𤼵之形似油也柰脯切柰
曝乾之如脯也
詳𩔖西京雜記上林苑有白柰紫柰綠柰廣志柰
似林檎而大有白青赤三種張掖有白柰酒泉有赤柰
六帖白柰出凉州野猪澤大如兔頭𩔖要華陽雷
平山地美可種柰所謂福鄉之柰以除災異朝野僉
載貞觀年中頓丘縣人於黃河渚上拾菜得一樹栽子
大如指持歸蒔之三年乃結子五顆味狀如柰又似林
檎多汁異常酸美送縣縣上州以其味奇乃進之賜綾
十匹後樹長成漸至三百顆每年進之號曰朱柰至今
存德貝博等州取其枝接所在豐足地理志甘州土
貢冬柰虎丘山疏山下三面有春秋二柰
異柰漢武内傳仙藥之次者圓丘紫柰眞誥夏禹
詣鍾山啖紫柰服靈實而猶葬于會稽南嶽夫人傳
眞人降設玄雲紫柰洞冥記紫柰大如斗甜如蜜核
紫花青研之有汁如漆其汁著衣不可湔浣亦名闇衣
柰續仙傳謝玄卿遇神仙設玄洲白柰拾遺記崑
崙山有柰冬生子碧色須玉井之水洗方可食洽聞
記聖柰每七月十五自鳳林關靈巖寺溪穴流出大如
盞洛陽伽藍記白馬寺柰實重七斤晉起居注太
始二年嘉柰一蒂十五實或七實生於酒泉
梨
總論爾雅梨山樆郭注即今梨樹邢疏在山曰樆人
植之曰梨禮内則柤梨曰鑽之鄭註恐有蟲故一一
鑽之漢食貨志淮北滎陽河濟之間千樹梨與千戶
侯等華夷花木考接梨於桑則脆而味美雨航雜
錄藏梨者多用沙蓋梨性寒惡濕熱沙能制濕故也
農桑通訣凡酸梨換水煮熟則甜美不損人齊民要
術凡種梨十子唯二子生梨餘皆生杜王禎農書西
路産梨處取甜梨去皮切作厚片火焙乾謂之梨花允
為佳果可充貢南史張敷曰梨是百果之宗國史
補李直方第果品楞梨為副本草梨為快果又名青
田果玄圃實清異錄建業野人種梨者詫其味曰蜜
父劒南詩注村人謂小梨為梨頭南史宋王玄謨
北伐又營貨利一匹布責人八百梨以此倍失人心
北史高聰廢于家惟脩營園果世稱高聰梨以為珍異
童子神通集房次律弟子金圖十二歲記葛洪仙籙
中三百事次律賞以轉枝梨
詳𩔖西京雜記上林苑名果有青梨實大芳梨實小
金葉梨出瑯琊王野家太守王唐所獻瀚海梨出瀚海
北耐寒不枯東王梨出海中紫條梨大谷梨細葉梨縹
葉梨紫梨三秦記漢武帝御宿園(一名樊川)有大梨如五
升缾落地則破其主取者以布囊承之名含消梨魏
文帝詔眞定御梨大如拳甘若蜜脆若蔆可以解煩釋
悁段龜龍凉州記吕光時燉煌太守獻同心梨永
嘉記青田村有官梨大一圍五寸以供獻名御梨潘
岳閒居賦張公大谷之梨廣志洛陽北邙山有張公
夏梨甚甘海内唯有一樹廣都梨重六斤數人分食之
又有常山眞定梨山陽鉅野梨梁國睢陽梨齊郡臨淄
梨鉅鹿膏梨上黨楟梨小而甘新豐箭谷梨關以西梨
多供御世說秣陵有哀仲家梨甚美大如升入口即
消釋花木考玉乳梨煬帝時有之通典太原府河
東郡貢鳳棲梨三千五百顆演繁露陜州有梨樹貞
觀中有鳳止其上結實香脆其色亦黃號鳳棲梨洽
聞記九成宫有梨上有爪甲迹號曰一搯梨曲洧舊
聞語兒梨初號斤梨其大者重至一斤不知語兒何義
鄭州郭傎蒙陵旁産此甚多其父老云有田家兒數歲
不能言一日食此梨輒謂人曰大好衆驚異以是得名
陳振謂語兒當為禦兒蓋地名梨所從出也按禦兒非
産梨之地不知陳何所據續虞初志唐武宗有疾邢
道士以紫花梨合丹進之尋愈帝遂詔天下有紫花梨
即時奏上時恒州節度王達尚壽春公主聞眞定李令
種梨數株其一紫花梨即遣寺人就加封檢剪其旁樹
匝以朱欄寶惜纖枝有同月桂當花𤼵之時防蜂蝶窺
耗每以輕綃霧縠遠加籠罩及秋實公主必手選而進
之比達帝庭十得其六七時有李遵來任恒州記室作
進梨表云紫花開處擅美春林縹蒂懸時迥光秋景離
離玉潤落落珠圓甘不得嘗脆難勝口見者笑之曰常
山公何用進殘梨於天府也蓋以有脆難勝口之句此
梨自後為貢賦之常物齊書扶桑國有赤梨經年不
壞孔六帖北狄渤海果有樂遊之梨酉陽雜俎曹
州及揚州淮口出夏梨傅毅七激雍州之梨出於麗
陰脆不抗齒任口流液握之摧沮批之離析吳均食
移安定之梨皮薄味厚一枚三升傅巽七誨襄陽黃
梨邵康節詩勸君莫食金花梨勸君須食紅消梨金
花紅消兩般梨一般顔色如胭脂紅消食之甘如飴金
花食之先皺眉格物論食之甘脆無渣滓者為佳品
有一種熟時麋爛可口謂之金鳳梨其次也石湖詩
注燕山良鄉驛中供金粟梨又内丘鵝梨為天下第一
初熟收藏十一月出汗後方佳茅亭客話滕處士園
中有梨名車轂圍一尺摘時先以布囊盛之落地即碎
清波雜志陳州出梨子號青沙爛學圃雜疏梨如
哀家梨金華紫花梨不可見也今北之秋白梨南之宣
州梨皆吾地所不及聞西洞庭有一種佳者將熟時以
箬就樹包之味不下宣州原始山東出水梨宣州産
雪梨江浙産酥梨近京出紫煤梨甘棠梨紺珠梨利
也有乳梨皮厚肉實又霜梨帝壽梨三藏梨異物志
鹿梨一名鼠梨山梨也果譜桑梨止堪同蜜煮食
異梨神異經東方有樹高百丈敷張自轉葉長一丈
廣六尺名曰梨其子徑三尺剖之白如素食之地仙可
入水火洞冥記塗山之北有梨大如斗色紫名紫輕
梨洽聞記祝融峰上有青壇上有梨樹高三十丈子
如斗至摇落時但見其汁核無得味者尹喜内傳老
子西遊省太眞王母共食紫梨漢武内傳太上之果
有玄光梨南康記歸山石城内有梨熟時人食其實
任意取足持歸家人噉輒病味似秋梨合璧事𩔖王
夫人謂許長史曰交梨火棗是飛騰之藥眞仙通鑑
祝融峰上有碧玉壇東有紫梨高三百尺乃夏禹所植
實大如斗赤如日若得食長生不死酉陽雜俎洛陽
報德寺梨重六斤吳越備史李昇本徐氏先是其家
有梨樹結一實大如升其父剖之有赤蛇在其中俄而
蛇走其母榻下尋之不見未幾其母遂孕知誥
栗
總論埤雅栗味鹹北方之果也毛詩樹之榛栗又
隰有栗又東門之栗禮内則栗曰撰之注撰選也栗
多蟲螙宜選擇也周禮饋食之籩其實栗左傳女
贄不過榛栗棗脩史記燕秦千樹栗此其人與千戶
侯等盧諶祭法春秋冬祠皆用栗格物論栗子苞
生刺多如蝟毛其中著實或單或雙或三四本草栗
能愈疾人有脚弱者啖數升即健能行栗作粉勝於菱
芡又一莍三顆中顆扁者名栗楔治血理筋骨風痛又
栗實内薄皮名栗荴亦入藥蜀都賦樼栗罅𤼵注栗
皮拆罅而𤼵也東觀書栗駭蓬轉蓋今栗房秋熟罅
𤼵其實驚躍如爆去根幹甚遠故謂栗駭庶物異名
疏埤雅云栗有莍蝟有裹莍蝟栗房也禮志籩以栗
黃郭槖駝種樹書栗採時要得披殘明年枝葉益茂
清異錄晉王嘗窮追汴師糧運不繼蒸栗以食軍中
遂呼栗為河東飯
詳𩔖吕氏春秋果之美者箕山之栗山海經終南
山其上多栗葛山銅山其木多栗魏都賦固安之栗
西京雜記上林苑有侯栗榛栗瑰栗嶧陽栗(嶧陽都尉曹龍)
(所獻大如拳)辛氏三秦記漢武帝果園大栗十五枚一斗
鄴中記鄴中産巨栗脫其殼可以為杯晉宫閣名
華林園侯栗六株廣志關中侯栗大如雞子陸璣
詩疏栗五方皆有周秦吳揚特饒吳越被城表裏皆栗
唯漁陽范陽栗甜美長味他方不及倭韓國諸島上栗
大如雞子亦短味不美桂陽有莘栗藂生大如杼子中
仁皮子形色與栗無異也但差小耳又有奥栗皆與栗
同子圓而細或云即莘也今惟江湖有之又有茅栗佳
栗其實更小而木與栗不殊但春生夏花秋實冬枯為
異耳魏志東夷韓國出大栗如梨地理志諸暨産
如拳之栗酉陽雜俎虔州南有漸栗形如棗核李衛
公會客盤中有猴栗本草衍義湖北路有一種栗頂
員末尖謂之旋栗埤雅江南有小栗謂之芧栗人謂
芧為茅誤水經注汝水灣中有栗園栗小殊不竝固
安之實也然歲貢三百石以充天府杜陽編滄洲有
丹栗大如梨王逸荔枝賦北燕薦朔濱之巨栗本
草圖經栗兗州宣州為勝嶺表錄異廣州無栗唯勒
州山中有石栗一年方熟皮厚而肉少味似胡桃仁熟
時或為羣鸚鵡至啄食略盡益部方物記天師栗生
青城山中他處無有也似栗味美惟獨房為異久食已
風攣
異栗列仙傳謝玄卿遇神仙設鳳冠栗以食神異
經東北荒中有栗樹高二十丈子徑三尺二寸長一尺
名尺栗子物𩔖相感志木栗出東北荒中栗徑三尺
二寸肉黃白味甜食之令人短氣而渴紺珠桂陽栗
叢生大如斗物𩔖相感志蜜栗子出睦州青溪洞潭
中如蚌似栗大小内有金星外堅色如栗能制五金有
甜味
棗
總論詩豳風八月剥棗注剥擊也禮記棗曰新之
注棗易有塵埃恒拭之使新周禮饋食之籩其實棗
史貨殖傳安邑千樹棗與千戶侯等埤雅棗實未
熟雖擊不落已熟則爛不擊自墮齊民要術所謂全赤
即收撼而落之為上也故乾則紅皺復為烏鳥之費半
赤而收者肉未充滿故於全赤之時剥而落之後山
叢談諺曰棗不濟儉謂棗熟則歲豐也齊民要術旱
澇之地不任稼穡者種棗則任矣王禎農書棗熟著
霧則多損以檾麻或稭穰四散絟樹上可避霧齊民
要術正月一日日出時以斧斑駁椎之名嫁棗不椎則
花無實子易零落埤雅噉棗令人齒黃嵇康養生論
曰齒居晉而黃晉人食棗故也墨客揮犀太原人喜
食棗無貴賤老少嘗置棗於懷袖間等閒探取食之則
人之齒皆黃緣食棗故乃驗嵇叔夜齒居晉而黃之說
清異錄百益一損者棗一益百損者梨醫氏目棗為
百益紅梨為百損黃或又謂棗是聖花兒竹坡詩話
韓退之城南聯句云紅皺曬簷瓦黃團繫門衡黃團當
是瓜蔞紅皺當是棗太平廣記木蜜棗子也盧諶
祭法春祠用棗油謝承後漢書孟節能含棗核不食
可至十年晏子春秋楚莊王愛馬噉棗脯北史晉
陽館中有一蠕蠕客有異算術綦母懷文指庭中棗樹
令其布算即知其實數并辨若干純赤若干赤白相半
於是剥數之惟少一子算者曰必不少但更撼之果落
一實
詳𩔖爾雅棗壺棗邊要棗櫅白棗樲酸棗遵羊棗洗
大棗蹶洩苦棗晢無實棗還味棯棗注今江東呼棗大
而銳上者為壺棗要棗細腰棗今謂之鹿盧棗白棗即
今棗子白乃熟酸棗樹小實酢羊棗實小而圓紫黑色
俗呼為羊矢棗大棗今河東猗氏縣出如雞卵無實棗
不著子也還味短味也西京雜記上林苑名果有弱
枝棗玉門棗棠棗青華棗梬棗赤心棗西王母棗廣
志穀城紫棗長二寸西王母棗大如李核三月熟在衆
果之先河南汲郡棗一名墟棗一名安邑棗梁國夫人
棗大白棗名曰蹙咨小核多肌三皇棗駢白棗灌棗皆
官園所植又有狗牙雞心牛頭羊角獼猴細腰互棗大
棗﨑廉棗桂棗夕棗諸名潘岳閒居賦周文弱枝之
棗李善注周文王時有弱枝之棗甚美禁不令人取置
樹苑中魏文帝詔凡棗味莫如安邑御棗也本草
衍義御棗甘美輕脆後衆棗熟而易生蟲今人所謂撲
落酥者是也晉宫闕名華林園王母棗十四株鄴
中記石虎園中有羊角棗二子一尺隋記煬帝苑中
有金槌棗牙樣棗大業拾遺記信都獻仲思棗長四
寸紫色細文核肥有味北夢瑣言石晉時趙令公瑩
家有檽棗樹鄧元錫物性志今有紫棗玄棗實入藥
生密雲者實小而甘曰密雲棗又有天棗産南徐州蕭
縣實如酸棗可食又樂氏棗生山東青州府多膏味美
為棗之冠又南棗産浙之浦江縣味甘肉厚核小肌細
柳貫打棗譜紅棗出山東紅色香棗出哈密天蒸棗
乾紅於樹上鹽官棗出海鹽紫色味甚佳莵棗出丹陽
果譜窑坊棗味佳出應天府窑坊門内脆棗實小而
圓生食脆美不能久畱出章丘縣地理志河中府貢
龍骨棗拂菻千年棗清異錄睢陽有雞冠棗宜作脯
醍醐棗宜生啖方輿勝覽普州鐵山棗陳希夷所種
庶物異名疏暹羅貢物有萬年棗南方草木狀海
棗樹身無閑枝直聳三四十丈樹頂四面生十餘枝葉
如㯶櫚五年一實大如杯盌核兩頭不尖雙卷而圓味
極甘美安邑御棗無以加也劉珣嶺表錄廣州一種
波斯棗或三五年一番結子亦似此中青棗但小耳
李時珍曰無漏子即波斯棗番人名其木曰窟莽名其
實曰苦魯麻棗紺珠沙棗出甘州萬年棗出忽魯謨
斯青璣棗出河中火棗仙果農書南北皆有棗然南
棗堅燥不如北棗肥美生於青齊晉絳者尤佳束哲
𤼵蒙記甘棗令人不惑小爾雅棘實謂之棗陸佃曰
大者棗小者棘蓋若酸棗
異棗尹喜内傳玉文之棗其實如瓶漢武内傳西
王母為帝設玉門之棗漢郊祀志李少君曰臣嘗遊
海上見安期生食巨棗大如瓜伽藍記景陽山百果
園有仙人棗長五寸把之兩頭皆出核細如針霜降乃
熟杜陽編滄洲有碧棗大如梨北夢瑣言永樂縣
有無核棗蘇氏女得之不食五穀年五十顔如處子
神異經北方荒中有棗林高五丈敷張枝條一里餘子
長六七寸圍過其長熟赤如朱乾之不縮氣味甘潤殊
於常棗述異記北方有七尺棗洞冥記嵭嵻細棗
出嵭嵻山臨碧海上萬年一實如今之軟棗迮之有膏
可燃燈西王母握核以獻帝因名曰握核棗(嵭嵻一作嵭嵣)
拾遺記北極岐峰之陰多棗樹百尋其枝莖皆空其實
長尺核細而柔百歲一實奚囊橘柚糜欽棗出眞陵
之山食一枚大醉經年不醒解酲語閒閒眞人于帝
前致天台仙果取金盒覆之少頃得鶴珠棗三十枚
賈氏說林昔有人得安期大棗在大河之南煮三日始
熟香聞十里死者生病者起其人食之白日上昇故地
名煮棗七修𩔖藁正德間崇德民蔣輗素事鍾吕好
植果木一日有老人過門曰我有棗枝可種也蔣受而
植之明年即生佳棗肉且離核墜地即碎至今存焉人
以為仙種
格致鏡原卷七十四
