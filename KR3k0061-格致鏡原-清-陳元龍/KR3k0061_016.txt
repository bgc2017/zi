格致鏡原卷十六大學士陳元龍撰
冠服𩔖(四)
裘
總論說文裘皮衣也上古衣毛冒皮盖裘乃遺象也
白虎通裘所以佐女工助溫也物原伏羲作裘
禮記孟冬之月天子始裘周禮天官掌皮秋歛皮冬
歛革春獻之注皮革踰歲就久乃可用也獻謂獻其良
者於王以入司裘給用也禮記裘之裼也見美也裘
之襲也充美也要義古者裘著於内而以繒衣覆之
乃加以朝服會之時袒其朝服見裘裏覆衣謂之裼裼
之言露可見之詞所以示美呈好而為飾加以朝服謂
之襲袒謂之裼大裘不覆反本取其質也
名𩔖周禮天官司裘為大裘以供王祀天之服仲秋
獻良裘王乃行羽物季秋獻功裘以待頒賜注良善也
玉藻所謂黼裘也仲秋鳥獸毛毨王乃以羽物賜羣吏
功裘人功微麤謂狐青麛裘之屬卿大夫所服也五
經要義諸侯黼裘以誓田雜羔狐為黼文也身章舉
要褻裘私居之服也狐貉皮為之惟取其溫故長於他
裘惟取其便於作事故短其右袂童子不衣為太溫也
白虎通上古質先服鹿皮取其文章也白虎通古
者緇衣羔裘黃衣狐裘禽獸衆多獨以狐羔取其輕暖
因狐死首丘明君子不忘本也羔取其跪乳遜順也
禮玉藻君衣狐白裘錦衣以裼之君子狐青裘豹褎玄
綃衣以裼之麛裘青豻褎絞衣以裼之羔裘豹飾緇衣
以裼之狐裘黃衣以裼之錦衣狐裘諸侯之服也犬羊
之裘不裼不文飾也注狐白裘以裘之白毛皮為裘也
君衣此裘則以素錦為衣加其上使可裼也袒而有衣
曰裼君子謂大夫士也狐青裘以狐之青毛皮為裘豹
褎以豹皮為袖也豻胡地野犬絞蒼黃色也犬羊之裘
庶人所服裘與人俱賤故不裼以為飾也羣書考索
大東詩曰熊羆是裘是又以熊羆而為之也論語曰素
衣麑裘此又以麑而為之也玉藻曰君之右虎裘厥左
狼裘晉令山鹿白豽游毛白貂領黃貂班白鼲十渠
摉裘皆禁物廣志天鼠皮為裘當名其裘為天鹿裘
葉隆遼志丈夫貴者被貂裘以紫黑色為貴青色為
次又有銀鼠尤潔白賤者被貂毛羊鼠沙狐裘戒菴
漫筆夜間穿羔兒皮二更寒透狐狸皮可過三更貂鼠
皮直至四更北人試騐如此
古人裘田俅子少昊都於曲阜鞬鞮毛人獻其羽裘
史李斯傳堯冬日鹿裘尸子臯陶擇羝裘以御之
管子武王侈靡命貂襜豹裘方得入廟故豹皮曰千
金功臣之家糶千鍾米得一豹皮拾遺記塗修國綴
青鳳之毛為二裘一名煩(一作燠)質二名暄肌服之可以
郤寒至厲王流於彘彘人得而奇之裂此裘遍於彘土
罪入大辟者抽裘一毫以贖其死則價値萬金史記
孟嘗君有狐白裘漢書匡衡傳是有狐白之裘而反
衣之也師古注狐白謂狐腋下之皮其毛純白集以為
裘輕柔難得故貴也戰國策蘇秦說趙相李兌兌送
以黑貂之裘十洲記漢武帝天漢三年西國王獻吉
光毛裘裘色黃盖神馬之𩔖入水經日不沉入火不燋
物𩔖相感志漢武帝西域獻赤兒皮為裘入水不濡
上時服此以聽朝政西京雜記司馬相如初與卓文
君還成都居貧愁懣以所著鷫鸘裘就市人陽昌貰酒
與文君為懽漢書鮮卑國以豹貉䶉子皮毛為裘
魏書鮮卑有貂鼲子皮毛柔軟故天下為名裘魏武
與楊彪書今贈足下錦裘三領傅子房陵都尉戰有
功太祖賜罽裘吳書陸遜破曹休上大會命遜舞解
所著白鼯子裘賜之晉咸寧起居注大醫司馬程據
上雉頭裘一領詔據此裘非常衣服消費功用其於殿
前燒之勅内外有造異服依禮治罪世說王恭披鶴
氅裘行雪中人以為神仙齊書文惠太子織孔雀毛
為裘北史齊文宣解所服青鼠皮裘賜唐邕云朕意
在與卿共敝孔六帖西域高昌太宗時獻玄狐裘
薛用弱集異記則天時南海郡獻集翠裘珍麗異常
明皇雜錄玄宗與貴妃避暑興慶宫飲宴於靈隂樹下
寒甚玄宗命進碧芬之裘碧芬出林氏國乃騶虞與豹
交而生此獸大如犬碧於黛香聞數里太宗時國人致
貢上謂妙於貂鼠不啻天壤因名曰鮮渠上沮華鮮渠
言碧上沮華言芬芳也李白翫月金陵詩序白著紫
綺裘與客數人棹歌過淮詞林海錯烏納裘見王筠
文杜陽雜編唐敬宗寳歷初南昌國獻浮光裘云紫
海水染其色也以五彩蹙成龍鳳各一千三百絡以九
色眞珠上衣之以獵北苑為朝日所照而光彩動搖觀
者皆眩其目上亦不為之貴一日馳馬從禽忽値暴雨
而浮光裘略無沾潤方嘆為異物也
袍
總論逸雅袍丈夫著下至跗者也袍苞也苞内衣也
婦人以絳作衣裳上下連四起施緣亦曰袍玉藻縕
為袍注衣之有著雜用舊絮名為袍古今注袍者自
有虞氏即有之故國語曰袍以朝見也物原傅說作
袍漢輿服志周公抱成王宴居故施袍七修𩔖藁
禮記曰袍必有表注曰褻衣也其來遠矣事物紀原以
為始於宇文護困學紀聞以為始於隋大業皆不知始也
名𩔖中華古今注秦始皇三品以上綠袍深衣庶人
白袍皆以絹為之古今注北齊天子多著緋袍貴臣
多著黃文綾袍百官士庶同服之隋朝天子則曰袷褶
公卿則曰褐襦事物原始筆談曰中國衣冠自北朝
以來全用胡服窄袖大抵緋綠唐武德貞觀中猶爾至
開元後稍博矣通典曰周宇文護於袍下始加襴遂為
後制唐車服志大尉長孫無忌議服袍者下加襴緋
紫綠皆視其品庶人以白韋絢劉賓客嘉話錄舊官
人所服袍赭黃紫二色貞觀中始令三品已上服紫四
品五品以朱六品七品以綠八品九品以青唐車服
志唐諸衞大將軍中郎以下給袍者皆易其繡文千牛
衞以瑞牛左右衞以瑞馬驍衞以虎武衞以鷹威衞以
豹領軍衞以白澤金吾衞以辟邪後以紫為三品之服
緋為四品之服淺緋為五品之服深綠為六品之服淺
綠為七品之服深青為八品之服淺青為九品之服黃
為流外官及庶人之服既而天子袍衫皆用赤黃遂禁
臣民服孫道茂奏舊令六品綠八品九品青深青亂紫
非卑品所服望請改八品九品著碧宋燕翼貽謀錄
國初仍唐舊制有官者服皂袍無官者白袍庶人布袍
而紫惟施於朝服非朝服而用紫者有禁然所謂禁者
乃赤紫今所服紫謂之黑紫以為妖其禁尤嚴故太平
興國七年詔曰中外官幷貢舉人或於緋綠白袍者私
自以紫施衣服者禁之止許白袍或皂袍至端拱二年
忽詔士庶許服紫所在不得禁止而黑紫之禁則申嚴
於仁宗之時羣書考索襦袖不過一尺五寸袍襖之
制三品以上服綾以鶴銜瑞草鴈銜綬帶及雙孔雀四
品五品服綾以地黃交被六品以下服綾小窠無文隔
織獨織羣書考索公主貴人妃以上嫁娶得服錦綺
羅縠繒采十二色重緣袍續翰林志十月朔翰林舊
賜對衣紅錦袍淳化二年代以細花盤雕錦袍下丞相
一等陶宗儀元氏掖庭記后妃侍從各有定制后二
百八十人衣翻鴻獸錦袍妃二百人衣雪肩絳繒袍嬪
八十人衣青絲縷金袍竝謂之控鸞昭儀事物紺珠
國朝公服文武官皆盤領右袵袍或紵絲紗羅絹從宜
製袖寬三尺一品至四品緋袍五品至七品青袍八品
九品綠袍未入流檀褐綠袍其花樣一品用大獨科花
徑五寸二品小獨科花徑三寸三品散搭花無枝葉徑
二寸四品五品小散花紋徑一寸五分六品七品小雜
花徑一寸八品以下無紋在京官朝見奏事謝辭在外
官清晨公座配幞頭服文官常服花樣一品二品仙鶴
錦雞三品四品孔雀雲鴈五品白鷳六品七品鷺鷥鸂
鶒八品九品黃鸝鵪鶉練鵲風憲官皆用獬豸麒麟一
品賜服武官常服花樣一品二品獅子三品四品虎豹
五品熊羆六品七品彪八品九品犀牛海馬儀賓視武
官
古人袍孔叢子孔伋縕袍無裏史記須賈入秦見
范睢曰范叔一寒如此哉解綈袍以賜之韻府漢三
老服都紵大袍漢武内傳上元夫人降武帝服赤霜
袍雲采亂色非錦非繡不可得名魏武帝與楊彪書
今遺足下貴室錯彩羅縠錦袍一領四王遺事惠帝
與成都王自鄴還洛陽既至賜中書監盧志雲鶴綾袍
一領虞譚筆記泰寧二年詔贈大夫碧紗袍鄴中
記石虎臨軒大會著丹紗袍劉義恭啟事賜臣金獸
袍珍製巧飾金陵志齊東昏侯製五彩袍藝文𩔖
聚隋江總有山水衲袍賦北史隋何稠為太府丞博
覽古圖多識舊物波斯常獻金線錦袍組織殊麗上命
稠為之稠錦成踰所獻者上甚悦雞跖集唐永夀中
勅賜岳牧金銀字銘袍唐書狄仁傑轉幽州都督武
后賜紫袍龜帶后自製金字十二於袍以旌其忠唐
車服志武后擅政多賜羣臣巾子繡袍勒以回文之銘
皆無法度不足紀彙苑詳註劉宴十歲玄宗賜以黃
紋袍李白傳白嘗乘月與崔宗之自采石至金陵著
宫錦袍坐舟中旁若無人酉陽雜俎賜安禄山品目
有金鸞紫羅緋羅立馬寳雞袍唐書韋綬在翰林德
宗嘗至其苑韋妃從幸會綬方寢時適大寒帝以妃蜀
纈袍覆而去李石傳文宗曰吾聞禁中有金烏錦袍
二昔玄宗幸溫泉與楊貴妃衣之今富人皆有之矣
清異錄鳳尾袍者相國桑維翰時未仕縕衣也謂其繿
縷穿結𩔖乎鳳尾外書伊川常服繭袍此野人之服
也
襖
古今注襖子盖袍之遺象也漢文帝以立冬日賜宫侍
承恩者及百官披襖子多以五色繡羅為之或以錦為
之始有其名物原伊尹作夾襖南史宋武帝微時
貧陋過甚嘗自新州伐荻有納衣布襖䓁皆是敬皇后
手自作武帝既貴以此衣與公主曰後世若有驕奢不
節者可以此衣示之舊唐書輿服志襖子燕服古䙝
服也亦謂之常服江南以巾褐裙襦北朝雜以戎夷之
制至北齊有合袴襖子朱紫玄黃各任所好若非元正
大會一切通用盖取於便中華古今注侍中馬周請
於汗衫等上常以立冬日加服小缺襖子詔從之永以
為式中華古今注煬帝宫中有雲鶴金銀泥披襖子
則天以赭黃羅上銀泥襖子以燕居清異錄明宗天
資恭儉嘗因苦寒左右進蒸黃透繡襖子不肯服索托
羅氈襖衣之周必大玉堂雜記十月旦賜錦襖子學
士院觀察使簇四金鵰尚書執政八搭暈錦同話錄
近歲衣制有一種如旋襖長不過腰兩袖僅掩肘以最
厚之帛為之仍用夾裏或其中用綿者以紫皂緣之名
曰貉袖聞之起於御馬苑圉人短前後襟者坐鞍上不
妨脫著短袖者以其便於控馭耳
戰襖南史董暹金帖織成戰襖直七百萬中華古
今注隋文帝征遼詔武官服缺胯襖子取軍用如服有
所妨也其三品已上皆紫至武德元年高祖詔其諸衞
將軍每至十月一日皆服缺胯襖子織成紫瑞獸襖子
左右武衞將軍服豹文襖子左右翊衞將軍服瑞鷹文
襖子其七品已上陪位散員官等皆服綠無文綾襖子
至今不易其制
衫(附袖)
逸雅衫芟也衫末無袖端也古今注衫子自黃帝為
衣裳而女人有尊一之義故衣裳相連始皇元年詔宫
人及近侍宫人皆服衫子亦曰半衣盖取便於侍奉
古今注三皇及周末庶人服短褐襦服深衣秦始皇以
布開胯名曰衫用布者尊女工之尚不忘本也事物
原始三代女子衣與裳連如披襖短長與裙相似秦始
皇方令短作衫子長袖猶至於膝盖衫裙之分自秦始
也又云陳宫中尚窄衫子纔用八尺當是今制也郭
思畫論三代之際皆衣襴衫秦始皇時以紫緋綠袍為
三等品服庶人以白至周武帝時下加襴中華古今
注秦始皇令妃嬪當暑披淺黃叢羅衫飛燕外傳帝
御流波文縠無縫衫世說晉孝武年十二時冬天晝
日不著複衣但著單練衫五六重晉東宫舊事太子
納妃有白縠白紗白絹衫竝紫結纓南史薛安都與
魏戰怒甚乃脱兜鍪解所帶鎧唯著絳納兩當衫新
唐書士人以棠苧襴衫為上服貴女功之始也一命以
黃再命以黑三命以纁四命以綠五命以紫士服短褐
庶人以白中書令馬周上議禮無服衫之文三代之制
以深衣請加襴袖褾襈為士人上服開骻者名曰缺骻
衫庶人服之事物原始馬周制襴衫以為士服今舉
子所衣者即襴衫之始也丹鉛錄馬周缺骻衫即今
之四䙆衫襈褾衣袂有緣也䙆衣裾分也崔令欽教
坊記開元中初置聖夀樂舞衣襟皆各繡一大窠皆隨
其衣本色製純縵衫下纔及帶若短汗衫者以籠之所
以藏繡窠也舞人初出樂次皆是縵衣舞至第二叠相
聚場中即於衆中從領上抽去籠衫各納懷中觀者忽
見衆女咸文繡炳煥莫不驚異合璧事𩔖昭宗既誅
宦官第五可範等準國故事量畱三十人各賜黃絹衫
一領以備宫中指使朱子語錄隋煬帝數出幸因令
百官以戎服從後世循襲遂為朝衣國朝度江乃變為
白涼衫紹興二十年士人猶是白涼衫至後來軍興又
變為紫衫皆戎服也朝野雜記孝宗之喪趙子眞當
國始令羣臣服白涼衫皂帶以治事隣幾雜誌涼衫
以褐紬為之以代毳袍韓持國云始於内臣班行漸及
士人今兩府亦然朱子語錄祖宗時元正冬至皆有
大朝會君臣多著法服諸州解頭亦預著白羅衫青緣
有裙有佩身章撮要紫衫非公服特小衫也皂衫士
人家居常服今易以背子而皂衫不之用流俗之失非
也席上腐談古之素積即今之細摺布衫也今之蒙
衫即古之毳衣蒙謂毛之細軟如詩所謂狐裘蒙茸之
蒙俗作氁其實即是毛衫毛訛為蒙蒙又轉而為氁
庶物異名疏元史法服庫收掌法服窄紫窄紫者窄紫
羅衫也元氏掖庭記凝香兒著瑣里緣蒙之衫瑣里
夷名産撒哈刺蒙茸如氊毼但輕薄耳宜於秋時著之
有紅綠二色至元間進貢帝又命工以金籠之粧出鸞
鳳之形製為十大衫香兒得一焉解酲語元成宗諸
嬪衣碧鸞朱綃半袖衫事物紺珠國朝命婦服大袖
衫眞紅色五品以上紵絲綾羅六品以下綾羅紬絹
梁福廬陵記成芳𨼆麥林山剝苧織布為短襴寬袖之
衣著以酤酒自稱𨼆士衫影燈記賞以紅圈帔綠暈
衫浣花旅地志籠桶衫蜀人奉親之服清異錄諺
曰疊垜衫謂補衲盖掩之多身章撮要大衣者今寬
衫為婦人禮服非命婦皆可著
汗衫古今注汗衫盖三代之襯衣也禮曰中單漢高
祖與楚交戰歸帳中汗透遂改名汗衫至今亦有中單
但不緶而不開身章撮要汗衫本古之中單以白綾
為之青領褾襈裾古者燕朝及祭祀接神袞冕有白紗
中單有明衣皆汗衫之象庶物異名疏漢石建取親
中裙厠牏(音投)身自浣滌晉灼云今世謂反閉小袖衫為
侯牏此最近厠近身之衣也釋名反閉襦之小者也却
向著之領反於背後閉其襟也顔師古漢書注中帬
若今言中衣厠牏者近身之小衫若今汗衫也逸雅
齊人謂如衫而小袖曰侯頭侯頭猶言解瀆臂直通之
言也
襦物原禹作襦演繁露襦者短衫也方言汗濡
自關而東謂之甲襦陳魏宋楚之間謂之襜襦或謂之
襌襦西京雜記趙合德遺飛燕織成上襦鴛鴦襦
董賢傳東園秘器珠襦玉柙豫以賜賢師古注珠襦以
珠為襦如鎧狀連縫之以黃金為縷要以下玉為柙至
足方縫以黃金為縷霍光傳太后被珠襦晉灼曰貫珠
以為襦形若今革襦矣語林謝鎮西著紫羅襦據胡
牀在大市佛圖門樓上彈琵琶作大道曲藝文𩔖聚
梁沈約有齊竟陵王賚母赫國雲氣黃綾裙襦啟庶
物異名疏方言汗襦自關而西或謂衹裯郭璞云亦呼
為掩汗也南史新羅呼其襦曰尉解
袖物原伊尹始制婦人大袖又隋煬帝作長袖司
馬溫公書儀注袪今袖口也袂今袖也事物原始大
袖衣商周時宫内世婦服之至唐武后襦裾大袖為行
禮之始趙飛燕外傳飛燕與其妹婕妤坐后誤唾其
袖合德曰姊唾染人紺碧正似石上花假令尚方為之
未必若此衣之芳茜乃號石華廣袖韻府隋時内官
多服半塗即今長袖張端義貴耳集夀皇問王抃如
何北使在庭舞蹈極可觀此間舞蹈皆不及之抃奏云
北人袖窄但公裳袖大一舉手便可觀南人袖内外皆
寬大舉手便不可看北人視此為大禮數
半臂
名義考古者有半臂背子事物紀原隋大業中内官多
服半臂除即長袖也又曰秦二世詔衫子上朝服加背
子其制袖短於衫身與衫齊而大袖按方言襜褕其短
者自關之西謂之䘪䘿郭璞云俗名䘿掖一曰襤褸即
是諸于上加繡䘿如今半臂漢書音義云諸于大掖衣
也此可見大掖衣加半臂在手臂之間如今搭護相似
脱去半臂即大掖衣故曰除即長袖也又衫子外加背
子在脊背之間如今披風相似所謂其制袖短於衫身
與衫齊而大袖也中華古今注尚書上僕射馬周上
疏云士庶服章有所未通者臣請中單上加半臂以為
得禮其武官等諸服長衫亦謂之判餘以别文武詔從
之孔氏雜說今之衣半臂非禮之服也魏明帝常著
帽被縹綾半袖楊阜曰此於禮何法服也王皇后傳
后寵衰一日訴曰三郎獨不記阿忠脱新紫半臂換一
斗麫為生日湯餅耶上戚然閔之孔六帖來子珣遷
游擊將軍常以錦半臂自異時逢青陽記關文衍為
散騎常侍畫九華山圖於白綾半臂號九華半臂自云
令吾此身常在雲泉之内實錄半臂今背子也江淮
之間或曰綽子士人競服隋始制之也中華古今注
隋大業末煬帝宫人百官母妻等緋羅蹙金飛鳳背子
以為朝服及禮見賓客舅姑之長服也天寳年中西川
貢五色織成背子玄宗詔曰觀此一服費用百金其後
金玉珍異竝不許貢米芾畫史近以半臂軍服披甲
上不帶者謂之背子朱子語錄上御便殿著紗帽背
子則國初已有背子身章撮要背子本半臂武士服
古禮士人只繫勒帛盖有垂紳之意後有勒帛不便於
搢笏故稍易背子然須用上襟掖下與背皆垂帶大觀
間未之有改近背子又引為長袖與半臂袖又不同士
人而衣武士服恬不為異婦人背子本婢妾之服以其
行直主母之背故名焉今亦習俗相承演繁露長背
子古無之或云近出宣政間然小說載蘇文忠襌衣襯
朝服即在宣政之前矣詳今長背既與裘制大同小異
而與古中單又大相似殆加減其制而為之耳中單掖
下縫合而背子則離異其裾中單兩掖各有帶穴其掖
而互穿之以約定裏衣至背子則既悉去其帶惟此為
異也至其用以襯藉公裳則意制全是中單也今世好
古而存舊者縫兩帶綴背子掖下垂而不用盖倣中單
之交帶也雖不以束衣而遂舒垂之欲存古也演繁
露今人服公裳必衷以背子背子者狀如單襦袷襖特
其裾加長直垂至足焉耳其實古之中襌也襌之字或
為單皆音單也古之法服朝服其内必有中單中單之
製正如今人背子而兩掖有交帶横束其上今世之慕
古者兩掖各垂雙帶以準襌之帶即本此也事物紺
珠國朝褙子凢命婦皆深青段疋一品至七品繡雲霞
文八品九品皆繡枝團花
帔
逸雅帔披也披之肩背不及下也物原秦始皇制霞
帔中華古今注女人披帛古無其制開元中詔令二
十七世婦及寳林御女良人等尋常宴參侍令披畫披
帛至今然矣至端午日宫人相傳謂之奉聖巾亦曰續
夀巾續聖巾盖非參從見之服事林廣記實錄曰三
代無帔秦時有披帛以縑帛為之漢即以羅晉永嘉中
制絳暈帔子開元中令王妃以下通服之今代霞帔非
恩賜不得服而直帔通用於民間霞帔名始於晉矣
名義考說文弘農謂帬為帔玉篇在肩背也今命婦衣
外以織文一幅前後如其衣長中分而前兩開之在肩
背之間謂之霞帔即古之帔也事物原始唐制士庶
女子在室搭披帛出嫁披帔子以别出處之義今士族
亦有循用者中華古今注秦始皇令宫人披淺黃銀
泥飛雲帔隋帝於江都宫水精殿令宫人披紫羅帔
陳鴻長恨傳上皇得成都方士入蓬萊宫見一人霞綃
帔演繁露唐睿宗召司馬承禎問道遂賜絳霞紅帔
以還公卿賦詩送之今世之謂霞帔者殆起此耶幽
怪錄巴卭人家有橘橘中有老叟相對象戲一叟曰我
輸紫綃帔一副燈影記賞以紅圈帔事物紺珠國
朝霞帔凡命婦皆用深青段疋公侯及二品金繡雲霞
翟文鈒花金墜子三品四品金繡雲霞孔雀文鈒花金
墜子五品繡雲霞鴛鴦文鍍金鈒花銀墜子六品七品
繡雲霞練鵲文八品九品繡纏枝花皆鈒花銀墜子
袜
丹鉛總錄袜女人脇衣也畱青日札今之袜胸一名
襴裙自後而圍向前故又名合歡襴中華古今注袜
肚盖文王所制也謂之腰巾但以繒為之宫女以綵為
之名曰腰綵至漢武帝以四帶名曰袜肚至靈帝賜宫
人蹙金絲合勝袜肚亦名齊襠胡侍墅談建炎以來
臨安府浙漕司所進成恭后御衣之目有粉紅紗袜胸
眞紅羅裹肚乃知袜胸裏肚之製其來不近家世舊
事伯祖母有珠子装袜胸賣得十三千逸雅心衣抱
腹而施鉤肩鉤肩之間施一襠以掩心也抱腹上下有
帶抱裹其腹上無襠者也帕腹横帕其腹也楊慎外
集按梁王筠詩詠裁衣有云兩襠雙心共一抹袙腹兩
邊作八撮襻帶雖安不忍縫開孔裁穿猶未達其曰袙
腹者今之裹肚也
格致鏡原卷十六
