格致鏡原卷五十一大學士陳元龍撰
日用器物類(三)
壺(附茶壺酒注)
何休公羊傳注壺禮器腹方口圓曰壺禮圖酒壺受
一斛口徑尺足高二寸羣書考索何休謂腹方口圓
曰壺反之曰方壺有爵飾蓋此壺也又疏云謂刻畫爵
形以飾壺體上下空徑一尺四寸方横徑一尺一寸強
乃用一斛之數也博古圖貫耳弓壺兩耳以弓銘之
兩耳可以貫繩製作簡樸㪉姬壺有蓋兩耳銘五字制
樣典古略不雕刻蟠䕫壺兩耳連環無銘腹作蟠䕫勢
若飛動仲丁壺兩耳連環銘三十七字耳為饕餮紋結
蟲獸觚稜壺兩耳連環有鼻無銘渾厚端雅體方而觚
稜四出腹著饕餮間以䕫䕫貫耳壺五皆無銘兩耳通
貫上下可繫以挈而其為耳之形制則稍異或飾以䕫
首或著以角獸或聳起作饕餮狀或通上下蹙為獸面
中空均可以貫繩而腹足間飾以雲雷饕餮紋饕餮方
壺有提梁無銘周身為饕餮間以雲雷盤雲壺兩耳連
環無銘耳作犧首仰上雙角之間飾以人首脰足盤雲
三耳壺三耳無銘體匾而橢三耳純素不加設飾交螭
雲雷壺兩耳蓋上連環無銘脰腹飾以交螭間起雲雷
旁列三耳螭首方壺兩耳連環無銘下設螭紋腹介間
𨼆起繚絡形耳(闕四字)銜圜環規模典古製作精緻鸚耳
雷紋壺兩耳連環無銘通腹上下作蛟螭紏結之狀錯
以雷紋兩耳為鸚鵡狀貫以圜環三螭壺自蓋頂及脰
間皆鏤以蟠螭又别為三圈飾以三螭戲珠之狀蓋上
設四小圈環仰以著地中分四體各綴以環為提挈之
具雷紋螭首挈壺圜足紋以䕫龍饕餮周於腹間間以
雷紋蓋設三環旁貫小連環綴於提梁之右提梁作方
斜紋下為兩螭首以齧其耳四鸚壺蓋四垂隆起作鈿
玉古紋交結紏錯旁有四鸚勢若飛動覆可為蓋仰可
為足文鏤加勝太官壺兩耳連環銘三十二字綏和壺
銘四十三字雙鹿壺兩耳無銘填金作羣龍雙鹿之𧰼
耳飾獸面鳬壺有蓋兩鼻有提梁無銘範作鳬形螭首
為提束以綯紋山龍温壺腹脰飾以山龍其文雖華似
非冶鑄之所成者如意方壺二皆方體兩耳取𧰼饕餮
腹作方斜實以花紋其形若如意間以金碧粲然可觀
圜絡壺兩耳連環無銘腹間環結如絡蟠虬匾壺兩耳
連環有提梁無銘周腹純素不加蟲鏤純緣之下作蟠
虬紏結之狀細紋圜壺兩耳連環無銘方鏤縈紆如盤
絲髮匾壺三二器通體紋飾繁縟一器特純素皆附兩
耳形制特匾故因其形而名之小匾壺兩耳有提梁無
銘狀壺而匾口圜而足方作連環以為提文飾頗雜獸
耳方壺五一四耳餘皆兩耳連環無銘體制鍊冶耳皆
挾腹獸口銜環而方稜四出粟紋壺三一器腹間𨼆起
粟紋耳作犧首後二器制作相𩔖特粟紋益細耳著獸
面鳳魚壺兩耳連環無銘紋有魚鳳之形如以兩耳齧
環素圜壺兩耳連環無銘塗金為飾獸耳圜壺兩耳連
環無銘體圜純素兩獸齧環以為耳神仙傳王方平
有十二玉壺雲烟過眼錄方壺遍身皆硃砂斑色紅
如血點又碧圓壺亦佳玩楊中齋勤有堂故物又細文
大壺頸有彫戈一月字清異錄劉鋹偽宮中有魚英
托鏤椰子立壺四隻各受三斗嶺海人亦以為罕有魚
英蓋魚腦骨熁治之可以成器銷夏錄宋淳熙十一
年六月官家進太上水晶提壺連索兒可盛白酒三斗
華夷珍玩考國初沈萬三者吳人也居周莊富盛所
藏瑪瑙酒壺其質通明類水晶一枝葡萄類墨點就號
為月下葡萄
茶壺馮可賓岕茶牋茶壺窑器為上錫次之許次
紓茶疏往時龔春茶壺近日時彬所製大為時人寳惜
蓋皆以粗砂製之正取砂無土氣耳岕茶牋茶壺以
小為貴每一客壺一把任其自斟自飲方為得趣何也
壺小則香不渙散味不耽閣庶物異名疏穆天子傳
盛姬病求飲天子命人取漿而給是曰壺輲郭璞云壺
器名輲音遄速也今京師於煤爐上煖酒煮泉以取速
者曰輲子當用此字
酒注叚氏蜀記巴州俗以竹根為酒注為時所珍
李濟翁資暇錄元和初酌酒猶用樽杓所以丞相高公
有斟酌之譽雖數十人一樽一杓挹酒而散了無遺滴
居無何稍用注子其形若罃而蓋觜柄皆具太和九年
後中貴人惡其名同鄭注乃去柄安系若茗缾而小異
目之曰偏提論者亦利其便且言柄有礙而屢傾仄今
見行用山家清事舊有偏提猶今酒鼈長可尺五而
匾容斗餘上竅出入猶小錢大長可五分用塞設兩環
帶以革為之和靖翁送李山人故有身上祗衣粗直掇
馬前長帶古偏提之句
榼
顔師古漢書注椑榼即今之偏榼所以盛酒非用飲者
也揚雄酒箴鴟鴺滑稽腹大如壺盡日盛酒人復借
酤應邵注鴟鴺榼形南史劉之遴獻古器四種於東
宫其第一種鏤銅鴟鴺榼二枚兩耳有銀鏤銘云建平
二年造涼州記吕纂咸寧二年盜𤼵張駿陵得瑪瑙
鍾榼北史賜阿那環黑漆竹榼四枚各受五升清
異錄甆宫謂耀州青榼王楙野客叢談白樂天詩小
花蠻榼二三升又還擕小蠻去試覓老劉看蠻榼小蠻
皆酒榼名也孔六帖優人李可及家取婦帝賜之酒
俄而使者負二銀榼與之皆珍珠也開元傳信記葉
法善有道術一日與朝士會忽一人扣門稱麯生秀才
突入坐内言語不凡葉疑其非人潛以飛劍擊之應手
墮地乃一酒榼中有美醖飲之同坐曰麯生風味不可
忘也珍珠船滄州李巡官子夜讀書有皂衣肥短人
被酒排闥而入曰李白尚與我為友汝何為者乃以席
帽盛酒飲至數杯父窺見以為怪魅擲之視其帽酒榼
蓋也故老云李翰林舊宅
樽
稗史類編禮運曰禮之初始諸飲食汙樽而抔飲注云
鑿地為樽此樽名始也後世或以瓦木為之取諸此
酒史尊古酒器所謂犧尊𧰼尊著尊壺尊泰尊山尊六
尊也從木者後人所加漢書文三王傳孝王有&KR2710;尊
注鄭氏曰上蓋刻為山雲雷之象妮古錄商金鵬尊
有四螭上下蟠結而青綠比他器尤翠竒物也硯北
雜志張子有家收一鳬尊乃鳬形而背負尊極精古善
鑒者以為周器無疑崔浩音義滑稽酒器也轉注吐
酒終日不已今之陽燧樽臧榮緒晉書元會設白獸
樽於殿上樽蓋上施白獸能獻直言則𤼵樽飲酒乃杜
舉之遺式也白獸示不忌憚朝野僉載唐韓王元嘉
有一銅鶴尊背上注酒則一足倚滿則正不滿則危側
孔六帖刺史李文&KR0788;調民黃金造常滿樽後山談
叢許安世家有伯成樽如今羯鼓鞚也羣書考索鬯
人云禜門用瓢齎取其瓠割去抵以齊為尊亦取其質
略之意也皮日休五貺詩序有南海鱟魚殼樽澀峰
齾角内玄外黃謂之訶陵樽寄於魏君不琢詞林海
錯蘇子瞻在蜀時以鉅竹尺許截為雙筒謂之文樽
神異錄西北荒中酒泉美如肉清如鏡其上有玉樽取
一樽復一樽與天地同休飲此酒不死山堂肆考湖
州峴山有石樽可貯斗酒唐别駕李適之嘗飲於此後
顏真卿及門生弟姪多擕壺觴來遊作石樽宴集聮句
巵
漢書高帝紀奉玉巵注應劭曰巵飲酒禮器古以角作
受四升師古曰飲酒圜器也拾遺記漢武帝酌文螺
巵巵出波祗國西京雜記合德遺飛燕香螺巵出南
海一名丹螺博古圖建光巵兩耳銘六字形若桮圈
以金塗之又蟬紋巵雲雷巵螭首巵一為圈足兩耳有
鋬無銘二無足無銘而平北史魏元順善射孝武於
華林園以銀酒巵容二升許懸於百步外命善射者十
餘人共射中者即以賜之順𤼵矢即中帝大悦并賞金
帛順仍於箭孔處鑄一銀童足踏蓮手持剗炙遂勒背
上序其射工伽藍記河間王琛嘗會宗室陳寳器有
赤玉巵作工竒妙中土所無云來自西域𤨏言唐昭
宗賜莊宗鸂鶒酒巵逢原記李適之酒器有瓠子巵
急就注椯(音遄)小巵也上有蓋丹鉛總錄韓子玉巵
無當廣韻云當底當也徐鉉云今俗猶有匡當之言
杯
稗史類編禮玉藻曰母没則杯圈不能飲蓋杯三代之
制也古史考紂為瓊杯是矣方言㿿閜&KR2461;&KR2168;皆桮也
秦晉之郊謂之㿿所謂伯㿿者也其大者謂之閜吳越
之間曰&KR2461;齊右平原以東或謂之&KR2168;桮其通語也(㿿音雅閜)
(呼雅反&KR2461;音章&KR2168;音摩)庶物異名疏閜方言桮也今燕中大杯
亦有閜口之目博古圖犧首杯鼻連環索無銘作牛
首頸頷狀角間絡以綯紐仍以魚骨小索貫其鼻樂
史李太白集後序太真妃持玻璃七寳杯酌葡萄酒
張瀆宣室志韋弇游蜀郡南鄭氏亭上遇玉清之女曰
有寳贈君能使君富敵王侯乃出一杯其色碧而光瑩
洞徹曰碧瑶杯也遂挈還長安售於廣陵市胡人見而
拜曰玉清三寳以錢數千萬易之五國故事偽閩王
王延慶為長夜之飲以銀葉作杯柔弱為冬瓜片名曰
醉如泥稗史類編會稽鄧經有紫霞杯其造法傳自
宣和徽宗嘗賜名太乙杯飲酒可療弱疾竇子野酒
譜唐人有蓮子杯白公詩中稱之三輔黃圖長樂宮
中有酒池漢武行舟於池中池北起高臺以誇羌胡飲
以鐵杯重不能舉皆抵牛飲南史齊徐孝嗣議王侯
貴人昏連卺以真銀杯蓋出近俗今除金銀連鐶自餘
新器悉用埏陶胡應麟甲乙剰言都下有高郵守楊
君家藏合卺玉杯一器以兩杯對峙中通一道使酒相
過兩杯之間承以威鳳鳳立於蹲獸之上高不過三寸
許留青日札昏禮合&KR0034;日用匏謂之&KR0034;今作卺用匏
有二義匏苦不可食用之以飲喻夫婦當同辛苦也匏
八音之一笙竽用之喻音韻調和即琴瑟之好合也
後漢書高弘以桑杯承漿格古要論椰杯出兩廣安
南類瓢且厚實黃黑色鋸開中有酒微酸謂之椰子酒
或漆或銀鑲作酒杯小者最貴而難得大者作酒壺勸
盤酒注水杓之𩔖或云酒傾入有毒則爆故出路人多
帶之高僧傳杯渡者不知其名姓常乘木杯渡河
唐書武攸緒王公所遺癭桮塵流積不御酒譜松陵
唱和有癭木杯詩蓋用木節為之妮古錄丘長春有
桃核杯楊廉夫老鐵為補樂府一解太平清話孫漢
陽以紫檀倣古製刻三雅杯銀絲填漢篆字客至抛骰
行酒么二季雅三四仲雅五六伯雅稗史類編游山
酒杯當依沈存中制用細篾絲編者漆之又輕不損不
必用金銀瓦缶之物也續博物志酒杯藤出西域藤
大如臂葉似葛花實如梧桐質堅可為杯以酌酒有文
章映徹可愛土人投酒能消宿酲陶侃故事侃上成
帝螺杯一枚宋書禮志奠霍山盛酒當以蠡桮山
堂肆考梁宴魏使魏肇師勸鸚鵡杯徐君房飲不盡肇
師曰海蠡蜿蜒尾翅皆張非以為玩亦以為罰今日不
得辭也格古要論鸚鵡杯即海螺盞出廣南土人琢
磨或用銀或用金鑲足作酒杯嶺表錄異紅螺大小
亦類鸚鵡螺殼薄而紅亦堪為酒器刳小螺為足綴以
膠漆尤可佳尚也清異錄以螺為杯亦無甚竒惟藪
穴極灣曲則可以藏酒有一螺能貯三琖許者號九曲
螺杯南越志南海以鰕頭為杯鬚長數尺以金銀鏤
之北戶錄紅鰕出潮州潘州南邑縣大者長二尺土
人多理為杯傅肱蟹譜其斗之大者(匡一名斗)漁人或用
以酌酒謂之蟹杯亦訶陵雲螺之流也(訶陵見松陵集海南人目螺之)
(有文者曰雲螺亦用以酌酒)彙苑詳註越王鳥似鳶而口勾可受
二升南人以為酒杯廬陵官下記歴城北有使君林
魏正始中鄭公慤三伏之際每率賓僚避暑於此取大
蓮葉置硯格上盛酒三升以簪刺葉令與柄通屈莖上
輪囷如象鼻傳噏之名為碧筩杯語林唐李宗閔暑
月臨池以荷為杯留青日札荷葉杯一名象鼻杯蓋
刺葉心而飲其莖也又解語杯陶九成命美人捧荷花
檠杯花心而飲東軒筆錄竇卞知深州王永言為監
押遂至通家既而卞在京師永言求監金耀門書庫卞
為干提舉監司楊繪繪遂薦之既相親暱永言置酒延
竇卞楊繪於私室出其妻間坐妻以左右手掬酒以飲
卞繪謂之白玉蓮花杯輟耕錄楊鐵崖耽好聲色每
於筵間見舞女有纏足纖小者則脫其鞋載琖以行酒
謂之金蓮杯
異杯十洲記周穆王時西胡獻夜光常滿杯受三升
乃白玉之精光明夜照冥夕出於中庭以向天比明而
水汁已滿於杯中也汁甘而香美開元遺事唐内庫
有酒杯青玉色紋如亂絲其薄如紙杯足上鏤金字曰
自暖杯上令取酒注之温温然有氣少頃如沸湯清
異錄抵鵲杯房州刺史元自誠物也類珉而色淺黃夏
月用浸桃李雖無堅雪而水與果俱冰齒盛冬貯水則
竟不凍真率筆記關關贈俞本明以青華酒杯酌酒
輙有異香在内或有桂花或梅或蘭視之宛然取之若
影酒乾亦不見矣稗史類編國初撒馬兒罕附馬帖
木兒遣使奉表來朝有欽仰聖心如照世杯之語照世
杯者或曰其國舊傳有杯光明洞徹照之可知世事故
云太平廣記北齊沙門靈昭甚有巧思武成帝令於
山亭造流杯池船每至帝前引手取杯船即自住上有
木小兒撫掌遂與絲竹相應飲訖放杯便有木人速還
上飲若不盡船終不去事物紺珠八仙杯杯如蓮房
注酒則先一孔出一仙飲乾則入再注則别一孔出一
仙凡八注復從始
盞(附臺盞)
韻會夏后氏以琖唐明皇時有紫金琖(同盞)青州雜記
宇文卓方執崑崙玉琖聽左丞檀超高談不覺墜地
唐書罽賓國武德二年遣使貢水精琖逢原記李適
之酒器有蓬莱琖上有三山𧰼三島注酒以山沒為限
又舞仙琖有關捩滿則仙人出舞瑞香毬子出琖外
張鷟朝野僉載張易之母阿臧逼鳳閣侍郎李迥秀同
飲以鴛鴦琖一雙取其常相逐白樂天詩銀含鑿落
琖注鑿落琖斝中鐫鏤者或曰以銀屑飾之清異錄
文宗屬宦豎專横動即掣肘以酣飲為娱嬪御之小戶
者厭患之争賂内執事則造黃金琖以金蓮荷菱芰為
玦束盤其實中空琖滿則可潛引入盤中人初不知也
遂有神通琖了事盤之號朝野僉載柳享飲未嘗醉
造白鷄琖取其迅速清異錄余家有魚英酒琖中陷
園林美女象夷堅志周益公以一湯琖贈貧友歸以
點茶纔注湯其中輙有雙鶴舞啜盡乃滅清異錄閩
中造琖花紋鷓鴣斑點試茶家珍之蔡襄茶錄茶色
白宜黑琖建安所造者紺黑紋如兔毫其杯微厚熁之
久熱難冷最為要用出他處者或薄或色紫皆不及也
其青白琖鬭試家自不用
臺琖事物原始盤琖周官司尊彝之職曰六彛下皆
有舟鄭司農曰舟乃樽下臺若今之承盤蓋今世所用
臺琖之𧰼其物已略見於漢世其法亦周人舟彛之制
也演繁露古者彛有舟爵有坫即今俗稱臺琖之類
也然臺琖亦始於琖托托始於唐前世未有也蜀相崔
寧女飲茶病琖熱熨指取楪子融蠟𧰼琖足大小而環
結其中寘琖於蠟無所傾側因命工髹漆為之寧喜其
為名之曰托遂行於世而托子遂不可廢今世托子又
遂著足以便插取間有隔塞其中不為通管者乃初時
楪子環蠟遺制也資暇錄貞元初青鄆油繒為荷葉
形以襯茶椀别為一家之楪今人多云托子始此非也
蜀相即今昇平崔家訊則知矣
諸飲器
韓非子禹作為酒器墨染其外而朱畫其内器皿總
統飲必有器其来尚矣古者鴻荒之世猶鑿地為樽杯
而飲之也自是而降樽罍醆斝之器不一而足或以玉
或以金或以髹或鏤鳥獸之形或倣雲雷之𧰼觚圜有
别大小有制備矣兕觥罰爵也後世僣奢過度玻瓈琥
珀蓮花蕉葉鴛鴦鸚鵡各著其名求之古人之制崇侈
甚矣禮器注凡觴一升曰爵二升曰觚三升曰觶四
升曰角五升曰散一石曰壺五斗曰甒明堂位夏以
琖商以斝周以爵醉鄉日月飲器大者曰武小者曰
文海錄碎事射禮置豐於西階古豐國之君以酒亡
國故以為罰□圖其人形扵下寓戒也韓詩外傳齊
桓公飲諸臣酒令曰後者罰一經程注酒器之大者曰
經程侯鯖錄陶人之為器有酒經焉晉安人盛酒似
瓦壺之制小頸環口修腹受一斗可以盛酒凡饋人牲
兼云以酒器書云酒一經或二經至五經焉他境人有
游於是邦不達其義聞五經至束帶迎於門乃知是酒
五缾為五經焉庶物異名疏棜禁皆承酒之器禮記
大夫側尊用棜士側尊用禁木為之禁長四尺廣二尺
四寸通局足高三寸漆赤中畫青雲之氣菱茗花為飾
刻其足褰帷之形棜長二尺廣二尺四寸深五寸無足
亦畫菱茗花為飾也棜是轝名禁者因以為酒戒也
羣書考索觶口徑五寸中深四寸強底徑二寸觶者適
也飲當自適角散竝不圓禮器尊者舉觶卑者舉角
博古圖立戈父辛觶銘三字純素無紋立戈觶銘作
立戈形無文飾山觶無銘通體雷紋間以饕餮繩緣下
環以十二山有蓋雕鏤尤工父貝觶銘十一字其制圜
而橢旁著饕餮紋足有四目腰則雷紋饕餮互為盤結
饕餮觶無銘博古圖雙弓角器與銘共八字兩面為
雷紋饕餮鋬飾以牛首高八寸三分深三寸四分口徑
長五寸五分闊三寸一分容七合兩弓狀弛而不張示
耀德不觀兵也事物原始宋時酒戶賣酒論角今時
論壺博古圖子乙斝兩柱三足有鋬銘二字三面作
饕餮間以雷紋足間復狀以䕫純緣之外作山形父丁
斝兩柱三足有鋬銘四字以鋬為牛首之形三足純素
山斝兩柱三足有鋬無銘鋬足純素腹布山紋間以雲
雷饕餮盤䕫斝兩柱三足有鋬無銘腹足間作雷紋饕
餮斝兩柱三足有鋬無銘兩柱三戈足素鋬三面風紋
斝兩柱三足有鋬無銘純緣鋬足竝皆純素兩柱飾以
盤雲腹上作饕餮形間以風紋雲雷斝兩柱三足有鋬
無銘著𧰼饕餮雜以雲雷虎斝兩柱三足有鋬無銘鋬
端有虎首之狀三足若鬲而銳兩柱飾雲紋三面著饕
餮事物原始觥巨杯也爵之大者或用以罰非專為
罰器也陳祥道禮書詩卷耳七月桑扈絲衣言兕觥
則觥角爵也周官閭胥掌其比觥撻罰之事小胥觥其
不敬者則觥掌罰也先儒謂其受七升以兕角為之無
兕則刻木為之如兕角然事物原始觴其形似爵而
兩足班婕妤賦酌羽觴兮消憂注孟康曰羽觴爵也
作生爵形有頭尾羽翼一曰杯上綴羽以速飲也清
異錄江南中書廚宰相飲器有燕羽觴似常杯而狹長
兩邊作羽形塗以佳漆云昔有宰相病目惡五色耗明
凡器用類改令黑朝野僉載陳思王有鵲尾杓柄長
而直置之酒樽王欲勸者呼之鵲尾指其人太平廣
記魏陳思王為鴨頭杓浮於九曲酒池王意有思勸鴨
頭則迴向之事物紺珠鸕鷀杓柄為鸕鷀形晉書
崔洪手不執珠玉汝南王亮嘗讌公卿以琉璃鍾行酒
至洪洪不執南史梁天監中河南王遣使獻金裝瑪
瑙鍾二口沈約宋書蕭思話領左衛嘗從太祖登鍾
山北嶺石上彈琴因賜以銀酒鍾東宮舊事皇太子
初拜給銅龍頭鎗齊書竟陵王子良遺何點以徐景
山酒鎗齊書建武慕儉欲鑄壊太宮元日上夀銀酒
鎗尚書令王宴等咸稱盛德蕭穎胄曰朝廷盛禮莫過
三元此一器既是舊物不足為侈帝不悦後預曲宴銀
器滿席穎胄曰陛下前欲壊酒鎗恐宜移在此器也
北史齊神武宴僚屬於坐失金叵羅竇泰令飲酒者皆
脱帽於祖珽髻上得之李白詩葡萄酒金叵羅吳姬
十五醉馬䭾注叵羅飲器以金為飾庶物異名疏白
樂天詞銀花不落從君勸又詩銀含錯落琖退之聮句
酡顔傾鑿落三者同一酒器也清異錄不落酒器也
乃屈巵鑿落之類開運宰相馮王家有滑樣水晶不落
一隻醉仙圖汝陽王璡取雲夢石甃泛春渠以置酒
作金銀龜魚浮沉其中為酌酒具自稱釀王兼麯部尚
書逢原記李適之有酒器九品蓬萊琖海川螺舞仙
琖瓠子巵幔捲荷金蕉葉玉蟾兒醉劉伶東溟樣銷
夏錄回道人曰飲器中惟鍾鼎為大屈巵螺杯次之而
梨花蕉葉最小庾信謝趙王賜酒詩野爐然樹葉山
杯捧竹根注酒譜云山家竹根為飲器乾&KR0871;子裴鈞
大宴有裴宏泰後至罰以坐上小爵至觥船飲皆竭隨
即寘器於懷有銀海受一斗一飲而盡踏其海卷抱之
索馬徑去得銀二百餘兩宋史趙丞相雄上殿奏事
上命内侍捧史忠惠所進玉海容三升者賜飲山堂
肆考酒杯名金船唐詩醉把金船倒留青日札今酒
船以金銀為之内藏風帆十幅注酒滿一分則一帆舉
飲乾一分則一帆落真鬼工也博古國匏斗有柄無
銘如匏而半之事物紺珠大斗長二尺從大器挹之
於尊合璧事類蜀中有酒器名酒魁詩人所謂酌以
犬斗遺制𧰼北斗有魁柄庶物異名疏錢䀀(音汛)酒器
也見古音駢字海篇玉鑑云杯屬益州記鸏䴀水鳥
黃喙長尺餘南人以為酒器即今之鶴頂也南州異
物志鸚鵡螺狀似霞杯形如鳥頭向其腹視似鸚鵡故
以為名溪蠻叢笑犵狫之富者多以白金𧰼鳥獸形
為酒藤或為牛角鵓鳩之狀尤多每聚飲盛列以誇客
碗(附甌)(&KR1812;)
物原軒轅作碗楪(椀盌碗同)說文盌小盂也方言楚魏
宋之間盌謂之盂藝文類聚曹植應瑒徐幹俱有車
渠椀賦江總有瑪瑙椀賦秦嘉妻與嘉書分奉金錯
椀一枚可以盛書水琉璃椀一枚可以服藥酒窮神
秘苑梁昭明墓為人所開取其琉璃椀紫玉杯攜入大
航有燕雀數萬擊之因為所司覺悟縛之事物原始
隋文帝時突厥獻七寳椀李肇翰林志翰林學士給
銅觜椀珍珠船柳公權有銀杯盂為主藏豎海鷗所
竊一日鷗白公言不測其失之由公曰銀盌應解飛不
復更言酉陽雜爼馬侍中常寳一水精盌夏蠅不近
盛水經月不腐不耗或目痛含之立愈九國志楚馬
希振天佑初殷為娶汝州鍾侍女資從甚厚有紅玉椀
照夜珠希振以非人臣所玩皆納之於殷樞要錄元
載凡飲食泠物用硫黃盌熱物用泛水磁器有三千事
周羽冲三楚新錄高從誨時荆南尚使甆器皆高其
足而公私競置用之謂之高足椀清異錄耀州陶匠
創造一等平底深椀狀簡古號小海鷗陸羽茶經盌
越州上鼎州次婺州次岳州次壽州洪州次或者以邢
州處越州上殊為不然若邢瓷類銀越瓷類玉邢不如
越一也若邢瓷類雪則越瓷類冰邢不如越二也邢瓷
白而茶色丹越瓷青而茶色綠邢不如越三也晉杜毓
荈賦所謂器擇陶揀出自東甌甌越也甌越州上口脣
不卷底卷而淺受半升已下越州瓷岳瓷皆青青則益
茶茶作白紅之色邢州瓷白茶色紅壽州瓷黃茶色紫
洪州瓷褐茶色黑悉不宜茶吳淑秘閣閒談巴東下
岩院主僧水際得一青磁碗擕歸折花供佛明日花滿
其中更置少米經宿米亦滿碗錢及金銀皆然婁元
禮田家雜占破碗上下作兩截斷而齊者名曰無底碗
大吉往往以上截書古語於其中懸東壁謂祥瑞也
洪皓松漠紀聞蒲路虎受命治渤海城有僧以㮦柃癭
盂遮道獻之曰可以酌酒注㮦柃木文縷可愛多用為
椀
甌許次紓茶疏茶甌古取定窑兔毛花者亦鬭碾茶
用之宜耳其在今日純白為佳兼貴於小定窑最貴不
易得矣宣成嘉靖俱有名窑近日倣造間亦可用次用
真正回青必㨂圓整勿用啙窳
&KR1812;程大昌演繁露東坡後集從駕景靈宫詩云病貪
賜茗浮銅葉按今御前賜茶皆不用建琖用大湯&KR1812;色
正白但其制樣似銅葉湯&KR1812;耳銅葉色黃褐色也
鉢
稗史𩔖編鉢本天竺國器故語謂之鉢多羅漢云應器
省量略彼土言故名鉢西國有佛鉢是也宋廬江王以
銅鉢餉祖祈則是晉宋間始為中夏所用也演繁露
東方朔傳置守宫盂下注盂食器也若盋而大今之所
謂盋盂盋音撥今僧家名其食鉢為鉢則中國古有此
名而佛徒用之耳四分律鍵&KR0008;入小鉢小鉢入次鉢
次鉢入大鉢經音疏鉢中之小鉢今呼為鐼子法
華經是人甚希有過於優曇華疏優曇華鉢名瑞應三
千年一現現則金輪王出浮圖澄𫝊澄以鉢盛水燒
香咒之須臾鉢中生青蓮花法顯記弗樓沙國有佛
鉢昔月氐王大興衆來伐此國取佛鉢既服此國巳月
氐王篤信佛法欲持鉢去乃校飾大𧰼置鉢其上象便
伏地不能得進更作四輪車載鉢八象共牽復不能進
王知與鉢無緣深自愧歎即於此處起塔及僧伽藍
支僧載外國事佛鉢在大月氐國一名佛律婆越國是
天子之都也起浮圖高四丈七層四壁裏有金銀佛像
像悉如人高鉢處中央在二層上作金絡絡鉢鍊懸鉢
鉢是石也其色青西域𫝊諸國志曰佛鉢在乾陁越
國青玉也受三斗許彼國寳之供養願終日花香不滿
則如言也願一把滿亦隨言也象教皮編佛鉢出佛
樓沙國受三斗許厚可二分貧人以少許投中即滿富
人投雖千斛不滿交州雜事太康四年刺史陶璜表
送臨邑王花然所獻銀鉢一口水精鉢一口雲間郡
志石鉢在静安寺晉時漁者𫉬兩鉢於沙際大如臼腥
葷觸之則變怪輙見伽藍記河間王琛嘗會宗室陳
寳器有水晶鉢作工竒妙中土所無云来自西域北
史高歡女為魏武后多竒寳有二玉鉢相盛轉而不可
脱稱西域鬼工北史金鉢一實以金銀鉢一實以珠
隋文帝賜楊素海墨微言李白游慈恩寺為僧題詩
訖僧獻玄沙鉢清異錄後唐福慶公主下降孟知祥
長興四年明宗宴駕唐亂莊宗諸兒削髮為苾芻間道
走蜀時知祥新稱帝為公主厚待猶子賜予千計勅器
用局以沉香降真為鉢木香為匙筯錫之蘇軾宸奎
閣碑記大覺禪師持律嚴仁宗賜龍腦鉢盂師對使者
焚之曰吾法以瓦鐵食此鉢非法使者歸奏上嘉歎
匕箸
方言匕謂之匙事物原始易震卦云不喪匕鬯說文
云匕所以取飯大東之詩曰有捄棘匕今之茶匙用以
銀銅藤角即其遺法匈奴𫝊單于以徑路刀金留犁
撓酒注留犂飯匕也事物原始軒轅以竹木為箸之
始稗史𩔖編禮記曰飯黍無以箸韓子曰紂為𧰼箸
則前已有之非商紂始也特以𧰼為之耳庶物異名
疏曲禮羹之有菜者用梜注梜猶箸也今人或謂箸為
梜提南史宋太子妃上孝武金縷匕筯開元遺事
玄宗賜宰相宋璟以所用金筯曰非賜汝金蓋賜卿筯
表卿直也酉陽雜爼賜安禄山品目有金平脱犀頭
匙箸酉陽雜爼有海客往新羅次至一島上滿地悉
是黑漆匙筯其處多大木客仰窺匙筯乃木之花與鬚
也因拾百餘雙還用之肥不能使偶取攪茶隨攪隨消
焉
諸食器
韓非子虞舜作為食器斬山木而財之削踞修之迹流
漆墨其上輸之於宫以為食器庶物異名疏秦二世
曰吾聞之韓子曰堯舜采椽不刮茅茨不翦飯土塯啜
土形雖監門之養不觳於此如淳曰土形飯器之屬瓦
器也按土塯亦瓦飯器南史毗騫王嘗遺扶南王純
金五十人食器形如圓盤又如瓦塸名為多羅受五升
又如椀者受一升品物𩔖聚記郭代公愛姬薛氏貯
食物以散風奩稗史𩔖編遊山食具竹為之二槅并
底蓋為四食盤楪子三四每盤果子楪十矮酒樽一可
容數升以備沽酒匏一杯三漆合子貯脯修亁果佳蔬
各數品餅餌少許以備飲食不時猝應惟三食盤相重
為一槅其餘分任之暑月亦可備冷肴鮮果熏魚臘肉
不畏大暑之物一肩竹槅二下為匱上為虛槅左槅上
層書廂一紙筆墨硯剪刀韻略雜書冊匱中食椀楪箸
各六七各備生果數物亦要削果小刀右槅上層琴一
竹匱貯之展摺棋局一匱中棋子茶碾二品蠟茶即碾
熟者琖各托三四及盂匏等及附帶雜物小斧子砟刀
劚藥鉏子腊燭二拄杖釘鞋靴木屐棕鞋雨衣油衫箬
笠棕帽繖笠油披肩食銚虎子急須子油筒今世又有
大漆葫蘆隔以三酒下果中皿上以青絲絡負之
格致鏡原卷五十一
