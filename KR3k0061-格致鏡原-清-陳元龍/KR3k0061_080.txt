格致鏡原卷八十大學士陳元龍撰
鳥𩔖(四)
鷗
禽經鷗信鳥也信不知用注鷗水鳥如鶬鶊而小隨潮
而翔迎浪蔽日曰信鷗食小魚鰕&KR0008;之屬雖潮至則翔
水嚮以為信反為鷙鳥所擊是知信而不知所以自害
也埤雅鷖鳧屬蒼黑色鳧好沒鷖好浮故鷖一名漚
列子曰漚鳥之至者百往而不止今字从鳥後人加之
也蒼頡解詁曰鷖鷗也生藕葉上今鷗一名水鴞形色
似白鴿而羣飛格物總論鷗水鳥色白數百為羣多
在漲海中隨潮上下常以三月風至乃還洲嶼頗知風
雲若羣飛至岸必風海語海鷗似鵝而大不識人舶
過常集人肩頂人輙捕而烹之海物異名記鷗之别
𩔖羣鳴喈喈隨潮往來謂之信鳧清異錄隋宦者劉
繼詮得芙蓉鷗二十四隻以獻毛色如芙蓉帝甚喜置
北海中曰鷗字三品鳥宜封碧海舍人清異錄鄭遨
𨼆居有高士問何以閱目對曰不注目於婆娑兒即側
耳於鼓吹長謂玩鷗而聽蛙也
鳧
埤雅鳧好沒大小如鴨青色長毛背上有文卑脚短喙
水鳥之謹愿者也格物論鳧野鴨頭上有毛數百為
羣泊江海間食沙石皆消化唯食海蛤不消隨其糞出
且其曹蔽天而下聲如風雨所至田間稻梁必為之空
廣志野鴨雄者赤頭有距鶩生百卵一日再生有露
華鶩以秋冬生卵竝出蜀晨鳧肥而耐寒宜為臛禽
經注鶩野鴨也飛止大澤之中羣處既豢擾之惡其族
𩔖而相逼逐也彙苑詳註鳧常以晨飛故云晨鳧
埤雅鳧善趨採蘭雜志鳧一名少卿方言齊宋之
間凡物盛多謂之寇郭注今江東有小鳧其多無數俗
謂之寇鳧纂文&KR0008;施石檄开零皆野鴨沒食曰&KR0008;長
頸曰施多白曰开零山間曰石檄急就章春草雞翹
鳧翁濯顔注鳧翁頸上毛也晉書惠帝中人有得鳥
毛三丈以示張華華見慘然曰此謂海鳧毛也出則天
下亂矣吳錄婁縣有石首魚至秋化為寇鳧鳧頭中
尚有石也南越志化蒙縣祠山上有池池中有松鳧
如今野鳧棲息松間方言野鳧小而好沒水中者南
楚之外謂之鷿鷉大者謂之鶻鷉
鴛鴦
詩小雅鴛鴦在梁戢其左翼張載注禽鳥竝棲一正一
倒戢左翼以依於内舒右翼以防患於外左不用而右
便故也古今注鴛鴦水鳥鳧𩔖雌雄未嘗相離人得
其一則其一相思而死故謂之匹鳥禽經鴛鴦玄鳥
愛其𩔖鄭氏婚禮謁文贊鴛鴦鳥雄雌相𩔖飛止相
匹埤雅雄鳴曰鴛䳄鳴曰鴦格物志鴛鴦文禽也
似鳧毛有五采圅史浮游雄左雌右宿雄翼右掩左
雌翼左掩右埤雅鴛好内思山堂肆考鴛交頸而
感荆楚記鴛鴦名節木鳥孔六帖鴛鴦尤異者養
雛於土窟破冡之間能使狐衛其子史異宋慶元三
年池州銅陵縣鴛鴦雄化雌朝野僉載漢時鄢縣南
門兩扇忽一聲稱鴛一聲稱鴦晨夕開之聲聞京師漢
帝惡之令毁其門兩扇化為鴛鴦相隨飛去拾遺記
南方有鳥名鴛鴦形似雁徘徊雲間棲息高岫足不踐
地生於石穴中萬歲一交則生雛千歲銜毛學飛聖君
之世來入國郊
翡翠
禽經背有采羽曰翡翠注狀如鵁鶄而色正碧鮮縟可
愛飲啄於澄瀾洄淵之側尤惜其羽日濯於水中今王
公之家以為婦人首餙其羽直千金賈琮傳注翠鳥
形似燕翡赤而翠青事物原始翡雄也大如鳩其毛
赤紫羽青不深而無光林棲而不食魚翠雌也形大如
燕青黑色翎深青而有光入水食魚說文翡赤羽雀
翠青羽雀也倉頡解詁鷸翠别名也山海經孟山
多白翡翠異物志翠鳥先高作巢及生子愛之恐墜
梢下作巢子生羽毛復益愛之又更下巢也埤雅翡
翠各據溪曲以居以自藏匿猶雉之分畿雖飛不越分
域也海槎餘錄翡翠生於深黎之茂林峻嶺人罕得
見傳云晴霽日中始一出隂晦竟日不出小大僅侔梁
燕羽翰五色離披可愛人必積久探視羅其巢始𫉬之
也漢書尉佗獻文帝翠鳥千徐廣車服志天子金
根車翠羽蓋皇后首餙步搖加翡翠𣗳萱錄張確嘗
遊霅上白蘋洲見二碧衣女子㩦手吟咏確逐之化為
翡翠飛去埤雅名前為翡名後為翠舊云雄赤曰翡
雌青曰翠其小者謂之翠碧一名魚虎一名魚師性善
捕魚故曰魚師魚虎也荆王以其羽毛飾被左氏傳所
謂翠被豹舄是也今花工亦取以為婦人面飾爾雅
鴗天狗注小鳥也青似翠食魚江東呼為水狗本草
鴗一名水狗又名魚師又名翠碧鳥
鷺
詩疏鷺水鳥也好而潔白故謂之白鳥齊魯之間謂之
舂鉏遼東樂浪吳揚人皆謂之白鷺大小如鴟青脚高
尺七八寸尾如鷹尾喙長三寸所頭上有毛十數枚長
尺餘毿毿與衆毛異甚好將欲取魚時則弭之今吳人
亦養焉好羣飛鳴楚威王時有朱鷺合沓飛翔而來
舞則復有赤者舊鼔吹朱鷺曲是也然則鳥名白鷺赤
者少耳步於淺水好自低昂故曰舂鋤亦曰獨舂青脚
喜翹善蹙捕魚其翔集必舞而後下性惡露雌雄相盼
則産變化論鷺目成而受胎格物論鷺鷥林棲朝
出捕鰌魚而食夜歸宿其處百千為羣禽經水禽之
咮多長而尾多促若鷺之𩔖是也鷺啄則絲偃鷹捕則
角弭藏殺機也陸游入蜀記蜀中梁山軍鷺鷥為天
下第一談苑人畜鷺鷥雖馴熟然至飲秋水則飛去
埤雅鷺亦謂之白露今人畜之極有馴擾者每至白
露降日則定飛揚而去不可復畜矣海錄鷺一名帶
絲禽詞林海錯宋李昉畜五禽以鷺為雲客𣗳萱
錄剡人賈傳於鏡湖泊舟夜月縱步於清水芳荷中見
二叟立語一曰碧繼翁一曰篁棲叟相與吟詩賈遽揖
之化為白鷺飛去事物原始東坡詩稱鷺為雪衣兒
杜牧賦稱風標公子廣記云荻塘女子黎州圖經黎
州通望縣每歲孟夏有白鷺鷥一雙墜地古老傳云衆
鳥避瘴臨去留一鷺祭山神又每郡主將有除替一日
前須有白鷺鷥一對從大渡河飛往州城盤旋棲泊三
五日却㢠廻軍州號為先至鳥便迎新送故更無誤焉
爾雅注白鷺頭翅背上皆有長翰毛今江東人取以為
睫攡名之曰白鷺縗張知白唐臺儀舊制御史以鷺
羽飾車以白鷺見淵中魚之象御史察𨼆微之罪天
中記鷺者鼓之精
鸕鷀
楊孚異物志鸕鷀能没於深水取魚而食之不生卵而
孕雛於池澤既胎而又吐生多者生七八少生五六相
連而出若絲緒焉水鳥而巢高木之上本草衍義寇
宗奭嘗官於醴州公宇後有大木一株其上有鸕鷀巢
日夕觀之既能交合兼有卵殼布地其色碧豈得云雛
吐口中耶埤雅顱&KR0008;水鳥似鶂而黑一名鷧觜曲如
鈎食魚入喉即爛其熱如湯其骨主鯾及噎格物總
論顱&KR0008;大於鴨色純黑觜長三寸許而尖善入水捕魚
也䕫州圖經峽中人以顱&KR0008;捕魚謂之烏鬼埤雅
峽中人謂顱&KR0008;為烏鬼蜀人臨水居皆養此鳥繩繫其
頸使之捕魚得魚則倒提出之杜甫詩云家家養烏鬼
是也紺珠顱&KR0008;一名摸魚公清異錄取魚用鸕鷀
快捷為甚江湖漁郎用鸕鷀者名烏頭網北史倭人
以小鐶掛鸕鷀項令入水捕魚日得百餘頭以充食
方書鸕鷀矢曰蜀水花研水服之令人斷酒其頭治鯁
及噎
鸂鶒
埤雅溪鷘五色尾有毛如船柁小於鴨性食短狐在山
澤中無復毒氣故淮賦云溪鷘尋邪而逐害此鳥蓋溪
中之勅邪逐害者故以名云陳昭裕建州圖經溪&KR2051;
於水渚宿先少若有勅令也亦共浮游雄者左雌者右
羣伍皆有式度詞林海錯宋李昉畜五禽以鸂鶒為
西客續博物志鸂鶒能勅水故宿水而物不害研
北雜志世但知有鸂鶒而不知有所謂鳧鶒者鷄鶒嘴
長鳧鶒觜短皆絶相似而實不同蓋其色則俱為鶒而
喙有鷄鳧之異此前所未聞也
鵁鶄(附屬玉)
爾雅鳽鵁鶄注似鳧脚高毛冠江東人家養之以厭火
災禽經鵁鶄睛交而孕注相視而睛不眩轉孕而生
雛埤雅鵁鶄一名鵁鸕一名鳽似鳧脚高毛冠舊云
鵁鶄長目其睛交故有鵁鶄之號相如所賦交睛旋目
者是也禽經曰旋目其名䴉交目其名鳽方目其名鴋
異物志鵁鶄巢於高𣗳生子在窟中雛未能飛皆銜
其母翼以飛上下故淮賦曰鵁鶄銜翼而低昂格物
總論鵁鶄翡鬛紫纓大如鳧
屬玉三輔黃圖屬玉水鳥似鵁鶄又曰&KR2141;玉似鴨而
大長頸赤目紫紺色
鵜鶘
爾雅鵜鴮鸅郭璞注今之鵜鶘也好羣飛沉水食魚故
名洿澤山海經盧其山沙水南流注于涔水中多&KR1916;
鶘狀似鴛鴦人足其鳴自詨見則國多土功注今鵜鶘
足頗似人脚也張華禽經注鵜鶘水鳥也似鶚而大
喙長尺餘頷下有胡如大囊受數升湖中取水以聚羣
魚候其竭涸奄取食之一名淘河詩曰維鵜在梁志在
水也陸璣詩疏鵜喙長尺餘直而廣口中正赤頷下
胡大如數升囊好羣飛若小澤中有魚便羣共抒水滿
其胡而棄之令水竭盡魚在陸地乃共食之故曰淘河
淮南子鵜鶘飲水數斗而不足鱓鮪入口若露而死
顔師古曰鵜鶘一名沐澤孔志約本草鵜鶘一名
淘河胷有兩塊肉如拳云昔為人竊肉入河化為此鳥
今猶有肉因名淘河田家五行鵜鶘鵝鸛之屬其狀
異常每來必主大水至正庚寅五月方梅水漲忽見此
鳥數十自西而東衆謂没田先兆一老農曰不妨夏至
前來曰犂湖至後曰犂途以其觜狀如犂湖言水深途
言水淺今至後八日水退矣果驗
鶺鴒
埤雅䳭鴒雝渠蓋雀之屬飛則鳴行則搖大如鴳長脚
尾腹下白頸下黑如連錢故杜陽人謂之連錢義訓曰
䳭鴒錢母其頸如錢文物𩔖相感志脊令俗呼雪姑
其色蒼白似雪鳴則天當大雪極為驗矣庶物異名
疏毛詩疏義&KR1799;鴒水鳥一名雝渠𩔖考一名精列一名
錢母禽經云鶺鴒共母者飛鳴不相離詩人取以喻兄
弟相友之道也
鶖
古今注扶老秃鶖也狀如鶴大者高七八尺善與人鬭
好㗖蛇脯羞食之益人氣力走及奔馬也吳都賦注
鶖如鷺而大長頸赤目其毛辟水毒丹陽鄱陽皆有之
埤雅鶖性貪惡今俗呼秃鶖劉楨魯都賦綠鷁葱鶖
鶖色蓋青也五行志開成五年六月有秃鶖羣飛集
禁苑
鸛
詩豳風鸛鳴于垤注天將雨蟻封土為垤鸛鳴其上則
雨將至也詩疏鸛鸛雀也似鴻而大長頸赤喙白身
黑尾翅𣗳上作巢大如車輪卵如三升杯望見人按其
子令伏徑舍去一名負釜一名黑凥一名背竈一名皂
裙又泥其巢一傍為池含水滿之取魚置池中稍稍以
食其雛若殺其子則一村致旱災遯齋閒覽鸛有長
水石故能於巢中養魚而水不涸博物志鸛水鳥也
俯鳴則隂仰鳴則晴伏卵時數入水卵冷則不&KR1409;取礜
石周繞卵以助燥氣故方術家以鸛巢中礜石為真物
也格物總論鸛狀𩔖於鶴但赤脚無朱頂巢於高木
絶頂處善飛搏其飛也奮於層霄之上落處不知其幾
千里仰天號鳴必將有雨埤雅鸛知雨者也巢傍為
池以石宿水今人謂之鸛石飛則將之酉陽雜俎江
淮謂羣鸛旋飛為鸛井鶴亦好旋飛必有風雨人探巢
取鸛子六十里旱能羣飛薄霄激雨雨為之散戒菴
漫筆鸛稱老鸛鳴曰彈(平聲)牙北夢𤨏言南方有鸛食
蛇每遇巨石知其下有蛇即於石前如道士禹步其石
阞然而轉因得而噉里人學其法者伺其養雛緣𣗳以
篾絙縳其巢鸛必作法而解之乃鋪沙𣗳底俾足跡所
印而倣學之拾遺記聚鸛鳥以禳火災鸛能巢於水
上也酉陽雜俎鸛影抱自然論鸛影接而懷卵
禽經鸛生三子一為鶴雚經雚得鳳之顙曰羽霸
本草陶弘景云鸛有二種似鵠巢𣗳者為白鸛黑色曲
頸者為烏鸛清異錄鸛多在殿閣鴟尾及人家屋獸
作窠故或有呼瓦亭仙者通雅負釜鸛也一名皂裙
皂裙或作皂君廣雅作皂帔陳無功引作旱羣負釡作
負金喜負日而飛日色如金故名負金也玄池說林
周弘直子思方幼時於林下見一鸛為彈所傷取歸養
之俟其愈縱去後數日夜讀書聞一物擊其扉啟視之
乃前縱之鸛也背負金一串卸于地串上結紙條上書
云始於博士終於大夫後果然故呼鸛為負金
雞
總論春秋運斗樞玉衡星散為雞遠雅頌著倡優則
雄雞五足方言雞陳楚宋魏之間謂之鷿䲬(避祗兩音)桂
林之中謂之割雞或曰&KR0008;(音從)北燕朝鮮洌水之間謂伏
雞曰抱(房奥反江東呼蓲央富反)爵子及雞雛皆謂之&KR1145;(恪遘反關西曰&KR1145;音)
(顧)其卵伏而未孚始化謂之涅爾雅邢昺疏雞者知
時畜其大者名蜀郭云今蜀雞蜀之雛子名雓雛之稍
長未成雞者名僆韓詩外傳田饒告魯哀公曰夫雞
頭戴冠者文也足傅距者武也敵在前敢鬭者勇也見
食相呼者仁也守夜不失時者信也雞有五德也汲
冢周書大寒雞始乳春秋說題辭雞為積陽南方之
象(離為日積陽之象也)火陽精物炎上故陽出雞鳴以𩔖感也(日將)
(出預喜於𩔖見而鳴也)漢五行志京房易傳曰雞知時劉向云
雞者小畜主司時起居人注至時而鳴以為人起居之
節九家易風應節而變變不失時雞時至而鳴與風
相應也二九十八主風精為雞故雞十八日剖而成雛
二九順陽歷故雞知時而鳴也寇宗奭曰巽為雞為
風雞鳴於五更者時將至巽位感動其氣而鳴也物
𩔖相感志野雞屬隂先鳴而後鼓翼家雞屬陽先鼓翼
而後鳴禽經雞見同𩔖拊翅鳴戒菴漫筆雞啼早
則晴晏則雨上宿亦然草木子南陽府廉訪僉事保
保巡按至彼忽初更聞雞啼曰此荒雞也不久此地當
為丘墟天下其將亂乎遂棄官而隐後南陽果陷蓋初
更啼即為荒雞余謂凡雞夜鳴不時皆謂之荒祖逖之
聞在於中夜不特初更乃有兹稱鴻書雞或乙丙夜
輙鳴者俗謂之盜啼云行且有赦故後魏北齊南宫大
赦於殿門外建金雞衆皆不識其義問於司馬膺之對
曰海中日占云天雞星動為有赦帝王以為候至今為
然亦曰盜啼為有火風俗通雞本朱氏翁所化故呼
朱朱博物志祝雞翁喜養雞故世人呼雞曰祝祝起
此也禽經注淮南諺曰雞寒上𣗳鴨寒下水驗之皆
不然有一嫗曰雞寒上距鴨寒下觜上距謂縮一足下
嘴謂藏其喙於翼間廣博物志雞鶩聞磨聲則贕
小史集雅雞好邪視頥生論雞無髓爾雅雞棲於
弋為榤鑿垣而棲為塒郭注今寒鄉穿牆棲雞禽經
雞鷽惡其𩔖注雞與山鵲惡其𩔖相值則相搏左傳
季郈之雞鬭季氏介其雞郈氏為之金距列子紀渻
子為周宣王養鬭雞十日而問雞可鬭已乎曰未也方
虚驕而恃氣十日又問曰未也猶應影嚮十日又問曰
未也猶疾視而盛氣十日又問曰幾矣雞雖有鳴者已
無變矣望之似木雞矣其德全矣異雞無敢應者反走
耳莊子羊溝之雞三歲為株(株魁帥也)視之非良雞也然
而數勝者以狸膏塗其頭(雞畏狸也)吳時外國傳扶南王
范尋以鐵為鬭雞假距與諸將賭戲陳鴻祖東城父
老傳玄宗在藩邸時樂民間清明節鬭雞戲及即位治
雞坊於兩宫間索長安雄雞金毫鐵距高冠昂尾千數
養於雞坊選六軍小兒五百人使馴擾教飼諸王世家
外戚貴主侯家傾帑破産市雞以償雞值都中男女以
弄雞為事貧者弄假雞淮南子善學者如齊王之食
雞必食其跖數千而後足龍魚河圖玄雞白頭食之
病人有六趾殺人四距五色竝殺人也晉書符朗善
知味會稽王道子殺雞以食之既進朗曰此雞棲常半
露檢之驗焉本草烏雞主補中演繁露雞林本雞
種也高麗不烹雞云如烹則家有禍北戶錄邕之南
有雞卵卜又除夜及將發船皆殺雞擇骨為卜雞卜法
用雞一狗一生祝訖即殺雞狗煮熟祭之獨取雞兩眼
骨上有孔裂似人物形則吉珍珠船真雞師凡有病
者來告即把一雞往乃持呪呵其雞令入病者之所雞
入而死病者即差雞生則病者不起時號雞師荆楚
歲時記元日先於庭前爆竹帖畫雞於戶上亦有挂雞
於戶懸葦炭於其上𣗳桃其傍則鬼畏之山堂肆考
萬州城南有道士年九十九自言交趾人因渡海船壊
結菴於此養一雞大如倒挂子日置枕中啼即夢覺
别名曲禮凡祭祀之禮雞曰翰音注翰長也古今
注雞一名燭夜御覽陶弘景云裴真君好養白雞名
白精學道之士或居山林此可以辟邪本草經載丹
丹雞也北史齊童謠云中興寺内白鳧翁鳧翁謂雄
雞袁淑雞九鍚文咨爾浚雞山子今以君為使持節
金州西蠻校尉西河太守以揚州之會稽封君為會稽
公御史臺記太學博士姓張昌宗之族叔精五經懵
於時事畜一雞呼為勃公子愛之不已清異錄武宗
十玩圖雞曰長鳴都尉東坡志林僧家謂雞為鑽籬
菜
詳𩔖廣志雞有胡髯五指金骹反翅之種大者蜀小
者荆白雞金骹者美并州所獻吳中送長鳴雞長倍於
常雞永昌郡無雞埤雅雞有蜀魯荆越諸種越雞小
蜀雞大魯雞又其大者莊子曰越雞不能伏鵠卵魯雞
固能矣成玄英曰越雞荆雞也魯雞今之蜀雞按韓子
曰魯雞之不期蜀雞之不支則玄英所謂魯雞今之蜀
雞非是爾雅雞三尺為鶤注陽溝巨鶤古之名雞
天中記狼盲之雞特稟異聲(狼肓地名)西京雜記成帝時
交趾越雋獻長鳴雞伺晨雞即下漏驗之晷刻無差雞
長鳴則一食頃不絶長距善鬭拾遺記魏建安三年
胥徒國獻沉明石雞色如丹大如燕常在地中應時而
鳴聲能徹遠其國聞鳴乃殺牲以祀之當鳴處掘地則
得此雞若天下太平翔飛頡頏以為嘉瑞亦謂寶雞其
國無雞犬聽地中候晷刻道家云昔仙人桐君採石入
穴數里得丹石雞舂碎為藥服之者令人有聲氣後天
而死吳錄魏文帝遣使求長鳴短鳴雞羣臣以非禮
欲不與孫權勅付之江表傳南郡獻長鳴承露雞
魏志馬韓國出細尾雞其尾皆五尺餘朝鮮有長尾雞
尾細而長三尺輿地志愛州移風縣有潮雞鳴長且
清如吹角每潮至則鳴一名林雞其冠四開如芙蓉
述異記伺潮雞潮水上則鳴孫綽海賦石雞清響而應
潮是也天中記司夜雞隨鼓節而鳴不息從夜至晚
一更為一聲五更為五聲亦曰五時雞洞冥記遠飛
雞夕還依人曉則絶飛四海外朝往夕還祝雞公善養
雞得遠飛雞之卵伏之名曰翻明雞如鵠大紫色有翼
翼下有目亦曰目羽雞南越志高興縣多容雞其形
似雞而五采至則年穰臨海異物志杉雞黃冠青緌
常在杉𣗳下頭上有長黃毛如冠頭及頸正青如垂緌
格物總論竹雞比鷓鴣差小毛羽褐多斑赤紋自呼
泥滑滑所在山谷有之鳥獸考白蟻聞竹雞之聲化
為水集異志漢太初二年大月氐國貢雙頭雞四足
一尾鳴則俱鳴一名喧雞武帝置甘泉故館更以餘雞
配之得種𩔖而不能鳴後魏書正始元年夏典事史
元顯獻四足四翼雞白澤圖雞有四距重翼者龍也
殺之震死本草英雞如雉尾短腹下毛赤體長熱飛
翔不遂生於澤州常食碎石英故名楚詞注鵾雞似
鶴黃白色瀛涯勝覽三佛齊國出火雞大如鶴身圓
而頸更長頸中有二紅軟冠狀如紅褐觜尖渾身毛如
羊毛稀長青色脚長鐵黑其爪甚利或爪破人腹脹出
即死好食麩炭因名火雞用杖棰碎打不能死鳥獸
續考火雞出滿剌加山谷大如鸛多紫赤色能食火吐
氣亦烟𦦨也子如鵝胎殼厚踰重錢或斑或白島夷採
為飲琖見者多珍奇之檀道鸞晉陽秋安帝義熙元
年云都高山有金雞青黃色飛集岩谷間朱輔溪蠻
叢笑金雞羽族似雉者金項火背斑尾揚翹志意揭驕
籠之不能馴彙苑詳註羅浮山有碧雞羣飛於絶巘
或獨鳴於空林可見不可取瀛涯勝覽祖法兒國有
山駞雞匾頸雞身如鶴長三四尺脚二指毛如駝行亦
如駝故喚駝雞費信星槎錄竹步國阿丹國俱出駝
蹄雞五雜組閩中税監高寀常求異物於海舶以進
御有番雞高五尺許白色黑文狀如鬭雞伹不聞其鳴
耳萬歷間京師市上有鳥大如鷓鴣毛色淺黃足五指
有細鱗如龜狀名曰沙雞云是塞外至者其味亦似山
雉事物紺珠沙雞又名鵽名寇雉大如鴿形如雌雉
鼠脚無後趾岐尾性憨急羣飛沙漠花雞似小雌雞秋
日來自海東大者名麻雞皇雞身文采似鳧冀州謂之
澤時馬雞觜脚紅羽青綠海雞毛如家雞足似鱉
異雞瑞應圖玉雞瑞氣也王者至孝合神明則至
神異經扶桑山有玉雞玉雞鳴則金雞鳴金雞鳴則石
雞鳴石雞鳴則天下之雞悉鳴而潮水應之矣三秦
記太白山南有陳倉山山有石與雞不别趙高燒山雞
飛出晨鳴山頭聲聞三十里或謂是玉雞白六帖秦
時陳倉見二寶雞化為童子或云得雄者王得雌者霸
穆公獵𫉬得雌者遂霸西戎立祠神光從東方來如雄
雞之聲列異記南康雩都縣跨江南出去縣三里名
夢口有穴狀如石室舊傳嘗有神雞色如好金出此穴
中奮翼廻翔長鳴響徹見之輙走入穴中因號此石為
雞石昔有人耕此山側望見雞出遊戲有一長人操彈
彈之雞遥見便飛入穴彈丸正著穴上石徑六尺許下
垂蔽穴猶有間隙不復容人搜神記漢宣帝黃龍元
年未央殿輅軨中雌雞化為雄毛衣變化而不鳴不將
無距元帝初元元年丞相府史家雌雞伏子漸化為雄
冠距鳴將至永光中有獻雄雞生角者幽明錄晉兗
州刺史宋處宗嘗買一長鳴雞愛養甚至恒籠置忩間
雞遂作人語與處宗談論極有玄致終日不輟處宗因
此玄功大進甄異記徐州人吳清以太元五年差征
殺雞求福置頭盤中忽然而鳴後得賊帥邵寶首以功
拜清河太守越自行伍猥蒙榮位雞之妖更為祥異
聞集汴人張𤦺家有女子入夜哀痛白日即安已經年
歲王勣至其家停宿聞女子聲開鏡照之痛者曰戴冠
郎被殺其痛者牀下有大雄雞死矣乃是主人七八歲
老雞草木子元至正甲午乙未年龍泉縣人家有一
雞二形一邊毛羽純雄一邊毛羽純雌既能雄鳴又解
雌伏蓋氣之乖亂羽蟲之孽也次年青田山賊陷縣治
雞子周處風土記正旦當吞生雞子一枚謂之練形
葛洪練化篇正月吞雞子赤豆各七枚辟瘟氣抱
朴子游涉大川者當於水次破雞子一枚以少許粉雜
香末合攪器中水以自洗濯則不畏風波蛟龍也玉
燭寶典寒食節城市尤多鬭雞卵之戲古之豪家食稱
畫卵今代猶以卵染藍茜雜色仍加雕鏤遞相餉遺
唐書清明進新綵雞子北戶錄邕州之南有善行術
者取雞卵墨畫祝而煮之剖為二片以驗其黃然後決
嫌疑定禍福言如響荅據此乃古法也神仙傳曰人有
病就茅君請福煮雞子十枚以内帳中須臾茅君擲出
中無黃者病多愈有黃者不愈常以此為候晉書戴
逵總角時以雞卵汁溲白瓦屑作鄭玄碑又為文而自
鐫之南史齊褚澄善醫術為吳郡太守百姓李道彦
有冷疾五年衆醫不差澄為診脉曰汝病非冷非熱是
食白[卄瀹]雞子過多所致令取蘇一升煮服之始一服乃
吐出一物如痰涎裹之動開看是雞雛羽翅爪距具足
能行走澄曰此未盡更服所餘藥又吐得如向者雞十
三頭而病都差冥報記周武帝好食雞卵拔虎為監
膳儀同開皇中死而復蘇云被攝證武帝白團事左右
曰名雞卵為白團也
鵝
總論格物總論鵝有蒼白二色綠眼黃喙紅掌按爾
雅一名舒雁一名&KR1391;善鬭好啖蛇多溪毒處養此以辟
之或者又云鵝不食生蟲今本草言鵝子亦噉蚯蚓輩
可知己埤雅鵝顙如瘤今鵝江東呼&KR1391;長脰善鳴又
善轉旋其項古之學書者法以動腕羲之好鵝者以此
清異錄世呼鵝為兀地奴謂其行步盤跚耳古今
注鵝善鬭好啖蛇禽經鵝見異𩔖差翅鳴物理論
鵝飛則蜮沉埤雅卞子曰鵝性頑而傲蓋鵝峩首似
傲也酉陽雜俎衛公言鵝警鬼禽經鵝&KR3445;月注伏
卵則向月取其氣助卵也聞見錄李先主以國用不
足税民間鵝卵出雙子者酉陽雜俎濟南有鵝浦有
漁人居水側常聽鵝聲衆中有鈴聲甚清亮候之見一
鵝咽頸極長羅得之項有銅鈴綴以銀鏁𨼆起元鼎元
年字嶺南異物志南道酋豪多選鵝之細毛夾以白
布絮而為被復縱横衲之其温柔不下於挾纊也俗云
鵝毛柔煖而性冷宜覆嬰兒辟驚癎也秦記苻朗食
鵝知黑白之處人不信既而試之果然抱朴子吳景
帝有疾召覡視之得一人欲試之乃殺鵝而埋於苑中
深小屋施牀几以婦人屣服物著其上乃使覡視之告
曰若能說此家中鬼婦人形狀者加賞而即信矣竟日
無言帝推問之急乃曰實不見有鬼但見一頭白鵝立
墓上所以不即白然則鵝死亦有鬼也明興雜記太
祖幼時嘗見羣鵝遊於庭戲以青白二紙旗左右豎立
命之曰青者立青旗下白者立白旗下違者死羣鵝應
聲如命而往獨一花鵝不知所適往來於青白之間上
殺而食之
詳𩔖洞冥記有喜日鵝至日出時銜翅而舞名曰舞
日鵝廣志鴐鵝野鵝也爾雅疏鵱鷜(音六閭)野鵝别
名物𩔖相感志鴻鵝生鬱夷國鵝色似鴻形又似禿
鶖腹無腸羽翮附骨而生無皮肉若雌雄相盼則孕産
也陸游入蜀記潛軍港有水禽雙浮江中色白𩔖鵝
而大楚人謂之天鵝飛騫絶高有弋得者味甚美或曰
即鵠也幽明錄晉義熙中羌主姚略壊洛陽隂溝取
塼得一雙雄鵝竝金色交頸長鳴聲聞於九臯養之此
溝沈充鵝賦序太康中得大蒼鵝從喙至足四尺有
九寸體色豐麗鳴聲驚人仙傳拾遺山隂道士管霄
霞求王羲之寫道德經舉紅鵝一雙相贈而去後鵝冲
霄飛去天中記京下劉光禄養好鵝劉後軍從京師
還鎮尋陽以一隻鵝為後軍别純蒼色頸長四尺許頭
似龍此一隻鵝可堪五萬自後不復見有此𩔖
鵝異晉書晉永嘉元年二月洛陽東北步廣里地陷
有蒼鵝白鵝出蒼者飛翔冲天白者止焉此羽蟲之孽
又黑白祥也稽神錄乙卯歲海陵郡西村中有二鵝
鬭於空中久乃墮地其大可五六尺雙足如驢蹄村人
殺而食之者皆卒明年兵陷海陵孔六帖中和四年
臨淮漣水民家鷹化為鵝而弗能遊
附見後漢志海昏侯沈戎卒葬於烏程之金鵝山上
有金鵝飛集三鳴而去其後沈氏通顯諺云金鵝鳴沈
氏興山堂肆考雙牙山在城都府簡縣東山頂有古
井山半有石箱昔有兩金鵝浴於井夜棲於箱人欲捕
之遂飛上南山化為雙石對峙若齒牙然北史隋堯
君素守河東時圍甚急行李斷絶乃為木鵝置表於頸
具論時勢浮之黃河達於東都
鴨
埤雅鶩一名鴨蓋自呼其名曰鴨也曲禮庶人之摯匹
匹鶩也鶩不散遷而又乘匹不妒故或謂之匹也格
物總論鴨家鶩也雄者綠頭文翅紅脚或蒼脚雌者遍
身黃色又有純白者皆自呼其名但雄者其聲小一名
舒鳧清異錄御史符昭遠曰鴨頗𩔖乎鵝但足短耳
謂之減脚鵝天中記蜀廣安有金羹玉飯紅腊紫黎
金羹謂鴨也𤨏碎錄方君云養鴨者每年五月五日
不得放棲只喂乾食不得與水吃則日日生卵不然或
生或不生予家用此法生卵未有一日缺一法以土硫
黃拌榖飼之易肥物𩔖相感志雞鶩伏卵忌磨若聞
礱磨之聲則不生矣留青日札廣東湯燖鴨卵出雛
浙江火焙鴨卵出雛皆異天中記李遠為杭州刺史
嗜㗖綠頭鴨貴客經過無他饋餉相厚者乃綠頭鴨一
對而已洞冥記玄都翠水中有升蕖鴨赤色每止於
芙蕖上不食五榖唯𠯗葉上垂露因名垂露鴨一名丹
毛鳧事物紺珠鳳頭鴨頂有高毛白毛烏骨金樓
子海鴨大如常鴨斑白文亦謂之文鴨洞冥記帝昇
望月臺時暝望南端有三青鴨羣飛俄而止於臺上帝
悦之至夕鴨宿於臺端化為三小童皆著青綃文襦
異苑元嘉中章安有人噉鴨肉乃成瘕病胸滿面赤不
得飲食醫令服&KR1045;米瀋須臾吐一鴨雛四十家小說
政和間川人楊傑朝散知齊之長清縣其家鴨卵破之
得一物長寸餘如人形作男女相屈一足眉目口鼻手
足腰腹悉具被髮垂頸乃腊之既枯而脇骨莖莖皆𨼆
起與人無異亦怪矣
格致鏡原卷八十
