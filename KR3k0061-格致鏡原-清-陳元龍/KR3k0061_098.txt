格致鏡原卷九十八大學士陳元龍撰
昆蟲𩔖(三)
蟋蟀(附絡緯)(竈馬)(油葫蘆)
禮記季夏之月蟋蟀居壁陸璣詩疏蟋蟀似蝗而小
正黑有光澤如漆有角翅一名蛩一名蜻&KR1465;楚人謂之
王孫幽州人謂之趣織督促之言也里語曰趣織鳴懶
婦驚是也古今注蟋蟀一名吟蛩秋初生得寒則鳴
一云濟南呼為懶婦埤雅促織一名投機謂其聲如
急織也清異錄漢龍驤子名卭諱之呼蛩曰秋風又
今人呼蛩為莎亭部落詩義問蟋蟀食蠅而化搜
神記朽葦為蛩高僧傳道賁聞蟋蟀曰時聞此聲足
代簫管天寳遺事蟋蟀每至秋時宫中妃妾軰皆以
小金籠捉蟋蟀閉於籠中置之枕函畔夜聽其聲庶民
之家皆效之也賈似道蟋蟀論煖則在郊寒則附人
似識時者拂其首則尾應之拂其尾則首應之似解人
意者合𩔖頡頏以决勝負英猛之氣甚可觀也五雜
組三吳有鬭促織之戲鬭之有場盛之有器必大小相
配兩家審視數四然後登場決賭左右袒者各從其耦
其賭在高架之上只為首二人得見勝負其為耦者仰
望而已未得一寓目而輸直至於千百不悔甚可笑也
賈似道促織經生於草土者其身軟生於磚石者其
體剛生於淺草瘠土磚石深坑向陽之地者其性劣其
色白不如黑黑不如赤赤不如黃黃不如青其形有白
麻頭青項金翅金銀絲額上也黃麻頭次也紫金黑色
又其次也以頭項肥脚腿長身背闊者為上頭尖項緊
脚瘦腿薄者為下其病有四一仰頭二捲鬚三練牙四
踼腿若犯其一皆不可用若兩尾高低兩尾垂萎並是
老朽亡可立待也其名有白牙青拖肚黃紅頭紫狗蠅
黃錦蓑衣肉鋤頭金束帶齊膂翅梅花翅琵琶翅青金
翅紫金翅烏頭金翅油紙燈三段錦紅鈴月額頭香色
&KR0008;鈴之𩔖養法用鱖魚茭肉蘆根蟲斷節蟲扁擔蟲煮
熟栗子黃米飯醫法嚼牙餵帶血蚊蟲内熱用荳芽尖
葉落胎糞結用蝦婆頭昏川芎搽浴咬傷用童便蚔蚓
糞調和點其瘡口五雜組促織惟雌者有文采能鳴
健鬭雄者反是以立秋後取之飼以黃荳糜至白露則
夜鳴求偶然後以雄者進不當意輙咋殺之次日又以
一雄進又皆咋殺之則為將軍矣咋殺三雄則為大將
軍持以決鬭所向無前又某家有大將軍則衆相戒莫
敢與鬭乃以厚價潛售它邑人其大將軍鬭止以股一
踼之遠去尺許無不糜爛或當腰咬斷不須鬭也大將
軍死以金棺盛之以銀瘞於原得之所則次年復有此
種不則無矣凡促織與蜈蚣共穴者必健而善鬭吳中
人多能辨之虎苑吳俗好鬭蟋蟀用黃金花馬為注
里人張生為之屢負禱于玄壇夜夢神云遣吾虎助爾
在北寺門下張覺往尋之𫉬黑蟋蟀甚大每鬭輙勝𫉬
利甚豐久之乃死
絡緯埤雅絡緯雄鳴于上風雌鳴于下風而風化
古今注莎雞有青褐兩種一名梭雞一名絡緯以其聲
如紡績織緯也一名促寒娘兼明書莎雞狀如蚱蜢
頭小而身大色青而有鬚其羽晝合不鳴夜則氣從背
出吹其羽振振然其聲有上有下正似緯車故今人呼
為絡緯者是也埤雅莎雞小蟲黑身赤首一名樗雞
一名天雞草木疏云如蝗斑色毛翅數重其翅正赤六
月中飛而振羽索索作聲幽州人謂之蒲錯
竈馬酉陽雜俎竈馬狀如促織稍大脚長好穴於竈
側俗言竈有馬足食之兆山堂肆考竈蟲好穴於竈
側一名竈馬一名竈雞形𩔖促織而身軟長鬚兩股能
跳食鍋中餘沫促織則有翼而黑色性剛善鬭竈雞則
無翼而褐色身弱而易死其聲亦曰織織
油葫蘆事物紺珠油葫蘆如促織而三尾不鳴不鬭
螻蛄
禮月令孟夏之月螻蟈鳴注螻螻蛄也蟈蝦蟇也四月
隂氣始動于下故二物應之而鳴也爾雅蝚&KR0008;螻注
螻蛄𩔖疏按方言蛄者謂之杜略(音格)螻螲謂之螻蛄或
謂之蟓蛉南楚謂之杜狗或謂之螻蛄埤雅螻蛄臭
蟲一名&KR2431;孫炎爾雅正義以為&KR2431;是雄者喜鳴善飛雌
者腹大羽小不能飛翔食風與土要以前甚澁要以後
甚利爾雅疏&KR2431;一名天螻一名碩鼠即今之螻蛄也
廣志螻蛄會稽謂之䗜蛄通雅螻蛄乃土狗好攻
土夜飛傅火本草螻蛄夜出求含燈火而走俗呼為
偷火蟲席上腐談按月令螻蟈鳴蚯蚓出盖蚯蚓與
螻蛄同處鳴者螻蛄非蚯蚓也故諺云螻蟈呌得腸斷
曲蟮乃得歌名河圖黃帝起有大螻見劉向别錄
鄒衍言黃帝土德有螻蛄如牛搜神記晉廬陵太守
龐企自云其祖坐繫獄忽見螻蛄行其左右因謂曰爾
有神能活我死否因投食與之螻蛄食飯盡而去有頃
復来形體稍大復投食與之數日間其大如豚及將刑
之夜掘壁為大穴破械得從之出亡後遇赦免故企世
祀螻蛄焉續異志晉義熙中零陵施子然家大作田
至穫時廬於田側守視一夜未眠見一中形丈夫著黃
練單衣袷造席與語云姓盧名鉤家在粽溪邊臨水後
掘田塍見大坎有螻蛄斗許一尤大子然悟曰近日客
盧鉤反音則螻蛄也家在粽溪即西坎也灌以沸湯於
是遂絶
蚯蚓
考工記注蚯螾却行螾土精也其為物引而後伸月
令孟夏蚯蚓出冬至蚯蚓結註結屈也天寒蚓入穴首
下陽動則首上其身屈曲也抱朴子蚓無口而揚聲
淮南子蚓無筋骨之利瓜牙之強上食晞堁下飲黃
泉用心一也郭璞贊蚯蚓土精無心之蟲交不以分
淫於阜螽觸而感物乃無常雄蟫史夏月蚓夜鳴於
草㡳與阜螽同穴為雌雄阜螽即蜢也物𩔖相感志
蚱蜢與蚯蚓雖異𩔖而為雌雄蚯蚓鳴則阜螽跳躍五
月五日伺其偶合收而佩之令人相愛𩔖從蚯蚓之
塵背灑起霧稽神錄有村人震死既而空中呼曰誤
矣可取蚯蚓爛搗覆臍中當差如言傅之遂蘇金臺
紀聞蚯蚓糞能治蜂螫余曾為蜂所毒急以井泉調蚯
蚓糞塗其痛立止歲時記五日午時于韭畦面東不
語取蚯蚓乾收之謂之六乙泥為魚鯁者以少許擦咽
外即消番禺記閩越江北山間蠻夷啖蚯蚓脯為羞
容州人好食韭士人以為諱或云以蚯蚓為之古今
注蚯蚓一名蜿蟺一名曲蟺善長吟於地中江東謂之
歌女或謂之鳴砌亦呼為䗙蚓本草蚯蚓一名土龍
一名地龍子其屎呼為蚓螻爾雅疏螼蚓一名蜸𧖟
即䖤蟺也吳氏本草蚯蚓一名白頸螳螾一名附引
劉賓客嘉話瓊州地名&KR1219;䏰&KR1219;䏰是蚯蚓也土多此
蟲常至夜江畔出其身半跳於空中而鳴其形&KR1219;䏰(音蠢)
(忍)餘冬序錄孟子所謂吾必以仲子為巨擘者盖齊
地有蟲𩔖大蚯蚓人謂之巨擘善擘地以行巨擘即蚯
蚓之大者孟子謂蚓而後充其操今注以為大指非也
埤雅蚯蚓有一種白項是其老者也吕氏春秋黃
帝見大螾土氣勝故其色尚黃高誘注螾蚯蚓世紀
黃帝時螾大如虹五行記陳後主時隋軍至江蚯蚓
盡出森如植箭陳氏水鄉蚯蚓土蟲象陳氏自稱土德
盡出明傾其窟穴以曲歸直是歲隋平陳酉陽雜俎
上都渾瑊宅戟門外一小槐樹樹有穴大如錢每夏月
霽後有蚓大如巨擘長二尺餘白頸紅斑領引數百條
如索緣樹枝幹及曉悉入穴或時衆鳴往往成曲又予
三從房伯父唐太和三年任廬州某官庭前忽有蚓出
大如食指長可二三尺白項當項下有兩足正如雀脚
步于垣下經數日方死又予姪女乳母阿使本荆州人
嘗言小時見其姪孔謙籬下有蚓口露雙齒肚下足如
弦長尺五行&KR0858;于常謙遽殺之其年謙喪母及兄叔因
不得活異苑孟州王雙宋文帝元嘉初忽不欲見明
常取水沃地以菰蔣覆上眠息飲食悉入中云恒有女
著青裙白領巾来就其寢母聽聞薦下有聲歴歴發之
有一青色白纓蚯蚓長二寸許云此女常以一奩香見
遺氣甚清芬奩乃螺殼香則菖蒲根於時咸謂雙暫同
阜螽矣續明道雜志黃州有小蛇首尾相𩔖因謂兩
頭蛇余視之其尾端盖𩔖首而非也土人言此蛇老蚯
蚓所化無甚大者其大不過如大蚓行不𩔖蛇宛轉甚
鈍又謂之山蚓劇談錄蚯蚓為百合乃自有知為無
知蚯蚓在土中欲化時蟠結如毬已有百合之狀
蟻
總論譚子化書螻蟻之有君也一拳之宫與衆處之
一塊之臺與衆臨之一粒之食與衆蓄之一蟲之肉與
衆𠯗之一罪無疑與衆戮之戒菴漫筆蟻謂之馬蟻
形如馬也羣聚成陣俗謂之馬蟻作&KR0309;必有雨曾見兩
兩相鬭屢退屢合經一晝一夜埤雅螘有君臣之義
故其字從豈亦或从義善鬭力舉等身鐵鬭輙酣戰不
解有行列隊伍古今五行志後魏顯宗天安元年兗
州有黑蟻與赤蟻交鬭長六十步廣四寸赤蟻斷頭而
死黑主北赤主南時齊明帝殺少帝子業而自立大為
魏軍所破東魏孝静帝武定四年鄴下有黃蟻與黑蟻
鬭黃蟻盡死時東魏戎衣色黑西魏戎衣色黃既而高
歡圍王壁五旬不拔班師而薨莊子蟻慕羶抱朴
子蟻有兼弱之智莊子得時則蟻行注蟻行逶遲有
序需而不速韓子桓公伐孤竹行山中無水隰朋曰
蟻冬居山之陽夏居山之隂蟻壤寸而有水乃掘之遂
得水焦贑易林蟻封戶穴大雨將集博物志蟻知
將雨京房易占蟻無故當道若門戶城郭聚土水且
傷人方言垤封場也楚郢以南蟻土謂之垤埤雅
詩云鸛鳴于垤垤蟻冢也蟻將雨則出而壅土成峰鸛
鳥見之長鳴而喜方言曰其場謂之坁亦或謂之垤垤
从至蟻之微而能為垤用其至故也一名蟻封五雜
組人有掘地得蟻城者街市屋宇樓堞門巷井然有條
唐五行志開成元年京城有蟻聚長五六十步闊五尺
至一丈厚五寸至一尺可謂異矣珍珠船有冉端者
因營葬掘地遇蟻城方丈城壘皆具若雕刻中有街徑
樓閣二大蟻居樓閣中一紫色足翅皆如金嶺表錄
異交廣溪洞間酋長多蟻卵淘澤令淨鹵以為醬或云
其味酷似肉醬非官客親友不可得也倦游錄嶺南
暑月欲雨則朽壤中白蟻蔽空而飛入水翅脫化為蝦
土人遇夜于水次秉燭蟻見火光悉投水中則以竹灑
取摶之每摶以豚臠糝之為鮓號天蝦鮓又有大赤蟻
作窠于木梢如數升器者取其卵并蟻以糝泊薑鹽釀
焉云味極辛辣吳錄居風縣有蟻絮藤人視土中知
有蟻因墾發以木皮插其上則蟻出緣而生漆雞肋
編廣州可耕之地少民多種柑橘以圖利嘗患小蟲損
食其實惟樹多蟻則蟲不能生故園戶之家買螘于人
遂有收蟻而販者用豬羊脬盛脂其中張口置蟻穴傍
俟螘入中則持之而去謂之養柑蟻
名𩔖大戴禮十二月玄駒賁注玄駒者蟻也賁者走
於地中也古今注牛亨問董仲舒曰蟻曰玄駒何也
答曰河内人見有人馬數千萬騎皆大如黍米旋動往
来從朝至暮家人以火燒之人皆是蚊蚋馬皆成大蟻
故今人呼蚊蚋曰黍民蟻曰玄駒方言蚍蜉齊魯之
間謂之蚼蠓西南梁益之間謂之玄駒燕謂之蛾蛘
爾雅疏螘通名也其大者别名蚍蜉俗呼馬蚍蜉小者
即名螘齊人呼螘蛘其大而赤色斑駁者名蠪一名朾
螘有翅而飛者名螱即飛蟻也其子在卵者名蚔可以
作醢詞林海錯蟻名蠪蟜一名石宫廣志有飛蟻
有木蟻古曰玄駒者也又有黑黃大小數種酉陽雜
俎元和中予居在長興里庭有一穴蟻形狀竊赤蟻之
大者而色正黑腰節微赤首銳足高走最輕迅每生致
蠖及小蟲入穴輙壊垤窒穴盖防其逸也又秦中多巨
黑蟻好鬭俗呼為馬蟻次有色竊赤者細蟻中有黑色
遲鈍力舉等身鐵有竊黃者最有兼弱之智其行每六
七有大首者間之整若隊伍至徙蠅時大首者或翼或
殿如備異蟻狀也續博物志馬緒謫潮得巨蟻長尺
餘鹽漬之歸誇北人楚辭赤蟻若象注西方曠野有
赤蟻其大若象能殺人山海經朱蟻其狀如蟻在崑
崙墟
蟻異異聞集徐玄之夜讀書有人物如粟粒數百皆
具甲胄擁一赤幘紫衣者行案上傳呼曰蚍蜉王欲觀
漁於紫石潭顧左右索漁具凡數百齊入硯中𫉬小魚
數千頭玄之以書卷蒙之執燭以觀一無所見齊諧
記董昭之過江見蟻罥一短蘆昭之救之後繫獄蟻領
羣蟻穴獄昭之得免南柯記淳于棼夢為大槐安國
駙馬領南柯郡太守征檀蘿國既覺尋宅南大古槐下
穴旁可袤丈有大穴洞然明朗可容一榻根上有積土
壤以為城郭臺殿之狀有蟻數斛隱聚其中中有小臺
其色若丹二大蟻處之素翼朱首長可三寸左右大蟻
數十輔之諸蟻不敢近是其王矣即槐安國都也又窮
一穴直上南枝可四丈亦有土城小樓羣蟻亦處其中
即生所領南柯郡也又訪于外宅東一里有古涸澗側
有大檀樹一枝藤蘿擁織上不見日旁有小穴亦有羣
蟻隱聚其間檀蘿之國豈非此耶窮神祕苑古槐中
蟻穴也元魏時盧汾嘗叩樹有女子衣青出引汾入見
廳堂危豁題曰審雨堂
蛙
總論周禮秋官蟈氏掌去鼃黽焚牡蘜以灰灑之則
死以其烟被之則凡水蟲無聲車若水脚氣集朝廷
禁捕蛙以其能食蝗也周禮蟈氏掌去鼃黽是惡其聲
之聒人田家五行上巳日聽蛙聲占水旱北戶錄
蛙性熱甚𥙷人人有折其足於瓶中以水養之不三五
日如故亦有以蘇煎食者水族加恩簿申潔(謂蛙也)蒼
皮癮疹矮股跳梁授濟饞都護行水樂令莊子秋水
篇公子牟曰子獨不聞夫埳井之鼃乎謂東海之鼈曰
吾樂與吾跳梁乎井榦之上入休乎闕甃之崖赴水則
接掖持頤蹶泥則没足滅跗還虷(音寒義云井中赤蟲一名蜎)蟹與
科斗莫吾能若也漢書武帝元鼎五年秋蛙與蝦蟆
鬭是歲四將軍衆十萬征南越開九郡南史孔稚圭門
庭之内草莱不翦中有蛙鳴曰我以此當兩部鼓吹
南史梁沈僧昭與武陵王紀坐池亭蛙鳴聒耳王曰殊
廢絲竹之聽僧昭咒厭十許口便止王曰欲其復鳴僧
昭曰王歡已闕今恣汝鳴即便喧聒宣室志有人見
羣僧浴水中問之曰此玄隂池也又曰檀越可聽吾徒
之梵音於是合聲而噪乃羣蛙也拾遺記倉頡之處
有丹石井有白蛙兩翅常来去井上或化為雙白鳩入
雲唐五行志神龍中渭水有蛙大如鼎里人聚觀數
日而失玉堂閒話徐之東界接沂州有溝多盤車相
𫝊是溪仲試車之所溝有水水有蛙大可如五石甕目
如盌昔嘗有人於其頂上得藥服之度世
詳𩔖武紀注鼃黽也似蝦蟇而長脚其色青山堂
肆考蛙一作鼃蝦蟇之屬也一名蛤魚一名蟈一名長
股一名田雞一名水雞一名黽一名土鴨本草衍義
鼃色青腹細嘴尖後脚長故善跳圖經云似蝦蟇而背
青綠色俗謂之青蛙亦有背作黃文者人謂之金線鼃
黑色者南人呼為蛤子食之至美即今所謂之蛤亦名
水雞是也閩蜀浙東人以為珍饌小形善鳴喚者名鼃
子爾雅疏其居水者名黽一名耿黽狀似青蛙而腹
大為異陶注本草云大而青脊者俗名土鴨其鳴甚壯
即此黽也陶又云一種小形善鳴喚名為鼃者即郭云
青蛙者也丘光庭兼明書蛙形小而長色青而皮光
春夏居水邊相對而鳴者也按蛙鳴始於二月驗立夏
而鳴者其形最小其色褐黑好聚淺水而鳴其聲如自
呼為渴於者是螻蟈也周官蟈氏鄭注蟈今御所食
蛙也通志有一種生山谷中黑色肉紅名石鱗魚並
可食泉南雜志鼃一名石鱗魚紫斑如纈錦生溪澗
高潔處其大如雞得亦不易厥俗兼皮食之有見餉者
曰此難得之珍味也侯鯖錄水雞蛙也水族中厥味
可薦者蜀都賦&KR2599;蛦山棲注&KR2599;蛦𩔖蛙而大即今田
雞也格物總論蛙數種有黑虎有蚼黃有黃&KR0008;有螻
蟈其形各别黑虎身小黑嘴脚小斑䖲黃斑色前脚大
後腿小有尾子一條黃&KR0008;遍身黃色腹下有臍帶長五
六分螻蟈即夜鳴腰細口大皮蒼黧色俗名田雞其他
又有鼃蠅長&KR0008;石螃蠼子之屬投荒雜錄南方又有
水族狀如蛙其形尤惡土人呼為蛤蛙食之味美如鷓
鴣及治男子虚勞
蝦蟇(附蝌蚪)(蟾蜍)
總論賈公彦周禮疏脰鳴者即蝦蟇也埤雅蝦蟇
懷土雖取以置遠郊一夕復還其所全雅蝦蟇曳腸
於水際草上纏繳如索日見黑點漸深至春水時鳴以
聒之則蝌斗皆出謂之聒子埤雅雜俎云蝦蟇無腸
又云蝦蟇聲抱今里俗聞其春鳴謂之聒子聒子即所
謂聲抱也又曰蝦蟇生子後腹空無物故曰無腸山
堂肆考燒蝦蟆可以制蚤蝨宋書張暢弟收嘗為猘
犬所傷醫者云宜食蝦蟆膾可療收甚難之暢含笑先
嘗收因此乃食創亦即愈尚書故實百粤人以蝦蟆
為上味疥者皮最佳故越人云不可脫去此錦襖子
游宦紀聞眉州人水濱釣蝦蟇置籃中皆兩兩相負牢
不可拆極力分之旋即相負如初市之以為珍味成都
人最重之以料物和酒炙之曰炙蟾括蒼亦以為珍品
名曰風蛤淮南子老蝦蟇化為鶉集異志唐高宗
嘗患頭風穿地置藥爐忽有一蝦蟇躍出色如黃金背
有朱書武字酉陽雜俎長慶中八月十五日夜有人
玩月見林中光屬天如疋布視之見一金背蝦蟇霏
雪錄越中有道士陸國賓者曉乘舟出見白虹跨水甚
近及至其所見蝦蟆如箬笠大白氣從口出即跳入水
虹亦不見唐五行志先天二年六月京師朝堂磚下
有大蛇出長丈餘有大蝦蟆如盤而目赤如火相與鬭
俄而蛇入於大樹蝦蟆入於草蛇蝦蟆皆隂𩔖朝堂出
非其所也宣室志唐李揆乾元中為禮部侍郎嘗一
日忽聞堂中有聲極震若牆圯驚入視之見一蝦蟆俯
於地高數尺魋然殊狀揆命家童以巨缶盖焉有解者
曰夫蝦蟇月中之蟲亦天使也今天使来公堂豈非上
帝以榮命付公乎其明啟而視之已亡見矣後數日果
拜中書侍郎平章事鳥獸續考余曾見一胡僧持竹
器畜蝦蟆數十於中備寸桌數面名之曰讀書蟆每命
之讀設一席於上若僧席然左右各設弟子席鼓之坐
一巨蟆跳於師座羣蟆隨列弟子位鼓之讀則蟆師先
聲羣弟子應聲而鳴宛若一堂書聲也鼓之止鼓之入
則巨者先止先入
名𩔖本草蝦蟆一名蟾蜍一名&KR1434;一名去甫一名苦
蠪淮南子鼓造辟兵夀盡五月之望注鼓造蝦蟆也
孫綽漏刻銘靈蚪吐注隂蟲承瀉注隂蟲蝦蟆也
南齊書卞彬蝦蟆賦云紆青拖紫名為蛤魚洽聞記
蝦蟇大者名田父能食蛇蛇行田父逐之蛇不得去田
父銜其尾久之蛇死尾後數寸皮不損肉已盡矣文
字集略蜦蝦蟆也大如屨能食蛇游宦紀聞德興有
毛山環三州界廣袤數百里每歲間山旁人夜持火炬
入深溪或山洞間捕大蝦蟆名曰石撞神仙𫝊益州
北平山有白蝦蟆謂之玉芝非仙才靈骨莫能致也
茅亭客話蜀有村夫鬻白蝦蟆甚大兩目如丹皆云肉
芝也有醫工買歸慮其走逸以大石臼合於地至曉石
臼透明如竹籠醫工駭愕齋沐負鐺挈蟾辭家入青城
山不知存亡酉陽雜俎竈無故自濕者赤蝦蟆名鈎
注居之去則止
蝌蚪山海經藟山湖水東流其中多活郎師注即蝌
蚪也爾雅科斗活東疏蝦蟆子也一名科斗一名活
東頭圓大而尾細古文似之古今注科斗一名玄針
一名玄魚形圓而尾細聞雷則尾脫脚生也埤雅科
斗逢月大盡生前兩足小盡生後兩足
蟾蜍春秋孔演圖蟾蜍月精也埤雅蟾蜍吐生腹
大背黑皮上多䨾磊跳行舒遲本草蟾蜍肪塗玉則
刻之如蠟故云能合玉石但肪不可多得取肥者剉煎
膏以塗玉亦軟滑易截古玉器有竒特非雕琢人工者
多是昆吾刀及蟾蜍肪所刻也衍義蟾蜍眉間白汁
謂之蟾酥爾雅疏鼃&KR1434;一名蟾諸郭云似蝦蟆居陸
地淮南謂之去蚥然則蟾諸非蝦蟆但相似耳蟫史
諸書皆分蝦蟆蟾蜍為二物以為蟾蜍大腹癩背不能
跳躍亦不善鳴蝦蟆小于蟾蜍能跳接百蟲善鳴然予
村居無事細視科斗漸大脫尾生足而登陸至四五月
則居稻田内好鳴能跳接百蟲而食之經年方老好居
人家下濕地夏夜則出拾蟲而不能跳矣亦不鳴聒人
呼為蛤覇其實一物老幼殊質春夏異時遂分為二也
玄中記蟾諸生角者食之夀千歲張衡靈憲羿請
不死之藥於西王母嫦娥竊之以奔月將往枚筮之於
有黃有黃占之曰吉翩翩歸妹獨將西行逢天晦芒毋
驚毋恐後且大昌嫦娥遂託身於月是為蟾蜍抱朴
子萬歲蟾蜍頭上有角頷下有丹書八字體重以五月
五日中時取之隂乾百日以其足畫地即為流水帶在
左手於身辟五兵若敵人射巳者弓弩矢皆反還自向
也研北雜志陳聖觀聞宋炤說蟾蜍三足與蛙不同
炤既去乃得枯者於貨藥擔上以示聖觀乃一軀殼實
之以木屑視之三足特長如尾而有距世所範為硯滴
者或不盡似也太平清話正和二年夏四月新安蟾
蜍背生芝草時農夫汲水於龍淵之津覩此一蟾望日
而拱己而視之則其背生芝凡十五葉葉間有異草蒙
茸蒼翠歲寒不雕自然論蟾蜍擲糞自其口出酉
陽雜俎土㯽榔狀如㯽榔在孔穴間得之新者尤軟相
傳云蟾蜍矢也能已毒瘡會編一種蟾大而黃色多
在山石中藏蟄能吞氣飲風露不食雜蟲謂之山蛤
蟫史山蛤一名南風蛤又名石&KR0008;生深山谷中遇南風
則出背黑色痱磊兩股甚長孝豐人珍之為上品連皮
蒸熱味在于皮
蜥蜴(附蛤蚧)
方言秦晉西夏謂之守宫或謂之蠦&KR2786;或謂之蜤易其
在澤中者謂之易蜴南楚謂之蛇醫或謂之蠑螈東齊
海岱之間謂之螔䗔北燕謂之祝蜒說文蠑螈蛇醫
以注鳴者也在草曰蜥蜴在壁曰蝘蜓蝘蜓守宫也
通雅蜥蜴總曰螭大者曰山龍子緣木曰蝘蜓在草曰
蠑螈在屋曰守宫陶弘景本草形大純黃色者名蛇
醫亦名蛇舅似蛇醫而小尾長見人不動者名龍子小
而五色尾青碧者名蜥蜴小而緣牆壁色黑者名蝘蜓
(吳人呼為壁虎)古今注蝘蜓善上樹捕蟬食之其長細五色
者名為蜥蜴短大者名蠑螈一曰蛇醫大者長三尺其
色玄紺善螫人一名玄螈一名綠螈北戶錄蜥蜴一
曰蛇師埤雅蜥蜴十二時變色舊說蛇體有傷此輙
銜草傅之故有蛇醫之號也今俗謂之蠍虎喜緣籬壁
者是二酉餘談一人為蛇傷痛苦欲死見一小兒来
曰可用兩刀在水内相磨取水飲之神效言畢化為綠
螈走入壁孔中其人如方即愈因號綠螈為蛇醫漢
書東方朔𫝊武帝置守宫盂下令朔射之朔曰臣以為
龍又無角謂之為蛇又有足跋跂&KR0890;&KR0890;善緣壁是非守
宫即蜥蜴注守宫蟲名也術家云以器養之食以丹砂
滿七斤擣治萬杵以點女子體終身不滅若有房室之
事則滅矣言可以防閑淫逸故謂之守宫今俗呼為辟
宫辟亦相禦之義耳文昌雜錄守宮其形大概𩔖蜥
蜴足短而加闊亦有金色者秦始皇時有人進之云能
守鑰人不敢竊𤼵鑰故名之曰守宫由此也又云致於
宫中宫人之有異志者即吐血汚其衣或曰以守宫繫
宫人臂守宫吐血汚臂者有淫心也秦皇則殺之物
𩔖志蜥蜴五色具者雄不備者雌曹叔雅異物志魚
跳躍則蜥蜴從草中下稍相依近便共浮水而相合事
竟魚還水㡳蜥蜴還草中酉陽雜俎王彦威鎮汴之
二年夏旱李玘過汴因宴王以旱為慮李醉曰欲雨甚
易耳可求蛇醫四頭十石甕二每甕實以水浮二蛇醫
覆以木盖密泥之分置於鬧處瓮前設席燒香選小兒
十歲已下十餘令執小青竹晝夜更擊其瓮不得少輟
王如其言試之一日兩度雨大注數百里舊說龍與蛇
師為親家羣書考索熙寧十年四月中書門下言御
前降到蜥蜴祈雨法排辦其法捕蜥蜴十數枚置之甕
中漬之以雜木葉選童男數十人衣青衣青塗面及手
足仍持柳枝沾水散灑且呪曰蜥蜴蜥蜴興雲吐霧雨
今霶𩃱汝今歸去如是者晝夜嬰繞而言是月十八日
依法為之至二十夜雨傳載略武肅於院中令老姥
監直聽更有大蜥蜴沿油缸而吸視之將竭倏然不見
明日王曰昨夜夢麻膏充腸而飽是何祥也宫中或有
對者王亦微哂而已
蛤蚧方言桂林之中守宮大而能鳴者謂之蛤蚧
物𩔖志蛤蚧皮粗口大身小者雄口銳尾小身大者雌
北戶錄蛤蚧首如蟾蜍背綠色上有黃斑點若古錦
文長尺餘尾絶短其族則守宫蜥蜴蝘蜓多居古木竅
間自呼其名聲絶大本草蛤蚧狀𩔖蝘蜓蟇首細鱗
長尾生嶺南在古牆壁及榕木間一雌一雄行常相隨
蘇頌圖經蛤蚧欲得首尾全者俟於榕木間物𩔖
相感志蛤蚧長二三尺許小者一尺已下其狀與守宫
不殊夜行每鳴自呼南民云蛤蚧生一歲每鳴一聲二
歲二聲有至十聲者土人以老蛤蚧尤重之北戶錄
蛤蚧或曰一年一聲驗之非也端州大廳有蛤蚧州吏
云多年至今每鳴或三聲或一聲不定也海錄蛤蚧
大月三聲小月兩聲
果蠃
爾雅疏果蠃一名蒲盧即細腰蟲也俗呼為蠮螉鄭注
中庸以蒲盧為土蠭說文云細腰土蠭也天地之性小
腰純雄無子螟蛉一名桑蟲一名桑蟃一名戎女果蠃
取而附之於木空中七日而化為子揚雄法言螟蛉
之子殪而逢蜾蠃祝之曰𩔖我𩔖我久則肖之矣詩
疏螟蛉者犍為文學曰桑上小青蟲也似步曲其色青
而細小或在草葉上蜾蠃似蜂而小腰取桑蟲負之於
木空中或書簡筆筒中七日而化為其子里語曰呪云
象我象我埤雅果蠃土蜂也好禁蜘蛛摙泥作房如
併竹管取桑蟲負之今呼大蠭啖子地中作房者亦曰
土蠭非此細腰土蠭也酉陽雜俎蠮螉好窠於書卷
或在筆管中祝聲可聽有時開卷視之悉是小蜘蛛大
如蠅虎旋以泥隔之不獨負桑蟲也捫蝨新語遯齋
閑覽以蜾蠃蠮螉蒲盧為三種銜泥營窠於室壁間者
名蜾蠃穴地為窠者名蠮螉窠於書卷或筆管中者名
蒲盧格物總論蜾蠃所負不但螟蛉或蟢子磔而斃
之因産一小卵於其上俟其卵化而成形漸食所負之
蟲久乃䆮大生翼飛去脚氣集蜾蠃取螟蛉産子於
其身上借其膏血以為養蜾蠃大螟蛉枯非變化也
留青日札蜾蠃凡細蟲皆可負去必齧死之而寄生一
子於其上積四五蟲乃以泥封之久之卵得其氣而生
其初生也必食其蟲俱盡則可以啓封而出戶矣五
雜組螟蛉有子蜾蠃負之謂負他子作已子也故人以
過房子為螟蛉此語相沿至今然蜾蠃實非取他物為
子也廼放卵窠中而殺小蟲以飼之耳陶隐居爾雅注
云蠮螉銜泥竹壁及器物作房生子如粟米乃捕取草
上蜘蛛滿中塞之以俟其子為糧此語鑿鑿有據足破
千古之誤且詩但言蜾蠃負之未言其作已子也則揚
子雲𩔖我之說誤之也
蜘蛛(附蠨蛸顛當)(壁繭䖦蟱)
爾雅疏蟗鼅鼄别名也一名鼄蝥今江東呼蝃蝥齊人
又呼社公亦言網公其在地中布網者名土鼅鼄其作
網絡幕草上者名草鼅鼄也方言蜘蛛自關以西秦
晉之間謂之鼄蝥自關以東趙魏之間謂之鼅鼄或謂
之蠾蝓北燕朝鮮洌水之間謂之蝳蜍本草蜘蛛赤
斑者俗名絡新婦格物總論蜘蛛大腹深灰色多於
空中作圓網然亦數種有赤斑者有五色者有大身上
有刺毛者有薄小者惟在屋西面有網身小尻大腹内
有蒼黃膿者為真其大者身運數寸而踦長數倍其網
羅竹栢盡死廣志蜘蛛有在器下者有以絲在籬落
間緣壁捕蠅者埤雅蜘蛛布網如&KR0699;其絲右繞今磨
旋蔓生皆循右而轉亦自然之理也西京雜記蜘蛛
集而百事喜李德裕喜徵論凡人將有喜兆蜘蛛必
垂於冠冕酉陽雜俎道士許象之言以盆覆寒食飯
於闇室地入夏悉化為赤蜘蛛酉陽雜俎裴旻山行
有山蜘蛛垂絲如疋布將及旻旻引弓射却之如車輪
因斷其絲數尺收之部下有金瘡者剪方寸貼之血立
止鳥獸續考海蜘蛛巨若丈二車輪文具五色非大
山深谷不伏也游絲隘中牢若絙纜晨輝照耀光𦦨燁
燁虎豹麀鹿間觸其網蜘蛛益吐絲如縞霞纏紏卒不
可脫俟其斃腐乃就食之舶人欲樵蘇者率百十其徒
束炬而往遇絲輙燃紅遍山谷如設庭燎蜘蛛潛愈邃
密惟恐其及也或云取其皮為履不航而涉豈其然歟
詞林海錯蜘蛛大者可以食豸晉公子重耳與五臣
見於大澤中出符子天中記江夏城南鐵佛寺内有
蜘蛛井世傳唐時有紅白二蜘蛛化為妖婦以媚人故
鑄鐵佛鎮之玉堂閒話泰岳之麓有岱岳觀樓殿咸
古制年代寢遠一夕大風有聲轟然響震山谷及旦視
即經樓之陊也樓屋徘徊之中雜骨盈車有老蜘蛛在
焉形如矮腹五升之茶鼎展足則周數尺之地矣先是
側近人家亡失幼兒不計其數盖悉罹其啗食也盖布
網於上或遭其黏縻絆而不能自解則遭其害矣於是
觀主命薪以焚之臭聞十餘里酉陽雜俎唐元和中
蘇湛游逢鵲山裹糧鑽火境無遺趾忽謂妻曰我行山
中都倒巖有光如鏡必靈鏡也明日將投之今與卿訣
妻子號泣止之不得及明遂行妻子領奴婢潛隨之入
山數十里遥望巖有白光圓明徑丈蘇遂逼之纔及其
光長呌一聲妻兒遽前救之身如繭矣有黑蜘蛛大如
鈷䥈走集巖上奴以利刀決其網方斷蘇已腦陷而死
妻乃積柴燒其巖臭滿一山金樓子楚國龔舍初隨
楚王朝宿未央宫見有赤蜘蛛大如栗四面縈羅網有
蟲觸之而死者退而不能得出焉舍於是掛冠而退時
謂舍為蜘蛛隱天寳遺事帝與貴妃每至七月七日
夜在華清宫游宴時宫女軰陳瓜花酒饌列於庭中求
恩於牽牛織女星各捉蜘蛛於小合中至曉開視蛛網
稀密以為得巧之候密者言巧多稀者言巧少民間亦
效之
蠨蛸詩疏蠨蛸長踦一名長脚荆州河内人謂之喜
母此蟲来著人衣當有親客至有喜也幽州人謂之親
客亦如蜘蛛為網羅居之爾雅疏小鼅鼄長脚者一
名蠨蛸一名長踦俗呼為喜子詩東山云蠨蛸在戶
採蘭雜志昔有母子離别母每見蠨蛸垂絲著衣則曰
子必至也果然故名曰喜子子思其母亦然故號曰喜
母均之一物也
壁繭山堂肆考壁錢蟲似蜘蛛而身扁作白幕如錢
著壁間俗呼為壁繭其抱子隔幕而伏生子百數坼幕
而出一名扁蟢一名壁鏡事物原好壁繭蟢子也一
名壁蟢能捕蠅作窠於門壁之上其結窠似幕其圓大
如錢
顛當山堂肆考螲蟷一名顛當形如蜘蛛穴土為巢
酉陽雜俎顛當窠深如蚓穴網絲其中土盖與地平
大如榆莢常仰捭其盖伺蠅蠖過輙飜盖捕之纔入復
閉與地一色並無絲隙可尋也其形似蜘蛛爾雅謂之
王蛈蜴鬼谷子謂之蛈母秦中兒童戲曰顛當顛當牢
守門蠮螉寇汝無處奔
䖦蟱格物論能於空中作懸網狀如魚&KR0699;者名䖦蟱
陶隱居本草䖦蟱在孔穴中及草木稠密處作網如
蠶絲為幕絡伺蠅蚋觸網則出擒食之形如蠅虎身有
毛斑
格致鏡原卷九十八
