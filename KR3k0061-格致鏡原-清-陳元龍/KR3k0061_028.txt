格致鏡原卷二十八大學士陳元龍撰
舟車𩔖(一)
舟
原始晉書太陵星北九星曰天船一曰舟星所以濟
不通世本古者觀落葉因以為舟淮南子古人見
窽木浮而知為舟易繫辭伏羲氏刳木爲舟剡木爲
楫舟楫之利以濟不通蓋取諸渙山海經番禺始爲
舟世本共鼓貨狄作舟(共鼔貨狄黃帝二臣)墨子棄作舟
吕氏春秋虞姁作舟物理論化狐為舟束晳發蒙
記伯益作舟拾遺記軒皇變乘桴以造舟楫黃帝
内傳帝既斬蚩尤乃剏舟楫物原遂人以匏濟水伏
羲氏始乘桴軒轅作舟楫
總論劉熙釋名船循也循水而行也又曰舟言周流
也爾雅天子造舟諸侯維舟大夫方舟士特舟注連
四船曰維併兩船曰方單船曰特造舟者比船為橋即
今浮橋禮月令季春命舟師覆舟五覆五反乃告舟
備具于天子天子始乘舟注舟牧主乘舟之官五覆五
反所以詳視罅漏傾側之處也談苑相船之法頭高
於身者謂之望路如是者凶雙板者凶隻板者吉隻板
謂五板七板雙板謂六板八板以船底板數之也北
戸錄船神呼為孟公孟姥其來尚矣按梁簡文船神記
云船神名馮耳五行書云下船三拜三呼其名除百忌
又呼為孟公孟姥劉思真云玄冥為水官死為水神冥
孟聲相似又云孟公父名㥽母名衣孟姥父名板母名
履或云冥父冥姥因玄冥也五行書河伯以庚辰日
死不可治船漢書武帝自潯陽浮江而下舳艫千里
注舳後施柁處艫前頭刺櫂處也淮南子龍舟鷁首
注鷁水鳥也畫其象著船首以禦水患釋名船上施
屋曰廬施重室曰飛廬又其上施重屋曰雀室取其於
中候望若鳥雀之警視也稗編舟之設屋開門而入
者其門謂之馬門必先闖首而後能入因其字義析而
稱之也釋名舟中牀以薦物者曰笭言但有簀如笭
牀也南方人謂之笭突言濕漏之水突然從下過也
奚囊橘柚孫權命工人潘芳造船夜夢一老父謂曰船
將下水矣苐楫徼(楫之入水處)宜更殺其角柁福(柁離水處曰福)宜
更殺其頓(福上曲處曰頓)則日行千里矣言畢化赤龍飛去如
法果然晉史陶侃都督荆湘嘗造船竹頭皆令籍掌
之及桓温伐蜀以竹頭作釘装船山海經崑崙有沙
棠木食其實不溺爲舟不沉拾遺記玉山傍有丹桂
紫桂白桂皆直上百尋可為舟航謂之文桂之舟酉
陽雜俎樟木江東人多取為船船有與蛟龍鬭者五
侯鯖梓潭有梓𣗳葉廣丈餘垂柯數𤱔吳王伐作船使
童男女挽之船飛下男女皆溺死至今潭中有歌唱之
聲偃曝談餘朝鮮酒巖有酒流出其下舟狀如亭上
覆重茆下布紋席棟梁榱桷丹青炳燿四面皆懸以素
幕北夢𤨏言唐乾符中綿竹王俳優者有巨力每遇
府中饗軍宴客先呈百戲王生腰背一船船中載十二
人舞河傳一曲略無困乏續聞見近錄諸綱有厨船
諸船不動火惟厨船造飯以給諸船一無火燭之虞二
無盗米之弊研北雜志今人不善乘船謂之苦船苦
音庫嵩山記東北五方山上有一池池中有破舟云
禹所乘來者廣古今五行記濡湏口有大船船覆在
水中水小時便出見長老云是曹公船常有漁人夜宿
其旁以船繫之但聞竽笛絃歌之音又香氣非常漁人
始得眠夢人驅遣云勿近官妓傳云曹公載妓船覆于
此至今在焉天中記烏山下無水魏末有人掘井五
丈得一石函函中得一龜大如馬蹄積炭五枝于函傍
復掘三丈遇磐石下有流水洶洶然遂鑿石穿水北流
甚駛俄有一船觸石而匠人窺船上得一杉木板板刻
字曰吳赤烏二年八月十日武昌王子義之船
名𩔖揚雄方言自關而西謂舟為船自關而東或謂
之舟說文舫方舟也集韻鷁首天子船也船船也
艘海大船也子虚賦榜人歌聲流喝注張楫曰榜船
也廣雅吳曰艑李虔通俗文晉曰舶(音白)埤蒼海
中船曰艆䑼(音郎鄒)說文江中舟曰□(音禮)方言東南
丹陽會稽之間謂艖為欚釋名上下重板曰艦四方
施板以禦矢石其内如牢檻也狹而長曰艨衝以衝突
敵船也三百斛曰&KR1994;&KR1994;貂也短也江南所名短而廣安
不傾危也二百斛已下曰艇其形徑艇一人二人所乘
行也輶軒絶代語江湖間大船曰舸小舸曰艖(音义)小
艖曰䑵小䑵䑿曰艇長而薄者曰艜(音帶)短而深者曰&KR0008;
(音步)小而深者曰□(音卯)方舟謂之艎南州異物志外域
人名船曰&KR0008;大者長二十餘丈高去水三四丈望之如
閣載六七百人物萬斛風土記小曰舟大曰船温庥
五會者永寧縣出豫章材合五板以為大船因以五會
爲名也晨鳬即青桐大船名諸葛恪所造鴨頭船也魏
樟柟㭠諸木皆以多曲理盤節為堅勁也漂汎者言船
之在水如蓮花散落浮于川也通雅艑艖淺船也
唐劉崇龜𫝊乘艑艖亡去荆州記湘洲七郡大艑皆
受萬斛山堂肆考船有忩牖者曰舲&KR0008;楚辭乘舲&KR0008;
以上流留青日扎蚱蜢尖頭尾蟲生於草中今小艇
之形似之故曰蚱蜢孫仲益尺牘未果造謁齋艦注
板屋舟也輿服雜事其輕行則乘海&KR1299;合木船也又
云合木為槽漢書注戈船越人於水中負人船又有
蛟龍之害故置戈于船上因以為名又大船上施樓曰
樓船陳懋仁庶物異名疏越人謂船為須慮見越絶
葉隆遼志長白山其俗刳木為舟長可八尺形如梭
子曰梭船上施一槳止以捕魚至渡車則方舟或三舟
庶物異名疏劉楨魯都賦綠鷁蔥鶖俱船名以此鳥
形畫船首者也白六帖青雀舟名事物紺珠海鶻
船頭低尾高前大後小左右置浮板如翅蜈蚣船底大
兩面平人立處臥板蔽捍兩旁架㯭三四十嘉靖間造
王粲海賦菌桂之舟晨鳬之舸越地傳競渡起於
越王勾踐今龍舟是也荆楚歲時記按五月五日競
渡俗為屈原投汨羅日傷其死所故竝命舟楫以拯之
舸舟取其輕利謂之飛鳬一自以為水車一自以為水
馬州將及土人悉臨水而觀之盖越人以舟為車以楫
為馬也都城紀勝西湖舟船大小不等有一千料約
長五十餘丈中可容百餘客五百料約長三二十丈可
容三五十餘客皆雕欄畫棟行運如坐平地遊人賃假
舟中所需器物畢備朝出登舟而飲暮則徑歸不勞餘
力惟費錢耳西湖春中浙江秋中皆有龍舟争標輕捷
可觀清波雜志頃年西湖上好事者所置船舫隨大
小皆立佳名如汎星槎凌風舸雪篷烟艇扁額不一
溪蠻叢談蠻鄉最重重午不論生熟界出觀競渡三日
而歸既望復出謂之大十五船分五色皂船之神尤惡
去一必有風雨一月前衆船下水飲食男女不敢共處
弔屈原正楚俗也名&KR1057;船中吴紀聞夜航船惟浙西
有之然其名舊矣古樂府有夜航船曲皮日休答陸天
隨詩云明朝有物充君信&KR2276;酒三缾寄夜航
古人船蜀記夏禹欲造獨木船知梓童縣尼陳山有
梓木徑一丈二寸令匠者伐之𣗳神為童子不伏禹責
而伐之語林武王伐紂夜濟河月明如晝有大蜂狀
如丹鳥飛集王舟因以象畫旛旗翌日而梟紂名其船
曰蜂舟穆天子傳天子乘龍舟鳥舟浮于大沼注舟
以龍鳥為形制猶今吳之青雀舫事物紺珠蓮葉舟
齊景公造宫女駕之廣博物志夫差作天池造青龍
舟日與西施為水嬉任昉述異記魯班嘗刻木蘭爲
舟詩家云木蘭舟出於此王子年拾遺記昭王時海
人乘霞舟以雕壺盛數斗龍膏以獻王說苑莊辛爲
襄城君曰鄂君方汎舟于澌波乘青翰之舟蜀王本
記蜀王有鸚鵡舟拾遺記始皇時宛渠之民乘螺舟
而至舟形似螺沉行海底而水不浸入一名淪波舟
漢宫殿疏武帝作昆明池周匝四十里爲豫章大船可
載萬人船上起宫室拾遺記帝乘衝瀾靈鶂之舟以
香金為鈎霜絲為綸丹鯉為餌釣于臺下得白蛟焉
述異記武帝穿影娥池中有遊月船觸月船鴻毛船遠
見船載數百人或以青桂之枝為櫂或以木蘭之心為
檝練實之竹為篙紉石之脉為繩䌫也拾遺記漢武
帝思懷往者李夫人不可復得時始穿昆靈之池泛翔
禽之舟帝自造歌曲使女伶歌之洞冥記昆靈池中
有凌波艦掖電艦飛燕外傳婕妤接帝於太液池作
千人舟號合宫之舟三輔黃圖成帝常以秋日與趙
飛燕戲于太液池以沙棠木為舟以雲母餙於鷁首一
名雲舟又刻大桐木為虬龍雕飾如真夾雲舟而行以
紫桂為柁枻及觀雲棹之玩擷菱蕖帝每憂輕蕩以驚
飛燕命佽飛之士以金鎻䌫雲舟于波上每輕風時至
飛燕殆欲隨風入水帝以翠縷結飛燕之裾西京雜
記太液池中有鳴鶴舟容與舟清曠舟採菱舟越女舟
洞冥記昆明池中有撞雷舟西京雜記昆明池中
有弋檀舟三輔舊事昆明池三百三十二頃中有戈
船各數十楼船百艘船上建戈矛四角悉垂旛旄葆麾
盖照燭涯涘洞冥記虬泉池在五柞宫北中有追雲
舟起風舟待僊舟含烟舟洞冥記旦露池中有轉羽
舫凌波舫逐龍舫吴志周瑜傳注江表傳劉先主之自
京還也權乘飛雲大船送之馬縞中華古今注孫權
時號舸為赤龍小船為馳馬言如龍之飛於天如馬之
走陸地也吴志太傅諸葛恪制為鴨頭船吴志將
軍賀齊性奢綺所乘船雕刻丹鏤青盖絳襜艨艟鬭艦
望之若仙王濬𫝊瓜皮船本圖以倉卒用之耳寧可
以深入敵境耶義熙起居注盧循新作八槽艦九枚
起四層高十餘丈晉宫閣記天泉池有紫宫舟升進
舟曜陽舟飛龍舟射獵舟靈芝池有鳴鶴舟指南舟舍
利池有雲母舟無極舟都亭池有華泉舟常安舟蕭
方等三十國春秋盧修富冠京邑芙蓉艦千餘艘南
史祖冲之造千里船於新亭江試之日行百餘里南
史時天泉池新製鯿魚舟形狹而短梁武帝暇日常從
此舟泛之南史梁昭明乘雕文舸摘芙蓉梁書羊
侃傳侃初赴衡州於兩艖䒀起三間通梁水齋飾以珠
玉加之錦繢盛設幃屏陳列女樂乘潮解䌫臨波置酒
緣塘傍水觀者填咽梁史湘州賊陸納造青龍艦白
虎艦衣以牛皮高十五丈隋志煬帝遣陸士澄往江
南採木造龍舟鳳艒大業拾遺行次洛口御龍舟皇
后御翔螭舟又有小水殿九名浮景舟諸妃嬪所乘又
有大朱航三十六名漾綵船貴人美人及十六夫人所
乘又有朱鳥航二十四艘蒼螭航二十四艘白虎航二
十四艘玄武航二十四艘又有飛羽舫六十艘青鳬舸
十艘凌波舸十艘宫人習水者乘之餘人有五樓船五
十二艘諸王公主及三品以下坐三樓船一百二十艘
四品宫人及四道場玄壇僧尼道士坐二樓船二百五
十艘五品以上及諸國蕃官乘板榻二百艘載羽儀服
飾百官供奉之物黃蔑艘二千艇六品以下九品以上
從官并及五品以上家口坐又有平乘五百艘青龍五
百艘艨艟五百艘八櫂舸二百艘蚱蜢舸二百艘竝十
二衞所乘杜陽雜編隋處士元藏璣至海中滄洲去
中國數萬里藏璣思歸洲人製凌風舸送之激水如飛
旬日之間即抵東萊孔六帖劉宴為歇艎支江船二
千艘每船受十斛十船為綱每綱三百人篙上五十人
自揚州遣將部送至河隂上三門號上門填闕船米斗
減錢九十調巴蜀襄漢麻枲竹篠為綯挽舟北夢𤨏
言唐天祐中成中令汭造巨艦一艘三年而成號曰和
州載艦上列廳宇洎司局有若衙府之制又有齊山截
海之名其餘華壮即可知也皮日休五貺詩序買釣
船一修二丈闊三尺施篷以蔽烟雨謂之五瀉舟以寄
魏君不琢以資雲水之興稗編元豐元年春命安燾
陳陸二學士使高䴡勅明州造萬斛船二隻仍賜號一
為凌虚致遠安濟神舟一為虚飛順濟神舟令御書院
勒字明州造牌宋史米芾喜蓄書畫嘗發運江淮揭
牌行舸曰米家書畫船金史張中字制小舟不假膠
漆而首尾相鈎帶謂之鼓子卯庶物異名疏元史王
思誠云糧船開洋之前遣將士乘海仙鶴入海庶幾糧
道寧息蓋廵哨船也權衡庚申外史元順帝造龍舟
巧其機括能使龍尾鬛俱動而龍尾自撥水陶宗儀
元氏掖庭記帝于内院造龍船首尾長一百二十尺廣
二十尺上有五殿龍身并殿宇俱五采金裝日於後宫
海子内遊戲船行則龍首尾眼瓜皆動陳繼儒筆記
楊鐡崖舫名春水宅
戰船稗編墨子曰公輸般自魯之楚為舟戰之具謂
之鈎拒此戰舟之始也太白隂經水戰之具始于伍
員製之以船為車以㯭為馬越絶書闔廬見子胥敢
問船運之備何如對曰船名大翼小翼突冒樓船橋船
令船軍之教比陵軍之法乃可用之大翼者當陵軍之
重車小翼者當陵軍之輕車突冒者當陵軍衝車樓船
者當陵軍之行樓車也橋船者當陵軍之輕足剽定騎
也七命浮三翼注大翼一艘十丈中翼九丈六尺小
翼九丈左傳吴伐楚戰于長岸大敗吴師𫉬其乘舟
餘皇以歸蜀王本紀秦為太白船萬艘欲以攻楚
海物異名記越人水戰有舟名海鶻急流浴浪不溺
吴志吕蒙襲關侯至潯陽盡伏其精兵於&KR1467;&KR1139;中晉
書武帝謀伐吴詔王濬修舟艦濬乃作大船連舫方百
二十步受二千餘人以木為城起樓櫓開四出門其上
皆得馳馬來往又畫鷁首怪獸以懼江神舟楫之盛自
古未有晉書陶侃擊蜀賊王真真鈎得侃青雀船侃
入小舫得脱晉令水戰有飛雲舟相去五十步倉隼
船相去四十步金船相去二十步小兒先登飛鳥船相
去五十步南史宋西平將軍黃回軍至西陽乘三層
艦作羌胡伎泝流而進南史王鎮惡率水軍自河入
渭橋所乘皆蒙衝小艦行船者悉在艦内泝渭而進艦
外不見有行船人北土素無舟楫莫不驚以為神南
史王琳每戰勝艦則有聲如野猪其戰艦千數以野猪
為名南史裴䆳征邵陽州魏人為長橋斷淮以濟䆳
密作沒突艦會兩淮水暴漲乘艦徑造船側進擊大破
之北史陳將戚欣以青龍百餘艘屯兵守狼尾灘以
遏軍路詞林海錯隋文帝詔曰陳國未盡藩節誠須
責罪興師若命水龍終當戰屈水龍謂戰船也隋書
楊素在永安造大艦名曰五牙上起樓五層高百餘尺
左右前後置六拍竿竝高十尺容戰士八百人次曰黃
龍置兵百人自餘平乘舴艋等各有等差卜大同備
倭記宋嘉祐三年知福州蔡襄奏福興泉漳各有魛魚
船乞修整以備海道又淳祐九年漳州守章大任造巨
鵰巨鰲二船荻蘆寨有巨舟曰赤馬宋史洞庭湖賊
楊么四輪激水船行如飛中興係年錄紹興二年王
彦恢制飛虎戰艦旁設四輪每輪八檝四八旋轉日行
千里楊誠齋海鰌船賦序采石戰艦曰蒙衝曰海鰌
紹興辛巳海陵至江北掠民船欲濟虞允文伏舟于七
寳山後令曰旗舉即出伺其半渡卓旗于山人在舟中
踏車以行船但見船行而不見人敵以為紙船也舟中
忽發一霹靂礟遂壓敵舟人馬皆溺大敗之楓&KR1141;小
牘余少從家大夫觀金明池水戰見船舫廻旋戈甲照
耀為之目動心駭比見錢塘水軍戈船飛虎迎弄江濤
出沒聚散歘忽如神令人汗下以為金明池事政如兒
戲耳至如韓蘄王鏖戰王天蕩飛輪八檝踏車槃回江
面者更不知何如也白六帖青龍飛燕蒼鷹赤雀鐡
軸牙檣竝戰船名
附金船瑞應圖王者德盛則金人下乘金船遊王後
池
銅船交州記安定縣有越王銅船潮退則見又隂雨
日百姓樵採見銅船出水上拾遺記然丘之國貢獻
使者汎沸海至京師以銅薄舟底蛟龍不得近
鐵船淮南子鐡可以為船華山記王玄仲登蓮花
峯頂見有池菡蓞盛開又有破鐡舟存焉述異記滄
州人久視山下有澄綠水其泉闊一百步投之金石終
不沉沒州人以瓦鐵為船舫
石船臨海記白鵠山中有湖湖中有一石舴艋
竹船山海經衛丘之田有竹大可為舟注一節竹為
之
土船世本廪君名務相姓巴氏與樊氏瞫氏相氏鄭
氏凡五姓皆爭事鬼神以土為船雕文畫之而浮於水
内約船浮者當以為君他姓船不能浮獨廩君船浮因
立以為君長
皮船後漢書護羌校尉鄧訓令長史任尚縫革為船
置於箄上以渡河掩擊迷唐南史宋沈攸之等攻濃
河造皮艦千乘夷事略嘉良之夷以皮為舟太平
清話至正間吴漆工王氏以牛皮製一舟内外飾以漆
解卸作數節載至上都遊漾灤河中各容二十人上都
之人未嘗識舟觀者異之正字通明少保戚繼光濟
水法用生牛馬皮竹木緣之如箱形火亁再用竿繫助
之以浮水一皮船可乘一人兩皮船合縫可乘三人
漆船續述征記石壺臺有敗赤漆船土民皆謂堯時
物三秦記太虚山上有池神人嘗乘漆船於其内今
有故漆船在焉
櫓漿
名物考觀魚翼而創櫓物原顓頊作槳帝嚳作櫓
逸雅在旁曰櫓櫓膂也用膂力然後舟行也洞冥記
漢宫含烟舟以木蘭文杏為櫓隋遺錄帝幸江都每
舟擇妙䴡長白女子千人執雕板&KR0866;金檝號為殿脚女
逸雅在旁撥水曰櫂櫂濯也濯於水中也且言使舟
櫂進也又謂之札形似札也又謂之楫楫捷也撥水使
舟捷疾也輶軒絶代語楫曰橈或曰櫂所以穏棹曰
槳槳搖櫓小掘也留青日扎櫓進船具縱曰櫓今之
三櫓船亦名三尾槳横而後拽也古詩艇子打兩槳蘇
詩急催艇子操三槳今長江曰棹槳船吾鄉有扳槳船
篙(附戙)
劉熙逸雅所用斥旁岸曰交一人前一人還相交錯也
物原顓頊作篙卓氏藻林莊子杖拏拏船篙也方
將杖拏而引其船述異記漢武帝穿影娥池其船以
練實之竹為篙世說陶公嘗發所在竹篙有一官長
連根取之仍當足注就連竹根用為篙以代鐵足楊
慎談苑醍醐齊武帝乘龍舟以鍮石為篙足俞益期
與韓豫章牋馬伏波昔開道篙跡鑿石猶存荆州記
魚復縣瞿塘灘上有神廟先極靈驗刺史二千石經過
者皆不得鳴鼓角商旅恐觸石有石聲以布裹篙頭
㢥庶物異名疏唐王周誌峽船具詩序略云岸石壁
立濆之忽作篙力難制以其木之堅韌竿直戟其首以
竹納護之者謂之㢥(音洞)竹為&KR2623;而勾其㢥者謂之納為
船之良輔者㢥與篙狀殊而用一也在船獨出悉不如
㢥云云按說文㢥從同弋詩歸從同戈誤盖戙為船板
㢥乃船左右大木音則一也
柁
物原帝嚳作柁逸雅其尾曰柂柂拖也後見拖曳也
且弼正船使順流不使他戾也名物考視&KR0008;尾而製
柂潯陽記廬山之西嶺有甘泉曾見一柁從山頂流
下後人號為柁下溪
帆檣
逸雅帆泛也隨風張幔曰帆使舟疾汎汎然也其前立
柱曰椳椳巍也巍巍高貌也廣雅張布障風曰帆
風土記帆從風之幔也施於船前各隨宜大小為制大
者用布一百二十幅高九丈物原夏禹作舵加以篷
碇帆檣事物紺珠帆懸桅受風禹效鱟制譚苑醍
醐齊武帝數乘龍舟遊江中以絍越布為帆綠絲為帆
縴白六帖隋煬帝以錦為帆倦游錄劉濬白舫百
棹皆繡帆青簾多載妓女吴時外國傳加郍調州乘
大舶張七帆異物志外域人隨舟大小或作四帆或
三帆前後沓施以取風氣而無高危之慮故行不避迅
風激浪安而能疾南越志南海有盧頭木葉如甘蔗
織以為帆名曰䉶永嘉記郡有石如帆相傳云古有
神人以破石為帆故曰石帆
縴纜(附錨)(綄)(柯)(艞)
物原堯作維牽釋名引舟者曰筰筰作也作起也起
舟使動行也纂文竹索謂之筰南史朱超石傳宋
武北伐超石董舟師入河陽軍人緣河南牽百丈有漂
度北岸者注百丈以巨竹四破之大如人臂用麻索連
貫為牽舟具演繁露杜詩舟行多用百丈問之蜀人
云水峻岸石又多廉稜若用索牽即遇石輒斷不耐故
劈竹為大辮以麻索連貫其際以為牽具是名百丈百
丈以長言也爾雅紼縭維之紼&KR1762;也縭緌也邢昺疏
李廵云&KR1762;竹為索所以維持舟者郭璞云緌繫也孫炎
曰舟止繫之於𣗳木戾竹為大索然則紼訓為&KR1762;&KR1762;是
絙縭訓為緌緌又為繫正謂舟之止息以絙繫而維持
之也
鐡猫焦竑俗書刊誤船上鐡猫曰錨或曰錨錨同即
今船首尾四角义用鐡索貫之投水中使船不動搖者
俗謂若茅留青日扎鐡十字即鐡錨所以矴船
綄文選占五兩之動静注以雞羽為之重五兩繫於
樯尾以候風淮南子若綄之候風也注綄候風羽也
楚人謂之五兩
柯顔師古漢書注牂柯係船杙也
艞正字通舟泊岸去岸丈許置長板於船首與岸接
以通往來俗呼艞板讀若跳
筏
禆編拾遺記曰軒皇變乘桴以造舟楫則是未為舟前
苐乘桴以濟矣筏即桴也蓋其事出自黃帝之前今竹
木之[竺-二+稗]謂之筏是也爾雅庶人乘泭注并木以渡
方言泭謂之[竺-二+稗][竺-二+稗]謂之筏留青日扎古者庶人乘柎
謂維木以為渡也即木牌後漢哀牢夷𫝊遣兵乘箄船
注箄音蒲佳反縳竹木為箄以當船也晉史王濬傳
吴人於江磧要害處作鐡錐長丈餘暗置江中以逆拒
舟艦王濬作大筏數十方百餘步縛草為人被甲執斧
令善水者以筏先行遇鐡錐錐輒著筏而去
(附)槎
拾遺記堯登位三十年有巨查浮於西海查上有光夜
明晝滅海人望其光乍大乍小若星月之出入矣查常
浮繞四海十二月一周天周而復始名曰貫月查亦謂
掛星槎羽人棲息其上羣仙含露以潄日月之光則如
暝矣湘中記衡山白槎廟古老相傳昔有神槎皎然
白色禱之靈無不應晉孫盛臨郡不信鬼神乃伐之斧
下流血其夜波流神槎向上但聞鼓角之聲不知所止
詞林海錯横槎江在廣西横州縣晉咸元間有一枯
槎堅如鐡石横於灘上其色&KR0627;然照人或曰天河所流
也洞天集嚴遵仙槎唐置之於麟德殿長五十餘尺
聲如銅鐡堅而不蠧李德裕截細枝尺餘刻為道像往
往飛去復來廣明已來失之槎亦飛去異苑趙牙行
舟於闔廬見水際有大槎人牽不動牙往舉得以之著
船船破變為龍浮水而逝
格致鏡原卷二十八
