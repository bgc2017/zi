格致鏡原卷四十二大學士陳元龍撰
武備𩔖(二)
刀
總論古史考燧人氏鑄金作刀二儀實錄黃帝作
刀蚩尢作陌刀洞冥記黃帝採首山之金始鑄為刀
逸雅刀到也以斬伐到其所刀擊之也其末曰鋒言
若蜂刺之毒利也其本曰環形似環也其室曰削削峭
也其形峭殺裹刀體也室口之飾曰琫琫捧也捧束口
也下末之飾曰琕琕卑也在下之言也短刀曰拍髀帶
時拍髀旁也又曰露拍言露見也佩刀在佩旁之刀也
容刀為刀形而無刃備容儀而已剪刀剪進前也書刀
給書簡札有所刻削之刀也封刀鉸刀皆隨時之名也
宋會要御刀晉宋以來皆有之其制黑鞘金花銀飾
靶紫絲縧&KR0008;錔二儀實錄刀之制有四陣之刀起自
蚩尢與黃帝戰於涿鹿即有陌刀軍陣用之又陣障刀
行從障衞則用之又有長刀即鹵簿千牛將軍執之又
儀刀即武臣佩之自東晉多虞遂以木為之飾以金銀
佩之以備威儀即今之衙刀也毛詩鞸琫有珌注鞸
容刀鞸琫上飾珌下飾天子玉琫而珧珌諸侯璗琫而
璆珌大夫璙琫而璆珌士珕琫而珕珌曹植寶刀賦
序建安中魏王命有司造寳刀五枚以龍熊鳥雀為飾
太子得一余及弟饒陽侯各得一焉南史宋貶讓諸
侯王條格刀不得銀銅飾稗編凡刀靶鸂鶒木為最
花羊角次之事林廣記晏陀蠻國無寸鐵皆以車渠
蚌殼磨銛為刃古今名賢集鸊鵜水鳥也以其膏塗
刀永不生鏽太公兵法刀子之神名曰脫光楊泉
物理論司刀神一名滄耳珍珠船歐陽永叔少時見一
物如蛇四足有斑錦文白澤圖云是刀之精清異錄
蜀王建軍中隱語以刀為小逡廵論衡世諱礪刀井
上恐刀墜井中或說以為刑字井與刀也礪刀井上井
刀相見恐被刑也
古人刀虞喜志林古人鑄刀以五月丙午取純火精
以協其數故王粲銘曰相時隂陽制兹利兵物理論
阮師之作刀受法於金精之靈七月庚辛見金神於冶
監之門向西再拜金神教以水火之齊五精之鍊用隂
陽之候取剛柔之和三年作刀千七百七十口其刀平
背夾刃方口洪首截輕微絶絲髮之系斫堅剛無變
動之異蒲元傳元性多竒思於斜谷為諸葛亮鑄刀
三千口刀成自言漢水鈍弱不任淬用蜀江爽烈是謂
大金之元精天分其野乃命人於成都取江水元以淬
刀言雜涪水不可用取水者捍言不雜元以刀畫水言
雜八升取水者叩頭云於涪津覆水遂以涪水八升益
之以竹筒内鐵珠滿中舉刀斷之應手虛落因曰神刀
今屈且環者乃是其遺範北史綦毋懷文造宿鐵刀
其法燒生鐵精以重柔鋌數宿則成剛以柔鐵為刀脊
浴以五牲之溺淬以五牲之脂斬甲過三十札今襄國
冶家所鑄宿柔鋌是其遺法作刀猶甚快利雲烟過
眼錄篦刀一其鐵皆細花文云此乃用銀片細剪又以
鐵片細剪如絲髮然後團打萬搥廼成自然之花其靶
如合色烏木乃西域鷄舌香木也此乃金水總管所造
刀也上有滲金鐫錯造五字斌鐵自有細文如雪花以
銀和鐡摶打恐非也莊子庖丁曰臣之刀已十九年
所解數千牛矣而刀刃若新發於硎淮南子屠牛垣
一朝解九牛而刀可以剃毛五侯鯖董卓少耕野得
一刀無文四面隱起山雲文斫玉如木及貴以示蔡邕
邕曰此項羽刀稗編黃忠為漢先主定南郡得一刀
赤於血陶弘景古今刀劒錄後燕慕容垂以建興元
年造二刀長七尺一雄一雌若别處之則鳴神仙傳
河東孫博能引鏡為刀屬刀為鏡
刀名書顧命赤刀在西序博物志赤刀周之寶器
春秋繁露白刀在右白虎之𧰼禮器割刀之用鸞
刀之貴貴其義也正義割刀今之刀鸞刀古之刀也今
刀便利可以為割物之用古刀遲緩用之為難宗廟不
用今刀而用古刀修古也何休公羊傳注鸞刀宗廟
割切之刀鐶有和鋒有鸞十洲記周穆王時西胡獻
昆吾割玉刀切玉如切泥也孔叢子秦王得西戎利
刀以之割玉如割木焉榖梁傳孟勞魯之寶刀也
西京雜記東海人黃公少時能幻制蛇御虎常佩赤金
刀崔豹古今注漢文帝有百鍊青犢漏影三刀(一作吳大)
(帝)洞冥記武帝解鳴鴻之刀以賜東方朔刀長三尺
朔曰此刀黃帝採首山之銅鑄之雄已飛去雌者猶存
帝恐人得此刀欲銷之刀自手中化為鵲赤色飛去雲
中續漢書龍鱗御刀也班固與弟超書竇侍中遺
仲叔楚勝陵錯横刀玉&KR0008;早削一枚金錯半垂刀一枚
席上腐談張衡四愁詩云美人贈我金錯刀古之錯
即今之磋也磋(千箇反)北人讀錯作去聲南人讀錯作入
聲其實一也漢書武陵五溪蠻夷作難詔遣車騎將
軍馮緄南征緄表應奉金錯刀一具應劭漢書注徑
路匃奴寶刀也稗編袁紹在黎陽夢有一神授一寶
刀及覺果在臥所名曰思召紹解之曰思召紹字也
魏武策軍令孤先在襄邑有起兵意與工師共作卑手
刀湘烟錄魏文帝造寶刀曰露陌釋名曰巨刀曰陌
露陌精光注射也魏文帝典論丕造百辟寶刀其一
文似靈龜名曰靈寶其二彩似丹霞名曰含章其三鋒
似崩霜刀身劍鋏名曰素質刀劍錄吳王孫權以黃
武五年採武昌銅鐵作萬口刀各長三尺九寸刀頭方
皆是南銅越炭作之文曰大吳小篆書董元成少果勇
自打鐵作一刀後討黃祖於蒙衝河元成引刀斷衝為
二流拜大司馬號斷蒙刀關侯自採都山鐵為二刀名
曰萬人及侯敗惜刀投之水中庶物異名疏關忠義
青龍偃月刀一名冷艷鋸刀劍錄張飛初拜新亭侯
自命匠鑄赤朱鐵為一刀名曰新亭侯蜀大將也稗
編姜維于太原得一刀文曰宜為將後遂為將軍鍾會
克蜀于成都土中得一刀文曰太乙會死入帳下王伯
升伯升後渡江刀遂飛入水中不見刀劍錄周瑜作
南郡太守造一刀背上有盪寇將軍字八分書刀劍
錄晉武帝以咸寧元年造八千口刀銘曰司馬傅咸
奏事尚書舊奏給介士二百人人給大銅口刀一枚
謝尚與楊征南書今飾五尺金頭刀刀劍錄東晉成
帝衍以咸和元年造十三口刀銘曰興國晉太康記
范文本日南西捲縣雅夷奴也為奴時牧羊山澗得兩鱧
魚化為兩石石有鐵文入山中就冶鐵成兩刀斫石障
如切泥由是人情漸附後為日南王子孫世寶鱧刀為
斬蛇劍也一曰雅奴魚刀水經注赫連勃勃造百鍊
剛刀為龍雀大環號曰大夏龍雀刀劍錄赫連勃勃
以龍昇二年造五口刀背刃有龍雀環兼金縷作一龍
形長三尺九寸後蜀李雄以晏平元年造刀五百口文
曰騰馬西涼李暠以永建元年造珠碧刀一口銘曰百
勝稗編宋少帝義符景平元年造一刀名曰五色刀
小篆書宋順帝準昇明元年掘得一刀名曰上血其光
照一室刀劍錄齊高帝以建元二年造一刀銘曰定
業長五尺篆書自制之南史齊高帝以劉懷祖為齊
郡太守賜玉環刀一口刀劍錄明帝鸞以建武二年
造一刀銘曰朝儀長四尺小篆書南史席闡于獻梁
武帝銀裝刀初學記梁簡文帝有謝勅賚善勝刀啟
芝田錄梁陶貞白隱居貝都山中嘗畜二刀一名善
勝一名寶勝往往飛去人望之如二條青蛇通典千
牛刀名後魏有千牛備身掌執御刀因以名職唐書
阿史那社爾太宗美其廉賜高昌寶鈿刀山堂肆考
楊貴妃父玄琰少時嘗有一刀每出入道途間多佩之
或前有惡獸盜賊則所佩之刀鏗然有聲似警於人也
故名警惡刀清異錄薛醜刀圃里人善栽植凡花穿
接無不冠絶常持厚脊利刃芟洗繁穢人遂名此樣為
薛醜刀唐書李嗣業應募安西軍中初用陌刀而嗣
業尤善唐書闞稜善用兩刃刀其長丈名曰拍刀一
揮殺數人長編熙寧五年命造斬馬刀刃長三尺餘
鐸長尺餘首為大環制作精巧便於操擊列異傳仙
人王方平降陳節方家以刀一口長五尺三寸名泰山
寶環語節方曰此刀不能有餘益獨臥可使無鬼入軍
不傷勿以入厠溷且不宜久服三年後有從汝求者可
急與之後果有車載錢百萬請刀者雲烟過眼錄劉
漢卿所藏回回刀小口背上皆金紫金錯回回書内金
錯出一人面獸精甚聞回回國王所佩者瀛涯勝覽
瓜哇國腰佩短刀曰不刺頭玉堂閒話唐詩多用吳
鈎者刀名也刀彎故名今南蠻名之曰葛黨刀
劍
總論管子昔葛盧之山發而出金蚩尤受而制之以
為劍逸雅劍檢也所以防檢非常也又其在身拱時
歛在臂内也其傍鼻曰鐔鐔尋也帶所貫尋也其末曰
鋒鋒末之言也集韻鐔劍口也字林瑑劍鼻也
周禮桃氏為劍(劍工謂之桃氏以能辟除不祥故也)臘廣二寸有半寸(臘謂)
(兩刃兩面各有刃也)兩從半之以其臘廣為之莖圍長倍之中其
莖設其後參分其臘廣去一以為首廣而圍之身長五
其莖長(手所握者謂之莖其長五寸劍身長五倍於莖則共長三尺也臘音納)重九鋝(一鋝)
(重六兩半有零九鋝則重六十兩也鋝音劣)謂之上制(此劍之上等)上士服之(勇士)
(之上者能用之)身長四其莖長(共長二尺五寸)重七鋝(重四十六兩有餘)謂之
中制(此劍之中等)中士服之(勇士之中者能用之)身長三其莖長(共長二尺)
重五鋝(重三十兩有餘)謂之下制(此劍之下等)下士服之(勇士之下者能用之)
名義考馮驩甚貧猶有一劍耳又蒯緱按廣韻刀劍
頭纏絲為緱爾雅蒯草中為索蒯緱言劍緱無絲以草
為之也漢書雋不疑傳冠進賢冠帶櫑具劍注應劭
曰櫑具木標首之劍櫑落壯大也晉灼曰古長劍首以
玉作井鹿盧形上刻木作山形如蓮花初生未敷時今
大劍木首其狀似此南史宋貶讓諸侯王條格劍不
得鹿盧形周遷輿服雜事漢儀諸臣帶劍至殿階解
劍晉世始代之以木貴者猶用玉首賤者用蚌金銀玳
瑁為雕飾晉東宫舊事太子儀飾有玉頭劍開元
禮儀纂漢制朝服帶劍晉代之以木謂之班劍雲谷
雜記近世官府騶從所持假劍以木為之號曰木劍東
齊著令謂為象劍言象於劍清異錄唐劍其稍短常
施於脇下者名腰品隴西人韋景珍有四方志呼盧酣
酒衣玉篆袍佩玉&KR1639;兒腰品詞林海錯夫襓劍衣也
禮記少儀加夫襓與劍焉廣雅衭襓䘤劍衣也拾室
郭劍削也方言自河而北燕趙之間謂之室自關而
東謂之廓自關而西謂之鞞清異錄貞明末帝夜於
寢間擒刺客乃康王友孜所遣帝自戮之造雲母匣貯
所用劍名匣曰護聖將軍之館清異錄王建初起軍
中隱語代器械之名以犯者為不祥其名劍曰奪命龍
龍魚河圖劍神名飛揚神仙傳真人去世多以劍
代形五百年後劍亦能靈化周禮冬官吳粤之劍遷
乎其地而弗能為良地氣然也抱朴子以五月丙午
日取壯銅為雌雄劍以五月丙午日鑄劍五口下其銅
於神爐中以桂薪燒之以剛炭鎔之令童男女進火劍
成各長三尺六寸五分帶之入水則蛟龍不敢近人
張景陽七命邪谿之鋌赤山之精消以羊頭鐷以鍜成
注以羊頭骨消之
古人劍刀劍錄夏禹子帝啓以庚戍年鑄一銅劍長
三尺九寸後藏之秦望山腹上刻二十八宿文有背面
面文為星辰背記山川日月一統志齊王有寶劍磨
於長興晏子鄉其水微赤似鐵汁世語王子喬墓在
京陵戰國時人有盜發之者覩無所見惟有一劍停在
穴中欲進取之劍作龍鳴虎吼遂不敢進俄而徑飛上
天吳越春秋伍子胥過江解其劍與漁父曰此劍中
有七星北斗其值百金列士傳楚王夫人於夏納涼
抱鐵柱心有所感遂懷孕産一鐵楚王命鏌邪鑄為䨇
劍一統志蜀五丁力士遺寶劍隱於梓潼路隅化為
泉又南越王佗藏神劍於梧州火山每深夜騰熖如火
每三五夜一見時如野燒之狀西京雜記昭帝時茂
陵家人獻寶劍上銘曰直千金夀萬歲刀劍錄漢明
帝以永平元年歲次戊午鑄一劍上作龍形沈之於洛
水中水清時常有見之者章帝建初八年鑄一金劍令
投於伊水以厭人膝之怪按水經云伊水有一物如人
膝頭有爪人浴之輙没不復出後主禪延熙二年造一
大劍長一丈二尺鎮劍口山往往人見光輝後人求之
不𫉬豫章記晉雷煥子佩劍過延平津劍飛入水化
為龍晉載記前趙劉曜隱迹菅涔山常夜閒居有二
童子入跪曰菅涔王使小臣奉謁趙皇帝獻劍一口置
前再拜而去以燭視之劍長二尺光澤非常赤玉為室
背有銘曰神劍服御除衆毒曜遂服之劍隨四時而變
為五色刀劍錄梁武帝即位歲在庚子命弘景造神
劍十三口用金銀銅錫鐵五色合為之長短各依劍術
法文曰服之者永治四方並小篆書王度古鏡記友
人薛俠者𫉬一銅劍長四尺劍連於靶靶盤龍鳳之狀
左文如火𦦨右文如水波光彩灼爍非常物也俠持過
度曰此劍俠常試之每月十五日天地清朗置之暗室
自然有光旁照數丈芝田錄唐符載文學武藝䨇絶
常畜一劍神光照夜為晝客遊至淮浙遇巨商舟艦遭
蛟作梗不克前進擲劍一揮血灑如雨舟舸安流而逝
後遇寒食於人家裹秬粽麤如桶食刀不可用以此劍
斷之訖其劍無光若頑鐵無所用矣酉陽雜俎鄭雲
逹少時得一劍鱗鋏星鐔有時而吼常藉膝玩之忽有
一人從庭樹窣然而下紫衣朱糺髮露劍而立黑氣周
身狀如重霧言我上界人知公有異劍願借一觀鄭疾
起斫之不中忽墮黑氣著地數日方散玉麈集成都
朱善存家世寶一劍每生神芝則天下晏清如安史黃
巢難作劍皆生黑烟屬天不差毫髮癸辛雜識金泰
和四年六月磁州武安縣南鼓山北石聖臺鳳凰畱三
日去後村民疑臺下有異私掘之三尺餘石罅中直插
金劍一取不能盡擊折得其半以火鍜欲分之劍見火
化金蟬散飛而去劍俠傳蜀許寂棲四明山中忽有
夫婦者詣山以壺觴酌許談劍術俄自臂間推出二物
展而喝之即二口劍也躍起在寂頭上盤旋交擊寂甚
懼尋而匣之飲畢就寢及旦乃空榻也後於潙山林下
遇一僧於指甲下抽出二劍跳躍淩空而去
古劍名廣雅燕支蔡愉千勝堂谿墨陽並劍名也
文選注青萍古劍名亢倉子蜚景之劍威奪白日氣
盛紫蜺以之刲穫則其與劂刃也無擇及夫凶邪流毒
沸渭不靖加之運掌之上則千里之内不畱行矣拾
遺記顓頊高陽氏有畫影騰空二劍若四方有兵此劍
則飛赴指其方則克未用時在匣中常如龍虎嘯吟
刀劍錄夏孔甲以九年歲次甲辰採牛首山鐵鑄一劍
銘曰夾古文篆書長四尺一寸殷太甲以四年歲次甲
子鑄一劍長二尺文曰定光古文篆書武丁元年歲次
戊午鑄一劍長三尺銘曰照膽古文篆書海錄碎事
寶劍名輕吕武王用以擊紂孔叢子周穆王征西戎
西戎獻昆吾之劍長尺有咫鍊鋼赤刀用之切玉如切
泥刀劍錄周昭王即位二年歲次壬午鑄五劍各投
五嶽銘曰鎮嶽尚方古文篆書長五尺簡王夷以元年
歲次癸酉鑄一劍長三尺銘曰駿大篆書荀子威公
之葱太公之闕文王之錄莊君之胷干將莫耶鉅闕闢
閭皆古之良劍也然而不加砥礪則不能利列子來
丹欲報父仇求寶劍於衞孔周孔周曰吾有三劍唯子
所擇皆不能殺人且先言其狀一曰含光視之不可見
運之不知有其所觸也冺然無際經物而物不覺二曰
承影將旦昧爽之交日夕昏明之際北面而察之澹澹
焉若有物存莫識其狀其所觸也竊竊然有聲經物而
物不疾也三曰宵練方晝則見影而不見光方夜見光
而不見形其觸物也騞然而過隨過隨合覺疾而不血
刃焉吳越春秋吳王闔閭使干將作劍干將者吳人
其妻曰莫邪干將採五山之鐵精合六金之金英候天
伺地隂陽同光百神臨觀而金鐵之穎不銷干將曰神
物之化須人而成妻乃斷髮剪爪投入爐中使童女童
男三百人鼓槖裝炭金鐵皆濡遂成二劍陽曰干將而
作龜文隂曰莫邪而作漫理干將匿其陽出其隂以獻
闔閭闔閭甚寶重之拾遺記昔吳國武庫之中兵刃
鐵器俱被物食盡而封署依然王令撿其庫穴獵得䨇
兔一白一黃殺之開其腹而有鐵膽腎方知兵刃之鐵
為兔所食王乃召其劍工令鑄其膽腎以為劍一雌一
雄號干將者雄號莫邪者雌其劍可以切玉斷犀王寶
之遂覇其國皇覽闔閭旣鑄干將莫邪二劍餘鑄得
三千並號扁諸之劍大平廣記陶貞白謂干將莫邪
皆以銅鑄非鐵也山海經注汲郡冢中得銅劍一枚
長三尺五寸所謂干將也越絶書闔閭冢在吳縣閶
門外葬以磐郢魚腸之劍左傳吳將伐齊越子率其
衆以朝吳人皆喜唯子胥懼曰是豢吳也王怒使賜之
屬鏤以死注屬鏤劍也吳越春秋越王允常聘歐冶
子作名劍五枚一曰純鈎二曰湛盧三曰豪曹四曰魚
腸五曰鉅闕王以豪曹示薛燭燭曰夫寶劍五色今見
豪曹黯然無華殞其光芒其神亡矣示之巨闕薛燭曰非
寶劍也夫寶劍金錫和同氣如雲烟今見其光已離矣
示之魚腸燭曰金精從理至本不逆魚腸倒本從末逆
理之劍也示之純鈎燭矍然曰恍乎如屈陽之華沈沈
如芙蓉始生於湖其文如列星之行其光如水之溢塘
此純鈎也示之湛盧燭曰善哉含金鐵之英吐銀錫之
精可以折衝伐敵人君有逆謀則去之他國越絶書
越王勾踐有寶劍五聞於天下其一曰純鈎客有薛燭
善相劍王取純鈎示之薛燭矍然望之手振拂揚其華
捽如芙蓉始出觀其鈲爛如列星之行觀其光如水之
溢於塘觀其斷巖如𤨏石觀其色焕焕如冰釋王曰客
有市之鄉二十駿馬千匹千戶之都二可乎燭曰不可
當造此劍之時赤堇之山破而出錫若耶之溪涸而出
銅雨師掃灑雷公擊槖蛟龍捧爐天帝裝炭太乙下觀
歐冶乃因天地之精造為此劍今赤堇之山已合若耶
溪深而不測羣神不下歐冶既死雖復傾城量金珠玉
竭河猶不能得此物千戶之都何足言耶史記子貢
傳越使大夫種言於吳王曰奉先人藏器步光之劍以
賀軍吏曹植七啓步光之劍華藻繁縟綴以驪龍之
珠錯以荆山之玉拾遺記昆吾山鍊石可為銅銅色
青而利句踐祠昆吾神採金鑄成八劍一名揜日以之
指日則光晝暗金隂也隂盛則陽滅二名斷水以之劃
水開即不合三名轉魄以之指月蟾兔為之倒轉四名
懸翦飛鳥游過觸其刃如斷截焉五名驚鯢以之泛海
鯨鯢為之深入六名滅魂挾之夜行不逢魑魅七名郤
邪有妖魅者見之則伏八名真剛以切玉斷金如削土
木矣以應八方之氣鑄之也越絶書楚王欲作劍令
風胡子之吳見歐冶子干將二人鑿茨山洩其谿取鐵
英作劍三枚一曰龍淵二曰太阿三曰工市畢成奏之
風胡子曰欲知龍淵觀其狀如登高山臨深淵欲知太
阿觀其鈲嵬嵬翼翼如流水之波欲知工市鍔從文間
起至脊而止如珠而不可袵文若流而不絶張華傳
初吳之未滅牛斗之間常有紫氣及吳平紫氣愈明華
聞豫章人雷焕妙達緯象乃邀煥問之曰是何祥也曰
寶劍之精上徹于天耳華問在何郡曰豐城華即補煥
為豐城令掘獄屋基入地四丈餘得石函中有䨇劍一
曰龍泉二曰太阿其夕斗牛間不復見氣焉水經注
梁國多池沼時池中出神劍到今其民像而作之號大
梁氏之劍刀劍錄秦昭王稷以元年歲次丙午鑄一
劍長三尺銘曰誡大篆書續齊諧記秦昭王三日置
酒河曲見有金人出奉水心劍曰令君制有西夏刀
劍錄秦始皇以三年歲次丁巳採北祗銅鑄二劍銘曰
定秦小篆書李斯刻埋在阿房宫閣下一在觀臺下長
三尺六寸刀劍錄前漢高祖以始皇三十四年於南
山得一鐵劍長三尺銘曰赤霄大篆書及貴常服之此
即斬蛇劍也三輔黃圖太上皇微時佩一刀長三尺
上有銘字難識傳云殷高宗伐鬼方時所作也上皇游
豐沛山中有人冶鑄上皇息其旁問曰鑄何器工者笑
曰為天子鑄劍慎勿言曰得公佩劍雜而治之即成神
器可克定天下上皇解匕首投爐中劍成殺三牲以釁
祭之工即持劍授上皇上皇以賜高祖高祖佩之斬白
蛇是也及定天下藏於寶庫守藏者見白氣如雲出戶
狀若龍蛇西京雜記漢高祖斬蛇劍以七彩珠九華
玉為飾五色琉璃為匣刃上常如霜雪光景照外開囊
拔鞘輙有光采射人晉書武庫火累代寶盡焚張華
見漢高斬蛇劍穿屋而飛莫知所向刀劍錄漢文帝
以初元十六年歲次庚午鑄三劍長三尺六寸銘曰神
龜多刻龜形以應大横之兆帝崩命入玄武宫武帝又
以元光五年歲次乙巳鑄八劍長三尺六寸銘曰八服
小篆書嵩恒霍華太山五嶽皆埋之潛居錄漢武帝
七夕幸開襟樓忽見殿北方綵雲縹緲有美女騎一物
翩躚而下即以所騎物上帝曰此棨東之劍羣仙寶之
能辟諸邪妾乘之而來頃刻百里矣後入吳宫大帝號
曰辟邪亦曰百里漢武帝内傳王母佩分景之劍上
元夫人佩流黃揮精之劍刀劍錄漢宣帝以本始四
年鑄二劍長三尺一曰毛一曰貴以足下有毛故為之
皆小篆書匃奴傳甘露三年正月呼韓邪單于朝賜
玉具劍注標首鐔衞盡用玉為之刀劍錄王莽在偽
位以建國五年歲次庚午造神劍皆練五色石為之銘
曰神勝萬里伏小篆書長三尺六寸後漢光武方未貴
時在南陽鄂山得一劍文曰秀覇小篆書帝常服之
東觀漢記建武二年遣馮異西擊赤眉於關中上自河
南賜異乘輿七尺玉具劍又陳遵破匈奴詔賜駮犀劍
又章帝賜尚書劍一手署姓名韓淩淵深有謀故得龍
泉郅夀明達有文章故得文劍陳寵敦朴有善能伏不
見於外故得鍜成劍皆因名而表意刀劍錄魏武帝
曹操以建安二十年於幽谷得一劍長三尺六寸上有
金字銘曰孟德王常服之典論選兹良金命彼國工
精而鍊之至於百辟以為三劍一曰飛景二曰流采三
曰華鋌俱長四尺二寸重一斤十有五兩淬以清漳厲
以礛䃴飾以文玉表以通犀古今注吳大帝有寶劍
六白虹紫電辟邪流星青冥百里刀劍錄吳主孫亮
以建興二年鑄一劍文曰流光小篆書晉懷帝熾以永
嘉元年造一劍長五尺銘曰步光小篆書宋書太宗
為徐州刺史昭太后賜以火珠鹿盧劍刀劍錄後魏
道武鑄二劍一名曰鎮山一名曰沈水北史魏畢衆
敬獻銀裝劍一口朝野僉載西晉末有旌陽縣令許
遜者得道於豫章西山江中有蛟為患旌陽沒水劍斬
之後不知所在頃漁人網得一石甚鳴擊之聲聞數十
里趙王為洪州刺史破之得劍一䨇視其銘一有許旌
陽字一有萬仞字遂有萬仞師出焉廣異記唐開元
末武勝之知靜江軍忽見灘中雷公踐微雲逐一小黃
蛇盤繞灘上靜江之人戲以石投之中蛇鎗然作金聲
雷公乃飛去使人往視得一銅劍有文曰許旌陽斬蛟
第三劍清異錄安祿山得飛剛寶劍欲奏上乞封劍
為堅利侯僚屬以無此例力止之會要樂浪人劍舊
紀貞元十年九月辛卯南詔獻鐸槊浪人劍南詔傳異
牟尋獻鐸鞘浪劍鬱刃注浪人鑄時以毒藥并治取躍
迎如星者凡十年乃成淬以馬血以金犀飾鐔首傷人
即死浪人所鑄故亦名浪劍王所佩者傳七世矣杜
陽雜編火精劍建中二年大林國所貢云其國有山方
數百里出神鐵其山有瘴毒不可輕為採取若中國之
君有道神鐵即自流溢鍊之為劍必多靈異其劍之光
如電切金玉如泥以朽磨之則生烟熖以金石擊之則
火光流起唐德宗時幸奉天自攜火精劍出内殿斫檻
上鐵狻猊應手而碎及乘輿遇夜侍從皆見上仗數尺
光明即劍光也清異錄朔方裨將之父嘗夢朱衣黑
幘人曰吾聞陽長史天命以玉柄龍授君若遇槖籥翁
宜付之得夢六日後買得一劍既藏四年汾陽誕日部
曲競獻珍異裨將以父所寶玉柄龍奉之意汾陽即翁
也劍俠傳唐晉公王鐸有千金劍以𫉬李龜夀錦
繡萬花谷顧彦輝為東川節度會諸將以所佩劍號疥
癩賓使侍左右曰生死同之違者先齒五代史孫德
昭梁太祖頗德其附已以龍鳳劍遺之夢溪筆談錢
塘聞人紹一劍削十大釘皆截劍無纖迹用力屈之如
鈎縱之鏗然有聲復直如弦古之所謂靈寶劍也珊
瑚鈎詩話有農夫耕地得劍磨洗適市值賈胡售以百
千未可至百萬約來旦取之夜歸語妻子此何異而價
至是庭中有石偶以劍指之立碎詰旦胡人載鏹至則
歎叱曰劍光已盡不復買農夫苦問之曰此是破山劍
唯可一用吾欲持之破寶山耳農夫惋恨旬月不能己
匕首
鹽鐵論匕首短劍也長一尺八寸頭𩔖匕故曰匕首
物原專諸始造匕首通裕文匕首劍屬漢王莽避火
宣室持虞帝匕首則堯舜已有其物矣史記燕太子
丹使荆軻刺秦王豫求天下之利匕首得趙人徐夫人
匕首取之百金使工以藥焠之以試人血濡縷人無不
立死者乃裝為遣荆卿典論魏太子丕造百辟匕首
三其一理似堅冰名曰清剛其二曜似朝日名曰陽文
其三狀似龍文名曰龍鱗虞初志有尼授聶隱娘羊
角匕首刃廣三寸為開其腦後藏匕首而無所傷用即
抽之妖亂志蕭勝納財於吕用之求知鹽城高駢有
難色用之曰一寶劍在鹽城井中須靈官取之駢許之
數月勝獻一銅匕首吕用之曰此北帝所佩也得之者
兵不敢犯駢寶秘之常持以坐起
斧鉞
事物紀原輿服志曰黃帝置斧鉞内傳曰帝將伐蚩尤
玄女授帝金鉞以主煞此其始也以銅為鳳首銜刀
逸雅斧甫也甫始也凡將制器始用斧伐木已乃制之
也鉞豁也所向莫敢當前豁然破散也說原鈇莝斫
刀也鉞大柄斧也黃鉞以金飾之五侯鯖鏚柲斧柄
也尚書一人冕執劉鄭玄注今鑱斧中華古今注
金斧黃鉞也鐵斧玄鉞也三代通用之以斷斬今以黃
鉞為乘輿之飾玄鉞諸公王得建之武王以黃鉞斬紂
故王者以為戒太公以玄鉞斬妲己故婦人以為戒漢
制諸公亦建玄鉞以太公秉之助武王斷斬故為諸公
之飾焉大將出征特加黃鉞者以銅為之黃金塗刃及
柄不得純金也博古圖司馬法三代之斧在夏執玄
鉞在商執白戚在周杖黃鉞蓋所用之色不同而所以
為斧則一也古今注秦改鐵鉞為鍠開元儀禮鍠
形如劍而三刃連柄共長三尺五寸以虎豹皮為袋今
乘輿之前刻木為斧謂之儀鍠孔六帖五代王建立
徙昭義賜以玉斧輟耕錄劈正斧以水蒼玉碾造高
二尺有竒廣半之徧地文藻粲然自殷時流傳大朝會
則一人持之立於陛下所以正人不正之意雲烟過
眼錄殷武鉞長三尺餘一叚美玉文藻細甚三代之寳
宣和故物又歸大金今在御府每大朝會必設之外庭
博古圖舞戚蓋司殺者之所秉用以為舞安柄處作
蟬紋柄之外作兩目中作饕餮垂花之飾紋縷精妙又
片雲戚形戚也戚斧屬此若片雲狀而兩端微卷中作
三圜竅容柄處為三耳蓋戚以玉為柲柲即柄也所謂
朱干玉戚者此其戚歟西溪叢語齊斧虞喜志林音
側階切凡師出齋戒入廟受斧故云齊也陳林云腰領
不足以膏齊斧服虔注云易喪其資斧張姜云斧鉞也
以整齊天下應劭云齊利也蕭斧或云鉞斧也淮南子
云磨蕭斧以伐朝菌蕭之義未詳太平御覧引漢書王
莽傳喪其齊斧音齊龍魚河圖斧神名狂章清異
錄蜀王建軍中隱語以斧為鐵糕糜
戈
二儀實錄䨇枝為戟獨枝為戈蚩尤造釋名戈句矛
戟也戈過也所刺擣則決過所鈎引則制之弗得過也
周禮冶氏戈廣二寸内倍之胡三之援四之鄭注戈
今句孑戟也或謂之鷄鳴或謂之擁頸内謂胡以内接
柲者也長四寸胡六寸援八寸鄭司農云援直刃也胡
其孑曲禮進戈者前其鐏後其刃注銳底曰鐏疏刃
當頭而利鐏在尾而鈍不以刃授敬也玉海戈有傍
出者為句孑亦名胡孑周禮戈柲六尺六寸禮書
五兵之所以便於用者戈而已其柲短而易持其胡援
廣而易入可以樁可以斬可以擊可以鈎觀富父終甥
以戈樁僑如之喉狼瞫以戈斬秦囚子南以戈擊子晳
長魚矯以戈殺駒伯則戈之於用可知矣典論狐父
之戈上世名器宋書晉惠帝永興元年成都王伐長
沙每夜戈戟鋒有火光如懸燭玄晏春秋皇甫謐年
十七未通經史執枝為戈
戟(附殳)
稗史𩔖編吕氏春秋曰蚩尤作五兵戟其一也又管子
曰雍狐之山發水出金受而制之以為雍狐之戟此戟
之始也龍魚河圖曰蚩尤造戟續事始曰魏武加蝦蟇
頭幡實錄曰自夏后氏有之如鎗兩岐置刃謂之戟
周禮冶氏戟廣寸有半寸内三之胡四之援五之鄭注
戟今三鋒戟也内長四寸半胡長六寸援長七寸禮
書蓋戟有三鋒刺則鋒之直前者也胡則正方中短而
下垂者也援則磬折而上達者也風土記戟長一丈
三尺奮揚俯仰能兼五兵方言戟楚謂之孑凡戟而
無刃秦晉之間謂之釨或謂之鏔吳揚之間謂之戈東
齊秦晉之間謂其大者曰鏝胡其曲者謂之鈎釨鏝胡
三刃枝南楚宛郢謂之匽戟其柄自關而西謂之柲或
謂之殳逸雅戟格也旁有枝格也周書一人冕執
戣一人冕執瞿注戣瞿皆戟屬白六帖凡句兵欲無
彈彈掉也句兵戈戟之屬禮書戟或作棘春秋傳曰
子都拔棘明堂位言越棘周禮言棘門則戟棘一也
太公兵法戟之神名大將稗編史記趙良謂衞鞅曰
君之出也操闒(音榻)戟者旁車而趨續輿服志曰漢大駕
前驅有鳳皇闒戟疑秦制也晉東宫舊事崇福門鷄
鳴戟十張陶侃表伏惟武庫傾蕩宿衞有失輒簡選
其差可者奉獻金鈴大戟五十張說文有衣之戟曰
棨漢雜事漢制假棨戟以代斧鉞崔豹古今注棨
戟前驅之器也以木為之後代刻偽無復典制以赤油
韜之謂之油戟亦曰棨戟稗史𩔖編武士陳列殿下
曰陛戟其宫中出入者本官封有衣戟傳審印信然後
受之曰棨信王公以下用棨戟前驅曰油戟名物考
後世有棨戟天子二十四諸侯十二或施於公門或設
於私第故漢秦彭唐李晟皆得設棨戟以代斧鉞事
物紺珠棨戟木為之而無刃門設架列之天子宫殿門
左右各十二應天數也
殳說文殳者以木為身旁皆鐵齒考工記廬人殳
長尋有四尺注殳以積竹八觚長丈二尺建于兵車旅
賁以先驅積竹謂削去白取其青處合之欲其有力也
矛
吕氏春秋蚩尤作五兵有酋矛夷矛詩國風二矛重
英註二矛夷矛酋矛也夷矛長二丈四尺酋矛長二丈
周書二人雀弁執惠立於畢門之内注惠三隅矛孔
疏謂刃有三角鄭玄云惠狀蓋斜刃宜芟刈詩經厹
矛注二隅矛也方言矛骹細如鶴脛者謂之鶴膝
越絶書越王仗屈盧之矛庶物異名疏吕覽鋤耰白
挺可以勝人之長銚利兵長銚長矛也白六帖刺兵
欲無蜎蜎撓也刺兵矛屬北史魏畢衆敬還鄉獻刺
彪矛一枚北史魏陳畱王虔武力絶倫每以矛細短
大作之猶患其輕復綴鈴於刃下龍魚河圖矛名天
矢隂太公兵法矛之神名跌蹌
矟(同槊)
逸雅矛長丈八尺曰矟馬上所持言其矟矟便殺也又
曰激矛激截也可以激截敵陣之矛也晉八王故事
張方將移惠帝於長安入殿奉迎自領五千騎皆捉鐵
&KR0008;槊庾翼與燕王書今致朱漆黑毦丈八矟一柄
白六帖于栗磾常用黑矟劉裕呼為黑矟公南史梁
武帝幸樂游苑羊侃預宴時少府奏新造兩刃矟成長
二丈四尺圍一尺三寸帝因賜侃河南國紫驑令試之
侃執矟上馬左右擊刺特盡其妙觀者登樹帝曰此樹
必為侍中折矣俄而果折因號此矟為折樹矟北史
魏賜蠕蠕阿那瓌露絲銀纏槊二張并白毦赤漆槊十
張并白毦黑漆槊十張并幡北史魏帝賜奚康生細
御銀纏槊一張北史范陽盧曹入海島得長人骨以
髑髏為馬皂脛長丈六尺以為二矟送其一於神武諸
將莫能用唯彭樂強舉之未幾曹遇疾巫言海神為祟
遂卒五行志劉武周據并州兵勢甚盛城上矟刃夜
每有火光酉陽雜俎南蠻有毒槊無刃狀如朽鐵中
人無血而死言從天雨下入地丈餘祭地方掘入蠻中
呼為鐸刃孔六帖南詔異牟尋獻鐸矟浪劍鬱刃鐸
矟者狀如殘刃有孔旁達出麗水飾以金所擊無不洞
夷人尤寶之以血祭之宋祁筆記宣獻宋公著鹵簿
記至䂍槊不能得其始徧問諸儒無知者予後十餘年
方得其義云江左有瓝槊以首大如瓝故云事物紺
珠犦矟犦擊聲也一云象犦牛善鬭唐金吾將軍執之
宋制如節有袋上加碧油常置朝堂駕出則八枚前導
唐史尉遲敬德善矟孔六帖羅藝善用槊
槍
事物紺珠槍木桿金頭始於黃帝擴於孔明韻會剡
木傷盜曰槍續事始諸葛亮置苦竹槍長丈二事
物紺珠一丈威煬帝槍筆叢單雄信幼時植一棗樹
年十八伐為槍號寒骨白嘗與秦王戰秦王以太白羽
射之火出因為尉遲敬德拉折唐書吐蕃犯苦拔海
哥舒翰持半叚槍迎擊所向披靡事物原始白幹槍
宋會要曰矟也唐時羽林所執制同矟而鐵刃上綴朱
絲拂隋志云齊梁四代儀中亦有此物疑晉宋以後以
為衞仗也清異錄槍材難得十全魏州石屋林多有
之楊師援時賜鎗效節軍皆采於此團典所用多是絶
品聖龍筯餘軍不過四五等托地仙長腰奴范陽嬌金
梢裊兒是也更有風火枝聖蚰蜒頗曲弱軍中不取
夷俗記陣中有鈎槍柄長五六尺槍刃長數寸刃後有
鈎可以刺可以挽也稗編飛火槍乃金人守汴時所
用今各邊皆知為之陳繼儒見聞錄高皇帝御用槍
凡二大者幾盈握修可丈六尺疑即用以步戰者也小
者修殺四之一圍殺亦如之疑所謂馬矟也事物紺
珠大寧筆槍首刃下數寸施小銕盤皆作刃拐突槍桿
長二丈五尺上施四稜鐵刃㧓槍長二丈餘上長刃下
逆鬚拐刃槍桿長二丈五尺長刃有拐
盾
山海經羿與鑿齒戰於華疇之野羿持弓矢鑿齒持楯
春秋元命包帝嚳戴干宋衷注干楯也拾遺記庖
犧造干說文盾瞂也所以扞身蔽目象形釋名盾
遯也跪其後避刃以隱遯也大而平者曰吳魁本出於
吳為魁帥者所持也隆者曰須盾本出於蜀須所持也
或曰羌盾言出于羌也約脅而鄒者曰陷虜言可以陷
破虜敵也今謂之曰露見是也狹而長者曰步盾步兵
所持與刀相配者也狹而短者曰孑盾車上所持者也
孑小稱也以縫編板謂之木絡以犀皮作之曰犀盾以
木作之曰木盾皆因所用為名也方言楯自關而東
或謂之楯或謂之干關西謂之楯禮書五兵之用長
以衞短短以救長則人持其一矣盾則夫人而有之書
曰比爾干干欲其比則夫人有之可知也藻林龍盾
畫龍於干以為飾孔子世家矛戟劍撥注撥謂大楯
也越記越勾踐作盾嬰以白璧鏤以黃金狀似龍蛇
行者乃使大夫種獻之於吳王唐書吳人家鶴膝而
戸犀渠注犀渠盾名世說魏武征袁本初治裝餘有
數十斛竹片咸長數寸太祖用之為竹椑楯玄晏春
秋皇甫謐年十七未通經史編荆為楯陶侃表奉獻
金革大羌盾五十青陵金革盾五十北史魏蠕蠕犯
塞任城王雲從獻文討之過大磧雲曰夷狄之馬初不
見虎頭楯若令此楯在前破之必矣帝從之北史魏
賜蠕蠕阿那環赤漆楯六幡黑漆楯六幡丘光庭兼
明書干一名楯一名櫓漢書云血流漂櫓櫓即干俗呼
為傍牌此物體輕或可漂也逸雅彭排彭傍也在傍
排敵禦攻也庶物異名疏伐干見注疏伐為中干干
伐皆盾之别名孔明軍令曰帳下及右陣各持彭排急
就注盾一名&KR1691;(音伐)亦謂之干即今旁排也章氏槁簡
贅筆背嵬即圓牌也以皮為之朱漆金花焕燿炳日
宋朝會要太宗聞南方以標槍傍牌為兵令蕭廷皓取
廣德軍習之二儀實錄步卒用八尺牛肋牌馬軍用
朱漆團牌近世兵杖中有標牌蓋出溪洞之蠻熙寧中
王師征交阯得其法乃盛傳於中國至神宗設於行陣
令諸軍習之事物紺珠立牌或竹或木高五尺闊三
尺背施横楅連轉關拐子長三尺巡城防矢石
砲(附銃)(火藥器)
物原軒轅作砲吕望作銃魏馬鈞製爆杖隋煬帝益以
火藥雜戲稗編漢書甘延夀投石絶等倫張晏曰范
蠡兵法蜚石重十二斤為機法行三百步延夀有力能
以手投之今邊城有礮蓋出於范蠡蜚石之制因事增
廣遂為今法蓋其始也事物原始諸葛亮圍郝昭於
陳倉亮起衝車昭以繩連石磨四角擊其衝車即礮石
之制也唐書李密令田茂廣造雲旝三百具以磯石
為攻城械號將軍礮楊誠齋海蝤船賦序紹興辛巳
海陵至江北掠民船欲濟虞允文伏舟七寶山後舟中
發一霹靂礮蓋以紙為之而實以石灰硫黃礮自空而
下墜水中硫黃得水而火自跳出其聲如雷紙裂而石
灰散為烟霧眯其人馬之目遂壓北舟人馬皆溺大敗
之稗編西安城上舊貯鐵砲曰震天雷狀如合碗頂
一孔僅容指軍中久不用此金人守汴之物也史載鐵
鑵盛藥以火點之砲舉火發其聲如雷聞百里外所爇
圍半畝以上火點著鐵甲皆透又其磁燒者強不若鐵
之威軍中鐵不多得則磁以繼之可也事物紺珠單
梢砲前後四柱施桄上施鹿耳四夾軸軸上置板竿高
下隨時旋風礮衝天柱上施軸置砲虎蹲跑前脚長後
脚短水底連天砲先置銅鐵大砲水底以葦接長洞中
藏藥線水戰發之
銃楊一清制府雜錄今所造鎗砲不能致遠兼不善
用不能多中近年敵人不甚畏之惟大將軍二將軍三
將軍諸銃力大而猛事物紺珠佛郎機銃銅為管大
者千餘斤中者五百餘斤小者百餘斤彈子内鐵外鉛
重數斤嘉靖間造七修𩔖藁鳥嘴木銃嘉靖間日本
犯浙倭奴被擒得其器遂使傳造焉事物紺珠鷄脚
銃銅十眼銃四眼銃三眼銃九眼銃九子銃夾靶銃大
把銃千里銃
火藥器羣書考索宋咸平三年唐福獻新製火毬火
鎗事物紺珠蒺藜火毬三稜六首鐵刃外團火藥中
貫長繩放之霹靂火毬用竹兩三節存節用薄瓷或錢
三十片和藥裹竹為毬兩頭畱竹寸許毬外加傅藥鐵
嘴火鷂木身鐵嘴束稈為尾入火藥竹火鷂竹為疏籠
大腹狹口糊紙入火藥束草為尾
諸武具
續事始雲梯魯人公輸般造以攻宋城可以凌空立之
太白隂經謂之飛梯毛詩注鈎援鈎梯也所以鈎引
上城即雲梯也事物紺珠飛梯長二三丈首貫䨇輪
著城而進竹飛梯獨竿大竹旁施脚澁躡地飛梯如飛
梯而兩層中施轉軸以起梯竿首貫䨇輪稗史𩔖編
事始曰鐵蒺藜鐵菱角等起於隋煬帝征遼東置之要
路水中以刺人馬非也按諸葛亮與司馬懿相持於武
功五丈原亮卒懿追之亮長史楊儀多布鐵蒺藜則三
國之際已有其物非自隋煬帝始也漢文帝時晁錯言
守邊議云具藺石布渠答注云渠答鐵蒺藜也此又漢
初事耳物原孫武造鐵蒺藜庶物異名疏尉繚子
城險未設渠答未張晁錯傳高城深塹具藺石布渠答
渠答蒺藜也藺石城上雷石也晏子曰城上二步一渠
立程長三尺冠長十尺臂長六寸二步一答答廣九尺
袤十二尺據此則渠答若兩矣清異錄蜀王建軍中
隱語鐵蒺藜曰冷尖事物紺珠撾簡大鐵尺詞林
海錯蕭摩訶與北齊戰有西域胡妙於弓矢摩訶遥擲
銑鋧正中其額應手而斃鋧音簡秦瓊尤善用之周
禮車徒皆作遂鼓行徒銜枚而進鄭注枚如箸銜之有
繣結項中軍法止語為相疑惑也紺珠狼牙拍合榆
木布釘其上四面施刀前後施環貫以繩鈎於城上以
拍登城戚繼光武藝篇狼筅用大毛竹上截連四旁
附枝節節枒&KR1166;視之粗可二尺長一丈五六尺利刃在
頂長一尺郭應響云臨敵他技單薄膽易搖奪惟筅遮
蔽全身刀鎗叢刺不能入用為行列乃行伍藩籬也若
精兵風雨之勢則筅為重贅之器矣
(附)諸刑具
舜典鞭作官刑隋書刑法志梁武帝時鞭有制鞭法
鞭常鞭凡三等制鞭生革廉成法鞭生革去廉常鞭熟
靻不去廉皆作鶴頭紐長尺二寸梢長二尺七寸廣三
寸靶長尺五寸隋書北齊武成帝用輕典鞭鞘皆用
熟皮削去廉稜鞭瘡長一尺舜典朴作教刑注朴檟
楚也漢書景帝定箠令箠長五尺其本大一寸其竹
也末薄半寸皆平其節當笞者笞臀母得更人畢一罪
乃得更人晉令應得法杖者以小杖過五寸者梢行
之應杖而髀(臀也)有瘡者緩隋書梁武帝時杖皆用生
荆長六尺有大杖法杖小杖三等之差大杖頭圍寸三
分小頭八分半法杖圍寸二分小頭五分小杖圍寸一
分小頭極杪五代史劉銖用法刻深每杖一人必兩
杖俱下謂之合歡杖文獻通考杖不得畱節目亦不
得釘飾及加筋膠之𩔖仍用火印從官給周易荷校
滅耳注校枷也罪重械其首也文獻通考宋高宗著
令枷以乾木為之長者以輕重刻識其上凡枷紐暑月
五日一濯周易履校滅趾注械足也禮記孟春之
月命有司省囹圄去桎梏注木在足曰桎在手曰梏
廣雅參著曰桎偏著曰梏說文梏手械也所以告天
桎足械也所以質地周禮凡囚上罪梏拲而桎中罪
桎梏下罪梏王之同族拲鄭玄註兩手共一木曰拲桎
梏兩手各一木王莽傳以鐵琅當其項注琅當長鎻
也通典隋文帝令前代有司訊考有用大棒束杖壓
踝之屬盡除之
格致鏡原卷四十二
