格致鏡原卷十八大學士陳元龍撰
冠服𩔖(六)
裳
總論物原黃帝臣伯余為裳白虎通裳者鄣也所
以𨼆形自鄣閉也身章撮要裳下飾以羅為表絹為
裏其色天子諸侯朱大夫素士玄黃裳之雜色也凡七
幅殊其前後前三幅後四幅繡四章藻粉米黼黻於其
上通典十二章六章在裳宗彛藻火粉米黼黻學
齋佔畢上衣下裳各為長短之制衣纔至膝裳乃裙也
今之祭服是也後魏胡服便於鞍馬遂施裙於衣為横
幅而綴於下謂之襴今之公裳是也楚辭製芰荷以
為衣兮集芙蓉以為裳又青雲衣兮白蜺裳晉書孫
登字公和於汲郡北山為土窟居之夏則編草為裳
身章撮要裙即裳按釋名羣也謂連接羣幅而為之
揚雄方言陳魏之間謂裙為帔繞衿謂之裙古今注
裙古之前制衣裳相連至周文王令女人服裙裙上加
翟衣皆以絹為之五行志獻帝時女子好為長裙而
上甚短留青日札梁簡文詩羅裙宜細襇先見廣西
婦女衣長裙後曳地四五尺行則以兩婢前擕之襇多
而細名曰馬牙襇或古之遺制也漢文後宫衣不曳地
其貼地者以不纏足欲裙盖之也又杜牧詠韈詩五陵
年少欺他醉笑把花前出畫裙是唐之裙亦足𨼆足也
韻書襇裙幅相攝也唐輿服志婦人裙不過五幅
曳地不過三寸新志淮南觀察使李德裕令管内婦
人衣褏四尺者皆闊一尺五寸裙曳地四五寸者減三
寸隣幾雜志婦人不服寬袴與襜製旋裙必前後開
胯以便乘驢其風始於都下妓女而士夫家反慕之曾
不知恥辱如此演繁露傳授經曰老子去周左慈在
魏並葛巾單裙不著褐則是直著短衫而以裙束其上
不用道家法服也天寶遺事都人士女每至春時各
乘車走馬郊外為探春之宴遇名花則藉草而坐解裙
四圍如棋布焉謂之裙幄
古人裙中華古今注始皇元年宫人令服五色花羅
裙至今禮席有短裙焉飛燕外傳后衣南越所貢雲
英紫裙碧瓊輕綃又帝令馮無方持后裾風止裾為之
縐他日宫姝或襞裙為縐號畱仙裙明德馬皇后傳
永平元年立為皇后常衣大練裙不加褖六宫莫不嘆
息晉循復山陵故事梓宫衣物有緗絳雙裙六腰
晉東宫舊事皇太子納妃有絳紗複裙絳碧結綾複裙
丹碧紗紋雙裙紫碧紗紋雙裙紫碧紗紋繡纓雙裙紫
碧紗縠雙裙丹碧杯文羅裙晉宋舊事崇進皇太后
為太皇太后有絳碧絹雙裙絳絹䙱裙緗絳紗複裙白
絹裙演繁露晉王獻之書羊欣練裙朱公叔絶交論
謂西華之子冬月葛衣練裙盖古人不徒衣袴必以裙
襲之是正上衣下裳之制也珍珠船梁武帝造五色
繡裙加朱繩眞珠為飾隋煬帝作長裙十二披名仙裙
中華古今注隋大業中煬帝制五色夾纈花羅裙以
賜宫人及百僚母妻又制單絲羅以為花籠裙常侍宴
供奉宫人所服後又於裙上剪絲鳳綴於縫上取象古
之褕翟至開元中猶有制焉北史魏樂良王忠著紅
羅裙繡作領碧紬袴錦為緣孝武帝謂曰朝廷衣冠應
有常式何為著百戲衣北史齊武成帝為胡后造真
珠裙袴所費不可稱計被火燒後主既立穆后復為營
之陸魯望文集侍御史趙郡李君出古錦裙一條示
余幅長四尺下廣上狹下闊六寸上減下三寸半皆周
尺如直其前則左有鶴二十勢若飛起率曲折一脛口
中銜莩蘤輩右有鸚鵡聳肩舒尾數與鶴相䓁二禽大
小不𩔖而又以花卉均布無餘地界道四向五色間雜
道上累細鈿點綴其中微雲璅結互以相帶裏有繒綵
下製綫尚仍舊兩旁皆解散盖坼滅零落僅存此故耳
縦非齊梁物亦不下三百年矣昔時之工如此妙耶
五行志安樂公主使尚方合百鳥毛織二裙正視為一
色旁視為一色影中為一色而百鳥之狀皆見以其一
獻韋后朝野僉載安樂公主造百鳥毛裙以後百官
百姓家效之山林奇禽異獸披山滿谷掃地無遺至於
網羅殺𫉬無數事物紺珠單絲碧羅籠裙安樂公主
作獻韋后縷金為花鳥細如絲髮大如黍米眼鼻觜甲
皆備瞭視者方見之清異錄同光年上命染工作霞
樣紗為千摺裙分賜宫嬪是後民間尚之號拂拂嬌
清異錄男子出家學佛始衣&KR0552;墨連裙黮謂之氅裝
西河記西河無𧖟桑婦女著碧纈裙加細布裳正字
通金俗婦人裳曰錦裙裙左右各闕二尺許鐡條為圈
裹以繡帛上以單裙襲之元氏掖庭記凝香兒服五
河花蕊之裳于闐國烏玉河生花蕊草採其蕊織之為
錦西王母傳漢初有四五小兒戲於路中一兒歌曰
著青裙入天門揖金母拜木公許老翁傳仙女天衣
有金縷單絲錦縠銀泥五暈羅裙眞人三君内傳南
極夫人被錦服青羽裙珍珠船燉煌俗婦人作裙攣
縮如羊腸用布一疋皇甫隆禁改之溪蠻叢笑犵狫
裙裙幅兩頭縫斷自足而入闌班厚重下一段絶以紅
范史所謂獨力衣恐是也盖裸袒以裙代袴雖盛服不
去去則犯鬼炎徼記聞犵狫一曰犵獠種有五蓬頭
赤脚輕命死黨以布一幅横圍腰間旁無襞績謂之桶
裙男女同制花布者為花犵狫紅布者為紅犵狫
袴
說文袴脛衣也逸雅袴跨也兩股各跨别也物原
禹作袴古今注袴盖古之裳也周武王以布為之名
曰褶敬王以繒為之名曰袴但不縫口而已庶人衣服
也至漢章帝以綾為之加下緣名曰口疑耀褌即袴
也古人袴皆無襠女人所用皆有襠者其制起自漢昭
帝時上官皇后今男女皆服之矣事林廣記史記屠
岸賈滅趙氏趙朔之妻有遺腹生男賈索之夫人置其
袴中袴始見此通鑑韓昭侯有敝袴命藏之以待有
功者朱博傳功曹官屬多襃衣大袑(音紹)不中節度注
袑大袴也魏舊事楊平善裁袴以官絹百疋作小袴
百枚方言脛衣大者曰倒頓小者曰䘨&KR2344;郭璞註倒
頓今雹袴䘨&KR2344;今&KR0008;袴方言齊魯之間袴謂之褰或
謂之襱關西謂之袴小袴謂之芙蓉衫楚通語也詞
林海錯袴謂之畱幕冀州所名南史新羅國呼其袴
曰柯半正字通一名觸衣俗呼小衣漢書周仁景
帝時為郎中令常衣溺袴注溺讀曰尿尿袴者為小袴
以藉其尿漢書上官后傳宫人使令皆為窮袴多其
帶注服虔曰窮袴有前後襠不得交通也師古曰窮袴
即今之裩襠袴也古今注漢以端午日賜百官水紋
綾袴盖取清慢而理人若百官母及妻妾等承恩者則
别賜羅紋勝袴取其日勝今太常二人服紫絹袴褶緋
衣執籥以舞之漢官儀虎賁郎將衣虎文錦袴東
宫舊事皇太子納妃有絳真文羅袴七搜神記謝尚
脫略細行不為流俗之事好衣刺文袴鄴中記石虎
出獵著金縷合歡袴南史宋王敬弘左右嘗使二老
婦女戴五條辮著青紋袴&KR1596;飾以朱粉南史梁劉顯
將之尋陽朝賢畢祖顯懸帛十匹約曰險衣來者以賞
之周弘正綠絲布袴軒昂而至折標取帛海墨徽言
李白遊慈恩寺僧用水松牌乞詩白為題訖僧獻蘭縑
袴清異錄潞王從珂出馳獵從者皆輕零衫佛光袴
佛光者以雜色横合為袴北疆記虞主南郊著皂斑
褶繡袴清異錄余在翰苑以油衣漸故遣吏市新者
回云馬行油作鋪目錄芭蕉袴一副二貫解酲語元
成宗宫人著白㲲袴為鞠弋流蹌之戲戊辰雜鈔新
婚三日後命工分作二袴婿女各穿其一謂之永諧袴
南史金線錦袍師子錦袴波斯國迎婦時婿所著婦
亦如之南齊書永明中高麗使至服窮袴曰此古之
遺像也異域志撲子蠻以青婆羅為通身袴南史
高昌國著縵襠袴說文薉貉中女子無袴以帛為脛
空用絮補核名曰繜衣狀如襜褕身章撮要褌褻衣
小袴按說文云亦曰衳逸雅褌貫也貫兩脚上繫要
中也中華古今注裩三代不見所述周文王所製裩
長至膝謂之弊衣賤人不下服曰良衣盖良人之服也
至魏文帝賜宫人緋交襠即今之裩也(裩與褌同)秕言相
如傳相如身自著犢鼻褌師古曰即今之衳也形似犢
鼻故以名云今俗因謂之牛頭褌然其形與犢鼻不似
姚令威曰膝上二寸為犢鼻穴言褌之長財至此此說
得之畱青日札犢鼻褌以三尺布為之形如牛鼻盖
前後各一幅中裁兩尖襠交輳即今之牛頭子褌一名
梢子七修𩔖藁二儀實錄云西戎以皮為之夏后氏
以來用絹長至於膝漢晉名犢鼻北齊則與袴長短相
似考犢鼻之名是起於西戎變於三代而折中於北朝
孰謂小人之服而不出於古耶竹林七賢論阮咸於
七月七日竪長杆標大布犢鼻褌曝於庭中曰未能免
俗聊復爾耳南史齊廢帝在華林園華光殿露著黃
縠褌跂牀垂脚解酲語天歷中人著紫花草褌詞
林海錯刑部侍郎辛亶常衣緋褌俗云利於官事物
原始今吳中婦女多穿大脚開襠褌獨蒲城婦人不穿
褌廣西土官婦女亦不穿褌著裙五六層其後曳地四
五尺盖夷俗也唐人以花上曬褌為殺風景西京雜
記合德遺飛燕金錯繡襠
襪(附膝袴裹脚)
說文襪足衣也逸雅襪末也在脚末也炙轂子文
子曰文王伐崇襪繫帶則其物色已見於商代中華
古今注三代及周著角襪以帶繫於踝至魏文帝吳妃
乃改樣以羅為之後加以綵繡畫至今不易身章撮
要襪足衣自三代有之以緋羅為表緋絹為裏著以穿
履有帶與今之制者不同陸龜蒙雜記武王罷朝而
襪系絶衞褚師呼聲子結襪而登席漢廷尉為王生結
襪襪有帶尚矣今獨亡古之制亡者十八九矣奚襪帶
之足云王符潛夫論飾襪必緰名義考七林云文
綦(音其)綵緤(音屑)緰襪羅縢(音滕)綵緤襪繫之有采色者緰說
文貲布也緰襪以貲布為襪也高文惠婦與文惠書
今奉織成襪一緉晉惠帝起居注愍懷太子賜典兵
中郎將複紵襪一緉中華古今注隋煬帝宫人織成
五采立鳳錦襪靿太眞外傳妃子死之日馬嵬媼得
錦靿襪一隻每遇過客一翫百錢前後𫉬錢無數清
異錄唐制立冬進千重襪其法用羅帛十餘層錦夾絡
之清異錄去習者雲行至峨眉山而𨼆蓄三隻韈常
穿二補一歲久裂帛交雜望之茸茸焉自呼為獅子韈
搜神記橘中二叟曰君輸我瀛洲玉塵九斛龍縞襪
八緉後日於青城草堂還我爾五侯鯖鴉頭韈農婦
所著者
膝袴畱青日札韈足衣今之膝袴筆叢自昔人以
羅襪詠女子六代相承唐詩尤衆至楊妃馬嵬所遺足
徵唐世婦人皆著襪無疑也然今婦人纏足其上亦有
半襪罩之謂之膝袴恐古羅襪或此𩔖致虛閣雜俎
太真著鴛鴦竝頭蓮錦袴襪上戲曰貴妃袴襪上乃真
鴛鴦蓮花也太真問何得有此稱上笑曰不然其間安
得有此白藕乎貴妃由是名袴襪為藕覆註云袴襪今
俗稱膝袴餘冬序錄男子跪用護膝冬寒亦用護膝
驛馬遠行用護臁若膝袴縛膝下袴脚上今日婦女下
體之飾朱子語錄秦太師死高宗告楊郡王云朕免得
膝袴中帶匕首矣豈當時男子亦或著膝袴邪抑袴兩
脚曰膝袴邪
裹脚逸雅偪所以自逼束今謂之行縢言以裹脚可
以跳騰輕便也名義考縢增韻約也纏也偪束其足
今小男子行纏自足至膝此則施之足羅縢以羅為之
筆叢樂府雙行纏盖婦人以襯韈中者即今俗談裹
脚也唐以前婦人未知紮足勢必用此與男子同男子
以帛婦人則羅為之加文繡為美觀以蔽於襪中焦
氏筆乘淮南子纏以朱絲纏讀如戰古樂府有雙行纏
謂行縢即足衣也
履(附屨鞋)(舄屩)
總論逸雅履禮也飾足所以為禮也古今注履屨
之不帶者事物紀原世本曰于則作屝履宋衷注云
黃帝臣草曰屝麻皮曰履實錄曰三代皆以皮為之單
底曰履複底曰舄盖祭服曰舄朝服曰履燕服曰屨也
方言屝屨粗履也徐兗之郊謂之屝自關而西謂之
屨中有木者謂之複舄自關而東複履其痺者謂之&KR0008;
下襌者謂之鞮絲作之者謂之履麻作之者謂之不借
麤者謂之□東北朝鮮冽水之間謂之&KR1836;角南楚江沔
之間總謂之麤西南梁益之間或謂之□或謂之䋀履
其通語也徐土邳圻之間大麤謂之&KR1836;角地理志彈
弦跕躧師古注跕音帖躧與屣同謂小履之無跟者跕
謂輕躡之也演繁露案今人夏月以生帛為屧其三
面稍隆起惟當脚跟處正低即師古所指也說文靸
小兒履也鞮革履也麤草履也&KR2835;枲履也畱青日札
屧履中薦也曰步屧曰舞屧吳王宫中有響屧廊以楩
梓板藉地西子行則有聲故名響屧是婦女通服之韓
偓屧子詩六寸趺圓光緻緻唐尺雖短謂之六寸趺圓
想亦不纏足也梁詩畫屧重高牆畫之者當是繪以五
采高牆者想是闊頰耳今之高底鞋𩔖南史蕭宏奢
侈過度所幸江無畏服玩侔於東昏潘妃寳屧直千萬
賈誼傳冠雖敝不以苴履師古注苴者履中之藉也
丹鉛錄周禮履絇黃繶青句今文作絇註絇謂拘著
舄履鼻在屨頭用繒一寸屈為之以受穿貫張正見履
賦采絇繡繶寳屧香綦宋詞有鸞絇鳳繶之句繶紃縧
也履縫中緣按絇古云鞋鼻今之鞋結是其遺像繶則
俗云鎖線也又儀禮青絇繶純純(音袞)緣也今云袞邊
郭思畫論伊尹以草為之名曰履秦世參用絲革身
章撮要履用緋羅表皮裏頭飾以絇縫中紃且純且緣
下帶口兩旁各著帶用以縛足或以為單底急就章
旃裘&KR2364;&KR1919;蠻夷民顔注&KR2364;&KR1919;胡履之缺前雍者是也黃
氏云&KR2364;&KR1919;胡履也王氏云新唐書西域傳言曳&KR2364;&KR1919;履
也急就章履&KR0146;&KR2835;麤羸窶貧顔注&KR2835;圓頭掩上之履
也廣韻云&KR2835;兒履也皮為之麤者麻枲雜履之名也
急就章靸鞮卬角褐襪巾顔注靸為韋履頭深而兑平
底也今俗呼為跣子鞮薄革小履也卬角履上施也如
今木履黃氏補云下邳謂漆履有齒者曰靳角徐氏云
鞮亦履今胡人履連脛謂之絡鞮急就章履舄鞜裒
絨緞紃顔注鞜生革之履也緞履跟之帖也紃緣履之
圓縧也逸雅不借言賤易有宜各自蓄之不假借人
也五總志不借草履也謂其易辦人人自有不待假
借故名曰不借又云左不借於右兩不相借故名不借
庶物異名疏不借草履劉熙以為皮作之揚雄以為
麻作之事物紀原云夏商以草周以麻漢文帝履不借
視朝潛夫論謂以皮作之者致虛閣雜俎昔有仙人
鳳子者一日大雨隣人來借草履鳳子曰他人草履則
可借我之草履乃不借者也其人怒詈之鳳子即以草
履擲與化為鶴飛去故後世名草履為不借
古人履晏子景公為履黃金之綦飾以銀連以珠良
玉之絇其長尺冰月服之以聽朝晏子朝公迎之履重
僅能舉足戰國策春申君上客三千皆躡珠履拾
遺記西王母曳丹玉之履南史有盗𤼵古冡者相傳
云是楚王冡𫉬玉履鹽鐡論古者庶人粗屝草履今
富者韋沓絲履事物紀原古今注曰魏文帝寵段巧
笑始製絲履按禮少儀云國雖靡敝君子不履絲屨則
周人已用絲為屨也魏武内式令前於江陵得雜綵
絲履以與家人約當著盡此履不得效作也列仙傳
胡母班為太山府君賫書詣河伯河伯貽其青絲履甚
精巧李肇翰林志翰林學士給紫絲履清異錄曹
翰性貪侈為周世宗樞密承旨常著金線絲履崔寔
四民月令八月制韋履十月作帛履漢書革鞜不穿
師古注鞜革履音踏漢書鄭崇為尚書僕射數諫諍
每聞曳革履上笑曰我識鄭尚書履聲南史齊高帝
宫人著紫皮履五行志文宗時吳越間織高頭草履
如綾縠前代所無履下物也織草為之又非正服而被
以文飾盖隂斜闒茸泰侈之象也筆叢六朝前率草
為履古稱芒屩盖賤者之服大抵皆然唐張志和以㯶
為履至五代蒲履盛行東方朔𤨏語木履起於晉文
公時介之推逃禄自𨼆抱樹而死公撫木哀歎遂以為
履每思從亡之功輒俯視其履曰悲乎足下足下之稱
亦自此始也南方草木狀抱木生於水松之傍若寄
生然極柔弱不勝刀鋸乘濕時刳之而為履易於削瓜
乾則韌不可理也履雖猥大而輕風至則隨飄而動夏
月納之可禦蒸濕之氣太康六年扶南貢百雙帝深歎
異然哂其作之陋但置諸外府以備方物而已青州
雜記青齊間桃花有一種盛開時垂絲二三尺者採之
練以松脂遞相纏織成鞋履寄往都下人皆不辨何物
晉令士卒百工履色無過綠青白奴婢無過純青古
儈賣者一足著白履一足著黑履賈子天子黑方履
諸侯素方履大夫素圓履八景經東元君道君躡九
色之履金真玉光經有五色九色獅子之履拾遺
記穆王起春霄之宫西王母來焉納丹豹文履丹鉛
錄漢有伏虎頭鞋加以錦飾曰繡鴛鴦履昭帝令冬至
日上舅姑西京雜記趙飛燕立為后女弟合德進同
心七寳綦履秦嘉與婦書今致龍虎組緹履一緉
晉東宫舊事太子納妃有絳地文履一量古今注東
晉以草木織成有鳳頭履聚雲履五朵履炙轂子西
晉永嘉元年始用黃草為履宫内妃御皆著之謂之伏
鳩頭履梁天監中武帝以絲為之名解脱履古今注
南宋有重臺履梁有笏頭履分捎履立鳳履又有五色
雲霞履後魏史王遵業從容恬素常著穿角履好事
者多毁新履以學之丹鉛錄隋煬帝令宫人靸瑞鳩
頭履謂之仙飛履二儀錄唐大歷中進五朵草履建
中間進百合履清異錄宣宗儒雅令有司效孔子履
製進名魯風鞵宰相諸王效之而微殺其式别呼為遵
王履神仙通鑑郭翰贈張氳以孔子二儀履一雙後
於晉州尸解與里人劇飲畱衣履而别樵人直說白
樂天燒丹於廬山草堂作飛雲履玄綾為質四面以素
綃作雲朵染以四選香振履則如烟霧樂天著示山中
道友曰吾足下生雲不久上昇天府矣說略唐文德
皇后遺履為米元章寫圖左方有小跋是元章為畫學
博士時筆跋云右唐文德皇后遺履以丹羽織成前後
金葉裁雲為飾長尺底向上三寸許中有兩繫首綴二
珠盖古之岐頭履也臣米芾圖并書嫏嬛記馬嵬老
媼拾得太真襪以致富其女名玉飛得雀頭履一隻真
珠口以薄檀為苴長僅三寸玉飛奉為異寳不輕示人
雲仙雜記趙廷芝作半月履以千紋布為之托以精
銀填以絳蠟唐輔明過之奪以貯酒張華輕薄篇足
下金薄履甄述美女詩足躡承雲履枕譚張衡同
聲歌鞮芬以狄香鞮履也狄香外國之香也謂之香薰
履也藻林文選曰文履謂美人文繡之花履也庶
物異名疏顙推之履見吕氏春秋高誘云敝履也
屨逸雅屨拘也所以拘足也齊人謂韋屨曰屝屝皮
也以皮作之輶軒絶代語自關而西謂之屨周禮
屨人掌王及后之服屨為赤繶黃繶(以赤黃之絲為下緣)青句(以青)
(絲飾屨頭之鼻)素屨(禆下曰屨素屨有凶去飾用之)葛屨(夏衫絺綌以葛為屨冬則以皮為之)辨
外内命夫命婦之命屨功屨散屨注命屨命夫婦屨也
功屨去飾士及妻屨散屨及素屨大祥時履也左傳
共其資糧屝屨注屝屨草屨也藻林左傳曰菅屨謂
草屨也喪者之所服士冠禮屨夏用葛冬用皮屨可
也玉堂閒話江南有芒草貧民採之織屨緣地土卑
濕此草耐水而貧民多著之内則屨著綦註綦屨頭
之飾即絇也著猶施也朱子曰綦鞋口帶也古人皆旋
繫今人從簡易綴之於上如假帶然邢疏絇屨頭飾
也士冠禮曰玄端黑履青絇鄭注云絇之言拘也以為
行戒狀如刀衣鼻在屨頭是也
舄釋名舄腊也地或泥濕故複其末下使乾腊也
古今注以木置屨下乾腊不畏泥濕故曰舄筆叢古
篆舄字象鵲形以為履飾也履象取諸鵲鵲知太歲欲
人行履知方也古易履舄然敬之無咎今文改舄作錯
不識古文也三禮圖複下曰舄單下曰履其色各隨
裳色夏用葛冬用皮詩豳風赤舄几几注赤舄冕服
之舄也周禮冬官屨人掌王及后之服屨為赤舄黑
舄注凡舄之内有屨屨外又加以舄王赤舄下有白黑
二舄后玄舄下有赤青二舄但言赤黑特言其尊者耳
三禮圖皇后翬衣玄舄揄翟赤舄鞠衣著履左傳
楚王皮冠豹舄以出杜預注豹舄以豹皮為履漢書
文帝足履革舄漢武内傳王母履玄璚鳳文之舄
抱朴子安期生賣藥海邊計已千歲秦始皇召見與語
賜之金璧安期以赤玉舄一兩為報藻林丹鳳舄仙
舄也唐詩月邀丹鳳舄又文選曰金華舄謂舄以金為
華而飾之也事物紺珠露舄踏露著王喬傳顯宗
時王喬為葉令有神術每月朔望朝帝怪其來數不見
車騎密令太史伺望之言其臨至有雙鳬從南飛來於
是舉羅張之但得雙舄焉詔尚方視則所賜尚書屬履
也
鞋宛委餘編今世總稱履曰鞋釋名鞋解也著時
縮其上如履然解其上則舒解也實錄履夏商皆草
為之周以麻晉永嘉中以絲或云馬周始以麻為之名
鞋也中華古今注鞋子自古即有皆謂之履絇繶皆
畫五色至漢有伏虎頭始以布鞔繶上脱下加以錦為
飾麻鞋起自伊尹以草為之曰草屩周文王以麻為之
名曰麻鞋至秦以絲為之令宫人侍從著之庶人不可
至東晉又加其好公主及宫中貴人皆絲為之凡娶婦
之家先下絲麻鞋一䩫取其和鞋之義巖棲幽事㯶
鞋出蜀中南叢林皆作吳人不能製也盧公範饋飾
儀三月三日上踏青鞋履戴侗六書故今人以履無
踵直曳之者為靸輟耕錄西浙之人以草為履而無
跟名曰靸鞋婦女非纏足者通曳之逸雅靸韋履深
頭者之名也靸襲也以其深襲覆足也炙轂子靸鞋
舄三代皆以皮為之自始皇二年遂以蒲為之名曰靸
鞋至二世加以鳳首尚以蒲為之西晉永嘉元年始用
黃草為之宫内妃御皆著之中華古今注靸鞋盖古
之履也秦始皇常靸望僊鞋以對𨼆逸求神仙至梁天
監年中武帝解脱靸鞋以絲為之今天子所履也九
國志江南李昪常履蒲靸畱青日札今之纏足者以
絲為鞋則梁製也以羊皮銷金箔為之則三代之遺意
而極其奢巧也以蒲草麻葛為之則古今之通用也首
以鳳頭伏鳩鴛鴦則昉於秦晉繡以雲露花草則昉於
五朵百合而其高底鞋即古之重臺履也琴面鞋即笏
頭履也至若飾以金寳珠玉則淫風極矣筆叢崔豹
云古履絇繶皆畫五色秦始皇令宫人靸金泥飛頭鞋
筆叢履也屣也舄也屐也四者小異而大同古男子
婦人共之盖其形製不甚懸絶自唐宋五代纏足遂專
以弓鞋屬之婦人而履屣屐舄皆歸之男子代醉編
纏足不始五代唐人詩多可據偶觀麗情集載唐郭華
吞鞋而死店主於喉中拔出紅繡鞋一隻此唐事也使
如男子之鞋安能入於喉中耶又唐典籖魏簡妻鄭氏
取一隻履擊王頭破據此隻履能擊頭流血非弓鞋明
矣用修謂纏足起於後世此或一證羣書考索武德
間婦人曳履及線鞋採蘭雜志徐月英臥履皆以薄
玉花為飾内散以龍腦諸香屑謂之玉香獨見鞋老
學菴筆記宣和末婦人鞋底尖以二色帛合成名錯到
底丹鉛錄宋蔣捷詞裙鬆翠褶鞋膩紅幫幫女履牆
也輟耕錄楊鐡崖耽好聲色每於筵間見舞女有纏
足纖小者則脱其鞋載琖以行酒謂之金蓮杯
屩釋名屩蹻也出行著之蹻蹻輕便因以為名也
中華古今注伊尹始為草屩周文王以麻為之至秦以
絲為屩令宫人侍從著之身章撮要屩草履輕便出
行著之漢卜式傳式為郎在上林中布衣著屩而牧
羊注屩草履也南方謂之屩晉書元康太安之間江
淮之域有敗屩自聚於道多者至四五十量人或散投
坑谷明日視之復如故或云見狐狸銜聚之齊書東
昏侯宫人皆著綠絲屩唐書朱桃椎結廬山中嘗織
十芒屩置道上見者曰居士屩也為鬻米茗易之置其
處輒取去終不與人接其為屩草柔細環結促密人爭
躡之
靴
名義考古者以皮為履止於拘足趙武靈王作胡服變
履為鞮連脛服之今靴也學齋佔筆古有舄有履有
屨而無靴故靴字不見於經至趙武靈王變履為靴而
至今服之本朝徽宗政宣間嘗變靴為履矣至高宗時
務反政宣之失仍變履為靴魏武與楊彪書今遺足
下織成花靴一緉慕容晃與顧和書今致繡靴一緉
輿地志石虎女妓皆著五紋織成靴遊於戲馬觀
南史蕭琛年少著虎皮靴策桃枝杖直造王儉坐筆
談北齊全用胡服長靿靴隋書帝王貴臣多服烏皮
六合靴說略唐初天子服六合靴畱青日札烏皮
六縫靴也唐有此名故曰高力士終以脱烏皮六縫為
深恥中華古今注靴者盖古西胡服也昔趙武靈王
好胡服常服之其制短靿黃皮閒居之服至馬周改制
長靿以殺之加之以氈及絛得著入殿省敷奏取便乘
騎也文武百僚咸服之至貞觀三年安西國進緋韋短
靿靴詔内侍省分給諸司羣書考索皂靴乃馬上鞋
也後世循襲遂為朝服郭思畫論靴本胡服趙靈王
好之制有司衣袍者宜穿皂靴唐代宗朝令宫人侍左
右者穿紅錦靿靴紀原開元中裴叔通以羊皮為靴
加以帶子裝束唐書朱桃椎澹泊絶俗長史竇軌遺
以麂鞾委之地不肯服鄭文寶南唐近事元宗嘗謂
馮權曰我富貴日為爾置銀靴及保大初因擊鞠賜銀
三十斤權命工鍜靴穿之程大昌演繁露今使北者
其禮例中所得有韋而紅光滑可鑒問其名則徐吕皮
也問其何以名之則曰徐氏吕氏二氏實工為之也予
案燕北雜禮所載契丹興宗嘗禁國人服黑斜喝里皮
并紅虎皮靴黑斜喝里皮謂回紇野馬皮也用以為靴
騎而越水水不透裏故可貴也紅虎皮者回紇獐皮也
揉以硇砂須其軟熟用以為靴也本此而言則知徐吕
皮者斜喝里聲之轉音也然斜喝里之色黑而徐吕之
色紅恐是野馬難得而硇砂熟韋可以常致故染而紅
之以當獐皮也為欲高其名品遂借斜喝里以為名呼
也周燀北轅錄金俗無貴賤皆著尖頭靴事物紺
珠鵝頂靴元制庶物異名疏革華皮靴也韓退之作
革華傳封下邳侯畱青日札于闐國有石鞾通志
華亭出蒲靴甚惜足耆老多著以禦寒畱青日札古
人有舞靴李太白詩青黛畫眉紅錦靴楊廉夫詩繡靴
蹴踘勾驪樣羅帕垂鬟女直妝事物原始今遼東軍
人著靴名曰護臘并州婦人臨水浣衣亦著此靴酉
陽雜爼波斯屬國有阿軬茶國城北大林中有伽藍音
佛於此聽比丘著函縛屣函縛此言靴也南史新羅
國呼靴曰洗
屐
釋名屐搘也為兩足搘以踐泥也郭思畫論三代已
前人皆跣足三代已後始服木屐事物原始夏禹山
行乘&KR0008;用鐡如錐以施屐下疑即今之屐下用釘之木
屐也孔叢子孔穿振方屐見平原君風俗通延嘉
中京師長者皆著木屐婦女始嫁作漆畫屐五色采為
系晉書關中多蒺藜司馬懿使軍士二千人著軟材
平底木屐前行蒺藜悉著屐然後馬步俱進筆叢御
覽云晉製屐婦人圓頭男子方頭盖作意欲别男女也
太康婦人皆方頭屐男子無異世說晉阮孚字遥集
性好屐有詣孚者見其自理蠟屐晉書石勒擊劉曜
使人著鐡屐施釘登城畱青日札宋高祖好著連齒
木屐見南史盖即今之拖屐也晉書謝靈運好登山
常著大屐上則去前齒下則去後齒齊書舊為屐者
齒皆達楄上名曰露卯太元中忽不徹名曰隂卯南
史虞玩之為少府猶躡屐造席高帝取屐親視之訛黑
斜銳蒵斷以芒接之云著已三十年北史齊宗道暉
好著大屐謁見州將仰頭舉肘拜於屐上交州記趙
嫗者乳長數尺不嫁入山著金鞮屐畱青日札屐以
木為之即今之木屐古婦女亦著之李白浣紗石上女
詩一雙金齒屐兩足白如霜今廣東婦女雖晴天亦穿
木屐逸雅帛屐以帛作之如屩不曰帛屩者屩不可
踐泥也屐踐泥者也此亦可以步泥而浣之故謂之屐
也
(附)諸服飾
採蘭雜志衣服神曰厭多詩注縞白色男服也綦蒼
艾色女服也霏雪錄古人畫人物上衣下裳互用黃
白粉青紫四色未嘗用綠色者盖綠近婦人服色也
珍珠船漢高帝八年令賈人毋得衣錦繡綺縠苻堅制
金錦繡工商皂隸婦女不得服之犯者棄市洪武十四
年令農民之家許穿紬紗絹布商賈之家止穿絹布如
農民家但有一人為商賈亦不許穿紬紗今農民絺毼
不蔽體而商賈之家往往以錦綺為襦袴矣漢書禰
衡著岑牟單絞之服岑牟鼓角士謂也禮記公儀仲
子之喪檀弓免焉注免音問以布廣一寸從項中而前
交於額上又却向後繞於髻本五世之服丹鉛錄唐
人邊塞曲金裝腰帶重錦縫耳衣寒耳衣今之暖耳也
溪蠻叢笑朱漆牛皮以護頭頸名固項續秘笈遼
俗有一製圍於肩背名曰賈哈銳其兩隅其式如箕左
右垂於兩肩以錦貂為之賈誼傳注偏諸若今織成
以為要襻及褾領之𩔖者也漢武内傳王母著黃金
褡䙱文彩鮮明光儀淑穆翰林志翰林學士給青綺
方褡解酲語許謙孫從宗言上方珍異庫有鳴玉繫
腰瀛涯勝覽瓜哇國王蓬頭頂金葉冠胷縈嵌絲帨
腰束錦綺曰壓腰齊本紀先是百姓及朝士皆以方
帛填胸名曰假兩此服袄也解酲語元時長春殿宴
羣臣供事内臣進饌有咳病帝惡其不潔命為疊金羅
半面圍之許露兩眼下垂至胷自是進饌者以此為例
詞林海錯裲襠音兩當一以當背一以當胷故云六
朝詩陽春二三月單衫繡裲襠通雅&KR3074;襠言裲襠之
盖其外也六朝樂府有繡緉&KR0008;鐡裲襠解者但以為袴
裩此盖&KR0008;褶之外如罩甲𩔖也唐大仗有裲襠螣蛇朝
集從事立外州品子服之有大口袴紫附褠文武官騎
馬服之則去裲襠螣蛇以此知為罩甲也唐文武郎黃
紗袍黑領襈白練&KR3074;襠布大口袴後晉定樂八佾有白
練&KR3074;襠皆謂盖其上也南史齊建元三年蠕蠕國欲
俱攻魏獻師子皮袴褶文昌雜錄晉志云袴褶之制
未詳所起近代車駕親戎中外戒嚴則服之唐制三品
已上紫褶五品已上緋褶通用細綾七品已上碧褶通
用小綾玉藻云襌為絅引急也帛為褶褶袷也鄭云襌
為絅有衣裳而裏者也帛為褶有表裏而無著者也周
遷輿服雜事云趙武靈王縵胡之纓戎服有袴褶之制
始自漢武近世服以從戎隋制纘嚴文武百官咸服之
車駕親戎制縛袴使不舒散皇朝導駕官袴褶盖馬上
之服也觚不觚錄袴褶戎服也其短袖或無袖而衣
中斷其下有横摺而下復豎摺之若袖長則為曳撤腰
中間斷以一線道横之則謂之程子衣無線導者則謂
之道袍又曰直掇此三者燕居之所常用也邇年以來
忽謂程子衣道袍皆過簡而士大夫宴會必衣曳撤是
以戎服為盛而雅服為輕吾未之從也庶物異名疏
跗注戎服也跗足上左傳有韎韋之跗注赤皮為之若
袴而屬於跗與袴連
格致鏡原卷十八
