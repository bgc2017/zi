格致鏡原卷四十大學士陳元龍撰
文具𩔖(四)
印章
總論陸文量曰古人於圖畫書籍皆有印記某人圖
書今人遂以其印呼為圖書都玄敬曰古人私印有
曰某氏圖書蓋惟以識圖畫書籍而其他則否今人於
私刻印章槩以圖書呼之可謂誤矣衛宏曰秦以前
民皆以金玉為印龍虎鈕唯其所好秦以來天子始用
璽獨以玉考槃餘事古玉章用力精到篆文筆意不
爽絲髮此必昆吾刀刻也即漢人雙鈎碾玉之法亦非
後人可擬故玉章更為賞鑒家珍重近刻玉章並無昆
吾刀蟾酥之說惟用真菊花鋼煆而為刀闊五分厚三
分刀口平磨取其平尖鋒頭為用將玉章書篆文以木
架鈐定用刀隨文鐫之一刀弗入再鍥一刀多則三鍥
玉屑起矣但不可以力勝之則滑而難刻運刀以腕更
置礪石於旁時時磨刀使鋒鋩堅利無不勝也七脩
𩔖藁圖書古人皆以銅鑄至元末會稽王冕以花乳石
刻之今天下盡崇處州燈明石果温潤可愛也考槃
餘事青田石中有瑩潔如玉照之燦若燈輝謂之燈光
石取其質雅易刻而筆意得盡妮古錄吳門丹泉周
子能燒陶印以堊土刻印文或辟邪龜象連環瓦鈕皆
由火范而成色如白定而文亦古考槃餘事印章有
哥窑官窑青冬窑者其製作之巧鈕式之妙不可盡述
初學記道士刻棗心作印方四寸學古編圖書久
為油硃所熾者先於燈琖内浸一宿次日取出蘸香爐
内灰用硬椶刷乾洗之若硃未盡蘸刷以盡為度不損
印文而清麗若新考槃餘事圖書匣有宋剔新剔者
有填漆者有紫檀鑲嵌玉石者有豆瓣楠者近有退光
素漆者何文如之
古印米元章書史畫可摹書可臨而不可摹惟印不
可偽作作者必異王詵刻勾德元圖書記亂印書畫余
辨出元字脚遂伏其偽木印銅印自不同皆可辨七
脩𩔖藁司馬昌徐某二印形式如釘其大頭刻文小頭
作眼長一寸四分四面刻草獸此印極古微小太甚不
知何處用乃私印之又一變矣長利印制匾而無鈕孔
亦隨形而匾前後直通蓋印式又一變矣長利必是字
印其一面作二人持蓋形如商器上欵識臣午古印稱
臣者多兩面有文此印特一面朱文王疾已臣疾已印
兩面有文一兼姓一只名先用姓印後只用名印公孫
弘印舊譜有公孫弘黃玉印却是柳葉篆文此印篆文
高古龜鈕精緻印趺四面皆如秦璽上蟲鳥文𨼆約不
甚明韓輔白記辟邪鈕篆文平正白記者用之書記者
也鈕中空半朽猶有子母形漢印文此最佳漢印二名
者姓獨居右名俱在左此以韓輔為一行白記為一行
故知非二名而單用記字也公孫賈印龜鈕左顧漢人
朱文印式也毛寶放龜去而左顧後佩之印乃左顧右
人私印亦有如此者秦循之印之字作朱文古人用意
亦巧取妍之濫觴也常山南行唐陳鴦印信三行九字
極小甚竒此印當在東漢列字文篆法可愛名印中具
邑里漢人已如此凉檢印信辟邪紐左蟠其勢欲動
硯北雜志陳思王讀書堂在冀州有人於其側得一小
玉印文曰曹植私印書史貞觀開元皆小印便於印
縫弘文之印一寸半許開元有二印一印小者印書縫
大者圈刓角一寸已上古篆於鶺鴿頌上見之他處未
嘗有我太祖秘閣圖書之印不滿二寸圈文皆細上閣
圖書印亦然仁宗後印經院賜經用上閣圖書字大印
麤文若施於書畫古紙素字畫多有損於書帖近三館
秘閣之印文雖細圈乃麤如半指亦印損書畫也王詵
見余家印記與唐印相似始盡換作細圈仍皆求余作
篆如填篆自有法近世填皆無法七脩𩔖藁有印古
文不可識四邊仍有線紋中分界路亦古印一法然字
行刻界道自此始有印邊作欄復環以鳥獸形其中方
刻字古印又有鼻鈕覆斗鈕三繩鈕四連環鈕瓦鈕
雲煙過眼錄明昌七印一曰内府葫蘆印二曰羣玉秘
珍三曰明昌珍玩四曰明昌御覽五曰御府寶繪六曰
明昌中秘七曰明昌御府雲烟過眼錄李伯時草堂
十志有劉娘子諸印記畫史余家最上品書畫用姓
名字印審定真跡字印神品字印平生真賞印米芾秘
篋印寶晉書印米姓翰墨印鑒定法書之印米姓秘玩
之印又玉印六枚辛邜米芾米芾之印米芾氏印米芾
印米芾元章印米芾氏已上六枚白字有此印者皆絶
品玉印唯著於書帖其他用米姓清玩之印者皆次品
也無下品者
篆刻漢書注八體書五曰摹印吾衍學古編漢有
摹印篆其法只是方正篆法與隸相通後人不識古印
妄意盤屈且以為法大可笑也多見故家蔵漢印字皆
方正近乎隸書此即摹印篆也王球嘯堂集古錄所載
古印正與相合凡屈曲盤回唐篆始如此今碑刻有顔
魯公官誥尚書省印可考其說徐官古今印史刻之
印章者古文第一籀文第二小篆第三後世多用小篆
而遺倉史大不敬也學古編學篆書必須博古能識
古器則其欵式中古字神氣敦朴可以助人若看模文
終是不及篆法匾者最好謂之&KR1915;(音果)匾徐鉉謂非老手
莫能到石鼓文字也漢禮儀志漢武時據土數五故
五字為印文若印文不足五字則以之字足之學古
編三代時無印周禮有璽節及揭而璽之注曰印其實
手執之卩(音節)也正面刻字如秦氏璽而不可印印則字
皆反矣古人以之表信不問字反淳朴如此漢晉印章
皆用白文大不過寸許朝爵印文皆鑄蓋擇日封拜可
緩者也軍中印文多鑿急於行令不可緩者也唐用朱
文古法漸廢凡名印㦯姓名相合或加印章等字或兼
用印章字曰姓某印章不若只用印字最為正也二名
者可回文寫姓下著印字在右二名在左是也單名者
曰姓某之印却不可回文寫表字印只用二字為正式
漢張長安字幼君有印曰張幼君右一字左二字唐呂
温字化光有印曰呂化光亦三字表德印式也學古
編白文印皆用漢篆平方正直字不可圓縱有斜筆亦
當取巧寫過凡印文中有一二字忽有自然空缺不可
映帶者聽其自空古印多如此諸印文下有空處懸之
最佳不可妄意伸開或加屈曲務欲填滿若寫得有道
理自然不覺空也學古編三字印右一邊一字左一
邊兩字者以兩字處與為一字處相等不可兩字中斷
又不可十分相接四字印若前二字交界略有空後二
字無空須當空一畫地别之字有有脚無脚故言及此
不然一邊見分一邊不分非法度也凡印章以名以字
所以示信也如刻曰某官施之公文則可若古之關内
侯是也凡寫詩文名印當在上字印當在下道號又次
之蓋先有名而後有字有號故也宋元諸儒真蹟中用
印皆然若謂印有小大小印用於上大印用於下庶幾
相稱此世俗之見也學古編軒齋等印古無此式唯
唐相李泌有端居室三字印白文玉印或可照例終是
白文非古法不若只從朱文書史印文須細圈須與
文等學古編白文印必逼於邊不可有空空便不古
朱文印不可逼邊須當於字中空白得中處為相去庶
免印出與邊相倚無意思耳字宜細四旁有出筆皆滯
邊邊須細於字邊若一體印出時四邊虚紙昂起未免
邊肥於字也非見印多不能曉此考槃餘事今之鍥
家以漢篆刀筆自負將字畫殘缺刻損邊旁謂有古意
不知顧氏印藪六帙可謂徧括古章内無十數傷損即
有傷痕廼入土久遠水銹剝蝕或貫泥沙剔洗損傷非
古文有此欲求古意何不法古篆法刀法而竊其傷損
形似乎
印色余寅同姓名錄唐陳茂為尚書郎每書信印記
搗硃礬澆麝酒匣以鎮犀養以透雲香印書達數千里
香不斷學古編香油浸皂角於甆器内煎過放冷和
熟艾成劑次加銀硃以紅為度入絹袋中用甆玉器盛
之數日一翻忌銅錫器若日久油乾復用煎下油滴取
盛器内以印色置其上使自沁又不可自上澆下此法
不蒸不煉久而益佳曹昭格古論印色不須用帽紗
生絹之𩔖襯隔自然不沾塞印文而又不生白醭雖十
年不熾一法用蜜調硃最善紙素雖久色愈鮮明今内
府用寶以蜜楊慎外集今之紫粉古謂之芝泥今之
錦砂古謂之丹雘皆濡印染籀之具也古方用&KR1181;蔴油
或用煎&KR0008;油皆未為佳近傳用川山甲油取其不滲試
之良妙古今印史印色通用朱予嘗見宋儒簡札中
間有墨者元人則有用青者攷之皆制中不忍用朱故
易之耳考槃餘事印色池官哥窑方者尚有八角委
角者最難得定窑方池外有印花文佳甚此亦少者諸
玩器玉當較勝於磁唯印色池以磁為佳而玉亦未能
勝也故今官哥定窑者貴甚近日新燒有蓋白定長方
印池并青花白地純白者此古未有當多蓄之且有長
六七寸者佳甚玉者有陸子岡做周身連蓋滾螭白玉
印池工緻侔古近多效製有三代玉方池内外土銹血
侵四裹不知何用今以為印池似甚合宜
筆架
樹萱錄梁簡文答徐摛書特設書幌下置筆牀筆四管
為一牀㦯云筆牀即筆架東宫舊事皇太子初拜給
漆筆銅博山筆牀副焉考槃餘事筆牀有古鎏金者
長六七寸高寸二分闊二寸餘如一架然上可卧筆四
矢以此為式致虛閣雜俎王羲之有巧石筆架名扈
斑世無其匹開元遺事學士蘇頲有一錦文花石鏤
為筆架嘗置於硯席間每天欲雨則此石津出如汗逡
廵而雨頲常以此為雨候無差野客叢談少陵詩曰
筆架沾忩雨謂筆架為忩雨所沾耳紺珠石架閣名
卓號小山真𨼆謂筆架也庾肩吾謝銅筆格啓管插
銅龍還笑王生之壁海墨微言李白遊慈恩寺僧用
水松牌刷以吳膠粉捧去乞詩白為題訖僧獻檀香筆
格歸田錄錢思公性儉約子弟非時不得取一錢公
有珊瑚筆格平生珍惜子弟欲錢即竊之公乃以十千
購之子弟佯為求得以獻公一歲中率五六如此硯
北雜志宋宣和中翰林學士王㝢一夕草四制翼日遣
中使至玉堂賜以上所常御筆硯等十三事有金筆格
一歸田錄永叔以銅綠筆格為蔡君謨潤筆考槃
餘事玉筆格有山形者有卧仙者有舊玉子母猫長六
七寸白玉作母横卧為坐身負六子起伏為格有純黃
純黑者有黑白雜者有黃黑為玳瑁者因玉玷汚取為
形體扳附眠抱諸態絶佳真竒物也銅者有鏒金雙螭
挽格精甚有古銅十二峰頭為格者有單螭起伏為格
者窑器有哥窑三山五山者製古色潤有白定卧花哇
瑩白精巧木者有老𣗳根枝蟠曲萬狀長止五六七寸
宛若行龍鱗角爪牙悉備摩弄如玉誠天生筆䅂有棋
楠沉速不俟人力者尤為難得石者有峰嵐起伏者有
蟠屈如龍者以不假斧鑿為妙雲烟過眼錄趙松雪
乙未自燕回有所收古玉筆格一妮古錄子昂得靈
壁石筆格狀如鑽雲螭虎
筆筒
致虛閣雜俎王獻之有斑竹筆筒名裘鍾世無其匹
考槃餘事筆筒湘竹為之以紫檀烏木稜口鑲坐為雅
餘不入品
筆匣
西京雜記天子筆以雜寶為匣厠以玉璧翠羽皆直百
金傅子漢末一筆之匣雕以黃金飾以和璧綴以隋
珠文以翡翠其筆非文犀之植必象齒之管豐狐之柱
秋兔之翰矣解酲語宋徽宗陵内有走花烏玉筆箱
硯匣
清異錄歐陽通善書修飾文具皆刻名號其硯室曰紫
方館文房寳餙養硯以綾文蓋貴乎隔塵硯北雜
志宋宣和中賜翰林學士王㝢紫青石方硯琴光螺甸
匣薦硯以紫柏匣㝢啟封時硯漬墨未乾也誠齋雜
記貞元中許商舟行湖中青衣迎入一府有女郎請書
江海賦出碧玉硯銀水玻瓈為匣米芾硯史丹陽人
多於古塚得銅硯有蓋不鏤花中陷一片陶今人往往
作硯於中翻以為匣也考槃餘事硯匣不可用五金
蓋石乃金之所自出若同處則子盈母氣反能燥石以
紫檀烏木豆瓣楠及雕紅退光漆者為佳太平清話
項子京蔵紫端石子硯其硯匣銀胎外漆之以寶珠為
足蓋隂有金書題名鑒賞上有篆文酉室二字
硯滴
西京雜記廣川王𤼵晉靈公塜内有玉蟾蜍一枚大如
拳腹空容五合水光潤如新王取以盛書滴秦嘉妻
與嘉書今奉金錯椀一枚可以盛書水硯北雜志李
仲芳家有南唐金銅蟾蜍硯滴重厚奇古磨滅處金色
愈明非近世塗金比也腹下有篆銘曰捨月窟(左足心)伏
棐几(右足心)為我用(左後足)貯清泚(右後足)端溪石澄心紙(領下)
(左右各三字)陳玄氏毛錐子(腹之兩旁各三字)同列無譁聽驅使微
吾潤澤烏用汝(腹下兩旁各七字)清異錄歐陽通脩飾文具
家藏遺物皆就刻名號金苽盛硯滴曰金小相王㝢
謝賜筆札記宣和七年上遣使至玉堂賜以上所常御
筆硯等十三事有塗金硯水蝦蟇一硯北雜志薛道
祖與米元章為書畫友其筆硯間物云硯滴須琉璃
雲烟過眼錄廉端甫所蔵有天禄銜杯硯滴一謝翺
金華遊錄雙龍洞有卷石小竅指面大有水正滴竅中
名仙人硯滴候片時纔一滴考槃餘事水中丞玉者
有陸子岡製其碾獸面錦地與古尊罍同亦佳器也有
古玉如中丞半受血侵圓口瓮腹下有三足大如一拳
精美特甚廼殉葬之物古人不知何用今作中丞極佳
銅者有宣銅雨雪沙金製法古銅瓿者樣式甚美有古
銅小尊罍敞口圓腹細足高三寸許以作中丞特佳陶
者有官哥瓮肚圓式有鉢盂小口式者有儀稜肚者有
青冬磁菊瓣瓮肚圓足者有定窑印花長樣如缾但口
敞可以貯水者有圓肚束口三足者有龍泉瓮肚周身
細花紋近用新燒均窑俱法此式奈不堪用水注玉者
有圓壺方壺有陸子岡製白玉辟邪中空貯水上嵌青
綠石片法古蕉形滑熟可愛有蟾蜍注擬寶晉齋舊式
亦佳銅者有古青綠天雞壺有金銀片嵌天鹿妙甚有
半身鸕鷀杓有鏒金鴈壺有江鑄眠牛以牧童騎跨作
注管者亦佳但銅性猛烈貯水久則有毒多脆筆毫又
滴上有孔受塵所以不清今所見犀牛天禄之𩔖口銜
小盂者皆古人注油點燈非水滴也陶者有官哥方圓
壺有立瓜卧瓜壺有雙桃注有雙蓮房注有牧童卧牛
者有方者有筆格内注水用者有定窑枝葉纏擾瓜壺
有蒂葉茄壺有駝壺可格筆有蟾注有青冬磁天雞壺
底有一竅者有宣窑五彩桃注石榴注雙瓜注彩色𩔖
生有雙鴛注鵝注工緻精極俱可入格博古圖龜魚
硯滴二皆硯席中竒玩也作龜負蛇而有行勢背為圜
空可以納水其一製小獸如指大以立背上皆口銜物
若杯狀遇水出則吐杯中製作精妙宛有生意
墨匣
大唐龍髓記許芝有妙墨八厨巢賊亂瘞於善和里第
事平取之墨已不見唯古石蓮匣存焉春渚紀聞一
日謁季子於富春之法門寺出廷珪墨半笏為示墨匣
亦在半笏樣規製古朴是百餘年物考槃餘事墨匣
以紫檀烏木豆瓣楠為之用古人玉帶花板鑲之亦舊
做有長玉螭虎人物嵌者為最雕紅黑退光漆亦佳
銀硃
高駢詩滴露研硃點周易格古要論銀硃不拘多少
又少許藤黃用水研勻以點抹揩擦不落為度多用藤
則反黃矣却勝於用膠并皂子膠調者遠矣雖久亦不
臭敗一法用白芨水研硃亦佳肥皂子浸水次之王
佐文房論銀硃用四川心紅杭州散研金陵片硃最妙
四川井口砂雖紅生砂不佳江南樟𣗳鎮硃多雜以紅
土不好
鎮紙
清異錄歐陽通脩飾文具皆刻名號鎮紙曰套子龜曰
小連城曰千鈞史王㝢謝賜筆札記宣和中遣中使
至玉堂賜以上所常御筆硯等有塗金鎮紙天禄二
硯北雜志薛道祖與米元章為書畫友其筆硯間物云
鎮紙宜金虎銷夏錄會稽進士李眺偶拾得一小石
青黑平正温滑可玩用為書鎮偶有蠅集其上驅之不
去視之已化為石求他蟲試之隨亦化焉殼落堅重與
石無異考槃餘事鎮紙銅者有青綠蝦蟇有遍身青
綠蹲虎蹲螭眠厖有坐卧哇哇有鎏金辟邪卧馬皆上
古物玉者有古彘古人用以挣肋殉葬者有白玉獵狗
有卧螭有大樣坐卧哇哇有玉兔玉牛玉馬玉鹿玉羊
玉蟾蜍其背斑點如洒墨色同玳瑁無黃暈&KR0770;若蝦蟇
背伏肚下純白其製古雅肖生用為鎮紙摩弄可愛瑪
瑙有日月瑪瑙石鼓有柏枝瑪瑙蹲虎辟邪有紅綠瑪
瑙蟹可為竒絶水晶者有石鼓海黃眠牛捧缾波斯陶
者有哥窑蟠螭有青東磁獅鼓有定哇哇狻猊甲乙
剩言楊不弃得一石於海濱狀如鵝子青瑩可愛恒以
自隨作鎮紙有外國人數來看之不釋手曰此名青鳳
子即吾土價亦不貲於是聲價貴踊有一兩殿供事以
千金易去進内為禁中寶重南史齊高帝嘗以鐵為
書鎮
書刀
考工記築氏為削長尺博寸注削今之書刀逸雅書
刀給書簡札有所刊削之刀也陸機與弟書在平原
嘗按行曹公器物有書刀五枚李尤有金馬書刀銘
資暇錄拆封刀子起於郭汾陽書吏也舊但用刀之
小者所收文帖既繁刀刃銷折不殘寸餘乃銛以應急
教愈於全時漸出新意因削木加折刃之上汾陽喜其
用心曰真郭子儀之部吏後用傳之益妙其製三賢
典略牛僧孺進士時常用麥芒刀字有誤謬隨手刪剖
點定清異錄裁刀治書之參差不齊者在筆墨硯紙
間蓋似奴隸職也却似有大功於書且雖四子精絶標
界停直字札楷穩而邊幅無狀不截而整之未可也表
飾面目者繕寫人助之者四子成之者刀如此品等然
後為正余為裁刀争功兒戲之事都緣閑暇日月長故
耳考槃餘事裁刀有古刀筆青綠裹身上尖下環長
僅尺許古人用以殺青為書今人入文具似雅有姚刀
可入格近有崇明刀頗佳倭製摺疊刀古所未有有則
寶之後世必有好尚之者刀靶惟西番鸂鶒木最為難
得取其不染肥膩其木一半紫褐色内有蟹爪紋一半
純墨色如烏木有距者價高山西澤潞有不灰木作靶
亦妙紺珠裁刀曰刁書吏名剛號桂溪野客
界尺
諧噱錄界尺呼韓直木紺珠界尺曰黎司直又曰木
訥老人姚氏殘語太祖以柏為界尺謂之隔筆簡
清異錄歐陽通號界尺曰由準氏清異錄沉水帶斑
點者名鷓鴣沉華山道士蘇志恬𫉬尺許脩為界尺
避暑錄晏元獻平居書簡及公家文牒未嘗棄一紙雖
封皮亦十百為沓暇時手自持熨斗火於傍炙香匙親
熨之以鐵界尺鎮按上用以書故事硯北雜志宋宣
和中賜翰林學士王㝢鎮紙象尺二考槃餘事壓尺
有玉碾雙螭尺有以紫檀烏木為之上用古做蹲螭玉
帶抱月玉兔走獸為紐者有倭人鏒金銀壓尺古所未
有尺狀如常上以金鏒雙桃銀葉為鈕面以金銀鏒花
皆縧環細嵌工緻動色更有一竅透開内蔵抽斗中有
刀錐鑷刀指剉刮齒消息穵耳剪子收則一條挣開成
剪謂之八面埋伏盡於斗中收蔵近有潘鐵幼為浙人
被虜入倭性最巧滑習倭之技在彼十年其鑿嵌金銀
倭花樣式的傳倭製後以倭敗還省徙居雲間所製甚
精而價亦甚高
諸文具
考槃餘事秘閣有以長樣古玉璏為之者有以玉碾螭
文卧𧖟梅花等樣長六七寸者有以紫檀或以竹雕花
者有倭人造黑漆秘閣如圭圓首方下闊二寸餘肚稍
虚起恐惹字黑長七寸上描金泥花樣其質輕如紙為
秘閣上品清異錄舒雅得海螺甚竒宜用滑紙以簡
獻於韓熙載云海中有無心斑道人往詣門下若書材
糙澀逆意可使道人馴之即證𤼵光地菩薩考槃餘
事貝光多以貝螺為之形狀亦雅有古玉物中如大錢
圓泡高起半寸許旁有三耳可貫不知何物以為貝光
雅甚有以紅瑪瑙製為一桃梢匾下光可砑紙上有桃
葉枝梗凡水晶玉石可倣為之紺珠貝光禄號潔菴
小友考槃餘事韻牌刻詩韻上下二平聲為紙牌式
每韻一葉總三十葉山遊分韻人取一葉吟以用韻似
甚便覽七脩𩔖藁俗以長形薄板塗布油粉謂之簡
板以其易去錯字而省紙官府用之名曰水牌蓋取水
能去汚而復清借義事畢去字而復用耳然寫字恐其
磨滅必自後而前反讀其文元朝行移文書正是自後
而前事固有暗合者
格致鏡原卷四十
