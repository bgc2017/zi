格致鏡原卷七十一大學士陳元龍撰
花𩔖(二)
牡丹花(附秋牡丹)(纏枝牡丹)(魚兒牡丹)
總論廣雅白木牡丹也本草牡丹一名鹿韭一名
鼠姑格物論牡丹謂之花王濓溪集牡丹花之富
貴者也賈耽花譜牡丹唐人謂之木芍藥天寳中禁
中初重木芍藥得四本紅紫淺紅通白移植于興慶池
東沉香亭彙苑南人謂牡丹為百兩金清異錄張
翊造化經一品九命牡丹第二花木雜考宋張景脩
以十二花為十二客牡丹為貴客天寳遺事眀皇宿
酒初醒凭妃子肩同看木芍藥上折一枝與妃子遞嗅
其豔曰此花香豔尤能醒酒今名木芍藥為醒酒花
歐陽脩牡丹記牡丹出丹州延州東出青州南亦出越
州而出洛陽者今為天下第一洛陽人於他花不甚惜
謂之果子花曰某花至牡丹則不名直曰花蓋謂天下
真花獨牡丹不假曰牡丹而可知也陸游牡丹譜天
彭號小西京以其俗好花有京洛之遺風在寒食前者
謂之火前花其開稍久火後則易落最喜隂晴相半時
謂之飬花天栽接剔治各有其法謂之弄花有弄花一
年看花十日之語僧仲殊花品序越中牡丹開時賞
者不問親疎謂之看花局此月多有輕雲微雨謂之養
花天全芳備祖洛人謂穀雨為牡丹厄羣芳譜中
秋為牡丹生日移栽必旺清異錄常以九月取角屑
硫黃碾如麪拌細土挑動花根壅罨入土一寸出土三
寸地脉既暖立春漸有花蕾如粟粒即搯去惟畱中心
一蕊氣聚故花肥至開時大如盌面花木考凡牡丹
最忌麝香有人帶香入園其花即時萎落今汴中種牡
丹者於園之四圍種辟麝數株其枝葉𩔖冬青每開花
時辟麝正𤼵新葉氣味辣臭能辟麝香使不傷花珍
珠船牡丹將開不可多灌土寒則開剪花欲急急則花
牀無傷張謙德缾花譜缾中折供牡丹花宜蜜飬蜜
仍不壞龍城錄洛人宋單父有種萟術上皇召至驪
山種牡丹花萬本色樣各不同内人呼為花師復齋
漫錄孟蜀時李昊每將牡丹花數枝遺朋友以興平酥
同贈曰俟花凋謝即以酥煎食之無棄穠豔異人錄
張茂卿好事園有一樓接牡丹於椿樹之杪花盛開時
延客登樓賞之種樹書立春若是子日於茄根上接
牡丹花不出一月即爛漫李廌洛陽名園記天王院
花園無他池亭獨有牡丹數十萬本凡城中頼花以生
者畢家于此花時張幕幄列市肆筦絃其中城中士女
絶烟火遊之過花時則復為丘墟破垣遺竈相望矣
錦里新聞牡丹坪環坪皆牡丹也春時花𤼵傾城出遊
鴛鴦燕子飛翔坪上
述始格物論自謝康樂集中始言永嘉水間竹際多
有之唐開元末裴士淹得之汾州天寳中為都城竒賞
矣古今注北齋揚子華畫牡丹極分眀則知北齊已
有牡丹矣舒元輿賦序天后之鄉西河也精舍下有
牡丹其花特異天后歎上苑之有闕因命移植焉由此
京國牡丹日盛羣芳譜武后詔遊後苑百花俱開牡
丹獨遲遂貶於洛陽故洛陽牡丹冠天下野客叢書
歐陽謂牡丹初不載文字自則天已後始盛唐人如沈
宋元白之流皆善咏花寂無傳焉唯劉夢得有咏魚朝
恩宅牡丹一詩苕溪漁隱容齋隨筆引劉夢得元白數
詩以證歐公之誤予按龍城錄載高宗宴羣臣賞雙頭
牡丹則知在唐已見於高宗之時矣歐陽脩洛陽風
土記春時城中無貴賤插花雖負擔者亦然洛陽至東
京六驛舊不進花今李相廸畱守時始進御一日夕至
京所進不過姚黃魏紫三四朵用菜葉實竹籠子藉覆
之以蠟封花蒂乃數日不落洛陽家家有之而少大樹
者蓋花不接則不佳而接花尤工者謂之門園子豪家
無不邀之姚黃一接頭值錢五千秋時立劵買之至春
見花乃歸其值洛人甚惜此花不欲傳有權貴求其接
頭者或湯中蘸殺與之魏花初出時接頭亦值錢五千
今尚值一千接湏社後重陽前過此不佳也胡元質
牡丹記蜀中自李唐後未有此花凡圖畫者皆名洛陽
花至偽蜀宣華苑中牡丹雙開者十黃者白者俱三黃
白相間者四後主宴苑中賞之而花盛矣有花面徑七
八寸葉至五十者有檀心如墨者香聞五十步及蜀平
花散落民間小東門外有張百花李百花之號陸游
牡丹譜牡丹在中州洛陽為第一在蜀天彭為第一曩
時永寧院有僧種花最盛俗謂之牡丹院其後州民嘗
買洛中新花以歸花戶始盛皆以接花為業而天彭之
花遂冠兩川彭人謂多葉者京花單葉者川花云
黃色青𤨏高議明皇宫中牡丹品最上者御衣黃次
曰甘草黃次曰建安黃次皆紅紫各有佳名終不出三
花之上他日宫中貢一尺黃花面幾一尺高數寸祗開
一朵絳幃籠護之帝未及賞會為鹿銜去後應禄山之
亂海山記煬帝闢地為西苑易州進牡丹有一拂黃
軟條黃延安黃等名清異錄洛陽大内臨芳殿莊宗
所建牡丹千餘本有小黃嬌卵心黃合璧事𩔖有獻
黃花乞名者潞公名之曰女貞黃洛陽牡丹記姚黃
者千葉黃花出於民姚氏家牛黃亦千葉出牛氏家比
姚黃差小真宗祠汾隂還過洛陽牛氏獻此花甘草黃
單葉色如甘草天彭牡丹譜禁苑黃閒淡高秀可亞
姚黃慶雲黃者花葉重複郁然輪囷故名黃氣毬者淡
黃檀心青心黃者花心正青有兩品或正圓如毬或層
起成樓子羣芳譜瑪瑙盤赤黃色五瓣樹高二三尺
葉頗短蹙
紅色海山記煬帝西苑牡丹有頳紅鞓紅飛來紅袁
家紅醉妃紅雲紅天外紅先春紅等名青𤨏高議眀
皇時有獻牡丹名楊家紅者適貴妃勻面口脂在手印
於花上來歲花開有指印紅迹名一捻紅清異錄洛
陽大内牡丹有御衣紅火𦦨紅歐記其初唯有蘇家
紅賀家紅林家紅之𩔖皆單葉花當時為第一自千葉
花出後俱黜矣今人不復種也合璧事𩔖范景仁入
洛有獻淺紅牡丹乞名者名之曰洗粧紅洛陽牡丹
記魏花者千葉肉紅出於魏相仁溥家此花初出時人
欲見之者輙十數錢乃得登舟渡池至花所魏氏日收
十數緡有數其葉者云至七百葉錢思公嘗曰人謂牡
丹為花王今姚黃真為王而魏乃后也鞓紅者單葉湥
紅亦名青州紅其色𩔖腰帶故名獻來紅者花大多葉
淺紅添色紅者多葉花始開而白經日漸紅至其落乃
𩔖湥紅九蕊真珠千葉紅花葉上有一白點如珠而葉
密蹙其蕊為九叢蓮花萼多葉紅花青趺三重如蓮花
朱砂紅多葉紅花甚鮮向日視之如猩血潛溪緋千葉
出於潛溪寺本是紫花忽于叢中特出緋者不過一二
朵明年移在他枝洛人謂之轉(音篆)枝花細葉粗葉夀安
皆千葉肉紅花出夀安縣錦屏山中紅葉者尤佳一擫
紅多葉淺紅花葉杪湥紅一點如人以三指擫之丹州
延州花皆千葉紅花天彭牡丹譜狀元紅者重葉湥
紅人以之冠花品多葉者謂之第一架葉少色稍淺者
謂之第二架以其高出衆花之上故名祥雲者千葉淺
紅狀如朵雲故名紹興春者色淡佇而花尤富大者徑
尺紹興中始傳胭脂樓者深淺相間如胭脂染成重趺
累萼狀如樓觀一丈紅湥紅頗近紫色花面大幾尺故
名鹿胎紅色微帶黃上有白點歐公花品有鹿胎花乃
紫色與此異文公紅出於西京文潞公家故名迎日紅
湥紅色花開最早而妖麗奪目故名雙頭紅者竝蒂駢
萼富貴紅者花葉正圓而厚他花皆落獨此抱枝而槁
政和春者淺粉紅花有絲頭政和中始出瑞露蟬者粉
紅花中抽碧心如合蟬狀疊羅者中間𤨏碎如疊羅紋
又有彩霞勝疊羅乾花大千葉小千葉曹明仲牡丹
譜寳樓臺千葉高樓子湥紅大朵花邊微白亦名粉梢
舞青猊千葉淡紅中心出二綠葉捲如獅子形古名睡
綠蟬錦團絲千葉紅花密瓣攢簇如絲古名波斯頭醉
春容千葉淡紅樓子梗柔弱古名醉楊妃彙苑金花
狀元紅大瓣平頭微紫每瓣上有黃鬚故名七寳冠千
葉樓子難開又名八寳旋心醉胭脂千葉樓子莖長每
開頭垂下紅剪絨紅繡毬羊血紅錦袍紅海天霞俱千
葉平頭西瓜穰有大紅有桃紅俱千葉樓子殿春芳美
人紅皺葉桃紅翠粧紅陳州紅俱千葉樓子四面鏡嬌
紅樓臺海雲紅羣芳譜罌粟紅茜花瓣合櫳湥檀心
葉如西施而尖長洞微志都虞侯金治所居堂植牡
丹花色如血謂之金含稜每瓶子頂上有碎金絲如蛺
蝶之狀
紫色清異錄洛陽大内牡丹有紫龍杯三雲紫盤紫
酥等名洛陽牡丹記左花者千葉紫花出左氏家葉
密而齊如截亦名平頭紫葉底紫者千葉紫花其色如
墨亦謂之墨紫花在叢中旁生一大枝引葉覆其上其
開也比他花可延十日之久唐末有中官為觀軍容使
者花出其家故又名軍容紫鹿胎紫者多葉紫花有白
點如鹿胎之紋天彭牡丹譜紫繡毬一名新紫花蓋
魏花之别品如繡毬狀亦有起樓者為天彭紫花之冠
乾道紫色稍淡而暈紅潑墨者單葉湥黑如墨葛巾紫
花圓正面富麗如世人所戴葛巾狀福嚴紫重葉紫花
升菴詞品朝天紫本蜀牡丹花名其色正紫故名後
以為曲名以紫作子非也羣芳譜紫金荷花大盤而
紫赤色五六瓣中有黃蕊花平如荷葉狀彙苑腰金
紫千葉中有黃鬚一圍瑞香紫千葉大瓣茄花紫千葉
樓子又名藕絲紫姑仙千葉樓子大瓣又有紫羅袍烟
籠紫三學士
白色清異錄洛陽大内牡丹有雪夫人粉奴香洛
陽牡丹記一百五者多葉白花洛花以榖雨為開候而
此花以一百五日開最先玉版白者單葉白花細長如
拍板狀色如玉湥檀心天彭牡丹譜玉樓子花白起
樓劉師哥者白花帶微紅多至數百葉纖妍可愛玉覆
盆者一名玉炊餅圓頭白花醉西施者粉白花中間紅
暈如酡顔曹眀仲牡丹譜玉盤盂千葉純白中有大
金蕊如杯香氣清遠其徑盈尺開于清明時諸花之最
先者彙苑紫玉千葉白瓣中有紅絲紋大尺許玉芙
蓉千葉樓子成樹則開素鸞嬌千葉樓子玉兔天香二
種一早開頭微小一晩開頭極大中出二瓣如兔耳醉
楊妃二種一千葉樓宜陽一平頭極大不耐日粉西施
千葉甚大玉樓春千葉多雨盛開觀音面千葉開緊不
甚大粉娥嬌千葉白色帶淺紅即膩粉粧西天香開早
初甚嬌三四日則白萬卷書千葉花瓣皆卷筒又名玉
玲瓏白剪絨又名白瓔珞千葉平頭瓣上如鋸齒又有
無瑕玉羊脂玉玉繡毬鳳尾白水晶毬羣芳譜檀心
玉鳳瓣中有湥檀色
雜色酉陽雜俎長安興唐寺有牡丹一窠唐元和中
著花一千二百朵其色有正暈倒暈淺紅湥紫黃白檀
等獨無湥紅又有重臺花花有面徑八寸者長安興善
寺素師院牡丹絶佳元和末一枝花合歡海山記煬
帝西苑牡丹有顫風嬌清異錄洛陽大内牡丹有百
葉仙人月宫花蓬萊相公太平樓閣等名蜀志宋祁
帥蜀彭州守送花十品尤愛重錦被堆洛陽牡丹記
鶴林紅多葉其末白而本肉紅如鴻鵠羽毛倒暈檀心
者多葉紅花凡花近萼色湥末漸淺此花自外湥色近
萼反淺白而湥檀點其心天彭牡丹譜金腰樓玉腰
樓皆粉紅而起樓子黃白間之彙苑醉仙桃千葉花
外白内紅銀紅毬千葉外白内紅色極嬌圓如毬赤玉
盤千葉平頭外白内紅墨莊漫錄宣和中洛中花工
以藥壅培于白牡丹根下次年花作淺碧色號歐家碧
歲貢禁府價在姚黃上上嘗賜近臣外廷所未識也
花木考綠蝴蝶南人呼為佛頭青西人呼為鴨蛋青放
蕊時純綠又名綠牡丹五雜組牡丹有墨色者湏出
芽時以墨水溉其根比開花作蔚藍色尤竒也彙苑
駝褐裘千葉樓子大瓣色𩔖褐衣
花幻開元遺事眀皇時沈香亭前木芍藥一日忽開
一枝兩頭朝則湥紅午則湥碧暮則湥黃夜則粉白香
豔各異帝曰此花木之妖也仙傳拾遺吏部侍郎韓
愈甥忘其名姓弱冠慕雲水不歸杳絶音信元和中忽
還長安吏部與語甚竒之問其伎能染花紅者可使碧
或一朵具五色遂於吏部後堂前染白牡丹一叢云來
春必作含稜碧色又四面合有一朵五色者無何潛去
不知所之明年春牡丹花開數朵花色一如其說維
揚志元豐七年地蔵寺殿後牡丹一莖五色珍珠船
宣和七年牡丹皆開作金色又變黑色花木考紹興
三十一年饒州鄱陽縣石門民家籬竹生重臺牡丹
秋牡丹羣芳譜草本徧地蔓延葉似牡丹差小花似
菊之紫鶴翎黃心秋色寂寥花間植數枝足壯秋容
纏枝牡丹高濓藝花譜柔枝倚附而生花有牡丹態
度甚小纏縛小屏爛然有雅趣本草花粉紅色亦有
千葉者
魚兒牡丹周必大詩序得之湘中花紅而蕊白狀𩔖
雙魚纍纍相比枝不勝壓而下垂葉與牡丹無異亦以
二月開
芍藥花
總論詩鄭風贈之以勺藥古今注將離贈芍藥芍
藥一名可離廣雅攣夷芍藥也本草經芍藥一名
白犬生山谷及中嶽(昔有獵者見白犬入地中掘得一草根擕歸植之明年花開乃芍藥)
(也故謂芍藥為白犬)本草芍藥猶綽約美好貌一名餘容一名
鋋一名犁食埤雅芍藥有千葉者俗呼小牡丹今羣
芳中牡丹品第一芍藥第二故世謂牡丹為花王芍藥
為花相清異錄桑維翰曰唐末文人有謂芍藥為婪
尾春者婪尾酒乃最後之杯芍藥殿春亦得是名張
翊花經三品七命芍藥為首王觀芍藥譜維揚芍藥
甲天下與洛陽牡丹竝稱居人以治花相尚方九十月
時悉出其根滌以甘泉然後剥削老硬病腐之處揉調
沙糞以培之易其故土大約三年或二年一分不分則
舊根老硬而侵蝕新芽故花不成就分之數則小而不
舒不分與分之大數皆花之病也花之顔色之湥淺與
葉蕊之繁盛皆出于培壅剥削之力花既萎落亟剪去
其子屈盤枝條使不離散故脉理不上行而皆歸於根
明年新花繁而色潤揚之人無貴賤皆喜戴花故開眀
橋之間方春之月拂旦有花市焉孔常父序揚州芍
藥名于天下四方市種以歸者多矣一歲而小變三歲
而大變卒與常花無異由是芍藥之美益專于揚州焉
大抵粗者先開佳者後𤼵高至尺餘廣至盈手其色以
黃為最貴所謂緋紅千葉乃其下者許彦周詩話鄭
詩伊其相謔贈之以勺藥陸農師說芍藥破血欲其不
成子姓耳不知真有此意否爾雅翼勺藥制食毒古
有芍藥醬合蘭桂五味以助諸食
述始古琴疏帝相元年條谷貢桐芍藥帝命羿植桐
於雲和命武羅伯植芍藥於後苑通志草木略芍藥
著於三代之際風雅之所流咏牡丹初無名故依芍藥
以為名亦如木芙蓉之依芙蓉以為名也牡丹晩出唐
始有聞貴遊趨競遂使芍藥為落譜衰宗王觀芍藥
譜後論揚之芍藥甲天下其盛不知起於何代觀其今
日之盛想古亦不減於此矣
黃色劉攽芍藥譜道粧成黃樓子也大葉中湥黃小
葉數重又上展淡黃大葉枝條硬而絶黃此品非今日
之黃樓子也乃黃絲頭中盛者或出四五大葉小𩔖黃
樓子耳妬鵝黃黃絲頭也於大葉中一簇細葉雜以金
線王觀芍藥譜御衣黃黃色淺而葉疎蕊差湥散出
於葉間其葉端色又微碧高廣𩔖黃樓子此種宜升絶
品黃樓子盛者五七層間以金線其香尤甚袁黃冠子
宛如髻子間以金線色比鮑黃峽石黃冠子如金線冠
子其色湥如鮑黃鮑黃冠子大抵與大旋心同而葉差
不旋色𩔖硫黃孔武仲芍藥譜青苗黃樓子尹家二
色黃樓子石壕黃道士黃黃絲頭廣陵志御愛黃
紅色后山叢談廣陵芍藥有紅瓣而黃腰者號金帶
圍無種有時而出則城中當有宰相劉譜冠羣芳大
旋心冠子也湥紅堆葉頂分四五旋其英密簇廣可及
半尺高可及六寸豔色絶妙可冠羣芳故名枝條硬葉
疎大賽羣芳小旋心冠子也漸添紅而緊小盡天工柳
浦青心紅冠子也於大葉中小葉密直妖媚出衆點粧
紅紅纈子也色紅而小積嬌紅淡紅樓子醉西施大軟
條冠子也色淡紅枝條軟細湏以物扶助之淺粧勻粉
紅冠子醉嬌紅湥紅楚州冠子也中心緊堆大葉葉下
有一重金線妬嬌紅紅寳相冠子也紅樓子心中細葉
上不堆大葉者縷金囊金線冠子也湥紅者於大葉中
細葉下抽金線細細相雜怨春紅硬條冠子色絶淡堆
葉試濃粧緋多葉也五七重皆平頭條赤而葉紫色取
次粧淡紅多葉也亦平頭簇紅絲紅絲頭也大葉中一
簇紅絲細細是也效殷粧小矮多葉也枝條低隨燥濕
而出有三頭者雙頭者鞍子者銀緣者俱同根而土地
肥瘠之異也三頭者聚一萼而開名會三英雙頭者竝
蒂而開二朵相背名合歡芳鞍子者兩邊垂下如所乘
鞍狀名擬繡&KR0008;地絶肥而生銀緣者葉端一稜白色名
銀含稜王譜楊花冠子多葉白心色黃漸拂淺紅至
葉端則更湥紅間以金線湖纈紅色湥淺相雜𩔖湖纈
黽池紅開湏竝萼或三頭者大抵花𩔖軟條也孔譜
紅樓子廣陵志紅都勝觀音紅瑞蓮紅霓裳紅柳浦
紅芳山紅延州紅綴珠紅紅旋心水東日記宣廟命
於文淵閣植淡紅芍藥一本後增植二本左純白右湥
紅學士李賢名淡紅者曰醉仙顔湥紅者曰宫錦紅
紫色魏泰東軒筆錄四枝正紫重跗累萼中有金葉
繞之名腰金紫劉譜寳粧成髻子也色微紫於上十
二大葉中密生曲葉回環裹抱團圓其高八九寸廣半
尺餘每一小葉上絡以金線綴以玉珠香欺蘭麝竒不
可紀疊香英紫樓子也廣五寸高盈尺于大葉中細葉
二三十重上又聳大葉如樓閣狀擬香英紫寳相冠子
也紫樓子心中細葉上不堆大葉者蘸金香紫單葉也
是髻子開不成者於大葉中生小葉小葉尖蘸一線金
色宿粧殷紫高多葉也條葉花竝𩔖緋多葉而枝葉絶
高平頭聚香絲紫絲頭也大葉中一叢紫絲細細是也
孔譜茅山紫樓子廣陵志紫都勝包金紫紫鱠盤
小紫毬
白色劉譜曉粧新白纈子也如小旋心狀頂上四向
葉端點小殷紅色每一朵上或三點或四五點象衣中
之點纈也掬香瓊青心玉板冠子也本自茅山來白英
團掬堅密平頭素粧殘退紅茅山冠子也初開粉紅即
漸退白青心而素淡試梅粧白冠子也白纈中無點纈
者是也東坡詩序東武舊俗每歲四月以芍藥供佛
而今歲最盛中有白花正圓如覆盂其下十餘葉承之
如盤姿格獨出因名之曰玉盤盂學圃雜疏芍藥有
一種蓮香白初淡紅後純白香如蓮花故名水東日
記文淵閣增植芍藥二本李賢名其純白者曰玉帶白
孔武仲譜玉逍遙
玫瑰花
羣芳譜玫瑰一名徘徊灌生細葉多刺𩔖薔薇花色紫
嬌豔芬馥有香有色堪入茶入酒入蜜南海諺云蛇珠
千枚不及玫瑰玫瑰美珠也今貴此花因以為名資
暇錄梅槐叢有似薔薇而異其花葉稍大者時人謂之
枚櫰實語訛強名也當呼為梅槐按江陵記云洪亭村
下有梅槐樹因梅與槐合生而名今似薔薇者得非分
枝條而演胤哉今葉形尚處梅槐之間取此為證不乃
近乎若直使為玫瑰字豈百花中獨珍是耶抑取象于
玫瑰耶學圃雜疏玫瑰非竒卉也然色媚而香甚旖
旎可食可佩園林中宜多種農圃書玫瑰俗呼為離
娘草大凡花木不宜常分獨此花嫩條新𤼵勿令久存
移别地則茂西谿叢語玫瑰為刺客西京雜記樂
遊苑自生玫瑰樹花木考洛中鬻花木者言嵩山湥
處有碧色玫瑰岩棲幽事天台有白玫瑰高濓草
花譜黃玫瑰出燕中花稍小于紫者紫玫瑰以糖霜同
搗收藏謂之玫瑰醬花史宋時宫中採玫瑰花雜腦
麝作香囊氣甚清香
薔薇花
本草經一名牛勒一名牛棘一名刺紅一名薔蘼一名
山棗格物論薔薇藤身葉似槐莖多刺花白色或紫
或黃開時連春接夏不絶清馥可人賈氏說林漢武
與麗娟看花薔薇始開態若含笑帝曰此花絶勝佳人
笑也麗娟戲曰笑可買乎帝曰可娟奉金百斤為買笑
錢薔薇名買笑以此清異錄東平城南許司馬後圃
薔薇太繁欲分於别地栽插忽根下掘得一石如雞狀
五色燦然人遂呼薔薇為玉雞苗三餘贅筆張景脩
十二客圖以薔薇為野客益部方物記俗謂薔薇為
錦被堆花花譜其種有朱干薔薇荷花薔薇刺梅堆
五色薔薇黃薔薇鵝黃薔薇白薔薇開時清馥結屏甚
佳寰宇記梁元帝竹林堂中多種薔薇有康家四出
薔薇白馬寺黑薔薇長沙千葉薔薇竝以長格校其上
使花葉相連下有十間花屋枝葉交映芬芳襲人平
泉草木記得會稽之百葉薔薇又得嵇山之重臺薔薇
藝花譜野薔薇有雪白粉紅二種採花拌茶瘧疾烹
食即愈香錄薔薇紅色大食國為花露五代時蕃使
蒲河散以十五缾效貢厥後罕至妝樓記顯德五年
昆明國獻薔薇水以灑衣衣敝而香不滅
酴醿花(附刺䕷)
格物總論藤身青莖多刺每一穎著三葉葉面光綠背
翠多缺刻青跗紅萼及開時花變白帶淺碧其香微而
清種者用大高架引之盤曲而上二三月間爛漫可觀
也酴醿酒名世以花色似之故名藝花譜荼䕷花大
朵色白千瓣而香枝根多刺詩云開到荼䕷花事盡為
當春盡時開耳外有蜜色一種張翊花經一品九命
酴醿第四三餘贅筆張景脩以酴醿為雅客詞話
曾端伯取友於十花韻友酴醿也西谿叢語酴醿為
才客清異錄陶子召客于西宅為酴醿開樽坐人各
撰小名得有思致者七曰賽白曰蔓君曰四字天花曰
花聖人曰慈恩傅粉綠衣郎曰獨步春曰沉香密友
四川志成都縣出酴醿花有三種曰白玉碗曰出爐銀
曰雲南紅色香俱美曲洧舊聞蜀公居許下造長嘯
堂前有酴醿架高廣可容數十客每春季花繁盛時燕
客其下約曰有花飛墮酒中者為釂一大白號為飛英
會清異錄脂粉流愛重酴醿盛開時置之書册中冬
間取以插髩蓋花腊耳花木續考酴醿海國所産為
盛出大西洋國者花如中州之牡丹蠻中遇天氣凄寒
零露凝結著他草木皆冰澌木稼殊無香韻惟酴醿瓊
瑤晶瑩芬芳襲人若甘露焉夷女以澤體膩髮香經月
不滅國人貯以鉛缾行販他國
刺䕷吳寬刺䕷詩荼䕷有數種同名而異字花開欲
折難鋸鈎如棘刺學圃餘疏有紅黃刺䕷二種絶似
玫瑰而無香
木槿花
爾雅椵木槿櫬木槿郭註别二名也如李樹華朝生夕
隕或呼日及亦曰王蒸詩鄭風顔如舜華陸璣疏舜
一名木槿埤雅木槿五月始華月令木槿榮是也花
如葵朝開暮落一名舜蓋瞬之義取諸此篤論曰日給
之華如柰柰實而日給虛本草名麗木又名蕣華
南方草木狀朱槿枝葉婆娑自二月開花至仲冬花湥
紅色五出大如蜀葵有蕊一條長於花葉上綴金屑日
光所爍疑若熖生一叢開數百朵朝開暮落插枝即活
出高凉郡一名赤槿一名日及東方朔與公孫弘書
木槿夕死朝榮士亦不長貧千金方小兒不可弄槿
花惹病痁槿為瘧子花故也升菴外集朱槿之紅鮮
重臺者永昌名之曰花上花外國圖君子之國多木
槿之花人民食之酉陽雜俎那提槿花紫色兩重葉
外重葉卷心心中抽莖高寸餘葉端分五瓣如蔕瓣中
紫蘂莖上黃蘂顧微廣州記平興縣有華樹似槿又
似桑四時常有花可食甜滑無子此蕣木也彙苑槿
花有紅白葉可搗和水洗女子之髮以去垢潘尼賦
序朝菌者朝華而暮落世謂之木槿正字通莊子朝
菌不知晦朔朝菌非木槿也潘尼朝菌賦混合為一物
誤蘇彦舜華詩序其為華也色甚鮮麗迎晨而榮日
中則衰至夕而零莊周載朝菌不知晦朔况此朝不及
夕者乎
佛桑花
花木考佛桑葉似桑花湥紅俗呼照殿紅格物叢話
樹生枝柯柔弱葉湥綠微澀如桑花赤大如蜀葵余
皇日疏佛桑出嶺南枝葉𩔖江南槿樹花𩔖中州芍藥
而輕柔過之開時當二三月間五色婀娜可愛有湥紅
湥紫淺紅淡紅數種剪插於土即活臨漳志花似槿
四時常開婦人簪帶之清漳志佛桑花比朱槿頗耐
久蓋二種也羣芳譜東海日出處有扶桑樹佛桑花
光𦦨照日似之故亦名扶桑
木香花
羣芳譜木香花灌生條長有刺如薔薇四月花開藝
花譜木香唯紫心白花者為最香馥清潤高架萬條望
若香雪其青心白木香黃木香二種皆不及也曲洧
舊聞木香有二種俗說檀心者號酴醿不知何所據也
京師初無此花始禁中有數架花時民間或得之相贈
遺號禁花今則盛矣
萱花
說文萱忘憂草也毛詩焉得蘐草言樹之背埤雅
董子曰欲忘人之憂則贈之以丹棘丹棘一名忘憂
述異記萱草一名紫萱吳中書生呼為療愁花本草
萱草一名鹿蔥蓋鹿食九草之一華名宜男姙婦人佩
其花生男嵇含賦序宜男多植幽皐曲阿或寄華林
玄圃荆楚之土號曰鹿蔥可薦于俎宋氏種植書萱
花有三種單瓣者可食千瓣者食之殺人唯色如蜜者
尤可作蔬畱青日札萱草綠而尖長鹿蔥葉圓而翠
綠萱葉與花同茂鹿蔥葉枯而後花萱一莖實心而花
五六朵節開鹿蔥一莖虚心而花五六朵竝開於頂萱
六瓣而光鹿蔥七八瓣本草註萱即鹿蔥誤羣芳譜
山萱花即黃花菜又小而絶黃者曰金萱甚香可食宜
植石畔格物論萱草花一種名鳳頭者佳清異錄
常保衡呼鹿蔥為護階君子畱青日札萱通作蘐一
作藼色紅者曰紅萱黃者曰黃萱孟郊詩萱為兒女
花不解壯士憂庶物異名疏妓女萱草也見魏人吳
普本草
夜合花
𩔖要圖經合歡一名夜合枝柔弱葉似皂角槐細而密
互相交結風來輙解不相牽綴其葉至暮而合故一名
合昏五月開花紅白色瓣上若絲茸至秋雨而作莢
古今注欲蠲人之忿則贈以青棠(一作裳)青棠即合歡也
畱青日札合歡花色如蘸暈線上半白下半肉紅散
垂如絲為花之異其綠葉夜合六書故合昏葉似槐
夜合晝開故名合昏俗語轉為合歡嵇康飬生論合
歡蠲忿王璆百一選方夜合俗名萌葛越人謂之烏
頼樹金光明經謂之尸利灑樹詩話心胸填錯取夜
合一枝水煮服之即愈女紅餘志杜羔妻趙氏每端
午取夜合花置枕中羔稍不樂輙取花少許入酒令婢
送飲便覺歡然
罌粟花
本草一名米囊一名御米羣芳譜葉如茼蒿花備各
色又有千葉單葉之𩔖豔麗可玩實如蓮房其子每囊
數千粒花史或中秋或重陽月夜兩手交接撒子則
花重臺子下畢以箒掃勻則花千葉學圃雜疏罌粟
花最繁華其色能變加意灌植妍好千態曾有作黃色
綠色者遠視佳甚其粟可為腐澀精物也
麗春花
格物論罌粟别種也叢生柔幹多葉有刺花具數色
游默齋麗春花譜麗春罌粟别種花有殊相姿狀蔥秀
色澤鮮明迥出葩蘤精華之上昔人命名亦善矣根苗
止一𩔖而具數種之色其紅者有數品有徹紅者半紅
者白膚而絳唇者丹衣而素純者又有殷者如染茜下
為黑趺之端如白章焉餘不盡名蓋紅之𩔖變態尤多
也紫有二品湥者鬚青淡者鬚黃其白者亦有二品葉
大者微碧葉細者竊黃而竊黃尤竒素衣黃裏茸茸若
新鵝之毳竊紅者如芍藥中紅粉樓特差小視凡卉之
粉紅猶十倍也今江浙有之獨金陵産殊異農圃書
麗春一名虞美人又名滿園春又名百般嬌高濓藝
花譜麗春花單瓣飛舞儼如蝶翅扇動草花中妙品
格致鏡原卷七十一
