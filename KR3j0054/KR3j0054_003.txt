朝野類要卷三
宋趙升撰
入仕(凡十二事)
及第
文武舉正特奏名皆為及第出身
奏補
文武臣入仕及格卽依本身官照格法遇大禮奏蔭弟
姪子孫若侍從以上許降資授異姓如官雖及而考未
及則身後恩澤
捧香
后妃親屬該恩得官者謂之捧香恩例
西官
親王南班之壻號曰西官卽所謂郡馬也俗謂裙帶頭
官
軍班
内外諸軍兵并班直軍頭司等人年勞或有功得官皆
是
年勞
内外百司吏職及諸州監司吏人皆有年勞補官法俗
謂出職是也免銓試徑注差遣
雜出身
非及第奏補年勞之類者謂之雜出身
保引
内外百司差遣皆以恩例保引親屬係籍待試或超補
非比州縣泛常差補也
進納
有因納粟賑糶及助邊者有只納粟則得不理選限文
資者俗謂之買官此不可以就試出身也
封贈
生曰封死曰贈自有格法典例外有年及百歲即加封
一資而致仕也
歸附等
歸正謂原係本朝州軍人因䧟蕃後來歸本朝歸順謂
元係西南蕃蠻溪峒頭目等納土歸順依舊在溪峒主
管職事歸明謂元係西南蕃蠻溪峒久納土出來本朝
補官或給田養濟歸朝謂元係燕山府等路州軍人歸
本朝者忠義人謂元係諸軍人見在本朝界内或在蕃
地心懷忠義一時立功者
脚色
初入仕必具鄉貫戶頭三代名銜家口年齒出身履歷
若注授轉官則又加舉主有無過犯崇觀間即云不係
元祐黨籍紹興間即云不係蔡京童貫朱勔王黼等親
屬召保官結罪慶元間人加即不是僞學近漸次除去
差除(凡十一事)
中旨
自禁中降下御筆或直旨付有司施行
參堂
京朝官不於部授卽於廟堂陶鑄差遣謂之參堂又曰
干堂亦曰堂闕或差選人者
呼召
欲見宰執者具名刺門狀計會本府書司直省官謂之
下呼召候呼召即隨引參見
堂除
都堂奏差者也武臣即經樞密院專差員闕則曰樞密院
劄子或樞密院奏云
參選
吏部四選尚書左選掌承務以上右選掌武翼郎以上
侍郎左選掌廸功郎以上右選掌承信郎校尉以上兵
部掌下班祇應進義進勇副尉等刑部掌進武副尉所
謂參部注授也
擬差
四選兵部奏擬差遣
殘闕
年老免銓試人或雜出身等人卽注殘闕零員闕差遣
辟差
帥撫監司郡守或奉選使堪倚用之人具名詣闕奏差
定差
四川州縣只就各路轉運司爲銓選參注差遣每孟月
出榜仲月參注季月申發請朝廷給降付身文字内亦
有通判員闕者若因事到闕亦許歸吏部或參堂陶鑄
者其二廣亦間有之
差攝
帥撫監司州郡選有官或待闕人攝職謂之權局本官
自謂之被檄是也若白身人借攝文學助教將仕郎副
尉承信之類謂之白帖在法有禁
旌擢
謂賞有功績者特陞差職也
起復
已解官持服而朝廷特再擢用者名曰起復繫此二字
或已年及致仕或在降責中朝廷再擢用之謂也
陞轉(凡十一事)
改官
承直郎以下選人在任須俟得本路帥撫監司郡守舉
主保奏堪與改官狀五紙卽趨赴春班改官謝恩則換
承務郎以上官序謂之京官方有顯達且舉主各有格
法限員故求改官奏狀最為艱得如得則稱門生
減年
磨勘轉官有四考或五考者該恩減其年數則給公據
異日捧類收試
寄理
當轉官而官序之名犯家諱者權止且帶寄理二字他
年併轉
雙轉
有軍功人自武翼郎以上每轉一官即雙轉兩官若及
第出身人不轉奉直中散亦仍雙轉也
特轉
謂非循常法陞轉而特有指揮賞轉者
越轉
有功或及第人特越次第徑轉之類
正法
謂如文臣轉中大夫直候職及侍從格方許轉太中大
夫若執政轉至金紫光禄大夫直候拜相方許轉行特
進又如武臣轉至武功大夫若有軍功方許轉行右武
餘人以三官比轉一官又如捧香只轉至訓武郎年勞
只轉至承直郎之類
回授
合轉官而礙正法者許回授與弟姪子孫入仕或轉行
比換
内外百司吏職未該年勞而願比換者依格改換官資
注擬差遣
兩易
俗謂對移也或因避嫌或以得罪被劾而罸輕者皆兩
易其任或事妨者亦然
賜出身
元非科舉入仕而特蒙大用或賜同進士出身方可執
政蓋國朝法也
爵禄(凡九事)
食邑
官序及格合封諸縣開國男以上者隨有食邑戶數蓋
比古之小大諸侯得國也若又及格則有食實封幾百
戶舊制每實封一戶隨月俸給二十五文其加封則自
有格法
職田
外任小大官屬合得職田者月俸之外本州給還米斛
凡到任一年分並四月以前理上者該給
茶湯錢
為兼職而給也
賜借緋紫
本朝之制文臣自入仕著綠滿二十年換賜緋銀魚袋
又滿二十年換賜紫金魚袋又有雖未及年而推恩特
賜者又有未及而所任職不宜緋綠而借紫借緋者卽
無魚袋也若三公三少則玉帶金魚矣惟東宫魚亦玉
為之
伎術官服色
醫官并太史官謂之文官頭武官尾蓋初入仕著綠及
格則換紫并紅鞓帶又及和安春官大夫則或特轉之
類而醫官有特賜金帶者
兩鎮
謂封兩處節度使
兩國
謂封兩國王及夫人
襲封
謂世代授此官也如兩嗣王主奉濮秀祭祀如孔子之
後世封衍聖公如周世宗之後柴氏世封崇義公蓋二
王後之故事也
恩異
如詔書及贊拜皆不名如肩輿入朝並賜元老大臣
職任(凡十事)
百司
上自三省下及倉場庫務皆為百司或謂之有司又謂
之京局
内諸司
自内侍省以下在禁中置局并應屬内司子局者皆是
也
左右廂
廂官之名取廊廡間分職佐治之義今之城南北廂比
通判資序蓋比擬開封府左右四廂舊制也若在城兵
馬都監則又廊廡管押之義也故無刑禁
外臺
安撫轉運提刑提舉實分御史之權亦似漢繡衣之義
而代天子廵狩也故曰外臺
駐劄
淞江都統諸路總管路鈐等及京畿東南將副之類皆
曰某州駐劄者蓋本朝兵制所以示此乃天子之軍也
牌印
印司掌銅木朱記以牌詣本官請關印用印畢封匣復
納之凡牌入則印出印入則牌出蓋立法防嚴之意也
公參
小官赴任詣長貳公參訖衙前聽候三日方敢退歸本
職今制遂禁廷拜
成資
滿任也
舉畱
見任官有政績而吏民願得再任者須本處進士同耆
老以下列狀經歷司舉畱次請上司申乞
不釐務
添差之官則不理政事也若許干預則曰仍釐務
朝野類要卷三
