氏族大全卷七
五爻
包(羽音之土黨王楚大夫申包胥後以父字為氏)
魯論章句
包咸字子良少事右師細君習魯詩論語漢光武時
入授皇太子論語包氏章句出焉永平中選大鴻臚
賜以几杖入朝不趍贊謁不名經傳有疑遣小黃門就
問上以有師傅之恩賞賜俸禄增於諸卿咸皆散與
諸生之貧者
吳中四士
包融唐開元中為集賢院學士與賀知章張旭張若虛
齊名號吳中四士
青雲之士
包佶韓洄盧貞李衡皆出劉晏門下唐貞元以來相繼
掌天下財賦佶卧病詩寄劉長卿云惟有貧兼病能
令親愛疎歲時俱放過身世付空虚肌弱秋添絮頭風
髮廢梳波瀾喧衆口藜藿静吾廬(云云)十年江海隔離
恨不知予
不持一硯
包拯字希仁天性嚴厲未嘗有笑容人謂包公笑比黃
河清知端州歲滿不持一硯歸為京尹令行禁止
閭里童稚亦知其名語曰關節不到有閻羅包老天下
呼為包待制又曰包家詩曰直幹終為棟直鋼不作
鈎宋慶歷中為御史中丞拜樞密諡孝肅
包鼎宣州人以畫虎名家
綠籜包虎皮包
巢(商音巢彭城後上古有氏之也)
洗耳
巢父昔因年老以樹為巢寢其上號曰巢父堯讓天
下於巢父巢父曰君之牧天下猶予之牧犢無用天下
為莊子有樊仲父牽牛飲水見巢父洗耳驅牛而還耻
令牛飲其下流也
重義
巢谷字元修與二蘇同鄉二蘇在朝未嘗一見坡謫海
表谷徒步訪子由握手相泣又訪坡海南自循至新病
而死夷堅志云紹興八年無錫縣有道人曰眉山巢谷
年一百一十七歲瞳子碧光烱然以十月二十一日遍
告邑中還館閉戶而去蜀有巢菜東坡名元修菜
巢堪漢章帝朝為太常時曹褒請著成漢禮堪言一
世大典非褒所能定後拜司空
巢尚之與戴發興仕宋武帝朝參謀内外權重當時
憎巢鳳來巢燕定巢
茅(商音曰東海子周公第三子封於茅茅叔孫以國為氏)
死諫
茅焦秦人始皇遷太后諫而死者二十七人焦解衣伏
質殿下曰聞天有二十八宿欲滿其數秦皇悟曰先生
起就衣今願受教以為上卿楊子曰茅焦歷井幹諫
秦王可謂劘虎牙矣
戲赤城
茅濛字初成隱華山修道秦始皇三十一年九月龍駕白
日昇天民謠云神仙得者茅初成駕龍上昇入太清時
下玄州戲赤城繼世而往在我盈
三茅君
茅盈濛玄孫得道金陵句曲山上昇為東嶽上卿司命
君太元真人居赤城時來句曲鄉人名句曲為茅君山
荆公詩云一峯高出衆山巔疑隔塵沙道里千(云云)人
間已立嘉平帝地上誰通句曲天(云云)長弟固為武威
太守次弟震為江西太守二弟聞兄得仙棄官學道後
固為句曲真人定保右禁郎震為保命地仙主司是為
三茅君茅山詩云白雲生處龍池杳明月歸時鶴馭
空
殺雞饌母
茅容字季偉年四十餘耕于野與等軰避雨樹下容坐
愈恭郭林宗見而異之寓宿焉旦日容殺雞供母自以
草蔬與客共飯林宗拜之曰卿賢乎哉勸令學卒以成
德後林宗遣容追及徐穉於途與共言稼穡事
茅茷晉城濮之戰以茷祈滿為中軍大夫(僖廿八)
茅夷鴻邾大夫請救于吳即茅成子也(哀七)
草茅剪茅仙茅結茅
六豪
陶(徵音韋濟南代陶唐氏之後在夏為御龍氏在商為豕氏周商以商民七族封康叔陶居其一)
(焉繼命陶叔為司徒授康叔以人民以國為氏)
三世封侯
陶舍漢初為左司馬以功封愍侯子青襲封夷侯孝
景朝拜相青九世孫敦安帝朝拜大司徒敦之孫
同漢未避亂江東生子丹仕吳為揚武將軍封柴桑侯
子侃
龍梭
陶侃字士行少時漁於雷澤網得一織梭掛於壁有頃
雷雨化為龍去善相者師圭謂曰君左手中指竪理
當為公若徹于上貴不可言侃以針刺之見血灑壁成
公字晉成帝咸和中都督交廣荆江等八州軍事
封長沙公年七十六薨贈大司馬諡曰桓次子瞻瞻
子宏宏子綽綽子延夀嗣為長沙公
木屑竹頭
侃為廣州刺史朝運百甓於齋外暮運於齋内以自勞
也移鎮荆州檢攝軍事未嘗少間嘗語人曰大禹聖人
乃惜寸隂衆人當惜分隂嘗造船其木屑竹頭皆令
籍而掌之後皆獲其用其綜理微密皆此類也
八天折翼
侃少時夢生八翼飛而上天見天門九重登其八惟一門不
得入閽擊之墜地折其左翼後都督八州每思折翼之祥而
自抑梅陶云陶公機明神鑒似魏武忠順勤勞似孔明
羲皇上人
陶元亮在晉名淵明在宋名潜世號靖節先生侃曾孫
也宅邊有五柳著五柳先生傳以自況親老家貧謂
親朋曰聊欲絃歌以為三徑之資可乎執事者聞之起
為彭澤令公田悉令吏種秫妻子固請種粳乃以二頃
五十畆種秫五十畆種粳在官八十餘日即解印綬去
賦歸去來詞以遂其志性不解音聲蓄素琴一張絃
徽不具每朋酒之會輒撫弄以寄意曰自得琴中趣何
勞絃上聲貴賤造之有酒輙設若先醉則謂客曰我
醉欲眠卿且去一日郡將候之逢其酒熟取頭上葛
巾漉酒畢還復著之嘗言夏月虚閒高卧北窗之下
清風颯至自為羲皇上人宅邊多種菊每攜酒吟咏其
間其飲酒詩云採菊東籬下悠然見南山又云秋菊有
佳色裛露掇其英嘗於九日無酒出宅邊摘菊盈把
頃之江州太守遣白衣人送酒至便醉飲而歸晉義
熙末徵為著作郎不就所著文章義熙以前明著晉代
年月自宋永初以來惟書甲子而已故朱子書云晉徵
士卒五子儼俟份佚佟祖茂武昌太守父姿
城太守史逸其名
潯陽三隱
靖節居柴桑周續之入廬山劉遺民入匡山時號為潯
陽三隱
華陽真逸
陶弘景字通明年十歲得葛洪神仙傳晝夜研尋便有
養生之志曰仰青天覩白日不覺為遠矣宋末為諸
王侍讀齊永明中脱朝服掛神武門上表辭禄上賜束
帛月給茯苓五斤白蜜二斤以供服餌止句容句曲
山苐八洞宫名金壇華陽之天周回百五十里山中立
館號華陽陶隱居晩號華陽真逸又曰華陽真人性
愛松風庭院皆植松每聞其響欣然為樂有時獨遊泉
石望者以為仙人築三層樓自處其上弟子處其中賓
客至其下與物遼絶善辟穀導引之術年八十五無病
而逝諡貞白先生
山中宰相
弘景與梁武有舊及即位書問不絶冠蓋相望給黃金
朱砂曾青等物後合飛丹色如霜雪服之體輕帝益重
之賜以鹿皮巾屨加禮聘不至惟畫作兩牛以獻一散
放水草之間一著金籠頭有人執繩以杖驅之帝笑曰
此欲為曳尾之龜豈可致之國家每有大事無不咨詢
日中常數信時謂山中宰相
雪水烹茶
陶穀字秀實自謂頭骨當珥貂冠宋建隆中為翰林承
旨文冠一時子炳登第上曰穀不能訓子命中書覆
試始此納党太尉家姬為妾一夕取雪水烹茶問曰
党家有此風味否曰彼粗人安識此風味
佚老堂
陶子駿宋熙豐間人作佚老堂東坡有詩末云能為五
字詩仍戴漉酒巾人呼小靖節自是葛天民
繼老堂
陶弼字商翁有文武材工詩宋神宗朝人一生仕宦廣
西晩守欽順二州有詩云冷酒十分無客送輕車一兩
有民攀將老未聞金作印師寒猶用鐵為衣父及
姪皆嘗為賓州守作繼老堂
陶璜晉武時為交州牧子威為蒼梧大守
陶回從陶侃平蘇峻有功封安樂伯(今瑞州)
陶臻字彦遐有謀略仕晉為南郡守
陶季直徵召不起號曰徵君後仕宋為上蔡令
陶沔唐竹溪六逸中人(見李白)
陶八八得道授顔真卿刀圭碧霞丹
女德婚姻
黃鵠歌
烈女陶嬰夫死守義魯人求之嬰作黃鵠(一作鶴)歌云早
寡七年兮不雙飛宛頸獨宿兮想其故帷(云云)魯人聞
之曰斯女不可得也(列女傳)
南山霧豹
陶答子為大夫治陶二年名譽不興家産三倍其妻諫
曰能薄而官大是謂家害無功而家昌是謂積殃今夫
子貪富圖大妾聞南山有玄豹霧雨七日而不下食者
何也欲以澤其毛衣而成其文章耳故藏以避害
苦節
靖節再娶翟氏能安苦節夫耕于前妻鋤于後
母成子名
陶丹聘新淦湛氏為妾生侃家貧湛氏紡績供給使交
結名勝
世姻
靖節母夫人孟嘉第四女也嘉本娶陶侃第十女後以
二女妻侃子茂之二子一生靖節一生敬遠
婿有竒表
陶謙年十四綴帛于幡乘竹馬而戲邑中兒童隨之蒼
梧太守出遇於途悦之許妻以女夫人怒曰陶家兒遊
戲無度何可妻公曰彼有竒表長必成材卒妻之後
為徐州牧封溧陽侯
陶李洞
陶李洞者昭州平樂縣有二仙廟相傳唐時太尉陶英
謫居于此與李氏聯姻後二姓居洞中者數百家世世
為婚
鬱陶陳陶鈞陶
曹(商音終譙國子顓帝元孫陸第三為曹氏)
一鼓作氣
曹劌從魯師與齊戰于長勺曰夫戰勇氣也一鼔作氣
再而衰三而竭
奮三尺劒
曹沬以勇力事莊公為將齊魯會盟于柯沬以匕首刦
桓公歸魯侵地戰國策曰沬奮三尺之劒一軍不能
當使操銚耨居隴不若農人
趣装入相
曹參與蕭何同起佐漢祖即位定元功十八人位次參
第五封平陽侯蕭何薨參告舍人趣装曰吾將入相及
為相一遵何約束百姓歌曰蕭何為法較若畫一曹參
代之守而勿失載其清静民以寧壹子窋為中大夫
次子時時子襄皆尚公主
善筭術
曹元理善筭術過陳廣漢家筭有爼上烝豚廚中荔枝
何不設廣漢大驚
書倉
曹曾濟隂人從歐陽歙受尚書積石為倉以藏書號曹
氏書倉(漢光武時人)
三葉侍中
曹褒字叔通父充傳慶氏禮為博士褒傳父業博物識
古為儒者宗漢章帝徵拜博士條正冠婚吉凶制度
為百五十篇上之父子三葉為侍中
五色綵棒
曹操字孟德小字阿暪漢桓帝朝舉孝廉為郎除洛陽
北部都尉造五色棒垂門左右各十枚有犯禁者不避
豪強皆棒殺之嘗行軍失道三軍皆渴操曰前有梅
林結子甘酸可止渴士卒聞之口皆出水後為魏祖
七步八斗
曹植字子建魏文帝忌其才欲害之令作詩限七步成
植應聲曰煑豆燃豆箕豆在釡中泣本是同根生相煎
何太急謝靈運言天下文章止一碩子建獨得八斗
建安以曹劉為絶唱封陳思王
黃鬚兒
曹彰字子文膂力過人操曰黃鬚兒竟大竒也封任
城王
稱象
曹冲字倉舒五六歲智慧若成人時吳貢大象操欲知
斤兩冲曰置象大船中而刻其水痕稱物以載之封
節哀王植彰冲皆操子也
競病詩
曹景宗字子震以膽勇聞梁武朝為右衛將軍魏兵
圍鍾離景宗解圍振旅凱還帝於光華殿宴飲聯句令
沈約賦韻時用韻巳盡惟餘競病二字景宗操筆立成
云去時兒女悲歸來笳鼓競借問行路人何如霍去病
帝嗟嘆出行坐車幔帷曰昔在鄕里騎快馬如龍拓弓
弦作礕礰聲箭如餓鴟呌耳後風生鼻頭火出今來揚
州作貴人閉置車中如三日新婦邑邑使人氣盡諡
壮侯
契丹議和
曹利用與契丹議和曰割地之議死不敢聞敵不能屈
杏園詩
曹鄴字業之唐詩人作四怨三愁五情詩其一怨云庭
花已結子岩花猶弄色誰令生處遠用盡青皇力後
舍人韋慤薦之登第杏園宴呈同年云賢路非青雲十
年行不至一旦公道開青雲在平地王荆公選唐百
家詩曹鄴一首曹唐二首曹松十三首
爼豆干戈
曹彬字國華試周日左手提干戈右手取爼豆斯須取
一印後佐趙太祖開國拜樞密使相贈濟陽王諡
武惠
舟中圖籍
彬伐蜀凱還輜重甚多皆圖書也無銖金寸錦之附
征江南回舟中無他物惟圖籍衣被而已出師時上許
凱旋授以相印及還賜錢百萬彬曰好官不過多得錢
耳何必使相彬兩總樞密五臨蕃翰位益高志益下
寵愈厚憂愈深清白如寒儒坐武帳中止衣弋綈紵絮
而已
三登將壇
彬諸子皆賢瑋琮璨繼領旄鉞故陶弼觀王畫像詩云
蒐兵四把降王縳教子三登上將壇
席上獻詩
曹翰趙太祖名將也太宗朝數年不調因内宴獻詩云
三十年前學六韜美名常得與時髦曾因國難披金甲
不爲家貧賣寳刀臂徤尚嫌弓力軟眼明猶識陣雲高
庭前昨夜西風起羞見團花舊戰袍上為遷數官諡
武毅公
鐵硯篇
曹組字元龍六舉不第著鐵硯篇以自見宋宣和中
召見玉華閣上親洒宸翰以賜之曰曹組文章之士嘗
命題作賦援筆立就深得古風兄緯字元象宋元符
中及第有詩文曰秋浦集
詩禮名家
曹覲字覿道詩禮名家宋皇祐中為康州刺史儂智高
犯城公曰豈有為天子吏而避賊乎城䧟死罵不止子
方生數月棄之竹園賊退妻視其子呱呱而泣曾參政贈
詩云轉戰譙門日再晡空弮還自把戈扶身垂虎口猶
安坐命在鴻毛更疾呼柱下杲卿存斷節袴中杵臼得
遺孤可憐邑邑雄豪氣不怕山西士大夫朝廷爵其
子以旌其忠
曹仁操從弟也三軍服其勇封安平亭侯
曹休操從子操曰此吾家千里駒也為大司馬
曹真操族子明帝朝為大司馬賜劒履上殿入朝不
趨
曹禋曹茂之與永和修禊會茂之成五言詩
曹憲仕隋為秘書學士與諸儒譔桂苑珠叢
曹確唐咸通中與畢諴同相俱有雅望世謂曹畢
曹松唐天復初中第時稱五老榜
女德婚姻
溺抱父尸
曹娥會稽上虞人父旴為巫祝漢順帝漢安二年端午
日至江上泝波濤迎神溺死娥年十四㳂江號哭旬有
七日投江而死抱父尸而出桓帝元嘉元年縣長度尚
改葬娥於江南道傍為之立碑命邯鄲子作碑文
司書仙
曹文姬本長安娼女姿豔絶倫尤工翰墨欲偶者請先
投詩岷山任生詩曰玉皇殿前掌書仙一染塵心謫九
天莫怪濃香薰骨膩霞衣曾帶御爐烟女得詩曰真吾
夫也不然何以知吾事邪遂事之朝夕相攜微吟五年
忽對任曰吾本天上司書仙人以情愛謫人寰二紀將
歸子可偕行騰雲而去後以所居為書仙里
曹氏夏侯氏世為婚姻故曹仁夏侯淵等並肺腑親
舊貴重族門
曹氏孫氏相為婚姻操以弟女配孫策之弟匡又為
子彰娶孫賁之女
曹義宗妹有姿色富人姓向者願納錢百萬求婚義
宗貪鏹遂以妻之
曹夀字世叔娶班彪之女稱曹大家
曹洪操從弟也一女有姿色荀粲聘焉
蕭曹汝曹劉曹水曹豪曹(劒名)
高(角音高渤海傒齊太公六代孫文公子之孫以王父字為氏)
不徑不竇
高柴字子羔執親之喪泣血三年未嘗見齒辟難而行
不徑不竇
擊筑
高漸離燕人善擊筑送荆軻入秦刺秦王軻死漸離後
以擊筑得幸置鉛筑中撲秦王不中誅之
漂麥
高鳳字文通居南陽以農畆為業而專精讀誦晝夜不
息妻嘗之田曝麥于庭令鳳護雞會暴雨鳳持竿誦經
不覺潦水漂麥後遂為名儒漢元和間教授西唐山
中
刺姦
高柔字文惠為刺姦令史夙夜匪懈擁膝抱文書而寢
一代偉器
高允字伯恭北魏人少孤有竒度崔宏見而異之曰高
子黃中内潤文明外照必為一代偉器孝文即位拜
中書令呼為令公嘗幸其第惟草屋數間布被縕袍帝
曰古之清貧有如此乎賜帛五百匹粟千斛年九十八
子忱字士和為長樂太守
地上虎
高昂字敖曹幼有壮氣龍唇豹頸姿體雄異常曰丈夫
當横行天下取富貴誰能端坐讀書作老博士耶北
齊神武以為西南道大都督渡河祭河伯曰河伯水中
之神高敖曹地上之虎
浮磬之精
高琳字季珉其母嘗祓禊泗濱見一石光潤持以歸是
夜夢有仙告之曰石是浮磬之精必生令子後生琳
周文帝朝位上柱國封犍為郡公
真宰相
高熲字昭玄隋文帝伐陳熲為元帥功加上柱國爵齊
國公執政柄殆二十年論者以為真宰相
知人之鑒
高孝基隋末為吏侍有知人之鑒見房玄齡曰異日必
為偉器見杜如晦曰必任棟梁之重皆以子孫託之
金鏡
高馮字季輔唐貞觀初拜監察御史遷中書舍人嘗賜
鍾乳粉一劑曰汝進藥石之言朕以藥石相報為吏
侍善銓叙人物帝賜金背鏡一以况其精鑒焉
三世僕射
高儉字士廉少敏慧隋薛道衡崔祖濬皆宿臣顯重與
為忘年友唐貞觀中拜右僕射士廉三世居此官世
榮其貴六子履行審行真行得名
鵰鶚出塵
高適字達夫舉有道科唐肅宗朝從歌舒翰入朝拜左
拾遺改太子詹事杜甫贈以詩云時來如宦達歲晩
莫情疎又云當代論才子如公復幾人驊騮開道路鵰
鶚出風塵行色秋將晚交情老更親後代崔光遠為
西川節度召拜散騎常侍甫贈詩云美名人不及佳句
法如何
知古
高仲舒擢明經博通典籍與崔琳為中書舍人宋璟以
古事問仲舒今事問琳姚崇亦曰欲知古事問仲舒今
事問齊瀚
旌表
高崇文七世不異居開元中再表其門高霞㝢五世
不異居建中初旌表其門
刻石紀功
高崇文有勇略元和初劉闢叛蜀杜黃裳薦其才詔綂
兵討闢崇文卯受詔辰巳出師與闢戰於鹿頭山八戰
皆捷擒闢刻石紀功于鹿頭山封南平郡王子承簡
除邢州刺史霞㝢亦以從崇文討蜀功封威義郡王
碧桃紅杏
高蟾唐人累舉不第作詩云天柱數修搘白日天門幾
扇鎖明時陽春發處無根蔕須仗東風次第吹上主司
侍郎云天上碧桃和露種日邊紅杏倚雲栽芙蓉生在
秋江上不向東風怨未開明年李昭知舉及第
萬戶侯封
高年字明道倜儻豪偉不守小節每風月佳時賓朋宴
集酒酣氣壮浩歌慷慨泣下云使我當高光時萬戶侯
何足道哉
南山三友
高懌字文悦聞种放隱終南山懌亦築室豹子谷與張
山堯許勃號南山三友寇準薦之不起宋仁宗賜號
安素居士
扶輦渡河
高瓊宋景德初契丹寇澶淵真宗親征瓊扶輦渡河凱
旋授檢校大尉封衛國王諡烈武子十四人皆教
以知書
頥軒
高君素作頥軒請山谷賦詩云辱莫辱多欲樂莫樂無
求人生強學耳萬古一東流
江西詩𣲖
高荷字子勉宋元祐中太學生也與山谷往來谷與之
詩有云寒爐餘幾火灰裏撥隂何與高元矩皆與江西
詩𣲖(見徐俯)燕山平獻凱歌除直龍圖閣
修學門庭
高登字彦先漳浦名儒也志節高亮少游太學宋靖康
中與陳東上書陳六賊之害紹興中校文潮陽命題
譏切秦檜長流容州遂立祠於容州學宫有修學門庭
𫝊於世
齊高固入晉師桀石投人曰欲勇者賈余餘勇(成二)
齊高強曰三折肱知為良醫惟伐君為不可(哀十三)
高賀公孫弘故人也揚弘之惡弘曰寧逢惡賓勿逢
故人
高頥漢人與弟君實子文王一門三舉孝廉
高彪授書東觀靈帝詔東觀畫彪像以勸學者
高濟北魏人與邢穎李熙游雅號北朝四雋(北史)
高閎宋紹興中為司業上幸學命講泰卦賜三品服
高觀國字賓王號竹屋工詞有詞集名竹屋癡語
女德婚姻
名著金石
高氏房嶙妻也筆畫遒麗不類婦人歐公云予集錄已
博矣婦人筆畫著於金石者高氏一人而已
死義
高彦昭事李正已及李納拒命屠彦昭之家有女七歲
曰母兄皆不免何賴而生西向哭再拜就死德宗聞之
驚嘆詔諡曰愍諸儒競為之誄
采德義
高允言婚姻之法曰古之婚者皆采德義之門妙簡貞
嫻之女將婚于邢氏游雅勸婚其族允不從游雅曰
人言河間邢不勝廣平游人自棄伯度我自敬黃頭(允小)
(字)
定氏族
唐太宗以山東士人尚閥閱嫁娶必多取資人謂之賣
婚詔高士廉韋挺岑文本責天下譜牒退新門進舊望
左膏梁右寒畯合一百九十三姓千六百五十一家為
九等號氏族志
女學士
高越初舉進士文聲藹然鄂帥李簡賢之將妻以女越
賦鷂子詩而去雪爪星眸衆所歸摩天專待振毛衣虞
人莫謾張羅網未肯平原淺草飛後盧文進鎮上黨具
禮幣致之辟為書記文進仲女才色俱有善屬文號女
學士以妻越擅名江表
榜下婚
高宇應舉祈夢於邵武廣祐王廟得詩云碧瓦朱簷雲
外聳黃花六葉掌中開果登第娶黃司業女六娘碧瓦
朱簷乃高宇也
高氏女飛梭落謝幼輿二齒
高瑾有深沈之量琅琊相何英高其行以女妻之
韓文公娶高氏
凌準娶高氏
登高攀高琴高曲彌高
毛(羽音魯西河&KR1334;周文王第八子封於毛以國為氏傳云衛毛文之昭也周王使毛伯衛求金)
囊錐脱穎
毛遂自薦於平原君曰賢士之處世若錐之處囊中其
末立見遂曰使早得處囊中乃穎脱而出與俱至楚
定從而歸平原君曰毛先生一至楚使趙重九鼎大吕
以三寸之舌強百萬之師乃以為上客
詩學
毛亨治詩作詁訓傳以授毛萇萇為河間獻王博士時
稱亨為大毛公萇為小毛公萇封樂夀伯
晝錦
毛遐字鴻遠漢明帝以為雍州刺史詔曰晝錦榮鄕也
捧檄
毛義廬江人以行義稱於鄕里漢元和間張奉往候之
府檄適至以為安陽令義捧檄而入喜動顔色奉心賤
之後其母死徵辟皆不就奉嘆曰往日之喜為親屈也
素屏几
毛玠字孝先為東曹掾與崔琰典選所舉皆清正之士
魏太祖以素屏風几錫又曰君有古人風賜以古人服
又曰真古所謂國之司直也位至尚書僕射子機
三葉擁麾
毛寳字碩真仕晉為廬江太守稱毛廬江自寳至其孫璩
三葉擁麾
倚玉
晉毛曾與夏侯玄共坐人謂蒹葭倚玉樹
擒姦酒
毛鴻賓仕晉為青州刺史齎酒之藩逢盜劫飲之皆醉
并擒之因名曰擒姦酒
羊羹絶味
毛修之字敬文晉宋間官于洛陽魏入洛修之自調羊
羹薦魏尚書以為絶味獻之太武大悦以為太官令後
封南郡公
律法
毛爽隋人受京房律法布管飛灰順月皆驗又每律生
五音十二律為六十音因而六之為三百六十音分直
一歲之日以配其音
廬山隱士
毛炳隱廬山得錢即沽酒嘗醉卧道旁有里正掖起之
炳瞋目曰亟去毋撓予睡徙居南臺山題壁云先生不
此住千載惟空山
東堂集
毛滂字澤民工詩有東堂集十二卷宋元祐中坡守杭
州滂為法曹秩滿辭去詞云今夜山深處斷魂分付潮
回去坡曰郡僚有詩人而不知軾之罪也
尚書後
毛國華字君寳仕宋為於潜令東坡捕蝗到其邑詩戲
曰令君留滯生二毛飽聽衙鼓眠黃紬又云尚書清
節衣冠後謂毛玠也
鳳山八詠
毛維瞻字國鎮以詩鳴與趙清獻同里相得為山林之
樂宋元豐中出守筠州政平訟理時蘇穎濱謫筠州監酒
相與倡和有鳳山八詠山房即事十絶蘇詩云共喜新
芻酒味醇官居休暇不須旬政成境内棠隂合訟息亭
中草色新不惜牛刀時一割已因鼷鼠發千鈞歲成誰
與公書考豈止江南第一人
女德
莊子毛嬙麗姬人之所美註云古美女也
毛達可妻能詩寄夫云剪燭新封錦字書擬憑歸鴈
寄天隅經年不報干秦策不識如今舌在無
燕毛鴻毛一毛九牛毛
敖(宫音大譙國後顓頊師敖之)
鍊丹井
敖仙晉人即敖真人也失其名按方輿志敖嶺在江西
上高縣北之五里即真人得道之處上有真人祠磨劒
石鍊丹井下有冲真觀宋熙寧中樞密蒋之竒行部至
上高寳嚴寺留詩云嘉節長岐路區區夢幻身何年一
舉腋仙去逐敖君
詩評
敖陶孫字器之號臞庵懷才挾氣嘗有詩云蟠胷二萬
卷落筆五千言宋寧宗朝進士及第慶元中韓侂胄
用事貶趙忠定于永陶孫時處上庠以詩哭之云狼胡
無地歸姬旦魚腹終天痛屈原侂胄惡之編管嶺南
作詩評一章自魏晉至唐宋詩人皆有品題
盧敖(求仙者)叔敖子敖遊敖(敖與遨同)
勞(徵音遠武陽書蜀有勞彦為尚大丞)
七歌
羅(徵音初豫章城祝融之後妘姓國封宜周末居長沙)
湘中琳琅
羅含字君章晉人幼孤為叔母宋氏所養及長有志尚
嘗晝卧夢一鳥文彩飛入口中自是藻思日新謝尚
與為方外友曰湘中琳琅也或曰荆楚竒材也為
桓溫别駕於城西立茅舍以居織草為席布衣蔬食晏
如也溫曰此江左之秀徵為尚書郎致仕回家階庭
蘭菊叢生德行之感也狄梁公表云採羅含致仕之蘭
南恩有羅琴山以含嘗攜琴遊此也
一門忠孝
羅企生晉人為殷仲堪長史及桓玄跋扈仲堪走惟企
生從之路經家門其弟遵生牽其手曰家有老母揮淚
曰汝奉養不失子道一門之中有忠有孝亦復何恨
逢鬼揶揄
羅崇羅友習鑿齒之舅也友出晉桓溫門下溫以其放
誕未用會有得郡者溫集僚佐餞之友獨後至溫怪問
友曰中路逢鬼揶揄云只見汝送人作郡不見人送汝
作郡始怖終慚不覺掩淚溫後以為襄陽太守
桂枝橋
羅公遠侍明皇秋宴取桂枝杖向空擲之為大橋色如
白金與同遊月宫
賜金紫
羅珦唐德宗朝為廬州刺史修學宫政教簡易有芝草
白雀之祥淮南節度杜祐上其狀賜以金紫服遷京兆
尹
鑄錯
羅紹威唐未為魏博節度使盡殺牙兵遂為朱溫所制
悔曰聚六州四十三縣鐵鑄一個錯字不成
錢塘進士
羅隱唐末人工詩長於詠史舉進士不第詩云六載辛
勤九陌中却尋岐路五湖東名慚桂苑一枝綠鱠憶松
江滿筯紅浮世到頭須適性男兒何必盡成功惟應鮑
叔深知我他日蒲帆百尺風初赴舉過鍾陵見營妓
雲英後一紀下第復見之雲英曰羅秀才尚未脱白隱
詩云鍾陵醉别十餘春重見雲英掌上身我未成名英
未嫁可能俱是不如人感春詩云江東日暖花又開
江東行客思悠哉高陽酒徒半凋落終南山色空崔嵬
聖代也知無棄物侯門未必用非才滿船明月一竿竹
家在五湖歸去來錢塘人號爲羅江東有湘南雜藁
性傲睨少與桐廬章魯風齊名錢鏐辟為從事遷給
事中為發運使
比紅兒
羅虬與鄴隱齊名號三羅李孝恭籍中有紅兒善南聲
虬請之歌不答虬怒拂衣而去詰旦為絶句百篇號比
紅兒
詩中虎
羅鄴詩中虎也唐光化中韋莊奏詞人才士時有遺賢
不沾一命於聖朝徒作千年之恨骨如李賀陸龜蒙羅
鄴方干賈島溫庭筠劉德仁皆有竒才伏望追賜進士
及第贈補闕拾遺
虎符歸
羅向廬州人少貧困常投福泉寺隨僧飯二十年間持
節歸鄕書僧房云二十年來此布衣鹿鳴西上虎符歸
故時賓從追前事到處松杉長舊圍野老共遮官路拜
沙鷗遥認隼旟飛春風一宿琉璃殿惟有泉聲愜素機
犀帶之寵
羅處約字思純宋太宗朝知吳縣與王禹偁唱和日賦
五題上召至京師自命題試之以禹偁為右拾遺處約
為著作郎皆直史館和御製雪詩稱旨賜緋特擇犀
帶寵之蘇州童子劉少逸嘗與之聯句處約曰日移
竹影侵棋局少逸曰風送花香入酒樽
金帶之寵
羅彧宋景德中扈駕親征至澶淵與宰相參議軍務上
遣彧使金賜以錦衣金帶及錦旗繡八字云明時折桂
衣錦還鄉領本貫江州刺史
白雲千頃
羅畸字疇老宋元祐四年為滁州刺史或曰僻郡公曰
此歐公之醉鄉也庶子紫薇香泉萬斛以為供給琅琊
幽谷白雲千頃以為職田何謂貧僻邪明年治廨宇
於堂前植蘭數十本記之曰蘭之德有道君子也予之
於蘭猶賢朋友朝襲其馨暮擷其英攜書就觀引酒對
酌
乘白騾
羅道成宋慶㦄中遊嶽題詩云白騾代步若奔雲閒人
所至留詩迹欲知名姓問源流請看郴陽山下石後問
鄉人言有真人得道乘白騾行石壁上其迹至今存焉
道學
羅從愿字仲素清介拔俗宋徽宗朝楊龜山倡道學京
南之士遊其門者數百人其潜思力行詣極者惟羅公
而已教學者讀書之法從容默會於幽閒静一之中
超然自得於言書象意之表程氏之學傳之楊時以
傳之仲素仲素傳之李侗侗傳之朱熹
此庵
羅點字春伯號此庵先生宋淳熙中鄭僑侍讀點兼
侍講胡晉臣(闕)德(闕)除浙西提舉揚誠齋詩云山嶽
動搖增意氣詔書宣布舞羣黎官至樞密諡文
恭
筠心
羅之紀字國張號筠心居士瑞陽人宋孝宗朝攝邑
雲夢因見雪壓庭竹賦詩云吾道非邪真可耻此君豈
是折腰人棄官歸遇方士授丹經修養法葺一室扁
以子午静逸成趣有易傳三卷文集二十卷
羅茂衡宋人山谷贈以詩云嗟來茂衡學道如登
羅孟郊官至翰林草屋數間曰翰林堂池曰洗硯池
女德
西幄奏曲
羅妙容秦始皇三年八月十五武夷君置酒會鄉人於
幔亭峯上仙女妙容為金師西幄奏賓雲石仙之曲
萼綠華
羅郁九疑山得道女也梁簡文時降黃門郎羊權家贈
權詩及火浣布金玉條脱真誥云即萼綠華也
焚裘
羅企生母胡氏桓玄常以羔裘遺之後桓玄反殺企生
胡氏聞之即焚裘
雀羅越羅爬羅金叵羅
何(商音滅盧江散周成王弟唐叔虞育孫韓王安為秦所子孫處江湖間北音以韓為何遂為何)
(氏)
太極仙侯
何侯以堯時隱蒼梧山慕長生五帝以藥一器與之使
投酒中一家三百口飲不竭以餘酒洒屋上拔宅上升
為太極仙侯
仙籍
何鳳兒秦時仙人往天台山獻仙籍武夷君會鄕人
幔亭峯板師何鳳兒拊節板
公清第一
何遠字義方遷東陽太守疾強富如仇讎視貧細如子
弟豪右畏憚公清第一
去思
何武字君公射策中甲科為郎後為九江守遷揚州刺
史所居無赫赫名去後常見思漢成帝朝拜大司空
封汜陽侯子况嗣為侯弟並性清廉為潁川守名
次黃霸
春秋大義
何敞字文高章帝朝為河南守寬和為政郡有冤獄以
春秋大義斷之百姓化其恩禮修理銅陽四渠墾田
增三萬餘頃百姓賴其利吏民刻石頌功德焉拜侍
御史
龍驤虎步
何進召董卓誅宦官陳琳曰將軍龍驤虎步此猶鼔洪
爐燎毛髮耳今反借外助是倒持干戈授人以柄進不
能用
公羊墨守
何休字邵公精研六經漢靈帝朝陳蕃辟之以春秋
駁漢事六百餘條妙得公羊本旨作公羊墨守左氏
膏肓穀梁廢疾
傅粉
何晏字平叔美姿容魏文帝疑之以為傅粉夏月賜熱
湯餅拭汗而容愈潔
薦門下士
何祗蜀先主時初為太守楊洪門下書佐洪幸其有才
策不數年祗為廣漢守朝會祗洪同坐洪曰君馬何駛
祗曰故吏馬不敢駛但明府為著鞭耳
日食萬錢
何曾字穎考䕫之子性奢豪日食萬錢猶云無下著處
大官所供烝餅上不拆十字不食人以小紙為書敕
記室勿報傅玄曰昔稱曾閔今有荀何
八公同辰
晉武帝以何曾為司徒司馬孚為太宰鄭冲為太傅司
馬望為太尉荀顗為司空石苞為司馬陳騫為大將軍
王祥為太保所謂八公同辰攀鱗附翼者也長子遵
次子邵
雙鸞
何邵奢豪有父風與王濟同為侍中傅咸贈詩云雙
鸞遊蘭渚子𡵨姪嵩綏
萬夫之望
何充字次道王導妻妹子也導以麈尾拂床與之共坐
曰此君坐也後導與庾亮言於成帝曰何充器局志槩
有萬夫之望宜為老臣之副社稷無虞矣好釋氏謝萬
譏之曰二何(充準)佞於佛二郗(愔曇)謟於道成帝朝與庾
冰參錄尚書事贈司空
大志良材
何無忌東海人少有大志與劉裕等起義兵討滅桓玄
義熙中遷江州刺史與盧循戰敗厲聲曰取蘇武節
來躬執督戰握節而死
琴書自娛
何琦字方倫東晉末養志衡門耽翫典籍以琴書自娛
公府辟命皆不就善養性老而不衰年八十二卒
南學
何尚之字彦德宋元嘉中為丹陽尹立宅南郊外設學
以聚生徒徐秀等來遊謂之南學王球云西河之風未
墜在家常著鹿皮帽雅道自居以尚書令致仕居方山
著遐居賦以明所志子偃
五世尚書
何偃之子戢字惠景惠景子昌禹昌禹子敬容五世為
吏部尚書敬容久處臺閣詳悉晉魏以來故事謝郁
致書云回豐貂以步文昌聳高蟬而超武帳
孝隱士
何點字子晳偃之姪事親至孝長絶婚宦遨遊人間不
簪不帶以人地並高無所與屈公卿敬下之或乘柴車
躡草屩恣心所適世論以點為孝隱士弟胤為小隱士
鹿皮巾
何點與梁武帝有舊詔以鹿皮巾召之引入華林園賜
以詩酒恩禮如舊拜為侍中起捋帝鬚曰乃欲臣老子
辭疾不起竟陵王子良於法輪寺見之遺點嵇叔夜
酒杯徐景山酒鐺
三高
何胤字子季遊會稽居若邪山雲門寺二兄求點並棲
遁世號點為太山胤為小山求曰東山是謂何氏三高
白衣尚書
胤居雲門梁武帝踐祚詔拜為光禄大夫遣王杲之諭
意胤曰吾年五十七月食四斗米不盡何容復有宦情
杲之還奏詔給白衣尚書禄辭不受遷居秦望山别為
小閣寝處其中已而山發洪水獨所居室巋然太守王
元簡命記室鍾嶸作瑞堂頌刻石旌之年八十六卒
詠梅
何遜字仲言梁天監中作揚州法曹廨舍有梅花一株
遜吟咏其下後居洛思梅因請再任及抵揚梅花方盛
對花彷徨終日與隂鏗俱以能詩名號隂何與劉
摽並有重名號何劉
何長瑜與羊璿之等為文章四友亦號羊何(見荀姓)
代民輸租
何敬叔仕梁為長城令清廉不受禮遺夏節至忽榜門
受餉數日中得米二千斛悉以代貧人輸租子思澄
人中爽爽
何子朗字世明與何遜何思澄俱擅文名時謂東海三
何子朗最多又曰人中爽爽何子朗
去學省親
何蕃事親至孝唐德宗朝居大學二十年請每歲一歸省
侍父母不許間二歲歸又不許居五歲慨然以親且老
揖諸生去初朱泚反諸生將從亂蕃正色叱之故六
館之士無受汙者(卓行傳)
焚榷茶詔
何易于唐德宗時為益昌令時鹽鐵官榷茶詔下無敢
隱者易于自焚其詔曰吾敢愛一身而移禍于民乎
薄宦
何邕為少府杜甫有别邕詩云生死論交地何由見一
人悲君隨燕雀薄宦走紅塵又有何少府覓榿木栽
一詩
同道
何堅以文學知名韓愈有送堅序云何於韓同姓為近
堅以進士舉於吾為同業在大學也吾為博士堅為生
生於博士為同道
白衣御史
何羣宋仁宗時人耆古好學善激揚議同舍人目為白
衣御史賜號安逸居士
三鳳
何&KR1643;字文縝與兄棠弟榘號三鳳宋政和五年登第後
十二年大拜從欽宗幸大金軍營不食而死詩云人生
會有死遺恨滿乾坤
龍泉
何執中字伯通處州龍泉太縣有靈溪䜟云沙洲到寺
上龍泉出宰相沙洲到寺前龍泉出狀元宋徽宗朝
執中為相劉知新為狀元以應之政和六年封榮國公
諡正獻
三桂堂
何造之子絳侯孫修輔曾孫格非三世登第家有三桂
堂
何顒與陳蕃李膺善有聲荆豫之域後為董卓所害
何亮宋二十四賢中人(見邊肅)
何覬與江西詩𣲖(見徐情)
隋何妥入蜀致金帛巨富號西州大賈後為國子
祭酒
女德婚姻
玉樓十二
西王母姓何氏字婉妗一字大虚又云龜臺金母居崑
崙之圃閬風之苑玉樓十二玄臺九層左帶瑶池右環
翠水漢武時以七夕日降承華殿進蟠桃七顆李欣王
母歌云武皇齋戒承華殿端拱須臾王母見霓裳照耀
麒麟車羽蓋淋漓孔雀扇(云云)顧謂侍女董雙成酒闌
可奏雲和笙紅霞白日催不動七龍五鳳紛相迎
第三女華林字容君為南極元君紫微夫人治太丹
宫
十三女媚蘭為雲林右英夫人嬪上清左卿許真人
三十女青娥為紫微左官夫人
二十三女瑶姬為雲華上宫夫人
小女玉巵
擇婿
何承天為中丞有女擇對劉秀之方十歲異於羣兒承
天雅相知器
何英為琅琊相魏高諲敦厚少華英高其行妻以女
何點娶魯國隱士孔嗣女不與相見别室處之
何無忌劉牢之之甥也酷似其舅
何遷之娶王敬弘女(南史)
何洵直娶滕達道長女(見滕氏)
何氏妻李澣(五代時人)
隂何誰何蕭何常何
和(商音仲汝南之堯時和和叔後)
棟梁材
和嶠字長興晉人庾敳見之曰森森如千丈松雖磥砢
多節施之大厦有棟梁之用為中書令帝深器重之
專車而坐家富性吝杜預以為有錢癖
登庸衣鉢
和凝字成績五代時舉進士名居十三後知舉選范質
亦居十三謂之曰以傳老夫衣鉢後歷官皆與凝同作
詩云從此廟堂添故事登庸衣鉢亦相傳嘗舉進士李
澣及大拜澣草制盡取去閣中器皿留詩云座主登庸
歸鳳閣門生批詔立鼇頭玉堂舊閣多珍玩可作西齋
潤筆不
定樂
和峴宋乾德初位太常用上黨黍累尺校律定雅樂
草詔精思
和㠓宋至道初遷右正言獻歌詩稱旨上謂宰相子有
文采如和㠓者不可得也知制誥每草詔閉戶精思徧
討羣籍而後成也
婚姻
擇婿
和凝少負才名賀瓖謂諸子曰和凝志義之士後當富
貴爾謹事之因妻以女後果為相
天和春和雲和瑟羲和張志和
柯(商音今齊陽柯吳仲雍五世孫柯相之後常州山即柯相所治之處)
石篆
柯萼宋太平興國七年遇一僧往萬歲山指古松下掘
之得石篆乃寶公記國祚綿遠之文
異鵲
柯仲常宋神宗朝通判潭州以救饑得民有異鵲棲其
廳事仲常去鵲亦送之東坡賦柯侯異鵲一章柯侯古
循吏悃愊真無華臨漳所全活數等江干沙仁心格異
族兩鵲棲其衙但恨不能言相對空楂楂善惡以類應
古語良非誇君看彼酷吏所至號鬼車
柯崇(一作桓崇)與曹松等號五老榜
柯益孫唐末為南兗州典籖
柯穎宋人官至尚書
庭柯爛柯南柯珊瑚柯
戈(宫音臨海)
枕戈揮天戈逐日戈
過(夏時過國之後)
過之一仕宋為秘丞宰剡縣陳古靈詩云賢哉過縣尹
德政是吾師萬事無鋒穎一心惟孝慈(云云)
九麻
麻(商音上谷)
麻建後漢人註論語
麻秋石勒將威名可止兒啼
麻溫宋天禧中為太子中允直集賢院
麻九疇字知幾三歲識字七歲能作大字徑數尺號神
童仕大金為太常慱士(金志)
水晶宫
麻婆女仙也盧杞少時與婆同賃居廢宅婆為之議婚
後三日有女子輜軿降空呼婆付藥二丸斸地種之生一
葫蘆大如甕婆以刀劃而為二與杞各處其一風雲忽
起騰空而上至女所入水晶宫中女命杞坐曰吾太隂
夫人也郎君願留此乎地仙乎宰相乎杞曰留此為上
願女即為奏帝朱衣使來宣命杞大呼曰人間宰相女
失色令婆急領回推入葫蘆中却至舊居麻婆葫蘆俱
不見
麟脯行酒
麻姑七夕日降蔡經家貌似十八九歲女子衣有文章
而非錦綉進金盤玉杯擘麟脯行酒自言見東海三為
桑田蓬萊水亦淺矣以米擲地皆成丹砂王方平笑曰
吾了不喜作此狡獪也麻姑手似鳥瓜蔡經心想好爬
背痒方平知之使神人鞭其背後有人題麻姑壇云五
百年來别恨多東征重得見青娥擘麟方擬窮歡飲無
奈傍人背痒何(仙傳)麻姑壇在撫州顔真卿作記
胡麻絲麻白麻漚麻
車(角音禁京兆號漢武詔田千秋乘小車出入中時車丞相子孫因以為氏)
一言取相
車千秋本姓田漢武帝朝以一言寤意取宰相封侯世
未之有也女妻徐仁
囊螢
車胤字武子篤學不倦夏月囊螢讀書謝安每遊集
輙開筵待之晉大元中領國子博士遷吏部尚書
河車雪車詩五車書阿香車
巴(徵音以高平氏巴子國國為)
巴寧戰國時人公孫痤曰决利害而使三軍不惑者
寧之力也賜錢十萬
巴茂東漢人受書於丁鴻精通大義
巴肅字恭祖漢黨錮八顧中人
巴祗字敬祖為揚州刺史在官不迎妻子夜侍暗坐
不燃官燭
女德
巴寡婦清其先得丹宂數世擅其利家財不貲寡婦能
世其業秦始皇以為貞婦而客之為築懷清臺
三巴漢巴欒巴
家(角音家京兆後周大夫父之)
清約
家退翁東坡同年丈也宋元豐中知懷安軍坡送以詩
云退翁守清約霜菊凄餘馨
棣萼相輝
家□字仲本西蜀名士也宋朝以明經冠上庠兄抑
以廷對中甲科棣萼相輝為盛
雛鳳
家安國字復禮初任教授東坡以詩送歸蜀云岷峨有
雛鳳梧竹養修翎山谷贈詩云家侯口吃善著書常願
執戈王前驅朱紱蹉跎晩監郡吟弄風月思天衢
通家喚西家付酒家
查(商音濟陽)
好學
查文徽南唐人好學刻苦手寫經史數百卷為兵部
尚書子元方歸宋擢殿中侍御史
海陵望族
查道字湛然性至孝鑿冰求鯉以養母竹間見一蹄金
而掩之徙居海陵純厚長者以文行稱於時為海陵望
族仕宋擢賢良科
查籥與李浩等為五賢
婚姻
查文徽女妻朱元後為周景所害批云只斬朱元妻不
斬文徽女
花(宫音東丘)
花卿
花驚定驍勇過人唐上元初段子璋反于蜀時崔光遠
為成都尹驚定為牙將討平之杜甫詩云成都猛將說
花卿學語小兒知姓名家東館鎮至今廟食宋朝封
忠應公
花季睦仕唐為倉部員郎
刊花坐花頃刻花
沙(宫音汝南)
沙世堅宋人素號武勇守宜州平劇賊一路賴之
量沙鷗沙風沙
佘
佘欽仕唐為大學博士
佘安裕宋咸淳中廷對進士第二人
氏族大全卷七
