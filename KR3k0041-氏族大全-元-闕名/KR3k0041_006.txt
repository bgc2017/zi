氏族大全卷六
一先
田(徵音仲鴈門以陳厲公子名完諡敬仕齊陳字為田氏)
貧賤驕人
田子方魏文侯以為師文侯之子擊遇於道下車伏謁
子方不為禮擊問曰貧賤者驕人乎富貴者驕人乎曰
亦貧賤者驕人耳(史記)
食客三千
田文號孟嘗君父嬰號靖郭君齊威王公子也相齊十
一年有子四十餘人文賤妾子也以五月五日生長而
豪俠招致天下賢士食客常數千人
黃金横帶
田單多智習兵仕齊守即墨用火牛之策大破燕軍復
齊七十餘城襄王封為安平君攻狄不下問於魯仲
連對曰將軍之在即墨坐則織簣立則杖插有死之心
無生之氣今將軍西有淄上之娛東有夜邑之奉黃金
横帶而騁乎淄澠之間有生之樂無死之心單厲氣巡
城明日乃下
司馬兵法
田穰苴田完之苗裔也齊景公以為將曰將受命之日
則忘其家臨軍約束則忘其親援枹鼔之則忘其身
齊威王使大夫追論司馬兵法附穰苴於其中號曰司
馬穰苴兵法
學黃老術
田叔學黃老術事趙王張敖為郎中敖得罪叔隨之至
長安事白高祖召與語漢廷臣無出其右者拜漢中守
後為魯相少子仁
一言寤意
田千秋訟戾太子冤拜大鴻臚一言寤意旬月取宰相
封富民侯
推轂
田蚡漢景王皇后母弟也好儒術學盤盂諸書(孔甲有盤盂二)
(十六篇)武帝即位蚡以肺腑為相推轂趙綰王臧等所言
皆聽封武安侯
荆株復茂
田眞兄弟三人堂前有紫荆一株茂甚共議破之為三
未幾枯死兄弟曰木同株因分析而憔悴况人兄弟孔
懷而可離乎相感復合荆亦復茂
泉石膏肓
田游岩隱大白山後入箕山居許由祠旁自謂為東隣
唐高宗幸嵩山親至其門田野服出拜曰臣所謂泉石
膏肓烟霞痼疾者召至京師拜崇文館學士宅居奉
天宫左天子自書榜其門曰隱士田游岩宅與韓法
昭宋之問為方外友云
三世金吾
田仁會仕唐為平州刺史歲旱自暴祈雨雨大至民歌
曰父母育我兮田使君挺精誠兮上天聞中田致雨兮
山出雲倉廩充實兮禮義申君常在兮不患貧遷右
金吾子歸道歸道子賓延三世並為金吾將軍
聚書萬卷
田弘正初名興性忠孝好功名起樓聚書至萬餘卷
唐憲宗時為魏博節度使來朝上燕見麟德殿眷勞殊
等進侍中子布平蔡凡十八戰有功授御史中丞為
河陽節度使弘正徙成德軍節度使父子同日拜命當
時榮之
御覽三十卷
田錫字表聖宋眞宗至道中擢知制誥召對上御覽三
十卷御屏風五卷詔褒之上嘗目之曰朕之汲黯也
照天蠟燭
田况字元均治蜀人不忍欺號之曰照天蠟燭言聽斷
明也天下顒顒望以為宰相致太平宋嘉祐中拜樞
使
田何受易於孫虞虞以傳丁寬寬以傳田王孫王孫
以傳施仇孟喜等漢言易者本之田何
田延年字子賓宣帝之立延年以決疑定策封陽城
侯
田鳳字季宗為郎靈帝過其署曰堂堂乎張京兆田郎
田神功折節謙損唐大歷中為右僕射
婚姻
田敬仲完懿氏卜妻之曰吉是謂鳳凰于飛
田豹晉人因令狐策求郡人張公徵女冰泮成婚
藍田原田桑田負郭田
錢(徵音孚彭城錢顓帝曾孫陸終生彭祖孫為周府上士因官為氏)
詩中首選
錢起晩唐人少時寓驛舍聞人吟二句云曲終人不見
江上數峯青後十年就進士試試湘靈鼓瑟詩起詩既
成思結句未得忽憶初年所聞驛舍二句以結之試官
李暐曰神句也遂中首選官至翰林學士錢翊起之
諸孫工詩有雪晴早朝詩云紫微晴雪帶恩光遶仗偏
隨鴛鷺行長信月留寧避曉宜春花滿不飛香錢起詩
多佳篇後五卷多翊所作
衣錦城
錢鏐字具美世居杭州唐昭宗時為鎮海軍節度使改
鏐所居為衣錦城宴故老山林皆衣以錦幼年常與羣
兒戲里中大木下署其木曰衣錦將軍梁太祖賜之
玉帶一匣打毬御馬十匹唐莊宗賜之玉冊金印故東
坡表忠觀碑有金劵玉冊虎符龍節之說卒諡武肅王
子元瓘瓘子俶趙大祖時來朝賜劍履上殿詔書不
名太宗時復來朝留為大師中書令四十年俶七子
惟濬惟治惟渲惟灝惟溍惟演惟濟
楊劉齊名
錢惟演字師聖幼有俊才父俶使賦遠山詩云高為天
一柱秀作海三峯俶深器之嘗自謂人以不得於黃紙
後書名為恨文學與楊億劉筠齊名家聚書侔於秘
府宋咸平中除知制誥翰林學士尋知樞密諡文僖
公子暄暄子景臻景臻子忱自俶至忱四世節度
父子兄弟建節
錢景臻官至少師子忱亦至少師宋朝父子建節者十
三家景臻父子其一也兄弟建節者七家錢忱錢愐其
一也
嗜蟹
錢昆字裕之倧之子隨俶歸朝有文集十卷性嗜蟹求
補外郡曰但得有蟹無監州處足矣官至秘書監
父子制科
錢易昆之弟十七舉進士御試三題日中皆就俊邁過
人為文章數千言頃刻可就蘇易簡曰錢易李白才也
宋眞宗朝為翰林學士章聖嘗圖山水扇命易作詩
末云好開今日太平基萬里山河歸掌握上喜之二
子彦遠明逸父子俱登制科
急流勇退
錢若水字淡成河南人十歲能屬文入華山陳摶一見
以為有仙風道骨請麻衣道者相之以火著畫灰作做
不得三字徐曰急流中勇退人也宋眞宗曰錢若水
儒臣中知兵者也位至樞副年未四十致仕諡宣靖
安定門人
宋神宗問大臣今安定門人在朝為誰對曰錢藻之淵
篤孫覺之純明范純仁之直溫錢公輔之簡諒
女德婚姻
燕洞宫
錢妙眞二姊妹依陶隱居誦黃庭經積功修行三十年
至梁普通二年道成入洞唐天寳七年奉勅建宫名燕
洞宫即茅山燕洞也至今有紫菖蒲碧桃在焉其姊披
白鍊衣先入洞妹後至洞已扄矣宋淳化五年夏侯嘉
貞與道士五人往投龍是夜雷霆其洞復開一吏深入
遇道士與林檎一枚食之絶粒田霖題詩云燕口龍泓
氣象清錢眞此處有遺靈仙兄去後師猶在女弟來時
戶已扄雲片尚如披白鍊泉聲長似誦黃庭碧桃花發
菖蒲紫留與人間作畫屏
得佳婿
錢供奉俶之近屬柳開知潤州謁供奉見壁間畫一婦
人甚美錢曰女弟笄矣柳喜曰願求為繼室遂強委禽
錢走价白父父面奏柳開刦娶臣女仁宗曰柳開奇傑
之士卿家可謂得佳婿矣朕為卿媒可乎錢拜謝而出
錢惟演之姑適劉氏子娶丁謂之女
仗頭錢食萬錢擲金錢
邊(徵音後隴西父宋平公子邊之以王字為氏)
邊韶字孝先教授常百餘人弟子或嘲之曰邊孝先腹
便便懶讀書但欲眠韶應之曰邊為姓孝為字腹便便
五經笥但欲眠思經事寐與周公通夢静與孔子同意
師而可嘲出何典記漢桓帝徵為大中大夫
顔冉之亞
邊讓字文禮善屬文作章華賦多豔麗之詞而終之以
正亦如相如之諷也蔡邕薦於何進曰生唐虞則元愷
之次值仲尼則顔冉之亞孔融亦薦其有俊逸才為
九江太守
邊羅漢
邊鎬初生父母夢謝靈運來故小名康樂南唐主用之
克湘潭號邊羅漢
二十四氣
邊肅有文行宋眞宗景德元年密采羣臣有聞望者得
二十四人召對崇政殿置於臺省館閣鞠仲謀郝
太冲邊肅朱恊李玄馬京何亮衛太素
陳昭度崔端趙湘姜嶼滕涉曹廣周
綘謝濤高謹微張若谷皇甫選陸玄圭
李奉天崔遵度陳越(闕)比唐修文館學士好
事者號為二十四氣
權(徵音之天水緡顓帝之孫封楚楚若敖孫鬭尹權因以為氏)
明經
權會南齊人少受鄭易詩書二禮文義該洽諸儒所推
智略
權景宣字暉遠曉兵權有智略除南陽守立碑頌德總
戍著克敵之功布政垂稱職之譽有國之良翰歟(北史)
五州刺史
權懷恩唐高宗時為萬年令賞罰明信時語曰寧飲三
斗塵毋逢權懷恩歷五州刺史威名赫然
縉紳羽儀
權德輿字載之四歲能詩唐德宗朝知制誥在西掖八
年風流醖藉為縉紳羽儀結廬江南蓬蒿晏如每遇一
勝境得一佳句怡然獨笑如獲貴仕元和中同平章事
父臯字子由在禄山幕府度其必反逸去上召拜為起
居舍人不就名入卓行傳子璩監察御史
名家駒
權邦彦字朝美七歲能讀毛詩十三入郡庠頭角嶄然
父竒之曰眞名家駒一日千里也宋紹興中獻十議
以圖中興時為兵部尚書簽書事楊誠齋贊云補天
重光扶日再中
權萬紀大宗朝為治書侍御史因奏鑿山冶銀被黜
婚姻
權德輿夫人崔造之女也德輿奇獨孤郁之才以
女妻之憲宗曰德輿乃有佳婿
權臯之妹妻福昌尉仲謩後能脱臯禄山之難
燕(羽音燕始興以召公奭封於其後國為氏)
定樂
燕肅字穆之仁宗朝考定雅樂巧思創物造指南車作
蓮花漏世服其精擢龍圖待制
文武兼資
燕達字逢辰善騎射以材武選隸親衛宋神宗嘗問之
曰用兵愛克厥威乎曰威非不用也以愛為先上嘉之
官至武康軍節度使
燕伋孔門弟子贈漁陽伯進汧源侯
燕倉漢功臣也封宜城侯
燕鳳慱綜經史明習隂陽䜟緯魏道武朝為尚書
士趍燕
牽(角音)
武功
牽招字子經魏文帝朝拜右中郎將次子弘猛毅有
父風隨鄧艾伐蜀有功拜振威護軍在綿州築臺為京
觀以彰武功
金谷友
牽秀字成叔晉人博辯有文才弱冠得美名補新安令
金谷二十四友秀其一也(見潘岳)
餼牽錦纜牽
全(商音京兆)
棄官
全柔錢唐人漢靈帝時舉孝廉補尚書右丞值董卓亂
棄官而歸子琮
好施
全琮字子瑾父使運米數千斛到吳市易琮散用空船
還曰所利非急而士大夫方有倒懸之急故振贍之
龐統曰卿好施慕名有似汝南樊子昭亦一時之佳也
仕吳為綏南將軍封錢塘侯子懌降魏
三人方伯
全景文與沈攸之孫超之微時同出東都引船過津有
一人相之曰三人皆當為方伯苟有不驗相書誤耳後
果然俱仕于宋(南史)
易學
全綬字弘立錢塘人受易學得精微通老莊言玄者皆
推之(北史)
萬全圖全神全
連(徵音連上黨後齊大夫稱之)
瓜戍
齊連稱父𬋩至父戍葵丘瓜時而往及瓜而代莊八年
羽衣得道
連久道字可久江湖得道之士年十二能詩父攜見熊
曲肱賦漁父詞云蘆花輕泛微瀾蓬窗獨自清閒一覺
遊仙好夢任他竹冷松寒曲肱亦贈以詩且曰此子富
貴中留不住後果為羽衣得道往來西山
四賢
連舜賓徐州人歲饑出榖萬石損價糶之惠及鄰邑歐
公表其墓二子庶庠相繼登第初從學於二宋故德
安府有四賢堂張文潛為之記
少連仲連惠連
宣(徵音之始平諡魯大夫宣伯後以為姓)
三獨坐
宣秉字巨公漢建武初拜御史中丞隸司隸校尉尚書
令會同並專席而坐京師號三獨坐性儉約常布衣蔬
食帝幸其舍見而嘆曰楚國二龔不如雲陽宣巨公即
賜布帛帳帷什物所得禄俸輒散親族家無儋石之儲
董宣節宣
延(羽音)
王佐才
延篤字叔堅博通經傳漢桓帝拜為議郎與朱穆等共
著作東觀李文德曰叔堅有王佐才奈何屈千里之
足乎欲引進之篤固辭為京兆尹政用寬仁先是邊
鳳為尹亦有能名三輔為之語曰前有趙張後有邊延
卒鄕里圖其形於屈原廟
招延綿延遷延
堅(角音)
堅鐔字子伋光武討河北召見拜偏將軍每戰輒先當
矢石以功封合肥侯繪形雲臺
攻堅被堅冰堅
先(商音)
先軫晉大夫文公城濮之戰軫謀居多後入狄師死之
狄人歸其元面如生子且居晉襄公以三命命將中
軍是為霍伯父為蒲城伯先蔑先克先縠皆其後也
争先著鞭先
三蕭
蕭(角音孫河南蕭宋微子之後支封於因邑命氏)
功第一
蕭何起秦刀筆吏後佐漢祖成帝業功第一封鄼侯食
邑八千戶為丞相
儒宗
蕭望之字長倩漢地節中上疏言事帝曰此東海蕭生
耶擢平原太守雅意本朝上疏自陳徵入守少府宣
帝察其明經持重材任宰相後受遺詔領尚書事圖
形麟閣八子最貴顯者三人育咸由
松石間意
蕭思話從宋文帝登鍾山使於石上彈琴賜以銀鐘酒
賞其有松石間意歷十二州牧子惠開惠休惠
明
文酒賞會
蕭介有器識與族兄琛洽及弟淑等為文酒賞會宋武
帝延後進二十餘人置酒賦詩介染翰成文文不加點
臧盾以詩不成罰酒一斗盾飲盡言笑自若帝曰蕭介
之文臧盾之飲皆即席之美也仕齊為尚書子叔佐
叔休
宗老
蕭琛字彦瑜梁武帝以為御史中丞嘗與御宴上以棗
投琛琛取栗擲上中面曰陛下投臣以赤心臣敢不報
以戰栗上呼之為宗老
結蘭援桂
蕭大圜字仁顯梁武帝第二十子封晉熙郡王嘗曰
知止知足蕭然無慮北山之北棄絶人間南山之南超
踰世網近瞻霞霧遠睇風雲藉翠草以蔭長松結幽蘭
而援芳桂沽酪牧羊協潘生之志畜雞種黍應莊叟之
言有朋自遠商確古今田畯相過劇談稼穡
紫標黃榜
蕭宏字宣達梁武帝苐六子性愛錢百萬一聚黃榜標
之千萬一庫懸以紫標豫章王綜為作錢愚論
五行俱下
蕭綂字德施小字維摩梁昭明太子也讀書五行俱下
五歲讀五經註文選三十卷註陶詩年三十一卒
良瑾
蕭道度齊高祖兄也始兄弟俱受學於雷次宗父問二
子學業次宗曰其兄外明其弟内潤皆良瑾也子鈞
巾箱五經
蕭鈞嘗手自細書五經一卷置巾箱中名巾箱五經
愛會稽山水曰身處朱門情遊江海形入紫闥意在青
雲
蕭齋
蕭子雲字景喬善草隸嘗飛白大書蕭字季約得之結
一亭扁為蕭齋玉笥山有羣玉峯九仙臺金牛坡白
龍岩棲霞谷山中有蕭子雲宅仕梁為國子祭酒
疾風勁草
蕭瑀後梁明帝子好經術歸唐封宋國公高祖嘗引
升御榻呼為蕭郎太宗以其武德之季有讜言賜以詩
云疾風知勁草板蕩識誠臣拜太子太保同三品
八葉宰相
蕭嵩唐開元中與韓休並相荆州進柑帝以紫帕羅包
賜之本傳贊云蕭梁興江左有功在民餘祉及後裔
自瑀至遘凡八葉宰相名德相望與唐興衰古未有也
瑀(太宗朝)嵩(元宗朝)華(肅宗朝)復(德宗朝)俛(穆宗朝)
寘(宣宗朝)倣(懿宗朝)遘(僖宗朝)
蕭夫子
蕭穎士字茂挺四歲能屬文觀書一覽即成誦唐開
元中舉進士對策第一尹徽王桓盧異等執弟子禮
受業號蕭夫子與李華齊名號蕭李卒門人共諡
曰文元先生李華三賢論云吾師事元魯山而友蕭
劉二功曹三賢者賢人之達也劉謂劉挺卿
江西三瑞
蕭定基字平一宋景祐中為殿中侍御史仁宗嘗
題殿柱云彭齊之文章楊丕之清操蕭定基之政事
為江西三瑞云三子汝諧汝礪汝器孫服
俱及第
曉寒歌
蕭貫少時夢至一宫殿羣女如神仙一人授紙云此衍
波牋煩賦曉寒歌援筆立成云十二嶤關隱宫綠獸猊
呀酒椒壁馥渴烏涓涓不相續轆轤欲轉霏紅玉百刻
香殘隕蓮燭五龍吐水漫寒漿紅銷佩魚無左璫兩兩
懸足瞻扶桑紅萍半規出波面回首觚稜九霞絢鳴鞘
遠從天上來大劍高冠滿前殿仙曰子詩甚有竒語異
日必貴宋祥符中試天下如置器賦蔡齊榜登第
蕭育少與朱慱為友長安語曰蕭朱結綬元帝朝為
相
蕭文琰與江拱擊鉢立韻
蕭靈讀烝嘗伏臘為伏獵嚴挺之曰省中有伏獵侍
郎乎
女德婚姻
孝誠感瑞
唐蕭氏女父為撫州長史卒母繼亡蕭氏年十六喪還
貧不能達舟人捨棺去蕭結廬水濱穿壙成墳朝夕有
縞兔馴烏菌芝之祥人高其行欲求與婚女曰誠能致
二喪還家請事君子於是楊含聘焉及既葬釋服成姻
死節
韋雍妻蕭氏因朱克融亂雍被刦妻呼曰願死君前賊
斷其臂殺雍蕭氏死詔贈蘭陵縣君
鳳蕭
蕭史風神超邁善吹笙作鳳鳴秦穆公以女弄玉妻之
居十數年有鳳凰止其屋公為作鳳臺夫婦止其上一日
弄玉乘鳳蕭史乘龍升天去秦人為作鳳女祠
聖世才郎
蕭防南昌人為句容縣簿縣有玉晨觀華陽洞防遊之
俄至一門曰蘂珠殿一人紫袍稱東方大夫為華陽洞
主謂曰公之遠祖蕭史真人命董雙成與汝成婚令梁
玉清引上殿見一女子交拜玉清致辭云華陽玉女聖
世才郎仙凡契合如鳳求凰今夕相偶和鳴鏘鏘夀等
天地慶衍無疆宴終恍如夢覺尋玉晨觀至縣休官入
山
愛女
蕭咸張禹女婿禹奏帝曰臣一女愛甚於男遠嫁蕭咸
不勝父子私恩願與相近徙為弘農太守
蕭郎
蕭嵩姿兒偉秀娶會稽賀晦之女夏榮善相曰蕭郎位
高年艾一門盡貴後賀氏入覲玄宗呼為親家母以嵩
子衡尚新昌公主也
蕭安以女妻袁筠
蕭穎士愛李談之以女妻之談字中庸
蕭瑒後周人帝欲妻以公主相者言無貴妻之相乃
止
飄蕭苞蕭
姚(商音之吳興子舜生於姚墟故謂姚虞孫因以為氏)
試考功
姚平受易於京房漢元帝令房上弟子曉考功課吏者
房上中郎姚平任良願以為刺史試考功法
救時之相
姚崇字元之唐開元中以十事要說天子翌日拜相
崇嘗問齊澣曰余為相何如𬋩晏對曰公可謂救時之
相贊云崇善應變以成天下之務璟善守法以持天
下之正張說撰神道碑云八柱承天高明之位列四時
成歲亭毒之功存封梁國公諡文獻三子彛弈异
皆至卿位
詩人
姚合工詩唐元和中調武功尉號姚武功遷監察御史選
唐詩二十三家為極玄集閒居詩云日日長門閉鄰家
亦懶過頭風春飲少眼暈夜書多一日看除目三年損
道心又聽琴知道性尋藥得詩題寫方多識藥失譜廢
彈琴皆佳句也為金州守項斯贈詩云官壁題詩遍
衙庭看鶴多
象溪子
姚岩傑以詩酒遊江左唐乾符中顔標典鄱陽創鞠場
請岩傑記之標易三字岩傑怒覆碑於地以詩寄標云
為報顔公識我麽我心惟只與天和眼前俗物關情少
醉後青山入夢多田子莫嫌彈鋏恨甯生休唱飯牛歌
聖朝若有蒼生計也合公車到薜蘿有文集二十卷號
象溪子
旱魚
姚鵠唐人作旱魚詩上苗相公云似龍鱗已足惟是欠
登門日裏腮猶濕泥中目未昏乞鉏防蟻穴望水瀉金
盆他日能為雨先當報此恩
釣魚宴
姚鉉宋淳化中春日苑中釣魚小宴鉉詩先成有花枝
冷濺昭陽雨釣線斜牽太液風之句賜白金百兩時軰
榮之以比奪袍賜花等故事
知遇
姚嗣宗宋慶歷中題詩於驛壁云踏碎賀蘭石掃清西
海塵布衣能辦此可惜作窮人韓魏公見而竒之遂奏
補後知尋州能除虎暴
青城隱士
姚平仲字希晏靖康中為太尉後得道於山中過九十
紫髯委地與譙定為青城隱士
騎牛圖
姚鏞宋南渡後人號雪蓬以功除贑守命工繪其像騎
牛於澗谷之間趙東野題其圖云騎牛無笠又無蓑斷
壠横岡到處過暖日暄風不常有前村雨暗却如何規
之也未幾果以輕帥臣被劾人服東野之先見
錦江四俊
姚勉字(闕)號雪坡瑞陽人宋寳祐中狀元及第廷對
萬言為文章數千言頃刻可就有雪坡集行世徐太
子舍人與胡仲雲劉元高黃夢炎號錦江四俊後皆顯
宦
姚義從學河汾北面受王佐之道
姚思廉唐瀛洲十八學士中人
女德婚姻
守節養親
姚玉京宋倡家女也嫁小吏衛敬瑜溺死玉京守節養
公姑與孤燕為侣以紅縷擊其足玉京死孤燕尋至墳
所悲鳴而死每清風明月裏人見玉京與燕同遊漢水
之間
三女配三子
唐御史姚生有一子二甥於條山之陽結茅以居冀專
藝學一日有寳馬數百從一夫人與三女至年皆十七
八指以配三子謂曰但百日不泄令君長生位極人臣
三子以昏頑為憂夫人召孔宣父示以六籍周尚父示
以兵法三子得才兼文武家僮告姚姚召三子至神氣
秀發占對閑雅怪問之若不言鞭之具道本末姚館一
碩儒與語曰吾見織女婺女須女三星無光必此降禍
三子遣歸山夫人與三子訣以湯飲之昏頑如故
擇壻
姚崇姚果毅之子也陳州刺史王當有女集州縣文武
官令袁天綱擇婿天綱曰惟果毅有貴子可嫁之後果
為相
姚顗字伯真中條山處士司空圖以為竒士以女妻
之
姚合以女妻夀昌詩人李頻
嫖姚(霍去病)飄姚(美貎)
銚(銚期音姚)漢雲臺二十八將中人封安成侯
刁(徵音豎弘農後齊大夫刁之)
百六掾
刁協好經籍博聞強記久宦中朝諳練舊事晉元帝
收用賢俊百餘人協與焉時人謂之百六掾孫逵字
伯通
西崑集
刁衎仕南唐為秘書後歸宋直秘閣與張詠丁謂陳越
晁迥李宗諤薛映李雄劉隲舒雅任隨錢惟濟等十五
人倡和成集命曰西崑酬倡集楊大年為之序云雖榮
於託驥亦愧於續貂孫景純
藏春塢
刁約字景純宋康定中與歐公同在館閣修禮書後直
史館浩然有山林志掛冠而歸築室潤州號藏春塢日
遊息其中東坡題云年抛造化甄陶外春在先生杖屨
中(云云)
刁間齊人逐魚鹽之利起家數千萬
刁韙字子榮仕東漢為尚書以耆年賜几杖劔履上
殿
刁玄吳人詐增䜟文云黃旗紫蓋在東南
女德
刁氏梅聖俞妻也聖俞初受勅修唐書語刁氏曰吾修
書可謂胡孫入布袋刁氏曰君為仕何異鮎魚上竹竿
晁(角音亦京兆子周景王子王子朝作晁孫因以為氏)
智囊
晁錯學申韓刑名於張恢峭直刻深為太子家令號智
囊漢景帝朝為御史大夫
好學長者
晁迥字明遠宋眞宗稱為好學長者知貢舉眞宗賜
詩云必以權衡求實效莫教蓬蓽有遺材西崑酬倡
者十五人迥其一也(詳刁姓)景祐中為翰林學士
一夕草五制
晁宗慤迥之子也宋康定中為翰林學士一夕草將相五
制父子掌誥
江西詩𣲖
晁冲之字知於后山吕居仁江西詩𣲖圖二十五人冲
之與焉有詩云男兒更老氣如虹短髮何嫌亂似蓬欲
問桃花借顔色未甘着笑向東風
竒士
晁詠之字知道少有異材東坡為揚州時詠之兄補
之為倅以詠之詩獻坡坡曰有才如此獨不令一識面
乎後謁坡坡挽而上之謂坐客曰此竒士也後舉宏詞
四學士
晁補之字無咎詩有聲陳無已戲之曰聞道新文能入
樣相州紅襭鄂州花當時重此二物也在揚州與東
坡倡和有雞肋集百卷行於世王安國見而竒之與
黃山谷秦觀張未同遊東坡之門號四學士
揮翰手
晁無斁有李廷珪墨半丸山谷詩云便令脱帽𬋩城公
小試玉堂揮翰手
古人風
晁元忠能詩山谷答書云未識足下之面而得足下之
詩興趣深遠鬱然類騷又寄以詩云著書蓬蒿底端有
古人風
晁說之字以道與陳叔易俱隱嵩山
晁次膺工於詞宣和間充協律郎
婚姻
晁無咎娶杜純次女與馬希說崔延孫為連襟
晁&KR0008;娶吕誨女與鞠承之吳安詩為連襟
晁無咎以女妻梁頥吉
橋(角音黃梁國後喬氏帝之)
禮學
橋仁從大戴學註禮記四十九篇號橋君學小戴以博
士論石渠授禮記於梁人喬仁楊榮由是有橋楊之學
洪武帝大鴻臚
斗酒隻雞
橋玄見曹操而異之操後經玄墓祭以斗酒隻雞感其
知己也漢建寧中為司空遷大尉
橋庇魯人明易學
河橋午橋藍橋鵲橋
喬(角音有梁國為本作橋其後去木喬者)
神君
喬智明字元達仕晉為隆慮令以德行著稱號曰神君
仙童
喬順二子隱湘州棲霞谷服飛龍藥二十年不饑魏文
帝詩云西山有仙童不飲亦不食
啖松腴
喬同學道年八十益壯坡詩云結茅松山啖松腴(云云)
烱然蓮花出泥塗爾來八十胷垂胡上山如飛嗔人扶
瑚璉質
喬叙字禹功為大博知欽州坡詩云喬侯瑚璉質清廟
當薦盥再知施州坡詩愧無負郭田二頃空有載行書
五車
三賢
喬執中以經術教授與孫莘老秦少游齊名號三賢
婚姻
喬公二女皆國色孫策納大喬周瑜納小喬策曰喬公
二女雖流離得吾二人為婿亦足歡也
遷喬重喬
譙(曹大夫食采於譙因氏)
保志全高
譙玄獨行之士漢成帝朝對策拜議郎王莾時不仕公
孫述連聘不至賜以毒藥太守自齎書至玄廬玄嘆曰
保志全高死亦何恨
涪陵居士
譙定涪州玉溪人自號涪陵居士伊川山谷繼責於涪
深加敬仰涪有四賢樓在北岩乃伊川山谷尹焞譙定
也宋建炎中許翰薦于朝以布衣召行在賜通直郎
譙周蜀人著述五經解百餘篇仕晉拜騎都尉
譙熙周子也抗節玉立不交於世桓溫薦之
譙秀字元彦李雄據蜀屡召不起服弊衣躬耕野藪
焦(角音後中山子周武王封神農之於焦孫因氏焉)
易學
焦延夀從孟喜學易授之京房分六十四卦更直日用
事以風雨寒暑為候房尤精延夀常曰得我道以亡身
者京生也漢元帝朝為三老
蝸廬
焦先自結草廬於河間號蝸牛廬呻吟其中後野火燒
之乃露寢雪中袒卧百餘歲卒皇甫謐稱其棄榮味
釋衣裳曠然以天地為棟宇羲皇以來一人而已
飲仙
唐焦遂口吃對客不出一言醉後應答如響飲中八仙
歌云焦遂五斗方卓然高談雄辯驚四筵
徤人
焦度字文績氣幹弓馬絶倫宋武曰真徤人也(南史)
狀元焦
焦蹈宋元豐中因禮部貢院火别試蹈為魁好事者詩
云不因南省火安得狀元焦放榜後六日卒
嚴毅
焦千之字伯強客歐陽公所吕公著見其嚴毅方正延
致之使教諸子希哲等俱成令器(吕氏家傳)東坡有與求惠
山泉詩云赤泥開方印紫餅截圓玉故人憐我病蒻籠
寄新馥
女德
焦仲卿妻能詩鄭子敬家藏玉臺後集乃李仲康所選
有曰仲卿死其妻不事二夫庶幾發乎情止乎禮義
沃焦爨下焦(桐)山岳焦(早)
苖(羽音皇東陽又楚大夫伯棼之子賁奔晉與之苖因氏焉)
延英召對
苖晉卿字元輔唐天寳初與宋遥為吏侍李林甫委以
銓事分甲乙丙三科代宗朝攝冢宰日入政事堂聽
入閣不趍上御小延英召對宰相對小延英自晉卿始
秉政七年練達事體子粲為郎中
兄弟登科
苖愔唐長慶二年登第次弟惲登太和五年第小弟恪
登太和八年第愔為虞部員外郎與修禊會(見白居易)
行本文華
苖蕃少喪父受業於母夫人第進士韓愈為作墓誌銘
有云有行以為本有文以為華為太原府參軍
試館職
苖振宋仁宗朝及第召試館職晏殊曰宜稍溫習振曰
安有三十年老娘而倒䙀孩兒者乎既試果不中(筆談)
苖發唐大歷十才子中人
苖訓為趙太祖軍校知天文見日下黑光摩盪曰天命也
苖昌裔五代末為司天監相地西洛
苖舜臣宋天聖中為司天監主簿
婚姻
苖氏有知人之鑒特選韋臯為婿
苖氏盧府君夫人也以季女妻韓愈
苖如蘭女有賢行適盧貽
黍苖揠苖菊苖
饒(羽音平陽)
百鍊竒鋒
饒次守與徐師川胡少汲謝夷李林子仁潘邠老吳君
裕揚信祖吳迪吉會飲于賦歸堂可謂一時之盛潘賦詩
云胡子雲中白鶴林甥初發芙蓉吳十九成雅奏饒三
百練竒鋒南州復見高士東山行起謝公吳生可斥南
郡老夫寧附石崇冠蓋城南高會山隂未掃清風客散
日銜西壁主人不過樽空徐師川云不工遂去一字為
五言至老夫附石崇坐客大笑
江西詩𣲖
饒節字德操工詩宗山谷與陳無己等二十五人為法
嗣吕居仁作江西傳衣詩𣲖圖
下第詩
饒竦宋熙寧中舉進士下第以詩投荆公云又還垂翅
下青霄歸指臨川去路遥二畆荒田都賣却要錢準備
納青苖
饒威仕漢為魯隂太守有惠政得吏民心
女德婚姻
饒娥字瓊眞父勣醉漁遇風卒起不能舟溺死娥聞
走哭水上氣盡伏死明日黿鼉蛟魚浮死萬數鄉人
葬娥鄱水上柳子為作碑
饒利用家于臨晉富於財劉孟堅新第授臨晉簿見
利用富於資鏹以妹嫁之
豐饒春饒物色饒
堯(羽音)
堯君素仕隋為擊鷹郎將從屈突通拒唐師於河東為
木鵝係表於頸浮之黃河河陽太守得之達於東都
唐太宗詔曰桀犬吠堯有乖倒戈之志疾風勁草實表
歲寒之心又節義序論曰盛烈所著與河海以争流峻
節所標共竹松而俱茂
吠堯誦堯
昭(商音)(太原)
昭奚恤楚人江乙惡之楚宣王問羣臣曰北方畏昭奚
恤何如江乙曰北方之畏昭奚恤也其實畏王之甲兵
也
氏族大全卷六
