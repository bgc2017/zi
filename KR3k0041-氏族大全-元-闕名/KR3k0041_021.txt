氏族大全卷二十一
十八藥
藥(漢有藥崧永平中為郎帝嘗以杖撞之崧走入床下遜對獲免)
郭(商音公太原為周文王季弟虢叔受封於虢或謂之郭因以氏公羊傳云虢謂之郭聲之誤也)
黃金臺
郭隗燕人昭王卑辭厚幣招賢隗曰古有以千金使㳙
人求千里馬者馬已死買其骨五百金而返曰死馬且
買之况生者不期年千里之馬至者三王必欲致士先
從隗始賢於隗者豈遠千里哉昭王改築宫師事之
竹馬迎拜
郭伋字細侯漢建武中除穎川太守帝勞曰賢良太守
去帝城不遠河潤九里冀京師并蒙其福伋前在幷
州素結恩德後行部到西河兒童數百騎竹馬迎拜道
次徵為大中大夫年八十六卒
三公服
郭賀字喬卿漢建武末拜荆州刺史有殊政顯宗巡守
到南陽賜以三公之服黼黻冕旒勑行部去襜帷使百
姓見其容服以彰有德
乘單出關
郭丹字少卿少時買符入函谷關嘆曰丹不乘使者車
終不出關後更始徵為諫議大夫使持節安集南陽果
乘高車出關永平中拜司徒
斷靷
郭憲字子横建武中帝將自征隴憲當車拔佩刀斷車
靷以諫帝不從及穎川盜起乃悔不用郭子横之言
仙舟
郭泰字林宗漢延熹中遊洛見河南尹李膺膺奇之遂
與為友後歸鄉里衣冠諸儒送至河上車數千兩膺與
泰同舟而濟衆賓望之以為神仙嘗行陳梁間遇雨
巾一角墊時人故折巾一角以為林宗巾
懸河
郭象字子玄好老莊王衍云聽象語如懸河瀉水注而
不竭晉東海王越引為大傅主簿
青囊九卷
郭璞字景純博學高才時有郭公居河東精卜筮璞從
之受業以青囊中書九卷與之由是洞知五行天文卜
筮之術撰新林十篇注爾雅門人趙載竊青囊書
未及觀而為火所焚晉元帝朝為著作佐郎
鹿裘葛巾
郭文字文舉少愛山水尚嘉遯父母終喪不娶辭家遊
名山著鹿裘葛巾採竹葉木實貿鹽以自供食王導遣
人迎之既至置之西園求還山
寶劍篇
郭震字元振少有大志十六歲為太學生家送資錢四
十萬會有衰服者聞之首言五世未葬元振盡以與之
唐則天朝上寶劍篇后嘉嘆睿宗朝為太僕卿
封代國公
二十四考中書
郭子儀唐肅代朝平安史之亂功居人臣第一以身
繋天下安危者二十年校中書令考二十四八子七壻
皆貴顯諸孫數十不能盡識至問安但頷之而已富貴
壽考哀榮終始人臣之道無缺焉代宗呼為大臣而
不名德宗賜號尚父封汾陽郡王年八十五薨
謚忠武八子曜旴晞&KR0008;晤曖曙映弟幼冲曖四
子鑄釗鏦鎔一女為憲宗后
青紫盈廷
郭子儀弟男七人同日拜官幼冲右庶子曜太子少保
晞檢校工尚書判秘書省晤兵侍郎曖右散騎常侍曙
司農卿映太常丞子儀謝表云同日而拜前古未聞青
紫照庭冠蓋成里
留詩泉石
郭素聞王軒遊苧羅山遇西子亦從而遊焉留詩泉石
間寂無所遇無名子詩曰三春桃李本無言却被斜陽
鳥雀喧借問東隣效西子何如郭素學王軒
謫仙人
郭祥正字功父母夢太白而生自號謝公山人梅聖俞
一見呼為謫仙贈詩云采石月下逢謫仙夜披錦袍坐
釣船過杭出詩一軸示東坡先自吟誦聲振左右問
東坡曰祥正此詩幾分坡曰十分七分來是讀三分來
是詩豈不十分也(詩話)仕宋至殿中丞所居有醉吟庵
白雲先生
郭忠孝事程頥受易與中庸後持憲陜西死於國難
子雍隱於長陽縣下魚山宋乾道初召之力辭授冲晦
處士號白雲先生
郭彰金谷二十四友中人(見潘姓)
郭襲微與陳子昂等為方外十友(見盧姓)
郭崇韜唐莊宗朝為樞密使自以為子儀之後其伐
蜀也過其墓號慟而去
郭熙工畫山水寒林坡詩云玉堂卧對郭熙畫發興
已在青林間因摹六幅驟雨圖筆法大進
郭振字希聲工詩宿漁家云幾代生涯傍海涯兩三
間屋蓋蘆花燈前笑說歸來夜明月隨船送到家
婚姻
織女為偶
郭翰姿度秀美乘月夜卧庭中空中一少女冉冉而下
明豔絶代曰吾織女也上帝命遊人間尋擇佳偶仰慕
清風賴宿契經一年一夕忽執翰手泣下曰帝命有程
便當永訣以七寶枕一枚留贈履空而去
設席求壻
郭瑀字元瑜仕魏為博士劉昞就之學瑀有女欲求快
壻特設一席曰誰坐此席者昞奮然坐之遂以歸昞
公侯骨
郭士為縣卒嘗隨巫行遇一女子於路巫曰此女當生
貴子君亦當生貴子可納之遂為夫婦生郭氾字子游
師事趙孔曜孔曜偉之曰此子有公侯骨
納賂成婚
郭子元鄴郡人同郡鄭氏有女姿色絶世有令德子元
富於財納賂求之遂成婚五年而子元卒
郭元振乃張嘉貞之壻(詳張氏)
郭逸太原人女妻崔浩(詳崔氏)
郭子儀七壻皆貴顯趙縱其一也
郭大夫槩為西川提刑女妻陳后山
郭默字彦雅以屠沽為業驍勇拳捷能貫甲跳三丈
塹人異之曰此兒必興郭氏河内豪民陸允以女妻
之
李郭負郭東郭
霍(羽音叔太原以文王第六子霍之後國為氏)
嫖姚
霍去病善騎射漢武朝從衞青為嫖姚校尉凡六出擊
匈奴封狼居胥山禪於姑衍登臨瀚海封冠軍侯
加驃騎將軍益封萬七千七百戸父中孺異母
弟光
麒麟第一功
霍光字子孟漢武朝為奉車都尉出入禁闥二十餘年
上察其可屬社稷使黃門畫周公輔成王圖賜之擁
昭立宣秉政前後二十年甘露中圖形麒麟閣居
第一云大將軍博陸侯霍氏而不名子禹
理出黨人
霍諝字叔智少明經有誣諝舅宗光於大將軍梁商者
諝年十五奏記於商商高其才志即為奏原光罪由是
顯名漢永康中理出黨人范滂等滂往候之而不謝
曰昔叔向不見祁奚吾何謝焉為尚書僕射
犀帶佩魚
霍端友宋崇寧中狀元及第踰四年已知制誥遷中
書舍人始命犀帶佩魚
仗節死義
霍安國宋建炎中知懷州以死節顯名贈延康殿學士
李綱言仗節死義者在内有李若水在外有霍安國
有風力
霍蠡宋紹興中為京西運副遷知潭州樞密陳誠之曰
蠡有風力必能辦事上曰此人可用
衞霍伊霍管霍
郝(徵音封太原郝殷帝乙時王子期太原鄉因氏焉)
曬書
郝隆字仕治七夕日人皆曬衣物隆仰卧於庭曰曬吾
腹中書耳仕晉為南蠻參軍
仕必宰相
郝處俊少好學嗜漢書嘗與高智周等各言所志郝曰
大丈夫惟無仕仕必至宰相乃可唐上元初因諫高
宗觀酺遷中書令凡所規諷得大臣體武后忌之以
操履無玷不能害與舅許圉師同里俱顯時鄉人田
氏彭氏富於財江淮語曰貴如許郝富如田彭
後漢郝宗為金城太守
魏郝光為濟南太守
郝靈佺
郝廷玉驍勇善格鬭為李光弼愛將封安邊郡王
郝守濬宋開寶中上命自荆南以巨艦載竹絙幷所
造黃黑龍船於采石磯跨江為浮梁王師過之如履
平地
郝大冲宋景德二十四賢中人(見邊肅)
女德婚姻
郝夫人王湛妻也世言鍾夫人之禮郝夫人之法初
郝普字仲將門至孤陋有女司空汝南王湛求之既
婚果有令姿淑德母儀冠族曰嘗見此女井上取水
舉動容止不失目不忤視以是知之
郝質與朝士董熙善熙男質女方娠約為婚姻後數
年熙死家貧無依而質為節度使仍以女歸之
駱(商音駱内黃以齊太公之後有公子其後王父字為氏)
駱俊有文武才生子統字公緒年二十試為烏程相
孫權召為功曹後為濡須督數陳便宜前後書數
十上所言皆善為建忠將軍(吳志)
駱惠度工歌謂之三公樂仕宋與辛仲宣胡陶為友
駱之才字旗門年十二相者曰此兒遠到陳文帝
引為將勇冠衆軍
駱賓王七歲能詩與王勃等號四傑(見盧氏)唐武后朝
為臨海丞怏怏不得志棄官去(文藝傳)詩文好用數對
人謂算博士(詩話)
駱登宋大平中為殿中丞出守筠州廣修橋梁
駱起擢進士第與龍起聫名
駱統娶孫權兄輔之女
莫(商音鉅鹿)
莫含魏穆帝愛其才器參軍國大謀
莫雲好學善射魏道武朝遷執金吾參軍國謀議
莫宣卿唐大中間狀元及第封州金井村有莫狀元
讀書堂有龍吟水山水清響也
莫儔宋政和中上御集英殿賜莫儔等及第
莫濟宋紹興末貢院言應博學宏詞新平江府錄事
參軍莫濟合格後為司農少卿
莫之用其祖戩辯口說賊脫百人於死意其後必昌
而之用貧不能自存天理殆難曉也余嘗贈以長篇
末云虎頭食肉何足誇隂德由來報宜奢丹竈功成
無躍兔玉函方秘緣青蛇(丹陽集)
莫子純宋慶元中進士第一人以受蔭補命居其次
索(商音族武威之殷人士索氏後)
索靖字幼安少有逸才舉賢良對策晉武擢為尚
書郎與衞瓘俱以善草書知名靖書婉若銀鈎漂若
驚鸞靖有遠識知天下將亂指洛陽宫門銅駝嘆
曰會見汝在荆棘中耳父湛為北地太守
索琳字巨秀靖每曰琳廊廟之才非簡札之用州郡
不足汙吾兒也晉建興中為尚書僕射
索永索玠等號燉煌五龍(見范氏)
索紞字叔徹善占夢令孤策夢立冰上與冰下語紞
曰媒介事也索充夢虜脫上衣紞曰此男字也當
生男張邈嘗奉使夢詣州狼啖一脚紞曰脚肉被
啖却字也必不行凡所占皆驗(晉藝術傳)
索襲字偉祖形居塵俗棲心天外
鐸(晉大夫鐸遏寇之後漢有鐸政為廷尉)
薄(衛賢人薄疑之後也漢有薄昭文帝舅)
鄂(商音子武昌國晉鄂侯之後孫以為氏)
鄂千秋沛人也漢祖定功行封千秋進曰蕭何有萬
世之功當第一上曰進賢受上賞何功雖高得鄂君
乃益明封安平侯
約(韓子云古賢人有約續漢馬融有愛妾約氏)
洛(晉有洛啓為郎中令)
二十陌(二十三錫附)
白(商音白南陽子黃帝之後秦大夫乙丙孫因氏焉)
治生
白圭周人也樂觀時變人棄我取人取我予曰吾治生
猶伊尹吕尚之謀孫吳之用兵也故天下言治生者祖
白圭
善兵
白起善用兵秦昭王用為左度長戰勝攻取凡七十餘
城長平之戰坑趙降卒四十萬封武安君
識之無
白居易字樂天始生七月能展書母指之無二字雖識
百數不差年十七登進士第詩云慈恩塔上題名處十
九人中最少年唐元和中對策一等遷左拾遺貶
江州司馬久之入為主客郎中知制誥晩年放意詩酒
居東都履道里疏沼種樹構石樓香山鑿八節灘自號
醉吟先生稱香山居士與胡杲吉旼等燕集人慕之
繪為九老圖(見胡氏)吟詩至數千篇士人爭傳雞林行賈
售其國相率一篇一金與元稹多酬和號元白元守
浙東白牧蘇臺置驛遞詩筒往來詩云有月多同賞無
杯不共持會昌初為刑尚書卒葬龍門山
水戲詩
唐開成二年李珏字待價為河南尹三月三前一日啓
留守裴度召白居易蕭籍李仍叔劉禹錫鄭居中裴揮
崔晉李道樞張可績盧吉苗愔裴洽裴儔楊魯談弘謩
十七人宴于舟中簮組交映歌笑間發前水戲而後妓
樂左筆硯而右壺觴望之若仙觀者如堵良辰美景賞
心樂事若不紀錄謂洛無人晉公首詩鏗然玉振居易
舉酒抽毫奉韻以獻詩云金鈿耀桃李絲管駭鳬鷖水
引春心蕩花牽醉眼迷舞倦紅腰凝歌連翠黛低夜歸
何用燭新月畫樓西
一漁翁
白居易分司東都詩寄留守李絳云白首故情在青雲
往事空同時大學士五相一漁翁謂裴度崔羣裴垍王
播李絳及居易也
丹桂自況
葛常之云居易賦有木八篇其七托弱柳櫻桃枳橘杜
梨野葛木檉凌霄以諷在位與附權勢者其八章曰丹
桂蓋自謂也樂天素善李紳而不入德裕之黨素善牛
僧孺而不入宗閔之黨中立不倚峻節凜然自比丹桂
未為過也五十八歲生子小字阿崔弟行簡從弟
敏中
辨禽言
白龜年樂天子也一日於嵩山東岩下遇李白曰吾與
汝父皆仙矣出一軸素書授之曰讀此可辨九天禽語
九地獸言後試之悉驗
楊穿三葉
白行簡白敏中相繼及第樂天詩云桂折一枝先許我
楊穿三葉盡驚人唐咸通中敏中拜相加中書令
京國富室
白稹宋真宗朝為饒州判官時丁晉公為倅稹以片紙
假五鐶晉公曰榜下新婚京國富室豈無半千質物邪
懼吾撓之耳荅以詩云欺天行當吾何有立地機關子
大乖五百青蚨兩家缺赤紅崖打白紅崖
青山白雲
白仲都入山中學道白日上昇以白都為名楊修詩云
駕鶴驂鸞自古聞策名仙籍是真君天邊舊迹無尋處
滿目青山空白雲(六朝事跡)
白光蘭陵人長子沛受孟喜易為博士(見翟氏)
白生穆生申公少與楚元王俱受詩於浮丘伯元
王以三子為中大夫
白孝德李光弼驍將也唐永泰中封昌化郡王
女德婚姻
白樂天女名金鑾十歲忽書北山移文示家人樂天方
買終南紫石欲刊文士傳乃輟以刊女所書
白厚貧士也娶富室劉純材女送烏璫十事麩紙為書
純材大笑荅以珍珠一升紫鴨千頭又使家僮撒燭花
盈路原大慙
白樂天議婚吟有云綠窗貧家女衣上無珍珠紅樓
富家女金縷繡羅襦又有幼婚詩
狐白三白元白大白
石(商音愛武威之衛大夫石碏之後年碏諫衛侯曰臣聞子教以義方隠公四君子曰石碏)
(純臣也)
萬石君
石奮漢景帝朝為九卿長子建次甲次乙(史失其名)次慶皆
以馴行孝謹官至二千石景帝曰石君及四子皆二千
石乃號奮為萬石君後建為郎中慶為内史建老白
首萬石君尚無恙五日休沐歸謁親竊問侍者取親中
帬厠牏(汗衫也)身自浣滌元鼎中慶拜相在任九年醇
謹而已子孫至二千石者十三人
攀龍
石苞字仲容晉武立八公攀龍六子越喬鐃凌巂
崇位至司徒
錦步障
石崇字季倫小字齊奴父臨終分財與諸子獨不及崇
母言之苞曰此兒雖小後能自得及為荆州刺史使商
客航海致富金谷别館在河陽一名梓澤與王愷
鬭富作錦步障五十里以蠟代薪珊瑚樹高三四尺者
六七株與潘岳等為二十四友(見潘氏)
水北山人
石洪字濬川舉明經十餘年不出烏重胤鎮河陽之三
月或薦洪重胤曰彼無求於人其肯為我來邪乃具書
幣邀之韓愈有送石處士序云云又贈詩云風雲入
壯懷泉石别幽耳又云水北山人得名聲去年去作
幕下士謂洪也(又見為姓)
聖德詩
石介字守道號徂徠先生少時與胡安定孫明復同讀
書泰山攻苦食淡宋慶歷中擢太子中允時富韓范
同時執政歐公余靖等並為諫官介遂作慶歷聖德詩
芙蓉城主
石曼卿名延年工詩詞樂意相關禽對語生香不斷樹
交花一聫為伊洛中人所稱有詩集徂徠作序范評
之曰鑿幽索秘破堅發奇高凌虹霓清出泉石徂徠
作三豪詩謂歐公豪於文曼卿豪於詩杜默豪於歌也
死為仙主芙蓉城
謫仙才
石懋字敏若工詩詠雪云鸚鵡杯中未覺貧寒凝酒面
不成鱗如何飛上參軍鬢與惱紅樓歌舞人山谷贈
詩云才似謫仙惟欠酒情如宋玉更逢秋宋神宗朝
試館職
雙蓮之瑞
石起宗宋乾道中鄭僑榜及第第二人紹興己卯雙
蓮生于梁文靖讀書堂次年梁魁天下乾道中生于貢
院起宗第二慶元中生于學槐亭曾從龍第一
石熙載宋太宗朝拜樞密副使謚元懿子中立
石中立家富於財悉推與諸父宋景祐中參大政
石守信宋太祖開國功臣太宗朝為使相
石昌言年十八舉進士蘇公有送昌言北使引
女德婚姻
石奮有姊能琴漢高帝召為美人
石氏鄭林妻也賢而有德操為九族所重(晉書)
石氏山隂沈擇之之妻也沈年十五廢學石氏拜舅
姑曰新婦姊妹皆為士人妻房下自出束修延師教
之得成一秀才庶不辱門戶
石崇有妾名綠珠(見梁氏)
金石玉石我心匪石醉石潄石支機
石
翟(徵音戰南陽有黃帝之後代居翟交子孫以國為氏國時翟景天下合縱締之士魏有)
(翟璜為上卿)
通明相
翟方進字子威年十二而孤西至京師受經後母隨之
織屨以給朝夕為相後母猶在漢永始中拜相以
儒雅緣飾吏事號為通明相封盧陵侯
死生交情
翟公漢文帝朝為廷尉賓客填門既罷門外可設雀羅
復為廷尉客復至公大書其門曰一死一生乃知交情
一貧一富交情乃見一貴一賤乃知交態
易學
翟牧蘭陵人有子曰兄(音况)與同郡白沛同受孟喜易仕
漢為博士由是易有翟孟白之學
四世詩話
翟酺字子超四世傳詩善圖緯天文歴算漢安帝朝
詔六百石試對政事酺對第一拜尚書
潯陽四隱
翟湯字道保不屑世事人有饋遺一無所受徵為國子
博士不起子莊莊子矯矯子法皆有高行公車徵之
皆不就四世皆有隱行號潯陽四隱
楚丘先生
翟普林事親以孝躬耕色養鄉閭稱為楚丘先生(北史)
聚書
翟光業事繼母以孝聞不殖財産假官舍以居蕭然僅
蔽風雨日與賓客飲酒聚書為樂仕後周為樞使
平灘險
翟乾祐有道術以考召著名雲安一邑江流之險十有
五處一日召其灘神使平之至者十四最後至乃一女
人曰沿江小民藉江流之險為人挽負以資生豈可平
也於是命灘神悉復其險
女德婚姻
翟素會稽人遭賊賊欲犯之臨以白刃不屈其婢青
青乞代素死賊殺素欲犯青青亦不屈又殺之
翟氏為陶令妻(見陶氏)
翟氏為李孝伯繼室
翟良佐女妻韓弘(唐史)
陽翟(地名)
卻(商音芮濟隂缺晉郤氏之後郤文生豹豹子芮子缺子克克子錡代為晉卿)
夫妻相敬
郤缺耨於冀其妻饁之敬相待如賓胥臣言於晉文公
用以為卿復與之冀
禮樂詩書
郤縠晉文蒐于被廬作三軍謀元帥趙衰曰卻縠可說
禮樂而敦詩書乃使將中軍郤溱佐之(僖廿七)
桂林一枝
郤詵字廣基博學多才瑰偉倜儻不拘細行對晉武
帝曰臣舉賢良對策猶桂林一枝崑山片玉為右丞
遷雍州刺史
郤克謚獻子魯成公二年為魯伐齊凱旋成公賜之
先路三命之服
郤至與周争鄇田曰温吾故也故不可失(成十一)
郤正字令先博覽墳籍弱冠能文澹於榮利著詩
賦論垂百篇仕蜀為巴西守(三國志)
席(商音諱安定席晉大夫籍談之後十三代孫瓌避項羽改姓席氏為關中豪族漢初徙於安定)
(臨涇)
詩人冠冕
席豫字建侯舉賢良方正唐開元中韓休舉以自代
拜吏尚書典選六年當時以為知人號席公帝登朝
元閣賦詩羣臣屬和帝以豫詩最工詔曰詩人冠冕也
真率會
席汝言字君從宋元豐五年以尚書司封郎中致仕與
文富諸公為耆英會又與潞公程珦司馬旦為同甲
會(見文氏)又與司馬公兄弟王安之王不疑楚正叔等為
真率會司馬公詩云七人五百有餘歲同醉花前今古
稀走馬鬭雞非我事紵衣絲髮且相輝
助喪
席子懌遭喪山谷怜其貧糾合同志助之曰富者不仁
理難與語仁者不富勢難獨成百足之虫至死不僵以
扶之者衆也願與諸君同力振之
席闡文梁武帝朝除都官尚書出為東陽守有能名
席固字子堅為襄陽著姓歸魏持節為驃騎將軍
席益宋紹興中為四川制置薦人任縣令者十三員
婚姻
席延年娶程珦女與李正臣為友壻
綺席避席重席分半席心匪席
狄(徵音子天水因周成王封少於狄氏焉)
黃卷聖賢
狄仁傑字懷英兒時門人有被害者吏就詰衆方争下
仁傑誦書不置曰黃卷中方與聖賢對何暇偶俗吏語
邪閻立本異其才薦為幷州法曹登太行山見白雲
孤飛因指曰吾親舍在其下雲移乃去(親舍時在河陽)
斗南一人
狄公以同府參軍鄭崇質母老且病當使絶域乃曰可
貽親萬里憂乎謁長史藺仁基請行仁基美其義曰狄
公北斗以南一人而已
狄門桃李
狄公武后朝遷幽州都督賜紫袍龜帶后自製金字十
二於其袍以旌其忠天授中以地官侍郎同平章事
所薦張柬之桓彦範敬暉姚崇等皆為中興名臣或謂
之曰天下桃李盡在公門公曰薦賢為國非為私也
睿宗即位封梁國公謚文惠二子光遠光嗣聖
歴中詔宰相各舉尚書郎一人公舉光嗣以稱職聞后
曰祁奚内舉果得人孫兼謨
九老會
狄兼謨字汝諧剛正有祖風唐文宗朝為御史中丞
帝曰御史臺朝廷綱紀一臺正則朝廷治白居易為
九老會兼謨年未七十亦許與會
銅面如神
狄青字漢臣風骨奇偉善騎射宋仁宗朝西夏叛公為
延州指使每戰飾以銅面其敵望之如神儂智高叛
公以樞密副使為宣徽南院使荆湖宣撫使討之宰相
龐籍謂上曰青在鄜延居臣麾下沉勇有智略必能辦
賊青至賓州值上元大張燈燭宴將佐酒行稱疾暫起
使孫元規主席數使人勸勞比曉俄有軍候至曰宣徽
傳語諸官請過關會食方知微服已奪崑崙關矣進遇
賊於歸仁鋪青登高丘以五色旗麾騎兵為左右翼旋
而擊之大敗之捷書至上謂龐籍曰卿之功也公為樞
密或有以狄梁公畫像及告身十餘通來獻者青謝曰
一時遭際安敢自附梁公厚贈而還之嘗設宴宴韓
魏公劉易與焉優人以儒為戲易勃然曰黥卒敢如此
詬罵不絶口至擲樽俎以起公意氣自若語益温次日
首造易謝天下益知公之盛德云謚武襄兄素
子諮
戰陣圖
狄諮宋熙寧中為閤門使奏事延和殿上問卿父有遺
書存乎諮乃上平蠻記及歸仁鋪戰陣圖
林泉之適
狄燠字子炎梁公之後寄居南嶽以林泉自適喜吟詩
詠柳云翠色折不盡離情生更多
銅狄
酈(徵音食新蔡酈黃帝之後支孫采於因氏焉)
掉三寸舌
酈食其陳留人初為里監門謁漢祖長揖而不拜祖延
之上坐號廣野君伏軾掉三寸舌下齊七十餘城
賣友
酈寄字况商之子也與吕禄善漢高后崩大臣欲誅諸
吕時禄掌北軍周勃不得入乃使人劫商令其子况紿
禄禄信之與出遊勃乃入據北軍誅吕氏天下稱酈寄
賣友
抱玉乘驥
酈炎字文勝有文才志氣漢靈帝朝辟命皆不就作二
詩云靈芝生河洲動静困洪波蘭榮一何晩嚴霜悴其
柯哀哉二芳草不植泰山阿又云抱玉乘龍驥不逢樂
與和安得孔仲尼為世陳四科後死獄中
立學
酈道元字善長守魯陽郡表立黌宇崇勸學校山蠻服
其威名不敢寇著水經(北史)
婚姻
酈仲隱女幼敏慧父母欲以歸士夫以地寒不能自致
西京作坊使宋公喪偶聞酈氏之風以幣迎之歸宋族
姻皆稱其懿行
戚(商音采東海因衛大夫食於戚氏焉)
戚鰓封臨轅侯傳封七代(漢功臣表)
戚衮字公文吳郡人少聰慧受三禮大義舉孝廉為
太學博士(南史)
戚同文字文約應天府人五代末聚徒講學相繼登
科者五十餘人踐臺閣者十數所交皆當世名士卒
楊徽之與其門人謚之曰堅素先生子綸字仲言
篤於好學知泰和縣作諭民詩五十篇老幼多傳之
戚方宋中興名將也
寗戚貴戚疏踰戚
婚姻
戚同文幼孤從邑人楊慤受經慤後遇疾以女弟妻
之而托以家事
易(羽音易太原味齊大夫易牙之後牙知能辨淄澠二水)
舉孝廉
易雄字興長長沙人少為縣吏念卑賤無以自達脫幘
掛縣門而去東晉朝舉孝廉為州主簿遷别駕
恩賜狀頭
易重字鼎臣唐會昌中張濱榜進士第二人翰林再考
張被黜升重為第一詩云六年鴈序忍分離詔下今朝
遇已知上國風光初曉日御階恩渥暮春時内廷再考
稱文異聖主宣名奬意奇故里仙才若相問一年攀折
兩重枝官至大理評事著文千餘篇游宦筠之
上高生子䝾五代史載作文䝾仕南唐為雄州刺史降
周子延慶
玉芝之瑞
易延慶字餘慶幼聰慧長慈順以德行稱宋乾德中以
父喪廬墓墓西北産紫芝一本後又産玉芝十八莖葩
萼扶疎好事者繪而為圖徐翰林薛諫議皆為作詩頌
以揚孝感未幾有詔採天下忠孝之士延慶與選以篤
疾不起太宗朝擢大理寺丞以葬母去官母平生嗜
栗乃植二栗於墓前樹長而連理蘇易簡朱台符讃述
褒美稱為純孝先生
釋褐
易袚字彦偉長沙人工小詞春詞驀山溪云東郊拾翠
襟袖沾飛絮寶馬趁雕輪亂紅中香塵滿路十千斗酒
相與買春閒吳姬唱秦娥舞拚醉青樓暮宋淳熙乙
巳祓為釋褐狀元丁未湯璹為省元王容為狀元潭州
有三元坊袚官至尚書有周禮總義行世
辟易床頭易研朱點易
柏(古柏皇氏之後)
圖形凌烟
柏良器字公亮魏州人父友王奐見之曰爾額文似臨
淮王面黑子似顔平原乃薦之李光弼年二十四更戰
陣六十二唐德宗朝封平原郡王圖像凌烟閣子
耆
仗義服叛
柏耆有縱横之術唐元和中王承宗叛耆謁裴度曰願
得天子一節馳王鎮河可掉舌下之乃拜為左拾遺往
仗大義動承宗承宗請獻德棣二州以二子入質
山居
柏良唐開元中學士杜甫題其山居云山居精典籍
文雅涉風騷又云筆架沾忩雨書籖映隙曛
柏招顓頊之師
柏同帝嚳之師
伯(汝南之舜臣伯益後)
伯宗晉大夫好直言每朝其妻必戒之後果以直言
及禍(成十五)梁山崩晉侯以傳召謀之
伯州犂伯宗之子奔楚為大夫問鄭囚為高下之手
(襄二十六)子嚭為吳太宰
麥(始興)
麥銕杖少驍勇走及奔馬好交遊重信義遼東之役
請為前鋒仕隋位進上開府長子孟才光禄大夫
次仲才季才正議大夫
帛
帛和吳郡人學道得仙(列仙傳)
佛圖澄姓帛氏天竺人晉永嘉四年來洛陽已百餘
歲
劇(齊大夫食采於劇因氏焉)
劇孟洛陽人俠客也漢景時吳楚反周亞夫得之隱
若敵國母死遠方送車千乘家無十金之財
析(齊大夫析歸父之後)
析伯式後漢人通京氏易好黃老言(方術傳)
籍(商音司廣平典晉籍談之祖伯儵晉之籍故曰籍氏)
棘(衞大夫棘子成之後)
墨(孤竹君本墨台氏其後改姓墨者墨台氏名初字子朝殷湯封為孤竹君孤竹北方國名也)
採薇
墨允字公信即伯夷也墨智字公達即叔齊也伯長也
叔少也夷齊其謚也義不食周粟隱於首陽山歌曰
登彼西山兮采其薇矣以暴易暴兮不知其非矣云云
宗禹
墨翟宋人著墨子宗禹之道韓文云墨突不得黔言
急於濟人也列子云墨子悲絲謂可以黃可以墨
國(角音父下邳氏鄭穆公子子國之後卿以王字為齊有國氏代為上)
國淵字子尼幼從鄭玄學玄稱之為國器(鄭玄傳)漢末
曹操辟為司空掾典屯田事遷魏郡守
直
直不疑南陽人為郎同舍生有告歸者誤持同舍郎
金去金主意不疑不疑買金償之後同舍來而歸金
亡金郎大慙以此稱為長者漢景朝為御史大夫
翼(晉翼侯之後)
翼奉字少君治齊詩與蕭望匡衡同師漢宣帝朝
上封事拜為中郎子孫皆為儒官
職
職供仕漢為山陽令
職南金唐開元間人明史記
力(黃帝臣力牧之後漢有力題為魯相)
食(漢有食子通為博士)
虢(周虢公之後晉有虢射)
二十六緝
汲(羽音後清河因衞太子汲之居汲以為氏)
社稷臣
汲黯字長孺初為謁者以便宜持節發倉粟賑貧民
為東海太守以清静理民建元末入為主爵都尉武
帝問莊助曰汲黯何如人助曰使黯任職居官無以踰
人至其輔少主守誠深堅招之不來麾之不去雖賁育
不能奪之矣上曰然古有社稷之臣汲黯近之矣上
嘗坐武帳不冠黯前奏事令人可其奏其見敬禮如此
免官隱田園數年召拜淮陽太守黯曰臣願為中郎
出入禁闥補過拾遺上曰君薄淮陽邪今召君矣顧淮
陽吏民不相得吾徒得君之重卧而治居淮陽十歲卒
弟仁官至九卿子偃為諸侯相
節義著名
汲固為兖州從事刺史嘉其義以為主簿(北史節義傳)
婚姻
汲黯女兄適司馬氏生子安官至九卿安兄弟任二
千石者十人
汲引汲深汲生
習(宫音漢東陽響習國相名有習為陳)
文筆著名
習鑿齒字彦威少有材氣博學洽聞以文筆著稱晉
永和中為桓温西曹主簿時有星翁欲自裁訪於習為
解其說乃止温曰三十年看儒書不如一詣習主簿
桑門道安與之相見曰彌天釋道安習曰四海習鑿齒
時以為佳對遷滎陽太守子辟強才學有父風
習氏有佳園池晉山簡喜遊之(見山氏)
女德
習氏為李衡妻衡字平叔每欲治産業習氏不許乃密
遣人於龍陽汎洲種千頭木奴歲收與千戶侯等
時習近習積習結習
隰(齊大夫隰朋之後)
二十七合
蓋(商音公汝南漢蓋之後)
清静為治
蓋公善黃老言漢初曹參為齊相請之既至謂參曰治
道貴清淨而民自定參避正堂以舍蓋公(曹參傳)
酒狂
蓋寬饒字次公漢宣帝朝舉賢良對策高第為司隸
校尉平恩侯入第丞相衆官皆賀次公不行許伯請
之東鄉獨坐伯自酌之次公曰毋多酌我我乃酒狂魏
其侯曰次公醒而狂何必酒也
虎牙將軍
蓋延字巨卿長八尺彎弓三百斤漢光武以為虎牙將
軍咸際風雲之會封安平侯圖像雲臺
二蓋
蓋文達明春秋刺史竇抗集諸儒講論文達依經辨析
一坐嘆服宗人文懿亦以儒學稱時號為二蓋文
達瀛洲十八學士中人(見房氏)文懿唐貞觀中為國子博
士
蓋勲字元固漢靈帝朝為漢陽太守調糓活飢民
郃(官氏志云莫干氏後改郃氏)
沓(官氏志云沓盧氏之後為沓氏)
二十九葉
葉(羽音高南陽於楚沈尹戌生諸梁字子食采葉音攝因氏焉)
點易亭
葉法喜處州人唐明皇贈詩云青溪道士人不識上天
下天鶴一隻洞門深鎖碧忩寒滴露研朱點周易今
處州有點易亭授銀青光禄大夫封越國公
同遊月宫
葉法喜(一作法善)開元中八月十五夜與明皇同遊月宫聞
月中奏樂上問曲名曰紫雲曲也上密記其音調歸為
霓裳羽衣曲(集異記)明皇雜錄作葉静能有進火龍丹二
粒以止寒之說静能唐高宗時道士入直翰林為國子
祭酒開元記作葉法静有見金闕玉扉之說三說不
同
道術
葉法善撫州人傳隂陽卜筮符呪之術開元八年卒
年一百七歲
再入翰林
葉清臣字道卿宋天聖初上御崇政殿試進士試雲瑞
紀官賦宋郊第一清臣第二與張文定再入翰林凡六
年
瑞榴
葉祖洽宋熙寧三年進士第一上官均第二皆邵武人
郡城有瑞榴一枝視其實為登科之驗是年木末雙實
果驗
清如水
葉庭直仕宋知光化縣豐稷知糓城縣人歌之曰葉光
化豐糓城清如水平如衡
詩酒娛老
葉夢得字少藴宋紹聖中登第早受知於蔡京京薦之
召用旬歲間踐履清要大觀初為中書舍人次年遷翰
林學士宣和中轉吏尚書紹興中以節度使致仕晩
居霅溪卞山之下以詩酒娛老工於詞有湘靈鼓瑟
一曲尤高妙號石林居士
宰相器
葉顒字子昂初調南海簿捕盜歸功于府府帥曾開大
喜曰仕不求達勞而能遜葉主簿宰相器也乾道初拜
相薦汪應辰王十朋陳良翰周操林光朝等可備執
政侍從臺諫之選丁亥歲日南至帝親郊而雷公以
首相引漢故事上印綬上三留之不可俄薨公自初
仕至宰相服食僮妾不改其舊先廬隘甚不益一椽先
疇極薄不增一畆林光朝以詩哭之云傳家惟儉德無
地着樓臺人以為實錄長子元泳侄元潾元汴元
澤
葉致遠宋熙寧中為直講王荆公贈以詩有冠蓋傳
累葉之句
葉濤宋熙寧中新授鄆州司理參軍詔以為國子監
葉義問宋紹興中知樞密院視師江淮虞允文參贊
葉夢鼎號西澗宋末與江古心同在相位
葉適號水心先生有文集行世
題紅葉書柿葉剪桐葉
聶(徵音采山東因衞大夫食於聶氏焉)
刺客
聶政軹人濮陽嚴仲子與韓相俠累有卻聞政勇敢乃
奉黃金百鎰為政母壽政曰老母在政身未敢以許人
也及母死獨行仗劍刺殺俠累自破面抉眼而死(刺客傳)
三百篇旨
聶夷中擢進士有詩名傷田家二月賣新絲五月糶新
糓醫得眼前瘡剜却心頭肉我願君王心化作光明燭
不照綺羅筵偏照逃亡屋孫元憲謂其有三百篇之旨
(五代史)
三禮圖
聶崇義善禮學宋建隆初上三禮新圖二十卷乾德
初遷國子博士(宋史)詩話云建隆初崇義為學官河洛師
儒也趙普常拜之郭忠恕使酒詠其姓云近貴全為瞶
攀龍即似聾雖然三个耳其奈不成聰崇義曰勿笑有
三耳全勝蓄二心謂忠恕也
修樂書
聶冠卿宋慶歴中為内翰知貢舉得楊寘王珪韓絳王
安石等景祐中鑄編鐘成上命馮元冠卿宋祁修樂
書
死節
聶昌字賁遠元名賁字遠山宋靖康中登政府出知絳
州遇害紹興中張殊自北歸過絳驛見壁間有血書一
詩云星流一箭五心摧電掣雙眸兩臂開車馬踐時頭
似粉烏鳶啄處骨如灰父兄有感空垂淚子弟無知不
舉哀回首臨川歸未得冥中空築望鄉臺時以為聶之
精魂作
讀書堂
聶山有讀書堂在新昌度門院自序云予頃歲讀書于
此面方池池畔有竹百餘竿一日洪少穎見訪題小詩
壁間比家恩自都司除湖南漕挈家新昌尋少穎舊題
已漫滅矣追憶其韻乃和三絶官至樞密(宋人)
聶良仕漢為穎川太守
聶宣鴈門馬邑豪也
聶友仕吳為丹陽太守與諸葛恪相友善(吳史)
聶師道入吳為國師號問政先王時有于方外為
荆南書記棄妻入太白山學養氣之術師道從之
女德
聶嫈聶政姊也政刺殺韓相俠累因自殺人莫之識嫈
聞而往哭之死于政尸之傍
三十三洽
法(扶風以齊襄王名法章子孫王父名為氏)
法雄字文強仕東漢為平氏長發摘奸伏吏民畏愛
遷南郡太守子真
法真字高卿博通圖典為關西大儒嘗以幅巾謁太
守號玄德先生
法正字孝直為蜀郡太守外統邦畿内為謀主與孔
明好尚不同而以公義相取終尚書令
國法卿用卿法
郟(周成王定鼎于郟鄏居此地者以地為姓)
氏族大全卷二十一
