氏族大全卷五
二十文
文(商音是鴈門之周文王支孫以諡為氏姓文潞公自云敬暉後翼祖避石敬塘諱改文周派)
(又有改姓苟者)
修學
文翁漢景末為蜀郡守修學宫蜀地大化崇好文雅
館下顔回
文立師事譙周門人以立為顔回以陳夀李虔為游夏
以羅憲為子貢晉泰始初為散騎常侍
杏林香囊
文澹後蜀人生五歲謂母曰有五色香囊在杏林中往
取之乃前生為兒時所失者再生而記之
天下異人
文彥博字寬夫凝簡端重歴事四朝薦更二府七換節
鉞出將入相五十餘年畢仲游詩云十年三冊命四
海一師臣契丹使来聘望見公殿門外却立改容拱
手曰天下異人宋哲宗朝以太師致仕封潞公諡
忠烈
耆英會
元豐五年潞公留守東都與富公等十三人為耆英會
洛陽多名園古刹水竹林泉之勝諸老鬚眉皓白衣冠
甚偉洛陽太平盛事也又與程珦司馬旦席汝言作同
甲會公詩云四人三百二十歲況是同生丙午年
墨竹
文同字與可少以文學知名潞公竒之曰襟度灑落如
晴雲秋月塵埃不可到墨竹精妙四方持縑素請者
相踵厭之投于地曰吾將以為襪人以為口實遺東
坡書云吾墨竹一派近在彭城襪材當萃於子矣
死忠
文天祥字宋瑞號文山吉州人宋寶祐中狀元歴仕江
西湖南憲德祐初大元大兵渡江宋遣天祥奉使險阻
艱難脫身而歸募兵勤王拜右相挾二王入閩廣兵敗
被執繫燕獄經年不屈獄中有集社句諸詩載本傳死
之日顔色不變南向再拜曰吾事了矣衣帶中有一贊
云孔曰成仁孟云取義惟其義盡所以仁至讀聖賢書
所學何事而今而後庶幾無愧
文獻八世同居宋朝旌表門閭蠲租稅
婚姻
文蕭遇采鸞文好謙善墨竹陳康伯以女妻之
同文移文玄文康文
殷(宫音殷汝南以子姓之後商湯十九世孫小辛改號曰其後國為氏漢有殷崇授歐陽尚書)
(於陳翁牛)
書郵
殷羡字洪喬為豫章太守都下人寄書百餘函至石頭
悉投之水曰沉者自沉浮者自浮不能為人作致書郵
書空
殷浩字深源羡之子善玄言好老易為風流談論者所
宗屏居幾十年時人擬之管葛王濛謝尚俟其出處以
卜江左興亡曰深源不起當如蒼生何晉簡文假節
督諸軍事以山桑之敗廢為庶人居家談詠不輟不見
有流放之戚但終日書空作咄咄怪事四字而已每
云送人上百尺樓上擔將梯去桓温將起之為尚書
令浩欣然許焉答書慮有謬誤開閉者十數竟達空函
忤温意由是遂絶
舌本強
殷仲堪云三日不讀道德經便覺舌本間強晉武召
為中庶子遷荆州刺史詔曰卿去有日常謂永為廊廟
之寶忽為荆楚之珍良以慨嘆父殷師病耳聰聞床
下蟻動謂之牛鬭病積年仲堪衣不解帶執藥揮淚遂
眇一目
冠冕一時
殷景仁與王華王曇首劉湛四人宋元嘉初同為侍中
風力局幹冠冕一時位至尚書子道矜孫恒三世
尚書
五總龜
殷踐猷字伯起博學與賀知章陸象先相友善知章號
之為五總龜千年五聚問無不知也為秘書省學士
殷芸與龍門之遊號蘭臺聚
殷不害事母孝梁簡文賜其母練裙襦氊席等物
殷開山名嶠從唐太宗征伐有功進爵勛公圖形凌煙
殷侑唐貞元中及五經第元和中遷諫議大夫上
疏論治亂得失前後凡八十四通
婚姻
才藻
殷仲文有才藻美容貌桓温以女妻之為尚書何無忌
中傷之一日照鏡而不見其面遂遇害
殷景仁少有大志王謐奇之以女妻焉
殷保晦妻封氏能文
孔殷殷勤
云(角音氏琅邪縉雲之後)
高節
云敞字幼儒師事吳章及王莽斬章門人皆更名敞獨
稱吳章弟子收章尸以葬將軍王舜高其志節比之欒
布薦為中郎諫議大夫
聞(宫音)(吳興)
聞見昌古筠人宋咸平中陳堯咨榜登進士第
二十二元
元(商音因河南于元氏焉)(周大夫元咺之後也其先食采北魏初為拓跋氏後改姓元)
勁節
元志北魏公子也少清辨邢巒曰露竹霜條故多勁節
非鸞則鳳其在本枝也
藥籠
元澹字行冲狄仁傑器之曰君正吾藥籠中物不可一
日無也除太常卿
紫芝眉宇
元德秀字紫芝房琯嘆曰見紫芝眉宇使人名利之心
都盡為魯山令天下高其行稱曰元魯山元宗賜
酺五鳳樓下命三百里内守令各以聲樂来集德秀自
作于蒍于遣樂工數十人聯袂歌之帝嘆曰賢人之言
哉秩滿架柴車去及卒惟枕屨簞瓢而已諡文行先
生李華兄事之作三賢傳謂德秀劉迅蕭穎士也
磨崖碑
元結字次山年十七始折節向學楊復見其文曰一第
溷子耳擢上第舉制科少居商余山著元子十篇會禄
山返逃亂入猗玕洞稱猗玕子後家瀼濱自稱浪士及
有官人以為浪者亦浪為官乎後棄官居樊上更曰聱
叟酒徒又曰公之漫其猶聱乎公漫久矣可以漫為叟
又稱漫郎後進授容管經略使綏定八州民樂其教結
屋浯溪上號瀼溪浪士作大唐中興頌磨浯溪石崖
書之
鍾乳胡椒
元載專權唐大歷中賜死籍其家財鍾乳五百兩胡椒
八百斛他物稱是
元和體
元稹字微之唐詩人與白居易齊名時稱元白號元和
體宫中呼為元才子元守浙西白牧蘇臺置驛遞詩
筒醉和至千篇有云有月多同賞無杯不共持又與竇
鞏酬和號蘭亭絶唱
婚姻
元懷景知張說必貴以女妻之
乾元開元入元
原(角音)(太原)
學殖
原伯魯為周大夫不說學閔子馬曰學殖也不學將落
原氏其亡乎
桑樞甕牖
原憲字子思居魯環堵之室蓬戶甕牖以桑為樞上漏
下濕坐而絃歌子貢過之曰何其病也曰無財謂之貧
道不行謂之病吾貧也非病也
大俠
原涉字巨先祖父為南陽太守死官斂送葬皆千萬以
上涉讓還之閭里之俠原涉為魁漢哀帝朝大司徒
舉為谷口令谷口聞其名不言而洽
周原花原燎原五原
源(角音)(太原)
機辯
源賀北魏大將有機辯封隴西王子懷寬雅清儉為
雍州刺史
清慎
源乾曜歴官以清慎恪敏得名唐開元中為相十年務
為寬平封安郡公
詞源仙源桃源
袁(羽音父汝南氏陳胡公七代孫莊伯轅諸生清塗以王字為代為上卿其後去車為袁或作爰)
(實同出一源)
詩學
轅固齊人也治詩漢景時為博士以廉直拜清河王太
傅武帝立復以賢良徵時年已九十餘
上客
爰盎字絲申屠嘉引為上客漢文帝與慎夫人同坐
盎引卻之上賜之金後病免家居景帝時遣人問籌
策
袁安字邵公微時客洛陽時大雪洛陽令按行至安門
門閉無行跡令人除雪入戶見安僵卧曰大雪人皆餓
死不宜干人令舉為孝廉漢建初中為河南尹在職十
年論曰尹者正也孫寶行秋霜之誅袁安留冬日之愛
遷司空復為司徒子敞孫湯曾孫逢四世居
三公
安車之召
袁閎字夏甫耕學為業陳蕃薦之可登三事桓帝以安
車徵之及黨事將作閎乃築土室潜身十八年
月夜泛渚
袁宏字彥伯有逸才文章絶美謝尚鎮牛渚秋夜乘月
泛舟會宏在舫中吟詠尚迎之登舟與談論由是知名
仕晉為東陽守謝安取一扇贈行答曰當奉揚仁風
慰彼黎庶作東征北征二賦人共推其美
直造竹所
袁粲字景倩負才尚氣詩酒自適家居負郭每杖策逍
遥悠然忘返郡南一家頗有竹石粲率然步往不通主
人直造竹所嘯詠自得仕宋為尚書僕射
江東之傑
袁淑文冠當時作赤鸚鵡賦及見謝莊賦曰江東無我
卿當獨步我若無卿亦一時之傑宋元嘉中遷尚書
白頭尚書
袁昂字千里齊武帝曰昂昂千里之駒在卿有之梁
武帝朝遷吏部尚書謂曰齊明帝用卿為黑頭尚書朕
用卿為白頭尚書世號宗臣雅有人鑒至其門者號
登龍門
侍宴承香
袁憲字德章幼聰敏國子博士周弘正將升講堂授以
麈尾令升講坐論說曰此兒已堪代博士矣時生徒對
策多行賄賂其父君正曰我豈用錢為兒買第邪尋舉
高第陳宣帝朝為右僕射嘗陪宴承香閣帝徙席山
亭談宴終日謂樊俊曰袁家故為有人兄樞為左僕
射臺省目樞為大僕射憲為小僕射
清郎
袁聿脩字叔德仕齊為尚書郎十年不受升酒之遺邢
卲嘗呼為清郎後為太常卿出使巡省邢邵遺白紳
為信不受卲曰今日復作清郎矣
嘉蓮頌
袁朗樞之子也陳後主詔為月賦一篇復詔為芝草嘉
蓮二頌自以人物為海内冠唐初為給事中
方技
袁天綱有風鑒唐太宗召見曰古有君平朕今得爾何
如對曰彼不逢時臣固勝之子客師亦傳其術無不竒
中
梅岩
袁樞字幾仲幼穎悟年八九歲題詩屏間云泰山一毫
輕滄海一滴水我觀天地間何啻猶一指衆奇之宋
乾道中兼史院編修章子厚家乃同里求飾其事公曰
書法不隠寧負鄉人不可負天下後世公議趙丞相曰
無愧古之良史所居有飛瀑梅竹之勝為樓觀亭榭其
上扁曰梅岩日杖屨往来賦詩飲酒其間為祭酒遷
寶謨待制
婚姻
近姮娥
袁筠娶蕭安女言定未幾擢第羅隠賀以詩云細看月
輪還有意定知青桂近姮娥
袁湛少有雅操為外祖謝安所知安以姪玄之女妻之
袁隗汝南人娶扶風馬融女資裝甚厚
垣(角音)
垣敞燕人與二子遵苗歸晉敞拜龍驤將軍
垣護之年少倜儻苗之子宋武初遷豫州刺史
垣崇祖年十四有幹略叔父護之曰此兒必大吾門
戶齊高帝時為豫州刺史
掖垣薇垣星垣
樊(商音士上黨於虞仲支孫為周卿食采樊因氏焉)
學稼
樊須字子遲請學稼學圃贈樊伯進封益都侯
壯士
樊噲沛人以屠狗為事從沛公見羽鴻門羽曰壯士
後高帝病噲排闥直入大臣隨之元功十八人位次
噲第二封舞陽侯
焚券
樊重家貲鉅萬賑給宗族恩加鄉閭貸人以數百萬臨
終遺令焚其契劵子宏漢世祖之舅拜光禄大夫
專心典籍
樊遜字孝謙專心典籍舉秀才第一揚悟曰文章莫過
樊孝謙
樊侯學
樊鯈字長魚宏之子就丁氏受公羊嚴氏春秋永平
中封燕侯刪定春秋章句世號樊侯學門徒三千餘人
一笥餌
樊曄字仲華與光武有舊光武微時以事拘新野曄為
吏餽餌一笥後光武即位引見雲臺賜御食及乘輿服
拜河東都尉戲之曰一笥餌(餅也)得都尉遷揚州牧
玄纁備禮
樊英字季齊隠壺山順帝備玄纁徵之既至待以師傅
之禮及後應對無竒謀深策談者以為失望習京氏
易善風角星算河洛七緯推步災異嘗含水西向噀之
云救成都市火後驗之果然
玉麟符
樊子蓋字華宗檢校河南内史有政績隋文帝曰為公
别造玉麟符以代銅虎嘗陪宴積翠池上賜以金杯
澁體
樊宗師字紹述唐人著書三十卷曰樊子詩七百一十
九篇不蹈襲前人一言一句號澁體歐公詩云窮荒探
幽入有無一語詰曲百盤紆孰云已出不蹈襲句斷欲
學盤庚書終諫議大夫
獻策
樊若水江南人舉進士不第謀歸宋釣魚采石磯以小
舫載絲繩其中維南岸棹北岸度江之廣狹丈尺詣關
獻策取江南上遂遣使往荆湖造舟如其策拜贊善
大夫
樊澤宗師父也有將帥器德宗召對延英後拜右
相
女德婚姻
仙婚
樊氏雲翹夫人劉綱天師之妻鬢翠如雲肌潔如雪與
綱較仙術綱唾盤中成鯉魚樊唾成獺又各呪桃二枚
使相鬭綱所呪走出籬外綱為上虞令縣庭前有皂莢
一樹綱升樹數丈能上升樊平坐冉冉而升如雲氣之
騰
樊通德飛燕女史也後為伶玄妾能道飛燕姊妹事
樊圃塵樊
孫(商音為樂安卿周文王第八子封于衛至武公子惠孫衛上因氏焉孫良夫孫桓子孫)
(文子世為衛卿)
識馬
孫陽善御馬伯樂乃天星名主典天馬故以為名戰
國策云騏驥服鹽車上太行伯樂遭之驥乃仰而高鳴
感其知己也
兵法
孫武齊人以兵法見吳王闔廬王出宫中美人百八十
人使武教之戰孫子分為二隊以王寵姬為隊長皆令
持戟三令五申婦人大笑斬二隊長以徇復鼓之婦人
左右前後跪起皆中規矩繩墨著兵法十三篇
減竈
孫臏與龐㳙同學兵法㳙忌其能用法斷其兩足後㳙
為魏將伐韓齊使孫臏救之臏入魏地令士卒日減竈
以致㳙伏弩馬陵㳙敗自剄
閉戶先生
孫敬字文寶閉戶讀書不堪其睡以繩係頭懸之梁上
市人呼之曰閉戶先生来也
設瓜
孫鍾種瓜為業一日有三人来覓瓜鍾設瓜及飲三人
曰謝厚意今示子葬地下山百步勿反顧鍾不六十步
回看見三白鶴飛去遂以葬其母鍾後生堅堅生權立
國江東
潄石枕流
孫楚字子荆少欲隠居謂王濟曰當與潄石枕流濟曰
流非可枕石非可潄曰所以枕流欲洗其耳所以潄石
欲厲其齒晉初為著作佐郎
遂初賦
孫綽字興公少與許珣有高尚之志居會稽游放山水
十餘年作遂初賦以見意晉哀帝朝為著作郎時桓
温欲遷都洛陽綽上疏切諫温不悦曰致意興公何不
尋君遂初賦知人家國事邪作天台山賦示范榮期
曰卿試擲地當作金石聲答曰恐此金石非中宫商
蘇門長嘯
孫登字公和好讀易撫一絃琴居北山土窟中阮籍
嘗遇登於蘇門山與商略終古及栖神導氣之術籍退
至半嶺聞有聲若鸞鳳乃登之嘯也
龍宫禁方
孫思邈善談老莊通陰陽推步醫藥居太白山唐太宗
召至京欲官之不受大旱因救昆明池龍得龍宫禁
方三十首
煉形養氣
孫智諒字德成築室玄秀峯煉形養氣上常有浮雲因
號浮雲觀唐開元中召至京師祈雨隨應後尸解
肉臺
孫晟南唐人家富每食不設几案衆妓各執器號肉擡
柈
經典徽言
孫奭字宗古為國子監直講宋太宗幸其監奭講尚書
說命三篇賜緋章服真宗朝為給事中掇五經切於
治道者為五十篇號經典徽言諡宣公
泉石養閒
孫冕宋天禧中直史館幾三十年晚守蘇州甫及引年
大書廰事云人生七十鬼為隣已覺光隂屬别人莫待
朝廷差致仕早謀泉石養閒身去年河北曾逢李今日
淮西又見陳寄語姑蘇孫太守也須抖擻老精神拂
衣歸九華山
著唐書
孫甫字之翰宋仁宗朝為右正言後直史館人獻一硯
云直三十千呵則出水甫曰一呵得水一擔纔直三錢
不受著唐書七十五卷未成而卒詔藏之秘府温公
書其後云孫公此書甚自重惜常别緘其藳於笥一日
出而家失火弟子負其笥避於池中島上還及門曰唐
書在乎餘無所問
賢良
孫洙字巨源仁宗朝舉賢良方正上策論五十篇韓琦
見而奇之曰今之賈誼也
銀魚
孫復字明復居泰山之陽范文正在睢陽掌學有孫秀
才上謁文正贈之錢一千明年復謁又贈一千文正曰
觀子辭氣非乞客也當補子學職月俸三千於是授以
春秋明年各去後十年間泰山有孫明復先生以春秋
教授者道德高邁朝廷召至乃向日孫秀才也仁宗
朝范公富公薦除國子監直講車駕幸學賜緋衣銀魚
召拜邇英閣說書
四休居士
孫昉字景初為大醫自號四休居士山谷問其說對曰
麄茶淡飯飽即休補破遮寒暖即休三平二滿過即休
不貪不妒老即休山谷曰此安樂法也山谷云四休家
有二畆園花木欎欎客来傳酒煑茗與余相善因作小
詩令家僮歌以侑酒茗富貴何時潤髑髏守錢奴與抱
官囚大醫診得人間病安樂延年萬事休無求不著
看人面有酒可以留人嬉欲知四休安樂法聽取山谷
老人詩一病能惱安樂性四病長作一生愁借問四休
何所好不令一點上眉頭
楚孫叔敖本姓蒍(見四紙)
孫盛著晉陽春秋辭直理正時稱良史晉給事中
孫康幼清介常映雪讀書後為御史大夫
孫諭元祐中與七老同時掛冠早退
孫覺字莘老與喬執中秦少游齊名號三賢
孫抃六世祖長孺喜藏書置書樓上蜀人稱書樓孫
氏
女德婚姻
金章
虞潭母孫氏恭順和貞有婦德潭拜武昌侯太夫人加
金章紫綬王導以下皆就拜焉年九十五卒諡曰定夫
人
有諸兄風
孫權以妹妻劉備才捷剛猛有諸兄風後有題先主廟
云元德當年婿仲謀並緣瓜葛得荆州男兒若假裙襦
力卒世如何得舉頭為譏黃勉齋恃晦翁而作
青鸞木雞
張復年老妻孫氏妙年因病煩主簿周默診視默見孫
秀麗他日折簡送詩云五十衰翁二十妻目昏髮白巳
頭低絳帷深處休論議天外青鸞伴木雞答云雨集枯
池時暫綠藤籠古木一番新如今且說眼前景妝點亭
臺隨分春得君簡急毁恐彰子之過也後復死默遣媒
通好娶之
娶相女
孫明復枯槁憔悴鬚鬢皓白李文定公見之嘆曰先生
年五十一室獨居誰事左右不幸風雨飲食生疾奈何
吾弟之女賢可以奉先生箕箒先生辭文定曰吾女不
事先生不過一官人妻先生德高天下幸婿李氏榮貴
莫大先生曰宰相女不妻公侯貴戚而以嫁山谷衰老
藜藿不充之人吾不可不成相國之賢妻之女亦甘淡
薄盡禮
孫氏張齊賢母封晉國夫人年八十餘上賜手書存問
孫夀梁冀之妻善為愁眉啼妝墮馬髻折腰步齲齒笑
孫綽頑女妻阿智孫策納大喬
孫咎有獨行娶虞喜弟預之女棄華尚素與咎同志
孫雋字文英娶太尉栢叔元之女
孫泰娶姨母盲女曰人有廢疾非泰何適
王孫童孫天孫
温(商音封平原之唐叔虞之後晉公族受河内温邑因以為氏)
然犀照怪
温嶠字太真風儀秀整有棟梁之任為劉琨奉表江東
其母崔氏固止之絶裾而去既至元帝器而嘉之明
帝時蘇峻反時嶠為江州刺史有衆七千灑泣登舟約
陶侃同赴國難侃雖盟主而處分規略一出於嶠峻平
還至牛渚磯然犀照水怪夜見于夢因中風而卒諡
忠武
陵顔轢謝
温子昇字鵬舉博覽百家文章清婉避難歸魏濟隂王
云子昇足以陵顔轢謝含任吐沈庾信自南朝至北
方惟愛子升韓山寺碑曰惟韓山一片石堪取餘驢鳴
犬吠
卿相才
温大雅字彥宏與弟彥博大有俱知名薛道衡見之曰
三人皆卿相才也與董常等師王通北面受王佐之道
太宗朝封黎國公弟大有字彥將封清河郡公
水南山人
温造字簡與隠王屋山其居曰處士墅慨然有高世之
心烏公羅而致之幕下韓愈詩云水南山人又繼往者
此也唐長慶末為侍御史彈奏李祐違詔進馬祐曰今
日膽落於温御史矣
慈鴉挽鈴
温璋為京兆尹設鈴以通冤訴者一日聞挽鈴聲視之
乃鴉也璋曰是必訴人採子命吏視之果得採子者政
有績賜之金紫
八义手
温庭筠少敏悟工辭章與李商隠齊名號温李工於
賦入試凡八义手而八韻成唐大中末授方山尉
死節
温廷皓唐咸通中署徐州幕府值龐勛反以刃脅之作
表罵曰我豈以筆墨事汝邪速殺我勛笑曰儒生有膽
邪
狀元自期
温仲舒少與吕蒙正讀書洛陽龍門山誓不作狀元不
仕及吕為狀元温中甲科大不適意宋淳化中參大政
温彥博名大臨通書記善辭令太宗朝拜中書令
温憲咸通中及第與張喬等為十哲
温羡兄弟六人世號六龍
温商正元中及第號龍虎榜
婚姻
温嶠從姑劉氏有女資慧屬嶠覓婿後報之曰得婿矣
門地身材名位皆不減嶠因下玉鏡臺一枚姑大喜既
婚女以手披紗扇撫掌大笑曰我固疑是老奴
春温温恭紫裘温
言(角音)(太原)
言偃字子游孔門高弟居文學科贈吳侯封丹陽公
武城絃歌
渾(羽音)
忠義感士
渾瑊唐建中末從德宗出守奉天但以忠義感激將士
上臨軒授以節鉞託以討賊瑊頓首曰敢不畢力以對
揚天子休命朱泚平拜侍中同平章事封咸寧王
諡忠武
渾良夫衛孔圉之豎也強盟孔悝而納蒯瞶
宛(羽音鄭南陽皆左傳衛宛春宛射音鴛)
宛暹仕漢為下邳相
宛方仕漢為吳興太守
十五寒
寒(羽音)
寒朗字伯奇舉孝廉為濟陰令去官百姓追思漢永
平中為侍御史心傷楚獄之冤冒死廷爭由是理出者
衆
庇寒一寒齒寒廣寒
韓(商音名南陽邑唐叔虞之後曲沃桓叔之子萬食韓原其後以國為氏)
見易象
晉韓宣子適魯見易象與魯春秋曰周禮盡在魯矣
法律之學
韓非韓之諸公子與李斯俱事荀卿善刑名法律之學
作說難孤墳五蠧說林五十六篇
國士
韓信淮隂人蕭何竒之曰如信國士無雙漢王設壇具
禮拜為大將與張良蕭何為漢三傑
死灰復然
韓安國初事梁孝王得罪獄吏田甲辱之安國曰死灰
不復然乎甲曰然則溺之漢武時為御史大夫
長活飢民
韓韶潁川人為嬴長流民入界者甚衆韶開倉賑之主
者爭不可韶曰長活溝壑之人以此伏罪含笑入地矣
潁川四長
飛談卷霧
韓伯字康伯殷浩之甥也勝氣籠霄飛談卷霧出羣之
器也晉吏部尚書
躍龍騁驥
韓緯南燕人為右僕射封嵩為左僕射嵩弟融為東中
郎將綽弟軌為西中郎將四人同拜帝曰躍二龍於長
衢騁雙驥於千里
平定江表
韓擒虎字子通初名擒容貌魁岸有雄傑之表隋文帝
委以平陳之任功成進位上柱國死作閻羅王
韓長者
韓思復為滁州刺史黃芝五莖生州署民刻石頌之
遷御史大夫卒元宗親題一碑曰有唐忠孝韓長者之
墓
識荆
韓朝宗思復子也為荆州刺史李白詩云生不願封萬
戶侯但願一識韓荆州襄有二井飲者死朝宗移書
喻神飲者無恙人號曰韓公井
社稷計
韓休開元中拜相峭鯁尚直左右曰休入相陛下殊瘦
於舊上曰吾貌雖瘦天下肥矣吾用休為社稷計
詩人
韓翃工詩唐德宗時制誥闕人上批曰與韓翃時有與
翃同姓名者上復批曰春城無處不飛花寒食東風御
柳斜日暮漢宫傳蠟燭青煙散入五侯家與此韓翃
泰山北斗
韓愈字退之唐之文宗李漢序文云日光玉潔周情孔
思千態萬貌卒澤於道德仁義炳如也宋景文公贊
云愈以六經之文為諸儒倡學者仰之如泰山北斗云
德宗朝為監察御史以論宫市貶憲宗朝遷刑侍
以論佛骨貶潮州上表謝移袁州召拜祭酒遷吏侍
諡文公號昌黎先生當時後進從游者皆號韓門
弟子
元田寶鼎
韓湘愈姪老成之子字清夫落魄不羈文公勉之學曰
吾所學非公所知公使言其意作詩曰青山雲水窟此
地是吾家後夜流瓊液凌晨咀絳霞琴彈碧玉調爐養
白朱砂寶鼎存金虎元田養白鴉一瓢藏世界三尺斬
妖邪解造逡巡酒能開頃刻花有人能學我同共看仙
葩公曰子能奪造化乎曰兹事甚易即聚土以盆覆之
良久花開花片上出金字一聯云雲横秦嶺家何在雪
擁藍關馬不前公不曉湘曰事久可驗後公貶潮州途
中遇雪俄有人冒雪而来乃湘也詢其地乃藍關公遂
足成一詩與同宿傳舍湘又詩云舉世盡為名利醉吾
今獨向道中醒他時定見飛昇去衝破秋空一點青乃
出藥一粒曰服此可禦瘴也
王佐才
韓會愈之宗兄有友四人自謂王佐才號四䕫(見盧姓)
香奩集
韓偓字致光工詩高秀實云韓偓香奩集麗而無骨李
端叔酷喜之誦其序云咀五色之靈芝香生九竅咽三
危之瑞露美動七情唐昭宗時以翰林承旨謫嶺表有
詩云謀身拙為安蛇足報國危曾捋虎鬚滿世可能無
默識未知誰擬試齊竽其詞悽楚不忘君也
宰相韋貽範母喪還位偓當草制偓曰腕可斷麻不可
草
五鳳樓
韓浦唐末人與弟洎俱有詞學洎常輕浦曰吾兄為文
繩樞草舍庇風雨而已吾之文宜是修五鳳樓手
襪線之才
韓昭仕偽蜀王氏為禮尚書琴棋書算皆涉獵李台瑕
曰韓八座伎藝如拆襪線無一條長
韓徐
韓熙載字叔言初舉進士投書李晟曰釣大鼇者不投
取魚之餌斷長鯨者焉用割雞之刀唐明宗時坐事
奔南唐除知制誥書命典雅有元和風與徐鉉齊名號
韓徐
出謁更僕
韓億字宗魏布衣時與李若穀俱貧同試京師止一氊
割而分之每出謁更為僕李先登第韓次之位皆至參
政億八子綱綜綘繹維縝緯緬綘縝皆拜相世謂桐
樹韓家蓋門有桐樹人以别魏公也陸農師詩云棠棣
行中排宰相梧桐名上識韓家宋仁宗朝參大政
諡忠憲
弟草兄制
韓綘字子華神宗朝拜相弟維在翰林草制兄弟友
悌天至同時為宰相近輔者三人衣冠之盛近世未有
封原國公諡獻肅
一代冠冕
韓維字持國與司馬文正吕正獻王荆公為四友富
弼帥河東辟掌機宜文字荆公贈詩云韓侯冰玉人不
可塵土雜(云云)會當薦還朝立子在閶闔元祐初除
門下侍郎子元龍元吉號南澗名家文獻政事文
學為一代冠冕
晝錦堂
韓琦字稚圭相州人年二十登進士第唱名第一甲終
太史奏日下五色雲見與范公在兵間最久二公名
重一時朝廷倚以為重天下稱為韓范軍中有一韓一
范之謠嘉祐中拜平章事時曾公亮為亞相趙槩歐公
參政凡事關政令則曰問集賢典故則曰問東廳文學
則曰問西廳至大事則自决人以為得宰相體為相
十年光輔三后上曰侍中國之龜鑑歐公心服其德量
嘗曰累百歐陽修何敢望韓公公判相州歐作晝錦
堂記有云臨大節决大事垂紳正笏不動聲氣而措天
下於泰山之安可謂社稷之臣矣公嘗謂保初節易
保晚節難故晚年事事著力在北門時有九日詩云不
羞老圃秋容淡且看黃花晚節香公姿貌英特圖繪
傳天下人謂如高山大岳望之氣象雄傑蓄泄雲雨藏
匿寶怪或問伊川曰魏公可學否曰魏公是間氣英
宗朝封魏國公薨神宗親製神道碑賜之題曰兩朝
顧命定策元勲之碑諡忠獻徽宗朝追封魏王
曾南豐挽詩云錙銖赤舄無驕志咳唾黃金有古風覆
冒遐荒知大度委蛇艱急見孤忠謀謨丙魏丹青力擁
立昭宣柱石功御筆新詩在新隴哀榮誰得似初終
四子忠彥粹彥純彥幼子嘉彥徽宗朝拜相封儀國公
官樣文章
韓駒字子蒼自布衣時有詩名著詩法名陵陽正法眼
吕居仁列為江西詩派法嗣曾端伯謂文章有兩等
山林草野之文其氣枯槁朝廷臺閣之文其氣温潤王
安國亦云文章格調須得官樣若子蒼之文乃臺閣之
文所謂官樣者歟宋政和初召除正字終徽猷待制
中興元勲
韓世忠字良臣少貧賤人呼為韓潑五跳澗以習騎洞
貫以習射宋建炎初為統制勇冠三軍大功數十紹興
中加少保御筆書忠勇韓世忠于白旗以賜之狻猊
之鍪連鎖之甲掠陣斧尅敵弓皆其遺法也秦檜主
和議成為大傅充醴泉使自此杜門謝客絶口不談兵
時跨驢攜酒從一二僮奴遊西湖以自樂好浮屠自號
清隠居士隆興中封蘄王諡忠武子彥直彥質彥古
韓增漢宣時功臣圖形麒麟閣
韓延夀漢宣時守馮翊恩信徧二十四縣
韓滉貞元中拜相性清儉衣裘䄄祉十年一易
韓弘唐元和中平蔡有功拜中書令子公武節
度使
退之子昶小字符幼讀書城南長慶中第進士為集
賢校理
退之父仲卿武昌令伯父雲卿禮部郎叔父紳卿涇
陽令弟滂聰悟奇偉從愈之潮之袁而卒
女德婚姻
韓夫人城
韓夫人者朱序之母也序守襄陽苻堅遣將攻之韓夫
人自登城行曰西北角先當受攻領百餘婢及城中女
丁於其角築城二十丈後果潰衆守新築城寇退號韓
夫人城
紅葉之緣
韓夫人者唐僖宗宫女也嘗題紅葉云流水何太急深
宫盡日閒殷勤謝紅葉好去到人間放御溝中有士人于
祐拾得就題一葉云曾聞葉上題紅怨葉上題詩寄阿誰
溝逆流韓夫人拾得後帝放宫人時祐託韓泳門館泳
以韓夫人有同姓之親作伐嫁祐及成禮各示所得葉
韓泣曰事豈偶然莫非前定泳開宴曰今日可謝媒韓
笑答曰一聯佳句題流水十載幽思滿素懷今日却成
鸞鳳友方知紅葉是良媒
師友婚
韓愈門人李漢辱知最厚以其子妻之張徹亦從愈
學以從弟俞之子妻之俞女事進士周况
爛盈
韓侯娶妻汾王之甥蹶父之子韓侯迎止于蹶之里八
鸞鏘鏘爛其盈門韓侯姬姓之國傳所謂邘晉應韓是
也
韓介愈親兄也妻鄭氏視愈如子愈所謂鞠於嫂氏
者介次子老成即愈所祭十二郎者也
韓滉擇楊於陵為婿
韓夀因竊香取賈充女
韓翃妻柳氏為沙吒利所得
識韓仰韓三韓
桓(宫音之譙國魋齊桓公及宋桓公後向亦號桓氏)
鹽鐵
桓寬前漢人善屬文推衍鹽鐵之議著數萬言自成一
家
非䜟
桓譚字君山漢建武初拜議郎時帝方信䜟譚極言䜟
之非經帝怒出為六安郡丞著書二十九篇號曰新論
稽古力
桓榮字春卿漢明帝朝拜為五更遷太子少傅賜以輜
車乘馬榮大會諸生陳其車馬印綬曰今日所蒙稽古
力也
書學
桓郁字仲思榮之子敦重篤學以尚書教授門徒常數
百人初學受尚書於朱普章句四十萬言榮刪二十三
萬言郁復刪定為十三萬言由是有桓君大小章句
位侍中
驄馬御史
桓典字公雅榮之曾孫漢靈帝拜侍御史常乘驄馬京
師畏憚之語曰行行且止避驄馬御史桓氏自榮至
典父子兄弟以經學代為帝師致位卿相
樹碑頌德
桓彬字彥林郁之曾孫漢靈帝拜尚書郎與蔡邕齊名
邕論彬有過人者四夙智岐嶷早成也學優文麗至通
也仕不苟禄緣高也辭隆從窊絜操也乃樹碑而頌焉
仁者之勇
桓彝字茂倫榮九世孫也周顗特重之曰茂倫嶔崎歴
落固可笑人也東晉初遷吏部郎後為宣城内史蘇
峻反守節而死史臣曰茂倫抱中和之氣懷不撓之
節仁者之勇不其然乎五子温雲豁秘
冲
英物
桓温字子元生未朞温嶠見之曰此兒有奇骨因試使
啼聞其聲曰真英物也豪爽有風槩姿貌甚偉面有
七星少與劉惔善惔曰温眼如紫石稜鬚作蝟毛磔
嘗撫枕嘆曰男子不能流芳百世亦當遺臭萬年庾
翼言於康帝曰桓温有英雄之才宜委以方面之任必有
弘濟艱難之勲哀帝朝加大司馬假黃鉞六子孽
子玄以簒誅
盡忠王室
桓冲性儉素其妻嘗進新衣冲怒促持去復進之曰衣
不經新何緣得故冲乃笑而服之孝武朝為荆州刺
史代温居任盡忠王室三子嗣脩謙兄豁六
子石虎石秀石民石生石綏石康俱知名嗣之子胤
有清操位至中書令
胡床三弄
桓伊字叔夏小字野王善音樂江左第一初與王子猷
不相識偶相遇為之據胡床三弄笛而去不交一言
帝召伊飲謝安侍坐命伊吹笛安泣下沾衿乃越席就
之捋其鬚曰使君於此不凡太元中以淮淝功封永
脩縣侯
止瘧
桓石虔小字鎮惡有文武器幹從桓温入關威震敵人
時有病瘧者謂桓石虔来以怖之多愈為豫州刺史
復辟元勲
桓彥範字士則同張柬之定策安唐中宗復辟為侍
中封譙國公後封王是為五王諡忠烈
女德婚姻
挽鹿車
桓氏字少君鮑宣嘗就少君之父學父奇其清苦以女
妻之資送甚厚宣曰少君生富驕習美飾吾貧賤也不
敢當禮少君曰大人以先生修德守約故使賤妾侍巾
櫛奉承君子唯命是從宣曰能如是吾志也少君乃更
著短衣與宣共挽鹿車持甕出汲修行婦道鄉里賢之
義嫠
桓鸞之女適劉長卿夫死兒夭乃刑其耳自誓沛相王
吉奏聞高行顯其門閭號行義桓嫠鄉里有祀必膰焉
女乘龍
桓叔元郁之子也明經篤行二女適孫雋及李元禮時
人謂其二女俱乘龍言得婿如龍也
盤桓
安(商音)(武威)
玉舄
安期生琅琊人賣藥海邊秦王請見與語三日夜賜金
璧萬數出阜鄉亭皆置之而去留書以赤玉舄一兩為
報曰後千歲求我於蓬莱山下廣州有菖蒲澗安期
所餌也郭祥正詩云菖蒲澗中生九節流水遂作菖蒲
香安期服之已仙去謾說兩舄留秦皇
剖心
安金藏在大常工籍武后時或有誣睿宗反者金藏大
呼曰請割心以明皇嗣不反引刀劃腹腸出被地而仆
詔停獄母喪葬南闕口泉忽湧流李冬有花詔鑱其
名於泰華二山碑以為榮
讀奏上前
安重誨驍果善騎射唐明宗朝拜相上目不知書每四
方奏事皆令讀之弟重榮仕石晉為節度使常佩玉魚
平心奉詔
安燾字厚卿宋嘉祐中劉輝榜為探花試堯舜性仁賦
歴仕提刑時朝廷方行新法或迎合求進或異趍為高
燾平心奉詔數有陳論
放浪山水
安昌期宋皇祐中舉進士調横州永定尉去官不仕放
浪山水間治平中攜一童至清遠峽山寺遊和光洞數
日不返僧疑為虎所食求之洞前石壁有詩云蕙帳將
辭去猿猱不忍啼琴書自為樂朋友孰相攜丹竈非吾
樂青雲别有梯峽山予暫隠人莫擬夷齊
安惇字處厚以上舍釋褐元符中為御史中丞
安堯臣上書論童貫以宦寺專命交結權臣
女德
安法興王母侍女也安欎嬪仙女也
居安槐安偷安竹報平安
潘(羽音食滎陽潘畢公之子季孫采於因氏焉)
貫札
潘黨字叔黨楚大夫與養由基蹲甲而射貫七札(成十六)
花縣
潘岳字安仁鄉邑號為竒童才名冠世為衆所病棲遲
十年出為河陽令滿縣種桃李花美姿容少時挾琴
彈出洛陽道婦人皆投之以果滿車而歸藻思如江
濯錦綺而增絢文苑羽儀詩人龜鑑晉惠朝為黃
門侍郎
金谷友
潘岳與石崇謟事賈謐每候其出望塵而拜謐開閣
延賢金谷園二十四友岳為之首次石崇左思陸機陸
雲郭彰劉琨歐陽建杜斌王粹鄒穎崔基劉瓌周恢陳
䀭劉訥繆徵摯虞諸葛詮和郁牽秀許猛劉與杜育並
附會于謐
板輿奉親
潘岳仕途不達作閒居賦以見志略曰凜秋暑退熙春
寒往微雨新晴六合清朗太夫人御板輿升輕軒昆弟
斑白兒童稚齒夀觴舉慈顔和浮杯樂飲絲竹駢羅頓
筵起舞就席高歌人生安樂孰知其他從子尼有清才
為中書令
逍遥谷
潘思正居逍遥谷唐高宗幸東都召問所須對曰茂松
清泉臣所須也詔即其居作崇唐觀年九十餘卒諡體
玄先生
遊山寺
潘孟陽登博學宏詞科唐元和初除鹽鐵轉運副使詔
馳驛視江淮財賦并察諸路治否孟陽所至會賓客留
連娼樂名譽大損後鄭敬宣諭江淮帝戒之曰勿效
潘孟陽殫財酣飲遊山寺而已
劔術
潘扆自稱野客善劔術海州刺史鄭匡國求學焉扆乃
探懷出二錫丸俄出&KR0587;如虹旋遶匡國頭上有聲錚然
匡國懼汗下如雨扆乃收之
八賢
潘美字仲旬事趙祖平嶺南又與曹彬同下江南以功
拜宣徽北院使諡武惠廣州八賢堂潘美向
敏中余靖魏瓘陳世卿郡曄陳從易張
頡
催租敗興
潘大臨字邠老唐太僕卿季荀之後宋元豐中寓居齊
安得句法於東坡與徐師川友善山谷嘗稱之曰天下
奇材也謝無逸嘗問有新詩否曰秋来景物件件是
佳句昨日得句云滿城風雨近重陽忽催租人至遂敗
意只此一句奉寄
逍遥子
潘閬自號逍遥子宋初人作苦吟詩云髮任莖莖白詩
須字字精貧居云長喜詩無病不憂家更貧坐盧多
遜黨得罪匿舒州潜山寺為行者又入中條山初與許
洞錢易為友狂放不羈至是許洞贈之詩云潘逍遥平
生志氣如天高仰天大笑無所懼天公慎爾口呶呶(云云)
中條山神鎮長在驅雷逐電依前趕出這老怪
墨仙
潘谷宋元豐間人精墨法山谷嘗以錦囊貯其墨半丸
後飲酒三日發狂浪走赴井死人下視之趺坐井中手
尚持數珠也坡詩云一朝入海尋李白空看人間畫墨
仙
女德婚姻
知人之明
潘孟陽母劉晏女也問坐末綠衣少年何人曰此人全
别必是貴人乃杜黃裳也
蓮步
潘妃小字玉奴齊東昏妃也鑿金蓮花於地令妃行其
上曰步步生金蓮花齊亡王茂清欲妻之玉奴守節而
死
潘楊之睦
楊經字仲武潘之世親也潘岳誄文云藉三葉世親之
恩子之姑余之伉儷潘楊之睦有自來矣
鄭曄娶長樂潘氏生六子俱賢
韋固議潘昉女不成
檀(徵音)(瑕丘)
照千里
檀子者齊人也威王言吾臣有檀子等四人將照千里
豈特如魏王徑寸之珠照十二乘哉
八及
檀敷字文有漢黨人八及之一也立精舍教授常數百
人後舉方正遷議
唱籌量沙
檀道濟宋武顧命元臣元嘉中伐魏糧盡夜唱籌量沙
平明魏軍見之不敢逼妻向氏嘗戒之曰高世之勲
道家所忌後果為朝廷所疑見收憤怒目光如炬脫幘
投地曰壞汝萬里長城位司空兄韶子臻臻子
珪
蟬腹
檀珪字伯玉王僧虔以為參軍求禄不得與書曰蟬腹
龜腸為日已久餓彪能嚇人遽與肉餓麟不噬誰為落
毛乃以為安成郡丞
檀翥字鳳翔志能清介之士仕北魏為中書舍人
檀敷禮黃山谷在荆州有帖與之覓硯山
紫檀樹檀
欒(徵音采西河以晉靖侯孫食於欒邑為氏)
輸力王室
欒書晉大夫成公二年伐齊而歸公勞之對曰士用命
也書何力之有焉成十六年晉鄢陵之捷欒鍼掀公出
於淖襄二十一年晉逐欒盈盈過周辭曰昔陪臣書
輸力王室王施惠焉
欒公社
欒布初為梁大夫梁王彭越誅布獨祠而哭之高祖義
之拜都尉景帝時吳楚反布以功封鄃侯燕齊之間皆
為立社號欒公社
立學
欒巴字叔元漢桓帝朝四遷桂陽太守定婚姻喪紀之
禮興立學校有道術能役鬼神帝嘗正旦大會羣臣巴
忽含酒西噀云救蜀火災遣使往驗果云是日火有雨
從東北来火息有酒氣(仙傳)拜尚書陽嘉八使
圑欒
干(角音)(河内)
著晉記
干寶字令升博覽書紀以才器召為著作郎著晉紀二
十卷直而能婉咸稱良史作搜神記三十卷以示劉
惔惔曰卿可謂鬼之董狐仕晉為始安太守
夫妻得仙
干大本姓許旌陽族也得仙道改姓干夫妻偕隠西山
下大詩云自從明府升仙後出入塵寰直至今不是戴
名混時俗賣柴沽酒貴無心妻詩云醉舞狂歌踏落花
綠羅裙帶有丹砂往来城市賣生藥那介西山是我家
斯干長干江干
蘭(宫音以中山字鄭穆公支孫王父為氏)
漢有蘭廣為武陵太守
蘭欽有謀略武勇進號智勇將軍為衢州刺史有惠
政甚得百姓心
官(商音)(東陽)
官鑑宋人朱文公石鼓書院記云蘇侯詡官侯鑑皆齎
金幣割公田以佐其役
乾(角音)
乾思彥性倜儻賀遂亮贈以詩云志氣百年内平生一
寸心欲交天下士未面已虚襟
二十七山
山(商音為河内俗周山師之官掌山林以官氏風通云古烈山氏之後)
璞玉渾金
山濤字巨源器量不羣與阮籍為竹林之友晉武朝
為吏部尚書典選十餘年甄拔人物各為題目而奏之
時稱山公啟事王戎目之為璞玉渾金人莫知其器
子簡
高陽池
山簡字季倫晉永嘉初出為征南將軍鎮襄陽每出嬉
遊多之習氏池上置酒輒醉名之曰高陽池時有童兒
歌曰山公出何許往至高陽池日夕倒載歸酩酊無所
知時時能騎馬倒著白接䍦舉鞭問葛強何如并州兒
侍宴歌詩
山惲侍唐中宗宴惟誦鹿鳴蟋蟀二章上嘉其直賜服
一稱
紫陽真人
山玄卿名不傳世唐時有夢人遺新宫銘者略曰新宫
宏宏崇軒䡾䡾末云紫陽真人山玄卿撰
女妻權門
衛玠妻亡山簡曰戴良嫁女惟賢是與況衛氏權門貴
戶乎以女妻之
山遐濤之孫為東陽太守為政嚴猛郡境肅然
龍山天山力拔山泣牛山
顔(商音而魯國又出琅琊本伯禽支庶食采於顔邑者因聚族武公字曰顔故公羊傳稱顔公後)
(遂為氏)
簞瓢樂道
顔回字子淵有郭外之田五十畆足以給饘粥郭内之
田十畆足以給絲麻鼓琴足以自娛學夫子之道足以
自樂也贈兖國公
顔蠋戰國時人有處窮方其藥有四味一曰無事以當
貴二曰早寢以當富三曰安步以當車四曰晚食以當
肉東坡云若此可謂巧於處窮矣
三葉不遇
顔駟龐眉皓髮為郎漢武輦過郎署問何其老也駟曰
文帝好文臣好武景帝好美臣貌醜陛下好少臣已老
是以三葉不遇上拜為都尉
脩已守道
顔含字弘都有操行郭璞過含欲為之筮含曰年在天
位在人脩已而天不與者命也平道而人不知者性也
自有性命無勞蓍龜晉成帝朝為侍中加光禄大夫
顔彪
顔延之字延年文章冠絶當世與謝莊齊名鮑照曰謝
五言如初發芙蓉公詩如鋪錦繡亦雕繢滿眼江左稱
顔謝宋文帝嘗召之不見但酒店酣歌了不應對他日
醉醒乃見問諸子才能對曰竣得臣筆測得臣文㚟得
臣義曜得臣酒何尚之曰誰得卿狂曰其狂不可及
性𥚹激直言無忌避論者謂之顔彪孝武加金紫光
禄大夫
考定五經
顔師古字籕性簡峭視輩行傲然初為秘書監太宗
命考定五經多所釐正又注班固漢書上之時人謂杜征
南顔秘書為丘明孟堅忠臣撰五禮成進爵為子
御史雨
顔真卿字清臣唐開元中遷監察御史使河隴時五原
有冤獄久不決天旱真卿辨獄而雨郡人呼為御史雨
嚴霜烈日
真卿為平原太守禄山反公獨倡義討之元宗嘆曰河
北二十四郡無一忠臣邪及聞真卿討賊曰朕不識真
卿何如人所為乃如此四朝元老忠直孝友羽儀王
室史贊云雖千五百歲其英烈言言如嚴霜烈日可畏
而仰哉詩評云千五百年如烈日二十四郡惟一人朝
衣視坎趍前死羽服行山即此身位太師封魯郡公
諡文忠
碧霞丹
真卿出使希烈親族餞之公曰吾少遇陶八八道士授
刀圭碧霞丹曰八十有厄即服之他日待我於羅浮山
後希烈殺之瘞於城南家人啟棺面如生遍身金色後
有商人至羅浮山見二道圍棋曰奉寄一書至北山顔
家子孫得書大驚曰此先太師親翰也書法蠶頭馬尾
真得仙矣兄春卿子頵碩從兄杲卿
罵賊
顔杲卿天寶末為常山太守禄山反城陷被執罵賊為
臊羯狗賊鈎斷其舌杲卿含胡而絶子泉明有孝節
寒畯
顔標寒畯士也唐咸通中鄭薰主文錯認為魯公之後
以為狀元無名子嘲之云主司頭腦太冬烘錯認顔標
作魯公
顔闔得道之人守陋閭魯君遣使致幣闔不答
魯顔息侵齊射人中眉退曰我無勇吾志其目也
顔竣字子遜宋武帝藩舊專斷衆務及即位加中書令
顔相時為瀛洲學士次弟勤禮亦為弘文館學士
兄師古
顔楊庭表師古所撰匡繆正俗八篇
女德婚姻
從父所制
顔氏有三女叔梁紇求婚父問曰陬大夫父祖為士武
力絶倫誰能事之小女徵在曰從父所制父曰即汝能
矣遂以歸紇生仲尼
不答拜
王渾娶顔氏交拜之夕不答拜謂顔為妾顔氏恥之
承顔花顔解顔鑄顔
班(徵音虎扶風子楚若敖孫令尹子文為虎所乳楚人謂班其因名鬭班秦滅楚遷之晉代之間)
(因氏焉)
神明
班伯漢元成間為定襄太守郡中稱為神明入為侍中
貴老莊
班嗣修儒學尤貴老莊桓生借其書嗣報曰若莊子者
絶聖棄智修生保真漁釣於一壑栖遲於一丘不絆聖
人之網不齅驕君之餌今子既繫攣於世教何用大道
為
王命論
班彪字叔皮才高而好述作專心史籍敷文華緯以國
典值漢光中興之初隗囂竊據彪著王命論以諷之囂
不悟彪乃避地河西子固
著漢書
班固字孟堅漢永平中為郎典校秘書專以著述為業
章帝時與賈逵等入講白虎觀南宫雲臺著典引
賓戲銘頌詩賦文記凡四十二篇著西漢書後坐
為竇憲客死獄中弟超
萬里侯
班超字仲升有大志不修小節傭書養母投茟歎曰大
丈夫當立功異域以取封侯安能久事筆硯間乎左右
笑之超曰小子安知壯士之志哉有相者曰虎頭燕
頷飛而食肉萬里侯相也明章兩朝出征西域安集
五十餘國封定遠侯和帝朝久在絶域年老思土上
書曰臣不敢望到酒泉郡但願生入玉門關乃召還
子勇有父風
登仙
班景倩開元中自揚州採訪使入為大理少卿過大梁
刺史倪若水望其行塵久之反謂官屬曰班生此行何
異登仙
班斿博學舉賢良擢諫議大夫與劉何校書子嗣
兄伯
斿弟稚方直自守哀帝出為廣平相子彪
班肅貞元中高郢知貢舉擢肅第一柳子有送歸序
女德婚姻
怨歌行
班婕妤班況之女班伯之妹漢成帝朝為婕妤後希見
寵幸乃作怨歌行託扇自況
女誡
班昭彪女也適曹世叔號曰大家作女誡七章兄固
著漢書未就而死詔昭踵而成之
春班筍班仙班
關(商音周隴西為夏大夫關龍逢之後一云尹喜關尹其後以官為氏)
萬人敵
關羽字雲長事蜀先主收江南諸郡拜前將軍假節鉞
威震華夏孔明答之書云馬超兼資文武猶未及髯之
絶倫逸羣也羽美髯故云為世虎臣稱萬人敵報
效曹公有國士之風二子平興
談易
關朗字子明北魏人太和末王虬穆公封晉陽朗為公
府記室與談易虬曰天下奇才也文中子有關朗篇
盲宰相
關播字務先盧杞薦以為相時李希烈叛播以李元平
知汝州為希烈縳去罵曰盲宰相以汝當我何相輕也
女德
關圖有妹能文每語人曰自是一進士恨不櫛耳適
鹺客之子常修修略曉文墨關氏與習讀數年咸通中
登第
陽關藍關斬關
環(羽音東闕守為江太)(楚環泉之後紀漢環茂晉環濟撰吳三十卷)
環中宋紹興中為秘書丞嘗進春秋表沈與求奏之不
當先魯後周上曰為人臣而不知尊主之義豈可置之
三館
氏族大全卷五
