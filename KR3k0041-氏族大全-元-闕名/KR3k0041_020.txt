氏族大全卷二十
一屋
陸(角音鄉河南焉齊宣王封少子達於平原陸因氏陸通字接輿楚狂也)
新語
陸賈楚人有口辯漢高使說南越尉佗賜以印封為王
佗稱臣拜賈為大中大夫賈時時前說詩書采古成
敗著十二篇每奏一篇帝稱善稱其書曰新語孝惠
時賈出尉佗所賜槖中裝賣千金分與五子人二百金
令為生産自乘高車駟馬侍者十人有寶劍直百金謂
其子曰與女約過女女給人馬酒食十日一更所死家
得寶劍(一歲中率不過再過數擊鮮毋久溷女為也)
截肉斷葱
陸續字智初漢永平中坐楚王英事繫洛陽獄一日對
食悲泣曰母來不得相見獄吏問何以知曰食羹識母
所調和母截肉未嘗不方斷葱以寸為度以是知之使
者上書言狀赦之為會稽戸曹史(獨行傳)
懷橘
陸績字公紀六歲見袁術術出橘績懷三枚去辭墮地
術曰陸郎作賓客而懷橘乎曰歸以遺母術大奇之
漢末孫權以為鬱林守父康為武陵守
文武全才
陸遜字伯言江東大族也吕蒙言於孫權曰陸遜意思
深長才堪負重權乃拜為偏將軍以代蒙破蜀先主
兵於馬鞍山漢主大慙恚曰吾乃為陸遜所折辱代
顧雍為相詔曰有超世之功者必膺光大之寵懷文武
之才者必荷社稷之重封華亭侯子抗
有父風
陸抗字幼節吳末領荆州牧上疏曰臣每中夜撫枕臨
飡忘食謹陳便宜十七條以聞在西陵與羊祜對境
使命常通史云貞亮籌幹咸有父風五子晏景
玄機雲
黃耳傳書
陸機字士衡身七尺聲如鐘少有異才文章冠世晉太
康末與弟雲入洛見張華如舊相識羇寓京師有駿
犬名黃耳為竹筒盛書繫其頸至其家得報而還因以
為常成都王潁假機大都督戰敗宦人孟玖譛其有
異志孫秀證成之收機機臨刑笑曰華亭鶴唳可得聞
乎與弟雲俱遇害是日昏霧四合大風折木平地雪尺
議者以為陸氏冤也年四十三
龍駒
陸雲字士龍六歲能屬文與兄齊名號二陸吳尚書
閔鴻見而奇之曰此兒非龍駒當是鳳雛少時夜行
迷路至一家寄宿有少年與談老子明日視之乃王弼
冢也自此談老殊進有笑疾嘗衰絰上船於水中見
影大笑落水人救獲免初見張華華以帛繩纏鬚雲大
笑不能止嘗與荀隱同在華坐華曰今日勿為常談
雲抗手曰雲間陸士龍荀曰日下荀鳴鶴華補為浚
儀令
百代文宗
二陸𫝊之制云機雲實荆衡之杞梓挺珪璋於秀質馳
英華於早年風鑒澄爽神情俊邁文藻宏麗獨步當時
言論慷慨冠乎終古高詞迥映如朗月之懸光疊意迴
舒若重岩之積秀千條析理電掣雲開一緒連文珠流
璧合百代文宗一人而已云云金陵畢氣國滅臣遷矯
翮南辭翻棲火樹飛鱗北逝卒委湯池穴碎二龍巢傾
兩鳳激浪之心未騁遽汨修鱗凌雲之意將騰先灰勁
翮望其翔躍可得乎
柱石
陸玩字士瑤器量淹雅晉帝拜為侍中司空既拜有客
詣之索杯酒瀉之梁柱祝曰當今乏材以爾為柱石莫
傾人梁棟也玩曰感卿良箴子納有清操次子始
孫載曾孫真玄孫慧曉五世並為侍中
書厨
陸澄字彦深好學博覽無所不知王儉曰陸公書厨也
智過其軀
陸俟多智長子馛有父風魏文成帝見而悅之曰吾常
嘆陸俟智過其軀是子復踰其父矣封建鄴公馛
官至大保有六子惟琇凱知名
寄梅雙璧
陸凱仕魏為正平太守在郡七年號良吏與范曄相
善自江南寄梅一枝幷詩一首長子曄次恭之並有
時譽賈禎見而笑曰僕以老年更覩雙璧
明珠
陸卬字雲駒俟十世孫也博覽羣書為邢邵所賞謂其
父子彰曰卿老蚌遂出明珠仕魏除中書侍郎
孝魚泉
陸通性至孝母吳人好食魚北土魚少得之甚艱後宅
側忽泉出而有魚得以供母時謂之孝魚泉為大司寇
(北史)
莫逆交
陸夸不拘小節高尚不仕寄情丘壑與崔浩為莫逆交
著知命論(北史)
一門二相
陸元方舉八科皆中唐則天朝拜相長子象先器識
沉邃唐景初中拜相一門二相次子景倩初調扶溝
丞畢構為河南按察使到縣有吏進狀曰某強清某詐
清景倩真清終監察御史三子景融工筆札
奏議如丹
陸贄字敬輿年十八第進士張鎰奇之與為忘年交餉
錢百萬不受止受茶一串德宗即位召拜翰林學士
呼為陸九而不名居中參議可否時號内相諫言深
切或規其太過答曰吾上不負天子下不負所學貞
元中拜相謚宣公陸氏一莊贊云贄論設皆本仁
義炳炳如丹
全交
陸劇少與商寅顔真卿柳芳李華邵軫趙驊蕭穎士相
父善時語曰商顔柳陸李蕭邵趙以能全其交也
桑苧翁
陸羽字鴻漸未知所生及長以易自筮得蹇之漸曰鴻
漸于陸其羽可用為儀吉乃以陸為氏名而字之嗜
茶著茶經三篇鬻茶者至陶羽形祀為茶神唐上元
初隱居苕溪自稱桑苧翁又號竟陵子在隴西公幕
府自號東園先生又曰東岡子(隱逸傳)
江湖散人
陸龜蒙字魯望舉進士不中居松江甫里有田數百畝
屋三十楹嗜茶置園顧渚山下歲收租茶自判品第
升舟設蓬席齎束書茶竈筆床釣具往來時謂江湖
散人號天隨子又曰甫里先生自比涪翁漁父江上丈
人門有巨石乃遠祖續為鬱林守罷歸無裝取以重
其船者人稱其廉號鬱林石
伯仲師友
陸九齡字子壽弟子美子静伯仲誾誾侃侃自相師友
先生以宋乾道中登第除太學錄遷全州教卒號復
齋
心貫萬古
陸九淵字子静宋乾道中登第吕東萊識其文於數千
人中謂曰一見高文知其為江西陸子静也居貴溪
之象山教授生徒數十百人初讀書至宇宙字曰宇宙
事即已分内事宇宙便是吾心吾心便是宇宙先生
之心與萬古之人心一貫無二致與晦庵同餞東萊
於鵝湖作詩云涓流積至滄海水拳石崇成泰華岑簡
易工夫終久大支離事業竟浮沉兩書與晦庵論周
子太極圖不當又加無極二字號象山先生終荆
門守謚文安
蓮華博士
陸游字務觀號放翁詩本於曾茶山茶山出於韓子蒼
三家句律相似而放翁加豪一夕夢一故人相語曰我
為蓮花博士鏡湖新置官也我去矣君能暫為之乎月
得酒千壺亦不惡也遂以詩記之曰白首歸修汗簡書
每因囊粟嘆侏儒不知月給千壺酒得似蓮花博士無
初調官臨安有詩云小樓一夜聽春雨深巷明朝賣
杏花郡人稱誦傳入禁中思陵稱賞由是知名有劍
南集行世仕宋為秘監
陸倕與兄僚佐並有美名號三陸梁天監初與劉
孝綽等為龍門之游
陸修静晉末道士號簡寂先生修黃籙科教與遠
法師送陶靖節不覺過虎溪相與大笑而别世傳為
三笑圖
陸德明唐瀛洲十八學士中人論撰甚多(見房氏)
陸玄泰唐含象亭十八學士中人(見庾子元)
陸餘慶仕唐為鳳閣舍人方外十友(見盧藏用)
陸玄圭宋景德二十四賢中人
陸佃字農師宋熙寧中葉祖洽榜登第佃第五受
經於王安石而不附會新法終吏侍孫放翁
女德婚姻
陸卬母元魏上庸公主高明婦人也初封藍田生六
子邢邵曰藍田生玉不虚矣(北史)
陸允前趙豪民也有女擇對有郭默者世以屠沽為
業勇捷能跳三丈塹允異之曰此兒必興郭氏遂妻
之
陸暢字達夫及第後娶薰溪女韓愈詩云迎婦丞相
府誇映秀士羣鳴鸞桂樹間觀者何紛紛
陸玩為丞相參軍王導請婚於玩玩曰培塿無松柏
薰蕕不同器玩不為亂倫之始導乃止
陸遜年二十一始仕幕府孫權以兄策之子妻之
陸象先娶賀晦女相者曰陸郎位極人臣(見賀氏)
陸稠女妻沈鸞
陸景融女妻薛同
陸若瑜娶周濓溪女弟
陸叡娶崔鑒女
小陸二陸北陸傅陸
(羽音支河南謚宋穆公之後孫以為姓)
設醴
穆生魯人楚元王交少時與生白生申公授詩於浮
丘伯後元王至楚以生等為中大夫敬禮之穆生不
嗜酒每置酒常為設醴及王戊嗣位常設後乃忘設穆
生曰可以逝矣醴酒不設王之意怠遂去(元王傳)
五世封王
穆觀字闥拔少以文藝知名魏太武監國觀為右弼出
則統攝朝政入則應對左右穆崇子觀觀子壽壽子
平國平國子羆五世襲封宜都王(北史)
酥酪醍醐
穆寧居家嚴撰家令訓諸子人一通唐貞元中言家法
者稱韓穆二門韓休也四子德性和粹世以珍味目之
贊為酪質為酥員為醍醐賞為乳腐肅宗朝寧為侍御
史長子贊御史中丞次子質右補闕三子員侍
御史四子賞監察御史質與楊憑許孟容李鄘交
善一時歆慕號楊穆許李
名場險巇
穆寂唐貞元中與劉師老皆應科目時太府卿韋渠牟
主劉金吾李齊運主穆無名子曰太尉當天升穆老尚
書倒地落劉師劉禹錫曰名場之險巇如此
倡為古文
穆修字伯長師陳摶𫝊易學宋祥符初第進士時學
者從事聲律未知古文修為之倡尹洙兄弟始從之學
古文傳春秋學家有韓柳集丐於所親厚者得金鏤
板售於京師有儒生數輩輒取閱修曰先生能讀一篇
當以一帙為贈自是無過問者為文學參軍
昭穆沕穆公沙穆
伏(商音風太原後伏羲姓之)
口授古書
伏生名勝濟南人為秦博士漢文即位求能治尚書者
聞伏生能治時年九十餘老不能行使晁錯往受之得
二十九篇(儒林傳)
當世名儒
伏湛字惠公父理為當世名儒湛少傳父業更始時為
平原太守平原一境賴湛以全光武即位徵拜大司徒
自伏生以後世傳經學清静無競東州號曰伏不鬭
二子隆翕翕子光光子晨晨子無忌博物多識桓帝
時自采古今刪註事要號伏侯注弟黯從子恭
伏黯字稚文明齊詩作詩解九篇
伏恭字叔齊漢建武中遷恒山太守敦修學校教授
不輟由此北州多為伏氏學永平中帝幸辟雍於
行祀禮中拜為司空後又為三老
伏字玄曜梁武尊之為五經博士子挺
伏挺字士標任昉見之曰此子日下無雙仕梁除
南臺書侍御史
伏龍
宓(亦作虙與伏同古字通用)
宓不齊字子賤仲尼弟子治單父鳴琴不下堂而單
父治(吕氏春秋)封單父侯
宓妃宓羲之女溺死洛水遂為河神曹植洛神賦云
河洛之神名曰宓妃其形也翩若驚鴻婉若游龍
祝(商音之太原祝周武王封黃帝胤于因氏焉)
祝半州
祝象器登儒科為太學博士弟景先號二翁尤長者
景先子確字永叔永叔子嶠字仲容從朱松遊聞伊洛
之風而悅之祝氏世居江陵遷歙世以資力好善聞
于州郡其生業幾有郡之半時稱為祝半州(朱文公書祝氏遺事)
儒學昌家
祝穆字和甫景先三世孫幼孤從朱文公受業刻意問
學下筆頃刻數百言將以儒學昌其家
祝良仕東漢為九真太守單車入賊招以威信賊悉
平
祝欽明字文思唐中宗朝為國子祭酒帝與羣臣
宴欽明作八風舞盧藏用曰祝公五經掃地盡矣
祝諫宋慶歷中上臨軒賜進士第諫三男二壻俱入
第
祝林宗字有道熙豐間從山谷游山谷為書帖云士
大夫胸中不時時以古今澆之則俗塵生其中照鏡
則面目可憎對人則語言無味
祝諮丘宋治平中為太常少卿時夏國使至祝為館
伴韓魏公料十事以授祝祝如所教答之夏人聳伏
婚姻
祝確女妻朱松生晦翁松有送妻兄仲容歸新安詩
其略云君來訪安否春風吹柳綿感君懷親意使我
淚貫泉
祝景先兄女妻汪勃位至樞密確弟砱女妻汪勃
之子作礪位至提刑故其鄉人相傳祝氏女位最高
祝堯臣景先第八子磐之子也常奇第三女曰雖家
貧不以與凡子公卒後與吕午成姻兩窮相值越七
年而午遂登科於是祝女位高之語復喧傳於鄉閭
(吕午字伯可跋祝公遺事後)
大祝尸祝華封三祝
卜(羽音之西河官周禮卜人後以為氏)
卜商字子夏在孔門居文學科封河東公
卜式河南人以田畜為事漢武朝上書至輸家財半
助邊召拜中郎牧羊上林中布衣草屩歲餘羊肥
息上善之式曰治民亦猶是矣惡者輒去毋令敗羣
拜緱氏令遷齊太傅後賜爵關内侯
卜静吳人與同郡陸遜比肩齊聲
谷(羽音上谷)
谷永字子雲漢建始初舉直言極諫之士永待詔公
車對賢良策擢上第與婁護俱為五侯上客長安
語曰子雲之筆札婁君之唇舌言其見信用也善
言灾異前後所上四十餘事專攻上身與後宫而已
黨於王氏上亦知之終大司農父吉為司馬
谷崇寇恂姊子也常將突騎為前鋒為偏將軍
谷渾字元冲折節授經業廉直有操行魏太武器重
之
谷儉晉人甘卓薦之試高第除郎中
谷那律淹貫羣書褚遂良稱為九經庫唐貞觀中
為國子博士遷諫議大夫
鞠(宫音汝南)
鞠武燕太子丹太傅也出見田光光薦荆軻
鞠仲謀宋景德二十四賢中人
鞠杲宋吳川進士也上書隸入黨籍
鞠詠擢進士以文受知於王化基化基參政首以詠
薦宋天聖中為監察條上應變五事除天章待制
鞠真卿宋熙寧中知湖州遷太常博士直秘閣
麴(宫音平吳西代漢麴譚生閟避難居西十一孫嘉仕沮渠氏)
麴允豪族也西州語曰麴與游牛羊千數頭南開朱
門北望青樓晉建興初拜左僕射
麴珍酒泉人善騎射以帳内從齊神武封安康郡王
麴承之娶吕誨長女與吳安詩為友壻
服(周内史叔服之後以王父字為氏)
服虔字子慎舉孝廉作春秋左氏傳解著賦碑誄書
記連珠九憤十餘篇漢靈帝朝為九江太守
束(羽音達南陽莽漢疎廣之後曾孫孟辟王亂去足為束氏)
束晳字廣微博學多聞與兄璆俱知名晉太康中陽平
郡大旱晳為請雨雨大注人歌曰東先生通神明請天
三日甘雨零我黍以育我稷以生何以醻之報束長生
在著作佐郎釋汲冢竹書補亡詩白華南陔等篇
後遷尚書郎父龕馮翊太守祖混隴西太守
鹿(徵音焉扶風趙大夫食采五鹿因氏漢鹿旗為巴郡太守)
鹿悆字永吉好兵法隂陽釋氏之學魏孝莊朝為黃
門侍郎志存謙退布衣糲食上嘉其清節賜以錢帛
父生再為濟南太守魏獻文嘉其能徵赴季秋馬射賜
以騶馬加以貴服彰其廉㓗(北史)
指鹿蕉鹿鉅鹿銀鹿
曲
曲環陜州人喜兵法善騎射唐天寶中遷金吾大將
軍德宗朝拜左僕射封晉昌郡王
曲端宋紹興中名將也善戰得士卒心既歿張曲端
旗尤足以懾敵人
叔(魯國牙魯桓公子叔之後)
叔弓魯大夫聘于晉晉侯使郊勞辭曰寡君使弓來
繼舊好固曰女無敢為賓敢辱郊使請辭叔向曰子
叔子知禮哉(昭三年)
叔詹鄭人管仲曰鄭有叔詹堵叔師叔三良為政(僖七)
宿(東平根伏羲風姓之後以國為氏拜宿石朔方人祖若魏明元賜姓宿氏石尚主駙馬都尉遷)
(吏尚書)
木(吳縣志端木賜之後因避仇去端字主晉文章有木玄虚作海賦為楊駿簿)
沐(魏有沐德信少孤過姊家為雞黍而不受後為王府長史名播異域魏略)
牧(商音之後)(弘農太黃帝力牧漢有守牧良)
肅(漢有肅詳為鴈門太守時初與郡守為銅虎符竹使符文帝紀)
鬻(南康臣鬻子年九十謁文王王曰嘻老矣答曰云云使策國事則臣尚少因立為師鬻拳楚大)
(夫諫而自納於刑)
禄(徵音庚扶風之殷紂子武禄父後)
逯(廣平逯漢逯石為大司徒唐仁傑為夏官郎中)
沃(羽音神太原有殷王沃丁之後仙傳吳人沃焦)
濮(商音采魯國因衛大夫食於濮氏焉)
玉(徵音彭城)(黃帝時公玉帶造明堂後改為玉氏太漢玉况字文伯性聰敏建武中為陳留守)
(以德化人遷大司徒)
夙(魯國孫魯大夫季之後)
燭(鄭大夫燭之武之後)
竺(東海中本天竺人後漢朝歸國乃稱竺氏)
郁(黎陽之魯相郁貢後)
粟(江陵孫漢有治粟都尉子以官為氏)
糓(廣陵著姓)
四覺
樂(角音樂南陽居宋微子之後以王父字為氏宋大心桐門故曰桐門右師定九)
不貪為寶
樂喜宋正卿即司城子罕也宋人或得玉以獻子罕子
罕弗受曰我以不貪為寶爾以玉為寶(襄十五)宋平公築
臺子罕請俟農功之畢築者謳曰邑中之黔實慰我心
(襄十七)
披雲
樂廣字彦輔善談論每以約言析理衛瓘曰此人之水
鏡見之瑩然若披雲霧而覩青天時王澄畢卓等以
任放為達廣笑曰名教内自有樂地何必乃爾仕晉
為河南尹終尚書令
國士風
樂道融少有大志好學不倦交友以信每約已而務周
急有國士之風
憲臺風采
樂藹字蔚遠糿時其舅宗慤取史傳一卷授之藹略讀
具舉慤奇之仕梁為御史中丞性公強居憲臺稱職
諫苑
樂運字承業嘗願處一諫官錄夏商以來諫諍事集而
部之曰諫苑奏上隋文帝嘉之仕周為萬年縣丞(北史)
父子繼相
樂彦章仕唐為西臺侍郎同平章事子思晦為鸞臺
侍郎同平章事父子為相時人榮之
吞珠毓瑞
樂史字子正母夢吞五色珠而生及長有文辭初仕江
南歸宋舉進士知陵州獻金明池賦召為三館編
修
樂欬字子聲孔門弟子贈昌平侯
樂正子名克魯欲使之為政孟子謂其好善優於天
下
樂羊為魏文侯將伐中山三年拔之歸而文侯示之
謗書盈篋(史記)
樂毅魏人適燕燕昭王以為亞卿伐齊下七十餘城
封昌國君後奔趙趙封為望諸君
樂叔毅之孫也漢高求毅後得叔封之樂鄉曰華成
君
樂恢字伯奇好經學為世名儒漢和帝朝尚書僕
射
女德婚姻
樂羊子之妻斷機以勸夫學引義戒夫勿拾遺金
後盜劫其姑操刀自刎太守賜帛葬以禮號貞義
樂廣女妻衞玠冰清玉潤
禮樂管樂雅樂
岳
岳飛字鵬舉初生有禽若鵬飛鳴屋上因以名之少負
氣節好左氏春秋孫吳兵法引弓百斤善左右射宋靖
康初金人南侵二聖北狩飛應募誓以忠義報國用兵
能以寡擊衆建炎紹興間大小百戰未嘗一敗南薰門
之戰八百破五萬桂嶺之戰八千破十萬背嵬騎五百
破烏珠十萬又平湖廣大盜如李成楊么等十數入
覲上賜金絲戰袍金帶衣甲等御書於旗曰精忠岳飛
兵至朱仙鎮金人已有捐燕以南之懼時秦檜主和
遂詔班師一日奉金字牌十二飛東向再拜曰臣十年
之功廢於一旦非臣不稱職實秦檜誤陛下也竟為
檜所害官至少保贈太師謚武穆孝宗即位詔
訪求其後子孫襁褓以上皆官之立廟於鄂號忠烈
三子雲雷霖
岳雲能以手握兩鐵椎重八十斤穎昌大戰數十入
敵陣中甲裳為赤以功授左武大夫弟雷授文資
岳霖孝宗朝帥廣州道出章貢父老率子弟來迎垂
泣曰不圖今日復見公之子
卓(徵音西河)
卓氏趙人也秦遷之蜀卓氏聞崏山之下沃野下有
蹲䲭至死不飢乃求遠遷致之臨卭即鐵山鼓鑄富
至家僮八百人田池射獵之樂擬於人君(貨殖傳)
卓茂字子康以儒術舉為密令蝗不入境道不拾遺
光武即位先訪求茂以為太傅封褒德侯圖像
雲臺子戎大中大夫
卓田字稼翁號西山宋紹興間文士也工小詞三衢
買舟詞云奏賦謁金門行盡雲山無數尚有江天一
半買扁舟東去波神眼底識英雄閣住半空雨喚
起半帆風力去青天尺五
卓王孫臨卬巨室也有女名文君新寡司馬相如以
琴心挑之得為偶王孫恥之後數年方分與文君僮
百人錢百萬相如後欲聘茂陵女為妾文君作白
頭吟以自絶云凄凄重凄凄嫁娶不須啼願得一心
人白頭不相離相如乃止
畢卓
五質(八勿附)
質(前貨殖傳云質氏以洒削音淅肖洗刷刀劍室也而鼎食濁氏以胃脯而連騎)
畢(徵音國河間後以為氏)(周文王第十五子畢公高之畢公保釐東郊弼亮四出)
畢後必大
畢萬初筮仕於晉得公侯之卦晉賜以魏為大夫卜
偃曰畢萬之後必大
拍浮酒船
畢卓字茂世少放達嘗曰得酒滿數百斛四時甘味置
兩頭左手持酒杯右手持蟹螯拍浮酒船中便了一生
矣晉大興末為吏部郎與阮孚等為八達
四世郡守
畢衆敬篤於姻族有國士風仕元魏為兖州刺史子元
賓元賓子祖暉祖暉子義雲義雲四世為本郡守
畢李
畢構字隆擇六歲能文第進士唐景龍末召拜御史
大夫與河南尹李傑皆一時選世謂畢李睿宗嘉其
行有古人風賜璽書袍帶方外十友
燃薪夜讀
畢諴字存之少燃薪夜誦博通經史舉書判拔萃科
宣宗朝在翰林嘗召訪邊事諴對甚悉上曰孰謂頗牧
近在禁中即出為邠寧節度
畫松石
畢宏工畫畫松石於左省片壁唐大歷中為給事中
重德
畢士安字仁叟幼時王禹偁識其非常童宋景德中
與寇凖並為相凖好使氣用公重德以鎮之公以名
節自勵天下稱其清其亡也上謂寇公曰畢士安君子
人也飭躬慎行有古人風賜其家白金五千兩子世
長
睢陽五老
畢世長以耆年掛冠與睢陽五老公詩云篇章捧和慙
風雅眷待優隆荷歲寒宋至和中以司農卿致仕年
九十四曾孫仲偃仲衍仲游仲愈
畢仲偃字希言以清德聞官至朝散大夫
畢仲衍字夷仲元豐中除中書舍人撰中書備對廿
卷
畢仲游字公叔元祐初召天下文學之士策試坡翁
取第一後入黨籍
畢仲愈字將叔工詩元夕詩云已招明月移歌扇更
倩春風試舞腰夜行詩云明燈數點林中見横笛一
聲煙外聞為國子監丞
佔畢天畢(星)六王畢
漆(魯國海魯相漆雕開之後去雕字單姓漆世為青州北望族漆沈改魯相先代居雍州漆水因)
(地為姓)
漆季直晉永嘉中以中散大夫為洪州刺史
漆凱之仕宋為郎中令與謝混談論(謝弘微傳)
漆澄豫章人釣於蜀水忽得金鎖引之不絶俄頃盈
舟既而有物浮水黑色澄了無怖(瑞州志)
漆季高仕唐為江西觀察使
漆欽仕晉領鎮西將軍
漆靖安歴仕齊梁兩朝
膠漆沐漆髮如漆
吉(徵音後馮翊父周尹吉甫之以王字為氏)
吉挹字祖冲世篤忠孝秦符堅曰周孟威不屈於前
丁彦遠潔已於後吉祖冲閉口而死何晉氏多忠臣
邪
吉士瞻夢積鹿皮從而數之得十一喜曰鹿禄也後
仕梁為直閣將軍清約家無私積(南史)
吉翂字彦霄幼有孝性父為吳興原鄉令為吏所誣
翂年十五撾登聞鼓乞代父命帝稱為佳童(梁孝義傳)
吉翰字休文仕宋為益州刺史有治績得方伯體
吉茂為汾隂令居官清静吏民不忍欺
吉中孚大歷十才子中孚官至戶侍
吉旼唐九老會中人(見胡氏)旼詩云低腰醉舞垂緋䄂
擊筋謳歌任褐裙官御尉卿年八十八
吉頊唐武后朝擢右肅政臺中丞後拜相能抑武興
唐
吉温性隂詭嘗曰若遇知己南山白額虎不足縛
李林甫引用之與羅希奭相勖以虐號羅鉗吉網(酷吏)
(傳)
郅
郅都為人勇有氣敢直諫行法不避貴戚列侯宗室
見都側目而視號曰蒼鷹漢景朝為中郎將遷中
尉
郅惲字君章漢建武中為上東門侯帝出獵夜還惲
拒關不開明日賜之布遷長沙太守子壽字伯
孝以廉能稱官尚書令
郅伯尚黃叔度周子居文伯堅封武興盛孔叔為汝
南六孝廉漢順帝朝太守季倀選以應學
帥(與率同師晉尚書師昺避司馬諱改姓帥)
帥子連形貌魁奇膂力絶人獨住魏夫人觀三十年
寂無黔㸑王全裕奉詔禱南岳見子連因賦三絶云
下瞰虛空臨絶澗上排雲霧止山顛四邊絶險無猿
鳥獨卧深雲三十年古屋當崖映日關年年常伴
白雲閒餱糧丹穴從何出四面無人見下山心意
逍遥約莫知山中山下識人稀想君絶慮離羣了不
是王喬即令威宋興國中盛夏尸解有僧紹能於關
右見之
帥逢原仕宋為江陵統制官
帥揚幼有奇志宋天聖四年何狀元榜登第
乙(殷湯字天乙支孫以王父字為氏)
乙瓌從車駕南征勇冠三軍
乙普明清河人兄弟爭田太守蘇瓊諭之曰天下難
得者兄弟易求者田地普明兄弟乞出外更思分異
十年再還同住(北史循吏傳)
栗(古栗陸氏之後士栗高字客卿漢高也)
尉(太原官古有尉繚著書號尉繚子河南氏志魏孝文改為尉音鬱)
尉元字苟仁世為豪宗仕元魏累遷尚書令進位司
徒元謝老詔曰尉元游明根並元亨利貞明允篤誠
希世之賢也元以八十之年宜處三老之重明根以
七十之齡可充五更之選
尉撥代人為太學生應募擊賊有功遷郡守魏文
成帝以其清平有惠績賜之衣服(北史)
尉瑾仕齊除吏部尚書見人好笑時論比之寒蟬
暨(音訖渤海)
暨豔字子休吳郡人仕吳為選曹郎遷尚書
暨晃與弟昱俱仕於唐其後於上元中凖制改為周
氏
屈(宫音屈重)(臨海屈丐)(楚武王子瑕食采於屈因氏焉屈屈蕩屈完屈到屈建)
(平皆其後也)
屈平字原曰正則靈均者釋其義為美稱也仕楚為
三閭大夫三閭之職掌王族三姓曰昭屈景同列上
官大夫妬其能譛於懷王王信之原既被讒憂心煩
亂乃作離騷襄王立復信讒而謫之江南原復作
九歌九章等篇自沉汨羅淮南王安曰離騷蟬蛻
濁穢之中浮游塵埃之外雖與日月爭光可也
屈到嗜芰有疾召其宗老屬之曰祭我必以芰及祥
宗老將薦芰其子建命去之曰夫子不以私欲干國
之典也建字子木為楚令尹皆原之先世也
屈遵博學多才魏道武朝為中書令
女德
女嬃屈原姊也騷云女嬃之嬋媛兮申申其詈予
&KR1955;(漢有&KR1955;修為九江太守)
十月
越(羽音河晉陽氏越為楚所滅其後以國為氏南官志云越強氏改為越氏)
謁(漢有謁瓊為汝南太守)
闕(下邳童春秋時魯闕黨子之後)
勃(梁武帝改豫章王綜為勃氏)
十二曷(十四黠附)
葛(商音國葛天氏之後夏時葛伯嬴姓也其後亦以葛為氏)
便宜四事
葛龔字元甫慷慨壯烈勇力過人漢永初中條上便宜
四事拜盪隂令
仙翁
葛玄字孝先吳人初從左慈受九丹液仙經後得仙號
葛仙翁閤皂第二十福地其修煉成道之所也昌州
昌元縣有葛仙山山有煉丹岩洗藥池甘露茶建康
方山亦仙翁修煉之地曾極詩云人間底事有方壺劍
截青瑶界碧虛試上珠庭瞻醉葛仙雲垂帶護儲胥
從曾姪洪
勾漏令
葛洪字稚川丹陽句容人好神仙導養術晉咸和初
王導選為散騎常侍洪以交趾出丹求為勾漏令乃止
羅浮山煉丹自叙云戢勁翮於鸞鳳之羣藏逸跡於跛
驢之伍藜藿有八珍之甘蓬蓽有藻稅之樂著内篇
一百一十五篇號抱朴子年八十一尸解
葛仙山
葛瑰亦名葛仙翁蜀彭州有葛仙山在濛陽北四十里
乃廿四化之第五化也有崇真觀葛仙翁瑰楊仙翁升
賢於此得道梁大同中蒲仙翁高遠復於此上昇
葛強晉山簡愛將也
葛田乘木羊上綏山隨者皆得仙
葛密宋江隂人自號草堂逸老
葛源宋仁宗朝知錢監胡宿行其制云司南州寶冶
之饒佐縣官國府之用宣勞于外興利在公
葛敏修工詩山谷南遷還至南華竹軒令侍史誦詩
板一絶云不用山僧供帳迎世間無此竹風清獨拳
一手支頥卧偷眼看雲生未生視姓名曰果吾學子
敏修也
婚姻
葛常之姑清源君妻蔡君謨(見蔡氏)
葛勃有美姿鄰人陳忠女願事之(見陳氏)
葛洪師事鮑玄玄甚重之以女妻焉
瓜葛采葛管葛諸葛
末(本姓秣今秣陵後也因避難改為末)
滑(商音為下邳得伯周同姓國也以國氏漢有滑興為詹事)
十六屑
薛(商音禺河東薛黃帝之後奚仲為夏車正封為侯其後以國為氏)
謀王斷國
薛宣字贛君明習法律谷永上疏曰少府薛宣才茂行
潔達於從政經術文雅足以謀王斷國漢成帝朝拜
相封高陽侯弟修子况惠
安車駟馬
薛廣德字長卿以魯詩教授楚二龔師事之漢宣帝
朝蕭望之薦為博士論石渠遷御史大夫元帝欲乘
樓船廣德當乘輿諫欲以頸血汙車輪上怒張猛曰乘
船危就橋安上曰曉人不當如是邪未幾與于定國俱
乞骸骨上賜安車駟馬黃金六十斤東歸沛守迎之界
上人以為榮
清名之上
薛方字子容與紀逡等皆西漢清名之士王莽以安車
迎方方謝曰明主方隆唐虞之德小臣欲守箕山之鄉
詩學著名
薛漢字子公世業韓詩父子以章句著名建武初為博
士
孝友
薛包好學篤行喪母以孝聞父感於後妻憎包分出之
包泣不去弟子求分財異居包中分其財田地取荒頓
者器物取朽敗者弟子破産旋復振給漢建光中公
車徵拜侍中
國士
薛瑩字道言有經學記述之才或問陸喜曰薛瑩最是
國士之第一者乎曰在四五之間在吳為左國史撰
三國史
五雋
薛兼有器宇少與紀瞻閔鴻顧榮賀循齊名號五雋初
入洛張華見之曰皆南金也仕晉領太子少傅祖
綜父瑩三世傅東宫談者美之
河東三鳳
薛元敬少與從父收族兄德音齊名世稱河東三鳳收
字伯褒隋司隸道衡之子年十二北面河汾受王佐之
道歸唐為秦王府主簿早卒太宗即位語玄齡曰收若
在當以中書令處之元敬唐武德中為天策府參軍
直記室與十八學士之選杜如晦曰小記室不可得而
親不可得而疎除太子舍人專掌文翰
三恨
薛元超收之子九歲襲爵嘗曰吾有三恨不以進士及
第一也不娶王家女二也不得修國史三也高宗朝
拜中書令
定天山
薛仁貴絳州人唐貞觀末上親征遼東仁貴應募白衣
陷陣立奇功上曰朕不喜得遼東喜得虎將遷拜中郎
將高宗時九姓衆十餘萬令驍騎挑戰仁貴發三矢
殺三人虜氣攝乃降軍中歌曰將軍三箭定天山壯士
長歌入漢關贈驍衛大將軍子訥訥子徵並羽林
將軍暢金吾將軍三世將軍
良金美玉
薛稷字嗣通屬文如良金美玉累遷中書舍人與從兄
曜更踐兩省俱以辭章自名睿宗朝封晉國公
玉筍
薛庠唐穆宗朝擢第時李宗閔典貢舉取庠及唐冲袁
都等皆知名之士世謂之玉筍(李宗閔傳)
東塗西抹
薛逢唐會昌中與楊收王鐸同年登第累遷巴州刺史
人歌曰日出而耕日入而歸吏不到門夜不掩扉有孩
有童願以名垂何以字之薛孫薛兒晩年厄於宦途策
羸馬赴朝值新進士綴行而出前驅曰迴避新郎君逢
曰莫貧相阿婆三五少年時也曾向東塗西抹來
賜金紫
薛珏字温如仕唐為朝陵令以清白聞課第一建中
初召拜中散大夫賜金紫除司農卿
囊書自負
薛奎初舉進士贄謁馮魏公首篇云囊書空自負早晩
達明君馮掩卷曰不知秀才所負何事讀至第三篇云
千林如有喜一氣自無私乃曰秀才所負如此公端
重善知人時范仲淹龐籍方在下位皆以公輔許之
帥蜀載范鎮還朝曰得一偉人宋仁宗朝參大政
謚簡肅
時節淮西
薛季宣字士龍六歲而孤伯父待制公收鞠之志尚犖
犖與常兒異宋孝宗朝為大理寺丞虞允文白遣公
行淮西收撫流民公持節勞來耄稚滿車下為之表廢
田相原隰以戶頒屋以丁頒田合三千八百餘戶除
大理正
薛居州善士也
薛燭秦客也善相劍
薛歐漢功臣高祖定十八侯位次歐第十四(功臣傳)
薛琡字曇珍風度峻整姿貌秀異仕魏為洛陽令孝
明帝賜縑百匹遷吏部郎
薛聰字延智魏孝文外以德器遇之内以心膂為寄
除齊州刺史卒吏人留其坐榻以存遺愛
薛燈字景猷負才使氣嘆曰豈能五十年戴幘死一
校尉周文帝朝為中書侍郎
薛萬均萬徹萬淑萬備兄弟皆以戰功顯貞觀中
萬均封路國公萬淑封梁國公
薛能唐詩人應制舉有詩云白蓮千朵照廊明一片
承平雅頌聲更報第三條燭盡文昌風景寫難成
薛存義假零陵令蚤作夜思勤力勞心訟者平賦者
均(柳子厚贈之任序)
女姓婚姻
小姨續婚
薛簡肅長女適歐公次適王拱辰後歐公再娶小姨故
有舊女壻為新女壻大姨夫作小姨夫之句
圖形寄夫
薛媛南楚材妻也楚材旅遊不歸薛對鏡自圖其形幷
一詩寄之曰欲下丹青筆先拈寶鏡端已驚容索寞漸
覺鬢凋殘淚眼描來易愁腸寫出難恐君渾忘却時展
畫圖看楚材遂歸(雲溪友議)
薛裕弱冠為丞相參軍車京兆尹韋夐以女妻之
薛同仕唐為湖州長史吳郡陸景融以女妻之
妓妾
薛瑶英唐元載妾也楊炎贈歌曰雪面淡妝天上女
鳳簫鸞翅欲飛去玉釵翹翠步無塵楚腰如柳不勝
春
薛濤蜀妓也元微之詩云錦江膩滑娥眉秀化出文
君與薛濤
滕薛築薛盧薛(二文士姓)
折(齊大夫折文子之後)
折可適宋熙寕中郭逵帥鄜延見之曰真將種也
折彦質可求之子宋崇寧中登第紹興中參知政
事
列(鄭列禦寇之後列禦寇著書八篇號為子)
節(周禮以節上士子孫官為氏)
氏族大全卷二十
