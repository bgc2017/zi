氏族大全卷十一
十八尤
尤(徵音子吳興避𣆀季之後為沈姓孫因仇去水為尤)
尤袤字延之年八九歲讀杜甫長篇歌行一過即能逆
誦宋紹興中陳俊卿進擬延之為秘書丞南軒得報曰
此真秘丞矣淳熙中與楊誠齋同青宫寮寀定為金
石交終禮尚書諡文簡自號遂初
效尤蚩尤拔其尤
游(宫音父東平氏鄭穆公子偃字子游其後以王字為游吉游闕皆其後也)
名著文苑
游雅字伯度文苑傳序云魏有許謙崔宏高允游雅聲
實俱茂詞義典正有永嘉之遺大武朝徵為秘書監
上卿祿
游明根字志遠仕魏歴官内外五十餘年處身以仁和
接物以禮譲時論貴之與高閭以儒學特被禮遇世
稱高游太武朝表求致仕拜為五更給上卿祿
歲寒松栢
游元字楚客隋開皇中楊玄感脅之為逆不從遇害誠
節傳序云歲寒貞栢疾風勁草千載之後凛凛如生
追贈銀青光祿大夫
立雪
游酢字定夫與兄醇俱以文學知名師事伊川一日與
楊時同見先生先生忽瞑目坐立侍久之先生顧曰二
子猶在乎日暮矣姑就舍退則門外雪深尺餘矣公
之清德重望皎如日星奴隸之賤皆知美流風餘韻足
以為世師範范忠宣公判河南待以國士還朝薦為大
博宋徽宗朝除監察御史
泛瀛洲
游操字存誠宋紹興中與潘良能沈介洪景伯俱為秘
書省正字同日赴館職少監秦熺於會食之次出對曰
潘游洪沈泛瀛洲有欲用絳繹繪維綰綸綍為對蓋熙
寧中韓維陳繹韓絳楊繪相先後除學士也
太極說
游誠之南軒高弟也嘗論太極無極聞者服其簡工
詩如東風未肯催桃李留得疎籬淺淡香平生意思春
風裏信手題詩不用工閒處謾憂當世事静中方識古
人心等句詩家所稱
優游貴游馬少游
劉(宫音甲彭城龍陶唐氏之後受封於劉其後劉累事孔為御氏在商為豕韋氏在周為唐杜氏)
(杜伯子陶叔奔晉為士氏士會奔秦後歸晉有子留於秦為劉氏周大夫食采於劉亦為劉氏劉康)
(公其後也漢祖賜婁敬姓劉項伯歸漢亦賜姓劉劉聰自以為漢甥改姓劉氏劉知遠本沙陀人冒)
(姓劉氏元魏孝文欲革舊俗改獨孤氏為劉氏)
枕中秘書
劉向字子政本名更生漢宣招選名儒俊才向與王褒
張子僑進對獻賦頌數十篇初父德治淮南獄得其枕
中鴻寶苑秘書向以獻之方不驗兄陽城侯入國戶半
為之贖罪
藜燈
向校書天祿閣有老人黃衣植青藜杖叩閣而進時向
坐暗中誦書乃吹杖端煙焰照之曰我太乙之精天帝
聞卯金之子博學下而觀焉乃出懷中竹牒有天文地
圖之說授之自是向學日進著烈女傳八篇新序說
苑五十篇歴事三帝居列大夫官前後三十餘年成帝
時王氏愈盛向著洪範五行傳論奏之天子心知向忠
精而不能用遷中壘校尉年七十一卒三子伋
賜歆
父子異趣
劉歆字子駿好古博學仕王莽為國師容齋云向拳
拳國家欲抑王氏歆力贊王莽至為之國師又改名秀
以應圖䜟竟不免為莽所誅子棻投四裔天道如是不
善者其知懼乎漢書有與歆同姓名者四
雲臺功臣
劉隆建武中封長平侯劉植封昌城侯俱圖像南宫雲
臺
虎北渡河
劉昆建武中徵為光祿卿帝勞之曰前在江陵反風滅
火後守弘農虎北渡河行何德政而致是事對曰偶然
耳帝曰此長者之言也顧命書諸策
一錢太守
劉寵字祖榮桓帝時為會稽太守徙將作監山陰有五
六老叟人齎百錢送寵寵為人選一大錢受之
蒲鞭
劉寬字文饒桓帝時為南陽太守温仁多恕吏人有過
用蒲鞭罰之示辱而已後為太尉當朝會夫人令侍
婢奉羹翻汚朝衣寬徐曰羹爛汝手其性度如此天下
稱為長者
三君八俊
劉淑陳蕃竇武為三君劉祐等為八俊劉祇等為
八顧劉儒等為八厨皆漢桓靈時黨人標號也
依劉
劉表字景升姿皃奇偉漢末為荆州刺史坐保江漢之
間王粲往依之二子曰琦曰琮弗克負荷曹操曰劉
景升兒子豚犬耳
髀肉之嘆
劉備字玄德耳到肩手垂過膝曹操曰大耳兒最叵信
後嘗於劉表坐上流涕嘆曰尋常身不離鞍髀肉皆消
今不復騎髀裏肉生日月如流老將至矣而功業不建
曹劉絶唱
劉楨字公幹有逸才建安七子以曹劉為絶唱魏文
云七子者騁騏驥於千里仰齊足而並馳並文苑羽儀
詩人龜鑑鍾嶸云若孔門用詩則公幹升堂子建入
室景陽潘陸可坐於廊廡之間(詩話)
任達
劉伶字伯倫放情肆志與嵇阮為竹林之友嘗乘鹿
車攜一壺酒使人荷&KR1257;隨之曰死便埋我著酒德頌
一篇為時所稱仕東晉為建威將軍
乘月清嘯
劉琨字越石初與祖逖俱為司州主簿同寢中夜聞雞
鳴逖蹴琨覺曰此非惡聲也皆起舞後聞逖被用與
親故書曰吾枕戈待旦志梟叛逆常恐祖生先我著鞭
在晉陽為騎兵所圍琨乘月登樓清嘯中夜奏笳敵
有懷土之思棄圍去永嘉初都督并幽冀三州事兄
璵字慶孫京師語曰洛中奕奕慶孫越石
十部從事
劉弘仕晉為開府儀同三司每有興廢致手書守相丁
寧款密咸曰得劉公一紙書賢於十部從事
蓮社
劉驎之字遺民一字子驥晉末作柴桑令人多以柴桑
翁為淵明不知遺民嘗作此令也慕遠公名德白首
同社
一擲百萬
劉毅字希樂家無擔石之儲樗蒲一擲百萬晉末為
青州刺史討桓玄玄初於南郡起齋號蟠龍齋毅小字
蟠龍至是始居之
七業俱興
劉殷字長盛性至孝於西籬下得粟十五鍾銘曰七年
粟百碩以賜孝子劉殷有子七人五子受五經一子
受太史一子受漢書一門之内七業俱興晉永嘉之
亂陷於劉聰聰以為尚書
總稱二府
劉穆之字道和晉末為左僕射領監軍中軍二府内總
朝政外佐軍旅決斷如流賓客輻輳盈階滿室目覽詞
訟手答牋書耳行聽受口並應酬不相參涉悉皆贍舉
鬼笑
劉伯龍仕宋為武陵太守貧寠尤甚在家慨然將營什
一之利忽一鬼在傍撫掌大笑伯龍嘆曰貧窮固有命
乃為鬼所笑(南史)
第一官
劉孝綽小字阿士七歲能屬文舅王融稱為神童且曰
天下文章無我當歸阿士侍梁武帝宴作詩七首帝
篇篇嗟賞授秘書丞謂周捨曰第一官當用第一人
詞藻為後進所宗流聞河朔兄弟羣從子姪七十人皆
能文近古未之有也第三弟孝儀第六弟孝威孝綽
嘗云三筆六詩各舉其所長也子諒悉晉代故事號
皮裏晉書
絶交論
劉峻字孝標為任昉之子著廣絶交論大略言因五交
而生三釁也梁武帝引見占對不稱乃著辨命論寄
其懷遊東陽紫岩山築室居焉卒諡玄静先生
三隠
劉紆字彦度梁人與阮孝緒劉歆為三𨼆卜築鍾山有
終焉之志孝標嘗與書云紆超超越俗如半天朱霞歆
矯矯出塵如雲中白鶴皆歉歲之梁稷寒年之纖纊
嘗著榖皮冠被衲衣遊山澤風神穎俊意氣彌遠遇者
以為神人
二劉
劉悼字士元少與劉炫結盟為友俱以儒學知名世稱
二劉隋開皇中二子與王邵同修國史時求天下遺
書炫偽造書百餘卷題曰連山易及魯史記等錄上送
官取賞而去後人訟之得赦免罪炫卒門人諡曰宣
德先生自贊齊鑣驥騄並翼鵾鴻整緗素於鳳池記
言動於麟閣
解事僕射
劉仁軌字正則唐高宗朝為左僕射時戴至德為右僕
射更日聽獄有老嫗投牒至德受訖嫗復取之曰本投
解事僕射乃不解事僕射邪
九老會
劉宗唐武宗朝為磁州刺史與胡果等為九老會(見胡姓)
神童
劉晏字士安八歲獻頌行在元宗奇其幼命張說試之
說曰國瑞也號曰神童賜游宫貴妃坐之膝上親為畫
眉總髻宫人遺花投果授正字上問曰正得幾字對
曰皆正惟朋字未正代宗朝同平章事領江淮常平
使長於理財每朝謁馬上以鞭算死之日家惟雜書兩
乘米麥數斛而已
詩豪
劉禹錫字夢得偃蹇寡合白居易推為詩豪又言其詩
在處有神物護持嘗與元微之韋楚客會于樂天之居
賦詩夢得首倡白公曰四人探驪劉子先得其珠其餘
鱗甲將何為三公罷吟憲宗立斥朗州司馬作竹枝
辭十餘篇又作問大鈞等賦後入為主客郎中復作玄
都看花君子二詩言始謫十年還京師道士植桃甚盛
若霞又十四年過之無復一存惟兔葵燕麥動搖春風
耳以詆權近聞者益薄其行會昌初加禮部尚書卒
雪車冰柱
劉义少任俠晩折節讀書聞韓愈接天下士徒步歸之
作雪車冰柱二詩出盧仝孟郊之右因持愈白金數
斤而去曰此諛墓中人所得不若與劉君為夀
材過晁董
劉蕡字去華唐文宗太和二年舉賢良方正考官馮宿
見蕡對嘆服以為過晁董而畏中官不敢取李郃曰劉
蕡下第我輩登科能無厚顔
耆英會
劉几字伯夀宋元豐中與潞公等為耆英會几詩云偶
以暮年陪盛宴喜將白髮照青春以秘書監致仕時
七十五歲
元和風格
劉筠字子儀宋景德中三入玉堂希望大用詩云蟠桃
三竊成何味上盡鼇山迹轉孤稱疾不出王旦云劉
筠宋綬相繼翰苑屬文有貞元元和風格
身登黃閣
劉沆吉郡人少倜儻任氣作述懷詩云虎生三歲便窺
牛獵食寧能掉尾求若不去登黃閣貴便須來伴赤城
遊王拱辰榜第二人至和中拜相
三劉
劉敞字原父號公是先生弟攽字貢父號公非先生敞
子奉世字仲馮是為三劉劉渙字凝之號西澗先生
子恕字道原恕子羲仲亦為三劉
一揮九制
原父治平中在西掖一日進封皇子公主九人立馬郤
坐一揮九制文詞典雅
著漢書
貢父宋神宗朝充集賢院校理著漢書誤謫倅泰州題
館壁云璧門金闕倚天開五見宫花落井槐明日扁舟
滄海去却從雲氣望蓬萊王介甫愛之書於扇
臺評
仲馮為傅堯俞所劾攽曰小姪何過致煩臺評傅慙曰
三平二滿文字劉曰七上八下人才
丈夫壯節
凝之宋天聖中為潁上令棄官歸徙居廬山之陽歐公
與公同年高其節賦廬山高以美之中有丈夫壯節似
君少之句朱文公守南康為作壯節亭記蘇子由稱
其冰清玉剛廉潔不撓凛乎非今世之士張耒云文
章似司馬遷談而遷談無其氣節風節似疎廣受而廣
受無其文學
騎牛圖
凝之與陳舜俞養犢為騎舜俞作騎牛歌稱凝之為白
雲老李伯時畫騎牛圖山谷拜其像賦詩云棄官清潁
尾買田落星灣身在菰蒲中名滿天地間誰能四十年
保此清静退往來澗谷中神光射牛背年八十餘卒
官至屯田員外郎
史學
道原初穎悟宋皇祐初司馬公為貢院屬官趙周翰知
舉問以春秋大義所對精詳凡二十問皆然擢為第二
司馬以是重之時年十八英宗詔光修次通鑑令自擇
館閣人材光曰專精史學劉恕一人而已
漫浪翁
羲仲文學風節能世其家有漫浪翁圖山谷書其後云
子劉子讀書千卷無不貫穿不可謂漫未見古人如不
能得既見古人曰吾未能如古人也不可謂浪年未四
十而學日夜進不可謂翁
鐡漢
劉安世字器之宋元祐中為中書舍人面折廷争目之
為殿上虎紹聖初黨禍起公尤為章惇蔡卞所忌遂謫
嶺外人言春循梅新與死為隣高竇雷化說著也怕八
州惡地公歴遍其七坡曰劉器之真鐡漢不可及也
其在宋州不妄接人而田夫野老皆曰過南京不見劉
待制如過泗州不見大聖號元城先生年七十八
薨楊中立祭之曰劫火洞然不燼惟玉
三老堂
劉摯字莘老教子孫先行實後文藝每曰士當以器識
為先有三老堂胡彦國詩云歴陽賓主昔多賢三老
風流二十年獬豸冠中曾補衮鳳凰池上迭擎天元
祐中拜右相後謫新州卒諡忠肅
鐡肝御史
劉顗為御史以言事貶坡詩云烏府先生鐡作肝風霜
卷地不知寒世因目為鐡肝御史
軋茁
劉煇好為險語歐公惡之有一人論曰天地軋萬物茁
聖人發公曰此劉幾也因戲曰秀才刷試官刺以朱筆
横抹之謂之紅勒帛後嘉祐中公為御試考官試堯舜
性仁賦有曰静以延年獨高五帝之夀動而有勇形為
四罪之誅公稱賞擢為第一唱名乃劉煇也人曰此即
劉幾易名公愕然久之
五世封忠
劉翺京兆人官建州因家焉居官廉明為政慈惠或收
寇或決獄或賑貧或拯難居人無數率義興仁公所至
人則曰活我劉公至也其後孫領收峒寇有功諡忠簡
孫純收邵寇賜廟封忠烈從孫韐諡忠顯韐子子羽諡
忠定子羽子珙諡忠肅世號五忠劉氏
烈丈夫
劉韐字仲淹始書生起白屋累歴大藩歴事五朝紹興
中奉使大金死之李綱作詩序云公視死如歸豈不誠
烈丈夫哉孝宗即位勑賜旌忠褒節之碑諡忠顯
二子子羽子翬
三字符
劉子翬字彦冲家世屏山有園林水石之勝號屏山先
生晩年歌詠自適兄弟間怡怡如也朱熹問入道次
第答曰吾於易得入道之門焉所謂不遠復者吾三字
符也家有二齋東曰復齋西曰蒙齋各有記
刺刺孟
劉章字文孺以小戴禮應鄉書四冠其選紹興廷對天
子親擢之第一晩年好著書王充作刺孟乃作刺刺孟
柳子厚作非國語乃作非非國語
墨莊
劉清之字子澄與呂東萊朱晦翁江玉山李巽巖張廣
漢講論義理之學為天下倡公先世藏書千卷謂之
墨莊光宗即位御史胡晉臣薦公起知袁州號静
春先生
梅詩
劉克莊字潛夫號後村詩文閎肆瑰奇超邁特立宋
淳祐中賜進士出身除秘書少監兼崇政殿說書遷秘閣
修撰後因落梅詩忤時相得謫有梅花百詠文集五
十卷
劉牢之字道堅鬚目驚人破符堅為前鋒號北府兵
劉栖楚諫敬宗游畋失德以額叩龍墀流血被面
劉子羽慷慨自許有捐身徇國之志終徽猷子
珙
劉珙入禁掖思論潤色皆稱其得體為留守諡忠
肅
劉錡紹興名將順昌之捷其功卓然父子建節
劉光世紹興名將入覲誓竭力報國諡武僖公
仙道
劉奉林在天台山駕鶴輕舉鶴嘗墜羽故名其山曰
委羽山王十朋詩云應有赤城鸞鳳過一聲長嘯入
青冥
劉無名夜坐守庚申常服雄黃後見一鬼使曰我來
攝君君頭上有黃光數丈不可近一金二石謂之丹
君服其石更服其金則黑籍落名青華定籙後遇
青華真人授丹訣鉛為君汞為臣石為使黃芽為田
劉海蟾寄問藍方云十月聖胎已成如何得出
女德婚姻
才學
劉孝綽三妹並有才學一適王叔英一適張嶸一適徐
緋者稱劉三娘文尤清拔
仙婚
劉晨剡縣人漢永平中與阮肇入天台山採藥望山頭
有桃共取食之下山取澗水飲之見一杯流出中有胡
麻飯屑因渡水又過一山見二女絶色喚劉阮姓名道
郎等來何晩也邀至其家廳館服飾鮮華東西各有牀
帳帷幔七寶纓絡設甘酒山羊脯胡麻飯就女家成夫
婦仙客數人將三五桃來慶女壻住半年二人求歸女
曰罪根未滅使君等至此還家驗得七代子孫却欲還
女家尋不獲至晉大康八年失二人所在元稹詩云
芙蓉粉面綠雲鬟罨畫樓臺青黛山千樹桃花萬年藥
不知何事憶人間
擇婿
劉惔字真長少清遠有標致與母任氏寓居京口織芒
屨自給蓽門陋巷晏如也王導深器之晉武帝求婚曰
得如劉真長足矣
名族
劉頌字子雅廣陵人世為名族與同郡雷蔣榖魯四大
姓相匹敵嫁女於陳矯矯本劉氏子出養於姑人譏之
重義
劉廷式面目有紫光未第時與隣翁約為婚既第而回翁
死其女喪明女家躬耕貧甚以疾辭婚廷式曰與翁有
約豈可以翁死女疾而遂背之乎卒娶之
再婚
劉貢父再娶歐公詩賀之云仙家千載一何長浮世空
驚日月忙洞裏桃花莫相笑劉郎今是老劉郎
劉殷字長盛張宣子以女妻之既婚戒其女曰劉殷
至孝冥感才識超世終必遠到汝謹事之
劉秀之字道寶十歲氣識異於羣兒東海何承天雅
相知器以女妻之
劉曄字耀卿未第時娶尚書趙晃之女早逝再娶趙
氏九姨宋天禧中除曄龍圖待制
劉凝之以女妻六合徐長孺長孺死有子名武
劉純材富室也以女妻貧士白厚(見白氏)
伊陽劉氏家富以女妻呂子衡(見呂氏)
劉延明為郭博士快婿劉道原娶郎中蔡巽之女
劉子羽妻卓氏封慶國夫人劉綱夫妻俱仙(見樊氏)
劉勉之字致仲朱晦翁之婦翁也劉穆之娶江氏
劉氏范氏世為婚姻(左傳)
依劉劉范劉郎
周(角音邑汝南子后稷至太王文王于周孫以國為氏)
諤諤
周舍事趙簡子簡子曰何以教我舍曰願為諤諤之臣
執筆墨操簡牘隨君後伺君之過而書(新序)
安劉
周勃木強敦厚漢高以為可屬大事又曰周勃重厚少
文然安劉氏者必勃也惠帝朝為太尉陳平與相結
交驩呂氏叛勃以一節入北軍士皆左袒為劉氏誅諸
呂漢室以安初封絳侯食邑入千二百八十戶文
帝立拜丞相
真將軍
周亞夫勃次子漢文任為將軍軍細柳文帝勞之嘆曰
此真將軍矣景帝以為太尉平七國之亂初封條
侯
期期之對
周昌漢高朝為御史大夫時上欲易太子昌廷争之強
而吃曰臣期期知其不可陛下欲廢太子臣期期不奉
詔
拾遺左右
周堪字少卿元帝朝領尚書事與蕭望之以師傅見尊
重數宴見言治亂事與劉向金敞並拾遺左右
因師獲印
周福字仲進甘陵人桓帝微時受學於福及即位擢為
尚書時語曰因師獲印周仲進由是甘陵有南北部(黨錮)
(傳)
黽池逸民
周黨字伯況漢建武中被徵三聘乃肯就車陛見帝廷
伏而不謁自陳願守所志詔賜帛四十匹罷之遂隠居
黽池
五經縱横
周舉字宣光姿貎短陋博學洽聞京師語曰五經縱横
周宣光漢順帝朝舉茂才遷并州刺史移書弔介子
推革寒食禁火之俗民免凍死之患拜光祿大夫卒詔
曰周舉性侔夷魚(伯夷史魚)忠踰隨管加賜錢十萬以旌素
絲之節八使巡行(見馮羨)子勰
赤壁奇功
周瑜字公瑾吳人文武籌略萬人之英赤壁之戰以兵
三萬破魏師八十萬孫權曰公瑾雄烈膽略兼人開
拓荆州邈焉寡儔程普曰與周公瑾交若飲醇醪不
覺自醉少精意於音樂其有缺誤必知之時語曰曲有
誤周郎顧年三十六卒於巴丘
三害
周處字子隠膂力絶人不修細行嘗問父老曰今歲豐
人樂否曰三害未除何樂之有處曰三害云何曰南山
白額虎長橋下蛟并子為三處乃入山射殺猛獸沒水
斬蛟自勵志好學為善吳人歸晉為御史中丞三
子玘靖杞玘子勰烏程郡公靖長子懋清流亭侯
次子遥内史三子贊武鄉縣侯四子縉都鄉縣侯一
門五侯
中興名將
周訪字士達少與陶侃友善遇相者陳訓謂曰二君位
至方岳功名略同訪小侃一歲訪初為汝南縣功曹薦
侃為主簿晉元帝渡江命為將軍平華軼社弢二寇
以功遷荆州刺史或說王敦曰荆州用武之國公宜自
領改訪梁州訪大怒敦手書譬釋因遺以玉環玉椀訪
投諸地曰吾豈賈豎可以寶悅乎史臣曰訪器兼文
武擁麾仗節遠近仰其威風推為中興名將長子撫
有父風撫子楚楚子瓊有將略三世皆為將軍
瓊子彪死節于秦
人倫之鑒
周浚有人倫之鑒隨王渾平吳封武威侯三子顗嵩
謨
肘懸斗印
周顗字伯仁少有重名神采秀徹庾亮謂曰人咸以君
方樂廣顗曰何乃刻畫無鹽唐突西施王導深重之
嘗指其腹曰此中何有曰此中空洞無物可容卿等數
百人晉永昌初王導以王敦作亂每日詣臺待罪顗
入導呼之曰伯仁以百口累卿顗直入不顧但曰今年
殺諸賊奴取金印如斗大係肘後而上表申救甚至
為僕射
冬至燕觴
周謨小字阿奴冬至日其母李氏置酒舉觴賜三子曰
不謂爾等並貴列吾目前吾復何憂嵩曰恐不如尊旨
伯仁志大而才短名重而識暗非自全之道嵩性抗直
亦不容於世惟阿奴碌碌在母眼下後顗嵩皆為王敦
所殺嵩為御史中丞謨為丹陽尹
早韭晩菘
周顒字彦倫隠鍾山王儉曰卿山中何有曰赤米白鹽
綠葵紫蓼文惠太子問菜何味勝曰春初早韭秋末晩
菘仕宋為國子博士復欲歸隠孔稚圭作北山移文
嘲之子捨留内省二十餘年梁武稱為公輔器後
拜相
貂蟬
周盤龍齊永明中遷光祿大夫年老求解職上曰卿著
貂蟬何如兜鍪對曰此貂蟬自兜鍪中來
三隠
周續之字道祖受業於范寗通五經五緯號十經既而
閒居讀老易晉末始入廬山時劉遺民隠廬山陶靖節
不就徵號潯陽三隠
吟風弄月
周惇頥字茂叔號濓溪先生濓溪有舊橋橋有水亭釣
遊其上吟風弄月窗前草不除言與自家意思一般
山谷云舂陵周茂叔人品甚高胸中灑落如光風霽月
雅意林壑初不為窘束作太極圖及通書數十篇上
接洙泗千載之統下啓河洛百世之傳晦菴贊云書
不盡言圖不盡意風月無邊庭草交翠朱雲易傳表
云濮上陳摶以先天圖傳种放放傳穆修修傳李之才
之才傳邵雍放以河洛圖書傳李溉溉傳許堅堅傳范
諤昌諤昌傳劉牧修以太極圖傳茂叔茂叔傳二程
宋景祐中奏補熙寧中除提刑諡元公二子夀燾
平園老
周必大字子克初字洪道紹興中中博學宏詞科在
翰苑九年有詩云綠槐夾道集昏鴉勅使傳宣待賜茶
歸到玉堂清不寐月鈎初上紫薇花嘗言六十四卦惟謙
六爻皆吉又誦夫子其恕乎一語政平生處已以謙持物
以恕退居十五年自號平園老叟築室名曰玉和公自
序云和氣謂之玉燭方今賢和朝物和野使皤然一叟
得佚老於和氣之内淳熙中拜右相封益公子綸
知筠州
夜書墨板
周嗣武字功父乾道中除䕫漕居官盡心國事取平板
方尺餘墨塗之置枕傍夜臥究思有得伸臂捫板畫粉
暗書為記晨起以次施行晦翁以為有德君子
望塵知敵
周德威字鎮遠望塵知敵狀皃雄偉勇聞天下
仙道
周義山入蒙山遇羨門子再拜乞長生訣羨門子曰子
名已在丹臺玉室何憂不仙
周貫自號木鴈子治平熙寧間往來西山人問其夀答
曰八十西山作酒仙麻鞋踏斷布衣穿相逢甲子君休
問大極光陰不計年
周繇與李栖遠等謂之十哲(見吳罕)
周墀為起居舍人濡筆立右螭坳下唐武宗朝拜
相
周思臧唐乾封後與劉禕之等號為北門學士
周昉窮丹青之妙寫趙縱得其神氣情性
周麟紹興中試宏詞第一姿儀灑落望之如神仙中
人
周美成號清真居士元豐中獻汴都賦除太學士
周武仲宣和中為館伴使稱旨上賜茶錦宫花
周絳與景德二十四賢之列(見邊肅)
女德婚姻
干齋
周澤漢永平中拜太常臥病齋宫妻問之澤大怒以妻
干犯齋禁取送獄時語曰生不願作太常妻一年三百
六十日三百五十九日齋一日不齋醉如泥
連姻貴族
周浚為安東將軍因出獵遇雨止李氏家時其女絡秀
在室與婢宰羊豕具十人之饌既辦不聞人聲使覘之
見一女容止甚美因求為妾父兄不許絡秀曰門戶殄
瘁何惜一女連姻貴族後來庶大有益許之生顗兄弟
擇婿
周浚有人倫之鑒鄉人史曜微賤浚引以為友以妹妻
之
義童
周恭叔幼議母黨之婚及登科後其女雙瞽娶之篤愛
過於常人伊川曰某年未三十亦做不得此事
周訪於陶侃故舊也以女妻侃之子贍
周瑜納小喬(見喬氏)
馬周從周伊周蝶為周
丘(宫音丘河南以齊太公封于營其後地為姓)
終身祭酒
丘靈鞠先仕宋後歸齊領東觀祭酒曰人居官願數遷
使我終身為祭酒不恨也子遲
飛羣鳴玉
丘遲字希範八歲能屬文辭藻麗逸鍾嶸詩評云遲點
綴映媚似落花依草齊朝為僕射有譲表云飛翠鳴
玉出入禁門
不食武昌魚
丘巨源蘭陵人除武昌守不樂曰古云不食武昌魚乃
為餘杭令
東南之美
丘仲孚字公信少好學讀書叔父靈鞠稱為千里駒
王儉曰東南之美復見丘生梁武時為山陰令吏民
敬服號稱神明政為天下第一時語曰二傅沈劉不
如一丘
死節
丘冠先字道先齊永明中位給事中奉使蠕蠕國逼之
拜丘曰能殺我者蠕蠕也不能使天子使拜者我也遂
遇害
斵石旌功
丘行恭有勇力貞觀中討高昌有功詔斵石為人馬象
立昭陵闕前以旌其功封天水郡公丘礪紹興中
知瑞州事重建碧落堂丘舜中為朝奉郎諸女皆能
詩兄弟内集必聯詠為樂
浮丘糟丘東家丘
一代偉人
丘崈字宗卿江陰人仕宋孝光寧三朝寧宗嘗稱之曰
卿三朝舊德一代偉人也封魏國諡文定子夀雋刑部
尚書次子夀邁司農卿孫汲桂陽太守俱以名德見稱
汲生必恭必恭生定夫定夫生基基生元鍾歴代名宦
鄒(角音因范陽氏宋愍公之後正考父食邑於鄒以為春秋有鄒氏傳十一卷)
三鄒
鄒忌以鼓琴見齊王王喜之後為齊相齊有三鄒子
前鄒忌次鄒衍後鄒奭
黍谷回春
鄒衍事燕惠王被譖繫獄仰天而哭六月霜降燕有寒
谷不生黍稷衍吹律而暖氣至適梁梁王郊迎適趙
平原君側行撇席適燕燕昭王擁篲先驅其見禮於諸
侯如此(劉向别錄)
曳裾王門
鄒陽齊人也漢景帝時與嚴忌枚乘仕吳吳王陰有邪
謀陽上書諫有云蛟龍驤首則霧雨咸集今臣飾固陋
之心何王之門不可曳長裾乎王不納去而之梁從孝
王游介於羊勝公孫詭之間勝等譖之孝王下之吏陽
從獄中上書有曰明月之珠夜光之璧以暗投人莫不
按劒而相盻者無因而至前也蟠木根柢輪囷離奇而
為萬乘器者以左右為之先容也書奏立出之卒為上
客
撲滿之戒
鄒長倩一云長信公孫弘之故人也贈弘生芻一束素
絲一襚撲滿一枚書遺之曰撲滿者以土為之蓄錢之
具有入而無出滿則撲之士有聚而不散者將有撲滿
之敗可不戒乎
南陽人傑
鄒湛字開父晉人少以才學知名實為南陽人傑對武
帝曰蜂蠆作於懷袖勇夫為之驚駭猛獸在田荷戈而
出凡夫能之累遷國子祭酒
送行萬里
鄒游與顔魯公友善顔之使希烈也游往送之魯公與
蔡明遠帖云聞明遠與鄒游同來欲至采石計其不久
亦合及於淮泗之間坡送王子立詩云送行萬里一
鄒游
江山炳靈
鄒郁華清虚服道非天地間氣江山炳靈則曷由纂懿
流光若斯之盛真卿幸承餘烈敬刻金石以誌之(顔魯公麻)
(姑壇記)
道鄉
鄒浩字志完楊龜山序公奏議云道鄉鄒公自少以道
學行義知名于時蓋仁人君子也遇事接物如虚舟然
堅挺之姿如精金良玉不可磨磷元祐中為太學博
士徽宗即位召拜右正言除中書舍人遷吏侍謫
昭州江水不可飲暑月苦於遠汲所居嶺下忽有泉湧
疏為小池日得四五斛名感應泉大觀中復龍圖待
制子柄
國家之光
鄒柄紹興中擢為御史上曰直臣之子也使言事聳動
四方亦足為國家之光
少陵戶牖
鄒定字應可新吳人寓居於筠有詩名嘗過杜工部祠
賦詩云疇昔哦詩憶耒陽兹因捧檄過祠堂一生忠義
孤吟裏千載凄凉古道傍自是風霜侵病骨非千牛酒
涴詩腸明朝解纜秋江上問訊先生一辦香誠齋誌
其墓云詩句自徐師川上遡山谷以入少陵戶牖官
奉議郎
鄒捷為散騎常侍金谷二十四友中人
鄒景初衡之子也慶元丙辰以春秋擢掄魁
鄒永年字天錫為松滋宰山谷有寄鄒松滋苦竹泉
詩
鄒元佐精通五行有洪範福祿奥旨五卷三奇(見彭)
(姓)
鄒至字致之新昌人授諸子各一經號五經鄒氏
女德婚姻
義聲
鄒德懲妻從夫官于湘陰遭亂為賊所掠將汙之不屈
節死于水賊去得尸義聲動江南李華為作哀節婦
賦
富婚
鄒鳳熾富商也時人稱為鄒駱駝以其傴也市南山木
每株估一匹絹自云山木可盡我絹有餘其嫁女也
請朝士賓客數千供帳華麗及女郎將出侍婢圍繞綺
羅珠翠垂釵曳履尤艷麗者數百人不知誰是新婦
之鄒枚鄒隴
牛(宫音父隴西以宋微子之後司寇牛子孫王父字為氏)
牛繼馬
牛金仕晉為後將軍時玄石圖有牛繼馬後之䜟宣帝
乃忌牛金為二榼共一口以毒酒鴆之而恭王妃夏侯
氏通小吏牛氏而生元帝焉
德量
牛弘字顯仁有弟弼醉酒因射殺弘駕車牛弘妻曰叔
射殺牛是異事弘曰作脯妻言至再弘曰已知讀書不
輟隋開皇初為秘書監
宰相才
牛仙客本河湟使典開元中為河西節度使能勤職業
李林甫曰仙客宰相才也遂以同中書門下三品封豳
國公
金灘
牛僧孺字思黯元和初以賢良方正對策第一初為河
南伊閭縣尉舊傳縣有人入臺縣前水中先有灘出石
礫金沙一日灘出老吏曰此必分司御史若是西臺當
有一雙鸂鶒牛祝曰既能有灘何惜鸂鶒言訖一雙飛
下旬日牛拜察院歴事四朝罷相文宗賜以彜樽龍
勺詔曰精金古器以比君子治第洛陽歸仁里多致
嘉石美木與賓客相娛樂封奇章公宣宗朝加少
師卒
禱井
牛存節仕後梁守鄜州為朱友謙夾圍欲持久以渴疲
之存節乃禱而鑿井八十有水皆甘
賜綵
牛希濟蜀臣也降於後唐明宗召賦蜀主降唐詩云
唐主再懸新日月蜀王難保舊山川明宗曰不忘君規
忠孝也賜綵百端
舞袖破敵
牛臯岳飛愛將也宋建炎中廬州守仇愈告急於飛飛
遣臯以二千騎赴之坐未定敵甲騎五千破城矣臯遥
謂曰牛臯在此展幟示之敵愕然臯舞袖徑前賊疑有
伏奔潰
牛堪唐元和中太學生也及第歸韓愈作序送之
婚姻
牛僧孺長女適苖愔次適張洙三適張希復四適鄧叔
風馬牛火牛木牛
侯(商音成山谷之晉侯緍之後公秦有侯生譏伐始皇以坑儒過漢有侯遣之說羽約平分)
(天下)
虚左自迎
侯嬴魏隠士也為大梁夷門監者信陵君置酒大會賓
客從車騎虚左自迎侯生坐上坐賓客皆驚
矯世論
侯瑾字子瑜以禮自牧獨處一房如對嚴賓作矯世論
臥轍
侯霸字君房家累千金篤志好學王莽時為臨淮大尹
更始徵之百姓老弱相攜遮使者當道而臥曰願乞侯
君復留一年建武初拜尚書令
位至鼎足
侯霸與嚴光有舊光至京師霸遣使奉書光答曰君房
足下位至鼎足甚善懷仁輔義天下悅阿諛順言腰領
絶霸即封奏之
刻石紀功
侯君集以材雄稱從太宗征伐有功平高昌刻石紀
功而還封潞國公圖形凌煙閣
獬豸觸邪
侯思止為高元禮奴唐武后朝因告舒王謀反擢遊擊
將軍后問識字否對曰獬豸不識字而能觸邪后大悅
(酷吏傳)食籠餅必令縮葱加肉號縮葱侍郎
石鼎聯句
侯喜唐元和中有詩聲與軒轅彌明指石鼎聫句彌明
好句層出喜大服
虎榜
侯繼唐貞元中及第號龍虎榜(見齊姓)王&KR0008;為河南尹辟
繼為參謀官愈送以詩云君今得所附勢若脫韝鷹
蜺龍
侯弘實五代時人年十三四夢為虹飲于河數月有僧
相之曰此虹龍也後為節度使
勁正之學
侯仲良字師聖呼二程為舅氏伊川嘗謂侯子議論只
好隔壁聽朱子曰其學清白勁正而無深潛醲郁之
味人有欲館侯子者侯子造焉其家壁垂佛像几積
佛書侯子去之
侯瑱字伯玉討侯景有功陳文帝即位授太尉
侯安都善騎射為邑里雄豪陳文帝即位遷司空
女德婚姻
繡迴文
侯氏張暌之妻唐會昌中暌戍邊十年侯氏繡迴文詩
作龜形云暌離已是十年強對鏡那堪理舊妝聞鴈幾
回脩尺素見霜先為製衣裳開箱疊㨂先垂淚拂杵調
砧更斷腸繡作龜紋獻天子願教行客早回鄉詣闕獻
之暌得歸
侯高女嫁官人(見王適)侯繼圖拾葉題詩(見任氏)
侯道濟娶程珦女
公侯射侯武侯
婁(徵音後譙國因邾婁國之子孫氏焉)
脫輓
婁敬齊人漢高五年脫輓見虞將軍曰願見上陳便宜
虞與鮮衣曰臣衣帛衣帛見衣褐衣褐見不敢易衣見
上說都關中上從之賜姓劉號奉春君改封建信侯
跛男子
婁師德字宗仁有德量唐初為江都尉揚州刺史盧承
業異之曰子台輔器也其弟守代州教之耐事弟曰
人有唾面潔之而已師德曰潔之是逆其意正使自乾
耳狄仁傑曰婁公盛德我為所包容久矣天授中
拜鳳閣鸞臺同平章事為將相三十年(本傳)初袁客師渡
江見舟中人鼻下皆有黑氣不渡俄有一跛男子負直就
舟客師曰此貴人也可以濟矣男子乃師德也(袁天綱傳)
幼悟
婁機字彦發幼穎悟日誦數百言作文以韓柳班馬為
標的攝宰潛川治庠序擇儒士而李延光首與選擢
賢科親書桂枝坊以表其廬士益知勸宋嘉定中參
大政攝中書令年七十九
奎婁離婁
樓(徵音東杞國支夏少康之後周封杞樓公孫因以樓為氏)
樓護字君卿漢元成間人時王氏五侯賓客各有所厚
惟護盡入其門咸得其歡心與谷永俱為五侯上客長
安語曰谷子雲筆札樓君卿唇舌言其見信用也(游俠傳)
每旦五侯饋餉之君卿乃合五侯所餉為鯖名五侯鯖
(唐記)
樓鑰趙宋人善書高宗時太學成奉勅書扁
樓望字次之習春秋操節清白世稱儒宗
牟(宫音子平陽孫祝融之後為牟國子以國為氏)
牟長字君高習歐陽尚書漢建武中為博士居河内諸
生從學者常千餘人註尚書俗號牟氏章句
牟融字子優少博學以尚書教授門徒數百人名稱州
里初舉茂才漢永平中拜司空
牟衮宋人兄弟接迹登科號一門四柱
中牟貽牟岑牟
仇(宮音牧南陽宋仇之後)
碎齒恨君
仇牧宋大夫宋萬弑閔公牧聞之趍至手劒而叱之萬
擊牧碎其首齒
棲鸞
仇覽一名香字季智漢延熹中為蒲亭長化陳元為
孝子考城令王渙署為主簿曰聞不罪陳元而化之得
無少鷹鸇之志邪覽曰以為鷹鸇不若鸞鳳渙曰枳棘
之林非鸞鳳所集以一月俸資之入學郭泰符融齎
刺謁之泰下牀為拜曰君泰之師非泰之友也
告老
仇伯工字粹夫仕宋為戶侍上表牘乞致仕云乞骸以
老敢希漢傅之高風鼓腹而嬉願遂堯民之至樂
仇璋王通門人北面受王佐之道備聞六經之義
仇季子治第三十五福地金精山在處州
好仇
求(角音)
求仲漢隠士也與羊仲皆以治車為業挫廉逃名蔣元
卿舍中竹下開三徑二人常從之游時稱二仲(嵇康傳)
冉求唐求(詩人)營求
裘(角音友渤海仲魯孟獻子之裘牧之後)
裘萬頃字元量不樂仕進以薦者召為司直在朝賦詩
云新築書堂壁未乾馬蹄催我上長安兒時只道為官
好老去方知行路難千里關山千里念一番風雨一番
寒何如静坐茅齋下翠竹蒼梧子細看遂乞歸(詩話)
菟裘羊裘狐裘
留(徵音守安南留吳留略為東海太晉璠為江夏令)
留正字仲至徐處士知其必貴以女妻之虞允文與
語以宰相器奇之宋孝宗朝歴四郡召還西府拜
相封國公孫元剛中博學宏詞科
勾(宫音以平陽宗古勾芒氏之後易勾姓自宋建炎以來避高嫌名各不同有其姓字者紹興)
(進士勾聲是也有更其音者史館修撰勾濤是也加金字者鈎光祖是也加絲者約紡是也加草者)
(勾諶是也增為勾龍者如淵是也改為句者句思是也累世之後不復别矣)
勾井疆孔門弟子
州(商音)
州綽晉勇士奔齊莊公指殖綽郭最曰是寡人之雄也
綽曰君以為雄誰敢不雄平陰之役先二子鳴二子者
譬於禽獸臣食其肉而寢處其皮矣
皇州韓荆州西涼州
歐(商音)(平陽)
歐冶子善作劒越王聘之作五劒一曰純鈎越王以示
薛燭燭曰光乎如芙蓉始生曹植表云歐冶改視鉛
刀易價今潭陽縣南石屋山西有鑄劒坑即歐冶作
劒之所
區(羽音後闕東漢韓文音歐又冶子之末長沙有區景)
文義卓然
區冊廣州人韓愈送區冊序云愈謫居山陽有區生者
自南海擊舟而來儀貌甚偉坐與之語文義卓然
青玉案
區革宜州人與黃山谷游為瓊州掾山谷贈以青玉
案
由(羽音)(魏郡)
由余著兵法六篇秦穆公用其謀拓地千里遂霸西戎
許由子由
氏族大全卷十一
