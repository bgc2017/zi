氏族大全卷四
十二齊
齊(徵音齊汝南以大公封於其後國為)(望氏)
志怪
齊諧志怪者也諧之言曰鵬之徙南溟也水擊三千里
摶扶搖而上九萬里
締交
齊明兒良戰國之士也與周最樓緩之徒合從締交
龍虎榜
齊季若唐貞元中陸䞇主試試明水賦御溝柳詩得韓
愈歐陽詹賈稜陳羽等同榜皆天下孤雋偉傑之士號
龍虎榜
解事舍人
齊澣字洗心年十四見李嶠嶠稱有王佐才開元初姚
崇為相用澣為中書舍人朝廷大政必咨之號解事舍
人崇嘗曰欲知今問齊澣欲知古問高仲舒齊善知今
而高善知古也
齊映以文敏顯用唐貞元中拜相
齊旦宋紹興中為軍器丞
下齊假齊雲齊求齊
黎(徵音頊京兆正九黎之後一云少昊氏衰九黎亂德顓命南重司天北正黎司地其後以字為)
(氏)
騶從之盛
黎幹唐代宗朝為京兆尹出入騶從以百數聞楊綰拜
相為之減損纔十餘騎(楊綰傳)時大旱造土龍與巫覡對
舞又禱孔子廟上聞而笑之(本傳)
經術
黎醇字希聲治春秋東坡之故人歐公亦喜之宋英宗
朝為直講上問蜀士於歐陽脩脩對曰文行蘇洵經術
黎醇由是擢用
載酒堂
黎子雲昌化軍人城南有載酒堂東坡在儋耳一日訪
之遇雨從農家借笠著屐而歸婦人小兒相隨争笑邑
犬羣吠竹坡周小隠詩云持節休誇海上蘇前身應是
牧羊奴為嫌朱紱當年夢故作黃冠一笑娛遺跡與公
歸物外清風為我襲衣襦憑誰喚起王摩詰畫作東坡
戴笠圖
遠景樓
黎希聲老蘇友人也有遠景樓賦
黎確宋建炎中為諫議大夫
女德婚姻
餐花
麻姑壇唐時有女道士姓黎名瓊仙餐花絶粒年八十
而顔色益少(仙傳)
黎渦
胡澹庵居海外二十年移衡州飲胡氏園詩云君恩許
歸時一醉傍有梨頰生微渦謂侍妓黎倩也朱文公詩
十年浮海一身輕歸對黎渦却有情
昌黎重黎懸黎(玉也)闍黎
嵇(商音會譙國漢夏少康氏封子於會稽為稽氏初徙譙稽山為嵇氏)
竹林之遊
嵇康字叔夜美詞氣有風儀自云導養得理則安期彭
祖之倫可及乃著養生論性絶巧而好鍜宅邊有一
柳甚茂夏月常鍜其下山濤常舉康自代乃與濤書
告絶云有七不堪但濁酒一杯彈琴一曲志意畢矣
與阮籍山濤阮咸王戎向秀劉伶為竹林遊世號七賢
仕西晉為中散大夫龍章鳳姿天質自然子紹
鶴在鷄羣
嵇紹字延祖或謂王戎曰昨於稠人中見紹昂昂然若
野鶴之在雞羣戎曰君復未見其父耳
亳丘子
嵇含字君道好學能文家在亳丘自號亳丘子門曰歸
厚之門室曰慎終之室晉惠朝為中書侍郎
嵇喜挾琴齎酒題門作鳳
奚(商音之後)(譙國為仲虺奚仲奚仲湯左相)
奚涓漢祖封為列侯元功十八人中涓位第七
奚斤仕元魏為相世稱忠孝封山陽侯
奚陟仕魏為起居舍人文辭清麗彌綸省闥
奚康生少驍勇彎弓十石仕魏為直閣將軍
奚廷珪精於墨南唐賜姓李
奚容咸字子晳孔門高弟
女德
奚氏鄒保英妻也從夫之官遇契丹入寇奚氏率家僮
及城内女子相助固守賊退朝廷封奚氏為誠節夫人
錦奚奚斯跋奚
倪(宫音子千乘失與兒同監韻無此兒字為邾武子封次於郳國子孫為郳氏避仇改兒倪)
(良)
帶經而鋤
倪寬漢武時人束髮修學治尚書家貧賃作帶經而鋤
以射策為掌故遷左内史以負租課殿當免民聞之
大家牛車小家擔負輸租不絶課更以最通世務明習
文法以經術緣飾吏事
興學
倪若水字子泉唐開元初為汴州刺史政尚清淨興州
縣學廬(見班景倩)
藥石
倪偁字文舉宋南渡後人居吳興錦山之下少有學行
受業張横浦之門芮國瑞調桐川簿人皆以詩餞之公
曰吾與子不交以面而交以心芮曰珠玉之贈不如藥
石之賜三子恕思愿皆登科
宏詞科
倪思字正甫器質凝重宋淳熙中中博學宏詞科拜
吏侍兼直學士院在朝中立不倚
端倪天倪坤倪
洼
洼丹字子玉傳孟氏易作易論七篇易家宗之稱為大
儒漢建武初為博士遷大鴻臚
十三佳
柴(商音之平陽高柴後)
舞女破敵
柴紹字嗣昌尚唐高祖平陽公主主與紹對置幕府號
娘子軍高祖即位以功封霍國公吐谷渾党項寇邊
勑紹禦之敵矢下如雨士失色紹令人彈琵琶使二女
子對舞敵休射紹從後掩擊敵大潰
繫國輕重
柴與之字中行宋嘉定中仕于朝與時宰不合出守章
貢危逢吉以詩送云力為君王乞得州補天未了石還
收人才自係國輕重吾道亦關公去留殿角纔辭槐影
日船頭便轉荻花秋競誇祖帳東門外誰識眉攅杜甫
愁
柴禹錫字元圭事宋太宗於晉邸擢樞密副使
柴宗慶字天祐尚宋太宗魯國公主封千牛衛上將軍
柴宗愈衢州布衣也宋紹興中獻中興聖統詔免解
女德
柴翁守禮有女在唐莊宗掖庭明宗入洛出宫人女歸
謂父曰見郵舍隊長黝色花項雀形者甚貴願事之翁
曰豈有花項天子後卒歸之即郭威也為周太祖
懷(角音之河内無懷後)
懷敘仕吳為尚書郎
十五灰
裴(商音支河東裴嬴姓伯益之後秦非子孫封鄊侯因以為氏)
東西眷
裴遵從光武平蜀曾孫茂為侍中尚書生二子長曰輯
號東眷次曰徽為西眷後徽曾孫天明號中眷
後俊領袖
裴秀字季彥八歲能屬文時語曰後俊領袖有裴秀晉
武朝位至司空
武庫五兵
裴頠字逸民博學稽古周弼曰頠若武庫五兵縱横一
時之傑也晉俗尚虛無著崇有論以矯之晉惠朝
吏侍
玉山
裴楷字叔則徽次子時稱為玉人近之如玉山照映人
也與王戎齊名仕晉為光禄大夫
八裴
裴徽兄弟子姪善談玄理時人以方八王徽比王祥楷
比王衍康比王綏綽比王澄瓉比王敦遐比王導頠比
王戎邈比王玄
一經
裴昭明齊永明中為黃陵太守罷郡無宅常曰一身之
外復何須乎子孫不才我聚彼散若能自立不如一經(南史)
獨立使君
裴俠仕北魏為河北太守上命俠别立曰清慎奉公
為天下最衆中有如俠者可與俱立無敢應者號獨立
使君
掌銓衡
裴行儉字守約唐高宗朝為吏侍與李敬玄馬載同典
選時稱裴馬有知人之鑒因宴出碼碯盤大三尺軍
吏碎之色不少吝子光庭開元中拜相
霹靂手
裴灌唐永徽中為同州司戶參軍裁決積案名動一州
號霹靂手唐開元中為吏侍
僕射巾
裴冕字章甫大歷中郭子儀曰冕有社稷功拜左僕射
自製巾子人争效之號僕射巾
真儒
裴休字公美兄弟家塾晝誦經夜著書終年不出戶有
饋鹿者諸生共薦之休不食曰蔬食猶不足今一啖肉
後何以繼舉賢良方正異等太和中拜相宣宗曰休
真儒者
薦賢
裴垍字弘中李吉甫為相問以進賢垍即崖略疏三十
人吉甫藉以薦于朝天下稱得人憲宗朝拜相器局
峻整人不敢干以私引用崔羣李終與同相
四朝元老
裴度字中立威譽德業比郭子儀以身係天下輕重者
三十年歴事四朝(憲穆敬文)以全德終始元和中自蔡州
入覲以詩示幕中賓客韓愈和一篇云南伐旋師太華
東天書夜到冊元功將軍舊壓三司貴相國新兼五等
崇鴛鷺欲歸仙仗裏熊羆還入禁營中長慙典午非材
職得就閒官即至公又和東征詩云旗穿曉日雲霞擁
山倚秋空劍戟明開成中留守東都上命盧洪宣諭
曰為朕卧護北門也白樂天詩云天子旌旗分一半八
方風雨會中央治第東都集賢里作别墅具涼臺燠
館號綠野堂野服蕭散與白居易劉禹錫把酒著文晝
夜相歡不問人間事號曲江公封晉國公諡文忠
子識大理卿諗為學士
蘭菊異芬
裴子餘仕唐以明經顯同舍李朝隠程行諶以文法稱
或問優劣於長史陳崇業答曰蘭菊異芬胡有廢者
三絶
裴旻為將軍請吳道子畫天宫寺吳請旻舞劍作氣以
助揮毫旻舞一曲道子奮筆立成如有神助三絶(見張旭)
裴駿字仲駒崔浩目為三河領袖仕魏為中書博士
裴坦字知進居太平里號太平宰相
女德婚姻
阿姥墩
晉裴氏姥居錢塘墩採花釀酒凡士之貧者貰與之因
名所居曰阿母墩荆公送人歸錢塘詩云花前若見餘
杭姥為道仙人憶酒家
藍橋仙遇
裴航唐人繫舟襄漢同舟樊夫人國色航賂其婢裊煙
達詩云同舟胡越猶懷想況遇天仙隔錦屏倘若玉京
相會去願隨鸞鶴入青冥答云一飲瓊漿百感生玄霜
搗盡見雲英藍橋便是神仙宅何必區區上玉京後經
藍橋驛渴見茅舍有姥嫗緝麻航揖之求漿嫗呼曰雲
英擎一甌漿來飲之乃玉液也嫗曰欲娶此女但得玉
杵臼月餘得之嫗曰有如此信士航夜窺之有玉兔持
杵雪光耀室嫗曰吾入洞為裴郎具帷帳俄見一大第
仙童侍女引航相見講婚後夫妻入玉峯洞中餌絳雪
瓊英之丹超為上仙
碧鸛雀
裴寬為潤州參軍刺史韋詵有女擇所歸會休日登樓
見寬於後苑瘞鹿蓋人以為餉致而去者詵引為判官
謂妻曰今得婿矣時寬衣碧瘠而長時人呼為碧鸛雀
詵曰愛女必為賢公侯妻何以貌為卒妻之開元中
為禮部尚書
擇對
裴子野有女擇對有周弘正年十歲通老子周易子野
深想賞愛以女妻之
弱息為托
裴行儉號知人在吏部時見蘇味道王勮曰二君後皆
掌銓衡僕有弱息願以為托
犀玉器
裴坦性簡儉其子娶楊收女器用皆犀玉坦命持去曰
殃我家矣
杜乂妻裴氏嫠居以禮自防人號曰杜姥
裴居道為戶部尚書范陽盧承慶以女妻之
裴敞以女妻劉從諫後封燕國夫人
裴楷娶王渾之女
裴郎(見裴航)裴監
崔(角音叔博陵國齊太公生丁公伋伋生乙讓居崔邑因氏焉)
達旨詞
崔驛字亭伯東漢人年十三通春秋詩易與班固傅毅
齊名擬揚雄解嘲作達旨詞又著詩賦銘頌婚禮酒警
合二十一篇父篆王莽時為建新大尹理出冤獄二
千餘人
大儒
崔瑗字子玉駰中子也能世父業舉茂才遷汲令人歌
之曰天降神明君賜我慈仁父後胡廣薦瑗宿德大儒
遷濟北相子寔
政論
崔寔字子真漢桓帝初詔舉純行之士涿郡舉寔詣公
車稱病不對策退論世事名曰政論仲長統見之曰凡
為人主宜寫一通置之座側
銅臭
崔烈漢靈帝時因傳母入錢伍百萬得為司徒問其子
鈞曰吾居三公外議何如曰議者嫌大人銅臭
水精鹽
崔浩字伯深博覽經史玄象陰陽百家之言無不該貫
仕北魏為中書令帝嘗賜清醥醪酒十斛水精鹽一兩
謂曰朕味卿言若鹽酒故與卿同其味
胷中千卷
崔陵仕北魏為侍中鄭伯攸嘆曰公身長八尺面如刻
畫謦欬如洪鐘胷中貯千卷書人那得不畏服子彥
通與父並為詩人冠冕李神雋曰昨見崔陵兒為後
生第一
崔公橋
崔亮傭書自業族兄光勸之依李冲亮曰安能看人眉
睫乎後為雍州刺史立渭橋百姓利之名崔公橋
崔光初名孝伯清河人晝耕夜學傭書以養親魏帝
曰孝伯才浩浩如黃河東注今日之文宗也為黃門
侍郎
皮鞭
崔伯謙字士遜北齊神武帝稱之曰伯謙清直奉公真
良佐也為濟北太守以熟皮為鞭示辱而已百姓歌
之
異雀集樹
崔信明以五月五日生日方中有異雀鳴集樹庭史占
之曰生子當以文顯位殆不高貞觀中為秦川令卒
工詩有楓落吳江冷之句
清暑賦
崔仁師唐貞觀初為殿中侍御史上幸翠微宫獻清暑
賦
三戟崔家
崔琳開元中為中書舍人弟珪為太子詹事次弟瑶為
光禄卿俱列棨戟世號三戟崔家每宴集組印相輝
華轂盈門一榻置笏重疊其上元宗命相名覆金甌
除官八百人
崔祐甫肅宗朝拜相在位未踰年除官八百人皆親故
一門三相
崔鉉初為荆南節度使李石從事開成中拜相而石猶
在鎮賀啓云賓筵初啓曾陪樽俎之歡將幕未移已在
陶鈞之下子沆叔父元式俱拜相父元略為東都
留守時謂一門三相
炙手可熱
崔鉉所善者鄭魯楊紹復段瓌薛蒙頗參議論時語曰
鄭楊段薛炙手可熱欲得命通魯紹瓌蒙
三世同居
崔倕緦麻親三世同居唐宣宗聞之嘆曰崔家一門孝
友可謂士族師法六子邠酆郾郇鄯鄲
親導母輿
崔邠字處仁元和中為吏侍時太常大閱四部樂都人
縱觀邠去帽親導母輿公卿避道都人榮之三世同
居光德里兄弟六人同奉朝請官皆二品宣宗題其
家曰德星堂里曰德星郾五子瑶瑰瑾珮
璆唐登科記云自元和初至大中年間邠郾鄲瑶
先後為禮侍六次放榜為崔氏六榜刻石於泰寧寺時
謂之榜院
美莊三十所
崔羣字敦詩擢甲科號龍虎榜(見齊姓)時陸䞇知舉羣及
第陸䞇妻曰陸氏又添一莊矣後羣知貢舉歸妻勸求
田羣曰吾有美莊三十所謂一榜放三十人妻曰君非
陸氏門生乎君掌文柄而不令其子簡禮就試如以君
為良田則陸氏一莊荒矣元和中拜相
哦松
崔立之字斯立元和初為藍田丞邑庭有老槐四行南
牆有巨竹千挺立之日哦松間有問者輒曰予方有公
事子且去韓愈為作藍田記又贈以詩有暮作千詩
轉遒緊及深叢見孤羆佳作喧衆口等句
沒字碑
崔協不識文字時謂沒字碑後唐明宗欲用之為相任
圜曰舍李琪立協如棄蘇合丸而取蜣蜋之轉也
直言
崔公孺韓琦夫人之弟也性亮直好面折人宋仁宗朝
為諫議大夫時魏公執政用監司有非其人者公孺曰
公居陶鎔之地宜法造化為心造化以蛇虎害人之物
故置於藪澤山林今公乃置之通衢使為人害可乎公
憚之
婆娑園
崔鶠字德符宋宣和末除侍御史以攣疾致仕治園數
畆號婆娑園喜為詩文有婆娑集嘗遊黃蘖山中得四
妙士幽蘭芳菊石菖蒲星星草也
崔頲子八人琯珙瑨璪璵&KR0008;(闕)世以擬漢荀氏八龍
崔咸有高世之志遊終南山乘月吟嘯元和中侍御史
崔遠有文而風致峻整人目為釘坐梨言一坐所珍也
崔峒大歷十才子中人崔遵度與二十四賢
女德婚姻
貞節
崔彥皓之女事鄭誠生子善果年二十而寡父母欲奪
其志女曰棄兒為不義背夫死為無禮後善果為魯郡
守每決事母坐胡床於廳後察之
姆儀
崔寔母劉氏有姆儀淑德博覽書傳常訓子以臨民之
政
教子
崔元孫之女性嚴明有高節適房氏生子景伯景先親
授以九經義
君婦始生
崔元綜將娶一日夢有一人云此非君婦君婦今日始
生俄所娶婦暴亡後十八年始議侍郎韋陟堂妹年十
九乃於履信坊宅成親所夢之日其女始生後崔公官
至二品韋夫人偕老焉
擇婚著姓
崔恬以女妻王慧龍崔浩見之曰信王家兒也王氏世
齇鼻江東人謂為齇王慧龍
娶孤女
崔巨倫姑為李叔胤妻巨倫一妹有才行而眇叔胤妻
曰吾兄盛德而早世肯令屈事卑族乃為其子翼納之
晚婚
崔氏適盧校書有詩云不怨盧郎年紀大不怨盧郎官
職卑自恨妾身生大晚不遇盧郎年少時
繼婚
崔浩博學太原郭逸奇其才以女妻之女亡以少女繼
之又以一女妻浩之弟恬
崔行功少好學唐儉愛其才以女妻之後為蘭臺侍郎
崔晤孤女李仁鈞娶為繼室
崔陵崔愍皆盧尚之婿崔季謙女妻楊玠楊汝
士妻亦崔氏
崔盧望族
高士廉定士族崔幹為第一太宗曰我於崔盧李鄭無
嫌及其世衰猶恃舊地以取貲昔齊據河北陳仕江南
故以崔盧王謝為重今天下為一何容納貨舊門仍以
買婚為榮乎
梅(羽音伯汝國因殷紂時有梅子孫以為氏)
梅仙
梅福字子真九江人補南昌尉願一登文石之階陟丹
墀之塗及王莽專政一朝棄妻子去變姓為吳市門卒
人傳以為仙瑞州圖經載子真故宅在高安之豐安
鄉旁有尉山及梅仙觀
虎幕鳳池
梅信字昌言宋真宗朝鎮并州黃覺詩云出去暫開貔
虎幕歸来須占鳳凰池喜焚香晨起必焚香兩爐以
公服罩之滿袖以出坐定撥開滿室濃香人謂之梅香
病足撫其足曰足中有鬼不令我至兩府也
慶歷郎官
梅堯臣字聖俞以詩名張芸叟評之云聖俞詩如深山
道人草衣木食王公大人見之不覺屈膝宋慶歴中
為郎官
知貢舉
梅摯字公儀宋英宗朝與王珪范景仁韓絳同知貢舉
時梅聖俞參詳有詩云公庭拜答士傾心放下珠簾絶
語音萬蟻戰酣春晝永五星明聚夜堂深力槌頑石方
逢玉盡撥寒沙始見金淡榜題名何日出清明池苑可
能尋
梅陶晉人居鄉里立月旦評祖約問其意何如答曰
善褒惡貶佳法也
梅頥嘗因事拜陶侃侃止之曰梅仲真膝豈可再屈
邪
梅虫兒齊東昏時為京局監
標梅宫梅官梅庾嶺梅
枚
安車之召
枚乘字叔仕吳上書諫吳王勿反云以一縷之任繫千
鈞之重上懸無極之高下垂不測之淵雖甚愚者哀其
將絶也吳王不納去之梁善屬文設為吳客楚太子
問答之辭作七發吳滅漢景召拜弘農都尉詞賦
尤高漢武以安車蒲輪徵之道卒孽子臯
詼諧
枚臯字少孺漢武朝上書北闕拜為郎好詼諧善賦
頌比東方朔揚雄曰飛書持檄則用枚臯
條枚銜枚
雷(商音萬馮翊後黃帝時雷之)
膠漆
雷義字仲公與陳重為友漢順帝朝義舉茂才讓於重
刺史不聽義遂不應命後同舉孝廉俱拜尚書郎時
語曰膠漆自謂堅不如雷與陳
劍氣衝斗
雷煥妙達緯象晉武時斗牛間常有紫氣張華問煥何
祥煥曰寶劍之精上徹于天在豫章豐城縣華即補煥
為豐城令掘獄得二劍送龍泉與華太阿自佩後煥
子華持劍過延平津劍躍水但見二龍各數丈長而去
煥子曰先公化去之言張公終合之說其信乎
面中六矢
雷萬春唐至德初為張巡禆將守睢陽立城上面中六
矢不動賊疑為木人使諜問之大驚
落齶齒
雷德讓宋初為侍御史太祖怒其言趙普引柱斧擊落
其上齶二齒
易舉
雷德遜深於易義王元之詩上之云當時直氣壓朱雲
老作皇朝諫議臣(云云)題詩野館光泉石講易新堂動
鬼神
清白吏
雷孚筠州人宋政和初登第宰宜春倅章貢居官清白
年八十餘卒贈太子太師子孝友字季仲弱冠以
詞賦魁南宫宋開禧中拜樞密諡文簡其先有明地
理者曰魏半天為其祖卜宅兆至是其說驗且以為累
世積善之報云
雷次宗晉蓮社中築室鍾山名招引館
女德
雷氏王導妾也頗與政事招權納貨蔡公謂之雷尚書
瑞雷迅雷黔雷
來(徵音)(河内)
班坐絶席
來歙漢建武初拜大中大夫憂國忘家忠孝彰著取略
陽有功帝勞之班坐絶席在諸將之右諡節侯
安事筆硯
來護兒有武力常曰大丈夫當為國討賊安能區區專
事筆硯乎隋文帝朝封榮國公三子恒濟整
一門二相
來恒唐高宗朝以文學拜相弟濟嘗云丈夫惟無仕
仕必至宰相永徽中拜中書令一門二相時虞世南子
昶無才術歴將作匠許敬宗曰護兒兒作相世南男作
匠文武豈有種耶
來整驍勇善戰賊云不怕官軍千萬衆只怕榮公第六郎
嚼鐵
來瑱尚名節有大志禄山反瑱時為汝南守戰屢捷賊
目為来嚼鐵代宗朝拜相父矅為節度使著名西
邊
來敏耆宿學士也諸葛亮請為祭酒遷光禄大夫
來俊臣天性殘忍唐武后時酷吏也
來之邵字祖德宋元祐中為監察御史
嗟來倘來歸去來
臺(商音)(平盧)
臺佟後漢逸民隠武安山鑿穴為居採藥自給
臺國寶晉人曉圖䜟秘緯天文格書風角星算望氣
占候之術
臺亨宋元豐間人與盱江八賢司馬温公著閭閻
之善者五人亨其一也
哀(羽音後魯國為魯哀公之以諡氏)
哀駘它衛人貌惡魯哀公召而觀之果以惡駭天下
授以國政仲尼曰是必才全而德不形者也(莊子)
哀章漢人
十七真
真德秀字希元本姓慎避孝宗諱改姓真少篤學母吳
氏躬織衽以教後中宏詞科帥湖南潭人為立生祠
一夕有題于壁云舉世知公不愛名湘人苦欲置丹青
西方又出一活佛南極今添兩夀星幾百年方鍾秀氣
八千春願祝修齡不須更作生祠記四海蒼生口是銘
入覲進大學衍義上嘉之越山新居成名其齋曰
學易春帖云坐看吳越兩山色默契羲文千古心宋
端平間參大政諡文忠號西山楊大中見公氣
骨大器之許以女歸焉
天真大真玄真子
甄(商音甄中山因韻書云舜陶河濱以為氏)
瘦羊博士
甄宇東漢人拜博士每臘日詔賜博士人一羊宇獨取
其瘦者後朝會詔問瘦羊博士所在
羊裘負薪
甄彬有行業嘗以紵就人質及贖於中得金五兩即送
還之曰五月披羊裘負薪豈拾遺金邪仕梁為錄事
參軍
白雀之祥
甄恬至孝母喪廬墓側有白鴈白雀栖其廬(南史)
青岩山
甄濟字孟城少好學以文雅稱居青岩山下十餘年遠
近服其仁環山不敢佃漁郡守五辟天詔十至堅卧不
起天寶末安禄山反封刃召之濟引頸就刃使者嗟
嘆以病告元和中袁滋表濟節行與權臯同科宜載
國史詔贈秘少監子逢
思亭
甄君故徐州富室以明經教授鄉稱善人既葬其親作
室其傍陳后山名之曰思亭而為之記
陳(徵音滿穎川其周武王封舜後胡公於陳後以國為氏)
六出奇計
陳平杖劍歸漢拜都尉絳灌曰平雖美丈夫如冠玉其
中未必有也佐高祖定天下凡六出奇計封戶牖
侯
鴻鵠之志
陳勝字涉嘗輟耕太息曰燕雀安知鴻鵠之志
懸旌萬里
陳湯字子公漢元帝時同甘延夀矯制斬郅支劉向曰
懸旌萬里之外揚威崑山之西自漢以来征伐方外之
將未之有也賜爵關内侯
投轄
陳遵字孟公少與張竦伯松親善遵謂曰足下苦身自
約我放意自恣而官爵功名不減於子答曰子欲為我
不能我為子亦敗矣好客每會飲取客車轄投井中
客有急不得去善書每與人尺牘皆藏去以為榮
時列侯有與遵同姓字者每至人門坐中震動既至而
非因號其人曰陳驚坐三為二千石哀帝朝封嘉威
侯
德星聚
陳寔字仲弓漢桓帝時為太丘長在鄉閭平心率物其
有争訟輟求判正曰寧為刑罰所加不願為陳君所短
嘗謁荀季和無僕令子元方將車季方持杖孫長文
尚少著車中既至荀使其子叔慈應門慈明行酒餘六
龍下食文若尚少坐膝前時太史奏德星聚五百里内有
賢人聚卒諡文範先生潁川四長(見鍾皓)
難兄難弟
陳紀字元方弟諶字季方與父並著高名時號三君
元長子長文季方子孝先各論父功德咨於祖太丘太
丘曰元方難為兄季方難為弟
不凡子
陳蕃字仲舉年十五獨處一室庭宇蕪穢父友薛勤候
之謂曰孺子何不灑掃以待賓客蕃曰大丈夫當掃除
天下安事一室勤甚奇之後復造焉謂其父曰足下有
不凡子吾来候之漢桓帝朝為尚書令加太傅
下榻
陳蕃為樂安太守郡人周璆高潔之士蕃字之而不名
為置一榻去則懸之為豫章太守不接賓客惟徐穉来
特設一榻去則懸之
湖海士
陳元龍名登許汜曰元龍湖海之士豪氣未除見之無
主客禮自上大床卧使客卧下床劉備曰君求田問舍
言無可採如小人欲卧百尺樓上卧君於地下何但上
下床之間耶
檄愈頭風
陳琳字孔璋為魏武記室嘗草檄呈操方頭風疾卧起
讀曰此愈我疾建安七子琳其一也
良史
陳夀字承祚為晉著作郎撰三國志時稱其善叙事有
良史之才
蒲萄遺母
陳叔達唐武德初判納言上嘗賜蒲萄不舉曰願以遺
母
海内文宗
陳子昂字伯玉唐興文章承徐庾餘風子昂始變正雅
為感遇詩二十八章王適曰是為海内文宗武后奇
其才召見金華殿擢麟臺正字
麟鳳
陳陶南唐人結廬西山吟詠自適殊有佳語如中原不
是無麟鳳自是皇家結網疎之句人所稱道
攜書歸隠
陳摶字圖南自號扶搖子方四歲戲渦水側有青衣嫗
抱置懷中乳之聰悟日益有詩云十年蹤跡走紅塵回
首青山入夢頻紫陌縱榮争及睡朱門雖貴不如貧愁
聞劍戟扶危主悶見笙歌聒醉人攜取舊書歸舊隠野
花啼鳥一般春入武當山辟穀練氣二十餘年後居華
山雲臺觀周世宗召至禁中賜號白雲先生嘗乘白
驢入汴聞趙祖登極大笑曰天下定矣宋太宗召至
以野服見服華陽巾草屨黑絛還山賜號希夷先生再
召辭曰九重仙詔休教丹鳳銜来一片野心已被白雲
留去端拱初命弟子張超鑿石為室化形蓮花峯下
義門
陳競江州人十四世同居宋初旌表其門號義門陳氏
名題殿柱
陳恕字仲言宋太宗朝為三司使御筆題殿柱曰真鹽
鐵使封晉公
一條冰
陳彭年宋真宗朝初入翰林見王旦呈科舉條貫公投
之地曰内翰做官幾日便隔絶天下士陳惶懼而退
在翰林十餘年人謂其銜為一條冰位至參政
三堯列侍
陳省華封秦公三子堯叟堯佐堯咨每賓客至三子衣
金紫侍立客求去秦公曰此兒子輩天下以秦公教子
為法陳氏世家為榮
堯叟宋真宗朝狀元及第里諺曰錦屏名山三人狀
元謂公兄弟及馬㳙也天禧中同平章事
堯佐字希元仁宗朝吕申公求退上曰誰能代卿曰
老成鎮撫無如陳堯佐遂大拜號知餘子諡文
惠
堯咨字嘉謨宋咸平中狀元後知制誥精於弧矢
號小由基母怒之以杖擊之金魚墜地諡康肅
四先生
陳襄字述古閩人與鄉士陳烈周希孟鄭穆為友四人
者氣古行高磨礲礪琢相期以天下之重為己任謂之
四先生知河陽縣時富公鎮河陽燕遊登臨必與之
偕吟詠樽俎更唱迭和每曰陳著作竒才也熙寧中
召知諫院遷直學士
龍丘居士
陳慥字季常號龍丘居士元豐三年東坡謫黃州至岐
亭有白馬青蓋来迎乃故人陳慥也留五日賦詩而别
白犢往来
陳舜俞神宗朝為嘉禾令以不行青苗謫居山南與劉
凝之乘白犢往来龍眠居士畫而為圖
江西詩派
陳師道字無已號后山居士少刻苦好學以文謁曾鞏
鞏竒之故有向来一瓣香敬為曾南豐之句元祐中
東坡孫覺𫝊堯俞薦于朝授徐州教授江西詩派(見吕姓)
隠嵩山
陳叔易初與晁說之(字以道)俱隠嵩山叔易赴召晁以
詩送之云處士何人為作牙盡攜猿鶴到京華故山岩
壑應惆悵六六峯前只一家以道宣和間領郡人復以
此嘲之
社稷臣
陳康伯字長卿紹興名相也時高宗將遜位公朝夕協
贊以決大議挺然有古社稷臣之風封魯國公
氣節文章
陳與義字去非號簡齋河目海口大耳聳峙識者知其
為貴人徽宗見所賦墨梅詩有見晚之嘆王德明
稱其出處氣節翰墨文章為中興大臣之冠建炎中參
大政陳仲微瑞陽人號遂初宋末為吏部郎上章
劾權相賈似道束擔而歸先是同郡辛元龍以小官劾
史相彌遠姚勉初登第劾丁相大全三公文章氣節可
稱
和陳難
陳至道字元和號野雲崇高節至孝養親不仕親沒終
身初度閉門杜客必躬酹松楸戀戀盡日不能返以詩
鳴承旨鉅夫程公謂郊島野適興味復見於斯其詩
態度清華玉人衣雲錦古荆刺史答湖山極慕嗜效
和陶故事不可得作和陳難詩云和陶容易和陳難玉
樹千尋不可攀飽喫荆州三載飯更無好句落人間後
隠香嶺得道昇為冲和大仙人稱詩仙
載世希夷
陳濟道字元德號風岡守正不仕晩歲樂希夷大仙之
道人稱載世希夷
陳咸其父教以謟咸頭觸屏風不聽元帝朝御史
中丞
陳重字景公與雷義友如膠漆陳騫八公同辰
陳儀號陳三更陳昇之四人花瑞
陳烈與蔡君謨同硯席歐公薦之除國子直講
婚姻
鳳占
陳敬仲奔齊初懿氏卜妻敬仲其妻占之曰吉是謂
鳳凰于飛和鳴鏘鏘(云云)並于正卿五世其昌八世之
後莫之與京
多長者車
陳平居負郭以席為門而門多長者車轍富人張負有
女孫五嫁夫輒死負謂其子仲曰豈有美如陳平而長
貧者乎以妻之
封夫人
陳恕為參政入見太宗曰卿娶誰氏對曰臣無妻上曰
王克正江南望族一女令淑可作卿配遂妻之不數日
封郡夫人
晚婚
陳敏修號市隠居士紹興中進士第三人玉音云卿便
是陳敏修年幾何對曰七十三問幾子對曰未娶乃出
内人施氏嫁之年三十貲奩甚厚時人語曰新人若問
郎年紀五十年前二十三
陳郎
陳嶠字景山年近六十方及第有儒家以女妻之合卺
夕作詩云彭祖尚聞年八百陳郎猶是小孩兒閒居
詩云小橋風月年年事争奈潘安老去何
寄食外家
陳后山郭提刑槩慕其賢以女妻之后山家貧常寄食
外家有詩上槩云嫁女不離家生男已當戶曲逆老不
侯知人公豈誤
陳不識女妻牧羊奴陳忠女妻葛勃
陳雲之妻李白女孫也
陳京善文辭宰相常衮以兄之女妻之
前陳横陳陳陣
秦(徵音孝天水之伯益裔孫非子周王封於秦因氏焉)
飲上池
扁鵲姓秦名越人少時遇桑君飲以上池之水能隔牆
視病盡見五臟徵結特以診脉為名耳
萬石秦氏
秦彭字伯平漢建初中守潁川有鳳凰麒麟嘉禾甘露
之瑞及去百姓攀轅一門為二千石者五號萬石秦
氏
論天
秦宓蜀人有才學諸葛亮迎為别駕遷學士吳遣張
温来聘命宓館伴與論天温大服
金瓶之寵
秦瓊字叔寶佐唐太宗定天下克敵有功上賜之黃金
瓶圖形凌烟閣
南安高士
秦系字公緒天寶末避亂剡溪客泉州南安有大松百
餘結廬其上水石為研注老子號南安居士與劉長
卿相和權德輿曰長卿自以為五言長城系以偏師攻
之
大小秦君
秦景道唐人與弟暉皆精漢書號大秦君小秦君
仙橘
秦精入武昌山採藥遇仙人長一丈通體皆毛探懷中
橘二十枚與之
大虚公
秦觀字少游號大虚公元祐初東坡以賢良方正薦于
朝除大學博士山谷詩云少游五十策其言明且清
以初應制科進策五十篇也坡薦之安石安石曰君
奇秦君口之而不置我得其文手之而不釋嘗鼎臠旨
可知矣官至國史編修弟覯
從師學道
秦覯字少章又名覿字少儀從東坡學於杭州后山詩
送之云斑衣兒啼真自樂從師學道也不惡但得新年
勝舊年即如常在郎罷前
秦祖封少梁伯秦非汧陽伯秦商上洛伯皆孔門弟
子
秦周漢黨人八厨之一
秦檜字會之紹興中居相位十八年以和誤國
秦仔宋靖康中二聖北狩仔齎蠟詔回命高宗圖恢
復
婚姻
秦少游女妻范祖禹之子元實秦少游娶坡妹考蘇
譜所載非是不可用
秦虢秦晉之盟謂秦無人秦公
荀(徵音其河内邑周文王第十七子郇侯之後以國為氏後去為荀晉有荀林父荀罃荀首)
羽翼六經
荀卿名況趙人著書數萬言羽翼六經增光孔氏
八龍
荀淑字季和少有高行名賢李固李膺皆宗師之桓
帝朝出補朗陵侯相涖事明理稱為神君子八人儉
緄靖燾汪爽肅專並有名稱時稱八龍潁隂令以昔高
陽氏有才子八人改其所居西豪里曰高陽里
無雙
荀爽字慈明十二歲通春秋時語曰荀氏八龍慈明無
雙或問許邵靖爽孰賢曰二人皆玉慈明外光叔明内
潤
修漢紀
荀悅字仲豫獻帝時與孔融侍講禁中帝命悦依左氏
𫝊體修漢紀三十篇詔尚書給筆札
二仁
荀彧字文若舉孝廉何顒見而竒之曰王佐才也後為
曹操謀臣及操受九錫彧飲藥卒位尚書令諡敬侯
荀攸字公達彧從子從曹操征伐謀謨帷幄奇策十二
操曰公達人之師表也封陵亭侯文中子曰荀氏
有二仁生也以濟時死也以明道
佐命
荀顗字景倩當晉武時有佐命弼導之勲銘功太常配
享清廟為侍中八公攀龍(見何曾)
鳳凰池
荀勖字公曾晉武朝領秘書監得汲郡冡中古人竹書
撰次以中經列在秘書自中書遷尚書令人賀之曰
奪我鳳凰池諸君何賀邪
少年方伯
荀羡字令則褚裒奇之曰荀生逸羣之氣將有冲天之
舉東晉朝為徐州刺史時年二十八中興方伯未有如
羡之年少者
荀昱淑兄子也漢黨人八俊之一
荀雍與四友以文章賞會(見何長瑜)
荀士遜仕齊為中書舍人狀貌甚醜曰醜舍人
女德婚姻
守節
荀采爽之女事隂瑜瑜死守節不嫁父母強之再事郭
弈偽為歡尋以粉書扇曰尸還隂氏家自經死
國色
荀粲字奉倩娶曹洪女國色後病熱而死粲貌悴而神
傷曰佳人難再得未幾亦卒
荀楊孟荀
辛(徵音封隴西子姒姓之後夏啟支子於萃孫去草為辛氏)
使酒
辛武賢漢宣時為酒泉太守羌人畏服及其弟湯為護
羌校尉使酒醉酗羌人乃畔子慶忌
虎臣
辛慶忌字子真父子皆以勇武聞敘𫝊云武賢父子虎
臣之俊上書救列輔叩頭救朱雲二事可與汲黯
王章同科漢成朝為左將軍
引裾
辛毗字佐治諫魏文帝徙民實河南帝怒而入毗隨引
其裾上曰卿持我何大急邪為侍中
不事二姓
辛勉晉人字伯力劉聰署為光禄大夫固辭曰大丈夫
豈虧高節事二姓哉
幽居賦
辛德源字孝基隋初隠林慮山著幽居賦以自寄枕
藉六經漁獵百氏
好消息
辛玄叡唐武后時為屯田郎中嘗云兒子從官者有人
來云貧乏不能自存此是好消息如聞貲貨充足衣馬
輕肥此是惡消息
五龍
辛樊兄弟五人並有才識時人曰五龍一門金枝玉昆
書劍
辛讜學詩書善擊劍有濟時志少耕于野有牛鬭而兩
持其角久之竟折其角里人駭異唐末為嶺南節度
使
文武兼資
辛仲甫字之翰趙祖問趙普以文武兼資者普以仲甫
對拜右補闕出知光州課種柳蔭行路郡人謂為補闕
柳
受果返金
辛次膺字起季廉聲著聞程邁送果置白金奩内公受
果返金紹興中參大政踰月求去
勇退
辛幼安名棄疾號稼軒居士宋寧理朝擁節鉞奉身勇
退悉以家事付兒曹作西江月云萬事雲煙忽過一身
蒲柳先衰而今何事最相宜宜醉宜遊宜睡早起催
科了納更量出入收支乃翁依舊管些兒管竹管山管
水
女德
辛憲英羊耽之妻也聰明有才鑒從子祜嘗送錦被憲
英嫌其華反而覆之其儉約如此
申(商音氏魏郡秋炎帝之後封於申號申伯其後以國為春時有申繻申叔時申無宇申)
(句須申丹)
哭秦庭
申包胥楚大夫也定公四年吳師入郢包胥如秦乞師
依庭牆而哭日夜不絶聲勺水不入口七日秦師乃出
救楚楚王賞功包胥逃賞
著書
申不害學黃老刑名韓昭侯用為相終申子之身十五
年國治兵強著書二篇曰申子
安車
申公魯人也武帝以束帛加璧安車蒲輪迎之至則以
為大中大夫舍魯邸弟子為博士者十餘人
使君手迹
申徽仕魏為襄州刺史性廉謹畫楊震像于寢室以自
戒迨歸題詩清水亭長幼競来讀曰此是申使君手迹
生申申意
郇(商音)
唐大歷中晉州男子郇模獻三十字一字為一事朝廷
館之客省
氏族大全卷四
