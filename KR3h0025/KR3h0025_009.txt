宣和畫譜卷九
龍魚敘論
易之乾龍有所謂在田在淵在天以言其變化超忽不
見制畜以比夫利見大人詩之魚藻有所謂頒其首莘
其尾依其蒲以言其游深泳廣相忘江湖以比夫難致
之賢者曰龍曰魚作易刪詩前聖所不廢則畫雖小道
故有可觀其魚龍之作亦詩易之相為表裏者也龍雖
形容所不及然葉公好之而真龍乃至則龍之為畫其
傳久矣吳曹弗興嘗於溪中見赤龍出水上寫以獻孫
皓世以為神後失其傳至五代才得傳古其放逸處未
必古人所能到本朝董羽遂以龍水得名于時實近代
之絶筆也魚雖耳目之所玩宜工者為多而畫者多作
庖中几上物乏所以為乘風破浪之勢此未免絓乎世
議也五代袁㠖專以魚蠏馳譽本朝士人劉寀亦以此
知名然後知後之來者世未乏也悉以時代繫之自五
代至本朝得八人凡水族之近類者因附其末若徐白
徐臯等輩亦以畫魚得名于時然所畫無涵泳噞喁之
態使人但垂涎耳不復有臨淵之羨宜不得傳之譜也
龍魚(水族附)
五代
袁㠖僧傳古
宋
克夐叔儺
董羽楊暉
宋永錫劉寀
袁㠖河南登封人為侍衞親軍善畫魚窮其變態得噞
喁游泳之狀非若世俗所畫作庖中物特使饞獠生涎
耳今御府所藏十有九
遊魚圖六戲魚圖一
羣魚圖一竹穿魚圖一
魚蟹圖一魚蝦圖二
寫生鱸魚圖一筍竹圖三
竹石圖一蟹圖一
僧傳古四明人天資穎悟畫龍獨進乎妙建隆間名重
一時垂老筆力益壯簡易高古非世俗之畫所能到也
然龍非世目所及若易為工者而有三停九似蜿蜒升
降之狀至于湖海風濤之勢故得名於此者罕有其人
傳古獨專是習宜為名流也皇建院有所畫屏風當時
號為絶筆今御府所藏三十有一
衮霧戲波龍圖二穿石戲浪龍圖二
吟霧戲水龍圖二踴霧出波龍圖二
吟霧躍波龍圖一爬山躍霧龍圖二
踴霧戲水龍圖一穿石出波龍圖二
穿山弄濤龍圖二出水戲珠龍圖一
戲雲雙龍圖一戲水龍圖四
出洞龍圖一翫珠龍圖二
出水龍圖一祥龍圖一
吟龍圖一戲龍圖一
戲水龍圖一坐龍圖一
宗室克夐佳公子也戲弄筆墨不為富貴所埋沒畫遊
魚盡浮沈之態然惜其不見湖海洪濤巨湍之勢為毫
端壯觀之助所得止京洛池塘間之趣耳官止右武衞
大將軍漳州團練使累贈保康軍節度使追封高密侯
今御府所藏一
遊魚圖一
宗室叔儺善畫多得意於禽魚每下筆皆默合詩人句
法或鋪張圖繪間景物雖少而意常多使覽者可以因
之而遐想昔王安石有絶句云汀洲雪漫水溶溶睡鴨
殘蘆晻靄中歸去北人多憶此每家圖畫有屏風叔儺
所畫率合於此等詩亦高致也官至濮州防禦使累贈
少師今御府所藏十有七
鮮鱗戲荇圖二荷花遊魚圖二
羣蠡圖二遊魚圖四
桃溪珍禽圖一秋江宿禽圖一
戲荇圖一弄萍游魚圖一
蓮塘灌水圖一雪汀驚鴈圖一
穿荇羣魚圖一
董羽字仲翔毗陵人善畫魚龍海水不為汀濘沮洳之
陋濡沫涸轍之游喜作禹門砥柱乘長風破萬里浪驚
雷怒濤與之為出沒盡魚龍超忽覆却之狀其筆端所
得豈惟壯觀而已耶事偽主李煜為待詔後隨煜歸京
師即命為圖畫院蓺學今金陵清涼寺有李煜八分題
名蕭遠草書羽畫海水為三絶羽語吃時以董啞子稱
方太宗嘗令畫端拱樓壁觀者畏懾因以杇鏝羽亦終
不偶頃畫水於玉堂北壁其洶湧瀾飜望之若臨煙江
絶島間雖咫尺汗漫莫知其涯涘也宋白為時聞人一
見擊節稱賞因賦以詩其警句謂回眸已覺三山近滿
壁潛驚五月寒則羽之得名豈虚矣哉今御府所藏十
有四
騰雲出波龍圖一踴霧戲水龍圖二
出山子母龍圖一龍圖二
戰沙龍圖二翫珠龍圖三
出水龍圖一穿山龍圖一
江叟吹笛圖一
楊暉江南人善畫魚得其揚鬐鼓鬛之態蘋蘩荇藻映
帶清淺浮沈鼓躍曲盡其性今人畫魚者多拘鱗甲之
數或貫柳或在陸奄奄無生意惟暉則不拘世習吹柳
絮漾桃花於魚得計時往往見之筆下覽之者如在濠
梁間然未免畫家者流所指摘也今御府所藏一
遊魚圖一
宋永錫蜀人也畫花竹禽鳥魚蟹學梁廣善傳色大抵
兩蜀丹青之學尤盛而工人物道釋者為多自刁光處
士入蜀而始以其學授黃荃而花竹禽鳥學者因以專
門然終不能望荃之兼能也永錫亦後來之秀遂能以
名家今御府所藏四
寫生荷花圖二魚蟹圖二
文臣劉寀字宏道少時流寓都下狂逸不事事放意詩
酒間亦能為長短句與貴游少年相從無虚日善畫魚
深得戲廣浮深相忘於江湖之意蓋畫魚者鬐鬛鱗刺
分明則非水中魚矣安得有涵泳自然之態若在水中
則無由顯露寀之作魚有得於此他人作魚皆出水之
鱗蓋不足貴也由是專門頗為士人所推譽漂泊不得
志曳裾侯門一夕大雪擁九衢闔戶不出平時過從謂
寀舊雪來今雪不來後數日友生候之意其僵仆矣因
大叫出戶謂友生曰我阻雪不死與若曹罷酒不出許
時擁褐壊屋下無所為得封事一通可獻天子或有遇
合自此遂吐胸中霓矣同輩皆笑之俄而上所陳事神
考嘉歎而官之後歷任州縣今為朝奉郎今御府所藏
三十
戲藻羣魚圖一羣鮊戲茭圖一
泳萍戲魚圖一倒竹戲魚圖一
羣魚戲荇圖一羣鯉逐蝦圖一
戲荇鯚魚圖一游魚圖九
魚藻圖五魚蟹圖一
戲荇魚圖一戲水遊魚圖一
龜魚圖一在藻魚圖二
牡丹遊魚圖一落花遊魚圖一
宣和畫譜卷九
