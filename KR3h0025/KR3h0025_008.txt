宣和畫譜卷八
宫室敘論
上古之世巢居穴處未有宫室後世有作乃為宫室臺
榭戶牖以待風雨人不復營巢窟以居蓋嘗取易之大
壯故宫室有量臺門有制而山節藻梲雖文仲不得以
濫也畫者取此而備之形容豈徒為是臺榭戶牖之壯
觀者哉雖一點一筆必求諸繩矩比他畫為難工故自
晉宋迄于梁隋未聞其工者粤三百年之唐歴五代以
還僅得衞賢以畫宫室得名本朝郭忠恕既出視衞賢
輩其餘不足數矣然忠恕之畫高古亦未易世俗所能
知其不見而大笑者亦鮮焉若夫刳木為舟剡木為楫
與其車輿之制凡涉於度數而近類夫宫室者因附諸
此自唐五代而至本朝畫之傳者得四人信夫畫之中
規矩凖繩者為難工游規矩凖繩之内而不為所窘如
忠恕之高古者豈復有斯人之徒歟後之作者如王瓘
燕文貴王士元等輩故可以皂隸處因不載之譜
宫室(舟車附)
唐
尹繼昭
五代
胡翼衞賢
宋
郭忠恕
尹繼昭不知何許人工畫人物臺閣冠絶當世蓋專門
之學耳至其作姑蘇臺阿房宫等不無勸戒非俗畫所
能到而千棟萬柱曲折廣狹之制皆有次第又隱算學
家乘除法於其間亦可謂之能事矣然考杜牧所賦則
不無太過者騷人著戒尤深遠焉畫有所不能既也今
御府所藏四
漢宫圖一姑蘇臺圖二
阿房宫圖一
胡翼字鵬雲工畫道釋人物至於車馬樓臺種種臻妙
趙嵓都尉以畫著名一時見翼禮遇加厚喜臨摹古今
名筆目之曰安定鵬雲記有秦樓吳宫盤車等圖傳於
世今御府所藏八
秦樓吳宫圖六盤車圖二
衞賢長安人江南李氏時為内供奉長於樓觀人物嘗
作春江圖李氏為題漁父詞於其上至其為高崖巨石
則渾厚可取而皴法不老為林木雖勁挺而枝梢不稱
其本論者少之然至妙處復謂唐人罕及要之所取為
多焉今御府所藏二十有五
黔婁先生圖一楚狂接輿圖一
老萊子圖一王仲孺圖一
於陵子圖一梁伯鸞圖一
羅漢圖一溪居圖一
雪宫圖一山居圖一
閘口盤車圖一雪岡盤車圖一
竹林高士圖一雪江高居圖一
雪景樓觀圖一雪景山居圖二
渡水羅漢像一神仙事跡圖二
嵓僧圖一蜀道圖二
盤車圖二
郭忠恕字國寳不知何許人柴世宗朝以明經中科第
歴官迄國朝太宗喜忠恕名節特遷國子博士忠恕作
篆隸凌轢晉魏以來字學喜畫樓觀臺榭皆高古置之
康衢世目未必售也頃錢塘有沈姓者收忠恕畫每以
示人則人輒大笑歴數年而後方有知音者謂忠恕筆
也如韓愈之論文以謂時時應事作下俗文章下筆令
人慙及示人以為好惜古文之難知也如此今於忠恕
之畫亦云忠恕隱於畫者其謫官江都踰旬失其所在
後閱數歲陳搏會于華山而不復聞蓋亦仙去矣今御
府所藏三十有四
尹喜問道圖一明皇避暑宫圖四
避暑宫殿圖四山隂避暑宫圖四
飛仙故實圖一九曜像一
雪山佛刹圖一山居樓觀圖一
織錦璇璣圖三湖天夏景圖二
車棧橋閣圖一水閣晴樓圖一
行宫圖二吹簫圖一
樓觀士女圖三
滕王閣王勃揮毫圖四
番族敘論
解縵胡之纓而斂衽魏闕袖操戈之手而思禀正朔梯
山航海稽首稱藩願受一㕓而為氓至有遣子弟入學
樂率貢職犇走而來賓者則雖異域之遠風聲氣俗之
不同亦古先哲王所未嘗或弃也此番族所以見於丹
青之傳然畫者多取其佩弓刀挾弧矢遊獵狗馬之玩
若所甚貶然亦所以陋蠻夷之風而有以尊華夏化原
之信厚也今自唐至本朝畫之有見於世者凡五人唐
有胡瓌胡虔至五代有李贊華之流皆筆法可傳者蓋
贊華系出北番是為東丹王故所畫非中華衣冠而悉
其風土故習是則五方之民雖器械異制衣服異宜亦
可按圖而考也後有高益趙光輔張戡與李成輩雖馳
譽於時然光輔以氣骨為主而格俗戡成全拘形似而
乏氣骨皆不兼其所長故不得入譜云
番族(番獸附)
唐
胡瓌胡虔
五代
李贊華王仁夀
房從真
胡瓌范陽人工畫番馬鋪敘巧密近類繁冗而用筆清
勁至於穹廬什器射獵部屬纖悉形容備盡凡畫驝駞
及馬等必以狼毫製筆疏染取其生意亦善體物者也
有隂山七騎下程盜馬射鵰等圖傳于世其後以筆法
授子虔梅堯臣嘗題瓌畫胡人下馬圖其略云氊廬鼎
列帳幕圍鼓角未吹驚塞鴻又云素紈六幅筆何巧胡
瓌妙畫誰能通則堯臣之所與故知瓌定非淺淺人也
今御府所藏六十有五
卓歇圖二牧馬圖十
番部驝駞圖一番騎圖六
秋陂牧馬圖一番部盜馬圖一
番部早行圖二番部牧馬圖一
番族獵射騎圖一射騎圖一
報塵圖一起塵番馬圖一
番部下程圖七番部卓歇圖三
番部射鵰圖二卓歇番族圖一
射鵰雙騎圖一轉坡番騎圖一
沙堈牧駞圖一出獵番騎圖一
獵射圖六牧駞圖一
番部按鷹圖一毳幕卓歇圖一
番族牧馬圖一番部汲泉圖一
牧放平遠圖一牧馬番卒圖一
按鷹圖二對馬圖一
平遠番部卓歇圖二
獵射番族人馬圖一
平遠射獵七騎圖一
胡虔范陽人學父瓌畫番馬得譽世以謂虔丹青之學
有父風蓋瓌以七騎下程射鵰盜馬等圖傳於世故知
虔家學之妙殆未可分真贗也今御府所藏四十有四
番部下程圖八番族下程圖一
番部卓歇圖五番部起程圖一
番族起程圖三番族卓歇圖四
平遠獵騎圖一番部盜馬圖一
番部牧放圖三射鵰番騎圖一
汲水番騎圖一射獵番族圖一
牧放番族圖一番族按鷹圖一
射鵰圖一獵騎圖二
番騎圖四番馬圖一
簇帳番部圖一番族獵騎圖二
平遠射獵七騎圖一
李贊華北番東丹王初名突欲保機之長子唐同光中
從其父攻渤海扶餘城下之改為東丹國以突欲為東
丹王避嗣主德光之逼逐遂越海抵登州而歸中國時
唐明宗長興六年十二月也明宗賜與甚厚仍賜姓東
丹名慕華以其來自遼東乃以瑞州為懷化軍拜懷化
軍節度使瑞慎等州觀察使又賜姓李更名贊華始汎
海歸中國載書數千卷自隨尤好畫多寫貴人酋長至
於袖戈挾彈牽黃臂蒼服用皆縵胡之纓鞍勒率皆瓌
竒不作中國衣冠亦安於所習者也然議者以謂馬尚
豐肥筆乏壯氣其確論歟今御府所藏十有五
雙騎圖一獵騎圖一
雪騎圖一番騎圖六
人騎圖二千角鹿圖一
吉首並驅騎圖一射騎圖一
女真獵騎圖一
王仁夀汝南宛人石晉時作待詔倣吳生畫為佛廟鬼
神及馬等嘗於相國寺淨土院畫八菩薩人輒謂之吳
生不復有辨之者以此知其所學之淺深也既作浮屠
氏畫則多在屋壁堂殿間歲月浸久隨以隳壊故存者
絶少今御府所藏一
駞
房從真成都人工畫人物番騎嘗於蜀宫幛壁間作諸
葛亮引兵渡瀘布置甲馬恍若生動近時張戡番馬所
以精者以戡朔方人耳今從真蜀人而能番馬族帳非
其所見亦不易得至於幛壁仍異縑楮皆其難者尤宜
賞激焉惜乎緘櫝不能祕隨時湮沒也今御府所藏八
番族卓歇圖一寫西域人馬圖一
卓歇圖二調馬打毬圖一
薛濤題詩圖一捕魚圖一
寫唐明皇真一
宣和畫譜卷八
