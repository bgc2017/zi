宣和畫譜卷六
人物二
唐
周昉王胐
韓滉趙温其
杜庭睦吳侁
鍾師紹
五代
趙嵓(本名霖)杜霄
丘文播丘文曉
阮郜童氏
周昉字景元長安人也傳家閥閱以世胄出處貴游間
寓意丹青頗馳譽當代兄皓善騎射因戰功授執金吾
德宗召皓謂曰卿弟昉善畫欲令畫章欽寺神卿可特
言之經數月帝又諭之方就畫其珍重如此初昉落墨
時徹去幄帟使往來縱觀之又寺接國門賢愚畢至或
言妙處或指擿未至衆目助其得失昉隨所聞改定月
餘是非語絶遂下筆成之無復瑕纇當時推為第一其
後郭子儀壻趙縱嘗令韓幹寫照衆謂逼真及令昉畫
又復過之一日子儀俱列二畫於壁竢其女歸寧詢所
畫謂誰女曰趙郎也問幹所寫曰此得形似問昉所畫
曰此兼得精神姿制爾於是優劣顯然昉於諸像精意
至於感通夢寐示現相儀傳諸心匠此殆非積習所能
致故俗畫摹臨莫克髣髴至於傳寫婦女則為古今之
冠其稱譽流播往往見於名士詩篇文字中昉生平圖
繪甚多而散逸為不少貞元來已有新羅國人於江淮
間以善價求昉畫而去世謂昉畫婦女多為豐厚態度
者亦是一蔽此無他昉貴游子弟多見貴而美者故以
豐厚為體而又關中婦人纖弱者為少至其意穠態遠
宜覽者得之也此與韓幹不畫瘦馬同意今御府所藏
七十有二
天地水三官像六五星真形圖一
五星圖一五曜圖一
四方天王像四降塔天王圖三
托塔天王像四星官像一
天王像二授塔天王圖一
六丁六甲神像四九子母圖三
寫金德像一北極大帝聖像一
行化老君像一明皇騎從圖一
楊妃出浴圖一三楊圖一
織錦回文圖一豫遊圖一
五陵遊俠圖一蠻夷職貢圖二
烹茶圖一宫女圖二
宫騎圖一遊春士女圖一
烹茶士女圖一凭欄士女圖一
横笛士女圖一舞鶴士女圖一
紈扇士女圖一避暑士女圖一
覽照士女圖一遊行士女圖一
吹簫士女圖一遊戲士女圖一
圍棋繡女圖一天竺女人圖一
&KR0034;林圖二寫武后真一
按舞圖三藥欄石林圖一
妃子教鸚鵡圖一
寳塔出雲天王像一
北方毗沙門天王像一
明皇鬭雞射烏圖一
白鸚鵡踐雙陸圖一
北齊高歡帝幸晉陽宫圖一
王朏太原人官止劍州刺史喜丹青之習師周昉然精
密則視昉為不及一時如趙博文皆昉高弟也然朏過
博文遠甚今御府所藏十
明皇燕居圖一明皇斫膾圖三
寫唐帝后真一太真禁牙圖一
寫卓文君真一避暑士女圖一
士女家景圖二
韓滉字太冲官止撿挍左僕射同中書門下平章事退
食之暇好鼔琴書得張顛筆法畫與宗人韓幹相埒其
畫人物牛馬尤工昔人以謂牛馬目前近習狀最難似
滉落筆絶人然世罕得之蓋滉嘗自言不能定筆不可
論書畫以非急務故自晦不傳於人今御府所藏三十
有六
李德裕見客圖一七才圖一
才子圖二孝行圖二
醉學士圖一田家風俗圖一
田家移居圖一高士圖一
村社圖一豐稔圖三
村社醉散圖一風雨僧圖一
逸人圖一堯民擊壤圖二
醉客圖一瀟湘逢故人圖一
村夫子移居圖一村童戲蟻圖一
雪獵圖一漁父圖一
集社鬭牛圖二歸牧圖五
古岸鳴牛圖一乳牛圖三
趙温其成都人也父公祐以畫稱温其幼而穎秀家學
益工温其子德齊亦以畫世其家時名不減父祖大中
初温其於大聖慈寺繼父之蹤畫天王帝釋筆法臻妙
世稱高絶今御府所藏二
焚誦士女圖一烹酩士女圖一
杜庭睦不知何許人也以畫傳於世道釋人物最為世
目之近習者而工之為尤難自吳道元號為絶筆學者
隨其所得各自名家庭睦復喜寫故實畫明皇斫膾圖
人物品流見之風神氣骨間非有得於心者何以臻妙
至此今御府所藏一
明皇斫膾圖
吳侁不知何許人也作泉石平遠溪友釣徒皆有幽致
傳其蕭翼蘭亭圖人品輩流各有風儀披圖便能想見
一時行記歴歴在目信乎書畫之並傳有所自來也今
御府所藏一
蕭翼蘭亭圖
鍾師紹蜀人也妙丹青畫道釋人物犬馬頗工三代而
下禮儀綿蕝至唐盛時雖房杜不敢議師紹乃能作尚
齒圖豈無激而然所謂禮失而求諸野今於師紹見之
今御府所藏一
尚齒圖
梁駙馬都尉趙嵓本名霖後改今名喜丹青尤工人物
格韻超絶非尋常畫工所及有漢書西域傳彈棋診脈
等圖傳于世非胸次不凡何能遂脱筆墨畛域耶今御
府所藏六
調馬圖一臂鷹人物圖一
五陵按鷹圖四
杜霄善畫得周昉筆法為多尤工蜂蝶及曲眉豐臉之
態有秋千撲蝶吳王避暑等圖傳於世蓋蜂蝶之畫其
妙在粉筆約略間故難得者態度非風流藴藉有王孫
貴公子之思致者未易得之故蛺蝶圖唐獨稱滕王要
非鐵石心腸者所能作此婉媚之妙也今御府所藏十
有二
撲蝶圖八撲蝶士女圖一
撲蝶士女圖二遊行士女圖一
丘文播廣漢人也又名潛與弟文曉俱以畫得名初工
道釋人物兼作山水其後多畫牛齕草飲水卧與犇
乳牸放牧皆曲盡其狀嘗為銜果鼠一時稱為竒絶今
已散逸莫知所在今御府所藏二十有五
文會圖四豐稔圖一
六逸圖四七才子圖二
維摩化身圖一維摩示疾圖一
松下逍遥圖一田家移居圖一
渡水僧圖一驪山老母像一
三笑圖一牧牛圖三
逸牛圖一乳牛圖二
水牛圖一
丘文曉廣漢人文播弟也工道釋一時與文播齊名山
水亦工要皆高世之習道家之仙風釋氏之慈相山川
之神秀其非有得於心則未有能到其妙也今成都廣
漢間文曉筆蹟尤多亦喜畫牧牛蓋釋氏以觀性此所
以見畫於文曉焉今御府所藏四
渡水羅漢像一故實人物圖一
牧牛圖二
阮郜不知何許人也入仕為太廟齋郎善畫工寫人物
特於士女得意凡纖穠淑婉之態萃於毫端率到閫域
作女仙圖有瑶池閬苑風景之趣而霓旌羽蓋飄飄凌
雲萼綠雙成可以想像衰亂之際尤不可得但傳於世
者甚少今御府所藏四
女仙圖一遊春士女圖三
婦人童氏江南人也莫詳其世系所學出王齊翰畫工
道釋人物童以婦人而能丹青故當時縉紳家婦女往
往求寫照焉有文士題童氏畫詩曰林下材華雖可尚
筆端人物更清妍如何不出深閨裏能以丹青寫外邊
後不知所終今御府所藏一
六隱圖一
宣和畫譜卷六
