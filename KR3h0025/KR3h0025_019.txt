宣和畫譜卷十九
花鳥五
宋
王曉劉常
劉永年吳元瑜
賈祥樂士宣
李正臣李仲宣
王曉泗州人善畫鳴禽叢棘俊鷹等師郭乾暉雖若未
至而就其擊摶飛揚之狀至為卑棲羣噪者之所警其
亦雄俊已哉蓋傳于世者絶少矣今御府所藏一
噪雀圖
劉常金陵人善畫花竹極臻其妙名重江左家治園圃
手植花竹日遊息其間每得意處輒索紙落筆遂與造
物者為友染色不以丹鉛襯傅調勻深淺一染而就頃
時米芾赴書學博士過金陵有以常所畫折枝桃花獻
者於是芾置之於屏間坐卧其下夜索燭與對若相晤
言賞歎者累月以謂常之所學不减於趙昌之流今御
府所藏四
寫生杏花圖一桃花圖一
木瓜花圖一六花圖一
武臣劉永年字公錫章獻明肅皇后之姪孫其先本彭
城人後徙於開封因以家焉永年生四歲會仁宗初總
萬機錄外氏子孫之未仕者於是以永年為内殿崇班
出入两宫仁宗使賦小詩有一柱會擎天之句帝乃驚
異之又嘗誤投金盞於瑤津亭下戲顧左右曰孰能為
我取之者永年一躍持之而出帝撫其頂曰劉氏千里
駒也自爾待之甚異置内從中年十二始聽出外永年
喜讀書通曉兵法勇力兼人嘗使遼會以職事致遼人
怒夜以巨石塞驛門衆皆恐獨永年如無素以勇力聞
乃取其巨石而擲弃之遼人以為神使遂還朝稱旨擢
知涇州帝製詩以寵其行疑其鐡心石腸而雄豪邁往
之氣不復作婉媚事乃能從事翰墨丹青之學濡毫揮
灑蓋皆出於人意之表作鳥獸蟲魚尤工又至所畫道
釋人物得貫休之竒逸而用筆非畫家纖毫細管遇得
意處雖堊帚可用此畫史所不能及也嘗任侍衛步軍
馬軍親軍殿前都虞候步軍副都指揮使邕州觀察使
崇信軍節度使謚壯恪今御府所蔵三十有六
花鴨圖四家鵝圖三
寫生家鵝圖一雙鵝圖五
鷹兔圖一角鷹圖一
鷹圖一蘆雁圖四
寫生龜圖一水墨雙鴿圖一
羣鷄圖一卧烏圖二
松鶻圖一水墨獾圖一
柳穿魚圖一牧放驢圖一
秋兔圖二墨竹圖二
寫木星像一夀鹿圖一
水墨茄菜圖一
武臣吳元瑜字公器京師人初為吳王府直省官換右
班殿直善畫師崔白能變世俗之氣所謂院體者而素
為院體之人亦因元瑜革去故態稍稍放筆墨以出胸
臆畫手之盛追蹤前輩蓋元瑜之力也故其畫特出衆
工之上自成一家以此專門傳於世者甚多而求元瑜
之筆者踵相躡也吳王遣元瑜親詣泰州傳徐神翁像
有進士李芬作詩送之曰吳將軍元瑜丹青妙當世吳
王命扁舟下海陵貌徐神翁像以歸故為詩敘其事以
贈云秦皇寤寐毛盈語銳意長生欲輕舉徐福藥就仙
骨成雲海茫茫但延佇東西日月秋復春海變桑田更
幾人忽思重看舊寰宇驂鸞直下江淮濱布衣野叟不
耕藝自向琳宫操拔篲祕語親書悟世人一坐忽驚三
十歲淮南奉道聞真蹟命使扁舟訪消息畫手從來獨
擅場一見仙風心自得歸來目斷蒼煙垠三尺生綃醉
墨翻軸上神翁不解語彷彿白鶴乘孤雲海陵相望一
千里嗟我塵勞未云已授書圯上會有期誠心願取黃
公履其為一時所重如此後出為光州兵馬都監再調
官輦轂下而求畫者愈不已元瑜漸老不事事亦自重
其能因取他畫或弟子所模寫冒以印章繆為已筆以
塞其責人自能辨之未幾而卒官至武功大夫合州團
練使今御府所藏一百八十有九
寫生牡丹圖一桃花黃鸝圖一
緋桃卧烏圖一杏花野鷄圖三
杏花錦鳩圖一黃鶯餅桃圖一
柏梢餅桃圖一杏花鸂鶒圖二
杏花會禽圖二梨花鷺鷥圖二
梨花孔雀圖五梨花鳩子圖三
梨花黃鶯圖一松梢杏花圖一
林檎杜鵑圖二金林檎碧鷄圖一
金林檎山鷓圖二海棠山鷓圖一
海棠鳩子圖一海棠遊春鶯圖一
海棠黃鶯圖二李花鸚鵡圖二
碧桃山青圖二瑞香四勝兒圖二
柳塘鸂鶒圖二春禽圖一
木瓜花孔雀圖一木瓜雙禽圖一
春江圖一葵花鷺鷥圖四
夏岸圖一榴花碧鷄圖二
葵花白鷴圖四榮荷圖一
榴花金翅兒圖一秋塘圖一
白蓮圖二秋汀落雁圖二
秋汀圖一秋汀野鴨圖二
鵝汀秋晚圖二榠楂孔雀圖一
芙蓉鴛鴦圖二風煙鷺鷥圖二
平沙落雁圖一敗葉家鵝圖二
風竹山鷓圖二雪竹鷯子圖一
冬林圖一雪禽圖二
雪江行旅圖一雪竹山青圖二
雪蘆寒雁圖一雪雁圖二
雪竹繡纓圖二藂竹雪禽圖四
梅竹雪雀圖二竹梢梅花圖一
雪竹雙禽圖三梅花山鷓圖三
雪梅寒雁圖二江梅落雁圖二
梅竹雙禽圖一雪鴨圖二
梅花山青圖一山茶鷯子圖一
雪梅山鷓圖二釵頭紅荔子圖一
四季角金眉圖一孔雀圖二
鶉鷂圖二落雁圖二
水竹鸂鶒圖二紫芥戲貓圖一
子母戲貓圖一水墨雪竹圖一
鄜梨伯勞圖一虎皮紅荔子圖一
流英圖二方紅荔子圖一
墨竹圖六玳瑁紅荔子圖一
粉紅荔子圖一寫生香桂圖一
朱柿荔子圖一瓊花孔雀圖一
柘竹紫燕圖一牛心荔子圖一
蚶殼荔子圖一真珠荔子圖一
丁香荔子圖一十一曜像十四
天尊像一真武像一
四方七宿星像四釋迦佛像一
觀音經相一水月觀音像一
觀音菩薩像一陶潛夏居圖一
寫徐神翁真一煙寺晚鏡圖一
瑤池圖三駉牧圖一
水閣閒碁圖一六馬圖一
考牧圖一玩珠龍圖一
杏花鳩子圖一番族圖二
林檎花遊春鶯圖一
梔子烏頭白頰圖一
内臣賈祥字存中開封人少好工巧至於丹青之習頗
極其妙當時畫家者流一遭品題便為名士時寶和殿
新成其屏當繪設色寫龍水於其上顧畫史雖措手皆
不當祥意上命祥筆之而神閒意定縱筆為龍初不經
思已而夭矯空碧體制增新望之使人毛髮竦立人皆
服其妙作竹石草木鳥獸樓觀皆工時人得之者遂為
珍玩至於雕鏤塑造靡所不能官至通侍大夫保康軍
節度觀察留後知入内内侍省事贈少師諡忠良今御
府所藏十有七
宣和玉芝圖一寫生玉芝圖一
梵閣圖一湖石紫竹圖三
寫生竒石圖七寒林鴝鵒圖一
小筆一册戲貓圖一
寫生水墨家蔬圖一
内臣樂士宣字德臣世為祥符人早年放浪不束於繩
撿中年莅職東太乙宫遂與鍊師方外之士往往從遊留
心沖漠遂覺行年所過為非以是一意於詩書之習方
其未知書則喜玩丹青獨愛金陵艾宣之畫既胸中厭
書史而丹青亦自造疎淡乃悟宣之拘窘於是捨其故
步而筆法遂將凌轢於前輩畫花鳥尤得生意視艾宣
蓋奄奄九泉下人矣故當時有出藍之譽晚年尤工水
墨縑綃數幅唯作水蓼三五枝鸂鶒一雙浮沉於滄浪
之間殆與杜甫詩意相參士大夫見之莫不賞詠士宣
未嘗輕以示人凡所畫或以求之再三而幸得者皆藏
之以為好屢以畫上進寔為北省絶藝也士宣天資明
敏晚以邊功超擢熙寧中神考以謂夏童不恭乃肆天
討嘗命李憲等以五路之兵進攻靈武期於一舉成捷
嘗下詔曰如有敢議班師者以軍法從事至於師老儲
乏主帥方議班師無敢啟言者獨士宣毅然白於帥府
請自邊乘驛七晝夕達奏至於京師神考欣然從之其
時士宣方為小行人之職而敢冐死犯顔以請者臣子
之竒節也故知其胷中軒昂挺然不凡其見於丹青之
習特餘事耳官至西京作坊使持節虔州諸軍事虔州
刺史虔州管内觀察使致仕贈少保今御府所藏四十
有一
栢梢黃鸝圖一銀杏白頭翁圖一
羣鳬戲水圖一秋岸蘆鵝圖一
秋岸鸂鶒圖一柘竹戴勝圖一
梅竹雪禽圖二牡丹鵓鴿圖二
金林禽山鷓圖一秋塘雙禽圖二
菊岸羣鳬圖一古木會禽圖一
蓼岸鸂鶒圖一寫生鸂鶒圖三
寫生葵花圖一秋塘圖三
鶺鴒圖一練禽圖一
雀竹圖二水墨秋塘圖二
水墨竹禽圖一水墨松竹圖二
水墨野鵲圖一水墨太平雀圖一
水墨鸂鶒圖四水墨山青圖一
水墨雜禽圖一墨竹圖一
内臣李正臣字端彦喜工丹青寫花竹禽鳥頗有生意
至於翔集羣啅各盡其態時作叢棘疎梅有水邊籬落
幽絶之趣不作麤俗桃李雕欄曲檻以為浮艷之勝亦
見其胷次所致思也官止文思使今御府所藏六
柘竹雜禽圖一梅竹山禽圖一
鵪鶉圖一寫雜禽圖二
棘雀圖一
内臣李仲宣字象賢始專於窠木後喜工畫鳥雀頗造
其妙觀柘雀圖其顧盼向背一幹一禽皆極形似蓋當
時畫工亦歎服之其所缺者風韻蕭散蓋亦有所未至
焉然人間罕見其本者以其寓意於燕雀之微不求聞
達以自娛爾官至内侍省供奉官今御府所藏三
寒雀圖一柘雀湖石圖一
柘條雀圖一
宣和畫譜卷十九
