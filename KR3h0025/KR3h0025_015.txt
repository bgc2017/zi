宣和畫譜卷十五
花鳥敘論
五行之精粹於天地之間隂陽一嘘而敷榮一吸而揫
斂則葩華秀茂見於百卉衆木者不可勝計其自形自
色雖造物未嘗庸心而粉飾大化文明天下亦所以觀
衆目協和氣焉而羽蟲有三百六十聲音顔色飲啄態
度遠而巢居野處眠沙泳浦戲廣浮深近而穿屋賀厦
知歲司晨啼春噪晩者亦莫知其幾何此雖不預乎人
事然上古采以為官穪聖人取以配象類或以著為冠
冕或以畫於車服豈無補於世哉故詩人六義多識於
鳥獸草木之名而律歴四時亦記其榮枯語默之候所
以繪事之妙多寓興于此與詩人相表裏焉故花之於
牡丹芍藥禽之於鸞鳳孔翠必使之富貴而松竹梅菊
鷗鷺鴈鶩必見之幽閒至於鶴之軒昂鷹隼之擊搏楊柳
梧桐之扶疎風流喬松古柏之歲寒磊落展張於圖繪
有以興起人之意者率能奪造化而移精神遐想若登臨
覽物之有得也今集自唐以來迄于本朝如薛鶴郭鷂
邊鸞之花至黃荃徐熙趙昌崔白等其俱以是名家者
班班相望共得四十六人其出處之詳皆各見于傳淺
深工拙可按而知耳若牛戩李懷衮之徒亦以畫花鳥
為時之所知戩作百雀圖其飛鳴俛啄曲盡其態然工
巧有餘而殊乏高韻懷衮設色輕薄獨以柔婉鮮華為
有得若取之於氣骨則有所不足故不得附名于譜也
花鳥一
唐
滕王元嬰薛稷
邊鸞于錫
梁廣蕭悦
刁光周滉
五代
胡擢梅行思
郭乾暉郭乾祐
滕王元嬰唐宗室也善丹青喜作蜂蝶朱景元嘗見其
粉本謂能巧之外曲盡精理不敢第其品格唐王建作
宫詞云傳得滕王蛺蝶圖者謂此也今御府所藏一
蜂蝶圖
薛稷字嗣通乃河東汾隂人收之從子也少有才藻為
流輩所推外祖魏正家藏書畫甚多至於表疏之類無
所不有皆虞世南褚遂良真蹟稷既飫觀遂銳意學之
而書畫竝進善花鳥人物雜畫而尤長於鶴故言鶴必
穪稷以是得名且世之飬鶴者多矣其飛鳴飲啄之態
度宜得之為詳然畫鶴少有精者凡頂之淺深氅之黳
淡喙之長短脛之細大膝之高下未嘗見有一一能寫
生者也又至於别其雄雌辨其南北尤其所難雖名手
號為善畫而畫鶴以托爪傳地亦其失也故稷之於此
頗極其妙宜得名于古今焉昔李杜以文章妙天下而
李太白有稷之畫讚杜子美有稷之鶴詩皆傳于世蓋
不識其人視其所與信不誣矣稷在睿宗朝歴官至太
子少保封晉國公唐史自有傳今御府所藏七
啄苔鶴圖一顧步鶴圖一
鶴圖五
邊鸞長安人以丹青馳譽于時尤長於花鳥得動植生
意德宗時有新羅國進孔雀善舞召鸞寫之鸞於賁飾
彩翠之外得婆娑之態度若應節奏又作折枝花亦曲
盡其妙至于蜂蝶亦如之大抵精于設色如良工之無
斧鑿痕耳然以技困窮卒不獲用轉徙於澤潞間隨時
施宜乃畫帶根五參亦極工巧近時米芾論畫花者亦
謂鸞畫如生今御府所藏三十有三
躑躅孔雀圖一鷓鴣藥苖圖一
孔雀圖一木瓜雀禽圖一
梨花鵓鴿圖一木筆鵓鴿圖一
金盆孔雀圖一木瓜花圖一
花鳥圖一菜蝶圖二
木瓜圖一葵花圖一
鷙禽圖一鵲鷂圖一
寫生鵓鴿圖一花苖鵓鴿圖一
芭蕉孔雀圖二李子花圖一
折枝李實圖一梅花鶺鴒圖一
牡丹圖一牡丹白鷴圖一
牡丹孔雀圖一梨花圖一
千葉桃花圖一寫生折枝花圖一
花竹禽石圖二鷺下蓮塘圖二
石榴猴鼠圖一
于錫不知何許人也善畫花鳥最長于鷄極臻其妙有
牡丹雙鷄雪梅雙雉二圖鷄家禽故作牡丹雉野禽故
作雪梅莫不有理焉今御府所藏二
牡丹雙雞圖一雪梅雙雉圖一
梁廣不知何許人也善畫花鳥名載譜錄為一時所穪
故鄭谷作海棠詩有梁廣丹青點筆遲之句也谷以詩
名家不妄許可谷既穪道廣之畫可見矣今御府所藏
五
四季花圖一夾竹來禽圖一
海棠花圖三
蕭悦不知何許人也時官為協律郎人皆以官稱其名
謂之蕭協律唯喜畫竹深得竹之生意名擅當世白居
易詩名擅當世一經題品者價增數倍題悦畫竹詩云
舉頭忽見不似畫低耳静聽疑有聲其被推穪如此悦
之畫可想見矣今御府所藏五
烏節照碧圖二梅竹鶉鷯圖一
風竹圖一筍竹圖一
刁光長安人自天復初入蜀善畫湖石花竹貓兔鳥雀
之類慎交游所與者皆一時之佳士如黃荃孔嵩皆師
事之議者以謂孔類升堂黃得入室其知言哉年踰八
十益不廢所學今蜀郡僧寺中壁間花竹往往尚有存
者今御府所藏二十有四
花禽圖五芙蓉鸂鶒圖一
引雛鷯子圖一蜂蝶茄菜圖一
桃花戲貓圖一鷄冠草蟲圖一
雛雀圖一萱草百合圖一
折枝花圖一竹石戲貓圖二
藥苖戲貓圖二子母貓圖二
子母戲貓圖一羣貓圖一
貓竹圖一夭桃圖一
兒貓圖一
周滉不知何許人也善畫水石花竹禽鳥頗工其妙作
遠江近渚竹溪蓼岸四時風物之變攬圖便如與水雲
鷗鷺相追逐蓋工畫花竹者往往依帶欄楯務為華麗
之勝而滉獨取水邊沙外故出於畫史輩一等也今御
府所藏十有二
荷花鸂鶒圖一秋荷鸂鶒圖二
蓼岸鷺鷥圖一芙蓉雜禽圖一
水石雙禽圖一水石鷺鷥圖二
水鷺圖一秋塘圖一
秋景竹石圖一鸂鶒圖一
胡擢不知何許人也博學能詩氣韻超邁飄飄然有方
外之志嘗謂其弟曰吾詩思若在三峽之間聞猿聲時
其高情逸興如此一遇難狀之景則寄之於畫乃作草
木禽鳥亦詩人感物之作也今御府所藏六
木瓜錦棠圖一折枝花圖一
寫生折枝花圖一單葉月季花圖一
雜花圖一桃花圖一
梅行思不知何許人也能畫人物牛馬最工於鷄以此
知名世號曰梅家鷄為鬭鷄尤精其赴敵之狀昂然而
來竦然而待磔毛怒癭莫不如生至於飲啄閒暇雌雄
相將衆雛散漫呼食助呌態度有餘曲盡赤幘之妙宜
其得譽焉鷄者庖厨之物初不足貴昔人謂畫犬馬為
難工以其日夕近人唯鷄亦如此故作鬭鷄不無意也
行思唐末人接五代家居江南為南唐李氏翰林待詔
品目甚高今御府所藏四十有一
牡丹鷄圖一蜀葵子母鷄圖三
萱草鷄圖二鷄圖十三
引雛鷄圖五子母鷄圖三
野雞圖一籠鷄圖六
負雛鷄圖一鬭鷄圖六
郭乾暉北海營丘人世呼為郭將軍善畫草木鳥獸田
野荒寒之景鍾隱者亦一時名流變姓名執弟子禮師
事久之方授以筆法乾暉常於郊居畜其禽鳥每澄思
寂慮玩心其間偶得意即命筆格律老勁曲盡物性之
妙今御府所藏一百有四
藂竹柘鷂圖二柘條鵲鷂圖一
老木禽鷂圖二古木鷹鵲圖一
竹石伯勞圖二鷂搦伯勞圖一
藂棘伯勞圖二柘竹雜禽圖一
柘竹鷂子圖一柘竹野鵲圖二
柘竹噪鵲圖一柘條鵪鷂圖三
柘條鷂子圖一柘林鵲鷂圖四
柘條鶉鷂圖一鶻鷂圖一
梨花鷂禽圖一蘆棘鶉鷂圖一
架上鷂子圖十六野鷄鵪鶉圖一
枯枿鷄鷹圖四竹木鷄鷹圖二
寫生鵪鶉圖一古木鷓鴣圖四
俊禽犇兔圖二蒼鷹捕貍圖二
鵲鷂圖四古木鷂子圖一
鷙禽圖一鷄鷹圖六
棘兔圖二棘鶉圖一
棘蘆圖一秋兔圖一
棘雉圖三噪禽圖一
鶉鷂圖八鷓鷂圖六
蒼鷹圖一鵪鶉圖一
鷄圖一鷹圖一
野雞圖一鷂子圖一
貓圖一鶻圖一
野鴨圖一
郭乾祐青州人兄乾暉有畫名乾祐善工花鳥名雖不
顯如其兄然所學同門亦相上下耳其漸染所及自然
近之耶如畫鷹隼使人見之則有擊摶之意然後為工
故杜子美想像其拏攫則曰何當擊凡鳥毛血灑平蕪
是畫之精絶能興起人意如此豈不較其善否哉至俊
爽風生非筆端之造化何可以言傳也又能畫貓雖非
專門亦有足采今御府所藏四
野鶻圖一秋棘俊禽圖二
顧蜂貓圖一
宣和畫譜卷十五
