宣和畫譜卷一
道釋敘論
志於道據於德依於仁游於藝藝也者雖志道之士所
不能忘然特游之而已畫亦藝也進乎妙則不知藝之
為道道之為藝此梓慶之削鐻輪扁之斲輪昔人亦有
所取焉於是畫道釋像與夫儒冠之風儀使人瞻之仰
之其有造形而悟者豈曰小補之哉故道釋門因以三
教附焉自晉宋以來還迄於本朝其以道釋名家者得
四十九人晉宋則顧陸梁隋則張展輩蓋一時出乎其
類拔乎其萃者矣至於有唐則吳道元遂稱獨步殆將
前無古人五代如曹仲元亦駸駸度越前輩至本朝則
繪事之工凌轢晉宋間人物如道士李得柔畫神仙得
之於氣骨設色之妙一時名重如孫知微輩皆風斯在
下然其餘非不善也求之譜系當得其詳姑以著者槩
見於此若趙裔高文進輩於道釋亦籍籍知名者然裔
學朱繇如婢作夫人舉止羞澀終不似真文進蜀人世
俗多以蜀畫為名家是虚得名此譜所以黜之
道釋一(三教鍾馗氏鬼神附)
晉
顧愷之
宋
陸探微
梁
張僧繇
隋
展子虔董伯仁
唐
閻立德閻立本
張孝師范長夀
何長夀尉遲乙僧
顧愷之字長康小字虎頭晉陵無錫人義熙中為散騎
常侍愷之博學有才氣丹青亦造其妙而俗傳謂之三
絶畫絶癡絶才絶方時為謝安知名以謂自生民以來
未之有也愷之每畫人成或數年不點目睛人問其故
荅曰四體妍蚩本亡關於妙處傳神寫照正在阿堵中
嘗圖裴楷像頰上加三毛觀者覺神明殊勝又為謝鯤
像在石巖裏云此子宜置在丘壑中欲圖殷仲堪仲堪
有目病固辭愷之曰明府正為眼耳若明點瞳子飛白
拂上使如輕雲之蔽月豈不美乎仲堪乃從之嘗於瓦
官寺北殿畫維摩詰將畢欲點眸子乃謂寺僧曰不三
日觀者所施可得百萬已而果如之杜甫題瓦官寺詩
云虎頭金粟影者謂此愷之世以謂天材傑出獨立無
偶妙造精微雖荀衞曹張未足以方駕也謝赫以謂蹟
不逮意聲過於實豈知愷之者惜今罕見其畫蓋愷之
深自祕惜如嘗以一厨畫寄桓温家而後為温竊取則
愷之之畫所以傳於世者宜罕見之也今御府所藏九
淨名居士圖一三天女美人圖一
夏禹治水圖一黃初平牧羊圖一
古賢圖一春龍出蟄圖一
女史箴圖一斲琴圖一
牧羊圖一
陸探微吳人也善畫事明帝在左右丹青之妙衆所推
稱其名略見於宋書人謂畫有六法自古鮮能足之探
微得法為備窮理盡性事絶言象包前孕後古今獨立
真萬代之蓍龜衡鑑也議者率以顧陸僧繇為之品第
或譬之論書顧陸則鍾張僧繇則逸少也是知書畫同
體又曰張得其肉陸得其骨顧得其神言肉則淺言骨
則深言神則妙深淺神妙不有間乎探微雖介於二者
然摭古今之說若兼有之但得骨則精深可知矣豈非
顧在前愈於已則陸當居後獨言陸則可以絶人耶探
微平生所畫者多愛圖古聖賢像不為無意近時米芾
喜論畫嘗謂明白易辨者唯顧陸與吳生詎不信夫二
子綏洪綏肅以家學傳授作畫亦工不墜素習綽有父
風而終不近也張彦遠謂體運遒舉風力頓挫一點一
拂動筆新竒固自不凡矣然能之而不從事於此故傳
世者極少嘗於麻紙畫釋迦像為時所珍蓋麻紙緩膚
飲墨不受推筆亦丹青家所難宜得譽云洪肅亦紹箕
裘見聞習尚往往有不待學而能者名載譜錄而所畫
不傳豈非為父兄之所掩乎今御府所藏一十
無量夀佛像一佛因地圖一
降靈文殊像一淨名居士像一
托塔天王圖一北門天王圖一
天王圖一王獻之像一
五馬圖一摩利支天菩薩像一
張僧繇吳人也天監中歴官至右將軍吳興太守以丹
青馳譽于時方梁武帝以諸王居外每想見其面目即
遣僧繇乘傳寫之以歸對之如見其人江陵天皇寺有
柏堂僧繇畫盧舍那及孔子像明帝見之怪以孔子參
佛氏以問僧繇僧繇對曰他日賴此無恙耳又嘗於金
陵安樂寺畫四龍不點目睛謂點即騰驤而去人以謂
誕固請點之因為落墨才及二龍果雷電破壁徐視畫
已失之矣獨二龍未點睛者在焉世謂僧繇畫骨氣竒
偉規模宏逸六法精備當與顧陸並馳爭先僧繇畫釋
氏為多蓋武帝時崇尚釋氏故僧繇之畫往往從一時
之好今御府所藏十有六
佛像一文殊菩薩像三
大力菩薩像一維摩菩薩像一
佛十弟子圖一十六羅漢像一
十高僧圖一九曜像一
鎮星像一天王像一
神王像一掃象圖一
摩利支天菩薩像一
五星二十八宿真形圖一
展子虔歴北齊周隋至隋為朝□大夫而所畫臺閣雖
一時如董展不得以窺其妙寫江山遠近之勢尤工故
咫尺有千里趣僧琮謂子虔觸物留情備皆絶妙是能
作難寫之狀略與詩人同者也今御府所藏二十
北極巡海圖二石勒問道圖一
維摩像一法華變相圖一
授墖天王圖一摘瓜圖一
按鷹圖一故實人物圖二
人馬圖一人騎圖一
挾彈遊騎圖一十馬圖一
北齊後主幸晉陽圖六
董展字伯仁汝南人也以才藝稱鄉里號為智海官至
光禄大夫殿内將軍尤長於畫雖無祖述不愧前賢夙
德名流見者失色但地處平原而無江山之助與戎馬
為鄰而無中朝冠冕之儀非其不至也蓋風聲地氣之
所習爾伯仁與展子虔齊名于時然董造其微展得其
駿展於董之臺閣則不及董於展之車馬則乏所長焉
是則董之視展蓋亦猶詩家之李杜也展作道經變相
尤為世所稱賞自非畫外有情參靈酌妙入華胥之夢
與化人同遊何以臻此今御府所藏一
道經變相圖
閻立德歴官工部尚書父毗在隋以丹青得名與弟立
本家學俱造其妙唐貞觀中東蠻謝元深入朝顔師古
奏言昔周武時遠國歸欸乃集其事為王會圖今卉服
烏章俱集蠻邸實可圖寫因命立德等圖之其序位之
際折旋規矩端簮奉笏之儀與夫鼻飲頭飛人物詭異
之狀莫不備該毫末故李嗣真云大安博陵難兄難弟
謂立德立本也今御府所藏九
採芝太上像一七曜像二
遊行天王圖二莊生馬知圖一
右軍點翰圖一沈約湖雁詩意二
閻立本總章元年以司平太常伯拜右相有應務之才
與兄立德以善畫齊名立本尤工於形似初唐太宗與
侍臣泛舟春苑池見異鳥容與波上喜見顔色詔坐者
賦詩召立本寫焉閣外傳呼畫師閻立本時立本已為
主爵郎中俯伏池左研吮丹粉顧視坐者愧與汗下歸
戒其子曰吾少讀書文辭不減儕輩今獨以畫見名遂
與厮役等若曹慎毋習然性所好欲罷不能也及為右
相而姜恪以戰功擢左相故時人有左相宣威沙漠右
相馳譽丹青之嘲嘗奉詔寫太宗真容後有善畫者傳
於元都觀以鎮九五岡之氣猶可以仰神武之英威也
又寫秦府十八學士凌煙閣功臣等悉皆輝映前古時
人咸稱其妙嘗作醉道圖或以張僧繇醉僧圖比立本
嘗至荆州視僧繇畫曰定虚得名耳明日又往曰猶是
近代佳手明日又往曰名下定無虚士坐卧觀之留宿
其下十日不能去是猶歐陽詢之見索靖碑也且立本
以閣外傳呼畫師至戒其子弟毋習而張彦遠正以魏
明帝起凌雲臺勑韋誕題榜竊比其事是豈知言也哉
且戴安道碎琴不為王門之伶人而阮千里終日應客
不倦議者以安道不如千里之達也然漁陽參撾果可
以辱彌衡耶今御府所藏四十有二
三清像一元始像二
行化太上像一傳法太上像一
巖居太上像一四子太上像一
太上西昇經一拱極圖一
玉晨道君像一延夀天尊像一
木紋天尊像一北帝像一
十二真君像一維摩像二
孔雀明王像一觀音感應像一
五星像二太白像一
房宿像一十二神符一
宣聖像一步輦圖一
王右軍真一竇建德圖一
寫李思摩真一凌煙閣功臣圖一
魏徵進諫圖一飛錢騐符圖一
取性圖二西域圖二
職貢圖二異國鬭寳圖一
職貢獅子圖一掃象圖一
紫微北極大帝像一
混元上德皇帝像一
張孝師為驃騎尉善畫嘗死而復生故畫地獄相為尤
工是皆冥游所見非與想像得之者比也吳道玄見其
畫因效為地獄變相畫評謂孝師衆制有功未為盡善
而地獄變相羣雄推服宜道玄之肯摹倣也然怪力亂
神聖人所不語宜孝師以冥游特紀於畫而不為傳也
今御府所藏一
傳法太上像
范長夀不知何許人學張僧繇畫然能知風俗好尚作
田家景候人物皆極其情至於山川形勢屈曲向背分
布遠近各有條理而其間室廬放牧之所在牛羊雞犬
齕草飲水動作態度生意具焉人謂可以企及僧繇也
當時得名甚著官止司人挍尉今御府所藏二
醉道圖一醉真圖一
何長夀與范長夀同師法故所畫多相類然一源而異
派論者次之至於並駕齊驅得名則均也初何與范俱
作醉道圖傳於世好事者以僧繇名之蓋必有能辨之
者云今御府所藏二
辰星像一五嶽真官像一
尉遲乙僧吐火羅國胡人也(唐朝名畫錄作土火羅國歴代名畫記作于闐國人)
父跋質那乙僧貞觀初其國以善畫薦中都授宿衞官
封郡公時人以跋質那為大尉遲乙僧為小尉遲蓋父
子皆擅丹青之妙人故以大小尉遲為之别也乙僧嘗
於慈惠寺塔前畫千手眼降魔像時號竒蹤然衣冠物
像略無中都儀形其用筆妙處遂與閻立本為之上下
也蓋立本畫外國妙于前古乙僧畫中國人物一無所
聞由是評之優劣為之遂分今御府所藏八
彌勒佛像一佛鋪圖一
佛從像一外國佛從圖一
大悲像一明王像二
外國人物圖一
宣和畫譜卷一
