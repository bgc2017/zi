宣和畫譜卷五
人物敘論
昔人論人物則曰白晳如瓠其為張蒼眉目若畫其為
馬援神姿高徹之如王衍閑雅甚都之如相如容儀俊
爽之如裴楷體貌閑麗之如宋玉至於論美女則蛾眉
皓齒如東隣之女瓌姿豔逸如洛浦之神至有善為妖
態作愁眉啼籹墮馬髻折腰步齲齒笑者皆是形容見
於議論之際而然也若夫殷仲堪之眸子裴楷之頰毛
精神有取於阿堵中高逸可置之丘壑間者又非議論
之所能及此畫者有以造不言之妙也故畫人物最為
難工雖得其形似則往往乏韻故自吳晉以來號為名
手者才得三十三人其卓然可傳者則吳之曹弗興晉
之衞協隋之鄭法士唐之鄭虔周昉五代之趙岩杜霄
本朝之李公麟彼雖筆端無口而尚論古之人至於品
流之高下一見而可以得之者也然有畫人物得名而
特不見於譜者如張昉之雄簡程坦之荒閑尹質維真
元靄之形似非不善也蓋前有曹衞而後有李公麟照
映數子固已奄奄是知譜之所載無虚譽焉
人物一(前代帝王等寫真附)
吳
曹弗興
晉
衞協謝稚
隋
鄭法士
唐
楊寧楊昇
張萱鄭虔
陳閎周古言
曹弗興吳興人也以畫名冠絶一時孫權命畫屏誤墨
成蠅狀權疑其真至於手彈之時吳有八絶弗興預一
焉又嘗溪中見赤龍夭矯波間因寫以獻孫皓皓賞激
珍藏之至宋文帝時累月旱暵祈禱無應於是取弗興
畫龍置水傍應時雨足且南齊去吳為未遠而謝赫謂
弗興之迹殆不復見祕閣之内獨有所畫龍頭又況後
南齊數百歲耶嘗畫兵符圖極工然不見諸傳記者豈
非一時祕而不出故得以傳遠不坐豐狐文豹之厄也
今御府所藏一
兵符圖
衞協以畫名于時作道釋人物冠絶當代嘗畫七佛圖
不點目睛人或疑而有請協謂不爾即恐其騰空而去
世以協為畫聖名豈虚哉顧愷之以丹青自名獨慎許
可亦謂七佛與烈女圖偉而有情勢毛詩北風圖巧密
於情思而自以所畫為不及協有烈士圖卞莊子刺虎
圖舊傳於代歴世既遠罕見其本今所存者有卞莊子
刺虎圖高士圖皆横披短軸而高士圖恐因傳流之誤
而為之名豈古烈士圖耶姑因之而不復易今御府所
藏三
卞莊子刺虎圖一高士圖二
謝稚陳郡陽夏人也初為晉司徒主簿入宋為寧朔將
軍善畫多為賢母孝子節婦烈女之圖有補於風教雖
䑛筆和墨不無意也今御府所藏二
烈女正節圖一三牛圖一
鄭法士不知何許人也在周為大都督員外侍郎建中
將軍入隋授中散大夫善畫師張僧繇當時已稱高弟
其後得名益著尤長於人物至冠瓔佩帶無不有法而
儀矩丰度取像其人雖流水浮雲率無定態筆端之妙
亦能形容論者謂江左自僧繇已降法士獨步焉法士
弟法輪亦以畫稱雖精密有餘而不近師匠以此失之
子德文孫尚子皆傳家學尚子睦州建德尉尤工鬼神
論者謂優劣在父祖之間又善為顫筆見於衣服手足
木葉川流者皆勢若顫動此蓋深得法士遺範應之於
心者然耳故他人欲學莫能髣髴今御府所藏十
遊春苑圖四遊春山圖二
讀碑圖四
楊寧善畫人物與楊昇張萱同時皆以寫真得名開元
間寫史館像風神氣骨不止於求似而已畫至人物為
難楊寧獨工其難而遂擅畫人物專門之習豈易得哉
今御府所藏三
出遊人馬圖一劉聰對戎圖一
庖廚圖一
楊昇不知何許人也開元中為史館畫真有明皇與肅
宗像深得王者氣度後世模倣多矣畫明皇者不知儀
範偉麗有非常之表但止於秀目長鬚之態而已又恐
覽者不能辨則制衣服冠巾以别之此衆人所能者不
足道也昇以寫照專門又當時親見竒表宜乎傳之甚
精郭若虚見聞志謂昇嘗作禄山像今亡矣宜若不足
取誠使其人尚在衆必臠食而糞弃雖有遺像亦唾穢
不顧昇獨為之者豈非著戒於往昔歟今御府所藏四
唐明皇真一唐肅宗真一
望賢宫圖一高士圖一
張萱京兆人也善畫人物而於貴公子與閨房之秀最
工其為花蹊竹榭點綴皆極妍巧以金井梧桐秋葉黃
之句畫長門怨甚有思致又能寫嬰兒此尤為難蓋嬰
兒形貌態度自是一家要於大小歲數間定其面目髫
稚世之畫者不失之於身小而貌壯則失之於似婦人
又貴賤氣調與骨法尤須各别杜甫詩有小兒五歲氣
食牛滿堂賓客皆回頭此豈可以常兒比也畫者宜於
此致思焉舊稱萱作貴公子夜遊宫中乞巧乳母抱嬰
兒按羯鼓等圖今御府所藏四十有七
明皇納涼圖一整籹圖一
乳母抱嬰兒圖一搗練圖一
執炬宫騎圖一唐后行從圖五
挾彈宫騎圖一宫女圖二
衞夫人像一按羯鼓圖一
按樂士女圖一日本女騎圖一
賞雪圖二扶掖士女圖一
五王博戲圖二四暢圖一
織錦回文圖三元辰像一
&KR0034;林圖一横笛士女圖二
鼓琴士女圖二遊行士女圖一
藏謎士女圖一樓觀士女圖一
烹茶士女圖一
明皇鬭雞射烏圖二
寫明皇擊梧桐圖二
虢國夫人夜遊圖一
虢國夫人遊春圖一
七夕祈巧士女圖三
寫太真教鸚鵡圖一
虢國夫人踏青圖一
鄭虔鄭州滎陽人也善畫山水好書常苦無紙虔於慈
恩寺貯柿葉數屋逐日取葉隸書歲久殆遍嘗自寫其
詩并畫以獻明皇明皇書其尾曰鄭虔三絶畫陶潛風
氣高逸前所未見非醉卧北窗下自謂羲皇上人同有
是況者何足知若人哉此宜見畫於鄭虔也虔官止著
作郎今御府所藏八
摩騰三藏像一陶潛像一
峻嶺溪橋圖四杖引圖一
人物圖一
陳閎會稽人為永王府長史傳寫兼工人物鞍馬其得
意處輩流見之莫不歛衽開元中明皇召入供奉每令
寫御容玅絶當時又嘗於太清宫寫肅宗不惟龍顔鳳
姿日角月宇之狀逼真而筆力英逸真與閻立本並馳
爭先故一時人多從其學韓幹亦以畫馬進明皇怪其
無閎筆法使令師之其器重故可知也今御府所藏十
有七
寫唐列聖像一寫唐帝真一
公子圖一明皇擊梧桐圖一
李思摩真一六祖禪師像六
揭帝神像一寫内廏龍駒圖二
人馬圖一呈馬圖一
入草圖一
周古言不知何許人也善畫人物於婦人為尤工多畫
宫禁歲時行樂之勝世稱名筆然摹寫形似未為竒特
至於布景命思則意在筆外惟覽者得於丹青之所不
到則知非常工所能為也今御府所藏三
明帝夜遊圖二
鵓鴿士女圖一
宣和畫譜卷五
