宣和畫譜卷十
山水敘論
嶽鎮川靈海涵地負至于造化之神秀隂陽之明晦萬
里之遠可得之於咫尺間其非胸中自有丘壑發而見
諸形容未必知此且自唐至本朝以畫山水得名者類
非畫家者流而多出於縉紳士大夫然得其氣韻者或
乏筆法或得筆法者多失位置兼衆妙而有之者亦世
難其人蓋昔人以泉石膏盲煙霞痼疾為幽人隱士之
誚是則山水之於畫市之於康衢世目未必售也至唐
有李思訓盧鴻一王維張璪輩五代有荆浩關仝是皆不
獨畫造其妙而人品甚高若不可及者至本朝李成一
出雖師法荆浩而擅出藍之譽數子之法遂亦掃地無
餘如范寬郭熙王詵之流固已各自名家而皆得其一
體不足以窺其奥也其間馳譽後先者凡四十人悉具
于譜此不復書若商訓周曾李茂等亦以山水得名然
商訓失之拙周曾李茂失之工皆不能造古人之兼長
譜之不載蓋自有定論也
山水一(窠石附)
唐
李思訓李昭道
盧鴻一王維
王洽項容
張詢畢宏
張璪荆浩
五代
關仝杜楷
李思訓唐宗室也弟姪之間凡妙極丹青者五人思訓
最為時所器重官止左武衞大將軍畫皆超絶尤工山
石林泉筆格遒勁得湍瀨潺湲煙霞縹渺難寫之狀天
寳中明皇召思訓畫大同殿壁兼掩陣夜聞有水聲而
明皇謂思訓通神之佳手詎非技進乎道而不為富貴
所埋沒則何能得此荒遠閒暇之趣耶其子昭道同時
于此亦不凡故人云大李將軍小李將軍者大謂思訓
小謂昭道也今人所畫著色山往往多宗之然至其妙
處不可到也今御府所藏十有七
山居四皓圖二春山圖一
江山漁樂圖三羣峰茂林圖三
神女圖一無量夀佛圖一
四皓圖一五祚宫女圖一
踏錦圖三明皇御苑出遊圖一
李昭道思訓之子父子俱以畫齊名官至中書舍人時
人以小李將軍稱智思筆力視思訓為未及然亦翩翩
佳公子也能不墮於裘馬筦絃之習而戲弄翰墨為一
時妙手顧不偉歟武后時殘虐宗支為宗子者亦皆惴
恐不獲安處故雍王賢作黃臺瓜辭以自況冀其感悟
而昭道有摘瓜圖著戒不為無補爾今御府所藏六
春山圖一落照圖二
摘瓜圖一海岸圖二
盧鴻一字浩然本范陽人山林之士也隱嵩山開元間以
諫議大夫召固辭賜隱居服草堂一所令還山頗喜寫
山水平遠之趣非泉石膏肓煙霞痼疾得之心應之手
未足以造此畫草堂圖世傳以比王維輞川草堂蓋是
所賜一丘一壑自己足了此生今見之筆乃其志也今
御府所藏三
窠石圖一松林會真圖一
草堂圖一
王維字摩詰開元初擢進士官至尚書右丞唐史自有
傳其出處之詳此得以略也維善畫尤精山水當時之
畫家者流以謂天機所到而所學者皆不及後世稱重
亦云維所畫不下吳道玄也觀其思致高遠初未見於
丹青時時詩篇中已自有畫意由是知維之畫出於天
性不必以畫拘蓋生而知之者故落花寂寂啼山鳥楊
柳青靑渡水人又與行到水窮處坐看雲起時及白雲
回望合青靄入看無之類以其句法皆所畫也而送元
二使西安詩者後人以至鋪張為陽關曲圖且往時之
士人或有占其一蓺者無不以蓺掩其德若閻立本是
也至人以畫師名之立本深以為耻若維則不然矣乃
自為詩云夙世謬詞客前身應畫師人卒不以畫師歸
之也如杜子美作詩品量人物必有攸當時猶稱維為
高人王右丞也則其他可知何則諸人之以畫名於世
者止長於畫也若維者妙齡屬辭長而擢第名盛於開
元天寳間豪英貴人虚左以迎寧薛諸王待之若師友
兄弟乃以科名文學冠絶當代故時稱朝廷左相筆天
下右丞詩之句皆以官稱而不名也至其卜築輞川亦
在圖畫中是其胸次所存無適而不瀟灑移志之於畫
過人宜矣重可惜者兵火之餘數百年間而流落無幾
後來得其髣髴者猶可以絶俗也正如唐史論杜子美
謂殘膏賸馥霑丐後人之意況乃真得維之用心處耶
今御府所藏一百二十有六
太上像二山莊圖一
山居圖一棧閣圖七
劍閣圖三雪山圖一
喚渡圖一運糧圖一
雪岡圖四捕魚圖二
雪渡圖三漁市圖一
騾綱圖一異域圖一
早行圖二村墟圖二
度關圖一蜀道圖四
四皓圖一維摩詰圖二
高僧圖九渡水僧圖三
山谷行旅圖一山居農作圖二
雪江勝賞圖二雪江詩意圖一
雪岡渡關圖一雪川羈旅圖一
雪景餞别圖一雪景山居圖二
雪景待渡圖三羣峰雪霽圖一
江臯會遇圖二黃梅出山圖一
淨名居士像三渡水羅漢圖一
寫須菩提像一寫孟浩然真一
寫濟南伏生像一十六羅漢圖四十八
王洽不知何許人善能潑墨成畫時人皆號為王潑墨
性嗜酒疎逸多放傲於江湖間每欲作圖畫之時必待
沈酣之後解衣䃲礴吟嘯鼓躍先以墨潑圖幛之上迺
因似其形像或為山或為石或為林或為泉者自然天
成倏若造化已而雲霞卷舒煙雨慘淡不見其墨汚之
迹非畫史之筆墨所能到也宋白喜題品嘗題洽所畫
山水詩其首章云疊巘層巒一潑開細情高興互相催
此則知洽潑墨之畫為臻妙也今御府所藏二
嚴光釣瀨圖喬松圖
項容不知何許人當時以處士名稱之善畫山水師事
王默作松峰泉石圖筆法枯硬而少温潤故昔之評畫
者譏其頑澀然挺特巉絶亦自是一家今御府所藏二
松峰圖寒松漱石圖
張詢南海人不第後流寓長安以畫自適後至蜀中因
假館於昭覺寺為僧夢休作早午晚三景圖於壁間率
取吳中山水氣象用以落筆焉唐僖宗幸蜀見之歎賞
彌日蓋早晚之景今昔人皆能為之而午景為難狀也
譬如詩人吟詠春與秋冬則著述為多而夏則全少耳
其後蜀偽主王氏乃欲遷於所居與棟相連移之則損
於是遂止詢嘗畫雪峰危棧圖極工意其入蜀之所見
也然亦所以著戒有臨深履薄之遺風云今御府所藏二
雪峰危棧圖二
畢宏不知何許人善工山水乃作松石圖於左省壁間
一時文士皆有詩稱之其落筆縱横皆變易前法不為
拘滯也故得生意為多蓋畫家之流嘗有諺語謂畫松
當如夜义臂鸛鵲啄而深坳淺凸又所以為石焉而宏
一切變通意在筆前非繩墨所能制宏大歴間官至京
兆少尹今御府所藏一
松石圖
張璪(一作藻)字文通吳郡人官止撿挍祠部員外郎衣冠
文行為一時名流善畫松石山水自撰繪境一篇言
畫之要訣畢庶子宏擅名於當代一見驚異之蓋璪嘗
以手握雙管一為生枝一為枯枿而四時之行遂驅筆
得之所畫山水之狀則高低秀絶咫尺深重幾若斷取
一時號為神品唐兵部員外郎李約好畫成癖聞有家
藏璪松石幛者迺詣購其家妻已練為衣故知世間尤
物遭不幸者豈特是而已乎孫何嘗有詩詠吳興而卒
章曰誰如張璪工松石擬裂鮫綃畫作圖此則知璪之
所畫而為一時稱賞今御府所藏六
松石圖二寒林圖二
太上像一松竹高僧圖一
荆浩河内人自號為洪谷子博雅好古以山水專門頗
得趣向嘗謂吳道玄有筆而無墨頃容有墨而無筆浩
兼二子所長而有之蓋有筆無墨者見落筆蹊徑而少
自然有墨而無筆者去斧鑿痕而多變態故王洽之所
畫者先潑墨於縑素之上然後取其高低上下自然之
勢而為之今浩介二者之間則人以為天成兩得之矣
故所以可悦衆目使覽者易見焉當時有關仝號能畫
猶師事浩為門弟子故浩之所能為一時之所器重後
乃撰山水訣一卷遂表進藏之袐閣梅堯臣嘗觀浩所
畫山水圖曾有詩其略曰上有荆浩字持歸翰林公之
句而又曰范寬到老學未足李成但得平遠工此則所
以知浩所學固自不凡而堯臣之論非過也今御府所
藏二十有二
夏山圖四蜀山圖一
山水圖一瀑布圖一
秋山樓觀圖二秋山瑞靄圖二
秋景漁父圖三山隂讌蘭亭圖三
白蘋洲五亭圖一
寫楚襄王遇神女圖四
關仝(一名穜)長安人畫山水早年師荆浩晚年筆力過浩
遠甚尤喜作秋山寒林與其村居野渡幽人逸士漁市
山驛使其見者悠然如在灞橋風雪中三峽聞猿時不
復有市朝抗塵走俗之狀蓋仝之所畫其脱略毫楮筆
愈簡而氣愈壯景愈少而意愈長也而深造古淡如詩
中淵明琴中賀若非碌碌之畫工所能知當時郭忠恕
亦神仙中人也亦師事仝授學故筆法不墮近習仝於
人物非所長於山間作人物多求胡翼為之故仝所畫
村堡橋彴色色備有而翼因得以附名於不朽也今御
府所藏九十有四
秋山圖二十二秋晚煙嵐圖二
江山漁艇圖二江山行船圖二
春山蕭寺圖一秋山霜霽圖四
關山老木圖一秋山樓觀圖四
秋山楓木圖一秋山漁樂圖四
秋江早行圖二秋峰聳秀圖二
羣峰秋色圖三竒峰高寺圖二
山舍謳歌圖一山隂行人圖一
崦嵫待月圖一林藪逍遥圖一
巖隈高偃圖一嘯傲煙霞圖一
岸曲醉吟圖一霧鎖重關圖四
窠石平遠圖一楓木峭壁圖一
石岸古松圖一松木高士圖一
故實山水圖一夏雨初晴圖二
山隂讌蘭亭圖四仙山圖四
關山圖一溪山圖一
崇山圖一山水圖一
山城圖一巨峰圖一
竒峰圖一晴峰圖一
函關圖一危棧圖一
雲巖圖一石淙圖一
平橋圖一峻極圖三
杜楷(一作措)成都人善工山水極妙作枯木斷崖雲崦煙
岫之態思致頗遠又圖寫昔人詩句為之亦可以想見
其胸次耳今御府所藏一
翠屏金沙圖
宣和畫譜卷十
