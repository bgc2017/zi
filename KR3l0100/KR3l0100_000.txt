搜神後記小說家𩔖二(異聞之屬)
提要
(臣)等謹案搜神後記十卷舊本題晉陶潜撰
中記桃花源事一條全錄本集所載詩序惟
增注漁人姓黃名道真七字又載干寳父婢
事亦全錄晉書剽掇之迹顯然可見明沈士
龍䟦謂潜卒于元嘉四年而此有十四十六
年事陶集多不稱年號以干支代之而此書
題永初元年其為偽托固不待辨然其書文
詞古雅非唐以後人所能隋書經籍志著錄
已稱陶潜則贋撰嫁名其來已久又陸羽茶
經引其中晉武帝時宣城人秦精入武昌山
採茗一條與此本所載相合封演見聞記引
其中有人因病能飲茗一斛二斗後吐一物
一條與此本桓宣武督將一條僅文有詳略
及牛肺字作牛肚茗瘕字作斛二瘕其事亦
與此本所載相合知今所傳刻猶古本矣其
中丁令威化鶴阿香雷車諸事唐宋詞人並
逓相援引承用至今題陶潜撰者固妄要不
失為六代遺書也乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
