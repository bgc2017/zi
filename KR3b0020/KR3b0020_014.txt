欽定四庫全書
練兵雜紀卷五
明戚繼光撰
軍器解上
五兵之制固多種古今所用不同在於因敵變置今將
所宜于馬于步或可南北兼用或邊塞獨用見今本鎮
禦敵器具細開於後
一軍中秘訣稱干比戈用衆首務一向邊塞不知較
量異用之術惟以敵為師彼以何利我即以本器
當之不惟不敵便精長于彼且諺有云殺人三千
自損八百此相敵說也殺人三千我不損一則稱
比之術也譬如彼以何器我必求長于彼使彼器
技未到我身我舉器先殺到他身上了他應手而
死便有神技只短我一寸亦無用矣是以我不損
一人而彼常應手便靡此用衆之法也若用衆只
待見肉分勝負未有不敗者何則用衆有進無退
有勝無敗一步那移不得故必以萬全萬勝為術
焉兵䜟云一寸長一寸強此六字其秘訣乎
馬兵
一馬須臕肥習慣人與馬意相通使馬如臂使指
且看世人有教黃雀汲水取旗者有弄猿猴者
有弄蛇者有教蝦蟆讀書者有令巨象聲似喇
叭吹者有馴獅子者有弄螻蟻擺陣者夫物之
極微螻蟻是也且習于人物之極大象是也物
之極悍獅是也皆能馴之受人指揮而人乃不
能調習一馬不亦異哉信非别責爾輩也
一什物
鞍一副要堅轡頭一副
木夾板一副韁繩二條
釘鐝一件拴馬滚肚二條
鐙一副通屉一副
備馬皮條一副布料兜一箇
打損藥一包(防腫破即擦敷之)鞭一根
弓矢解
每名應給弓箭者弓一張體輕腦正油漆防雨箭
三十枝粗木桿有力箭鏃用透甲鎚點鋼試則
射石不捲為佳鏃信要長射入則深弦二條防
斷絶弓插一件輕小為佳箭插一件須角圓則
不乖指機一枚近世做者無式眼孔皆圓人指
却扁孔圓必塞以楮布外則杜血指黑裏則兜
弦致掃食指根之皮宜將孔做前後稍長横入
指中轉正則骨扁機長不復打落而眼中圓活
不磨指節不逼矢掃皮此法鮮有會之者射法
别有專刊
鎲鈀解
此器柄長八尺粗可寸半上用利刃横以彎股刃
用兩鋒中有一脊造法須分脊平磨如磨刀法
兩刃自脊平減至鋒其鋒乃利日久不秃彎股
四稜以稜為利須將稜四面直削至尖庶日久
而不秃中鋒頭下之庫須如大核桃大安于木
杪乃不損折仍用一釘銷之于馬上最便可戳
可格利器也此自殺倭始
線鎗解
北邊舊有之柄短刃秃粗惡不堪新製鐵頭長二
尺蓋因柄細防敵刀砍斷及用手奪去也柄長
七尺粗僅一寸鋒用兩脊兩刃形稍扁至鋒稍
薄一謂之透甲鎗造法鋒用鋼三寸左右刃用
鋼一尺以下皆鐵從脊分剷至刃左右面平乃
利至鋒更扁漸寬又漸收收薄則利寬則刃入
以下不滯矣最利馬上直戳用法亦如長鎗但
終不能禦長器于腰刀互有勝負得十之五
一大棒說見步兵内馬上用亦可但必不能雙手
齊打須加鴨嘴頭一箇馬上則戳步下則擊㒺
不利矣
腰刀解
腰刀造法鐵要多煉刃用純鋼自背起用平剷平
削至刃平磨無肩乃利妙尤在尖近時匠役將
刃打厚不肯用工平磨止用側銼將刃横出其
芒兩下有肩砍入不深刃芒一秃即為頑鐵矣
此當辨之用法别詳實紀内但以刃與敵角屬
勢均之器殆不可勝敵也
一馬上惟利輕捷鋒芒他如斧鉞錘撾大刀鈎䥥
之類膽大藝精能獨馬出入陣中者間或有之
不可以教隊兵不可堂堂當大敵
狼筅解
狼筅乃用大毛竹上截連四旁附枝節節枒杈視
之粗可二尺長一丈五六尺人用手勢遮蔽全
身刀鎗叢刺必不能入故人膽自大用為前列
廼南方殺倭利器往日浙江等處兵士未練無
膽執至臨敵每每棄之反以戳阻我兵馬幾乎
棄而不用比因練兵既成硬反人言必以為前
列遂百戰全勝恃此為第一今用之以拒敵馬
尤為可用用法别見
藤牌解
以藤為之中心突向外内空可容手軸轉動週簷
高出雖矢至面不能滑泄及人内以藤為上下
二環以容手肱執持重不過九斤圓徑三尺兵
人一手持牌一手持腰刀此即岳飛旁牌麻札
刀之制令軍低頭只砍馬足以敗烏珠拐子馬
是也其制雖稍有不同其用則一此牌兵持必
以狼筅為恃蓋此皆短器不能當敵馬用筅拒
其馬以牌出筅下砍其馬足此器出入陣中行
伍之内進退便利且衛且殺南北通用之利物
也用法别見
長鎗解
用毛竹之細者長一丈七八尺上用利刃重不過
四兩或如鴨嘴或如細刀或尖分兩刃造法亦
自脊平剷至刃乃利必執持在根用楊家法初
則用之南方殺倭全頼于此此利其長倭刅短
即所用精慣然未及我身彼己受刺又用法長
則易老不可回轉長則杪細恐為馬所闖折今
視之更可與敵戰蓋狼筅當鋒藤牌在下而前
行既有藩衛去一丈餘矣短器不可戳及馬上
何以傷人得長鎗于筅空戳去徑刺人馬喉面
則彼既不可入我陣内又能先及彼身故不憂
細弱也設若敵馬乘羣齊來衝我前無筅牌徑
用鎗以當之戳馬間有損折必非全利夫五兵
之法長以救短短以救長長既易邁而勢老短
又難及而勢危故相資之用此自然之勢必然
之理至妙之術也用法别見
一線鎗說見前亦可用于步軍繼長鎗之後
一鎲鈀說見馬兵内此由步下直進敵羣一禦一
刺且格殺之器也
大棒解
西北原野之戰舊傳俱用大棒並其他器悉置不
問大棒亦無式不知用法緣以敵人盔甲堅固
射之不入戳之不傷遂用棒一擊則毋問甲胄
之堅皆靡雖然但勢短難以刀交又須雙手舉
用而馬上不得齊齊用力下擊必然閃墜此步
技也而今用之馬上不亦左乎今製法長八尺
粗二寸用一打一刺棍法習之位在五兵後步
卒習用倘禦之不密刺之不得則以棒擊落馬
之賊耳必欲馬軍兼用須加一短刃可三寸如
鴨嘴打則利於棒刺則利於刃兩相濟矣用法
别見
以上之外又有飛標毒弩鎗刀戈戟等名不
一皆可俾素習精熟者間或用之不可以齊
大隊為堂堂陣也譬如戟則偏一隅斧鉞則
形短柄細一擊過首多自摧折毒弩中人不
深必待解乃死尚可以敗我於陣鐵穗鞭簡
雙頭棍用之緝補零竊則可其蝟叢蟻附轉
動非利惟有鈎䥥稍宜行伍然造皆欠法
夾刀棍解
此即大棒也但加一利刃如解首異其名擊刺皆
便柄亦如棍刃長五寸更短更妙木柄向刃下
稍存微稜庶倉卒及夜間用之知其刃所向也
無敵大將軍解
此器所以擊衆也夫敵馬動以萬數擁來毋論溝
塹須臾墮溢踏之而過快鎗等器一銃一子勢
小難禦但能擊死有限之敵不能阻其直前之
衝我軍以故每每不支而敗舊有大將軍發熕
等器體重千餘斤身長難移預裝則日久必結
線眼生澁臨時裝則勢有不及一發之後再不
敢入藥又必直起非數十人莫舉今製名仍舊
貫而體若佛狼機亦用子銃三俾輕可移動且
預為裝頓臨時只大將軍母體安照高下限以
木枕入子銃發之發畢隨用一人之力可以取
出又入一子銃云一發五百子擊寬二十餘丈
可以洞衆㒺有不懼而退者其放法先將子銃
刷淨用藥線一條撚入外以布裹之恐擊下馬
子摧動也次下藥三升不等以紙一層蓋之亦
防藥被打馬子擊泛耳藥不過二篐下口次用
木馬厚三寸馬初試不用力自與上口平下至
二篐平止子銃口小腹大者不可用其馬子上
以少土塞之所以防木馬與銃腹有隙處次下
鐵子一層又下土一層俾子縫皆以土實之再
用木送築之如此五次如尚不滿土子一層鐵
子不拘六七層以平于上第五層篐下口而止
此層不用生土就於子藥上加微濕泥粘高過
銃口築實母使子覆出乃將母銃酌量遠近以
木枕之高下所至為凖下子銃入腹閂定舉放
又每位用載行大車一輛内用活軸十數道即
三四人可以上下車制另開
每無敵大將軍一位
子銃三門
備征火藥一百二十斤
生鐵子一萬九百五十箇
木榔頭一箇
木馬子三十箇
木枕二箇
木送一根
鐵閂一根
鐵錘一把
佛狼機解
此器最利且便速無比但其體重不宜行軍比無
車營只可邊墻守城用之今有車營非有重器
難以退敵衝突之勢其造法銅鐵不拘惟以堅
厚為主每銃貴長七尺更妙則子藥皆不必築
矣五尺為中三尺則僅可耳再短則不堪也腹
洞與子口同乃出子有力若子銃口大母銃口
小必致損傷子銃口小母銃腹大出則無力子
銃後尾須抵閂前後緊逼無縫乃不傷閂及他
虞其放法先以子銃酌大小用藥舊用木馬又
用鉛子以輕馬摧重子每致銃損又多遲滯今
用入藥不必築不用木馬惟須鉛子合口之半
舊以平頂送桿將子打平出則不利今製鐵凹
心送一根送子入口内䧟八分子體仍圓而出
必利可打一里有餘人馬洞過
每佛狼機一架
子銃九門
鐵閂二根
鐵凹心送一根
鐵錘一把
鐵剪一把
鐵錐一件
鐵藥匙一把
備征火藥三十斤
合口鉛子一百箇
火䋲五根
虎蹲砲解
此器因其形得名也國初分在邊方有所謂二將
軍纓子砲者近時有所謂毒虎砲者固亦利器
但體輕易躍每放在二三十步外我軍當放此
砲時必出營壁前至砲所則營墻大小砲火皆
不敢發發之適足以中放砲之人耳砲大不可
多得數砲不能退敵而羣砲在後不得齊放適
敗我事將欲置前砲於壁間則火發易躍必傷
營内之人故用之適以害之今乃特造熟鐵砲
長二尺腹内粗二寸餘外用五篐光磨如鏡稜
面可愛用法先入藥線縳之以布次用藥六七
兩上用木馬以合口者為凖送至二篐平上用
土少許入鉛鐵子一層又用土少築再下子子
小以百數子大以五十數口用石子一枚下口
一半慢慢築實口平而止後尾稍用钁去土三
四寸不等相地方高低前下二爪釘後用雙爪
尖絆下在四篐後將前後篐俱前抵砲身大篐
之肩庶不退走此砲只去人五寸無慮矣庶放
大小砲之人無避也此砲可退敵則已倘此砲
用盡則諸鎗砲可以併發而此砲又可取裝如
前
每虎蹲砲一位
鐵钁一把
鐵錘一把
鐵剪一把
鐵鎚一件
藥線盒一箇
藥升一箇
木送一根
木榔頭一箇
皮簍二箇
木馬子三十箇
石子三十箇
火藥一十五斤
鉛子九百箇
藥線一十五根
火䋲二根
䭾架一副半
鳥銃解
此器中國原無傳自倭夷始得之此與各色火器
不同利能洞甲射能命中弓矢弗及也尤可中
金錢眼不獨穿楊而已夫透重鎧之利在腹長
造時腹無孔用鑚鑚虚欲光直無礙出口直其
射能命中在於火藥之發不能奪手其不奪手
者緣以一手拏在腹前其手所以拏在腹前者
以有木為托即有腹炸不能傷手方敢加手于
木譬如人焉以手挽其髮雖有力者莫能與之
爭後手不用棄把點火則不搖動後手執定一
目照直以指勾軌則火自然入藥而銃發矣目
照之法銃上後有一星目上有一星以目對後
星以後星對前星以前星對所擊之物故十
發有八九中即飛鳥之在林皆可射落因是得
名火藥用水舂如造墨法舂多為上藥如粒不
塵可以掌上燃之皮不熱言其急也精者可于
單紙上燃去而紙不燃
每鳥銃一門
㮶杖一根錫鱉一箇
藥管三十箇鉛子袋一箇
銃套一箇細火藥六斤
鉛子三百箇火䋲五根
㮶杖觧
㮶杖頭大有簷每遇銃放完過夜恐其中藥滓化
濕夜歸以湯醮布如錢纏在杖頂有簷處帶入
腹内洗銃築藥子須用杖
快鎗解
北方禦敵惟有快鎗一種人執一件但成造本拙
工尤粗惡身短體薄腹中斜曲口面大小全無
定製不堪擊賊而鉛子又不知合口之度什物
不具裝放無法徒為虛器故雖敵畏火器而火
具又不足以下敵惟有支吾不見敵面而已且
柄短贅重將欲兼持戰器則不能兩負將只持
此器則近身無可恃者今製必以腹長二尺為
凖腹用鑚洞光圓如口每口可吞鉛子三四錢
藥有竹木筒量就封貯候用俾臨時不至增減
藥線舊時隨用隨燃或長線見截悞事更甚今
教裝放之法先將藥線寸半長剪斷每數十為
一束以硫黃醮兩頭不惟平時不致藥撒臨時
點燃亦易也入藥線之後用竹木筒内藥每次
一筒用㮶杖築實下鉛子一枚不可用二三枚
二三枚者舊弊彼殊不知一錢藥一錢子則去
直中途不落地可以計步命中藥多子輕則未
出腹而化如水藥少子重則出腹至半途必墜
地激之再發不惟不可中且中不殺人下子後
人須屈前膝架銃以後手點之乃不高下搖易
但用後手燃線須棄銃柄而燃之線燃用手回
執銃柄則已遲矣况銃低在腋下而目視在上
終不若鳥銃之準畢竟不能命中然人情見常
未可輕議棄置即盡棄之以精鳥銃可也什物
俱同鳥銃惟不用錫鱉而用藥線筒耳
飛山神砲解
(缺)
石砲解
此砲乃是前廵撫今戎政劉始石有大小不等
粗可徑尺細可徑六七寸鑿以孔内入以炸藥
築之以土預安纏線葦筒置于邊墻垜口遇賊
至墻下則燃線入筒以手推下賊人所見不過
一石以為我抛擊不中不再隄防藥燃石碎有
相近而不傷者有數十丈而被擊者敵人莫測
所向故人人自危此為第一利器且不費官帑一
時數萬可備節財威敵誠為妙策仍有大至千
斤者又有走兔引線之法地雷叢發之制固為
千變萬化而不窮然皆有滯未可期必不若墻
上推下之為妙也夫賊至墻下勢不可阻如出
頭視賊而外方叢矢如蝟即抛一石不過擊一
人况仰視石下每可廻避十未得中其一此砲
一落即有百人莫知中誰莫不畏懼人人奔遁
此所以為利也
飛鎗飛刀飛劍解
三種飛器不過一法即一大火箭也惟其兩製不
同所以得名各異造用徑六七分荆木為柄長
可五尺後杪三稜大翎如箭矢頭用紙筒實以
火藥如火箭頭長可七寸粗可二寸他人製之
悉墮地不起惟近日所造之法其鏃長五寸横
闊八分或如劍形或如刀形或三稜如火箭頭
光瑩芒利可玩通計連身重二斤有餘北方所
未見燃火發之可去三百步中者人馬皆倒不
獨穿而已但命中則不能擊大隊齊衝之敵敵
人畏此甚如神鎗鉛子若神鎗鉛子所擊中只
一人不見其至則不知其畏惟前行受之後行
無虞也此器其聲如雷則馬驚跳躍不敢前又
高飛深入則後行皆不可避使敵未測所向也
凡有枝枒之物皆可架放
火箭解
此箭即三飛中之小者但桿用箭竹以二枝相接
即堪火藥頭粗不及寸鏃鋒長可四寸三稜頭
柄粗二分飛入後隊人人自危莫測所向製法
捲褙紙作筒以藥築之務要實如鐵以鑚鑚孔
務要直孔斜則放去亦斜頭用䋲牽鑚頭常用
水沃鑚不過五箇輙換鑚多則鑚頭熱熱則藥
燃每每傷人每頭長以五寸計所鑚藥線孔必
三分之二太淺則出不急或墜太深則火突箭
頭之前遂不復行鑚孔須大可容三線則出急
而平否則線少火微出則不利
以上之外有火磚一窩蜂地雷千里砲神鎗
等百十名色皆不切于守戰故不備今皆一
切禁之以節靡費惟有子母砲尚屬可用未
當終棄亦一奇品也
練兵雜紀卷五
