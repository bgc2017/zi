欽定四庫全書
練兵實紀卷七
明戚繼光撰
練營陣第七(野營計二十九條)
第一安野營軍行至午炊過再行時主將同前營營將
并車步騎營將各遣中軍一員同前哨行至未時主
將領前項各官同嚮導馳高熟視擇其地形或守平
野或據險塞或進退便利之處牲畜水草方便形勢
可觀者立中軍旗旛舉變令砲一聲發旗立表吹擺
隊伍喇叭各營接號照表旗地方安營如教場操同營
定金鳴喇叭止看塘馬夜不收四高瞭望無事將旗
三摩三捲不放乃照場操號令放樵汲飲馬者發放
如例收完如應打馬草每馬軍三人内以二軍步牽
一馬出打三馬之草一人在營看馬先傳令抽兌停
當依令而出一體數記如前若出多入少非被傷捕
必係逃走或有暴病該哨將官遣的當家丁夜不收
領令箭出營覓之若出少入多非係錯數必有掠回
士民或夾來奸細該管便當挨查一面馬兵將官撥
遠探馬每面二十匹為四撥每撥五名各帶燈籠一
箇起火三枝三眼銃一門駝鼓一面車將于每車通
融各撥一名備差四面伏路撥完俱候樵採飲馬者
各進畢即赴中軍請令箭授夜號諭令遇警尚緩放
火箭一枝銃一箇警急則放火箭三枝銃三箇有警
之面准放無警之面不准輕放俱出營畢探馬擺塘
馬架梁馬望見探伏出訖各回營至門取齊請令箭
開放赴中軍回話一面禀放閉營砲三聲落旗吹打
封閉營門
第二遏人畜行營之間行伍之内與劄定營後營盤四
面不拘晝夜但有牲畜近營墻外者不許輕易差人
出外牽取先報營將聽營將差夜不收由門放出取
進有人徑至墻外漸漸近前者喝令遠避如係公差
人員喝令到門上候禀但報營外有人一面嚴行整
備以待若十步之内喝之不退又不報姓名及言語
不對者夜間即開矢射之甚則開鳥銃打之日間差
二人請令由門出縛來送營將報主將發落
第三謹營壁營盤不係有門之處便是何人何官到彼
要行闖過者定行拏住决不許放過放者容者俱以
軍法重處本軍兵士若要出入亦要由門若由車下
車傍出入者一體以軍法重治賊在三十里内犯者
軍法該管頭目連坐綑打
第四嚴營門凡營門每日夜該營内馬步將官輪發兩
百總把門親隨家丁執營將藍旗器械每門十名除
朝暮吹打開門外以後閉門時必有令旗令箭方許
開門遇開門時把門官軍披執嚴陣以待遇有公差
人員到來止于門外先將書移可信之物收取報到
號旗下中軍官禀白主將請令旗領入其閉門之時
若無令旗令箭便是使臣主將在外亦須報到守營
主將得有令旗或令箭到門驗明先用小杖敲車三
次分付把門人謹慎各應訖大聲命云有令開門方
才放入如主將出營外則必以一人代主將司令將
在軍君命有所不受者正此時耳昔周亞夫細柳營
可為師鑒也公差人員馬匹俱在營門外单身進入
把門人與伊看馬馬有疎失把門人賠償除報警夜
不收騎馬徑入外主將入營亦只乘馬從官以下俱
下馬步入
第五慎啓放各營放出放入各由本營門内其纓頭衣
服腰牌件件可辨若别營之軍悞出營門者故縱把
門官軍俱以軍法連坐如能拏來犯者軍法施行把
門官軍紀功一次
第六稽出營凡官兵無故非時違令出營者綑打一百
棍遊營示衆
第七恤病軍凡軍下營訖有病馬病人俱送中軍醫治
不許遺在外營
第八查軍器凡下營訖車騎軍火器械各頭目即逐隊
檢校如破綻損壊即須修葺磨礪如有棄失申上所
由即為案記准法科决
第九放厠所凡白日登厠員役由各營門將腰牌懸于
門上方准開門而出畢即還認腰牌取帶回營
第十革抽差行營排陣間將領敢于行伍中抽一人一
騎者軍法從事
第十一備火警與敵對壘之時軍中失火除救火人外
餘皆嚴備各信地以防飛火若輙呌呼奔走擅離隊
伍者徑聽所在官司拏住斬首及遺火放火燒軍營
盤者斬首
第十二止擾害劄營之處軍士擅發塜墓焚廬舍殺老
幼及婦女踐禾稼伐樹木姦犯人婦及將婦女入營
者軍法從事
第十三報機密士衆有聞自家變動或聞賊情消息來
報主將不拘晝夜即時引報不得時刻遲滯亦不許
高聲大呌以惑人心違者治以軍法
第十四治喧動凡不拘晝夜遇有賊警各靜守信地閉
營聽令如有喧言亂走者軍法重治
第十五戢透漏漏泄軍事及夜號者斬
第十六責交通賊使入軍非主司輙與語者及擒獲敵
人與來降者並領見主帥不得詢問彼中事宜若違
問及因而漏泄者軍法重治
第十七惜水草凡軍行所至處有水泉及放牧草地各
營將差人監守不得令濁亂及非理踐蹂
第十八處夜解每馬軍一旗每車兵二車各開厠坑一
箇于本地方遇夜即于厠中大小解天明吹打時遇
起行則埋之遇久住則打掃候開門送出營外遠遠
棄之夜間不許容一人出營解手
第十九教夜廵約黃昏已後將發鼓時鳴金吹角擂鼓
舉號燈車步騎俱舉畢發擂三通各營斷滅煙火廵
邏人赴臺下跪聽發放發放云官兵聽著(齊應)夜廵
謹慎(齊應)毋得懈惰(齊應)悞了事軍法不饒(齊應)起
去(齊應)放定更砲一箇吹喇叭一聲打鼓一下起更
每鼓一下各車以車梁代刁斗各馬兵以甲胄代刁
斗各敲九下再鼓再敲車營每車輪一人火繩點明
在手馬兵每隊輪一人各醒坐一更交換敲刁斗者
即此人也其餘俱聽休息
第二十申夜號每日暮時主將先發夜號于各哨各哨
傳知各兵只是一字隨時定擬凡兵是夜相遇先問
曰何來各曰某來便是同營人夜間俱不許言名言
名者即行拏便是本管參遊主將也要守住請令就
是本管將領即面認已熟須是取得自己標旗令旗
到方准送回次早軍士赴所犯本官處扣頭謝罪曰
軍令如此小的衝撞將領曰我自犯令足見爾奉法
今後正當如此每人量賚諭回
第二十一辨廵箭主將發箭傳時不拘何處起箭過于
車上敲三下彼車守更之人接得即傳失悞者軍法
重治馬兵守夜者不傳箭臨賊絶更者斬無賊時止
于綑打合營内兵足三營即輪將官一員總廵各營
中軍千總各輪一員各廵本哨各司把總各輪一員
廵本部一司内各局百總輪一員廵本司各局下旗
總各輪一人廵本局車正每總之車輪一人廵八車
廵法嚴于三更四更五更
第二十二設燈火大吹打畢發放夜廵即知其為明更
也每車懸燈一盞馬兵每旗懸燈一盞務要高下合
式凡夜營俱照定過燈炬為號各看燈籠遵依各營
視中營之燈各千把總視本營之燈各隊視本旗總
之燈各兵視本隊總之燈如視晝旗一般違者俱比
白晝軍法加一等如燈難認各加記號在上不許重
每去本營分三十步燃火一堆庶我可望見賊來賊
不得測我也燃火人每一旗總撥一名各請暗號
第二十三備雨晦遇風雨晦冥是夜燈不可點金鼓不
相聞各百總差的當二人于各把總處只聽各把總
傳示的確號令遵守把總差各二人于千總營將處
聽令千總營將差人各二緊隨主將聽調度以口傳
的確為真而必有令箭令旗或自用物件為信其言
方可聽憑傳到暗號務要恪遵
第二十四下暗營凡要下暗營看閉門時不吹打便知
要下暗營各營燈籠點起用衣服盖藏于車内中軍
先用令箭傳營將得知用兩根㰖杆棍縳在一處傳
起各隊長挨傳一遍復轉前哨第一隊長解去一根
交一司把總收查仍傳一根回令又下暗營衆人俱
知侯傳長令箭一枝各人收拾立起聽令再傳小短
箭一枝即挨哨密行前有預差官軍在彼問他暗號
對看即聽他調度密密下營即使下營差錯只許一
人暗行低聲扯改不許開口大呌違者斬首
第二十五變明暗如正下明營倏然要改暗營仍留明
營者看中軍雙燈搖點各營燈火通點明亮俟照前
傳暗箭各將燈火盖藏以便移營照前下暗營俟移
營既畢留的當好漢每一營五十名將燈火各開仍
行傳擊梆鼓以示之
第二十六詰來人遇有人至不許聲問只以一人向門
問是何人低聲令到門前坐在地上即差一人報主
將知門上差二人由門隙出門扭住問他端的一人
守他一人傳報聽示
第二十七重夜令與賊對壘之時更鋪失候夜廵失號
止宿失火者斬無故呌呼奔走妄言賊至及夜驚者
斬即賊乘暗攻營將士輙呼動者亦斬
第二十八出夜奇夜中有賊犯大營其遠設奇伏等兵
各瞭賊與大營交戰即從後鳴鼓大呌以擊賊後乘
得機便必當克捷而所屯處預先于樹林山石之底
縛大火把或主將遣人設機械臨時燒起庶使大營
可辨兵賊以奪賊氣以見伏兵之衆也
第二十九明再發五更三點掌號一通擂鼓一通各軍
舉㸑發擂畢掌二號下號燈車騎燈俱下微明陞臺
放砲陞旗吹打畢各馬步兵赴各營將處回話營將
千把總赴主將處回話夜廵無事如有事云某處驚
營失火絶更有警之類回話訖掌號收伏路兵發架
梁塘撥馬畢掌號笛聚官旗發放或不吹號笛聽用
旗號招聚畢再掌號一通舉變令砲一聲吹哱囉起
身再吹哱囉上馬放開營砲三箇吹天鵝聲三呐喊
三點鼓開營起行
練兵實紀卷七
