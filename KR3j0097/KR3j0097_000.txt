師友談記雜家類三(雜說之屬)
提要
(臣)等謹案師友談記一卷宋李廌撰廌有德
隅齋畫品己著錄是書記蘇軾范祖禹及黃
庭堅秦觀晁說之張耒所談故曰師友其人
皆元祐勝流而廌之學問文章亦足與相亞
能解諸人之所談所載多名言格論非小說
瑣錄之比其述秦觀論賦之語反覆數條曲
盡工巧而終以為場屋之賦不足重可謂不
阿所好書中稱哲宗為今上盖作於元祐中
末記蘇軾為兵部尚書及帥定州事軾到定
州不久即南遷則是書之成又當在元祐諸
人盡罹貶斥之後知其交由神契非以勢利
相攀且以潦倒場屋之人於新經義盛行之
時曲附其說即可以立致科第而獨載排斥
笑謔之語不肯稍遜窮視其所不為亦可謂
介然有守矣寥寥數簡之書而至今孤行於
天地豈偶然哉乾隆四十六年十月恭校
上
總纂官(臣)紀均(臣)陸錫熊(臣)孫士毅
總校官(臣)陸費墀
