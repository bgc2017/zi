元和姓纂卷三(上平聲模韻至文韻)唐林寳撰
十一模
盧
姜姓齊太公之後至文公子高高孫傒食采於盧因
姓盧氏秦有博士盧敖漢有燕王綰沛人
范陽涿縣後漢尚書慎(案漢有中郎盧植范陽人此慎字疑即植字之訛)
敖之後珽晉侍中生志中書監生謀司空從事中郎
四世有傳生諶二子勖偃(按後漢盧植子毓魏司空毓子欽晉衛將軍欽子浮)
(秘書監欽弟珽衛尉卿珽子志軍諮祭酒志子諶依劉琨為從事中郎姓纂云謀諶字誤也又諶之外有)
(謀諶之子勖偃晉書皆未見)勖號南祖偃號北祖勖偃曾孫元生
遷(按唐世系表元生度世字子遷此作遷疑避唐諱)生四子陽烏敏昶尚之
又號四房偃中子昭昭元孫辯景裕景先兄弟三人
為魏周齊三國帝師
濮陽状云秘書監盧浮後魏許昌太守盧曾自陳
留徙濮陽又從孝武入關曾生怡周譙州刺史生士
謐士叡士良晉絳二州刺史生師直司僕少卿士宏
度支郎中趙州刺史
龍門唐左常侍盧虔状云偃子闡後又徙晉州子
從史
弋陽光山縣唐瀛州刺史祖尚自云本范陽人本
姓雷氏後周初以雷盧聲相近改姓盧氏
三原倉部郎中盧雲本姓閭氏&KR2568;蜀州司馬上元
中准制改姓盧氏
胡
帝舜之後胡公封陳子孫以謚為姓
安定漢有胡建始居焉後漢有太尉胡廣魏胡質
荆州刺史生威清州刺史平春侯又居淮南文(按文疑晉)
(字之誤晉胡奮安定臨涇人官至左僕射)左僕射胡奮石季龍入關與梁
皇甫韋杜牛辛皆以華胄不在戍役之限奮裔孫國
珍後魏司空女為宣武帝皇后生孝文帝珍兄真曾
孫延北齊太宰安平王女為武成帝皇后生後主緯
長安隴東王長懷長穆長洪長咸長興並封王洪子
文同武帝皇后生孝文帝珍兄真(按武帝至兄真十一字衍)唐綿
州萬安令
新蔡胡奮之後今無聞(已上舊望)
弋陽定城唐刑部郎中胡元禮
義陽中州唐鳳閣侍郎胡元範
洛陽秘書少監胡皓稱洛陽人
鄠縣刑部侍郎胡演
樂陵兵部員外胡曼倩今大理少卿胡珣
恒山代州總管定襄郡王胡大恩賜姓李氏
河東開元中胡瑜弟瑱玘並舉進士瑜生諤瑱生
諒大理評事諤右司郎中生溵湘洵潘潘生裳吉
河南官氏志獻帝與鄰以無紇骨氏改為胡氏(按魏)
(書獻帝以兄紇骨氏改為胡氏無字應作兄字)
吳
周太王子太伯仲雍封吳後為越所滅子孫以國為
氏季札之允居齊魯間
濮陽鄄城漢有長沙吳王芮後漢有廣平侯吳漢
南陽宛人也桓帝時吳遵遵孫質質六代孫隱之晉
廣州刺史其先祖自濮陽過江居丹陽歷仕江左七
代孫景達唐尚藥奉御曾孫令珪贈太尉女即章敬
皇太后也珪子漵澄湊漵左金吾大將軍太子詹事
生士則士平士隣士矩士則伊闕令士矩京兆司錄
澄駙馬殿中監生士彦駙馬衛尉卿士彦生同正湊
京兆尹右金吾大將軍檢校刑部尚書生及大理評
事果州刺史吳敬仲亦云隱之後孫訴侍御史訴孫
損震諫議大夫和蕃使
渤海芮後齊道州别駕安誕居鄴縣五世孫道師
唐吏部侍郎孫納安州刺史又考功員外郎安慶亦
稱渤海人
陳留状稱後漢河間相吳祐後隋有吳響生子臧
見劉氏行年記臧曾孫兢左庶子恒王傅
蘇
顓頊祝融之後陸終生昆吾封蘇鄴西蘇城是也蘇
忿生後至建生武嘉十二代孫則則次子遁八代孫
綽周度支尚書邳公生威隋左僕射房公生夔季(按唐)
(世系表季作季子)夔隋鴻臚少卿生勖亶勖駙馬吏部侍郎
秦府學士生均幹均虔州刺史生儁幹工部尚書生
獻駕部郎中勖生昱濟州刺史亶台州刺史生瓌琛
瓌侍中左僕射許文真公生頲冰詵乂潁顔頲中書
侍郎平章事許文憲公生善善生易相易黃州刺史
生繫滁州刺史繫生贊贊生虔冰虞部郎中國子司
業(按唐世系表冰無所生震乃虔之子此句應衍)生震吏部侍郎河南尹震
生敦發教徹皦政儼詵給事中徐州刺史乂京兆尹
生復妙妙泉州刺史潁生盈炎盈嘉王傅顔淮安太
守左武衛將軍生寬琛廣州刺史生烱韙韙琅琊太
守又驍騎將軍季生澄沁州刺史澄生綰䋔綰工部
郎中荆南府司馬則長子愉愉七代孫彤生雅振振
生世長唐秦府學士諫議大夫生良嗣右僕射温公
生踐言踐峻踐義踐節踐言生務寂務昇峻生彦伯
駙馬(按脱都尉二字下駙馬亦脱都尉二字)兄子震駙馬義孫廉節曾
孫憻太府卿長從弟宣司農少卿
襄陽則曾孫佐晉末自扶風徙焉十二代孫權唐
左驍衛將軍
藍田稱自武功徙焉刑部尚書蘇洵生晉瞻瞻駕
部郎中生端平寧昶端比部郎中四代入省生宏
趙郡状稱蘇章之後因官趙州唐鳳閣侍郎味道
生佃份倜倇佃膳部員外倇職方郎中味道弟味元
膳部員外生偡偡生汭湯郴州刺史又工部侍郎蘇
弁状云與良嗣同房弁兄衮冕冕生持滌持生循楨
滌兵部尚書襄州節度生粹冲冕撰會要三十卷
武昌冀州前燕有期彤侯青後魏鎮軍將軍五代
孫克忠越州長史又武衛大將軍荆國公宣方生慶
節
洛陽蘇秦之後今無聞
河南蘇氏後魏官氏志拔略氏改為蘇氏後魏恒
州刺史蘇強孫武安袁州刺史生順孝慈順周眉州
刺史朝彤公生沙羅隋卭州刺史沙羅生康唐右武
衛將軍襄城男康生守忠守儉守忠駕部郎中孝慈
隋兵部尚書安平公生會昌比部郎中
蒲
風俗通有詹事蒲昌又有蒲遵晉書苻洪傳云其先
居池上生蒲皆長三丈因號蒲家遂以為氏後改為
苻也
烏
齊有烏餘烏枝鳴莒有烏存秦有烏獲
鄱陽姓苑云今鄱陽有此姓
河南代北人烏石蘭改姓烏兼御史大夫烏洽(案韓)
(愈集及唐書俱作承洽此脱承字)洽從父弟玭(案唐書烏承玭官檢校殿中監此亦脱去)
玭生重允今為河陽節度(案韓愈集烏氏家廟碑承洽生重允與此不合)
狐
周同姓居於戎太伯生突突生毛及偃毛生溱偃生
射姑世為晉卿蜀有狐篤
屠
左傳晉大夫屠蒯禮記作杜蒯又屠羊說楚人晉將
屠岸賈風俗通漢末有屠景先河東人
蘆
河南後魏官氏志莫蘆氏改為盧或亦為蘆氏
壺
衛有壺黯漢諫議大夫壺遂列仙傳有壺公
吾
夏諸侯昆吾之後漢有廣陵令吾扈晉交州刺史吾
彦吳人
辜
今泉州晉安有此姓不詳所出
軤
纂要云人姓
苸
姓苑云沛人
胡母
齊宣王母弟封母鄉遠本胡公因曰胡母氏漢有太
史胡母敬
泰山漢景德博士胡母子都居齊治公羊春秋後
漢執金吾胡母班晉河南令生輔之字彦國陳留太
守湘州刺史揚武將軍生謙之也
胡非
陳胡公後有公子非後子孫為胡非氏戰國有胡非
子著書
胡掖
秃髮思復鞬娶胡掖氏生烏孤
呼延
匈奴四族有呼衍氏入中國改為呼延氏
河南前趙大司空鴈門公呼延翼女為劉元海后
七代孫叔歸上谷太守孫族潞州刺史曾孫呼延黃
河内令生昉昭㬢晧
呼母
漢武帝時匈奴王呼母盧降封容城傳封三代
呼衍
後漢書匈奴四族有呼衍氏見匈奴傳
蘇農
西蕃突騎施酋也神龍右驍衛大將軍金滿州都督
張掖公蘇農金山開元左羽衛大將軍永夀郡王蘇
農輔國左金吾大將軍酒泉公蘇農盡忠(按此皆沙陀氏之人)
(此俱改為蘇農氏考貞觀中有蘇農泥孰左屯衛大將軍榖州刺史亦北蕃歸化者)
蒲盧
姜姓有蒲盧胥齊人善弋射
蒲姑
左傳蒲姑殷諸侯居齊也
蒲圃
魯大夫以地為姓
屠羊
韓詩内傳楚大夫屠羊說(按此又以屠羊爲複姓與前屠姓註自相矛盾)
屠住
英賢傳芊姓楚公子屠食采於住鄉因氏焉
盧蒲
左傳齊有盧蒲就又有盧蒲癸盧蒲嫳
吾邱
吕氏春秋中山有力者吾邱象
趙郡漢書吾邱夀王見上
壺邱
列子師壺邱子林鄭人漢書壺邱子著書五篇
下邳今下邳有壺邱氏
徒人
左傳齊有徒人費又國語齊有徒人回
孤邱
晉大夫孤邱林之後見世本英賢傳出自孤邱封人
之後
姑布
趙簡子時姑布子卿善相見史記相襄子者
烏闌
改為烏氏
烏石蘭
改為石氏
烏那羅
北齊有烏那羅受九代(案此下當有脫文)
烏洛蘭
改為蘭氏
十二齊
齊
炎帝姜姓之後太公望子牙封營邱為齊國因氏焉
又衛大夫齊惡齊豹亦為齊氏戰國時齊明周人也
漢有光禄大夫晉功臣表平敬侯齊受傳封四代晉
有齊恭注漢書又有齊萬年前凉有後將軍齊肅前
秦左僕射齊難
高陽状稱齊受之後世居高陽晉有武邑侯齊琰
次子健健裔孫處中唐中書舍人生珣
中山深澤縣稱琰少子粹居中山元孫虔唐光州
刺史生知元知元生令令生澣澣吏部侍郎左龍武
兵曹生抗中書侍郎平章事抗生餗戶部郎中生揔
衢州刺史(案唐世系表澣生翧及珝翧官左龍武倉曹參軍生抗抗生餗珝官吏部郎中生揔)
(衢州刺史此本左龍武兵曹上脱生翧二字戶部郎中上脱珝一字權德輿集有抗碑亦同)
成都状云齊受之後唐黃門侍郎璿生景胄左丞
刑部侍郎
河間状稱琰中子澄自高陽居河間六代孫肅暕
唐虞部郎中生說檢校員外郎悦生猗暢給事中平
章事江西觀察使齊映状云代居瀛州兄昭晈弟皥
照煦昭兼殿中侍御史生孝若大理正晈澤州刺史
皥京兆司錄照倉部郎中池州刺史
清河唐冀州總管齊若行状云齊受之後
黎
周時侯國風俗通云九黎之後尚書西伯戡黎亦見
毛詩左傳齊大夫黎彌且字亦作犂
宋城唐右拾遺犂昕洛陽尉黎廻愛州人京兆尹
黎幹生烑炬常燧煟熉煟生植右常侍也
河南官氏志業黎氏改為黎氏
稽
黃帝臣大山稽之後風俗通云稽黃秦賢人
嵇
夏少康封少子季杵於會稽漢初徙譙嵇山改為嵇
氏
譙郡銍縣後漢太子舍人嵇蕃字茂齊生含廣州
刺史武昌生康魏中散大夫生紹晉侍中(案晉書嵇康本傳其)
(先姓奚會稽上虞人以避怨徙譙有嵇山家於其側因而命氏又嵇含傳祖喜徐州刺史父蕃太子舍人)
(又文選註嵇紹集曰從兄太子舍人蕃字茂齊然則蕃於康乃其羣從非祖孫也又嵇康詩母兄鞫育有)
(慈無威則康乃少孤為其兄公穆所育文選註引嵇氏譜亦不詳康父武昌生康疑有脱悞亦不知何據)
河南後魏官氏志紇奚氏改為嵇氏
奚
夏車正奚仲之後漢功臣表魯侯奚涓
北海奚涓之後吳有臨海太守奚熙
廣陵奚涓之後唐滁州刺史奚淩澤生千栢栢生
陟吏部侍郎
鞮
風俗通云晉銅鞮伯華之後氏焉
遆(音蹄)
今同州澄城縣多此姓自云銅鞮氏避仇改焉亦單
姓蹄(案廣韻無此字惟字典音提註云姓也今附入齊韻)
兒
郳郳黎來之後亦為兒氏兒良六國時人見吕氏春
秋
千乘漢有御史大夫兒寬
倪
邾武公封次子於郳是為小邾後失國子孫為邾氏
避仇改為倪(案世本云邾顔居邾肥徙郳宋仲子註云邾顔别封小子肥於郳為小邾子則)
(顔是邾君肥始封郳杜譜云小邾邾俠之後也夷父顔有功於周其子友别封為附庸居郳曾孫犂來始)
(見春秋附從齊桓以尊周室命為小邾子穆公之孫惠公以下春秋後六世而楚滅之世本言肥杜譜言)
(友當是一人姓纂前以郳犂來為兒氏之祖而以邾武公之郳為倪氏之祖同一郳也強為分别武公之)
(號於傳無徵疑即公羊傳所稱顔公者)漢有揚州刺史倪彦
中山唐刑部侍郎倪若水中山藁城人也
西
姓苑云西門豹之後改為西氏
犀
史記秦有犀首
鮭
中山後漢有鮭陽鴻為少府傳孟氏易
南陽淯陽後漢大鴻臚鮭丹
&KR1978;(下圭反)
見纂要
毒(下圭反)
見纂要
&KR2434;(下圭反)
見纂要云人姓(按集韻注姓也一曰蜀闖梁四公子名或作&KR2434;毒)
齊季
齊襄公子季奔楚因氏焉魯有大夫齊秃窺見世本
西方
見姓苑云少昊金天氏位主西方今因氏焉
北平前燕慕容廆以西方武為股肱又西方㒺以
文章知名
西門
鄭大夫居西門因氏焉列子有西門子魏文侯時西
門豹為鄴令漢王莽時有道士西門思洞仙傳有西
門惠(按漢書王莽傳道士西門君惠無名思者此又分思惠為兩人唐宦官有西門思恭)
西乞
秦將軍百里術字西乞其孫以王父字為氏(按術不姓百里)
西鉏
左傳宋大夫西鉏吾漢有御史西鉏語見英賢傳
西申
瑞應圖周成王時西申國獻鳳留中因氏焉
西陵
世本春秋時有大夫西陵羔
西周
周末分為東西二周各以為氏
西宫
人姓未詳
十四皆
淮夷
周有淮夷小國後世氏焉
十七真
真
風俗通云漢有太尉長史真祐
陳
媯姓舜後胡公滿受封於陳後為楚所滅以國為氏
秦有陳涉陳嬰漢丞相曲逆侯陳平也
長城諶曾孫凖晉太尉廣陵公陳武帝稱凖後孫
逹晉長城令因居之九代孫文瓉瓉生茂先茂先梁
右衛率生文帝頊(按陳本紀文帝諱蒨宣帝諱頊文應作宣)頊生後主叔
寳四帝三十四年為隋所滅武帝覇先生衡陽王昌
昌生德會梁州刺史文帝生伯山伯固伯仁伯義伯
謀宣帝生叔寳叔英叔卿叔明叔堅叔武叔寳生允
深莊蕃蕃唐忠州刺史豫章王叔英生宏徽宏曾孫
履華州夔州刺史(案唐世系表履華夏州刺史此作履華州䕫州刺史不合)徽生
元凱申州刺史建安王叔卿孫正循王傅宜都王叔
明孫繹宏繹侍御史宏荆州(按唐世系表荆州作邢州)刺史義陽
王叔達唐侍郎禮部尚書江忠公生政德元德賢德
紹德政德曾孫義少府少監元德生仲方順州刺史
賢德水部郎中汾州刺史紹德曾孫盩厔縣令(按唐世系)
(表紹德孫復盩厔令此作紹德曾孫盩厔令而無名曾字衍孫字下脱復字)叔武光禄少
卿
廣陵胡公之後漢末魯相(失名)無子以外孫劉矯為
嗣魏司徒東鄉侯生騫晉太尉
汝南胡公之後漢太傅陳蕃尚書令
下邳淮浦人後漢太尉陳球球弟子珪沛國相生
登
東海胡公之後晉有衛武貞侯陳夀
京兆胡公之後唐揚州長史陳敬之状稱太邱長
仲弓裔孫默徙長安即敬之高祖也生思齊主客員
外婺州刺史敬之從父弟騫之湖州刺史生崇禮九
言崇禮水部員外嘉州刺史九言右司員外
河東桑泉後魏征南將軍許昌公琬元孫述生元
盛毓元盛孫正觀潞襄二州刺史藝生義方禮部侍
郎知吏部選毓字大德職方郎中荔州刺史
新安後周熊州刺史許昌公琬之後曾孫義感唐
右司郎中虢州刺史
馮翊状稱陳宣帝子沅陵王叔興之後唐倉部郎
中惠滿生伾刑部郎中
廬江襄安人隋廣陵太守陳稜孫崇業唐御史大
夫生琨琨生熊熊生審明州刺史
武當状云太邱之後開元左太子太師希烈世居
均州右司郎中鴻臚大卿汭少府少監潤戶部郎中
洳秘書少監希烈兄振鷺司封郎中國子司業生泉
明州刺史
廣漢射洪左拾遺子昂生光祠部員外
臨淮右補闕陳兼生當萇京歸當贊善大夫萇京
兆法曹京給事中歸考功員外
會稽太常博士陳齊卿堂弟景津生允叔允衆允
初允叔侍御史允初殿中侍御史
趙郡檢校司徒平章事陳少遊稱宣帝後生正儀
廣宗後魏瀛州刺史陳肅六代孫處政唐岳州刺
史
洛陽夏官郎中冀州刺史璲生鉞鋌
萬年隋利州總管陳永貴本姓白隋初改姓陳氏
叡隋驃騎將軍生貴貴次子諧諧孫令哲令英令哲
唐洮州刺史令英右衛將軍岐州刺史
諸郡陳氏司農卿陳思門左豹韜將軍陳集原右
鷹揚將軍陳元光河中少尹兼御史中丞陳雄河東
人鳳州司馬陳懷古安陽人尚藥奉御陳行修江陵
人禮部員外郎陳讜言京兆人太常博士陳章甫江
陵人殿中侍御史陳憎河内人京兆功曹陳仲雍河
内人
河南官氏志侯莫陳氏改為陳後魏汾州刺史長
蛇公陳紹生宏唐泉州刺史龍川公陳賀略端州首
領也
秦
顓頊嬴姓秦後伯益裔孫非子周孝王封之秦隴西
秦亭是也至始皇滅六國子嬰降漢子孫以國為氏
又魯有秦堇父生丕兹及秦祖秦冉秦非並仲尼弟
子漢有潁川太守秦彭
太原状稱晉太常博士秦秀之後裔孫生行其行
師行其渭州刺史曾孫守庫部郎中同州刺史生昌
舜行師右監門大將軍生無害桂州都督安南公也
齊郡状稱秦彭之後裔孫瑶之曾孫景通通子曄
並太子洗馬崇賢學士
鄜州洛川縣唐瓜州刺史秦孝言状云彭後生懷
洛相如懷洛兵部郎中相如吏部郎中
河内武德状云彭後唐金部郎中叔恂生善丕都
官員外郎
辛
姒姓夏后啟别封支子於莘莘辛相近遂為辛氏左
傳周太史辛甲(案劉向别錄云辛甲故殷之臣事紂去至周文王以為公卿而封其長子)
(漢藝文志道家有辛甲二十九篇又左傳有辛甲為太史命百官箴王闕者是也)辛伯辛俞
美為昭王友秦有將軍辛騰家中山苦陘曾孫蒲漢
有辛武賢
隴西狄道辛蒲以名家漢初徙隴西至破羌將軍
武賢生慶忌左將軍光禄大夫常樂公五代孫孟興
二子恩殷恩生子焉子焉生寅裕元孫顔生猷懿猷
孫巨明後魏侍中生顯崇雍州刺史顯崇生元忠慶
之元忠青州刺史平陽伯生廸隋龍州刺史廸生德
本唐黃州刺史平桑公慶之周度支尚書秘書監曾
孫源(案唐世系表源作道源)監察御史生思禮邵州刺史風元
孫義感駕部郎中懿生宗宗生安國季超安國曾孫
慤北齊都官尚書生文粲鳳州刺史季超孫豁生昂
政寬昂周潼州總管繁昌公政生肇肇生茂將右丞
侍中茂將生希業駕部郎中寬生諝中書舍人寅孫
晏次子遷六代孫彦隋禮部尚書任城公孫處儉處
仁處元處儉中允處仁生曜卿侍御史處元屯田郎
中裕五代孫晁生敬宗闡季恭敬宗曾孫術北齊吏
部尚書生衡虞(案唐世系表衡虞作衡卿)唐太常丞衡虞生郁禮
部侍郎敬宗次子靈寳曾孫公義隋司隸大夫生亮
融亮唐侍御史融戶部員外郎闡元孫寳剛生興暠
興生澄良澄生元慶元同元慶生怡諫職方員外郎
夀州刺史元同戶部員外郎良禮部侍郎生元道比
部郎中元道生廣嗣長儒廣嗣禮部侍郎生恒晉長
儒都官郎中生咸暠曾孫利涉度支員外郎季恭曾
孫瑩生懸君昌懸生崇階施州刺史君昌魏州刺史
生崇禮工部郎中崇敏兵部郎中崇禮生道瓘度支
郎中殷十代孫子馥生德源北齊中書舍人聘陳使
隋蜀王諮議孫元馭刑部郎中孫烈庫部員外郎子
焉少子胥十四代孫義元唐洛州司兵曾孫如璿遂
昌令生秘汝州刺史殷孫普後晉有侍郎勉七代孫
西魏五原公元孫瑜唐將作丞胥十代孫纂後魏西
荆州刺史弟蕃生子璣工部侍郎子璣生德璉唐隰
州溫泉丞天寳進士辛平生惲殿中侍御史大歷都
官郎中辛昇之訪未獲周河中總管宿國公辛威居
抱罕稱慶忌後孫宏亮右武衛大將軍堂弟有道秘
書郎唐右監門將軍辛萬福状云與良同承晉侍中
奭福孫知微光禄少卿後魏扶風太守辛明状云慶
忌之後曾孫文陵左武大將軍并洛二州長史長山
公孫嗣本左領將軍弟光嗣温恭本生昱通事舍人
本姪巢父果州刺史生本姪萬年縣丞(案此有脱悞)金城
左衛郎中辛養代居蘭州
金城状慶忌後生懷節懷節生言都水使者言生
雲京雲果雲晁京昇雲京大原尹河東節度檢校右
僕射平章事金城郡王生浩液溶秘興州刺史雲果
湖南觀察兼御史大夫生晟太子中允雲晁京昇並
開府
藍田唐庫部員外郎辛承業
天水周有項亶賜姓辛氏生偃武唐洺州刺史生
義同屯田郎中
甄
虞舜陶甄河濱因以為氏或音堅漢末太保為中山
著姓(案漢有太保甄邯生豐為司徒此太保下脱邯名)唐廬陵令(案此有脱悮)
中山無極邯六代孫逸後漢上蔡令女為魏文帝
皇后生明帝後追封安城侯逸子嚴(案魏志嚴作儼)孫暢暢
生紹紹生述六代孫元成梁吏部尚書生詡詡曾孫
懷素唐廬陵令邯裔孫穎穎元孫霞北齊將作大匠
曾孫元度唐常州長史穎孫凝凝生琛後魏吏部尚
書元孫善
濟北稱邯後自中山徙焉至鴻為扶溝令又居許
州生權立言權有文學隋朝散大夫立言員外散騎
常侍
河南官氏志郁原甄氏改為甄氏
申
姜姓炎帝四嶽之後封於申號申伯周宣王元舅也
時有申公巫臣申包胥申亥韓有申不害著漢書(案阮)
(孝緒七略不害著申子三篇此漢書字誤)漢有申廵石趙有申鍾為司徒
魏郡申鍾後為著姓裔孫徽後周北海公生靖郴
國公生寧唐考功員外郎
丹陽状稱申不害之後陳有南徐州申禺禺八代
孫堂搆唐虞部員外生稷
仁
姓苑云彭城人
神
風俗通云神農氏之後漢有騎都尉神曜
琅琊姓苑云今琅琊有神氏
新
出自荀氏新稚穆子之後别為新氏
堇
魯大夫堇父之後生丕兹
賓
左傳齊大夫賓湏無周賓起為王子朝傅
頻
風俗通云漢有酒泉太守頻暢
邠
周太王居邠支孫氏焉
茵
姓苑云人姓
申屠
周幽王后申氏兄申侯之後支孫居安定屠原因以
為氏一說云申徒狄夏賢人後音轉改為申屠氏或
云申屠楚官號也
梁國漢丞相故安侯申屠嘉扶風茂陵人七代孫
剛後漢太中大夫尚書令
陳留後漢徵士申屠蟠字子龍地官郎中秘書少
監申屠㻛
申徒
風俗通云本申屠氏隨音改為申徒尸子云狄夏賢
也湯以天下讓狄以不義聞已自投於河莊子申徒
嘉兀者鄭人也漢有西屏將軍申徒建
申鮮
左傳齊有申鮮虞漢有中謁者申鮮洫
辛相
英賢傳楚大夫辛相之後漢有河間相辛相通
賓牟
禮記魯有賓牟賈孔子時人
十八諄
荀
周文王第十七子郇侯之後去邑為荀晉有林父生
庚裔孫况
潁川潁隂人也况十一代孫遂遂子淑字季和生
儉緄靖爽號八龍(按荀彧子八人張璠漢紀曰儉緄靖燾詵爽肅□此脱四人)儉生
悦緄生彧彧生惲顓侯祭(按彧謚敬侯子惲嗣侯官至虎賁中郎將此顓侯祭三字)
(有脱誤)爽曾孫勖勖生藩藩生邃歷漢魏晉位並高彧
元孫崧晉錄尚書生羡徐州刺史開元有郿縣尉荀
軻許州人云彧後姪尚書工部員外(案此下有脱名)
郇
周文王第十七子郇侯之後
鈞
風俗通楚大夫元鈞之後漢有御史鈞喜
春
風俗通云楚相黃歇號春申君子孫氏焉
淳于
風俗通曰春秋時小國也一號州淳于公元和初避
上嫌名改于氏
濟北始皇時博士淳于越史記太倉公者善醫臨
淄人姓淳于名意又有扶風衛尉定陵侯淳于長後
漢有侍中淳于泰晉有淳于智善易為司馬都督
唐登州判官巢國公淳于難以本州歸國
會稽上虞列仙傳有淳于斟字叔孫
十九臻
莘
夏后啟支子封莘因氏焉音轉為辛
二十文
文
風俗通云周文王支孫以謚為姓
廬江漢有蜀郡太守文翁居廬江舒縣裔孫揚州
刺史文欽又居譙郡奔吳為幽州牧譙侯生鴦又後
將軍文聘文穎注漢書開元太學博士文元忠
雲
縉雲氏之後
河南後魏書官氏志宥連氏改為雲氏状稱本姓
赫連夏主敖雲太子瑰生袖後魏太武改為雲氏袖
孫光禄北齊中書監廣陽公
定興唐右武衛大將軍歸德公生師德師端師德
右威將軍生宏善宏暕宏善駕部郎中宏暕主客郎
中師端左武衛大將軍順陽公生宏允汾州刺史宏
業汝州刺史端姪昌左金吾大將軍隴西公也
員
前凉錄安夷人員平金城人員敞大夏人員倉景唐
吏部郎中員嘉靖華隂人盖其後也
平凉水部郎中員半千状云本姓劉氏彭城綏輿
里人宋宗室營陵侯劉遵考子起居部郎中疑之後
宋亡因背劉事魏太武以忠諫比伍員改姓員氏賜
名懷遠官至荆州刺史遠六代孫半千唐右諭德陜
州刺史自隋末又居臨汾半千生叔儼叔儼生太一
太一生錫結錫越州刺史結生㝢侍御史㝢生峴叔
峴刑部郎中叔秘書郎生嶷
芸
風俗通晉大夫芸賢見戰國策
云
風俗通祝融之後
平陵漢有諫議大夫云敞
河南官氏志牒云妘氏改為云氏
軍
冠軍侯之後因以為姓
薰
姓苑云人姓
聞人
風俗通云少正卯魯之聞人其後遂以聞人為氏漢
有太守聞人通沛人治后氏禮
沛國蘄縣後漢書聞人敬伯沛人太僕聞人生普
河東太守普生襲再為太尉梁有聞人蒨詩入玉臺
集
軍車
代北複姓
