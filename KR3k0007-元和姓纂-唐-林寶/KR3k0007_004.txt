元和姓纂卷四(上平聲殷韻至山韻)唐林寳撰
二十一殷
殷
子姓成湯國號也二十四代三十四王六百二十九
年為周所滅子孫以國為姓秦末居河内野王漢初
遷汝南
陳郡長平縣漢北地太守殷續始居長平魏有褒
生昱昱生敞過江六代孫高明生不害不占不侫不
害孫開山唐吏部尚書鄖節公開山姪元嗣文州刺
史開山堂姪祚刑部尚書堂姪日用宣歙州觀察御
史中丞不占孫聞禮太子中書舍人生令名令德令
言令威令名金部郎中國子司業生容冬官郎中容
生丞業宗正少卿令德曾孫嘉紹工書嘉紹再從弟
佐明倉部郎中令言孫踐猷生寅永寧尉寅生亮給
事中杭州刺史駕部郎中不侫生芊唐東宫學士孫
躋融生浩師師生仲堪堪元孫鈞梁五兵尚書有傳
曾孫藹唐蜀王文學
二十二元
元
左傳衛大夫元咺之後其先食采于元因氏焉今元
城是也其後子孫無聞
河南洛陽縣後魏書官氏志曰拓拔氏改為元氏
自云黃帝子昌意之後居北土代為鮮卑君長宋書
云李陵之後昌意三十九代至昭成帝什翼犍始號
代王都雲中道武改號魏即尊號孝文帝都洛陽改
為元氏十一代十五帝一百六十一年為後周所滅
獻明帝生寔夀鳩紇根翰力真閼婆常山王夀鳩生
遵遵生素連素連生羽隣忠倍斤尉貨敦菩薩淑羽
隣曾孫文遥北齊左僕射生行恭行恕行恭隋主爵
侍郎行恕隋毛州司馬生務整務真務整唐兵部郎
中生知敬知默知敬吏部郎中知默主客員外務真
工部侍郎生知讓虞部郎中太府少卿讓生昭晊暕
曉暧晊侍御史暕尚書右丞右常侍生宰寬寔曖生
寓忠寓忠生盛夀興盛生懋左僕射北地王孫煥隋
工部侍郎煥生公㺿公㺿生大士唐吏部中書二侍
郎大士生逖邃逵遜遜司門郎中生季良比部郎中
仙州刺史季良生縯縯生撥兼殿中御史逵生子恭
潭州司倉恭生澥全柔澥生敦義潮州刺史全柔御
史中丞黔中觀察兼御史大夫曾孫虚受朗州刺史
生野順濮陽王野順生雄雄生胄右衛大將軍朗陵
公胄生仁惠懷簡懷節懷景懷簡吏部員外懷節孫
&KR0008;煒懷景尚書右丞武陵公生彦將暉令暉令生子
柔子求彦將給事中陳留太守採訪使生子上子哲
子長子長夀興公孫詮生祐禮臣祐曾孫孝綽梓州
刺史禮臣汾州刺史懷節孫待聘生琇戶部侍郎右
丞生佑工部員外郎夀興少子最司徒樂平王生亶
亶生文豪太僕少卿生思齊思哲思元思齊鄭州刺
史思哲舒州刺史思元右領軍思元生直南州刺史
倍斤生昭昭生元綱元曾孫邕江州刺史無汦榮州
刺史綱生經經生宏嗣宏則宏嗣隋黃門侍郎生仁
人觀觀易州刺史右武衛將軍生博古述古述古孫
晧宏嗣姪孫希古都官員外孫祥生子端子建子端
生善慶師奬善慶孫慈不仕生行冲兵部郎中國子
祭酒左常侍中山獻公生允殖允脩允殖和州刺史
生軾貨敦元孫德整生寳藏寳林寳藏魏州總管武
陽公生神霽青州刺史寳林生威洛州總管生守真
守真生澄湛澄遂州刺史湛生誼饒州刺史誼生申
右武衛將軍申生諸兵部員外諸生從質質生谷菩
薩趙郡王孫裕生武榮武幹武榮唐汾州刺史蘄春
公曾孫湛試太府卿兼河南尹衡州刺史武幹生大
簡陕州長史女為讓帝妃贈少師淑生季海振季海
馮翊王司空振六代孫光謙考功郎中給事中紇根
生虔陳留王孫建生琛永夀琛孫暉隋兵部尚書暉
生仁器永夀生景安北齊太保賜姓高周復夲姓孫
慈政唐卭州刺史生善應司賓卿同州刺史翰秦王
生儀&KR1152;儀七代孫公瞻駕部員外郎&KR1152;十一代孫撝
謙兼御史三從兄杭少府少監力真生意烈勃意烈
生伏千廣川王元孫公濟濟孫福果福果生江乘江
乘生攸勃元孫植生巖成巖隋兵部尚書平昌公生
琳琳生義恭義端義恭生孝節工部員外黃州刺史
生通理希聲通理給事中生從脩右司員外郎夀州
刺史從脩生至河南少尹希聲中書舍人吏部侍郎
生寄夀州刺史義端魏州刺史生延夀延福延景延
祚延夀睦州刺史生愷通州刺史延福生怡怡生偕
伾偉偕歸州刺史偉三原尉延景生俳南頓丞俳生
寬霄寬比部郎中生拒稹監察御史霄侍御史延祚
司議郎生平叔綿州長史生挹撝持揖吏部員外生
注洪錫錫生繇銑洪饒州刺史生晦撝太常博士持
都官郎中太武帝生景穆帝嗣王生天賜子推新成
雲休楨胡兒天賜汝隂王殿侍中生尚書循義(按魏書循)
(義作修義)右僕射安昌王均孝則孝矩孝方孝整孝則周
少師生(按此處脱名)隋太府卿孝矩隋洛州總管洵陽公
生端竭孝方順陽公生韶震韶唐沙州刺史震鄭州
刺史京兆王子推生恒芝中書監生昇暹昇江夏王
孫孝直渝州刺史暹生澤唐梁州都督新安王生禮
誠大智誠生懷式撫州刺史大智生萬頃光賓觀賓
萬頃鳳閣侍郎光賓生詢倩倩生正兼監察御史正
生義方季方義方鄜防觀察兼御史中丞季方兵部
侍郎觀賓少府少監陽平王新成生衍安匡衍廬陵
王生叔暢祠部尚書元孫仁虔疊州刺史仁虔生思
忠思忠生權廬州刺史權生涉潮泚液液懷州刺史
生銅銛銛生宗簡叔暢六代孫邱比部員外任城王
雲生淑紀淑左僕射紀黃門侍郎曾孫旻左武衛大
將軍安定王休生爕孫景山唐安州總管宋安公生
成夀青州刺史南安王楨孫曄東海王梁武帝立之
號建安王曾孫武夀左武衛將軍樂陵王胡兒以天
賜子永全繼永全曾孫斌生文儼文俊文儼生利貞
鄜州刺史文俊辰州刺史道武帝生淮南王熙熙曾
孫繼江陽王生乂羅乂侍中尚書郎羅曾孫靈遵通
州别駕明元帝晃(案魏書明元帝名嗣晃乃太武帝之太子景穆帝此作明元帝晃與)
(魏書不合)生範樂安王生良良生法益滕忻法益梁侍中
生願達梁州刺史願達生神力神儼(按此下疑脱善微一人)神
威律師神力蒲州總管神儼右衛郎將善微右領軍
將軍神威杭州刺史律師左驍衛大將軍滕安樂王
吏部尚書生榮榮生康慎慎生端端生欽志儉欽荆
州刺史元孫彦英藇志儉蘇州刺史成安公慎生禕
均禕六代孫時中均曾孫思温鄜州刺史平隂公生
若拙德秀若拙江夏令生亘宣楚等州刺史將作監
德秀魯山令均少子爽隴州刺史忻孫通隋魏州刺
史生雄純雄生元敬襄州刺史純卭州刺史太武帝
燾生臨淮王太尉譚譚生提建提生祐孚祐孫義遐
光禄少卿生仁昉工部員外孚生子端仲仁子端周
納言元孫將茂主客郎中仲仁生將旦莒州刺史建
七代孫思莊侍御史獻文帝宏生禧幹雍羽勰咸陽
王禧趙郡王幹元孫元景左衛率高陽王雍生斌端
廣陵王羽生欣周上柱國孫巖隋龍涸公羽少子恭
憫帝彭城王勰生懿七代孫鼎思州刺史攸孝莊帝
生安樂王長樂長樂生詮五代孫師奬鄯州刺史孝
文帝宏生廣平王懷五代孫寳琳綏州刺史韓公生
顧道明堂令文帝鬱律生烏孤平陽王樂真五代孫
孝政隋衡州刺史生仲文季良仲文唐右領軍將軍
河南公季良隋雍州司馬生懷唐恒州别駕懷生令
表令夲令表工部侍郎司賓卿生欽俗匡欽俗都官
郎中京兆少尹令夲生欽微樂真次子陵孫(按此處脱名)
莘山王贄大司馬孫德瑜生干禄鍾離縣令
太原唐都官郎中元善禕稱昭成帝後南宮故事
云代居太原著姓禕曾孫谷神扶州刺史堂姪俯宋
州刺史元孫結容府經略兼中丞生友直為京兆少
府
紇骨元後魏獻帝與淑長元匹麟為紇骨氏十七
代孫紹右司員外天授中詔改姓元氏
是云元隋内史令元夀狀稱景帝後任城王澄子
孫避尒朱榮亂投匿是云家因從其姓至隋改姓元
氏夀孫元哲開州刺史元質水部郎中生兆殷暢暢
生韶河陽節度中丞
扶風大歷中書侍郎平章事潁川公元載自云景
穆後父景升同敬同(按唐書載夲寒微母携載適景昇冐姓元氏此脱)並不
仕代居扶風岐山夲姓景氏或云孫姐氏垂拱初曹
王明妃元氏粉田在扶風令昇董其農殖著勞遂改
姓元氏生伯和秘書丞仲武祠部員外季能校書郎
袁
媯姓舜胡公滿之後字或作爰轅其實一也(按左傳晉作爰)
(田外傳作轅田又說文爰籀文以為車轅字古字通也)轅頗十一代孫袁生
陳郡夏陽縣袁生元孫幹封貴卿侯居陳郡為著
姓八代孫良生昌(按唐世系表良二子昌璋此脱璋一人)昌生安安生
京敞京生陽(案唐世系表陽作湯)陽生逢隗四代五公盛扵東
漢璋生滂司徒滂生渙渙生侃侃六代孫宏准曾孫
質生宏豹宏元孫翻翻生叔德豹生洵濯淑濯生棨
洵生顗顗生昂昂生君政敬君政生樞憲樞生朗唐
給事中憲曾孫續駕部郎中敬孫利貞員外郎袁氏
自後漢魏晉至梁陳正傳世二十八人三公令僕一
十七人
汝南安後又居汝南至紹術絶矣
彭城袁生之後今無聞
樂陵東光縣狀稱紹中子熙之後裔孫令喜唐同
州治中生異宏異式異宏瀘府参軍生恕已中書令
南陽王誨已潞州刺史恕已生建康淮南太守生高
給事中高生德師度支職方郎中太府少卿異式戶
部郎中異式姪曾孫倜偁(案唐世系表倜偁皆異式孫無姪曾字)倜工部
員外郎生師儉
京兆狀云渙之後唐舒州刺史處宏生公瑜公玘
玘生暉中書舍人公瑜刑部侍郎生忠臣仲將忠臣
左羽林將軍潁州刺史公瑜孫守一監察御史
華隂隋左衛將軍袁温(案唐世系表袁温作袁子温)稱渙之後
因官居華隂生士政唐南州刺史曾孫曄丹州咸寧
令生滋中書侍郎鄭滑節度生都郊
河東唐秋官尚書同三品太原侯袁智宏狀云夲
陳郡人孫澣兼御史中丞
襄陽狀云袁術敗後子孫分散因居襄陽唐尚書
左丞袁仁敬又秘書少監致仕袁歆膳部郎中同直
左拾遺袁瓘宋州人
樊
周太王子虞仲支孫為周卿士食采于樊因命氏今
河内陽樊是也周有樊穆仲字山甫樊仲皮樊齊並
其後又殷十七族有樊氏仲尼弟子遲魯人盖其後
南陽胡陽縣樊齊之後漢有舞陽侯樊噲曾孫嘉
為南陽太守因家焉後漢有樊重子宏封夀張侯重
迺光武外祖也一宗五侯晉永嘉南遷樊氏居淮南
裔孫南齊廣平太守道理生方興梁同州刺史魚復
侯方興生文熾新蔡侯文熾生靖猛毅毅陳護軍逍
遥公猛陳荆州刺史冨順侯生逵邃迪邃生慶德唐
左司郎中千牛將軍逵孫文司衛少卿文孫晃兵部
員外潤州刺史宏裔孫詠制舉及弟今止河東生澤
檢校右僕射襄陽節度生宗師宗易左監門中郎樊
思賢稱達後今止江陵生沇沇遂州别駕生紬左補
闕
廬江樊宏之後晉有樊僧遠始居廬江裔孫道則
梁越州刺史生儒北齊仁州刺史儒生子車隋戶部
尚書齊國公孫思孝唐亳州刺史生忱㤾忱戶部尚
書生禀萬年丞㤾屬州刺史
沛國樊噲之後今無聞
諸郡諫議大夫樊系潤州人吏部員外樊元表監
察御史樊衡並相州安陽人屯田郎中樊朏洛陽人
原
周文王第十六子原伯之後封在河内子孫氏焉周
有原莊公原伯魯畿内諸侯也魯人原壤陳有原仲
晉原軫亦為原氏
魯郡兖州今有原氏仲尼弟子憲之後
南陽漢有漢陽太守原陽南陽太守原季自陽翟
徙茂陵生涉天水太守葬父南陽子孫因居之
源
後魏同出代北其先聖武帝詰汾長子匹孤七代孫
秃髮傉檀生賀歸後魏至太尉隴西王魏太武帝曰
卿與朕同源因賜姓源氏賀生懷尚書令隴西王生
子邕西平樂都官縣(案北史源子邕官樂平縣公北討都督此脱悮)周隋之
際居鄴郡安陽懷後子邕子恭生師並有傳師生崑
玉直心誠心崑玉比部郎中生翁歸翁歸生循業少
府少監生光裕光垂光賓光譽光裕左丞刑戶二侍
郎光垂同州刺史光譽戶部侍郎京兆尹光裕生洧
給事中江陵節度採訪留後使譽生休直心尚書左
丞司刑太常伯生乾珍乾曜乾曜侍中左丞相安陽
公自師三代左丞四子復弼㓗清復兵部郎中華州
刺史弼工部郎中潔河南令清駙馬誠心洛州司馬
生禕匡贊乾珍生匡度黃州刺史臨漳公匡度生安
都太原少尹禕吏部員外匡贊國子祭酒生伯良初
良少良伯良生歇幹處州刺史少良司勲員外師從
父弟惜益府司馬生壯兵部員外守戶部郎中懷少
子纂生雄隋徐州刺史
垣
漢西河太守垣恭之後
洛陽南燕慕容德吏部尚書垣敞石季龍略陽地
徙之于鄴敞與子遵苗並降晉敞拜龍驤將軍遵散
騎常侍苗屯騎校尉苗生護之詢
下邳垣敞子孫歸晉居下邳護之宋徐州刺史益
陽侯詢生崇祖齊五兵尚書詢兄子榮祖兖州刺史
封樂安子
爰
陳胡公九代孫伯諸之後後漢侍中爰延陳留人魏
郎中令爰節
濮陽晉益州刺史爰邵唐郜國公子幹代居濮州
狀云其後也
溒
何氏纂文要云人姓也
園
四皓園公之後風俗通云氏于所居城郭園池是也
轅
漢功臣禦兒侯轅終古(案漢書禦作蓹轅或作榬)
軒
風俗通軒轅之後漢有諫議大夫軒和
言
仲尼弟子言偃之後今蘇州多此姓
原仲
陳大夫原仲之後楚大夫有原仲蔑
二十三魂
孫
周文王第八子衛康叔之後至武公生惠孫惠孫生
耳耳生武仲以王父字為氏元孫良夫生林父林父
生嘉又楚令尹孫叔敖及荀况並為孫氏吳有孫武
孫臏漢有孫會有孫宗孫寳
太原中都漢西河太守會十一代孫資生南陽太
守宏宏生晉馮翊太守楚生纂生綽統從父弟盛晉
尚書右侍會宗裔子福為太原太守遇赤眉難遂家
焉
樂安孫武之後漢有賓碩魏有清河太守孫煥晉
有孫顗避地于魏故属樂安因家焉五代孫惠蔚(案唐)
(世系表顗四代孫士和二子苑蔚蔚字伯華魏祕書監此惠字疑衍)魏光禄大夫五代
孫希莊唐韓王典籖始居上黨涉縣生嘉之襄邑令
宋州司馬致仕生逖遹遘迼逖中書舍人刑部侍郎
生宿絳成視宿中書舍人華州刺史生公噐邕州經
略使絳檢校郎中成桂府觀察兼中丞視生替否遹
生會常州刺史遘右補闕河内司馬生公輔誠大理
評事(案唐世系表遘四子長公彦次客卿次公輔次起與此不合)
東宛孫臏之後漢有孫揚魏有孫躭晉有孫牧宋
有孫奉伯梁有孫謙
吴郡冨春吳孫武子世居冨春堅策權權為吳帝
生亮休休子晧唐尚書左丞孫彦高廣陵云權後
冨陽孫武之後世居冨陽裔孫遠宋寕遠將軍元
孫㻛陳祠部尚書定襄侯弟昕曾孫瑛唐雲州刺史
義興公又齊有孫瑀明臨川王常侍曾孫(案此下有脱名)唐
浙州刺史也
清河孫武之後魏清河太守靈懷曾孫處約唐中
書侍郎生侹俊儆佺侹延州刺史冨春男俊荆府長
史樂安子儆濟州刺史佺幽州都督會稽公又戶部
侍郎孫伏伽清河人孫履中恒州刺史生匪驕
河東夏官侍郎平章事孫元亨虞鄉人戶部員外
孫上客桑泉人
華原唐處士孫思邈生行中書舍人子濟左司郎
中潤州刺史
洛陽御史中丞孫景狀云武之後
温
唐虞叔之後溫晉公族受封河内之温因以命氏又
郤至食采子温亦號温季漢功臣表温疥封栒順侯
栒音荀疥孫何始居太原
太原祁縣何六代孫序後漢護羌校尉七代孫嶠
晉江州刺史嶠從子楷晉末從桓謐入後魏楷兄孫
竒後魏馮翊太守元孫君攸北齊開府參軍見文林
館記生大雅彦博彦將大雅禮部尚書黎孝公生無
隠釋允無隠工部侍郎生克讓克明晉昌釋允坊州
刺史彦博中書令左僕射虔恭公生振挺振太子舍
人生翁歸翁念翁歸庫部郎中括州刺史生緬績纉
紹緘絢績(案唐世系表績作續)為閬州刺史封虞公生皓皎&KR0008;
&KR0008;駙馬太僕卿生同正西華西華駙馬祕書監同正
生瑒紹生章道州刺史絢比部員外郎翁念左司郎
中太僕少卿挺駙馬延州刺史生常節常節生履言
右羽林將軍履言生冬日光嗣彦將中書侍郎清源
敬公生瓉瑜瑾璩瓉生焯煒炫瑜祠部郎中汴州刺
史璩職方郎中鄭州刺史生道冲和州刺史道冲生
任佐佚任生襄襄生初國子主簿
渾
左傳衛大夫渾良夫
河南官氏志吐谷渾氏改為渾氏
昆
夏諸侯昆吾氏之後齊有昆辯見戰國策又見纂要
文
尊
古尊盧氏之後
罇
見纂要文
屯
姓苑云渾沌氏之後去水為屯漢有常山太守屯英
盆
見姓苑
齊郡漢盆門氏改為盆氏
坤
坤牟子六國時著書見風俗通
温孤
代人改温垂拱中有温孤元軌
温伯
莊子有温伯雪子
昆吾
世夲古已姓國夏時侯伯祝融氏之後
孫陽
風俗通景母封孫陽侯丹曾孫汾避亂隴西因封為
氏
盆成
孟子有盆成括仕齊
奔水
英賢傳祁大夫之後奔漢水氏焉
門尹
宋門尹般之後宋又有門尹且渠
屯渾
太昊之佐屯渾氏其後為氏
尊盧
古太昊時諸侯氏也
二十四痕
根
後蜀法部尚書根度
根水
神農納根水氏女為氏(按世夲老童娶根水氏女又通志神農娶奔水氏女)
二十五寒
寒
周武王韓侯之後避難後為寒氏一云夏諸侯寒浞
之後
魯國薛縣後漢清河相寒朗
韓
晉穆侯子成師生萬食采于韓原因以命氏代為晉
卿曾孫厥生起起生湏湏生不信元孫景侯分晉為
諸侯八代至王安為秦所滅㐮王孫漢韓王信信生
襄城侯嬰弓高侯頽當頽當孫龍額侯譊案道侯說
說曾孫大司馬(按此脱名)裔孫後漢司空稜晉太常卿伯
潁川長社縣漢御史大夫韓安國與稜並潁川人
南陽堵縣頽當元孫騫避王莽亂因居之魏司徒
甫陽恭侯(案唐世系表甫陽作甫鄉)暨六代孫延之晉末從司馬
休之奔姚興又奔後魏封魯侯(案唐世系表魯侯作魯陽侯)元孫
褒周少保三水正伯生仲良遜滂仲良唐戶部尚書
潁川公生瑗侍中孫澄汲郡太守生炅孫檢(案唐世系表檢)
(作儉)生琦祐琦左監門大將軍生滑蜀州刺史祐生溱
左補闕溱生憬協憬亳州刺史協駕部郎中協生泰
祠部郎中滂生同慶司勲郎中褒再從姪憲之唐憲
部郎中
昌黎棘成縣晉員外韓安之生潜恬後魏書云並
延之族弟同隨州司馬休之自南入後魏恬子都為
元莵太守因居昌黎潜元孫建業北齊司徒安南王
曾孫孝城唐左金吾大將軍南康公生令英亳州刺
史生止水都生普賢後魏昌黎王普賢生永興高密
公高密公生長鸞劌東劌東環州刺史生處約主客
員外後周有商州刺史洪雅公韓護狀稱潜後居京
兆孫符巫州刺史生智休倩智洛州刺史司戶參軍
休黃門侍郎平章事少師生浩洽洪汯滉渾洄洽殿
中侍御史生述武述朗州刺史武温州刺史洪司勲
員外生章工部尚書汯諫議大夫知制誥生卓殿中
御史卓生凖洛陽令滉左僕射平章事晉國公生群
臯群國子祭酒臯兵部尚書東都留守洄戶部侍郎
京兆尹倩左庶子生演滌(案唐世系表滌作滁)演和州刺史滌
生承徽大敏大敏中書舍人曾孫革太府卿黃門侍
郎生思復稱昌黎潜後代居雲陽生朝宗京兆尹朝
宗生賁賞質賁潤州刺史賞給事中質京兆少尹中
書舍人生翃拾遺翃生倫佾佾果州刺史並云昌黎
人延之族弟恬後焉
陳留夲潁川人稜後徙陳留唐禮部郎中韓雲卿
弟紳卿京兆司錄兄子會愈會起居舍人愈職方員
外侍御史韓彦亦陳留人生琬殿中御史生諲
河東狀云夲自潁川徙焉唐給事中韓液右補闕
韓昆並家蒲坂
廣陵狀云夲潁川人禮部員外韓擇木生秀榮秀
實弼弼國子司業秀實太子中允
京兆邠寧節度檢校僕射韓游環
東郡檢校司空平章事汴宋節度使韓宏弟權右
金吾將軍
范陽夏綏銀節度檢校尚書右僕射韓金義
單
周成王封少子臻于單邑為甸内侯因氏焉襄公穆
公靖公二十餘代為周卿士漢功臣中牟侯單右將
軍(案漢書中牟共侯單右車此作右將軍悮)傳封六代昌武侯單究封七
代
濟隂後漢單匡為濟隂太守因家焉隋末單雄信
仕李密生道真唐梁州司馬生思敬思禮思遠思敬
安東都護生光業思遠河南尹岐州刺史生有隣不
先
東陽山陽令單顧生颺居山陽熙六代孫海藏唐
晉陵令生頃頃生南容西游
蘭
鄭穆公支孫以王父字為氏漢武陵太守蘭廣後漢
匈奴四姓有蘭氏遼東蘭河勃後燕北平王蘭審慕
容垂舅子也鮮卑種類
河南官氏志烏桓氏改為蘭唐右武將軍長基直
州刺史蘭大逵房子令興並其後
檀
姜姓齊公族有食瑕邱檀因以為氏檀伯達為周卿
士禮記魯有檀弓六國時齊有檀子
高平南山縣晉改山陽為高平因為郡人後檀喜
元孫檀播六代孫道濟宋司空江州刺史武陵公兄
袨西昌侯從祖父憲之晉書有傳宋有道鸞撰晉陽
秋
安
風俗通漢有安成廬山記安高安息王子入侍
姑臧凉州出自安國漢代遣子朝國居凉土後魏
安難陁至孫盤娑羅(案唐世系表作盤婆羅)代居凉州為薩寳
生興貴執李軌送京師以功拜右武衛大將軍歸國
公生恒安生成(案唐世系表作文成)成生忠敬右屯兵將軍忠
敬生抱玉賜姓李氏兵部尚書平章事凉國公抱玉
生自正兵部郎中自正生縱脩仁左驍衛大將軍郳
國公生永夀永達永昌永夀右領軍將軍永達不仕
生懷恪陳州司馬生齊管生抱真(案唐世系表永夀生齊管懷洛生抱)
(真與此不合)檢校司空平章事生緘少府少監永昌生元
暉殿中御史貝州刺史生羲穆羲仲羲穆生季明羲
仲閤門府果毅
干
左傳宋大夫干犨之後陳干徵師漢蜀郡尉干獻吴
軍師干吉晉將軍干瓉
新蔡干犨之後晉丹陽丞干營生寳著晉紀及搜
神記
但
姓苑云漢有濟南太守但巴
丹
堯子丹朱之後為氏
姗
古删字見纂要云人姓
邗(音寒)
河南官氏志馝邗氏改為邗氏
邯鄲
晉趙襄側室子趙穿武武(案趙盾子武未嘗食采邯鄲攷通志邯鄲氏即穿後)
(二武字當衍)食采邯鄲因氏焉杜氏族譜曰穿生旃旃生
勝勝生午午生稷漢朝衛尉邯鄲義後趙錄有邯鄲
悼
陳留漢有陳留人綽魏有凉州刺史邯鄲商支孫
邯鄲淳工書為平原侯植文學
韓言
世夲晉韓厥生無忌無忌生襄襄生魯為韓言氏
韓籍
晉韓起子籍字叔禽為韓籍氏
韓嬰
晉韓宣公子孫韓嬰云韓嬰氏
韓侯
周宣王錫命韓侯支孫氏焉
韓獻
晉韓獻子支孫因氏焉
安期
英賢傳安期生古仙人漢有安期先生蒯通友也
安平
齊將田單封安平君因為氏焉
安都
漢校尉安都多見霍去病傳
安是
世夲老童娶安是女
干已
陳大夫干徵師食采于已因氏焉漢京兆尹干已術
二十六桓
桓
姜姓齊桓公之後以諡為姓又宋桓公之後向魋亦
為桓氏後漢太子少傅桓榮
譙國龍亢桓榮後有司徒桓虞榮八代孫彛晉宣
城内史生雲温豁秘冲温大司馬南郡宣武公生元
豁生石虔石虎冲荆州刺史豐城公生嗣謙循(案唐世系)
(表循作脩)晉護軍將軍長社侯桓(案桓字衍)過江居丹陽生尹
尹生崇之唐郇王諮議桓法嗣状稱崇之七代孫也
法嗣生思敏少府丞思敏生彦範侍中扶陽王臣彦
範京兆尹姪廷昌刑部郎中上元中准制改姓姜氏
河南官氏志烏桓氏改姓桓
潘
周文王子畢公高之後子伯季食采于潘因氏焉周
有潘惟司空有潘父岳家譜云潘氏楚公族芊姓之
後崇子尫生黨漢潘瑾後漢潘助
廣宗今宋城縣勖生芘滿芘生岳滿生尼夲居滎
陽中牟孫才為晉廣宗太守因家焉八代生紹業後
魏隋州刺史生子義隋尚書右丞孫求仁唐屯田郎
中杭州刺史唐侍御史岐王府司馬潘好禮貝州人
亦尼後滎陽中牟瑾裔孫居中牟為著姓才玄孫聰
生光南燕太守女適同郡鄭曄生小白同林連山幼
林等光七代孫義長星(案此處疑有脱悮)相州安成令
武陵漢夀縣吴志太常潘濬生秘僕射(案吴志濬生翥又吴)
(志翥字文龍拜騎都尉僕射非孫吴之官秘亦不見于史盖有脱誤)唐秘書監肅仁江
夏人自云濬之後
馮翊狀云尼後唐左屯大將軍潘道毅弟神祐膳
部員外郎
京兆狀云勖後水部員外潘伯起
河南後魏官氏志破多羅氏改姓潘氏威狀云十
四代祖魏尚書僕射子孫因晉亂沒蕃遂居代北後
魏潘長懷朔鎮北將生永興龍興右僕射生信安齊
司空黃城王孫神威唐定城府統軍今占鄠縣永生
相樂北齊司空河東王唐監察御史潘玠世居信都
稱相樂之後玠生炎禮部侍郎炎生孟陽高陽孟陽
戶部侍郎高陽晉州刺史
盤
盤瓠之後與舟譚巴李田為巴南六姓(案後漢書盤瓠作槃瓠)
莞
姓苑云吳人音官
二十七删
關
風俗通云關令尹喜之後一云出自夏大夫關龍逄
之後漢長水校尉關陽蜀前將軍漢夀亭侯關羽字
雲長
河東關羽代居觧縣羽子興侍中河東狀稱關羽
之後唐中書侍郎平章事右僕射致仕關播
顔
顓頊之後陸終苐五子曰安為曺姓裔孫挾周武王
封邾至武公字顔公羊謂之顔公子孫因以為氏出
圈稱陳留風俗傳及葛洪要字又王儉譜云出自魯
侯伯禽支庶食采顔邑因氏焉真卿尚書譜云未驗
何所憑(案真卿語作未知儉何所憑此誤)今依圈葛二家及舊譜為
定仲尼弟子達者八人路回僕噲何祖辛也(案朱彛尊孔子)
(弟子考顔氏弟子達者八人路回之僕子何噲幸子相高八人也此缺高一人又幸或作辛通典作柳咸)
(淳臨安志作韋子相史記作祖)見書傳顔叔子顔丁顔鶵顔高顔息
譜魯人顔子涿聚齊大夫子晉顔芝河間人生貞秦
末藏孝經者也漢大司農顔異濟南人也顔駟江都
人後漢袁紹將顔良
琅邪江都後漢臨沂人魏徐州刺史顔盛始自魯
瑯邪曾孫舍西平靖侯晉永嘉過江居丹陽生髦約
髦生綝暢暢孫師伯宋侍中左僕射約孫延年光禄
勲延年生竣測奐竣吏部尚書奐五兵尚書綝五代
孫協生之儀之推之善之儀後周御史大夫平陽公
五代孫温之司門郎中之推北齊黃門侍郎生思魯
愍楚游秦思魯記室生師古相時勤禮為侍郎秘書
監(按此處脱名)生趍庭職方郎中曾孫迢元孫庶相時秦
府學士禮部侍郎生益期期曾孫交勤禮生顯甫顯
甫生元孫惟貞元孫滁州刺史生杲卿常山太守贈
太保司徒忠節公孫証右庶子生縱覧惟貞生允南
真卿允臧允南司封郎中真卿工部尚書太保贈司
徒魯文忠公允臧生熲楚州刺史育德元孫防同州
刺史游秦鄆州刺史生元勝右補闕之善孫有意沔
州刺史真卿生䪻頵南昌狀云與師古同承綝唐虞
部員外謨有生昭粹
班
芈姓楚若敖生鬭伯比伯比生令尹子文為獸所乳
謂獸有文班因氏焉秦有班壹避地楼煩生孺孺生
長長生回回生况况生稚稚生彪
扶風平陵况女為成帝婕妤徙平陵彪生固固生
顓顓生澄陳祠部郎中班投始居汲郡狀稱十三代
孫也挺元孫思簡唐春官員外生景倩吏部侍郎祕
書監生鈞杭懸渙宏映榮宏戶部尚書生肅肅生震
震䕫州刺史
環
楚有環列之尹子孫氏焉楚有環泉(案環泉夲環淵避唐諱作泉)
漢有太守環饒晉環濟撰要略
菅
魯大夫食采于菅因氏焉
趙郡趙州菅襲趙郡李氏譜云李叡娶晉郎中令
同郡菅襲女唐乾元河東節度使菅崇嗣(案唐書作管崇嗣此)
(作菅字與史不合)
馯(邱姦反)
漢書馯臂吳人治易
關龍
夏桀時忠臣關龍逄之後
顔成
莊子有顔成子游
二十八山
山
周山師之官掌山林以官為氏風俗通云烈山氏之
後漢武都太守山昱
河南懷縣山昱之後漢宣元時臨潁侯山君真生
儒始自潁川徙陳留五代孫若公後漢鉅鹿太守徙
河内八代孫輝魏宛句令生濤字巨源晉吏部尚書
司徒新杏侯(按晉書濤贈新沓伯此悮)生簡左僕射生遐東陽太
守
河南官氏志吐難氏改為山氏後魏中書令河東
伯山偉生子深子渾渾生顒唐左武衛將軍
間
見姓苑
元和姓纂卷四
