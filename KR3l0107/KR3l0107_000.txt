前定錄小說家𩔖二(異聞之屬)
提要
(臣)等謹案前定錄一卷續錄一卷唐鍾輅撰
輅太和中人官崇文館校書郎唐書藝文志
作鍾簵未詳孰是也是書所錄前定之事凡
二十三則與書錄解題所言合前有自序稱
庶達識之士知其不誣奔競之徒亦足以自
警較他小說為有勸戒高彦休唐闕史曰世
傳前定錄所載事𩔖實繁其間亦有鄰委曲
以成其騐者盖即指此書然小說多不免附
會亦不能獨為此書責也續錄一卷不題撰
人名氏書錄解題亦載之觀其以唐明王與
唐元宗析為兩條知為襍采𩔖書而成失于
刪併又柳宗元一條乃全引龍城錄語龍城
錄為宋王銍偽撰則非唐以前書明矣乾隆
四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
前定錄原序
人之有生修短貴賤聖人固常言命矣至於纖芥得喪
行止飲啄亦莫不有前定者焉中人以上㒺有不聞其
說然得之即喜失之則憂遑遑汲汲至於老死罕有居
然俟得靜以待命者其大惑歟余顓遇迷方不達變態
審固天命未嘗勞心或逢一時偶一事泛乎若虚舟觸
物曾莫知指遇之所由推而言之其不在我明矣太和
中讎書春閣秩散多暇時得從乎博聞君子徵其異說
每及前定之事未嘗不三復本末提筆記錄日月稍久
漸盈筐篋因而編次之曰前定錄庶達識之士知其不
誣而奔競之徒亦足以自警云爾鍾輅序
