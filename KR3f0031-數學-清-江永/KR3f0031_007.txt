欽定四庫全書
數學卷七
婺源江永撰
中西合法擬草
(明李之改憲也徐文定公嘗言鎔西人之精算入大統之型模固欲参合中西舍短取長以為
不刊之典正朔閏月之類從中不從西定氣整度之類從西不從中然因用定氣遂以每月交
中氣時刻為太陽過宫時刻舉中法十二次之名繫之而西法十二星象之宫亦時用之于表
此則既非中法復非西法雖相沿至今實可疑之端也余于辛亥年著歷法管見嘗論及此後
讀勿菴先生歷學疑問補已暢言之固非余之私言又疑整度一事似未盡言中西當參酌者
此亦其一端爰以此二事擬數表名曰中西合法擬草仍以梅先生之說冠于卷首且附愚之
鄙見焉)
歷學疑問補云問舊歷太陽過宮與中氣不同今何以
復合為一曰新歷之測算精矣然其中不無可商當俟
後来詳定者則此其一端也何則天上有十二宫宫各
三十度每歲太陽以一中氣一節氣共行三十度(如冬至小
寒共行三十度大寒立春又共行三十度其餘並同)滿二十四氣則十二宫行一
週故歷家恒言太陽一歲周天也
永按天上十二宫當分為二有黃道上十二宫有列
宿天十二宫黃道十二宫截黃道為十二段冬至到
丑春分到戌夏至到未秋分到辰恒係于節氣者也
列宿天十二宫主以四獸(蒼龍白虎朱鳥元武)分為四維(東西南北)
元枵在北鶉火在南大火在東大梁在西恒係于星
宿者也新法之誤在去列宿十二宫專主黃道十二
宫耳
然而實考其度則一歲日躔所行必稍有不足雖其所
欠甚微(約其差不過百分度之一有半)積至年深遂差多度(六七十年差一度六
七百年即差十度)是為歲差歷家所以有天周歲周之名(天上星辰
勻分十二宫共三百六十度是為天周每歲太陽十二中氣共行三百六十度微弱是為歲周)
永按黃道上十二宫亦三百六十度太陽一歲周徧
未嘗稍有不足較之列宿天似微欠者非太陽之不
能周天也恒星自移而東耳此則西人恒星行之說
為確中法分天周歲周未的也
漢人未知歲差誤合為一故即以冬至日交星紀而定
之于牽牛
永按周未冬至已在南斗而漢人猶謂起牽牛者漢
歷之疎也唐一行已嘗考定謂太初元年辛酉冬至
日斗二十度而漢歷甲子冬至在斗二十四度其虛
退之度適及牽牛之初云
逮晉虞喜等始覺之五代宋何承天祖冲之隋劉焯等
言之益詳顧治歷者株守成說不敢輒用歲差也至唐
初傅仁均造戊寅元歷始用歲差而朝論多不以為然
(亦如今人之不信西法人情狃于習見大抵皆然)故李淳風麟德歷復去歲差
不用直至元宗開元某年僧一行作大衍歷乃始博徵
廣證以大暢厥旨于是分天自為天(即周天十二次宫度其度終古不變)
歲自為歲(即周歲十二中氣日躔所行天度其度歲歲微移)歷代遵用(所定歲差年數
微有不同而大致無異)元世祖時用授時歷郭守敬測定六十六
年有八月而差一度回回參西差法略同(今定為七十年差一度數
亦非遠)故冬至日一歲日躔之度已週尚不能復于星紀
之元度必再行若干日時而至星紀(十二中氣皆同一理)所以太
陽過宫與中氣必不同日其法原無錯誤其理亦甚易
知徐李諸公深于歷術豈反不明斯事乃復合為一真
不可解推原厥故蓋譯歷書時誤仍回回歷太陽年之
十二月名耳問回回歷亦知歲差何以誤用宫名為
月名曰回回歷既以十二箇月為太陰年而用之紀歲
不用閏月然如是則四時之寒燠温凉錯亂無次因别
立太陽年以周歲日躔勻分三百六十度又均分為十
二月以為耕斂之節而起算春分是亦事勢之不得不
然(堯典寅賓出日始于仲春即此一事亦足微而歷之本于義和)但彼以春分為太陽
年之第一月第一日遂不得復用古人分至啟閉之法及
春夏秋冬正名(古者以立春立夏立秋立冬春分秋分冬至夏至為八節其四立並在四孟月
之首以為四時之節謂之啟閉二分二至並在四仲月之中居春夏秋冬各九十一日之半皆自然之序不可移
易今回歷之太陽年既以春分為歲首則是以仲春之後半月為正旦而割其前半个月以益孟春共四十五
日有竒一併移之于歲終而孟春之前半改為十一月之後半孟春之後半合仲春之前半共三十日改為十
二月即春夏秋冬之四時及分至啟閉之八節孟仲季之月名無一與之相應名不正則言不順遂不復可得
而用矣)故遂借白羊等十二宫以名其太陽年之月彼非
不知天度有歲差白羊不能板定于春分然以其時春
分正在白羊姑借此名之以紀月數(即此而知回歷初起時其年代去今
非遠)歐邏巴歷法因回歷而加精大致並同回歷故遂亦
因之耳
永按勿菴先生謂誤仍回歷太陽年之十二月名固
是一說愚則謂别有其故也觀恒星歷指圖星象一
置北極南極于心分十二宫赤道為正黃道為斜一
置黃極黃南極于心分十二宫黃道為正赤道為斜
其宫界皆據當時中氣所躔之度其意蓋曰太陽者
衆曜之至也黃道者諸道之宗也一歲寒暑進退皆
由太陽行黃道使然則黃道上自有一定之宫不惟
月與五星遊歷其間雖普天星宿亦循黃道而行歴
萬餘年赤道外二十三度之星且移至赤道内二十
三度則安得不以黃道為主星宿為客乎若以列宿
分宫太陽遊歷其間是列宿為主太陽為客矣且黃
道十二宫二至則極南極北為之界二分則交赤道
為之界若星宿則仰視茫茫無一定不可移之界中
歷雖指虛六度為子半而度則有整度日度之不齊
斗三度過丑女二度過子亦難定其宫界果當度之
幾分也是以遂置列宿之宫一以黃道之宫為主恐
譯書時意在于此若其以星紀元枵等為宫名蓋以
其名之古雅也用之以代丑子等字而不覺其將来
名與實爽也
徐文定公譯歷書謂鎔西洋之精筭入大統之型模則
此處宜為改定使天自為天歲自為歲則歲差之理明而
上星辰宫度各正其位矣(如晝夜平即為二分晝極長即為夏至不必問其日躔是
何宫度是之謂歲自為歲也必太陽行至降婁始命為日躔降婁之次太陽行至鶉首始命為日躔鶉首之次
不必問其為春分後幾日夏至後幾日是之謂天自為天也)
永按勿菴先生之說極明白直捷然使以此說告之
當時譯書諸公猶恐不足以服其心蓋黃道上有十
二宫不可没也太陽恒星主客之分又似不可易也
列宿天宫界微茫難辨又若未易定也所疑難者有
此三端則反若中氣過宫者為順天以日随星者為
違天矣愚請為之條分而明辯之從来中歷皆以列
宿天分宫不于黃道分宫是中歷之失也虛空中有
一圈皆可分為十二宫况黃道為太陽所歷實有中
氣節氣之分限又為諸道之宗主可謂無十二宫乎
且冬至到丑與子月合大寒到子與丑月合月左旋
而宫右旋當宫之半兩支相合所謂地支六合者也
(古人謂日躔斗建為地支六合非也日躔有歲差斗柄有推移只是十一月自當為子而冬至太陽到丑
合之十二月自當為丑而大寒太陽到子合之耳)是宜于冬至之日註曰某
時某刻太陽入丑宫于大寒之日註曰某時某刻太
陽入子宫諸中氣皆如是言入以别于躔言宫以别
于次直稱地支不混星紀等名則黃道之宫定而名
稱亦當矣又越幾日太陽躔斗三則註曰太陽躔星
紀之次躔女三則註曰太陽躔元枵之次如是豈不
别白分明乎若謂太陽恒星有主客之分亦未盡然
論恒星之宗黃極循黃道則太陽為主恒星為客論
七政之躔列宿則列宿又為主七政為客蓋黃道之
宫虛而列宿之次實也七政之天在下而恒星之天
在上也則亦互為主客耳觀一歲七政歷不能虛紀
宫度必以某宿某度記之則列宿豈不猶州縣而七
政豈不猶人之行程乎分列宿之宫猶分天下之省
直也若列宿天之宫界雖若難辨而中歷與西歷皆
以虛六度為子半當必有所傳蓋虛宿十度六度正
當其半是虛危之間也以此為正北而各宫之略皆
可定矣
顧乃因仍回歷之宫名而以中氣日即為交宫之日則
歲周與天周復混而為一于是歲差之理不明(如星紀之次常
有定度而冬至之日度漸移是生歲差若冬至日即躔星紀歲歲相同安得復有歲差)而天上十
二次宫度名實俱亂(天上十二宫各有定星定度若随節氣移動則名實俱左後篇詳之)
是故歷法至今日推步之法已極詳明而不無有待商
酌以求盡善者此其一端也問者曰歷所難者推步耳
若此等處改之易易(但于各中氣後查太陽實躔某宫之度即過宫真日)但歷書
中所作之表多用白羊金牛等宫名以為别識今欲通
身改換豈不甚難曰否否歷書諸表雖以白羊金牛等
為題而其中之進退消長並從節氣起算今但將宫名
改為節氣即諸表可用不必改造有何難哉(如歷從白羊起者即
改白羊初度為春分初度表從磨羯起者即改磨羯初度為冬至初度歷書諸表依舊可用但正其名不改其
數更無煩于推算)
永按如此改之誠易然用之已百年而未議改者蓋
亦各持所見與
問天上十二宫亦人所名今随中氣而移亦何不可之
有曰十二宫名雖人所為然其来久矣今考宫名皆依
天上星宿而定非漫設者如南方七宿為朱鳥之象(史記
天官書柳為鳥注注即咮咮者朱鳥之喙也七星頸為員官頸朱鳥頸也員官喉嚨也張為素素即嗉鳥受食
之處也翼為羽翮朱鳥之翼)故名其宫曰鶉首鶉火鶉尾(鶉即朱鳥乃鳳也)
東方七宿為蒼龍(天官書東方蒼龍房心心為明堂今按角二星象角故一名龍角氐房心
象龍身心即其當心之處故心為明堂尾宿即龍之尾)故其宫曰壽星(封禪書武帝詔天下
尊祀靈星正義靈星即龍星也張晏曰龍星在角曰天田則農祥也見而祀之)曰大火(心為大火)曰
析木(一名析木之津以尾箕近天河也)北方七星為元武(天官書北宫元武)其
宫曰星紀(古以斗牛為列宿之首故星自此紀也)曰元枵(枵者虚也即虚危也又象龜蛇
為元武也永按左傳云元枵虚也枵耗名也)曰娵訾(一名娵訾之口以室壁二星各二星兩兩相對
而形正方故象口也永按娵訾似是古人之名氏如實沈之類蓋封于衛地者也此宫别名豕韋豕韋亦古
諸侯封于其野者也)西方七宿為白虎(天官書奎曰封豕參為白虎三星直者是為衡其外
四星左右肩股也小三星隅置曰觜觽為虎首)其宫曰降婁(以婁宿得名也)曰大梁(永按
魚梁所以取魚宫有畢宿象以畢取魚也)曰實沈(永按宫有參宿左傳高辛氏季子曰實沈后帝遷之
大夏主參是也)由是以觀十二宫名皆依星象而取非漫設也
堯典日中星鳥以其時春分昏刻朱鳥七宿正在南方
午地也日永星火以其時夏至初昏大火宫正在午也
(火即心宿)宵中星虛以其時秋分昏中者元枵宫也即虛危
也日短星昴以其時冬至昏中者昴宿也即大梁宫也歷
家以歲差考之堯甲辰至今已四千餘歲歲差之度已
及二宫(以西率七十年差一度約之凡差六十餘度)然而天上二十八舍之
星宿未嘗變動故其十二宫亦終古不變也若夫二十
四節氣太陽躔度蓋依歲差之度而移則歲歲不同七
十年即差一度(亦据今西術推之)安得以十二中氣即過宫乎
試以近事徵之元世祖至元十七年辛巳冬至度在箕
十度至今康熙五十八年己亥冬至在箕三度其差蓋
已將七度而即以箕三度交星紀宫則是至元辛巳之
冬至宿(箕十度)已改為星紀宫之七度再一二百年則今
己亥之冬至宿(箕三度)為星紀宫之初度者又即為星紀
宫之第三度而尾宿且浸入星紀矣積而久之必將析
木之宫(尾箕)盡變為星紀大火之宫(氐房心)盡變為析木而
十二宫之星宿皆差一宫(凖上論之角亢必為大火翼軫必為壽星柳星張必為鶉
㞑井鬼必為鶉火而觜參為鶉首胃昴畢為實沈奎婁為大梁而娵訾為降婁虛危為娵訾斗牛為元枵二十
八宿皆差一宫)即十二宫之名與其宿一一相左又安用此名
乎再積而久之至數千年後東宫蒼龍七宿悉變元武
(歲差至九十度時角亢氐房心尾箕必盡變為星紀元枵娵訾並倣此)南方朱鳥七宿反
為蒼龍西宫白虎七宿反為朱鳥北宫元武七宿反為
白虎國家頒歷授時以欽若昊天而使天上宿度宫名
顛倒錯亂如此其可以不亟為釐定乎又試以西術
之十二宫言之夫西洋分黃道上星為十二象雖與羲
和之舊不同然亦皆依星象而名非漫設者如彼以積
尸氣為巨蠏第一星蓋因鬼宿四星而中央白氣有似
蠏筐也所云天蝎者則以尾宿九星卷而曲其末二星
相並如蠍尾之有岐也所云人馬者謂其所圖星象類
人騎馬上之形也其餘如寳瓶如雙魚如白羊如金牛
如陰陽如師子如雙女如天秤以彼之星圖觀之皆依
稀彷彿有相似之象故因象立名今若因節氣而每歲
移其宫度積而久之宫名與星象相離俱非其舊而名
實盡淆矣又按西法言歲差謂是黃道東行未嘗不
是如今日鬼宿已全入大暑日躔之東在中法歲差則
是大暑日躔退回鬼宿之西也在西法則是鬼宿随黃
道東行而行過大暑日躔之東其理原非有二尾宿之
行入小雪日躔東亦然夫既鬼宿已行過大暑東而猶
以大暑日交鶉火之次則不得復為巨蠏之星而變為
師子矣尾宿已行過小雪後而猶以小雪日交析木之
次則尾宿不得為天蝎而變為人馬宫星矣即詢之西
来知歷之人有不啞然失笑者乎
永按此篇所論甚正昔著管見與此正同未能詳晰
若斯也竊謂此事久遠後或有建議當改者與其使
後人議改曷若早覺而改之之為愈乎
問西法以太陽會恒星為歲謂之恒星年恒星既随黃
道東行則其恒星年所分宫度亦必不能常與中氣同
日歷書何以不用曰恒星年即其所頒齋日也其法以
日躔斗四度為正月朔故曰以太陽會恒星為歲也其
斗四度蓋即其所定磨羯宫之初度也(在今時冬至後十二日)自
此日躔行滿三十度即為第二月交寶瓶宫(餘月並同皆以日躔
行滿三十度交一宫即又為一月而不論節氣)然其十二月之日數各各不同
者以黃道上有最高卑差而日躔之行度有加減也(如磨
羯宫日躔最卑宫行速故二十八日而行一宫即成一月若巨蠏宫日躔最高行遲故三十一日而行一宫始
成一月其餘宫度各以其或近最卑或近最高遲速之行不同故日數皆不拘三十日並以日躔交宫為月不
論節氣)是則其所用各月之第一日即太陽交宫之日原
不與中氣同日而且歲歲微差至六七十年恒星東行
一度即其各宫並東行一度而各月之初日在各中氣
後若干日者又增一日矣(如今以冬至後十二日為歲首至歲差一度時必在冬至
後十三日餘盡然)此即授時歷中氣後幾日交宫之法乃歲差
之理本自分曉而歷書中不甚發揮斯事者亦有故焉
一則以月之為言本從太陰得名故必晦朔弦望而後
謂之月今反以太陽所躔之宫度為月而置朔望不用
是名為月而實非月大駭聽聞一也又其第一月既非
夏正孟春亦非周正仲冬又不用冬至日起算非歷學
履端于始之義事體難行二也又其所用齋日即彼國
所頒行之正朔歐邏巴人私奉本國之正朔宜也中土
之從其教者亦皆私奉歐邏之正朔謂國典何故遂隠
而不宣三也(初造歷書事事關發以冀人之信從惟此齋日但每歲傳單伊教不筆于書)然
歷書所引彼中之舊測每稱西月日者皆恒星年也其
法並同齋日皆依恒星東行以日躔交磨羯宫為歲旦
而非與冬至中氣同日也此尤為太陽過宫非中氣之
一大證據矣
永按此論考西法尤核昔見袁氏歷法新書多本回
回法度用整度如歐邏巴而列宿積度起寳瓶宫虛
六度疑袁氏攙入中法未必彼國亦以虛六度為子
半今觀西歷以日躔斗四度為正月朔為齋日為磨
羯宫初度則虛六度為寳瓶之正中西國實用之矣
中西異而宫界同其由來不已久乎
或曰歷書所引舊例多在千餘年以前然則西月日之
興所從來久矣曰殆非也唐始有九執歷元始有回回
歷歐邏巴又從回歷加精必在回歷之後彼見回回歷
之太陰年太陽年能變古法以矜竒創故復變此西月
日立恒星年以勝之若其所引舊測蓋皆以新法追改
其月日耳
永按回歷之太陽年以春分為歲首而列宿積度起
寳瓶宫虛六度見于袁氏新書新書本于陳星川陳
固傳回法者則斗四度為磨羯宫初度回回與歐邏
巴同且與中歷同矣歷書引舊測近者在明萬歷時
遠者在漢順帝時梅先生謂以新法追改其日月余
考歷書引萬歷年間彼國之月日似以斗十四度為
正月一日引漢順帝時則以斗四度為正月一日蓋
後来或改憲而古法則無差至今日又復其舊矣(據康
熙丁卯年傳單以中國十一月二十八日癸卯應西歷正月一日是日躔斗四度二十六分)使欲
追改月日何不畫一言之且彼國既不如中國之正
朔又不用回法之太陰年太陽年若非恒歲星之法
將何以紀月日乎惟其言是日日躔鶉首宫幾度大
火宫幾度之類乃是借中國次名言之且據戊辰改
歷之恒星行追書之耳(漢順帝時西國月一日太陽多在宫之七八度是用戊辰
之宿鈐)
余又考磨羯宫初度若據斗初度數之當是三度而
用四度為正月一日者西法日首用午正故加一度
又考西歷算太陽雖有加減而各月初一日所躔之
度則不依加減之算蓋太陽行疾一宫只二十八日
有竒行遲三十一日有竒則月小者二十九日月大
者三十二日而西法不然月小者三十日月大者三
十一日是以秋分以後月一日之宿度距中氣漸加
春分以後距中氣漸減是亦其國舊俗使然略如中
國知有定朔而猶用平朔(隋唐以前)知有定氣而猶用恒
氣也(大衍授時)使其能改月大小之法增減一日則月一
日之宿皆其交宫之初度矣(梅先生前言日躔之行度有加減日數不拘三
十日並以日躔交宫為月者考之猶未詳耳)
再考梅先生辯太陽中氣過宫之非者難詳而不言
黃道上自有十二宫于理未盡後作圖明之
歲周圖一層虚中(即河圖之五十洛書之五干之戊巳)二層河圖三層洛書四層先天八卦五層後天八卦六層十二支七層二十四位八層四時
九層八節十層二十四氣十一層七十二候十二層月建十三層黃道十二宫十四層黃道三百六十整度
此圖備載歲周之理應乎圖書卦位干支而布黃道宫度於外周黃道之宫與月建成六合恒以中氣時刻入宫黃道之度皆虚度不係於列宿列宿度别載歲差圖又此順布節氣故黃道宫隨之黃道本右旋當逆布見太陽中氣交宫圖
太陽黃道上右旋故此
圖逆布十二月節氣中
氣外一層為黃道十二
宫所謂中氣交宫者交
此宫也雖恒星亦遊歴
其間不可借星次之名
以名其宫列宿别有十
二次
歲差圖圓外勻布三百六十整度分截二十八宿圓周第一層十二次名次内一層堯冬至日在虚又次内一層殷冬至日在女又次内一層周冬至
日在牛又次内一層周末冬至日在斗(自周至宋末一千六百餘年皆在斗)又次内一層元冬至日在箕(至今皆在箕)最内一層將來冬至日在尾
右圖自堯以來四千餘年之歲差星次有定而節氣所在無定二萬五千餘年而一周誠不可以星次之名繫之于每月之中氣
中法謂之歲差西法則曰恒星行普天星宿皆循黃道東行約七十年有竒差一度(整度)然則黃道上節氣有定而星宿無定若作一活動之盤置二十四氣于外周為定盤而以十二次二十八宿度列于活盤之上中心穿紙軸可轉動則肖星宿行度矣(如堯時則以虛四五度當冬至今時則以箕二三度當冬至)
星宿雖無定而距度多少與次舍分界則有定蓋列宿天有一定之東西南北動中之恒静者也
附回回十二宫名
白羊(即降婁)金牛(即大梁)陰陽(又曰雙兄即實沈)巨蠏(即鶉首)師子(即鶉火)雙女(即鶉尾)天秤(即壽星)天蝎(即大火)人馬(即析木)磨羯(即星紀)寳瓶(即元枵)雙魚(即娵訾)
總說
合三圖觀之黃道自有十二宫列宿自有十二次若併
為一則名不當物而本有之十二次遂隱入宫與躔次
分註之乃各當其實所當考求酌定者十二次分界之
處耳
論整度日度
大統以前中歷皆用日度自改用西法則以三百六
十整度紀七政之行而列宿亦用整度此古今歷法
不同一大節目梅先生極稱整度之善然則日度遂
可廢與愚嘗思之天本無度因日之行而生度其不
能以三百六十日周黃道必有竒零之日與分意其
有不得不然者猶之徑一圍三只得六角之邊而圍
三之外有畸零是亦不得不然者也然則歲日之度
豈不猶人身之穴自然而成不可增損者與西法以
其不便于算也一以整度齊之齊之誠善矣然遂以
此為周天之本數疑其涉于假借竊謂此一事當合
中西而用之一切布算之法用整度為便及其分隸
之于二十八宿以紀七政之躔離則當用日度為宜
譬之尺度古今有短長醫家量人孔穴必用同身寸
度之始無誤整度者後世改長之寸也日度者其人
同身寸也或疑以整度布算又以日度紀躔離似多
一番布算曰始則假借後則紀實固不可憚其煩别
立整度當日度及當日度分二表一查即得亦不為
煩或又疑經度用日度緯度用整度同此一大圓豈
可分兩種度曰經度紀躔離用以紀歷者也緯度測
極高測兩道相距測七政離地平以為布算之凖不
用之以紀歷故緯度可假借而經度不可假借也
整度當日度表說
歲周三百六十五日二四二一八七五如古法一日
為一度度有萬分是周天三百六十五度二千四百
二十一分八十七秒五十微半周一百八十二度六
千二百一十分九十三秒七十五微一象限九十
一度三千一百五分四十六秒八十七微五十纖
一宫三十度四千三百六十八分四十八秒九十
五微八十三纖不盡以三百六十整度分之一整度
當日度一度一百四十五分六十一秒六十三微
一十九纖四四不盡又一整度六十分一分當日度
分一百六十九分九秒三十六微五纖三二四
六六不盡依此立二表使宿度分歸之于日度分(度下
小數止于分分下有畸零及半者收之不及者棄之)
整度當日度表
整度日度整度日度
一度一度(一四六)二度二度(二九一)
三度三度(四三七)四度四度(五八二)
五度五度(七二八)六度六度(八七四)
七度七度(一一九)八度八度(一一六五)
九度九度(一三一一)一十度一十度(一四五六
一十)一度(一十)一度(一六一二十)二度(一十)二度(一七四七
一十)三度(一十)三度(一八一九三十)四度(一十)四度(二三九
一十)五度(一十)五度(二一一八四十)六度(一十)六度(二三三
一十)七度(一十)七度(二四一七五十)八度(一十)八度(二六二一
一十)九度(一十)九度(二七六七)二十度二十度(二九一二
二十)一度(二十)一度(三二五八十)二度(二十)二度(三二四
二十)五度(二十)五度(三六二四十)六度(二十)六度(三七八六
二十)七度(二十)七度(三九二三二十)八度(二十)八度(四七七
二十)九度(二十)九度(四二二三)三十度三十度(四三六八)
整度日度整度日度
井宿有三十度畸故表止列三十度度下有零分查
後表
整度分當日度分表
整度分日度分整度分日度分
一分千(一六九)二分千(三三八)
三分千(五七)四分千(六七六)
五分千(八四五)六分一千(一五)
七分一千(一八四)八分一千(三五三)
九分一千(五二二)一十分一千(六九一
一十)一分一千(八六一十)二分二千(二九
一十)三分二千(一九一八十)四分二千(三六七
一十)五分二千(五三一六十)六分二千(七五
一十)七分二千(八七一四十)八分三千(四三
一十)九分三千(二二)一二十分三千(三八二
二十)一分三千(五五二一十)二分三千(七二
二十)三分三千(八八二九十)四分四千(五八
二十)五分四千(二二二七十)六分四千(三六九
二十)七分四千(五六二五十)八分四千(七三四
二十)九分四千(九三)三十分五千(七三
三十)一分五千(二四三二十)二分五千(四一一
三十)三分五千(五八三十)四分五千(七四九
三十)五分五千(九一三八十)六分六千(八七
三十)七分六千(二五三六十)八分六千(四二五
三十)九分六千(五九四)四十分六千(七四六
四十)一分六千(九三四三十)二分七千(一二
四十)三分七千(二七四一十)四分七千(四四
四十)五分七千(六四九十)六分七千(七七八
四十)七分七千(九四四七十)八分八千(一一六
四十)九分八千(二五八)五十分八千(四五五
五十)一分八千(六二五四十)二分八千(七九三
五十)三分八千(九六五二十)四分九千(一三一
五十)五分九千(三一五十)六分九千(四六九
五十)七分九千(六三五八十)八分九千(八七
五十)九分九千(九七六)六十分一度(一四六)
整度分日度分整度分日度分
用表法先取宿若干度當日度若干度分次以宿度
零分查日度若干分併之命為日度分
表有兩用二十八宿黃道度悉歸諸日度一用也算
得七政及羅㬋計都月孛躔某宿幾度幾分皆以日
度歸之二用也
二十八宿整度變日度表
整度分日度分
斗二十三度(四十七分)二十四度(一二九六)
牛七度(四十六分)七度(八七九七)
女一十一度(三十八分)一十一度(八二七)
虛九度(五十九分)一十度(一二八七)
危二十度(七分)二十度(四九六)
室一十五度(四十一分)一十五度(九一一七)
壁一十三度(六分)一十三度(二九八)
奎一十一度(三十九分)一十一度(八一九六)
婁一十三度一十三度(一八九三)
胃一十二度(一十五分)一十二度(四二八三)
昴九度(一十五分)九度(三八四七)
畢一十三度(五十八分)一十四度(一七)
參一度(二十一分)一度(三六九七)
觜一十一度(三十三分)一十一度(七一八二)
井三十度(二十五分)三十度(八五九五)
鬼四度(三十二分)四度(五九九三)
柳一十七度(四分)一十七度(三一五一)
星八度(二十三分)八度(五五四)
張一十八度(四分)一十八度(三二九七)
翼一十七度一十七度(二四七五)
軫一十三度(三分)一十三度(二四)
角一十度(三十七分)一十度(七七一二)
亢一十度(三十八分)一十度(七八八一)
氐一十七度(五十分)一十八度(九三)
房四度(五十分)四度(九三七)
心七度(三十三分)七度(六五九九)
尾一十五度(五十六分)一十六度(一六五三)
箕九度九度(一三一一)
整度分日度分
右黃道二十八宿度分以歷象考成康熙甲子年黃
道經度鈐定(前後有異同詳見考異)因整度分變為日度分(與授
時大統異者詳見考異)
擬分列宿天十二次界限
列宿之天分十二次其界當有定度自西法行恒以
太陽交中氣為宫界則度隨歲差推移而十二次之
本界遂隱勿菴先生嘗極論之愚考中法與回歷皆
以虛六度為子半意者虛宿有十度(九度五十九分僅少一分)六
度正當虛危之間(有初度則六度是五度從一度即是六度)是為四維之
正北元枵之最中乎又考西歷每歲以日躔斗四度
為齋日(從一度起是四度有初度則是三度)盖以磨羯(丑宫即星紀)之首為
恒星年正月一日也斗四度為磨羯之初則虛六度
不為寳瓶(子宫即元枵)之中乎中西不約而符意其由来
已久今擬虛六度之初(六度者第六度也)置于子半如羅金
之定盤針因以求各宫之界謹按歷象考成康熙甲
子年之黃道經度鈐虚宿入一宫十九度一分加五
度為子半當一宫二十四度一分減十五度為丑初
當一宫九度一分皆以此年交宫後九度一分為各
宫之界推得十二次之交界宿度又以整度分變為
日度分列表如左
整度分日度分
星紀(丑)斗三度一十一分入斗三度(二三)
元枵(子)女一度三十八分入女一度(六六)
娵訾(亥)危十度一分入危十度(一六)
降婁(戌)壁四度一十三分入壁四度(二八)
大梁(酉)婁九度二十八分入婁九度(六)
實沈(申)畢四度五十八分入畢五度(四)
鶉首(未)井八度六分入井八度(二二)
鶉火(午)柳三度九分入柳三度(二)
鶉尾(巳)張七度四十二分入張七度(八二)
壽星(辰)軫二度三十八分入軫二度(六七)
大火(卯)亢八度五十八分入亢九度(一)
析木(寅)心五度四十分入心五度(七五)
右所定十二次之界未知果符天否存其梗概竢後
来考定又中歷宫界與此不能盡合宿度多寡不同
一也此以黃道度分宫而中歷以赤道度勻分黃道
度各宫多寡不均二也
附勿菴先生說(荅滄州劉介錫茂才)
以星推命不知始于何時然吕才之闢祿命只及干支
及韓潮州始有我生之時月宿南斗之說由是徵之亦
在九執以後耳每見推五星者率用溪口歷則于七政
躔度疎遠若依新法則宫度之遷改不常二者已如柄
鑿之不相入又安望其術之能驗乎夫欲求至當則宜
有變通然其故多端實難輕議或始以古法分宫而取
今算之七政布之則既不違其本術亦不謬乎懸象雖
未知驗否何如而于理庶幾可通矣
按此說似有理然以古法分宫尚有微細之處先生
亦只言其大略耳(界則有度度則有分授時大統之宫界既不可用于今而西國所定
每月初一日之宿度又似非一宫三十度者)
宿度考異(黃道度)
虛九度五十九分
(崇禎戊辰測康熙壬子同康熙戊辰同歷象考成康熙甲子宿鈐同)
危二十度七分
(崇禎戊辰測康熙壬子同康熙戊辰同康熙甲子宿鈐同)
室一十五度四十一分
(崇禎戊辰測康熙壬子同康熙戊辰同康熙甲子宿鈐同)
壁一十三度一十六分
(崇禎戊辰測康熙壬子同康熙戊辰同康熙甲子宿鈐一十三度六分減十分)
奎一十一度二十九分
(崇禎戊辰測康熙壬子同康熙戊辰同康熙甲子宿鈐一十一度三十九分加十分蓋
減壁以益奎)
婁一十三度
(崇禎戊辰測康熙壬子同康熙戉辰同康熙甲子宿鈐同)
胃一十三度一分
(崇禎戊辰測康熙壬子同康熙戊辰同康熙甲子宿鈐一十二度一十五分減四十六分)
昴八度二十九分
(崇禎戊辰測康熙壬子同康熙戊辰同康熙甲子宿鈐九度一十五分加四十六分盖
減胃以益昴)
畢一十三度五十八分
(崇禎戊辰測康熙壬子同康熙戊辰同康熙甲子宿鈐同)
參一度二十一分
(崇禎戊辰測康熙壬子同康熙戊辰同康熙甲子宿鈐同)
觜一十一度三十三分
(崇禎戊辰測康熙壬子同康熙戊辰同康熙甲子宿鈐同)
井三十度二十四分
(崇禎戊辰測康熙壬子三十度二十五分註云新測三十度二十四分康熙戊辰三十度二十四分
康熙甲子宿鈐三十度二十五分)
鬼四度三十七分
(崇禎戊辰測康熙壬子五度三十分註云新測四度三十七分康熙戊辰四度三十七分康熙甲
子宿鈐四度三十二分)
柳一十七度
(崇禎戊辰測康熙壬子十六度六分註云新測十七度康熙戊辰十七度康熙甲子宿鈐一十
七度四分盖井加一分鬼減五分柳加四分互有損益)
星八度二十三分
(崇禎戊辰測康熙壬子同康熙戊辰同康熙甲子宿鈐同)
張一十八度四分
(崇禎戊辰測康熙壬子同康熙戊辰同康熙甲子宿鈐同)
翼一十七度
(崇禎戊辰測康熙壬子同康熙戊辰同康熙甲子宿鈐同)
軫一十三度三分
(崇禎戊辰測康熙壬子同康熙戊辰同康熙甲子宿鈐同)
角一十度三十五分
(崇禎戊辰測康熙壬子同康熙戊辰同康熙甲子宿鈐一十度三十七分加二分)
亢一十度四十分
(崇禎戊辰測康熙壬子同康熙戊辰同康熙甲子宿鈐一十度三十八分减二分盖損
角益亢)
氐一十七度五十四分
(崇禎戊辰測康熙壬子同康熙戊辰同康熙甲子宿鈐一十七度五十分減四分)
房四度四十六分
(崇禎戊辰測康熙壬子同康熙戊辰同康熙甲子宿鈐四度五十分加四分盖損氐益
房)
心七度三十三分
(崇禎戊辰測康熙壬子同康熙戊辰同康熙甲子宿鈐同)
尾一十五度三十六分
(崇禎戊辰測康熙壬子同康熙戊辰同康熙甲子宿鈐一十五度五十六分加二十分)
箕九度二十分
(崇禎戊辰測康熙壬子同康熙戊辰同康熙甲子宿鈐九度減二十分盖益尾損箕)
斗二十三度五十一分
(崇禎戊辰測康熙壬子同康熙戊辰同康熙甲子宿鈐二十三度四十七分減四分)
牛七度四十一分
(崇禎戊辰測康熙壬子同康熙戊辰四十分康熙甲子宿鈐七度四十六分加五分)
女一十一度三十九分
(崇禎戊辰測康熙壬子同康熙戊辰同康熙甲子宿鈐一十一度三十八分減一分盖
斗牛女三宿互有損益)
右黃道宿度據崇禎歷書戊辰宿鈐算其度分靈臺
儀象志康熙壬子宿鈐多同又康熙戊辰亦同而歷
象考成以康熙甲子為元其宿度分小有損益意者
後有密測較精于前與康熙戊辰在甲子後宿度多
同前者盖據舊測逐年如其歲差之秒而宿度不改
歷象考成成于康熙之季年刻于雍正三年盖以後
測追溯甲子歷元宿鈐當如此是以與戊辰稍異也
損益之少者數分其多者胃昴四十六分尾箕二十
分愚疑尾箕二宿最近地平有蒙氣差意者前測未
精差二十分或由此若胃昴距地高當無蒙氣差而
改測差四十六分豈胃宿改距星與(差一分者盖因歲差秒數有棄
有收)
再考觜參二宿乾隆十七年十一月大臣議改仍依
古法觜前參後參宿中三星昔以西一星為距今改
東一星為距則觜前參後矣但二宿之度未有考
考授時歷黃道宿度與今黃道宿度同異(今宿度以整度
變日度)
箕(授時九度五九今九度一三)斗(授時二十三度四七今二十四度一三)
牛(授時六度九今七度八八)女(授時一十一度一二今一十一度八)
虛(授時九度太今一十五度九一)危(授時一十五度九四今二十度四一)
室(授時一十八度三三今一十五度九一)壁(授時九度三四今一十三度二九)
奎(授時一十七度八七今一十一度八二)婁(授時一十二度三六今一十三度一九)
胃(授時一十五度八一今一十二度四三)昴(授時一十一度八今九度三八)
畢(授時一十六度五今一十四度一七)觜(授時觜在参前度五今觜在参後一十一度七二)
參(授時参在觜後九度二八今参在觜前一度三七)井(授時三十一度三今三十度八六)
鬼(授時二度一一今四度六)柳(授時一十三度今一十七度三二)
星(授時六度三一今八度五五四)張(授時一十七度七九今一十八度三三)
翼(授時二十度九今一十七度二三)軫(授時一十八度七五今一十三度二四)
角(授時一十二度八七今一十度七七)亢(授時九度五六今一十度七九)
氐(授時一十六度四今一十八度九)房(授時五度四八今四度九)
心(授時六度七今七度六六)尾(授時一十七度九五今一十六度一七)
黃道宿度多寡古歷多不同授時以簡儀密測宿度
餘分可考然以較之今時黃道宿度無一宿同者其
故實多端據西士之說恒星循黃道東行赤道經緯
度歲歲不同而黃道之宿則有定距本當以黃道度
為主用弧三角法算每歲赤道之經緯而郭氏法以
赤道度為主由赤道度變黃道度其不同者一也黃
赤本可相求而郭氏以弧矢割員之術求黃赤道之
差與弧三角算不能密合其不同者二也古今所用
列宿距星不能畫一其不同者三也觜參二宿易其
前後其不同者四也宿近地平常有蒙氣掩映之差
須考求其真度前人未見及此其不同者五也有此
五端宜其無一宿同當據今所測算者為正其觜參
二宿則今仍改為觜前參後也
數學卷七
