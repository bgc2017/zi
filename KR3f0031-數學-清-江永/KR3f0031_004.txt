欽定四庫全書
數學卷四
婺源江永撰
冬至權度
(履端於始序則不愆歷家詳求冬至且求千歲以上冬至證之史傳或離或合其故難言元史
有六歷冬至開載魯獻公戊寅至元庚辰四十九事紀大衍宣明紀元統天重修大明授時時
刻之異同勿菴先生因之作春秋以來冬至攷刪去獻公一事各以其歷本法詳衍算術雖明
而未有折衷永因先生所攷定者用實法推筭有不合者斷其歷誤史誤名曰冬至權度俟知
歷者攷焉)
一論平歲實
太陽本天有平行歷黃道一周為平歲實與月五星周
率朔策合率同理别有本輪均輪最卑最高之行以視
行加減平行二十四氣時刻多少歲歲不同而古今冬
至不能以一率齊之是為活汎之歲實猶之月有實會
逐月不同五星有實合每周不同也授時大統以前太
陽高卑之理未明雖知一歲之行有盈縮不悟盈縮之
中為平歲實但求歲實於活汎之冬至故一歷必更一
周率與歲實然合今則戾古合古又違今統天歷遂立
距差躔差之法暗藏消長以求上下兩合授時歷本之
有百年長一消一之說西歷本回歷以春分相距測定
歲周小餘五小時三刻三分四十五秒以萬分通之為
二四二一八七五此為平行之歲實小餘而各節氣之
定氣則以均度加減定之此不易之法也欲攷往古冬
至當以平歲實為本算當年平冬至時刻乃以定冬至
較之知其距最卑之遠近或與今法有不合則知其時
本輪均輪之有半徑差有相去之遠者則知史傳所記
非實測所謂苟求其故千歲之日至可坐而致者此為
庶幾焉倘以授時之歲實為歲實而以百年長一消一
為凖則非法矣
一論最卑行
太陽本輪最卑點為縮未盈初之端歲有推移與月入
轉五星入歷皆有行度同理平冬至之改為定冬至也
視此點之前後遠近以加度而減時減度而加時焉至
元辛巳間最卑與平冬至同度自是以前定冬至皆在
平冬至前以後定冬至皆在平冬至後最卑有行度故
也(郭氏時未悟此理恒以冬至為盈初大統承用數百年誤矣)西法近率最卑歲行
一分一秒十微以遠年冬至攷之此率似微朒大約當
加二秒上求古時定冬至以此為凖焉
一論輪徑差
最卑既有行度矣而太陽之體在均輪均輪之心在本
輪本輪之心在本天此兩輪半徑古今又有不同則距
地遠近兩心有差西法始定兩輪半徑併千萬分之三
十五萬八千四百一十六而今又漸减則古時必多於
此半徑大則加減差亦大而以均度變時分加減於平
冬至者視今時必稍贏焉此差率出於恒差之外歷家
亦不能定者也上攷又當以此消息之(余因劉宋大明五年測景求彼
時兩半徑併詳後)
右三事者攷冬至之權度也大統以前歷家莫能
知而勿菴先生言之未詳永竊為補之
春秋以來冬至攷
勿菴先生云春秋以來冬至多矣而所攷只此者以
其測騐之可據也歷議原載四十八事今攷獻公在
春秋前無信史可徵故刪之而以左傳僖公一條為
首實四十七事也(併至元庚辰四十八事)
永竊疑四十七事雖有信史可徵而歷筭與紀載
未必無誤若左傳所記兩冬至尤未可信其由於
實測後詳之
魯僖公五年丙寅歲正月辛亥朔旦冬至
唐開元大衍歷(辛亥亥正三刻)唐宣明歷(辛亥申正初刻)宋崇寧紀
元歷(壬子戌正一刻)宋統天歷(辛亥寅正三刻)金重修大明歷(壬子亥初
二刻)元授時歷(辛亥寅初二刻)
按傳載是年正月辛亥朔日南至公既視朔遂登
觀臺以望而書古歷家皆謂至朔同日之年也今
詳推之謹按歷象考成康熙甲子天正冬至氣應
七日六五六三七四九二六為七日十五小時四
十五分十一秒上距僖公丙寅二千三百三十八
年中積八十五萬三千九百三十六日五小時三
十七分三十秒滿紀法去之餘一十六日五小時
三十七分三十秒轉減氣應(加一紀減之)餘五十一日
十小時七分四十一秒平冬至乙夘巳正初刻八
分又按至元辛巳前四年丁丑高衝(即最卑)與冬至
同度上距此年一千九百三十一年約四百年行
七度則此年高衝在冬至前一宫三度四十八分
於今法當加均一度八分變時一日三小時三十
七分減平冬至猶是甲寅日夘時再約計是時小
輪併徑加大其加減均或能至一度二三十分之
間變時一日十餘小時以減平冬至則定冬至亦
止癸丑日亥子之間而已必不能減至辛亥則是
時所推冬至先天兩三日矣又算此月平朔定朔
皆在壬子而當時誤推辛亥亦先天一日(春秋緯命歷序
壬子朔隋張賓張胄玄唐一行皆從之)實攷之此年正月壬子朔二
日癸丑冬至耳至朔何嘗同日乎(張賓依命歷序壬子朔冬至張
冑玄謂三日甲寅冬至既不從傳亦不從命歷序雖甲寅或稍後天然而胄玄之識卓矣)春秋
時王朝未必頒歷各國自為推步閏餘乖次月日
参差日食或不在朔所以考求日至者必不能如
後世之精密差至二三日固無足怪(魏晉以後歷法漸明劉宋
時景初歷冬至猶後天三日則春秋時無足怪)歷家過信左氏意謂此年
特載日南至必當時實測(唐一行謂僖公登觀臺以望而書雲物出於表
晷天騐非時史億度此一行之蔽也傳言書雲未嘗言測景)作歷欲求合於古
則多增斗分以就之大衍推辛亥亥正三刻宣明
推辛亥申正初刻皆泥此至之過也(大衍號稱善歷行之數年
而即差由斗分大強之故)紀元與重修大明僅能得壬子與辛
亥差一日知斗分不可過增寧失此至不強求合
猶為近之若統天創為距差躔差之法巧合此至
而授時遂暗用之有百年長一之率算此至皆得
辛亥日寅時此無法之法最為乖謬夫總計距算
乘而益之越百年則有驟增之時刻年愈遠則驟
增之數愈多(勿菴先生亦嘗疑之)授時以至元辛巳為元上
距此年一千九百三十五算即以一九三五總乘
所長之一九數而益歲餘設減三十五算為辛丑
當文公七年距算一千九百則歲餘二十四刻四
十四分矣前一年庚子距算一千九百零一歲餘
增一分此一分乘一千九百零一凡一十九刻有
竒則當此庚子年驟增一十九刻有竒天道寧有
此數乎况越二千年而驟增者愈多其長伊於胡
底乎故消長之法斷不可用而此年正月辛亥朔
日南至當以實法考求決其為步算之誤不可過
信傳文而舍法以求合也
魯昭公二十年己夘歲正月己丑朔旦冬至
大衍(己丑巳正三刻)宣明(己丑寅正三刻)紀元(庚寅夘正初刻)統天(戊子亥正三刻)
重修大明(庚寅辰初初刻)授時(戊子戌初三刻)
按此年上距僖公五年一百三十三年平冬至二
十八日十五小時一十一分二十六秒壬辰日申
初初刻十一分約計加均及小輪徑差減時不過
一日八九小時定冬至不過辛夘日夘辰之間而
已必不能減至己丑而傳載己丑日南至以此知
春秋時步冬至恒先天二三日也且魯歷前年失
閏此年日南至在二月夫周以子月為正日至必
無在二月者當時梓慎輩徒知望氛祥占禍福於
時月之易明者猶不能正何能實測冬至與天脗
合乎大衍宣明紀元重修大明斗分有多少故日
名有合有不合若統天授時皆以活法求之又先
己丑一日失之愈遠矣同一左氏傳也丙寅之冬
至則合己夘之冬至則違亦可見活法之有時窮
矣由今觀之違者固非合者亦未盡是而元史歷
議乃以此至為日度失行不亦誣乎
劉宋文帝元嘉十二年乙亥歲十一月十五日戊辰景
長
大衍(戊辰辰正二刻)宣明(戊辰辰初三刻)紀元(戊辰巳初二刻)統天(戊辰午正三刻)
重修大明(戊辰巳初三刻)授時(戊辰午初一刻)
按史記冬至景長始此是時用景初歷推冬至率
後天三日何承天上表言之太史令錢樂之言是
年景初推十一月十八日冬至其十五日景極長
今推此年平冬至五日九小時四十五分一十一
秒己巳日巳初三刻(今京師時刻劉宋都建康當減八分四秒後陳朝倣此)
是時高衝約在平冬至前十四度太又小輪半徑
差多於今加均減不啻半日定冬至宜在戊辰與
史合然均度不過三十餘分減時不能越十五小
時戊辰日加時大約在酉半以後是以明年冬至
當越六日甲戌景長六歷推此年平冬至非不得
戊辰而加時皆蚤既在午刻以前則明年安得甲
戌景長乎
元嘉十三年丙子歲十一月二十六日甲戌景長(景初歷推
二十九日冬至)
大衍(癸酉未正一刻)宣明(癸酉未初三刻)紀元(癸酉申初一刻)統天(癸酉酉正二刻)
重修大明(癸酉申初三刻)授時(癸酉酉初初刻)
今推此年平冬至一十日十五小時三十三分五
十六秒甲戌日申初二刻四分是時加均減時不
能越十五時是以定冬至亦在甲戌史紀此日景
長必是實測而六歷皆先一日癸酉其不能與天
密合此已見其端矣(乂按後四年庚辰甲午景長四年之間小餘平積二十日
二十三時一十五分庚辰定冬至未至乙未則甲午必是夜子初幾刻逆推此年甲戌必是子正幾
刻)
又按唐一行歷議云元嘉十三年十一月甲戌景
長皇極麟德開元歷皆得之癸酉蓋日度變常耳
祖冲之既失甲戌冬至以為加時太早增小餘以
附會之而十二年戊辰景長得己巳十七年甲午
景長得乙未十一年己亥景長得庚子合一失三
其失愈多愚謂此年景長甲戌可推也而一行以
為日度變常非是
元嘉十五年戊寅歲十一月十八日甲申景長(景初歷推二十
一日冬至)
大衍(甲申丑正初刻)宣明(甲申丑初二刻)紀元(甲申寅初初刻)統天(甲申夘正一刻)
重修大明(甲申寅初二刻)授時(甲申寅正三刻)
今推此年平冬至二十一日三小時一十一分二
十六秒乙酉日寅初初刻十一分定冬至以丙子
歲甲戌子正幾刻推之當在甲申午正前後之間
六歷皆先天
元嘉十六年己夘歲十一月二十九日己丑景長(景初歷推
次月二日壬辰冬至)
大衍(己丑辰初三刻)宣明(己丑辰初一刻)紀元(己丑辰正三刻)統天(己丑午正初刻)
重修大明(己丑巳初一刻)授時(己丑巳正二刻)
今推此年平冬至二十六日九小時零一十一秒
庚寅日巳初初刻定冬至當在己丑酉正前六歷
皆先天
元嘉十七年庚辰歲十一月初十日甲午景長(景初歷推十二
日冬至)
大衍(甲午未初三刻)宣明(甲午未初初刻)紀元(甲午未正三刻)統天(甲午酉正初刻)
重修大明(甲午申初初刻)授時(甲午申正二刻)
今推此年平冬至三十一日十四小時四十八分
五十六秒乙未日未正三刻四分而景長在甲午
必在夜子初幾刻減時幾有十五小時則加均約
三十六分以當時高衝在冬至前十四度有竒推
之而小輪半徑之差亦大略可知矣
又按隋書律歷志劉孝孫等言此年歷法十三日
冬至十一日景長則是乙未日矣
元嘉十八年辛巳歲十一月二十一日己亥景長(景初歷推
二十五日冬至)
大衍(己亥戌初二刻)宣明(己亥酉正四刻)紀元(己亥戌正二刻)統天(己亥夜子初三
刻)重修大明(己亥亥初初刻)授時(己亥亥正一刻)
今推此年平冬至三十六日二十小時三十七分
四十一秒庚子日戌正二刻八分歷攷元嘉間定
冬至加均減時不能越十五時此年若己亥景長
則減時二十有竒蓋史文二十二日譌為二十一
日唐一行歷議與元史沿誤差一日也錢樂之謂
尋校前後以景極長為冬至並差三日此年景初
推二十五日冬至景長在二十二日是差三日若
二十一日則差四日矣(定冬至宜在庚子日寅夘之間六歷雖皆推己亥未
足為據)
又按隋書劉孝孫等云此年陰無景可騐今歷二
十二日冬至更可證是庚子
元嘉十九年壬午歲十一月初三日乙巳景長(景初歷推六日
冬至)
大衍(乙巳丑初二刻)宣明(乙巳子正四刻)紀元(乙巳丑正一刻)統天(乙己夘初三刻)
重修大明(乙己丑正三刻)授時(乙巳寅正初刻)
今推此年平冬至四十二日二小時二十六分二
十六秒丙午日丑正一刻十一分定冬至乙巳午
初
孝武帝大明五年辛丑歲十一月乙酉冬至
大衍(甲申申正四刻)宣明(甲申申正二刻)紀元(甲申酉初二刻)統元(甲申戌初初刻)
重修大明(甲申酉正一刻)授時(甲申戌初初刻)
按此年祖冲之詳記測景推筭冬至乙酉日夜半
後三十二刻七十分今細推之當時筭冬至稍後
天而六歷推甲申皆先天也詳推如左
一推此年平冬至
按大明辛丑距康熙甲子天正冬至一千二百二
十二年中積四十四萬六千三百二十五日二十
二小時五十二分三十秒轉減甲子氣應(加一紀減之)
餘二十一日十六小時五十二分四十一秒平冬
至乙酉申正三刻七分四十一秒建康加八分四
秒酉初初刻四十五秒
一推此年高衝行
按元至元辛巳前四年丁丑高衝與冬至同度上
距此年八百一十五年若依今法一年行一分一
秒十微則此年高衝在冬至前十三度五十分五
十一秒如此率未的一年約加二秒四百年行七
度則此年高衝在冬至前十四度十六分
一推此年十月十日壬戌景長高弧距緯并經度
按史此年祖冲之測景十月十日壬戌景長一丈
七寸七分半以三率法推筭(一率表八尺二率景一丈七寸七分
半三率半徑全數四率為餘切線)求得一三四七以餘切檢八線
表此日午正日高弧三十六度三十五分二十四
秒表所得者太陽上邊之景宜減太陽半徑一
十五分二十九秒得太陽中心距地平三十六度
一十九分五十五秒日軌高視差二分二十三
秒内減去青蒙氣差二十七秒餘視差一分五十
六秒加於太陽中心距地平得實高三十六度二
十一分五十一秒距天頂五十三度三十八分九
秒建康極出地約三十二度以減距天頂度餘
二十一度三十八分九秒為本日午正黃赤距緯
設此時兩道大距二十三度三十九分二十三
秒用三率法(兩道大距正弦為一率本日午正黃赤距緯正弦為二率半徑全數為三
率得四率為餘弦)求得餘弦九一八九檢表二十三度十
四分為壬戌午正距冬至實經度減用時(七分二十九秒)
為平時午初三刻七分半太陽距冬至實經度
一推壬戌午時太陽平行度
建康平冬至(見前)距壬戌午初三刻七分半二十三
日五小時八分二十五秒太陽平行二十二度五
十二分五十秒以減全周壬戌午初三刻七分半
太陽平行十一宫七度七分一十秒
一推十一月二十五日丁未景長高弧距緯并經度
按史丁未景長一丈八寸一分太以三率法推
筭(一率表八尺二率景長一丈八寸一七五三率半徑全數四率為餘切線)求得餘切
一三五二二檢表此日午正日高弧三十六度二
十九分三秒減太陽半徑一十五分二十六秒
太陽中心距地平三十六度一十三分三十七秒
日軌高視差二分二十四秒減去青蒙氣差二
十七秒餘視差一分五十七秒加於太陽中心距
地平得實高三十六度一十五分三十四秒距天
頂五十三度四十四分二十六秒極高三十二
度減距天頂度餘二十一度四十四分二十六秒
為本日午正黃赤距緯設兩道大距二十三度
三十九分二十三秒用三率法求得餘弦九二三
一一檢表二十二度三十七分六秒為本日午正
距冬至實經度加用時二分三十五秒為平時午
正初刻二分三十五秒太陽距冬至實經度
一推丁未午時太陽平行度
建康平冬至距丁未午正初刻二分三十五秒二
十一日十九小時一分五十秒太陽平行二十一
度二十八分四十七秒
一推此時小輪半徑差
以本年高衝冬至前十四度十六分減壬戌太陽
平行距平冬至二十二度五十二分五十秒餘八
度三十六分五十秒查舊日躔加減差表減十八
分四十八秒化作一千一百二十八秒為一率以
舊表兩心差三五八四為二率又於壬戌經度二
十三度一十四分内減平行二十二度五十二分
五十秒餘二十一分十秒化作一千二百七十秒
為三率求得四率四三五二為此時兩小輪半
徑併(太陽本天一百萬本輪半徑三萬零三百六十四均輪半徑一萬零八十八由此可算其
均數)
一推乙酉日定冬至
前壬戌日午正太陽平行十一宫七度七分一十
秒至乙酉日子正二十二日半平行二十二度一
十分三十八秒加入壬戌午正平行度此時平行
十一宫二十九度一十七分四十八秒加高衝十
四度十六分滿周天去之餘一十三度三十四分
為引數以此時兩小輪半徑併筭之約加均度三
十二分竒加入前子正平行在十一宫二十九度
五十分未滿周天者十分為時約四小時定冬至
在子正後十六刻有竒當時以前後景折筭乙酉
日子正後三十一刻冬至約後天十五刻
按以冬至前後日景折筭取中求冬至時刻此法
惟郭太史時可用其時高衝與冬至同度故也若
大明時高衝在冬至前十四度有竒則冬至前之
日近高衝太陽之行速而景之進退也疾冬至後
之日遠高衝太陽之行稍遲而景之漸短亦必稍
緩雖前後之日景大略相同而中間所歷之時刻
必不均當時欲以均數求冬至宜其後天十五刻
也(冬至前二十餘日日行較連時刻宜減冬至後二十餘日日行較遲時刻宜加若欲均之則折
半處必在所減之後故後天)然劉宋之初歷法甚疎景初歷後
天至三日猶幸祖氏用景長推筭違天尚未甚遠
又幸史冊紀載之詳去今千有餘年猶可細推其
後天之時刻也郭太史改歷所定歲周小餘二四
二五者謂自大明壬寅距今每歲合得此數按此
年下距至元辛巳八百一十九年以授時歲周積
之二十九萬九千一百三十三日六十刻七五五
分以辛巳天正冬至己未日子正後六刻逆計之
則當時冬至在乙酉日子正後五十四刻後天愈
加多矣既不能與當時所測筭者密合又為百年
長一之法以求合於遠古之冬至以八百一十九
總乘所長之數而益之則此年冬至又在甲申日
七十九刻太不又先天三十七刻乎以此知授時
之歲餘非定率而統天之距差躔差授時之消長
皆謬法也此年冬至所關者鉅故攷論加詳若大
衍諸歷先天愈多則無足論而授時指為日度失
行者總論之於後云
陳文帝天嘉六年乙酉歲十一月庚寅景長
大衍(庚寅寅初初刻)宣明(庚寅寅初初刻)紀元(庚寅寅初二刻)統天(庚寅夘初四刻)
重修大明(庚寅丑初四刻)授時(庚寅寅正初刻)
今推此年平冬至二十六日二十一時二十二分
四十一秒庚寅亥初一刻八分定冬至蓋在辰巳
間諸歷推丑寅皆太蚤統天近之
臨海王光大二年戊子歲十一月乙巳景長
大衍(乙巳戌正二刻)宣明(乙巳戌正三刻)紀元(乙巳戌初初刻)統天(乙巳夜子初二
刻)重修大明(乙巳戌初二刻)授時(乙巳戌初二刻)
此年平冬至丙午未正三刻九分定冬至蓋在乙
巳與丙午之間乙巳之景長於次日當亦甚微然
以後四歲丁夘景長推之此年所紀猶可疑說見
後
宣帝太建四年壬辰歲十一月二十九日丁夘景長
大衍(丙寅戌正初刻)宣明(丙寅戌正一刻)紀元(丙寅酉正二刻)統天(丙寅亥正三刻)
重修大明(丙寅酉正三刻)授時(丙寅戌正四刻)
今推此年平冬至三日一十四時三分五十六秒
丁夘未正初刻四分史記丁夘景長則定冬至蓋
在子正初刻以前四歲乙巳景長較之殊可疑此
年平冬至子正後一十四時四分而景長猶在本
日是加均減時不能越十四時四分也光大二年
之平冬至在丙午日子正後十四時四十五分乃
能越之而景長在前一日乙巳不應四歲之間差
殊如此此兩歲定冬至皆在子初子正之間景長
最難真確乙巳與丁夘當時測騐有一是必有一
非竊疑乙巳之測未確
太建九年丁酉歲十一月二十三日壬辰景長
大衍(癸巳丑初一刻)宣明(癸巳丑初二刻)紀元(壬辰夜子初三刻)統天(癸巳寅正
一刻)重修大明(癸巳子正初刻)授時(癸巳丑正初刻)
今推此年平冬至二十九日一十九時七分四十
一秒癸巳戌初初刻八分定冬至蓋在本日寅夘
之間統天近之二十三日壬辰景長此必史誤
太建十年戊戌歲十一月五日戊戌景長
大衍(戊戌辰初一刻)宣明(戊戌辰初二刻)紀元(戊戌夘初二刻)統天(戊戌巳正初刻)
重修大明(戊戌夘初四刻)授時(戊戌辰正初刻)
此與丁酉歲相去一年平冬至己亥定冬至戊戌
可考而知故不細推
隋文帝開皇四年甲辰歲十一月十一日己巳景長
大衍(己巳酉正二刻)宣明(己巳酉正三刻)紀元(己巳夜子初一刻)統天(己巳戌初
初刻)重修大明(己巳酉初初刻)授時(己巳戌正二刻)
今推此年平冬至六日一十一時四十八分五十
六秒庚午日午初三刻四分(隋都長安早二刻後唐朝則倣此)定
冬至己巳亥子之間(史云此年在洛川測冬至景與京師二處進退絲毫不差
張賓歷推己巳冬至張胄玄歷推庚午冬至)
開皇五年乙巳歲十一月二十二日乙亥景長
大衍(乙亥子正一刻)宣明(乙亥子正二刻)紀元(甲戌亥正二刻)統天(乙亥寅初初刻)
重修大明(甲戌戌正三刻)授時(乙亥丑正二刻)
今推此年平冬至十一日一十七時三十七分四
十一秒乙亥酉初二刻八分定冬至在本日寅時
推甲戌者非是
開皇六年丙午歲十一月三日庚辰景長
大衍(庚辰夘正初刻)宣明(庚辰夘正一刻)紀元(庚辰寅正一刻)統天(庚辰辰正三刻)
重修大明(庚辰寅正三刻)授時(庚辰辰正一刻)
與前年相距一歲平定冬至皆在庚辰可攷而知
開皇七年丁未歲十一月十四日乙酉景長
大衍(乙酉午正初刻)宣明(乙酉午正一刻)紀元(乙酉巳正初刻)統天(乙酉未正三刻)
重修大明(乙酉巳正二刻)授時(乙酉未正初刻)
此年平冬至丙戌夘初一刻定冬至乙酉申時
開皇十一年辛亥歲十一月二十八日丙午景長
大衍(丙午午初二刻)宣明(丙午午初三刻)紀元(丙午巳初二刻)統天(丙午未正初刻)
重修大明(丙午巳初四刻)授時(丙午未初二刻)
此年平冬至四十三日四時三十分一十一秒丁
未寅正二刻定冬至丙午申時
開皇十四年甲寅歲十一月辛酉朔旦冬至
大衍(壬戌夘初初刻)宣明(壬戌夘初二刻)紀元(壬戌寅初初刻)統天(壬戌辰初二刻)
重修大明(壬戌寅初二刻)授時(壬戌辰初初刻)
今推此年平冬至五十八日二十一時五十六分
二十六秒壬戌亥初三刻十一分定冬至本日己
午間而史記辛酉朔冬至當時歷誤推先天
唐太宗貞觀十八年甲辰歲十一月乙酉景長
大衍(甲申巳正一刻)宣明(甲申午初初刻)紀元(甲申辰初二刻)統天(甲申午正初刻)
重修大明(甲申辰初三刻)授時(甲申巳正三刻)
今推此年平冬至二十一日三十三分五十六秒
乙酉子正二刻四分長安里差二刻平冬至已是
子正初刻矣減時不啻十時定冬至當在甲申日
未時而史謂乙酉景長誤
貞觀二十三年己酉歲十一月辛亥景長
大衍(庚戌申初二刻)宣明(庚戌申正一刻)紀元(庚戌午正三刻)統天(庚戌酉初一刻)
重修大明(庚戌未初初刻)授時(庚戌申初三刻)
今推此年平冬至四十七日五時三十七分四十
一秒辛亥夘初二刻八分定冬至庚戌日酉戌之
間而史謂辛亥景長亦誤
高宗龍朔二年壬戌十一月四日己未至戊午景長
大衍(戊午戌正初刻)宣明(戊午戌正二刻)紀元(戊午申正三刻)統天(戊午戌正初刻)
重修大明(戊午酉初初刻)授時(戊午戌初三刻)
今推此年平冬至己未巳初初刻十一分長安辰
正二刻十一分此時加均減時約十小時定冬至
戊午夜子時是以戊午景長當時歷推冬至己未
而實測景長在戊午今推之果不爽也
高宗儀鳳元年丙子歲十一月壬申景長
大衍(壬申夘正初刻)宣明(壬申夘正三刻)紀元(壬申丑正二刻)統天(壬申辰初初刻)
重修大明(壬申丑正三刻)授時(壬申卯初一刻)
今推此年平冬至八日一十八時三十三分五十
六秒壬申酉正二刻四分定冬至辰時
高宗永淳元年壬午歲十一月癸夘景長
大衍(癸夘酉初一刻)宣明(癸夘酉正初刻)紀元(癸夘未初二刻)統天(癸夘酉正一刻)
重修大明(癸夘未初四刻)授時(癸夘酉初三刻)
此年平冬至甲辰夘初一刻十一分定冬至癸夘
酉戌之間
明皇開元十年壬戌歲十一月癸酉景長
大衍(癸酉午初四刻)宣明(癸酉午正四刻)紀元(癸酉辰初二刻)統天(癸酉午初初刻)
重修大明(癸酉辰初三刻)授時(癸酉午初初刻)
此年平冬至癸酉亥初三刻十一分定冬至巳時
開元十一年癸亥十一月戊寅景長
大衍(戊寅酉初三刻)宣明(戊寅酉正三刻)紀元(戊寅未初三刻)統天(戊寅初初三刻)
重修大明(戊寅未初二刻)授時(戊寅酉初初刻)
此年平冬至己夘定冬至戊寅與前間一歲可攷
而知
開元十二年甲子歲十一月癸未冬至
大衍(癸未夜子初二刻)宣明(甲申子正三刻)紀元(癸未戌初一刻)統天(癸未夜子
初三刻)重修大明(癸未戌初二刻)授時(癸未亥正三刻)
按此年僧一行陽城測景癸未最長今推此年平
冬至二十九日時三十三分五十六秒甲申巳初
二刻四分陽城約早一刻十分為巳初初刻九分
此年距元至元丁丑五百五十二年高衝約行九
度四十分以今加減表攷之加均二十分二十秒
變時八時一十五分以減平時餘五十四分為甲
申子正三刻九分當時小輪半徑大於今再減一
時有竒則定冬至在癸未夜子刻而大衍歷推算
癸未九十八刻太強此當年之實測今固可追步
也
按大衍歷以三千零四十為通法一百一十一萬
零三百四十三為策實一萬五千九百四十三為
策餘以通法五減策餘餘七百四十三為小餘以
萬分通之小餘二千四百四十四又七九弱視授
時之二四二五者多一十九太強當時小餘雖大
必不及此數是以自此年以前大衍推往古則先
天推後來則後天(小餘之太強由欲強合僖五年辛亥日南至故也)
宋真宗景德四年丁未歲十一月戊辰日南至
大衍(戊辰寅初三刻)宣明(戊辰夘正一刻)紀元(丁夘酉初三刻)統天(丁夘戌初一刻)
重修大明(丁夘酉正初刻)授時(丁夘戌初一刻)
今推此年平冬至三日二十二時三十分一秒丁
夘亥正二刻宋都河南蚤八分其時高衝在冬至
前約四度四十二分又有小輪半徑差通減時約
四時三刻有竒定冬至蓋在丁夘酉初二刻紀元
近之史記戊辰日南至斗分太多誤推後天也
仁宗皇祐二年庚寅歲十一月三十日癸丑景長
大衍(癸丑申初二刻)宣明(癸丑酉正三刻)紀元(癸丑夘初一刻)統天(癸丑夘初初刻)
重修大明(癸丑夘初一刻)授時(癸丑夘初三刻)
今推此年平冬至四十九日八時二十六分一十
六秒癸丑辰正一刻十一分定冬至寅時
神宗元豐六年癸亥歲十一月丙午景長
大衍(丙午酉初二刻)宣明(丙午戌正二刻)紀元(丙午夘正一刻)統天(丙午夘正一刻)
重修大明(丙午夘正一刻)授時(丙午夘正一刻)
今推此年平冬至四十二日八時一十五分一秒
丙午辰正一刻定冬至寅夘之間
元豐七年甲子歲十一月辛亥景長
大衍(辛亥夜子初一刻)宣明(壬子丑正一刻)紀元(辛亥午正初刻)統天(辛亥午正
一刻)重修大明(辛亥午正初刻)授時(辛亥午正一刻)
此與前間一歲定冬至在辛亥巳時
哲宗元祐三年戊辰歲十一月壬申景長
大衍(壬申亥正三刻)宣明(癸酉丑初二刻)紀元(壬申午初二刻)統天(壬申午初二刻)
重修大明(壬申午初二刻)授時(壬申午初二刻)
此年平冬至壬申未初一刻四分定冬至巳時
元祐四年己巳歲十一月丁丑景長
大衍(戊寅寅正二刻)宣明(戊寅辰初三刻)紀元(丁丑酉初一刻)統天(丁丑酉初一刻)
重修大明(丁丑酉初一刻)授時(丁丑酉初一刻)
此與前間一歲定冬至丁丑申時
元祐五年庚午歲十一月壬午冬至
大衍(癸未巳正二刻)宣明(癸未未初二刻)紀元(壬午夜子初初刻)統天(壬午夜子
初一刻)重修大明(壬午夜子初一刻)授時(壬午夜子初初刻)
此與前間一歲定冬至壬午亥時
元祐七年壬申歲十一月癸巳冬至
大衍(癸巳亥正一刻)宣明(甲午丑初一刻)紀元(癸己巳正三刻)統天(癸己巳正三刻)
重修大明(癸己巳正三刻)授時(癸己巳正三刻)
此年平冬至癸巳午正二刻四分定冬至巳初
哲宗元符元年戊寅歲十一月甲子冬至
大衍(乙丑巳初二刻)宣明(乙丑午正二刻)紀元(甲子亥正初刻)統天(甲子亥初三刻)
重修大明(甲子亥正初刻)授時(甲子亥初三刻)
此年平冬至甲子二十三時二十六分一十六秒
夜子初一刻十分定冬至戌時
按授時百年長一之率年遠則所加分漸贏其所
定歲餘刻下二十五分又失之太弱是以推遠年
之冬至恒先天推近年之冬至恒後天
徽宗崇寧三年甲申歲十一月丙申冬至
大衍(丙申戌正二刻)宣明(丙申夜子初三刻)紀元(丙申巳初初刻)統天(丙申辰正
三刻)重修大明(丙申巳初初刻)授時(丙申辰正二刻)
此年平冬至丙申巳正一刻四分定冬至夘辰之
間
光宗紹熙二年辛亥歲十一月壬申冬至
大衍(癸酉寅初初刻)宣明(癸酉夘正二刻)紀元(壬申未初三刻)統天(壬申午初一刻)
重修大明(壬申未初三刻)授時(壬申午初一刻)
此年平冬至壬申午正初刻都臨安遲一刻午正
一刻定冬至在己末
寧宗慶元三年丁巳歲十一月癸夘日南至
大衍(甲辰未正初刻)宣明(甲辰酉初三刻)紀元(甲辰子正三刻)統天(癸夘亥正一刻)
重修大明(甲辰子正三刻)授時(癸夘亥正一刻)
此年平冬至癸夘亥正三刻八分臨安遲一刻夜
子初初刻八分定冬至亥初三刻
寧宗嘉泰三年癸亥歲十一月甲戌日南至
大衍(丙子丑正一刻)宣明(丙子夘初初刻)紀元(乙亥午初三刻)統天(乙亥巳初初刻)
重修大明(乙亥午初三刻)授時(乙亥巳初一刻)
今推此年平冬至乙亥巳初三刻臨安巳正初刻
定冬至約減五刻有竒在辰正二刻當時推甲戌
歷誤也
寧宗嘉定五年壬申歲十一月壬戌日南至
大衍(癸亥夘正初刻)宣明(癸亥巳初四刻)紀元(壬戌申正二刻)統天(壬戌未初二刻)
重修大明(壬戌申正初刻)授時(壬戌未初二刻)
此年平冬至壬戌未正初刻四分臨安遲一刻未
正一刻四分定冬至午正一刻
理宗紹定三年庚寅歲十一月丙申日南至
大衍(丁酉申初二刻)宣明(丁酉戌初二刻)紀元(丁酉丑初三刻)統天(丙申亥正一刻)
重修大明(丁酉丑初三刻)授時(丙申亥正一刻)
此年平冬至丙申亥正二刻十一分臨安亥正三
刻十一分定冬至亥正初刻
理宗淳祐十年庚戌歲十一月辛巳日南至
大衍(壬午未初初刻)宣明(壬午酉初初刻)紀元(辛巳亥正三刻)統天(辛巳酉正二刻)
重修大明(辛巳亥正一刻)授時(辛巳酉正三刻)
此年平冬至辛巳酉正三刻十一分臨安戌初初
刻十一分定冬至酉正二刻
元世祖至元十七年庚辰歲十一月己未夜半後六刻
冬至
大衍(己未亥初初刻)宣明(庚申丑初一刻)紀元(己未夘初初刻)統天(己未丑初初刻)
重修大明(己未夘正初刻)授時(己未丑初一刻)
今推此年平冬至五十五日一時一十八分四十
六秒己未丑初一刻四分高衝在冬至後四分有
竒約減均十二秒加時約五分定冬至丑初一刻
九分與當時郭太史測算氣應五十五日六百
分者密合
梅先生云以上自魯僖公以來冬至日名共四十七
并至元辛巳有刻為四十八事授時法合者三十八
不合者昭公己夘劉宋元嘉丙子大明辛丑陳太建
壬辰丁酉隋開皇甲寅唐貞觀甲辰己酉宋景德丁
未嘉泰癸亥共十統天歷同
今按四十七事日名或有不合其間有歷誤有史
誤今以實法攷之合者不約而符不合者亦灼然
可見非歷誤推即史誤紀雖去之千百年猶旦暮
也此如以有法之度度短長有凖之權權輕重故
物莫能遁若大衍諸歷歲餘或強或弱如權度未
定既不可以稱量而統天之距差躔差授時之百
年長一又於執秤執尺之時參以智巧之私實為
無理之法其不合者固不合其幸合者亦不知其
實未嘗合也近年冬至時刻可定去之遠者不能
細定刻分以小輪半徑古多今少難得確率耳若
其大致固可上下參攷而知當不違天甚遠孟子
曰苟求其故千歲之日至可坐而致恒歲實最卑
行小輪差皆其故也後之治歷者精求諸此而已
若諸家立法雖不可不知要之皆已陳之芻狗不
可再用者也
元史云自春秋獻公以來凡二千一百六十餘年用六
歷推筭冬至凡四十九事大衍合者三十二不合者十
七宣明合者二十六不合者二十三紀元合者三十五
不合者十四統天合者三十八不合者十一大明合者
三十四不合者十五授時合者三十九不合者十事按
獻公十五年戊寅歲正月甲寅朔旦冬至授時得甲寅
統天得乙夘後天一日至僖公五年正月辛亥朔旦冬
至授時統天皆得辛亥與天合下至昭公二十年己夘
歲正月己丑朔旦冬至授時統天皆得戊子並先一日
若曲變其法以從之則獻公僖公皆不合矣以此知春
秋所書昭公冬至乃日度失行之騐一也(永按獻公之年史有參差
所推甲寅朔旦冬至乃劉歆三統歷以四分之法逆推非有實測紀之信史不足為據若左氏傳二至則當時
之歷誤乃欲曲法以求合合者一而違者一不悟其幸合者之非真而以其不合者諉之於日度失行此大惑
也)大衍攷古冬至謂劉宋元嘉十三年丙子歲十一月
甲戌日南至大衍與皇極麟德三歷皆得癸酉各先一
日乃日度失行非三歷之差今以授時攷之亦得癸酉
二也(永按今以法推正得甲戌日度何嘗失行)大明五年辛丑歲十一月乙
酉冬至諸歷皆得甲申殆亦日度之差三也(永按此年冬至祖冲
之攷之特詳正賴當年實測可騐高衝之所在與兩心差之細數雖推筭時刻未甚親亦可得其所以未親之
由今以法密筭其為乙酉甚確郭氏不悟統天之活法不足憑獻僖遠年之幸合未可據乃以祖氏當年實測
指為日度失行不亦惑乎)陳太建四年壬辰歲十一月丁夘景長大
衍授時皆得丙寅是先一日太建九年丁酉歲十一月
壬辰景長大衍授時皆得癸巳是後一日一失之先一
失之後若合於壬辰則差於丁酉合於丁酉則差於壬
辰亦日度失行之騐五也(永按壬辰歲不誤丁酉歲則史誤也)開皇十一
年辛亥歲十一月丙午景長大衍統天授時皆得丙午
與天合至開皇十四年甲寅歲十一月辛酉冬至而大
衍統天授時皆得壬戌若合於辛亥則失於甲寅合於
甲寅則失於辛亥其開皇十四年甲寅歲冬至亦日度
失行六也(永按甲寅歲乃歷誤)唐貞觀十八年甲辰歲十一月乙
酉景長諸歷皆得甲申貞觀二十三年己酉歲十一月
辛亥景長諸歷皆得庚戌大衍歷議以永淳開元冬至
推之知前二冬至乃史官依時歷以書必非候景所得
所以不合今以授時攷之亦然八也(永按此二至若非歷誤即史誤)自
前宋以來測景騐氣者凡十七事其景德丁未歲戊辰
日南至統天授時皆得丁卯是先一日嘉泰癸亥甲
戌日南至統天授時皆得乙亥是後一日一失之先
一失之後若曲變其數以從景德則其餘十六事多後
天從嘉泰則其餘十六事多先天亦日度失行之騐十
也(永按此二至皆歷誤非日度失行)前十事皆授時所不合以此理推
之非不合矣蓋類其同則知其中辨其異則知其變今
於冬至略其日度失行及史官依時歷書之者凡十事
則授時三十九事皆中(永按日為七政之主萬化之宗必無失行之理其兩心差之有
改變亦必有恒率非失行也郭氏於十事中以八事為日度失行其說原於僧一行亦近誣矣其三十九事自
以為中未必果皆中也中其日矣未必中其時刻除至元庚辰歲密合天外推近歲之冬至時刻恒後天推遠
歲之冬至時刻恒先天其故甚微非以權度細推其誰覺之)以前代諸歷校之授時
為密庶幾千歲之日至可坐而致云(永按授時固密而有未密者存郭氏
不能知也不謂人誤而曰天誤此非常之差謬載之史冊徒為後人作笑資耳)
附測景餘論
(勿菴先生揆日候星紀要論測景法甚詳尚有三事當論永為補之)
一曰表端之景虛淡分釐難得真數當倣郭太史用景
符之法取表端橫梁中景為的
郭氏用四丈長表頗不易制四方行測損其制度
一丈亦可矣而表端為太陽上邊之景雖以太陽
半徑減之可得中景而猶患其虛淡難真宜倣郭
法長丈者只作九尺端為兩岐(代二龍)以持橫梁合
之長一丈以薄銅葉為景符鑽小竅以達日光順
其斜倚之勢游移前却於虛景之中取橫梁之景
於圭面則所得者為中景而分數亦真
一曰太陽離天頂稍遠則地面與地心有南北差太陽
恒降而下當檢氣差表求太陽視緯高弧加於本緯
一曰極高多度之方冬至太陽近地平有青蒙氣差能
升太陽使高景為之稍短此蒙氣差難筭宜以夏至
之景參校(夏至近天頂無蒙氣而降下之南北差亦甚微)求黃赤北緯以知
南緯(黃赤間緯度分古多今少)以本方冬至氣差加於南緯以冬
至景長推算高弧可得蒙氣差後二事景差之最
微者試以元史證之
元史授時歷議云今京師長表(四丈)冬至之景七丈九
尺八寸有竒夏至之景一丈一尺七寸有竒(寸下之分不著
者每歲二至加時不等故也)
按京師觀象臺北極出地三十九度五十五分今
所測定者也今時黃赤距緯二十三度半稍弱元
時距緯則不止二十三度半姑以二十三度半計
之加於極高以減象限其餘二十六度三十五分
為冬至高弧檢二十六度三十五分之餘切線一
九九八四一以四乘之(表四丈故)已有七丈九尺九寸
有竒之景再加距緯之大與太陽南北差則景當
更長而當時所測定者七丈九尺八寸有竒以餘
切求高弧為二十六度三十七分減太陽下二分
以減赤道高五十度五分若只二十三度三十分
者豈非蒙氣升卑為高乎再以夏至攷之景長
一丈一尺七寸有竒以四歸之二九三有竒則七
十三度四十分之餘切以赤道高弧五十度五
分減之北緯有二十三度三十五分豈非近天頂
無蒙氣差而太陽降下之數又微故見其本緯之
景乎再以北緯二十三度三十五分減赤道高
為高弧二十六度三十分又約減太陽降下二分
則冬至高弧宜二十六度二十八分而景長之高
弧二十六度三十七分是蒙氣升太陽九分也郭
太史時八線之筭法未備太陽南北差近地蒙氣
差機竅未啟但能紀其表景尺寸不能詳其冬至
二至所得黃赤距度有微差今則一一可攷而知
數學卷四
