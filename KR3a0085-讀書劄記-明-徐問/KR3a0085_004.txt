讀書劄記卷四
明徐問撰
延平云今之學者雖存養知有此理但旦晝之間一有
懈焉遇事接物處不覺打發機械即離間而差矣惟
存養熟理道明習氣漸爾銷鑠道理油然而生然後
可進亦不易也愚謂此即莊子所謂嗜欲深者天機
淺天機即道心也道心淺則人心易隨而動矣於此
中間不可無主而有主不可不豫
孔子答子張問行以言忠信行篤敬盖忠敬本心上工夫
而欲於言行上求之恐其偽為於外而不由夫心之實
也如告顔子克己復禮為仁而其目乃在於視聽言
動盖心本無私恐為物欲牽引而蔽之也故須以志
克制克如戰而勝人欲負而退聽所以全夫中之理
也意亦略同
程子引春秋傳謂人有怒於室而色於市看來怒不畱
自不遷若畱得怒時根在就是病自會遷也所謂有
所忿懥則不得其正此顔子克己性情工夫到處
顔子不遷怒伯夷不念舊惡只是克己處無私心忘物
我
顔子不貳過與易復卦不遠復無祗悔元吉同言近過
即復不再而有悔故天理盡還而得大善之吉象曰
不遠之復以修身也
伊川云罪已責躬不可無然不當長畱在心胸為悔延
平與朱子亦嘗論此謂是積下一團私意盖有過宜
速改悔則憂虞漸有遷善之象也易風雷益取迅
速之意畱而不化非克己工夫
謝上蔡與程子别一年工夫云只去得箇矜字盖驕矜
氣盈也氣盈則自滿而中無以入善切問近思工夫
須此着力
書說命曰有其善喪厥善矜其能喪厥功以所見不大
所得不深而義理之功止也大禹不矜不伐顔子無
伐善施勞盖見大知進而不滿假耳學者要大段見
得又務遜志時敏則客氣漸漸消融不矜可幾矣
克己先儒云在性偏難處克如大學正心便先言忿懥
恐懼等事誠意便先言親愛敖惰等事以心局於氣
質交於物欲牽引固滯遮了天理故克偏最難要從
此上省察其然力掃而蕩去之而後吾心所具之性
為天理本然者可復矣若畱而不化任其自用一種
根苖隨處生發而為害人已皆無益也
六經克字訓能不言勝私至孔子始言克己聖賢工夫
亦恁地着力
或問不矜伐固是盛德聖賢皆然禹稱洪水懷山襄陵
予乘四載啓呱呱而泣予弗子弼成五服各廸有功
夔稱作樂以詠祖考來格羣后德讓鳳凰來儀又曰
於予擊石拊石百獸率舞庶尹允諧孔子春秋書叔
孫墮郈季孫仲孫墮費齊人來歸鄆讙龜隂田皆若
嫌於自伐者何邪曰聖賢不矜其德也據有而敷陳
之不以小廉虚讓遺其實者也古善則稱君過則稱
已固是忠厚之道然一向以此做去恐流為後世虛
讓納諛而公心亡矣唐虞君臣只是實德相孚吐露
無隠後世仰其形容氣象如立春風中孔子春秋為
萬世信史當時亦嘉鄰國有悔過改圖即與其善之
意故書之非為己也
明道謂義理與客氣常相勝只看消長分數多少為君
子小人之别消盡為大賢又曰人知和緩臨事反至
暴厲只是志不勝氣反動其心又曰今人不能袪思
慮只是吝故無浩然之氣又曰治怒為難治懼亦難
克己可以治怒明理可以治懼非實用工夫體認不
能論及此
上蔡云凡事必有根又必須有用處尋討要用處病根
將來斬斷便没事語粗而意精决與孟子謂萬鍾不
辨禮義受之兩節義同
學者知心上公私便知事上有義利張南軒許魯齋謂
學莫先乎義利之辨比之程朱論學已是第二件工
夫然於世態沉冥中要識此便能卓然自立
朱子云李先生說人心中大段惡念易制伏最是那不
大段計利害乍往乍來的念慮相續不斷難為驅除
今看來是如此愚謂此即所謂將迎之病事已去而
隨之未至而迎之憧憧往來者也此而不除根討不
得虛靜心學用功處正在裏許
周子謂誠心復其不善之動愚謂凡身之不端由心之
不誠心所以不誠由所感淫邪非僻易觸而動内有
不善之動外有不善之為如木本不直而欲影正水
源不潔而望流清無是理也與大學正心誠意義同
而復不善之動窒欲不行不行有還反之義於學者
尤有力程子動箴曰哲人知幾誠之於思志士勵行
守之於為確哉言矣
太甲曰顧諟天之明命註謂常目在之蓋虚靈之心而
五常萬善森然畢具心與理合原無私偽之雜習染
之汚何明如之此即天之所命於我而我所以為德
者本如是也古人視不下於帶君視不離乎袷帶之
間正持守此心不敢放耳目既在心使不走作即存
養之事主敬之功顔子之服膺中庸之尊德性孟
子之心勿忘皆是此一句於學者用功甚有力
易震驚百里不喪匕鬯程子以處大震懼而不自失惟
誠敬而已觀其遇風波日心存誠敬實能踐言
洪範所稱平康正直沈潛剛克高明柔克本舜命夔典
樂教胄子及皋陶九德中出來皆恐其過與不及就
其偏而益損之使歸於中而已聖賢道理言語自無
不同處
孔子謂不怨天不尤人愚謂天理渺茫難究故不怨天
易人事物我相形故不尤人難欲不尤人必先克己
易咸程傳謂感以心蓋心無私係故虛虛中無我故感
無不通如王道之皡皥也往來憧憧係其私感如覇
者之民驩虞而已耳所感有限其能大通乎
横渠謂不知疑者只是不實作心不忘學雖接人事即
是實行學未至而好語變必知終有患盖學至疑處
始知其實行不疑非行也道只在日用常行間若此
心不忘而行能實雖涉人事即是道也事理有常則
非聖人不可輕議權變若無禮義為之凖衡揣摩臆
度覬其幸中則是不知而妄語以欺人為能耳三者
人情所同患學者可時時經心也
朱子答張南軒書曰以天理觀之動之不能無靜猶靜
之不能無動也靜之不能無養猶動之不可不察也
但見得一動一靜互為其根敬義夾持不容間斷則
雖下靜字元非此物至靜之中蓋有動之端焉是所
以見天地之心者先王以至日閉關安靜以養乎此
耳固非遠事絶物閉目兀坐而偏於靜之謂但未接
物時便有敬以主乎其中則事至物來善端昭著而
所以察之者益精明耳伊川於已發之際觀之正謂
未發則有存養而已發則有可觀也此語甚精確而
猶不安於靜觀未發之論愚恐終不能遺於反觀也
明道以必有事焉而勿正為直内之道是亦欲以集義
上求之蓋心有裁制動無違理則理存而邪曲之私
自不能容以干吾之直勿正是行所當為而不計功
效計則為私意所動而反害於直矣若曰閑邪存誠
事同而功尤密學者宜並觀之
氣為志使動循其矩志為氣使背眩逆起君子定其志
養其氣愼其動故心體常安而氣體受命也
孟子謂氣動志如蹶者趨者蓋顛越急趨在氣而欲速
則亦由乎心又如人鬭很是氣然忿懥則發於心驅
僕鬭很僕固為氣然其主翁為心若心操得乎中則
氣自平主得其理則僕不亂故曰志動氣者十九言
其時常多氣動志者十一言甚少也
心具性先儒以為郛郭於人雖資環衞而終為二物惟
榖種之譬為得之蓋其渾一之妙難以言語形容只
得如此名狀欲人之易曉耳夫水本淡濟之五味而
後和然其相投之分不可離也故孟子以為良心又
曰良知良能正以其有性之德渾合得在
張子謂孔子意必固我有一焉則與天地不相似蓋聖
人之心廓然大公無有私意先存於中物來順應何
有於必事過不畱何有於滯物各付物而我之私略
不有焉天地以心普萬物而無心故與天地相似
朱子以肫肫其仁三句全體是未發的道理延平以為
乃是體認到此達天德之妙處就喜怒哀樂未發處
存養至見得此氣象儘有地位也大抵此言至聖之
德惟至到故與仁為一惟至靜故與淵為一惟至極
故與天為一與道理之說不同亦非體認所能到也
但子思言天德至此郤是體認到處
中庸誠者自成也一章學者多講解不同遂將道理
氣脉支離殊不貼實盖此專言人道註謂誠以心言
言人實心全體此理而自成此懿物若泛指物理自
然成就則於言人道無與自道不順若止云孝成人
子忠成人臣類亦覺得偏枯而少合一就是孝子忠
臣皆由此心實欲作而為之故能成孝子忠臣而忠
孝之道亦人所當行也又如殺身成仁舍生取義只是
此心實見得合如此做成就一箇是而已二節亦申
言上意終始正如朱子所謂徹頭徹尾若囊中貯米
上下充貫其中稍有不到不滿則此處虧欠而無物
矣三節非自成已一句正照應首節自成意故註曰
誠雖所以成已然既有以自成則自然及物而道亦
行於彼矣此非朱注言之實子思立言之意也
易乾道以忠信為進德脩辭立誠為居業盖德不進
只為心不實充實有基故德可藉而進如曰忠信
之人可以學禮也言不實故立事無據言謹則業
可憑而居如曰言之必可行也内外皆實德業所由
成矣
修辭立誠只是謹飭言語使根於理而發無不實如曾
子所謂出辭氣斯遠鄙倍意
易知至可以幾知終可以存義蓋事理之幾微纖悉非
知無以至之如大學之知至也事理之兼統條貫非
行無以終之如大學之能得也
孔門教人與大學之道皆先知而後行所謂先明諸心
知所往然後力行以求至是也至子思中庸乃以天
命之性言之其功則曰尊德性而道問學疑若有不
同者盖孔門學者夫人皆知求性故以知先之戰國
時人心不知有性故揭以示之所謂其憂之也深故其
言之也切信然
論語博文約禮大學欲誠其意先致其知是知在行先
也蓋人心虛靈於理無不該貫格物窮理則内外昭
融根基已定心有定向而不外馳理可貫通而不妄
應故其動皆以天而所感好要皆得其正矣後儒工
夫乃在居敬然後窮理以致知郤似倒做了只緣後
世人心流放必收之使還定然後窮理俾體用不偏
要之居敬窮理二者須交致其力不可偏廢
易大畜多識前言往行以畜其德語以道聽塗說為德
之棄二者實相反蓋始以聞而畜之終為己有也不
畜則所得不聚而渾融於我以為充實光輝如朱子
云小人趁得百錢無箇屋子亦無歸宿語最切實以
其將不為己有也若徒有操持而不考求嘉言善行
以為吾益是屋子雖存而家具虧缺未免坐孤陋寡
聞之患又安能泛應而不竭哉
延平嘗曰學問之道不在多言但默坐澄心體認天
理雖一毫私欲之發亦退聽矣久久用力於此庶幾
漸明始有進耳此於靜觀喜怒哀樂未發前氣象
求中意同蓋心為活物靜中有幾動處方可體認
與存養用敬意差别亦是此老平日用工得力熟
處故屢言也
論語以博學篤志切問近思為仁在其中朱子以未及
力行為仁猶若别有一樣為仁工夫要之學不博則
無精義以入神志不篤則無忠信以進德切問如樊
遲問崇德脩慝辯惑之事而不泛及於支離近思則
又鞭辟近裏着已而不馳騖於高遠則知行並進存
省克治交致其力内則本心常存外則人欲退聽仁
即此而在矣
孟子以學問之道在求放心朱註謂學問非一端其要
在求放心蓋指為學問中之一事而為切要者也然
學以聚之多識以蓄其德問以辯之精察而析其幾
正恐本心不存理欲混淆以此開明知往察識求至
所以復其本然之心而已矣故學問之道只在求放
心
禮曰疑事無質質其事之無所徵驗者也語曰疑思問
問其理之所未信者也此又事理心跡之不同
先儒謂學顔子有凖的愚謂顔子天資明粹未可學惟
學曾子有凖的孟子答公孫丑不動心之原歸之曾
子大勇是孟子亦學曾子觀其日省弘毅之言與
答孟敬子問疾之語皆反身蹈理極力擔當故其傳
無弊也
程子謂不學便老而衰易謂日昃之離大耋之嗟是也
孔子不知老之將至者以此延平以為聖人渾是道
理不見有身世之疑亦見得真
朱子解時習曰重習易習坎上下皆坎陽陷隂中維心
亨故重習所以求通蓋言難也
明道謂學要鞭辟近裏着已蓋鞭策拊辟皆自外以
約其内苟不向裏面歸到己身上做工夫舉皆為人
矣何以求仁
大抵為學立志要遠大如曾子弘毅持志要定如中庸
擇善固執工夫要次第如行遠自邇下學上逹力行
要勇如終日乾乾不息於誠若徒有大志大言而工
夫不繼便放倒行又或作或輟恐終於墮落無補耳
程子言化物役物盖為物所化所役不能化役物矣樂
記曰物之感人無窮而人好惡無節則是物至而人
化物也亦此意
延平李氏曰學者之病在於未有灑然冰解凍釋處縱
有力持不過苟免顯然尤悔而已學至冰解凍釋處
方是實得
朱子答林湜謂近世學者或不能有所至病在一觀其
外粗覘彷彿便謂吾已見之驟語雖知可悅而無以
深得其味遂至半途而廢耳此後世通患可時時深
省
延平云問學有未惬適處只求諸心若反身而誠清通
和樂之象見即是自得愚謂此正晬面盎背處
孔子以先事後得為崇德以先難後獲為仁盖欲學者
求盡其性於難而不敢躐功於易所謂求在我者也
董子正其誼不謀其利明其道不計其功亦得聖門
遺旨
朱子自言初為學全無見成規模後來見李先生較說
得有下落更縝密今觀延平答問朱子議論誠有未
安處得延平開悟郤又見得徹
晦翁先生曰人若着些利害便不免開口告人郤與不
學之人何異李先生說大段排遣不去只思古人所
遭患難有大不可堪者持以自比則亦可以少安矣
伊川先生曰莫說道將第一等讓與别人且做第二等
才如此便是自棄愚謂自古賢人多希聖亦只做得
二等事若取法乎中斯為下矣
有識見者知富貴貧賤常變分不可易既能審而為之
利害當其前輙復紛其念慮變其所守是不能以志
帥氣以義處命復同於小人之歸矣
横渠先生答范巽之曰所訪物怪神姦此非難語孟子
所謂知性知天則物之當有當無莫不心諭若欲委
之無窮付之不可知則學為疑撓智為物昏而溺於
怪妄必矣此正聖人道其常意隂陽壊戾物變横生
皆事理之變故聖人不語也
君子德存而性定其於顯晦榮辱不加焉於得失休戚
不加焉有善不矜知過必改盖虚中無我務進益者
也反是得則驕泰以陵下失則忮忿以訕上善則表
暴以自鳴過則文飾而掩覆理欲之關善惡之幾决
矣可不謹哉
君子未嘗無怨以公以直報之禮父之仇不戴天兄弟
之仇不反兵交游之仇不共國其餘直報之而已矣言
語之傷物我之形為私怨觀理忘怒斯已矣若以私
忿傷公物欲翳明刻暴掩恕任厥横施而一之不足
以酬也夫於人已何益之有
易遯六二執用黃牛之革言堅守於遯不能易也語曰
篤信好學而終之以隠以見當遯者貴明理義决去
就伯夷太公其人也顔閔南容為次之丈人長沮之
隠亦未為失只是多譏孔子
易晉六二晉如愁如難進者也故君子三揖而進以遠
辱也
有子以孝弟為仁之本仁為萬善之長善為百順之名
而孝弟又實行中之順德也順故性中而粹德和而
淳天理根基藹然發見推是心行之何不善之有若
無孝弟則於父子天性已有物我睽隔持此凶德而
往陵上殘下無有紀極充類而至不作亂不已也可
不戒哉
孔子以不為周南召南為面牆盖不務本原尋路頭而
欲施之家國天下自是通透推行不將去
伊川易家人傳云正倫理篤恩義家人之道也家人上
九爻辭謂治家當有威嚴不先行於己則人怨而不服
又曰世人多慎於擇壻而忽於擇婦其實壻易見婦
難知所繫甚重豈可忽哉
孔子以益者三友盖取以講學輔仁與易大象麗澤兊
相表裏此友之倫所繫甚重不可一日缺也明道曰朋
友講習莫如相觀而善工夫多亦得此意
張子曰戲言出於思也戲動出於謀也蓋朋友而戲非
克終之道孔子稱晏平仲善與人交只是久而能敬
故傳曰敬德之聚也
程子以朋友忠告須以誠意孚於未言之前數則斯疎
矣此非特處友亦得處己之道所謂忠與信正在裏
許
程子謂曾點漆雕開已見大意愚謂曾點見得道理中
物各付物意其氣象大漆雕開郤是見得道理中有
未信處知體用大故曰已見大意
治經遺道伊川引韓子買櫝還珠遺了櫝中好物然猶
知有經在後世治經求仕而遺經則所謂得魚忘筌
者是已可嘅夫
横渠謂多聞不足以盡天下之故盖學貴識得大段道
理不在多聞多聞亦喪志於吾身心實無所益若聖
賢切要言行則不可不聞耳
程子以為文為玩物喪志吕與叔以文似相如類俳優
如將一物來玩弄心只在物上故喪志俳優又以猥䙝
之戲欲人之喜其失更遠矣
延平云聖賢言語但一綽看過便見道理者郤真意思
纔着意去看便蹉過了多大抵道理本平易不可過
索深求也明道在倉中數椽事類此意
朱子答嚴時亨論性以孟子答告子一段言學者看書
中義須同中識其所異異中識其所同然後聖賢之
言通貫反覆都不相礙各說道理則互相逃閃終身
間隔無復會通之時矣
朱子答孫季和云學校固不免為舉子文然亦須告以
聖學門庭令弟子略知脩己治人之實庶幾於中或
有興起作將來種子
朱子答蔡季通云思索義理到紛窒處須是一切掃
去放教胷中空蕩蕩地了郤舉起一看便自覺得
有下落處此得之李先生曾說來愚謂不特思索
義理但存養應事亦須掃盡胷中雜念然後心
體之虛明常存見得不差
又答吕子約云論孟中庸大學乃學問根本尤當一時
致思以求其指意之所在今乃泛然讀之非所以慎
思明辯而究聖賢之淵源也愚謂論語為入門路數
孟子作用處多大學本末備舉中庸要其歸極二
書首挈綱領即知大義然其中間工夫次序義理精
微非盡研窮融會不能浹洽也
又答尤叔晦云横渠先生言觀書有疑當濯去舊見以
來新意此法最好
伊川先生云學者要自得六經浩渺難盡曉且見得路
徑後各自立得一箇門庭歸去求之可也註云得路
徑則知趨向立門庭則有規模
孔子答或人問禘與言既灌而往不足觀註言魯君臣
懈惰意若無所考盖郊禘非禮魯後世猶行之故方
祭始灌地降神則所降之神皆非魯之所宜祀而其端
已非禮矣大端既失雖以後之玉帛鐘鼓儀文升降
亦將何觀至於問禘不知實為魯諱治天下如指掌
則言周之禘禮之大者也治定制禮既立始祖之廟
重其本原以為祭始又推始祖所自出之帝五年一禘
而以始祖配之盖以仁愛誠敬之心不忘其本泝流而
源極於無窮其義極深遠又禘為次第有締合意
與易萃卦王假有廟利見大人亨祖考渙而萃聚其
精神之義同仁人孝子制作意義精微其理實侔造
化以此格幽何幽不格以此動物何物不動運之以治
天下眞猶反掌耳
朱子論東坡以舜禹避朱均慮其避足以致天下之逆
至益避啓又謂其避之不度而無耻類以世俗不誠
之心度聖賢則凡辭讓者皆欲隂取而陽為遜避不
自知其為非也愚謂蘇子文人喜為高論欲搜抉前
人未言之意而不諒聖賢至公無我之實
程氏以帝王之學與儒士異尚儒生從事章句文義帝
王務得其要措之事業然以大學明德首言之則天
子至於庶人其學未嘗異也但為俗儒務於章句恐
帝王亦效其尤而忽於推行故不同耳
人所以不能自立者利與害驅之也所以計利害者
富與貴汩之也夫農工商賈各食其力利其利若無
求於人而士以禮義為學反汩沒於富貴而弗能自
振孰知吾性分之貴有榮於文繡旨於膏梁所欲所
惡真有甚於生死哉噫味孟子之言可以惕然深省
矣
讀書劄記卷四
