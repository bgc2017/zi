項氏家說目錄儒家類
卷一
說經篇一
卷二
說經篇二
卷三
說經篇三
卷四
說經篇四
卷五
說經篇五
卷六
說經篇六
卷七
說經篇七
卷八
說事篇一
卷九
說事篇二
卷十
說政篇
說學篇
附錄卷一
孝經說
附錄卷二
中庸臆說
(臣)等謹案項氏家說十卷附錄二卷宋項安
世撰安世有周易玩辭已别著錄此蓋其讀
經史時條記所得積以成編者案嘉定辛未
樂章撰周易玩辭後序曰項公昔忤權臣擯
斥十年杜門卻掃足迹不涉戶限耽思經史
專意著述成書數篇迨兵端既開邊事告急
被命而起獨當一面外禦憑陵内固根本成
就卓然陳振孫書錄解題亦稱其當慶元中
得罪時論居江陵杜門潜心起居不出一室
送迎賓友未嘗踰閾諸書皆有論說然則是
書慶元間斥居江陵時作也安世學有體用
通達治道而說經不尚虚言其訂覈同異考
究是非往往洞見本原迥出同時諸家之上
是書見於宋史藝文志者十卷附錄四卷又
别出孝經說一卷中庸說一卷書錄解題並
同自明初以來其本久佚今惟散見永樂大
典各韻内核其所載多兼及說經說事說政
說學等篇名而逐條又各有標題其原書體
例約略可見篇帙亦尚多完善謹依類排纂
經則按各經之文次之卷一卷二並易說卷
三書說卷四詩說卷五周禮卷六禮記卷七
論語孟子等是為說經篇凡七卷其八九十
三卷則先以說事篇次說政篇次說學篇雖
原目無存未必悉符其舊然陳振孫說是書
有云九經皆有論著其第八卷以後雜說文
史政學則序次大致當亦不甚懸殊振孫又
云附錄孝經中庸詩篇次邱乘圖則各為一
書重見諸類似附錄之四卷本分為四種單
行而復取以附於家說後者也今檢永樂大
典但有孝經說中庸臆說二書而詩篇次邱
乘圖未經收入疑當時即已散佚無可考補
謹據其現存者仍合為附錄二卷次之於末
以略還原書之舊焉乾隆四十七年十一月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
