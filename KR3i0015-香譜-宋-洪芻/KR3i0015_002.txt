香譜卷下
香之事
述香
說文曰芳也篆從黍從甘隸省作香春秋傳曰黍稷馨
香凡香之屬皆從香香之遠聞曰馨
香之美者曰&KR2345;(音使)香之氣曰馦(火兼反)
曰馣(音淹)曰馧(於云反)曰馥(扶福反)
曰&KR0008;(音愛)曰&KR3509;(方滅反)曰馪(音繽)
曰馢(音牋)曰馛(步末反)曰䭱(匹結反)
曰馝(滿結反)曰馞(音悖)曰馠(火含反)
曰馩(音焚)曰馚(上同)曰&KR0008;(奴昆反)
曰&KR0008;(音彭&KR0008;&KR0008;大香)曰馟(他胡反)曰䭲(音倚)
曰馜(音你)曰䭯(普没反)曰&KR0008;(滿結反)
曰&KR0008;(普滅反)曰&KR0008;(烏孔反)曰□(音瓢)
至治馨香尚書曰至治馨香感于神明
有飶其香毛詩有飶其香邦家之光
其香始升毛詩其香始升上帝居歆
昭其馨香國語其德足以昭其馨香
國香左𫝊蘭有國香
久而聞其香國語入芝蘭之室久而聞其香
香序
宋范煜字蔚宗撰和香方其序云麝本多忌過分必害
沈實易和盈斤無傷零霍慘虐詹糖粘濕甘松蘇合安
息鬱金捺多和羅之屬並被於外國無取於中土又棗
膏昏懞甲馢淺俗非惟無助於馨烈乃當彌增於尤疾
也此序所言悉以比類朝士麝本多忌比庾憬之棗膏
昏懞比羊玄保甲馢淺俗比徐湛之甘松蘇合比惠休
道人沈實易和蓋自比也
香尉
述異記漢雍仲子進南海香物拜涪陽尉人謂之香尉
香市
述異記曰南方有香市乃商人交易香處
薰爐
應劭漢官儀曰尚書郎入直臺中給女侍史二人皆選
端正指使從直女侍史執香爐燒薰以從入臺中給使
護衣
懷香
漢官興職曰尚書郎懷香握蘭趨走丹墀
香戶
述異記曰南海郡有採香戶
香洲
述異記曰朱崖郡洲中出諸異香往往有不知名者
披香殿
漢宫閣名長安有合歡殿披香殿
採香徑
郡國志吴王闔閭起響屧廊採香徑
㗖香
杜陽編元載寵姬薛瑤英母趙娟幼以香㗖英故肌肉
悉香
愛香
襄陽記劉季和性愛香常如厠還輒過香爐上主簿張
坦曰人名公作俗人不虚也季和曰荀令君至人家坐
席三日香為我如何坦曰醜婦效顰見者必走公欲遁
走耶季和大笑
含香
應劭漢官曰侍中刁存年老口臭上出雞舌香含之
竊香
晉書韓夀字德真為賈充司空掾充女窺見夀而悦焉
因婢通殷勤夀踰垣而至時西域有貢竒香一著人經
月不歇帝以賜充其女密盜以遺夀後充與夀宴聞其
芬馥意知女與夀通遂祕之以女妻夀
香囊
謝玄常佩紫羅香囊謝安患之而不欲傷其意因戲賭
取焚之玄遂止又古詩云香囊懸肘後
沈香牀
異苑沙門支法有八尺沈香牀
金香爐
魏武上雜物疏曰御物三十種有純金香爐一枚
博山香爐
東宫故事曰黃太子初拜有銅博山香爐西京雜記
丁緩又作九層博山香爐
被中香爐
西京雜記被中香爐本出房風其法後絶長安巧工丁
緩始更之機環運轉四周而爐體常平可置之於被褥
故以為名
沈香火山
杜陽編隋煬帝每除夜殿前設火山數十皆沈香木根
每一山焚沈香數車暗即以甲煎沃之香聞數十里
檀香亭
杜陽編宣州觀察使楊牧造檀香亭子初成命賓樂之
沈香亭
李白後集序開元中禁中初重木芍藥即今牡丹也得
四本紅紫淺紅通白者上因移植扵興慶池東沈香亭
前
五色香煙
三洞珠囊許遠遊燒香皆五色香煙出
香珠
三洞珠囊以雜香𢷬之丸如梧桐子大青繩穿此三皇
眞元之香珠也燒之香徹天
金香
右司命君王易度游于東板廣昌之城長樂之鄊天女
灌以平露金香八會之湯瓊鳳玄脯
鵲尾香爐
宋玉賢山隂人也既稟女質厥志彌高自專年及筓應
適女兄許氏密具法服登車既至夫門時及交禮更著
黃巾裙手執鵲尾香爐不親婦禮賓主駭愕夫家力不
能屈乃放還遂出家梁大同初𨼆弱溪之間
百刻香
近世尚竒者作香篆其文準十二辰分一百刻凡然一
晝夜乃巳
水浮香
然紙灰以印香篆浮之水面爇竟不沈香獸以塗金為
狻猊麒麟鳬鴨之狀空中以然香使煙自口出以為玩
好復有雕木埏土以為之者
香篆
鏤木以為之以範香塵為篆文然於飲席或佛像前往
往有至二三尺徑者
焚香讀孝經
陳書岑之敬字思禮淳謹有孝行五歲讀孝經必焚香
正坐
防蠧
徐陵玉臺新詠序曰辟惡生香聊防羽陵之蠧
香溪
吴宫故有香溪乃西施浴處又呼為脂粉溪
牀畔香童
天寳遺事王元寳好賓客務於華侈器玩服用僣於王
公而四方之士盡歸仰焉常於寢帳牀前刻矮童二人
捧七寳博山香爐自暝焚香徹曙其驕貴如此
四香閤
天寳遺事云楊國忠嘗用沈香為閤檀香為欄檻以麝
香乳香篩土和為泥飾閤壁每於春時木芍藥盛開之
際聚賓於此閤上賞花焉禁中沈香之亭殆不侔此壯
麗者也
香界
楞嚴經云因香所生以香為界
香嚴童子
楞嚴經云香嚴童子白佛言我諸比丘燒水沈香香氣
寂然來入鼻中非木非空非煙非火去無所著來無所
從由是意銷發明無漏得阿羅漢
天香傳
見丁晉公本集
古詩詠香爐
四座且莫諠願聽歌一言請說銅香爐崔嵬象南山上
枝似松栢下根據銅盤雕文各異類離婁自相連誰能
為此器公輸與魯般朱火然其中青煙颺其間順風入
君懷四座莫不歡香風難久居空令蕙草殘
齊劉繪詠博山香爐詩
參差鬱佳麗合沓紛可憐蔽虧千種樹出没萬重山上
鏤周王子駕鶴乘紫煙下刻盤龍勢矯首半銜連傍為
伊水麗芝蓋出嵓間復有漢游女拾羽弄餘妍榮色何
雜糅縟繡更相鮮麏麚或騰倚林薄杳芊眠掩華如不
發含薰未肯然風生四階樹露湛曲池蓮寒蟲飛夜室
秋虚没暁天
梁昭明太子銅博山香爐賦
稟至精之純質産靈嶽之幽深探般倕之妙旨運公輸
之巧心有蕙帶而嵓𨼆亦霓裳而升僊寫嵩山之巃嵸
象鄧林之芊眠於時青煙司寒夕光翳景翠帷已低蘭
膏未屛炎蒸内耀苾芬外揚似慶雲之呈色若景星之
舒光信名嘉而用美永為玩於華堂
漢劉向薰爐銘
嘉此正氣嶃嵓若山上貫太華承以銅盤中有蘭綺朱
火青煙
梁孝元帝香爐銘
蘇合氤氲飛煙若雲時濃更薄乍聚還分火微難盡風
長易聞孰云道力慈悲所薰
古詩
博山爐中百和香鬱金蘇合與都梁
紅羅複斗帳四角垂香囊
開奩集香蘇金爐絶沈燎
金泥蘇合香薰爐雜棗香
丹轂七車香百和裛衣香
香之法
蜀王薰御衣法
丁香馢香沈香
檀香麝香(已上各一兩)甲香(三兩製如常法)
右件香𢷬為末用白沙蜜輕煉過不得熱用合和令
勻入用之
江南李王帳中香法
右件用沈香一兩細剉加以鵝梨十枚研取汁於銀
器内盛却蒸三次梨汁乾即用之
唐化度寺牙香法
沈香(一兩半)白檀香(五兩)蘇合香(一兩)
甲香(一兩煮)龍腦(半兩)麝香(半兩)
右件香細剉𢷬為末用馬尾篩羅煉蜜溲和得所用
之
雍文徹郎中牙香法
沈香檀香甲香
馢香(各一兩)黃熟香(一兩)龍麝(各半兩)
右件𢷬羅為末煉蜜拌和勻入新瓷器中貯之密封
埋地中一月取出用
延安郡公蘂香法
玄參(半斤淨洗去塵土於銀器中以水煑令熟控乾切入銚中慢火炒令微煙出)
甘松(四兩擇去雜草塵土方秤定細剉之)白檀香(剉)
麝香(顆者俟别藥成末方入研)的乳香(細研同麝香入上三味各二錢)
右並新好者杵羅為末煉蜜和勻丸如雞頭大每藥
末一兩使熟蜜一兩未丸前再入杵臼百餘下油單
密封貯瓷器中旋取燒之
供佛濕香法
檀香(二兩)零陵香馢香
藿香白芷丁香皮
甜參(各一兩)甘松乳香(各半兩)
消石(一分)
右件依常法事治碎剉焙乾𢷬為細末别用白茅香
八兩碎擘去泥焙乾用火燒候火焰欲絶急以盆蓋
手巾圍盆口勿令通氣放冷取茅香灰𢷬為末與前
香一處逐旋入經煉好蜜相和重入藥臼𢷬令軟硬
得所貯不津器中旋取燒之
牙香法
沈香白檀香乳香
青桂香降眞香甲香(灰汁煑少時取出放冷用甘水浸一)
(宿取出令焙乾)龍腦麝香(已上八味各半兩𢷬羅為末煉蜜拌)
(令勻)
右别將龍腦麝香於淨器中研細入令勻用之
又牙香法
黃熟香馢香沈香(各五兩)
檀香零陵香藿香
甘松丁香皮(各三兩)
麝香甲香(三兩黃泥漿煑一日後用酒煑一日)
硝石龍腦(各三分)乳香(半兩)
右件除硝石龍腦乳麝同研細外將諸香𢷬羅為散
先用蘇合油一茶脚許更入煉過蜜二斤攪和令勻
以瓷合貯之埋地中一月取出用之
又牙香法
沈香(四兩)檀香(五兩)結香
藿香零陵香甘松(已上各四兩)
丁香皮甲香(各二分)麝香
龍腦(各三分)茅香(四兩燒灰)
右件為細末煉蜜和勻用之
又牙香法
生結香馢香零陵香
甘松(各三兩)藿香丁香皮
甲香(各一兩)麝香(一錢)
右為麄末煉蜜放冷和勻依常法窨過爇之
又牙香法
檀香玄參(各三兩)甘松(二兩)
乳香龍麝(各半兩令研)
右先將檀香玄參剉細盛於銀器内以水浸慢火煑
水盡取出焙乾與甘松同𢷬羅為末次入乳香末等
一處用生蜜和勻久窨然後用之
又牙香法
白檀香(八兩細劈作片子以臘茶清浸一宿控出焙令乾用蜜酒中拌令得所再浸一宿慢)
(火焙乾)沈香(三兩)生結香(四兩)
龍腦麝香(各半兩)甲香(一兩先用灰煑次用一生土煑次用)
(酒蜜煑漉出用)
右另將龍麝别研外諸香同𢷬羅入生蜜拌勻以瓷
罐貯窨地中月餘出
印香法
夾馢香白檀香(各半兩)白茅香(二兩)
藿香(一分)甘松甘草
乳香(各半兩)馢香(二兩)麝香(四錢)
甲香(一分)龍腦(一錢)沈香(半兩)
右除龍麝乳香别研外都𢷬羅為末拌和令勻用之
又印香法
黃熟香(六斤)香附子丁香皮(五兩)
藿香零陵香檀香
白芷(各四兩)棗(半斤焙)茅香(二斤)
茴香(二兩)甘松(半斤)乳香(一兩)
生結香(四兩)
右𢷬羅為末如常法用之
傅身香粉法
英粉青木香麻黃根
附子甘松藿香
零陵香(已上各等分)
右件除英粉外同𢷬羅為細末用夾絹袋盛浴了傅
之
梅花香法
甘松零陵香(各一兩)檀香
茴香(各半兩)丁香(一百枚)龍腦(少許)
右為細末煉蜜令合和之乾濕得中用
衣香法
零陵香(一斤)甘松檀香(各十兩)
丁香皮(半兩)辛夷(半兩)茴香(一分)
右𢷬羅為末入龍麝少許用之
窨酒龍腦丸法
龍麝(二味用研)丁香木香
官桂胡椒紅豆
縮砂白芷(已上各一分)馬哱(少許)
右除龍麝另研外同𢷬羅為細末蜜為丸和如櫻桃
大一斗酒置一丸於其中却封繫令密三五日開飲
之其味特香美
毬子香法
艾蒳(一兩松樹上青衣是也)
酸棗(一升入水少許研取汁一碗日煎成膏用)
丁香檀香茅香
香附子白芷(五味各半兩)草荳蔲
龍腦(少許)
右除龍腦另硏外都𢷬羅以棗膏與熟蜜合和得中
入臼杵令不粘杵即止丸如梧桐子大每燒一丸欲
盡其煙直上如一毬子移時不散
窨香法
凡和合香須入窨貴其燥濕得宜也每合香和訖
約多少用不津器貯之封之以蠟紙於靜室屋中
入地三五寸瘞之月餘日取出逐旋開取然之則
其香尤䭲&KR0008;也
薰香法
凡薰衣以沸湯一大甌置薰籠下以所薰衣覆之
令潤氣通徹貴香入衣難散也然後於湯爐中燒
香餅子一枚以灰蓋或用薄銀楪子尤妙置香在
上薰之常令煙得所薰訖疊衣隔宿衣之數日不
散
造香餅子法
軟灰三斤蜀葵葉或花一斤半(貴其粘)同𢷬令勻細
如末可丸更入薄糊少許每如彈子大捍作餅子
㬠乾貯瓷瓶内逐旋燒用如無葵則以炭中半入
紅花滓同𢷬用薄糊和之亦可
香譜卷下
