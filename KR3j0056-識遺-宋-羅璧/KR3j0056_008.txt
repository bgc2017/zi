識遺卷八宋羅璧撰
天即理倉頡
軒轅黃帝陶唐殷商荆楚
堯舜病博施豫讓
飲器射日補天
經解玩物之戒
夏后氏大城多兵
武士不恤過百為壽
豪傑不苟就三教
耘耔
天即理
䜟緯之學未興古人自信多託之天堯舜讓賢俱
曰天之歷數在爾躬湯武之興曰天命弗僭曰天
祐一德曰天其以予乂民曰天矜于民曰天必從
之等語往往借天為訓朱文公謂事不出于人則
出于天天即理也凡合於理之自然非人私智所為
者皆謂之天桀紂之暴如是東征西怨南征北怨三
千臣而同心八百侯而畢會乃是人智力不可得而
致者湯武順之則天逆之則人其謂之天不誣也左
𫝊曰天誘其衷曰上天之鑒夫豈有誘奪之迹哉行
事順理而治殆天啟之行事逆理而亡殆天喪之天
且不違權於理之逆順孟子曰天不言以行與事示
之而已先儒解天因舜之行事示以與之之意堯
舜子不肖便見天不久堯舜之天下啟賢能繼便見
天欲久禹之天下故曰莫之為而為者天也禹治水彛
倫攸叙箕子曰天乃錫禹洪範九疇亦謂禹能順水
之性不失高下之宜蓋天錫以知九疇之叙故無逆
水之失漢儒不審乃拘于洛書龜背本文多少之較
(詳書洪範疏)豈真知天者況太古文籍未生天果以龜文示
人亦未必有所謂不一名字三十六字之詳也又按易
繫孔子只言河出圖洛出書即無龜龍之說漢世緯書
起始曰龍負圖龜負書殆漢儒增也兼古人言災祥多
卜以人事緯書盡益以神怪禹觀河見白面長人殷白
狼啣鉤沈璧於洛而黑龜與之書黃魚䨇躍周赤雀啣
書白魚入舟皆禮緯稽命徵之辭故䜟緯皆起漢儒
倉頡
倉頡製字宋衷皇甫謐輩俱言頡黃帝史官不知伏羲
居黃帝前已言作書契不應先有書契後有字且管仲
言古三王以前封禪者七十二君皆紀號泰山莊子亦
言十二代之封有紀勒者千八百餘所其紀勒必皆字
也晉索靖草書狀曰倉頡既王書記是為尚書疏張楫
云倉頡為帝王生禪通之紀春秋元命苞叙帝王之相
曰倉頡四目則倉頡者伏羲前一帝號也故蔡邕曹植
皆稱頡皇呂不韋稱倉頡亦曰史皇氏(古謂字書為史)則謂為
史官者繆也開封府浚儀有頡城論衡云學書諱丙日
以五行書言倉頡死丙寅也
軒轅黃帝
莊子著軒轅氏後始有赫胥氏尊盧氏祝融氏伏羲氏
神農氏黃帝氏六韜亦著軒轅氏在驪連氏赫胥氏之
間軒轅自古帝王一號也古幣亦有軒轅黃帝之分軒
轅幣文作幣黃帝幣文作命則軒轅黃帝為二又軒轅
以車得名軒轅覩轉蓬之風法製車輪軒車横木轅車
直木因以為號黃帝見大蚓曰土氣勝土色黃因號黃
帝司馬遷不詳乃曰黃帝名軒轅後人從而亦訛執古
為信莊子古于史記(按河圖黃帝名軒文缺封降禪德祖黃軒論語考曰軒知地利則黃)
(帝单名軒非重名也)
陶唐殷商荆楚
陶地名國始顓頊堯先居陶後封唐故陶唐並稱湯初
興商丘後盤庚遷殷故名殷荆楚共一木名熊繹初國
於荆號楚(春秋初例稱荆公後始稱王)至楚襄王母名楚諱復稱荆
堯舜病博施
天不能長春而不冬常𤾉而不雨日月不照覆盆之下
生長不施霜雪之時雖天地之大猶有餘憾堯舜其仁
如天豈不欲衣帛食肉均於老幼而養有所不給故五
十衣帛七十食肉王政必為之規豈不欲疲癃殘疾鰥
寡孤獨均獲暢遂而禀氣不足不能移其賦受之偏豈
不欲窮髮之比不毛之地均入撫綏而風氣所限不容
不聽之要荒之外故博施濟衆堯舜亦病秦皇漢武乃
欲威服荒遠以示無外豈不繆哉
豫讓
智伯無後豫讓殺身以報非真了死生之分者不能然
人臣事君救過於未萌上也及臨事而正救焉次也聽
其君之自是自非付其國於自存自亡而曰吾能他日
為之死斯為下矣豫讓義士智伯以國士待之智伯不
可謂不賢讓不可謂不遇而智伯貪三晉之地絺疵測
韓魏之反張孟談啟韓魏之攻巧文辯慧而甚不仁讓
曾無一語與其間猶為讓之忠於智伯乎逮其死也始
吞炭漆身求殺襄子為忠君子不能不恨其晩也昔齊
景公問晏子曰忠臣之事君如何對曰有難不死出亡
不送公曰難不死亡不送可謂忠乎對曰言而見用終
身無難臣奚死焉諫而見聽終身不亡臣奚送焉言不
用而難死之是妄死也諫不用而亡送之是偽送也故
忠臣者盡善於君而生不蹈惡於君而死讓謂其死將
以愧天下後世人臣懷二心者吁懷二心之臣視讓誠
愧矣以讓視嬰獨不愧乎故余于讓是其死不是其生
取其節不取其智
飲噐
趙襄子漆智伯之頭為飲噐漢建元中匈奴破月氐王
以其頭為飲噐史韻飲噐飲音蔭漢書韋昭釋椑榼也
盛酒噐晉灼曰飲噐虎子屬溲便䙝噐也顔師古引匈
奴破月氐王頭共飲血盟為證謂飲酒噐如顔說貴之
也且死骨凶穢又惡人頭顱豈爼豆可宜乎溲便釋盖
似之萬見春亦是晉釋但名虎子未詳
射日補天
羿弹十日之語昉見莊騷俱謂天有十日射之但堯時
羲和君之子名十日又有窫窳九嬰大風封豕長蛇
等皆頑兇為民害堯命羿殺窫窳射十日繳大風戮九
嬰封豕長蛇而民害息則十日者非天之日也共工氏
觸不周山折天柱絶地維及女媧補天之說見列子按
共工氏覇九州實太昊之臣恣睢䟦扈俶擾天紀女媧
滅之四土復正萬民更生此女媧補天立極之迹也鍊
石補天果人力能與否事不經見皆當理决血流漂杵
孟子且曰盡信書不如無書矧莊列繆妄之說荒唐之
言乎
經解
六經之道至夫子而集大成夫子之道至晦翁而集大
成諸家經解前後不一自斷定於晦翁然後一出於正
後學儻非經指授則泛濫諸家其誰適從今經解有昔
賢品題其當者曰易有伊川易傳大易粹言擊辭則柴
侍講集解書有東萊說林少穎解詩有東萊詩記晦庵
詩傳周禮禮記注䟽晦庵取之而王荆公王昭禹周禮
解方博士陸農師馬博士禮記解晦翁俱以為當又嘗
言荆公經解有益後學春秋胡文定於褒貶之例尤嚴
傳則東萊左氏說為最也後學儻循是索之不至以多
岐亡羊矣
玩物之戒
漢文却獻千里馬者曰吉行五十里師行三十里朕乘
千里馬獨先安之宋武碎琥珀枕遺北征將士曰能瘳
金創蕭道成治齊期黃金與土同價唐太宗還林邑鸚
鵡曰鳥獸懷土亦與人同皆有超人識度也近世大賢
呂文穆却獻二百里鑑曰吾面楪子大安用照二百里
鑑王文正旦嗤弟百萬買玉帶曰自負重而欲使觀者
稱好不亦謬乎有以硯滴售孫侍讀甫者孫曰一日得
擔水才直三錢古人逹理不為玩好如此國初人寶李
廷珪墨石昌言至不許人磨或戲之曰子不磨墨墨將
磨子蘇子瞻詩云此墨足支三十年但恐風霜侵髮齒
非人磨墨墨磨人瓶應未罄罍先耻蘇浩然用高麗煤
又潘谷製墨必用高麗煤前輩謂世無二子墨終不乏
用人固愚耳
夏后氏
經書稱夏皆曰后氏殷周皆曰人班固白虎通曰夏禹
受禪為君故稱氏殷周征伐得天下故稱人則舜曰有
虞氏亦以堯禪耳
大城多兵
古封建法行井地制定公侯伯子男之國隨提封廣狹
出車乘多少故有萬乘十乘百乘之别諸侯大不可陵
小不可僭所以治安可久周東遷古制壊諸侯各以力
勝王室不能為之制節小大始紊至春秋國自為政齊
創内政寓軍令晉作被廬之法魯作丘甲城過百雉俱
不可以先王之規律之矣至戰國齊以技擊強魏以武
卒奮秦以衛士勝孫吴輩出貴勢利尚詐謀古制百不
一存故趙奢與田单論兵曰古者四海萬國大城不過
三百丈人多不過三千家以少戰足矣今萬國合為七
戰國兵必具數十萬食能支數歲千丈之城萬家之邑
相望也而欲以少戰可乎在奢已歎不能循古况去古
又遠者乎後世不審強弱動欲仁義飾兵恐不為湯武
而為宋襄陳餘也故欲徇古制須封建
武士不恤
酈食其掉三寸舌下齊七十城亦竒矣韓淮隂激於蒯
通一語隨以兵躡其後更不訃食其利害卒使身膏鼎
鑊唐初頡利歸命太宗遣唐儉慰撫之李靖李勣謀曰
今詔使在彼彼必自寬若遣萬騎襲之不戰可擒張公
謹曰使者在彼奈何靖曰唐儉不足恤遂勒兵夜發宋
紹興間兀术入寇韓世忠駐兵揚州奉使魏良臣過揚
世忠置酒相待杯一再行更牌沓至良臣問故世忠詭
曰有詔移軍守江即命撤㸑班師良臣方去世忠麾軍
踵其後設伏大儀鎮良臣至金金問世忠動息良臣以
所見對兀术乃大發兵趨江遇伏戰敗還泗上責良臣
賣已欲烹之良臣好詞得免舊傳已(缺)
帥自蜀入援舟次金口扼敵不得前亟遣將從岸戰戰
方酣而帥舟已取(缺)盖兵尚詭道螻蟻萬命
取决一時不容自己然好戰嗜殺之人殘忍待之之方
亦須識時量勢身在其間則在彼者固莫測而在我者
亦未可知也
過百為夀
莊子及左傳杜預注皆有上夀中夀下夀之别孔穎逹
䟽上夀百年以上孔安國傳洪範五福曰夀傳曰百二
十年為夀盖本老子人生大期百年為限過百而增是
謂(缺)按禮記人生十年曰幼學二十曰弱冠三
十曰壯有室四十曰強而仕五十曰艾服官政六十曰
耆指使七十曰老而傳八十九十曰耄七年曰悼百年
曰期頤王荆公註自幼弱壯強艾耆老等下皆著讀點
其下學冠有室而仕指使而傳自為句總上十事各十
年一目夀為過百之目亦有理
豪傑不苟就
古豪傑皆不輕用其身伊尹三就桀鬼谷子著太公三
入商朝三就文王然後合故孫武兵書著呂尚伊尹於
反間篇以皆往來遲回二者間也張子房圯上一編屢
以說人始說沛公馬援轉游隴漢不從盛陳陛衛之公
孫述而從岸幘迎笑之光武袁紹禮郭嘉甚至嘉去之
及見曹操曰真吾主也張賓見石勒曰吾歴觀諸將無
如此胡將軍乃提劔詣軍門王猛聞桓温入關被謁詣
之温不渡㶚水遂去不就後寧事苻堅晉屢徵謝安不
起桓温徵始赴之盖小人之仕在濟其欲君子之仕在
行其志於是可觀豪傑之志矣或勸東漢魏桓就徵桓
曰今後宮數千其可損乎廐馬萬匹其可減乎左右權
豪其可去乎干禄求進所以行志而若此出何為哉遂
以隱終大槩士之有志於時者熟察世故胷中皆有素
定之規度其人不足與謀萬鍾於我何加焉東坡嘗謂
韓淮隂終身事業一見高祖即决之諸葛孔明用蜀只
隆中初見劉備數語范文正公天聖中上萬言書欲致
太平考其平生所為無出此書者司馬仲逹號姦雄初
亦韜隱後就徵曹操胡致堂謂孔明躬耕南陽既不從
難與爭鋒之曹操又不附可與為援之孫權獨委身流
離顛沛之劉備且三顧後起則措身之審又非徒較強
弱而已
三教
三教各植門庭互有詆訾儒者闢天堂地獄輪廻䜟悔
之非據理而論非過攻也若二氏自相詆訾則釋氏云
摩訶迦葉下生世間號曰老子老氏云老君遣關尹騎
白象下天竺於靜飯夫人口中託生為佛又云老𣆀入
秦西歴流沙化胡為仙此皆二氏各以求勝之論也至
二氏於儒教莊子首言孔子問禮老聃釋氏佛地經云
寶輪王下生號伏羲吉祥菩薩下生號女媧如意菩薩
下生號孔子月明儒童下生為顔子昌黎原道謂佛者
曰孔子吾師之弟子也本此唐景福二年易溧水縣
南孔子祠為(缺)寺以孔子適楚嘗經之地復改為儒
童寺豈孔子真佛𣲖也吁不能訶其繆過矣又從而溺
焉豈不甚哉古今論衡著周素異記云周昭王二十四
年甲寅歲四月八日井泉溢宮殿震夜恒星不見太史
蘇繇占為西方聖人生此周書紀佛生之異也則又安
有前唐虞夏適預託生為伏羲女媧等理乎况春秋書
恒星不見於莊王十年甲午歲上去昭王甲寅三百四
十年周紀亦附會無稽之談也陳大建五年恒星不見
史占為主不嚴法度消天子失政諸侯暴横國亡之象
又豈生異人之祥乎
耘耔
毛詩釋耔曰壅本漢志釋耔曰附根謂代田之法一畮
三甽廣深各尺稻種甽中苖生葉以上稍耨隴草因隤
壠土附根每耨輒附根比盛暑壠盡而根深能耐風與旱
故所種實茂大槩除草附根則草腐根原因以肥潤耘
乃耔之利也今農家習之而不知
識遺卷八
