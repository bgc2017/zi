識遺卷一宋羅璧撰
余舊為册記凡經𫝊所得家庭所講師友所聞莫不筆
識以備遺忘歲久成帙追憶舊牘間於是編有考暇日
因剔繁纂要萃為一書曰識遺庶幾往者之筆力不徒
爾嘿畊羅璧子蒼甫
成書得書難經題籖
筆史孔子師
文繁省書史訛名
雉釋文孔門多才
孔子諱魯理根本
曹參不伐有國二權
孟子談王十六相四凶
姬周姓
成書得書難
易更四聖而始備書歷二千餘年存者僅五十八篇詩
之刪也夫子十取其一春秋魯史之名記者非一人其
後夫子修之左氏𫝊之又其後劉歆杜預合經𫝊而一
之然後經以𫝊明事以類著經之成亦難矣周衰極文
之世晉韓宣子適魯然後見易象與春秋吳季札聘上
國始聞詩之風雅頌楚獨有左史倚相能讀三墳五典
八索九丘士生其時得全見六經者無幾商頌至正考
父纔得十二篇於周太師孔子周旋把宋間欲究夏
商遺禮而不得劉歆言漢經秦火書惟有易至孝
文時伏生始口授尚書孝武時壁出者皆朽腐散絶
詩之萌或𫝊雅或𫝊頌合而成詩其後得書二十篇
以為尚書大𫝊謂為不𫝊春秋唐孔穎達曰劉向班
固劉歆賈逵馬融鄭玄服虔杜預皆不曾見今尚書
建安蔡氏謂揚雄亦未見尚書(余按書出孔壁者皆科斗文字凡二十五篇漢)
(號古文出伏生口授者三十四篇其後夏侯勝等𫝊之洛陽石經刻之漢號今文孔壁初出孔安國上之官承)
(詔總為五十八篇著𫝊𫝊成會國有巫蠱事不獲上壁書復堙行於漢者伏生三十四篇而已故壁書世儒多)
(不見後有張覇者習聞書五十八篇之說偽造二十五篇足伏書為五十八篇缺緯曹起覇弋釣其)
(中後鄭玄注書依用之因多乖異晉興壁書漸出至梅賾為豫章内史全得孔書盡上之官為施行壁書方大)
(𫝊猶缺舜典江左蕭齊建武四年姚方興始獻舜典孔𫝊五十八篇始備隋開皇間始流河朔詳見書疏但漢)
(武至前晉幾五百餘年間歆向父子披羣書甚精不應孔書皆不𫝊直逮晉始得之故或者亦疑梅賾之偽)
楊誠齋序易曰韓起聘魯見易象而喜然起之所見者
羲文之易而已非夫子之易也今乃得見起之所未見
子貢在三千七十之中嘗嘆夫子之言性與天道不可
得而聞今夫子之易性與天道之言也乃得聞子貢之
所不聞其述古人不得多書而讀之備矣韓柳未出歐
陽公得韓文六卷於漢東李堯輔弊箧中脱落顛倒
無次序乞歸讀之後官洛陽與尹師魯補綴方成全
書穆伯長叙柳文謂柳初不全見於世亡字失句闕墜
為甚凡用力二紀文始成定今讀韓柳者未必察也
司馬溫公進資治通鑑表曰臣之精力盡在此書又
與宋次道書曰光自到洛之日專以修資治通鑑為
事於今六年僅了得晉宋齊梁陳隋六代奏御唐文
字尤多(缺)范夢得將諸書年月編次為草卷每四丈
截為一卷自課三日刪一卷有事故妨廢以夜補日
自前秋始刪到今已二百餘卷纔至大歷末年向後卷
數增倍於此共計不減六(缺)更須三年方可粗成編
文須細刪所存不過數十卷而已公閒居洛十五年朝
廷許開局自隨辟官授廩命史給札故成此書使無如
許歲月及官主其上未必成也蔡氏云古書自篆籀變
而為隸竹簡變而為縑素縑素變而為紙紙變而為模
印模印便而書益輕後生童子習見以為常與器物等
藏之者祗觀美而已余謂書少而世不知讀固可恨書
多而世不知重尤可恨也唐末書猶未有模印多是𫝊
寫故古人書不多而精審作冊亦不解線縫只疊紙成
卷後以幅紙槩黏之(猶今佛老經)其後稍作冊子後唐明宗
長興二年宰相馮道李愚始令國子監田敏校六經板
行之世方知鐫甚便宋興治平以前猶禁擅鐫必須申
請國子監熙寧後方盡弛此禁然則士生於後者何其
幸也
經題籖
題籖經目雖小節古人亦審朱文公見題伊川易𫝊者
謂題周易程氏𫝊方是盖後𫝊先經得尊經之意且言
漢晉諸儒經注皆如此(余按古𫝊春秋者三家而曰春秋左氏𫝊春秋公羊𫝊春秋穀)
(梁𫝊皆先春秋經)但先儒又有大名居下之說大名易詩書禮
𫝊是也易以文王序加周字(周岐陽地名姬先代所封詩曰周原膴膴是也後為)
(代號因以名易)書以上古書加尚字(孔壁只得虞夏商周之書孔安國序書伏生之下經)
(曰以其丄古之書謂之尚書則尚字伏生加)詩以毛萇𫝊加毛字(傳詩者初四家曰齊)
(魯毛韓今之詩𫝊自漢博士毛萇因目詩曰毛詩以别三家)禮述周制加周字(禮出劉歆)
(題周必歆)𫝊以左氏作加左字(以别公榖未詳所始)後來班固漢書陳
壽三國志皆大名居下取法於經也若伏羲始畫八卦
重為六十四卦鄭玄以為神農孫盛以為夏禹史遷以
為文王惟王弼孔穎達以為伏羲自重盖說卦曰昔者
聖人之作易也兼三才而兩之故易六畫而成卦伏羲
作易之人已言兼三畫六而成卦則重卦伏羲無疑也
但上繫言伏羲以來之制作十三卦皆云盖取則卦名
伏羲前已有矣矧畫前有易理且素具乎况於伏羲前
言易皆泛曰聖人盖有深意董淑嘗面問朱文公以卦
設名之始公答以無所考詩名之說或謂國史或謂
子夏毛萇而書金縢曰公乃為詩以遺王名之曰鴟鴞
則詩名乃作者自定至分為風雅頌說者以為始於孔
子自衞反魯樂正雅頌各得其所不知吳季札聘魯在
孔子未反魯之先而魯太師已為札歌風歌雅歌頌則
夫子乃正衰周之僭禮樂者爾周禮雖有太師摯六詩之
說然先儒謂禮出劉歆則六詩安知非後世依倣而托
之者余按魯駉詩序曰於是季孫行父請命於周而史
克作是頌禮記曰人不能無亂先王耻其亂故制雅頌
之聲以道之史記曰微子過殷墟而作雅觀此則雅頌
亦作者自别也孔子序書以置篇端始孔安國左
𫝊春秋初各一書後劉歆治左傳始取傳文解經晉杜
預註左傳復分經之年與𫝊之年相附於是春秋左傳
二書合為一因𫝊解經事見歆傳左𫝊春秋合為一見
杜預左𫝊序
筆史
范蔚宗東漢黃憲𫝊述諸人敬慕之說而憲之美無可
尋至今讀者欽其賢慕其器唐史於房杜觧善謀善斷
外事迹亦不多見但王魏善諫英衞善兵例推為房杜
功項羽殘暴班固書之曰羽西屠咸陽曰所過無不殘
滅曰嘗攻襄城無噍類語不激而羽之暴十分著露此
史筆之妙至於叙列人物𫝊褒之者贊貶之贊稱美者
𫝊無載(按史著贊始遷固實法左傳左𫝊每於事終斷以仲尼曰孔子曰君子曰故遷固法而為贊史)
(臣曰太史公曰臣某曰之類)盖人非堯舜安能盡美作史之道當爾
勸懲之意因寓焉蘇老泉曰馬遷𫝊廉頗本傳不載其
議閼與之失而見於趙奢𫝊𫝊酈食其本𫝊不載其謀
撓楚權之繆而載之留侯𫝊𫝊周勃本𫝊不載其汗出
沾背之耻而載之王陵傳𫝊董仲舒本𫝊不載其和親
之疏而載之匈奴𫝊盖四臣若功十而過一不欲因一
以疵十乃與善之意也論蘇秦曰其智過人論北宮伯
子愛人長者班固贊張湯曰推賢揚善盖四人者過十
而功一併其一者廢之是塞人自新之路而堅其肆惡
之心懲惡不已甚乎後之讀者寧復識哉
孔子師
孔子師老聃之說肇於莊子莊子師老子故其著書譏
侮古今聖賢獨推老子甚至假借孔子言語譽之後來
漢儒輯禮記承其言曰聞諸老聃司馬遷史記老子傳
復增許多老子訓誨孔子言語孔鮒作家語著孔子事
實因據以為證(家語後有晉王肅所加故益難據信)由是益堅後學之信
不知莊子一書多駕空寓言時去孔子未遠知天下崇
信其學故託言世之最重者尊其師庶幾聃之道益隆
此莊子抑孔子尊老子之迹也後儒不察禮記家語史
記出莊子後見孔子萬世師表不應禮樂無所自來而
問禮老聃一語又備見諸書未詳始自莊子不知老子
之教主於清淨無為其著書厭薄禮樂曰禮者忠信之
薄而亂之首也莊子𫝊其學從而有掊斗折衡攘棄仁
義焚符破璽絶聖棄知等論則聃之學何禮之可問耶
太史公謂道家以虛無為本因循為用有法無法有度
無度故後之宗者蕩棄禮法蓬首垢面喪酒弔肉晉代
可證已豈有以禮訓孔子而勖其徒則廢棄耶孔子於
人之有善若管仲之仁子産之惠皆亟稱不暇豈有聃
其師而故沒之耶故愚謂莊子寓言無疑余嘗謂孔子
師表蓋推周公彼其夢想猶冀見之孟子去孔子未遠
且曾思之傳最的論孔子派接不過文武周公使孔子
果師聃於莊子輩爾聃(缺)非莊子述而傳之足矣
何必假孔子言明之此其借孔子尊師可見也後之衞
道者(缺)孔子分說未以寓言及尊師之意照破莊子
之妄爾若孔子從聃之事莊子外篇著聃為周藏史藏
史書所或者聃所職多書孔子因往問聃焉容有此理
不然魯論何無一言及聃而聃之禮何不盡傳其後而
甘為棄名檢蕩禮教之罪人耶東坡嘗謂莊子雖排孔
子實尊孔子書末叙百家之學興曰譬如耳目鼻口各
有所明而不能相通故墨翟禽滑釐彭蒙田駢慎到關
尹老聃以至莊周皆列叙名之至鄒魯之士搢紳先生
其在詩書禮樂多能明之則推而不敢斥此又可見莊
子前之推老聃者借孔子也(余舊輯素王事記只據諸書纂集未暇辨禮今輙附)
(此)
文繁省
司馬遷史記叙三千年事五十萬言班固漢史叙二百
年事八十萬言晉張輔以此優劣班馬王逢原觧論語
夫子為衞君章曰賢兄弟譲知惡父子争矣包咸觧子
見齊衰者章曰哀有喪尊有爵矜不成人朱文公括富
與貴是人之所欲也章曰君子審富貴而安貧賤視若
稽古三萬言者有間矣左𫝊叙晉獻公殺申生事曰君
非姬氏居不安食不飽禮記檀弓約以四字曰君安驪
姬公榖叙晉使齊事曰郤克眇季孫行父禿孫良夫跛曹
公子手僂齊使眇者逆眇者跛者逆跛者秃者逆秃者
僂者逆僂者劉知幾史通曰宜除眇者以下句但云各以類
逆足矣此句煩也漢書張蒼年老口中無齒史通曰宜
去年口中三字但云老無齒足矣此字煩也朱文公云
家藏歐陽公醉翁亭記草前數行鋪叙滁州之山忽大
圈了但注環滁皆山也(缺)安記武陵桃源事曰洞
中人問今乃何代後歴幾何漁人黃道真曰今晉代秦
後復為漢魏矣至陶淵明但曰尚不知有漢無論魏晉
司空圖曰辨於味而後可以言詩江嶺之南凡資於適
口者若醯非不酸也止於酸而已鹺非不鹹也止於鹹
而已華人以之充飢而遽輟者知其酸鹹之外醇矣有
所之爾彼江嶺之人習之而不辨也東威約之曰梅止
於酸鹽止於鹹飲食不可無鹽梅而其美嘗在酸鹹外
然皆只中庸人莫不飲食也鮮能知味也之說莊子山
木篇曰豐狐文豹棲於山林伏於巖穴静也夜行晝居
戒也雖飢渴隠約猶且胥疏於江河之上而求食焉定
也然且不免於網羅機辟之患是何罪之有哉其皮為
之災也至應帝王篇但一語曰虎豹之文來田列子叙
少壯老死曰其在嬰孩志氣專一物不傷焉德莫加焉
其在少壯則血氣飄逸欲慮充起物所攻焉德故衰焉
其在老耄則欲慮柔焉體將休焉物莫先焉其在死亡
則之於息矣反其極矣莊子約以四句曰大塊載我以
形勞我以生逸我以老息我以死列子叙人壽無幾曰
百年壽之大劑得百年者千無一焉設有一者抱孩以
逮昏老居其半夜眠之所弭晝覺之所遺又幾居其半
疾痛哀苦亡失憂懼又幾居其半量十數年之中逍然
自得亡介焉之慮者亦亡一時之中爾莊子叙此則曰
人上壽百歲中壽八十下壽六十除病瘦死喪憂患其
中開口而笑者一月之中不過四五日而已視列語明
省多少詩中如介父眠分黃犢草后山一身當三千之
句前輩嘗評其善約然語簡又湏意足李白壽裴晉公
詩曰見說風情筋力在只如初破蔡州時叙其壽康功
業三事於兩句中楊誠齋挽張魏公詩曰出晝民猶望
回軍敵尚疑叙其出督去國内得人心外懾夷狄四事於
十字中歐陽公上杜祁公詩曰貌先年老因憂國事與
心違始乞身祁公年四十即髮白當朝以權倖不悅未
及七十謝事故祁公謂此兩句道盡他一生心事所以
意足方見簡之工也歐陽子謂簡而法惟春秋可當之
後學之立言法乎宋景文修唐史務簡而竒如震霆不
及掩聰之類皆以竒而舛若其猶有未當者柳子厚段
太尉逸事狀曰吾帶吾頭來矣宋史削去下一吾字曰
吾帶頭來矣河南邵氏謂去下一吾字帶頭來果誰頭
耶豈知叚之不懼正以自請一死詞之工正在下一吾
字此則不詳文義而省者
書史訛名
堯舜禹湯或以為四聖人名或以為諡或以為號以為
諡者諡法始周古未有也以為號者索之舊說謂孟子
稱堯曰放勲舜曰都君屈原稱舜曰重華(孔穎達尚書疏曰書遭秦)
(火舜典最後出江左蕭齊時姚方興獻舜典重華句乃方興所加不知離騷先秦古書已有嗟重華之不可遌)
(就重華而陳辭等語則孔疏亦難盡憑)書中候稱禹曰文命盖放勲謂堯
能依倣上世之功化重華謂舜繼堯重光文命謂禹布
文德為則堯舜禹湯為號無義名或近是况堯命舜之
辭曰咨汝舜舜命臣曰咨汝禹若稷契則知舜禹盡名
也湯名論語著曰予小子履世本乃謂湯名天乙皇甫
謐世紀謂名履字天乙(不知商代帝王以甲乙丙丁為次則天乙乃湯别號)至舜
命棄為稷養官也在當時以稷與禹臯陶並稱名已覺
混及他書凡稱棄者並曰稷不知夏以前杞柱為稷殷
興始廢柱以棄代謂稷可代棄名非也殷史帝乙崩子
辛立是為紂則紂名辛非受也尚書西伯戡黎及武成
皆言商王受二孔釋書謂受紂音相亂鄭玄謂紂轉為
受及立政曰其在受德孔文釋受德紂字余按殷人名
其惡曰紂其轉紂為受或者偽書者過也至諡法以殘
善損義為紂亦未詳殷無諡法而妄爾列子注伊尹生
伊水之上故姓從其地屈原離騷孫武兵書呂不韋春
秋孔穎達詩書疏皆著伊尹名摯謂之尹者正也言能
正天下(鄭玄注尹言正孔安國注尹字)故號伊尹而太甲伊訓等篇述
其言曰惟尹躬克左右厥辟曰惟尹躬先見于西邑夏
曰惟尹躬暨湯咸有一德皆指尹為自稱之名君前臣
名以號與字表可乎史記索隱著太公望姓名曰姜子
牙故左傳毛詩齊例稱姜姜先封呂他書復稱呂尚以
可師可尚也孫子兵書存其名猶稱呂牙謂之太公望
者史記曰文王遇呂尚于渭濱曰自吾先君太公曰當
有聖人適周周以興子真是耶吾太公望子久矣則太
公非爵望亦非名也後世不察繆曰呂望呂尚盖緣史
記以太公望與周公旦並稱又曰太公望北海人也讀
者從而亦訛
雉釋文
左𫝊都城過百雉周禮名城以五雉七雉九雉釋者謂
一雉之墻長三丈高一丈其取以名文之義未詳(公羊五堵)
(而雉則二百尺)山陰陸氏著埤雅謂雉性妬壟護疆飛不越分
界之内以一雄為長潘安仁雉賦曰畫墳衍以分畿者
此也其飛崇不過丈修不過三丈所以以雉記丈也禮
記晉太子申生縊死鄭玄注曰雉經晉語亦曰申生雉
於城廟孔氏釋雉性耿介被獲必屈折其頭而死言申
生以介死也因思城之文有取於雉有望於耿介死守
封疆之臣豈泛然哉
孔門多才
孔門弟子可使治賦可使為宰可使從政可使與賓客
言子華之使冉求之藝子路良孺之勇(左𫝊微虎宵攻吳師卒二百有)
(若與焉冉求郊之戰樊遲為戎右則勇非一人)子貢辭命外善貨殖公冶長能
(缺)言語德行文章外無往不有聖人從而以道德禮
樂陶鎔之譬由天地間生生職職各正性命所以為萬
古大化冶聖人歴聘列國雖以道德所宗亦多因弟子
而重楚謀欲以書社封孔子子西忌之曰王之輔相有
如顔回者乎王之帥師有如子路者乎王之使列國有
如子貢者乎王之官尹有如宰予者乎其後季孫啓哀
公聘孔子亦以冉求之勝學軍旅於孔子也史記言仲
尼沒後弟子大者為諸侯師小者為卿相盖其平日琢
磨使有用非止章句之末也漢藝文志曰孔子沒羣弟
子各編成一家之言名曰九流一儒二道三陰陽四法
五名六墨七縱横八雜九農則孔門之學何所不參孔
子之教何所不講所以為聖而當時共慕至歿而弟子
異旨故曰孔子歿而微言絶異端起而大義乖春秋之
後無聖人戰國孟嘗平原輩亦皆聚客數千書之史者
雞鳴狗盗袖椎竊符縱横狙詐賈生民之禍而已下是
惟珠履玳瑇以雄其國所以士益衆世益卑近世伊洛
學興始以修齊治平為教故胡氏謂伊洛發明然後人
知孔孟可學而至視漢晉以來第以詞學名儒者有間
矣至紫陽集諸家之大成其精本之義理其粗究之經
濟嘗書儲才之說曰有天下者必諏詢咨問取之無事
之時而參伍折衷用之有事之日方其事之未及也無
旦暮倉卒之需則親之得以久無利害紛拏之擾則察
之得以精誠心素著則可得之多歲引月長則所蓄獨
富久且精故知其長短而不謬多且富故更迭為用而
不竭今人平居不以才為意及臨事倉卒始泛然求之
所以用之欲稱其任難哉又曰不以小惡揜大善不以
衆短棄一長不以近遺遠不以小加大則其聚一時英
彦講之者豈直曰文為而已又當參堯禪舜舜禪禹皆
是積歲程年稷契䕫龍之任曰三載考績三考黜陟幽
明則决非以驟致也若傅說起於版築膠鬲舉於魚鹽
管夷吾舉於士漢祖倉卒羅致販繒屠狗吹簫織薄皆
為用則短不可棄長小不可揜大又可騐也况物有不
求未有無物之歲人有不用未有無才之時特患教無
孔子而取之之說又不大公爾
孔子諱魯
北魏史著魏之祖詰汾牧山澤見軿自天而下有美婦
人稱天女受命與詰汾偶期年復來果以生男授詰汾
曰此若之子也自此世為帝王竊詳古帝王受命之符
未有神異如此者考之當時魏太武嘗命崔浩撰國記
浩書魏先世事詳列通衢事皆直筆北人見者無不忿
恚浩以暴揚國惡身滅族夷乃知詰汾之偶史官懲浩
失而飾之者也古以訐直取禍不一若史權所在尤嫉
之招矧國諱乎故班固蔡邕皆不得其死聖人值亂邦
安得不以孫言為貴孔子在春秋凡魯失多為諱護詩
三百例錄變風魯獨著頌與商周等論語禘自既灌而
往者曰吾不欲觀之矣或問禘之說曰不知也夫子禮
樂所宗豈不明禘者朱文公謂禮不王不禘魯侯國舉
禘實僭故夫子託以不知鄭玄謂禘則序昭穆魯以僖
公為閔公庶兄躋僖閔上有逆祀之失故夫子不欲觀
禘(余考躋僖閔上乃文公二年孔子仕定公時陽虎已順祀先公無緣尚為逆祀不觀禘玄未詳爾)文
姜通淫於齊書會于禚之類雖不泯其實及文姜與弑
桓公不容於魯書夫人之歸曰孫于齊言若孫讓而去
之義桓閔二公皆弑死經例書曰薨成公適晉為所留
經沒不書其諱國惡也審矣昭公娶吳姬姓泰伯之後
也陳司敗之問正以娶同姓之醜夫子寧受以為己過
而不列為辨辭至春秋書孟子歸曰夫人至自吳及其
死也書孟子卒不表夫人之為某氏盖若徇昭公之失
書孟子凡皆為魯諱也皇甫氏謂孔子若不受司敗之
議則千載之後遂永信我言謂昭公果知禮是亂禮之
事從我始今得司敗見非受以為過則他人不謬所以
幸也孔穎達謂孔子於魯事不可為法者不奪其所諱
亦不為之過諱每事諱護則為惡者無復忌憚後世安
知所懲故為魯諱禮也不為魯隐為世教也公羊𫝊春
秋諱例曰為尊者諱為親者諱為賢者諱為中國諱左
氏曰諱國惡禮也魏史著崔浩才比張良而稽古過之
惜未稽仲尼之法也
理根本
秦據崤函事耕織修戰守復取蜀為富饒之本卒滅六
國漢高委蕭何治關中光武委寇恂保河内曹操撫河
濟屯許下俱濟大業唐興因隋關中之資宋興藉周之
富視高光特易者根本有素也若項羽之敗全是漢遣
彭越等入楚地謀撓楚故兵疲食盡以此不支羽恃其
勇悍日事外攻略不於根本究心一旦兵敗方有無面
目見江東父老之語大槩根本不立則進退無據耕織
不偏廢然後表裏可以交敷高宗南渡胡致堂進計乞
措置荆襄為根本安存所謂老小者陛下分部諸將謹
斥堠治盗賊自以精兵為輿衞巡歴往來征伐四出如
高祖在滎陽成臯京索而留蕭何於關中光武戰臨淄
壠坻而置寇恂於河内又言置行宮或建康南昌江陵
一處安太后六宮量留兵將為營衞陛下提兵按行周
旋彼此不為定居又言既定議講武其餘素常日力不
暇給者别置行臺區處之此建炎規恢一大議論也惜
當時玩其說盖一身在外則足以禦寇而根本之地不
加傷矣於事務之大素常日不暇給者置行臺處之則
可一意講武圖所謂興創之大功有志天下者致堂此
說萬世法程也
曹參不伐
山谷以韓信勝趙不自驕而師李左車為武夫悍將所
難詠以詩曰功成千金募降虜東面置坐師廣武雖云
晚計太疎略此事亦足垂千古信事固難矣若曹參佐
漢祖起兵未有韓彭輩戰勝攻取多出於參異時論功
争以參為第一者此也高祖先項羽入關參功為最逮
得韓信參已封建成侯一旦舉信為大將不聞參有軋
己之嫌雖信竒才然參視之實為後出至信擊魏擊趙
參皆與俱擊齊參以相國屬焉則參不特不忌信乃降
心出其下此於士君子不足道而見之參則難矣其謙
讓不伐不待舍蓋公隨蕭規而後然宜其善終於葅醢
之世參本𫝊言韓信破趙東擊齊參以左丞相屬焉又
言信立為齊王引兵東與漢王共破項羽討齊未服者
漢王即帝位徙信王楚參歸相印觀此則參終始出信
下噫難哉
有國二權
國之大權二政與兵而已政權宜專不宜分分則事無
統兵權宜分不宜專專則亂生成王將終命大臣相康
王時掌兵者齊侯呂伋宰臣召公奭迎嗣子命仲桓南
宮毛取二干戈虎賁百人于伋先儒謂齊侯掌兵而不
可發召公發兵而必資仲桓南宮毛則其權之不統屬
也尚矣西漢郡置守一人掌政置都尉一人掌兵二者
不復相統置南北兩軍亦不相攝高后時周勃以太尉
掌宿衞初得北軍而不得南可證也唐季府衞制壞兵
聚方鎮卒以取亡宋興鑒其弊郡置通判貳太守道置
轉運貳制使有兵權者錢賦不之寄有錢穀者兵無所
預思慮視古人益密矣内則政事歸於中書故外戚不
得撓宦官不得干兵典以樞密宰相可知之而不可總
之三帥可總之而不可發之發兵之權歸樞密而樞密
置使必置副欲彼此相制也州兵典以指揮隨郡大小
為員多少每指揮四五百人給餉在運司統制領守倅
神宗嘗言藝祖養兵只三十萬京師十餘萬諸道十餘
萬使京師之兵足以制諸道則無外亂諸道之兵足以
當京師則無内變此又内外相制也
孟子談王
萬事古今有一定之理亦有隨時之宜湯武征伐雖不
若唐虞揖讓然桀紂之暴如是非湯武伐而除之天下
何時得安乎所以伊川讀易先明辭次識時如孔子作
春秋尊王孟子七篇之書教諸侯為王以時觀之孔子
時王室政教猶行列國禮義相尚使有桓文復出王室
猶可扶持也至孟子時七國日事戰争周君曾不能為
時重輕而民生憔悴虐政日甚一日故孟子以王道曉
諸侯亦明時者也張南軒曰君子救世時宜而已孔子
作春秋文王事殷之心也孟子勸時君行王攻湯武順
天之心也惜伯夷(缺)李旴江常語司馬公疑孟等作
似非識時者然有武王孟子之書又不可無後世旴江
温公之說乃扶持世變之一端唐高祖稱義兵伐隋隋
煬之惡視紂尤甚高祖為隋方伯有湯武之資當時聲
煬之罪義旗東指為天下除殘民心響應舉動豈不正
大乃竊臣突厥遥尊煬帝别立代王徐行禪譲之禮所
以胡致堂謂正大之舉反委曲行之皆不明時者也孟
子有獨夫紂之說南軒曰王者天下之義主民以為王
則謂之王民不以為王則獨夫而已况所謂王者以其
能生殺能廢置能弭亂争紂煬雖苛暴為獨夫生殺廢
置猶在也若衰周二君無紂煬之惡而安於衰弱使文
武德澤斬盡制度大壞付天下於自盛自衰自存自亡
於世治亂茫然不與焉亦安得不謂之獨夫哉
十六相四凶
五運歷譜載黃帝之子相承四百年次顓帝(即高陽氏)在位
七十八年次帝嚳高辛在位七十年次唐堯在位七十
年以其數考之意子孫至舜時已六百一十餘年(缺)
稱舜舉十六相去四凶族蒼舒至叔達八人為
高陽氏之才子天下謂之八元(如歷譜之數八人至舜時已二百一十餘年)
伯奮至季貍八人為高辛氏之才子天下謂之八愷(如歴)
(譜之數八人至舜時已一百四十年)少皥有不才子曰窮竒(至舜時已一百六十餘年)
帝鴻氏有不才子曰渾敦(歷譜曰帝鴻氏黃帝孫與顓帝同缺)顓頊
氏有不才子曰檮杌(至舜時皆二百一十餘年)縉雲氏有不才子曰
饕餮(歴譜曰縉雲氏黃帝臣至舜時亦六百餘年)竊意舜時未必皆尚有其
人雖古人多壽然數人者不皆壽縱壽亦未必如此其
久也若曰自其世濟美惡者言之綿歴六百餘年之遠
未必代代皆元愷人人為凶類也夫謂之世濟者世代
相仍積累皆然也不思堯舜大聖生朱均瞽鯀頑圮生
舜禹父子相去一間聖愚懸隔禹治水可謂有大功於
世啓少康之外咸無可稱文武之興后稷稼穡之休烈
猶有存者成康宣王外可數無幾焉以帝王之胄猶若
此彼十六相世為元凱四凶族代為惡人吾不信也况
更歴六百餘年謂之元凱其間豈無一凶德敗祖宗之
美謂之凶族其間豈無一良善掩前人之愆謂皆自其
世濟而言之亦非也
姬周姓
左傳晉平公以同姓四人備嬪御鄭子産聘晉言於叔
向曰今君内實有四姬焉盖指四人别同姓之醜非目
賤妾為姬也按古婦人皆有字與諡或國名下繫其姓
先儒謂其不忘本且别他族今考字下繫姓如周女曰
伯姬叔姬齊女曰孟姜季姜宋女曰孟子仲子狄女曰
叔隗季隗是也諡下繫姓如齊女曰宣姜莊姜宋女曰
聲子秦女曰文嬴楚女曰文芉杞女曰定姒是也國下
繫姓如秦女曰徐嬴梁嬴陳女曰息媯之類豈惟姬姓
後世以目賤人戰國曰幸姬如姬漢史曰諸姬薄姬愛
姬釋者不辨其為用如薄曰姬音怡臣瓚曰漢内官也
秩比二千石位婕妤下惟顔師古謂漢内官無稱姬者
周姓貴於衆國之女故婦人美號皆稱姬宋大觀間公
主易號曰帝姬貴之也若世例以目妾豈反賤乎然則
姬女貴而以姓著反不若齊宋女不辱其姓之為愈
識遺卷一
