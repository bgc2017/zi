識遺卷十宋羅璧撰
天幹地支古樂
夢卜圜扉
名犯聖賢服節
社稷九夷
矢字創業之主誠直
文武取人度才
御小人東南國勢
荆襄前定
冥官歷月受日光
文尚喻儒者生殺
天幹地支
陰陽家以甲乙丙丁戊己庚辛壬癸名天幹子丑
寅夘辰巳午未申酉戌亥名地支其配甲乙木丙
丁火戊己土庚辛金壬癸水寅夘木巳午火申酉
金亥子水辰戌丑未為土幹支皆分配五行也然
十幹配五行合而類五十二支配五行合而𩔖四
要之五陽數屬天故竒圓為天四陰數屬地故偶
方為地幹支一本天地非誣也幹本十又竒函偶
陽包陰天統地也支本十二而偶後竒隂附陽地承
天也二氣錯綜萬物化生故分陰分陽必曰動静互
根云
古樂
書論韶樂之感曰戞擊鳴球搏拊琴瑟以詠祖考來格
虞賓在位羣后德讓下管鼗鼓合止柷敔笙鏞以間鳥
獸蹌蹌簫韶九成鳳凰來儀擊石拊石百獸率舞宋子
京謂此后䕫推美舜德侈言之非真有鳳儀獸舞也盖
樂作之朝廷郊廟有宫室之嚴有階陛之阻有營衛之
密鳳獸山林物安得至此鳴舞於羣后衆賓間耶若祖
考來格亦豈儼然見之乎又夏王懋德山川鬼神亦莫
不寧鳥獸魚鱉咸若等語說者亦謂誇美聖德之辭周
禮言樂一變致羽物川澤之示再變致臝物山林之示
三變致鱗物丘陵之示四變致毛物及墳衍之示
五變而致介物土示六變致象物天神又云六變天神
降八變地示出九變人鬼禮史記述師曠鼓琴曰一奏
玄鶴二八集門再奏延頸鳴舒翼舞復鼓雲從西北起
大風至雨隨之飛廊瓦其後晉國大旱赤地三年漢武
用樂甘泉亦有此等語余嘗謂古樂固不敢知今樂自
晉魏以來明音者多矣未聞有此髣髴何耶想亦史氏
誇辭或聖人德動天地行通神明所感不專樂也不然
經史之論荒矣
夢卜
六經信夢卜其語不一余謂憑以决細微可矣將相係
國安危才否未諳但參夢卜可乎高宗夢傅說俾以形
求一旦胥靡惟肖置諸左右爰立作相更無擬議堯舉
舜側微詢四岳試諸艱舜傳禹驗之治水委之征苖參
之歴數徇詢謀龜卜而後定高宗以一夢立相何易也
後世固有竒才不次用之者然多見之搶攘猝急之際
若齊桓相管仲以鮑叔為之先漢高將韓信亦蕭何薦
其才販繒屠狗之流皆識其有一長始乃舉用未聞以
想像决也史記著文王取太公亦决之獵卜然孟子言
太公之出曰太公避紂居東海之濱聞文王作興曰盍
歸乎來吾聞西伯善養老者其出實太公就之又曰若
太公望散宜生則見而知之以親聞道於文王也豈有
不平日師資太公之才德而徒以一旦非熊之形象乎則
卜載歸師之說史遷無謂也(闕)修和有夏之佐曰
有若虢叔閎夭散宜生泰顛南宮括則五人之外無太
公一語至武王予有亂臣十人說者始益以太公詩述
武王牧野之戰曰惟師尚父時維鷹揚則太公特以韜
略為武王兵師遷未詳也竊疑書曰賚予良弼因說立
相早故假夢以神其入不知昧於聖人審重之旨也或
又謂高宗識傅說武王識太公而衆人未知故假夢卜
進之余謂此後世君臣相詐之術非所以論聖賢
圜扉
古圜上圜扉按圜圓也圓中規規圓主仁矩方主義獄
名圜者欲吏以仁心求其情乃仁以義斷也圜土周獄
名歴代名獄各不同夏曰均臺殷曰羑里秦曰囹圄漢
曰若虚魏曰司空
名犯聖賢
後世諱犯古人不一若聖賢名姓例不避則通矣唐堯
虞舜帝王冠冕而漢有唐堯為(缺)梁有虞舜官太常薦
明堂議成湯殷之盛王而漢有成湯(按湯名履初興亳湯殷因以地號曰)
(成湯猶言成周然犯雖非其名而與聖人相犯亦不雅)顔回孔門高弟而晉有顔
回為羌師書兩伯夷(一虞秩宗一諫武王)論語兩南宮括(一論古一十亂)
(中)共工氏覇九州而舜時垂官共工相類曾參殺人而
孔門曾參見疑羿善射一帝嚳之臣一有窮之君然則
漢以來兩龔遂兩京房之類無怪矣
服節
易繫言上古喪期無數尚書言百姓如喪考妣三載則
三年喪唐虞時然矣禮記言服制法象天地盖齊斬三
年則氣歴一閏期象歲一周大功九月更三時則物已
成緦三月則一時之數法天也小功五月象五行法地
也故曰天地則已易矣四時則已變矣豈不送死有已
復生有節按唐虞前吉凶無二服郊特牲曰太古冠布
齊則緇之(皇氏謂鬼神幽暗故齊則緇)鄭玄曰三代下冠衰始異唐
虞以上吉凶皆用白布孔氏曰三代來吉凶異制始不
用齊冠故夏毋追殷章甫周委貌各以冠别而白布專
為喪冠
社稷
禮社祭土其神曰勾龍以治平水土也稷祭穀其神曰
后棄以教稼穯也地廣不能徧敬故封五土為壇而祭
之穀多不能盡祀故聚五穀為壇而祭之然獨祀稷者
以首種為百穀長爾雅粢盛亦釋稷土神之祠於家曰
中霤其形皆如陶竈詩曰陶復陶穴是也其中穴明雨
四霤之因名室中曰中霤後世易為屋漏朱文公謂當
於屋中祭之
九夷
孔子生衰周歴聘不遇固是道大難容亦是諸國各有
世臣把住如魯三桓齊田氏晉九卿不容聖人插手况
世臣皆有無君之心孔子得政必所不容故轍環不遇
聖人知道不行曰夷狄之有君不如諸夏之亡也曰言
忠信行篤敬雖蠻貊之邦行矣曰乘桴浮於海曰欲居
九夷此豈真欲棄中國入夷狄哉盖深歎中國無可與
有為之人也九夷張儀李斯說曰楚破南陽九夷内許
沛鄢郢危南取漢中包九夷制鄢郢謂為楚地孔子嘗
聘楚使九夷為楚即之甚邇何以歎為按漢書班固地
理志指九夷為玄莵書宅嵎夷之地箕子始封之國今
屬高麗范&KR0929;後漢東夷傳言東方之夷有九種天性柔
順易以道御至有君子不死之國且援應劭風俗通之
言曰夷者抵也言抵天而好生萬物抵地而出豈聖人
厭亂思治欲得柔順易以道御之國居之乎詳歎意其
九夷只當如漢傳所指
矢字
矢非但兵械左傳文公十八年叙襄仲殺惠伯曰殺而
埋之馬矢之中莊子人間世曰愛馬者以筐盛矢以蜄
盛溺史記趙奢傳云趙使者毁廉頗曰與臣坐頃而三
遺矢三國志吳主遣取藏中蜜蜜有鼠矢魏高歡妻微
時然馬矢作靴唐安慶緒(缺)馬矢以食東坡詩但尋矢
次覓歸路家在牛欄西復西皆此矢字
創業之主誠直
成湯放桀曰予有慙德恐來世以台為口實漢高祖罵
儒生曰廼公於馬上得之及其病却醫曰命乃在天雖
扁鵲何益隋文帝謂王府僚佐曰何用碑為與後人作
鎮石耳皇后崩議葬地帝曰吉凶在人不在墓吾家墓
地若云不吉我不得為天子若云不凶我弟不當戰沒
唐高祖相隋國柄歸已羣下請加九錫曰我秉大政自
加九錫可乎且自尊而飾讓心竊耻之宋藝祖削平諸
國諭南唐曰江南亦有何罪只是自家着他不得江南
徐鉉為李煜陳子事父之說祖曰汝謂父子為兩家可
乎又曰不須多言但天下一家卧榻之側豈容他人鼾
睡乎饗太廟有司陳禮噐曰我祖宗寧識此亟命撤去
皆誠直不事諱飾故朱文公謂藝祖氣象剛明正大宜
其言若此豈同曹孟德司馬仲逹貽譏於石世龍也
文武取人
古今仕進之途曰戚寵曰貲粟曰世澤曰吏勞曰吏託
而惟文武取人為正然唐人言能文不足佐時善射不
足克敵要在文吏察其行能武吏觀其制略漢武初讀
相如賦恨不同時及用之終文園令知其才不堪也吳
起將戰左右進劔起却曰一劔非將事在運權制謀不
取一夫之勇噫文不經綸武昧方略弊也久矣
度才
人之才各有限量裨諶謀野則獲謀邑則否孟公綽優
於趙魏老不可為滕薛大夫百姓之事蠡不如種敵國
之事種不如蠡玄齡能謀如晦善斷姚崇知變宋璟持
正黃覇長於治郡劣於為相夏侯淵長於設變短於總
衆爾朱兆將兵過三千則亂晉殷浩唐房琯宋王安石
初皆才望炳著及登要地例以虚聲誤國故桓温謂浩
為令僕足以儀型百僚督師非其任也韓魏公謂王安
石為翰林學士則有餘為相則不可大槩今之用人者
惟以年資計考不復審量材實往往受弊不思古以䕫
典樂陶作士棄播種夷秩宗此皆唐虞明試博詢度其
材之所宜任之終身所以世道稱治(王臨川曰臯䕫稷契在唐虞皆終身)
(一官不使更任其有降陟亦特以禄秩而已)漢文景並美成康為吏者長子
孫居官者以為姓此豈有資叙年勞哉武帝舉霍光輔
昭帝官榮位顯者何限獨拔一奉車郎不以資論也謝
安當淮淝之役獨任一謝玄不以親嫌也
御小人
趙廣漢治穎川吏俗朋黨不可施治廣設缿筩使相告
訐由是奸黨散落張敞治京兆合境多偷敞求偷長赦
其罪令致諸偷自贖由是無偷唐高宗幸東都命御史
魏元忠檢校盗前後元忠取赤縣獄盗一人釋械以從
倚以詰盗比及東都不亡一錢此三事皆就其黨制之
也宋西方用兵初命宦者監軍牽制主帥多失朝議改
選仁宗問於夷簡乞詔官長自保任其屬後有功罪同
之明日官長自請罷宦官宦官亦自請罷盖使中閹自
請罷則異日無覆出之惡且不歸怨於我文潞公為相
日穿漯渠會仁宗不豫司天言渠不利之故後議改穿
公請遣前言不利司天相之司天恐他日所穿别有妨
已當其咎乃更言前穿方位無礙此二事各就其人制
之也元祐初司馬温公為相矯王介甫之失弛差役京
尹蔡京希新旨五日盡改之使温公當時改作盡以此
策待之則異日紹聖紛紛不致諸君子獨當其咎也伊
川曰作新人才難變化人才易時諸人似皆可用且人
豈皆甘為小人若宰相用之為君子孰不願為君子此
等事教他們勝吾曹故人才在君相變化之爾侯仲良
曰若然則無紹聖閒事也即是觀之古今局面更張夫
非變化人才之機哉
東南國勢
楊誠齋言於紹興曰以全楚為家吳越為宫此楚莊闔
閭子胥種蠡所以強覇用武為根本西控全蜀南擁荆
襄北據長淮此高帝先主孫仲謀楊行密所以興起之
地(缺)限其東三江五湖繞其南此六朝所恃以
為固而不可兼得者也引巴蜀之饒(缺)之粟市西
戎之馬而號召荆楚之竒才此漢唐所仰以為資者也
奄是數者以為資而乃不能以自存是挾千金而憂貧
有孟賁之力而怯弱避人惜哉
荆襄
荆襄地要考之三國可證方曹操劉備孫權割據各欲
占取荆州故先主方有荆州魯肅說權謀取(缺)
以下東南控(缺)
則可瞰宛洛下吳楚(缺)
蜀嘗假荆矣又爭於吳吳卒圖關羽全取(缺)
陽襄陽南鄉入魏(缺)荆南郡零陵武陵入蜀江夏
桂陽長沙入吳禹貢今荆之地遂裂為三其後吳得荆
之西守夷陵而北不得襄卒無以圖魏魏晉有襄并吳
卒自襄始危驪唐嘗著論曰得江陵則可以窺襄陽固
巴蜀失江陵則无以保武昌興九江(武昌處沅湘洞庭衆水之會故吳缺)
(宋齊梁為盛府九江處江西番陽彭蠡缺之會故晉以來皆藩住二郡實蔽全吴)得襄陽則
可以通巴峽綴關輔失襄陽則必須保巫峽護江陵襄
陽一失則天下事無可言者余按江水原岷山出䕫峽
江實為長江上流孔明謂荆州利盡南海者此也嶓冡
導漾東流為漢出興洋襄陽實衆水上流庾翼謂進可
以掃秦趙退可以護江流者此也(漢水至武昌下與江水合失漢上流則水)
(路中襄可缺江中流江陵上流之保遂為虚襄陽蔽江陵又杜漢入江之委也)吳陸抗嘗言上
流有警乃社稷安危之機當傾國拒之非徒侵陵小害
也近代以堕甑視襄豈特出孔明庾陸諸人之下亦豈
有方翥(缺)者哉建炎南渡李忠定胡安國切切荆襄
盖深者也
前定
大數皆前定成王定鼎卜世三十卜年八百始皇盛時
預䜟亡秦者胡王莽未簒夏良賀言漢歷運當中衰揚
子雲太玄言漢興二百一十載而中天(高祖至孺子嬰二百一十四年)
隋文臨御卜葬者說言三十為三千二世為二百晉牛
繼馬後符元帝郭璞推江東與中原分合至三百年當
復合唐李淳風言武氏殺唐子孫宋興已有過唐不及
漢庚申(缺)及寒在五更頭等說(舊傳太宗卜世於陳希夷希夷)
(曰寒在五更頭又有缺半更眠風雨蕭蕭欲曙天莫道五更天便猶怯缺因此宮漏增為六更按)
(宋以庚申起運將及第五庚申而己未警於江又五年理宗薨十年祚移五庚申後又延十五年豈半更眠之)
(兆也)
冥官歷
趙清獻公平生所為夜必衣冠焚香拜告(缺)
寢即計一日食飲之費及所為之事(缺)
必求稱之司馬温公曰吾無過人者(缺)
學見之實踐如此東坡志林著蘇子(缺)
罪冥官曰子歸置歷一通晝之所為(缺)
述(缺)詩曰怕人知事莫萌心余謂趙范司(缺)
之在側也(缺)
冥官歷
月受日光
天文志言月不能自明資日而明京房曰月與星隂者
也有形無光先師云月體似鏡其照處明不照處暗張
衡曰日譬火火外光月譬水水含影故月光生於日之
所射月暗由於日之所蔽當日則賦光盈就日則光盡
洪容齋五筆述太史劉孝榮之言曰月本無光受日為
明沈存中筆談曰月形如弹丸受光如粉塗月去日近
則光一消漸遠則漸生明又曰凡天地之光皆日也如
星亦受日光朱文公注楚詞援沈說且謂月初生日在
其傍故光側人見如鈎日漸遠則斜照而光漸滿又援
王晉說曰月生明之夕人望之則人在側但見一鈎至
日月相望人處其中方見全明如有能凌倒景往參其
間雖弦晦剥復光具全明詳諸說則月光常滿人立有
偏正因見光有虧盈非既死復生也余嘗因是驗之日
沒天晦知天倚日而明取盆水置赤日中光輙印置隂
處動靜隨之水受日光可推月光資於日矣星受日光
之說亦嘗驗之德祐乙亥六月朔日蝕既晝晦星獨朗
然日蝕光既星光自若何耶豈宋歷告終光固有常變
之異耶
文尚喻
古人立言皆取象盖即麄可以明細因事可以識天理
故詞每以喻而顯詩之多識禽獸草木蟲魚之名可證
已若易龍馬龜牛魚狐鳥隼鴻雉虎豹狗豕豚羝羊鼠
則鳥獸備也茅瓜杞蘭葦竹木華稊株莽葛藟枯楊蒺
藜叢棘碩果苞桑則草木備也戶牗藩廬蔀屋牀几枕
柅舟車鼓輿輪輻斧鬯甕缶筐鼎弧矢簋貳則噐用備
也雲月冰霜雨塗泥陂險淵田谷埜菑畬園巷郊邑川
陸井石階衢城隍干磐陵穴則天地備也備服飾則簪
圭襦帶袽紱袂裳是也備一身則耳目鼻舌牙頤面腹
髮臀拇股肱心背腓趾是也
儒者生殺
儒者未嘗不羡長生而其要在省嗜欲定形性老氏之
吐納修煉所不計儒者未嘗不惡殺生而其要在遠庖
厨循禮制(天子不合圍諸侯不掩羣大夫不取麛卵諸侯无故不殺牛大夫無故不殺羊士無故不)
(殺犬豕庶人無故不食珍老者五十衣帛七十食肉與夫豺未祭不田獺未祭不漁草木黃落不入山林皆節)
(以禮)釋氏之持齋奉戒所不取
考據確而精論斷審而正記載書絶高品故宋元
著述家多援引之然傳寫日久間有亥豕脱亡欲
借一善本訂之遍索鄴侯于海内無有應也故岫
藏于篋中六十年餘亦不輕以借人隆慶改元三
祀姑蘇方山吳岫識
識遺卷十
