提要
青囊序術數類三(相宅相墓之屬)
青囊奥語
(臣)等謹案青囊序一卷青囊奥語一卷青囊
奥語舊本題唐楊筠松撰其序則題筠松弟
子曾文辿所作相傳文辿贛水人其父求已
先奔江南節制李司空辟行南康軍事文辿
因得筠松之術後𫝊於陳搏是書即其所授
師說也案趙希弁讀書後志有青囊本旨一
卷云不記撰人演郭璞相墓經陳氏書錄解
題有楊公遺訣曜金歌并三十六圖象一卷
注云楊即筠松也今是書以隂陽順逆九星
化曜辨山水之貴賤吉凶未審與曜金歌為
一為二惟鄭樵通志藝文略别載有曾氏青
囊子歌一卷又曾楊二家青囊經一卷或即
是書之原名歟其中多引而不發之語如坤
壬乙巨門從頭出一節歴來注家罕能詳其
起例至序内二十四山分順逆一條則大旨
以木火金水分屬甲丙庚壬乙丁辛癸丑起
長生如甲木生於亥庫於未乙木生於午庫
於戌之類因以亥卯未寅午戌巳酉丑申子
辰為四局反覆衍之得四十八局陽用左旋
隂從右轉蓋本之說卦陽順隂逆之例為地
學理氣家之權輿明人偽造之吳公教子書
劉秉忠玉尺經蓋即竊其緒餘衍為圖局逮
僧徹瑩作直指元真專以三元水口隨地可
以定向於是談地學者舍形法而言理氣剽
竊𫝊會俱以是編為口實然不以流派多岐
併咎其剏法之始也舊本有注託名劉基李
國本復加潤色蕪蔓殊甚又妄據偽玉尺經
竄改原文尤為誕妄今據舊本更正併削去
其注以無滋淆惑焉
天玉經術數類三(相宅相墓之屬)
(臣)等謹案天玉經内𫝊三卷外編一卷舊本
題唐楊筠松撰考鄭樵通志藝文略陳振孫
書錄解題載楊曾二家書無天玉經之名相
𫝊楊氏師弟秘之不行於世至宋吳見誠遇
異人始授以此經其子景鸞乃發明其義然
則是書亦至宋始出其為筠松所撰與否更
在影響之間矣特其流𫝊稍遠詞旨亦頗有
義意故言理氣者至今宗之其真偽可置勿
論也内𫝊首言江東一卦江西一卦南北八
神一卦術者罕通其說近時潘思榘作天玉
近箋許清奇作天玉經注始推繹下文有天
母三般卦又有天卦江東掌上尋之語疑所
謂江東者即天卦所謂江西者即地卦所謂
南北者即父母卦大抵以甲丙庚壬四陽干
左旋起長生者為東卦陽數奇故曰天卦曰
八神四一以乙丁辛癸四隂干右旋起長生
者為西卦隂數耦故曰地卦曰八神四二又
以山家之坐向為南北一卦由天地而及人
故曰父母卦蓋自神其說故為𨼆奥之詞使
人惝恍迷離驟不得其指要方技家之譎智
往往如斯不獨此書為然也外篇專言四經
五行其以子寅辰乾丙乙為金午申戌坤壬
辛為木卯巳丑庚艮丁為水酉亥未巽甲癸
為火又謂之天空卦亦莫能名其所以然舊
有天谷散人注未詳其名詞意尚屬明顯今
併錄之以備考證焉乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
