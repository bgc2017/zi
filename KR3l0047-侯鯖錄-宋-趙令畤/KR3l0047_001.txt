侯鯖錄卷一
宋趙德麟撰
文選古詩云文彩雙鴛鴦裁為合懽被著以長相思緣
以結不解注被中著綿謂之長相思綿綿之意緣被
四邊綴以緣縷結而不解之意余得一古被四邊有
緣真此意也著謂充以絮
正俗云或間今以卧氈著裏施緣者何以呼為池氈荅
曰禮云魚躍拂池池者緣飾之名謂其形象水池耳
左太沖嬌女詩云衣被皆重池即其證也今人被頭
别施帛為緣者猶呼為被池此毡亦為有緣故得名
池耳俗間不知根本競為異說當時已少有知者况
比來士大夫耶獨宋子京博學嘗用作詩云曉日侵
簾壓春寒到被池余得一古被是唐物四幅紅錦外
緣以青花錦與此說正合
綠沉事人多不知老杜云雨抛金鎖甲苔卧綠沉槍又
皮日休竹詩云一架三百本綠沉森冥冥始知竹名
矣又見吳淑事𩔖賦云綠沉亦復精堅引廣志曰綠
沉古弓名又引劉劭趙郡賦曰其器用則六弓四弩
綠沉黃間堂溪魚腸丁令角端
李賀詩中用小憐事北齊馮淑妃名也
宋子京博學作詩云何但魚知丙非徒字識丁唐張弘
靖曰天下無事汝輩挽兩石弓不如識一丁字丙者
左太沖蜀都賦云嘉魚出於丙穴注丙穴在漢中沔
陽縣北有魚穴二所常以二八月取之丙地名也或
云魚以丙日出穴故陳藏器云嘉魚乳穴中小魚能
久食力強於乳丙者向陽穴多生魚魚復何能擇丙
日出入耶酈善長云穴口向丙又引柏枝山中有丙
穴穴大數丈有嘉魚嘗以春末遊渚冬入穴故知丙
穴之魚不獨漢有也老杜詩云魚知丙穴由來美
廣南呼食為頭(梁元帝賜功德淨饌一頭)魚為㪷(梁科律生魚若干斗)茗為薄
為筴(温公若科茗二百大薄又梁科茗若干筴)筆為雙為床為枝(南朝呼筆四枝)
(為一床梁簡文答徐摛書時設書幌中置筆床令云筆一枝寫書一萬字)
竹生花其年便枯六十年一易根必結實而枯死實落
土復生六年還成町也竹譜云竹不剛不柔非草非
木枯必六十復亦六年是也
東坡云世之對偶如紅生白熟手文脚色二對無復加
也又云與我周旋寧作我為郎憔悴卻羞郎亦的矣
余詩中有青州從事對白水真人公極稱之云二物
皆不道破為妙
唐梨園弟子以置院近於禁院之梨園也女妓入宜春
院謂之内人亦曰前頭人謂在上前也骨肉居教坊
謂之内人家有請俸其得幸者謂之十家故鄭嵎津
陽門詩云十家三國爭光輝是也家雖多亦以十家
呼之三國謂秦韓虢國楊氏三大夫人也
唐太宗貞觀初内宴長孫無忌造傾杯曲又樂府雜錄
云宣宗善吹蘆管自製此曲
唐高宗龍翔中置三國子監
唐德宗建中三年用韋都賓陳京請借京城官商錢大
索得八十萬貫時度支杜佑曰月費錢一百萬本朝
元豐中畢仲術編備對月支六十二萬餘貫金帛不
在數自大觀之後不知月用幾何
閬中有三雅池出潘遠紀聞譚云昔有人脩此池得三
銅器状如杯盞上各有二篆字一云伯雅二云仲雅
三云季雅不知所由乃名此池為三雅池余嘗覽魏
文典論云靈帝末斗酒值萬金劉表一子好飲乃製
三爵大曰伯雅(注云一斗)次曰仲雅(注云五升)小曰季雅(注云三升)
今三雅池所得乃劉氏酒器也(恐盛酒器非飲器也)
崔趙公嘗問徑山曰弟子出家得否徑山曰出家是丈
夫事非將相所為
李直方嘗第果實若貢士者以綠李為首楞梨為副櫻
桃為三甘蔗為四蒲桃為五或薦荔枝曰寄舉之首
又曰栗如之何曰最有實事不八九始范曄以諸香
品味時輩朱虚侯撰百官本草皆此𩔖也
唐李肇國史補書宋清事云賣藥長安西市朝官出入
移貶輒賣藥迎送之貧士請藥常多折券有急難傾
財救之歲計所入亦百倍故長安有義債賣藥宋清
此柳子厚所以作清傳云清居市不為市之道然而
居朝廷居官府居庠塾鄉黨以士大夫自名者反爭
為之不已悲夫然則清非獨異於市人也
唐元微之行李從易宗正丞制詞云昔劉氏子孫在屬
籍者十餘萬人余嘗考王莽居攝時作大誥云宗室
之雋有四百人孟康注云謂諸劉見在者何多寡之
不同如此豈莽時殘喙之餘所謂四百人者皆贊莽
以盜漢偷生嗜利之徒歟不然安得生存于斯至為
莽稱雋耶
文選古樂府名都篇寒鼈炙熊蹯又曹子建七啟云寒
芳苓之巢龜鱠西海之飛鱗注謂今之&KR1648;寒也引鹽
鐵論云煎魚切肝羊淹雞寒又資暇云今之湆肉謂
之寒又廣韻云煑魚煎食曰&KR1648;
天下生齒之數前漢一千二百二十三萬舉其成數後
漢一千六百七萬魏九十四萬晉二百四十五萬宋
九十萬後漢三百二十七萬北齊三百三萬後周三
百五十萬隋八百九十萬唐九百六萬國朝藝祖二
百五十萬太宗三百五十七萬真宗八百六萬仁宗
一千九百九萬英宗一千二百四十八萬神宗一千
七百二十七萬(出今國史)
長沙道林嶽麓寺老杜所賦詩者沈傳師有詩碑見于
世其序云奉酬唐侍御姚員外道林寺題示姚員外
詩不復見之今得唐侍御詩題云儒林郎監察御史
唐扶詩云道林嶽麓仲與昆卓犖請從先後論松根
踏雲二千步始見大屋開三門泉清或戱蛟龍窟殿
豁數盡高帆掀即今異鳥聲不斷聞道看花春更繁
從容一衲分若有蕭瑟兩鬢吾能髠逢迎侯伯轉覺
貴膜拜佛像心加遵稍揖皇英頮濃淚試與屈賈招
清魂荒唐大樹悉楠桂細碎枯草多蘭蓀沙彌去學
五印字靜女來懸千尺幡主人念我塵眼昏半夜號
令期至暾遲回雖得上白舫羈紲不敢言綠尊兩祠
物色採拾盡壁間杜甫真少恩晩來光彩更騰射筆
鋒正健如可吞
近時詩僧難得佳者餘杭參寥云風蒲獵獵弄輕柔欲
立蜻蜓不自由六月臨平山下路藕花無數滿汀洲
蘇州僧仲殊本文士也因事出家有潤州詩云北固樓
前一笛風斷雲飛出建昌宫江南二月多芳草春在
濛濛細雨中
元祐中館職諸公賦韓榦馬詩獨張文潜最高勝云頭
如翔鸞月頰光背如安輿鳬臆方心知不載田舍郎
尚帶開元天子紅袍香韓榦寫時國無事天閑樹蔭
春晝長雙髯執轡儼在傍如瞻馳道黃屋張北風揚
塵燕賊狂廏中萬馬驅范陽天子乘騾蜀山險滿川
苜蓿為誰芳
王令逢源荆公王深父兄弟交遊也嘗賦韓幹馬詩云
天寳天子盛天廏吐番入馬上天夀紫衣孜吏偏坐
前騎入金門不容驟西極苜蓿為誰肥六閑飛黃卧
嗟瘦乾元殿下誰把筆當年人無出榦右傳聞三馬
同日死死魄到紙氣方就鐡勒夾口重兩銜墨絲草
尾合雙紐天門未上人就觀伯樂驚嗟失開口生搜
朔野空毛羣死斷世工無後手當時天子惜不傳送
入御府置官守邊塵勃鬱燕薊來宫闕蕭騷既聞後
誰拚千金出手收足踏萬里避奔走幾經躞蹀道邊
塵今日寧無紙上垢尊前病客不識書但驚骨氣世
未有冀北駿足無時無生不逢榦死空朽世工無手
不肯休往往氣骨陋如狗
余住在中都見一士大夫家收江南李後主書一詞下
云馮延己三字詩中復云聖夀南山永同恐延己作
也詞云銅壺漏滴初晝高閣雞鳴半空催啟五門金
鎖猶垂三殿珠櫳階前御柳搖綠仗下宫花散紅鴛
瓦數行曉日鸞旗百尺春風侍臣蹈舞重拜聖夀南
山永同
東坡年十餘歲在鄉里見老蘇誦歐公謝宣召赴學士
院仍謝對衣并馬表老蘇令坡擬之其間有云匪伊
垂之帶有餘非敢後也馬不進老蘇喜曰此子他日
當自用之至元祐中再召入院作承旨仍益之云枮
羸之質匪伊垂之帶有餘歛退之心非敢後也馬不
進
閣下法帖十卷淳化中朝廷所集其中多弔喪問疾人
多疑之比見刊誤乃唐國子祭酒李倍所撰短啟出
於晉宋兵革之間時國禁書疏非弔問喪疾不得輒
行尺牘故羲之書首云死罪是違制令故也且啟事
論兵皆短而緘之貴易於藏𨼆
刊誤云古無文刺唯書竹簡以代結繩謂之簡冊也魏
禰衡處士致名於紙是紙上題名投刺公侯自後相
承刺謁者見通名紙為公状也至今士子之家存焉
西京雜記載陸賈云目瞤得酒食燈花見錢財乾鵲噪
而行人至蜘蛛集而百事喜
董仲舒曰太平之世則風不鳴條開甲散萌而已雨不
破塊濡葉津根而已雷不驚人號令啟發而已電不
眩目宣示光耀而已霧不塞望浸淫被泊而已雪不
封陵弭害消毒而已雲則五色而為慶雨則三日而
成膏露則結珠而為液此聖人在上則隂陽和而風
雨時也政多紕繆則隂陽不調風發屋雨溢河雹至
牛目雪殺驢此皆隂陽相盪為祲沴之故也
李廣與兄弟獵於宜山之北見卧虎焉射之一矢即斃
斷其頭為枕示服猛也鑄銅象其形為溲器示厭辱
之也至今溲器謂之虎子或為虎枕
西京雜記云長安巧工丁緩者為卧褥香爐一名被中
爐本出房風其法後絶至緩始更為機環轉運四周
爐體常平可置之被褥故取被中為名今謂之衮毬
余嘗和劉景文詩云我識之無常縮舌君能競病且低
顔東坡笑曰吾嘗贈雷勝將軍詩曰太守無何唯日
飲將軍競病自詩鳴見吾子對覺吾用無何二字體
慢矣
杜牧之宫人詩云絳䗶猶封繫臂紗後學不解常見服
飾變古始於晉武帝選士庶女子有姿色者以緋綵
繫其臂大將軍胡奮女泣呌不伏繫臂左右掩其口
今定親之家亦有繫臂者續古事也
歐陽文忠公謫滁州令幕中謝判官幽谷種花謝請要
束公批紙尾云淺紅深白宜相間先後仍湏次第栽
我欲四時攜酒去莫教一日不花開
歐公閒居汝隂時二妓甚穎文公歌詞盡記之筵上戱
約他年當來作守後數年公自維揚果移汝隂其人
已不復見矣視事之明日飲同官湖上種黃楊樹子
有詩留擷芳亭云柳絮已將春色去海棠應恨我來
遲後三十年東坡作守見詩笑曰杜牧之綠葉成隂
之句耶
歐陽公自維揚移守汝隂作西湖詩云綠芰紅蓮畫舸
浮使君寧復憶揚州都將二十四橋月換得西湖十
頃秋東坡自潁移維揚作詩寄曰二十四橋亦何有
換此十頃玻璃風使歐公詩也
張文潜初官通許喜營妓劉淑女為作詩曰可是相逢
意便深為郎巧笑不湏金門前一尺春風髻窗外三
更夜雨衾别燕從教燈見淚夜船惟有月知心東西
芳草渾相似欲望高樓何處尋又云未說蝤蠐如素
領固應新月學蛾眉引成密約因言笑認得真情是
别離尊酒且傾濃琥珀淚痕更著薄胭脂北城月落
烏啼夜便是孤舟腸斷時
孫賁公素居京師大病予數往存撫之又數日見東坡
云聞曾見孫公素病如何予曰大病方安坡云這漢
病中瘦則瘦儼然風雅後見公素道此語公素應曰
那娘意下恨則恨無奈思量坡大竒之
孫公素畏内衆所共知嘗求坡公書扇坡題云披扇當
年笑温嶠挽刀晩歲戰劉郎不湏戚戚如馮衍但與
時時說李陽公素昔為程宣徽門賓後娶程公之女
性極妬悍故云
東坡在黃州日作雪詩云凍合玉樓寒起粟光搖銀海
眩生花人不知其使事也後移汝海過金陵見王荆
公論詩及此云道家以兩肩為玉樓以目為銀海是
使此事否坡笑之退謂葉致遠曰學荆公者豈有此
博學哉
熙寧中士大夫猶能詩盧東題汴河驛中云蒼顔白髮
老參軍剰糶官糧置酒樽但得有錢供客醉誰能騎
馬傍人門荆公見而愛之遂獲進用
東坡在徐州送鄭彦能還都下問其所遊因作詞云十
五年前我是風流帥花枝缺處留名字記坐中人語
嘗題于壁後秦少游薄遊京師見此詞遂和之其中
有我曾從事風流府公聞而笑之
魯直戱東坡曰昔王右軍字為換鵝字韓宗儒性饕餮
每得公一帖於殿帥姚麟許換羊肉十數斤可名二
丈書為換羊書矣坡大笑一日公在翰苑以聖節製
撰紛冗宗儒日作數簡以圖報書使人立庭下督索
甚急公笑謂曰傳語本官今日斷屠
醉花宜晝醉雪宜夜醉樓宜暑醉水宜秋醉得意宜唱
醉將士宜鳴鼉醉女人宜謹節令除章程醉雋人宜
益觥盂加旗幟此皆以審其宜攻其景以與憂戰也
此等語皇甫松持正所作醉鄉日月記中語
侯鯖錄卷一
