侯鯖錄卷二
宋趙德麟撰
前世錢未有草書者淳化中太宗皇帝始以宸翰為之
既成以賜近臣崇寧大觀御書錢盖襲故事也王元
之謫商於有詩云謫官無俸突無烟唯擁琴書盡日
眠還有一般勝趙壹嚢中猶貯御書錢
蘇邁伯達東坡長子豪邁雖不及其父而問學語言亦
勝他人子也少年作詩云葉隨流水知何處牛帶寒
鴉過别村先生見之笑曰此村長官詩後東坡貶惠
州伯達求潮之安化令以便饋親果卒於官
王欽臣仲至仁宗時名儒原叔之子大臣薦文藝召試
學士院試罷詩云翠木隂隂白玉堂老來方此試文
章官簷日永揮毫罷閑拂塵埃看畫牆宿華岳觀詩
云凌空老樹雲垂葉壓屋梨花雪照人深愧地仙教
俗客慇懃留看華山春又二年經此再題云石壇流
水共蒼苔青竹林間一徑開可惜梨花飛已盡前年
遊客始重來
黃魯直讀太真外傳詩云寒日邊聲斷春風塞草長結
客詩云結客結英豪莫同兒女曹黃金粧劍佩猛獸
畫旌旄北極狼星落中原王氣高終令賀蘭外不著
赭黃袍
宋莒公兄弟皆以高名擢用仁廟時本朝文章多人未
有二公比者少時作落花詩為時膾炙莒公詩云一
夜東風拂苑牆歸來無處剰凄凉漢皋佩冷臨江濕
金谷樓危到地香淚臉𥙷痕勞獺髓舞臺收影費鸞
腸南朝樂府休賡曲桃葉桃根盡可傷景文詩云墜
素飜紅各自傷青樓烟雨忍相忘欲飛更作回風舞
已落猶成半面粧滄海客歸珠迸淚章臺人去骨微
香可憐無意傳雙蝶盡委花心與蜜房
潁昌西湖辰江亭成公作詩云綠鴨東陂已可憐更因
雲竇注新泉鑿開魚鳥忘情地展盡江湖極目天向
夕舊灘都浸月遏空新樹便留烟使君直欲稱漁叟
願賜閑州不記年
晁次膺薄遊南京嘗作詞云花前月下堪垂淚水邊樓
上總關心後過其家已與客飲復作詩曰去日玉刀
封斷恨見來金斗慰愁眉黃昏飲散歌闌後懊惱水
邊樓上時
唐武宗即位罷朝奮怒曰窮吾天下者佛也始去其山
臺野邑四萬所冠其徒幾至十萬人至會昌五年始
命西京留佛寺四僧唯十人東京二寺節度觀察同
華汝三十四治所得留一寺僧如西京數其餘刺史
州不得有寺出四御史裏行以督之御史乘驛未出
開天下寺至於屋基耕而刓之凡除寺四千六百僧
尼筓冠二十六萬五百其奴婢至十五萬良人枝附
為使令者倍筓冠之數良田數千頃奴婢口率以百
畆編入農籍其餘賤取民直歸於有司寺近州縣得
以恣新其公宇傳舍後二年宣宗即位詔曰佛尚不
殺而仁且來中國久亦可助以為治天下率興三寺
用齒衰男女為其徒各止三十人兩京倍其數四五
焉著為定令以徇其習且使後世不得復加也(本朝景德)
(中天下二萬五千寺嘉祐間三萬九千寺陳襄述古判祠部日說云用江鄰幾雜詩)
杜牧之和裴傑新櫻桃詩云忍用烹酥酪從將玩玉盤
流年如可駐何必九華丹遂知唐人已用櫻桃薦酪
也
李商𨼆江之嫣賦云豈如河畔牛星隔歲祗聞一過不
及苑中人柳終朝剰得三眠漢苑有人形柳一日三
起三倒
長安南山下書生作小圃時蒔花木以待遊子一日有
金犢車從數女奴皆玉色麗人車中人下飲於庭邀
書生同坐生意當時貴人家不出既見欵甚將别出
小碧牋書詩為贈云相思無路莫相思風裏楊花只
片時惆悵深閨獨歸處曉鶯啼斷綠楊枝
東坡嘗言鬼詩有佳者誦一篇云流水涓涓芹吐芽織
烏西飛客還家深村無人作寒食殯宫空對棠梨花
嘗不解織烏義王性之少年博學問之乃云織烏日
也往來如梭之織坡又舉云楊柳楊柳嫋嫋隨風急
西樓美人春睡濃繡簾斜卷千條入又誦一詩云湘
中老人讀黃老手援紫虆坐碧草春至不知湘水深
日暮忘卻巴陵道此必太白子建鬼也
王性之云舒州下寨驛中所題詩余以永感之人讀之
垂涕云北堂無老信來稀十載秋風鴈自飛今日滿
頭生白髮千山鄉路為誰歸
鄭猶詠王子安應試新亭二詩云一簮華髮一床書盡
日新亭適意無莫道長安天樣遠長安自不厭江湖
又云前年諫獵出長楊乞得新亭作醉鄉好把青衫
送酒媪從教人識御爐香
余少從李慎言希古學自言昔夢中至一宫殿有儀衛
中數百妓抛毬人唱一詩覺而記得三首云侍宴黃
昏未肯休玉階夜色月如流朝來自覺承恩最笑倩
傍人認繡毬又云隋家宫殿鎖清秋曾見嬋娟颺繡
毬金鑰玉簫俱寂寂一天明月照高樓又云堪恨隋
家幾帝王舞腰緩盡繡鴛鴦如今重到抛毬處不見
熏爐舊日香
蔡持正謫新州侍兒從焉善琵琶常養一鸚鵡甚慧丞
相呼琵琶即扣一響板鸚鵡傳呼之琵琶逝後誤扣
響板鸚鵡猶傳言丞相大慟感疾不起嘗為詩云鸚
鵡言猶在琵琶事已非傷心瘴江水同渡不同歸
少遊嘗作遊仙詞坡稱之云隂風一夜攪青冥風定霏
霏雪散零想見玉清真境上白虚光裏誦黃庭又云
夜深樓上撥書眠天在闌干四角邊風掃亂雲毫髮
盡獨留壁月照人圓又云天風吹月入闌干烏鵲無
聲子夜閒織女明星來枕上了知身不在人間又云
本是廬山種杏人出山來事碧虚君上清欲問因何
到請看山家十賚文余聞仙家十賚猶人間九錫也
(是松陵唱和十賚出陶弘景傳)
紹聖中有人過臨江軍驛舍題二詩不書姓名時貶東
坡毁上清宫碑令蔡京别撰詩云李白當年謫夜郎
中原不復漢文章納官贖罪何人在壮士悲歌淚兩
行又云晉公功業冠皇唐吏部文章日月光千載斷
碑人膾炙不知世有段文昌(乃江端友子我作或云張文潜作)
余崇寧中坐章疏入籍為元祐黨人後四年牽復過陳
張文潜常希古皆在陳居相見慰勞之餘答曰靈轂
子王叡作解昭君怨殊有意思能到人妙處詞云莫
怨工人醜畫身莫嫌明主遣和親當時若不嫁殊域
秪是宫中一舞人文潜云此真先生所謂篤行而剛
者也
浮休居士張舜民芸叟忠義人也紹聖中入元祐謫籍
為黨人繫潭州赦書中獨元祐人不赦有宣赦詩云
擊鼓填街道傳聲過水濱國嚴三歲犯恩洗萬方春
舟楫隨南斗衣冠拱北辰嶺南幷嶺北多少望歸人
四眀狂客賀知章回鄉偶書二首云離别家鄉歲月多
近來人事半消磨惟有門前鑑湖水春風不減舊時
波又云幼小離家老大回鄉音難改面皮䰄家童相
見不相識卻問客從何處來一說云黃拱作
少游題大年小景四首本自江湖客宦遊何苦心因君
小平遠還我舊登臨又云公子歌鍾裏何曾識渺茫
唯應斗帳夢曾入水雲鄉又云曉浦烟籠樹晴江水
拍空煩君添小艇畫我作漁翁又云島外雲峯晩沙
邊水樹明想當揮洒就侍女一時驚
徐仲章嘗作愛愛歌云吳越佳人古云好破家亡國何
勝道昨夜閒觀愛愛歌坐中歎息無如何愛愛本是
娼家女金魂玉魄沉塵土歌舞吳中第一人綠鬢雙
鬟纔十五耳聞目見是何事不謂其人乃如許操心
危兮勵志深半夜窗前淚如雨假饒一笑得千金何
如嫁作良人婦桃李不為當路花芙蓉開向秋風渚
忽然一日逢張氏便約終身不相棄山可磨兮海可
枯生唯一兮死唯二有如樗櫟叢中木忽然化作瀟
湘竹又如黃鳥春風時遷喬林兮出幽谷文君走馬
來成都弄玉吹簫從幾曲不聞馬上琵琶聲忽作山
頭望夫哭去年春風還滿房昨夜明月還滿床行人
一去不復返不念關山歧路長前年猶惜縷金衣今
年不畫深胭脂今年今日萬事已鮫綃翡翠春如泥
一女二夫兮妾之所羞不求所事兮志將何求蛾眉
皓齒兮妾之所憂不如無生兮庶幾無无喓喓草蟲
趯趯阜螽靡不有初鮮克有終鴛鴦于飛兮畢之羅
之人間所恨兮何休時深山人跡不到處病鸞歛翼
巢高枝
余嘗愛韓致光宫詞云繡裙斜立正銷魂宫女移燈掩
殿門燕子不歸花著雨春風應是怨黃昏
元豐中裕陵以元夕御樓宰臣親王觀燈有御製令從
臣和進王禹玉為左相蔡持正為右相蔡密叩王云
應製上元詩如何使事禹玉曰鼇山鳳輦外不可使
章子厚時為黃門侍郎面笑之云此誰不知十七日
登對裕陵獨賞禹玉詩云妙於使事詩云雪消華月
滿仙臺萬燭當樓寶扇開雙鳳雲中扶輦下六鼇海
上駕山來鎬京春酒沾周燕汾水秋風陋漢才一曲
昇平人共樂君王又進紫霞杯(是夕以高麗進樂又添一杯)
劉貢父先生元祐作少蓬余被旨召赴本省呈試貢父
作主文幕次中聞與顧子敦誦渠昔自校書郎出倅
泰州作詩云璧門金闕倚天開五見宫花落幷槐明
月扁舟滄海去卻從雲氣望蓬萊
魯直父名庶字亞夫最能詩有怪石二絶云山鬼水怪
著薜荔天祿辟邪眠碧苔鈎簾坐對心語口曾見漢
唐池館來
狄遵度字元規樞密直學士樂之子敏慧夙成當楊文
公崑體盛行乃獨為古文章慕杜子美韓退之之句
法一夕夢子美自誦其逸詩數十章既覺猶記其兩
句云夜卧北斗寒攝枕木落霜拱鴈連天因書其後
曰子美有耶果亡耶其肯為余來耶誦人未知之者
俾予知耶觀其詞盖非它人所能為真子美無疑矣
遵度因足成其詩號佳城篇不幸年二十為襄城簿
而卒詩云佳城鬱鬱鎖寒烟孤雛乳兔號荒阡夜卧
北斗寒攝枕木落霜拱鴈連天浮雲西去伴落日行
客東盡隨長川乾坤未死吾尚在肯與蟪蛄論大年
劉路左車嘗收唐人新編當時人詩冊存老杜數十首
其間用字皆與今本不同有送惠二過東溪詩集中
無有詩云惠子白驢瘦歸溪惟病身皇天無老眼空
谷滯斯人崖蜜松花熟山杯竹葉春柴門了生事黃
綺未稱臣
曾阜為蘄州黃梅令縣有峯頂寺去城百餘里在亂山
羣峯間人迹所不到阜按田偶至其上梁間小榜流
塵昏晦乃李白所題詩也其字亦豪放可愛詩云夜
宿峯頂寺舉手捫星辰不敢高聲語恐驚天上人(或云)
(王元之少年登樓詩云危樓高百尺手可摘星辰不敢高聲語恐驚天上人)
東坡先生在嶺南言元祐中有見李白酒肆中誦其近
詩云朝披夢澤雲笠釣青茫茫此非世人語也少游
嘗手錄其全篇少游叙云觀頃在京師有道人相訪
風骨甚異語論不凢自云嘗與物外諸公往還口誦
二篇云東華上清監清逸真人李白作也詩云人生
燭上花光滅巧妍盡春風遶樹頭日與化工進昔我
飛骨時慘見當塗墳青松靄朝霞縹緲山下村既死
明月魄無復玻璃魂念此一脱洒長嘯登崑崙醉看
鸞鳳衣星斗俯可捫又云朝披夢澤雲笠釣青茫茫
尋流得雙鯉中有三元章篆字若月蛇逸勢如飛翔
歸來問天姥妙義不可量金刀割青素靈文爛煌煌
燕服十二環想見仙人房暮跨紫鱗去海氣侵肌凉
龍子善變化化作梅花粧遺我纍纍珠靡非明月光
勸我穿綘縷繫作裙間壋揖子以疾去談笑聞餘香
王平甫年十一過洪州府滕王閣詩盖其少成如此又
再賦一首叙其事云滕王平昔好追遊高閣依然枕
碧流勝地幾經興廢事夕陽偏照古今愁層城樹密
千家笛江渚人孤一葉舟悵望滄波吟不盡西山重
叠亂雲浮十四歲再題一首其序云予始年十一時
從親還里中道由洪州泊滕王閣下俯視山川之勝
而求士大夫所留之詩凡百餘篇自唐杜紫微外𩔖
皆世俗氣不足矜愛乃作一章牓之西楹後三年客
淮上思其幼時勇於述作不自意其非也輙改作一
章以誌當時之事其舊者往往傳於江西今故併存
之詩云地勢遠迂徐孺亭窮南有客兩曾經簷前燕
雀鳴相鬭潭裏蛟龍困未醒亂靄蒼茫侵樹色驚濤
浩蕩失天形當時好景無同賞對此悲歌孰為聽
張子野云往歲吳興守滕子京席上見小妓兜娘子京
賞其佳色後十年再見於京口絶非頃時之容態感
之作詩云十載芳洲撫白蘋移舟弄水賞青春當時
自倚青春力不信東風解誤人
黃子思云余嘗守官咸陽縣廨之後臨渭河汀嶼中連
歲秋有孤鴈來棲于葭葦中今歲冬深不復至矣或
已在繒弋或去而之他皆不可知也感而為詩題亭
壁云天寒霜落鴈來棲歲晩川空鴈不歸江海一身
多少事清風明月我沾衣
東坡云元祐三年二月二十一日與魯直天啟會於伯
時齋舍錄鬼仙所作或夢中所作嘗記太平廣記中
有人為鬼物所引入墟墓間皆鮮華洞戶忽為劫墓
者所驚遂失所見但云芫花半落松風晩清又錄鬼
詩云江上檣竿一百尺山中樓臺十二重老僧樓上
望江上遥指檣竿笑殺儂又云爺娘送我青楓根不
記青楓幾回落當時刺繡衣上花今日為灰不堪著
又云酒盡君莫沽壺乾我當發城市多囂塵還山弄
明月又云卜得下峽日秋江風浪多巴陵一夜雨腸
斷木蘭歌又云浦口潮來初渺漫蓮舟溶漾採花難
芳心不惬空歸去會待潮來更折看又云忽然湖上
片雲飛不覺中流雨濕衣折得荷花渾忘卻空將荷
葉盖頭歸又云寒草白露裏亂山明月中是夕苦吟
罷寒燭與君同
烏鰂八足絶短者集足在口縮喙在腹形𩔖鞋嚢其名
烏鰂噏波噀墨迷射水慝以衛害焉(海物異名)
熙寧中魯直入宫教余兄弟伯父五開府酒餘脱淺色
香羅襖衣之魯直醉中作詩云叠送香羅五色衣著
來香氣入書幃到家慈母驚相問為說王孫脱贈歸
魯直評東坡書曰學問文章之氣鬱鬱葱葱散於筆墨
之間此所以他人終莫能及
侯鯖錄卷二
