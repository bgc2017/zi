近思錄卷八宋朱子吕祖謙同編
葉采集解
治體(凡二十五條)
此卷論治道蓋明乎出處之義則於治道之綱
領不可不求講明之一旦得時行道則舉而措
之耳
濓溪先生曰治天下有本身之謂也治天下有則家之
謂也(朱子曰則謂物之可視以為法者猶俗言則例則樣是也)本必端端本誠心而
已矣則必善善則和親而已矣(朱子曰心不誠則身不可正親不和則家不可)
(齊以上總論治天下者其本在身其則在家也)家難而天下易家親而天下
疎也(朱子曰親者難處疏者易裁然不先其難亦未有能其易者也)家人離必起於婦
人故睽次家人以二女同居而其志不同行也(朱子曰睽次家)
(人易卦之序二女以下睽彖傳文二女謂睽卦兌下離上兌少女離中女也陰柔之性外和悅而内猜嫌故同)
(居而異志)堯所以釐降二女於媯汭舜可禪乎吾兹試矣是
治天下觀於家(朱子曰釐理也降下也媯水名汭水北舜所居也堯理治下嫁二女於舜將以)
(試舜而授之天下也以上論善則在和親之道)治家觀身而已矣身端心誠
之謂也誠心復其不善之動而已矣(朱子曰不善之動息於外則善心之)
(生於内者無不實矣)不善之動妄也妄復則无妄矣无妄則誠焉
(程子曰无妄之謂誠)故无妄次復而曰先王以茂對時育萬物深
哉(通書茂篤實盛發之意對猶配也謂配天時以育物朱子曰无妄次復亦卦之序先王以下引无妄)
(卦大象以明對時育物惟至誠者能之而贊其旨之深也以上論端本在誠心之道)
明道先生嘗言於神宗曰得天理之正極人倫之至者
堯舜之道也用其私心依仁義之偏者霸者之事也(熙寧)
(二年先生以大臣薦召除太子中允權監察御史裏行上疏首言王霸之事有天理人欲之分綱常純駁之辨)
王道如砥本乎人情出乎禮義若履大路而行無復回
曲霸者崎嶇反側於曲徑之中而卒不可與入堯舜之
道(王道本乎人情之公出乎禮義之正平易正直而無回邪委曲之行崎嶇艱險反側不安之意徑委曲小)
(路也)故誠心而王則王矣假之而霸則霸矣二者其道不
同在審其初而已易所謂差若毫釐繆以千里者其初
不可不審也(王者修己愛民正中國攘夷狄無非以誠心而行乎天理霸者假尊王攘夷救災討)
(叛之名義以號令天下而自尊大耳其道雖霄壤之不侔然其初但根於一念之公私誠偽而已朱子曰宣)
(帝雜王霸原不識王霸只是以寬慈喚做王嚴酷喚做霸自古論王霸至明道先生此劄無餘蘊矣)惟陛
下稽先聖之言察人事之理知堯舜之道備於己反身
而誠之推之以及四海則萬世幸甚(文集下同)
伊川先生曰當世之務所尤先者有三一曰立志二曰
責任三曰求賢今雖納嘉謀陳善算非君志先立其能
聽而用之乎君欲用之非責任宰輔其孰承而行之乎
君相恊心非賢者任職其能施於天下乎此三者本也
制於事者用也三者之中復以立志為本所謂立志者
至誠一心以道自任以聖人之訓為可必信先王之治
為可必行不狃滯於近規不遷惑於衆口必期致天下
如三代之世也(立志篤實而遠大則不膠於淺近不惑於流俗)
比之九五曰顯比王用三驅失前禽伊川易傳曰人君
比天下之道當顯明其比道而已如誠意以待物恕己
以及人發政施仁使天下蒙其惠澤是人君親比天下
之道也如是天下孰不親比於上(積誠實之意以待物推愛己之心以及人)
(發政施仁公平正大羣心自然豫附人君顯比天下之道也)若乃暴其小仁違道干
譽欲以求天下之比其道亦己狭矣其能得天下之比
乎(暴小惠以市私恩違正道以干虚譽以是求比則非顯比矣)王者顯明其比道天
下自然來比來者撫之固不煦煦然求比於物若田之
三驅禽之去者從而不追來者則取之也此王道之大
所以其民皥皥而莫知為之者也(煦煦日出微溫之貌禮夫子不合圍蓋蒐)
(田之時圍於三面前開一路來者取之去者不追亦猶王者顯明比道初不執小惠以求人之比也皥皥廣大)
(自得之意)非惟人君比天下之道如此大率人之相比莫不
然以臣於君言之竭其忠誠致其才力乃顯其比君之
道也用之與否在君而已不可阿諛逢迎求其比己也
在朋友亦然修身誠意以待之親己與否在人而已不
可巧言令色曲從苟合以求人之比己也於鄉黨親戚
於衆人莫不皆然三驅失前禽之義也(易傳下同)
古之時公卿大夫而下位各稱其德終身居之得其分
也位未稱德則君舉而進之士修其學學至而君求之
皆非有預於己也農工商賈勤其事而所享有限故皆
有定志而天下之心可一後世自庶士至於公卿日志
於尊榮農工商賈日志於富侈億兆之心交騖於利天
下紛然如之何其可一也欲其不亂難矣(履卦象曰君子以辨上下)
(定民志上之人不度其德而制爵位則庶士以至公卿日志於尊榮不明其分而立品節則農工商賈日志於)
(富侈貴賤競趨而心欲無窮此亂之所由生也)
泰之九二曰包荒用馮河伊川易傳曰人情安肆則政
舒緩而法度廢弛庶事無節治之之道必有包含荒穢
之量則其施為寬裕詳密弊革事理而人安之若無含
弘之度有忿疾之心則無深遠之慮有暴擾之患深弊
未去而近患己生矣故在包荒也(當泰之盛上下安肆政令舒緩而不振法)
(度廢弛而不立庶事泛溢而無節未可以亟正驟起之也必有包含荒穢之量而後見於施為者寬裕而不迫)
(詳密而不疎不迫不疎則弊可革事可理而人且安之矣或者見其百度慢弛不能含忍而遽懷忿疾之心則)
(不暇詳密何有深遠之慮不能寬裕寧免暴擾之憂無深遠之慮則深弊未易革有暴擾之憂則近患己生矣)
自古泰治之世必漸至於衰替蓋由狃習安逸因循而
然自非剛斷之君英烈之輔不能挺特奮發以革其弊
也故曰用馮河(治泰之道雖不容峻迫然人情玩肆因循苟且漸已陵夷苟非一人剛斷宰輔)
(英烈則亦未能挺持自立奮發有為而作新積弊也無舟渡河曰馮謂必用馮河之勇也)或疑上云
包荒則是包含寬容此云用馮河則是奮發改革似相
反也不知以含容之量施剛果之用乃聖賢之為也(有含)
(容之量則剛果不至於疎廹有剛果之用則含容不至於委靡二者相資而後治泰之道可成也)
觀盥而不薦有孚顒若伊川易傳曰君子居上為天下
之表儀必極其莊敬如始盥之初勿使誠意少散如旣
薦之後則天下莫不盡其孚誠顒然瞻仰之矣(盥者祭祀之始)
(盥洗之時也薦者獻腥獻熟之時也方盥之初人心精純嚴肅既薦之後則禮儀繁縟人心漸散故為人上者)
(必外莊内敬常如始盥之時則天下之人莫不誠信其上顒顒然仰望之矣)
凡天下至於一國一家至於萬事所以不和合者皆由
有間也無間則合矣以至天地之生萬物之成皆合而
後能遂凡未合者皆為有間也若君臣父子親戚朋友
之間有離貳怨隙者蓋讒邪間於其間也去其間隔而
合之則無不和且治矣噬嗑者治天下之大用也(噬嗑卦傳)
(天地有間則氣不通而生化莫遂人倫有間則情不通而恩義日睽頤中有物曰噬嗑噬而合之所以去間也)
(有治天下之大用焉)
大畜之六五曰豶豕之牙吉伊川易傳曰物有總攝事
有機會聖人操得其要則視億兆之心猶一心道之斯
行止之則戢故不勞而治其用若豶豕之牙也(得其要會則視)
(繁猶簡令行而禁止矣)豕剛躁之物若強制其牙則用力勞而不
能止若豶去其勢則牙雖存而剛躁自止君子法豶豕
之義知天下之惡不可以力制也則察其機持其要塞
絶其本原故不假刑法嚴峻而惡自止也且如止盜民
有欲心見利則動苟不知教而廹於飢寒雖刑殺日施
其能勝億兆利欲之心乎聖人則知所以止之之道不
尚威刑而修政教使之有農桑之業知廉恥之道雖賞
之不竊矣(聖人所以制強暴者蓋亦察其機要而治其本原則人自服矣如所謂止盜之法是也非)
(若後世權謀之術執其要害以御人之謂也)
解利西南無所往其來復吉有攸往夙吉伊川易傳曰
西南坤方坤之體廣大平易當天下之難方解人始離
艱苦不可復以煩苛嚴急治之當濟以寬大簡易乃其
宜也(文王八卦方位坤居西南維故西南為坤大難初解與民休息之意)既解其難而安
平無事矣是無所往也則當修復治道正紀綱明法度
進復先代明王之治是來復也謂反正理也自古聖王
救難定亂其始未暇遽為也既安定則為可久可繼之
治自漢以下亂既除則不復有為姑隨時維持而已故
不能成善治蓋不知來復之義也(大難既解雖已安平而無所事然興廢舉)
(墜修復治道以為久安長治之計者不容苟且而遂已也)有攸往夙吉謂尚有當解
之事則早為之乃吉也當解而未盡者不早去則將復
盛事之復生者不早為則將漸大故夙則吉也(張柬之等不殺)
(武三思及其勢復成乃欲除之則亦晩矣)
夫有物必有則父止於慈子止於孝君止於仁臣止於
敬萬物庶事莫不各有其所得其所則安失其所則悖
聖人所以能使天下順治非能為物作則也唯止之各
於其所而已(艮卦彖傳事物各有天然之則聖人非能為物作則但處之各當其則而已)
兌說而能貞是以上順天理下應人心說道之至正至
善者也(兌卦彖曰說以利貞是以順乎天而應乎人)若夫違道以干百姓之
譽者苟說之道違道不順天干譽非應人苟取一時之
說耳非君子之正道君子之道其說於民如天地之施
感之於心而說服無斁(道出於天違道則非順天矣譽出於人干譽則非應人矣)
天下之事不進則退無一定之理濟之終不進而止矣
無常止也衰亂至矣蓋其道已窮極也聖人至此奈何
曰惟聖人為能通其變於未窮不使至於極堯舜是也
故有終而無亂(旣濟彖曰終止則亂其道窮也盛止必衰者天下之常勢有盛無衰者聖人之)
(常道常人苟安於既濟乃衰亂之所由生聖人通變於未窮故有終而無亂易大傳曰堯舜氏作通其變使民)
(不倦是也)
為民立君所以養之也養民之道在愛其力民力足則
生養遂生養遂則教化行而風俗美故為政以民力為
重也春秋凡用民力必書其所興作不時害義固為罪
也雖時且義必書見勞民為重事也後之人君知此義
則知愼重於民力矣(春秋書不時者如隱公七年夏城中丘之類書時者如桓十六年冬)
(城向之類書不義者如莊二十三年丹桓宫楹之類書義者如莊元年築王姬之館之類)然有用民
力之大而不書者為教之意深矣僖公修泮宫復閟宫
非不用民力也然而不書二者復古興廢之大事為國
之先務如是而用民力乃所當用也人君知此義知為
政之先後輕重矣(經說下同泮半也諸侯之學鄉射之宫其東西南方有水形如半璧以)
(其半於天子之辟雍故曰泮宫也閟閉也幽陰之義宫廟也毛氏曰先妣姜嫄之廟孟仲子曰是禖宫也泮宫)
(者所以教育賢材閟宫者所以尊事祖先二者皆為國之先務以是而用民力故無議焉)
治身齊家以至平天下者治之道也建立治綱分正百
職順天時以制事至於創制立度盡天下之事者治之
法也聖人治天下之道唯此二端而已(道者治之本法者治之具不可)
(偏廢然亦必本之立而後其具可舉也)
明道先生曰先王之世以道治天下後世只是以法把
持天下(遺書下同先王治天下以仁義為主法固在其中後世把持法令以控制天下而法亦非先)
(王之法矣)
為政須要有紀綱文章先有司鄉官讀法平價謹權量
皆不可闕也(大曰綱小曰紀文章謂文法章程也有司衆職也必先正有司而後考其成會其要)
(鄉官如黨正族師閭胥比長之屬讀法如州長於正月之吉及歲時祭祀各屬其州之民而讀法以考其德行)
(道藝而勸之以糾其過惡而戒之是也平價如賈師各掌其次之貨賄之治辨其物而均平之展其成而奠其)
(價之類是也權五銖兩斤鈞石也量五龠合升斗斛也)人各親其親然後能不獨
親其親(使人各親其親則親親之道公於天下)仲弓曰焉知賢才而舉之
子曰舉爾所知爾所不知人其舍諸便見仲弓與聖人
用心之大小推此義則一心可以喪邦一心可以興邦
只在公私之間耳(仲弓欲以一人之知舉天下之賢故疑其不足夫子則因天下之賢舉天)
(下之賢惟見其有餘用心之公私小大如此推其極致則一可以喪邦一可以興邦)
治道亦有從本而言亦有從事而言從本而言惟是格
君心之非正心以正朝廷正朝廷以正百官若從事而
言不救則已若須救之必須變大變則大益小變則小
益(論治本則正君而國定矣就事而言則必有大更革然後能救積弊然要以格君心為本)
唐有天下雖號治平然亦非盡善之道三綱不正無君
臣父子夫婦其原始於太宗也故其後世子弟皆不可
使君不君臣不臣故藩鎮不賓權臣跋扈陵夷有五代
之亂(太宗以智力劫持取天下其於君臣父子之義有虧閨門之間又有慙德三綱皆已不正是以後世)
(子孫氣習相傳綱常陵夷而不可止玄宗使肅宗至靈武則自立稱帝使永王璘使江南則反君臣之道不正)
(遂使藩鎮割據於外閹豎擅專於内馴致五季之極亂也)漢之治過於唐漢大綱正
唐萬目舉本朝大綱正萬目亦未盡舉(大綱謂綱常唐之治目若世業)
(若府兵若租庸調若省府其區畫法制略仿先王之遺意故亦足以維持天下)
教人者養其善心而惡自消治民者導之敬讓而爭自
息(外書下同道之以德齊之以禮)
明道先生曰必有關睢麟趾之意然後可以行周官之
法度(關雎詠文王妃姒氏有幽閒貞静之德麟趾詠文王子孫宗族有仁愛忠厚之性朱子曰自閨門)
(衽席之微積累至薰蒸洋溢天下無一民一物不被其化然後可以行周官之法度不然則為王莽矣)
君仁莫不仁君義莫不義天下之治亂繫乎人君仁不
仁耳離是而非則生於其心必害於其政豈待乎作之
於外哉(一國以一人為本一人以一心為本使人君有一念私邪必將害於其政奚待作於外而後可)
(知)昔者孟子三見齊王而不言事門人疑之孟子曰我
先攻其邪心心既正然後天下之事可從而理也夫政
事之失用人之非知者能更之直者能諫之然非心存
焉則一事之失救而正之後之失者將不勝救矣格其
非心使無不正非大人其孰能之(孟子見齊王首言仁術曰是心足以王至)
(將求其所大欲則曰緣木求魚後必有災王欲行之盍反其本凡皆以格其非心而興其善意至於一政事之)
(得失固未暇論)
横渠先生曰道千乘之國不及禮樂刑政而云節用而
愛人使民以時言能如是則法行不能如是則法不徒
行禮樂刑政亦制數而已耳(正蒙下同說見論語道治也千乘諸侯之國其賦)
(可出兵車千乘者治國以人心為本必節己裕民德意孚洽民安其生然後禮樂刑政有所措)
法立而能守則德可久業可大鄭聲佞人能使為邦者
喪其所守故放遠之(鄭聲者鄭國之俗淫邪其作之詩著於樂者聲皆淫靡佞人者口給)
(面諛之人也夫子既告顔子以四代之禮樂而必欲放鄭聲遠佞人蓋二者蕩心之原敗法亂紀之要也)
横渠先生荅范巽之書曰朝廷以道學政術為二事此
正自古之可憂者巽之謂孔孟可作將推其所得而施
諸天下邪將以其所不為而強施之於天下歟(道學政術分為)
(兩途則學與政皆非矣使孔孟復生必將推其所得之道措之天下必不以政術非吾所事而姑以是強施之)
(天下也)大都君相以父母天下為王道不能推父母之心
於百姓謂之王道可乎所謂父母之心非徒見於言必
須視四海之民如己之子設使四海之内皆為己之子
則講治之術必不為秦漢之少恩必不為五霸之假名
(視民猶子則所以撫摩涵育教誨輔翼之者何所不盡秦漢慘刻少恩五霸假義圖利皆無誠愛之心者也)
巽之為朝廷言人不足與適政不足與間能使吾君愛
天下之人如赤子則治德必日新人之進者必良士帝
王之道不必改途而成學與政不殊心而得矣(文集也適過)
(間非也用人之非不足過謫行政之失不足非間唯能愛民如赤子懇惻切至則治德將日新何憂為政之失)
(所任皆良士何憂用人之非帝王之道即今日之政事非有兩途今日之政術即平日之學問非有二心也)
近思錄卷八
