近思錄卷九宋朱子吕祖謙同編
葉采集解
治法(凡二十七條)
此卷論治法蓋治本雖立而治具不容缺禮樂
刑政有一之未備未足以成極治之功也
濓溪先生曰古聖王制禮法修教化三綱正九疇叙百
姓太和萬物咸若(朱子曰綱網上大綱也三綱者夫為妻綱父為子綱君為臣綱也疇類也)
(九疇見洪範若順也此所謂理而後和也)乃作樂以宣八風之氣以平天下
之情(朱子曰八音以宣八方之風見國語宣所以達其理之分平所以節其和之流)故樂聲淡
而不傷和而不淫入其耳感其心莫不淡且和焉淡則
欲心平和則躁心釋(朱子曰淡者禮之發和者樂之為先淡後和亦主靜之意也然古聖)
(賢之論樂曰和而已此所謂淡蓋以今樂形之而後見其本於莊敬齊肅之意耳)優柔平中德
之盛也天下化中治之至也是謂道配天地古之極也
(朱子曰欲心平故平中躁心釋故優柔言聖人作樂功化之盛如此或云化中當作化成)後世禮法
不修政刑苛紊縱欲敗度下民困苦謂古樂不足聽也
代變新聲妖淫愁怨導欲增悲不能自止故有賊君棄
父輕生敗倫不可禁者矣(朱子曰縱欲敗度故其聲不淡而妖淫政苛民困故其聲)
(不和而愁怨妖淫故導欲而至於輕生敗倫愁怨故增悲而至於賊君棄父)嗚呼樂者古以
平心今以助欲古以宣化今以長怨(朱子曰古今之異淡與不淡和與不)
(和而已)不復古禮不變今樂而欲至治者遠哉(通書復朱子曰古)
(禮然後可以變今樂)
明道先生言於朝曰治天下以正風俗得賢才為本宜
先禮命近侍賢儒及百執事悉心推訪有德業充備足
為師表者其次有篤志好學材良行修者延聘敦遣萃
於京師俾朝夕相與講明正學其道必本於人倫明乎
物理(大而人倫微而物理皆道之體也)其教自小學灑掃應對以往修
其孝弟忠信周旋禮樂其所以誘掖激勵漸摩成就之
道皆有節序(誘掖引而進之激勵作而興之漸摩則有漸成就則周足)其要在於擇
善修身至於化成天下自鄉人而可至於聖人之道(擇善)
(者致知格物也修身者誠意正心修身也化成天下者齊家治國平天下也鄉人鄉里之常人孟子曰我猶未)
(免為鄉人是也)其學行皆中於是者為成德取材識明達可進
於善者使日受其業(所學所行中乎是者謂擇善修身足以化成天下蓋成德之士也則)
(又取夫材識明達可與適道者使受學於成德之人)擇其學明德尊者為太學之
師次以分教天下之學(教成使為學官推教法於天下)擇士入學縣升
之州州賓興於太學聚而教之歲論其賢者能者於朝
(此仿周禮鄉大夫賓興司馬論士之制)凡選士之法皆以性行端潔居家
孝弟有廉恥禮遜通明學業曉達治道者(文集下同則以此選士)
(通於理而適於用本於身而及於天下其與後世以文詞記誦取士者有間矣)
明道先生論十事一曰師傅(古者自天子達於庶人必須師友以成就其德業今)
(師傅之職不修友臣之義未著所以尊德樂善之風未成)二曰六官(天地四時之官歴二帝三王未)
(之或改今官秩淆亂職業廢弛太平之治所以未至)三曰經界(制民常産使之厚生則經界不可不)
(正井地不可不均今富者跨州縣而莫之止貧者流離餓殍而莫之恤幸民雖多而衣食不足者蓋無紀極生)
(齒日益繁而不為之制則衣食日蹙轉死日多)四曰鄉黨(古者政教始乎鄉里其法起於比閭族黨)
(州鄉酇遂以相聯屬統治故民相安而親睦刑法鮮犯廉恥易格)五曰貢士(庠序所以明人倫化)
(成天下今師學廢而道德不一鄉射亡而禮義不興貢士不本於鄉里而行實不修秀民不養於學校而人材)
(多廢)六曰兵役(古者府史胥徒受祿公上而兵農未始判也今驕兵耗匱國力禁衛之外不漸歸之)
(農則將貽深慮府史胥徒之役毒遍天下不更其制則未免大患)七曰民食(古者民必有九年之)
(食今天下耕之者少食之者衆地力不盡人功不勤固宜漸從古制均田務農公私交為儲粟之法以為凶歲)
(之備)八曰四民(古者四民各有常職而農者十居八九故衣食易給今京師浮民數逾百萬此在酌)
(古變今均多恤寡漸為之業以救之耳)九曰山澤(聖人理物山虞澤衡各有常禁故萬物阜豐而)
(財用不乏今五官不修六府不治用之無節取之不時惟修虞衡之職使長養之則有變通長久之勢)十
曰分數(古者冠昏喪祭車服器用等差分别莫敢踰僭故財用易給而民有常心今禮制不足以檢飭)
(人情名數不足以旌别貴賤奸詐攘奪人人求厭其欲此爭亂之道也以上十條並節錄本文)其言
曰無古今無治亂如生民之理有窮則聖王之法可改
後世能盡其道則大治或用其偏則小康此歴代彰灼
著明之效也苟或徒知泥古而不能施之於今姑欲徇
名而遂廢其實此則陋儒之見何足以論治道哉然儻
謂今人之情皆已異於古先王之迹不可復於今趣便
目前不務高遠則亦恐非大有為之論而未足以濟當
今之極弊也(泥古而不度今之宜徇復古之名而失其實此固陋儒之見然遂謂先王治法不可)
(用於今苟且卑陋此又世俗之淺識豈足以大有為而拯極弊哉)
伊川先生上疏(先生除崇正殿說書首上此疏)曰三代之時人君必有
師傅保之官師道之教訓(道開誘也)傅傅之德義(傅附益也)保保
其身體(保安全也)後世作事無本知求治而不知正君知規
過而不知養德(君正則治可舉德盛則過自消正君養德者本也求治規過者末也)傅德
義之道固已疎矣保身體之法復無聞焉(後世徒存保傅之名而無)
(其職不言師者今日經筵之官則道之教訓之事)臣以為傅德義者在乎防見
聞之非節嗜好之過(非禮之事不接於耳目嗜好之私不溺乎心術則德義進矣)保
身體者在乎適起居之宜存畏愼之心(外適起居之宜内存畏謹之念)
(則心神莊肅氣體和平矣)今旣不設保傅之官則此責皆在經筵欲
乞皇帝在宫中言動服食皆使經筵官知之(官中言動服食之間)
(經筵官皆得與聞之則深宫燕私之時無異於經筵講誦之際對宦官宫妾之頃猶若師保之臨乎前也)有
翦桐之戲則隨事箴規違持養之方則應時諫止(文集史)
(記成王與叔虞戲削桐葉為珪曰以此封若史佚曰天子無戲言遂請封叔虞於唐本註遺書又云某嘗進)
(言欲令上於一日之中親賢士大夫之時多親宦官宮人之時少所以涵養氣質薰陶德性)
伊川先生看詳三學條制云舊制公私試補蓋無虚月
學校禮義相先之地而月使之爭殊非教養之道請改
試為課有所未至則學官召而教之更不考定高下(設教)
(之道禮遜為先)制尊賢堂以延天下道德之士及置待賓吏師
齋立檢察士人行檢等法(尊賢謂道德可矜式者待賓謂行能可賓敬者吏師通於)
(治道可為吏之師法也三者皆才德過人首延禮之使士人知所向慕次乃立檢察士行之法)又云自
元豐後設利誘之法增國學解額至五百人來者奔湊
捨父母之養忘骨肉之愛往來道路旅寓他土人心日
偷士風日薄(偷苟得也薄謂薄於人倫)今欲量留一百人餘四百人
分在州郡解額窄處自然士人各安鄉土養其孝愛之
心息其奔趨流浪之志風俗亦當稍厚又云三舍升補
之法皆案文責跡有司之事非庠序育材掄秀之道(舊制)
(以不犯罰為行試在高等為藝按其文而不考其實責其跡而不察其心教之者非育才之道取之者非掄秀)
(之法)蓋朝廷授法必達乎下長官守法而不得有為是以
事成於下而下得以制其上此後世所以不治也(朝廷之法)
(直達於下中間更不任人故長吏拘於法而不得自任在下者反得執法以取必於上後世不治皆此之由非)
(獨庠序而已)或曰長貳得人則善矣或非其人不若防閑詳
密可循守也殊不知先王制法待人而行未聞立不得
人之法也苟長貳非人不知教育之道徒守虚文密法
果足以成人材乎(或者謂任人則人不能保其皆善任法則法猶可守也殊不知法待人而)
(後行苟不得人則雖有密法而無益於成才苟得其人則無待於密法而法之密反害其成才之道故不若略)
(文法而專責任也)
明道先生行狀云先生為澤州晉城令民以事至邑者
必告之以孝弟忠信入所以事父兄出所以事長上(教民)
(孝弟為政先務)度鄉村遠近為伍保使之力役相助患難相恤
而奸偽無所容(五家為伍五伍為保伍謂相參比也保謂相保任也)凡孤煢殘廢
者責之親戚鄉黨使無失所行旅出於其塗者疾病皆
有所養(孤窮而無依殘廢而不全羇旅而疾病者皆窮民無告使之各得所養)諸鄉皆有
校暇時親至召父老與之語兒童所讀書親為正句讀
教者不善則為易置擇子弟之秀者聚而教之鄉民為
社會為立科條旌别善惡使有勸有恥(觀此則養民善俗平易忠厚之)
(政可知矣)
萃王假有廟伊川易傳曰羣生至衆也而可一其歸仰
人心莫知其鄉也而能致其誠敬鬼神之不可度也而
能致其來格天下萃合人心總攝衆志之道非一其至
大莫過於宗廟故王者萃天下之道至於有廟則萃道
之至也(假至也王者至於有廟則萃道之盛也蓋羣生向背不齊惟於鬼神則歸仰如一人心出入無)
(時惟奉鬼神則誠敬自盡言人心之渙散每萃於祭享也鬼神視之而弗見聽之而弗聞然齊明盛服以承祭)
(祀則洋洋如在可致來格言鬼神之遊散亦每萃於宗廟也)祭祀之報本於人心聖
人制禮以成其德耳故豺獺能祭其性然也(易傳)
古者戍役再期而還今年春暮行明年夏代者至復留
備秋至過十一月而歸又明年仲春遣次戍者每秋與
冬初兩番戍者皆在疆圉乃今之防秋也(經說論采薇遣戍役北)
(人畏暑耐寒又秋氣折膠則弓弩可用故秋冬易為侵暴每留戍以防之)
聖人無一事不順天時故至日閉關(遺書下同復卦彖傳說見第四卷)
韓信多多益辦只是分數明(分者管轄階級之分數者行伍多寡之數分數明則)
(上下相臨統紀不紊所御者愈衆而所操者常寡)
伊川先生曰管轄人亦須有法徒嚴不濟事今帥千人
能使千人依時及節得飯喫只如此者亦能有幾人(管轄)
(統軍之官法謂區畫分數之法)嘗謂軍中夜驚亞夫堅臥不起不起善
矣然猶夜驚何也亦是未盡善(漢景帝時七國反遣周亞夫將兵擊之軍中夜)
(驚擾至帳下亞夫堅臥帳中不起有頃遂定)
管攝天下人心收宗族厚風俗使人不忘本須是明譜
系收世族立宗子法(譜籍錄也系聯屬也明之者辨著其宗派古者諸侯之適子適孫繼)
(世為君其餘庶子不得禰其先君因各自立為本派之始祖其子孫百世皆宗之所謂大宗也族人雖五世外)
(皆為之齊衰三月大宗之庶子又别為小宗而小宗有四其繼高祖之適長子則與三從兄弟為宗繼曾祖之)
(適長子則與再從兄弟為宗繼祖之適長子則與同堂兄弟為宗繼禰之適長子則與親兄弟為宗蓋一身凡)
(事四宗與大宗為五宗也)又曰一年有一年工夫(行之以漸持之以久)
宗子法壞則人不自知來處以至流轉四方往往親未
絶不相識今且試以一二巨公之家行之其術要得拘
守得須是且如唐時立廟院仍不得分割了祖業使一
人主之(立廟院則人知所自出而不散不分祖業則人重其宗而不遷)
凡人家法須月為一會以合族古人有花樹韋家宗會
法可取也每有族人遠來亦一為之吉凶嫁娶之類更
須相與為禮使骨肉之意常相通骨肉日疎者只為不
相見情不相接爾
冠婚喪祭禮之大者今人都不理會豺獺皆知報本今
士大夫家多忽此厚於奉養而薄於先祖甚不可也某
嘗修六禮大略家必有廟(庶人立影堂自庶人以下皆本註)廟必有主
(高祖以上卽當祧也主式見文集又云今人以影祭或一髭髮不相似則所祭己是别人大不便)月朔
必薦新(薦後方食)時祭用仲月(止於高祖旁親無後者祭之别位)冬至祭始
祖(冬至陽之始也始祖厥初生民之祖也無主於廟中正位設一位合考妣享之)立春祭先祖
(立春生物之始也先祖始祖而下高祖而上非一人也亦無主設兩位分享考妣)季秋祭禰(季秋)
(成物之時也)忌日遷主祭於正寢凡事死之禮當厚於奉生
者人家能存得此等事數件雖幼者可使漸知禮義
卜其宅兆(宅墓次也兆塋域也)卜其地之美惡也地美則神靈安
其子孫盛然則曷謂地之美者土色之光潤草木之茂
盛乃其驗也而拘忌者惑以擇地之方位決日之吉凶
甚者不以奉先為計而專以利後為慮尤非孝子安厝
之用心也惟五患者不得不愼須使後日不為道路不
為城郭不為溝池不為貴勢所奪不為耕犁所及(本註云一)
(本所謂五患者溝渠道路避村落遠井窑)
正叔云某家治喪不用浮圖在洛亦有一二人家化之
(司馬公曰世俗信浮圖誑誘飯僧設道場捨經造像建塔廟曰為此者減除大罪惡必生天堂不為者必入地)
(獄受無邊波吒之苦殊不知人生含血氣知痛癢或剪爪剃髮從而燒研之巳不知苦況於死者形神相離形)
(則入於黃壤朽腐消滅與木石等神則飄若風火不知何之借使剉燒舂磨豈復知之安得有天堂地獄之理)
今無宗子故朝廷無世臣若立宗子法則人知尊祖重
本人旣重本則朝廷之勢自尊(古者宗子襲其世祿故有世臣人知尊祖而重)
(本上下相維自然固結而不渙散故朝廷之勢自尊)古者子弟從父兄今父兄從
子弟由不知本也且如漢高祖欲下沛時只是以帛書
與沛父老其父兄便能率子弟從之又如相如使蜀亦
移書責父老然後子弟皆聽其命而從之只有一箇尊
卑上下之分然後順從而不亂也若無法以聯屬之安
可(漢初去古未遠猶有先王之遺俗尊卑之分素定所以上下順承而無違悖也)且立宗子法
亦是天理譬如木必有從根直上一幹亦必有旁枝又
如水雖遠必有正源亦必有分派處自然之勢也(直幹正源)
(猶大宗也旁枝分派猶小宗也)然而又有旁枝達而為幹者故曰古者
天子建國諸侯奪宗云(天子為天下主故得封建侯國賜之土而命之胙諸侯為一國)
(之主雖非宗子亦得移宗於已建宗廟為祭主)
郉和叔叙明道先生事云堯舜三代帝王之治所以博
大悠遠上下與天地同流者先生固已默而識之(所謂識其)
(大者)至於興造禮樂制度文為下至行師用兵戰陣之法
無所不講皆造其極外之邊圉情狀山川道路之險易
邊鄙防戍城寨斥候控帶之要靡不究知(壘土居民曰城木柵處兵)
(曰寨斥遠也候伺也謂遠伺敵人控制禦也帶圍護也)其吏事操決文法簿書又
皆精密詳練若先生可謂通儒全才矣(附錄操決謂操持斷決也)
介甫言律是八分書是他見得(外書朱子曰律是刑統歴代相傳至周世宗)
(命竇儀注解名曰刑統與古法相近故曰八分書又曰律所以明法禁非亦有助於教化但於根本上少有欠)
(缺耳是他見得蓋許之之詞)
横渠先生曰兵謀師律聖人不得已而用之其術見三
王方策歴代簡書惟志士仁人為能識其遠者大者素
求預備而不敢忽忘(文集下同好謀而成師出以律雖聖人用師無謀則必敗無律則)
(必亂特非若後世譎詐以為謀酷暴以為律斯其為遠者大者惟志士仁人為能識之)
肉辟於今世死刑中取之亦足寬民之死過此當念其
散之之久(肉刑有五刻顙曰墨辟截鼻曰劓辟刖足曰剕辟淫刑曰宫辟死刑曰大辟至漢文帝始)
(罷墨劓剕宫之刑或曰宫刑不廢今欲取死刑情輕者用肉刑以代之外此當念民心渙散之久必明禮義教)
(化以維持之不但省刑以緩死)
吕與叔撰横渠先生行狀曰先生慨然有意三代之治
論治人先務未始不以經界為急嘗曰仁政必自經界
始貧富不均教養無法雖欲言治皆苟而已(孟子曰仁政必自經)
(界始蓋經界不正則富者有所恃而易於為惡貧者失所養而不暇為善教養之法俱廢其治苟且而已)世
之病難行者未始不以亟奪富人之田為辭然兹法之
行悅之者衆苟處之有術期以數年不刑一人而可復
所病者特上之人未行耳乃言曰縱不能行之天下猶
可驗之一鄉方與學者議古之法共買田一方畫為數
井上不失公家之賦役退以其私正經界分宅里立斂
法廣儲蓄興學校成禮俗救菑恤患敦本抑末足以推
先王之遺法明當今之可行此皆有志未就
横渠先生為雲巖令政事大抵以敦本善俗為先(去浮華而)
(務質抑末作而尚本皆敦本之事也勉其孝弟興於禮遜皆善俗之事也)每以月吉具酒食
召鄉人高年會縣庭親為勸酬使人知養老事長之義
因問民疾苦及告所以訓戒子弟之意(行狀月吉月朔也)
横渠先生曰古者有東宮有西宫有南宮有北宮異宮
而同財此禮亦可行古人慮遠目下雖似相疎其實如
此乃能久相親蓋數十百口之家自是飲食衣服難為
得一(族大人衆則服食器用固有不能齊者同宮合處則怨爭之風或作矣)又異宮乃容
子得伸其私所以避子之私也子不私其父則不成為
子古之人曲盡人情必也同宮有叔父伯父則為子者
何以獨厚於其父為父者又烏得而當之(雖同宗祖然親疎有分異)
(宫者亦使人子各得盡情於其親也不然則交相病矣)父子異宮為命士以上愈
貴則愈嚴(一命為士則父子亦異宫愈貴則分制愈密)故異宫猶今世有逐
位非如異居也(樂說)
治天下不由井地終無由得平周道止是均平(語錄下同周)
(道如砥言其平也)
井田卒歸於封建乃定(國有定君官有定守故民有定業後世長吏更易不常相仍苟)
(且縱復井田不歸於封建則其欺蔽紛爭之患庸可定乎)
近思錄卷九
