近思錄卷六宋朱子吕祖謙同編
葉采集解
家道(凡二十二條)
此卷論齊家蓋克己之功旣至則施之家而家
可齊矣
伊川先生曰弟子之職力有餘則學文不修其職而學
非為己之學也(經解說見論語之為弟為子者其職在於孝弟而已行有餘力而後可學詩)
(書六藝之文職有未盡而急於學文則是徒欲人之觀美非為己之學也)
孟子曰事親若曾子可也未嘗以曾子之孝為有餘也
蓋子之身所能為者皆所當為也(易傳下同師卦九二傳可者僅足而無)
(餘之稱竭其所當為無過外也)
幹母之蠱不可貞子之於母當以柔巽輔導之使得於
義不順而致敗蠱則子之罪也(蠱卦九二傳幹治也蠱事之弊也人子事親皆)
(當以承順為主使事得於理而已然婦人柔暗有難以遽曉尤當以柔巽行之比之事父又有間矣但為矯拂)
(而反害其所治之事則子之過也)從容將順豈無道乎若伸已剛陽之
道遽然矯拂則傷恩所害大矣亦安能入乎在乎屈己
下意巽順將承使之身正事治而已剛陽之臣事柔弱
之君義亦相近(以剛直之資遽為矯拂内則傷恩而有害天倫之重外則敗事而卒廢幹蠱之)
(功剛陽之臣事柔弱之君若孟子於齊宣王諸葛孔明於蜀後主是也)
蠱之九三以陽處剛而不中剛之過也故小有悔然在
巽體不為無順順事親之本也又居得正故無大咎然
有小悔已非善事親也(九爻陽而三位剛位又不中剛過乎中者也事親而過剛不能)
(無悔矣然蠱之下卦為巽巽者順也又陽爻居陽位居得其正則亦不至大過故無大咎也但謂之小悔則於)
(事親之道已非盡善者矣)
正倫理篤恩義家人之道也(家人卦彖傳正倫理則尊卑之分明篤恩義則上下)
(之情合二者並行而後處家之道得矣然必以正倫理為先未有倫理不正而恩義可篤者也)
人之處家在骨肉父子之間大率以情勝禮以恩奪義
惟剛立之人則能不以私愛失其正理故家人卦大要
以剛為善(家人卦六二傳相親附猶骨之於肉)
家人上九爻辭謂治家當有威嚴而夫子又復戒云當
先嚴其身也威嚴不先行於己則人怨而不服(上九威如終吉)
(象曰威如之吉反身之謂也所貴治家之威者非徒繩治之嚴蓋必正己為本使在我持身謹嚴而無少縱弛)
(則家人自然有所嚴憚而不敢踰越有所觀感而率歸於正凡御下之道皆然齊家本於修身則尤為切近)
歸妹九二守其幽貞未失夫婦常正之道世人以媟狎
為常故以貞静為變常不知乃常久之道也(正静乃相處可久之)
(道媟狎則玩侮乖離所自生)
世人多愼於擇壻而忽於擇婦其實壻易見婦難知所
係甚重豈可忽哉(遺書下同)
人無父母生日當倍悲痛更安忍置酒張樂以為樂若
具慶者可矣(具慶謂父母俱存)
問行狀云盡性至命必本於孝弟不識孝弟何以能盡
性至命也伊川曰後人便將性命别作一般說了性命
孝弟只是一統底事就孝弟中便可盡性至命(伊川先生所作)
(明道先生行狀孝弟者人道之本百行之原仁民愛物皆由是推之人能盡孝弟之道擴而充之至於極致則)
(可以盡性至命矣是朱子曰此與孝弟也者其為仁之本與一意又曰若聖人如舜之孝王季之友便是盡)
(性至命事)如灑掃應對與盡性至命亦是一統底事無有本
末無有精粗却被後來人言性命者别作一般高遠說
故舉孝弟是於人切近者言之(天下無理外之事亦無事外之理即其末而本)
(已存即其粗而精實具本末精粗非二致也)然今時非無孝弟之人而不能
盡性至命者由之而不知也(今之孝弟者未必能盡性至命蓋行不著習不察故)
(亦不能擴充之以抵作聖之極功)
問第五倫視其子之疾與兄子之疾不同自謂之私如
何伊川曰不待安寢與不安寢只不起與十起便是私
也父子之愛本是公才著些心做便是私也(後漢第五倫傳或問)
(倫曰公有私乎對曰吾兄子嘗病一夜十起退而安寢吾子有疾雖不省視而竟夕不眠若是者豈可謂無私)
(乎人知安寢與不眠為私愛其子而不知十起與不起亦私意也蓋事事物物各有自然之理不容安排父子)
(之愛天性今子疾不視而十起於兄子豈人情哉著意安排卽是私矣)又問視己子與兄
子有間否曰聖人立法曰兄弟之子猶子也是欲視之
猶子也(視兄弟之子亦如己子)又問天性自有輕重疑若有間然
曰只為今人以私心看了孔子曰父子之道天性也此
只就孝上說故言父子天性若君臣兄弟賓主朋友之
類亦豈不是天性只為今人小看却不推其本所由來
故爾己之子與兄之子所爭幾何是同出於父者也只
為兄弟異形故以兄弟為手足人多以異形故親己之
子異於兄弟之子甚不是也又問孔子以公冶長不及
南容故以兄之子妻南容以己之子妻公冶長何也曰
此亦以己之私心看聖人也凡人避嫌者皆内不足也
聖人至公何更避嫌凡嫁女各量其才而求配或兄之
子不甚美必擇其相稱者為之配己之子美必擇其才
美者為之配豈更避嫌耶若孔子事或是年不相若或
時有先後皆不可知以孔子為避嫌則大不是如避嫌
事賢者且不為況聖人乎(聖人所為至公無私安行乎天理何嫌之可避凡人避嫌)
(者皆内有不足而不能自信者也)
問孀婦於理似不可取如何伊川曰然凡取以配身也
若取失節者以配身是己失節也(婦人從一而終者也再嫁為失節)又
問或有孤孀貧窮無託者可再嫁否曰只是後世怕寒
餓死故有是說然餓死事極小失節事極大(餓死事極小所惡有)
(甚於死也)
病卧於牀委之庸醫比之不慈不孝事親者亦不可不
知醫(外書下同)
程子葬父使周恭叔主客客欲酒恭叔以告先生曰勿
陷人於惡(周行已字恭叔臨喪飲酒非禮也)
買乳婢多不得已我不能自乳必使人然食己子而殺
人之子非道必不得已用二子乳食三子足備他虞或
乳母病且死則不為害又不為己子殺人之子但有所
費若不幸致誤其子害孰大焉(幼吾幼以及人之幼其慮之周蓋如此)
先公太中諱珦字伯溫前後五得任子以均諸父子孫
嫁遣孤女必盡其力所得俸錢分贍親戚之貧者伯母
劉氏寡居公奉養甚至其女之夫死公迎從女兄以歸
教養其子均於子姪旣而女兄之女又寡公懼女兄之
悲思又取甥女以歸嫁之時小官祿薄克己為義人以
為難(任子謂保任使之入仕諸父謂從父也)公慈恕而剛斷平居與幼賤
處惟恐有傷其意至於犯義理則不假也左右使令之
人無日不察其飢飽寒燠娶侯氏侯夫人事舅姑以孝
謹稱與先公相待如賓客先公賴其内助禮敬尤至而
夫人謙順自牧雖小事未嘗專必稟而後行仁恕寬厚
撫愛諸庶不異己出從叔幼孤夫人存視常均己子治
家有法不嚴而整不喜笞扑奴婢視小臧獲如兒女(男僕)
(曰臧女僕曰獲)諸子或加呵責必戒之曰貴賤雖殊人則一也
汝如是大時能為此事否先公凡有所怒必為之寬解
唯諸兒有過則不掩也常曰子之所以不肖者由母蔽
其過而父不知也夫人男子六人所存惟二其愛慈可
謂至矣然於教之之道不少假也纔數歲行而或踣家
人走前扶抱恐其驚啼夫人未嘗不呵責曰汝若安徐
寧至踣乎飲食常置之坐側嘗食絮羹即叱止之曰幼
求稱欲長當何如(絮羹調羹也禮不絮羹為其詳於味也)雖使令輩不得
以惡言罵之故頤兄弟平生於飲食衣服無所擇不能
惡言罵人非性然也教之使然也與人爭忿雖直不右
曰患其不能屈不患其不能伸及稍長常使從善師友
游雖居貧或欲延客則喜而為之具夫人七八歲時誦
古詩曰女子不夜出夜出秉明燭自是日暮則不復出
房閤既長好文而不為辭章見世之婦女以文章筆札
傳於人者則深以為非(文集)
横渠先生嘗曰事親奉祭豈可使人為之(行狀使人代為孝敬之)
(心安在)
舜之事親有不悅者為父頑母嚚不近人情若中入之
性其愛惡略無害理姑必順之(事親以順為主非甚不得已者固不可輕為矯)
(拂也)親之故舊所喜者當極力招致以悅其親凡於父母
賓客之奉必極力營辦亦不計家之有無然為養又須
使不知其勉強勞苦苟使見其為而不易則亦不安矣
(横渠記說所謂養志者也)
斯干詩言兄及弟矣式相好矣無相猶矣言兄弟宜相
好不要相學猶似也人情大抵患在施之不見報則輟
故恩不能終不要相學己施之而已(詩說下同兄弟友愛盡其在我不)
(可視報以為施兄友而弟不恭不可學弟而廢其友弟恭而兄不友不可學兄而廢其恭)
人不為周南召南其猶正牆面而立常深思此言誠是
不從此行甚隔著事向前推不去蓋至親至近莫甚於
此故須從此始(宜其家人而后可以教國人不然猶正牆面隔礙而不可通行也)
婢僕始至本懷勉勉敬心若到所提掇更謹則加謹慢
則棄其本心便習以成性故仕者入治朝則德日進入
亂朝則德日退只觀在上者有可學無可學耳(語錄謂提掇)
(提起警策之也)
近思錄卷六
