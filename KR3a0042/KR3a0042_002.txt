近思錄卷二宋朱子吕祖謙同編
葉采集解
爲學(凡一百一十一條)
此卷總論為學之要盖尊德性矣必道問學明
乎道體知所指歸斯可究為學之大凡矣
濂溪先生曰聖希天賢希聖士希賢(朱子曰希望也字本作晞)伊尹
顔淵大賢也伊尹恥其君不為堯舜一夫不得其所若
撻於市顔淵不遷怒不貳過三月不違仁(朱子曰說見書及論語皆)
(賢人之事也)志伊尹之所志學顔子之所學(朱子曰此言士希賢也)過
則聖及則賢不及則亦不失於令名(通書下同朱子曰三者随其用力)
(之淺深以為所至之近遠不失令名以其有為善之實也胡氏曰周子患人以發策決科榮身肥家希世取)
(寵為事也故曰志伊尹之所志患人以廣聞見工文辭矜智能慕空寂為事也故曰學顔子之所學人能志此)
(志而學此學則知斯道之大而其用無窮矣)
聖人之道入乎耳存乎心藴之為德行行之為事業彼
以文辭而已者陋矣(朱子曰欲人真知道德之重而不溺於文辭之陋也)
或問聖人之門其徒三千獨稱顔子為好學夫詩書六
藝三千子非不習而通也然則顔子所獨好者何學也
(哀公問弟子孰為好學孔子對曰有顔回者好學不幸短命死矣今也則亡六藝禮樂射御書數史記曰弟子)
(盖三千焉身通六藝者七十二人)伊川先生曰學以至聖人之道也聖
人可學而至歟曰然(聖人生知學者學而知之及其知之則一也聖人安行學者勉而行)
(之及其成功則一也)學之道如何曰天地儲精得五行之秀者為
人(人物萬殊莫非二氣五行之所為也然人則得其精且秀者是以能通於道而為聖為賢)其本也
真而靜其未發也五性具焉曰仁義禮智信(真者無極之真也靜)
(者人生而靜天之性也曰真而靜者謂其天理渾全寂然不動而所具之性其目有是五者旣曰本又曰未發)
(蓋本者指其禀受之初未發者指其未與物接之前也)形既生矣外物觸其形而
動其中矣其中動而七情出焉曰喜怒哀樂愛惡欲(此言)
(形生之後應事接物之時也物感於外情動於中其目有是七者然喜近於樂怒近於惡愛近於欲其所以分)
(者盖喜在心樂發散在外怒則有所激其氣憤惡則有所憎其意深愛則近於公欲則近於私愛施於人而欲)
(本乎巳也)情既熾而益蕩其性鑿矣是故覺者約其情使合
於中正其心養其性愚者則不知制之縱其情而至於
邪僻梏其性而亡之(性動則為情然情炎於中末流益蕩則反戕賊其性矣惟夫明覺之)
(士以禮制情使不失乎中故能正其心而不流於邪僻養其性而不至於梏亡愚者反是梏猶桎梏謂拘攣而)
(暴殄之言人之所以貴於學也)然學之道必先明諸心知所往然後力
行以求至所謂自明而誠也(往一作養朱子曰明諸心知所往窮理之事力行)
(求至踐履之事也或曰知所養應上文養其性涵養之功與知行並進)誠之之道在乎信
道篤信道篤則行之果行之果則守之固仁義忠信不
離乎心造次必於是顛沛必於是出處語默必於是久
而弗失則居之安動容周旋中禮而邪僻之心無自生
矣(此因上文言所以誠之之道也信道篤則不惑行之果則不止守之固則不變朱子曰造次急遽苟且之)
(時顛沛傾覆流離之際也以上兩節論為學之道詳盡其大綱有三焉明諸心知所往者智之事也力行以)
(求至者仁之事也信道篤以下勇之事也然勇之中亦備此三者故信之篤者知之勇也行之果者仁之勇也)
(守之固者勇之勇也仁義忠信不離乎心者信之篤也造次顛沛出處語默必於是者行之果也久而弗失守)
(之固也動容周旋中禮邪僻之心不生則幾於化矣)故顔子所事則曰非禮勿視
非禮勿聽非禮勿言非禮勿動(禮者天理之節文非禮者私欲之害乎天理者)
(也勿者禁止之辭凡視聽言動克去巳私則日用之間莫非天理之流行矣此孔子教顔子為仁之目而顔子)
(之所請事者也)仲尼稱之則曰得一善則拳拳服膺而弗失之
矣又曰不遷怒不貳過有不善未嘗不知知之未嘗復
行也此其好之篤學之之道也(中庸子曰回之為人也擇乎中庸得一善則拳)
(拳服膺而弗失之矣拳拳奉持之貌服猶佩也膺胷也凡得一善言善行則奉持佩服於心胷不敢忘也又語)
(曰不遷怒不貳過怒所當怒各止其所不遷也才過即改巳改不再不貳也又易繫辭傳曰有不善未嘗不知)
(知之未嘗復行也有不善而必知之是察巳之明也知之而不復行是克巳之誠也皆孔子所以稱顔子好學)
(之道也)然聖人則不思而得不勉而中顔子則必思而後
得必勉而後中其與聖人相去一息所未至者守之也
非化之也以其好學之心假之以年則不日而化矣(聖人)
(生知故不思而得安行故不勉而中顔子猶必擇善而固執之然其博文約禮工力俱到其未至於聖人者特)
(一息之間耳使非短命而死則不淹時日所守者化而與聖人一矣)後人不逹以謂聖本
生知非學可至而為學之道遂失不求諸巳而求諸外
以博聞強記巧文麗辭為工榮華其言鮮有至於道者
則今之學與顔子所好異矣(文集後世聖學無傳不知反身修德徒以記問詞)
(章為學去道愈遠矣)
横渠先生問於明道先生曰定性未能不動猶累於外
物何如明道先生曰所謂定者動亦定靜亦定無將迎
無内外(此章就猶累於外物一句反覆辨明盖萬物不同而無理外之物萬理不同而無性外之理凡)
(天下之物理酬酢萬端皆吾性之所具也所謂定性者非一定而不應也發而中節動亦定也敬而無失靜亦)
(定也將送也事之往也無將事之來也無迎動靜一定何有乎將迎寂然不動者存於内也感而遂通者應於)
(外也體用一貫何間乎内外)苟以外物為外牽巳而從之是以巳性
為有内外也且以性為隨物於外則當其在外時何者
為在内是有意於絶外誘而不知性之無内外也既以
内外為二本則又烏可遽語定哉(承上文而言苟以外物為外凡應物者必)
(牽巳而從之是以性為有内外如是則方其逐物在外之時在内已無此性矣其可乎盖有意於絶外物之誘)
(而不知性本無内外之分也既分内外為兩端則人在天地間不能不與物接是無時而能定也)夫天
地之常以其心普萬物而無心聖人之常以其情順萬
事而無情故君子之學莫若廓然而大公物來而順應
(常常理也天地之心運用主宰者是也然而普遍萬物實未嘗有心焉聖人之情應酬發動者是也然而隨順)
(萬事亦未嘗容情焉故君子之學廓然大公何嫌於外物物來順應何往而不定哉此二句又此書之綱領也)
易曰貞吉悔亡憧憧往來朋從爾思苟規規於外誘之
除將見滅於東而生於西也非惟日之不足顧其端無
窮不可得而除也(咸卦九四象辭憧憧往來不絶貎各以朋類從其所思盖人之一心應感)
(無窮苟惡外物之誘而欲除滅之將見滅於彼而生於此非惟日見其用力之不足而亦有不可得而除滅者)
(矣)人之情各有所蔽故不能適道大率患在於自私而
用智自私則不能以有為為應迹用智則不能以明覺
為自然今以惡外物之心而求照無物之地是反鑑而
索照也(人心各有所蔽大㮣在自私與用智之兩端盖不能廓然而大公故自私不能物來而順應故)
(用智自私者則樂於無為而不知以有為為應迹之當然用智者則作意於有為而不知以明覺為循理之自)
(然今惡外物之累已是自私之心也而求照無物之地是亦用智之過也猶反鑑以索照寧可得哉盖自私與)
(用智雖若二病而實展轉相因也或問自私用智之語恐即是佛氏之自私朱子曰常人之私意與佛氏之)
(自私皆一私也但明道說得闊非專指佛之自私也愚謂横渠欲去外物之累便已近於釋氏故程子推其病)
(源自然與釋氏相似然其自私類於釋而用智則又類於老要之二氏用意皆欲不累於外物而已)易曰
艮其背不獲其身行其庭不見其人孟氏亦曰所惡於
智者為其鑿也(朱子曰不獲其身不見其人此說廓然而大公所惡於智為其鑿也此說物來)
(而順應)與其非外而是内不若内外之兩忘也兩忘則澄
然無事矣無事則定定則明明則尚何應物之為累哉
(自私用智之患其根在於分内外為二以在外者為非在内者為是然在外者終不容以寂滅故常為外物所)
(撓惟能知性無内外而兩忘之則動靜莫非自然澄然無事矣所謂廓然大公者也無事則心無所累故能明)
(明則物來順應尚何外物之累哉盖内外兩忘則非自私能定而明則非用智朱子曰内外兩忘非忘也一)
(循乎理不是内而非外也)聖人之喜以物之當喜聖人之怒以物之
當怒是聖人之喜怒不係於心而係於物也是則聖人
豈不應於物哉烏得以從外者為非而更求在内者為
是也今以自私用智之喜怒而視聖人喜怒之正為何
如哉(聖人未嘗無喜怒是未嘗自私也然其喜怒皆係彼而不係此是未嘗用智也以自私用智之喜怒)
(其視聖人之喜怒一循乎天理之正者豈不大相戾哉)夫人之情易發而難制者
惟怒為甚第能於怒時遽忘其怒而觀理之是非亦可
見外誘之不足惡而於道亦思過半矣(朱子曰忘怒則公觀理則順)
伊川先生答朱長文書曰聖賢之言不得已也盖有是
言則是理明無是言則天下之理有闕焉如彼耒耜陶
冶之器一不制則生人之道有不足矣聖賢之言雖欲
巳得乎然其包涵盡天下之理亦甚約也(耒之首為耜耜之柄為耒)
(範土曰陶鑄金曰冶聖賢之言本非得巳也盖將發明天理以覺斯民猶民生日用之具不可缺也然其言寡)
(而理無不該亦非以多言為貴也)後之人始執卷則以文章為先平生
所為動多於聖人然有之無所補無之靡所闕乃無用
之贅言也不止贅而巳既不得其要則離真失正反害
於道必矣(後人徒志於為文而不足以明理則非徒無益而已盖不得其本未免流於邪偽反害於)
(道矣)來書所謂欲使後人見其不忘乎善此乃世人之私
心也夫子疾沒世而名不稱焉者疾没身無善可稱云
爾非謂疾無名也名者可以厲中人君子所存非所汲
汲(君子學以為巳苟求人知則是私心而已)
内積忠信所以進德也擇言篤志所以居業也(乾九三文言傳)
(朱子曰内積忠信是實心擇言篤志是實事又曰忠信者如惡惡臭如好好色表裏無一毫之不實擇言謂脩)
(辭篤志謂立誠立誠即上文忠信又曰内有忠信方能脩辭德以心言業者德之事德要日新又新故曰進業)
(要存而不失故曰居進如日知其所亡居如月無忘其所能進德脩業只是一事)知至至之致
知也求知所至而後至之知之在先故可與幾所謂始
條理者知之事也(至謂至善之地也求知至善之地而後至其所知所重者在知故曰可與)
(幾盖幾者動之微事之先見者也致知以正其始則能得乎事之幾微矣智者知之至明也)知終終
之力行也既知所終則力進而終之守之在後故可與
存義所謂終條理者聖之事也此學之始終也(易傳下同終)
(即至善之盡處也既知所終則力行而終之所重在行故曰可與存義盖義者當然之則存者守而勿失也力)
(行以成其終斯能立乎事之則義矣聖者行之至盡也始終條理之說詳見孟子)
君子主敬以直其内守義以方其外敬立而内直義形
而外方義形於外非在外也(坤六二丈言傳敬主於中則動靜之間心存戒謹自)
(然端直而無邪曲之念義見於外則應酬之際事當其則自然方正而無回撓之私然義之用逹於外耳義非)
(在外也)敬義既立其德盛矣不期大而大矣德不孤也(内直)
(外方敬義交養其德自然盛大故曰不孤也)無所用而不周無所施而不利
孰為疑乎(德至於大則其所行無一而不備無往而不順故曰不疑其所行也)
動以天為无妄動以人欲則妄矣无妄之義大矣哉(震下)
(乾上為无妄震動也乾天也故曰動以天妄邪偽也動而純乎天理則無邪偽矣)雖無邪心苟
不合正理則妄也乃邪心也既已无妄不宜有往往則
妄也故无妄之彖曰其匪正有眚不利有攸往(心雖非出於邪)
(妄而見理不明所為或乖於正理是即妄也即邪心也故无妄而有匪正之眚又事至於无妄則得所止矣不)
(宜有往往乃過也過則妄也故曰不利有攸往)
人之藴蓄由學而大在多聞前古聖賢之言與行考跡
以觀其用察言以求其心識而得之以蓄成其德(大畜卦象)
(傳考聖賢之行可以觀其用察聖賢之言可以求其心有見於此則蓄德日大盖非徒多聞之為貴)
咸之象曰君子以虚受人伊川易傳曰中無私主則無
感不通以量而容之擇合而受之非聖人有感必通之
道也(咸者感也故咸卦皆以感為義惟虚中而無所私主則物來能應有感必通也若夫有量則必有限)
(有合則必有不合此非聖人感通之道也)其九四曰貞吉悔亡憧憧往來朋
從爾思傳曰感者人之動也故咸皆就人身取象四當
心位而不言咸其心感乃心也感之道無所不通有所
私係則害於感通所謂悔也聖人感天下之心如寒暑
雨𤾉無不通無不應者亦貞而已矣貞者虚中無我之
謂也(咸卦取象人身初為拇二為腓三為股五為脢上為輔頰舌四當心位而不言心者感者必以心也)
(有感則有通然使在此者有所私係則為感之道狹矣心所不通是悔也聖人之感天下如寒暑雨𤾉周遍公)
(溥無所私係故無不通應所謂貞吉而悔亡也或謂貞者正也未有解為虚中無我者愚聞之師曰諸卦之貞)
(各随卦義以為正乾以健為貞坤以順為貞故曰利牝馬之貞虚中無我者咸之貞也然此與象以虚受人異)
(者盖象取山澤通氣之義謂虚中以受人之感爻取四為感之主謂虚中以感人也惟虚則能應人之感惟虚)
(則能感人之應其理則一也)若往來憧憧然用其私心以感物則思
之所及者有能感而動所不及者不能感也以有係之
私心既主於一隅一事豈能廓然無所不通乎(憧憧往來者私)
(心也若無私心則湛然泰然何至憧憧也惟其私心有係故其所思者有及與不及而其所感者有通與不通)
(所謂朋從爾思者盖思惟及其朋類亦惟朋類乃從其思耳)
君子之遇艱阻必自省於身有失而致之乎有所未善
則改之無歉於心則加勉乃自修其德也(蹇卦象傳此教人以處艱)
(阻之道自省其身而有不善則當速改不可以怠而廢苟無愧焉則益當自勉不可以阻而廢君子反躬之學)
(雖遇艱阻亦莫非進德之地)
非明則動無所之非動則明無所用(豐卦初九傳知行相需不可偏廢非)
(知之明則動將安之如目盲之人動則不知所之也非行之力則明亦無所用如足痿之人雖有見焉亦不能)
(行矣)
習重習也時復思繹浹洽於中則說也(說見論語繹往來紬繹也學)
(者於所學之事時時思繹不驟不輟義理久則浹洽其中自然悦豫也)以善及人而信從
者衆故可樂也(善有諸巳足以及人信從者衆同歸於善豈不可樂也盖與人為善之意如此)
雖樂於及人不見是而無悶乃所謂君子(經說下同君子者成德)
(之名也雖樂於以善及人然人或未信則亦安其在我而已奚慍焉盖自信之篤而無待於外所以為成德也)
古之學者為巳欲得之於巳也今之學者為人欲見知
於人也(說見論語為己者如食之求飽衣之求溫溫飽在巳非為人也為人者但求在外之美觀非)
(關在我之實用故學而為巳則所得者皆實得學而為人剛雖或為善亦非誠心况乎志存務外自為欺誑善)
(日消而惡日長矣朱子曰為學且須分内外義利便是生死路頭)
伊川先生謂方道輔曰聖人之道坦如大路學者病不
得其門耳得其門無遠之不可到也求入其門不由於
經乎今之治經者亦衆矣然而買櫝還珠之蔽人人皆
是經所以載道也誦其言辭解其訓詁而不及道乃無
用之糟粕耳(說見韓子方元宷字道輔經所以載道猶櫝所以藏珠治經而遺乎道猶買櫝而)
(還其珠)覬足下由經以求道勉之又勉異日見卓爾有立
於前然後不知手之舞足之蹈不加勉而不能自止矣
(手帖道非有形狀之可見盖其志道之切行道之篤視聽言動造次顛沛不違乎道用力既久所見益為親)
(切如有卓然而立於前者則中心喜樂自然欲罷不能矣)
明道先生曰修辭立其誠不可不子細理會言能修省
言辭便是要立誠若只是修飾言辭為心只是為偽也
(修省言辭者中有其誠省治之將以立實德也修飾言辭者中無其誠虚飾之將以為誇美也省飾之間乃天)
(理人欲之分朱子曰横渠以立言傳後為修辭明道所謂修辭但是非理勿言)若修其言辭
正為立巳之誠意乃是體當自家敬以直内義以方外
之實事(敬義說見前誠意者合敬義之實而為言也體當俗語猶所謂體驗勘當也盖修其言辭者所)
(以擬議其敬義之實事而非徒事於虚辭也)道之浩浩何處下手惟立誠纔
有可居之處有可居之處則可以修業也(浩浩流行盛大貎下手謂)
(用力處道之廣大於何用功惟立巳之誠意始有可據守之地此誠既立則其業之所就日以廣大)終日
乾乾大小大事却只是忠信所以進德為實下手處修
辭立其誠為實修業處(遺書下同說並見易文言君子終日乾乾是體天行健之事)
(可謂大矣然其實則惟忠信積於内而無一念之不實者為用功之地修辭立於外而無一言之不實者為見)
(功之地盖表裏一於誠至誠故乾乾而不息)
伊川先生曰志道懇切固是誠意若迫切不中理則反
為不誠盖實理中自有緩急不容如是之迫觀天地之
化乃可知(有志於道懇惻切至固誠意也然迫切之過而至於欲速助長則反害乎實理如春生夏)
(長秋成冬實固不容一息之間斷亦不能一日而遽就也)
孟子才高學之無可依據學者當學顔子入聖人為近
有用力處(孟子天資超邁故難學顔子天資純粹而功夫縝密進德有序故學者有用力處)
又曰學者要學得不錯須是學顔子(本註云為有凖的)
明道先生曰且省外事但明乎善惟進誠心其文章雖
不中不遠矣所守不約泛濫無功(朱子曰知至則意誠善才明誠心便進文)
(章是威儀制度之類此段恐是呂與叔自關中來初見程子時說話盖横渠學者多用心於禮文制度之事而)
(不近裏故以此告之)
學者識得仁體實有諸巳只要義理栽培如求經義皆
栽培之意(仁者天地之生理人心之全德也其體具於心固人之所本有然必内反諸巳察之精養)
(之厚有以見夫仁之全體實為巳有則吾心所存無非天理而後博求義理以封殖之則生理日以充長而仁)
(不可勝用矣)
昔受學於周茂叔每令尋顔子仲尼樂處所樂何事(朱子)
(曰按程子之言引而不發盖欲學者深思而自得之今亦不敢妄為之說學者但當從事於博文約禮之誨以)
(至於欲罷不能而竭其才則庶乎其可以得之矣)
所見所期不可不遠且大然行之亦須量力有漸志大
心勞力小任重恐終敗事(朱子曰學者之志固不可不以遠大自期然苟悦其高而)
(忽於近慕於大而略於細則無漸次經由之實而徒有懸想跂望之勞亦終不能以自逹矣張南軒曰學者)
(當以聖人為準的然貪高慕遠躐等以進非徒無益而又害之也)
朋友講習更莫如相觀而善工夫多(朋友相處非獨講辨之功薰陶漸染)
(得於觀感自然進益)
須是大其心使開闊譬如為九層之臺須大做脚始得
(心不開闊則規模狹陋而安於小成持守固滯而惰於進善)
明道先生曰自舜發於畎畝之中至孫叔敖舉於海若
要熟也須從這裏過(說見孟子履難處困則歴變多而慮患深察理密而制事審朱)
(子曰曾親歴過方認得許多險阻去處)
參也竟以魯得之(按程子又曰曾子之學誠篤而已聖門學者聰明才辯不為不多而卒傳)
(其道乃質魯之人耳故學以誠實為貴也尹氏曰曾子之才魯故其學也確所以能深造乎道也)
明道先生以記誦博識為玩物喪志(本注云時以經語錄作一冊鄭轂云)
(嘗見顯道先生云某從洛中學時錄古人善行别作一冊明道先生見之曰是玩物喪志盖言心中不宜容絲)
(髮事胡安國曰謝先生初以記聞為學自負該博對明道舉史書成篇不遺一字明道先生曰賢却記得許多)
(可謂玩物喪志謝聞此語汗流浹背而發赤及看明道讀史又却逐行看過不蹉一字謝甚不服後來省悟却)
(將此事做話頭接引博學之士謝良佐字顕道上蔡人程子門人也人心虚明所以具衆理而應萬事有所)
(繫滯則本志未免昏塞所貴乎讀書將以存心而明理也苟徒務記誦為博則書也者亦外物而已故曰玩物)
(喪志朱子曰上蔡記誦明道看史此正為巳為人之分)
禮樂只在進反之間便得性情之正(以上並明道語樂記曰禮主其減)
(樂主其盈禮減而進以進為文樂盈而反以反為文朱子曰減是退讓撙節收歛的意思是禮之體本如此)
(然非人之所欲故須進步向前著力去做故以進為文盈是舒暢發越快滿底意思是樂之體本如此然易至)
(於流蕩却湏收拾向裏故以反為文又曰禮減而不進則銷樂盈而不返則放故禮有報而樂有反)
父子君臣天下之定理無所逃於天地之間安得天分
不有私心則行一不義殺一無辜有所不為有分毫私
便不是王者事(父子君臣人倫之大端天下之定理立於天地之間者必有所不容廢者也惟)
(能全其天理而無私心者則處之各當其分而行一不義之事殺一不辜之人雖可以得天下亦不為也盖堯)
(舜受禪無虧父子之恩湯武征伐無愧君臣之義皆無私心故也)
論性不論氣不備論氣不論性不明二之則不是(此段疑當)
(在首卷論性之善而不推其氣稟之不同何以有上智下愚之不移故曰不備論氣稟之異而不原其性之皆)
(善則是不逹其本也故曰不明然性者氣之理氣者性之質元不相離判而二之則亦非矣朱子曰論性不)
(論氣孟子言性善是也論氣不論性荀子言性惡揚子言善惡混是也愚謂孟子推原性之本善雖未及乎氣)
(質固不害其為性也至於荀揚但知氣質之或異而不知性之本同則是不識性也豈不害道要之必若程子)
(横渠之言始為明備)
論學便要明理論治便須識體(論學而不明理則徒事乎詞章記誦之末未為)
(知學也論治而不識其體則徒講乎制度文為之末未為知治也)
曾點漆雕開已見大意故聖人與之(曾點言志以為莫春者春服既成冠)
(者五六人童子六七人浴乎沂風乎舞雩詠而歸盖有見於是道之大流行充滿而於日用之間從容自得有)
(與物各適其所之意子使漆雕開仕對曰吾斯之未能信開於是理必有見焉顧於應酬之際未能自信其悉)
(中乎是理此其所見之大而不安於小成所守之篤而必期於自信二者雖其行之未成要皆有見於聖人之)
(大意朱子曰點更規模大開更縝密蔡節齋曰點之意欲上開之意方進而未巳)
根本湏是先培壅然後可立趨向也趨向既正所造淺
深則由勉與不勉也(涵養心德根本深厚然後立趨向而不差又勉而不已乃能深造)
(朱子曰收其放心然後自能尋向上去亦此意也)
敬義夾持直上逹天德自此(朱子曰敬主乎中義方乎外二者相夾持要放下霎)
(時也不得只得直上去故便逹天德又曰表裏夾持更無東走西作直上者不為物欲所累則可上逹天德矣)
懈意一生便是自棄自暴
不學便老而衰(學問則義理為主故閱理久而益以精明不學則血氣為主故閱時久而益以)
(衰謝)
人之學不進只是不勇(志氣之勇)
學者為氣所勝習所奪只可責志(立志之不大不剛則義理不足以勝其氣)
(質之固蔽學力不足以移其習俗之纏繞故曰只可責志)
内重則可以勝外之輕得深則可以見誘之小(道義重則外物)
(輕造理深則嗜欲微)
董仲舒謂正其義不謀其利明其道不計其功(仲舒詳見十四)
(卷義者當然之理利者義之和也然君子惟欲正其義而已未嘗豫其其利有謀利之心則是有所為而為)
(之非正其義也道者自然之路功者行道之效也然君子惟欲明其道而已未嘗計度其功有計功之心則是)
(有私意介乎其間非明其道矣)孫思邈曰膽欲大而心欲小智欲圓而
行欲方可以為法矣(思邈隋唐間人膽大則敢於有為心小則密於察理智圓則通而不)
(滯行方則正而不流朱子曰膽不大則卑陋心不小則狂妄圓而不方則譎詐方而不圓則執而不通)
大抵學不言而自得者乃自得也有安排布置者皆非
自得也(學而有得則暗者忽而明疑者忽而信欣然有契於心盖有所不能形容者安排布置即是著)
(意強為非真自得也)
視聽思慮動作皆天也人但於其中要識得真與妄爾
(視聽思慮言動皆天理自然而不容巳者然順理則為真從欲則為妄)
明道先生曰學只要鞭辟近裏著巳而巳故切問而近
思則仁在其中矣(鞭辟近裏著巳者切巳之謂也切問近思而不泛遠則心德存矣)言
忠信行篤敬雖蠻貊之邦行矣言不忠信行不篤敬雖
州里行乎哉立則見其參於前也在輿則見其倚於衡
也夫然後行只此是學(言必忠信而無一辭之欺誕行必篤敬而無一事之慢弛則以)
(是而行於遠方異類猶可以誠實感通苟不信不敬則雖近而州里之間其可得而行乎然非可以暫焉而強)
(為之也要必真積力久随其所寓常若有見乎忠信篤敬之道而不可須臾離者如此一於誠實自然信順無)
(往而不可以上皆切巳之學切問近思者致知之事言忠信行篤敬者力行之事說並見論語)質美
者明得盡查滓便渾化却與天地同體其次惟莊敬持
養及其至則一也(朱子曰查滓是私意人欲之消未盡者人與天地本同體只緣查滓未去)
(所以有間隔若無查滓便與天地同體質美者明得盡是見得透徹如顔子克巳復禮天理人欲截然兩段更)
(無查滓其次既未到此則須莊敬持養以消去其查滓如仲弓出門如見大賓使民如承大祭常如此持養到)
(久亦自明徹矣)
忠信所以進德脩辭立其誠所以居業者乾道也敬以
直内義以方外者坤道也(乾主健主動故進德脩業皆進為不息之道坤主順主靜)
(故敬直義方皆收歛裁節之道)
凡人才學便須知著力處既學便須知得力處(始學而不知用)
(力之地則何以為入道之端既學而不知得力之地則何以為造道之實學者隨其淺深必各有所自得不然)
(是未嘗實用力於學也)
有人治園圃役知力甚勞先生曰蠱之象君子以振民
育德君子之事唯有此二者餘無他焉二者為巳為人
之道也(振民謂興起而作成之育德謂涵養巳德成巳成人皆吾道之當然外此則無益之事非君子)
(所務矣)
博學而篤志切問而近思何以言仁在其中矣學者要
思得之了此便是徹上徹下之道(朱子曰四者皆學問思辨之事耳未及乎)
(力行而為仁也然從事於此則心不外馳而所存自熟故曰仁在其中矣愚謂學問思辨學者所以求仁也然)
(博學而篤志切問而近思皆懇切篤厚之意即此一念便是惻隱之心流行發見之地不待更求而仁之全體)
(可識矣故曰徹上徹下之道)
弘而不毅則難立毅而不弘則無以居之(本註云西銘言弘之道說)
(見論語弘寬大毅剛強也弘而不毅則寬大有餘而規矩不足故不能自立毅而不弘則剛強有餘而狹陋)
(自足故無以居之)
伊川先生曰古之學者優柔厭飫有先後次序今之學
者却只做一場話說務高而已(古之學者有序隨時隨事各盡其力優柔而不)
(迫厭飫而有餘故其用功也實而自得也深後之學者躐等務高徒資口耳之末而巳)常愛杜元
凱語若江海之浸膏澤之潤渙然冰釋怡然理順然後
為得也(杜預字元凱作春秋左氏經傳序中語也江海之浸則漸漬而深博膏澤之潤則優柔而豐腴)
(此皆言涵養有漸而周徧融液也至於所見者明徹而無滓則渙然而冰釋所存者安裕而莫逆則怡然而理)
(順學至於是其深造而自得也可知矣)今之學者往往以游夏為小不足
學然游夏一言一事却總是實後之學者好高如人游
心千里之外然自身却只在此(言偃字子游卜商字子夏二子在孔門固非顔)
(曾比然其所言所事皆明辨而力行之無非實也今之學者徒好高而無實得則亦何所至哉)
脩養之所以引年國祚之所以祈天永命常人之至於
聖賢皆工夫到這裏則有此應(人生天壽有命而修養之士保煉精氣乃可以)
(引年而獨壽國祚之修短有數而聖賢之君力行仁義乃可以祈天永命常人之質其視夫生知安行者亦遠)
(矣然學而不已則可與聖賢為一凡是三者皆非一旦之功苟簡超越幸而得之者盖其工夫至到有此應效)
(耳所以明學聖人者當真積力久而得之也)
忠恕所以公平造德則自忠恕其致則公平(發乎真心之謂忠推)
(以及人之謂恕忠恕則視人猶巳故大公而至平致極至也學者進德則自忠恕其極至則公平)
仁之道要之只消道一公字公只是仁之理不可將公
便喚作仁公而以仁體之故為仁(仁者以天地萬物為一其理公而巳然言)
(其理至公而無私必體之以人則其寬平溥博之中自然有惻怛慈愛之意斯所謂仁也體猶幹骨也朱子)
(曰公則無情仁則有愛公字屬理愛字屬人克巳復禮不容一毫之私豈非公乎親親仁民而無一物之不愛)
(豈非仁乎)只為公則物我兼照故仁所以能恕所以能愛恕
則仁之施愛則仁之用也(恕者推於此愛者及於彼仁譬泉之源也恕則泉之流出)
(愛則泉之潤澤公則疏通而無壅塞之謂也惟其疏通而無壅塞故能流而澤物)
今之為學者如登山麓方其迤邐莫不闊步及到峻處
便止須是要剛決果敢以進(朱子曰為學須要剛毅果決悠悠不濟事且如發憤)
(忘食樂以忘憂是什麽精神什麽骨力)
人謂要力行亦只是淺近語人既能知見一切事皆所
當為不必待著意纔著意便是有個私心這一點意氣
能得幾時子(真知事之當然則不待著意自不容巳著意為之已是私心所謂私者非安乎天理)
(之自然而出乎人力之使然也徒以其意氣之使然則亦必不能久故君子莫急於致知)
知之必好之好之必求之求之必得之古人此箇學是
終身事果能顛沛造次必於是豈有不得道理(學是終身事則)
(不求速成不容半塗而廢勉焉孳孳死而後巳可也顛沛造次必於是則無一事而非學無一時而不勉苟能)
(如是其有得於斯道可必矣所以誘進學者之不容自巳也)
古之學者一今之學者三異端不與焉一曰文章之學
二曰訓詁之學三曰儒者之學欲趨道舍儒者之學不
可(釋教言為訓釋古言為詁爾雅有釋訓釋詁是也儒者之學所以求道文章之學皆其末流)
問作文害道否曰害也凡為文不專意則不工若專意
則志局於此又安能與天地同其大也書曰玩物喪志
為文亦玩物也(人所以參天地而並立者惟此心為之主耳苟志有所局又安能與天地參哉)
(故玩習外物則正志喪失專意為文亦玩物也)呂與叔有詩云學如元凱方成
癖文似相如始類俳獨立孔門無一事只輸顔氏得心
齋古之學者惟務養情性其他則不學今為文者專務
章句悦人耳目既務悦人非俳優而何(呂大臨字與叔張程門人也杜)
(元凱嘗自謂有左氏癖所著訓解凡十餘萬言司馬相如作子虚上林等賦徒衒文辭務以悦人故曰類俳俳)
(優倡戲也齋齋肅純一之意也心齋說見莊子)曰古者學為文否曰人見六經
便以為聖人亦作文不知聖人亦攄發胷中所藴自成
文耳所謂有德者必有言也(聖人道全德盛非有意於為文而文自不可及耳)
曰游夏稱文學何也曰游夏亦何嘗秉筆學為詞章也
(游夏盖習於詩書禮樂之文者舊說子游作檀弓子夏作樂記之類凡此皆道體之流行人事之儀則固未嘗)
(秉筆學為如此之文而亦非若後世無用之空言也)且如觀乎天文以察時變觀
乎人文以化成天下此豈詞章之文也(說見賁卦天文謂日月星辰)
(之文人文謂人倫禮樂之文)
莫說道將第一等讓與别人且做第二等才如此說便
是自棄雖與不能居仁由義者差等不同其自小一也
言學便以道為志言人便以聖為志(性無不善人所同得苟安於小成皆)
(自棄也)
問必有事焉當用敬否曰敬是涵養一事必有事焉須
用集義只知用敬不知集義却是都無事也(孟子言養氣曰必有)
(事焉又曰是集義所生者人之所為皆合於義自反無愧此浩然之氣所以生也敬者存心而已若不集義安)
(得謂之必有事焉)又問義莫是中理否曰中理在事義在心(義者)
(吾心之裁制中理者合乎事理之宜也故有在事在心之别)
問敬義何别曰敬只是持巳之道義便知有是有非順
理而行是為義也若只守一箇敬不知集義却是都無
事也(張南軒曰居敬集義工夫並進相須而相成也若北要得敬不知集義則所謂敬者亦塊然無所為)
(而已烏得心體之周流哉又曰集義只是事事求箇是而已朱子曰敬義工夫不可偏廢彼專務集義而不知)
(主敬者固有虚驕急迫之病而所謂義者或非其義然專言主敬而不知就日用間念慮起處分别其公私義)
(利之所在而决取舍之幾焉則亦未免於昏憒雜擾而所謂敬者亦非其敬矣)且如欲為孝不
成只守著一箇孝字須是知所以為孝之道所以侍奉
當如何溫凊當如何然後能盡孝道也(言此以明集義之道必有事焉)
(者也)
學者湏是務實不要近名方是有意近名則是偽也大
本已失更學何事為名與為利清濁雖不同然其利心
則一也(志於求名則非務實有為而為即是私心)
回也其心三月不違仁只是無纖毫私意有少私意便
是不仁(仁者天理之公心德之全也有一毫私意介乎其間則害乎仁之全體矣)
仁者先難後獲有為而作皆先獲也古人惟知為仁而
已今人皆先獲也(說見論語後猶未有義而後其君之後先難者存心之篤而不容一念)
(之或間克已之力而不容一事之非禮後獲者順乎天理而未嘗謀其私發乎誠心而未嘗計其效此仁者之)
(事也或曰智者利仁是亦先獲也曰所謂利仁者以其察之明而後行之決盖擇善而固執之者也未若仁者)
(安行乎天理之自然而巳又豈區區計功謀效者之為哉萌計謀之私則已非仁矣尚何利仁之有)
有求為聖人之志然後可與共學學而善思然後可與
適道思而有所得則可與立立而化之則可與權(說見論語)
(學者所以學為聖人也有志希聖然後可與共學學原於思善於致思然後能通乎道思而有實得然後可)
(與立而物欲異端不能奪之既立矣又能通變而不滯斯可與權蓋權者隨時制宜惟變所適又非執一者所)
(能與也)
古之學者為巳其終至於成物今之學者為物其終至
於喪巳(為巳者盡吾性之當然非有預於人也其終至於成物者盖道本無外人巳一致能盡巳之性)
(則能盡物之性然其成物也亦無非盡巳之事也苟徒務外則將陷於邪偽反害其性矣)
君子之學必日新日新者日進也不日新者必日退未
有不進而不退者惟聖人之道無所進退以其所造者
極也(君子之學當日進而不已一或自止則智日昏而行日虧矣惟聖人理造乎極行底乎成則無所進)
(退或曰聖人純亦不巳固未嘗不自新也曰論其心固無時而自巳一念之或巳則是間斷也何以為聖人論)
(其進退之地則至於神聖而極不容有所加損也)
明道先生曰性靜者可以為學(外書下同智以靜而明行以靜為主)
弘而不毅則無規矩毅而不弘則隘陋(說見前)
知性善以忠信為本此先立其大者(學莫大於知性真知性之本善則知)
(之大者忠信以為質然後禮義有所措以忠信為本則行之大者)
伊川先生曰人安重則學堅固(躁擾輕浮則所知者易忘所守者易隳)
博學之審問之慎思之明辨之篤行之五者廢其一非
學也(說見中庸學不博則無以備事物之理既博矣則不能無疑疑則不容不問問或疎略而不審則)
(無以決疑而取正問審矣又必反之心思以騐其實思之而不謹則或泛濫而不切或穿鑿而過深則亦不足)
(以揆所聞之當否思之謹矣至於應酬事物之際而辨其是非疑似之間者必極其明而不容有毫釐之差焉)
(然知之明行之不力則其所以知者猶或奪於物欲之私而陷於自欺之域矣故以力行終之此五者雖有次)
(第實相須而進不容缺其一焉)
張思叔請問其論或太高伊川不答良久曰累高必自
下(張繹字思叔程子門人也學必有其序不容躐等積累而高必自下始也)
明道先生曰人之為學忌先立標凖若循循不巳自有
所至矣(標幟凖的盖期望之地也為學而先立標凖則必有好高躐等之患故莫若循序而進孳孳不)
(已自有所至朱子曰此如必有事焉而勿正之謂觀顔子喟然之歎不於高堅瞻忽處用功却就博文約禮)
(上進步則可見矣)
尹彦明見伊川後半年方得大學西銘看(尹焞字彦明程子門人也)
(始學之士未知嚮方教之以大學使其知入道之門進學之序也然學莫大於求仁繼之以西銘所以使其知)
(仁之體而無私巳之蔽也然有待於半年之後者盖欲其厚積誠意蠲除氣習以為學問根本也)
有人說無心伊川曰無心便不是只當云無私心(苟欲無心)
(則必一切絶滅思慮槁木死灰而後可豈理也哉故聖賢未嘗無心特是心之所存所用者無非本天理之公)
(而絶乎人欲之私耳)
謝顯道見伊川(一本作伯淳)伊川曰近日事如何對曰天下
何思何慮伊川曰是則是有此理賢却發得太早在(至誠)
(之道不思而得初何容心然未能義精仁熟而遽欲坐忘絶念此告子之不動心而反為心害者也)伊川
直是會鍛煉得人說了又道恰好著工夫也(鍛煉冶工之冶金言)
(其善於成冶人也心無紛擾乃進學之地故又曰恰好著工夫朱子曰人所患者不能見得大體謝氏合下)
(便見得只是下學之功都欠故道恰好著工夫)
謝顯道云昔伯淳教誨只管著他言語伯淳曰與賢說
話却似扶醉漢救得一邊倒了一邊只怕人執著一邊
(朱子曰上蔡因有發於明道玩物喪志之一言故其所論每每過高如浴沂御風何思何慮之類皆是墮於一)
(偏)
横渠先生曰精義入神事豫吾内求利吾外也利用安
身素利吾外致養吾内也(說見易繫辭研精義理妙以入神知之功也然事素定)
(於内則施於外者無不順順於致用以安其身行之功也然所用既順於外則養於内者益以厚此明内外之)
(交養而知行之相資也)窮神知化乃養盛自至非思勉之能強故
崇德而外君子未或致知也(正蒙下同神者妙萬物而無方化者著萬物而有)
(迹窮神知化盖窮理盡性以至於命是則知行交養德盛所致非思之所能得勉之所能至者故君子惟盡力)
(於精義以致其用利用以崇其德自崇德之外則有所不能致其力者故曰過此以往未之或知也)
形而後有氣質之性善反之則天地之性存焉故氣質
之性君子有弗性者焉(天命流行賦予萬物本無非善所謂天地之性也氣聚成形性)
(為氣質所拘則有純駁偏正之異所謂氣質之性也然人能以善道自反則天地之性復全矣故氣質之性君)
(子不以為性盖不徇乎氣質之偏必欲復其本然之善孟子謂性無有不善是也朱子曰天地之性專指理)
(而言氣質之性則以理雜氣而言又曰性譬之水本皆清也以淨器盛之則清以汙器盛之則濁澄治之則本)
(然之清未嘗不在)
德不勝氣性命於氣德勝其氣性命於德(義理與氣質相為消長德)
(不勝氣則氣為之主而性命拘於雜揉之質德勝其氣則德為之主而性命全乎本然之善)窮理盡
性則性天德命天理氣之不可變者獨死生修天而巳
(窮萬物之理而盡一巳之性此學問之極功也學至於是則查滓渾化義理昭融所性者即天之德所命者即)
(天之理尚何氣禀之為累哉獨死生壽天則禀氣有定數而不可移耳黃勉齋曰窮理盡性則不但德勝其)
(氣而已且將性命於天矣德以所得者而言理以本然者而言故性曰天德命曰天理一而已矣)
莫非天也陽明勝則德性用隂濁勝則物欲行領惡而
全好者其必由學乎(領惡而全好見戴記鄭氏曰領猶理治也好善也人之氣質不齊要)
(皆禀於天也陽明而隂暗陽清而隂濁禀陽之多者明而不暗故德性用禀隂之多者濁而不清故物欲行若)
(夫領物欲之惡而不得行全德性之好而盡其用者其必由於學乎所謂雖愚必明雖柔必強者也)
大其心則能體天下之物物有未體則心為有外世人
之心止於見聞之狹聖人盡性不以見聞梏其心其視
天下無一物非我(萬物一體性本無外苟拘於耳目之偏狹則私意蔽固藩籬爾汝安能體)
(物而不遺惟聖人能盡此性故心大而無外其視物與巳本無間然也朱子曰體猶體認之體將自身入事)
(物之中究見其理又曰只是有私意便内外扞格只見得自身上事凡物皆不得與已相關便是有外之心)
孟子謂盡心則知性知天以此天大無外故有外之心
不足以合天心(人能全心德之大則知性知天矣無一物而非天故天大無外人之心苟猶有)
(外則與天心不相似)
仲尼絶四自始學至成德竭兩端之教也意有思也必
有待也固不化也我有方也四者有一焉則與天地為
不相似矣(意必固我盖私意見於應事接物之間自始至終有此四者横渠先生解絶毋皆為禁止)
(之意故以此為聖人設教之道謂自始學以至於成德其所以克治融釋者不外乎此所謂竭兩端之教也意)
(者萌心之始故曰有思必者期望於終故曰有待固者滯於已往故曰不化我者成於巳私故曰有方朱子)
(曰起於意遂於必留於固而成於我意必常在事前固我常在事後或問四者相為終始而曰有一焉何也曰)
(人之為事亦有其初未必出於私意而後來固執而不化者若曰絶私意則三者皆無則曰絶一斯可矣何用)
(更言絶四以此知四者又各是一病)
上逹反天理下逹徇人欲者歟(說見論語反天理則所趨日以高遠徇人欲)
(則所趨日以沉溺)
知崇天也形而上也通晝夜而知其知崇矣知及之而
不以禮性之非巳有也故知禮成性而道義出如天地
位而易行(說見繫辭人能通晝夜隂陽之變智則崇矣所以效天也又能守品節事物之禮性斯)
(成焉所以法地也智禮相資而成其性道義之所從出猶天地宂位而易之理行乎兩間也或問知禮成性)
(之說朱子曰如習與性成之意又曰性者我所得於天底道義是衆人共由底)
困之進人也為德辨為感速孟子謂人有德慧術智者
常存乎疢疾以此(繫辭傳曰困德之辨也辨明也人處患難之時則操心危懼而無驕侈之)
(蔽故其見理也明置身窮厄而有反本之思故其從善也敏德慧謂德之慧術智謂術之智疢疾災患也)
言有教動有法晝有為宵有得息有養瞬有存(非先王之法言)
(不敢言言有教也非先王之德行不敢行動有法也終日乾乾晝有為也夜氣所養宵有得也氣之出入為息)
(一息而必有所養也目之開闔為瞬一瞬而必有所存也此言君子無往無時而非學也)
横渠先生作訂頑曰乾稱父坤稱母予兹藐焉乃混然
中處(朱子曰天陽也以至健而位乎上父道也地隂也以至順而位乎下母道也人禀氣於天賦形於地)
(以藐然之身混合無間而位乎中子道也然不曰天地而曰乾坤者天地其形體也乾坤其性情也乾者健而)
(無息之謂萬物之所資以始者也坤者順而有常之謂萬物之所資以生者也是乃天地之所以為天地而父)
(毋乎萬物者故指而言之愚按禮記仁人之事親也如事天事天如事親此謂孝子成身即西銘之原也)
故天地之塞吾其體天地之帥吾其性(朱子曰乾陽坤隂此天地之氣)
(塞乎兩間而人物之所資以為體者也故曰天地之塞吾其體乾健坤順此天地之志為氣之帥而人物之所)
(得以為性者也故曰天地之帥吾其性深察乎此則父乾母坤混然中處之實可見矣)民吾同胞
物吾與也(朱子曰人物並生於天地之間其所資以為體者皆天地之塞其所得以為性者皆天地)
(之帥然體有偏正之殊故其於性也不無明暗之異惟人也得其形氣之正是以其心最靈而有以通乎性命)
(之全體於並生之中又為同類而最貴焉故曰同胞則其視之也皆如己之兄弟矣物則得夫形氣之偏而不)
(能通乎性命之全故與我不同類而不若人之貴然原其體性之所自是亦本之天地而未嘗不同也故曰吾)
(與則其視之也亦如己之儕軰矣惟同胞也故以天下為一家中國為一人如下文所云惟吾與也故凡有形)
(於天地之間者若動若植有情無情莫不有以若其性遂其生焉此儒者之道所以必至於参天地贊化育然)
(後為功用之全而非有所強於外也)大君者吾父母宗子其大臣宗子之
家相也尊高年所以長其長慈孤弱所以幼其幼聖其
合德賢其秀也凡天下疲癃殘疾惸獨鰥寡皆吾兄弟
之顛連而無告者也(朱子曰乾父坤母而人生其中則凡天下之人皆天地之子矣然繼)
(承天地統理人物則大君而已故為父母之宗子輔佐大君綱紀衆事則大臣而已故為宗子之家相天下之)
(老一也故凡尊天下之高年者乃所以長吾之長天下之幼一也故凡慈天下之孤弱者乃所以幼吾之幼聖)
(人與天地合其德是兄弟之合德乎父母者也賢者才德過於常人是兄弟之秀出乎等夷者也是皆以天地)
(之子言之則凡天下之疲癃殘疾惸獨鰥寡非吾兄弟無告者而何哉)于時保之子之翼
也樂且不憂純乎孝者也(朱子曰畏天而自保者猶其敬親之至也樂天而不憂者)
(猶其愛親之純也又曰若論天地萬物與我同體之意固極宏大然所論事天功夫則自于時保之以下方極)
(親切)違曰悖德害仁曰賊濟惡者不才其踐形惟肖者也
(朱子曰不循天理而循人欲者不愛其親而愛他人也故謂之悖德戕滅天理自絶本根者賊殺其親大逆無)
(道也故誦之賊長惡不悛不可教訓者世濟其凶增其惡名也故謂之不才若夫盡人之性而有以充人之形)
(則與天地相似而不違矣故謂之肖)知化則善述其事窮神則善繼其志
(朱子曰孝子善繼人之志善述人之事者也聖人知變化之道則所行者無非天地之事矣通神明之德則所)
(存者無非天地之心矣此二者皆樂天踐形之事也又曰化底是氣有迹可見故為事神底是理無形可窺故)
(為志)不愧屋漏為無忝存心養性為匪懈(朱子曰孝經引詩曰無忝爾所)
(生故事天者仰不愧俯不怍則不忝乎天地矣又曰夙夜匪懈故事天者存其心養其性則不懈乎事天矣此)
(二者畏天之事而君子所以求踐乎形者也)惡旨酒崇伯子之顧養育英材
潁封人之錫類(朱子曰好飲酒而不顧父母之養者不孝也故遏人欲如禹之惡旨酒則所以)
(願天之養者至矣性者萬物之一源非有我之得私也故育英材如潁考叔之及莊公則所以永錫爾類者廣)
(矣)不弛勞而底豫舜其功也無所逃而待烹申生其恭
也(朱子曰舜盡事親之道而瞽叟底豫其功大矣故事天者盡事天之道而天心豫焉則亦天之舜也申生)
(無所逃而待烹其恭至矣故事天者夭夀不貳而修身以俟之則亦天之申生也)體其受而歸
全者參乎勇於從而順令者伯竒也(朱子曰父母全而生之子全而歸之)
(若曾子之啓手啓足則體其所受乎親者而歸其全也况天之所以與我者無一善之不備亦全而生之也故)
(事天者能體其所受於天者而全歸之則亦天之曾子矣子於父母東西南北唯令之從若伯竒之履霜中野)
(則勇於從而順令也况天之所以命我者吉凶禍福非有人欲之私故事天者能勇於從而順受其正則亦天)
(之伯竒矣)富貴福澤將厚吾之生也貧賤憂戚庸玉汝於成
也(朱子曰富貴福澤所以大奉於我而使吾之為善也輕貧賤憂戚所以拂亂於我而使吾之為志也篤天)
(地之於人父母之於子其設心豈有異哉故君子之事天也以周公之富而不至於驕以顔子之貧而不改其)
(樂其事親也愛之則喜而弗忘惡之則懼而無怨其心亦一而已矣)存吾順事沒吾寧也
(朱子曰孝子之身存則其事親也不違其志而已沒則安而無所愧於親也仁人之身存則其事天也不逆其)
(理而已沒則安而無所愧於天也盖所謂朝聞夕死吾得正而斃焉者故張子之銘以是終焉)明道先
生曰訂頑之言極醇無雜秦漢以來學者所未到又曰
訂頑一篇意極完備乃仁之體也(仁者本以天地萬物為一體)學者
其體此意令有諸巳其地位已高到此地位自别有見
處不可窮高極遠恐於道無補也(體認此意實為我有所謂真知而實踐之)
(至此則又有見於大本一原之妙矣)又曰訂頑立心便逹得天德(普萬物而無私)
(天德也)又曰游酢得西銘讀之即渙然不逆於心曰此中
庸之理也能求於言語之外者也(游酢字定夫程子門人也中庸惟本乎天)
(命之性中者性之體和者性之用致中和至於天地位萬物育實則原於天命之本然西銘以人物之生同禀)
(是氣以為體同具是理以為性雖有差等實無二本也今一視同仁者亦所以盡一巳之性而全天命之本然)
(耳此即中庸之理也)楊中立問曰西銘言體而不及用恐其流遂
至於兼愛何如伊川先生曰横渠立言誠有過者乃在
正蒙西銘之書推理以存義擴前聖所未發與孟子性
善養氣之論同功豈墨氏之比哉西銘明理一而分殊
墨氏則二本而無分(本註云老幼及人理一也愛無差等本二也楊時字中立程子門)
(人也西銘以天地為父母萬物為同體是理一也然而貴賤親疎上下各有品節之宜是分殊也若墨氏惑於)
(兼愛則汎然並施而無差等施之父母者猶施之路人是親疎並立而為二本也或問理一分殊如同胞吾)
(與大君家相長幼碊疾皆自有等差是分殊處否朱子曰此是一直看下更須横截看天氣而地質與父母固)
(是一理然吾之父母與天地自是有箇親疎同胞裏而便有理一分殊吾與裏面亦便有理一分殊龜山正是)
(疑同胞吾與為近於墨氏不知同胞吾與各自有理一分殊在其中矣)分殊之蔽私勝而
失仁無分之罪兼愛而無義(徒知分之殊而不知理之一則其蔽也為己之私勝)
(而失其公愛之理徒知理之一而不知分之殊則其過也兼愛之情勝而失其施愛之宜)分立而推
理一以止私勝之流仁之方也無别而迷兼愛以至於
無父之極義之賊也子比而同之過矣(分立而推其理之一則無私勝)
(之蔽此為仁之方西銘是也施無差等而迷於兼愛則其極也至於無父此害義之賊墨氏是也)且彼
欲使人推而行之本為用也反謂不及不亦異乎(西銘本言)
(理一欲人推大公之用因龜山有兼愛之疑故程子又明其分之殊盖莫非自然之理也或曰旣言理一又曰)
(分殊是理與分為二也曰以理推之則並生於天地之間者同體同性不容以異觀也然是理也則有品節之)
(殊輕重之等所謂分也者特是理之差等耳非二端也)
横渠先生又作砭愚曰戲言出於思也戲動作於謀也
發於聲見乎四支謂非己心不明也欲人無巳疑不能
也(言雖戲必以思而出也動雖戲必以謀而作也戲言發於聲戲動見乎四支謂非本於吾心是惑也本於)
(吾心而欲人之不我疑不可得也)過言非心也過動非誠也失於聲繆
迷其四體謂巳當然自誣也欲他人已從誣人也(言之過者)
(非其心之本然也動之過者非其誠之實然也失於聲而為過言繆迷其四體而為過動謂之過者皆誤而非)
(故也或者吝於改過遂以為巳之當然是自誣其心也既憚改而自誣又欲人之從之是誣人也此夫子所謂)
(小人之過也必文孟子所謂過則順之又從而為之辭)或者謂出於心者歸咎為
巳戲失於思者自誣為巳誠不知戒其出汝者歸咎其
不出汝者長傲且遂非不知孰甚焉(戲謔出於心思乃故為也不知所當)
(戒徒歸咎以為戲則長傲而慢愈滋矣過誤不出於心思乃偶失耳不知歸咎於偶失反自誣以為實則遂非)
(而過不改矣學者深省乎此則崇德辨惑矯輕警惰之功亦大矣然其於戲且誤者克治尚如此之嚴况乎)
(過之非戲誤者豈復留之纖芥以累其身心哉)横渠學堂雙牖右書訂頑左書
砭愚伊川曰是起爭端改訂頑曰西銘砭愚曰東銘(頑者)
(暴忍而不仁愚者昏塞而不智訂頑主仁而義在其中砭愚主智而禮在其中)
將修巳必先厚重以自持厚重知學德乃進而不固矣
忠信進德惟尚友而急賢欲勝巳者親無如改過之不
吝(横渠文集下同說見論語君子修己之道必以厚重為本苟輕浮則無受道之基然徒厚重而不知學)
(則德亦固滯而不進矣然進德之道必以忠信為主而未忠信之輔者莫急於交勝巳之賢但或吝於改過則)
(無所施其責善之道賢者亦不我親矣學則不固之說與本文異此自是一義有益學者故取焉凡錄經說)
(有與本文異者放此)
横渠先生謂范巽之曰吾輩不及古人病源何在巽之
請問先生曰此非難悟設此語者蓋欲學者存意之不
忘庶游心寖熟有一日脫然如大寐之得醒耳(范育字巽之)
(朱子曰横渠說此語正要學者將此題目時時自省積久貫熟而自得之耳又曰人於義理須如所謂脫然大)
(寐之得醒方始是信得處)
未知立心惡思多之致疑既知所立惡講治之不精(立心)
(未定而多思致惑則所向或移立心既定而講治粗疎則所業莫進)講治致思莫非術内
雖勤而何厭所以急於可欲者求立吾心於不疑之地
然後若決江河以利吾往(承上文而言致思講治乃窮理之事皆在吾學術之内初)
(何厭乎勤此言講治之貴精然所以急於明可欲之善者蓋欲先定吾志無所疑惑然後能若決江河進而不)
(可竭此言立心之必定)遜此志務時敏厥修乃來故雖仲尼之才
之美然且敏以求之今持不逮之資而欲徐徐以聽其
自適非所聞也(說見尚書遜順也遜此志則立心以定務時敏則講學為急如是則所修乃)
(日見其進也)
明善為本固執之乃立擴充之則大易視之則小在人
能弘之而已(明善者為學之本知之既明由是固守之則此德有立推廣之則此德日大苟以忽)
(心視之則所見者亦寖微矣)
今且只將尊德性而道問學為心日自求於問學者有
所背否於德性有所懈否此義亦是博文約禮下學上
達以此警策一年安得不長(尊者崇尚敬持之□道由也由學問而惟恐背違崇)
(德性而惟恐懈惰曰以此自省積之歲月則内外兼進矣尊德性則是約禮上達之事道問學則是博文下學)
(之事)每日須求多少為益知所亡改得少不善此德性上
之益(學者日省其身所以增益其不知者何如所以改治其不善者何如以是存心則德日新矣)讀
書求義理編書須理會有所歸著勿徒寫過又多識前
言往行此問學上益也(讀書者必窮其義理不徒事章句訓詁之末編書者必求其指)
(歸不徒務博洽紀錄之功多識前哲之言行以廣所知則學日進矣)勿使有俄頃閒度逐
日似此三年庶幾有進(君子之學一有問斷則此心外馳德性日隳學問日廢矣)
為天地立心為生民立道為去聖繼絶學為萬世開太
平(天地以生生為心聖人參贊化育使萬物各正其性命此為天地立心也建明義理扶植綱常此為生民)
(立道也繼絶學謂纘述道統開太平如有王者起必來取法利澤垂於萬世學者以此立志則所任至大而不)
(安於小成所存至公而不苟於近用)
載所以使學者先學禮者只為學禮則便除去了世俗
一副當習熟纏繞譬之延蔓之物解纏繞即上去苟能
除去了一副當世習便自然脱灑也又學禮則可以守
得定(學禮則可以消除習俗之累又有所依據而自守)
須放心寬快公平以求之乃可見道況德性自廣大易
曰窮神知化德之盛也豈淺心可得(横渠易說人之德性本自廣大故)
(必廣大其心求之偏狹固滯豈足以見道也)
人多以老成則不肻下問故終身不知又為人以道義
先覺處之不可復謂有所不知故亦不肻下問從不肻
問遂生百端欺妄人我寧終身不知(横渠論語說言人虚驕恥於下問)
(内則欺己外則欺人終於不知而已)
多聞不足以盡天下之故苟以多聞而待天下之變則
道足以酬其所嘗知若劫之不測則遂窮矣(横渠孟子說下同)
(故所以然也酬應也心通乎道則能盡夫事理之所以然故應變而不窮不通乎道而徒事乎記問則見聞有)
(限而事變無窮卒然臨之以所未嘗知則窮矣)
為學大益在自求變化氣質不爾皆為人之弊卒無所
發明不得見聖人之奥(所貴於學正欲陶鎔氣質矯正偏駁不然則非為已之學亦何)
(以推明聖人之藴哉朱子曰寬而栗柔而立剛而無虐簡而無傲便是教人變化氣質)
文要密察心要洪放(語錄下同文不密察則見理粗疎心不洪放則所存狹滯)
不知疑者只是不便實作既實作則須有疑有不行處
是疑也(始學之士知必有所不明行必有所不通殊不知疑者是未嘗實用功也)
心大則百物皆通心小則百物皆病(心大則寬平弘遠故處已待人無往)
(而不達心小則偏急固陋無所處而不為病也)
人雖有功不及於學心亦不宜忘心苟不忘則雖接人
事即是實行莫非道也心若忘之則終身由之只是俗
事(人有妨廢學問之功者然心不忘乎學則日用無非道故曰即是實行心苟忘乎學則日用而不知故曰)
(只是俗事實行與俗事非二事特以所存者不同耳)
合内外平物我此見道之大端(合内外者表裏一致就己而為言也平物我者)
(物我一體合人己而為言也)
既學而先有以功業為意者於學便相害既有意必穿
鑿創意作起事端也德未成而先以功業為事是代大
匠斲希不傷手也(功業立言立事皆是也為學而先志於功業則穿鑿創造必害於道矣)
竊嘗病孔孟既殁諸儒囂然不知反約窮源勇於苟作
持不逮之資而急知後世明者一覽如見肺肝然多見
其不知量也方且創艾其弊默養吾誠顧所患日力不
足而未果他為也(不知反約窮源故浮淺而無實默養吾誠則反約窮源之事也)
學未至而好語變者必知終有患蓋變不可輕議若驟
然語變則知操術己不正(變者非常行之道蓋權宜之事也自非見理明制義精者)
(不足以與此苟學未至而輕於語變則知其學術之源己不正終必流於邪譎)
凡事蔽蓋不見底只是不求益(行已無隠則是非善惡有所取正庶可增益其)
(所未知所未能苟故為蔽覆恐人之知是則非求益者也)有人不肻言其道義所得
所至不得見底又非於吾言無所不說(人不肻言其知之所得行之所)
(至使人不可得而見者蓋苟安自足恐人之非己又非若顔子之如愚於聖言無所不說者之比也)
耳目役於外攬外事者其實是自惰不肻自治只言短
長不能反躬者也(急於自治何暇務外厚於反躬何暇議人)
學者大不宜志小氣輕志小則易足易足則無由進氣
輕則以未知為己知未學為己學(志小則易於自是故怠惰而無新功氣輕)
(則易於自大故虛誕而無實得)
近思錄卷二
