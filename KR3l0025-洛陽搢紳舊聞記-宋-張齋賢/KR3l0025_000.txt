







　　欽定四庫全書　　　　　子部十二

　　洛陽縉紳舊聞記　　　　小説家𩔖一(雜事之屬)

　　提要

　　(臣)等謹案洛陽縉紳舊聞記五卷宋張齊賢
撰齊賢字師亮曹州人徙居洛陽太平興國
二年進士累官同中書門下平章事以司空
致仕卒諡文定事蹟具宋史本傳是書前題
乙巳嵗乃真宗景徳二年齊賢以兵部尚書

知青州時所作皆述梁唐以還洛城舊事凡
二十一篇分為五卷書録解題目次與此本
合獨晁氏讀書志作十卷今按自序明言五
卷而檢永樂大典所載此書之文亦無出此
本外者則讀書志之誤明矣書中多據傳説
之詞約載事實以為勸誡自稱凡與正史差
異者並存而録之亦别傳外傳之比然如衡
陽周令妻報應洛陽染工見寃鬼焦生見亡

妻諸條俱不免涉于語怪又如李少師賢妻
一條稱契丹降王東丹朝廷密害之非命而
死契丹已知之李肅奉命䕶喪柩送歸憂沮
不知其計云云案通鑑五代史東丹即遼太
祖長子太宗之兄奔唐為昭信節度使賜名
贊華因太宗助石晉起兵潞王遣宦者秦繼
旻皇城使李彦紳殺之于其第是東丹之死
實縁潞王以兵敗逞忿旋即滅亡晉髙祖得

國後為之備禮送歸事隔兩朝在晉人本無
密害之事又何所嫌疑而遽形憂沮此事殆
出傳聞之訛殊不可信至於紀張全義治洛
之功極為詳備則舊史多採用之其他佚事
亦頗有足資博覽者固可與五代史闕文諸
書同備讀史之考證也乾隆四十六年三月
恭校上

　　總纂官(臣)紀昀(臣)陸錫熊(臣)孫士毅


　　總　校　官　(臣)　陸　費　墀


















　　洛陽搢紳舊聞記原序

　　余未應舉前十數年中多與洛城搢紳舊老善為余説
及唐梁已還五代間事往往褒貶陳跡理甚明白使人
終日聴之忘倦退而記之旋失其本數十年來無暇著
述今眼昬足重率多忘失邇來營丘事有條貫足病累
月終朝宴坐無所用心追思曩昔搢紳所説及余親所
見聞得二十餘事因編次之分為五卷摭舊老之所説
必稽事實約前史之𩔖例動求勸誡鄉曲小辯略而不

書與正史差異者並存而錄之則别傳外傳比也斯皆
搢紳所談因命之曰洛陽搢紳舊聞記庶可傳信覽之
無惑焉宋朝乙巳嵗夏六月營丘張齊賢序






