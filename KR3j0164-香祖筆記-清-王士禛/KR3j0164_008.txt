香祖筆記卷八
刑部尚書王士禎撰
陳霆字水南吳興人著兩山墨談甚有義理閱金陵瑣
事始詳其本末霆字震伯僦居白下又著唐餘紀傳渚
山詞話嘗作詞弔張麗華云麗華死於青溪後人哀之
為立小祠祠像乃二女郎其一即孔貴嬪也今祠亦不
復存
成弘間留都扇骨以李昭製者為最見顧東江(清)集往
徐健菴司宼為宫坊時贈予金陵仰氏扇予謝以詩有
舊京扇貴李昭骨之句翼日相遇朝班問李昭出處予
但據東江集答之後閱金陵瑣事乃詳李昭李贊蔣誠
三人製扇骨最精徐守素蔣徹李信修補古銅器如神
恨昔者不能舉此應之信彊記之難也
張遺字瑤星金陵遺民也居棲霞一小菴數十年不入
城市著書十餘種有一書紀南渡時事可禆史乘惜未
版行凡所撰著稱白雲自怡年九十而終四十年前游
東萊時先兄西樵亦客萊相友善及予在䢴江數客金
陵未及見之蓋已禁足攝山矣予撰古懽錄亦遺此人
故著於此
明時欽差行人吳惠葬劉真人於留都鳳臺門外壙中
得一石匣中有玉冠蓋上刻王真人玉冠五字此與王
喬玉棺相似玉冠尤為新異
舊例科場進呈試錄主考官自撰程文其用士子文稍
為點定自萬歷十三年乙酉科始
治血山崩當歸一兩荆芥一兩酒一鍾水一鍾煎服立
止
撫州商人病痢危甚太學生倪某用當歸末阿魏丸之
白滚湯送下三服而愈
又治痢方黃花地丁搗取自然汁一酒盞加蜂蜜少許
服之神效
濕痰腫痛不能行用&KR2880;薟草水紅花蘿蔔英白金鳳花
水龍骨花椒槐條蒼术金銀花甘草以上十味煎水蒸
患處水稍温即洗之
治小腸疝氣烏藥六錢天門冬五錢白水煎服神效
治小便不通芒硝一錢研細以龍眼肉包之細嚼嚥下
立愈
治瘤方用竹刺將瘤頂稍稍撥開油皮勿令見血細研
銅綠少許放撥開處以膏藥貼之
接骨方土鼈用新瓦焙乾半兩錢醋淬七次自然銅乳
香沒藥菜瓜子仁各等分為細末每服一分半酒調下
上體傷食後服下體傷空心服
治疫腫頭面方金銀花二兩濃煎一盞服之腫立消
針入腹用櫟炭末三錢井水調服即下又方以磁石置
肛門外引下(已上俱出正續金陵瑣事)
沈石田周干支八字與明英宗同
明寧國大長公主所用遺墨半挺上用紫金打成龍口
吞之一甆杯酌酒滿則隱起一龍形鱗鬛具備酒盡不
復見
金陵王某家有大石子中具兜塵觀世音像跌坐如生
面目衣裓如畫义南唐元宗時溧水桑樹生須菩提像
右袒左跪衣裓宛然其色如純漆光可以鑑
南唐書有馬令胡恢陸游三家馬陸二書盛行於世近
吳門又有合刻惟胡書世罕傳之聞江隂李忠毅(應昇)家
有藏本廿年前屬江隂令陸雲士(次雲)訪之久不見報义
屬門人楊侍講賓實(名時)求之亦不得按恢金陵人博物
彊記工篆隸客京師久不得調上韓忠獻公詩云建業
關山千里遠長安風雪一人寒公深憐之使篆太學石
經因復官任華州推官卒
宋明帝借張永南苑三百年詔云期畢便申周宰相王
溥父祚以觀察使致仕一卜者諛其夀可百四十惟百
二十歲時春夏間微苦臟腑祚大喜顧子孫曰孩兒輩
切記是年莫教我喫冷湯水二事癡絶可笑杜牧詩百
年便作萬年計富貴中人不悟此者多矣釋氏六如之
喻正為此輩棒喝
顧鄰初云沈約宋書凡歌字皆作哥字予昔官廣陵於
一士大夫家見趙松雪家書凡哥字皆作歌字蓋古通
用也
捨筏登岸禪家以為悟境詩家以為化境詩禪一致等
無差别大復與空同書引此正自言其所得耳顧東橋
以為英雄欺人誤矣豈東橋未能到此境地故疑之耶
京口張文選公選(九徵)博物君子也嘗題予過江入吳兩
集云筆墨之外自具性情登覽之餘别深懷抱此語可
與解人道
予少游京師日與汪苕文(琬)劉公㦷(體仁)倡和晨夕過從
無間一日往汪邸舍其小僕孫玉者走報曰王貽上來
苕文出為予述之予笑曰此子不減蕭茂挺家僕
孔平仲雜記云今公家文字用仰字出北史北齊孝昭
紀詔定三恪禮儀體式亦仰議之
汪苕文赴京師過揚州予送之舟中欲附惠泉五壜寄
家西樵兄汪以道遠稍難之予笑謂曰汪大乃成俗吏
汪亦一笑許之後記其事於說鈴
宋時徑山僧行園為蛇傷足一參方僧為治之先汲淨
水洗患處易水數斛令腐膿敗肉悉去瘡上白筋見乃
挹以軟帛以藥末勻糝瘡中惡水泉湧明日淨洗敷藥
如初一月毒盡肉生平復如舊其方乃香白芷為末入
鴨嘴膽礬麝香各少許見談藪
宋制軍營中有天王堂小說亦屢載之不知何天王也
談藪云唐天寶西蕃寇安西奏乞援兵詔不空三藏誦
仁王經帝見神人帶甲荷戈在殿前問不空曰此毘沙
門天王第二子獨健往救安西耳後安西奏見神人破
賊城上天王見形圖形上進因詔諸節鎮所在州府於
城西北隅各立天王像佛寺亦然宋時沿之入軍營也
又括異志言宋建炎中敵將屠秀州天王現於城上若
數間屋大懼而引去因建天王樓於城西北隅
汪鈍翁(琬)嘗問予王孟齊名何以孟不及王子曰正以
襄陽未能脫俗耳汪深然之且曰他人從來見不到此
予又嘗謂鈍翁李長吉詩云骨重神寒天廟器骨重神
寒四字可喻詩品司空表聖與王駕評詩云王右丞韋
蘇州趣味澄夐如清沇之貫逵元白力勍而氣孱乃都
市豪估耳元白正坐少此四字故其品不貴
表聖論詩有二十四品予最喜不著一字盡得風流八
字又云采采流水蓬蓬遠春二語形容詩境亦絶妙正
與戴容州藍田日暖良玉生烟八字同旨
弇州云朦朧萌拆情之來也明雋清圓詞之藻也四語
亦妙
古人同調齊名大抵不甚相遠獨劉楨與思王並稱予
所不解建安七子自孔文舉不當與諸人同流此外如
陳琳之飲馬長城窟行阮瑀之定情詩徐幹之室思皆
有漢人風矩惟楨詩無一語可采而自古在昔並稱曹
劉未有駁正其非者鍾嶸又謂其仗氣愛竒動多振絶
思王而下楨為獨步殊似囈語豈佳處今不傳耶乃秦
少游亦云五字一何工妙絶冠儔匹殆亦耳食之習
萊陽宋茘裳(琬)按察言幼時讀書家塾其邑一前輩老
甲科過之問孺子所讀何書對曰史記又問何人所作
曰司馬遷义問渠是某科進士曰漢太史令非進士也
遽取而觀之讀未一二行輒抵於案曰亦不見佳何用
讀為茘裳時方髫鬌知匿笑之而此老夷然不屑
予十數歲時屢夢坐園亭上有五色異禽小於鸜鵒羽
毛甚麗羣飛亭中或集於肩或投於懷馴擾不去又兩
夢有人贈一奩墨開之有異香既覺為諸兄言之曰此
文字之祥也順治八年辛卯予年十有八一日讀書倦
而假寐夢神人告曰汝知今科闈中題乎乃子曰惟仁
者能好人能惡人也詩經題乃維清緝熙文王之典叩
其餘則不應及八月入闈首題果符其夢頌題則聖敬
日躋及明年壬辰會試頌題乃維清緝熙二句也予中
是科鄉試第一旋改第六壬辰下第而先兄吏部登進
士神所告乃予兄弟鄉會試首尾二題也
康熙初士人挾詩文遊京師必謁龔端毅(鼎孳)公次即謁
長洲汪苕文(琬)潁川劉公㦷(體仁)及予三人陽羡陳緯雲
維嶽其年(維崧)之弟也初入都手寫行卷三通置案上友
人問所詣曰吏部劉公戶部汪公禮部王公也友人曰
吾為子預卜之汪得卷必摘其瑕疵而駁之王得卷必
取其警策而揚之劉則一覽輒擲去無所可否已而果
然予聞之笑謂公㦷曰吾二人或駁之或揚之皆尋常
耳惟兄此一擲最不易到公㦷亦為之絶倒
交趾老道士結廬潮州之金山年已百歲養一雞大如
么鳳置枕中鳴即睡覺一胡孫小如蝦蟇以線繋几一
龜如錢大置金合子中予門人東莞令錢蔗山(以塏)曰雞
陽精也胡孫心猿也龜神靈而服氣也皆小者損之又
損也其言甚有理致
嶺海見聞云蚌聞雷而孕望月而胎珠中秋蚌始胎中
秋無月則蚌無胎凡秋夕海色空明天半有朱霞光起
蚌曬珠也珠之名類不一有精珠褪光珠璫珠走珠滑
珠磥砢珠官雨珠稅珠&KR0034;符珠珠重七分為珍珠八分
為寶珠合浦人以珠為貴生男曰珠兒生女曰珠孃
香樹生海南黎峒葉如冬青凡葉黃則香結香或在根
株或在枝榦最上者為黃沉亦曰鐵骨沉從土中取出
帶泥而黑堅而沉水其價三倍或在樹腹如松脂液有
白木間之曰生沉投之水亦沉投之水半沉半浮曰飛沉
皆為上品有曰速香者不俟凝結而速取之也不沉而
香時異曰花剷者香與木雜剷木而存香也有曰土伽
楠與沉香並生沉香性堅伽楠性軟其氣上升故老人
佩之少便溺産占城者佳樹為大蟻所穴蟻食石蜜遺
漬香中歲久凝而堅潤其色若鴨頭綠上之上也又有
虎豹斑金絲結其色黃貴與鴨頭綠等
椰杯見毒則裂嶺南人多製為食器以辟蠱
永安産燭竹文信公駐軍時燃此竹以代炬
海蜘蛛生粤海島中巨若車輪文具五色絲如絙組虎
豹觸之不得脫斃乃食之
瓊州黎峒有黎長統之必符王二姓乃得立黎長家有
古礶傳為祖先所遺非陶非石天欲雨則先鳴官軍將
入山則大鳴
廣州之虎門合蘭海每歲正月初三四五日現海市城
闕樓臺車騎人物倏忽萬狀康熙丙辰見戈甲之形粤
有兵變黃太冲(宗羲)亦言寧波有海市蓋東海南海皆有
不惟登州但登見以四五月廣見以正月初旬三日是
小異耳鄞之見不言定期
嶺海見聞言鐵樹生海底石上榦類珊瑚尾如彗千年
則成珊瑚其旁有蚌守之往往得鐵樹則兼得珠是鐵
樹與珊瑚同類俱生於海然珊瑚大者五六尺小者不
過尺許以鐵網取之在水則軟見風則堅初白漸黃得
日色乃殷紅如丹砂按王濟雨舟所記云官横州於一
指揮家圃中親見此樹歴言其六十年開花之詳予在
羊城學使署亦見鐵樹高大不殊諸樹乃木本非玉石
之屬但以鐵培護其根則茂與他樹以水澆灌者差異
與前所云云不類豈名同實兩種耶
嶺海見聞云香樹榦如樹蘭葉如黃楊子如連翹而黑
以夏月子熟種之亦有寄生榕樹上者閩小紀云千年
榕樹上生竒南香
陶岳五代史補載馮道鎮同州有酒務吏乞以家財修
夫子廟道以付判官判官素滑稽書一絶句於判後云
荆棘森森遶杏壇儒官高貴盡偷安若教酒務修夫子
覺我慚惶也大難道有愧色因出俸修之又李榖為陳
州防禦使三日謁夫子廟惟破屋三間中存聖像有伶
人李花開進口號曰破落三間屋蕭條一旅人不知負
何事生死厄於陳榖驚嘆遽出俸以修之五代學校廢
壞如此賴滑稽之言始得復故可為浩歎觀唐明皇過
魯謁孔子廟詩居然盛世帝王氣象近
聖駕東廵謁闕里
聖廟載謁孔林
特命戶部發金錢十餘萬重修廟貌輪奐一新
賜孔氏子孫十餘人為五經博士等官
特賜御用曲柄傘於大成殿此又漢唐宋明已來所未
有者故觀於文教之興廢盛衰而世之治亂可知矣
周郭威親征慕容彦超至兖州夢文宣王明日攻其城
入之過夫子廟叩首再拜且諭近臣曰夫子聖人百王
取則焉安可不拜且命孔氏襲文宣王者長為本縣令
五代之世乃亦有此自明代至
本朝曲阜縣知縣皆以孔氏子孫為之而不知始於後
周也
越處女對勾踐曰見之如好婦奪之似懼虎杳之如日
偏如滕兔此即處女脱兔之喻而語益竒
凡溺水及服金屑用鴨血灌之即瘥
耳暴聾用全蝎去毒為末酒調滴耳中聞水聲即愈
枸杞子榨油點燈觀書能益目力
金瘡傷用獨殼大栗研乾末敷之立愈
治喉痺乳鵝用蝦蟆衣鳳尾草擂細入鹽霜梅肉煑酒
各少許調和再研細布絞汁以鵝毛刷患處吐痰即消
惡瘡腫毒初起當歸黃蘗皮羌活為細末生鷺鷥膝搗
汁調傅瘡之四圍自然收毒聚作小頭即破切不可併
瘡頭傅之
骨鯁用犬涎榖芒用鵝涎灌之即愈
宋孝宗食蟹過多患痢有嚴防禦者用新采藕節研細
熱酒調服果愈
治病眼生赤障者用白螺一枚去掩以黃連末糝之置
露中一夜曉取肉化為水滴目則障自消
治嗽驗方香櫞去核薄切作細片以清酒同研入砂礶
内煑令熟爛自黃昏至五更為度用蜜拌勻當睡中喚
起用匙挑服甚效又方向南柔桑條一束每條寸折納
鍋中用水五碗煎至一碗渴即飲之
治水腫方用田螺大蒜車前草和研為膏作大餅覆臍
上水從便出即愈(已上俱出養疴漫筆)
予平生為詩不喜次韻不喜集句不喜數疊前韻惟少
時有集黃山谷詩一絶云(謝人送梅)榨頭夜雨排簷滴誰與
愁眉唱一杯瘦盡腰圍怯風景城南名士遣春來如此
集句恐非李西涯所知西涯有集句詩一卷
李西涯集第六卷主一齋為徐公肅都憲作又徐亞卿
原一六十二得雙生子戱贈原一與崑山徐健菴司寇
初字同公肅與其弟立齋相國初字同立齋亦為都憲
健菴亦為亞卿何其脗合至此但前之二徐未悉其名
耳
宋陳輔輔之丹陽人有詩云北山松粉未飄花白下風
輕麥脚斜身似舊時王謝燕一年一度到君家為王介
甫所知而與蘇公尤厚善黃是師是章惇之甥也以二
女妻潁濱子适遜哲宗時欲召用林希以是沮之後知
定州卒東坡皆有尺牘與之元人吳師道䟦云二人出
處不同而尚德守義不為勢利回邪變易其賢則一予
撰古懽錄取師是而遺輔之此詩尤為可愛特書之
吳師道禮部集有云江隂趙彦衛作西漢定安公補紀
首書元年四年書策命孺子為定安公五年至十八年每
年書公在定安法春秋公在乾侯之義意亦美矣按孺子
嬰宣帝元孫楚孝王孫廣戚侯顯子漢之近親非若吕后
取他姓子比矣太后臨朝稱制莽居攝踐阼改元居攝又
改元初始則孺子雖未正帝位固已儼然為天下之君矣
莽簒而猶存莽滅而復為漢若之何絶之哉又考序例
云正統雖絶而故君尚存則追系正統之年而注其下
如唐武氏例是趙氏補紀殆類此但其書法猶有可議
者不稱居攝初始直云元年三年則失其實矣莽以平
原安德漯隂鬲重丘萬戶為定安國而以大鴻臚府為
公第居之則書公在定安亦為失實定安公乃莽所加
豈得仍其偽號竊謂宜自初始二年下注新莽始建國
元年初始三年以後下注莽年如前遞數而書孺子在
京師存其故稱紀其實地庶幾得之或曰其後方望立
嬰為帝而元滅之當若何按方望事在光武建元元年
書法當云方望以前孺子嬰稱帝於臨涇元(更始)遣兵擊
斬望嬰并遇害
釋典羅云出家(即羅睺羅)佛命舍利弗為其和尚大目犍連
作阿闍黎故沙門以和尚為尊貴之稱
佛姨母瞿曇彌欲出家如來不許謂阿難言若聽女人
出家乃令佛法清淨梵行不得久住譬如莠生稻田善
榖復敗又言我之正法千歲興盛以度女人故至五百
歲而漸衰微所以者何女人有五處不能得作一不得
作如來二不得作轉輪聖王三不得作第二忉利天王
四不得作第六天魔王五不得作第七梵天王(瞿一作憍)按
此乃比丘尼之始夫如來既受姨母乳哺深恩及五百
除饉女皆長老久修梵行而如來難之且如此後之人
談何容易耶又如唐武后乃真天魔王以釋氏因果論
之不知往劫是何福德也
南渡時東平伯劉澤清者字鶴洲曹州人天啟中戶書
郭允厚家奴也後充本州捕盗弓手少無賴為鄉里所
惡徙居曹縣遭離亂從軍積功至總兵官金陵立福王
遂為藩伯開府淮隂其兄忘其名字鳳洲崇禎時亦至
總兵官禦敵歿於王事稱名將非澤清比也澤清為人
隂狠慘毒睚眦必報曹縣士大夫罹其禍者甚衆澤清
在江淮縣有故居空無人一日諸生十數輩僦飲其宅
或拾一錦鞋於内閣中傳玩之座中有謔者澤清知之
使健兒名捕至淮盡殺之中表兄某夙有違言遣人召
之中表懼祈哀於澤清之母為婉轉申救澤清佯許諾
禮待頗厚既辭歸立遣健兒途中拉殺之已而大兵渡
淮澤清迎降歸於京師以叛案有連至盧溝橋伏法行
路快之不數年子姓無孑遺故居為墟
唐書言孟浩然與給事中王維善維私邀入内直會明
皇至浩然倉卒避匿牀下帝問知之喜曰朕聞其名久
恨未見耳立召見問所為詩云云而北夢瑣言以為李
白誤
盧沆為舉子於滻水遇宣宗微行意其貴人歛身廻避
緣此受知擢第賈島温飛卿亦以微行傲忽致長江方
城之謫此可為輕薄之戒又孟宏微郎中者性誕妄因
次對奏曰陛下何以不知有臣不以文字召用宣宗怒
曰卿何人朕耳中全不知有卿亦坐貶
丹青樹出終南山丹青竹出熊耳山
唐宋啟事用門狀即今士大夫彼此拜謁之名刺也上
書某官謹祇候某官陸務觀老學菴筆記云見東都時
蘇王諸名公門狀一卷率皆手書古人鄭重不苟如此
今則小胥之事耳又翰林故事坊局已上乃得用紅柬
為刺史官庶常止用白雖元旦賀夀等吉禮亦不用紅
不喻其義
故事有最可笑者唐御史臺惟南牀最尊重每會集南
牀不笑南牀笑則皆大笑謂之鬨堂
唐相國段文昌史云西河人褒國公志玄之後志玄本
臨淄人文昌徙居荆南又云荆蜀皆有先祖故第又云
先人墳墓在荆州其稱臨淄人以先世本籍故而與鄒
平無涉不知何以封鄒平公今鄒平縣西北地名段家
橋謂是文昌故居傅會不足信也子成式柯古罷江州
刺史居襄陽與李商隱温飛卿倡和故號漢上題襟集
然柯古著酉陽雜俎多言齊州事如長白山沙彌二桃
之類皆在鄒平
唐華原柳氏家法為士族之冠公綽公權已下至玭皆
然玭家鬻婢猶不屑奉侍賣絹牙郎其家法可知而負
國賊柳璨乃生其族卒與張廷範輩同誅死未足酬衣
冠之禍故知蓬生麻中不扶自直之論未必盡然若桓
&KR0595;為晉忠臣而温與宏繼世為逆郗鍳郗愔之生超盧
懷慎盧奕之生杞皆其類歟每讀史輒為三嘆
金陵胡宗仁字彭舉以畫名亦工詩與竟陵鍾伯敬為
友嘗有與鍾書云兄弟子姪皆耽作畫蓬門晝掩茗椀
罏香閣筆盈案妄擬堆笏滿牀昔人一門五貴七葉蟬
連寧復過之其子玉昆字元潤亦工畫嘗寫杭州宋宫
古梅予題絶句云風雨厓山事渺然故宫疎影自年年
何人寄恨丹青裏留伴冬青哭杜鵑故友合肥李文定
容齋(天馥)極愛此詩常諷詠之昔人謂沈石田相城喬木
代禪吟寫此後惟金陵胡氏足以繼之
張遺瑤星題程青谿侍郎(正揆)畫云唐六如畫學周東村
不啻過之只為胸中多數百卷書耳予評陳戶部子文
(奕禧)書品亦如此
姚翼字伯右工畫梅又取鍾山梅瓣粘於便面以筆添
枝榦其上極有生韻時號姚梅人多效為之渠丘張杞
園(貞)孔目仿作甚工
白樂天詩吳孃暮雨瀟瀟曲自别江南久不聞極是佳
句可吟誦又近人詩云東風誰唱吳孃曲暮雨瀟瀟闇
禁城予亦有二絶句云波遶雷塘一帶流至今水調怨
揚州年來慣聽吳孃曲暮雨瀟瀟水閣頭七載離筵喚
奈何玉壺紅淚歛青蛾瀟瀟暮雨南陽驛重聽吳孃一
曲歌
鷗字列子作漚盖古通用色皆白獨莆田九鯉湖鷗作
粉紅色隋宦者劉繼詮獻芙蓉鷗二十四隻色如芙蓉
疑即此種
唐宋外任官到任皆有謝表高常侍集有謝封丘縣尉
表則縣尉亦得上表矣
燕窩從海舶来有烏白紅三種惟紅者最難得白者能
愈痰疾紅者有益小兒痘疹
人參益人沙參元參性雖寒凉亦兼補海參得名亦以
能温補故也生於土為人參生於水為海參故海參以
遼海者為良
先兄西樵先生撰古今閨閣詩文為然脂集多至二百
卷詩部不必言文部至五十餘卷自廿一史已下瀏觀
采摭可稱宏博精覈而說部尤剏獲為古人所未有今
略其書目載於此班昭漢書異姓諸侯王已下至古今
人表凡十卷班昭漢書天文志一卷班昭補列女傳一
卷班昭女誡一卷班昭幽通賦注一卷衞鑠筆陣圖一
卷蘇蕙璇璣圖一卷宋若莘女論語一卷侯莫陳邈妻
女孝經一卷預浩(或作喻浩)女木經一卷李清照打馬圖一
卷沈俶諧史一卷龍輔女紅餘志一卷管道昇墨竹譜
一卷鄭氏女教篇一卷明仁孝徐后内訓一卷仁孝徐
后勸善嘉言一二三卷仁孝徐后勸善感應一卷章聖
蔣太后女訓一卷楊慎妻黃氏錦字書一卷王鳳嫻東
歸紀事一卷廬江王夫人燈花占一卷張淑媖刺繡圖
一卷邢慈靜(邢太僕侗之妹)黔途略一卷徐淑英女誡雜論卷一
徐德英革除紀一卷筆洞細君花殿最一卷薛素素花
瑣事一卷方維儀尼說七惑一卷方維儀宫閨詩評一
卷顧若璞往生紀實一卷倪仁吉宫意圖題語一卷陳
結璘牡丹亭牌譜一卷胡貞波古牌譜上下卷季嫻學
古餘論一卷季嫻前因紀一卷王端淑詩緯序論一卷
陶姮儀放生約一卷董白奩豔上中下卷尼超衍密印
語錄一卷尼濟印仁風語錄一卷尼自如語錄一卷計
五十六卷其全書今藏篋笥無力刻行也
上已之已本已字之訛又泊宅編云十干之戊與茂同
音今呼為務亦非又稱為武五代史偽梁朱温時司天
監上言日辰内戊字請改為武蓋温父名誠戊字類成
故司天監以此謟之今吳中術士尚有沿之者
柳子厚作非國語宋江端禮作非非國語嗣是劉章虞
槃皆有非非國語見張合宙載今不盡傳
童貫自謂韓魏公出子與梁師成自謂蘇文忠出子正
同曹操父子本寺人之後忠獻文忠乃為寺人祖禰乎
宙載云書册為水潦所浸可於火甑中蒸而曝之至一
二番乃以物鎮平處逮乾色雖微漬而無損壞
宙載張鐸僉事言鴿能辟小兒疳氣當多置房養之清
晨令兒開房放鴿其氣著面則無疳疾
南園漫錄云桂有桂樹之桂有桂花之桂桂樹則楚詞
桂酒箘桂之類今醫藥所用取其氣味甘辛乃用其皮
也桂花之桂則詩詞所言今人家園囿所植取其香氣
郁烈乃尚其花也類書所載皆未别白雖白孔六帖亦
然
温飛卿以蒼耳子對白頭翁寧陽許襄敏公(彬)取作一
聫云道上鈎衣蒼耳子風前聒客白頭翁蓋其去國之
作上句即迷陽迷陽勿傷吾行下句即違山十里蟪蛄
之聲尚猶在耳之義
碧里雜存云鍾山孝陵即梁寶誌公瘞所也傍有八功
德水誠意伯奏改葬誌公水亦隨往太祖異之為建靈
谷寺歲命太常祭焉
見只編言陳水南(霆)以南唐李昪宜繼唐後改馬令書
以為唐餘紀傳猶蕭常改三國蜀志為續後漢書也讀
吳越備史昪本安吉砦將潘某之子姓實潘也水南特
以五代纂祚短促不足繼統不若南唐聲名文物雄擅
江左不愧唐後耳云云予按吳越與南唐世為仇備史
之言未可遽信詎可據為實錄以駁水南耶
漢郙閣銘在寧羌州州陋甚在五丁峽西南予嘗過之
不知有此古物未及訪碑刻所在殊以為憾
甲申八月禮部尚書韓菼卒於位公長洲人中康熙癸
丑會狀兩元授翰林修撰至今官先是以内閣學士予
假歸乙亥奉
召入京有屠西爽者以卜筮名吳中韓問之曰公此行
官至尚書然癸未即當南歸過此不能歸矣韓入都累
遷禮部吏部侍郎超拜大宗伯至癸未始嬰疾乞假未
允甲申病增劇再疏告老
命在任調理至是卒公平素為予述屠言且云過癸未
不歸豈遂死耶王大司空(鴻縚)時同被
召命聞屠語人曰韓公此行不歸矣果驗屠亦以癸未
年卒
康熙四十一年五月於
保和殿頒賜
御書大理少卿(臣)李斯義得臨黃庭堅書一幅其詩云
談經草檄鬢華生初擁閩山傳節行江入桐廬青欲斷
溪從劔浦碧來迎茶雖戶種租宜薄鹽不家煎價賴平
要使祈招歌德意君恩豈為遠人輕四十三年十一月
李以副都御史遷福建廵撫前詩竟為之䜟云
香祖筆記卷八
