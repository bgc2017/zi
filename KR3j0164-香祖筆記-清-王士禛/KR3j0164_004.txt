香祖筆記卷四
刑部尚書王士禎撰
康熙四十年
駕臨塞外喇里逹番頭人進彩鷂一架青翅蝴蝶一䨇
于
行在問之對曰鷂能擒虎蝶能捕鳥又哈密獻麟草一
方云草生鳴鹿山必俟千月乃成自利用元年至今止
結數枚
高陵令朱某有白玉籠高廣二寸有竒四面皆作連瑣
格子上下屯字文外一童子俯首而窺中有一猿坐而
仰視意態如生鈕玉樵(琇)官秦中嘗見之
黃周星字九煙崇禎庚辰進士性簡傲嘗遊嘉善遇一
人負薪過市口作吟哦聲揖入詢其名氏曰崔姓名金
友出其詩五言云花落無人徑雲飛到處山七言云因
風去住憐黃蝶與世浮沉笑白鷗又云吟思白墮傾家
釀坐對青山讀異書自號樵隱黃驚異因與定交
某大臣籍沒時有一書案乃琥珀琢成而嵌水精方廣
二尺下承一替亦水精為之高可三寸貯水畜朱魚紅
鱗碧藻呴沫游泳怳若麗空按元時雅克特穆爾於私第
作水精亭子四壁皆水精鏤空貯水飬五色魚其中剪
綵為白蘋朱荷諸花草壁中置珊瑚闌干光采玲瓏右
李材解酲語載之古今事相類有如此
宜興任弘嘉字葵尊康熙丙辰進士以行人改授御史
上疏請定服色於是三品已上始許衣貂及舍利猻一
日五鼓入
朝遇梅桐厓(鋗)少廷尉時隆冬梅有寒色予口占絶句
戲贈之云京堂詹翰兩衙門齊脱貂裘舍利猻昨夜五
更寒徹骨滿朝誰不怨葵尊吏部侍郎趙公玉峰(士麟)曰
公詩大佳尤難其押韻天然耳梅今為御史中丞廵撫
福建鈕玉樵(琇)觚賸記此訛為京師謠語蓋不知為予
戲作也
元時張進中者字子正都城耆老善製筆管用堅竹毫
用鼬鼠精銳宜書吳興趙子昂淇上王仲謀上黨宋齊
彦皆與之善尚方時有所需非進中製不用也每自持
筆以入必蒙賜酒今京師未有以善筆名者矣
昌平紅崖谷有道人戒行甚嚴一夜有美婦人叩門求
宿時天寒憐而納之婦以言挑道人不為動忽言腹痛
就盆産一兒詰旦抱去道人惡盆汚覆諸澗中誤染左
手五指皆金色復視澗際沙石亦皆金色矣
大小勞山在萊膠州即墨之境延安府甘泉縣北二十
里亦有大小勞山狄武襄與夏人相拒士卒疲困憩此
因名
烈婦王氏名富英儒家女也其母夢吞牡丹花而生故
以為名康熙癸丑歸孫文恪公之孫槐會土寇亂婦被
掠賊帥慕其色將犯之堅不從繼以兵刃搒掠亦不從
亱闌伺守者倦而寐遂以帛自縊死貌如生賊帥驚嘆
其貞烈已而自悔曰如此烈婦而我偪之以至于死吾
不知死所矣乃謝其儕伍披緇入山不知所終
明末靖海衛向化其父指揮某投海死化年十六沿海
岸哀號三日亦投于海次日天方晴霽忽西南有聲如
天鼔雷雨大作化尸以頭戴父尸浮至海岸觀者如堵
莫不驚異泣下其家乃祔葬焉
順治初京師有賣水人趙遜者未有室同輩醵金謀為
娶婦一日于市中買一婦人歸去其帕則髮毿毿白居
然嫗也遜曰嫗長我且倍何敢犯非禮請母事之居數
日嫗感其忠厚曰醵錢本欲得婦耳今若此反為君累
且奈何吾幸有藏珠一囊紉衣中當易金為君娶婦以
報德越數日于市中買一少女子入門見嫗相抱痛哭
則嫗之女也蓋母子俱為旗丁所掠而相失者至是皆歸
遜所嫗即為之合卺成禮嫗又自言洪洞人家有二子
今尚存珠數顆可鬻之為歸計乃攜壻及女俱歸二子
者固無恙一家大喜過望嫗乃三分其産同居終其身
人以為遜忠厚之報云
張道濟手題王灣海日生殘夜江春入舊年一聯于政
事堂王元長賞柳文暢亭臯木葉下隴首秋雲飛書之
齋壁皇甫子安子循兄弟論五言推馬戴猿啼洞庭樹
人在木蘭舟以為極則又若王籍蟬噪林逾静鳥鳴山
更幽當時稱為文外獨絶孟浩然微雲澹河漢疎雨滴
梧桐羣公咸閣茟不復為繼司空表聖自標舉其詩曰
回塘春盡雨方響夜深船玩此數條可悟五言三昧
漢侯覇子孫稱祖父曰家公陳思王稱父曰家父母曰
家母潘尼稱祖曰家祖蔡邕書文稱姑女曰家姑家姊
班固書集曰家孫顔氏家訓姑姊妹已嫁則以夫氏稱
之在室以次第稱之言禮成他族不得云家也子孫不
得稱家者輕略之也此說與班蔡之稱不同矣
漢律二千石有予告有賜告予告在官有功最法所當
得者也賜告者病滿三月當免天子優賜其告使得印
綬將官屬歸家理病郡二千石賜告不歸家自馮野王
始也
琵琶錄云羽調綠腰注云即錄要也本自樂工進曲上
令錄出要者以為名誤為綠腰也白樂天詩注又譌為
六么乃其曲又有高平仙吕非羽調吳楚材彊識略云
然
詹事府左右春坊司經局皆東宫從官雖居同署而各
有印信不相統攝今文移章奏往往稱詹事府春坊者
謬也亦如十三道御史例不冠以都察院今或稱都察
院監察御史者謬也
本朝設詹事府㳂明代之舊而稍不同明詹事率以禮
部尚書掌府事少詹事亦多加尚書或侍郎皆與枚卜
今則班通政大理之下府丞罷不設通事舍人亦罷不
設左右春坊明初庶子之上有大學士後罷不設今㳂
之司直郎清紀郎司誎俱罷不設司經局洗馬一人洗
先也荀子曰天子乘大輅諸侯持輪乘輿先馬注導馬
也國語曰勾踐為夫差洗馬如淳曰前驅也晉太子詹
事官屬有洗馬八人掌太子經書圖籍其後止一人今
㳂之漢蘭臺東觀有校書郎北齊有正字明司經局之
屬有校書有正字今校書罷不設正字則以内閣中書
舍人改充之
世或疑文中子以為房杜李諸公未必皆出其門者陋
儒也予讀司空圖文中子碑云天生文中子以致聖人
之用得衆賢而廓之以俟我唐故梁衛數公皆為其徒
恢文武之道以濟貞觀治平之盛圖唐人也又文中子
鄉人也其言如此可信耶不可信耶吾故特筆之以結
此輩之舌若門人薛收等議諡文中子則詳唐書文苑
王勃傳文中子之名則附見王績傳
禮生曰名死曰諱今世俗不辨以諱混施之生者極可
笑然漢人有之吳楚材彊識略言漢西嶽廟碑云樊君
諱毅毅時尚在也然則俚俗相㳂亦有所本
堂谿公曰玉巵無當當底也謂人主漏洩羣臣之語也
譬玉巵美矣而無底則水迸散不若瓦器有當適用也
(如所謂君不密則失臣也)
海船曰艆䑼江船曰&KR0008;&KR0008;作蠡音
明洪武初立宗人府以秦王為宗令晉王燕王為宗正
周王楚王為左右宗人皆正一品其後不然
本朝無宗令宗正等名率以和碩親王多羅郡王掌之
亦有多羅貝勒協理府事者惟宗人府丞則以漢人為
之位次副都御史與通政使大理卿同列曰宗通大
古稱宗室藩王之賢者曰間平謂漢河間獻王東平憲
王也又古稱原嘗謂趙平原君齊孟嘗君皆舉第二字
言之
今戶部有總督倉場滿漢侍郎二人(滿左漢右)總轄京通各
倉倉監督則以各部員外郎主事差遣即漢之太倉令
丞也唐明皇以御史充太倉出納使五代改曰如京使
取詩如坻如京之義宋㳂之故柳開稱柳如京舉其官
也
兵部有督捕滿漢侍郎二人(滿左漢右)左右理事官四人(滿官)
(二人漢官二人)專司緝捕八旗逋逃之事其屬漢郎中一人員
外郎一人主事六人司務一人今歸之刑部曰督捕司
止設漢郎中主事各一人管子所謂僕區是也昔耶律
文正公楚材對元世祖曰今天下一統逃將安之此言
最得大臣之體予先曾官督捕侍郎今十四五年官刑
部尚書復兼領是事惟以文正之意仰承
朝廷寬大之恩宣布四方而已故終歲不劾一失察之
官不治一窩隱之罪非敢縱也亦古人所云無擾獄市
之意而已
戶部之屬古有民部度支金部倉部明改十三清吏司
分掌十三布政司之事而各司吏書仍分民支金倉四
科刑部之屬古有憲部比部司門都官明改十三清吏
司分掌十三按察司之事而各司吏書仍分憲比司門
都官四科存古制也
本朝因之但明代以南北兩直隸之事分隸十三司
本朝則增江南一司耳刑部又增督捕一司為十五司
工部四清吏司外今增製造庫滿洲司官外惟設漢郎
中一人即宋之文思院也(考工之官以文思命名甚竒)
六月初七日和碩恭親王病薨諡曰(闕)(諱長寧)
(世祖皇帝三子)
六月二十六日和碩裕親王病薨諡曰憲(諱福全)
(世祖皇帝長子)
和碩裕親王世子保泰襲封親王
偶觀明秦人趙統伯一驪山集崖雞一篇略之如左以補物
類相感志所未及客有籠鳥者謂為崖雞丹喙朱趾隹尾鳩
臆大倍鴿蓋雉屬也因指其喙此雛時殊黑成翮而飛始蜕
其喙褪黑出丹鸚䳇之褪易其色崖鷄之褪并脱軀殼方褪
時喙吭腫藃如蛇蜕然因言蛇蜕如蟬蜕殼枮虚裂頂而出
如更生然座客或言&KR1892;蜕眼常求亡羊得&KR1892;窮谷草中故睛閉
而新眶未啓又有言獺蜕肝者曰獺肝凡十二析月腐一析
則他一析更新循還歲更故諺曰人心象膽世事獺肝又有
言羱蜕角者羱野羊也大者重千斤方蜕時自投紀厓冀震
撼以自解而羱亦自决死矣已甦而自逸但不能得其蜕期
若麈鹿之冬夏云有趙生者因言其地多麝曰前人言麝噬
虺食栢而香結退臍而藏覆以自珍吾邑會寧無栢麝將何
食麝春和其臍自張獵諸花卉得其香而括之蠅蠓集其臍
膻然亦括之凡諸花香蟲肉皆香材也遇蛇回旋數周撑足
張臍以當之蛇自起而納諸臍獵人得其臍或收蛇不既者
或收而未化化而不盡者大抵蛇為其香之主也言既客有
談龍者龍之蜕以首昔見晁氏蓄藥嘗得全首置牖下高可
二尺許或得之地中或得之石中然不得其蜕之詳文矯異
甚可喜趙又辨鳩逐婦一則云鳩逐婦乃感天地之雨𤾉而
動其雌雄之情求好逑也非逐而去之之謂歐陽永叔云天
將隂鳴鳩逐婦啼中林鳩婦怒啼無好音非也
趙又云韻書五噫噫本平聲楊眉菴莫解梁鴻五噫歌趙大
洲梁君五噫今安否皆作去聲誤按字書噫音依恨聲又音
隘飽食氣滿而有聲也則依音為是
楊用修言何仲默謂宋人尚不能解唐人詩以之解三百篇
真是枉事不如且從毛鄭
胡釘鉸事或言列禦寇或言柳文暢王性之默記又載
諸先生遇慈上座事云他日見胡釘鉸者知吾所在後
諸為章惇引薦特置第五甲勉往置冠帶而作帶者極
有士人風範問之即胡釘鉸也驚問慈上座何在曰上
座於人一舉意即知之且頃刻已萬里矣何可知其處
也此胡釘鉸又異人矣一耶二耶
寳應孝廉陶成字雲湖朱升之大參妻父也以畫名家
偶閱王兆雲揮麈新談載其行事怪僻甚殆郭忠恕之
流成小時從師見其妻即圖之次見其女又圖之皆逼
眞師怒逐之寫花鳥人物最工芙蓉尤入神品然與物
多忤性不可測識有富人欲求之而不敢言乃於其游
歴之所遍栽芙蓉秋日花盛開成過之喜甚主人已預
具絹素張于庭立成二十幅索酒痛飲而去嘗同升之
赴會試距試期僅三日忽語升之曰聞張灣某氏丁香
盛開子其從我游乎升之不可成買小車徑造其家痛
飲花下五日乃去遂悞試期嘗以挾伎事露御史知其
名欲全之觀其贈伎詩曰此殆非子作成爭之曰天下
歌詩豈有出陶成之右者而謂他人作乎竟坐除名晚
遇一伎甚美而不肯與接成自織錦裙持見之精類鬼
工伎乃大喜既遂挾伎以遁坐謫戍邊
陳寒山(函輝)云王立轂字伯無少入雞足山忽逢伽葉引
入石壁中語之曰汝墮火宅中行慈忍戒他日勇退急
流橋下前身猶在既出壁合如故王遂持戒殺終身
高念東侍郎遊山隂道上有句云笻杖古松流水外蒲
團修竹緒風間予愛之命畫師禹鴻臚(之鼎)寫為二圖
大唐傳載云顔魯公刻姓名於石或置高山之上或沉
大洲之中云安知不有陵谷之變耶此因杜元凱事而
傅會之耳魯公碑版照曜天下安用區區為爾亦陋甚
矣
李龜年有弟彭年鶴年開元中皆有盛名鶴年善歌製
渭州彭年善舞龜年善打羯鼔見大唐傳載
宋荔裳(琬)在京師一日招龔芝麓大宗伯梁蒼巖大司
馬及予兄弟飲梁家園子予首倡偶用纈字明日梁問
予纈字之意對不能悉按潘氏記聞云唐明皇柳婕妤
妹適趙氏性巧慧鏤版為雜花打為夾纈代宗賞之命
宫中依樣製造又西河記西河婦女無桑蠶皆著碧纈
韻書但言繒耳
上己卯南廵視河
賜江蘇廵撫(臣)宋犖仁惠諴民四大字又
賜懷抱清朗四字癸未以河工底績再南廵渡江
駐蹕江天寺(即金山寺御賜今名)犖時扈從奏云(臣)家有别業在
西陂乞
御書西陂二大字
賜(臣)不令宋臣范成大石湖獨有千古
玉音云此二字頗不易書犖再奏云二字(臣)求善書者
多不能工刑部尚書王士禎少與(臣)為同學嘗云二字
倘得
御書乃為不朽盛事
上笑而書之即以頒
賜頃之
駕回行宫又
命侍衛取入重書
賜焉再
賜清德堂大字犖西陂有緯蕭草堂釣家芰梁諸勝嘗
邀予輩同人賦詩今果獲
御書張之不世之遇也古名臣别業最著無如午橋平
泉皆地以人重顧未聞有此矧輞川盤洲以下乎犖有
扈從紀
恩詩紀其事中一首云
御筆傳來訝再三西陂寳墨秘龍函一時盛事流傳速
已入漁洋續偶談
李庶常麗生(暄亨)蔚州人示予雲中節義錄所錄闖寇之
難大同殉節者五人宗室二人永慶郡王某管理襄垣
王府事鎮國中尉俊&KR0034;廵撫衛景瑗韓城人監司朱家
仕河州人其一則諸生李若葵也衛公本末載諸他書
甚著餘得略而書之永慶郡王失其名居大同甲申正
月李賊將出鴈門掠雲中諸王府謀迎降王獨大言曰
堂堂親藩奈何降賊持何面目見太祖列宗于地下乎
賊至王介胄率左右鼓譟出將赴敵死顧左右曰今日
乃孤畢命時也卿輩寧死同時勿辱賊手方抵城門會
總兵官姜瓖叛出迎賊與王衛士戰射王中肩王死之
官屬殱焉瓖遂以城降鎮國中尉俊&KR0034;被服儒雅善八
分書慷慨好談節義賊逼城聚弟姪謀曰所不遣汝曹
先去者欲同急難耳然同死無益汝不聞微子之去伍
員之覆楚乎我死使人知宗室有殉國之臣若輩各從
其志惟不可降賊以辱國乃闔戶大書于壁曰襄垣管
理殉國盡忠旁注九二慧泉四字遂自剄九二行也慧
泉其字數日家人歸殮之顔色如生朱家仕中崇禎戊
辰進士廵撫衛景瑗雅重之聞寇警衛公召集文武衆
僚屬㰱血漢夀亭侯祠下衛既㰱總兵官姜瓖有異志
逡廵不進家仕獨義形于色誓不與賊俱生城䧟前一
日赴井死諸生李若葵率妻子等同縊題壁曰一門俱
死大節已完七日始殮舉家顔色如生(代王明太袒第十二子國大同)
(諡曰簡)
七月初一日
上聞裕親王薨自
行在冒雨回京師至東直門望城而哭未入宫先
駕臨王府率皇太子哭奠既登輦哭不絶聲入
大内避正殿居延禧宫諸王貝勒内閣部院九卿八旗
都統等文武諸臣慰問
起居請節哀仍赴蒼震門請
駕還宫不許王慈惠謙和動必以禮
上素篤手足之愛朝論以為不愧漢之間平云
是日又
命皇太子詣恭親王靈幄奠酒
予前記雲間有木工蕭姓者能詩未詳名字近讀觚賸
乃知蕭名詩字中素别字芷厓博學能文尤長于詩嘗
有五言云遼海吞邊月長城鎻亂山七言云山寺落梅
傷别易天涯芳草寄愁難皆佳句也
初五日裕親王殯于齊化門外郊園
皇太后
皇上皆臨王府親送滿漢内閣九卿皆送至園奠畢歸
入朝
上傳尚書(臣)士禎大理寺卿李斯義掌河南道監察御
史吕琨同内閣戶部赴
乾清門問山東今年水災情形并問前遣官照口外飬
蒙古例往賑實有益于百姓否(臣)士禎奏
皇上軫念民艱特遣人員照口外飬蒙古之例賑濟地
方大小官員仰體
聖意實心料理不敢文具視之自實有禆益于百姓但
今年之災非比去年去年被水不過十餘州縣今年則
六郡無不被水加以丹災視去年不啻數倍今舊榖已
盡新榖絶望民間所苦在于無米
上諭戶部尚書凱音布速發通州倉米往賑
初六日
駕幸口外
袁氏自江左已來淑粲察昂歴著高節及唐初文皇將
選東宫官屬謂岑文本曰梁陳名臣有誰可稱復有子
弟堪招引否對曰隋師入陳百司奔散唯袁憲侍側不
去王充受隋禪羣僚表請勸進憲子給事中承家獨不
署名父子皆稱忠烈又袁朗自以中外人物為海内冠
族雖瑯琊王氏繼世台鼎而累朝首為佐命恥與為伍
朗孫誼虞世南外孫也為蘇州刺史謂司馬張沛曰門
戶須歴代人賢名節風教為衣冠顧矚始可稱舉老夫
是也宜其高自位置如此
崔信明楓落吳江冷五字初唐所少信明吾鄉益都人
也以五月五日午時生有異雀數頭五色畢備嗚于庭
樹初仕隋為尭城令竇建德欲引用之族弟敬素為建
德鴻臚卿勸以立事信明曰昔申胥海畔漁者尚能固
其節吾終不能屈身偽朝遂隱太行山貞觀中應詔舉
為秦川令卒信明不獨才名冠一時而大節毅然尤為
可書其自負詩過李百藥非蹇傲也鄭世翼何許人乃
敢肆其輕薄耶
全州謝良琦字石臞能為古文康熙初以明經通判常
州恃才傲睨意不可一世常以謁廵按御史與予解后
公廨初未相識彼此不交一言罷去既而知其予也乃
遣使過江致書問通殷勤後貽其刻集中有為予漁洋
詩序予笑語人謝君何前倨而後恭耶會同年江陵胡
默齋(在悔)官江南提學聞謝名過毘陵因召見之謝時有
母之喪要絰而往甫登舟胡亦卞急人也望見之怒甚
急使麾去謝傲然不屑予按唐李林甫欲致蕭穎士時
穎士居喪廣陵聞召詣京師縗麻謁林甫于政事省林
甫大惡之即令斥去穎士忿乃作伐櫻桃賦以刺之與
良琦事正相類
舊唐書為李巨川作佳傳列于文苑始終無貶詞新唐
書則置之叛臣傳特書其導韓建殺十六宅諸王及定
州行營將李筠之罪使非宋景文則巨川首惡網漏吞
舟矣春秋之義謂何然新書既以僕固懷恩李懷光李
錡等為叛臣又列李正巳師古師道吳少誠元濟等於
藩鎮一進一退其義何居每開卷至此輒為憤懣移日
致仕前文華殿大學士兼吏部尚書伊桑阿卒公滿洲
人順治乙未科進士康熙戊辰以禮部尚書大拜在相
位十五年壬午以病予告至是卒年六十六諡文端
黃山湯泉皆朱砂天啟中或浴于泉見一鼠躍出純赤
色長尺餘曰朱砂鼠
古今文人有名不大著而其詩實卓然名家者世人多
耳食抑何從知之如歸田錄所載謝伯初景山送永叔
謫夷陵詩中聯云長官衫色江波綠學士才華蜀錦張
下國難留金馬客新詩傳與竹枝孃明欽天監博士馬
軾字敬瞻送岳季方閣老云五嶺瘴高煙蔽日兩孤雲
濕雨鳴秋結句祭罷鰐魚歸去晚刺桐花下月如鈎右
二詩即使當世專門名家操觚染翰未必能到論者不
可徇名而失實故特表而出之
常愛杜詩兩邊山木合終日子規啼又明初人詩數家
茅屋臨江水一路松風響杜鵑寫蜀江風景宛然在目
予曾擬作一聯送同年張仲誠(沐)知資縣云子規聲斷
處山木雨来時又嘉陵驛路千餘里處處春山呌畫眉
皆眼前實景也
歐陽公云秋霖不止文書頗稀叢竹蕭蕭似聽愁滴蘇
公云歲云莫矣風雪淒然紙窗竹屋燈火青熒時于此
間得少佳趣此等寂寥風味富貴人所不耐而予最喜
之政苦一年中如此境不多得耳二公蓋先得我心之
所同然歐公有刑部海棠及刑部看竹詩今刑部詎復
有此游觀之勝耶
予嘗謂詩文書畫以人重蘇黃遺墨流傳至今者一字
兼金章惇京卞豈不工書後人糞土視之一錢不直所
謂三代之直道也永叔有言古之人率皆能書獨其人
之賢者傳遂遠使顔魯公書雖不工後世見者必寳之
非獨書也詩文之屬莫不皆然
歸田錄記陶榖召對便殿徬徨不進太祖笑曰此措大
索事分顧左右取袍帶来榖乃趨入予嘗笑之榖欲效
汲長孺而其奉使南唐吳越狼狽乃爾疑出兩人之所
為又何歟
御史言事不先白臺長自宋劉子儀為中丞始
李方伯紫瀾(濤)自桂林歸求為母夫人作傳貽予楊孟
載手錄眉菴詩集五大册雖書法未為當家然先哲故
物可寳惜也每幅有子京墨林項叔子琴書清暇等印
蓋禾中項氏藏本也卷首自識行末有業字號三字云
余自離吳門未嘗作詩間有所述不復存藁邇來西江
意或得追理舊業而案牘山積雖罷竭駑鈍猶不及十
之二矧從容筆硯間哉固知有愧于穆之也冬十一月
宜春侯上猶臨江(冬字至侯一勾下又一圈句疑有誤)余奉省檄執鴈謁
軍門修聘禮自己未至丙寅往返者八月凡目所覩身
所歴念慮所思得短章五七言古律絶句四十首如春
山早鶯初出深谷舌強語澀殊不成音欲棄置水中復
念余友方君以常每以不得見舊藁為憾姑存此以貽
方君君長于詩尤工唐人五言與余友張羽來儀為倡
和友云吳人楊基識後書五言一篇云今夕復何夕夢
我生平友握手無所言但道别離久覺來聞秋蟲空堂
竟何有不知千里道君魂果來否當年亦如夢聚散一
回首起坐誰與親鐘鳴月穿牖其詩分體不分卷凡若
干首不止序所云奉使四十首也按孟載始以薦為江
西行省幕官此蓋江西時所自書首卷起寓懷十二首
與今本同但今本作感懷耳按眉菴集中有秋日懷方
員外詩張静居集亦有元日雪懷方員外以常送方員
外歸吳興詩所云晴春入舊臘積雪含清暉是也方蓋
吳興人
王徵士集四卷都少卿元敬所定有元敬及浦杲序徵
士名彛字常宗又號媯蜼子洪武初與高季廸同修元
史後亦同死魏觀之難元敬稱其古文明暢英發又或
以為吳中四傑之一以常宗代張来儀者今觀其詩歌
行擬李賀温庭筠殊墮惡道餘體亦不能佳詎能與高
楊頡頏上下乎固知高楊徐王之說誕而無徵矣此本
嘉定門人陸廷燦扶照所刻
王元之五代史闕文僅一卷而辨證精嚴足正史官之
謬如辨司空圖清直大節一叚尤萬古公論所繋非眇
小也如叙莊宗三矢告廟一叚文字淋漓慷慨足為武
皇父子寫生歐陽五代史伶官傳全用之遂成絶調惟
以張全義為亂世賊臣深合春秋之義而歐陽不取于
全義傳略無貶詞蓋即舊史以成文耳終當以元之為
定論也元之吾鄕鉅野人其小畜集三十卷黃俞邰(虞稷)
千頃堂有傳本惜未及借錄
元吳師道禮部集二十卷詩九卷雜文十一卷師道金
華蘭谿人與許白雲講明金仁山之學而與黃晉卿溍
柳道傳貫為友故其學問文章遠有統緒時稱其為文
清勁善持論友人朱簡討竹垞常稱之此本乃崑山徐
少宰果亭(秉義)寫以見貽者吳至治辛酉進士仕止國子
博士致仕加禮部郎中故集稱禮部云
吳師道仙山秋月圖詩自注宫扇馬遠畫宋寧宗后楊
氏題詩自稱楊妹子詩中感慨濟王之事以楊妹子為
楊后誤
陸廣微吳地記所載如語兒亭等最為可笑又多可疑
者如馮驩宅謂在吳縣東北二里五十步有彈鋏巷又
謂海鹽縣東十五里有公孫捷田開疆古冶子三墓尤
謬按齊乘云三士冢在臨淄南一里一基三冡晏子春
秋公孫捷田開疆古冶子事齊景公勇而無禮晏子言
于公餽之二桃云云是事眞妄固不足辯然三子齊臣
死不葬近郊而遠葬吳地此復何理至于馮驩宅之譌
謬又不煩筆劄者也與張騫有墓在平原班超有墓在
長清同一傳譌齊乘已辯其非矣
世言瓊花天下惟揚州蕃釐觀一株故宋人作無雙亭
于其側然元遺山續夷堅志云鄠縣南十里炭谷入谷
五里有瓊花樹大四人始合抱逢閏即花以初伏開末
伏乃盡花白如玉中有玉蝴蝶一高出花上花落不著
地乘空而起按此則不止廣陵有之矣
香祖筆記卷四
