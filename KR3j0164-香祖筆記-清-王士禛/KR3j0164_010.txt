香祖筆記卷十
刑部尚書王士禎撰
昭王南征其君子化為猿鶴小人化為沙蟲疑是誕㒺
語耳然世頗有此事如望帝化杜宇牛哀李委化虎郗
后化蟒李林甫化牛之類清波雜志載章惇化猫泊宅
編載馮拯化驢甚異不知盧杞柳璨蔡京秦檜史彌遠
嚴嵩之徒又當化何物耳檜墓在金陵城南牧羊亭至
今呼為狗葬則其化韓盧必矣
玉川子詩春秋三傳束高閣後世乃有故實暗合者可
為一笑常秩治春秋學著書數十卷後以王安石薦起
安石不喜春秋秩遂諱之時兩河告饑詔青苗錢權行
倚閣或戲秩曰君之春秋亦權倚閣乎故予謂秩與种
放皆穿窬小人而無識者猶載之隱逸傳不大謬耶
廣東廵撫石文晟疏言番禺縣已故儒士李無械妻何
氏年百有一歲例請旌表下禮部議允行
李義山對雪詩欲舞定隨曹植馬有情應點謝莊衣雖
非上乘語然尚不失雅馴墨客揮犀載羅可二句云斜
侵潘岳髩橫上馬良眉則晚唐五代悪道所謂下劣詩
魔者也雅俗之間不可不辨
老學菴筆記陳師錫家享儀以冬至前一日為冬住又
云唐盧頊傳云是日冬至除夜乃知唐人冬至前一日
亦謂之除夜吾鄉三十年前冬至節祀先賀歲與除夕
元旦同近乃不行亦不知其所以然也乙酉夏二東多
疫忽有鄉人持齋素者言以五月晦為除夕禳之則疫
可除一時村民皆買香燭祀神祗祖先亦妖言也
康熙乙酉五月十八日大風從西北來先以黃氣繼以
赤氣氣過而風晝晦大樹皆拔蒲臺縣之陳化鎮有三
人同行風至伏田間及風息則三人伏處皆成墳如新
築者三人皆死其下又人家造屋三間初就忽移置五
里外梁柱瓦甓如故此與丁巳五月朔京師之風同
後漢書雒陽男子夜龍以弓箭射北闕龍有從兄陽夜
姓也
放翁筆記謂古所謂揖但舉手而已今所謂喏乃始於
江左諸王然則漢汲長孺長揖大將軍當是舉手耳然
何以云長揖耶
梁園風雅明雍丘趙彦復微生臨清汪元范明生所撰
自李獻吉何仲默王子衡高子業以下凡八人義例嚴
潔予嘗勸宋中丞牧仲合劉欽謨中州文表刻之吳中
以備河南文獻乙酉六月適寄到風雅新刻本乃嘉定
門人陸廷燦較刊者予笑謂座客曰吾為朋友謀則善
矣吾鄉文獻乃聽其放失可乎故嘗欲輯海右六郡前
輩作者遺集五十家斷自洪永已來如許襄敏彬黃忠
宣福秦襄毅紘馬文簡愉劉文和珝毛文簡紀王叔武
宗文靳兩城學顔藍田玉夫殷近夫雲霄穆文簡孔暉
邊尚書貢劉希尹天民許尚書成名王文定道殷文莊
士儋馮閭山裕子汝強惟健汝行惟敏汝言惟訥李滄
溟攀龍李伯承先芳蘇侍郎祐楊太宰巍劉範東隅吳
太宰嶽戚少保繼光子子冲澹龔方洲秉德于文定愼
行兄厖眉生愼言郭魯川本傅金沙光宅于念東若瀛
李愚谷舜臣李中麓開先邢子愿侗公文介鼐弟舉人
浮來□馮文敏琦鍾尚書羽正謝茂秦榛許殿卿邦才
從叔祖伯石象艮季木象春高孩之出鄒養浩頤賢先
伯父侍御府君與胤盧德水世㴶王湘客若之劉節之
孔和張元明光啓徐東癡夜董樵谷樵輩擷其菁華都
為一集守官京師四十餘載匆匆未暇今歸田矣而髦
及之耳目神理非復故吾不知斯志能終遂焉否也聊
志此以俟他日(乙酉六月廿二日西堂書)
小說演義亦各有所據如水滸傳平妖傳之類予嘗詳
之居易錄中又如警世通言有拗相公一篇述王安石
罷相歸金陵事極快人意乃因盧多遜謫嶺南事而稍
附益之耳故野史傳奇往往存三代之直反勝穢史曲
筆者倍蓰前輩謂村中兒童聽說三國事聞昭烈敗則
顰蹙曹操敗則歡喜踊躍正此謂也禮失而求之野惟
史亦然平妖傳多目神借用呂文靖事指使馬遂乃
北寺留守賈魏公所遣借作潞公耳鄭毅夫有馬遂傳
嚴三點已詳予居易錄
靈寳許氏塋在縣東數里背岡阜面黃河以河北中條
山為案襄毅公冡在西莊敏文簡而下諸子孫以次而
東形勢極河山之雄壯蔡京葬其父於杭之臨平以錢
唐江為水越之秦望山為案尤據江山之勝然京與其
子攸絛輩皆不得其死堪輿之說其足恃乎亦存乎其
人也
筆記言宋時前輩遇通家子弟請設拜既受之則設席
望其家遥拜其父祖乃坐又一書記米元章與人書至
某再拜則置筆几上正衣冠對書再拜又蘇黃晁張門
狀皆手書又前輩與人書言除批答門狀外未嘗自書
昔人於酬接書問間古道如此今後輩不知先進遺風者
多矣
青浦縣有地名孔宅相傳隋蘇州刺史孔子三十四代
孫禎葬先聖衣冠處乙酉
南廵駐蹕松江府
御書聖蹟流徽扁額及二陸祠董其昌家祠(芝□靈氣)扁額
頒賜
諭其昌孫侯銓州同建中送吏部先用得荆門州皆曠
典也
余前記梵書薜荔為餓鬼又按酉陽雜俎云人犯五千
惡為五獄鬼萬惡乃墮薜荔也
華山玉泉院山蓀亭大石旁有無憂樹四酉陽貝編云
無憂樹女人觸之花方開亦蘭稱待女花之類
荆州街子葛清自項以下遍體刺白居易詩凡三十餘
處人呼為白舍人行詩圖此視書團扇繡弓衣者竒矣
而出於市井之流尤竒之竒
宋靖康間東京織帛及婦人首飾皆備四時如桃杏荷
菊梅花之屬謂之一年景予昔使東粤過贑報謁丁鴈
水憲僉留飯園亭時甫過上元數日瓶中插雜花如桃
梅桂花佛桑之屬皆盛開予戲語鴈水君可謂四時之
氣具備比過嶺則芭蕉隆冬亦不凋始知摩詰雪中芭
蕉未可輕議特粤中雪不易得耳
宋士大夫以四六牋啓與手簡駢緘之謂之雙書後益
以單紙直叙所請謂之品字封後又變而為劄子多至
十幅淳熙末朝士以小紙高四五寸闊尺餘相往來謂
之手簡予家所藏萬歷中先逹名人與諸祖父書劄皆
用朱絲闌大副啓雖作家書亦然五十年來乃易為寸
楮日趨簡便而古意無復存矣
放翁云漢嘉茘子熟時凌雲山安樂園皆盛處余昔過
嘉州考圖經明時止有會江門一株熟時專供蜀府他
即無有獻賊亂蜀後并此一株亦不復存矣
宋寫書多用蒲圻縣紙今殊不聞
宋人詩至歐梅蘇黃王介甫而波瀾始大前此楊劉錢
思公文潞公胡文恭趙清獻輩皆沿西崑體王元之獨
宗樂天然予觀宋景文近體無一字無來歴而對仗精
確非讀萬卷者不能迥非南渡以後所及今人耳食譽
者毁者皆矮人觀場未之或知也
吳江門人徐翰林電發(釚)寄西村集集凡二十八卷其
鄉先輩史鑑明古著也明古成化間高士與沈啓南齊
名而與吳原博王濟之李貞伯友善為三原端毅公所
知按集中有曾祖文質府君行狀祇言洪武中縛貪吏
詣闕事無一語及靖難而吳文定為明古表墓止云曾
祖彬亦無一語及遜國則致身錄之作果不足信然當
時胡為而有此說遂傳千古之疑此集是陳仲醇繼儒
選
後漢嚴光傳齊國上言有一男子披羊裘釣澤中今臨
淄縣南十里淄水上有釣臺傳是子陵故蹟而與七里
瀨釣臺隱顯迥别此水一號龍女水又名裙帶水
澠水燕談記王黃州題孫僅文編云明年再就堯階試
應被人呼小狀元僅果繼兄何復第一世以元之為知
人予昔在京師丙辰榜後常熟歸少詹孝儀(允肅)以舉子
下第留京師每徒步造予寓舍以詩卷相質予語之曰
君書法既工而新詩無一怨尤憔悴之語將來必狀元
及第己未臚傳果第一又丁丑常熟嚴寶成虞惇癸未
閩縣趙書山晉予皆决其必登鼎甲巳而二君先後榜
眼及第二君皆予門生也
慶歷中蘇子美進奏院祠神事起無敢救解者韓魏公
從容言於仁宗曰舜欽一醉飽之過止可薄治之何至
如此帝悔之歐陽兖公作蘇氏集序云嗟吾子美以一
酒食之過至流落以死正用韓公語而誌中不載其事
田告字象宜篤學有文少學詩於陳希夷東遊過濮客
於王元之會河决著禹元經三卷已而得水樹於濟南
明水將隱居焉貽書徐常侍鉉鉉答曰負鼎叩角顧廬
築岩各由其時不失其道在我而已何常之有遂决高
蹈筮易遇暌因自號暌叟從學者常數百人淳化中韓
丕言於天子召赴闕詔書及門而卒皇祐中濟南翟書
裒其文四十八篇析為三卷又次其出處作暌叟别傳
今明水在章丘城南土鼔縣故城西亭山縣東北曰淨
明泉在百脉泉西北即繡江之源也齊乘云朗公谷諸
水東西伏流西發趵突東發百脉所謂金霏碧渟韻琴
筑而味肪醴者也此吾鄉高逸第一流昔撰古懽錄遺
之夏日雨過讀澠水燕談得告事因略述水經注元和
郡縣志齊乘而著於篇
皇祐五年王汾擢進士甲科唱名日左右奏免解進士
例當降甲仁宗覽家狀曰汾先朝學士禹偁曾孫遂不
降甲後又以元之孫超陞朝籍元之以直道不容於太
宗而仁宗特擢其孫與蘇黃黨禁於徽宗而其孫與甥
皆見擢於高宗事同直道固不終冺而仁宗高宗之憐
才亦古今所罕覯也汾本名元宗字彦祖以夢改名
唐開元二十七年詔追諡孔子文宣王命其後嗣褒聖
侯改封嗣文宣公宋初孔氏子孫襲封仍唐之舊仁宗
納祖擇之言改封衍聖公至今因之
左必蕃廣州順德人由監察御史出知揚州府乙酉
上南廵嘉其清節持擢太常寺少卿以難其代仍
命知府事
宋初文士稱高梁柳范謂高弁梁周翰柳開范果也在
楊劉之前而人多不知
祥符中劉偁為陜州司法參軍廉慎至貧官罷無以辦
裝賣所乘馬跨驢以歸魏野以詩送之云誰似甘棠劉
法掾來時乘馬去騎驢眞宗祀汾陰見野詩嘆賞久之
時偁為江南幕官召至以為京官知青州博興縣後有
差除上曰得如劉偁者可矣不數年亟遷主客郎中今
博興名宦不知祀偁否錄之以備遺闕云右見澠水燕
談錄
乙酉自濟南至青州諸郡縣皆有狼災
李石續博物志言劉亮合仙丹得白蟾蜍白蝙蝠服之
立死又陳子真得蝙蝠大如鴉食之一夕大泄而死又
云丹水有石穴蝙蝠百歲者倒懸得而服之使人神仙
其自相矛盾如此
薏苡一名簳珠
續博物志言文帝撰五經尚書大傳使掌故歐陽生等
受尚書於伏生按漢書詔太常使掌故晁錯往受之非
歐陽生歐陽生字和伯千乘人(今樂安縣)事伏生授兒寬寬又授孔
安國其源流如此非以掌故往受經者也志又云漯水
有伏生墓亦非漯乃獺之訛
磻溪在郿而李石云磻溪在汲郡有太公泉太公廟附
會可笑
人死為鬼鬼死為聻李石以聻為滄耳虎音積又有你
音指物貌禪家有此語
飛廉紂時諸侯或以為惡獸頭似羊又以為神禽頭似
鹿此亦以檮杌為鯀之類又方書之漏蘆一名飛廉
高麗人參贊三椏五葉背陽向隂欲來求我椴樹相尋
椴木葉似桐甚大而陰多人參生其陰(人參譜)
上金謂之紫磨金劉迎詩紫磨金餅暾扶桑迎字無黨
萊州人
湘州記蔡子池南有蔡倫舂紙臼今成都萬里橋西江
岸有薛濤造牋石臼或云是蜀府造牋處
楊汝士於楊於陵座上賦詩云文章舊價留鸞掖桃李
新陰在鯉庭元白嘆伏汝士歸謂子弟曰今日壓倒元
白又在洛中裴晉公夜宴汝士詩云昔日蘭亭無豔質
此時金谷有高人元白失色此本一事而重複誤書之
耳按裴白在洛與劉夢得多倡和聯句裴詩所謂成周
文酒會吾友勝鄒枚唯憶劉夫子而今又到來是其事
也是時文宗太和七年癸丑白罷河南尹再授賓客分
司八年甲寅裴為東都留守開成元年丙辰劉分司東
都楊汝士東川節度使二年丁巳留守裴侍中修褉於
洛合宴舟中先是太和五年元已薨於武昌安得與樂
天汝士同在洛中飲宴賦詩耶小說之不考而妄語如
此可笑也
癸辛雜識記宋十五帝御押太祖盈立(元押)太宗安乍(元押)
眞宗(闕)仁宗白今益都孫相國沚亭(廷銓)顔山雜記所錄
鳳凰嶺玉皇宮石刻宋四聖御押殊不同太祖□太宗
□眞宗□仁宗(泐闕)竝載之以備參考
白氏文集記云家藏之外别錄三本一寘東京聖善寺
鉢㙮院一寘廬山東林寺經藏一寘蘇州南禪寺千佛
院澠水燕談云廬山寺白集七十卷廣明初為高駢強
取去後四十年有王長史者徧求善本較正而藏之尋
又易去頗多舛謬眞宗詔取至都下命侍臣以諸本參
訂繕寫付寺僧謹藏之眞宗可謂右文之主也
鄰幾雜志雄覇間塘泊冬月載蒲葦皆用凌牀雖官員
亦乘之今京師之俗猶然謂之冰車
太倉崔華字不雕子門人也工詩畫嘗有句云丹楓江
冷人初去黃葉聲多酒不辭予極愛之呼為崔黃葉歴
城族子苹字秋史壬午舉人有句云亂泉聲裏才通屐
黃葉林間自著書予亦呼為王黃葉初予少年和李清
照漱玉詞云郎似桐花妾似桐花鳳劉公㦷(體仁)戲呼王
桐花鄒程村(祇謨)云崔黃葉自合作王桐花門生耳
同年祁工部珊洲(文友)官廬江令有絶句云昨夜東風吹
雨過滿江春水長魚蝦予戲之曰古人警句例標美名
欲呼兄作祁魚蝦必不樂受奈何因憶宋人有呼梅聖
俞為梅河豚者敢援此例一座皆笑
鄰幾雜志云審刑奏案貼黃上更加撮白撮白上復有
貼黃今不知撮白為何語石林燕語又謂之引黃
鰒魚産青萊海上珍異為海族之冠南史有餉三十枚
者一枚直千錢今京師以此物餽遺率作鮑魚則訛作
秦始輼輬中物可笑又一郎官餽歲單有燒鴉見之愕
然徐問之乃鴨之訛耳
李贄極稱武曌馮道亦猶丁謂以曹操司馬懿為聖人
夏竦美李林甫相業君子小人各從其類如此
周密記德壽宮中秋賞月之所橋用白石甃之瑩徹如
玉以金釘鉸橋下皆千葉白蓮花御几御榻瓶爐酒器
皆以水精為之水南皆宮女奏清樂水北皆樂工吹笛
此視明皇月宮之遊豈有人間天上之異又桯史云德
壽在北内孝宗將以元旦舉慶典有北賈攜通天犀帶
一進於内帶十三銙銙皆正透有一壽星扶扙立云云
亦竒物也
東坡十歲讀范滂傳慨然太息願效之山谷晚謫宜州
為宜倅余某之子滋滸默書范滂傳才忘二三字孟博
一傳櫽括蘇黃始終乃爾志士仁人千載而下猶為感
憤山谷書范滂傳後藏趙忠定家事見桯史
癸辛雜志云治喉閉用帳帶散惟白礬一味或不盡驗
南浦有老醫教以用鴨嘴膽礬研細以釅醋調灌有鈴
下一老兵妻患此垂殆如法用之藥甫下咽即大吐去
膠痰數升立差又治眼障用熊膽少許以淨水略調盡
去筋膜塵土用冰腦一二片痒則加生薑粉些少時以
銀筯點之竒驗赤眼亦可用
陸務觀作姚平仲傳言隱蜀青城山時出至丈人觀紫
髯郁然走及奔馬癸辛雜識又云李次仲遇姚平仲於廬
山豈晚又出蜀遠遊乃至吳楚耶
周公謹述括蒼陳坡言治痘瘡色黑倒靨唇口冰冷方
用狗蠅七枚擂碎和醅酒少許調服移時即紅潤如舊
(冬月蠅藏狗耳中)又治痘毒上攻内障方用蛇蛻一具淨洗焙
燥再用天花粉等分細末之取羊肝破開入藥末於内
麻皮縛定泔水煮熟切食之旬日即愈
古人作墓誌行狀多用皇祖皇考余嘗疑之未逹其義
周密云詩思皇多士詩記引顔注漢書云美也急就章
注云正也大也泰誓孔傳訓皇為前
宋人書感激曰感磯取孟子是不可磯也注云磯激也
義與激同然亦鑿矣
荆楚歲時記河鼔謂之牽牛黃姑即河鼔也古詩云黃
姑織女時相見李後主詩云迢迢牽牛星渺在河之陽
粲粲黃姑女耿耿遥相望則又以黃姑為織女不知何
據
大唐新語謂梁簡文好作豔詩江左化之謂之宮體晚
年改作追之不及乃令徐陵撰玉臺集以大其體今觀
玉臺新詠所錄皆靡靡之音正足推波助瀾何區雅鄭
此集予在京師曾見宋刻今吳中寒山趙氏翻刻本可
謂逼真
唐初御史裏行之名自馬周始又云武后革命恐人心
不附供奉官正員之外又置裏行御史遺補有車載斗
量之謠
大唐新語李襲譽性儉約好讀書寫書數萬卷謂子弟
曰吾不好貨財以至貧乏京城有賜田十頃可以充食
河南有桑千株可以充衣寫得書萬卷可以求官汝曹
第勤此三事何求於人右數語可作家訓故錄之以示
子孫
隋時天子及貴臣多著黃紋綾袍烏紗帽百官皆著黃
袍及衫出入殿省見大唐新語臣下得著黃亦太凌僭
矣至唐始有紫緋青綠之别
莊子與釋氏不甚相遠唐傅奕精於莊老而力詆佛教
殆不可解
握拳透瓜世但知顔魯公獨異志云晉中書令卞忠貞
殉蘇峻之難後盜發其墓面色如生兩手皆拳爪甲穿
於手背與魯公同
唐文皇病痢諸醫不效金吾長史張寶藏進方以乳煎
蓽茇服之立差
唐玄奘法師摩頂松在齊州靈岩寺師取經西域歸始
住長安洪福大慈恩二寺及宜君玉華宮譯經耳靈岩
屬今長清縣圖經但以為佛圖澄卓錫之地而不知玄
奘故著之
後漢馬略閉戶讀書十年不出三日一食鄉里謂之潛
龍此在卧龍之前
宋宇文伯修藏一古鼎欵識曰輦酌宮按班書宣帝紀
常困蓮勺鹵中如淳注蓮音輦勻音灼縣名雍錄曰漢
蓮勺縣唐之下邽縣也元和志曰下邽東二十三里有
蓮勺故城然三輔黃圖雍錄所載漢宫殿名甚詳無所
謂輦酌宮者蓮勺諸書皆言縣名亦不言有宮著之以
俟博雅如劉原父者
孫思邈千金方人參湯須用流水煮用止水則不驗(人參)
(譖)
沈存中筆談補云前世風俗卑幼致書尊者但批紙尾
答之謂之批反如詔書批答之義故紙尾多作敬空字
謂空紙尾以侯批反耳按昔人謂謹空之空乃九&KR0596;之
工首&KR0596;也二說互異(周禮春官大祝辨九&KR0596;一曰稽首二曰頓首三曰空首四曰振動五)
(曰吉&KR0596;六曰凶&KR0596;七曰竒&KR0596;八曰褒&KR0596;九曰肅&KR0596;)
新唐書如近日許道寧輩畫山水是眞畫也史記如郭
忠恕畫天外數峯略有筆墨然而使人見而心服者在
筆墨之外也右王楙野客叢書中語得詩文三昧司空
表聖所謂不著一字盡得風流者也
郭忠恕著佩觽汗簡二書竝載宋史萟文志而汗簡不
傳於世今秀水朱氏有鈔本六卷吳門新刻逼古可寶
也首有李建中題云汗簡元闕著撰名氏因請見東海
徐騎省(鉉)云是郭忠恕製復舊臼字部末字注脚趙字
下俱有臣忠恕字驗之明矣後有天禧二年七月十七
日開封府判官虞部員外郎李直方序又庚寅六月所
南鄭思肖為山磵葉君題汗簡後是書所援据自古文
尚書以下凡七十一家多今世未見者
嘗見人家竈側多促織竊疑之偶讀酉陽雜俎云竈馬
狀如促織而稍大好穴竈側竈有馬足食之兆
濟南明湖蛙不鳴濰縣無蟬或閱數年間聞其聲則置
酒競往賞之以為異事
段柯古云竹譜竹類三十九按戴凱之竹譜乃七十餘
種
宋英宗守文令主然其知人之哲尤不可及舊制御史
闕令中丞及翰林學士知雜迭舉英宗内批自除二人
范堯夫以江東轉運判官為殿中侍御史呂微仲以三
司鹽鐵判官為監察御史裏行如此用人雖唐虞三代
盛際何以加之使神宗能守家法何至王呂輩紛紛亂
天下耶御史裏行始於唐初迄宋尚仍之不改
政和間以詩為元祐學術御史李彦章遂上疏論淵明
李杜以下皆貶之因詆魯直少游無咎文潛請為科禁
至著於律令云諸士庶傳習詩賦者杖一百其紕陋一
至於此是時大臣朝士皆安石之餘孽然安石惟欲廢
春秋耳其詩實於歐蘇間自成一家亦可槩謂元祐學
術乎此古今風雅一大厄也
葉石林云晉宋間佛教初行未有僧稱通曰道人宣和
崇道教改沙門曰德士道人德士正是絶對
避暑錄言呂文穆蒙正為父龜圖所逐衣食不給龍門
寺僧識其貴人延致寺中鑿山岩為龕以居之凡九年
後諸子即石龕為祠堂名曰肄業富文忠為之記今人
以傳竒有破窰之說志書亦㳂俗論但言窰而不知有
龕并龍門僧亦湮沒不傳可惜也
勞山多耐冬花花色殷紅冬月始盛開雪中照曜山谷
彌望皆是說者謂即南中之山茶然花不甚大所云海
紅花是也
趙俊字德進歸德人(宋為南京)偽齊劉豫起為虞部員外郎
者三以告強畀其家卒力却之凡家書文字一不用豫
僭號但書甲子此亦一陶淵明也又南唐自顯德五年
用中原正朔士大夫以為恥碑文但書甲子見懶眞子
古來如謝康樂宗少文輩癖好山水者多矣明臨海王
恒叔(士性)宦遊所至輙登臨山水間窮極幽奥作遊記數
十篇江陰徐霞客終身於遊至歴絶域徼外無不窮其
奥可謂好事者矣予同年吳君順治末進士嘗遊武林
宿留數月始歸予詢以西湖西溪諸名勝曰皆不知也
詢其未往遊之故則大笑曰吾䟦涉水陸二千餘里豈
為山水往耶予為先兄西樵言之以為人嗜好逕庭乃
如此
石林避暑錄述景修言往以九月望夜道錢唐與詩僧
可久泛西湖至孤山時已夜分月色正中湖面渺然如
鎔銀傍山松檜參天露下葉間薿薿皆有光微風動湖
水晃漾與林葉相射可久清癯苦吟坐中不勝寒索衣
無所有空米囊覆其背以為平生得此無幾此一段文
字非東坡不能道景修姓張字敏叔常州人也
唐望江令麴信陵詩予向從萬首絶句得三首錄之頃
又從王楙叢書見一聯云臺笠看山雨渚田耕荇花語
最工而不得全篇
晉簡文帝鄭后諱阿春故晉人謂皮裏陽秋孫盛晉春
秋為陽秋梁武帝小名阿練改練為絹今絹布之絹俗
罕知其為練矣
鴟夷河豚也摴蒲海蜇也西施舌海燕所化久則復化
為燕鮸三腮鱸四腮
富文忠公不以文章見長康節外紀載其過堯夫一詩
云先生自衛客西畿樂道安閒絶世機再命初筵終不
起獨身窮巷寂無依貫串百代嘗探古吟詠千篇亦造
微珍重相知忽相訪醉和風雨夜深歸頗可誦
馮元成雨航雜錄云皇甫百泉與王弇州名相埒時人
謂百泉如齊魯變可知道弇州如秦楚強遂稱王此二
語最是確論
香祖筆記卷十
