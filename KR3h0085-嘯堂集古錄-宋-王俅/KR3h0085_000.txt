嘯堂集古錄譜錄類一(器物之屬)
提要
(臣)等謹案嘯堂集古錄二卷宋王俅撰俅字
子弁一作球字夔玉米芾畫史又作夔石未
詳孰是陳振孫書錄解題謂李邴序祇稱故
人長孺之子未詳其為何王氏攷邴序稱與
長孺同鄕關邴籍濟州任城則俅為齊人可
知是編錄古尊彛敦卣之屬自商迄漢凡數
百種摹其欵識各以今文釋之中有古印章
數十其一曰夏禹元吾衍學古編謂係漢巫
厭水災法印世俗傳有渡水佩禹字法此印
乃漢篆故知之衍精於鑒古當得其實衍又
謂滕公墓銘欝欝作兩字書與古法叠字止
作二小畫者不同知其偽則是書固真贋雜
糅然所採摭尚足資攷鑒不能以一二疵累
廢之盖居千百年下而辨别千百年上之遺
器其物或真或不真其說亦或確或不確自
考古圖以下大勢類然亦不但此書也乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
嘯堂集古錄原序
長孺之子王俅子弁見過出書二巨編皆類鐘鼎字甚
富名嘯堂集古錄且謂予曰俅不揆留意於此久矣自
幼至今每得一器欵識必摸本而投之篋積三十餘年
凡得數篋則又芟夷剪截獨留善者編次之其志猶以
謂未足也他日再獲古文奇字即續於卷末將示子孫
永為家寶予與長孺同師同舍同鄉閭又為同年進士
兩家契故甚密子弁幼警悟不類常兒長年好學工文
鄉先生皆稱異之又精於古字四方人士以絹素相求
者門無虚日予既喜故人之有子復熟觀此二編大慰
平昔所願欲而不得者子弁欲予文傳信將來予欣然
為叙卷首而歸其書云雲龕小隱李邴漢老序
