傳信適用方卷下
治癰疽瘡癤
張元輔方一宗陸道
地黃圓常服令人終身不患發背
熟乾地黃(伍兩)蓯蓉(酒浸)天門冬石斛當歸
防風白茯苓川芎(各叁兩)遠志黃蓍甘草
(炙)芍藥(各貳兩)人參細辛巴戟(各壹兩)
右為細末煉蜜圓如梧桐子大每服叄拾圓荆芥湯
下
萬靈圓治發背腫痛裏托定疼
羌活薄荷葉(各叁兩)川芎玄參地榆麻黃
(去節)防風天麻吳白芷白彊蠶牛旁子(炒)
蔓荆子旋覆花荆芥穗(各貳兩)甘菊(叁兩)何首
烏(肆兩)大川烏(生肆兩)甘草(肆兩半炙)蟬退(去足半兩)
右細末煉蜜為圓彈子大細嚼壹彈茶酒送下
没藥圓治發背活經絡生肌肉
大川烏(生)當歸赤芍藥蘇木(剉炒)木鱉仁
五靈脂(炒)羌活獨活穿山甲(蛤粉炒脆各貳兩)没
藥乳香(别研各壹兩)
右細末酒煑麵糊為圓如梧桐子大温酒下叄拾圓
凉血護肌膏
南星(生末捌兩)雄黃(壹兩别研)白礬(生末肆兩)
右細勻用生地黃汁調塗四圍
萬靈膏
用淨鐺壹隻下清油捌兩婦人油髮壹兩炭火熬令
焦盡下側栢枝壹兩歴青壹兩卷栢壹兩太平白芷
壹兩當歸壹兩木鱉肉切片壹兩松枝香壹兩熬令
紫用楊柳枝不住手攪焦即剉頭熬前藥紫色以綿
兩重濾去滓再熬油滚下白膠香壹兩次下没藥壹
兩次下乳香壹兩並逐旋半錢徐下次下黃丹壹兩
剪刀草末壹兩慢火熬為膏滴成珠子就也用新汲
井水浸去火毒先以葱鹽湯洗瘡次用軟帛火炙攤
上不得留孔貼之剪刀草乃田中野茨菰也
羚羊角散内消發背
穿山甲(肆兩蛤粉炒脆)甘草(炙)當歸(各貳兩)
右為細末炮甘草根浸酒調下貳錢
瓜蔞散内消惡肉生好肉
黃蓍(肆兩剉)皂角刺(捌兩紅者拍碎剉)甘草(陸兩)牛膝(貳兩)
黃瓜蔞(拾箇剉)
右用蜜壹斤旋入鐺内炒至紫色見風吹脆為末有
滓再炒為末酒調下貳錢
右方七道里人張元輔用之如神由此致富然
秘藏此方人莫傳者余少時目擊其事後凡叄
拾年始得之於章明叔蓋其徒云拙庵老人題
李温如方一宗六道
李温如八行家寳祕療發背藥方不以傳人其子秉彛
客於新吳大姓羅氏一日出謁偶忘封鏁書篋為諸生
竊取其方錄之秉彛歸為之出涕蓋其父子以此方救
人之死甚多深不欲傳也其用藥次第如後
初覺閻發時先服通關散(門氏載此藥治發背内潰及諸惡毒衝心嘔逆見信效方)
菉豆末(貳錢)乳香末(壹錢)
右貳味和勻井花水調服微利為妙
次用藥試發瘡可治不可治
白礬(壹兩)天南星(壹箇)
右為末以冷水和勻傅腫處留出瘡口仍以筆畫泥
瘡暈若藥力勝則腫消皮皺此為易治若腫處皮急
暈開即難治
次服赤小豆
右用赤小豆半升不去皮生為末每用壹兩匙以冷
水調下連併服盡如未退再服半升取口鼻大便出
血為度服豆末時不可喫飯
次服四味散
石上薜荔(貳兩)地榆(壹兩)甘草節(壹兩)當歸(壹兩)
右為末温酒調下叄錢
次服
膨脝葉(叄斤)岡穀刺葉(壹斤)
右貳味旋採勿令婦人鷄犬見碓臼内春爛每用壹
碗許以酒壹盞浸去滓温服仍以藥滓&KR1735;瘡
次用歛瘡口生肌散
木香檳榔黃連(洗去鬚)
右叄味等分淨器碾羅為末時以傅瘡若瘡潰爛傅
了更以常用膏藥或雲母膏貼定聽膿水自出若用
此藥傅後瘡口未便歛白及末輕粉各少許勻傅即
有速效
門資欽錄元立方一宗四道
壽州霍丘醫瘡人元立治瘡甚有聲元符己夘予侍先
子將漕江東舟次壽州予因累日食鷄卵數十枚暴得
咽喉腫塞及頸赤腫硬下連心胷如鐵石日夕號呌喉
中水米不通壅塞將死召醫者視之云此喉癰也泛泛
藥恐無益因言可招元立治之必愈先子夜遣介兩日
往還數百里召立至用藥數服得效報之頗厚立感激
予自傳治發背方四首皆累用有竒功今錄于下
治發背腦疽一切惡瘡當先用托裏藥使毒氣皆出一
醉膏(凡初覺發背癰疽等即多服用大黃甘草等藥極疎轉以行道毒氣次用此藥)
大甘草(半兩為麄末)没藥(壹分研)苽蔞(壹箇大者去皮)
右叄物用無灰酒叄升熬至壹升放温頓服之如壹
服不盡分叄兩服連服盡
次用收暈白玉膏(切忌用冷藥外貼必逼毒氣入内殺人)
杏仁(貳拾壹粒去皮尖研)川椒(肆拾玖粒去目為末)清脂麻油(壹兩)酒臘
(半兩白者)
右同熬至紫黑新綿濾過用無灰薄紙看瘡大小剪
作梳樣攤藥在上於瘡暈盡處向兩邊圍遶貼之候
暈漸收近裏即别剪差小者再攤藥圍貼暈又收即
又再移近裏貼仍頻換候暈已收見瘡根脚或瘡口
即用次方(專貼大惡瘡毒氣方盛不可以藥當上貼恐趕散毒氣瘡益大此藥能收暈見瘡其)
(法大妙)
暈收見瘡次用檳榔散
鷄心檳榔(半兩)川黃連(去鬚半兩)川山甲(大者拾片燒灰存性)
右同為細末先用好臘茶清掃過瘡用藥厚傅瘡上
日叄伍次以膿出為知(如見瘡口後用此藥數次了可更用乳香膏)
膿已出用生肌藥
黃狗腦盖骨(貳兩燒灰存性此極難得須預收)膩粉(壹錢)桑白皮末(壹兩)
右同為細末用生油調塗瘡上
以上四方是一宗元立自云少年時初得此方救十餘
人後忽自病背瘡自信其藥乃以此四藥自治得愈袒
背示予瘢㾗猶盈尺也予在汝州時梁縣吏人侯昱孝
母病背瘡予用此治之愈
泰山石刻一宗七道
專治發背方神妙不可具言
右初覺或做瘡用牛皮膠熬令稀稠得所如藥花攤
在毛頭紙上於初覺處或有做瘡處貼次用軟布帕
子貳條於釅米醋内煑令熱漉出互相於膠紙上乘
熱蒸熨不可令布帕冷(布帕貳條不可都齊漉出常留壹條在醋内煑候蒸熨得)
(壹條冷却於醋内取熱布蒸熨冷布却入效醋内煑庶幾常得熱布替換熨蒸即易見)
若瘡痒時乃是藥攻其病須忍痒不住蒸熨直候膿
出將盡即濃煎貫衆湯候温洗去膠紙次日後看瘡
中尚有膿出即是未效却再如前將膠紙鋪於瘡上
用熱醋布依舊蒸熨追令膿盡然後却用貫衆煎湯
如前洗去膠紙次日後依前更看若尚有膿又如前
法蒸熨雖連數日蒸熨不妨但要瘡中膿盡瘡成乾
揜為度然後用生肌紅玉散摻在瘡上即以萬金膏
貼(每日壹上或兩上)
專治諸般惡瘡萬金膏
黃連黃栢黃芩白及白斂龍骨當
歸厚朴川芎没藥槐枝柳枝鱉甲
苦參香白芷木鱉子草烏頭猪牙皂角
烏賊魚骨(已上各壹分)乳香(壹錢)黃丹(壹兩半)清麻油(肆兩冬月)
(用半斤)
右件藥除下黃丹將諸藥油内慢火煎得油色紫赤
濾去藥材不用入黃丹在油内(先用黃丹一半於油内)不住手
攪煎得色似黑更入壹半黃丹不住手攪只是用慢
火熬得紫色滴在水上不散捻不粘手然後更入黃
丹少許再熬如捻着硬時却更入油少許但不粘手
是成也如常膏藥攤在紙花上看瘡大小敷貼
治熱毒腫硬難消者瘡腫白鶴散
寒水石(軟者貳兩燒不爆散者乃是寒水石燒爆烈散者即是石膏不可用)
右用炭火燒寒水石通赤細研冷水調少許在瘡高
處後用萬金膏貼每日一上用此藥後便軟做瘡頭
兒更用七聖散掃膏藥周回腫處藥乾即更掃
回瘡化惡肉止痛生肌麝香散
寒水石(叄兩用炭火燒通赤入膩粉半錢麝香壹字同研)
右如瘡口内有紫惡肉時更乾摻少許在惡肉處後
用萬金膏貼每日一上(如瘡内膿多每日兩上)
治疳瘡發背麝香圓
麝香(半錢)輕粉(半錢)定粉(半錢)粉霜(壹字半)巴豆(叄箇大好者去皮研)
白丁香(肆拾貳箇揀直者)
右先研粉霜麝香且裹起令研巴豆細却合諸藥更
同研極細為度如疳瘡深有眼子用水和作挺子任
在瘡口内後用萬金膏貼每日一上如膿多兩上如
患惡瘡發背魚眼丁瘡有紫惡肉只做散子乾散在
惡肉上後用萬金膏貼每日一上或再上且少摻藥
如不痛更加此藥
生肌止痛合瘡口生好肉時用此紅玉散
寒水石(貳兩炭火燒通赤候冷即細研)黃丹(半兩)
右貳味同研細乾摻在瘡内後用萬金膏貼每日一
上或兩上
消熱毒赤腫疼痛不可忍七聖散
黃芩(壹兩去黑皮并心)大黃(壹分)白滑石(肆兩)
右為末用冷水調掃腫赤疼處如乾即更掃
右瘡藥方一宗士大夫家多有之括蒼何氏始
編刻于經驗方或云此方舊有以刻之太山石
壁者
周子明提點傳一宗八道
治五發發腦發鬢發眉發頥發背癰疽瘭痼癌一宗藥
保不死方
才覺寒熱瘡已現發渴即是其證先用車螯散
紫背大車螯(壹名車娥也)每箇用草先札定上用鹽泥
固濟日乾簇火煅之候通紅半時辰許離火候泠
手取敲去泥以器皿合在淨地上出火毒半日許
令碾羅為細末沙合收
甘草(炙碾為末)輕粉
右每服抄車螯貳錢末甘草末壹錢輕粉末半錢温
麥門冬熟水調下五更初服至日出時候大便不痛
下青綠苔或如黑煤惡物下也
次用一生黃土細研末半錢許入蒜叄瓣細爛搗捉薄
作叄餅子不拘大小坐於瘡頭上用伏道熟艾炙之百
壯少歇與飲食喫再炙之叄伍拾壯也(每艾炷伍拾枚換餅子壹箇)
次用六一湯托藥
眞綿黃耆箭簳者是也木耆不堪誤人秤陸兩以
刀擗開揭薄用白沙蜜不酸者壹兩微入水少許
調解則易塗蘸候搓勻灸之微紫色候冷剉碎不
碾羅
橫紋甘草(炙壹兩細剉)
右拌勻每服抄伍錢水壹盞煎至㭍分服之日叄服
夜貳服
次服苽蔞湯
苽蔞(壹箇去皮將穰與子剉碎)没藥(壹分研)甘草(半兩生剉)
右叄味用無灰酒叄升煎至壹升分叄服温餌
次用治癰疽等腫壞消毒去惡肉猪蹄湯
香白芷甘草獨活露蜂房黃芩赤芍
藥當歸
右先將獖猪前蹄兩隻只用白水煑軟將汁分兩次
澄清去上面油花下面滓肉每用藥半兩投於汁中
再煎伍㭍沸濾去滓以故帛蘸藥湯中薄揩瘡上死
肉惡血随洗而下以乾故帛拭乾輕竅减痛仍避風
忌人口氣吹之有胡臭人不得入宅猫犬亦忌月候
人不令入房
次用洗藥散風邪生好肉
芎藭(剉)白蒺藜子(搗去尖)防風(剉)
右等分為細末每用抄壹匙頭煎令沸氣上對瘡候
通手以帕子揩洗之(前藥壹次換後藥兩次易貳藥相間洗)
凢瘡破有頭便用洗藥洗訖便用薄貼傅之(薄貼謂膏藥也)
太上無比靈應神異膏
露蜂房(壹兩剉碎)蛇蛻皮(半兩細剪)玄參(半兩細剉)真綿黃耆(叄分)
(細剉)眞杏仁(壹兩去皮尖略搗破)黃丹(伍兩虢州者佳)童兒童女亂髮
(淨洗日乾如鷄子大)
右先用真麻油不用菜子油壹斤入鐺便下髮慢火
熬候髮消盡次入杏仁濾去滓再入鐺入餘藥熬候
焦黃再濾去滓次入黃丹候變色以新柳木篦子攪
伍千攪滴入水中看軟硬得所然後傾淨甆罐子如
尚未硬更攪叄百攪也攤用如常(日換兩次夜換壹次)
疽發人貼雲母膏痛如刀割不可不審不可不知也亦
不得用生肌藥只貼膏藥自然歛合如醫治後時為庸
醫藥罨或刀割傷風重者兼以五香連翹湯
木香麝香乳香沈香藿香連翹
右等分為細末每服貳錢水壹盞煎至㭍分放温服
無時瘡四邊以金箔先用津液次點之也
乳香膏治諸惡瘡丹腫能收瘡根聚膿止痛
没藥(壹分細研)通明乳香(壹分水外浸乳鉢細研)眞麝香(半錢别研)膩
粉(壹分)黃臘(貳錢)萆麻子(壹兩)
右陸件同研極勻為膏用無灰薄紙攤藥貼上留眼
子出膿日叄肆次換(本在元立一宗方後)
化毒排膿内補十味散治一切癰疽瘡癤未成者速散
已成者速潰敗膿自出不犯刀仗服藥後疼痛頓減此
其常試之效也如妳癰腸癰及其它腫毒皆嘗治愈此
方歙縣丞胡權得之於異人徽州有石刻及洪景盧夷
堅志所載甚詳兹不復錄
人參(去蘆)當歸(酒浸)芎窮防風厚朴(製)桔梗白
芷桂(去麄皮不見火)甘草(炒)黃耆(蜜浸)(一方加黃苽蔞壹兩去皮秤)
右拾味選藥貴精皆取淨曬焙極燥方秤人參當歸
黃耆各貳兩餘各壹兩為細末每服自叄錢加至陸
錢熱酒調下日夜連進數服以多為妙至瘡口合更
服為佳所以補前損絶後患也不能飲者間以木香
湯調服但不若酒力之勝耳
治發背已發未結成已結成未潰用牛皮膠貳兩酒貳
升生甘草壹寸同煮候牛皮膠溶化放温令病者徐徐
飲盡如未結成即消已結成則易潰已潰則易差如未
效再用必效
治發背癰疽一切毒瘡
臘月乾桑葉
右不拘多少碾為細末以新汲水調塗瘡上如瘡有
膿血即乾摻用之如瘡在脚膝間傅藥了用帛子裹
之神效不可具言
撮軟癤
覆盆子葉(微炒油調紙花貼)又方五倍子(炒焦油調如上用)
治瘡疥丹毒一切雜瘡
魏伯虎瘡藥方内經云諸痛痒瘡皆屬於心心受風熱
則血脈凝滯而成瘡風多熱少即痒熱多風少即痛風
熱相半即痒痛皆因大病後風熱毒不曾宣利畜於血
脈遍身生惡瘡兩腿尤甚或攻刺疼痛或晚間增寒欲
作膿水每蓋即熱痛不蓋即疼痛宜服此藥
烏蛇壹條(大而細尾梢長者去頭尾叄寸長截作數劑用極好酒浸叄宿去刺骨皮取好)
(淨肉慢火焙乾)玄參(去蘆頭)苦參(去木取皮)地骨皮(去木淨洗)白蒺藜
(炒以新塼貳口磨去刺)甘草(細切炒令黃色)防風(去蘆淨洗)白殭蠶(炒斷絲)
乾蝎(以米炒令米微黃為度)川芎(淨洗已上各半兩)草烏(半斤肉白者以黑豆)
(壹升水煮令草烏都黑惟心中壹點白為度薄切焙壹兩)黑牽牛(半生半炒以貳兩取壹兩)
(末)枳殼(去穰薄切麩炒壹兩)
右件壹拾叁味為細末煉蜜搜成劑入石臼中搗百
十下圓如梧桐子大每服貳拾至叄拾圓温酒吞下
不拘時候日進叄服以利則減不利則加服
又方
柿樹皮(燒煙欲盡以椀盖滅火研壹兩)荷葉(如前法燒灰取壹兩)草烏(去皮尖半)
(兩)硫黃(半兩)黃連(半兩去鬚)黃蘖(半兩去麄皮)胡椒(半兩)白蕪荑
(半兩研)細辛(半兩)苦參(半兩)白礬(生研叄錢)雄黃(細研半兩)輕粉(壹錢)
右件壹拾叄味搗為細末和令勻濕瘡乾摻乾瘡用
烏臼油或酥或油臘調塗夜間以手掌多擦藥有痒
處即以手掌拂之
治熱毒風瘡四聖圓(與國侯醫恭傳四方)
何首烏(壹兩)蔓荆子(壹兩)苦參(壹兩)荆芥穗(壹兩)
右件肆味生為細末用酒糊為圓如梧桐子大每服
貳拾圓至叄拾圓温酒送下
貼瘡烏金散
用鯽魚壹箇可重陸兩者去腸用栢葉碾細入在魚
腹内用紙褁數重次用黃泥固濟煅令存性候冷碾
成細末入輕粉壹分同勻如瘡乾用麻油調瘡濕乾
用
又方
撫芎不拘多少煅過入輕粉用麻油調塗如瘡濕乾
摻
洗瘡
苦參荆芥防風露蜂房木鱉子白殭
蠶五倍子地骨皮桑白皮
右件各等分煎洗瘡處
治膁瘡累年不效
鯽魚壹枚用麻油煎魚焦為度去魚只留油調藥
穿山甲不拘多少鹽泥固濟候乾火煅存性為末入
輕粉麝香少許研勻先以鹽湯洗瘡却用前件油調
藥塗之
治漆瘡芸臺葉或用子搗汁塗
又方用臘茶調麻油塗
治一切惡癬并瘡用茄子花為末乾用油調塗濕乾摻
之
癮疹入腹亦殺人蠶沙貳盞水貳盞煮壹椀洗又鹽
湯洗了以蓼子挼傅之又枳殼剉煎湯洗又牛膝
末酒調貳叄錢服又蕪菁子末酒調服
治一切丹毒
川芒消細研為末以水調塗生地黃擣汁塗五
葉草爛擣傅或為末以水調塗浮萍草爛擣傅芭
蕉根擣自然汁塗竈中黃土以水調塗川大黃
擣羅為末以水調塗皆可擇而用之
治夏月抓破皮膚成瘡
胡桃壹箇燒灰入蛤粉白礬少許
右研細油調塗
治癬妙方
川烏香白芷蟬蛻(已上各半兩)全蝎(壹分)
右肆味為細末用羊蹄根自然汁煉蜜為圓如梧桐
子大每服貳拾圓先安排熱酒壹盞去浴堂内解卸
衣服了以羊蹄根壹枝取自然汁滴在盞内嚥下藥
便用熱湯澡洗却用羊蹄根代皂角擦之出浴令汗
乾便不見癬
治疥癆(但季良傳)
猪膏煉油石灰細羅貳味以意度多少一處銚内炒
以乾為度先鋪紙在地却傾所煉猪膏石灰於其上
用盆蓋之出火毒壹夜研為末乾擦
治小兒浸淫瘡(周元亨傳)
韶粉蛤粉(等分)輕粉(少許)
右研勻以臘月猪脂調塗
治夏月疿子
棗葉乾為末和葛粉裛之亦治熱瘤
又方兼治汗漬腋下赤腫
霜和蛤粉傅之立差冬月瓦木上以雞羽掃取收甆
瓶中或只用雪水亦佳又一方加滑石菉豆粉同和
勻無雪水則用新汲水調塗或日乾撲之
治瘰癧已破者羯羊糞焙乾為末用油調塗如瘡濕止
乾摻
治傷折金瘡破傷風
治打撲傷損接骨如神方(桂漢士傳)
川烏草烏白薑半夏南星桂(去麄皮)
右各等分為末取生薑自然汁并釅醋各半調上件
藥稀稠得所就綿上攤勻褁痛處如乾再將醋并薑
汁潤如藥落再換或傷折甚者用藥了以杉木片子
夾定此藥用後止疼然後服藥
服藥
當歸(去蘆焙乾秤)乳香(細研)
右等分為末每服貳叁錢酒調下
應痛散治身體偏疼兼無力宣通經絡使血氣和暢
延胡索(炒)當歸(去蘆)桂心(去皮取肉各等分)
右揀好藥材為細末以酒調下不拘時每服叄錢或
肆伍錢量病痛如何用藥多少頻進&KR0034;酒亦隨人量
以知為度尋常閃着筋力挫氣疼痛壹服即效
治刀斧所傷打撲傷損大能止血生肌定痛用好降眞
香不拘多少碾為細末臨用時量大小貼瘡口乾摻
便乾不疼如神亦不作膿水兼治發背惡瘡等疾洗
去膿水乾貼(降真須用結實色深者)
打撲傷損(姜帥傳)
牡礪火煅數次為細末濃煎蘇木酒調下肆伍錢如
傷損上軆則食後服傷損在下則食前服(李武仲云只以䧏真)
(用無灰酒濃煎服極妙應被傷折皆宜用之)
治破傷風黃明膠燒存性調貳錢以好酒調之
治破傷風身體浮腫甚者口噤舌強狀如中風獨聖散
用魚鰾燒過存性不拘多少細研每服貳錢濃煎蘇
木酒調下兩服立效魚鰾乃木匠用作膠者倉卒無
蘇木只以温酒調亦可入少麝香尤妙
治刀斧湯火所傷蛇蝎大鼠所咬疥癬等瘡
備急百靈膏
右於五月五日絶早出門望東去採百草不拘多少
惟不得回顧採取滿意方回入杵臼内爛搗如泥量
藥多少以意入石灰和勻取出拍成膏日中暴乾遇
要用時旋取撚碎如法用刀斧傷乾傅取血止為度
湯火傷冷水調開塗傅蛇蝎犬鼠咬傷先以温水洗
以津液調傅疥瘡先爪損以藥末乾傅乾濕癬以醋
調傅之其效如神
破傷風瘡口作白痂無血者殺人最急治之方雄雀糞
直者是研細熱酒調半錢服
破傷風牙關緊噤草烏頭去皮防風為末雄黃别研等
分每服壹字熱酒調灌之亦治洗頭風噤了牙關者
如破傷風身體強硬更用天南星貳兩防風壹兩為
末先以熱小便洗瘡貼之有紫汁出效
縫金創腸出者桑白皮作線縫之更以熱鷄血塗上唐
安金藏剖腹用此法便愈
小腸氣淋疾痔漏便血秘澁等疾
治小腸氣灸法俯卧用艾炷如黑豆大灸足第貳指第
貳節叄壯偏墜左即灸右足右即灸左足其效如神
(但季良傳)
專治五淋皆腎虚所致雖病久服之必愈
琥珀(壹分生細研)澤瀉(壹分生)石鷰子(半兩生研極細)海金沙(半兩)
葵菜子(壹分)
右為細末每服叄錢用新取桑白皮濃煎湯調下食
前空心日進叄服如淋退可便服八味圓補之忌炙
膊房事熱酒酸物等應下膏血沙石肉淋脹悶者服
之如神每疾作飲食不下嘔吐者服之尤妙(王稚川傳)
治沙石淋極疼痛者
海浮石為末每服壹錢熱酒調下
治内痔枳殼圓
用好厚枳殼不拘多少去穰細切麩炒黃色為末每
末壹兩入胡桃肉壹箇研勻以蜜圓如彈子大空心
細嚼壹圓米飲或温酒下兼用井花水淋洗
白金散治久新痔痛如神(黃鼎臣傳)
海螵蛸(去麄皮不拘多少)
右為細末每用貳叄錢生麻油調成膏以鵝翎拂上
痔藥方如神(朱周卿傳)
連翹枳殼(麩炒)
右等分為麄末煎熱薰温洗
治下血
用栢葉不拘多少焙乾為末米飲調下
枳殼飲治老人大便風秘不通塞澁妨悶或用蜜導之
類不能通者並用之
枳殼水浸去穰麩炒為麄末每服壹大錢入阿膠貳
片生薑五片葱白伍莖水壹大盞煎至陸分去滓入
蜜少許空心温服次用葱白拾莖爛研塗臍心中却
以手巾蘸葱湯自内腎腰間浴熨至小腹下少頃氣
透即通
犀灰散治五種腸風瀉血下痢糞前有血號外痔糞後
有血號内痔大腸不收號脫肛榖道四面有弩肉如妳
號鼠妳頭上有孔號漏此藥並皆治之
黃牛角䚡壹箇剉蛇蛻壹條全者猪牙皂角
(伍鋌)穿山甲(一處㭍拾鱗剉)
右四味同入瓷瓶内黃泥封固候乾先以小火燒令
煙出方用大火煅令通赤為度候冷取出研為細末
每服貳錢用胡桃肉壹箇取肆分中壹分爛研同藥
用温酒調服臨卧服來日辰時再服取出惡物永除
根本
三茱圓治小腸氣痛
山石吳茱萸(各壹兩)金令子取肉并皮(壹兩)青皮(去穰)
舶上茴香馬蘭(叄味各壹兩)
右㭍味逐味於銀銚内炒令香為末酒餬圓如桐子
大每疾作鹽酒下叄伍拾圓久年不差伍㭍服可除
根本
治多酒腸風瀉血及熱瀉血至多鮮血箭出如紅線者
好實黃連叄兩淨洗日乾分為叄分壹分剉作半寸
截入陳米壹兩微炒紫黃色壹分亦剉作截以手炒
熱為度壹分生同焙為細末研粟米粥和杵數百杵
圓梧桐子大每服伍拾圓空心温陳米飲吞下壹服
立效如急速不及制只用生黃連為末依法用之貳
服抵壹服功此方治血痢水瀉百發百中
走馬寸金圓治男子下元虚冷眞氣怯弱肝腎客寒小
腸氣痛牽引肋脇遶臍疞痛不可忍者手足厥冷多出
冷汗不能屈伸面色青黃時發時止立有神效(鄧尉傳云)
(湯樞得之王知省)
玄胡索川當歸(剉)舶上茴香川棟子(各壹兩)
乾全蝎(叄箇已上並炒令紫色)南木香(半兩不炒)
右件並碾為細末米醋糊圓桐子大每服叄拾圓空
心鹽酒下久患服壹月可去根
治五淋(李武仲傳云得之王維先醫師)
眞定器(火煆存性研為細末壹兩)生熟地黃末(各壹兩)
右每抄定器末壹錢地黃末各半錢煎木通湯調下
不拘時候神效
治雜病
療寸白蟲不拘遠年神效聖功散
南木香檳榔(等分)
右為細末濃米飲調叄錢許黎明空心先熟嚼炙猪
肉之屬只嚥汁吐去滓便服藥辰巳間蟲下其疾永
除此方簡易如是而取效神速諸名醫未知有此用
之屢驗
治十種水氣紫金膏(趙判官師沔傳)
蛇含石(二兩用炭壹秤蛇含石用新鐵銚盛却入炭中煅通紅用米醋貳升傾蛇含石入醋)
(内)針砂(伍兩用水淘淨焙乾用米醋貳升同餘糧於砂鍋内煮乾為度却再入鐵銚内於炭)
(中煆通紅取出令冷吹去灰細研全無砂聲)禹餘粮(三兩)赤石脂(壹兩細研旋入)
木香(壹兩切作片子懷乾)肉豆蔲(壹兩濕紙褁炮香熟)川白薑(壹兩炮)
川芎(壹兩)白茯苓(壹兩)羌活(壹兩去蘆頭)當歸(壹兩去蘆頭切片子酒浸)
(壹宿)杜茴香(壹兩炒香)白蒺藜(壹兩)川附子(壹隻重㭍錢者炮去皮尖)三
稜(壹兩炮)青皮(壹兩去穰)陳皮(壹兩去穰)牛膝(壹兩切酒浸壹宿)官桂
(壹兩懷乾)蓬术(壹兩炮)
右件焙乾為細末用無鹽蒸餅湯泡為糊和圓如桐
子大每服叄拾圓至伍拾圓温酒吞下空心食前如
不能飲酒白湯亦得忌鹽叄月房室壹年患人若介
甲眼黑臍凸肚皮光有青筋起或灸並不可下藥
患人所食之物
精猪肉肚尖肚子白魚銀魚鱸魚
白菘菜(只用葱椒醋食切不宜用鹽除此外别食並不可食)
治嵌甲
以乳香摻之大妙(血竭尤佳)
又欲去甲者
用綿逐旋攖入甲内漸漸添之靸起次用剪子去之
治肌衂乃腿上血出
用胎髮燒作灰填之即止
治腋氣生薑不拘多少濕紙褁煨過爛研如泥擦腋下
立效
又方
白礬(火煆取乾為度研壹錢)輕粉(半錢)
右貳味和令勻時乾揩腋下神效
隂瘡
臘茶伍倍子(等分)膩粉(少許)
右𫝊之
治脚爛丫
竹蛀屑氊燒灰紅棗(燒存性)韶粉黃丹
白礬(飛)
右等分為末摻之
又方以退鵝掌皮㬠乾燒存性為末摻之
治人挫喉氣不來
急以冷水嚾之立效
治刀傷及竹木刺血出急以自己小便淋洗叄兩次立
止不妨入水
醉鄉寳屑
能寬中化痰治嘔吐惡心解酲醉後雅宜随意服之
陳皮(肆兩)縮砂(肆兩)紅豆(壹兩陸錢)甘草(貳兩肆錢)生薑(壹斤已上並㕮)
(咀)鹽(壹兩)丁香(壹錢剉)白豆蔲仁(壹兩碎)巴豆(捌粒不去皮殼用鐵)
(線串定)
九味同用水煑焙乾去巴豆不用
遇春仙方
丁香沉檀麝壹錢更兼香附半錢先飲時少許投壺
内席上春風正遇仙
人適它方不伏水土
故鞋底下土刮取末和水服之
專治吐酒(鄧尉謙之傳二方)
桑樹上木耳以新瓦焙乾為末糯米飲調服之
治惡指
爛嚼黑豆傅之
止夜起方
益智貳拾箇和皮剉碎用水壹椀煎至陸分臨卧熱
服
又方胡桃慢火炮熟温酒同嚼臨卧下
治婦人衆疾
治婦人經寒月閉湛濁無時血滯四肢或時結痛子宫
久冷諸虚不足並宜服此益血温補調經養氣思進飲
食大效琥珀散(王稚川傳)
琥珀(半兩不見火)南木香(半兩紙褁煨熟)血竭(半兩不見火)延胡索
(半兩)川當歸(壹兩)川芎(半兩不見火)肉桂(半兩不見火)赤芍藥(半兩)
荆芥穗(半兩)枳殼(壹兩温湯浸去穰麥麩炒黃色)生地黃(貳兩用生薑壹兩切)
(同炒黃乾)
右為細末每貳錢用温麝香紅酒調下空心日午各
壹服
治婦人偏頭疼香附子炒去毛末之每服貳叄錢建茶
調下
露華湯治婦人赤白帶下神妙
乾蓮房(隔年者良)
右為細末每服貳錢以麝香米飲下空心食前日叄
服不數日見效去麝即不效切不可減去
治孕婦風秘大便不通
川當歸(酒浸)枳殼(去穰炒)甘草(炙已上各壹兩)川芎(半兩)
右件為末每服貳錢水壹大盞煎至㭍分去滓空心
午食前服忌動風物如未通加少防風通即不用
治産難等方(慶育集所論及集驗方所載甚詳可參用之)
一滑胎榆白皮為末每服壹錢空心白湯調下自入月
每日叄服令易産兒生下藥皆塗身上
一催生并死胎不下萆麻子叄箇巴豆肆箇研細入麝
香少許貼臍心上須臾間便下
一難産方黃蜀葵子貳拾壹粒細研熱酒調下或只以
蜀葵花為末每服貳錢熟湯放温調下併進叄服亦
佳
一難産叄兩日不生以蠶種紙半張燒灰熟水調下(係)
(已出蠶種紙亦名馬明月)
一治橫生逆生灸産婦右脚小指尖頭如麥大叄壯立
産
又方蛇退皮燒灰酒調貳錢面東服
又方鹽塗兒足底急去之
又車前子末酒調服貳錢
一妊娠煩悶胎熱卧睡不得并腹中痛及難産知母新
白者焙乾為末煉蜜圓如小彈子大每服壹圓温酒
調下
一妊娠偶因所觸或墜高傷打致胎動不安腹中痛不
可忍者縮砂不以多少和皮炒令熱透去皮為細末
每服貳錢熱酒調下胎即安神效
一胎動日夜呌呼口噤唇青及下痢不止者熟艾壹兩
酒伍盞煑肆盞去滓再煎至貳盞服口閉者灌之亦
治腰痛下血
一胎動及下血心腹脹者當歸貳兩川芎壹兩為麄末
水肆盞酒伍盞煎至伍盞分叄服若胎未死即安已
死即便下
一産後血暈五靈脂炒令煙盡為細末温酒調下壹錢
童子小便尤佳
又方乾荷葉為細末每服壹錢温酒調下
又方生半夏為末壹大豆許吹鼻中
又方紅花或蘇枋木酒水濃煑汁飲
一産後中風眼上視四肢搐搦荆芥穗為末每服貳錢
温酒調下如不飲酒只濃煎湯服
治婦人産後發狂每用大香附子去鬚皮淨為細末每
用貳錢入研極細真辰砂末壹錢以燒通紅秤磓侵
好酒調藥服之神妙
催生靈符治一切産難横逆於端午日以露水或雨飛
好朱砂至誠書龍字勿令筆畫連接每臨産時即旋
圓壹字以温水吞下隨男左女右持符出是驗然須
直候腰作陣痛上草欲産時方服不可太早(甲子庚申日亦可書)
治産婦渴疾神效(杜仲文傳)
縮砂皮不拘多少煎湯百沸候通口飲之不過一盞
渴疾自止
芎藭湯治婦人産後血迷血暈及失血過多虚懸瞀悶
當歸(切洗焙乾)川芎(各等分)
右為麄末或剉如麻豆尤佳每服伍錢水貳盞慢火
煎至壹盞去滓温服如熱悶冷喫亦得若婦人胎産
危惡用半兩作壹劑以水貳盞酒壹盞慢火煎至壹
盞半温服一切不順自然安適
治産後惡心
白术(壹分)生薑(减半)
右並咬咀水壹盞煎至㭍分温服神效
治婦人妳癰痛甚無比散
右用蛇蛻皮燒灰壹錢炒甘草末半錢同和暖酒下
如破用生油調塗
治小兒衆疾
烏蛇圓治小兒慢驚風(徐成和需傳)
烏蛇(壹兩酒浸壹宿)天漿子(叄拾箇去殼)天麻(半兩)乾蝎(壹分)天南
星(半兩炮)白附子(半兩)川附子(壹兩炮)防風(半兩)半夏(半兩洗㭍)
(次用)已上並酒浸㭍日焙乾為細末入後藥
牛黃珠砂麝香雄黃(已上各壹錢)
右並研膩以糯粥圓如黃米大每服拾圓不計時候
煎荆芥湯下以風搐止為度
治小兒因驚中風角弓反張及慢脾風追風散(南華椿方老傳三)
全蝎(壹箇)母丁香(壹箇)瓜蔕(㭍枚)赤小豆(肆拾玖粒)
右為細末小大加減壹字許米飲調灌之吐出風涎
方可治然後服後藥
天麻圓
天麻(壹錢)白附子(壹錢)大附子(炮去皮臍壹錢)赤脚蜈蚣(壹錢)白
花蛇項肉(壹錢)羌活(壹錢)麻黃(半兩槌碎水煎去查熬成膏)
右為末以麻黃膏搜為圓如梧桐子大每服壹圓薄
荷湯酒磨化嚥下立愈
治小兒急慢驚風
天南星(壹箇)全蝎(壹箇)
右為末用父母津唾調膏稀稠得所塗顋上看顋大
小塗之移時驚住不須塗之若未住再塗之
治慢驚風
附子(炮去皮尖臍)
右用半箇切片用生薑叄片丁香伍粒水壹盞半煎
半盞灌之令睡醒來安樂神妙急切無丁香亦可
人參膏治小兒泄瀉煩渴嘔逆(但季良傳)
人參(壹兩)白术(半兩)丁香(半兩)藿香(半兩)白匾豆(壹分)
右為細末蜜圓如菉豆或麥粒大量兒大小以生薑
湯下五七圓至十圓
益中湯治小兒嘔吐泄痢
丁香(半兩)草果子(叄枚去皮炒)人參(半兩)青皮(半兩)阿黎勒(壹分)
桂心(壹分)
右為細末每服半錢或壹錢米飲調下
益胃湯治小兒胃虚身熱嘔吐不止
丁香人參桂心阿膠
右各等分為細末每服壹錢水陸分盞生薑叄片同
煎至肆分温服
人參豆蔲散治小兒霍亂煩渴
藿香葉(壹兩)肉豆蔲(壹兩)甘草(壹分)白匾豆(半兩)人參(半兩)
右為細末每服壹錢水陸分入生薑貳片煎至肆分
温服
治小兒驚瀉不定
蝎梢(㭍箇)胡椒(肆拾玖粒)
右為細末每服半錢荆芥湯調下
三和散治小兒吐利津液燥少
茯苓(壹錢)烏梅肉(半錢)木瓜(半錢)
右為細末每服壹錢水半盞煎至叄分温服
肥兒圓治小兒五疳八痢隂陽氣不順虚痞腹脹嘔逆
腹痛瀉痢消化乳癖積聚肥肌退面黃瘦殺蟲安胃蟲
進飲食此藥應有小兒疳病累服藥未效者不問虚實
便與數服即安(荆南侯醫傳)
檳榔(用麪劑褁煨熟去麪剉焙)陳皮(洗去白)青皮(洗去白)胡黃連
宣連(去鬚剉碎微炒)白蕪荑(炒去扇)史君子(煨去皮)肉豆蔲(加檳)
(榔法煨)人參(去蘆)夜明沙(微炒)赤芍藥龍膽草(洗淨剉炒)
右拾貳味各等分為末薄麵餬為圓如蘿蔔子大每
服叄伍拾圓用紫蘇木瓜湯下瀉痢米飲下不計時
候日貳叄服
姑熟李氏小兒保生要方三卷其論議治療之法甚詳
審兼有錢氏所未及言者予家常用之無不取效今摭
其間論證及八方附見於此
常用朱砂膏安神鎮驚心去痰退熱
人參茯神防風山藥甘草(炙)黃耆(蜜炙)麥
門冬(去心)已上各半兩
朱砂(陸錢研)麝香(半字)
右為細末研勻煉蜜圓如櫻株大金箔為衣每服半
粒或壹粒薄荷湯化下不拘時
歡喜散治小兒感外風發熱頭痛無汗惡風或眥小温
熱鼻塞清涕淚出嚏噴並皆治之
防風人參甘草(炙)天麻前胡(已上各貳錢半)細辛
(壹錢半)柴胡(壹錢半)白茯苓(貳錢)桔梗(貳錢)枳殼(去白麥麩炒秤貳錢)
(半)川芎(叄錢)
右為細末每服叄歲已上抄壹錢匕水陸分盞薄荷
兩葉同煎叄兩沸通口服不拘時更量力加減
惺惺散治小兒時行温壯及傷風發熱應表證未解者
悉主之(亦見和劑方)
桔梗細辛人參甘草(炙)白茯苓苽蔞根
白术(各等分)
右為細末每服壹錢匕用水壹小盞入蔢荷叄葉同
煎至肆分温服不拘時
六神散治小兒胃氣不和表裏俱虚臟腑冷瀉不欲飲
食及治因身熱服藥既表解後再發熱者蓋氣不歸元
而陽浮於外故耳此非熱證也當此用藥加粳米煎和
其胃氣歸内身體自涼如治胃冷及冷瀉即加附子治
風證加天麻治痢加甖粟殼同煎服之
人參白茯苓乾山藥白术白匾豆
甘草(炙)
右陸味等分為細末每服壹大錢水半盞棗壹箇生
薑貳片同煎至叄分通口服
小兒青糞者冷也亦是肝尅脾之證也肝屬木其色青
脾屬土其色黃糞黃者脾家之本色也若脾受肝尅則
其糞青肝木主風宜早治之不爾成脾風發癎也然所
謂青糞纔下便青若初下時黃良久乃青小兒安樂者
皆然不可認為青糞也可服白附子圓羌活膏
白附子圓治小兒青糞及吐而有冷證多者
白附子(壹分為末)蠍梢(壹分為末)舶上硫黃(半兩細研)半夏(半兩生為)
(細末用生薑自然汁和成劑拍作小錢大餅子沸湯内下候煑熟不麻人爲度取起研成膠)
右將前叄味壹處研勻入在半夏膠内和得所乾即
添湯圓如蘿蔔子大每服叄伍拾粒米湯或乳汁下
羌活膏治小兒胃虚吐瀉生風
羌活天麻防風(各半兩)人參全蝎(酒炒)桂(各壹)
(分)朱砂(壹錢研)水銀(壹錢)硫黃(壹錢已上貳味同研如泥)
右先將捌味為細末入水銀硫黃研勻煉蜜為膏每
服壹匙匙大用荆芥薄荷湯化下食前服更量度加
減
小兒暑月多吐瀉其證不一宜詳審用藥不可差謬有
伏暑吐瀉者小水必不利宜服五苓散香薷散有傷食
吐瀉者其吐及糞皆有酸臭氣宜服感應圓三方易知
今不復載瀉多日口唇白及糞色亦白及瀉糞頗多者
因而成冷也宜以前方六神散每貳錢匕加附子末壹
錢匕煎作叄肆服以防變癎也若肚大瀉色白者疳瀉
也宜服官局六神圓瀉者不可急以熱藥止之若以熱
藥止之便變成痢凡病痢者皆因有積赤痢熱積也白
痢冷積也赤白痢冷熱不調積也赤多白少者熱多而
冷少也白多赤少者冷多而熱少也
治赤白痢御米飲子
嬰粟殼(半兩)人參(壹分)厚朴(壹兩去麄皮剉薑汁燒熟)白茯苓(半兩)乾
薑(壹分炮)烏梅(叄箇連核用)甘草(半兩炙)
右為麄末每用伍錢匕水壹盞半生薑叄片棗壹箇
同煎至壹盞去滓温服量兒大小分作服數若赤多
者加黑豆叄拾粒同煎
治小兒吐瀉初定當服醒脾散
天南星(沸湯浸洗㭍遍)
右壹味為細末壹歲兒每服半錢匕以河水㭍分盞
冬瓜子㭍粒同煎至貳分温服不拘時候
治湯火蟲蛇所傷骨鯁竹刺等
治湯火傷(段邦政傳)
用紫桑椹子搗爛收之以塗傷處如藥乾入臘月水
浸之一方云桑椹黑者盛瓶罐中自化取汁塗之
又方芭蕉水鷄翎掃之
又以柿膠鷄翎掃之(乃柿油也)
又豆醬塗之又只以好酒浸洗傷處良久痛止
凡湯火傷方出多門如醋磨大黃等方試輙不驗此方
有自頂至踵為熱油所中者急以治之随手無纖悉
所苦其間有一點如星許偶塗傅不到輙起紅泡糜
爛經月不差以此知此方神效也用鎔金銀甘鍋子
唯是出火次數多者為上才被傷即以冷水急於石
上磨汁重重塗傅不見赤㾗即止次日任其自乾脫
剝是驗
凢被火傷急向火炙雖極痛強忍一食頃即不痛勿以
冷物榻之熱氣不出爛人筋也
治毒蛇咬人至死
只用香白芷壹味為細末濃煎麥門冬湯調叄錢温
服之如氣未絶無有不活者若所傷不多只以辣母
藤挼傅之又方以酒調雄黃末傅之皆效(急切未有麥門冬白湯亦可)
蛇蝎蜈蚣等傷生鐵石上水磨汁塗蛇傷吳茱萸為
末酒調服壹盞油調半錢塗瘡上又搗地榆汁飲
并塗瘡又搗小蒜汁飲滓傅瘡又死蜈蚣燒末
唾調塗瘡
治蜈蚣咬
以蜒蚰壹條塗咬處痛立止又方以雞冠血塗之亦
效
治蜈蚣咬傷痛者急爛研巴豆肉壹粒胭脂膏子少許
調勻塗之立愈
治小兒百䖝入耳用桃葉塞耳立愈
治蜒蚰入耳桃葉絞汁滴入患人耳内不一茶時愈
治百蟲入耳
以雞冠血滴入耳内即出又方以燈草蘸麻油入耳
中釣出
治蜈蚣蜒蚰入耳
並以米醋滴之即出
百蟲入耳以好酒少許灌耳中起行又閉氣令人以
筆管吹一耳又車釭脂傅耳孔四邊自出
蜈蚣入耳樹葉裹鹽炙熱以掩其耳又炙猪肉令香掩
耳即出
蟻入耳炙猪脂香物安在耳孔邊即出
治諸獸傷馬咬用獨顆栗子燒灰貼鼠咬用麝香唾
調塗猫咬用薄荷汁塗狗咬傷涎入瘡令人昏
悶者浸椒水調□草末塗猪咬松脂溶作餅子貼
又屋霤中泥塗
治驢涎馬汗入瘡遠志去心為末用酒調塗又頭垢
和壁土貼又烏梅肉白梅肉黃丹等分為末以唾
調塗又飲淡豉汁壹碗又乾冬瓜燒灰淨洗瘡
口擦藥在内
治惡犬咬人
以地榆為末傅咬處立差又方以乾薑末傅之亦妙
治曲蚓吹用老茶研末調塗之立差
治蜘蛛瘡木韮根新者同雌黃研塗之
治蜂螫蟢咬以芋頭上汁塗之立差薄荷塗之亦效
又方頭垢唾擦亦治蝎螫又蒼耳挼汁塗之亦效
治驢馬汗入人肌肉用驢子鬃燒灰挑破所入汗處見
血用燒者灰生麻油調塗之
治竹木之類物鯁喉中貫衆杵末煎湯呷立下
治小兒誤吞錢用炭燒通紅急𢷬為末米飲調下亦治
誤吞針釘等物連進數服乃驗
又方濃煎艾湯一二盞又餳頓服半斤
治魚骨鯁只取大栗殼燒為細末熟水調下
誤吞針釘叫子魚骨雜物多食肥羊脂肉及諸肥肉必
自裹出
治湯火燒用栢葉爛搗傅之
治大人小兒魚骨刺在喉中不下痛楚者用舊魚網壹
小片燒成灰研細煎乳香湯調下温服甚者併叄兩
服
孫真人云見一切毒螫之物不得起惡心向之亦不得
殺若輒殺之後必遭螫治亦難差
治犬咬止痛不作腫嚼杏仁塗效(一方先以油洗傷處却以炒杏仁末傅)
解諸毒救危死
解毒藥白殭蠶身直者火上焙黃色放地少時於臼中
搗為末每服壹錢用酒醋水叄般同為壹盞煎至㭍
分温服可者吐出甚者下之
治中一切藥毒淡豉葱麥門冬各壹握水壹椀煎壹盞
服
解五毒救命散凡出毒者先嚼白礬壹塊味如蜜乃中
毒也用白礬壹匙建茶貳匙為末新水半椀調不過
兩服良久惡心吐出效
解百藥毒出了蠶子者蠶紙燒灰研細每服壹錢冷水
調下頻服取差雖面青脈絶腹脹吐血服之立活亦
治牛馬誤喫花蜘蛛脹欲死者每用兩大匙水調灌
之下喉必效
解諸食毒生韮汁服壹貳盞又頭垢如棗核大吞之
酒毒遍身黃腫者五靈脂壹兩為末入麝少許研勻
飯圓小豆大每服拾圓米飲下
解諸藥毒
以黑豆煑令熟多飲其汁無黑豆䜴亦可用之
解諸藥毒
白藊豆不拘多少為細末用水或温湯調下嘗有人
以此解砒毒神效亦能解鴆毒
解百毒
甘草能解百毒為衆藥之長孫思邈論云有人中烏
頭巴豆毒甘草入腹即定方稱大豆解百藥毒嘗試
之不效乃加甘草為甘豆湯其驗更速凡欲食先取
甘草壹寸炙熟嚼咽汁若中毒隨即吐出
治飲酒中毒
右煑大黑豆壹升取汁貳叄升服之立吐立愈
救療急難五絶方
五絶一曰自縊二曰牆壁壓三曰溺水
四曰魘魅五曰難産凢五絶皆用
右用半夏壹兩為末細篩以水搜和為圓如荳粒大
每用壹粒置鼻中立活雖經壹日而心温者亦可救
凢中熱死不可便與冷物多死救之方
取道中熱土多積心下又衆人嘘其心令暖又取屋
上熱瓦熨心下又令病人仰卧以熱土壅臍上令人
尿之臍中温即愈土冷别換
又方
右用地黃汁壹盞温熱灌之
又乾薑橘皮甘草煎湯少少與之暑月遠行嘗喫少麻
籸即不中暑嚼少生葱解熱渴
治落水死方
右掘地作坑以熱灰數斗置坑中令死人覆卧其上
濕透灰又易之半日即活灰亦不可太熱冷即更易
為妙
治夏月行路暍死方
右不得置死人在蔭涼處及不得冷水灌唯得置日
中或令近火以熱湯灌之即活
凢自縊死從早至夜雖已冷必可治從夜至早稍難若
心下温壹日已上猶可救
欵欵抱解不得截䋲放卧令壹人踏其兩肩以手拔
其髮常令緊壹人以手擦胷上散動之壹人摩搦臂
足屈伸之若已僵但漸漸強屈之及按其腹如此壹
飯久即氣從口出得呼吸眼開勿苦勞動可以少官
桂湯及粥清與之令潤喉咽更令兩人以筆管吹其
耳中尤好若依此救無不得活
又方
緊用手罨其口勿令透氣兩時許氣急即活又皂
角細辛等分為末如大豆許吹兩鼻中
治溺水死者灸法
急解本人衣服臍中灸百壯或倒懸病人挑去臍中
垢或吹兩耳中或綿包皂角末内下部外臺云雖溺
死壹宿者以皂角綿褁内下部須臾出水即活
又方
屈死人兩脚着人肩上以死人背貼生人背檐走吐
出水即活
又熬熱沙覆死人面上下着沙只留出口鼻耳沙冷
濕換之又倒懸以好酒半盞灌鼻中及下部或以醋
半盞灌鼻中亦得
中熱死方
汗頭巾湯浸洗汁服又有二方見中暑門
冬月凍倒人急與冷水壹兩口扶在温暖處不得與熱
湯熱物亦不得近火如已殭用草薦捲定(外用䌇叄道繫扎定)
兩人兩頭往來滚叄五百滚如捍氊狀自活且與温
米飲喫漸近微火候半日已上方可漸食熱物近猛
火如便與熱物及向火必死雪泥中行便近火即脚
指随落
凍死人已救活宜與此藥壹兩服
生薑(壹兩和皮剉碎)陳橘皮(不去白壹兩剉碎)
右共用水叄盞煎至壹盞半放温與服不可冷不可
熱
凡卒死或先疾病及寢卧間忽然而絶皆是中惡救之
方用葱黃心於男左女右鼻中㓨入深陸㭍寸令目
中血出即活又綿浸好酒半盞手按令汁入鼻中
并捉手足勿令驚又視上唇裏絃有如黍米粒以
針挑破又皂角或生半夏末如大豆許吹兩鼻中
客忤者中惡之類多於道路在外得之令人心腹絞痛
脹滿氣衝心胷不即治殺人好墨為末水調貳錢服
又銅或瓦器盛湯著肚上轉移温之稍冷即不用衣
襯湯冷别換又鹽貳錢水叄盞煎壹盞分貳服得
吐即愈
中惡客忤卒死鬼擊亦相類為治可通用之搗生菖蒲
根取汁壹盞灌之
鬼擊之狀卒著如刀刺胷脇腹内絞急切痛不可按摩
或吐血下血衂血熟艾如拳大水伍盞煑叄盞頓服
又好酒壹盞灌鼻中又鹽壹盞和攪令服并以冷
水潠之吐即差又蓬莪术酒研服一盞
凡魘死不得著燈火照亦不得近前急喚多殺人但痛
咬其足跟及足拇指甲邊并多唾其面即活又皂
角末如大豆許吹兩鼻中得嚏則氣通叄肆日者猶
可救又蘆管吹兩耳并取病人髮貳㭍莖撚作繩
刺鼻中又灸足大指聚毛中叄㭍壯又鹽湯灌
之
夏月不可淘井多致殺人宜先以雞毛放井中試之如
摇動不肯便下是有毒氣不可入古冢亦然五月七
月尤甚如已中毒以水潠其面并含水調雄黃末壹
貳錢服
轉筋入腹痛欲死者使四人捉手足灸臍左邊貳寸拾
肆壯又生薑壹兩擘碎酒伍盞煑濃頓服又醋
煑衣絮令徹温裹轉筋處又濃煑鹽湯通手浸手足
洗胷脇間
解中毒及能治挑生毒(夏鹽場舜臣傳)
壹日之毒中人即席狂亂五内如刀攪割不逾時而死
此壹種最急然亦易治但以人頭垢用水調或洗頭
巾水灌之吐出即解
貳日之毒中人半日乃發其候精神昏惑腸胃攪刺霍
亂吐瀉經夕而卒以遠人處茒根下淨黃土攪冷水
灌之乃解
叄日之後毒中人似稍緩今兇人多用之被中者頗難
知其初覺惡心減食暨毒發大槩類傷寒候肢節疼
倦或作寒熱多唾皮膚習習痺覺如針鋩刺人又如
被蜂蠆螫痛至甚着床啞而死此毒中人亦不過兩
日後發只取田中蟛蜞叄貳拾枚淨洗作鱠食之臨
卧復碎蟛蜞拾數枚冷水投之天明瀉解
諸湯
近侍湯
丁香(壹兩)桂(去麄皮半兩)甘草(剉壹兩半)縮砂仁(肆兩)鹽(叄兩)麝香
(壹錢研後入)
右先將鹽炒令乾次入縮砂甘草熳火炒黃色承熱
用淨器先入壹半在底次下丁香在中又以壹半蓋
之密封口候冷入桂急碾為細末却入麝香同拌勻
磁合盛窨叄伍日每服壹錢沸湯點之
八神湯
神麯(叄兩搗碎略炒)大麥蘖(叄兩搗碎略炒)甘草(叄兩炙)草菓子(肆箇)
(煨去皮)橘紅(壹兩)丁香(叄錢不焙)胡椒(叄錢)粟米(壹兩炒熟)
右為細末入鹽點服
洞庭湯
陳皮(肆兩)檀香(半兩)甘草(壹兩)
右為細末入鹽點服
清中湯
大菖蒲(刮去皮秤壹斤切片子入鹽肆兩和勻入薑)人參(壹兩去蘆)生薑(不去)
(皮細切已上同淹夏壹宿冬叄宿取出日乾黃其色得)桔梗(肆兩去蘆)甘草(貳兩微炙)
右為末不入鹽點去暑毒疫氣菖蒲非石上者乃是
水中河邊採取
快氣湯
生薑(壹斤切作片子以鹽貳兩淹兩宿焙乾)神麯(叄兩)白术(貳兩)橘皮(貳兩)
(不去白淨洗)京三稜(半兩炮)蓬莪茂(半兩)甘草(貳兩半炒)大麥蘖
(貳兩炒)草豆䓻(壹箇煨去皮不得用多)
右為細末每服壹錢入鹽湯點服
又方
香附子(壹兩)木香(半兩)甘草(半兩炒)縮紗(半兩)
右為細末每服壹錢入鹽湯點服
半夏湯(吕彦能傳)
半夏(先以水煑透軟焙乾為末薑汁和作餅子焙乾)甘草(炙)杏仁(去皮尖)
茯苓(去皮)
右等分為末入鹽點服
爽氣湯
白术(壹兩)縮砂仁(肆兩炒)龍腦薄荷(去土秤壹錢)甘草(壹兩半炙)
右為細末入鹽點服
棖湯
棖麴(肆兩)甘草(壹兩)檀香(壹分)白鹽(壹兩)
右一處為末點服入龍腦少許尤竒
棖麴法
右用大香棖拾箇蒸餅拾箇先將蒸餅焙乾為細末
次將棖子去穰爛研如泥入蒸餅末搗勻以圈子打
成麴餅子慢火焙乾
又方能温中調氣
大香棖(拾箇)甘草(肆兩别為末)白檀香(半兩)乾淨白鹽(肆兩)
生薑(叄兩切作片别置壹處)白梅肉(半兩别切作薄片)
右將棖子切開去子切作薄片入甘草末生薑片子
叄物壹處和勻用微火焙令半乾次入白梅肉片子
再和勻添火焙令極乾方入檀香壹處為末入鹽和
勻瓷器收勿令見風凡入藥味次苐須依本法上焙
須寬緩着意勿令傷火
木瓜湯
木瓜(生去皮穰薄切片子秤叄斤)生薑(洗淨薄切片子秤壹斤半)甘草(生用細剉)
(碎秤壹斤)鹽(篩㨂令淨秤壹斤貳兩)
右同入盆内拌勻罨壹宿後於日中㬠不住攪轉候
水脈盡慢火焙乾急碾為細末入垍器貯之每服貳
錢白湯點服
六犯豆蔲湯
生薑(壹斤切片㬠乾)草果(半斤去殼并白皮)甘草(肆兩炒)只如此名
豆䓻湯(入鹽點)用鹽貳兩不㬠生薑淹壹夕成末三
倍湯添縮砂與甘草同四神湯添胡椒半兩
名五順湯添蓽撥半兩成六和湯添半夏貳
兩名七氣湯
右為末入鹽如常服
御府五辛寬隔湯(方見氣疾門)
夏子益治竒疾方叄拾捌道唐與義刊印于上饒其間
一二證昔嘗見有病之者皆莫知所以治療之法今得
子益之方敢以附此書之末用廣其𫝊
第一
項上生瘡如櫻桃大有五色瘡破即項皮斷上連髮卷
去下去足脫之乃為肉人疾初見此瘡治但逐日飲牛
乳自消
第二
人發寒熱不止經數日後四肢堅如石以物擊之似鍾
磬日漸瘦惡治以茱萸木香等煎湯飲五日可解愈
第三
大腸頭出寸餘痛苦直候乾自退落又出名為截腸病
若腸盡乃不治矣但初覺截餘寸治用油壹盞以臀坐
之飲大麻子汁數升愈
第四
口鼻中腥臭水流以椀盛之有鐵色鰕魚如粳米大走
躍不住以手捉之即化為水此肉壊矣治用任饌食雞
月餘可補完矣
第五
兩足心凸如腫上面生黑色豆瘡硬似丁子釘了履地
不得脛骨生碎眼髓流出身發寒顫唯思飲酒此是肝
腎氣冷熱相吞治用炮川烏頭末付之煎韭子湯服壹
盞愈
第六
凡腹脹經久忽泄瀉數升晝夜不止服藥不驗廼為氣
脫治用益智子煎濃湯服之立愈
第七
四肢節脫但有皮連不能舉動名曰筋鮮治以酒浸黃
蘆叄兩取出焙乾為末每服貳錢酒調下服盡則安
第八
玉柯硬不痿精流無歇時時如針狀捏之則脆碎乃為
腎滿漏疾治用韮子破故紙各壹兩末服叄錢水壹盞
煎至陸分喫每日叄次飲之愈即住服
第九
咽喉間生肉層層相疊五色漸漸腫起不痛多日乃有
竅子臭氣自出遂退飲食治用橘葉煎湯喫伍盞愈
第十
腹脹如鐵石臍中水出旋變作步缺蟲之狀繞身匝啄
痒痛難忍撥掃不盡治用濃煎蒼术湯浴之别用麝香
以水調服痊
第十一
眼前常見諸般禽䖝飛走以手捉之則無有乃肝膽經
為疾治用酸棗仁羌活元明粉青桐子花各壹兩為末
每服貳錢水壹大盞煎至㭍分和滓飲逐日叄服
第十二
大腸蟲出百十尺不斷斷之復生行坐不得治服鶴虱
末水調伍錢服之自愈
第十三
眼睛垂出至鼻如黑角色痛不可忍或時時大便血出
名曰肝脹治用煎羌活汁服數盞自愈
第十四
腹中有物作聲隨人語言治用板藍汁壹盞分伍服壹
日又見小說名曰應聲蟲當服雷丸䖝自愈
第十五
有飲油伍升以來方始快意長得喫則安不爾則病此
是髮入胃被氣血裹了化為蟲也治用雄黃半兩為末
水調服蟲自出如蟲出活者置於油中逡巡間自耗
第十六
卧於牀四肢不能動只進得飲食好大言說喫物謂之
失說物妄漑病治如說食猪肉時便云你喫猪肉壹頓
病者聞之即喜遂置肉令病人見臨安却不與喫此乃
失他物朢也當自睡口中涎出便愈
第十七
手十指節斷壊唯有筋連無節肉蟲出如燈心麄長數
尺遍身綠毛眷多名曰血餘治以茯苓胡黃連煎湯飲
兩盞愈
第十八
遍身忽皮底混混如波浪聲痒不可忍抓之肉血出亦
不能解謂之氣奔治以人參苦杖青鹽白术細辛各壹
兩為末作壹服水貳椀煎拾數沸去滓飲盡便愈
第十九
白人渾黑見物依舊毛髮直如鐵條雖能飲食不語如
大醉名曰血潰治之用五靈脂貳錢為末酒調下
第二十
因著灸訖火痂便退落瘡内鮮肉片子飛如蝶狀騰空
去了手捉壊痛不可忍是血肉俱熱治用大黃朴硝各
半兩為末水調下微利即愈
第二十一
每至臨卧渾身虱出約至伍升隨手血肉俱壊每宿漸
多痒痛不可名狀唯喫水卧在牀上晝夜號哭舌尖出
血不止身齒俱黑唇動鼻開治之但飲鹽醋湯拾數盞
即愈
第二十二
眼赤鼻張大喘渾身生班毛髮起如銅鐵蓋目中熱毒
氣結於下焦治用白礬滑石各壹兩為末都作壹服水
叄椀煎去半冷不住飲候盡乃安
第二十三
有䖝如蟹走於皮下作聲如小兒啼為筋肉之化治用
雷丸雄黃各壹兩為末摻在猪肉壹片上炙熟喫盡自
安
第二十四
手足甲忽然長倒生刺肉如錐痛不可忍治只便喫葵
菜自愈
第二十五
鼻中毛出晝夜可長五尺漸漸麄圓如繩痛不可忍雖
忍痛摘去莖即復更生此由食猪羊血過多生治用乳
石&KR1216;砂各壹兩為末以飯圓如桐子大空心臨卧各壹
服水下拾粒自然退落
第二十六
面上及遍身生瘡似猫兒眼有光彩無膿血但痛痒不
常飲食減少久則透腔名曰寒光疾治多喫魚鷄葱韮
自愈
第二十七
脅破腸出息穢多急以油摸腸却送入煎人參枸杞湯
淋之皮自合矣喫羊腎粥十日愈
第二十八
口鼻中氣出盤旋不散凝如黑蓋色過十日則漸漸至
肩胷與肉相連堅勝金石鐵無由飲食此多因瘧後得
也治煎澤瀉湯日飲叄盞連服伍日愈
第二十九
婦人月信出皆為禽獸之狀以傷人治先將綿塞隂戸
只頓服没藥壹兩餘作圓散可服即時止
第三十
遍身忽然肉出如錐旣痒且痛不能飲食此名血住若
不速治必潰而膿出治以赤皮葱燒灰淋洗喫豉湯叄
盞自安矣
第三十一
眉毛摇動自不能視交睫喚之不應但能飲食有經日
不較者治用蒜叄兩取汁酒調下立愈
第三十二
毛竅非一次齊血出不出皮脹膨膨如鼓須臾眼鼻口
被氣脹合此名&KR2698;溢治飲生薑水貳盞自安
第三十三
忽氣上喘不能語口中汁似脂如流吐逆齒皆摇動氣
出轉大則悶絶蘇復如是名曰傷寒併熱霍亂治用大
黃人參末各半兩水叄盞煎至壹盞熱去滓壹服盡
第三十四
口内生肉毬臭惡自己惡見有根線長五寸餘釵股吐
毬出以飲食了却吞其線以手輕捏痛徹於心力困不
可言治用喫水調麝香壹錢叄宿驗
第三十五
渾身生燎胞如甘棠梨每箇破出水内有石一片如指
甲面大胞復生抽盡肌膚肉則不可治急用荆三稜蓬
莪术各伍兩分叄服酒調下
第三十六
頭面發熱有光色他人手近之如火燒人治用蒜汁半
兩酒調下吐出蛇狀遂安
第三十七
人自覺自形作兩人並卧不别真假不語問亦無對乃
是離䰟治用辰砂人參茯苓濃煎湯服之真者氣爽假
者化矣
第三十八
牙齒逐日長漸漸脹開口難為飲食蓋髄溢所致只服
白术愈
𫝊信適用方卷下
