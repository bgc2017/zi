墨莊漫錄卷第四
山谷作釣亭詩有云影落華亭千尺月夢通岐
下六州王上句盖用華亭船子和尚詩云千尺
絲綸直下垂一波纔動萬波随夜静水寒魚不
食滿船空載月明歸下句盖用文王夢吕望事
然六州王事見毛詩漢廣云文王之道被于南
國䟽云言南國則一州也于時三分天下有其
二故雍梁荆豫徐揚之人咸被其德而從之云
云山谷用事深遠其工如此可爲法也
王禹玉丞相寄程公闢詩云舞急錦腰迎十八
酒酣玉醆照東西樂府六么曲有花十八古有
玉東西杯其對甚新也
陳輔輔之丹陽人能詩荆公深愛之嘗訪建康
楊驥德逄留詩壁間云北山松粉未飄花白下
風輕麥脚斜身似舊時王謝燕一年一度到君
家荆公見之笑謂德逄曰輔之罵君作尋常百
姓也
東京城北有祅廟(呼煙切)祅神本出西域盖胡神
也與大秦穆護同入中國俗以火神祠之京師
人畏其威靈甚重之其廟祝姓史名世爽自云
家世爲祝累代矣藏先世𥙷受之牒凡三有曰
懷恩者其牒唐咸通三年宣武節度使令狐給
令狐者丞相綯也有曰温者周顯德三年端明
殿學士權知開封府王所給王乃朴也有曰貴
者其牒亦周顯德五年樞密使權知開封府王
所給亦朴也自唐以来祅神巳祀於汴矣而其
祝乃能世継其軄踰二百年斯亦異矣今池州
郭西英濟王祠乃祀梁昭明太子也其祝周氏
亦自唐開成年掌祠事至今其子孫今分為八
家悉爲祝也噫世禄之家能箕裘其業奕世而
相継者盖亦甚鮮曾二祝之不若也鎮江府朱
方門之東城上乃有祅神祠不知何人立也
本朝玉輅乃隋朝所造唐顯德中嘗修之凡三
到泰山故張芸叟郊祀慶成詩云大裘依古制
玉輅自隋傳
范忠宣公堯夫謫居永州以書寄人云此中羊
&KR1287;無異北方每日閉門飡餺飥不知身之在遠
也
孫覿仲益尚書四六新清用事切當宣和中與
家兄子章同為兵部郎未幾子章出知無爲軍
仲益継遷言官自南亦出知和州時淮南漕
俞以無爲歲額上供米後時委知州取勘無
爲當軄官吏仲益得檄漫不省也置而不問亦
不移文巳而米亦辦子章德仲益以啓&KR1180;之仲
益答之有云苞茅不入豈敢加問楚之師輔車
相依自作全虞之計人頗稱賞以爲精切也
許洛两都軒裳之盛士大夫之淵薮也黨論之
興指爲許洛两黨崔鶠德符陳恬叔陽皆戊戌
生田晝承君李豸方叔皆己亥生並居穎昌陽
翟時號戊巳四先生以爲許黨之魁也故諸公
皆久廢之
杜甫有云星落黃姑渚秋辭白帝城之句說者
但見古詩云東飛伯劳西飛燕黃姑織女時相
見意謂黃姑乃牽牛然不見正所出不暁黃姑
之說故揚億大年荷花詩云舒女清泉满黃姑
别渚通劉筠子儀七夕詩云伯劳東翥燕西飛
又報黃姑織女期大年和云天孫已度黃姑渚
阿母還来漢帝家皆用此事予後讀緯書始見
引張平子天象賦云河鼓集軍以嘈雜噆張茂
先李淳風等注云河鼓三星在牽牛星北主軍
鼓盖天子三軍之象昔傳牽牛織女見此星是
也故爾雅河鼓謂之牽牛又古詩云東飛伯劳
西飛燕黃姑織女時相見黃姑即河鼓也音訛
而然今之學者或謂是列舍牽牛而會織女故
於此折其疑又張茂先小家賦曰九坎至牽牛
織女期河鼓石鍊注云河鼓星在牽牛北天鼓
也主軍鼓主鈇鉞李淳風自昔相傳牽牛織女
七月七日相見者乃此星也予因此始知黃姑
乃河鼓也爲牽牛之别名昔人云開卷有益信
然
杜甫大曆三年春白帝城放船出瞿塘峽將適
江陵詩四十韻其末有云五雲高太甲六月控
摶扶之句鮑欽止鄧睿思范元實及世行所謂
王原叔注者諸家皆不詳五雲太甲之義予讀
唐王勃文集有大唐九隴縣孔子廟堂銘序云
帝車造指遁七矅於中階華盖西臨載五雲於
太甲雖使星辰蕩越三元之軌躅可尋雲雨沸
騰六氣之經綸有序然則撫銅渾而觀變化則
萬象之運不足多矣握瑶鏡而臨事業則萬幾
之湊不足大矣(云云)然則五雲太甲之義盖爲
玄象而言矣第未見正所出之書當俟博洽君
子請問之惟酉陽雜爼云王勃每爲碑頌先墨
磨數升引被覆面而臥忽𧺫一筆書之人謂之
腹稿燕公嘗讀夫子學堂碑自帝車至太甲四
句悉不觧訪之一公一公言北斗建午七矅在
南方有是之祥無爲聖人當出華盖以下卒不
可悉然則五雲太甲一公燕公不知之况餘人
乎(一公謂一行禅師也)
東北冬月寒甚夜氣塞空如霧着於林木凝結
如珠玉旦起視之真薄雪也見日乃消釋因風
飄落齊魯人謂之霿淞諺云霿淞重霿淞窮漢
置飯甕盖歲穣之兆也曾子固之齊州有冬夜
詩云香清一榻氍毹煖月淡千門霿淞寒又有
霿淞詩云園林初日静無風霿淞開花處處同
記得集英深殿裡舞人齊插玉籠鬆盖謂是也
東坡在定武送曹仲錫詩亦云斷蓬飛葉落黃
沙秪有千林䰒淞花應謂王孫朝上國珠幢玉
節與排衙亦謂此也霿淞(音夢送)䰒鬆皆同音
東坡自儋耳北歸臨行以詩留别黎子雲秀才
云我本儋州民寄生西蜀州忽然跨海上譬如
事遠游平生生死夢三者無劣優知見不再見
𣣔去且少留後批云新釀佳甚求一具理臨行
寫此以折菜錢宣和中予在京師相藍見南州
一士人携此帖来麄厚楮紙行書塗抹一二字
類顔魯公祭姪文甚竒偉也具理南荒人缾&KR1125;
名也
劉安世噐之在都下僧化成見之曰公在胞胎
中當有不測驚危幼年復有惡疾幾為廢人然
卒無恙盖噐之父航赴官蜀中時母方娠遇棧
道天雨新霽磴滑危甚忽石隕馬蹶夫人已墜
崖下矣衆皆驚泣無復生望試使下瞰厓腹有
巨木葛藟縈結盤屈如盖落葉委籍夫人安坐
于上呼之即應乃以衾㡡懸縋而上了無所傷
至官未幾而育噐之後十餘歲居京師苦赤目
甚惡精溢于外百醫莫差一日有客云某有一
相識来調官畜惡目藥甚效昨日来别云已陛
辭早晚即行試遣人往求之時行李己出房云
藥誠有之匆匆忘記在某篋中初發一篋藥已
在焉遂得之令以藥傳精上軟綿纏護戒七日
方開一傅痛即止及開精已内眸子瞭然矣二
事噐之自為劉勉中言
蘇隂和尚作穆護歌又地理風水家亦有穆護
歌皆以六言爲句而用側韻黃魯直云黔南巴
𤏡間賽神者皆歌穆護其略云聽唱商人穆
護四海五湖曾去因問穆護之名父老云盖木
瓠耳曲木状如瓠擊之以節歌耳予見淮泗村
人多作炙手歌以大長竹𢾗尺刳去中節獨留
其底築地逄逄若鼓聲男女把臂成圍擴髀而
歌亦以竹筒築地爲節四方風俗不同吴人多
作山歌聲怨咽如悲聞之使人酸辛柳子厚云
欸乃一聲山水綠此又嶺外之音皆此類也
濟南爲郡在歴山之隂水泉清冷凢三十餘所
如舜泉爆流金線真珠洗鉢孝感玉環之類皆
竒李格非文叔爲歴下水記叙述甚詳文體
有法曾子固作詩以爆流爲趵突未知孰是
發運使淳化四年始建官焉六路轉輸於京師
者至六百二十萬石通泰楚海四州煮海之塩
以供六路者三百二十餘萬石復運六路之錢
以供中都者常不下五六十萬貫淳化四年以
内殿崇班楊允武恭爲都大𬋩勾江南諸州綱
船搬運塩粮錢帛茶貨當時殿直蔡崇道供奉
官劉全信同𬋩勾五年七月允恭授西京作坊
使逐次添𬋩軄事乃立制置發運使額至乾興
元年十二月文武官二員皇祐元年施昌言以
天章閣待制充使自後多除两制統六路年
額上供米六百二十萬石内四百八十五萬石
赴闕一百三十五萬石南京畿送納淮南一百
五十萬石一百二十五萬石赴闕二十萬石咸
平尉氏五萬石太康江南東路九十九萬一千
一百石七十四萬五千一百石赴闕二十四萬
五千石赴拱州江南西路一百二十萬八千九
百石一百萬八千九百石赴闕二十萬石赴南
京湖南六十五萬石盡赴闕湖北三十五萬石
赴闕两浙一百五十五萬石八十四萬五千石
赴闕四十萬三千三百五十二石陳留二十五
萬一千六百四十八石雍丘
東坡知徐州作黃楼未幾黃州安置爲定帥作
松醪賦有云遂從此而入海渺翻天之雲濤俄
貶惠州移儋耳竟入海矣在京師送人入蜀云
莫欺老病未歸身玉局他年第幾人北歸果得
提舉成都玉局觀三事皆䜟也
京師五嶽觀後凝祥池有黃色蓮花甚竒他處
少見本也
安惇處厚初謫潭州過儀真見客河亭有一丐
者遽前白言有戲術願陳一笑安心異之欣然
延禮丐者求一硯及素紙幅紙香炉乃取土以
唾和呵之成墨矣又取土呵之悉成薰陸焚之
芬馥乃研墨謂安曰吾不能書命小吏持筆題
詩曰佳人如玉酒如油醉臥鴛鴦帳裡頭咫尺
洞庭君不到長生不死最風流處厚讀之不悅
自以無嗜𣣔久矣豈有佳人如玉醉卧鴛鴦之
事乎且謂洞庭君不到是謂我不可仙矣遂謝
丐者與酒一壼一引而盡長揖而去安行將過
洞庭之日被命鐫削官資放歸田里乃悟前詩
之異丐者必異人也然詩中似隱神仙祕訣人
不暁耳
東坡自常州赴登州經過揚州石塔寺長老戒
公来謁東坡坡云經過草草恨不一別石塔塔
起立云遮箇是磚浮啚耶坡云有縫塔云若無
縫何以容得世間蝼螘坡首肯之元豊八年八
月二十七日也明日坡又作詩贈之云竹西失
却上方老石塔還&KR1134;惠照師我亦化身東漢去
姓名莫遣世人知
崔公度伯易赴宣州守江行夜見一舟相随而
行寂然無聲晚船得港而泊所見之舟亦止近
岸公疑之遣人視之乃空舟也舟中有血痕於
舟尾得皂絛一條繫文字一紙取觀之乃顧舟
契也因得其人姓名及牙保之属至郡檄廵尉
緝獲盡獲其人盖船主殺雇舟之商取其物而
棄其舟遂伏于法豈鬼物銜冤而訴乎
文潞公丞相出鎮西京奉詔於瓊林苑燕餞從
列皆預賦詩送行王禹玉時爲内相詩云都門
秋色满旌旗祖帳容陪醉御巵功業迥高嘉祐
末精神如破貝州時匣中寳劒騰霜鍔海上僊
桃壓露枝昨日更聞褒詔下别看名姓入彝
時以爲警絶曾紘伯容爲予言此詩第一句便
見體面之大若非上公大僚詎敢於都門而張
旌旗耶此餘人所不可當也白居易献裴度丞
相詩云聞說風情筋力在只如初破蔡州時禹
玉用此事也
鎮江府甘露寺在北固山上江山之勝煙雲顯
晦萃於目前舊有多景楼尤爲登覧之最盖取
李贊皇題臨江亭詩有多景懸牎牖之句以是
命名楼即臨江故基也裴煜守潤日有詩云登
臨每憶衞公詩多景惟於此處宜海岸千艘浮
若芥邦人萬室布如旗江山氣象回環見宇宙
端倪指點知禪老莫辭勤候迓使君官滿有歸
期自經兵火楼今廢近雖稍復營繕而楼基半
已侵削殊可惜也
王荆公退居金陵建宅於半山盖自城至鍾山
此寳公塔路之半因以得名宅後有謝公墩乃
謝安石居東山之所也荆公詩云我名公字偶
相同我屋公墩在眼中公去我來墩属我不應
墩姓尚随公其後公捨宅為報寧寺寺今亦廢
未復舊而墩巋然&KR0870;存
宣和二年睦寇方臘起幫源浙西震恐士大夫
相與奔竄關注子東在錢塘避地携家於無錫
之梁溪明年臘就擒離散之家悉還桑梓子東
以貧甚未能歸乃僑寓於毗陵郡崇安寺古栢
院中一日忽夢臨水有軒主人延客可年五十
儀觀甚偉玄衣而美鬚髯揖坐使两女子以銅
杯酌酒謂子東曰自來歌曲新聲先奏天曹然
後散落人間他日東南休兵有樂府曰太平樂
汝先聽其聲遂使两女子舞主人抵掌而為之
節已而恍然而覺猶能記其五拍子東因作詩
記云玄衣仙子從雙鬟緩節長歌一觧顔滿引
銅杯效鯨吸低回紅䄂作弓彎舞留月殿春風
冷樂奏鈞天暁夢還行聽新聲太平樂先傳五
拍到人間後四年子東始歸杭州而先廬已焚
於兵火因寄家菩提寺復夢前美鬚者腰一長
笛手披書冊舉以示子東紙白如玉小朱欄界
間行以譜有其聲而無其詞笑謂子東曰將有
待也往時在梁溪曾按太平樂尚能記其聲否
乎子東因為之歌美鬚者援腰間笛復作一弄
亦私記其聲盖是重頭小令已而遂覺其後夢
又至一處榜曰廣寒宫宫門夾两池水莹净無
波地無纖草仰觀巍峩若洞府然門鑰不啓或
有告之者曰但曳鈴索呼月姊則門開矣子東
從其言試曳鈴索果有應者乃引至堂宇見二
仙子皆眉目疎秀端莊靚麗冠青瑶冠衣彩霞
衣似錦非錦似綉非綉因問引者曰此謂誰曰
月姊也乃引子東升堂皆再拜月姊因問往時
梁溪曾令奴鬟歌舞傳太平樂尚能記否又遣
紫髥翁吹新聲亦能記否子東曰悉記之因為
歌之月姊喜見顔面復出一紙書以示子東曰
亦新詞也姊歌之其聲宛轉似樂府昆明池子
東因𣣔強記之姊有難色顧視手中紙化為碧
字皆滅迹矣因揖而退乃覺時已夜闌矣&KR0870;記
其一句云深誠杳隔無疑亦不知為何等語也
前後三夢後多忘其聲惟紫鬚翁笛聲尚在乃
倚其聲而為之詞名曰桂花明云縹緲神清開
洞府遇廣寒宫女問我雙鬟梁溪舞還記得當
時否碧玉詞章教仙語為按歌宫羽皓月满窗
人何處聲未断瑶臺路子東嘗自為予言
王禹玉為翰苑治平三年二月十五日召對蕊
珠殿時賜紫花衣墩令坐踰𢾗刻方罷明年英
廟上仙珪作挽詞有云曾陪蕊珠殿獨賜紫花
墩盖謂是也
金釵雙捧玉纖纖星宿光芒動满奩觧笑詩人
誇博物秪知紅顆味酸甜曾子固荔枝詩也白
樂天荔枝詩曰津液甘酸如醴酪杜子美詩云
紅顆甜酸秪自知故前詩譏二公也政和初閩
中貢連珠者移植禁中次年結實不减土出道
君御製詩云玉液乍凝仙掌露絳紗初脱水晶
丸盖體物之貢矣時群臣皆應制焉
高郵禪居寺大殿佛髻珠一日為盗竊去往來
夜中不得出僧怪之曰汝往來何求曰𣣔求門
以出僧指之曰此門也又復他之竟不見也僧
詰問具以竊珠對即引盗對納珠令投哀引咎
乃識途而去僧因抆拭佛供見座下有敗經腐
爛狼籍鼠巢其中小鼠𢾗枚尚未能走或少足
或眇目欠尾者無耳者殆無一全形殊可怪也
王將明後房曰田令人者顔貌殊倫真國色也
靖康改元正月將明死田自都携一婢竄至亳
州居逆旅中郡知之爲拘𬋩𢾗月其家遣人迎
歸蔡元長後房曰武恭人亦妙麗不凢元長謫
嶺表武在京為一使臣姓孫人所畜乃携孫竄
至南京亦為郡所拘七月開封差人擒之送入
京師時予適在二郡皆見之
錢唐僧净暉字照曠學琴於僧則全完仲遂造
精妙得古人之意宣和間久居中都出入貴人
門嘗得一舊琴修治之磨去舊&KR0238;三𢾗重隱隱
若有字痕重加磨礲得古篆霜鏞二字黃金填
之字畫劲妙有法中官陳彦和以七百千得之
别為馬價珠為徽白玉為軫修成弹之清越聲
壓𢾗琴非雷氏未易臻此也靖康丁未辛道宗
將趙万叛九月二十八日䧟鎮江府時彦和在
京口挺身而走琴遂不携又宗室士㒟立之時
知南外大宗正亦在郡所服犀帶乃道君觧賜
淵聖淵聖觧賜士㒟者正透盤龍亦亡焉龍屈
若飛翔之状予嘗見之
郭熙和陽温縣人以畫得名其子思後登科熙
喜甚乃於縣庠宣聖殿内啚山水窠石四壁雄
偉清䦞妙絶一時自云平生所得極意扵此筆
矣熙能為遠景意趣益新略不相雜亦名手也
貴人家收熙一景山水二十四幅掛高堂上森
然若在林壑間未易得也思後為待制乃重資
以收父畫𣣔晦其迹也
杜子美微意深遠考之可見如丹青引贈曹覇
詩也有云至尊含笑催賜金圉人太僕皆惆悵
說者謂帝喜覇之能寫眞畫馬也故催金賜之
而圉人太僕自嘆其無技以蒙恩賚耳如此說
則意短無工殊不知此畫深譏肅宗也考是詩
始云先帝天馬玉花騘畫工如山貌不同是日
牽來赤墀下迥立閶闔生長風帝旣見先帝之
馬當軫羹墙之念反含笑而賜金曾不若圉僕
見馬能惆悵而懷先帝也又寄劉峽州伯華使
君長篇尾句云江湖多白鳥天地亦青蝇人多
指白鳥為鷺非也按月令仲秋之月群鳥飬羞
注引夏小正曰九月丹鳥羞白鳥說者謂蚊蚋
也又金楼子云齊威公臥於栢寝白鳥营飢而
求飽公開綠紗之厨而進焉有知禮者不食而
退有知足者雋肉而退有不知足者長嘘短吸
而食及其飽者腹為之潰盖戒夫貪也又詩人
以青蝇刺讒然則公詩盖言天下多貪讒之人
耳
泰陵時蔡元長為學士故事供貼子皇太后皇
帝皇后閣各有詞諸妃閣同用四首而已時昭
懷劉太后充貴妃元長特撰四首以供之有三
十六宫人第一玉楼深處夢熊羆
荆公退居鍾山嘗獨游山寺有人擁𢾗卒按膝
㩀牀而坐驕氣满容慢罵左右為之辟易公問
為誰僧云押綱張殿侍也公即索筆題一詩於
扉云口銜天憲手持鈞已是龍墀第一人回首
三千大千界此身猶是一微塵
王洙原叔内翰嘗云作書冊粘葉為上久脫爛
苟不逸去尋其次第足可抄錄屡得逸書以此
獲全若縫䙡歲久断絶即難次序初得董氏繁
露𢾗冊錯亂㒹倒伏讀歲餘尋繹綴次方稍完
復乃縫䙡之弊也嘗與宋宣献談之公悉令家
所錄者作粘法予嘗見舊三舘黃本書及白本
書皆作粘葉上下欄界皆界出於紙葉後在高
郵借孫莘老家書亦作此法又見錢穆父所蓄
亦如是多只用白紙作褾硬黃紙作狹簽子盖
前軰多用此法予性喜傳書他日得竒書不
復作縫䙡也
陜州大河南岸有物如鉄石状俗謂之鉄牛舊
有祠宇唐末封號順正廟大中祥符四年真宗
祀汾隂幸其廟作鉄牛詩
泗州普照寺僧伽塔建炎戊申二月二日灾秀
州華亭普照寺亦以是日焚其塔亦甚雄盛可
亞於泗上也
西京進花自李迪相國始
杜子美祭房相國九月用茶藕蓴鯽之奠蓴生
於春至秋則不可食不知何謂而晉張翰亦以
秋風動而思菰菜蓴羹鱸鱠鱸固秋物而蓴不
可暁也
眺文元公迥深明理性嘗作七審於四威儀中
嘗自考校以代曾子三省之義道力深淺自審
方知心一一切妄念能息否二一切外緣稍
簡省否三一切觸景能不動否四一切語言能
慎密否五一切黑白减分别否六夢想之間不
顛倒否七方寸之間得恬愉否予讀公所作内
典諸書得此若有所省當書左右以警昏憒
張芸叟作鳳翔吴生畫記秦少游作五百羅
漢圖記皆法韓退之畫記俱無愧也
墨莊漫錄卷第四
