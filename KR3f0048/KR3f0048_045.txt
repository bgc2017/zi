欽定四庫全書
御製數理精藴下編卷四十
末部十
比例規解(分圓線假數尺)(正弦線數尺正切線線假正割線割盡日晷法正弦假切數尺線假數尺)
分圓線(即圓内之通弦線)
自甲樞心至乙丙兩股之末作甲乙甲
丙二線依幾何原本十二卷二十節之
法分之即為分圓線也或用八線表三
十分之正弦倍之即一度之通弦一度
之正弦倍之即二度之通弦一度三十
分之正弦倍之即三度之通弦至於九
十度之正弦倍之即一百八十度之通
弦以所得通弦之數於分釐尺上取其
度按度截比例尺之甲乙甲丙二線即
成分圓線也
設如甲乙半徑六寸丙乙弧二十九度問丙乙通弦
幾何
法以比例尺分圓線六十度之兩點依
半徑六寸之度展開勿令移動次取分
圓線二十九度兩點相距之度於分釐
尺上量之得三寸即丙乙通弦之數也
蓋圓之半徑與六十度之通弦等六十
度之通弦既為六寸則二十九度相距
之三寸即為二十九度之通弦可知矣
設如甲乙半徑六寸丙乙通弦三寸問丙乙弧度幾
何
法以比例尺分圓線六十度之兩點依
半徑六寸之度展開勿令移動次取通
弦三寸之度於分圓線上尋至二十九
度之兩點其相距之度恰合即丙乙弧
為二十九度也蓋圓之半徑與六十度
之通弦等通弦六寸相當之度為六十
度則丙乙通弦三寸相當之二十九度
即為丙乙弧之度可知矣
設如丙乙弧三十一度丙乙通弦一寸零三釐問甲
乙半徑幾何
法以比例尺分圓線三十一度之兩點
依通弦一寸零三釐之度展開勿令移
動次取六十度兩點相距之度於分釐
尺上量之得二寸即甲乙半徑也蓋六
十度之通弦與圓之半徑等三十一度
之通弦為一寸零三釐則六十度之通
弦二寸即為圓之半徑可知矣
設如圓徑六寸内容五等邊形問每一邊幾何
法以比例尺分圓線六十度之兩點依
半徑三寸之度展開勿令移動次以圓
周三百六十度用五歸之得七十二度
即五等邊形每邊相當之弧乃取分圓
線七十二度兩點相距之度於分釐尺
上量之得三寸五分有餘即圓内五等
邊形之一邊也蓋圓内容五邊形之每
一邊即七十二度之通弦而半徑又即
六十度之通弦六十度之通弦為三寸
則七十二度之通弦三寸五分有餘即
為圓内容五等邊形之一邊可知矣
設如有甲乙丙三角形問乙角之度幾何
法以乙角為心任以一處為界作丁戊
弧則乙丁乙戊皆為圓之半徑丁己戊
爲乙角之通弦乃以比例尺分圓線六
十度之兩點依乙丁半徑之度展開勿
令移動次取丁己戊通弦之度於分圓
線上尋至三十度之兩點其相距之度
恰合即乙角為三十度也
正弦線
自甲樞心至乙丙兩股之末作甲乙甲
丙二線用八線表正弦線自一度至九
十度之數(自八十度至九十度正弦每度之較甚微若尺小不能分)
(或隔一度而作一點或隔五度而作一點)於分釐尺上取其
度按度截比例尺之甲乙甲丙二線即
成正弦線也
設如甲乙半徑六寸丙乙弧二十一度問丙丁正弦
幾何
法以比例尺正弦線九十度之兩點依
半徑六寸之度展開勿令移動次取正
弦線二十一度兩點相距之度於分釐
尺上量之得二寸一分五釐即丙丁正
弦之數也蓋圓之半徑與九十度之正
弦等九十度之正弦既為六寸則二十
一度相距之二寸一分五釐即為二十
一度之正弦可知矣若用分圓線則以
分圓線六十度之兩點依半徑六寸之
度展開勿令移動次以丙乙弧二十一
度倍之得四十二度即取分圓線四十
二度兩點相距之度於分釐尺上量之
得四寸三分為四十二度之通弦折半
得二寸一分五釐即丙丁正弦之數也
蓋正弦之弧為弧背之一半正弦為通
弦之一半故求得倍弧之通弦折半即
半弧之正弦此分圓線與正弦線可以
互相為用也
設如甲乙半徑六寸乙丁正弦三寸問乙丙弧之度
幾何
法以比例尺正弦線九十度之兩點依
半徑六寸之度展開勿令移動次取正
弦三寸之度於正弦線上尋至三十度
之兩點其相距之度恰合即乙丙弧為
三十度也蓋圓之半徑與九十度之正
弦等正弦六寸相當之度為九十度則
正弦三寸相當之三十度為丙乙弧之
度可知矣若用分圓線則以分圓線六
十度之兩點依半徑六寸之度展開勿
令移動次以正弦三寸倍之得六寸於
分圓線上尋之得六十度折半得三十
度亦即乙丙弧之度也
設如甲乙弧三十二度甲丙正弦一寸零六釐問乙
丁半徑幾何
法以比例尺正弦線三十二度之兩點
依正弦一寸零六釐之度展開勿令移
動次取九十度兩點相距之度於分釐
尺上量之得二寸即乙丁半徑也盖九
十度之正弦與圓之半徑等三十二度
之正弦為一寸零六釐則九十度之正
弦二寸即為圓之半徑可知矣若用分
圓線則以三十二度倍之得六十四度
以正弦一寸零六釐倍之得通弦二寸
一分二釐乃以分圓線六十四度之兩
點依通弦二寸一分二釐之度展開勿
令移動次取分圓線六十度兩點相距
之度於分釐尺上量之得二寸即乙丁
半徑也
設如簡平儀下盤作節氣線問其法若何
法自甲圓心作乙丙徑線
又自甲平分作赤道線即
為春分秋分線乃以比例
尺正弦線九十度之兩點
依甲乙半徑之度展開勿
令移動次取二十三度半
兩點相距之度(二至黃赤道大距度)
於赤道線左右丙乙徑上
作識如丁戊依識與赤道
平行作線即為夏至冬至
線(丁為夏至戊為冬至)復以正弦線
九十度之兩點依甲戊二
十三度半之正弦線度展
開勿令移動而取十五度
三十度四十五度六十度
七十五度之各兩點相距
之度於赤道左右作識悉
與赤道平行作線即成二
十四節氣線也蓋赤道即
春分秋分距二分十五度
之線左為驚蟄寒露右為
清明白露距二分三十度
之線左為雨水霜降右為
穀雨處暑距二分四十五
度之線左為立春立冬右
為立夏立秋距二分六十
度之線左為大寒小雪右
為小滿大暑距二分七十
五度之線左為小寒大雪
右為芒種小暑距二分九
十度之線左即冬至右即
夏至也
設如簡平儀下盤欲作時刻線問其法若何
法如前作徑線及赤道二
至線乃以比例尺正弦線
九十度之兩點依半徑(即春)
(秋分線之半)之度展開勿令移
動次取十五度三十度及
四十五度六十度七十五
度之各兩點相距之度自
圓心於赤道線上下作識
即春秋分時之二十四時
刻也又以比例尺正弦線
九十度之兩點依冬夏至
線之半展開勿令移動取
十五度三十度四十五度
六十度七十五度之各兩
點相距之度自圓徑與二
至線相交之處於二至線
上下作識即二至時之二
十四時刻也乃用三點串
圓之法將二至及二分之
點連為一線即成時刻線
矣蓋中心横線為卯正酉
正距中心十五度之線上
為辰初酉初下為卯初戌
初距中心三十度之線上
為辰正申正下為寅正戌
正距中心四十五度之線
上為巳初申初下為寅初
亥初距中心六十度之線
上為巳正未正下為丑正
亥正距中心七十五度之
線上為午初未初下為丑
初子初距中心九十度之
線即圓周上為午正下為
子正也
正切線
自甲樞心至乙丙兩股之末作甲乙甲
丙二線用八線表正切線自一度至四
十五度之數於分釐尺上取其度按度
截比例尺之甲乙甲丙二線即成正切
線也至於四十五度以後則與四十五
度以前相為正餘蓋四十五度之正切
線與半徑等四十五度以前之正切線
即四十五度以後之餘切線而半徑與
正切之比同於餘切與半徑之比故切
線止用四十五度即足九十度之用也
設如甲乙半徑六寸乙丙弧三十五度問丁乙切線
幾何
法以比例尺正切線四十五度之兩點
依半徑六寸之度展開勿令移動次取
正切線三十五度兩點相距之度於分
釐尺上量之得四寸二分即丁乙切線
之數也蓋圓之半徑與四十五度之切
線等四十五度之切線既為六寸則三
十五度相距之四寸二分即為三十五
度之切線可知矣
設如甲乙半徑六寸乙丙弧五十八度問丁乙切線
幾何
法以五十八度與九十度相減餘三十
二度為餘弧乃以比例尺正切線三十
二度之兩點依半徑六寸之度展開勿
令移動次取四十五度兩點相距之度
於分釐尺上量之得九寸六分即丁乙
切線之數也蓋圓之半徑與四十五度
之切線等而三十二度之正切即為五
十八度之餘切夫半徑與正切之比既
同於餘切與半徑之比故以三十二度
相距之六寸當半徑而四十五度相距
之九寸六分即為五十八度之切線也
凡過四十五度者皆倣此
設如甲乙半徑六寸丙乙切線四寸二分問丁乙弧
之度幾何
法以比例尺正切線四十五度之兩點
依半徑六寸之度展開勿令移動次取
切線四寸二分之度於正切線上尋至
三十五度之兩點其相距之度恰合即
丁乙弧為三十五度也蓋圓之半徑與
四十五度之切線等切線六寸相當之
度為四十五度則切線四寸二分相當
之三十五度即為乙丁弧之度可知矣
設如甲乙弧三十五度丙乙切線一寸零五釐問丁
乙半徑幾何
法以比例尺正切線三十五度之兩點
依切線一寸零五釐之度展開勿令移
動次取正切線四十五度兩點相距之
度於分釐尺上量之得一寸五分即丁
乙半徑也蓋四十五度之切線與圓之
半徑等三十五度之切線為一寸零五
釐則四十五度之切線一寸五分即為
丁乙半徑可知矣
設如地平上立表高四尺日中影長三尺六寸零二
釐問日高度幾何
法以比例尺正切線四十五度之兩點
依分釐尺四寸之度展開勿令移動次
取分釐尺三寸六分零二豪之度於正
切線上尋至四十二度之兩點其相距
之度恰合乃以四十二度與九十度相
減得四十八度為日距地平之高度也
蓋地平上立表取影以表為半徑則影
為日距地平之餘切線如甲乙表高為
半徑乙丙影長為切線求得乙丁弧為
甲角之度故與九十度相減得丙角始
為日距地平之度也
設如壁上立横表四尺日中影長二尺四寸零三釐
問日高度幾何
法以比例尺正切線四十五度之兩點
依分釐尺四寸之度展開勿令移動次
取分釐尺二寸四分零三豪之度於正
切線上尋至三十一度之兩點其相距
之度恰合即日距地平之高為三十一
度也蓋壁上立横表取影以表為半徑
則影即日距地平之正切線如甲乙横
表為半徑甲丙影長為切線求得甲丁
弧為乙角之度與乙丙戊角之度等故
即為日距地平之高度也
正割線
自甲樞心至乙丙兩股之末作甲乙甲
丙二線用八線表正割線自初度至七
十度之數(初度割線即圓之半徑自一度至十度其每度之較甚微)
(若尺小不能分或隔五度作一點自七十度以上漸與切線平行其數甚大尺)
(上不能容故止取七十度也)於分釐尺上取其度按
度截比例尺之甲乙甲丙二線即成正
割線也
設如甲乙半徑六寸乙丙弧四十一度問甲丁割線
幾何
法以比例尺正割線初度之兩點依半
徑六寸之度展開勿令移動次取正割
線四十一度兩點相距之度於分釐尺
上量之得七寸九分五釐即甲丁割線
之數也蓋初度尚無切線故其割線即
圓之半徑初度之割線既為六寸則四
十一度相距之七寸九分五釐即為四
十一度之割線可知矣
設如甲乙半徑六寸甲丙割線一尺二寸問丁乙弧
之度幾何
法以比例尺正割線初度之兩點依半
徑六寸之度展開勿令移動次取割線
一尺二寸之度於正割線上尋至六十
度之兩點其相距之度恰合即丁乙弧
為六十度也蓋初度之割線即圓之半
徑割線六寸相當之度為初度則割線
一尺二寸相當之六十度即為丁乙弧
之度可知矣
設如甲乙弧四十四度半丙丁割線二寸一分零三
豪問丁乙半徑幾何
法以比例尺正割線四十四度半之兩
點依割線二寸一分零三豪之度展開
勿令移動次取初度兩點相距之度於
分釐尺上量之得一寸五分即丁乙半
徑之數也蓋初度之割線即圓之半徑
四十四度半之割線為二寸一分零三
豪則初度之割線一寸五分即為丁乙
半徑可知矣
作地平日晷法(以北極出地四十度為準)
法先作南北東西線相交
於甲各成直角次作甲乙
丙晷表取甲角五十度為
赤道高丙角四十度為北
極高而乙角為直角次取
晷表之甲乙度截南北線
於丁為半徑作圜用比例
尺分圓線比得十五度三
十度四十五度六十度七
十五度之各分分圜界作
識乃自丁圜心引出各界
作線至東西線上即得午
正前後各初正時刻或以
甲乙為半徑用比例尺正
切線比得十五度三十度
四十五度六十度七十五
度之各切線自甲左右作
識於東西線上亦即午正
前後各初正時刻(甲為午正距甲)
(十五度前為午初後為未初距甲三十度前為巳正)
(後為未正距甲四十五度前為巳初後為申初距甲)
(六十度前為辰正後為申正距甲七十五度前為辰)
(初後為酉初也)乃以晷表之丙為
晷心至各點作線即時刻
線也卯正酉正各距午正
前後九十度故自丙晷心
與東西線平行作線即卯
正酉正線卯正以前酉正
以後則日轉在北影轉在
南故與辰初酉初反對作
線即卯初戌初線也次按
刻細分則自午正甲點每
加三度四十五分而得一
刻蓋十五度當四刻而三
度四十五分則當一刻也
此法蓋因北極為天之樞
赤道為天之帶太陽雖由
黃道而行時刻皆以赤道
而定故以晷表之甲乙指
赤道丙乙指北極而東西
線即為赤道線丙乙即為
過極經圈甲乙即為半徑
午正太陽在正南則影在
正北若偏東偏西若干度
則其切線即其影之長故
以甲乙為半徑作圜而分
圜界者即所以求切線至
於用比例尺正切線者正
以切線分時刻也
地平日晷作節氣線法
法以甲乙丙晷表之甲角
與丙乙平行作戊己線而
以甲乙為半徑用比例尺
正切線比得二十三度三
十分二十二度四十分二
十度十二分十六度二十
三分十一度三十分五度
五十五分之各切線自甲
左右作識於戊己線上即
得各節氣日影界(春秋分為赤道)
(冬至距赤道南夏至距赤道北各二十三度三十分)
(小寒大雪距赤道南芒種小暑距赤道北各二十二)
(度四十分大寒小雪距赤道南小滿大暑距赤道北)
(各二十度十二分立春立冬距赤道南立夏立秋距)
(赤道北各十六度二十三分雨水霜降距赤道南穀)
(雨處暑距赤道北各十一度三十分驚蟄寒露距赤)
(道南清明白露距赤道北各五度五十五度)或
以二十三度三十分之正
切線甲戊為半徑作圜將
甲乙線引長平分為四象
限用比例尺分圓線比得
十五度三十度四十五度
六十度七十五度之各圜
界又以乙戊為半徑作戊
己弧而依所分甲戊小圜
界各與甲乙平行作線截
戊己弧界又自乙至戊己
各弧界作線截戊甲己線
亦即得各節氣日影界(甲為)
(春秋分距甲十五度左為驚蟄寒露右為清明白露)
(距甲三十度左為雨水霜降右為穀雨處暑距甲四)
(十五度左為立春立冬右為立夏立秋距甲六十度)
(左為大寒小雪右為小滿大暑距甲七十五度左為)
(小寒大雪右為芒種小暑)乃自乙至各
點作線與午正時刻線相
交其相交之點即午正各
節氣日影界也若求未初
節氣線則先以丙乙為半
徑作圜又依甲乙度截午
正線於庚而以未初線與
赤道相交之辛點至庚相
距之度截圜界於壬作壬
辛線乃與壬辛取直角作
癸子十字線以壬辛為半
徑如前法比得二十三度
三十分等距緯之各切線
於辛左右作識於癸子線
乃自壬至各點作線與未
初時刻線相交其相交之
點即未初各節氣日影界
也倣此類推則得各時刻
之各節氣日影界或用捷
法另取一紙畫甲乙丙表
式將乙甲乙戊乙己類各
節氣線俱畫長些如求未
初節氣線則以丙合於晷
心丙而以甲乙春秋分線
合於未初時刻線與赤道
相交之辛點乃於各節氣
線與未初時刻線相交之
處俱作點識之即得未初
各節氣之日影界餘倣此
乃將各時刻線與節氣線
相交之點作線聫之即成
節氣線也蓋春秋分日行
赤道而晷表之甲乙指赤
道故赤道線即為春秋分
線春秋分時日在赤道則
午正日影在甲春分以後
秋分以前日在赤道北夏
至而極北則影在南春分
以前秋分以後日在赤道
南冬至而極南則影在北
故以甲乙為半徑而取各
距度之切線為各節氣之
影界且切線與半徑成直
角故先與甲乙取直角作
十字線而後得其切線也
(甲乙本直立之線與之取直角則戊端應在晷面下)
(己端應在空中出晷面上而其距午正線之遠近與)
(平面斜線之度同蓋平與立之理一也)其以
冬夏至之影界為半徑作
圜用分圓線求之者蓋半
徑與冬夏至距緯正弦之
比同於各節氣距二分度
之正弦與各節氣距緯正
弦之比故以甲戊為半徑
作圜為一率又以乙戊為
半徑作戊己弧則甲戊切
線即變為冬夏至距緯之
正弦為二率而用分圓線
所分各圜界即得各節氣
距二分度之正弦為三率
其自圜界作線截戊己弧
即得各節氣距緯之正弦
為四率既得各節氣之距
緯度又自乙至各弧界作
線截戊甲己線則戊甲己
線仍為各節氣距緯之切
線故用正弦即如用切線
也然雖得各節氣之影界
而猶不在午正線之上故
自乙至各節氣點作線交
於午正線乃自乙表端照
至各節氣點所必經之處
故為午正節氣日影界也
至於未初春秋分時則日
影至辛乙辛為影線成乙
甲辛勾股形甲乙為股(甲乙)
(表直立故為股)甲辛為勾乙辛為
弦故以甲乙度截午正線
於庚而取庚辛之度即與
乙辛影線之度等又乙辛
線與丙乙為直角成丙乙
辛立勾股形丙乙為勾乙
辛影線為股丙辛時刻線
為弦(蓋丙乙為過極經圈乙辛為赤道影線經)
(圈與赤道無在而非直角故乙辛與影線亦無在而)
(非直角也)故以丙乙為半徑作
圜而取庚辛度截圜界於
壬成丙壬辛平勾股形即
與丙乙辛立勾股形相等
(丙壬與丙乙等壬辛與乙辛等丙辛仍為弦線故成)
(相等勾股形)爰以壬辛影線為
半徑與壬辛作直角取各
節氣之切線為各節氣日
影界皆與午正取節氣線
之法同至其捷法乃以已
成之勾股已分之切線轉
移用之尤為便捷也
向南壁上畫立面日晷法(以北極出地四十度為準)
法先作直線及東西横線
相交於甲各成直角次作
甲乙丙晷表取甲角四十
度丙角五十度而乙為直
角乃依地平日晷作時刻
線法求之即得各時刻線
蓋晷表之甲丙指天頂甲
乙指赤道故丙甲乙角定
為四十度則乙甲丁外角
為五十度即赤道之高度
也丙乙指南極丙戊指地
平故甲丙乙角定為五十
度則乙丙戊外角為四十
度乃南極入地之度即北
極出地之度也甲乙既指
赤道丙乙既指南極則丙
乙即為過極經圈甲乙即
為半徑午正太陽在正南
則影在正北若偏東偏西
若干度則其切線即其影
之長皆與地平日晷之法
同至於作節氣線之法亦
與地平日晷同但赤道線
以上為春分前秋分後至
冬至之節氣線赤道線以
下為春分後秋分前至夏
至之節氣線蓋春分以後
秋分以前日行赤道北夏
至而極北其度高故其影
在下也秋分以後春分以
前日行赤道南冬至而極
南其度卑故其影在上也
向東壁上畫立面日晷法(以北極出地四十度為準)
法先安甲乙直表與壁面
成直角(甲乙表不拘尺寸)次作甲
丙垂線及甲丁横線各成
直角次以甲為心作甲丙
丁象限弧用比例尺分圓
線比得赤道高五十度之
弧為丁戊自甲至戊作甲
戊赤道線乃以甲乙表長
為半徑用比例尺正切線
比得十五度三十度四十
五度六十度七十五度之
各切線於赤道線上作識
按識作十字線即成時刻
線也(甲點為卯正距甲十五度前為卯初後為)
(辰初距甲三十度為辰正距甲四十五度為巳初距)
(甲六十度為巳正距甲七十五度為午初)蓋時
刻生於赤道春秋分時卯
正日出正東與表對射故
無影若向南若干度則其
切線即其影之長至於午
正則距卯正九十度切線
與割線平行故無切線而
日影即與壁面平行故亦
無影也若於向西壁上畫
晷則以午初為未初巳正
為未正巳初為申初辰正
為申正辰初為酉初卯正
為酉正卯初為戌初餘俱
與向東壁上畫晷法同
向東壁上立面日晷畫節氣線法
法以乙表端至卯初點相
距之度為半徑用比例尺
正切線比得二十三度三
十分二十二度四十分二
十度十二分十六度二十
三分十一度三十分五度
五十五分之各切線於卯
初線左右作識即得各節
氣日影界(春秋分為赤道冬至距赤道南)
(夏至距赤道北各二十三度三十分小寒大雪距赤)
(道南芒種小暑距赤道北各二十二度四十分大寒)
(小雪距赤道南小滿大暑距赤道北各二十度十二)
(分立春立冬距赤道南立夏立秋距赤道北各十六)
(度二十三分雨水霜降距赤道南穀雨處暑距赤道)
(北各十一度三十分驚蟄寒露距赤道南清明白露)
(距赤道北各五度五十五分)又以乙表
端至卯正點相距之度(即甲)
(乙表長)為半徑比得各節氣
距緯度之切線於卯正線
左右作識即為卯正各節
氣日影界凡各時刻節氣
俱以乙表端至各時刻點
相距之度為半徑比得各
節氣距緯度之切線於各
時刻線左右作識即得各
時刻各節氣之日影界將
各點作線聯之即成節氣
線也蓋春秋分時日在赤
道故其影界即在赤道線
之上其自表端至各時刻
點相距之度即春秋分各
時刻之影線也若春分以
後秋分以前日在赤道北
夏至而極北則影在南春
分以前秋分以後日在赤
道南冬至而極南則影在
北故以表端至各時刻點
相距之度為半徑而取各
節氣距緯度之切線即為
各時刻各節氣之日影界
聯之即成節氣線也向西
壁法同
假數尺
法按分釐尺二百分之度作甲丁乙丙
二平行線又作甲乙丁丙二線令成直
角乃取假數表内自一至一百所對之
假數於分釐尺上取其度(如二之假數為三一)
(則為三寸零一釐)截甲丁乙丙二邊依所截點
作線與甲乙邊平行又將甲乙丁丙二
邊各平分為十分作線與甲丁平行自
一十以上又依分釐尺法於各平行線
之間悉作斜線則斜線與直線相交之
處即其間零數之度如一至一一之
斜線其與第一直線相交之處即一
一也故假數雖止於一百而可以當一
千之用若尺止長一尺則如上圖截去
自一至九之數從一十起至一百止蓋
十之假數為一而百之假數為二今既
截去一尺則假數即減去首位之一取
其零數作寸分釐豪用時則以十為單
總之假數尺雖始於一十終於一百小
之則可以為單為零大之則可以為千
為萬皆因假數之首位雖遞加一數而
其後之零數皆同故可以進退為用惟
在比例分明加減詳審則其用自無窮
也
設如有十二人每人給銀四兩五錢問共銀幾何
法以假數尺之四分五釐(即從一十至四十五之度)
與一十二分相加得五十四分即五十
四兩為共銀數也蓋一人與四兩五錢
之比同於一十二人與五十四兩之比
而真數以乘得者假數以加得之故以
四分五釐當四兩五錢以十二分當十
二人兩線相加即得五十四兩為共銀
數也
設如有米四百八十石每石價銀七錢五分問共價
銀幾何
法以假數尺之七分五釐(即自一十至七十五之度)
與四十八分相加過於一百分之度乃
以其過於一百分之餘度自假數尺十
分以上量之得三十六分即三百六十
兩為共價銀數也蓋以四十八分當四
百八十石是以單當十則相加過於一
百分即為過於一千分矣而以其過於
一千分之餘度自十分以上量之是以
十分當千分則三十六分即為三千六
百分既以七分五釐當七錢五分故三
千六百分即為三百六十兩也
設如有銀五百一十二兩令三十二人分之問每人
幾何
法以假數尺之五十一分二釐内減去
三十二分以其餘度自假數尺十分以
上量之得十六分即十六兩為每人之
銀數也蓋三十二人與五百一十二兩
之比同於一人與十六兩之比而真數
以除得者假數以減得之故以五十一
分二釐當五百一十二兩以三十二分
當三十二人相減用其餘度自十分以
上量之是以十分當一分故十六分即
為一分六釐既以五十一分二釐當五
百一十二兩則一分六釐即為十六兩
也
設如有米四十二石令六十人分之問每人幾何
法以假數尺之四十二分内減去六分
(即自一十至六十之度)不足於一十之分乃以其
不足於一十之度自假數尺一百以下
減之餘七十分即七斗為每人之米數
也蓋以四十二分當四十二石以六分
當六十人而以相減不足於一十之分
自一百以下減之是以百分當十分則
所餘之七十分即為七分矣且以六分
當六十人是所減之數以單當十則減
餘之數即以十為單而單即為零故所
餘之七分即為七釐既以四十二分當
四十二石故七釐即為七斗也
設如每銀二兩五錢兑錢四千七百五十文今有銀
八兩問兑錢幾何
法以假數尺之二十五分與四十七分
五釐相減餘度與八十分相加過於一
百分乃以其過於一百分之餘度自假
數尺十分以上量之得十五分二釐即
一萬五千二百為共錢數也蓋二兩五
錢與四千七百五十文之比同於八兩
與一萬五千二百文之比故以二兩五
錢為一率四千七百五十為二率八兩
為三率得一萬五千二百為四率本宜
以二率與三率相加内減去一率而得
四率今先於二率内減去一率以其餘
度與三率相加而得四率其理同也又
四率既過於一百分而以其過於一百
分之餘度自十分上量之是以十分當
百分故十五分二釐即為一百五十二
分既以四十七分半當四千七百五十
則一百五十二分即為一萬五千二百
也
設如有銀六兩買米五石今有銀四兩八錢問買米
幾何
法以假數尺之六十分内減去五十分
餘度與四十八分相減得四十分即四
石為米數也蓋六兩與五石之比同於
四兩八錢與四石之比故以六兩為一
率五石為二率四兩八錢為三率得四
石為四率本宜以二率與三率相加内
減去一率而得四率今先於一率内減
去二率以其餘度與三率相減而得四
率其理同也總之二率大於一率者則
四率亦大於三率故以二率多於一率
之分與三率相加而得四率若二率小
於一率者則四率亦小於三率故以二
率小於一率之分與三率相減而得四
率用雖不同而理實一也
正弦假數尺
法按分釐尺二百分之度作甲丁乙丙
二平行線又作甲乙丁丙二線令成直
角乃取八線對數表内自一度至九十
度之正弦假數減去首位之八於分釐
尺上取其度(如一度之正弦假數為八二四一八減去首位之八)
(餘二四一八即為二寸四分一釐八豪)截甲丁乙丙二邊
依所截點作線與甲乙邊平行又將甲
乙丁丙二邊各平分為十二分作線與
甲丁平行又依分釐尺法於各平行線
之間悉作斜線則斜線與直線相交之
處即其間之分數如自一度至二度之
斜線其與第一直線相交之處即一度
五分其與第二直線相交之處即一度
十分蓋一度有六十分故直線分為十
二每一直線當五分若於直線之間酌
量取之則五分中之零分亦可得其大
槩矣若尺小止用一百分則截去自一
度至五度之數從六度起至九十度止
蓋九十度之正弦假數首位為一一
度之正弦假數首位為八相減餘二故
二尺之内始可容自一度至九十度之
分今既截去一尺則假數首位須再減
去一數故從六度起六度之正弦假數
首位為九減去首位之九取其零數作
寸分釐豪至九十度則恰得一尺之分
也
設如甲乙丙三角形甲角四十四度三十分丙角五
十三度乙丙邊五尺三寸七分問甲乙邊幾何
法以正弦假數尺之四十四度三十分
與五十三度相減用其餘度與假數尺
之五十三分七釐相加得六丁一分一
釐即六尺一寸一分為甲乙邊也蓋甲
角正弦與丙角正弦之比同於乙丙邊
與甲乙邊之比故以四十四度三十分
之正弦為一率五十三度之正弦為二
率假數尺之五十三分七釐當乙丙邊
為三率得六十一分一釐當甲乙邊為
四率本宜以二率與三率相加内減去
一率而得四率今先於二率内減去一
率以其餘度與三率相加而得四率其
理同也
設如甲乙丙三角形甲乙邊六尺一寸一分甲丙邊
七尺五寸九分乙角八十二度三十分問丙角幾
何
法以假數尺之六十一分一釐與七十
五分九釐相減用其餘度與正弦假數
尺之八十二度三十分相減得五十三
度為丙角度也蓋甲丙邊與甲乙邊之
比同於乙角正弦與丙角正弦之比故
以七十五分九釐當甲丙邊為一率六
十一分一釐當甲乙邊為二率八十二
度三十分之正弦為三率得乙角五十
三度為四率本宜以二率與三率相加
内減去一率而得四率今先於一率内
減去二率餘度與三率相減而得四率
其理同也
切線假數尺
法按分釐尺二百分之度作甲丁乙丙
二平行線又作甲乙丁丙二線令成直
角乃取八線對數表内自一度至四十
五度之切線假數減去首位之八於分
釐尺上取其度截甲丁乙丙二邊依所
截點作線與甲乙邊平行又將甲乙丁
丙二邊各平分為十二分作線與甲丁
平行又依分釐尺法於各平行線之間
悉作斜線則斜線與直線相交之處即
其間之分數皆與正弦假數尺同至於
四十五度以後則與四十五度以前相
為正餘蓋四十五度之正切線與半徑
等四十五度以前之正切線即四十五
度以後之餘切線而半徑與正切之比
同於餘切與半徑之比故切線尺止用
四十五度正餘相對即足八十九度之
用若尺小止用一百分則截去自一度
至五度之數從六度起至四十五度止
其餘度則至八十四度止亦與正弦假
數尺同也
設如甲乙丙直角三角形甲丙邊四尺三寸六分乙
丙邊四尺二寸九分問甲角幾何
法以假數尺之四十三分六釐與四十
二分九釐相減用其餘度與切線假數
尺之四十五度相減得四十四度三十
分為甲角度也蓋甲丙邊與乙丙邊之
比同於半徑與甲角切線之比故以四
十三分六釐當甲丙邊為一率四十二
分九釐當乙丙邊為二率四十五度之
切線當半徑為三率得甲角四十四度
三十分為四率也因二率小於一率故
於一率内減去二率餘數於三率内減
之即得四率也
設如甲乙丙直角三角形甲角五十三度甲丙邊三
十二尺三寸問乙丙邊幾何
法以切線假數尺之五十三度與半徑
相減用其餘度與假數尺之三十二分
三釐相加得四十二分九釐即四十二
尺九寸為乙丙邊也蓋半徑與甲角正
切線之比同於甲丙邊與乙丙邊之比
而甲角餘切線與半徑之比亦同於甲
丙邊與乙丙邊之比故以五十三度之
餘切線為一率四十五度之切線當半
徑為二率三十二分三釐當甲丙邊為
三率得四十二分九釐當乙丙邊為四
率因五十三度切線自四十五度起是
已減去半徑矣故以二率與三率相加
即得四率不必更減一率也
割線假數尺
法按分釐尺二百分之度作甲丁乙丙
二平行線又作甲乙丁丙二線令成直
角乃取八線對數表内自一度至八十
九度之割線假數減去首位之一於分
釐尺上取其度截甲丁乙丙二邊依所
截點作線與甲乙邊平行又將甲乙丁
丙二邊各平分為十二分作線與甲丁
平行又依分釐尺法於各平行線之間
悉作斜線則斜線與直線相交之處即
其間之分數皆與正弦假數尺同若尺
小止用一百分則截去自八十五度至
八十九度之數從度起至八十四度
止蓋度之割線即半徑其假數為一
今從度起即減去半徑之數至八
十四度以後則假數甚大一尺之内不
能容故止八十四度止也
設如甲乙丙直角三角形甲角四十五度三十分甲
丙邊四十二尺九寸問甲乙邊幾何
法以割線假數尺之四十五度三十分
與假數尺之四十二分九釐相加得六
十一分一釐即六十一尺一寸為甲乙
邊也蓋半徑與甲角割線之比同於甲
丙邊與甲乙邊之比故以半徑為一率
四十五度三十分之割線為二率四十
二分九釐當甲丙邊為三率得六十一
分一釐當甲乙邊為四率因割線先巳
減去半徑之數故二率與三率相加即
得四率不必更減半徑也
設如甲乙丙直角三角形甲丙邊四十二尺九寸甲
乙邊五十三尺七寸問甲角幾何
法以假數尺之四十二分九釐與五十
三分七釐相減用其餘度自割線假數
尺度以上量之得三十七度為甲角
度也蓋甲丙邊與甲乙邊之比同於半
徑與甲角割線之比故以四十二分九
釐當甲丙邊為一率五十三分七釐當
甲乙邊為二率半徑為三率得三十七
度當甲角為四率因度之割線即半
徑故以一率二率相減之餘度自度
以上量之即如與半徑相加也
御製數理精藴下編卷四十
