管子補注卷十六
明劉績撰
内業四十九區言五
凡物之精此則為生(精謂神之至靈者也得此則為生)下生五穀上為
列星流於天地之間謂之鬼神藏於胸中謂之聖人是
故民氣(謂上之精者則人氣也)杲乎如登於天(杲明貌也)杳乎如入於
淵淖乎如在於海(淖汋潤也)卒乎如在於已(人有氣則存故如在於已也)
是故此氣也不可止以力(以力止之氣愈甚)而可安以德(靜心念德)
(氣自來也)不可呼以聲而可迎以音(調其宮商使之克諧氣自來也)敬守勿
失是謂成德(不失氣德自成)德成而智出(德成智自出)萬物果得(以智)
(安物物皆得宜)
凡心之刑(刑法也謂得安心之法也)自充自盈(充盈謂完而無虧也)自生自成
(生成謂每生心必有所成凡此皆得安心法故也)其所以失之必以憂樂喜怒
欲利(此六者過常以亂於心則失矣)能去憂樂喜怒欲利心乃反濟(若能)
(去六者則心反守其所而能濟成也)彼心之情利安以寧(安寧者心之所利也)勿煩
勿亂和乃自成(若無煩亂心和自成)折折乎如在於側忽忽乎如
將不得(折折明貌言心明察若在其側及其求之則忽忽然而不得)渺渺乎如窮無
極(渺渺微遠貌言心之微遠如欲窮之則無其極)此稽不遠日用其德(常以此考心不)
(遠之則日有所用也)夫道者所以充形也(自形内而虚者皆道)而人不能固
(人不能固守其虛反以利欲塞也)其往不復其來不舍(既有利欲之心則道往而不復)
(雖有其來無處可舍)謀乎莫聞其音(今謀欲尋於道則不聞其音)卒乎乃在於
心冥冥乎不見其形(尋至於極則近於心心之方寸虛道之君乎)淫淫乎與
我俱生(淫淫增進貌有生則有道故曰與我俱生也)不見其形不聞其聲而
序其成謂之道(雖無形聲常依序而成故謂之道也)凡道無所善心安愛
(言道無他善唯愛心安也)心靜氣理道乃可止(若靜心則氣自調理故道來止也)彼
道不遠民得以産(人得之以生則道在人故不遠也)彼道不離民因以
知(人既因道而知則道常在而不離)是故卒乎其如可與索(推尋其終似可與索)
𦕈𦕈乎其如窮無所(及欲窮之則眇眇然無所)彼道之情惡音與聲
(音聲者所以亂道故惡之也)脩心靜音道乃可得道也者口之所不
能言也目之所不能視也耳之所不能聽也所以脩心
而正形也(雖不可以言語視聽用之脩心則外形自正也)人之所失以死所得以
生也事之所失以敗所得以成也故凡道無根無莖無
葉無榮(道非如卉木而有根莖花葉也)萬物以生萬物以成命之曰道
(無根莖而能生無花葉而能成則隂陽不測者也故命之曰道)
天主正(平分四時天之正也)地主平(均生萬物地之平也)人主安靜(無為而無不為)
(人之安靜也)春秋冬夏天之時也山陵川谷地之枝也(為地之枝)
(條也)喜怒取予人之謀也(四者謀之用也)是故聖人與時變而不
化(時自變耳聖本不化)從物而不移(物遷而從之聖本不移)能正能靜然後
能定(必正靜然後定也)定心在中耳目聰明四肢堅固(心苟定於中則)
(耳目自聰明四肢自堅固者也)可以為精舍(心者精之所舍)精也者氣之精者
也(氣之尤精者為之精)氣道乃生(氣得道能有生)生乃思(生則有心故思也)思乃
知(思則知生也)知乃止矣(成智則理足故止也)凡心之形過知失生(安心)
(之法智過其度則失其生)一物能化謂之神一事能變謂之智(一謂無也)
(謂無心於物事而物事自變化以為神智也)化不易氣變不易智惟執一之
君子能為此乎(苟執一故能不易其氣智也)執一不失能君萬物(無心)
(為有心者主也)君子使物不為物使(無心故能使物而物不能使也)得一之理
治心在於中(苟得中則心自治矣)治言出於口治事加於人(則無狂事)
然則天下治矣一言得而天下服一言定而天下聽公
之謂也(理心之謂)
形不正德不來中不盡心不治(績按當依心術作中不精)正形攝
德天仁地義則淫然而自至(言欲正形攝德但能則天之仁法地之義則德淫然)
(自至淫進貌也)神明之極照乎知(照智者神明之極理)萬物中義守不忒
(若常守中則無差忒績按前心術作昭知天下通於四極則萬物為句)不以物亂官(貪物則官)
(亂)不以官亂心(貪官則心亂也)是謂中得(能忘官貨則中心自得也)有神自
在身(中得則神自在身也)一往一來莫之能思(神不測者也故往來不能思也)失
之必亂得之必治(謂神也)敬除其舍精將自來精想思之
(除謂有則想思之)寧念治之(寧靜思念則心自治)嚴容畏敬精將至定(但能)
(嚴敬則精至而定也)得之而勿捨耳目不淫心無他圖(既得精守之而勿捨)
(則耳目不淫心無他慮也)正心在中萬物得度(心在中而正則無過舉故萬物得度也)
道滿天下普在民所民不能知也(言人皆有道但不能自知耳)一言
之解上察於天下極於地蟠滿九州(若能解道之一言則能察天極地而)
(中滿於九州蟠委地也)何謂解之在於心安(解道者在於心安)我心治官
乃治我心安官乃安(言官之治安皆從心主也)治之者心也安之者
心也(治之與安無不由心)心以藏心(言心亦藏於心也)心之中又有心焉
(以心藏心故心中又有心)彼心之心(謂心中所藏之心)音以先言(言從音生故音先言)
(績按前心術作意以先言此乃字之誤下音同)音然後形(有音然後見也)形然後言
(有形則是言也)言然後使(有言則出命故有所使令)使然後治不治必亂(使而)
(違理故亂)亂乃死(亂則凶禍至故死也)精存自生其外安榮(精存於中則自然長)
(生至於外形靜而榮茂也)内藏以為泉原(内藏於精則無窮竭若水之泉)浩然和平
以為氣淵(言精既浩然和平則能生氣故為氣淵)淵之不涸四體乃固(生氣)
(之淵不有竭涸故四體固也)泉之不竭九竅遂通(藏精之泉不竭故九竅通也)乃
能窮天地被四海(體固竅通故能壽畢天地德被四海)中無惑意外無邪
菑(邪菑生於惑意故内無惑意則邪菑自銷也)心全於中形全於外(中全則外完)
不逢天菑不遇人害(天菑人害能禍不全者也)謂之聖人
人能正靜皮膚裕寬耳目聰明筋信而骨強(但能正靜則皮膚自)
(裕寬耳目自聰明筋骨自申強績按信前心術作肕)乃能戴大圜(天也)而履大方
(地也)鑒於大清(道也)視於大明(日月也)敬愼無忒(前心術作正靜不失)日
新其德徧知天下窮於四極敬發其充(充謂道也)是謂内得
(發行於道故内得也)然而不反此生之忒(忒差也若不反守於道則生有差謬也)凡
道必周必密(周密則愼不泄)必寬必舒(寬舒則博而密)必堅必固(堅固則精)
(不解)守善勿舍(勿舍則善自成)逐淫澤薄(兢逐淫邪津澤浮薄績按澤乃釋字)既
知其極反於道德(知極反德則常道自隆)全心在中不可蔽匿(有諸)
(内必形於外也)和於形容(心和者容睟也績按和乃知字誤也前心術作外見於形容可知於顔)
(色是也)見於膚色(内暢者體澤也)善氣迎人親於兄弟惡氣迎人
害於戎兵不言之聲疾於雷鼓(謂全心以德感物者也德者不疾而速不崇朝)
(而遍天下故疾於雷鼔也)心氣之形明於日月察於父母(全心之氣發形於外)
(則無不耀無不知若明於日月察於父母也)
賞不足以勸善(慕賞乃善非本為善)刑不足以懲過(畏刑懲過非本無過)氣
意得而天下服(若不慕賞不畏刑意氣内得善者此誠善也故天下服也)心意定而
天下聽(心意定則理明故天下聽也)摶氣如神萬物備存(摶謂結聚也結聚純)
(氣則無所不變化故如神而物備存矣績按前心術作專於意一於心耳目端知遠之證下摶亦作專)能
摶乎能一乎(摶結則自一也)能無卜筮而知吉凶乎(吉凶在於逆順故不)
(須卜筮而知也)能止乎能已乎(謂正而求諸已也)能勿求諸人而得之
已乎(求人者惑自得者明)思之思之又重思之(求已者必須再三思之也)思之
而不通鬼神將通之(若再三思之而不通則或致鬼神為通之也)非鬼神之
力也精氣之極也(言今能致鬼神者非鬼神自見其力蓋由思之不已精氣之極也)四
體既正血氣既靜一意摶心耳目不淫雖遠若近(言既體正)
(氣靜意一心專耳目之用不有淫過事雖遠大可以近速而成也)
思索生知(近而遇思索其知自生矣)慢易生憂(疎慢輕易必致凶禍故主憂也)暴傲
生怨(殘暴傲虐傷害必多故生怨也)憂鬱生疾(憂恚鬱塞懷不通暢故生疾也)疾困乃
死(既疾而困可謂彌留而死)思之而不捨内困外薄(思欲不捨則五藏困於内形骸)
(薄於外也)不蚤為圖生將巽舍(既已内困外薄尚不圖之如此則生將巽遁其舍而至於)
(死期也)食莫若無飽(飽食者善閉塞)思莫若勿致(致思者多困竭)節適之
齊彼將自至(齊中也言能節食適思常莫過中則生將自致)凡人之生也天出
其精(言禀精於天也)地出其形(地出衣食以養成其形績按形謂賦質於地也)合此
以為人(言合天地精氣以成人)和乃生(二氣和乃成其生也)不和不生察和
之道其精不見其徵不醜(醜類也言欲察和則精不可見至於徵驗又不知其類也)
平正擅胸論治在心此以長壽(和之精類雖不可知見但能平而正則和氣獨擅)
(於胸中論其適理又不離心如此則可以益筭而長壽也)忿怒之失度乃為之圖(若忿)
(怒過度則當圖而去之)節其五欲去其二凶(喜怒過度皆能為害故曰二凶)不喜
不怒平正擅胸(不喜不怒可謂和也故能既平且正獨擅於胸中也)
凡人之生也必以平正所以失之必以喜怒憂患是故
止怒莫若詩(詩有清風之慰故能止怒)去憂莫若樂節樂莫若禮守
禮莫若敬守敬莫若靜内靜外敬能反其性性將大定
凡食之道大充傷而形不臧(大充謂過於飽)大攝骨枯而血沍
(大攝謂過於飢血沍謂血銷減而凝沍)充攝之間此謂和成(間猶中也充攝得中則和)
(暢而有所成也)精之所舍而知之所生(言精智生舍於和成)飢飽之失度
乃為之圖(圖之令合於度)飽則疾動(飽而疾動則食氣銷)飢則廣思(飢而廣思)
(則忘其飢)老則長慮(老而長慮則遺其老)飽不疾動氣不通於四末(四末)
(四支)飢不廣思飽而不廢(廢止也)老不長慮困乃遫竭(令老則益)
(困而速竭)大心而敢(心既浩大又能勇敢)寬氣而廣(當寬舒其氣而廣有所容)其形
安而不移(形安則志固故不移)能守一而棄萬苛(守一則惡煩故能棄萬苛也)
見利不誘見害不懼寬舒而仁獨樂其身是謂雲氣意
行似天(能調其氣故比於雲意之行氣似天之布雲也)
凡人之生也必以其歡(歡則志氣和故生也)憂則失紀怒則失端
(憂怒過常則失其端紀)憂悲喜怒道乃無處(憂怒則害道故道無所處)愛慾靜
之遇亂正之(謂若愛慾則當靜之若遇廢亂則當正之)勿引勿推福將自歸
(去而勿引來而勿推但任平而往福則自歸也)彼道自來可藉與謀(藉因也因其自來而)
(與之謀則意動而理盡)靜則得之躁則失之靈氣在心一來一逝
(靜則來躁則逝)其細無内其大無外所以失之以躁為害心能
執靜道將自定得道之人理丞而屯泄胸中無敗(謂腠理丞)
(達屯聚泄散故胸中無敗)節欲之道萬物不害(能節欲則物無害也)
封禪第五十(元篇亡今以司馬遷封禅書所載管子言以補之)雜篇一
桓公既霸會諸侯於葵丘而欲封禪管仲曰古者封泰山
禪梁父者七十二家而夷吾所記者十有二焉昔無懷
氏(古之王者在伏羲前)封泰山禪云云(云云山在梁父東)虙羲封泰山禪
云云神農封泰山禪云云炎帝封泰山禪云云黃帝封
泰山禪亭亭(亭亭山在年隂)顓頊封泰山禪云云帝嚳封泰山
禪云云堯封泰山禪云云舜封泰山禪云云禹封泰山
禪會稽湯封泰山禪云云周成王封泰山禪社首(山名在博)
(縣或云在鉅平南十五里)皆受命然後得封禪桓公曰寡人北伐山
戎過孤竹西伐大夏涉流沙束馬懸車上卑耳之山(將上)
(山纏束其馬懸釣其車也卑耳即齊語所謂辟耳)南伐至召陵登熊耳山以望
江漢兵車之會三而乘車之會六九合諸侯一匡天下
諸侯莫違我昔三代受命亦何以異乎於是管仲睹桓
公不可窮以辭因設之以事曰古之封禪鄗上之黍北
里之禾(鄗上山也績按鄗音臛鄗上北里皆地名)所以為盛江淮之間一
茅三脊(所謂靈茅)所以為藉也東海致比目之魚(各有一目不比不行)
(其名曰鰈)西海致比翼之鳥(各有一翼不比不飛其名曰鶼鶼)然後物有不
召而自至者十有五焉今鳳凰麒麟不來嘉穀不生而
蓬蒿藜莠茂鴟梟數至而欲封禪毋乃不可乎於是桓
公乃止
小問第五十一雜篇二
桓公問管子曰治而不亂明而不蔽若何管子對曰明
分任職則治而不亂明而不蔽矣公曰請問富國奈何
管子對曰力地而動於時則國必富矣(謂勤力於地利其所動作必合)
(於天時)公又問曰吾欲行廣仁大義以利天下奚為而可
管子對曰誅暴禁非(此大義也)存亡繼絶而赦無罪(此廣仁也)則
仁廣而義大矣公曰吾聞之也夫誅暴禁非而赦無罪
者必有戰勝之器攻取之數而後能誅暴禁非而赦無
罪公曰請問戰勝之器管子對曰選天下之豪傑致天
下之精材來天下之良工則有戰勝之器矣公曰攻取
之數何如管子對曰毁其備散其積奪之食則無固城
矣(毁備奪食則無以守故其城不固此謂攻也)公曰然則取之若何(謂取其土)管
子對曰假而禮之(假謂假借之恩)厚而勿欺(厚謂重之以德)則天下之
士至矣公曰致天下之精材若何(精材謂美材可為軍之器用也)管子
對曰五而六之九而十之不可為數(欲致精材者必當貴其價故他處直)
(五我酬之六他處直九我酬之十常令貴其一分不可為之定數如此則天下精材可致也)公曰來
工若何管子對曰三倍不遠千里(酬工匠之庸直常三倍他處則工人不以)
(千里為遠皆至矣)桓公曰吾已知戰勝之器攻取之數矣請問
行軍襲邑舉錯而知先後不失地利若何管子對曰用
貨察圖(用貨為反間則知其先後察彼國圖則不失地利也)公曰野戰必勝若何
管子對曰以竒(竒謂權譎以勝敵也)公曰吾欲徧知天下若何管
子對曰小以吾不識則天下不足識也(若能博聞多見齊其所不識則)
(知天下遍矣吾之所識天下亦無人能識之也)公曰守戰遠見有患(為國者必入守出戰)
(今吾於此二者預見其患矣)夫民不必死則不可與出乎守戰之難
(守戰之難必致死然後可出也)不必信則不可恃而外知(人必誠信然後為君視聽)
(故知外事也)夫恃不死之民而求以守戰恃不信之人而求
以外知此兵之三闇也(苟不死不信則守闇戰闇外闇故曰三闇)使民必死
必信若何管子對曰明三本公曰何謂三本管子對曰
三本者一曰固二曰尊三曰質公曰何謂也管子對曰
故國父母墳墓之所在固也(人既戀本而哀墳墓則其心固)田宅爵祿
尊也妻子質也三者備然後大其威厲其意則民必死
而不我欺也(不我欺則信也)桓公問治民於管子管子對曰凡
牧民者必知其疾(疾謂患苦也)而憂之以德勿懼以罪勿止
以力(煩力役則止而不來)愼此四者足以治民也桓公曰寡人睹
其善也何為其寡也(謂四言雖善然以之理國恐其太少)管子對曰夫寡
非有國者之患也(患在不能行不在寡少也)昔者天子中立地方千
里四言者該焉何為其寡也(該備也謂四言足以備千里之化不為少)夫牧
民不知其疾則民疾(疾謂憎嫌之也)不憂以德則民多怨懼之
以罪則民多詐(設詐以避罪也)止之以力則往者不反(創其力役之苦)
來者鷙距(鷙疑也距止也聞其役煩則疑而止)故聖王之牧民也不在其
多也桓公曰善勿已如是又何以行之(其事既善雖然不但如是而已)
(更有何事以行此四言也)管仲對曰質信極忠(質主也謂主能得信又極忠也)嚴以
有禮愼此四者所以行之也桓公曰請問其說管仲對
曰信也者民信之忠也者民懷之嚴也者民畏之禮也
者民美之語曰澤命不渝信也(謂恩澤之命不有渝變如此者信也詩舍命不)
(渝蓋澤乃釋字釋同舍)非其所欲勿施於人仁也(仁者忠於人也)堅中外
正嚴也質信以讓禮也(主行於信又能遜譲如此者禮也)桓公曰善哉
牧民何先管仲對曰有時先事有時先政有時先德有
時先恕飄風暴雨不為人害涸旱不為民患百川道(百川)
(之流皆從故道)年穀熟糴貸賤禽獸與人聚食民食(年穀熟則禽獸食人)
(之食)民不疾疫當此時也民富且驕牧民者厚收善歲以
充倉廩(善歲謂有年)禁藪澤此謂先之以事隨之以刑敬之
以禮樂以振其淫(振正也禮樂者所以止人淫放)此謂先之以政飄風
暴雨為民害涸旱為民患年穀不熟歲饑糴貸貴民疾
疫當此時也民貧且罷牧民者發倉廩山林藪澤以共
其財後之以事先之以恕以振其罷此謂先之以德其
收之也不奪民財(謂善歲也)其施之也不失有德(謂凶年也)富上
而足下此聖王之至事也桓公曰善
桓公問管仲曰寡人欲霸以二三子之功既得霸矣今
吾有欲王其可乎管仲對曰公當召叔牙而問焉(管仲知桓)
(公不可王雖以實對故推令問叔牙)鮑叔至公又問焉鮑叔對曰公當召
賓胥無而問焉賓胥無趨而進公又問焉賓胥無對曰
古之王者其君豐其臣教(君豐臣教則君能制臣故可以王也)今君之臣
豐(言德豐於君也)公遵遁繆然遠二三子遂徐行而進(言公之所遵行)
(者皆流遁繆妄之事無所比可謂遠於二三子但當塗而漸以取進耳欲王天下恐未可也)公曰昔
者大王賢王季賢文王賢武王賢武王伐殷克之七年
而崩周公旦輔成王而治天下僅能制於四海之内矣
今寡人之子不若寡人寡人不若二三子以此觀之則
吾不王必矣
桓公曰我欲勝民(言欲勝服於民)為之奈何管仲對曰此非人
君之言也(人君之言當仁以化之不可直用刑勝也)勝民為易夫勝民之為
道非天下之大道也君欲勝民則使有司疏獄而謁有
罪者償(謂疏錄獄囚謁告有罪者則償之也)數省而嚴誅(數省有過嚴其誅罪)若此
則民勝矣雖然勝民之為道非天下之大道也使民畏
公而不見親(嚴刑故也)禍亟及於身(二世嚴刑身戮望夷)雖能不久(雖能)
(勝人不可久安)則人持莫之弑也危哉(持謂見劫執也弑謂殺親也)君之國
岋乎
桓公觀於廄問廏吏曰廏何事最難廏吏未對管仲對
曰夷吾嘗為圉人矣(圉養馬也)傅馬棧最難(謂編次之棧馬所立木也)先
傅曲木曲木又求曲木(編棧者先附曲木其次還須曲木求其類)曲木已傅
直木無所施矣(既用曲木又施直木則失其類而棧敗矣喻小人用則君子退也)先傅
直木直木又求直木直木已傅曲木亦無所施矣(喻君子用)
(則小人退)
桓公謂管仲曰吾欲伐大國之不服者奈何管仲對曰
先愛四封之内然後可以惡竟外之不善者(四封之内見愛則人)
(致死可以惡竟外之不善者)先定卿大夫之家然後可以危鄰之敵
國(卿大夫之家既定則國強故可以危鄰國)是故先王必有置也然後有廢
也(已國有置然後廢他國也)必有利也然後有害也(能利己國然後可以害他國也)
桓公踐位令釁社塞禱(殺牲以血澆落於社曰釁社)祝鳬已疪獻胙
(祝祝史鳬已疪其名也胙祭肉也)祝曰除君苛疾(祝令除君項苛之疾)與若之多
虚而少實(若似也謂君之材能多似有而非實如此者亦祝去之也)桓公不說瞋目
而視祝鳬已疪祝鳬已疪授酒而祭之曰又與君之若
賢(謂君似賢亦當去之)桓公怒將誅之而未也以復管仲(復猶告也)管
仲於是知桓公之可以霸也(祝史誣君之惡君怒而將誅之是心務善也故知可)
(與霸也)
桓公乘馬虎望見之而伏桓公問管仲曰今者寡人乘
馬虎望見寡人而不敢行其故何也管仲對曰意者君
乘駮馬而洀桓迎日而馳乎(洀古盤字)公曰然管仲對曰此
駮象也駮食虎豹故虎疑焉
楚伐莒莒君使人求救於齊桓公將救之管仲曰君勿
救也公曰其故何也管仲對曰臣與其使者言三辱其
君顔色不變(辱其君而色不變則無羞恥也)臣使官無滿其禮三(三加其禮)
(皆不滿意)強其使者爭之以死(不識不滿之意纔激強之則爭之以死是不智)莒君
小人也君勿救(其使不賢故知其君小人也)桓公果不救而莒亡
桓公放春三月觀於野(春物放發故曰放春)桓公曰何物可比於
君子之德乎隰朋對曰夫粟内甲以處中有卷城外有
兵刃(種粟者甲在内而處葉居外而卷若城苗之纖芒在外有兵刃)未敢自恃自命曰
粟(粟之物用雖如此然不敢自恃故自名曰粟粟則謹促之名也)此其可比於君子之
德乎管仲曰苗始其少也眴眴乎其孺子也(眴眴柔順貌穀苗始)
(則柔順故似孺子也)至其壯也莊莊乎何其士也(壯謂苗轉長大莊莊矜直貎也)
至其成也由由乎兹免何其君子也(由由悦也實貌兹免謂益有謹勵)
天下得之則安(人以穀為命)不得則危故命之曰木(以其和調人之)
(性命)此其可比於君子之德矣桓公曰善
桓公北伐孤竹未至卑耳之谿十里闟然止瞠然視(闟住)
(立貌瞠驚視貌)援弓將射引而未敢發也謂左右曰見是前人
乎左右對曰不見也公曰事其不濟乎寡人大惑今者
寡人見人長尺而人物具焉冠右袪衣走馬前疾事其
不濟乎寡人大惑豈有人若此者乎管仲對曰臣聞登
山之神有俞兒者長尺而人物具焉霸王之君興而登
山神見且走馬前疾道也袪衣示前有水也右袪衣示
從右方涉也至卑耳之谿有贊水者(謂贊引渡水者)曰從左方
涉其深及冠從右方涉其深至膝若右涉其大濟桓公
立拜管仲於馬前曰仲父之聖至若此寡人之抵罪也
久矣(抵當也不知仲父之聖是寡人當有罪久矣)管仲對曰夷吾聞之聖人
先知無形今已有形而後知之臣非聖也善承教也(善承)
(古人之法)
桓公使管仲求甯戚甯戚應之曰浩浩乎育育乎管仲
不知至中食而慮之婢子曰公何慮管仲曰非婢子之
所知也婢子曰公其毋少少毋賤賤昔者吳干戰(干江邊地)
(也)未齓不得入軍門(齓毁齒也)國子擿其齒遂入為干國多
(戰功曰多言於干戰國子功多也)百里徯秦國之飯牛者也穆公舉而
相之遂霸諸侯由是觀之賤豈可賤少豈可少哉管仲
曰然公使我求甯戚甯戚應我曰浩浩乎吾不識婢子
曰詩有之浩浩者水育育者魚(水浩浩然盛大魚育育然相與而遊其中喻時)
(人皆得配偶以居其室家甯戚有伉儷之思故陳此詩以見意)未有室家而安召我居
(言誰當召我授之配匹與之為居也)甯子其欲室乎
桓公與管仲闔門而謀伐莒未發也而已聞於國矣桓
公怒謂管仲曰寡人與仲父闔門而謀伐莒未發也而
已聞於國其故何也管仲曰國必有聖人桓公曰然夫
日之役者有執席食以視上者必彼是邪(桓公與管仲謀時役人於)
(前乃有執席而食私目上視所以察君也必是人者知吾謀也)於是乃令之復役毋復
相代(時執席而食者代人入役因得察君今不令相代彼亦知君覺已必當來也)少焉東郭
郵至桓公令儐者延而上(儐謂贊引賓客者也)與之分級而上(公以)
(客禮待之故與之分級而上謂使之就賓階也)問焉曰子言伐莒者乎東郭郵
曰然臣也桓公曰寡人不言伐莒而子言伐莒其故何
也東郭郵對曰臣聞之君子善謀而小人善意(善以意度之也)
臣意之也桓公曰子奚以意之東郭郵曰天欣然喜樂
者鐘鼔之色也夫淵然清靜者縗絰之色也漻然豐滿
(心在兵武形氣盛故其貌豐滿)而手足拇動者(中勇外形必應故手足拇動也)兵甲之
色也日者臣視二君之在臺上也口開而不闔是言莒
也(莒字兩口故二君開口相對即知其言莒)舉手而指勢當莒也且臣觀小
國諸侯之不服者唯莒於是(唯莒不服於是知之)臣故曰伐莒桓
公曰善哉以微射明此之謂乎(言以形色之微知伐國之明也)子其坐
寡人與子同之(同伐莒之謀也)
客或欲見於齊桓公請仕上官授祿千鍾公以告管仲
曰君予之客聞之曰臣不仕矣公曰何故對曰臣聞取
人以人者(以人之言然後取人)其去人也亦用人吾不仕矣
管子補注卷十六
