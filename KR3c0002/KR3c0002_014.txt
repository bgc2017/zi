管子補注卷十四
明劉績撰
水地第三十九短語十三
地者萬物之本原諸生之根苑也(苑囿城也)美惡賢不肖愚
俊之所生也(謂生於地)水者地之血氣如筋脉之通流者也
(言水材美具備其潤澤若氣以支持於地者若筋分流地上若脉也)故曰水具材也(言水材美)
(具備)何以知然也曰夫水淖弱以清而好洒人之惡仁也
(淖和也惡垢穢也)視之黑而白精也(視其色雖黑及揮揚之則白如此者精也)量之
不可使概至滿而止正也(以意量之則多少不可以概注於器滿則止不可加剰如)
(此者正也)唯無不流至平而止義也(方圓邪曲無所不流平則止不可增高如此者)
(義也)人皆赴高已獨赴下卑也卑也者道之室王者之器
也(道以卑為室王以卑為器也)而水以為都居(都聚也水聚居於下卑也)凖也者
五量之宗也(水可為平凖五量取則焉故為五量之宗也)素也者五色之質
也(無色謂之素水雖無色五色不得不成故為五色質也)淡也者五味之中也(無味)
(謂之淡水雖無味五味不得不和故為五味中也)是以水者萬物之凖也(萬物取平)
(焉故曰凖也)諸生之淡也(能濟諸生以適中故曰淡也)違非得失之質也
(得亦自水生焉失亦自水生焉故為得失之質)是以無不滿無不居也集於天
地(雨從天降而亦有河漢故水集於天地)而藏於萬物(動植之物皆含液也)産於金
石(㨂金於水山石之穴或有溜泉焉)集於諸生(諸合生類皆得水而生之)故曰水神
(莫不有水焉不知其所故謂之神也)集於草木根得其度(得其生之度)華得其
數(得其榮落之數)實得其量(得其生熟之量)鳥獸得之形體肥大羽毛
豐茂文理明著萬物莫不盡其幾(幾謂從無以適有也)反其常者
(常謂長育之常數也)水之内度適也(内度謂潛潤之度也)夫玉之所貴者九
德出焉夫玉温潤以澤仁也鄰以理者知也(鄰近也玉文相適近)
(理各自通如此知也)堅而不蹙義也(蹙屈聚也如此義也)廉而不劌行也鮮
而不垢潔也折而不撓勇也瑕適皆見精也(瑕適玉病也以其精)
(純故不掩瑕適)茂華光澤並通而不相陵容也叩之其音清搏
徹遠純而不殺辭也(象古君子之辭也)是以人主貴之藏以為
寶剖以為符瑞九德出焉(人主所以寶而藏之為符瑞九德之故)人水也
男女精氣合而水流形(隂陽交感流布成形也)三月如咀咀者何
曰五味五味者何(咀咀口和嚼之謂三月之胎渾初凝類口所嚼食也)曰五藏(五味)
(出於五藏後也)酸主脾醎主肺辛主腎苦主肝甘主心五藏已
具而後生肉脾生膈(膈在脾上也)肺生骨腎生腦肝生革(革皮)
(膚也)心生肉五肉已具而後發為九竅脾發為鼻肝發為
目腎發為耳肺發為口心發為舌(績按舊本無此句今據文子補之)五
月而成十月而生生而目視耳聽心慮目之所視非特
山陵之見也察於荒忽耳之所聽非特雷鼓之聞也察
於淑湫心之所慮非特知於麤粗也察於微𦕈故脩要
之精(言精思是理脩要妙之精也)是以水集於玉而九德出焉凝蹇
而為人(蹇停也言精液凝停則為人也)而九竅五慮出焉(五慮謂耳目鼻口心也)
此乃其精(言九竅五慮是身之精也)麤濁蹇能存而不能亡者也(謂人)
(之禀氣麤濁而蹇但能存而不能亡也績按此言水之精麤濁蹇能存而不能亡者生人與玉注俱非)
伏闇能存而能亡者蓍龜與龍是也(言龜龍禀氣微妙悠遠而暗冥故能)
(存亡而為變化也)龜生於水發之於火(謂卜者以火鑽灼之)於是為萬物
先為禍福正(謂龜得水火之靈故先知於萬物識禍福之正也)龍生於水被五
色而游故神(得水不測之靈故神)欲小則化如蠶蠋(蠋藿中虫)欲大則
藏於天下(言能隱覆天下)欲尚則凌於雲氣(尚上也)欲下則入於
深泉變化無日(隨時而變不期於日)上下無時謂之神龜與龍伏
闇能存而能亡者也
或世見(謂下谷不徙水不絶之也)或世不見者(謂涸川水有時而絶)生蟡與慶
忌(世見生慶忌世不見生蟡也績按蟡於危切又音詭)故涸澤數百歲谷之不
徙水之不絶者生慶忌(謂涸澤之中有谷有水谷不徙而水不絶也)慶忌者
其狀若人其長四寸衣黃衣冠黃冠戴黃蓋乘小馬好
疾馳以其名呼之可使千里外一日反報此涸澤之精
也涸川之精者生於蟡蟡者一頭而兩身其形若蛇其
長八尺以其名呼之可以取魚鼈此涸川水之精也
是以水之精麤濁蹇能存而不能亡者生人與玉伏闇
能存而能亡者蓍龜與龍或世見或不見者蟡與慶忌
故人皆服之(謂服用水)而管子則之(言管子獨能知水法則也)人皆有之
(莫不有水)而管子以之(以用也言管子獨能用水也)是故具者何也水是
也(言水無理不具也)萬物莫不以生(得水以生)唯知其託者能為之
正具者水是也(託依也能知水理之所依者能正於萬物故理之具者水也)故曰水
者何也萬物之本原也諸生之宗室也美惡賢不肖愚
俊之所産也何以知其然也夫齊之水道躁而復故其
民貪麤而好勇(以水道回復故令人貪以其躁速故令人麤勇也)楚之水淖弱
而清故其民輕果而賊(以其淖弱故輕佚清則明察故人果賊也)越之水濁
重而汨故其民愚疾而垢(汨浸也濁重故愚浸則多所漸入故疾垢也)秦之
水泔最而稽&KR1657;滯而雜(最絶也稽停留也謂秦水絶泔而味停留又泥&KR1657;沉滯與水相)
(雜也)故其民貪戾㒺而好事(以其甘而稽故貪戾以其滯雜故誣而好事)齊
晉之水枯旱而運&KR1657;墆而雜(齊晉謂齊之西而晉之東枯旱謂其水慘澁而無光)
(也)故其民諂諛而葆詐巧佞而好利(以其運故諂諛以其枯旱故葆詐以)
(其&KR1657;雜故巧佞而好利)燕之水萃下而弱沉滯而雜故其民愚戇
而好貞輕疾而易死(沉故愚戇而好貞萃雜故輕疾而易死也)宋之水輕勁
而清故其民簡易而好正(輕故簡易清勁故好正也)是以聖人之化
世也其解在水(言解人之邪正嘗水而知)故水一則人心正(一謂不雜)水
清則民心易一則欲不汚(人心既一故欲不汚穢)民心易則行無
邪(易直則無邪也)是以聖人之治於世也不人告也不戶說也
其樞在水(樞主運轉者也言欲轉化於人但則水之理故曰其樞在水也)
四時第四十短語十四
管子曰令有時(王者命令必有其時)無時則必視順天之所以來
(視謂觀而察之若不得時則必觀察其所致改革以順天道之來也)五漫漫六惽惽孰知
之哉(漫漫曠遠貌惽惽微暗貌五謂每時之政其理曠遠六謂隂陽四時其理微暗既漫且惽故知之者)
(少也)唯聖人知四時不知四時乃失國之基不知五穀之
故國家乃路(路謂失其常居)故天曰信明地曰信聖(言能信順天地之道)
(則而行之者曰明曰聖也)四時曰正(順行四時之令曰正也)其王信明聖其臣
乃正(君明聖則能用賢材故正也)何以知其王之信明信聖也曰愼
使能而善聽信之(謂能聽信賢材之人)使能之謂明(使任賢能則為明也)聽
信之謂聖(既聽其言又信其事所以為聖)信明聖者皆受天賞(信明者天福也)
使不能為惽(既使不能所以為惽)惽而忘也者皆受天禍(惽忘則動皆違)
(理故受天殃也)是故上見成事而貴功則民事接勞而不謀(謂君)
(見下有成則能貴賞其功是上能以恩接人事故雖下勞不謀上報其事也)上見功而賤則
為人下者直(恃其功勞故肆直也)為人上者驕(不恤下功則以驕悖故也)是故
隂陽者天地之大理也(天地用隂陽為生成)四時者隂陽之大經
也(隂陽更用於四時之間為緯也)刑德者四時之合也(德合於春夏刑合於秋冬)刑
德合於時則生福詭則生禍然則春夏秋冬將何行
東方曰星(東方隂陽之氣和雜之時故為星星亦不定於隂陽也)其時曰春(春蠢也時)
(物蠢而生也)其氣曰風(陽動而隂寒為風也)風生木與骨(木為風而發暢骨亦木之)
(類也)其德喜嬴而發出節(出生也言春德喜悦長嬴為發生之節也)時其事號
令脩除神位謹禱弊梗(梗塞也時方開通而有弊敗梗塞者則禱神以通道之績按)
(淮南子仲春祭不用犧牲用圭璧更皮幣疑此乃幣更誤)宗正陽(春陽事故以正陽為宗)治隄
防(夏多水潦故於春預脩隄防)耕芸樹蓺正津梁(謂正橋梁也)脩溝瀆甃
屋行水(甃者使之行水也脩屋壞時方漑灌依次行而用)解怨赦罪通四方(凡此)
(皆助發生之氣)然則柔風甘雨乃至(柔和也)百姓乃壽百蟲乃蕃
此謂星德(星以和為德也)星者掌發發為風(掌主也主以風發生)是故春
行冬政則彫(肅殺之氣乘之故彫落也)行秋政則霜(秋霜降時也)行夏政
則欲(績按疑燠字誤月令行夏令煗氣早來意)是故春三月以甲乙之日
發五政(甲乙統春之三時也)一政曰論幼孤舍有罪二政曰賦爵
列授祿位(列次也)三政曰凍解脩溝瀆復亡人(人之逃亡者復還之)
四政曰瑞阻險(路有險阻理之使端平也)脩封疆正千伯(千伯即阡陌也)五
政曰無殺麑夭毋蹇華絶芋(蹇拔也芋之屬其根經冬不死不絶之也績按後)
(禁藏作毋夭英毋柎竽必有一誤)五政苟時春雨乃來
南方曰日(南方太陽故為日也)其時曰夏(夏假也謂時物皆假大也)其氣曰陽
(夏之氣也)陽生火與氣(陽為鬱熱敲蒸故為火氣也)其德施舍脩樂(施舍謂施)
(爵祿舍逋罪脩樂謂作樂以脩輔也)其事號令賞賜賦爵受祿順鄉(順鄉謂不)
(違土俗之宜也)謹脩神祀量功賞賢以動陽氣(陽氣主仁故行恩賞以助之也)
九暑乃至(九暑謂九夏之暑也)時雨乃降五穀百果乃登此謂日
德(日以昭育為德也)中央曰土(土位在中央而寄王於六月承火之後以土火之子故也而統)
(於夏所以與火同章也)土德實輔四時入出(土在四時之季與之入出績按此言工)
(無定時也)以風雨節土益力(土得雨遍益其生植之力績按此言土無定氣也)土生
皮肌膚(土所生木實成皮與肌膚績按此言土氣之生也)其德和平用均(土無不載)
(無不生故和而用均也)中正無私(位居中正無偏私)實輔四時(績按此言土之德)
(也)春嬴育夏養長秋聚收冬閉藏(言上之四時皆土之所輔成也績按此)
(言土之事也)大寒乃極國家乃昌四方乃服(言土輔四時使均成然後寒極)
(而成歲國昌而民服)此謂歲德(謂土能成歲之德也)日掌賞賞為暑(得賞則熱熱故)
(為暑)歲掌和和為雨(和則隂陽交故為雨)夏行春政則風(風主春故)行秋
政則水行冬政則落(霜氣肅殺故彫落也)是故夏三月以丙丁之
日發五政一政曰求有功發(績按疑伐字)勞力者而舉之二
政曰開久墳(久墳瘞之處開通之也)發故屋辟故窌以假貸(辟開也)
三政曰令禁扇去笠(禁扇去笠者不欲令人禦盛陽之氣)毋扱免(禁扱袵免袒者)
(亦不欲人惡盛陽之氣也)除急漏田廬(田中之廬欲漏之不欲人惡盛陽之氣也)四政曰
求有德賜布施於民而賞之五政曰令禁罝設禽獸(謂設)
(罝以取禽獸也)毋殺飛鳥五政苟時夏雨乃至也
西方曰辰(辰星日交會也秋隂陽適中故為辰)其時曰秋(秋揫也時物成熟揫斂之)其
氣曰隂(秋之氣也)隂生金與甲(隂氣凝結堅實故生金為爪甲也)其德憂哀
靜正嚴順(秋氣悽惻故以憂恤哀憐為德靜正隂之性也嚴順謂德雖嚴然順時而為之也)居
不敢淫佚(順秋氣而靜居不敢為淫佚過失也)其事號令毋使民淫暴順
旅聚收(謂順時理軍旅聚而收之也)量民資以畜聚賞彼羣幹(衆有武幹)
(人當賞之)聚彼羣材(材謂可以充兵器之材當收聚之)百物乃收使民毋怠
(時云收斂出師故聚装人無懈怠)所惡其察所欲必得(察所惡之方而伐之則得其所)
(欲也)我信則克(我旣誠信故能克敵)此謂辰德(辰以收斂殺姦邪為德也)辰掌收
收為隂(收聚冬閉藏故為隂)秋行春政則榮(春發榮也)行夏政則水(夏多)
(行水潦也)行冬政則耗(冬肅殺損耗也)是故秋三月以庚辛之日發
五政一政曰禁博塞(博塞長姦邪故禁之)圉小辯鬭譯誋(小辯則利口覆)
(國及譯傳言語相疾忌為鬭訟者皆當禁圉之也)二政曰毋見五兵之刃(時或出師)
(掩襲故藏五兵之刃也)三政曰愼旅農趣聚收四政曰補缺塞坼
(師旅營農當愼收之秋方閉藏故令補塞缺坼也)五政曰脩牆垣周門閭(亦所以助)
(閉藏之氣)五政苟時五穀皆入
北方曰月(北方太隂故為月也)其時曰冬(冬中也言藏收萬物於中也)其氣曰
寒(冬之氣也)寒生水與血(寒釋則水流血亦水之類)其德淳越温怒周密
(冬時花葉凋落唯根幹存焉故以淳質為德越散也冬既閉藏時則入於恡嗇故令散施為德雖復隂怒當節)
(之以温周密者衆隂之閉藏也)其亊號令脩禁徙民令靜止(時方休息故禁人私)
(徙令為靜止也)地乃不泄(冬令行故池不泄也)斷刑致罰無赦有罪以符
隂氣(隂氣主殺故斷刑致罪以符之)大寒乃至甲兵乃強五穀乃熟國
家乃昌四方乃備此謂月德(月以閉藏罰罪歲德也)月掌罰罰為
寒(罰則殺物故為寒也)冬行春政則泄(春陽氣發泄也)行夏政則靁(夏雷雹行)
行秋政則旱(謂冬氣旱早也)是故冬三月以壬癸之日發五政
一政曰論孤獨恤長老二政曰善順隂脩神祀賦爵祿
授備位三政曰效會計毋發山川之藏(山藏謂銅銀之屬藏在山者川)
(藏謂珠玉之屬藏在川者也)四政曰捕奸遁得盜賊者有賞五政曰
禁遷徙止流民圉分異(分異謂離居者)五政苟時冬事不過所
求必得所惡必伏(績按自是故至此舊本誤在暴虐積則亡下)
是故春凋秋榮冬雷夏有霜雪此皆氣之賊也(氣反時則為賊)
(害也)刑德易節失次則賊氣遫至賊氣遫至則國多菑殃
是故聖王務時而寄政焉(謂順時而立政)作教而寄武(因教而習武也)
作祀而寄德焉(謂設祭以顯德則神歆也)此三者聖王所以合於天
地之行也(天地之行唯此三者而已)日掌陽月掌隂星掌和陽為德
隂為刑和為事是故日食則失德之國惡之月食則失
刑之國惡之彗星見則失和之國惡之(失則當受罰故其所失各以其)
(所類而興惡也)風與日爭明則失生之國惡之(日惡風且熱旱災成矣方生之)
(物皆枯悴矣此失生德也故失生之國惡也)是故聖王日食則脩德月食則
脩刑彗星見則脩和風與日爭明則脩生此四者聖王
所以免於天地之誅也信能行之五榖蕃息六畜殖而
甲兵強治積則昌暴虐積則亡
道生天地(道者自然能生天地也)德出賢人(德者賢人所脩為故能生賢也)道生
德(法道則成德也)德生正(德脩則理自正)正生事(正直則事幹)是以聖王治
天下窮則反終則始德始於春長於夏刑始於秋流於
冬(謂刑於冬而休息也)刑德不失四時如一(皆順時而成故如一)刑德離鄉
時乃逆行(鄉方也)作事不成必有大殃月有三政(月三旬政異故)
(曰三政也)王事必理以為必長(王者行事必順三政之理然後可以長久)不中者
死失理者亡(中猶合也不合三政者則無違失其理必敗亡)國有四時固執王
事(固執四時之政以輔行王事)四守有所(謂守四時令得其所)三政執輔(執月三之)
(政輔行已德也)
五行第四十一短語十五
一者本也(本農桑也)二者器也(器所以理農桑之具也)三者充也(充謂人力)
(能稱本與器也)治者四也(人既務本設治以理之也)教者五也(人既奉法則以禮義教之)
守者六也(人既奉法從教則設官以守之)立者七也(既設官以守之則能立事)前者
八也(既能設官立事可與前王比隆)終者九也(既能與前王比隆可謂王道之終也)十者
然後具五官於六府也(立五行之官分掌六府也)五聲於六律也(謂播)
(五聲於六律也)六月日至(陽生至六為夏至隂生至六為冬至)是故人有六多(陽至)
(六為純陽之多也隂至六為純隂之多也人禀隂陽之純以生故曰人有六多)六多所以街天
地也(街猶陽隂多也)天道以九制(九老陽之數以老陽制天所以君長之也)地理以
八制(八少隂之數以少隂制地欲其生息也)人道以六制(六者兼三才之數人禀天地隂)
(陽之氣以生故以制人也)以天為父以地為母以開乎萬物(父母開通以生)
(萬物)以總一統(總持其本以統萬物也)通乎九制六府三充而為明
天子(言能總一統九制已下可謂明天子)脩槩水上以待乎天菫(菫誠也言天子)
(能以中正自脩以槩自平上待天誠也)反五藏以視不親(又親反察於五藏以視知何者)
(不親也)治祀之下以觀地位(理於祭祀之時於其所祭之下觀知地位之尊卑也)貨
曋神廬合於精氣(神廬謂廟祠也日所次隅曰曋言祭神廬之時或薦珍貨雖已奠於地復)
(以日次隅之所以為精祥也如此者所以招合鬼神精氣之道也)已合而有常(神既合聚而享)
(祐則風雨得其常也)有常而有經(風雨有常百貨成而常經不失也)審合其聲脩
十二鍾以律人情(不失其經則庶績咸通故可審合理世之聲以成安樂之音然後十二鍾)
(以播其音音之高下皆法人情律法也)人情已得萬物有極然後有德(得人)
(情則物理極極於物理可謂有德也)故通乎陽氣所以事天也經緯日月
用之於民(天氣以積陽成德故通陽氣然後能事天又經緯日月之時候使人用之也)通乎
隂氣所以事地也經緯星歷以視其離(地以積隂成體故通隂氣然後)
(能事地又經緯星歷之節氣視知其離絶也)通若道然後有行(言能通上隂陽天地之道)
(然後所行不失也)然則神筮不靈神龜不卜(既通天地之道則所行無不當故龜)
(筮不能為卜兆)黃帝澤參治之至也(黃帝雖通天地之道不使參問田澤以得萬靈之情)
(可謂理之至也)
昔者黃帝得蚩尤而明於天道得大常而察於地利得
奢龍而辯於東方(績按一本奢作蒼下倣此)得祝融而辯於南方
得大封而辯於西方得后土而辯於北方黃帝得六相
而天地治神明至蚩尤明乎天道故使為當時(謂知天時之所)
(當也)大常察乎地利故使為廩者(廩給也謂開廩以給人也)奢龍辯於
東方故使為工師(工師即司空也)祝融辯乎南方故使為司徒
(謂主徒衆使務農也)大封辯於西方故使為司馬(主兵馬以出征)后土辯
乎北方故使為李(李獄官也取使象水之平也)是故春者工師也夏
者司徒也秋者司馬也冬者李也昔黃帝以其緩急作
五聲(調政理之緩急作五聲也)以政五鍾令其五鍾一曰青鍾大音
(大音東方鍾名)二曰赤鍾重心三曰黃鍾灑光四曰景鍾昧其
明五曰黑鍾隱其常(自大音重心已下皆鍾名其義則未聞)五聲既調然
後作立五行以正天時五官以正人位人與天調然後
天地之美生(美謂甘露醴泉之類也)
日至睹甲子木行御(謂春日既至睹甲子用木行御時也)天子出令命左
右士師内御(謂内侍之官也)總别列爵(謂總别等列之爵也)論賢不肖士
吏(論士吏之賢與不肖當有所黜陟也)賦秘賜(秘藏之物出而賦賜之也)賞於四境之
内發故粟以田數(故粟陳也以田數多少用陳粟給人使得務農)出國衡(官名)愼
山林禁民斬木所以愛草木也然則水解而凍釋草木
區萌(萌牙區别而生也)贖蟄蟲卵菱(贖猶去也卯鳬菱茨也皆早春而生也)春辟
勿時(春當耕闢無得不及時也)苗足本(足猶擁也春生之苗當以土擁其本)不癘雛鷇
(癘殺也雛隨母食者)不夭麑䴠(麑鹿子也言夭傷之)毋傅速亡傷繦褓(繦褓之嬰)
(孩無得傷損也)時則不凋(若能行上事春則繁茂而不凋枯也)七十二日而畢(春當)
(九十日而今七十二日而畢者則季月十八日屬土位故也績按自甲子起周一甲子六十日又零十二日)
(得丙子故曰七十二日而畢下皆倣此蓋五七三百五十日又五二為十日通三百六十日一年之數也注皆)
(非)睹丙子火行御天子出令命行人内御(行人行使之官也)令
掘溝澮津舊塗(舊塗謂先時濟水處當設其津梁也)發藏任君賜賞(任委也藏)
(中委積物當發用之即以充君之賞賜也)君子脩游馳以發地氣(游馳謂游戲馳馬也)
出皮幣命行人脩春秋之禮於天下諸侯通天下遇者
兼和(春秋二時聘問之禮)然則天無疾風草木發奮鬱氣息(謂鬱蒸之)
(氣止息也)民不疾而榮華蕃七十二日而畢睹戊子土行御
天子出令命左右司徒内御(命司徒御理夏政也)不誅不貞(貞正也太)
(陽用事時方長育故無所誅戮無責正以助養氣也)農事為敬(夏時農事尤盛順而敬之也)大
揚惠言(言大舉仁惠之事也)寬刑死緩罪人(皆所以助養氣也)出國司徒
令命順民之功力以養五穀君子之靜居(隂氣方生故靜居以遵也)
而農夫脩其功力極然則天為粤宛(粤厚也宛順也天為厚順不逆時氣)
(也)草木養長五穀蕃實秀大六畜犧牲具民足財國富
上下親諸侯和七十二日而畢睹庚子金行御天子出
令命祝宗選禽獸之禁(禁謂牢囿圃所養擬供祭祀也)五穀之先熟者
(先熟則黍稷也)而薦之祖廟與五祀(五祀謂門行戶竈中霤)鬼神饗其氣
焉君子食其味焉然則凉風至白露下天子出令命左
右司馬衍組甲厲兵(組甲謂以組貫甲也)合什為伍(謂立仆人之長為伍)以
脩於四境之内諛然告民有事所以待天地之殺斂也
(諛悦順貌有事謂出師以伐不服象天地殺斂也)然則晝炙陽夕下露地競環
(環炙實貌方秋之時晝則暴炙夕則下寒露而潤之隂陽更生故池氣交競而炙實)五穀鄰熟(鄰緊)
(也隂陽氣足故緊熟)草木茂實歲農豐年大茂七十二日而畢賭
壬子水行御天子出令命左右使人内御御其氣足則
發而止(使人御理冬政其閉藏之氣足則發令休止也)其氣不足則發&KR0972;瀆盜
賊(&KR0972;謂遮禁也羣聚之謂其閉藏之氣不足則&KR0972;防盜賊以助其閉藏之氣也)數劋竹箭(言數)
(劋削竹箭以為矢也)伐檀柘(伐檀柘所以為弓也)令民出獵禽獸不釋臣少
而殺之所以貴天地之所閉藏也(貴天地閉藏故收獵取禽以助也)然
則羽卵者不叚(叚謂離散不成)毛胎者不&KR2213;(&KR2213;謂胎敗潰也)&KR2335;婦不銷
棄(&KR2335;古孕字銷棄謂散壞也)草木根本美(閉藏實堅則根本美凡此皆順冬閉藏之政所致也)
七十二日而畢
睹甲子木行御天子不賦不賜賞而大斬伐傷(此以下言逆時)
(政所致災禍也)君危不殺太子危家人夫人死(若君雖危而不見殺則又太子)
(危而家人夫人有死禍也)不然則長子死(如無家人夫人死則長子死)七十二日
而畢(逆氣亦畢於七十二日也)睹丙子火行御天子敬行急政旱札
苗死民癘(札夭死也癘疫死時當寬緩而乃急故有旱札疫之災也)七十二日而畢
睹戊子土行御天子修宮室築臺榭君危(土方用事而修宮室以動)
(亂之故君有危亡之禍也)外築城郭臣死(築城郭動土危故其臣死)七十二日而
畢(土王在六月而得七十二日者則每季得十八故也)睹庚子金行御天子攻山
擊石有兵作戰而敗士死喪執政(時方收斂而乃攻山擊石故致兵器之禍)
(也)七十二日而畢睹壬子水行御天子決塞動大水王
后夫人薨不然則羽卵者叚毛胎者贖&KR2335;婦銷棄草木
根本不美七十二日而畢也
管子補注卷十四
