管子補注卷三
眀劉績撰
幼官第八(幼始也陳從始輔官齊政之法)經言八
若因夜虚守靜人物人物則皇(言欲候氣聽聲以知吉凶必因夜虚之時守其)
(安靜以聽候人物此時人物則皇暇故吉凶之驗不妄)五和時節(土生數五土氣和則君順時節)
(而布政)君服黃色味甘味聽宫聲(此土王之時故服黃味甘聽宫也然土雖均王)
(四季而正位在六月也績按别本註用土之物也)治和氣(土主和故治和氣)用五數(績)
(按諸本脫此一句非)飲於黃后之井(中央井也)以倮獸之火㸑(倮獸謂淺毛之)
(獸虎豹之屬)藏温濡(藏謂苞之在心君之所藏者温和濡緩所以助土氣績按濡字古軟字也)
行敺養(謂禽獸之屬能為苖害者時敺逐之所以養嘉穀也績按行對藏而言謂行之於身也下放)
(此)坦氣脩通(坦平也平土政則其氣脩通)凡物開静形生理常至命
(凡土王之時所生之物但開通安静則其形自生既循理之常則無殘盡於所賦之命也績按當理字為句)
尊賢授德則帝(帝者之臣其實師也故尊賢授德則可為帝也)身仁行義服忠
用信則王(服行)審謀章禮選士利械則霸(章眀)定生處死謹
賢脩伍則衆(生者安定之死者處置之歛葬其柩)信賞審罰爵材禄能則
強(有材者爵之有能者禄之)計凡付終務本飭末則富(凡謂都數也付終謂財日)
(月既終付之後人)眀法審數立常備能則治(常謂五常也備能謂才能之士備有)
(之)同異分官則安(同異之職分官而治)通之以道畜之以惠親之以
仁養之以義報之以德結之以信接之以禮和之以樂
期之以事攻之以官(政治績按當依後作攷之以言)發之以力威之
以誠一舉而上下得終(謂初會諸侯上下得終其禮自此至九舉說九合諸侯之所致)
再舉而民無不從三舉而地辟散成(成謂諸侯自盟要不事於齊至三會)
(則諸侯散其成而朝齊)四舉而農佚粟十(四會之後徭役减省故農人佚樂而粟得十全)
五舉而務輕金九(五會之後兵戰既息事務轉輕而金得九分一以供官也)六舉而
絜知事變(絜圍度也)七舉而外内為用(外謂諸侯)八舉而勝行威
立九舉而帝事成形(九會之後威行海内雖居侯伯帝王之事既以成形)九本
搏大人主之守也(自九本以下管氏但舉其目或有數在於他篇但此書多從𣪚逸無得而)
(知然九本所以搏擊強大故人主守之)八分有職卿相之守也七官飾勝
備威將軍之守也六紀審密賢人之守也五紀不觧庶
人之守也動而無不從静而無不同(強動弱必從強静弱必同)治亂之
本三卑尊之交四富貧之終五盛衰之紀六安危之機
七強弱之應八存亡之數九練之以散羣傰署(傰猶曹也凡上)
(之諸數既已精練然後散之於衆使傰曹署著其名以司之績按傰音朋)凡數財署(數謂國用)
(之數使財者署)殺僇以聚財(或因亡國或因滅家莫不籍沒其財故曰殺僇以聚財也)勸勉
以選衆使二分具本(使上之傰署財署分知其事各具其名籍之本則財署知聚財傰署)
(知遷衆)發善必審於密執威必眀於中(發善謂行賞執威謂行刑)此居
圖方中(此立時之政管仲别五其圖謂之方圖而土位居中)
春行冬政肅(肅寒也冬氣乘之故也)行秋政雷(春陽秋隂隂乘陽故雷)行夏
政閹(春既陽夏又陽陽氣猥併故掩閉也)十二地氣發戒春事(自此已下隂陽之數)
(日辰之名扵時國異政家殊俗此但齊獨行不及天下且經秦焚書或為煨燼無得而詳焉闕之以待能者)
十二小夘出耕十二天氣下賜與十二義氣至脩門閭
十二清眀發禁十二始夘合男女十二中夘十二下夘
三夘同事(謂三夘所用事同他皆放此)八舉時節(木之成數八木氣舉君則順時節以)
(布政也)君服青色味酸味聽角聲(此木王之時故服青味酸聽角績按别本注)
(用木之物也)治燥氣(春多風而旱故治慘氣)用八數(八亦木之成數也)飲扵青
后之井(東方井也)以羽獸之火㸑(羽獸南方朱雀也用南方之火故曰羽獸之火)藏
不忍行敺養坦氣修通凡物開静形生理合内空周
外(春主仁故所藏者不忍之理合聚於内出空於外)強國為圈弱國為屬(強國所以)
(禁禦弱國弱國圈然也)動而無不從静而無不同(強動弱必從強静弱必同)舉發
以禮時禮必得(強國舉發必當以禮時也禮也必得其宜)和好不基貴賤無
司事變日至(鄰國和好不基貴賤之位無司存如此則事變日至無寧居基漸)此居
於圖東方外方
夏行春政風(春箕宿多風也)行冬政落(寒氣肅殺故凋落也)重則雨雹(其災)
(重則雨雹水寒所致)行秋政水(秋畢宿多霖雨)十二小郢至德十二絶氣
下下爵賞十二中郢賜與十二中絶收聚十二大暑至
盡善十二中暑十二小暑終三暑同事七舉時節(火成數七)
(火氣舉君則順時節而布政)君服赤色味苦味(此火王之時故服赤味苦也績按别本)
(注用火之物也)聽羽聲(羽北方聲也火王之時不聽徵而聽羽者所以抑盛陽也)治陽氣(績)
(按諸本無此句非)用七數(七亦火之成數)飲於赤后之井(南方井也)以毛獸
之火㸑(毛獸西方白虎用西方之火故曰毛獸之火)藏薄純(盛陽之性失在奢縱故所藏者)
(省薄純素也)行篤厚(陽性寬和故行篤厚)坦氣脩通凡物開静形生理
(物理既生自然修理而長育也)定府官眀名分而審責於羣臣有司則
下不乘上賤不乘貴法立數得而無比周之民則上
尊而下卑遠近不乖此居於圖南方方外
秋行夏政葉(盛陽氣乘之故卉木生葉)行春政華(少陽氣乘之故卉木更生華)行
冬政耗(盛隂肅殺故虚耗也)十二期風至戒秋事十二小夘薄百
爵十二白露下收聚十二復理賜與十二始節賦事十
二始夘合男女十二中夘十二下夘三夘同事九和時
節(金成數九金氣和君則順時節而布政)君服白色味辛味聽商聲(此金王之)
(時故服白味辛聽商績按别本註用金之物也)治濕氣(秋多霖雨水故治濕)用九數(九亦金之)
(成數)飲於白后之井(西方井也)以介蟲之火㸑(介蟲北方玄武也用北方之火)
(故曰介蟲之火)藏恭敬(金性廉潔故所藏者恭敬也)行搏銳(兑金性勁銳時方肅殺故曰以)
(勁銳搏擊所以順殺氣也)坦氣脩通凡物開静形生理間男女之畜
(男女之畜有内外之異故須間之也)脩鄉閭什伍(殺氣方至可以出師征伐故脩什伍)量委
積之多寡定府官之計數養老弱而勿通(老少異糧故其養勿)
(通)信利周而無私(申布秋利既令周徧無得有私績按周當依後作害)此居扵
圖西方方外
冬行秋政霧(秋氣多隂霧)行夏政雷(盛陽乘盛隂故雷也)行春政烝
泄(少陽乘隂故烝泄也)十二始寒盡刑十二小榆賜予十二中寒
收聚十二中榆大收十二寒至静十二大寒之隂十二
大寒終三寒同事六行時節(水成數六水氣行君則順時節而布政)君
服黑色味鹹味(此水王之時故服黑味鹹績按别本注用水之物也)聽徵聲(不聽)
(羽而聽徵者亦所以抑盛隂也)治隂氣(不治則盛隂大過大過則治隂氣也)用六數(六亦水之)
(成數)飲於黑后之井(北方井也)以鱗獸之火㸑(鱗獸東方青龍也用東方之火)
(故曰鱗獸之火)藏慈厚(君人者好生惡殺故以刑殺之時蔵於慈厚所以示其不忍也)行薄純
(冬物朴素故行省薄純儉)坦氣脩通凡物開静形生理器成於僇(冬行)
(刑之時故成僇器也)教行於鈔(鈔末也冬為四時之末歲之將終也)動静不記行止
無量(記静動則行止可量)戒審四時以别息(息生也四時生物各有不同故須别之)
異出入以兩易(出入既異又並令無差故曰兩易也)眀養生以觧固(固謂護恡)
(也生既須養則物不可恡故曰觧固也)審取與以總之(又恐所養過時故審取與之多少以)
(総統之)一會諸侯令曰非玄帝之命毋有一日之師役(玄帝)
(北方之帝齊桓初會命諸侯不使非時出師故令曰若非玄帝有命之時毋得有一日之師役一日尚不可況)
(多乎)再會諸侯令曰養孤老食常疾收孤寡三會諸侯令
曰田租百取五(百分取五分)市賦百取二關賦百取一毋乏
耕織之器四會諸侯令曰脩道路偕度量一稱數(偕同也稱)
(斤兩也數多少也)藪澤以時禁發之(草木零落然後入山林獺祭魚然後修澤梁也)
五會諸侯令曰脩春秋冬夏之常祭食(常所祭常所食各有時物也)
天壤山川之故祀必以時六會諸侯令曰以爾壤生物
共玄官(玄官主禮天之官也)請四輔(四輔卿三公四輔也所以助祭行禮也)將以禮
上帝七會諸侯令曰官處四體而無禮者流之焉莠命(官處)
(謂處官也處官位而四體無禮者謂之莠命而流放焉莠命者謂穢亂教命若莠之穢苖也)八會諸
侯令曰立四義而毋議者尚之扵玄官聽扵三公(四義者謂)
(無障谷無貯粟無易樹子無以妾為妻諸侯能順命而無異議者則尚之于天子玄官聽三公之錫命尚上也)
九會諸侯令曰以爾封内之財物國之所有為幣(為幣禮)
九會大命焉出常至(謂上九會既出大令故天下諸侯常至非此之外則朝聘之數遠近各有)
(差也績按謂大命諸侯出常来朝會之命即下文是也)千里之外二千里之内諸
侯三年而朝習命(因朝而習教命)二年三卿使四輔(諸侯三卿使天子四)
(輔以受節制也)一年正月朔日令大夫来修受命三公(習所受命扵三)
(公)二千里之外三千里之内諸侯五年而會至習命(因會)
(而至以習命也)三年名卿請事二年大夫通吉凶十年重適入
正義禮(重適謂承重也適諸侯之世子也)五年大夫請受變(謂所變更之教令也)
三千里之外諸侯世一至(道路既遠故世一至)置大夫以為廷安
(其遠國大夫則為置廷館每來於此以安之也)入共受命焉(入共國所有因以受命)此居
於圖北方方外
必得文威武官習勝之(善勝敵者必得文德之威武藝之官與之練習士卒則可以勝)
(之)務時因勝之(時是也務時因修不逆扵理可以得勝也)終無方勝之(從始至扵)
(終計出無方者勝)幾行義勝之(庶幾行義者可以勝)理名實勝之(整理名實)
(不謬妄可以得勝)急時分勝之(敗敵所得之物應受分者急分與之可以得勝)事察伐勝
之(伐功行賞之事必察有功不令無功者妄受可以得勝)行備具勝之(行師用兵必備其攻戰之)
(具可以得勝)原無象勝之(竒計若神無象可原者勝)本定獨威勝(用師之本定能)
(獨威者勝)定計財勝(計謀財用先審定者勝)定聞知勝(聞知敵謀能審定者勝)定
選士勝(精選士卒能審定者勝)定制禄勝(制禄亦與有功能審定者勝也)定方用勝
(異方所用各有不同能審定者勝也)定綸理勝(經綸之理能審定者勝也)定死生勝定
成敗勝定依竒勝(所休竒策能審定者勝)定實虚勝定盛衰勝舉
機誠要則敵不量(發舉兵機誠得其要則敵不能量也)用利至試則敵不
校(用兵便利又能至誠則敵不敢校也)眀名章實則士死節(眀忠義之名章功勞之實)
(士則死節不求苟生)竒舉發不意則士歡用(竒謀之舉發彼不意則士樂為用)交
物因方則器械備(交盾之物因方所有則器械備具也)因能利備則求必
得(因彼所能所利而以備之則所求必得)執務眀本則士不偷(執所營之務眀所為)
(之本則士不苟且)備具無常無方應也(其所備具無有常者所以應敵無方)聽於
鈔故能聞未極(鈔深遠也所聽在扵深遠故能聞扵極理)視於新故能見未
形(未形者新事將起所視者在新故見未形也)思於濬故能知未始(未始者事之深)
(濬者所思在深故未知始)發於驚故能至無量(發舉可驚故敵不能量)動扵
昌故能得其寳(舉動昌盛故敵懼而輸寳也)立於謀故能實不可
故也(其所建立皆用深謀故常堅實不復衰故績按别本注立謀能有實效不使衰故也)器成
教守則不遠道里(器用完成教令堅守故欲往則至不憚道里之遠也)號審教施
則不險山河(號令審悉教命施行則赴湯火而不顧豈險難於山河也)博一純固則
獨行而無敵(德博而一行純而固則仰我如時雨歡我如椒蘭誰能敵之)慎號審章
則其攻不待(慎號令審旗章則攻者爭先登豈顧後而相待乎)權與眀必勝則
慈者勇(權謀明略必能勝敵則慈仁者猶致勇奮况惡少哉)器無方則愚者智
(器用無方應卒必備則愚者習而成智況不愚乎)攻不守則拙者巧(我攻既妙彼不能守則拙者習)
(而成巧況不拙乎)數也動慎十號(兵既數動必慎十號九章等此有數在他篇)眀審
九章飾習十器善習五官謹修三官必設常主計必先
定(軍之主將既必有常軍之計謀亦須先定)求天下之精材(精材可以為軍之器用者)論
百工之銳器器成角試否臧收天下之豪傑有天下之
稱材(稱材謂材稱其所用也)說行若風雨發如雷電此居於圖方
中(此中圖之副也)
旗物尚青(木用事故尚青)兵尚矛(象春物之芒銳)刑則交寒害釱(其行)
(刑戮則於初旦夜盡之交其時尚寒主春人不得已而行刑故離害而釱禁釱或為鈸績按釱鉗械人足也)
(恐當作轄釱)器成不守(器用既成則敵不能圍守也)經不知(經法也用兵之法敵不能)
(知也)教習不著(我之教習敵不能著著猶明著)發不意(其所舉發出敵不意)經不
知故莫之能圉發不意故莫之能應莫之能應故全勝
而無害莫之能害故必勝而無敵四機不眀不過九日
而游兵驚軍(四機即上不守不知不著不意也)障塞不審不過八日而
外賊得間(障塞者所以防守要路也)由守不慎不過七日而内有䜛
謀(由守所由而防守者)詭禁不修不過六日而竊盜者起(詭禁所以禁詭)
(常也)死亡不食不過四日而軍財在敵(死亡者不享食鬼神必怨怒故軍財)
(在敵)此居於圖東方方外(此東圖之副也)
旗物尚赤(火用事故尚赤)兵尚戟(象夏物之森聳)刑則燒交疆郊(其用)
(刑則於疆郊焚燒而交也)必眀其一(一謂號令不二)必眀其將必眀其政
必眀其士四者備則以治擊亂以成擊敗數戰則士
疲數勝則君驕驕君使疲民則國危至善不戰(用兵至善)
(者其唯不戰乎)其次一之(其次善者雖戰而號令一績按一之觧見兵法此注非)大勝
者積衆(積衆然後可以大勝)勝而無非義者焉可以為大勝(所以)
(勝皆大義故成大勝也)大勝無不勝也此居於圖南方方外(此南)
(圖之副也)
旗物尚白(金用事故尚白)兵尚劍(象金性之利也)刑則紹昧斷絶(其用)
(刑則繼晝之昧斷絶而戮之也)始乎無端卒乎無窮始乎無端道
也卒乎無窮德也道不可量德不可數不可量則
衆強不能圖不可數則為詐不敢鄉(績按鄉響同)兩者備
施(兩者謂道德也)動静有功畜之以道養之以德畜之以道
則民和養之以德則民合和合故能習習故能偕(偕謂)
(同為其事積按兵法作和合故能諧諧故能輯諧輯以悉莫之能傷則習乃輯聲之誤後倣此)偕
習以悉(悉盡也)莫之能傷也此居於圖西方方外(此西)
(圖之副也)
旗物尚黑(水用事故尚黑)兵尚脅盾(象時物之閉盾或署之於脅故曰脅盾)刑
則游仰灌流(其用刑則游縱之所使仰藥死而既乃投之於灌流)察數而知
治審器而識勝眀謀而適勝通德而天下定定宗
廟育男女(宗廟存則男女育也)官四分則可以立威行德制法儀
出號令(擇才授官四面分設)至善之為兵也非地是求也罰人是
君也(至善之兵不求其地所以君可罰人若桀紂之人比屋可誅也)立義而加之以勝
至威而實之以德守之而後修勝心焚海内(既獲敵人之國順而)
(守之然後修其法制如此則強勝之心可以焚灼於海内)民之所利立之所害除之
則民人從(立利除害則人從也)立為六千里之矦則大人從(既九會之)
(後天子加命立為侯伯面各三千里四方相距六千里大人謂天子三公四輔也)使國君得其
治則人君從會(國君謂天下同盟諸矦)請命於天地知氣和則
生物從(謂郊祀天地神祗使之合德則四氣和可知故生物從之)計緩急之事則危
危而無難(緩急之事皆已計定則二者之危無所難緩急之事皆有可危之理故曰危危)眀於
器械之利則涉難而不變察於先後之理則兵出而
不困通於出入之度則深入而不危審於動静之務
則功得而無害著於取與之分則得地而不執(謂不恡執)
慎於號令之官則舉事而有功此居於圖北方方外(此北)
(圖之副也)
幼官圖第九(中方本圖東方副圖)(中方副圖南方本圖)(東方本圖南方副圖)
(西方本圖北方本圖)(西方副圖北方副圖)經言九
若因處虚守静人物則皇(績按前作若因夜虚守静人物人物則皇)五和
時節君服黃色味甘味聽宫聲治和氣用五數飲於黃
后之井以倮獸之火㸑藏温濡行敺養坦氣修通凡物
開静形生理常至命尊賢授德則帝身仁行義服忠
用信則王審謀章禮選士利械則霸定生處死謹賢
脩伍則衆信賞審罰爵材禄能則強計凡付終務本
飭末則富眀法審數立常備能則治同異分官則安
通之以道畜之以惠親之以仁養之以義報之以德結
之以信接之以禮和之以樂期之以事攷之以言發之以
力威之以誠一舉而上下得終再舉而民無不從三
舉而地辟散成四舉而農佚粟十五舉而務輕金
九六舉而絜知事變七舉而内外為用八舉而勝行
威立九舉而帝事成形九本搏大人主之守也八分有
職卿相之守也十官飾勝備威將軍之守也六紀審
密賢人之守也五紀不觧庶人之守也動而無不從静
而無不同(績按此二句舊缺)治亂之本三卑尊之交四富貧之
終五盛衰之紀六安危之機七強弱之應八存亡之數
九練之以散羣傰署凡數財署殺僇以聚財勸勉以選
衆使二分具本發善必審於密執威必眀於中此居
圖方中
右中方本圖
必得文威武官習勝之務時因勝之終無方勝之幾行
義勝之理名實勝之急時分勝之事察伐勝之行備
具勝之原無象勝之本定獨威勝定計財勝定聞知勝
定選士勝定制禄勝定方用勝定綸理勝定死生勝定
成敗勝定依竒勝定虚實勝定盛衰勝舉機誠要則敵
不量用利至誠則敵不校眀名章實則士死節竒舉發不
意則士歡用交物因方則械器備因能利備則求必得
執務眀本則士不偷備具無常無方應也聽於鈔故能
聞未極視於新故能見未形思於濬故能知未始發扵
驚故能至無量動於昌故能得其寳立於謀故能實不
可故也器成教守則不遠道里號審教施則不險山河
博一純固則獨行而無敵慎號審章則其攻不待權與
眀必勝則慈者勇器無方則愚者智攻不守則拙者巧
數也動慎十號眀審九章飾習十器善習五官謹修三
官必設常主計必先定求天下之精材論百工之銳器
器成角試否臧收天下之豪傑有天下之稱材說行若
風雨發如雷電此居於圖方中
右中方副圖
春行冬政肅行秋政雷行夏政則閹十二地氣發戒春
事十二小邜出耕十二天氣下賜與十二義氣至修門
閭十二清眀發禁十二始邜合男女十二中夘十二下
夘三夘同事八舉時節君服青色味酸味聽角聲治燥
氣用八數飲於青后之井以羽獸之火㸑藏不忍行敺
養坦氣修通凡物開静形生理合内空周外強國為圈
弱國為屬動而無不從静而無不同舉發以禮時禮必
得和好不基貴賤無司事變日至此居於圖東方方外
右東方本圖
旗物尚青兵尚矛刑則交寒害釱器成不守經不知教習
不著發不意經不知故莫之能圉發不意故莫之能應
莫之能應故全勝而無害莫之能害故必勝而無敵四
機不眀不過九日而游兵驚軍障塞不審不過八日而
外賊得間由守不慎不過七日而内有䜛謀詭禁不修
不過六日而竊盜者起死亡不食不過四日而軍財在
敵此居於圖東方方外
右東方副圖
夏行春政風行冬政落重則雨雹行秋政水十二小郢
至德十二絶氣下下爵賞十二中郢賜與十二中絶收
聚十二大暑至盡善十二中暑十二小暑終三暑同事
七舉時節君服赤色味苦味聽羽聲治陽氣用七數飲
於赤后之井以毛獸之火㸑藏薄純行篤厚坦氣修通
凡物開静形生理定府官眀名分而審責於羣臣有司
則下不乘上賤不乘貴法立數得而無比周之民則上
尊而下卑遠近不乖此居於圖南方方外
右南方本圖
旗物尚赤兵尚戟刑則燒交疆郊必眀其一必眀其將
必眀其正必眀其士四者備則以治擊亂以成擊敗數
戰則士疲數勝則君驕驕君使疲民則國危至善不戰
其次一之大勝者積衆勝而無非義者焉可以為大勝
大勝無不勝也此居於圖南方方外
右南方副圖
秋行夏政葉行春政華行冬政耗十二期風至戒秋事
十二小夘薄百爵十二白露下收聚十二復理賜予十
二始前節第賦事(績按前作十二始節賦事無前第二字)十二始夘
合男女十二中夘十二下夘三夘同事九和時節君服
白色味辛味聽商聲治濕氣用九數飲於白后之井以
介蟲之火爨藏恭敬行搏銳坦氣修通凡物開静形
生理間男女之畜修鄉里之什伍量委積之多寡
定府官之計數養老弱而勿通信利害而無私此居
於圖西方方外
右西方本圖
旗物尚白兵尚劍刑則紹昧斷絶始乎無端卒乎無窮
始乎無端道也卒乎無窮德也道不可量德不可數不
可量則衆強不能圖不可數則為詐不敢鄉兩者備施
動静有功畜之以道養之以德畜之以道則民和養之
以德則民合和合故能習習故能偕偕習以悉莫之能
傷也此居於圖西方方外
右西方副圖
冬行秋政霧行夏政雷行春政烝泄十二始寒盡刑十
二小榆賜予十二中寒收聚十二中榆大收十二寒至
静十二大寒之隂十二大寒終三寒同事六行時節君
服黑色味醎味聽徵聲治隂氣用六數飲於黑后之井
以麟獸之火㸑藏慈厚行薄純坦氣修通凡物開静形
生理器成於戮教行於鈔動静不記行止無量戒審四
時以别息異出入以兩易眀養生以觧固審取與以総
之一會諸侯令曰非玄帝之命毋有一日之師役再會
諸侯令曰養孤老食常疾收孤寡三會諸侯令曰田租
百取五市賦百取二關賦百取一毋乏耕織之器四會
諸侯令曰修道路偕度量一稱數藪澤以時禁發之
五會諸侯令曰修春秋冬夏之常祭食天壤山川之
故祀必以時六會諸侯令曰以爾壌生物共玄官請四
輔將以禮上帝七會諸侯令曰官處四體而無禮者流
之焉莠命八會諸侯令曰立四義而無議者尚之於玄
官聽於三公九會諸侯令曰以爾封内之財物國之所
有為幣九會大命焉出常至千里之外二千里之内諸
侯三年而朝習命二年三卿使四輔一年正月朔日令
大夫来修受命三公二千里之外三千里之内諸侯五
年而會至習命三年名卿請事二年大夫通吉凶七年
重適入正禮義五年大夫請受變三千里之外諸侯世
一至置大夫以為廷安入共受命焉此居於圖北方方
外
右北方本圖
旗物尚黑兵尚脅盾刑則游仰灌流察數而知治審器
而識勝眀謀而適勝通德而天下定定宗廟育男女官
四分則可以立威行德制法儀出號令至善之為兵也
非地是求也罰人是君也立義而加之以勝至威而實
之以德守之而後修勝心焚海内民之所利立之所害
除之則民人從立為六千里之侯則大人從使國君得
其治則人君從會請命於天地知氣和則生物從計緩
急之事則危危而無難眀於器械之利則涉難而不變
察於先後之理則兵出而不困通於出入之度則深入
而不危審於動静之務則功得而無害著於取與之
分則得地而不執慎於號令之官則舉事而有功此居
於圖北方方外
右北方副圖
五輔第十(謂六興七體八經五務三度此五者可以輔弼國政也)
外言一
古之聖王所以取眀名廣譽厚功大業顯於天下不忘
於後世非得人者未之嘗聞(不得於人而能使名譽顯當時功業流後世者則未)
(嘗聞)暴王之所以失國家危社稷覆宗廟滅於天下非失
人者未之嘗聞(不失於人而能使失國覆宗者亦未嘗聞)今有土之君皆處
欲安動欲威戰欲勝守欲固大者欲王天下小者欲霸
諸侯(言諸侯欲大利則王天下欲小利則霸諸侯也)而不務得人是以小者兵
挫而地削大者身死而國亡(既不務得人故必致禍小則地削大則國亡)故
曰人不可不務也(當務得之於人)此天下之極也曰然則得人
之道莫如利之利之之道莫如教之以政故善為政者
田疇墾而國邑實朝廷閒而官府治公法行而私曲止
倉廩實而囹圄空賢人進而姦民退其君子上中正而
下謟諛其士民貴武勇而賤得利(賤苟得之利也)其庶人好耕
農而惡飲食(惡費用之飲食)於是財用足(好耕農故財用足)而飲食薪
菜饒(省費用則薪菜饒績按惡飲食故飲食薪菜饒)是故上必寬裕而有觧
舍(觧放也舍免也績按舍同釋)下必聽從而不疾怨上下和同而有
禮義故處安而動威戰勝而守固是以一戰而正諸侯
不能為政者田疇荒而國邑虚朝廷兇(小人競進故兇)而官府
亂(小人用法故亂)公法廢而私曲行倉廩虚而囹圄實賢人退
而姦民進其君子上謟諛而下中正其士民貴得利而
賤武勇其庶人好飲食而惡耕農於是財用匱而飲食
菜薪乏上彌殘苟(居上位者小人故殘賊苟且也績按當作殘苛乃字之誤也)而無
觧舍下愈覆鷙而不聽從(覆察也鷙疑也上既殘苟而不舍故下伺察而懷疑)
上下交引而不和同(上引下以供御下引上以恩覆二俱不得故不和同也)故處
不安而動不威戰不勝而守不固是以小者兵挫而地削
大者身死而國亡故以此觀之則政不可不慎也德有
六興義有七體禮有八經法有五務權有三度所謂六
興者何曰辟田疇利壇宅(壇堂基)修樹蓺勸士民勉稼穡
修牆屋此謂厚其生(上六者可以養厚其生也)發伏利(利人之事積久隠伏者發而用)
(之)輸墆積(墆貯積也)修道途便關市(謂所置關市皆令要便也)慎將宿(將送)
(貨財必慎止宿)此謂輸之以財(上五者皆生財之術故曰輸財所以納財於民)道水潦
利陂溝決潘渚(潘溢也渚潘溢者疏決之令通潘音翻)潰泥滯(泥塗為滯者亦潰決)
(之令通也)通鬱閉(鬱閉亦謂川潰有遏塞者)慎津梁此謂遺之以利(上之六者)
(所謂遺利於民)薄徵歛輕征賦㢮刑罰赦罪戾宥小過此謂寬
其政(上之五者所以寬裕其政)養長老慈幼孤恤鰥寡問疾病弔禍
喪此謂匡其急(上之五者所以救民之急)衣凍寒食饑渴匡貧窶
賑罷露(疾憊裸露者有以賑救之)資乏絶此謂賑其窮(上之五者所以賑民)
(之窮乏)凢此六者德之興也六者既布則民之所欲無不
得矣夫民必得其欲然後聽上聽上然後政可善為也
故曰德不可不興也
曰民知德矣而未知義然後眀行以導之義(行即七義)義有
七體七體者何曰孝悌慈惠以養親戚恭敬忠信以事
君上中正比宜以行禮節(比合也行既中正而又合宜也)齊整撙詘以
辟刑僇(撙節也言自節而卑屈也)纖嗇省用以備饑饉(纖細也嗇恡也既細又恡)
(故財用省也)敦懞純固以備禍亂(懞厚也)和協輯睦以備寇戎
凡此七者義之體也夫民必知義然後中正中正然後
和調和調乃能處安處安然後動威動威乃可以戰勝
而守固故曰義不可不行也
曰民知義矣而未知禮然後飾八經以導之禮所謂八
經者何曰上下有義貴賤有分長幼有等貧富有度凢
此八者禮之經也故上下無義則亂貴賤無分則爭長
幼無等則倍(倍乖戾也)貧富無度則失(失其節制)上下亂貴賤争
長幼倍貧富失而國不亂者未之嘗聞也是故聖王飾
此八禮以導其民八者各得其義則為人君者中正而
無私為人臣者忠信而不黨為人父者慈惠以教為人
子者孝悌以肅為人兄者寬裕以誨為人弟者比順以
敬(比和也)為人夫者敦懞以固為人妻者勸勉以貞夫然
則下不倍上臣不弑君賤不踰貴少不陵長遠不間親
新不間舊小不加大淫不破義凡此八者禮之經也夫
人必知禮然後恭敬恭敬然後尊譲尊譲然後少長貴賤
不相踰越少長貴賤不相踰越故亂不生而患不作故
曰禮不可不謹也
曰民知禮矣而未知務然後布法以任力任力有五務
五務者何曰君擇臣而任官大夫任官辨事(辨眀也能眀所任之)
(事也)官長任事守職士修身功材(材謂藝能士既修身必以藝能有功也)庶
人耕農樹蓺君擇臣而任官則事不煩亂大夫任官辨
事則舉措時官長任事守職則動作和士修身功材則賢
良發庶人耕農樹蓺則財用足故曰凢此五者力之
務也夫民必知務然後心一心一然後意專心一而意
專然後功足觀也故曰力不可不務也
曰民知務矣而未知權然後考三度以動之所謂三度
者何曰上度之天祥下度之地宜中度之人順此所謂
三度故曰天時不祥則有水旱地道不宜則有饑饉人
道不順則有禍亂此三者之来也政召之曰審時以舉
事(時則天祥地宜人順之時也得其時則事可成)以事動民(事成則民可動)以民動國
(民昌則國可動)以國動天下(國強則天下可動也)天下動然後功名可成
也故民必知權然後舉錯得(權謂能知三度)舉錯得則民和
輯民和輯則功名立矣故曰權不可不度也
故曰五經既布然後逐姦民詰詐偽屏䜛慝而毋聽淫
辭毋作淫巧若民有淫行邪性樹為淫辭作為淫巧以
上謟君上而下惑百姓移國動衆以害民務者其刑死
流(大罪死小罪流)故曰凢人君之所以内失百姓外失諸侯兵
挫而地削名卑而國虧社稷滅覆身體危殆非生於淫
謟者未之嘗聞也何以知其然也曰淫聲謟耳淫觀謟
目耳目之所好謟心心之所好傷民民傷而身不危者
未之嘗聞也曰實壙虚墾田疇修牆屋則國家冨節
飲食撙衣服則財用足舉賢良務功勞布德惠則賢人
進逐奸人詰詐偽去讒慝則奸人止修饑饉救災害賑
罷露則國家定眀王之務在於強本事去無用然後民
可使冨(本事謂農工也無用謂末作也)論賢人用有能而民可使治薄
稅歛毋苟於民(謂無苟取於民)待以忠愛而民可使親三者
霸王之事也事有本而仁義其要也今工以巧矣而民不
足於備用者其悅在玩好(君悅玩好則民務末作故備用不足)農以勞矣
而天下饑者其悅在珍怪方丈陳於前(方丈陳前則役用廣故農勞而不免)
(饑)女以巧矣而天下寒者其悅在文繡(君悅文繡則女工傷故天下寒)
是故博帶梨(梨博帶以就狹也梨割也)大袂列(列大袂以從小)文繡染(染文繡為)
(純色)刻鏤削(削刻鏤為純素)雕琢采(采雕琢為純漫)關幾而不征(幾察也但使察)
(非常而不征賦也)市鄽而不稅(鄽市中置物處但藉知其數不稅歛)古之良工不
勞其知巧以為玩好是故無用之物守法者不失(或為無用)
(物守法者必得而誅之不使漏失也)
管子補注卷三
