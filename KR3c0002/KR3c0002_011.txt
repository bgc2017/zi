管子補注卷十一
明劉績撰
君臣下第三十一短語五
古者未有君臣上下之别有夫婦妃匹之合獸處羣居
以力相征(若野獸之處以羣而居力彊者征於弱也)於是智者詐愚彊者凌
弱老幼孤獨不得其所故智者假衆力以禁彊虐而暴
人止(智者即聖王也)為民興利除害正民之德(正人之邪德)而民師
之(師智者也)是故道術德行出於賢人(賢人知道術德行者也)其從義
理兆形於民心則民反道矣(道術旣出故莫不從義而順理之極則無姦辟之事)
(始見於人心則無人不道矣績按反復還也言民有所趨向則反道)名物處違是非之
分則賞罰行矣(人既反道故正其善惡之物處其背理之違則是非者自分矣是非既分故行)
(賞罰以當其功過也績按處名物為是違名物為非)上下設民生體而國都立
矣(上下旣設人則生其貴賤之禮故國都立也)是故國之所以為國者民體
以為國(貴賤成禮方乃為國)君之所以為君者賞罰以為君(無賞罰則)
(君不足貴)致賞則匱(賞而不已則匱)致罰則虐(罰而無節則虐)財匱而令虐
所以失其民也是故明君審居處之教而民可使(人從教故可使)
居治戰勝守固者也(居處旣治戰則勝守則固績按言明不致賞罰但審教可使民居)
(國則治以戰則勝以守則固也)夫賞重則上不給也(賞重則使用多故不給)罰虐
則下不信也(令虐則人無所措手足故不信也)
是故明君飾食飲弔傷之禮(飲食謂享燕傷謂喪祭也)而物屬之者
也(禮行則物親也)是故厲之以八政(八政謂洪範之八政)旌之以衣服(衣服)
(所以表貴賤也)富之以國裹(裹謂財物所包裹而藏也)貴之以王禁(禁令行然後知)
(常者之可貴也)則民親君可用也民用則天下可致也天下道
其道則至(君得其道則天下至)不道其道則不至也夫水波而上
盡其搖而復下其勢固然者也(言水波湧而上旣盡其勢還復搖動歸下而止)
(此自然之勢喻人懷德而來畏威而去者也)故德之以懷也威之以畏也則
天下歸之矣有道之國發號出令而夫婦盡歸親於上
矣布法出憲而賢人列士盡功能於上矣千里之内束
布之罰(束謂帛也布謂錢也古者罰刑或令出錢帛也績按此即宅不種桑麻者有里布之類)一
畝之賦盡可知也(賢人為之視聽故無不知)治斧鉞者不敢讓刑(讓猶)
(拒也當其罪故不讓刑也)治軒冕者不敢讓賞(賞當其功故不讓也)墳然若一
父之子若一家之實義禮明也(墳然順貎或刑賞之莫敢違逆若子之從父家)
(之從長如此者禮羲明故也)夫下不戴其上臣不戴其君則賢人不
來(上下不交則賢人隠)賢人不來則百姓不用(百姓無賢人則不知所歸故百姓不)
(用也)百姓不用則天下不至(百姓不用則天下無邦將何至哉)故曰德侵
則君危(君德見侵不危何待)論侵則有功者危(論議侵理則功過不明故有功者危)
令侵則官危(令侵則法不行故官危也)刑侵則百姓危(刑侵則無辜受戮故百姓)
(危也)而明君者審禁滛侵者也上無滛侵之論則下無冀
幸之心矣
為人君者倍道棄法而好行私謂之亂為人臣者變故
易常而巧官以諂上謂之騰亂至則虐騰至則北(騰謂凌駕)
(於君騰至則摧降故敗北)四者有一至敗敵人謀之(四者即上之四危也)則故
施舍優猶以濟亂則百姓悦(言施恩厚舍罪罰二者優厚雖非用法猶能濟亂故)
(百姓悦之也)選賢遂材而禮孝弟則姦偽止(遂達也)要滛佚别
男女則通亂隔(要謂遮止之言能止滛佚别男女則先雖通亂今能隔阨也)貴賤有
義倫等不踰則有功者勸國有常式故法不隱則下無
怨心(隱謂㐲而不行)此五者興德匡過存國定民之道也
夫人君者有大過臣人者有大罪國所有也(國之所有也)民
所君也(民者己之所君)有國君民而使民所惡制之此一過也
(言民惡君之制己此亦君之過)民有三務不布其民非其民也(三務謂春夏秋)
(務農人不務之則餒餓成變故民非其民也)民非其民則不可以守戰此君
人者二過也夫臣人者受君高爵重禄治大官倍其官
遺其事穆君之色(穆猶悅也)從其欲阿而勝之(阿曲也巧言令色委曲從)
(君至於動也剛漸以勝之其終或至於篡弑故曰阿而取勝之也)此臣人之大罪也君
有過而不改謂之倒臣當罪而不誅謂之亂君為倒君
臣為亂臣國家之衰也可坐而待之是故有道之君者
執本相執要大夫執法以牧其羣臣羣臣盡智竭力以
役其上(謂給上之役也上即君也)四守者得則治易則亂故不可不
明設而守固(明設上四法固而守之)昔者聖王本厚民生審知禍
福之所生是故慎小事微違非索辯以根之(謂有違非必尋索分)
(辯其得根而止之也)然則操作姦邪偽詐之人不敢試也(不敢為非以嘗)
(君)此禮正民之道也(制禮者用此道以正人也)
古者有二言牆有耳伏寇在側牆有耳者微謀外泄之
謂也伏寇在側者沉疑得民之道也微謀之泄也狡婦
襲主之請而資游慝也(襲入也謂狡婦妖蠱人主遂行請謁所請旣從外資游說為姦)
(慝者也)沈疑之得民者前貴而後賤者為之驅也(所駈役之人前)
(得貴寵今忽淪賤然賤者必思貴常伺君以興禍故謂之㐲寇也)明君在上便僻不能
食其意(便僻者不能諂君以得意故曰不能食其意也)刑罰亟近也(旣不能得君意故刑)
(罰數也)大臣不能侵其勢(不能侵君之勢)比黨者誅明也(君明故比黨者)
(誅之績按言刑罰數加於近侍故便僻不能食其意比黨者必誅之故大臣不能侵其勢明字疑衍)為
人君者能遠讒諂廢比黨滛悖行食之徒(行食游食)無爵列
於朝者此止詐拘姦厚國存身之道也為人上者制羣
臣百姓通中央之人和(中央之人謂君之左右也左右與君和之也)是以中
央之人臣主之參也(左右之人在臣主之間參會其事者也)制令之布於
民也必由中央之人中央之人以緩為急急可以取威
(君雖曰緩左右行之乃為急故能取威也)以急為緩緩可以惠民(君雖曰急左右行之)
(為緩故能惠人)威惠遷於下則為人上者危矣賢不肖知之於
上必由中央之人財力之貢於上必由中央之人能易
賢不肖而可威(實賢謂之不肖實不肖謂之賢故曰易賢不肖也)黨於下(按威當)
(作為謂能易賢不肖而可以為朋黨於下註非)有能以民之財力上陷其主而
可以為勞於下(用人財力上以陷主即於下以為勞績按有又也)兼上下以環
其私(上則擅君之柄下則用人財力上下之利皆用繞身故曰環其利也)爵制而不可加
則為人上危矣(勢旣凌君故爵制不能加也績按爵謂前賢不肖之知而加爵位也智謂前)
(財力之貢而有定制也中人旣皆罔上誣下以全其私是人主之爵制不加於人失君柄而危矣)先其
君以善者侵其賞而奪之實者也(先君行善則是侵君之賞奪君之富貴也)
先其君以惡者侵其刑而奪之威者也訛言於外者脅
其君者也(假說妖妄之言外以惑衆如此者欲脅君也)鬱令而不出者幽其
君者也(鬱塞也君之令而不出行者將欲幽君也)四者一作而上不知也則
國之危可坐而待也
神聖者王仁智者君武勇者長此天之道人之情也天
道人情通者質寵者從此數之因也(質主也能通於天道人情者可以為)
(主其不能通但寵貴之者可以為從從謂臣也言臣主數因此通而立也)是故始於患者不
與其事親其事者不規其道(言初始謀慮而憂患者乃行其事令人為之而不自)
(與此謂君也績按始於患者不與其事即下患而不勞也親其事者不規其道即下勞而不患也)是以
爲人上者患而不勞也百姓勞而不患也君臣上下之
分素(有謀慮之患無别謂上患而不勞也)則禮智定矣是故以人役上(人謂)
(百姓百姓勞其身以供上之役也)以力役明(謂臣勤力役用其明而理其職)以刑役心
(刑法也君則役心以出法制也績按以人役上自君臣言以力役明自等類言以形役心自一身言刑乃形)
(字訛下同此註及下俱非)此物之理也心道進退(心則度量可否故進退也)而刑
道滔赶(滔謂充也赶謂逡巡曲也設法有當否故有合成也績按赶巨言切走也)進退者
主制(君心進退所以主為制令)滔赶者主勞主勞者方主制者圓(君臣)
(之道主得制者其事必有方有圓也)圓者運運者通通則和(圓謂君道也圓而不滯必)
(運而無碍則通通者必暢故和也)方者執執者固固則信(方謂臣道也方而有常故)
(執而不舍則固固而不妄則信也)君以利和(君道而和則利也)臣以節信(臣則守節)
則上下無邪矣故曰君人者制仁臣人者守節此言上
下之禮也君之在國都也若心之在身體也道德定於
上則百姓化於下矣戒心形於内(戒慎之心成形於内)則容貌動
於外矣正也者所以明其德(必正然後德明)知得諸己知得諸
民從其理也(於己旣不失於人必不妄如此者從理故也)知失諸民退而脩
諸已反其本也(有失於人必脩己自責如此者反其本也)所求於己者多故
德行立(求己多者必脩德進業故德行立也)所求於人者少故民輕給之
(求人少者必薄賦歛故人輕於給也)故人君者上注臣人者下注上注者
紀天時務民力(上注謂注意於上天故紀要天時務全人力也)下注者發地利
足財用也(下注謂注意於下地故發興地利足於財用也)故能飾大義審時節
上以禮神明下以義輔佐者(所用輔佐皆得其宜)明君之道也能
據法而不阿上以匡主之過下以振民之病者忠臣之
所行也明君在上忠臣佐之則齊民以政刑牽於衣食
之利(君明臣忠則國理國理則人重生故人皆以其養形而牽係於衣食之利也)故愿而易
使愚而易塞(塞止也易用法止也)君子食於道小人食於力分民
(食道力不同故曰分民也)威無勢也無所立(必有勢然後有所立)事無為也無
所生(必有為然後有所生)若此則國平而姦省矣(君子小人既食於道力邪惡之)
(人復無所立生故國平而姦省)君子食於道則義審而禮明(義不審則無所食也)
義審而禮明則倫等不踰雖有偏卒之大夫不敢有幸
心則上無危(國旣明禮義倫等不踰雖有大夫偏獨出伏罪而怨不敢有幸亂心)齊民食
於力則作本作本者衆農以聽命是以明君立世民之
制於上猶草木之制於時也(草木必得時然後生)故民迂則流之
(人太迂曲不行則流通之)民流通則迂之(人太流蕩則迂屈之)決之則行塞之
則止雖有明君能決之又能塞之決之則君子行於禮
塞之則小人篤於農君子行於禮則上尊而民順小人
篤於農則財厚而備足上尊而民順財厚而備足四者
備體(謂備具而成體)頃時而王不難矣四肢六道身之體也(四肢)
(謂手足也六道謂上有四竅下有二竅也)四正五官國之體也(四正謂君臣父子五官謂)
(五行之官也)四肢不通六道不達曰失四正不正五官不官
曰亂是故國君聘妻於異姓設為姪娣命婦宫女盡有
法制所以治其内也明男女之别昭嫌疑之節所以防
其姦也是以中外不通讒慝不生婦言不及官事而諸
臣子弟無宫中之交此先王所以明德圉姦昭公威私
也(績按威乃滅字誤)明立寵設不以逐子傷義(明立正嫡設其貴寵子不令逐)
(而廢之故不傷義也)禮私愛驩勢不並倫(嫡子者所以𫝊重也故禮許私愛雖驩之超異)
(可也餘子之勢終不得與之並倫也)爵位雖尊禮無不行(言嫡子爵位雖復尊異必須行)
(之以禮也績按言庶子為兄弟者雖有才有寵亦不以逐嫡子而傷義故禮愛隆而不敢並嫡子爵位尊而)
(亦事嫡子也註皆非)選為都佼冒之以衣服旌之以章旗所以重
其威也(所立之嫡必選其都雅佼好者又以美衣麗服覆冒之章表旗幟旌異之凡此皆所以重嫡子)
(之威也)然則兄弟無間郄讒人不敢作矣(嫡威重則兄弟和故讒人無所)
(作其讒矣)故其立相也陳功而加之以德論勞而昭之以法
參伍相德而周舉之尊勢而明信之(其謂國相則功德两兼勞法獲美於)
(此四者参驗伍偶相與俱得其事旣周然後舉川之旣用之尊勢而明信之也)是以下之人無
諫死之誋(君明相賢必從說如流故無諫死之忌也)而聚立者無鬱怨之心
(聚立謂天下會同也各得其所故無怨望也)如此則國平而民無慝矣(慝姦惡者)
(也)其選賢遂材也舉德以就列不類無德(舉有德者以就列位不以)
(無德之人為類)舉能以就官不類無能以德弇勞不以傷年(有德)
(者超於上列使在有功勞者之前故曰有德掩勞苟有德雖年未至而亦將用之不以年少為之傷也)如
此則上無困而民不幸生矣(有功必賞用之故人不以苟生為幸)
國之所以亂者四其所以亡者二内有疑妻之妾此宫
亂也庶有疑嫡之子此家亂也朝有疑相之臣此國亂
也任官無能此衆亂也四者無别(無别謂妻妾嫡庶得不分别也績按四)
(者即上四亂也)主失其體羣官朋黨以懷其私則失族矣(國亡則宗)
(族隨之故曰失族也)國之幾臣陰約閉謀以相待也則失援矣(為國)
(之機臣下陰為要結其所謀者閉而不泄以此相待人必懷疑而不相親矣故失其援也)失族於内
失援於外此二者亡也故妻必定子必正相必直立以
聽官必中信以敬故曰有宫中之亂有兄弟之亂有大
臣之亂有中民之亂(中民謂百吏之屬也)有小人之亂五者一作
則為人上者危矣宫中亂曰妬紛(言積妬紛然所以亂)兄弟亂曰
偏黨(偏黨則彊弱相凌故亂也)大臣亂曰稱述(各稱述其己德之長而不相讓則亂也)
中民亂曰讋諄(謂以智詐讋恐諄質則亂也)小民亂曰財匱(賦税重則財匱)
(故亂)財匱生薄(財不供則禮義息故薄也)讋諄生慢(不重淳質而智詐恐讋之此其慢也)
稱述偏黨妬紛生變(此三者或生篡君殺主能為大變也)故正名稽疑刑
殺亟近則内定矣(正嫡庶之名稽妻妾之疑不正者之黨數取其偪近者而刑殺之如此則)
(黨偏妬紛之變息故内定)順大臣以功順中民以行順小民以務(順用)
(其務農也)則國豐矣(三者各稱其所順故國豐矣)審天時(天時各有所宜也)物地
生以輯民力禁滛務(繡文刻鏤滛務)勸農功以職其無事(無事者皆)
(令得職也)則小民治矣上稽之以數(謂上欲有所徵發必考其定數以命之也)下
什伍以徵(旣得其定數下其什伍名以徵之也)近其罪伏以固其意(日期旣近)
(尚有不供者則加之以罪以權伏之所以固供者之意也)鄉樹之師以遂其學(每鄉必立)
(之師以遂之也)官之以其能及年而舉則士反行矣(舉而有材能者則受)
(之以官旣有年矣則舉其功過而考察之如此則皆反其行矣)稱德度功勸其所能若
稽之以衆風若任以社稷之任(旣稱其德又度其功則其材能不可不知矣旣)
(知其能順而考之或使之莅衆以立風化其材能尢高者或授之以社稷之任者也)若此則士反
其情矣(有能必任之以職故士反於情也)
小稱第三十二(稱舉也小舉其過則當權而改之)短語六
管子曰身不善之患毋忠人莫己知(言但患身之不善耳無患人不知己)
(也)丹青在山民知而取之美珠在淵民知而取之(丹青與珠)
(各有可用之性故雖在山泉而藏人猶知而取之况在於人懷善而不知乎)是以我有過為
而民無過命(我身有過則民必知而名之未有無過而妄命者也)民之觀也察矣
不可遁逃(有過必知故不可以遁逃)以為不善(績按此為句言人之觀我甚明豈可遁)
(逃以為不善也)故我有善則立譽我我有過則立毁我當民之
毁譽也則莫歸問於家矣(人旣毁譽則己之善惡審矣故不復問家問家則左右佞)
(媚者善掩其過而飾其非也)故先王畏民(民之毁譽必當其善過故畏之)操名從人
無不彊也(謂君旣行善持名使之延譽故彊也)操名去人無不弱也(君旣行惡)
(持名即是去人善可稱故弱也)雖有天子諸侯民皆操名而去之則捐
其地而走矣(皆持其名而去於人則過惡日聞人共畏之故棄其地而走也)故先王畏
民(無善名則棄之走故畏人)在於身者孰為利氣與目為利(氣也者所以生)
(全其形目也者所以獨見其運為功用莫大焉故最為利也)聖人得利而託焉故民
重而名遂(聖人之聖精而又神託而行善則譽滿天下故人重而名遂矣)我亦託焉聖
人託可好我託可惡我託可惡以來美名其可得乎(我雖)
(託氣濁而不神所行皆可惡用此招來美名其可得乎績按别本註聖人託之而可行善故好我託之所行)
(皆可惡又安能美名招来乎)愛且不能為我能也(託旣氣濁雖令人愛猶不得美名况)
(於惡之乎)毛嬙西施天下之美人也盛怨氣於面不能以為
可好(嬙施雖美而面有怨氣亦不能為可好喻聖人外見其惡亦不得其美名)我且惡面而
盛怨氣焉怨氣見於面惡言出於口去惡充(所往去於人者皆以)
(惡事充)以求美名乂可得乎(喻人君旣内無聖德外皆行惡必無美名也)甚矣
百姓之惡人之有餘忌也(惡人不善更有餘忌績按别本註百姓見惡人之所忌)
是以長者斷之短者續之滿者洫之虚者實之(洫虛也長滿者)
(人所忌故或斷之或虚之短虚者人之所好故或續之或實之也績按所謂無過不及也)管子曰
善罪身者民不得罪也(成湯罪已故人不罪之也)不能罪身者民罪
之(桀紂罪人故人罪之)故稱身之過者彊也(稱身之過即是謙受益也)治身之
節者惠也(懷智之人然後治身節故曰惠)不以不善歸人者仁也(不以不善)
(之事歸之於人如此者仁也)故明王有過則反之於身有善則歸之
於民有過而反之身則身懼(過反於身則懼而脩德也)有善而歸之
民則民喜(民得善故喜也)往喜民(善往則人喜也)來懼身(過來則懼身也)此明
王之所以治民也今夫桀紂不然有善則反之於身有
過則歸之於民歸之於民則民怒反之於身則身驕往
怒民來驕身此其所以失身也故明王懼聲以感耳(人以惡聲)
(懼己耳聞而感則心不敢念非矣)懼氣以感目(人以惡氣懼己目見而感則身不敢造惡)以
此二者有天下矣可毋慎乎匠人有以感斤欘故繩可
得料也羿有以感弓矢故彀可得中也造父有以感轡
筴故遬獸可及遠道可致(彀謂射質棲皮者也感謂深得其妙有應於心者也)天
下者無常亂無常治不善人在則亂善人在則治在於
旣善所以感之也(旣盡也天下所以理在於君人君内外盡善感之於人也)管子曰
脩恭遜敬愛辭讓除怨無爭以相逆也(逆迎也謂用此恭遜等以相迎)
(接也)則不失於人矣(遜以接人有何失乎)嘗試多怨爭利相為不遜
則不得其身(苟為不遜身尚不得况於人乎)大哉恭遜敬愛之道吉事
可以入察凶事可以居喪大以理天下而不益也(直用恭遜)
(敬愛足以理天下更不須益也)小以治一人而不損也(雖復一身用恭遜敬愛理之纔)
(可足耳亦不須損也)嘗試往之中國諸夏蠻夷之國以及禽昆蟲
皆待此而為治亂(有恭遜敬愛則理無之則亂也)澤之身則榮去之身
則辱(恭遜敬愛身之粉澤也故在身則榮去身則辱也)審行之身毋怠雖夷貉
之民可化而使之愛(夷貉之行殘戾凶暴苟以恭遜敬愛化之可使生愛)審去之
身雖兄弟父母可化而使之惡(父母兄弟恩情結固苟無恭遜敬愛化之可令)
(往惡)故之身者使之愛惡(之是也同是此身有遜愛恭敬則愛無之則惡)名者使
之榮辱(同是此身之名有恭遜敬愛則榮無之則辱也)此其變名物也如天如
地(言恭遜敬愛可以變化愛惡榮辱名物之善惡如天地之生殺也)故先王曰道(道者貴作)
(變化也如此之道而已矣)管仲有病桓公往問之曰仲父之病病矣
若不可諱而不起此病也仲父亦將何以詔寡人管仲
對曰微君之命臣也故臣且謁之(謁謂有所告之也)雖然君猶
不能也(恐其不從故以此言抑之)公曰仲父命寡人東寡人東令寡
人西寡人西仲父之命於寡人寡人敢不從乎管仲攝
衣冠起對曰臣願君之遠易牙豎刁堂誣公子開方夫
易牙以調和事公公曰唯烝嬰兒之未嘗於是烝其首
子而獻之公人情非不愛其子也於子之不愛將何有
於公公喜宫而妬豎刁自刑而為公治内人情非不愛
其身也於身之不愛將何有於公公子開方事公十五
年不歸視其親齊衞之間不容數日之行臣聞之務為
不久(務時為事久必發揚之也)蓋虚不長(覆蓋虚妄不得長掩謂上三士皆務虛為蓋者其姦)
(情終當彰露也矣)其生不長者其死必不終(其所行之行所長之性其至於死必)
(將改復本情未有能終為意也言三士之忠皆偽忠耳必將復其不忠也)桓公曰善管仲死
已葬公憎四子者廢之官逐堂巫而苛病起兵(苛煩躁也巫善)
(令旣逐之而公有煩苛之病起兵妄征伐無使療之也)逐易牙而味不至逐豎刁
而宫中亂逐公子開方而朝不治桓公曰嗟聖人固有
悖乎(四子旣逐而有四闕故以管仲為悖)乃復四子者處朞年四子作難
圍公一室不得出(置公一室之中而圍之故不得出也)有一婦人遂從竇
入得至公所公曰吾饑而欲食渴而欲飲不可得其故
何也婦人對曰易牙豎刁堂巫公子開方四人分齊國
塗十日不通矣(旣有兵難故國之道塗行旅十日不得通也)公子開方以書
社七百下衛矣(古者羣居二十五家則共置社以社數書於策謂用此七百之書社降下於衞)
(也)食將不得矣(作亂欲公之死故不給之食)公曰嗟兹乎聖人之言
長乎哉(言其所見長遠也)死者無知則已若有知吾何面目以
見仲父於地下乃援素幭以裹首而絶(幭所以覆軨也)死十一日
蟲出於戶乃知桓公之死也葬以楊門之扇(謂用門扇以掩屍也)
桓公之所以身死十一日蟲出戶而不收者以不終用
賢也桓公管仲鮑叔牙甯戚四人飲飲酣桓公謂鮑叔
牙曰闔不起為寡人夀乎(奉尊者酒祝令增夀)鮑叔牙奉杯而起
曰使公無忘出如莒時也使管子無忘束縛在魯也使
甯戚無忘飯牛車下也桓公辟席再拜曰寡人與二大
夫能無忘夫子之言則國之社稷必不危矣
四稱第三十三(謂稱有道之君無道之君有道之臣無道之臣以戒桓公)
短語七
桓公問於管子曰寡人幼弱惛愚不通四鄰諸侯之義
仲父不當盡語我昔者有道之君乎吾亦鑒焉管子對
曰夷吾之所能與所不能盡在君所矣君胡有辱令(言已)
(能否皆盡之於君無所隱藏今何勞辱君命而使己言之乎)桓公又問曰仲父寡人
幼弱惛愚不通四鄰諸侯之義仲父不當盡告我昔者
有道之君乎吾亦鑒焉管子對曰夷吾聞之於徐伯曰
昔者有道之君敬其山川社稷宗廟及至先故之大臣
收聚以忠而大富之(先故之臣謂祖考時舊臣也今以忠誠收聚而賙恤之令其大富也)
固其武臣宣用其力聖人在前貞廉在側競稱於義上
下皆飭刑政明察四時不貸民亦不憂五穀蕃殖外内
均和諸侯臣服國家安寧不用兵革受其幣帛以懷其
德昭受其令以為法式(鄰國以幣帛來聘當取之以懷來有德其或以制令來告者則)
(君受之以為法式乎)此亦可謂昔者有道之君也桓公曰善哉
桓公曰仲父既已語我昔者有道之君矣不當盡語我昔
者無道之君乎吾亦鑒焉管子對曰今若吾君之美好
而宣通也旣官職美道又何以聞惡為(言君旣美好宣通官又合於美)
(道修而行之自可為理何須聞於惡事乎以此抑桓公欲觀其意也)桓公曰是何言邪以
繬(績按繬所力切)緣繬吾何以知其美也以素緣素吾何以
知其善也仲父已語我其善而不語我其惡吾豈知善
之為善也管仲對曰夷吾聞之於徐伯曰昔者無道之
君大其宫室高其臺榭良臣不使讒賊是舍(舍止也謂止讒賊於)
(其旁與之近也)有家不治借人為圖(言自不能理其家借他人圖也)政令不善
墨墨若夜(言其昏暗之甚也)譬若野獸無所朝處(野獸各恣意為生不相綂)
(屬故無朝處也)不脩天道不鑒四方有家不治辟若生狂(狂惑者昧)
(其性不分善惡也)衆所怨詛(詛祝之也)希不滅亡進其俳優繁其鐘
鼔流於博塞戲其工瞽誅其良臣敖其婦女(惟與婦女敖遊也)
獠獵畢弋暴遇諸父(其所接遇諸父惟以凶暴)馳騁無度戲樂笑語
式政旣輮刑罰則烈(言其法式之政旣已輮曲至於刑罰則過酷烈矣)内削其
民以為攻伐(反以削生為伐功也)辟猶漏釜豈能無竭(漏釡則江海不能滿)
(故必有竭也)此亦可謂昔者無道之君矣桓公曰善哉
桓公曰仲父旣已語我昔者有道之君與昔者無道之君
矣仲父不當盡語我昔者有道之臣乎吾亦鑒焉管子
對曰夷吾聞之徐伯曰昔者有道之臣委質為臣不賓
事左右(賓敬也)君知則仕不知則己若有事必圖國家徧
其發揮(良臣皆私其所有必能為國家及其發又普徧之也績按别本註盡已之能發揮於政事)
循其祖德辨其順逆推育賢人讒慝不作事君有義使
下有禮貴賤相親若兄若弟忠於國家上下得體居處則
思義語言則謀謨動作則事居國則富處軍則克臨難
據事雖死不悔近君為拂遠君為輔義以與交廉以與
處臨官則治酒食則慈(績按一作辭)不謗其君不諱其辭君
若有過進諫不疑君若有憂則臣服之(服行也)此亦可謂
昔者有道之臣矣桓公曰善哉
桓公曰仲父旣已語我昔者有道之臣矣不當盡語我
昔者無道之臣乎吾亦鑒焉管子對曰夷吾聞之於徐
伯曰昔者無道之臣委質為臣賓事左右執說以進不蘄
亡已(執佞說以進於君專寵固位無求於去也)遂進不退(所謂知進而不知退)假寵鬻
貴(假因也因君之寵必能鬻其貴也)尊其貨賄卑其爵位(未必能貴其爵位但尊其)
(貨賄而已矣)進曰輔之退曰不可(進於君則言已能為輔弼退而私議則曰君不可輔)
以敗其君皆曰非我(由斯人之不肖故君有敗乃更推過於君云此非我)不仁羣
處以攻賢者(小人所忌者君子故其羣處常有陷賢之見)見賢若貨(其見賢人無敬)
(恭之心反欲規利若求貨然)見賤若過(其見賤人無矜恤之心蕭然不顧若行者之過)貪於
貨賄競於酒食不與善人惟其所事(人有曲而事已則與之交也)倨
敖不恭不友善士讒賊與鬭不彌人爭(其見人爭則恣令鬭無彌爭之)
(心)唯趣人詔(人有制令不問可否則向而順之言其佞䛕績按詔一本作訟)湛湎於
酒行義不從(從順也)不脩先故變易國常擅創為令迷惑
其君生奪之政(生猶奪政况於死後乎)保貴寵矜(懼寵而矜夸者則保依而貴重)
遷損善士(善士則遷改而損并之)捕援貨人(其所捕追而援引者唯財貨之人)入
則乘等出則黨駢(其貨賄之人與之同國則同乘而等至其出也乂用黨而駢並)貨賄
相入酒食相親俱亂其君君若有過各奉其身(奉身自利推過)
(於君也)此亦可謂昔者無道之臣乎桓公曰善哉
正言第三十四(闕)短語八
管子補注卷十一
