管子補注卷五
明劉績撰
八觀第十三外言四
大城不可以不完郭周不可以外通里域不可以横通
(横通謂從旁而通也)閭閈不可以毋闔(闔扇也)宫垣關閉不可以不
脩故大城不完則亂賊之人謀郭周外通則姦遁踰越
者作里域横通則攘奪竊盗者不止閭閈無闔外内交
通則男女無别宫垣不備關閉不固雖有良貨不能守
也故形勢不得為非則姦邪之人慤愿(禁禦周固形勢不得為非則姦)
(邪之人無從生心而變為慤愿)禁罰威嚴則簡慢之人整齊憲令著明
則蠻夷之人不敢犯賞慶信必則有功者勸教訓習俗
者衆則君民化變而不自知也(習俗而善不知善之為善猶入芝蘭之室不知)
(芳之為芳也)是故明君在上位刑省罰寡非可刑而不刑非
可罪而不罪也明君者閉其門塞其塗弇其迹使民無
由接於淫非之地(既閉出非之門又塞生過之塗成罪之迹莫不掩匿如此則自然端直欲)
(接淫非之地其路無由也)是以民之道正行善也若性然故罪罰寡
而民以治矣
行其田野視其耕芸計其農事而飢飽之國可以知也
其耕之不深芸之不謹地宜不任草田多穢耕者不必
肥荒者不必墝以人猥計其野(猥衆也以人衆之多少計其野之廣狹也)草
田多而辟田少者雖不水旱飢國之野也若是而民寡
則不足以守其地若是而民衆則國貧民飢以此遇水
旱則衆散而不收彼民不足以守者其城不固民飢者
不可以使戰衆散而不收則國為丘墟故曰有地君國
而不務耕芸寄生之君也故曰行其田野視其耕芸計
其農事而飢飽之國可知也
行其山澤觀其桑麻計其六畜之産而貧富之國可知
也夫山澤廣大則草木易多也壤地肥饒則桑麻易植
也薦草多衍則六畜易繁也(薦茂革也莊周曰麋鹿食薦)山澤雖廣
草木毋禁壤地雖肥桑麻毋數薦草雖多六畜有征(征賦)
閉貨之門也(無貨可出若閉門然)故曰時貨不遂金玉雖多(時貨謂穀)
(帛畜産也)謂之貧國也故曰行其山澤觀其桑麻計其六畜
之産而貧富之國可知也
入國邑視宫室觀車馬衣服而侈儉之國可知也夫國
城大而田野淺狹者不足以養其民城域大而人民寡
者其民不足以守其城宫營大而室屋寡者其室不足
以實其宫室屋衆而人徒寡者其人不足以處其室囷
倉寡而臺榭繁者其藏不足以供其費(囷倉所蔵不足以供臺榭之費)
故曰主上無積而宫室美氓家無積而衣服脩(氓家謂民家也)
乘車者飾觀望步行者雜文采本資少而末用多者(本資)
(謂穀帛)侈國之俗也國侈則用費用費則民貧民貧則姦
智生姦智生則邪巧作故姦邪之所生生於匱不足匱
不足之所生生於侈侈之所以生生於毋度故曰審度
量節衣服儉財用禁侈泰為國之急也不通於若計者
(若計謂審度量以下)不可使用國故曰入國邑視宫室觀車馬衣
服而侈儉之國可知也
課凶饑計師役觀臺榭量國費而實虛之國可知也凡
田野萬家之衆可食之地方五十里(績按方一本作百)可以為
足矣萬家以下則就山澤可矣(萬家以下其人少可以就山澤逐便利)萬
家以上則去山澤可矣(萬家以上其人多則去山澤就原陸而山澤有禁也)彼野
悉辟而民無積者國地小而食地淺也田半墾而民有
餘食而粟米多者國地大而食地博也國地大而野不
辟者君好貨而臣好利者也(君臣好貨利則妨農功故其野不辟)辟地廣
而民不足者上賦重流其藏者也(上賦重則人藏流散也)故曰粟
行於三百里(賦重則粟賤故人遠行而糶之或遠人來糴也)則國毋一年之積
粟行於四百里則國毋二年之積粟行於五百里則衆
有飢色其稼亡三之一者命曰小凶(三分常稼而亡其一時有凶災故也)
(故謂小凶也)小凶三年而大凶(比三年不孰故曰大凶也)大凶則衆有大
遺苞矣(時既大凶無復蓄積雖相振濟但苞裏升斗以相遺也)什一之師什三毋
事則稼亡三之一(師法也十一而税周禮之通法今乃十三而税無事於舊稼亡三之一也)
(績按前作計師役則此師乃師役也謂興師役一分則相逮者衆而為三分是十分中有三分無事農之人)
(而亡稼三之一矣)稼亡三之一而非有故蓋積也則道有損瘠
矣(既已亡三之一又無故積則道行之人有毁損羸瘠者也)什一之師三年不解非
有餘食也則民有鬻子矣(既師十一三年而不解比當有餘食而不餘則以遇歲凶)
(故也所以人有鬻子者績按别本註什三之税三年不解弛若非蓄積有餘又遇歲凶則民必鬻子矣)故
曰山林雖近草木雖美宫室必有度禁發必有時是何
也曰大木不可獨伐也大木不可獨舉也大木不可獨
運也大木不可加之薄墻之上(凡此必資衆力則妨農事故宫室須有度禁發)
(須有時也)故曰山林雖廣草木雖美禁發必有時國雖充盈
金玉雖多宫室必有度江海雖廣池澤雖博魚鼈雖多
罔罟必有正(多少小大之正)船網不可一財而成也(必多財然後成)非
私草木愛魚鼈也惡廢民於生穀也故曰先王之禁山
澤之作者博民於生穀也彼民非穀不食穀非地不生
地非民不動(動謂發生穀物)民非作力毋以致財天下(績按當作夫)
(財乃字之誤也)之所生生於用力(天下所以存其生各由用力也)用力之所生
生於勞身是故主上用財毋已是民用力毋休也(財從力生)
(故用財不已則用力不休也)故曰臺榭相望者其上下相怨也(上怨下不)
(供下怨上多税)民毋餘積者其禁不必止(民飢貧則為盗賊故禁不止也)衆有
遺苞者其戰不必勝(戰士飢則力屈故戰不勝)道有損瘠者其守不
必固(損瘠則死期將至故守不固也)故令不必行禁不必止戰不必勝
守不必固則危亡隨其後矣故曰課凶飢計師役觀臺
榭量國費而實虚之國可知也
入州里觀習俗聽民之所以化其上(君斯作矣人胥效矣故人莫不化上)
而治亂之國可知也州里不鬲(無阻鬲也)閭閈不設出入毋
時早晏不禁則攘奪竊盗攻擊殘賊之民毋自勝矣(自從)
(也既不設備則盗賊無從而勝)食谷水巷鑿井(谷水巷井則出汲者生其婬放)場圃接
(鄰家子女易得交通)樹木茂(婬非者易為)宫墻毁壊門戶不閉外内交
通則男女之别毋自正矣鄉毋長游(什長游宗也)里毋士舍
(士謂里尉每里當置含使尉居焉)時毋會同(鄉里每時當有會同所以結恩好也)喪蒸不
聚(蒸冬祭名)禁罰不嚴則齒長輯睦毋自生矣(鄉里長弟當以齒也)故
昏禮不謹則民不脩廉論賢不鄉舉則士不及行貨財
行於國則法令毁於官請謁得於上則黨與成於下鄉
官毋法制百姓羣徒不從此亡國弑君之所自生也故
曰入州里觀習俗聽民之所以化其上者而治亂之國
可知也
入朝廷觀左右本求朝之臣(謂原本尋求朝之得失)論上下之所
貴賤者而強弱之國可知也功多為上禄賞為下則積
勞之臣不務盡力(戰功日多謂積勞之臣論其功多則居於衆上及行禄賞翻在衆下故不)
(務盡力也)治行為上爵列為下則豪傑材臣不務竭能便辟
左右不論功能而有爵禄則百姓疾怨非上賤爵輕禄
(左右不論能而有爵禄則百姓非但疾怨又非上輕賤爵禄也)金玉貨財商賈之人不
論志行而有爵禄(不論志行能使在爵禄之位也)則上令輕法制毁權
重之人不論材能而在尊位則民倍本行而求外勢彼
積勞之人不務盡力則兵士不戰矣豪傑材臣不務竭
能則内治不别矣百姓疾怨非上賤爵輕禄則上毋以
勸衆矣上令輕法制毁則君毋以使臣臣毋以事君矣
民倍本行而求外勢則國之情偽竭於敵國矣(人既倍本求外)
(則國之情偽盡在於敵矣竭盡也)故曰入朝廷觀左右本求朝之臣論
上下之所貴賤者而強弱之國可知也
置法出令臨衆用民計其威嚴寬惠行於其民與不行
於其民可知也法虚立而害䟽遠(謂其立法但能害疏遠而不行親近故曰)
(虚立也)令一布而不聽者存(不聽者存是令不行)賤爵禄而毋功者
富(無功者富則有功者貧也)然則衆必輕令而上位危(輕令則有無君之心故上)
(位危)故曰良田不在戰士三年而兵弱(良田所以賞戰士不賞則士無戰志)
(故兵弱也)賞罰不信五年而破上賣官爵十年而亡倍人倫
而禽獸行十年而滅戰不勝弱也地四削入諸侯破也
離本國徙都邑亡也有者異姓滅也(有其國者異姓之人則宗廟滅若齊)
(之陳氏是也)故曰置法出令臨衆用民計威嚴寬惠而行於
其民不行於其民可知也
計敵與量上意察國本觀民産之所有餘不足而存亡
之國可知也敵國強而與國弱諫臣死而諛臣尊私情
行而公法毁(績按一本作公道)然則與國不恃其親(謂黨與之國不恃已)
(以為親也)而敵國不畏其彊(寇敵之國不畏已以為強也)豪傑不安其位
而積勞之人不懷其禄悦商販而不務本貨則民偷處
而不事積聚豪傑不安其位則良臣出積勞之人不懷
其禄則兵士不用民偷處而不事積聚則囷倉空虚如
是而君不為變(不改常而更化)然則攘奪竊盗殘賊進取之人
起矣内者廷無良臣(豪傑不安其位)兵士不用(積勞之人不懷其禄故也)囷
倉空虚(民偷處而不事積聚故也)而外有彊敵之憂則國居而自毁
矣(居然自致滅毁)故曰計敵與量上意察國本觀民産之所有
餘不足而存亡之國可知也故以此八者觀人主之國
而人主無所匿其情矣
法禁第十四外言五
法制不議則民不相私(君出法制下不敢議則人奉公而不相與為私)刑殺毋
赦則民不偷於為善(有過必誅則善惡明故不為苟且之善)爵禄毋假則
下不亂其上(爵必有德禄必有功不妄假人則人知君我者必賢德故不亂於上)三者藏
於官則為法施於國則成俗其餘不強而治矣(三者即法刑爵)
(也藏於官謂下不得擅其用如此則法施俗成自斯之外雖不勉強莫不從理矣績按藏於官謂收於君府)
(也)
君一置其儀則百官守其法上明陳其制則下皆會其
度矣君之置其儀也不一則下之倍法而立私理者必
多矣是以人用其私廢上之制而道其所聞(既廢上之制故競道)
(其所聞冀遂其私欲)故下與官列法而上與君分威國家之危必
自此始矣(下謂庶人上謂權臣列亦分也績按言此用私之人自立一法是下與守法官並陳法)
(上與制法君並操權而分其半矣)
昔者聖王之治其民也不然廢上之法制者必負以恥
(負猶被也廢法制者必被之以恥辱也)財厚博惠以私親於民者正經而
自正矣(臣厚財而作福則正禮經以示之其人自正矣)亂國之道易國之常賜
賞恣於已者聖王之禁也(賜賞者人君所獨用也臣為君事故須禁之也)
聖王既没受之者衰(嗣君不德)君人而不能知立君之道以
為國本則大臣之贅下而射人心者必多矣(越職行恩曰贅福下)
(者君之事也今臣為之故曰贅臣之作福所邀射人心必使歸已也績按别本註君既失德則大臣必作福)
(作威以射人心使之歸己也)君不能審立其法以為下制則百姓之
立私理而徑於利者必衆矣(徑謂邪行以趣疾也)
昔者聖王之治人也不貴其人博學也欲其人之和同
以聽令也(博學而不聽令姦人之雄也)泰誓曰紂有臣億萬人亦有
億萬之心武王有臣三千而一心故紂以億萬之心亡
武王以一心存故有國之君苟不能人心一國威齊士
義通上之治以為下法則雖有廣地衆民猶不能以為
安也
君失其道則大臣比權重(與權重者相比)以相舉於國小臣必
循利以相就也故舉國之士以為亡黨(為叛亡之黨也)行公道
以為私惠(費公以樹私也)進則相推於君退則相譽於民各便
其身而忘社稷以廣其居(容受博也)聚徒威羣(蓄黨以威衆)上以
蔽君下以索民(求人附己)此皆弱君亂國之道也故國之危
也
擅國權以深索於民者聖王之禁也其身毋任於上者
聖王之禁也進則受禄於君退則藏禄於室毋事治職
但力事屬私(其所勉力事務者但屬意於私)王官私君事去(王之官私事則營之)
(君事則去之也績按别本註王官既私君事去矣)非其人而人私行者聖王之
禁也(臣既非其人故其人但為私行所以禁之也)修行則不以親為本(簡孝敬也)
治事則不以官為主(邀虚譽也)舉毋能進毋功者聖王之禁
也交人則以為己賜(臣或下交於人恃之以為己之恩賜)舉人則以為己
勞(為國舉賢恃之以為己之功勞)仕人則與分其禄者(薦人令仕得禄與共分也)聖
王之禁也交於利通而獲於貧窮(臣所與交通者皆貨利末業則農桑廢政)
(獲於貧窮)輕取於其民而重致於其君(下取於人輕然不難上致於君偽飾成重)
削上以附下枉法以求於民者(削上戚用附下成恩枉君公法求人私悦也)
聖王之禁也用不稱其人家富於其列其禄甚寡而資
財甚多者(列業也臣有用少而家業富禄寡而資財多則以枉法取於人故也)聖王之禁
也拂世以為行非上以為名常反上之法制以成羣於
國者(拂世非上反違法制以結連朋黨亦所謂姦人之雄也)聖王之禁也飾於貧
窮而發於勤勞權於貧賤(内富而外飾於貧窮内逸而外發於勤勞可以致勢而權)
(於貧窮也)身無職事家無常姓列上下之間議言為民者聖
王之禁也(姓生也身既無職事家又無常生自列於上下之間其有言議每輒為人以求名譽非純)
(粹之道故聖王禁之也)壺士以為亡資脩田以為亡本(每以壺飱濟士以為)
(亡去之資若趙孟之為又脩營田業以為亡去之本也)則生之養私不死(既有所備預則)
(私養其生雖亡而不死也)然後失矯以深與上為市者(自恃其備然後君失必矯)
(其有不從則示之以去就之形而要之故曰與之為市)聖王之禁也審飾小節以
示民(釣虚譽也)時言大事以動上(示君以不測也)遠交以踰羣假爵
以臨朝者(遠交四鄰以越羣黨虚假高節威臨本朝也)聖王之禁也卑身雜
處(不簡儔類)隠行辟倚(倚依也自隠其行以避所依也績按隠索隠行怪之隠辟倚皆邪不正)
(也)側入迎遠(側身而入閾挺出而迎遠)遁上而遁民者(卑身雜處所以遁上隱行)
(辟倚所以遁民)聖王之禁也詭俗異禮大言法行(大為言譽以為法使人遵)
(行也)難其所為而高自錯者(錯置也)聖王之禁也守委閒居
博分以致衆(守其委積以間居博分其財以致衆)勤身遂行說人以貨財
(勤勞其身以遂其行施其貨財以悦於人)濟人以買譽(濟施人貨財所以買其聲譽)其身
甚静而使人求者(静而多財故人求之)聖王之禁也行僻而堅言
詭而辯術非而博順惡而澤者(所順習者惡事善潤飾之令有光澤)聖王
之禁也以朋黨為友以蔽惡為仁(朋黨有惡相為隠蔽用此為仁)以數
變為智以重斂為忠以遂忿為勇者聖王之禁也固國
之本其身務往於上深附於諸侯者(每國自有其本臣無境外之交今雖)
(身務歸於上而心有異託外深附於諸侯)聖王之禁也聖王之身治世之時
德行必有所是道義必有所明故士莫敢詭俗異禮以
自見於國莫敢布惠緩行脩上下之交以和親於民(從容)
(養民謂之緩行)故莫敢超等踰官漁利蘇功以取順其君(飾詐以釣)
(君利謂之漁利因少搆多謂之蘇功蘇生息也)聖王之治民也進則使無由得
其所利退則使無由避其所害必使反乎安其位樂其
羣務其職營其名而後止矣(能如上事則止而循常也)故踰其官而
離其羣者必使有害不能其事而失其職者必使有恥
是故聖王之教民也以仁錯之以恥使之脩其能致其
所成而止故曰絶而定(絶邪僻之事也)静而治安而尊舉錯而
不變者聖王之道也
重令第十五外言六
凡布國之重器莫重於令令重則君尊君尊則國安令
輕則君卑君卑則國危故安國在乎尊君尊君在乎行
令行令在乎嚴罰罰嚴令行則百吏皆恐罰不嚴令不
行則百吏皆喜故明君察於治民之本本莫要於令故
曰虧令者死益令者死(增益令者殺無赦)不行令者死留令者
死(令當行而故留之)不從令者死五者死而無赦惟令是視(設令)
(者必不赦此五死也)故曰令重而下恐為上者不明令出雖自上
而論可與不可者在下(不明之君雖曰出令至於可否必與下論而後定如此者臣反)
(制君何令之為)夫倍上令以為威則行恣於己以為私百吏奚
不喜之有(倍公則得成私虧令而喜不亦宜乎)且夫令出雖自上而論可
與不可者在下是威下繫於民也(可否定於下則是威下繫也)威下
繫於民而求上之毋危不可得也(下強則上危也)令出而留者
無罪則是教民不敬也(王言如絲其出如綸所謂敬也留者不誅是教不敬)令出
而不行者毋罪行之者有罪是皆教民不聽也(不行無罪行之)
(反誅人之不聽上敦之然也)令出而論可與不可者在官是威下分
也(官謂百官可否定於百官則是威下分也)益損者毋罪則是教民邪途也
(益謂增令者損謂虧令者二者不罪人為邪途上敦之然也)如此則巧佞之人將以
此成私為交比周之人將以此阿黨取與貪利之人將
以此收貨聚財懦弱之人將以此阿貴事富便辟伐矜
之人將以此買譽成名(几此皆上間其隙則下得緣隙而成姦也)故令一出
示民邪途五衢(五衢謂上之五死也死之則五衢塞生之則五衢開)而求上之毋
危下之毋亂不可得也(五衢開故也)
菽粟不足末生不禁民必有飢餓之色(末生謂以末業為生者也)而
工以雕文刻鏤相稺也謂之逆(稺驕也人有飢色不息末以殺之反以雕文相)
(驕故謂之逆)布帛不足衣服毋度民必有凍寒之傷而女以
美衣錦繡綦組相稺也謂之逆萬乘藏兵之國卒不能
野戰應敵社稷必有危亡之患而士以毋分役相稺也
謂之逆(社稷有危人人皆當效死今反以無分役相驕故謂之逆)爵人不論能禄人
不論功則士無為行制死節(爵不論能故不為行制禄不論功故不為死節也)
而羣臣必通外請謁取權道行事便辟以貴富(諂事便辟以得)
(貴富)為榮華以相稺也謂之逆(不義富貴志士所以恥反以為榮華而相驕故以為)
(逆)
朝有經臣國有經俗民有經産(經常也)
何謂朝之經臣察身能而受官不誣於上(無能受官謂之誣上)謹
於法令以治不阿黨(撓法從私謂之阿黨)竭能盡力而不尚得(不貴)
(苟得)犯難離患而不辭死(致身受命)受禄不過其功(不以少求多也)服
位不侈其能(不以小居大也)不以毋實虚受者(有功勞而後受禄)朝之
經臣也何謂國之經俗所好惡不違於上(從君欲也)所貴賤
不逆於令(遵法制也)毋上拂之事(拂違也)毋下比之說毋侈泰
之養(節而適也)毋踰等之服(禮而度也)謹於鄉里之行(信而悌也)而不
逆於本朝之事者(行君令也)國之經俗也何謂民之經産畜
長樹蓺(畜長謂畜産也)務時殖榖力農墾草禁止末事者民之
經産也故曰朝不貴經臣則便辟得進毋功虚取奸邪
得行毋能上通(賤經臣則邪臣進)國不服經俗則臣下不順而
上令難行(俗無常故也)民不務經産則倉廩空虚財用不足
(輕本務故也)便辟得進毋功虚取奸邪得行毋能上通則大
臣不和(小人好事)臣下不順上令難行則應難不捷(人心不一)倉
廩空虚財用不足則國毋以固守(人飢則逃散也)三者見一焉
則敵國制之矣(見一尚制况兼有乎)
故國不虚重兵不虚勝民不虚用令不虚行凡國之重
也必待兵之勝也而國乃重凡兵之勝也必待民之用
也而兵乃勝凡民之用也必待令之行也而民乃用凡
令之行也必待近者之勝也而令乃行(先勝服近習今乃得行)故
禁不勝於親貴罰不行於便辟法禁不誅於嚴重而害
於䟽遠慶賞不施於卑賤三二而求令之必行不可得
也能不通於官受禄賞不當於功號令逆於民心動静
詭於時變有功不必賞有罪不必誅令焉不必行禁焉
不必止在上位無以使下而求民之必用不可得也將
帥不嚴威民心不專一陳士不死制卒士不輕敵而求
兵之必勝不可得也内守不能完外攻不能服野戰不
能制敵侵伐不能威四鄰而求國之重不可得也德不
加於弱小威不信於強大征伐不能服於天下而求霸
於諸侯不可得也威有與兩立(下亦有立威者)兵有與分争(征伐)
(有自諸侯出)德不能懷遠國令不能一諸侯而求王天下不
可得也
地大國富人衆兵彊此覇王之本也然而與危亡為鄰
矣天道之數人心之變(所以與危亡為鄰則以天道數終人心變易故也)天道
之數至則反(終於下者則反於上)盛則衰(日中則昃月盈則蝕)人心之變有
餘則驕(不足者必謙)驕則緩怠夫驕者驕諸侯驕諸侯者諸
侯失於外(天子驕則諸侯叛)緩怠者民亂於内(緩怠必輕於始故民亂)諸
侯失於外民亂於内天道也(驕怠者必失外亂内此天之道也)此危亡
之時也若夫地雖大而不并兼不攘奪人雖衆不緩怠
不傲下國雖富不侈泰不縱欲兵雖強不輕侮諸侯動
衆用兵必為天下政理此正天下之本而霸王之主也
凡先王治國之器三攻而毁之者六明王能勝其攻故
不益於三者而自有國正天下(明王雖勝攻於三器亦不加益即勝能自有其)
(國兼正天下績按此言自諸侯而為天子)亂王不能勝其攻故亦不損於
三者而自有天下而亡(亂王既不能勝攻三器自毁更不滅此三旨縱有天下之大而)
(遂滅亡也績按此言自天子而取滅亡)三器者何也曰號令也斧鉞也禄
賞也六攻者何也曰親也貴也貨也色也巧佞也玩好
也三器之用何也曰非號令毋以使下非斧鉞毋以威
衆非禄賞無以勸民六攻之敗何也(言六攻能敗三器者謂何也)曰
雖不聽而可以得存者(謂親貴也)雖犯禁而可以得免者(謂貨)
(色也)雖毋功而可以得富者(謂巧佞玩好也)凡國有不聽而可以
得存者則號令不足以使下有犯禁而可以得免者則
斧鉞不足以威衆有毋功而可以得富者則禄賞不足
以勸民號令不足以使下斧鉞不足以威衆禄賞不足
以勸民若此則民毋為自用(既有罪不誅有功不賞故人不自用其力也)民
毋為自用則戰不勝則守不固守不固則敵國制之矣
然則先王將若之阿曰不為六者變更於號令不為六
者疑錯於斧鉞不為六者損益於禄賞若此則遠近一
心遠近一心則衆寡同力衆寡同力則戰可以必勝而
守可以必固非以并兼攘奪也以為天下政治也此正
天下之道也
管子補注卷五
