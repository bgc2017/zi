管子補註法家類
提要
(臣)等謹案管子補注二十四卷明劉績撰績
字用熙號蘆泉江夏人弘治庚戌進士官至
鎮江府知府管子舊注本或稱房玄齡或稱
尹知章宋張嵲䟦其後曰管子書多古字如
專作摶忒作貣宥作侑况作兄釋作澤此類
甚衆大匡載召忽語曰雖得天下吾不生也
兄與我齊國之政也注乃謂召忽呼管仲為
兄曰澤命不渝注乃以為恩澤之命不可徧
舉黃震日抄曰管子注釋最多牴牾四傷之
篇誤名百匿而以四傷名七法之篇幼官篇
首章云若因夜虛守靜人物則皇其後方之
圖本可覆也乃衍人物二字不知參對乃以
夜虛為句守靜人物為句而曲為之說曰聽
候人物也幼官五圖以形生理為句而中央
之注獨以形生屬上文明法篇以比周以相
匿為句而下又云是故㤀生死交其後方之
明法解可覆也乃以相為匿是為句而曲為
之說曰匿公是而不行也五法之章曰天下
不患無財患無人以分之分如分地之利之
分乃釋云可以分與財者賢人也立政之章
曰道塗無行禽指人言之謂其為能行之禽
耳乃釋云無禽獸之行版法篇云悅在施愛
有衆在廢私今因缺文而云悅在施有衆在
廢私不成文矣云云其抉摘皆中理績本之
以作是注故於舊解頗有匡正皆附於玄齡
原注之後以績按别之雖其循文詮解於訓
詁亦罕所考訂而推求意義務求明愜較原
注所得則已多矣案明有兩劉績一為山隂
人字孟熙千頃堂書目載此書於劉績名下
注江夏人則為字用熙者無疑坊刻或題曰
宋劉績者誤也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
