管子補注卷六
明劉績撰
法法第十六外言七
不法法則事毋常(不設法以法下故事無常)法不法則令不行(雖復設法)
(不得法之宜故令不行)令而不行則令不法也法而不行則脩令
者不審也(法既得宜而猶不行則以脩令者未審之故也)審而不行則賞罰輕
也(脩令者既審而猶不行則以上輕於賞罰也)重而不行則賞罰不信也(賞罰)
(既重而猶不行則以雖賞罰而不信也)信而不行則不以身先之也(賞罰既信)
(而猶不行則以身不先自行其法也)故曰禁勝於身(身從禁也)則令行於民矣
聞賢而不舉殆(聞賢不舉不若不聞所以有殆)聞善而不索殆見能而
不使殆親人而不固殆同謀而離殆危人而不能殆(危人)
(不能不若不危)廢人而復起殆(既廢更起或發其宿嫌)可而不為殆(可為而不)
(為多生後悔)足而不施殆(足而不施怨疾必生)幾而不密殆(幾事不密則害成)
人主不周密則正言直行之士危(所謂君不密則失臣)正言直行
之士危則人主孤而毋内(策謀毋自入也)人主孤而毋内則人
臣黨而成羣(君子道消則小人道長也)使人主孤而毋内人臣黨而
成羣者此非人臣之罪也人主之過也(君不密之過)
民毋重罪過不大也(有大過然後有重罪)民毋大過上毋赦也(不赦)
(則懼而脩德不敢為非)上赦小過則民多重罪積之所生也(所謂積小)
(而成大)故曰赦出則民不敬(有罪不諫則安用敬)惠行則過日益(恃恩)
(不恭非過而何)惠赦加於民而囹圄雖實殺戮雖繁姦不勝矣
(造姦以待赦也)故曰邪莫如蚤禁之(毋使滋蔓蔓難圖也)赦過遺善則民
不勵(善即惠也)有過不赦有善不遺勵民之道於此乎用之
矣故曰明君者事斷者也
君有三欲於民三欲不節則上位危三欲者何也一曰
求二曰禁三曰令求必欲得禁必欲止令必欲行求多
者其得寡(無厭則難供故其得寡)禁多者其止寡(法令滋章盗賊多有)令多
者其行寡(再三則瀆故其行寡)求而不得則威日損(獨唱莫和非損而何)禁
而不止則刑罰侮(愈禁愈犯非侮而何)令而不行則下凌上(不禀其命)
(非凌而何)故未有能多求而多得者也未有能多禁而多止
者也未有能多令而多行者也故曰上苛則下不聽下
不聽而強以刑罰則為人上者衆謀矣為人上而衆謀
之雖欲毋危不可得也
號令己出又易之禮義己行又止之度量己制又遷之
刑法己錯又移之如是則慶賞雖重民不勸也殺戮雖
繁民不畏也故曰上無固植(植志)下有疑心國無常經民
力必竭數也(數理也國無常經人力必竭而曰不竭者此非理之言也)明君在上位
民無敢立私議自貴者(立私議者必自恃為貴也)國毋怪嚴毋雜俗
毋異禮士毋私議(國不作竒怪則嚴肅而無雜俗有常禮士皆公議)倨傲易令
錯儀畫制議者盡誅(易令謂變令錯儀謂别制儀畫制謂更畫制凡此盡以法誅之)故
彊者折銳者挫堅者破引之以繩墨繩之以誅僇故萬
民之心皆服而從上推之而往引之而來彼下有立其
私議自貴分争而退者則令自此不行矣(立議分争退而不誅從此)
(之後令不復行)故曰私議立則主道卑矣况主倨傲易令錯儀
畫制變易風俗詭服殊說猶立(立私說尚能卑主况其倨傲易風俗而猶有立)
(者乎)上不行君令下不合於鄉里變更自為易國之成俗
者命之曰不牧之民(於上不行君令於下不合鄉里但率意自為易國之成俗故曰不收)
(之民言其不可養也)不牧之民繩之外也繩之外誅使賢者食於
能鬭士食於功賢者食於能則上尊而民從鬭士食於
功則卒輕患而傲敵上尊而民從卒輕患而傲敵二者
設於國則天下治而主安矣
凡赦者小利而大害者也(苟悦衆心故曰小利人則習而易犯法故曰大害也)故
久而不勝其禍(犯法漸廣轉欲危君故曰不勝其禍)毋赦者小害而大利
者也(人初不悦故曰小害創而脩德故曰大利也)故久而不勝其福(家正而天下定)
(則太平可致故曰不勝其福也)故赦者犇馬之委轡(必致覆伕也)毋赦者痤
(癤也)睢之礦石也(疾可瘳也績按睢恐疽或癰字)
爵不尊禄不重者不與圖難犯危以其道為未可以求
之也(以其道未可求故不與尊爵重禄既與之尊爵重禄則可與之圖難犯危也)是故先王
制軒冕足以著貴賤不求其美設爵禄所以守其服不
求其觀也使君子食於道小人食於力君子食於道則
上尊而民順小人食於力則財厚而養足上尊而民順
財厚而養足四者備體則胥足上尊時而王不難矣(胥相)
(也)
文有三侑(侑寬也)武毋一赦惠者多赦者也先易而後難
久而不勝其禍法者先難而後易久而不勝其福故惠
者民之仇讎也(惠者召其禍故為仇讎也)法者民之父毋也(法者生其福故)
(為父毋也)太上以制制度其次失而能追之(能追悔也)雖有過亦
不甚矣
明君制宗廟足以設賓祀不求其美為宫室臺榭足以
避燥濕寒暑不求其大為雕文刻鏤足以辨貴賤不求
其觀故農夫不失其時百工不失其功商無廢利民無
游日(無游閑之日)財無砥墆(墆久積也)故曰儉其道乎
令未布而民或為之而賞從之則是上妄予也(未布而為所謂先時)
(者也當刑而賞故曰妄予)上妄予下則功臣怨功臣怨而愚民操事於
妄作愚民操事於妄作則大亂之本也令未布而罰及之
(所謂不令而罰)則是上妄誅也上妄誅則民輕生民輕生則暴
人興(輕生故為暴亂)曹黨起而亂賊作矣令已布而賞不從則
是使民不勸勉不行制不死節民不勸勉不行制不死
節則戰不勝而守不固戰不勝而守不固則國不安矣
令已布而罰不及則是教民不聽民不聽則強者立強
者立則主位危矣故曰憲律制度必法道號令必著明
賞罰必信密此正民之經也
凡大國之君尊小國之君卑大國之君所以尊者何也
曰為之用者衆也小國之君所以卑者何也曰為之用
者寡也然則為之用者衆則尊為之用者寡則卑則人
主安能不欲民之衆為已用也使民衆為已用奈何曰
法立令行則民之用者衆矣法不立令不行則民之用
者寡矣故法之所立令之所行者多而所廢者寡則民
不誹謗(績按當依下作議)民不誹議則聽從矣法之所立令之
所行與其所廢者鈞則國無常經國無常經則民妄行
矣法之所立令之所行者寡而所廢者多則民不聽民
不聽則暴人起而姦邪作矣計上之所以愛民者為用
之愛之也為愛民之故不難毁法虧令則是失所謂愛
民矣夫以愛民用民則民之不用明矣(夫用人者當以法令以愛人廢)
(法而用之則人不可用也)夫至用民者殺之危之勞之苦之飢之渴
之用民者將致之此極也而民毋可與慮害己者(至善也夫)
(善用人者必以法其不從法甚者危殺之其次勞苦飢渴之將欲用之必至此極則姦者不敢為非善者悦而)
(從命欲求可與謀害己者其可得哉)明王在上道法行於國民皆舍所好
而行所惡(所好者私欲也所惡者公義也績按言愛人不足用民及至能用民者反殺危勞苦飢)
(渴之以至此極民遂為之用而無謀害上者盖以法素行民皆舍好之私而行此惡之公也)故善用
民者軒冕不下儗而斧鉞不上因(不以下有私寵妄以軒冕有所許儗不因)
(上有私憾妄以斧鉞有所誅戮也)如是則賢者勸而暴人止賢者勸而
暴人止則功名立其後矣蹈白刃受矢石入水火以聽
上令上令盡行禁盡止引而使之民不敢轉其力(轉猶避也)
(績按轉猶展轉推避也)推而戰之民不敢愛其死不敢轉其力然
后有功不敢愛其死然後無敵進無敵退有功是以三
軍之衆皆得保其首領父母妻子完安於内故民未嘗
可與慮始而可與樂成功是故仁者知者有道者不與
大慮始(大猶衆也)
國無以小與不幸而削亡者必主與大臣之德行失於
身也官職法制政教失於國也諸侯之謀慮失於外也
故地削而國危矣(言國無以小與不幸而削亡者其削亡也則以臣主有失故也)國無
以大與幸而有功名者必主與大臣之德行得於身也
官職法制政教得於國也諸侯之謀慮得於外也然後
功立而名成(言國無以大與幸而有功名者其有功名也則以臣主有得故也)然則國
何可無道人何可無求得道而導之得賢而使之將有
所大期於興利除害期於興利除害莫急於身而君獨
甚傷也必先令之失(先身無害而有利然後可以及物今君獨立無與則是有害故甚可)
(傷所以然者則申先令之失也)人主失令而蔽(失令則為下所蔽塞也)已蔽而刦
已刦而弑
凡人君之所以為君者勢也故人君失勢則臣制之矣
勢在下則君制於臣矣勢在上則臣制於君矣故君臣
之易位勢在下也在臣期年臣雖不忠君不能奪也(臣得)
(勢期年君雖知其不忠而不能奪無如之何也)在子期年子雖不孝父不能服
也(亦無如之何)故春秋之記(春秋即周公之凡例而諸侯之國史也)臣有弑其
君子有弑其父者矣故曰堂上遠於百里堂下遠於千
里門廷遠於萬里今步者一日百里之情通矣堂上有
事十日而君不聞(其事適在堂上耳而君遂十日不聞)此所謂遠於百里
也步者十日千里之情通矣堂下有事一月而君不聞
此所謂遠於千里也步者百日萬里之情通矣門廷有
事期年而君不聞此所謂遠於萬里也故請入而不出
謂之滅(臣有請告既入而不出此則左右不為通於下其事遂消滅也)出而不入謂之
絶(其事既出而不入此則左右不為通於上其事遂斷絶也)入而不至謂之侵(其事既入)
(不得至於君此則左右侵君事故也)出而道止謂之壅(其事既出中道而止此則左右壅君)
(事故也)滅絶侵壅之君者非杜其門而守其戸也為政之
有所不行也(政之不行自致侵壅非由杜門守戶也)故曰令重於寳社稷
先於親戚法重於民威權貴於爵禄故不為重寳輕號
令不為親戚後社稷不為愛民枉法律不為爵禄分威
權故曰勢非所以予人也(凡此上事其勢不當與人故君專之)
政者正也正也者所以正定萬物之命也(萬物之命由正而定)是
故聖人精德立中以生正(德精而不遇其正自生也)明正以治國故
正者所以止過而逮不及也(二者中立故過者令止之不及者令逮之)過與
不及也皆非正也(正在於中立)非正則傷國一也(過與不及傷國一也)
故勇而不義傷兵(不及於勇故傷兵也)仁而不法傷正(不及於仁故傷正)
故軍之敗也生於不義(不義則失宜故軍敗)法之侵也生於不正
(不正則入邪故法侵也)故言有辯而非務者(言辯而浮誕則非要務也)行有難
而非善者(行難而詭怪故非正善也)故言必中務不苟為辯行必思
善不苟為難規矩者方圜之正也雖有巧目利手不如
拙規矩之正方圜也故巧者能生規矩不能廢規矩而
正方圓雖聖人能生法不能廢法而治國故雖有明智
高行倍法而治(績按倍古背字同餘放此)是廢規矩而正方圓也
一曰(管氏稱古言故云一曰績按此乃集書者再述異聞)凡人君之德行威嚴
非獨能盡賢於人也(人君之德行雖當威嚴既不能事事盡賢亦須納賢而自輔故曰能)
(自得師者王)曰人君也故從而貴之不敢論其德行之高卑
(人曰此人君也謂其道備德成不察其是非即從而貴之豈敢更論其高卑乎)有故為其殺生
急於司命也(乘人君之勢怒則伏尸流血也喜則軒冕塞路故急於司命)富人貧人使
人相畜也(人君富人亦可貧人亦可使人以富畜貧亦可)貴人賤人使人相臣
也(貴人亦可賤人亦可使人以貴臣賤亦可)人主操此六者以畜其臣(六者謂生)
(殺富貴貧賤)人臣亦望此六者以事其君(人臣事君亦望操此六者以御下)
君臣之會六者謂之謀(君臣所以相合皆欲謀操六者)六者在臣期年
臣不忠君不能奪在子期年子不孝父不能奪故春秋
之記臣有弑君子有弑其父者得此六者而君父不智
也(令臣子得此六者是君父之不智也)六者在臣則主蔽矣主蔽者失其
令也故曰令入而不出謂之蔽令出而不入謂之壅令
出而不行謂之牽(牽於左右)令入而不至謂之瑕(君臣相間故曰瑕)
牽瑕蔽壅之事君者非敢杜其門而守其戸也為令之
有所不行也此其所以然者由賢人不至而忠臣不用
也故人主不可以不慎其令令者人主之大寳也
一曰賢人不臣謂之蔽忠臣不用謂之塞令而不行謂
之障禁而不止謂之逆蔽塞障逆之君者不敢杜其門
而守其戸也為賢者之不至令之不行也
凡民從上也不從口之所言從情之所好者也上好勇
則民輕死上好仁則民輕財故上之所好民必甚焉是
故明君知民之必以上為心也故置法以自治立儀以
自正也故上不行則民不從彼民不服法死制則國必
亂矣是以有道之君行法脩制先民服也(服行也先自行法以率人)
凡論人有要(論人才行各有綱要)務物之人無大士焉(大士不務謙而接物)
彼矜者滿也滿者虚也(所謂滿招損者也)滿虚在物在物為制
也(既滿而虚則制之在物)矜者細之屬也(自矜者小人之類)凡論人而遠
古者無高士焉(高士必順考古道也)既不知古而易其功者無智
士焉(智士必知古而謹功也)德行成於身而遠古卑人也事無資
遇時而簡其業者愚士也(德行雖曰成而乃遠古卑人則是事無資稟若遇有道之)
(時其業必見簡弃如此者可謂愚士)釣名之人無賢士焉(賢士必脩實而成名)釣利
之君無王主焉(王主必度義而取利)賢人之行其身也忘其有名
也王主之行其道也忘其成功也賢人之行王主之道
其所不能已也(不能已而後動)明君公國一民以聽於世(賢明之君)
(必公誠於國以一其民人之心)忠臣直進以論其能(忠臣必直道而求道)明君不
以禄爵私所愛(唯賢是與)忠臣不誣能以干爵禄(量能而受禄也)君
不私國臣不誣能行此道者雖未大治正民之經也(治雖)
(未大足成正民之經)今以誣能之臣事私國之君而能濟功名者
古今無之誣能之人易知也(誣能之人功名所以不濟易可知起下文也)臣
度之先王者(臣管氏自稱也)舜之有天下也禹為司空契為司
徒臯陶為李(古治獄之官作此李官績按李同理)后稷為田此四士者
天下之賢人也猶尚精一德(謂各精一事也)以事其君今誣能
之人服事任官皆兼四賢之能自此觀之功名之不立
亦易知也(結上文也)故列尊禄重無以不受也(德不足以與其位也)勢
利官大無以不從也(直以勢利官大故每舉必從之)以此事君此所謂
誣能簒利之臣者也世無公國之君則無直進之士無
論能之主則無成功之臣昔者三代之相授也安得二
天下而殺之(三代無能授於有能桀紂失之湯武得之今之天下即古之天下豈有二天下而行)
(其刑殺哉)貧民傷財莫大於兵危國憂主莫速於兵此四患
者明矣古今莫之能廢也兵當廢而不廢則古今惑也
(兵有四患則當廢也五材並用則不當廢廢興之理難明故惑也)此二者不廢而欲廢
之則亦惑也(二者謂廢與不廢既不廢矣又欲廢之則亦惑也)此二者傷國一
也(廢之則寇來無以禦固傷國不廢則費財憂主亦傷國也故曰一也)黃帝唐虞帝之隆
也資有天下制在一人(資用也率土之濱莫非王臣故曰制在一人)當此之
時也兵不廢今德不及三帝天下不順(三帝之時天下皆服不須用兵)
而求廢兵不亦難乎故明君知所擅知所患國治而民
務積此所謂擅也(擅專也君之所專為在於國家治民務積聚也)動與静此所
患也(動静失宜則患生也)是故明君審其所擅以備其所患也
猛毅之君不免於外難懦弱之君不免於内亂猛毅之
君者輕誅輕誅之流道正者不安(輕誅則乖正故道正之士不安)道正
者不安則材能之臣去亡矣彼智者知吾情偽為敵謀
我則外難自是至矣(智者即道正之士從此亡之敵國既知我情必為敵謀我所以外難)
(至也)故曰猛毅之君不免於外難懦弱之君者重誅(難為誅罰)
重誅之過行邪者不革行邪者久而不革則羣臣比周
羣臣比周則蔽美揚惡(蔽君美揚君惡)蔽美揚惡則内亂自是
起故曰懦弱之君不免於内亂
明君不為親戚危其社稷社稷戚於親不為君欲變其
令令尊於君不為重寳分其威威貴於寳不為愛民虧
其法法愛於民
兵法第十七外言八
明一者皇察道者帝通德者王(一者氣質未分至一者也德者道由以成者也)
(夫皇帝王道随世立名者也其實則一也)謀得兵勝者霸(所謀必得用兵必勝故霸)故夫
兵雖非備道至德也然而所以輔王成霸(兵者不祥之器不得已而)
(用之故於道則未備於德則未至然用之上可以輔王下可以成霸)今代之用兵者不然
不知兵權者也(權者所以知輕重既不知兵權則失輕重之節)故舉兵之日而
境内貧(行師十萬日費千金)戰不必勝勝則多死(雖令得勝死者已多)得地
而國敗(雖復得地既貧且死所以國敗)此四者用兵之禍者也(四者謂内貧不)
(勝多死國敗也)四禍其國而無不危矣(一舉兵而國四禍則何為而不危矣)大度
之書曰(謂大陳法度之書)舉兵之日而境内不貧戰而必勝勝
而不死得地而國不敗為此四者若何(四者謂不貧得勝不死不敗也)
舉兵之日而境内不貧者計數得也戰而必勝者法度
審也勝而不死者教器備利而敵不敢校也得地而國
不敗者因其民也因其民則號制有發也(號令制度因彼而發)教
器備利則有制也(有制則能備利)法度審則有守也(有所守則法度審也)
計數得則有明也(有明則計數得)冶衆有數(自治其軍有數存焉)勝敵有
理(勝於敵國有理存焉)察數而知理審器而識勝(器備利則敵可勝也)明理
而勝敵(勝敵者在於明理也)定宗廟(寇寕則宗廟定)遂男女(人安則男女遂)官四
分(既定且寕則四分官以守之)則可以定威德制法儀出號令然後
可以一衆治民
兵無主則不蚤知敵(兵無主則人懷苟且故不能知敵)野無吏則無蓄
積(野無田吏則人惰本業故無蓄積)官無常則下怨上(官無常則徵賦不節故下怨上)
器械不巧則朝無定(器械不巧則寇敵見凌故朝無定)賞罰不明則民
輕其産(賞罰不明則人無聊生故輕其産)故曰早知敵則獨行有蓄積
則久而不匱器械巧則伐而不費賞罰明則勇士勸也
三官不繆五教不亂九章著明則危危而無害窮窮而
無難(危危窮窮皆重有其事)故能致遠以數縱強以制(有數則遠可致有制)
(則強可縱)
三官一曰鼔鼓所以任也(任猶載也謂今之俶裴也)所以起也所以
進也二曰金金所以坐也所以退也所以免也三曰旗
旗所以立兵也所以利兵也所以偃兵也此之謂三官
有三令而兵法治也
五教一曰教其目以形色之旗(五色之旗各有所當若春尚竒夏尚赤之類)
二曰教其身以號令之數(謂坐起之數)三曰教其足以進退
之度四曰教其手以長短之利(長兵短兵各有所利遠用長近用短也)五
曰教其心以賞罰之誠(貪賞畏罰士乃自厲)五教各習而士負以
勇矣(員恃也恃其便習而勇也)
九章一曰舉日章則晝行二曰舉月章則夜行三曰舉
龍章則行水四曰舉虎章則行林五曰舉鳥章則行陂
六曰舉蛇章則行澤七曰舉鵲章則行陸八曰舉狼章
則行山九曰舉韟章則載食而駕(韟韜也謂韜其章而舉之則載其所食而)
(駕行矣)九章既定而動静不過
三官五教九章始乎無端卒乎無窮(無端無窮皆出敵不意彼不能測知)
(也)始乎無端者道也卒乎無窮者德也道不可量德不
可數也故不可量則衆強不能圖不可數則偽詐不敢
嚮兩者備施則動静有功徑乎不知(徑謂卒然直指故敵不知)發乎
不意徑乎不知故莫之能禦也發乎不意故莫之能應
也故全勝而無害
因便而教准利而行教無常(教既因便故無常也)行無常(行既准利故亦)
(無常也)兩者備施動乃有功(兩者謂教與行)器成教施追亡逐遁
若飄風擊刺若雷電絶地不守(謂孤絶之地無險固可恃故不守)恃固
不拔(拔恃固之守必多費而無功也)中處而無敵令行而不留(用兵之道常能)
(處可否之中則彼達避而不能敵有令必行而不留也績按中處無敵謂身居中四方皆避之不敢與敵令)
(行不留謂法行彼四方皆遵之不敢留難)器成教施散之無方聚之不可計
教器備利進退若雷電而無所疑匱(匱竭也)一氣專定則
傍通而不疑(精一其氣專而且定故不疑)厲士利械則涉難而不匱
(士既厲械既利故不匱)進無所疑退無所匱敵乃為用(既無疑匱敵乃服從)
(而為己用)凌山阬不待鈎梯(習山故也)歷水谷不須舟檝(習水故也歷謂)
(遠歷而渡)徑於絶地攻於恃固獨出獨入而莫之能止(見其隟故)
寳不獨入故莫之能止(俘厥寶玉必選精勇與俱故曰不獨入也績按寶疑實字誤)
(謂雖曰獨入實與衆俱入非獨也故不能止下放此)寳不獨見(與精勇俱見之)故莫之能
斂(寳玉所以禮神使無水旱之災故取之不嫌也)無名之至盡(其取寳玉也潜伏不名至能盡)
(獲而不匱也)盡而不意故不能疑神(既盡寳玉皆非彼所意故不能疑度謂之為神)
畜之以道則民和養之以德則民合和合故能諧諧故
能輯諧輯以悉莫之能傷(我之軍士悉以諧輯故敵不能傷也)
定一至行二要縱三權施四教發五機設六行論七數
守八應審九器章十號(自一至已下管氏不言其數無得而知也)故能全勝
大勝(全勝謂全我而勝彼大勝謂遍服諸國)無守也故能守勝(無守謂不守一數故)
(能常守其勝也)數戰則士罷數勝則君驕夫以驕君使罷民則
國安得無危故至善不戰(服之以德)其次一之(雖勝不勝)破大勝
強一之至也(不以勝為勝故能破大勝強也)亂之不以變(亂敵不設計變也)乘
之不以詭(乘敵不以詭計)勝之不以詐(勝敵不以詐謀)一之實也(凡此皆至)
(一之實也)近則用實遠則施號(謂十號)力不可量彊不可度氣
不可極德不可測一之原也(原本也凡此皆我守其一彼不能知)衆若時
雨寡若飄風一之終也(用衆貴詳審故若時雨之漸用寡貴機速故若飄風之卒至皆)
(以一為本故能終致此道)利適器之致也(兵刃利而適者其器得宜之至績按致工致也)
用敵教之盡也(士卒用命而敵服則教練之盡)不能致器者不能利適
不能盡教者不能用敵(器既不利教又不盡敵則不服豈能用之哉)不能用
敵者窮(既不能用敵敵則反侵故窮也)不能致器者困(不能致器則無以應敵故困也)
遠用兵則可以必勝(兵遠用所以絶其反顧之心故必勝)出入異塗則傷
其敵(出入異塗或有所傷也有迷而失道故為敵所傷也)深入危之則士自脩(深入)
(敵國其處又危所謂置之死地故士自脩以求生也)士自脩則同心同力善者之
為兵也使敵若據虚(居常畏懼)若搏景(擊無所獲)無設無形焉無
不可以成也(無策可以設無形可以尋所向皆無故不可以成功也)無形無為焉
無不可以化也(無形可以覩無計可以為所在皆無故不可以變化也)此之謂道
矣(無形迹可尋詰者道之謂)若亡而存若後而先威不足以命之(善用)
(兵者體道以為變化者也故若亡者而乃存若後者而乃先今以威武命之去之遠矣)
管子補注卷六
