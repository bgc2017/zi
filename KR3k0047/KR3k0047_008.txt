同姓名錄卷八明余寅撰
陸績二
吳陸績吳人年六歲於九江見袁術術出橘績懷三枚
拜辭墮地術曰陸郎作賓客而懷橘乎績跪荅曰欲
歸遺母術大竒之後事孫權至鬱林太守偏將軍
前秦陸績西平人身長八尺腰帶十圍清辨善談論雄
武便弓馬仕苻堅為荆州刺史見前秦錄
桓彝二
吳桓彝事孫亮為尚書時大將軍孫綝專恣勒兵廢亮
以亮罪狀班告遠近彝不肯署名綝怒殺之
晉桓彝桓榮九世孫為尚書吏部郎王敦擅權以疾去
職明帝將伐敦拜彝散騎常侍引參密謀敦平封萬
寧縣男
張奕三
吳孫晧疾大司農樓玄徙之交阯遣將軍張奕追賜玄
鴆奕以玄賢者不忍輒宣詔玄隂知之即服藥死
晉張奕南充人以長水校尉領荆州刺史惠帝令劉弘
都督荆州奕不受代弘討斬之
金張奕高平人以廕補官大定初由河東北路轉運使
徵拜戶部尚書遇事詳敏得其要歸
田疇二
魏田疇無終人幽州牧劉虞署為從事虞為公孫瓚所
害疇率宗族入徐無山中躬耕養親百姓歸者五千
餘家曹操北征烏丸署為司空戶曹掾令將其衆為
向導遂大斬獲論功行封固辭不受
宋田疇華亭人嘉定間設講席於國學六舘之士皆北
面著學易蹊徑四書說約
韓建二
吳韓建嘉興人晉徵士韓績之父官至大鴻臚
梁韓建少為蔡州軍校以麾下兵迎僖宗於蜀拜金吾
衞將軍及還長安授潼關防禦使華州刺史昭宗幸
華州因謀廢立會梁太祖迎帝乃止後降於梁為亂
軍所殺
董昭二
魏董昭定陶人勸曹操遷都於許挾天子以令諸侯卒
成霸業官司徒封成都鄉侯
晉豫州刺史祖逖進據太丘流人塢主樊雅遣衆夜襲
直趣逖幕軍士大亂逖命督護董昭與賊戰走之
高定三
蜀漢先主薨高定恣睢於越巂交州刺史李恢擊破之
唐高定高郢之子聰警絶倫七歲讀尚書至湯誓問曰
奈何以臣伐君郢曰應天順人不為非道又曰用命
賞于祖不用命戮于社是順人乎郢不能對
元高定渾源人好學尚氣節仕至永安軍節度使謂諸
子曰吾蒙國恩致位侯伯布衣之極曷敢久貪爵寵
遂謝政去
張燕二
魏張燕眞定人初為羣盜常山上黨諸小帥各以部從
衆至百萬太祖將定冀州燕率衆佐王師詣鄴拜平
北將軍封安國侯
晉張燕官巴西太守時鄧定等入漢中為盜燕承命討
之定窘急餽金求緩師遂進逼漢中刺史張光以其
緩寇致敗斬燕以徇
李虎四
魏李虎漢中人武帝剋漢中虎將五百家歸降拜為將
軍遷於略陽
蜀後主降於鄧艾遣尚書郎李虎送士民簿領戶二十
八萬男女口九十四萬
北魏李虎為後衞左僕射封隴西郡公與太保李弼大
司馬獨孤信等功參佐命當時稱為八柱國
宋李虎為湖南守將理宗景定元年詔進虎官三轉帶
行閤門宣贊賜銀絹旌其守禦之功
曹矩二
魏曹矩太祖之子封范陽王宋曹矩休寧人景祐進士
以純孝聞官至屯田郎中其任都官日贈父為殿中
丞燎黃之夕芝産塋上郡上其事詔以所居為孝芝
里
孫瑜二
吳孫瑜孫權從弟以奮威將軍領丹陽太守降附萬餘
招納廬江二郡時諸將惟事軍務而瑜好樂墳典雖
在戎旅誦不絶聲
宋孫瑜博平人仁宗時知蔡州毁吳元濟像以其祠祀
裴度後至工部侍郎
王雄二
魏王雄晉司徒王戎之祖青龍中為幽州刺史
北周王雄襲父爵庸國公授柱國大將軍益州總管隋
文帝輔政將圖匡復左右軍叛被害
陳祗二
蜀漢陳祗汝南人多技藝挾數術費褘甚異之累官侍
中尚書令與中常侍黃皓互相表裏操弄威柄終至
覆國
陳陳祗後主第六子至德元年立為信義王位琅邪彭
城二郡太守
張閣二
魏張閣東郡人為永寧太僕以簡質聞杜恕著家戒稱
閣曰張子臺視之如鄙樸人其心中不知天地間何
者為美何者為惡敦然與隂陽合德作人如此自可
不富貴即禍患當何從來
宋張閣崇寧中翰林學士嘗夜盛寒帝命草制及藁進
帝猶坐賞其警敏賜詩以寵之
郭汜二
漢末郭氾為董卓别將卓既被誅氾聚衆向長安殺王
允自稱後將軍美陽侯專擅朝政後為其將五習所
殺
前趙郭氾貌極醜陋樸訥無慧感憤遊學師事孔曜曜
見而喜之曰此生有公骨期當貴達仕劉淵歴聰曜
之世位侍中司徒
魯肅二
吳魯肅東城人為贊軍校尉赤壁之役首畫拒操之策
官至漢昌太守偏將軍
陳後主禎明三年隋師將濟江南康太守魯肅將兵以
鐵鎖横江隋將楊素奮兵擊之死者五千餘人見六
朝事迹
陸叡二
孫吳陸叡陸績之子官長水校尉
後漢陸叡陸麗之子襲爵東平王
高夀二
吳黃武四年魏文帝至廣陵臨江觀兵見波濤洶湧而
還孫韶遣將軍高夀率敢死士五百於徑路夜要之
文帝大驚夀等獲副車羽蓋以獻
元高夀姚安路總管高明之子雲南中書省左丞
徐陵二
吳徐陵太末人歴三縣長零陵太守時朝廷俟以列卿
之位故虞翻書曰元太受上卿之遇叔向在晉未若
於今其見重如此見虞翻傳
陳徐陵徐摛之子年數歲候沙門寳誌寳誌摩其頂曰
天上石麒麟也太建中尚書左僕射太子少傅封建
昌縣侯
張秉張諤各二
吳張秉陽羨人生於庶民豫章太守顧邵拔而友之為
立聲譽官至雲陽太守見顧邵傳
宋張秉新安人父諤以三司度支判官出為荆湖江浙
制置茶鹽副使秉景德間累禮部侍郎加樞密直學
士出知并州將行懇求御詩為餞上為作五言賜之
蜀翰林學士范禹偁少隨母改適因冐姓張名諤迨登
第後始復姓上郡守啟曰昔年上第誤標張祿之名
今日故園復作范雎之裔見蜀檮杌
孫泰二
吳孫泰孫權從子曹操之甥也為長水校尉從權圍新
城中流矢死
晉孫泰孫恩叔父傳得祕術誑誘百姓武帝召為輔國
將軍新安太守扇動百姓私集徒衆會稽王道子恐
其為亂誅之衆聞泰死猶謂蟬蛻登仙
嚴綱二
吳嚴綱赤烏二年為臨賀太守都督廖式反被殺
宋嚴綱義熙十二年為寧遠將軍從王仲德北伐
馮熙二
吳馮熙潁川人為中大夫使魏應對不屈文帝不悅送
至摩陂欲困苦之熙引刀自刺權聞之流涕曰此與
蘇武何異竟死於魏
後魏馮熙信都人尚景穆女博陵長公主拜駙馬都尉
太師中書監封京兆郡公孝文帝納熙三女二為后
一為左昭儀
李輔二
魏新城太守孟達反司馬懿潛軍進討八道攻之達將
李輔開門出降斬達首傳京師
蜀李輔益州牧李特之兄特承制拜為驃騎將軍官桑
之敗被晉益州刺史羅尚所殺
韓浩三
魏夏侯惇守濮陽吕布遣將偽降共執惇責以寳貨軍
中震恐惇將韓浩勒兵屯營門令諸將按甲不得動
遂詣惇所叱持質者召兵擊斬之
唐韓浩韓休之子為萬年主簿坐籍御史大夫王鉷家
財有所容隱為鮮于仲通所發配流循州
宋韓浩韓琦之孫以奉直大夫守濰州建炎初金人攻
城浩率衆固守城陷戰死
吳範二
吳吳範上虞人以治歴數知風氣聞孫權東征西討動
輒咨問終皆如言任為騎都尉領太史令權數訪其
術範祕惜不以至要語權由是恨之
宋吳範大觀政和間詔舉八行閭里以範應獨守其志
辭不就子仲基仲達皆第進士
朱紀二
吳朱紀毗陵侯朱治之子以校尉領兵孫權以策女妻
之前趙劉聰襲偽位以右僕射朱紀女為貴妃
鄧芝二
蜀漢鄧芝新野人事後主為車騎將軍封陽武亭侯嘗
使吳結好孫權喜其誠欵與孔明書曰丁厷掞張陰
化不盡和合二國惟有鄧芝
後蜀李雄玉衡三年扶風鄧芝率流民前後數千家來
歸
楊洪楊發各二
蜀漢楊洪武陽人建興初為蜀郡太守忠節將軍賜爵
關内侯少不好學而忠清欵亮憂公如家
偽蜀李雄僭稱成都王以楊發為侍中楊洪為益州刺
史
唐楊發馮翊人宣宗以發長於邊事授廣州刺史嶺南
節度使以嚴為理軍亂見囚坐貶婺州刺史
陳恂二
吳孫權嘉禾二年句驪王高宫奉表稱臣權喜遷中書
陳恂拜宫為單于加賜衣服珍寳
晉永康元年以成都内史耿滕代趙廞為益州刺史廞
據成都以叛滕欲入州功曹陳恂苦諫不從遂率衆
入城廞遣兵逆擊滕敗死郡吏皆竄走惟恂面縳請
滕喪廞義而許之見蜀錄李特傳
張緝二
魏張緝西鄉侯張既之子嗣爵為中書郎稍遷東莞太
守嘉平中女為皇后徵拜光祿大夫位特進
元張緝膠州人性孝友能詩文領鄉薦為泰州幕棄職
養親至正末兵亂母姬方卧病賊突入舉槍刺姬緝
以身蔽中脇三日死
曹琮二
魏公竊據神器而乃孫琮亦復盜作尚方是謂繩其祖
武
魯公宣力天家而其子琮亦能驅除劇寇足稱綽有父
風
魏曹琮太祖之孫黃初三年封巳氏公坐於中尚方
作禁物削戶三百貶爵都鄉侯
宋曹琮魯國公彬之子仁宋時為榮州刺史會元昊
寇山外琮發騎士擊之終於陜西經略安撫招討副
使
王凱二
魏王凱與族弟粲俱避地荆州劉表欲以女妻粲嫌其
形陋而用率以凱有風貌遂妻之凱生業業生弼並
顯名當世
宋王凱王全斌曾孫為麟州都監夏人入寇賊衆三萬
凱以兵六千陷陣流矢中面鬭猶不解斬首三百餘
級賊自蹂踐死者千餘人
石虎二
魏李勝為河南尹廳事前屠蘇壊令人更治之小材激
墮正撾受符吏石虎頭斷之不逾旬日遷荆州刺史
以黨曹爽伏誅
後趙石虎偽主石勒從子勇冠當時初封中山王勒死
廢其子弘而自立
孟康二
魏孟康廣宗人明帝時散騎常侍中書令封廣陵亭侯
嘗注前漢書
晉孟康武帝時為太子洗馬以王濬伐吳功重報輕上
表訟之帝乃遷濬鎮軍大將軍
楊偉二
魏楊偉馮翊人明帝治宫室偉諫曰今作宫室斬伐生
民墓上松栢毁壊碑獸石柱辜及亡人傷孝子心不
可以為後世法則
宋楊偉天禧進士翰林學士中書舍人其通判單州時
巡檢卒二百餘人謀殺巡檢使持兵入鼓角門州將
不敢出偉挺身往諭悉令投兵籍首惡十餘人斬之
人服其略
王基四
魏王基曲城人明帝時為征南將軍都督荆州諸軍事
封東武侯史稱其學行堅白垂聲著績可謂國之良
臣
晉王基王覽次子治書侍御史
西秦乞伏熾磐永康三年以曜武將軍王基為晉興太
守鎮浩舋
北齊王基狄那人頗讀書有智略歴南益北豫二州刺
史所在好聚斂然性和直吏民不甚怨苦見王紘傳
裴潛二
魏裴潛聞喜人明帝時大司農封清陽亭侯遷尚書令
奏正分職料簡名實出事使斷官府者百五十餘條
吳孫權嘉禾元年遣將軍周賀校尉裴潛乘海之遼東
魏將田豫要擊斬賀等於成山
高翼二
魏高翼勃海人孝昌末葛榮作亂朝廷以翼山東豪右
即家拜勃海太守翼率合境徙居河濟間朝廷因置
東冀州以翼為刺史封樂城縣侯
唐德宗時李希烈陷汴州許州刺史劉玄佐遣將軍高
翼以精兵五千保援襄邑城陷赴水死
曹鑒三
魏曹鑒文帝第四子黃初六年封東武陽王
唐曹鑒郴州富人刑部尚書裴敦復討海賊以鑒為郎
將見裴寬傳
元曹鑒宛平人官至禮部尚書中外颺歴三十餘年以
清介稱
楊俊三
魏楊俊獲嘉人丞相掾屬遷南陽太守宣德教立學校
吏民稱之卒於征南軍師中尉
晉楊俊楊脩曾孫為太傅掾最清峭
隋楊俊文帝第三子封秦王拜上柱國鎮廣陵初頗有
令聞後漸奢侈為妃作七寳羃䍦重不可戴以馬負
之而行帝惡其奢縱免官就第
劉劭二
魏劉劭邯鄲人文帝時尚書散騎侍郎受詔集五經羣
書以類相從作皇覽拜騎都尉正始中執經講學賜
爵關内侯
宋元凶劭文帝長子帝諒闇中生故祕之至元嘉三年
方云劭生自前代人君即位後皇后生太子唯殷帝
乙踐祚正妃生紂至此又有劭焉後果弑逆為孝武
所誅
張恂三
吳張恂中軍督張布之弟孫休論布誅孫綝功以恂為
校尉見孫休傳
後魏張恂張衮之弟參代王軍事說道武取中土士庶
之望以建大業帝深加器異皇始初拜中書侍郎參
帷幄密謀賜爵平臯子
南燕張恂東武城人仕慕容氏散騎常侍
韓綜二
一吳石城侯韓當之子襲爵領兵使守武昌淫亂不軌
將家屬部曲數千人奔魏
一宋太保韓億之子舉進士為刑部員外郎嘗充契丹
舘伴使使者欲稱北朝而去契丹號綜曰自古未有
建國而無號者使慙遂不復言其後復擇舘伴帝曰
孰踰韓綜者
趙儼二
魏趙儼陽翟人為丞相主簿謀策多合曹操意拜駙馬
都尉至驃騎將軍司空封都鄉侯
北周趙儼為王謙部將謙作亂命儼屯開遠衆十萬連
營三十里行軍總管張威鑿山通道攻其背儼敗走
孫康二
魏孫康與臧霸聚衆屯開陽太祖募索得霸見而悅之
使霸招康命為城陽太守以功封列侯見臧霸傳
晉孫康家貧無油嘗夜映雪讀書後為御史大夫
王贊二
魏王贊玄莵郡太守見孫權傳
宋王贊建隆初為三司副使時始平李重進太祖素知
贊材幹即令知揚州既行舟覆溺死上甚嗟悼謂左
右曰溺吾樞密使矣厚賻其家
李休二
魏李休南鄭人初為張魯司馬太祖以其嘗勸魯内附
賜爵關内侯歴上黨鉅鹿二郡太守見李勝傳
後魏李休李順之後官散騎常侍
曹玹二
魏曹玹武帝子封西鄉侯
宋曹玹曹彬子官左藏庫副使
張舉二
吳張舉為句章令民有妻殺夫因放火燒舍詐稱夫死
於火者舉以口無灰詰之妻果報罪
後趙石虎遣征北將軍張舉自雁門討索頭郁鞠剋之
程曉二
魏程曉衛尉程昱之孫嘉平中為黃門侍郎遷汝南太
守有通識大著文章
晉程曉北地人宦遊長安大鴻臚辛攀時年七歲隨父
在京師曉目攀而笑曰犁牛騂犢孺子之謂攀曰戲
及人親非雅訓也曉及賓客大竒之見前涼錄
王昶二
魏王昶太原人明帝時為征南將軍都督荆豫諸軍亊
以破吳功進大將軍封京陵侯
五代王昶閩王王鏻長子晉天福初仍冊封為閩王好
巫起三清臺三層以黃金數千斤鑄元始天尊太上
老君像日焚龍腦薰陸諸香數斤作樂於臺下晝夜
聲不輟云如此可求大還丹後為叔延羲所殺
石韜二
魏石韜與同郡徐庶相友愛黃初中歴郡守典農校尉
見孔明傳
後趙石韜偽主石虎第三子封秦公為太尉與太子宣
迭日省可尚書奏事專決刑賞宣惡而殺之
孫盛二
魏文帝遣曹眞等攻吳江陵孫權遣將軍孫盛督萬人
備州上眞等進攻盛不能拒即時却退
晉孫盛中都人祕書監加給事中以從桓溫平蜀封吳
昌縣侯篤學不倦手不釋卷著魏氏春秋晉陽秋詞
直而理正咸稱良史
韓洪三
魏韓洪司徒韓暨之孫侍御史
隋韓洪韓擒虎之弟文帝以洪驍勇拜代州總管仁夀
初突厥犯塞洪將兵出拒虜悉衆圍之矢下如雨洪
四面摶戰殺傷甚衆潰圍而出
唐韓洪韓休之子天寳初任司庫員外郎安祿山反西
京失守洪陷於賊逃奔山谷將投行在為賊所擒見
害
李恢二
蜀漢李恢俞元人章武初為庲降都督領交州刺史先
主薨越巂諸郡反恢擊破之封漢興亭侯加安漢將
軍
元魏李恢李靈之子襲高邑子爵拜長安鎮副將進為
侯東平王道符謀反遇害
王觀二
魏王觀廪丘人明帝時為侍御史典行臺獄時多倉卒
喜怒而觀不阿意順旨累擢右僕射司空封陽鄉侯
遼王觀南京人博學有才辯咸雍中參知政事兼知南
院樞密事坐矯詔修私第削爵
姚静二
魏明帝太和元年蜀將姚静率其屬七千餘人來降見
晉宣帝紀
後涼吕光剋平西域還至玉門秦苻堅燉煌太守姚静
以郡迎降見後涼錄
蘇林二
魏蘇林陳留人博學多通黃初中為博士給事中以老
歸第國家有大政每遣人就問之文帝典論所稱蘇
林即此人
前燕蘇林中山人起兵於無極自稱天子慕容儁遣其
弟太原王恪討林斬之
葛洪二
晉葛洪丹陽人少好學尤好神仙導引之法太安中討
平石冰賜爵關内侯咸和初除散騎常侍領大著作
皆固辭不就入羅浮山煉丹養作抱朴子一百十六
篇一日兀然若睡而卒舉屍入棺輕如空衣世以為
尸解云
宋葛洪東陽人淳熙進士參知政事封東陽郡公世稱
其侃侃正直有大臣風
張褘四
晉三張褘一司空張華之子好學謙敬有父風位散
騎常侍趙王倫之亂與父同遇害一孝武大元二
年為郎中使於苻堅立在階下以手障額看堅堅問
曰視天子不過衱卿何慢朕答曰臣在南中聞長安
氐為天子頥上有角堅大笑見前秦錄一吳郡人
少有操行恭帝時為郎中令劉裕以褘帝之故吏素
所親信封藥酒密令行鴆褘歎曰鴆君而求生何面
目視息世間哉因自飲死
按張司空之子死於惠帝時先孝武七十年而恭帝
即位又後孝武四十餘年其人猶為郎中令足徵三
人各自不同故得并收
唐張褘張正甫之孫刑兵禮三部尚書以行義著稱
王彬三
晉王彬王導從弟典軍將軍都亭侯從兄敦舉兵愍帝
使彬勞之彬數敦罪惡辭極慷慨敦大怒時導在坐
勸彬起謝彬曰有脚疾見天子尚欲不拜此復何謝
敦曰脚痛孰與頸痛彬意氣自若敦平拜光祿勲右
僕射
齊王彬王僧虔之子好文章習篆隸與兄志齊名時人
語曰三眞六草為天下寳尚高帝女臨海長公主拜
駙馬都尉歴吏部尚書祕書監
宋王彬固始人淳化進士提點荆湖南路刑獄終於太
常少卿
陳達二
漢陳達安帝時中常侍帝崩達等白太后更徵立諸國
王子中黃門孫程等斬達迎濟陰王即皇帝位
晉陳達漢太丘長陳寔裔孫永嘉中為長城令悅其山
水遂家焉嘗曰此地山川秀麗當有王者興二百年
後我子孫必鍾斯運至十世孫霸先受梁禪果如其
言
司馬端二
晉司馬端宗室清河王遐之子初封廣川王及豫章王
銓入為皇太子轉封豫章拜散騎常侍平南將軍都
督江州諸軍洛陽陷没於石勒
齊司馬端河内人梁始興内史司馬筠之父為始安王
遥光掌記遥光敗為亂兵所殺
李雄七
後漢李雄大司空李通之子通乞骸骨以特進奉朝請
光武感通首創大謀即日封雄為召陵侯
後蜀李雄李特第三子特據蜀拜雄前將軍特死雄自
稱太將軍益州牧永興初遂僭大號
隋兩李雄一李穆之子隋文帝以穆勲第一授雄儀
同大將軍别封密國公
一渤海人少慷慨有壯志從隋文帝破尉遲迥賜爵
建昌縣公進大將軍幽州總管戶部尚書
宋兩李雄一北海人有文學好丹青尤精於神鬼嘗
於龍興寺壁為三鬼其一執巨蟒呼喊有忿怒之勢
觀者往往驚怖見名畫評
一瑞安小校元兵逼浙東圍瑞安廉訪使趙與檡誓
以死守雄夜開門納外兵與檡巷戰敗死
金宣宗貞祐初年元兵攻居庸工部員外郎李英乘夜
與壯士李雄等出城招募軍民得萬餘人詭稱土豪
時時出戰
晉兩張茂
一元帝時為太子右衛率出補吳國内史沈充反遇害
茂少時夢得大象以問占夢萬推推曰君當得大郡
而不善也問其故推曰象者大獸獸者守也故知當
得大郡然象以齒焚為人所害果如其言
一涼州牧張軌之子太興三年為平西將軍仍牧涼州
時海内大亂皇輿播遷而茂不廢貢獻朝廷嘉之
王宏四
漢王宏祁人獻帝時為右扶風値李傕郭汜為亂欲舉
兵除君側之惡左馮翊宋翼不從詬曰豎儒不足與
議大計遂俱就徵下獄死
晉王宏高平人泰始初為汲郡太守視民如子治有殊
績武帝下詔褒美賜榖千斛以司隸校尉終
後趙王宏祁人仕石季龍河東太守綿竹侯見南燕錄
王牢傳
唐王宏濟南人與太宗幼日同學因問為八體書及帝
即極訪宏鄉人竟傳隱去是亦子陵之徒與見柳子
厚龍城錄
石苞二
晉石苞渤海人為徐州刺史文帝敗於東關苞獨全軍
而還帝指所持節謂苞曰恨不以此授卿以究大事
後至大司馬封樂陵郡公
後趙石苞偽主石虎第六子虎僭即帝位封苞為樂平
王鎮守長安
趙開二
晉隆安四年衆推李玄盛為涼公領秦涼二州牧玄盛
以趙開為騂馬護軍
宋趙開安居人元符進士有通變之才建炎初提舉川
陜茶馬事悉更其法時張浚治兵秦川經營兩河旬
犒月賞支費不可計
李儼三
晉李儼隴西人誅大姓彭姚自立於隴右奉中興年號
百姓悅之涼州牧張天錫伐儼儼大敗入城固守
唐李儼餘千人德宗時為左司諫方士桑道茂奏言奉
天有天子氣上欲屠其城儼極諫乞殺道茂上悟乃
止
遼李儼析津人太康初參知政事封漆水郡王見李處
溫傳
張庭堅二
晉張庭堅涼州張祚次子祚廢耀靈僭立封庭堅為建
康王
宋張廷堅廣安人元祐進士除太學博士擢右正言在
職逾月數上封事為曾布李清臣所擠改知汝州又
不附蔡京遂列黨籍編管虢州
王洽二
晉王洽王導第三子諸子中最知名歴官内史領軍中
書令
唐王洽性嗜酒多放敖江湖間每欲作圖必沉酣解衣
盤礴先以墨潑幛上或叫或吟脚蹙手抺因其形似
或為山石或為林泉自然天成不見墨汚之迹見名
畫錄
丁元三
晉丁元譙人桓玄攻歴陽豫州刺史司馬尚之率步卒
陣於浦上衆潰逃於涂中元等告玄玄收斬之
宋丁元濠州統領遇金人於雅里洲被圍元大謼其徒
勉以毋得負國一舟二百人皆鬭死
元丁元至正初亞中大夫參議中書省事預修金史
司馬亮二
晉司馬亮宣帝第四子封汝南王大尉錄尚書事楚王
瑋誣亮謀廢立矯詔殺之
宋司馬亮始興内史司馬筠之祖司空從事中郎
李驤三
晉李驤涪人為尚書郎與成都杜軫齊名每有論議廷
臣莫逾時號蜀二郎見重慶人物志
蜀李驤偽主李雄季父為太傅都督中外諸軍總錄尚
書事見蜀錄
漢李驤為太原少尹謂北京留守劉旻曰郭公舉兵犯
順其勢不能為漢臣必不為劉氏立後因勸旻以兵
下大行控孟津以俟變旻怒斬之後周太祖果代漢
旻慟哭為驤立祠見東漢世家
張肅二
晉張肅涼州牧張寔叔父官建威將軍西海太守以京
師危迫天子蒙塵請為先鋒擊劉曜實以年老弗許
聞京師陷悲憤而死
宋張肅舒城人以直諒稱由廣東轉運判官遷江東提
點刑獄一時名流自司馬光而下七人有四人分韻
作詩以贈其行
晉兩王渾
一司空王昶之子揚州都督進封京陵公足報平吳之
烈
一司徒王戎之父涼州刺史賜爵貞陵侯用酬綏邊之
勲
成公綏二
晉成公綏白馬人少有俊才張華每見其文歎伏以為
絶倫後官中書郎每與華受詔並為詩賦
燕成公綏為慕容超太史令義熙三年超祀南郊大風
暴起天地晝昏其行宫羽儀皆振裂超懼密問綏對
以誅戮賢良賦役繁苦所致超懼而大赦
徐浩三
晉徐浩徐邈之子鎮南將軍何無忌請為功曹出補西
陽太守為盧循所害
唐兩徐浩一越州人少舉明經工草隸以文學為張
說所重官至集賢殿學士
一安祿山陷洛陽平原太守顔眞卿得兵二十餘萬
移牒清河等郡遣大將李擇交裨將徐浩等進兵與
清河合勢擊祿山
李昶四
前涼李昶安西亭侯李弇之子太子侍講見前涼錄
北魏李昶李彪之孫幼解屬文十數歲為明堂賦才制
可觀保定初以近侍清要盛選國華由御正中大夫
為納言進爵臨黃縣公
唐李昶宗室恒山王承乾之孫扶風太守
元李昶進士第二人官至吏禮二部尚書品格條式選
舉禮文多所詳定凡議大政宰相延置上座傾聽其
說
張襃二
晉趙王倫簒位齊王冏檄刺史郤隆欲保州不肯偏助
主簿張襃入諫謂若無所助變難將生州亦不可保
隆猶豫不決遂為其下所害
梁天監中翰林學士張襃不供職事御史彈劾之襃曰
碧山不負吾乃焚章長嘯而去
王蔚二
晉王蔚猗氏人世脩儒史之學嘗著至機論詞義甚美
官至夏陽侯相
金王蔚香河人皇統進士通敏廉介曉析吏事大定末
吏部尚書參知政事
胡淵三
晉胡淵秦州刺史胡烈之子烈隨鍾會滅蜀會謀反欲
殺烈等淵雷鼓出門諸軍争先殺會時淵年十八殺
會救父名震遠近見晉諸公贊
後魏胡淵臨涇人初仕夏王勃勃給事黃門侍郎魏平
統萬淵以降欵功賜爵武始侯拜河州刺史
宋胡淵崇安人聰敏能文以親老家貧授學江浙歲終
度父母所須盡市以獻蔬食飲水躬自安之
周訪二
晉元帝渡江命周訪參鎮東軍事時有與訪同姓名者
罪當死誤收訪訪奮擊收者數十人皆散走而自歸
於帝帝不之罪尋以為揚烈將軍
李巨二
後趙李巨事石虎為殿中御史是時豪戚侵恣賄託公
行虎患之擢巨御史中丞特加親任自此百僚震懾
州郡肅清
唐李巨宗室虢王鳳之後為夷陵太守祿山陷京師玄
宗擇將帥張垍言巨善騎射有謀略玄宗召至授譙
郡太守兼御史大夫河南節度使
張軌三
晉張軌大官令張温之子泰始初散騎常侍以才堪禦
遠出為涼州刺史威名大著於河西
周張軌高平令張崇之子孝武時黃門侍郎以才足治
繁出為泰州刺史政績大行於河北
兩人生平頗類次其行事如合璧然適閱濟南人物
考又得漢菑川人少好學志識開朗仕至隴右府長
史家無餘財惟有書數百卷其品格雅足與前兩人
相鴈行也
王彦二
晉王彦王覽第五子惠帝時為兖州刺史趙王倫簒位
諸王起義彦被齊王冏檄發兵策應遂立勲績惠帝
反正擢為中護軍見王敦傳
宋王彦上黨人性豪縱喜讀韜略徽宗時為清河尉金
人攻汴彦慨然赴闕求自試擢都統制率禆將岳飛
等渡河擊敗金人復衛秦等州詔以八字軍赴行在
遂為浙西淮東沿海制置使
石光二
後趙石光官幽州刺史坐愞弱徵還除左長史為石苞
所殺
宋石光任岳州通判功德及民後寓大雲山卒民追慕
為之立祠
晉兩錢端
一太尉王衍率衆討石勒勒輕騎追及之衍遣將軍錢
端與勒戰為勒所殺衍軍大潰勒分騎圍而射之相
登如山無一免者
一陳敏作亂順陽太守張光率步騎五千討之江夏太
守陶侃與敏大將錢端相距於長岐張光設伏以待
之及交戰伏兵發水陸同奮賊衆大敗
劉總二
晉劉總尚書左僕射劉毅之子好學直諒位止北軍中
侯
唐劉總尚書左僕射劉濟之子隂賊險譎官至檢校司
空
張威三
晉張威梁州人武都氐楊難敵攻梁州刺史吳子庠棄
城去威起兵逐難敵以其地歸李蜀
隋張威文帝時為行軍總管進上柱國封晉熙郡公
宋張威成州人以才勇為後軍統制守天水屢立竒功
金人陷大安軍威夜半調發鼓行而前大破金人於
金斗鎮俘其將巴圖魯大將包長夀聞之宵遁
王會三
晉王會王覽之子侍御史
宋兩王會一端明公之長子朝請大夫工花竹翎毛
蘂葉枝莖嘴爪毛羽窮極精細不遺毫髮
一岳武穆下獄秦檜令親黨王會搜其家得御札數
篋束之左藏南庫武穆子霖請於孝宗還之
李景三
晉李景李重之父秦州刺史都亭侯
隋李景開皇末為馬軍總管帝竒其壯武使袒而觀之
曰卿相表當位極人臣後以戰功多進柱國右武衛
大將軍賜爵滑國公
宋李景德祐元年為安仁縣令降於有元謝枋得起兵
安仁執景斬之見陳羍傳
司馬鄴二
晉愍帝名鄴即位四年劉曜陷長安遇害
梁司馬鄴唐昭宗時為華州判官守同州梁太祖以兵
嚮長安遣張存敬攻同州鄴以城降見韓建傳
晉兩周撫
一尋陽侯周訪之子元帝時襲爵為丞相掾尋以南中
郎將鎮沔中及王敦作逆撫領二千人從之敦敗亡
入西陽蠻中
一沛人因天下亂自為塢主以寇抄為事襲據彭城叛
降石勒元帝詔龍驤將軍劉遐討之撫敗走
張瑁二
晉張瑁涼州牙將從將軍謝艾率步騎三萬擊斬後趙
將杜勲俘馘一萬三千級
宋張瑁以御史知宣州因家繁昌千口同居内外肅然
楊傑書義居二字遺之
王渙之二
晉王渙之琅邪人嘗預右軍蘭亭醼集其詩云去來悠
悠子披褐良足欽超跡脩獨往眞契齊古今
宋王渙之常山人未冠擢第官至寳文閣直學士性淡
泊恬於仕進每云乘車常以顛墜處之乘舟常以覆
溺處之仕宦常以不遇處之則無事矣其歸趣如此
劉璠二
晉劉璠劉弘之子為順陽内史江漢翕然歸心山簡鎮
荆州知璠得衆心恐百姓逼以為主表徵為越騎校
尉璠亦深慮逼迫被書便至洛陽
北周劉璠廣陵人梁宜豐侯蕭脩記室參軍脩既欵降
文王許其反國累月未遣璠因侍宴以齊桓存三亡
國晉文不失信於伐原為言即遣脩脩請與璠俱還
文王不許以為黃門侍郎
晉同時兩毛寳
一從陶侃平蘇峻有功封州陵縣侯進輔國將軍豫州
刺史以萬人守邾城後趙石虎攻之城陷赴水死一
元帝命陶侃擊杜弢弢敗走進尅長沙獲其將毛寳
梁堪而還見陶侃傳
考州陵侯傳起於臨湘令尋為平南參軍即平峻封
侯初無從杜弢之事則陶長沙所擒者别是一人
李義三
晉李義酃人盜起荆湖義傾家貲市兵器率鄉人擊破
之闔境以安鄉民立祀於故居號其地曰太尉原
北魏兩李義一鎮南長史李晃之子位司空長史一
為蘭陵太守時爾朱榮舉兵入洛肆毒於河陰梁立
魏汝南王悅為魏主資其士馬送之境上義擊其偏
師破之
張澄二
晉張澄張裕曾祖官光祿大夫初澄當葬父郭璞為占
墓地曰葬某處年過百歲位至三司而子孫不蕃某
處年幾減半位裁卿校而累世貴顯澄乃葬劣處位
光祿年六十四而亡其子孫遂昌云
宋張澄以集賢殿修撰知建康府才堪治劇甚有時譽
尋遷戶部侍郎龍圖閣直學士
王萬二
晉王萬王戎子有美名少而大肥戎令食糠而肥愈甚
年十九卒宋王萬浦江人嘉定進士理宗時官至監
察御史彈劾不避權要以太常少卿致仕
劉遐三
晉劉遐易陽人值天下大亂因為塢主每擊賊率壯士
陷堅摧鋒冀方比之關張遣使受元帝節度拜龍驤
將軍有功封泉陵公
南宋同時兩劉遐
一為建康令聞當陽劉彦節謀攻齊高帝遐以其謀
密告帝使將軍王敬則收彦節殺之
一即彦節之弟為吳郡太守彦節事覺并誅
鄧林二
晉鄧林為龍舒長林婦病垂死醫巫皆息廬江韓友筮
之使畫作野猪著卧處一宿遂瘥見藝術傳
宋鄧林福清人登第調泰和簿一時名公如朱熹吕祖
謙皆與交遊凡三上書譏切朝政或曰鄧林若在中
都此謗議之府也遂授石城縣丞有虛齋集行世
李胤二
晉李胤襄平人貌質知深言必有則泰始中太子少傅
詔領司隸校尉胤屢表讓武帝以二職並須忠賢不
許
唐李胤宗室曹王明之孫中興初封嗣曹王銀青光祿
大夫右武衛將軍
張䕫二
晉張夔元帝時為廬江太守召陶侃為督郵領樅陽令
見陶侃傳
宋張夔政和進士為茂名令辨民冤獄太守致疑䕫投
告身去太守勉留之諸司列薦南中清介惟夔一人
高宗賜璽書奬賞
王華二
後趙石虎建武七年遣横海將軍王華帥舟師自海道
襲燕安平破之
宋文帝鎮江陵以王華為西中郎主簿帝將入奉大統
以少帝見害不敢下華力請就徵帝從之曰卿復為
吾之宋昌矣及即位以華為侍中右衛將軍
晉兩范廣
一大鴻臚范隆疎族隆生四歲父母俱喪單孤無期功
之親廣愍而養之迎歸教書為立祠堂隆好學脩謹
奉廣如父卒底于成
一少府范晷之子舉孝廉除靈夀令不之官姊適孫氏
早亡有孫名邁廣負以南奔雖盜賊艱急終不之棄
元帝承制以為堂邑令丞
晉兩解系
一吳孫晧命陶璜為蒼梧太守鎮交州晉遣九眞太守
董元拒之元有勇將解系同在城中璜誘其弟象使
為書與系又使象乘軺車鼓吹導從而行元恐系去
乃殺之璜遂陷交阯見陶璜傳
一濟南人由尚書出為雍州刺史揚烈將軍會氐羌叛
詔與征西將軍趙王倫討之倫嬖人孫秀與系争軍
事被譖遇害
李遠三
晉李遠為陰平令及李特據蜀遠仍為其僚屬見李特
傳
北周李遠李賢之弟數從征伐並有殊勲賜爵陽平郡
公拜尚書左僕射進柱國大將軍鎮弘農
唐李遠蜀人太和進士太中中令狐綯擬遠杭州刺史
上曰吾聞遠詩云長日惟消一局棋安能理人綯曰
詩人托此以發興耳未必實然及遠至杭不廢政事
張亢二
晉張亢張載季弟亦有才藻時人謂載協亢陸機雲曰
二陸三張中興初散騎常侍領制作述歷贊數篇
宋張亢臨濮人進士及第為眉州防禦使徐州總管輕
財好施凡餽遺燕犒類皆過厚以此人樂為用
王徽二
晉王徽王澄次子右軍司馬
唐王徽杜陵人廣明初戶部侍郎同平章事黃巢入潼
關僖宗出幸徽馳荆棘中墜崖谷為賊所得將授偽
命徽示以足折口瘖雖冐白刃終無懼色帝嘉之詔
授光祿大夫兵部尚書
庾準二
晉庾準庾亮之孫太元中自侍中代桓石虔為豫州刺
史西中郎將鎮歴陽
唐庾準庾光先之子以門蔭入仕昵於宰相王縉驟至
職方郎中知制誥又與楊炎厚善誣殺劉晏徵為尚
書左丞素寡文學以柔媚自進甚為時論所薄
晉兩韓夀
一惠帝時為河南尹其妻賈充女也因託賈后求以女
配華廙孫陶廙拒而不許后深以為恨故廙遂不登
台司見華廙傳
一咸康三年慕容皝僭即燕王位以韓夀為司馬見前
燕錄
李興三
晉益州刺史羅尚為李雄所攻委城逃至江陽權統巴
東遣别駕李興詣鎮南將軍劉弘求糧以供軍賦見
蜀錄
唐李興安豐人父死廬墓孝誠洞達廬上産紫白芝二
本醴泉湧出柳宗元為作孝門銘
金李興正大六年為耀州刺史有戰功詔賜玉兔鶻帶
金器
張寔三
晉張寔涼州牧張軌世子初以秀才為郎中軌卒州人
推攝父位愍帝策授都督涼州諸軍事西中郎將涼
州刺史西平公
前趙張寔皇太后張氏之姪仕劉聰為輔漢將軍聰納
其二女為貴人欲拜寔司徒太保皆垂涕固辭身騎
瘠馬妻乘敗車
元千戶李呼喇濟從憲宗南征攻苦竹寨先登獲宋都
統張寔見呼喇濟傳
王臻二
晉王臻光祿勲王遐少子以外戚為崇德衛尉
宋王臻汝陰人第進士為大理評事累遷諫議大夫御
史中丞剛嚴善決事所至有風跡
劉昶四
晉王戎嘗與阮籍飲時兖州刺史劉昶在坐籍以酒少
酌不及昶昶無恨色戎異之他日問籍曰彼何如人
荅曰勝
南燕劉昶平原人世仕慕容氏南渡河家於北海之都
昌後歸劉宋為北海太守
後魏劉昶宋文帝子以廢主見疑來降尚武邑公主拜
駙馬都尉封丹陽王歲餘主薨更尚建興長公主復
薨更尚平陽長公主
北周劉昶劉亮之子尚西河長公主大象中位柱國秦
靈二州總管封彭國公
崔洪崔廓各二俱安平人
晉崔洪武帝世為御史治書糾劾無所避朝廷憚之時
人語曰叢生荆棘來自博陵在南為鷂在北為鷹後
至大司農卒官子廓散騎侍郎亦以正直稱
後魏沙門達多發塚取甎得一人問其姓名死生年月
云姓崔名洪博陵安平人死時年十五今滿二十七
在地下凡十二年嘗見發鬼兵惟柏棺者免之自是
京師柏木踴貴見洛陽伽藍記
隋崔廓少孤貧不為邦族所齒屢逢屈辱遂入山中博
覽書籍多所通涉山東學者皆宗之不應辟命終於
家
高展二
後燕高展蓨人仕慕容寳為黃門郎見後燕春秋
唐高展為并州判官一日見砌間沫出以手試塗老吏
面皺皮頓改如少年展以問承天道士荅曰此名地
脂食之不死見雲僊雜記
張平三
前秦張平代郡人初仕石虎為部將結援於秦擢大將
軍冀州牧平既跨有新興雁門諸郡衆十餘萬拜置
征鎮自號并州刺史
晉徐州賊張平欲掩襲梁郡郡人惶惑將歸平豫州司
馬禇翜往撫之衆心乃定見禇翜傳
宋張平臨朐人官至鹽鐵使好讀史傳遇異書或解衣
易之聚書數千卷在彭門日有侮平者數輩後被罪
配京窯務平召至第設酒饌給緡錢且戒勿以前為
念時人稱其寬厚
王忱二
晉王忱王坦之季子弱冠知名太元中為荆州刺史都
督荆益寧三州軍事威風肅然殊得物和性任達不
拘尤嗜酒一飲連月不醒每歎三日不飲便覺形神
不相親
元王忱慶元節度王玉之子明敏有才識為河北河南
道提刑按察副使多所平反
同姓名錄卷八
