同姓名錄卷九明余寅撰
郭文二
晉郭文河内人少愛山水尚嘉遯入餘杭山窮谷倚木
於樹苫覆而居嘗有猛虎張口向文文視口中有横
骨以手探去之虎明旦致一鹿於其室前
後涼吕光太安二秊撫軍長史王穆襲據酒泉自稱涼
州牧光率步騎攻克之穆單騎奔騂馬騂馬令郭文
斬其首來獻見後涼錄
周密二
晉周密鎮東將軍周馥之子位尚書郎性虚簡時人稱
為清士
周周密宋屯衛大將軍周廣之父歷鄜延晉三鎮節度
使廣德初至太子太師
李弇二
晉李弇李玄盛之祖仕張軌為武衛將軍安世亭侯
宋李弇崇安人紹興進士宰汀之連城政務寬平人不
忍欺時為之謠曰訟者息爭居者安仁李公為政百
里如春
趙俊三
晉惠帝即位以太尉楊駿為太傅遣長水校尉趙俊等
將屯兵四出
宋兩趙俊一神宗第三子唐哀獻王見世系表
一紹聖進士官朝奉郎隱居杜門建炎末士大夫皆
避地俊獨固守偽齊劉豫以俊為虞部郎辭疾不受
以告畀其家卒卻之豫亦不復彊
陳敏三
晉陳敏廬江人為廣陵度支以討封雲功超授右將軍
前鋒都督遂據歷陽反為義兵所斬
宋兩陳敏一無錫人舉進士知台州朝命立元祐黨
籍碑敏不肯立監司促之急敏曰誣司馬公為姦臣
是誣天也倅立之敏碎其石遂掛冠去
一石城人精騎射累立戰功封武功縣男授武鋒軍
都統制終於光州觀察使
薛超二
夏薛超仕赫連昌為尚書魏世祖拔統萬城擒之見夏
錄
宋薛超太平興國初為天武指揮使契丹入寇超從大
將劉廷翰率兵至徐河賊將領騎出挑戰超躍馬直
前連射斃數人敵勢遂卻大軍因奮擊斬首萬餘級
張融二
南涼散騎常侍張融言焦朗兄弟叛據魏興後必為朝
廷憂秃髮利鹿孤遣傉檀討之朗面縳出降
南齊司徒左長史張融儀度詭越論辯風起高帝素愛
之常笑曰此人不可無一不可有二
王遐三王遇二
晉兩王遐一簡順皇后之父以華族仕至光禄勲一
王祥曾孫鬱林太守
北魏王遇素工巧坐事腐刑得進幸官至吏部尚書爵
宕昌公見佞倖傳
唐至德間常州人王遇弟遐俱為賊執將釋一人兄弟
爭死賊感其義盡縱之
袁甫二
晉袁甫淮南人好學有詞辯詣中領軍何勖自言能為
劇縣勖曰唯欲宰縣不為臺閣職何也甫曰人各有
能有不能勖善之除松滋令
宋袁甫嘉定進士知建寧府遷祕書少監帝曰卿久勞
於外篤意愛民每覽所陳備見懇惻甫奏乞力守更
化以來求賢如不及之初意
陳卓三
晉元帝將登祚命擇日太史令陳卓奏用三月二十二
日丞相令史戴洋謂宜用二十四日帝從洋所請
宋兩陳卓一咸寧人有田五十頃其兄田止十頃卓
願合戶而同之且曰人生飽煖之外骨肉交歡而已
其後兄子康民登皇祐進士官太中大夫
一陳居仁之子紹熙進士官至簽書樞密院事平生
不營産業及卒不能備葬具丞相吴潛移書制置使
以助之賜諡清敏
李讓二
晉李讓李玄盛次子玄盛既領秦涼二州牧以敦煌郡
大衆殷為軍國之本乃以讓為寧朔將軍敦煌太守
統攝崑裔輯寧殊方
後梁李讓汴州冨人太祖鎮宣武讓以入貲得幸遂養
為子易其姓名曰朱友讓
張存二
前涼張存敦煌人善用針有奴好逃亡存宿行針縮奴
脚不得動欲别使更以針解之
宋張存冀州人舉進士仁宗時以龍圖閣直學士知成
德軍契丹與元昊結昏謀相首尾聚兵塞上存言河
北諸城宜留意乃以為都運使盡城諸州
周澹二
晉周澹會稽内史周札長子太宰府掾
後魏周澹鄠人多方術尤善醫藥為太史令明元嘗苦
風頭眩澹療得愈由此位特進賜爵成德侯
梁肅三
晉梁肅懷帝時為頻陽令及劉曜陷長安肅自京兆奔
安定推太守賈疋為平西將軍率衆五萬攻曜於長
安見劉聰傳
唐梁肅世居陸渾建中初登文詞清麗科歷右拾遺翰
林學士
金梁肅奉聖州人天眷進士官至參知政事世宗謂侍
臣曰梁肅以治入異等遂至大任廉吏亦可自勸
李修二
晉李修司徒李胤之子黃門侍郎太弟中庶子
後魏李修館陶人習醫術為太醫令以功賜爵下蔡子
常在禁内針藥多效賞賜累加集諸學士百餘人在
東宫撰藥方百卷行於世
張潛二
晉張潛京兆人為駙馬都尉關内侯表言為諸生時有
山鵲飛翔近地市人擲之化為員石搥破得金印文
曰忠孝侯印表上之藏於官庫見博物志
金張潛武清人幼有志節慕荆軻聶政為人年三十始
折節讀書負薪拾穗行歌自得不知其貧也天興間
避兵少室不食七日死
王恭二
晉王恭定皇后之兄孝武擢時望以為藩屏乃以恭為
都督八州諸軍事平北將軍兖青二州刺史假節鎮
京口既除王國寶復欲除譙王尚之反為所害
唐王恭白馬人少篤學博涉六經每於鄉閭教授弟子
自遠方至數百人貞觀初徵拜太學博士其所講三
禮皆别立義證甚為精博
崔遊二
晉崔遊上黨人究心儒學自少及長口未嘗語及財利
察孝廉除相府舍人泰始初錄叙文帝故府&KR1212;屬就
家拜郎中年七十餘猶敦學不倦
魏崔遊崔挺族孫熙平中征虜將軍趙郡河東太守竝
有政績移置太學於城南閑敞處親自說經當時學
者莫不勸慕號為良守
杜曾二
晉杜曾勇冠三軍為南蠻司馬以反叛臠割
宋杜曾精於律法為濮州小吏嘗奏改科條
晉兩李矩
一平陽人勇毅多權略志在立功永嘉初為滎陽太守
冠軍將軍擊走石勒屢破劉聰帝嘉其功詔授都督
司州諸軍安西將軍司州刺史封平陽縣侯
一江夏人中書侍郎李充之父官江州刺史見李充
傳
張質二
前涼張質深泉人位金城大守見北史張湛傳
宋張質高唐人右衞大將軍樞密都承旨在樞要五十
年精敏端慤未嘗有過
王悦三
晉王悦王導之子弱冠有高名事親色養導甚愛之嘗
共奕棋爭道導笑曰相與有瓜葛那得為爾邪少侍
講東宫歷吴王友中書侍郎
北周王悦藍田人以多戰功拜驃騎大將軍開府大都
督進爵河北縣公素儉約不營生業雖出内榮顯家
徒四壁
唐王悦天寶四載為太常博士見裴漼傳
陸曄二
晉陸曄吴人明帝時為領軍將軍以平錢鳳功進爵江
陵伯錄尚書事蘇峻之難曄隨成帝在石頭舉動方
正不以凶威變節
魏陸曄陸俟之後篤志文學位終通直散騎常侍
郭熙二
晉郭熙為新興太守嘗舉劉聰有良將材入為驍騎司
馬見前趙劉聰傳
宋郭熙温人善山水得雲烟出没峰巒隠顯之態布置
筆法獨步一時見畫繼
李式二
晉李式李充從兄以平隠著稱善楷隸中興初仕至侍
中
後魏李式李順之子學業知名位西兖州刺史濮陽侯
自以家據權要心慮危禍兄奕有寵於文明太后為
李訢所發併誅
張龜二
晉益州刺史羅尚遣督護張龜助河間王司馬顒討蜀
李特特迎擊龜衆大敗
後燕張願聚衆反屯於祝阿慕容垂遣將慕容德擊之
願子龜恃其驍勇出戰德將王末逆擊斬之
蔡裔二
後趙蔡裔仕石虎為振武將軍見後趙錄
東晉蔡裔事簡文為兖州刺史附殷浩傳
余考二傳其職位固自不同而振武未嘗歸晉兖州
未嘗陷趙其非一人可知第傳中皆言有武勇其呼
聲皆若雷震皆嘗被盗入室撫牀一呼衆盗齊殞世
固有姓名同而事合轍如此者邪亦大竒已
王雅二
晉王雅剡人少知名領太子左衞率孝武深加禮遇雖
在外職多參大議但不能犯顔廷爭唯唯而已以左
僕射終
北周王雅新囶人有膽勇善騎射沙苑之戰彼軍百萬
此不滿萬人雅擐甲出戰所向披靡周文歎曰王雅
舉身都是膽略遷車騎大將軍封居庸伯
崔諒二
晉崔諒魏中尉崔琰之孫尚書大鴻臚以簡素稱
宋崔諒滄州人七世同居咸平中詔徵表蠲課調
杜錫二
晉杜錫杜預之子有盛名性亮直以衛將軍長史出為
城陽太守不拜仍遷尚書左丞
宋杜錫杜鎬之後官廸功郎
李志二
晉李志司徒李胤之孫襲廣陵侯爵歷散騎侍郎建威
將軍陽平太守
後魏李志字鴻道御史中尉李彪之子秊十餘便能屬
文彪竒之謂崔鴻曰子宜與鴻道為二鴻於洛陽初
授列曹行參軍擢南荆州刺史所在著績
陸納二
晉陸納陸玩之子清貞絶俗官至尚書令會稽王道子
專政委任羣小納望闕而歎曰好家居纖兒欲撞壞
之邪朝士咸服其忠亮
梁陸納為湘州刺史王琳長史琳破侯景縱暴建鄴自
疑禍及令納率部曲前赴湘州及琳下吏納等不受
命請復琳本位帝釋琳納等乃降
王藴二
晉王藴孝武定皇后之父以吏部郎補吴興太守甚有
德政定后立遷光禄大夫領五兵尚書封建昌縣侯
藴以恩澤賜爵非三代令典固辭不受
宋王藴王彧兄子家貧為廣德令明帝即位四方叛逆
以將領自奮及事寧封吉陽縣男歷晉陵義興太守
湘州刺史所在貪縱為世所鄙
樂廣二
晉樂廣淯陽人正始中為尚書令是時王澄胡母輔之
等皆任放為逹或至裸體廣聞而笑曰名教内自有
樂地何必乃爾
北周樂廣安康郡公楊乾運之壻亦以歸附功授安州
刺史封安康縣公見乾運傳
劉遵三
晉劉遵并州刺史劉琨之子琨遣遵為質於北魏乞師
擊鐵弗劉虎穆帝命二萬騎助之
南宋劉遵淮南人為臨川王道規諮議參軍從道規破
桓謙斬荀林擊滅徐道覆遷淮南太守封監利縣侯
南齊劉遵彭城人清雅有學行為晉安王記室甚見賓
禮及王立為皇太子仍除中庶子以舊恩偏蒙寵遇
時輩莫及
李鳳五
晉大司馬桓温率師伐燕慕容暐遣散騎常侍李鳳求
救於秦見苻堅傳
後趙李鳳仕石勒為從事中郎及勒僭號拜尚書共參
軍事
蜀李鳳仕李雄為梁州刺史叛於巴西大將軍李驤討
斬之
北魏李鳳夀春侯李先之孫官中書博士
唐李鳳高祖第十五子封虢王歷豫青二州刺史
杜植二
晉杜植杜弢之祖有名蜀土武帝時為符節令
宋杜植杜杞之兄以文雅知名累任監司終於少府監
王儀二
晉王儀王裒之父高亮雅直為文帝司馬東關之役帝
問於衆曰近日之事誰任其咎儀曰責在元帥帝曰
司馬欲委罪於孤邪遂斬之
元王儀鄧州人天資明敏力學不倦官西臺御史中丞
所著有文集
徐儉二
晉惠帝詔拜羅尚為益州刺史督蜀郡太守徐儉等率
七千餘人入蜀討李特見蜀錄李特傳
陳徐儉徐陵長子勤學有志操襲封建昌侯爲御史中
丞嘗侍宴賦詩帝賞歎之曰徐氏之子復有文矣
任播二
晉愍帝蒙塵於平陽黃門侍郎任播等竝為劉曜所害
後趙石勒僭即趙王位署置百官以理曹參軍任播為
史學祭酒
李恒三
晉李恒王敦部將承敦命攻譙王承易䧺於舂陵見易
雄傳
唐穆宗名恒
元李恒西夏人世祖時累功為益都淄萊萬戶從取宋
襄陽江西及平崖山積官中書左丞後討交阯中毒
矢卒
許遜二
晉許遜南昌人生而穎悟太康初為旌陽令棄官歸遇
諶母傳以道術遂斬蛇誅蛟悉除民害乃歸舊隠精
修至道年一百三十六歲舉家昇天
北齊許遜右僕射許惇之弟有幹局乾明中為平原太
守
王銓二
晉王銓為梁王彤參軍時彤已拜大將軍尚書令嘗大
會因指單衣補&KR0955;以為清銓曰朝野望公舉薦賢才
使不仁者遠而位居公輔以衣補&KR0955;以此為清無足
稱也彤有慙色
梁王銓王彧從孫美風儀善占對尚武帝女永嘉公主
拜駙馬都尉雖學業不及弟錫而孝行齊焉時人以
為二王可謂玉昆金友
晉兩鄭融
一懷帝永嘉五年邵陵太守鄭融為益州流人汝班所
害見本紀
一愍帝建興三年蜀郡太守鄭融為李雄裨將費黑所
獲見蜀錄
晉兩李含
一隴西人有文武才略惠帝時龍驤將軍轉河南尹為
長沙王乂所殺
一蜀人初為部曲督及李特據蜀拜西夷校尉
羊祉二
晉羊祉太傅羊祐從兄魏郡太守
後魏羊祉晉太僕卿羊琇六世孫假節征虜將軍秦梁
二州刺史當官不憚強禦朝廷以為剛斷時有檢覆
頗為深文所經之處人號天狗下
讀羊太傅傳祉為從兄琇為從弟而琇之裔孫遽名
祉豈未嘗一觀家傳邪雖非本枝而屬頗尊奈何犯
之且名德之後奚宜有此真吾所未喻者
王恂二
晉王恂文明皇后之弟文義通博在朝忠正官至河南
尹建立二學崇明五經
元王恂中山人中統初為國子祭酒以精於算術特授
太史令命領改歷事恂與郭守敬等徧考歷書晝夜
測驗創立新法極為精密書成名授時歷
晉兩何融
一永和八年濮陽太守戴施得後趙傳國璽使參軍何
融馳致京師見石閔傳
一尚書左僕射何澄次子元熙中為大司農
永和元熙相去八十年定非一人
李桓二
晉康帝遣征西將軍伐蜀破别將李桓於江陽見蜀李
勢傳
元李桓建康人由鄉貢累遷江淛儒學副提舉以文鳴
江東䊸餘豐潤學者多傳之
趙模三
晉益州刺史趙廞據成都叛遣兵逆西夷校尉陳總總
至南安遇廞軍主簿趙模著總服格戰廞兵殺模見
其非是更求總殺之見李特𫝊
唐太宗得蘭亭真蹟命供奉搨書人趙模等搨數本以
賜皇太子諸王近臣見法書要錄
宋趙模徽宗子封祁王授開府儀同武勝興寧軍節度
使見宗室世系表
王珣二
晉王珣王導之孫弱冠與謝玄為桓温掾俱為温所敬
重嘗曰謝掾秊四十必擁旄杖節王掾當作黑頭公
皆未易才也孝武時至尚書左僕射衞將軍
元王珣開義人武勇絶人時豪傑各擁衆據地珣招集
遺民十餘萬迎太師穆呼哩以珣為元帥兼領義川
二州以討平張致功加金紫光禄大夫兵馬都元帥
焦嵩二
晉焦嵩安定人為安定太守率衆守雍州會劉曜入寇
雍州刺史麴允告難於嵩嵩素侮允曰須允困當救
之及京師陷嵩亦為寇所滅
西秦焦嵩仕乞伏熾磐為尚書建弘九年商州刺史姚
濬叛降河西熾磐以嵩代濬帥騎三千討之嵩為吐
谷渾元緒所執見西秦錄
晉兩劉沉
一薊人領雍州刺史張昌作亂詔沉將州兵討之尋詔
合七郡諸軍襲河間王顒於長安戰敗被害
一交州秀才與杜弘共據臨賀謀反陶侃至廣州弘遣
使偽降侃知其詐追擊破之執沉於小桂
何點二
蜀何點偽主李雄以儒賢招致幕下命子班師事之及
班嗣偽位拜為司徒政事皆委於點見李班傳
梁何點尚書何偃從子性孝友博通羣書齊初徵為中
書侍郎太子庶子並不就招㩦勝侣清言賦咏優游
自得武帝與點有舊及踐阼召入華林園贈詩酒仍
詔拜侍中點捋帝鬚曰乃欲臣老子辭疾不起
王劭二
晉王劭王導之孫美姿容有風操家人近習未嘗見其
惰容歷丹陽尹尚書僕射中領軍
隋王劭王慧龍五世孫沈默好讀書時人稱其博物仕
周中書舍人隋受禪除著作郎祕書少監專典國史
蔡襲二
晉羊祜討吴有功將進爵土乞以賜舅子蔡襲詔封襲
關内侯邑三百戶見羊祜傳
後魏蔡襲圉人名著西州正光中拜齊安郡守孝武西
遷賜爵平舒縣伯除歧雍二州刺史見蔡祜傳
孫輔二
吴孫輔随孫策襲廬江有功拜平南將軍交州刺史後
權出行東治遣使與曹公相聞事覺權幽殺之
晉趙王倫篡位齊王冏等起兵討倫倫遣中堅孫輔為
上軍將軍率衆出距義師見趙王倫傳
許超二
晉愍懷太子被廢常從督許超傷太子無罪與殿中中
郎士猗等謀廢賈后復太子見趙王倫傳
北魏楊元慎善解夢京兆許超夢盜羊入獄問於元慎
曰君當得陽城令其後有功封陽城侯元慎解夢義
出萬途随意會情皆有神驗見伽藍記
張瓊二
齊張瓊代人壯徤有武略神武時除滄州刺史驃騎大
將軍神武襲剋夏州以瓊為慰勞大使留鎮之為周
文帝所害
宋張瓊大名人有勇力善射典禁軍領愛州刺史太祖
曰殿前衛士如虎狼者不啻萬人非瓊不能統制即
命為都虞侯
蕭曄二
齊武陵王蕭曄高帝第五子好詩文射為當時冠絶武
帝即位為中書令祠部尚書輕財重義有古人風
梁上黃侯蕭曄宗室始興王憺之子美才仗氣言多激
揚常乘折角牛榖木履被服必於儒者名盛海内簡
文友愛與新渝建安南浦並預密宴號東宫四友
李超二
晉李超為廣漢太守見蜀錄李特傳
北周李超為應戎二州刺史見李景傳
王覽二
晉王覽王祥之弟孝友恭恪名亞於祥咸寧初為宗正
卿封即丘子
唐王覽吴元濟大將驍勇善戰元濟藉以抗王師
許遵二
北齊許遵高陽人明易善筮兼曉天文風角占相逆刺
其驗若神齊神武引為館客自言禄命不富貴不横
死是以任性疎誕多所犯忤神武常容借之
宋許遵泗州人第進士知長興縣及宿登二州後判大
理欲立竒以自鬻讞决多戾法律廷論紛然出知夀
州
劉蘭三
後魏劉蘭武邑人年三十餘始入小學書急就篇家人
覺其聰敏遂令從師家貧無以自資且耕且學三秊
之後兼通五經為儒者所宗
前秦劉蘭仕苻堅為散騎常侍會幽州蝗廣袤千里堅
遣蘭持節為使者發青冀幽并百姓討之
唐劉蘭北海人貞觀初為右領軍將軍攻破梁師都擊
走突厥收河南地歷豐州刺史夏州都督封平原郡
公以謀反腰斬
北魏兩崔模
一太武時人初仕劉宋為滎陽太守神䴥中平滑臺歸
降賜爵武陵男加寧遠將軍
一孝莊時人為西征别將屢有戰功封槐里縣伯後行
岐州事擊賊殁於陣
李安人二
南齊李安人蘭陵人仕宋武衛將軍領水軍討晉安王
子勛所向剋捷明帝大會新亭樓勞諸軍主安人五
擲皆盧帝目安人曰卿面方如田封侯相也齊高帝
即位拜中領軍封康樂侯
北魏李安人宣城公李孝伯之子襲父前爵夀光侯司
徒司馬
王恊二
晉王恊丞相王導之子撫軍參軍襲爵武岡侯
唐王恊澤潞節度使劉從諫置為大將轉其子稹主軍
事稹敗伏誅
張沖三
前涼張沖字長思燉煌人家財巨萬悉以散之時人為
之謠曰推財不疑張長思後官金城太守
齊張沖張邵之孫少有至性永明中假節監青冀二州
父卒時遺命祭必土産無用牲物冲在鎮四時還吴
取菓莱每蒸嘗輒流涕薦焉永元初授舒州刺史封
定襄侯
隋張沖吴郡人初仕陳為左中郎將覃思經典撰春秋
義略及孝經論語前漢音義等書官至漢王侍讀
劉贊三
南宋劉贊明帝第九子封武陵王
唐劉贊散騎常侍劉彙之子宣歙池都團練觀察使祖
父皆名儒惟贊不知書但以強猛立威厚斂殖貨務
貢奉以希恩
後唐劉贊魏州人舉進士致位刑部侍郎律己以法權
豪不敢干以私
北魏兩元他
一道武皇帝之臣初帝在獨孤部劉顯謀逆部人穆崇
馳告帝乃隂結舊臣元他等幸賀蘭部
一道武皇帝之孫封淮南王持節都督豫洛河南諸軍
事鎮南大將軍
李道宗李德林各二
後魏李道宗始豐侯李璨曾孫位直閤將軍道宗弟德
林司徒中兵參軍
隋李德林博陵人初為丞相府屬尋加儀同上大將軍
爵成安縣子三方構亂指授方略軍書羽檄日逾百
數機速競發口授數人文意百端不加點攛
唐李道宗高祖從子從太宗滅劉武周平竇建德破王
世充屢有殊效封任城王貞觀初為大同道行軍總
管召拜禮部尚書改封江夏
北魏兩莫題
一鴈門人關中侯莫含之孫道武初為大將以功賜爵
東宛侯道武欲廣宫室以題機巧召論興造之制題
久侍頗怠賜死
一代人多智有才用道武時為幢將領禁兵以功封高
邑公窟咄寇南鄙題貳於帝被誅
高叡二
北齊高叡宗室趙郡王㻠之子幼聰慧特為神武所愛
四歲襲父爵讀孝經至資於事父輒流涕歔欷十歲
喪母舉聲殞絶長齋骨立文襄受禪出為定州刺史
六州大都督時年十七稱為良牧
唐高叡趙州刺史封平昌縣子聖歷初突厥來寇叡嬰
城固守城陷被殺
趙霸二
後魏趙霸為華山太守不遵憲度威虐任情大使崔光
奏免其官
唐天復四年遼太祖討黑車子室韋唐盧龍節度使劉
仁恭發兵數萬遣飬子趙霸來拒太祖伏勁兵桃山
下擒霸殱其衆乘勝大破室韋見遼紀
楊椿二
後魏楊椿楊播之弟性寬和善籌策為内給事歷五州
刺史進號車騎大將軍兼尚書右僕射節度關西諸
將
宋楊椿眉山人累任憲節甚有風績以不附秦檜罷政
家居紹興末兵部尚書參知政事
李邕三
後魏李邕彭城公李平之子儁爽有逸才與高陽王雍
友凢所交游皆倍秊儁秀
唐兩李邕一宗室虢王鳳之孫神龍初為嗣虢王邕
妻韋庶人之妹中宗特寵異授祕書監改封汴王月
餘而韋氏敗邕揮刃截妻首以至於朝深為物議所
鄙
一學士李善之子少負美名嘗謁内史李嶠願一觀
祕書嶠假直祕閣未幾辭去嶠驚試問奥篇隱帙了
辯如響因薦拜左拾遺出為北海太守文章翰墨當
世推重有文集七十卷
王震四
北周王震庸國公王雄之子孝閔踐阼以雄有大功别
封震安樂縣伯
晉高祖以兄子重貴為子使博士王震教以禮記久之
不能通大義謂震曰此非我家事
宋王震為館閣校勘孔目從輔臣執筆入記上語面授
右司員外郎使自書除目舉朝榮之後至吏部尚書
龍圖閣直學士
金王震文登人母患風疾刲股肉雜飲食中疾遂愈母
沒哀泣過禮目生翳服除目不療而愈皆以為孝感
所致特賜同進士出身
元諧二
北魏元諧宗室廣川王略之子太和四年襲爵
隋元諧洛陽人豪俠有氣調少與文帝同受業甚相友
愛後以軍功進上大將軍封樂安郡公
張讜二
北魏張讜武城人東徐州刺史賜爵平陸侯賦性開通
篤於接恤青齊之士咸相敬重
宋張讜端平間知德興縣縣人頌之曰張侯張侯敷政
優游農樂其業禾麥有秋
劉祥三
南齊劉祥東莞人少好文學性韻剛疎建元中為正員
郎撰宋書譏斥禪代尚書令王儉密以啟聞上敕祥
曰當令卿萬里思愆乃徙廣州
陳劉祥廣陵人幼聰慧十歲能屬文除内史上士封漢
安縣子武帝東征陪侍帷幄平齊露布即其文也累
進車騎大將軍儀同開府
北涼沮渠蒙遜聞劉裕滅姚泓怒甚門下校郎劉祥白
事蒙遜曰汝聞劉裕入關敢研研然何也遂殺之其
峻㬥如是
李緯三
北魏李緯平棘人聰慧有才學以中散大夫為聘梁使
前後接對十八人頗為稱職鄴下語曰學則渾繪緯
口則緯繪渾齊文襄攝選不次擢司徒諮議參軍
唐李緯順宗第三子封均王
宋李緯楚丘人嘗知渭州請修籠竿城瓦亭寨後以籠
竿為德順軍范仲淹舉緯知軍事及葛懷敏陷殁元
昊攻瓦亭籠竿皆不能下
王琛四
晉兩王琛一武帝踐阼以石苞為大司馬鎮撫淮南
時淮北監軍王㻠輕苞素微又聞童謠云宫中大馬
幾作驢大石壓之不得舒因密表苞與吴人交通帝
疑之下詔策免
一宗正卿王覽之子國子祭酒
齊王琛雍州刺史王奐之子永明中為司徒從事中郎
奐敗並誅
隋宗室滕王綸被煬帝猜忌不勝憂懼呼術者王琛問
之答曰王禄相不凡且滕即騰也此字足為善應後
竟廢徙朱崖
後魏兩趙逸
一天水人太武時中書侍即赤城鎮將性好墳典白首
彌勤年逾七十手不釋卷
一京兆隱士正光初至京師云晉武時人說洛陽歷代
興亡事甚悉汝南王聞而異之問何所服餌以致長
秊逸言不問養生自然長夀郭璞嘗為吾筮云夀五
百歲今始餘半耳見洛陽伽藍記
高綽二
後魏高綽高允之孫沈雅有度量博涉經史強直不避
豪右歷尚書右丞御史中尉豫并二州刺史
北齊高綽武城長子封南陽王為冀州刺史愛波斯狗
好裸人畫為獸狀縱犬食之後主聞之鎖赴行在問
在州何者最樂對曰多取蠍將蛆混看極樂後主即
索蠍一斗置諸浴斛使人裸卧其中號叫宛轉帝與
綽臨觀喜噱不已謂綽曰如此樂事何不早馳驛奏
聞
宇文貴二
西魏宇文貴昌黎人少從師受學輟書歎曰男兒當提
劒汗馬以取公侯何能為博士業遂棄去為統軍都
督屢立戰功進侍中驃騎大將軍封許國公
北周宇文貴宗室齊王憲之子始讀孝經便謂人曰讀
此一經足為立身之本封安定郡公出為豳州刺史
雖出自深宫而留心庶政過目輒記當時服其明察
徐熙二
劉宋徐熙錢唐人為濮陽太守好黃老隠於秦望山有
道士過求飲畱一瓠&KR1383;與之曰君子孫宜以道術救
世當得二千石熙開之乃扁鵲鏡經一卷因精心學
之遂名震海内見徐文伯傳
趙宋徐熙金陵人意趣高雅作花木禽魚為古今絶筆
論者謂黃筌之畫神而不妙趙昌之畫妙而不神兼
是二者其在熙歟見寶鑑
李筠四
隋李筠申國公李穆之孫既襲祖爵忽憢嗇兄子善衡
賊殺之文帝求盜不得以筠嘗與從父弟瞿曇有隙
遂殺瞿曇
唐兩李筠一乾寧初李茂貞犯京師昭宗幸華州獨
有都將李筠等兵千餘人為衛華州刺史韓建謀廢
立率精兵數千圍行宫請誅筠昭宗大懼遽詔斬之
一宗室郇王褘之後山南東道節度掌書記
周李筠太原人為昭義軍節度使宋太祖諭以受禪筠
延使者置酒遽索周祖畫像懸壁涕泣不已遂舉兵
拒命太祖遣石守信討之拔其城筠赴火死
王穆二
晉王穆丞相王導之孫臨海太守
前涼張天錫為苻堅所滅其世子大豫與長水校尉王
穆俱奔河西自號涼州牧改元鳳凰以穆為長史傳
檄郡縣後涼吕光遣將擊斬之
劉斌四
南宋劉斌南陽人粗有才用為彭城王義康所寵擢為
左長史以傾側用事見文帝疾篤輒就儀曹索晉立
康帝舊事帝疾瘳伏誅
隋劉斌南陽人頗有詞藻從竇建德為中書舍人建德
敗復為劉黑闥中書侍郎與黑闥亡歸突厥
宋劉斌定州人幼時父加友為從弟志元所殺及長挾
刃伺志元於道刺之不殊詣吏自陳詔志元黥配汝
州釋斌之罪
元劉斌歷城人有勇力多智數累立戰功官至濟南新
舊軍萬戶
蕭鈞二
齊蕭鈞太祖第十一子封衡陽王
唐蕭鈞蕭瑀從子博學有才望為房玄齡魏徵所重官
太子率更令崇賢館學士所撰韻旨二十卷文集三
十卷
張昇三
北魏張昇滎陽人喪父飲水絶鹽哀毁過度形悴骨立
髮落殆盡朝廷標其門閭
宋張昇仁宗時知開封府内侍楊懷敏夜直禁中而衛
士為變皆極論之昇性質樸不能擇言至斥張貴妃
為婦人謂懷敏得志將不減劉季述帝不懌
元張昇順昌人四歲即以穎悟聞年十二除正字累官
奉議大夫江西儒學提舉陳友諒陷豫章昇不屈死
李瞻二
梁李瞻東陽人起兵誅侯景為賊所執送詣建鄴景出
之市中斷其手足刻析心腹瞻正色整容言笑自若
見其膽者乃如升焉見侯景傳
金李瞻玉田人天會四秊為德州防禦使行政寬平民
懷其惠及改忠順軍節度相率詣京師請留者數千
人
鄧琬二
宋鄧琬為晉安王子勛鎮軍長史以文帝孝武並次居
第三以豋寶位而子勛亦第三乃勸子勛舉兵即偽
位於尋陽兵敗為張悦所斬
唐鄧琬貞元二十秊為内鄉縣倉督主管河南運米支
餘六千九百餘石爛成灰塵琬被禁二十八秊宣撫
使唐扶疏請獲宥見唐扶傳
王雲二
北魏王雲王猛曾孫頗有風尚位南兖州刺史
宋王雲靖康初拜刑部尚書使金許以三鎮賦入雲言
康王將命和好必成帝從之王行次磁州百姓厲聲
指雲為姦賊噪而殺之王乃南還議者以是驗天命
云
劉懷珍二
南宋劉懷珍宗室義宗之子襲封新渝縣侯
南齊劉懷珍平原人仕宋豫州刺史以軍功封中宿縣
侯齊建元元年左衛將軍加給事中改封霄城侯
趙隠二
元魏趙隠宛人聰敏善書記為丞相參軍專掌機密齊
神武稱其小心恭愼禮遇獨隆以功累遷尚書左僕
射封宜陽王
唐趙隠奉天人咸通末同平章事禮部尚書封天水伯
少孤貧力耕以奉親既居宰輔不以權位自高退朝
易衣侍母左右歲時伏臘公卿盈門大臣及母之榮
無如其比
張亮二
北齊張亮隰城人天平中為行臺郎中典七兵事至尚
書右僕射封安定縣男
唐張亮滎陽人房玄齡薦之太宗引為秦府車騎將軍
委以心膐後為相州大都督府長史封鄖國公以謀
反誅
後魏兩李熙
一狄道人為金門鎮將領豪傑鎮武川即唐神堯皇帝
曾祖儀鳳中追尊宣皇帝
一鴈門人神䴥四秊與盧玄等俱被徵位至太平太守
爵原平子見高允徵士頌
王懿二
劉宋王懿字仲德避晉帝諱以字行以破盧循功封新
淦縣侯累遷徐州刺史元嘉中到彦之北侵司兖三
州平定三軍咸喜仲德獨有憂色果為魏所乘遂失
河南
趙宋王懿王祜長子舉進士知袁州有政績
劉璡二
南宋廢帝時建平王景素被誅景素故秀才劉璡上書
述其德美陳冤不省
南齊劉璡相人方軌正直一日與友人孔逷同舟入東
遇一女子逷目送之曰美而豔璡曰斯豈君子所宜
言乎非吾友也解裳自隔不復同坐其立操如此
趙昶二
周趙昶南安人大統間武州刺史加驃騎大將軍氐羌
屢叛屢討平之明帝錄前後功進爵長道郡公
唐趙昶陳州刺史趙犨之弟陳州被巢寇昶兄弟力拒
卒不能下後巢敗死昭宗即以陳州為忠武軍拜犨
節度使時犨已病乃以位與昶
張瓌二
齊張瓌張永之子仕宋為驍騎將軍昇明初劉遐為吴
郡有異圖齊高帝密令取遐瓌領兵十八人入郡斬
之即授吴郡太守封義城縣侯
宋張瓌張洎之孫同知太常禮院諡錢惟演曰文墨其
子撾豋聞鼓上訴仁宗使問狀瓌條奏甚切朝廷不
能奪乃賜諡曰思
李茂四
北魏李茂李寶之子襲爵為西兖州刺史入為光禄大
夫茂性謙慎以弟沖寵盛懼於盈滿遂託疾遜位
唐李茂宗室徐王元禮之子咸亨初襲父爵險薄無行
配流振州
南唐李茂元宗第二子封安樂公拜侍衛諸軍都虞侯
元李茂大名人父卒事母以孝聞母目失明茂禱於泰
安山三秊復明母殁居喪哀慟隣家再火延燒千餘
家及茂廬皆返風而滅事聞旌之
王晏二
南齊王晏衛尉王鎮之之子性甚便辟為高帝所親待
後預明帝廢立謀轉尚書令封曲江縣侯
宋王晏滕人晉開運末為小校入漢授絳州防禦使仕
周武寧軍節度迨宋改安遠軍封韓國公
劉準二
劉宋順帝名準初封安成王及廢帝殞大將軍蕭道成
奉太后令迎即位三秊禪於齊
趙宋劉準鄞人當宋末知國事日非絶意仕進隠居教
授卜築青山之原日以教子讀書為事學者稱為南
窗先生
張邵二
劉宋張邵吴人初為揚州主簿劉毅居亞相好士愛才
當世輻凑惟邵不往武帝聞而重之及即位以佐命
功封臨沮伯除湘州刺史
趙宋張邵烏江人為衢州司刑假禮部尚書使金金人
置酒張樂邵以二帝北遷臣子不忍聽樂請止左監
軍撻攬怒囚邵於祚山砦十三年和議成始得南歸
楊慶三
隋兩楊慶一河間人頗涉書記察孝廉以侍養不赴
母有疾不解襟帶者七旬及居憂哀毁骨立負土成
墳文帝屢加褎賞擢儀同平陽太守
一宗室河間王楊弘之子傾曲善候時變煬帝猜忌
骨肉滕王倫等皆廢放惟慶獲全李密據洛口慶勒
兵拒守歲餘城中糧盡遂降
宋楊慶鄞人父病貧不能召醫刲股肉啖之良已其後
母病不能食慶取右乳焚之以灰和藥入口遂瘥久
之乳復生宣和末詔表其門曰崇孝
李諤四
隋李諤趙郡人博學善屬文由考功侍郎遷侍御史且
陳時敝糾正風俗上以諤前後所奏頒示天下
唐兩李諤一德宗第十子順宗即位詔封欽王
一長慶中海鹽令開縣西古涇三百剏長豐閘一節
宣水利民歌其德
宋李諤南康人家貧好讀書舉進士通判吉州倜儻有
才略所至寇賊屏息
王暉二
後魏王暉王猛曾孫少有美名兼多術藝卒於中書舍
人
宋王暉太原人建隆初右領軍衛上將軍性吝嗇貲甚
冨而妻子飯疏糲縱部曲誅求民甚苦之
何随二
晉何隨江陽人舉孝廉不就即家拜本郡太守邦人言
議平當者稱何江陽常璩贊曰江陽皎皎命世清淳
見華陽國志
宋何隨郫縣人初事蜀為安漢令蜀亡去官送吏取民
芋以自給隨即以綿繫其處償直民視芋見綿相與
語曰聞何安漢清廉必此人也見成都府志
張景仁四
後魏張景仁山隂人正光年從蕭寶夤歸化拜羽林監
至車騎將軍賜宅歸正里見洛陽伽藍記
梁張景仁廣平人父為同縣韋法所殺景仁時年八歲
志在復讎及長手斬其首以祭父墓詣郡就刑時簡
文在鎮原其罪蠲一戶租調以旌孝行
北齊張景仁濟北人工草隸侍書東宫後主愛之呼為
博士累進儀同開府總判文林館封建安王自倉頡
以來八體取進一人而已
金張景仁遼西人官翰林學士宋人議和改奉表為國
書稱臣為姪凢七往復然後定其書皆景仁為之世
宗曰張景仁眞能文之士
趙柔二
北魏趙柔金城人以德行才學知名歷著作郎河内太
守甚著信惠註解祗洹精舍圖偈六卷為當時俊僧
所欽味
有元趙柔淶水人有膽略善騎射太祖破紫荆關柔以
衆歸授涿易二州長史後以功累眞定等路都元帥
李韶二
北魏李韶李寶之孫由吏部尚書出為冀州刺史政績
之美聲冠當時既葬之後有冀州兵千餘人戍荆州
還經韶墓相率培冢數日方歸其遺愛如此
宋李韶李彌遜曾孫嘉定進士淳祐間禮部尚書翰林
學士時杜範亦在列二人廉直中外稱為李杜
王胄二
隋王胄臨沂人為著作佐郎以文詞爲煬帝所重
宋王胄永春人以春秋擢省試第一為太學博士與諫
官分校禮闈諫官欲私舉所厚胄識其人而言之諫
官色沮乃止
劉韞二
劉宋劉韞宗室長沙景王之孫位雍州刺史侍中領軍
將軍及帝廢為蒼梧王韞謂當歸從兄彦節齊高帝
惡之被誅
趙宋劉韞劉韐之弟倅三州典二郡皆有政聲及致仕
築室縣南有亭臺花木之勝自號秀岑與屏山晦菴
諸名賢日夕諷詠其中
張買奴二
北齊張買奴平原人官國子助教經義該博門徒千餘
人諸儒咸推重之
元張買奴燕人官於錢塘病殁葬城西十里外其妻王
氏秊方十六每旦被髮往奠伏墓大慟久而致疾煢
居三十秊詔旌其門
楊播二
元魏楊播華隂人為武衛將軍征蠕蠕討崔慧景有功
進號平東除太府卿賜爵華隂伯
唐楊播鳳翔人登第隠居不仕玄宗徵為諫議大夫棄
官就養以孝行禎祥表其門閭肅宗就加散騎常侍
賜號玄靖先生
李曄三
北魏李曄李順之孫正光初為冠軍中散大夫南荆州
刺史桓叔興叛入梁資以兵糧令築谷陂城詔曄兼
尚書左丞督諸軍討叔興大破之乘勝拔谷陂
唐兩李曄一即昭宗一宗室鄭王亮之後刑部侍郎
王顯三
前秦苻堅建元十五秊賞堂邑之功以王顯為平吴校
尉揚州刺史戍下邳
北齊王顯樂平人以醫術自通營進御藥出入禁内累
轉御史中尉多所彈劾百寮肅然以營療功封衛國
縣伯
宋王顯開封人官樞密使山南東道節度使嘗大破契
丹於威虜軍梟獲名王貴將十五人斬首二萬級
宇文温二
周宗室杞國公宇文亮之子温襲伯父爵豳國公
隋安平郡公宇文愷之子温煬帝時為起部承務郎
張善安二
後周于義為安武太守有郡民張善安爭財相訟議曰
此太守德薄所致非其罪也乃取家財倍與之喻而
遣去善安懷恥移貫他州見于義傳
唐張善安年十七便為劫盗後據豫章歸國授洪州總
管復從輔公祏反誅
高明三
北魏高明太武時散騎侍郎遣齎錦帛出鄯善招撫諸
國及東還烏孫破洛郍之屬遣使貢獻者十有六國
見西域傳
元兩高明一姚安路總管天歷中四方盗起明招流
離撫擕貳闢汚萊豐儲峙父老咸相慶幸
一字則誠瑞安人寓居四明至正進士授處州錄事
數忤權貴謝病去除福建行省都事道梗不赴所著
柔克齋集及琵琶記行於世
元善二
隋元善洛陽人學通五經文帝即極拜國子祭酒帝視
學命講孝經敷陳義理兼以諷諫帝大悦賚錫甚厚
元元善大名人父有五兄弟因貧皆客死江淮善往尋
骸骨并迎弟姪等一十五喪而歸改葬祖父母以諸
喪序列祔於塋次州縣以聞旌其家
李端五
後周李端大將軍李賢之子襲爵西河郡公位開府儀
同從平齊戰殁
唐李端趙州人大歷進士從郭曖遊曖嘗進官大集賓
客賦詩端最工曖賜帛百疋官至杭州司馬
晉李端為南平王高從誨裨將襄州安從進反晉師致
討從誨遣端以舟師為應見南平世家
金世宗之孫和尚封應國公其家奴妄言和尚有異徵
召日者李端卜之端云當為天子事露伏誅
元李端李元禮之子禮部尚書
王瞻二
齊王瞻王玄謨之子負氣傲世好貶裁人物建元初為
永嘉太守詣闕跪拜不如儀武帝召付廷尉殺之
梁王瞻王弘從孫為侍中吏部尚書性率亮居選所舉
其意多行頗嗜酒每飲或彌日而精神朗贍居官潔
己妻子不免饑寒
劉濬二
南宋劉濬文帝次子元嘉中封始興王出鎮京口帝以
上流之重宜有至親乃以濬為衛將軍荆州刺史後
預元凶逆謀為孝武所誅
元劉濬河南人為連江縣廵檢至正中賊帥王善寇閩
濬將兵拒賊三戰三捷復與賊鏖戰衆潰被執大罵
而死
同姓名錄卷九
