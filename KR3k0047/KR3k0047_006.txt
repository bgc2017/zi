同姓名錄卷六明余寅撰
前漢兩徐偃
一高帝功臣徐厲之孫孝景中六年嗣封祝兹侯
一從魯申公受詩武帝時為博士至膠西中尉其治官
民有廉節稱其學
周穆王時有徐偃王考一統志偃王名誕以其生時
正偃故號曰偃王博物志謂其名偃非也
杜周二
前漢杜周南陽人重遲少言内刻深為廷尉御史大夫
治放張湯善候司上意不循三尺
前秦杜周仕苻堅為建武將軍堅命武衛將軍苟萇討
張天錫萇遣周帥八千騎西出恩宿邀天錫走路期
會姑臧見前秦錄
劉安世三
前漢宗室劉安世太初二年襲封泗水王
宋兩劉安世一魏人哲宗時秘書省正字擢右正言
正色立朝面折廷爭或帝盛怒則執簡却立伺怒稍
解復前抗辭旁侍者蓄縮悚汗目之曰殿上虎一
安福人舉進士知雩都縣有郡官諷獻羨餘安世曰
土瘠賦重安得羨餘遂挂冠歸而設教遠近受業者
踵至及沒門人楊萬里為制服及葬門人私諡曰清
純先生
王仁三
漢兩王仁一王譚之子永始元年嗣封平阿侯後為
妻羅敷採桑陌上趙王登臺見而大悅置酒欲奪之
羅敷善彈箏作陌上桑以自明見彤管遺編
魏王仁臨沂人晉太保王祥之祖青州刺史
郭吉二
漢武帝元鼎六年已滅南越天子巡邊至朔方勒兵十
八萬騎使郭吉風告單于令即臣漢單于怒留吉不
歸遷之北海上
宋高宗建炎四年岳飛既破烏珠移屯宜興盜帥郭吉
聞飛來遁入湖飛遣王貴等追破之盡降其衆
張光四
前漢兩張光一為戾太子將兵與大鴻臚商丘成力
戰被誅一宣帝張偼伃之弟偼伃子封淮陽王遣
就國光以外戚徙家淮陽為王行金求入朝又往復
書謗訕天子棄市
後漢熹平六年東觀召典律者太子舍人張光等問準
意光等不知歸閱舊藏乃得其器形制如京房書猶
不能定其弦緩急音不可書故史官能辨清濁者遂
絶
晉張光鍾武人以材官將軍梁州刺史鎮漢中討逆賦
楊武不剋氐王楊茂搜率衆助武内外夾攻光嬰城
固守自夏迄冬憤激成疾而卒
漢武帝時兩伊即軒
一元狩四年以匈奴樓剸王歸義從驃騎將軍擊左賢
王封衆利侯一元鼎五年以匈奴降王謼毒尼之子
嗣封下摩侯俱見功臣表
按霍去病傳軒當作軒
馮卯二
前漢馮卯功臣馮谿之孫嗣封榖陽侯
後漢馮卯司徒馮勤之孫襲封平陽侯
劉信五
前漢兩劉信一高祖兄仲之子封羹頡侯
一東平王之子封嚴鄉侯王莽居攝東郡太守翟義
因發犇命立信為天子移檄郡國誅莽莽遣王邑等
擊破義於圉
後漢劉信光武族兄顯之子更始立以為奮威大將軍
討平汝南因封汝南王光武即位降為汝陰侯
吳楊隆演即吳王位以江西劉信為征南大將軍唐莊
宗遣諫議大夫薛昭文使福州假道江西信出勞之
酌大巵望牙旗鎞首百步謂昭文曰一發而中願以
此巵為夀否則亦以自罰言訖而箭已穿
五代漢劉信高祖從弟高祖鎮太原以信為興捷軍都
指揮使領許州節度後追封蔡王
李先三
漢李先前將軍李廣之後蜀郡北平太守見唐世系表
北魏李先盧奴人皇始初為尚書右中兵郎再遷博士
定州大中正明元即位以先為先帝舊臣所知皆軍
國大事令常宿於内拜安東將軍夀春侯
宋李先臨潁人進士歴知南安軍江東淮南轉運使所
至治官如家人目以俚語在信為錯安頭謂其無貌
而有材也在楚為照天燭稱其明也
張彭祖二
漢張彭祖掖庭令張賀繼子賀在掖庭視養宣帝甚密
及帝即位而賀已死帝追思賀恩又嘗與彭祖同席
研廼封彭祖為陽都侯
晉張彭祖會稽太守張裕之祖廣州刺史
王融四
前漢王融紅陽侯王立之子成帝時定陵侯淳于長免
官就國長因融以珍寳遺立立為長言天子疑之下
吏捕融立令融自殺以滅口
晉酒泉太守張鎮因涼州刺史張軌有風疾移檄廢之
軌長史王融蹋折鎮檄聲罪致討
南齊兩王融一王僧達之孫博學有文才永明末為
中書郎躁於名利自恃才地三十内望為公輔嘗撫
案歎曰為爾寂寂鄧禹笑人武帝崩謀欲立竟陵王
子良被誅一雍州刺史王奐長子永明中為太子
中庶子奐敗棄市
曹夀三
前漢平陽侯曹夀尚武帝姊陽信長公主見衛青傳
後漢兩曹夀一班彪之女名昭為扶風曹夀妻博學
高才有節行和帝詔昭就東觀踵成漢書見彤管遺
編按漢書稱其字曰曹世叔
一與崔實朱穆等作皇后外戚傳及順帝功臣傳一
百一十四篇號曰漢紀見後漢書序此當是桓帝時
人考曹世叔卒於和帝時故知别是一人
劉瑋三
前漢劉瑋宗室泗水勤王之子永光三年封就鄉侯
後漢安帝廢太子為濟陰王宗正劉瑋與太僕來歴等
詣鴻都門證太子無過不當坐
金劉瑋永昌三年拜尚書右丞上嘗欲行考課法瑋對
以唐代四善二十七最
李充四
一王莽簒位後為太子置師友各四人以博士李充為
犇走
一漢陳留人延平中詔公卿舉隱士徵為博士稍遷侍
中大將軍鄧隲貴戚傾時初開幕府嘗置酒請充欲
辟天下竒偉以匡不逮充為陳海内懷道之士頗有
不合隲欲絶其說以肉啖之充抵肉於地曰說士猶
甘於肉遂出徑去
一晉江夏人善楷書妙參鍾索以丞相記室參軍除郯令
為大制作郎于時典籍混亂充刪除煩重以類相從
分作四部甚有條貫秘閣以為永制
一隋成紀人慷慨有英略開皇中擊突厥有功拜上柱
國武陽郡公朔州總管為突厥所憚或譖其謀反上
譴怒之憂憤而卒
張霸四
前漢張霸張賀之孫賀為掖庭令有輔導宣帝功及即
位而賀已死霸方七歲拜散騎中郎將賜爵關内侯
見張安世傳
後漢張霸成都人數歲知孝讓出入飲食自然合禮鄉
人號為張曾子博覽五經諸生慕之各市宅其傍以
就學舉孝廉稍遷會稽太守視事三年上病歸
魏黃初六年孫權圍江夏遣將張霸攻襄陽司馬懿督
諸軍討權擊斬霸
宋懷勇小將張霸知轉運使王延範謀為不軌告廣州
徐休復奏之延範被戮賜霸錢十萬
楊信三
前漢楊信元鼎間出使匈奴為人剛直屈彊單于欲召
入不肯去節單于乃坐穹廬外見信
後漢楊信宋雲州觀察使楊業之父麟州刺史
宋楊信瀛州人開寳間為殿前都指揮使改領建武軍
節度太祖嘗習水戰於後池有鼓譟聲信聞之遽入
服皂綈袍以見上謂曰吾教水戰耳非有他也出上
謂左右曰信真忠臣
陳靖二
漢陳靖餘干人幼慷慨有大志王莽簒漢靖忿恨率義
兵赴曲阿光武拜散騎常侍封餘干侯著五經鉤沉
六義引奥秦漢江左碎錄
宋陳靖莆田人獻討賊策授陽翟簿終於諫議大夫平
生多建畫而於農事尤詳嘗取淳化咸平以來所陳
表章目曰勸農奏議錄上之然其說泥古多不可行
劉隆四
前漢劉隆宗室楚思王之子封宛鄉侯
後漢兩劉隆一宗室安衆侯聞世祖在河内追及於
射犬以為騎都尉誅虜將軍代吳漢為大司馬定封
慎侯一即殤帝
前趙劉隆偽主劉元海之子封魯王
周堪二
前漢周堪文安人宣帝論經石渠惟堪最高元帝時領
尚書以師傅見尊重為石顯所譖免
後漢周堪緱氏人建武中尚書令光祿勲明經有志操
居官著廉正聲
鄭弘二
前漢鄭弘剛人明經通法律為南陽太守著治迹條教
法度為後所述末代韋玄成為御史大夫
後漢鄭弘山陰人舉孝廉官至尚書令前後所陳有補
益王政者皆著之南宫以為故事
馮立二
漢馮立光祿勲奉世第四子以父任為郎以王舅歴西
河東海五郡太守居職公廉有恩好為條教吏民嘉
美
唐馮立馮翊人有武藝略涉書記隱太子建成引為翊
衛將軍託以心膂建成被誅左右多逃散立率兵犯
玄武門苦戰殺將軍敬君弘謂衆曰微以報太子矣
俄解兵請罪太宗責數而免之
朱建二
前漢朱建楚人初為淮南王黥布相高祖聞其嘗諫止
布反賜號平原君為人辯有口刻廉剛直行不苟合
義不取容嘗以計脱辟陽侯於死
後漢朱建廬江人順帝朝為尚書時第五頡為諫議大
夫客止靈臺中或十日不炊建與左雄張衡皆與頡
故舊各致禮餉頡終不受
劉越二
漢劉越景帝第十一子中二年立為廣川王
宋劉越大名人少孤貧有學行天聖中為秘書丞時章
獻太后猶臨朝會禁中火越言國家以火德王火失
其性由政失其本因請太后還政
李弘五
前漢李弘字仲元廣漢隱士見揚子雲法言蜀漢王商
為之立祠秦宓與商書曰李仲元不遭法言令名必
淪可謂攀龍附鳳者矣見秦宓傳
晉司空長史李弘以并州叛降於石勒
前趙李弘仕劉聰為大鴻臚聰命弘拜太保劉殷二女
英娥為左右貴嬪位在昭儀上賜弘黃金六十斤
劉宋李弘巴西人永元二年趙續伯反奉弘為聖主弘
乘佛輿以五彩裹青石誑百姓云天與已玉印當王
蜀益州刺史劉季連擊斬之
唐李弘高宗第五子顯慶中立為皇太子上元初薨諡
為孝敬皇帝葬於緱氏縣之恭陵制度一準天子
丁忠丁明各二
漢哀帝即位丁姬為帝太后兩兄忠明明以帝舅封陽
安侯忠蚤死封忠子滿為平周侯
吳寳鼎元年遣五官中郎將丁忠吊祭晉文帝及還說
皓北伐皓訪羣臣大將軍陸覬諫止
宋丁明金壇人閉門讀書二十年手編事類及諸史通
考等書百餘卷及卒鄉里私諡博雅先生
張千秋二
前漢張千秋富平侯安世之子為中郎將將兵隨度遼
將軍擊烏桓還謁大將軍霍光言方略光稱其賢
北魏張千秋西河人仕慕容永為驍騎將軍永滅來奔
道武善之拜建節將軍賜爵成紀侯見張濟傳
邴吉二
一前漢宣帝時為丞相封博陽侯
一後漢安帝時為中常侍被乳母野王君王聖等誣譖
下獄死見來歴傳
前漢丙吉原從邑作邴今書皆作丙省文耳余觀外
戚史良娣傳云治獄使者邴吉說苑云邴吉有陰德
於孝宣帝又晉劉暾傳云邴吉不問死人之變合三
書觀之則知在晉時猶作邴而唐太宗撰晉書亦未
嘗省改也余故取以與中常侍同
劉恢二
前漢劉恢高帝第七子封趙王以吕産女為王后王不
得自恣有愛姬王后鴆殺之王悲思六月自殺
南宋劉恢宗室南郡王義宣長子義宣反錄付廷尉自
殺
馮信二
前漢菑川王遣太倉馬長馮信就太倉公正方太倉公
教以案法逆順論藥法定五味及和齊湯法
後漢廣漢馮信好學博古公孫述連徵待以高位託青
盲以避難及聞述誅盥洗更視曰世適平目即清光
武聞而徵之會病卒見李業傳
王福三
王莽始建國使將帥巡行天下命懷羌子王福曰汧隴
之阻西當戎狄女作五威右關將軍成固據守懷羌
於右
金王福本河北義軍積戰功至横海軍節度滄州經略
使封滄海公
元至元三年總帥汪惟正遣將襲開州夔東元帥楊文
安遣千戶王福引兵助之福先登破其城宋將龐彦
海投崖死
前漢同時兩杜延年
一為謁者與上官桀等同謀不軌伏辜
一為諫大夫發覺上官桀等反謀封侯
並見昭帝本紀元鳳元年
尹賞二(皆官執金吾)
前漢尹賞楊氏人舉茂才守長安令歴右輔都尉執金
吾治尚嚴威籍輕薄惡子數百人掘地為虎穴以次
納之死便輿出瘞垣東長安歌曰安所求子死垣東
少年場見酷吏傳
蜀漢尹賞初仕魏為天水主簿丞相亮軍到祁山而諸
縣響應太守馬遵疑賞等有異心亡保上邽賞遂詣
亮降官至執金吾見姜維傳
劉勃三
前漢宗室兩劉勃一淮南厲王之子濟北王
一常山憲王之子嗣立無行義廢徙房陵
宋劉勃眉山人元符初詔求直言凡九上書言宣仁太
后之誣司馬光之枉乞用范純仁蘇轍之賢斥章惇
蔡京之奸改提舉湖北路常平尋坐元祐黨籍
宋尚二
漢宋尚宋弘之父成帝時位至少府哀帝立以不附董
賢違忤抵罪
唐宋尚宋璟之子官漢東太守郡人訟其贓穢貶臨海
長史
鄭立二
前漢鄭立高密人與高武侯𫝊喜同門學相友善後喜
為大司馬薦立兄崇為尚書僕射
宋鄭立建炎二年為禁軍左指揮使拳勇有謀金烏珠
犯和州立激士卒晝夜備禦不少怠及城陷磔裂以
徇
張譚二
前漢張譚元帝時為御史大夫畏石顯不敢言其姦邪
及顯徙為中太僕不復典權譚乃奏其舊惡請免其
官見王尊傳
北涼張譚姑臧人為和寧令以德化為本不務威刑民
有過者誦孝經及忠臣孝子傳以訓導之百姓愛如
父母號曰慈君
陳茂四
新莽天鳳二年二月以延德侯陳茂為大司馬
魏堵陽縣豪右陳茂譖韓暨父兄幾致大辟暨陽不以
為言庸賃積資陰結死士殺茂以首祭父墓
隋陳茂猗氏人從帝與齊師戰賊甚盛帝將挑戰茂固
止不得因捉馬鞚帝怒拔刀斫其額流血被面詞氣
不撓帝感而謝之及受禪拜太府卿封魏城縣伯
唐陳茂為尚書郎每書信印記搗朱礬澆麝酒匣以鎮
犀養以透雲香印書達數千里香不斷見玄山記
劉成三
前漢劉成宗室菑川靖王之子知燕王旦與劉澤等反
謀告青州刺史雋不疑不疑捕澤以聞澤等伏誅成
益封缾侯
晉劉成劉喬從子丹陽尹
南宋劉成領軍劉湛黨人劉敬文之父時僕射殷景仁
領選與湛有隙成未悟詣景仁求郡敬文遽謝湛曰
老父悖耄遂就殷鐵干祿由敬文闇淺上負生成其
姦諂如此
楊武二
前漢楊武從高帝起下邽擊陽夏以騎都尉斬項羽封
吳房侯
晉愍帝建興元年十一月流人楊武攻陷梁州大略漢
中遂奔蜀歸李雄
趙昌七
前漢尚書令趙昌素佞讇知尚書僕射鄭崇以直諫見
疏因奏崇與皇族通上怒下崇獄窮治
後趙趙昌石勒時黃門侍郎見後趙春秋
唐三趙昌一天水人為安南都護夷落嚮化後以裴
泰代之為酋長所逐德宗召昌問狀昌年逾七十占
對精明復拜安南都護詔書至南人相賀叛兵即定
一貞元間泉州刺史鑿陂塘以灌田為利甚博郡
人懷之
一吳元濟大將元濟叛亂不能指授昌等以便宜人
自為戰以抗王師
宋趙昌廣漢人善畫花果名重一時蓋其所作不特形
似直與花木傳神見名畫評
元趙昌狄道人偉貌有兼人力初仕金以軍功為熙河
節度後歸元安撫疊州見臨洮人物志
李南二
前漢李南成帝時為宫長帝幸中宫史曹宫産子趙昭
儀聞之大怒置宫暴室飲藥死復令南以詔書取兒
去不知所置
後漢李南明於風角和帝時太守馬棱坐事被徵南特
通謁稱賀棱甚恨之南曰旦有善風明日應有吉問
故來相慶旦日至晡果有詔書原停棱事後舉有道
辟公府病終於家
抱朴子云李南乘赤馬行道逢乘白馬者白馬先鳴
而南馬應之南謂從者曰彼馬言見一黃馬左目盲
者是吾子可使速行相及從者不信行二里所果逢
黃馬左目盲南馬先鳴而盲馬應之問其主果向白
馬子也此人能解獸語恐與明風角者是一人
劉輔四
前漢三劉輔一景帝之孫中山頃王一東平思王之
孫合昌侯一河間人為諫大夫成帝欲立趙倢伃輔
上書言帝觸情縱欲傾於卑賤欲以母天下必有禍
而無福上使侍御史收繫秘獄論為鬼薪
後漢劉輔光武次子封沛王好經書作五經論時號沛
王通論在國謹節終始如一稱為賢王
陳崇二
王莽始建國以姚媯陳田王氏五姓皆黃虞苗裔均為
宗室封陳崇為統睦侯奉胡王後
唐陳崇為江州刺史其先十世同居至崇益置田園為
家法戒子孫擇羣從掌其事建書堂教誨之僖宗詔
旌其門見宋史陳兢傳
曹宗二
前漢曹宗以平陽侯曹參玄孫嗣封有罪免為城旦
後漢曹宗元初六年為敦煌太守遣長史索班將千餘
人屯伊吾軍師鄯善二王皆來降見班勇傳
前漢末同時兩郭欽
一隃糜人哀帝時為丞相司直以廉直名王莽居攝欽
恥事之遁迹汧陽之境卧不出戶卒於家
一王莽天鳳三年遣戊己校尉郭欽别將襲馬耆欽等
襲擊老弱從車師還入塞莽說拜欽填外將軍封劋
胡子西域自此絶
王奇三
新室始建國元年秋遣五威將王奇等十二人班符命
四十二篇於天下
宋兩王竒一贛縣人少為縣吏令竒其詩因激使學
後遊京師真宗偶見其作召見賜第官至殿中侍御史
一汾州人武舉中第章惇經營湖北溪峒引為將校降
其酋帥平懿洽等州累遷廣西都監宜州蠻入寇戰死
劉文二
前漢宗室廣川王去以悖虐廢國除後四歲宣帝復
立去兄文是為戴王文素正直數諫去故上立焉
後漢建和元年甘陵人劉文與南郡妖賊劉賄交通訛
言清河王當統天下欲共立蒜事覺誅
杜勳三
前漢杜勳與陳湯甘延夀同誅郅支單于有功封討狄
侯見陳湯傳
晉光禄大夫傅祇遺涼州刺史張軌書告以京師饑匱
軌即遣參軍杜勳獻馬五百疋㲭布三萬疋見前涼
錄
後趙杜勳石虎偏將軍率衆伐張重華為重華將謝艾
所殺見後趙春秋
趙明二
王莽居攝二年東郡太守翟義移檄誅莽槐里男子趙
明起兵相應莽遣將軍王奇擊滅之
後趙趙明南陽人石虎攝位拜為尚書及誅石勒諸
子明直諫忤旨十年不遷貞固之風時論以比
蘇則
張輔二
前漢王尊為安定太守出教曰昔孔子治魯七日誅少
正卯今太守視事已一月五官掾張輔貪汙不軌一
郡之錢盡入其家然適足以葬矣今將輔送獄
晉張輔西鄂人少與劉喬齊名歴御史中丞秦州刺史
嘗著論云管仲不若鮑叔班固不如司馬遷曹瞞不
及劉先主樂毅減於諸葛亮世以為確論云
漢平帝時兩陳鳳俱見功臣侯表
元始二年詔賜曲逆侯代後者陳鳳爵關内侯
元始五年中郎將陳鳳與王惲等八人使行風俗齊同
萬國功封盧鄉侯
劉根二
前漢劉根宗室城陽荒王之子元初元年封析泉侯
後漢劉根潁川人𨼆居嵩山好事者多就根學道太守
史祈以為妖妄收執數以誣惑百姓根左顧而嘯有
頃祈亡父祖近親數十人皆反縛在前向根叩頭顧
叱祈累辱亡靈祈驚懼頓首請罪根嘿不應忽然俱
去
楊興二
漢元帝時楊興為長安令以材能得幸與賈捐之相善
興欲得京兆尹又欲使捐之為尚書令更相薦譽上
聞下興捐之獄髠鉗為城旦
漢成帝時楊興為諫大夫其夏黃霧四塞帝問興等皆
以為陰盛侵陽之氣今太后諸弟無功封侯故天為
見異王鳳懼上書乞骸骨
高頤二
漢高頥雅州人與弟貫光子文玉俱有才行一門三舉
孝廉
宋高頥寧德人舉進士有經國才滯屈弗獲展所著有
雞窗叢覽百五十卷
侯剛二
前漢侯剛新繁人官尚書郎王莽簒位剛佯狂負耒耜
守關號哭莽使人問之剛曰漢祚無窮不忍事非主
也莽殺之見華陽國志
北魏侯剛洛陽人宣武時為撫軍將軍封武陽縣公見
恩幸傳
前漢兩李息
一為材官將軍軍馬邑又從大將軍出朔方皆無功
一為給事黃門侍郎著賦九篇見藝文志
劉友三
前漢趙幽王高帝第五子孝惠元年以淮陽王徙封不
幸遭吕氏之讒而餓死
南宋邵陵王明帝第七子泰始二年以中郎將冊立不
意際王室之弱而憂薨
晉劉頌嫁女臨淮陳矯矯本劉氏子與頌近親出養
於姑改姓陳氏中正劉友譏其同姓為婚方欲列上
為陳騫所止
張充三
王莽居攝三年改元初始有即眞之漸期門郎張充等
六人謀共劫莽立楚王發覺誅死
漢張充趙王張敖之後與光武同門學光武即位求問
充充已死見東觀記
梁張充吳人天監初吏部尚書遷國子祭酒登堂講說
皇太子及王侯多在學執經以拜
王述三
前漢王述王莽時為九江連率襲平阿侯見馬嚴傳
晉王述王湛之孫官至散騎常侍尚書令衛將軍簡文
帝每言述才不長直以眞率便敵人耳謝安亦歎美
之
宋楊景宗為滑州鈐轄使酒任氣嘗敺通判王述仆地
前漢兩郭昌
一雲中人元封四年以太中大夫為拔胡將軍屯朔方
還擊昆明無功奪印見衞青傳
一東郡人哀帝時為長安令陳說漢歷中衰當更受命
帝乃大赦天下以建平二年為太初元年見李尋傳
許伯二
前漢魏相因平恩侯許伯奏封事言霍光死子復為大
將軍兄子秉樞機恐寖不制宜損奪其權
後漢魯恭為中牟令專以德化為理訟人許伯等爭田
累守令不能決恭平理曲直皆退而自責輟耕相讓
劉崇四
前漢宗室劉崇封安衆侯王莽居攝舉兵誅莽為莽所
滅
後漢劉崇宗室任城孝王之孫永寧初嗣立羌虜數反
崇即上錢帛佐邊費及帝崩復上錢三百萬助山陵
用度朝廷嘉而不受
梁劉崇蕭縣人太祖母文惠皇后少寡㩦太祖傭食崇
家太祖壯而無賴崇數加笞責獨崇母憐之時時自
為櫛沐戒家人曰朱三非常人宜善遇之及太祖鎮
宣武遣車馬迎后與崇母俱載以歸
五代漢劉崇高祖從弟為河東節度使見漢家人傳
張寬二
漢張寬成都人初蜀地未知學太守文翁選寬等詣博
士受業還以教授於是蜀學比齊魯官至揚州刺史
作春秋章句十五萬言
元張寬舞陽人舉進士為國子伴讀歴沔陽知府都水
屯田使名冠當時
王尊二
前漢王尊高陽人為東郡太守河水盛溢躬率吏民沈
白馬祀水神請以身填金隄因廬居隄上及水盛隄
壞吏民皆奔走尊立不動而水波遂却吏民奏其狀
詔秩中二千石賜黃金二十斤
後漢王尊靈帝時為中黃門會陳竇謀誅宦官尊與中
常侍曹節等共矯詔誅蕃武封關内侯
韓博二
王莽時夙夜連率韓博上言有竒士長丈大十圍來至
臣府欲奮擊胡虜自謂巨毋霸願遣大將一人虎賁
百人迎之以視百蠻鎮安天下
晉涼州刺史張天錫為苻堅所攻遣從事中郎韓博奉
表與大司馬桓溫約同大舉博有口才溫嘗大會賓
客使司馬刁彛嘲博云是韓盧後博曰卿是韓盧後
溫笑問其故博曰短尾者謂之刁一坐歎服
李寳四
漢更始既都長安以宗室劉嘉為漢中王嘉就國有衆
數十萬遂以柱功侯李寳為相國寳聞鄧禹西征勸
嘉擁兵自守且觀成敗
北魏李寳涼後主李士業兄子士業為沮渠蒙遜所害
寳據敦煌遣使内附大武以為鎮西大將軍沙州牧
敦煌公
宋李寳河北人陷於金拔身來歸高宗召詢北事歴歴
如數迺授浙西副總管令督海舟捍禦適金人圍海
州遂引舟師至膠西遇敵奮擊斬獲萬計
金李寳大定十一年為右警巡使多支俸粟折錢降清
水縣令見高德基傳
劉通三
前漢劉通宗室代王喜之孫德頃侯
元兩劉通一齊河人從嚴實來歸收曹濮等五州太
師木華黎以通為齊河總管尋授鎮國上將軍左副
都元帥一譙縣人家貧業農性篤孝常自歌舞以
娛母母目失明通誓斷酒肉禱之三十年不懈母年
八十五忽復明
鄧鴻二
漢永元元年度遼將軍鄧鴻出棝楊塞與北單于戰於
稽落山大破之追至北鞮海刻石勒功而還
梁太清元年侯景降封為河南王魏高澄遣將討之景
急請兵於司州刺史羊鴉仁鴉仁遣長史鄧鴻率兵
至汝水魏軍夜遁見侯景傳
張儼二
漢張儼餘杭人好學有賢德遭漢末之亂嘗開圃種瓠
以所售錢造橋不樂營利鄉人重之
吳張儼吳人弱冠知名歴居顯位以博聞多識特拜大
鴻臚使晉裴秀荀勖等欲傲以所不知而不能屈羊
祜何禎並結縞帶之好見孫皓傳
陳紀三
東漢兩陳紀一陳太丘之子建安初為大鴻臚與弟
季方齊德同行父子並著高名時號三君
孫策到夀春見袁術許策為九江太守已而更用丹陽
陳紀隋文帝命楊素伐陳陳主遣荆州刺史陳紀
鎮公安紀懼而走
田況二
王莽地皇中四方盜起諸長吏不能制惟翼平連率田
況素果敢發民四萬餘人授以庫兵出界擊賊所嚮
皆破莽以璽書令況領青徐二州牧
宋田況信都人進士甲科歴翰林學士終於樞密使寬
厚明敏有文武材與人若無不可至其所守人亦不
能移
漢兩嚴遵
一字君平臨卭人賣卜日得百錢即下簾讀易著老子
指歸與揚子雲同時
一字子陵餘姚人王莽數聘抗節不行光武中興累徵
始就矯手不拜志凌雲日
二公原俱莊姓以避明帝諱改作嚴史遂因之子陵
名光本傳云一名遵
劉顯四陳政二
漢光武族兄劉顯報怨殺人吏捕顯殺之顯子信賣田
宅抛財産給俠客陳政等燒殺亭長妻子四人以復
父讐
梁劉顯相人幼聰敏博聞強記尚書令沈約引為少傅
五官命駕策經史十事顯對其九顯問其五約對其
二陸倕聞之喜曰劉郎可謂差人
隋陳政有文武大略嗣爵魏城縣伯為太子千牛備身
後歸唐為梁州總管見北史陳茂傳
後趙石閔永興三年大將軍劉顯僭帝號於襄國閔率
衆八千擊斬之
宋劉顯吉水人第進士為光祿主簿時曾布當國顯於
布為甥壻未嘗閒見布貶顯獨得免
光武時兩王隆
一聊城人建武初為都尉功曹從都尉行縣道遇賊隆
以身衛全都尉遂死於難見張酺傳
一雲陽人建武中為新汲令能文章所著詩賦銘書凡
二十六篇見文苑傳
李崇五
新莽地皇三年遣西域都護李崇將戊己校尉出西域
諸國皆郊迎送兵榖焉耆詐降伏兵要擊崇等皆死
吳太原初羅陽縣有神自稱王表周旋民間其言多驗
權遣中書郎李崇齎輔國將軍羅陽王印綬迎表蒼
龍門外立第舍處之
北魏李崇頓丘人孝文朝梁州刺史討平氐寇擊破魯
陽蠻進車騎開府封萬戶郡公在州凡十年常養壯
士數千人寇賊侵邊所向摧破號曰卧彪
北燕李崇范陽人仕馮跋吏部尚書石城太守
隋李崇李賢之子開皇初封廣宗郡公為幽州總管奚
霫契丹等讋其威略爭來内附
張喬三
漢張喬南陽人順帝時日南徼外蠻夷數千人入寇州
郡討之不克拜喬交阯刺史單車至任開示慰誘並
皆降散
晉張喬為成陽都尉吳軍師張悌帥衆三萬圍成陽喬
衆才七千閉柵自守别將薛勝等見吳軍亂而乘之
喬因擊其後大敗吳軍
唐張喬池州人大順進士黃巢亂遂與伍喬之偕隱九
華有集二卷見唐詩品彙
耿秉二
漢耿秉耿國之子博通書記尤好將帥之略前後上便
宜方略授謁者僕射擊車師北匈奴有功拜征西將
軍封美陽侯
宋耿秉江陰人仕至煥章閣待制律已清儉惟事利民
著春秋傳五代會史各二十卷
後漢兩劉焉
一光武之子中山簡王
一劉璋之父益州牧陽城侯
王邑二
王莽聞漢帝立大懼遣大司空王邑等將兵百萬到潁
川與光武合戰光武擊破之邑等輕騎逃去
建安十八年策命曹操為魏公帝娉公三女為貴人使
大司農安陽亭侯王邑齎璧帛玄纁絹五萬疋之鄴
納娉
李忠四
前漢衛士令李忠著賦二篇見藝文志
後漢李忠東萊人投奔世祖拜右大將軍世祖自解所
佩綬以帶忠征討多剋捷建武中封中水侯為丹陽
豫章太守
唐李忠高宗長子立為皇太子後武昭儀生皇子弘遂
廢忠為梁王
元李忠晉寧人幼孤事母至孝大德七年地大震郇保
山移所過居民廬舍皆摧壓傾圯將近忠家分而為
二行五十餘步復合忠家獨完人皆以為孝感所致
云
後漢兩郭賀
一建武中荆州刺史有殊政顯宗巡狩至南陽特見嗟
歎賜以三公之服黼黻冕旒勑行部去襜帷使百姓
見其容服以章有德
一定潁侯郭鎮長子鎮卒賀當嗣爵讓與弟時而逃去
詔下州郡追之賀不得已乃出受封累遷復至廷尉
周宗二
漢光武詔中郎將來歙率五大將軍擊破公孫述拔落
門於是隗囂支黨周宗及天水屬縣皆降
南唐俞文正為烈祖幕賓而周宗及馬仁裕皆從給使
後宗以樞密使出鎮江州文正猶為九江巡官輒問
宗曰馬押衙何在宗知其見譏笑曰馬公出鎮江西
久矣其寬厚如此
劉尚二
漢光武建武八年詔來歙率武威將軍劉尚等入天水
擊公孫述破之天水屬縣皆降見來歙傳
吳劉尚劉基之子孫權時騎都尉
王忠三
後漢溫序為賊所迫伏劍死從事王忠持屍歸斂光武
聞而憐之命忠送喪到洛陽賜城傍地為冢
魏兩王忠一扶風人聚衆歸魏常從征討累進揚揚
將軍都亭侯文帝知忠常噉人因從駕出行令俳取
冢間髑髏繋忠馬鞌以為歡笑
一奉常王脩之子官東萊太守散騎常侍
李惲四
後漢李惲為王郎將兵徇鄗耿純逆戰大破斬之
晉孝愍帝建興元年石勒攻龍驤將軍李惲於上白惲
敗死
唐兩李惲一太宗子封蔣王一憲宗子封澧王
張敏三
東漢張敏鄚人舉孝廉四遷為汝南太守清約不煩用
刑平正有理能名延平初以司空終
西晉張敏武帝時為益州刺史見張載所著劍閣銘而
竒之乃表上其文帝遣使鐫之劍閣山
唐張敏長慶二年為郎中從金吾大將軍胡鉦等送太
和公主出降回紇
梁恭楊範各二
後漢光武建武二年遷議郎范升為博士升上疏言博
士梁恭年耆經明臣與並立慙負無顔願推博士以
避恭帝不許見范升傳
後涼吕光率兵親討彭奚念遣振威將軍楊範建武將
軍梁恭軍於左南奚念大懼單騎奔甘松光振旅而
還見後涼錄
後魏楊範為中常侍賜爵華陰子出為華州刺史中官
貴者靈太后皆許其方岳以範年長拜跪為難故遂
其請
劉茂三
漢光武時兩劉茂一太原人少孤事母至孝為沮陽
令王莽簒位棄官避弘農山中建武初詔求天下義
士徵拜議郎以侍中卒官一宗室泗水王歙之從
弟王莽居攝漢兵起茂聚衆京密間稱厭新將軍攻
下潁川汝南衆十餘萬光武至河内茂率衆降封中
山王
漢桓帝時劉茂為司空會司隸校尉李膺等抵罪而南
陽太守成瑨太原太守劉瓆下獄當死茂上書訟之
帝不悅坐免
王度二
東漢世祖女浚儀公主適軮侯黃門侍郎王度
後趙建武初年百姓奉佛沙門甚衆中書著作郎王度
奏請聽西域人得立寺都邑以奉其神其漢人皆不
得出家有犯者與淫祀同罪
後漢兩李元
一光武時淯陽人舉家疫没惟孤兒續始生而貲財千
萬諸婢謀殺續分財其蒼頭李善負續逃隱續年十
歲善與歸本縣脩理舊業告奴伏法見李善傳
一順帝時中黃門初帝被廢為濟陰王元與孫程等同
謀立帝封襃信侯見孫程傳
張興三
漢張興鄢陵人習梁丘易永平十年拜太子少傅顯宗
數訪問經術弟子自遠至者著錄且萬人為梁丘家
宗
北燕張興事馮跋為衛將軍萬泥乳陳阻兵叛跋遣馮
弘與興將步騎二萬討之乳陳剋期出戰興伏兵邀
擊俘斬無遺
唐張興束鹿人性忠勇為饒陽裨將不肯從史思明且
切責之思明怒鋸解之興罵不絶口軍中為之改容
劉雄三
後漢兩劉雄一永平二年為平原令劇賊畢豪入平
原界雄將吏士追至厭次河與賊戰敗被執小吏所
輔叩頭願以身代獲免一涿縣人先主之祖舉孝廉
官至東郡范令
後周劉雄臨洮人孝閔時為驃騎大將軍皇太子征吐
谷渾雄功多又從平并州上大將軍進爵趙郡公突
厥寇幽州戰死
後漢三王調
更始敗土人王調殺郡守劉憲自稱大將軍樂浪太守
為郡三老王閎所殺見王景傳
和帝時河南尹王調縱舍自由為尚書僕射樂恢所劾
見樂恢傳
桓帝時太尉李固門生王調因固下獄貫械上書證固
之枉見李固傳
周憬二
漢周憬熹平三年為桂陽太守有功勲銘在樂昌縣見
漢隸分韻
唐周憬夀春人神龍二年為武當丞以武三思專權謀
亂與光祿卿王同皎叶謀殺之事洩遁於比干廟中
自刎
吳漢二
後漢吳漢南陽人初為偏將軍從光武擊羣賊常將突
騎為軍鋒光武即位拜大司馬封廣平侯
西秦乞伏熾磐建弘八年以驍騎將軍吳漢為平南將
軍梁州刺史鎮南漒見西秦錄
公孫永二
漢光武建武十二年遣大司馬吳漢伐公孫述與述將
公孫永戰於魚涪津大破之見吳漢傳
晉公孫永襄平人好學恬虛隱於平郭山不娶妻妾非
身所墾植則不衣食吟咏巖閒欣然自得年九十餘
操尚不虧諡曰崇虛先生
蘇章二
後漢蘇章博學能屬文順帝時為并州刺史以摧折權
豪忤旨坐免隱身鄉里不交當世後徵拜河南尹不
就卒於家
南漢劉龑白龍四年楚人以舟師攻封州龑遣將軍蘇
章以神弩軍三千往救因輕舟迎戰舉巨輪挽索鎖
楚舟以強弩夾射之盡殺楚人見南漢世家
魯恭二
東漢魯恭平陵人居太學習魯詩閉戶講誦絶人間事
為諸儒所稱官至司徒初為縣令有中牟三異之稱
後燕慕容盛自稱長樂王攝行統事以魯恭為尚書見
後燕錄
賈逵三
漢賈逵平陵人淹貫五經俶儻有大節和帝時内備帷
幄兼領秘書甚見信用所著經傳義詁及論難百餘
萬言學者稱為通儒
魏賈逵襄陵人守絳邑長郭援攻河東所經城邑皆下
逵獨堅守及城潰援命斬之絳吏民皆乘城欲與俱
死乃免文帝時除豫州刺史封陽里亭侯
宋賈逵藁城人為殿前班副都知從狄青征儂智高逵
念兵法先據高者勝即引軍趨山賊至逵麾衆馳下
仗劍大呼斷賊為二賊首尾不相救遂潰朝廷以為
能特拜殿前都指揮使
李松三
漢更始將軍即帝位以司直李松為丞相更始敗戰死
晉以南蠻校尉庾翼鎮江陵遣參軍李松伐巴郡執蜀
荆州刺史李閎見蜀錄李夀傳
後趙石虎命子義陽公鑒鎮關中其友李松勸鑒閱文
武有髮長者拔為冠餘以給宫人長史取髮白虎徵
鑒還鄴收松下廷尉
張恭三
後漢張恭與張讓趙忠等十二人皆為中常侍封侯貴
寵父子兄弟布列州郡所在貪殘
魏張恭天水人為燉煌功曹會太守馬艾卒郡人推行
長史事恩信甚著賜爵關内侯拜西域戊己校尉
元張恭偃師人父喪過哀事母尤謹歲凶采野菜為食
而營奉甘旨無乏母疾嘗糞以驗天歷居喪盡孝詔
旌其閭
劉曜二
漢劉曜蜀尚書令劉巴之祖蒼梧太守
前趙劉曜偽主劉淵族子初拜相國都督諸軍鎮長安
靳準之難自長安赴之僭即帝位後為石勒所殺
趙曄三
東漢趙曄會稽人少嘗為縣吏恥於厮役遂棄去詣杜
撫受韓詩卒業乃歸舉有道終於家著吳越春秋詩
細歴神淵蔡邕讀詩細而歎息以為長於論衡
唐兩趙曄一鄧州人開元進士歴侍御史秘書少監
蚤擅高名入仕三十年官既散曹俸祿單寡衣食不
充以至亡殁服名檢者為之歎息一為吳元濟裨將
善戰屢抗王師元濟敗被誅
王饒二
漢光武大饗士卒東圍鉅鹿王郎守將王饒堅守月餘
不下
晉穆帝升平二年三月佽飛督王饒獻鴆鳥帝怒鞭之
三百焚其鳥於四達之衢
李益三
漢李益司隸校尉李膺之父為趙國相
唐禮部尚書李益與宗人太子庶子李益同在朝同出
於姑臧公時人謂尚書為文章李益庶子為門戶李
益以别之而尚書乃宰相揆之族子實兼門地焉出
因話錄
孔安二
東漢建武五年二月封殷後孔安為紹嘉公
北齊孔安衡水人唐國子祭酒孔潁達之父青州法曹
參軍
劉珍二
後漢劉珍南陽人少好學永初中為謁者僕射詔校定
東觀五經諸子百家及作建武已來名臣傳又釋名
三十篇以辨萬物之稱號云
余觀世所傳釋名作者為劉熙即吳志韋曜傳亦云
然及閱後漢劉珍傳明言嘗著釋名三十篇其姓同
而名異何也豈兩人俱嘗撰此書而熙書獨傳邪抑
豈珍書聊略熙增廣而行之邪又豈一人而前後更
名邪吾不得其說已
隋劉珍什方人開皇中居安樂山忽以道經鐘磬封石
室中曰吾功行已成四月之望吾當昇天至期火化
詣闕見帝帝遣使至山訪其事令建三觀
張奮二
後漢張奮張純之子少好學節儉行義常分租贍宗親
雖至傾匱而施與不怠歴官長樂衛尉太常司空
吳張奮張昭從子年二十造作攻城大攻車為步騭所
薦遂領兵為將軍連有功效至平州都督封樂鄉侯
後漢兩王輔
一平陸人學公羊春秋隱居以道自娛肅宗建初元年
詔拜議郎以病遜安帝公車徵不行卒於家
一獻帝建安二年遣議郎王輔奉詔書拜孫策為騎都
尉襲爵烏程侯領會稽太守
楊宣二
漢楊宣為河西太守行縣有羣雀鳴桑樹上宣謂吏曰
前有覆車粟此雀相隨欲往食行數里果有覆車粟
見益都耆舊傳
晉涼州牧張駿遣西胡校尉沙州刺史楊宣率衆越流
沙伐龜兹鄯善破之於是西域諸國遣使詣姑臧奉
貢
馬忠三
漢金城人陽成遠殺太守以叛郡人馬忠赴屍號哭嘔
血而死晉涼州刺史張軌到郡祭其墓封其子孫見
前涼錄
蜀漢馬忠閬中人建興十一年為庲降都督斬南夷豪
帥劉胄尅平南土加監軍奮威將軍封彭鄉亭侯
吳孫權征關侯關侯西保麥城因遁去司馬馬忠獲侯
及其子平於章鄉
劉憲三
後漢兩劉憲一更始時為樂浪太守更始敗為土人
王調所殺
一宗室中山簡王之子永元二年嗣立是為夷王
唐劉憲寧陵人弱冠舉進士官至太子詹事玄宗在東
宫以耆年宿望薦充講幄大有裨補
李祥五
東漢李祥任淮陽太守時經喪亂民多流徙祥撫循有
方歸者萬餘家
晉李祥海鹽人隆安中從内史袁山松築滬瀆壘禦孫
恩山松為賊所害祥突白刃收屍歸葬時皆義之名
其所居曰教義里
後魏李祥平棘人歴淮陽河間太守有威恩之稱徵拜
中書侍郎卒官見李孝伯傳
宋兩李祥一無錫人隆興進士官至國子祭酒丞相
趙汝愚以言去國祥上疏争之出為湖南運副一
開封人為内黃門以材武中選授涇原巡檢從郭逵
討交阯副劉昌祚征靈武偕种誼襲鬼章功多擢兵
馬都鈐轄以宣慶使内侍押班卒
羊祕二
漢羊祕太常羊續之子初續為南陽太守不㩦妻子妻
與子祕俱往郡舍續閉門不納妻自將祕行其資藏
惟有布衾敝祗裯鹽麥數斛而已續勑祕曰吾自奉
若此何以資爾母乎使與母俱歸
晉羊祕羊祜伯父京兆太守
唐扶二
漢唐扶靈帝時為成陽令光和六年立碑頌德
唐唐扶唐次之子開成初歴御史中丞福建團練觀察
使登朝有名及廉問甌閩政事不治身殁之後僕妾
争財時論非之
丁密二
漢丁密蒼梧人性清介非家織不衣非已耕種不食不
受人餽遺父喪廬墓有雙鳬馴游廬旁小池母喪復
廬墓故雙鳬復至游泳如初
吳太平二年新都民作亂遣廷尉丁密率軍討之後避
外戚滕密改名固
孔福三
漢孔福孔霸之子名數於魯奉孔子祀霸薨嗣爵關内
侯見孔光傳
晉孔福隆安初為太子洗馬孫恩作亂遇害見孫恩傳
元孔福才識出衆選授唐山尉擒斬太行劇賊陞南和
尹見孔氏世族記
張湛三
後漢張湛平陵人矜嚴好禮動止有則建武初拜光祿
勲光武臨朝或有惰容湛輒陳諫後為太子太傅因
郭后廢遂稱疾不朝
晉張湛與袁山松俱陽夏人湛好齋前種松柏而山松
每出遊好令左右作挽歌人謂湛屋下陳屍山松道
上行殯
北魏張湛深泉人好學能文拜寧遠將軍賜爵南浦男
司徒崔浩薦為中書侍郎湛知浩必敗固辭閉門却
掃慶吊皆絶以夀終
劉述四
後漢劉述劉植之孫永平間嗣封昌城侯坐與楚王英
謀反國除
晉劉述劉輿之孫初仕石季龍為侍中後隨兄啟歸國
拜驍騎將軍見劉琨傳
劉宋劉述宗室長沙景王道憐之孫姿性庸劣從子俁
疾篤其父母方對之涕泣述候之便命左右取酒肉
令俁進之皆莫知其意或問焉荅曰禮云有疾飲酒
食肉
宋劉述湖州人神宗時為侍御史十年不奏考功課帝
知其久次特授吏部郎中嘗疏言去奢當自後宫始
章辟光宜誅高居簡宜黜皆不報
郭霸二
漢永平十一年七月司隸校尉郭霸下獄死見帝紀
唐郭霸長夀二年除右臺侍御史初霸自寧陵丞應革
命舉召見於則天前自陳忠鯁云往年征徐敬業臣
願抽其筋食其肉飲其血絶其髓則天悅故拜焉時
人號為四其御史
後漢兩韋順
一更始見光武威聲日盛乃遣韋順為上谷太守令光
武罷兵光武命大將軍耿弇收順斬之見耿弇傳
一杜陵人字叔文為平輿令有高名見韋彪傳
同姓名錄卷六
