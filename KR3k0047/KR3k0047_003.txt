同姓名錄卷三明余寅撰
楊震二
東漢楊震歷官太尉潔白剛正數論宦寺反為所䧟飲
鴆死及葬有大鳥泣送之異大鳥五色高丈餘兩翼長
二丈三尺人莫知其名
贊曰謂上帝難諧何為黃雀去白環來謂上帝易諧
何為鱣去而鴆來鴟有角翳厥隈白日不見山入夜
羣相豗太社將屋皇天哀九廟令我來九廟令我來
右大鳥贊一
君莫吁我有徒我兄鸞弟鵷雛鷫鸘守我閭鸑鷟以
前驅天聽不肯卑遭罹此衆狙我淚如逬泉奈此黃
土丘
右大鳥贊二
介葛盧聽絶竒鬼臾區歷特希雖有天老莫識我誰
我集僊人掌我浴玉女盆朝餐黃桂漿夕餌蒼筤根
屈軼胡不聰觟䚦胡不雄使我怦怦五内大崩思悲
翁思悲翁
右大鳥贊三
南宋楊震代州人弓馬絶倫為安邊巡檢從討方臘有
功還知麟州建寧砦靖康初夏人圍建寧震率吏士禦
敵矢盡力乏與子居中執中俱戰歿
王烈三
漢王烈太原隱者師陳寔篤行義能化盜為善良不應
徵辟卒於遼東
晉王烈邯鄲仙者偕嵇康入太行山得石髓康不得食
見素書康不得取仙凡之隔如此
晉王祥五子其四名烈
任昉二
漢任昉成都人為尚書令清身檢下梁冀憚之出為平
原守冀誅復為尚書令司隸校尉大司農
梁任昉博昌人八歲能屬文給事黃門侍郎出為新安
太守所著文章數十萬言盛行於時
王溥二
漢安帝時王溥即王吉之後輸錢一億為中壘校尉見
拾遺記
宋藝祖時王溥仕周為禮部尚書入宋進司空太子太
師太祖顧左右曰溥十年作相三遷一品福履之盛
近世未見其比太平興國初封祁國公
謝安二
東漢謝安下邳人冲帝時九江賊徐鳳稱無上將軍攻
燒城邑安應募擊斬鳳封平鄉侯
晉謝安陽夏人少有重名年四十餘始應命為司馬歷
吳興太守侍中吏部尚書封建昌縣公以破苻堅進
太保都督十五州諸軍事加黃鉞
張俊七
漢張俊元初中尚書郎坐漏泄事當服重刑已出轂門
詔書馳捄輸作左校見蔡中郎十志疏
吳張俊字子彦維揚人孫皓時豫章太守造郡城東南
雙闕見涂&KR1561;豫章今古記
晉張俊宗正卿有集五卷見隋志
南燕張俊慕容超尚書自長安還降於劉裕
唐張俊懷州人元澹莊客虎殺其妻俊射殺虎幷殺四
虎子出原化記
宋張俊成紀人位太師封清河郡王高宗南渡後俊握
兵最蚤屢立戰功與韓世忠劉錡岳飛竝為名將世
稱張韓劉岳云
元張俊宋恭帝德祐元年兩淮制置使李廷芝固守揚
州元總制張俊持書招降庭芝梟斬俊焚其書
王喬三
漢王喬為葉令每朔望乘雙鳬朝帝縣門鼓不擊自鳴
後寝玉棺蓋便闔及葬土自成墳百姓為立葉君祠
或曰此即仙人王子喬也按列仙傳王子喬周靈王
太子晉也要知晉是名喬是字固當不同耳
晉王喬梁州刺史張光威震巴漢抗禦氐寇病殁督護
王喬奉光妻息率其衆還據魏興
唐王喬開元中為許州刺史家奴告喬與朔方節度使
王晙潛謀構逆勑侍中源乾曜等鞫無反狀
胡憲二
東漢胡憲桓榮為博士常止宿太子宫積五年薦門下
生九江胡憲侍講乃聽得出
南宋胡憲紹興中入太學與劉勉之習伊洛之學朱松
命子熹受業從父安國稱其有隱君子之操以館職
召與時不合請祠歸
孟敏二
東漢孟敏墮甑不顧郭林宗見而異之勸令遊學知名
後涼孟敏南郡人為燉煌太守後段業自稱涼州牧敏
以燉煌降業擢沙州刺史
張衡六
東漢兩張衡一南陽人作二京賦精思十年乃成永
和初為河間相一則第二代天師史所謂五斗米賊
也
晉兩張衡一趙王倫謀廢賈后告通事令史張衡使
為内應惠帝反正被誅一泰始十年刺史皇甫晏討
白馬胡愎諫牙門督張衡等反殺晏
隋張衡河内人文帝時為司門侍郎煬帝奪宗多出衡
計及即位除給事黃門侍郎諫造汾陽宫賜死
元張衡左司員外郎作文務竒古書學張長史山水學
荆關墨竹不師古人自成一家見圖繪寳鑑
夏統二
漢夏統在魯司隸門墻而立碑頌德是義舉是常事
晉夏統遇賈大尉洛汭而扣船曼嘯是竒技是異事
李膺二
梁武帝問李膺曰今李膺何如昔李膺對曰今勝昔昔
事桓靈之主今逢堯舜之君對頗涉䛕顧元禮忠貫日
月匪才獨不足當其祚衰徒懷悃愊公胤身際風雲匪
才獨有餘當其運啟克濟艱難
張陵三
東漢兩張陵一張覇之孫官至尚書元嘉中歲首朝
賀大將軍梁冀帶劒入省陵勑虎賁奪其劒劾奏論
罪
一張魯之祖永壽二年白日昇天他書或名道陵豈
以其為五斗米道故稱道陵其實魏書止名陵也
元魏張陵臨渭侯張袞之孫襲爵為赤城典作都將
馬融二
漢馬融茂陵人由校書郎為南郡太守才高學博為世
通儒受業者常千餘人坐高堂施絳帳前授生徒後
列女樂以次相傳鮮有入其室者
晉馬融泰始元年交趾太守爨谷死武帝遣巴西馬融
代之
張綱四
東漢張綱御史有風裁埋輪一事眞有折檻之風竟為
梁冀所扼卒官太守年僅三十有六
南燕張綱慕容超尚書郎叛降劉裕為製攻城諸械超
支解綱母於城上
北魏張綱中山人徵為征東大將軍從事中郎見高允
傳允嘗作徵士頌於綱曰柔謙云
南宋張綱官參政因忤秦檜遂引年後享年八十有四
郭泰三
東漢郭泰漢書注云以同范公泰泰字改為太此甚無
謂字林宗太原介休人受業成臯屈伯彦游洛陽友李
膺不應司徒黃瓊太常趙典舉辟好奬訓士類嘗遇雨
巾一角墊時人故折巾一角以為林宗巾范滂嘗評之
曰隱不違親貞不絶俗天子不得臣諸侯不得友及黨
事起獨免焉年四十二卒四方會葬者千餘人蔡邕為
碑銘曰吾無媿乎文焉爾今列其鑒拔如左
謝承書曰林宗適陳留則友符偉明游太學則師仇
季智之陳國則親魏德公入汝南則交黃叔度然不
特此又左原以犯法見斥勸之責躬茅容初以危坐
又以草蔬同飯歎其賢又豫識史叔賓之敗惜邊讓
未聞道俱陳留人也楊氏孟敏墯甑不顧而異之勸
令游學知名拔鄢陵庾乘初傭後號徵君訓扶風宋
果以義方後以烈氣聞官幷州刺史母憂受鄉人賈
淑之吊淑改過自厲終成善士謂濟陰黃允雖有才
終失之卒以遣婦事廢於時謂召陵謝甄不入道以
細行不愼毁棄謂晉陽王柔以仕進顯柔弟澤以經
術通又識張孝仲於芻牧之中范特祖於郵置之役
召公子許偉康於屠酤司馬子威於卒伍同郡郭長
信王長文長文弟子師韓文布季子政曹子元定襄
周康子西河王季然雲中丘季智郝禮眞等六十人
竝以成名
靈帝中平五年黃巾餘黨郭泰寇太原號白波賊遣將
軍牛輔擊破之
後趙郭泰鮮卑段遼襲破幽州石虎遣將軍郭泰帥輕
騎二萬追遼戰於密雲獲其母妻斬首三千級
王充二
漢王充上虞人師事班彪好博覽而不守章句所著論
衡蔡中郎甚珍袐其文
宋王充果州人遊黔南太守敦請以訓黔之學者時黃
庭堅被謫至州相友善書以頌之曰南充王子美其
質粹温久與之遊見其循禮而不競誠心而不疑
姚崇四
漢姚崇和帝待詔能稱典星之職
晉姚崇王遜部將能奏堂狼之捷
秦姚崇姚萇司馬能獲配饗之報
唐姚崇明皇賢相能輔開元之治
劉平四
漢兩劉平一彭城人更始時天下大亂逢餓賊將烹
食之平乞歸食母畢就烹既而如期往賊義之得全
後為全椒長一宗室城陽王祉之子建武十三年封
蔡陽侯以奉祉嗣後坐與諸王交通國除
北魏劉平文帝大統七年夏州刺史劉平反都督于謹
討擒之
宋劉平玉海云宋朝文武無偏重之任武臣以文學
授文資者凡三人文臣以智略易右職當邊寄者凡
十二人天聖元年則劉平
張儉六
漢張儉常山趙王之裔也黨錮有八及而儉為之魁一
人亡命禍及百家是何心能忍
吳張儉魏將梅敷之屬也所部有五縣而儉為之使一
時求附攜同千族是何故叛降
魏張儉榮陽亂賊之帥也大騩通寳炬而儉為之倡一
朝響應蟻聚萬餘是何辭撲滅
又一涼州刺史之列也張通有四男而儉為之次一
子傳經慶流奕葉是何幸而得之
唐張儉神堯高祖之甥也院門有三戟而儉為之首一
時蒙寵祚及兩昆是何功致然
金張儉統和進士之選也聖宗有二相而儉為之左一
旦封王爵邁九列是何遭有此
朱震三
漢朱震陳留人靈帝時為銍令其友陳蕃為宦官所殺
震棄官收葬蕃屍匿其子逸誓死不言逸竟得全其
視程嬰何以異
晉朱震武帝時黃門侍郎帝既平吳遣震等分使揚越
慰其初附
宋朱震荆門人政和進士學術深博廉正守道歴中書
舍人翰林學士所著有漢上易解云
張嬰二
漢順帝漢安二年廣陵賊張嬰降於太守張綱隋既平
陳時政急盜起文帝責問戸部尚書張嬰
王甫三
漢王甫靈帝時内豎最凶横矯詔發虎賁騎殺陳蕃竇
武二弼卒折卯金之鼎
唐王甫代宗時舊將素驍勇承命鼓朱雀街助羽林兵
馬三使卒潰吐蕃之衆
宋王甫徽宗時中丞頗謬悠疏請頒博古圖協蔡京朱
勔諸奸卒涸天水之源
東漢兩曹節
一順帝時黃門後與王甫共殺陳蕃竇武者甫父子馘
&KR0914;而節竟逋誅其一曹操之曾祖也素以仁厚稱有不
較認豕一事宜其孫之蹢躅大廷也
仇審二
兗州從事仇審字季(闕)見劉熊碑陰
武都衡官仇審字孔信見李翕碑文
二仇審疑其一時今以其字之不同别之
孫登四
漢賊臣孫登大形小口巧用技術其事見翟酺傳而其
語見春秋保乾圖未幾吳有孫登吳大帝之太子以夭
折未幾晉有孫登高士善嘯有以教嵇康而康不能用
三人名雖同實高穹之與糞壤也至於陳孫登則侯安
都門客其人益可知己
胡廣三
漢胡廣桓帝時太傅錄尚書事以定策功封安樂侯練
達事體明解朝章京師諺曰萬事不理問伯始天下
中庸有胡公
晉胡廣胡奮之兄奮兄弟六人竝知名廣位至散騎常
侍少府
宋胡廣建炎二年烏珠犯和州宋昌祚率衆守禦軍士
胡廣發弩中烏珠左臂烏珠大怒急攻弩發之地城
立破昌祚與廣皆死
劉岱二
東漢劉岱獻帝初平三年為兗州刺史虚己愛物為士
民所附黃巾賊入兗州岱擊之戰死
南齊劉岱為山陰令時廣州刺史王翼妾路氏殺婢岱
捕殺之坐棄市罪太守王敬則入朝言出自己意岱
得赦免
許將二
漢酸棗令劉熊碑陰處士許將
宋元祐時命翰林學士許將詳定渾儀初以木製後以
銅造
張温六
漢靈帝末張温為車騎將軍破羌胡至獻帝初為董卓
所殺
吳大帝時張温歷仕選曹尚書太子太傅權嫌其聲名
太盛恐終不為己用幽殺之
晉西平公張軏之父温以儒學顯為太官令
北魏臨渭侯張衮之子温為廣甯太守
後梁末帝貞明二年捉生都將張温叛降晉
南唐後主七年宋師克池州進軍當塗將軍張温敗績
蔡邕二
東漢末兩蔡邕同時同字伯喈同以孝行聞何竒也但
一為陳留人一為上虞人上虞終隱不仕而陳留終仕
不能隱豈陳留未嘗到上虞而黃絹幼婦題辭即上虞
之筆邪嗟嗟陳留聰慧絶羣術業超代而上虞無它竒
異為世所指名若上虞君者豈所謂處於材不材之間
者邪
趙咨二
漢趙咨東郡人桓帝時大司農陳狶舉咨至孝歷仕議
郎敦煌太守臨終薄葬與楊王孫同
吳趙咨南陽人大帝時為中大夫使魏善於應對厚禮
而還
東漢兩楊彪
世清白性忠鯁歷官太尉而遭時不辰初經董卓又更
曹操及見曹丕簒位人皆脅息我獨差肩不識是時可
絶跡不交當途否大為公惜之也是時酸棗令劉熊碑
陰有郡曹史楊彪同為立碑云
劉琦二
漢劉琦荆州牧劉表之長子避讒出守江夏後曹操敗
於赤壁先主表琦為荆州刺史
宋劉琦熙寧初侍御史論王安石言行乖戾貶監處州
鹽務
王國四
漢靈帝中平間涼州賊王國圍陳倉左將軍皇甫嵩擊
破之
晉太和間酒泉太守馬基起兵反涼州守將張瓘遣司
馬王國等伐基斬之
後趙石堪攻晉豫州刺史祖約于壽春屯師淮上晉龍
驤將軍王國以南郡叛降于堪
後秦幷州牧姚懿舉兵僭號遣驍騎王國率甲士攻寧
東將軍姚成都成都擒國囚之遣使讓懿
張華三
東漢張華靈帝時為議郎蔡中郎纂漢書十志與華等
分受之
西晉張華武帝中書令文學才識名重一時後為趙王
倫所殺
南燕張華慕容超尚書出使姚興奉超母妻以歸後降
於劉裕
陳登二
漢末陳登忠亮高爽劉玄德甚重其人嘗詫許汜云元
龍欲自卧百尺樓卧君於地何但上下牀之間邪嘗為
曹操廣陵太守宋陳登淳祐間知新昌縣以愷悌稱邑
人立祠祀焉
黃祖三
漢末黃祖其人至猛蒙衝船上處士遭其利刃而子空
往救
晉末黃祖其人至孝善福門中老翁賜以良劑而母遂
大安
案劉表傳江夏太守黃祖為孫權所殺此即殺禰衡
於蒙衝船上者也及閱孔融傳左丞黃祖以袁曹方
盛勸融有所結納融知紹操終圖漢室不欲與同遂
怒而殺之是漢末有兩黃祖也
王則三
漢奉車都尉王則蓋曹孟德遣齎天子詔拜吕布為平
東將軍者齊王則初事魏後事齊又嘗因敗奔梁梁又
放還齊故曰齊王則遇元顥則從顥遇尒朱仲遠則從
仲遠無志操人也雖以武戰名竟以貪惏敗若宋王則
固亂賊也煩文潞公討平之何足紀
韓遂二
漢末韓遂金城人與邊章率叛羌寇亂關隴曹操擊破
之遂等走涼州
魏初韓遂明帝太和六年改定刑制給事黃門侍郎韓
遂等共制新律令
田豐三
新室田豐王莽建國後以姚媯陳田王五姓皆黃虞苗
裔為同族乃封田豐為世睦侯奉陳敬王後祠敬王
於臨淄
漢末田豐為袁紹别駕曹操自將征先主豐說紹襲操
紹以子疾不許豐舉杖擊地曰以嬰兒之病失難遇
之機惜哉
元末田豐為義兵萬戶據山東以叛既降殺其平章政
事察罕其子庫庫討豐刳心以祭其父
張昭五
漢張昭獻帝時議郎兄承為伊闕都尉欲起兵誅董卓
昭謂宜擇所歸俟時而動承遂歸曹魏
吳張昭輔吳將軍封婁侯受孫策遺命輔權時與權忤
而中實無他
北魏張昭張蒲之子襲壽張子爵以軍功進脩武侯位
幽州刺史以善政稱
陳張昭幼有至性喪親哀毁遂失一明
宋張昭吏部尚書封陳國公乾德元年上名臣事迹五
卷
李豐三
一袁術侵陳曹公禦之斬其將李豐等一魏中書令李
豐謀誅司馬師不就被害一孔明既廢李平與其子豐
書曰願寬慰都護勤追前闕
李定三
東漢李定涿人見先主籬舍桑樹高五丈童童若車蓋
云此家必出貴人
北魏李定平棘人漢李左車十五世孫位漁陽太守
北宋李定揚州人進士為定遠尉歷監察御史龍圖閣
學士知江寧府分財賑贍家無餘貲死之日諸子皆
布衣
趙雲四
西蜀趙雲三國驍雄號五虎者關羽張飛黃忠馬超
而趙雲為之配
南宋趙雲兩河豪傑稱五帥者李進董榮牛顯張峪
而趙雲為之魁
初得兩趙雲作儷語存之意甚快不知蜀漢後更一
趙雲天水人客游鄜畤乘醉施刑其人仇報置之糟
坑昏濁彌月形貌盡改後雖得伸於觀察而遂成一
異狀宋初又一趙雲則清獻公之孫也父卒以哀毁
成疾時稱世孝
徐庶二一東漢一南齊
論曰庶母欲庶專事劉玄德其意正與王陵母同庶既
以方寸亂歸而全其母故是至情顧母既絶命之後猶
可以奔劉而没齒無聞其歸曹不能全母命卒又仕曹
不能成母志如元直者蓋龐士元法孝直之流假令與
孔明差肩而事主不亦光乎而卒棲遲非意之朝良所
不解若城局徐參軍所為王敬則謀急殺狂兒獨身歸
朝萬一可保頭顱牖下雖敬則頑兇卒以𫝊首乃其大
義固已皎然矣
龐統二
蜀漢龐統傅巽在荆州嘗目龐士元為半英雄夫士
元誠不敢望孔明其才具僅僅法孝直徐元直等可
謂半之先主遇之亦僅異于諸臣亦不得與孔明埓
其禄命亦未必優于蔣公琰中道凶殞巽眞知言哉
姚秦龐統為姚泓尚書王鎮惡之兵至㶚上泓使統屯
兵宫中
楊儀二
蜀漢楊儀嘗為丞相參軍以怨望廢徙遠郡
趙宋楊儀嘗為三司判官以被劾械縛過市
張悌三
吳張悌襄陽人孫皓時為丞相軍師晉伐吳悌督諸將
渡江逆戰為晉軍所殺
梁張悌家貧無以供飬結四人作劫抵死罪兄松以居
長不能教誨乞代死悌亦引分全其兄縣上讞帝以為
孝義特降死
論曰悌以兄弟之義得免死不知三劫當時作何處
免悌而不免三劫則法偏何者悌造謀者也以免悌
而并免三劫則法廢何者盜不可長也且富人何辜
矣故悌之死終不可貰也
元張悌鄞人棄家執役武當山脇不至席者三年
魏延二
蜀漢魏延為亮前部督恃功搆怨卒致誅夷
苻秦魏延為堅太史令風候星占確有竒準
李嚴四
蜀漢李嚴以督運反覆為諸葛武侯所廢及武侯卒嚴
自恨死是嚴有悔心也
初唐李嚴儒學敬播傳云參傳晉書與李嚴等總類焉
是嚴有宿學也
晚唐李嚴有女侍張谷號新聲能諫谷無附劉從諫是
嚴有慧女也
後唐李嚴莊宗使嚴入蜀後以嚴言竟破王衍明宗又
使嚴入蜀孟知祥遂殺嚴初嚴母戒嚴無再入蜀嚴
不聽果及禍是嚴有智母也
李平八
蜀漢李平即李嚴更名平見蜀李嚴下
晉李平平棘人為樂平太守以儒素著名
苻秦李平晉太元十年蜀郡太守任權斬苻堅益州刺
史李平益州平
元魏兩李平一孝文臨朝以三品定羣臣等第謂中書
舍人李平識學可觀可居中品
一為將兩平叛逆兩為牧守懷集大得人心自度支
至端副夙夜在公孜孜匪懈
前唐李平為平原司兵參軍太守顔眞卿使平乘駟奏
安禄山反狀
南唐李平初為道士已為李守貞從事已又仕南唐為
衛尉卿以其人叵測下之理縊而死
北宋李平熙寧五年湖北提點刑獄招納下溪州峒蠻
張景謂等各以其地歸版籍
張嶷四
蜀漢張嶷識斷明果為越巂太守盪寇將軍賜爵關内
侯晉張嶷以狡妄時人號為猾伯隋張衡之祖嶷為北
魏河陽太守宋張說之子嶷為明州觀察使
李福七
諸葛武侯疾篤後主遣尚書僕射李福問以後事武侯
屬使任蔣琬
桓温伐蜀李勢遣其弟福距温已而與福共降温
唐文皇第十四子趙王名福
元和中戸部郎中李福談鄖縣老人飬獺捕魚之事
段成式紀之雜爼
宣宗時党項叛以諫議大夫李福為夏州節度發日
臨軒戒勑後為尚書鎮南梁沈殺崔氏二男荆州三
害於漢江見唐語林
乾符初李福以檢校右僕射充山南東道節度使草
賊王仙芝寇掠山南福團練鄉兵屯集要路賊不敢
犯
南唐保大十四年蘄州將李福殺知州王承雋降於周
見唐餘紀傳
李密四
晉李密因祖母年老上表陳情足稱孝乃偽朝一語恐
忠臣不忍言此即譙周門人以擬游夏者也齊李密因
母疾習醫積疴盡豁足稱孝乃侯景官爵恐志士不忍
受若隋李密雖稟英毅姿終懷反側圖衆散於黎陽身
殞於陸渾固其宜也
涼武昭王李玄盛之子密為羽林右監後主李士業
為沮渠蒙遜所害密等西奔敦煌
馬超二
蜀漢馬超茂陵人靈帝末率衆詣長安為偏將軍與曹
操戰敗犇漢中降先主拜驃騎將軍涼州牧封斄鄉
侯
元魏馬超定州刺史許宗之殺深澤民馬超恐其家上
告誣超謗訕朝政高宗察其枉斬宗之
張達七
蜀漢張達張飛帳下督先主伐吳飛當率萬人會江州
達殺飛持其首奔吳
曹魏張達大將軍曹爽材官恣行暴取為少府王觀錄
奪沒官
東魏張達隰沃縣主簿食民家雞羹不還直為滄州刺
史高浟所詰
李唐張達劉武周寇并州齊王元吉遣車騎將軍張達
拒之不能支遂陷沒
南宋三張達一隱逸傳代淵嘗受學于張達達蓋文學
士矣一嘗為宋諜被獲得釋還事在元世祖中統四
年一金陵少年躭溺小婢錦兒嘗出其繡纈履郁然
如新
張翼三
蜀張翼廣陵太守綱之曾孫車騎將軍封都亭侯後隨
鍾會至成都為亂兵所殺
晉張翼能書與右軍同時在李嗣眞書品中上七人之
列
北魏張翼臨渭侯張衮之祖遼東太守
荀彧二
魏荀彧初平二年獻帝初立彧已從孟德凡所贊大計
摧大敵眞不媿子房之輔高祖奈何卯金之鼎不轉
入老瞞之手哉于是時欲違衆而沮九錫之議勢已
不能是時孟德固已囊槖神器肯使公朝參一異同
之口哉不殺彧不已彧死亦固不可已
晉荀彧山公啟事嘗薦和嶠為吏部郎詔求其次乃薦
黃門侍郎荀彧清和理正動可觀採山公晉吏部尚
書查魏志彧未嘗為黃門侍郎是兩荀彧矣
郭嘉二
魏郭嘉曹操帷幄之臣表為司空祭酒卒輔魏以移漢
鼎
元郭嘉遼陽寇亂之役特授廣寧總管卒死戰以繼父
風
張晏三
漢靈帝時西域長史張晏將焉耆龜兹前後部合二萬
餘人討疏勒不能下三國魏張晏中山人注前漢書唐
淮西賊殺武元衡天子赫怒京兆尹大索遂擒張晏
陳琳二
魏陳琳有文名在建安七子中
宋陳琳善繪事與趙魏公相資講稱妙品
張遼二
魏書張遼字文遠馬邑人前將軍晉陽侯風俗通張遼
字叔高江夏人侍御史兖州刺史蓋一以武奮一以文
登
徐邈三
曹魏徐邈魏國初建為曹操郎吏大著績於西涼
西晉徐邈晉祚已衰為王彌將校遂并兵於東岱
東晉徐邈學識最博為安帝衛率嘗馳譽於東京
魏徐邈事曹氏三世刺涼州尤著聲績封侯拜司空
殁而旌其清節至與胡質等有女願配王濬眞大異
事西晉徐邈却左王彌為寇逆東晉太子前率徐邈
嘗著易書詩左氏論語楚辭音又五經集音莊子集
音及穀梁傳義有集十卷其人該博精於律學如此
曹丕二
魏曹丕簒漢陸倕云今之官漏出自會稽注云舊漏本
山隂令曹丕所造
郭淮二
曹魏郭淮建安中舉孝廉在隴右三十年著績綏禦車
騎將軍儀同三司封陽曲侯
劉漢郭淮隱帝召劉銖懼不至是時沂州郭淮駐青州
銖顧禁兵在莫敢有異志乃受代還京師
劉整三
魏劉整吳諸葛恪圍合肥整為兵士冒圉傳信為敵所
獲誘之易辭不肯以死
齊劉整以外戚為中軍參軍
昭明文選有任彦升奏彈劉整一首云整閭閻闒茸
名教所絶固應露章陳聞吾以為彈事一種可不收
如收即置劉整一首不為闕也大抵此等事俗而文
雅所以可錄嘗竊笑不意高聲大罵四字出文選中
宋劉整景定二年知瀘州兼潼川安撫副使與蜀帥俞
興構隙遂率所部兵以潼川一道北降
王弼二
三國魏王弼尚書郎注周易六卷又撰易略例一卷此
有道之士發明經義者
五胡秦王弼姚興司徒左長史勸興廢太子泓而立第
三子弼此不道之臣陷君非義者
張承二
魏張昭有兄曰承以方正徵丞相參軍祭酒領趙郡太
守
吳張昭有子曰承壯毅忠讜為奮威將軍封都鄉侯
王祥二一魏人一陳人
兩王公俱琅邪臨沂人前王公位太保封睢陵郡公後
王公官黃門侍郎初謂兩王公同邑里偶然同名耳及
讀南史王筠傳筠蓋祥弟覽九世孫而筠之子又名祥
令人怪詫之極
贊曰三尺冰赬鯉開一丈幕黃雀來十刻雨丹柰哀
刀有靈惟君懷上天明明報汝長淮
論曰典午規圖三世大物在手前王公丁此不辰巳
垂耳順矣不卒死牖下更出何為吾嘗謂東京節義
光照宇宙間自曹瞞首壞之典午又潰決之舉萬世
之綱常無一人能峻其防者正頼公等耳乃尸居餘
氣載沈載浮親見立一天子而誰弑之也又見一新
天子而竟非故天子之家也三公不拜相國似矣頃
之能不拜新天子邪今日新天子非即前日之相國
邪八十餘歲老人直是奄奄泉下戀此棧荳何為人
有言求忠臣必於孝子之門典午以還六朝諸臣類
能致孝而不克攄忠吾謂斯獄蓋於祥乎首置對焉
臯陶再起烏能反諸
王肇二
王祥長子名肇仕至始平太守宋鄞縣丞王肇訐告鄞
令程緯慢上無人臣禮除緯名貴州編管
李典二
曹魏李典儒雅學問不樂兵事乃頻以軍功顯封都亭
侯
北涼李典為沮渠蒙遜從事中郎嘗使於姚興以通和
好
王朗二
曹魏王朗漢末遭亂流移窮困而收䘏親舊行義甚著
拜諫議大夫終於司空封蘭陵侯
蕭齊王朗明帝時龍陽縣開國侯自渦陽降于北魏見
魏孝文本紀
張祐三
北魏張祐緣父成罪坐腐寵冠諸閹尚書左僕射封新
平王與王叡等俱入八議王質等俱賜金劵許不死
唐張祐嘗賦詩題金山寺唐書不立傳
元張祐覃懷人流寓陵縣官中書參政封清河郡公墓
在縣東
王叡三
漢荆州刺史王叡即晉太保祥之伯父也嘗無禮於孫
堅為堅所害
晉王叡果勁有計略劉裕甚知之桓玄簒位裕告以義
舉使於都下襲玄事泄遇害
北魏王叡永明中吏部尚書封太原公孝文臨獸圈有
猛獸逸登閣道幾至御座侍衛皆驚靡叡獨執戟禦
之由是親任轉重遷尚書令進爵中山王
周瑜二
三國吳周瑜負英略當吳大帝時建赤壁之勲惜乎短
折莫究霸圖
六朝陳周瑜生將門當陳後主時襲鐵虎之爵雖干寵
榮己丁亂瘼
吕蒙二
吳吕蒙孫權别部司馬後破荆州獲關公封侯暴卒
宋吕蒙事親至孝葬父廬墓下蔬食四十年一日焚香
巍坐而逝
王著四
吳主孫皓怒常侍王蕃方直斬之殿廷徙其弟著於廣
州後郭馬起事不為馬用見害
宋兩王著一單父人性豁達善屬文太祖時為翰林學
士加中書舍人時亳州獻紫芝鄆州獲白兔隴州貢
黃鸚武著獻頌因以規諫太祖下詔褒之
一成都人善書頗有家法太宗時為翰林侍書以篇
韻訛舛特令詳定
元益都千戶王著擊死阿合馬於闕下時阿合馬為左
丞相已而戮其屍世史正綱
孫秀三
吳孫秀高士孫晷之曾祖也為吳伏波將軍
晉兩孫秀一泰始六年吳夏口督前將軍孫秀率衆來
奔拜驃騎開府封會稽公一趙王倫嬖人以私憾殺
石崇潘岳者侍中儀同三司凶逆斬
孫和二
孫權弟三子名和立為太子為弟覇所搆廢後歸命侯
皓即其子也晉泰始中太子中庶子孫和薦侍中范粲
操行高潔粲與和同郡俱陳留人
孫皓二
吳孫皓大帝之孫降晉封歸命侯毛詩孫皓嘗與鄭商
問答不知何代人
孫吳陸凱又陸玄
元魏陸凱又陸玄
南之陸起於康吳人也凡四傳而得凱以武略欵直位
鎮西大將軍進封嘉興侯而凱之族弟曰玄自是南
陸繁衍散處江介
北之陸起於幹代人也凡五傳而得凱以循良友義位
太子庶子給事黃門侍郎而凱之族孫曰玄自是北
陸稠蔟布滿邊遐
張松三
蜀張松臣事劉璋而勸先主襲璋其兄肅告璋誅之松
固輕脫少行檢者
梁張松嘗請代弟死詳前張悌下
宋張松乾道元年三月詔張松等措置淮西湖北荆襄
等處屯田
王敦三
路史謂王敦凡四今止得孫吳時一人是右將軍謀誅
孫綝反為所害所謂不密失身者典午時兩人一掦州
牧縱兵犯闕卒致梟首所謂大逆不道者一牙門將參
佐羅尚卒斬李牧所謂乃心王室者在吳是惇字在典
午是敦字韻書云惇即敦也
孫恩二
吳主亮以大將軍琳專恣謀誅之琳與其弟恩攻殺同
謀者而廢其主亮晉末孫恩作亂據會稽陷廣陵殺百
姓數萬人劉裕討滅之
徐盛二
吳徐盛事孫權官安東將軍封蕪湖侯
秦徐盛事苻洪官建武將軍
嚴維三
吳嚴維大帝立第三子和為太子維為侍從從容講沃
唐兩嚴維一字休復刺杭郡搆清輝樓後白樂天為
之代見唐語林一字文正越州人武德進士終於校
書郎有詩一卷
朱明二
吳朱明為平虜將軍晉王渾伐吳多所斬獲明懼而來
降
宋朱明哲宗即位行赦賞軍萬州彌旬不給庖卒朱明
因衆怒入府傷守臣謀亂䕫州轉運使王宗望聞變
疾驅而至先命給賞然後斬明以徇
張詠二
吳張詠為湘東太守吳主孫皓以詠不出算緡誅之徇
首諸郡
宋張詠自號乖崖嘗譏寇萊公不學無術寇公忠質自
任故寡圓捷張公一生用術所在斡旋直是大力特
其所謂術固仁術耳
張苞二
魏張苞高平人為郡督郵貪穢亂政時滿寵守高平令
率吏卒收之詰責所犯即日考竟遂棄官歸
蜀張苞張翼德之長子早夭
潘璋二
吳潘璋伏兵麥城獲荆州關侯者
宋潘璋製衣紫羅奉泗州聖僧者
吳剛二
酉陽雜俎云月中有丹桂仙人吳剛用斧斫其根而晉
書王渾破吳遣牙校吳剛至洛報斬馘詭二千為萬級
同姓名錄卷三
