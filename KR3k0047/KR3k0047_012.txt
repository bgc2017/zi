同姓名錄卷十二明余寅撰
周室同名
考春秋評苑等書魯衛晉鄭吴蔡曹滕俱姬姓
即後世子孫未嘗有冒國號為氏者故得並錄
姬宜臼姬夷吾姬班姬驕姬勝
姬光姬稱姬胡姬夀姬朔
姬同姬頹姬午姬嘉姬友
姬去疾姬夷姬申
傳云管蔡郕霍魯衛毛𥅆郜雍曹滕文之昭也邘晉應
韓武之穆也又云鄭有平惠之勲有厲宣之親於諸姬
為近則魯衛晉鄭吴蔡曹滕諸國命名皆不得相犯今
案史記有名宜臼者二一周平王一晉靖侯有名夷吾
者二一吴侯屈羽之子一晉惠公有名班者二周匡王
曹昭公也有名驕者二周安王晉哀公也有名勝者二
鄭聲公曹武公也有名光者二一晉哀侯為曲沃武公
所虜一吴王闔廬為越王句踐所殺有名稱者二一魯
孝公能順道諸侯宣王立為魯後一晉武公以伐滅宗
國釐王命為晉君有名胡者二一周厲王使衛巫監謗
卒死於彘一蔡叔度之子蔡仲能改行率德復封於蔡
有名夀者二一衛宣公之子代太子伋死者一曹文公
也有名朔者二一衛惠公譛殺太子而得立者一蔡成
侯也有名同者二一魯莊公其生與桓公同日故名一
蔡景侯通太子般之婦而被弑有頽者二一周王子頽
大夫邊伯等作亂迎立之後為鄭虢君所殺一衛公子
頹弑懷公而代立在位四十二年是為慎公有名午者
三威烈王晉定公曹悼公也有名嘉者三魯元公鄭簡
公漢武帝所封周子南君也有名友者三鄭桓公魯季
友蔡隱太子也有名去疾者三周哀王晉頃公鄭靈公
之弟也有名夷者四周簡王晉昭公曹釐公鄭靈公也
有名申者四魯釐公衛戴公蔡文侯蔡昭侯也其在列
國不能盡避而晉靖曹昭諸公猶云在平匡諸王之前
至若晉昭公即位在景王時實後簡王六十餘年敢於
不避何哉嗟嗟東遷以後王室式微寧獨政令不行即
一名諱間亦較然可覩矣
兩漢宗室同名
漢宗室多同名者列侯以下不能悉錄姑舉諸王之表
表者兩劉交楚元王菑川懷王兩劉道楚安王彭城考
王兩劉襄齊嗣王梁平王兩劉遂趙王梁夷王兩劉福
河間哀王中山憲王兩劉賢菑川王膠東哀王兩劉喜
城陽共王後漢齊頃王兩劉延城陽頃王後漢阜陵質
王兩劉義城陽敬王代剛王兩劉武梁孝王城陽惠王
兩劉景城陽孝王定陶王兩劉雲城陽哀王東平煬王
兩劉勝中山靖王後漢平原懷王兩劉勃濟北王常山
王兩劉長淮南厲王後漢濟隂王兩劉登代共王後漢
濟北節王兩劉音梁王膠東頃王兩劉授河間頃王膠
東共王兩劉良河間王後漢趙王兩劉元平干繆王後
漢梁敬王兩劉榮臨江閔王後漢沛幽王兩劉光魯安
王六安頃王兩劉端膠西于王後漢東平頃王兩劉昌
趙頃王中山哀王兩劉尊趙懷王後漢琅邪貞王兩劉
偃平干頃王真定烈王兩劉輔中山頃王後漢沛獻王
兩劉衍前漢楚思王後漢下邳王兩劉旦燕剌王長沙
煬王兩劉舜常山憲王廣陽穆王兩劉普真定共王後
漢北海頃王兩劉商泗水思王後漢趙頃王兩劉賀泗
水戴王昌邑王兩劉據戾太子後漢琅邪安王兩劉意
廣陵共王後漢下邳愍王兩劉縯淮陽王後漢齊武王
兩劉康定陶共王後漢濟南王兩劉興中山孝王後漢
北海靖王兩劉玄淮陽文王更始將軍兩劉寵後漢樂
安王陳敬王兩劉如意趙隱王廣宗王兩劉定國燕王
梁敬王三劉嘉燕康王梁荒王漢中王三劉夀齊懿王
後漢濟北惠王琅邪恭王三劉尚河間嗣王菑川考王
後漢任城孝王四劉章城陽景王高密頃王後漢齊哀
王常山靖王四劉慶魯孝王河間孝王六安共王後漢
清河孝王四劉定六安繆王後漢沛釐王彭城頃王丼
陵貞王五劉建燕靈王齊靖王江都王廣陽頃王後漢
河間貞王其與王子侯同名者尤衆茲舉其最竒者有
兩劉郢客楚夷王土軍侯兩劉延夀楚王公丘煬侯兩
劉雄渠膠東王舂陵侯兩劉不識濟隂哀王蒲領節侯
兩劉辟彊長樂衛尉河間王兩劉千秋&KR3194;氏康侯脩市
頃侯兩劉萬年臨樂節侯柳泉煬侯兩劉外人山原孝
侯乘丘侯兩劉異衆樊輿思侯鄭侯兩劉自為柳于侯
沈陽侯三劉慶忌魯孝王平度節侯寧陽安侯三劉終
古菑川思王博陽侯栢暢戴侯三劉罷軍管共侯藺侯
鄭頃侯三劉充國南城釐侯猇夷侯廣鄉侯三劉廼始
洨節侯東陽頃侯平隄侯三劉利親劇魁孝侯平的釐
侯參戶孝侯三劉不害隂安康侯金鄉侯就鄉侯四劉
未央薪館侯容丘頃侯新昌哀侯臨都節侯八劉延年
懷昌胡侯安陽節侯歊安侯祝茲侯安定頃侯復陽嚴
侯中鄉侯樂都侯夫漢去古未遠宗正之職當兢兢不
失而其命名猶然不知顧忌復何以責後世乎
晉宗室同名
司馬景司馬晃司馬緝司馬綽
司馬祐司馬遵司馬裒司馬義
司馬融司馬超司馬承司馬恢之
余閱晉宗室傳沛順王名景而武帝子城陽懷王亦名
景下邳獻王名晃而新蔡莊王之嗣孫亦名晃高陽哀
王名緝而濟南惠王之次子建威將軍亦名緝下邳獻
王之長子名裒而元帝子琅邪孝王亦名裒汝南威王
名祐而南宫縣王之嗣子亦名祐武陵忠敬王名遵而
成都王穎之嗣子華容縣王亦名遵遼東悼惠王之孫
又名遵下邳獻王之次子良城縣王名綽而南頓王宗
之長子奉車都尉亦名綽汝南恭王之子散騎常侍名
義而毘陵悼王之嗣子亦名義淮陵貞王名融而河間
王顒之嗣子樂城縣王亦名融齊王冏之長子淮陵王
名超而南頓王宗之次子亦名超譙閔王名承而武賁
中郎將翼之嗣子南宫縣王亦名承彭城敬王之長子
名恢之而譙敬王之次子丹陽尹亦名恢之考其屬籍
不出五服其自相蹈襲若是且不特此而已中丘王名
弘而彭城穆王之孫又名弘之新蔡莊王之繼孫名崇
而彭城穆王之玄孫又名崇之濟南惠王之玄孫漢中
太守名康而譙敬王之從子又名康之惠帝沖太孫名
尚而譙忠王又名尚之襄陽王名範而河間平王之曾
孫游擊大將軍又名範之河間平王之孫名珍而梁王
㻱之孫太常卿又名珍之淮南忠壯王名允而譙敬王
之第三子廣晉伯又名允之河間平王之孫名休而譙
敬王之第四子荆州刺史又名休之豈增一之字即謂
不犯邪夫司馬氏支庶不甚繁且骨肉殘傷自相夷滅
兼之五胡雲擾陷没頗多其紹祚延年者落落若星辰
然猶相犯之衆若此當時襲爵命官逹之朝廷竟不聞
有糾正之者何邪
後魏宗室同名
元丕元崇元渾元忠元翰元良
元弼元暉元衍元朗元提元熙
元鑒元幹元譚元曄元融元誕
元順元纂
後魏初氏托跋自孝文改姓後遂俱稱元氏其同名者
有兩元丕一明元皇帝之子樂平王一武衛將軍謂之
曾孫東陽王兩元崇一陳留王虔之子襲爵拜并州刺
史一明元皇帝之子建寧王兩元渾一彭城王粟之弟
宰官尚書一陽平王熙之第二子南平王兩元忠一常
山王遵之孫城陽公鎮西將軍一樂良王萬夀之孫襲
爵為太常少卿兩元翰一昭成皇帝之子秦王一太武
皇帝之子東平王兩元良一衛王儀之子南陽王一樂
安王之長子襲爵為鎮都大將兩元弼一左僕射暉之
子廣川縣子尚書令一濟隂王小新成之孫中散大夫
兩元暉一常山王遵之孫河南尹一陳留王虔之玄孫
司憲大夫兩元衍一陽平王新成之子廣陵侯一北海
王詳之孫襲爵為通直散騎侍郎兩元朗一左僕射順
之子司徒屬嘗手刃父讎以其首祭父墓一章武王融
之子安定郡王兩元提一河南王曜之子襲爵為統萬
鎮將一臨淮王譚之子襲爵為梁州刺史兩元熙一道
武皇帝之子陽平王一中山王英之子襲爵為平西將
軍相州刺史兩元鑒一潁川王提之孫襲爵為征虜將
軍齊州刺史一安樂王長樂之孫襲爵為尚書右僕射
兩元幹一衛王儀之子新蔡公一獻文皇帝之子趙郡
王兩元譚一太武皇帝之子臨淮王一趙郡王幹之子
征虜將軍涇州刺史兩元曄一扶風王怡之子東海王
一咸陽王禧之子桑乾王兩元融一陽平王新成之孫
直閤將軍一章武王太洛之孫左光祿大夫兩元誕一
濟隂王小新成之孫襲爵為齊州刺史一高陽王雍之
子昌樂王司州牧三元順一地干之子毘陵王一任城
王雲之孫左僕射一常山王遵之曾孫濮陽王三元纂
一秦王翰之孫中山王一廣平王連之曾孫平州刺史
一南安王楨之孫司徒祭酒右列諸人非姪名冒叔即
弟名犯兄紛然淆亂略無諱避謂夷狄之有君吾不信
也
唐宗室同名
按世系表有兩李貞一開化郡公一越敬王兩李儉一
襄武郡公一都水使者兩李皎一宋王府司功參軍一
武陽郡王兩李嶷一越州參軍一宗正主簿兩李厚一
左金吾引駕押衙一寧化尉兩李撝一右武衛兵曹參
軍一惠莊太子兩李兼一宋州長史一濟北郡公兩李
重一永王府參軍一巂州刺史兩李羣一福州戶曹參
軍一連江令兩李漳一蒙州刺史一畢王兩李瑾一江
陵郡公一河東郡王兩李惲一蔣王一澧王兩李珙一
六安公一豐王兩李爽一潯陽郡公一黃巖令兩李憺
一倉部員外即一衢王兩李慶一黃令一太子中允兩
李直一吏部郎中一長水令兩李頊一普州文學參軍
一汝州刺史兩李澤一孟州錄事參軍一信都郡公兩
李瓌一漢陽王一襄陵主簿兩李瑋一順陽公一朗陵
王兩李瑗一盧江王一樂安郡王兩李韶一東平王一
安州刺史兩李臻一邠州司法參軍一濟國公兩李穆
一監察御史一嗣趙王兩李元一太府少卿一大理評
事兩李濟一宗正卿一橋陵令兩李通一左金吾衛大
將軍一恭王兩李欽一張掖郡公一建平郡公兩李璲
一右衛將軍一儀王兩李璩一徐州刺史一惠宣太子
之子特進兩李珍一工部尚書一嗣岐王兩李琬一幽
州都督一睦州長史兩李謂一太常少卿一恭化郡王
兩李遇一御史中丞一端王兩李璥一膠西郡公一嗣
鄭王兩李樞一檢校虞部員外郎一上邽縣男兩李翼
一太子賓客隴西縣子一嗣虢王兩李條一司農少卿
一吏部常選兩李詞一太子賓客一義烏令兩李程一
敬宗時宰相一錢塘丞兩李佩一鴻臚卿一信都郡王
兩李澄一梁王一嗣紀王兩李枵一商州别駕一范陽
縣男兩李偘一亳州參軍一威王兩李樅一虞鄉丞一
松滋尉兩李稹一鄢陵令一鄮丞兩李栻一宗正卿一
宗正少卿兩李璠一潞府士曹參軍一嗣蜀王兩李緒
一沅江主簿一江都郡王兩李綢一褒城尉一密王兩
李偒一饒州錄事參軍一襄城郡王兩李實一恒王府
參軍一烏程尉兩李璘一晉州參軍一永王兩李瓉一
嘉王府長史一桂管觀察使兩李璬一成都司戶參軍
一潁王兩李像一揚子丞一文安郡王兩李逖一嗣荆
王一五原公兩李諷一嗣徐王一洪源郡王兩李誼一
武陵郡公一舒王兩李煒一嗣韓王一嗣蔣王兩李琰
一上庸郡公一棣王兩李璿一南海郡公一涼王兩李
約一兵部員外郎一邵王兩李顒一鄶國公一吏部常
選兩李應一榆次令一譙尉兩李諒一南康郡公一虔
王兩李詡一信安郡公一晉昌郡王兩李津一嗣舒王
一河間郡王兩李翔一莆田尉一鴻臚卿兩李玭一太
子詹事一義王兩李伷一信州刺史一宜春郡王兩李
嶧一戶部侍郎一德王兩李峴一肅宗時宰相一益王
兩李㥉一蜀悼王一茂王兩李臯一湖城主簿一嗣成
王戶部尚書兩李準一玉城尉一慶王府參軍兩李清
一常山公一新平郡王兩李慎一紀王一高陽郡王兩
李琮一義陽郡王一奉天皇帝兩李良一撫州别駕一
丹陽公兩李宷一崑山令一樂安郡王兩李悰一餘姚
令一深王兩李建一嗣紀王一武威郡王兩李胤一建
平王一嗣曹王兩李俊一零陵王一濟南郡王兩李傑
一黎國公一國子祭酒兩李潓一嗣信王守光祿卿一
武功郡王兩李潤一嗣信王一鄂王兩李瓘一嗣許王
秘書監一文安郡公兩李謙一郢國公梓州刺史一資
王兩李俠一庫部員外郎一國子祭酒兩李玠一蒼梧
郡公一河西郡王兩李祕一左散騎常侍一景王兩李
祐一諫議大夫一蔡王兩李逸一嗣岐王一雅王兩李
㢠一絳州長史一韓王兩李儼一新平郡王一宣城郡
王兩李汭一清河郡王一昭王兩李滋一馮翊郡王一
夔王三李昭一䨇流令一鄅國公一嗣許王三李岑一
雅信二州刺史一璉水令一右千牛將軍三李讓一密
州錄事參軍一主客郎中一餘姚尉三李瑜一大理評
事一鄭州刺史一長江令三李造一光州司法參軍一
起居舍人一忻王三李倫一河南功曹參軍一太僕卿
一安南郡王三李漢一宗正少卿一東陽郡王一靖懷
太子三李褘一郇王一信安王一遂王三李伸一國子
監主簿一平原郡王一熒陽郡王三李暹一靈州刺史
襲廣川郡公一汧源尉一韶王三李絢一襄州支使一
沔陽尉一南昌郡公三李璹一金城令一廣都王一嗣
申王三李珪一樂安郡公一咸寧郡公一陳王三李琳
一安德郡公一中山郡王一嗣寧王三李詢一東安郡
公一荆南揚子兩税判官一嗣申王三李涉一嗣滕王
一寧塞郡王一晉平郡王三李穎一南安王一義烏丞
一嗣寧王三李恪一吴王一東平郡王一建王三李係
一左清道兵曹參軍一許國公一越王三李侹一平陽
郡王一涇王一涼王四李福一嗣楚公一太子太𫝊一
趙王一和王四李銳一隨州刺史一度支漁陽監事一
晉州參軍一嗣申王四李儀一潯陽丞一懷州參軍一
國子祭酒一武陽郡王兩李守一一開封令一冀州别
駕兩李方叔一右金吾衛大將軍一商州錄事參軍兩
李景悮一蔡國公一廬國公兩李少康一睢陽郡太守
一唐興主簿兩李建成一宣州士曹參軍一隱太子兩
李少微一江陵令一雷澤令兩李言思一宗正少卿一
渠江令兩李文通一夀州團練使破蔡州有功一同州
司馬兩李若冰一右金吾將軍一太子文學兩李少和
一江西觀察使一王屋主簿兩李友諒一延州司馬一
讓皇帝玄孫兩李弘度一洛交主簿一榮州刺史兩李
從簡一榖城令一濠復等州刺史兩李餘慶一國子祭
酒隴西郡王一嗣濮王兩李元裕一鄧康王一太常奉
禮郎兩李紹宗一嗣蔣王一潯陽郡公玄孫兩李元方
一周王一醴泉令三李知柔一御史中丞一滑州觀察
廵官一嗣薛王相昭宗三李公度一靈鹽朔方節度使
一陽鄉尉一吉州文學夫唐宗繁浩相犯者若是其多
然不特此也霍王元軌之子定安郡王名純而憲宗亦
名純蜀王名湛而敬宗亦名湛蜀王湛之玄孫徐州司
戶參軍名昂而文宗亦名昂蔡王之曾孫太子家令名
炎而武宗亦名炎永王璘之子郕國公名儇而僖宗亦
名儇鄭王亮之後刑部侍郎名曄而昭宗亦名曄又不
特此也其遠祖有諱洪者仕秦為太子太𫝊而高祖之
季弟漢王又名洪有諱曇者仕秦為御史大夫而高祖
之曾孫嗣密王又名曇有諱瑤者為南郡守狄道侯而
玄宗之子鄂王又名瑤有諱信者為大將軍隴西侯而
蜀王湛之後昭應令及潤州司戶參軍又俱名信有諱
廣者即漢武帝時所稱飛將軍而蔣王惲之後義烏主
簿又名廣有諱昶者仕涼為太子侍講而恒山王承乾
之孫扶風太守又名昶有諱暠者即晉時西涼武昭王
追尊興聖皇帝而淮南王神通之後武都郡公又名暠
夫諸宗相犯已非宗正所宜然猶可解曰繁若夫諸帝
同者猶可解曰命名在諸宗之後至洪曇等裔孫乃敢
不避祖先名則大舛矣吾以為辠在當時之典秩宗者
宋宗室同名
趙令璠趙令&KR0008;趙令龜趙仲軏
趙仲青趙仲丞趙仲瑰趙克勤
趙克戒趙叔海趙叔倓趙叔琮
趙叔庚趙叔佀趙叔潜趙叔仕
按世系表太祖四子太宗九子魏王廷美十子凡三大
枝其後俱繁盛昌熾余考其同名者在太祖一枝玄孫
之子有名令璠者二一東頭供奉官一太子右内率有
名令&KR0008;者二一華原郡公世奉之子武節郎一平陽侯
世資之子武翼郎有名令龜者二一魯國公世規之子
襄陽侯一嘉國公世秩之子朝奉郎在太宗一枝玄孫
輩有兩仲軏一惠國公一忠州防禦使有兩仲青一彭
城侯一建州觀察使有兩仲丞一南陽侯一成州團練
使有兩仲瑰一榮國公一右監門率府率在魏王廷美
一枝曾孫輩有兩克勤一儀國公一南康侯有兩克戒
一成國公一高密郡公其玄孫有兩叔海一舒國公一
左監門率府率有兩叔倓一左班殿直一忠訓郎有兩
叔琮一忠訓郎一左侍禁有兩叔庚一太子右内率府
副率一内殿崇班有兩叔佀一成忠郎一武翼郎有兩
叔潜一東頭供奉官一忠翼郎有兩叔仕一武翼郎一
脩武郎二帝一王之後其曾玄之相同可屈指者如此
至耳&KR0008;而下各不減萬人其犯者尤衆何能悉載大抵
忠厚立國享祚久長族屬繁故雷同夥勢所必至曷足
怪焉惜乎封豕長蛇薦食上國徽欽北狩舉族淪虜帝
胄王孫罹禍&KR0579;烈大宗小宗至是衰替悲夫
兄弟同名
元新成
後魏景穆十二王傳云景穆皇帝十四男袁椒房生陽
平王新成拜征西大將軍後為内都大官尉椒房生濟
隂王小新成頗有武略嘗率衆破庫莫奚後為外都大
官史稱景穆明慧強識好讀經史何乃以新成名其兩
子豈增一小字便謂不犯邪其名子尚爾復何怪乎宗
室之多同者邪
男女同名
劉黃劉元
前漢河間獻王五世孫劉黃襲封阿武侯趙敬肅王之
孫劉元襲封平于王後漢南頓君長女名黃即光武之
姊建武二年封為湖陽長公主次女名元與兄仲俱殁
於小長安追封新野長公主
李敬
前錄凡三李敬一後漢人有還珠事一隋豐城倉督一
唐西川留後與唐太宗女清河公主同名下嫁寧遠將
軍程懷亮
杜慈
前秦杜慈仕苻生為尚書郎見十六國春秋蜀漢杜季
女杜慈為巴郡虞顯妻在烈女三人中見華陽國志
劉則
前漢宗室凡五劉則一齊文王一陪膠侯一攸輿侯一
參&KR0934;侯一鍾武侯而代頃王之子年嗣立後與女弟則
私通有司劾奏廢徙房陵
李治
唐高宗名治又女冠李治字季蘭中興間氣集云季蘭
嘗與諸賢會開元寺知劉長卿有隂重疾嘲之曰山氣
日夕佳長卿對曰衆鳥欣有託舉坐大笑季蘭上倣班
姬則不足下比韓英即有餘
張敬
後漢安帝廢太子為濟隂王太僕來歷與符節令張敬
等詣鴻都門證太子無過前漢大司馬張安世女孫敬
為霍氏外屬婦霍光子禹謀反當相坐安世瘦懼形於
色上怪而憐之以問左右乃赦敬以慰其意
王業
魏王業即劉表外孫位至謁者僕射漢成帝寵趙昭儀
詔召成都平阿侯家婢王業等入屬昭儀為私婢成帝
崩昭儀自知罪惡大乃以大婢賜予業等各且十人以
揜其口
張脩
後漢中郎將張脩嘗出使匈奴前漢昌邑哀王有歌舞
者張脩等無子又無官名王薨罷歸
劉陵
漢劉陵為光禄大夫即劉殷高祖見晉書淮南王安有
女陵慧有口王愛陵多予金錢為中詗長安約結上左
右
楊敬
唐楊敬太子詹事楊憑之子第進士官太常少卿蜀漢
涪縣楊充之女名敬為同邑郭孟妻華陽國志載在烈
女三人中
張瑛
南燕慕容德僣即帝位齊郡太守辟閭渾不從參軍張
瑛為渾作檄辭多不遜德擒而殺之彤管遺編有女子
張瑛作望月詩一首是唐時人
李上善
唐宗室開化郡公貞之曾孫上善為尚輦直長玄宗女
楚國公主下嫁吴澄江興元元年請為道士詔可賜名
上善是同族又同名也
劉英
光武第四子楚王英以謀逆廢徙丹陽前趙劉聰使大
鴻臚李弘拜太保劉殷長女英為左貴嬪弘曰太保裔
自有周與聖源實别聰大悦賜弘黃金六十斤
李華
凡三李華已見前錄一北魏都督長史一唐吏部員外
郎一宋溧陽孝子與唐睿宗女代國公主同名是劉皇
后所生下嫁鄭萬鈞
史鳳
晉史鳳為陳州主簿見陳頵傳唐史鳳宣城妓也待客
以等差甚異者有迷香洞神鷄枕鎖蓮燈次則交紅被
傳香枕八分羊下列以閉門羹待之見常新錄
劉雲
漢宗室凡五劉雲一齊哀王一東平煬王一挍靖侯一
臨鄉頃侯一柏鄉頃侯唐時宫人有劉雲能詩見唐詩
品彙
陳豐
趙宋陳豐仙遊人紹興進士知南恩州清儉不擾劉宋
鄢陽陳忠女名豐隣人葛勃有美姿豐與村中數女共
聚絡絲戲相謂曰若得壻如葛勃無所恨
楊進
宋高宗時有巨寇楊進號没角牛擁衆三十萬往來京
西淮南河北侵掠為患宗澤遣人諭以禍福悉招降之
後漢廣漢王博妻楊進武陽人烈女見華陽國志
李淑
宋李淑參知政事若谷子官龍圖閣學士唐太宗女蘭
陵公主亦名淑下嫁虎州都督竇懷悊
劉芳
北魏劉芳為太常卿裁决郊祀禮樂前趙劉曜妻劉氏
病甚曜臨問之劉泣曰妾叔皚女芳有德色願備後宮
曜許之
吕榮
元吕榮知易州政尚寬簡訟至立决及代民爭留之不
果為立去思碑唐末吕榮吴人許升妻升遇賊被害榮
手刃殺升者以首祭升
兩漢侯王公主同名
漢宗室同名者不特諸侯王有之即公主亦有犯侯王
名者如高祖兄代王名仲而世祖女浚儀公主亦名仲
適[車犬]侯王度前漢菑川懿王之子臨朐夷侯齊孝王之
孫牟平節侯皆名奴而世祖女平陽公主亦名奴適大
鴻臚馮順後漢濟北孝王名次而世祖女平氏公主亦
名次但主生於前前漢州鄉憲侯羽康恭侯洨孝侯皆
名惠而世祖女武安公主亦名惠適征羌侯來稜前漢
城陽共王之子東莞侯膠州繆王之子新市侯趙共王
之子安國侯皆名吉而顯宗女隂安公主亦名吉後漢
順帝名保而肅宗女脩武長公主亦名保但順帝在後
前漢菑川靖王之子缾侯名成而肅宗女共邑公主亦
名成光武族祖蒼梧太守河間安王皆名利而肅宗女
臨潁公主亦名利適即墨侯賈建前漢中山孝王後漢
北海靖王皆名興而肅宗女聞喜公主亦名興後漢沛
孝王名廣而和帝女汝陽長公主亦名廣後漢梁恭王
名堅而順帝女潁隂長公主亦名堅夫臨朐牟平猶曰
列侯而即墨聞喜則犯諸王矣濟北中山猶曰疎屬而
汝陽則犯近屬矣且高祖兄仲百世之下猶知之矧昭
代乃敢不避此何說邪
女人同名
趙飛鷰
世皆知漢成帝趙皇后體輕善歌舞號曰飛鷰而不知
武帝時已有一趙飛鷰晉書輿服志云世祖挺英雄之
略總文景之資揚霓拂翳皮軒記鼓横汾河而祀后土
登丼泉而祭昊天奉常獻儀謂之大駕車千乘而騎萬
匹以幸姬趙飛鷰置屬車間豹尾中
趙五娘
漢蔡伯喈妻趙五娘有孝行見琵琶記唐刑部尚書趙
彦昭以女巫趙五娘左道亂常託為諸姑潜相影援彦
昭攜妻就謁申猶子之情見彦昭傳
朝雲
後魏河間王琛有婢朝雲善吹箎能為壟上聲琛為秦
州刺史諸羌叛討之不降琛令朝雲假為貧嫗吹箎
而乞諸羌聞之流涕即相率歸降秦民語曰快馬徤
兒不如老嫗吹箎見洛陽伽藍記
蘇東坡有二妾朝雲榴花朝雲死於嶺外惟榴花獨存
故其詞多及之見耆舊續聞
素娥
武三思妓素娥有殊色狄梁公請見之忽失所在乃於
堂奥中聞蘭麝芬馥附耳而聽即素娥語曰某花月之
妖帝遣奉公言笑梁公時之正人不敢見也見天中記
又韋詢美開成中及第受辟挈所寵素娥行羅紹威聞
其姝麗求之詢美不敢辭遂以獻之見燈下閑談
玉簫
唐節度使韋臯少遊江夏止於姜使君之館有小青衣
玉簫常令祗侍因而有情韋後歸覲與玉簫約五載决
來迎取乃留玉指環一枚及逾期不至遂絶食而死韋
聞之甚為悽惋後韋以隴右功拜尚書令因作生日節
鎮皆賀以珍竒獨東川盧八座贈一歌姬亦名玉簫諦
觀之宛然姜氏玉簫也中指有玉環隠起韋歎異謂再
生以續前緣云見雲溪友議
春鷰
蜀王孟昶說宫婢春鷰行則同輿坐則同席末年遭殺
並命合葬墓上有樹生異花似鴛鴦交頸當時名曰鴛
鴦樹見海物異名記又五代王鏻婢春鷰有色其子繼
鵬烝之鏻已病繼鵬因父寵婢陳氏以求春鷰鏻怏怏
與之
仙釋同名
法安
晉釋法安遠公弟子善持戒行講說衆經新陽縣虎災
居民多死傷安遊其縣徑至大社樹下通夜坐禪虎
負人而至見安如喜如驚跳伏於前安為說法授戒
虎災遂息
隋釋法安安定人出家太白山開皇中至江都謁晉王
相見如舊便住慧日寺王所遊履必召隨從及幸泰
山時遇渴乏四顧唯巖無由致水安以刀刺石引水
崩注用給晉王時大嗟異
僧朗
晉釋僧朗京兆人于金輿谷中創立精舍數十餘區講
誦訓誘孜孜不倦凡來詣者人數多少先一日逆知
使具飲食必如所言秦王苻堅遣使&KR0008;遺後沙汰衆
僧别詔朗法師戒德冰霜崑崙一山不在搜例
隋釋僧朗南陽人棲止無定章服麤敝猪肉滿口時復
誦經有比丘尼為邪鬼所著辯說經文超悟玄解莫
不讚其聰慧朗至尼寺禮佛厲聲呵之此尼承聲下
座却立流汗問其慧解奄若聾癡
道安
晉釋道安幼聰敏讀書一覽成誦師事佛圖澄悉闡經
典時襄陽習鑿齒鋒辯天逸籠罩當時素聞安名及
見自稱四海習鑿齒安曰彌天釋道安時人以為名
答
宋宋湜以戶部員外郎判刑部淳化二年廬州妖尼道
安訟弟婦事不實械繫安伐登聞鼓訟大理斷獄不
當湜坐降均州團練副使
慧琳
劉宋沙門慧琳秦人有才章兼内外之學嘗著均善論
文帝見而賞之元嘉中遂參朝廷大事著高屐披貂
裘置通呈書佐權侔宰輔
趙宋白馬院僧慧琳本仕族多蓄圖書尊尚士大夫翻
香煮茗終日蕭然不知身在囂塵中見鄧椿畫繼
寳月
齊釋寳月長於詞賦武帝布衣時嘗遊樊鄧登祚後追
憶往事作估客樂四章使寳月奏之管絃
唐釋寳月有詩才唐詩品彙載其行路一首
明逹
梁釋明逹康居國人童穉出家嚴持齋戒行遊至梓州
牛頭山欲搆浮圖創精舍不訪材石直覓工匠衆怪
其言逹下求木乃於水中得一長材正堪刹柱俄涪
水大溢木流翳江楚率道俗通皆接取遠近併力浮
圖堂宇一時成就
唐釋明逹住閿鄉萬廻寺往來過客皆謁問休咎未嘗
答應但示其旨趣而已李林甫為黃門侍郎扈從西
還謁逹加秤於其肩至京而作相其占驗皆類此
法進
梁神僧邵碩與誌公最善及將亡謂沙門法進曰願露
骸松下法進如其言舁屍露之明日往視失所在
隋釋法進住益州玉女寺唯業坐禪常有四老虎遶於
左右開皇中蜀王秀臨益州邀至見進足離地四五
寸大業末終於山中龍吟猿叫三日乃已
麻姑
後趙麻姑石勒大將麻胡秋之女其父猛悍築城嚴酷
晝夜不止惟鷄鳴乃息姑賢有恤民之心假作鷄鳴
羣鷄效聲衆工乃止父覺欲撻之女懼而逃入仙姑
洞脩道後於城北石橋飛昇
唐麻姑居建昌山中脩道得仙嘗降吴門蔡經家宴畢
昇天開元中封虛寂冲應真人事載顔魯公麻姑壇
記中
無相
隋無相禪師寓涪州相思寺不異恒人偶一時渡水濟
返無船乃以鉢安水中曰何為常擎汝汝可自渡水
便取芭蕉搭水立渡鉢亦隨來須臾逹岸見者莫不
驚異
唐釋無相新羅國王第三子玄宗召見隸於禪定寺遂
入深谷巖下坐禪每入定五日為度成都縣令楊翌
疑其幻惑乃追至命徒曳之徒近相身一皆戰慄頃
之大風卒起砂石飛颺直入廳事飄簾捲幕翌叩頭
拜伏奉送舊所
智永
唐僧智永王逸少七代孫妙傳家法為隋唐間學書者
宗匠寫真草千文八百本散於世求書者如市所居
戶限為之穿穴用鐡葉裹之人謂之鐡門限
宋僧智永成都人長於傳模宛然逼真見畫繼
中外同名
楊僕
前漢宜陽人楊僕為樓船將軍擊南越有功封將梁侯
後漢獻帝建安十六年七月武都氏王楊僕率種人内
附居漢陽郡
劉猛李恪
漢劉猛為尚書令有志操不肯附中常侍曹節被免官
禁錮唐太宗子吴王恪有文武才高宗即位拜司空梁
州都督晉泰始八年監軍何楨討匈奴劉猛累破之左
部帥李恪殺猛而降
陳湯
前漢陳湯元帝時為西域副校尉誅匈奴郅支單于斬
閼氏名王以下千五百餘級封關内侯後漢安帝元初
三年零陵蠻陳湯等千餘人著赤幘稱將軍燒官市抄
掠百姓州郡募善蠻討平之
楊統
後漢新都楊統習天文善推步建初中為彭城令武都
羌酋楊世之弟統晉太和初為武都太守
楊定
漢獻帝興平二年七月車駕東歸以楊定為後將軍侍
送乘輿梁天監十年武興國王楊孟孫死詔其子定襲
封爵為假節督沙州諸軍事隂平王
張茂
晉張茂凡兩人一吴國内史一平西將軍北魏延興二
年百濟國王餘慶遣其司馬張茂等上表自通願奉女
執埽後宫并遣子弟牧圉外廐
樊安
漢樊安延熹二年為中常侍而後魏東荆州蠻樊安聚
衆反於龍山僣稱大號世宗詔以李崇為都督征蠻諸
軍事率步騎討之生縳樊安
石寧
後趙石季龍以中書監石寧為征西將軍宋少帝景平
二年宜都蠻帥石寧等一百二十三人詣闕上獻
楊俊
魏楊俊曹操時為南陽太守武都氐楊俊殺其從姪仇
池公楊國而自立
張威
晉張威起兵討楊難敵以其地歸李蜀宋張威為利州
副都統制與金人戰屢立竒功宋少帝景平二年百濟
王餘映遣長史張威詣闕貢獻
高翼
北魏高翼孝昌末為定州刺史封樂城縣侯晉安帝時
高句麗王遣長史高翼奉表獻赭白馬
元緒
北魏元緒為幽州功曹參軍莊帝初進武衛將軍太武
太延二年吐谷渾王慕瑰死封其弟慕利延為西平王
以慕瑰子元緒為撫軍將軍
高雲
北魏道武天賜四年慕容寳養子高雲殺慕容熙而自
立僣號天王梁武帝時高句麗王子高雲進號車騎大
將軍樂浪公
楊纂
北周楊纂事周文帝數有軍功位大將軍封隴東郡公
晉簡文帝時武都氐楊纂自立為仇池公遣使詣闕帝
以為秦州刺史
唐和
後魏唐和官濟州刺史封酒泉公宋慶歷三年湖南猺
人唐和等劫掠州縣提點本路刑獄楊畋募才勇深入
洞討擊
楊玄
隋楊玄平陽太守楊慶之祖以至孝知名北魏太武遣
大鴻臚公孫軌拜武都羌酋楊玄為征南大將軍都督
梁州刺史南秦王
李榮
唐李榮肅宗子靈昌郡王宋真宗咸平五年河西教練
使李榮等向化歸順
李萬榮
唐貞元中涇原鎮將李萬榮逐節度使劉士寧自稱留
後朝廷因而授之垂拱初封靺鞨酋長李萬榮為永樂
公萬歲通天中萬榮與松漠都督李盡忠俱為營州都
督趙翽所侵遂舉兵殺翽據營州作亂則天怒下詔改
萬榮名為萬斬盡忠為盡滅
餘慶
宋餘慶眉山人紹興進士南宋孝武大明元年百濟王
餘慶上表言冠軍將軍右賢王餘紀等十一人忠勒竝
求顯進扵是詔加職銜見南史
吉祥
唐東川降魔寺僧吉祥魁梧多力受飯五鉢日夜誦經
九函池中魚知其數以名召之背出水面使去即沒見
雲仙雜記宋吉祥平陽人工畫佛道山水亦佳見圖繪
寳鑑又仁宗天聖五年天竺國僧吉祥等五人以𣑽書
來獻賜紫方袍
楊再興
岳武穆部將楊再興屢立戰功盡復西京險要及臨潁
之戰以三百騎遇敵兵十二萬擊殺二千餘人及萬戶
千戶等百餘人戰死獲其屍焚之得箭鏃二升高宗紹
興二十四年武都蠻酋楊再興連年寇掠前軍統制李
道破其衆擒送行在
外藩同名
高宫二
漢殤安之間句麗王高宫數寇遼東玄菟二郡魏明帝
景初二年命司馬宣王討公孫淵句麗王高宫遣數千
人助軍其曾祖宫生能開目視人及長果凶虐數寇鈔
其曾孫宫生墮地亦能開目視人句麗呼相似為位以
似祖故名為位宫云見魏志
苻夀二
前秦苻夀偽主苻丕次子封長樂王
後魏大統四年南岐州氐苻夀反攻陷武都自號太白
王詔大都督侯莫陳順討降之見氐傳
逸豆歸三
前燕慕容廆擊宇文乞得歸破之乞得歸棄軍走其東
部大人逸豆歸逐而殺之因自立為主
後燕慕容垂伐西燕慕容永軍至臺壁永遣太尉大逸
豆歸率衆來拒垂征東將軍平視擊破之永又遣征
東將軍小逸豆歸出戰垂遼西王農又擊破之斬勒
馬駒遂圍臺壁
摩訶末二
隋開皇中大食國有酋長摩訶末勇徤多智衆立之為
主東西征伐開地三千里宋太平興國二年大食國王
訶黎佛遣使摩訶末等貢方物其從者目深體黑謂之
崑崙奴詔賜其使襲衣器幣從者縑帛有差
唐兩尸羅逸多
高祖武德初中天竺國大亂其嗣王尸羅逸多練兵聚
衆所向無敵凡六載而四天竺之君皆北面臣之尸羅
逸多自稱摩伽陀王及則天天授二年西天竺王尸羅
逸多來朝獻是五天竺七十餘年間有兩尸羅逸多也
唐兩阿史那泥孰
北突厥與西突厥同祖俱稱阿史那氏至隋而分為二
國唐太宗既擒北突厥頡利可汗乃封思摩為懷化郡
王令統頡利舊部又封泥孰為右賢王以二之西突厥
肆葉護可汗立素憚泥孰隂圖之泥孰遂適焉耆其後
肆葉護卒國人迎泥孰而立之貞觀七年遣鴻臚少卿
劉善因册授為吞阿婁拔奚利邲咄陸可汗
唐兩婆羅門
貞觀十九年林邑國王范鎮龍為其臣摩訶漫多伽獨
所殺其宗族竝誅范氏遂絶國人乃立其女壻婆羅門
為王又天竺國即漢之身毒國也周圍三萬里其中分
為五天竺中天竺據四天竺之會其都城週廻七十餘
里云昔有婆羅門領徒千人肄業於樹下樹神降之遂
為夫婦宫室自然而立僮僕甚盛於是使役百神築城
以統之
唐兩默啜
則天天授中突厥可汗骨咄禄死其子尚幼其弟默啜
簒位遣使來朝則天大悅册立為特進頡跌利施大單
于立功報國可汗又玄宗開元十九年康國王烏勒上
表請封其次子默啜為米國王許之
唐兩李娑固
玄宗開元三年契丹首領李失活率種落内附封為松
漠郡王拜左金吾衛大將軍失活死其弟娑固代領其
衆仍令襲其兄官爵又天寶五載封奚國王娑固為昭
信王仍授饒樂都督兩國俱經太宗賜姓故稱李氏
遼兩耶律托卜嘉
一以定亂功臣為西南招討使招降凖布酋長磨古斯
因為所害贈兼侍中諡曰貞憫
一以平亂功臣為北院宣徽使擿發耶律伊遜謀逆事
反為所誣追封漆水繪像宜福
遼兩耶律弘古
一約尼錫津汗之後統和初為伊喇詳衮徇地克敵
遷東京留守封楚國公
一樞密使華格之弟太平初為武定軍節度使討凖布
有功聖宗嘗刺臂血與盟為友尋遷南院大王
遼穆宗時兩哈里
一應歷十三年正月癸酉殺獸人哈里
一應歷十七年十二月辛未手殺饔人哈里復臠之
遼兩蕭罕嘉努
一南京統軍使以戰功遷殿前都點檢定封蘭陵
一天成節度使以文學擢翰林都林牙兼脩國史
遼兩耶律哈里
一約尼氏兆古汗之裔太祖託為耳目數從征討既靖
内亂始置約尼常衮命哈里領之一令公額爾德尼之子
保寧初為彰國軍節度使及曹彬米信等來侵哈里有
却敵功賜資忠保義匡國功臣封漆水郡王
金兩噶順
一金景祖第三子沂國公天會末大封宗室進封王又
一完顔部人舒嚕之子景祖時舉部來歸居於安春水
源庫堪山南
金兩博諾
金安帝第四子曰錫哩布錫哩布之子曰博諾勇毅善
射佐世祖有功當時有與同名者嘗有貳志目之曰惡
博諾佐世祖者曰善博諾世祖時博諾與罕都等五人
不離左右親若手足稱佐命元勲明昌間贈開府儀同
配饗世祖廟廷
金兩舒嚕
金昭祖名舒嚕又完顔部人亦名舒嚕與昭祖同時同
部同名交相得誓曰生則同川居死則同谷葬土人呼
昭祖為勇舒嚕呼舒嚕為賢舒嚕是時生女直無書契
無約束不可檢制昭祖稍以條教為治諸部猶循舊俗
不肯用條教昭祖耀武於青嶺白山順者撫之不從者
討伐之所至克捷賢舒嚕佐之也
金三額爾克
一荆王守純之子封曹王天興元年出質軍前初守純
府第産肉芝一株高五寸許色紅鮮可愛既而枝葉津
流濡地成血未幾額爾克出質明年崔立亂宗室皆死青
城又同時又有兩額爾克皆護衛出身一曰草火額爾克每
得賊好以草火燎之一曰板子額爾克嘗誤以官中牙牌
報班齊者為板子故時人各以是目之
金兩完顔耀珠
一特進齊之子齊弟京文皆以謀反誅世宗盡以其家
財産與齊之子耀珠仍襲叔父京山東西路特默齊明
安一本姓李氏為副都統以斬劉永昌等功遷鎮國上
將軍賜姓完顔
金兩伊喇道
一大定初為翰林直學士世宗以其清廉有幹局翰林
文雅之職不足以盡其才乃改西北路招討使至平
章政事封莘國公
一為監察御史大定初從討斡罕招降叛奚累進刑部
尚書
元兩達春
一札拉台之子歷事太祖憲宗拜龍虎衛上將軍伐高
麗禦女真有功進遼陽等處行中書省平章事
一博和哩之子善騎射將兵伐宋多克捷屢加參知政
事領淮西行中書省事
元兩察罕
一幼牧羊於野太祖出獵見而異之挈歸給事内廷及
長武勇過人破金滅夏多立竒功至憲宗時以都元
帥兼領尚書省事賜汴梁歸德三千餘戶為食邑
一西域人魁偉穎悟博覽強記由昭文館大學士拜中
書參知政事暮年居白雲山别墅以白雲自號每入
朝帝稱為白雲先生
元兩特穆爾布哈
一至元十六年為都元帥追宋將張世傑於香山島世
傑死降其衆數千人廣東諸郡及海島盡平
一宗室鎮南王托歡第四子托歡薨子博囉布哈幼特
穆爾布哈嗣為鎮南王鎮揚州及博囉布哈長特穆
爾布哈請以其位還之朝廷以其克讓改封宣讓王
移鎮廬州
元兩和尚
一世祖時為江南浙西道提刑按察使浙西宋故都民
衆事繁在職惟務鎮静人服其知大體
一武宗時為忠翊校尉每從征力戰有功命領八衛把
總金鼓都鎮撫司事
元兩額森布哈
一博囉罕之子為茟且齊長裕宗封燕王世祖命為之
𫝊且曰額森布哈吾舊臣子孫端方明信閑習典故
爾每事問之必不使爾為不善也
一巴延布哈德濟之子時信州被寇巴延布哈德濟引
兵赴援入辭其母因命子額森布哈奉母間道入福
建
元兩蘇格
一太宗將南伐命蘇格使金覘虛實盡得其地理阨塞
城郭人民之強弱以告得遂破金帝從容謂蘇格曰
西山之境八逹以北汝其主之汝於城中搆大樓居
其上使人皆仰望汝汝俯而諭之顧不偉乎乃以為
山西大逹嚕噶齊
一壯勇屢有戰功至元中為順元等路宣慰使經理諸
蠻降八番金竹百餘等砦以為郡縣東連九溪十八
峒南至交趾西至雲南咸受節制
元兩博囉特穆爾
一見忠臣傳由宿衛為襄陽路逹嚕噶齊至正間將義
兵討賊遇害
一見逆臣傳以勲臣為太保錄軍國重事至正間將叛
旅犯闕伏誅
元兩台哈布哈
一以外戚為河南行省左丞相代托克托總大兵征高郵
頗驕傲不遵法制其軍士又往往剽掠為民患被劾
伏法
一台州人家貧好讀書進士及第累進禮部尚書方國
珍之亂遷浙東宣慰使分兵使夾攻之前搏賊船射
死九人賊攅槊刺殺之
元兩托克托
一成宗時為上都留守通政院使朝議以江浙行省地
大人衆非世臣有重望者不足以鎮之進拜榮祿大
夫江浙行省平章政事
一順宗至正初為中書右丞相悉更巴延舊政中外翕
然稱賢封鄭王食邑安封賞賚巨萬俱辭不受
元兩觀音努
一見良吏傳泰定進士知歸德府廉明剛斷擿發如神
民有冤獄雖數十年前事皆立為剖決一見遼史提調
修史事官儒林郎右司都事按前人傳未嘗為此官亦
未嘗預修史事足徵别是一人
元兩逹實特穆爾
一翰林學士承旨知制誥兼修國史一浙江行中書省
平章政事預修宋史及提調鏤板等事俱見宋史目錄
俱至正時人
金宗室同名
金氏完顔宗室表云書名不書氏其制如此
昂杲襄阿林薩哈達蘭
和卓斡魯威泰富勒呼阿里布實圖美
實古納薩里罕阿里罕
昂二一世祖子鄆王平章政事一伯勒赫之孫漢國公尚
書左丞相杲二一世祖第五子都元帥遼越國王一
富勒呼之後副元帥應國公襄二一海陵母弟輔國
上將軍一昭祖五世孫擢殿前副都點檢左丞相南陽
郡王阿林二一太祖之子夀王太子太保一摩囉歡
之子兵部尚書薩哈二一韓國公和卓之長子固倫
烏赫哩貝勒贈金源郡王一金源郡王實圖美之子平
章政事濟國公達蘭二一銀青光祿大夫加特進一
金源郡王尼楚赫之子左副元帥平章政事和卓二
一德帝季子天會間贈特進一景祖長子韓國公斡
魯二一德帝之弟始祖明懿皇后六十歲後所生一韓
國公和卓之子西南西北兩路都統追封鄭王威泰
二一世祖第三子為裨將追封魏王一富勒呼之子廣
威將軍
富勒呼二一太宗長子宋國王拜太師領三省事一楚
王摩囉歡之子襲明安贈金紫光祿大夫阿里布二
一特進伊克之子行臺參知政事一太宗第五子(闕)
實圖美二一魯王烏哲之子驃騎衛上將
軍一光祿大夫呼實哈之子博索路兵馬都總管
實古納二一完顔部人羅索之子侍衛親軍都指揮使
北京留守一鎬王允中之子光祿大夫薩里罕二一
曹王宗敏之子舒王一宣宗朝判大睦親府事為中京
留守阿里罕二一景祖第八子固倫英實貝勒
贈隨國公一鎬王永中之子奉國上將軍
歷代名諱考
左傳云周人以諱事神名終將諱之故晉以僖侯廢司
徒宋以武公廢司空先君獻武廢二山是以大物不可
以命蓋慎之也
檀弓云夫子之母名徵在言在不稱徵言徵不稱在此
二名不偏諱也
齊東埜語云周頌祀文武樂歌雝之篇曰克昌厥後噫
嘻之篇曰駿發爾私此廟中不諱也春秋僖公名申而
書戊申定公名宋而書宋仲幾莊公名同而書同盟此
臨文不諱也文王諱昌而箕子陳洪範曰使羞其行而
邦其昌厲王諱胡而宣王時詩曰胡不相畏胡為虺蝪
周禮有昌平之俎詩有觱發之詠大誥弗棄基不諱后
稷棄字孔子父叔梁紇而春秋書臧孫紇成王諱誦而
吉甫作誦之句正在其時此詩書不諱也
家訓風操云凡避諱者皆須以其同訓字代之是故桓
公名白傳有五皓之稱厲王名長琴有脩短之目始皇
名政秦楚月表有端月之書第不聞謂布帛為布皓呼
腎腸為腎脩號左證為左端也
余按史記景帝諱啟以微子啟為微子開武帝諱徹以
徹侯為通侯蒯徹為蒯通宣帝諱詢以荀卿為孫卿元
帝諱奭當時奭氏改為盛氏漢司徒盛允其後也東漢
明帝諱莊謂莊光為嚴光莊君平為嚴君平殤帝諱隆
以隆慮為林慮安帝父清河孝王諱慶以慶氏為賀氏
自是而三國吴大帝立子和為太子改禾興曰嘉興逮
晉宣帝諱懿王仲德乃以字行元帝諱睿王元德因以
字著景帝諱師以師保為保傅以京師為京都文帝諱
昭以昭穆為韶穆昭君為明君韋昭為韋曜愍帝諱鄴
以建鄴為建康至若隋文帝父諱忠凡郎中皆去中字
侍中為侍内中書為内史中廬為次廬煬帝諱廣以廣
樂為長樂廣陵為江都至若唐高祖之祖諱虎以猛獸
代之晉書易石虎以季龍南史易周鐵虎以鐵武北史
易韓擒虎以韓擒又易張彫虎以彫武赤虎儀同為赤
彪虎賁之士為武賁高祖之父諱昞晉書及北史丙字
皆以景字代之景寅景子景戌之類高祖諱淵改龍淵
為龍泉晉書劉淵為劉元海戴淵為戴若思北齊趙
文淵為趙文深太宗諱世民凡言世皆曰代民皆曰人
南史王規傳俊民作俊人又民部曰戶部高宗諱治凡
言治皆曰理陸贄曰與理同道罔不興脇從罔理韓文
策問垂衣裳而理無為而理玄宗諱隆基以隆州為閬
中代宗諱豫以豫章為鍾陵德宗諱适改适州為處州
穆宗諱恒改恒山為常山此歷代帝名之諱於當時者
也不特此也吕后名雉封禪書謂野鷄夜雊晉簡文鄭
后名阿春以春秋為陽秋富春為富陽蘄春為蘄陽武
后名曌以詔書為制書鮑照為鮑昭中宗太子重照為
重潤光宗慈懿李后名鳳娘六宫呼金鳳花為好兒女
花此歷代后名之諱於當時者也又不特此也秦莊襄
王名楚秦紀改楚王為荆王後趙避石勒謂馬勒為轡
羅勒為香菜吴越錢武肅王諱鏐改劉氏為金氏留住
為駐住揚行密據江淮滁人呼荇溪為菱溪揚州民呼
蜜為蜂糖梁朱温父名誠改城曰牆又改曰州如東都
州南州北是也又不特國諱為然也司馬遷父名談史
記趙世家以張孟談為孟同季布傳貴人趙談為趙同
與任安書同子參乘爰絲變色王羲之父名正每書正
月為初月或作一月餘則以政字代之范曄父名泰後
漢書郭林宗為郭太鄭公業為鄭太李翺父名楚金故
為文皆以今為茲蘇子瞻祖名序故以序為叙或改作
引此又家諱之可徵者也
顔氏家訓曰梁世謝舉甚有聲譽聞諱必哭為世所譏
又臧嚴之子臧逢世篤學修行不墜門風嘗督事建昌
郡縣脩書有稱嚴寒者必對之流涕此竝過事也又曰
劉縚與弟緩竝為令器其父名昭一生不為照字惟依
爾雅火傍作炤耳故凡文與正諱相犯自當避忌其有
同音異字不必悉然儻若吕尚之兒不得為上趙壹之
子不可作一便是下筆即妨見書皆觸矣此顔介氏不
諱嫌名之說也猶得三代遺意後世諱名者所當法也
同姓名錄卷十二
