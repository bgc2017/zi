同姓名錄卷十三明周應賓撰
孔甲二
黃帝時孔甲為史官
孔子裔孫孔甲為陳涉博士
離婁三
黃帝臣離婁明目孟子所稱離婁之明是也
殷時亦有離婁
三國時亦有離婁見管輅傳其人微不足道
趙隠三
商趙隠為牧正
元魏趙隠南陽宛人掌機密文翰官至左僕射
唐趙隠字大隠京兆奉天人相懿僖二宗
左師觸龍二
桀臣左師觸龍以拒諫𨗳桀於是龍逢死而夏亡(見說苑)
趙左師觸龍以愛少說威后於是長安君出質而趙安
(見戰國策)
南宫适二
一武王亂臣一孔子弟子南容
浮丘伯二
成周時浮丘伯學道嵩山作原道之歌(見列仙傳)
漢高帝時浮丘伯以詩授弟子是為申公之師
宋朝二
宋兩公子朝皆曰宋朝一為司寇乃桓公弟一出奔仕
衛論語宋朝之美是也
石乞二
一為衛太子蒯瞶之黨以戈擊子路者
一為白公勝之徒勝死就烹而不辭者
公孫朝二
一為衛大夫有仲尼焉學之問者
一為楚武城尹白公之子率師滅陳者
公孫龍三
一孔子弟子字子石
一為堅白異同之辯與魏牟問答者(見莊子)
一平原君客嘗勸平原君辭封者(見戰國策)
吴公子慶忌二
一王僚子欲復王僚之讐而為要離所殺(見吳越春秋)
一夫差臣欲除吴臣不忠者而為夫差所殺(見左傳)
季梁二
隋臣季梁嘗諫隋侯追楚師(見左傳)
魏人季梁嘗諫魏王攻邯鄲(見戰國策)
戰國姚賈三
趙使姚賈約韓魏韓魏之君皆友之趙王欲逐賈以茅
舉之言而止
魏使周最入齊秦王恐其通齊也怒之使姚賈讓魏王
秦令姚賈絶四國之從賈以王之重寳交於四國韓非
譛之王怒以賈之對而止
楚莊蹻二
一為莊王時大盗與盗蹠齊名所謂蹠蹻是也
一為威王將軍略地至滇池因而自王者
司馬喜二
一戰國中山王相司馬遷之遠祖
一漢五大夫司馬遷之大父
王陵二
秦昭王時有五校大夫王陵
漢高帝功臣有安國侯王陵
漢召平二
一故秦東陵侯種瓜青門者
一齊哀王相齊王欲舉兵誅諸吕平以守兵之反為魏
勃所紿自殺
陳嬰二
一秦東陽令漢封堂邑侯
一漢藁侯鍇之子
漢王臧二
兩王臧俱武帝時人其一二年以郎中令自殺其一六
年為太常
漢韓安國二
一武帝時御史大夫拜護軍將軍(有傳)
一元帝時定襄太守拜建威將軍(見馮奉世傳)
孔安國二
漢武帝時孔安國孔子十一世孫也為博士以儒術顯
晉安帝時孔安國孔愉子也歷尚書左僕射亦以儒素
顯
何武二
漢成哀時何武為大司空御史大夫王莽以不附己誅
之
唐何武夀州人嘗被誣至州投石自明守釋之未幾寇
起武請於守力戰而死
丙吉二
前漢宣帝時丙吉為丞相
後漢安帝時丙吉為太子厨監
韓延夀二
漢韓延夀歷淮陽潁川太守左馮翊治行為天下最
五代周韓延夀東郡太守尚禮義好古教化治行亦為
天下最
陳崇三
一漢平帝時南鄉侯
一唐江州刺史伯宣之子
一宋崖山令隠之子
陳咸三
一漢陳萬年子字子康官尚書令莽召為掌寇大夫不
應
一宋陳升卿子字逢儒司農少卿從安丙討吳曦者
一宋陳越兄寶謨閣待制
陳欽三
一尚書令咸之子不仕莽
一字子佚莽從受左氏春秋仕莽為厭難將軍
一字思讓後周長州刺史
王郎二
一邯鄲人詐稱成帝子輿為光武所誅者
一三國東海剡人漢末遭亂雖流離窮困而收䘏親舊
行義甚著事曹氏三世封樂平鄉侯
李通二
漢光武時李通封固始侯
魏武時李通封都亭侯
陳忠四
一漢陳寵子字伯始明習法令遷廷尉屢有直言終尚
書令
一漢陳諶子青州刺史
一唐潁川人宰相夷行之祖
一宋寧晉人諡茂行先生元左丞祜之祖
陳蕃二
一字仲舉漢太傅封高陽侯
一字伯仁隋資陽令
陳泰三
一漢陳羣子字立伯潁隂侯
一義門兢之弟
一字同志宋進士及第
王宏二
漢王宏弘農太守為政嚴強威振隣境
晉王宏汲郡太守撫百姓如家人躬行課訓有殊績武
帝下詔褒之
劉平二
漢劉平彭城人全椒長有惠政先有虎為害平至日南
渡而去
宋劉平權瀘州夷人寇青井平率土丁三千擊走之夷
人不敢犯邊
史弼二
漢史弼平原相時詔書下舉鉤黨弼獨不上曰他郡自
有平原自無
元亦有史弼以戰功官福建行省平章政事封鄂國公
賈逵三
漢賈逵字景伯平陵人受左氏春秋尚書毛詩學者稱
為通儒
魏賈逵字梁道襄陵人為弘農豫州刺史文帝稱為真
刺史
宋賈逵建武軍節度使有戰功
陳登二
漢陳登廣陵太守有時名
宋陳登淳祐間知新昌縣政平訟理民懷其德立祠祀
之
劉珍二
漢劉珍字秘孫永初中為謁者僕射與馬融等校定東
觀五經百家文字又撰釋名三十篇以辯萬物之稱
云
隋劉珍居安樂山開皇中忽以所齎丹經鐘磬封石室
中曰六十年後當有聖君取之唐高宗聞其事遣使
取丹經鐘磬以進
李充二
漢李充字大遜家貧兄弟六人同食遞衣妻有私財勸
令分異充即逐之母喪行服墓次有人盗其墓樹者
充手殺之選侍中見忤鄧隲改中郎將年八十為國
三老安帝賜以几杖
晉李充字弘度少孤其父墓中柏為盗所砍充手刃之
有文學兼善楷書再為王導褚裒參軍遷大著作郎
於時典籍混亂充删除煩重以類相從分為四部甚
有條貫秘閣以為永制
劉陶二
漢劉陶字子竒官侍中改諫議大夫屢有直言嘗上鑄
錢議
晉劉陶為揚州刺史(見劉隗傳)
李燮二
漢李燮固之子桓帝時河南尹時以貨賂為官詔書復
發横錢三萬以實西園燮上書諫止
西魏李燮京兆尹吏民歌之曰恩如春威如虎愛如母
訓如父
李衡二
三國李衡吳丹陽太守每欲理産業妻習氏不許乃密
種橘千株以貽其子
宋李衡江都人歷官州縣有聲以秘書修撰致仕聚書
萬卷自號樂庵
劉劭二
魏文帝時劉劭為尚書郎受詔集五經羣書作皇覽又
撰人物志行於世
晉劉劭有才幹歷御史中丞侍中尚書(見劉隗傳)
晉解系二
一雍州刺史為趙王倫所殺(有傳)
一九真太守董元勇將為元所殺(見陶璜傳)
葛洪二
晉葛洪字稚川有仙術
宋葛洪婺州人參知政事侃侃守正有大臣風
張邵三
晉張邵瑯琊内史時劉毅用事其門如市惟邵不往宋
武帝聞而重之轉太尉參軍武帝受命封臨江伯
南北朝張邵為宋雍州刺史修立堤堰闢田數千頃公
私充足
宋張邵烏江人以直龍圖閣使金議論不屈留于北十
餘年而歸
成公綏二
一晉中書郎有俊才長於詞賦張華每見其文歎伏以
為絶倫
一慕容超太史令超因灾異密詢於綏綏謂失政所致
超懼而大赦
晉王渾二
一為凉州刺史係戎之父與阮藉友者
一為司徒係濟之父與王濬争功者
晉周撫二
一為彭城内史以反誅
一為王敦將
何隨二
晉何隨江陽人舉孝廉不就即家拜本郡太守邦人稱
云江陽皎皎何使君
宋何隨郫縣人仕蜀為安漢令蜀亡去官時巴土大饑
遣吏取民芋以自給隨以綿擊其處民見之曰聞何
安漢清廉必此人也
劉潛二
南北朝劉潛梁赤城郡守時憲令疎闊百姓多不遵業
潛綏撫有術俗為之變
宋劉潛祁陽縣令民多逋亡潛作還鄉歌招來之民皆
感泣而歸
蕭鈞二
一蕭鸞子梁武時中書郎
一蕭瑀從子唐太宗時率更令
徐勣二
唐徐勣字懋功即李世勣
宋徐勣字元功龍圖閣直學士以不附蔡京致仕
陳繹二
一陳叔明孫唐侍御史
一宋翰林學士出知建昌軍賓禮郡人吕南公為諸儒
倡(有傳)
張昌宗三
唐則天時張昌宗倖臣也高宗時有張昌宗為修文館
學士
宋張昌宗漢陽人八世同居嘉定間表為義門
杜佑二
唐杜佑官司徒岐國公著通典二百篇
元亦有杜佑性至孝父殁廬墓有馴兔之瑞
王縉二
唐王縉乃維之弟為宰相(有傳)
宋王縉分水人官御史司諫每謂人才實難多事之際
尤宜為朝廷愛惜以故不事彈擊而惟論安危大計
高宗以得諫臣體稱之
郭震二
唐郭震字元振魏州人朔方大總管封代國公
宋郭震字希聲蜀州人博學能詩所著有漁舟集
唐韋綬二
一為翰林學士
一為華隂令
唐李光進二
一光弼之弟一光顔之兄皆為名將秉節鉞
唐李益二
兩李益皆憲宗時人一為尚書一為庶子嘗有禮會尚
書李益歸笑謂家人曰大堪笑今日局席兩箇座頭
總是李益
唐韓翃二
兩韓翃皆文宗時人一為平廬幕府員外一為江淮刺
史時知制誥闕人帝命與韓翃中書具二人進帝書
春城無處不飛花詩云與此韓翃
唐王仲舒三
一為左拾遺與陽城共諫裴延齡入相後為江西觀察
使
一蘇州刺史為政不擾治為天下最
唐王忠嗣二
一朔方節度使有破賊功為時名將
一為代州别駕大猾閉門收斂不敢干法數輕騎出塞
王遇二
唐王遇武進人肅宗時與弟遐俱為盗所執將殺其一
兄弟爭死賊俱釋之
宋王遇龍溪人知常州終戸部郎中師事朱文公著兩
漢博議
杜衍二
唐杜衍知乾州後再知永興軍時方用兵民苦調發衍
區處有方比他州費獨省
宋杜衍山隂人為宰相封祁國公
王旦二
唐王旦知博羅縣勤於農事百姓頼之
宋王旦為宰相
王昌齡二
唐王昌齡以詩名
元王昌齡守衛輝路導水溉田有惠政
張齊賢二
唐張齊賢知永興軍時閤門祗侯趙贊以提點關中芻
糧所為多不法齊賢列其罪抵於法焉
宋張齊賢為宰相
李琪二
五代李琪燉煌人舉進士事梁為翰林學士梁亡事唐
為右僕射有文章名
宋李琪伊闕人以材力歷事太祖太宗真宗至左武衛
大將軍有貪鄙稱
王殷二
一為朱梁節度使以反誅
一為漢節度使隠帝欲殺之不就後仕周復為節度使
為太祖所殺
高昉二
宋高昉夀陽人好學善為詩太祖時為樞密直學士
元高昉元城人官湖廣行省平章招撫兩江叛民以功
受賞
宋王永二
一華陽人為太宗右補闕吴越納土永受命往均賦悉
除無名之算太宗嘉之琪之父
一郪人舉進士知眉州恂恂謹飭有令譽維之父
宋王繼勲二
一陜西平陸人磁州團練使一孝明皇后母弟(各有傳)
宋王鼎四
一為神仙自號王風子真宗召至禁中長揖不拜有脩
真書
一為翰林學士涿州人博通經史時馬唐俊有文名上
已與鼎袚褉因飲索鼎賦詩鼎援筆立就馬俊驚其
敏妙
一河北都轉運鹽使性廉父財悉分諸弟奉使高麗得
千縑盡數散之族人
一知深建二州深卒有謀應反賊王則者鼎先期禽之
知建令行禁止
宋王陶二
一王陶萬年人爽邁善書翰林學士出知陳許蔡汝四
州(有傳)
一王陶嘉祐中提點福建刑獄以滌寬澤物為心日著
聲譽
王晉卿二
宋王晉卿漢州刺史時蜀初平寇盜充斥晉卿設方略
捕之劇賊遠遁
元建德尹有政績民為立生祠
宋王延德二
一開封人知華州上太宗南宫事迹三卷
一大名人左千牛衛上將軍以攀附得官傾險好進時
人惡之
宋張忠二
兩張忠俱開封人一英州團練使一永興副都督並仁
宗時人
宋張觀二
一字思正絳縣人吏部侍郎兼御史中丞
一字仲賓毗陵人度支判官廣南西路轉運使並仁宗
時人
宋王佐二
一王佐山隂人朱文公榜進士第一知平江府有聲
一長寧守將元兵拔長寧佐及其子不屈死之
宋黃震二
一字伯起建州浦城人一字東發明州慈谿人俱以直
言稱各有傳
宋王應麟二
一知徽州其父撝嘗守是郡父老曰此清白太守子也
一鄞人官禮部尚書翰林學士學問該博著玉海等書
宋孫益二
一揚州泰興人紹定中李全犯揚州益應募拒賊戰死
一不知何許人宣和末知寧朔府救太原戰死並見
忠義傳
傅霖二
宋傅霖隠士與張詠同學詠貴求霖三十年不可得一
日詣詠詠問昔何隠今何出曰子將去來報子耳後
一月詠卒
金亦有傅霖官崇義節度副使殁於兵
宋王益二
一景定間知蘄州治尚寬和嘗開麒麟山立郡治得古
墓碑云本有千年地姑借五百年感謝王刺史移我
過西園
一臨江軍判官明察敏斷吏不敢欺郡有蕭灘舟渡者
必敗吏因呼為判官灘
女麻姑三
一漢時王方平妹同過蔡經家者
一石勒將麻胡秋之女其父勇悍人畏之築城晝夜不
止惟雞鳴稍息姑有恤民之心偽為雞鳴衆雞效之
工乃止父覺欲撻之女懼而入仙姑洞後乃飛昇
一建昌人脩道於牟州姑餘山宋政和中封真人一云
劉氏有大槐忽夢一女官乞槐修廟後數日失槐所
至迹之乃在麻姑廟前
王生
漢文帝時有王生張釋之為結襪者
餘見前錄
劉章
漢光武兄子劉章嘗為平隂令不以貴自驕在邑有善
政
餘見前錄
王信
宋王信知紹興府境有湖四面皆田歲苦旱信創斗門
築壩捍滙浸為上腴民立祠其上號曰王公湖
餘見前錄
王褒
梁元帝時王褒為左僕射魏師入都與皇太子出質請
降
餘見前錄
王平
宋太中祥符中知福州時轉運使王贄欲增福州官田
租税平不可乃止
餘見前錄
王式
唐王式宣宗時晉州刺史歲歉民徙他州不納式勞恤
之活數千人
餘見前錄
任安
蜀處士任安有學行秦宓薦之劉焉焉表諸朝以時亂
聘命不及(見秦宓傳)
餘見前錄
王霸
漢王霸上谷太守與烏桓大小數百戰北邊無事
餘見前錄
李固
一漢泰山太守先是境内盜起追討不服固至以恩信
綏之盜皆散去
一晉荆州刺史荆州盜起命固治之固到盡赦前罪與
之更始於是賊帥自縳歸首固皆原之半歲間境内
清平
餘見前錄
張儉
唐張儉代州刺史勸民墾田力耕公私皆足
遼亦有張儉進士第一官左丞
餘見前錄
王沉
南齊王沉秣陵令清廉戒慎身恒食祿而家日貧
餘見前錄
王質
唐王質虢州刺史李德裕器之後為河南尹政化大行
宋王質以轉運使攝荆南府時有訟婚者訢貧無資故
後期質出私錢助之吏捕盜人衣者曰為饑寒迫耳
質命取衣衣之
餘見前錄
張說
南宋張說劉瑀為益州瑀去任將佐吏以去曰隨我上
豈可為張說作西門客耶
餘見前錄
王素
五代利州太守王素行寬政减苛法
餘見前錄
同姓名錄卷十三
