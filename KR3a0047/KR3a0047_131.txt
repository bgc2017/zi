朱子語類卷一百三十一
本朝五
中興至今日人物上(李趙張汪黃秦)
李伯紀徽廟時因論京城水災被出後復召用遂約吳
敏勸行内禪事李恐吳做不得乃自作文於袖中入
吳已為之矣後欽宗即位用之一日聞金人來殿上
臣寮都失措皆欲作竄計李叩閤門入論閤門止之
欽宗聞之令引見力陳禦戎之策忠義慨然上大喜
即擢知樞密院事李英爽奮發然性疎用術欽廟用
督太原師適种師中敗遂得罪太上登極建炎初召
汪黃軰云李好用兵今召用恐金人不樂上曰朕立
於此想彼亦不樂矣遂用為相後汪黃竟使言官去
之在相位止百餘日許右丞作陳少陽哀詞亦各見
其出處(揚)
李丞相不甚知人所用多輕浮相於南京時建議三事
(借民間錢二云云三云云)宋齊愈言之其時正誅叛人遂以宋嘗
令立張邦昌戮之當時人多知是立張邦昌間有未
知者宋書以示之及刑人多冤之張魏公深言宋甚
好人宋蜀人當時模樣亦是汪黃所使令魏公亦汪
黃薦李罷相乃魏公言罷也(揚)
黃仲本言於先生曰李伯紀一再召乃黃潜善薦也途
中見顔岐言章遂疑潜善為之李入國門潜善率百
官迓之李默不一語因此二公生隙又曰上云李綱
孩視朕先生曰李丞相有大名當時誰不追咎其不
用以至於此上意亦傾向之潜善因而推之背後却
令顔岐言之情理必是如此仲本是其族人不欲辯之(揚)
問魏公何故亦嘗論列李丞相曰魏公初赴南京亦主
汪黃後以其人之不足主也意思都轉後居福州李
公家于彼相得甚懽是時李公亦嘗薦魏公曾惹言
語又問魏公論李丞相章疏中有脩怨專殺等語似
指誅宋齊愈而言何故曰宋齊愈舊曾論李公來但
他那罪過亦非小小刑杖斷遣得了又曰當時議論
自是一般好笑方召李丞相時顔岐之徒論列謂張
邦昌金人所厚不宜疎遠李綱金人所惡不宜再用
幸而高宗語極好云如朕之立恐亦非金人所樂遂
得命召不寢曰方南京建國時全無紀綱自李公入
來整頓一番方略成箇朝廷模樣如僣竊及嘗受偽
命之臣方行誅竄死節之臣方行旌䘏然李公亦以
此去位矣又曰便是天下事難得恰好是時恰限撞
著汪黃用事二人事事無能却會專殺如置馬伸於
死地陳東歐陽徹之死皆二人為之(傳中興詔令御史臺勸劄宋齊)
(愈外至會議處於桌子上取筆寫張邦昌三字坐皆失色儒用)
陳少陽之死黃潜善害之也其詳見於許右丞哀詞中
同時死者歐陽徹徹楚州人某族叔祖時居高郵一
日使一人往楚州鹽城小村中買物事久而不歸後
問之乃云彼村中三四日大雪叔祖甚怪之云八月
二十間安得有雪亦且據其僕云記之後有人自彼
中来問之果然乃歐陽死時也(揚)
舜舉十六相誅四凶如此方恰好兩邊方停勻後世都
不然惟小人得志耳方天下無事之時則端人正士
行義謹飭之士為小人排擯不能一日安于朝廷遷
竄貶謫及擾攘多故之秋所謂忠臣義士者犯水火
蹈白刃以捐其軀而小人者平世固是他享富貴及
亂世亦是他獨寬縱横顛倒無非是他得志之日君
子者常不幸而小人者常幸也如汪黃在高宗初年
為宰相後來竄廣中正中原多故之日却是好好送
他去廣中避盜及事稍定依舊取他出來為官高宗
初啓中興而此等人為宰相如何有恢復之望在維
揚時番人兵矢簇在胸前了他猶自不管世間有此
愚人(子蒙)
問中興諸相曰張魏公才極短雖大義極分明而全不
曉事扶得東邊倒了西邊知得這裏忘了那裏趙忠
簡却曉事有才好賢樂善處置得好而大義不甚分
明李丞相大義分明極有才做事有終始本末昭然
可曉只是中間麄不甚謹密此是他病然他綱領大
規模宏闊照管得始終本末才極大諸公皆不及只
可惜太麄耳朱丞相秀水閒居錄自誇其功太過以
復辟之事皆由他做不公道(魏公有鎮江錄)又問吕頥浩曰
這人麄胡亂一時間得他用不足道(子蒙)
魏公才短然中興以來要為者只李張二公(揚)
李伯紀大節好敗兵事乃當時為其所治者附會滋益
之不足盡信(揚)
李伯紀請誅張邦昌并畔者後以結余覩事過海(振)
李伯紀丞相為宣撫使時幕下賓客盡一時之秀胡德
輝何晉之翁士特諸人皆有文名德輝尤蒙特顧諸
將每有禀議正紛拏辨說之際諸公必厲聲曰且聽
大丞相處分諸將遂無語看來文士也是誤人盖真
箇能者未必能言文士雖未必能却又口中說得筆
下寫得真足以動人聞聽多至敗事者此也(儒用)
因語李忠定曰君子能勤小物故無大患(閎祖)
問中興賢相皆推趙忠簡公何如曰看他做來做去亦
只是王茂弘規模當時廟論大槩亦主和議(按王庶乞免僉)
(書同議文字劄貼黃云契勘臣前項所上章奏及與王論議實有妨嫌今若不自陳禀則又如趙鼎劉大)
(中軰首鼠兩端於陛下國事何益)使當國久未必不出於和但就和
上却須有些計較如歲幣穪呼疆土之類不至一一
聽命如秦檜之議草草和了後來秦沒意智乃以不
合沮撓和議為詞貶之却十分送箇好題目與他問
趙好處何如曰意思好又孜孜汲引善類但其行事
亦有不強人意處如自平江再都建康張德遠極費
調護已自定疊了只因&KR1073;瓊叛去德遠罷相趙公再
入憂虞過計遂決還都臨安之策一夜起發自是不
復都金陵矣問&KR1073;瓊之叛或云因吕安老折辱之不
能安遂生反心如不親坐廳但垂簾露履以受其参
之類恐無此等事曰此亦傳聞之過又問當時皆歸
罪魏公以為不合罷劉光世故有此變曰光世在當
時貪財好色無與為比軍政極是弛壊罷之未為不
是但分付得他兵馬無着落又云此事似不偶然如
金人寇虐劉豫不臣俱無人敢問着他至此屯重兵
淮上方謀大舉以伐劉豫忽然有此一段疎脱遂止
(又云如吕安老才氣儘自過人觀其議論亦甚精確)問&KR1073;瓊叛去之後聞亦不
得志於金曰金後來亦用他為將但初叛歸于劉豫
金人却疑豫擁兵太衆或疑與我為内應遂有廢豫
之謀(&KR1073;瓊叛於淮西實紹興某年秋戊辰也瓊既降劉豫金人憂其難制遂廢偽齊其詔有云勿謂)
(奪蹊田之牛其罰則甚不能為托子之友非棄亦何此天滅齊豫也豈偶然哉儒用)
問趙忠簡張魏公當國魏公欲戰忠簡欲不戰忠簡以
為劉豫杌上肉耳然豫挾金人以為重今且得豫遮
蔽金人我之被禍猶小若取劉豫則我獨當金人難
矣魏公不然之必欲戰二策孰是曰忠簡非是殺得
劉豫了又却抵當金人有何不可劉豫亦未便是杌
上肉在若以趙之才恐也當未得那杌上肉他亦未
會被你殺得只是胡說若真箇殺得劉豫則我之勢
益強金人自畏矣何難當之有金人逞欲無饜見威
則畏見善則愈肆欺侮若自家真箇曾勝豫殺得一
兩番嬴他便怕矣靖康以後自家只管怕他與之和
所以他愈肆欺侮若自家真箇能勝劉豫他安得不
懼彼逐利耳豈可以柔服也嘗見征蒙記(李成之子某從烏珠)
(征蒙古因記征蒙時事)云烏珠在甚處淮上一士人說之曰今
韓世忠渡江遺棄糧草甚多若我急往收取資之以
取江南必可得也烏珠然其言遂急來淮上則空無
所有盖韓已先般輜重糧草歸而後抽軍回也彷徨
淮上正未有策而糧草已竭窘不可言先已敗於劉
錡錡在順昌扼其前進退不可遂遣使請和烏珠謂
其下曰今南朝幸而欲和即大幸不然即送死耳無
策可為也這下又不知其狼狽如是若知之以偏師
臨之無遺類矣是時雖稍勝然高宗終畏之欲和因
其使來喜甚遂遣使報之欲和烏珠大喜遂得還是
烏珠不敢望和自以為必死其遣使也盖亦謾試此
間耳可惜此機會所以後來也怕一向欲和又云劉
信叔是時以孤軍在順昌烏珠來伐諸將皆欲走信
叔曰不可我若走則金人必前拒我襲在後必無遺
類若幸而得至江則諸將盡扼江上責我以擅棄歸
之罪亦必盡殺我決無可生之理不若堅守此城與
金人決勝負庶幾死中可以求生也某嘗說厮殺無
巧妙只是死中求生兩軍相拄一邊立得脚住不退
即贏矣須是死中求生方勝也遂據城與金人戰大
敗金人烏珠由是畏怯若非錡順昌一勝烏珠亦未
必便致狼狽如此之甚信叔本將家子喜讀書能詩
詩極佳善寫字後來當完顔亮時已自老病緣其侄
劉玘先戰敗遂至於敗(卓饒錄云張魏公欲討劉豫趙丞相云留他在上可以)
(扞蔽北朝若除了便與北朝為隣恐難抵當此是甚說話豈有不能討叛臣而可以服夷狄乎)
趙丞相亦自主和議但爭河北數州及不肯屈膝數項
禮數爾至秦丞相便都不與爭趙丞相是西人人皆
望其有所成就不知他倒都不進前(方子錄云趙元鎮亦只欲和但)
(秦檜既擔當了元鎮却落得美名)
張魏公本與趙忠簡同心輔政陳公輔排程氏乃因趙
公趙公去已而吕安老敗趙公復相(可學)
趙丞相中興名臣一人而已然當時不滿人意處亦多
且如好伊洛之學又不大段理會得故皆為人以是
欺之一日出見一屋稍好栽些花木之類問知是一
内官家乃言於上謂今暫駐蹕於此當日圖恢復而
内臣乃居安如此遂編管之(揚)
趙丞相收拾得些人材然亦雜如喻子才之徒亦預焉也(揚)
先生云沈公雅言趙丞相鎮静德量之懿而諳練事機
則恐於秦公不逮張子功以為不然且曰燾在都司
日忠簡為相有建議者公必計也曰如是則利在上
而害在民如是則害在上利在民今須如此行則利
澤均而公利便至秦公則僚屬凡有關白默無一語
而屬諸吏事出則皆吏軰所為而非復前日之所擬
(道夫僴錄云嘗見沈公雅云某嘗問張子功趙忠簡與秦丞相二公孰能辦事某以秦公為能子功曰)
(不然某嘗為都司事二公每百官有禀白事件趙公必當面剖析商量此事合如何行如此行則利國如)
(此行則利民如此則利民而害國如此則利國而害民如此則國與民俱利當面便商量判斷了僚屬便)
(奉承以行及至秦公則百官凡有所禀白更無酬酢略不可否但付與吏人少間更沒理會此事便沉埋)
(了如此謂之秦公勝趙公可乎)
魏公初以何右丞薦為太常簿趙忠簡為開封推官相
得甚懽在圍城中朝夕論講濟時之策魏公先達力
相汲引遂除司勲員外郎一向超擢反在魏公上嘗
論天下人材魏公劇談秦會之可用趙云此人得志
吾軰安所措足邪魏公云且為國事計姑置吾人利
害時趙公為左張公為右皆兼樞密院事忽報烏珠
大舉深入朝廷震怖時劉光世將重兵屯合肥魏公
親往視師因奏記曰此決非烏珠必劉豫遣其子姪
麟猊來寇耳臣往在關西數與烏珠戰熟其用兵利
害今觀此舉決非其人魏公遂下令督戰光世恐懼
謀欲退師而南以與趙公平時有鄉曲雅故遂私有
請於趙折彦質時知樞密院事復助之請遂徑自樞
府下文字令光世退師魏公聞之大怒下令曰敢有
一人渡江即斬以徇光世聞之復駐軍如故此事雖
謂之曲在趙公可也已而拓臯大捷敵騎遂退魏公
既還絶不言前功欲以安趙公與共國事也而二公
門下士互相排抵魏公之人至有作為詩賦以嘲趙
公者趙公之迹不安且有論之者遂去魏公當國乃
力薦會之為樞密使及&KR1073;瓊叛於合肥吕安老死之
魏公之迹亦不安懇辭求去高宗問誰可代卿者魏
公復薦趙公遂令魏公擬批召之既出會之謂必薦
已就閤子語良久魏公言不及之會之色漸變未幾
中使傳宣促進所擬文字魏公遂就坐作劄子封付
中使會之色變愈甚魏公遂上馬去及趙公再相會
之反謂之曰張德遠直恁無廉恥弄壊得淮上事如
此猶不知去及主上𫝊宣來召相公方皇恐上馬去
趙公以為然後又數數䜛間之趙公不能不信也又
如光世之罷實當於罪&KR1073;瓊叛去豈不可舉能者乃
復以淮西之軍付光世弄得都成私意初趙公極惡
秦之為人不與通情及趙公為相秦為樞密使每事
惟公之命是聽久而趙公安之復深信之又薦之至
與之並相並相之後復不敢專唯諾而已忽一日高
宗怒唐暉趙公為之分解檜察上意惡暉逡廵發一
語云如唐暉樣人才也不難得又一日趙公奏恩平
郡王乃建王之弟建王乃恩平之兄建州不過一郡
之地吳乃一大都會恐弟之封不宜壓兄檜察見高
宗以慈夀意主於恩平遂奏曰也不較此因此二事
高宗深眷之又因力主和議趙公罷遂拜左相他言
語不多只用兩句那事都了趙公不知魏公之無他
為檜所排得泉州是時魏公知福州二公相見因說
及曩日之事趙公方知為檜所中相與太息而已或
曰以檜之才若用之以正豈不能任恢復之責曰他
亦只是閉著門在屋子裏做得不知出門去又如何
這事難坐間多穪其能處置大事曰他急時也慌忙
無計策他初一番講和金人以河南之地歸未幾敗
盟大舉入寇邊報既至大恐不知所為顧盻朝士問
以計策時張巨山微誦曰德無常師主善為師善無
常主協於克一檜心異之衆人既退獨留巨山坐問
適間之語巨山曰天下之事各随時節不可拘泥曩
者相公與金人講和者時當講和也今金人既敗盟
則曲在彼我不得不應亦時當如此耳因為之畫策
召諸將為戰攻之計他大喜即命巨山為奏藁倉卒
不子細起頭兩句云伊尹告成湯曰德無常師主善
為師孔子曰陳力就列不能者止遂急書進呈會之
復喜遂播告天下決策用兵已而劉信叔順昌大捷
金人遂退檜復專其功大喜亟擢用巨山至中書舍
人有無名子作詩嘲之一聫云成湯為太甲宣聖作
周任(周莊仲云劉恭政大中之子知某州劉季章曾為其舘客嘗與先生說見其翁日錄覺得高宗)
(之意極不樂魏公先生曰然劉曰有御史者川人名戒字定夫魏公在川陜時上書言利害魏公喜&KR0702;用)
(之倔強不從魏公遂疎遠之戒由是不樂後&KR1073;瓊之叛魏公去位張為御史首論魏公高宗喜謂輔臣曰)
(張戒論浚曰不臣之述已見䟦扈之迹未明此兩句極當其罪謂其已罷宣撫使除樞密而猶用宣撫伙)
(印除吏不已也是時趙公奏曰此恐是一時不審之過亦未至於不臣也秦檜徐進曰既為臣子恐亦不)
(宜如此檜之乘機伺人主喜怒擠䧟人皆此類也儒用按是時周秘石公揆李誼交章詆公不特一張戒)
(而已儒用德明錄二條今附正之問劉寳學當初從魏公始末先生云當時趙公且要持重魏公却)
(要大舉有劉麟者舉兵掠邊朝廷不探虛實以為金復大入趙公震恐張公出視師江上趙公手書云今)
(日之事且須持重未可輕戰萬一失事雖公不為一身慮如宗廟社稷何是時劉麟兵以為折彦古敗於)
(淮上遁去於是張公鼔舞益為大舉計謂趙公怯敵言者繼亦有論列趙遂罷相初趙公遣熊叔雅相視)
(川陜事宜魏公亦遣寳學往寳學見川中無兵無財歸告魏公向者兵財如許尚不能集事今實未可動)
(魏公疑寳學附會趙公時又欲令寳學帥淮西代領酈瓊兵寳學以為此軍不可代遂改吕安老碩往寳)
(學為陳利害決宜辭此行安老以告魏公怒於是出寳學知泉州既而淮西果失師酈瓊全軍遁敵於是)
(魏公罷相帥福州先是秦相與吕相同在政府吕相視師淮上秦相盡改其規模一時為吕相所引用人)
(多逐去盡起在外諸賢如胡文定張子公程伯禹諸人布在朝列實欲傾吕相也後吕相召還過某州席)
(大光邀留告所以傾秦之術以為莫若先去黨魁黨魁指文定也秦竟為吕相所傾出知紹興府是時富)
(直柔者富公之子嘗於一寺中與秦相握臂疑語且及富公為相時事忽若有所思徑入去踰時不出富)
(怪之須臾出云元來宰相要如此做一時會稽政事便放下不問雖公筵亦只令去通判處理會趙公素)
(鄙秦之為人魏公却薦秦相遂再召除樞密使既視事一切不問魏公出知福州朝辭上問孰可以代卿)
(者魏公薦趙相上云可一面批旨奏來魏公還堂秦相迎之以為必薦己也坐久無語秦色變少頃中使)
(傳宣云有旨令作擬趙相公文字來於是魏公指揮堂吏作文字秦上秦大不樂魏公去國趙相至秦譛)
(魏公於趙公曰德遠到堂中尚未肯去直到中使催促召相公文字方上馬趙公於是益不樂魏公及趙)
(公為秦所傾出知泉州過福州與魏公相見語及當時薦代之事二公始豁然無疑先生曰秦相自為樞)
(密使不理會事及與趙公並相一切聽其所為皆富直柔教之也直柔不才子富公相業安有此哉其後)
(上頗厭趙公為秦所窺只兩言傾去是時有唐輝者作合人求去上云唐輝只𬋩求去趙公力薦乞且留)
(此人秦奏云似這般人才亦不難得上欲封普安郡王為建王恩平為吳王趙公以為建一郡耳吳古大)
(國事體不稱秦奏云此亦只是虛名有何不可趙公愕然於是遂求去又一條云秦相初罷政張當軸)
(是時金入淮上魏公出視師遂起秦相知臨安故事前宰相召還例賜茶藥繖盖之屬趙公並不檢舉秦)
(相使人禱魏公公盡與合得禮數魏公淮上方向進趙公憂不便奏乞退師保建康以南既而金兵却言)
(者攻趙相謂進師非趙鼎意坐是罷出魏公獨相遂挽秦為樞密使秦一切唯唯從公所為久之始與公)
(争事及呂安老廬州失師魏公乞出上不能留因問卿去孰可代者公遂薦趙相上云卿可具文字來既)
(退至都堂秦迎之有喜色意其必薦已也公坐久無語秦色變公乃指揮堂吏作召趙相文字及趙公來)
(秦相譛魏公曰上意如此德遠猶且傍徨及中使宣索召相公文字方上馬去及言魏公所以短趙公者)
(由是二公為深仇故趙相居位不復牽挽魏公其後因一僧與魏公生日秦相治之甚峻幾逮及公又治)
(趙相之子獄未成夜忽有一燈墜獄中其上書一反字明日獄具罪當斬秦檜不悦欲加族誅文字未上)
(檜死先生云若族趙相家當時連逮數十人做到這裏自休不得其勢須如曹操去)
僴因問當初高宗若必不肯和乘國勢稍振必成功曰
也未知如何盖將驕惰不堪用僴問如張韓劉岳之
徒富貴已極如何責他死了宜其不可用若論數將
之才則岳飛為勝然飛亦横只是他猶欲向前厮殺
先生曰便是如此有才者又有些毛病然亦上面人
不能駕馭他若撞著周世宗趙太祖那裏怕他駕馭
起皆是名將緣上之舉措無以服其心所謂得罪於
巨室者也(是夜因論為政不得罪於巨室語及此)又問劉光世本無能
然却軍心向他其禆將亦多可用者曰他本將家子
(云云)張魏公撫師淮上督劉光世進軍是時金人正大
舉入寇光世恐懼遂背後懇趙忠簡是時趙為相折
彦質為樞密折助之請樞密院遂命劉光世退軍魏
公聞之大怒遂趕回劉光世出榜約束云如一人一
馬渡江者皆斬光世遂不敢渡江便回淮上樞府一
面令退軍而宣撫令進軍淮上然終退怯魏公既還
朝遂力言光世巽懦不堪用罷之而命吕安老董其
軍及安老為瓊等所殺降劉豫魏公由是得罪而趙
忠簡復相趙既相遂復舉劉光世為將都弄成私意
魏公已自罷得劉光世好了雖吕安老敢事然復舉
能者而任之亦足矣何必須光世哉此皆趙之私意
以某觀必竟魏公去得光世是而趙所為非豈有金
人方入你却欲掉了去一邊令進軍一邊令退軍如
何作事(云云)又言諸將驕横張與韓較與高宗密故二
人得全岳飛較疎高宗又忌之遂為秦所誅而韓世
忠破膽矣只有韓世忠在大儀鎮筭殺得金人一陣
好高宗初遣魏良臣往北朝講和令韓世忠退師渡
江韓聞魏將至知其欲講和也遂留之云某方在此
措處得略好正抵當得金人住大功垂成而主上乃
令追還何也魏云主上方與大金講和以息兩國之
民恐邊將生事敗盟故欲召公還慎勿違上意韓再
三嘆息以為可惜又云既上意如此只得抽軍歸耳
遂命士卒束装即日為歸計魏遂渡淮烏珠問以韓
世忠已還否魏荅以某來時韓世忠正治疊行即日
起離矣烏珠再三審之知其然遂稍弛備世忠乘其
懈回軍奮擊之烏珠大敗魏良臣皇恐無地再三哀
求云實見韓將回不知其紿己乃得免
因言陳同父上書乞遷都建康而曰黃帝披山通道未
嘗寧居今宫室臺榭妃嬪媵嬙之盛如此如何動得
高宗本遷都建康了却是趙忠簡打疊歸來盖初間
金人入寇羣臣勸高宗躬往撫師行至平江而止繼
而淮上諸將相繼獻捷趙公得人望正在此時已而
欲返臨安適張魏公來遂堅勸高宗往建康及淮師
失律趙公荒窘遂急勸高宗移歸臨安自此遂不復
動矣看趙公後來也無奈何其勢只得與金人講和
是時已遣王倫以二十事使金約不穪臣以濁河為
界此便是講和了後來秦檜力排趙公遂以不肯講
和之罪歸之使萬世之下趙公得全其名者乃檜力
也問張趙二公優劣曰若但論理會在朝政進退人
才趙公又較縝密無疎失若論擔當大事竭力向前
則趙公不如張公張公雖是竭力擔當只是他才短
慮事疎處多盡其才力方照管得若才有些不到處
便弄出事來便是難趙公也是不諳軍旅之務所以
不敢擔當萬一金人來到面前無以應之不若退避
耳(僴儒用錄云或問趙忠簡公與魏公材品如何曰趙公於軍旅邊事上不甚諳練於國事人才上)
(却理會得精密仍更持重但其心未必如張公辦得為國家擔當向前自中興以來廟堂之上主恢復者)
(前有李伯紀後有張公而已但張公才短處事有疎略處他前後許多事皆是竭其心力而為之少有照)
(管不到處便有疎脱出來)
問趙忠簡行狀他家子弟欲屬筆於先生先生不許莫
不以為疑不知先生之意安在曰這般文字利害若
有不實朝廷或來取索則為不便如某向來張魏公
行狀亦只憑敬夫寫來事實做將去後見光堯實錄
其中煞有不相應處故於這般文字不敢輕易下筆
趙忠簡行實向亦嘗為看一過其中煞有與魏公同
處或有一事張氏子弟載之則以為盡出張公趙公
子弟載之則以為盡出趙公某既做了魏公底以為
出於張公今又如何說是趙公耶故某答他家子弟
盡令他轉托陳君舉做要他去子細推究參考當時
事實庶得其實而無牴牾耳問張趙都是好宰相未
知人品如何曰他兩箇當初都要協力出來主張國
事只緣後來有些不足遂做不成以某觀之趙公未
免有些不是處曰何以見之曰且如淮上既敗張公
既退趙公復相凡張公所為一切更改張公已遷都
建康却將車駕復歸臨安張公所用蜀中人才一皆
退之觀此似亦趙公未免有不是處也曰臨安駐蹕
問之立意不欲安於此耳又嘗聞長老之言有植竹
於内庭者趙公見而拔之曰汝欲安於此乎然則再
歸臨安恐必有為非是與魏公相反也又見趙公遺
事有一條說張公罷相趙公復相事甚詳云德遠所
用人才如馮如熊等在朝諸人趙公皆更用之亦豈
得謂之故與張公相反乎先生曰拔竹之事似是汪
端明所記但某未敢深信嘗記張公欲行遣一内臣
趙公但欲薄責之盖恐其徒或來報復如此則拔竹
事其能然乎(闕)
至於收用蜀中人才恐未必然也大抵張公才疎意
廣却敢擔當大事至於趙公却深曉事其於人才世
務區處得頗精密至於擔當天下事恐不及張公也(枅)
張魏公材力雖不逮而忠義之心雖婦人孺子亦皆知
之故當時天下之人惟恐其不得用(若海)
杜子美詩云艱危須藉濟時才某思至此不覺感歎濟
時才分明是難得直卿問志與才互相發否曰有才
者未必有志有志則自然有才人多言張魏公才短
然被他有志後終竟做得來也正當(道夫)
明受之禍魏公在江中忽有人登其舟公問為誰云苗
太尉使我來殺相公公云汝何不殺我云相公忠義
某們不肯做此事後面更有人來相公不可不防備
公問姓名不告而去(欽史云德明)
孝宗初起魏公用事魏公議論與上意合故獨付以恢
復之任公亦當之而不辭然其居廢許時不曾收拾
人才倉卒從事少有當其意者諸公多薦查元章(籥江)
(陵人)馮圓仲(方蜀人)魏公亦素相知辟置幕府朝廷恐其
進太銳遂以陳福公唐立夫參其軍以二人厚重詳
審故也緣唐立夫亦只是箇清曠會說話好骨董談
禪底人與魏公同鄉里契分素厚故令參其軍事因
笑曰正如趙元鎮相似那邊一面去督戰這邊一面
令回軍成甚舉措魏公既失利遂用湯進之未幾金
人再來湯往視師辭不行又命王瞻叔瞻叔又辭不
行盖魏公初罷淮上宣撫時朝廷命王治其錢榖瞻
叔極力搜索軍士皆忿怨若往必有一場大疎脱盖
是時軍士已肆言欲殺之矣(沈莊仲云嘗見先生說魏公被李顯忠邵宏淵)
(二將說動故決意進兵既而唐陳二公皆不從魏公令問二將二將曰聞金人積粮運芻於虹縣靈壁矣)
(秋高馬肥必大舉南寇今若不先其未發而破之及其來莫說某軰不肯用心二公聞此言故亦從之魏)
(公既入奏事淹留一兩月及還則已六月矣乘劇暑進兵以至於敗未幾魏公薨皆無人可用幸而復與)
(金人講和乃定儒用)
張魏公初召來縉紳甚喜時湯進之在右揆衆以為魏
公必居左既而告庭雙麻湯遷左魏公居右凡事皆
為湯所沮魏公不得已出視師言官尹穡隂搖撼之
一日陳良翰邦彦上殿言及此夀皇云安有此事當
今羣臣誰出魏公之右者恐是臺諫中隂有所沮卿
可宣諭之陳退自念臺諫中某人某人(姓名失記)皆主魏
公只有尹一人意異然上旨如此不可不宣諭遂以
上意達諸人尹云某明日亦上殿既不見報次日又
上殿繼而有旨陳知建寧魏公遂罷問湯後來罪責
如何曰渠建議和親以四州還之而金復犯淮夀皇
怒免官削爵土(可學)
張魏公被召入相議北征某時亦被召辭歸嘗見敬夫
與說若相公誠欲出做則當請旨盡以其事付已拔
擢英雄智謀之士一任諸已然後可為若欲與湯進
之同做決定做不成後來果如此然那時又除湯為
左相却把魏公做右相雖便得左相湯做右相也不
得何况却把許多老大去為他所制後來乖此只要
濟事故不察外人見利害甚分明(賀孫)
因論張魏公湯思退主戰和曰亦不可徒從上言戰以
拗太上太上以故兩番不曾成了所以怕主戰者須
是做得模樣在人眼前教太上看得自信其可以戰
則自無說也(揚)
張魏公不與人共事有自為之意也是當時可共事之
人少然亦不可如此天下事未有不與人共而能濟
者汪明遠得旨出措置荆㐮奏乞迂路過建康見張
公張公不與之言問亦不答(揚)
張魏公可惜一片忠義之心而疎於事亦是他年老覺
得精神衰急欲成事故至此兼是朝廷諸公不能得
公用兵幸其敗以為口實初間是李顯忠邵宏淵請
於公以為金人精兵在虹縣矣俟秋來大舉南寇今
若不先破其巢穴待他事成驟至某等此時直當不
得公問其實否李忠顯邵宏淵便云某人之語甚詳
即不僉聽呼二人議其說如前公曰(云云)於是即動不
知如何恁地輕率(德明)
魏公言元祐待熙豐人太甚所以致禍人無君子小人
孰不可為善(此是其父賢良之說)汪書荅云又有如何大圭者
(何為張所禮後譛張于秦)公云便是這般人(云云)先生謂汪書云若
某則曰公當深於易易只言君子小人今若言無小
人是無用易也(方)
秦會之入參時胡文定有書與友人云吾聞之喜而不
寐前軰看他都不破如此(淳秦檜)
翟公巽知密州秦檜作教授一日有一隱者至相檜曰
此教授大貴翟問與某如何曰翰林如何及之如何
及之時游定夫在坐退因勉秦云隐者甚驗幸自重
游因說與胡文定曰此中有箇秦會之好胡問如何
曰無事裏不會秦後於陳應之處問游後云曾為游
酢知云(上蔡言於陳應之應之言於先生下無事襄不會籍溪言於先生揚)
問胡文定公與秦丞相厚善之故曰秦會之嘗為密教
翟公巽時知密州薦試宏詞游定夫過密與之同飯
于翟竒之後康侯問人才於定夫首以會之為對云
其人類荀文若(又云無事不會)京城破金欲立張邦昌執政
而下無敢有異議惟會之抗疏以為不可康侯亦義
其所為力言於張德遠諸公之前後會之自海上歸
與聞國政康侯屬望尤切嘗有書疏往來&KR0688;論國政
康侯有詞掖&KR0688;筵之召則會之薦也然其雅意堅不
欲就是必已窺見其微隐有難處者故以老病辭後
來會之做出大疎脱則康侯已謝世矣定夫之後及
康侯諸子會之皆擢用之(時在坐范兄云定夫之子不甚發揚秦老數求乃翁)
(論語解序因循不果錄呈其侄有知之者遂默記之一日進見秦老及此則舉其文以對由是喜之後故)
(擢至侍從是為子家尊人)又曰此老當國却留意故家子弟往往
被他牢籠出去多墜家聲獨胡明仲兄弟却有樹立
終是不歸附他嘗問和仲先世遺文因曰先公議論
好但只是行不得和仲曰聞之先人所以謂之好議
論政以其可以措諸行事何故却行不得答曰公不
知便是六經也有說得行不得處此是這老子由中
之言看來聖賢說話他只將做一件好底物事安頓
在那裏又曰此老千鬼百怪如不樂這人貶竄將去
却與他通慇懃不絶一日忽招和仲飯意極拳拳比
其還家則臺章已下又送白金為贐(按程子山諸公在貶所俱有啓)
(事謝其存問者皆此類也)如欲論去之人章疏多是自為以授言
者徵得甚好傳安道諸公往往認得如見彈洪慶善
章曰此秦老筆也(儒用德明錄云秦相曾語胡和仲云先丈議論固好然行不得和)
(仲問既是議論好何故不可行秦云仲尼垂世立教且說箇道理如此以示人如何便一一行得一日又)
(語和仲云柳下惠降志辱身如何和仲對云降志辱身是下惠之和未若彼夷齊不降其志不辱其身秦)
(曰不然也有合降志時合辱身時先生曰秦老自再相後每事便如此陳剛云向見東萊說秦老語和仲)
(云先丈說敬以直内義以方外一向是一句不是我只是敬以直内賀孫錄云胡寧為太常丞上令錄)
(遺文看寧遂告兄寅寅繕寫表進更以副本獻秦檜檜看畢即謂和仲曰都使不得和仲曰某聞之先人)
(皆是可用之語丞相如何說使不得曰論語孟子許多說話那曾是盡使得只是也要後人知得有許多)
(說話又一日問和仲曰賢道敬以直内義以方外是兩事是一事和仲曰聞之先人這只是一事檜曰賢)
(後生不識某看來只是上一句用得和仲曰這是聖人兩句法語丞相如何道只一句用得檜曰某平生)
(所行只上一句賢說須着下一句賢且試方看聖賢法言無一非實用檜只作好說話看過平生如此宜)
(其誤國也可學錄云檜召五峯兄弟五峯辭甚力和仲言頗孫遂再召赴闕檜問來時明仲何言曰家)
(兄令禀丞相善類久廢民力久困檜不荅問和仲曰敬以直内只行上一句下一句只與賢行只曰文定)
(文字甚好和仲進此文字以副本納之檜云只是行不得和仲再三問既好何故行不得檜云孔孟言語)
(亦有行不得寫在策上只是且教人知得此又楊錄云太上一日問胡和仲文定春秋外更有甚文字)
(胡曰只有幾卷家集上曰可進來遂進之後秦檜問胡曰先丈文字進了連說先丈好議論三四句後曰)
(只是一句也行不得胡曰議論好時只是謂好行相公既說好如何行一句不得曰不特先丈文字如此)
(聖賢議論亦豈盡可行只是且教世間人知得有這一般道理又燾錄云或問信而好古曰而今人多)
(不好古皆是他不信因舉秦檜之嘗與胡和仲說如先公觧春秋儘好議論只是无一句行得對曰惟其)
(可行方是議論若不可行則成甚議論秦曰且如周公孔子之言那有一句行得只是說得好所以存留)
(在與後人看又璘錄云檜召胡和仲來問敬以直内義以方外和仲之父子兄弟尋常以為此兩句只)
(是一事檜云不然敬以直内可用某逐日受用便是義以方外不可行和仲疑之檜云公試行看和仲上)
(殿光堯索文定公文集因以副本&KR4102;檜云先公議論甚好但一句也行不得且如孔孟許多說話也只是)
(存一箇好話令人知有此好話耳決不可行又問和仲不降其志不辱其身如何和仲既解以對檜云合)
(降志須着降合辱身須着辱和仲以太常丞權郎檜忽請喫酒五杯歸而章疏下矣檜之不情如此)
秦檜聞富季申言深有感歸出謂富曰元來作相當如
此後來所為皆得之於此不知其說然大率保位之
術耳(揚)
秦檜初罷相出在某處與客握手夜語庭中客偶說及
富公事秦忽掉手入内客莫知其故久之方出再三
謝客云荷見教客亦莫知所謂扣問乃答云處相位
元來是不當起去是渠悔出偶投其機故發露如此
趙丞相初亦不喜之及其再入全然若無能趙便謂
其收歛不做一聲遂一向不疑之亦不知其如此胡
康侯初甚喜之於家問中云秦檜之歸自北朝若得
執政必大可觀康侯全不見得後來事亦是知人不
明又云秦檜之是有骨力惜其用之錯或問他何故
不就攻戰上做曰他是見得這一邊難成功兼察得
高宗意向亦不決為戰討計(賀孫)
問富直柔握手之語不審何說曰往往只是說富公後
來去朝廷使河北被人䜛間等事秦老聞之忽入去
久之不出富怪之後出云元來做宰相是不可去秦
既再入遂譛魏公於趙公又因吳輝等二事傾去趙
相一向自做更不肯去胡和仲嘗勸秦云相公當國
日久中外小康宜請老以順盈虛消息之理秦曰此
事不然我當時做這事尚拖泥帶水不曾了得問何
事未了曰是未取得他中原曰若取中原必須用兵
相公是主和議者曰我從來固不主用兵然金自衰
亂不待用兵自可取後來楊安止亦有劄子勸秦相
去位秦相大率如對和仲者於是不樂安止遂坐此
去國不然安止亦須做從官先生曰不曉他要取中
原之意後來見陳國夀夀說秦老初欲以此事付國
夀擬除它廬帥陳云荷朝廷任使帥長沙廣西皆内
地若邊帥當擇才某於軍旅事素不習恐敗事其議
遂已竊意秦老只是要兵柄入手此事做未成若兵
柄在手後來必大段作怪(德明)
秦太師與吕並相吕出甚所在秦一時換了臺諫人物
吕聞之不平有客告之云其黨魁乃胡文定可逐去
則秦不足慮吕如其言歸而諷臺諫論之秦爭於上
遂併論秦高宗欲罷其相令人行詞當時秦所引皆
是好人而立朝無過人皆不平行詞者遂求御批以
疏其罪高宗遂批與之大略云其未相時說作相數
月可以致治既相皆無所建明後來秦再相數年之
後却奏過以為當初無過為人所䜛遂行下詞臣家
索御批既得之則以納于高宗其無禮不臣如此(可學)
(錄云秦檜之初罷相高宗親批付綦叔厚草麻御書藏綦氏及秦氣熖盛自廣倅移某人知台州於其家)
(索出而納於高宗某人潮州人)又當時史舘有宰臣拜罷錄已載此
罷相時事亦有士大夫錄得此書秦已改史舘之書
了又行下收民間所藏者(德明揚錄云秦前罷相時有御批其罪狀與翰林)
(學士綦密禮行詞後再相令人於綦家搜索之自於上前納了兄秦楚材作翰林之類官上以檜故亦眷)
(某人檜亦忌而出之)
因話及秦丞相問當時諸公皆入北渠何以全家得還
曰此甚可疑當和親時王倫自金至欲高宗屈膝中
外憤怒秦老出有人牓云秦相公是細作(揚錄云都下甚憤似)
(有欲殺之之意一日在甚寺中聖節一樹上貼一榜子云秦相公是細作)是時陳應之正
同到廟堂問和親之故秦云某意無他但人主有六
十歲老親在遠須要取來相聚因顧左右令取國書
與應之看乃是詔書秦捲其前後只見中間云不求
而得可謂大恩盖指河南也(先生言畢云此事當記取恐久後無人知之者)
當時北朝諸將爭權廢劉豫以河南歸我乃是達蘭
達蘭既誅烏珠用事又欲背約是時命婁炤僉書密
院為宣撫辟鄭亨仲(又一人記不全)為屬至蜀見吳玠玠曰
某有一策昔失陜西五路最為要害今金人以河南
歸我而陜西在其中可謂失策徐必悔悟今不若移
近蜀之兵進而據之則猶庶幾稍遲則不及事矣娄
云此策固善但某不敢專須奏朝廷亨仲因力奏之
即莫奏未數日金兵已下陜西矣當時下河南止用
單使有一相識(姓名失記)為蔡州平輿尉一日弓手報天
使至縣尉當出迎曰天使何人曰北使曰我南朝官
不可拜北使曰如此則官人可歸矣乃為辦兩車并
骨肉送之入南境既而使到縣官皆投拜盖本北人
未換者(可學僴錄云胡明仲與秦檜爭和議於朝堂秦無語但取金人所荅國書以手急卷箝)
(其兩頭比留中間一行示明仲云不求而得可謂大恩字如掌大時金人初以河南之地歸我也先生親)
(見致堂說揚錄云秦老&KR0688;和後曾取得河南地關中五路地連河南盡得之時令娄炤往守鄭剛中在)
(幕吳玠云今與之&KR0688;和極是云云今得五路須急發兵守之某守某處令誰守某處要急為之金人只是)
(不曾思量恐覺便來取當時他人亦以為常惟鄭剛中擊節稱是因言鄭才識高云云娄曰某來時不曾)
(得旨須著入文字鄭曰可急入文字未幾金人取去矣)
秦檜倡和議以誤國挾敵勢以邀君終使彛倫斁壊遺
親後君此其罪之大者至於戮及元老賊害忠良攘
人之功以為己有又不與也(若海)
李泰𤼵參政在上前與秦相爭論甚力每語侵秦相皆
不應及李公奏事畢秦徐曰李光無人臣之禮上始
怒(德明)
秦檜初主和議時舉朝無人從之遂奏太上曰乞召李
光來問如何遂召至未對時全不得見人不知如何
與秦檜相見秦待之酒行如誤言云滿斟參政酒時
光為尚書之類光聞參政之言秦遂與論和議如何
光贊之次日對陳和議之是和議遂定遂參政光性
剛雖暫屈終是不甘遂與秦檜謅秦所判文光取塗
改之後為秦治過海歸死(揚)
章貢軍叛上不知一日問如何秦曰軍人們閒相爭之
類已令人去撫定矣問是誰說上初不言詰之乃曰
兒子說遂尋别事罰俸三月不支(揚)
施全刺秦檜或謂岳侯舊卒非是盖舉世無忠義這些
正義忽然自他身上發出來秦檜引問之曰你莫是
心風否曰我不是心風舉天下都要去殺番人你獨
不肯殺番人我便要殺你(賀孫)
胡邦衡作書記當時事其序云有張扶者請檜乘副車
吕愿中作秦城王氣圖他當初拜相罷去極好再來
却曰前日但知道行則留不行則去今乃知不可去
漸漸便到此田地及至極處亦顧其家曹操下令(云云)
是也問霍光先生曰霍光無此心只是弑許后一事
不發覺此大謬又問秦氏科第先生曰曾與汪端明
說此是指鹿為馬汪丈云只是無見識(可學璘錄云秦太師專)
(政時張扶或云張柄請乘副車吕愿中作秦城王氣詩以獻檜皆受不辭吕知静江府府有驛名秦城忽)
(𫝊言有王氣吕作詩與僚屬和之成冊以獻此見胡邦衡所作紹興間被貶逐人事實序熊子復欲作一)
(書記其事從其子借之或云非邦衡所作人曰私科舉或云恐是愚弄天下之人指鹿為馬之意汪聖錫)
(云恐不如此只愚騃耳初時人以伊周譽檜末後人以舜禹譽檜檜亦受之大抵久執權柄與人結怨多)
(才欲放下恐人害己似執守不放其初未必有邪心到後來漸漸生出皆是鄙夫患失之謀耳)
問張魏公行狀秦相叛逆事如何曰當時煞有士大夫
獻謀者亦有九錫之議矣吳曾軰是也(振)
秦檜在相時執政皆用昏庸無能者如汪渤章夏董德
元皆一類人太上一日問處州兵反事秦久未對章
夏在後恐秦忘之因對一句後秦語之曰檜不能對
時參政却好對檜未對參政何故便如此即時逐去
之興化林大鼐為士人時對策言自宣政以來人無
節義後得秦檜於北朝乞立趙氏節義可取(時秦被黜閒居)
後秦知之大擢用一日在經筵因講得甚稱上意上
喜賜一帶秦逐出之(揚)
秦檜每有所欲為事諷令臺諫知後只令林一飛軰往
論之要去一人時只云劾某人去臺諫便着尋事上
之臺諫亦嘗使人在左右探其意纔得之即上文字
太上只是慮金人故任之如此及秦死遂召陳誠之
沈詠万俟卨金安節諸人以誠之軰嘗為奉使沈嘗
以贓罷官後以上書言講和進用皆秦黨也秦死封
王禮數之類皆得又一面行遣昔時諫臺為皆附會
權臣(揚)
秦檜舊作好文時亦多有好相識晩年都不與他一切
壊了一日謂和仲曰舊時亦煞有好相識後皆不濟
事近來却有幾人好如曹泳湯思退軰皆其晩年所
信用者曹凶險狡獪之甚秦之妻兒親黨皆為其所
離間秦信愛之如子然皆在其籠絡中矣決定後來
推秦作一大惡事旋害了秦而自為之秦死其妻兒
啣之泣訢於太上謂秦時多事皆曹為之遂編置海
外而死曹妻亦自狡要令一人軍將等去取曹喪恐
其不從先教一婢子云你待我使其人不從你便倒
地作侍郎語云平日受我多少恩你若不從我即有
禍及汝及使其人果有不肯從意婢遂倒地如其言
其人拜告即請行盖曹平日詭怪家習之也然曹有
才可用知紹興日當聖節吏人呈年例店家借紫絹
結甚物事曹云不必借看每年軍人緋紫衫要幾多
絹遂檢籍所用與此所用不爭多遂取出染結了却
將染緋紫遂不擾知臨安日當拜郊郊壇要若干土
朱刷年例先出錢買朱吏人呈曹曰不要近郊壇有
赤黃土先令人將炭若干斤放彼處臨期不遠令諸
鐡匠於彼處放炭如何燒土以膠和塗其壇遂省錢
多少天下事無不理會得只是凶惡可畏甚戚里又
秦檜之子娶其兄女(楊)
秦檜己亥年冬死未死前一二年間作一二件無狀底
事起獄斷送士大夫之類近死兩年朝不保暮日日
起獄凶熖張大可畏黃豐知興化日有人有一弟因
爭兄財不與遂以其兄嘗編錄得胡銓上書言秦檜
緊要數語告以為兄罵秦太師官司亦以尋常不曾
為理會時有一囚與爭財弟同獄問得其手尾(其囚配卒)
(不記何州)一日福州帥張某過其人直訴之於帥為有人
罵太師黃不為理會帥上其事於秦即時攝取黃下
大理并其妻孥皆繫之遂勘閩中何處州海島上有
林二十三娘適度甚物事追之尉即往海上收一二
老婦女林幾娘皆有之俱無林二十三娘鄉老云此
中只有一廟是林二十三娘廟遂令鄉老供文字去
且休了黃不曾有一分事亦追官勒停(揚)
殺岳飛范同謀也胡銓上書言秦檜檜怒甚問范如何
行遣范曰只莫採半年便冷了若重行遣適成孺子
之名秦甚畏范後出之(揚)
王次翁河東人曾做甚官已致仕秦檜召來作臺官受
檜風旨治善類自此人始(揚)
王循友(彦霖家子孫)知建康辭秦而往問有何委秦曰亦無
事只有一親戚在彼(秦之甥)極不肖恐到庭下為痛治
及到任其人果犯來與痛治喫棒之類其人母骨肉
訴之秦秦大怒即尋一事加於王王得罪妻孥皆配
了婦女皆為軍人所娶(揚)
建人黃公達作太守有贓提領韓美成(績家子弟)欲治之黃
已去告之朝士朝士曰公能作一件不惟可以解此
又可以得美官但恐公尚有所惜不肯為耳黃問如
何曰公上殿能以劄子言曾天隠李彌遜之徒不主
和議宜罪之黃即為之秦檜大喜即擢為察院韓徑
使人守察院門云黃察院有公事未了要去理會秦
見不是道理遂罷黃(揚)
興化一𫝊文云秦今諸子孫皆其夫人止家人林一飛
乃秦作教官時婢所生夫人不容與同官林家人飬
秦後欲取歸未遂而死後其黨人欲為料理其夫人
自陳云妾有幾子林非是林遂貶何地林死有子今
皆無祿乃檜親孫也(林居興化楊)
秦太師死高宗告楊郡王云朕今日始免得這膝褲中
帶匕首乃知高宗平日常防秦之為逆但到這田地
匕首也如何使得秦在北庭知金人已厭兵歸又見
高宗亦厭兵心知和議必可成所以力主和議達蘭
主事始定和議至次年烏珠殺達蘭而畔盟至順昌
為劉信叔所敗至楚州又為糧絶兵師離散方得成
和若不喫這兩着亦恐未便成和太后自金歸云某
年月日金人待之禮數有加至某年月又加禮又某
年月又甚厚今以年月考之皆是我師克捷之時故
金懼而加禮禮極厚乃是順昌之捷高宗初見秦能
擔當得和議遂悉以國柄付之被他入手了高宗更
收不上高宗所惡之人秦引而用之高宗亦無如之
何高宗所欲用之人秦皆擯去之舉朝無非秦之人
高宗更動不得蔡京們着數高治元祐黨只一章疏
便盡行遣了秦檜死有論其黨者不能如此只管今
日說兩箇明日又說兩箇不能得了有薦張魏公者
高宗云朕寧亡國不用張浚
問秦相既死如何又却不更張復和親曰自是高宗不
肯當渠死後乃用沈詠万俟卨魏道弼(又有一人)此數人
皆是當時說和親者中外既知上意未幾又下詔云
和議出於朕意故相秦檜只是贊成今檜既死聞中
外頗多異論不可不戒約甚沮人心當初有一二件
事皆不是如檜家既保全而專治其黨士大夫遭檜
貶竄者叙復甚緩渠死得甚好若更在甚可畏當時
已欲殺趙丞相之家既加以反逆則牽聫甚衆見說
有三十餘家皆當坐中外寒心高宗亦甚厭惡之但
無如之何問所以至於如此者何故曰伊川云人主
致危亡之道非一而逸欲為甚渠當初一面安排作
太平調度以奉高宗隂奪其權又挾金勢以為重(可學)
秦老既死中外望治在上人不主張却用一等人物當
時理會秦氏諸公又宣諭止了當時如張子韶范仲
達之流人已畏之但前軰亦多已死(上借問魏可)却是後
來因逆亮起方少驚懼用人才籍溪輪對乞用張魏
公劉信叔王龜齡查元章又一人繼之時有文集謂
之四賢集(可學)
好底氣數常守那不好底氣數不過且如秦檜在相位
十一二年被他手殺了幾箇人又殺了許多人皆是
他那不好底氣數到長了
秦老是士大夫之小人曹詠是市井之小人(揚)
朱子語類卷一百三十一
