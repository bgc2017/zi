朱子語類卷二十八
論語十
公冶長上
子謂公冶長章
問子謂公冶長章曰子謂可妻必有以取之矣雖在縲
紲之中特因而舉之非謂以非罪而陷縲紲為可妻
也(南升)
南容為人觀其三復白圭便是能謹其言行者邦有道
是君子道長之時南容必不廢棄邦無道是小人得
志以陷害君子之時南容能謹其言行必不陷於刑
戮(南升)
問子謂南容章集注云以其謹於言行如其三復白圭
固見其謹於言矣謹扵行處雖未見然言行實相表
裏能謹扵言必能謹於行矣曰然(燾)
問公冶長可妻伊川以避嫌之事賢者不為况聖人乎
自今人觀之閨門中安知無合着避嫌處曰聖人正大
道理合做處便做何用避嫌問古人門内之治恩掩義
門外之治義斷恩㝢恐閨門中主恩怕亦有避嫌處曰
固是主恩亦須是當理方可某看公浙人多要避嫌程
子所謂年之長幼時之先後正是解或人之說未必當
時如此大抵二人都是好人可托或先是見公冶長遂將
女妻他後來見南容亦是箇好人又把兄之女妻之看
來文勢恐是孔子之女年長先嫁兄之女少在後嫁亦
未可知程子所謂凡人避嫌者皆内不足實是如此(㝢)
叔蒙問程子避嫌之說曰合當委曲便是道理當如此
且如避嫌亦不能無如做通判與太守是親戚也合
當避嫌第五倫之事非不見得如此自是常有這心
在克不去今人這樣甚多只是徇情恁地去少間將
這箇做正道理了大是害事所以古人於誠意正心
上更著工夫正怕到這處(㝢)
子謂子賤章
或問魯無君子斯焉取斯曰便雖有聖人在也須博取
於人方能成德
問魯無君子斯焉取斯曰居鄉而多賢其老者吾當尊
敬師事以求其益其行輩與吾相若者則納交取友
親炙漸磨以涵養德性薰陶氣質(賀孫)
問子謂子賤章曰看来聖人以子賤為君子哉若人此
君子亦是大槩說如南宮适出子曰君子哉若人一
般大抵論語中有說得最高者有大槩說如言賢者之
類若言子賤為君子而子貢未至於不器恐子賤未
能強似子貢又子賤因魯多君子而後有所成就不
應魯人強似子貢者如此之多(南升)
子貢問賜也何如章
叔蒙問子貢通博明達若非止扵一能者如何却以器
目之莫是亦有窮否曰畢竟未全備(賀孫)
子貢是器之貴者可以為貴用雖與賤者之器不同然
畢竟只是器非不器也(明作)
問子貢得為器之貴者聖人許之然未離乎器而未至
於不器處不知子貢是合下無規模抑是後来欠工
夫曰也是欠工夫也是合下禀得偏了一般人資禀
䟽通明達平日所做底工夫都隨他這疏通底意思
去一般人禀得恁地馴善自是隨這馴善去恰似人
喫藥五臟和平底人喫這藥自流注四肢八脈去若
是五臟中一處受病受得深喫這藥都做那一邊去
這一邊自勝了難得效學者做工夫正要得專去偏
處理會(㝢)
或曰雍也章
仁而不佞時人以佞為賢屢憎於人是他說得大驚小
怪被他驚嚇者豈不惡之(明作)
佞只是捷給辯口者古人所說皆如此後世方以諂字
解之(祖道)
佞是無實之辯(道夫)
林一之問孔子於仲弓不知其仁如何曰孔子既不保
他必是也有病痛然這一章是不佞要緊佞不是諂
佞是箇口快底人事未問是不是一時言語便抵當
得去子路使子羔為費宰子曰賊夫人之子子路曰
何必讀書然後為學子曰是故惡夫佞者子路未問
是與不是臨時撰得話来也好可見是佞(㝢)
問為人君止於仁若是未仁則不能視民猶已而不足
為君然夫子既許仲弓南面而又曰未知其仁如何
曰言仁有麄細有只是指那慈愛而言底有就性上
說底這箇便較細膩若有一毫不盡不害為未仁只
是這箇仁但是那箇是淺底這箇是深底那箇是疎
底這箇是密底(義剛)
子使漆雕開仕章
陳仲卿問子使漆雕開仕章曰此章當於斯字上看斯
是指箇甚麽未之能信者便是扵這箇道理見得未
甚透徹故信未及看他意思便把箇仕都輕看了(時舉)
吾斯之未能信他是不肯更做小底所謂有天民者達
可行於天下而後行之者也(道夫)
或問吾斯之未能信如何曰斯之一字甚大漆雕開能
自言吾斯之未能信則其地已高矣斯有所指而云
非只指誠意正心之事事君以忠事父以孝皆是這
箇道理若自信得及則雖欲不如此做不可得矣若
自信不及如何勉強做得欲要自信得及又須是自
有所得無遺方是信(祖道去偽同)
問子使漆雕開仕對曰吾斯之未能信斯者此理也漆
雕開能指此理而言便是心目之間已有所見未能
信者未能真知其實然而自保其不叛以此見漆雕
開已見大意方欲進進而不已盖見得大意了又要
真知到至實無妄之地它日成就其可量乎此夫子所
以悦其篤志也(祖道按此無荅語姑從蜀本存之)
或問吾斯之未能信曰知得深便信得篤理合如此者
必要如此知道不如此便不得如此只此是信且如
人孝亦只是大綱說孝謂有些小不孝處亦未妨又
如忠亦只是大綱說忠謂便有些小不忠處亦未妨
即此便是未信此是漆雕開心上事信與未信聖人
何緣知得只見他其才可仕故使之仕他揆之於心
有一毫未得不害其為未信仍更有志於學聖人所
以說之又問謝氏謂其器不安於小成何也曰據
他之才已自可仕只是他不伏如此又欲求進譬如
一株樹用為椽桁已自可矣他不伏做椽桁又要做
柱便是不安於小成也(文蔚)
立之問吾斯之未能信曰漆雕開己見得這道理是如
此但信未及所謂信者真見得這道理是我底不是
問人假借將来譬如五榖可以飽人人皆知之須是
五榖灼然曾喫得飽方是信得及今學者尚未曾見
得却信箇甚麽若見人說道這箇善這箇惡若不曾
自見得都不濟事亦終無下手處矣(時舉)
信者自保得過之意知與行皆然自保得知得自保得
行得漆雕開只是見得分明然亦不敢自保如此故
曰吾斯之未能信盖其絲毫隠微之間自知之爾(端蒙)
問竊意開都見得許多道理但未能自保其終始不易
曰他於道理已自透徹了又問他說未能信恐是自
覺行處有些勉強在曰未須說行在目即便有些小
窒礙處(胡泳)
敬之問此章曰也不是要就用處說若是道理見未破
只且理會自身己未敢去做他底亦不是我信得了
便定着去做道理自是如此這裏見得直是分曉方
可去做㝢因問明道所言漆雕開曾點已見大意二
子固是已見大體了看来漆雕見得雖未甚快却是
通體通用都知了曾點雖長見得快恐只見體其用
處未必全也先生以為然問㝢有何說㝢曰開之未
信若一理見未透即是未信曰也不止說一理要知
信不過不真知決是如此行一不義殺一不辜得天
下不為須是真見得有不義不辜處便不可以得天
下若說略行不義略殺不辜做到九分也未甚害也
不妨這便是未信處這裏更須玩味省察體認存養
亦會見得決定恁地而不可不恁也所謂脱然如大
寐之得醒方始是信處耳問格物窮理之初事事物
物也要見到那裏了曰固是要見到那裏然也約摸
是見得直到物格知至那時方信得及(㝢)
漆雕開吾斯之未能信斯是甚底他是見得此箇道理
了只是信未及他眼前看得闊只是踐履未純熟他
是見得箇規模大不入這小底窠坐曾晳被他見得
高下面許多事皆所不屑為到他說時便都恁地脱
灑想見他只是天資高便見得恁地都不曾做甚工
夫却與曾子相反曾子便是着實步步做工夫到下
梢方有所得曾晳末流便會成莊老想見當時聖人
亦須有言語敲點他只是論語載不全(賀孫)
問吾斯之未能信曰信是於這箇道理上見得透全無
些疑處他看得那仕與不仕全無緊要曾點亦然但
見得那日用都是天理流行看見那做諸侯卿相不
是緊要却不是高尚要恁地說是他自看得没緊要
今人居鄉只見居鄉利害居官只見居官利害全不
見道理他見得道理大小大了見那居官利害都没
緊要仕與不仕何害(植)
知只是一箇知只是有深淺須是知之深方信得及如
漆雕開吾斯之未能信是也若說道别有箇不可說
之知便是釋氏之所謂悟也問張子所謂德性之知
不萌於聞見是如何曰此亦只是說心中自曉會得
後又信得及耳(廣)
問漆雕循守者乎曰循守是守一節之廉如原憲之不
容物是也漆雕開却是收歛近約(伯羽道夫錄云原憲不能容物近)
(於狷開却是收歛近約)
問注謂信是真知其如此而無毫髮之疑是如何曰便
是朝聞道意思須是自見得這道理分明方得問是
見得吾心之理或是出仕之理曰都是這箇理不可
分别漆雕開却知得但知未深耳所以未敢自信問
程子云曾點漆雕開已見大意如何曰也是見得這
意思漆雕開想見他已知得八分了因說物格知至
他只有些子未格有些子未至耳伊川嘗言虎傷者
曾經傷者神色獨變此為真見得信得凡人皆知水
蹈之必溺火蹈之必焚今試教他去蹈水火定不肯
去無他只為真知(㝢集注)
或問吾斯之未能信注云未有以真知其實然而保其
不叛也聖門弟子雖曰有所未至然何至於叛道曰
如此則曾子臨終更說戰戰兢兢如履薄冰做甚麽
或曰起居動作有少違背便是叛道否曰然(集注係舊本)
(僴)
問曾點漆雕開已見大意如何是已見大意曰是他見
得大了(謙之錄云是大底意思)便小合殺不得論語中說曾點
處亦自可見如漆雕開只是此一句如何便見得他
已見大意處然工夫只在斯字與信字上且說斯字
如何㽦等各以意對曰斯只是這許多道理見於日
用之間君臣父子仁義忠孝之理信是雖己見得如
此却自斷當恐做不盡不免或有過差尚自保不過
雖是知其已然未能決其將然故曰吾斯之未能信
(㽦)
楊丞問如何謂之大意曰規模小底易自以為足規模
大則功夫卒難了所以自謂未能信(璘)
問漆雕開已見大意如何曰大意便是本初處若不見
得大意如何下手作工夫若已見得大意而不下手
作工夫亦不可孔門如曾點漆雕開皆已見大意某
問開自謂未能信孔子何為使之仕曰孔子見其可
仕故使之仕它隠之於心有未信處(可學)
問曾點漆雕開已見大意曰漆雕開想是灰頭土面朴
實去做工夫不求人知底人雖見大意也學未到若
曾晳則只是見得往往却不曾下工夫(時舉)
或問子說開意如何曰明道云曾點漆雕開已見大意
又云孔子與點盖與聖人之志同便是堯舜氣象看
這語意是如何看得此意方識得聖人意(賀孫)
王景仁問程子言曾點與漆雕開已見大意何也曰此
當某問公而公反以問某邪此在公自參取既而曰
所謂斯之未信斯者非大意而何但其文理密察則
二子或未之及又問大意竟是如何曰若推其極只
是維皇上帝降衷于下民(壮祖)
或問曾點漆雕開已見大意曰曾記胡明仲說禹稷顔
回同道其意謂禹稷是就事上做得成底顔子見道
是做未成底此亦相類開是着實做事已知得此理
點見識較高但却着實處不如開開却進未已點恐
不能進(銖)
直卿問程子云云曰開更密似點點更規模大開尤縝
密(道夫)
問漆雕開與曾點孰優劣曰舊看皆云曾點高今看来
却是開着實點頗動蕩(可學)
問恐漆雕開見處未到曾點曰曾點見雖高漆雕開却
確實觀他吾斯之未能信之語可見(文蔚)
曾點開闊漆雕開深穏(方子)
曾點漆雕開已見大意若論見處開未必如點透徹論
做處點又不如開着實邵堯夫見得恁地却又只管
作弄去(儒用)
曾點己見大意却做得有欠缺漆雕開見得不如點透
徹而用工却密點天資甚高見得這物事透徹如一
箇大屋但見外面墻圍周匝裏面間架却未見得却
又不肯做工夫如邵康節見得恁地只管作弄又曰
曾子父子却相反曾子初間却都不見得只從小處
做去及至一下見得大處時他小處却都曾做了(賜)
曾點見得甚高却於工夫上有疎略處漆雕開見處不
如曾點然有向進之意曾點與曾參正相反曾參却
是積累做去千條萬緒做到九分八釐只有這些子
未透既聞夫子一貫之旨則前日之千條萬緒皆有
着落矣忠恕而已矣此是借學者之忠恕以影出聖
人自然之忠恕也
上蔡言漆雕開不安於小成是他先見大意了方肯不
安於小成若不見大意如何知得它不肯安於小成
若不見大意者只安於小成耳如人食藜藿與食芻
豢若未食芻豢只知藜藿之美及食芻豢則藜藿不
足食矣(賀孫)
道不行章
夫子浮海假設之言且如此說非是必要去所以謂子
路勇可以從行便是未必要去(明作)
問子路資質剛毅固是箇負荷容受得底人如何却有
那聞之喜及終身誦之之事曰也只緣他好勇故凡
事麄率不能深求細繹那道理故有此事(廣)
孟武伯問子路仁乎章
仲由可使治賦才也不知其仁以學言也(升卿)
孟武伯問三子仁乎夫子但言三子才各有所長若仁
則不是易事夫子雖不說三子無仁但言不知其仁
則無在其中矣仁是全體不息所謂全體者合下全
具此心更無一物之雜不息則未嘗休息置之無用
處全體似箇桌子四脚若三脚便是不全不息是常
用也或置之僻處又被别人將去便是息此心具十
分道理在若只見得九分亦不是全了所以息者是
私欲間之無一毫私欲方是不息乃三月不違以上
地位若違時便是息不善底心固是私若一等閒思
慮亦不得須要照管得此心常在(明作)
問孟武伯問三子之仁而聖人皆不之許但許其才云
云曰大槩是如此又問雖全體未是仁苟於一事上
能當理而無私心亦可謂之一事之仁否曰不然盖
纔說箇仁字便用以全體言若一事上能盡仁便是
他全體是仁了若全體有虧這一事上必不能盡仁
纔說箇仁字便包盡許多事無不當理無私了所以
三子當不得這箇仁字聖人只稱其才(僴)
問孔門之學莫大於為仁孟武伯見子路等皆孔門高
弟故問之孔子於三子者皆許其才而不許其仁曰
何故許其才不許其仁對曰三子之才雖各能辦事
但未知做得來能無私心否曰然聖人惟見得他有
駁雜處若是不就這裏做工夫便待做得事業来終
是麄率非聖賢氣象若有些子偏駮便不是全體(南升)
林問子路不知其仁處曰仁譬如一盆油一般無些子
夾雜方喚做油一點水落在裏面便不純是油了渾
然天理便是仁有一毫私欲便不是仁了子路之心
不是都不仁仁人心也有發見之時但是不純故夫
子以不知荅之(卓)
不知其仁仁如白不仁如黑白須是十分全白方謂之
白纔是一點墨點破便不得白了(䕫孫)
或問由求所以未仁如何曰只為它功夫未到問何謂
工夫先生不答久之乃曰聖門功夫自有一條坦然
路徑諸公每日理會何事所謂功夫者不過居敬窮
理以修身也由求只是這些功夫未到此田地不若
顔子故夫子所以知其未仁若能主敬以窮理功夫
到此則德性常用物欲不行而仁流行矣(銖)
子升問聖人稱由也可使治賦求也可使為宰後来求
乃為季氏聚歛由不得其死聖人容有不能盡知者
曰大約也只稱其材堪如此未論到心德處看不知
其仁之語裏面却煞有說話(木之)
子謂子貢曰章
問回賜孰愈一段大率比較人物亦必稱量其斤兩之
相上下者如子貢之在孔門其德行盖在冉閔之下
然聖人却以之比較顔子豈以其見識敏悟雖所行
不逮而所見亦可幾及與曰然聖人之道大段用敏
悟曉得時方擔荷得去如子貢雖所行未實然他却
極是曉得所以孔子愛與他說話緣他曉得故可以
擔荷得去雖所行有未實使其見處更長一格則所
行自然又進一步聖門自曾顔而下自還是子貢如
冉閔非無德行然終是曉不甚得擔荷聖人之道不
去所以孔子愛呼子貢而與之語意盖如此(僴)
居父問回也聞一知十即始見終是如何曰知十亦不
是聞一件定知得十件但言知得多知得周徧又問
聖人生知其與顔子不同處是何如曰聖人固生知
終不成更不用理會但聖人較之顔子又知得多今
且未要說聖人且只就自家地位看今只就這一件
事聞得且未能理會得恰好處况於其他(賀孫集注)
胡問回聞一知十是明睿所照若孔子則如何曰孔子
又在明睿上去耳順心通無所限際古者論聖人都
說聰明如堯聰明文思惟天生聰明時乂亶聰明作
元后聰明睿智足以有臨也聖人直是聰明(淳)
問顔子明睿所照合下已得其全體不知扵金聲玉振
體段俱到否曰顔子於金聲意思却得之但扵玉振
意思却未盡賀孫問只是做未到却不是見未到曰
是他合下都自見得周備但未盡其極耳(賀孫)
顔子明睿所照子貢推測而知此兩句當玩味見得優
劣處顔子是真箇見得徹頭徹尾子貢只是暗度想
像恰似將一物来比並相似只能聞一知二顔子雖
是資質純粹亦得學力所以見得道理分明凡人有
不及人處多不能自知雖知亦不肯屈服而子貢自
屈於顔子可謂高明夫子所以與其弗如之說(明作)
明睿所照如箇明鏡在此物来畢照推測而知如將些
子火光逐些子照去推尋(僴)
問子貢推測而知亦是格物窮理否曰然若不格物窮
理則推測甚底(燾)
問謝氏解女與回也孰愈章大抵謂材之高下無與入
德之優劣顔子雖聞一知十然亦未嘗以此自多而
子貢以此論之乃其所以不如顔子者夫子非以子
貢之知二為不如顔子之知十也此固非當時答問
之旨然詳味謝氏語勢恐其若是曰上蔡是如此說
吳才老十說中亦如此論(必大集義)
吾未見剛者章
子曰吾未見剛者蓋剛是堅強不屈之意便是卓然有
立不為物欲所累底人故夫子以為未見其人或人
不知剛之義夫子以為棖也慾焉得剛慾與剛正相
反最怕有慾(南升)
問剛亦非是極底地位聖門豈解無人夫子何以言未
見曰也是說難得剛也是難得又言也是難得(淳錄作無)
(慾便是剛真難得)如那撑眉弩眼便是慾申棖便是恁地想
見他做得箇人也大故勞攘義剛問秦漢以下甚麽
人可謂之剛曰只看他做得如何那拖泥帶水底便
是慾那壁立千仞底便是剛叔器問剛莫是好仁惡
不仁否盖剛有那勇猛底意思曰剛則能果斷謂好
惡為剛則不得如這刀有此鋼則能割物今呌割做
鋼却不得又言剛與勇也自别故六言六蔽有好剛
不好學又有好勇不好學(義剛淳錄略)
棖也慾慾者溺於愛而成癖者也(人傑)
吾未見剛者慾與剛正相反若耳之欲聲目之欲色之
類皆是欲才有些被它牽引去此中便無所主焉得
剛或者以申棖為剛必是外面悻悻自好聖人觀人
直從裏面看出見得它中無所主只是色莊要人道
好便是欲了安得為剛(南升)
問吾未見剛者一章曰人之資質千條萬别自是有許
多般有剛於此而不剛於彼底亦有剛而多慾亦有
柔而多慾亦有剛而寡慾亦有柔而寡慾自是多般
不同所以只要學問學問進而見得理明自是勝得
他若是不學問只隨那資質去便自是屈扵慾如何
勝得他盖學問則持守其本領擴充其識所以能勝
得他而不為所屈也此人之所貴者惟學而已矣(申棖)
(也不是箇榻翣底人是箇剛悻做事聒噪人底人燾)
上蔡這處最說得好為物揜之謂慾故常屈於萬物之
下今人纔要貪這一件物事便被這物事壓得頭低
了申棖想只是箇悻悻自好底人故當時以為剛然
不知悻悻自好只是客氣如此便有以意氣加人之
意只此便是慾也(時舉集注)
或問剛與悻悻何異曰剛者外面退然自守而中不詘
扵慾所以為剛悻悻者外面有崛強之貌便是有計
較勝負之意此便是慾也(時舉)
子貢曰我不欲人之加諸我章
子貢謂此等不善底事我欲無以加於人此意可謂廣
大然夫子謂非爾所及盖是子貢功夫未到此田地
學者只有箇恕字要充擴此心漸漸勉力做向前去
如今便說無欲加諸人無者自然而然此等地位是
本體明淨發處盡是不忍之心不待勉強乃仁者之
事子貢遽作此言故夫子謂非爾所及言不可以躐
等(南升)
問子貢欲無加諸人夫子教之勿施於人何以異曰異
處在無字與勿字上伊川說仁也恕也看得精(大雅)
問此如何非子貢所能及曰程先生語錄中解此數段
終是未剖判唯伊川經解之言是晚年仁熟方看得
如此分曉說出得如此分明兩句所以分仁恕只是
生熟難易之間(洽)
子貢曰我不欲人之加諸我也吾亦欲無加諸人未能
忘我故也顔淵曰願無伐善無施勞能忘我故也子
路曰願車馬衣輕裘與朋友共敝之而無憾未能忘
物也一簞食一瓢飲在陋巷人不堪其憂回也不改
其樂能忘物也(鎬此條可疑)
至之問此章曰正在欲字上不欲時便是全然無了這
些一子心且如所不當為之事人若能不欲為其所不
當為便是這箇心都無了是甚地位未到這地位便
自要擔當了便不去做工夫聖人所以答他時且要
它退一步做工夫只這不自覺察便是病痛(怡亦可疑)
子貢曰夫子之文章章
子貢性與天道之嘆見得聖門之教不躐等又見其言
及此實有不可以耳聞而得之者(道夫)
性與天道性是就人物上說天道是隂陽五行(僴)
吉甫問性與天道曰譬如一條長連底物事其流行者
是天道人得之者為性乾之元亨利貞天道也人得
之則為仁義禮智之性(盖卿佐錄云天道流行是一條長連底人便在此天道)
(之中各得一截子)
自性與天道言之則天道者以天運而言自聖人之於
天道言之則天道又却以性分而言這物事各有箇
頓放處(人傑)
問性與天道曰天有四時春夏秋冬風雨霜露無非教
也地載神氣神氣風霆風霆流形庶物露生無非教
也此可以觀性與天道(雉)
㝢問集註說性以人之所受而言天道以理之自然而
言不知性與天道亦只是說五常人所固有者何故
不可得聞莫只是聖人怕人躐等否曰這般道理自
是未消得理會且就它威儀文辭處學去這處熟性
天道自可曉又問子貢既得聞之後嘆其不可得聞
何也曰子貢亦用功至此方始得聞若未行得淺近
者便知得他高深作甚麽教聖人只管說這般話亦
無意思天地造化隂陽五行之運若只管說要如何
聖人於易方略說到這處子罕言利與命與仁只看
這處便見得聖人罕曾說及此又舉子所雅言詩書
執禮皆雅言也這處却是聖人常說底後来孟子方
說那話較多(㝢)
問集注謂天道者天理自然之本體如何曰此言天運
所謂繼之者善也即天理之流行者也性者着人而
行之(人傑)
問夫子之文章凡聖人威儀言辭皆德之著見於外者
學者所共聞也至扵性與天道乃是此理之精微盖
性者是人所受於天有許多道理為心之體者也天
道者謂自然之本體所以流行而付與萬物人物得
之以為性者也聖人不以驟語學者故學者不得而
聞然子貢却說得性與天道如此分明必是子貢可
以語此故夫子從而告之曰文振看得文字平正又
浹洽若看文字須還他平正又須浹洽無虧欠方得
好(南升)
問子貢是因文章中悟性天道抑後来聞孔子說邪曰
是後来聞孔子說曰文章亦性天道之流行發見處
曰固亦是發見處然他當初只是理會文章後来是
聞孔子說性與天道今不可硬做是因文章得然孔
子這般也罕說如一隂一陽之謂道繼之者善也成
之者性也因繫易方說此豈不是言性與天道又如
鼓萬物而不與聖人同憂大哉乾元萬物資始豈不
言性與天道(淳)
器之問性與天道子貢始得聞而歎美之舊時說性與
天道便在這文章裏文章處即是天道曰此學禪者
之說若如此孟子也不用說性善易中也不須說隂
陽不測之謂神這道理也着知子貢當初未知得到
這裏方始得聞耳(㝢)
問孔子言性與天道不可得而聞而孟子教人乃開口
便說性善是如何曰孟子亦只是大槩說性善至於
性之所以善處也少得說須是如說一隂一陽之謂
道繼之者善也成之者性也處方是說性與天道爾
(時舉)
叔器問謝氏文章性天道之說先生何故不取曰程先
生不曾恁地說程先生說得實他說得虚安卿問先
生不取謝氏說者莫是為他說只理會文章則性天
道在其間否曰也是性天道只在文章中然聖人教
人也不恁地子貢當時不曾恁地說如天命之謂性
便是分明指那性大哉乾元萬物資始便是說道理
一隂一陽之謂道繼之者善也成之者性也便是性
與天道只是不迎頭便恁地說(義剛)
朱子語類卷二十八
