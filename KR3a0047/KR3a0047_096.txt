朱子語類卷九十六
程子之書二
遺書云不信其師乃知當時有不信者(方第三卷)
學原於思思所以起發其聰眀(端蒙)
六經浩渺乍難盡曉且見得路逕後各自立得一箇門
庭問如何是門庭曰是讀書之法如讀此一書須知
此書當如何讀伊川教人看易以王輔嗣胡翼之王
介甫三人易解看此便是讀書之門庭緣當時諸經
都未有成說學者乍難捉摸故教人如此或問如詩
是吟詠性情讀詩者便當以此求之否曰然(僴)
學者全體此心學雖未盡若事物之來不可不應此亦
只是言其大槩且存得此心在這裏若事物之來不
可不應且随自家力量應之雖不中不遠矣更須下
工夫方到得細密的當至於至善處此亦且是如初
學言如龜山却是恁地初間只管道是且随力量恁
地更不理會細密處下梢都衰塌了(賀孫)
學者全體此心只是全得此心不為私欲汨没非是更
有一心能體此心也此等當以意會(端蒙)
只是心生言只是敬心不熟也恭者私為之恭言恭只
是人為禮者非體之禮言只是禮無可捉摸故人為
之恭必循自然底道理則自在也(端蒙)
明道曰雖則心操之則存舍之則亡然而持之太甚
便是必有事焉而正之也亦雖且恁去其說盖曰
雖是必有事焉而勿正亦須且恁地把捉操持不
可便放下了敬而勿失即所以中也敬而無失本
不是中只是敬而無失便見得中底氣象此如公
不是仁然公而無私則仁又曰中是本來底須是
做工夫此理方著司馬子微坐忘論是所謂坐馳
也他只是要得恁地虚静都無事但只管要得忘
便不忘是馳也明道說張天祺不思量事後須強
把他這心來制縛亦須寄寓在一箇形象皆非自
然君實又只管念箇中字此又為中所制縛且中
字亦何形象他是不思量事又思量箇不思量底
寄寓一箇形象在這裏如釋氏教人便有些是這
箇道理如曰如何是佛(云云)胡亂掉一語教人只
管去思量又不是道理又别無可思量心只管在
這上行思坐想久後忽然有悟中字亦有何形象
又去那處討得箇中心本來是錯亂了又添這一
箇物事在裏面這頭討中又不得那頭又討不得
如何會討得天祺雖是硬捉又且把定得一箇物
事在這裏温公只管念箇中字又更生出頭緒多他
所以說終夜睡不得又曰天祺是硬截温公是死守
旋旋去尋討箇中伊川即曰持其志所以教人且就
裏面理會譬如人有箇家不自作主却倩别人來作
主(賀孫)
伯豐說敬而無失則不偏不倚斯能中矣曰說得慢了
只敬而無失便不偏不倚只此便是中(㽦)
敬而無失問莫是心純於敬在思慮則無一毫之不敬
在事為則無一事之不敬曰只是常敬敬即所以中
(端蒙)
問聖人不記事所以常記得今人忘事以其記事何也
曰聖人之心虚明便能如此常人記事忘事只是著
意之故(淳)
李德之問明道因修橋尋長梁後每見林木之佳者必
起計度之心因語學者心不可有一事某竊謂凡事
須思而後通安可謂心不可有一事曰事如何不思
但事過則不留於心可也明道肚裏有一條梁不知
今人有幾條梁柱在肚裏佛家有流注想水本流將
去有些滲漏處便留滯(蓋卿)
心要在腔殼子裏心要有主宰繼自今便截胷中膠擾
敬以窮理(德眀)
問心要在腔子裏若慮事應物時心當如何曰思慮應
接亦不可廢但身在此則心合在此曰然則方其應
接時則心在事上事去則此心亦合管著曰固是要
如此(德眀)
或問心要在腔子裏曰人一箇心終日放在那裏去得
幾時在這裏孟子所以只管教人求放心今人終日
放去一箇身恰似箇無梢工底船流東流西船上人
皆不知某嘗謂人未讀書且先收斂得身心在這裏
然後可以讀書求得義理而今硬捉在這裏讀書心
飛揚那裏去如何得會長進(賀孫)
或問心要在腔子裏如何得在腔子裏曰敬便在腔子
裏又問如何得會敬曰只管恁地滚做甚麽才說到
敬便是更無可說(賀孫)
問人心要活則周流無窮而不滯於一隅如何是活曰
心無私便可推行活者不死之謂(可學)
李丈問天地設位而易行乎其中只是敬如何曰易是
自然造化聖人本意只說自然造化流行程子是將
來就人身上說敬則這道理流行(㽦錄云敬便易行也)不敬便
間斷了前輩引經文多是借來說己意如必有事焉
而勿正心勿忘勿助長孟子意是說做工夫處程子
却引來鳶飛魚躍處說自然道理若知得鳶飛魚躍
便了此一語又如必有事焉程子謂有事於敬此處
那有敬意亦是借來做自己說孟子所謂有事只是
集義勿正是勿望氣之生義集則氣自然生我只集
義不要等待氣之生若等待便辛苦便去助氣使他
長了氣不至於浩然便作起令張旺謂已剛毅無所
屈撓便要發揮去做事便是助長(淳)
問天地設位而易行乎其中只是敬敬則無間斷不知
易何以言敬曰伊川們說得闊使人難曉曰下面云
誠敬而己矣恐是說天地間一箇實理如此曰就天
地之間言之是實理就人身上言之惟敬然後見得
心之實處流行不息敬才間斷便不誠不誠便無物
是息也(德眀)
問天地設位而易行乎其中只是敬也敬則無間斷天
地人只是一箇道理天地設位而變易之理不窮所
以天地生生不息人亦全得此理只是氣稟物欲所
昏故須持敬治之則本然之理自無間斷曰也是如
此天地也似有箇主宰方始恁地變易便是天地底
敬天理只是直上去更無四邊滲漏更無走作(賀孫)
問程子曰敬以直内義以方外仁也如何以此便謂之
仁曰亦是仁也若能到私欲淨盡天理流行處皆可
謂之仁如博學篤志切問近思能如是則仁亦在其
中(㝢錄作便可為仁)如克己復禮亦是仁出門如見大賓使
民如承大祭亦是仁居處恭執事敬與人忠亦是仁
看從那路入但從一路入做到極處皆是仁(淳㝢同)
問不有躬無攸利不立已後雖向好事猶為化物不得
以天下萬物撓己巳立後自能了當得天下萬物曰
下面是伊川解易上句後二句又是覆解此意在乎
以立已為先應事為後今人平日講究所以治國平
天下之道而自家身已全未曾理會得若能理會自
家身己雖與外事若茫然不相接然明德在這裏了
新民只見成推將去(賀孫)
問不立己後雖向好事猶為化物何也曰己不立則在
我無主宰矣雖向好事亦只是見那事物好随那事
物去便是為物所化(淳)
問主一曰做這一事且做一事做了這一事却做那一
事今人做這一事未了又要做那一事心下千頭萬
緒(節)
蜚卿問主一如何用工曰不當恁地問主一只是主一
不必更於主一上問道理如人喫飯喫了便飽却問
人如何是喫飯先賢說得甚分眀也只得恁地說在
人自體認取主一只是專一(驤)
厚之問或人專守主一曰主一亦是然程子論主一却
不然又要有用豈是守塊然之主一呂與叔問主一
程子云只是專一今欲主一而於事乃處置不下則
與程子所言自不同(可學)
或謂主一不是主一事如一日萬幾須要並應曰一日
萬幾也無並應底道理須還他逐一件理會但只是
聰眀底人却見得快(端蒙)
主一兼動静而言
問閑邪則固一矣主一則更不消言閑邪曰只是覺見
邪在這裏要去閑他則這心便一了所以說道閑邪
則固一矣既一則邪便自不能入更不消說又去閑
邪恰如知得外面有賊今夜用須防他則便惺了既
惺了不須更說防賊(賀孫)
或問閑邪主一如何曰主一似持其志閑邪似無暴其
氣閑邪只是要邪氣不得入主一則守之於内二者
不可有偏此内外交相飬之道也(去偽)
用之問有言未感時知何所寓曰操則存舍則亡出入
無時莫知其鄉更怎生尋所㝢只是有操而已曰這
處難說只争一毫子只是看來看去待自見得若未
感時又更操這所寓便是有兩箇物事所以道只有
操而已只操便是主宰在這裏如克己復禮不是克
己復禮三四箇字排在這裏克復二字只是拖帶下
面二字要挑撥出天理人欲非禮勿視聽言動不是
非禮是一箇物事禮又是一箇物事勿又是一箇物
事只是勿便是箇主宰若恁地持守勿令走作也由
他若不收斂一向放倒去也由他釋氏這處便說得
驚天動地聖人只渾淪說在這裏教人自去看(賀孫)
問程子謂有主則虛又謂有主則實曰有主於中外邪
不能入便是虚有主於中理義甚實便是實(淳)
外患不能入是有主則實也外邪不能入是有主則虚
也自家心裏只有這箇為主别無物事外邪從何處
入豈不謂之虚乎然他說有主則虚者實字便已在
有主上了又曰有主則實者自家心裏有主外患所
不能入此非實而何無主則實者自家心裏既無以
為之主則外邪却入來實其中此又安得不謂之實
乎(道夫)
中有主則實實則外患不能入此重在主字上有主則
虚虚則邪不能入重在敬字上言敬則自虚静故邪
不得而奸之也(端蒙)
問有主則實又曰有主則虚如何分别曰只是有主於
中外邪不能入自其有主於中言之則謂之實自其
外邪不入言之則謂之虚又曰若無主於中則目之
欲也從這裏入耳之欲也從這裏入鼻之欲也從這
裏入大凡有所欲皆入這裏便滿了如何得虚(淳錄云皆)
(入這裏來這裏面便滿了以手指心曰如何得虚)因舉林擇之作主一銘云
有主則虚神守其都無主則實鬼闞其室又曰有主
則實既言有主便已是實了却似多了一實字看來
這箇實字謂中有主則外物不能入矣又曰程子既
言有主則實又言有主則虚此不可泥看須看大意
各有不同始得凡讀書則看他上下意是如何不可
泥著一字如揚子言於仁也柔於義也剛到易中言
剛却是仁柔却是義又論語學不厭知也教不倦仁
也到中庸又謂成己仁也成物知也各随本文意看
自不相礙(㝢)
主一之謂敬無適之謂一敬主於一做這件事更不做
别事無適是不走作(泳)
問何謂主一曰無適之謂一一只是不走作又問思其
所當思如何曰郤不妨但不可胡思且只得思一件
事如思此一事又别思一件事便不可(銖)
無適之謂一無適是箇不走作且如在這裏坐只在這
裏坐莫思量出門前去在門前立莫思量别處去聖
人說不有博奕者乎為之猶賢乎已博奕豈是好事
與其營營膠擾不若但將此心放在博奕上(驤)
問主一無適只是莫走作且如讀書時只讀書著衣時
只著衣理會一事時只理會一事了此一件又作一
件此主一無適之義蜚卿曰某作事時多不能主一
曰只是心不定人亦須是定其心曰非不欲主一然
竟不能曰這箇須是習程子也教人習曰莫是氣質
薄否曰然亦須涵飬本原則自然别(道夫)
伊川云主一之謂敬無適之謂一又曰人心常要活則
周流無窮而不滯於一隅或者疑主一則滯滯則不
能周流無窮矣道夫竊謂主一則此心便存心存則
物來順應何有乎滯曰固是然所謂主一者何嘗滯
於一事不主一則方理會此事而心留於彼這却是
滯於一隅又問以大綱言之有一人焉方應此事未
畢而復有一事至則當如何曰也須是做一件了又
理會一件亦無雜然而應之理但甚不得已則權其
輕重可也(道夫)
問伊川答蘇季明云求中於喜怒哀樂却是已發某觀
延平亦謂驗喜怒哀樂未發之前為如何此說又似
與季明同曰但欲見其如此耳然亦有病若不得其
道則流於空故程子云今只道敬又問既發未發不
合分作兩處故不許如中庸說固無害曰然(可學)
問舊看程先生所答蘇季明喜怒哀樂未發耳無聞目
無見之說亦不甚曉昨見先生答呂子約書以為目
之有見耳之有聞心之有知未發與目之有見耳之
有聽心之有思已發不同方曉然無疑不知足之履
手之持亦可分未發已發否曰便是書不如此讀聖
人只教你去喜怒哀樂上討未發已發却何嘗教你
去手持足履上分未發已發都不干事且如眼見一
箇物事心裏愛便是已發便屬喜見箇物事惡之便
屬怒若見箇物事心裏不喜不怒有何干涉(或作一似閒如)
(何謂之已發僴)
問蘇季明問静坐時乃說未發之前伊川以祭祀前旒
黈纊答之據祭祀時恭敬之心向於神明此是已略
發還只是未發曰只是如此恭敬未有喜怒哀樂亦
未有思喚做已發不得然前旒黈纊非謂全不見聞
若全不見聞則薦奠有時而不知拜伏有時而不能
起也(淳義剛同)
用之問蘇季明問喜怒哀樂未發之前求中一條曰此
條記得極好只中間說謂之無物則不可然静中須
有箇覺處此二句似反說無物字恐當作有物字涵
飬於喜怒哀樂未發之前只是戒慎乎其所不睹恐
懼乎其所不聞全未有一箇動綻大綱且約住執持
在這裏到謹獨處便是發了莫見乎隠莫顯乎微雖
未大段發出便已有一毫一分見了便就這處分别
從善去惡雖耳無聞目無見然見聞之理在始得雖
是耳無聞目無見然須是常有箇主宰執持底在這
裏始得不是一向放倒又不是一向空寂了問非禮
勿視聽言動是此意否曰此亦是有意了便是已發
只是敬而無失所以為中大綱且執持在這裏下面
說復卦便是說静中有動不是如瞌睡底静中間常
自有箇主宰執持後又說艮卦又是說動中要静復
卦便是一箇大飜轉底艮卦艮卦便是兩箇飜轉底
復卦復是五隂下一陽艮是二隂上一陽陽是動底
物事隂是静底物事凡陽在下便是震動意思在中
便是陷在二隂之中如人陷在窟裏相似在上則没
去處了只得止故曰艮其止隂是柔媚底物事在下
則巽順隂柔不能自立須附於陽在中則是附䴡之
象在上則說盖柔媚之物在上則歡悦(賀孫)
問未發之前當戒謹恐懼提撕警覺則亦是知覺而伊
川謂既有知覺却是動何也曰未發之前須常恁地
醒不是瞑然不省若瞑然不省則道理何在成甚麽
大本曰常醒便是知覺否曰固是知覺曰知覺便是
動否曰固是動曰何以謂之未發曰未發之前不是
瞑然不省怎生說做静得然知覺雖是動不害其為
未動若喜怒哀樂則又别也曰恐此處知覺雖是動
而喜怒哀樂却未發否先生首肯曰是下面說復見
天地之心說得好復一陽生豈不是動曰一陽雖動
然未發生萬物便是喜怒哀樂未發否曰是(淳)
問前日論既有知覺却是動也某彼時一(闕)言句了
及退而思大抵心本是箇活物無間於已發未發常
恁地活伊川所謂動字只似活字其曰怎生言静而
以復說證之只是明静中不是寂然不省故爾不審
是否曰說得己是了但寂字未是寂含活意感則便
動不只是昏然不省也(淳)
正淳問静中有知覺曰此是坤中不能無陽到動處却
是復只將十二卦排便見(方子)
問蘇季明問喜怒哀樂未發之前下動字下静字伊川
曰謂之静則可静中須有物始得所謂静中有物者
莫是喜怒哀樂雖未形而含喜怒哀樂之理否曰喜
怒哀樂乃是感物而有猶鏡中之影鏡未照物安得
有影曰然則静中有物乃鏡中之光明曰此却說得
近似但只是比類所謂静中有物者只是知覺便是
曰伊川却云纔說知覺便是動曰此恐伊川說得太
過若云知箇甚底覺箇甚底如知得寒覺得煖便是
知覺一箇物事今未曾知覺甚事但有知覺在何妨
其為静不成静坐便只是瞌睡(文蔚)
問程子云須是静中有物始得此莫是先生所謂知覺
不昧之意否曰此只是言静時那道理自在却不是
塊然如死底物也(端蒙)
静中有物如何曰有聞見之理在即是静中有物問敬
莫是静否曰敬則自然静不可將静來喚做敬(去偽)
問伊川言静中須有物始得此物云何曰只太極也(洽)
蘇季明嘗患思慮不定或思一事未了他事如麻又生
伊川曰不可此不誠之本也須是事事能專一時便
好不拘思慮與應事皆要專一而今學問只是要一
箇專一若參禪修飬亦皆是專一方有功修飬家無
底事他硬想成有釋氏有底硬想成無只是專一然
他底却難自家道理本來却是有只要人去理會得
却甚順却甚易或問專一可以至誠敬否曰誠與敬
不同誠是實理是人前輩後都恁地做一件事直是
做到十分便是誠若只做得兩三分說道今且謾恁
地做恁地也得不恁地也得便是不誠敬是戒謹恐
懼意又問恭與敬如何曰恭是主容貎而言(貎曰恭手容恭)
敬是主事而言(執事敬事思敬)問敬如何是主事而言曰而
今做一件事須是專心在上面方得不道是不好事
而今若讀論語心又在孟子上如何理會得若做這
一件事心又在那事永做不得又曰敬是畏底意思
又曰敬是就心上說恭是對人而言又曰若有事時
則此心便即專在這一事上無事則此心湛然又曰
恭是謹敬是畏莊是嚴嚴威儼恪非所以事親是莊
於這處使不得若以臨下則須是莊臨之以莊則敬
不莊以涖之則民不敬(賀孫)
問以心使心此句有病否曰無病其意只要此心有所
王宰(燾)
問以心使心如何曰平使之今人都由心則是妄使矣
(恐有誤字可學)
大率把捉不定皆是不仁問曰心之本體湛然虚明無
一毫私欲之累則心德未嘗不存矣把捉不定則為
私欲所亂是心外馳而其德亡矣曰如公所言則是
把捉不定故謂之不仁今此但曰皆是不仁乃是言
惟其不仁所以致把捉不定也(端蒙)
心定者其言重以舒兩句言發於心心定則言必審故
的確而舒遲不定則内必紛擾有不待思而發故淺
易而急廹此亦志動氣之驗也(直卿端蒙)
明道在扶溝時謝游諸公皆在彼問學明道一日曰諸
公在此只是學某說話何不去力行二公云某等無
可行者明道曰無可行時且去静坐盖静坐便是涵
飬得本原稍定雖是不免逐物及自覺而收斂歸來
也有箇著落譬如人出外去才歸家時便自有箇著
身處若是不曾存飬得箇本原茫茫然逐物在外便
要收斂歸來也無箇著身處也(廣)
伊川見人静坐如何便歎其善學曰這却是一箇總要
處
安卿問伊川言目畏尖物此理須克去室中率置尖物
必不刺人此是如何曰疑病每如此尖物元不曾刺
人他眼病只管見尖物來刺人耳伊川又一處說此
稍詳有人眼病嘗見獅子伊川教他見獅子則捉來
其人一面去捉捉來捉去捉不著遂不見獅子了(㝢)
(第五卷)
問前輩說治懼室中率置尖物曰那箇本不能害人心
下要恁地懼且習教不如此妄怕問習在危階上行
底亦此意否曰那箇却分明是危只教習教不怕著
問習得不怕少間到危疑之際心亦不動否曰是如
此(胡泳)
或問程子有言舍己從人最為難事己者我之所有雖
痛舍之猶懼守己者固而從人者輕也此說發明得
好曰此程子為學者言之若聖人分上則不如此也
無適也無莫也義之與比曰痛舍則大段費力矣(廣)
問饑食渴飲冬裘夏葛何以謂之天職曰這是天教我
如此饑便食渴便飲只得順他窮口腹之欲便不是
盖天只教我饑則食渴則飲何曾教我窮口腹之欲
(淳)
問取甥女歸嫁一段與前孤孀不可再嫁相反何也曰
大綱恁地但人亦有不能盡者(淳第六卷)
問程子曰義安處便為利只是當然而然便安否曰是
也只萬物各得其分便是利君得其為君臣得其為
臣父得其為父子得其為子何利如之此利字即易
所謂利者義之和利便是義之和處然那句解得不
似此語却親切正好去解那句義初似不和而却和
截然不可犯似不和分别後萬物各得其所便是和
不和生於不義義則和而無不利矣(淳㝢錄云義則無不和和則)
(無不利矣第七卷)
程子曰為政須要有綱紀文章謹權審量讀法平價皆
不可闕所謂文章者便是文飾那謹權審量讀法平
價之類耳(僴第八卷)
問必有關睢麟趾之意然後可以行周官之法度只是
要得誠意素孚否曰須是自閨門衽席之微積累到
薰蒸洋溢天下無一民一物不被其化然後可以行
周官之法度不然則爲王莽矣揚雄不曾說到此後
世論治皆欠此一意(淳)
問介甫言律一條何意也曰伯恭以凡事皆具惟律不
說偶有此條遂謾載之(淳第九卷)
律是八分書言入分方是(方子)
律是八分書是欠些教化處(必大)
不安今之法令謂在下位者(閎祖第十卷)
厚之問感慨殺身者易從容就義爲難如何是從容就
義曰從容謂徐徐但義理不精則思之再三或汨於
利害却悔了此所以爲難曰管仲如何曰管仲自是
不死不問子糾正不正(可學)
厚之問伊川不答温公給事中事如何曰自是不容預
如兩人有公事在官爲守令者來問自不當答問者
已是失曰此莫是避嫌否曰不然本原已不是與避
嫌異(可學)
游定夫編明道語言釋氏有敬以直内無義以方外呂
與叔編則曰有敬以直内無義以方外則與直内底
也不是又曰敬以直内所以義以方外也又曰游定
夫晚年亦學禪(節第十三卷)
問佛家如何有敬以直内曰他有箇覺察可謂敬以直
内然與吾儒亦不同他本是箇不耐煩底人故盡欲
掃去吾儒便有是有無是無於應事接物只要處得
是(幹)
問顔子春生孟子并秋殺盡見曰仲尼無不包顔子方
露出春生之意如無伐善無施勞是也使此更不露
便是孔子孟子便是秋殺都發出來露其才如所謂
英氣是發用處都見也又曰明道下二句便是解上
三句獨時焉而已難曉(伯羽第十四卷)
問孟子則露其才蓋以時焉而已直卿云或曰非當如
此蓋時出之耳或曰戰國之習俗如此或曰世衰道
微孟子不得已焉耳三者孰是曰恐只是習俗之說
較穏大抵自堯舜以來至於本朝一代各自是一樣
氣象不同(伯羽)
問孟子露其才蓋亦時然而已豈孟子亦有戰國之習
否曰亦是戰國之習如三代人物自是一般氣象左
傳所載春秋人物又是一般氣象戰國人物又是一
般氣象(淳)
論大成從祀因問伊川於毛公不知何所主而取之曰
程子不知何所見而然嘗考之詩傳其緊要處有數
處如關雎所謂夫婦有别則父子親父子有親則君
臣敬君臣敬則朝廷正朝廷正則王化成要之亦不
多見只是其氣象大槩好問退之一文士耳何以從
祀曰有闢佛老之功曰如程子取其原道一篇蓋嘗
讀之只打頭三句便也未穏曰且言其大槩耳便如
董仲舒也則有疎處蜚卿曰伊川謂西銘乃原道之
祖如何曰西銘更從上面說來原道言率性之謂道
西銘連天命之謂性說了道夫問如他說定名虚位
如何曰後人多譏議之但某嘗謂便如此說也無害
蓋此仁也此義也便是定名此仁之道仁之德此義
之道義之德則道德是總名乃虚位也且須知他此
語爲老子說方得蓋老子謂失道而後德失德而後
仁失仁而後義失義而後禮失禮而後智所以原道
後面又云吾之所謂道德合仁與義言之也須先知
得他爲老子設方看得曰如他謂軻之死不得其傳
程子以爲非見得真實不能出此語而屏山以爲孤
聖道絶後學如何先生笑曰屏山只要說釋子道流
皆得其傳耳又問如十論之作於夫子全以死生爲
言似以此爲大事了久之乃曰他本是釋學但只是
翻謄出來說許話耳(道夫)
問諸葛亮有儒者氣象如何曰孔明學不甚正但資質
好有正大氣象問取劉璋一事如何曰此却不是又
問孔明何故不能一天下曰人謂曹操父子爲漢賊
以某觀之孫權真漢賊耳先主孔明正做得好時被
孫權來戰兩陣到這裏便難向前了權又結托曹氏
父子權之爲人正如偷去劉氏一物知劉氏之興必
來取此物不若結托曹氏以賊托賊使曹氏勝我不
害守得一隅曹氏亡則吾亦初無利害(煇)
遺書第一卷言韓愈近世豪傑揚子雲豈得如愈第六
卷則曰揚子之學實韓子之學華華則涉道淺二說
取予似相牴牾曰只以言性論之則楊子善惡混之
說所見僅足以比告子若退之見得到處却甚峻絶
性分三品正是說氣質之性至程門說破氣字方有
去著此退之所以不易及而第二說未得其實也(謨)
自古罕有人說得端的惟退之原道庶幾近之却說見
大體程子謂能作許大識見尋求真個如此他資才
甚高然那時更無人制服他便做大了謂世無孔子
不當在弟子之列文中子不曾有說見道體處只就
外面硬生許多話硬將古今事變來厭捺說或笑似
太公家教(淳)
明道行狀說孝弟禮樂處上兩句說心下兩句說用(可學)
問盡性至命必本於孝弟盡性至命是聖人事然必從
孝弟做起否曰固是又問伊川說就孝弟中便可盡
性至命今時非無孝弟人而不能盡性至命者由之
而不知也謂即孝弟便可至命看來孝弟上面更有
幾多事如何只是孝弟便至命曰知得這孝弟之理
便是盡性至命也只如此若是做時須是從孝弟上
推將去方始知得性命如孝弟爲仁之本不成孝弟
便是仁了但是爲仁自孝弟始若是聖人如舜之孝
王季之友便是盡性至命事又問程子以窮理盡性
至命爲一事横渠以爲不然曰若是學者便須節節
做去若是聖人便只是一事二先生說須逐箇看問
季路問鬼神章先生意曰如此蓋幽明始終固無二
理然既是人便與神自是各一箇道理既是生便與
死各自一箇道理所以程先生云一而二二而一也
曰他己說出但人不去看有王某者便罵學不躐等
之說說只是一箇道理看來他却只見箇一字不見
箇二字又有說判然是兩物底似又見箇二字不見
箇一字且看孔子以未能對焉能說便是有次第了
(䕫孫)
問周子窗前草不除去云與自家意思一般此是取其
生生自得之意邪抑於生物中欲觀天理流行處耶
曰此不要解得那田地自理會得須看自家意思與
那草底意思如何是一般(淳道夫錄云難言須是自家到那地位方看得要)
(須見得那草與自家意思一般處)
問周子窗前草不除去即是謂生意與自家一般曰他
也只是偶然見與自家意思相契又問横渠驢鳴是
天機自動意思曰固是但也是偶然見他如此如謂
草與自家意一般木葉便不與自家意思一般乎如
驢鳴與自家呼喚一般馬鳴却便不與自家一般乎
問程子觀天地生物氣象也是如此曰他也只是偶
然見如此便說出來示人而今不成只管去守看生
物氣象問觀雞雛可以觀仁此則須有意謂是生意
初發見處曰只是爲他皮殼尚薄可觀大雞非不可
以觀仁但爲他皮殼粗了(䕫孫)
必大曰子厚聞皇子生喜甚見飢殍食便不美者正淳
嘗云與人同休戚陸子夀曰此主張題目耳先生問
曾致思否對曰皆是均氣同體惟在我者至公無私
故能無間斷而與之同休戚也曰固是如此然亦只
說得一截如此說時真是主張題目實不曾識得今
土木何嘗有私然與他物不相管人則元有此心故
至公無私便都管攝之無間斷也(必大)
朱子語類卷九十六
