朱子語類卷三十八
論語二十
鄉黨篇
總論
鄉黨記聖人動容周旋無不中禮(泳)
如鄉黨說聖人容色處是以有事觀聖人如言燕居申
申夭夭是以無事時觀聖人學者於此又知得聖人
無時無處而不然(燾)
鄉黨一篇自天命之謂性至道不可須臾離也皆在裏
面許多道理皆自聖人身上迸出来惟聖人做得甚
分曉故門人見之熟是以紀之詳也
問看論語及鄉黨之半曰覺公看得淺未甚切已終了
鄉黨篇更須從頭温一過許多說話盡在集注中(賀孫)
問賀孫讀鄉黨已終覺得意思如何曰見得段段都是
道理合着如此不如此定不得纔有些子不如此心
下便不安曰聖賢一句是一箇道理要得教人識着
都是要人收拾已放之心所謂學問之道無他求其
放心而已非是學問只在求放心非把求放心為學
問工夫乃是學問皆所以求放心如詩三百一言以
蔽之曰思無邪大要皆欲使人思無邪而已(賀孫)
第一節(鄉黨宗廟朝廷言貌不同)
看鄉黨篇須以心體之孔子於鄉黨恂恂如也似不能
言者如何是似不能言者宗廟朝廷便便言唯謹如
何是便便言唯謹朝與下大夫言侃侃如也與上大
夫言誾誾如也如何是侃侃如何是誾誾(義剛錄云看鄉黨一)
(篇須是想像他恂恂是如何誾誾是如何不可一滚看)
問先生解侃侃誾誾四字不與古注同古注以侃侃為
和樂誾誾為中正曰衎字乃訓和樂與此侃字不同
說文以侃為剛直後漢書中亦云侃然正色誾誾是
和說而諍此意思甚好和說則不失事上之恭諍則
又不失自家義理之正(廣)
或問鄉黨如恂恂侃侃之類曰如此類解說則甚易須
是以心體之真自見箇氣象始得(士毅)
問孔子於鄉黨恂恂如也似不能言者或有大是非利
害似不可不說所謂似不能言者恐但當以卑遜為
主所以說似不能言曰不是全不說但較之宗廟朝
廷為不敢多說耳問其在宗廟朝廷集注云宗廟禮
法之所在在宗廟則每事問固是禮法之所在不知
聖人還已知之而猶問還以其名物制度之非古而
因訂之曰便是這處某嘗道是孔子初仕時如此若
初来問一番了後番番来番番問恐不如此孰謂鄹
人之子知禮乎呼曰鄹人之子是與孔子父相識者
有此語多應是孔子初年(賀孫)
第二節(在朝廷事上接下不同)
亞夫問朝與下大夫言侃侃如也與上大夫言誾誾如
也曰侃侃是剛直貌以其位不甚尊故吾之言可得
而直遂至於上大夫之前則雖有所諍必須有含蓄
不盡底意思不如侃侃之發露得盡也閔子侍側一
章義亦如此(時舉)
問注云侃侃剛直誾誾是和悅而諍不知諍意思如何
曰說道和悅終不成一向放倒了到合辨别處也須
辨别始得内不失其事上之禮而外不至於曲從如
古人用這般字不是只說字義須是想像這意思是
如此如恂恂皆是有此意思方下此字如史記云魯
道之衰洙泗之間齗齗如也(齗誾字同)這正見和悅而諍
底意思當道化盛時斑白者不提挈不負戴於道路
少壯者代其事到周衰少壯者尚欲執其任而老者
自不肯安爭欲自提挈自負戴此正是和悅而諍(賀孫)
誾誾說文云和悅而諍看得字義是一難底字緣有爭
義漢志洙泗之間齗齗義一同兩齒相斷(泳)
漢書諸尚書爭一件事其中有云誾誾侃侃得禮之容
緘嘿邪心非朝廷福(泳)
第三節(為君擯相)
問賓不顧矣曰古者賓退主人送出門外設兩拜賓更
不顧而去國君於列國之卿大夫亦如此(燾)
問君召使擯擯如其命數之半如上公九命則擯者五
人以次傳命曰古者擯介之儀甚煩如九命擯五人
介則如命數是九人賓主相見自擯以下列兩行行
末相近如主人說一句主人之擯傳許多擯者訖又
交過末介傳中介直至賓之上介方聞之賓(賀孫)
古者相見之禮主人有擯賓有介賓傳命於上介上介
傳之次介次介傳之末介末介傳之末擯末擯傳之
次擯次擯傳之上擯上擯傳之主人然後賓主方相
見又曰看来古人大故淳朴人君出命不甚會說話
所以着人代他說話(燾)
植舉注云揖左人則左其手揖右人則右其手揖左人
傳命出也揖右人傳命入也曰然(植)
集注引晁氏說謂孔子無使擯執圭之事正淳曰定公
十年夾谷之會孔子相恐即擯相之相曰相自是相
擯自是擯相是相其禮儀擯是傳道言語故擯用命
數之半以次傳說(必大今集注無)
第四節(在朝之容)
立不中門行不履閾注云棖闑之間由闑右不踐閾只
是自外入右邊門邊乃君出入之所闑如一木拄門
如今人多用石墩當兩門中臣傍闑右邊出入(此右字自)
(内出而言賀孫)
棖如今衮頭相似闑當中礙門者今城門有之古人常
揜左扉人君多出在門外見人所以當棖闑之間為
君位(泳)
問立不中門或問謂門之左右扉各有中其制可考否
曰門之中有闑扉之兩旁有棖棖闑之間即中古人
常闔左扉所謂中門者謂右扉之中也(必大)
蕭問過位色勃如也位謂門屏之間人君宁立之處曰
古今之制不同今之朝儀用秦制也古者朝會君臣
皆立故史記謂秦王一旦捐賓客而不立朝君立於
門屏之間屏者乃門間蕭墻也今殿門亦設之三公
九卿以下設位於廷中故謂之三槐九棘者廷中有
樹處公卿位當其下也(雉)
過位注云君之虚位謂門屏之間曰如今人廳門之内
屏門之外似周禮所謂外朝也(植)
問復其位踧踖如也曰此是到末梢又結筭則箇若衆
人到末梢便撤了聖人則始乎敬終乎敬故到末梢
又整頓則箇(燾)
第五節(為君聘)
上如揖下如授舊說亦好但此方說升堂時其容如此
既升堂納圭於君前即不復執之以下故說做下堂
不得所以只用平衡之說言之上下謂執圭之高低
也(必大)
執圭上如揖下如授前軰多作上階之上下階之下其
實既下則已不用笏往往授介者只是高不過於揖
故如揖下不低於授故如授(賀孫)
享禮有容色曰聘但以圭至享則更用圭璧庭實(植)
問聘享之禮曰正行聘禮畢而後行享禮聘是以命圭
通信少間仍舊退還命圭享是獻其圭璧琮璜非命
圭也幣皮輿馬之類皆拜跪以獻退而又以物獻其
夫人凡三四次方畢所獻之物皆受但少間别有物
回之又問庭實曰皮幣輿馬皆陳之扵庭實私覿是
所遣之大夫既以君命行聘享之禮畢却行私禮参
見他國之君也(燾)
享禮有容色儀禮謂發氣滿容何故如此曰聘是初見
時故其意極於恭肅既聘而享則用圭璧以通信有
廷實以將其意比聘時漸紓也(聘禮篇廣)
私覿愉愉曰聘者享禮乃其君之信私覿則聘使亦有
私禮物與所聘之國君及其大臣(植)
第六節(衣服之制)
君子不以紺緅飾紅紫不以為䙝服今反以紅紫為朝
服(賀孫)
紺是而今深底鴉青色(義剛)
紺深青揚赤色揚浮也(植)
問緅以飾練服緅是絳色練服是小祥後喪服如何用
絳色以為飾曰便是不可曉此箇制度差異絳是淺
紅色紺是青赤色如今之閃青也(廣)
問紅紫且近於婦人女子之服不知古之婦人女子亦
多以紅紫為服否曰此亦不可知但據先儒如此說
耳(廣)
蒨纁絳朱此紅之染數一入為蒨再入為纁三入為絳
四入為朱(子蒙)
當暑袗絺綌必表而出之與蒙彼縐絺有兩說(泳)
裘乃純用獸皮而加裏衣如今之貂裘或問狐白裘曰
是集衆狐為之(植)
第七節(謹齋事)
眀衣即是箇布衫長一身有半欲蔽足爾又曰即浴衣
也見玉藻注(植)
問變食謂不飲酒不茹葷而今之致齋者有酒何也曰
飲酒非也但禮中亦有飲不至醉之說(廣)
問齋必變食曰葷是不食五辛(㽦)
第八節(飲食之制)
一言一語一動一作一坐一立一飯一食都有是非是
底便是天理非底便是人欲如孔子失飪不食不時
不食割不正不食不多食無非天理如口腹之人不
時也食不正也食失飪也食便都是人慾便都是逆
天理如只喫得許多物事如不當喫纔去貪喫不住
都是逆天理看道理只管進只管細便好只管見上
面只管有一重方好如一物相似剥一重又剥一重
又有一重又剥一重剥到四五重剥得許多皮殼都
盡方見真寔底今人不是不理會道理只是不肯仔
細只守著自底便了是是非非一向都沒分别如詖
淫邪遁之辭也不消得辨便說道是他自陷自蔽自
如此且恁地和同過也不妨(賀孫)
問割不正不食與席不正不坐此是聖人之心純正故
日用間纔有不正處便與心不相合心亦不安曰聖
人之心無毫釐之差謂如事當恁地做時便硬要恁
地做且如不得其醬不食這一物合用醬而不得其
醬聖人寧可不喫盖皆欲得其當然之則故也又問
注云精鑿也曰是插教那米白着(燾)
不得其醬不食其字正緊要其醬如魚膾芥醬之類(閑祖)
不得其醬非今所謂醬如禮記内則中有數般醬隨所
用而不同(植)
肉雖多不使勝食氣非特肉也凡蔬果之類皆不可勝
食氣(泳)
第十節(居鄉之事)
問鄉人儺朝服而立於阼階集注云庶其依已而安或
云存室神盖五祀之属子孫之精神即祖考之精神
故祖考之精神依於已若門行戸竈之属吾身朝夕
之所出處則鬼神亦必依已而存曰然一家之主則
一家之鬼神属焉諸侯守一國則一國鬼神属焉天
子有天下則天下鬼神属焉看来為天子者這一箇
神眀是多少大如何有些子差忒得若縱欲無度天
上許多星辰地下許多山川如何不變怪蔡云子陵
足加帝腹便見客星侵帝座曰殷之未喪師克配上
帝紂未做不好時便與天相配是甚細事(賀孫)
第十一節(與人交之誠意)
蘇實問問人於他邦再拜而送之曰古人重此禮遣使
者問人於他邦則主人拜而送之從背脊後拜潘子
善因言浙中若納婦嫁娶盛禮時遣人入傳語婚姻
之家亦拜送之至反命則不拜也(植)
問康子饋藥拜而受之看此一事見聖人應接之問義
理發見極其周密曰這般所在却是龜山看得仔細
云大夫有賜拜而受之禮也未達不敢嘗所以慎疾
必告之直也直而有禮故其直不絞龜山為人粘泥
故說之較密(賀孫)
第十三節(事君之禮)
君祭先飯尋常則主人延客祭如世俗出坐之類今侍
食於君君祭則臣先自喫飯若為君嘗食然不敢當
客禮也饍人取那飲食来請君祭(泳)
問疾君視之方東首常時首當在那邊禮記自云寝常
當東首矣平時亦欲受生氣恐不獨於疾時為然曰
常時多東首亦有隨意卧時節如記云請席何向請
袵何趾這見得有隨意向時節然多是東首故玉藻
云居常當戸寝常柬首也常寝於北牖下君問疾則
移南牖下(賀孫)
問病者居北牖之義曰是就北牖下安牀睡因君来故
遷之南牖下使以南面視已耳(義剛)
第十四節(交朋友之義)
問朋友死無所歸曰於我殯朋友之饋非祭肉不拜朋
友之義固當如此後世同志者少而汎然交處者多
只得隨其淺深厚薄度吾力量為之寧可過厚不可
過薄曰朋友交游固有淺深若泛然之交一一要周
旋也不可於自家情分稍厚自著如此須是情文相
稱若泛泛施之却是曲意徇物古人於這般所在自
分眀如交友稱其信也執友稱其仁也自有許多樣
又如於師吾哭諸寝朋友哭諸寝門之外所知哭於
野恩義自有許多節(賀孫)
第十五節(容貌之變)
問記云若有疾風迅雷甚雨雖夜必興衣服冠而坐看
来不如此定是不安但有終日之雷終夜之雨如何
得常如此曰固當常如此但亦主於疾風迅雷甚雨
若平平底雷風雨也不消如此問當應接之際無相
妨否曰有事也只得應(賀孫)
第十六節(升車之容)
立之說車中不内顧一章曰立視五巂式視馬尾盖巂
是車輪一轉之地車輪高六尺圍三徑一則闊丈八
五轉則正為九丈矣立視雖遠亦不過此(時舉)
朱子語類卷三十八
