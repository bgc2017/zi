朱子語類卷八十五
禮二
儀禮
緫論
河間獻王得古禮五十六篇想必有可觀但當時君臣
間有所不曉遂至無傳故先儒謂聖經不亡於秦火
而壊於漢儒其說亦好温公論景帝太子既亡當時
若立獻王為嗣則漢之禮樂制度必有可觀又致堂
謂武帝若使董仲舒為相汲黯為御史大夫則漢治
必盛某常謂若如此差除那裏得來(廣)
先王之禮今存者無幾漢初自有文字都無人收拾河
間獻王既得雅樂又有禮書五十六篇惜乎不見於
後世是當時儒者專門名家自一經之外都不暇講
况在上又無興禮樂之主故胡氏說道使河間獻王
為君董仲舒為相汲黯為御史則漢之禮樂必興這
三箇差除豈不甚盛(賀孫)
今儀禮多是士禮天子諸候喪祭之禮皆不存其中不
過有些小朝聘燕饗之禮自漢以來凡天子之禮皆
是將士禮來增加為之河間獻王所得禮五十六篇
却有天子諸侯之禮故班固謂愈於推士禮以為天
子諸侯之禮者班固作漢書時此禮猶在不知何代
何年失了可惜可惜(廣賀孫錄略)
禮書如儀禮尚完備如他書(儒用)
儀禮不是古人預作一書如此初間只以義起漸漸相
襲行得好只管巧至於情文極細密極周到處聖人
見此意思好故錄成書只看古人君臣之際如公前
日所畫圖子君臨臣喪坐撫當心腰絰而踊今日之
事至於死生之際恝然不相關不啻如路人所謂君
臣之恩義安在祖宗時於舊執政喪亦親臨渡江以
來一向廢此只秦檜之死高宗臨之後來不復舉如
陳福公壽皇眷之如此隆至其死亦不親臨祖宗凡
大臣死遠地不及臨者必遣郎官往弔壽皇凡百提
掇得意思這般處却恁地不覺今日便一向廢却(賀孫)
禮有經有變經者常也變者常之變也先儒以曲禮為
變禮看來全以為變禮亦不可蓋曲者委曲之義故
以曲禮為變禮然毋不敬安定辭安民哉此三句豈
可謂之變禮先儒以儀禮為經禮然儀禮中亦自有
變變禮中又自有經不可一律看也禮記聖人說禮
及學者問答處多是說禮之變上古禮書極多如河
間獻王收拾得五十六篇後來藏在秘府鄭元軰尚
及見之今注䟽中有引援處後來遂失不傳可惜可
惜儀禮古亦多有今所餘十七篇但多士禮耳(僴)
儀禮是經禮記是解儀禮如儀禮有冠禮禮記便有冠
義儀禮有昏禮禮記便有昏義以至燕射之類莫不
皆然只是儀禮有士相見禮禮記却無士相見義後
來劉原父補成一篇文蔚問補得如何曰他亦學禮
記下言語只是解他儀禮(文蔚)
魯共王壊孔子宅得古文儀禮五十六篇其中十七篇
與高堂生所傳十七篇同鄭康成注此十七篇多舉
古文作某則是他當時亦見此壁中之書不知如何
只解此十七篇而三十九篇不解竟無傳焉(義剛)
儀禮䟽說得不甚分明温公禮有疎漏處高氏送終禮
勝得温公禮(義剛)
劉原父補亡記如士相見義公食大夫義儘好蓋偏會
學人文字如今人善為百家書者乂如學古樂府皆
好意林是專學公羊亦似公羊其他所自為文章如
雜著等却不甚佳(人傑)
永嘉張忠甫所校儀禮甚仔細然却於目錄中冠禮玄
端處便錯了但此夲較他夲為最勝(賀孫)
陳振叔亦儘得其說儀禮云此乃是儀更須有禮書儀
禮只載行禮之威儀所謂威儀三千是也禮書如云
天子七廟諸候五大夫三士二之類是說大經處這
是禮須自有箇文字(賀孫)
士冠
問士冠禮筮于廟門其禮甚詳而昏禮止云將加諸卜
占曰吉既無筮而卜禮略何也曰恐卜筮通言之又
問禮家之意莫是冠禮既詳其筮則於昏禮不必更
詳且從省文之義如何曰亦恐如此然儀禮中亦自
有不備處如父母戒女止有其辭而不言於某處之
類(人傑)
問宿賓曰是戒肅賓也是隔宿戒之(燾)
古朝服用布祭則用絲詩絲衣繹賓尸也皮弁素積皮
弁以白鹿皮為之素積白布為裙(泳)
問士冠禮有所謂始加再加三加如何曰所謂三加彌
尊只是三次加初是緇布冠以麄布為之次皮弁次
爵弁諸家皆作畫爵看來亦只是皮弁模樣皆以白
皮為之緇布冠古來有之初是緇布冠齊則緇之次
皮弁者只是朝服爵弁士之祭服周禮爵弁居五冕
之下又問致美乎黻冕注言皆祭服也黻冕恐不全
是祭服否曰祭服謂之黻冕朝服謂之韠如詩鞸琫
有珌内則端鞸紳皆是問士冠禮一加再加言吉月
令月至三加言以歲之正不知是同時否曰只是一
時節行此文自如此說加緇布冠少頃又更加皮弁
少頃又更加爵弁然後成禮如温公冠禮亦倣此初
褁巾次帽次幞頭又問黻冕黻蔽膝也以韋為之舜
之畫衣裳有黼黻絺繡不知又如何畫於服上曰亦
有不可曉黻在裳之前亦畫黻於其上(㝢)
陳仲蔚問冠儀曰凡婦人見男子每先一拜男拜則又
答拜再拜亦然若子冠則見母亦如之重成人也尋
常則不如此但古人無受拜禮雖兄亦答拜君亦然
但諸侯見君則兩拜還一拜(義剛)
冠者見母與兄弟而母與兄弟皆先拜此一節亦差異
昏禮亦然婦始見舅姑舅姑亦拜(義剛)
士冠禮始冠緇布冠冠而弊之弊是不用也(義剛)
士昏
儀禮昏禮下達用鴈注謂在下之人達二家之好而用
鴈非也此只是公卿大夫下達庶人皆用鴈後得陸
農師解亦如此說陸解多杜撰亦煞有好處但簡略
難看陳祥道禮書考得亦穏(淳義剛錄云擇之云自通典後无人理會禮)
(本朝但有陳祥道陸佃略理會來曰陳祥道理會得也穏陸農師也有好處但杜撰處多如儀禮云云)
問昏禮用鴈壻執鴈或謂取其不再偶或謂取其順隂
陽往來之義曰士昏禮謂之攝盛蓋以士而服大夫
之服(爵弁)乘大夫之車(墨車)則當執大夫之贄前說恐傅
會又曰重其禮而盛其服(賜)
或問禮經婦三月而後廟見與左氏不同曰左氏說禮
處多與禮經不同恐是當時俗禮非必合於禮經又
問既為婦便當廟見必三月之久何邪曰三月而後
事定三月以前恐更有可去等事至三月不可去則
為婦定矣故必待三月而后廟見或曰未廟見而死
則以妾禮葬之曰歸葬於婦氏之黨(文蔚)
鄉飲酒
鄉飲酒云笙入樂南陔白華華黍想是笙入吹此詩而
樂亦奏此詩樂便是衆樂皆奏之也
聘禮
問聘禮所言君行一臣行二之義曰君行步闊而遲臣
行步狹而疾故君行一步而臣行兩步蓋不敢同君
之行而踐其跡也國語齊君晏子行子貢怪之問孔
子君臣交際之禮一段說得甚分曉(僴)
公食大夫禮
公食大夫禮乃是專饗大夫為主人者時出勸賓賓辭
而獨饗(人傑)
覲禮
天子常服皮弁惟諸侯來朝見於廟中服冕服用鬱鬯
之酒灌神(人傑)
覲是正君臣之禮較嚴天子當依而立不下堂而見諸
侯朝是講賓主之儀天子當宁而立在路寢門之外
相與揖遜而入(義剛)
喪服經傳
今人齊衰用布太細又大功小功皆用苧布恐皆非禮
大功須用市中所賣火麻布稍細者或熟麻布亦可
小功須用虔布之屬古者布帛精粗皆有升數所以
說布帛精麄不中度不鬻於市今更無此制聽民之
所為所以倉卒難得中度者只得買來自以意擇製
之爾(僴)
喪服葛布極粗非若今之細也(僴)
緦十五升抽其半者是一&KR3149;只用一經如今廣中有一
種疎布又如單經黃草布皆只一經也然小功十二
升則其縷反多於緦矣又不知是如何(閎祖)
問温公儀首絰綴於冠而儀禮䟽說别材而不相綴曰
綴也得不綴也得無緊要(淳)
堯卿問絰帶之制曰首絰大一搤只是拇指與第二指
一圍腰絰較小絞帶又小於腰絰腰絰象大帶兩頭
長垂下絞帶象革帶一頭有扣子以一頭串於中而
束之緫如今之髻巾括髮是束髮為髻安卿問鄭氏
儀禮注及䟽以男子括髮與免及婦人髽皆云如著
幓頭然所謂幓頭何也曰幓頭只如今之掠頭編子
自項而前交於額上却繞髻也免或讀如字謂去冠
又問婦人首絰之制曰亦只是大麻索作一環耳(幓音)
(森義剛)
或問服制曰儀禮事事都載在裏面其間曲折難行處
他都有箇措置得恰好因舉一項父卒繼母嫁後為
之服報傳曰何以期也貴終也嘗為母子貴終其恩
此為繼母服之義(賀孫)
沈存中說喪服中曾祖齊衰服曾祖以上皆謂之曾祖
恐是如此如此則皆合有齊衰三月服看來高祖死
豈有不為服之理須合行齊衰三月也伊川頃言祖
父母喪須是不赴舉後來不曾行法令雖無明文看
來為士者為祖父母朞服内不當赴舉(僴)
沈存中云高祖齊衰三月不特四世祖為然自四世以
上凡建事皆當服衰麻三月高祖蓋通稱耳(閎祖)
問某人不肯丁所生母憂曰禮為所生父母齊衰杖期
律文許申心喪若所生父再娶亦當從律某人是也
又問若所生父與所繼父俱再娶當持六喪乎曰固
是又問先儒争濮議事曰此只是理會稱親當時蓋
有引戾園事欲稱皇考者乂問稱皇考是否曰不是
然近世儒者亦有多言合稱皇考者(人傑)
儀禮期喪條内注說國君有疾不能為祖父母曾祖父
母服則世子斬又曰君喪皆斬說已分明天子無期
喪凡有服則必斬三年(淳)
因言孫為人君為祖承重頃在朝檢此條不見後歸家
檢儀禮䟽說得甚詳正與今日之事一般乃知書多
看不辦舊來有明經科便有人去讀這般書注䟽都
讀過自王介甫新經出廢明經學究科人更不讀書
卒有禮文之變更無人曉得為害不細如今秀才和
那夲經也有不看底朝廷更要將經義賦論策頒行
印下教人在(僴)
無大功尊父母夲是期加成三年祖父母世父母叔父
母夲是大功加成朞其曾祖父母小功及從祖伯父
母叔父母小功者乃正服之不加者耳(閎祖)
母之姊妹服反重於母之兄弟緣於兄弟既嫁則降服
而於姊妹之服則未嘗降故為子者於舅服緦於姨
母服小功也(賀孫)
舅於甥之妻有服甥之妻於夫之舅却無服也可疑恐
是舅則從父身上推將來故廣甥之妻則從夫身上
推將來故狹(義剛)
禮妻之父曰舅謂我舅者吾謂之甥古禮甥字用處極
多如壻謂之甥姑之子亦曰甥或問姪字夲非兄弟
之子所當稱曰然伊川嘗言之胡文定家子弟稱猶
子禮兄弟之子猶子也亦不成稱呼嘗見文定家將
伊川語錄凡家書說姪處皆作猶子私常怪之後見
他夲只作姪字乃知猶子字文定所改以伊川嘗非
之故也殊不知伊川雖非之然未有一字替得亦且
只得從俗若改為猶子豈不駭俗據禮兄弟之子當
稱從子為是自曾祖而下三代稱從子自高祖四世
而上稱族子(僴)
始封之君不臣其兄弟封君之子不臣其諸父不忘其
舊也(公謹)
喪服五服皆用麻朋友麻是加麻於弔服之上麻謂絰
也(閎祖)
問改葬緦鄭玄以為終緦之月數而除服王肅以為葬
畢便除如何曰如今不可考禮宜從厚當如鄭氏問
王肅以為既虞而除之若是改葬神已在廟久矣何
得虞乎曰便是如此而今都不可考看來也須當反
哭於廟問鄭氏以為只是有三年服者改葬服緦三
月非三年服者弔服加麻葬畢除之否曰然子思曰
禮父母改葬緦而除則非父母不服緦也(賀孫)
既夕
問朝祖時有遷祖奠恐在祖廟之前祖無奠而亡者難
獨享否曰不須如此理會禮說有奠處便是合有奠
無奠處便合無奠更何用疑其他可疑處却多如温
公儀斬齊古制而功緦又却不古制是何說也古者
五服皆用麻但有等差皆有冠絰但功緦之絰小耳
今人吉服不古而凶服古亦無謂也今俗喪服之制
下用横布作欄惟斬衰用不得(淳義剛同)
少牢饋食
儀禮日用丁巳按注家說則當作丁巳蓋十干中柔日
也(雉)
儀禮饋食之詞曰適爾皇祖伯某父伯伯仲叔季也某
字也父美稱助辭也(振)
朱子語類卷八十五
