朱子語類卷一百七
朱子四(内任言丙辰後雜行)
孝宗朝
六月四日周揆令人諭意云上問朱某到已數日何不
請對遂詣閤門通進榜子有旨初七日後殿班引及
對上慰勞甚渥自陳昨日浙東提舉日荷聖恩保全
上曰浙東救荒煞究心又言蒙除江西提刑衰朽多
疾不任使令上曰知卿剛正只留卿在這裏待與清
要差遣再三辭謝方出奏劄上曰正所欲聞口奏第
一劄意言犯惡逆者近來多奏裁減死上曰似如此
人只貸命有傷風教不可不理會第四劄言科罰上
曰聞多是羅織富民第五劄讀至置將之權旁出閹
寺上曰這箇事却不然盡是採之公論如何由他對
曰彼雖不敢公薦然皆託於士大夫之公論而實出
於此曹之私意且如監司守臣薦屬吏蓋有受宰相
臺諫風旨者况此曹奸偽百出何所不可臣往蒙賜
對亦嘗以此為說聖諭謂為不然臣恐䟽遠所聞不
審退而得之士大夫與夫防夫走卒莫不謂然獨陛
下未之知耳至去者未遠而復還(謂丼昇)問上曰陛下
知此人否上曰固是但漏洩文書乃是他子弟之罪
對曰豈有子弟有過而父兄無罪然此特一事耳此
人挾勢為奸所以為盛德之累者多矣上曰高宗以
其有才薦過來對曰小人無才尚可小人有才鮮不
為惡上因舉馬蘇論才德之辯(云云)至當言責者懷
其私以緘默奏曰陛下以曾任知縣人為六院察官
闕則取以充之雖曰親擢然其涂轍一定宰相得以
先布私恩於合入之人及當言責往往懷其私恩豈
肯言其過失上曰然近日一事可見矣至知其為贒
而用之則用之唯恐其不速聚之唯恐其不多知其
為不肖而退之則退之唯恐其不早去之唯恐其不
盡奏曰豈有慮君子太多湏留幾箇小人在裏人之
治身亦然豈有慮善太多湏留些惡在裏至軍政不
脩士卒愁怨曰主將刻剥士卒以為苞苴陞轉階級
皆有成價上曰却不聞此果有時豈可不理會卿可
子細採探却來說末後辭云照對江西係是盜賊刑
獄浩繁去處久闕官正臣今迤邐前去之任不知有
何處分上曰卿自諳練不在多囑(閎祖)
今之兵官有副都總管路鈐路分都監統領將官州鈐
轄州都監而路鈐路分統領之類多以貴游子弟處
之至如副都(總管)事體極重向以節度使為之後有以
修武郎為之者如州統領至有以下班祇應為之者
此士夫所親見只今天下無虞邊境不聳故無害萬
一略有警便難承當兵政病敗未有如今日之甚者
某屢言於夀皇夀皇謂某曰命將國之大事非朝廷
之公選即諸軍之公薦決無他也某奏云陛下但見
列薦於朝廷之上以為是皆公選而不知皆結托來
爾且如今之文臣列薦者陛下以為果皆出於公乎
不過有勢力者一書便可得夀皇曰果爾誠所當察
卿其為朕察之(道夫)
寧宗朝
初見先生即拜問云先生難進易退之風天下所共知
今新天子嗣位乃幡然一來必將大有論建先生笑
云只為當時不合出長沙在官所有召命又不敢固
辭又云今既受了侍從職名却不容便去先生云正
為如此又笑云若病得狼狽時也只得去(自修)
在講筵時論嫡孫承重之服當時不曾帶得文字行旋
借得儀禮看又不能得分曉不免以禮律為證後來
歸家檢注䟽看分明說嗣君有廢疾不任國事者嫡
孫承重當時若寫此文字出去誰人敢争此亦講學
不熟之咎(人傑)
祧僖祖之議始於禮官許及之曾三復永嘉諸公合為
一辭先生獨建不可祧之議陳君舉力以為不然趙
揆亦右陳說文字既上有旨次日引見上出所進文
字云高宗不敢祧夀皇不敢祧朕安敢祧再三以不
祧為是既退而政府持之甚堅竟不行唯謝中丞入
文字右先生之說乞且依禮官初議為樓大防所繳
卒祧僖祖云(閎祖)
先生檢熙寧祧廟議示諸生云荆公數語是甚次第若
韓維孫固張師顔等所說如何及得他最亂道是張
師顔說當時親法之議也如此是多少人說都說不
倒東坡是甚麽樣會辯也說得不甚切荆公可知是
動得人主前日所論欲祧者其說不出三項一欲祧
僖祖於夾室以順翼宣祖所祧之主祔焉但夾室乃
偏側之處若藏列祖於偏側之處而太祖以孫居中
尊是不可也一是欲祔景靈宫景靈宫元符所建貌
象西畔六人東向其四皆依道家冠服是四祖二人
通天冠絳紗袍乃是太祖太宗暗地設在裏不敢明
言某書中有一句說(云云)今既無頓處况元初奉祀
景靈宫聖祖是用簠簋籩豆又是蔬食今若祔列祖
主祭時湏用葷腥湏用牙盤食這也不可行又一項
是欲立别廟某說若立别廟湏大似太廟乃可又不
知祫祭時如何終不成四人令在那一邊幾人自在
這一廟也只是不可不知何苦如此其說不過但欲
太祖正東向之位别更無說他所謂東向又那曾考
得古時是如何東向都不曾識只從少時讀書時見
奏議中有說甚東向依稀聽得如今廟室甚狹外面
又接簷似乎闊三丈深三丈祭時各捧主出祭東向
位便在楹南簷北之間後自坐空昭在室外後却靠
實穆却在簷下一帶亦坐空如此則東向不足為尊
昭一列却有面南居尊之意古者室中之事東向乃
在西南隅所謂奧故為尊合祭時太祖位不動以群
主入就尊者左右致饗此所以有取於東向也今堂
上之位既不足以為尊何苦要如此乃使太祖無所
自出祝禹圭云僖祖以上皆不可考曰是不可考要
知定是有祖所自出不然僖祖却從平地爆出來是
甚說話問郊則如何曰郊則自以太祖配天這般事
最是宰相没主張奏議是趙子直編是他當初已不
把荆公做是了所以將那不可桃之說皆附於注脚
下又甚率略那許多要祧底話却作大字寫不知那
許多是說箇甚麽只看荆公云反屈列祖之主下祔
子孫之廟非所以順祖宗之孝心如何不說得人主
動當時上云朕聞之矍然敢不祗允這許多只閒說
只是好勝都不平心看道理又云某嘗在上前說此
上亦以為不可云高宗既不祧夀皇既不祧朕又安
可為奈何都無一人將順這好意思某所議趙丞相
白乾地不付出可怪(賀孫)
問本朝廟制韓維請遷僖祖孫固欲為僖祖立别廟王
安石欲以僖祖東向其議如何曰韓說固未是孫欲
立别廟如姜嫄則姜嫄是婦人尤無義理介甫之說
却好僖祖雖無功德乃是太祖嘗以為高祖今居東
向所謂祖以孫尊孫以祖屈者也近者孝宗祔廟趙
丞相主其事因祧宣祖乃併禧祖祧之令人毁拆僖
祖之廟當時集議某不曾預只入文字又於上前說
此事末云臣亦不敢自以為是更乞下禮官與群臣
集議趙丞相遂不付出當時曾無玷陳君舉之徒全
然不曉但謝子肅章茂獻却頗主某說又孫從之云
僖祖無功德某云且如秀才起家貴顯是自能力學
致位何預祖宗而朝廷贈官必及三代如公之說則
不必贈三代矣僖祖有廟則其下子孫當祧者置於
東西夾室於理為順若以太祖為尊而自僖祖至宣
祖反置於其側則太祖之心安乎又問趙丞相平日
信先生何故如此曰某後來到家檢渠所編本朝諸
臣奏議正主韓維等說而作小字附注王安石之說
於其下此惡王氏之僻也又問廟門堂室之制曰古
之士廟如今之五架屋以四分之一為室其制甚狹
近因在朝見太廟之堂亦淺祫祭時太祖東向乃在
虚處群穆軰簷而坐臨祭皆以帟幕圍之古人祭惟
朝踐在堂它祭皆在室中戶近東則太祖與昭穆之
位背處皆實又其祭逐廟以東向為尊配位南向若
朝踐以南向為尊則配位西向矣又問今之州縣學
先聖有殿只是一虚敞處則堂室之制不備曰古禮
無塑像只云先聖位向東又問若一一理會則更無
是處曰固是(人傑)
太廟向有十二室今祔孝宗却除了僖祖宣祖兩室止
有十一室止有八世進不及祖宗時之九退不得如
古之七豈有祔一宗而除兩祖之理况太祖而上又
豈可不存一始祖今太祖在廟而四祖並列四夾室
亦甚不便某謂止祧宣祖合存僖祖既有一祖在上
以下諸祖列于西夾室猶可或言周祖后稷以其有
功德今僖祖無功不可與后稷並論某遂言今士大
夫白屋起家以至榮顯皆說道功名是我自致何關
於乃祖乃父則朝廷封贈三代諸公能辭而不受乎
况太祖初來自尊僖祖為始祖諸公必忍去之乎某
聞一日集議遂辭不赴某若去時必與諸公合炒去
乃是陳君舉與趙子直自如此做曾三復孫逢吉亦
主他說中間若謝子肅章茂獻張春卿樓大防皆以
為不安云且待朱丈來商量曾三復乃云乘此機會
祧了這是甚麽事乘機投會恁地急某先有一奏議
投了樓張諸公上劄乞降出朱某議若某言近理臣
等敢不遵從趙子直又不付出至於乘夜撤去僖祖
室兼古時遷廟又豈應如此偶一日接奉使兩府侍
從皆出以官馹狹侍郎幕次在茶坊中而隔幕次說
及此某遂辨說一番諸公皆順聽陳君舉謂今各立
一廟周時后稷亦各立廟某說周制與今不同周時
豈特后稷各立廟雖赧王也自是一廟今立廟若大
於太廟始是尊祖今地步狹窄若别立廟必做得小
小廟宇名曰尊祖實貶之也君舉說幾句話皆是臨
時去撿注脚來說某告之云某所說底都是大字印
在那裏底却不是注脚細字向時大廟一帶十二間
前堂後室每一廟各占一間祧廟之主却在西夾室
今立一小廟在廟前不知中間如何安排後來章茂
獻謝深甫諸公皆云悔不用朱丈之說想也且恁地
說正淳欲借奏草看曰今事過了不湏看(賀孫)
集議欲祧僖祖正太祖東向之位先生以為僖祖不可
祧惟存此則順翼宣祧祖可以祔入劉知夫云諸公
議欲立僖祖廟為别廟陳君舉舍人引閟宫為故事
先生曰閟宫詩而今人都說錯了又因論周禮祀先
王以衮冕祀先公以鷩冕此乃不敢以天子之服加
先公故降一等直卿云恐不是祭以大夫之義先生
曰祭自用天子禮只服略降耳(時舉)
問甲寅祧廟其說異同曰趙丞相初編奏議時已將王
介甫之說不作正文寫只注小字在下又曰祧廟亦
無毁拆之理曰曾入文字論祧朝奏云此事不可輕
易上云說得極好以高宗朝不曾議祧孝宗朝不曾
議祧卿云不可輕易極是又奏云陛下既以臣言為
然合下臣章䟽集議却不曾降出(過)
今日偶見韓持國廟議都不成文字元祐諸賢文字大
率如此只是胡亂討得一二浮辭引證便將來立議論
抵當他人似此樣議論如何當得王介甫所以當時
只被介甫出便揮動一世更無人敢當其鋒只看王
介甫廟議是甚麽樣文字他只是數句便說盡更移
動不得是甚麽樣精神這幾箇如何當得他伊川最
說得公道云介甫所見終是高於世俗之儒又曰朱
公掞排禪學劄子其所以排之者甚正只是這般樣
論如何排得他也是胡亂討幾句引證便要斷倒他
可笑之甚(時吕正獻公作相好佛士大夫競往參禪寺院中入室陞堂者皆滿當時號為禪鑚)
(去聲故公掞上䟽乞禁止之僴)
實錄院略無統紀修撰官三員檢討官四員各欲著撰
不相統攝所修前後往往不相應先生嘗與衆議欲
以事目分之譬之六部吏部專編差除禮部專編典
禮刑部專編刑法湏依次序編排各具首末然後類
聚為書方有條理又如一事而記載不同者湏置簿
抄出與衆會議然後去取庶幾存得搃底在唯葉正
則不從(葉為檢討正修高宗實錄閎祖)
今之史官全無相統攝每人各分一年去做或有一件
事頭在第一年末稍又在第二三年者史官只認分
年去做及至把來全鬭湊不著某在朝時建議說不
要分年只分事去做且天下大事無出吏禮兵刑工
戶六件事如除拜注授是吏部事只教分得吏事底
人從建炎元年逐一編排至紹興三十二年他皆倣
此却各將來編年逐月類入衆人不從某又云若要
逐年做湏是實置三簿一簿關報上下年事首末首
當附前年某月末當附後年某月一簿承受所關報
本年合入事件一簿考異向後各人收拾得也存得
箇本又别置一簿列具合立傳者若干人某人傳當
行下某處收索行狀墓誌等文字專牒轉運司疾速
報應已到者勾銷簿未到者據數再催庶幾易集後
來去國聞此說又不行(賜)
而今史官不相統揔只是各自去書書得不是人亦不
敢改更是他書了亦不將出來據他書放那裏知他
是不是今雖有那日歷然皆是兼官無暇來修得而
今湏是别差六人鎻放那裏教他專工修方得如近
時作高宗實錄却是教人管一年這也不得且如這
一事頭在去年尾在今年那書頭底不知尾書尾底
不知頭都不成文字如為臣下作𫝊某將來看時說
得詳底只是寫行狀其略底又恰如春秋樣更無本
末可攷又有差除去了底這一截又只休了如何地
稽攷據某看來合分作六項人管一事謂如刑事便
去關那刑部文字看他那用刑皆有年月恁地把來
編類便成次序那五者皆然俟編一年成了却合歛
來如元年五月一日有某事這一月内事先後便皆
可見且如立傳他那日月上薨卒皆有年月在這便
當印板行下諸州索行實墓誌之屬却今運司專差
一人督促史院却去督促運司有未到底又刷下去
催來便恁地便好得成箇好文字而今實錄他們也
是將日歷做骨然却皆不曾實用心有時攷不得後
將牒下州縣去討那州郡不應也不管恁地如何解
理會得(義剛)
近世修史之弊極甚史官各自分年去做既不相關又
不相示亦有事起在第一年而合殺處在二年前所
書者不知其尾後所書者不知其頭有做一年未終
而忽遷他官自空三四月日而不復修者有立某人
傳移文州郡索事實而竟無至者嘗觀徽宗實錄有
傳極詳似只寫行狀墓誌有傳極略如春秋樣不可
曉其首末雜手所作不成倫理然則如之何本朝史
以日歷為骨而參之以他書今當於史院置六房吏
各專掌本房之事如周禮官屬下所謂史幾人者即
是此類如吏房有某注差刑房有某刑獄戶房有某
財賦皆各有冊糸日月而書其吏房有事涉刑獄則
關過刑房刑房有事涉財賦則關過戸房逐月接續
為書史官一閱則條目具列可以依據又以合立傳
之人列其姓名于轉運司令下諸州索逐人之行狀
事實墓誌等文字專委一官掌之逐月送付史院如
此然後有可下筆處及異日史成之後五房書亦各
存之以備漏落(淳)
君舉謂不合與諸公爭辯這事難說嘗記得林少穎見
人好說話都記寫了嘗舉一項云國家嘗理會山陵
要委諭民間遷去祖墳事後區處未得特差某官前
往定奪果當如何這箇官人看了乃云只消看中做
林說這話說得不是當時只要理會當遷與不當遷
當遷去雖盡去亦得若不當遷雖一毫不可動當與
不當這便是中如何於二者之間酌中做此正是今
時人之大病所以大學格物窮理正要理會這些湏
要理會教是非端的分明不如此定不得如初間看
善惡如隔一牆只管看來漸漸見得善惡如隔一壁
看得隔一壁底已自勝似初看隔一牆底了然更看
得又如隔一幅紙這善惡只是争些子這裏看得直
是透善底端的是善惡底端的是惡略無些小疑似
大學只要論箇知與不知知得切與不切
先生看天雨憂形於色云第一且是&KR1148;宫掘箇窟在那
裏如何保得無水出梓宫甚大&KR1148;宫今闊四丈自成
池塘奈何奈何這雨浸淫已多日奈何(賀孫)
是夜雨甚先生屢惻然憂歎謂明日掩&KR1148;雨勢如此奈
何再三憂之賀孫問紹興山陵土甚卑不知如何曰
固是可慮只這事前日既在那裏部說來只滿朝無
一人可恃卒為下面許多隂陽官占住了問聞趙丞
相前亦入文字說得甚好曰是說得煞好後來一不
從也只住了自高宗&KR1148;宫時在蜀中入文字說此今
又舉此不知如何又只如此住了某初到亦入一文
字後來却差孫從之相視只孫從之是朝中煞好人
他初間畫三項利害云展發引之期别卜&KR1148;宫上策
也只依舊在紹興下策也說得煞力到得相視歸來
更說得沒理會到後來又令集議初已告報日子待
到那一日四更時忽扣門報云不湏集議待問其故
云已再差官相視時鄭惠叔在吏書乃六部之長關
集都是他當時但聽得說差官便止了衆人集議當
時若得集議一番湏說得事理分明初孫從之去那
曾得看子細纔到那裏便被守把老閹促將去云這
裏不是久立處某時在景靈宫行香聞此甚叵耐即
與同坐諸公說如此亦不可不說遂回聚於鄭惠叔
處待到那裏更無一人下手作文字只管教某某云
若作之何辭止緣某前日已入文字今作出又止此
意思得諸公更作庶說得更透切都只說過更無人
下手某遂推劉得脩作劉遂下手鄭惠叔又只管說
不消說如何某說這是甚麽樣大事如何恁地住遂
顧左右即取紙筆令劉作衆人合湊遂成待去到待
漏院要進都署銜位各了黃伯耆者他已差做相視
官定了不簽他他又來湏要簽又換文字將上待得
他去相視歸來却說道自好這事遂定滿朝士夫都
靠主不得便如此這般事為臣子湏做一家事盡心
竭誠乃可明知有不稳當事大體重如此如何住得
他說湏要山是如何水湏從某方位盤轉經過某方
位從某方位環抱方可用不知天地如何恰生這般
山依得這般樣子更莫管他也依他說為臣子也湏
盡心尋求那知不有如此樣驀忽更有也未可知如
何便住得聞亦自有人來說幾處可用都被那邊計
較阻抑了又云許多侍從也不學宰相也不學將這
般大事只恁地做且如祧廟主議某時怕去争炒遂
不去只入文字後來說諸公在那日争起譁然甚可
畏宰相都自怕了君舉所主廟議是把禮記祖文王
宗武王為據上面又說祖契而宗湯又引詩小序禘
太祖詩序有甚牢固又引烝祭歲文王騂牛一武王
騂牛一那時自是卜洛之始未定之時一時禮數如
此又用國語亦是難憑器之問濮議如何先生曰歐
公說固是不是辨之者亦說得偏既是所生亦不可
不略示殊異若止封皇伯與其他皇伯等亦不可湏
封號為太王之類乃可伊川先生有說但後來已自
措置得好凡祭享禮數一付其下面子孫朝廷無所
預(賀孫)
林丈說彭子夀彈韓侂胄只任氣性不顧國體致伌胄
大憾放趙相激成後日之事曰他純不曉事情率爾
而妄舉(淳)
丙辰後
正卿問命江陵之命將止於三辭曰今番死亦不出纔
出便只是死(賀孫)
直卿云先生去國其他人不足責如吳德夫項平父楊
子直合乞出先生曰諸人怕做黨錮看德夫是不解
恁地且如楊子直前日纔見某入文字便來勸止且
攅著眉做許多模樣某對他云公何消得恁他如今
都是這一串說話若一向絶了又都無好人去(賀孫)
季通被罪臺謂及先生先生飯罷樓下起西序行數回
即中位打坐賀孫退歸精舍告諸友漢卿筮之得小
過公弋取彼在穴曰先生無虞蔡所遭必傷即同輔
萬季弟至樓下先生坐睡甚酣因諸生偶語而覺即
揖諸生諸生問所聞蔡丈事如何曰州縣捕索甚急
不曉何以得罪因與正淳說早上所問孟子未通處
甚詳繼聞蔡已遵路防衛頗嚴諸友急往中涂見别
先生舟往不及聞蔡留邑中皆詹元善調護之先生
初亦欲與經營包顯道因言禍福已定徒爾勞擾先
生嘉之且云顯道說得自好未知當局如何是夜諸
生坐樓下圍爐講問而退聞蔡編管道州乃沈繼祖
文字主意詆先生也(賀孫)
或有謂先生曰沈繼祖乃正淳之連袂也先生笑曰彌
子之妻與子路之妻兄弟也何傷哉(人傑)
先生往淨安寺候蔡蔡自府乘舟就貶過淨安先生出
寺門接之坐方丈寒暄外無嗟勞語以連日所讀參
同契所疑扣蔡蔡應答洒然少遲諸人醵酒至飲皆
醉先生間行列坐寺前橋上飲回寺又飲先生醉睡
方坐飲橋上詹元善即退去先生曰此人富貴氣(賀孫)
論及偽學事云元祐諸公後來被紹聖群小治時却是
元祐曾去撩撥它來而今却是平地起這件事出(義剛)
有一朋友微諷先生云先生有天生德於予底意思却
無微服過宋之意先生曰某又不曾上書自辯又不
曾作詩謗訕只是與朋友講習古書說這道理更不
教做却做何事因曰論語首章言人不知而不愠不
亦君子乎斷章言不知命無以為君子(賜錄云且以利害禍福言)
(之此是至粗底此處人都信不及便講學得待如何亦沒安頓處)今人開口亦解一
飲一啄自有定分及遇小小利害便生趨避計較之
心古人刀鋸在前鼎鑊在後視之如無物者(賜錄作如履平)
(地)盖緣只見得這道理都不見那刀鋸鼎鑊又曰死
生有命如合在水裏死湏是溺殺此猶不是深奥底
事難曉底話如今朋友都信不及覺見此道日孤令
人意思不佳(人傑)
或勸先生散了學徒閉戶省事以避禍者先生曰禍福
之來也(廣)
先生曰如某軰皆不能保只是做將去事到則盡付之
人欲避禍終不能避(德明)
今為辟禍之說者固出於相愛然得某壁立萬仞豈不
益為吾道之光(閎祖)
其默足以容只是不去擊鼓訟冤便是默不成屋下合
說底話亦不敢說也(同)
或有人勸某當此之時宜略從時某答之云但恐如草
藥煆煉得無性了救不得病耳(僴)
有客遊二廣多年知其山川人物風俗因言廉州山川
極好先生笑曰被賢說得好下梢不免去行一番此
時黨事方起又因問舉業先生笑曰某少年時只做
得十五六篇義後來只是如此發舉及第人但不可
不會作文字及其得也只是如此今人却要求為必
得豈有此理(祖道)
時偽學之禁嚴彭子夀䥴三官勒停諸權臣之用事者
睥睨不已先生曰某今頭常如黏在頸上又曰自古
聖人未嘗為人所殺(胡泳)
雜記言行
某嘗言吾儕講學正欲上不得罪於聖賢中不誤於一
已下不為來者之害如此而已外此非所敢與(道夫)
吾軰不用有忿世疾惡之意當常自體此心寬明無係
累則日充日明豈可涯涘耶泛愛親仁聖人忠恕體
用端的如此(振)
人言好善嫉惡而今在閑處只見疾惡之心愈至伯謨
曰唯其好善所以嫉惡(道夫)
先生愛說恰好二字云凡事自有恰好處(過)
先生每語學者云凡事無許多閒勞攘(過)
先生每論及靖康建炎間事必蹙額慘然太息久之(義剛)
長孺問先生湏得邵堯夫先知之術先生久之曰吾之
所知者惠廸吉從逆凶滿招損謙受益若是明日晴
後日雨吾又安能知耶(㦛)
因言科舉之學問若有大賢居今之時不知當如何曰
若是第一等人它定不肯就又問先生少年省試報
罷時如何曰某是時已自斷定若那番不過省定不
復應舉矣(僴)
有為其兄求薦書先生曰沒奈何為公發書某只云某
人為某官亦老成諳事亦可備任使更湏求之公議
如何某不敢必辛弃疾是朝廷起廢為監司初到任
也湏采公議薦舉他要使一路官員他所荐舉湏要
教一路官員知所激勸是如何人他若把應副人情
有書來便取去這一任便倒了某兩為太守嘗備員
監司非獨不曾以此事&KR0548;人而人亦不曾敢以此事
&KR0548;某自謂平日脩行得這些力他明知以私意來&KR0548;
祝必被某責然某看公議舉人是箇好人人人都知
若是舉錯了也是自家錯了本不是應付人情又不
是交結權勢又不是被他獻䛕這是多少明白人皆
不來私&KR0548;其間有當薦之人自公舉之待其書來說
某已自舉荐他了更無私&KR0548;者(賀孫)
有親戚託人求舉先生曰親戚固是親戚然荐人於人
亦湏是荐賢始得今鄉里平平等人無可稱之實某
都不與發書&KR0548;人况某人事母如此臨財如此居鄉
曲事長上如此教自家荐舉他甚麽得因問所託之
人公且與撰幾句可薦之迹將來是說得說不得假
使說道向來所為不善從今日自新要求舉狀是便
有此心何可保(賀孫)
人每欲不見客不知它是如何若使某一月日不見客
必湏大病一月似今日一日與客說話却覺得意思
舒暢不知它們關著門不見人底是如何過日(義剛)
直卿勸先生且謝賓客數月將息病先生曰天生一箇
人便湏著管天下事若要不管湏是如楊氏為我方
得某却不曾去從他這般學(義剛)
擇之勞先生人事之繁答曰大凡事只得耐煩做將去
纔起厭心便不得(道夫)
先生病中應接不倦左右請少節之先生厲聲曰你懶
惰教我也懶惰(淳)
先生病起不敢峻補只得平補且笑曰不能興衰撥亂
只得扶衰補敝(淳)
近日百事都如此醫者用藥也只用平平稳稳底藥亦
不能為害亦不能治病是他初不曾識得病故且如
此酌中世上事都如此扁鵲視疾察見肺肝豈是看
見裏面如何也只是看得證候極精纔見外面便知
五臟六腑事(賀孫)
先生一日說及受贓者怒形於言曰某見此等人只與
大字面配去徐又曰今說公吏不合取錢為知縣者
自要錢矣節節言之為之吁歎(過)
梅雨溪流漲盛先生扶病往觀曰君子於大水必觀焉
(僴)
先生每觀一水一石一草一木稍清隂處竟日目不瞬
飲酒不過兩三行又移一處大醉則趺坐高拱經史
子集之餘雖記錄雜說舉輙成誦微醺則吟哦古文
氣調清壯某所聞見則先生每愛誦屈原楚騷孔明
出師表淵明歸去來并詩并杜子美數詩而已(夀昌)
先生於父母墳墓所託之鄉人必加禮或曰敵已以上
拜之(賀孫)
先生每日早起子弟在書院皆先著衫到影堂前擊板
俟先生出既啟門先生陞堂率子弟以次列拜炷香
又拜而退子弟一人詣土地之祠炷香而拜隨侍登
閣拜先聖像方坐書院受早揖飲湯少坐或有請問
而去月朔影堂薦酒果望日則薦茶有時物薦新而
後食(過)
先生早晨拈香春夏則深衣冬則戴漆紗帽衣則以布
為之闊袖皂褖裳則用白紗如濓溪畫像之服或有
見任官及它官相見易窄衫而出(過)
問衣裳制度曰也無制度但畫像多如此故效之又問
有尺寸否曰也無稽攷處那禮上雖略說然也說得
没理會處(義剛)
先生嘗立北橋忽市井游手數人悍然突過先生歛衽
橋側避之每閒行道間左右者或辟人先生即厲聲
止之曰爾管他作甚先生每徒行拜謁步速而意專
不左右顧及無事領諸生遊賞則徘徊顧瞻緩步微
吟先生有疾及諸生省問必正冠坐揖各盡其情略
無倦接之意諸生有未及壯年者待之亦周詳先生
病少愈既出寢室客至必見見必降階肅之去必送
至階下諸生夜聽講退則不送或在坐有外客則自
降階送之先生於客退必立視其車行不復顧然後
退而觧衣及應酬他事或客方登車猶相面或以他
事禀者不領之或前客纔登車而尚留之客輒有所
禀議亦令少待先生對客語及本路監司守將必稱
其官(賀孫)
侍先生到唐石待野叟樵夫如接賓客略無分毫畦町
某因侍立久之先生曰此一等人若勢分相絶如何
使他得以盡其情唐石有社倉往往支發不時故彼
人來告先生云救弊之道在今日極是要嚴不嚴如
何得實惠及此等細民(炎)
先生端居甚嚴而或温而厲恭而安望其容貌則見面
盎背當諸公攻偽學之時先生處之雍容只似平時
故炎祭先生文有云凜然若&KR0742;馭之甚嚴泰然若方
行之無畔盖久而後得之又何止流行乎四時而昭
示乎河漢(炎)
先生書所居之桃符云愛君希道泰憂國願年豐書竹
林精舍桃符云道迷前聖統朋誤遠方來(先是趙昌父書曰教)
(存君子樂朋自遠方來故嗣歲先生自家易之以此若海)
先生書閣上只扁南軒藏書二字鎮江一竇兄託過禀
求書其家齋額不許因云人家何用立牌榜且看熹
家何曾有之先是漳州守求新貢院二字巳為書去
却以此說彼有數百間貢院不可無一牌人家何用
(過)
登先生藏書閣南軒題壁上題云於穆元聖繼天測靈
開此謨訓惠我光明靖言保之匪金厥籯含英咀實
百世其承意其為藏書閣銘也請先生書之刻置社
倉書樓之上先生曰只是以此記書厨名待為别做
(振)
道間人多來求詩與䟦某以為人之所以與天地日月
相為長久者元不在此(可學)
先生因人求墓銘曰吁嗟身後名於我如浮煙人既死
了又更要這物事做甚或曰先生語此豈非有為而
言曰也是既死去了待他說是說非有甚干涉又曰
所可書者以其有可為後世法今人只是虛美其親
若有大功大業則天下之人都知得了又何以此為
且人為善亦自是本分事又何必湏要恁地寫出(賀孫)
信州一士人為其先人求墓碑先生不許請之不已又
却之臨别送出舉指云贈公務實二字(過)
先生初欲正甫以沙隨行實來為作墓碑久之不到既
而以舊人文字稍多又欲屬筆汪季路亦不曾及是
議立祠堂於德興縣學(曾為德興丞)為書沙隨先生之祠
六字(過)
陳同父一子一壻吳康同來求銘文先生是時列不作
此與寫有宋龍川先生陳君同父之墓十二字婺源
李參仲於先生為鄉舊其子亦來求墓銘只與䟦某
人所作行實亦書有宋鍾山先生李公之墓與之(過)
夀昌因先生酒酣興逸遂請醉墨先生為作大字韶國
師頌一首又作小字杜牧之九日詩一首又作大字
淵明歸田園居一首有舉子亦乘便請之先生曰公
既習舉業何事於此請之不已亦為作淵明阻風於
規林第二首且云但能參得此一詩透則公今日所
謂舉業與夫他日所謂功名富貴者皆不必經心可
也(夀昌)
先生語朋舊無事時不妨將藥方看欲知得飬生之理
也(過)
先生說南軒論熹命云官多禄少四字因云平日辭官
文字甚多(過)
因上亮隔取中間一條為正云事湏有一箇大本(方)
因對雨云安徐便好(昨日做雨今日方微下已浹洽悠悠未已有周溥意不似前日暴也)
(方)
開窗坐見窗前地上日色即覺熱退坐不見即不熱目
受而心忌之則身不安之矣如許渤著衣問人寒熱
則心凝不動也僧有受焚者亦爾(方)
先生於世俗未嘗立異有歲迫欲入新居而外門未立
者曰若入後有禁忌何以動作門欲横從巷出曰直
出是公道横則與世俗相拗(淳)
先生問直卿何不移入新屋居曰外門未立曰歲暮只
有兩日便可下工若搬入後有禁忌如何動作初三
又是赤口(義剛)
夀昌問先生此心元自通天地枉却靈宫一炷香(先生遊南)
(嶽詩)若在小能王廟還敢如此道否先生曰某却不曾
到吳城山(夀昌)
朱子語類卷一百七
