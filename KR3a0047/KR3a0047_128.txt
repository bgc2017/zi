朱子語類卷一百二十八
本朝二
法制
唐殿庭間種花柳故杜詩云香飄合殿春風轉花覆千
官淑景移又云退朝花底散國朝惟植槐楸欝然有
嚴毅氣象又唐制天子坐朝有二宫嬪引至殿上故
前詩起句云戶外昭容紫綬垂雙瞻御座引朝儀至
敬宗時方罷止用小黃門引導至今是如此(按岑參詩花迎)
(劔佩星初落柳拂旌旗露未乾亦殿庭種花柳之一證也又杜贈田澄舍人有舍人退食收封事宫女開)
(函進御筵亦可為二宫嬪之證儒用)
舊時主上每日不御正殿然自升朝官以上凡在京者
皆著去立候宰相奏事罷却來押班拜兩拜方了日
日如此後來韓魏公不知如何偶然忘了不及押班
便歸第御史中丞王陶即彈之然遂去國溫公代為
中丞先奏云前王陶以彈宰相不押班而去國今若
宰相更不押班則中丞無以為職須是令宰相押班
某方就職如此便是不押班也不是(義剛方子錄云國初文德殿)
(正衙常朝升朝官以上皆排班宰相押班再拜而出時歸班官甚苦之其後遂廢致王樂道以此攻魏公)
(盖亦以人情趨於簡便故也)
祖宗於古制雖不能守然守得家法却極謹舊時朝見
皆是先引見閤門閤門方引從殿下舞蹈後方得上
殿而今都省了本來朝見底皆是用一榜子上於閤
門閤門奏上方始引見而今却於引見時閤門積得
這榜子俟放見時却一併上則都省了許多只是殿
下拜兩拜便上殿這非惟是在下之人懶亦是人主
不能恁地等得看他在恁地舞手弄脚更是閤門也
懶能教得他及它有失儀又著彈奏而今都是從簡
易處去了(義剛)
引見上殿是兩事今閤門引見便用舞蹈近日多是放
見只是上殿拜於階下直前奏事而已惟授告門謝
有舞蹈(文蔚)
近日上殿禮簡如所謂舞蹈等事皆無之只是直至殿
下拜一雙上殿奏事退又拜即退這也是閤門要省
事故如此夀皇初間得幾時見羣臣皆許只用紫衫
後來有人說道太簡後不如此(賀孫)
問朝見舞蹈之禮曰不知起於何時元魏末年方見說
那舞然恐或是夷狄之風(廣)
近日拜表之禮甚異論禮班首合跪進上面却有人來
跪受但進表後進者因跪而拜今則進表者先拜却
跪進其受者亦拜此禮不可曉(文蔚)
皇太子參決時見宰相侍從以賓主之禮餘官不然又
曰獨宰相為正拜者盖餘官謝恩在殿下拜侍從以
上雖拜殿上亦只偏拜獨宰相正拜故云(敬仲)
宫中有内尚書主文字文字皆過他處天子亦頗禮之
或賜之坐不係嬪御亦掌印璽多代御批行出底文
字只到三省(文蔚)
問本朝十一室則九廟七廟之制如何曰孝宗未祔廟
僖祖宣祖未祧遷時為十二室是九世今既祔宣祖
又祧僖祖却祔孝宗正是八世進不及九退不及七
當時且祧宣祖存得九廟却待後世商量猶得直如
此怱忙何也(人傑)
今景靈宫乃叔孫通所謂原廟是也叔孫通言原廟則
是衣冠月出遊之地只一月一次到彼初無神坐今
則一一有之又只似太廟了恐非叔孫通所謂原廟
之意今景靈宮謂之朝獻太廟謂之大享(子蒙)
問景靈起於何代曰起於真廟初只祀聖祖諸帝后神
御散於諸寺其後神宗始祀聖祖於前殿帝后於後
殿似此等禮數唐人亦無且如唐人配廟只一后餘
后立别廟本朝諸后俱配問人家配如何先儒說只
用元妃伊川謂若所祭人是次妃生即配以次妃曰
此未安古者諸侯一娶九女元妃卒次妃奉事所謂
次妃者乃元妃之妾固不可同坐若如後世士大夫
家或三娶皆人家女雖同祀何害所謂禮以義起也
唐人已如此可學云唐人立廟院重氏族固能如此
曰唐人極有可取處(可學)
因言五禮云今諸后位數多至尊拜跪勞古人一帝只
以一后配其餘自别立廟庶幾不亂嫡妾之分今皆
配不是唐人有言人家夫婦却不同盖古者天子諸
侯不再娶故次后與正后有名分若人家則再娶亦
妻也故可同祭伊川祭儀祭繼室於别廟恐未穏(璘)
三后並配自本朝真廟始其初議者皆以歸咎於錢惟
演後既習見為常亦無復有議之者矣古人雖以子
貴然庶母無係於先君之禮如左傳書僖公成風晉
書簡文太后皆以係於其子而别制廟以祀之(必大)
玄朗諱起於真廟朝王欽若之徒推得出這也無攷鏡
處(義剛)
某常疑本朝諱得那舊諱無謂且如宣帝舊名病已何
曾諱平帝舊名亦不曾諱北朝諱得又嶢﨑偏旁皆
諱謂諱敬字立人傍底也諱下面著言字底也諱近
日朝廷祧了幾箇祖諱却是然玄朗却不祧那聖祖
莫較遠似宣祖些麽(義剛)
張以道曰秦王陵在汝州太祖以下八朝陵在永安軍
瞿興瞿俊父子嘗提兵至此乏水興禱之天無雨小
溪平白湧洪流六軍遂得水用(義剛)
古者車只六尺六寸今五路甚大嘗見人說秦太師制
此又高於京師舊日者上面耀葉三層皆高於舊日
三寸成尺二寸周輅孔子猶以為侈要乘殷輅今輅
只是極其侈靡
因問陳庭秀(臨安人)曰今大禮命從官一人立玉輅側以
帛維之名何官以名偹顧問官又曰執綏官先生笑
曰然徧檢古今郊禮安有所謂備顧問官執綏官者
盖此本太僕卿即執御之職古者君將升車則御者
先升執轡中立以綏度左肩而雙垂之(綏如圓轡)君以兩
手援綏而升立車之左以左為尊(魏公子無忌有駕虚左方以迎侯生是也)
(行大禮不敢坐)車行數步止中書令宣詔命千牛將軍(千牛擇武)
(力者為之)執長刀立車之右以防非常所謂驂乘也既升
車復行望郊壇數步復少駐千牛將軍乃降立道左
車復行則執長刀前導而行此唐制也及政和修禮
脱千牛升車一節而但有降車立道左之文初未嘗
登何降之有所謂太僕卿執御之職遂訛曰執綏官
備顧問官然又不執綏却立于輅側恐其傾跌以物
維之雖今之典禮官亦但曰執綏官備顧問官也今
為太常少卿者便撥數日工夫將禮書細閱一過亦
須略曉而直為此鹵莾也周洪道嘗記渠作執綏官
事自云考訂精博某問周何謂執綏官渠亦莫曉又
綏本人君升車之所執御者但授與君則御者亦不
可謂之執綏官語曰升車必正立執綏謂乘車者爾
又曰今玉輅太重轉動極難兼雕刻既多反不堅牢
不知何用許多金玉裝&KR0918;為也所以聖人欲乘殷之
輅取其堅質而輕便耳仁宗神宗兩朝造玉輅皆以
重大致壓壊本朝尚存唐一玉輅聞小而輕捷而稳
諸輅之行此必居先或置之後則隐隐作聲既有此
輅乘此足矣何以更為聞後來此輅亦入北朝(僴)
南渡以前士大夫皆不甚用轎如王荆公伊川皆云不
以人代畜朝士皆乘馬或有老病朝廷賜令乘轎猶
力辭後受自南渡後至今則無人不乘轎矣
因言物纔數年不用便忘之祖宗時升朝官出入有柱
斧其制是水精小斧頭子在轎前至宣政間方罷之
今人遂不識此物亦不聞其名矣如祖宗時人畫像
有執柱斧者(璘)
冊命之禮始於漢武封三王後遂不廢古自有此禮至
武帝始復之耳郊祀宗廟太子皆有玉冊皇后用金
冊(記不審)宰相貴妃皆用竹冊凡宰相宣麻非是宣與
宰相乃是揚告王庭令百官皆聽問以其人可用與
否首則稱道之文後乃警戒之詞如今云於戲以下
數語是也末乃云主者施行所謂施行者行冊拜之
禮也此禮唐以來皆用之至本朝宰相不敢當冊拜
之禮遂具辭免三辭然後許只命書麻詞于誥以賜
之便當冊文不復宣麻于庭便是書以賜宰相乃是
獨宣誥命於宰相而他人不得與聞失古意矣(僴)
因論今宗室與漢差别漢宗室只是天子之子封王王
子封侯嫡子世襲支庶以下皆同百姓只是免其繇
戍如漢光武皆是起於民間也(燾)
今南班宗室多帶皇兄皇叔等冠於官職之上非古者
不得以戚戚君之意王定國嘗言之神廟欲令只帶
某王孫或曾孫或幾世孫且如越王下當云越王幾
世孫(廣錄云此說却是不惟可免戚君之非禮又可因而見其世系梢全得些宗法)後來定
國得罪指以為離間骨肉今宗室散無統紀若使當
時從定國之說却有次序可攷也(人傑廣同)
古者三公坐而論道方可子細說得如今莫說教宰執
坐奏對之時頃刻即退文字懷於袖間只說得幾句
便將文字對上宣讀過那得子細指點且說無坐位
也須有箇案子令開展在上指畫利害上亦知得子
細今頃刻便退君臣如何得同心理會事六朝時尚
有對案畫勑之語若有一案猶使大臣略憑倚細說
如今公吏們呈文字相似亦得子細又云直要理會
事且如一事屬吏部其官長奏對時下面許多屬官
一齊都著在殿下逐事付與某人某人便著有箇區
處當時便可參考是非利害即時施行此一事便了
其他諸部有事皆如此豈不了事如今只随例送下
某部看詳遷延推托無時得了或一二月或四五月
或一年或兩三年如何得了某在漳州要理會某事
集諸同官商量皆逡廵泛泛無敢向前如此幾時得
了於是即取紙來某自先寫起教諸同官各随所見
寫出利害只就這裏便見得分明便了得此一事少
間若更有甚商量亦只是就這上理會寫得在這裏
定了便不到推延若只將口說來說去何時得了朝
廷萬事只緣各家都不說要了但随時延歲月作履
歴遷轉耳那得事了古者人君自朝至于日中昃不
遑暇食用咸和萬民一日二日萬幾如今羣臣進對
頃刻而退人主可謂甚逸古人豈是故為多事又云
漢唐時御史彈劾人多抗聲直數其罪於殿上又如
要劾某人先榜於闕外直指其名不許入朝這須是
如此如今要說一事要去一人千委百曲多方為計
而後敢說說且不盡是甚模樣六朝所載對案畫勑
下又云後來不如此有同譛愬看如今言事者雖所
言皆是亦只類譛愬(賀孫)
本朝祖宗積累之深無意外倉卒之變惟無意外之變
所以都不為意外之防今樞密院號為典兵倉卒之
際要得一馬使也沒討處今樞密要發兵須用去御
前畫旨下殿前司然後可發若有緊急事變如何待
得許多節次漢三公都帶司馬及將軍所以倉卒之
際便出得手立得事扶得傾危今幸然無意外之變
若或有之樞密且倉卒下手未得苖劉之事今人多
責之朱吕當時他也是自做未得古人定大難者不
知是如何不知范文正寇萊公人物生得如何氣貎
是如何平日飲食言語是如何樣底人今不復得親
身看且得箇依稀樣子看是如何地如今有志節擔
當大事人亦須有平闊廣大之意始得致道云若做
不得只得繼之以死而已曰固是事極也不愛一死
但拚却一死於自身道理雖僅得益然恐無益於事
其危亡傾頽自若柰何如靖康李忠愍死於金手亦
可謂得其死但當時使金人感慨謂中國有忠臣義
士如此可以不必相擾引兵而退如此却於宗社有
益若自身既死事變只如此濟得甚事當死而死自
是無可疑者(賀孫)
因說歴代承襲之弊曰本朝鑒五代藩鎮之弊遂盡奪
藩鎮之權兵也收了財也收了賞罰刑政一切收了
州郡遂日就困弱靖康之禍金騎所過莫不潰散因
及熙寧變法曰亦是當苟且廢弛之餘欲振而起之
但變之不得其中爾(賀孫)
本朝官制與唐大槩相似其曲折却也不同(義剛)
神宗用唐六典改官制頒行之介甫時居金陵見之大
驚曰上平日許多事無不商量來只有此一大事却
不曾商量盖神宗因見唐六典遂斷自宸衷銳意改
之不日而定却不曾與臣下商量也(僴)
唐初每事先經由中書省中書做定將上得旨再下中
書中書付門下或有未當則門下&KR0819;駁又上中書中
書又將上得旨再下中書中書又下門下若事可行
門下即下尚書省尚書省但主書填奉行而已故中
書之權獨重本朝亦最重中書盖以造命可否進退
皆由之也門下雖有&KR0819;駁依舊經由中書故中書權
獨重及神宗倣唐六典三省皆依此制而事多稽滯
故渡江以來執政事皆歸一獨諸司吏曹(二十四曹)依舊
分額各屬三省吏人自分所屬而其上之綱領則不
分也(舊時三省事各自由不相侵越不相聞知中書自理會中書事尚書自理會尚書事門下自理)
(會門下事)如有除授則宰執同共議定當筆宰執判過授
中書舍人做上去再下中書中書下門下門下下尚
書書行給舍繳駁猶州郡行下事須幕職官僉押如
有不是得以論執中書行下門下皆用門下省官屬
僉押事有未當則官屬得以執奏(僴)
舊制門下省有侍中有門下侍郎中書省有中書令中
書侍郎改官制神宗除去侍中中書令只置門下中
書侍郎後併尚書左右丞門下中書侍郎四員為恭
政官或云始者昭文館大學士兼同中書門下平章
事富鄭公等為之後改為左右僕射則蔡京王黼首
居是選及改為左右丞相則某人等為之名愈正而
人愈不逮前亦何預名事曰只是實不正使名既正
而實亦正豈不尤佳又曰人言王安石以正名之說
馴致禍亂且正名是孔子之言如何便道王安石說
得不是使其名果正豈不更佳(僴)
問何故起居郎却大屬門下省起居舍人却小屬中書
省曰不知當初何故只是胡亂牽挐得來底便是起
居郎居左起居舍人居右故如此分大小只緣改官
制時初無斬新排到理會底說故如此牽拖舊職不
成倫序(僴)
給事中初置時盖欲其在内給事不差除有不當用捨
有不是要在裏面整頓了不欲其宣露於外今則不
然或有除授小報纔出遠近皆知了給舍方&KR0819;駁乃
是給事外也這般所在都沒理會(賀孫)
問或言六尚書得論臺諫之失是否曰舊來左右丞得
紏臺諫嘗見長老言神宗建尚書省中為令聽兩旁
則左右僕射左右丞左右司郎中蔡京得政奏言土
地神在某方是居人位所以宰相累不利建議將尚
書省拆去因言蔡氏以紹述二字箝天下士大夫之
口其實神宗良法美意變更殆盡它人拆尚書省便
如何了得(德明)
初蔡京更定幕職推判官謂之分曹建院以為節度使
觀察使在唐以治兵治財今則皆是閒稱呼初無職
事而推判官猶襲節度觀察之名甚無謂又古者以
軍興故置恭軍今恭軍等職皆治民事而猶循用恭
軍之號亦無意謂故分曹建院推判等官改為司士
曹事司儀曹事此䫫有六恭軍之屬改為某院某院
而盡除去節度恭軍之名看來改得自是又如婦人
封號有夫為秦國公而妻為魏國夫人者亦有封兩
國者秦檜妻封兩國范伯達笑之曰一妻而為兩國
夫人是甚義理故京皆改随其夫號如夫封建安郡
則妻封建安郡夫人夫封秦國則妻亦封秦國夫人
侯伯子男皆然看來随其夫稱極是如淑人碩人宜
人孺人之類亦京所定各随其夫官帶之後人謂淑
人碩人非婦人所宜稱看來稱碩人亦無妨惟淑人
則非所宜爾但只有一節未善有夫方封某郡伯而
妻已先封為某國夫人者此則與京所改者相值齟
齬不可行盖其封贈格法如此當初合并格法也與
整頓過則無病矣遂使人得以咎之謂其法自相違
戾亦是京不仔細乘勢麄改後人以其出於京也遂
不問是非一切反之又如神宗所改官制舊制凡通
判太守出去皆帶吏部員外郎吏部郎中其見居職
者則加以判流内銓流外銓豈有吏部官而可帶出
治州郡者故神宗皆為諸郎如朝奉郎朝散郎朝奉
大夫朝散大夫之類所以朝散以下謂之員郎盖本
員外郎之資叙朝奉大夫方謂之正郎盖吏部郎中
資叙也朝散郎朝奉大夫之類有二十四階分為三
等每等八階以别異雜流有出身無出身人故有前
行中行後行又問知縣通判知州資叙曰在法做兩
任知縣有關陞狀方得做通判兩任通判有關陞狀
方得為知州兩任知州有關陞狀方得為提刑提刑
又有一節方得為轉運今巧宦者欲免州縣之勞皆
經營六院盖既為六院便可經營寺監簿丞為寺監
簿丞出來便可得小郡又不肯作郡便欲經營為郎
官郎官非作郡不得除故又經營權郎却自權郎徑
除卿監長貳則已在正郎官之右矣又如法中非作
縣不得作郡故不作縣者必經營為臨安倅盖既為
臨安倅則必得郡更不復問先曾為縣否也人君深
居九重安知外間許多曲折宰相雖知又且苟簡可
以應副親舊若是人君知得都與除了這般體例苟
不作縣雖為臨安倅亦不免便使權卿監苟不作郡
定不得除郎為卿監者亦須已作郡人方得做不得
以寺監丞簿等官權之則人無僥倖之心矣只緣當
初立法不肯公心明白留得這般掩頭藏倖底路徑
所以使人趨之嘗記歐公說舊制觀文殿大學士壓
資政殿大學士資政殿大學士壓觀文殿學士觀文
殿學士壓資政殿學士後來改觀文兩學士都壓資
政兩學士議者以見任者難為改動歐公以為此不
難己任者勿改而自今除者始可也以今觀之亦何
須如此勞攘將見任者皆與改定又何妨不過寫換
數字而已又不會痛當時疑慮顧忌已如此只緣自
來立法建事不肯光明正大只是如此委曲回護其
弊至於今日略欲觸動一事則議者紛然以為壊祖
宗法故神宗憤然欲一新之要改者便改孝宗亦然
但又傷於太銳少商量(僴)
唐制某鎮節度使某州刺史觀察使(此藩鎮所稱)使持節某
州軍州事(此屬州軍所稱其屬官則云某州軍事判官某州軍事推官今尚如此若節鎮屬官)
(則云節度推判官以自異於屬州)使與州各分曹案使院有觀察判
官觀察推官州院有知錄糾六曹官為六曹之長凡
兵事則屬使院民事則屬州院刑獄則屬司理院三
者分屬不相侵越司法專檢法司戶專掌倉庫然司
理既結獄須推判官簽押方為圓備不然則不敢結
斷本朝併省州院使院為一如署銜但云知某州軍
州事軍州事則使院之職也自併省三院而州郡六
曹之職頗為淆亂司法司理司戶三者尚仍舊知錄
管州院事專主教民今乃管倉庫獨為不得其職所
以六曹官惟知錄免二日衙以其職尊故優異之此
等事史書並不載惟雜說中班駁見一二舊嘗疑州
院即是司理院後閱范文正公集有云如使院州院
宜併省歸一方知不然因曉州院使院之别(使院今之僉廳)
(也)凡諸幕職官皆謂之常職官如唐書所云有事當
罰則詔云自當職官以下以次受罰有事當賞則云
當職官以下以次受賞謂自推判官而下也又曰後
來蔡京改六曹官名頗得舊職為不淆亂渡江以來
以其出於京也皆罷之又問長史何官曰六朝時長
史甚輕次第只是奔走長官之前有君臣之分不得
坐至唐則甚重盖皇子既遥領正大帥其郡臣出為
藩鎮者則稱云副大帥某州長史(韓文董晉官位可見)至唐中
葉而長史司馬别駕皆為貶官不事事盖節度使既
得自辟置官屬(如節度觀察推判官之屬)此既重則彼皆輕矣(僴)
蔡元道所為祖宗官制舊典他只知懲創後來之禍遂
皆歸咎神宗不合輕改官制事事以祖宗官制為是
便說此是百王不可易之典殊不知後來所以放行
踰越任用小人自是執法者偏私何關改官制事如
武臣諸節度副總管諸使所以恩禮隆異俸給優厚
者盖太祖初奪諸鎮兵權恐其謀叛故直諸節度使
隆恩異數極其優厚以收其心而杜其異志及太宗
真宗以後則此軰或以老死又無兵權後來除授者
自可殺其禮數減其俸給降其事權而猶襲一時權
宜苟且之制為子孫不可易之常典豈不過哉然祖
宗時放行極艱其選不過一二人二三人後來小人
用事凡宰相除罷及武臣寵倖宦者之徒無不得之
實法制不善有以啓之耳及經變故乃追咎輕越祖
宗法度之過不知此既開其可入之塗彼孰不為可
入之塗以求合乎(僴)
唐沈既濟之說已如此新添改官制而舊職名不除所
以愈見重複然唐時猶自歸一如藩鎮節度使觀察
使民事兵事一人皆了今既有帥又有家居節度使
便用費許多錢飬他見任事者請俸却寡而家居守
門名者請俸却大(節度使請俸月千餘緡)又節度印古者所以
置旌節以為儀衛而重其權今却令帶之家居請重
俸是甚意今為福州安撫使而反不如威武軍節度
使之請俸(僴)
祖宗置資格自立僥倖之門如武臣横行最為超捷纔
除横行便可越過諸使許多等級皆不須歴一向上
去然今人又不用除横行横行猶用守這數級只落
借官則無所不可祖宗之法本欲人遵守資格謹重
名器而不知自置許多僥倖之路令人脱過是甚意
思除是執法者大段把得定不輕放過一箇半箇無
一毫私方執得住不然便不可禁遏矣不知當初立
法何故如此今獃底人便只守此為不可易之典才
觸動著便說是變動祖宗法制也須賭箇是始得(僴)
趙表之生做文官纔到封王(封安定郡王)便用換武豈文官
不可封王而須武官耶又今宗正須以宗室武官為
之文官也只做得世間一樣愚人便以此等制度為
百王不可易之法(僴)
只改儒林文林之屬其他皆可通行文官猶有古名如
武官諸階稱呼多有無意義者又曰四廂都指揮使
又有甚諸色使皆是虚名只有三衙都指揮使真有
職事又曰元豐以前武臣無宫觀故武臣無閒者見
武臣乞解軍職必出藩府及元豐介甫相置宫觀方
有門者(僴)
本朝先未有祠禄但有主管某宫某觀公事者皆大官
帶之真箇是主管本宮本觀御容之屬其他多只是
監當差遣雖嘗為諫議官亦有為監當者如監船場
酒務之屬自王介甫更新法慮天下士大夫議論不
合欲一切彈擊罷黜又恐駭物論於是創為宫觀祠
祿以待新法異議之人然亦難得惟監司郡守以上
眷禮優渥者方得之自郡守以下則盡送部中與監
當差遣後來漸輕今則又輕皆可以得之矣(僴)
華州雲臺觀南京鴻慶宫有神宗神像在使人主管猶
有說若武夷山沖佑觀臨安府洞霄宫知他主管箇
甚麽今太廟室深而堂淺一代為一室堂則雖在室
前而實同為一堂古人大抵室事尚東向堂事尚西
向(賀孫)
皇城使有親兵數千人今八廂貎士之屬是也以武臣
二員并物侍都知二員掌之本朝只此一項令宦者
掌兵而以武臣參之因笑曰此項又以制殿前都指
揮之兵也(僴)
今之三衙即舊日之指揮使朱溫由宣武節度使簒唐
疑忌他人自用其宣武指揮使為殿前指揮使管禁
衛諸軍以至今日其權益重嘗見歐陽公記其為某
官時殿帥之權猶輕見從官不接坐但傳語不及獻
茶及再入為執政則禮數大異矣問何故如此曰也
是積漸致然是他權重後自然如此(僴)
問唐之人主喜用宦者監軍何也曰是他信諸將不過
故用其素所親信之人後來一向疎外諸將盡用宦
者本朝太宗令王繼恩平李順有功宰相擬以宣徽
使賞之太宗怒切責宰相以為太重盖宣徽亞執政
也遂創宣政使處之朝臣諸將中豈無可任者須得
用宦者彼既有功則爵賞不得吝矣然猶守得這些
意思恐起宦者權重之患及熙豐用兵遂皆用宦者
李憲在西權任如大將馴至後來遂有童貫譚禎之
禍(宦者其初只是走馬承受之類浸漸用事遂至如此僴)
今之總管乃國初之部署後避英廟諱改焉都監乃是
唐之監軍不知何時轉了(廣)
太祖收諸鎮節度兵權置諸州指揮使大州十數員次
州六七員又次州三四員每員管兵四五百人本州
自置營招兵而軍員管之每遇遷陞則密院出宣付
之用紙一大幅題其上曰宣付指揮使某却不押號
而以御前大寳印之軍員得此極重有一人而得數
宣者盖營中亦有數等品級遷轉也指揮有廳有射
場只在營中升降不得出官(僴)
總領一司乃趙忠簡所置當時之意甚重盖緣韓岳統
兵權重方欲置副貳又恐啓他之疑故特置此一司
以總制財賦為名却專切報發御前兵馬文字盖欲
隂察之也或謂總領之職自可併歸漕司曰財賦散
在諸路漕司却都呼吸不來亦如坑冶須是創立都
大提點方始呼吸得聚(道夫)
運使本是愛民之官今以督辦財賦反成殘民之職提
刑本是仁民之官今以經總制錢反成不仁之具(淳)
祖宗凡升朝官在京未有職事者每日赴班纔有差遣
則已(廣)
今羣臣以罪去者不能全其退處之節凡有辭避必再
三不允直待章䟽劾之遂從罷黜(人傑)
舊制遷謫人詞頭當日命下當日便要不許隔宿便與
詞頭報行而今緣有信劄故詞頭有一兩月不下者
中書以此覺得事多此皆軍興後事多故如此國朝
舊制煞有因軍興後廢格而未復者(廣)
舊法貶責人若是庶官亦須帶别駕或司馬無有帶階
官者今吕子約却是帶階官安置(人傑)
今日作史左右史有起居注宰執有時政記臺官有日
歷並送史館著作處参改入實錄作史大抵史皆不
實緊切處不敢上史亦不關報(椿)
史甚弊因神宗實錄皆不敢寫傳聞只據人自錄來者
才對者便要所上文字并奏對語上史館(揚)
今之修史者只是依本子寫不敢增減一字盖自紹聖
初章惇為相蔡卞修國史將欲以史事中傷諸公前
史官范純夫黃魯直已去職各令於開封府界内居
住就近報國史院取會文字諸所不樂者逐一條問
黃范又須䟽其所以然至無可問方令去後來史官
因此懲創故不敢有所增損也(按實錄是時史官趙彦若亦同於府界居)
(住後趙安置豐州范永州黃黔州儒用)
先生問&KR1228;有山谷陳留對問否曰無之曰聞當時秦少
游最争得峻惜乎亦不見之陸農師却有當來對問
其間云嘗與山谷争入王介甫無使上知之語又云
當時史官因論溫公改詩賦不是某云司馬光那得
一件是皆是自叙與諸公争辨之語(&KR1228;)
道君欽宗實錄數百卷吕丈月十日修了云只是得大
節目百十條問云何不入文字展日曰便不是吕丈
規模(振)
本朝國紀好看雖略然大綱却都見長編太詳難看熊
子復編九朝要略不甚好(國紀徐端立編僴)
聖政編年一書起太祖止紹興九年書坊人做非好書
(振)
今之學規非胡安定所撰者仁宗置州縣學取湖學規
矩頒行之湖學之規必有義理不如是其陋也如第
一條謗訕朝政之類其出於蔡京行舍法之時有所
改易乎當時如徐節孝為楚州教官乃罷之而易以
其黨大抵本朝經王氏及蔡京用事後舊章蕩然可
勝歎哉(人傑)
問學究一科㳂革之故曰此科即唐之明經是也進士
科則試文字學究科但試墨義有才思者多去習進
士科有記性者則應學究科凡試一大經者兼一小
經每段舉一句令寫上下文以通不通為去取應者
多是齊魯河朔間人只務熟讀和注文也記得故當
時有董五經黃二傳之稱但未必曉文義正如和尚
轉經相似又有司待之之禮亦不與進士等進士入
試之日主文則設案焚香垂簾講拜至學究則徹幕
以防傳義其法極嚴有渴至飲硯水而黔其口者
當時傳以為笑歐公亦有詩云焚香禮進士徹幕
待諸生(或云徹幕乃瞑目字亦非歐詩)其取厭薄如此則公所以
惡而罷之但自此科一罷之後人多不肯去讀書
(儒用)
熙寧三舍法李定所定崇觀三舍法蔡京所定胡德
輝(珵)嘗作記學者所以學為忠與孝也今欲訓天
下士以忠孝而學校之制乃出於不忠不孝之人
不亦難乎(儒用)
大學舍法壊人多龜山嘗立論高抑崇曾見龜山太學
初興召為司業善類頗屬望到彼一切放倒三舍法
却在渠手中成莫負了龜山否王子合曰聞那時只
是取法於一舊老吏浩曰秦會之是舊大學中人想
是據他向日所行了曰高公不合與承當高公大率
不立五峯嘗有書責他(浩)
先生因論本朝南渡以來其初立法甚放寬盖欲聚人
不知後來放緊便不得(燾)
今之法大槩用唐法(淳)
問今三代之法或可見於律中否曰律自秦漢以來歴
代修改皆不可得而見矣如漢律文簡奥後代修改
今亦不可見矣(淳)
律是歴代相傳勑是太祖時修律輕而勑重如勑中刺
面編配律中無之只是流若干里即今之白面編管
是也勑中上刑重而下刑輕如律中杖一百實有一
百勑中則折之為二十(五折一)今世斷獄只是勑勑中
無方用律(同)
因言律極好(律即刑統)後來勑令格式罪皆太重不如律乾
道淳熙新書更是雜亂一時法官不識制法本意不
合於理者甚多又或有是計囑妄立條例者如母已
出嫁欲賣産業必須出母著押之類此皆非理必是
當時有計囑而創此條也孝宗不喜此書嘗令修之
不知修得如何(僴)
刑統大字是歴代相傳注字是世宗時修(淳)
舊來勑令文辭典雅近日殊淺俗(裏面是有幾多病痛方子)
宋莒公曰應從而違堪供而闕此六經之亞文也謂子
不從父不義之命及力所不能飬者古人皆不以不
孝坐之義當從而不從力可供而不供然後坐以不
孝之罪(淳)
或問勑令格式如何分别曰此四字乃神宗朝定法時
綱領本朝止有編勑後來乃命羣臣脩定元豐中執
政安燾等上所定勑令上喻燾曰設於此而逆彼之
至謂之格設於此而使彼效之謂之式禁於未然謂
之令治其已然謂之勑脩書者要當如此若其書完
具政府總之有司守之斯無事矣(此事載之已仰錄時出示學者國記)
(其文如此然恐有脱誤處)神廟天資絶人觀此數語直是分别得
好格如五服制度某親當某服某服當某時各有限
極所謂設於此而逆彼之至之謂也式如磨勘轉官
求恩澤封贈之類只依箇樣子寫去所謂設於此而
使彼效之之謂也令則條令禁制其事不得為某事
違者有罰之類所謂禁於未然者勑則是已結此事
依條斷遣之類所謂治其已然者格令式在前勑在
後則有教之不改而後誅之底意思今但欲尊勑字
以勑居前令格式在後則與不教而殺者何異殊非
當時本指又問伊川云介甫言類是八分書是他見
得如此何故曰律是刑統此書甚好疑是歴代所有
傳襲下來至周世宗命竇儀注解過名曰刑統即律
也今世却不用律只用勑令大槩勑令之法皆重於
刑統刑統與古法相近故曰八分書(介甫之見畢竟高於世俗之儒)
(此亦伊川語因論祧廟及之儒用)
某事合當如何這謂之令如某功得幾等賞某罪得幾
等罪這謂之格凡事有箇樣子如今家保狀式之類
這謂之式某事當如何斷某事當如何行這謂之勑
今人呼為勑令格式據某看合呼為令格式勑勑是
令格式所不行處故斷之以勑某在漳州曾編得戶
緡兩門法(賀孫)
本合是先令而後勑先教後刑之意自荆公用事以來
方定為勑令格式之序(德明)
唐藩鎮權重為朝廷之患今日州郡權輕却不能生事
又却無以制盜賊或曰此亦緣介甫刮刷州郡太甚
曰也不專是介甫且如仁宗時淮南盜賊發趙仲約
知高郵軍反以金帛牛酒使人買覓他去富鄭公欲
誅其人范文正公謂他既無錢又無兵却教他將甚
去殺賊得他和解得去不殘破州郡亦自好只是介
甫後來又甚州郡禁軍有闕額處都不補錢糧盡欲
解發歸朝廷謂之封樁闕額禁軍錢係提刑司管(文蔚)
經制錢宣和間用兵經制使所創總制錢紹興初用兵
總制使所創(二人不記姓名)應于税錢物雜色場務納錢每
貫刻五十文作頭子錢括之為二色錢以分毫積計
大計多况其大者(闕)
經制錢陳亨伯所創盖因方臘反童貫討之亨伯為随
軍轉運使朝廷以其權輕又重為經制使患軍用不
足創為此名以收州縣之財當時大獲其利然立此
制時明言軍罷而止其後遂因而不改至紹興四年
韓球又創總制錢大略倣經制為之十一年經界法
行民間印契多倍有所得朝廷遂以此年立額至次
年則其數大虧乃令州縣添補解發自後州縣大困
朝廷亦知之議者乃請就三年中取中制以立額却
不知中制者乃所添補之歲其額猶為重也因仍至
今頃年得江西憲時陛對曰亦嘗為孝宗言之盖此
政是憲司職事又曰亨伯創經制錢時其兄弟有名
某者勸止之不從乃率其子姪哭於家廟以為作俑
之罪祖先將不祀矣(廣)
德粹語婺源納銀之弊方伯謨因問和買先生言其初
曰今日惟紹興最重舊抛和買數時兩浙運使乃紹
興人朝廷抛降三十萬匹與浙東紹興受十四萬是
時都吏乃會稽縣人會稽又受多惟餘姚令不肯受
為其民以瓦礫擲之不得已受歸而其數少恨不記
其名滕云婺源乃汪内翰鄉邑汪知鄉郡朝廷初降
月樁時會諸縣令于廷婺源令偶言丹楊鄉民頑汪
本此鄉人以令為譏之先勒令受十分之四分三釐
至於今為害先生曰疇昔創封樁時本無實數只是
頼州縣且如常平中一項錢亦許樁數提舉司錢今
日又解明日又解解必有限彼豈不來争以此觀之
事皆係作始不是(可學)
祖宗立法催科只是九分才破這一分便不催但破得
一百貫謂之破分便住自曾丞相仲欽為戶部時便
不用這法須要催盡至今所以如此(恪)
所在上供銀皆分配諸縣獨建寧因吳公路作憲筭就
鹽綱上納雖是筭在綱上中間作舊科數諸縣甚者
至科民間買納後沈公雅來却檢會前時行下指揮
遂罷買上供銀(道夫)
張定叟尚書云青城每郊用木十五萬緡縛幕屋事已
撤去皆諸璫得之其費出於臨安渠知府日嘗奏乞
從本府出錢盖屋庶免逐郊費用不從(閎祖)
朱子語類卷一百二十八
