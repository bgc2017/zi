朱子語類卷一百三十四
歴代一
司馬遷才高識亦高但麄率(閎祖代以下歴史)
太史公書疎爽班固書密塞(振)
司馬子長動以孔子為証不知是見得亦且是如此說
所以伯恭每發明得非細只恐子長不敢承領耳
史記亦疑當時不曾得刪改脱藁高祖紀記迎太公處
稱高祖此樣處甚多高祖未崩安得高祖之號漢書
盡改之矣左傳只有一處云陳桓公有寵於王
曹器遠說伯夷傳得孔子而名益彰(云云)先生曰伯夷
當初何嘗指望孔子出來發揮他又云黃屋左纛朝
以十月葬長陵此是大事所以書在後先生曰某嘗
謂史記恐是箇未成底文字故記載無次序有疎闊
不接續處如此等是也(閎祖)
因言班固作漢書不合要添改史記字行文亦有不識
當時意思處如七國之反史記所載甚疎略却都是
漢道理班固所載雖詳便却不見此意思吕東萊甚
不取班固如載文帝建儲詔云楚王季父也春秋高
閱天下之義理多矣明於國家之大體吴王於朕兄
也惠仁以好德淮南王弟也秉德以陪朕豈不為豫
哉固遂節了吴王一段只於淮南王下添皆字云皆
秉德以陪朕盖陪字訓貳以此言弟則可言兄可乎
今史記中却載全文又曰屏山却云固作漢紀有學
春秋之意其叙傳云為春秋攷紀又曰遷史所載皆
是随所得者載入正如今人草藁如酈食其踞洗前
面已載一段末後又載與前說不同盖是两處說已
寫入了又㩀所得寫入一段耳
顔師古注前漢書如此詳猶有不可曉者况其他史無
注者漢宣渭上詔令單于母謁范升劾周黨伏而不
謁謁不知是何禮數無注疑是君臣之禮見而自通
其名然不可考矣(方子禮必大錄云想謁必又重)
漢書有秀才做底文章有婦人做底文字亦有載當時
獄辭者秀才文章便易曉當時文字多碎句難讀尚
書便有如此底周官只如今文字太齊整了
漢書言幾者動之微吉凶之先見者也又如豈若匹夫
匹婦之為諒自經於溝瀆而人莫之知也添一箇人
字甚分曉(道夫)
解雜亂絲糾者不控拳拳音絭攘臂繩今之骨袖手圈
也言解鬭者當善解之不可牽引絭繩也批亢擣虛
亢音剛喉嚨也言與人鬭者不扼其喉拊其背未見
其能勝也(僩)
沈存中以班固律歷志定言數處為脛說是小說中脛
廟之意盖不曉筭法而言爾(人傑)
漢書引繩排拫(音㾗)不附已者今人誤讀拫為根注云猶
今言拫㭲(音戶谷反)之類盖關中俗語如此拫㭲猶云抵
拒擔閣也引䋲排拫如以繩扞拒然(僴)
劉昭補志於冠幘車服尤詳前史所無(方子)
晉書皆為許敬宗胡寫入小說又多改壊了東坡言孟
嘉傳陶淵眀之自然今改云使然更有一二處(饒何氏錄)
(作比類甚多)東坡此文亦不曾見揚因問晉書說得晉人
風流處好先生云云又云世說所載說得較好今皆
改之矣(揚)
載記所紀夷狄祖先之類特甚此恐其故臣追記而過
譽之
舊唐書一傳載乞加恩相王事其文曰恩加四海宋景
文為改作恩加骨肉
五代史略假借太原以劉知遠之後非僣竊辭較直也
(揚)
五代舊史温公通鑑用之歐公盖以此作文因有失寔
處如宦者張居翰當時但言緩取一日則一日固二
日則二日固歐公直將作大忠說得太好了
問班史通鑑二氏之學如何曰讀其書自可見又曰温
公不取孟子取楊子至謂王伯無異道夫王伯之不
侔猶碔砆之於美玉故荀卿謂粹而王駁而伯孟子
為齊梁之君力判其是非者以其有異也又温公不
喜權謀至脩書時頗刪之奈當時有此事何只得與
他存在若每處刪去數行只讀着都無血脉意思何
如存之却别做論說以斷之(驤)
通鑑文字有自改易者仍皆不用漢書上古字皆以今
字代之南北史除了通鑑所取者其餘只是一部好
笑底小說
明仲看節通鑑文定問當是温公節否明仲云豫讓好
處是不以死生二其心故簡子云真義士也今節去
之是無見識必非温公節也(方)
温公無自節通鑑今所有者乃偽本序亦偽作
通鑑例每一年或數次改年號者只取後一號故石晉
冬始簒而以此年繫之曾問吕丈吕丈曰到此亦須
悔然多了不能改得某只以甲子繫年下面注所改
年號
通鑑告姦者與斬敵首同賞不告姦者與降敵同罰史
記商君議更法首便有斬敵首降敵兩條賞罰後面
方有此兩句比類之法其實秦人上戰功故以此二
條為更法之首温公却節去之只存後兩句比類之
法遂使讀之者不見来歴温公修書凢與己意不合
者即節去之不知他人之意不如此通鑑此類多矣
(僴)
通鑑事末利及怠而貧者舉以為收孥謂收之為奴婢
不得比良民有罪則民得以告之官而自殺之(僴)
温公論才德處未盡如此則才都是不好底物矣(僴)
或問温公才德之辨曰温公之言非不是但語脉有病
耳才如何全做不好人有剛明果決之才此自是好
德亦有所謂昏德若塊然無能為亦何取於德德是
得諸己才是所能為若以才德兼全為聖人却是聖
人又夾雜箇好不好也(銖)
才有好底有不好底德有好底有不好底德者得之於
己才者能有所為如温公所言才是不好底既才是
不好底又言才德兼全謂之聖人則聖人一半是不
好底温公之言多說得偏謂之不是則不可(節)
問温公言聪明強毅之謂才聪明恐只是才不是德曰
温公之言便是有病堯舜皆曰聪明又曰欽明又曰
文明豈可只謂之才如今人不聪明便將何者喚作
德也(銖)
温公以正直中和為德聪明強毅為才先生曰皆是德
也聖人以仁智勇為德聪明便是智強毅便是勇(賜)
陳仲亨問諸儒才德之說曰合下語自不同如說才難
須是那有德底才高陽氏才子八人這須是有德而
有才底若是將才對德說則如周公之才之美樣便
有是才更要德這箇合下說得自不同又問智伯五
賢曰如說射御足力之類也可謂之才(義剛)
温公通鑑不信四皓輔太子事謂只是叔孫通諫得行
意謂子房如此則是脅其父曰子房平生之術只是
如此唐太宗從諫亦只是識利害非誠實高祖只是
識事機明利害故見四皓者輔太子便知是得人心
可以為之矣叔孫通嫡庶之說如何動得他又謂高
祖平生立大功業過人只是不殺人温公乃謂高祖
殺四人甚異(事見攷異)其後一處所在又却載四人又不
信劇孟事意謂劇孟何以為輕重然又載周丘其人
極無行自請於吴去去呼召得數萬人助吴如子房
劇孟皆温公好惡所在然著其事而立論以明之可
也豈可以有無其事為褒貶温公此樣處議論極純
因論章惇言温公義理不透曰温公大處占得多章
小黠何足以知大處(揚)
温公謂魏為正綂使當三國時便去仕魏矣(升卿)
胡致堂云通鑑久未成書或言温公利餐錢故遲遲温
公遂急結末了故唐五代多繁冗(見管見後唐莊宗六月甲午條下)
(方)
温公之言如桑麻榖粟且如稽古錄極好看常思量教
太子諸王恐通鑑難看且看一部稽古錄人家子弟
若先看得此便是一部古今在肚裏了(學蒙)
稽古錄有不備者當以通鑑補之温公作此書想在忙
裡做成元無義例(閎祖)
稽古錄一書可備講筵官僚進讀小兒讀六經了令接
續讀去亦好末後一表其言如蓍龜一一皆騐宋莒
公歴年通譜與此書相似但不如温公之有法也高
氏小史亦好一書但難得本子(高峻唐人通鑑中亦多取之方子)
康衡𫝊司馬公史論稽古錄范唐鑑不可不讀(賀孫)
致堂管見方是議論唐鑑議論弱又有不相應處前面
說一項事末又說别處去
唐鑑欠處多看底辨得出時好
唐鑑多說得散開無收殺如姚崇論擇十道使患未得
人它自說得意好不知范氏何故却貶其說(&KR1228;)
范唐鑑第一段論守臣節處不圓要做一書補之不曾
做得范此文草草之甚其人資質渾厚說得都如此
平正只是疎多不入理終守臣節處於此亦須有些
處置豈可便如此休了如此議論豈不為英雄所笑
(揚錄云程門此人最好然今看都只是氣質吕與叔緊)
范唐鑑首一段專是論太宗本原然亦未盡太宗後来
做處儘好只為本領不是與三代便别問歐陽以除
隋之亂比迹湯武致治之美庶幾成康贊之無乃太
過曰只為歐公一軰人尋常亦不曾理會本領處故
其言如此(端蒙)
范氏以武王釋箕子封比干事比太宗誅高德儒此亦
㩀他眼前好處恁地比並也未論到他本原處似此
樣且寬看若一一責以全則後世之君不復有一事
可言(端蒙)
唐鑑白馬之祻歐公論不及此
唐鑑議論覺似迂緩不切考其意盖王介甫秉政造新
法神考專意信之以為真可以振起國勢一新其舊
故范氏之論每以為此惟在人主身心之間而不在
法如言豐財在於節用神考曰豈有着破皂襖破皮
鞋即能致國富邪(公謹)
唐鑑意正有疎處孫之翰唐論精練說利害如身處親
歴之但理不及唐鑑耳(閎祖)
伯恭晚年謂人曰孫之翰唐論勝唐鑑要之也是切於
事情只是大綱却不正了唐鑑也有緩而不精確處
如言租庸調及楊炎二税之法說得都無收殺只云
在於得人不在乎法有這般苟且處審如是則古之
聖賢徒法云爾他也是見熙寧間詳於制度故有激
而言要之只那有激便不平正(道夫)
或說二氣五行錯揉萬變曰物久自有弊壊秦漢而下
二氣五行自是較昏濁不如太古之清明純粹且如
中星自堯時至今已自差五十度了秦漢而下自是
弊壊得箇光武起整得略略地後又不好了又得箇
唐太宗起来整得略略地後又不好了終不能如太
古或云本然底亦不壊曰固是(䕫孫代論歴)
周自東遷之後王室益弱畿内疆土皆為世臣㩀襲莫
可誰何而畿外土地亦皆為諸侯争㩀天子雖欲分
封而不可得如封鄭桓公都是先用計指射鄶地罔
而取之亦是無討土地處此後王室子孫豈復有疆
土分封某常以為郡縣之事已萌於此矣至秦時是
事勢窮極去不得了必湏如此做也(僩)
權重處便有弊宗室權重則宗室作亂漢初及晉是也
外戚權重則外戚作亂两漢是也春秋之君多逐宗
族晉惠公得國便不納羣公子文公之入即殺懷公
此乃異曰六卿分晉之兆(必大)
問春秋時良法美意尚有存者曰去古愈近便古意愈
多(升卿秋以下春)
成周之時卿士甚小到後来鄭武公們為王卿士便是
宰相恰如後世侍中中書令一般
論周稱卿士不同在周官六卿之属言之則卿士乃是
六卿之士也(徒幾人士幾人)如皇父卿士番維司徒如周人
將卑虢公政亦卿士卿士惟月衞武公為平王卿士
之類則這般之職不知如何(子蒙)
封建世臣賢者無頓身處初間亦未甚至春秋時孔子
事如何(可學)
楚地最廣今之襄漢皆是儘是強大齊晉若不更伯楚
必吞周而有天下緣他極強大所以齊桓晉文責之
皆是沒緊要底事桓公豈不欲將僣王猾夏之事責
之但恐無收殺故只得如此至如晉文城濮之戰依
舊委曲還他許多禮數亦如桓公之意然此處亦足
以見先王不忍戕民之意未泯也設使桓文所以責
之者不少假借他定不肯服兵連祻結何時而已到
得戰國斬首動是數萬無復先王之意矣(僴)
問揚管仲子産如何揚謂管仲全是功利心不好子産
較近道理聖人稱子産有君子之道四然只就得如
此如何是本原頭有病否曰是本原雜問傅全美謂
范文正所為似子産(謂細膩)是否曰文正䟱決不相似
亦麄曰只是雜(揚)
管仲内政士鄉十五乃戰士也所以教之孝悌忠信尊
君親上之義夫子曰以不教民戰是謂棄之故雖霸
者之道亦必如此(人傑)
問晉伐原以示信大蒐以示禮此是信禮否曰此是假
禮信之名以欺人欲舉而用之非誠心也如湯之於
葛葛云無以供粢盛湯使亳衆往為之耕葛云無以
供犧牲湯使人遺之牛羊至於不得已而後征之非
是以此餌之而圖以殺之也又云司馬遷云文王之
治岐耕者九一仕者世禄皆是降隂德以分紂之天
下不知文王之心誠於為民者若此又云漢高祖取
天下所謂仁義者豈有誠心哉其意本謂項羽背約
及到新城遇三老董公遮道之言方假此之名以正
彼之罪所謂縞素發喪之舉其意何在似此之謀看
當時未必不是欲項羽殺之而後罪之也(卓)
因論寗武子義剛言春秋時識義理者多曰也是那時
多世臣君臣之分密其情自不能相舍非是皆曉義
理古時君臣都易得相親天下有天下之君臣(淳錄云大)
(處有大君臣小處有小君臣)一國有一國之君臣一家有一家之
君臣自秦漢以来便都遼絶今世如士人猶略知有
君臣之分若是田夫去京師動數千里它曉得甚麽
君臣本朝但制兵却有古意太祖軍法曰一階一級
皆歸服事之儀故軍中階級却嚴有定分(義剛略淳錄)
鬻拳只是箇粗豪人其意則忠而其事皆非理不足言
也(僴)
子升問伍子胥曰父不受誅子復讎可也謂之亂臣賊
子亦未可又問還是以其出亡在外而言亦可以為
通論否曰古人自有這般事如不為舊君服之義可
見後世天下一家事體又别然亦以其出亡之故若
曾臣事之亦不可也又問父死非其罪子亦可仕否
曰不可孫曾如何曰世數漸遠終是漸輕亦有可仕
之理但不仕者正也可仕者權也(木之)
越棲會稽本在平江楚破越其種散(史記)故後號為百越
此間處處有之山上多有小小城郭故壘皆是諸越
舊都邑也春秋末楚地最廣盖自初間并吞諸蠻而
有其地如淮南之舒宿亳之蓼皆是初間若不得齊
威管仲看他氣勢定是吞周室以此觀之孔子稱管
仲之功豈溢美哉吳之所以得破楚也是楚平以後
日就衰削又恰限使得吳子胥如此先又有申公巫
臣往吳教之射御戰陣這两人所以不向齊晉那邊
去也是見得齊晉都破壊了兼那時如闔閭夫差勾
踐幾人皆是蠻夷中之豪傑今浙間是南越地平曠
閩廣是東越地狭多阻南豐送李柳州誤謂柳為南
越(賀孫)
越都會稽(今東在外所門)土地只如今闊狭後并吳了却移都
平江亦名會稽秦後于平江立會稽郡吳越國勢人
物亦不争多越尚着許多氣力今敵何止於吳所以
圖之者又不及越如何濟事今做時亦須着喫些艱
辛如越始得范蠡文種未是難二人皆在越籠絡中
此是難某在紹興想像越當時事亦自快人越止一
小國當時亦未甚大段冨貴在越自克如此亦未是
難事然自越之後後来不曾見更有一人似之信立
事之難也(揚)
范蠡載西子以往王銍性之言歴攷文書無此事其原
出杜牧之詩云西子下吳會一舸随鴟夷王解此意
又不然曰王性之不成器如這般發事渠讀書多攷
究得甚精且多也(揚)
義剛論田子方貧賤驕人之說雖能折子擊却非知道
者之言不成我貧賤便可凌人此豈忘乎貧賤冨貴
者哉陳仲亨不以為然次日請問先生曰他是為子
擊語意而發但子方却别有箇意思它後面說言不
用行不合則納履而去此是說我只是貧賤不肯自
詘說大人則藐之孟子也如此說雖曰聖人無小大
無敢慢不肯如此說但視那為冨貴權勢所移者有
間矣聖人氣象固不如此若大賢以下則未免如是
(戰以下國)
趙武靈王也是有英氣所以做得恁地也緣是他肚裡
事會恁地做得但他不合只倚這些子如後来立後
一乖也是心不正後感召得這般事来(義剛)
問樂毅伐齊文中子以為善藏其用東坡則責其不合
妄效王者事業以取敗二說孰是曰這是他們愛去
立說後都不去攷教子細這只是那田單會守後不
奈他何當時樂毅自是兼秦魏之師又因人怨湣王
之暴故一旦下齊七十餘城及既殺了湣王則人心
自是休了它又怕那三國来分他底連忙發遣了它
以燕之力量也只做得恁地更是那田單也忠義盡
死節守那二城樂毅不是不要取它也煞費氣力被
它善守後不奈他何樂毅也只是戰國之士又何嘗
是王者之師它當時也恣意去鹵掠正如孟子所謂
毁其宗廟遷其重噐不過如此舉措它當時那鼎也
去扛得来他豈是不要他底但是田單與他皆會兩
箇相遇智勇相角至相持三年便是樂毅也煞費氣
力但取不得及騎劫用則是大段無能後被田單使
一箇小術數子便乘勢殺將去便是國不可以無人
如齊但有一田單盡死節恁地守便不柰他何(義剛)
常先難而後易不然則難將至矣如樂毅用兵始常懼
難乃心謹畏不敢忽易故戰則雖大國堅城無有不
破者及至勝則自驕膽大而恃兵強因去攻二城亦
攻不下(夀昌)
樂毅莒即墨之圍乃用師之道當如此用速做不得又
齊湣王人多叛之及死而其子立于莒則人復惜之
不忍盡亡其國即墨又有田單故下之難使毅得盡
其策必不失之(光武下一城不得明帝謂下之太速揚)
義剛曰藺相如其始能勇於制秦其終能和以待廉頗
可謂賢矣但以義剛觀之使相如能以待廉之術待
秦乃為善謀盖柔乃能制剛弱乃能勝強今乃欲以
匹夫之勇恃區區之趙而鬭強秦若秦奮其虎狼之
威將何以處之今能使秦不加兵者特幸而成事耳
先生曰子由有一段說大故取它說它不是戰國之
士此說也太過其實它只是戰國之士龜山亦有一
說大槩與公說相似說相如不合要與秦争那璧要
之恁地說也不得和氏璧也是趙國相傳以此為寳
若當時驟然被人將去則國勢也解不振古人傳國
皆以寳玉之属為重若子孫不能謹守便是不孝當
時秦也是強但相如也是料得秦不敢殺他後方恁
地做若其它人則是怕秦殺了便不敢去如藺相如
豈是孟浪恁地做它須是料度得那秦過了戰國時
如此等也多黃歇取楚太子也是如此當時被它取
了秦也不曾做聲只恁休了(義剛)
春秋時相殺甚者若相罵然長平坑殺四十萬人史過
言不足信敗則有之若謂之盡坑四十萬人將幾多
所在又趙卒都是百戰之士豈有四十萬人肯束手
受死決不可信又謂秦十五年不敢出兵窺山東之
類何嘗有此等事皆史之溢言
常疑四十萬人死恐只司馬遷作文如此未必能盡坑
得許多人(德明)
常思孫臏料龐涓暮當至馬陵如何料得如此好僴曰
使其不燭火看白書則如之何曰臏料龐涓是箇絮
底人必看無疑此有三樣上智底人他曉得必不看
下智獃底人亦必不看中智底人必看看則堕其機
矣嘗思古今智士之謀略詭譎固不可及然記之者
能如是曲折書之而不失其意則其智亦不可及矣
燕丹知燕必亡故為荆軻之舉(德明)
術至韓非說難精密至矣蘇張亦尚䟱
陳仲亨問合從便不便曰温公是說合從為六國之便
觀當時合從時秦也是懼盖天下盡合為一而秦獨
守關中一片子地也未是長策但它幾箇心難一如
何有箇人兜攬得他也是難這箇却須是如孟子之
說方得如有不嗜殺人者則天下之人皆引領而望
之師文王大國五年小國七年必為政於天下孟子
只是責辦于己設使當時有仁政則如大旱之望雲
霓民自歸之秦雖強亦無如我何義剛問蘇秦激怒
張儀如秦人皆說它術高切以為正是失策處曰某
謂未必有此事所謂激怒者只是蘇秦當時做得稱
意後去欺那張儀而今若說是蘇秦怕秦來敗從所
以激張儀入秦庶秦不来敗從那張儀與你有甚人
情這只是蘇秦之徒見他做倒了這一着後粧點出
此事来謾人(義剛曰䕫孫錄云因說蘇秦激張儀入秦事某嘗疑不恁地做得拙蘇秦豈)
(不知張儀入秦會翻了他想是蘇秦輸了這一籌其徒遂装撰此等說話人傑錄云常疑蘇秦資送張)
(儀入秦事恐無此理當時范睢蔡澤之徒多是乘人間隙而奪之位何常立得事功吳起務在富國強兵)
(破遊說之言縦横者若是立脚務實自不容此軰紛紜撓亂也)
問關中形勝周用以興到得後来秦又用以興曰此亦
在人做當春秋時秦亦為齊晉所軋不得伸到戰國
時六國又皆以夷狄擯之使不得與中國會盟及孝
公因此發憤致得商鞅而用之遂以強大後来又得
惠文武昭襄皆是會做底故相繼做起来若其間有
一二君昏庸則依舊做壊了以此見得形勝也須是
要人相副因言昭王因范睢傾穰侯之故却盡收得
許多權柄秦遂益強豈不是會(廣秦)
陳仲亨以義剛所疑問云商鞅說孝公帝王道不從乃
說以伯道鞅亦不曉帝王道但是先將此說在前者
渠知孝公決不能從且恁地說庶可以堅後面伯道
之說耳先生曰鞅又如何理會得帝王之道但是大
拍頭去揮那孝公耳他知孝公是行不得他恁地說
只是欲人知道我無所不曉義剛問不知温公削去
前一截是如何曰他說無此事不肯信又問如子房
招四皓伊川取之以為得納約自牗之義而温公亦
削之如何曰是他意裏不愛不合他意底則削去某
常說陳平說高祖曰項王能敬人故多得廉節之士
大王慢侮人故廉節之士多不為用然廉節士終不
可得臣願得數萬斤金以間䟽楚君臣這便是商鞅
說孝公底一般他知得高祖決不能不嫚侮以求廉
節之士但直說他則恐未必便從故且將去嚇他一
嚇等他不從後却說之此政與商鞅之術同而温公
也削去若是有此一段時見得他說得有意思今削
去了則都無情意他平白無事教把許多金来用問
高祖便肯如此等類被他削去底多如何恁地得善
善惡惡是是非非皆着存得在那裏其間自有許多
事若是不好底便不載時孔子一部春秋便都不是
了那裏面何所不有(義剛公元本云商鞅先以帝王說孝此只是大拍頭揮他底)
(它知孝公必不能用得這說話且說這大話了却放出那本色底来通鑑削去前一節温公之意謂鞅無)
(那帝王底道理遂除去了温公便是不曉這般底人如條侯擊吳楚到洛陽得劇孟隠若一敵國亦不信)
(他說道如何得一箇侠士便隠若一敵國不知這般人得之未必能成事若為盜所得煞會撓人盖是他)
(自有這般賓客那一般人都信向他若被他一下鼓動得去直是能生事又如陳平說高帝謂項王下人)
(能得廉節之士大王慢侮人故嗜利無恥者歸之大王誠能去而短集而長則云云然大王恣侮慢必不)
(得廉節之士故勸捐數萬斤金以間楚君臣這也是度得高祖必不能下士故先說許多話教高祖亦自)
(知做不得了方說他本謀来故能使人聽信某說此正與商鞅之術同而温公亦削了䕫孫錄同但云)
(温公性朴直便是不曉這般底人得劇孟事也不信謂世間都無這般底人)
以今觀之秦取六國當甚易而秦甚難之以古来無此
樣不敢輕易因說後世簒奪難大凡事前未有樣者
不易做(揚)
仲亨問開阡陌曰阡陌便是井田陌百也阡千也東西
曰阡南北曰陌或謂南北曰阡東西曰陌未知孰是
但却是一箇横一箇直耳如百夫有遂遂上有涂這
便是陌若是十箇涂恁地直在横頭又作一大溝謂
之洫洫上有路這便是阡阡陌只是疆界自阡陌之
外有空地則只恁地閒在那裏所以先王要如此者
也只是要正其疆界怕人相侵互而今商鞅却開破
了遇可做田處便墾作田更不要恁地齊整這開字
非開創之開乃開闢之開蔡澤傳曰破壊井田決裂
阡陌觀此可見這两句自是合掌說後人皆不曉唐
時却說寬鄉為井田狭鄉為阡陌東莱論井田引蔡
澤𫝊兩句然又却多方回互說從那開阡陌之意上
去(義剛)
問井田阡陌曰已前人都錯看了某嘗攷来盖陌者百
也阡者千也井田一夫百畝則為遂遂上有徑此是
縱為陌十夫千畝則為溝溝上有畛此是横為阡積
此而往百夫萬&KR1194;則為洫洫上有涂涂縦又為陌千
夫十萬畝則為澮澮上有道道横又為阡商鞅開之
乃是當時井田既不存便以此物為無用一切破蕩
了蔡澤傳云商君決裂阡陌乃是如此非謂變井田
為阡陌也(䕫孫田僴錄云人皆謂廢古井開今阡陌云云)
阡陌是井田路其路甚大廢田遂一齊開小了作田故
謂之破井田開阡陌(揚)
伯恭言秦變法後世雖屢更數易終不出秦如何曰此
意好但使伯恭為相果能盡用三代法度否問後有
聖賢者出如何曰必須别有規模不用前人硬本子
(升卿)
黃仁卿問自秦始皇變法之後後世人君皆不能易之
何也曰秦之法盡是尊君卑臣之事所以後世不肯
變且如三皇稱皇五帝稱帝三王稱王秦則兼皇帝
之號只此一事後世如何肯變又問賈生仁義攻守
之說恐秦如此亦難以仁義守之曰它若延得數十
年亦可扶持整頓只是犯衆怒多下面逼得来緊所
以不旋踵而亡如三皇五帝三王以来皆以封建治
天下秦一切掃除不留種子秦視六國之君如坑嬰
兒今年捉一人明年捉兩人絶滅都盡所以犯天下
衆怒當時但聞秦字不問智愚男女盡要起而亡之
陳涉便做陳王張耳便做趙王更阻遏它不住漢高
祖自小路入秦由今襄陽金商藍田入關(節錄作從長安角上)
(入關)項羽自河北大路入關及項羽盡殺秦人想得秦
人亦悔不且留取子嬰在也(銖)
秦以水德王故數用六為紀(振)
五德相承古人所說皆不定謂周為木德後秦以鄒衍
之說推之乃以為火德故秦以所不勝者承周號水
德漢又承周不承秦後又有謂漢非火德者王莽又
有(云云)三代而上未有此論則東坡謂威侮五行怠
棄三正者又未必是(揚)
咸陽在渭北漢在渭南秦建十月已久通鑑不曾契勘
(𫝊)
朱子語類卷一百三十四
