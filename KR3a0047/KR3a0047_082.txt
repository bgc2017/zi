朱子語類卷八十二
孝經
因說孝經是後人綴緝問此與尚書同出孔壁曰自古
如此說且要理會道理是與不是適有問重卦并彖
象者某答以且理會重卦之理不必問此是誰作彼
是誰作(因言學者却好聚語孟禮書言孝處附之於後士毅)
問孝經一書文字不多先生何故不為理會過曰此亦
難說據此書只是前面一段是當時曾子聞於孔子
者後面皆是後人綴緝而成問如天地之性人為貴
人之行莫大於孝恐非聖人不能言此曰此兩句固
好如下面說孝莫大於嚴父嚴父莫大於配天則豈
不害理儻如此則須是如武王周公方能盡孝道尋
常人都無分盡孝道也豈不啓人僣亂之心其中煞
有左傳及國語中言語或問莫是左氏引孝經中言
語否曰不然其言在左氏傳國語中即上下句文理
相接在孝經中却不成文理見程沙隨說向時汪端
明亦嘗疑此書是後人偽為者(廣)
古文孝經亦有可疑處自天子章到孝無終始而患不
及者未之有也便是合下與曾子說底通為一段只
逐章除了後人所添前面子曰及後面引詩便有首
尾一段文義都活自此後却似不曉事人寫出來多
是左傳中語如以順則逆民無則焉不在於善而皆
在於凶德是季文子之辭却云雖得之君子所不貴
不知論孝却得箇甚底全無交涉如言斯可道行斯
可樂一段是北宫文子論令尹之威儀在左傳中自
有首尾載入孝經都不接續全無意思只是雜史傳
中胡亂寫出來全無義理疑是戰國時人闘湊出者
又曰胡氏疑是樂正子春所作樂正子春自細膩却
不如此說(㽦)
古文孝經却有不似今文順者如父母生之續莫大焉
又著一箇子曰字方說不愛其親而愛他人者謂之
悖德兼上更有箇子曰亦覺無意思此本是一段以
子曰分為三恐不是温公家範以父子兄弟夫婦等
分門却成一箇文字但其間有欠商量未通行者耳
本作一段聯寫去今印者分作小段無意思伯恭閫
範無倫序其所編書多是如此(賀孫)
孝經疑非聖人之言且如先王有至德要道此是說得
好處然下面都不曾說得切要處著但說得孝之效
如此如論語中說孝皆親切有味都不如此士庶人
章說得更好只是下面都不親切(賜)
問向見先生說孝莫大於嚴父嚴父莫大於配天非聖
人之言必若此而後可以為孝豈不啓人僣亂之心
而中庸說舜武王之孝亦以尊為天子富有四海之
内言之如何曰中庸是著舜武王言之何害若汎言
人之孝而以此為說則不可(廣)
器之問嚴父配天曰嚴父只是周公於文王如此稱纔
是成王便是祖此等處儘有理會不得處大約必是
郊時是后稷配天明堂則以文王配帝孝經亦是湊
合之書不可盡信但以義起亦是如此因說孝經只
有前一段後皆云廣至德廣要道都是湊合來演說
前意但其文多不全只是諫諍五刑喪親三篇稍是
全文如配天等說亦不是聖人說孝來歴豈有人人
皆可以配天豈有必配天斯可以為孝如禮記煞有
好處可附於孝經賀孫問恐後人湊合成孝經時亦
未必見禮記如曲禮少儀之類猶是說禮節若祭義
後面許多說孝處說得極好豈不可為孝經曰然今
看孝經中有得一段似這箇否(賀孫)
問郊祀后稷以配天宗祀文王於明堂以配上帝此說
如何曰此自是周公創立一箇法如此將文王配明
堂永為定例以后稷郊推之自可見後來妄將嚴父
之說亂了(賜)
問配天配上帝帝只是天天只是帝却分祭何也曰為
壇而祭故謂之天祭於屋下而以神祇祭之故謂之
帝(㝢)
明察是彰著之義能事父孝則事天之理自然明能事
母孝則事地之理自然察(道夫)
朱子語類卷八十二
