朱子語類卷六十
孟子十
盡心上
盡其心者章
盡其心者知其性也者字不可不子細看人能盡其心
者只為知其性知性却在先(文蔚)
李問盡其心者知其性也曰此句文勢與得其民者得
其心也相似(雉)
人往往說先盡其心而後知性非也心性夲不可分况
其語脉是盡其心者知其性心只是包着這道理盡
知得其性之道理便是盡其心若只要理會盡心不
知如何地盡(㽦)
或問盡心知性曰性者吾心之實理若不知得盡却盡
个甚麽
盡其心者知其性也所以能盡其心者由先能知其性
知性則知天矣知性知天則能盡其心矣不知性不
能以盡其心物格而後知至(道夫)
盡其心者由知其性也先知得性之理然後眀得此心
知性猶格物盡心猶知至(德明)
知性者物格也盡心者知至也物字對性字知字對心
字(節)
知性然後能盡心先知然後能盡未有先盡而後方能
知者盖先知得然後見得盡(節)
王德修問盡心然後知性曰以某觀之性情與心固是
一理然命之以心却似包着這性情在裏面故孟氏
語意却似說盡其心者以其知性故也此意横渠得
知故說心統性情者也看得精邵堯夫亦云性者道
之形體心者性之郛郭身者心之區宇物者身之舟
車語極有理大雅云横渠言心禦見聞不弘扵性則
又是心小性大也曰禦字不可作止字與當字解禦
有梏之意云心梏於見聞反不弘於性耳(大雅)
問横渠謂心能盡性人能弘道也性不知檢其心非道
弘人也如孟子盡其心者知其性也先生謂盡其心
者必其能知性者也知性是物格之事盡心是知至
之事如何曰心與性只一般知與盡不同所以知便
是心了問知是心之神眀似與四端所謂智不同曰
此知字義又大然孔子多說仁智如元亨利貞元便
是仁貞便是智四端仁智最大無貞則元無起處無
智則如何是仁易曰大眀終始有終便有始智之所
以為大者以其有知也(廣)
問先生所解盡其心者知其性也正如云得其民者得
其心也語意同先生曰固自分曉尋此樣子亦好後
見信州教授林德久未甚信此說過欲因以其易曉
者譬之如欲盡其為教授者必知其職業乃能盡也
先生云存其心恰如教授在此方理會得每日職業
(過)
問盡心者知至也曰知得到時必盡我這心去做如事
君必要極扵忠為子必要極扵孝不是備禮如此既
知得到這處若扵心有些子未盡處便打不過便不
足(賀孫專論盡心)
問盡心只是知得盡未說及行否曰某初間亦把做只
是知得盡如大學知至一般未說及行後来子細看
如大學誠意字模樣是真个恁地盡如惡惡臭如好
好色知至亦須兼誠意乃盡如知得七分自家去做
只着得五分心力便是未盡有時放緩又不做了如
知得十分真切自家須着過二十分心力實去恁地
做便是盡盡其心者知其性也知性所以能盡心(淳)
(此段句意恐未真)
某前以孟子盡心為如大學知至今思之恐當作意誠
說盖孟子當時特地說箇盡心煞須用功所謂盡心
者言心之所存更無一毫不盡好善便如好好色惡
惡便如惡惡臭徹底如此沒些虛偽不實童云如所
謂盡心力而為之之盡否曰然(砥)
黃先之問盡心曰盡心是竭盡此心今人做事那曾做
得盡只盡得四五分心便道了若是盡心只是一心
為之更無偏旁底心如惡惡臭如好好色必定是如
此如云盡心力為之(賀孫)
盡心知性知天工夫在知性上盡心只是誠意知性却
是窮理心未有盡便有空闕如十分只盡得七分便
是空闕了二三分須是如惡惡臭如好好色孝便極
其孝仁便極其仁性即理理即天我既知得此理則
所謂盡心者自是不容己如此說却不重疊既能盡
心知性則胸中已是瑩白淨潔却只要時時省察恐
有汚壊故終之以存養之事(謨)
盡心者發必自慊而無有外之心即大學意誠之事也
(道夫)
問盡心莫是見得心體盡或只是如盡性(池錄作盡忠盡信)之
類否曰皆是(德明)
盡心以見言盡性以養言(德明)
盡心盡性之盡不是做功夫之謂盖言上面功夫已至
至此方盡得耳中庸言唯天下至誠為能盡其性孟
子言盡其心者知其性是也(銖)
盡心就見處說見理無所不盡如格物致知之意然心
無限量如何盡得物有多少亦如何窮得盡但到那
貫通處則纔来便曉得是為盡也存心却是就持守
處說(端蒙)
說盡心云這事理會得那事又理會不得理會得東邊
又不理會得西邊只是從来不曾盡這心但臨事恁
地胡亂挨將去此心夲来無有些子不備無有些子
不該須是盡識得許多道理無些子窒礙方是盡心
如今人人有箇心只是不曾使得他盡只恁地苟簡
鹵莾便道是了(賀孫)
問季通說盡心謂聖人此心才見得盡則所行無有不
盡故程子曰聖人無俟扵力行曰固是聖人有這般
所在然所以為聖人也只說好問默而識之好古敏以
求之那曾說知了便了又曰盡心如明鏡無些子蔽
翳只看鏡子若有些少照不見處便是夲身有些塵
汚如今人做事有些子鶻突窒礙便只是自家見不
盡此心夲来虛靈萬理具備事事物物皆所當知今
人多是氣質偏了又為物欲所蔽故昏而不能盡知
聖賢所以貴於窮理又曰萬理雖具於吾心還使教
他知始得今人有箇心在這裡只是不曾使他去知
許多道理少間遇事做得一邊又不知那一邊見得
東遺却西少間只成私意皆不能盡道理盡得此心
者洞然光明事事物物無有不合道理又曰學問之
所以傳不傳者亦是能盡心與不能盡心問若曾子
易簀之事此時若不能正也只是不盡得心曰然曾
子既見得道理自然便改了若不便改了這心下便
闕了些當時季孫之賜曾子如何失點檢去上睡是
不是了童子既說起須着改始得若不說不及改也
不妨才說便着改(賀孫)
問先生解盡心知性處云心無體以性為體如何曰心
是虛底物性是裏面穣肚饀草性之理包在心内到
發時却是性底出来性不是有一箇物事在裏面喚
做性只是理所當然者便是性只是人合當如此做
底便是性惟孟子惻隠之心仁之端也這四句也有
性也有心也有情與横渠心統性情一語好看(震)
盡心謂事物之理皆知之而無不盡知性謂知君臣父
子兄弟夫婦朋友各循其理知天則知此理之自然
(人傑)
盡心如何盡得不可盡者心之事可盡者心之理理既
盡之後謂如一物初不曾識来到面前便識得此物
盡吾心之理盡心之理便是知性知天(去偽末二句恐誤)
黃敬之問盡心知性曰性是吾心之實理若不知得却
盡箇甚麽又問知其性則知天矣曰(倪錄云知天是知源頭来處)
性以賦於我之分而言天以公共道理(倪錄作公共之夲原)而
言天便脱模是一箇大底人人便是一箇小底天吾
之仁義禮智即天之元亨利貞凡吾之所有者皆自
彼而来也故知吾性則自然知天矣(倪錄此下云又問存心養性曰)
(存得父子之心盡方養得仁之性存得君臣之心盡方養得義之性時舉)
因看程子語錄心小性大心不弘於性滯於知思說及
上蔡云心有止說遂云心有何窮盡只得此夲然之
體推而應事接物皆是故於此知性之無所不有知
天亦以此因省李先生云盡心者如孟子見齊王問
樂則便對云云言貨色則便對云云每遇一事便有
以處置將去此是盡心舊時不之曉盖此乃盡心之
效如此得此本然之心則皆推得去無窮也如見牛
未見羊說苟見羊則亦便是此心矣(方)
盡心知性知天此是致知存心養性事天此是力行(泳)
(盡知存養)
盡心知性以前看得知字放輕今觀之却是知字重盡
字輕知性則心盡矣存養有行底意思(可學)
問盡知存養四字如何分别曰盡知是知底工夫存養
是守底工夫(震)
問盡心盡性曰盡心云者知之至也盡性云者行之極
也盡心則知性知天以其知之已至也若存心養性
則是致其盡性之功也(人傑)
孟子說知性是知得性中物事既知得須盡知得方始
是盡心下面存其心養其性方始是做工夫處如大
學說物格而後知至物格者物理之極處無不到知
性也知至者吾心之所知無不盡盡心也至扵知至
而後意誠誠則存其心飬其性也聖人說知必說行
不可勝數(泳)
蜚卿問盡心存心盡莫是極至地位存莫是初存得這
心否曰盡心也未說極至只是凡事便須理會教十
分周足無少闕漏處方是盡存也非獨是初工夫初
間固是操守存在這裏到存得熟後也只是存這存
字無終始只在這裏(賀孫)
孟子說存其心雖是緊切却似添事盖聖人只為學者
立下規矩守得規矩定便心也自定如言居處恭執
事敬與人忠人能如是存守則心有不存者乎今又
說存其心則與此為四矣如此處要人理會(升卿)
存之養之便是事心性便是天故曰所以事天也(德明)
仲思問存心養性先後曰先存心而後養性養性云者
養而勿失之謂性不可言存
問存心養性以事天曰天教你父子有親你便用父子有
親天教你君臣有義你便用君臣有義不然便是違
天矣古人語言下得字都不苟如存其心養其性若
作養其心存其性便不得問如何是天者理之所從
出曰天便是那太虛但能盡心知性則天便不外是
矣性便有那天問四十而不惑五十而知天命不惑
謂知事物當然之理知天命謂知事物之所以然便
是知天知性之說否曰然他那裏自看得箇血脉相
牽連要自子細看龜山之說極好龜山問學者曰人
何故有惻隠之心學者曰出扵自然龜山曰安得自
然如此若體䆒此理知其所從来則仁之道不遠矣
便是此說(僴)
存其心則能養其性正其情養其性如不暴(方)
存心便性得所養季通說存心雖是然語性已疎性有
動静盖孟子本文甚切(方)
夭夀不貳不以生死為吾心之悦戚也(人傑)
問立命是竪立得這天之所命不以私意参雜倒了天
之正命否曰然問莫非命也此一句是總說氣禀之
命與天命謂性之命同否以孟子之意未說到氣禀
孟子自来不甚說氣禀看是此句只是說人物之生
吉凶禍福皆天所命人但順受其正若桎梏而死與
立乎巖墻之下而死便是你自取不干天事未說到
氣禀上(僴)
敬之問夭夀至命也曰既不以夭夀貳其心又須修身
以俟方始立得這命自家有百年在世百年之中須
事事教是當自家有一日在世一日之内也須教事
事是當始得若既不以夭夀動其心一向胡亂做又
不可如佛氏以絶滅為事亦可謂之夭夀不貳然修
身以俟一段全不曾理會所以做底事皆無頭腦無
君無父亂人之大倫(賀孫)
敬之問夭夀不貳修身以俟之所以立命也夀夭是天
命修身是順天命安于天理之正無一毫人欲計較
之私而天命在我方始流行曰夭夀不貳是不疑他
若一日未死一日要是當百年未死百年要是當這
便是立命夭夀不貳便是知性知天之力脩身以俟
便是存心養性之功立命一句更用通下章看又問
莫非命也順受其正若是人力所致者如何是命曰
前面事都見不得若出門吉凶禍福皆不可知但有
正不正自家只順受他正底自家身分無過恁地死
了便是正命若立巖墻之下與桎梏而死便不是正
命或如比干剖心又不可不謂之正命直卿說先生
向嘗譬喻一似受差遣三年滿罷便是君命之正若
歲月間以罪去也是命便不是正底命先生曰若自
家無罪便歲月間去又不可不謂之正命子善問孟
子謂知命者不立巖墻之下今人却道我命若未死
縦立巖墻之下也不到壓死曰莫非命者是活絡在
這裡看他如何来若先說道我自有命雖立巖墻之
下也不妨即是先指定一箇命便是紂說我生不有
命在天因舉横渠行同報異與氣遇等語伊川却道
他說遇處不是又曰這一段文勢直是緊若精神鈍
底真个趕他不上如龍虎變化直是捉搦他不住(倪)
(時舉略)
問由太虛云云曰夲只是一箇太虚漸漸細分說得密耳
且太虚便是這四者之搃體而不雜乎四者而言由
氣化有道之名氣化是那隂陽造化寒暑晝夜雨露
霜雪山川木石金水火土皆是只這个便是那太虛
只是便雜却氣化說雖雜氣化而實不雜乎太虛未
說到人物各具當然之理處問太虛便是太極圖上
面底圓圈氣化便是圓圈裡隂静陽動否曰然又曰
合虚與氣有性之名有這氣道理便隨在裡面無此
氣則道理無安頓處如水中月須是有此水方映得
那天上月若無此水終無此月也心之知覺又是那
氣之虚靈底聪明視聽作為運用皆是有這知覺方
運用得這道理所以横渠說人能弘道是心能盡性
非道弘人是性不知檢心又邵子曰心者性之郛郭
此等語皆秦漢以下人道不到又問人與鳥獸固有
知覺但知覺有通塞草木亦有知覺否曰亦有如一
盆花得些水澆灌便敷榮若摧抑他便枯悴謂之無
知覺可乎周茂叔忩前草不除去云與自家意思一
般便是有知覺只是鳥獸底知覺不如人底草木底
知覺又不如鳥獸底又如大黃喫着便會瀉附子喫
着便會熱只是他知覺只從這一路去又問腐敗之
物亦有否曰亦有如火燒成灰將来泡湯喫也㷿苦
因笑曰頃信州諸公正說草木無性今夜又說草木
無心矣(僴集註)
先生問合虛與氣有性之名如何看廣云虛只是理有
是理斯有是氣曰如何說合字廣云恐是據人物而
言曰有是物則有是理與氣故有性之名若無是物
則不見理之所寓由太虛有天之名只是據理而言
由氣化有道之名由氣之化各有生長消息底道理
故有道之名既已成物則物各有理故曰合虚與氣
有性之名(廣)
由太虛有天之名都是箇自然底由氣化有道之名是
虛底物在實上見無形底物因有形而見所謂道者
如天道地道人道父子之道君臣之道率性之謂道
是也合虚與氣有性之名自然中包得許多物事(䕫孫)
由太虛有天之名這全說理由氣化有道之名這說着
事物上如率性之謂道性只是理率性方見得是道
這說着事物上且如君臣父子之道有那君臣父子
方見這个道理合虛與氣有性之名虛字便說理理
與氣合所以有人(植)
問知覺是氣之陽明否曰由太虚有天之名合虚與氣
有性之名天命之謂性管此兩句由氣化有道之名
率性之謂道管此一句合性與知覺有心之名此又
是天命謂性這正管此一句(賜)
問當無事時虛明不昧此是氣其中自然動處莫是性
否曰虛眀不昧此理具乎其中無少虧欠感物而動
便是情横渠說得好由太虚有天之名由氣化有道
之名此是搃說合虛與氣有性之名合性與知覺有
心之名此是就人上說(賜)
問由氣化有道之名是自隂陽言曰方見其有許多節
次(可學)
林問氣化何以謂之道曰天地間豈有一物不由其道
者問合虛與氣何以有性曰此語詳看亦得其意然
亦有未盡處當言虛即是性氣即是人以氣之虛眀
寓扵中故合虛與氣有性之名雖說略盡而終有二
意劉問如此則莫是性離扵道邪曰非此之謂到這
處則有是名在人如何看然豈有性離於道之理(㝢)
問合虛與氣有性之名曰惟五峯發明得兩句好非性
無物非氣無形(燾)
問合虛與氣有性之名合性與知覺有心之名曰虛只
是說理横渠之言大率有未瑩處有心則自有知覺
又何合性與知覺之有(盖卿)
由太虛有天之名(至)知覺有心之名横渠如此議論極
精密(驤)
伊川云盡心然後知性此不然盡字大知字零星(饒錄無此)
(七字却云盡心者以其知性)若未知性便要盡心則懸空無下手
處惟就知性上積累將去自然盡心(學蒙集義)
問盡心知性不假存養其惟聖人乎佛本不假扵存養
豈竊希聖人之事乎曰盡知存養吾儒釋氏相似而
不同只是他所存所養所知所盡處道理皆不是如
吾儒盡心只是盡君臣父子等心便見有是理性即
是理也如釋氏所謂盡心知性皆歸扵空虛其所存
養却是閉眉合眼全不理會道理(去偽)
或問伊川云心具天德心有未盡處便是天德未能盡
切嘗熟味其言意者在天為命在人為性性無形質
而舍之於心故一心之中天德具足盡此心則知性
知天矣游氏以心無餘藴為盡心謝氏以擴充得去
為盡心皆此意也然横渠范侍講之說則又不然范
謂窮理者孟子之所謂盡心也横渠曰大其心則能
體天下之物物有未體則心為有外不知窮理體物
之說亦信然否如下一段言存心養性所以事天也
游氏言之詳矣其言曰存其心者閑邪以存其誠也
養其性者守静以復其本也存養如此則可以事天
矣此言事天亦伊川所謂奉順之意其說恐不出乎
此但不知存養之說謂存此以養彼耶亦既存本心
又當養其性耶曰諸家解說盡心二字少有發眀得
盡字出来者伊川最說得完全然亦不曾子細開說
盡字大抵盡其心只是窮盡其在心之理耳窮得此
又却不能窮得彼便不可喚做盡心范侍講言窮理
却是言盡心以前底事謝上蔡言充廣得去却言盡
心以後事若横渠大其心則能體天下之物之說此
只是言人心要廣大耳亦不知未能盡得此心之理
如何便能盡其心得兼大其心亦做盡心說不得游
氏守静以復其本此語有病守静之說近於佛老吾
聖人却無此說其言知天為智之盡事天為仁之至
此却說得好事天只是奉順之而已非有他也所謂
存心養性非二事存心所以養性也(去偽)
問上蔡盡心知性一段曰說盡心不着(可學)
問先生盡心說曰心者天理在人之全體又曰性者天
理之全體此何以别曰分說時且恁地若將心與性
合作一處說須有别(淳)
莫非命也章
盡其道而死者順理而吉者也桎梏死者逆理而凶者
也以非義而死者固所自取是亦前定盖其所禀之
惡氣有以致之也(人傑)
問桎梏死者非正命也雖謂非正然亦以命言此乃自
取如何謂之命曰亦是自作而天殺之但非正命耳
使文王死扵羑里孔子死於桓魋却是命(可學)
敬之問莫非命也曰在天言之皆是正命在人言之便
是不正之命問有當然而或不然不當然而或然者
如何曰如孔孟老死不遇須喚做不正之命始得在
孔孟言之亦是正命然在天之命却自有差(恪)
問莫非命也命是指氣言之否曰然若在我無以致之
則命之夀夭皆是合當如此者如顔子之夭伯牛之
疾是也(廣)
問莫非命也順受其正因推惠廸吉從逆凶之意曰若
是惠廸吉從逆凶自天觀之也得其正命自人得之
也得其正命若惠廸而不吉則自天觀之却是失其
正命如孔孟之聖賢而不見用於世而聖賢亦莫不
順受其正這是於聖賢分上已得其正命若就天觀
之彼以順感而此以逆應則是天自失其正命(賀孫)
莫非命也順受其正直卿云如受得一邑之宰教做三
年這是命到做得一年被罷去也是命曰有不以罪
而枉罷者亦是命有罪而被罷者非正命無罪而被
罷者是正命也(賀孫)
孟子說命至盡心章方說得盡
萬物皆備於我矣章
黃先之問萬物皆備於我曰如今人所以害事處只是
這些私意難除才有些私意隔着了便只見許多般
(賀孫)
萬物皆備於我須反身而實有之無虧無欠方能快活
若反身而不誠雖是本来自足之物然物自物何干
我事(砥)
反身而誠孟子之意主於誠字言反身而實有此理也
為父而實有慈為子而實有孝豈不快活若反身不
誠是無此理既無此理但有恐懼而已豈得樂哉(驤)
反身而誠見得本具是理而今亦不曾虧欠了他底(恪)
或問反身而誠是要就身上知得許多道理否曰是這
知見得最為要緊(賀孫)
反身而誠則恕從這裏流出不用勉強未到恁田地須
是勉強(此因林伯松問強恕說淳)
所謂萬物皆備於我在學者也知得此理是備於我只
是未能反身而誠若勉強行恕拗轉這道理来便是
恕(所謂勉強者猶未能恕必待勉強而後能也)所謂恕者也只是去得私
意盡了這道理便真實備扵我無欠闕(僴)
或問萬物皆備扵我章後面說強恕而行求仁莫近焉
如何曰恕便是推己及物恕若不是推己及物别不
是个什麽然這个強恕者亦是他見得萬物皆備扵
我了只争着一个反身而誠便須要強恕上做工夫
所謂強恕盖是他心裏不能推己及人便須強勉行
恕拗轉這道理然亦只是要去个私意而已私意既
去則萬理自無欠闕處矣(燾)
子武問萬物皆備於我章曰這章是兩截工夫反身而
誠盖知之已至而自然循理所以樂強恕而行是知
之未至且恁把捉勉強去少間到純熟處便是仁(木之)
問萬物皆備於我下文既云樂莫大焉何故復云強恕
曰四句二段皆是蒙上面一句問反身而誠樂莫大
焉是大賢以上事強恕求仁是學者身分上事否曰
然問大賢以上是知與行俱到大賢以下是知與行
相資發否曰然頃之復曰反身而誠只是个真知真
實知得則滔滔行將去見得萬物與我為一自然其
樂無涯所以伊川云異曰見卓爾有立於前然後不
知手之舞足之蹈正此意也(道夫)
強是勉強而行恕是推己及物強恕而行是要求至於
誠(去偽)
敬之說強恕只事事要擴充教是當雖是自家元未免
有些病痛今且着事事勉強做去曰未至於反身而
誠樂莫大焉處且逐事要推己及人庶幾心公理得
此處好更子細看(賀孫)
問強恕而行曰此是其人元不曾恕在故當凡事勉強
推己及人若反身而誠則無待於勉強矣又問莫須
卓然立志方得曰也不須如此饑時便討飯喫(䕫孫錄云)
(才見不恕時便須勉強如飢便吃飯)初頭硬要做一餉少時却只恁消
殺了倒沒意思(儒用䕫孫同)
強恕而行求仁莫近不可將恕字低看了求仁莫近扵
恕恕字甚緊(盖卿)
問萬物皆備於我曰未當如此須從孟子見梁惠王看
起却漸漸進步如看論語豈可只理會吾道一以貫
之一句須先自學而篇漸漸浸灌到純熟處其間義
理却自然出(季札)
問伊川說萬物皆備於我謂物亦然皆從這裡出去如
何曰未須問此枉用工夫且於事上逐件窮着凡接
物遇事見得一箇是處積習久自然貫通便真箇見
得理一禪者云如桶底脱相似可謂大悟到底不曾
曉得才遇事又却迷去(德明集義)
或問明道說學者須先識仁仁者渾然與物同體孟子
言萬物皆偹於我反身而誠則為大樂若反身未誠
則猶是二物有對又安得樂訂頑意思乃備言此體
横渠曰萬物皆備扵我言萬事皆有素扵我也反身
而誠謂行無不慊於心則樂莫大焉如眀道之說則
物只是物更不須作事且扵下文求仁之說意思貫
串横渠解反身而誠為行無不慊之義又似来不得
不唯以物為事如下文強恕而行求仁莫近焉如何
通貫得為一意曰横渠之說亦好反身而誠實也謂
實有此理更無不慊處則仰不愧俯不怍樂莫大焉
強恕而行即是推此理以及人也我誠有此理在人
亦各有此理能使人有此理亦如我焉則近扵仁矣
如眀道這般說話極好只是說得大廣學者難入(去偽)
(銖同)
萬物皆偹於我矣反身而誠樂莫大焉萬物不是萬物
之迹只是萬物之理皆俻於我如萬物莫不有君臣
之義自家這裡也有萬物莫不有父子之親自家這
裏也有萬物莫不有兄弟之爱自家這裡也有萬物
莫不有夫婦之别自家這裡也有是這道理本来皆
備於吾身反之於吾身於君臣必盡其義於父子必
盡其親於兄弟必盡其愛於夫婦必盡其别莫不各
盡其當然之實理而無一毫之不盡則仰不愧俯不
怍自然是快活若是反之於身有些子未盡有些子
不實則中心愧怍不能以自安如何得會樂横渠曰
萬物皆備於我矣言萬物皆素定於我也行有不慊
於心則餒矣故反身而誠樂莫大焉若不是實做工
夫到這裏如何見得恁地(賀孫)
萬物皆備於我横渠一段將来說得甚實所謂萬物皆
在我者便只是君臣夲来有義父子夲来有親夫婦
夲来有别之類皆是夲来在我者若事君有不足於
敬事親有不足於孝以至夫婦無别兄弟不友朋友
不信便是我不能盡之反身則是不誠其苦有不可
言者安得所謂樂(若如今世人說却是無實事如禪家之語只虛空打箇筋斗却無着)
(力處㽦)
問樂莫大焉莫是見得萬物皆備於我所以樂否曰誠
是實有此理檢點自家身命果無欠闕事君真箇忠
事父真箇孝仰不愧於天俯不怍於人其樂孰大於
此横渠謂反身而誠則不慊於心此說極有理(去偽)
行之而不著焉章
方行之際則眀其當然之理是行之而著既行之後則
識其所以然是習矣而察初間是照管向前去後来
是回顧後面看所行之道理如何如人喫飯方喫時
知得飯當喫既喫後則知飯之飽如此(僴)
著曉也察識也方其行之而不曉其所當然既習矣而
猶不識其所以然(人傑)
習矣而不察習字重察字輕(可學)
習矣不察行矣不著如今人又不如此不曾去習便要
說察不曾去行便要說著可與共學未可與適道今
人未曾理會可與共學便要適道(賀孫)
待文王而後興章
待文王而後興者凡民也若夫豪傑之士雖無文王猶
興豪傑質美生下来便見這道理何用費力今人至
於沈迷而不反而聖人為之屡言之方始肯求已是
下愚了況又不知求之則終於為禽獸而已盖人為
萬物之靈自是與物異若迷其靈而昏之則是與禽
獸何别(大雅)
霸者之民章
自王者之民皥皥如也而下至豈曰小補之哉皆說王
者功用如此(人傑)
所過者化只是身所經歴處如舜耕歷山陶河濱者是
也略略做這裏過便自感化不待久畱言其化之速
也謙之云所存者神是心中要恁地便恁地否曰是
上下與天地同流豈曰小補之哉小補只是逐片逐
些子補綴上下與天地同流重新鑄一番過相似(恪)
問集注云所存主處便神妙不測所經歷處皆化如此
即是民化之也非大而化之之化曰作大而化之化
有病則是過了者化物未過時却凝滯於此只是所
經歷處才霑着些便化也雷一震而萬物俱生動霜
一降而萬物皆成實無不化者書曰俾予從欲以治
四方風動亦是此意所存主處便神妙不測立之斯
立道之斯行綏之斯来動之斯和莫知其所以然而
然也問同流是與天地同其神化否曰此難言各有
一分(去聲)在裏曰是箇参贊意思否曰亦不是参贊(德眀)
存神過化程說甚精正得孟子夲意過是身所經歷處
無不感動如黎民於變便是化存是存主處不是主
宰是存這事這事便来應二程看文字最精密如中
庸說門人多不能曉其意(淳集義)
過化存神伊川說好過只是經歷處以舜觀之可見存
則存主處便如綏来動和之意都就事上說反覆此
一段自可見(端蒙)
所過者化程子經歷之說甚好盖不獨是所居久處只
曾經涉處便皆化所存者神存是自家主意處便不
測亦是人見其如此(㽦)
黃子功問伊川說過是經歷處是否曰只是過處人便
化更不待久問所存者神曰此才有所存彼便應言
感應之速也所以荀子云仁人之兵所過者化所存
者神只是簞食壺漿以迎王師處便是神子功曰如
舞干羽于兩階七旬有苗格亦是此理曰然(文蔚)
問經歷處則無不化不經歷處如何曰此言經歷處便
化如在鄊則一鄉化在天下則天下化過者言其感
人之速如此只被後来人說得太重了所存者神吾
心之所存處便成就如神耳如書云從欲以治四方
風動之意化是人化也神是事之成就如神也(去偽)
君子所過者化伊川本處解略易傳大人虎變却說得
詳荀子亦有仁人過化存神之語此必古語如克己
復禮亦是古語左傳中亦引克己復禮仁也如崇德
脩慝辨惑亦是古語盖是兩次問了(燾)
所過者化所存者神伊川解革卦言所過變化事理炳
著所過謂身所經歴處也(文蔚)
君子所過者化所存者神存是存主過是經歷聖人綏
之斯来動之斯和才過便化横渠說却是兩截(從周)
問過化存神有先後否曰初無先後便如横渠之說亦
無先後(去偽)
過化存神舊說所應之事過而不留便能所存者神神
即神妙不測故上蔡云所過者化故所存者神所存
者神故所過者化鄉里李欲才云譬如一面鏡先来
照者既去不見了則後来者又可以照若先底只在
則不復能照矣捋做一事說亦自好但據孟子本文
則只是身所經歷處便化心所存主處便神如綏斯
来動斯和又荀子亦言仁人之兵所過者化所存者
神似是見成言語如金聲玉振之類故孟荀皆用之
荀卿非孟子必不肯用其語也(方子)
問尋常人說皆云所過者化便能所存者神曰他是就
心說㩀孟子意乃是就事說問注引舜事如何曰舜
在下只得如此及見用則賓四門之属皆是化聖人
豈能家至戸曉盖在吾化中者皆是過問存神與過
化如何别曰過化言所過即化存神便有嚮應意思
問上蔡云所過者化便所存者神所存者神便所過
者化曰此是就心說事来不畱於心便是存神存神
便能過化横渠云性性為能存神物物為能過化亦
是此說(可學)
人之所不學而能者章
至之問達之天下也方為仁義曰親親仁也敬長義也
不待達之天下方始謂之仁義無他達之天下只說
達之天下無别道理(賀孫)
舜居深山之中章
問舜聞善言見善行若決江河沛然莫能禦其未有所
聞見時氣象如何曰湛然而已其理充塞具備一有
所觸便沛然而不可禦問學者未有聞見之時莫須
用持守而不可放逸否曰纔知持守巳自是聞善言
見善行了(道夫)
無為其所不為章
敬之問無為其所不為無欲其所不欲曰人心至靈其
所不當為不當欲之事何嘗不知但初間自知了到
計較利害却自以為不妨便自冒昧為之欲之耳今
既知其所不當為不當欲者便要来這裏截斷斷然
不為不欲故曰如此而巳矣(恪)
人之有德慧術知章
或問德慧術知曰德慧純粹術知聪眀須有朴實工夫
方磨得出(履孫)
廣土衆民章
敬之問君子所性雖大行不加焉雖窮居不損焉君子
但當自盡吾心之天理雖達而在上做出事業功名
亦只似雲浮扵太虛之中於我何有哉曰中天下而
立定四海之民固是人所欲與其處畎畆之中孰若
進而得行其道使天下皆被其澤要得出行其道者
亦是人之所欲但其用其舍扵我性分之内本不相
關進而大行退而窮居於我性分之内無所加損(賀孫)
問君子所性章曰只是這一箇道理雖達而為堯舜在
上亦不是添加些子窮而為孔孟在下亦不是減少
些子盖這一箇道理合下都定了更添減不得又云
這所性字說得虛如堯舜性之之性字(燾)
敬之問君子所性曰此是說生来承受之性仁義禮智
根於心便見得四端着在心上相離不得才有些子
私意便剗斷了那根便無生意譬如木根着在土上
方會生其色也睟然都從那根上𤼵出来且性字從
心便見得先有這心便有許多物在其中(恪)
問仁義禮智根於心曰上說君子是通聖人言盖君子
氣禀清眀無物欲之累故合下生時這箇根便着土
所以生色形見於外衆人則合下生時便為氣禀物
欲一重隔了這箇根便未着土在盖有殘忍底心便
沒了仁之根有頑鈍底心便沒了義之根有忿狠底
心便沒了禮之根有黑暗底心便沒了智之根都各
有一重隔了而今人只要去其氣質物欲之隔教四
者之根着土而已如堯舜性之便是根已著土了湯
武反之便是元来未曾着土而今方移得来着土了
(燾)
問仁義禮智根扵心曰雖是自家合下都有這箇物若
有些子私欲夹雜在其中便把好底和根都剗去了
(賀孫)
安卿問仁義禮智根於心何謂根曰養得到見得眀便
自然生根此是人功夫做来(義剛)
看文字當看大意又看句語中何字是切要孟子謂仁
義禮智根於心只根字甚有意如此用心義理自出
(季札)
問四體不言而喻曰是四體不待命令而自如此謂手
容恭不待自家教他恭而自然恭足容重不待自家
教也重而自然重不待教化如此而自如此也(燾)
孔子登東山而小魯章
遊於聖人之門者難為言學而不從這裡則所為雖善
要為好事終是有不是處因言舊見劉子澄作某處
學記其中有雖不能為向上事亦可以做向下一等
之意大槩是要退如此便不得(人傑)
至之問孔子登東山而小魯一節曰此一章如詩之有
比興比者但比之以他物而不說其事如何興則引
物以發其意而終說破其事也如孔子登東山而小
魯至遊於聖人之門者難為言此興也觀水有術必
觀其瀾至容光必照焉此比也流水之為物也至不
成章不達此又是興也比者如鶴鳴于九臯之類興
者如他人有心予忖度之上引毚兔柔木之類是也
流水之為物也不盈科不行君子之志於道也不成
章不達盖人之為學須是務實乃能有進若這裡工
夫欠了些分毫定是要透過那裡不得(時舉)
問必觀其瀾是因其瀾處便見其夲耶抑觀其瀾知其
有本了又須窮其本之所自来曰若論水之有原夲
則觀其流必知其有原然流處便是那原夲更去那
裏别討夲只那瀾便是那夲了若非夲何處有那流
若說觀其瀾又須觀其夲則孟子何不曰必觀其本
他說觀其瀾便是就瀾處便見其本(僴)
雞鳴而起章
敬之問利與善之間也這箇利非是有心於為利只見
理不明才差些便入那邊去曰然才差向利邊去只
見利之為美(賀孫)
或問利與善之間曰間是兩者相並在這裡一條路做
這邊去一條路做那邊去所以謂之間
利與善之間不是冷水便是熱湯無那中間温吞煖處
也(僴)
利善若只是利善則易理會今人所為處都是利只管
硬差排道是善今人直是差處多只一條大路其餘
千差萬别皆是私路因舉張子韶小說云云(賀孫)
利與善之間若才有心要人知要人道好要以此求利
禄皆為利也這箇極多般樣雖所為皆善但有一毫
歆慕外物之心便是利了如一塊潔白物事上面只
着一點黑便不得為白矣又如好底物事如腦子之
属上面只着一點糞穢便都壊了不得為香矣若是
糞穢上面假饒着一堆腦麝亦不濟事做善須是做
到極盡處方喚做善(僴)
用之問舜孳孳為善未接物時只主於敬便是為善以
此觀之聖人之道不是默然無言聖人之心純亦不
已雖無事時也常有箇主宰在這裡固不是放肆亦
不是如槁木死灰曰這便如夜来說只是有操而已
一段如今且須常存箇誠敬做主學問方有所歸着
如有屋舍了零零碎碎方有頓處不然却似無家舍
人雖有千萬之寳亦無安頓處今日放在東邊草裡
眀日放在西邊草裡終非己物(賀孫)
或問為善為利處因舉龜山荅廖尚書用中一段曰龜
山說得鶻突廖公認得不子細後来於利害上頗不
分别紹興間秦氏主和建議不決召廖公来他懵然
不知却去問他平日所友善之人如鄭邦達軰邦達
亦不思量便云和是好事故廖公到闕即主和議遂
為中丞然他亦不肯為秦氏鷹犬秦嘗諷令言趙公
鼎廖竟不從而出(燾)
楊子取為我章
楊朱乃老子弟子其學專為已列子云伯成子高拔一毛
而利天下不為其言曰一毛安能利天下使人人不
拔一毛不利天下則天下自治矣問老子似不與楊
朱同曰老子窺見天下之事却討便宜置身於安閒
之地云清静自治豈不是與朱同又問伊川說老子
謂先語大道後却涉些姦詐如云知其雄守其雌知
其白守其黑之類曰孔孟亦知天下有許多事何故
不厭他曰孔孟見實理把作合做底看他不見實理
把做無故不肯為問孔子曾見他書否曰未必見厚
之問孔子何為問禮於他曰他本周家史官自知禮
只是以為不足道故一切掃除了曾子問中自見孔
子問他處邵康節亦有些小似他問淵源錄中何故
有康節傳曰書坊自增耳(可學)
問墨氏兼愛楊氏為我夫兼愛雖無差等不合聖人之
正道乃是割己為人滅去己私猶足立教若為我乃
小己自私之事果何足以立教耶曰莊子數稱楊子
朱之為人恐楊氏之學如今道流修煉之士其保嗇
神氣雖一句話也不妄與人說正孟子所謂拔一毛
而利天下不為是也(柄)
問楊墨固是皆不得中至子莫又要安排討箇中執之
曰子莫見楊墨皆偏在一處要就二者之中而執之
正是安排尋討也原其意思固好只是見得不分眀
依舊不是且如三過其門而不入在禹稷之時則可
在顔子則不可居陋巷在顔子之時則是中在禹稷
之時則非中矣居陋巷則似楊氏三過其門而不入
則似墨氏要之禹稷似兼愛而非兼愛顔子似為我
而非為我道夫云常記先生云中一名而函二義這
箇中要與喜怒哀樂未發之中異與時中之中同曰
然(道夫)
堯舜性之也章
性之是合下如此身之是做到那田地(端蒙)
堯舜性之也性字似禀字湯武身之也是將這道理做
成這箇渾身將這渾身做出這道理五伯假之也久
假而不歸惡知其非有也舊時看此句甚費思量有
數樣說今所留二說也自倒斷不下(僴)
黃仁卿問性善之善與堯舜性之之性如何曰性善之
性字實性之之性字虛性之只是合下禀得合下便
得来受用又曰反之是先失着了反之而後得身之
是把来身上做起(節)
聖人之心不曾有箇起頭處堯舜性之合下便恁地去
初無箇頭到湯武反之早是有頭了但其起處甚微
五伯則甚大
或問仁人心也若假借為之焉能有諸已哉而孟子却
云五伯久假而不歸烏知其非有何也曰此最難說
前軰多有辨之者然卒不得其說烏知二字為五伯
設也如云五伯自不知也五伯久假而不歸安知其
亦非已有也(去偽)
問久假不歸烏知其非有舊解多謂使其能久假而不
歸烏知終非其有曰諸家多如此說遂引惹得司馬
温公東坡来闢孟子問假之之事如責楚包茅不貢
與夫初命三命之類否曰他從頭都是無一事不是
如齊桓尚自白直恁地假將去至晉文公做了千般
蹺蹊所以夫子有正譎之論博議說譎正處甚好但
說得来連自家都不好了又曰假之非利之之比若
要識得假與利只看真與不真切與不切如好好色
如惡惡臭正是利之之事也道夫云安仁便是性之
利仁便是反之假之之規模自與此别曰不干涉如
勉強而行亦非此比安利勉強皆是真切但有熟不
熟耳頃之嘆曰天下事誰不恁地且如漢祖三軍縞
素為義帝發喪他何嘗知所謂君臣之義所當然者
但受教三老假此以為名而濟其𣣔爾問如夫子稱管
仲如其仁也是從假字上說来否曰他只是言其有
仁之功未說到那假字上在且如孺子入井有一人
取得出来人且稱其仁亦未說到那納交要譽惡其
聲而然道夫問如此說則如字如何觧曰此直深許
其有仁耳人多說是許其似仁而非仁以文勢觀之
恐不恁地只是許其仁耳道夫云假之之事真所謂
幽沉仁義非獨為害當時又且流毒後世曰此孟子
所以不道桓文而卑管晏也且如興滅繼絶誅殘禁
暴懷諸侯而尊周室百般好事他都做只是無惻怛
之誠心他夲𣣔他事之行又恰有這題目入得故不
得不舉行道夫云此邵子所以有功之首罪之魁之
論曰他合下便是恁地(道夫)
王子墊問曰章
王子墊問士尚志一段中間反覆說仁義二字都有意
須思量得(僴)
桃應問曰章
問瞽瞍殺人在臯陶則只知有法而不知有天子之父
在舜則只知有父而不知有天下此只是聖賢之心
坦然直截當事主一不要生枝節否曰孟子只是言
聖賢之心耳聖賢之心合下是如此權制有未暇論
然到極不得已處亦須變而通之盖法者天下公共在
皐陶亦只得執之而已若人心不許舜棄天下而去
則便是天也皐陶亦安能違天法與理便即是人心
底亦須是合下有如此底心方能為是權制今人於
事合下無如此底心其初便從權制去則不可(淳)
桃應之問孟子之對楊氏有議貴之說如何曰使舜𣣔
為天子又𣣔免瞽瞍則生議貴之法矣(人傑)
孟子自范之齊章
問孟子言居移氣養移體後却只論居不論養豈非居
能移人之氣亦如養之能移人之體乎曰有是居則
有是養居公卿則自有公卿底奉養居貧賤則自有
居貧賤底奉養言居則養在其中(去偽)
形色天性章
至之問形色曰有這形便自有這色所以下文只說踐
形盖色便在形裏面色猶言容貌也時舉問形色自
是兩字否曰固是(時舉)
敬之問形色天性形是耳目口鼻之類色是如何曰一
顰一笑皆有至理(時舉錄云凡一顰一笑一語一默無非天理)形字重色
字輕故下面但云惟聖人可以踐形直卿云形是動
容貌色是正顔色曰固是(南升)
問色字如何曰有形便有色如動容周旋中禮則色自
正如祭祀則必有敬之色臨喪則必有哀之色故下
文只言踐形(㽦)
問形色天性下只說踐形而不云色何也曰有此形則
有此色如鳥獸之形自有鳥獸顔色草木之形自有
草木顔色言形則色在其中矣(去偽)
形色上便有天性視便有視之理聽便有聽之理(閎祖)
踐形是有這箇物事脚實踏着不闕了他箇有是形便
有是理盡得這箇理便是踐得這箇形耳目本有這
箇聪明若不盡其聪眀時便是闕了這箇形不曾踐
得(恪)
惟聖人可以踐形踐非踐履之謂盖言聖人所為便踏
着這箇形色之性耳(道夫)
論踐形云天生形色便有夲来天理在内賢人踐之而
未盡聖人則步步踏着来路也(方)
人之有形有色無不各有自然之理所謂天性也惟聖
人能盡其性故即形即色無非自然之理所以人皆
有是形而必聖人然後可以踐其形而無歉也踐如
踐言之踐伊川以為充人之形是也(人傑)
盡性性有仁須盡得仁有義須盡得義無一些欠闕方
是盡踐形人有形形必有性耳形也必盡其聪然後
能踐耳之形目形也必盡其眀然後能踐目之形踐
形如踐言之踐伊川云踐形是充人之形盡性踐形
只是一事(閎祖)
蜚卿問既是聖人如何却方可以踐形曰踐如掩覆得
過底模樣如伊川說充其形色自是說得好了形只
是這形體色如臨喪則有哀色介胄則有不可犯之
色之類天之生人人之得於天其具耳目口鼻者莫
不皆有此理耳便必當無有不聪目便必當無有不
眀口便必能盡别天下之味鼻便必能盡别天下之
臭聖人與常人都一般惟衆人有氣禀之雜物欲之
累雖同是耳也而不足於聪雖同是目也而不足於
眀雖同是口也而不足以别味雖同是鼻也而不足
以别臭是雖有是形惟其不足故不能充踐此形惟
聖人耳則十分聪而無一毫之不聪目則十分眀而
無一毫之不眀以至於口鼻莫不皆然惟聖人如此
方可以踐此形惟衆人如彼自不可以踐此形(賀孫)
君子所以教者五章
或問君子之所以教者諸先生說得如何曰諸先生不
曾說得分眀曾子學到孔子田地故孔子與他說一
貫之道此所謂如時雨化之者也時雨云者不先不
後適當其時而已成德如顔淵閔子騫者是也達材
如冉有季路是也答問如孟子與公孫丑萬章之徒
是也有私淑艾者横渠謂正己而物正非然也此五
者一節輕似一節大人正己而物正大是大事不應
安排在荅問之下以某觀之此言為不曾親聖人者
設也彼雖不曾承聖人之誨私得於善治孔子之道
者亦足以發也故又在答問之下(去偽)
成德成就其德如孔子於冉閔德則天資純粹者達材
通達其才如孔子於由賜才是眀敏者答問則早費
言語私淑艾却是不曾及門聞風而善者(端蒙)
伯豐問横渠云顔子私淑艾以教人隠而未見之仁也
如何曰舊解有私淑艾者謂自善其身而示教於人
故横渠如此說然考孟子所謂予未得為孔子徒也
予私淑諸人也此人者是孟子指其師友子思之類
以謂予不得親見孔子而師之只是我私竊傳其善
於人如有私淑艾者却是君子所以教者五然亦有
次叙有如時雨化之者他地位已到因而發之孔子
於顔曾是也其次成德達材又随人資材成就有答
問者未及師承只是来相答問而已私淑艾者未嘗
親見面授只是或聞其風而師慕之或私竊傳其善
言善行學之以善於其身是亦君子之教誨也横渠
集中有祭文云私淑祖考之遺訓說得文義却順(㽦)
公孫丑曰道則高矣美矣章
引而不發引引弓也發發矢也躍如如踴躍而出猶言
活潑潑地也(人傑)
君子引而不發躍如也下三字属君子言雖引而不發
而其言意中躍躍然會動如所謂活潑潑地也及入
解又云躍躍然於動静語默之間(方)
躍如是道理活潑潑底發出在面前如甲中躍出(升卿)
君子引而不發躍如也須知得是引箇甚麽是怎生地
不發又是甚麽物事躍在面前湏是聳起這心與他
看教此心精一無些子夹雜方見得他那精微妙處
又曰道理散在天下事物之間聖賢也不是不說然
也全說不得自是那妙處不容說然雖不說只才挑
動那頭了時那箇物事自跌落在面前如張弓十分
滿而不發箭雖不發箭然已知得真箇是中這物事
了須是精一其心無些子他慮夹雜方看得出(僴)
引而不發躍如也與舉一隅不以三隅反同意否曰這
般有問答處儘如看這見得恁地問便恁地答最是
酬酢處見意思且自去看(賀孫)
或問范謂君子之射引而不發以待彀與的之相偶心
欲必中故躍如也此說如何曰范氏此說最好笑豈
有君子之射常引而不發者乎只管引而不發却成
甚射也引而不發之語只緣上文說射故有此語此
只是言君子之教人但開其端以示人而已其中自
有箇躍如底道理學者須是識得這箇道理方知君
子教人為甚忠故下文中道而立能者從之(去偽)
於不可已而已章
進銳退速其病正在意氣方盛之時已有易衰之勢不
待意氣已衰之後然後見其失也
知者無不知也章
知者無不知也問知在先否曰也是如此亦不專如此
固是用知得審若知不審以賢為否以否為賢少間
那仁上便安頓不着(僴)
正淳問急先務一段何如曰人人各有當務之急或勞
心或勞力勞心者治人勞力者治於人此各有所急
也堯以不得舜為己憂舜以不得禹臯陶為己憂此
聖人之所急也上好禮則民莫敢不敬上好義則民
莫敢不服上好信則民莫敢不用情若學圃學稼則
是不急今人讀書中亦自有合着急處若是稍慢處
理會未得也且放過不妨緊要處須着理會又問急
親賢也急先務也治天下莫過於親賢知却随時因
事為之故不指言如舜之舉相去凶是舜之先務禹
之治水是禹之先務何如曰大略是如此下文云此
之謂不知務須是凡事都有輕重緩急如眼下脩緝
禮書固是合理會若只知有這个都困了也不得又
須知自有要緊處乃是當務又如孟子答今之樂猶
古之樂這裡且要得他與百姓同樂是緊急若就這
裡便與理會今樂非古樂便是不知務(賀孫人傑錄别出)
問如舜舉皐陶湯舉伊尹所謂親賢者乃治天下者不
易之務若當務之急是随其時勢之不同堯之歷象
治水舜之舉相去凶湯之伐夏救民皆所務之急者
曰也是如此然當務之急如所謂勞心者治人勞力
者治於人堯舜之治天下豈無所用其心亦不用於
耕耳又如夫子言務民之義應係所當為者皆是也
漢卿問不能三年之喪而緦小功之察放飯流歠
而問無齒決是之謂不知務却止說智不說仁曰便
是併與仁說所謂急親賢之為務豈不為仁乎先生
因推言學者亦有當務如孟子論今樂古樂則與民
同樂乃樂之夲學者所當知也若欲眀其聲音節奏
特樂之一事耳又如修緝禮書亦是學者之一事學
者須要窮其源本放得大水下来則如海潮之至大
船小船莫不浮泛若上面無水来則大船小船都動
不得如講學既能得其大者則小小文義自是該通
若只於淺處用功則必不免沉滯之患矣(人傑)
朱子語類卷六十
