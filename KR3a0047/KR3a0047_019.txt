朱子語類卷十九
論語一
語孟綱領
語孟工夫少得效多六經工夫多得效少(大雅以下六經四子)
語孟用三二年工夫看亦須兼看大學及書詩所謂興
於詩諸經諸史大抵皆不可不讀(德明)
某論語集注已改公讀令大學十分熟了却取去看論
語孟子都是大學中肉菜先後淺深參差互見若不
把大學做箇匡殼子卒亦未易看得(賀孫)
或云論語不如中庸曰只是一理若看得透方知無異
論語是每日零碎問譬如大海也是水一勺也是水
所說千言萬語皆是一理須是透得則推之其它道
理皆通又曰聖賢所說只一般只是一箇擇善固執
之論語則說學而時習之孟子則說明善誠身下得字
各自精細真實工夫只一般須是知其所以不同方
知其所謂同也而今須是窮究得一物事透徹方知
如入箇門方知門裏宇舍間架若不親入其門戶在
外遥望說我皆知得則門裏事如何知得(僴)
論語只說仁中庸只說智聖人拈起来底便說不可以
例求(泳)
論語易曉孟子有難曉處語孟中庸大學是熟飯看其
它經是打禾為飯(節)
古書多至後面便不分曉語孟亦然(節)
夫子教人零零星星說来說去合来合去合成一箇大
物事(節以下孔孟教人)
且如孔門教人亦自有等聖人教人何不都教他做顔
曾底事業而子貢子路之徒所以止於子貢子路者
是其才止於此且如克己復禮雖止是教顔子如此
說然所以教他人亦未嘗不是克己復禮底道理(卓)
孔門教人甚寬今日理會些子明日又理會些子久則
自貫通如耕荒田今日耕些子明日又耕些子久則
自周匝雖有不到處亦不出這理(節)
問孔子教人就事上做工夫孟子教人就心上做工夫
何故不同曰聖賢教人立箇門戶各自不同(節)
孟子教人多言理義大體孔子則就切實做工夫處教
人(端蒙)
孔子教人只從中間起使人便做工夫去久則自能知
向上底道理所謂下學上達也孟子始終都舉先要
人識心性著落却下功夫做去(端蒙)
論語不說心只說實事(節錄作只就事實上說)孟子說心後来遂
有求心之病(方子)
孟子所謂集義只是一箇是字孔子所謂思無邪只是
一箇正字不是便非不正便邪聖賢教人只是求箇
是底道理(夔孫)
孔子教人極直截孟子較費力孟子必要充廣孔子教
人合下便有下手處問孔子何故不令人充廣曰居
處恭執事敬非充廣而何(節)
孔子教人只言居處恭執事敬與人忠含蓄得意思在
其中使人自求之到孟子便指出了性善早不似聖
人了(祖道)
孔子只說忠信篤敬孟子便發出性善直是漏洩(德明)
孟子言存心養性便說得虚至孔子教人居處恭執事
敬與人忠等語則就實行處做功夫如此則存心養
性自在(端蒙)
孔子之言多且是汎說做工夫如居處恭執事敬言忠
信行篤敬之類未說此是要理會甚麽物待學者自
做得工夫透徹却就其中見得體段是如此至孟子
則恐人不理會得又䟎進一著說如惻隠之心與學
問之道求放心之類說得漸漸親切今人將孔孟之
言都只恁地草率看過了(雉)
問論語一書未嘗說一心字至孟子只管拈人心字說
来說去曰推是心曰求放心曰盡心曰赤子之心曰
存心莫是孔門學者自知理會箇心故不待聖人苦
口到孟子時世變既遠人才漸漸不如古故孟子極
力與言要他從箇本原處理會否曰孔門雖不曾說
心然荅弟子問仁處非理會心而何仁即心也但當
時不說箇心字耳此處當自思之亦未是大疑處(枅)
蜚卿問論語之言無所不包而其所以示人者莫非操
存涵養之要七篇之指無所不究而其所以示人者
類多體驗充廣之端曰孔子體面大不用恁地說道
理自在裏面孟子多是就發見處盡說與人終不似
夫子立得根本住所以程子謂其才高學之無可依
據要之夫子所說包得孟子孟子所言却出不得聖
人疆域且如夫子都不說出但教人恁地去做則仁
便在其中如言居處恭執事敬與人忠果能此則心
便在到孟子則不然曰惻隠之心仁之端也今人乍
見孺子將入井皆有怵惕惻隠之心都教人就事上
推究道夫問如孟子所謂求放心集義所生莫是立
根本處否曰他有恁地處終是說得來寬曰他莫是
以其所以做工夫者告人否曰固是也是他所見如
此自後世觀之孔顔便是漢文帝之躬修玄默而其
效至於幾致刑措孟子便如唐太宗天下之事無所
不為極力去做而其效亦幾致刑措(道夫端蒙錄一條疑同聞見)
(集注讀語孟法)
看文字且須看其平易正當處孔孟教人句句是樸實
頭人能充無受爾汝之實實字將作心字看須是我
心中有不受爾汝之實處如仁義是也(祖道)
孟子比孔子時說得高然孟子道性善言必稱堯舜又
見孟子說得實(因論南軒奏議有過當處方子)
或問孟子說仁字義甚分明孔子都不曾分曉說是如
何曰孔子未嘗不說只是公自不會看耳譬如今沙
糖孟子但說糖味甜耳孔子雖不如此說却只將那
糖與人喫人若肯喫則其味之甜自不待說而知也
(廣)
聖人說話磨稜合縫盛水不漏如云一言喪邦以直報
怨自是細密孟子說得便麤如云今樂猶古樂大王
好色公劉好貨之類横渠說孟子比聖人自是麤顔
子所以未到聖人處亦只是心麤(夔孫)
孟子要熟讀論語却費思索孟子熟讀易見盖緣是它
有許多荅問發揚(賀孫讀語孟)
看孟子與論語不同論語要冷看孟子要熟讀論語逐
文逐意各是一義故用子細靜觀孟子成大段首尾
通貫熟讀文義自見不可逐一句一字上理會也(雉)
沉浸專一於論孟必待其自得
讀論語如無孟子讀前一段如無後一段不然方讀此
又思彼擾擾於中這般人不惟無得於書胷中如此
做事全做不得
大凡看經書看論語如無孟子看上章如無下章看學
而時習之未得不須看有朋自遠方来且專精此一
句得之而後已又如方理會此一句未得不須雜以
别說相似者次第亂了和此一句亦曉不得(振)
人有言理會得論語便是孔子理會得七篇便是孟子
子細看亦是如此盖論語中言語真能窮究極其纖
悉無不透徹如從孔子肚裏穿過孔子肝肺盡知了
豈不是孔子七篇中言語真能窮究透徹無一不盡
如從孟子肚裏穿過孟子肝肺盡知了豈不是孟子
(淳)
講習孔孟書孔孟往矣口不能言須以此心比孔孟之
心將孔孟心作自己心要須自家說時孔孟點頭道
是方得不可謂孔孟不會說話一向任己見說將去
若如此說孟子時不成說孟子只是說王子也又若
更不逐事細看但以一箇字包括此又不可此名包
子又不是孟子也(力行)
論語多門弟子所集故言語時有長長短短不類處孟
子疑自著之書故首尾文字一體無些子瑕疵不是
自下手安得如此好若是門弟子集則其人亦甚高
不可謂軻死不傳
孔門問答曾子聞得底話顔子未必與聞顔子聞得底
話子貢未必與聞今却合在論語一書後世學者豈
不幸事但患自家不去用心(儒用讀論語)
問論語近讀得如何昨日所讀底今日再讀見得如何
榦曰尚看未熟曰這也使急不得也不可慢所謂急
不得者功效不可急所謂不可慢者工夫不可慢(榦)
問叔噐論語讀多少曰兩日只雜看曰恁地如何會長
進看此一書且須專此一書便待此邊冷如冰那邊
熱如火亦不可捨此而觀彼(淳)
問林恭甫看論語至何處曰至述而曰莫要恁地快這
箇使急不得須是緩緩理會須是逐一章去搜索候
這一章透徹後却理會第二章久後通貫却事事會
看如喫飯樣喫了一口又喫一口喫得滋味後方解
生精血若只恁地吞下去則不濟事(義剛)
論語難讀日只可看一二段不可只道理會文義得了
便了須是子細玩味以身體之見前後晦明生熟不
同方是切實(賀孫)
論讀書之法擇之云嘗作課程看論語日不得過一段
曰明者可讀兩段或三段如此亦所以治躁心近日
學者病在好高讀論語未問學而時習便說一貫孟
子未言梁王問利便說盡心易未看六十四卦便先
讀繫辭(德明)
人讀書不得攙前去下梢必無所得如理會論語只得
理會論語不得存心在孟子如理會里仁一篇且逐
章相挨理會了然後從公冶長理會去如此便是(去偽)
論語一日只看一段大故明白底則看兩段須是專一
自早至夜雖不讀亦當涵泳常在胷次如有一件事
未了相似到晩却把來商量但一日積一段日日如
此年歲間自是裏面通貫道理分明(榦)
問看論語了未廣云已看一遍了曰太快若如此看只
是理會文義不見得他底深長意味所謂深長意味
又也别無說話只是涵泳久之自見得(廣)
論語愈看愈見滋味出若欲草草去看儘說得通恐未
能有益凡看文字須看古人下字意思是如何且如
前輩作文一篇中須看它用意在那裏舉杜子美詩
云更覺良工用心苦一般人看盡只見得是畫一般
識底人看便見得它精神妙處知得它用心苦也(㝢)
王子充問學曰聖人教人只是箇論語漢魏諸儒只是
訓詁論語須是玩味今人讀書傷快須是熟方得曰
論語莫也須揀箇緊要底看否曰不可須從頭看無
精無粗無淺無深且都玩味得熟道理自然出曰讀
書未見得切須見之行事方切曰不然且如論語第
一便教人學便是孝弟求仁便戒人巧言令色便三
省也可謂甚切(榦)
莫云論語中有緊要底有汎說底且要著力緊要底便
是揀别若如此則孟子一部可刪者多矣聖賢言語
粗說細說皆著理會教透徹盖道體至廣至大故有
說得易處說得難處說得大處說得小處若不盡見
必定有窒礙處若謂只言忠信行篤敬便可則自漢
唐以來豈是無此等人因甚道統之傳却不曾得亦
可見矣(㽦)
先生問論語如何看淳曰見得聖人言行極天理之實
而無一毫之妄學者之用工尤當極其實而不容有
一毫(闕)是如此然就裏面詳細處須要
十分透徹無一不盡(淳)
或講論語因曰聖人說話開口見心必不只說半截藏
著半截學者觀書且就本文上看取正意不須立說
别生枝蔓唯能認得聖人句中之意乃善(必大)
聖人之言雖是平說自然周徧停停當當都有許多四
方八面不少了些子意思若門人弟子之言便有不
能無偏處如夫子言文質彬彬自然停當恰好子貢
文猶質也質猶文也便說得偏夫子言行有餘力則
以學文自然有先後輕重而子夏雖曰未學吾必謂
之學便有廢學之弊(端蒙)
人之為學也是難若不從文字上做工夫又茫然不知
下手處若是字字而求句句而論不於身心上著切
體認則又無所益且如說我欲仁斯仁至矣何故孔
門許多弟子聖人竟不曾以仁許之雖以顔子之賢
而尚難不違於三月之後聖人乃曰我欲斯至盍亦於
日用體騐我若欲仁其心如何仁之至不至其意又
如何又如說非禮勿視聽言動盍亦每事省察何者
為非禮而吾又何以能勿視勿聽若每日如此讀書
庶幾看得道理自我心而得不為徒言也(壯祖)
德先問孟子曰孟子說得段段痛切如檢死人相似必
有箇致命痕孟子段段有箇致命處看得這般處出
方有精神須看其說與我如何與今人如何須得其
切處今一切看得都困了(揚讀孟子)
學問之道無他求其放心而已又曰有是四端於我者
知皆擴而充之孟子說得最好人之一心在外者又
要收入來在内者又要推出去孟子一部書皆是此
意又以手作推之狀曰推須是用力如此又曰立天
之道曰隂與陽立地之道曰柔與剛立人之道曰仁
與義又曰世間只有箇闔闢内外人須自體察取(祖道)
(人傑錄云心在外者要收向裏心在内者却推出去孟子云學問求放心四端擴而充之一部孟子皆)
(是此意大抵一收一放一闔一闢道理森然賜錄云因說仁義曰只有孟子說得好如曰學問之道無)
(他求其放心而已此是從外面收入裏來如曰人之有是四端知皆擴而充之又要從裏面發出去凡此)
(出入往來皆由箇心又曰所謂立天之道曰隂與陽立地之道曰柔與剛立人之道曰仁與義都是恁地)
讀孟子非惟看它義理熟讀之便曉作文之法首尾照
應血脈通貫語意反覆明白峻潔無一字閒人若能
如此作文便是第一等文章(僴)
孟子之書明白親切無甚可疑者只要日日熟讀須教
它在吾肚中先千百轉便自然純熟某初看時要逐
句去看它便覺得意思淺迫至後來放寬看却有條
理然此書不特是義理精明又且是甚次第文章某
因讀亦知作文之法(植)
孟子全讀方見得意思貫某因讀孟子見得古人作文
法亦有似今人間架(淳)
孟子文章妙不可言文蔚曰他每叚自有一二句綱領
其後只是解此一二句曰此猶是淺者其他自有妙
處惟老蘇文深得其妙(文蔚)
孟子之文恐一篇是一人作又疑孟子親作不然何其
妙也豈有如是人出孟子之門而沒世不聞耶(方)
集注且須熟讀記得(方子集注)
語吳仁父曰某語孟集注添一字不得減一字不得公
子細看又曰不多一箇字不少一箇字(節)
論語集注如秤上稱來無異不高些不低些自是學者
不肯用心看如看得透存養熟可謂甚生氣質(友仁)
某於論孟四十餘年理會中間逐字稱等不教偏些子
學者將注處宜子細看又曰解說聖賢之言要義理
相接去如水相接去則水流不碍後又云中庸解每
番看過不甚有疑大學則一而看一而疑未甚惬意
所以改削不已(過)
讀書别無法只管看便是法正如獃人相似捱來捱去
自家都未要先立意見且虚心只管看看來看去自
然曉得某那集注都詳備只是要人看無一字閒那
箇無緊要閒底字越要看自家意裏說是閒字那箇
正是緊要字上蔡云人不可無根便是難所謂根者
只管看便是根不是外面别討箇根來(僴)
前軰解說恐後學難曉故集注盡撮其要已說盡了不
須更去注脚外又添一段說話只把這箇熟看自然
曉得莫枉費心去外面思量
問集注引前軰之說而增損改易本文其意如何曰其
說有病不欲更就下面安注脚又問解文義處或用
者字或用謂字或用猶字或直言其輕重之意如何
曰直言直訓如此猶者猶是如此又問者謂如何曰
是恁地(節)
集注中有兩說相似而少異者亦要相資有說全别者
是未定也(淳)
或問集注有兩存者何者為長曰使某見得長底時豈
復存其短底只為是二說皆通故并存之然必有一
說合得聖人之本意但不可知爾復曰大率兩說前
一說勝(拱夀)
問語解胡氏為誰曰胡明仲也向見張敬夫殊不取其
說某以為不然他雖有未至處若是說得是者豈可
廢(廣)
集注中曾氏是文清公黃氏是黃祖舜晁氏是晁以道
李氏是李光祖(廣)
程先生經解理在解語内某集注論語只是發明其辭
使人玩味經文理皆在經文内易傳不看本文亦是
自成一書杜預左傳解不看經文亦自成一書鄭箋
不識經大旨故多隨句解
論語集注盖某十年前本為朋友間傳去鄉人遂不告
而刊及知覺則已分裂四出而不可收矣其間多所
未穏然誤看讀要之聖賢言語正大明白本不須恁
地𫝊註正所謂記其一而遺其百得其粗而遺其精
者也(道夫)
或述孟子集注意義以問曰大㮣如此只是要熟須是
日日認過述大學以問曰也只如此只是要日日認
過讀新底了反轉看舊底教十分熟後自别有意思
又曰如雞伏卵只管日日伏自會成(賀孫)
初解孟子時見自不明隨著前軰說反不自眀不得其
要者多矣(方)
集注乃集義之精髓(道夫集注集義)
問孟子比論語却易看但其間數段極難曉曰只盡心
篇語簡了便難理會且如養氣一章被它說長了極
分曉只是人不熟讀問論語浩博須作年歲間讀然
中間切要處先理會如何曰某近來作論語略解以
精義太詳說得沒緊要處多似空費工夫故作此書
而今看得若不看精義只看略解終是不浹洽因舉
五峯舊見龜山問為學之方龜山曰且看論語五峯
問論語中何者為要龜山不對久之曰熟讀先生因
曰如今且只得挨將去(榦)
諸朋友若先看集義恐未易分别得又費工夫不如看
集注又恐太易了這事難說不奈何且須看集注教
熟了可更看集義集義多有好處某却不編出者這
處却好商量却好子細看所以去取之意如何須是
看得集義方始無疑某舊日只恐集義中有未曉得
義理費盡心力看來看去近日方始都無疑了(賀孫)
因說吾與回言一章曰便是許多緊要底言語都不曾
說得出且說精義是許多言語而集注能有幾何言
語一字是一字其間有一字當百十字底公都把做
等閒看了聖人言語本自眀白不須解說只為學者
看不見所以做出注解與學者省一半力若注解上
更看不出却如何看得聖人意出又曰凡看文字端
坐熟讀久久於正文邊自有細字注脚迸出來方是
自家見得親切若只於外面捉摸箇影子說終不濟
事聖人言語只熟讀玩味道理自不難見若果曾著
心而看他道理不出則聖賢為欺我矣如老蘇軰只
讀孟韓二子便翻繹得許多文章出來且如攻城
四面牢北若攻得一面破時這城子已是自家底了
不待更攻得那三面方入得去初學固是要看大學
論孟若讀得大學一書透徹其他書都不費力觸處
便見喟然嘆者久之曰自有這箇道理說與人不信
問近看論語精義不知讀之當有何法曰别無方法但
虚心熟讀而審擇之耳(人傑集義)
因論集注論語曰於學者難說看衆人所說七縱八横
如相戰之類於其中分别得甚妙然精神短者又難
教如此只教看集義又皆平易了興起人不得(振)
問要看精義不知如何看曰只是逐段子細玩味公記
得書否若記不得亦玩味不得横渠云讀書須是成
誦又曰某近看學者須是專一譬如服藥須是專服
一藥方見有效(榦)
問精義有說得高遠處不知如何看曰也須都子細看
取子却在自家若以為高遠而略之便鹵莽了(榦)
讀書且須熟讀玩味不必立說且理會古人說教通透
如語孟集義中所載諸先生語須是熟讀一一記放
心下時時將來玩味久久自然理會得今有一般學
者見人恁麽說不窮究它說是如何也去立一說來
攙說何益於事只贏得一箇理會不得爾(廣)
讀書須痛下工夫須要細看心粗性急終不濟事如看
論語粗義且只將諸說相比並看自然比得正道理
出來如識高者初見一條便能判其是非如未能且
細看如看按欵相似雖未能便斷得它按然已是經
心盡知其情矣只管如此將來粗急之心亦磨礲得
細密了横渠云文欲密察心欲洪放若不痛做工夫
終是難入(德明)
看精義須寬著心不可看殺了二先生說自有相關透
處如伊川云有主則實又云有主則虚如孟子云生
於其心害於其政發於其政害於其事又云作於其
心害於其事作於其事害於其政自當隨文隨時隨
事看各有通徹處(德明)
讀論語須將精義看先看一段次看第二段將兩段比
較孰得孰失孰是孰非又將第三段比較如前又緫
一章之說而盡比較之其間須有一說合聖人之意
或有兩說有三說有四五說皆是又就其中比較疎
密如此便是格物及看得此一章透徹則知便至或
自未有見識只得就這裏挨一章之中程子之說多
是門人之說多非然初看時不可先萌此心門人所
說亦多有好處蜚卿曰只將程子之說為主如何曰
不可只得以理為主然後看它底看得一章直是透
徹了然後看第二章亦如此法若看得三四篇此心
便熟數篇之後迎刃而解矣某嘗苦口與學者說得
口破少有依某去著力做工夫者且如格物致知之
章程子與門人之說某初讀之皆不敢疑後來編出
細看見得程子諸說雖不同意未嘗不貫其門人之
說與先生盖有大不同者矣(驤)
讀書考義理似是而非者難辨且如精義中惟程先生
說得確當至其門人非惟不盡得夫子之意雖程子
之意亦多失之今讀語孟不可便道精義都不是都
廢了須借它做階梯去尋求將來自見道理知得它
是非方是自己所得處如張無垢文字淺近却易見
也問如何辨得似是而非曰遺書所謂義理栽培者
是也如此用工久之自能辨得(德明)
論語中程先生及和靖說只於本文添一兩字甚平淡
然意味深長須當子細看要見得它意味方好(淳)
問精義中尹氏說多與二程同何也曰二程說得已明
尹氏只說出問謝氏之說多華掞曰胡侍郎嘗教人
看謝氏論語以其文字上多有發越處(敬仲)
先生問尋常精義自二程外孰得曰自二程外諸說恐
不相上下又問蜚卿答曰自二程外惟龜山勝曰龜
山好引證未說本意且將别說折過人若看它本說
未分眀併連所引失之此亦是一病又問仲思答曰
據某恐自二程外惟和靖之說為簡當曰以某觀之
却是和靖說得的當雖其言短淺時說不盡然却得
這意思頃之復曰此亦大綱偶然說到此不可以為
定也
明道說道理一看便好愈看而愈好伊川猶不無難明
處然愈看亦愈好上蔡過高多說人行不得底說話
楊氏援引十件也要做十件引上來范氏一箇寬大
氣象然說得走作便不可曉(端蒙)
上蔡論語解言語極多看得透時它只有一兩字是緊
要(賜)
問謝氏說多過不如楊氏說最實曰尹氏語言最實亦
多是處但看文字亦不可如此先懷權斷於胷中如
謝氏說十分有九分過處其間亦有一分說得恰好
處豈可先立定說今且須虚心玩理大雅問理如何
玩曰今當以小說明之一人欲學相氣色其師與五
色線一串令入暗室中認之云辨得此五色出方能
相氣色看聖人意旨亦要如此精專方得之到自得
處不從說來雖人言亦不信盖開導雖假人言得處
須是自得人則無如之何也孔子言語簡若欲得之
亦非用許多工夫不得孟子之言多若欲得之亦合
用許多工夫孔子言簡故意廣無失孟子言多意長
前呼後喚事理俱眀亦無失若他人語多則有失某
今接士大夫答問多轉覺辭多無益(大雅)
原父論語解緊要處只是莊老(必大諸家觧)
先生問曾文清有論語解曾見否曰嘗見之其言語簡
曰其中極有好處亦有先儒道不到處某不及識之
想是一精確人故解書言多簡某曰聞之文清每日
早必正衣冠讀論語一篇曰此所謂學而時習之與
今日學者讀論語不同(可學)
建安吳才老作論語十說世以為定夫作者非也其功
淺其害亦淺又為論語考異其功漸深而有深害矣
至為語解即以己意測度聖人謂聖人為多詐輕薄
人矣徐蒧為刊其書越州以行(方)
學者解論語多是硬說須習熟然後有箇入頭處(季札)
孟子疏乃邵武士人假作蔡季通識其人當孔穎達時
未尚孟子只尚論語孝經爾其書全不似䟽樣不曾
解出名物制度只繞纏趙岐之說耳(璘)
問伊川說讀書當觀聖人所以作經之意與聖人所以
用心一條曰此條程先生說讀書最為親切今人不
會讀書是如何只緣不曾求聖人之意纔拈得些小
便把自意硬入放裏面胡說亂說故教它就聖人意
上求看如何問易其氣是如何曰只是放教寬慢今
人多要硬把捉教住如有箇難理會處便要刻畫百
端討出來枉費心力少刻只說得自底那裏見聖人
意又曰固是要思索思索那曾恁地又舉闕其疑一
句歎美之(賀孫集注讀論孟法)
先生嘗舉程子讀論孟切已之說且如學而時習之切
已看時曾時習與否句句如此求之則有益矣余正
甫云看中庸大學只得其綱而無目如衣服只有領
子過當時不曾應後欲問謂之綱者以其目而得名
謂之領者以其衣而得名若無目則不得謂之綱矣
故先生編禮欲以中庸大學學記等篇置之卷端為
禮本正甫未之從(過)
問孔子言語句句是自然孟子言語句句是事實曰孔
子言語一似沒緊要說出來自是包含無限道理無
些滲漏如云道之以政齊之以刑道之以德齊之以
禮數句孔子初不曾著氣力只似沒緊要說出來自
是委曲詳盡說盡道理更走它底不得若孟子便用
著氣力依文按本據事實說無限言語方說得出此
所以為聖賢之别也孟子說話初間定用兩句說起
箇頭下面便分開兩段說去正如而今人做文字相
似(僩)
論語之書無非操存涵養之要七篇之書莫非體驗擴
充之端盖孔子大㮣使人優游饜飫涵泳諷味孟子
大槩是要人探索力討反己自求故伊川曰孔子句
句是自然孟子句句是事實亦此意也如論語所言
居處恭執事敬與人忠出門如見大賓使民如承大
祭非禮勿視聽言動之類皆是存養底意思孟子言
性善存心養性孺子入井之心四端之發若火始然
泉始達之類皆是要體認得這心性下落擴而充之
於此等類語玩味便自可見(端蒙)
問齊景公欲封孔子以尼谿之田晏嬰不可楚昭王欲
封孔子以書社之地子西不可使無晏嬰子西則夫
子還受之乎曰既仕其國則須有采地受之可也(人傑)
(集注序說)
楚昭王招孔子孔子過陳蔡被圍昭王之招無此事鄒
魯間陋儒尊孔子之意如此設使是昭王招陳蔡乃
其下風耳豈敢圍張無垢所謂者非
朱子語類卷十九
