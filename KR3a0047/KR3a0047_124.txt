朱子語類卷一百二十四
陸氏
性質(陸子美)精神(子静若海)
問陸梭山同異辨曰若本有却如何掃蕩得若本無却
如何建立得他以佛氏亦曉得理如既曉得理後却
將一箇空底物事來口頭說時佛不到今日了他自
見得一箇道理只是空又日佛也只是理會這箇性
吾儒也只理會這箇性只是他不認許多帶來底(節)
陸子夀自撫來信訪先生於鉛山觀音寺子夀每談事
必以論語為證如曰聖人教人居處恭執事敬又曰
子所雅言詩書執禮皆雅言也弟子入則孝出則弟
謹而信汎愛衆而親仁此等皆教人就實處行何嘗
高也先生曰某舊間持論亦好高近來漸漸移近下
漸漸覺實也如孟子却是將他已到底教人如言存
心飬性知性知天有其說矣是他自知得餘人未到
他田地如何知得他滋味卒欲行之亦未有入頭處
若論語却是聖人教人存心飬性知性知天實涵飬
處便見得便行得也(大雅)
陸子夀看先生解中庸莫顯乎微云幾微細事也因歎
美其說之善曰前後說者連莫見乎隠一滚說了更
不見切體處今如此分别却是使人有點檢處九齡
自覺力弱尋常非禮念慮因能常常警策不使萌於
心然志力終不免有怠時此殆所謂幾微處須點檢
也先生曰固然(大雅)
問曾見陸子夀志道據德說否曰未也其說如何曰大
槩亦好(必大)
因說陸子静謂江南未有人如他八字著脚(文蔚)
叔器問象山師承曰它們天資也高不知師誰然也不
問師傳學者多是就氣稟上做便解偏了(義剛)
符舜功問陸子静君子喻於義口義曰子静只是拗伊
川云惟其深喻是以篤好子静必要云好後方喻看
來人之於義利喻而好也多若全不曉又安能好然
好之則喻矣畢竟伊川說占得多(璘)
因說陸先生每對人說有子非後學急務以其說不合
有多節目不直截某因謂是比聖人言語較緊且如
孝弟之人豈解犯上又更作亂曰人之品不同亦自
有孝弟之人解犯上者自古亦有作亂者聖賢言語
寬平不消如此急迫看(振)
問象山言本立而道生多却而字曰聖賢言語一步是
一步近來一種議論只是跳躑初則兩三步做一步
甚則十數步作一步又甚則千百步作一步所以學
之者皆顛狂(方子)
先生問賀孫再看論語前面見得意思如何曰初看有
未通處今看得通如孝弟為仁之本一章初看未甚
透今却看得分曉先生曰如此等說話陸象山都不
看凡是諸弟子之言便以為不是而不足看其無細
心看聖賢文字如此凡說未得處便將箇硬說闢倒
了不消看後生纔入其門便學得許多不好處便悖
慢無禮便說亂道更無禮律只學得那許多凶暴可
畏可畏不知如何學他許多不好恁地快賀孫又問
孝弟為仁之本集注云學者務此則仁道自此而生
此字亦只指孝悌先生曰覺此句亦欠本立字賀孫
云上文已說孝弟乃是行仁之本先生曰此段若無
程先生說終無人理會得透看楊謝諸說如何是理
會得謝說更乖孝弟非仁乃近仁也不知孝弟非仁
孝弟是甚麽物事孝弟便是仁非孝弟外别有仁非
仁外别有孝弟如諸公說將體用一齊都沒理會了
(賀孫)
有自象山來者先生問子静多說甚話曰恰如時文相
似只連片滚將去曰所說者何曰他只說天地之性
人為貴人為萬物之靈人所以貴與靈者只是這心
其說雖詳多只恁滚去先生曰信如斯言雖聖賢復
生與人說也只得恁地自是諸公以時文之心觀之
故見得它箇是時文也便若時文中說得恁地便是
聖賢之言也公也須自反豈可放過(道夫)
陸子静說良知良能四端等處且成片舉似經語不可
謂不是但說人便能如此不假脩為存飬此却不得
譬如旅寓之人自家不能送他回鄉但與說云你自
有田有屋大段快樂何不便回去那人既無資送如
何便回去得又如脾胃傷弱不能飲食之人却硬要
將飯將肉塞入他口不問他喫得與喫不得若是一
頓便理會得亦豈不好然非生知安行者豈有此理
便是生知安行也須用學大抵子思說率性孟子說
存心養性大段說破夫子更不曾說只說孝弟忠信
篤敬盖能如此則道理更在其中矣(人傑)
至之問告子不得於言勿求於心先生云陸子静不著
言語其學正似告子故常諱這些子至之云陸常云
人不惟不知孟子高處也不知告子高處先生語陸
云試說看陸只鶻突說過先生因語諸生云陸子静
說告子也高也是他尚不及告子告子將心硬制得
不動陸遇事未必皆能不動(植)
子静常言顔子悟道後於仲弓又曰易繫決非夫子作
又曰孟子無奈告子何陳正已錄以示人先生申言
曰正已也乖(道夫)
江西士風好為竒論恥與人同每立異以求勝如陸子
静說告子論性強孟子又說荀子性惡之論甚好使
人警發有縝密之功昔荆公参政日作兵論藁壓之
硯下劉貢父謁見值客徑坐於書院竊取視之(可學錄云)
(皆記得又頓放元處)既而以未相見而坐書院為非遂出就客
次及相見荆公問近作貢父近以作兵論對乃竊荆
公之意而易其文以誦之(可學錄云荆公出論兵貢父依荆公兵論說曰某策)
(如此)荆公退碎其硯下之藁以為所論同於人也(可學錄作)
(焚之好異惡同如此)皆是江西之風如此(淳可學錄略)
金溪說充塞仁義其意之所指似别有一般仁義非若
尋常他人所言者也(必大)
陸子静學者欲執喜怒哀樂未發之中不知如何執得
那事來面前只得應他當喜便喜當怒便怒如何執
得(文蔚)
陸子静說只是一心一邊屬人心一邊屬道心那時尚
說得好在(節)
先生謂祖道曰陸子静(闕)賢書說箇簡易字却說錯了
乾以易知坤以簡能是甚意思如何只容易說過了
乾之體健而不息行而不難故易坤則順其理而不
為故簡不是容易苟簡也(祖道)
某向與子静說話子静以為意見某曰邪意見不可有
正意見不可無子静說此是閒議論某曰閒議論不
可議論合議論則不可不議論先生又曰大學不曾
說無意而說誠意若無意見將何物去擇乎中庸將
何物去察邇言論語無意只是要無私意若是正意
則不可無先生又曰他之無意見則是不理會理只
是胡撞將去若無意見成甚麽人在這裏(節)
或問陸子静每見學者才有說話不曰此只是議論即
曰此只是意見果如是則議論意見皆可廢乎曰既
不尚議論則是默然無言而已既不貴意見則是寂
然無思而已聖門問學不應如此若曰偏議論私意
見則可去不當槩以議論意見為可去也(柄)
有一學者云學者須是除意見陸子静說顔子克己之
學非如常人克去一切忿欲利害之私盖欲於意念
所起處將來克去先生痛加誚責以為此三字誤天
下學者自堯舜相傳至歴代聖賢書冊上並無此三
字某謂除去不好底意見則可若好底意見須是存
留如飢之思食渴之思飲合做底事思量去做皆意
見也聖賢之學如一條大路甚次第分明緣有除意
見横在心裏便更不去做如日間所行之事想見只
是不得已去做才做便要忘了生怕有意見所以目
視霄漢悠悠過日下梢只成得箇狂妄今只理會除
意見安知除意見之心又非所謂意見乎(人傑)
陸子静說克己復禮云不是克去己私利欲之類别自
有箇克處又却不肯說破某嘗代之下語云不過是
要言語道斷心行路絶耳因言此是䧟溺人之深坑
學者切不可不戒(廣)
因看金溪與胡季随書中說顔子克己處曰看此兩行
議論其宗旨是禪尤分曉此乃捉着真贓正賊惜方
見之不及與之痛辯其說以忿欲等皆未是己私而
思索講習却是大病乃所當先治者如禪家乾屎橛
等語其上更無意義又不得别思義理將此心都禁
遏定久久忽自有明快處方謂之得此之謂失其本
心故下梢忿欲紛起恣意猖獗如劉淳叟軰所為皆
彼自謂不妨者也杲老在徑山僧徒苦其使性氣沒
頭腦甚惡之又戀着他禪嘗有一僧云好捉倒剝去
衣服尋看他禪是在左脅下是在右脅下待尋得見
了好與奪下却趕將出門去杲老所喜皆是粗疎底
人如張子韶唐立夫諸公是也汪聖錫吕居仁軰稍
謹愿痛被他薄賤汪文為人淳厚趕張子韶軰不得
又有許多記問經史典故又自有許多鶻突學問義
理又戀著鶻突底禪羣疑塞胸都沒分曉不自反躬
窮䆒只管上求下告問他討禪被他恣意相薄汪文
嘗謂某云杲老禪學實自有好處某問之曰侍郎曾
䆒見其好處否又却云不曾今金溪學問真正是禪
欽夫伯恭緣不曾看佛書所以看他不破只某便識
得他試將楞嚴圓覺之類一觀亦可粗見大意釋氏
之學大抵謂若識得透應千罪惡即都無了然則此
一種學在世上乃亂臣賊子之三窟耳王履道做盡
無限過惡遷謫廣中剗地在彼說禪非細此正謂其
所為過惡皆不礙其禪學爾(必大)
舜功云陸子静不喜人說性曰怕只是自理會不曾分
曉怕人問難又長大了不肯與人商量做一截截斷
了然學而不論性不知所學何事(璘)
聖賢教人有定本如博學審問謹思明辨篤行是也其
人資質剛柔敏鈍不可一槩論其教則不易禪家教
更無定今日說有定明日又說無定陸子静似之聖
賢之教無内外本末上下今子静却要理會内不管
外面却無此理硬要轉聖賢之說為他說寧若爾說
且作爾說不可誣罔聖賢亦如此(泳周公謹記)
陸子静云涵飬是主人翁省察是奴婢陳正已力排其
說曰子静之說無定常要云今日之說自如此明日
之說自不如此大抵他只要拗才見人說省察他便
反而言之謂須是涵飬若有人向他說涵飬他又言
須是省察以勝之自渠好為訶佛罵祖之說致令其
門人以夫子之道反害夫子(璘)
吾儒頭項多思量着得人頭痺似陸子静樣不立文字
也是省事只是那書也不是分外底物事都是說我
這道理從頭理會過更好(僴)
汪長孺說江西所說主静看其語是要不消主這静只
我這裏動也静静也静先生曰若如其言天自春了
夏夏了秋秋了冬自然如此也不須要輔相裁成始
得(賀孫)
江西之學無了惻隠辭遜之心但有羞惡之心然不羞
其所當羞不惡其所當惡有是非之心然是其所非
非其所是(方子)
潘恭叔說象山說得如此待應事都應不是曰可知是
他所學所說盡是杜撰都不依見成格法他應事也
只是杜撰如何得合道理(賀孫)
陸氏會說其精神亦能感發人一時被它聳動底亦便
清明只是虚更無底簟思而不學則殆正謂無底簟
便危殆也山上有木漸君子以居賢德善俗有階梯
而進不患不到今其徒往往進時甚銳然其退亦速
纔到退時便如墜千仞之淵(&KR1228;)
頃有一朋友作書與陸子静言立之學蕩而無所執陸
復書言蕩本是好語君子坦蕩蕩堯蕩蕩無能名詩
云蕩蕩上帝書云王道蕩蕩皆以蕩為善豈可以為
不善邪其怪如此(僴)
向見陸子静與王順伯論儒釋某嘗竊笑之儒釋之分
只争虚實而已如老氏亦謂恍兮惚兮其中有物窈
兮冥兮其中有精所謂物精亦是虛吾道雖有寂然
不動然其中粲然者存事事有(節)
先生問人傑别後見陸象山如何曰在都下相處一月
議論間多不合因舉戊戌春所聞於象山者多是分
别集義所生非義襲而取之兩句曰彼之病處正在
此其說集義却是義襲彼之意盖謂學者頁是自得
於己不為文義牽制方是集義若以此為義從而行
之乃是求之於外是義襲而取之也故其弊自以為
是自以為高而視先儒之說皆與己不合至如與王
順伯書論釋氏義利公私皆說不著盖釋氏之言見
性只是虛見儒者之言性止是仁義禮智皆是實事
今專以義利公私斷之宜順伯不以為然也(人傑㽦錄詳)
問正淳陸氏之說如何曰癸卯相見某於其言不無疑
信相半曰信是信甚處疑是疑甚處曰信其論學疑
其訶詆古人曰須是當面與它随其說上討箇分曉
若一時不曾分䟽得乃欲續後於書問間議論只是
說得皮外一層只是皮外答來越不分曉若是它論
學處是則其它說話皆是便攻訶古人今人亦無有
不是處若是它訶詆得古人不是便是它說得學亦
不是向來見子静與王順伯論佛云釋氏與吾儒所
見亦同只是義利公私之間不同此說不然如此却
是吾儒與釋氏同一箇道理若是同時何緣得有義
利不同只彼源頭便不同吾儒萬理皆實釋氏萬理
皆空又曰它尋常要說集義所生者其徒包敏道至
說成襲義而取却不說義襲而取之它說如何正淳
曰它說須是實得如義襲只是強探力取曰謂如人
心知此義理行之得宜固自内發人性質有不同或
有魯鈍一時見未到得别人說出來反之於心見得
為是而行之是亦内也人心所見不同聖人方見得
盡今陸氏只是要自渠心裏見得底方謂之内若别
人說底一句也不是才自别人說出便指為義外如
此乃是告子之說如生而知之與學而知之困而知
之安而行之與利而行之勉強而行之及其知之行
之則一也豈可一一須待自我心而出方謂之内所
以指文義而求之者皆不為内故自家才見得如此
便一向執著將聖賢言語便亦不信更不去講貫只
是我底是其病痛只在此只是專主生知安行而學
知以下一切皆廢又只管理會一貫理會一且如一
貫只是萬理一貫無内外本末隠顯精粗皆一以貫
之此政同歸殊塗百慮一致無所不備今却不教人
恁地理會却只尋箇一不知去那裏討頭處(㽦必大)
(錄云先生看正淳與金溪往復書云云釋氏皆空之下有曰學所以貴於&KR0688;書是要入細理會今陸氏只)
(管說一貫夫一貫云者是舉萬殊而一貫之小大精粗隠顯本末皆在其中若都廢置不講却一貫箇甚)
(麽學要大綱涵飬子細&KR0688;論嘗與金溪辨義外之說某謂事之合如此者雖是在外然於吾心以為合如)
(此而行便是内也且如人有性質魯鈍或一時見不到因他人說出來見得為是從而行之亦内也金溪)
(以謂此乃告子之見直須自得於己者方是若以他人之說為義而行之是求之於外也遂於事當如此)
(處亦不如此不知此乃告子之見耳必大因言金溪有云不是教人不要讀書讀書自是&KR0688;學中一事纔)
(說讀書已是剰此一句曰此語却是必大又言其學在踐履之說曰此言雖是然他意只是要踐履他之)
(說耳)
禪學熾則佛氏之說大壊緣他本來是大段着工夫收
拾這心性今禪說只恁地容易做去佛法固是本不
見大底道理只就他本法中是大段細密今禪說只
一向麄暴陸子静之學看他千般萬般病只在不知
有氣禀之雜把許多麄惡底氣都把做心之妙理合
當恁地自然做將去向在鉛山得他書云看見佛之
所以與儒異者止是他底全是利吾儒止是全在義
某答他云公亦只見得第二著看他意只說儒者絶
斷得許多利欲便是千了百當一向任意做出都不
妨不知初自受得這氣禀不好今才恁意發出許多
不好底也只都做好商量了只道這是胸中流出自
然天理不知氣有不好底夾雜在裏一齊滚將去道
害事不害事看子静書只見他許多麄暴底意思可
畏其徒都是這樣才說得幾句便無大無小無父無
兄只我胸中流出底是天理全不著得些工夫看來
這錯處只在不知有氣稟之性又曰論性不論氣不
備孟子不說到氣一截所以說萬章與告子幾箇然
終不得他分曉告子以後如荀揚之徒皆是把氣做
性說了(賀孫)
迎而距之(謂陸氏不窮理方子)
子静應無所住以生其心(閎祖)
子静尋常與吾人說話會避得箇禪字及與其徒却只
說禪(自脩)
吳仁父說及陸氏之學曰只是禪初間猶自以吾儒之
說蓋覆如今一向說得熾不復遮護了渠自說有見
於理到得做處一向任私意做去全不睹是人同之
則喜異之則怒至任喜怒胡亂便打人罵人後生纔
登其門便學得不遜無禮出來極可畏世道衰微千
變百怪如此可畏可畏(木之)
陸子静之學自是胸中無柰許多禪何看是甚文字不
過假借以說其胸中所見者耳據其所見本不須聖
人文字得他却須要以聖人文字說者此正如販鹽
者上面須得數片鮝魚遮盖方過得關津不被人捉
了耳(廣)
先生嘗說陸子静楊敬仲自是十分好人只似患淨潔
病底又論說道理恰似閩中販私鹽底下面是私鹽
上面以鮝魚盖之使人不覺盖謂其本是禪學却以
吾儒說話遮掩(過)
為學若不靠實便如釋老談空又却不如他說得索性
又曰近來諸處學者談空浩瀚可畏可畏引得一軰
江西士人都顛了(浩)
陸子静好令人讀介甫萬言書以為渠此時未有異說
不曉子静之意(璘)
因言讀書之法曰一句有一句道理窮得一句便得這
一句道理讀書須是曉得文義了便思量聖賢意指
是如何要將作何用因坐中有江西士人問為學曰
公門都被陸子静誤教莫要讀書誤公一生使公到
今已老此心倀倀然如村愚瞽盲無知之人撞牆撞
壁無所知識使得這心飛揚跳躑渺渺茫茫都無所
主若涉大水浩無津涯少間便會失心去何故下此
一等只會失心别無合殺也傅子淵便是如此(子淵後以)
(喪心死)豈有學聖人之道臨了却反有失心者是甚道
理吁誤人誤人可悲可痛分明是被他塗其耳目至
今猶不覺悟今教公之法只討聖賢之書逐日逐段
分明理會且降伏其心遜志以求之理會得一句便
一句理明理會得一段便一段義明積累久之漸漸
曉得近地有朋友便與近地朋友商量近地無朋友
便遠求師友商量莫要閒過日子在此住得旬日便
做旬日工夫公看此間諸公每日做工夫都是逐段
逐句理會如此久之須漸見些道理公今只是道聽
塗說只要說得待若聖賢之道只是說得嬴何消做
工夫只半日便說盡了博學審問謹思明辨是理會
甚事公今莫問陸刪定如何只認問取自己便了陸
刪定還替得公麽陸刪定他也須讀書來只是公那
時見他不讀書便說他不讀書他若不讀書如何做
得許多人先生吁誤人誤人又曰從陸子靜者不問
如何箇箇學得不遜只纔從他門前過便學得悖慢
無禮無長少之節可畏可畏(僴)
象山死先生率門人往寺中哭之既罷良久曰可惜死
了告子(此語得之文卿泳)
因論南軒欲曾節夫往見陸先生作書令去看陸如何
有何說備寄來先生曰只須直說如此則便謂教我
去看如何便不能有益了(揚)
因問陸子静云這箇只争些子才差了便如此他只是
差過去了更有一項却是不及若使過底拗轉來却
好不及底䟎向上去却好只緣他纔高了便不肯下
纔不及了便不肯向上過底便道只是就過裏面求
箇中不及底也道只就不及裏面求箇中初間只差
了些子所謂差之毫釐繆以千里又曰如伯夷之清
柳下惠之和孟子便說道隘與不恭君子不由如孔
子說逸民伯夷叔齊這已是甚好了孔子自便道我
則異於是無可無不可又曰某看近日學問高者便
說做天地之外去卑者便只管䧟溺高者必入於佛
老卑者必入於管商定是如此定是如此(賀孫)
曹叔遠問陸子静教人合下便是如何曰如何便是公
看經書中還有此樣語否若云便是夫子當初引帶
三千弟子日日說來說去則甚何不云你都是了各
自去休也須是做工夫始得又問或有性識明底合
下便是後如何曰須是有那地位方得如舜與木石
俱與鹿豕遊及聞一善言見一善行沛然若決江河
莫之能禦須是有此地位方得如堯舜之道孝悌不
成說才孝悌便是堯舜須是誦堯言行堯行真箇能
徐行後長方是(下二條詳)
問陸象山道當下便是曰看聖賢教人曾有此等語無
聖人教人皆從平實地上做去所以克己復禮天下
歸仁須是先克去己私方得孟子雖云人皆可以為
堯舜也須是服堯之服誦堯之言行堯之行方得聖
人告顔子以克己復禮告仲弓以出門如見大賓使
民如承大祭告樊遲以居處恭執事敬與人忠告子
張以言忠信行篤敬這箇是說甚底話又平時告弟
子也須道是學而時習行有餘力則以學文又豈曾
說箇當下便是底語大抵今之為學者有二病一種
只當下便是底一種便是如公平日所習底却是這
中間一條路不曾有人行得而今人既不能知但有
聖賢之言可以引路聖賢之言分分曉曉八字打開
無些子回互隠伏說話(卓)
或問陸象山大要說當下便是與聖人不同處是那裏
曰聖人有這般說話否聖人不曾恁地說聖人只說
克己復禮一日克己復禮天下歸仁而今截斷克己
復禮一段便道只恁地便了不知聖人當年領三千
來人積年累歲是理會甚麽何故不說道才見得便
教他歸去自理會便了子静如今也有許多人來從
學亦自長久相聚還理會箇甚麽何故不教他自歸
去理會只消恁地便了且如說堯舜之道孝悌而已
矣似易須是做得堯許多工夫方到得堯須是做得
舜許多工夫方到得舜又曰某看來如今說話只有
兩樣自淮以北不可得而知自淮以南不出此兩者
如說高底便如當下便是之說世間事事都不管這
箇本是專要成已而不要去成物少間只見得上面
許多道理切身要緊去處不曾理會而終亦不足以
成已如那一項却去許多零零碎碎上理會事事要
曉得這箇本是要成物而不及於成已少間只見得
下面許多羅羅嘈嘈自家自無箇本領自無箇頭腦
了後去更不知得那箇直是是那箇直是非都恁地
鶻鶻突突終於亦不足以成物這是兩項如此真正
一條大路却都無人識這箇只逐一次第行將去那
一箇只是過那一箇只是不及到得聖人大道只是
箇中然如今人說那中也都說錯了只說道恁地含
含胡胡同流合汙便喚做中這箇中本無他只是平
日應事接物之間每事理會教盡教恰好無一毫過
不及之意(賀孫)
陸子静之學只管說一箇心本來是好底物事上面著
不得一箇字只是人被私欲遮了若識得一箇心了
萬法流出更都無許多事他却是實見得箇道理恁
地所以不怕天不怕地一向胡呌胡喊又曰如東萊
便是如何(云云)不似他見得恁地直拔俊偉下梢東
萊學者一人自執一說更無一人守其師說亦不知
其師緊要處是在那裏都只恁地衰塌不起了其害
小他學者是見得箇物事便都恁底胡呌胡說實是
卒動他不得一齊恁地無大無小便是天上天下惟
我獨尊若我見得我父不見得便是父不似我兄不
見得便是兄不似我更無大小其害甚大不待至後
世即今便是又曰南軒初年說却有些似他如嶽麓
書院記却只恁地說如愛牛如赤子入井這箇便是
真心若理會得這箇心了都无事後來說却不如此
子静却雜些禪又有術數或說或不說南軒却平直
恁地說却逢人便說又曰浙中之學一種只說道理
底又不似他實見得若不識又不肯道我不識便含
胡鶻突遮盖在這裏又因說人之喜怒憂懼皆是人
所不能無者只是差些便不正所以學者便要於此
處理會去其惡而全其善今他只說一箇心便都道
是了如何得雖曾子顔子是著多少氣力方始庶幾
其萬一又曰孟子更說甚性善與浩然之氣孔子便
全不說便是怕人有走作只教人克己復禮到克盡
己私復還天理處自是實見得這箇道理便是貼實
底聖賢他只是恁地了便是聖賢然無這般顛狂底
聖賢聖人說克己復禮便是真實下工夫一日克己
復禮施之於一家則一家歸其仁施之一鄉則一鄉
歸其仁施之天下則天下歸其仁是真實從手頭過
如飲酒必醉食飯必飽他們便說一日悟得克己復
禮想見天下歸其仁便是想像飲酒便能醉人恰似
說如飲醇醪意思又曰他是會說得動人使人都恁
地快活便會使得人都恁地發顛發狂某也會恁地
說使人便快活只是不敢怕壊了人他之說却是使
人先見得這一箇物事了方下來做工夫却是上達
而下學與聖人下學上達都不相似然他才見了便
發顛狂豈肯下來做若有這箇直截道理聖人那裏
教人恁地步步做上去(賀孫)
許行父謂陸子静只要頓悟更無工夫曰如此說不得
不曾見他病處說他不倒大抵今人多是望風便罵
將去都不曾根䆒到底見他不是須子細推原怎生
不是始得此便是窮理既知他不是處須知是處在
那裏他既錯了自家合當如何方始有進子静固有
病而今人却不曾似他用功如何便說得他所謂五
穀不熟不如稊稗恐反為子静之笑也且如看史傳
其間有多少不是處見得他不是便有箇是底在這
裏所以無往非學(閎祖)
先生問曾見陸子静否可學對以向在臨安欲往見或
云吾友方學不可見見歸必學参禪先生曰此人言
極有理吾友不去見亦是然更有一說須修身立命
自有道理則自不走往他若自家無所守安知一旦
立脚得牢正如人有屋可居見他人有屋宇必不起
健羨若是自家自無住處忽見人有屋欲借自家自
家雖欲不入安得不入切宜自作工夫(可學)
守約問吾徒有往從陸子静者多是舉得這下些小細
碎文義致得子静謂先生教人只是章句之學都無
箇脱洒道理其實先生教人豈曾如此又有行不掩
其言者愈招他言語先生曰不消得如此說是他行
不掩言自家又奈何得他只是自點檢教行掩其言
便得看自家平日是合當恁地不當恁地不是因他
說自家行不掩言方始去行掩其言而今不欲窮理
則己若欲窮理如何不在讀書講論今學者有幾箇
理會得章句也只是渾淪吞棗終不成又學他於章
句外别撰一箇物事與他鬭又曰某也難說他有多
多少少某都不敢說他只是因諸公問不得不說他
是向一邊去拗不轉了又不信人言語又怎奈何他
自家只是理會自家是合當做聖人說言忠信行篤
敬居處恭執事敬與人忠等語都是實說鐡定是恁
地無一句虛說只是教人就這上做工夫做得到便
是道理(賀孫)
學者須是培飬今不做培飬工夫如何窮得理程子言
動容貎整思慮則自生敬敬只是主一也存此則自
然天理明又曰整齊嚴肅則心便一一則自是無非
僻之干此意但涵飬久之則天理自然明今不曾做
得此工夫胸中攪擾駁雜如何窮得理如它人不讀
書是不肯去窮理今要窮理又無持敬工夫從陸子
静學如楊敬仲軰持守得亦好若肯去窮理須窮得
分明然它不肯讀書只任一己私見有似箇稊稗今
若不做培飬工夫便是五榖不熟又不如稊稗也次
日又言陸子静楊敬仲有為己工夫若肯窮理當甚
有可觀惜其不改也(德明)
論子由古史言帝王以無為宗因言佛氏學只是任它
意所為於事無有是處德明云楊敬仲之學是如此
先生曰佛者言但願空諸所有謹勿實諸所無事必
欲忘却故曰但願空諸所有心必欲其空故曰謹勿
實諸所無楊敬仲學於陸氏更不讀書是要不實諸
所無已讀之書皆欲忘却是要空諸所有(德明)
至之舉似楊敬仲詩云有時父召急趨前不覺不知造
淵奥此意如何曰如此却二了有箇父召急趨底心
又有箇造淵奥底心纔二便生出無限病痛盖這箇
物事知得是恁地便行將去豈可更帖著一箇意思
在那上某舊見張子韶有箇文字論仁義之實云當
其事親之時有以見其溫然如春之意便是仁當其
從兄之際有以見其肅然如秋之意便是義某嘗對
其說古人固有習而不察如今都是略略地習却加
意去察古人固有由之而不知如今却是略略地由
却加意去知因笑云李先生見某說忽然曰公適間
說得好可更說一遍看(道夫)
楊敬仲有易說雷霆事身上又安得有且要着實(可學)
楊敬仲說陽爻一畫者在已隂爻一畫者應物底是先
生云正是倒說了應物者却是陽(泳)
楊敬仲言天下無掣肘底事沈叔晦言天下無不可教
底人先生云此皆好立偏論者(振)
楊敬仲有易論林黃中有易解春秋解專主左氏或曰
林黃中文字可毁先生曰却是楊敬仲文字可毁(泳)
撫學有首無尾婺學有尾無首禪學首尾皆無只是與
人說(泳)
有說悟者有說端倪者若說可欲是善不可欲是悪而
必自尋一箇道理以為善根脚虛矣非鄉人皆可為
堯舜之意(說悟者指金溪說端倪者指湖南人傑)
因論今之言學問者人自為說說出無限差異胡文定
曰(首有一二句記不詳)諸子百家人肆其說誑惑衆生者是也
(謝上蔡曰諸子百家人人自生出一般見解欺誑衆生必大)
彭世昌守象山書院盛言山上有田可耕有圃可蔬池
塘碓磑色色皆備先生曰既是如此下山來則甚世
昌曰陸先生既有書院却不曾藏得書某此來為欲
求書曰緊要書能消得幾卷某向來亦愛如此後來
思之這般物事聚者必散何必後於物世昌臨别贈
之詩曰象山聞說是君開雲水參天瀑響雷好去山
頭且堅坐等閒莫要下山來(文蔚)
朱子語類卷一百二十四
