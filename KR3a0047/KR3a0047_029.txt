朱子語類卷二十九
論語十一
公冶長下
子路有聞章
問子路有聞未之能行惟恐有聞因舉子路數事以明
子路好學如此而仕衛之出處乃如彼曰今只當就
子路有聞上考究不須如此牽二三說不知要就此
處學子路未之能行惟恐有聞還只要求子路不是
處如此看恐將本意失了就此言之見得子路勇於
為善處他這處直是見得如此分明到得聞其正名
處却鶻突學者正要看他這處在衛又是别項說話
也又曰可見古人為己之實處子路急於為善唯恐
行之不徹譬如人之飲食有珍羞異饌須是喫得盡
方好若喫不透亦徒然子路不急扵聞而急於行今
人惟恐不聞既聞得了寫在冊子上便了不去行處
着工夫(賀孫㝢錄略)
子貢問曰孔文子章
問孔文子孔姞之事如此不好便敏而好學不恥下問
濟得甚事而聖人取之何也曰古人諡法甚寬所謂
節以一惠言只有一善亦取之節者節略而取其一
善也孔文子固是不好只節此一惠則敏學下問亦
是它好處(銖)
問孔文子之謚曰古人有善雖多而舉一以為諡如有
十事皆善只舉一善可以包之如九事不善只有一
善則亦可以一善為謚皆無一善而後名之曰幽厲
凡二字謚非禮也如貞惠文子睿聖武公皆是饒兩
字了周末王亦有二字謚(淳)
問勤學好問為文謚之以文莫是見其躬行之實不足
否曰不要恁地說不成文王便是不能武武王便是
不能文謚以尊名節以壹惠如有十事不善(云云同淳錄至)
名之曰幽厲它而今是能勤學好問便謚之以文如
何見得它躬行之不足那不好底自是不好而今既
謚之以文便見得它有這一長如何便說道是將這
一字來貶它又問孫宣公力言雙字謚之非不知雙
字謚起扵何時曰謚以尊名節以壹惠便是只以一
字謚為惠而今若加二字或四字皆是分外有了若
如文王之德如此却將幾箇字謚方盡如雙字謚自
周已是如此了如威烈王慎靚王皆是(義剛)
孔文子何以謂之文也此一段專論謚故注云非經天
緯地之文也周禮謚只有二十八字如文字文王謚
曰文周公亦謚為文今孔文子亦謚為文不成說孔
文子與文王一般盖人有善多者則摘其尤一事為
謚亦有只有一善則取一善為謚而隠其他惡者如
孔文子事是也(僴)
吉甫問經天緯地之文曰經天緯地是有文理一横一
直皆有文理故謂之文孔文子之文是其小者如本
朝楊文公之属亦謂之文(盖卿)
問經天緯地曰文曰經是直底緯是横底理會得天下
事横者直者各當其處皆有條理分曉便是經天緯
地其次如文辭之類亦謂之文但是文之小者耳直
卿云伊川謂倫理明順曰文此言甚好(佐)
問文如何經天緯地曰如織布絹經是直底緯是横底
或問文之大者莫是唐虞成周之文曰裁成天地之
道輔相天地之宜此便是經天緯地之文問文只是
發見于外者為文曰處事有文理是處是文(節)
因論孔文子曰聖人寬腸大度所以責人也寬(燾)
問孔文子敏而好學與顔子之好學如何曰文子與顔
子所以不同者自是顔子所好之學不同不干以能
問扵不能事使文子以能問於不能亦只是文子之
學(伯羽)
子謂子産章
問子産温良慈愷莫短於才否曰孔子稱子産有君子
之道四安得謂短於才子産政事盡做得好不專愛
人做得不是他須以法治之孟子所言惠而不知為
政者偶一事如此耳(僴)
問使民也義是教民以義先生應(節)
問其使民也義如都鄙有章上下有服田有溝洫廬井
有伍之類謂為之裁處得是當使之得其定分也曰
義字說得未是義字有剛斷之意其養民則惠使民
則義惠字與義字相反便見得子産之政不專在於
寬就都鄙有章處看得見義字在子産上不在民上
(南升)
吉甫問都鄙有章上下有服曰有章是有章程條法有
服是貴賤衣冠各有制度鄭國人謂取我田疇而伍
之取我衣冠而褚之是子産為國時衣服有定制不
敢着底皆收之囊中故曰取而褚之(至盖卿錄云有章一都一鄙)
(各有規矩有服是衣冠服用皆有等級高卑)
臧文仲居蔡章
山節藻梲為藏龜之室以瀆鬼神便是不知古人卜筮
之事固有之但一向靠那上去便是無意智了如祀
爰居是見一鳥飛来便去祀他豈是有意智看他三不
知皆是瀆鬼神之事山節藻梲不是僭若是僭時孔子
當謂之不仁臧文仲在當時既没其言立人皆說是
非常底人孔子直是見他不是處此篇最好看便見
得聖人微顯闡幽處(南升時舉錄見下)
文振問臧文仲季文子令尹子文陳文子數段曰此數
段是聖人微顯闡幽處惟其似是而非故聖人便分
明說出来要人理會得如臧文仲人皆以為知聖人
便說道它既惑於鬼神安得為知盖卜筮之事聖人
固欲使民信之然藏蓍龜之地須自有箇合當底去
處今文仲乃為山節藻梲以藏之便是它心一向倒
在卜筮上了如何得為知古說多道它僭某以為若
是僭則不止謂之不知便是不仁了聖人今只說他
不知便是只主不知而言也(時舉)
問居蔡之說如集注之云則是藏龜初未為失而山節
藻梲亦未為僭臧文仲所以不得為知者特以其惑
於鬼神而作此室以藏龜爾曰山節藻梲恐只是華
飾不見得其制度如何如夫子只譏其不知便未是
僭所謂作虛器而已大夫不藏龜禮家乃因此立說(必大)
臧文仲無大段善可稱但他不好處如論語中言居蔡
之事左氏言不仁不知者三却占頭項多了然他是
箇會說道理底人如教行父事君之禮如宋大水魯
遣使歸言宋君之意臧曰宋其興乎成湯罪已其興
也勃焉桀紂罪人其亡也忽焉皆是他會說(燾)
子張問曰令尹子文章
或問令尹子文之忠若其果無私意出於至誠惻怛便
可謂之仁否曰固是然不消泥他事上說須看他三
仕三己還是當否以舊政告新令尹又須看他告得
是否只緣他大體既不是了故其小節有不足取如
管仲之三歸反坫聖人却與其仁之功者以其立義
正也故管仲是天下之大義子文是一人之私行耳
譬如仗節死義之人視坐亡而立化者雖未必如他
之翛然然大義却是彼雖去得好却不足取也(時舉)
三仕三己所以不得為仁盖不知其事是如何三仕之
中是有無合當仕否三己之中又不知有無合當己
否(明作)
黃先之問子文文子二節曰今人有些小利害便至於
頭紅面赤子文却三仕三己略無喜愠有些小所長
便不肯輕以告人而子文乃盡以舊政告之新尹此
豈是容易底事其地位亦甚高矣今人有一毫係累
便脱洒不得而文子有馬十乘乃棄之如敝屣然此
亦豈是易事常人豈能做得後人因孔子不許他以
仁便以二子之事為未足道此却不可須當思二子
所為如此高絶而聖人不許之以仁者因如何未足
以盡仁就此處子細看便見得二子不可易及而仁
之體段實是如何切不可容易看也(時舉)
履之說子文文子曰公推求得二子太苛刻不消如此
某注中亦說得甚平不曾如公之說聖人之語本自
渾然不當如此搜索他後手今若有箇人能三仕三
巳無喜愠也是箇甚麽樣人這箇強不得若強得一
番無喜愠第二番定是動了又如有馬十乘也自是
箇巨室有力量人家誰肯棄而違之文子却脱然掉
了去也自是箇好人更有多少人拚捨去不得底所
以聖人亦許其忠與清只說未知焉得仁聖人之語
本自渾然不當如此苛刻搜人過惡兼也未消論到
他後来在(僴燾錄别出)
或問令尹子文一章曰如子文之三仕三已而無喜愠
已是難了不可說他只無喜愠之色有喜愠之心若
有喜愠之心只做得一番過如何做得兩三番過舊
令尹之政必告新令尹亦不可說他所告是私意只
說未知所告者何事陳文子有馬十乘亦是大家他
能棄而去之亦是大段放得下了亦不可說他是避
利害如此割舍且當時有萬千拚捨不得不去底如
公之論都侵過說太苛刻了聖人是平說本自渾然
不當如此搜索他後手(燾)
問令尹子文之事集注言未知皆出於天理而無人欲
之私故聖人但以忠許之竊詳子文告新令尹一節
若言徒知有君而不知有天子徒知有國而不知有
天下推之固見其不皆出於天理也至於三仕無喜
三已無愠分明全無私欲先生何以識破他有私處
曰也不曾便識破但是夫子既不許之以仁必是三
仕三已之間猶或有未善也(壮祖集注)
問先生謂當理而無私心則仁矣先言當理而後言無
私心者莫只是指其事而言之歟曰然(廣)
或問子文文子未得為仁如何曰仁者當理而無私心
二子各得其一蓋子文之無喜愠是其心固無私而
於事則未盡善文子潔身去亂其事善矣然未能保
其心之無私也仁須表裏心事一一中理乃可言聖
人辭不迫切只言未知如何而得仁則二子之未仁
自可見(銖此說可疑)
問集注論忠清與本文意似不同曰二子忠清而未盡
當理故止可謂之忠清而未得為仁此是就其事上
着實研究出来若不如此即不知忠清與仁有何分
别此須做箇題目入思議始得未易如此草草說過
(賜)
問子文之忠文子之清聖人只是就其一節可取如仁
却是全體所以不許他曰也恁地說不得如三仁聖
人也只是就他一節上說畢竟一事做得是時自可
以見其全體古人謂觀鳳一羽足以知其五色之備
如三仁之事皆不可見聖人當時許之必是有以見
得他透徹若二子之事今皆可考其病敗亦可見以
表證裏則其裏也可知矣(燾)
問子文之忠文子之清未知焉得仁曰此只就二子事
上說若比干伯夷之忠清是就心上說若論心時比
干伯夷己是仁人若無讓國諫紂之事亦只是仁人
盖二子忠清元自仁中出若子文文子夫子當時只
見此兩件事是清與忠不知其如何得仁也又曰夫
欲論仁如何只將一兩件事便識得此人破須是盡
見得他表裏方識得破(去偽)
夷齊之忠清是本有底故依舊是仁子文文子之忠清
只得喚做忠清(賜)
問子文若能止僭王猾夏文子去就若明是仁否曰若
此却是以事上論曰注中何故引此曰但見其病耳
(可學)
師䢼問云云曰大槩看得也是若就二子言之則文子
資禀甚高只緣他不講學故失處亦大
子文文子一章事上迹上是忠清(上蔡解)見處是仁子文
只是忠不可謂之仁若比干之忠見得時便是仁也
容有質厚者能之若便以為仁恐子張識忠清而不
識仁也(方集義)
五峯說令尹子文陳文子處以知為重說未知焉得仁
知字絶句今知言中有兩章說令尹處云楚乃古之
建國令尹為相不知首出庶物之道若如此則是謂
令尹為相徒使其君守僭竊之位不能使其君王天
下耳南軒謂恐意不如此然南軒當時與五峯相與
往復亦只是講得箇大體南軒只做識仁體認恐不
盡領會五峯意耳五峯疑孟之說周遮全不分曉若
是恁地分疏孟子剗地沈淪不能得出(㽦)
問五峯問南軒陳文子之清令尹子文之忠初無私意
如何聖人不以仁許之枅嘗思之而得其說曰仁之
體大不可以一善名須是事事盡合於理方謂之仁
若子文之忠雖不加喜愠於三仕三巳之時然其君
僭王竊號而不能正救文子之清雖棄十乘而不顧
然崔氏無君其惡已著而略不能遏止之是盡於此
而不盡扵彼能扵其小而不能於其大者安足以語
仁之體乎曰讀書不可不子細如公之說只是一說
非聖人當日本意夫仁者心之德使二子而果無私
心則其仕已而無喜愠當不特謂之忠而謂之仁棄
十乘而不居當不特謂之清而謂之仁聖人所以不
許二子者正以其事雖可觀而其本心或有不然也
(枅)
令尹子文陳文子等是就人身上說仁若識得仁之統
體即此等不難曉矣或曰南軒解此謂有一毫私意
皆非仁如令尹子文陳文子以終身之事求之未能
無私所以不得為仁曰孔子一時答他亦未理會到
他終身事只據子張所問底事未知是出於至誠惻
怛未知是未能無私孔子皆不得而知故曰未知焉
得仁非是以仕巳無喜愠與棄而違之為非仁也這
要在心上求然以心論之子文之心勝文子之心只
是心中有些小不慊快處便不是仁文蔚曰所以孔
子稱夷齊曰求仁而得仁又何怨曰便是要見得到
此(文蔚)
季文子三思而後行章
問季文子三思而後行章曰思之有未得者須着子細
去思到思而得之這方是一思雖見得已是又須平
心更着思一遍如此則無不當者矣若更過思則如
秤子稱物相似推来推去輕重却到不定了(時舉)
季文子三思而後行子曰再斯可矣曰聖人也只是大
槩如此說謂如明理底人便思三兩番亦不到得私
意起又如魯鈍底人思一兩番不得第三四番思得
之無定然而多思大率流而入私意底多雖此是聖
人就季文子身上說然而聖人之言自是渾厚占得
地位闊再斯可矣是常法大槩當如此(燾)
季文子三思而後行程子所謂三則私意起而反惑如
何曰這是某當問公底某云若是思之未透雖再三
思之何害先生曰不然且如凡事初一上商量已得
成箇體段了再思一番與之審處當行不當行便自
可決斷了若扵其中又要思量那箇是利那箇是害
則避害就利之心便起如何不是私(炎)
問看雍也更有何商量處賀孫曰向看公冶長一篇如
微生高季文子三思二章覺得扵人情未甚安曰是
如何未安如今看得如何曰向看得如乞醯事也道
是着如此委曲三思事也道是着如此審細如今看
来乃天理人欲相勝之機曰便是這般所在本是平
直易看只緣被人說得支蔓故學者多看不見這般
所在如一件物事相似自恁地平平正正更不着得
些子蹺欹是公鄉里人去說這般所在却都勞攘了
凡事固是着審細才審一番又審一番這道理是非
己自分曉少間纔去計較利害千思百筭不能得了
少間都滚得一齊没理會了問這差處是初間略有
些意差後来意上生意不能得了曰天下事那裏被
你筭得盡才計較利害莫道三思雖百思也只不濟
事如今人須要計較到有利無害處所以人欲只管
熾義理只管滅横渠說聖人不教人避凶而趨吉只
教人以正信勝之此可破世俗之論這不是他看這
道理洞徹如何說得到這裏若不是他堅勁峭絶如
何說得到這裏又云聖人於微處一一指點出来教
人他人看此二章也只道是似閒(賀孫)
又問乞醯及三思章曰三思是亂了是非天下事固有
難易易底是非自易見若難事初間審一審未便決
得是非更審一審這是非便自會分明若只管思量
利害便紛紛雜雜不能得了且如只是思量好事若
思得紛雜雖未必皆邪巳自不正大漸漸便入扵邪
僻况初来原頭自有些子私意了如乞醯若無便說
無若恁地曲意周旋這不過要人道好不過要得人
情本是要周旋不知這心下都曲小了若無便說無
是多少正大至若有大急難非己可成明告扵衆以
共濟其急難這又自不同若如乞醯務要得人情這
便與孟子所謂士未可以言而言可以言而不言是
皆穿窬之類也同意易比之九五云顯比王用三驅
失前禽邑人不誡吉聖人之於人来者不拒去者不
追如何一一要曲意周旋纔恁地便滯扵一偏况天
理自不如此(賀孫)
寗武子邦有道則知章
問寗武子章曰武子不可不謂知但其知時人可得而
及(南升)
問寗武子曰此無甚可疑邦有道安分做去故無事可
稱邦無道則全身退聽非難人皆能如此惟其不全
身退聽却似愚然又事事處置得去且不自表著其
能此所以謂其愚不可及也(賜)
寗俞邦有道則智邦無道則愚邦雖無道是他只管向
前做那事去又却能沉晦不露是非避事以免禍也
言不可及亦猶莊子之難能深子之之辭(端蒙)
通老問寗武子之愚曰愚非愚魯之謂但是有才不自
暴露觀衛侯為晉文公所執他委曲調護此豈愚者
所能為故文公以為忠而免之忠豈愚之謂當亂世
而能如此此其所以免禍也(可學)
寗武子當衛成公出奔時煞曾經營着力来愚只是沈
晦不認為己功故不可及若都不管國家事以是為
愚豈可以為不可及也(去偽)
問寗武子其愚不可及曰他人扵邦無道之時要正救
者不能免患要避患者又却偷安若寗武子之愚既
能韜晦以免患又自處不失其正此所以為不可及
因舉晉人有送酒者云可力飲此勿預時事如此之
愚則人皆能之也(人傑)
寗武子邦無道則愚曰愚有兩節有一般愚而冒昧向
前底少間都做壊了事如寗武子雖冒昧向前不露
圭角只猝猝做將去然少間事又都做得了此其愚
不可及也(燾)
器之問當衞之無道武子却不明進退之義而乃周旋
其間不避艱險是如何曰武子九世公族與國同休
戚要與尋常無干涉人不同若無干涉人要去也得
住也得若要去時須早去始得到那艱險時節却要
去是甚道理(㝢)
問寗武子世臣他人不必如此曰然又看事如何若羈
旅之臣見幾先去則可若事已爾又豈可去此事最
難當權其輕重(可學)
問寗武子愚處曰盖不自表暴而能周旋成事伊川所
謂沈晦以免患是也(木之集注)
問先生謂武子仕成公無道之君(云云)此其愚之不可
及也後面又取程子之說曰邦無道能沈晦以免患
故曰不可及也亦有不當愚者比干是也若所謂亦
有不當愚者固與先生之意合若所謂沈晦以免患
者却似與先生意異曰武子不避艱險以濟其君愚
也然卒能全其身者知也若當時不能沈晦以自處
則為人所害矣尚何君之能濟哉故當時稱知又稱
其愚也(廣)
周元興問寗武子曰武子當文公有道之時不得作為
然它亦無事可見此其知可及也至成公無道失國
若智巧之士必且去深僻處隠避不肯出来武子竭
力其間至誠懇惻不避艱險卻能擺脱禍患卒得兩
全非它能沈晦何以致此若比以智自免之士武子
郤似箇愚底人但其愚得来好若使别人處之縱免
禍患不失扵此則失扵彼此武子之愚所以不可及
若比干諫而死看来似不會愚底人然它於義却不
當愚只得如此處又與武子不同故伊川說亦有不
當愚者比干是也(銖)
問比干何以不當愚曰世間事做一律看不得聖人不
是要人人學寗武子但如武子亦自可為法比干却
是父族微子既去之後比干不容扵不諫諫而死乃
正也人當武子之時則為武子當比干之時則為比
干執一不得也(時舉)
子在陳章
斐然成章也是自成一家了做得一章有頭有尾且如
狂簡真箇了得狂簡底事不是半上落下雖與聖賢
中道不同然畢竟是他做得一項事完全與今學者
有頭無尾底不同聖人不得中道者與之故不得已
取此等狂狷之人尚有可裁節使過不及歸于中道
不似如今人不曾成得一事無下手脚裁節處且如
真箇了得一箇狂簡地位己自早不易得釋老雖非
聖人之道却被他做得成一家(明作)
成章是做得成片段有文理可觀盖他狂也是做得箇
狂底人成不是做得一上又放掉了狷也是他做得
狷底成不是但是今日狷明日又不狷也如孝真箇
是做得孝成忠真箇是做得忠成子貢之辯子路之
勇都是真箇做得成了不是半上落下今日做得明
日又休也(僴)
斐然成章狂簡進取是做得透徹有成就了成章謂如
樂章五聲變成文之謂如五采成文之謂章言其做
得成就只恐過了所以欲裁之若是半青半黃不至
成就却如何裁得
子在陳曰歸歟歸歟吾黨之小子狂簡斐然成章當時
從行者朝夕有商量無可憂者但留在魯國之人惟
其狂簡故各自成章有頭有尾不知裁度若異端邪
說釋老之學莫不自成一家此最害義如坐井觀天
彼自以為所見之盡盖窟在井裏所見自以為足及
到井上又却尋頭不着寧可理會不得却自無病
(人傑)
先之問孔子在陳小子狂簡欲歸而裁之然至後来曾
晳之徒吊喪而歌全似老莊不知聖人既裁之後何
故如此曰裁之在聖人而聽不聽在他也(時舉)
問孔子在陳曰歸歟歸歟此盖夫子歴聘諸國見當時
不能行其道也故欲歸而𫝊之門人狂簡者立高遠
之志但過高而忽略恐流扵異端故孔子思歸將以
裁正之也曰孟子謂不忘其初便是只管一向過高
了又曰文振說文字大故細(南升)
或問子在陳一章看得夫子行道之心切於𫝊道之心
曰也不消如此說且如人而今做事還是做目前事
還是做後面事盖道行扵時自然𫝊扵後然行之於
時而𫝊之扵後則𫝊之尤廣也或曰如今日無非堯
舜禹湯之道曰正此謂也又問裁之為義如物之不
正須裁割令正也曰自是如此且如狂簡底人不裁
之則無所收檢而流入扵異端盖這般人只管是要
他身高都不理會事所以易入扵異端大率異端皆
是遯世高尚底人素隠行怪之人其流為佛老(又曰遯世)
(高尚皆是苦行底人)而今所以無異端緣那樣人都便入佛老
去了且如孟之反不伐是他自占便宜處便如老氏
所謂不為天下先底意思子桑子死琴張弔其喪而
歌是不以生死芥蔕便如釋氏(子桑戶不衣冠而處夫子譏其同人道扵)
(牛馬或問又云皆老氏之流也)如此等人雖是志意高遠然非聖人
有以裁正之則一向狂去更無收煞便全不濟事了
又云仁民愛物固是好事若流入扵墨氏摩頂放踵
而利天下為之則全不好了此所以貴裁之也(燾)
蜚卿問孔子在陳何故只思狂士不說狷者曰狷底已
自不濟事狂底却有箇驅殼可以鞭策斐只是自有
文采詩云有斐君子萋兮斐兮成章是自有箇次第
自成箇模樣賀孫問集注謂文理成就而著見是只
就他意趍自成箇模樣處說又云志大而略扵細是
就他志高遠而欠實做工夫說否曰然狷者只是自
守得些便道是了所謂言必信行必果者是也(賀孫集注)
問先生解云斐文貌成章言其文理成就有可觀者不
知所謂文是文辭邪亦指事理言之邪曰非謂文辭
也言其所為皆有文理可觀也又問狂簡既是志大
而略扵事又却如何得所為成章曰隨他所見所習
有倫有序有首有尾也便是異端雖與聖人之道不
同然做得成就底亦皆隨他所為有倫序有首尾可
觀也(廣)
問集注謂文理成就如何曰雖是狂簡非中然却做得
這箇道理成箇物事自有可觀不是半上落下故聖
人雖謂其狂簡而不知所裁然亦取其成一箇道理
大率孔門弟子隨其資質各能成就如子路之勇真
箇成一箇勇冉求之藝真箇成一箇藝言語德行之
科皆然一齊被它做得成就了(銖)
符舜功問集注釋狂簡之狂皆作高遠之意不知罔念
作狂之狂與此狂字如何曰也不干事又問狂而不
直如何曰此却略相近狂而不直己自是不好了但
尚不為惡狂若罔念作狂則是如桀紂樣迷惑了(義剛)
問恐其過中失正而或流扵異端如莊列之徒莫是不
得聖人為之依歸而無所取裁者否曰也是恁地又
問子夏教門人就洒掃應對上用工亦可謂實然不
一再傳而便流為莊周何故曰也只是韓退之恁地
說漢書也說得不甚詳人所見各不同只是這一箇
道理才看得别便從那别處去(義剛)
問狂簡處先生云古来異端只是遁世高尚之士其流
遂至扵釋老如子桑戶死琴張臨其喪而歌是不以
死生芥蔕胷次孟之反不伐便如道家所謂三寶一
曰不敢為天下先是也似此等人雖則志意高遠若
不得聖人裁定亦不濟事(節)
伯夷叔齊章
伯夷叔齊不念舊惡要見得他胷中都是義理(拱壽)
文振問不念舊惡怨是用希曰此與顔子不遷怒意思
相似盖人之有惡我不是惡其人但是惡其惡耳到
他既改其惡便自無可惡者今人見人有惡便惡之
固是然那人既改其惡又從而追惡之此便是因人
一事之惡而遂惡其人却不是惡其惡也(時舉)南升錄
云此與不遷怒一般其所惡者因其人之可惡而惡
之而所惡不在我及其能改只見他善處不見他惡
處聖賢之心皆是如此
不念舊惡非惡其人也惡其人之無狀處昨日為善今
日為惡則惡之而不好矣昨日為惡今日為善則好
之而不惡矣皆非為其人也聖人大率如此但伯夷
平日以隘聞故特明之(方子)
問伯夷不念舊惡曰這箇也只是恰好只是當然且如
人之有惡自家合當怒之人既改了便不當更怒之
然伯夷之清也却是箇介僻底人宜其惡惡直是惡
之然能不念舊惡却是他清之好處(燾)
問蘇氏言二子之出意其父子之間有違言焉若申生
之事歟不念舊惡莫是父子之間有違言處否曰然
問孟子所言伯夷事自是如此孤潔諫武王伐商又
都是伯夷而叔齊之事不可得見未知其平時行事
如何却並以不念舊惡稱之曰讓國二子同心度其
當時必是有怨惡處問父欲立叔齊不立伯夷在叔
齊何有怨惡曰孤竹君不立伯夷而立叔齊想伯夷
當時之意亦道我不當立我弟却當立叔齊須云兄
當立不立却立我兄弟之間自不能無此意問兄弟
既遜讓安得有怨曰只見得他後來事當其初豈無
怨惡之心夫子所以兩處皆說二子無怨問某看怨
是用希之語不但是兄弟間怨希這人孤立易得與
世不合至此無怨人之心此其所以為伯夷叔齊歟
曰是如此(㝢或問)
問蘇氏父子違言之說恐未穏否曰蘇氏之說以為已
怨而希字猶有些怨在然所謂又何怨則絶無怨矣
又不相合恐只得從伊川說怨是人怨舊惡如衣冠
不正望望然去之類盖那人有過自家責他他便生
怨然他過能改即止不復責他便不怨矣其所怨者
只是至愚無識不能改過者耳(淳)
孰謂微生高直章
醯至易得之物尚委曲如此若臨大事如何當有便道
有無便道無才枉其小便害其大此皆不可謂誠實
也(去偽)
只乞諸其隣而與之便是屈曲處又問或朋友間急來
覓一物自家若無與他去鄰家覓之却分明說與可
否曰這箇便是自家要做一面人情盖謂是我為你
乞得(燾)
問看孔子說微生高一章雖一事之微亦可見王霸心
術之異處一便見得皥皥氣象一便見得驩虞氣象
曰然伊川解顯比一段說最詳(賀孫)
問微生高不過是曲意徇物掠美市恩而已所枉雖小
害直甚大聖人觀人每於微處便察見心術不是曰
所謂曲意徇物掠美市恩其用心要作甚(南升集注)
問范氏言千駟萬鍾從可知焉莫是說以非義而予必
有非義而取否曰不是說如此予必如此取只看他
小事尚如此到處千駟萬鍾亦只是這模樣微生高
用心也是怪醯有甚難得之物我無了那人有教他
自去求可矣今却轉乞與之要得恩歸於己若教他
自就那人乞恩便歸那人了此是甚心術(淳錄云若是緊要底)
(物我無則求與之猶自可)若曰宛轉濟人急難則猶有說今人危
病轉求丹藥之類則有之問取予二字有輕重否㝢
以為寧過於予必嚴於取如何曰如此却好然看一
介不以與人一介不以取人本不分輕重今看予自
是予他人不是入己寧過些不妨却不干我事取則
在己取之必當嚴楊問文中子言輕施者必好奪如
何曰此說得亦近人情(㝢)
問張子韶有一片論乞醯不是不直上蔡之說亦然曰
此無他此乃要使人回互委曲以為直爾噫此鄉原
之漸不可不謹推此以往而不為枉尺直尋者幾希
(大雅)
行夫問此一章曰人煞有將此一段做好說謂其不如
此抗直猶有委曲之意自張子韶為此說今煞有此
說昨見戴少望論語講義亦如此說這一段下連巧
言令色足恭都是一意當初孔門編排此書已從其
類只自看如今有人來乞些醯亦是閒底事只是與
他說自家無鄰人有之這是多少正大有何不可須
要自家取來却做自底與之是甚氣象這本心是如
何凡人欲恩由己出皆是偏曲之私恩由己出則怨
將誰歸(賀孫)
巧言令色足恭章
義剛說足恭云只是過於恭曰所謂足者謂本當只如
此我却以為未足而添足之故謂之足若本當如此
而但如此則自是足了乃不是足凡制字如此類者
是皆有兩義(義剛)
問足恭曰足之為義湊足之謂也謂如合當九分却要
湊作十分意謂其少而又添之也才有此意便不好
(燾)
足去聲讀求足乎恭也是加添之意盖能恭則禮已止
矣若又去上面加添些子求足乎恭便是私欲也(僴)
巧言令色足恭與匿怨皆不誠實者也人而不誠實何
所不至所以可恥與上文乞醯之義相似(去偽燾錄云這便)
(是乞醯意思一般所以記類於此)
問巧言令色足恭是既失本心而外為諂媚底人匿怨
而友其人是内懷險詖而外與人相善底人曰門人
記此二事相連若是微生高之心弄來弄去便做得
這般可恥事出來(南升)
問左丘明謝氏以為古之聞人則左𫝊非丘明所作曰
左丘是古有此姓名明自是一人作𫝊者乃左氏别
自是一人是撫州鄧大著(名世字元亞)如此說他自作一
書辨此(義剛)
丘明所恥如此左𫝊必非其所作
顔淵季路侍章
問無伐善無施勞善與勞如何分别曰善是自家所有
之善勞是自家做出來底(燾)
問施勞之施是張大示誇意否曰然(淳)
問老者安之朋友信之少者懷之孔子只舉此三者莫
是朋友則是其等輩老者則是上一等人少者則是
下一等此三者足以該盡天下之人否曰然(廣)
問安老懷少恐其閒多有節目今只統而言之恐流兼
愛曰此是大槩規模未說到節目也(人傑)
顔淵季路侍一段子路所以不如顔淵者只是工夫粗
不及顔淵細密工夫粗便有不周徧隔礙處又曰子
路只是願車馬衣服與人共未有善可及人也(僴)
問願車馬衣輕裘與朋友共曰這只是他心裏願得如
此他做工夫只在這上豈不大段麄又曰子路所願
者麄顔子較細向裏來且看他氣象是如何(僴)
或問子路顔淵言志曰子路只是說得麄若無車馬輕
裘便無工夫可做顔子無伐善無施勞便細膩有工
夫然子路亦是無私而與物共者(銖)
子路如此做工夫畢竟是疎是有這箇車馬輕裘方做
得工夫無這車馬輕裘不見他做工夫處若顔子則
心常在這裏做工夫然終是有些安排在(恪)
子路須是有箇車馬輕裘方把與朋友共如顔子不要
車馬輕裘只就性分上理會無伐善無施勞車馬輕
裘則不足言矣然以顔子比之孔子則顔子猶是有
箇善有箇勞在若孔予便不見有痕迹了夫子不厭
不倦便是純亦不已(植)
問顔子子路優劣曰子路麄用心常在外願車馬之類
亦無意思若無此不成不下工夫然却不私己顔子
念念在此間顔季皆是願夫子則無願字曰夫子也
是願又曰子路底收歛也可以到顔子顔子底純熟
可以到夫子(節)
子路顔淵夫子都是不私己但有小大之異耳子路只
車馬衣裘之間所志已狹顔子將善與衆人公共何
伐之有施諸己而不願亦勿施於人何施勞之有却
已是煞展拓然不若聖人分明是天地氣象(端蒙)
問顔淵季路侍一章曰子路與顔淵固均於無我然子
路做底都向外不知就身己上自有這工夫如顔子
無伐善無施勞只是就自家這裏做恭甫問子路後
來工夫進如衣敝緼袍與衣狐貉者立而不恥這却
見於裏面有工夫曰他也只把這箇做了自着破敝
底却把好底與朋友共固是人所難能然亦只是就
外做較之世上一等切切於近利者大不同(賀孫)
問顔淵季路夫子言志曰今學者只從子路比上去不
見子路地位煞高是上面有顔子底一層見子路低
了更有夫子一層又見顔子低了學者望子路地位
如何會做得他底他這氣象煞大不如是何以為聖
門高弟(植)
叔器曰子路但及朋友不及他人所以較小曰願車馬
衣輕裘與朋友共以朋友有通財之義故如此說那
行道之人不成無故解衣衣之但所以較淺小者他
能舍得車馬輕裘未必能舍得勞善有善未必不伐
有勞未必不施若能退後省察則亦深密向前推廣
則亦闊大范益之云顔子是就義理上做工夫子路
是就事上做工夫曰子路是就意氣上做工夫顔子
自是深潛淳粹(淳錄作縝密)較别子路是有些戰國俠士
氣象學者亦須如子路恁地割捨得士而懷居不足
以為士矣若今人恁地畏首畏尾瞻前顧後粘手惹
脚如何做得事成恁地莫道做好人不成便做惡人
也不成(先生至此聲拯洪)
叔器再反覆說前意先生曰且麄說人之生各具此理
但是人不見此理這裏都黑窣窣地如猫兒狗子饑
便待物事喫困便睡到富貴便極聲色之奉一貧賤
便憂愁無聊聖人則表裏精粗無不昭徹其形骸雖
是人其實只是一團天理所謂從心所欲不踰矩左
來右去盡是天理如何不快活(義剛)
或問子路願車馬衣輕裘與朋友共是他做功夫處否
曰這也不是他做工夫亦是他心裏自見得故願欲
如此然必有别做工夫處若依如此做功夫大段麄
了又問此却見他心曰固是此見得他心之恢廣磨
去得那私意然也只去得那麄底私意如顔子却是
磨去那近裏底了然皆是對物我而言又云狂簡底
人做來做去没收煞便流入異端如子路底人做來
做去没收煞便成任俠去又問學者做功夫須自子
路功夫做起曰亦不可如此說且如有顔子資質底
不成交他做子路也(燾)
亞夫問子路言志處曰就聖人上看便如日出而爝火
息雖無伐善無施勞之事皆不必言矣就顔子上看
便見得雖有車馬衣裘共敝之善既不伐不施却不
當事了不用如子路樣着力去做然子路雖不以車
馬輕裘為事然畢竟以此為一件功能此聖人大賢
氣象所以不同也(時舉)
子路有濟人利物之心顔子有平物我之心夫子有萬
物得其所之心(道夫)
吳伯英講子路顔淵夫子言志先生問衆人曰顔子季
路所以未及聖人者何衆人未對先生曰子路所言
只為對着一箇不與朋友共敝之而有憾在顔子所
言只為對着一箇伐善施勞在非如孔子之言皆是
循其理之當然初無待乎有所懲創也子路之志譬
如一病人之最重者當其既甦則曰吾當謹其飲食
起居也顔子之志亦如病之差輕者及其既甦則曰
吾當謹其動静語默也夫出處起居動静語嘿之知
所謹盖由不知謹者為之對也曾不若一人素能謹
護調攝渾然無病問其所為則不過曰飢則食而渴
則飲也此二子之所以異於聖人也至就二子而觀
之則又不容無優劣季路之所志者不過朋友而已
顔子之志則又廣矣季路之所言者麄顔子之所言
者細也(壯祖閎祖錄云子路顔淵夫子言志伊川諸說固皆至當然二子之所以異於夫子者)
(更有一意無憾對憾而言也無伐無施對伐施而言也二子日前想亦未免此病今方不然如人病後始)
(願不病故有此言如夫子則更無懲創不假修為此其所以異也)
顔淵子路只是要克去驕吝二字如謝氏對伊川云知
矜之為害而改之然謝氏終有矜底意如解孟之反
不伐便着意去解(人傑)
舊或說老者安之一段謂老者安於我朋友信於我少
者懷於我此說較好盖老者安於我則我之安之必
盡其至朋友信於我則我之為信必無不盡少者懷
於我則我之所以懷之必極其撫愛之道却是見得
聖人說得自然處(義剛集註)
或問集注云安於我懷於我信於我何也曰如大學君
子賢其賢而親其親小人樂其樂而利其利一般盖
無一物不得其所也老者我去安他他便安於我少
者我去懷他他便懷於我朋友我去信他他便信於
我又問顔子子路所答曰此只是各說身己上病痛
處子路想平日不能與朋友共裘馬顔子平日未能
忘伐善施勞故各如此言之如新病安來說方病時
事如說我今日病較輕得些便是病未曾盡去猶有
些根脚更服藥始得彼云願則猶有未盡脱然底意
思又如病起時說願得不病便是曾病來然二子如
此說時便是去得此病了但尚未能如夫子自然而
已如夫子則無此等了曠然如太空更無些滯礙其
所志但如此耳更不消着力又曰古人揀己偏重處
去克治子路是去得箇吝字顔子是去得箇驕字(祖道)
(了䕫孫錄云二子言志恰似新病起人雖去得此病但着服藥隄防願得不再發作若聖人之志則曠)
(然太虚了無一物又曰古人為學大率體察病痛就上面克治將去)
問老者安之云云一說安者安我也恭父謂兩說只一
意先生曰語意向背自不同賀孫云若作安老者說
方是做去老者安我說則是自然如此了曰然因舉
史記魯世家及漢書地理志云魯道之衰洙泗之間
齗齗如也謂先魯盛時少者代老者負荷老者即安
之到後來少者亦知代老者之勞但老者自不安於
役少者故道路之間只見遜讓故曰齗齗如也注云
分辨之意也(賀孫)
問仲由何以見其求仁曰他人於微小物事尚戀戀不
肯捨仲由能如此其心廣大而不私己矣非其意在
於求仁乎(升卿)
叔蒙問夫子安仁顔子不違仁子路求仁曰就子路顔
子聖人只是見處有淺深大小耳皆只是盡我這裏
底子路常要得車馬輕裘與朋友共據他煞是有工
夫了輕財重義有得些小潑物事與朋友共多少是
好今人計較財物這箇是我底那箇是你底如此見
得子路是高了顔子常要得無伐善施勞顔子工夫
是大段縝密就顔子分上正恰好了也只得如此到
聖人是安仁地位大抵顔子無伐善無施勞也只與
願車馬輕裘與朋友共敝相似夫子安老懷少信朋
友也與無伐善無施勞相似但有淺深大小不同就
子路地位更收歛近裏便會到無伐善無施勞處就
顔子地位更極其精微廣大便到安老懷少信朋友
爾(㝢)
問夫子安仁顔淵不違仁子路求仁曰伊川云孔子二
子之志皆與物共者也有淺深小大之間耳子路底
淺顔子底深二子底小聖人底大子路底較粗顔子
底較細膩子路必待有車馬輕裘方與物共若無此
物又作麽生顔子便將那好底物事與人共之見得
那子路底又低了不足為只就日用間無非是與人
共之事顔子底儘細膩子路底只是較粗然都是去
得箇私意了只是有粗細子路譬如脱得上面兩件
鏖糟底衣服了顔子又脱得那近裏面底衣服了聖
人則和那裏面貼肉底汗衫都脱得赤骨立了(僴)
問觀子路顔子孔子之志皆是與物共者也纔與物共
便是仁然有小大之别子路求仁者也顔子不違仁
者也孔子安仁者也求仁者是有志於此理故其氣
象高遠可以入道然猶自車馬輕裘上做工夫顔子
則就性分上做工夫能不私其已可謂仁矣然未免
於有意只是不違仁氣象若孔子則不言而行不為
而成渾然天理流行而不見其迹此安仁者也曰說
得也穏大凡人有已則有私子路願車馬衣輕裘與
朋友共其志可謂高遠然猶未離這軀殼裏顔子不
伐其善不張大其功則高於子路然願無伐善無施
勞便是猶有此心但願無之而已是一半出於軀殼
裏孔子則離了軀殼不知那箇是已那箇是物凡學
學此而已(南升時舉錄云文振問此章先生曰子路是不以外物累其心方剥得外面一重)
(簏皮子去顔淵却又高一等便是又剥得一重細底皮去猶在軀殼子裏若聖人則超然與天地同體矣)
問孔子安仁固無可言顔子不違仁乃是已得之故不
違便是克己復禮底事子路方有與物共之志故曰
求仁曰然又曰這般事如今都難說他當時只因子
路說出那一段故顔子就子路所說上說便見得顔
子是箇已得底意思孔子又就顔子所說上說皆是
將己與物對說子路便是箇舍己忘私底意思今若
守定他這說曰此便是求仁不成子路每日都無事
只是如此當時只因子路偶然如此說出故顔子孔
子各就上面說去其意思各自不同使子路若别說
出一般事則顔子孔子又自就他那一般事上說然
意思却只如此(文蔚)
子路顔淵孔子言志須要知他未言時如何讀書須迎
前看不得隨後看所謂考跡以觀其用察言以求其
心且如公說從仁心上發出所以忘物我言語也無
病也說得去只是尚在外邊程先生言不私已而與
物共是三段骨體須知義理不能已之處方是用得
大抵道理都是合當恁地不是過當若到是處只得
箇恰好事親若曾子可也(從周)
顔子之志不以己之長方人之短不以己之能媿人之
不能是與物共(道夫)
問伊川言子路勇於義者觀其志豈可以勢利拘之哉
曰能輕己之所有以與人共勢利之人豈肯如此子
路志願正學者事(㝢)
問車馬輕裘與朋友共亦常人所能為之事子路舉此
而言却似有車馬衣裘為重之意莫與氣象煞遼絶
否曰固則是只是如今人自有一等鄙吝者直是計
較及於父子骨肉之間或有外面勉強而中心不然
者豈可與子路同日而語子路氣象非富貴所能動
矣程子謂豈可以勢利拘之哉(木之)
問浴沂地位恁高程子稱子路言志亞於浴沂何也曰
子路學雖粗然它資質也高如人告以有過則喜有
聞未之能行惟恐有聞見善必遷聞義必徙皆是資
質高車馬輕裘都不做事看所以亞於浴沂故程子
曰子路只為不達為國以禮道理若達便是這氣象
也(淳)
問亞於浴沂者也浴沂是自得於中而外物不能以累
之子路雖未至自得然亦不為外物所動矣曰是(義剛)
問車馬輕裘與朋友共此是子路有志求仁能與物共
底意思但其心不為車馬衣裘所累耳而程子謂其
亞於浴沂據先生解曾點事煞高子路只此一事如
何便亞得他曰子路是箇資質高底人要不做底事
便不做雖是做工夫處麄不如顔子之細密然其資
質却自甚高若見得透便不千事(廣)
問願聞子之志雖曰比子路顔子分明氣象不同然觀
曾點言志一段集註盛贊其雖答言志之問而初實
未嘗言其志之所欲為以為曾點但知樂所樂而無
一毫好慕之心作為之想然則聖人殆不及曾點邪
曰聖人言志雖有及物之意然亦莫非循其理之自
然使物各得其所而已不勞焉又何害於天理之流
行哉蓋曾點所言却是意思聖人所言盡是事實
問不自私己故無伐善知同於人故無施勞恐是互舉
曰他先是作勞事之勞說所以有那知同於人一句
某後來作功勞之勞皆只是不自矜之意無伐善是
不矜己能無施勞是不矜己功至之云無施勞但作
己所不欲勿施於人意思解也好曰易有勞而不伐
與勞謙君子有終皆是以勞為功(義剛)
問施勞與伐善意思相類曰是相類問看來善自其平
生之所能言勞以其一時之功勞言曰亦是勞是就
事業上說問程子言不自私己故無伐善知同於人
故無施勞看來不自私已與知同於人亦有些相似
曰不要如此疑以善者己之所有不自有於己故無
伐善以勞者人之所憚知同於人故無施勞(㝢)
問集注云羈靮以御馬而不以制牛這箇只是天理聖
人順之而已曰這只是天理自合如此(炎錄云天下事合恁地處)
(便是自然之理)如老者安之是他自帶得安之理來朋友信
之是他自帶得信之理來少者懷之是他自帶得懷
之理來聖人為之初無形跡季路顔淵便先有自身
了方做去如穿牛鼻絡馬首都是天理如此恰似他
生下便自帶得此理來又如放龍蛇驅虎豹也是他
自帶得驅除之理來如剪滅蝮虺也是他自帶得剪
滅之理來若不驅除剪滅便不是天理所以說道有
物必有則不問好惡底物事都自有箇則子又云子
路更修教細密便是顔子地位顔子若展拓教開便
是孔子地位子路只緣麄了又問集注云皆與物共
者也但有小大之差耳曰這道理只為人不見得全
體所以都自狹小了最患如此聖人如何得恁地大
人都不見道理形骸之隔而物我判為二又云強恕
而行求仁莫近焉若見得萬物皆備於我如何不會
開展又問顔子恐不是強恕意思子路却是強恕否
曰顔子固不是強恕然學者須是強恕始得且如今
人有些小物事有箇好惡自定去把了好底却把不
好底與人這般意思如何得開闊這般在學者正宜
用工漸漸克去便是求仁工夫(賀孫)
伊川令學者看聖賢氣象曰要看聖賢氣象則甚且如
看子路氣象見其輕財重義如此則其胷中鄙吝消
了幾多看顔子氣象見其無伐善無施勞如此則其
胷中好施之心消了幾多此二事誰人胷中無雖顔
子亦只願無則其胷中亦尚有之聖人氣象雖非常
人之所可能然其如天底氣象亦須知常以是涵養
於胷中又云亦須看子路所以不及顔子處顔子所
以不及聖人處吾所以不及賢者處却好做工夫
叔器問先識聖人氣象如何曰也不要如此理會聖賢
等級自分明了如子路定不如顔子顔子定不如夫
子只要看如何做得到這裏且如願車馬衣輕裘敝
之無憾自家真能如此否有善真能無伐否有勞真
能無施否今不理會聖賢做起處(義剛錄作今不將他做處去切己理)
(會體認分明着)却只去想他氣象則精神却只在外自家不
曾做得着實工夫須是切問而近思向時朋友只管
愛說曾點漆雕開優劣亦何必如此但當思量我何
緣得到漆雕開田地何緣得到曾點田地若不去學
他做只管較他優劣(義剛錄作如此去做將久便解似他他那優劣自是不同何必)
(計較)便較得分明亦不干自己事如祖公年紀自是大
如爺爺年紀自是大如我只計較得來也無益叔器
云希顔錄曾子書莫亦要如此下工夫否曰曾子事
雜見他書他只是要聚做一處看顔子事亦只要在
眼前也不須恁地起模畫樣而今緊要且看聖人是
如何常人是如何自家因甚後不似聖人因甚後只
似常人就此理會得自是超凡入聖(淳義剛同)
或問有人於此與朋友共實無所憾但貧乏不能復有
所置則於所敝未能恝然忘情則如之何曰雖無憾
於朋友而眷眷不能忘情於已敝之物亦非賢達之
心也(道夫附)
問謝氏解顔淵季路侍章或問謂其以有志為至道之
病因及其所論浴沂御風何思何慮之屬每每如此
竊謂謝氏論學每有不屑卑近之意其聖門狂簡之
徒歟集注云狂簡志大而略於事也曰上蔡有此等
病不是小分明是釋老意思向見其雜文一編皆不
帖帖地如觀復堂記與謝人啟事數篇皆然其啟内
有云志在天下豈若陳孺子之云乎身寄人間得如
馬少游而足矣(必大或問)
己矣乎章
問程子曰自訟不置能無改乎又曰罪己責躬不可無
然亦不當長留在心胷為悔今有學者幸知自訟矣
心胷之悔又若何而能不留耶曰改了便無悔又問
已往之失却如何曰自是無可救了(必大)
時可問伊川云自訟不置能無改乎譬如人争訟一訟
未決必至於再必至於三必至於勝而後已有過則
亦必當攻責不已必至於改而後已曰伊川怕人有
過只恁地訟了便休故說教着力看來世上也自有
人徒恁地訟訟了便休只看有多少事來今日又恁
地自訟明日又恁地自訟今年又恁地自訟明年又
恁地自訟看來依舊不曾改變只是舊時人他也只
知箇自訟是好事只是不誠於自訟(賀孫)
十室之邑章
或問美底資質固多但以聖人為生知不可學而不知
好學曰亦有不知所謂學底如三家村裏有好資質
底人他又那知所謂學又那知聖人如何是聖人又
如何是生知堯如何是堯舜如何是舜若如此則亦
是理會不得底了(燾)
義剛說忠信如聖人生質之美者也此是表裏粹然好
底資質曰是(義剛)
朱子語類卷二十九
