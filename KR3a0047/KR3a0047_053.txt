朱子語類卷五十三
孟子三
公孫丑中
以力假仁章
彛叟問行仁與假仁如何曰公且道如何是行仁假仁
曰莫是誠與不誠否曰這箇自分䁱不須問得如由
仁義行非行仁義處却好問如行仁便自仁中行出
皆仁之德若假仁便是恃其甲兵之強財賦之多足
以欺人是假仁之名以欺其衆非有仁之實也故下
文言伯必有大國其言可見又曰成湯東征西怨南
征北怨皆是拯民於水火之中此是行仁也齊威公
時周室微弱夷狄強大威公攘夷狄尊王室九合諸
侯不以兵車這只是仁之功終無拯民塗炭之心謂
之行仁則不可(卓)
問以力假仁以德行仁曰以力假仁仁與力是兩箇以
德行仁仁便是德德便是仁問霸字之義曰霸即伯
也漢書引哉生魄作哉生霸古者霸伯魄三字通用
(䕫孫)
以德行仁者王所謂德者非止謂有捄民於水火之誠
心這德字又說得闊是自己身上事都做得是無一
不偹了所以行出去便是仁(僴)
問以德行仁者王曰且如成湯不邇聲色不殖貨利德
懋懋官功懋懋賞用人惟已改過不吝克寬克仁彰
信兆民是先有前面底方能彰信兆民救民於水火
之中若無前面底雖欲救民於水火之中不可得也
武王亶聰眀作元后是亶聪眀方能作元后救民於
水火之中若無這亶聰眀雖欲救民其道何由(燾)
仁則榮章
仁則榮不仁則辱此亦只是為下等人言若是上等人
他豈以榮辱之故而後行仁哉伊川易傳比彖辭有
云以聖人之心言之固至誠求天下之比以安民也
以後王之私言之不求下民之附則危已至矣盖且
得他畏危亡之禍而求所以比附其民猶勝扵全不
顧者政此謂也(僴)
尊賢使能章
市㕓而不征問此市在何處曰此都邑之市人君國都
如井田樣畫為九區面朝背市左祖右社中間一區
則君之宫室宫室前一區為外朝凡朝會藏庫之属
皆在焉後一區為市市四面有門每日市門開則商
賈百物皆入焉賦其㕓者謂收其市地錢如今民間
之舖面錢盖逐末者多則賦其㕓以抑之少則不㕓
而但治以市官之法所以招徕之也市官之法如周
禮司市平物價治争訟譏察異服異言之類市中惟
民乃得入凡公卿大夫有爵位及士者皆不得入入
則有罰如國君過市則刑人赦夫人過市則罰一幕
世子過市則罰一帟命夫命婦過市則罰一盖帷之
類左右各三區皆民所居而外朝一區左則宗廟右
則社稷在焉此國君都邑規模之大槩也(僴)
或問法而不㕓謂治以市官之法如何是市官之法曰
周禮自有如司市之属平價治争訟謹權量等事皆
其法也又問市㕓而不征法而不㕓曰市㕓而不征
謂使居市之㕓者各出㕓賦若干如今人貨鋪面相
似更不征税其所貨之物法而不㕓則但治之以市
官之法而已雖㕓賦亦不取之也又問古之為市者
以其所有易其所無者有司者治之耳此便是市官
之法否曰然如漢之獄市軍市之類皆是古之遺制
盖自有一箇所在以為市其中自有許多事(廣)
市㕓而不征法而不㕓伊川之說如何曰伊川之說不
可曉横渠作二法其說却似分眀(謨)
問㕓無夫里之布周禮宅不毛者有里布民無職事出
夫家之征鄭氏謂宅不種桑麻者罰之使出一里二
十五家之布不知一里二十五家之布是如何曰亦
不可考又問鄭氏謂民無常業者罰之使出一夫百
畆之稅一家力役之征如何罰得恁地重曰後世之
法與此正相反農民賦稅丁錢却重而游手浮浪之
民泰然都不管他因說浙間農民丁錢之重民之彫
困不可開眼(至)
人皆有不忍人之心章
人皆有不忍人之心者是得天地生物之心為心也盖
無天地生物之心則没這身才有這血氣之身便具
天地生物之心矣(燾)
人皆有不忍人之心人皆自和氣中生天地生人物須
是和氣方生要生這人便是氣和然後能生人自和
氣中生所以有不忍人之心
天地以生物為心天包着地别無所作為只是生物而
已亘古亘今生生不窮人物則得此生物之心以為
心所以箇箇肖他本不須說以生物為心緣做箇語
句難做着箇以生物為心(僴)
問天地以生物為心而所生之物因各得夫天地之心
以為心所以人皆有不忍人之心曰天地生物自是
温煖和煦這箇便是仁所以人物得之無不有慈愛
惻怛之心又曰人物皆得此理只緣他上面一箇母
子如此所以生物無不肖他又曰心如界方一面青
一面赤一面白一面黑青属東方仁也赤属南方禮
也白属西方義也黑属北方智也又如寅夘辰属東
方為春己午未属南方為夏申酉戌属西方為秋亥
子丑属北方為冬寅卯辰是萬物初生時是那生氣
方發這便是仁至己午未則萬物長茂只是那生氣
發得来盛及至申酉戌則那生氣到此生得来充足
無餘那物事只有許多限量生滿了更生去不得須
用收歛所以秋訓揫揫歛也揫歛箇什麽只是生氣
到這裏都揫斂耳若更生去則無合殺矣及至亥子
丑属冬冬終也終藏也生氣到此都終藏了然那生
底氣早是在裏面發動了可以見生氣之不息也所
以說復見天地之心也(胡泳)
天地以生物為心譬如甑蒸飯氣從下面滚到上面又
滚下只管在裏面滚便蒸得熟天地只是包許多氣
在這裏無出處滚一番便生一番物他别無勾當只
是生物不似人便有許多應接所謂為心者豈是切
切然去做如云天命之豈諄諄然命之也但如磨子
相似只管磨出這物事人便是小胞天地是大胞人
首圓象天足方象地中間虛包許多生氣自是惻隠
不是為見人我一理後方有此惻隠而今便教單獨
只有一箇人也自有這惻隠若謂見人我一理而後
有之便是兩人相夹在這裏方有惻隠則是仁在外
非由内也且如乍見孺子入井時有惻隠若見他人
入井時也須自有惻隠在(池錄作若未見孺子入井亦自是惻隠)問怵
惕莫是動處因怵惕而後惻隠否曰不知孟子怎生
尋得這四箇字恁地好(䕫孫)
孟子赤子入井章間架闊須恁地看(䕫孫)
說仁只看孺子將入井時尤好體認(季札)
問如何是發之人心而不可己曰見孺子將入井惻隠
之心便發出来如何已得此樣說話孟子說得極分
眀世間事若出於人力安排底便已得若已不得底
便是自然底(祖道)
方其乍見孺子入井時也着脚手不得縱有許多私意
要譽鄉黨之類也未暇思量到但更遲霎時則了不
得也是非辭遜羞惡雖是與惻隠並說但此三者皆
自惻隠中發出来因有惻隠後方有此三者惻隠比
三者又較大得些子(義剛)
非惡其聲非惡其有不救孺子之惡聲也(升卿)
問惡其聲而然何為不可曰惡其聲已是有些計較乍
見而惻隠天理之所發見而無所計較也惡其聲之
念一形則出於人欲矣人欲隠於天理之中其幾甚
微學者所宜體察(燾)
或問非内交要譽惡其聲而怵惕惻隠形焉是其中心
不忍之實也若内交要譽惡其聲之類一毫萌焉則
為私欲蔽其本心矣據南軒如此說集注却不如此
說曰這當作兩截看初且將大界限看且分别一箇
義利了却細看初看惻隠便是仁若恁地殘賊便是
不仁羞惡是義若無廉恥便是不義辭遜是禮若恁
地争奪便是無禮是非是知若恁地顛顛倒倒便是
不知且恁地看了又却於惻隠羞惡上面看有是出
於至誠如此底有不是出於本来善心底(賀孫)
先生問節曰孺子入井如何不推得羞惡之類出来只
推得惻隠出来節應曰節以為當他出来曰是從這
一路子去感得他出来(節)
如孺子入井如何不推得其他底出来只推得惻隠之
心出来盖理各有路如做得穿窬底事如何令人不
羞惡偶遇一人衣冠而揖我我便亦揖他如何不恭
敬事有是非必辨别其是非試看是甚麽去感得他
何處一般出来(節)
孟子論乍見孺子將入扵井怵惕惻隠一段如何說得
如此好只是平平地說去自是好而今人做作說一
片只是不如他又曰怵惕惻隠羞惡都是道理自然
如此不是安排合下制這仁字纔見那傷害底事便
自然惻隠合下制這義字纔見那不好底事便自然
羞惡這仁與義都在那惻隠羞惡之先未有那惻隠
底事時已先有那愛底心了未有那羞惡底事時已
先有那斷制裁割底心了又曰日用應接動静之間
這箇道理從這裏迸將出去如箇寳塔那毫光都從
四面迸出去(僴)
或問滿腔子是惻隠之心曰此身軀殼謂之腔子而今
人滿身知痛處可見(銖池錄作疾痛疴癢舉切吾身何處不有)
問滿脞子是惻隠之心曰此身軀殼謂之腔子能於此
身知有痛便見於應接方知有箇是與不是(季札)
問滿腔子是惻隠之心只是此心常存纔有一分私意
便闕了他一分曰只是滿這箇軀殼都是惻隠之心
纔築着便是這箇物事出来大感則大應小感則小
應恰似大段痛傷固是痛只如針子略挑血也出也
便痛故日用所當應接更無些子間隔癢疴疾痛莫
不相關纔是有些子不通便是被些私意隔了(賀孫)
問滿腔子是惻隠之心或以為京師市語食飽時心動
(吕子約云)曰不然此是為動字所拘腔子身裏也言滿身
裏皆惻隠之心心在腔子裏亦如云心只是在身裏
問心所發處不一便說惻隠如何曰惻隠之心渾身
皆是無處不發如見赤子有惻隠之心見一蟻子亦
豈無此心(可學)
問如何是滿腔子皆惻隠之心曰腔只是此身裏虚處
問莫是人生来惻隠之心具足否曰如今也恁地看
事有箇不稳處便自覺不稳這便是惻隠之心林擇
之嘗說人七尺之軀一箇針劄着便痛問吾身固如
此處事物亦然否曰此心應物不窮若事事物物常
是這箇心便是仁若有一事不如此便是這一處不
仁了問本心依舊在否曰如今未要理會在不在論
着理来他自是在那裏只是這一處不恁地便是這
一處不在了如率土之濱莫非王臣忽然有一鄉人
自不服化稱王稱伯便是這一處無君君也只在那
裏然而他靠不得不可道是天理只在那裏自家這
私欲放行不妨王信伯在舘中范伯達問人須是天
下物物皆歸吾仁王指牎櫺問范曰此牎還歸仁否范
默然某見之當答曰此忩不歸仁何故不打壊了如
人處事但箇箇處得是便是事事歸仁且如窗也要
糊得在那裏教好不成没巴鼻打壊了問仁者以萬
物為一體如事至物来皆有以處之如事物未至不
可得而體者如何曰只是不在這裏然此理也在這
裏若来時便以此處之(榦)
問滿腔子是惻隠之心如何是滿腔子曰滿腔子是只
在這軀殼裏腔子乃洛中俗語又問惻隠之心固是
人心之懿因物感而發見處前軰令以此操而存之
充而達之不知如何要常存得此心曰此心因物方
感得出来如何強要尋討出此心常存在這裏只是
因感時識得此體平時敬以存之久久會熟善端發
處益見得分曉則存養之功益有所施矣又問要惻
隠之心常存莫只是要得此心常有發生意否曰四
端中羞惡辭讓是非亦因事而發爾此心未當起羞
惡之時而強要憎惡那人便不可如惻隠亦因有感
而始見欲強安排教如此也不得如天之四時亦因
發見處見得欲扵冬時要尋討箇春出来不知如何
尋到那陽氣發生萬物處方見得是春耳學者但要
識得此心存主在敬四端漸會擴充矣(㝢)
滿腔子是惻隠之心不特是惻隠之心滿腔子是羞惡
之心滿腔子是辭遜之心滿腔子是是非之心彌滿
充實都無空闕處滿腔子是惻隠之心如將刀割着
固是痛若將針劄着也痛如爛打一頓固是痛便輕
搯一下也痛此類可見(僴)
滿腔子是惻隠之心腔子猶言邼郭此是方言指盈扵
人身而言因論方言難曉如横渠語錄是吕與叔諸
公随日編者多陕西方言全有不可曉者(㽦)
惻隠之心頭尾都是惻隠三者則頭是惻隠尾是羞惡
辭遜是非若不是惻隠則三者都是死物盖惻隠是
箇頭子羞惡辭遜是非便從這裏發来(䕫孫)
既仁矣合惻隠則惻隠合羞惡則羞惡(節)
不成只管惻隠須有斷制(德明)
惻隠羞惡也有中節不中節若不當惻隠而惻隠不當
羞惡而羞惡便是不中節(淳)
仁義禮智性也且言有此理至惻隠羞惡辭遜是非始
謂之心(德眀)
惻隠羞惡辭讓是非情也仁義禮智性也心統情性者
也端緒也因情之發露而後性之本然者可得而見
(季札)
四端本諸人心皆因所寓而後發見(季札)
王丈說孟子惻隠之心一段論心不論性曰心性只是
一箇物事離不得孟子說四端處最好看惻隠是情
惻隠之心是心仁是性三者相因横渠云心統性情
此說極好(閎祖)
王德修觧四端謂和靖言此只言心不言性如操則存
舍則亡出入無時莫知其鄉亦只是言心曰固是言
心畢竟那仁義禮智是甚物仁義禮智是性端便是
情纔說一箇心字便是着性情果判然是二截如何
(此處疑有闕誤)德修曰固是心統性情孟子扵此只是說心
(文蔚)
問四端之端集觧以為端緒向見季通說端乃尾如何
曰以體用言之有體而後有用故端亦可謂之尾若
以始終言之則四端是始發處故亦可以端緒言之
二說各有所指自不相礙也(廣)
四端未是盡所以只謂之端然四端八箇字每字是一
意惻是惻然有此念起隠是惻然之後隠痛比惻是
深羞者羞己之非惡者惡人之惡辭者辭己之物讓
者讓與他人是非自是兩樣分眀但仁是搃名若說
仁義便如陰陽若說四端便如四時若分四端八字
便如八節又曰天地只是一氣便自分陰陽緣有陰
陽二氣相感化生萬物故事物未嘗無對天便對地
生便對死語默動静皆然以其種如此故也所以四
端只舉仁義言亦如陰陽故曰立天之道曰陰與陽
立人之道曰仁與義(眀作)
四端皆是自人心發出惻隠本是說愛愛則是說仁如
見孺子將入井而救之此心只是愛這孺子惻隠元
在這心裏面被外面事觸起羞惡辭讓是非亦然格
物便是從此四者推將去要見裏面是甚底物事(賜)
仁言惻隠之端如水之動處盖水平静而流則不見其
動流到灘石之地有以觸之則其勢必動動則有可
見之端如仁之體存之扵心若愛親敬兄皆是此心
夲然初無可見及其發而接物有所感動此心惻然
所以可見如怵惕於孺子入井之類是也(卓)
或問四端曰看道理也有兩般看得細時却見得義理
精處看得粗時却且見得大槩處四端未見精細時
且見得惻隱便是仁不惻隠而殘忍便是不仁羞惡
便是義貪利無廉恥便是不義辭讓便是禮攘奪便
是非禮是非便是智大段無知顛倒錯繆便是不智
若見得細時雖有惻隠之心而意在扵内交要譽亦
是不仁了然孟子之意本初不如此只是言此四端
皆是心中本有之物隨觸而發方孺子將入於井之
時而怵惕惻隠之心便形於外初無許多涯涘(卓)
惻隠羞惡是仁義之端惻隠自是情仁自是性性即是
這道理仁本難說中間却是愛之理發出来方有惻
隠義却是羞惡之理發出来方有羞惡禮却是辭讓
之理發出来方有辭讓智却是是非之理發出来方
有是非仁義禮智是未發底道理惻隠羞惡辭讓是
非是已發底端倪如桃仁杏仁是仁到得萌芽却是
惻隠又曰分别得界限了更須日用常自體認看仁
義禮智意思是如何又曰如今只因孟子所說惻隠
之端可以識得仁意思因說羞惡之端可以識得義
意思因說恭敬之端可以識得禮意思因說是非之
端可以識得智意思緣是仁義禮智本體自無形影
要捉摸不著(一作得)只得將他發動處看却自見得恰
如有這般兒子便知得是這樣母程子云以其惻隠
知其有仁此八字說得最親切分眀也不道惻隠便
是仁又不道掉了惻隠别取一箇物事說仁譬如草
木之萌芽可以因萌芽知得他下面有根也不道萌
芽便是根又不道掉了萌芽别取一箇根又曰孟子
說性不曾說着性只說乃若其情則可以為善看得
情善則性之善可知又曰惻隠羞惡多是因逆其理
而見惟有所可傷這裏惻隠之端便動惟有所可惡
這裏羞惡之端便動若是事親從兄又是自然順處
見之又曰人須擴而充之人誰無惻隠只是不能常
如此能常如此便似孟子說火之始然泉之始達苟
能充之足以保四海若不能常如此恰似火相似自
去打滅了水相似自去淤塞了如草木之萌芽相似
自去踏折了便是了更無生意又曰孟子云仁義禮
智根於心心統性情故說心亦得(賀孫)
問喜怒哀樂未發已發之别曰未發時無形影可見但
於已發時照見謂如見孺子入井而有怵惕惻隠之
心便照見得有仁在裏面見穿窬之類而有羞惡之
心便照見得有義在裏面盖這惻隠之心属仁必有
這仁在裏面故發出来做惻隠之心羞惡之心属義
必有這義在裏面故發出来做羞惡之心譬如目属
肝耳属賢若視不眀聽不聰必是肝腎有病若視之
眀聽之聰必是肝腎之氣無虧方能如此然而仁未
有惻隠之心只是箇愛底心義未有羞惡之心只是
箇斷制底心惟是先有這物事在裏面但隨所感觸
便自是發出来故見孺子入井便有惻隠之心見穿
窬之類便有羞惡之心見尊長之属便有恭敬之心
見得是便有是之之心見得非便有非之之心從那
縫罅裏迸將出来恰似寳塔裏面四面毫光放出来
又云孟子此一章其初只是匹自閑容易說出来然
說得来連那本末内外體用精粗都包在裏面無些
欠闕處如孔子許多門弟子都不曾恁地說得分曉想
是曾子子思後来講来講去講得精所以孟子說得
来恁地若子思亦只說得箇大體分曉而已(燾)
問前面專說不忍之心後面兼說四端亦是仁包四者
否曰然(道夫)
問惻隠之心如何包得四端曰惻隠便是初動時羞惡
是非恭敬亦須是這箇先動一動了方會恁地只扵
動處便見譬如四時若不是有春生之氣夏来長箇
甚麽秋時又把甚收冬時又把甚藏(時舉)
惻隠是箇腦子羞惡辭讓是非須從這裏發来若非惻
隠三者俱是死物了惻隠之心通貫此三者(賜)
因說仁義禮智之别曰譬如一箇物自然有四界而仁
則又周貫其中以四端言之其間又自有小界限各
各是兩件事惻是惻然發動處隠是漸漸及着隠痛
處羞是羞己之非惡是惡人之惡辭是辭之於己讓
是讓之於人是非固是兩端(堆)
問四端之根於心覺得一者纔動三者亦自次第而見
曰這四箇界限自分眀然亦有隨事相連而見者如
事親孝是愛之理才孝便能敬兄便是義問有節文
便是禮知其所以然便是智曰然問據看来多是相
連而至者如惻隠於所傷便惡於其所以傷這是仁
帶義意思惡於其所以傷便須惜其本来之未嘗傷
這是義帶仁意思曰也是如此嘗思之孟子發眀四
端乃孔子所未發人只道孟子有闢楊墨之功殊不
知他就人心上發眀大功如此看来此說那時若行
楊墨亦不攻而自退闢楊墨是扞邊境之功發眀四
端是安社稷之功若常體認得来所謂活潑潑地真
箇是活潑潑地(賀孫)
伊川常說如今人說力行是淺近事惟知為上知最為
要緊中庸說知仁勇把知做擗初頭說可見知是要
緊賀孫問孟子四端何為以知為後曰孟子只循環
說智本来是藏仁義禮惟是知恁地了方恁地是仁
禮義都藏在智裏面知元亨利貞貞是智貞却藏元
亨利意思在裏面如春夏秋冬冬是智冬却藏春生
夏長秋成意思在裏面且如冬伏藏都似不見到一
陽初動這生意方從中出也未發露十二月也未盡
發露只管養在這裏到春方發生到夏一齊都長秋
漸成漸藏冬依舊都收藏了只是大眀終始亦見得
無終安得有始所以易言先王以至日閉關商旅不
行后不省方(賀孫)
孟子四端處極好思索玩味只反身而自驗其眀昧深
淺如何(升卿)
着意讀孟子四端之類切要處其他論事處且緩不妨
仔細看孟子說四端處兩段未發眀一段處意思便與
發眀底同又不是安排須是本源有方發得出来着
實見得皆是當為底道理又不是外面事如此知得
果性善便有賓有主有輕有重又要心為主心把得
定人慾自然没安頓處孟子言仁人心也一段兩句
下只說心(祖道)
至問凡有四端於我者知皆擴而充之矣莫是知得了
方能擴而充之否曰知皆擴而充之即是苟能知去
擴充則此道漸漸生長如火之始然泉之始達中間
矣字文意不斷充是滿其本然之量却就上有擴字
則是方知去推擴要充滿他所以如火之始然泉之
始達
問知皆擴而充之矣知字是重字還是輕字曰不能擴
充者正為不知都只是冷過了若能知而擴充其勢
甚順如乘快馬放下水船相似(文蔚)
劉居之問知皆擴而充之章兩說充字寬夫未曉曰上
只說知皆擴而充之只說知得了要推廣以充滿此
心之量下云苟能充之足以保四海是能充滿此心
之量上帶知皆擴字說下就能充滿說推廣而後能
充能充則不必說擴也(賀孫)
劉居之問人皆有不忍人之心一節曰惻隠之心仁之
端也乍見孺子入井此只是一件事仁之端只是仁
萌芽處如羞惡辭讓是非方是義禮智之萌芽處要
推廣充滿得自家夲然之量不特是孺子入井便恁
地其他事皆恁地如羞惡辭讓是非不特於一件事
上恁地要事事皆然方是充滿慊足無少欠闕也知
皆擴而充之矣知方且是知得如此至說到苟能充
之足以保四海即掉了擴字只說充字盖知字與始
然始達字相應充字與保四海相應才知得便自不
能已若火始然便不可遏泉才達便㳙㳙流而不絶
(時舉)
問知皆擴而充之曰上面言擴而充之是方知要擴充
到下面苟能充之便掉了箇擴字盖充字是充滿得
了如已到地頭相似擴字是方在箇路裏相似(時舉)
知皆擴而充之南軒把知做重文勢未有此意知字只
帶擴充說知皆擴而充之與苟能充之句相應上句
是方知去充下句是真能恁地充(淳)
問知皆擴而充之曰這處與於止知其所止語意略同
上面在知字上下在能字上既知得則皆當擴而充之
如惻隠之心是仁則每事皆當擴而為仁羞惡之心
是義則每事皆當擴而為義為禮為知亦各如此今
有一種人雖然知得又道是這箇也無妨而今未能
理會得又且恁地如知這事做得不是得人憎面前
也自惶恐識得可羞又却不能改如今人受人之物
既知是不當受便不受可也心裏又要却說是我且
受去莫管這便是不能充但當於知之之初便一向
從這裏充將去便廣大如火之始然泉之始達始然
始達能有幾多於這裏便當斡開放出使四散流出
去便是能擴如怵惕孺子入井之心這一些子能做
得甚事若不能充今日這些子發了又過却眀日這
些子發了又過却都只是閑若能擴充於這一事發
見知得這是惻隠之心是仁於别底事便當將此心
充去使事事是仁如不欲害人這是本心這是不忍
處若能充之於每事上有害人之處便不可做這也
是充其惻隠即如齊宣王有愛牛之心孟子謂是乃
仁術也若宣王能充着這心看甚事不可做只是面
前見這一牛這心便動那不曾見底便不如此了至
於興甲兵危士臣構怨於諸侯這是多少傷害只為
利心一蔽見得土地之美却忘了這心故孟子曰不
仁哉梁惠王也仁者以其所愛及其所不愛不仁者
以其所不愛及其所愛且如土地無情之物自是不
當愛自家不必愛之愛他作甚梁惠王其始者愛心
一萌糜爛其民以戰已自不是了又恐不勝盡驅所
愛子弟以徇之這是由其不愛之心反之以至害其
所愛處這又是反著那心處(子蒙)
凡有四端於我者知皆擴而充之只是要擴而充之而
今四端之發甚有不整齊處有惻隠處有合惻隠而
不惻隠處有羞惡處又有合羞惡而不羞惡處且如
齊宣王不忍於一牛而却不愛百姓嘑爾之食則知惡
而弗受至於萬鍾之禄則不辨禮義而受之而今則
要就這處理會(䕫孫)
人於仁義禮智惻隠羞惡辭讓是非此四者須當日夕
體究令分曉精確此四者皆我所固有其初發時毫
毛如也及推擴將去充滿其量則廣大無窮故孟子
曰知皆擴而充之且如人有當惻隠而不惻隠當羞
而不羞當惡而不惡當辭而不辭當讓而不讓是其
所非非其所是者皆是失其本心此處皆當體察必
有所以然也只此便是日用間做工夫處(廣)
人只有箇仁義禮智四者是此身綱紐其他更無當於
其發處體驗擴充將去惻隠羞惡是非辭讓日間時
時發動特人自不能擴充耳又言四者時時發動特
有正不正耳如暴戾愚狠便是發錯了羞惡之心含
糊不分曉便是發錯了是非之心如一種不讓便是
發錯了辭讓之心日間一正一反無往而非四端之
發(方子)
子武問四端須着逐處擴充之曰固是纔常常如此推
擴少間便自會密自會闊到得無間斷少間却自打
合作一片去(木之)
問如何擴而充之曰這事恭敬那事也恭敬事事恭敬
方是(節)
問推四端而行亦無欠闕曰無欠闕只恐交加了合惻
隠底不惻隠合羞惡底不羞惡是是非非交加了四
端本是對着他後流出来恐不對窠臼子問不對窠
臼子莫是為私意隔了曰也是私意也是不曉節又
問恭敬却無當不當曰此人不當拜他自家也去拜
他便不是(節)
問推字與充字曰推是從這裏推將去如老吾老以及
人之老幼吾幼以及人之幼到得此充則填得来滿
了注水相似推是注下水去充則注得這一器滿了
盖仁義之性本自充塞天地若自家不能擴充則無
緣得這箇殼子滿只是箇空殼子又曰充是占得這
地位滿推是推(吐雷反)向前去(僴)
問推四端無出乎守曰學者須見得守底是甚底物事
人只是一箇心識得箇心卓然在這裏無走作雖不
守亦自在學者且恁守將去(賜)
問知皆擴而充之若火之始然至以事父母曰此心之
量本足以包括天地兼利萬物只是人自不能充滿
其量所以推不去或能推之扵一家而不能推之於
一國或能推之于一國而不足以及天下此皆是未
盡其本然之量須是充滿其量自然足以保四海(僴)
胡問擴充之義曰擴是張開充是放滿惻隠之心不是
只見孺子時有事事都如此今日就第一件事上推
將去眀日又就第二件事上推將去漸漸放開自家
及國自國及天下至足以保四海處便是充得盡問
擴充亦是盡已推已否曰只是擴而充之那曾有界
限處如手把筆落紙便自成字不可道手是一樣字
又是一樣孺子入井在彼惻隠之心在我只是一箇
物事不可道孺子入井是他底惻隠之心是我底(義剛)
問前日承教令於日用間體認仁義禮知意思且如朋
友皆異鄉人一日會聚思意便自相親這可見得愛
之理形見處同門中或有做不好底事或有不好底
人便使人惡之這可見得羞惡之理形見處每時升
堂尊卑序齒秩然有序而不亂這可見得恭敬之理
形見處聽先生教誨而能辨别得真是真非這可見
得是非之理形見處凡此四端時時體認不使少有
間斷便是所謂擴充之意否曰如此看得好這便是
尋得路踏着了(賀孫)
問體認四端擴充之意如朋友相親充之而無間斷則
貧病必相䘏患難必相死至於仁民愛物莫不皆然
則仁之理得矣如朋友責善充之而無間斷則見惡
必如惡惡臭以至於除殘去穢戢暴禁亂莫不皆然
則義之理得矣如尊卑秩序充之而無間斷則不肯
一時安於不正以至於正天下之大倫定天下之大
分莫不皆然則禮之理得矣如是是非非充之而無
間斷則善惡義利公私之别截然而不可亂以至於
分别忠佞親君子遠小人莫不皆然則智之理得矣
曰只要常常恁地體認若常常恁地體認則日用之
間匝匝都滿密拶拶地問人心䧟溺之久四端蔽於
利欲之私初用工亦未免間斷曰固是然義理之心
纔勝則利欲之念便消且如惻隠之心勝則殘虐之
意自消羞惡之心勝則貪冒無恥之意自消恭敬之
心勝則驕惰之意自消是非之心勝則含糊苟且頑
冥昏謬之意自消(賀孫)
楊至之云看孟子見得一箇大意是性之本體仁義之
良心到戰國時君臣上下都一齊埋没了孟子所以
推眀發見之端緒教人去體認擴充曰孟子高他都
未有許多意思今說得一體認字蚤是遲鈍了孟子
孟子大段見得敏見得快他說話恰似箇獅子跳躍
相似且如他說箇惻隠之心便是仁之端羞惡之心
便是義之端只他說在那裏底便是似他說時見得
聖賢大段易做全無許多等級所以程子云孟子才
高學之無可依據(道夫)
周季儼云在興化攝學事因與諸生說得一部孟子先
生因問孟子裏面大綱目是如何答云要得人充廣
惻隠羞惡許多固要充廣如說無欲害人無穿窬之
心亦要充廣先生曰人生本来合有許多好底到得
被物遮蔽了却把不好處做合着做底事周云看孟
子說性只是道順底是纔逆便不是曰止緣今人做
不好事却順因問孟子以下諸人言性誰說得庶幾
周云似乎荀子以為惡却索性只荀子有意於救世
故為此說先生久之曰韓公之意人多看不出他初
便說所以為性者五曰仁義禮知信所以為情者七
曰喜怒哀懼愛惡欲下方說三品看其初語豈不知
得性善他只欠數字便說得出黃嵩老云韓子欠說
一箇氣禀不同曰然他道仁義禮知信自是了只說
到三品不知是氣禀使然所以說得不盡賀孫因云
自孟子說已是欠了下意所以費無限言語先生即
舉程子之言論性不論氣不備論氣不論性不眀若
如說性惡性善惡混都只說得氣如孟子韓子之言
便是不論氣所以不全(賀孫)
或問性中只有四端信是如何曰且如惻隠羞惡實是
惻隠羞惡便信在其中(祖道)
問四端不言信周子謂五性動而善惡分如信之未發
時如何已發時如何曰如惻隠真箇惻隠羞惡真箇
羞惡此便是信曰此却是已發時方有這信曰其中
真箇有此理(賜)
問四端不言信如何曰公潑了椀中飯却去椀背拾(振)
問四端便是眀德曰此是大者節問眀眀德只是擴充
得他去曰不昏着他(節)
四端是理之發七情是氣之發問看得来如喜怒愛惡
欲却似近仁義曰固有相似處(廣)
或問孟子言四端處有二大抵皆以心為言眀道却云
惻隠之類皆情也伊川亦云人性所以善者於四端
之情可見一以四端属諸心一以四端属諸情何也
曰心包情性者也自其動者言之雖謂之情亦可也
(去偽集義)
黃景申嵩老問仁兼四端意思理會不透曰謝上蔡見
眀道先生舉史文成誦眀道謂其玩物喪志上蔡汗
流浃背面發赤色眀道云此便見得惻隠之心公且
道上蔡聞得過失恁地慙惶自是羞惡之心如何却
說道見得惻隠之心公試思久之先生曰惟是有惻
隠之心方會動若無惻隠之心却不會動惟是先動
了方始有羞惡方始有恭敬方始有是非動處便是
惻隠若不會動却不成人若不從動處發出所謂羞
惡者非羞惡所謂恭敬者非恭敬所謂是非者非是
非天地生生之理這些動意未嘗止息看如何梏亡
亦未嘗盡消滅自是有時而動學者只怕間斷了(賀孫)
問何謂惻隠曰惻惻然也隱痛也又問眀道先生以上
蔡面赤為惻隠之心何也曰指其動處而言之只是
羞惡之心然惻隠之心必須動則方有羞惡之心如
肅然恭敬其中必動羞惡恭敬是非之心皆自仁中
出故仁專言則包四者是箇蔕子無仁則麻痺死了
安有羞惡恭敬是非之心仁則有知覺痒則覺得痒
痛則覺得痛痒痛雖不同其覺則一也又問若指動
言仁則近禪曰這箇如何占得斷是天下公共底釋
氏也窺見些子只是他只知得這箇合惻隠底不惻
隱合羞惡底不羞惡合恭敬底不恭敬又問他却無
惻隠羞惡恭敬是非曰然(節)
仁言惻隱之端程云端如水之動處盖水平静則不見
其動流愛親敬兄皆是此心本然初無可見及其發
而接物有所感動此心惻然所以可見如怵惕於孺
子入井之類是也(卓按集義不見程說)
四端伊川云聖人無端故不見其心(今按遺書中止云復非天地心復則)
(見天地心聖人無復故未嘗見其心今云無端義亦不通恐誤閎祖)
龜山答人問赤子入井令求所以然一段好(方)
矢人豈不仁於函人章
問仁天之尊爵先生觧曰仁者天地生物之心得之最
先如何是得之最先曰人得那生底道理所謂心生
道也有是心斯具是形以生也(廣)
仁者如射但那發時毫釐不可差
子路人告以有過則喜章
禹聞善言則拜猶着意做舜與人同是自然氣象聖人
之拜固出於誠意然拜是容貌間未見得行不行若
舜則真見於行事處己未善則舍己之未善而從人
之善人有善則取人之善而為己之善人樂於見取
便是許助他為善也(淳)
問是與人為善當其取人之際莫未有助之之意否曰
然曰三者本意似只是取人但有淺深而與人為善
乃是孟子再疊一意以發眀之否曰然(道夫)
大舜樂取諸人以為善是成己之善是與人為善也是
著人之善(端蒙)
與人為善盖舜不私己如為人為此善一般(升卿)
伯夷非其君不事章
問進不隠賢必以其道曰不隠賢謂不隠避其賢如己
當廉却以利自汙己當勇却以怯自處之類乃是隠
賢是枉道也又問所以不觧作蔽賢謂其下文云必
以其道若作不蔽賢說則下文不同矣曰然(人傑)
至問集注云進不隠賢不枉道也似少字曰進不隠賢
便是必以其道人有所見不肯盡發出尚有所藏便
是枉道至云尋常看此二句只云進雖不敢自隠其
賢凡有所藴皆樂於發用然而却不妄進二句做兩
意看曰恁地看也得
伯夷不屑就已注云屑潔也潔猶美也苟以其辭命禮
意之美而就之是切切於是也然伯夷雖有善其辭
命而至者亦不肯就而况不道而無禮者固速去之
矣世之所謂清者不就惡人耳若善辭令而来者固
有時而就之惟伯夷不然此其所以為聖之清也柳
下惠不屑之意亦然夷隘惠不恭不必言效之而不
至者其弊乃如此只二子所為己有此弊矣(僴)
不屑去說文說屑字云動作切切也只是不汲汲於就
不汲汲於去屑字却是重(必大錄云不以就為重而切切急扵就不以去為重)
(而切切急於去㽦)
問伯夷隘柳下惠不恭莫是後来之弊至此否曰伯夷
自是有隘處柳下惠自是有不恭處且如雖袒裼裸
裎於我側分眀是不將人做人看了(去偽)
問柳下惠不恭是待人不恭否曰是他玩世不把人做
人看如袒裼裸裎於我側是已邵堯夫正是這意思
如皇極經世書成封做一卷題云文字上呈堯夫(㽦)
或問眀道云此非瑕疵夷惠之語言其弊必至於此今
觀伯夷與惡人處如以朝衣朝冠坐於塗炭則伯夷
果似隘者柳下惠雖袒裼裸裎於我側爾焉能凂我
哉柳下惠果似不恭者豈得謂其弊必至於此哉曰
伯夷既清必有隘處柳下惠既和必有不恭處道理
自是如此孟子恐後人以隘為清以不恭為和故曰
隘與不恭君子不由也(去偽)
朱子語類卷五十三
