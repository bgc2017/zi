朱子語類卷九十一
禮八
雜儀
自三代後車服冠冕之制前漢皆不說只後漢志内略
載又多不可曉(以下服)
古者有祭服有朝服祭服所謂鷩冕之類朝服所謂皮
弁玄端之類天子諸侯各有等差自漢以來祭亦用
冕服朝服則所謂進賢冠絳紗袍隋煬帝時始令百
官戎服唐人謂之便服又謂之從省服乃今之公服
也祖宗以來亦有冕服車騎(騎黃錄作旗)之類而不常
用惟大典禮則用之然將用之時必先出許多物色
於庭所持之人又須有賞賜(黃錄云所持之人又須有以賜也)於是
將用之前有司必先入文字取指揮例降旨權免(䕫孫)
(義剛同)
今朝廷服色三等乃古間服此起於隋煬帝時然當時
亦只是做戎服當時以廵幸煩數欲就簡便故三品
以上服紫五品服緋六品以下服綠他當時又自有
朝服今亦自有朝服大祭祀時用之然不常以朝到
臨祭時取用却一齊都破損了要整理又須大費一
廻只得恁地包在那裏(賀孫)
今之朝服乃戎服蓋自隋煬帝數遊幸令百官以戎服
從二品紫五品朱六品青皂靴乃上馬鞋也後世循
襲遂為朝服然自唐人朝服猶著禮服幞頭圓頂軟
脚今之吏人所冠者是也桶頂帽子乃隠士之冠宣
和末京師士人行道間猶著衫帽至渡江戎馬中乃
變為白涼衫紹興二十年間士人猶是白涼衫至後
來軍興又變為紫衫皆戎服也(義剛)
唐人法服猶施之朝廷今日惟祭祀不得已乃用不復
施之朝廷矣且如今之冕嵯峨而不安於首古者佩
玉右徵角左宮羽今必不然(方子)
祖宗時有大朝會如元正冬至有之天子被法服羣臣皆
有其服籍溪在某州為解頭亦嘗預元正朝班又舊
制在京升朝官以上每日赴班如上不御殿宰相押
班所以韓魏公不押班為臺諫所論籍溪云士服著
白羅衫青緣有裙有佩紹興間韓勉之知某州於信
州繪樣來製士服正如此某後來看祖宗實錄乃是
教大晟樂時士人所服方知出處今朝廷所頒緋衫
乃有司之服也(人傑廣錄略)
政和間嘗令天下州學生習大晟樂者皆著衣裳如古
之制及漆紗帽但無頂爾及諸州得解舉首貢至京
師皆若此赴元日朝或曰蒼梧雜志載背子近年方
有舊時無之只汗衫襖子上便著公服女人無背只
是大衣命婦只有横帔直帔之異爾背子乃婢妾之
服以其在背後故謂之背子先生曰見說國初之時
至尊常時禁中常只裹帽著背子不知是如何又見
前軰說前軰子弟平時家居皆裹帽著背不裹帽便
為非禮出門皆須具冠帶今皆失了從來人主常朝
君臣皆公服孝宗簡便平時著背常朝引見臣下只
是涼衫今遂以為常如講筵早朝是公服晚朝亦是
涼衫(闕)
問今冠帶起於何時曰看角抵圖所畫觀戱者盡是冠
帶立底屋上坐底皆戴帽繫帶樹上坐底也如此那
時猶只是軟帽搭在頭上帶只是一條小皮穿幾箇
孔用那銙子縛住至賤之人皆用之今來帽子做得
恁高硬帶做得恁地重大既不便於從事又且是費
錢皂衫更費重某從向時見此三物疑其必廢如今
果是人罕用也是貧士如何要辦得自家竭力辦得
著去那家那家自無了教他出來相接也不得所以
其弊必廢大凡事不商量後都是如此問古人制深
衣正以為士之貴服且謂完且弗費極是好上至天
子亦服之不知士可以常服否曰可以擯相可以治
軍旅如此貴重恐不可常服曰朝玄端夕深衣已是
從簡便了且如深衣有大帶了又有組以束之今人
已不用組了凡是物事纔是有两件定是廢了一件
又云薄太后以帽絮提文帝則帽已自此時有了從
來也多喚做巾子幞頭(或云唐莊宗取伶官者用之但未有脚或云太祖廟方用)
(想此時方制得如此長脚賀孫)
符舜功曰去年初得官欲冠帶參先生中以顯道言而
止今思之亦是失禮先生曰畢竟是君命良久笑曰
顯道是出世間法某初聞劉諫議初仕時冠帶乘涼
轎還人事往往前軰皆如此今人都不理會其間有
如此者遂哂之要之冠帶為禮某在同安作簿時朝
廷亦有文字令百官皆戴帽某時坐轎有礙後於轎
頂上添了一圈竹(義剛)
上領服非古服看古賢如孔門弟子衣服如今道服却
有此意古畫亦未有上領者惟是唐時人便服此蓋
自唐初已雜五胡之服矣(賀孫)
因言服制之變前軰無著背子者雖婦人亦無之士大
夫常居常服紗帽皂衫革帶無此則不敢出背子起
殊未久或問婦人不著背子則何服曰大衣問大衣
非命婦亦可服否曰可僴因舉胡德輝雜志云背子
本婢妾之服以其行直主母之背故名背子後來習
俗相承遂為男女辨貴賤之服曰然然嘗見前軰雜
說中載上御便殿著紗帽背子則國初已有背子矣
皆不可曉又曰後世禮服固未能猝復先王之舊且
得華夷稍有辨别猶得今世之服大抵皆胡服如上
領衫靴鞋之類先王冠服掃地盡矣中國衣冠之亂
自晉五胡後來遂相承襲唐接隋隋接周周接元魏
大抵皆胡服問今公服起於何時曰隋煬帝游幸令
羣臣皆以戎服從五品以上服紫七品以上服緋九
品以下服綠只從此起遂為不易之制又問公服何
故如許闊曰亦是積漸而然初不知所起嘗見唐人
畫十八學士裹幞頭公服極窄畫裴晉公諸人則稍
闊及畫晚唐王鐸輩則又闊相承至今又益闊也嘗
見前輩說紹興初某人欲製公服呼針匠計料匠云
少三尺許某人遂寄往都下製造及得之以示針匠
匠曰此不中格式某不敢為也某人問其故曰但看
袖必短據格式袖合與下襜齊至地不然則不可以
入閤門彼時猶守得這意思今亦不復存矣唐人有
官者公服幞頭不離身以此為常服乂别有朝服如
進賢冠中單服之類其下又有省服服為常服今之
公服即唐之省服服也又問幞頭所起曰亦不知所
起但諸家小說中時班駮見一二如王彦輔麈史猶
略言之某少時尚見唐時小說極多今皆不復存矣
唐人幞頭初止以紗為之後以其軟遂斫木作一山
子在前襯起名曰軍容頭其說以為起於魚朝恩一
時人争傚士大夫欲為幞頭則曰為我斫一軍容頭
來及朝恩被誅人以為語䜟其先幞頭四角有脚兩
脚繫向前兩脚繫向後後來遂横兩脚以鐡線張之
然惟人主得裹此世所畫唐明皇已裹兩脚者但比
今甚短後來藩鎮遂亦僣用想得士大夫因此亦皆
用之但不知幾時展得如此長嘗見禪家語錄載唐
莊宗問一僧云朕收中原得一寳未有人酬價僧曰
略借陛下寳看莊宗以手展幞頭兩脚示之如此則
五代時猶是惟人君得裹兩脚者然皆莫可考也桐
木山子相承用至夲朝遂易以藤織者而以紗帽之
近時方易以漆紗嘗見南劔沙溪一士夫家尚收得
上世所藏幞頭猶是藤織坯子唐製又有兩脚上下
者亦莫可曉(僴)
而今衣服未得復古且要辨得華夷今上領衫與靴皆
胡服本朝因唐唐因隋隋因周周因元魏隋煬帝有游
幸遂令臣下服戎服三品以上服紫五品以上服緋
六品以下服綠皆戎服也至唐有三等服有朝服又
有公服治事時著便是法服有衣裳佩玉等又有常
時服便是今時公服則無時不服唐初年服袖甚窄
全是胡服中年漸寬末年又寬但看人家畫古賢可
見唐初頭上裹四脚軟巾至魚朝恩以桐木為冠如
山形安於髻上方裹巾後人漸學他至夲朝漸變為
幞頭方用漆紗做夲來唐時四脚軟巾只人主後面
二帶用物事穿得横臣下不敢用後藩鎮之徒僣竊
用今則朝廷一例如此(學蒙與上條聞同)
爵弁赤少黑多如今深紫色韠以皮為之如今水擔相
似蓋古人未有衣服時且取鳥獸之皮來遮前面後
面後世聖人制服不去此者示不忘古也今則又以
帛為之耳韠中間有頸兩頭有肩肩以革帶穿之革
帶今之銙子古人却是環子釘於革帶其勢垂下如
今人釘(闕)串子樣鐫鐩之類結放上面今之銙子便
是倣他形像古人帶甚輕却帶得許多物今人帶枉
做得恁地重如幞頭靴之類亦然幞頭夲是偃脚垂
下要束得緊今却做長帶問横渠說唐莊宗因取伶
官幞頭帶之後遂成例曰不是恁地莊宗在位亦未
能便變化風俗兼是伶人所帶士大夫亦未必肯帶
之見畫夲唐明皇已帶長脚幞頭或云藩鎮僣禮為
之後遂皆為此樣或云乃是唐宦官要得常似新幞
頭故以鐡線插帶中又恐壊其中以桐木為一幞頭
骨子常令幞頭高起如新謂之軍容頭後來士大夫
學之令匠人為我斫箇軍容頭來蓋以木為之故謂
之斫及唐末宦者之禍人皆以此語為䜟王彦輔塵
史說如此說得有來歴恐是如此後人覺得不安到
夲朝太宗時又以籐做骨子以紗糊於上後又覺見
不安到仁宗時方以漆紗為之嘗見南劔沙縣人家
尚有藤骨子可見此事未久蓋此非一朝一夕之故
其變必有漸(䕫孫)
摯是初見君時用以獻君二生一死皆是抱羔鴈雉真
物以獻如今笏却是古人記事手板(王坦之倒執手板)插之帶
間今人笏却是用行禮記事但其私記也今之公服
皆古之戎服(古公服是法服朱衣皂緣冠則三公用貂蝉御史用獬在衣之上則係帶帶劔)
(之類六七件)隋煬帝南遊命羣臣以戎服從大臣紫中緋
小綠今之成羣成隊試進士詩賦亦煬帝法也金銀
魚乃古人以合符臣之得魚符者用袋之腰間今無
合符事却尚用魚又不用袋魚魚袋事出唐書輿服
志高武中睿時(揚)
今衣服無章上下混淆某嘗謂縱未能大定經制且隨
時略加整頓猶愈於不為如小衫令各從公衫之色
服紫者小衫亦紫服緋綠者小衫亦緋綠服白則小
衫亦白胥吏則皆烏衣餘皆倣此庶有辨别也(閎祖)
古人戴冠郭林宗時戴巾温公幅巾是其類也古人衣
冠大率如今之道士道士以冠為禮不戴巾婦人環
髻今之特髻是其意也不戴冠(揚)
今官員執笏最無道理笏者只是君前記事恐事多須
以紙粘笏上記其頭緒或在君前不可以手指人物
須用笏指之此笏常插在腰間不執在手中夫子攝
齊升堂何曾手中有笏攝齊者畏謹恐上階時踏著
裳有顛仆之患執圭者圭自是贄見之物只是捧至
君前不是如執笏所以執圭時便足縮縮如有循緣
手中有主不得攝齊亦防顛仆(明作)
古人言人跪坐雖有拱璧而先乘馬不如坐進此道謂
跪而獻之也如文帝不覺膝之前蓋亦是跪坐跪坐
故兩手下為拜(拜字從兩手下)古者初冠母子相拜婦初見
舅姑舅姑答拜不特君臣相答拜也(方子以下拜)
古人坐於地未必是盤足必是跪以其慣了故脚不痛
所以拜時易也古人之拜正如今道士拜二膝齊下
唐人先下一膝謂之雅拜似有罪是不恭也今人不
然(明作)
安卿問古者天子拜其臣想亦是席地而坐只略為之
俛首便是拜否曰太甲拜手稽首成王拜手稽首䟽
言稽留之意是首至地之久也蓋其尊師傳如此後
來晉元帝亦拜王導至其家亦拜其妻如法帖中元
帝與王導帖皆稱頓首不知如何(義剛)
問虞禮子為尸父拜之曰古人大抵如此如子冠母先
拜之子却答拜而今這處都行不得看來古人上下
之際雖是嚴而情意甚相通如禹拜昌言王拜手稽
首之類到漢以來皇帝見丞相在坐為起在輿為下
贊者曰皇帝為丞相起尚有這意思到六朝以來君
臣逐日相與說話如宋文帝明日欲殺某人晚間更
與他說話不能得他去其間有入朝去從人即分散
去到晚也方出到唐尚有坐說話底意思而今宰相
終年立地不曾得一日坐人主或終日不曾得見面
壽皇求治之初中間學士固是直宿又分講官亦直
宿又令從官亦得入賜坐從容講論而今未論朝廷
如古人州郡之間亦自如此如羅池碑云柳子厚與
牙將歐陽翼共飲法帖中有顔真卿與蔡明遠帖都
書名牙將即是客將蔡明遠亦是衙前他却與之情
意如此而今州郡與小官也不如此了(䕫孫)
問看禮中說婦人吉拜雖君賜肅拜此則古人女子拜
亦伏地也曰古有女子伏拜者乃太祖問范質之姪
杲古者女子拜如何他遂舉古樂府云長跪問故夫
以為古婦女皆伏拜自則天欲為自尊之計始不用
伏拜今看來此說不然樂府只說長跪問故夫不曾
說伏拜古人坐也是跪一處云直身長跪若拜時亦
只低手祗揖便是肅拜故禮肅拜注云肅俯手也盖
婦人首餙盛多如副笄六珈之類自難以俯伏地上
古人所以有父母拜其子舅姑答婦拜者盖古坐時
只跪坐在地拜時亦容易又不曾相對拜各有向當
答拜亦然大祝九拜稽首拜頭至地頓首拜頭叩地
空首拜頭至手所謂拜手也振動戰栗變動之拜吉
拜拜而後稽顙凶拜稽顙而後拜也竒拜一拜褒拜
再拜褒讀為報肅拜但俯下手今時撎傳云介者不
拜敢肅使者是也(賀孫)
問古者婦人以肅拜為正何謂肅拜曰两膝齊跪手至
地而頭不下為肅拜拜手亦然為喪主則頭亦至地不
肅拜南北朝有樂府詩說婦人云伸腰再拜跪問客
平安否伸腰亦是頭不下也周宣帝令命婦朝見皆
跪伏朝見如男子之儀但不知婦人膝不跪地而變
為今之拜者起於何時此等小小禮文皆無所稽考
程泰之以為始於武后亦非也古者男子拜亦两膝
齊屈如今之道士拜杜子春注周禮竒拜以為先屈
一膝如今之雅拜漢人雅拜即今之拜是也(淳)
婦人有肅拜拜手稽顙(肅拜者两膝跪地歛手放低拜手者膝亦跪而手至地也稽顙)
(頭至地也為夫與長子喪亦如之燾)
拜親時須合坐受叔伯母亦合坐受兄只立受嫂叔同
一家不可不拜亦須對拜夫婦對拜(揚)
團拜須打圈拜若分行相對則有拜不著處(廣)
今人契拜父母兄弟極害義理(揚)
古人跪坐立乘(方子以下坐)
問盤坐於理有害否曰古人席地亦只是盤坐又有跪坐
者(㝢錄云古人亦只跪坐未有盤坐)君前臣跪父前子跪兩膝頭屈前
著地觀畫圖可見古人密處未見得其疎即是如此(㝢錄)
(云古人撙節處自如此密)管寧坐一木榻積五十年未嘗箕股其榻
上當膝處皆穿今人有椅子若對賓客時合當垂足坐
若獨居時垂足坐難久盤坐亦何害(淳㝢錄少異)
族長至已之家必以族長坐主位無親疎皆然北人以
姑夫之類外姓之人亦坐主位無此義(揚)
燕居父子同坐亦得惟對客不得(揚)
古人屋(黃作室)無廊廡三公露立於槐下九卿露立於棘
下當其朝會有雨則止曾子問諸侯見天子入門而
雨霑服失容則廢(淳義剛錄略以下朝廷之儀)
因論朝禮云如周禮所說古之朝禮君臣皆立至漢時
所謂皇帝見丞相起尚有此禮不知後來如何廢了
然所謂朝不坐又也有坐底(燾)
三代之君見大臣多立乘車亦立漢初猶立見大臣如
贊者云天子為丞相起後世君太尊臣太卑(德明)
古者天子見羣臣有禮先特揖三公次揖九卿又次揖
左右然後泛揖百官所謂天揖同姓之類有許多等
級(義剛)
因問欲使士人為宰相吏升降揖遜不佳否曰古人皆
有此禮本朝廢之又問古人何故受拜曰不然孔子
須拜衞靈公魯哀公舊制宰相在堂上御史中丞為
班首與對拜於階下又聖節日百官盡揖宰相於何
處(揚)
古時隔品則拜謂如八品見六品六品見四品則拜宰
相禮絶百僚則皆拜之若存得此等舊禮亦好却有
等殺今著公令從事郎以下庭參不拜則以上者不
庭參可知豈有京朝官復降階之禮今朝士見宰相
只是客禮見監司郡守如何却降階問若客司揖請
降階則如何曰平立不降可也同官雖皆降階吾獨
不降可也(是時將赴莆田問此先生又云古者庭參官令錄以下往往皆拜惟職官不拜所以)
(着令如此德明)
子晦將赴莆陽請於先生今属邑見郡守不問官序列
階墀如何曰若欲自行其志勿從俗可也因云今多
相尚如此以此去事人固是無見識且是為官長者
安受而不疑更是怪坐客云趙丞相帥某處經過某
處而属邑宰及同僚皆於船頭迎望拜接後却指揮
不要此般禮數這般所在須先戒飭客將或云今人
見宰相欲有所言未及出口已為客將按住云相公
尊重至有要取覆而客將抗聲云不得取覆者先生
曰若是有此等無奈何須叱之可也(賀孫)
開元禮有刺史弔吏民之禮略如古者國君弔臣禮本
朝刪去此條(方子)
問左右必竟孰為尊曰漢初右丞相居左丞相之上史
中有言曰朝廷無出其右者則是右為尊也到後來
又却以左為尊而老子有曰上將軍處右而偏將軍
處左喪事尚右兵凶器也故以喪禮處之如此則吉
事尚左矣漢初豈習於戰國與暴秦之所為乎(廣以下)
(雜論)
古父子異宫宫如今人四合屋雖各一處然四面共墻
圍(揚)
古謂之宫只是墻盖古人無今廊屋(燾)
因論戟古人戰爭出入部從用之今只置之於門唐時
私家得用戟如官幾品得幾戟(燾)
今之表啟是下諛其上今之制誥是君諛其臣(道夫)
今之書簡使上覆以為重於啓也然用啓字則有義理
用覆字却無義理啓乃開啓之啓覆為審覆之覆如
三覆奏謂已有指揮更為再三審覆之也(廣)
問今人書簡未嘗拜而言拜未嘗瞻仰而言瞻仰如何
曰瞻仰字去之無害但拜字承用之久若遽除去恐不
免譏罵前軰只云某啓啓是開白之義法帖中有頓
首韓文中有再拜其来已久問啓又訓跪如秦王問
范睢有跽而請之曰古人席地而坐有問於人則略
起身時其膝至地或謂之跪若婦人之拜在古亦跪
古樂府云伸腰再拜跪則婦人當跪而拜但首不至
地耳不知婦人之不跪起於何代或謂唐武后時方
如此亦未可知周天元令命婦為男子之拜以稱賀
及天元薨遂改其制想史官書之以表其異則古者
婦人之拜其首不至地可知也然則婦人之拜當以
深拜頗合於古(人傑)
有士大夫來謁各以坐次推遜不已先生曰吾人年至
五十後莫論官體(自修)
大抵前軰禮數極周詳鄭重不若今人之苟簡以今人
律之先王之禮則今人為山鹿野麋矣然某尚及見
前軰
朱子語類卷九十一
