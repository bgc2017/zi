朱子語類卷八十六
禮三
周禮
總論
曹問周禮曰不敢教人學非是不可學亦非是不當學
只為學有先後先須理會自家身心合做底學周禮
却是後一截事而今且把來說看還有一句干涉吾
人身心上事否
今只有周禮儀禮可全信禮記有信不得處又曰周禮
只疑有行未盡處看來周禮規模皆是周公做但其
言語是他人做今時宰相提舉勅令豈是宰相一一
下筆有不是處周公須與改至小可處或未及改或
是周公晚年作此
大抵說制度之書惟周禮儀禮可信禮記便不可深信
周禮畢竟出於一家謂是周公親筆做成固不可然
大綱却是周公意思某所疑者但恐周公立下此法
却不曾行得盡(文蔚僴錄云周禮是一箇草夲尚未曾行)
問周禮曰未必是周公自作恐是當時如今日編修官
之類為之又官名與他書所見多有不同恐是當時
作此書成見設官太多遂不用亦如唐六典今存唐
時元不曾用又笑曰禁治蝦蟇已專設一官豈不酷
耶(浩)
周禮胡氏父子以為是王莽令劉歆撰此恐不然周禮
是周公遺典也(德明)
周禮一書好看廣大精密周家法度在裏但未敢令學
者看(方子)
周禮一書也是做得來縝密眞箇盛水不漏(廣)
子升問周禮如何看曰也且循注䟽看去第一要見得
聖人是箇公平底意思如陳君舉說天官之職如膳
羞衣服之官皆属之此是治人主之身此說自是到
得中間有官属相錯綜處皆謂聖人有使之相防察
之意這便不是天官是正人主之身兼統百官地官
主教民之事大綱已具矣春夏秋冬之官各有所掌
如太史等官属之宗伯蓋以祝史之事用之祭祀之
故職方氏等属之司馬蓋司馬掌封疆之政最是大
行人等官属之司寇難曉蓋儀禮覲禮諸侯行禮既
畢出乃右肉袒于廟門之東王曰伯父無事歸寧乃
邦然後再拜稽首出自屏此所謂懷諸侯則天下畏
之是也所以属之司宼如此等處皆是合著如此初
非聖人私意大綱要得如此看其間節目有不可曉
處如官職之多與子由所疑三處之類只得且缺之
所謂其詳不可得而聞也或謂周公作此書有未及
盡行之者恐亦有此理只如今時法令其間頗有不
曾行者木之因說舊時妄意看此書大綱是要人主
正心修身齊家治國平天下使天下之氏無不被其
澤又推而至於鳥獸草木無一不得其所而後已不
如是不足以謂之裁成輔相參贊天地耳曰是恁地
須要識公平意思因說如今學問不考古固不得若
一向去採摭故事零碎湊合說出來也無甚益孟子
慨然以天下自任曰當今之世舍我其誰到說制度
處只說諸侯之禮吾未之學嘗聞其略也要之後世
若有聖賢出來如儀禮等書也不應便行得如封建
諸侯柳子厚之說自是當時却是他各自推戴為主
聖人從而定之耳如今若要將一州一縣封某人為
諸侯人亦未必安之兼數世之後其弊非一如鄉飲
酒之禮若要教天下之人都如此行也未必能只後
世太無制度若有聖賢為之就中定其尊卑隆殺之
數使人可以通行這便是禮為之去其哇淫鄙俚之
辭使之不失中和歡悅之意這便是樂(木之)
周禮中多有說事之綱目者如屬民讀法其法不可知
司馬職乃陳車徒如戰之陳其陳法亦不可見矣(人傑)
周都豐鎬則王畿之内當有西北之戎如此則稍甸縣
都如之何可為也曰周禮一書聖人姑為一代之法
爾到不可用法處聖人須别有通變之道(去偽)
今人不信周官若據某言却不恁地蓋古人立法無所
不有天下有是事他便立此一官但只是要不失正
耳且如女巫之職掌宮中巫祝之事凡宮中所祝皆
在此人如此則便無後世巫蠱之事矣(道夫)
五峯以周禮為非周公致太平之書謂如天官冡宰却
管甚宮閫之事其意只是見後世宰相請託宮闈交
結近習以為不可殊不知此正人君治國平天下之
夲豈可以後世之弊而併廢聖人之良法美意哉又
如王后不當交通外朝之說他亦是懲後世之弊要
之儀禮中亦分明自載此禮至若所謂女祝掌凡内
禱祠禬禳之事使後世有此官則巫蠱之事安從有
哉(道夫)
五經中周禮䟽最好詩與禮記次之書易䟽亂道易䟽
只是將王輔嗣注來虚說一片(&KR1228;)
論近世諸儒說
於丘子服處見陳徐二先生周禮制度菁華下半册徐
元德作上半册即陳君舉所奏周官說先生云孝宗
嘗問君舉聞卿博學不知讀書之法當如何陳奏云
臣生平於周官粗嘗用心推考今周官數篇已属藁
容臣退繕寫進呈遂寫進御大概推周官制度亦稍
詳然亦有杜撰錯說處(儒用錄云但說官属不悉以類聚錯縱互見事必相關處)
(却多含糊或者又謂有互相檢制之意此尤不然)如云冡宰之職不特朝廷
之事凡内而天子飲食服御宮掖之事無不畢管蓋
冡宰以道詔王格君心之非所以如此此說固是但
云主客行人之官合属春官宗伯而乃掌於司寇(儒用)
(錄云大行人司儀掌賓客之事當屬春官而乃領於司寇)土地疆域之事合掌於
司徒乃掌於司馬(儒用錄云懷方氏辨正封疆之事當属地官而乃領於司馬)蓋
周家設六官互相檢制之意此大不然何聖人不以
君子長者之道待其臣既任之而復疑之邪或問如
何曰賓客属秋官者蓋諸侯朝覲會同之禮既畢則
降而肉袒請刑司寇主刑所以属之有威懷諸侯之
意夏官掌諸侯土地封疆如職方氏皆属夏官蓋諸
侯有變則六師移之(儒用錄云不得有其土地司馬主兵有威懷諸侯之義故也)
所以属司馬也又問冬官司空掌何事曰次第是管
土田之事蓋司馬職方氏存(儒用錄作正)其疆域之定制
至於申書井田創置纖悉必属於司空而今亡矣又
云陳徐周禮制度講三公宰相處甚詳然皆是自秦
漢以下說起云漢承秦舊置三公之官若仍秦舊何
不只倣秦為丞相太尉御史大夫却置司馬司徒司
空者何故蓋他不知前漢諸儒未見孔壁古文尚書
有周官一篇說太師太傅太保為三公爾孔安國古
文尚書藏之祕府諸儒專門伏生二十五篇一向不
取孔氏所藏古文者及至魏晉間古文始出而行于
世漢初亦只仍秦舊置丞相御史太尉為三公及武
帝始改太尉為大司馬然武帝亦非是有意於復古
但以衞霍功高官大上面去不得故於驃騎大將軍
之上加大司馬以寵異之如加階官冠軍之號爾其
職無以異於大將軍也及何武欲改三公他見是時
大司馬已典兵兼名號已正故但去大字而以丞相
為司徒御史大夫為司空後漢仍舊改司馬為太尉
而司徒司空之官如故然政事歸於臺閣三公備員
後來三公之職遂廢而侍中中書尚書之權獨重以
至今日(儒用略)
君舉說井田道是周禮王制孟子三處說皆通他說千
里不平直量四邊又突出圓算則是有千二百五十
里說出亦自好看今考來乃不然周禮鄭氏自於匠
人注内說得極仔細前面正說處却未見却於後面
僻處說先儒這般極仔細君舉於周禮甚熟不是不
知只是做箇新樣好話謾人夲文自說百里之國五
十里之國(賀孫)
周禮有井田之制有溝洫之制井田是四數溝洫是十
數今永嘉諸儒論田制乃欲混井田溝洫為一則不
可行鄭氏注解分作兩項却是(人傑)
溝洫以十為數井田以九為數決不可合永嘉必欲合
之王制孟子武成分土皆言三等周禮乃有五等決
不合永嘉必欲合之(閎祖)
諸公之地封疆方五百里又云凡千里以方五百里封
四公則是每箇方五百里甚是分明陳乃云方一百
二十五里又以為合加地賞田附庸而言之何欺誑
之甚(閎祖)
先生以禮鑰授直卿令誦一遍畢先生曰他論封國將
孟子說在前而後又引周禮諸公之地封疆方五百
里說非是直卿問孟子所論五等之地是如何與周
禮不合曰先儒說孟子所論乃夏商以前之制周禮
是成王之制此說是了但又說是周斥大封域而封
之其說又不是若是恁地每一國添了許多地便著
移了許多人家社禝恐無此理這只是夏商以來漸
漸相吞併至周自恁地大了周公也是不柰他何就
見在封他且如當初許多國也不是先王要恁地封
便如柳子厚說樣他是各人占得這些子地先王從
而命之以爵不意到後來相吞併得恁大了且如孟
子說周公之封於魯也地非不足而儉於百里太公
之封於齊也地非不足而儉於百里這也不是當時
封許多功臣親戚也是要他因而藩衞王室他那舊
時國都恁大了却封得恁地小教他與那大國雜居
也於理勢不順據左傳所說東至於海西至於河南
至於穆陵北至於無棣齊是恁地闊詩復周公之宇
魯是恁地闊這箇也是勢著恁地陳君舉却說只是
封疆方五百里四維每一面只百二十五里以徑言
則只百二十五里某說若恁地則男國不過似一耆
長如何建國職方氏說一千里封四伯一千里封六
侯之類極分明這一千里縱横是四箇五百里便是
破開可以封四箇伯他那筭得國數極定更無可疑
君舉又却云一千里地封四伯外餘地只存留在那
裏某說不知存留作甚麽恁地則一千里只將三十
來同封了四伯那七十來同却不知留作何用直卿
曰武王分土惟三則百里七十里五十里似是周制
曰武王是初得天下事勢未定且大槩恁地如文王
治岐那制度也自不同先生論至此蹙眉曰這箇也
且大槩恁地說不知當時仔細是如何義剛問孟子
想不見周禮曰孟子是不見周禮直卿曰觀子産責
晉之辭則也恐不解封得恁地大曰子産是應急之
說他一時急後且恁地放鵰云何故侵小這非是至
論直卿曰府史胥徒則是庶人在官者不知如何有
許多曰嘗看子由古史他疑三事其一謂府史胥徒
太多這箇當時却都是兼官其實府史胥徒無許多
直卿曰那司市一官更動誕不得法可謂甚嚴曰周
公當時做得法大段齊整如市便不放教人四散去
買賣他只立得一市在那裏要買物事便入那市中
去不似而今要買物只於門首自有人擔來賣便是
一日三次會合亦通人情看他所立法極是齊整但
不知周公此書行得幾時耳(義剛)
天官
天官之職是緫五官者若其心不大如何包得許多事
且冡宰内自王之飲食衣服外至五官庶事自大至
小自夲至末千頭萬緒若不是大其心者區處應副
事到面前便且區處不下况於先事措置思患預防
是著多少精神所以記得此復忘彼佛氏只合下將
那心頓在無用處纔動步便疎脫所以吾儒貴窮理
致知便須事事物物理會過舜明於庶物物即是物
只是明便見皆有其則今文字在面前尚且看不得
况許多事到面前如何奈得他須襟懷大底人始得又
云後人皆以周禮非聖人書其間細碎處雖可疑其
大體直是非聖人做不得(賀孫)
周之天官統六卿之職亦是其大綱至其他卿則一人
理一事然天官之職至於閽寺宮嬪醯醬魚塩之属
無不領之道夫問古人命官之意莫是以其切於君
身故使之領否曰然(道夫)
周禮天官兼嬪御宦官飲食之人皆總之則其於飲食
男女之欲所以制其君而成其德者至矣豈復有後
世宦官之弊古者宰相之任如此
問宮伯宮正所率之属五百人皆入宮中似不便否曰
此只是宿衞在外不是入宮皆公卿王族之子弟為
之不是兵卒(淳宮伯宮正)
地官
問司徒職在敬敷五教而地官言教者甚略而言山林
陵麓之事却甚詳曰也須是教他有飯喫有衣著五
方之民各得其所方可去教他若不恁地教如何施
但是其中言教也不略如閭胥書其孝弟婣䘏属民
讀法之類皆是(義剛淳錄云民無住處無物喫亦如何教得所以辨五方之宜以定民)
(居使之各得其所而后教可行也)
直卿問司徒所謂教只是十二教否曰非也只是教民
以六德六行六藝及歲時讀法之類(淳)
周禮中說教民處止及於畿内之民都不及畿外之民
不知如何豈應如此(廣)
或問周禮以土圭之法測土深正日景以求地中日南
則景短多暑日北則景長多寒日東則景夕多風日
西則景朝多隂鄭注云日南謂立表處太南近日也
日北謂立表處太北遠日也景夕謂日昳景乃中立
表處太東近日也景朝謂日未中而景已中立表處
太西遠日也曰景夕多風景朝多隂此二句鄭注不
可曉疑說倒了看來景夕者景晚也謂日未中而景
已中蓋立表近南則取日近午前景短而午後景長
也景朝者謂日已過午而景猶未中蓋立表近北則
取日遠午前長而午後短也問多風多隂之說曰今
近東之地自是多風如海邊諸郡風極多每如期而
至如春必東風夏必南風不如此間之無定蓋土地
曠闊無高山之限故風各以方至某舊在漳泉驗之
早間則風已生到午而盛午後則風力漸微至晚則
更無一點風色未嘗少差蓋風隨陽氣生日方升則
陽氣生至午則陽氣盛午後則陽氣微故風亦隨而
盛衰如西北邊多隂非特山高障蔽之故自是陽氣
到彼處衰謝蓋日到彼方午則彼己甚晚不久則落
故西邊不甚見日古語云蜀之日越之雪言見日少
也所以蜀有漏天古語云巫峽多漏天老杜云鼓角
漏天東言其地常雨如天漏然以此觀之天地亦不
甚闊以日月所照及寒暑風隂觀之可以驗矣用之
問天竺國去處又却極闊曰以崑崙山言之天竺直
崑崙之正南所以土地闊而其所生亦多異人水經
云崑崙去嵩高五萬里看來不合如此遠蓋中國至
于闐二萬里于闐去崑崙無緣更有三萬里文昌雜
錄記于闐遣使來貢獻使者自言其國之西千三百
餘里即崑崙山今中國在崑崙之東南而天竺諸國
在其正南水經又云黃河自崑崙東北流入中國如
此則崑崙當在西南上或又云西北不知如何恐河
流曲折多入中國後方見其東北流爾佛經所說阿
耨山即崑崙也云山頂有阿耨大池池水分流四面
去為四大水入中國者為黃河入東海其三面各入
南西北海如弱水黑水之類大抵地之形如饅頭其
撚尖處則崑崙也問佛家天地四洲之說果有之否
曰佛經有之中國為南潬部洲天竺諸國皆在南潬
部内東弗十逮西瞿耶尼北鬱單越亦如鄒衍所說
赤縣之類四洲統名娑婆世界如是世界凡有幾所
而娑婆世界獨居其中其形正圓故所生人物亦獨
圓正象其地形蓋得天地之中氣其他世界則形皆
偏側尖缺而環處娑婆世界之外緣不得天地之正
氣故所生人物亦多不正此說便是蓋天之說横渠
亦主蓋天不知如何但其言日初生時先照娑婆世
界故其氣和其他世界則日之所照或正或昃故氣
不和只據此說便自可破彼言日之所照必經歴諸
世界了然後入地則一日之中須歴照四處方得周
匝今纔照得娑婆一處即已曛矣若更照其他三處
經多少時節如此則夜須極長何故今中國晝夜有
均停時而冬夏漏刻長短相處亦不甚遠其說於是
不通矣(僴)
大司徒以土圭求地中今人都不識土圭鄭康成解亦
誤圭只是量表影底尺長一尺五寸以玉為之夏至
後立表視表影長短以玉圭量之若表影恰長一尺
五寸此便是地之中(晷長則表影短晷短則表影長冬至後表影長一丈三尺餘)
今之地中與古已不同漢時陽城是地之中夲朝嶽
臺是地之中(嶽臺在浚儀属開封府)已自差許多問地何故有
差曰想是天運有差地隨天轉而差今坐於此但知
地之不動耳安知天運於外而地不隨之以轉耶天
運之差如古今昏旦中星之不同是也又問歷所以
數差古今豈無人考得精者曰便是無人攷得精細
而不易所以數差若攷得精密有箇定數永不會差
伊川說康節歷不會差或問康節何以不造歷曰他
安肯為此古人歷法疎闊而差少今歷愈密而愈差
因以兩手量桌邊云且如這許多闊分作四段被他
界限闊便有差不過只在一段界限之内縱使極差
出第二三段亦只在此四界之内所以容易推測便
有差容易見今之歷法於這四界内分作八界於這
八界内又分作十六界界限愈密則差數愈遠何故
以界限密而踰越多也其差則一而古今歷法疎密
不同故爾看來都只是不曾推得定只是移來湊合
天之運行所以當年合得不差明後年便差元不曾
推得天運定只是旋將歷去合那天之行不及則添
些過則減些以合之所以一二年又差如唐一行大
衍歷當時最謂精密只一二年後便差只有季通說
得好當初造歷便合并天運所蹉之度都筭在裏幾
年後蹉幾分幾年後蹉幾度將這蹉數都筭做正數
直推到盡頭如此庶幾歷可以正而不差今人都不
曾得箇大統正只管說天之運行有差造歷以求合
乎天而歷愈差元不知天如何會有差自是天之運
行合當如此此說極是不知當初因甚不曾筭在裏
但堯舜以來歷至漢都喪失了不可攷緣如今是這
大總記不正所以都無是處季通算得康節歷康節
歷十一萬九千六百分大故密今歷家所用只是萬
分歷萬分歷已自是多了他如何肯用十二萬分只
是今之歷家又說季通底用不得不知如何又曰一
行大衍歷比以前歷他只是做得箇頭勢大敷衍得
闊其實差數只一般正如百貫錢修一料藥與十文
修一料藥其不能治病一也(僴)
周禮注云土圭一寸折一千里天地四游升降不過三
萬里土圭之影尺有五寸折一萬五千里以其在地
之中故南北東西相去各三萬里問何謂四游曰謂
地之四遊升降不過三萬里非謂天地中間相去止
三萬里也春遊過東三萬里夏遊過南三萬里秋遊
過西三萬里冬遊過北三萬里今歷家筭數如此以
土圭測之皆合僴曰譬以大盆盛水而以虚器浮其
中四邊定四方若器浮過東三寸以一寸折萬里則
去西三寸亦如地之浮於水上蹉過東方三萬里則
遠去西方三萬里矣南北亦然然則冬夏晝夜之長
短非日晷出沒之所為乃地之游轉四方而然爾曰
然用之曰人如何測得如此恐無此理曰雖不可知
然歷家推筭其數皆合恐有此理(僴)
土圭之法立八尺之表以尺五寸之圭横於地下日中
則景蔽於圭此乃地中為然如浚儀是也今又不知
浚儀果為地中否問何故以八尺為表曰此須用勾
股法筭之南北無定中必以日中為中北極則萬古
不易者也北方地形尖斜日長而夜短骨里幹國煮
羊胛骨熟日已出矣至鐡勒則又北矣極北之地人
甚少所傳有二千里松木禁人斫伐之外龍蛇交雜
不可去女真起處有鴨綠江傳云天下有三處大水
曰黃河曰長江并鴨綠是也若以浚儀與潁川為中
則今之襄漢淮西等處為近中(人傑)
嘗見季通云日晷有差如去一千里則差一寸到得極
星却無差其初亦自曉不得後來仔細思之日之中
各自不同如極東處日午以前須短日午以後須長
極西處日午以前須長日午以後須短所以有差故
周禮以為日北則景長多寒日南則景短多暑日東
則景夕多風日西則景朝多隂此最分曉極星却到
處視之以為南北之中了所以無差如涼傘然中心
却小四簷却闊故如此某初疑其然及將周禮來檢
看方見得決然是如此(榦)
今謂周官非聖人之書至如比閭族黨之法正周公建
太平之基夲他這箇一如碁盤相似枰布定後碁子
方有放處(因論保伍法道夫)
二十五家為閭閭吕也如身之有脊吕骨蓋閭長之居
當中而二十四家列於兩旁如身之脊吕骨當中而
助骨分布兩旁也(僴)
問六德智聖曰智是知得事理聖便高似智皆無所不
通明底意思(伯羽)
五家為比五比為閭四閭為族五族為黨五黨為州五
州為鄉五家為鄰五鄰為里四里為鄼五鄼為鄙五
鄙為縣五縣為遂制旧里之法也五人為伍五伍為
兩四兩為卒五卒為旅五旅為師五師為軍此鄉遂
出兵之法也故曰凡起徒役無過家一人既一家出
一人則兵數宜甚多然只是擁衞王室如今禁衞相
似不令征行也都鄙之法則九夫為井四井為邑四
邑為丘四丘為甸然後出長轂一乘甲士三人步卒
七十二人以五百一十二家而共只出七十五人則
可謂甚少然有征行則發此都鄙之兵悉調者不用
而用者不悉調此二法所以不同而貢助之法亦異
大率鄉遂以十為數是長連排去井田以九為數是
一箇方底物事自是不同而永嘉必欲合之如何合
得(閎柤以下小司徒)
周制鄉遂用貢法故十夫治溝長底是十方底是百長
底是千方底是萬都鄙用助法故八家同溝共井鄉
遂則以五為數家出一人為兵以守衞王畿役次必
簡如周禮惟挽匶則用之此役之最輕者都鄙則以
四為數六七家始出一人故甸出甲士三人步卒七
十二人馬四匹牛三頭鄉遂所以必為溝洫而不為
井者以欲起兵數故也五比五鄰五伍之後變五為
四閭四里四兩者用四則成百之數復用五則自此
竒零不整齊矣如曰周制皆井者此欺人之說不可
行也(因言永嘉之說受田則用溝洫起賦歛則依井方子下條問同)
問周制都鄙用助法八家同井鄉遂用貢法十夫有溝
鄉遂所以不為井者何故曰都鄙以四起數五六家
始出一人故甸出甲士三人步卒七十二人鄉遂以
五起數家出一人為兵以守衞王畿役次必簡故周
禮惟挽匶則用之此役之最輕者(近郊之民王之内地也共輦之事職)
(無虚月追胥之比無時無之其受㕓為民者固與畿外之民異也七尺之征六十之舍王非姑息於邇民)
(也遠郊之民王之外地也其溝洫之治各有司存野後之起不及其羨其受㕓為氓者固與内地之民異)
(也六尺之征六十五之舍王非荼毒於遐民也園㕓二十而一若輕於近郊也而草木之毓夫家之聚不)
(可以擾擾則不能以寧居是故二十而稅一漆林二十而五若重於遠郊也而器用之末作商賈之資利)
(不可以輕輕則必至於忘夲是故二十而五係近郊遠郊勞逸所繫)
天子六卿故有六軍諸侯二卿故有三軍所謂五家為
比比即伍也五比為閭閭即兩也四閭為族族即卒
也則是夫人為兵矣至於九夫為井四井為邑四邑
為丘四丘為甸甸出兵車一乘且以九夫言之中為
公田只是八夫甸則五百一十二夫何其少於鄉遂
也便是難曉以某觀之鄉遂之民以衞王畿凡有征
討止用丘甸之民又學校之制所以取士者但見於
鄉遂鄉遂之外不聞教飬之制亦可疑也(人傑)
問都鄙四丘為甸甸六十四井出車一乘甲士三人步
卒七十二人不審鄉遂車賦則如何曰鄉遂亦有車
但不可見其制六鄉一家出一人排門是兵都鄙七
家而出一兵在内者役重而賦輕在外者役輕而賦
重六軍只是六鄉之衆六遂不與六遂亦有軍但不
可見其數大國三軍亦只是三郊之衆三遂不與大
國三郊次國二郊小國一郊蔡季通說車一乘不止
甲士三人步卒七十二人此是輕車用馬馳者更有
二十五人將重車在後用牛載糗糧戈甲衣裝見七
書如魯頌公徒三萬亦具其說矣(淳)
問鄭氏旁加一里之說是否曰如此方得數相合亦不
見所憑據處今且大槩依他如此看(淳以下小司徒注)
直卿問古以百步為畆今如何曰今以二百四十步為
畆百畆當今四十一畆(賀孫)
問司馬法車乘士徒之數與周禮不同如何曰古制不
明皆不可考此只見於鄭氏注七書中司馬法又不
是此林勲夲政書錯說以為文王治岐之政曰或以
周禮乃常數司馬法乃調發時數是否曰不通處如
何硬要通不須恁思量枉費心力(淳)
先生與曹兄論井田曰當時須别有箇道理天下安得
有箇王畿千里之也將鄭康成圖來安頓於上今看
古人地制如豐鎬皆在山谷之間洛邑伊闕之地亦
多是小溪澗不知如何措置(卓)
豐鎬去洛邑三百里長安所管六百里王畿千里亦有
横長處非若今世之為圖畫方也恐井田之制亦是
類此不可執畫方之圖以定之(人傑)
古者百畆之地收每畆一鍾為米四石六㪷以今量較
之為米一石五㪷爾(僴)
周家每年一推排十六歲受田六十者歸田其後想亦
不能無弊故蔡澤言商君決裂井田廢壊阡陌以静
百姓之業而一其志唐制每歲十月一日應受田者
皆集於縣令廷中而升降之若縣令非才則是日乃
胥吏之利耳(方子)
古人學校教飬德行道藝選舉爵禄宿衞征伐師旅田
獵皆只是一項事(皆一理也僴鄉大夫)
問周禮德行道藝德行藝三者猶有可指名者道字當
如何解曰舊嘗思之未甚曉看來道字只是曉得那
道理而已大而天地事物之理以至古今治亂興亡
事變聖賢之典策一事一物之理皆曉得所以然謂
之道且如禮樂射御書數禮樂之文却是祝史所掌
至於禮樂之理則須是知道者方知得如所謂天高
地下萬物散殊而禮制行矣流而不息合同而化而
樂興焉之謂又德是有德行是有行藝是有藝道則
知得那德行藝之理所以然也注云德行是賢者道
藝是能者蓋曉得許多事物之理所以属能(僴)
内史掌策命諸侯及羣臣者鄉大夫既獻賢能之書王
拜受登於天府其副夲則内史掌之以内史掌策命
諸侯及群臣故也古之王者封建諸侯王坐使内史
讀策命之非特命諸侯亦欲在廷詢其可否且如後
世除拜百官亦合有策只是辭免了問祖宗之制亦
如此否曰自唐以上皆如此今除宰相宣麻是其遺
意王后以上用玉策其次皆用竹策漢常用策緣他
近古其初亦不曾用自武帝立三王始用起(文蔚)
問黨正一命齒于鄉里再命齒于父族三命不齒若據
如此雖說鄉黨莫如齒到得爵尊後又不復序齒曰
古人貴貴長長並行而不悖他雖說不序亦不相壓
自别設一位如今之掛位然(燾錄云猶而今别設桌也文蔚黨正)
古制微細處今不可曉但觀其大槩如宅田士田賈田
官田牛田賞田牧田鄭康成作一說鄭司農又作一
說憑何者為是(淳以下載師)
問商賈是官司令民為之抑民自為之邪曰民自為之
亦受田但少耳如載師所謂賈田者是也(淳)
問士人受田如何曰上士中士下士是有命之士已有
禄如管子士鄉十五是未命之士若民皆為士則無
農矣故鄉止十五亦受田但不多所謂士田者是也
(義剛)
近郊十一遠郊二十而三甸稍縣都皆無過十二此即
是田稅然遠近輕重不等者蓋近處如六鄉排門皆
兵其役多故稅輕遠處如都鄙井法七家而賦一兵
其役少故稅重所謂十二者是并雜稅皆無過此數
也都鄙稅亦只納在采邑(淳)
安卿問二十而一十一十二二十而三二十而五如何
曰近處後重遠處役輕且如六鄉自是家家為兵至
如稍縣都却是七家只出一兵直卿曰鄉遂用貢法
都鄙用助法則是都鄙却成九一但鄭注二十而一
等及九賦之類皆云是訃口出泉如此又近於太重
曰便是難曉這箇今且理會得大槩若要盡依他行
時也難似而今時節去封建井田尚煞遠(淳錄云因論封建井)
(田曰大㮣是如此今只看箇大意若要行時須别立法制使簡易明白取於民者足以供上之用上不至)
(於乏而下不至于苦則可矣今世取封建井田大段遠)恰如某病後要思量白
日上昇如何得今且醫得無事時已是好了如浙閩
除了和買丁錢重處减些使一家但納百十錢只依
而今稅賦放教寬無大故害民處(淳錄云如漳之塩錢罷了)如此
時便是小太平了前軰云夲朝稅輕於什一也只是
向時可恁地說今何啻數倍緣上面自要許多用而
今縣中若省解些月椿看州府不來打罵麽某在漳
州解發銀子折了星兩運司來取被某不能管得判
一箇可付一笑字聽他們自去理會似恁時節却要
行井四如何行得伊川常言要必復井田封建及晚
年又却言不必封建井田便也是看破了(淳錄云見暢潜道錄)
(想是他經歴世故之多見得事勢不可行)且如封建自柳子厚之属論得
來也是太過但也是行不得(淳錄云柳子厚說得世變也是但他只見得後)
(來不好處不見得古人封建底好意)如漢當初要封建後來便恁地狼
狽若如主父偃之說天子使吏治其國而納其貢稅
如此便不必封建也得(淳錄云若論主父偃後底封建則皆是王族貴驕之子不)
(足以君國子民天子使吏治其國而已)今且做把一百里地封一箇親
戚或功臣教他去做其初一箇未必便不好但子孫
決不能皆賢若有一箇在那裏無稽時不成教百姓
論罷了一箇國君若只坐視他害民又不得却如何
區處(淳錄云封建以大體言之却是聖人公共為民底意思是為正理以利害計之第一世所封之)
(功臣猶做得好在第二世繼而立者箇箇定是不曉事則害民之事靡所不為百姓被苦來訴國君因而)
(罷了也不是不與他理會亦不是末論别處如何只這一處利少而害多便自行不得)更是人
也自不肯去今且教一箇錢塘縣尉封他作静江國
王鬱林國王(淳錄作桂國之君)他定是不肯去(淳錄作他定以荒僻不樂)
(於行)寧肯作錢塘縣尉唐時理會一番襲封刺史人都
不肯去(淳錄作一時功臣皆樂於在京而不肯行)符秦也曾如此來人皆
是戀京師快活都不肯去却要遣人押起(淳錄作符堅封功臣)
(於數國不肯去廹之使去)這箇決是不可行若是以大槩論之聖
人封建却是正理但以利害言之則利少而害多子
由古史論得也忒煩前後都不相照(淳錄作子由論封建引證又都)
(不着)想是子由老後昏眩說得恁地某嘗作說辨之得
四五段不曾終了若東坡時便不如此他每每兩牢
籠說他若是主這一邊說時那一邊害處都藏着不
敢說破如子由便是只管說後說得更無理會因曰
蘇氏之學喜於縱恣疎蕩東坡嘗作某州學記言井
田封建皆非古但有學校尚有古意其間言舜遠矣
不可及矣但有子産尚可稱也便是敢恁地說千古
萬古後你如何知得無一箇人似舜(義剛淳錄作數條)
載師云凡宅不毛者有里布凡田不耕者出屋粟凡民
無職事者出夫家之征閭師又云凡民無職者出夫
布前重後輕者前以待士大夫之有土者後方是待
庶民宅不毛為其為亭臺也田不耕為其為池沼也
凡民無職事者此是大夫家所飬浮泛之人也(賀孫)
師氏居虎門司王朝虎門路寢門也正義謂路寢庭朝
庫門外朝非常朝此是常朝故知在路門外文蔚問
路寢庭朝庫門外朝如何不是常朝曰路寢庭在門
之裏議政事則在此朝庫門外是國有大事詢及衆
庶則在此處非每日常朝之所若每日常朝王但立
於寢門外與群臣相揖而已然王却先揖揖群臣就
位王便入只是揖亦不同如土揖庶姓時揖異姓天
揖同姓之類各有高下胡明仲嘗云近世朝禮每日
拜跪乃是秦法周人之制元不如此(文蔚師氏)
古者教法禮樂射御書數不可闕一就中樂之教尤親
切䕫教胄子只用樂大司徒之職也是用樂蓋是教
人朝夕從事於此拘束得心長在這上面蓋為樂有
節奏學他底急也不得慢也不得久之都換了他一
副常情性(植以下保氏)
周禮六書制字固有從形者然為義各不同却如何必
欲說義理得龜山有辯荆公字說三十餘字荆公字
說其說多矣止辯三十字何益哉又不去頂門上下
一轉語而隨其後屑屑與之辯使其說轉則吾之說
不行矣(僴)
泉府掌以市之征布斂貨之不售者或買或賒或貸貸
者以國服為息此能幾何而云凡國事之財用取具
焉何也(閎祖泉府)
問遂何以上地特加萊五十畆曰古制不明亦不可曉
鄉之田制亦如此但此見於遂耳大抵鄉吏專主教
遂吏專主耕(淳以下遂人)
問鄉遂為溝洫用貢法都鄙為井田行助法何以如此
分别曰古制不明亦不曉古人是如何遂人溝洫之
法田不井授而以夫數制之歲時登其夫家之衆寡
以令貢賦便是用貢法(淳)
子約疑井田之法一鄉一遂為一萬有餘夫多溝洫川
澮而匠人一同為九萬夫川澮溝洫反少者此以地
有遠近故治有詳略也鄉遂近王都人衆稠密家家
勝兵不如此則不足以盡地利而飬民且又縱横為
溝洫川澮所以寓設險之意而限車馬之衝突也故
治近為甚詳若鄉遂之外則民少而地多欲盡開治
則民力不足故其治甚略晉郤克帥諸國伐齊齊求
盟晉人曰必以蕭同叔子為質而盡東其畆齊人曰
唯吾子戎車是利無顧土宜云云晉謀遂塞蓋鄉遂
之畆如中間是田兩邊是溝向東直去而前復有横
畆向南溝復南流一東一南十字相交在此所以險
阻多而非車馬之利也晉欲使齊盡東其畆欲為侵
伐之利耳而齊覺之若盡東其畆則無縱横相御但
一直向東戎馬可以長驅而來矣次日又曰昨夜說
匠人九夫之制無許多溝洫其實不然適間檢看許
多溝洫川澮與遂鄉之地一般乃是子約看不仔細
耳(僴)
田制須先正溝洫方定(必大)
稍者稍稍之義言逐旋給與之也不特待使者凡百官
廪禄皆然猶今官中給俸米(僴稍人)
鄉遂雖用貢法然廵野觀稼以年之上中下出斂法則
未嘗拘也(閎祖司稼)
春官
周禮載用赤璋白璧等歛此豈長策要是周公未思量
耳觀季孫斯死用玉而孔子歴階言其不可則是孔
子方思量到而周公思量未到也(義剛典瑞)
黃問周禮祀天神地示人鬼之樂何以無商音曰五音
無一則不成樂非是無商音只是無商調先儒謂商
調是殺聲鬼神畏商調(淳以下大司樂)
周禮不言祭地止於大司樂一處言之舊見陳君舉亦
云社禝之祭乃是祭地却不曾問大司樂祭地祇之
事(人傑)
因說及夢曰聖人無所不用其敬雖至小沒緊要底物
事也用其敬到得後世儒者方說得如此闊大沒收
煞如周禮夢亦有官掌之此有甚緊要然聖人亦將
做一件事某平生每夢見故舊親戚次日若不接其
書信及見之則必有人說及看來惟此等是正夢其
他皆非正(僴占夢)
夏官
路門外有鼔謂之路鼔王崩則擊此鼓用以宣傳四方
肺石其形若肺擊之有聲冤民許擊此石如今登聞
鼔唐人亦有肺石(文蔚太僕)
秋官
人謂周公不言刑秋官有許多刑如何是不言刑(淳)
問周禮五服之貢限以定名不問其地之有無與禹貢
不合何故曰一代自有一代之制他大槩是近處貢
重底物事遠處貢輕底物事恰如禹貢所謂納銍納
秸之類(義剛大行人)
冬官
車所以揉木又以圍計者蓋是用生成圓木揉而為之
故堅耐堪馳騁(閎祖輪人)
問侯國亦倣鄉遂都鄙之制否曰鄭氏說侯國用都鄙
法然觀魯人三郊三遂及孟子請野九一而助國中
什一使自賦則亦是如此(義剛錄作當亦是鄉遂同淳匠人注)
朱子語類卷八十六
