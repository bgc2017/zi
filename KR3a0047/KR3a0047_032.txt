朱子語類卷三十二
論語十四
雍也篇三
冉求曰非不說子之道章
問力不足者非干志否曰雖非志而志亦在其中所見
不明氣質昏弱皆力不足之故冉求乃自畫耳力不
足者欲為而不能為自畫者可為而不肯為(㝢)
力不足者中道而廢廢是好學而不能進之人或是不
會做工夫或是材質不可勉者今女畫畫是自畫乃
自謂材質不敏而不肯為學者(必大)
中道而廢與半途而廢不同半途是有那懶而不進之
意中道是那只管前去中道力不足而止他這中道
說得好(高)
問冉求自書曰如駑駘之馬固不可便及得騏驥然且
行向前去行不得死了没奈何却不行便甘心說行
不得如今如此者多問自畫與自棄如何曰也只是
一般只自畫是就進上說到中間自住了自棄是全
不做(賀孫)
伊川曰冉求言非不說子之道力不足也夫子告以為
學為己未有力不足者所謂力不足者乃中道而自
廢耳今汝自止非力不足也(自廢與自止兩自字意不同自廢則罪不在已)
(自止乃已之罪)謝氏曰欲為而不能為是之謂力不足能為
而不欲為是之謂畫以畫為力不足其亦未知用力
與使其知所以用力豈有力不足者其亦未知說夫
子之道與使其知說夫子之道豈肯畫也第十一章
凡六說伊川謝氏之說范氏楊氏之說亦正但無甚
緊切處吕氏發明伊川之說以中道而廢作不幸字
甚親切廢字作足廢大鑿不知伊川只上一自字便
可見尹氏用伊川之說但於廢字上去一自字便覺
無力曰伊川兩自字恐無不同之意觀其上文云未
有力不足者則是所謂力不足者正謂其人自不肯
進爾非真力不足也此說自與本文不合而来說必
令牽合為一故失之耳謝氏與伊川不同却得本文
之意(幹)
子謂子夏曰章
問女為君子儒無為小人儒君子扵學只欲得扵已小
人於學只欲見知扵人曰今只就面前看便見君子
儒小人儒同為此學者也若不就已分上做工夫只
要說得去以此欺人便是小人儒(南升)
問孔子誨子夏勿為小人儒曰子夏是箇細密謹嚴底
人中間忒細密扵小小事上不肯放過便有委曲周
旋人情投時好之弊所以或流入扵小人之儒也子
游與子夏絶不相似子游高爽疎暢意思闊大似箇
蕭散底道人觀與子夏争洒掃應對一段可見如為
武城宰孔子問女得人焉爾乎他却說箇澹臺滅明
及所以取之又却只是行不由徑未嘗至扵偃之室
兩句有甚干涉可見這箇意思好他對子夏說本之
則無如之何他資禀高明須是識得這些意思方如
此說又問子張與子夏亦不同曰然子張又不及子
游子游却又實子張空說得箇頭勢太大了裏面工
夫都空虛所以孔子誨之以居之無倦行之以忠便
是救其病子張較聒噪人愛說大話而無實
問謝氏說子夏之學雖有餘意其遠者大者或昩焉子
張篇中載子夏言語如此豈得為遠者大者或昩曰
上蔡此說某所未安其說道子夏專意文學未見箇
遠大處看只當如程子君子儒為已小人儒為人之
說問或以夫子教子夏為大儒毋為小儒如何曰不
須說子夏是大儒小儒且要求箇自家使處聖人為
萬世立言豈專為子夏設今看此處正要見得箇義
與利分明人多於此處含糊去了不分界限君子儒
上達小人儒下達須是見得分曉始得人自是不覺
察耳今自道已會讀書看義理做文章便道别人不
會自以為說得行便謂強得人此便是小人儒毫釐
間便分君子小人豈謂子夏決不如此問五峯言天
理人欲同體而異用同行而異情先生以為同體而
異用說未穏是否曰亦須是實見此句可疑始得又
曰今人于義利處皆無辨只恁鶻突去是須還他是
不是還他不是若都做得是猶自有淺深况於不是
(㝢集義)
第十二章凡五說今從謝氏之說伊川尹氏以為為人
為己范氏以為舉内徇外治本務末楊氏以義利為
君子小人之别其說皆通而扵淺深之間似不可不
别竊謂小人之得名有三而為人為利徇外務末其
過亦有淺深盖有直指其為小人者此人也其陷溺
必深有對大人君子而言者則特以其小扵君子大
人而得是名耳與溺者不同雖均扵為人為利均扵
徇外務末而過則有淺深也夫子告子夏以毋為小
人儒乃對君子大人而小者耳若只統說則與世俗
之真小人者無異而何以儒為哉曰伊川意可包衆
說小人固有等第然此章之意却無分别(榦)
子游為武城宰章
聖人之言寬緩不急迫如焉爾乎三箇字是助語(節)
問子游為武城宰章曰公事不可知但不以私事見邑
宰意其鄉飲讀法之類也(南升)
問楊氏曰為政以人才為先如子游為武城宰縱得人
將焉用之似說不通曰古者士人為吏恁地說也說
得通便為政而得人講論此亦為政之助恁地說也
說得通(節)
問集註取楊氏說云觀其二事之小而正大之情可見
矣曰看這氣象便不恁地猥碎問非獨見滅明如此
亦見得子游胸懷也恁地開廣故取得這般人曰子
游意思高遠識得大體問與琴張曾晳牧皮相類否
曰也有曾晳氣象如與子夏言抑末也本之則無如
之何此一着固是失了只也見得這人是曠闊底又
如問孝則答以今之孝者是謂能養不敬何以别見
得他扵事親愛有餘而敬不足又如說事君數斯辱
矣朋友數斯疏矣與喪至乎哀而止亦見得他不要
如此苦切子之武城聞絃歌子游舉君子學道愛人
等語君子是大人小人是小民昨日丘子服出作論
題皆曉不得子游意謂君子學道及其臨民則愛民
小民學道則知分知禮而服事其上所以絃歌教武
城孔子便說他說得是這也見子游高處賀孫問檀
弓載子游曾子語多是曾子不及子游曰人說是子
游弟子記故子游事詳問子游初間甚高如何後来
却不如曾子之守約曰守約底工夫實如子游這般
人却怕扵中間欠工夫問子謂子夏曰女為君子儒
無為小人儒看子夏煞緊小故夫子恐其不見大道
扵義利之辨有未甚明曰子游與子夏全相反只子
夏洒掃應對事却自是切己工夫如子夏促狭如子
游說抑末也本之則無如之何是他見得大源頭故
不屑屑扵此如孔子答問孝扵子夏曰色難與子游
全是兩樣子夏能勤奉養而未知愉色婉容之為美
(賀孫)
問謝氏曰云云右第十三章凡五說(伊川兩說)伊川尹氏解
行不由徑作動必從正道楊氏謂直道而行皆是疑
行不由徑為非中理竊意滅明之為人未至成德但
有一節一行可取如非公事不至偃室自成德者觀
之此特其一行爾而子游尚稱之則行不由徑亦但
以其不欲速而遵大路可知也伊川兩說盖權時者
之事也范氏乃就推人君說曰来說得之(榦)
孟之反不伐章
問孟之反不伐曰孟之反資禀也高未必是學只世上
自有這般人不要争功胡先生說莊子所載三子云
孟子反子桑戶子琴張子反便是孟之反子桑戶便
是子桑伯子可也簡底子琴張便是琴張孔子所謂
狂者也但莊子說得怪誕但他是與這般人相投都
自恁地没檢束(賀孫)
立之問此章曰人之矜伐都從私意上来才有私意便
有甚好事也做不得孟之反不伐便是克伐不行與
顔子無伐善施勞底意思相似雖孟之反别事未知
如何只此一節便可為法人之私意多端聖人所以
言此者正提起與人看使人知所自克也(時舉)
問凡人所以矜伐者其病根在甚處只為有欲上人之
心才有欲上人之心則人欲日長天理日消凡可以
矜已誇人者無所不至故學者當去其欲上人之心
則天理自明矣曰欲上人之心便是私欲聖人四方
八面提起向人說只要人去得私欲孟之反其他事
不可知只此一事便可為法也(南升)
問孟之反不伐人之伐心固難克然若非先知得是合
當做底事則臨事時必消磨不去諸葛孔明所謂此
臣所以報先帝而忠陛下之職分也若知凡事皆其
職分之所當為只看做得甚麽樣大功業亦自然無
伐心矣曰也不是恁地只得箇心地平底人故能如
此若使其心地不平有矜伐之心則雖十分知是職
分之所當為少間自是走從那一邊去遏捺不下少
間便說我却盡職分你却如何不盡職分便自有這
般心孟之反只是箇心地平所以消磨容得去(僴)
讀孟之反不伐章曰此與馮異之事不同盖軍敗以殿
為功殿扵後則人皆屬目其歸他若不恁地說便是
自承當這箇殿後之功若馮異乃是戰時有功到後
来事定諸將皆論功它却不自言也(時舉)
問呂氏謂人之不伐能不自言而已孟之反不伐則以
言以事自揜其功加扵人一等矣第十四章凡六說
今從呂說范楊侯尹論其謙讓不伐只統說大綱扵
聖人所稱孟之反之意有未盡不如呂氏說得馬不
進也之意出謝氏說學者事甚緊切扵本文未密曰
若不自揜即是自居其功矣恐不必如呂氏說(幹)
不有祝鮀之佞章
問此章曰此孔子嘆辭也言衰世好諛悦色非此不能
免盖深傷之當只從程先生之說(謨)
第十五章凡七說(伊川三說)今從伊川此說伊川第二第三
說吕范尹之說皆一意與伊川第一說同范氏曰有
朝之令色無鮀之巧言猶難免扵當世據范氏主意
乃在疾時之好佞故曰猶難免於當世非加一猶字
則其說不通文意恐不如此謝氏曰善觀世之治亂
者如此乃推說侯氏曰而字疑為不字說恐未必是
文錯或文勢如此曰當從伊川說(幹)
誰能出不由戶章
誰能出不由戶何故人皆莫由此道也(振)
問何莫由斯道也曰但才不合理處便是不由道
問吕氏曰出而不能不由戶則何行而非達道也哉楊
氏曰道無適而非也孰不由斯乎猶之出必由戶也
百姓日用而不知耳尹氏曰道不可離可離非道猶
出入必由戶也第十六章凡六說今從呂楊尹之說
伊川范氏謝氏皆正但伊川事必由其道一句未粹
范謝說稍寬曰此言人不能出不由戶何故却行不
由道怪而歎之之辭也伊川雖不如此說然事必由
其道一句不見其失不可輕議更宜思之(幹)
質勝文則野章
史掌文籍之官如二公及王乃問諸史并周禮諸属各
有史幾人如内史御史皆掌文籍之官秦有御史大
夫亦掌制度文物者也(僴)
質勝文則野文勝質則史是不可以相勝纔勝便不好
龜山云則可以相勝則字怕誤當作不字(賀孫)
夫子言文質彬彬自然停當恰好不少了些子意思若
子貢文猶質質猶文便說得偏了(端蒙)
問伊川曰君子之道文質得其宜也范氏曰凡史之事
云云第十七章凡七說今從伊川范氏之說伊川第
二說呂氏說論史字皆通謝氏專指儀容說恐未當
大綱且論文質故有野與史之别若專以為儀容則
說史字不通史無與儀容事楊氏自質之勝文以下
皆推說與本文不類尹氏曰史文勝而理不足理字
未安如此則野可謂之理勝也既謂之勝則理必不
足野與史皆可謂之理不足也曰史既給事官府則
亦習扵容止矣謝說之失不在此却是所說全以觀
人為言無矯揉著力處失却聖人本旨楊說推得却
有功文勝則理不足亦未有病野固理勝而文不足
也(榦)
人之生也直章
生理本直人不為直便有死之道而却生者是幸而免
也(䕫孫)
罔之生也之生與上面生字微有不同此生字是生存
之生人之絶滅天理便是合死之人今而不死盖幸
免也(人傑)
或問人之生也直曰人之生元来都是直理罔便是都
背了直理當仁而不仁當義而不義皆是背了直理
既如此合是死若不死時便是幸而免(燾)
天地生生之理只是直纔直便是有生生之理不直則
是枉天理宜自屈折也而亦得生是幸而免耳如木
方生須被折了便不直多應是死到得不死幸然如
此(賀孫)
問人之生也直曰生理本直順理而行便是合得生若
不直便是不合得生特幸而免扵死耳亞夫問如何
是生理本直曰如父子便本有親君臣便本有義(南升)
人之生也直如飢食渴飲是是非非本是曰直自無許
多周遮如敬以直内只是要直又曰只看生理本直
四字(時舉錄云只我味此四字便自有味)如見孺子入井便自有怵惕
之心(時舉錄云即便是直)見不義底事便自有羞惡之心是本
有那箇當為之理若是内交要譽便是不直(時舉錄云才有)
(内交要譽之意便是曲了)
林恭甫說生理本直未透曰如水有源便流這只是流
出来無阻滯處如見孺子將入井便有箇惻隠之心見
一件可羞惡底事便有箇羞惡之心這都是本心自
然恁地發出来都遏不住而今若順這箇行便是若
是見入井後不惻隠見可羞惡而不羞惡便是拗了
這箇道理這便是罔(義剛)
罔只是脱空作偽做人不誠實以非為是以黑為白如
不孝扵父却與人說我孝不弟扵兄却與人說我弟
此便是罔據此等人合當用死却生扵世是幸而免
耳生理本直如耳之聽目之視鼻之臭口之言心之
思是自然用如此若纔去這裏着些屈曲支離便是
不直矣又云凡人解書只是這一箇麄近底道理不
湏别為高遠之說如云不直只是這箇不直却云不
是這箇不直别有箇不直此却不得所謂淺深者是
人就這明白道理中見得自有麄細不可說這說是
淺底别求一箇深底若論不直其麄至於以鹿為馬
也是不直其細推至一念之不實惡惡不如惡惡臭
好善不如好好色也是不直只是要人自就這箇麄
說底道理中看得越向裏来教細耳不是别求一樣
深遠之說也(僴)
問或問云上生字為始生之生下生字為生存之生雖
若不同而義實相足何也曰後日生活之生亦是保
前日之生所以人死時此生便絶(節)
問明道云民受天地之中以生天命之謂性也人之生
也直亦是此意莫微有差别否曰如何有差别便是
這道理本直孔子却是為欲說罔之生也所以說箇
直字與民受天地之中義理一般(僴集義)
問伊川曰人類之生以直道也欺罔而免者幸耳謝氏
曰云云第十八章凡九說(楊氏兩說)今從伊川謝氏之說
明道曰生理本直范氏曰人之性善故其生直尹氏
曰直性也此三說者皆以生字作始生之生未安據
此章正如禮所謂失之者死得之者生乃生存之生
若以為生本直性本直則是指人之始生言之人之
始生固可謂之直下文又不當有始生而罔者下句
若作生存之生則上句不應作始生之生横渠解幸
而免似鑿本文上句却無吉凶莫非正之意吕氏曰
罔如綱無常者也罔字只對直字看便可見似不必
深說游氏雖說有未盡大綱亦正楊氏曰人者盡人
道者其意以人字作一重字解似對罔字言之未當
人字只大綱說第二說大略曰此兩生字上一字是
始生之生下一字是生存之生當以明道之說求之
則得之矣(榦)
知之者不如好之者章
知之者不如好之者人之生便有此理然被物欲昏蔽
故知此理者已少好之者是知之已至分明見得此
理可愛可求故心誠好之樂之者是好之已至而此
理已得之於已凡天地萬物之理皆具足扵吾身則
樂莫大焉知之者如五榖之可食好之者是食而知
其味樂之者是食而飽(南升)
問若是真知安得不如好之若是真好安得不如樂之
曰不說不是真知與真好只是知得未極至好得未
極至如數到九數便自會數過十與十一去數到十
九數便自會數過二十與二十一去不著得氣力自
然如此若方數得六七自是未易過十數得十五自
是未易過二十數這都是未極至處如行到福州須
行到福州境界極了方到興化界這邊来也行盡福
州界了方行到南劔界若行未盡福州界自是未到
得别州境界樂則生矣生則惡可已也(賀孫)
問明道曰篤信好學未如自得之樂好之者如游他人
園圃樂之者則已物耳然只能信道亦是人之難能
也伊川曰非有所得安能樂之又曰知之者在彼而
我知之也好之者雖篤而未能有之至扵樂之則為
己之所有第十九章凡七說(伊川三說)今從明道伊川之
說伊川第二說推說教人事曰知之必好之好之必
求之求之必得之古人此箇學是終身底事果能造
次顛沛必扵是豈有不得之理范氏曰樂則生矣吕
氏亦曰樂則不可已皆推說樂以後事若原其所以
樂則須如伊川之說呂氏曰知之則不惑據此章知
字只謂好學者耳未到不惑地位其說稍深楊氏曰
夫婦之愚可以與知焉則知之非艱矣此說知字又
太淺人而知學者亦不易得夫婦之知習之而不察
者耳未足以為知二說正相反呂氏過楊氏不及謝
氏曰樂則無欣厭取舍謂之無厭無舍則可若謂之
無所欣無所取則何以謂之樂尹氏大綱與伊川同
意但以安字訓樂字未緊曰所論知字甚善但此亦
謂知義理之大端者耳謝說大抵太過(幹)
中人以上章
叔器問中人上下是資質否曰且不粧定恁地或是他
工夫如此或是他資質如此聖人只說中人以上中
人以下時便都包得在裏面了聖人說中人以下不
可將那高遠底說與他怕他時下無討頭處若是就
他地位說時理會得一件便是一件庶幾漸漸長進
一日強似一日一年強似一年不知不覺便也解到
高遠處(義剛)
問聖人教人不問智愚高下未有不先之淺近而後及
其高深今中人以上之資遽以上焉者語之何也曰
他本有這資質又須有這工夫故聖人方以上者語
之今人既無這資質又無這工夫所以日趨扵下流
(㝢)
正淳問中人以下不可以語上是使之下學而未可語
以上達否曰如此則下學上達分而為二事矣况上
達亦如何說得與他須是待他自達此章只是說智
識未理會得此義理者語之無益爾(必大)
行夫問此章曰理只是一致譬之水也有把與人少者
有把與人多者隨其質之高下而告之非謂理有二
致也(時舉)
或問此一段曰正如告顔淵以克己復禮告仲弓以持
敬行恕告司馬牛以言之訒盖清明剛健者自是一
樣恭默和順者自是一樣有病痛者自是一樣皆因
其所及而語之也(僴)
問謝氏既以分言又以操術言豈非謂貴賤異等執業
不同故居下者不可語之以向上者之事否曰也只
是論學術所至之淺深而已(必大集義)
問明道曰上智高遠之事非中人以下所可告盖踰涯
分也横渠曰云云(此說得之呂監廟所編其說似正不知載在何集錄)第二十
章凡六說(伊川兩說横渠說在外)伊川第二說曰中人以上中
人以下皆謂才也第一說與尹氏之說同此意謂之
才者以為禀受然爾楊氏亦曰有中人上下者氣禀
異也此三說皆以其上中下為係所禀受范氏則曰
由學與不學故也謝氏亦曰特語其操術淺深非不
移之品此二說又以其上中下為係扵學術五說正
相反據本文只大綱論上中下初未嘗推原其所以
然也若推原其所以然則二者皆有之或以其禀受
不同或以其學術有異不可偏舉曰伊川第二說已
具二者之意矣(榦)
樊遲問知章
問務民之義敬鬼神而遠之諸家皆作兩事說曰此兩
句恐是一意民者人也義者宜也如詩所謂民之秉
彛即人之義也此則人之所宜為者不可不務也此
而不務而反求之幽冥不可測識之間而欲避禍以
求福此豈謂之智者哉先難後獲即仲舒所謂仁人
明道不計功之意吕氏說最好辭約而義甚精(去偽)
問樊遲問知當專用力扵人道之所宜而不惑于鬼神
之不可知此知者之事也若不務人道之所宜為而
䙝近鬼神乃惑也須是敬而遠之乃為知先難而後
獲謂先其事之所難而後其效之所得此仁者之心
也若方從事扵克己而便欲天下之歸仁則是有為
而為之乃先獲也若有先獲之心便不可以為仁矣
曰何故有先獲之心便不可以為仁曰方從事扵仁
便計較其效之所得此便是私心曰此一句說得是
克己正是要克去私心又却計其效之所得乃是私
心也只是私心便不是仁又曰務民之義只是就分
明處用力則一日便有一日之效不知務民之義䙝
近鬼神只是枉費心力今人䙝近鬼神只是惑扵鬼
神此之謂不知如臧文仲居蔡古人非不用卜筮今
乃䙝瀆如此便是不知呂氏當務之為急說得好不
求扵所難知一句說得鶻突(南升)
問敬鬼神而遠之莫是知有其理故能敬不為他所惑
故能遠曰人之于鬼神自當敬而遠之若見得那道
理分明則須著如此如今人信事浮屠以求福利便
是不能遠也又如卜筮自伏羲堯舜以来皆用之是
有此理矣今人若扵事有疑敬以卜筮決之有何不
可如義理合當做底事却又疑惑只管去問扵卜筮
亦不能遠也盖人自有人道所當為之事今若不肯
自盡只管去諂事鬼神便是不智因言夫子所答樊
遲問仁智一段正是指中間一條正當路與人人所
當做者却不肯去做才去做時又便生箇計獲之心
皆是墮扵一偏人能常以此提撕則心常得其正矣
(廣)
問敬鬼神而遠之曰此鬼神是指正當合祭祀者且如
宗廟山川是合當祭祀底亦當敬而不可䙝近泥着
才泥着便不是且如卜筮用龜所不能免臧文仲却
為山節藻梲之室以藏之便是不智也(銖)
問敬鬼神而遠之如天地山川之神與夫祖先此固當
敬至如世間一種泛然之鬼神果當敬否曰他所謂
敬鬼神是敬正當底鬼神敬而遠之是不可䙝瀆不
可媚如卜筮用龜此亦不免如臧文仲山節藻梲以
藏之便是媚便是不知(節)
問程子說鬼神如孔子告樊遲乃是正鬼神如說今人
信不信又别是一項如何滚同說曰雖是有異然皆
不可不敬遠(可學)
先難後獲只是無期必之心(時舉)
問仁者先難而後獲曰獲有期望之意學者之扵仁工
夫最難但先為人所難為不必有期望之心可也(去偽)
只是我合做底事便自做將去更無下面一截才有計
獲之心便不是了(恪)
先難後獲仁者之心如是故求仁者之心亦當如是
須先難而後獲不探虎穴安得虎子須是捨身入裏面
去如搏寇讎方得之若輕輕地說得不濟事(方子)
問仁者先難而後獲難者莫難于去私欲私欲既去則
惻然動扵中者不期見而自見曰仁畢竟是箇甚形
状曰仁者與天地萬物為一體曰此只是既仁之後
見得箇體段如此方其初時仁之體畢竟是如何要
直截見得箇仁底表裏若不見他表裏譬猶此屋子
只就外面貎得箇模樣縱說得着亦只是籠罩得大
綱不見屋子裏面實是如何須就中實見得仔細方
好又問就中間看只是惻然動扵中者無所係累昏
塞便是否曰此是已動者若未動時仁在何處曰未
動時流行不息所謂那活潑潑底便是曰諸友所說
仁皆是貎模今且為老兄立箇標準要得就這上研
磨將来須自有箇實見得處譬之食糖據别人說甜
不濟事須是自食見得甜時方是真味(大雅)
或問此章曰常人之所謂知多求知人所不知聖人之
所謂知只知其所當知而已自常人觀之此兩事若
不足以為知然果能專用力扵人道之宜而不惑扵
鬼神之不可知却真箇是知(燾集註)
問集註仁之心知之事曰務民之義敬鬼神是就事上
說先難後獲是就處心積慮處說仁字說較近裏知
字說較近外(䕫孫)
叔器問集註心與事之分曰這箇有甚難曉處事便是
就事上說心便是就裏面說務民之義敬鬼神而遠
之這是事先難後獲這是仁者處心如此事也是心
裏做出来但心是較近裏說如一間屋相似說心底
是那房裏說事底是那廳
問仁者先難而後獲後字如未有義而後其君之後否
曰是又問此只是教樊遲且做工夫而程子以為仁
如何曰便是仁這一般外面恁地然裏面通透也無
界限聖人說話有一句高一句低底便有界限若是
儱侗說底才做得透便是如克己復禮便不必說只
是為仁之事做得透便是又如我欲仁斯仁至矣才
欲仁便是仁因言先儒多只是言後有所得說得都
輕(淳錄云後字說得輕了)唯程先生說得恁地重這便是事事
說得有力如事君敬其事而後其食先事後得之類
皆是此例義剛言若有一毫計功之心便是私欲曰
是(義剛淳同)
問明道曰先難克己也伊川曰以所難為先而不計所
獲仁也又曰民亦人也務人之義知也鬼神不敬則
是不知不遠則至扵瀆敬而遠之所以為知又曰有
為而作皆先獲也如利仁是也古人惟知為仁而已
今人皆獲也右第二十一章凡七說(明道三說伊川四說)今從
明道伊川之說明道第一說曰民之所宜者務之所
欲與之聚之第三說亦曰務民之義如項梁立義帝
謂從民望者是也伊川第一說亦曰能從百姓之所
義者知也尹氏用伊川說此三說皆以務民之義作
從百姓之所宜恐解知字太寬問知而告以從百姓
之所宜恐聖人告樊遲者亦不至如是之緩竊意民
字不當作百姓字解只伊川第二說曰民亦人也似
穏所謂知者見義而為之者也不見義則為不知務
如齊不務德之務然必曰民之義者已亦民也通天
下只一義耳何人我之别所謂務民之義者與務已
之義無異孟子曰居天下之廣居則亦與已之廣居
無異故伊川謂民亦人也恐有此意若以民字作百
姓字解復以義字作宜字恐說知字大緩伊川第三
說鬼神事范作振民育德其說寬振民之意亦與明
道伊川從百姓之所宜之意同皆恐未穏否吕氏曰
當務為急不求所難知似將務民之義敬鬼神而遠
之作一句解看此兩句正與非其鬼而祭之諂也見
義不為無勇也相類兩句雖連說而文意則異謝氏
曰敬鬼神而遠之知鬼神之情状也伊川第三說似
末須說到如此深遠正以其推言之耳楊氏曰樊遲
學稼固務民之事而已非義也莫非事也而曰事而
非義則不可但有義不義之異事與義本無異曰民
之義謂人道之所宜也来說得之但所謂居天下之
廣居與已之廣居無異則天下只有此一廣居何必
更說無人我之異乎吕氏說詞約而義甚精但伊川
說非其鬼而祭之兩說相連却費力若如范氏說則
可以相因矣楊氏所引本無意義然謂事即是義則
不可且如物還可便謂之理否(幹)
知者樂水章
胡問此章曰聖人之言有淺說底有深說底這處只是
淺說仁只似而今重厚底人知似而今伶利底人然
亦在人看(淳義剛錄云胡問仁是指全體而言否曰聖人說仁固有淺深這箇是大槩說云)
(云)
正卿問知者樂水仁者樂山是以氣質言之不知與仁
者安仁知者利仁有高下否曰此仁知二字亦說得
淺不可與安仁利仁較優劣如中庸說知仁勇這箇
仁知字說得煞大(賀孫)
問知者樂水仁者樂山是就資質上說就學上說曰也
是資質恁地但資質不恁地底做得到也是如此這
只說箇仁知地位不消得恁地分資質好底固是合
下便恁地若是資質不好後做得到時也只一般(義剛)
知者樂水仁者樂山不是兼仁知而言是各就其一體
而言如仁者見之謂之仁知者見之謂之知人傑問
樂字之義釋曰喜好是知者之所喜好在水仁者之
所喜好在山否曰且看水之為體運用不窮或淺或
深或流或激山之安静篤實觀之儘有餘味某謂如
仲尼之稱水曰水哉水哉子在川上曰逝者如斯夫
皆是此意否舊看伊川說非體仁知之深者不能如
此形容之理會未透自今觀之真是如此曰不必如
此汎濫且理會樂水樂山直看得意思窮盡然後四
旁莫不貫通苟先及四旁却終至扵與本說都理會
不得也(人傑)
子善問知者樂水仁者樂山曰看聖人言須知其味如
今只看定樂山樂水字將仁知来比類湊合聖言而
不知味也譬如喫饅頭只喫些皮元不曾喫餡謂之
知饅頭之味可乎今且以知者樂水言之須要仔細
看這水到隈深處時如何到峻處時如何到淺處時
如何到曲折處時如何地有不同而水隨之以為態
度必至扵達而後已此可見知者處事處仁者樂山
亦以此推之(洽)
惟聖人兼仁知故樂山樂水皆兼之自聖人而下成就
各有偏處
魏問此章曰此一章只要理會得如何是仁如何是知
若理會這兩箇字通透如動静等語自分曉(賀孫)
問知者動仁者静動是運動周流静是安静不遷此以
成德之體而言也若論仁知之本體知則淵深不測
衆理扵是而斂藏所謂誠之復則未嘗不静仁者包
藏發育一心之中生理流行而不息所謂誠之通則
未嘗不動曰知者動意思常多故以動為主仁者静
意思常多故以静為主今夫水淵深不測是静也及
滔滔而流日夜不息故主于動山包藏發育之意是
動也而安重不遷故主于静今以碗盛水在此是静
也畢竟他是動物故知動仁静是體段模樣意思如
此也常以心體之便見(南升)
問仁知動静之說與隂陽動静之說同否曰莫管他陽
動隂静公看得理又過了大抵看理只到這處便休
又須得走過那邊看便不是了然仁主扵發生其用
未嘗不動而其體却静知周流扵事物其體雖動然
其用深潜縝密則其用未嘗不静其體用動静雖如
此却不須執一而論須循環觀之盖仁者一身混然
全是天理故静而樂山且夀夀是悠久之意知者周
流事物之間故動而樂水且樂樂是處得當理而不
擾之意若必欲以配隂陽則仁配春主發生故配陽
動知配冬主伏藏故配隂静然隂陽動静又各互為
其根不可一定求之也此亦在學者默而識之(祖道)
或問知者動仁者静如太極圖說則知為静而仁為動
如何曰且自體當到不相礙處方是(儒用錄云觀書且就當下玩索)
(文意不須如此牽引及生枝蔓)良久曰這物事直看一樣横看一樣
(儒用錄云道理不可執着且逐件理會)子貢說學不厭為知教不倦為
仁子思却言成已為仁成物為知仁固有安静意思
然施行却有運用之意又云知是伏藏(祖錄作潜伏)淵深
底道理至發出則有運用然至于運用各當其理而
不可易處又不專于動(人傑)
仁静知動易中說仁者見之陽也知者見之隂也這樣
物事大抵有兩樣仁配春知配冬中庸說成已仁也
成物知也仁在我知在物孟子說學不厭知也教不
倦仁也又却知在我仁在物見得這樣物事皆有動
静(泳)
仁知動静自仁之静知之動而言則是成已仁也成物
知也自仁之動知之静而言則是學不厭知也教不
倦仁也(恪)
仁者静或謂寂然不動為静非也此言仁者之人雖動
亦静也喜怒哀樂皆動也仁者之人豈無是數者哉
盖于動之中未嘗不静也静謂無人慾之紛擾而安
于天理之當然耳若謂仁有静而不動則知亦常動
而不静乎(謨)
通老問仁知動静合二者如何曰何必合此亦言其多
耳不成仁者便愚知者便一向流蕩要之安静中自
有一箇運動之理運動中自有一箇安静之理方是
(可學)
知便有箇快活底意思仁便有箇長遠底意思故曰知
者樂仁者夀
問知者樂水一章看這三截却倒似動静是本體山水
是說其已發樂夀是指其效曰然倒因上二句說到
他本體上知者動然他自見得許多道理分明只是
行其所无事其理甚簡以此見得雖曰動而實未嘗
不静也仁者静然其見得天下萬事萬理皆在吾心
無不相關雖曰静而未嘗不動也動不是恁地勞攘
紛擾静不是恁地塊然死守這與樊遲問仁知章相
連自有互相發明處朱蜚卿問是如何曰專去理會
人道之所當行而不惑于鬼神之不可知便是見得
日用之間流行運轉不容止息胸中曉然無疑這便
是知者動處心下專在此事都無别念慮繫絆見得
那是合當做底事只恁地做將去是先難後獲便是
仁者静如今人不静時只為一事至便牽惹得千方
百種思慮這事過了許多夾雜底却又在這裏不能
得了頭底已自是過去了后面帶許多尾不能得了
若是仁者逐一應去便没事一事至便只都在此事
上蜚卿問先生初說仁者樂山仁者是就成德上說
那仁者先難後獲仁者是就初學上說曰也只一般
只有箇生熟聖賢是已熟底學者學者是未熟底聖
賢蜚卿問先難後獲意如何曰後如後其君後其親
之意哭死而哀非為生者經德不回非以千禄言語
必信非以正行這是熟底先難後獲是得仁底人君
子行法以俟命是生底先難後獲是求仁底人賀孫
問上蔡所說先難謂如射之有志若跣之視地若臨
深若履薄皆其心不易之謂曰說得是先難是心只
在這裏更不做别處去如上嶺高峻處不能得上心
心念念只在要過這處更不思量别處去過這難處
未得便又思量到某處這便是求獲(賀孫)
問仁知動静集註說頗重叠曰只欠轉換了一箇體字
若論来仁者雖有動時其體只自静知者雖有静時
其體只自動(賀孫集註)
或問動静以體言如何曰以體言是就那人身上說(燾)
問知者動集註以動為知之體知者樂水又曰其用周
流而不窮言體用相類如何曰看文字須活着意思
不可局定知對仁言則仁是體知是用只就知言則
知又自有體用如乾道成男坤道成女豈得男便都
無隂女便都無陽這般須相錯看然大抵仁都是箇
體知只是箇用(淳)
知者動而不静又如何處動仁者静而不動又死煞了
是則有交互之理但學者且只得據見在看便自見
得不要如此紛紛也所舉程子曰非體仁知之深者
不能如此形容此語極好看儘用玩味不是常說如
子語魯太師樂處亦云非知樂之深者不能言皆此
類也極用仔細玩味看(明作)
伊川樂山樂水處言動静皆其體也此只言體段非對
用而言(端蒙集義)
仁者夀是有夀之理不可以顔子来插看如罔之生也
幸而免罔亦是有死之理(淳)
問謝氏仁知之說曰世間自有一般渾厚底人一般通
曉底人其終亦各隨其材有所成就夫子以仁者知
者對而言之誠是各有所偏如曰仁者安仁知者利
仁及所謂好仁者惡不仁者皆是指言兩人如孔門
則曾子之徒是仁者子貢之徒是知者如此章亦只
泛說天下有此兩般人爾(必大)
問伊川曰樂喜好也知者樂扵運動若水之流通仁者
樂于安静如山之定止知者得其樂仁者安其常也
(樂喜樂扵恐皆去聲)又曰知者樂凡運用處皆樂仁者夀以静
而夀又曰樂山樂水氣類相合范氏曰知者運而不
息故樂水仁者安扵山故樂山動則能和故樂(動則自樂)
(恐不必將和作樂字)静則能久故夀非深于仁知者不能形容
其德右第二十章凡七說(伊川四說)今從伊川范氏之說
伊川第二說曰樂水樂山與夫動静皆言其體也第
三章亦曰動静仁知之體也體字只作形容仁知之
體段則可若作體用之體則不可仁之體可謂之静
則知之體亦可謂之静所謂體者但形容其德耳吕
氏乃以為山水言其體動静言其用此說則顯然以
為體用之體既謂之樂山樂水則不專指體用亦在
其中動可謂之用静不可謂之用仁之用豈宜以静
名之謝氏曰自非聖人仁知必有所偏故其趨向各
異則其成功亦不同也據此章乃聖人形容仁知以
教人使人由是而觀亦可以知其所以為仁知也謝
氏以為指知仁之偏恐非聖人之意謝氏又曰以其
成物是以動以其成已是以静楊氏曰利之故樂水
安之故樂山利故動安故静竊謂聖人論德互有不
同譬如論日或曰如燭或曰如銅盤說雖不同由其
一而觀之皆可以知其為日然指銅盤而謂之燭指
燭而謂之銅盤則不可聖人論仁知或以為成己成
物或以為安仁利仁或以為樂山樂水各有攸主合
而一之恐不可也游氏推說仁夀尹氏問伊川故不
錄曰所論體用甚善謝氏說未有病但末後句過高
不實耳成己成物安仁利仁樂山樂水意亦相通如
學不厭教不倦之類則不可強通耳(幹)
朱子語類卷三十二
