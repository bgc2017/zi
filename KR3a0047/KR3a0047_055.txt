朱子語類卷五十五
孟子五
滕文公上
滕文公為世子章
孟子道性善言必稱堯舜須看因何理會箇性善作甚
底(賜)
性善故人皆可為堯舜必稱堯舜所以騐性善之實(德眀)
孔子罕言性孟子見滕文公便道性善必稱堯舜恰似
孟子告人躐等相似然他亦欲人先知得一箇本原
則為善必力去惡必勇今扵義理須是見得了自然
循理有不得不然若說我要做好事所謂這些意能
得幾時子(端蒙)
劉棟問人未能便至堯舜而孟子言必稱之何也曰道
性善與稱堯舜二句正相表裏盖人之所以不至扵
堯舜者是他力量不至固無可奈何然人須當以堯
舜為法如射者之於的箭箭皆欲其中其不中者其
技藝未精也人到得堯舜地位方做得一箇人無所
欠闕然也只是本分事這便是止於至善(道夫)
問孟子言性何必於其已發處言之曰未發是性已發
是善(可學)
孟子道性善其發於外也必善無惡惡非性也性不惡
矣(節)
問孟子道性善不曾說氣禀曰是孟子不曾思量到這
裏但說本性善失却這一節問氣禀是偶然否曰是
偶然相值着非是有安排等待問天生聰眀又似不
偶然曰便是先来說主宰底一般忽生得箇人恁地
便是要他出来作君作師書中多說聰眀盖一箇說
白一箇說黑若不是聰眀底如何遏伏得他衆人所
以中庸亦云惟天下至聖為能聪眀睿知足以有臨
且莫說聖賢只如漢高祖光武唐憲宗武宗他更自
了得某嘗說韓退之可憐憲宗也自知他只因佛骨
一事忤意未一年而憲宗死亦便休了盖只有憲宗
會用得他(池錄作憲宗也會用人)或曰用李絳亦如此曰憲宗
初年許多伎倆是李絳教他絳本傳說得詳然絳自
有一書名論事記記得更詳如李德裕獻替錄之類(䕫孫)
李仲實問注云惟堯舜為能無物欲之蔽而充其性人
盖有恬於嗜欲而不能充其性者何故曰不蔽於彼
則蔽於此不蔽於此則蔽於彼畢竟須有蔽處物欲
亦有多少般如白日須是雲遮方不見若無雲豈應
不見耶此等處緊要在性字上今且合思量如何是
性在我為何物反求吾心有蔽無蔽能充不能充不
必論堯如何舜又如何如此方是讀書(閎祖)
或問孟子道性善章看来孟子言赤子將入井有怵惕
惻隠之心此只就情上見亦只說得時暫發見處如
言孩提之童無不愛其親亦只是就情上說得他人
事初無預於己若要看得自己日用工夫惟程子所
謂天下之理原其所自未有不善喜怒哀樂未發何嘗
不善發而中節即無往而不善發不中節然後不善
此語最為親切學者知此當扵喜怒哀樂未發加持
敬工夫於喜怒哀樂已發加省察功夫方為切己曰
不消分這箇是親切那箇是不親切如此則成兩截
了盖是四者未發時那怵惕惻隠與孩提愛親之心
皆在裏面了少間發出来即是未發底物事静也只
是這物事動也只是這物事如孟子所說正要人扵
發動處見得是這物事盖静中有動者存動中有静
者存人但要動中見得静静中見得動若說動時見
得是一般物事静時又見得别是一般物事静時見
得是這般物事動時又見得不是這般物事没這說
話盖動時見得是這物事即是静時所養底物事静
時若存守得這物事則日用流行即是這物事而今
學者且要識得動静只是一箇物事(燾)
性圖
惡(惡不可謂從善中直下来只是不能善則偏於一邊為惡)
性善(性無不善)善(發而中節無往不善)
孟子初見滕世子想是見其資質好遂即其本原一切
為他啟廸了世子若是負荷得時便只是如此了及
其復見孟子孟子見其領略未得更不說了只是發
他志但得於此勉之亦可以至彼若更說便漏逗了
當時啟廸之言想見甚好惜其不全記不得一觀(揚)
問集注(云云)曰大槩是如此孟子七篇論性處只此一
處已說得盡須是日日認一過只是要熟又曰程子
說才與孟子說才自不同然不相妨須是子細看始
得(賀孫)
問三子之事成覸則若参較彼己顔子則知聖人學之
必可至公眀儀則篤信好學者也三者雖有淺深要
之皆是尚志曰也略有箇淺深恁地看文字且須看
他大意又曰大抵看文字不恁地子細分别出来又
却鶻突到恁地細碎分别得出来不曾看得大節目
處又只是在落草處尋道夫曰這般緊要節目其初
在道性善其中在夫道一而已矣其終在若藥不瞑
眩厥疾不瘳曰然(道夫)
符舜功問滕世子從孟子言何故後来不濟事曰亦是
信不篤如自楚反復問孟子孟子已知之曰世子疑
吾言乎則是知性不的他當時地步狭本難做又識
見卑未嘗立定得志且如許行之術至淺下且延之
舉此可見(可學)
或問孟子初教滕文公如此似好後来只恁休了是如
何曰滕國小絶長補短止五十里不過如今一鄉然
孟子與他說時也只說猶可以為善國而已終不成
以所告齊梁之君者告之兼又不多時便為宋所滅
因言程先生說孔子為乘田則為乘田為委吏則為
委吏為司寇則為司寇無不可者至孟子則必得賓
師之位方能行道此便是他能大而不能小處惟聖
人則無不遍大小方圓無所不可又曰如孟子說諸
侯之禮吾未之學也此亦是講學之有闕盖他心量
不及聖人之大故扵天下事有包括不盡處天下道
理儘無窮人要去做又做不辦極力做得一兩件又
困了惟是聖人便事事窮到徹底包括淨盡無有或
遺正淳曰如夏商之禮孔子皆能言之却是當時杞
宋之國文獻不足不足取以證聖人之言耳至孟子
則曰吾未之學也而已嘗聞其略也而已(廣)
滕定公薨章
今欲處世事於陵夷之後乃一向討論典故亦果何益
孟子扵滕文公乃云諸侯之禮吾未之學便說與齊
䟽之服飦粥之食哭泣盡哀大綱先正了(可學)
古宗法如周公兄弟之為諸侯者則皆以魯國為宗至
戰國時滕猶稱魯為宗國也(廣)
滕文公問為國章
因說今日田賦利害曰某嘗疑孟子所謂夏后氏五十
而貢殷人七十而助周人百畝而徹恐不觧如此先
王疆理天下之初做許多畎溝澮洫之類大段費人
力了若自五十而增為七十自七十而增為百畝則
田間許多疆理都合更改恐無是理孟子當時未必
親見只是傳聞如此恐亦難盡信也(廣)
孟子說夏后氏五十而貢殷人七十而助周人百畝而
徹恐亦難如此移改禮記正義引劉氏皇氏之說正
是獃人說話盖田地一方溝洫廬舍成之亦難自五
十里而改為七十里既是七十里却改為百里便都
着那䟎動此擾亂之道如此則非三代田制乃王葬
之制矣(必大)
孟子說貢助徹亦有可疑者若夏后氏既定五十而貢
之制不成商周再分其田逓相增補豈不大擾聖人
舉事恐不如此如王莾之封國割某地屬某國至扵
淮陽太守無民可治来歸京師此尤可笑正義引劉
氏皇氏㷱氏說皆是臆度迂僻之甚(人傑)
孟子說制度皆舉其綱而已如田之十一喪之自天子
達之類(方)
世禄是食公田之人問鄰長比長之屬有禄否曰恐未
必有問士者之學如何曰亦農隙而學孰與教之曰
鄉(他錄作卿)大夫有德行而致其仕者俾教之(德眀)
孟子只把雨我公田證周亦有公田讀書亦不須究盡
細微(因論永嘉之學於制度名物上致詳方子)
問滕文公為善如何行王道不得只可為後法曰他當
時大故展拓不去只有五十里如何做得事看得来
渠國亦不甚久便亡問所謂小國七年者非是封建
小國恐是燕韓之類曰然(可學)
請野九一而助國中什一使自賦如古注之說如何曰
若將周禮一一求合其說亦難此二句大率有周禮
制度野謂甸稍縣都行九一法國中什一以在王城
豐凶易察(去偽)
或問耕野九一而助國中什一使自賦曰國中行鄉遂
之法如五家為比五比為閭四閭為族五族為黨五
黨為州又如五人為伍五伍為兩四兩為卒五卒為
旅五旅為師五師為軍皆是五五相連属所以行不
得那九一之法故只得什一使自賦如鄉遂却行井
牧之法次第是一家出一人兵且如五家為比比便
有一箇長了井牧之法次第是三十家方出得士十
人徒十人井田之法孟子說夏五十而貢殷七十而
助周百畝而徹此都是孟子拗處先是五十後是七
十又是一百便是一番打碎一番想聖人處事必不
如是勞擾又如先儒說封建古者公侯百里伯七十
里子男五十里至周公則斥大疆界始大封侯國公
五百里侯四百里伯三百里子男百里如此則是將
那小底移動添封為大國豈有此理禹塗山之會執
玉帛者萬國當時所謂國者如今溪洞之類如五六
十家或百十家各立箇長自為一處都来朝王想得
禮數大段藞苴後来到夏商衰時皆相吞併漸漸大
了至周時只有千八百國便是萬國吞併為千八百
國不及五分之一矣可見其又大了周畢竟是因而
封之豈有移去許多小國却封為大國然聖人立法
亦自有低昂不如此截然謂如封五百里國這一段
四面大山如太行却有六百里不成是又挑出那百
里外加封四百里這一段却有三百五十里不成又
去别處討一段子五十里来添都不如此殺定盖孟
子時去周已七八百年如今去隋時既無人記得又
無載籍可攷所以難見得端的又周封齊魯之地是
誅紂伐奄滅國者五十所以封齊魯之地極廣如魯
地方千里如齊東至海西至河南至穆陵北至無棣
是多少廣闊(燾)
問圭田餘夫之田是在公田私田之外否曰卿受田六
十邑乃當二百四十井此外又有圭田五十畝也餘
夫二十五畝乃十六歲以前所受在一夫百畝之外
也孟子亦只是言大槩耳未必曾見周禮也(時舉)
有為神農之言章
德脩觧君民並耕以為有體無用曰如何是有體無用
這箇連體都不是德脩曰食豈可無但以君民並耕
而食則不可不成因君民不可並耕却不耕耕食自
不可無此是體以君民並耕則無用曰有大人之事
有小人之事若是以君民並耕畢竟體己不是(文蔚)
排淮泗而注之江淮自不與江通大綱如此說去(謨)
問振德是施惠之意否曰是然不是財惠之惠只是施
之以教化上文匡直輔翼等事是也彼既自得之復
從而教之放勛曰曰字不當音馹(㽦)
墨者夷之章
夷子以謂愛無差等施由親始似知所先後者其說如
何曰人多疑其知所先後而不知此正是夷子錯處
人之有愛本由親立推而及物自有等級今夷子先
以為愛無差等而施之則由親始此夷子所以二本
矣夷子但以此解厚葬其親之言而不知愛無差等
之為二本也(去偽)
亞夫問愛無差等施由親始與親親而仁民仁民而愛
物相類否曰既是愛無差等何故又施由親始這便
是有差等又如施由親始一句乃是夷之臨時譔出
来揍孟子意却不知愛無差等一句已不是了他所
謂施由親始便是把愛無差等之心施之然把愛人
之心推来愛親是甚道理(時舉)
問愛有差等此所謂一本盖親親仁民愛物具有本末
也所謂二本是如何曰愛無差等何止二本盖千萬
本也退與彦忠論此彦忠云愛吾親又兼愛他人之
親是二愛並立故曰二本(德眀)
或問一本曰事他人之親如己之親則是兩箇一樣重
了如一本有兩根也(燾)
問人只是一父母所生如木只是一根株夷子却視他
人之親猶己之親如牽彼樹根強合此樹根曰愛無
差等便是二本至曰命之矣之字作夷子名看方成
句法若作虛字看則不成句法曰是(至)
尹氏曰何以有是差等一本故也無偽也既是一本其
中便自然有許多差等二本則二者並立無差等矣
(墨子是也僴)
滕文公下
陳代曰不見諸侯章
問枉尺直尋曰援天下以道若枉己便己枉道則是己
失援天下之具矣更說甚事自家身既已壊了如何
直人(恪)
招虞人以旌不至將殺之刀鋸在前而不避非其氣不
餒如何強得(閎祖)
詭遇是做人不當做底行險是做人不敢做底(方子)
子路則範我馳驅而不獲者也管仲之功詭遇而獲禽
耳(燾)
射者御者都合法度方中嬖奚不能正射王良以詭御
就之故良不貴之御法而今尚可尋但是今人尋得
亦無用處故不肯侯景反時士大夫無人會騎此時
御法尚存今射亦有法一學時便要合其法度若只
是胡亂射將来又學其法不得某舊學琴且亂彈謂
待會了却依法元来不然其後遂學不得知學問安
可不謹厥始(揚)
景春曰公孫衍張儀章
敬之問居天下之廣居立天下之正位行天下之大道
曰大槩只是無些子偏曲且如此心廓然無一毫私
意直與天地同量這便是居天下之廣居便是居仁
到得自家立身更無些子不當於理這便是立天下
之正位便是守禮及推而見於事更無些子不合於
義這便是行天下之大道便是由義論上兩句則居
廣居是體立正位是用論下兩句則立正位是體行
大道是用要知能居天下之廣居自然能立天下之
正位行天下之大道(恪)
居之問廣居正位大道曰廣居是廓然大公無私欲之
蔽正位是所立處都無差過大道是事事做得合宜
居字是就心上說(擇之云廣居就存心上說先生曰是也)立字是就身
上說行字是就施為上說(賀孫)
居之問廣居正位大道曰廣居是不狭隘以天下為一
家中國為一人何廣如之正位大道只是不僻曲正
位就處身上說大道就處事上說(植)
居者心之所存廣居無私意也才有私意則一分為二
二分為四四分為八只見分小著立者身之所處正
位者當為此官則為此官當在此則在此行者事之
所由大道者非偏旁之徑荆棘之場人生只是此三
事(節)
居天下之廣居立天下之正位行天下之大道惟集義
養氣方到此地位富貴不能淫貧賤不能移威武不
能屈以浩然之氣對着他便能如此彼以其富我以
吾仁彼以其爵我以吾義在彼者皆我之所不為也
在我者皆古之制也吾何畏彼哉(閎祖)
問居廣居立正位行大道是浩然之氣否曰然浩然之
氣須是養有下工夫處居廣居以下是既有浩然之
氣方能如此(大雅)
問居天下之廣居云云如欲授孟子室養弟子以萬鍾
孟子若去那裏立便不是正位林擇之云如不與驩
言之事亦是正位曰然
公孫丑問不見諸侯章
問公孫丑言孟子不見諸侯何故千里来見梁惠王曰
以史記考之此是梁惠王招之而至其曰千里而来
者亦是勞慰之辭爾孟子出處必不錯了如平日在
諸侯國内雖不為臣亦有時去見他若諸侯来召則
便不去盖孟子以賓師自處諸侯有謀則就之如孟
子一日將見王王不合使人来道我本就見緣有疾
不可以風不知可以来見否孟子才聞此語便不肯
去時坐間有楊方縣丞者云弟子稱其師不見諸侯
必是其師尋常如此其見梁惠王亦須有說但今人
不肯便信他說話只管信後人言語所以疑得孟子
如此(謨)
孟子之時時君重士為士者不得不自重故必待時君
致敬盡禮而後見自是當時做得箇規模如此定了
如史記中列國之君擁篲先迎之類却非是當世輕
士而孟子有意於矯之以自高也(因說孟子不見諸侯及此僴)
至云看得孟子於辭受取舍進退去就莫非天理時中
之妙無一毫人欲之私無一毫過不及之病如謂段
干木踰垣而避之泄柳閉門而不納是皆已甚廹斯
可以見矣充仲子之操則蚓而後可謂非其有而取
之者盜也充類至義之盡辭曰聞戒餽贐可受則受
之皆無一毫過不及無一毫私意曰道理固是恁地
而今有此事到面前這道理又却那裏安頓(至)
公都子問好辯章
居之問孟子豈好辯章先生令看大意曰此段最好看
看見諸聖賢遭時之變各行其道是這般時節其所
以正救之者是這般樣子這見得聖賢是甚麽樣大
力量恰似天地有闕齾處得聖賢出来補得教周全
補得周全後過得稍久又不免有闕又得聖賢出来
補這見聖賢是甚力量直有闔闢乹坤之功(賀孫)
堯晚年方遭水堯之水最可疑禹治之尤不可曉胡安
定說不可信掘地注海之事亦不知如何掘盖堯甚
以為儆必不是未有江河而然滔天之水如何掘以
注海只是不曾見中原如何此中江河皆有路通常
疑恐只是治黃河費許多力黃河今由梁山泊入清
河楚州(振)
問孔子作春秋空言無補亂臣賊子何緣便懼且何足
為春秋之一治曰非說當時便一治只是存得箇治
法使這道理光眀燦爛有能舉而行之為治不難當
時史書掌扵史官想人不得見及孔子取而筆削之
而其義大眀孔子亦何嘗有意說用某字使人知勸
用某字使人知懼用某字有甚微詞奥義使人曉不
得足以褒貶榮辱人来不過如今之史書直書其事
善者惡者了然在目觀之者知所懲勸故亂臣賊子
有所畏懼而不犯耳近世說春秋者太巧皆失聖人
之意又立為凡例加某字其例為如何去某字其例
為如何盡是胡說問孔子所書辭嚴義簡若非三傳
詳著事迹也曉它筆削不得曰想得孔子作書時事
迹皆在門人弟子皆曉得聖人筆削之意三家懼其
久而泯没也始皆筆之於書流傳既久是以不無訛
謬然孔子已自直書在其中如云夫人姜氏會齊侯
于某公與夫人姜氏會齊侯于某公薨于齊公之喪
至自齊夫人孫于齊此等顯然在目雖無傳亦可曉
且如楚子侵中國得齊桓公與之做頭抵攔遏住他
使之不得侵齊桓公死又得晉文公攔遏住如横流
泛濫硬做隄防不然中國為渰浸必矣此等義何難
曉問讀春秋之法曰無它法只是據經所書之事迹
準折之以先王之道某是某非某人是底猶有未是
處不是底又有彼善於此處自將道理折衷便見如
看史記秦之所以失如何漢之所以得如何楚漢交
爭楚何以亡漢何以興其所以為是非得失成敗盛
衰者何故只將自家平日講眀底道理去折衷看便
見看春秋亦如此只是聖人言語細密要人子細斟
量考索耳問胡文定春秋解如何曰說得太深蘇子
由教人看左傳不過只是看它事之本末而以義理
折衷去取之耳(僴)
孟子苦死要與楊墨辯是如何與他有甚冤惡所以闢
之如不共戴天之讐能言距楊墨者聖人之徒也才
說道要距楊墨便是聖人之徒如人逐賊有人見了
自不與捉這便喚做是賊之黨賊是人情之所當惡
若說道賊當捉當誅這便是主人邊人若說道賊也
可捉可恕這只喚做賊邊人(賀孫)
問孟子好辯一節曰當時如縱横刑名之徒孟子却不
管他盖他只壊得箇麤底若楊墨則害了人心須着
與之辯時舉謂當時人心不正趨向不一非孟子力
起而闢之則聖人之道無自而眀是時真箇少孟子
不得曰孟子於當時只在私下恁地說所謂楊墨之
徒也未怕他到後世却因其言而知聖人之道為是
知異端之學為非乃是孟子有功於後世耳(時舉)
因居之看好辯一章曰墨氏愛無差等故視其父如路
人楊氏只理會自己所謂修其身而外天下國家者
故至於無君要之楊墨即是逆理不循理耳如一株
木順生向上去是順理今一枝乃逆下生来是逆理
也如水本潤下今洪水乃横流是逆理也禹掘地而
注之海乃順水之性使之潤下而已暴君壊宫室以
為汚池棄田以為園囿民有屋可居有地可種桑麻
今乃壊而棄之是逆理也湯武之舉乃是順理如楊
墨逆理無父無君邪說誣民仁義充塞便至於率獸
食人人相食此孟子極力闢之亦只是順理而已(此一)
(段多推本先生意非全語植)
敬之問楊墨曰楊墨只是差了些子其末流遂至於無
父無君盖楊氏見世間人營營扵名利埋没其身而
不自知故獨潔其身以自高如荷簣接輿之徒是也
然使人皆如此潔身而自為則天下事教誰理會此
便是無君也墨氏見世間人自私自利不能及人故
欲兼天下之人人而盡愛之然不知或有一患難在
君親則當先救在他人則後救之若君親與他人不
分先後則是待君親猶他人也便是無父此二者之
所以為禽獸也孟子之辯只緣是放過不得今人見
佛老家之說者或以為其說似勝吾儒之說或又以
為彼雖說得不是不用管他此皆是看他不破故不
能與之辯若真箇見得是害人心亂吾道豈容不與
之辯所謂孟子好辯者非好辯也自是住不得也(南升)
問墨氏兼愛何遽至於無父曰人也只孝得一箇父母
那有七手八脚愛得許多能飬其父無闕則已難矣
想得他之所以養父母者粗衣糲食必不能堪盖他
既欲兼愛則其愛父母也必疎其孝也不周至非無
父而何墨子尚儉惡樂所以說里號朝歌墨子回車
想得是箇淡泊枯槁底人其事父母也可想見又問
率獸食人亦探其弊而極言之非真有此事也曰不
然即他之道便能如此楊氏自是箇退步愛身不理
會事底人墨氏兼愛又弄得没合殺使天下倀倀然
必至於大亂而後已非率獸食人而何如東晉之尚
清談此便是楊氏之學楊氏即老莊之道少間百事
廢弛遂啟夷狄亂華其禍豈不惨於洪水猛獸之害
又如梁武帝事佛至於社稷坵墟亦其驗也如近世
王介甫其學問高妙出入於老佛之間其政事欲與
堯舜三代争衡然所用者盡是小人聚天下輕薄無
頼小人作一處以至遺禍至今他初間也何嘗有夷
狄亂華率獸食人之意只是本原不正義理不眀其
終必至於是耳或云若論其修身行己人所不及曰
此亦是他一節好其他狠厲偏僻招合小人皆其資
質學問之差亦安得以一節之好而盖其大節之惡
哉吁可畏可畏(僴)
問墨氏兼愛疑於仁此易見楊氏為我何以疑於義曰
楊朱看来不似義他全是老子之學只是箇逍遥物
外僅足其身不屑世務之人只是他自愛其身界限
齊整不相侵越微似義耳然終不似也(僴論楊墨餘見端類盡)
(心上及異)
孟子言我欲正人心盖人心正然後可以有所為今人
心都不正了如何可以理會
朱子語類卷五十五
