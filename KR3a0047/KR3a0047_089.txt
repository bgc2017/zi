朱子語類卷八十九
禮六
冠昏喪
總論
冠禮昏禮不知起於何時如禮記疏說得恁地不知如
何朱暇辨得(義剛)
問冠昏喪祭何書可用曰只温公書儀略可行亦不備
又曰只是儀禮問伊川亦有書曰只有些子(節)
敬夫嘗定諸禮可行者(淳錄云在廣西刊三家禮)乃除冠禮不載問
之云難行某答之云古禮惟冠禮最易行(淳錄云只一家事)
如昏禮須兩家皆好禮(淳錄云礙兩家如五兩之儀須兩家是一樣人始得)方
得行喪禮臨時哀痛中少有心力及之祭禮則終獻
之儀煩多長久皆是難行看冠禮比他禮却最易行
(賀孫淳錄少異)
問喪祭之禮今之士固難行而冠昏自行可乎曰亦自
可行某今所定者前一截依温公後一截依伊川昏
禮事屬兩家恐未必信禮恐或難行若冠禮是自家
屋裏事却易行向見南軒說冠禮難行某云是自家
屋裏事關了門將巾冠與子弟戴有甚難又云昏禮
廟見舅姑之亡者而不及祖盖古者宗子法行非宗
子之家不可别立祖廟故但有禰廟今只共廟如何
只見禰而不見祖此當以義起亦見祖可也問必待
三月如何曰今若既歸來直待三月又似太久古人
直是至此方見可以為婦及不可為婦此後方反馬
馬是婦初歸時所乘車至此方送還母家(賀孫)
問冠昏喪祭禮曰今日行之正要簡簡則人易從如温
公書儀人己以為難行其殽饌十五味亦難辦舜功
云隨家豐儉曰然問唐人立廟不知當用何器曰本
朝只文潞公立廟不知用何器曰與叔亦曾立廟用
古器然其祭以古玄服乃作大袖皂衫亦怪不如著
公服今五禮新儀亦簡唐人祭禮極詳(可學)
問冠昏之禮如欲行之當須使冠昏之人易曉其言乃
為有益如三加之辭出門之戒若只以古語告之彼
將謂何曰只以今之俗語告之使之易曉乃佳(時舉)
冠
因言冠禮或曰邾隱公將冠使孟懿子問於孔子孔子
對他一段好曰似這樣事孔子肚裏甚多但今所載
於方册上者亦無幾爾(廣)
昏
天子諸侯不再娶亡了后妃只是以一娶十二女九女
者推上魯齊破了此法再娶大夫娶三士二却得再
娶(揚)
因論今之士大夫多是死於慾曰古人法度好天子一
娶十二女諸侯一娶九女老則一齊老了都無許多
患(揚)
親迎之禮從伊川之說為是近則迎於其國遠則迎於
其館(閎祖)
問程氏昏儀與温公儀如何曰互有得失曰當以何為
主曰迎婦以前温公底是婦入門以後程儀是温公
儀親迎只拜妻之父兩拜便受婦以行却是程儀徧
見妻之黨則不是温公儀入門便廟見不是程儀未
廟見却是大槩只此兩條以此為準去仔細看曰廟
見當以何日曰古人三月而後見曰何必待三月曰
未知得婦人性行如何三月之久則婦儀亦熟方成
婦矣然今也不能到三月只做箇節次如此曰古人
納采後又納吉若卜不吉則如何曰便休也曰古人
納幣五兩只五匹耳恐太簡難行否曰計繁簡則是
以利言矣且吾儕無望於復古則風俗更教誰變曰
温公用鹿皮如何曰大節是了小小不能皆然亦沒
緊要曰温公婦見舅姑及舅姑享婦儀是否曰亦是
古人有此禮(淳)
或問古者婦三月廟見而温公禮用次日今有當日即
廟見者如何曰古人是從下做上其初且是行夫婦
禮次日方見舅姑服事舅姑已及三月不得罪於舅
姑方得奉祭祀(義剛)
問婦當日廟見非禮否曰固然温公如此他是取左氏
先配後祖之說不知左氏之語何足憑豈可取不足
憑之左氏而棄可信之儀禮乎(卓)
人著書只是自入些己意便做病痛司馬與伊川定昏
禮都是依儀禮只是各改了一處便不是古人意司
馬禮云親迎奠雁見主昏者即出(不先見妻父母者以婦未見舅姑也)
是古禮如此伊川却教拜了又入堂拜大男小女這
不是伊川云婿迎婦既至即揖入内次日見舅姑三
月而廟見是古禮司馬禮却說婦入門即拜影堂這
又不是古人初未成婦次日方見舅姑盖先得於夫
方可見舅姑到兩三月得舅姑意了舅姑方令見祖
廟某思量今亦不能三月之久亦須第二日見舅姑
第三日廟見乃安亦當行親迎之禮古者天子必無
親至后家之禮今妻家遠要行禮一則令妻家就近
處設一處却就彼往迎歸館成禮一則妻家出至一
處婿即就彼迎歸自成禮(賀孫)
叔器問昏禮温公儀婦先拜夫程儀夫先拜婦或以為
妻者齊也當齊拜何者為是曰古者婦人與男子為
禮皆俠拜每拜以二為禮昏禮婦先二拜夫答一拜
婦又二拜夫又答一拜冠禮雖見母母亦俠拜(淳)
問今有士人對俗人結姻欲行昏禮而彼俗人不從却
如何先生微笑顧義剛久之乃曰這也是費力只得
宛轉使人去與他商量古禮也省徑人也何苦不行
直卿曰若古禮有甚難行者也不必拘如三周御輪
不成是硬要扛定轎子旋三匝先生亦笑而應義剛
曰如俗禮若不大段害理者些小不必盡去也得曰
是久之云古人也有不可曉古人於男女之際甚嚴
却如何地親迎乃用男子御車但只令略偏些子不
知怎生地直卿舉今人結髮之說為笑先生曰若娶
用結髮則結髮從軍皆先用結了頭髮後方與番人
厮殺耶(義剛)
堯卿問姑舅之子為昏曰㩀律中不許然自仁宗之女
嫁李璋家乃是姑舅之子故歐陽公曰公私皆已通
行此句最是把嵓(去聲)這事又如魯初間與宋世為昏
後又與齊世為昏其間皆有姑舅之子者從古已然
只怕未不是(義剛)
喪
問喪禮制度節目曰恐怕儀禮也難行如朝夕奠與葬
時事尚可未殯以前如何得一一恁地仔細只如含
飯一節教人從那裏轉那裏安頓一一各有定所須
是有人相方得孔子曰行夏之時乘殷之輅已是厭
周文之煩了某怕聖人出來也只隨今風俗立一箇
限制須從寬簡而今考得禮仔細一一如古固是好
如考不得也只得隨俗不礙理底行去(胡泳)
因論喪服曰今人吉服皆已變古獨喪服必欲從古恐
不相稱閎祖云雖是如此但古禮已廢幸此喪服尚
有古制不猶愈於俱亡乎直卿亦以為然先生曰禮
時為大某嘗謂衣冠本以便身古人亦未必一一有
義又是逐時增添名物愈繁若要可行須是酌古之
制去其重複使之簡易然後可又云一人自在下面
做不濟事須是朝廷理會一齊與整頓過又云康節
說某今人須著今時衣服忒煞不理會也(閎祖以下喪服)
問子升向見考祔禮煞仔細不知其他禮數都考得如
此否曰未能及其他曰今古不同如殯禮今已自不
可行子升因問喪禮如温公儀今人平時既不用古
服却獨於喪禮服之恐亦非宜兼非禮不足哀有餘
之意故向來斟酌只以今服加衰絰曰論來固是如
此只如今因喪服尚存古制後世有願治君臣或可
因此舉而行之若一向廢了恐後來者愈不復識矣
(木之)
問喪服今人亦有欲用古制者時舉以為吉服既用今
制而獨喪服用古制恐徒駭俗不知當如何曰駭俗
猶些小事但恐考之未必是耳若果考得是用之亦
無害(時舉)
喪禮衣服之類逐時換去(如葬後換葛衫小祥後換紳布之類揚)
問喪服之制曰衣帶下尺鄭注云要也廣尺足以掩裳
上際廖西仲云以布半幅其長隨衣之圍横綴於衣
下而謂之要
問喪服如至尊之喪小官及士庶等服於古皆差儀禮
諸侯為天子斬衰三年傳曰君至尊也注天子諸侯
及卿大夫有地者皆曰君庶人為國君齊衰三月注
不言民而言庶人庶人或有在官者天子畿内之民
服天子亦如之以是觀之自古無通天下為天子三
年之制前輩恐未之考曰今士庶人既無本國之君
服又無至尊服則是無君亦不可不示其變如今涼
衫亦不害此亦只存得些影子問士庶亦不可久庶
人為國君亦止齊衰三月諸侯之大夫為天子亦止
小功繐衰或問有官人嫁娶在祔廟後曰只不可帶
花用樂少示其變又曰至尊之服要好初來三日用
古冠服上衣下裳以後却用今所制服四脚幞頭等
自京官以上是一等服京官以下是一等服士人又
一等服庶人又一等服如此等級分明也好器之問
壽皇行三年之喪是誰建議曰自是要行這是甚次
第可惜無好宰相將順成此一大事若能因舉行盛
典及於天下一整數千百年之陋垂數千百年之成
憲是甚次第時相自用紫衫皂帶入臨用白衫待退
歸便不著某前日在上前說及三年之喪亦自感動
次日即付出與禮官集議意甚好不知後來如何忽
又住了却對宰相說也似咤異不知壽皇既已行了
又有甚咤異只是亦無人助成此事因檢儀禮注䟽
說嫡孫承重甚詳君之喪服士庶亦可聚哭但不可
設位某在潭州時亦多有民衆欲入衙來哭某初不
知外面被門子止約了待兩三日方知遂出榜告示
亦有來哭者(賀孫以下君喪)
因說天子之喪自太子宰執而下漸降其服至於四海
則盡三月服謂凶服訃所至不問地之遠近但盡於
三月而止天子初死近地先聞則盡三月遠地或後
聞之亦止於三月之内也又云古者次第公卿大夫
與列國之諸侯各為天子三年之喪而列國之卿大
夫又各為其君三年之服蓋止是自服其君如諸侯
之大夫為本國諸侯服三年之喪則不復為天子服
百姓則畿内之民自為天子服本國之君服三年之
喪也故禮曰百姓為天子諸侯有土者服三年之喪
為此也又云君之喪諸達官之長杖逹官謂得自通
於君者如内則公卿宰執六曹之長九寺五監之長
外則監司郡守皆自得通章奏於君者凡此者皆杖
以次則不杖如太常卿杖太常少卿則不杖若無太
常卿則少卿代之杖也只不知王畿之内公卿之有
采地者其民當何如服當檢看(卓)
徽廟訃至胡明仲知嚴州衆議欲以日易月張晉彦為
司理為明仲言前世以日易月皆是有遺詔今太上
在遠無遺詔豈可行胡曰然則如之何曰盍請之於
朝胡如其說不報(可學)
高宗登遐壽皇麻衣不離身而臣子晏然朝服如常只
於朝見時略換皂帶以為服至尊之服冠有數樣衣
有數樣所以當時如此者乃是甚麽時便著甚麽樣
冠服昨聞朝廷無所折衷將許多衣服一齊重疊著
了古禮恐難行如今來却自有古人做未到處如古
者以皮束棺如何會彌縫又設熬黍稷於棺旁以惑
蚍蜉可見少智然三日便殯了又見得防慮之深遠
今棺以用漆為固要拘三日便殯亦難喪最要不失
大本如不用浮屠送葬不用樂這也須除却所謂古
禮難行者非是道不當行只怕少間止了得要合那
邊要合這邊到這裏一重大利害處却沒理會却便
成易了古人已自有箇活法如身執事者面垢而已
之類(賀孫)
器遠問安常習故是如何曰且如親生父母子合當安
之到得立為伯叔後疑於伯叔父有不安者這也是
理合當如此然而自古却有大宗無子則小宗之子
為之後這道理又却重只得安於伯叔父母而不可
安於所生父母喪服則為為後父母服三年所生父
母只齊衰不杖期(賀孫以下服制)
問天下事易至於安常習故如何曰且如今人為所生
父母齊衰不杖期為所養父母斬衰三年以理觀之
自是不安然聖人有箇存亡繼絶底道理又不容不
安且如濮安懿王事當時皆以司馬公為是今則濮
安懿王下却有主祀朝廷却未嘗正其號(卓)
祖在父亡祖母死亦承重(揚)
嫡孫承重庶孫是長亦不承(闕)
庶子之長子死亦服三年(揚)
禮只有父母服他服並無故今長幼服都無考妻服期
子以父在服亦期故哭祭之類同今律則不然故其
禮皆齟齬(揚)
顯道問服制曰唐時添那服制添得也有差異處且如
親叔伯是期堂叔須是大功乃便降為小功不知是
怎生地(義剛)
服議漢儒自為一家之學以儀禮喪服篇為宗禮記中
小記大傳則皆申其說者詳密之至如理絲櫛髮可
試考之畫作圖子更參以通典及今律令當有以見
古人之意不苟然也(灝)
問孝子於尸柩之前在喪禮都不拜如何曰想只是父
母在生時子弟欲拜亦須俟父母起而衣服今恐未
忍以神事之故亦不拜(胡泳以下居喪)
或問哀慕之情易得間斷如何曰此如何問得人孝子
喪親哀慕之情自是心有所不能已豈待抑勒亦豈
待問人只是時時思慕自哀感所以說祭思敬喪思
哀只是思著自是敬自是哀若是不哀别人如何抑
勒得他因舉宰我問三年之喪云云曰女安則為之
聖人也只得如此說不當抑勒他教他須用哀只是
從心上說教他自感悟(僴錄略)
問居喪以來惟看喪禮不欲讀他書恐妨哀然又覺精
神元自荒迷更專一用心去考索制度名物愈覺枯
燥今欲讀語孟不知如何曰居喪初無不得讀書之
文古人居喪廢業業是簨簴上版子廢業謂不作樂
耳古人禮樂不去身惟居喪然後廢樂故喪復常讀
樂章周禮司業者亦司樂也
問有王事用墨衰便於出入而不合禮經如何曰若能
不出則不服之亦好但有出入治事則只得服之喪
服四制說百官備百物具不言而事行者扶而起言
而後事行者杖而起身執事而後行者面垢而已蓋
惟天子諸侯始得全伸其禮庶人皆是自執事不得
伸其禮(淳義剛同)
親喪兄弟先滿者先除服後滿者後除以在外聞喪有
先後者(揚)
喪妻者木主要作妻名不可作母名若是婦須作婦名
翁主之卒哭即祔更立木主於靈坐朝夕奠就之三
年除之(揚)
長子死則主父喪用次子不用姪今法如此宗子法立
則用長子之子此法已壞只從今法(揚)
問喪之五服皆有制不知飲食起居亦當終其制否曰
合當盡其制但今人不能行然在人斟酌行之(㝢)
問喪禮不飲酒不食肉若朝夕奠及親朋來奠之饌則
如之何曰與無服之親可也(淳)
喪葬之時只當以素食待客祭饌葷食只可分與僕役
(賀孫)
問居喪為尊長強之以酒當如何曰若不得辭則勉徇
其意亦無害但不可至沾醉食已復初可也問坐客
有歌唱者如之何曰當起避(僴)
或問親死遺囑教用僧道則如何曰便是難處或曰也
可以不用否曰人子之心有所不忍這事須仔細商
量(胡泳)
或問設如母卒父在父要循俗制喪服用僧道火化則
如何曰公如何曰只得不從曰其他都是皮毛外事
若決如此做從之也無妨若火化則不可泳曰火化
則是殘父母之遺骸曰此話若將與喪服浮屠一道
說便是未識輕重在(胡泳)
喪三年不祭盖孝子居倚廬堊室只是思慕哭泣百事
皆廢故不祭耳然亦疑當令宗人攝祭但無明文不
可考耳(閎祖以下喪廢祭)
伊川謂三年喪古人盡廢事故併祭祀都廢今人事都
不廢如何獨廢祭祀故祭祀可行先生曰然亦須百
日外方可然奠獻之禮亦行不得只是鋪排酒食儀
物之類後主祭者去拜若是百日之内要祭或從伯
叔兄弟之類有人可以行或問今人以孫行之如何
曰亦得又曰朞大小功緦麻之類服今法上日子甚
少便可以入家廟燒香拜(揚)
問喪三年不祭曰程先生謂今人居喪都不能如古禮
却於祭祀祖先獨以古禮不行恐不得横渠曰如此
則是不以禮祀其親也某嘗謂如今人居喪時行三
二分居喪底道理則亦當行三二分祭先底禮數(今按)
(此語非謂只可行三二分但既不得盡如古則喪祭亦皆當存古耳廣)
古人緦麻已廢祭祀恐今人行不得(揚)
問三年喪中得做祭文祭故舊否曰古人全不弔祭今
不柰何胡籍溪言只散句做不押韻(揚)
先生以子喪不舉盛祭就影堂前致薦用深衣幅巾薦
畢反喪服哭奠于靈至慟(賀孫)
問練而祔是否曰此是殷禮而今人都從周禮若只此
一件却行殷禮亦無意思若如陸子静說祔了便除
去几筵則須練而祔若鄭氏說祔畢復移主出於寢
則當如周制祔亦何害(賀孫以下祔)
今不立昭穆即所謂祔于曾祖曾祖姑者無情理也(德明)
古人所以祔于祖者以有廟制昭穆相對將來祧廟則
以新死者安於祖廟所以設祔祭豫告使死者知其
將來安於此位亦令其祖知是將來移上去其孫來
居此位今不異廟只共一堂排作一列以西為上則
將來祧其高祖了只䟎得一位死者當移在禰處如
此則只當祔禰今祔於祖全無義理但古人本是祔
於祖今又難改他底若卒改他底將來後世或有重
立廟制則又著改也神宗朝欲議立朝廷廟制當時
張虎則以為祧廟祔廟只移一位陸農師則以為祔
廟祧廟皆移一匝如農師之說則是世為昭穆不定
豈得如此文王却是穆武王却是昭如曰我穆考文
王又曰我昭考武王又如左傳說管蔡郕霍魯衞毛
那郜雍曹滕畢原酆郇文之昭也這十六國是文王
之子文王是穆故其子曰文之昭也邗晉應韓武之
穆也這四國是武王之子武王是昭故其子曰武之
穆也則昭穆是萬世不可易豈得如陸氏之說陸氏
禮象圖中多有杜撰處不知當時廟制後來如何不
行(賀孫)
袝新主而遷舊主亦合告祭舊主古書無所載兼不說
遷於何所天子則有始祖之廟而藏之夾室大夫亦
自有始祖之廟今皆無此更無頓處古人埋桑主於
兩階間盖古者階間人不甚行今則混雜亦難埋於
此看來只得埋於墓所大戴禮說得遷祔一條又不
分曉(分一作可)
先生以長子大祥先十日朝暮哭諸子不赴酒食會近
祥則舉家蔬食此日除祔先生累日顔色憂戚(賀孫)
二十五月祥後便禫看來當如王肅之說於是月禫徙
月樂之說為順而今從鄭氏之說雖是禮疑從厚然
未為當看來而今喪禮須當從儀禮為正如父在為
母期非是薄於母只為尊在其父不可復尊在母然
亦須心喪三年及嫂叔無服這般處皆是大項事不
是小節目後來都失了而今國家法為所生父母皆
心喪三年此意甚好(賀孫以下禫)
先是旦日吳兄不講禮先生問何故曰為祖母承重方
在禫故不敢講賀禮或問為祖母承重有禫制否曰
禮惟於父母與長子有禫(賀孫錄云却於祖母未聞)今既承重則
便與父母一般了當服禫(廣賀孫同)
或問女子已嫁為父母禫否曰(賀孫錄云想是無此禮)據禮云父
在為母禫止是主男子而言(廣賀孫同)
問今弔者用横烏如何曰此正與羔裘玄冠不以弔相
反亦不知起於何時想見當官者既不欲易服去吊
人故杜撰成箇禮數若閒居時只當易服用涼衫(廣)
(弔)
本朝於大臣之喪待之甚哀賀孫舉哲宗哀臨温公事
曰温公固是如此至於嘗為執政已告老而死祖宗
亦必為之親臨罷樂看古禮君於大夫小歛往焉大
歛往焉於士既殯往焉何其誠愛之至今乃恝然這
也只是自渡江後君臣之勢方一向懸絶無相親之
意故如此古之君臣所以事事做得成緣是親愛一
體因說金人初起時其酋長與部落都無分别同坐
同飲相為戱舞所以做得事如後來兀术犯中國虜
掠得中國士類因有教之以分等陛立制度者於是
上下位勢漸隔做事漸難(賀孫君臨臣喪)
某舊為先人飾棺考制度作帷㡛李先生以為不切而
今禮文覺繁多使人難行後聖有作必是裁減了方
始行得(賀孫飾棺)
先生殯其長子諸生具香燭之奠先生留寒泉殯所受
弔望見客至必涕泣遠接之客去必遠送之就寒泉
庵西向殯掘地深二尺闊三四尺内以火磚鋪砌用
石灰重重徧塗之棺木及外用土磚夾砌將下棺以
食五味奠亡人次子以下皆哭拜諸客拜奠次子代
亡人答拜蓋兄死子幼禮然也(賀孫以下殯)
伯量問殯禮可行否曰此不用問人當自觀其宜今以
不漆不灰之棺而欲以甎土圍之此可不可耶必不
可矣數日見公說喪禮太繁絮禮不如此看說得人
都心悶須討箇活物事弄如弄活蛇相似方好公今
只是弄得一條死蛇不濟事某嘗說古者之禮今只
是存他一箇大槩令勿散失使人知其意義要之必
不可盡行如始喪一段必若欲盡行則必無哀戚哭
泣之情何者方哀苦荒迷之際有何心情一一如古
禮之繁細委曲古者有相禮者所以導孝子為之若
欲孝子一一盡依古禮必躬必親則必無哀戚之情
矣況只依今世俗之禮亦未為失但使哀戚之情盡
耳有虞氏瓦棺而葬夏后氏堲周必無周人之繁文
委曲也又禮壙中用牲體之屬久之必潰爛却引蟲
蟻非所以為亡者慮久遠也古人壙中置物甚多以
某觀之禮文之意太備則防患之意反不足要之只
當防慮久遠毋使土親膚而已其他禮文皆可略也
又如古者棺不釘不用漆粘而今灰漆如此堅密猶
有蟻子入去何況不使釘漆此皆不可行孔子曰如
用之則吾從先進已是厭周之文了又曰行夏之時
乘殷之輅此意皆可見使聖賢者作必不盡如古禮
必裁酌從今之宜而為之也又如士相見禮鄉飲酒
禮射禮之屬而今去那裏行只是當存他大槩使人
不可不知方周之盛時禮文全體皆備所以不可有
纖毫之差今世盡不見徒掇拾編緝於殘編斷簡之
餘如何必欲盡倣古之禮得或曰郁郁乎文哉吾從
周聖人又欲從周之文何也曰聖人之言固非一端
盖聖人生於周之世周之一代禮文皆備誠是整齊
聖人如何不從得只是如用之則吾從先進謂自為
邦則從先進耳(僴)
伯謨問某人家欲除服而未葬除之則魂魄無所依不
可祔廟曰不可如何不早葬葬何所費只是悠悠因
語莆人葬只是於馬鬛上大可憂須是懸棺而葬(可學)
(以下葬)
喪事都不用冥器糧瓶之類無益有損棺槨中都不著
世俗所用者一物(揚)
因說地理曰程先生亦揀草木茂盛處便不是不擇伯
恭却只胡亂平地上便葬若是不知此理亦不是若
是知有此道理故意不理會尤不是(㽦)
堯卿問合葬夫婦之位曰某當初葬亡室只存東畔一
位亦不曾考禮是如何安卿云地道以右為尊恐男
當居右曰祭以西為上則葬時亦當如此方是(義剛)
先生葬長子喪儀銘旌埋銘魂轎柩止用紫盖盡去繁
文埋銘石二片各長四尺闊二尺許止記姓名歲月
居里刻訖以字面相合以鐵束之置於壙上其壙用
石上盖厚一尺許五六段横湊之兩旁及底五寸許
内外皆用石灰雜炭末細沙黃泥築之(賀孫)
問改葬曰須告廟而後告墓方啓墓以葬葬畢奠而歸
又告廟哭而後畢事方穏行葬更不必出主祭告時
却出主於寢(賀孫)
人家墓壙棺槨切不可太大當使壙僅能容槨槨僅能
容棺乃善去年此間陳家墳墓遭發掘者皆緣壙中
太闊其不能發者皆是壙中狹小無著脚手處此不
可不知也(又此間墳墓山脚低卸做盜易入)問墳與墓何别曰墓想
是塋域墳即土封隆起者光武紀云為墳但取其稍
高四邊能走水足矣古人墳極高大壙中容得人行
也没意思法令一品已上墳得一丈二尺亦自儘高
矣守約云墳墓所以遭發掘者亦隂陽家之說有以
啓之盖凡發掘者皆以葬淺之故若深一二丈自無
此患古禮葬亦許深曰不然深葬有水嘗見興化漳
泉間墳墓甚高問之則曰棺只浮在土上深者僅有
一半入地半在地上所以不得不高其封後來見福
州人舉移舊墳稍深者無不有水方知興化漳泉淺
葬者盖防水爾北方地土深厚深葬不妨豈可同也
問槨外可用炭灰雜沙土否曰只純用炭末置之槨
外槨内實以和沙石灰或曰可純用灰否曰純灰恐
不實須雜以節過沙久之灰沙相乳入其堅如石槨
外四圍上下一切實以炭末約厚七八寸許既辟濕
氣免水患又截樹根不入樹根遇炭皆生轉去以此
見炭灰之妙盖炭是死物無情故樹根不入也抱朴
子曰炭入地千年不變問范家用黃泥拌石灰實槨
外如何曰不可黃泥久之亦能引樹根又問古人用
瀝青恐地氣蒸熱瀝青溶化棺有偏陷却不便曰不
曾親見用瀝青利害但書傳間多言用者不知如何
(僴)
風之為物無物不入(因觧㢲為風)今人棺木葬在地中少間
都吹喎了或吹翻了問今地上安一物雖烈風未必
能吹動何故地如此堅厚却吹得動曰想得在地中
藴蓄欲發其力盛猛及出平地則其氣渙散矣或云
恐無此理曰政和縣有一人家葬其親於某位葬了
但時聞壙中響聲其家以為地之善故有此響久之
家業漸替子孫貧窮以為地之不利遂發視之見棺
木一邊擊觸皆損壞其所擊觸處正當壙前之籠壙
今捲塼為之棺木所入之處也或云恐是水浸致然
曰非也若水浸則安能擊觸有聲不知此理如何(闕)
古人惟塜廟有碑廟中者以繫牲塜上四角四箇以繫
索下棺棺既下則埋於四角所謂豐碑是也或因而
刻字於其上後人凡碑刻無不用之且於中間穴孔
不知欲何用也今會稽大禹廟有一碑下廣銳而上
小薄形製不方不圓尚用以繫牲云是當時葬禹之
物上有隸字盖後人刻之也(僴碑)
朱子語類卷八十九
