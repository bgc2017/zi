朱子語類卷六十六
易二
綱領中
卜筮
易本為卜筮而作古人淳質初無文義故畫卦爻以開
物成務故曰夫易何為而作也夫易開物成務冒天
下之道如斯而已此易之大意如此(謨)
古人淳質遇事無許多商量既欲如此又欲如彼無所
適從故作易示人以卜筮之事故能通志定業斷疑
所謂開物成務者也(人傑)
上古民淳未有如今士人識理義嶢﨑蠢然而已事事
都曉不得聖人因做易教他占吉則為凶則否所謂
通天下之志定天下之業斷天下之疑者即此也及
後來理義明有事則便斷以理義如舜傳禹曰朕志
先定鬼神其必依龜筮必協從已自吉了更不用重
去卜吉也周公營都意主在洛矣所卜澗水東瀍水
西只是對洛而言其他事惟盡人謀未可曉處方卜
故遷國立君大事則卜洪範謀及乃心謀及卿士盡
人謀然後卜筮以審之(淳)
且如易之作本只是為卜筮如極數知來之謂占莫大
乎蓍龜是興神物以前民用動則觀其變而玩其占
等語皆見得是占筮之意蓋古人淳質不似後世人
心機巧事事理會得古人遇一事理會不下便須去
占占得乾時元亨便是大亨利貞便是利在於正古
人便守此占知其大亨却守其正以俟之只此便是
開物成務若不如此何緣見得開物成務底道理即
此是易之用人人皆決於此便是聖人家至戶到以
教之也若似後人事事理會得亦不待占蓋元亨是
示其所以為卦之意利貞便因以為戒耳又曰聖人
恐人一向只把做占筮看便以義理說出來元亨利
貞在文王之辭只作二事正是大亨以正至孔子方
分作四件然若是坤元亨利牝馬之貞不成把利字
絶句後云主利却當如此絶句至於他卦却只作大
亨以正後人須要把乾坤說大於他卦畢竟在占法
却只是大亨以正而已(㽦)
問易以卜筮設教卜筮非日用如何設教曰古人未知
此理時事事皆卜筮故可以設教後來知此者衆必
大事方卜(可學)
魏丙材仲問元亨利貞曰夫易開物成務冒天下之道
蓋上古之時民淳俗朴風氣未開於天下事全未知
識故聖人立龜以與之卜作易以與之筮使之趨利
避害以成天下之事故曰開物成務然伏羲之卦爻
也難理會故文王從而為之辭於其閒無非教人之
意如曰元亨利貞則雖大亨然亦利於正如不貞雖
有大亨之卦亦不可用如曰潜龍勿用則陽氣在下
故教人以勿用童蒙則又教人以須是如童蒙而求
資益於人方吉凡言吉則不如是便有箇凶在那裏
凡言不好則莫如是然後有箇好在那裏他只是不
曾說出耳物只是人物務只是事務冒只是罩得天
下許多道理在裏自今觀之也是如何出得他箇(道夫)
易本卜筮之書後人以為止於卜筮至王弼用老莊解
後人便只以為理而不以為卜筮亦非想當初伏羲
畫卦之時只是陽為吉隂為凶無文字某不敢說竊
意如此後文王見其不可曉故為之作彖辭或占得
爻處不可曉故周公為之作爻辭又不可曉故孔子
為之作十翼皆解當初之意今人不看卦爻而看繫
辭是猶不看刑統而看刑統之序例也安能曉今人
須以卜筮之書看之方得不然不可看易嘗見艾軒
與南軒争而南軒不然其說南軒亦不曉(節)
八卦之畫本為占筮方伏羲畫卦時止有竒偶之畫何
嘗有許多說話文王重卦作繇辭周公作爻辭亦只
是為占筮設到孔子方始說從義理去如乾元亨利
貞坤元亨利牝馬之貞與後面元亨利貞只一般元
亨謂大亨也利貞謂利於正也占得此卦者則大亨
而利於正耳至孔子乃將乾坤分作四德說此亦自
是孔子意思伊川云元亨利貞在乾坤為四德在他
卦只作兩事不知别有何證據故學易者須將易各
自看伏羲易自作伏羲易看是時未有一辭也文王
易自作文王易周公易自作周公易孔子易自作孔
子易看必欲牽合作一意看不得今學者諱言易本
為占筮作須要說做為義理作若果為義理作時何
不直述一件文字如中庸大學之書言義理以曉人
須得畫八卦則甚周官唯大卜掌三易之法而司徒
司樂師氏保氏諸子之教國子庶民只是教以詩書
教以禮樂未嘗以易為教也(廣)
或問易解伊川之外誰說可取曰如易某便說道聖人
只是為卜筮而作不解有許多說話但是此說難向
人道人不肯信向來諸公力來與某辯某煞費氣力
與他分析而今思之只好不說只做放那裏信也得
不信也得無許多氣力分疏且聖人要說理何不就
理上直剖判說何故恁地回互假托教人不可曉又
何不别作一書何故要假卜筮來說又何故說許多
吉凶悔吝此只是理會卜筮後因其中有些子理故
從而推明之所以大象中只是一句兩句子解了但
有文言與繫辭中數段說得較詳然也只是取可解
底來解如不可曉底也不曾說而今人只是眼孔小
見他說得恁地便道有那至理只管要去推求且孔
子當時教人只說詩書執禮只說學詩乎與興於詩
立於禮成於樂只說人而不為周南召南詩三百一
言以蔽之曰思無邪元不曾教人去讀易但有一處
說假我數年五十以學易可以無大過矣這也只是
孔子自恁地說不曾將這箇去教人如周公做一部
周禮可謂纖悉畢備而周易却只掌於太卜之官却
不似大司樂教成均之屬樣恁地重緣這箇只是理
會卜筮大槩只是說箇隂陽因隂陽之消長却有些
子理在其中伏羲當時偶然見得一便是陽二便是
隂從而畫放那裏當時人一也不識二也不識隂也
不識陽也不識伏羲便與他剔開這一機然才有箇
一二後來便生出許多象數來恁地時節他也自遏
他不住然當初也只是理會罔罟等事也不曾有許
多嶢﨑如後世經世書之類而今人便要說伏羲如
神明樣無所不曉伏羲也自純朴也不曾去理會許
多事來自他當時剔開這一箇機後世間生得許多
事來他也自不奈何他也自不要得恁地但而今所
以難理會時蓋緣亡了那卜筮之法如周禮太卜掌
三易之法連山歸藏周易便是别有理會周易之法
而今却只有上下經兩篇皆不見許多法了所以難
理會今人却道聖人言理而其中因有卜筮之說他
說理後說從那卜筮上來做麽若有人來與某辯某
只是不答次日義剛問先生昨言易只是為卜筮而
作某說已自甚明白然先生於先天後天無極太極
之說却留意甚切不知如何曰卜筮之書如火珠林
之類(淳錄云公謂卜筮之書便如今火珠林樣)許多道理依舊在其間但
是因他作這卜筮後却去推出許多道理來他當初
做時却只是為卜筮畫在那裏不是曉盡許多道理
後方始畫這箇道理難說向來張安國兒子來問某
與說云要曉得便只似靈棋課模樣有一朋友言恐
只是以其人未能曉而告之以此說某云是誠實恁
地說長久曰通其變遂成天下之文極其數遂定天
下之象安卿問先天圖有自然之象數伏羲當初亦
知其然否曰也不見得如何但圓圖是有些子造作
模樣如方圖只是據見在底畫(淳錄云較自然)圓圖便是就
這中間拗做兩截(淳錄云圓圖作兩段來拗曲)恁地轉來底是竒
恁地轉去底是耦便有些不甚依他當初畫底然伏
羲當初也只見太極下面有隂陽便知是一生二二
生四四又生八恁地推將去做成這物事(淳錄云不覺成來却)
(如此齊整)想見伏羲做得這箇成時也大故地喜歡自前
不曾見箇物事恁地齊整因言夜來有一說說不曾
盡通書言聖人之精畫卦以示聖人之藴因卦以發
精是聖人本意藴是偏旁帶來道理如春秋聖人本
意只是載那事要見世變禮樂征伐自諸侯出臣弑
其君子弑其父如此而已就那事上見得是非美惡
曲折便是因以發底如易有太極是生兩儀兩儀生
四象四象生八卦這四象生八卦以上便是聖人本
意底如彖辭文言繫辭皆是因而發底不可一例看
今人只把做占去看便活若是的定把卦爻來作理
看恐死了國初講筵講飛龍在天利見大人太祖遽
云此書豈可令凡民見之某便道是解易者錯了這
大人便是飛龍言人若占得此爻便利於見那大人
謂如人臣占得此爻則利於見君而為吉也如那見
龍在田利見大人有德者亦謂之大人言人若尋師
若要見好人時(淳錄作求師親賢)占得此爻則吉然而此兩
箇利見大人皆言君德也者亦是說有君德而居下
者今却說九二居下位而無應又如何這箇無頭無面
又如何見得應與不應如何恁地硬說得若是把做占
看時士農工商事事人用得這般人占得便把做這
般用那般人占得便把做那般用若似而今說時便
只是秀才用得别人都用不得了而今人便說道解
明理事來便看道理如何後作區處古時人蠢蠢然
事事都不曉做得是也不知做得不是也不知聖人
因便作易教人去占占得恁地便吉恁地便凶所謂
通天下之志定天下之業斷天下之疑者即此是也而今
若把作占說時吉凶悔吝便在我看我把作甚麽用皆
用得今若把做文字解便是硬裝了安卿問如何恁地
曰而今把作理說時吉凶悔吝皆斷定在九二六四
等身上矣(淳錄云彼九二六四無頭無面何以見得如此亦只是在人用得也)如此則
吉凶悔吝是硬裝了便只作得一般用了林擇之云
伊川易說得理也太多曰伊川求之太深嘗說三百八
十四爻不可只作三百八十四爻解其說也好而今似他
解時依舊只作得三百八十四般用安卿問彖象莫也
是因爻而推其理否曰彖象文言繫辭皆是因而推
明其理叔器問吉凶是取定於揲蓍否曰是然則洪
範龜從筮從又要卿士庶民從如何曰決大事也不敢
不恁地兢謹如遷國立君之類不可不恁地若是其他
小事則亦取必於卜筮而已然而聖人見得那道理定
後常不要卜且如舜所謂朕志先定詢謀僉同鬼神其
依龜筮協從若恁地便是自家所見已決而卜亦不過如
此故曰卜不習吉且如周公卜宅云我卜河朔黎水我乃
卜澗水東瀍水西惟洛食我又卜瀍水東亦惟洛食瀍
澗只在洛之旁這便見得是周公先自要都洛後但夾
將瀍澗來卜所以每與洛對說而兩卜所以皆言惟
洛食以此見得也是人謀先定後方以卜來決之擇
之言筮短龜長不如從長看來龜又較靈曰揲蓍用
手又不似鑚龜較自然只是將火一鑚便自成文却
就這上面推測叔器問龜卜之法如何曰今無所傳
看來只似而今五兆卦此間人有五兆卦將五莖茅
自竹筒中寫出來直向上底為木横底為土向下底
為水斜向外者為火斜向内者為金便如文帝兆得
大横横土也所以道予為天王夏啓以光蓋是得土
之象(義剛淳錄略)
易所以難讀者蓋易本是卜筮之書今却要就卜筮中
推出講學之道故成兩節工夫(賀孫)
易乃是卜筮之書古者則藏於太史太卜以占吉凶亦
未有許多說話及孔子始取而敷繹為文言雜卦彖
象之類乃說出道理來(學履)
易只是箇卜筮之書孔子却就這上依傍說些道理教
人雖孔子也只得随他那物事說不敢别生說(僴)
易為卜筮而作皆因吉凶以示訓戒故其言雖約而所
包甚廣夫子作傳亦略舉一端以見凡例而已(闕)
易本為卜筮作古人質朴作事須卜之鬼神孔子恐義
理一向沒卜筮中故明其義至如曰義旡咎也義弗
乘也只是一箇義(方)
民可使由之不可使知之上古聖人不是著此垂教只
是見得天地隂陽變化之理畫而為卦使因卜筮而
知所修為避忌至周公孔子一人又說多了一人某
不敢教人看易為這物闊大且不切已兼其間用字
與今人皆不同如說田獵祭祀侵伐疾病皆是古人
有此事去卜筮故爻中出此今無此事了都曉不得
(礪)
看繫辭須先看易自大衍之數以下皆是說卜筮若不
是說卜筮却是說一無底物今人誠不知易可學云
今人只見說易為卜筮作便羣起而争之不知聖人
乃是因此立教曰聖人丁寧曲折極備(因舉大畜九三良馬逐)
讀易當如筮相似上達鬼神下達人道所謂冒天下
之道只如此說出模樣不及作為而天下之道不能
出其中可學云今人皆執畫前易皆一向亂說曰畫
前易亦分明居則玩其占有不待占而占自顯者(可學)
易書本原於卜筮又說邵子之學只把元會運世四字
貫盡天地萬物(友仁)
易本是卜筮之書若人卜得一爻便要人玩此一爻之
義如利貞之類只是正者便利不正者便不利不曾
說道利不貞者人若能見得道理已十分分明則亦
不須更卜如舜之命禹曰官占惟先蔽志昆命于元
龜朕志先定詢謀僉同鬼神其依龜筮協從卜不習
吉其猶將也言雖未卜而吾志已是先定詢謀已是
僉同鬼神亦必將依之龜筮亦必須協從之所以謂
卜不習吉者盖習重也這箇道已是斷然見得如此
必是吉了便自不用卜若卜則是重矣(時舉)
劉用之問坤卦直方大不習無不利曰坤是純隂卦諸
爻皆不中正五雖中亦以隂居陽惟六二居中得正
為坤之最盛者故以象言之則有三者之德而不習
無不利占者得之有是德則吉易自有一箇本意直
從中間過都不著兩邊須要認得這些子分曉方始
横三竪四說得今人不曾識得他本意便要横三竪
四說都無歸著文蔚曰易本意只是為占筮曰便是
如此易當初只是為占筮而作文言彖象却是推說
做義理上去觀乾坤二卦便可見孔子曰聖人設卦
觀象繫辭焉而明吉凶若不是占筮如何說明吉凶
且如需九三需于泥致寇至以其逼近坎險有致寇
之象象曰需于泥災在外也自我致寇敬慎不敗也
孔子雖說推明義理這般所在又變例推明占筮之
意需于泥災在外占得此象雖若不吉然能敬慎則
不敗又能堅忍以需待處之得其道所以不凶或失
其剛健之德又無堅忍之志則不能不敗矣文蔚曰
常愛先生易本義云伏羲不過驗隂陽消息兩端而
已只是一隂一陽便分吉凶了只管就上加去成八
卦以至六十四卦無非是驗這兩端消息曰易不離
隂陽千變萬化只是這兩箇莊子云易道隂陽他亦
自看得(文蔚僴錄詳)
用之問坤六二直方大不習無不利學須用習然後至
于不習曰不是如此聖人作易只是說卦爻中有此
象而已如坤六二直方大不習無不利自是他這一
爻中有此象人若占得便應此事有此用也未說到
學者須習至于不習在學者之事固當如此然聖人
作易未有此意在用之曰然不習無不利此成德之
事也曰亦非也未說到成德之事只是卦爻中有此
象而已若占得便應此象都未說成德之事也某之
說易所以與先儒世儒之說皆不同正在于此學者
須曉某之正意然後方可推說其他道理某之意思
極直只是一條路徑去若才惹著今人便說差錯了
便非易之本意矣(池錄云如過劒門相似須是驀直攛過脫得劒門了却以之推說易)
(之道理横說竪說都不妨若纔挨近兩邊觸動那劒便是攛不過便非易之本意矣)才卿云先
生解易之本意只是為卜筮爾曰然據某解一部易
只是作卜筮之書今人說得來太精了更入麄不得
如某之說雖麄然却入得精精義皆在其中若曉得
某一人說則曉得伏羲文王之易本是作如此用元
未有許多道理在方不失易之本意今未曉得聖人
作易之本意便先要說道理縱饒說得好(池錄云只是無情理)
只是與易元不相干聖人分明說昔者聖人之作易
觀象設卦繫辭焉以明吉凶幾多分曉某所以說易
只是卜筮書者此類可見易只是說箇卦象以明吉
凶而已更無他說如乾有乾之象坤有坤之象人占
得此卦者則有此用以斷吉凶那裏說許多道理今
人讀易當分為三等伏羲自是伏羲之易文王自是
文王之易孔子自是孔子之易讀伏羲之易如未有
許多彖象文言說話方見得易之本意只是要作卜
筮用如伏羲畫八卦那裏有許多文字言語只是說
八箇卦有某象乾有乾之象而已其大要不出于隂
陽剛柔吉凶消長之理然未嘗說破只是使人知占
得此卦如此者吉彼卦如此者凶今人未曾明得乾
坤之象便說乾坤之理所以說得都無情理及文王
周公分為六十四卦添入乾元亨利貞坤元亨利牝
馬之貞早不是伏羲之意已是文王周公自說他一
般道理了然猶是就人占處說如占得乾卦則大亨
而利于正耳及孔子繫易作彖象文言則以元亨利
貞為乾之四德又非文王之易矣到得孔子盡是說
道理然猶就卜筮上發出許多道理欲人曉得所以
凶所以吉卦爻好則吉卦爻不好則凶若卦爻太好
而已德相當則吉卦爻雖吉而已德不足以勝之則
雖吉亦凶卦爻雖凶而已德足以勝之則雖凶猶吉
反覆都就占筮上發明誨人底道理如云需于泥致
寇至此卦爻本自不好而象却曰自我致寇敬慎不
敗也蓋卦爻雖不好而占之者能敬慎畏防則亦不
至於敗蓋需者待也需有可待之時故得以就需之
時思患預防而不至於敗也此則聖人就占處發明
誨人之理也又曰文王之心已自不如伏羲寬闊急
要說出來孔子之心不如文王之心寬大又急要說
出道理來所以本意浸失都不顧元初聖人畫卦之
意只認各人自說一副常道理及至伊川又自說他
一樣微似孔子之易而又甚焉故其說易自伏羲至
伊川自成四樣某所以不敢從而原易之所以作而
為之說為此也用之云聖人作易只是明箇隂陽剛
柔吉凶消長之理而已曰雖是如此然伏羲作易只
畫八卦如此也何嘗明說隂陽剛柔吉凶之理然其
中則具此道理想得箇古人教人也不甚說只是說
箇方法如此使人依而行之如此則吉如此則凶如
此則善如此則惡未有許多言語又如舜命䕫教胄
子亦只是說箇寬而栗直而温之法教人不失其中
和之德而已初未有許多道理所謂民可使由之不
可使知之亦只要你不失其正而已不必苦要你知
也又曰某此說據某所見且如此說不知後人以為
如何因笑曰東坡注易畢謂人曰自有易以來未有
此書也(僴蜀錄析為三池錄文差略)
易申言占者有其德則其占如是言無其德而得是占
者却是反說如南蒯得黃裳元吉疑吉矣而蒯果敗
者蓋卦辭明言黃裳則元吉無黃裳之德則不吉也
又如適所說直方大不習無不利占者有直方大之
德則不習而無不利占者無此德即雖習而不利也
如奢侈之人而得共儉則吉之占明不共儉者是占
為不吉也他皆倣此如此看自然意思活(銖)
論易云其他經先因其事方有其文如書言堯舜禹湯
伊尹武王周公之事因有許多事業方說到這裏若
無這事亦不說到此若易則只是箇空底物事未有
是事預先說是理故包括得盡許多道理看人做甚
事皆撞着他又曰易無思也無為也易是無情底物
事故寂然不動占之者吉凶善惡隨事著見乃感而
遂通又云易中多言正如利貞貞吉利永貞之類皆
是要人守正又云人如占得一爻須是反觀諸身果
盡得這道理否坤之六二直方大不習無不利須看
自家能直能方能大方能不習無不利凡皆類此又
云所謂大過如當潛而不潛當見而不見當飛而不
飛皆是過又曰如坤之初六須知履霜堅冰之漸要
人恐懼修省不知恐懼修省便是過易大槩欲人恐
懼修省又曰文王繫辭本只是與人占底書至孔子
作十翼方說君子居則觀其象而玩其辭動則觀其
變而玩其占又曰夫子讀易與常人不同是他胷中
洞見隂陽剛柔吉凶消長進退存亡之理其贊易即
就胷中寫出這道理味道問聖人於文言只把做道
理說曰有此氣便有此理又問文言反覆說如何曰
如言潛龍勿用陽在下也又潛龍勿用下也只是一
意重疊說伊川作兩意未穏(時舉)
聖人作易本為欲定天下之志斷天下之疑而已不是
要因此說道理也如人占得這爻便要人知得這爻
之象是吉是凶吉便為之凶便不為然如此理却自
在其中矣如剥之上九碩果不食君子得輿小人剥
廬其象如此謂一陽在上如碩大之果人不及食而
獨留於其上如君子在上而小人皆載於下則是君
子之得輿也然小人雖載君子而乃欲自下而剥之
則是自剥其廬耳蓋惟君子乃能覆蓋小人小人必
頼君子以保其身今小人欲剥君子則君子亡而小
人亦無所容其身如自剥其廬也且看自古小人欲
害君子到害得盡後國破家亡其小人曾有存活得
者否故聖人象曰君子得輿民所載也小人剥廬終
不可用也若人占得此爻則為君子之所為者必吉
而為小人之所為者必凶矣其象如此而理在其中
矣却不是因欲說道理而後說象也(時舉植錄云易只是說象初)
(未有後人所說許多道理堆垜在上面蓋聖人作易本為卜筮設上自王公而下達於庶人故曰以通天)
(下之志以定天下之業以斷天下之疑但聖人說象則理在其中矣因舉剥之上九碩果不食五隂在下)
(來剥一陽一陽尚存如碩大之果不食君子得輿是君子在上為小人所載乃下五隂載上一陽之象小)
(人剥廬者言小人既剥君子其廬亦將自剥看古今小人既剥君子而小人亦死亡滅族豈有存者聖人)
(之象只如是後人說易只愛將道理堆垜在上面聖人本意不解如此)
先之問易曰坤卦大抵減乾之半據某看來易本是箇
卜筮之書聖人因之以明教因其疑以示訓如卜得
乾卦云元亨利貞本意只說大亨利於正若不正便
會凶如卜得爻辭如潛龍勿用便教人莫出做事如
卜得見龍在田便教人可以出做事如說利見大人
一箇是五在上之人一箇是二在下之人看是甚麽
人卜得天子自有天子利見大人處大臣自有大臣
利見大人處羣臣自有羣臣利見大人處士庶人自
有士庶人利見大人處當時又那曾有某爻與某爻
相應那自是說這道理如此又何曾有甚麽人有甚
麽人說有甚張三李四中間都是正吉不曾有不正
而吉大率是為君子設非小人盜賊所得竊取而用
如黃裳元吉須是居中在下方會大吉不然則大凶
此書初來只是如此到後來聖人添許多說話也只
是怕人理會不得故就上更說許多教分明大抵只
是因以明教若能恁地看都是教戒恁地看來見得
聖人之心洞然如日星更無些子屈曲遮蔽故曰聖
人以通天下之志以定天下之業以斷天下之疑又
曰看他本來裏面都無這許多事後來人說不得便
去白撰箇話若做卜筮看說這話極是分明某如今
看來直是分明若聖人有甚麽說話要與人說便分
明說了若不要與人說便不說不應恁地千般百樣
藏頭伉腦無形無影教後人自去多方推測聖人一
箇光明盛大之心必不如此故曰君子居則觀其象
而玩其辭動則觀其變而玩其占看這般處自分曉
如今讀書恁地讀一番過了須是常常將心下温過
所以孔子說學而時習之若只看過便住自是易得
忘記了須常常温習方見滋味(賀孫)
易只是古人卜筮之書如五雖主君位而言然實不可
泥(人傑)
易本為卜筮設如曰利涉大川是利于行舟也利有攸
往是利于啓行也後世儒者鄙卜筮之說以為不足
言而所見太卑者又泥於此而不通故曰易者難讀
之書也不若且從大學做工夫然後循次讀論孟中
庸庶幾切已有益也(義剛)
易爻只似而今發課底卦影相似如云初九潛龍勿用
這只是戒占者之辭解者遂去這上面生義理以初
九當潛龍勿用九二當利見大人初九是箇甚麽如
何會潛如何會勿用試討這箇人來看九二爻又是
甚麽人他又如何會見龍在田利見大人嘗見林艾
軒云世之發六壬課者以丙配壬則吉蓋火合水也
如卦影云朱鳥翾翾歸於海之湄吉這箇只是說水
火合則吉爾若使此語出自聖人之口則解者必去
上面說道理以為朱鳥如何海湄如何矣(僴)
問易中也有偶然指定一兩件實事言者如亨於岐山
利用征伐利遷國之類是也曰是如此亦有兼譬喻
言者利涉大川則行船之吉占而濟大難大事亦如
之(賜學履)
古人凡事必占如田獲三狐則田獵之事亦占也(僴)
說卦中說許多卜筮今人說易却要掃去卜筮如何理
會得易每恨不得古人活法只說得箇半死半活底
若更得他那箇活法却須更看得高妙在古人必自
有活法且如筮得之卦爻却與所占底事不相應時
如何他到這裏又須别有箇活底例子括將去不只
恁死殺著或是用支干相合配處或是因他物象揲
蓍雖是占筮只是後人巧去裏面見箇小小底道理
旁門曲徑正理不只如此(淵)
今之說易者先掊擊了卜筮如下繫說卜筮是甚次第
某所恨者不深曉古人卜筮之法故今說處多是想
像古人如此若更曉得須更有奥義可推或曰布蓍
求卦即其法也曰爻卦與事不相應則推不去古人
於此須有變通(或以支干推之方子)
熟讀六十四卦則覺得繫辭之語直為精密是易之括
例要之易書是為卜筮而作如云定天下之吉凶成
天下之亹亹者莫大乎蓍龜又云天生神物聖人則
之則專為卜筮也魯可幾曰古之卜筮恐不如今日
所謂火珠林之類否曰以某觀之恐亦自有這法如
左氏所載則支干納音配合之意似亦不廢如云得
屯之比既不用屯之辭亦不用比之辭却自别推一
法恐亦不廢這理也(道夫)
易以卜筮用道理便在裏面但只未說到這處如楚辭
以神為君祀之者為臣以見其敬奉不可忘之義固
是說君臣但假託事神而說今也須與他說事神然
後及他事君之意今解直去解作事君也未為不是
但須先為他結了事神一重方及那處易便是如此
今人心性褊急更不待先說他本意便將理來滚說
了(學履)
大凡人不曾著實理會則說道理皆是懸空如讀易不
曾理會揲法則說易亦是懸空如周禮所載蒐田事
云如其陣之法便是古人自識了陣法所以更不載
今人不曾理會陣法則談兵亦皆是脫空(道夫)
問今之揲蓍但見周公作爻辭以後之揲法不知當初
只有文王彖辭又如何揲曰他又須别有法只是今
不可考耳且如周禮所載則當時煞有文字如今所
見占法亦只是大槩如此其間亦自有無所據底只
是約度如此大抵古人法度今皆無復存者只是這
些道理人尚胡亂說得去嘗愛陸機文賦有曰意翻
空而易竒文質實而難工道理人却說得去法度却
杜撰不得且如樂今皆不可復考今人只會說得凡
音之起由人心生也人心之動物使之然也到得制
度便都說不去問通書注云而其制作之妙真有以
得乎聲氣之元不知而今尚可尋究否曰今所争祗
是黃鐘一宫耳這裏高則都高這裏低則都低蓋難
得其中耳問胡安定樂如何曰他亦是一家(榦)
以四約之者揲之以四之義也(以下啓蒙占門淵)
五四為竒各是一箇四也九八為耦各是兩箇四也(淵)
老隂老陽為乾坤然而皆變少隂少陽亦為乾坤然而
皆不變(淵)
老隂老陽不專在乾坤上亦有少隂少陽如乾坤六爻
皆動底是老六爻皆不動底是少六卦上亦有老隂
老陽(淵)
所以到那三畫變底第三十二卦以後占變卦彖爻之
辭者無他到這裏時離他那本卦分數多了到四畫
五畫則更多(淵)
問卜卦二爻變則以二變爻占仍以上爻為主四爻變
則以之卦二不變爻占仍以下爻為主曰凡變須就
其變之極處看所以以上爻為主不變者是其常只
順其先後所以以下爻為主亦如隂陽老少之義老
者變之極處少者便只是初(賀孫學履錄云變者下至上而止不變者下)
(便是不變之本故以之為主)
内卦為貞外為悔(因說生物只有初時好凡物皆然康節愛說僴)
貞悔即占用二之謂貞是在裏面做主宰底悔是做出
了末後闌珊底貞是頭邊(淵)
問内卦為貞外卦為悔貞悔如何曰此出於洪範貞看
來是正悔是過意凡悔字都是過了方悔這悔字是
過底意思亦是多底意思下三爻便是正卦上三爻
似是過多了恐是如此這貞悔亦似今占卜分甚主
客問兩爻變則以兩變爻占仍以下爻為主何也曰
卦是從下生占事都有一箇先後首尾(賀孫)
陳日善問内卦為貞外卦為悔是何義曰貞訓正事方
正如此悔是事已如此了凡悔吝者皆是事之已然
者如此二字又有始終之意(雉)
貞是事之始悔是事之終貞是事之主悔是事之客貞
是在我底悔是應人底三爻變則所主不一以二卦
彖辭占而以本卦為貞變卦為悔六爻俱不變則占
本卦彖辭而以内卦為貞外卦為悔凡三爻變者有
二十卦前十卦為貞後十卦為悔後十卦是變盡了
又反來有圖見啟蒙(義剛)
叔器問内卦為貞外卦為悔曰貞悔出洪範貞是正底
便是體悔是過底動則有悔又問一貞八悔曰如乾
夬大有大壯小畜需大畜泰内體皆乾是一貞外體
八卦是八悔餘倣此(義剛)
問貞悔不止一說如六十四卦則每卦内三畫為貞外
三畫為悔如揲蓍成卦則正卦為貞之卦為悔如八
卦之變則純卦一為貞變卦七為悔曰是如此(過)
問卦爻凡初者多吉上者多凶曰時運之窮自是如此
内卦為貞外卦為悔貞是貞正底意悔是事過有追
不及底意(礪)
占法陽主貴隂主富(淵)
悔陽而吝隂(方子)
巽離兌乾之所索乎坤者震坎艮坤之所索乎乾者本
義揲蓍之說恐不須恁地(方子)
凡爻中言人者必是其人嘗占得此卦如大横庚庚必
啟未君時曾占得(淵)
易中言帝乙歸妺箕子明夷高宗伐鬼方之類疑皆當
時帝乙高宗箕子曾占得此爻故後人因而記之而
聖人以入爻也如漢書大横庚庚余為天王夏啟以
光亦是啟曾占得此爻也火珠林亦如此(僴)
今人以三錢當揲蓍不能極其變此只是以納甲附六
爻納甲乃漢焦贑京房之學(可學)
火珠林猶是漢人遺法(方子)
問筮短龜長如何曰筮已費手(可學)
筮短龜長近得其說是筮有箇病纔一畫定便只有三
十二卦永不到是那三十二卦又二畫便只有十六
卦又三畫便只有八卦又四畫便只有四卦又五畫
便只有二卦這二卦便可以著意揣度了不似龜纔
鑚拆便無救處全不可容心(賀孫)
因言筮卦曰卦雖出於自然然一爻成則止有三十二
卦二爻成則止有十六卦三爻成則止有八卦四爻
成則止有四卦五爻成則止有二卦是人心漸可以
測知不若卜龜文一兆則吉凶便見更無移改所以
古人言筮短龜長廣因言浙人多尚龜卜雖盜賊亦
取決於此曰左傳載臧會卜信與僭僭吉此其法所
以不傳聖人作易示人以吉凶却無此弊故言利貞
不言利不貞貞吉不言不貞吉言利禦寇不言利為
寇也(廣)
易占不用龜而每言蓍龜皆具此理也筮即蓍也筮短
龜長不如從長者謂龜有鑚灼之易而筮有扐揲之
煩龜之卦一灼便成亦有自然之意洪範所謂卜五
占用二者卜五即龜用二即蓍曰雨曰霽曰蒙曰驛
曰克即是五行雨即水霽即火蒙即土驛即木克是
金曰貞曰悔即是内外卦也(謨)
占龜土兆大横木兆直(或曰火兆直只周禮曰木兆直)金兆從右邪上
火兆從左邪上(或曰木兆從左邪上)水兆曲以大小長短明暗
為吉凶或占凶事又以短小為吉又有旋者吉大横
吉大横庚庚庚庚是豹起恁地庚庚然不是金兆也
(賀孫)
程沙隨說大横庚庚為金兆取庚辛之義他都無所據
只云得之卜者不知大横只是土兆蓋横是土言文
帝將自諸侯而得天下有大土之象也庚庚乃是龜
文爆出也(卜兆見洪範疏云横者為土燾)
漢卿說鑚龜法云先定四嚮欲求甚紋兆順則為吉逆
則為凶正淳云先灼火然後觀火之紋而定其吉凶
曰要須先定其四向而後求其合從逆則凶如亦惟
洛食乃先以墨畫定看食墨如何筮短龜長古人固
重此洪範謂龜從筮逆若龜筮共違于人則用靜吉
用作凶漢卿云今為賊者多卜龜以三龜連卜皆順
則往賀孫云若石祁子兆衞人以龜為有知此却是
無知也曰所以古人以易而捨龜往往以其難信易
則有貞吉無不貞吉利禦寇不利為寇(賀孫)
卜必先以墨畫龜(看是卜何事要得何兆都有定例或火或土便是墨畫之)要拆(鑚處)
(拆㾗)依此墨然後灼之(以火鑚鑚鑚略過久)求其兆(拆㾗)順食此墨
畫之處謂之食(振)
南軒家有真蓍云破宿州時得之又曰卜易卦以錢擲
以甲子起卦始於京房(璘)
象
嘗謂伏羲畫八卦只此數畫該盡天下萬物之理陽在
下為震震動也在上為艮艮止也陽在下自動在上
自止歐公却說繫辭不是孔子作所謂書不盡言言
不盡意者非蓋他不曾看立象以盡意一句惟其言
不盡意故立象以盡之學者於言上會得者淺於象
上會得者深(廣)
伊川說象只似譬喻樣說看得來須有人象如此只是
如今曉他不出(淵)
某嘗作易象說大率以簡治繁不以繁御簡(煇)
前軰也曾說易之取象似詩之比興如此却是虚說恐
不然如田有禽須是此爻有此象但今不可考數則
只是大衍之數五十與天數五地數五兩段大衍之
數是說蓍天地之數是說造化生生不窮之理除此
外都是後來人推說出來底(淵)
以上底推不得只可從象下面說去王輔嗣伊川皆不
信象如今却不敢如此說只可說道不及見這箇了
且從象以下說免得穿鑿(淵)
問易之象似有三樣有本畫自有之象如竒畫象陽偶
畫象隂是也(六十四卦之爻一爻各是一象)有實取諸物之象如乾
坤六子以天地雷風之類象之是也有只是聖人以
意自取那象來明是義者如白馬翰如載鬼一車之
類是也實取諸物之象決不可易若聖人姑假是象
以明義者當初若别命一象亦通得不知是如此否
曰聖人自取之象也不見得如此而今且只得因象
看義若恁地說則成穿鑿了(學履)
他所以有象底意思不可見却只就他那象上推求道
理不可為求象不得便喚做無如潛龍便須有那潛
龍之象(淵)
取象各不同有就自已身上取底有自已當不得這卦
象却就那人身上取如潛龍勿用是就占者身上言
到那見龍自家便當不得須把做在上之大人九五
飛龍便是人君大人却是在下之大人(淵)
易之象理會不得如乾為馬而乾之卦却專說龍如此
之類皆不通(恪)
易中取象不如卦德上命字較親切如蒙險而止復剛
動而順行此皆親切如山下出泉地中有雷恐是後
來又就那上面添出所以易中取象處亦有難理會
者(學履)
易畢竟是有象只是今難推如既濟高宗伐鬼方在九
三未濟却在九四損十朋之龜在六五益却在六二
不知其象如何又如履卦歸妹卦皆有跛能履皆是
艮體此可見問諸家易除易傳外誰為最近曰難得
其間有一二節合者却多如渙其羣伊川解却成渙
而羣却是東坡說得好羣謂小隊渙去小隊使合於
大隊問孔子專以義理說易如何曰自上世傳流至
此象數已分明不須更說故孔子只於義理上說伊
川亦從孔子今人既不知象數但依孔子說只是說
得半截不見上面來歴大抵去古既遠書多散失今
且以占辭論之如人占婚姻却占得一病辭如何用
似此處聖人必有書以教之如周禮中所載今皆亡
矣問左氏傳卜易與今異曰亦須有所傳向見魏公
在揆路敬夫以易卜得暌卦李壽翁為占曰離為戈
兵兌為說用兵者不成講和者亦不成其後魏公罷
相湯思退亦以和反致虜寇而罷問康節於易如何
曰他又是一等說話問渠之學如何曰專在數上却
窺見理曰可用否曰未知其可用但與聖人之學自
不同曰今世學者言易多要入玄妙却是遺書中有
數處如不只是一部易書之類今人認此意不著故
多錯了曰然(可學)
嘗得郭子和書云其先人說不獨是天地雷風水火山
澤謂之象只是卦畫便是象曰說得好(學蒙)
川壅為澤坎為川兌為澤澤是水不流底坎下一畫閉
合時便成兌卦便是川壅為澤之象(淵)
易象自是一法如離為龜則損益二卦皆說龜易象如
此者甚多(僴)
凡卦中說龜底不是正得一箇離卦必是伏箇離卦如
觀我朵頤是也兌為羊大壯卦無兌恐便是三四五
爻有箇兌象這說取象底是不可曉處也多如乾之
六爻象皆說龍至說到乾却不為龍龍却是變化不
測底物須著用龍當之如夫征不復婦孕不育此卦
是取離為大腹之象本卦雖無離卦却是伏得這卦
(淵)
或說易象云果行育德育德有山之象果行有水之象
振民育德則振民有風之象育德有山之象先生云
此說得好如風雷益則遷善當如風之速改過當如
雷之決山下有澤損則懲忿有摧高之象窒慾有塞
水之象次第易之卦象都如此不曾一一推究又云
遷善工夫較輕如已之有善以為不足而又遷於至
善若夫改過者非有勇決不能貴乎用力也(人傑)
卦中要看得親切須是兼象看但象不傳了鄭東卿易
專取象如以鼎為鼎革為爐小過為飛鳥亦有義理
其他更有好處亦有杜撰處(礪)
鄭東卿少梅說易象亦有是者如鼎卦分明是鼎之象
他說革是爐之象亦恐有此理澤中有火革䷰上
畫是爐之口五四三是爐之腹二是爐之下口初是
爐之底然亦偶然此兩卦如此耳(廣)
鄭東卿說易亦有好處如說中孚有卵之象小過有飛
鳥之象孚字從爪從子如鳥以爪抱卵也蓋中孚之
象以卦言之四陽居外二隂居内外實中虚有卵之
象又言鼎象鼎形革象風爐亦是此義此等處說得
有些意思但易一書盡欲如此牽合附會少閒便疎
脫學者須是先理會得正當道理了然後於此等些
小零碎處收拾以相資益不為無補若未得正路脉
先去理會這樣處便疎略(僴文蔚同)
程沙隨以井卦有井谷射鮒一句鮒蝦蟆也遂說井有
蝦蟆之象木上有水井䷯云上前兩足五頭也四
眼也三與二身也初後兩足也其穿鑿一至於此某
嘗謂之曰審如此則比卦當為蝦蟆卦方可如何却
謂之井卦(廣)
朱子語類卷六十六
