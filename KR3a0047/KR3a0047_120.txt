朱子語類卷一百二十
朱子十七
訓門人八(雜訓諸門人者為此卷)
因說林擇之曰此人曉事非其他學者之比徐又曰到
他已分事事却暗(文蔚)
先生問堯卿近看道理所得如何曰日用間有些著落
不似從前走作曰此語亦是鶻突須是端的見得是
如何譬如飲食須見那箇是好喫那箇滋味是如何
不成說道都好喫(淳)
問堯卿今日看甚書曰只與安卿較量下學處曰不須
比安卿公年高且據見定底道理受用安卿後生有
精力日子長儘可闊著步去(淳)
李丈問前承教只據見定道理受用某日用間已見有
些著落事来也應得去不似從前走作曰日用間固
是如此也須隨自家力量成就去看如何問工夫到
此自是不能間斷得曰博學審問慎思明辯篤行這
箇工夫常恁地昔李初平欲讀書濓溪曰公老無及
矣只待某說與公二年方覺悟他既讀不得書濓溪
說與他何故必待二年之久覺悟二年中說多少事
想見事事說與他不解今日一說明日便悟頓成箇
别一等人無此理也公雖年高更著涵養工夫如一
粒菜子中間含許多生意亦須是培壅澆灌方得成
不成說道有那種子在此只待他自然生根生苗去
若只見道理如此便要受用去則一日止如一日一
年止如一年不會長進正如菜子無糞去培壅無水
去澆灌也須是更將語孟中庸大學中道理来涵養
(淳義剛同)
堯卿問事來斷制(淳錄作置)不下當何以處之曰便斷制不
得也著斷制不成掉了又問莫須且隨力量做去曰
也只得隨力量做去又問事有至理理有至當十分
處今已看得七八分待窮来窮去熟後自解到那分
數足處曰雖未能從容只是熟後便自會只是熟只
是熟(義剛淳錄略)
傅誠至叔請教曰聖賢教人甚分曉但人不將来做切
已看故覺得讀所做時文之書與這箇異要之只是
這箇書今人但見口頭道得筆下去得紙上寫得以
為如此便了殊不知聖賢教人初不如是而今所讀
亦自與自家不相干涉也(道夫)
與楊通老說學問最怕悠悠讀書不在貪多未能讀從
後面去且温習前面已曉底一番看一番别(賀孫)
通老問孟子說浩然之氣如何是浩然之氣先生不答
久之曰公若留此數日只消把孟子自去熟讀他逐
句自解一句自家只排句讀將去自見得分眀却好
来商量若驀地問後待與說將去也徒然康節學於
穆伯長每有扣請必曰願開其端勿盡其意他要待
自思量得大凡事理若是自去尋討得出来直是别
(賀孫)
語通老早来說無事時此理存有事時此理亡無他只
是把事做等閒須是於事上窮理方可理與事本無
異今見事來别把做一般看自然錯了(可學)
周公謹問學者理會文字又却昏了若不去看恐又無
路可入曰便是難且去看聖賢氣象識他一箇規模
若欲盡窮天下之理亦甚難且隨自家規模大小做
去若是迫切求益亦害事豈不是私意(泳)
李公謹問讀書且看大意有少窒礙處且放過後来旋
理會如何曰公合下便立這規模便不濟事了才恁
地立規模只是要苟簡小處曉不得也終不見大處
若說窒礙到臨時十分不得已只得且放下如何先
如此立心(賀孫)
語敬子曰讀書須是心虚一而靜方看得道理出而今
自家心只是管外事硬定要如此要别人也如此做
所以来這裏看許多時文字都不濟事不曾見有長
進是自家心只在門外走與人相抵拒在這裏不曾
入得門中不知屋中是甚模樣這道理本自然不消
如此如公所言說得都是只是不曾自理會得公身
上事所以全然無益只是硬摏定方法抵拒將去全
無自然意思都無那活底水只是聚得許多死水李
曰也須是積將去曰也只積得那死水那源頭活水
不生了公只是每日硬用力推這車子只見費力若
是有活水來那車子自轉不用費力李曰恐才如此
說不善聽者放寬便不濟事曰不曾教你放寬所以
學問難才說得寬便不著緊才太緊又不濟事寬固
是便狼狽然緊底下梢頭也不濟事(僴)
敬子問人患多懼雖眀知其不當懼然不能克莫若且
強制此心使不動否曰只管強制也無了期只是理
眀了自是不懼不須強制(僴)
胡叔器問每常多有恐懼何由可免曰須是自下工夫
看此事是當恐懼不當恐懼遺書云治怒難治懼亦
難克己可以治怒眀理可以治懼若於道理見得了
何懼之有(義剛)
問叔器看文字如何曰兩日方在思量顔子樂處先生
疾言曰不用思量他只道博我以文約我以禮後見
得那天理分明日用間義理純熟後不被那人欲来
苦楚自恁地快活而今只去博文約禮便自見得今
却索之於杳冥無朕之際去何處討這樂處將次思
量得成病而今一部論語說得恁地分明自不用思
量只要著實去用工前日所說人心道心便只是這
兩事只去臨時思量那箇是人心那箇是道心便顔
子也只是使人心聽命於道心不被人心勝了道心
今便湏是常常揀擇教精使道心常常在裏面如箇
主人人心只如客樣常常如此無間斷便能允執厥
中(義剛)
胡問静坐用功之法曰静坐只是恁静坐不要閒勾當
不要閒思量也無法問静坐時思一事則心倚靠在
事上不思量則心無所倚靠如何曰不湏得倚靠若
然又是道家數出入息目視鼻端白一般他亦是心
無所寄寓故要如此倚靠若不能斷得思量又不如
且恁地也無害(淳義剛錄同又曰静坐息閒雜思量則飬得来便條暢)
胡叔器患精神短曰若精神少也只是做去不成道我
精神少便不做公只是思索義理不精平日讀書只
泛泛地過不曾貼裏細密思量公與安卿之病正相
反安卿思得義理甚精只是要將那麄底物事都掉
了公又不去義理上思量事物来皆奈何不得只是
不曾向裏去理會如入市見舖席上都是好物事只
是自家沒錢買得如書册上都是好說話只是自家
無奈他何如黃兄前日說忠恕忠恕只是體用只是
一箇物事猶形影要除一箇除不得若未曉且看過
去那時復把来玩味少間自見得叔器曰安之在遠
方望先生指一路脉去歸自尋曰見行底便是路那
裏有别底路来道理星散在事物上却無總在一處
底而今只得且將論孟中庸大學熟看如論語上看
不出少間就孟子上看得出孟子上底只是論語上
底不可道孟子勝論語只是自家已前看不到而今
方見得到又問優游涵泳勇猛精進字如何曰也不
湏恁地立定牌榜(淳錄作做題目)也不湏恁地起草只做將
去又問應事當何如曰士人在家有甚大事只是著
衣喫飯理會眼前事而已其他天下事聖賢都說十
分盡了今無他法為高必因丘陵為下必因川澤自
家只就他說話上寄搭些工夫便都是我底某舊時
看文字甚費力如論孟諸家觧有一箱每看一段必
檢許多各就諸說上推尋意脉各見得著落然後斷
其是非是底都抄出一兩字好亦抄出雖未如今集
註簡盡然大綱已定今集註只是就那上刪来但人
不著心守見成說只草草看了今試將精義来參看
一兩段所以去取底是如何便自見得大抵事要思
量學要講如古人一件事有四五人共做自家湏看
那人做得是那人做得不是又如眼前一件事有四
五人共議甲要如此乙要如彼自家湏見那人說得
是那人說得不是便待思量得不是此心曾經思量
一過有時那不是底發我這是底如十箇物事團九
箇不著那一箇便著則九箇不著底也不是枉思量
又如講義理有未通處與朋友共講十人十樣說自
家平心看那箇不是或他說是底却發得自家不是
底或十人都說不是有時因此發得自家是底所以
適来說有時是這處理會得有時是那處理會得少
間便都理會得只是自家見識到别無法學者湏是
撒開心胷事事逐件都與理會過未理會得底且放
下待無事時復將来理會少間甚事理會不得(義剛)
林恭甫問論語記門人問答之辭而堯曰一篇乃記堯
舜湯武許多事何也曰不消恁地理會文字只消理
會那道理譬如喫飯椀中盛得飯自家只去喫看那
滋味如何莫要問他從那處来堯曰一篇某也嘗見
人說来是夫子嘗誦述前聖之言弟子類記於此先
儒亦只是如此說然道理緊要却不在這裏這只是
外面一重讀書湏去裏面理會譬如看屋湏看那房
室間架莫要只去看那外面墻壁粉飾如喫荔枝湏
喫那肉不喫那皮公而今却是剥了那肉却喫那皮
核讀書湏是以自家之心體驗聖人之心少間體驗
得熟自家之心便是聖人之心某自二十時看道理
便要看那裏面嘗看上蔡論語其初將紅筆抹出後
又用青筆抹出又用黃筆抹出三四番後又用墨筆
抹出是要尋那精底看道理湏是漸漸向裏尋到那
精英處方是如射箭其初方上垜後来又要中帖少
間又要中第一暈又要中第二暈後又要到紅心公
而今只在垜之左右或上或下却不要中的恁地不
濟事湏是仔細看看得這一般熟後事事盡都好看
便是七言雜字也有道理未看得時正要去緊要處
鑚少間透徹則無書不可讀而今人不去理會底固
是不足說去理會底又不知尋緊要處也都討頭不
著(義剛)
子升問向来讀書病於草草所以多疑而無益今承先
生之教欲自大學温去曰然只是看便把做事如說
持敬便湏入隻脚在裏面做不可只作說話看了(木之)
子升問主一工夫兼動静否曰若動時收斂心神在一
事上不胡亂思想東去西去便是主一又問由敬可
以至誠否曰誠自是真實敬自是嚴謹如今正不要
如此看但見得分曉了便下工夫做將去如整齊嚴
肅其心收斂常惺惺數條無不通貫(木之)
子升問遇事心不存之病曰只隨處警省收其放心收
放只在自家俄頃瞬息間耳或舉先生與吕子約書
有知其所以為放者而收之則心存矣此語最切要
又問曾子謂孟敬子君子所貴乎道者三之意曰曾
子之意且將對下面籩豆之事則有司存說言君子
動容貌要得遠暴慢正顔色要得近信出辭氣要得
遠鄙倍此其本之所當先者至於籩豆之事則有司
存盖末而當後者耳未說到做工夫上若說三者工
夫則在平日操存省察耳(木之)
黎季成問向来工夫零碎今聞先生之誨乃見得人之
所任甚重統體通貫曰季成只是守舊窠窟湏當進
步(盖卿)
敬之(黃名顯子)問理既明於心湏又見這樣子方始安稳曰
學問思辨亦皆是學但學是習此事思是思量此理
者只說見這樣子又不得湏是依樣去做然只依本
畫葫蘆又不可湏是百方自去尋討始得(㝢)
語敬之今看文字專要看做裏面去如何裏面也更無
去處不著得許多言語這裏只王一無適敬以直内
涵養去嘗謂文字寕是看得淺不可太深寕是低看
不可太高盖淺近雖未能到那切近處更就上面推
尋却有見時節若太深遠更無回頭時恰似人要来
建陽自信州来行到崇安歇了却不妨明日更行湏
會到若不問来由一向直走過均亭去迤邐前去更
無到建陽時節(㝢)
語敬之曰這道理也只是如此看湏是自家自奮迅做
去始得看公大病痛只在箇懦弱湏是便勇猛果決
合做便做不要安排不要等待不要靠别人不要靠
書籍言語只是自家自檢點公曾看易易裏說陽剛
隂柔隂柔是極不好(賀孫)
語黃敬之湏是打撲精神莫教恁地慢慢底湏是矯教
緊緊底湏是莫放教慢(賀孫)
語敬之曰敬之意氣甚弱看文字都恁地遲疑不決只
是不見得道理分明賀孫問先生向令敬之看孟子
若讀此書透湏自變得氣質否曰只是道理明自然
會變今且說讀孟子讀了只依舊是這箇人便是不
曾讀便是不曾得他裏面意思孟子自是孟子自家
身已自是自家身已讀書看道理也湏著些氣力打
撲精神看教分明透徹方於身上有功某近来衰晚
不甚著力看文字若舊時看文字有一段理會未得
湏是要理會得直是辛苦近日却看得平易舊時湏
要勉強說教得方了要知初間也著如此著力看公
如今只恁地慢慢要進又不敢進要取又不敢取只
如將手恁地探摸只怕物事觸了手相似若恁地看
文字終不見得道理終不濟事徒然費了時光湏是
勇猛向前匹馬單鎗做將去看如何只管怕箇甚麽
彼丈夫也我丈夫也吾何畏彼哉他合下也有許多
義理自家合下也有許多義理他做得自家也做得
某近看得道理分明便是有甚利害有甚禍福直是
不怕只是見得道理合如此便做將去(賀孫)
黃敬之有書先生示人傑人傑云其說名義處或中或
否盖彼未有實功說得不濟事曰也湏要理會若實
下工夫亦湏先理會名義都要著落彼謂易者心之
妙用太極者性之本體其說有病如伊川所謂其體
則謂之易其理則謂之道其用則謂之神方說得的
當然伊川所謂體字與實字相似乃是該體用而言
如隂陽動静之類畢竟是隂為體陽為用静而動動
而静是所以為易之體也人傑云向見先生云體是
形體却是著形氣說不如說該體用者為備耳曰若
作形氣說然却只說得一邊惟說作該體用乃為全
備却統得下面其理則謂之道其用則謂之神兩句
(人傑)
某平生不會懶雖甚病然亦一心欲向前做事自是懶
不得今人所以懶未必是真箇怯弱自是先有畏事
之心纔見一事便料其難而不為緣先有箇畏縮之
心所以習成怯弱而不能有所為也昌父云某平生
自覺血氣弱日用工夫多只揀易底事做或尚論人
物亦只取其與已力量相近者學之自覺難處進步
不得也曰便當因這易處而益求其所謂難因這近處
而益求其所謂遠不可只守這箇而不求進步縱自
家力量到那難處不得然不可不勉慕而求之今人
都是未到那做不得處便先自懶怯了雖是怯弱然
豈可不向前求其難者遠者但求之無有不得若真
箇著力求而不得則無如之何也趙曰某幸聞諸老
先生之緒言粗知謹守而不敢失墜爾曰固是好但
終非活法爾(僴)
昌父辭請教曰當從實處作工夫(可學)
饒幹廷老問今之學者不是忘便是助長曰這只是見
理不明耳理是自家固有底從中而出如何忘得使
他見之之明如飢而必食渴而必飲則何忘之有如
食而至於飽則止飲而至於滿腹則止又何助長之
有此皆是見理不明之病(道夫)
先生謂饒廷老曰觀公近日都汨沒了這箇意思雖縣
事叢兄自應如此更宜做工夫(盖卿)
二彭(尋蠡)初見問平居做甚工夫曰為科舉所累自時
文外不曾為學曰今之學者多如此然既讀聖人書
當反身而求可也二公頗自言其居家實踐等事曰
躬行固好亦湏講學不講學遇事便有嵲屼不自安
處講學明則坦坦地行將去此道理無出聖人之言
但當熟讀深思且如人看生文字與熟文字自是兩
般既熟時他人說底便是我底讀其他書不如讀論
語最要盖其中無所不有若只躬行而不講學只是
箇鶻突底好人又曰論語只是箇坯璞子若仔細理
會煞有商量處(謨)
語泉州趙公曰學固不在乎讀書然不讀書則義理無
由明要之無事不要理會無書不要讀若不讀這一
件書便闕了這一件道理不理會這一事便闕這一
事道理要他底湏著些精彩方得然泛泛做又不得
故程先生教人以敬為本然後心定理明孔子言出
門如見大賓(云云)也是散說要人敬但敬便是箇關
聚底道理非專是閉目静坐耳無聞目無見不接事
物然後為敬整齊收斂這身心不敢放縱便是敬嘗
謂敬字似甚字恰似箇畏字相似(㝢)
蕭兄問心不能自把捉曰自是如此盖心便能把捉自
家自家却如何把捉得他唯有以義理涵養耳又問
持其志如何却又要主張曰志是心之發豈可聽其
自放而不持之但不可硬守定耳(盖卿)
問曾光祖曰公讀書有甚大疑處曰覺見持敬不甚安
曰初學如何便得安除是孔子方始恭而安今人平
日恁地放肆身心一下自是不安初要持敬也湏有
些勉強但湏覺見有些子放去便湏收斂提掇起教
在這裏常常相接久後自熟又曰雖然這箇也恁地
把捉不得湏是先理會得箇道理而今學問便只要
理會一箇道理天生烝民有物有則有一箇物便有
一箇道理所以大學之道教人去事物上逐一理會
得箇道理若理會一件未得直湏反覆推究研窮行
也思量坐也思量早上思量不得晩間又把出思量
晚間思量不得明日又思量如此豈有不得底道理
若只略略地思量思量不得便掉了如此千年也理
會不得只管責道是自家魯鈍某常謂此道理無他
只是要熟只是今日把来恁地看過明日又把来恁
地看過看来看去少間自然看得或有看不得底少
間遇著别事沒巴沒鼻也會自然觸發盖為天下只
是一箇道理(賀孫)
光祖說大學首尾該貫(此處必有脫字)初間看便不得如此要
知道理只是這箇道理只緣失了多年卒急要尋討
不見待只管理會教熟却便這箇道理初間略見得
些少時也似曰生恁地自無安頓去處到後来理會
熟了便自合當如此如一件器用掉在所在多年卒
乍要討討不得待尋来尋去忽然討見即是元初的
定底物事(賀孫)
光祖說治國平天下皆本於致知格物看来只是敬又
舉伊川說内直則外無不方曰伊川亦只是大體如
此說看来世上自有一般人不觧恁地内直外便方
正只是了得自身已遇事應物都顛顛倒倒沒理會
大學湏是要人窮理今来一種學問正坐此病只說
我自理會得了其餘事皆截斷不必理會自會做得
更不觧商量更不觧&KR0688;䆒到做出都不合義理所以
聖人說敬以直内又說義以方外是見得世上有這
般人學者湏是要窮理不論小事大事都識得通透
直得自本至末自項自踵並無些子夾雜處若說自
家資質恁地好只消恁地做去更不觧理會其他道
理也不消問别人這倒是夾雜倒是私意(賀孫)
光祖告行云蒙教誨讀大學已略知為學之序平日言
語動作亦自常去點檢又恐有發露而不自覺乞指
示箴戒曰看公意思遲重不到有他過只是看文字
上更子細加功更湏著些精采(賀孫)
曾問讀大學已知綱目次第了然大要用工夫恐在敬
之一字前見伊川說敬以直内義以方外處先生曰
能敬以直内矣亦湏義以方外方能知得是非始格
得物不以義方外則是非好惡不能分别物亦不可
格曾又問恐敬立則義在其中伊川所謂弸諸中彪
諸外是也曰雖敬立而義在也湏認得實方見得今
有人雖胷中知得分明說出来亦是見得千了百當
及到應物之時顛倒錯謬全是私意不知聖人所謂
敬義處全是天理安得有私意因言今釋老所以能
立箇門戶恁地亦是他從旁窺得近似他所謂敬時
亦却是能敬更有笠影之喻(卓)
程次卿自述向嘗讀伊洛書妄謂人當隨事而思視時
便思明聽時便思聰視聽不接時皆不可有所思所
謂思不出其位若無事而思則是紛紜妄想曰若閒
時不思量義理到臨事而思已無及若只塊然守自
家箇軀殼直到有事方思閒時都莫思量這却甚易
只守此一句足矣聖賢千千萬萬在這裏何用如公
所說則六經語孟之書皆一齊不消存得以孔子之
聖也只是好學我非生而知之者好古敏以求之者
也文武之道未墜於地在人賢者識其大者不賢者
識其小者莫不有文武之道焉夫子焉不學而亦何
常師之有若說閒時都莫思則世上大事小事都莫
理會如此却都無難者事事湏先理會知得了方做
得行得何故中庸却不先說篤行之却先說博學之
審問之慎思之明辨之大學何故却不先說正心誠
意却先說致知是如何如何孟子却說道詖辭知其
所蔽滛辭知其所陷邪辭知其所離遁辭知其所窮
若如公說閒時都不消思量季通問程君之意是如
何曰他只要理會自家這心在裏面事至方思外面
事都不要思量理會蔡云若不理會得世上許多事
自家裏面底也怕理會不得曰只據他所見自守一
箇小小偏枯底物事無緣知得大體因顧賀孫曰公
卿間陳叔向正是如此如他說格物云物是心湏是
格住這心致知如了了的當常常知覺他所見既如
彼便將聖賢說話都入他腔裏面不如此則他所學
無據這都是不曾平心讀聖賢之書只把自家心下
先頓放在這裏却捉聖賢說話壓在裏面如說隨事
而思無事不消思聖賢也自有如此說時節又自就
他地頭說只如公說思不出其位也不如公說這位
字却不是只守得這軀殼這位字煞大若見得這意
思天下甚麽事不關自家身已極而至於參天地贊
化育也只是這箇心都只是自家分内事蔡云陸子
静正是不要理會許多王道夫乞朝廷以一監書賜
象山此正犯其所忌曰固是蔡云若一向是禪時也
終是高曰只是許多模樣是甚道理如此若實見得
自家底分明看彼許多道理不待辨而明如今諸公
說道這箇也好某敢百口保其自見不曾分明如云
洛底也是蜀底也是某定道他元不曾理會得如熙
豐也不是元祐也不是某定保他自元不曾理會得
如云佛氏也好老氏也好某定道他元不曾理會得
若見得自底分明是底直是是非底直是非那得恁
地含含胡胡怕觸著人這人也要周旋那人也要周
旋(賀孫)
程又問某不是說道閒時全不去思量意謂臨事而思
量讀書時只思量這書曰讀書時思量書疊了策時
都莫思量去行動時心下思量書都不得在這裏坐
只思量這裏事移過那邊去坐便不可思量這裏事
今日只思量今日事更不可思量明日事這不成說
話試自去平心看聖賢書都自說得盡(賀孫)
吳伯英初見問書如何讀曰讀書無甚巧妙只是熟讀
字字句句對注解仔細辨認語意觧得一遍是一遍
工夫解得兩遍是兩遍工夫工夫熟時義理自然通
貫不用問人先生問居常看甚文字曰曾讀大學曰
看得如何曰不過尋行數墨觧得文義通自不曾生
眼目於言外求意曰如何是言外意曰且如臣之忠
子之孝火之熱水之寒只知為臣當忠為子當孝火
性本熱水性本寒不知臣之所以忠子之所以孝火
之所以熱水之所以寒曰格物只是就事物上求箇
當然之理若臣之忠臣自是當忠子之孝子自是當
孝為臣試不忠為子試不孝看自家心中如何火熱
水寒水火之性自然如此凡事只是尋箇當然不必
過求便生鬼怪(僩)
吳伯英問某當從致知持敬如此用工夫曰此自吾友
身上合做底事不湏商量(盖卿)
吳伯英問持敬之義曰且放下了持敬更湏向前進一
步問如何是進步處曰心中若無一事時便是敬(盖卿)
吳伯英講書先生因曰凡人讀書湏虚心入裏玩味道
理不可只說得皮膚上譬如一食物滋味盡在裏面
若只䑛噬其外而不得其味無益也
問器遠所學来歴曰自年二十從陳先生其教人讀書
但令事事理會如讀周禮便理會三百六十官如何
安頓讀書便理會二帝三王所以區處天下之事讀春
秋便理會所以待伯者予奪之義至論身已上工夫
說道形而上者謂之道形而下者謂之器器便有道
不是兩樣湏是識禮樂法度皆是道理曰禮樂法度
古人不是不理會只是古人都是見成物事到合用
時便將来使如告顔淵行夏之時乘殷之輅只是見
成物事如學字一般從小兒便自曉得後来只習教
熟如今禮樂法度都一齊散亂不可稽考若著心費
力在上面少間弄得都困了(賀孫)
器遠言少時好讀伊洛諸書後来見陳先生却說只就
事上理會較著實若只管去理會道理少間恐流於
空虚曰向見伯恭亦有此意却以語孟為虚著語孟
開陳許多大本原多少的實可行反以為恐流於空
虚却把左傳做實要人看殊不知少間自都無主張
只見許多神頭鬼面一場沒理會此乃是大不實也
又只管教人看史書後来諸生都衰了如潘叔度臨
死却去討佛書看且是止不得緣是他那裏都無箇
捉摸却来尋討這箇如人乘船一齊破散了無奈何
將一片板且守得在這裏又曰孟子曰作於其心害
於其事作於其事害於其政若不就自家身心理會
教分明只道有些病痛不妨待有事来旋作安排少
間也把捉得一事了只是有些子罅縫少間便是一
箇禍端這利害非輕假饒你盡力極巧百方去做若
此心有些病根只是會不好又曰又有說道身已自
著理會一種應出底事又自著理會這分明分做兩
邊去不知古人說修身而天下平湏說做不是始得
大學云物格而後知至知至而後意誠(云云)今来却
截斷一項只便要理會平天下如何得又曰聖門之
中得其傳者惟顔子顔子之問夫子之答有二項一
則問為仁一則問為邦湏知得那箇是先那箇是後
也湏從克己復禮上做来方可及為邦之事這事最
分曉可見又曰公適来說君舉要理會經世之學今
且理會一件要緊事如國家養許多歸明歸正及還
軍年老者費糧食供之州郡困乏展轉二三十年都
縮手坐視其困器遠且道合如何商量去之則傷恩
飬之則益困若壮資其力而老棄其人是大不可湏
有箇指實器遠言鄉間諸先生嘗懷見先生之意却
不得面會剖析使這意思合又曰某不是要教人步
步相循都来入這圈套只是要教人分别是非教明
白是底還他是不是底還他不是大家各自著力各
自撑拄君盡其職臣效其功各各行到大路頭自有
箇歸一處是乃不同之同乃所以為真同也若乃依
阿鶻突委曲包含不别是非要打成一片定是不可
(賀孫)
器遠問初學湏省事方做得工夫曰未能應得事終是
省好然又怕要去省却有不省病痛某嘗看有時做
事要省些工夫到得做出却有不好却不厭人意且
如出路要減些用度令簡便到要用時沒討處也心
煩依前是不曾省得若可無事時且省儘好若主家
事及父母在上當代勞役終不成掉了去閒所在坐
不管省事固好然一向不經歴到得事来却會被他
来倒了問處鄉黨固當自盡不要理會别人若有事
與已相關不可以不說當如何曰若合說便著說如
所謂若要我頭也湏說若是不當自家說與其人不
可說則只得不說然自家雖然是不說也湏示之以
不然之意只有箇當說與不當說若要把他不是處
做是說便決是不可(賀孫)
曺問先生所解致知格物處某即就這上做去如未能
到貫通處莫也無害否曰何謂無害公只是不曾學
豈有不貫通處學得熟便通且如要去所在湏是去
到方得若行得一日又說恐未必能到若如此怎生
到得天下只有一箇道理緊包在那下撒破便光明
那怕不通(曹叔遠)
又問如孟子言勿忘勿助長却簡易而今要從細碎做
去却怕不能貫通曰勿忘勿助長自是言養氣試取
孟子說處仔細看大凡為學最切要處在吾心身其
次便是做事此是的實緊切處又那裏見得如此湏
是聖人之言今之學者湏是把聖人之言来窮究見
得身心要如此做事要如此天下自有一箇道理若
大路然聖人之言便是那引路底
江文卿博識羣書因感先生之教自咎云某五十年前
枉費許多工夫記許多文字曰也不妨如今若理會
得這要緊處那許多都有用如七年十載積疊得柴
了如今方點火燒(賀孫)
謂江文卿曰多聞擇其善者而從之多見而識之公今
却無擇善一著聖人擇善便是事不遺乎理公今知
得便拽轉前許多工夫自不妨要轉便轉更無難者
覺公意思尚放許多不下說幾句又漸漸走上来如
車水相似又滚將去又曰東坡說話固多不是就他
一套中間又自有精處如說易說甚性命全然惡模
樣如說書却有好處如說帝王之興受命之祥如河
圖洛書玄鳥生民之詩固有是理然非以是為先恨
學者推之過詳流入䜟緯後人舉從而廢之亦過矣
這是他說得好處公却不記得這般所在亦是自家
本領不明若理會得原頭正到得看那許多方有辨
别如程先生與禪子讀碑云公所看都是字某所看
都是理似公如今所說亦都是字自家看見都是理
(賀孫)
周兄良問某平時所為把捉這心教定一念忽生則這
心反被他引去曰這箇亦只是認教熟熟了便不如
此今日一念纔生有以制之明日一念生又有以制
之久後便無此理只是這邊較少那邊較多便被他
勝了如一車之火以少水勝之水撲處才滅而火又
發矣又如弱人與強人相牽一般強人在門外弱人
在門裏弱底不能勝便被他強底拖去了要得勝他
亦只是將飬教力壮後自然可以敵得他去非别有
箇道理也只在自家心有以處之耳孟子所謂捨則
亡操則常存在此大學所謂忿懥好樂等事亦是除
了此心則心自然正不是把一箇心来正一箇心又
曰心只是敬程子所謂主一無適主一只是專一如
在這裏讀書又思量做文字又思量别事去皆是不
專又曰見得徹處徹上徹下只是一箇道理湏是見
得實方是見得鐵定如是便為善不如是便為惡此
方是見得實(卓)
諸生說書畢先生曰諸公看道理尋得一線子脈絡著
了說時也只是恁地但於持守處更湏加工夫湏是
著實於行已上做得三兩分始得只恁說過不濟事
周貴卿曰非不欲常常持守但志不能帥氣後臨事
又變遷了曰只是亂道豈是由他自去正要待他去
時撥轉来為仁由已而由人乎哉止吾止也往吾往
也(義剛)
李周翰請教屢歎年歲之高未免時文之累曰這湏是
自見得從小兒也湏讀孝經論語来中間何故不教
人如此曾讀書也湏疑著某所編小學公且仔細去
看也有古人說話也有今人說話且看是如何古人
都自少涵養好了後因說至善又問作時文先生曰
讀書才說要做文字使此心便錯了若剰看得了到
合說處便說當不說處不說也得本来不是要人說
得便了如時文也只不出聖賢不多說話飜騰出来
且如到說忠信處他也會說做好只是與自身全不
相干因舉在漳州日詞訟訖有一士人立庭下待詢
問乃是要来從學居泉州父母遣學舉業乃厭彼要
從學某以其非父母命令且歸去得請再来始無所
礙然其所見如此自别(賀孫)
吳楶直翁問學亦頗知自立而病痛猶多奈何曰未論
病痛人必全體是而後可以言病痛譬如純是白物
事了而中有黑點始可言病痛公今全體都未是何
病痛之可言設雖有善亦只是黑上出白點特其義
理之不能已與氣質之或美耳大抵人湏先要趨向
是若趨向正底人雖有病痛也是白地上出黑花此
特其氣禀之偏未能盡勝耳要之白地多也趨向不
正底人雖有善亦只是黑地上出白花却成差異事
如孔門弟子亦豈能純善乎然終是白地多可愛也
人湏先拽轉了自己趨向始得孔子曰苟志於仁矣
無惡也既志於義理自是無惡雖有未善處只是過
耳非惡也以此推之不志於仁則無善矣盖志在於
利欲假有善事亦偶然耳盖其心志念念只在利欲
上世之志利欲與志理義之人自是不干事志利欲
者便如趨榛莽禽獸之徑志理義者便是趨正路鄉
里如江德功吳公濟諸人多少是激惱人然其志終
在於善世亦有一種不激惱人底又見人說道理他
也從而美之見人非佛老他亦從而非之但只是胡
亂順人情說而心實不然不肯真箇去做此最不濟
事(伯羽)
某人来說書大槩只是捏合来說都不詳密活熟此病
乃是心上病盖心不專静純一故思慮不精明要湏
飬得此心令虚明專静使道理從裏面流出便好銖
曰豫六二介于石不終日貞吉正謂此曰然張仁叟
問何以能如此莫只在静坐否曰自去檢點且一日
間試看此幾箇時在内幾箇時在外小說中載趙公
以黑白豆記善惡念之起此是古人做工夫處如此
檢點則自見矣又曰讀書湏將心帖在書册上逐字
看得各有著落方好商量湏是收拾此心令專静純
一日用動静間都在不馳走散亂方看得文字精審
如此方是有本領(銖)
先生語陳公直曰讀書且逐些子理會莫要攪動他别
底今人讀書多是從頭一向看到尾都攪渾了(道夫)
先生嘗謂劉學古曰康節詩云閒居謹莫說無妨盖道
無妨便是有妨要做好人則上面煞有等級做不好
人則立地便至只在把住放行之間爾(道夫)
彦忠問居常苦私意紛攪雖即覺悟而痛抑之然竟不
能得潔静不起先生笑曰此正子静有頭之說却是
使得惟其此心無主宰故為私意所勝若常加省察
使良心常在見破了這私意只是從外面入縱饒有
所發動只是以主待客以逸待勞自家這裏亦容他
不得此事湏是平日著工夫若待他起後方省察殊
不濟事(道夫)
林士謙初見問仁智自得處曰仁者得其為仁智者得
其為智豈仁智之外更有自得公此問不成問且去
將論語從學而時習讀起孟子將梁惠王讀起大學
從大學之道在明明德讀起中庸從天命之謂性讀
起某之法是如此不可只摘中間一兩句来理會意
脉不相貫(淳)
蘇宜久辭問歸欲觀易曰而今若教公讀易只看古注
并近世數家注又非某之本心若必欲教公依某之
易看某底又只說得三分自有六七分曉不得亦非
所以為教看来易是箇難理會底物事卒急看未得
不若且未要理會聖人云詩書執禮皆雅言也看来
聖人教人不過此數者公既理會詩了只得且理會
書理會書了便當理會禮禮之為書浩瀚難理會卒
急如何看得許多且如箇儀禮也是幾多頭項某因
為思得一策不若且買一本温公書儀歸去子細看
看得這箇不惟人家冠昏喪祭之禮便得他用兼以
之看其他禮書如禮記儀禮周禮之屬少間自然易
不過只是許多路逕節目温公書儀固有是有非然
他那箇大槩是(僩)
廖晉卿請讀何書曰公心放已久精神收拾未定無非
走作之時可且收斂精神方好商量讀書繼謂之曰
玉藻九容處且去仔細體認待有意思方好讀書(時舉)
厚之臨别請教因云看文字生曰日子足便熟(可學)
陳希周請問讀書修學之門曰所謂讀書者只是要理
會這箇道理治家有治家道理居官有居官道理雖
然頭面不同然又只是一箇道理如水相似遇圓處
圓方處方小處小大處大然亦只是一箇水耳(時舉)
先生謂鄭光弼子直曰書雖是古人書今日讀之所以
蓄自家之德却不是欲這邊讀得些子便搬出做那
邊用易曰君子以多識前言往行以蓄其德公今却
是讀得一書便做得許多文字馳騁跳躑心都不在
裏面如此讀書終不干自家事又曰義利之辨正學
者所當深知(道夫)
子合純篤膚仲疎敏(道夫)
先生謂正甫(任忠厚遂安人)精神專一(倪)
鍾唐傑問窮理持敬曰此事不用商量若商量持敬便
不成持敬若商量窮理便不成窮理湏令實理在題
目之後(盖卿)
閭丘次孟言嘗讀曲禮遺書康節詩覺得心意快活曰
他本平鋪地說在裏公却帖了箇飛揚底意思在上
面可知是恁地康節詩云真樂攻心不奈何某謂此
非真樂也真樂便不攻心如顔子之樂何嘗恁地曰
次孟何敢望康節直塗之人爾曰塗人却無許多病
公正是肚裏有許多見識道理攪得恁地呌喚来又
舉曲禮成誦先生曰但曲禮無許多呌喚曰次孟氣
不足曰非氣不足乃氣有餘也(道夫)
語元昭且要虚心勿要周遮元昭以十詩獻詩各以二
句命題如實理之類節節推之先生指立命詩兩句
幾度風霜猛摧折依前春草滿池塘既說道佛老之
非又却流於佛老此意如何元昭曰言其無止息曰
觀此詩與賢說話又異此只是要鬭勝知道安用許
多言顔子當時不曾如此此只是要人知安排餖飣
出来便不是末篇極致尤不是如何便到此直要撞
破天門前日說話如彼今日又如此只是說話(可學)
元昭告歸先生曰歸以何為工夫曰仔細觀来平生只
是不實當於實處用工夫曰只是麄除去麄便是實
曰每嘗觀書多只理會大意元不曾子細講究曰大
意固合理會文義亦不可不講究最忌流於一偏明
道曰與賢說話却似扶醉漢救得一邊倒了一邊今
之學者大抵皆然如今人讀史成誦亦是玩物喪志
學者若不理會得聞這說話又一齊棄了只是停埋
攤布使表裏相通方可然亦湏量力若自家力不及
多讀無限書少間埋沒於其間不惟無益反為所害
近日學者又有一病多求於理而不求於事求於心
而不求於身如說一日克己復禮天下歸仁既能克
己則事事皆仁天下皆歸仁於我此皆有實迹而必
曰天下皆歸吾仁之中只是無形無影自龜山以来
皆如此說徐承叟亦云見龜山說如此
先生問元昭近来頗覺得如何曰自覺此心不實曰但
不要窮高極遠只於言行上點檢便自實今人論道
只論理不論事只說心不說身其說至高而蕩然無
守流於空虚異端之說且如天下歸仁只是天下與
其仁程子云事事皆仁是也今人湏要說天下皆歸
吾仁之中其說非不好但無形無影全無下手脚處
夫子對顔子克己復禮之目亦只是就視聽言動上
理會凡思慮之類皆動字上包了不曾更出非禮勿
思一條盖人能制其外則可以養其内固是内是本
外是末但偏說存於中不說制於外則無下手脚處
此心便不實外面儘有過言過行更不管却云吾正
其心有此理否浙中王蘋信伯親見伊川来後来設
教作怪舒州有語錄之類專教人以天下歸仁才見
人便說天下歸仁更不說克己復禮(璘)
楊丞問心思擾擾曰程先生云嚴威整肅則心便一一
則自無非僻之干只才整頓起處便是天理無别天
理但常常整頓起思慮自一(璘)
黃達才言思不能精之病曰硬思也不得只要常常提
撕莫放下將久自解有得(義剛)
立之問某常於事物未来思慮未萌時覺見有惺惺底
意思故其應變接物雖動却有不動之意存未知是
否曰應變接物只要得是如敬以直内義以方外此
可以盡天下之事若湏要不動則當好作事處又蹉
過了(時舉)
李伯誠曰打坐時意味也好曰坐時固是好但放下脚
放開眼便不恁地了湏是臨事接物時長如坐時方
可如挽一物樣待他要去時硬挽將轉来方得(義剛)
包顯道請誨曰但常常照管得那心便了人若能提掇
得那心在時煞争事(義剛)
劉炳韜仲以書問格物未盡處義未精曰此學者之通
患然受病不在此這前面别有受病處余正叔曰豈
其自然乎曰都不干别事本不立耳(伯羽)
鄭昭先景紹請教曰今人却是倒置古人學而後仕今
人却反仕而後學其未仕也非不讀書但心有所溺
聖賢意思都不能見科舉也是奪志今既舉亦湏汲
汲於學為學之道聖經賢傳所以告人者已竭盡而
無餘不過欲人存此一心使自家身有主宰今人馳
騖紛擾一箇心都不在軀殼裏孟子曰學問之道無
他求其放心而已又曰存其心養其性所以事天也
學者湏要識此(道夫)
丘玉甫作别請益曰此道理儘說只如此工夫全在人
人却聽得頑(去聲)了不曾真箇做湏知此理在已不
在人得之於心而行之於身方有得力不可只做冊
子工夫如某文字說話朋友想都曾見之想只是看
過所以既看過依舊只如舊時只是將身掛在理義
邊頭不曾真箇與之為一湏是決然見得未嘗離不
可相捨處便自然著做不能已也又曰學者肯做工
夫想是自有時然所謂時者不可等候只自肯做時
便是也今學者自不以為飢如何強他使食自不以
為渴如何強他使飲(必大)
江元益問入德曰德者已之所自有入德只是進得底
且如仁義禮智自家不得便不是自家底(幹)
江元益問門人勇者為誰曰未見勇者(幹)
林叔和别去請教曰根本上欠工夫無歸宿處如讀書
應事接物固當用功不讀書不應事接物時如何林
好主葉正則之說曰病在先立論聖賢言語却只將
来證他說凡讀書湏虚心且似未識字底將本文熟
讀平看今日看不出明日又看看来看去道理自出
(閎祖)
周元卿問讀書有時半板前心在書上半板後忽然思
慮他事口雖讀心自在别處如何得心只在書上曰
此最不可不誠無物雖讀猶不讀也誠者物之終始
如半板已前心在書上則只在半板有始有終半板
以後心不在焉則無物矣(壮祖)
謂諸友曰鄭仲履之學只管從小小處看不知經旨初
不如此觀書當從大節目處看程子有言平其心易
其氣闕其疑則聖人之意可見矣(盖卿)
方叔弟問平居時習而習中每覺有愧何也曰如此只
是工夫不接續要習湏常令工夫接續則得又問尋
求古人意思曰某嘗謂學者湏是信又湏不信久之
却自尋得箇可信底道理則是真信也(大雅)
先生以林一之問卷示諸生曰一之恁地沉淪不能得
超脱他說生物之心我與那物同便會相感這生物
之心只是我底觸物便自然感非是因那物有此心
我方有此心且赤子不入井牛不觳觫時此心何之
湏常粧箇赤子入井牛觳觫在面前方有此惻隠之
心無那物時便無此心乎又說義利作甚此心才有
不存便錯了未說到那義利處(淳)
林一之問先生說動静莫只是動中有静静中有動底
道理曰固是如此然何湏將来引證某僻性最不喜
人引證動中静静中動古人已說了今更引来要如
何引證得是但與此文義不差耳有甚深長今自家
理會這處便要將来得使恁地泛泛引證作何用明
道言介甫說塔不是上塔今人正是說塔湏是要直
上那頂上去始得說得濟甚事如要去取咸陽一直
去取便好何必要問咸陽是如何廣狭城池在那處
宫殿在那處亦何必說是雍州之地但取得其地便
是今恁地引證恰似要說咸陽元不曾要取他地(㝢)
郭叔雲問為學之初在乎格物物物有理從何處下手
曰人箇箇有知不成都無知但不能推而致之耳格
物是格物理至徹底處又云致知格物只是一事非
是今日格物明日又致知格物以理言致知以心言
(恪)
先生教郭曰為學切湏收斂端嚴就自家身心上做工
夫自然有所得(恪)
與馮德貞說為己為人曰若不為己看做甚事都只是
為别人雖做得好亦不關已自家去從師也不是要
理會身已自家去取友也不是要理會身已只是漫
恁地只是要人說道也曾如此要人說道好自家又
識得甚麽人自家又有幾箇朋友這都是徒然說道
看道理不曾著自家身已知何會曉得世上如此為
學者多只看為己底是如何他直是苦切事事都是
自家合做底事如此方可不如此定是不可今有人
苦學者他因甚恁地苦只為見這物事是自家合做
底事如人喫飯是自家肚飢定是要喫又如人做家
主要錢使在外面百方做計壹錢也要將歸這是為
甚如此只為自家身上事若如此為學如何會無所
得(賀孫)
余國秀問治心修身之要以為雖知事理之當為而念
慮之間多與日間所講論相違曰且旋恁地做去只
是如今且說箇熟字這熟字如何便得到這地位到
得熟地位自有忽然不可知處不是被你硬要得直
是不知不覺得如此(賀孫)
國秀問向曾問身心性情之德蒙批誨(云云)宋傑竊於
自己省騐見得此心未發時其仁義禮智之體渾然
未有區别於此敬而無失則發而為惻隠羞惡辭遜
是非之情自有條理而不亂如此體認不知是否曰
未湏說那敬而無失與未有區别及自有條理而不
亂在且要識認得這身心性情之德是甚底模樣說
未有區别亦如何得雖是未發時無所分别然亦不
可不有所分别盖仁自有一箇仁底模樣物事在内
義自有箇義底模樣物事在内禮智皆然今要就發
處認得在裏面物事是甚模樣故發而為惻隠必要
認得惻隠之根在裏面是甚底物事發而為羞惡必
要認得羞惡之根在裏面是甚底物事禮智亦如之
譬如木有四枝雖只一箇大根然必有四根一枝必
有一根也又問宋傑尋常覺得資質昏愚但持敬則
此心虚静覺得好若敬心稍不存則裏面固是昏雜
而發於外亦鶻突所以專於敬而無失上用功曰這
裏未消說敬與不敬在盖敬是第二節事而今便把
来夹雜說則鶻突了愈難理會且只要識得那一是
一二是二便是虚静也要識得這物事不虚静也要
識得這物事如未識得這物事時則所謂虚静亦是
箇黑底虚静不是白底虚静而今須是要打破那黑
底虚静換做箇白淨底虚静則八窗玲瓏無不融通
不然則守定那裏底虚静終身黑淬淬地莫之通曉
也(燾)
問先生答余國秀云須理會得其性情之德曰須知那
箇是仁義禮智之性那箇是惻隠羞惡恭敬是非之
情始得問且如與人相揖便要知得禮數合當如此
不然則行矣而不著習矣而不察曰常常恁地覺得
則所行也不會大段差舛(胡泳)
用之舉似先生向日曾答蔡文書承喻以禮為先之說
又似識造化之云不免倚於一物未知親切工夫耳
大抵濓溪說得的當通書中數數拈出幾字要當如
此瞥地即自然有箇省力處無規矩中却有規矩未
造化時已有造化此意如何曰幾箇要得且於日用
處省察善便存放這裏惡便去而不為便是自家切
已處古人禮儀都是自少理會了只如今人低躬唱
喏自然習慣今既不可考而今人去理會合下便别
將做一個大頭項又不道且理會切身處直是要理
會古人因革一副當將許多精神都枉耗了元未切
自家身已在又曰只有大學教人致知格物底便是
就這處理會到意誠心正處展開去自然大若便要
去理會甚造化先將這心弄得大了少間都沒物事
說得滿(賀孫)
林仲參問下學之要受用處曰潑底椅桌在屋下坐便
是受用若貪慕外面高山曲水便不是受用底舉詩
云貧家淨掃地貧女好梳頭下士晚聞道聊以拙自
修前人只恁地說了(銖)
劉淮求教曰某無别法只是將聖賢之書虚心下氣以
讀之且看這箇是那箇不是待得一回推出一回新
便是進處不然只是外面事只管做出去不見裏滋
味如何責得他
趙恭父再見問别後所讀書如何曰近覺得意思却不
甚廹切曰若只恁地據見定做工夫却又有苟且之
病去曰安敢苟且曰既不廹切便相將向這邊来又
不可不察又問切已工夫如何愈見得已私難勝曰
這箇也不須苦苦與他為敵但纔覺得此心随這物
事去便與他喚回来便都沒事
謂南城熊曰聖賢語言只似常俗人說話如今須是把
得聖賢言語湊得成常俗言語方是不要引東引西
若說這句未通又引那句終久兩下都理會不得若
這句已通次第到那句自解通(銖)
看文字不可過於疎亦不可過於密如陳德本有過於
疎之病楊志仁有過於密之病盖太謹密則少間看
道理從那窮處去更插不入不若且放下放開闊看
(燾)
器之看文字見得快叔蒙亦看得好與前不同(賀孫)
許敬之侍教屢與言不合曰學未曉理亦無害說經未
得其意亦無害且須静聽說話尋其語脉是如何一
向強辯全不聽所說胷中殊無主宰少間只成箇狂
妄人去(淳)
純叟問方讀書時覺得無静底工夫湏有讀書之時有
虚静之時曰某舊見李先生嘗教令静坐後来看得
不然只是一箇敬字好方無事時敬於自持(凡心不可放入)
(無何有之鄉湏收斂在此)及應事時敬於應事讀書時敬於讀書
便自然該貫動静心無時不存(德明)
先生見劉淳叟閉目坐曰淳叟待要遺物物本不可遺
(大雅)
坐間有及劉淳叟事曰不意其變常至此某向往奏事
時来相見極口說陸子静之學大謬某因詰之云若
子静學術自當付之公論公如何得如此說他此亦
見他質薄處然其初間深信之畢竟自家喚做不知
人(賀孫)
辨姦論謂事之不近人情者鮮不為大姦慝每常嫌此
句過當今見得亦有此樣人某向年過江西與子夀
對語而劉淳叟堯夫獨去後面角頭坐都不管學道
家打坐被某罵云便是某與陸文言不足聽亦有數
年之長何故恁地作怪(義剛)
因論劉淳叟事云添差倅亦可以為論治三吏事云漕
自来為之亦好不然委别了事人淳叟自為太掀揭
故生事因論今趙帥可語鹽弊何不一言云某如何
敢與大率以沉審為是出位為戒(振)
陳寅仲問劉淳叟曰劉淳叟方其做工夫時也過於陳
正已及其狼狽也甚於陳正已陳正已輕薄向到那
裏覺得他意思大段輕薄每事只說道他底是他資
質本自勞攘後来又去合那陳同父兼是伯恭教他
時只是教他權數了伯恭教人不知是怎生地至此
笑云向前見他門人有箇祭文云其有能底則教他
立功名作文章其無能底便語他正心誠意(義剛)
先生說陳正已薛象先喜之者何事賀孫云想是喜其
有才汪長孺謂併無其才全做事不成曰叔權謂長
孺他日觀氣質之變以騐進道之淺深此說最好大
凡人須是子細沉静大學謂知止而後有定定而後
能静静而後能安安而後能慮慮而後能得如一件
物事自家知得未曾到這裏所見未曾定以無定之
見遂要決斷此事如何斷得盡一件物事有長有短
自家須實見得他那處是長那處是短如今便一定
把著他短處便一齊沒他長處若只如此少間一齊
不通禮記云疑事毋質直而勿有看古人都是恁地
不敢草草周先生所以有主静之說如蒙艮二卦皆
有静止之體洪範五事聽曰聰聰作謀謀属金金有
静密意思人之為謀亦欲静密貎曰恭恭作肅肅屬
水水有細潤意思人之舉動亦欲細潤聖人所以為
聖人只是動静不失其時時止則止時行則行聖人
這般所在直是則得好自家先恁地浮躁如何要發
得中節做事便事事做不成說人則不曾說得著實
又曰老子之術自有退後一著事也不攙前去做說
也不曾說將出但任爾做得狼狽了自家徐出以應
之如人當紛争之際自去僻静處坐任其如何彼之
利害長短一一都冷看破了從旁下一著定是的當
此固是不好底術數然較之今者浮躁胡說亂道底
人彼又較勝因舉老子語豫兮若冬涉川猶兮若畏
四鄰儼若客渙若冰將釋子房深於老子之學曹參
學之有體而無用(賀孫)
問姜叔權自言終日無思慮有寂然不動之意德輔疑
其已至曰且問他還能感而遂通天下之故否須是
窮理若只如此則不須說格物致知問如此則叔權
之静未是至曰固是(德輔)
戴明伯請教曰且將一件書讀聖人之言即聖人之心
聖人之心即天下之理且逐段看令分曉一段分曉
又看一段如此至一二十段亦未解便見箇道理但
如此心平氣定不東馳西騖則道理自逐旋分明去
得自家心上一病便是一箇道理明也道理固是自
家本有但如今隔一隔了須逐旋揩磨呼喚得歸然
無一喚便見之理如金溪只要自得若自得底是固
善若自得底非却如何不若且虚心讀書讀書切不
可自謂理會得了便理會得且只做理會不得某見
說不會底便有長進不長進者多是自謂已理會得
了底如此則非特終身不長進便假如釋氏三生十
六劫也終理會不得又云此心先錯用向東去及至
喚回西邊又也只是那向東底心但只捩轉些頓放
元不曾改換有一學者先佞佛日逐念金剛大悲呪
不停口後来雖不念佛来誦大學論孟却依舊趕徧
數荒荒忙忙誦過此亦只是將念大悲呪時意思移
来念儒書爾(必大)
括蒼徐元明(名琳)鄭子上同見先生說博學而詳說之將
以反說約也今江西諸人之學只是要約更不務博
本来雖有些好處臨事盡是鑿空杜撰至於吕子約
又一向務博而不能反約讀得書多左牽右撰横說
直說皆是此理只是不潔净不切要有牽合無謂處
沈叔晦不讀書不教人只是所守者淺狭只有些子
道理便守定了亦不博之弊(璘)
陸深甫問為學次序曰公家庭尊長平日所以教公者
如何陸云刪定叔祖所以見教者謂此心本無虧欠
人須見得此心方可為學曰此心固是無虧欠然須
是事事做得是方無虧欠若只說道本無虧欠只見
得這箇便了豈有是理因說江西學者自以為得陸
刪定之學便高談大論略無忌憚忽一日自以為悟
道明日與人飲酒如法罵人某謂賈誼云秦二世今
日即位而明日射人今江西學者乃今日悟道而明
日罵人不知所悟者果何道哉(時舉)
包顯道書来言自壬子九月一省之後(云云)先生謂顯
道曰人心存亡之決只在出入息之間豈有截自今
日今時便鬼亂已後便悄悄之理聖賢之學是掯掯
定定做不知不覺自然做得徹若如所言則是聖賢
修為講學都不須得只等得一旦恍然悟去如此者
起人僥倖之心(義剛)
看孫吉甫書見得是要做文字底氣習且如兩漢晉宋
隋唐風俗何嘗有箇人要如此變来只是其風俗之
變滚来滚去自然如此漢末名節之極便變作清虚
底道理到得陳隋以後都不理會名節也不理會清
虚只是相與做一般纖艷底文字君臣之間把這文
字做一件大事理會如進士舉是隋煬帝做出来至
唐三百年以至國初皆是崇尚文辭鄭子上問風俗
滚来滚去如何到本朝程先生出来便理會發明得
聖賢道理曰周子二程說得道理如此亦是上面諸
公挪䟎將来當楊劉時只是理會文字到范文正孫
明復石守道李泰伯常夷甫諸人漸漸刊落枝葉務
去理會政事思學問見於用處及胡安定出又教人
作治事齋理會政事漸漸挪得近裏所以周程發明
道理出来非一人之力也(璘)
先生謂杜叔高曰學貴適用
先生謂魯可幾曰事不要察取盡(道夫)
或問徐子顔曰其人有守但未知所見如何(文蔚)
今學者有兩樣意思鈍底又不能得他理會得到得意
思快捷底雖能當下曉得然又恐其不牢固如龔郯
伯理會也快但恐其不牢固(賀孫)
先生問郭廷碩今如何曰也只如舊為學曰賢江西人
樂善者多知學者少又說楊誠齋廉介清潔直是少
謝尚書和易寬厚也煞朴直昔過湘中時曾到謝公
之家頽然在敗屋之下全無一點富貴氣也難得又
曰聞彭子夀造居甚大何必如此又及一二人曰以
此觀謝尚書直是朴實(祖道)
先生問湘鄉舊有從南軒遊者為誰佐對以周奭允升
佐外舅舒誼周臣外舅沒已數歲南軒答其論知言
疑義一書載文集中允升藏修之所正枕江上南軒
題曰漣溪書室鄉曲後學講習其間但允升今病不
能出矣先生曰南軒向在静江曾得書甚稱說允升
所見必别安得其一来次第送少藥物與之(佐)
直卿告先生以趙友裕復有相招之意先生曰看今世
務已自沒可奈何只得隨處與人說得識道理人多
亦是幸事(賀孫)
呂德遠辭云將娶擬某日歸及期其兄云與舍弟商量
了且更承教一月却歸曰公將娶了如何又恁地說
此大事不可恁地宅中想都安排了須在等待不可
如此了即日歸(義剛)
季繹勸蔡季通酒止其泉南之行蔡決於先生先生笑
而不答良久云身勞而心安者為之利少而義多者
為之(人傑廣錄云或有所欲為謀於先生曰心佚而身勞為之利少而義多為之)
先生看糊窗云有些子不齊整便不是他道理朱季繹
云要好看却從外糊直卿云此自欺之端也(賀孫)
朱子語類卷一百二十
