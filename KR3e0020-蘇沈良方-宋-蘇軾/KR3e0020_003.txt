蘇沈良方卷三
宋蘇軾沈括撰
聖散子
昔予覽千金方三建散云於病無所不治而孫思邈特
為著論謂此方用樂節度不近人情至於救急其驗特
異乃知神物效靈不拘常制至理開惑智不能知今予
得聖散子殆此類也自古論病惟傷寒為急表裏虚實
日數證候應汗應下之類差之毫釐輒至不救而用聖
散子者一切不問隂陽二感或男子女人相易狀至危
篤連飲數劑而汗出氣通飲食漸進神宇完復更不用
諸藥連服取差其餘輕者心額微汗正爾無恙藥性小
熱而陽毒發狂之類入口便覺清涼此藥殆不可以常
理而詰也若時疫流行不問老少良賤平旦輒煮一釡
各飲一盞則時氣不入平居無事空腹一服則飲食快
美百疾不生真濟世衛家之寳也其方不知所從出而
故人巢君榖世寳之以治此疾百不失一余既得之謫
居黃州連歲大疫所全活者不可勝數此方指松江水
為誓盟不得傳人余竊隘之乃以傳蘄水龐君安得龐
以醫聞於世又善著書故以授之且使巢君名與此方
同不朽也主疾功效非一去春杭州民病得此藥全
活者不可勝數所用皆中下品藥略計每千錢即得千
服所濟已及千人由此積之其利甚溥凡人欲施惠而
力能自辦者猶有所止若合衆力則人有善利其行可
久今募信士就楞嚴院修製自立春後起施直至來年
春夏之交有入名者徑以施送本院昔薄拘羅尊者以
訶棃勤施一病比丘故獲報身身常無衆疾施無多寡
隨力助緣疾病必相扶持功德豈有限量仁者惻隠當
崇善因(陳無擇三因方云此藥似治寒疫因東坡作序天下通行辛未年永嘉瘟疫被害者不可勝數)
(蓋寒疫流行其藥偶中抑未知方土有所偏宜未可考也東坡便謂與三建散同類一切不問似太不近人情)
(夫寒疫亦自能發狂蓋隂能發躁陽能發厥物極則反理之常然不可不知今錄以備療寒疫用者宜審究其)
(寒温二疫無使偏奏也)
聖散子方
草荳䓻(去皮麫裹炮一箇)木猪苓(去皮)石菖蒲高良薑
獨活(去蘆頭)附子(炮製去皮臍)麻黃(去根)厚朴(去皮薑汁)
(炒)藁本(去瓤土炒)芍藥枳殼(去瓤麫炒)柴胡澤瀉
白术細辛防風(去蘆頭)藿香半夏(薑汁製)
茯苓(各半兩)甘草(炙一兩)
右剉碎如麻荳大每服五錢清水一鍾半煮取八
分去滓熱服餘滓兩服合為一服重煎空心服下
小柴胡湯
治解傷寒諸症
柴胡(二兩)黃芩人參甘草(炙)生薑(各三錢)半
夏(湯洗一兩半)大棗(十二枚破)
右剉如麻荳大以水三升煮取一升半去滓再煎
取丸温服日三服此古法也今可作粗散每服三
錢棗三枚薑三片水一盞半煎至八分温服氣實
疾勢盛者加至四五錢不妨並去滓此張仲景方
余以今秤量改其分劑孫兆更名黃龍湯近歲此
藥大行患傷寒不問隂陽表裏皆令服之此甚誤
也此藥治傷寒雖主數十證大要其間有五證最
的服之必愈一者身熱心中逆或嘔吐者可服若
因渴飲水而嘔者不可服身體不温熱者不可服
二者寒熱往來者可服三者發潮熱可服四者心
煩脅下滿或渴或不渴皆可服五者傷寒已瘥後
更發熱者可服此五證但有一證更勿疑便可服
服之必瘥若有三兩證以上更的當也其餘證候
須子細詳論及脉候相當方可用蓋世人但知小
柴胡治傷寒不問何證便服不徒無效兼有所害
故備論於此使人了然易曉本方更有加減法雖
不在此五證内用之亦屢效今亦載於此若胸中
煩而不嘔去半夏加人參合前成一兩栝蔞根一
兩若腹中痛者去黃芩加芍藥三分此一證最有
驗常時腹痛亦療若脅下痞鞭去大棗加牡蠣一
兩若心下悸小便不利去黃芩加茯苓一兩若不
渴外有微熱者去人參加桂三分温服微汗愈若
咳去人參大棗生薑加五味子半兩乾薑半兩元
祐二年時行無少長皆咳服此皆愈
麻黃丸
治傷寒解表止頭痛兼治破傷風及一切諸風
麻黃(六兩去節沸湯泡去黃水焙乾)烏頭(水浸三日頻換水去皮乾炮去臍)天
南星(别擣)半夏(湯洗七遍)石膏(泥裹火燒通赤研以上各四兩)白
芷(三兩)甘草(一兩炙)龍腦(半兩只用樟木龍腦但要發散不必南番龍腦)
麝香(一分)
右為末水煮天南星為丸如小彈子大每服一丸
葱茶或茶酒嚼下薄荷亦得連二三服此本余家
白龍丸已編入靈苑後又加麻黃作六兩寒水石
用石膏末為衣治傷寒至佳小小傷寒服之立瘥
解表藥中此尤神速
治暑暍逡廵悶絶不救者
道上熟土大蒜
右各等多少爛研冷水和去滓飲之即瘥此方在
徐州沛縣城門上板書揭之不知何人所施治暑
傷肌膚多瘡爛或因搔成瘡者林才中嘗暑中臥
病肌膚多瘡爛汁出有一乳姥曰此易愈取乾壁
土揉細末傅之隨手即瘥
木香丸
治瘴
鷄心檳榔陳橘皮(去白兩各二)青木香大附子
人參厚朴官桂(去無味者)羌活荆三稄濁活
乾薑(炮)甘草(炙)芎藭川大黃(剉微炒)芍藥
(各半兩)牽牛子(一斤淘去浮者揩栻熟擣取末四兩餘滓不用)肉荳䓻(六枚)
(去殼止瀉方用)
右十五味為末磁器盛之密封臨服用牽牛末二
兩藥末一兩同研令勻煉蜜為丸如桐子大心腹
脹滿一切風勞冷氣臍下刺痛口吐清水白沫醋
心痃癖氣塊男子腎臟風毒攻刺四體及陽毒脚
氣目昏頭痛心間嘔逆及兩脅堅滿不消臥時橘
皮湯下三十丸以利為度此後每夜二十丸女人
血痢下血刺痛積年血塊胃口逆手足心煩熱不
思飲食薑湯下三十丸取利每夜更服二十丸小
兒五歲已上疳氣腹脹氣喘空心温湯下五七丸
小者減丸數服凡胸腹飽悶不消脾泄不止臨臥
温酒下取利食毒癰疽發背山嵐瘴氣纔覺頭痛
背膊拘緊便宜服之快利為度常服可以不染瘴
疾凡瘴疾皆因脾胃實熱所致常以涼藥解膈上
壅熱并以此藥通利彌善此丸本治嵐瘴及瘟瘧
大效李校理敦裕嘗為傳刻石於大庾嶺蒙效者
不可勝數余伯氏任閩中嘗擁兵捕山宼過漳浦
軍人皆感瘧用此治之應時患愈余在江南時值
歲發瘧以此藥濟人其效如神皆以得快利為度
又記凡久瘧服藥訖乃炙氣海百壯又炙中脘三
十壯尤善
枳殼湯
治傷寒痞氣胸滿欲死者
桔梗枳殼(炙去瓤各一兩)
右細剉如末荳大用水一升半煎減半去滓分二
服傷寒下早則氣上膨胷世俗即謂之結胷多更
用巴荳粉霜膩粉下之下之十有七八死此蓋瀉
其下焦下焦虚則氣愈上攻胷膈多致不救凡胷
脹病只可瀉膈若按之堅硬而痛此是結胷如胷
有水須用大黃甘遂輩下之陷胷丸之類是也若
按之不甚硬亦不甚痛此名痞氣正虚氣熱鼔脹
只可用黃芩黃連大黃之類化之嘗有人患胷脹
已危困作結胷痞氣治皆不瘥史大夫以此湯飲
之下黃水一升遂瘥余得此法用之如神若是痞
氣莫不應手而消凡傷寒胷脹勿問結胷痞氣但
先投此藥若不瘥然後别下藥緣此湯但行氣下
膈耳無他損又西晉崔行功方傷寒或下或不下
心中結滿胷脅痞塞氣急厥逆欲絶心胷高起手
不能近二三日輒死用瀉心大小陷胷湯皆不瘥
此當是下後虚逆氣已不理而毒復上攻氣毒相
摶結於胷中氣毒相激故致此病療之當用加減
理中丸先理其氣次療諸疾
加减理中丸
人參白术茯苓甘草(炙兩各二)乾薑(炮一兩半)
枳實(十六片麫炒或炙)
右為末蜜丸彈子大一丸不效再服余時用此神
速下喉氣即相接續復與之不過五六彈丸胷中
谿然矣渴者更加栝藪二兩下痢者加牡蠣二兩
余以告領軍韓康伯右衛毛仲祖光禄王道預臺
郎顧君苖著作殷仲堪並悉用之咸歎其應速於
時枳實乃為之貴緣此病由毒攻於内多類少隂
泄痢之後理應痞結雖已泄痢毒尚未除毒與氣
争凝結於胷時或不痢而毒已入於胃胃中不通
毒必上衝或氣先不理或上焦痰實共相衝結復
成此患大抵毒之與氣相干不宣關津壅遏塗徑
不通故瀉心療滿而不療氣雖復服之其瘥莫由
療毒氣結莫過理中丸解毒通氣痞自消釋然乾
薑性熱故減其分茯苓通津栝&KR0803;除渴牡蠣止痢
謹審其宜無不得矣家人黃珍者得病如上其弟
扶就叔尚書乞藥余曰可與理中丸坐中數客皆
疑不可余自決於箱中取一彈丸與之竺法太調
余曰此人不活君微有緣矣與時合暝許比至三
籌扶又來便叩頭自搏四坐愕然謂其更劇叔問
何如扶答向藥一服便覺大佳更復乞耳余謂竺
法太曰上人不憂作緣但恐夜更來乞失人眠耳
果爾如何余復與數彈丸明日便愈叔遂至今用
之護軍司馬劉元寳妾病亦如此叔復與之二丸
服盡便瘥叔以此施之遂多蒙救濟傷寒難療故
詳記焉此行功自叙也余以此丸與枳殼湯兼服
理無不驗理中丸所用枳實只是枳殼古人只謂
之枳實後人方别出枳實一條
五積散
蒼术(二十兩)桔梗(十兩)陳橘皮(六兩)白芷甘草(各三)
(兩)當歸(二兩)川芎(一兩半)芍藥白茯苓半夏
(湯洗兩各一)麻黃(春夏二兩秋冬三兩)乾薑(春夏一兩半秋冬二兩)枳
殼(麩炒去瓤四兩擣以下三物可别)肉桂(春夏三兩秋冬四兩)厚朴(二兩薑炙)
右前十二味為麄末分六服大鍋内緩火炒令微
赤香熟即止不可過焦取出以淨紙藉板牀上令
冷入後三物和之為丸每服三錢加薑棗煎至六
分去滓服傷寒手足逆冷虚汗不止脈沈細面青
嘔逆加順元散一錢同煎熱服産婦陣疎難産經
兩三日不生胎死腹中或産母氣乏委頓産道乾
濕加順元散水七分酒三分煎相繼兩服氣血内
和即産胎死者不過三服當下其順元散多量産
母虚實傷寒發熱脅内寒者加䓤白二寸豉七粒
同煎相繼三兩服當以汗解
順元散
烏頭(二兩)附子(炮)天南星(炮兩各一)木香(半兩)
右余叔祖得此方於民家故吳中至今謂之沈氏
五積散大抵此散能温裏外但内外感寒脈遲細
沉伏手足冷毛髮恂憟傷寒裏證之類大啜三兩
杯當手足温或汗乃愈今世名醫多用此散治氣
極效和一切氣通血絡無出此藥人病脾瘧用紫
金丸逐下乃服此散數服多愈
紫金丹
硫黃鍼沙(各三錢)鐵粉膩粉(各五錢)
四味炒為末粟米飯丸如彈子大乳香湯下一丸
氣實服一丸半至二丸
七棗散
治脾寒瘧疾
川烏頭大者一箇炮良久移一處再炮凡七處炮
滿去皮臍為細末都作一服用大棗七箇生薑十
片葱白七寸水一碗同煎至一盞疾發前先食棗
次温服只一服瘥元祐二年兩浙瘧疾盛作常州
李使君舉家病瘧甚久萬端醫禁不效遇客傳此
方一家服之皆一服瘥又長興賈耘老傳一方與
此方同只烏頭不炮却用沸湯泡以物蓋之候温
更泡滿十四遍去皮切焙乾依上法作一服耘老
云施此藥三十年治千餘人皆一服瘥
葱熨法
治氣虚陽脱體冷無脈氣息欲絶不省人及傷寒隂厥
百藥不效者
右以葱用索纏如盞許大切去根及葉惟存白長
二寸許如大餅餤先以火脅一面令通熱又勿令
灼人乃以熱處搭病人臍連臍下其上以熨斗滿
貯火熨之令葱餅中熱氣鬱入肌肉中須預作三
四餅一餅壞不可熨又易一餅良久病人當漸醒
手足温有汗即瘥更服四逆湯輩温其内萬萬無
憂余伯兄病傷寒冥昧不知人事八日四體堅冷
如石藥不可復入用此遂瘥集賢校理胡完夫用
此方拯人之危不可勝數
金液丹(案原方缺今從王衮博濟方補入)
硫黃十兩精瑩者研碎入罐子及八分為度勿大
滿石龍芮兩握(又云狗蹏草一握)水鑑草兩握稻田中生
一莖四花如田字亦名水田草獨莖生以黃土一
掬同擣為泥只用益母草井泥擣亦得
右固濟藥罐子約厚半寸置平地以瓦片覆罐口
四面炭五斤擁定以熱火一片自上燃之候罐子
九分赤口縫有碧焰急退火以濕灰三斗覆至冷
剖罐取藥削去沈㡳滓濁准前再煆通五煆為足
藥如熟鷄卵氣并取罐埋潤地一夜又以水煮半
日取藥柳木槌研頓滴水候揚之無滓更研令乾
每藥一兩用蒸餅一兩化同𢷬丸之暴乾金液丹
舊方主病甚多大抵治氣羸凡久疾虚困久吐痢
不瘥老人臟秘傷寒脈微隂厥之類皆氣羸所致
服此多瘥大人數十丸至百丸小兒以意裁度多
少皆粥飲下羸甚者化灌之小兒久吐痢垂困藥
乳皆不入委頓待盡者併與數十丸往往自死得
生少與即無益余親見小兒吐痢極已氣絶棄之
在地知其不救試漫與服之復活者數人
蘇沈良方卷三
