蘇沈良方卷七
宋蘇軾沈括撰
小還丹
治背疽癰癤一切膿腫
膩粉水銀硫黃(同研分各一)大巴荳肉(四十箇)
右將巴荳單覆排銚底以三物按上巴荳令平以
瓷蓋蓋之四面濕紙封慎勿令氣洩炭火四兩緩
緩燒時于水中蘸銚底少時又燒頻蘸為善其盞
上底内滴水一點如大荳乾則復滴以三滴乾為
度候冷研陳米飲丸作二十三丸熱水吞下疏下
惡物以白粥補之吳中往往用此活人曾無失者
柞葉湯
治發疽
柞木葉(乾)荷葉(乾兩各四)萱草根(乾)甘草節(生)
地榆(各一兩)
右細剉每服半兩水二椀煎去半分二服早晚各
一服二服滓倂煎作一服有膿血在内自大腸下
未成者自消忌一切毒物有瘡者貼後藥
通明牛皮膠(水半升熬令化)黃丹(入膠中煑三五沸各一兩)
右放温冷以鷄羽傅瘡口瘡即斂未成瘡者塗腫
處即内消丞相王荆公疽發背醫攻之皆不效漸
覺昏懵不省人事上元縣朝奉郎梁彦章有藥自
言其效如神荆公服之利下惡物一升許遂瘥乃
以方獻丞相予從丞相得之此藥常人服之並不
疏轉但逐膿血耳
療腫毒癰疽未潰令消已潰令速愈
草烏頭屑水調鷄羽掃腫上有瘡先以膏藥貼定
無令藥著瘡人有病瘡腫甚者塗之坐中便見皮
皺稍稍而消初塗病人覺冷如冰瘡乃不痛
白膏
登州孫醫方善消腫及墜擊所傷
柳白皮(半兩洗隂乾)白蠟(四錢)黃丹(二錢)胡粉當歸
根(各三兩)油(四兩熱三兩八錢)
右先熱油入柳皮候變色去滓入諸藥數攪良久下
治癰疽方
忍冬嫩苖(一握)甘草(半兩生用)
右忍冬爛研同甘草入酒一觔半砂瓶中塞口煮
兩食頃温服予在江西有醫僧鑒清善治發背疽
得其方用老翁鬚余頗神秘之後十年過金陵聞
醫王琪亦善治瘍其方用水楊藤求得觀之乃老
翁鬚也又數年友人王子淵自言得神方嘗活數
人方用大薜荔又過歴陽杜醫者治瘍嘗以二萬
錢活一人用千金藤過宣州寧國尉王子駁𫝊一
方用金銀花海州士人劉純臣𫝊一方用金釵股
此數君皆自神其術求其草視之蓋一物也余以
本草攷之乃忍冬也古人但為補藥未嘗治疽其
用甘草煮飲之法製方皆同若倉卒求不獲只用
乾葉為散每服三方寸甘草方寸酒煮服之亦可
然不及生者佳忍冬葉尖莖圓生莖葉皆有毛田
野籬落處處有之兩葉對生春夏新葉梢尖而色
嫩綠柔薄秋即堅厚色深而圓得霜則葉卷而色
紫經冬不彫四月開花極芬芳可愛似茉莉瑞香
初色白數日變黃每黃白相間故一名金銀花花
開曳蕊數莖如絲故一名老翁鬚一名金釵股冬
間葉圓厚似薜荔故一名大薜荔可移根庭檻間
以偹急
治癰疽瘍久不合方
僕嘗讀本草露蜂房蛇蜕皮亂髮各燒灰每味取
一錢七酒調服治瘡久不合神騐僕屢試之燒灰
略存性
雲母膏
雲母(光明者薄揭先煮)硝石(研)甘草(各四兩)槐枝柏
葉(近道者不堪)柳枝桑白皮(各二兩)陳橘皮(一兩)桔
梗防風桂心蒼术菖蒲黃芩高良薑
柴胡厚朴人參芍藥胡椒子龍腦
白芷白芨白斂黃茋芎藭茯苓夜合
花附子(炮上各半兩煎已㕮阻次)松脂當歸木香
麒麟竭没藥麝香乳香(各半兩末已上為)黃丹(十四)
(兩羅)鹽花(五錢)水銀(二兩)
右先煉油令香下雲母良久投附子已上藥候焦
黃住火令冷以緜濾去滓始下末皆須緩火常以
柳木篦攪勿令手濾畢再入鐺中進火下鹽花至
黃丹急攪須臾色變稍益火煎之膏色凝黑少取
滴水上凝結不粘手即下火先炙一磁器令熱傾
藥在内候如人體温以絹袋子盛水銀手彈在膏
上如針頭大以蠟紙封合勿令風乾可三二十年
不損發背先以敗蒲一觔水三升煮三五沸候如
人體温將洗瘡帛拭乾貼藥又以藥一兩分三服
取温酒下未成膿者即差更不作瘡瘰癧骨疽毒
穿至骨者用藥一兩分三服温酒下甚者即下惡
物兼外貼腸癰以藥半兩分五服甘草湯下未成
膿者當時消已有膿者隨藥下膿膿出後每日酒
下五丸桐子大膿止即住服風眼貼兩太陽腎癰
并傷折痛不可忍者酒下半兩老少更以意加減
五日一服取盡外貼包裹當時止痛箭頭在肉者
外貼每日食少爛菉豆箭頭自出虎豹所傷先以
甘草湯洗後貼每日一換不遇三貼蛇狗傷生油
下十丸桐子大仍外貼難産三日不生者温酒下
一分便下血暈欲死以薑汁和小便半升温酒下
十丸桐子大死者復生胎死在腹以榆白湯下半
兩便生小腸氣茴香湯下一分每日一服血氣當
歸酒下一分每日一服中毒温酒洗汗襪汁每日
一服吐瀉出惡物為度一切癰疽瘡癰蟲虺所傷
並外貼忌羊肉
國史補言有白岑者療發背甚驗為淮南節度使
高適脅取其方然不甚效岑後至九江為虎食驛
吏于囊中得其真方太原王昇之寫以𫝊布後魯
國孔南得岑方為王𫝊號靈方今具于後(案原方傳寫缺)
吕君子西華洛陽人孤貧無家著作郎韋顒與其
先有舊以其子妻之應秀才五舉不第與同志張
元伯入王屋山時莫知者俄西華疽發背膿血被
身筋骨俱見告元伯曰吾將死矣幸扶至水傍俟
天命而已元伯無可奈何因從其言露卧數宿忽
有一胡僧振錫而至視其瘡曰膜尚完可治也乃
出合中藥塗于軟帛上貼四五日生肌八九日肉
乃平飲膳如故僧云吾將去他時慮發此疾無藥
療因示其方約令秘之西華頓首曰微吾師遺骸
丘畝矣雖力未能報願少伸區區可遽言别乎僧
曰始以君病而來今愈吾去矣安用報為乃去數
步之間不復見西華歸以事白韋韋因請其方西
華不與韋知其終不可得乃白于攷功裴輝卿員
外請以名第啗而取之裴如其言西華對曰愚修
文以求名不沽方以求進竟下第而返後河南尹
聞之謂韋曰有一計取之韋曰何計曰陷于法禁
免其罪而購之逾月果罹其罪獄成引決親喻之
令出其所秘方可以免雪西華守死無求免之色
尹無奈何乃釋之西華知失攷功之旨又見薄于
外舅雖苦日甚而文趣轉疎如是經五稔見黜于
春官乃罷去薄遊梁宋間值姨弟李潛尉封丘淹
延半歲以酒食過量疽復發既篤欲以前方療之
懼人知之憂疑阻喪久不能決潛知意乃喻之曰
聞兄神授名方今病亟矣奈何懼潛見方之故忍
死而不治豈保生承繼之意耶西華不得已乃口
授之潛欲審其意皆三反而復之及藥成潛親傅
之尋疾平乃遊荆蠻不知所之潛于是手疏五十
本遍遺親識以矯西華之僻前潤州金壇縣尉得
其方嘗遊西蜀活將死者五六人每欲𫝊其事貼
于後以家故行役未諧此意貞元十年冬十月偶
于秋浦與霍愿同詣周南宅夜話既久言及方書
遂授之于周南令志之
方曰此發背者自内而出外者也熱毒中膈上下不以
蒸背上虚處先三五日隱脉妨悶積漸成腫治出皮膚
結聚成膿也其方如後(案此節文義不甚可觧疑有錯落)
白麥飯石(色黃類麥飯者尤佳炭火燒取出醋中浸十遍)白斂末鹿角
(二三寸截之不用自脱者元帶腦骨者炭火燒煙盡為度杵為末各等分)
右並搗細末取多年米醋于銚中煎並令魚眼沸
即下前件藥末調如稀餳以篦子塗傅腫上只當
瘡頭留一指面地勿令合以出熱氣如未膿當内
消若已作頭當撮小若日久瘡甚肌肉損爛筋骨
出露即布上塗藥貼之瘡上乾即再換但以膈中
不穴無不差瘡切忌手按宜慎之劉夢得傳信方
亦有不及如此之備
小硃散
治癮疹久不瘥每發或先心腹痛痰噦麻痺筋脉不仁
成塊赤土(有沙石者不可用)當歸(各等分)
右冷酒調下二錢日三服兼用塗藥
護火草(大葉者又名景天)生薑(和皮不洗等分研)鹽(量多少)
右塗摩痒處如遍身癮疹塗發甚處餘處自消
治發瘡疹不透虚伏危困者
以人牙齒三五枚炙令黃為末乳香湯調下余目
見兩人用之皆一服瘥一方燒過温酒下亦可服
訖片時瘡便透
柴胡湯
治瘰&KR0659;
柴胡荆芥穗秦芁知母當歸官桂藿
香甘松敗龜(醋炙)川烏頭地骨皮白膠香
白芍葯(以上各半兩)京芎藭(一兩)苧根(濕秤二兩碎剉)
右藥並淨洗曝乾搗羅為末每服二錢水一盞入
薑三片大棗一箇同煎七分去滓服早午食後夜
睡各一服三服滓又煎一服忌一切魚麫等毒仍
忌房事不善忌口及諸事者服此藥無騐又用貼
瘡藥石行根不以多少為細末用蜜調如膏藥用
貼瘡口兩三日一看頻易之此二方得于華亭陶
中夫宰君中夫先得柴胡一方用之如神又于里
巷醫處得此貼藥方相須暝若神契中夫在華亭
半年之間治二十餘人皆愈此予寓秀州所目見
者
又方
取鯽魚長三寸者去腸以和皮巴豆填滿腹麻皮
纏以一束稈草燒烟盡研硬米粥丸菉豆大粟飲
下一丸未利加一丸以利為度每日以此為凖常
令小利盡劑乃安甚者破者效尤速忌猪肉動風
物
祛風丸
治風毒瘰癧
皂莢(三十枚十枚火燒過十枚塗酥炙去皮子十枚水浸槌去滓)何首烏(蒸)
乾薄荷元參(各四兩)精羊肉(半斤)
右以皂莢水煮肉使爛細研和藥為丸梧桐子大
每服二十丸空心温酒下薄荷湯亦可伯父吏部
病瘰癧百療不差得此乃愈梁氏老嫗頷下有瘡
如垂囊閩僧嘉履病瘰癧服之皆半月愈此皆予
目擊者
地骨散
治惡瘡
地骨皮一物先刮去浮皮别收之次取浮皮下二
白粉為細散其白粉下堅赤皮細剉與浮皮一處
為麄末麄末細散各貯之每用麄皮一合許煎濃
汁乘熱洗瘡直候藥湯冷以軟緜裛乾乃用細散
傅之每日洗貼一次以差為期梓州路轉運判官
張君曾當胸下銳骨端隱隱微痛後月餘漸有小
瘰子如豆粒久之愈大如栗遂潰膿成瘡痛楚不
可卧每夜倚物而坐至曉如此三年不瘥國醫仇
鼎沈遇明輩治之都不驗後赴梓州行次華隂道
中有舊相識華山道士武元亨來迎就客亭中見
之元亨首問胸瘡如何張答以未瘥元亨曰嘗得
一藥效驗無此久欲寄去不值便入聞當道過華
隂特來此奉候已數日今日方欲還山而公適至
殆此疾當瘥矣遂手授此方張如法用之始用藥
洗極覺暢適異常淋至夜深方用散傅瘡遂不痛
是夜得睡至曉自此每夜一次洗貼瘡不復痛矣
然尚未歛間或一夜不洗貼則復發痛自此用之
便不敢闕凡四個月瘡雖尚在而起居飲食如常
一旦瘡忽痛通夕不寢淋之亦痛不止使人視之
瘡中一肉夥如石榴子痛已漸定數日間瘡口肉
已合自此遂瘥太學博士馬君希孟之弟亦嘗患
瘡于胸腹間久不瘥瘡透腹見膜醫皆閣手得此
散用之即瘥揚州士人李君在太學手掌心生一
瘡日久掌穿透惟有筋骨謁假歸廣陵值張梓州
得方服之遂瘥此藥暫用未差切不可住要在勤
志不怠乃見竒驗小疔瘡腫疼痛只以枸把根生
剉煎濃汁熱淋亦效
治癩方
苦胡麻(半升别擣)天麻(二兩)乳香(三分)
右荆芥蠟茶下三錢忌鹽酒房事動風物凡一百
二十日服半月後兩腰眼炙十四狀此丞相長安
公家方醫人無數若頭面四體風瘡腫痒多汁者
只七八服即瘥予親試之
治遠年裏外臁瘡不差者
㯽榔乾猪糞(燒成性各半兩)龍骨(八分)水銀粉(少許)
右三物為細末入水銀粉研勻先以鹽水洗瘡熟
絹裛乾以生油調藥如膏貼瘡三日一易三五易
定瘥忌食無鱗魚鮓熱麫凡脛内外瘡世謂裏外
臁瘡最難得藥此方併前治小腸氣方本建安軍
人吳美者後美犯偽印坐死司理參軍王炳之憐
其曉事常加存恤其人臨刑泣念曰生平有兩方
治疾如神賞賣以自給可惜死而不𫝊遂以獻炳
之屢用有驗予就炳之求得之(許孫二真人方用定粉不用水銀粉)
(夏子益方多地骨皮一味并用地骨皮煎湯洗)
火府丹
治下疰腳瘡
甘遂(肥實連珠者一兩薄切疏布囊盛)芎藭(一塊剉如豆)
右以紙籠香罏令至密不漏烟頂留一竅懸甘遂
囊于竅間其下燒芎藭一塊令烟熏甘遂燒過更
燃一塊芎藭盡取甘遂為末三十歲以上氣盛者
滿三錢虚者平二錢半羯羊腎一對㓟開勻分藥
末在内淨麻纏定炭火炙熟無令焦臨卧爛嚼温
酒下隨人酒量能飲一斗者可飲五升以高物支
起雙腳一服即瘥
療久瘡
右用猪筒骨中隨以膩粉和為劑復納骨中泥裏
火煨香熟出先以温鹽水浴瘡乃傅之臨安陳令
𫝊極妙
治瘡疥甚者
草烏頭(一兩每箇四破之)大豆(一兩半)
右同入沙缾煮極爛每服一片豆少許空腹下予
兄子病瘡偏體拘攣立不可卧卧不可起服此即
瘥
治隂瘡痒痛出水久不瘥
銅錢(百枚)烏梅(七枚)鹽(二錢)
右水一椀半煎至一椀熱洗
又方
蠟茶五倍子(等分)膩粉(少許)
右先以漿水蔥椒煎湯洗後傅之未差再為之二
方相須用之無不即驗
治癬久患用之即瘥
决明子(不以多)
右為末加少水銀粉為散先以物擦破癬上以散
傅之立瘥
繫瘤法
右取稻上花蜘蛛十餘箇置桃李枝上候垂絲下
取東邊者撚為線子繫定瘤子七日候換瘤子自
落沈興宗待制家老姥病瘤如掌拳用此法繫之
至三四瘤子遂乾一夜忽失所在天明于枕邊得
之如一乾栗(袁當時方瘤落後以白花蛇頭燒灰和輕粉傅之)
治甲疽弩肉裏甲膿血疼痛不瘥
膽&KR0552;(燒)
右先剔去肉中(案此句下𫝊寫缺)傅藥瘡上縱有弩肉一
傅即乾落
續骨丸
臘月猪脂(五兩)蠟(半斤以二洗煎)鉛丹(羅)自然銅蜜
陀僧(研細兩各四)白&KR0552;(十二兩)麒麟竭没藥乳香
硃砂(細研兩各一)
右新鼎中先鎔猪脂次下蠟出鼎于冷處下蜜陀
僧鉛丹自然銅緩火再煎滴入水中不散更出鼎
于冷處下諸藥用柳篦攪勻瀉入甆盆内不停住
手攪至凝丸如弹丸且用笋皮之類襯之極冷收
凡折傷用一丸入少油火上化開塗傷痛處以油
單護之其甚者以燈心裹木夾之更取一丸分作
小丸熱葱酒下痛即止如藥力盡再覺痛更一服
痛即止骨折者兩上便安牙疼甚者貼之即止此
方小說所載有人遇異人得之予家每合以拯人
無不應驗
神授散
治傷折内外損
川當歸(洗淨别搗)鉛粉(洛粉最上各半兩)硼砂(二錢)
右同研勻細每服二錢濃煎蘇枋汁計調下若損在
腰以上先喫淡麫半椀然後取藥在腰以下即先
服藥後喫麫仍不住呷蘇枋汁更以糯米為粥入
没藥三錢拌和攤在紙上或絹上封褁損處如骨
碎則更須用竹夾定外以紙或衣物包之長安石
使君一日謁尹至闤闠中忽有人呼其姓石顧
之稠人中不及識明日過市復聞其呼顧其人近
在馬後問何以見呼其人曰我無求于人以爾有
難特來救爾昨日何以不應石辭謝之欲下馬與
語其人止之曰市中非下馬之所禠衣領中出一
書授之曰有難則用之稠人中遂引去石歸視之
乃此方也石到京師趨朝立馬右掖門外為他馬
所踢折足墜地又為馬踏手臂折舁至家屢氣絶
急合此藥服旦過半夜痛遂止後手足皆完復石
子為朝官知名關中人往往聞此事熙寧中府界
教保甲時四方館使劉君提舉每有墜馬或擊刺
所傷皆與藥用之即瘥好事者欲其方賂主方者
竊得止有兩物而無當歸湯悉同後予見兩浙提
點刑獄使者云親得其方于石君恐保甲主方者
隱其一味耳
筋斷須續者
旋覆根絞汁以筋相對取汁塗而封之即相續如
故蜀兒如逃走多刻筋以此續之百不失一
治骨鯁或竹木簽刺喉中不下
右臘月取鯇魚膽懸北簷下令乾有鯁即取一皂
角子再以酒一合煎化温啜若得逆便吐骨即隨
出若未吐更飲以吐為度雖鯁在腹中日久疼痛
黃瘦甚者服之皆出若卒求鯇魚不得蠡魚鱖魚
鯽魚皆可然不及鯇魚膽臘月收者最佳常有邏
卒食鷄鯁在腹中常楚痛但食粥每食即如錐刺
如是半年支離幾死杖而後能起與此一服大吐
覺有一物自口出視之乃鷄骨首銳如刺其尾為
飲食所磨瑩滑如珠
治諸鯁
以木炭皮為細末研令極細如無炭皮堅炭亦可
粥飲調下二錢日四五服以鯁下為度此法人家
皆用予在漢東乃目覩其神有劉晦士人鄰家一
兒誤吞一錢以此飲之下一物如大烏梅剖之乃
炭末裹一錢也池州徐使君極寳此方數數用之
未有不效者近歲累有人言得此方之效不復悉
載
火燒瘡方
北夢瑣言記云孫光憲家人作煎餅一婢抱孩子
擁爐不覺落火之上遽以醋泥傅之至曉不痛亦
無瘢痕定知俗說亦不厭多聞
毒蛇所傷方
朝野僉載記用艾炷當囓處炙之引去其毒氣即
瘥其餘惡蟲所螫馬汗入瘡用之亦效
蘇沈良方卷七
