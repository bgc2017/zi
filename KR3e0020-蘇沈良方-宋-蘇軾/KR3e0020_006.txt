蘇沈良方卷六
宋蘇軾沈括撰
四神散
治血氣心腹痛
當歸芍藥川芎(各一兩)乾薑(半兩炮)
右每服二錢煖酒調下予每作以療婦人氣痛常
以一服瘥
千緡湯
急下涎
齊州半夏(七枚炮裂四破之)皂角(去皮炙一寸半)甘草(一寸)生
薑(兩指大)
右同以水一椀煑去半頓服沈待制興宗常病痰
喘不能卧人扶而坐數日矣客有見之者曰我曾
如此得藥一服瘥我以千緡酬之謂之千緡湯可
試為之興宗得湯一啜而愈
白雪丸
治痰壅胷膈嘈逆及頭目昏眩困倦脹痛
天南星(炮)烏頭(炮去皮)白附子(生)半夏(洗兩各二)
滑石(研)石膏(研)龍腦(研)麝香(研分各一)
右麫和為丸極稀為妙如菉豆大每服三十丸薑
蠟茶或薄荷茶下予每遇頭目眩困精神懵冒胷
中痰逆憒憒如中酒則服此藥良久間如搴去重
裘豁然清爽頓覺夷暢食後服為佳
龍膽丸
解暴熱化涎涼膈清頭目
草龍膽白礬(燒沸定各四兩)天南星半夏(各二兩半以水浸切)
(作片用漿水雪水鍾半同煑三五沸焙乾取各秤二兩)
右為末麫糊為丸極稀為妙如桐子大每服三十
丸蠟茶清下食後臨卧服應痰壅膈熱頭目昏重
服之頓清嶺南瘴毒纔覺意思昏悶速服便解咽
喉腫痛口舌生瘡凡上壅熱涎諸證悉可服小兒
尤良
治内障眼本草云熟乾地黃麥門冬車前子相得治
久患内障眼有效屢試之信然其法細擣羅蜜丸如桐
子大每服温酒熟水任下然三藥皆潤難擣旋焙旋擣
和合異常甘香真竒藥也
還睛神明酒
黃連(五兩)石決明草決明硝石生薑石膏
蕤仁秦皮山苿萸當歸黃芩沙參
朴硝甘草(炙)芍藥澤瀉桂心薺子車
前子淡竹葉柏子仁防風川烏頭辛夷
人參川芎白芷瞿麥桃仁(去皮尖雙仁)細
辛地膚子(已上各三兩)龍腦(三錢)丁香(半兩)真珠(生二)
(十五顆)
右㕮咀練囊盛用好酒五斗甕中浸之春秋十四
日夏七日冬二十一日食後服半合勿使醉吐稍
稍增之百日後明目如舊忌熱麫酢葵穢臭五辛
及猪魚雞馬驢肉生冷粘滑入房恚怒大勞大憂
愁大寒熱悉慎之惟不療枯睛損者破但白睛不
枯損服此藥更生瞳子平復如故出五符漢司空
倉元明兩目肓經十五年兩瞳子俱損翳出如雲
赤白膚肉如乳頭服此酒未滿百日兩目還得清
淨夜任針勝如未患時十倍晉大夫于公失明經
十二餘年不辨明夜兩目俱損無瞳子身年七十
服此酒一百日萬病除兩目明見物益明予表親
有病目者服此酒十餘日翳皆消盡
治諸目疾
用盛熱湯酒器銅器尤佳以手掬熨眼眼緊閉勿
開亦勿以手揉眼但掬湯冷即已若有疾一日可
三四為之無疾日一兩次沃令眼明此法最治赤
目及臉眥痒予自十八歲因書小字病目楚痛凡
三十年用此法遂永瘥樞密邵興宗苦目昏用此
法踰年後遂能燈下觀細字大率血得温則榮釋
目全要血養若衝風冒冷歸即沃之極有益于目
點眼熊膽膏
古銅錢(二十一枚完用)菊花(四兩)黃連鬱金黃蘗(各二)
(兩銀以上菊花揉碎黃連以下三物細剉用水二升石器中慢火熬至一升新布濾去滓入後藥)
鉛丹玄精石井泉石龍骨不灰木蕪荑
(去皮)蕤仁(去殼)代赭石(各半兩)滑石烏賊魚骨(去堅)
(處和各一兩中以上細研成膏粉入蜜六兩并前藥汁勻銀器重湯煑六時辰再以新綿絞濾去滓)
(入後藥)硼砂麒麟竭沒藥青鹽銅青(各半兩)
川牙硝(一兩)乳香(一分)麝香生龍腦(各一錢)水
銀粉(二錢)熊膽(半觔)雄雀粉(七粒)碙砂(一錢半)
右竝細研羅過再研如麫入前藥内再用重湯煑
如稀餳如要為丸即便熬可丸即丸如梧桐子大
每用一丸水化竝以銅筯點兩眥此本舒州甘露
山儼長老方治目疾殊聖久患瘀肉瞼爛諸疾點
此無不差者暴赤目風痒只點三兩次即差有人
瘀肉滿眼用此亦消盡清明如未病時熬藥須用
銀器皆須上品藥洗濯揀擇極細方有效
&KR1064;實散
治眼
&KR1064;麻子以柳木製磑子磨之馬尾篩取黃肉其烏
殼棄不用每十兩可得四兩精肉非柳木磑不能
去殼碾為末取豶豬肝薄切裛藥中令相著用緩
火炙肝熟為末臨卧陳米飲調下二錢一法煎釅
酸醋為丸每服二十丸一法取&KR1064;實内囊蒸一次
暴乾為末或散或蜜丸温水下予親家女子兒童
時病翳一目中五翳病十五年治之莫愈醫者皆
以為不可療之疾試用炙肝散十許日一翳消踰
月消盡
治眼齒前日與歐陽叔弼晁無咎張文潛同在戒壇
余病目昏數以熱水洗之文潛曰忌點洗目有病當存
之齒有病當勞之不可同也治目當如治民治齒當如
治軍治民當如曹參之治齊治軍當如商鞅之治秦頗
有理故追錄之
貍鳩丸
治内障青盲翳暈及時暫昏暗一切眼疾
花鳩(一隻去毛腸嘴足炙熟)羊肝(一具炒)細辛防風肉
桂黃連牡蠣甘菊花白蒺藜(各五兩)白茯
苓瞿麥(各四兩)羌活(三兩)蔓菁子(二升蒸三炊)蕤仁
(半升)決明(二合)
右煉蜜丸如桐子大每服二十至三十丸空心日
午臨卧茶酒下半月見效忌房事五辛豬雞魚蒜
楚醫陳中立雙盲數年服此視物依舊
偏頭痛方
裕陵𫝊王荆公偏頭痛方云是禁中祕方用生萊
菔汁一蜆殼仰卧注鼻中左痛注右右痛注左或
兩鼻皆注亦可數十年患皆一注而愈荆公與僕
言已愈數人
硫黃丸
治頭痛
硫黃(二兩細研)硝石(一兩)
右水丸指頭大空心蠟茶嚼下予中表兄病頭風
二十餘年每發頭痛如破數日不食百方不能療
醫田滋見之曰老母病此數十年得一藥遂效就
求得之十丸日服一丸十餘日後滋復來云頭痛
平日食何物即發答云最苦飲酒食魚滋取魚酒
令恣食云服此藥十枚豈復有頭痛耶如其言食
之竟不發自此遂瘥予與滋相識數歲臨别以此
方見遺陳州懷醫有此藥丸如梧桐子大每服十
五丸暑暍懵冒者冰冷水服下咽即豁然清爽傷
冷以沸艾湯下
葫蘆巴散
治氣攻頭痛
葫蘆巴(微炒)三稜(剉醋浸一宿炒乾各一兩)乾薑(炮一分)
右為末每服二錢温生薑湯或酒調下凡氣攻頭
痛一服即瘥萬法不愈頭痛如破者服之即愈尤
利婦人姻家有病瘧差後頭痛號呼十餘日百方
不效用一服如失小小頭痛更捷
治鼻衂
取河陽石炭心如無只用光明者為末新水下立
止又法鼻左衂用緜塞右耳右衂塞左耳神應余
亦曾用之
刺薊散
治鼻衂
大薊根(一兩)相思子(半兩)
右每服十錢水一盞煎至七分去滓放冷服王朝
散女子大衂一日已昏不識人舉家發哭用藥皆
無效有人傳此方一服止
治鼻衂不可止欲絶者
用茅花無即以根代每服一大把剉水兩椀煎濃
汁一椀分二服林次中御史在楚中嘗訪一故人
久之不出或問之云子婦衂血垂盡方救視未及
延客坐中一客云適有藥急令掇茅花一大把煎
濃汁一椀帶囊中取一小紅丸二粒茅花煎湯吞
下一服即瘥而不言其方後有人聞之曰此止是
茅花之功耳試復問之其人大笑曰誠如此紅丸
乃含香硃砂丸恐不信茅花之功以此為記耳予
在鄜延一將官卒病衂甚困以此療之即瘥又徐
德沾教衂者急灸項後髮際兩筋間宛穴中三壯
立定蓋血自此入腦注鼻中常人以線勒頸後尚
可止衂此灸決效無疑
又方用青蒿納鼻中即止
又方治鼻衂久不止昏暈
椶櫚皮(不以多少燒灰)
右隨鼻左右搐之
綠雲膏
治口瘡
黃蘖(半兩)螺子黛(二錢)
右同研如碧玉色臨卧置舌根下一字嚥津無妨
遲明差凡口瘡不可失睡一夜失睡口瘡頓增
灸牙疼法
隨左右所患眉尖微近後骨縫中小舉臂取之當
骨解陷中灸五壯予目覩灸數人皆愈灸畢項大
痛良久乃定永不發予親病齒百方治之皆不驗
用此法灸遂瘥
服松脂法
松脂以真定者為良細布袋盛清水百沸湯煑浮
水面者以新竹罩籬掠取投新水中久煑不出者
皆棄不用入生白茯苓末不製但削去皮擣羅細
末耳拌勻每日早取三錢匕著口中用少熱水攪
潄仍以指如常法熱揩齒畢更以熱水嚥之仍以
潄吐如常法能牢牙駐顔烏髭也
水氣腫滿法張微之屢驗(聖濟總錄名商陸荳湯)
生商陸(切作麻豆)赤小荳(如商陸之多)鯽魚(三枚去腸存鱗)
右二物實魚腹中取盈線縛之水三升緩煑赤荳
爛取去魚只取二物空腹食之以魚汁送下不汗
利即差甚者二日再為之不過三劑微之家乳姥
病水飲一劑愈
逐氣散
博濟治氣
白商陸根(去粗皮薄切陰乾或昞乾)
右為末黃顙魚三尾大蒜三瓣菉荳一合水一升
同煑以荳爛為度先食荳飲汁送下又以汁下藥
末二錢水化為氣内消省郎王申病水氣四體悉
滿不能坐卧夜倚壁而立服一劑卽愈
二薑散
治小腸氣
高良薑乾薑(等分炮入分留二分椎)
右一大錢用續隨子去皮細研紙裹出油取白霜
入一字將熱酒一盞入豬膽汁十數滴同調下一
服瘥
川楝散
治小腸氣下元閉塞不通
川楝子(一兩和皮破為四片)巴荳(一兩并殼搥令碎)
右用帶殼巴荳一兩搥令碎同和勻入銚内炒令
紫色取出去巴荳只取川楝子淨刷去末每服一
錢先炒茴香秤一錢令香用酒一盞沖更煎三五
沸去滓調川楝子末連進一服得下泄立瘥此方
同治遠年裏外膁瘡方于建安軍中人吳美得之
倉卒散
治小腸氣
山梔子(四十九枚燒半過)附子(一枚炮)
右每服二錢酒一盞煎至八分入鹽一捻温服脾
腎氣攣急極痛不可屈伸腹中冷重如石痛不可
忍自汗如瀉手足冰冷久不差卧欲死者服此藥
一劑甚者兩服瘥余自得效亦屢以治人皆驗
斷弓弦散
治小腸氣
五靈脂蒲黃(等分)
右二物先用釅醋一合熬藥成膏以水一小盞煎
至六七分熱呷此又名失笑散療婦人血氣尤驗
曾有婦人病心腹痛欲死十餘日百藥不驗服此
亦愈
治小便數方幷治渴
取純糯米糍一手大臨卧炙令軟熟啖之以温酒
送下不飲酒人温湯下多啖彌佳行坐良久待心
間空便睡一夜十餘行者當夜便止予嘗以為戲
術與人賭物用之如有神聖或言假火氣温水送
不然也大都糯稻工縮水凡人夜飲酒者是夜輒
不尿此糯米之力也又記一事予故人劉正夫罷
官閩州次建溪叩一大家求舍閉門不納既而使
人謝云其父有甚病不能延客劉問其狀曰疾渴
殆死矣劉許為其營藥俄而其子弟羣至求治其
父劉即燒藥與之明日來謝云飲藥一杯是夜啜
水減七八分此劉君目擊者其方用糯稻稈斬去
穗及根取其中心淨器中燒作灰每用一合許湯
一碗沃浸良久澄去滓嘗其味如薄灰汁乘渴頓
飲之此亦糯米縮水之一驗也故因附此
又方
治小便不通
琥珀研成粉每服二錢煎萱草根濃汁調下空心
服予友人曾小腸閉甚成淋每旋只一二滴痛楚
至甚用惡藥逐之皆不通王郇公與此藥一服遂
通人有病痔腸腫因不能尿候如淋疾他藥不能
通惟此法可治
茯苓散
治夢中遺洩
堅白茯苓為末每服五錢温水調下空心食前臨
卧服一日四五服方書言夢洩皆云腎虚但補腎
澁精然亦未嘗有驗予論之此疾有三證一者至
虚腎不能攝精心不能攝念或夢而洩或不夢而
洩此候皆重須大服補藥然人病此者甚少其餘
皆只是心虚或心熱因心有所感故夢而洩此候
差輕人之患者多是此候但服茯苓散自差予累
以拯人皆良驗又有少年氣盛或鰥夫道人極制
情欲因念而洩此為無病醫及攝生家多言夢寐
甚于房勞此殆不然予嘗驗之人之病天行未復
而犯房勞者多死至于夢寐則未嘗致困此決然
可知但夢寐自有輕重耳
香薑散
治久患脾泄
生薑(四兩)黃連(一兩)
右剉如荳大慢火一處炒令薑乾脆深赤去薑取
黃連為細末每服二錢空腹蠟茶清下不過二服
即愈
暴下方
歐陽文忠公嘗得暴下國醫不能愈夫人云市人
有此藥三文一貼甚效公云吾輩臟腑與市人不
同不可服夫人使以國醫藥雜進之一服而愈公
召賣者厚遺之求其方久之乃肯傳但用車前子
一味為末米飲下二錢匕云此藥利水道而不動
氣水道利則清濁分榖臟自止矣
治瀉痢方
肉荳蔲刳作甕子入通明乳香少許復以末塞之
不盡即用麫和少許裹荳蔲煨熟焦黃為度三物
皆研末仍以茶末對烹之
四神散
治痢
乾薑黃連當歸黃柏(皆炒分各等)
右為末烏梅一箇煎湯調下二大錢水瀉等分赤
痢加黃蘖白痢加薑後重腸痛加黃連腹中痛加
當歸並空心食前服予家常作此藥夏月最獲用
大凡瀉痢宜食酸苦忌甘醎蓋酸收苦堅甘緩醎
濡不可不知也
芍藥散
治痢
茱萸(炒半兩)黃連(炒)赤芍藥(各一兩)
右三味水煎服
陳應之療痢血方
丞相曾魯公痢血百餘日國醫無能療者應之取
鹽水梅除核研一枚合蠟茶加醋湯沃服之一啜
而瘥又丞相莊肅梁公亦痢血應之曰此授水榖
當用三物散亦數服而愈三物散用胡黃連烏梅
肉竈下土等分為末蠟茶清調下食前空腹温服
樗根散
治水瀉裏急後重
樗根皮(一兩)枳殼(半兩)甘草(一錢)
右粥飲下二錢食前一服止
健脾散
治胃虚洩瀉老人臟洩尤效
烏頭(炮三分)厚朴(薑汁炙)甘草(炙)乾薑(炮各一分)
右服一錢水三合生薑三片煎至二合熱服幷二
服止予家嘗貯此藥治脾泄極驗
憲宗賜馬總治瀉痢腹痛方
生薑和皮切碎如粟米用一大盞幷草茶相對煎
服元祐二年歐陽文忠公得此疾百藥不效予傳
此方而愈
治腸痔下血如注久不差者
用市河中水每遇更衣罷便冷沃之久沃為佳久
患者皆瘥予始得于信州侯使君曰沃之兩次即
瘥予用之亦再沃而瘥幷與數人用皆然神竒可
驚不類他藥無河水井水亦可
療寸白蟲
錫沙(作銀泥者即以黃丹代油和桐子大)蕪荑㯽榔(二物等分為散)
右煎石榴根濃汁半升下散三錢丸五枚中夜服
旦日下予少時病白蟲始則逾粳米數歲之後遂
長寸餘古說蟲長盈尺人即死以藥攻之下蟲數
合或如帶長尺餘蟠蜒如豬臟熠熠而動其末寸
斷輒為一蟲去病少已後數月復如初如是者數
回後得此方服之蟲悉化為水自此永斷
蘇沈良方卷六
