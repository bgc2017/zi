湛淵靜語雜家類三(雜說之)屬
提要
(臣)等謹案湛淵靜語二卷元白珽撰珽字廷
玉錢塘人家於西湖有泉自竺山滙於其門
珽名之曰湛淵因以為號是書為其友海陵
周暕所編前有珽自序又有暕序題至大庚
戌稱珽是年六十三歲則是生於宋理宗淳
祐八年戊申元兵破臨安時年二十七矣故
其書於宋多内詞然考珽入元以後以李衎
之薦授太平路儒學正未幾攝教授事尋轉
常州路教授陞江浙等處提舉遷淮東鹽倉
大使再遷蘭溪州判官乃致仕則食元之禄
久矣而猶作宋遺民之詞殆所謂進退無據
者也是書乃其襍記之文據卷末有明人跋
語稱嘉靖丙午鈔自崑山沈玉麟家而疑其
不止此二卷殆殘本歟厲鶚作宋詩紀事蒐
采極博而此書開卷載理宗賜林希逸詩一
篇鶚不及收則亦罕覯之笈矣其中如謂皎
然銅盌為龍吟歌咏房琯事詩家未有引用
者不知李賀昌谷集中實有假龍吟歌謂匡
謬正俗為顏真卿作不知實出顔師古不免
稍有疏舛辨文中子李德林一條乃晁公武
讀書志之語辨常儀占月一條亦史繩祖學
齋佔畢之說均未免偶相剽襲其載倪思論
司馬光疑孟一條謂王安石援孟子大有為
之說欲神宗師尊之故光著此書明其未可
盡信其說為從来所未及案晁公武讀書志
稱王安石喜孟子自為之解其子雱與門人
許允成皆有注釋蓋唐以前孟子皆入儒家
至宋乃尊為經元豐末遂追封鄒國公建廟
鄒縣亦安石所為則謂光疑孟實由安石異
議相激而成不為無見若以為但因大有為
二語則似又出於牽合非確論也然其他辨
析考證可取者多其記汴京故宫尤為詳備
在元人說部之中固不失為佳本矣乾隆四
十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
湛淵静語原序
湛淵静語者湛淵子與客語於静也湛淵姓名爵里不
聞於時家西湖西有泉自竺山來及門而瀦湛然下見
白石若隔一膜愛之客至呼坐榻就淵四空無人林影
在水掀髯劇談大而天地之高厚細而品彙之化育至
於聖賢之大訓古今之明戒日用之小物下至滑稽詼
諧任情極口談輟則笑笑復談兩不知其是非非是也
又病忘客退欲持以質諸人忘之矣於是具白堊寸遇
所得隨樹石墻壁識之幸而不漫滅則子弟輩更書於
册積三十年其不遂忘而獲識之者蓋百分一其識之
而不遂漫滅獲更識焉者蓋十分一也風漂塵轉走南
北半天下所聞日益廣得說日益多聚之一篋然猶以
湛淵名者何居吁始予之愛淵而居之且以名吾愛也
今予與淵相忘不知我之為淵淵之為我向所謂湛然
者不在乎淵而在予方寸間矣豈區區一水云乎哉然
謂之静猶及夫功名世故之末者人之情也人生如一
杪忽於天地之大而能與天地配以其道可達乎二者
也此道可獨善卑卑為沮溺之為哉窮巖穴老簞瓢豈
人之情人之不幸也時有不至特不可幸而強去之耳
静常静動可常動乎故亦曰湛淵静語若夫漶漫叢脞
無補於世教則稗官之設稗不及榖粟不愈於土炭耶
是則苟存之意湛淵子自序
湛淵先生有德有言人也往予客江左得相師友始取
惟文墨議論歴年多且游其里久廼知文行之美出乎
天性五歲能屬對八歲能賦小詩十歲能刺股肉起母
之疾既冠益孤貧依多書之家者二十年晝繙夜讀無
大故不出戶庭文聲獵獵起既仕喜推挽後來成就寒
隐濟人利物事人能誦言之所交南北知名士如文本
心何潜齋劉須溪牟獻之方萬里夾谷士常閻子静姚
牧庵盧處道諸公莫不禮遇相與為忘年之游期於遠
大而先生泊然以退為樂將為河為海欲為川瀆而止
可乎二畆之宅竹樹半之嘗鼓一篋自隨客至即屏去
一日卧内見之乃所著有餘師經子類訓集翠裘等書
也引證嚴密言論醇正雖况說調笑具有微意非若今
所謂雜說無益於學徒玩物喪志惜汙塗竄益不加比
緝余哀其勤慮其久致散軼勉為次苐併詩文合百卷
静語其一也湛淵名滿天下嘗自謂平生受用全得謝
上蔡去一矜字力文章翰墨所至傳誦藏去如遇竒物
余老矣尚懼美行為文所掩故因其索敘言之庶知余
取友之道不苟也先生姓白氏名珽字廷玉錢唐人今
年六十又三湛淵其山居故扁云至大庚戌夏四月二
日友生海陵周暕伯暘甫叙
