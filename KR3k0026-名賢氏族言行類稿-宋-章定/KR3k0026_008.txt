卷八
名賢氏族言行類稿卷八
宋章定撰
于(百五十一)
姓纂周武王第二子邘叔子孫以國為氏其後去邑
單為于氏東海漢有于公生丞相西平公定國生
永御史大夫
前漢于定國字曼倩東海郯人也父于公為縣獄史郡
曹決獄平郡中立生祠號曰于公祠言殺孝婦而旱
定國學法于父亦為獄史以材高舉侍御史遷御
史中丞起為廷尉朝廷稱之曰張釋之為廷尉天下
無冤民于定國為廷尉民自以不冤遷御史大夫
為丞相封西平侯子永嗣至御史大夫始于公
其閭門壞父老方共治之公謂曰少高大令容駟馬
高蓋車我治獄多隂德未嘗有所冤子孫必有興者
至定國為丞相永為御史大夫封侯傳世云
魏志于禁字文則攻張繡禽吕布圍張超攻眭周皆破
斬之太祖曰將軍在亂能整討暴堅壘有不可動之
節雖古名將何以加之
北史于栗磾少習武藝材力過人劉裕嘗遺其書題
曰黑矟公麾下栗磾好持黑矟故有其號明元因授
為黑矟將軍自少總戎迄於白首臨事善斷所向
無前謙虛下士刑罰不濫子洛拔為侍中尚書
令百寮憚之任參内外以功名自終洛拔子烈善
射少言有不可犯之色累遷殿中尚書氣槩沈遠
有柱石之質殆禦侮之臣乎
于忠字思賢累遷散騎常侍嘗因侍宴宣武賜之劒杖
舉酒屬忠曰卿世執貞節故恒以禁衛相委昔以卿
行忠賜名曰忠今以卿才堪禦侮以所御劒杖相錫
後為尚書令
于勁字鍾葵為定州刺史自栗磾至勁累世貴盛一皇
后四贈公三領軍二尚書令三開國公
于謹字思敬略窺經史尤好兵書或有勸之仕者謹
曰州郡之職昔人所鄙台鼎之位須待時來累官
至大司寇負佐時之略逢周文興運之期為大厦
之棟梁擬巨川之舟楫卒以耆年碩德譽高望重禮
備上庠功歌司樂常以滿盈為誡覆折是憂謹為
三老賜延年杖武帝幸太學以食之謹既平梁周
文令司樂作常山公平梁歌十首使工人歌之名
位雖重愈存謙挹功臣中特見委信始終若一人無
間言子孫繁衍皆至顯達子實
于實字賓實累遷尚書實子顗字元武拜吳州總管
以頻敗陳師賜綵數百段弟仲文字次武九歲嘗
於雲陽宫見周文帝問曰聞兒好讀書書有何事對
曰資父事君忠孝而已周文甚嗟歎之後為安固
太守州刺史屈突尚坐事下獄無敢繩者仲文窮之
遂竟其獄蜀中語曰明斷無雙有于公不避彊禦有
次武實弟翼字文若為渭州刺史實先莅此州翼
又推誠布信事存寬簡夷夏感悦比之大小君
後為安州幽州總管翼兼文武之寄受干城之託智
能足以衛難勢力足以勤王曾無釋位之心但務隨
時之義弘名節以高貴豈所望於斯人子璽字伯
符隋初歴汴邵二州刺史並有恩惠翼弟義字慈
恭仕周遷安武太守專崇教化不尚威刑郡人爭財
相訟義以家財分與二人喻而遣去二人各懷恥愧
移貫它州子宣道字元明仕隋遷内史舍人宣
敏字仲達年十一詣周趙王招命之賦詩詩甚有幽
真之志坐客莫不嗟賞仕隋拜奉車都尉奉使巴
蜀還上䟽帝嘉之曰于氏世有人焉常以盛滿之
誡昔賢所重每懷靜退著述志賦以見志焉
節義于什門魏時為謁者使馮跋不拜拘留二十四年
後歸拜侍書御史
唐于志寧字仲謐京兆人貞觀三年為中書侍郎晉
王為皇太子拜左庶子監修國史與張行成高季輔
俱賜田志寧辭分其田以與二人凡格式律令禮
典皆預論撰與司空李勣修定本草并圖合五十
四篇其書大行
于休烈志寧曾孫機鑒融敏善文章第進士又擢制科
歴祕書省正字肅宗立兼修國史時經大盜後
史籍燔缺休烈奏獻史籍進官獻五代論詩著舊
章天子嘉之雖歴清要不治産性恭儉仁愛樂賢
好善推轂士甚衆年老嗜學不厭
于頔字允元後周太師謹七世孫有專對材為湖州
刺史有湖陂久廢命修復歲獲秔稻無慮萬計改蘇
州為政有績為陜虢觀察使宰吏重之貞元中
拜山南東道節度使吳少誠叛頔禽其將昌黎先
生有上于襄陽書又送許志雍序云是非忠乎君而
樂乎善以國家之務為己任者乎即頔也
于公異進士擢第李晟表為掌書記朱泚平露布於德
宗曰臣既肅清宫禁祗奉寢園鍾簴不移廟貌如故
帝咨歎一再
蘧(百五十二)
姓纂衛大夫蘧瑗字伯玉之後漢大行令蘧正
左傳定公十年宋公子地嬖蘧富獵十一分其室而以
其五與之
論語君子哉蘧伯玉邦有道則仕邦無道則可卷而懷
之
家語外寬而内正汲汲於人以善自終蘧伯玉之行也
舒(百五十三)
風俗通云舒子之後以國為姓
唐舒元輿婺州人元和中舉進士見有司鉤校苛切既
試尚書雖冰炭脂炬飡具皆人自將吏一倡名乃得
入列棘圍席坐廡下因上書言古貢士未有輕於此
者俄擢高第裴度表興元書記文檄豪健一時推
許拜監察御史自負才有過人太和五年獻文闕
下不得報上書自言所上八萬言其文鍛鍊精粹出
入今古數千百年披剔剖抉有可以輔教化豈主父
可比哉元輿唐中葉文士也今其遺文所存者才
二十四篇既以甘露之禍死文宗因觀牡丹摘其賦
中傑句曰向者如迓背者如訣折者如語含者如咽
俯者如怨仰者如悦為之泣下予最愛其玉筯篆志
論李斯李陽冰之書其詞曰斯去千年冰生唐時冰
復去矣後來者誰後千年有人誰能待之後千年無
人篆止於斯嗚呼主人為吾寶之此銘有不可名言
之妙而世或鮮知之(見容軒隨筆)
宋朝舒亶字信道明州慈谿人也擢進士調臨海尉民
有使酒逐其叔母者亶命執之不服即斬之投劾去
王安石當國聞而竒之為審官院主簿熙河路分
畫疆界命亶馳往于時洮隴新喋血亶即日引道至
則示以朝廷威信夷人以肉置刀頭啗亶亶以口承
之衆皆歡呼使還提舉兩浙常平召為太子中允御
史裏行崇寧初辰州蠻叛以直龍圖閣知荆南府
亶選形勢得飛山福純坡建新城為控扼之要以功
除龍圖閣待制卒
俞(又音吐溜反百五十四)
前趙劉聰中常侍俞容天后時有俞文俊江陵人也
俞紫芝字秀老揚州人少有高行不娶得浮屠氏心法
所至翛然而工於詩王荆公居鍾山秀老數相往來
尤愛重之每見於詩所謂公詩何以解人愁初日芙
蕖映碧流未怕元劉爭獨步不妨陶謝與同遊是也
秀老嘗有夜深童子唤不起猛虎一聲山月高之句
尤為荆公所賞和云新詩比舊仍增峭若許追攀莫
大高秀老卒於元祐初惜時無發明者不得與林和
靖一流槩見於隠逸其弟澹字清老亦不娶滑稽善
諧謔洞曉音律能歌荆公亦喜之晩年作漁家傲等
樂府數闋每山行即使澹歌之然澹使酒好罵不若
秀老之恬靜一日見公云吾欲為浮屠但貧無錢買
祠部耳公欣然為置祠部澹約日祝髮既過期寂無
耗公問其然澹徐曰吾思僧亦不易為公所贈祠部
已送酒家償舊債矣公為之大笑黃魯直贈澹詩其
一有云有客夢超俗去髮脱儒冠平明視清鏡正爾
良獨難蓋述荆公事也
盂(百五十五)
晉大夫食采盂邑因氏焉晉有盂丙衛有盂壓
邘(百五十六)
周武王子邘侯之後後漢有上谷太守邘侯
禺(百五十七)
禺強之後出姓苑
愚(百五十八)
愚公之後今無聞
巫(百五十九)
風俗通凡氏於事巫卜匠陶也殷有巫咸巫賢漢有冀州
刺史巫捷又有巫都著養性經也巫伋(紹興二十年作樞參)
毌(百六十)
毌丘氏或為母氏開元右補闕母渠洛陽人一云吳人
塗(百六十一)
風俗通漢有諫議大夫塗禪又塗子真治尚書
涂(百六十二)
洪州人因水為姓
都(百六十三)
吳興人姓苑云有臨淄侯都稽臨淄人也
區(百六十四)
風俗通云歐冶子之後轉為區氏又音歐吳有區景長
沙人官至蒼梧太守
瞿(百六十五)
晉東海王越參軍瞿莊博陵人也又王僧孺譜云河東
裴桃兒娶蒼梧瞿寶
衢(百六十六)
江陵人見姓苑
俱(百六十七)
南涼有鎮北將軍俱廷開博士俱匡辟
句(百六十八)
須句風姓之後見左傳
蔞(百六十九)
官氏志云一那蔞氏其後改為蔞氏
須(百七十)
風俗通太昊風之後有須句國又殷有密須並以國為
氏魏有須賈漢有平陸侯須無紹封四代
呼(百七十一)
列仙傳有呼子先
雽(音呼百七十二)
姓苑云沛人
芻(百七十三)
牛哀食芻改姓芻氏見姓苑
辜(百七十四)
今泉州晉安有此姓不詳所出也
殳(百七十五)
尚書殳斨舜臣咎繇所讓二十六人南朝有殳嘉興殳
季真
諸(百七十六)
越大夫諸稽郢之後後漢洛陽令諸於
儲(百七十七)
後漢儲太伯又富人儲老王莽亂以五百人據大庾嶺
開元汜水尉儲光羲潤州人生石石生燕客生嗣
宗使下校書生隠檢校郎中
骨(百七十八)
晉大夫骨臣之後有骨甲父骨克骨梁帶骨午骨童
琅琊姓苑云琅琊有骨氏
廬(百七十九)
左傳廬子戢黎之後
如(百八十)
桓譚新論有通人如子禮漢書長安富人如氏馮翊
晉中經簿魏陳郡丞如淳注漢書河南官氏志如
羅氏改為如氏大歷有右羽林將軍如元曜
茹(百八十一)
見姓苑河南官氏志普陋茹氏改為茹氏又蠕蠕入中
國亦為茹氏
沮(音菹百八十二)
黃帝史臣沮氏後廣平魏志袁紹謀臣沮授前燕
中常侍沮浩
於(百八十三)
出姓苑大唐初宇文化及將於士澄以魏州降
渠(百八十四)
周大夫渠伯之後衛有渠孔漢有渠參封贊侯
樗(百八十五)
史記秦相樗里子之後名疾
居(百八十六)
晉大夫先且居之後以王父字為氏漢有來城侯居般
餘(百八十七)
晉有餘頠著複姓錄自云本出傳氏前燕錄有餘玄餘
和餘嚴餘崇並鮮卑種類
輿(百八十八)
周大夫伯輿之後以王父字為氏河南官氏志莫輿
氏改為輿後魏有輿珍見賀拔勝傳
苴(子餘反百八十九)
平陵漢書貨殖傳平陵苴氏
鉏(百九十)
左傳晉有鉏麑
壺(百九十一)
衛有壺黯漢有諫議大夫壺遂列仙傳有壺公
蘆(百九十二)
河南後衛官氏志莫蘆氏改為盧或亦為盧氏
奚(百九十三)
姓纂曰夏車正奚仲之後
尚書仲虺之誥湯歸自夏至于大坰仲虺作誥(仲虺臣名奚仲)
(之後)
北史奚斤代人也仕魏為侍郎親近左右後為左丞相
世稱忠孝每議政多見從用朝廷稱焉
奚牧重厚有智謀魏道武寵遇之稱曰仲兄敷奏政
事參與計謀以征伐功拜并刺史
奚眷少有將略道武世有戰功為武牢鎮將為寇所憚
奚康生世為部落大人少驍武彎弓十石以功除征虜
將軍歴青華涇湘四州刺史
唐奚陟字殷卿京兆人少篤志通羣書大歷末擢進士
文辭清麗科授弘文館校書郎崔河圖使吐蕃表
陟自副江南淮西大水詔陟勞問所至人人便安
病癰帝遣醫療視敕曰陟賢臣為我善治之少
自砥礪著名節嘗薦權德輿為起居舍人知制誥楊
於陵為郎中劉禹錫銘陟墓曰其先在夏為車正
以功封于薛中古以降為譙郡人或因事適楚復之
秦今為京兆人子敬則歴大僕少卿敬玄以詞藝登
文科為刑部郎亦舉進士
嵇(百九十四)
姓纂曰夏少康封子季杼於會稽遂為會稽氏漢初
徙譙稽山改為稽氏譙郡後魏官氏志統稽氏改
為嵇氏
晉嵇康字叔夜其先姓奚避怨徙家于稽山之側因而
命氏龍章鳳姿天質自然與魏宗室㛰拜中散
大夫彈琴詠詩自足於懷為竹林七賢之遊吕
安服康高致每一相思千里命駕子紹
嵇紹字延祖起家為祕書丞王戎曰昨於稠人中始見
嵇紹昂昂然若野鶴之在雞羣裴頠曰使延祖為
吏部尚書可使天下無復遺才矣累遷為侍中
君道好學能屬文家在亳丘自號亳丘子門曰
歸厚之門室曰慎終之室舉秀才除郎中後轉中
書侍郎含性通敏好薦達才賢
黎(百九十五)
姓纂曰黎侯殷周時侯國風俗通云九黎之後尚書
西伯戡黎亦見毛詩左傳齊大夫黎彌黎且字亦作
犂宋城唐左拾遺黎昕九真洛陽尉黎迴愛州人
壽春京兆尹黎幹生烑燧炬焨焆焨生植右散
騎常侍河南官氏志素嵇氏改為黎
左傳定公九年齊侯伐晉夷儀東郭書讓登犂彌從之齊
侯賞東郭書辭乃賞犂彌
北史儒林黎景熙字季明少以孝行聞於世好讀書強
記默識而無應對之能落魄不事生業有書千餘
卷不以饑寒易操後拜著作佐郎勤於所職著
述不怠性尤專固不合於時一為史官十年不調
終儀同三司
唐黎幹戎州人善星緯術善議論遷京兆尹以治稱
洼(音珪百九十六)
後漢儒林洼丹字子玉傳孟氏易建武初為大鴻臚作
易通論七篇世號洼君通易家宗之稱為大儒
齊(百九十七)
姓纂炎帝姜姓之後太公望姜子牙受封營丘為齊
國氏焉又衛大夫齊惡齊豹戰國時齊明周人也
春秋書齊豹曰盜三叛人名以懲不義
唐齊澣字洗心定州人少開敏年十四見李嶠嶠稱有
王佐才中宗在廬陵澣上言請抑諸武迎太子東宫
不報及太子還武后召澣宴同明殿諭曰朕母子如
初卿預有力焉方不次待爾及進士第以拔萃調
蒲州司法參軍景雲初姚崇復相用為給事中中
書舍人論駁及詔誥皆援準古誼朝廷大政必咨之
時號解事舍人時宋璟在廣州勸崇舉自代為汴
州刺史以清毅聞吏民頌美李元紘當國表宋璟
為吏部尚書澣為侍郎世謂臺選嘗奏事帝指政事
堂曰非卿尚誰居者
歸(百九十八)
唐歸崇敬字正禮蘇州吳縣人治禮家學多識容典擢
明經天寶中舉博通墳典科對策第一有詔舉才可
宰百里者復策高等授左拾遺代宗幸陜召問得
失崇敬極陳生人疲敝當以儉化天下大歷初充吊
祭册立新羅使囊橐惟衾衣東夷傳其清德八年
遣祀衡山未至而哥舒亂廣州監察御史憚之請望
祀而還崇敬正色曰君命豈有畏耶遂往田悦李
納稟命持節宣慰稱旨表歸上冡寵賜繒帛儒生以
為榮晩以兵部尚書致仕子登
歸登字沖之舉孝廉高第正元初策賢良為右拾遺裴
延齡得幸德宗欲遂以相右補闕熊執易䟽論之以
示登登曰願竄吾名雷霆之下君難獨處故同列有
所諫正輒署無回避轉右補闕起居舍人凡十五年
順宗即位以東宫恩超拜給事中遷工部侍郎復
為皇太子諸王侍讀獻龍樓箴以諷徙左散騎常侍
入謝憲宗問政所先登勸順納諫爭内外傳為讜言
後進工部尚書卒登性寬恕常慕陸象先為人
子融
歸融字章之及進士第開成初拜御史中丞遷兵侍出
為山南西道節度使徙東川還歴兵部尚書會昌後
儒臣少朝廷禮典多本融議
倪(百九十九)
姓纂曰邾武公封次子于郳是為小邾後失國子孫
為郳氏避仇改為倪郳城在東海
唐倪若水字子泉怡州人擢進士第遷監察御史黜陟
劒南道繩舉嚴允課第一開元初為汴州刺史政
清靜增修孔子廟與州縣學廬勸生徒身為教誨風
化興行玄宗遣中人捕鵁鶄鸂鶒南方若水上言帝
手詔褒荅
宋朝文藝倪濤字臣濟廣德軍人博學能文有操履舉
進士擢太博士遷校書郎著作佐郎賜對除司勲
員外郎遷左司朝廷議有事燕雲濤獨曰毋輕議
以貽後患宰相怒曰左司敢沮軍事耶罷監朝城縣
酒税再謫茶陵造船場有詩文號雲陵集
倪偁湖州人乾道間博士子恕思愿皆登科
兒(二百)
姓纂曰郳黎來之後亦為兒氏
史記儒林兒寬通尚書以文學應郡舉詣博士受業貧
無資用常為弟子都養行常帶經止息則誦習之以
試第次補廷尉史張湯以為奏讞掾以古法議決疑
大獄而愛幸寬寬為人温良有廉智自持而善著書書
奏敏於文口不能發明也湯以為長者數稱譽之薦
之天子天子見問說之後位至御史大夫在三公
位以和良承意從容得久然無有所匡諫於官官屬
易之不為盡力漢書云千乘人也帶經而鉏
見上語經學從問尚書一篇擢中大夫遷左内史
吏民大信愛之以負租課殿當免民恐失之大家
牛車小家擔負輸租繦屬不絶課更以最對封禪
之事御史大夫未有及寬者(劉向傳)儒者通於世
務明習文法以經術潤飾吏事(循吏傳)
泥(二百一)
見姓苑代本云宋大夫卑泥之後
郳(二百二)
左傳郳黎來來朝君也子孫以國為氏
稽(二百三)
黃帝臣太山稽之後風俗通云稽黃秦賢人也
西(二百四)
姓苑云西門豹之後改為西
犀(二百五)
史記秦有犀首
鞮(二百六)
姓苑風俗通云晉銅鞮伯華之後
遆(音蹄二百七)
洞州澄城縣多此姓自云本銅鞮氏避事改焉亦單姓
蹄
䧑(古隄字二百八)
人姓見纂要
鮭(音珪二百九)
中山後漢有鮭陽鴻為少府傳孟氏易
毒(下珪反二百十)
人姓見纂要
&KR1978;(下珪反二百十一)
並見纂要云人姓梁有&KR1978;闖
&KR2434;(下珪反二百十二)
人姓見纂要
名賢氏族言行類稿卷八
