卷四十一
名賢氏族言行類稿卷四十一
宋章定撰
沈(七百五十四)
姓纂周文王第十子聃季食采於沈因氏焉今汝南
平輿沈亭即沈子國也秦有沈郢徵丞相不就
左傳沈尹戍楚沈尹也為左司馬葉公子高姓沈名
諸梁沈尹戍之子為葉大夫
晉書沈勁字世堅吳興男子守洛陽城陷為慕容恪
所害恪曰今定洛陽而殺沈勁實有愧於四海
沈充字士居少好兵書以雄豪聞於鄉里
南史沈懷文字思明少好玄理善為文章孝武時遷尚
書吏部郎三子淡深沖沖字景綽與兄淡深名譽
有優劣士號為腰鼔兄弟三人並歴御史中丞皆為司
直晉宋所未百曇慶懷文從父兄仕宋位尚書左
丞
沈演之字臺真沈氏家世為將而演之折節好學在
宋舉秀才為嘉興令有能名為右衞將軍加侍中文帝
曰侍中領衞望實優顯此蓋宰相便坐卿其勉之
沈顗字處默讀書不為章句著述不尚浮華齊永明中
徵拜著作郎不起
沈憲字彦璋少有幹局為駕部郎在宋補烏程令甚
著政績齊高帝以憲帶山隂令政聲大著孔珪曰
沈令料事特有天才
沈浚字叔源憲之孫仕梁歴山隂吳建康三縣並有能
名累遷御史中丞
沈慶之字弘先仕宋為建威將軍大破山蠻威震諸山
羣蠻皆稽顙慶之著狐皮帽羣蠻號曰蒼頭公每
見慶之軍輙畏懼曰蒼頭公已復來矣文帝將北
伐慶之固陳不可上使徐湛之等難慶之慶之曰今
欲伐國而與白面書生輩謀之事何由濟自五校
而登三事文季字仲逹慶之次子風采稜岸善於
進止文秀字仲遠慶之弟子善於撫御被魏圍三
載無叛者
沈攸之字仲達累遷郢荆二州刺史
沈約字休文博通羣籍善屬文才智縱横可謂明識
梁武立累遷為尚書令博物洽聞當世取則立
宅東田矚望郊阜嘗為郊居賦以序其事子旋字
士規終南康内史孫衆字仲興梁武令為竹賦敇
曰卿文體翩翩可謂無忝爾祖
沈恪字子恭深沉有幹局仕陳為廣州刺史綏懷安
輯被以恩惠嶺表賴之
沈君理字仲倫博涉有識鑒為吳興太守以幹理見稱
沈烱字初明少有雋才為當時所重仕陳加散騎常侍
循吏沈瑀字伯瑜為建德令教人種桑柿梨栗人咸懽
悅為餘姚令權右屏跡
儒林沈峻字士嵩博通五經尤長三禮為國子助教
子文阿字國衞通三禮三傳位五經博士
沈洙字弘道精識彊記五經章句諸子史書問無不荅
仕梁為尚書祠部郎
沈德威字懷遠少有操行後為國子助教講授道俗受
業數百人為尚書祠部郎
儒林沈不害字孝和博綜經典製文立成曾無尋檢周
弘正曰沈生可謂意聖人乎位光禄卿尚書左丞
孝義沈崇傃字思整郡縣舉至孝擢補太子洗馬旌其
門閭
隱逸沈道虔武康人好老易居縣北石山精廬州府凡
十二命皆不就
隱逸沈麟士字雲禎博通經史有高尚之心隱居於吳
差山講經教授從學士數十百人時語曰差山中有
賢士開門教授居城市時號織簾先生
北史沈文秀字仲遠歸魏除懷州刺史守清貧而政寬
大興水田公私頗有利益
儒林沈仲字子厚博覽羣書尤明詩及左氏春秋梁時
除五經博士嘗講三教義於紫極殿朝士儒生桑門
道士至者二千餘人
唐沈旣濟蘇州人經學該明楊炎雅善之薦旣濟有良
史才召拜左拾遺史館脩撰
沈傳師旣濟子材行有餘能治春秋工書有楷法少為杜
佑所器貞元末舉進士許孟容權德輿樂挽轂士號
權許德輿稱之於孟容孟容曰我故人子盍不過我
傳師往謝遂擢第德輿門生七十人推為顔子復登
制科召入翰林為學士改中書舍人翰林缺承旨次
當傳師穆宗欲面命辭曰學士院長參天子密議次
為宰相臣自知必不能願治人一方為陛下長養之
因稱疾以本官兼史職出為湖南觀察使性夷粹
無競更二鎮十年無書賄入權家初拜官宰相欲以
姻私託幕府者傳師固拒曰誠爾願罷所授故其僚
佐如李景讓蕭寘杜牧極當時選云
沈伯儀湖州人武后時為太子右諭德
沈佺期字雲卿相州人及進士第兼脩文館學士侍宴
帝詔學士等舞回波佺期為弄辭悦帝
沈法興湖州人義寧二年趨江都衆六萬定江表十餘
州
宋朝沈倫字順宜開封太康人也周顯德初太祖領同
州節制辟在幕府開寶六年拜中書侍郎同平章事
集賢殿大學士請老復授左僕射致仕卒諡恭惠
沈括字存中吳興人也博覽古今於書無所不通舉進
士為揚州司理參軍編校昭文館書籍熙寧間除太
子中允為檢正中書刑房公事遷集賢校理察訪兩
浙農田水利遷太常丞同脩起居注邊吏報北人將
入寇亟遣中貴人取兩河民車以為戰備民大驚擾
自宰執以下言不便者牆進俱不省一日括持筆立
御坐側神宗顧曰卿知籍車之事乎括曰未知車將
何用神宗曰北人以多馬取勝唯車可以當之括曰
敵之來民父子墳墓田廬皆當棄去復暇䘏車乎朝
廷姑籍其數而未取何傷神宗曰卿言有理何論者
之紛紛也括曰車戰之利見於歴世巫臣教吳子以
車戰遂伯中國李靖用偏箱鹿角車以擒頡利臣但
未知一事古人所謂輕車者兵車也五御折旋利於
輕速今之民間輜車重大椎樸以牛挽之日不能三
十里少蒙雨雪則跬步不進故俗謂之太平車或可
施於無事之日恐兵閒不可用耳神宗益喜曰無人
如此語朕者當更思之明日遂罷籍民車執政問括
曰君以何術而立談罷此事上甚多太平車之說也
括曰聖主可以理奪不可以言爭若車可用其敢以
為非未幾以右正言知制誥察訪河北西路出使遼
國使還以淮浙災傷為體量安撫使權三司使遷翰
林學士以言者罷知青州尋知延州王師大舉伐
西夏种諤帥師入銀夏州而不能有明年括請城永
樂命徐禧李舜舉計議邊事李稷主糧餉遂城永樂
距銀州五十里米脂五十里城成賜名銀川砦旣而
賊二十萬重圍永樂城攻益急城陷於是漢蕃官二
百三十人兵萬二千三百人皆沒焉禧舜舉稷死之
神宗以括始議責為均州團練副使隨州安置徙
秀州復光祿卿分司南京以卒
審(七百五十五)
漢辟陽侯審食其為左丞相沛人
瞫(七百五十六)
後漢書武落鍾離山黑穴有瞫氏
枕(七百五十七)
姓苑云下邳人
范(七百五十八)
姓纂帝堯劉累之後在周為唐杜氏周宣王滅杜杜
伯之子隰叔奔晉為士師曾孫士會食采於范遂為
范氏魏有范痤項羽謀臣范增居巢人
左傳襄二十七年子木問於趙孟曰范武子之德如何
對曰夫子之家事治言於晉國無隱情
昭五年韓起之下魏舒范鞅皆諸侯之選也
成十六年楚壓晉軍而陳軍吏患之范匄曰塞井夷竈
陳於軍中晉楚唯天所授何患焉
成十七年晉范文子反自鄢陵使其祝宗祈死曰君驕
侈而克敵難將作矣使我速死無及於難范氏之福
也
史記范雎字叔魏人一飯之德必償睚眦之怨必報
事須賈使齊襄王賜金及牛酒須賈知之以告相魏
齊齊笞擊雎折脅摺齒以懲後令無妄言者雎佯死
得出入秦說昭王後拜相須賈使秦雎聞之敝衣微
行之邸見賈賈驚曰范叔固無恙乎留與坐飲食乃
取一綈袍賜之雎歸取大車駟馬為賈御入秦相府
賈待門下良久問門下曰范叔不出何也門下曰乃
吾相君也賈大驚自知見賣乃肉袒膝行因門下人
謝罪曰不意君能自致青雲之上雎曰汝所以得無
死者以綈袍戀戀有故人之意故釋公
貨殖傳范蠡師事計然蠡用於越旣雪會稽之耻乃乘
扁舟浮於江湖變名易姓適齊為鴟夷子皮之陶為
朱公乃治産積居與時逐利十九年之中三致千金
再分散與貧交疏昆弟故言富者皆稱陶朱公
後漢范遷字子廬有清行為漁陽太守以智略安邊匈
奴不敢入界後為司徒其妻謂曰君有四子而無
立錐之地可餘俸祿以為後世業遷曰吾備位大臣
而蓄財求利何以示後世
范升字辨卿光武徵為博士奏左氏之失凡十四事
黨錮范滂字孟博汝南人少厲清節為州里所服冀
州饑荒以滂為清詔使按察之登車攬轡慨然有澄
清天下之志及至州境守令自知臧汙望風解印綬去
范冉(或作丹)字史雲好違時絶俗為激詭之行為萊蕪長
後辟太尉府以狷急不能從俗常佩韋於朝閭里歌
曰甑中生塵范史雲釡中生魚范萊蕪
范式字巨卿少游太學與張劭為友並告歸鄉式曰後
二年當還將過拜尊親見孺子焉乃共剋期日後方
至劭白母請設饌候之母曰二年之别千里結言何相
信之審邪曰巨卿信士必不能違至日巨卿果到升
堂拜飲盡歡而别
晉范汪字玄平王澄竒之曰興范宗者必是子也博學
多通善談名理後歴徐兖二州刺史子甯字武子
少篤學多所通覽為餘杭令興學校養生徒志行之
士莫不宗之遷臨淮太守
范喬字伯孫外黃人前後辟舉皆不就
范堅字子常博學善屬文拜著作佐郎遷尚書右丞
子啟字榮期以才義顯於當世為秘書郎中黃門侍
郎父子並有文章傳於世
良吏范晷字彦長轉馮翊太守甚有政能
儒林范平字子安錢唐人研覽墳典遍該百氏舉茂才
遷臨海太守政有異能卒謚曰文貞先生三子
奭咸泉並以儒學至大官
范隆字玄嵩著春秋三傳撰三禮吉凶宗紀甚有條義
儒林范宣字宣子十歲能誦詩書常以講誦為業皆聞
風宗仰自遠而至諷讀之聲有若齊魯曰是江州人
士並好經學化其風也子輯歴郡守國子博士
儒林范弘之字長文以儒術該明為太學博士
范粲字承明博涉彊記學皆可師
南史范泰字伯倫武帝甚賞愛之領國子祭酒博覽篇
籍好為文章愛奬後生孜孜不倦子曄字蔚宗
范柏年初見宋明帝言次及廣州貪泉因問卿州復有
此水否答曰梁州惟有文川武鄉廉泉讓水又問卿
宅在何處曰臣所居廉讓之間帝嗟其善答因見知
歴任内外終梁州刺史
宋朝范質字文素大名宗城人也母張氏夢人授五色
筆而質生九歲善屬文唐長興中舉進士為忠武軍
推官晉天福中懷其文見宰相桑維翰維翰竒之擢
監察御史稍遷主客員外郎直史館召入翰林為學
士契丹入寇晉出帝命十五將出征是夕質宿直出
帝命諸學士分草制質曰宫城已閉慮泄機事遂獨
為之辭理優贍當時文士皆歎服周太祖征李守貞
每朝廷遣使齎詔處分軍事皆中機會太祖問誰為
此辭使者以質對太祖曰宰相器也太祖起兵入京
師遽令草太后誥及議迎湘隂公儀注乃白太后以
質為兵部侍郎樞密副使周廣順初拜中書侍郎同
平章事集賢殿大學士兼參知樞密院事世宗時累
加司徒洪文館大學士恭帝即位封蕭國公北邊奏
太原劉承鈞結契丹入寇乃命我太祖北征為六師
推戴自陳橋入城還府第時質方就食閣中聞太祖
入率王溥魏仁浦就府謁見質執溥手曰倉卒遣將
吾儕之罪也太祖旣即位加兼侍中仍以為相乾德
初封魯國公初和凝知貢舉愛質所試文自以中第
十三名故亦以處質其後質官及封國皆與凝同當
時謂之傳衣鉢太宗嘗言近世輔弼循規矩惜名
器持廉節無與質比者但欠世宗一死為可惜爾
子旻兄子杲
范雍字伯純世居河東其曾祖仁恕從孟氏入蜀為相
祖龜從昶歸朝為左屯衞將軍父德隆為供奉官葬
河陽因家焉雍舉進士為洛陽簿後知河南遷禮部
尚書卒諡忠獻雍子宗傑至兵部員外郎直史館
孫子竒紹聖間為吏部侍郎寶文閣待制子竒之子
坦政和中為戶部侍郎
范仲淹字希文唐相履冰之後其先邠州人也後徙蘇
州祖贊時仕錢氏為秘書監父墉從錢俶歸京師後
為武寧軍掌書記以卒仲淹二歲而孤母貧無依改
適長山朱氏故冒朱姓名說舉進士為廣德軍司理
參軍始歸迎其母以養仲淹少有大志於富貴貧賤
毁譽歡戚一不動其心而慨然有志於天下嘗自誦
曰士當先天下之憂而憂後天下之樂而樂此其志
也為楚州糧料院母喪去官自言不敢以一身之戚
而忘天下之憂乃上書宰相極論天下事所言皆執
政時所施行者也宰相王曾見而竒之晏殊知應天
府表掌府學及終喪乃歸宗易今名時晏殊在京師
薦一士為館職曾謂殊曰公知范仲淹捨不薦而他
薦乎公宜更薦范仲淹也殊從之遂用為秘閣校理
進樞密直學士右諫議大夫尋拜陜西四路安撫緣
邊招討使仲淹與韓琦俱有威名軍中為之語曰
軍中有一韓西賊聞之心骨寒軍中有一范西賊聞
之驚破膽居三歲士勇邊實恩信大洽乃决策謀取
横山復靈武而元昊數遣使來請和初西人籍為鄉
兵者十數萬旣而黥以為軍惟仲淹所部刺其手仲
淹罷去兵獨得復為民仲淹在邊其所施設去而人
德之與守其法不敢變也自仲淹坐夷簡貶羣士大
夫各持二人曲直夷簡患之凡直仲淹者皆指為黨
或坐竄逐及夷簡復相仲淹再起被用於是歡然相
得戮力平賊天下兩賢之召拜樞密副使以疾請
知鄧州加給事中知杭州再遷戶部侍郎徙青州疾
甚請穎州未至卒諡文正仲淹為人外和内剛樂
善泛愛喪其母時尚貧終身非賓客食不重味臨財
好施意豁如也及退而視其私妻子僅給衣食姑蘇
之范皆疎屬而置義庄以周急之天下想聞其風采
賢士大夫以不獲登其門為耻仲淹復本姓謝啟
曰志在投秦入境遂稱於張祿名非霸越乘舟乃效
於陶朱以范雎范蠡皆改姓也少作金在鎔賦云如
令區别妍媸願為軒鑑若使削平禍亂請就干將則
自負將相器業文武全材槩可見矣子純祐純仁純
禮純粹
范鎮字景仁成都華陽人也薛奎守蜀還朝或問奎入
蜀所得曰得一偉人當以文學名於世謂鎮也舉進
士禮部奏名第一故事殿廷唱第過三人則禮部第
一人者必越次抗聲自陳因擢置上第鎮不肯自言
至第七十九人乃出拜退就列無一言廷中皆異之
釋褐為新安簿王舉正薦召試擢館閣校勘宰相龐
籍言鎮有異材不汲汲於進取特除直祕閣開封府
推官擢起居舍人知諫院神宗即位復還翰林兼侍
讀知通進銀臺司王安石為政變更法令改常平為
青苗法鎮上疏曰常平之法始於漢之盛時視穀貴
賤發歛以便農末最為近古不可改而青苗行於唐
之衰亂不足法且陛下疾富民之多取而少取之此
正百步與五十步之間耳今有二人坐市貿易一人
下其直以相傾奪則人皆知惡之其可以朝廷而行
市道之所惡乎年六十三即上言臣言不行靦顔
復立於朝請致仕疏五上最後指言安石曰臣言青
苗不見聽一可去薦蘇軾孔文仲不見用二可去今
有人言獻忠與獻佞孰是必曰獻忠是納諫與拒諫
孰是必曰納諫是蘇軾與孔文仲可謂獻忠矣陛下
拒而不納是必有以獻佞誤陛下者不可不察也若
李定避持服遂不認母是壊人倫逆天理也而欲以
為御史御史臺為之罷陳薦舍人院為之罷宋敏求
李大臨蘇頌諫院為之罷胡宗愈王韶上書肆意欺
罔以興坐邊事事敗則置而不問反為之罪帥李師
中及御史一言蘇軾則下七路掎摭其過孔文仲則
遣之歸任以此二人况彼二人以此事理觀彼事理
孰是孰非孰得孰失陛下聰明之主其可以逃聖鑒
乎言青苗則曰有見效者豈非歲得緡錢什百萬緡
錢什百萬非出於天非出於地非出於建議者之家
一出於民民猶魚也財猶水也水深則魚活財足則
民有生意養民而盡其財譬猶養魚而竭其水也陛
下有納諫之資大臣進拒諫之計陛下有愛民之性
大臣有殘民之術臣職獻替而無一言則負陛下矣
臣知言入觸大臣之怒罪在不測雖然臣嘗以忠事
仁祖仁祖不賜之死才聽解言職而已以禮事英宗
英宗不加之罪才令補畿郡而已所不以事仁祖英
宗之心而事陛下是臣自棄於此世也安石怒落翰
林學士以戶部侍郎致仕鎮上表謝其略曰雖曰乞
身而去敢忘憂國之心又曰望陛下集羣議為耳目
以除壅蔽之姦任老成為腹心以養和平之福天下
聞而壯之卒謚忠文猶子百祿從孫祖禹
范百祿字子功父鍇為衞尉寺丞鎮之兄也少力學中
進士第又中制科治平中以秘書丞知濛陽縣熙寧
間擢提點江東刑獄徙利州梓州兩路加集賢院召
還同知諫院久之入為司門郎中遷吏部除起居郎
召試中書舍人除刑部侍郎進翰林學士除龍圖閣
學士知開封府拜中書侍郎出知河中府徙河南未
行卒
范祖禹字淳父祖鍇父百祿太常博士祖禹舉進士為
校書郎知龍水縣司馬光辟同編修資治通鑑凡十
五年書成光上章稱薦曰臣誠不及也由臣頑固纂
次淹久致其沉淪而祖禹安恬靜默若將終身者除
秘書省正字召試中書舍人又辭不拜遷右諫議大
夫兼實錄院脩撰因召對勸哲宗以辯邪正曰比年
以來大臣以兼容小人為寬好惡不明邪正不分所
引進者不盡得人宰相以進賢退不肖為職而邪正
不分豈不負國望戒飭大臣各以公心求賢多引鯁
正之人以重朝廷無使小人得位為他日患改禮
部侍郎進翰林侍讀學士知國史院事又為翰林學
士宣宗登遐哲宗親政祖禹上言此乃宋室隆替
之本社稷安危之基天下治亂之端生民休戚之始
君子小人消長進退之際天命人心去就離合之時
也有敢以姦言惑聖聽者宜明正其罪旣而外議恟
恟在位者多自引去祖禹力陳治道之要古今成敗
之理與夫小人之情狀反復激切以感動上意因請
外遂以龍圖閣學士知陜州紹聖初言者論祖禹所
脩實錄以為詆斥先帝又以祖禹為朋附司馬光及
論乳媪事以為離間兩宫初提舉明道宫繼責武安
軍節度副使永州安置再貶韶州别駕賀州安置移
賓州再移化州卒祖禹嘗進唐鑑十二卷
啖(七百五十九)
姓纂前秦錄有將軍啖䥫河東大歷水部郎中啖
彦珍會昌中進士啖鱗避武宗諱改為澹
唐啖助字叔佐趙州人淹該經術善為春秋考三家長
短縫綻漏闕號集傳凡十年乃成復攝其綱條為例
統
冉(七百六十)
姓纂高辛氏之胤一云大夫叔山冉之後雲安冉
氏盤護之後冉馾之種類也代為巴東蠻夷酋帥
史記孔子弟子冉雍字仲弓冉耕字伯牛冉孺字子魯
(一作曾)冉季字子産冉求字子有為季氏宰並魯人
冉有用矛於齊師故能入其軍孔子曰義也
減(七百六十一)
急就章有減罷軍
前漢減宣遷御史中丞治淮南獄稱為最為御史
中丞者幾二十歲
昝(子戚反七百六十二)
晉書桓温將昝堅唐有昝慎盈宋朝昝居潤字廣川
博州高唐人也東都事略有傳
染(七百六十三)
石趙錄云石季龍將染閔魏郡内黃人或作冉氏簒
石趙號
奄(七百六十四)
風俗通奄國名尚書成王旣踐奄左傳秦奄息其後也
斂(七百六十五)
姚秦錄有將軍斂憲斂方斂岐並南安人皆羌酋也
湛(七百六十六)
後漢有大司農湛重晉荆州刺史陶侃母湛氏新淦
人
名賢氏族言行類稿卷四十一
