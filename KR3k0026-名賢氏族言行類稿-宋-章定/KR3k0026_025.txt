卷二十五
名賢氏族言行類稿卷二十五
宋章定撰
張(四百四十一)
姓纂黃帝第五子青陽生揮為弓正觀弧星始制弓
矢主祀張星因姓張氏
左傳襄公十六年晉平公即位君臣為中軍司馬改
服修官烝於曲沃昭五年羊舌肸之下祁午張趯張
骼皆諸侯之選也成十八年晉悼公即位張老為
侯奄籍偃為司馬使訓卒乘親以聽命
禮記晉獻文子成室晉大夫發焉張老曰美哉輪焉美
哉奐焉歌於斯哭於斯聚國族於斯君子謂之善頌
善禱
毛詩六月侯誰在矣張仲孝友
新序秦惠王欲伐蜀而韓人侵秦張子曰不如伐韓
說苑張禄掌門見君曰願君貴則舉賢富則進貧
君說其意明日使人奉黃金百斤文織百純進之張
先生先生辭而弗受
史記張良其先韓人也受書於圯上老父借箸前籌
運籌帷幄中决勝千里外招四皓安太子以
三寸舌為帝者師封萬戶位列侯願棄人間事從
赤松子遊乃學辟榖道引輕身封為留侯諡文成
子不疑代侯司馬温公曰夫功名之際人臣之
所難處如高帝所稱者三傑而已淮陰誅夷蕭何繫獄
非以履盛滿而不止耶故子房託於神仙遺棄人間
等功名於物外置榮利而不顧所謂明哲保身者子
房有焉
張儀魏人也學鬼谷術游說諸侯說六國敗從約
孟子論之曰或謂張儀公孫衍豈不誠大丈夫哉一
怒而諸侯懼安居而天下熄孟子曰是焉得為大丈
夫乎居天下之廣居立天下之正位行天下之大道得
志與民由之不得志獨行其道富貴不能淫貧賤不
能移威武不能詘此之謂大丈夫
張耳大梁人漢立為趙王子敖嗣太史公曰張耳傳世
所稱賢者其賓客厮役莫非天下俊傑所居國無不
取卿相
張蒼陽武人也封為北平侯自秦時為柱下史明習天
下圖書計籍又善用筭律歷以列侯居相府遷為御
史大夫太史公曰張蒼文學律歷為漢名相
張釋之字季堵陽人也袁盎知其賢請徙補謁者言秦
漢得失拜謁者僕射釋之為廷尉天下無冤民
為王生結襪子摯字長公不能取容當世終身不
仕
張叔名歐雖治刑名家其人長者景帝時尊重常為九
卿武帝拜為御史大夫官屬以為長者亦不敢大
欺家於陽陵子孫咸至大官
張次公河東人從衛青有功封岸頭侯父隆以善
射景帝幸近之
張騫以使通大夏還為校尉封博望侯後為將軍使
大夏窮河源楊子淵張騫蘇武之奉使也執節沒
身不屈王命
張湯杜人也為廷尉舞文巧詆造請諸公不避寒
暑揚人之善觧人之過子安世
張安世字子孺以父任為郎記亡書三篋上竒其材擢
尚書令遷光禄大夫霍光用為右將軍封富平侯
宿衛忠正勤勞國家以定策功拜大司馬車騎將軍
領尚書事薦舉莫見其迹父子封侯功臣之世惟
有張氏親近貴寵比於外戚子千秋延夀彭祖皆為
中郎將
張敞字子高河東平陽人察廉遷太僕丞以數上書有
忠言徵為大中大夫拜膠東相盜賊遂平詔守京兆
尹枹鼔稀鳴市無偷盜其政頗雜儒雅不純用誅罰
為婦畫眉長安中傳京兆眉憮五日京兆弟
武為梁相以柱後惠文彈治其治有績亦能吏也
張禹字子文父徙家蓮勺受易論語試為博士授太子
論語遷光禄大夫後為丞相封安昌侯位特進後
堂理絲竹管弦弟子彭宣戴崇禹親愛崇將入後堂
飲食宣來見於便坐未嘗得至後堂
儒林張山拊字長賓平陵人為博士論石渠至少府
後漢張湛字子孝扶風人居處幽室必自修整雖遇妻
子若君焉拜光禄勲光武臨朝或有惰容湛輒陳
諫其失常乘白馬帝每見湛輒言白馬生且復諫矣
君游南陽人早孤譲先父餘財數百萬與兄子
年十六志美行厲諸儒號曰聖童後拜漁陽太守
百姓歌曰桑無附枝麥穗兩岐君為政樂不可支
為蜀郡太守去之日乘折轅車布被囊而已
張純字伯仁京兆人宿衛十有餘年封武始侯在朝歴
世明習故事自郊廟昏冠喪紀禮儀多所正定純
子奮奮子甫甫子吉高祖安世自安世至吉傳國八
世二百年間未嘗譴黜封者莫與為比
張霸字伯饒成都人數歲而知孝讓鄉人號為張曾子
七歲通春秋博覧五經舉孝廉遷會稽太守郡中争
厲志節習經者以千數道路但聞誦聲始到越賊未
平乃移書問購賊遂束手歸附童謠曰棄我戟捐我
矛盜賊盡吏皆休遷侍中子楷字公超通春秋尚
書父黨宿儒皆造門車馬填街楷徙避之學者隨之
所居成市遂有公超市性好道術能作五里霧
子陵字處冲官至尚書陵弟玄字處虛深沉有才
略說張温剪除中官不從遂隐魯陽山中
張禹字伯逹遷下邳相開水門灌田數百頃後歲至墾
千餘頃
張敏字伯逹舉孝廉四遷為尚書為汝南太守用刑平
正有理能名
張酺字孟侯少受尚書入授皇太子質直守經義每侍
講間隙數有匡正之辭以嚴見憚後為太尉雖在
公位父常居田里每有遷職輒一詣京師嘗來候酺
適會歲節公卿罷朝俱詣酺府奉酒上夀人皆慶羡
之
張皓字叔明為廷尉雖非法家而留心刑斷拜司空多
所薦逹天下稱其推士子綱字文紀漢安初遣八
使循行風俗綱獨埋其車輪於洛陽都亭曰豺狼當
道安問狐貍為廣陵太守時賊張嬰等數萬人綱
徑造嬰壘慰安之遂歸降南州晏然
張衡字平子南陽人通五經貫六藝拜郎中遷為太史
令作渾天儀著靈憲算罔論不慕當世所居之官積
年不徙為河間相下車治威嚴整法度姦黨一時收
擒上下肅然稱為政理數術窮天地制作侔造化
張奐字然明舉賢良對策第一拜議郎遷安定屬國都
尉羌豪帥感其恩德上馬二十匹先零酋長又遺金
鐻八枚受之而召主簿以酒酹地曰使馬如羊不以入
廏使金如粟不以入懷悉以還之拜武威太守俗多妖忌
凡二月五月産子及與父母同月生者悉殺之奐示以
義方嚴加賞罰風俗遂改子芝字伯英工草書謂之草聖
張儉字元節為部黨之魁亡命遁走望門投止莫不重
其名行破家相容百姓饑荒乃傾竭財産與邑里
共之頼其存者以百數
儒林君上習梁丘易顯微訪問經術聲稱著聞
弟子自遠至者著錄且萬人
張玄字君夏習春秋遷陳倉縣丞清静無欲專心經書
嘗以職事對府徐業大儒與語大驚曰今日相遭
真觧矇矣後試策第一為博士
張升字彦真任情不羈意相合者則傾身交結如乖其
好者雖王公大人終不屈從守外黃令吏有受賕者
輒論殺之
文苑張超字子並有文才善於草書
張君素多權謀鄧禹表為偏將軍獨為後拒以
當赤眉諸將服其勇後為邢相
魏志張邈字孟卓振窮救急傾家無愛遷陳留太守
張楊字稚叔拜安國將軍為大司馬
張燕合聚少年為羣盜剽捷過人軍中號曰飛燕衆至百
萬號曰黑山後降拜平北將軍
張繡招合少年為邑中豪傑從賈詡計以衆降遷破羌
將軍
張魯字公祺雄據巴漢垂三十年後歸曹操拜鎮南將軍
君儀恬静樂道忽於榮利救恤窮乏家無所餘
中外孤寡皆歸焉曹操以為議郎參丞相軍事
弟承字公先以丞相參軍祭酒領趙郡太守政化大
行
張旣字德容舉茂才除新豐令治為三輔第一為雍
州刺史太君本州可謂衣繡晝行矣又為
涼州刺史容民畜衆使羣羌歸土可謂國之良臣
張遼字文遠與孫權戰於合肥衝壘突圍吳人奪氣拜
征東將軍詔曰合肥之役以步卒八百破賊十萬自
古用兵未之有也
張郃字雋乂為軍鋒以功遷平狄將軍郭淮曰張將軍
國家名將達識變數善處營陣料戰勢地形無不如
計雖武將而愛樂儒士外勤戎旅内翼國朝
蜀志張飛字翼德雄壯威猛稱萬人之敵為世虎臣
有國士之風
君嗣成都人益州太守雍闓目君如瓠壺
外雖澤而内實麤撫恤故舊賑贍衰宗行義甚正
張嶷字伯岐越嶲太守誘以恩信蠻夷皆服頗來降附
及徵夷民戀慕扶轂泣涕相隨朝貢者百餘人拜盪
寇將軍
張翼字伯恭累遷為左車騎將軍冀州刺史
吳志張昭字子布初孫權置相衆議歸昭權曰丞相事煩
而此公性剛所言不從怨咎將興非所以益之也
忠謇亮直大臣節容貌矜嚴有威風舉邦憚之
張紘字子綱風裁凝重為世令器曹公留為侍御史出
為會稽東部都尉
張温字惠恕吳郡人少修節操容貎竒偉當時無匹拜
選曹尚書徙太子太傅弘雅之素英秀之德文章
之采議論之辯卓躒冠羣煒曄曜世世人未有及之
者
晉書張華字茂先強記默識四海之内若指諸掌贊
成伐吳之計名重一世衆所推服後中台星拆為
趙王倫所害好誘進人物有一介之善者即咨嗟
稱詠為之延譽博物洽聞世無與比子偉字彦
仲好學謙敬歴散騎常侍博暁天文為散騎侍郎
張載字孟陽博學有文章為著作郎著劔閣銘作濛
汜賦為名流之所挹亦當代之文宗弟恊字景陽
少有雋才與載齊名辟公府掾累轉河間内史亢
字季陽領著作佐郎出補烏程令
張光字景武為南楚之秀位梁州刺史威振巴漢
張輔字世偉補藍田令不為豪強所屈後為秦州
刺史
張憑字長宗舉孝廉負其才自謂必參時彦簡文帝
歎曰張憑勃窣為理窟累官至御史中丞
張闓字敬緒才幹貞固一時之良器補晉陵内史所部
四縣以旱失田乃立曲障陂塘溉田八百餘頃每歲
豐稔
張茂字偉康志行為鄕里所敬信
張軌字士彦家世孝廉以儒學顯為凉州刺史威著西
州化行河右武威太守張琠表稱曰刺史之莅州若
慈母之於赤子百姓之愛軌若旱苗之得膏雨進為
凉州牧子寔字安遜世篤忠亮勲隆西夏進凉州
牧寔弟茂字成遜虛靖好學不以世利嬰心代為
凉州牧豪右屏跡威行凉域寔子駿字公庭幼而
竒偉卓越不羈拜凉州牧號曰積賢君駿子重華
字大臨華子耀靈靈伯父祚靈弟玄靚靚叔天錫自
軌至天錫凢九世而國亡
張翰字季鷹吳人也有清才善屬文而縱任不拘時人
號為江東步兵賀循入洛經吳於船中彈琴翰初不
相識就循言譚便相欽悅同載而去齊王冏辟為東
曹掾翰謂同郡顧榮曰天下紛紛禍難未已夫有四
海之名者求退良難吾本山林間人無望於時子善
以明防前以智慮後榮執其手愴然曰吾亦與子採
南山蕨飲三江水耳翰因秋風起乃思吳中菰菜蓴
羹鱸魚膾曰人生貴得適志何能羈官數千里以要
名爵乎遂命駕而歸俄而冏敗人皆謂之見機或謂
之曰卿乃可縱適一時獨不為身後名耶答曰使我
有身名後不如即時一杯酒時人貴其曠逹卒有文筆
數十篇行於世
隐逸張忠字巨和隠於泰山採芝餌石以至道虛無為宗
諡曰先生
載記張賓字孟孫石勒引為謀主機不虛發筭無遺策
為右長史開懷下士士無賢愚造之者莫不得盡其意
肅清百僚屏絶私謁呼曰右侯而不名
南史張興世字文德為龍驤將軍拒南賊平江陵歴雍
州刺史子欣泰字義亨齊武帝以為直閣將軍後
謂曰卿不樂武職當處卿清貫除正員郎
張裕字茂度曾祖澄晉光禄大夫茂度仕宋遷揚州别
駕為廣州刺史綏靖百越嶺外安之除會稽太守
素有吏能職事甚理五子演鏡永辨岱俱知名時謂
之張氏五龍永字景雲除建康令所居皆有稱績
永既有才能每盡心力文帝謂堪為將以為揚威將
軍其為將帥能與士卒同甘苦岱字景山仕宋累
遷山隂令職事閑理為東遷令太守殷冲曰張東遷
親貧須飬所以棲遲下邑然名器方顯終當大任為
益州刺史益土安其政為吳郡太守更以寬恕著名
張緒字思曼岱兄子宋明帝每見之輒歎其清淡遷吏
部尚書袁粲曰張緒有正始遺風宜為宫職復轉中
庶子緒善談玄王儉嘗云不知陳仲弓黃叔度
能過之不為國子祭酒何點歎曰可謂清官後接之
者實為未易緒吐納風流見者肅然如在宗廟緒
子充字延符多所該通尤明老易嘗與王儉書有曰
充生平少長不以利欲干懷介然之意峭聳霜崖確
乎之情峯横海岸玉没於訪珪之晨桂掩於搜芳之
日後遷義興太守為政清静吏人便之梁初歴吏部
尚書遷國子祭酒登堂講說王侯多在學執經以拜
出為吳郡太守下車恤民耆老故舊莫不忻悅
張環字祖逸永之子仕齊為侍中出為吳興太守環以
既有國秩不取郡俸高帝敕庫别藏其俸以表其
清子率字士簡嘗侍宴賦詩梁武帝别賜率詩曰
東南有才子故能服官政余雖慙古昔得人今為盛
後引見玉衡殿曰卿東南物望朕宿昔所聞卿言宰相
是何人不從天下不由地出卿名家竒才若復以禮律
為意便是其人秘書丞天下清官東南望胄未有為之
者今以相處為卿定名譽率弟盾字士宣為湘東王
記室出監富陽令廓然獨處無所用心唯有書千餘卷
張稷字公喬環之弟母終毁瘠過人州里謂之淳孝以
貧求為剡令略不視事多為小山遊仕梁累遷左僕
射與族兄充融卷俱知名時稱為四張子嵊字四
山
張種字士苗永從孫仕陳為中書令職量衍博時以為
宰相之器僕射徐陵嘗譲位於種以為宜居左執
弟稜亦清静有識度位司徒左長史
張邵字茂宗裕之弟宋武受命以佐命功封臨沮伯為
雍州刺史至襄陽修立堤堰創田數千頃公私充給
子敷字景胤宋武帝召見竒之曰真千里駒也累
遷侍郎父亡毁瘁而卒詔改其居稱張孝里
張冲字思約為舒州刺史梁武帝攻郢城冲固守不出
瀕死厲府僚以大節言終而卒忠貫昊天操逾松
竹
張暢字少微邵兄子為後進之秀起家為主簿遷沛郡
太守魏太武南征暢於城上與尚書李孝伯語隨宜
酬答吐屬如流孝伯及左右皆歎息事平徵為吏部
尚書名達六幕
張融字思光善書答齊武帝曰非恨臣無二王法但恨二
王無臣法文章之體多為時輩所驚自名其文集為學
海累遷司空左長史齊高帝素愛融常曰此人不可
無一不可有二
張齊字子嚮少有膽氣仕梁位歴陽太守手不知書目
不識字在郡清整吏事甚修都督益州與士卒同
勤苦既為物情所歸蠻獠亦不敢犯
張惠紹字德維少有武幹仕梁領安陸太守吏人親愛
之
張弘策字真簡仕梁為衛尉卿加散騎常侍盡忠奉上知
無不為交友故舊隨才薦拔子緬字元長累遷豫
章内史為政任恩惠不設鈎距吏化其德亦不敢欺
為御史中丞號為勁直梁武帝遣工圖其形於臺
省以勵當官緬弟纘字伯緒年三十三累遷吏部
尚書時人以為早逹為吳興太守省煩苛務清静人
吏便之為吏部尚書後進寒素一介者皆見引拔
不為貴門屈意外氏英華朝中領䄂纘弟綰字
孝卿湘東王嘗策之百事綰對闕其六號為百六公
再為御史丞彈糾無所廻避豪右憚之
儒林張崖傳三禮學為尚書儀曹郎
張譏字直言篤好玄言講學每有新意為先輩推服梁
武帝嘗於文德殿釋乾坤文言譏辭令温雅賜裠𥜗
絹褶等云表卿稽古之力仕陳為國子助教
文學張正見字見賾幼好學有清才梁簡文在東宫正
見年十三簡文深贊賞之
孝義張進之家世富足荒年散財贍鄉里遂以貧罄全
濟者甚多
孝義張楚母疾祈禱甚苦至燒背自誓疾時得愈榜其
門曰孝行張氏之閭易其里為孝行里(見進之傳)
孝義張景仁父為人所殺景仁復讎斬其人首以祭父
墓下詔褒美蠲其一戶租調以旌孝行
孝義張昭字德明弟乾字玄明父卒兄弟不衣錦帛不
食鹽酢及母卒兄弟六年哀毁因以成疾
隐逸張孝秀字文逸博涉羣書專精釋典凡諸藝能莫
不明習入匡山修行學道
北史張衮字洪龍道武將常參大謀每曰遭風雲之會
不建騰躍之功者非人豪也遷黃門侍郎愛好人物
善誘無倦弟恂字洪譲道武深加器異拜中書侍
郎帷幄密謀頗亦參預出為廣平太守招集離散勸
課農桑流人歸者數千戶遷常山太守開建學校優
禮儒士民皆歌詠之當官清白仁恕臨下政為當時
第一
張黎明元器其忠亮賜爵廣平公管綜機要太武以其
勲舊任以輔弼除大司農卿軍國大議常與焉進號征
北大將軍鎮長安清約公平甚著聲稱
張蒲字玄則明元時為内都大官參决庶獄私謁不行
為相州刺史扶弱抑彊進善黜惡風化大行子昭
幽州刺史以善政見稱
張濟字仕度涉獵書傳清辯善儀容道武愛之以為行
人拜散騎侍郎累使稱旨使於四方有延譽之美
張湛字子然弱冠知名凉土好學能屬文冲素有大志
儒雅有雋才見稱西州初仕沮渠蒙遜位兵部尚書
凉州平拜寧遠將軍兄銑字懷義閒粹有才幹性
至孝母憂哀毁過人卒征西參軍
張彛字慶賓公強有風氣善督察每有巡檢恒允其選
清慎嚴猛所至人皆畏伏號為良牧宣武初除尚書
子仲瑀上封事求排抑武人不使預清品孫晏之
字熙德文士兼有武幹在齊行徐州事為吏人所愛
御史督察至徐唯得百姓清德頌數篇曾孫乾威
字士敬仕隋遷晉王屬王甚美其才與張衡俱見禮
重晉邸稱為二張弟乾雄亦有才器秦孝王俊選
為法曹參軍王嘗親按囚徒乾雄誤不持狀口對百
餘人皆盡事情同輩莫不歎服
張讜字處言入魏授徐州刺史篤於撫接雖疎族末姻
咸相敬視
張烈字徽之仕魏為步兵校尉孝文曰烈每論軍國事
時有會人意處以為順陽太守齊將圍之不下帝曰
卿果能不負所寄
張普惠字洪賑歴佐二藩甚有聲譽轉諫議大夫任城
王澄曰不喜君得諫議唯喜諫議得君杜弼遺書曰
明侯深儒碩學身負大才執此公方來居諫職謇謇
如諤諤如也
張軌字元軌仕魏為河北郡守聲績甚著臨人政術有
循吏之美言宰人者多推尚之
張衡字遠平幼懷志尚有骨梗風十五詣太學受業為
同輩所推隋初拜黃門侍郎
張煚字士鴻仕隋為尚書右丞後為冀州刺史吏人悅
服稱為良二千石
張定和字處謐隋時歴河内太守有惠政
張奫字文懿好讀兵書長於騎射仕隋陳有力後歴
撫濟二州刺史
儒林張偉字仲素學通諸經受業者常數百人太武時
授中書博士
張買奴經義該博門徒千餘人諸儒咸推重之仕齊歴
國子助教
張景仁工草隷齊後主在東宫武成令侍書小心恭謹
後主愛之呼為博士自蒼頡以來八體取進一人而
已
張思伯善說左氏傳亦為毛詩章句位博士
張彫武遍通五經尤明三傳諸儒服其強辨齊武成以
為侍講入華元殿讀春秋加國子祭酒
節義張安祖時有元承貴赴尚書求選凍死路側安祖
悲哭為殮殯周給尚書聞奏標其門閭
張季珣遷并州司馬漢王諒遣將攻之縱火燒其郭下
有王母廟乃登城望之再拜號泣乞雨相救言訖雨
其火遂滅後據箕山李密攻之連年不能克後被禽
賊曳令拜密季珣曰雖敗軍將猶是天子爪牙臣豈
容拜賊密壯而釋之
循吏張膺為魯郡太守履行約素妻女樵採以自供遷
京兆太守清白著稱得吏人之歡心
隐逸張文詡博覽羣書時遊太學州郡頻舉皆不應命
嘗閒居從容嘆曰老冉冉而將至恐修名之不立擊
几自樂及終鄕人為立碑頌號曰先生
唐張長遜京兆人精馳射以檢校益州行臺左僕射歴
遂䕫二總管政以惠稱
張公謹字弘慎魏州人李勣數啓秦王乃引入府王將
討隐巢亂使卜人占之公謹自外至投龜於地曰今
事無疑何卜之為卜之不吉其可已乎王曰善貞
觀初為代州都督置屯田以省餽運數言時政得失
太宗多所采納後副李靖經略突厥條可取狀凡六
條帝然其謀及破定襄敗頡利壐詔慰勞封鄒國公
張士貴虢州人彎弓百五十斤左右射無空發高祖拜
右光禄大夫從征伐有功
張亮鄭州人房玄齡以亮忠果有謀白秦王引為車騎
將軍歴相州長史所至有績時茂州里童張仲文自
稱天子有司論斥乘輿有罪當死韋挺失據亮為挺
直之帝曰寧屈我以申公之請童免死
張知謇字匪躬幽州人兄弟五人知玄知晦知泰知默
皆明經高第暁吏治清介有守公卿争為引重調露
時知謇監察御史裏行知默左臺侍御史知謇歴十
一州刺史所莅有威嚴自德州刺史入計則天竒其
貎詔工圖之稱其兄弟容而才謂之兩絶門皆列戟
白雀巢其庭中宗復位知謇封范陽郡公知泰封
漁陽郡公伯仲華首同貴時以為榮每敕子孫經
不明不得舉家法可稱
張玄素蒲州人仕隋為景城縣戸曹竇建德陷景城將殺
之邑人千餘號泣請代曰此清吏殺之是無天也大
王定天下無使善人觧體釋之太宗即位問以政帝
曰善貞觀中詔發卒治洛陽宫將東幸玄素上書力
諫遂止魏徵聞玄素言歎曰張公論事有回天之力
可謂仁人之言哉太子承乾事游獵玄素上書不
納再上書帝知數規正太子擢左庶子
張行成字德立定州人劉炫曰行成體局方正廊廟才
也調富平主簿有能名召補侍御史紏劾嚴正太宗
以為能帝語山東及關中人意有同異行成曰天子
以四海為家不容以東西為限是示人以隘矣帝稱
善嘗上䟽諫太宗兼行將相之事高宗即位監修
國史時晉州地震帝問之對曰恐女謁用事大臣隂
謀帝然之
張易之武后時太平公主薦其弟昌宗得侍昌宗白進
易之材用過臣兄弟出入禁中不旬日貴震天下號
易之為五郎昌宗六郎
張儉字師約京兆人高祖起儉以功遷朔州刺史教民
勞來人頼以安雖霜旱勸百姓相賑贍民免饑殍
兄大師太僕卿弟延師左衛大將軍性謹畏典羽林
兵三十年未嘗有過兄弟三人門皆立戟號三戟張
家
張仁愿華州人有文武材神龍中兼洛州長史會州多
盗仁愿一切捕殺胔積府門畿甸震懾無敢犯先是
賈敦頥嘗為長史有政績時人語曰洛有前賈後張
是時默啜悉兵西擊突騎施仁愿請乘虛取之於
河北築三受降城絶虜南寇路自是突厥不敢南
牧馬朔方益無寇景龍二年封韓國公春還朝秋復
督軍備邊帝為賦詩祖道為將號令嚴將吏信伏
按邊撫師賞罰必直功罪後人思之為立祠受降城
出師輒享焉宰相文武兼者當時稱李靖郭元振唐
休璟仁愿
張文瓘字稚圭貝州人以孝友聞貞觀初第明經補并
州參軍時李勣為長史歎曰稚圭今之管蕭吾所不
及李勣入朝文瓘與僚屬二人皆餞勣贈二人佩刀
玉帶而不及文瓘勣曰若某猶豫少决故贈以刀欲
其果於斷某放誕少檢故贈以帶俾其守約束若子
才無施不可焉用贈極見推引諫高祖造蓬萊宫
兼大理卿不旬日斷疑獄四百抵罪者無怨言嘗有
疾囚相與齋禱願亟視事後拜侍中諸囚聞其遷皆
垂泣其得人心如此請息兵脩德初同列以堂饌
豐餘欲少損文瓘曰公等若不任職當自引避
不宜節減四子潜魏州刺史沛同州刺史
洽衛尉卿涉殿中監父子皆二千石時謂
萬石張家
張文琮好自寫書筆不釋手子弟諫止曰吾好此不為
疲也為建州刺史州尚淫祠不立社稷文琮教建社
稷從父弟文玫善音律著新樂書十餘篇
張廷珪河南人慷慨有志尚第進士舉制科異等遷監
察御史按劾平直開元初大旱關中饑詔求直言
廷珪上䟽云云請復十道按察使視州縣帝然之
廷珪美姿儀善八分書與李邕友善
張柬之字孟將襄州人令狐德棻以王佐期之中進士
第一出為合蜀二州刺史武后謂狄仁傑曰安得一
竒士用之仁傑曰陛下求文章資歴今宰相李嶠蘇
味道足矣豈文士齷齪不足與成天下事哉后曰然
仁傑曰荆州長史張柬之雖老宰相材也用之必盡
節於國姚崇為靈武軍使將行詔舉外可為相者崇
曰張柬之沈厚有謀能斷大事其人老惟亟用之即
拜侍郎同平章事授㐮州刺史中宗為賦詩祖道
張說字道濟洛陽人武后詔策賢良方正詔李景諶糊
名較覆說所對第一后署異等遷左補闕嘗問諸儒
言氏族皆本炎黃之裔則上古乃無百姓乎說對云
云后曰善后避暑三陽宫訖秋未還說上䟽願及時
旋軫中宗立遷工部兵部侍郎以母喪免旣期詔起
固請終制時禮俗衰薄士以奪服為榮而說以禮終
天下高之玄宗為太子說與禇无量侍讀尤見親禮
踰年進同平章罷為東都留守尋召為中書令素與
元崇不平罷刺相州坐累徙岳州停封蘇頲見帝
陳說忠謇遷并州長史修國史敕齎稿即軍中論譔
王晙誅降虜阿布也九姓同羅拔野固等皆疑懼說
持節詣其部宿帳中召見酋豪慰安之副使李憲以
虜難信不宜涉說報曰吾肉非黃羊不畏其食
血非野馬不畏其刺士見危致命亦吾效死秋也
由是九姓遂安詔為朔方節度大使康願子反
說進討至木槃山禽之俘三千徙河曲六州殘胡於
唐鄧諸州空河南朔方千里之地先是緣邊戍兵常
六十餘萬說以時無彊寇奏罷二十餘萬使還農上
以為疑說曰臣久在疆場具知其情將帥苟以自衛
及役使營私而已若禦敵制勝不必多擁冗卒以妨
農務上從之初諸衛府兵自成丁從軍六十而免其
家又不免雜徭浸以貧弱逃亡略盡百姓苦之張說
建議請召募壯士充宿衛不問色役優為之制逋逃
者必争出應募上從之旬日得精兵十三萬分隷諸
衛更番上下兵農之分自此始矣前廣州都督裴
伷先下獄上與宰相議其罪張嘉貞請杖之張說曰
臣聞刑不上大夫為其近於君且所以飬廉恥也故
士可殺不可辱臣曏巡北邊聞杖姜皎於朝堂皎官
登三品亦有微功有罪應死則死應流則流奈何輕
加笞辱以皂隷待之姜皎事往不可復追伷先據狀
當流豈可復蹈前失上深然之嘉貞不悅退謂說曰
何論事之深也說曰宰相時來則為之若國之大臣
皆可笞辱但恐行及吾輩吾此言非為伷先乃為天
下士君子也嘉貞無以應上置麗正書院聚文學
之士或修書或侍講以張說為修書使以總之有司
供給優厚中書舍人洛陽陸堅以為此屬無益於國
徒為糜費欲悉罷之張說曰自古帝王於國家無事
之時莫不崇宫室廣聲色今天子獨延禮文儒發揮
典籍所益者大所損者微陸子之言何不逹也上聞
之重說而薄堅吐蕃自恃其彊致書用敵國禮辭
指悖慢上意常怒之返自東封張說言於上曰吐蕃
無禮誠宜誅夷但連兵十餘年甘涼河鄯不勝其弊
雖王師屢捷所得不償所亡聞其悔過求活願聽其
來服以紓邊人上曰俟吾與君㚟議之說退謂源
乾曜曰君㚟勇而無謀常思僥倖若二國和親何以
為功吾言必不用矣及君㚟入朝果請深入討之去
冬吐蕃大將悉諾邏宼大斗谷進攻甘州焚掠而去
君㚟度其兵疲勒兵躡其後會大雪虜凍死者甚衆
自積石軍西歸君㚟先遣人間道入虜境燒道旁草
悉諾邏至大非川欲休士馬而野草皆盡馬死過半
君㚟與秦州都督張景順追之及於青海之西乘冰
而度悉諾邏已去破其後軍獲其輜重羊馬萬計而
還君㚟以功遷左羽林大將軍拜其父夀為少府監
致仕上由是益事邊功說策君㚟且敗因上嶲州鬭
羊於帝以申其意曰使羊能言必將曰鬭而不觧必
有死者所頼至仁量力取歡焉帝識其意納之
賜綵千匹後瓜州失守君㚟死十七年復為右丞相
遷左丞相上日敕所司供頓設樂内出醪帝為賦
詩俄授開府儀同三司十八年卒諡文貞說敦氣節
立然諾喜推籍君臣朋友大義甚篤帝在東
宫所與秘謀密計甚衆後卒為宗臣朝廷大述作多
出其手帝好文辭有所為必使視草善用人之長多
引天下知名士以佐佑王化粉澤典章成一王法天子
尊尚經術開館置學士修太宗之政皆倡之為文屬
思精壯長於碑誌世所不逮旣謫岳州詩益悽婉人
謂得江山助云嘗自為其父碑帝為書額曰嗚呼積
善之墓開元後宰相不以姓著者曰公云二子均
垍
張九齡字子夀韶州曲江人七歲知屬文十三以書上
廣州刺史王方慶歎曰是必致遠居父喪哀毁庭中
木連理擢進士始調校書郎以道侔伊吕科策高第
為左拾遺玄宗即位建言郊配又言乖政之氣發為
水旱宜重守令之選又論選士之弊遷左補闕九齡
有才鍳吏部試拔萃號稱詳平張說為宰相親重之
與通譜系常曰此後出詞人之冠也召充集賢院學
士知院事會賜渤海詔而書命無足為者乃召九齡
為之被詔輒成遷中書侍郎以母喪觧毁有紫芝
産坐側白鴈白雀巢家樹是歲奪哀拜中書侍郎同
平章事上美張守珪之功欲用以為相九齡諫曰宰
相者代天理物非賞功之官也上曰假以其名而不
使任其職可乎對曰不可惟名與器不可以假人君
之所司也且守珪纔破契丹陛下即以為宰相若盡
滅奚厥將以何官賞之上乃止張守珪使安禄山
討奚契丹叛者禄山恃勇輕進為虜所敗守珪執送
京師九齡批曰穰苴誅莊賈孫武斬宫嬪守珪軍令
若行禄山不宜免死上惜其才敕令免官以白衣將
領九齡固争曰禄山失律喪師於法不可不誅且臣
觀其貌有反相不殺必為後患上曰卿勿以王夷甫
識石勒枉害忠良竟赦之牛仙客前在河西能節
用度修職業倉庫充實器械精利上聞而喜之欲加
尚書九齡曰不可尚書古之納言唐興以來惟舊相
及剔歴中外有德望者乃為之仙客本河湟使典今
驟居清要恐羞朝廷上曰然則但加實封可乎對曰
不可封爵所以勸有功也邊將實倉庫修器械乃常
務耳不足為功陛下賞其勤賜之金帛可也裂土封
之恐非其宜上怒變色曰事皆由卿邪九齡頓首謝
曰陛下不知臣愚使待罪宰相使有未允臣不敢不
盡言上曰卿嫌仙客寒微如卿有何閥閱九齡曰臣
嶺海孤賤不如仙客生於中華然臣出入臺閣典司
誥命有年矣仙客邊隅小吏目不知書若大任之恐
不惬衆望上欲以李林甫為相問於九齡九齡對
曰宰相繫國安危陛下相林甫臣恐異日為廟社之
憂九齡恐為林甫所危因帝賜白羽扇乃獻賦自
况其末曰苟效用之得所雖殺身而何忌縱秋氣之
移奪終感恩於篋笥九齡雖以直道黜不戚戚怏望
惟文史自娛朝廷許其勝流焉九齡體弱有藴藉故
事公卿皆搢笏于帶而後乘馬九齡獨常使人持之
因設笏囊自九齡始後帝每用人必曰風度能若九
齡乎初千秋節公王並獻寳鑑九齡上事鍳號千
秋金鑑錄以伸諷諭及為相諤諤有大臣節帝稍怠
於政事議論必極言得失所推引皆正人帝在蜀思
其忠為泣下遣使祭於韶州厚幣卹其家開元後天
下稱曰曲江公而不名云
先生云軾嘗謂士大夫砥礪名節正色立朝不
雷同以固禄位非獨人臣之私義乃天下國家所共
安者也若名節一衰忠言不聞亂亡隨之捷如影響
漢之號敢言者惟王章朱雲章死而雲廢則公然持
禄保妻子如張禹輩故王莽以斗筲穿窬之才盜取神
器如在掌握唐開元之末大臣守正不回惟張九齡
一人九齡旣以忤罷相明皇不復聞其過以致禄山
之亂治亂之機可不慎哉(見東坡志林)
九齡弟九臯亦有名終嶺南節度使九齡子拯居
父喪有節行後為伊闕令會禄山盜河洛陷焉而終
不受偽官賊平擢太子贊善大夫孫仲方生岐秀
父友高郢尤異之曰是兒必為國器擢進士宏詞
張嘉貞蒲州人以五經舉長安中張循憲使河東事有
未决問吏曰若有嘉客乎吏以嘉貞對嘉貞條析理
分循憲大驚試命草奏皆意所未經後對武后請以
官讓召見内殿嘉貞儀止秀偉后拜監察御史遷兵
部員外郎時功狀盈几吏不能决嘉貞為詳處不閱
旬廷無稽牒歴梁秦二州都督政以嚴辦吏民畏之
奏事京兆玄宗善其政及宋璟罷帝欲用嘉貞而忘
其名夜詔中書侍郎韋抗曰朕嘗記其風操而今為
北方大將張姓而複名抗曰非張齊丘乎帝即使作
詔以為相夜分且半因閱大臣表疏適見嘉貞所獻
遂得其名即以為平章事嘉貞性簡疏與人不疑内
曠如也所薦四人當時謠曰令君四俊苗吕崔員嘉
貞雖貴不立田園或勸之荅曰吾嘗相國矣未死豈
有饑寒憂若以譴去雖富田産猶不能有也近世士
大夫務廣田宅為不肖子酒色費我無是也
張嘉佑有幹略嘉貞為相任金吾衛將軍昆弟每上朝軒
蓋騶從盈閭巷時號所居坊曰鳴珂里
張延賞嘉貞子涉經史通吏治苖晉卿以女妻之除河
南尹延賞政簡約輕徭賦疏河渠築宫廟數年流移
歸附都闕完雄有詔褒美時兵屯東都詔知留守
以兵屬居五年治行第一拜荆南劒南西川節度使
又拜中書侍郎同平章事入秉政更四鎮所至民
頌其愛帝待遇厚稱奏議有宰相體子弘靖
張弘靖字元理元和中拜刑部尚書同平章事少有令
聞人以為有輔相才及居位簡默自處無所規拂
家藏書畫侔于内府先第在東都思順里歴五世無
所增葺號三相張家文規次宗彦遠茂樞皆其子孫
也
張守珪陜西人姿幹雄壯慷慨尚節義善騎射從郭虔
瓘守北庭開元初虜攻北庭守珪從間道奏事京師
直言利害遷幽州果毅盧齊卿器之引與共榻坐謂
不十年子當節度是州為國重臣願以子孫託王
君㚟死河西震懼詔守珪為瓜州刺史虜奄至衆失
措守珪置酒城上會諸將作樂虜疑有備不敢攻擊
敗去為瓜州都督使州地沙瘠不可藝常瀦雪水溉
田自渠堰為虜毁材木無所出守珪密禱于神一夕
水暴至大木數千章塞流下因取之脩復堰防耕者
如舊州神之刻石紀事子獻誠獻恭從子獻甫
張伯儀魏州人以戰功隷光弼軍浙賊袁晁反使伯儀
平之功第一推誠遇人軍中畏肅民亦便之李吉
議伯儀之忠可錄
張鎬字從周博州人有大志視經史猶漁獵天寳末楊
國忠執政求天下之士為已重聞鎬才薦之釋褐拜
左拾遺玄宗西狩遣詣肅宗所數論事拜同平章事
鎬起布衣二朞至宰相居身廉不殖貲産善待士
性簡重論議有大體在位雖淺而天下之人推為舊德
云
張孝忠本奚種始名阿勞以勇聞性寬裕事親孝以兵
屬李寳臣賜今名易州諸屯委以統制十餘年威惠
流聞田承嗣宼冀州寳臣付兵四千屯貝丘承嗣見
其軍整嚴歎曰阿勞在焉未可圖也貞元二年河
北蝗民餓死如積孝忠與其下同粗淡人服其儉推
為賢將子茂宗茂和茂昭茂昭少沈毅頗通書傳
入朝為帝從容言河朔事帝悚聽曰恨見卿晩召宴
麟德殿賜良馬甲第順宗立進同門下平章事復遣
之鎮賜女樂二人不受又賜安仁里第亦不受
張鎰字季權累遷殿中侍御史大歷初為濠州刺史政
治清簡延經術士講教生徒比去州擢明經者四十
人拜中書同平章事郭子儀壻太僕卿趙縱為奴
告下御史劾治而奴留内侍省鎰奏奴不可告主悖
慢成風漸不可長以鎰代鳳翔帝曰文武兼資望
重内外無易卿者帝幸奉天鎰罄家資自獻行在
張建封字本立鄧州人喜文章能辯論慷慨以功名顯
李光弼鎮河南盜起建封到賊屯開譬禍福一日降
數千人由是知名馬燧為三鎮使表為判官軍中事
多所諏訪表其能於朝廷進濠夀廬觀察使時四方
多故益治兵四鄙悅附十三年来朝帝不時召見延
英殿眷遇異等建封賦朝天行以獻元已賜宴曲
江特詔與宰相同榻食還鎮帝賦詩以餞又以所持鞭
賜之曰卿節義歲寒弗渝故用此為况治徐十年
躬於所事一軍大治善容人過其言忠義感激故下
皆畏悅樂士故其往如歸許孟容韓愈皆奏幕府
子愔以蔭補亦治徐七年其政稱治
張薦字孝舉深州人敏銳有文辭能治周官左氏春秋
初為顔真卿歎賞後為真卿續著先生傳帝親
郊用薦為太博士擢諫議大夫吐蕃贊普死薦
為弔祭使占對詳辯三使絶域薦官至拾遺凡二十
年常兼史館修撰定大儀位號郊廟鼓吹法莫不參
預諸儒謂博而詳
張鷟字文成薦之孫早慧絶少時夢紫文大鳥五色
成文止其庭大父曰五色赤文鳳也紫文鸑鷟也若
殆以文章瑞朝廷乎遂命以名調露初登進士第騫
味道見所對稱天下無雙入以制舉皆甲科四參選
判為銓府最員半千稱鷟文辭猶青銅錢萬選萬
中號青錢學士屬文下筆輒成晩進莫不傳記新羅
使至必出金寳市其文
張萬福魏州人三世明經萬福以業儒不顯乃學騎射
拜夀州刺史改鴻臚卿鎮夀州時許杲叛擾代宗召
見代宗曰欲一識卿面且以許杲累卿乃拜和州刺
史萬福至杲懼徙屯萬福追殺之李正己反屯兵
埇橋江淮船不敢踰渦口德宗乃以萬福為濠州刺
史謂曰先帝改爾名正所以褒卿也朕謂江淮草木
亦知爾威名若從所改恐賊不暁是卿也復賜舊名
萬福因馳至駐馬于岸賊熟視不敢動改泗州刺史
魏州饑父子相賣萬福曰魏州吾鄉里安忍其困令
兄子將米百車饟之贖魏人自賣者給資遣之詔
圖形凌煙閣陽城詣延英議裴延齡事伏閣不去帝
震怒萬福大言曰國有直臣天下無慮卒年九十自
始終禄食七十年未嘗一日言病凡莅九州皆有惠
愛
張籍字文昌和州人第進士韓愈薦為博士排釋老
籍為詩長於樂府多警句仕終國子司業
張濬字禹川學縱横術僖宗西出召濬至行在進諫議
大夫時黃巢亂王敬武已臣賊濬責之忠義之士當
審利害黃巢販鹽虜耳捨天子而臣之何耶誠能共
誅大盜迎天子功名富貴可唾手而取諸將歡然曰
諫議語是也敬武引軍從濬拜同平章事仍判度支
張道源并州人人賢其孝署所居曰復禮鄉至孝里高
祖興使守并州賊平拜大理卿時何稠得罪籍其家
屬賜羣臣道源曰禍福何常安可利人之亡取其子
女自奉仁者不為也道源雖官九卿無産資比亡餘粟
三斛
張介然猗氏人署營田支度等使入奏稱旨介然啓曰
臣位三品當給棨戟若列於京師雖富貴不為鄉人
知使得列戟故里玄宗許之别賜戟京師第門本鄉
得列戟自介然始
張巡鄧州人博通羣書暁戰陣法氣志高邁略細節所
交必大人長者不與庸俗合開元末擢進士第為清
河令多治績而負節義秩滿楊國忠專國權勢熏
炙或勸一見且顯用答曰是方為國怪祥朝宦不可
為也調真源令土多豪猾大吏華南金樹威恣肆邑
中語曰南金口明府手巡下車誅之赦餘黨政簡約
民甚宜之安禄山反楊萬石降賊逼巡為長史使西
迎賊軍巡率吏哭玄元皇帝祠遂起兵討賊從者千
餘人雍丘令令狐潮舉縣附賊巡屠其妻子于城
上潮怨以賊衆四萬薄城巡乃分千人乘城以數隊
出身自前驅直薄潮軍遂敗復來然素善巡至城下
語巡曰足下以羸兵守危堞忠無所立曷相從以取
富貴乎巡曰古者父死於君義不得讐子乃銜妻孥
怨假力于賊以相圖吾見懸君頭于通衢適為百世
笑時大將六人白巡以勢不敵不如降巡陽許諾明
日設天子畫像率軍士朝之人人盡泣引六將責以
大義斬之士心益勸潮悉軍來拒會城中矢盡巡縳
藁人千餘被黑衣夜縋城下潮兵争射之久乃知藁
人還得矢數十萬乃以死士五百斫潮營軍大亂遁
去賊常數萬衆巡纔千餘每戰輒克乘勝擊陳留子
琦聞復圍城巡語其下曰吾蒙上恩賊若復来止有
死耳聞者感慨至食盡巡出愛妾曰君經年乏食
而忠義不衰吾恨不能割肌以啖衆寧惜一妾而坐
視士饑乃殺以饗士士皆感泣子琦服其節不
屈巡罵曰我為君父死耳附賊而生不如擊賊而死
巡長七尺鬚髯每怒盡張讀書不過數復為文章不
立藁守睢陽士卒居人一見問姓名其後無不記憶
與潮及子琦大小四百戰斬將三百卒十餘萬其用
兵未嘗泥古法待人無所疑與衆同甘苦下争致死
力故能以少擊衆未嘗敗衂天子下詔贈賜立廟睢
陽歲時致祭大中時圖像于凌煙閣睢陽至今祠饗
號雙廟云
司馬温公曰彼顔杲卿張巡之徒世治則擯斥外方沈
抑下僚世亂則委棄孤城韲粉宼手何為善者之不幸
而為惡者之幸朝廷待忠義之薄而保姦邪之厚邪
張又新字孔昭元和中及進士高第為李逄吉黨
張善相授伊州總管王世充攻之屢困謂僚屬曰吾為
唐臣當效命君等斬吾首以降賊可也衆不肯曰與
公同死愈於獨生
張興一飯至斗米肉十斤為饒陽禆將禄山攻饒陽興
開張禍福譬暁敵人而嬰城彌年衆心遂固史思明
引衆傅城興擐甲持陌刀重十五斤乘城賊將入興
一舉刀輒數人死賊皆氣懾
張士巖父病思鯉魚冬月冰合有獺銜魚至前得以供
父遂愈每病癰士巖吮血父亡廬墓有虎狼依之
張志寬為里正忽詣令稱母疾求歸甚急令問狀曰母
有疾志寬輒病馳驗如言乃慰遣之
張志和字子同婺州人母夢楓生腹上而産志和十六
擢明經以策干肅宗特見賞重命待詔翰林後居江
湖自稱煙波釣徒著玄真子亦以自號又著太易十
五篇其卦三百六十五兄鶴齡恐其遁世不還為
築室越州東郭茨以生草椽棟不施斤斧豹席㯶屩
每垂釣不設餌志不在魚也觀察使陳少游往見為
終日留表其居曰玄真坊以門隘為買地大其閎號
回軒巷先是門阻流水無梁少游為構之人號大夫
橋帝嘗賜奴婢各一志和配為夫婦號漁童樵青陸
羽嘗問孰為往來者對曰太虛為室明月為燭與四
海諸公共處未嘗少别何有往來顔真卿為湖州
刺史志和來謁真卿以舟敝漏請更之志和曰願為
浮家泛宅往來苕霅間辯捷類如此善圖山水酒
酣或擊鼓吹笛䑛筆輒成常撰漁歌憲宗圖真求其
歌不能致李德裕稱志和隠而有名顯而無事不
窮不逹嚴光之比
張允濟青州人仕隋為武陽令有行人夜發遺袍道中
行十餘里乃悟人曰吾境未嘗拾遺可還取之既而
果然
張仕衡瀛州人太子承乾問事佛營福其應奈何對曰
佛在清净仁恕如貪忍驕悖雖傾財事之無損於禍
張後胤字嗣宗蘇州人高祖鎮太原引為客以經授秦
王及為帝見其彊力問欲何官因謝不敢帝曰朕從
卿授經卿從朕求官何所疑後胤願得國子祭酒授
之
張齊賢陜州人議告朔禮不可罷及社主之制並如議
累遷諫議大夫卒
張昌齡冀州人舉進士與王公治齊名為考功員外郎
獻頌闕下召見試息兵詔帝大悦擢至修文館學士
張旭蘇州人嗜酒每大醉呼叫狂走乃下筆或以頭濡墨
而書既醒自以為神初仕為常熟尉有老人陳牒求判
宿昔又來旭怒責之老人曰觀公筆妙欲以藏家
張文仲仕武后時論風氣尤精
張憬藏與袁天綱埓裴光庭當國憬藏以紙署台字投
之光庭曰吾既台司矣尚何事後三日乃貶台州刺史
張仲武習戎事性忠義願歸欵朝廷乃擢領節度副大
使子直方
張允伸為軍中所推子公素號白眼相公
張潛唐大中十二年秋七月丁夘上䟽以為藩府代移
之際皆奏倉庫蓄積之數以羡餘多為治績朝廷亦
因而甄奬竊惟藩府財賦所出有常苟非賦斂過差
及停廢將士減削衣糧則羨餘何從而致上嘉納之
張居翰唐莊宗平蜀王衍及其宗族百官數千人詣洛
陽帝恐其為變遣中使向延嗣齎敕往誅之敕曰王
衍一行並從殺戮已印畫樞密使張居翰覆視就殿
柱揩行改為家字蜀中百官及衍僕役獲免者千餘
人(二事並出通鑑)
五代張存敬譙郡人也為人剛直膽勇少事梁太祖為
將善因危窘出竒計積戰功表存敬護國將軍留後
復徙宋州刺史未至卒子仁穎仁愿仁愿有孝行存敬
卒事其兄仁穎出必告反必面如事父之禮仁愿暁
法令事梁唐晉常為大理卿卒贈祕書監
張歸霸清河人也末帝娶其女是為德妃歸霸少與其
弟歸厚歸弁俱從黃巢巢敗東走歸霸兄弟乃降梁
秦宗權攻汴歸霸數有功張晊軍赤岡以騎兵挑戰
矢中歸霸霸拔之反以射賊一發而斃奪其馬而歸
太祖從高立望見甚壯之賞以金帛并以其馬賜之
後拜河陽節度使
張延朗汴州開封人也事梁以租庸使為鄆州糧料使
明宗克鄆州得延朗復以為糧料使明宗立誅租庸
使孔謙而廢其使職以大臣一人判戶部度支鹽鐡
號曰三司使如唐故事詔以延朗充三司使三司置
使自此始延朗號為有心計以三司為己任而天下
錢糓亦無所建明明宗嘗出遊幸召延朗共食延朗
不至附使者奏曰三司事忙無暇聞者笑之晉高祖
有異志三司財貨在太原者延朗悉取之
張憲字允中晉陽人也沈静寡慾少好學能鼓琴飲酒
唐莊宗素知其文辭以為天雄軍節度使掌書記莊
宗即位拜工部侍郎租庸使遷刑部侍郎判吏部銓
東都副留守精於吏事甚有能政
張文蔚字右華河間人也初以文行知名舉進士及第
昭宗時為翰林學士承旨梁太祖立仍以文蔚為相
梁初制度皆文蔚所裁定文蔚居家亦孝悌
張全義字國維濮州臨濮人也少以田家子役于縣縣
令數困辱之全義因亡入黃巢賊中巢陷長安以全
義為吏部尚書水運使巢敗去事諸葛爽于河陽爽
死事其子仲方仲方為孫儒所逐全義與李罕之分
據河陽路以附于梁二人相得甚歡然罕之性貪暴
日以寇抄為事全義勤儉御軍有法督民耕食以故
罕之常乏食而全義常有餘罕之仰給全義全義不
能給二人因有隙罕之奔晉晉遣兵助罕之圍全義
甚急全義乞兵于梁梁遣牛存節丁會等以兵萬人
擊敗罕之於沇水晉軍觧去全義還為河南尹全義
得梁出已由是盡心焉是時河南遭巢儒兵火之後
城邑殘破戶不滿百全義披荆棘勸耕植躬載酒食
勞民畎畆之間築南北二城以居之數年人物完盛
民甚頼之初全義為李罕之所敗其弟全武及其家屬為
晉兵所得晉王給以田宅待之甚厚及梁亡莊宗入
汴全義自洛來朝莊宗勞之曰卿家弟姪幸復相見
全義俯伏感涕拜太師尚書令卒唐洛陽經黃巢之
亂城無居人縣邑荒圯僅能築三小城又遭李罕之
争奪周遭百餘堵而已張全義招懷理集復為壯藩
五代史於全義傳書之甚略資治通鑑雖加詳亦不
能盡輒采張文定公所著搢紳舊聞記芟取其要而
載於此厥今荆襄淮沔瘡痍之餘綿地數千里長民
之官用守邊保障之勞超階擢職不知幾何人其真
能髣髴全義所為者吾未見其人也豈局於文法譏
議有所制而不得騁乎全義始至洛於麾下百人中
選可使者十八人命之曰屯將人給一旗一牓於舊
十八縣中令亡農歸自耕種流民漸歸又選可使者
十八人命之曰屯牧令於來者綏撫之除殺人者死
餘但加杖無重刑流民歸之者益衆又選諳書計者
十八人命之曰屯判官令視各屯每屯戶至數千
於農隙時選丁壯教以弓矢並示以坐作進退之法
行之一二年得丁夫二萬餘人有盜賊即時擒捕關
市之賦迨於無籍刑寬事簡遠近咸歸洛陽五年之
内號為富庶於是奏更立令簿主之喜民力耕織者
知某家蠶麥善必至其家徧召老幼親慰勞之賜以
酒食茶綵遺之布衫裙褶假以顔色見稼中無草者
必下馬觀之召田主賜衣服焉見禾下有草耕地不
熟則集衆决責之或訴以闕牛則召責其鄰伍曰此
人少牛何不衆助自是民以耕桑為務家家有蓄積
水旱無饑人在洛四十餘年至今廟食嗚呼今之君
子其亦肯以全義之心施諸人乎
張希崇字德峯幽州薊人也少好學從劉守光將兵戍
平州其後契丹攻陷平州得希崇知其儒者也以為
盧龍軍行軍司馬明宗時盧文進自平州亡歸契丹
因以希崇代文進為平州節度使遣其親將以二百
騎監之居歲餘一日虜將謁希崇飲之以酒殺之穽中
兵皆潰去希崇率其麾下得生口二萬南歸明宗嘉
之拜汝州防禦使遷靈武節度使靈州地接戎狄戍
兵餉道常苦抄掠希崇乃開屯田教士耕種軍以足
食而省轉饋明宗下詔褒美居四歲上書求遷内地
徙鎮邠寧高祖入立復拜靈武節度使希崇歎曰吾
當老死邊徼豈非命耶希崇事母至孝朝夕母食必
侍立左右徹饌乃敢退不喜聲色好讀書頗知星歷
天福三年月掩畢口大星希崇歎曰畢口大星邊將
也我其當之乎明年正月卒贈太師有子仁謙
張廷藴開封襄邑人也少為宣武軍卒去事晉稍遷軍
校常從莊宗征伐先登力戰金瘡滿體莊宗壯之以
為帳前都虞候廷藴武人所識不過數字而平生
重文士從明宗破梁鄆州獲判官趙鳳廷藴謂曰吾
視汝貌必儒人可無隠也鳳以實對廷藴亟薦於明
宗後鳳貴為相數薦廷藴於安重誨明宗以廷藴破
潞之隙終恨之故終不秉麾節廷藴素廉歴七州卒
之日家無餘貲
張允鎮州人也少事鎮州為張文禮參軍入為監察御
史累遷水部員外郎知制誥晉高祖即位屢赦天下
允為駁赦論以獻是時晉高祖方好臣下有言覽之
大喜允事漢為吏部侍郎
宋朝張美字元圭貝州清河人也少為三司小吏澶州糧料
使周世宗鎮澶淵每有求取美悉力應之及即位召為樞
密承旨大内部署授三司使世宗連歲征討糧餽不乏恭
帝時加檢校太傅宋初加太尉後拜定國軍節度使卒謚恭惠
張永德字抱一并州曲陽人周太祖即位除駙馬都尉妻
晉國公主從世宗征劉崇高平之戰劉崇單騎而遁世
宗謂永德曰樊愛能何徽及偏裨七十餘人吾欲盡按
軍法何如對曰必欲開拓疆宇威加四海安可已也因
盛稱太祖智勇世宗善其言悉誅愛能輩以徇軍聲始
振從世宗破紫金山十八砦世宗褒之擢為殿前都點
檢從克夀州領鎮寧軍節度使同平章事太祖受嬗
加兼侍中改鎮武勝入覲道舊不名恩禮甚厚嘗問
下并汾之策對曰彼兵雖少而悍加以北虜之援未
可遽取也姑以間諜離虜心設游兵以擾其穡事待
其困敝乃可圖耳太宗即位封鄧國公真宗即位封
魏國公改鎮彰德知天雄軍以老還鎮卒贈中書令
張昭字潛夫河間人也舊名昭遠避漢高祖諱止稱昭
十歲誦書數十萬言及長治經史以文謁興唐尹張
憲憲即以為府推官憲為北京留守昭從至晉陽時
明宗起兵昭勸憲奉表明宗以勸進憲曰吾書生也
天子委以保釐之任吾豈苟生乎昭曰此古人之大
節公能行之忠臣也憲既死論者以昭能成憲之節
乾德元年為郊祀鹵簿使禮成封鄭國公改封陳以
老致仕嶺南平太祖遣使就問獻俘之禮昭卧疾口
占皆有所據當時服其博記
張齊賢字師亮曹州宛句人也太祖幸西都以布衣獻策於
馬前召至行宫問以所言齊賢條陳十策應對明辯太祖
賜束帛而遣之歸謂太宗曰吾幸西都得一張齊賢朕不
欲爵之以官異時可使輔汝為相也太宗即位齊賢舉進
士授大理評事通判衡州代還會太宗征太原齊賢上謁
遷秘書丞知忻州明年以為著作郎直史館改左拾遺太
宗北征議者皆言宜速取幽薊齊賢上疏曰臣聞家六合
者以天下為心豈止争尺寸之事角勝負之勢而已是故
聖人先本而後末安内以養外人民本也邊塞末也中夏
内也四裔外也是知五帝三王未有不先根本者也堯舜
之道無他在乎安民而利之耳尋為江南西路轉運使召
還拜樞密直學士擢右諫議大夫僉書樞密院事雍熙三
年大舉北伐齊賢請行即授給事中知代州與潘美同領
沿邊兵馬是時敵騎自湖谷入宼齊賢選廂軍二千出誓
衆感慨一以當百敵遂却先是約潘美以并州來會戰齊
賢以師期既漏且虞美之衆為敵所乘俄而美有使至云
師出并州行四十里至柏井忽有密詔東路之師敗績并
之全軍不得出戰已還矣于時敵騎塞川齊賢曰敵知美
之來不知美之退乃夜發兵二百人人持一幟負一束芻
距州城西南三十里列幟燃芻敵遥見火光中有旗幟意
謂并師至矣駭而北走齊賢先伏兵二千於土磴砦掩擊
大敗之淳化二年參知政事數月拜平章事母孫氏年八
十餘封晉夫人太宗歎其母福夀多賜手詔存問真
宗即位召拜平章事戚里有争分財不均者又入宫自訴
齊賢曰是非臺府所能決也臣請自治之齊賢坐相
府召訟者問曰汝非以彼所分財多汝所分少乎曰
然命具欸乃召兩吏令甲家人乙舍乙家入甲舍貲
財皆按堵如故分書則交易之訟者乃止明日奏狀
真宗大悦朕固知非君莫能定歸洛得唐裴度午橋
莊有池榭松竹之勝日與親舊觴詠其間卒諡文定
張遜博州高唐人也太宗在藩邸得隷帳下從征太原
遷文思副使端拱初遷鹽鐵使繼除僉書樞密院事
又知院事知樞密院始于此李順亂于蜀朝廷發兵
水陸進討荆渚當其要害以遜知江陵府遜至時峽
路諸州漕運卒數千人皆聚江陵有告其將謀變以
應蜀寇府中議欲盡捕誅之遜止令捕首惡斬于市
奏聞太宗甚喜
張詠字復之濮州鄄城人也舉進士知崇陽縣繼除虞部
郎中授樞密直學士同知銀臺封駁司張永德為并州
帥有小校犯法笞之至死詔按其罪詠封還詔書且言
陛下委永德邊任以一部校故摧辱主帥臣恐下陵上
自此始出知成都府時李順構亂王繼恩上官正總兵
攻討頓師不進詠以言激正勉其親行乃盛為供帳餞
之酒酣舉爵謂將校曰爾曹受國厚恩此行當直抵寇
壘平蕩醜類若曠日持久此地即爾死所矣正懼由是
遂取勝時寇掠之際民多脅從詠移文諭以朝廷恩信
使各歸田里詠曰前日李順脅民為賊今日吾化賊為民
不亦可乎詠在蜀採訪民間事悉得其實嘗曰詢君子
得君子詢小人得小人各就其黨詢之則事無不審
矣入拜給事中為御史中丞以工部侍郎出知杭州
遇歲歉民有鬻鹽者輒寬之使獲安濟有與其姊婿
訟家財者婿言婦翁病篤子纔三歲遺書明言異日
資産以什之三付子七與婿詠曰汝婦翁智人也以
子幼託汝苟以七與子則子死汝手矣命以七給其
子餘三給婿時皆服其明决真宗以詠在蜀治行優
異復命知益州仍加刑部侍郎真宗遣使傳諭曰得
卿治蜀朕無西顧憂轉工部尚書進禮部乃抗論言
近年虛國家帑藏竭生民膏血以奉無用之土木者
皆賊臣丁謂王欽若啓上侈心之所為也不誅死無
以謝天下章三上出知陳州初詠與青州傅霖少同
學霖隠不仕詠既中第致位光顯散遣親密四方求
霖者三十年不可得詠守陳一日霖來謁閽吏走白
詠詠責吏曰先生天下賢士吾尚不得而友汝何
人敢姓名乎霖笑曰别子一世尚爾耶是豈知世間
有傅霖者乎詠且問昔何隠今何出霖曰子將去矣
來報子爾詠曰詠亦自知之霖曰知復何言翌日而
去後一月而詠卒諡忠定詠剛方尚氣自號乖崖公
以為乖則違衆崖不利物云
張知白字用晦滄州青池人也舉進士為觧州推官定
州軍掌書記河北節度判官咸平中西北未寧中外
多言兵事知白奏疏言王者當奉時令茂功典省刑
罰及取士之制數千言真宗異之召試舍人院復召
試中書拜直史館江南旱命知白安撫及還授京東
轉運使周伯星見百官稱賀知白獨以為人君當修
德以應天星之見何所繫焉因極陳治道之惡真宗
曰知白在外而乃心朝廷可謂知所職矣陜西饑命
知白按巡知白以朝廷重内職輕外官引唐李嶠議
請選臺閣分藩郡仍自請補外不許固請知青州還
京求領國子監帝曰知白豈倦於處劇耶宰臣言其
更踐中外未嘗為身謀乃擢右諫議大夫御史中丞
拜給事中參知政事天聖間拜平章事知白在相位
重名器無毫髮私雖貴顯清約如寒士薨諡文節
張士遜字順之光化軍人也生百日始能啼舉進士為
鄖鄕簿遷射洪令歲旱禱白崖山即雨士遜云須雨
足乃去蜀人異之繼除御史臺推直官遷監察御史
江南轉運使缺中書進擬數人真宗自除士遜焉士
遜謁王旦于政事堂自言驟領使職願聞善教旦從
容曰朝廷榷利至矣士遜起謝既去旦語人曰此轉
運使識大體其後士遜所至每思旦言不敢妄有興
建也仁宗為皇太子除太子詹事累遷尚書左丞張
知白薨拜平章事罷知江寧府居二年朝京師除節
度使知許州復拜平章事後罷再相進封鄧國公致
仕宰相謝事自士遜始也士遜就第十年而薨諡文
懿
張昇字杲卿韓城人也少力學有志操舉進士為容丘
簿留守王曾以為有公輔器累遷太博士京東饑
擢守密州昇貸粟於民以賑之多所全活坐微累出
知濠州諫官陳升之言昇忠直宜在朝廷仁宗曰吾
非不知昇賢但其言太直爾升之曰忠直之言人臣
所難也陛下不可以為罪仁宗曰朕未嘗以言罪人
如昇之朕當用之也嘉祐中拜樞密副使參知政事
進樞密仁宗春秋高而儲宫尚未建昇昔為御史已
屢建言至是與韓琦叶心共議力陳上前仁宗面諭
曰朕已立嗣矣因示以英宗藩邸名昇等再拜賀英
宗即位昇請老英宗曰卿勤勞王家未當遽去昇力
求退踰年以太子太師致仕昇不受請謁分俸禄以
及九族退居十有餘年愈老而耳目聰明卒諡康節
張方平字安道宋城人也少穎悟絶人凡書一覽終身
不再讀宋綬蔡齊見之以為天下竒才也共以茂材
異等薦之中選為校書郎知崑山縣復舉賢良方正
能直言極諫又中選遷著作佐郎通判睦州時趙元
昊叛為嫚書求大名以怒朝廷方平以為若驟用兵
必有喪師蹶將之憂是時決計用兵天下騷動方平上
平戎十策及慶歷元年西方用兵蓋六年矣方平上
疏曰陛下猶天地父母也豈與犬豕豺狼較勝負乎
願因招徠夏宼令邊臣通其善意仁宗喜曰此朕心
也自是元昊通好召試知制誥拜翰林學士遷御史
中丞前三司使王拱辰請㩁河北鹽法既立而未下
方平見仁宗問曰河北再榷鹽何也仁宗曰始立法
非再也方平曰周世宗榷河北鹽犯輒處死太祖征
河東還父老泣訴願以鹽課均之兩稅而弛其禁今
兩稅鹽錢是也豈非再榷乎仁宗曰卿語宰相立罷
之方平曰法雖未下民已戶知之當直以手詔罷之
不可自有司出也仁宗大喜命方平密撰手詔下之
河朔父老相率拜迎作佛老會者七日以報上恩還
為翰林學士承旨神宗即位除參知政事方平丁父
憂免喪拜觀文殿學士留守西京知陳州時方置條例
司行新法方平因陛辭極論其害神宗謂曰能復少留
乎方平曰退即行矣請老以太子太保致仕卒諡文
定方平慷慨有氣節善屬文數千言立就
張璪字䆳明舉進士累擢三司副使遷右正言璪建言
天地合祭議者不一竊謂陽生於十一月隂生於五
月以冬至日祀天於地上之圜丘夏至日祭地於澤
中之方丘此萬世之不可易也自是南郊北郊之議
興焉元豐五年為中書侍郎元祐末卒璪初名琥更
為璪云
張舜民字芸叟邠州人也舉進士為襄樂令王安石行
新法舜民上書謂裕民所以窮民彊内所以弱内闢
國所以蹙國以堂堂之天下不當與小民争利時皆
壯之元祐初司馬光舉舜民才氣秀異剛直敢言召
試秘閣校理除監察御史上疏論西夏彊臣争權戎
心桀驁豈宜加以爵命當興師問罪徽宗即位除諫
議大夫尋為吏部以龍圖閣待制知定州坐元祐黨
落職累復集賢殿修撰致仕以卒舜民少慷慨善論
事自號浮休居士如王介甫哀詞題庾樓諸詩皆佳
句也紹興初追復寳文閣直學士
張商英字天覺蜀州新津人也中進士第調通州簿章
惇薦其才召對除光禄寺丞權檢正中書禮房公事
加太子中允監察御史裏行是時神宗厲精政事廷
臣有言惬意者驟見進用商英上疏曰陛下即位以
來更張改造者數十百事其最大者三事也一日免
役二曰保甲三曰市易三者得其人緩而講之則為
利非其人急而成之則為害臣願陛下與大臣宜安
静休息行之苟一事未已一事復興雖使禆諶適野
而謀思(闕)持籌而筭終莫見其成也哲宗立除開封
府推官時朝廷稍更新法之不便於民者商英上書
言三年無改於父之道可謂孝矣今先帝陵土未乾
即議更變得為孝乎紹聖元年以右正言遷左司諫
徽宗立除中書舍人大觀四年蔡京罷相除龍圖閣
學士知杭州賜對奏曰神宗修建法度務以去害興
大利而已今誠一一舉行則盡紹述之美法若有弊
不可不變但不失其意足矣尋除中書侍郎拜右僕
射久旱彗出天心是夕大雨彗不見徽宗喜親書商
霖字以賜之復觀文殿大學士卒商英學浮圖法自
號無盡居士
張康國字賓老維揚人也初入太學俊譽靄然舉進士
為兖教授召為左司員外郎除尚書左丞徽
宗甚器重之知樞密院先是西北邊帥辟官或任非
其人康國歎曰邊塞尤當擇人誠得人邊鄙無患奈
何欲私所厚善乎終于位諡文簡
張載字子厚長安人也學古力行篤志好禮為關中士
人之宗世所謂横渠先生者也少時喜談兵年十八
以書謁范仲淹仲淹責之曰儒者自有名教可學何
事於兵因勸學中庸載感其言益窮六經舉進士為
祁州司法參軍神宗召見問以治道對曰為政不以
三代為法者終苟道也除崇文檢書他日見王安石
問以新政所安答曰公與人為善則人將以善歸公
如教玉人琢玉則有不受者矣以疾求去遂築室南
山下敝衣蔬食召還同知太常禮院議禮於有司又
不合復以疾請歸道病卒載著正蒙一書行于世
張耒字文潛楚州淮隂人也幼穎異能為文從蘇軾學
軾見其文愛之舉進士為臨淮簿夀安尉咸平丞軾
亦深知之稱其文汪洋澹泊有一倡三歎之聲云召
為太學錄元祐初為正字遷著作佐郎改著作郎兼
史院檢討在館八年顧義自守泊如也擢起居舍人
請郡以龍圖閣知潤州徙宣州責監黃州酒稅徙復
州起為通判黃州移知兖州召為太常少卿甫數月
復以直龍圖閣知潁州又徙汝州復坐元祐黨落職
主管明道宫初耒在潁聞蘇軾之訃以師弟子禮舉
喪言者以為言遂貶房州别駕五年得自便居陳州
尋主管崇福宫卒曾慥云文潛與魯直少游无咎
號為四學士並從東坡游名聞當世自坡發之文潛
詩云滔滔如河漢之决山谷云文字江河萬古流世
以為知言王明清云建炎末贈四學士俱為直龍
圖閣文潛生前紹聖初(闕)出帶此職蓋甚久亦
有司一時之失也
張俞字少愚益之郫人也少嗜書好為詩嘗舉進士不
中又舉茂才異等不中屬西戎犯邊乃上書陳攻取
十事詔以為校書郎而請授其父仍召俞赴闕俞不
起乃上夷簡書夷簡甚重其言又下詔敦遣復不起
其後大臣屢薦凢六詔起之卒不起遂隐青城山之
白雲溪文彦博守蜀高其行田况繼彦博尤重之每
見必倒屣嘗謂僚佐曰斯人用之便可作正言司諫
不用則巖谷一病叟耳性高潔雅善清談杜門著書有
超然遠俗之志卒年六十五
張靄字伯雲建州崇安人國初嘗任御史生子嶠字景
山官歴尚書郎嶠生倣字希古淳化間擢進士第仕
終大中大夫太常少卿比部湜工部衮皆倣之子也
族孫璋字汝圭好學樂善早預計偕晩尉石埭丞建
寧居官以廉謹名處鄉以長厚稱
張浚字德遠成都人政和間中進士第靖康間召除太
常簿建炎初除禮部侍郎二年知樞密院事烏珠遁
除右僕射平章事孝宗即位封魏國公隆興二年除
少師保信軍節度使薨諡忠獻事業具本朝言行錄
子栻侍講左先生杓定叟戶部尚書
張九成字子韶紹興壬子擢進士第一人遜厚幼厚皆
其子也
張孝祥字安國紹興甲戌擢進士第一人父祁嘗為淮
東運副
名賢氏族言行類稿卷二十五
