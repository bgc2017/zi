卷四十四
名賢氏族言行類稿卷四十四
宋章定撰
蔡(八百三九)
姓纂周文王第十四子蔡叔度生蔡仲胡受封於蔡
子孫以國為氏晉有蔡墨秦相蔡澤漢功臣肥如侯
蔡寅
左傳僖二十四年富辰曰昔周公封建親戚管蔡郕霍
文之昭也
昭二十九年龍見於綘郊魏獻子問於蔡墨曰吾聞之蟲
莫知於龍以其不生得也謂之知信乎對曰人實不
知非龍實知蔡墨名黯晉大夫(為趙簡子史)
史記蔡澤燕人干諸侯不遇問相於唐舉舉曰先生曷
鼻(曷一作仰)巨肩魋顔蹙齃膝攣(巨肩謂項低而肩竪魋顔貌魋回蹙齃謂鼻蹙)
(近眉并膝攣曲也)吾聞聖人不相殆先生乎澤知舉戲之乃
曰富貴吾所自有所不知者壽也舉曰從今以往四
十三歲澤笑謝而去謂其御曰吾持粱躍馬食肉懷
金印結紫綬富貴四十三年足矣(持粱作飯也)為秦昭王
相號綱成君
前漢蔡義河内人以明經給事大將軍幕府久之詔求
能為韓詩者召見說詩甚悅之擢光禄大夫數歲代
揚敞為丞相封陽平侯霍光曰義為人主師當為宰
相
後漢蔡茂字子禮哀平間對策陳災異以高等擢侍中
蔡順字君仲以至孝稱母平生畏雷每雷震輙圜塜泣
曰順在此
蔡邕字伯喈性篤孝母滯病三年自非寒暑節變未嘗
解襟帶不寢寐者七旬三世不分財鄉黨高其義少
好辭章數術天文妙操音律熹平四年奏求定六
經文字靈帝許之乃自書於碑使工鑴立於太學門
外後儒晩學咸取正焉時妖異數見特詔問邕具對
經術以皂囊封上董卓聞其名高辟之三日之間
周歴三臺
儒林蔡玄字叔陵學通五經門徒常千人順帝徵拜議
郎講論五經異同甚合帝意
蔡倫用樹膚麻頭及敝布魚網以為紙帝善其能故天
下稱蔡侯紙
晉蔡克字子尼素有格量及居選官苟進之徒望風畏
憚山簡曰蔡子尼今之正人子謨字道明弱冠察孝
廉性尤篤慎每事必為過防時人云蔡公過浮航脫
帶腰舟長
蔡裔有勇氣聲若雷震有二盜入室裔拊牀一呼二盜
俱隕殷浩委以軍鋒
蔡豹字士宣為徐州刺史内撫將士外懷諸衆甚得遠
近情
南史蔡廓字子度宋武帝以其剛直補御史中丞多所
糾奏武帝常云蔡廓可平世三公子興宗累遷尚
書吏部侍郎孝武曰卿詳練清濁今以選事相付後
拜侍中每正言得失無所顧憚弟約字景撝約
弟樽字景節少方雅退默為吳興太守自種白莧紫
茄以為常餌詔褒其清曾孫凝字子居博涉經傳
尤工草隷授吏部侍郎年位未高而才地為時所重
嘗端坐西齋自非素貴名流罕所交接
蔡道恭字懷儉少寬厚有大量仕梁為平北將軍
蔡景歴字茂世為海陽令政有能名陳武帝授記室參
軍以定策立文帝功遷常侍子徵字希祥陳後主
器其才幹任寄日重遷吏部尚書
北史蔡巂豪爽有胆略歸齊為齊州刺史
蔡祐字承先從周文戰有功授平東將軍與齊神武戰
於芒山祐時着明光鐵鎧所向無敵齊人咸曰此是
鐵猛獸也
蔡大寶隨蕭詧鎮襄陽為諮議參軍謀談皆自大寶出
唐蔡廷玉幽州人與朱泚同里聞泚為幽州節度使日
思吞并不知有上下禮法廷玉語泚曰古未有不臣
而能推福及子孫者不如奉天子剗多難可勒勲鼎
彛泚不能屈
文藝蔡允恭為十八學士時號登瀛洲
宋朝蔡襄字君謨興化軍仙遊人也舉進士歴漳州判
官西京留守推官改著作佐郎館閣校勘遷秘書丞
知諫院兼修起居注時仁宗增置諫官四員襄在選
中元昊使人乞和襄上言曰元昊始以烏卒之號為
請又欲稱男而號吾祖此足見羌戎悖慢之意今縱
使元昊稱臣而上書於朝廷自稱曰吾祖朝廷賜之
詔書亦曰吾祖是何等語耶以右正言直史館知福
州以便親遂為福建路轉運使復古五塘以溉田民
以為利以父憂去官服除復修起居注遷起居舍人
知制誥遷龍圖閣直學士知開封府進樞密直學士
知泉州徙福州復移泉州襄為政精明而於閩人尤
知其風俗時閩士多好學而專詞賦以應科舉襄得
鄉先生周希孟以經術傳授學者嘗至數百人襄為
親至學舍執經講問為諸生率延見處士陳烈尊以
師禮而陳襄鄭穆方以學行著稱鄉里襄皆折節下
之召拜翰林學士三司使求知杭州即拜端明殿學
士遷禮部侍郎知杭州未幾襄丁母憂以疾卒工於
書人得其字以為珍藏焉仁宗尤稱愛之洸位八
座戡為侍從橚樞師言敷言諒詵俱登第皆君謨諸
孫也
蔡挺字子正應天府宋城人也其兄抗字子直登進士
甲科補太平州推官平江軍節度掌書記潁川郡王
伴讀英宗在藩邸器重之因請於濮安懿王願得與
游每見抗衣冠盡禮義兼師友再遷太常博士通判
秦州為秘閣校理知蘇州徙廣南東路轉運判官及
英宗即位召對語抗曰卿朕故人勿以常禮自疎也
以為工部郎中兼起居舍人同知諫院時方議追崇
濮安懿王抗引禮為人後大一統之義指陳切至涕
下被面而英宗亦泣會京師大水抗推原咎證在於
濮園議執政以抗在言路不便之召試知制誥罷諫
職進龍圖閣直學士出知定州辭英宗曰第行且召
卿矣以潁王立為皇太子除抗詹事未至而英宗崩
改樞密直學士知秦州後靈駕發引抗因大慟哭遂
得疾日中而卒挺亦舉進士為慶州推官富弼使
契丹奏以挺從行弼以所議誓書有所更易遣挺自
雄州馳驛詣中書白執政時仁宗欲知敵中事亟召
挺挺有父喪聽服衫帽對便殿治平初召為陜西轉
運副使上論禦戎攻守大計遂除直龍圖閣知慶州
迨神宗即位除天章閣待制徙渭州挺建勤武堂論
諸將每五日一教閱五伍為隊五隊為陳陳横列三
鼓而出之並三發箭復位又鼓之逐隊槍刀齊出以
步鼔節之為擊刺狀十步而復以止既復位皆聞金
即退騎兵亦五伍為列四鼓而出之射戰盤馬先教
前一日將官點閱全備乃赴教再閱之隊中人馬皆
彊弱相兼彊者立姓名為奇兵隠於隊中遇用奇則
别為隊出戰涇原路内外凡七將又涇儀州左右策
應將每將皆馬步軍各十陳分左右各第一至五日
閱一陳此其大概也我神宗甚善其法遷龍圖閣直
學士五年召拜樞密院副使神宗問挺涇原訓兵之
法召部將按於崇政殿以為諸路牙校法七年以疾
罷為資政殿學士判南京留司御史臺卒諡敏肅
挺為人有智計多詭譎自以有勞久留邊作為歌詞
有應念玉關人老之句因中使以達於禁中神宗閔
之遂召用云
蔡肇字天啟丹陽人也始師事王安石中進士第徽宗
即位入為戶部員外郎兼編修國史言事者論其學
術反覆出為兩浙路刑獄後以顯謨閣待制知明州
肇嘗和秦少游詩云願同籍湜輩終老韓公門既
而仕宦久不遇合為博士三年不遷和人治(平聲)字韻
詩云先生萬古名何用博士三年冗不治退歸久不
得調張天覺深知其人大觀末召為尚書郎擢右史
召試中書舍人故事宰相未上馬前限試三題天啓
揮毫立就文不加點擬拜節度使制云於戲千里謬
之毫釐朕不從中御也萬世垂之竹帛卿其以身任
之天覺讀之擊節稱美
祭(八百四十)
姓纂左傳周公第五子祭伯子孫以國為氏鄭大
夫祭仲字仲足始為祭封人因以為氏王以諸侯師
伐鄭鄭伯禦之祭足為左拒
後漢祭遵字第孫潁川人喪母負土起坟光武以
為將軍封潁陽侯北平漁陽西拒隴蜀先登坻上
深取略陽對酒設樂必雅歌投壺在軍旅不忘爼
豆好禮悦樂憂國奉公弟彤字次孫以至孝
稱幼有志節為偃師長縣無盗賊課為第一拜
遼東太守幾三十年威聲暢於北方及卒吏人立祠
奉祭臨守偏海政移獷俗至卧鼔邊亭滅𤇺幽障
者將三十年
解(八百四一又胡買切)
姓纂晉大夫解揚解狐之後其先食采於解因氏焉
左傳解揚晉大夫也公孫歸父會楚莊王於宋宋人告
急於晉晉使揚如宋使無降楚鄭人囚而獻諸楚楚
子賂而使反其言不許三而許之登諸樓車使呼宋
人而告之遂致其君命楚子將殺之曰君能制命為
義臣能承命為信
晉解系字少連父修魏琅邪太守考績為天下第一二
弟結育並清身潔已甚得聲譽結字叔連與系齊
名育字稚連
南史解叔謙字楚梁雁門人見孝義傳
唐解琬魏州人舉幽素科中之授滄州刺史為政引大
體郡人順附景龍中遷朔方行軍大總管前後乘
邊積二十年大抵務農習戰華虜安之吐蕃騷邊詔
與虜定經界因詣和輯十姓降戶建言吐蕃不可以
信約請調兵十萬屯秦渭間冬吐蕃入寇琬擊走之
戴(八百四十二)
姓纂宋戴公之後以謚為姓宋大夫戴惡
孟子謂戴不勝曰子欲子之王之善與我明告子有楚
大夫於此欲其子之齊語也則使齊人傅諸使楚人
傅諸曰使齊人傅之
戴盈之曰什一去關市之征今茲未能請輕之
前漢戴德延君戴聖次君皆受禮於后倉德號大戴為
信都太傅聖號小戴以博士論石渠由是禮有大戴
小戴之學(見孟卿傳)
後漢儒林戴憑字次仲習京氏易年十六郡舉明經拜
郎中正旦朝賀百僚畢集帝令能說經者相難詰
義有不通輒奪其席以益通者憑遂坐五十餘席京
師語曰解經不窮戴侍中
後漢逸民戴良字叔鸞父遵字子高家富好給施食客
常三四百人語曰關中大豪戴子高良才既高達
論議尚奇曰我獨步天下誰與為偶舉孝廉不就逃
入江夏山中優游不仕
獨行戴就字景成仕郡倉曹掾後舉孝廉光禄主事
戴封字平仲對賢良策第一拜議郎遷西華令時蝗災
獨不入西華界年旱禱請無獲乃積薪以自焚火
起而大雨暴至遷中山相縣囚四百人當刑皆遣歸
與尅期日皆無違者
晉書戴若思砥節立行補豫章太守弟邈字望之弱
冠舉秀才遷太子洗馬上䟽勸修禮學子謐歴義興
太守
隠逸戴逵字安道能鼓琴工書畫巧藝靡不畢綜以琴
書自娱以禮度自處累徵不至居於會稽之剡縣
藝術戴洋字國流善風角妙解占候卜數
南史戴僧靜少有膽力仕齊終高平太守
隠逸戴顒字仲若與父逵兄勃並隠遁有高名父善
琴書顒並傅之凢諸音律皆能揮手後止黃鵠山竹
林精舍
唐戴胄相州人秦王拔武牢引為府士曹參軍大理少
卿缺太宗曰大理人命所繫胄清直其人即日命之
犯顔據正參處法意至析秋毫隨類指摘言若湧
泉帝益重之遷尚書左丞杜如晦遺言請以選舉
委胄帝修洛陽宫胄疏諫止之胄所敷納緣政
得失奏已即削稿帝嘗曰胄於我非肺腑親然事之
機切無不聞惟其忠概所激耳
戴至德乾封中遷侍郎同三品閱十數年父子繼為宰
相高宗為飛白書賜至德遷尚書右僕射時劉仁軌
為左人有訴率優容之至德乃究本末終不顯私恩
戴叔倫字幼公潤州人師事蕭穎士為門人冠劉晏表
主運至雲安楊惠琳反客劫之曰歸我金幣緩死曰
身可殺財不可奪乃舍之守撫州民爭灌溉為作
均水法獄無繫囚遷容管經略使綏徠夷落威名
流聞其治清明仁恕所至稱最德宗嘗賦中和節詩
遣使寵賜
戴休顔夏州人家世尚武志胆不常郭子儀引為大將
方朱泚反率兵三千晝夜馳奔行在德宗嘉之後破
泚以將略稱
蒯(八百四三)
風俗通晉大夫蒯得之後見左傳禮記漢有蒯徹
漢書齊辯士蒯通本名徹與漢武帝同名史家追改
之
前漢蒯通范陽人說韓信反齊之辯士曹參請為
客拾遺舉過顯賢進能論戰國時說士權變亦自
序其說號曰&KR1471;永
南史蒯恩字道恩胆力過人平京城定建鄴以軍功封
都鄉侯自從征討凡百餘戰武帝北伐留恩侍
衛太子
賴(八百四四)
左傳賴國為楚所滅以國為姓漢有交趾太守頼先
會(八百四五)
鄶仲之後避難去邑為會氏風俗通陸終之子會乙之
後漢有武陽令會炳
太(八百四六)
尚書文王四友太顛之後
大(八百四七)
風俗通大庭氏之後又大填大山稽並黃帝師大欵為
顓頊師
艾(八百四八)
晏子春秋齊大夫艾孔之後
藹(八百四九)
晉南海太守藹奐
帶(八百五十)
六國時有帶佗見姓苑
介(八百五一)
左傳晉有介之推琴操作介子緌神仙傳有介琰介象
快(八百五二)
漢書齊人快欽治尚書
噲(八百五三音快)
燕王噲之後孝子傳有噲參
鄁(八百五四亦作邶)
古鄁國在今衛州北以國為姓
載(八百五五)
左傳有載國漢書有載戴
代(八百五六)
代君翟國也在常山北今代州是也為趙襄子所滅其
遺族以代為姓史記趙有代舉漢有京兆尹代武
能(八百五七)
姓苑長廣人狀云楚熊摯之後避難改為能氏
藺(八百五八)
姓纂韓厥玄孫曰康仕趙食采於藺因氏焉康裔孫
相如為趙上卿子孫仕秦隨司馬錯伐蜀因家成都
史記藺相如趙人也全璧歸趙從趙王與秦會於
澠池秦王竟酒終不能加勝於趙既歸以相如功大
拜為上卿
信(八百五九)
風俗通魏公子信陵君之後
北史藝術信都芳字王琳明算術
晉(八百六十)
姓纂周武王第三子叔虞封唐唐有晉水因改為晉
傳二十代子孫以國為姓魏有晉鄙
左傳僖二十四年富辰曰昔周公封建親戚邘晉應韓
武之穆也
印(八百六一)
姓纂鄭穆公子印之後以王父字為氏
左傳印段字子石鄭大夫也鄭伯如晉段相甚敬而
卑禮無違者
員(八百六二音運)
姓纂前凉鉅有安夷人員平金城人員敝大夏人員
倉員景唐吏部郎中員嘉靜華隂人蓋其後也按
平凉水部員外郎員半千狀云本姓劉氏彭城輿里
人宋宗室營陵侯劉遵考子起部郎中凝之及齊受
禪因留北魏太武以忠諫比伍員改姓員氏賜名懷
遠官至荆州刺史懷遠六代孫半千唐右諭德陜州
刺史自隋末又居臨汾
唐員半千字榮期齊州人羇丱通書史舉童子對詔高
第能講易老子長事王義方以邁秀見賞義方常曰
五百歲一賢者生子宜當之因改今名凡舉八科皆
中咸亨中上書自陳云云陛下何惜玉陛方寸地不
使臣披露肝膽乎書奏不報調武陟尉歲旱勸令殷
子良發粟賑民不從子良謁州半千悉發之下賴以
濟刺史大怒囚半千於獄會薛元超持節度河太守
曰君有民不能恤使惠出一尉尚可罪邪釋之高宗
問兵家三陣對云云帝曰善既對策擢高第求為使吐
蕃將行武后曰久聞爾名謂為古人乃在朝邪境外
事不足行宜留待制即詔入閤擢正諫大夫出豪蘄
二州刺史半千不顓任吏常以文雅粉澤故所至禮
化大行半千事五君有清白節年老不衰樂山水自
放卒吏民哭野中
慎(八百六三)
風俗通慎到為韓大夫著慎子三十篇晉東陽太守慎
條
鄆(八百六四)
魯大夫食采於鄆子孫氏焉
奮(八百六五)
高辛氏才子八元伯奮之後以王父字為氏楚有奮揚
訓(八百六六)
周禮有訓方交氏以官為姓
靳(八百六七)
風俗通楚大夫靳歙又汾陽侯靳疆
名賢氏族言行類稿卷四十四
