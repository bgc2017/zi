卷三十七
名賢氏族言行類稿卷三十七
宋章定撰
杜(六百五十)
姓纂祁姓帝堯劉累之後在周為唐杜氏成王滅唐
遷封於杜杜伯為宣王所滅杜氏分散適魯者杜洩
是也古有杜康
前漢杜周南陽杜衍人為中丞十餘歲少言重遲内深
次骨及為廷尉善候伺專以人主意指為獄遷為御
史大夫周嘗曰三尺安出哉前主所是著為律後主
所是疏為令兩子夾河為郡守治皆酷暴唯少子延
年行寬厚延年字幼公明法律吏材有餘論議持
平合和朝廷居九卿位十餘年後為北地太守選
用良吏捕擊豪彊郡中清靜徙西河太守治甚有
名徵為御史大夫居父官府不敢當舊位坐卧皆易
其處子欽最知名欽字子夏目偏盲舉賢良方正
直言上日蝕地震之對又詣白虎殿對策優游不仕
以壽終兄子業有才能選為大常數言得失不事
權貴
杜鄴字子夏以孝廉為郎舉方正直言之對子林清
靜好古亦有雅才其正文字過於鄴世言小學者由
杜公
後漢杜茂字諸公南陽人光武拜為大將軍屯田晉陽
以備胡寇封蘧卿侯
杜林字伯山博洽多聞時稱通儒光武徵為侍御史後
為大司空
杜詩字君公遷南陽太守以誅暴立威省愛民役造作
水排鑄為農器百姓便之時人方於召信臣南陽語
曰前有召父後有杜母
杜喬字叔榮河内人
杜密字周甫少有厲俗志遷北海相官之子弟為令長
姦惡者輒捕按之桓帝徵拜尚書令黨事起與李
膺俱坐名行相次時人亦稱李杜焉密去官還家
每謁守令多所陳託同郡劉勝亦自蜀郡告歸鄉里
閉門掃軌無所干及太守王昱謂密曰劉季林清高
士公卿多舉之者密知昱激已對曰劉勝為大夫見
禮上賓而知善不薦聞惡無言隱情惜已自同寒蟬
此罪人也今志義力行之賢而密達之違道失節之
士而密紏之使明府賞刑得中令問休揚不亦萬分
之一乎昱慙服待之彌厚
杜篤字季雅後仕郡文學掾以目病二十餘年不闚京
師
杜撫字叔和受詩後歸鄉里教授沉靜樂道舉動必以
禮所作詩題文約義通學者傳之曰杜君法
魏志杜畿字伯侯為河東太守崇寬惠有辭訟相告者
為陳大義自是少有辭訟魏初以畿為尚書事令
曰間將授卿以納言之職顧念河東吾股肱郡故且
煩卿坐鎮之在河東十六年常為天下最子恕字
務伯為黃門侍郎在朝不結交援政有得失常引綱
維以正言為河東太守所在務存大體
杜襲字子緒魏初為侍中嘗獨見至於夜半入為尚書
杜䕫字公良善鍾律絲竹八音靡所不能紹復先代古
樂為大樂令協律都尉
蜀志杜微字國輔諸葛亮選為主簿乞病求歸拜諫議
大夫以從其志
杜瓊字伯瑜拜諫議大夫遷大鴻臚太常靜默少言
闔門自守不與世事
晉書杜預字元凱號曰杜武庫平吳之功兵威如破竹
常激用&KR1267;淯諸水浸田萬餘頃衆庶賴之號曰杜父
南土歌曰後世無叛由杜翁孰識智名與勇功請
建河橋於富平津及橋成百僚臨會武帝舉觴屬預
曰非君此橋不成有左傳癖贈征南大將軍子錫
字世嘏少有盛名終尚書左丞
良吏杜軫字超宗成都人察孝廉除建寧令導以德政
夷夏悦服秩滿去如初至遷尚書郎奏議駁論多
見施用拜犍為太守甚有聲譽子毗字長基舉秀
士遷尚書郎毗弟秀字彦穎為主簿軫弟烈明
政事察孝廉歴平康安陽令所居有異績遷衡陽太
守
儒林杜夷字行齊世以儒學稱博覽經籍百家之書清
虚冲淡與俗異軌除國子祭酒未嘗朝謁
外戚杜乂字弘理成恭皇后父有盛名於江左王羲之
目之曰膚若凝脂眼如點漆此神仙人也為丹陽丞
藝術杜不愆少就郭璞學易卜屢有騐
南史杜僧明字弘照陳武帝引為主帥
杜稜字雄盛少落泊不為時知仕陳以平賊功除右衛
將軍朝廷宿將獨典禁兵
循吏杜驥字度世為青冀二州刺史在任八年惠政著
於齊土
循吏杜慧慶除交州刺史大破盧循之衆禁斷淫祀崇
修學校歲荒人飢則以私禄振給城門不夜閉道不
拾遺
文學杜之韋字子大家世儒學以三禮專門彊識俊才
有名當世以為廊廟之器仕陳至鴻臚卿
隱逸杜京産字景齊少恬靜閉意榮宦專修黃老聚徒
教授於會稽日門山
北史杜銓字士衡學涉有長者風徵為中書博士子
振字李元舉秀才卒中書博士
杜正玄字知禮耽志經史隋初舉秀才試策高第時海
内唯正玄一人應秀才後為豫章王記室弟正臧
字為善隋初亦舉秀才文無點竄時正臧弟正儀
貢充進士正倫為秀才兄弟三人同時應命當世嗟
歎正玄難兄難弟信為美矣正臧為文軌二十卷
後生寶之多資以解褐謂之杜家新書云
杜弼字輔玄初為墨曹參軍典管記長於筆札每為時
輩所推為曲城令為政清靜遠近稱之除侍御
史子臺卿字少山仕齊位黃門侍中修國史
杜杲字子暉學涉經史有當時幹略仕周再使於陳杲
有辭辨閑於占對前後將命陳人不能屈
杜彦在隋拜雲州總管北夷畏憚胡馬不敢至塞
杜整字皇育少有風槩好讀孫吳兵法隋拜左衛將軍
外戚杜超字祖仁太武思念舅氏以超為陽平公位大
鴻臚卿
循吏杜纂字榮孫歴武都漢陽二郡守並以清白為名
唐杜如晦字克明京兆杜陵人也隋大業中預吏部選
侍郎高孝基異之曰君當為棟梁用房元齡曰如晦
王佐才也必欲經營四方捨如晦無共功者王曰非
公言我幾失之因表留幕府從征伐常參帷幄機祕
方多事裁處無留進尚書右僕射仍領選引賢者下
不肖咸得其職當時浩然歸重方為相時天下新
定臺閣制度憲物容典率二人討裁每議事帝所元
齡必曰非如晦莫籌之及如晦至卒用元齡策蓋如
晦長於斷而元齡善謀兩人深相知故能同心濟謀
以佐佑帝當時言良相必曰房杜云
杜楚客少尚竒節方建成難作楚客遁舍嵩山召為給
事中太宗曰君居山似之矣謂非宰相不起渠然耶
杜淹字執禮材辨多聞秦王引為文學館學士常侍宴
賦詩尤工賜銀鍾
杜審權字殷衡懿宗立進同平章事清重寡言性長厚
居翰林最久終不漏禁近語
杜讓能字羣懿方關東兵興調發綏徕書詔叢浩讓能
思精敏凡號令行下處事值機無所遺算帝倚重之
杜正倫相州人隋世舉秀才天下不十人而正倫一門
三秀才皆高第為世歆美累進中書侍郎與韋挺
虞世南姚思廉論事稱旨太宗為設宴具召四人者
謂曰吾聞神龍可擾以馴然頷有逆鱗攖之者死人
君亦有之卿屬遂犯吾鱗禆闕失朕其何慮危亡哉
思卿至意故命以相樂也工屬文嘗與中書舍人董
思恭夜直論文章思恭歸謂人曰與杜丈評文今日
覺吾文頓進
杜景佺冀州人性嚴正舉明經中第吏歌曰錄事意
與天通由是知名入為司刑丞與徐有功來俊臣侯
思止專治詔獄時稱遇徐杜者生來侯者死延載初
同平章事后嘗季秋出梨花示宰相以為祥衆賀景
佺獨曰陰陽不相奪倫瀆即為災今草木黃落而木
復生瀆陰陽也竊恐陛下布德施令有所虧紊臣位
宰相助天治物治而不和臣之咎也頓首請罪后曰
真宰相
杜希全京兆人積功勞至朔方節度使軍令整嚴士畏
其威奉天之狩引兵赴難遷靈鹽豐夏節度使封餘
姚郡王將即屯獻體要八章貶切政病帝嘉賜君臣
箴一篇建言鹽州據要會為塞保障自平凉背盟城
陷於虜請復城鹽州乃詔合選士三萬五千屯鹽州
執築凡六千人閱二旬畢由是虜憚不敢輕入
杜暹濮州人五世同居事繼母孝擢明經第補婺州參
軍秩滿歸吏以紙萬番贐之暹為受百番衆歎曰昔
清吏受一大錢何異哉遷給事中或言暹往使安西
虜伏其清乃拜安西副大都護守邊四年撫戎練士
能自勤厲為夷夏所樂以公清勤約自持族子鴻
漸字之巽第進士太子治兵平凉太子喜曰靈武我
之關中卿乃吾蕭何也既至靈武鴻漸與冕等勸即
皇帝位以繫中外望鴻漸明習朝章草議上之太子
即位乃為肅宗
杜佑字君卿京兆人父希望重然諾交游皆一時俊傑
自代州都督召還對邊事拜鄯州都督破烏莽衆進
拔新城宦者牛仙童行邊或勸結其驩答曰以貨
藩身吾不忍佑以蔭補以戶部侍郎判度支建中
初河朔兵挐戰民困賦無所出佑以為救弊莫若省
用省用則省官張建封卒軍亂乃詔佑移治初佑
决雷陂以廣灌溉斥海瀕棄地為田積米至五十萬
斛列營三十區士馬整飭四隣畏之
杜悰字永裕佑子以門蔭太和末為鳳翔節度使有詔
沙汰僧尼時有五色雲見監軍欲奏之悰曰雲物變
色何常之有未幾獲白兔監軍又欲奏之悰曰野獸
未馴且宜畜之旬日而斃監軍不悦以為掩蔽聖德
獨畫圖獻之後文宗謂悰曰李訓鄭注皆因瑞以售
其亂乃知瑞物非國之慶卿前在鳳翔不奏白兔真
先覺也對曰昔河出圖伏羲以畫八卦洛出書大禹
以叙九疇皆有益於人故足尚也至於禽獸草木之
瑞何時無之劉聰桀逆黃龍三見石季龍暴虐得蒼
麟十六白鹿七以駕芝蓋以是觀之瑞豈在德玄宗
嘗為潞州别駕及即位潞州奏十九瑞玄宗曰朕在
潞州惟知勤於職業此等瑞物皆不知也願陛下專
以百姓富安為國慶其餘不足取也上善之咸通二
年二月同平章事一日兩樞密使詣中書宣徽使楊
公慶繼至獨揖悰受宣公慶出斜封文書以授悰發
之乃宣宗大漸時宦官請鄆王監國奏也且曰當時
宰相無名者當以反法處之悰反復讀良久曰聖主
君等秉權以愛憎殺大臣公屬禍無日矣慶色沮去
帝怒亦釋大臣遂安封邠國公贈太師
杜黃裳字遵素京兆人擢進士第中宏辭郭子儀辟佐
朔方府貞元末遷太常卿王叔文用事黃裳未嘗
過其門壻韋執誼輔政黃裳勸請太子監國執誼曰
公始得一官遽開口議禁中事黃裳怒曰吾受恩三
朝豈以一官見賣即拂衣去劉闢叛唯黃裳固勸
不赦因奏罷中人監軍而專委高崇文凡兵進退黃
裳自中指授無不切於機蜀平羣臣賀憲宗目黃裳
曰卿之功上與黃裳論及藩鎮黃裳曰德宗自經
憂患務為姑息不生除節帥有物故者先遣中使察
軍情所與則授之中使或私受大將賂歸而譽之即
降旄鉞未嘗有出朝廷之意者陛下必欲振舉綱紀
宜稍以法度裁制藩鎮然後天下可得而理也上深
以為然於是始用兵討蜀以至威行兩河皆黃裳啓
之也上與宰相論自古帝王或勤勞庶政或端拱無
為互有得失何為而可黃裳對曰苟慎選天下賢才
而委任之有功則賞有罪則刑選用以公賞刑以信
則誰不盡力何求不獲哉明主勞於求人而逸於任
人此虞舜所以能無為而治者也至於簿書獄市煩
細之事各有司存非人主所宜親也昔秦始皇以衡
石程書魏明帝自按行尚書事隋文帝衛士傳飱皆
無補於當時取譏於後來其耳目形神非不勤且勞
也所務非其道也夫人主患不推誠人臣患不竭忠
苟上疑其下下欺其上將以求理不亦難乎上深然
其言
杜兼正倫五世孫為濠州刺史
杜亞字次公京兆人肅宗在靈武上書論時事遷諫議
大夫興元初拜淮南節度使至則治漕渠人皆悅賴
杜審言字必簡襄州人擢進士才高嘗語曰吾文章得
屈宋作衙官吾筆當得王羲之北面武后召將
用之令賦歡喜詩嘆重其文為修文館直學士
初審言病宋之問武平一省候答曰甚為造化小
兒相苦少與李嶠崔融蘇味道為友世號崔李
蘇杜
杜甫字子美審言孫少貧李邕竒其才先往見之
舉進士不中第困長安玄宗朝獻三大禮賦帝
竒之使待制集賢院肅宗拜右拾遺與房琯為
布衣交關輔飢輒棄官去客秦川流落劍南
嚴武表為參謀檢校工部員外郎性曠放好論
天下事與李白齊名時號李杜為歌詩傷時
憫俗情不忘君人憐其忠
杜牧字牧之佑之孫善屬文第進士復舉賢良方正
拜殿中侍御史時劉從諫守澤潞何進滔據魏博
驕蹇不循法度牧追咎長慶以來朝廷措置亡術
復失山東鉅封劇鎮所以繫天下輕重不得承襲
輕授皆國家大事嫌不當位而言實有罪故作
罪言云云上策莫如自治中策莫如取魏下策
為浪戰遷中書舍人剛直有竒節不為齪齪
小謹敢論列大事指陳利病尤切至初牧夢人
告曰爾應名畢復夢書皎皎白駒字俄而炊甑裂
牧曰不祥也乃自作墓誌悉取所為文章焚之牧
於詩情致豪邁人號為小杜以别杜甫云
杜顗字勝之牧弟舉進士禮部侍郎賈餗語人曰得
杜顗足敵數百人授祕書正字善屬文與牧相
上下
宋朝杜鎬字文周常州無錫人也少好學初應舉將
試有鼠銜孝經疏置榻前鎬怪之取以熟誦果試
題出其中遂與選鎬博學又有記問兄為法官有
毁其父之畫象為近親所訟疑不能決鎬曰僧道毁
佛老像此可比也兄從之衆服其審將南郊慧星
見宰相趙普問鎬鎬曰當祭而日食猶廢祭況慧星
見如此乎普言於太祖而罷其禮翌日遷著作佐郎
累遷工部員外郎太宗問西漢賜予多用黃金而
近代不能何也鎬曰當漢時佛事未興故金甚賤太
宗以為然景德初直龍圖閣待制因以命鎬加都官
郎中從幸澶淵遇懿德皇后忌日疑軍中鼓吹之禮
時鎬先還備儀仗命馳騎問鎬鎬以武王載木主前
歌後舞為對王欽若勸真宗為祥瑞以鎮服四裔
真宗疑焉因問鎬河出圖洛出書果何事鎬遽對曰
此聖人以神道設教耳真宗意遂決議者謂祥瑞
事啓自欽若而成於鎬云預修册府元龜詳定東
封儀注進秩禮部侍郎鎬博聞強記凡所檢閱
必戒書吏云某事某書在某卷幾行覆之一無差
每得異書多召問之必手疏本末以聞士大夫有
所撰著多訪以古事雖晩輩卑品請益應答無
倦年踰五十猶日治經史數十卷或寓直館中
四鼓則起誦春秋所居僻陋僅庇風雨處之二
十載不遷徙燕居暇日多挈醪饌以待賓友性和易清
素有懿行士類推重之子渥大理寺丞孫𣏌字
偉長以鎬廕補將作監主簿知建陽縣強敏有才
閩俗老而生子輒不舉𣏌使伍保相察犯者得重罪
累拜天章閣待制環慶路經略安撫使知慶州𣏌
兄植以文雅知名終少府監弟樞亦強敏為比部員
外郎
杜衍字世昌越州山隂人擢進士甲科知乾州權
知鳳翔府及罷歸二州民邀留境上曰何奪我賢
太守也提點河東路刑獄遷尚書祠部員外郎按
行潞州折冤獄知州王曙為作辯獄記高繼昇知
石州人告其連蕃族謀變衍辯其誣為河北
都轉運使遷工部郎中不增賦於民而用足
以諫議大夫知天雄軍特召為御史中丞兼判
吏部流内銓吏多受賕出縮為姦衍視事即敕
吏函銓法問曰盡乎曰盡矣力閱視具得本末
曲折明日令諸吏勿升堂各坐曹司聽行文書銓
事悉自予奪吏不能為姦利改知審官院裁制
如判銓時權知開封府遠近聞衍名莫敢干以私
拜同知樞密院事改樞密副使夏竦上攻守策
宰相欲用出師衍曰僥幸成功非萬全之計爭
議久之求罷不許特賜手詔敦勉為河東宣
撫司有善政拜吏部侍郎樞密使契丹與元
昊戰黃河外參知政事范仲淹宣撫河東欲以
兵自從衍曰二國方交鬭勢必不來我兵不可
妄出仲淹爭議帝前詆之甚切仲淹嘗出衍門
下時為參知政事數爭事帝前衍初無愠色而
仲淹益敬服之會契丹駙馬劉三嘏避罪來歸
邊臣欲以官縻之衍以為本朝與契丹結好久
不可以生事還之四年拜同平章事衍為相
與富弼韓琦范仲淹同革弊事以修綱紀而衍尤
抑絶僥倖凡内降恩澤者一切不與每積至十數
必面納之仁宗嘗謂諫官歐陽修曰外人知衍封
還内降耶吾居禁中有求恩澤者每以衍不可
告之而止者尚多於衍所封還也由是權倖寖
不說衍為相凡百日而罷上印綬乃以太子少
師致仕謝事十餘年累遷太子太師封祁國公
衍清介有守舊無居第既退方葺舍南都出
入如平日無軒冕者好吟詩晩喜草書臨終戒
後事皆有法作遺疏千餘言其略曰勿以久安而
忽邊防之戒勿以既富而輕財用之靡又請早建儲
副以安天下心卒諡正獻衍嘗言父母之諱在我
而已他人何預帥弁門吏請家諱衍曰下官無所
諱惟諱取枉法贓
古(六百五十一)
(闕)
魯(六百五十二)
姓纂周公子伯禽封魯至頃公三十四代九百餘年
為楚所滅子孫以國為氏
史記魯仲連者齊人也好竒偉俶儻之畫策而不肯仕
宦任職好持高節新垣衍曰吾聞魯仲連先生齊
國之高士也又曰吾乃今日知先生為天下之士也
燕將保守聊城田單攻之不下魯仲連乃為書約之
矢以射城中遺燕將書云云燕將乃自殺齊欲爵
魯連魯連逃隱於海上曰吾與富貴而詘於人寧貧
賤而輕世肆志焉
後漢魯恭字仲康扶風人與弟丕俱居太學習魯詩拜
中牟令專以德化為理政有三異後為司徒
魯丕字叔陵兼通五經為世名儒舉賢良方正高第遷
野令州課第一關東號曰五經復興魯叔陵
吳志魯肅字子敬周瑜嘗就肅求資糧肅家有兩囷米
各三千斛乃指一囷與之少有壯節好為竒計一見
孫權便說拒曹公而論帝王之略雖在軍陣手不
釋卷子淑為昭武將軍嚴整有方幹
晉書良吏魯芝字世英有名德為西州豪族舉孝廉除
郎中為并州刺史遷大鴻臚潔身寡欲和而不同
服事華髮以禮終始
隱逸魯勝字叔時為建康令稱疾去官再徵博士舉中
書郎皆不就
隱逸魯褒字元道好學多聞以貧素自立傷時貪鄙著
錢神論以刺之
南史魯悉達字志道歸陳授江州刺史不以富貴驕人
雅好詞賦招禮賢才弟廣逹字徧覽少慷慨立志
功名虚心愛士江總題其棺為詩曰黃泉雖抱恨白
日自留名悲君感義死不作負恩生
北史儒林魯世達隋時為國子助教授毛詩章句義疏
唐魯炅幽州薊人長七尺為隴右節度使哥舒翰引為
别奏顔真卿謂翰曰君興郎將亦嘗得人乎炅時立
階下翰指炅以對破安禄山畫攻守勢於帝前封
金鄉公俄拜御史大夫襄鄧十州節度使
宋朝魯宗道字貫之亳州人也少孤苦學以文謁戚綸
綸哭異之舉進士為定遠尉又為海鹽令疏治東南
舊港口導海水至邑下人以為利號公浦天禧元年
詔兩省置諫官六員下兼他職考所言以為殿最宗
道與劉燁同選自通判河陽擢為右正言諫章由閤
門始得進而罕賜對宗道請得面論事而上奏通進
司自是為故事遷左諭德真宗一日遣中使召之
至其家俟之久方從酒家還使者曰即上訝来遲其
將何詞以對宗道曰第實言之中使曰然則當得罪
宗道曰飲酒人之常情欺君臣子之大罪也中使嗟
歎而去真宗果問使者具如宗道之言真宗問宗道
何故私至酒家宗道謝曰有故人自鄉里來臣家貧
乏杯盤故就酒家觴之也眞宗善其無隱自是有大
用之意拜右諫議大夫參知政事遷禮部侍郎章獻
問宗道唐武后何如主對曰武后幾危社稷唐之罪
人也章獻默然時有上書請立章獻七廟者章獻以
問輔臣宗道力以為不可曰若立劉氏七廟如嗣君
何章獻與仁宗將同幸慈孝寺欲以大安輦前行宗
道曰婦人有三從之義在家從父既嫁從夫夫没從
子章獻乃從後行宗道在政府裁仰僥倖不肯以名
器私人時樞密使曹利用有所憑恃肆為驕横宗道
屢折之凡貴戚近習莫不歛迹薨諡肅簡
魯有開字元翰本青州壽光人也從父宗道仁宗朝
參知政事始居亳後徙京師有開事親以孝聞知確
山縣獨治一大姓能撼邑事者縣遂無事興廢陂溉
民田數十頃飛蝗不入境富弼謂有開有古循吏風
薦之後知冀州河决小吳水不至城下數里有開議
增築護城隄人皆謂初無水患何以勞役為有開曰
當備未然後水至而民不病計之上也卒成之明年
河決水至以有備州以無患朝廷遣使安撫河北冀
州民遮使者言有開治效擢拜膳部郎中
庾(六百五十三)
姓纂堯時掌庾大夫以官命氏至春秋時周有大夫
庾皮皮子過邑於緱氏衛有庾公差
後漢庾乘字世遊遊學宫為諸生傭後能講論自以卑
第每處下坐諸生博士皆就讎問由是學中以下坐
為貴後徵不起號徵君
晉書庾亮字元規美姿容談論元帝辟為西曹掾拜中
書郎領著作侍講東宫遷給事中黃門侍郎後為都
督出鎮武昌佐吏殷浩之徒秋夜登南樓亮至諸人
將避亮曰老子於此處興復不淺便據胡牀與浩等
談詠竟夕亮將葬何會之嘆曰埋玉樹於土中使人
情何能已子三彬羲龢彬年數歲雅量過人羲
少有時譽龢字道季好學有文章為丹陽尹表除
衆役六十餘事亮四弟懌字叔預冰字季堅條
字幼序翼字稚恭少有經綸大略為都督鎮武昌
戎政嚴明經略深遠雅有大志欲以滅蜀為己任徙
鎮襄陽綏來荒遠務盡招納之宜稚恭慷慨亦擅雄
聲
庾峻字山甫祖乘高才退讓惟修德行伯父嶷蘇林曰
尊伯為當世令噐君兄弟復俊茂此尊祖積德之所由
也子敳字子嵩雅有遠韻有重名為搢紳所推
庾純字謀甫博學有才藝為世儒宗歴河南尹子旉
字允臧少有清節
庾衮字叔褒事親以孝稱察孝廉舉秀才清白異行皆
不降志世號之為異行
文苑庾闡字仲初鄢陵人拜給事中領大著作
南史庾悦字仲豫亮之曾孫仕晉為司徒右長史入宋
遷建威將軍江州刺史族弟登之字元龍少以強
濟自立後為司徒長史東海太守
庾仲容字子仲博學少有盛名
庾杲之字景行劉勔見而竒之曰見卿足使江漢崇望
杞梓發聲王儉用為長史蕭𬗟曰庾景行泛渌水依
芙蓉何其麗也時人以王儉府為蓮花池嘗兼侍
中柳世隆曰庾杲之為蟬冕所映彌有華采
庾蓽字休野杲之叔父為荆州别駕清身率下杜絶請
託布被蔬食妻子不免飢寒齊明帝手敕褒美州里
榮之遷會稽郡丞唯守公禄清節愈厲
庾易字幼簡性恬靜不交外物以文義自樂詔徵不就
子黔婁字子員仕齊為編令政有異績縣多猛獸黔
婁至猛獸皆度往臨沮界時以為仁化所感父亡
居喪過禮廬於冡側除蜀郡太守在職清素百姓
便之弟於陵字介拜太子洗馬梁武帝曰官以人
清豈限甲族弟肩吾字慎之簡文開文德省置學
士肩吾充其選
庾域字司太梁武帝辟為郢州主簿嘆美其才曰荆南
杞梓其在斯乎仕梁至輔國將軍子輿字孝卿
梁初為尚書郎
孝義庾震字産文父母無以葬賃書以營事至手掌穿
劉虬為撰孝子傳(見解叔謙傳)
孝義庾道愍有孝行能屬文仕齊位射聲校尉族孫沙
彌亦以孝行著沙彌子待字元德性至孝父憂居
喪過禮官至少府卿
隱逸庾詵字彦寶經史百家無不該綜性託夷簡特
愛林泉諡貞節處士
隱逸庾承先字子通是非不涉於言喜愠不形於色玄
經釋典靡不該悉九流七略咸所精練隱居土臺山
北史庾業延魏道武時為外朝大人參預軍國從平中原
拜安遠將軍為將有謀略士衆服其智勇名冠諸
將
文苑庾信字子山博覽羣書為文綺麗世號為徐庾(徐謂)
(徐陵)後進競相模範仕周累遷散騎常侍聘於東魏文
章辭令盛為鄴下所稱
庾自直隋授著作佐郎解屬文尤善五言詩
藝術庾季才庾質
唐庾敬休字順之鄧州人擢進士第中宏辭拜起居舍
人再為戶部侍郎言蜀道米價騰踊百姓流亡請以
本道闕官職田賑貧民詔可為左丞
祖(六百五十四)
姓纂子姓殷後殷王祖甲祖乙丁支庶因氏焉殷有
祖已祖伊漢有祖沂始家涿郡
尚書高宗肜日高宗祭成湯有飛雉升鼎耳而雊祖已
訓諸王西伯戡黎祖伊恐奔告于王曰天既訖我
殷命格人元龜罔敢知吉祖伊祖已殷賢臣
晉祖逖字士雅輕財好俠慷慨有節尚散穀帛以賙貧
乏有贊世才具中夜聞雞起舞為奮威將軍北
伐及渡江中流擊楫誓清中原兄納字士言最有
操行性至孝為軍諮祭酒
祖台之字元辰官至侍中撰志怪書行於世
南史文學祖冲之字文遠稽古有機思解褐徐州參軍
明歷法解鍾律又特善筭嘗造指南車又造欹器又
造千里船等器子順之字景爍少傳家業究極精
微亦有巧思入神之妙
北史祖瑩字元珍父季貞多識前言往行位中書侍郎
鉅鹿太守瑩八歲誦詩書親屬呼為聖小兒高允曰
此子偉器非諸生所及終當遠至以才名拜大學博
士與袁翻齊名時為語曰京師楚楚袁與祖洛中翩
翩祖與袁累遷國子祭酒祕書監以文學見重常云
文章須自出機杼成一家風骨何能共人同生活性
爽俠有節氣士有窮厄必見存拯子珽字孝徵少
馳令譽為世所推
文苑祖鴻勲父慎仕魏歴鴈門咸陽太守政有能名
鴻勲位至高陽太守
武(六百五十五)
姓纂周平王少子生而有文在手曰武遂以為氏漢
武臣為趙王又有武陟功臣表梁鄒侯武彪傳六代
後居沛國
晉武陔字元夏父周為魏衛尉陔沉敏有器量早獲時
譽與二弟韶叔夏茂季夏並總角知名劉公榮見周
三子曰皆國士也元夏最優有輔佐之才位至開府
儀同三司韶位至散騎常侍茂位至尚書
唐武平一名甄博學通春秋工文辭武后時畏禍不敢
與事隱嵩山屢詔不應初崔日用自言明左氏春
秋諸侯官族他日學士大集日用折平一曰君文章
固耐久若言經則敗績時崔湜張說素知平一該習
勸令酬語平一乃請所疑條舉始末無留語日用曰
吾請北面合坐大笑孫元衡儒衡
武元衡字伯蒼舉進士德宗欽其才擢御史中丞嘗對
延英帝目送之曰是真宰相器元和二年拜門下侍
郎同平章事帝素知堅正有守眷禮異他宰相時蜀
新定使元衡至綏靖約己寬民比三年上下完實蠻
夷懷歸雅性莊重雖淡於接物而開府極一時選八
年還秉政李吉甫李絳數爭事帝前元衡獨持正無
所違附帝稱其長者淮蔡用兵帝悉以機政委之
武儒衡字廷碩元衡從父弟姿狀秀偉不妄言與人交
終始一節知諫議大夫事皇甫鏄以宰相領度支剥
下以媚天子儒衡疏其狀議論勁正有風節且將大
用時元稹倚宦官知制誥儒衡鄙厭之會食瓜蠅集
其上儒衡插以扇曰適從何處來遽集此一坐皆失
色
宋朝武行德太原榆次人也身長九尺餘氣貌洪偉少
負薪道遇晉高祖見其魁梧甚竒之因留之帳下仕
晉為寧國軍都虞侯周世宗授保大軍節度使封
宋國公國初改封韓再鎮忠武移安遠召為太子太
傅卒
萭(六百五十六)
急就章萭改卿
前漢游俠萭章字子夏在長城西號曰城西萭子夏為
京兆尹門下督從至殿中侍中諸侯貴人争欲揖章
莫與京兆言者門車常接轂
禹(六百五十七)
夏禹之後
羽(六百五十八)
左傳鄭大夫羽頡又虜姓後魏羽弗氏改為羽氏
宇(六百五十九)
見何氏姓苑
鄅(六百六十)
鄅子國在琅琊其後以國為氏
甫(六百六十一)
風俗通甫侯之後
府(六百六十二)
風俗通漢有司徒掾府悝
舞(六百六十三)
見姓苑
輔(六百六十四)
左傳晉大夫輔躒
主(六百六十五)
見姓苑
姥(六百六十六)
見何承天姓纂
堵(六百六十七)
左傳鄭有堵叔
扈(六百六十八)
風俗通趙有扈
虎(六百六十九)
風俗通漢有太守虎旗其先八元伯虎之後
鄔(六百七十)
鄔郡太守司馬牟之後因以為氏
普(六百七十一)
後魏十姓獻帝次兄為普氏
名賢氏族言行類稿卷三十七
