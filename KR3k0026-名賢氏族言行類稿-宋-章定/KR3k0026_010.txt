卷十
名賢氏族言行類稿卷十
宋章定撰
崔(二百二十一)
姓纂姜姓齊太公生丁公伋生叔乙讓國居崔邑因
氏焉自穆伯至沃枒成良代為卿大夫良十五代孫
意如秦東萊侯生二子伯基仲牟伯基居清河東武
城仲牟居博陵安平並無著姓見姓氏英賢傳
左傳僖公二十八年晉侯齊國歸父崔夭次於城濮楚
師背&KR0566;而舍
襄公二十三年齊侯伐衛商子游御夏之御寇崔如為
右二十七年崔成請老於崔子許之棠無咎弗予曰
崔宗邑也必在宗主寺人曰崔氏有福
成公十七年齊侯使崔杼為大夫慶克佐之帥師圍盧
崔杼崔武子也
後漢崔駰字亭伯涿郡人十三通詩易春秋善屬文
竇憲揖為上客出為長岑長子瑗字子玉明天官
歷數舉茂才遷汲令開稻田數百頃百姓歌之子
寔字子真舉至孝獨行除為郎明於政體吏才有餘
為五原太守教民紡績織絍民以免寒苦母劉氏有
母儀淑德博覽書傳常訓寔以臨民之政寔之善績
母有助焉崔氏世有美才兼以沉淪典籍遂為儒
林之家
文苑崔琦字子瑋少遊學京師以文章博通稱舉孝廉
為郎數引古今成敗以戒梁冀冀不能受乃作外
戚箴
魏志崔琰字季圭遷中尉鬚長四尺甚有威重朝士瞻
望而太祖亦敬憚焉
崔林字德儒除鄔長貧無車馬單步之官德政為最擢
為翼州主簿後遂為司空
晉書崔洪字良伯博陵人少以清厲顯名骨鯁不同於
物人有過輙面折之為尚書左丞語曰叢生棘刺
來自博陵在南為鷂在北為鷹遷吏部尚書子
郎散騎侍郎亦以正直稱
儒林崔遊字子相自少及長口未嘗語及財利為氐
池長甚有惠政
南史崔祖思字敬元琰七世孫仕齊為青冀二州刺史
在政清勤而謙卑下士叔父景真位平昌太守有
惠政常懸一蒲鞭而未嘗用去任之日土人思之為
立祠子元祖為東海太守上每思之時節恒賜手
敕賞賜有加
崔仲文位徐州刺史後除黃門侍郎
儒林崔靈恩仕梁兼博士解析經理甚有精致
都下舊儒咸稱重之
文學崔慰祖字悅宗父慶緒梁州刺史慰祖料得父時
假貰文疏悉火焚之
孝義崔懷順清河東武城人也
北史崔宏字玄伯少有雋才號曰冀州神童領冀州
從事出緫庶事入為賓友衆務修理處斷無滯仕
魏為黃門侍郎陳古人制作之體及往代廢興之
由甚合上意未嘗謇諤忤旨亦不諂諛苟容子浩
字伯深博覽經史玄象陰陽百家之言無不該覽明
博士祭酒常校帝經書嘗與明元論事帝
大悅語至中夜賜浩御縹醪酒水精鹽曰朕味卿言
若此鹽酒故與卿同其味也博聞強識精於天人
之會明識天文好觀星變加侍中特進纖尫
懦弱手不能彎弓持矛其胷中所懷乃踰於甲兵
崔逞字叔祖道武禮遇甚厚拜尚書錄三十六曹尋除
御史中丞文學噐識當年之俊子頥字太冲為冀
州刺史
崔休字惠盛舉秀才入京師累遷黃門侍郎為渤海
太守性嚴明雅長政體下車先戮豪滑數人姦盜莫
不擒剪入為吏部郎中歴幽青二州刺史皆以清
白稱入為度支七兵殿中三尚書久在臺閣明習
典故朝廷疑議咸取正焉諸公咸謂崔尚書下意
處不可異也子㥄字長孺仕魏歴黃門侍郎齊神
武常言崔㥄應作令僕恨其精神太遒李渾將聘
梁名軰畢萃㥄後到一坐無復談話鄭伯猷嘆曰身
長八尺面如刻畫謦欬為洪鍾響胷中貯千卷書使
人那得不畏服子贍字彦通李神雋曰昨見崔㥄
兒便為後生第一年十五署主簿楊愔引為中書侍
郎後除太子中庶子敕曰東宫弱年未陶訓義卿
儀形風德人之師表故勞卿朝夕遊處開發幼蒙
贍性方重好讀書酒後清言聞者莫不傾耳㥄弟
仲文為丞相掾沙苑之敗持馬尾渡河波中乍没乍
出齊神武曰卿為君為親不顧萬死可謂家之孝子
國之忠臣也㥄為侍中仲文為銀青光禄大夫同
日拜授時云兩鳳連飛
崔儦字岐叔署其戸曰不讀五千卷書者無得入此室
初舉秀才為散騎侍郎歴尚書郎與李若俱見稱
重語曰京師灼灼崔儦李若仕隋累遷散騎侍郎
崔遹字寧祖有名於時為慕容垂尚書左丞曾孫延
壽冀州主簿延壽字隆宗簡率友悌居喪以孝聞
位蘭陵燕二郡太守
崔鍳字神具綽之子也為徐州刺史於州銅冶為農具
兵人獲利
崔伯謙字士遜齊神武召補相府功曹稱之曰伯謙清
直奉公真良佐也除濟北太守縣公田多沃壤咸易
之以給人又改鞭用熟皮為之不忍見血示恥而已
後除鉅鹿太守
崔辨字神通獻文拜為武邑太守政事之餘專以勸學
子景儁鯁正有高風好古博涉以經明行修拜中書
博士
崔楷字季則為左中郎將性嚴烈能摧挫豪強語曰莫
獬廌付崔楷
崔士謙仕周授荆州刺史外禦強敵内撫軍人風化大
行號稱良牧考績常為天下之最子彭事母以孝
聞後遷驃騎將軍善射聞於虜庭士謙弟說遷
涼州刺史子弘度拜襄州緫管長安語曰寧飲三
斗醋不見崔弘度
崔挺字雙根舉秀才射策高第拜中書博士拜光州
刺史孝文帝問以臨邊之略因及文章甚悅之謂侍
臣曰擁旄者皆如此何憂哉子孝芬字恭梓累遷定
州大中正後兼吏部尚書
崔猷字宣猷性鯁正有軍國籌略智略明贍有應變
之才終授大將軍子仲方字不齊隋文帝初上便
宜十八事授司農少卿從叔昂字懷遠事母以孝
聞孝芬曰此兒終當遠至是吾家千里駒也仕齊
兼大司農卿轉廷尉卿典京畿詔獄齊文宣指
昂曰此是國家名臣又曰崔昂直臣
崔振字延根孝文徵為尚書左丞以才幹被擢當世
為榮除廷尉少卿為肆州刺史在任有政績
崔季舒字叔正仕齊累遷儀同三司推薦人士奬勸文
學
崔暹字季倫累遷定州大中正遷御史中尉魏帝
宴華林園謂神武曰朝廷中有直言彈劾不避親戚
者王可勸酒神武言唯崔暹一人敢以酒勸後遷太
常卿
崔延伯少以武壯聞除征虜將軍志尚雄猛國之名
將
崔光本名孝伯拜著作郎為孝文所知待常曰孝伯才
浩浩如黃河東注固今日之文宗也後兼侍中子
劼字彦玄仕齊轉五兵尚書弟子鴻字彦鸞為散
騎常侍丁父憂甘露降其廬前樹
崔亮字敬儒仕魏累遷吏部郎廉慎明决尚書郭祚每
云非崔郎中選事不辦遷吏部尚書三子士安士和
士泰並強幹善於當世從父弟光韶遷青州長史
清直明斷吏人畏愛之再遷廷尉卿居雅仗正有國
士之風其家資産皆弟光伯所營光伯亡悉焚其契
光伯為北海太守明帝詔曰光伯自涖海沂清風
遠著可更任三年以廣風化
崔道固字季堅美容貌善舉止宋孝武曰道固容止如
此豈可為寒士歸魏為南冀州刺史
崔彦穆仕周進驃騎大將軍詔使於陳彦穆噐度方
雅風韻閑曠甚為江表所稱
隱逸崔廓字士玄山東學者皆宗之不應辟命子賾
字祖濬為豫章王侍讀後去王重之不已遺書曰足
下博聞強記視漢臣之三篋似陟蒙山對梁相之五
車若吞雲夢
列女房愛親妻崔氏性嚴明有高節歴覽書傳多所聞
知王景伯為太守每有疑獄常先請焉
鄭善果母崔氏性賢明有節操善果出聽事母輙坐
胡床於障後察之聞其剖斷合理歸則大悅若行事
不允乃蒙袂而泣終日不食善果由此克己號為清
吏
唐崔善為貝州人巧于歷數仕隋四方有疑獄悉令按
訊皆究其情隋亂勸高祖圖天下擢尚書以清察
稱
崔敦禮字安上咸陽人涉書傳以節義自將武德中官
通事舍人善辭令進止觀者皆悚擢中書舍人四
遷兵部侍郎出為靈州都督會薛延陀寇邊與李
勣合兵破之通知四夷情偽少慕蘇武為人故
屢使突厥前後建明允會事機
崔義玄貝州人太宗討世充數用其謀東都平轉隰州
都督府長史真觀初歴左司郎中兼韓王府長史與
王友孟神慶志趣不同而俱以介直自任義玄有章
句學先儒疑繆或音詁不通者輙采諸家條分節解
能自正之高博士討論五經
崔神基長壽中為司賓卿同鳳閣鸞臺平章事舉明經
武后時累遷萊州刺史入朝行制億歲殿奏事稱旨
始至有詔改錢弊法州縣布下俄而物價踊昂百
賈驚擾神基質其非于朝果豪猾妄為之后喜下制
褒美弟神慶
崔琳明政事琳與弟太子詹事珪光禄卿瑶俱列棨戟
世號三戟崔家初玄宗每命相皆先書其名一日
書琳等各覆以金甌會太子入帝謂曰此宰相名若
自意之誰乎即中且賜酒太子曰非崔琳盧從愿乎
帝曰然賜太子酒時兩人有宰相望
崔融字安成齊州人擢八科高弟累補宫門丞崇文殿
學士遷鳳閣舍人為文華婉當時未有軰者朝廷
大筆多手敕委之其洛出寳圖頌尤工
崔從字子乂隱太原山中會歲饑拾橡實以飯講學不
廢擢進士第為人嚴偉立朝稜稜有風望不喜交權
利忠厚而讓
崔能字子才與從皆秉節居鎮世傳為榮
崔慎由字敬止聰警強記資端厚有父風采由進士第
擢賢良方正異等官至太子太保
崔安潛字進之擢進士第王仙芝寇河南安潛募人增
陴繕械不以力費斬賊二千仙芝解去數除盜賊
有功於吏事尤長
崔彦曾曉律令長於撫民
崔仁師定州人陳叔達薦仁師才任史官正觀初改
殿中侍御史時青州有男子謀逆有司捕支黨纍
繫填獄詔仁師按覆諸囚咸叩頭曰崔公仁恕必無
枉者由是知名遷度支郎中嘗口陳移用費數千
名太宗怪之詔杜正倫持簿使仁師對唱無一謬帝
竒之帝幸翠微宫上清暑賦以諷帝稱善
崔湜字澄瀾第進士父子同為侍郎與弟液澄以文
翰居要官每宴私自比晉王謝嘗曰吾一門入仕歴
官未嘗不為第一湜執政年三十八嘗暮出端門
緩轡諷詩張說歎曰文與位固可致年不可及
崔液字潤甫工五言詩湜呼曰海子我家龜龍也作
幽征賦以見意澄本名滌元宗改焉
崔玄暐博陵人舉明經居父喪盡禮所守以清白名
母亡哀毁丼露降為天官侍郎當公介然不受私
謁三世不異居家人怡怡如也族人貧孤者撫養教
厲少頗属辭晩以非己長專意經術
崔渙博綜經術長論議吏部侍郎嚴挺之施特榻試
彛尊銘謂曰子清廟噐故以題相命出為巴西太
守玄宗西狩迎謁于道帝見占奏以為明治體恨得
之晩子縱授藍田令德化大行縣人立碑頌
崔碣字東標及進士第為河南尹決王可久妻按得罪
狀實以妻還之時淫潦獄決而霽都民相語歌舞於
道
崔日用滑州人擢進士第會帝誕日采詩大小雅二
十篇及司馬相如封彈書獻之借以諷諭
崔日知字子駿少貧力學以明經進自以處朝廷久每
入謁必與尚書齒時謂尚書裏行
崔沔字善冲京兆人事親篤孝擢進士舉賢良方正高
第不中者誦訾之武后敇有司覆試對益工遂為第
一岑義歎曰君今郄詵也性舒遲進止雍如當官
則正言不得而屈喜論得失嘗曰百官分職上下
相維以成至治豈可俛首懷禄邪儉約自持禄廩
隨散宗族不治居宅嘗作陋室銘以見志
崔隱甫貝州人遷洛陽令胡鶵善笛有寵嘗負罪匿禁
中帝召隱甫指曰就卿丐此人對曰陛下輕臣而重
樂工請解官帝遽謝與胡鶵隱甫殺之拜御史大夫
初臺無獄季乾祐為大夫請置獄隱甫執故事廢
掘諸獄帝嘗詔校外官歲考異時必委曲參審竟
春未定隱甫一日會朝集使詢逮檢實其暮皆訖議
者服其敏不肯見牛仙客所至潔介自守明吏
治在職以彊正稱
崔圓字有裕貝州人志向卓邁喜學兵家開元中舉
遺逸以鈐謀對策甲科銳功名初聞難刺楊國忠意
乃治城浚隍列館宇儲什具帝次河池圓䟽具陳蜀
土腴糓羡儲供易辦帝省書泣下曰世亂識忠臣拜
平章事肅宗立命赴行在所帝為製遺愛碑於蜀
以寵之徙淮南節度使在鎮六年請朝京師吏民乞
留
崔光遠系出博陵祖敬嗣中宗德之及有同姓名者每
擬官帝輒拜後召見悮乃訪真敬嗣已死即授其子
五品官
崔祐甫字貽孫第進士遷中書舍人性剛直遇事不回
時侍郎闕祐甫攝省事數與宰相常衮爭議不平
會朱泚軍中猫鼠同乳表其瑞詔示衮衮率羣臣賀
祐甫曰可弔不可賀代宗異其言至德以來天下
戰討官賞謬紊元載誅衮當歸凢奏請一杜絕之惟
文辭入第乃得進然無所甄異賢愚同滯及祐甫則
薦舉惟其人不自疑畏推至公以行未踰時除授幾
八百員莫不諧允神策軍使王駕鶴者權震中外帝
將代之懼其變以問祐甫祐甫召駕鶴語移時而代
者已入軍中矣淄青李正己畏帝威斷表獻錢三
十萬緡帝意其詐祐甫曰正己誠詐不如因遣勞其
軍帝曰善議者韙其謀謨謂可復貞觀開元之治
故事門下侍郎未有贈三師者帝以其有大臣節特
異寵之
崔植字公脩博通經史於易尤䆳元和中為給事中皇
甫鎛判度支建言減百官俸植對還詔書長慶初
拜中書侍郎同平章事穆宗問貞觀開元中治道最
盛何致對云云今願陛下以無逸為元龜
崔寧貝州人嚴武為劒南節度使奏為漢州刺史吐
蕃破招靜等州武遣寧簿賊城虜衆驚相謂曰寧神
兵也
崔漢衡博州人沉懿博厚善與人交漢衡誠信素著
虜亦尊重屢使幽州還命稱旨
崔造字元宰深州人與韓會盧東美張正則三人友善
好言當世事自謂王佐才故號四宜貞元元年以
給事中同平章事帝謂造敢言為能立事故不次用
之造久在江左疾錢糓諸使罔上或干没自私乃
建言天下兩稅請委本道觀察刺史諸道有鹽鐵處
仍置巡院歲盡宰相計最殿以聞
崔戎字可大元昡從孫也舉明經雲南亂戎持節劒南
為宣撫使奏罷稅外薑芋錢公私便之為華州刺
史吏以故事置錢萬緡為刺史私用戎不取及去召
吏曰籍所置錢享軍徙兖海沂密觀察使民擁留
于道不得行乃休傳舍民取其鞾至兖州鉏滅姦吏
十餘民大喜子雍
崔元略博州人第進士
崔鉉字台碩擢進士第會昌中拜中書侍郎同平章事
凢三歲至宰相出為淮南節度使帝餞太液亭賜詩
寵之
崔龜從字元告初舉進士復以賢良方正拔萃三中其
科遷太博士最眀禮家㳂革
崔沆字内融鉉之子也
崔邠字處仁貝州人三世一爨當時言治家者推其法
第進士復舉賢良方正遷補闕上䟽論裴延齡姦以
鯁亮知名性温裕沉密行已簡儉憲宗器之為
太常卿故事太常始視事大閱四部樂都人縱觀邠
自第去帽親導母輿公卿見者皆避道都人榮之
崔郾字廣略邠弟姿儀偉秀人慕之然不可狎也中進
士第遷吏部員外郎下不敢欺每擬吏親挾格褒點
必當寒遠無留才三遷諫議大夫敬宗嗣位拜
翰林侍講學士謝曰陛下使臣侍講半歲不一問經
義臣無功不足副厚恩帝曰朕少閒當請益為虢
州觀察使先是上供財乏則奪吏俸助輸率八十萬
郾曰吏不能贍私安暇䘏民吾不能獨治安能自封
以府常費代之又詔賦粟輸太倉者歲數萬石民
困於輸郾乃旁流為大敖受粟竇而注諸艚民悅忘
輸之勞治虢以寬經月不笞一人及涖鄂則嚴法
一不貸或問其故陜土瘠而民勞吾撫之所服鄂土
沃民剽雜以夷俗非威未能政貴知變也
崔鄲邠弟及進士第文宗末同平章事崔氏四世緦
麻同爨兄弟六人至三品邠郾鄲凢為禮部五吏部
再唐興無有也居光德里宣宗曰鄲一門孝友可為
士林法因題曰德星堂里為德星社
崔鄯及進士第
崔衍字著深州人擢明經調清源令勸民力田懷附流
亡歴蘇虢二州遷宣歙池觀察使簡靜為百姓所
懷幕府奏聘皆有名士
崔宏禮字從周磊落有大志通兵略過宣武從劉元佐
獵夷門元佐臂鷹與馳逐急緩在手一軍驚曰安得
此竒客及進士第遷河陽節度使治河内秦渠溉
田千頃歲收八萬斛李同捷叛宏農破之獲鎧
裝數十萬李祐以鄭滑兵三千入齊而潰宏禮為
出鄆兵二千祐遂大破賊尸藉十餘里祐望鄆拜曰
活我者崔公也
崔玄亮字晦叔磁州人擢進士第遷寧歙二州刺史民
山處輸租者苦之許計斛輸錢民賴其力改諫議
大夫朝廷推為宿望每遷官讓形於色鄭注搆宋申
錫捕逮倉卒内外震駭玄亮率諫官叩延英苦諍反
復數百言衆服其不撓由此名重朝廷
崔羣字敦詩貝州人未冠舉進士陸贄主貢舉梁肅薦
其有公輔才擢甲科舉賢良授祕書省累遷中書舍
人數陳讜言憲宗嘉納田季安以五千錢助營開
業佛祠羣以無名之獻不當受有詔却之權長孺
坐罪抵死其母耄丐子以養帝問宰相羣對宜即遣
使諭旨於是免死凢啓奏平恕如此處州刺史苖
積進羡錢七百萬羣以受之失信天下請還賜其州
以紓下戸之賦
崔損字至無中進士博學宏辭後歴華要至宰相
崔咸字重易博州人擢進士第中宏辭為御史處正特
立風采動一時遷陜虢觀察使日痛飲夜分輒決
事無一毫差吏稱為神咸素有高世志造詣嶄遠間
游終南山乘月吟嘯至感慨泣下諸文中歌詩最善
崔珙父穎官同州刺史生八子皆有才世以擬漢荀氏
八龍珙為人有威重精吏治以拔萃異等累擢嶺
南節度使入對延英文宗訪治撫後先珙對精亮有
理趣帝咨嗟子㳙
崔琯字從律珙之兄舉進士賢良方正皆高第行方
介有器藴人屬以為相卒不至當時共咨嘆云弟
璪璵尤顯
崔澹璵之子舉止秀峙時謂玉而冠者擢進士第時士
大夫以流品相尚推名德者為之首而澹與焉
崔遠澹之子有文而風致整峻世慕其為人目曰釘座
梨言座所珍也諸崔自咸通後有名歴臺閣藩鎮
者數十人天下推士族之冠
崔彦昭字思文清河人淹貫儒術擢進士第吏治精明
所至課最由河陽節度使徙河東先是沙陀諸郎
多犯法彦昭撫循有威惠三年境内大治耆老叩闕
願留詔可
崔信明青州人生日方中有異雀鳴集庭樹
太史占此兒將以文顯及長彊記美文章高孝基曰
崔生才冨為一時冠
崔元翰舉進士博學宏辭賢良方正皆異等知制誥其
訓辭温厚有典誥風其好學老不倦用思精緻馳騁
班固蔡邕間以自名家
五代崔居儉清河人也祖蠡父蕘皆為唐名臣居儉美
文辭風骨清秀少舉進士梁真明中為中書舍人翰
林學士御史中丞唐莊宗時為刑部侍郎太常卿崔
氏自後魏隋唐與盧鄭皆為甲族吉凶之事各著家
禮至其後世子孫專以門望自高為世所嫉
崔稅字子文深州安平人也父涿唐末為刑部郎中梁
貞明三年舉進士開封尹王瓚辟掌奏記稅性至孝
其父涿病不肯服藥曰死生有命何用藥為稅屢進
醫藥不納每賓客問疾者稅輒迎拜門外泣涕而告
之涿終不服藥而卒晉高祖時以戸部侍郎為學
士承旨權知天福二年貢舉時有進士孔英者素有
醜行為當時所惡稅既受命往見桑維翰維翰素貴
嚴尊而語簡謂稅曰孔英來矣稅不喻其意以謂維
翰以孔英為言乃考英及第物議大以為非即罷學
士宋尚書左丞遷太常卿
宋朝崔彦進大名人也少有膂力善騎射漢乾祐中隷
周大祖帳下累遷至昭州刺史至國初從征李筠為
先鋒以功領武信軍節度使
崔翰字仲文京兆人也少有大志風姿偉秀太祖一見
而竒之以隷麾下及即位擢至刺史至太宗嗣位進
端州團練使太宗講武近郊命翰專金鼓軍容甚
整肅太宗悅以藩邸時金帶賜之知定州又徙鎮
鎮安帥高陽召還以疾留京師疾間見於太宗言曰
臣不願死於家願馬革裹尸死於邊塞太宗壯其言
復令赴治所卒翰沉毅有謀所至多成功輕財好施
死之日家無餘貲晩年酷信釋氏云
崔鶠字德符潁州陽翟人也舉進士宣和末通判寧化
軍朝廷悟其賢召為殿中侍御史既至而欽宗即位
徙右正言即上章乞斬蔡京以謝天下為萬世亂臣
賊子之戒以疾求致仕乃以直龍圖閣提舉崇福
宫鶠有古學為文雄深作詩清峭學者稱之
崔立字本仁許州長葛人也舉進士積官至給事知濠
州以工部侍郎致仕立淳謹喜論事方朝廷講禮
文之事士大夫爭獻贊頌立獨言水發徐兖旱連江
淮無為有烈風金陵有大火是天所以戒驕矜也而
中外多士上雲露草木禽蟲諸物之常瑞此何足為
治道言哉願詔史官勿復紀錄
崔頥正開封雍丘人也與弟偓佺並舉進士明經為國
子直講咸平初年真宗召頥正日赴御書院說尚書
至十卷以老致仕仍充直講改博士
崔偓佺自連江尉李至奏為直講後遇真宗幸國子監
召偓佺說尚書義真宗甚善之
崔遵度字堅白本江陵人也舉進士祥符初同修起居
注真博士祀汾陰為左司諫遵度掌右史
十餘載立殿墀上常退匿楹間慮為上所見其恬於
勢利有如此仁宗為皇太子遷左諭德卒特贈工部
侍郎
郲(二百二十二)
殷氏子孫食采於郲因以為氏
萊(二百二十三)
左傳萊子國為齊所滅以國為氏今萊州是其故地晉
有大夫萊駒漢有萊章北海今青州有萊氏
哀(二百二十四)
風俗通魯哀公之後漢有哀章述異記宋有哀道訓
南康贛縣宋哀道訓道遷代居贛今處州多此姓
開(二百二十五)
衛公子開方之後漢有開章
槐(二百二十六)
左傳冨父槐之後以王父字為氏
回(二百二十七)
祝融子吴回之後又古賢者方回之後
敳(二百二十八)
八敳隤敳之後以王父字為氏
懷(二百二十九)
無懷之後吴志顧雍傳有尚書郎懷叙春秋時野王
邑漢為河内郡武德初於栢崖城置懷州
槐(二百三十)
殷王帝槐之後唐有槐元忠槐公儉並居揚州
名賢氏族言行類稿卷十
