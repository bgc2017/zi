卷四十六
名賢氏族言行類稿卷四十六
宋章定撰
謝(九百三)
姓纂姜姓炎帝之胤申伯以周宣王舅受封於謝今
汝南謝城是也後失爵以國為氏焉魯有謝息
後漢謝弼字輔宣中直方正為鄉邑所宗師建寧中詔
與有道之士對策除郎中
謝該字文儀明春秋左氏為世名儒門徒數千百人
方術謝夷吾字堯卿舉孝廉為夀張令遷鉅鹿太守所
在愛育人物有善績第五倫令班固為文以薦之云
才兼四科行包九德誠社稷之元龜大漢之棟甍
晉謝鯤字幼輿好老易善鼓琴為豫章太守涖政清肅
百姓愛之一丘一壑自謂過庾亮
謝尚字仁祖八歲神悟夙成父鯤嘗攜之送客或曰此
兒一坐之顔回也脫略細行不為流俗之事
謝安字安石少有重名放情丘壑自然有公輔之望
高卧東山諸人每言安石不肯出將如蒼生何安
妻見家門貴盛而安獨靜退謂曰丈夫不如此也安
掩鼻曰恐不免耳年四十餘桓温請為司馬既到
温甚喜言生平歡笑竟日既出温問左右頗嘗見我
有如此客不温後詣安值其理髮安性遲緩久而方
罷使取幘温見留之曰令司馬著帽進其見重如此
苻堅百萬次於淮肥為征討大都督方圍棋賭别
墅夜還指授將帥各當其任及謝玄破賊驛書至
安對客圍棋了無喜色及罷還過戶限心喜甚不覺
屐齒之折乃其真也文雅過王導東山之志始末
不渝捉蒲葵扇而價增數倍子琰
謝琰字瑗度弱冠以貞幹稱有軍國才用為會稽内史都
督五郡子混字叔源歴尚書左僕射奕字無奕豫
州刺史子玄字幼度叔父安嘗約子姪曰子弟亦何
豫人事而正欲使其佳玄曰譬如芝蘭玉樹欲使其生
於庭階耳其使才雖履屐間亦得其任以精銳八
千破苻堅百萬於淮肥聞風聲鶴唳以為王師至
謝萬字萬石早有時譽領淮南太守王羲之曰萬才流
經通處廊廟參諷議故是後來一器今屈其邁往之
氣以俯順荒餘近是違才易務矣謝氏尤秀彦者稱
封胡羯末
謝朗字長度善言玄理文義艷發終東陽太守
謝絢字宣映曾戲調其舅袁湛湛曰汝父昔已輕舅汝
今復加我可謂世無渭陽情也
謝石字石奴累遷尚書僕射
謝邈字茂度剛鯁無所屈撓累遷侍中
謝沉字行思會稽人博學士明練經史事母至孝徵
為太學博士
隠逸謝敷字慶緒會稽人澄清寡欲隠於大平山初
月犯少微俄而敷死
王凝之妻謝氏字道韞叔父安嘗内集雪下安曰何所
似也安兄子朗曰散鹽空中差可擬韞曰未若柳絮
因風起神情散朗有林下風氣
南史謝晦字宣明晉太常裒之玄孫涉獵文義博贍多
通從武帝征關洛内外要任悉委之時謝混風華為
江左第一嘗與晦俱在武帝前帝目之曰一時頓有
兩玉人耳次兄瞻字宣遠六歲能屬文後為豫章
太守與叔混族弟靈運俱有盛名嘗作喜霽詩靈運
寫之混詠之王弘在坐歎以為三絶㬭字宣鏡晦之
弟位黃門侍郎澹字景恒晦之從叔任達仗氣不
營當世與范泰為雲霞之交後位侍中裕字景仁
晦從父累遷為左僕射子恂字泰温位鄱陽太守
恂子孺子多藝能尤善聲律出為廬江郡辭宋武
帝曰謝孺子不可屈為小郡乃以為司徒主簿恂
子璟少知名齊竟陵王子良開西邸招文學璟亦預
焉子微字玄度魏中山王元略還北梁武帝餞於
武德殿賦詩三十韻限三刻成微二刻便就又為臨
汝侯猷製放生文亦見賞於世後除尚書左丞純
字景懋景仁弟純弟甝字景甝位司徒右長史
甝弟述字景先小字道兒與劉湛為異常之交湛每曰
我見謝道兒未嘗足三子綜約緯緯子朓字玄暉少
好學有美名文章清麗善草隷長五言詩沈約常云
二百年來無此詩也遷尚書吏部郎好奬人才孔顗
粗有才筆未為時知孔珪嘗令草讓表以示朓朓嗟
吟良久手自折簡寫之謂珪曰士子聲名未立應共
奬成何惜齒牙餘論嘗直中書省賦詩有蒼苔依砌
上紅藥當階翻之句(見昭明文選)方明裕從祖弟祖鐵
字鐵石位永嘉太守方明體素羸弱而勇決過人為
丹陽尹有能名轉會稽太守不拘文法闊略苛細務
在統領貴族豪士莫敢犯禁除比伍之坐判久繫之
獄東土稱詠之子惠連年十歲能屬文靈運加賞之
云每有篇章對惠連輒得佳語嘗於永嘉西堂思詩
不就忽夢見惠連即得池塘生春草大以為工嘗為
雪賦以高麗見竒弟惠宣位臨川太守
謝靈運奕之曾孫文章之美為江左第一為太子左衛
率朝廷唯以文義處之為永嘉太守郡有名山水肆
意遊遨理人聽訟不復關懷每有一首詩貴賤競
寫名動都下徵為祕書監遷侍中詩書皆兼獨絶
每文竟手自寫之文帝稱為二寶鑿山浚湖功役
無已常着木屐登山子鳳鳳子超宗有文辭盛得
名譽武帝曰超宗殊有鳳毛齊高帝以為義興太守
坐公事免詣東府門自通其日風寒高帝謂四坐曰
此客至使人不衣自暖矣子才卿才卿弟幾卿
清辯時號神童累遷尚書左丞
謝密字弘微萬之曾孫叔父混異之曰此兒深中夙敏
成佳器有子如此足矣微子異不傷物同不害正
若年造六十必至公輔解中庶子加侍中沈約
曰簡而不失淡而不流古之所謂名臣弘微當之
見美如此子莊字希逸宋文帝異之謂劉湛曰藍
田生玉豈虛也哉袁淑為鸚鵡賦文冠當時及見莊
賦嘆曰江東無我卿當獨秀又為月賦莊子朏字
敬沖十歲能屬文永明中為義興太守不省雜事悉
付紀綱曰吾不能作主者吏但能作太守耳梁武帝
詔為侍中司徒尚書令子諼為東陽内史五官送
錢一萬止留一百答曰數多劉寵更以為愧次子譓
不妄交接門無雜賓有時獨醉曰入吾室者但有清
風對吾飲者唯當明月位右光禄大夫子哲字穎
豫舉止醖藉襟情朝豁為士君子所重仕陳為吏部
尚書郎顥字仁悠朏之弟仕齊歴吏部郎有簡秀之
目顥弟瀹字義潔後拜吏部尚書子覽字景滌梁
武帝嘗目送之曰覺此生芳蘭竟體後拜吏部尚書
出為吳興太守郡境多劫覽下車肅然覽弟舉字
言揚與兄覽俱預元會江淹一見並相欽挹曰所謂
馭二龍於長塗者也後遷尚書僕射雖屢居端揆未
嘗預時政託情玄勝尤長佛理子嘏字含茂歴都
官尚書舉兄子僑字國美父玄大仕梁為侍中僑
素貴嘗一朝無食子啟欲以班史質錢答曰寧餓死
豈可以此充食乎僑弟札字世高亦博涉文史
謝岐會稽人陳武帝引參機密為尚書右丞
孝義謝藺字希如陳郡陽夏人五歲時父未食乳母欲
令先飯藺終不進舅阮孝緒歎曰此兒在家則曾子
之流事君則藺生之匹因名曰藺後為兼散騎常侍
唐謝偃衛州人貞觀初對策高第嘗為塵影賦二篇帝
美其文召見欲偃作賦先為序一篇頗言天下乂安
功德茂盛意受偃使賦偃緣帝指名篇曰述聖其意
蓋規帝成功而自處至難云又撰玉諜真紀以勸封
禪時李百藥工詩而偃善賦時人稱其李詩謝賦
華(九百四)
姓纂宋戴公子考父說食采於華因氏焉華督華元
華定華亥並為宋卿
左傳昭二十一年華登以吳師救華氏
宣十二年晉原縠宋華椒曹人同盟於清丘
成十一年華元如楚遂如晉合晉楚之成十五年華
元為右師元曰我為右師君臣之訓師所司也
華元督之曾孫華亥元之孫華喜為司徒華
椒以宋人救蕭
後漢華佗字元化通數經曉養性之術精於方藥
魏志華歆字子魚為豫章太守為政清靜不煩吏民威
而愛之魏初為御史大夫素清貧禄賜以振施親戚
故人家無儋石之儲子表字偉容為尚書
吳志華覈字永先吳郡人以文學入為祕府郎
晉華表字偉容遷太常清貞素履有老成之美子廙
字長駿廙子恒字敬則清恪儉素雖居顯列常布
衣蔬食年老彌篤嶠字叔駿才學深博少有令聞
為臺郎徧觀祕籍因作漢紀中子徹少子暢相
繼為佐著作郎踵成十典
華譚字令思好學不倦為鄰里所重舉秀才除郎中為
郟令境内饑饉傾心撫䘏甚有政績
華軼字彦夏少有才氣聞於當世汎愛博納士論美之
歴江州刺史甚有威惠得江表之歡心流亡之士
赴之如歸
南史華皎御下分明善撫綏以戰功進爵為侯
孝義華寶晉陵無錫人也
北史孝行華秋事母以孝聞母喪廬墓負土成坟詔表
其門閭後盗起往來廬之左右咸相誡曰勿犯孝子
鄉
霸(九百五)
益部耆舊傳有霸栩
射(九百六)
三輔决錄云後漢末鴻臚謝服天子以服為將軍出征
不祥改姓射名咸
夏(九百七又音上聲事見上聲門中)
夏后氏之後
柘(九百八)
大夫以地為氏急就草漢有柘温舒
&KR3108;(九百九所嫁反)
風俗通云新鄭人楊&KR3108;村在縣西二十五里邢山東
向(九百一十)
姓纂宋桓公子向父肸肸孫向戍為左師子孫氏焉
向魋宋司馬向戍之曾孫向為人向寧向鄭向宜並
其後也
左傳成十五年宋向為人為大司宼向帶為太宰華元
使向戍為左師樂裔為司寇
哀十二年宋向巢帥師伐鄭
後漢獨行向栩字甫興性好老子狀如學道又似狂生
公府辟不到後特徵拜趙相略不視文書舍中生蒿
菜徵拜侍中每朝廷大事侃然正色百官憚之
逸民向長字子平讀損益卦喟然嘆曰吾已知富不如
貧貴不如賤男女嫁娶既畢勑斷家事勿相關肆意
遊五嶽名山
蜀志向朗字巨達襄陽人少以吏能見稱為巴西牂牁
房陵太守潛心典籍年踰八十猶手自校書開門
接賓誘納後進子條字文豹亦博學多識為御史
中丞朗兄子寵諸葛亮表曰將軍向寵性行淑均曉
暢軍事試用於昔先帝稱之曰能愚以為營中之事
悉以諮之必能使行陣和睦優劣得所遷中領軍
寵弟充歴射聲校尉尚書
晉向雄字茂伯為御史中丞
向秀字子期雅好莊老之學後為侍郎
南史向靖字奉仁征廣固討盧循所在著績官至散騎
常侍立身儉約無園田商貨之業時人稱之子
柳字玄季有學義才能立身方雅
宋朝向敏中字常之開封人也父瑀惟一子教督甚嚴
嘗謂其妻曰大吾門者此子也舉進士第太宗飛白
書敏中張詠二名付中書語宰相曰此二臣者名臣
也朕將用之矣拜右諫議大夫同知樞密院事至真
宗拜同平章事東封西祀皆留守京師天禧元年進
左僕射時真宗使人密覘之云敏中方謝客門闌悄
然無一人在真宗笑曰向敏中大耐官職敏中諸子
不使當事任雖處大事若己不與避遠嫌勢謹於薦
拔大任幾三十年時論目為重德薨謚文簡子傳
正傳式傳亮傳範傳亮子經官至定國軍留後謚
曰康懿經女即欽聖憲肅皇后也敏中累贈燕王傳
亮周王經吳王
(隨筆云當真宗朝自敏中之前拜僕射者六人時李昌武宗諤死四年矣)文簡諸子名連傳字傳生係
(係生宗欽聖憲肅兄弟也宗生子子生水水生土土生公)
尚(九百十一)
姓纂姜姓齊太公之後號太師尚父其支孫因氏焉
後漢高士尚長唐戶部尚書衡生振總尚長之後
唐尚獻甫衛州汲人善占候武后召見由道士擢太史令
尚可孤東部鮮卑宇文之别種
諒(九百十二)
後漢諒輔字漢儒廣漢人仕郡為五官掾時旱輔自暴
日中積薪構火將自焚須臾澍雨世以此稱其至誠
暢(九百十三)
陳留風俗傳有暢氏齊有暢惠明撰論語義注唐戶
部尚書暢璀尚書左丞暢悦璀子常當當進士擢第
為太常博士悦子偃並河東人
伉(九百十四)
晉有漢中太守伉嘉
抗(九百十五)
後漢有抗徐泰山都尉抗徐代居丹陽
相(九百十六)
姚秦有相雲代居馮翊
黨(九百十七)
本出西羌姚秦有將軍黨耐虎自云夏后氏之後(代為羌豪)
賞(九百十八職尚反)
姓苑云賞吳中八族晉有賞慶
望(九百十九)
風俗通云齊太公望之後
曠(九百二十)
風俗通云師曠之後
浪(九百二一)
晉書永嘉末張平保青州為其下浪逢所殺
鄧(九百二二)
姓纂曼姓殷時侯國也春秋時鄧侯吾離朝魯後為
楚文王所滅子孫以國為氏
左傳襄三年楚子重伐吳使鄧廖帥組甲三百被練三
千侵吳
後漢鄧晨字偉卿南陽新野人世吏二千石光武拜為
汝南太守興鴻卻陂數千頃田汝土以殷魚稻之饒
流行它郡
鄧禹字仲華南陽新野人十三能誦詩杖策見光武曰
願明公威德加四海禹得效尺寸垂功名於竹帛
恢廓有大度授以西討之略拜前將軍謀謨帷幄
决勝千里封高密侯事母至孝有子十三人各
使守一藝修整閨門教養子孫皆可以為後世法
子訓字平叔少有大志不好文學顯宗以為郎樂施
下士士大夫多歸之遷為校尉待諸胡以恩信訓於
閨門甚嚴兄弟莫不敬憚子騭字昭伯拜車騎將
軍儀同三司始自騭也鄧氏自中興後累世寵貴
凡侯者二十九人公二人大將軍以下十三人中二
千石十四人列校二十二人州牧郡守四十八人其餘
侍中將大夫郎謁者不勝數
魏志鄧艾字士載屯田積榖行於兩淮開廣漕渠達於
江淮落門段谷之戰大破姜維之師雲徹席卷蕩
平巴蜀
蜀志鄧芝字伯苖為廣漢太守清嚴有治績入為尚書
子良亦至廣漢太守
晉鄧騫字長真有節操忠信識量宏遠稱為長者為
司農
鄧嶽字伯山少有將帥才略為西陽太守廣州刺史
子遐字應遠勇力絶人氣蓋當時歴數郡太守號為
名將襄陽沔水有蛟害人遐入水揮劍截蛟數段
弟逸字茂山亦有武幹廣州刺史
鄧粲長沙人少以高潔著名為荆州别駕
良吏鄧攸字伯道以孝致稱清和平簡貞正寡欲授吳
郡太守載米之郡俸禄無所受惟飲吳水而已郡
中大饑表振貸未報輒開倉救之刑政清明百姓
歡悦為中興良守後去郡百姓數千人留牽攸船不
得進吳人歌曰紞如打五鼓雞鳴天欲曙鄧侯拖不留
謝令推不去轉吏部尚書周急振乏善與人交賓
無貴賤待之若一
鄧元起字仲居為益州刺史勤恤人事口不論財為蜀
土所稱
隠逸鄧郁隠居衡山極峻之嶺斷榖三十餘載
北史鄧彦海性貞素言行可復博覽經書道武遷尚
書吏部郎
唐鄧世隆相州人亡命變姓名號隠玄先生棲白鹿山
貞觀初為修史學士
鄧處訥字仲韞邵州人少從江西人閔頊防秋後昭宗
武安節度使
甯(九百二三)
姓纂衛康叔之後至武公生季亹食采於甯弟須叔
生跪孫速生武子俞生殖生喜九代卿族齊有甯戚
周有甯越
左傳陽處父聘於衛甯嬴從之及温而還曰天為剛德
猶不干時况在人乎
僖二十六年公會莒兹㔻公甯莊子盟于向尋洮之盟
也二十八年衛侯與元咺訟衛侯不勝謂甯俞忠而
免之
襄元年仲孫蔑會晉欒黶衛甯殖圍宋彭城
文四年衛甯武子來䀻公與之宴為賦湛露及彤弓
論語甯武子邦有道則知邦無道則愚其知可及也其
愚不可及也
甯武子名俞衛卿也甯殖衛卿是曰甯惠子
甯悼子名喜甯子視君如奕棋
新序齊桓公郊迎客夜開門執火甚盛甯戚飯牛於車
下擊牛角疾商歌公聞之命後車載之賜之衣冠將見
之甯戚見說桓公以合境内明日復見說桓公以為天
下桓公大悦遂授之以為卿
前漢酷吏寗成南陽穰人好氣為小吏必陵其長吏為
上操下急如束溼為濟南都尉其治如狼牧羊寧
見乳虎無直寗成之怒
敬(九百二四)
姓纂陳厲公子敬仲之後以諡為姓姓苑云黃帝孫
敬康之後秦有敬丕子教為平陽太守子孫因家平
陽
北史敬顯儁字孝英少英俠從齊神武舉義歴位度支
尚書出内多歴顯官所在著名稱子長瑜為廣陵
太守
循吏敬肅字敬儉少以貞介知名仕隋為安陵令有能
名擢拜秦州司馬轉幽州長史俱有異績心如鐵
石至老而彌篤(附柳儉傳)
唐敬暉字仲曄絳州平陽人弱冠舉明經為衛州刺史
時河北經突厥所騷方秋而城暉曰豈有棄農畝事
池隍哉縱民歸歛闔部賴安以誅二張功封平陽郡
王
敬君弘以兵屯營守玄武門
敬播蒲州人遷太子司議郎時初置是官尤清近中書
令馬周嘆曰恨資品妄高不得歴此職房玄齡稱陳
壽之流玄齡患漢書文繁令掇其要為四十篇當時
治漢書者非其授以為無法云
名賢氏族言行類稿卷四十六
