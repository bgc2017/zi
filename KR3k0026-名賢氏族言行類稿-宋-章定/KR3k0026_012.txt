卷十二
名賢氏族言行類稿卷十二
宋章定撰
荀(二百五十)
姓纂周文王第十七子郇侯之後以國為氏後去邑
為荀晉有荀林父生庚裔孫况也
左傳僖公二年晉荀息請以屈産之乘垂棘之璧假道
於虞以伐虢
僖公二十八年晉侯作三行以禦狄荀林父將中行
說苑荀林父之事君進思盡忠退思補過是社稷之
衛也
襄公十八年荀偃士匄以中軍克京兹
成公三年晉作六軍荀騅為卿賞鞌之功也晉使
荀庚來聘丙午及荀庚盟
成公十八年晉悼公即位使荀家荀會為公族大夫使
訓卿之子弟共儉孝弟
史記荀卿趙人年五十始來游學於齊齊襄王時卿最
為老師三為祭酒適楚為蘭陵令李斯嘗為弟
子已而相秦推儒墨道德之行事興懷序列著數
萬言
荀彘太原光武人元封三年為左將軍
後漢荀淑字季和潁川人少博學有高行名賢皆宗師
之補朗陵侯相涖事明理稱為神君頃之棄官歸閒
居養志産業每增輒以贍宗族知友有子八人儉
緄靖燾汪爽肅專並有稱名時人謂八龍改其里曰
高陽里靖有至行不仕號玄行先生爽字慈明十
二通春秋論語潁川語曰荀氏八龍慈明無雙子悦
彧並知名悦字仲豫十二能說春秋遷秘書監
為漢紀三十篇辭約事詳論辨多美
魏志荀彧字文若舉孝廉拜守宫令曹操用為司馬操
雖征伐在外軍國事皆與彧籌焉彧雖貴重謙冲
節儉禄賜散之宗族知舊家無餘財
荀攸字公達彧之從子入為尚書曹操曰公達非常人
也吾得與之計事天下當何憂以為軍師魏國初
建為尚書令深密有知防常謀謨帷幄人之師
表前後凡畫竒策十二
晉書荀顗字景倩累遷侍中清純體道忠允立朝有佐
命弼導之勲銘功太常配享清廟
荀勖字公曾為安陽令有遺愛生為立祠遷侍中
後守尚書令勖久在中書專管機事及失之甚惘惘
悵悵或有賀之者勖曰奪我鳳凰君賀我耶
子藩字大堅累遷尚書令二子䆳闓䆳字道玄解
音樂善談論拜侍中闓字道眀京都語曰洛中英
英荀道明歴御史中丞侍中尚書
荀組字大章夷雅有才識舊望清重忠勤顯著拜為
司徒子奕字玄欣補散騎常侍
荀崧字景猷志操清純雅好文學拜尚書僕射定中
興朝儀朝野之望許以台司二子蕤羨蕤字
令遠有儀操風望起家為秘書郎遷尚書左丞羨字
令則清和有凖拜秘書丞禇裒以為長史曰荀
生資逸羣之氣將有冲天之舉遷徐州刺史時年
二十八中興方伯未有如羨之少者
南史荀伯子羨之孫為御史中丞族弟昶字茂祖以
文義至中書郎昶子萬秋字元寶亦用才學自顯
終於御史中丞
荀伯玉字弄璋仕齊高帝加前將軍忠勤盡心常衛左
右權動朝右每暫休外軒蓋填門外論云千敕萬
令不如荀公一命
荀朗字深明少慷慨有將帥大略後為合州刺史
孝義荀匠字文師居父憂四年不出廬戸郡縣以狀言
擢為豫章王國左常侍
北史文苑荀濟字子通
文苑荀士遜為文清典見賞知音在齊為中書舍人
狀貌甚醜目曰醜舍人
辛(二百五十一)
姓纂姒姓夏后啟别封支子於莘子孫去草為辛遂
為辛氏左傳周太史辛甲辛俞美為昭王友秦有將
軍辛騰家中山苦陘曾孫蒲漢有辛武賢
說苑晉逐欒盈之族命其家臣有敢從者死辛俞從之
君曰命女無得從敢從何也辛俞對曰臣三世於欒
氏受其賜多矣敢畏死而忘三世之恩哉晉君釋之
前漢辛慶忌字子真破羌將軍辛武賢之子後拜為將
軍武賢父子虎臣之俊(叙傳)漢成帝將立趙飛燕
為皇后怒劉輔直諫囚之掖廷獄左將軍辛慶忌等
上書救輔遂得減死朱雲請斬張禹上怒將殺之慶
忌免冠解印綬叩頭殿下曰此臣素著狂直臣敢以
死爭叩頭流血上意解然後得已慶忌此兩事可與
汲黯王章同科班史不書於本傳但言其為國虎臣
匈奴西域敬其威信而已方爭朱雲時公卿在前曾
無一人助之以請為可羞也(見容齋隨筆)
魏志辛毗字佐治遷侍中諫文帝徙民實河南帝不
答起入内毗隨而引其裾時中書監劉放令孫資
見信於主其子敞勸其附之毗正色曰吾之立身自
有本末就與孫劉不平不過令吾不作王公而已何
危害之有監司馬懿軍仗節立軍門
晉書忠義辛勉字伯力劉聰將署為光禄大夫固辭曰
大丈夫豈以數年之命而虧高節事二姓哉聰嘉其
真節為築室於平陽西山
辛恭靖為河南太守為姚興所執恭靖厲色曰我寧為
國家鬼不為羌賊臣
隠逸辛謐字叔重父怡幽州刺史世稱冠族謐博學
善屬文恬静不妄交游累徵不起
羊躭妻辛氏字憲英聰朗有才鍳羊祜嘗送錦被憲
英嫌其華反而覆之其儉約如此
南史隠逸辛普明字文達居會稽會稽士子高其行
徵辟不就
北史辛紹先明敏有識量仕魏為下邳太守鳳達耽
道樂古有長者之名子祥字萬福舉秀才遷司空
主簿弟少雍字季和性仁厚有禮義門内之法為
時所重遷田曹參軍閨門禮讓人無間言
辛穆字叔宗舉茂才雍州别駕歴荆州長史帶義陽
太守雅有恤人之志子馥字元穎早有學行遷平
原相吏人懷安之
辛雄字世賓清河王懌辟為左曹後兼吏部尚書
辛琛字僧貴初為滎陽郡丞後為南梁太守當官奉法
所在有稱子術字懷哲為清河太守政有能名
遷吏部尚書取士以才以器循名責實管庫必擢門
閥不遺前後銓衡在術最為折衷臨軍以威嚴牧
人有惠政又為淮南經略使
辛德源字孝基劉逖薦之云枕藉六經漁獵百氏除散
騎侍郎隋初不得調隱林慮山著幽居賦以自寄
辛威仕周為鄜州刺史時望既重朝廷以桑梓榮之
辛慶之字餘慶少以文學對策第一除秘書郎風度
為當時所重卒於秘書監族子昂字進君為龍州
長史威惠洽著吏人畏而愛之行成都令謂諸生
曰子孝臣忠師嚴友信立身之要諸生感悟歸告父
老曰君教誠如此不可違之井邑肅然咸從其化
儒林辛彦之不交非類博涉經史周文引為禮曹修定
儀注仕隋除太常少卿
循吏辛公義隋時除岷州刺史合境呼為慈母遷并
州刺史下車先至獄中驗問十餘日間決斷咸盡
唐辛替否字協時京兆人為左拾遺時置公主府官屬
而安樂府補授尤濫築第侈費盛興佛寺替否上疏
諫之遷殿中侍御史雍令劉少徵恃權貪贓替否按
之岑羲屢為請替否曰我為憲司懼勢以縱罪謂王
法何
辛雲京蘭州人有膽决以擒生斬馘常冠軍積功授開
府儀同三司授太原尹治謹於法下有犯雖絲毫皆
不肯貸賞功亦如之軍中畏而信回紇恃舊勲每入
朝所在暴鈔至太原以戎狄待之虜畏不敢惕息數
年太原大治加右僕射同平章事從弟京杲從李
光弼戰有力肅宗異之召見曰黥彭關張之流乎
辛讜居揚州年五十不肯仕而慨然常有濟時意龐勛
反攻杜慆於泗州讜聞之拏舟趨泗口貫賊栅以入時
賊張甚衆皆南走獨讜北行冐白刃入危城屢出救
援慆亦出兵表裏擊賊大敗讜入人心遂固復出見
淮南令狐綯浙西杜審權合救兵五千鹽粟鉅萬淮
路梗不得進讜與决戰斬賊六百級乃克入城圍凡
十月乃解卒全一州後終嶺南節度使
宋朝辛仲甫字之翰汾州孝義人也初從郭崇辟掌書
記入拜右補闕知光州移彭州課種柳蔭行路郡人
謂之補闕柳太祖問趙普羣臣文武兼資者普以
仲甫對太平興國初遷起居舍人奉使契丹契丹主
問黨進何如人仲甫曰國家異人間出黨進何足道
哉契丹主欲留之仲甫曰信以成命義不可留有死
而已契丹主竟不能屈使還知開封府拜御史中丞
雍熙三年除參知政事出知陳州卒諡康節
賓(二百五十二)
姓纂左傳齊大夫賓須無周賓起為王子朝傅
樂記賓牟賈侍坐於孔子孔子與之言及樂子曰帷丘
之聞諸萇弘亦若吾子之言是也
甄(二百五十三)
姓纂虞舜陶甄河濱因以為氏或音堅漢末太保甄
邯生豐司徒為中山著姓也中山無極邯六代孫逸
後漢上蔡令女為魏文帝皇后生明帝後追封安城
侯子嚴孫暢生術六代孫玄成梁吏部尚書生詡詡
曾孫懷素唐廬陵令
後漢儒林甄宇字長教授常數百人建武中徵拜博
士傳業子普普傳子承諸儒以承三世傳業莫不歸
服之舉孝廉卒於梁相子孫傳學不絶
南史循吏甄法崇父匡位少府卿以清聞法崇宋初為
江陵令孫彬有行業鄉黨稱善嘗以苧就人質錢
後贖苧於束中得金即送還之後為益州錄
事參軍帶郫縣令將行同列五人梁武誡以廉慎至
彬獨曰卿昔有還金之美故不復以此言相屬
孝義甄恬字彦約母喪廬墓側有白鳩白雀棲宿其廬
州表其行狀
北史甄琛字思伯學覽經史稱有刀筆宣武時領中尉
俯首畏避不能糾繩貴游所劾多下吏後除定州刺
史
甄玄成字敬平隨梁詧鎮襄陽轉記室參軍
唐甄濟字孟成定州人好學以文雅稱居青巖山十餘
年遠近伏其仁不敢畋漁諸府五辟詔十至堅卧不
起安禄山求濟授范陽掌書記察禄山有反謀辭
歸廬禄山使蔡希德封刀召之曰即不起斷其頭持
刀趨前濟引頸待之希德歎息以實病告
甄逢濟子幼而孤及長耕宜城野力讀書不謁州縣歲
饑節用以給親里以義聞常以父名不得在國史
欲詣京師自言元和中袁滋表濟節行與權臯同科
宜載國史有詔贈濟祕書少監移書於史館逢與其
父俱當得書由是父子俱顯名
甄權許州人以母病與弟立言究習方書遂為高醫
真(二百五十四)
風俗通漢有太尉長史真祐
建安真德秀字景元浦城人己未曾榜登第中博
學宏詞科召試入館本姓慎避國諱為真今附於此
文(二百五十五)
風俗通周文王支孫以諡為姓
前漢循吏文翁廬江舒人為蜀郡守脩起學宫蜀地
大化吏民為立祠堂
魏志文聘字仲業太祖曰卿真忠臣也為江夏太守
有威恩名震敵國賊不敢侵遷後將軍封新野侯
晉儒林文立字廣休拜濟隂太守入為太子中庶子
忠貞清實有思理器幹前在濟隂政事修明後事東
宫盡輔導之節
南史孝義文獻叔八世同居詔表門閭蠲租税
北史文門愛早孤養伯父母以孝聞及居喪哀毁骨立
鄉人相與標其孝義
宋朝文彦博字寬夫汾州介休人也少舉進士為大理
評事知翼城榆次二縣改太常博士通判兖州入為
監察御史遷殿中侍御史以戸部員外郎直史館為
河東轉運使麟府二州皆在河外因山為城最險固
始彦博父泊為轉運使以餉道回遠軍食不足乃按
唐張說嘗領并州兵萬人出合河關掩擊黨項於銀
城北為河外直道自折德扆世有府谷即大河通保
德以便府人故河關路廢而弗治將奏復之未及而
卒彦博領漕事遂通銀城而州有積粟可守元昊圍
麟州知城中有備解圍而去未幾遷天章閣待制為
都轉運使元昊復寇邊以彦博為龍圖閣直學士知
秦州守邊二年有威名虜不敢犯改樞密直學士知
益州以右諫議大夫樞密副使召還改參知政事
貝州宣毅十將王則挾妖術與州校張巒卜吉謀反
改年號置官屬河北諸路遣兵傅城下命明鎬為安
撫使師久未克彦博請行改命為宣撫使以鎬副之
至則督將攻城旬餘未下諜言賊欲潛兵出邀虜使
輜重鎬先遣殿侍袁安設伏敗之軍士有請穴地以
入貝州官軍即城南為穴因自攻其北以牽制之彦
博募死士二百銜枚由穴進生擒則檻送京師拜禮
部侍郎同中書門下平章事集殿賢大學士彦博因
進對言嘗聞德音以搢紳多務奔競非裁抑之無以
厚風俗若恬退守道者稍加旌擢則奔競躁求者庶
幾知恥乃薦王安石韓維張瓌悉被甄擢罷相以
吏部尚書觀文殿大學士知許州徙青州又徙秦州
尋拜中武軍節度使知永興軍至和二年再入為吏
部尚書同中書門下平章事昭文館大學士與富弼
同拜宣麻之日仁宗遣小黃門覘於庭士大夫皆以
得人相慶而天下謂之文冨嘉祐三年以河陽三
城節度使同平章事判河南府封潞國公改鎮保平
判大名府又改鎮成德遷尚書左僕射判太原府俄
復鎮保平判河南丁母憂英宗即位起復成德軍節
度使乞終喪許之初仁宗之不豫也彦博與富弼乞
立儲嗣仁宗許焉而後宫將有就館者故其事緩已
而彦博去位其後弼亦以憂去彦博既復闕復以故
官判河南有詔入覲英宗曰朕之立相公之力也彦
博竦然對曰陛下入繼大統乃先帝聖意與皇太后
叶贊之力人臣何力之有兼陛下登儲纂極之時臣
方在外皆韓琦等承聖志受顧命臣無與焉英宗曰
備聞始議相公於朕有恩彦博避遜不敢當英宗曰
暫煩西行即召還矣尋除侍中徙鎮淮南判永興軍
入為樞密使劍南西川節度使熙寧六年除司空
河東節度使判河陽徙判大名府初選人李公義請
為鐵龍爪以濬河宦者黃懷信更作濬川杷天下指
笑以為兒戲王安石獨信之除范子淵都水監丞置
濬川司行其法子淵奏功言䟽道水勢西歸故道退
出民田數萬頃朝廷疑其妄事下大名彦博曰河水
汗漫非杷可濬雖甚愚之人皆知無益去年退地止
因霜降水落今年未嘗用杷而退地更多臣不敢雷
同欺罔九年除太保力辭元豐三年除太尉開府
儀同三司復判河南王堯臣子同老言仁宗不豫先
臣與文彦博劉沆富弼等請立英宗皇帝為嗣仁宗
感悟開納於是手詔中書曰文彦博蓄德深厚善不
自伐懷此大功絶口不言中外搢紳莫有知者乃知
援立之功厥有攸在嘉祐之詔但宣之耳其議所以
褒顯之遂加彦博河東永興節度使彦博力辭兩鎮
宴餞瓊林輔臣皆與兩遣中謁者遺詩以寵其行有
報在不言功之語當世榮之彦博至河南未交印先
就第廟坐以見監司既交府事見監司府官如常式
或以問彦博彦博曰吾未視府事三公見庶僚也既
交印河南尹見監司矣六年請老拜太師致仕元祐
初司馬光拜相起彦博為平章軍國重事六日一朝
一月兩赴經筵邊事河防及朝廷大政令即與輔臣
共議恩遇甚渥期年乃求去詔曰昔西伯善養老而
太公自至魯穆公無人子思之側則長老去之公自
為謀則善矣獨不為朝廷惜乎又曰唐太宗以干戈
之事尚能起李靖於既老而穆宗文宗以燕安之際
不能用裴度於未病治亂之效於斯可見彦博讀詔
聳然不敢言去蓋復留四年彦博請去不已復以太
師河東節度使開府儀同三司致仕崇寧中與元祐
黨後命出籍追復太師諡曰忠烈彦博凝簡莊重有
大臣體位將相者五十餘年徧歴公孤兩以太師致
仕雖位貌隆貴而平居接物謙抑尊德樂善如恐不
及邵雍程顥程頥以道學名世居洛陽而彦博與之
遊元豐中與富弼及當時老成而有賢德者十一人
用白居易故事就弼第置酒相樂尚齒不尚官已而
圖形妙覺僧舍謂之洛陽耆英會司馬光為文序其
事王拱辰守北都以書來諗曰拱辰亦家洛位與年
不居數客後顧以官守不得執巵酒在坐席願預名
其間幸無我遺其為時所嘉羨如此彦博八子皆歴
要官第六子及甫
及甫字周翰初為大理評事遷直史館遷吏部員外
郎除直龍圖閣知同州父太師彦博起為平章軍國
重事除及甫右司員外郎以嫌改光禄少卿彦博
致仕以集撰知河陽召為工侍後坐元祐黨褫職
居久之最後復集撰以卒
文同字與可梓州梓潼人也舉進士稍遷太博士集
賢校理知陵州洋州最後知湖州同以文學知名操
韻高潔畫筆尤妙同既死蘇軾以文哭之曰孰能
敦德秉義如與可之和而正乎孰能養民厚俗如與
可之寬而明乎孰能為詩與楚詞如與可之婉而清
乎孰能齊寵辱得喪如與可之安而輕乎曾慥云
與可下世潁濱作祭文云世在熙寧士銳而翾利誘
於旁奔走傾旋公居其間澹乎忘言二蘇稱許如此
不問可知
殷(二百五十六)
姓纂殷姓成湯國號也二十二代四十四王六百二
十九年為周所滅子孫以國為姓
晉殷浩字深源弱冠有美名為風流談論者所宗王
濛謝尚伺其出處以卜江左興亡曰深源不起當如
蒼生何後都督諸軍以敗績被黜終日書空作咄
咄怪事四字而已後桓温將以為尚書令浩欣然
將答書慮有謬誤開閉者數十竟達空函
殷仲堪能清言善屬文武帝召為太子中庶子甚相親
愛後出鎮江陵將之任詔曰卿去有日使人酸然常
謂永為廊廟之寶而忽為荆楚之珍
殷覬字伯通性通率有才器為南蠻校尉在職清明政
績肅舉
南史殷景仁曾祖融晉太常景仁少有大成之量宋文
帝時與王華等四人並為侍中以風力局幹冠冕
一時同升之美近代莫及後遷尚書僕射雖卧
疾朝政大小必以問焉子道矜道矜子恒俱位尚
書
殷淳字粹遠祖允晉太常父穆以和謹致稱仕宋位特
進淳少好學有美名歴黃門侍郎淳弟冲字希遠
位御史中丞有司直之稱冲弟淡字夷遠歴黃門
吏部郎以文章見知
殷孝祖曾祖羨晉光禄勲孝祖少有立功之志長以氣
節成名宋明帝時進號冠軍將軍
殷琰字敬珉孝祖族子少以名行見稱為少府加給事
中
殷鈞字季和為臨川内史閉閤卧理而百姓化其德劫
盜皆奔出境卒國子祭酒
殷芸字灌蔬博洽羣書
孝義殷不害字長卿居父憂過禮事老母勤劇無所不
至士大夫以篤行稱之仕梁為廷尉平長於政事
兼飾以儒術名法有輕重不便者輒上書言之弟
不佞字季卿少立名節尤長吏術為武康令
唐殷侑陳州人幼有志於學通經術以講道為娛貞元
末及五經第其學長於禮擢太博士元和八年
使回鶻不為之屈進諫議大夫侑論朝廷治亂得
失前後凡八十四通拜義昌軍節度使為營田戶
口滋饒上下便安請立石紀政徙天平節度開成
元年為刑部尚書言朝廷宜任耆德毋輕用新進帝
善之侑以經術進臨事銳敏有強直名
殷踐猷字伯起尤通氏族歷數醫方賀知章嘗號為伍
總龜千年五聚問無不知也舉文儒異等科授祕書
省學士孫亮事祖母蕭侍疾不脱衣者數年有白
鷰巢楣
殷開山名嶠涉書工為尺牘高祖起關輔盜興開山招
慰皆下從秦王討薛舉從平仁杲復討王世充以
功進爵鄖國公
云(二百五十七)
風俗通祝融之後河南官氏志牒云氏改為云氏
前漢云敞字幼孺平陵人師事吳章及王莽斬章禁錮
弟子不得仕宦門人盡更名他師敞時為大司徒掾
自劾吳章弟子收章葬之京師稱焉將軍王舜高其
志節比之欒布薦為中郎諫大夫
雲(二百五十八)
姓纂縉雲氏之後河南後魏書官氏志宥連氏改
為雲氏
北史雲定興善製器仗在隋擢少府丞累遷屯衛大
將軍
妘(二百五十九)
祝融之後封於羅號妘子見國語
䢵(二百六十)
妘子國或作䢵
芸(二百六十一)
風俗通晉大夫芸質見戰國策
薰(二百六十二)
姓苑云人姓
軍(二百六十三)
冠軍侯之後因以為姓
筋(二百六十四)
姓苑云人姓
名賢氏族言行類稿卷十二
