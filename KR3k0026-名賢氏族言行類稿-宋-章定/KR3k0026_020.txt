卷二十
名賢氏族言行類稿卷二十
宋章定撰
高(三百九十四)
姓纂齊太公六代孫文公子高孫傒以王父字為氏
左傳桓公五年諸侯伐鄭鄭禦之高渠彌以中軍奉公
為魚麗之陳
閔公二年冬齊高子來盟
成公十五年經叔孫僑如會高无咎於鍾離傳會吳
於鍾離始通吳也
昭公十二年齊高偃帥師納北燕伯于陽
哀公十一年齊高无丕帥師伐我及清
毛詩絲衣高子曰靈星之尸也
說苑齊高廷問於孔子曰廷精氣以問事君之道願夫
子告之
史記高柴字子高衛人長不盈五尺受業孔子孔子以
為愚子路使為費郈宰
前漢儒林高相沛人治易亡章句專說隂陽災異
後漢高彪字義方除郎中校書東觀數奏賦頌竒文因
事諷諫靈帝異之遷内黃令帝敕同僚臨送祖於上
東門詔東觀畫彪像以勸學者
逸民高鳳字文通專精誦讀妻嘗曝麥於庭令鳳護雞
天暴雨鳳持竿誦經不覺潦水流麥遂為名儒教授
於西唐山中
儒林高詡字季回以父任為郎中世傳魯詩以信行清
操知名光武除為符離長後拜大司農以方正稱
方術高獲字敬公
魏志高柔字文惠為刺姦令史處法平允又夙夜匪懈
至擁膝抱文書而寢魏初為尚書郎轉丞相理曹掾
清識平當明于憲典後為太尉
晉書高光字宣茂朝廷咸推其明於用法頻典理官
高崧字茂琰少好學善史書舉秀才除太博士累遷
侍中呼其小字曰阿酃故有才具邪
載記高瞻字子前少而英爽有俊才後降于慕容廆署
為將軍稱疾不起
南史高爽博學多才坐事被繫作鑊魚賦以自况其文
甚工(附卞彬傳)
北史高允字伯恭少孤夙成有竒度崔宏見之歎曰高
子黃中内潤文明外照必為一代偉器博通經史
天文術數尤好春秋公羊曾作塞上詩有混欣戚
遺得喪之致後領著作述成國記文成曰高允真
忠臣矣朕有是非恒正言面論朕聞其過天下不知
其諫拜中書令為郎二十七年不徙官游雅曰
余與高允子游處四十餘年未見是非喜悦之色予
嘗呼為支子崔公謂余云高生豐才博學一代佳士
文成嘗呼為令公崔浩考漢元以來日月五星允曰
善言遠者必先騐於近且漢元年冬十月五星聚于
東井此乃歷術之淺事今譏漢史而不覺此謬恐後
之譏今猶今之譏古浩曰云何允曰金水二星常附
日而行冬十月日旦在尾箕昏沒於申南而東井方
出於寅此二星何囙背日而行少傅游雅曰君長
於歷當不虛言也浩後考究果如允語後告老遷
尚書散騎常侍時延入備几杖詢以政事出入三省
五十餘年子忱字士和位長安太守為政寬惠百姓
安之綽字僧裕遷洛陽令為政強直不避豪右京
邑憚之允弟推字仲讓魏以前後南使不稱妙簡
行人詔推使宋南人稱其才辯
高祐字子集博涉書史不拘小節孝文初拜秘書令後
為兖州刺史請縣黨立黌序風化大行盗賊止息
高德正幼而敏慧有風神儀表累遷相府椽神武委以
腹心徙黃門侍郎方雅周慎動見稱述仕齊遷右僕
射綱紀朝政多有宏益
高乾字乾邕明敏俊偉有智略輕財重義多所交結後
為黃門侍郎兼侍中
高昂字敖曹幼時便有壯氣龍犀豹頭姿體雄異每言
男兒當横行天下自取富貴誰能端坐讀書作老博
士也其父曰此兒不滅吾族當大吾門以其昂藏敖
曹故以名字之
高閭字閻士博綜經史下筆成章仕魏為中書侍郎獻
文立上至德頌文章富逸為獻文所知參論政事為
給事中委以機密詔令書檄皆其文也後表遜位
宣武引見東堂賜以肴羞訪之大政以其先朝儒舊
告老求歸帝為之流涕賜安車几杖強果敢直諫於
朝廷廣衆之中談論鋒起人莫能敵孝文以其文雅
之美每優禮之嘗為相幽二州刺史廉儉自謹有
良牧之譽子元昌位遼西博陵二郡太守弟悦
篤志好學有美於閭
高道悦字文欣仕魏後為諫議大夫正色當官不憚強
禦居法樹平肅之規處諫著必犯之節轉太子中
庶子正色立朝儼然難犯宫官上下咸畏憚之
高聰字僧智涉獵經史頗有文才拜中書博士
高恭之字道穆父崇字積善景明中除洛陽令為政清
斷吏人畏其威風發摘不避強禦道穆所交皆名
流雋士每曰人生當夕脱羊裘朝珮珠玉
高謙之字道讓事後母以孝聞好文章留心老易為河
隂令損益政體多為故事父子兄弟並著當官之
稱
高隆之字延興仕齊錄尚書事領大宗正卿監國史欽
尚文雅搢紳名流必存禮接訓督諸子必先文義
高琳字季珉後加驃騎將軍周孝閔時討平文州氐師
還帝宴卿士賦詩言志琳詩末章云寄言竇車騎為
謝霍將軍何以報天子沙漠静妖氛
高構字孝基仕隋為吏部侍郎號為稱職前後典選之
官皆出其下
高熲字昭玄隋文帝以其習兵事多計略引為府司錄
有左僕射龐晃短熲於帝帝怒黜之因謂熲曰獨孤
公猶鏡也每被磨瑩皎然益明熲有文武大略明
達政務竭誠盡節進引忠良當朝立政將二十年野
朝推服時致昇平論者以為真宰相
唐高儉字士廉以字顯齊清河王岳之孫敏惠有度量
狀貌若畫觀書一見輒誦敏於占對薛道衡崔祖
濬皆宿臣顯重與為忘年友由是有名武德中秦
王領雍州牧薦士廉為治中親重之蜀人畏鬼而惡
疾雖父母病皆委去士廉為設教條辨告風俗大變
又引諸生講授學校復興秦時李冰導汶江水灌田
瀕水者須千金士廉附故渠厮引旁出人以富饒入
為吏部進封許國公雅負裁鑒又詳氏譜遷尚書僕
射士廉三世居此官世榮其貴太宗幸洛陽太子監
國命攝少師太子令曰寡人資公訓導比聽政據案
對公竊所未安宜設别案貞觀年卒帝親臨喪自為
文喪出登城望哭高宗即位贈太尉配饗太宗進
止詳華凡有獻納搢紳皆屬以目奏議未嘗不焚稿
家人無見者子履行真行重字文明士廉五世
孫以明經中第
高馮字季輔德州人貞觀初拜監察御史彈治不避權
要轉中書舍人列上五事書奏太宗稱善數上書
言得失辭誠切帝賜鍾乳一劑曰而進藥石之言朕
以藥石相報為吏部侍郎善銓叙人物帝賜金背
鏡一况其清鑒卒諡曰憲
高智周常州人第進士遷費令與丞尉均取俸民安其
化刻石頌美擢秘書郎嘗覆弈誦碑無謬夀州刺
史其治尚文雅
高仙芝高麗人美資質善騎射開元末表為安西副都
護天寶間詔仙芝以步騎一萬出討吐蕃拔其城諸
胡皆震降附仙芝程千里等嘗譖仙芝仙芝罵曰
公面雖男兒而心似婦女何耶玄宗擢為鴻臚卿
高霞寓五代不異居孝聞里閭讀春秋及兵法頗有感
慨高崇文異其才檄任軍職從擊劉闢有功封感義
王
高適字達夫滄州人舉有道科哥舒翰表掌書記擢諫
議大夫負氣敢言蜀亂出為蜀彭二州刺史上皇東
還分劒南為兩節度百姓弊于調度適上疏願罷東
川以一劒南尚節義語王霸衮衮不厭以功名自許政
寬簡所莅人便之
高郢字公楚衛州人九歲通春秋工屬文著語默賦諸
儒稱之進士不第代宗為太后營章敬寺郢以白衣
上書諫云云未報又上言云云以茂才異等高第擢
咸陽尉郭子儀取為朔方掌書記遷中書舍人貞元
末中書侍郎同平章事出為華州刺史政尚仁静
恭慎不與人交掌制誥家無留稿
高定郢之子辯惠七歲讀尚書至湯誓跪問郢曰奈何
以臣伐君郢曰應天順人何云伐耶對曰用命賞于
祖弗用命戮于社是順人乎郢異之通王氏易仕
至京兆府參軍
高崇文其先徙幽州七世不異居性樸重寡言吐蕃寇
寧州崇文大破之封渤海郡王劉闢反杜黃裳薦
其才統諸屯兵討闢時顯功宿將人人自謂當選及
詔出皆驚後追擒之檻送京師入成都市井積珍貨
如山無秋毫之犯進西川節度南平郡王刻石紀功
于鹿頭山召同平章事邠寧節度使居邠三年戎備
整修
高瑀冀州人少沈邃喜言兵累遷陳蔡二州刺史宰相
裴度韋處厚以瑀治素有狀習軍中情偽欲任之
高釴字翹之史失何所人與弟銖鍇擢進士累遷右補
闕史館修撰數陳政得失穆宗嘉之面賜緋魚召
入翰林為學士子湜字澄之第進士累官右諫議
大夫
高銖字權仲既擢第署張弘靖幕府累遷給事中李訓
驟拜學士銖率諫官伏閤言之
高鍇字弱金連中進士宏辭科遷中書舍人後為禮侍
高叡京兆人舉明經聖歷初默啜入寇叡嬰城拒却
子仲舒通詁訓學擢明經開元初宋璟蘇頲當國多
咨訪焉璟等常謂人曰古事問高仲舒
五代高思繼兄弟媯州人也皆以武勇雄於北邊為幽
州戍將思繼兄之子行珪終安遠節度使思繼之子
行周終天平節度使有勇而知義功高而不矜策馬
臨敵叱咤風生平居與賓僚宴集侃侃和易人以是
重之後進封秦王
高錫河中人為河南府推官上書諫周世宗以一身親
天下之務帝不能用
宋朝高懷德字藏用忠厚倜儻有武略仕晉漢為刺史
至周為節度使太祖受禪擢為殿前副點檢移鎮滑
州尚宣祖女燕國長公主加駙馬都尉李筠叛太祖
親征先令懷德攻破筠衆于澤州改鎮忠武歸德加
同平章事太宗即位加兼侍中移鎮武勝卒諡穆武
高季興高從誨高保融高保勖高繼沖皆襲
有江陵至繼沖其屬孫光憲勸其歸國
高郁馬氏以為謀主楚畏楊行密成汭之強議以金帛
結之郁曰成汭不足畏也行密公之讎雖以萬金賄
之君援乎不若上奉天子下撫士民訓卒厲
兵以修霸事則誰與為敵矣楚既得湖南不征商旅
由是四方商旅輻輳湖南地多鉛鐵郁請鑄鉛鐵為
錢商旅出境無所用之皆易他貨而去故能以境内
所餘之物易天下百貨國以富饒湖南民不事桑蠶
郁命民輸税者皆以帛代錢未幾民間機杼大盛
高瓊家世燕人也父乾徙居亳州之蒙城瓊長以材勇
事太宗于潛邸即位以為御龍直指揮使從征太原
命押弓弩兩班合圍攻城及征幽薊太宗倍道還京
師留瓊與軍中鼓吹殿後六班扈從不及惟瓊首帥
所部見行在太宗大悦累遷侍衛領歸義軍節度使
真宗即位改鎮彰信初契丹犯塞瓊將并代之師與
石保吉會鎮定既而傅潛以逗留得罪以瓊代將其
兵兵罷復還治所授殿前都指揮先是諸將臨敵退
衂真宗已貸其罪議者以為敗軍之將當誅真宗以
問瓊瓊對曰罪誠當誅然陛下去歲已釋其罪今復
行之又方屯諸路非時代易臣恐衆心疑懼乃止景
德初契丹入寇大臣有欲避狄江南西蜀者寇凖不
可諸將中獨瓊與凖意同凖既力争之真宗曰卿文
臣豈能盡用兵之利凖曰請召高瓊瓊至乃言避狄
為便凖大驚以瓊為悔也已而徐言避狄固為安全
但恐扈駕之士中路逃亡無與俱西南者耳真宗乃
大驚始決北征之策真宗既親征時前軍已與契丹
戰或有勸真宗南還者瓊因言契丹師衆已老陛下
宜親臨觀兵督其成功真宗嘉其言即幸澶州南城
固請渡河真宗從往浮橋駐輦未進瓊乃執撾策輦
大聲曰何不亟行今已至此尚何疑真宗乃命進輦
既至登北門城樓張黃龍旗城將士皆呼萬歲氣勢
百倍會契丹大將撻覽中弩死契丹遂退明年以疾
求解兵柄授忠武軍節度使卒諡武烈瓊曉軍政
善訓諸子使讀書率能自立於時子繼勲繼忠繼和
繼宣繼隆繼元繼宣官至防禦使繼忠至四方館使
榮州團練使
高繼勲字紹先初補殿直太宗見而竒之擢押班祗侯
累遷東上閤門使以隴州團練使知雄州拜威武軍
節度使卒諡穆武繼勲謙謹有機略善撫士卒戰
常有功第三子遵甫終為作坊使女即宣仁聖烈皇
后也瓊累贈魏王繼勲楚王甫魯王(高瓊諸子連繼字繼生遵遵生)
(士宣仁聖烈皇后兄弟也士生公公生世世生之字)
高遵裕字公綽繼宣子以父任為三班借職稍遷供備
庫副使鎮戎軍注泊都監夏人寇大順城諒祚中矢
引去會英宗崩遵裕告哀抵宥州下宫夏人遣王盥
受命至則吉服遵裕切責之遂易服聽遺命既而具
食上宫語及大順城事盥曰剽掠輩耳遵裕曰扶傷
而遁者非若主邪夏人怒曰王人蔑視下國敝邑雖
小控弦數十萬亦能躬執櫜鞬與君周旋遵裕瞋目
叱之時諒祚覘於屏間搖手使止神宗聞而嘉之擢
知保軍
高士林字才卿宣仁聖烈皇后弟也母即慈聖光獻皇
后之姊士林以慈聖恩補右班殿直累遷西頭供奉
官進内殿崇班士林將家子獨喜儒學閱經史能通
其旨英宗嘗以謹守法律四字誨之曰能此則為良
吏矣士林官至德州刺史治平中卒神宗即位贈昭
德軍節度使子公繪公紀由戚里至節度使皆有
賢稱
高若訥字敏之并州榆次人也十歲喪父寓家衛州因
居焉舉進士授彰德軍節度使推官知咸陽金堂商
河三縣商河多圭田舊令或假民工種以治之若訥
獨棄而不耕人以為清入為監察御史裏行再遷知
諫院時范仲淹知開封府與宰相吕夷簡爭論於上
前貶知饒州余靖尹洙相繼被黜歐陽修移書責若
訥為諫官阿附宰相而不言若訥忿而繳奏其書修
亦謫夷陵令而若訥遂為士君子所恥至謂為不肖
以右諫議大夫為御史中丞賈昌期與吳育數争事
明年春大旱仁宗從容問所以然者若訥引洪範故
事以為大臣不肅則雨不時若於是昌期與育皆罷
而若訥遂代育為樞密副使公議非之改工部侍郎
參知政事拜樞密卒諡曰文莊
高賦字正臣中山人也父尹右衛將軍賦以父任為右
班殿直復舉進士改奉禮郎遷太博士累至太常
少卿遷光禄卿特拜秘書監加直龍圖閣其守唐也
增戶萬一千三百八十給田三萬一千三百二十八
頃而山林榛莽之地皆為良田歲益税二萬二千二
百五十七作陂堰四十有四詔曰召杜南陽世稱循
吏其亡久矣朕尚思之卿招懷饑流墾闢荒梗繕修
陂堰績效具昭前人之良何以遠此賦再治唐凡五
歲與前守趙尚寬皆蒙褒詔賦自直龍圖閣至集賢
院學士悉以墾闢之功也賦嘗言二府大臣或僦舍
委巷散處京城間有第宅亦公私非便宜倣前代丞
相於端門前列置大第俾居之又言國家置提點刑
獄司蓋欲平反獄訟使民不冤今諸路多以一員兼
河渠農政常平賊盗兵甲而刑書繁多省閱不給若
委之吏則為大弊請逐路置檢法官以專平讞疏駮
事多施行退居襄陽卒賦為人剛嚴内實平恕所
居皆有善政吏民紀之衢唐二郡民為立生祠云
高懌字文悦高祖季興唐末徙荆南之地子孫因家焉
懌少孤養於外氏年十三能屬文通經史聞种放隠
終南山懌亦築室豹林谷放見而竒之與張嶤許勃
號南山三友寇凖薦之不起景祐中朝廷錄國初侯
王後懌推其弟忻得一官范雍守京兆延懌詔諸生
經從之者數百人康定中杜衍請賜以處士號特除
大理評事懌固辭仁宗嘉其守改賜安素處士文彦
博又薦其經行先嘗賜良田五頃矣至是復賜第一
區既又除光禄寺丞辭不受卒常夢白衣持書目為
白鹿洞主因作詩識之後二十年晝寢復夢之其卒
葬白鹿鄉
高荷字子勉故南王平苗裔元祐太學生也號還還先
生作詩數千篇拔出筆墨畦逕篇各有新意上黃魯
直長篇警句云蜀天何處盡巴月幾回彎因此得名
魯直跋其詩云子勉以杜子美為標凖用一事如軍
中之令置一字如關門之鍵而充之以博學行之以
温恭天下士也歴官陜西漕屬改秩燕山平獻凱歌
除直龍圖閣知涿州而終
高俅者本先生小史筆札頗工東坡自翰苑出帥
中山留以予曾文肅文肅以史令已多辭之東坡以
屬王晉卿元符末晉卿為樞密都承旨時祐陵為端
王在潛邸日已自好文故與晉卿善在殿廬侍班邂
逅王云今日偶忘記帶篦刀子來欲假以掠鬢可乎
晉卿從腰間取之王云此樣甚新可愛晉卿言近創
造二副一猶未用少刻當以馳内至晩遣俅賫往值
王在園中蹴鞠俅候報之際睥睨不已王呼來前詢
曰汝亦解此技邪俅曰能之漫令對蹴遂愜王之意
大喜呼隷輩云可任傳語都尉既謝篦刀之况并所
送人皆輟矣由是日見親信踰月王登寶位上優寵
之眷渥甚厚不次遷拜其儕類援以祈恩上云汝曹
争如彼好脚迹邪數年間建節循至使相遍歴三衙
者二十年領殿前司職事自俅始也父敦復為節度
使兄伸自言業進士直赴殿試後登八座子姪皆為
郎充正員恩倖無比極其富貴然不忘蘇氏每其子
弟入都則給養問䘏甚勤靖康初祐陵南下俅從駕
至臨淮以疾為解辭歸京師當時侍行如童貫梁師
成輩皆坐誅而俅獨死於牖下(見王明清揮塵錄)
朱勝非云高伸者因其兄俅隨上皇寵居八座父死
奪情予時在館中見之而王相黼翰林承旨丁憂李
相邦彦左承丁憂亦皆起復王未終制為執政李方
踰年拜右相日者高掄頗滑稽或誚其所言不騐掄
曰古術於今誠為無驗且如父母喪在命術大災今
但為虛驚或更曰激發耳(見長篇)
毛(三百九十五)
姓纂周文王第九子毛伯受封毛國因以為氏支孫
為周卿士毛伯過毛伯得並毛公之後也趙有毛遂
漢有毛公治詩趙人也為河間博士毛萇亦治詩
為古訓
左傳僖公二十四年富辰曰周公封建親戚魯衛毛𣆀
文之昭也
文公元年王使毛伯衛來賜公命
史記毛遂趙使君合從於楚約與門下文武備具
者二十人偕得十九人毛遂願備員而行君曰
夫賢士之處世若錐之處囊中其末立見今先生處
勝門下三年未有所先生不能遂曰乃今日請處
囊中耳使蚤得處囊中乃穎脱而出非特其末見而
已卒定從而歸勝曰先生至楚而使趙重於九鼎
大吕以三寸之舌強於百萬之師遂以為上客(出平原君)
(傳)
魏志毛玠字孝先為丞相東曹掾典選舉其所舉用皆
清正之士貴寵之臣輿服不敢過度請謁不行時
人憚之居顯位常布衣蔬食賞賜以振施貧族家
無所餘
晉書毛寶字碩真為廬江太守豫章州刺史有重勲死
於王事子穆之字憲祖果毅有父風為襄陽益州
刺史安之字仲祖有武幹遷右衛將軍璩字叔
璉以討桓玄功詔曰夫貞松標於歲寒益州刺史璩
匡翼之勲實感朕心進征西將軍自寶至璩三葉
擁旄開國者四人德祖兄弟五人皆有武幹累遷
冠軍司州刺史次弟嶷嶷弟辯並有志節
南史毛修之字敬文祖武生伯父璩並益州刺史父瑾
梁秦二州刺史修之為右司馬行司州事戍洛陽
修立城壘武帝善之賜衣服玩好當時評直二千萬
兩
毛喜字伯武少好學善草隷陳文帝立喜自周還和
進好之策能結二國之好後除黃門侍郎典軍國
機密授永嘉内史不授俸秩政尚清净人吏安之
毛遐字鴻遠世為酋帥祖天愛太武至定州刺史傳至
遐四世不絶遐任俠有智謀世為豪右士流貧乏者
多被賑贍弟鴻賓狀貌頗異氐羌見者皆畏之明
帝以為雍州刺史詔曰此以晝錦榮卿也
唐毛若虛絳州人眉長覆目天寶末為武功丞以酷吏
稱
臯(三百九十六)
臯陶之後左傳越大夫臯如風俗通漢有司徒長史臯
誨廣陵後漢梁鴻傳有臯伯通晉有揚州從事臯弘
蒿(三百九十七)
見姓苑
敖(三百九十八)
顓頊師大敖之後
褒(三百九十九)
姒姓國禹後今梁州褒是也周幽王后褒姒也河南
官氏志達勃氏改為褒
桃(四百)
山陽姓苑云今山陽有此姓范陽石趙將桃豹又特
進桃剛建平人
勞(四百一)
其先居東海勞山因氏焉渤海晉有三公郎勞霸後
蜀有尚書左丞勞彦遠瑯琊後漢盗帥勞丙
牢(四百二)
仲尼弟子琴牢之後以王父名為氏漢中書僕射牢
梁石顯黨後漢有牢慎又黨錮傳牢修
名賢氏族言行類稿卷二十
