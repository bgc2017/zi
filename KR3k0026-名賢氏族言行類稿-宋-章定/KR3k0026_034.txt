卷三十四
名賢氏族言行類稿卷三十四
宋章定撰
董(五百九十三)
姓纂黃帝之後也已姓國有飂叔安生董父舜賜姓
董氏晉有董狐董安于
左宣公二年孔子曰董狐古之良史也書法不隠
昭公二十九年蔡墨曰昔董父甚好龍龍多歸之乃擾
畜龍以服事帝舜賜姓曰董氏曰豢龍
定公十三年邯鄲將作亂董安于聞之告趙孟曰先備
諸趙孟曰晉國有命始禍者死安于曰與其害於民
寧獨我死請以我說
史記董仲舒廣川人也治春博士下帷講誦弟子
以次授業或莫見其面朝廷如有大議使使者就其
家而問之其對皆有明法有王佐之才伊吕亡以加
管晏殆不及下帷發憤潛心大業令後學者有所
統一為羣儒首三策言天人大槩
後漢酷吏董宣字少平為洛陽令搏擊豪強莫不震懾
京師號為卧虎歌曰枹鼔不鳴董少平光武敕曰
強項令
董鈞字文伯習慶氏禮永博士時草創五郊祭
祀及宗廟禮樂威儀章服輒令參議多見用當世稱
為通儒
方術董扶字茂安少遊太學靈帝時拜侍中甚見器
重褒秋毫之善貶纖介之惡
魏志董昭字公仁太祖引坐問計才策謀略世之竒士
蜀志董和字幼宰為成都令時俗奢侈和躬率以儉所
在皆移風變善畏而不犯遷益州太守
董允字休昭宫中之事無大小悉以咨之遷侍中獻納
之任允皆專之
吳志董襲字元代會稽人志節慷慨武毅猛烈遷偏將
軍
晉儒林董景道字文博明春秋三傳易書詩皆精究大
義
隠逸董京字威輦初至洛陽逍遥吟咏常宿白社中後
遁去莫知所之
隠逸董養字仲道不干禄求榮
南史孝義董陽三世同居詔榜門曰篤行董氏之閭(見劉)
(瑜傳)
北史董紹字興遠少好學頗有文義累遷中書舍人為
宣武所賞
董純字德厚隋時以軍功勞舊拜左衛將軍
儒林董徵字文發徧受諸經大義精練教授
諸王累遷安州刺史過家置酒高會曰腰龜反國
昔人稱榮仗節還家云胡不樂
孝行董洛生居父喪過禮詔遣温紹伯奉璽書慰之令
自抑割以全孝道
唐董晉字混成河中人擢明經肅宗幸彭原上書行在
拜祠部郎中德宗立授御史中丞出為華州刺史朱泚
反晉走行在至河中而李懷光反晉說之曰朱泚為臣而
背其君苟得志於公何有故懷光雖偃蹇亦不助泚改尚
書左丞時右丞元琇為韓滉排笮得罪滉勢振朝廷晉見
宰相誦琇非罪士大夫壯其節貞元五年同平章事
宋朝董遵誨范陽人也太祖以西夏近邊使守通遠軍凡十
四年蕃漢悅附許以便宜制軍事初太祖以其母在契丹
也令人賂邊民使迎其母送於遵誨遵誨遣外弟劉宗貢
馬以謝太祖解其所服真珠盤龍衣命賫賜之宗曰遵誨
人臣豈敢當此太祖曰吾委以方面不此嫌也
董敦逸字夢授吉州永豐人也舉進士紹聖初除監察御
史改工部員外郎遷殿中侍御史左司諫侍御史敦逸曰
臣再汚言路第恐擠逐不能久奉彈糾之責哲宗曰汝能
言無患朕之不能聽汝言信無患朕之不能行俄出知興
國軍徙江州徽宗即位以直龍圖閣知荆南府召入為
諫議大夫敦逸極言蔡卞過惡遷戶部侍郎卒
僖公三年楚人伐鄭鄭伯欲成孔叔不可曰齊方勤我
棄德不祥
僖公二十四年鄭伯與孔將鉏石甲父省視官具於氾
而後聽其私政禮也
前漢孔安國孔氏有古文尚書安國以今文字讀之因
以起其家
孔光字子夏經學尤明舉方正為大夫兄弟妻子燕語
不及朝省政事或問温室省中樹皆何木光默不應
荅以它語賜靈夀杖歸老於第凡為御史大夫丞相
各再居公輔位前後十七年
後漢君魚守姑臧長爵關内侯力行清潔為衆
所笑以為身處脂膏不能自潤被徵吏民羌胡賦斂
馬牛器物追送之無所受
孔融字文舉十歲見李膺語門者曰我是君通家子弟
膺問之君君先人君同德比義而
相師友則君累世通家為北海相立學校表顯儒
術雖一介之善莫不加禮坐上客常滿樽中酒不空
薦達賢士多所奬進海内英俊皆信服之
孔僖字仲和魯國魯人世傳古文尚書毛詩與崔駰友善同
遊太學習春秋因讀吳王夫差時事僖廢書歎曰若是所
謂畫虎不成反為狗者駰曰然昔孝武皇帝始為天子年
方十八崇信聖道師則先王五六年閒號勝文景及後恣
已忘其前之為善僖曰書傳若是多矣鄰房生梁郁儳和
之曰如此武帝亦是狗耶僖駰默然不對郁怒恨之隂上
書告駰僖誹謗先帝刺譏當世事下有司駰詣吏受訊僖
乃上書肅宗自訟曰凡言誹謗者謂實無此事而虚加誣
之也至如孝武皇帝政之美惡顯在漢史坦如日月是為
直說書傳實事非虚謗也齊桓公親揚其先君之惡以唱
管仲然後羣臣得盡其心今陛下乃欲為十世之武帝遠
諱實事豈不與桓公異哉書奏帝立詔勿問拜僖蘭臺令
史帝東巡狩還過闕里以太牢祠孔子及七十二弟子作
六代之樂大會孔氏男子二十以上者六十三人命儒者
講論僖因自陳謝帝曰今日之會寧於卿宗有光榮乎對
曰臣聞明王聖主莫不尊師貴道今陛下親屈萬乘辱臨
敝里此乃崇禮先師增輝聖德至於光榮非所敢承帝大
笑曰非聖者子孫焉有斯言乎拜僖郎中使校書東觀拜
臨晉令崔駰以家林筮之謂為不吉止僖曰子盍辭乎僖
曰學不為人仕不擇官吉凶由已而由卜乎在縣三年卒
遺令即葬二子長彦季彦並十餘歲蒲坂令君然勸令
反魯對曰今載柩而歸則違父令舍墓而去心所不忍遂
留華隂長彦好章句學季彦守其家業門徒數
百人河西大雨雹大者如斗詔有道術之士極陳變
眚季彦見於德陽殿帝親問之舉孝廉不就
孔昱字元世七世祖霸成帝時歴九卿自霸至昱爵位
相係卿相牧守五十三人列侯七人
晉書孔愉字敬康會稽人封餘不亭侯嘗行經餘不亭
見籠龜買放溪中龜中流左顧者數四及鑄侯印而
印龜左顧三鑄如初
孔汪字德澤為廣州刺史甚有政績為嶺表所稱
君平為揚州别駕遷尚書左丞深為臺中之所敬憚
孔嚴字彭祖拜吳興太守善於宰牧甚得人和
孔羣字敬林有智局志尚不羈仕歴中丞子沉字德
度何充薦於王遵曰文思通敏宜登宰門辟丞相司
徒掾不就沉子廞至吳興太守廞子琳之以草書
擅名又為吳興太守
儒林孔衍字舒元十二通詩書後領太子中庶子經學
深博練識舊典朝儀軌制多取正焉
南史孔靖字季恭祖愉季恭為會稽内史釐整浮華剪
罸遊惰境内肅清修飭學校督課誦習宋初拜侍中
子靈符位會稽太守弟靈運位著作郎靈運子
琇之有吏能遷尚書左丞以職事知名為臨海太守
在任清約罷還獻乾薑二千斤
孔奐字休文仕梁除晉陵太守清白自守秩俸分贍孤
寡號曰神君陳文帝徵為御史中丞性剛直多所
糾朝廷甚敬惮之百司滯事皆付之决為吏部尚書
識鑒人物詳練百氏凡所甄拔衣冠搢紳莫不悦服
孔琳之字彦琳曾祖羣琳之妙善草隷仕宋為御史中
丞明憲直法無所屈撓
孔覬字思遠琳之之孫除為長史不能屈意權幸醉日
居多而明暁政事醒時判决未嘗有壅衆咸云孔公
醉勝世人二十九日醒也
孔逷字出遠為尚書儀曹郎屢箴闕禮齊高帝曰逷真
所謂儀曹不忝厥職
孔稚珪字德璋門庭之内草萊不剪以蛙鳴當兩部鼓吹
後為都官尚書
孔休源字慶緒舉秀才徐孝嗣省其策曰可謂後生之
凖的梁初為太學博士為建康獄正尚書左丞遷御
史中丞正色直繩無所迴避行荆州事平心决斷請
託弗行
儒林孔僉會稽人通五經尤明三禮三為五經博士後
為海鹽山隂二縣令
文學孔廣字淹源才學知名王儉常云廣來使人廢簿
領匠不須來來則莫聽去
孔逭抗直有才藻製東都賦於時才士稱之並附丘巨源傳
隐逸孔淳之字彦深少有高尚愛好墳籍居剡縣性好
山水每游必窮其幽峻旬日忘歸
孔道徽守志業不仕隠居南山終身不窺都邑鄉里宗
慕之父祜隠於四明山行動幽祇德標松桂古之遺德
也
北史孔伯恭獻文時號鎮東將軍大破宋將沈攸之陳
顯逹之師
唐孔穎逹字仲逹冀州人八歲時就學誦記日千餘言
闇記三禮義宗善屬文通步歷大業初舉明經高第
煬帝召天下儒官集東都詔國子秘書學士與論議
穎逹為冠又年最少老師宿儒耻出其下太宗即
位穎逹數以忠言進帝問孔子稱以能問於不能以
多問於寡對曰此聖人教人謙耳帝稱善以太子右
庶子兼司業子惠元又為司業三世司業時人美
之
孔巢父字弱翁孔子三十七世孫德宗狩奉天為招討
使為魏博宣慰使辨而才及見田悦與言君臣大義
君嚴擢進士第巢父從子擢諫議大夫出為華
州刺史奏罷明州歲貢淡菜蚶蛤穆宗立召為左
丞以老自乞韓愈謂曰公尚壯上三留何去之果戣
曰吾年至一宜去吾為左丞不能進退郎官二宜去
愈曰公無留資何恃而歸曰吾負二宜去尚奚顧子
言愈上䟽言戣守節清苦論議正平憂國忘家用意
至到今求退陛下若不聽許亦無傷義而有貪賢之
美不報以禮部尚書致仕歲致羊酒如徵士禮
孔緯字化文戣孫登進士第擢御史中丞疾惡若仇中
外聞風未繩輒肅三遷吏部侍郎權要私謁至盈几
一不省從僖宗到蜀度朱玫必反請幸梁州即日
去而玫兵至微緯言幾不脱
孔温業字遜志擢進士第大中時為吏侍求外官白敏
中謂同列曰我軰須自點檢孔吏部不肯居朝廷矣
戣之弟子也
孔若思越州人祖紹安與孫萬夀皆以文辭稱若思以
博學聞擢明經歴庫部郎中嘗曰仕宦至郎中足矣
座右置止水一石明自足意
孔季詡字季和若思之弟永昌初擢制科授校書郎陳
子昂常稱其神清韻遠比衛玠
孔至字唯微若思子歴著作郎明氏族學撰百家類例
宋朝孔宗旦魯人也為邕州司戶參軍初儂智高潛聚溪洞
而邕州有白氣起郡庭仍江水暴溢宗旦以為兵象
策智高必反以書告郡守陳珙珙不聽後智高反立
忠節
孔道輔字原魯初名延魯孔子四十五世孫舉進士為
寧州推官道士治真武像有蛇穿其前郡將帥其屬
往奠拜之道輔持笏碎蛇首而去一郡皆驚知曲阜
縣天聖九年為右正言上書請太后歸政天子而廷
奏樞密使曹利用御藥羅崇勲罪狀當是時崇勲操
權利而利用悍彊不遜内外憚之使契丹契丹主酌
以大巵曰天寒飲此可以致和氣道輔曰不和固無
害既還言者以為生事且開邊釁他日仁宗問之對
曰契丹新為黑水所被勢甚蹙平時漢使至多以言
相侮臣恐其益慢中國故答以此言仁宗然之除右
諫議大夫御史中丞皇后郭氏廢道輔率諫官御史
伏閣請對仁宗令至中書宰相吕夷簡曰廢后有漢
唐故事道輔曰大臣當導君以堯舜漢唐失德可為
法邪夷簡色沮子宗翰為刑部侍郎
孔維字為則開封雍丘人也以九經及第為國子周易
博士遷禮記博士使高麗王治問禮維以君臣父子
之道升降等威之序為對治大悦謂人曰吾今日復
見中國之夫子也累擢國子司業上書請禁原蠶以
利國馬樂史奏曰陛下降明詔有事於籍田而禁蠶
之制又下豈不相戾哉維復上䟽曰周禮夏官司馬
職禁原蠶者為傷馬也月令仲春祭馬祖季春享先
蠶為馬祈福謂之馬祖為蠶祈福謂之先蠶是蠶與
馬同其類爾蠶重則馬損氣感之然也臣謂依周禮
禁原蠶為當太祖是其言拜國子祭酒
孔宜字不疑兖州曲阜人也蓋孔子四十四世孫孔子
生鯉鯉生伋伋生白白生永永生箕箕生穿穿生謙
謙生鮒以弟子騰為嗣值秦難藏其家書於屋壁騰
生正正生武武生延年及安國延年生霸號褒君
霸生福福生房房生均封褒成侯王莽敗失國世祖
復封均子志為褒成侯志生損襲爵徙封褒亭侯損
卒子曜嗣曜卒子完嗣無子以弟之子羡襲爵魏時
封宗聖侯羡生震晉時徙封奉聖亭侯震生嶷嶷生
撫撫生懿懿生鮮宋時襲封奉聖亭侯鮮生乘後魏
封為崇聖大夫乘生靈珍靈珍生襲爵改封崇聖侯
靈珍生文泰文泰生渠北齊改封恭聖侯後周追封
孔子為鄒國公以渠襲封渠生長孫隋封長孫為鄒
國公長孫生嗣哲改封紹聖侯嗣哲生德倫唐封褒
聖侯德倫生崇基襲封崇基生璲之明皇詔追諡孔
子為文宣王改封褒聖侯璲之襲文宣公遂之生萱
襲封萱生齊卿齊卿生惟晊惟晊生策自璲之至策
五世並襲封文宣公策生振振生昭儉自策至昭儉
三世歲給封絹以供祀享昭儉生光嗣光嗣生仁玉
後唐時襲文宣公至周時為曲阜令宜仁玉子也乾
德中詣闕上書述其家世詔以曲阜簿襲封文宣公
未幾通判密州太宗北征受詔督軍糧涉拒馬河溺
死年四十六子延世字茂先以父死為曲阜簿改
曲阜令襲封文宣公詔轉運使兖州長吏待以賓禮
卒年三十八延世子聖佑真宗東封泰山幸曲阜
謁孔子廟行酌獻之禮又幸孔林觀其墓加諡孔子
為至聖文宣王追封孔子父叔梁紇齊國公母顔氏
靈珍生文泰文泰生渠北齊改封恭聖侯後周追封
孔子為鄒國公以渠襲封渠生長孫隋封長孫為鄒
國公長孫生嗣哲改封紹聖侯嗣哲生德倫唐封褒
聖侯德倫生崇基襲封崇基生璲之明皇詔追諡孔
子為文宣王改封褒聖侯璲之襲文宣公遂之生萱
襲封萱生齊卿齊卿生惟晊惟晊生策自璲之至策
五世並襲封文宣公策生振振生昭儉自策至昭儉
三世歲給封絹以供祀享昭儉生光嗣光嗣生仁玉
後唐時襲文宣公至周時為曲阜令宜仁玉子也乾
德中詣闕上書述其家世詔以曲阜簿襲封文宣公
未幾通判密州太宗北征受詔督軍糧涉拒馬河溺
死年四十六子延世字茂先以父死為曲阜簿改
曲阜令襲封文宣公詔轉運使兖州長吏待以賓禮
卒年三十八延世子聖佑真宗東封泰山幸曲阜
謁孔子廟行酌獻之禮又幸孔林觀其墓加諡孔子
為至聖文宣王追封孔子父叔梁紇齊國公母顔氏
夫人妻幵官氏鄆夫人擢聖佑為奉禮郎襲
封文宣公知仙源縣後改名佑佑卒以宗愿襲封知
仙源縣宗愿距孔子四十七世矣仁宗封孔子後
為衍聖公哲宗時改為奉聖公徽宗時復以為衍聖
公云
孔文仲字經父新淦人也舉進士又舉賢良對策極論
新法之害不為王安石所喜黜不用
孔武仲字常父舉進士後除起居舍人數月拜中書舍
人直學士院遷禮部侍郎以寳文閣待制知洪州
孔平仲字毅父舉進士徽宗即位召為戶部外郎出使
陜西帥鄜延環慶在宋朝以文章名世父子兄弟齊
名者甚衆若三蘇三劉三沈三孔則其章章尤著者
也元祐初起司馬温公於洛陽公入謝力薦經父與
蘇子瞻乞先用此二人方敢奉詔朝廷皆除省官經
父四遷中書舍人諫議大夫方且大用遽云亡搢紳
惜之毅父史學尤精工於集句又有詩戲三公術業
不同其大槩皆一世英家曾懋叔夏兄弟乃其甥也
並知名當世其問學源流蓋有所自云
鞏(五百九十五)
左傳周卿士鞏簡公甸内侯也晉有鞏朔漢有侍中鞏
攸陽翟皇戶部郎中鞏宏武
奉(五百九十六)
重隴並見何氏姓苑
項(五百九十七)
左傳云滅項公羊曰為齊桓公所滅子孫以國為姓項
橐八歲服孔子項燕下相人為楚將子梁梁兄子籍
號西楚霸王項他項伯項襄並籍之族漢初並封賜
姓劉氏
史(五百九十八)
姓纂周太史佚之後以官為氏漢有史皇孫進
論語子曰直哉史魚邦有道如矢邦無道如矢
左襄公三十年史趙曰亥有二首六身下二如身是其
日數也魯使者在晉歸語季武子曰晉未可媮也
有趙孟以為大夫有史趙師曠而咨度焉其多君子
也
昭公七年史朝夢康叔謂已余將命而子苟相元晉韓
宣為政之歲婤姶生子名曰元
哀公九年晉趙鞅卜救占諸史趙史墨史龜史龜曰是
謂沈陽可以興兵利以伐姜
哀公二十年吳王曰史黯何以得為君子趙孟曰進不
見惡退無謗言王曰宜哉
後漢史弼字公謙陳留人出為平原相詔書下舉鉤黨
弼獨無所上濟活者千餘人遷河東太守被詔當舉
孝廉知多權貴請託迺豫敇斷絶書屬
史叔賓陳留人少有盛名郭林宗見而告人曰墻高基
下雖得必失後果以論議阿枉敗名
北史史寧字永和以軍功累加持節征東將軍突厥憚
之曰此中國神智人也寧有謀畫識兵權臨敵指撝
皆如其策子雄字世武除驃騎大將軍弟祥字世
休少有文武才幹拜驍衛大將軍
史萬歲少英武驍健若飛好讀兵書在隋以平尉遲迥
之功拜上大將軍前後七百餘陣戰鬭千里破諸
夷三十餘部於是勒石頌美隋德
紀(五百九十九)
姓纂姜姓炎帝之後封紀為齊所滅以國為姓漢有
紀信弟成生通封襄平侯
前漢紀信信乘上車
晉紀瞻字思遠少以方直知名舉秀才召拜尚書郎才
兼文武朝廷稱其忠亮雅正卧護六軍明帝嘗獨
引瞻於廣室慨然憂天下曰社稷之臣欲無復十人
如何因君便其一南金東箭世胄高門望
重搢紳官成名立
南史文學紀少瑜字幼瑒幼有志節嘗夢陸倕以一束
青鏤管筆授之其文因此益進有大才而無貴仕
恩倖紀僧真仕齊武帝嘗曰僧真堂堂貴人所不及
也諸權要中最被盼遇
是(六百)
姓纂齊大夫之後也北海吳志氏儀本姓氏孔融嘲
儀曰氏者民無上可改為是因姓是焉
吳志是儀字子羽本姓氏孔融嘲儀言氏字民無上可
改為是遂改焉忠亮公正之士輔太子為傅盡忠動
輒規諫事上勤與人恭拯贍貧困家無儲蓄時時有
所進逹未嘗言人之短拜尚書僕射
士(六百一)
姓纂帝堯之裔杜伯之子隰叔為晉士師至士蒍生
司空縠縠生士會子孫氏焉後漢末有交趾太守士
燮
左襄公十六年晉平公即位士鞅為公族大夫改服修
官烝於曲沃
十八年士匄荀偃以中軍克京兹
宣公十二年晉師救鄭士會將上軍郤克佐之
十五年晉侯賞士伯以瓜衍之縣曰吾獲狄土子之功
也
成公十八年晉悼公即位使魏相士魴為公族大夫使
訓卿之子弟共儉孝弟
莊公二十六年晉士蒍為大司空夏城絳以深其宫
子(六百二)
姓纂帝嚳之裔子姓承殷湯風俗通云左傳有子鉏
商鄭大夫子人九
左襄公三十一年子産之從政也擇能而使之子太叔
美秀而文鄭國將有諸侯之事乃授使行之以應對
賓客是以鮮有敗事
新序陳恒使勇士刦子淵棲曰子之欲我以我為知乎
臣弑君非知也以我為仁乎見君非仁也以我
為勇乎刦我以兵懼而與子非勇也使吾無此三者
何補於子若有此三者終不從子矣
新序子罕宋人有得玉者獻諸司城子罕子罕曰我以
不貪為寳
子列子窮容貌有飢色客有言於鄭子陽者曰子列子有
道之士也君之國而窮子陽使官遺之粟數十乘
理(六百三)
咎繇為堯理官子孫遂為理氏殷末有理徵改姓李氏
里(六百四)
本理氏春秋改焉晉有里克魯有里革鄭有里析後居
襄城者又為相里氏
薳(六百五)
左傳楚大夫薳章之後有薳子憑薳罷薳掩
蒍(六百六)
晉士蒍之後以王父字為氏
䦱(六百七)
國語有䦱大夫
氏(六百八)
北海氏儀氏改為是見上文
芉(六百九)
楚姓祝融子季連後漢初楚懷王孫芉心項羽封為楚
懷王後為義帝
俟(六百一十)
風俗通俟子著書六國時人河南後魏獻帝以次弟
為俟亥後為俟氏官氏志俟奴氏改為俟氏
𣏌(六百十一)
姒姓夏禹之後周武王封東樓公於𣏌後為楚所滅子
孫氏焉齊郡齊有𣏌殖字梁今齊州有𣏌氏
被(六百十二)
吕氏春秋鄭有大夫被瞻風俗通漢有牂柯太守被條
梓(六百十三)
左傳魯大夫梓慎
弭(六百十四)
三輔决錄云王莽時有弭強新豐漢末新豐人弭仲
升見决錄也
㚰(六百十五)
㚰几見纂要文云人姓
錡(六百十六)
左傳殷人六族有錡氏漢書藝文志洛陽錡華後有荆
州刺史錡嵩
委(六百十七)
周禮有委人氏掌委積其後氏焉漢有太原太守委進
&KR2024;(六百十八)
古委字纂文云人姓
姒(六百十九)
史記夏后氏姒姓
似(六百二十)
官氏志姒先改名似
紙(六百二十一)
官氏志渴侯氏改為紙氏
倚(六百二十二)
左傳楚左史倚相之後
綺(六百二十三)
漢初四皓隠商山號綺里季其後為綺氏
紫(六百二十四)
何氏姓苑有紫氏
壘(六百二十五)
後趙錄有壘本姓裴氏後改壘
癸(六百二十六)
齊癸公之後見姓苑
尾(六百二十七)
魯有尾生或云即微生高
鬼(六百二十八)
古今人表鬼臾區
米(六百二十九)
姓纂出西域米國
宋朝米黻字元章少負英聲前輩鉅公皆器重之先生
尺牘有云嶺南八年念吾元章邁往凌雲之氣清雄
絶俗之文超妙入神之字何時見之今真見之矣又
兒子於何處得寳月觀賦琅然誦之老夫卧聽未半
蹶然而起恨二十年相從知元章不盡此賦當過古
人不論今世也公當有大名不勞我輩說也雖高宗
天縱日躋雲章洛畫超軼前古獨愛元章萬幾之暇
朝夕披玩以元章平生篆刻真行草書刻石分為十
卷風檣陣馬沉著痛快當與鍾王抗行非但不愧之
而已其子友仁字元暉少俊早成山谷有元暉古印
章因命以為字仍贈絶句其文詞書畫深得家法紹
興間為工部侍郎待制敷文閣韻語陽秋載其不及
陪東坡往金山作水陸與棲雲閣二詩謂其超出翰
墨畦逕之表蓋自邁往凌雲之氣流出非尋規索矩
者之可到也
禰(六百三十)
姓纂平原後漢人
後漢禰衡字正平尚氣剛傲矯時慢物嘗隂懷一刺既
而無所之適至於刺字漫滅孔融薦之曰鷙鳥累
百不如一鶚使衡立朝必有可觀
禮(六百三十一)
左傳衛大夫禮孔禮至漢有新市長禮賢平原後漢
禮震受尚書於歐歙
邸(六百三十二)
風俗通漢有三郡太守邸社
啟(六百三十三)
夏后啟之後以王父字為氏後燕有啟崙
洗(六百三十四)
又音線南海人見姓苑
觧(六百三十五)
晉大夫觧楊觧獵之後其先食采於觧因氏焉漢有御
史大夫觧楊晉有觧系觧結
名賢氏族言行類稿卷三十四
