卷三十九
名賢氏族言行類稿卷三十九
宋章定撰
馬(七百四)
姓纂嬴姓伯益之後趙王子趙奢封馬服君子孫氏
焉奢孫興趙滅徙咸陽
前漢馬宫字游卿以射策甲科為郎
後漢馬成字君遷南陽人光武拜為揚武將軍屯常山
中山以備北邊繕治障塞北方無事封全椒侯
馬武字子張南陽人也常為軍鋒力戰無前為人嗜酒
明達敢言面折同列言其短長無所避忌
馬援字文淵扶風人其先趙奢為趙將號馬服君三兄
况余員並有才能皆為二千石援少有大志光武征
隗囂援聚米為山谷指畫形勢拜隴西太守但緫
大體諸曹時白外事輙曰此承掾之任何足相煩頗
哀老子使得遨游拜伏波將軍自請擊匈奴曰男
兒要當死於邊野以馬革裹屍還葬耳矍鑠哉是
翁戒子孫不得言人過失薏苡見譖女立為
后子廖方客卿廖方字敬平以父任為郎又為衞
尉封順陽侯客卿幼岐嶷六歲能應接諸公專對
賓客援甚竒之以為將相器在交趾仰視飛鳶跕
跕墮水中立銅柱為漢界
馬嚴字威卿通左氏春秋交結英賢京師大人咸器異
之弟敦字儒卿亦知名俱居鉅下三輔稱其義行
號鉅下二卿肅宗拜為中丞後為陳留太守下車明
賞罰發姦慝郡界清靜
馬融字季長扶風人拜校書郎中滯於東觀十年不得
調善鼓琴好吹笛不拘儒者之節養諸生常有千數
常坐高堂施絳紗帳前授生徒後列女樂
蜀志馬超字孟起有信布之勇甚得羌胡心遷驃騎將
軍領凉州牧
馬良字季常兄弟五人並有才名諺曰馬氏五常白眉
最良先主辟為荆州從事至侍中良貞實稱為
令士弟謖字幼常戰于街亭
馬忠字德信拜牂牁太守撫育䘏理甚有威惠累遷為
鎮南大將軍寬濟有度量忿怒不形於色處事能斷
威恩並立蠻夷畏而愛之
晉書馬隆字孝興少而智勇好立名節自請討羌虜通
凉州拜宣威將軍
南史馬仙理字靈馥少以果敢聞父憂負土成墳手植
松柏每戰恒冠三軍口未嘗言功為義陽太守
累破山蠻郡境清謐
隱逸馬樞字要理博極經史尤善佛經後隱于茅山
北史儒林馬敬德留意春秋左氏齊時試經業問十餘
條並通授國子助教子元熙字長明齊時以孝經
入授皇太子
節義馬八龍輕財重義友人尹靈哲在軍喪亡以家財
殯葬撫其孤遺恩如所生詔表門閭
唐馬周字賓王博州人入關留客汴舍新豐逆旅主人
不之顧周命酒一斗八升悠然獨酌衆異之至長安
舍中郎將常何家何武人不涉學周為脩二十餘事
皆當世所切太宗問何何曰此非臣所能家客馬周
教臣言之帝即召之與語帝悅拜監察御史奉使稱
職周上書帝善其言除侍御史又疏奏帝稱善轉
中書舍人周善敷奏機辨明銳動中事會裁處周密
時譽歸之帝每曰我暫不見周郎即思之岑文本謂所
親曰馬君論事會文切理無一言可損益聽之纚纚
令人忘倦蘇張終賈正應耳十八年遷中書令又
帝嘗以飛帛書賜周曰鸞鳳冲霄必假羽翼股肱之
寄要在忠力疾甚取所上章奏焚之曰管晏暴君
之過取身後名吾不為也為司列少常伯與裴行儉
分掌選事言吏部者稱裴馬焉又袁天綱曰馬周伏
犀貫腦背若有負貴驗也贊曰由一介草茅言天
下事明習憲章若素宦于朝以明佐聖君宰不膠漆
而固
馬璘岐州人少孤年二十讀馬援傳至丈夫當死邊野
以馬革裹屍而歸慨然曰使吾祖勲業墜于地乎至
德初王室多難統精甲三千自二庭赴鳳翔肅宗竒
之委以東討初戰衞南以百騎破賊五千從李光弼
攻洛陽史朝義衆十萬光弼曰吾用兵三十年未見
以少擊衆雄捷如馬將軍者吐蕃寇詔璘移軍援河
西璘出戰背城陣輕騎追之斬數千人拜四鎮行營
節度使元日有卒犯盜或曰宜赦之璘曰赦之則人
將伺其日為盜遂戮之天大旱為土龍聚巫以禱
璘曰旱由政不脩命撤之明日雨大歴年破吐蕃進
右僕射扶風郡王武幹絶倫以忠力奮在涇八年繕
屯壁為戰守具寇不敢犯為中興將
馬燧字洵美汝州人姿度魁傑長六尺二寸與諸兄學
輟策歎曰方天下有事丈夫當以功濟四海詎老一
儒哉更學兵書戰策沉勇有筭寶應中李抱玉署
為趙城尉進鄭州刺史勸督農力歲一稅人以為便
徙德州時師旅後大旱燧務勤教化止煩苛秋秬生
于境人賴以濟遷河東節度使教騎士成精卒威鎮
北方言田悅必反既而果圍邢州詔燧與李抱真
等合軍救之燧凡百餘返士皆决死悅大敗以功遷
右僕射時李納李惟岳合兵救悅悅裒散兵二萬壁
洹水燧縱兵擊之悅敗走進北平郡王又李懷光反
河中詔燧為河東等行營副元帥與渾瑊駱元光合
兵討之燧挺身見賊將徐廷光感泣即率衆降渾瑊歎
曰嘗疑馬公能窘田悅今觀其制敵固有過人者河中
平遷侍中還太原帝賜宸扆台衡二銘以言君臣相
成之美勒石起義堂帝榜其額以寵之與李晟皆圖
像凌煙閣
馬緫遷安南都護廉清不撓建二銅柱於漢故處以明
伏波之裔
馬植字存之第進士擢制策科開成初為安南都護精吏
事以文雅絢飾其政清淨不煩以政最檢校左散騎
常侍
五代馬希萼知朗州調鄉兵作戰艦攻其兄希廣於潭
州妻苑氏諫曰兄弟相攻勝負皆為人笑不聽
宋朝馬亮字叔明其先茂陵人也自其祖韜徙居廬州
遂為合淝人舉進士久除外官亮有治劇才咸平初
命往京西河東二道放積欠奏除者數百萬久之入
為御史中丞請父祖未葬者不許析居以厚風教卒
諡忠肅
馬默字處厚單州武城人也舉進士調臨濮尉治平中
為監察御史裏行出通判懷州知登州沙門島舊制
囚有定額溢數則投海中砦主李慶罷官入謁默遽
問擅殺幾何人慶一任數七百餘人默詰之則曰島
土地狹徒隷猥衆過數官糧不足以贍則去殺之默
責其擅殺欲按其罪慶皇恐即日自殺默為奏請更
定配島法凡二十條溢額者則選年深不作過人移
徙登州自是多全活者其後蘇軾起知登州父老迎
於路曰公為政愛民如馬使君乎軾異之徙知曹州
召為三司鹽鐵判官論新法不便出為京東提點刑
獄又為廣南西路轉運副使元祐初召為司農少卿
擢工部侍郎遷戶部侍郎告老除寶文閣侍副知徐
州
忠義馬遂開封人也
假(七百五)
陳留漢有假倉治尚書
冶(七百六)
衞大夫有冶厪
賈(七百七)
姓纂唐叔虞少子云明康王封之於賈為晉所滅以
國為氏又云本自周賈伯之後
左傳昭公十三年文公好學而不貳生十七年有賈佗
以為股肱二十八年晉魏獻子為政以賈辛為
祁大夫謂賈辛有力於王室故舉之
史記賈生名誼雒陽人也年十八以能誦詩書聞於郡
中吳公為河南守聞其秀才名召置門下文帝召
為博士每詔令議下諸老先生不能言賈生盡為之
對文帝說之超遷一歲中至太中大夫絳灌之屬
害之出為長沙王太傅渡湘為賦以弔屈原陳
治安之策通達國體召見宣室問鬼神事夜半前
席帝曰吾久不見賈生自以為過之今不及也
孫賈嘉最好學世其家孝昭時列為九卿
賈山潁川人涉獵書記不能為醇儒孝文時言治亂之
道借秦為諭名曰至言
賈捐之字君房賈誼之曾孫上疏言得失待詔金馬門
議擊珠厓不便君房下筆言語妙天下
後漢賈復字君文南陽人少好學習尚書事舞隂李生
李生竒之曰賈君之容貌志氣如此將相之器殊有
折衝千里之威
賈琮字孟堅舉孝廉遷京兆令交趾屯兵反三府舉
琮為交趾刺史巷路歌曰賈父來晩使我先反今見
清平吏不敢飯拜冀州刺史舊典傳車驂駕垂赤
帷裳迎於州界及琮之部升車言曰刺史當遠視廣
聽紏察美惡何有反垂帷裳以自掩塞乎乃命御者
褰之百城聞風震竦
賈逵字景伯父徽受左氏春秋逵傳父業常在太學不
通人間事長八尺二寸諸儒語曰問事不休賈長頭
愷悌多智思俶儻有大節和帝以為侍中内備
帷幄兼領秘書
賈彪字偉節潁川人志節慷慨補新息長民貧多不養
子彪嚴為其制與殺人同罪數年人養子千數僉曰
賈父所長生男名曰賈子生女名曰賈女兄弟三
人並有高名而彪最優天下稱曰賈氏三虎偉節最
怒
魏志賈詡字文和决機而破袁紹以謀而離韓遂馬超
天下之論智計者歸之算無遺策經達權變其後
為太尉
賈逵字梁道為豫州刺史二千石以下阿縱不如法者
皆舉奏免帝曰達真刺史矣布告天下當以豫州為法
父造陂通渠所謂賈侯渠
晉書賈充字公閭頗好進士每有所薦達必終始經緯
之子謐充弟混
賈疋字彦度器望甚偉見者莫不悦附
忠義賈渾為介休令
南史賈希鏡家傳譜學凡十八州士族譜該究精悉皆
如貫珠
孝義賈恩母喪為隣火所逼恩及妻栢氏奔救棺櫬得
免恩及妻燒死改其里為孝義里蠲租布三世
北史賈彛字彦倫父繫獄彛年十歲詣長安訟父獲申
遠近嘆之僉曰此子英英賈誼之後莫之與京道
武拜為尚書左丞參預國政
賈思伯字士休累遷中書侍郎頗為孝文所知初與
弟思同師北海隂鳳業竟無資酬之鳳遂質其衣物
語曰隂生讀書不免癡不識䨇鳳脫人衣轉衞尉
卿上明堂議學者善之
賈顯度中山人孝武時除左僕射後為雍州刺史
唐賈曾河南人父言忠貌魁梧高宗擢監察御史曾少
有名玄宗為太子遴選宫僚以曾為舍人俄擢知制
誥與蘇晉同掌皆以文辭稱時號蘇賈
賈至字幼隣擢明經第從玄宗幸蜀知制誥帝傳位至
當譔册旣進藁帝曰昔先天誥乃父為之今慈命册
又爾為之兩朝盛典出卿家父子可謂繼美矣
賈耽字敦詩滄州人舉明經汾州刺史治凡七年政有
異績為山南西道節度使以右僕射同平章事最嗜
觀書老益勤
賈島字浪仙初為浮屠後舉進士當其苦唫雖逢直公
卿貴人皆不之覺一日見京兆跨驢不避呼詰之久
乃得釋
賈餗字子美河南人策賢良方正異等美文辭開敏有
斷歴禮部侍郎凡三典貢舉得士七十五人多名卿
宰相
賈循京兆人父會有高節里中號一龍親亡負土成墳
廬其左號關中曾子卒縣人私諡曰廣孝徵君賈循
有大略蘇頲嘗謂今頗牧
賈直言父道冲以藝待詔直言署李師道府屬師道不
軌負棺入諫師道怒囚之劉悟入釋之悟每有過必
爭之故能以臣節光明於朝穆宗召為諫議大夫嘗
折劉從諫之反
賈敦頥曹州人貞觀時數歴州刺史資廉潔入朝常盡
室行車一乘敝甚羸馬繩羈道上不知其刺史也徙瀛
州州瀕滹沱&KR0740;二水歲湓溢壊室廬為立堰塘百姓
利之弟敦實為饒陽令政清靜吏民嘉美遷洛州發
姦摘伏下無能欺為政寬惠人心懷向始洛人為
敦頥刻碑大市旁及敦實復為立碑其側故號常棣
碑
宋朝賈黃中字媧民滄州南皮人也唐相耽四世孫黃
中年六歲中神童十五舉進士江南平知宣州太宗
即位知昇州一日黃中按行府庫見扄鐍甚嚴集僚
吏發之得寳貨數十櫝皆李氏宫闈之物不隷於籍
者黃中悉表上之太宗歎曰吾府庫之物有籍貪黷
者尚冒禁盜之况此亡國之餘物乎賜黃中錢三十
萬以旌其潔召還知制誥遷翰林學士太宗多召見
訪以時政得失對曰職當書詔思不出位太宗益重
淳化二年除給事中參知政事太宗召見其母王氏
命之坐謂曰教子如是今之孟母也黃中性端重守
家法多知臺閣故事朝之典禮資以損益當時之名
士皆出其門談論娓娓聽者忘倦
賈昌朝字子明真定人也曾祖緯為史官官至給事中
五代史有傳天禧元年昌朝獻文章于朝召試除晉
陵簿國子監說書時孫奭判監一見許以公輔景祐
元年初置崇政殿說書以授昌朝而天章閣侍講亦
自昌朝始在經筵善稱說仁宗多所質問昌期皆記
錄删潤以進賜名邇英延議二閣記注錄英宗即位
改鳳翔節度使加左僕射進封魏國公徙許州以疾
求觧將相復為右僕射觀文殿大學士判都省薨諡
文元子炎徽宗時為工部侍郎方昌朝始見孫奭
奭以唐路隋韋處厚傳示之謂昌朝曰知此意否君
異日以儒術作宰相正如此二人世以謂奭能知人
賈黯字直儒南陽人也舉進士第一為將作監丞通判
襄州嘉祐中入翰林為學士久之遷給事中權御史
中丞時用呂誨為御史知雜誨以嘗言黯過失辭職
黯奏曰諫官御史本為人主耳目况一時公言非有
嫌怨且誨初得御史乃臣與孫抃薦舉臣知其為人
方正謹厚今兹擢用甚允衆望臣得與之共事必能
協濟詔以諭誨誨遂就職時人莫不賢黯也以疾乞
郡除翰林侍讀學士知陳州卒黯有學識好脩潔
無所阿附初登第還南陽范仲淹知鄧州黯謝仲淹
曰黯晩輩偶得科第願受教仲淹曰君不憂不顯唯
不欺二字可終身行之黯拜其言其後黯每以語人
曰吾得於范公不欺二字平生用之不盡也
夏(七百八)
姓纂夏后氏之後以國為姓又陳宣公孫御叔亦為
夏氏徵舒其後也
後漢夏馥字子冶少為書生言行質直同縣高氏蔡氏
並皆富植比門不與交通後與范滂張儉俱為黨魁
文苑夏恭字敬公習韓詩孟氏易門徒常千餘人光
武時遷太山都尉和集百姓甚得歡心
晉書孝友夏方字文正會稽人廬墓植松柏烏鳥猛獸
馴擾其旁除高山令百姓有罪應加捶撻者方向之
涕泣而不加罪大小莫敢犯焉
隱逸夏統字仲御會稽人養親以孝聞睦於兄弟常甘
辛苦於山林畢性命於海濱不辱身曲意於郡府之
間
宋朝夏竦字子喬江州德安人也其父承皓太宗時上
平晉策補右侍禁後與契丹戰沒于河朔竦以死事
恩授丹陽簿上書乞應舉制其略曰邊將多故羽書
旁午而先臣承皓殞身行陳陛下錄臣孤幼任之州
縣唯陛下辭而明之陛下以枕石漱流為達則臣世
居市井陛下以金牓丹桂為材則臣未忝科第陛下
以鳩杖鮐背為德則臣始踰弱冠陛下以荷戈控弦
為勇則臣生無綿力若陛下令臣待詔公車條問急
政對揚紫宸指陳時事猶可與漢唐諸儒方轡並馳
而較其先後矣真宗頗嘉之旣中制舉擢光祿寺丞
通判台州召入為直集賢院遷右正言真宗幸亳州
為東京留守推官仁宗封慶國公宰相王旦薦竦才
遂命教慶國公書未幾同備起居注知㐮州歲饑
發公廩募富人出粟嘗全活人數萬徙夀州歴安洪
二州洪俗信巫有疾輙屏去親屬凢飲食衣藥悉聽
於神死者甚衆竦索部中得巫一千九百餘家毁其
滛祀以聞時奉使契丹竦辭不行其表有父没王事
身丁母憂義不戴天難下穹廬之拜禮當枕塊忍聞
蕃樂之聲等語當時謂其四六為精絶明年為翰林
學士兼侍讀又兼龍圖閣學士遂拜右諫議大夫樞
密副使遷參知政事與宰相吕夷簡不協改樞密副
使累遷尚書左丞京師無雲而震者五仁宗召翰
林學士張方平謂曰夏竦姦邪以致天變如此宜早
制出之遂罷知河南府皇祐元年加侍中移鎮武寧
改封鄭國公明年以疾求歸卒于京師諡文莊其子
安期官至龍圖閣直學士竦舉制科對策庭下有
老宦者曰閱人多矣賢良他日必貴以吳綾手巾乞
詩公題曰殿上衮衣明日月視中旗影動龍蛇縱横
禮樂三千字獨對丹墀日未斜楊徽之歎曰真將相
器也初除館職時方早秋上在拱宸殿按舞命中使
索新詩公立進喜遷鶯曰霞散綺月沉鈎簾捲未央
樓夜凉河漢截天流宫闕鏁新秋瑶階曙金莖露鳳
髓香和雲霧三千珠翠擁宸游水殿按凉州上大悦
棗(七百九)
姓纂本姓棘棘子成之後因避地改焉後漢有棗祗
晉文苑棗據字道彦潁川人父叔偉魏鉅鹿太守據
為山陽令有政績遷尚書左丞子腆字玄方亦以
文章顯為襄城太守弟嵩字臺産才藝尤美為太
子中庶子
魏棗祗初為羽林監請建置屯田曹操以為屯田都尉
募民屯許下得穀百萬斛無運糧之勞軍國之饒
起於祗(見通鑑)
老(七百一十)
風俗通云顓頊子老童之後或云老氏老聃老萊子之
後
保(七百十一)
周禮保章氏因官為姓吕氏春秋云楚有保申
昊(七百十二)
風俗通云昊英氏之後一云少昊之後也
皥(七百十三)
蜀錄有皥氏
浩(七百十四)
漢書青州刺史浩賞
左(七百十五)
姓纂齊公族有左右公子因以氏焉魯左丘明楚左
史倚相
後漢左雄字伯豪為冀州刺史州部多豪族好請託常
閉門不與交通奏按貪猾二千石無所回避拜尚書
遷尚書令陽嘉元年上疏曰昔宣帝以為吏數變
易則下不安業久於其事則民服教化其有政治者
輙以璽書勉勵增秩賜金公卿缺則以次用之是以
吏稱其職民安其業漢世良吏於兹為盛今典城百
里轉動無常各懷一切莫慮長久帝感其言復申無
故去官之禁
左慈字元放廬江人少有神道後曹操欲殺之郤入壁
中霍然不知所在
晉左思字太冲家世儒學貌寢口訥而辭藻壯麗作三都
賦十年而成豪貴競傳寫洛陽為之紙貴思自以其
作不謝班張含毫歴載以賦三都高步當年騰華
終古
我(七百十六)
風俗通云我子六國時人著書號我子
蔣(七百十七)
姓纂周公第三子伯齡封蔣子孫氏焉國在汝南期
思縣宋改為樂安漢有蔣詡蔣朗
魏志蔣濟字子通文帝時出為東中郎將濟請留詔曰
天下未寧要須良臣以鎮邊境如其無事乃還鳴玉
未為後也濟兼資文武志節慷慨常有超越江湖吞
吳會之志每軍國大事輙有奏議忠誠奮發吾甚壯
之
蜀志蔣琬字公琰零陵湘鄉人弱冠知名除廣都長先
主見琬衆事不理時又沉醉大怒諸葛亮曰蔣琬社
稷之器非百里之才也其為政以安民為本不以脩飾
為先楊敏曾毁琬曰作事憒憒誠非及前人子斌嗣
為綏武將軍
吳志蔣欽字公奕九江人徐盛有嫌於欽而欽每稱其
善曰豈敢挾私恨以蔽賢乎
南史蔣恭義興人見孝義傳
北史藝術蔣少游性機巧頗能畫刻後除都水使者
兼將作大臣
唐蔣儼常州人擢明經太宗將伐高麗募為使者人皆
憚行儼奮曰云云遂請行為莫離支所囚以兵脅之
不屈進蒲州刺史號良二千石
蔣欽緒萊州人擢進士第遷太常博士中宗親郊欽明
言皇后亞獻欲以媚韋氏欽緒抗言不可諸儒壯其
節精治道馭吏整嚴
蔣沇欽緒子博學有名以孝廉授洛陽尉與兄演溶弟
清俱為才吏有名乾元中歴四縣令善政流行郭子
儀軍出其縣敇麾下曰蔣沇賢令毋撓其清也遷
大理卿持法明審號稱職
蔣乂字德源常州人性銳敏七歲時見庾信哀江南賦
再讀輙誦外祖吳兢位史官乂幼從學得其書博覽
彊記逮冠該綜群籍有史才楊綰尤稱之父蔣明在
集賢值兵興圖籍殽舛白宰相請引乂入院助力張
鎰竒之署集賢小職貞元九年擢史館脩撰德宗
重其職先召見延英遷起居舍人帝前口誦補侍
臣圖贊帝歎曰雖虞世南不是過也條據神策軍建
置本末高郢等歎曰集賢有人哉詔兼判集賢院事
父子為學士儒者榮之其在朝廷久居史職二十年
每有大政事宰相未能决必咨訪之疏裴延齡罪惡
及拒王叔文當世高之子係伸偕
蔣係善屬文得父典實太和初授昭應尉直史館拜右
拾遺
蔣伸字大直第進士後為兵部侍郎宣宗雅信愛每見
必咨天下得失
蔣偕歴史館脩撰三世踵脩國史世稱良筆咸云蔣氏
日歷
宋朝蔣堂字希魯常州宜興人也舉進士為楚州團練
推官嘗知臨川縣通判眉州久之知泗州召拜監察
御史遷侍御史禁中火有司請究火所起多引宫人
屬吏堂言陛下宜責躬脩德以應天變豈可歸咎宫
人邪殆非所以畏天譴也仁宗於是悉赦原之坐
失按舉降知越州州有鑑湖漑田八千頃前此為郡
者聽民自占旣而多為豪右所侵有害水利堂乃條
上所不便奏復之徙蘇州入為鹽鐵副使安撫梓䕫
路拜天章閣待制制置發運使知洪州應天府又知
杭州卒
蔣之奇字潁叔常州宜興人也舉進士又舉賢良方正
科試六論祕閣及射策報罷除監察御史英宗立為
殿中侍御史初之竒游歐陽脩之門脩主濮議之
竒盛稱之及是以浮語彈脩問狀無實出監道州税
改宣州而之竒遂為清議所非新法行為福建路轉
運判官遷淮東路轉運副使歲饑募民興水利以食
流者漑田九千餘頃如揚之天長三十六陂與宿之
臨漁横斜三溝此其大者也又為江西河北陜西轉
運副使之竒在陜西輕賦入以給用度公私用足比
其去庫緍八十餘萬邊粟皆支二年移淮南擢江淮
荆浙等路發運副使元豐六年漕六百二十萬石至
京師始建鑿泗州股渠以避長淮之險自是無覆溺
者矣哲宗立除直龍圖閣遷發運使拜天章閣待制
知潭州徽宗即位復為翰林學士拜同知樞密院
事進知院事崇寧元年除觀文殿學士知杭州俄奪
職以疾告歸提舉靈仙觀卒之竒為部使者十二任
六典會府所至以治辨稱季子階官終徽猷閣待制
生五男及祖之子芾字子禮辛未趙逵榜進士第二
人登第乾道間為宰相
忠義蔣興祖之竒之孫也
蕩(七百十八)
宋桓公子子蕩生公孫夀生蕩意諸以王父字為氏
黨(七百十九)
左傳晉大夫黨氏之後
廣(七百二十)
風俗通云廣成子之後
掌(七百二十一)
魯大夫黨氏之後音掌晉有琅琊掌同燉煌前凉有
遂興侯掌
養(七百二十二)
楚有養由基孝子傳有養奮梁有養彭舒
強(七百二十三)
符秦錄有強永強帛姚秦有強超強斌西陽侯強京並
略陽志也
放(七百二十四)
尚書堯臣放齊
名賢氏族言行類稿卷三十九
