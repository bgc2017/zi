卷五十二
名賢氏族言行類稿卷五十二
宋章定撰
石(千四七)
姓纂衛大夫石碏之後又石鮐仲衛大夫生石初子
見左傳禮記
左傳隱元年石碏曰臣聞愛子教之以義方弗納於邪
五年君子曰石碏純臣也
閔二年狄人伐衛衛公與石祁子玦使守曰以此贊國
擇利而為之
僖二十四年鄭伯與孔將鉏石甲父省視官具於汜而
後聽其私政禮也
昭三十二年王使富辛與石張如晉請城成周
史記石作蜀字子明孔子弟子
萬石君名奮趙人姓石氏高祖召其姊為美人以奮為
中㳙徙家長安戚里孝文時至太中大夫選為太子
太傅孝景立以為九卿迫近憚之徙為諸侯相長
子建次甲次乙次慶皆以馴行孝謹官皆至二千石
號奮為萬石君萬石君家不言而躬行建老白
首萬石君尚無恙為郎中令每五日洗沐歸謁親取
親中帬厠牏身自澣洒慶為太僕御史上問車中
幾馬慶以策數馬畢舉手曰六馬後為太子太傅遷
御史大夫為丞相封牧丘侯揚子孝至篇石奮石
建父子之美也
循吏石奮楚昭王相也堅直廉正無所阿避
前漢石顯字君房為中書令貴幸傾朝持詭辯以中傷
人公卿以下畏之重足一迹與牢梁五鹿充宗結
為黨友民歌之曰牢邪石邪五鹿客邪印何纍纍綬
若若邪言其兼官據勢也
晉石苞字仲容儀貌偉麗時語曰石仲容姣無雙有經
國才略歴東萊琅邪大守所在皆有威惠終於司徒
掾子崇字季倫謟事賈謐望塵而拜與貴戚王
愷争以奢靡相尚起金谷别館作錦步障五十里
石鑒字林伯為御史中丞多所糾正朝廷憚之
隱逸石垣字洪孫不娶妻妾不營産業
鄭休妻石氏少有德操年十餘歲鄉邑稱之既歸鄭氏
為九族所重
北史節義石文德祖父苗縣令黃宣在任喪亡苗以家
財殯葬自苗逮文德刺史縣令卒官者皆服制盡禮
五世同居閨門雍睦詔標門閭
節義石祖興太守田文彪縣令和真等喪亡祖興自出
家絹二百餘疋營護喪事孝文嘉之賜爵一級為上
造
唐石洪字濬川其先姓烏石蘭後獨以石為氏有至行舉
明經歸東都十餘年隱居不出重胤鎮河陽求賢者
以自重乃具書弊邀辟後詔書召為集賢校理韓
昌黎送石洪赴河陽參謀序云先生居嵩邙瀍榖之
間冬一裘夏一葛朝夕飯一盂蔬一盤問之仕則不
應坐一室左右圖書與之語道理辨古今事當否論
人高下事後當成敗若河決下流而東注若駟馬駕
輕車就熟路而王良造父為之先後也若燭照數計
而龜卜也
石雄徐州人敢毅善戰氣盖軍中會昌初回鶻入寇雄
佐劉沔屯雲中雄選沙陀雜虜三千騎夜發直擣烏
介帳追至殺虎山斬首一萬級李彦佐討劉稹以
雄為副使破賊五壁賊大震雄臨財廉每朝廷賜
與輒置軍門自取一匹縑餘悉分士伍武宗喜曰今
將帥義而勇罕雄比者初雄討稹水次見白鷺謂
衆曰使吾射中其目當成功一發如言
宋朝石熙載字凝績洛陽人也周時舉進士太宗征
河東從至鎮州遷給事中樞密副使未幾拜戸部尚
書樞密卒謚元懿子中立字表臣年十三喪父
朝廷以中立為供奉官十八獻文改光禄寺丞遷殿
中丞家富於財悉推與諸父久之除直集賢院累擢
知制誥翰林學士景祐四年拜參知政事遷吏部侍
郎以太子少傅致仕遷少師卒謚文定
石普其先幽州人也自言唐河中節度使雄之後自其
曾祖徙居太原父通給事太宗于晉邸普方十歲
亦留邸中補寄班祗候以督捕盗賊功轉内殿崇班
帶御器械普有膽略聞敵所在即馳赴親冒矢石
前後戰未嘗少衂通兵書及隂陽六甲星歷推步之
術太宗嘗令善工製金帶普帶御器械輒面求賜
太宗解以賜之後雖謫廢當太宗忌日必舉族
詣佛寺齋薦歲以為常
翟(千四八)
姓纂黃帝之後代居翟地國語云翟國為晉所滅齊
有翟樓後魏翟黃漢文帝時廷尉翟公下邽人
新序魏文侯與士大夫坐問曰寡人何如君也皆曰君
仁君也翟黃曰君非仁君也文侯怒問任座對曰君
仁君也子何以言之對曰臣聞之其君仁者其臣直
向翟黃之言直是以知也文侯曰善復召翟黃為上
卿
前漢翟方進字子威汝南上蔡人受春秋以射策甲科
為郎遷朔方刺史居官不煩苛所察應條輒舉甚有
威名徙京兆尹摶擊豪強京師畏之事後母甚篤
知能有餘兼通文法吏事以儒雅緣飭法律號為
通明相天子甚器重之奏事亡不當意少子義為東
郡太守
翟公為廷尉賓客闐門既罷門外可放雀羅後復為廷
尉賓客欲往公為大書其門曰一死一生乃知交情
一貧一富乃知交態一貴一賤交情乃見
後漢翟酺字子超廣漢人善圖緯天文歷筭四世傳詩
酺好老子遷侍中拜尚書為酒泉太守斬叛羌九
百級威名大震遷將作大匠損省經用歲息四五
千萬請修繕太學學者為立碑銘
晉隱逸翟湯字道深篤行純素不屑世事人有饋遺雖
釜庾一無所受寇聞其名德皆不敢犯鄉鄰賴之
徵為國子博士不起子莊字祖休少以孝友著
名遵父之操不交人物語不及俗公車徵不就子
矯亦有高操屢辭辟命矯子法賜徵亦不至世有
隱行
北史孝行翟普林事親以孝聞躬耕色養鄉閭謂為楚
丘先生父母喪廬墓負土成墳有二鵲巢其廬前栢
樹入廬馴狎司隷奏其孝感擢孝陽令
五代翟光鄴字化基濮州鄄城人也年十歲為晉兵所
掠明宗愛其穎悟常以自隨光鄴事唐官至耀州團
練使周太祖入立拜宣徽使樞密副使出知永興軍
卒於官光鄴為人沈默多謀事繼母以孝聞雖貴不
營財産嘗假官舍以居蕭然僅蔽風雨雍睦親族麄
衣糲食與均有無而光鄴處之晏然日與賓客飲酒聚
書為樂其所臨政務以寬靜休息為意
郤(千四九)
姓纂晉大夫郤文生豹豹生芮芮生缺缺生克克生
代為晉卿又郤犨郤至亦其族也漢有侍中郤琠
左傳僖二十七年晉蒐於被廬作三軍謀元帥趙衰曰
郤縠可乃使郤縠將中軍郤溱佐之
新序晉文公將伐鄴趙衰陳所以勝鄴文公用之而勝
賞衰衰曰臣聞之郤虎賞郤虎
蜀志郤正字令先博覽傳籍弱冠能文澹於榮利而耽
意文章終巴西太守
晉郤詵字廣基博學多偉略倜儻不拘細行舉賢良對
武帝曰臣猶桂林之一枝崑山之片玉為左丞累遷
雍州
白(千五十)
姓纂黃帝之後秦大夫白乙丙楚有白公勝楚平王
太子建之子也
史記白起郿人善用兵事秦昭王為左庶長攻韓魏趙
楚遷為武安君
史記貨殖白圭周人樂觀時變人棄我取人取我予趨利若
猛獸摯鳥之發天下善治生者祖白圭
北史白建字彦舉仕齊歴都官尚書雖無它才伎勤於
公以温柔自處以典執兵馬致位卿相
唐白居易字樂天其先太原人徙下邽敏悟絶人工文
未冠謁顧況況曰吾謂斯文遂絶今復得子矣貞元
擢進士拔萃皆中補校書郎元和元年對制策一等
召入翰林為學士遷左拾遺四年旱甚居易建言
乞盡免江淮兩賦以救流瘠王鍔將加平章事居
易以宰相天下具瞻非重望不可王鍔以誅求為羡
餘因假之名器四方聞之謂陛下得所獻與宰相
王承宗叛帝詔吐突承璀率師出討居易諫中人為
制將四方聞之益輕朝廷後諸軍討王承宗者久無
功居易上言其害有四可為痛惜者二可為深憂者
二俄有言居易母墮井死而居易賦新井篇後
為司門員外郎知制誥穆宗好畋遊獻續虞人箴以
諷轉中書舍人田布遺五百縑辭不受河朔亂
詔諸道出兵遷延無功居易上言雖進忠不見聽
遷杭州刺史築堤捍錢塘溉田千頃復浚李泌六井
民賴甚溥以刑部尚書致仕卒宣宗以詩弔之
居易被遇憲宗時事無不言湔剔抉摩多見聽可為
當路所忌乃放意文酒與弟行簡從弟敏中友愛
東都所居疏沼種樹搆石樓香山鑿八節灘自號醉
吟先生為之傳暮節惑浮屠至經月不葷稱香山居
士嘗與胡杲吉旼等九人燕集皆高年不仕者人慕
之繪為九老圖居易於文章精切最工詩以規諷
得失當時人争傳雞林行賈售其國相率篇易以一
金其偽者能辨之初與元稹酬詠故號元白又與劉
禹錫齊名號劉白其始生七月能展書姆指之無兩
字雖試百數不差九歲暗識聲律其篤於文章蓋天
稟然葛常之侍郎云樂天賦有八章其六章託弱
柳櫻桃枳橘杜黎野葛水桱凌霄諷在位與附麗權
勢者其八章則曰有木名丹桂云云盖樂天自謂也
樂天素善李紳而不入德裕之黨素善僧孺楊虞卿
而不入宗閔之黨素善劉禹錫而不入伾文之黨中
立不倚峻節凜然於八木之中而自比於桂殆未為
過也
白敏中字用晦第進士辟李德裕府一見許其遠到高
元裕薦為侍御史轉左司員外郎武宗時李德裕惡
居易薦敏中文詞類兄且有器識召入翰林為學士
後入相武宗崩德裕失勢敏中竭力排之德裕遂貶
崖州司戶
席(千五一)
姓纂本姓籍晉大夫籍談之後也談十三代孫瓌避
項羽名改席氏漢初徙關東豪族席氏徙安定臨涇
南史席闡文梁武帝受禪除都官尚書出為東陽太守
在郡有能名冬至悉放獄中囚依期而至
北史席法友仕魏歴華并二州刺史後為别將出淮南
欲解朐山之圍及渡淮而朐山敗終光禄大夫
席固字子堅為襄陽著姓少有遠志歸魏拜使持節驃
騎大將軍除昌州刺史子雅字彦文性方正少以
孝聞位大將軍
唐席豫字建侯襄州人長安中舉學兼流略詞擅文埸
科擢上第時年十六以父喪罷復舉手筆俊拔科中
之俄舉賢良方正異等復舉超拔羣類科遷考功員
外郎韓休輔政舉代已入拜吏部侍郎典選六年拔
舉遠士多至臺閣當時推知人號席公云凡四以
使者按行清直亡欲當官不為勢權所撼性謹畏與
子弟屬書不作草字帝嘗登朝元閣賦詩羣臣屬和
帝以豫詩最工詔曰詩人之冠冕也
劇(千五二)
姓纂齊大夫食采於劇因地為姓燕有將劇卒
前漢游俠劇孟洛陽人以俠顯吳楚反周亞夫得孟喜
曰天下騷動大將軍待之若一敵國云
麥(千五三)
姓苑云高要始興有此姓
北史麥鐡杖始興人少驍勇走及奔馬好交友重信義
隋萊州刺史無涖政名轉汝南太守稍習法令羣盗
屏迹除左屯衛大將軍自以荷恩深重每懷竭命
之志遼東之役請為前鋒子孟才授光禄大夫仲
才季才正議大夫
栢(千五四)
風俗通栢皇氏之胤又伯亮父顓頊師栢招帝嚳師
栢冏為周太僕栢國在汝南西平縣為楚所滅子孫
以國為氏
唐栢良器字公亮魏州人父友王奐見之曰爾額文似
臨淮王面黑似顔平原殆能立功及薦之光弼年二
十四更戰陣六十二李希烈圍寧陵遏水灌之親令
軍中明日拔城良器以救兵至擇弩手善游者沿汴
渠夜入及旦伏弩發賊乘城者皆死錄功封平原郡
王圖形凌烟閣
栢耆有縱横學志健而望高王承宗叛耆謁裴度且言
願得天子一節馳入鎮可掉舌下之乃以左拾遺往
既至以大誼動承宗乃請獻三川以二子入質由是
聲震一時太和初李同撻反耆斬其首以獻
酈(千五五)
姓纂黃帝之後支孫食采於酈因氏焉
史記酈商高陽人也漢王賜商爵信成君以將軍為隴
西都尉遷為左丞相號曰涿侯更封曲周侯子寄字
況與吕禄善大臣欲誅諸吕吕禄為將軍軍北軍太
尉勃不得入乃使人劫商令其子況紿禄禄信之故
與禹游勃乃入據北軍遂誅諸吕商卒諡曰景侯子
寄代侯天下稱況賣友也
酈生食其陳留高陽人好讀書家貧落魄無以為衣食
業為里監門吏見高祖長揖不拜號為廣野君
說齊王罷歴下軍韓信聞生馮軾下齊七十餘城度
兵襲齊齊王以酈生賣已遂亨之弟商子疥封高
梁侯更為武遂侯食其謁高祖自稱高陽賤民又
曰高陽酒徒
後漢文苑酈炎字文勝食其之後有文才解音律言論
給捷多服其能理州郡辟命皆不就
北史酈範字世則父嵩天水太守範仕魏為尚書右丞
青州刺史子道元字善長為冀州長史後守魯陽
郡表立黌序崇勸學教山蠻伏其威名不敢為寇
道慎字善季位正平太守有能名道約字善禮性
多造請好以榮利干謁歴東萊魯陽二太守
狄(千五六)
姓纂周成封少子於狄城因氏焉魯大夫有狄虒彌
古賢人有狄儀仲尼弟子有狄黑衛人漢有博士狄
山
唐狄仁傑字懷英并州人為兒時門人有被害者吏就
詰衆争辨對仁傑誦書不置吏讓之荅曰黃卷中方
與聖賢對何暇偶俗吏語耶舉明經調汴州參軍
為吏誣訴閻立本召訊異其才曰仲尼稱觀過知仁
君可謂滄海遺珠矣薦授并州參軍親在河陽登太
行山反顧見白雲孤飛謂左右曰吾親舍其下瞻望
久之雲移乃去同府參軍鄭崇質母老疾當使絶
域仁傑詣長史藺仁基請代行仁基咨美其誼每曰
狄公之賢北斗以南一人而已遷大理丞歲中斷
久獄萬七千人時稱平恕授侍御史王本立怙寵
自肆仁傑劾其惡朝廷肅然使岐州亡卒數百剽
行人道不通官捕繫紛紛不能制仁傑曰是其計窮
乃明開首原格皆自縛歸帝歎其逹權宜帝幸汾
陽宫李沖玄以道出妬女祠更發卒改馳道仁傑曰
天子之行風伯清塵雨師洒道何避邪帝壮之曰真
大丈夫哉出為寧州刺史入拜冬官侍郎持節江
南巡撫吴楚多淫祠凡毁千七百房出為豫州刺
史越王兵敗支黨餘二千人論死仁傑釋其械上疏
曰臣欲有所陳似為逆人申理不言且累陛下欽恤
意表成復毁自不能定然此皆非本惡詿誤至此有
詔悉謫戍邊囚出寧州父老迎勞曰狄使君活汝耶
因相與哭碑下囚齋三日乃去至流所亦為立碑初
宰相張光輔討越王軍中恃功多暴索仁傑拒之光
輔怒曰州將輕元帥耶仁傑曰亂河南者一越王公
董士三十萬以平亂縱使暴横是一越王死百越王
生也如得上方斬馬劒加君頸雖死不恨天授二
年以地官侍郎同平章事武后曰卿在汝南有善政
然有譛卿者欲知之乎謝曰以為過臣當改以為無
過臣之幸也譛者不願知后歎其長者為來俊臣
所搆捕送制獄仁傑書帛置褚衣中子光遠持書上
變后召見因免死貶彭澤令通天中契丹䧟冀州
河北刺史懼驅民保城仁傑曰何自疲民虜來吾自
辦悉縱就田虜亦引去民愛仰之復為立祠轉幽
州都督賜紫袍龜帶后自製金字十二於袍以旌其
忠召拜平章事后欲以武三思為太子以問宰相
衆莫敢對仁傑對曰欲以三思為後且姑姪與母子
孰親立廬陵王則千秋萬歲后常饗宗廟三思立廟
不祔姑后感悟即遣迎廬陵王中外大悦時李楷固駱
務整本契丹將後降有司請論如法仁傑稱驍勇可
任貸死至是二人討契丹克之凱旋后舉酒賞其知
人仁傑所薦張東之姚崇等皆為中興名臣封梁
國公子光嗣聖歷初為司府丞武后詔宰相各舉
尚書郎一人仁傑舉之以稱職聞后曰祁奚内舉果
得人
狄兼謩字汝諧仁傑孫及進士第剛正有祖風歴三州
刺史歲旱發粟賑濟擢給事中遷御史中丞帝曰
卿梁公後當嗣家聲
宋朝狄青字漢臣汾州西河人也初隷拱聖軍選為散
直元昊叛擇衛士徙邊以青為延州指使青勇於臨
敵常為先鋒前後二十五戰中流矢者八每戰飾以
銅面具敵人望之如神以功遷至秦州刺史涇原路
總管仁宗聞其在陜西數戰勝欲召見問其方略
會賊寇渭州仁宗命圖形以進及元昊稱臣西鄙休
兵入為捧日天武四廂都指揮使知延州擢樞密副
使廣源州蠻儂智高反䧟邕州進圍廣州時朝廷以
孫沔余靖為安撫使久未奏功仁宗以南方為憂
青慨然請行除宣徽南院使宣撫荆湖南北經制廣
南盗賊事青至合沔靖之兵自桂林次賓州斬廣西
鈐轄陳曙按其遇賊不戰之罪并殷直袁用等三十
二人悉誅之軍士震恐遂下令止具十日糧明日絶
崑崙關出歸仁舖先布陳成列而賊以覘者誤謂未
即進遂失險乃悉衆逆戰前鋒孫節戰死山下而賊
氣方銳青躬執白旗麾騎兵出其不意賊衆大潰斬
首二千二百級獲偽官五十七人智高夜縱火焚城
而遁詰朝青入按城中獲金帛鉅萬牛馬數千築京
觀於城北隅招復俘脅者七千二百使還其家青還
入朝復為樞密副使遂拜樞密使在樞密府四年言
者謂青家數有光怪以護國軍節度使同平章事知
陳州未幾而卒謚武襄
戚(千五七)
姓纂衛大夫食采於戚因氏焉古賢人有戚子著書
漢高祖戚夫人生趙王如意功臣表臨轅侯戚鰓傳
封七代
南史儒林戚衮字公文吴郡人少聪慧受三禮大義略
舉兼太學博士為羣儒推許
宋朝戚綸字仲言應天府楚丘人也父同文字文約幼
孤事祖母以孝聞從邑人楊慤受經慤隱居不仕而
以女弟妻同文遇疾因託以家事同文為葬其三世
之未葬者遭世喪亂亦不復仕且思見混一遂以同
文為名慤勉之仕同文曰長者不仕同文亦不仕聚
徒講學相繼登科者五十六人踐臺閣者亦至十數
尚信義善周人之急所與交皆當世之名士楊徽之
因使至郡多所酬倡及卒徽之與其門人謚曰堅素
先生應天府民有曹誠者即同文舊居廣舍百五十
楹聚書千餘卷以延學者真宗嘉之賜名曰應天府
書院云同文長子曰維仕至戸部郎中綸其次子也
篤於古學善談名教舉進士為沂州簿徙知泰和縣
同文卒特詔令起復泰和民險悍好興訟綸為勸民
詩五十篇言近而易暁老幼多傳之
析(千五八)
姓纂左傳齊大夫析歸父衛大夫析朱鉏公子黑背
孫也
後漢方術析像字伯式其先張江者封析侯曾孫國為
鬱林太守因封氏焉國有資財二億像幼有仁心及
國卒乃散金帛資産周施親戚通京氏易好黃老
言
直(千五九)
史記直不疑南陽人也為郎事文帝同舍有告歸誤持
同舍郎金去金主疑不疑不疑買金償告歸者來而
歸金亡金者大慙以此稱為長者景帝拜為御史
大夫封為塞侯
國(千六十)
姓纂左傳齊卿族國氏代為上卿又鄭穆公子發
字子國生輒字子耳生僑字子産以王父字為氏亦
為國氏焉
魏志國淵字子尼曹操辟為司空掾屬每於公朝論議
堂直言正色退無私焉使典屯田事倉庫豐實
遷魏郡太守又遷太僕居列卿位布衣疏食禄賜
散之故舊宗族以恭儉自守太祖以其子泰為郎
翼(千六一)
姓纂晉翼侯居翼城因以氏焉
前漢翼奉字少君東海人治齊詩惇學不仕好律歷隂
陽之占以十二律騐人情諸儒薦之以為中郎
因災異上封事上疏諫遷都子孫皆在儒官
伯(千六二)
風俗通嬴姓伯益之後
左傳伯宗晉大夫也梁山崩將召伯宗謀之伯宗
每朝妻戒之曰盗憎主人民怨其上伯州犂晉大
夫伯宗子太宰嚭字子餘姓伯氏州犂之子為吴
太宰
史記伯虔字子析孔子弟子
帛(千六三)
姓纂云吴郡人神仙傳有帛和
格(千六四)
允格之後漢有御史格班
虢(千六五)
周王季之子封虢虢叔子孫以國為姓左傳晉大夫
革(千六六)
漢初功臣煑棗侯革朱
鬲(千六七)
殷末賢人膠鬲之後以王父字為氏
赫(千六八)
風俗通云赫骨氏之後
獲(千六九)
風俗通宋大夫猛獲之後以王父字為氏
籍(千七十)
晉文侯仇弟陽叔生伯黶司晉典籍遂為籍氏玄孫談
代為晉大夫晉為趙所滅籍氏播於宋
夕(千七一)
後漢巴中梁師有夕氏蜀志尚書令夕斌
易(千七二)
左傳齊大夫易牙之後魏有易愷晉有易雄
赤(千七三)
風俗通帝嚳師赤松子之後見神仙傳
辟(千七四)
漢書富人辟子方之後
昔(千七五)
風俗通周大夫封昔因氏焉漢有昔登開元有昔安
射(千七六)
楚大夫觀射父之後見左傳漢有大鴻臚射咸吴有中
書郎射慈善禮喪服
笮(千七七)
漢有笮融丹陽人見吴志
奭(千七八)
召公奭之後避漢元帝諱改姓盛氏
糴(千七九)
左傳晉大夫有糴筏
錫(千八十)
吴志云漢末有交趾太守錫光古仙人錫壽子之後
激(千八一)
左傳齊有太史激漢書淮南王傳有激章
息(千八二)
媯姓國也為楚所滅子孫以國為氏今新息縣即其故
地
棘(千八三)
衛大夫棘子成之後見論語
稷(千八四)
后稷之後漢稷嗣君叔孫通支孫亦為稷氏
即(千八五)
漢單父令即費其先食采即墨因以命氏
職(千八六)
周禮職方氏因官為姓漢有山陽令職洪開元有職南
金蔡州人明史記
嗇(千八七)
風俗通云古嗇夫子孫因氏焉
力(千八八)
黃帝臣力牧之後漢有魯相力題
食(千八九)
風俗通漢有博士食子通
敕(千九十)
後燕合浦公敕勃東夷人
墨(千九一)
孤竹君之後本姓墨台後改為墨氏梁郡戰國時墨翟
宋人著墨子
勒(千九二)
晉鎮南將軍王歆騎督勒蒲討張昌於隋郡
特(千九三)
左傳晉大夫特宫
名賢氏族言行類稿卷五十二
