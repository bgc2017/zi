卷十六
名賢氏族言行類稿卷十六
宋章定撰
桓(三百七)
姓纂姜姓齊桓公之後以諡為姓又宋桓公之後向
魋亦號桓氏河南官氏志烏丸氏改姓桓
左傳宣公十二年桓子鼓於中軍曰先濟者有賞
後漢君山以父任為郎上䟽非䜟出為六安郡
丞
桓榮字春卿光武拜為議郎每朝會輒令於公卿前敷
奏經書帝稱善曰得生幾晩因拜博士車駕幸大學
會博士論難榮被儒服温恭有藴藉辯明經義每
以禮讓相厭不以辭長勝人後為太子少傅賜以輜車
乘馬大會諸生陳其車馬印綬曰今日所蒙稽古之
力也三雍成拜為五更子郁字仲恩以父任為郎桓
帝時常居中論經書問以政事遷侍中授經二帝恩
寵甚篤曾孫典曄彬典字公雅舉孝廉拜侍御
史常乘驄馬京師畏憚語曰行行且止避驄馬御史
曄字文林尤脩志介一餐不受於人彬字彦林
舉孝廉拜尚書郎蔡邕以其有過人者四樹碑頌焉
自榮至典世宗其道父子兄弟代作帝師
桓焉字叔元郁之子明經篤行有名稱為太子太傅順
帝立授經禁中傳業者數百人
魏志桓階字伯緒舉孝廉論儲副之宜公規密諫前後
懇至太祖知其篤於守正深器重焉
晉書桓彛字茂倫早獲盛名雅為周顗所重嘗歎曰茂
倫嶔﨑歴落固可笑人也累遷尚書吏部郎名顯朝
廷補宣城内史在郡有惠政為百姓所懷蘇峻之亂
固守經年城䧟遇害抱中和之氣懷不撓之節知處
死之為易仁者之勇不其然乎五子溫雲豁祕冲
桓溫字元子生未期而溫嶠見之曰此兒有竒骨可試
使啼及聞其聲曰真英物也眼如紫石稜鬚作蝟毛
碟
桓雲字雲子都督司豫二州西陽太守
桓豁字郎子為新野義城二郡太守遷征西大將軍子
石虔石秀石民石生石綏石康皆知名石虔小字
鎮惡文武器幹御戎有方終豫州刺史石秀幼有
令名博涉羣書為江州刺史西陽太守石民弱冠
知名為荆州刺史才望甚為人情所仰
桓冲字幼子淹識有武幹盡忠王室忠言嘉謀每盡心
力屢遷都督後為荆州刺史屢挫苻堅之師四方鎮
扞以為己任求之名臣抑亦可算三子嗣字恭祖
少有清譽為桓氏子姪之冠為江州刺史莅事簡約
轉西陽襄城二郡太守謙字敬祖脩字承祖
嗣子胤字茂遠少有清操初拜祕書丞遷中書令
桓宣鎮襄陽招懷初附勸課農桑簡刑罸略威儀或載
鉏耒於軺軒或親芸穫於隴畆甚有稱績
桓伊字叔夏有武幹標悟簡率授淮南太守綏御有方
進都督豫州刺史有大功而始終不替善吹笛盡
一時之妙
南史桓康隨齊武帝起兵摧堅陷陣膂力絶人江南人
畏之以其名怖小兒病瘧者寫其形帖牀壁無不立
愈
唐桓彦範字士則潤州人狄仁傑曰君之才當日光大
毋䘏于初厚為禮張柬之將誅易之等引與定策
以彦範敬暉為左右羽林將軍屬以禁兵斬易之
中宗復位以彦範為侍中工屬文所志惟忠孝居
若不能言及議論帝前安辭定色辯爭愈切卒諡忠
烈弟玄範官至常州刺史臣範工部侍郎
潘(三百八)
姓纂周文王後畢公之子季孫食采於潘因氏焉
左傳宣公十二年潘黨率游闕四十乘從唐侯為左拒
以從上軍楚重次于衡雍潘黨曰盍築武軍以為
京觀臣聞克敵必示子孫以無忘武功潘黨逐魏
錡趙旃夜至於楚軍席於軍門之外成十六年晉
侯伐鄭楚救鄭彭名御楚共王潘黨為右黨與養
由基蹲甲而射徹七札焉以示楚君有二臣如此
何憂於戰潘黨字叔黨楚大夫潘尫之子尫字師
叔賢楚人崇之
文公元年楚穆王立以其為太子之室與潘崇使為太
師且掌環列之尹
吳志潘璋字文珪為豫章西安長宼不入境為人麤
猛禁令肅然所領兵馬不過數千而其所在常如萬
人
潘濬字承明武陵人為湘鄉令治甚有名奉法不憚
私義公情剖斷有大丈夫格業
晉書潘岳字安仁鄉邑號為竒童作籍田賦才名
冠世出為河陽令負其才而鬱鬱不得志轉懷
令頻宰二邑勤於政績補尚書度支郎遷廷尉評
仕宦不逹乃作閒居賦太夫人御版輿升輕軒遠
覽王畿近周家園思緒雲騫辭鋒景煥岳藻如
江濯美錦而增絢從子尼字正叔少有清才以文
章見知舉秀才為太博士出為宛令寬而不縱厲
公平而遺人事轉著作郎為乘輿箴歴祕書監
太常卿含咀藝文履危居正可謂玉質而金相者
矣
史潘京字世長樂廣與之共君天才過人恨不學
耳若學必為一代談宗歴巴丘卲陵泉陵三令明
於政術路不拾遺
南史潘綜吳興人有司奏改其里為純孝里
北史潘永基字紹業輕財好施為常樂太守又除潁川
太守前後在州為吏人所愛
潘樂字相貴寬厚有膽略神武時以軍功拜雍州刺史
文苑潘徽字伯彦受詩禮並通大義尤精三史
唐潘好禮貝州人第明經開元初為邠王府長史王為
滑州刺史好禮兼府司馬知州事王御下不能肅詔
好禮檢督王每游觀好禮必諫乃卧馬下呼曰云云
王慙為還子請舉明經好禮曰經不明不可妄進
博學能論議節行脩整無所傾附
潘師正居逍遥谷高宗幸東都召見問所須對曰茂松
清泉臣所須也既不乏矣帝尊異之詔即其廬作崇
唐觀卒諡體玄先生
潘孟陽史亡何所人父炎為劉晏壻晏任權雖書䟽報
答未嘗輒開時稱有古人節晏得罪亦坐貶司馬
孟陽少以門蔭俄登博學宏詞科憲宗新立詔孟陽
馳驛江淮視財賦加鹽鐵轉運并察諸使治否孟陽
從者數百人所至會賓客留連倡樂譽望大損其後
左司鄭敬宣慰江淮帝誡曰朕宫中用尺寸物皆有
籍唯賑民無所計卿是行毋若潘孟陽殫財費酣飲
游山寺而已
宋朝潘美字仲詢魏郡人也周世宗為開封尹美以中
涓事世宗及即位徙供奉官高平之戰美以功遷西
上閤門副使稍遷客省使太祖與美素相厚既受
禪命諭旨中外陜帥袁彦凶悍太祖慮其為變以美
監其軍俾圖之美至喻以天命彦遂入朝太祖曰潘
美不殺袁彦而彦朝覲成我志矣征嶺南以美將
行營諸軍克富賀昭桂連五州拔韶州斬獲凡數萬
計鋹勢窮蹙乃遣其臣奉表至軍中乞降美因諭以
上意以為彼若能戰則與之戰不能戰則勸之守不
能守則諭之降不能降則死不能死則亡非此五者
他不得受使者泣鋹復遣其弟保興率衆拒戰鋹衆
十五萬依山谷堅壁以待王師美因築壘休士與諸
將計曰彼編竹木為柵若以火焚之必擾亂以銳師
夾擊之萬全策也遂分遣丁夫數千人人持二炬間道
造其柵暮夜萬炬俱發天大風火勢甚盛鋹衆驚擾
來犯王師美麾兵急擊之鋹衆大敗斬數萬計長驅
至廣州鋹盡焚其府庫遂克之擒鋹送京師開寳
七年征江南以美與曹彬偕往金陵平以功拜宣徽
北院使後判并州加同平章事卒諡武惠子惟德惟
固惟正惟清惟熙惟吉惟熙女即章懷皇后也追封
美鄭王惟吉子夙
潘大臨字邠老江西人專學山谷為詩謝無逸嘗以書
問有新詩否答曰秋来景物件件是佳句恨為俗氣
蔽翳昨日得句云滿城風雨近重陽忽催租人至遂
敗人意止一句奉寄王直方云邠老詩多犯老杜為
之不已老杜亦難為存活老杜復生則須與潘十厮
炒
安(三百九)
風俗通漢有安成
北史安同遼東胡人性端嚴明惠好長者之言出入禁
中典庶事後持節循察并定二州糾舉守宰不法郡
國肅然在官明察長於校閱家法脩整為世所稱
子屈
安屈典太倉事盜官粳米數石欲以養親同大怒求戮
屈自劾不能訓子明帝嘉而恕之遂詔長給米屈
弟原雅性矜嚴沈勇多智略累遷尚書左僕射弟
頡辯慧多策略
唐安金藏京兆人在太常工籍睿宗為皇嗣有誣皇嗣
異謀者武后詔來俊臣問狀金藏大呼曰公不信我
言請剖心以明皇嗣不反也引刀自刺腹中腸出被
地眩而仆后聞大驚命高醫内腸閱夕而蘇后臨視
歎曰吾有子不能自明不如爾之忠也詔停獄是時
朝廷士大夫翕然稱其誼神龍初母喪葬南闕口
營石墳晝夜不息地本燥泉忽湧流李冬有花本道
使盧懷慎上其事詔表闕於閭屬其事於史官詔鑱
其名於泰華二山碑以為榮子承恩遠孫敬則
五代安重誨應州人也少事明宗為人明敏謹恪明宗
鎮安國以為中門使及兵變於魏所與謀議大計皆
重誨與霍彦威决之明宗即位以為樞密使在位六
年累加侍郎兼中書令其勢傾動天下雖其盡忠勞
心時有補益而恃功矜寵威福自出
安金全代北人也為人驍果工騎射官至刺史以疾居
太原莊宗已下魏博與梁相距河上梁將王檀襲太
原晉兵皆從莊宗于河上太原無備監軍張承業大
恐金全強起謂承業曰太原晉之根本一旦不守則
大事去矣老夫誠憊矣尚能為公破賊承業嘉之授
以甲兵金全被甲跨馬召率子弟及故將吏百餘人
夜出北門擊檀檀軍驚潰而去明宗即位拜金全振
武軍節度使同平章事
安彦威字國俊代州崞縣人也少隷唐明宗麾下頗知
兵法嘗為牙將以謹厚見信晉高祖入立徙鎮歸德
是時河決滑州命彦威塞之彦威出私錢募民治隄
遷西京留守遭歲大饑彦威賑撫饑民民有犯法皆
寬貸之饑民愛之不忍流去彦威與安太妃同宗出帝
事以為舅彦威未嘗以為言及卒太妃臨哭人始知
其同宗也當時益稱其慎重
安叔遷字胤宗沙陀三部落人也明宗時與討王都拜
秦州刺史從擊契丹以功拜昭武軍節度使叔遷狀
貌堂堂而不通文字所為鄙陋時人謂之沒字碑晉
出帝時為左金吾衛上將軍契丹犯京師晉百官迎
見耶律德光于赤岡叔遷出班夷言德光勞曰是安
沒字否汝在邢州已通誠欵吾今至此當與汝一喫
飯處叔遷再拜乃以為鎮國軍節度使
宋朝安燾字厚卿開封人也舉進士元豐初使高麗還
拜右諫議大夫六年拜同知樞密院事時夏人欵塞
燾請因而撫之且戒將吏毋生邊隙既又請疆場非
要害者還之以示恩然羌情無厭當使知吾宥過而
罷兵不應示吾厭兵之意哲宗嗣位乃遂其前議於
是歸其葭盧等四砦元祐二年進知院事燾謂為國
者不可好用兵又不可畏用兵好則疲弊生靈畏則
取侮遺患今朝廷每戒邊臣非舉國入寇不得應之
則固畏用兵矣然虜數犯塞亦未免疲弊之患雖僅
保城砦適墮其計中願復講攻擾之策如左氏所謂
用三師以疲楚之意此計之上也燾以母喪免服除
知鄆州改鄭州移潁昌府紹聖元年拜門下侍郎知
河南其將請去也燾奏曰自紹聖元符以來用事之
臣但持紹述之虛名以誑惑君父上則欲固寵位以
快恩讎下則欲希進用而肆朋附并為一談牢不可
破彼自為謀則善矣然未嘗以毫髮為朝廷計者也
安惇字處厚廣安軍人也以上舍釋褐紹聖初召為國
子司業改右司員外郎遷右諫議大夫元符初為御
史中丞惇與蹇序辰看詳元祐訴理所公案惇奏凡
得罪於元豐之間乞特出睿斷以勸沮天下由是復
施行者千餘人
安堯臣惇之孫政和元年五月上書論宦寺專命交結
權臣共唱北伐之議以謂燕雲之役興則邊隙遂開
宦寺之權重則皇綱不振今者中外之人咸謂童貫
深結蔡京同納燕人李良嗣以為謀主欲建平燕之
議臣恐異時脣亡齒寒境有可乘之釁狼子野心蓄
銳伺隙以逞其所大欲此臣所以日夜為陛下寒心
伏望思祖宗積累之艱難鑒歴代君臣之得失杜塞
邊隙務守景德舊好上嘉之御筆比緣
大臣建議恢復燕雲故地安堯臣遠方書生能陳歴
代興衰之迹達於朕聽臣僚咸謂毁薄時政首沮大
事乞重行竄殛朕以承平日久言路壅蔽敢諫之士
不當寘之典刑議加爵賞僉論何私堯臣先次補承
務郎(見長編)
顔(三百一十)
姓纂出琅邪本自魯伯禽支庶有食采於顔邑者因
而著族又邾武公字曰顔故公羊傳稱顔公後遂為
氏
家語孔子北遊於農山曰二三子各言志顔回曰願得
明王聖主輔相之敷其五教導之以禮樂
論語德行顔淵閔子騫回也聞一以知十
孟子顔淵曰舜何人也予何人也有為者亦若是
揚子顔淵習孔子者也顔常晞夫子矣或問淵騫
之徒惡乎在曰寢或曰淵騫曷不寢曰攀龍鱗附鳳
翼巽以揚之勃勃乎其不可及也如其寢
左傳昭公二十六年師及齊師戰于炊鼻顔鳴三入齊
師呼曰林雍乘
定公八年公侵齊門于陽州士皆坐列曰顔高之弓六
鈞皆取而傳觀之
哀公十一年武叔蒐乘孟孺子洩帥右師顔羽御二
十七年鄭請救于齊齊師將興陳成子屬孤子三日
朝設乘車兩馬繫五邑焉召顔涿聚之
史記顔回字子淵魯人顔無繇字路顔回父顔幸
字子柳顔高字子驕顔祖字襄顔之僕字叔
魯人顔噲字子聲魯人顔何字冉魯人皆孔子
弟子
晉孝友顔含字弘都少有操行以孝聞累遷侍中除吳
郡太守所歴簡而有恩明而能斷以威御下王導歎
曰顔公在事吳人斂手矣
南史顔延之字延年曾祖含讀書無所不覽文章冠
絶當時仕宋為中書侍郎疎誕不能取容當世
性褊激肆意直言論者謂之顔彪君詩若
鋪錦列繡雕繢滿眼議者以延之謝靈運自潘岳
陸機之後文士莫及江右稱潘陸江左稱顔謝子
竣字士遜晉孝成時轉吏部尚書留心選舉任遇既
隆奏無不可容貎嚴莊賓客喧訴常歡笑答之人言
顔竣瞋而與人官
顔師伯字長深竣族兄剛正有局力晉孝武時累遷侍
中居權日久天下輻湊游其門者爵位莫不踰分
遷左僕射
文學顔協字子和少以器局稱博涉羣書工草隷飛白
卒於荆州記室時顧協亦在蕃邸與協同名才學相
亞府中稱為二協
文學顔晃字元明好學有辭采家世單門而介然脩立
為當世所知仕陳兼中書舍人掌詔誥
北史文苑顔之推字介博覽書史辭情典麗仕齊為
中書舍人弟之儀字升博涉羣書好為詞賦周明
帝以為麟趾學士
唐顔師古字籕之推之孫少博覽精詁訓善屬文隋仁
壽中授安養尉楊素見其年弱謂曰安養劇縣子何
以治之師古曰割雞未用牛刀素驚其言大後果以
幹治聞高祖入關遷中書舍人專典機密性敏給練
治體方軍國務多詔令一出其手册奏之工當時未
有及者太宗即位嘗歎五經去聖遠傳習寖訛詔師
古於祕書省考定多所釐正誼據該明出其悟表人
人歎服學者頼之拜祕書少監專刊正事古篇竒字
世所惑者討析申熟必暢本原性簡峭視輩行傲
然罕所推接撰五禮又為太子承乾注班固漢書
上之時人謂顔秘書為班孟堅忠臣帝將有事泰
卿隨所歸資送之泉明之殯父與履謙分柩護還長
安履謙妻疑斂具儉狹發視之與杲卿等乃號踊待
泉明如父肅宗拜泉明郫令政化清明誅宿盗人情
翕然成都尹舉其課第一遷彭州司馬家貧居官廉
而孤藐相從百口飦鬻不給無愠歎居母喪哀毁骨
立以行義當世以為難杲卿兄春卿倜儻美容通
當世務十六舉明經拔萃高第調犀浦主簿嘗送徙
於州亡其籍至廷口記物色凡千人無所差長史陸
象先異之轉蜀尉蘇頲代為長史被譖繫獄為㯶櫚
賦自託頲遽出之魏徵遠孫瞻罪抵死春卿為請玉
真公主得不死時人高其節終偃師丞臨終捉真卿
臂曰爾當大吾族顧我不得見以諸子諉汝後真卿
主其昏嫁
顔真卿字清臣師古五世從孫開元中舉進士又擢制
科遷監察御史使河隴時五原有冤獄久不决天且
旱真卿辨獄而雨郡人呼御史雨復使河東劾奏
朔方令鄭延祚母死不葬三十年有詔終身不齒聞
者聳然出為平原太守安禄山逆狀牙蘖真卿度
必反增陴濬隍禄山反河朔盡陷獨平原城守具備
使李平馳奏玄宗聞亂歎曰河北二十四郡無一忠臣
邪及平至帝曰朕不識真卿何如人所為乃如此時
從兄杲卿為常山太守斬賊將十七郡同日自歸推
真卿為盟主兵二十萬加河北招討採訪使清河
太守使李㟧來乞兵㟧曰聞公首奮裾唱大順河朔
恃公為金城真卿為出兵六千賊拒戰敗斬首萬級
肅宗即位靈武真卿數遣使以蠟丸裹書陳事
遷御史大夫方朝廷草昧不暇給而真卿繩治如平
日百官肅然兩京復奏改祝署嗣皇帝帝以為逹識
代宗立改尚書右丞帝自陜還真卿請先謁陵廟
而即宫元載以為迂真卿怒曰用捨在公言者何罪
然朝廷事豈堪公再破壞邪時載多引私黨畏羣
臣論奏請事皆先白長官真卿上䟽云云時喪亂
後典法湮散真卿雖博識今古屢建議釐正為權臣
沮抑李希烈反杞建遣真卿往諭之詔可李希烈
遣李元平說之真卿叱曰爾不能致命尚說我耶真
卿立朝正色剛而有禮非公言直道不萌於心天下
不以姓名稱而獨曰魯公善正草書筆力遒婉世
寳傳之子頵碩貞元間授頵五品官開成初又以
曾孫引武為參軍贊曰嗚呼雖千五百歲其英烈
言言如嚴霜烈日可畏而仰哉
宋朝顔復字長道先師兖公四十八世孫也父太初字
醇之為魯名儒最後掌南京學嘉祐中訪有道之士
京東部使者以復應詔久之擢太博士孔崇翰乞
尊奉孔子祠復因上五議朝廷多從之元祐中為起居
郎兼侍講請擇經行之儒補諸縣教官後以天章閣
待制充國子祭酒子岐
班(三百十一)
芊姓楚若敖孫令尹子文為虎所乳謂虎有班文因
氏焉
後漢班彪字叔皮才高而好述作專心史籍辟為司徒
掾通儒上才行不踰方言不失正仕不急進貞不違
人敷文華以緯國典子固
班固字孟堅九流百家之言無不窮䆒除為郎典校秘
書二班懷文裁成帝墳比良遷董兼麗卿雲固
自以二世才術位不過郎作賓戲以自適弟超
班超字仲升有大志不脩細節傭書養母投筆歎曰大
丈夫無他志略猶當立功異域以取封侯安能久事
筆硯間乎左右笑之超曰小子安知壯士之志哉相
者指曰生燕頷虎頭飛而食肉萬里侯相也其後出
征安集西域五十餘國悉皆納質内屬不入虎穴不
得虎子封定遠侯任尚與超交代請誨超告以總大綱
而已尚曰我以君當有竒策今所言平平耳後尚
失羌人之和果如超言子勇字宜僚少有父風為
西域長史
曹世叔妻班氏彪之女名昭字惠博學高才踵成漢
書表志號曰大家作女誡七章
唐班宏衛人也擢進士第為刑部侍郎貞元初為戶部
侍郎竇參當國德宗以宏熟天下計故進宏尚書副
參參曰閱歲當歸使於公清潔勤力晨入官署夕
而出吏不堪其勞而已益恭
班景倩入為大理少卿過大梁刺史倪若水餞之行立
望其行塵久之乃返謂官屬曰班生此行何異登仙
關(三百十二)
風俗通關令尹喜之後一云夏大夫關龍逢之後
蜀志關侯字雲長斬顔良降于禁威震華夏拜為前將
軍假節鉞稱萬人之敵為世虎臣報效曹公有國士
之風子興字安國少有令聞弱冠為侍中中監軍
南史隠逸關康之字伯愉獨處一室不通賓客弟子以
業傳授尤善左氏春秋徵辟一無所就
唐關播字務元衛州人及進士第楊綰常衮皆善播引
為都官員外郎德宗初對殿中帝問政治之要播曰
為政之本要得有道賢人乃治帝曰朕比下詔求賢
才又遣使黜陟搜逮所遺播曰陛下雖求賢又使舉
薦然止得求名文詞士焉有有道賢人肯奉牒丐舉
選邪帝曰善再遷給事中故事諸司甲庫以令史直
曹刓脫為姦播悉易以士人時韙其法薦李元平知
汝州為李希烈縳去播聞詫曰元平事濟矣左右笑
之
山(三百十三)
周山師之官掌山林以官為氏風俗通烈山氏之後
晉山濤字巨源少有器量介然不羣為竹林之遊年四
十始為郡主簿功曹累遷吏部尚書再居選職十有
餘年所奏甄拔人物各為題目時稱山公啓事論
用兵之本闇合孫吳遷右僕射加光禄大夫以老疾
辭詔曰君以道德為世模表吾將倚君以穆風俗何
乃欲獨高其志耶王戎目濤如璞玉渾金人皆欽
其寳莫知名其器子簡
山簡字季倫出為征南將軍都督荆湘交廣四州諸軍
事假節鎮襄陽每出嬉遊多之習氏池上置酒輒醉
名曰高陽池童兒歌之有日夕倒載歸倒著白接䍦
之句子遐字彦林為餘姚令時豪族多挾藏戶口
遐繩以峻法到縣八旬出口萬餘為東陽太守為
政嚴猛郡境肅然
北史山偉字仲才父幼之位金明太守偉涉獵文史
嘗路逢一尼望之歎曰君方近天子當作好官孝
静初除中書令
蠻(三百十四)
芊姓荆蠻之後因氏焉
菅(三百十五)
魯大夫食采於菅因氏焉趙郡李氏譜云李叡娶晉
郎中令同郡菅襲女唐乾元河東節度菅崇嗣
&KR1486;(三百十六)
史記濟南&KR1486;氏豪族
間(三百十七)
見姓苑
環(三百十八)
楚有環列之尹子孫氏焉楚有環泉漢有河東太守環
饒晉有環濟撰要略
馯丘奸反(三百十九)
漢有馯臂辟吳人治易
名賢氏族言行類稿卷十六
