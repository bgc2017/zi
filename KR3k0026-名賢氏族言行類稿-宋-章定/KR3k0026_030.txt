卷三十
名賢氏族言行類稿卷三十
宋章定撰
劉(五百卄四)
姓纂帝堯陶唐氏之後受封於劉裔孫劉累事夏后
孔甲在夏為御龍氏在商為豕韋氏在周為唐杜氏
杜伯子隰叔奔晉為士氏孫士會適秦後歸晉其處
者為劉氏又周大夫食采於劉亦為劉氏康公獻公
其後也士會之後周末家於魏又徙豐沛至豐公生
煓字執嘉生漢高祖
左傳昭二十九年蔡墨曰有劉累學擾龍於豢龍氏以
事孔甲夏后嘉之賜氏曰御龍
宣十年秋劉康公來報聘
史記劉敬齊人也脫輓輅見高帝勸帝都關中乃賜姓
劉氏拜為郎中號奉春君往匈奴結和親約太史
公曰劉敬脫輓輅一說建萬世之安(漢書云建金城之安)高
帝怒韓王信與匈奴欲共擊漢使人使匈奴匈奴匿
其壯士肥牛馬徒見老弱及羸畜皆言易擊上使敬
復往報曰兩國相擊此宜夸矜見所長今臣往徒見
羸胔老弱此必欲見短伏竒兵以争利愚以為不可
擊上怒械繋敬廣武至平城匈奴出竒兵圍高帝白
登七日然後得解帝至廣武赦敬曰吾不用公言以
困平城廼封建信侯
前漢劉向字子政本名更生年十二以父德任為輦郎
以行修飭擢為諫大夫通逹能屬文辭獻淮南
枕中鴻寳苑祕書受穀梁春秋講論五經於石渠
蕭望之薦其宗室忠直明經有行擢為散騎宗正數
奏封事著洪範論發明大傳著天人之應天子心
知其忠精歴事三主諫外戚擅權晝誦書傳夜
觀星宿居列大夫官前後三十年三子皆好學
長子伋以教授官至郡守中子賜九卿丞少子歆
最知名上封事云昔孔子與顔淵子貢更相稱譽
不為朋黨禹稷與臯陶傳相汲引不為比周賢人在
上位則引其類而聚之於朝在下位則思與其類俱
進
劉歆字子駿與父向領校祕書講六藝傳記諸子詩賦
數術方技無所不究復領五經卒父前業父子俱
好古博見彊志王莽簒位歆為國師事親孝故
忠可移於君以是求忠臣必於孝子之門劉歆事父
雖不載不孝之迹然其議論每與向異同故向拳拳
於國家欲抑王氏以崇劉氏而歆乃力贊王莽倡其
凶逆至為之國師公又改名秀以應圖䜟竟以不免
為莽所誅子棻女愔皆以戮死使天道每如是不善
者其知懼乎(見隨筆)
劉屈氂中山靖王子武帝時為左丞相
劉輔河間宗室也以縣令求見擢為諫大夫
後漢劉隆字元伯南陽宗室光武拜誅虜將軍封長平
侯
劉寬字文饒弘農人拜南陽太守吏人有過但用蒲鞭
罰之示辱而已見父老慰以農里之言少年勉以孝
弟之訓其侍婢奉肉羹翻汚朝衣神色不異徐言曰
羹爛汝手海内稱為長者
劉平字公子拜全椒長人或增貲就賦或減年從役刺
史太守行部獄無繋囚惟班詔書而去
劉般字伯興肅宗時為長樂少府在位數言政事子愷
字伯豫以當襲爵譲與弟憲後徵拜為郎遷侍中初
入朝在位莫不仰其風行性篤古貴處士每有徵舉
必先巖穴後為司徒拜太尉
劉陶字子竒潁川定陰人除順陽長覆案姦軌所發若
神以病免吏民思而歌之曰邑然不樂思我君何
時復來安此下民明尚書春秋拜侍中以數切諫
為權臣所憚徙京兆尹徵拜諫議大夫復陳當今要
急八事大較言天下亂皆由宦官
劉淑字仲承舉賢良對策第一拜議郎陳時政得失災
異事皆效驗遷尚書納忠建議多所補益
劉祐字伯祖補尚書侍郎閑練故事每有奏議應對無
滯為僚類所歸遷河東太守時属縣令長率多中官
子弟百姓患之祐到黜其權彊平理冤結政為三河
表拜司隷校尉時權貴子弟入京師者每至界首輒
易輿服隠匿財寳威行朝廷
劉方肅宗元和二年春詔三公曰夫俗吏矯飾外貌似
是而非朕甚厭之甚苦之安静之吏悃愊無華日計
不足月計有餘如襄城令劉方吏民同聲謂之不煩
雖未有他異斯亦殆近之矣夫以苛為察以刻為明
以輕為德以重為威四者或興則下有怨心吾詔書
數下冠盖接道而吏不加治民或失職其咎安在勉
思舊令稱朕意焉
黨錮劉儒字叔林口訥心辯有珪璋之質桓帝求直言
上封事十條極言得失辭甚忠切
劉虞字伯安遷幽州刺史民夷感其德皆隨時朝貢無
敢擾邊者
循吏劉矩字叔方為雍丘令以禮譲化人民有争訟常
引之於前提耳訓告訟者感之輒各罷去其有路得
遺者皆推尋其主
循吏劉寵字榮祖為會稽太守簡煩禁察非法郡中大
化徵為將作大匠山陰縣有五六老叟人齎百錢以
送曰自明府下車以來狗不吠夜民不見吏今聞見
棄去故自扶奉送寵為人選一大錢受之累登卿
相而清約省素家無貨積
儒林劉昆字桓教授弟子五百餘人光武除為
江陵令連年火災輒向火叩頭多能降雨止風又為
弘農太守仁化大行虎皆負子渡河後徵為光禄勲
劉梁字曼山除北新城長迺大作講舍延聚生徒數百
人自往勸誡身執經卷試策殿最儒化大行
儒林劉毅少有文辯稱上漢德論并憲論十二篇安帝
嘉之賜錢三萬拜議郎
儒林劉珍字秋孫少好學為謁者僕射詔同校定東觀
五經諸子傳記百家藝術
獨行劉翊字子相家世豐産常能周施貧者死亡則為
殯葬嫠獨則助營妻娶
魏志劉表字景升少知名號八俊自保江漢間觀天
下變表坐談客耳少子琮
劉曄字子揚有佐世之才太祖徵之曄乃設遠言以動
太祖授以心腹之任每有疑事輒以亟問曄至一夜
數十至後為大鴻臚
劉放字子棄為祕書監善為書檄詔命多放所為
劉馥字元穎為揚州刺史建立州治立學校廣屯田及
興陂塘之利子靖遷廬江太守詔曰卿父昔為彼
州今卿復據此郡可謂克負荷者也
劉廙字恭嗣為黃門侍郎
劉劭字孔才為散騎侍郎受詔作皇覽出為陳留太守
敦崇教化百姓稱之夏侯惠薦之曰性實之士服其
平和良正清静之人慕其玄虚退譲文學之士嘉其
推步詳密文章之士愛其著論属辭實為朝廷竒其
器量若人宜輔翼機事納謀幃幄當與國道俱隆非
世俗所常有也又作都官考課七十二條
蜀志君郎劉璋字季玉並為益州牧
先主劉備字玄德後主劉禪字公嗣
劉巴字子初為尚書令退無私交非公事不言
劉琰字威碩有風流善談論累遷車騎將軍其侍婢皆
能聲樂又悉教誦讀魯靈光殿賦
吳志劉繇字正禮舉孝廉除下邑長郡守以貴戚託之
遂棄官去
劉惇字子仁以明天官達占數顯於南土尤明太乙
窮極要妙
晉劉卞字叔龍少為縣小吏後入太學試經為臺四品
或謂君才簡略堪大不堪小後累遷散騎侍郎
并州雍州刺史
劉寔字子真博通古今行無瑕玷累歴吏部郎以世多
進趨著崇譲論以矯之後策拜司空遷太保太傅
懸車告老二十餘年可謂國之碩老邦之宗模喪
妻為廬杖之制終喪不御内弟智字子房貞素有兄
風為潁川太守管輅嘗曰吾與劉潁川兄弟語使人
神思清發昏不假寐
劉毅字仲雄太守杜恕請為功曹沙汰郡吏百餘人語
曰但聞劉功曹不君後轉司隷校尉糾正豪
右京師肅然司部守令望風投印綬者甚衆又遷尚
書左僕射言議切直無所曲撓為朝野之所式瞻以
峭直故不至公輔及卒武帝撫几曰吾名臣不得生
作三公贈儀同三司子暾字長升正直有父風為
左丞正色立朝三臺清肅
劉頌字子雅世為名族同郡雷蔣榖魯四姓皆出其下
時人語曰雷蔣榖魯劉最為祖嘗守廷尉號為詳平
後累遷為吏部尚書束髮登朝竭誠奉國忠鯁
不撓古之遺直
劉伶字伯倫常以細宇宙齊萬物為心常乘鹿車擕
一壺酒使人荷鍤而隨謂曰死便埋我雞肋不足
安尊拳著酒德頌嘗為建威將軍
劉喬字仲彦為豫州刺史子耽字敬道少有行檢為
宗族所推歴度支尚書
劉柳字叔惠歴尚書左右僕射
劉琨字越石少得雋朗之目加大將軍都督并幽冀三
州少與祖逖為友聞逖被用曰吾枕戈待旦志梟逆
寇常恐祖生先吾着鞭在晉陽為寇騎所圍乃乘
月登樓清嘯中夜奏胡笳賊棄圍而走子羣字公
度兄輿字慶孫京都語曰洛中奕奕慶孫越石
東海王越以為左長史時稱越府有三才潘滔大才
劉輿長才裴邈清才輿子演字始仁為兖州刺史
劉弘字和季有幹略政事之才為荆州刺史每有興廢
手書守相丁寧欵密人争赴之咸曰得劉公一紙書
賢於十部從事
劉隗字大連少有文翰起家祕書郎雅習文史善求人
主意遷丞相司直彈奏不畏彊禦又為丹陽尹排抑
豪彊隗雖在外萬機祕密皆豫聞之孫波字道則
為襄城太守
劉訥字令言有人倫鑒識終司隷校尉子疇字王喬
少有美譽善談名理
劉惔字真長祖宏字終嘏宏兄粹字純嘏弟潢字冲嘏
並有名中朝時人語曰洛中雅雅有三嘏惔累遷丹
陽尹為政清整門無雜賓時百姓頗有訟官長者惔
歎曰居下訕上此弊道也寝而不問
劉毅字希樂少有大志與劉裕起義兵討桓玄大敗之
家無儋石之儲摴蒱一擲百萬就庾悅求子鵝炙
胡藩言於裕曰公謂劉衛軍終能為公下乎裕默然
久之曰卿謂何如藩曰連百萬之衆攻必取戰必克
毅固以此服公至於涉獵傳記一談一詠自許以為
雄豪以是搢紳白面之士輻輳歸之恐終不為公下
不如因會取之
劉殷字長盛曾祖母王氏盛冬思堇殷慟哭澤中有堇
生焉又夢西籬下有粟掘得十五鍾銘曰七年粟百
石以賜孝子劉殷後沒於劉聰位太保錄尚書事
有七子五子各授一經一子授太史一子授漢書一
門之内七業俱興
劉敏元字道光厲已修學不以險難改心
劉驎之字子驥好遊山澤志存遯逸
劉超字世瑜為中書舍人職典文翰而畏慎静密彌見
親待後遭蘇峻之亂而勤肅奉上匪石為心寒松比
操
劉胤字承胤名著海岱間士咸慕之
劉遐字正長忠勇果毅
劉牢之字道堅鬚目驚人沈毅多計畫謝玄以為參軍
攻苻堅百戰百勝號為北府兵元顯既敗桓玄以
牢之為會稽太守牢之歎曰如爾便奪我兵禍將至
矣欲據江北以拒玄集衆大議參軍劉襲曰事不可
者莫大於反將軍往年反王兖州近日反君
今復欲反桓公一人而三反豈得立也語畢趨出子
敬宣
劉敬宣字萬夀父牢之桓序謂牢之曰卿此兒非惟家
之孝子必為國之忠臣後破慕容超走盧循仍從南
討為左衛將軍寬厚善待士多技藝弓馬音律無
事不善謝混美才地少所交納與敬宣遇便盡禮或
問混卿未嘗輕交而傾盖萬夀何也混曰孔文舉禮
太史子義天下豈有非之耶
劉况字道真世為北州名族
儒林劉兆字延世博學洽聞從受業者數千人五辟公
府三徵博士皆不就嘗為春秋左氏解名曰全綜撰
周易訓注以正動二體互通其文
劉宣字士則武帝召見嘉其占對以為右部都尉
南史劉穆之字道和東莞莒人也世居京口初為琅邪
府主簿武帝克京城從何無忌求府主簿無忌進穆
之帝曰吾亦識之即馳召焉時穆之聞京城有叫聲
晨出陌頭属與信會直視不言者久之反室壊布裳
為袴往見帝帝曰我始舉大義須一軍吏甚急誰堪
其選穆之曰無見踰者帝笑曰卿能自屈吾事濟矣
即於坐受署從平建鄴諸大處分皆倉卒立定並穆
之所建遂動見諮詢穆之亦竭節盡誠無所遺隠時
晉網寬弛威禁不行盛族豪家負勢陵縱重以司馬
元顯政令違舛桓玄科條繁密穆之斟酌時宜隨方
矯正不盈旬日風俗頓改遷尚書祠部郎復為府主
簿記室錄事參軍領堂邑太守以平桓玄功封西華
縣五等子及揚州刺史王謐薨帝次應入輔劉毅等
不欲帝入議以中領軍謝混為揚州或欲令帝於丹
徒領州以内事付僕射孟昶遣尚書右丞皮沈以二
議諮帝沈先與穆之言穆之偽如厠即密疏白帝言
沈語不可從帝既見且令出外呼穆之問焉穆之曰
公今日豈得居謙遂為守藩將耶劉孟諸公俱起布
衣共立大義事乃一時相推非宿定臣主分也力敵
勢均終相吞噬揚州根本所係不可假人前授王謐
事出權道今若復他授便應受制於人一失於權無
由可得公功高勲重不可直置疑畏便可入朝共盡
同異公至京邑彼必不敢越公更授餘人帝從其言
由是入輔帝書素拙穆之曰此雖小事然宣布四
遠願公小復留意但縱筆為大字一字徑尺無嫌大
既足有所包其勢亦美帝從之一紙不過六七字便
滿穆之凡所薦達不納不止常云我雖不及君
之舉善然不舉不喜穆之與朱齡石並便尺牘嘗於
武帝坐與齡石並答書自旦至日中穆之得百函齡
石得八十函而穆之應對無廢遷中軍太尉司馬加
丹陽尹帝西討劉毅以諸葛長人監留府疑其難獨
任留穆之輔之加建威將軍置佐吏配給實力長人
果有異謀而猶豫不能發屏人謂穆之曰悠悠之言
云太尉與我不平何以至此穆之曰公泝流遠伐以
老母弱子委節下若一豪不盡豈容若此長人意乃
小安穆之亦厚為之備謂所親曰貧賤常思富貴富
貴必踐危機今日思為丹徒布衣不可得也帝還長
人伏誅進前將軍帝北伐留世子為中軍將軍監
太尉留府轉穆之左僕射領監軍中軍二府軍司將
軍尹領選如故甲仗五十人入殿入居東城穆之内
總朝政外供軍旅決斷如流事無壅滯賓客輻輳求
訴百端内外諮禀盈階滿室目覽詞訟手答牋書耳
行聽受口並酬應不相參涉皆悉贍舉又言談賞笑
彌日亘時未嘗倦苦裁有閒暇手自寫書尋覽篇章
校定墳籍性奢豪食必方丈旦輒為十人饌未嘗獨
餐每至食時客止十人以還帳下依常下食以此為
常嘗白帝曰穆之家本貧賤贍生多闕叨忝以來雖
每存約損而朝夕所須微為過豐此外無一毫負公
義熙十三年卒帝在長安本欲頓駕關中經略趙魏
聞問驚慟哀惋者數日以根本虚乃馳還彭城及帝
受禅每歎憶之曰穆之不死當助我理天下可謂人
之云亡邦國殄瘁帝後曰穆之死人輕易我以佐命
元勲追封南康郡公穆之少時家貧誕節嗜酒食不
修拘檢好往妻兄家乞食多見辱不以為耻其妻江
嗣女甚明識每禁不令往江氏後有慶會屬令勿來
穆之猶往食畢求㯽榔江氏兄弟戲之曰㯽榔消食
君乃常飢何忽須此妻復截髮市肴饌為其兄弟以
餉穆之自此不對穆之梳沐及穆之為丹陽尹將召
妻兄弟妻泣而稽顙以致謝穆之曰本不匿怨無所
致憂及至醉穆之乃令厨人以金柈貯㯽榔一斛以
進之車駕幸江寧經穆之墓詔致祭墓所長子慮
之嗣卒子邕嗣邕性嗜食瘡痂以為味似鰒魚嘗
詣孟靈休靈休先患炙瘡痂落在牀邕取食之靈休
大驚痂未落者悉褫取飴邕去靈休與何勖書曰劉
邕向顧見噉遂舉體流血南康國吏二百許人不得
問有罪無罪逓與鞭瘡痂常以給膳
劉式之字延叔穆之中子為宣城淮南二郡太守犯贓
貨刺史王弘遣從事檢校之式之謂從事曰劉式之
於國粗有微分偷數百萬錢何有况不偷耶從事還
白弘由此得停子瑀字茂琳性陵物護前後為御
史中丞甚得志朝士莫不畏其筆端轉右衛將軍年
位本在何偃前孝武初偃為吏部尚書瑀圖侍中不
得與偃同從郊祀時偃乘車在前瑀策駟居後相去
數十步瑀蹋馬及之謂偃曰君轡何疾偃曰牛駿馭
精所以疾耳偃曰君馬何遲曰騏驥羅於羈絆所以
居後偃曰何不著鞭使致千里答曰一蹙自造青雲
何至與駑馬争路
劉祥字顯徵式之孫著連珠十五首以寄其懷
劉秀之字道寳穆之從父兄子祖爽山陰令父仲道餘
姚令秀之為建康令政績有聲為㐮陽令修復六
門堰雍部由是大豐遷益州刺史折留奉禄二百
八十萬付樂州鎮庫此外蕭然
劉懷肅為淮南歴陽二郡太守弟懷敬授會稽太守
子真道為錢塘令有美政賜糓千斛懷敬弟懷慎
位徐州刺史為政嚴猛境内震肅遷護軍將軍禄賜
班於宗族家無餘財子德願為秦郡太守懷慎弟
懷默江夏内史子孫登武陵内史孫登子亮歴梁益
二州刺史在任廉儉所得公禄悉以還官
劉粹字道冲為雍州刺史弟道濟位益州刺史粹
族弟損字子騫為吳郡太守
劉鍾字世之以征廣固功封永新縣男
劉康祖後被委任折節自修伯父簡之有志幹為宋
武帝所知位太尉諮議參軍簡之弟謙之撰晉紀
二十位廣州刺史簡之子道産為雍州刺史兼㐮
陽太守善於臨職在雍部政績尤著蠻夷前後不受
化者皆順服百姓樂業由此有㐮陽樂歌自道産始
也長子延孫為南徐州刺史
劉湛字弘仁弱年便有宰物情與王華王曇首殷景
仁並為侍中宋文帝歎曰此四賢一時之秀同管喉
唇恐後世難繼
劉勔字伯猷少有志節後以戰死子悛字士操仕齊
遷太子中庶子武帝在東宫每幸悛坊閒言至夕賜
屏風帷帳悛子孺字孝幼七歲能属文嘗在御坐
為李賦受詔便成梁武帝甚稱賞之武帝題其手板
有劉孺洛陽才之句後守吏部尚書出為晉陵太
守孺弟覽字孝智仕梁為尚書左丞性聰敏尚書
令史七百人一見並記名姓當官清正無所私覽
弟遵字孝陵為太子中庶子及卒皇太子與其從兄
曰覽從弟内含玉潤外表瀾清文史該富琬琰為心
辭章博贍玄黃成采及私道下邑未申善政而能
使人結去思野多馴翟此亦威鳳一羽足以驗五德
劉苞字孝嘗悛弟之子梁初累遷太子洗馬以文藻見
知多預宴坐受詔詠天泉池荷及採菱調下筆即成
劉繪字士章悛之弟歴位中書郎永明末都下人士盛
為文章皆凑竟陵王西邸繪為後進領袖時張融以
言辭辯捷周顒彌為清綺而繪音采不贍麗雅有風
則時語曰三人共宅夾清漳張南周北劉中央子
孝綽七歲能属文號曰神童王融曰天下文章若無
我當歸阿士阿士孝綽小字累遷祕書丞梁武帝
謂周捨云第一官當知用第一人故以孝綽居此職
其辭藻為後進所宗子諒字求信尤悉晉代故事
號曰皮裏晉書潜字孝儀綽之弟為陽羨令甚有
稱績為御史中丞多所弹糾為臨海太守下車宣布
條制風俗大變
劉縝字士温繪之弟文藻篆隷丹青並為當世所稱仕
齊歴尚書吏部郎
劉休字弘明為都水使者南康相善談政體
劉暄字士穆在齊為領軍將軍
劉懷珍字道玉仕齊轉左衛將軍子靈哲字文明位
兖州刺史
劉峻字孝標博極羣書文藻秀出謂之書淫時不
見用乃著辯命論以寄其懷謚玄靖先生
劉沼字明信幼善属文及長博學終秣陵令
劉懷慰字彦泰仕齊為齊郡太守至郡墾廢田二百頃
不受禮謁有餉其新米一斛不受因著廉吏論以達
其意高帝手敕褒賞三子霽杳歊霽字士湮為海
鹽令杳字士深博綜羣書為東宫舍人昭明太子
以瓠食器賜之曰卿有古人風故遺卿古人之器
歊字士光幼有識慧謂為神童不娶不仕以山水書
籍為娛而已
劉訏字彦度幼稱純孝尤精釋典與兄歊卜築鍾山有
終焉之志劉孝標稱曰訏超超越俗如天半朱霞
歊矯矯出塵如雲中白鶴謚玄貞處士
劉善明元嘉末青州飢荒善明開倉以救多獲全濟百
姓呼其家田為續命田少立節行常云在家當孝
為吏當清所歴之職廉簡不煩俸禄散之親友
劉瓛字子珪晉丹陽尹惔六世孫篤志好學博通訓義
丹陽尹袁粲聞而請之指聽事前柳樹曰人謂是劉
尹時樹每想高風今復見卿清德可謂不衰矣對齊
高帝論政帝曰儒者之言可寳萬世何戢謂瓛曰
上意欲以鳳池相處瓛笑曰平生無榮進意後以母
老拜彭城郡丞曰自省無廊廟才所願唯丞耳儒
業冠於當時謚貞先生瓛弟璡字子敬方軌
正直齊惠太子召侍東宫
劉顯字嗣方幼聰敏號神童博涉多通仕梁除國子博
士從弟㲄字仲寳儒雅博洽位國子祭酒
劉虬字靈禎隠居江陵西沙洲詔徵不就子之遴字
思貞十五舉茂才明經對策調為太學博士後除南
郡太守梁武帝曰卿母年德並高故令卿衣錦還鄉
盡榮養之禮弟之亨字嘉會舉秀才除太學博士
又代兄為南郡太守在郡有異績吏人稱之卒荆土
不復稱名號為大南郡小南郡坦字德度虬從弟
仕齊歴孱陵令以幹濟稱
劉師知好學有當務才臺閣故事多所詳悉仕陳為中
書舍人其所獻替皆有弘益
劉玄明有吏能歴山陰建康令政常為天下第一嘗
曰作縣令唯日食飯而莫飲酒此第一策也(見傳)
(琰傳)
文學劉昭字宣卿勤學善属文終剡令子縚緩縚字
言明通三禮位尚書祠部郎緩字含度為湘東王
中錄事風流跌宕名高一府常云不須名位所須衣
食不用身後之譽唯重目前知見
文學劉勰字彦和撰文心雕龍論古今文體
孝義劉瑜事母至孝母喪三年不進鹽酪服除一十餘
年布衣蔬食
孝義劉懷胤弟懷則十歲遭父喪不衣絮帛不食鹽菜
齊時表門閭
孝義劉渢字處和弟溓南陽人
隠逸劉凝之字隠安推家財與弟立屋野外非其力不
食州里重其行辟召一無所就後隠居衡山之陽
隠逸劉慧斐字宣文初為法曹參軍遂不仕構園一所
號曰離垢園時人謂為離垢先生兄慧鏡以孝聞
子曇净字元光應孝行舉
恩倖劉係宗仕齊再為少府久在朝省閑於職事武帝
嘗云經國一劉係宗足矣
北史劉庫仁字沒根少豪俠有智略為南部大人弟
子羅辰復為南部大人從平中原賜爵永安公子
仁之字山静歴西兖州刺史在州有當時之譽
劉尼代人也太武拜為羽林中郎後為定州刺史在州
清慎
劉昶字休道仕魏累遷儀曹尚書於時改革朝儀昶條
上舊式略不遺忘
劉延明燉煌人年十四就博士郭瑀瑀弟子五百人瑀
有女以妻之太武平凉州拜樂平王從事中郎
唐劉文静字肇仁倜儻有器略以晉陽建義功使始
畢可汗始畢大喜即遣二千騎隨至獻馬千匹公
喜曰非君何以致之為大丞相府司馬進魯國公
劉師立累遷左驍騎將軍始州刺史
劉弘基事高祖太宗親禮出入連騎間入卧内貞觀中
以老乞骸太宗征遼戰駐蹕山有功子仁實
劉政會歴光禄卿封邢國公卒太宗手詔政會昔預義
舉有殊功葬宜異等子竒長夀中為天官侍郎
七世孫崇望字希徒及進士第昆弟四人同幕府世
以為才又以員外郎主南曹選事清辦僖宗幸山南王
重榮不肯率職以諫議大夫持節往既至君臣大
義動之重榮順服楊守信反禁卒將大掠長安中崇
望駐馬勞之士皆唯唯至長樂門賊望兵至乃遁去
軍中咸呼萬歲是日京師不亂卒贈司空兄崇龜
字子長擢進士終清海軍節度使姻舊或干以財率
不答但寫荔枝圖與之崇魯字郊文亦第進士擢
左補闕翰林學士
劉世譲字元欽獨孤懷恩有逆謀世譲白之高祖
劉洎字思道
劉祥道字同夀少襲爵歴御史中丞遷吏部黃門侍郎
上疏六事每覆大獄必欷歔累歎奏决日為再不
食後拜右相性審謹居宰相憂畏不自堪數陳老
病丐解子齊賢帝以其方直尊憚之累遷黃門侍郎
修國史三世至兩省凡八人前後歴吏部郎中員
外世以為罕
劉德威姿貌魁秀有幹略歴大理卿綿州刺史政號廉
平百姓立石頌德闔門友睦為人寬平生平所得
俸禄以分宗親無留蔵子審禮少喪母為祖母元
所養元每疾病必親煮藥嘗而進元曰兒孝通幽顯
吾一顧念疾輒減後父喪服除當襲爵譲其弟不聽
見父執必感泣滂沱事繼母尤謹再從同居合二百
口内外無間言弟延景字冬日終陜州刺史當時號
為孝義劉家
劉仁軌字正則汴州尉氏人少貧賤好學每動止畫地
書空寓所習卒以通博聞武德初河南道安撫大使
任瓌上疏有所論奏仁軌見其藁為竄定數言瓌驚
異赤牒補息州參軍轉陳倉尉部人折衝都尉魯寧
者豪縱不法縣莫敢屈仁軌約不再犯而寧暴橫自
如仁軌榜殺之州以聞太宗曰尉而殺吾折衝可乎
召詰譲仁軌對曰寧辱臣臣故殺之帝以為剛正更
擢咸陽丞始仁軌帶方州謂人曰天將富貴此翁
耶乃請所頒歷及宗廟諱或問其故對曰當削平遼
海頒示本朝正朔卒皆如言及封泰山仁軌乃率新
羅百濟儋羅倭四國酋長赴天子大悦仁軌雖貴
顯自矜踞接舊故如布衣時嘗為御史袁異式所劾
慢辱之脅使引決及拜大司憲異式尚在臺不自安
因醉以情自解仁軌持觴曰所不與公者有如此觴
後既執政薦為司元大夫然宦由州縣至宰輔善致
聲譽得吏下歡心及鎮洮河奏請機急多為中書令
李敬玄抑郤仁軌乃表敬玄為帥以代已果覆其衆
裴炎下獄仁軌方留守京師郎將姜嗣宗以使來因
語炎事且曰炎異於常久矣仁軌曰使人知邪曰知
及還表嗣宗知炎反狀不告武后怒拉殺之
劉禕之字希美少與孟利貞高智周郭正一俱以文辭
稱號劉孟高郭后召入禁中論次新書凡千餘篇
高宗又密與參決時政以分宰相權時謂北門學士
劉幽求舉制科中第調閬中尉誅韋庶人預參大策號
令詔敕一出其手以功授中書舍人累遷吏部拜侍
中
劉子玄名知幾行年十二授左氏踰年遂通覽羣史與
兄知柔俱以善文詞知名擢進士第武后時吏橫酷
淫及善人作思慎賦以刺時中宗時擢太子率更
令介直自守累歲不遷嘗自比揚雄者四委吳
兢别撰劉氏家史及譜考上推漢為陸終苗裔非堯
後按據明審議者高其博領國史三十年官雖徙
職常如舊歿後帝詔河南就家寫史通讀之稱善
六子貺餗彙秩迅迥子貺字惠卿好學多所通解
獻續說苑十篇子滋浹滋字公茂通經術喜談論楊
綰薦材堪諫官浹亦有學稱生子敦儒事母孝留
守韋夏卿表其行詔標闕于閭在母喪毁瘠幾死時
謂劉孝子後為起居郎達禮好古有祖風云餗字
鼎卿歴集賢院學士兼知史官終右補闕父子三人
更涖史官著史例頗有法彙子贊楊炎薦名儒子
擢浙西觀察判官迥以剛直稱第進士歴殿中侍
御史佐江淮轉運使餽運財賦力於職累遷給事中
秩字祚卿著政典止戈記至德新議凡數十篇
迅字捷卿續詩書春秋禮樂五說書成語人曰天下滔滔
知我者希終不以示人云
劉澭涉書史有材武好施愛士能得人死力軍中不
設音樂士卒病親存問所欲不幸死哭之常愾然
存復河湟志屢為朝廷言之未見省累封彭城郡公
卒於道
劉晏字士安玄宗封泰山晏始八歲獻頌行在帝竒其
幼命宰相張說試之說曰國瑞也公卿邀請旁午號
神童名震一時舉賢良方正補温令所至有惠利
可紀皆刻石以傳尹京兆總大體不苛號稱職移
書宰相元載以為大抵運之利與害各有四載既得
書即盡以漕事委晏歲輸始至天子大悅以鼓吹
迓東渭橋馳使勞曰卿朕鄼侯也歲輸凡歲致四十
萬斛關中雖水旱物不翔貴矣又知吏部三銓事
推處殿最分明下皆慴伏京師鹽暴貴詔取三萬
斛以贍關中自揚州四旬至都人以為神自言如
見錢流地上每朝謁馬上以鞭筭四方名士無不至
其有口舌者率以利啖之使不得有所訾短故議者
頗言晏任數晏既被誣舊史推明其功以為管蕭
之亞子濛字仁澤舉進士累官度支郎中後以材
為宰相李德裕所知嘗議造木牛運宣宗立德裕得
罪濛貶朗州刺史終大理卿晏兄暹為汾州刺史
天資疾惡以方直為觀察使所畏為御史大夫宰相
盧杞憚其嚴更薦干頎代之暹孫潼字子固擢進
士第
劉全諒勇果善騎射
劉海賓彭城人以義俠聞為涇原兵馬將
劉伯芻字素芝行修謹後稍遷刑部侍郎風度高嚴
善談謔而動與時適論者少之子寬夫寳歷中為監
察御史俄轉左補闕子允章字藴中為禮部侍郎
請諸生及進士第並謁先師衣青衿介幘以還古制
改國子祭酒
劉禹錫字夢得擢進士第登博學宏辭科王叔文每稱
有宰相器叔文引與議禁中所言必從擢屯田員外
郎判度支鹽鐵案頗憑藉其勢多中傷士及憲宗立
斥朗州司馬作竹枝詞十餘篇武陵夷俚悉歌之禹
錫久落魄鬱鬱不得志作問大鈞謫九年等賦數篇
召還又作玄都觀看君子詩語譏忿當路者不喜
出為播州刺史後入為主客郎中復作遊玄都詩且
言始謫十年還京師道士植桃其盛若霞又十四年
過之無復一存唯兔葵燕麥動摇春風耳以詆權近
聞者益薄其行善詩晩節尤精白居易嘗言其詩
在處應有神物護持會昌時加檢校尚書卒
劉义亦一節士不能俯仰貴人常穿屐破衣聞韓愈接
天下士步歸之作冰柱雪車二詩出盧仝孟郊右後
以争語不能下賓客因持愈金數斤去曰此䛕墓中
人得耳不若與君為夀愈不能止歸齊魯不知所
終
劉昌裔字光後幼重持不好戲常若有思度為曲環
檄李納剴曉大誼環上其藁德宗異之卒贈潞州大
都督
劉昌字公明善騎射從張介然討安禄山援易州以三
千兵解寧陵之圍在邊凡十五年身率士卒墾田
三年而軍有羨食邊障安寧感疾詔赴京師子士
涇尚雲安公主累遷少卿
劉沔字子汪父廷珍扈德宗奉天以戰功官左驍衛大
將軍沔少孤范希朝竒之後入為神策將突厥寇
雲州擊之斬七禆將敗其衆功加金紫光禄大夫賜
一子官仍錄李靖平頡利事賜之
劉栖楚繇司倉參軍擢右拾遺諫敬宗視朝晏數遊畋
額叩龍墀血被面後帝問向廷争者在耶以諫議大
夫召未幾宣授刑部侍郎尹京兆峻誅罰不避權
豪不閱旬宿姦老蠧為歛迹
劉蕡字去華明春秋能言古興亡事浩然有救世意擢
進士第後舉賢良方正能直言極諫對策是時第策
官見蕡對嗟服以為過古眺董而畏中官不敢取士
人讀其辭至感慨流涕中官深嫉蕡誣以罪貶柳州
司戶參軍
劉瞻字幾之其先出彭城後徙桂陽舉進士博學宏詞
皆中咸通年拜同平章事同昌公主薨懿宗捕太醫
韓宗紹等送詔獄逮繫宗族數百人瞻喻諫官皆依
違無敢言即自上疏固争宗紹窮其術不能效情有
可矜陛下徇愛女囚平民忿不顧難取肆暴不明之
謗帝大怒即日賜罷貶驩州司戸參軍僖宗立召復
以中書侍郎平章事居位三月卒弟助字元德性
仁孝幼時與諸兄游至食飲取最下者及長能文辭
劉瑑字子全第進士為判官入遷左拾遺諫罷方士言
多懇愊擢翰林學士書詔夜數十捉筆遽成辭皆允
切後遷刑部侍郎乃裒彙敕令凡二千八百六十五
事號大中刑律統類以聞繇河南尹進宣武軍節
度使下令止夜行使民自便境内以安始在翰林
帝素器遇後請問帝視案上歷謂曰為朕擇一令日
瑑跪曰某日卧内猶手疏陳政事居位半載卒
劉鄴字漢藩六七歲能屬辭後擢左拾遺召為翰林學
士賜進士第歴中書舍人為李德裕申直其冤復
官爵世高其義
劉巨容為州大將累遷右散騎常侍討黃巢賊以功
遷檢校禮部尚書諸將欲追斬巢巨容止之曰朝家
多負人有危難不愛惜官賞事平即忘之或更得罪
不如留賊為富貴地也諸將謂然
劉建鋒字銳端為忠武部將後拜武安軍節度使
劉迺字永夷少警穎闇誦六經日數千言善文詞為時
推目擢進士第喪父以孝聞草詔少選成文詞義
典裁俄擢給事中
君良四世同居族兄弟猶同産也門内斗粟尺帛無
所私天下亂鄉人共依之衆築為堡楊弘基至其
居凡六院共一庖子弟皆有禮節歎息而去後表異
門閭
劉伯莊為弘文館學士遷博士
劉胤之少志學為信都令有惠政
劉延祐擢進士補渭南尉有吏能治第一從弟蔵器
為侍御史衛尉卿歴監察御史子知柔性儉静美
風儀居親喪廬墓側詔築闕表之歴國子司業累遷
工部尚書彭城縣致仕給全禄終身
劉允濟少孤事母尤孝工文辭與王勃齊名舉進士補
下邽尉累遷著作佐郎采魯哀公後十二世接戰國
為魯後春秋獻之又著明堂賦述功德
劉憲字元度擢進士累遷監察御史
劉太真善屬文舉進士高第累遷刑部侍郎
五代劉捍開封人也為人明敏有威儀善擯贊梁太祖
初鎮宣武以為客將太祖北攻鎮州與王鎔和遣捍
見鎔鎔軍未知梁意方嚴兵捍馳一騎入城中諭鎔
以太祖意鎔乃聽命梁兵攻定州降王處直捍復以
一騎入慰城中太祖圍鳳翔遣捍入見李茂貞計事
唐昭宗召見問梁軍中事稱旨賜以錦袍拜登州刺史
劉鄩密州安丘人也少事青州王敬武敬武卒子師範
立表鄩為行軍司馬梁太祖西攻鳳翔師範陰遣人
分襲梁諸州縣他遣者謀多洩獨鄩素好兵書有機
略是時梁悉有兖鄆以葛從周為兖州節度使從周
將兵在外鄩乃使人負油鬻城中悉視城中虛實出
入之所油者得羅城下水竇可入鄩乃以步兵五百
從水竇入襲破之徙從周家属外第親拜其母撫之
甚有恩禮太祖引兵東還遣朱友寧攻師範從周攻
鄩鄩以版輿置從周母城上母呼從周曰劉將軍待
我甚厚無異於汝人臣各為其主汝可察之從周為
之緩攻師範兵已屈從周以禍福諭鄩鄩報曰俟吾
主降即以城還梁師範敗降鄩乃亦降梁太祖賜之
冠帶飲之以酒鄩辭以量小太祖曰取兖州量何大
乎為元從都押衙時太祖已領四鎮四鎮將吏皆功
臣舊人鄩一旦以降將居其上及諸將見鄩皆用軍
禮鄩居自如太祖益竒之恐魏兵亂遣鄩以兵屯魏
縣魏兵果亂劫賀德倫降晉莊宗入魏鄩以為晉兵
悉從莊宗赴魏而太原可襲乃結草為人執以旗幟
以驢負之往來城上而潜軍出黃澤關襲太原晉兵
望梁壘旗幟往來不知兵去鄩至樂平遇雨而旋乃
屯於莘縣築甬道及河以饋軍久之末帝以書責鄩
曰閫外事全付將軍今倉儲已竭飛輓不充將軍與
國同心宜思良畫鄩報曰晉兵甚銳未可擊宜待之
乃遣使者監督其軍鄩召諸將謀曰主上深居禁中
與白面兒謀必敗人事今敵盛未可輕動君以為
如何諸將皆欲戰鄩乃悉召諸將人以河水一杯飲
之諸將莫測或飲或辭鄩曰一杯之難猶若此滔滔
河流可盡乎諸將皆失色已而鄩兵數敗乃罷鄩歸
洛陽
劉贊魏州人也父玭為縣令贊始就學衣以青布衫每
食玭自肉食而别以蔬食食贊於牀下謂之曰肉食
君之禄也爾欲之則勤學問以干禄吾肉非爾之食
也由是贊益力學舉進士明帝時累遷中書舍人御
史中丞刑部侍郎守官以法權豪不敢干以私擢為
秦王傅贊從容諷諫率以正道秦王惡之後戒左右
贊來不得通贊亦不往月一至府已而秦王果敗詔
歸田里
劉仁贍字守惠彭城人也事南唐為武昌軍節度使周
師征淮移清淮軍節度使鎮夀州世宗圍夀州攻之
百端不能下後仁贍病甚已不知人其副使孫羽詐
為仁贍書以城降世宗命舁仁贍至帳前嗟歎久之
賜以玉帶御馬復使入城養疾制曰劉仁贍盡忠所
事抗節無虧前代名臣幾人可比乃拜仁贍天平軍
節度使仁贍不能受而卒世宗遣使弔祭追封彭城
郡王以其子崇讃為懷州刺史賜莊宅一區李景聞
亦贈太師
劉知俊字希賢徐州沛人也少事時溥溥與梁相攻知
俊與其麾下二千人降梁太祖以為開道指揮使知
俊姿貌雄傑能披甲上馬輪劍入敵勇出諸將當時
劉開道名重軍中
劉玘汴州雍丘人世為宣武軍牙將梁太祖鎮宣武以
功拜復州刺史莊宗滅梁玘來朝拜武勝軍節度使
劉處譲字德謙滄州人也事晉後為彰德軍節度使
劉審交字求益幽州文安人也晉高祖合三司為一拜
審交三司使議者請檢天下民田宜得益租審交曰
租有定額而天下比年無閒田民之苦樂不可等也
遂止不檢而民賴以不擾遷右衛上將軍陳州防禦
使出視民田見民耕器薄陋乃取河北耕器為範為
民更鑄所至皆有善政隠帝時為汝州防禦使有能
名乾祐三年卒汝州奏防禦使劉審交卒吏民詣闕
上書以審交有仁政乞留葬汝州詔許之馮道曰吾
嘗為君僚佐觀其為政無以踰人非能減其租賦
除其繇役也但推公廉慈愛之心以行之耳此亦衆
人所能為但他人不為而君獨為之故汝人愛之
如此使天下二千石皆效其所為何患得民不如劉
君哉
劉昫涿州歸義人也昫為人美風儀兄弟皆以好學知
名燕薊之間唐莊宗以為翰林學士明宗時累遷兵
部郎中明宗素重昫而愛其風韻遷端明殿學士長
興三年拜中書侍郎同中書門下平章事昫詣中興
殿門謝是日大祠不坐昫入謝端明殿昫自端明殿
學士拜相當時以此為榮廢帝入立兼判三司昫性
察而嫉三司蠧弊尤甚乃勾計文簿覈其虚實殘租
積負悉蠲除之往時吏幸積年之負盖而不發因以
把持州縣求賄賂及昫一切蠲除民間歡然以為德
而三司吏皆沮怨開運中拜司空
宋朝劉廷譲其先涿州范陽人也國初轉江州防禦使
從征李筠領江寧軍節度使王師伐蜀廷譲率禁旅
由歸州路進討將行太祖以圖示之指䕫鎖江處曰
至此我舟師當止三十里外以步騎出其不意而擊
之俟其稍却即以戰棹夾攻之取之必矣於是大敗
蜀軍始王師之出也太祖謂曰所破郡縣當傾帑為
朕給戰士朕所取惟疆土爾故人皆效命廷譲所至
秋毫不犯太宗即位入為右驍衛上將軍後卒
劉温叟字永齡河南洛陽人也盖唐武德功臣政會之
後世為名家父岳後唐太常卿温叟七歲善属文工
楷隷岳嘗語家人曰吾兒風骨秀異所不知者夀耳
今世難未息得與老夫偕為温洛之叟足矣故名之
曰温叟始以父任補四門助教建隆初拜御史中丞
一日晩歸適太祖偶登明德門前騶知之潜白温叟
温叟令傳呼如常翌日請對具言人主非時登樓則
望恩希賞者衆太祖善之開寶四年卒時年六十三
劉筠字子儀大名人也舉進士歴大名府觀察判官召
試中書遷左司諫知制誥出知鄧州入為翰林學士
請補外遂以右諫議大夫知廬州仁宗即位復召為
翰林學士拜御史中丞龍圖閣學士出知廬州卒筠
自景德以來居文翰之選與楊億齊名當時號為楊
劉三入禁林三典貢舉以策論升降天下士自筠始
也性不苟合於時臨事明達而所治尚簡嚴云
劉渙字仲章保州保塞人也以父任監并州倉天聖中
渙謂天子年加長乃慨然上書請太后還政章獻震
怒議黥面配台州吕夷簡薛奎力救得免章獻崩擢
右正言後知澶州以工部尚書致仕
劉羲叟字仲更澤州晉城人也歐陽修使河東薦其學
術該博擢試大理評事趙州推官留修唐書羲叟彊
記於經史百家無不通曉至於國朝典故財賦刑名
兵械鍾律皆知其要其樂事星歷數術尤過人嘗以
春秋時變異合之以洪範災應斥古人所強合者著
書十數篇視日月星辰以占國家休祥多應也唐
書成授崇文院檢討
劉沆字沖之吉州永新人也曾祖景洪事楊行密為江
西牙將有彭玕者稱太守脅景洪附湖南偽許之復
以歸行密遂不仕初景洪曰我不從彭玕當活萬餘
人後必有隆者因名所居山曰後隆山山有唐牛僧
孺讀書堂故基即其上築臺曰聰明臺沆母夢牛相
公來而生沆沆倜儻任氣以進士起家為大理評事
通判舒州稍遷太常丞直集賢院擢右正言知制誥
陜西用兵沆見執政白事翌日請對極言得失仁宗
送其議於中書執政不悦曰須舍人作相自行之沆
曰宰相豈有常哉時來則為之奉使契丹其館伴杜
防強之以酒沆霑醉拂袖起因罵之坐是降知和州
改江寧府潭州皇祐三年以工部侍郎擢參知政事
政和初拜同中書門下平章事集賢殿大學士後出
知應天府遷刑部尚書徙陳州
劉敞字原父袁州臨江人也舉進士甲科召試直集賢
院判尚書考功敞博聞彊記素習知山川道里時順
州有異獸如馬而食虎豹契丹不知以問敞敞曰此
所謂駮也為言其形狀聲音皆如所見契丹益歎其
博物治平中判太常寺力求便郡英宗曰如劉敞者
豈易得哉遂出知汝州卒敞為文敏贍在西掖時一
日追封皇子公主九人敞將下直為之立馬卸坐一
揮九制文詞典雅各得其體先生云昔為鳳
翔幕過長安見劉原父留吾劇飲數日酒酣謂吾曰
昔陳季弼告陳元龍曰聞遠近之論謂明府驕而自
矜元龍曰夫閨門雍穆有德有行吾敬陳元方兄弟
淵清玉潔有禮有法吾敬華子魚清修疾惡有識有
義吾敬趙元達博聞彊記超逸卓犖吾敬孔文舉雄
姿傑出有王霸之略吾敬劉玄德所敬如此何驕之
有餘子瑣瑣亦安足錄哉因仰天太息此亦原父之
雅趣也吾後在黃州作詩云平生我亦輕餘子晩歲
誰人念此翁盖記原父語也原父既沒久矣尚有貢
父在每與語今復死矣何時復見此俊傑人乎悲夫
(見東坡雜記)
劉攽字貢父出通判泰州題館中壁云壁門金闕倚天
開(一作壁門樓閣起崔嵬)五見宫花落井槐明日扁舟滄海去
却從雲氣望蓬萊王介甫見而諷詠之仍書於扇(見百)
(家詩選)
劉昌祚字子京真定人也父賀内殿承制戰沒於定州
朝廷以昌祚為右班殿直稍遷通事舍人夏人以百
餘騎寇劉溝堡昌祚出援夏人伏萬騎黑山外偽遁
昌祚卒遇之戰不解夏人銳甚大酋突而前昌祚抽
矢一發殪之賊遁去自西事以來以寡抗衆未有如
昌祚者時朝廷議以四砦歸夏人昌祚力陳不可以
為狄人之情棄前恩而欲無饜今解仇結好往來不
已其志豈淺也哉異日請蘭州亦將許之乎卒謚毅
肅昌祚氣質雄深外嚴内寬射箭出百步之外夏以
為神畏之
劉舜卿字希元開封人也父鈞死於敵朝廷以舜卿為
供奉官累至左蔵庫副使神宗慨然有經略西邊之
志近臣有以舜卿名聞者曰此將帥才也神宗命總
京東九郡將兵訓之嘗以所部一軍閱於内殿神宗
曰坐作有度其可用也爾無忘爾父之讐惟忠與孝
勉之哉舜卿再拜泣謝以為閣門通事舍人夏人
聚兵天都盡召十二監馬軍結連西羌欲大舉以寇
邊舜卿召將佐講議出兵方略大將姚兕种誼請公
從兩路破之擒鬼章以獻并獲首領五人斬馘數千
牛羊器械以萬計卒謚毅敏
劉恕字道源筠州人也父渙字凝之舉進士為潁上令
以剛直不屈於上位即棄官而歸家於廬山之陽時
年五十歐陽修與渙同年進士也高其節作廬山
高詩以美之渙居廬山三十餘年環堵蕭然饘粥以
為食而游心塵垢之外超然無戚戚之意以夀終恕
少穎悟俊拔讀書過目即成誦年八歲坐客有言孔
子無兄弟者恕應聲曰以其兄之子妻之一坐驚異
年十八試經義說書皆第一釋褐為鉅鹿簿遷和州
令恕為人彊記博聞於書無所不覽有史學司馬光
修資治通鑑奏請同編修恕於魏晉以後事尤能精
詳考證前史差謬光悉委而取決焉王安石與恕有
舊欲引恕修三司條例恕以不習金榖為辭因言天
子方属公以政事宜恢張堯舜之道以佐明主不應
以財利為先光判西京留臺奏遷書局於洛陽恕奏
請乞身詣光議修書事朝廷許之恕居母喪又詔就
第續成前書喪未除而卒
劉摯字莘老東光人也少舉進士禮部奏名第一遂中
甲科用韓琦薦除館閣校勘為監察御史裏行嘗請
立監司考績之制擢尚書右丞改左丞為中書侍郎
遷門下侍郎摯與同列奏事論及人才難得能否不
一性忠實而才識有餘上也才識不逮而忠實有餘
次也有才而難保可藉以集事又其次也懷邪觀望
隨勢改變此小人終不可用二聖然之且曰卿常能
如此用人國家何憂元祐六年拜右僕射兼中書侍
郎卒謚忠肅
劉庠字希道彭城人也幼能詩蔡齊妻以子用齊遺奏
補將作監主簿舉進士遷太博士英宗以災異求
直言庠上書論時事遂除監察御史裏行因日食乞
罷役苑宴游以祇畏天戒會聖宫修仁宗神御殿宏
麗過常庠言非所以昭先帝儉德乞損其制奉宸庫
失盗庠劾奏近侍領皇城司職事者以嚴宫城之禁
願陛下不以近習撓天下法初禁銷金庠言法行當
自貴近始又言兩省封駁之任名存實亡御史員闕
不補非盛世事神宗即位遷殿中侍御史為右司諫
庠陳中國禦戎之策守信為上昔元昊之叛五來五
得志天下為之困弊今莫若示大信捨近功為國家
長利除集賢殿修撰河東轉運使擢天章閣待制改
河北都轉運哲宗即位加樞密直學士知渭州卒宣
仁后曰帥臣極難得劉庠可惜也
劉正夫字德初衢州西安人也舉進士徽宗即位除左
司諫擢起居舍人召試中書舍人遷禮部侍郎大觀
三年拜尚書右丞遷中書侍郎徽宗稍厭蔡京紛更
思欲裁損以寬民力命鄭居中為太宰正夫為少宰
未幾得疾丐出徽宗賜詩寵之疾作卒於道謚文憲
劉庭式字得之齊州人也舉進士蘇軾守密州庭式為
通判始庭式未第時議娶其鄉人之女既約而未納
幣也庭式及第其女以疾喪明女家躬耕貧甚不敢
復言或勸納其幼女庭式笑曰吾心已許之矣豈可
負吾初心哉卒娶之女死於密州庭式喪之逾年而
哀不衰不肯復娶軾問之曰哀生於愛愛生於色今
君愛從何生哀從何出乎庭式曰吾知喪吾妻而已
吾若緣色而生愛緣愛而生哀色衰愛弛吾亦哀忘
則凡揚袂倚門目挑而心招者皆可以為妻也耶軾
深感其言庭式後監太平觀老於廬山絶粒不食而
面目奕奕有紫光步上下峻坂往復六十里如飛以
夀終
劉季孫字景文世家開封父平任環慶將趙元昊寇延
州以孤軍來援遂力戰罵賊而死景文以䘏典得官
少篤學能詩先生守錢塘景文為左蔵庫副
使兩浙兵先生喜其人上章薦其練達武經
講習邊政除知隰州先生嘗答書其略云公每發言
雄如風檣陣馬迅霆激電不意於中復有祥光異彩
紆餘致膩盎盎如陽春淑艷時美女誠不足比其容
色態度此所謂不測之謂神也又跋其詩文曰劉景
文有英偉氣如陳元龍之流讀此詩可想見其人以
中夀卒於隰哀哉死之日家無一錢但有書三萬軸
畫數百幅爾(見百家詩選)
劉韐字仲偃建州崇安人中進士第後舉提陜西平貨
司召對賜五品服時西寧州兵仰給縣官竭六路轉
輸猶不給命公專餉河内公私便之除陜西轉運使
徽猷閣待制知越州方臘陷睦杭二州公葺營壘練
兵為備賊陷衢婺侵越衝突至城下公麾衆出戰賊
大潰宣和四年有旨充宣撫司參謀官初邊臣奏契
丹敗於白水奔遁且思内附請以師接朝廷命童貫
蔡攸為使副公始至而都統种師道軍已潰公廼請
詣軍前就師道議歸語貫曰敵勢尚盛燕人固守未
可輕進郭藥師請馬以益其軍朝廷盡給以河北
戰馬公曰空内郡馬付一降將非國之利奏疏罷之
是冬金人入寇知真定有備長驅内嚮朝廷議和敵
兵復攻城公以彊弩射之敵知不可脅遂退金圍
太原朝廷悉關陜兵付姚古种師中援之兩軍敗績
上急欲圍解拜韐河北路制置使未行復拜河北東
宣撫副使兵未至真定陷召對便殿時敵已渡河除
提舉京城四壁守禦使敵騎薄城公言宜有以紓目
前而為後圖者宰相謂公沮國摇民城陷宰相紿以
割地遣公往金以韓正館之於城南夀聖院正言國
相尼瑪哈知公名欲用公公曰偷生以事二姓死不為
也光堯即位詔曰劉韐死節不為敵用贈特進資
政殿大學士謚忠顯子子羽為徽猷閣待制晩知
泉州孫珙為同知樞密卒謚忠肅
劉夙字賓之莆田人紹興間舉進士第後除秘書省正
字孝宗龍御垂意人物尤重館閣公預其選八月除
樞密院編修官十月令編修國史公力辭時有臣僚
以文字留公曰劉某文字優長議論堅正難以從所
乞遷佐著作郎丐外知衢州改温州奉祠歸甫一年
卒公為人挺特以天下之重自任不以色假人久而
人益愛之在家如守官在外如立朝雖閒居聞守令
小有疵累必極口規正是歲王龜齡沒芮司業又沒
吕祖謙為詩悼之曰諸老收身盡佳城又到公蒼天
那可問吾道竟成窮
劉崧字伯高嶠字仲高岑字季高吳興人也先生
所賦吴興文人之詩劉孝叔諸孫也三公才學官位
士夫例能稱之汪彦章嘗銘仲高之墓仲高任福
建提刑日書武夷山三大字甚竒金石刻尚存
名賢氏族言行類稿卷三十
