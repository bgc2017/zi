卷六
名賢氏族言行類稿卷六
宋章定撰
徐(百三十七)
姓纂顓頊之後嬴姓伯益之子夏時受封於徐至偃
王為楚所滅以國為氏
左傳哀公十年徐承帥舟師自海入齊
孟子墨者夷之因徐辟而求見孟子
新序鄒陽上書曰徐衍負石入海義不苟取比周於朝
以移主上之心
史記主父偃傳武帝時趙人徐樂上書言世務書奏天
子召見謂曰公等安在何相見之晩也乃拜為郎中
數見上䟽言事遷為中大夫漢書云燕郡無終人
儒林文帝時徐生以容為禮官大夫傳子至孫徐延徐
襄襄具天姿善為容不能通禮經延頗能未善也襄
以容為漢禮官大夫至廣陵内史延亦為漢禮官大
夫是後能言禮為容者由徐氏
申公弟子博士為膠西中尉
後漢徐防字謁卿舉孝廉特補尚書郎職典樞機周密
畏謹
徐璆字孟玉少博學辟公府舉高第遷荆州刺史奏
太守屬縣有藏汙悉徵按罪威風大行遷汝南太
守轉東海相所在化行
徐穉字孺子豫章南昌人太守陳蕃不接賓客唯穉來
特設一榻去則懸之桓帝以安車玄纁備禮徵之
不至角立傑出南州高士
魏志徐奕字季才忠亮古人不過魏初為尚書
徐晃字公明功最多封都亭侯長驅徑入敵圍先
為不可勝然後戰功踰孫武穰苴遷右將軍
徐宣字寶堅文帝時為御史中丞又遷尚書桓範薦
宣體忠厚之行秉直亮之性清雅特立不拘世俗確
然難動有社稷之節歴位州郡所在稱職以為左僕
射詔曰宣歴仕三朝公亮正色有託孤寄命之節
可謂柱臣也
徐邈字景山魏初為尚書郎私飲沈醉校事問以曹事
邈曰中聖人平日醉客謂酒清者為聖人濁者為賢
人累歴太守所在著稱遷撫軍大將軍凉州刺
史廣開水田募民佃之家家豐足彈邪繩枉州界
肅清遷司隸校尉百僚敬憚歴事四世憂國忘
私志高行潔才博氣猛高而不狷潔而不介博而
守約猛而能寬聖人以清為難而徐公之所易也人
以為通人以為介是世人之無常而徐公之有常也
邈清尚弘通可謂國之良臣時之彦士矣
吳志徐盛字文嚮以勇氣聞江表之虎臣也
徐詳字子明吳郡人孫權之時幹興事業數通使命其
榱椽之佐乎
晉書徐寧字安期為輿縣宰通朗博涉庾亮每屬桓
彝覓一佳吏部及遇寧欣然謂亮曰為卿得一佳吏
部矣徐寧真海岱清士因為敘之即遷吏部郎
徐廣字野民百家數術無不研覽除祕書郎領著作
勒成晉紀四十六卷遷祕書監
儒林徐苖字叔胄累世相承皆以博士為郡守遂為
儒宗作五經同異評輕財貴義公府五辟博士
再徵並不就
儒林徐邈博涉多聞補中書舍人撰正五經音訓學
者宗之處西省前後十年每被顧問輒有獻替多
所匡益遷中書侍郎專掌綸詔帝甚親昵之後
為前衛率授太子經雖在東宫猶朝夕入見參綜朝
政修飾文辭拾遺補闕
子豁以孝聞為太博士祕書郎
載記徐嵩字元高盛之子少以清白著稱苻堅時舉賢
良為郎中遷長安令貴戚子弟犯法者一皆考究
請託路絶落落有端貳之才
南史徐羨之字宗文祖寧尚書吏部郎父祚之上虞令
羨之為丹陽尹總知留任後位司空羨之起布
衣無術學直以局度一旦居廊廟朝野推服咸謂有
宰臣之望曉萬事安異同
兄欽之位祕書監欽之子佩為丹陽尹佩之弟
逵之尚武帝公主為彭城沛二郡太守
徐湛之字孝源逵之子事祖母及母以孝聞後為南
兖州刺史善政俱肅威惠並行起風亭月觀吹臺琴
室招集文士盡游玩之適孫孝嗣字始昌王儉曰
徐孝嗣將來必為宰相出為吳興太守在郡有能
名累遷至左僕射為丹陽尹子緄仕梁為侍中
緄子君蒨字懷簡為湘東王參軍文冠一府特有
輕艷之才新聲巧變人多諷習
徐廣字野人百家數術無所不覽晉孝武以其博學
除為祕書郎仕宋領著作郎撰成晉史兄子豁字
萬同宋初為尚書左丞山隂令精練法理為時所推
為始興太守表陳三事文帝嘉之賜絹二百疋穀
千斛
徐勉字修仁徐孝嗣見之曰此人中之騏驥必能致千
里有宰輔之量射策甲科補太學博士仕梁為
尚書左丞自掌憲樞多所糾舉時論以為稱職遷
吏部尚書居選彝倫有序客有求詹事五官正勉荅
云今夕止可談風月不宜及公事時人服其無私
徐摛字士秀為新安太守為政清靜教人禮義勸課農
桑朞月風俗便改
徐陵字孝穆摛之子年數歲沙門釋寶誌摩其頂曰天
上石麒麟也仕陳遷吏部尚書提舉綱維綜覈名
實終太子少傅為一代文宗國家有大手筆必
命草之接引後進無倦俸祿與親族共之子儉份
儀僔儉勤學有志操梁元帝召為金部郎中侍宴
賦詩帝嘆曰徐氏之子復有文矣份為海鹽令有
政績入為太子洗馬儀仕陳位尚書殿中郎陵
弟孝克後為國子祭酒
徐文盛字道茂仕梁為寧州刺史推心撫慰夷人感之
徐度字孝節少倜儻不拘小節錄前後戰功封廣德縣
侯後至司空子敬成安州刺史
徐世譜字興宗世居荆州為主帥勇敢有旅力以功除
信州刺史
文學徐伯陽字隠忍敏而好學善色養讀史書三千
餘卷為侯官令甚得人和
徐耕元嘉中大旱人饑以米千斛助官振貸詔書褒美
酬以縣令
北史徐招字思賢少好法律及朝廷舊事初入洛陽
雖未登仕已為時知朝廷疑事多預議射策甲科
領儀曹郎中常恨才達恐名迹不立久之方轉二千
石郎中
儒林徐遵明字子判受詩書禮記嘗指其心曰吾今知
真師所在正在於此講學二十年海内莫不宗仰
聚徒教授懸納絲粟留衣物以待之
孝行徐孝肅事親以孝聞養母數十年未見其忿恚色
祖父母父母墓皆負土成墳廬于墓所奕世稱孝
隠逸徐則懷栖隠之操杖策入縉雲山後入天台山卓
矣仙才飄然騰氣千尋萬頃莫測其涯
藝術徐祿善占候觀驛馬星流而知赦至
徐之才十三為太學生粗通禮義劉孝綽曰此神童也
少解天文兼圖䜟之學又善醫術
唐徐有功舉明經補蒲州司法參軍為政仁不忍杖罰
民服其恩更相約曰犯徐參軍杖者斥之訖代不辱
一人累遷司刑丞時武后僣位畏唐大臣謀已汙引
天下豪傑馳使者即按一切以反論后輒勸以官賞
急變相告言者無虛日朝野震恐莫敢正言獨有功
數犯言爭枉直后厲語折抑有功爭益牢論顔餘慶
得免死時在廷陛者數百人皆縮項不敢息而有功
氣定言詳嶻然不撓后召詰曰公比斷獄多失出
何耶對曰失出臣小過好生陛下大德后默然拜
司刑少卿與皇甫文備同按獄誣有功縱逆黨久之
文備坐事下獄有功出之或曰彼嘗陷君於死今生
之何也對曰爾所言私忿我所守公法為獄常持平
守正以執據冤罔凡三坐大辟將死泰然不憂赦之
亦不喜后以此重之全活者衆鹿城主簿潘好禮
謂有功斷獄天下無冤人仁恕過漢于張盧若虛亦
曰徐公當雷霆之震而能全仁恕雖千載未見其比
徐商字義聲有功五世孫擢進士第宣宗拜河中節度
使突厥殘種以千帳度河自歸詔商綏定商表處山
東寬鄉置備征軍凡千人襞紙為鎧勁矢不能洞
徐彦伯兖州人七歲為文對策高第調蒲州司兵參軍
時司戶韋暠善判司士李亘工書彦伯屬辭時稱河
東三絶進給事中會郊祭上南郊賦一篇辭致典
縟秉筆累朝當時不及也
徐浩字季海越州人擢明經有文辭張說稱其才見喜
雨五色鴿賦咨嗟曰後來之英也肅宗立授中書
舍人四方詔令多出浩手遣辭贍速而書法至精帝
喜之兼尚書右丞建言故事有司斷獄必刑部審
覆詔可故詳斷復自此始代宗召拜吏部侍郎
始浩父嶠之善書以法授浩益工書四十二幅屏八
體皆備草隸尤工世狀其法曰如怒猊抉石渴驥奔
泉云
徐岱字處仁蘇州人學無所不通辯論明銳李栖筠欽
其賢署所居為復禮鄉名達于朝給事中史館修
撰帝以誕日召講說
徐曠字文遠博通五經明左氏春秋時耆儒沈重講太
學授業常千人文遠從之質問不數日而去或問之
曰先生所說紙上語尚何觀重召與反復研辯嗟歎
其能性方正舉動純重大業初為太學博士世稱
左氏有文遠為一時冠云文遠說經徧舉先儒異
論出新意以折衷聽者忘勞高祖幸太學文遠發
春秋題論難鋒生莫能屈帝異之
徐申字維降京兆人擢進士第遷韶州刺史進嶺南
節度使外蕃歲以珠瑇瑁香文犀浮海至申於常貢
外未嘗索商賈饒盈
徐元慶為父報讎
徐齊聃字將道湖州人八歲能文太宗召試賜所佩金
削刀咸亨初詔突厥酋長子弟得事東宫齊聃上
書謂非恭威儀近有德之義
徐堅字元固齊聃子幼有敏性舉秀才及第天授三年
上言書有五聽令有三覆請如令覆奏則死者無恨
聖歷中楊再思引為判官屬文典厚再思每目為
鳳閣舍人樣與張說修三教珠英玄宗改麗正書
院為集賢院以堅充學士副張說知院事堅於典故
多所諳識
五代徐懷玉亳州焦夷人也少事梁太祖與太祖俱起
微賤懷玉為將以雄豪自任而勇於戰陣從太祖東
攻兖鄆破徐宿懷玉金創被體戰必克捷所得賞賚
往往以分士卒為梁名將
宋朝徐勣字元功宣州南陵人也舉進士至徽宗朝除
寶文閣待制兼侍讀為中書舍人修神宗史詔命
與蔡京同校正五朝寶訓勣耻與京同職力辭因奏
曰京姦惡也唐德宗用盧杞致建中之亂陛下不可
不察除給事為翰林學士久之知江寧府太平州召
對徽宗問曰卿久于外下民疾苦宜以告朕勣曰事
故未易勝言惟茶鹽法為最苦茶鹽取息太深故私
販者十百為羣若聚而為盜則可憂矣徽宗曰為國
用不足故也勣曰生財有道理財有義用財有法今
國用不足在陛下明詔有司推講而力行之徽宗稱
善以疾除顯謨閣學士致仕
徐積字仲車楚州山陽人也少孤事母盡孝年四十不
昏不仕不昏者恐異姓不能盡心於母也不仕者恐
一日去其親也鄉人勉之就舉遂偕母之京師既登
第未調官而母亡遂不復仕其後監司上其行以為
郡教授久之致仕歸山陽於是始娶而操履彌篤為
文怪而放終日面壁坐不與人接而四方事無不周
知其詳雖新且密無不先知也嘗與蘇軾曰自古皆
有功獨稱大禹之功自古皆有才獨周公之才以其
有德以將之故爾軾然其言每歲甘露降於父母
墳域必踰月木為連理郡守迎入學甘露又降其舍
鄉閭化之州具以聞賜絹米後部使者言積藴德丘
園聲名顯著謚曰節孝處士官其一子
徐復字復之建州人也嘗游京師舉進士不中退而學
易通流衍卦氣之法游淮浙間凡天文地理遁甲占
射諸家之說讀之必得其宜賜號沖晦處士授其
子發校書郎徙居杭州十餘年卒
徐鉉字鼎臣揚州廣陵人也十歲能属文與韓熙載齊
名江南謂之韓徐仕吳為祕書郎南唐為吏部尚書
王師圍金陵煜遣鉉朝京師求緩兵太祖以禮遣之
後隨煜至京師太祖責之鉉對曰臣仕江南國亡
不能死臣之罪也太祖歎曰忠臣也以為太子率
更令從征太原加給事中出為左散騎常侍李穆
嘗使江南見鉉及其弟鍇文章歎曰二陸不能及也
曾慥云鍇好李斯小篆尤得其妙
徐禧字德占洪州分寧人也有膽氣好言兵吕惠卿力
引之不次驟用累官給事中没於永樂謚忠愍子
俯字師川以䘏典補官懷竒負氣為筦庫為吉倅皆
棄官去靖康初召為尚書外郎復丐外補徑歸江右
高宗聞其名召為諫議大夫遂入翰林除簽樞晩
以端明奉祠俯七歲能詩深為舅黃山谷所知(見百家詩)
(選)
徐嚞字吉卿(紹興間為吏侍三十一年六月為都承)子大中字致周蕭榜
登第嘗任太府寺丞大節為福建提舶棟與鄒榜叔
川皆諸孫也
徐詡楊誠齋嘗銘其墓附之拾遺門
虞(百三十八)
姓纂舜有天下號曰虞子商均封虞因以為氏又武
王封虞仲於河東亦為虞氏會稽餘姚人趙相虞
卿秦有虞香
左傳襄公二十五年鄭子産曰昔虞閼父為周陶正以
服事我先王我先王賴其利器用也
國語夫成天地之大工者子孫未嘗不章虞幕能聽協
風以成樂物生者也其後皆為王公侯伯
新序虞丘子辭位而進孫叔敖相楚莊王卒以伯
史記虞卿者游說之士也躡蹻擔簦說趙孝成王一見
賜黃金百鎰白璧一雙再見為趙上卿故號為虞卿
論趙魏合從之便不重萬戶侯卿相之印著書
八篇世傳曰虞氏春秋太史公曰虞卿料事揣情
為趙畫策何其工也新序曰趙王發虞卿東見齊
王與之謀秦虞卿之謀行而趙伯此存亡之樞機故
善謀之臣其於國豈不重哉
後漢虞延字子大初生其上有物若一匹練遂上升天
占者以為吉及長長八尺六寸腰帶十圍力能扛鼎
建武初除細陽令歲時伏臘輒休遣徒繫使歸家並
感其德應期而還遷洛陽令外戚歛手莫敢干法
遷南陽太守
虞詡字升卿十二通尚書為朝歌長故舊皆弔曰得朝
歌何衰詡曰不遇槃根錯節何以别利器太守馬
稜曰君儒者當謀謨廟堂後羌寇武都以詡有將
帥之略遷武都太守令吏士各作兩竈日增倍之
卒破羌衆後為尚書僕射子恭有俊才官至上黨
太守
吳志虞翻字仲翔會稽人少好學有高氣州舉茂才召
為侍御史作周易老子論語國語訓註習經於枹
鼓之間講論於戎馬之上後雖處罪放而講學不
倦門徒常數百人
晉書虞潭字思奥會稽人清真有檢操舉秀才徙醴陵
令領廬陵太守綏撫荒餘咸得其所又為南康太
守終於侍中子嘯父亦至侍中
虞&KR1294;字思竹為吏部郎有公才有公望
虞溥字允源將率之子篤志典墳察孝廉除郎中為
鄱陽内史大修庠序廣招學徒謂學之染人甚於丹
青為政嚴而不猛風化大行有白烏集於郡庭
虞預字叔寧少好學有文章遷祕書丞著作郎雅好
經史憎疾玄虛著晉書四十餘卷
忠義虞悝長沙人弟望字子都孝悌廉信為鄉黨所
稱更為治中别駕兄弟南夏之翹雋而智勇遠聞
王敦之亂闔門為忠義
儒林虞喜字仲寧會稽人潔靜其操歲寒不移志操
足以勵俗博學足以明道鑚堅研微有弗及之勤
處靜味道無風塵之志釋毛詩注孝經凡注術數
十萬言
南史虞丘進字豫之累遷太子右衛率及卒追論討司
馬休之功進爵為子
虞悰字景豫仕齊轉給事中加正員常侍性敦實與人
知識皆有終始
虞玩之字茂瑤仕宋為尚書右丞
虞荔字山披博覽墳籍仕梁兼中書舍人居于西省以
文史見知陳文帝深器之常引左右朝夕顧訪凡
所獻替莫有見其際者弟寄字次安弱冠舉秀才
對策高第為會稽中記室簡略煩苛務存大體曹局
之内終日寂然除中書侍郎
循吏虞愿字士恭會稽人為晉安太守在郡不事生業
立學堂教授海邊有越王石常隠雲霧相傳云清
廉太守乃得見愿往就觀視清徹無所隠蔽
儒林虞廣徧講五經仕梁兼博士
文學虞通之有學行善言易至步兵校尉(附丘巨源傳)
虞龢少好學位中書郎
北史虞慶則幼雄毅少俶儻豪俠皆敬憚之周時拜
石州總管甚有威惠稽胡慕義歸者八千餘戶後遷
右僕射慶則降突厥可謂茂功
文苑虞世基字懋世博學有高才善草隸孔奐見之嘆
曰南金之貴屬在斯人仕隋直内史省柳顧言曰
海内當共推此一人遷内史侍郎丁母憂哀毁
骨立煬帝曰方相委任宜為國惜身特見親愛朝
臣無與為比
虞綽字士裕博學有俊才仕陳為太學博士遷著作
佐郎常直禁中以文翰待詔(隋書亦有傳)
唐虞世南越州人字伯施性沈靜與兄世基同受學于
吳顧野王餘十年精思不懈文章婉縟慕徐陵陵自
以類己世基辭章清勁過世南而贍博不及也議者
方晉二陸大業中至祕書郎隋煬帝愛其才秦王
踐阼拜弘文館學士世南貌懦謹外若不勝衣而中
抗烈論議持正太宗曰朕與世南商略古今有一言
失未嘗不悵恨其懇誠如此帝作宫體詩使賡和
世南曰體非雅正此詩一傳天下風靡不敢奉詔帝
曰朕試卿耳帝嘗命寫列女傳於屏風於時無本世
南暗疏之無一字謬帝每稱其五絶一德行二忠直
三博學四文詞五書翰帝手詔魏王泰曰世南於我
猶一體拾遺補闕無日忘之後帝為詩一篇述古
興亡敕遂良即其靈坐而焚之數歲夢進讜言若平
生翌日下制厚䘏其家
胡(百三十九)
姓纂帝舜之後胡公封陳子孫以謚為姓安定漢
有胡建始居焉
前漢胡建字子孟河東人守軍正丞甚得走卒心監
軍御史為姦建取斬之由是顯名後為渭城令治甚
有聲至今渭城立其祠
後漢胡廣字伯始南郡華容人察孝廉試為天下第一
拜尚書郎五遷尚書僕射為太傅時年已八十
繼母在堂朝夕瞻省諺曰萬事不理問伯始天下
中庸有胡公在公台三十餘年
魏志胡質字文德少知名於江淮間為常山太守在郡
九年吏民便安將士用命遷征東將軍都督青徐
廣農積穀有兼年之儲子威字伯武厲操清白嘗
省其父告歸賜其絹一疋威跪曰大人清白不審於
何得此絹質曰是吾俸祿之餘威乃受之官至前將
軍青州刺史對武帝曰臣父清恐人知臣清恐人不
知威弟熊字季象亦有幹用至益州刺史威子
奕字次孫平東將軍並以潔行垂名質素業貞粹
可謂國之良臣時之彦士矣
吳志胡綜字偉則汝南人召為書部典軍國密事後為
侍中孫權之時幹興事業文采才用每見信任其榱
椽之佐乎
晉書胡奮字玄威性開朗有籌略家世將門晩乃好學
滅醜虜於河西制凶酋於硜北後加鎮軍大將軍
南史胡藩字道序以義烈成名後參武帝相國軍
事平司馬休之亂及廣固功封楊山縣男子隆世嗣
胡諧之為江州别駕風采瓌潤善自居處朝士多與交
遊遷都官尚書
胡僧祐字願果少勇決有功幹大敗侯景之將拜領
軍將軍
胡穎字方秀仕陳兼左衛將軍吳興太守
北史胡叟字倫許世為西夏著姓年十三辨疑釋理鮮
有屈焉既善典雅之詞又工鄙俗之句後歸魏
賜爵始復男
胡方回涉獵史籍詞彩可觀入魏為中書博士遷侍郎
改定律制當時朝賢並愛重之清貧守道以壽終
胡長粲仕齊遷章武太守為政清靜頗得人和除尚書
左丞當官正色無所回避
外戚胡長仁字孝隆仕齊歴左僕射尚書令
唐胡証字啟中河東人舉進士第渾瑊美其才奏寘幕
府累遷至諫議大夫党項屢擾邊証以儒而勇選拜
振武軍節度使又撿校工部尚書為和親使舊制行
人有私覿禮証請儉受省費以絶鬻官之濫虜人欲
屈脅之且言使者必易胡服証固不從不辱命還拜
節度使
胡楚賓秋浦人屬文敏甚必酒中然後下筆高宗命作
文常以金銀桮㪺酒飲之文成輒賜焉性重慎未嘗
語禁中事兼崇賢直學士
宋朝胡旦字周父渤海人也舉進士第一通判昇州代
還遷左拾遺出漕淮東徙知海州淳化中直集賢院
復知制誥久之通州襄州尋以祕書監致仕居襄州
卒且雋辯強敏少有大志退老漢上既喪明猶令
人讀經史憑几聽之未嘗少輟
胡宿字武平常州晉陵人也舉進士召試為館閣校勘
改集賢校理通判宣州知湖州築石塘百里捍水患
大興學校學者盛於東南自胡宿始既去而思之名
其塘曰胡公塘而學者為立生祠久之為兩浙轉運
使召還修起居注知制誥入翰林禮部四歲一貢
士議者患之請更為間歲議已定宿獨言使士子廢
業而奔走無寧歲不如復用三年之制也衆皆非其
言行之數年士子果以為不便卒用三年之制嘉
祐六年拜左諫議大夫樞密副使宿當重任尤顧惜
大體而郡臣方建利害多更張庶事以革弊宿獨厭
之曰變法古人之難今不務守祖宗成法而徒紛紛
無益於治也英宗即位遷給事中告老乃拜吏部
侍郎觀文殿學士知杭州遷左丞以太子少師致仕
卒謚文恭
胡宗愈字元夫舉進士甲科世父宿罷副樞守杭陛辭
之日英宗問子弟誰可繼卿者以宗愈對除兼史館
檢討同知諫院哲宗即位除右司遷起居郎中書
舍人遷給事中又遷吏侍拜中丞首進六事曰端本
正志知難加意守法畏天陛下若留神於此六者則
治道得矣哲宗問朋黨之弊君子義之與
比謂小人為姦邪則小人必謂君子為朋黨陛下擇
中立不倚者用之則朋黨自銷君子無黨論
拜尚書右丞坐言事以資政知陳州徙成都府明年
召還為吏部尚書卒謚修簡
胡瑗字翼之泰州如臯人也瑗為人師言行而身化之
使誠明者達昏愚者厲而頑傲者革故其為法嚴而
信為道久而尊自景祐明道以來學者有師惟瑗與
孫復石介三人瑗以布衣召見論樂拜校書郎嘗為
湖州學官慶歷四年建太學于京師有司請下湖州
取瑗教學之法以為則召為教授以疾免
皇祐中召議樂為光祿丞國子監直講遷大理寺丞
嘉祐中遷太子中允充天章閣侍講尋致仕東歸之
日太學之諸生與賢士大夫送之東門執弟子禮路
人嗟歎以為榮
胡安國字康侯建州崇安人舉進士第二後為湖南提
舉學事坐薦隠逸削籍免官宣和末徽宗召為左史
未及赴靖康初召試中書舍人遷給事中高宗即
位以舊職召兼侍讀足疾不任朝謁除待制奉内祠
知永州不赴提舉太平觀令纂修所著春秋紙札並
從官給書成奏御除寳文閣直學士謚文定子
寅字明仲官至禮侍後以徽猷閣直學士知永州
姪憲字原仲紹興間侍從薦對改秩奉祠
胡直孺字少汲嘗有詩云我無健筆飜三峽君有長才
肅五兵同是行人更分手不堪風樹作離聲黃魯直
見之稱賞政和中自都司出憲河北宣和中守平
江除發運入為戶侍靖康知南京統兵勤王力戰
為敵所執帥矜其老得歸建炎拜刑部尚書(並見百家詩)
余(百四十)
姓纂新安風俗通云由余之後代居歙州
南史孝義余齊人少有孝行父亡號呌而絶有司奏改
其里為孝義里
宋朝余靖字安道韶州曲江人也舉進士遷祕書丞集
賢校理范仲淹以言事忤意貶饒州諫官御史不敢
言靖上䟽論仲淹不當貶且言陛下親政以來屢逐
言事者恐鉗天下口不可坐落職知秦州以母憂去
官慶歷中除右正言方是時仁宗勵精政事增諫官
員將以有所為靖數言事合意遷知制誥三使北戎
時相忌之出知吉州坐習蕃語奪官分司六年起知
虔州帥潭移青卒謚襄
吾(百四十一)
姓纂夏諸侯昆吾之後
吳志吾粲字孔休吳郡人生數歲孤城嫗見謂其母曰
是兒有卿相之骨為曲阿丞治有名迹又為山隂
令還為參軍校尉以舟師拒魏將於泊口後為太
子太傅抗言執正
晉書吾彦字士則有文武才幹膂力絕羣為金城太
守為交州刺史威恩宣著南州寧靖
扶(百四十二)
姓纂漢有廷尉扶嘉河南官氏志乞扶氏改為扶氏
北史扶猛字宗略其種落號白獸蠻仕梁位南洛北
司二州刺史從賀若敦南討梯山捫葛備歴艱阻
遂入白帝城撫慰人夷莫不悦附又破漢南諸蠻
進大將軍
烏(百四十三)
姓纂齊有烏餘烏枝鳴莒有烏存秦有烏獲鄱陽
姓苑云今鄱陽有此姓河南代北人烏石蘭改姓
烏
唐烏承玼字德潤張掖人開元中與族兄承恩皆為平
盧先鋒沈勇而決號轅門二龍奚契丹入寇詔承玼
擊之破於捺勸史思明束身歸朝奔李光弼表
為冠軍將軍封昌化郡王
烏重胤字保君承玼子擢河陽節度使帝討淮蔡詔與
李光顔相犄角大小百餘戰凡三年賊平進邠國公
出行伍善撫士與下同甘苦得士心待官屬有禮
當時有名士如温造石洪皆在幕府既没士二十餘
人刲股以祭
胥(百四十四)
左傳僖公二十八年晉郤縠卒原軫將中軍胥臣佐下
軍上德也
哀公十七年衛侯夢于北宫公親筮之胥彌赦占之
宋朝胥偃字安道潭州長沙人也少好學柳開見其所
為文而器之曰子異日必有名於天下舉進士授大
理評事通判湖州稍遷太常丞修起居注知制誥久
之遷翰林學士知開封府
狐(百四十五)
姓纂周同姓居戎大狐伯生突突生毛偃毛生溱偃
生射姑代為晉卿蜀有狐篤
左傳閔公二年晉侯使太子申生代東山狐突御戎先
友為右先友曰握兵之要在此行也
僖公二十七年晉作三軍使狐偃將上軍讓於狐毛而
佐之
文公六年晉蒐于夷舍三軍使狐射姑將中軍
新序秦魯皆疑晉有狐偃之善謀以成伯功
狐突字伯行公子重耳外祖父也子犯名偃突之子
也文公之舅又曰舅犯子犯以璧授公子公子曰
所不與舅氏同心者有如白水投其璧於河狐射
姑字季佗偃之子
名賢氏族言行類稿卷六
