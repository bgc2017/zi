卷四十八
名賢氏族言行類稿卷四十八
宋章定撰
宼(九百三二)
姓纂周有蘇忿生為司宼子孫以官氏一云衛康叔
為周司宼支孫以官氏焉秦滅衛角家於上谷八代
孫恂
後漢宼恂字子翼上谷人文武備足有牧人御衆之才
拜河内太守以輦車驪駕轉輸軍食前後不絶拜
汝南太守盗賊清静郡中無事恂素好學乃修鄉校
教生徒光武南征恂從至潁川百姓遮道曰願從陛
下復借宼君一年經明行修名重朝廷所得秩奉
厚施朋友故人時人稱其長者以為有宰相器曾
孫榮
北史寇讚字奉國父修之字延期苻堅東萊太守弟
謙有道術太武敬重之讚少以清潔知名姿容嚴
嶷拜雍州刺史流人襁負自遠而至參倍於前
寇儁字祖儁寬雅有識量不以財利為心後為梁州刺
史令郡縣立庠序勸耕桑敦禮讓數年之中風俗頓
革
寇洛累世為將吏
宋朝寇凖字平仲華州下邽人也少力學有器識舉進
士為巴東令巴東有秋風亭凖析韋應物一言為二
句野水無人渡孤舟盡日横識者知其必大用在巴
東久不得代又宰成安賦役期會書鄉里姓名揭之
示人無違者遷殿中丞通判鄆州召試右正言直史
館為戶部度支推官會詔百官言邊事凖極陳利害
太宗嘉之擢樞密直學士淳化二年大旱太宗延近
臣問政得失凖對曰有二臣者犯法一死一不問後
知相州徙安州貶道州司馬再貶雷州司戶參軍丁
謂使齎敇往授之以錦囊貯劍揭於馬前既至凖方
與郡宴驛吏言狀羣官皆竦懼出迎中使避不見問
其所以來之故不答上下益懼凖神色自若使人謂
之曰朝廷若賜凖死願見敇書中使不得已乃以敇
示凖凖拜於庭升階復宴人服其量凖至雷州吏以
圖經獻視其四至云東南至海十里凖恍然曰吾少
時有到海只十里過山應萬重之句人生得喪豈偶
然哉卒年六十三詔許歸葬西京過公安民擁道設
祭立竹焚紙月餘枯竹皆自生邑民嗟嘆即生竹地
立祠歲時享之謂其竹曰寇公竹歲久成林人不忍
伐仁宗對輔臣哀凖以忠死贈中書令菜國公諡
曰忠愍無子以從子隨為後隨終於殿中丞
富(九百三二)
姓纂左傳周大夫富辰之後又魯大夫富父終生之
後亦單姓富鄭大夫有富子前漢韋賢傳有陳留太
守富允文
唐富嘉謨武功人舉進士尉晉陽與吳少微魏谷倚並
負文詞時稱北京三傑天下文章尚徐庾獨吳少微
嘉謨本經術雅厚雄邁人爭慕之號吳富體韋嗣立
薦並為左臺監察御史
宋朝富弼字彦國河南人也幼篤學有大度范仲淹見
而識之曰此王佐才也懷其文以示王曾晏殊殊即
以女妻之舉茂才異等授將作監丞知長水縣簽書
河陽節度判官會郭皇后廢范仲淹爭之貶知睦州
弼言朝廷一舉而獲二過縱不能復后宜還仲淹以
來忠言召為開封府推官擢知諫院康定元年日食
正旦弼言請罷燕徹樂雖北使在館亦宜就賜飲食
而已執政以為不可弼曰萬一契丹行之為朝廷羞
後使北還者云契丹罷燕如弼言仁宗深悔之初宰
相惡聞忠言下令禁越職言事弼因論日食以謂應
天變莫若通下情遂除其禁慶歷二年改右正言知
制誥契丹聚重兵境上遣其臣蕭英劉六符來求關
南地兵既壓境而使來非時中外忿宰相舉弼使契
丹弼即入對便殿弼叩頭曰主憂臣辱臣不敢愛其
死乃以弼為接伴弼開誠與語不以異俗待之英等
見弼傾盖亦不復隠其情屏去左右密以其主所欲
得者告弼且曰可從從之不可從更以一事塞之弼
具以聞仁宗命御史中丞賈昌朝館伴不許割地而
許增歲幣以弼為樞密直學士辭不拜假資政殿學
士戶部侍郎使契丹既至六符館之往反十數皆論
割地必不可狀及見契丹問故契丹曰南朝違約塞
雁門增塘水治城隍藉民兵此何意也羣臣請舉兵
遂南寡人以謂不若遣使求地求而不獲舉兵未晩
也弼曰北朝忘章聖皇帝之德乎澶淵之役若從諸
將言北兵無得脱者且北朝與中國通好則人主專
其利而臣下無所獲若用兵則利歸臣下而人主任
其禍故北朝諸臣争勸用兵者此皆其身謀非國計
也契丹驚曰何謂也弼曰晉高祖欺天叛君而求助
於北末帝昏亂神人棄之是時中國狹小上下離叛
故契丹得肆其暴横擄獲金帛充牣諸臣之家而壯
士健馬物故大半此誰任其禍者今中國提封萬里
所在精兵以百萬計法令修明上下一心北朝欲用
兵能保其必勝乎曰不能弼曰勝負未可知就使勝
所亡士馬羣臣當之歟抑人主當之歟若通好不絶
歲幣盡歸人主臣下所得止奉使者歲一二人耳羣
臣何利焉契丹大悟首肯者久之遂欲求婚弼曰婚
姻易以生隙人命修短不可知不若歲幣之堅久也
本朝長公主出降齎送不過十萬緍豈若歲幣無窮
之獲哉契丹曰卿且歸矣再來當擇一受之卿其遂
以誓書來弼歸復命再聘乃不復求婚專欲增幣仁
宗從之增歲幣二十萬神宗問為治所先弼曰阜安
㝢内為先明年除司空兼侍中弼力辭復拜左僕射
同平章事有於上前言災異皆天數非人事得失所
至者弼聞之嘆曰人君所畏惟天若不畏天何事不
可為者云亂亡無幾矣此必姦臣欲進邪說故先導
上以無所畏使輔弼諫諍之臣無所復施其力此治
亂之幾也吾不可以不速救即上書數千言雜引春
秋洪範及古今傳記人情物理以明其決不然者薨
諡文忠元祐初加贈太師配饗神宗廟廷請老家
居凡三上章皆言天子無職事惟辨君子小人而進
退之此天子之職也君子與小人並處其勢必不勝
君子不勝則奉身而退樂道無悶小人不勝則必交
結千岐萬轍必勝而後已小人復勝必遂肆毒於良
善無所不為求天下不亂不可得也子紹庭紹京紹
隆紹庭字德先事徽宗除祠部員外郎有子直柔
紹京供備庫副使紹隆光禄寺丞
竇(九百三四)
姓纂姒姓少康之後帝相遭有窮氏之難其妃后緍
方娠逃出自竇而生少康支孫以竇為氏至周世為
大夫
前漢竇嬰字王孫喜賓客拜將軍賜金千斤陳廊廡下
軍吏過輙令財取為用金無入家者遊士賓客爭
歸之每朝議大事列侯莫敢與抗禮封魏其侯
後漢竇融字周公扶風人行河西五郡大將軍事光
武授為凉州牧封安豐侯光武賜融璽書又賜
外屬圖又詔報曰吾與將軍如左右手耳賞賜恩
寵傾動京師竇氏一公兩侯三公主四二千石融在
宿衛十餘年
竇固字孟孫好覽書傳喜兵法封顯親侯明習邊事
羌民服其恩信徵為大鴻臚
竇憲字伯度拜車騎將軍躡冒頓之區落焚老上之
龍庭一舉而空朔庭乃追奔稽落之表飲馬北
鞮之曲銘石負鼎薦告宗廟憲登燕然山去塞三千
餘里刻石勒功紀漢威德班固作銘云云封冠軍侯
贊曰聽笳龍庭鏤石燕然
竇章字伯向少好學有文章與馬融崔瑗同好太僕鄧
康欲與交不肯往是時學者稱東觀為老氏藏室道
家蓬萊山康遂薦入為校書郎轉大鴻臚
竇武字游平拜城門校尉在位多辟名士清身疾惡禮
賂不通靈帝立拜大將軍封聞喜侯
北史竇瑾字道瑜衛國人少以文學知名自中書博士
為中書侍郎進爵衛國侯拜長安鎮將毘陵公在鎮
八年甚著威惠為殿中都官典左右執法太武歎曰
國之良輔毘陵公之謂矣出為冀州刺史子遵善
楷篆北京諸碑及臺殿樓觀宫門題署多遵書位濮
陽太守
竇泰字世寧太安捍殊人母夢風雷暴起若有雨狀出
庭觀之見電光奪目駛雨霑灑寤而驚汗遂有娠朞
而不産大懼有巫曰度河湔裙産子必易便向水所
忽見一人曰當生貴子可徙而南母從之俄而生泰
及長善騎射有勇略神武之為晉州請泰為鎮城
都督累遷侍中京畿大都督尋領御史中尉泰以勲
戚居臺雖無多糾舉而百寮畏懼泰妻武明婁后
妺也泰雖以親見待而功名自建皇建初配享神武
廟庭子孝敬嗣位儀同三司
循吏竇瑗字世珍除廣漢太守政有清白之稱終始全
潔
唐竇威字文蔚岐州人家世貴子弟皆喜武力獨威尚
文諸子詆為書癡授祕書郎當遷不肯調者十年
其學益博時禮典湮闕威多識朝廷故事乃裁定制
度帝語裴寂曰威今之叔孫通也授内史令威性
儉素家不樹産
竇軌字士則威兄子貞觀元年出為洛州都督因隋亂
人不土著軌下令諸縣有游手末作者按之由是威
信大行民皆趨本
竇抗字道生美容儀性通率以帝甥早貴後從秦王平
薛舉功第一又從征王世充東都平冊勲於廟者九
人抗與從弟軌與焉子誕
竇靜字元休高祖入京師擢并州大總管府長史時突
厥數為邊患粮道不屬靜表請屯田太原以省餽運
帝從之歲收粟十萬斛靜上書制突厥詔答曰北
方之事悉以相委以卿為寧朔大使朕無北顧憂矣
竇參字時中誕四世孫學律令為人矜嚴正直果於斷
制由監察御史入為中丞舉劾無所回忌俄平章事
參除吏多聽族子申故申所至人以為喜鵲德宗
數見語天下事或決大議帝器之
竇易直京兆人擢明經補校書郎十年不應辟以判入
等及執政未嘗引用親黨
宋朝竇儀字可象薊州漁陽人也父禹鈞在周為諫議
大夫五子曰儀儼侃偁僖皆相繼登科時人謂之竇
氏五龍儀少舉進士宋興遷工部尚書太祖謂宰
相曰深嚴之地當以宿儒處之范質曰竇儀清介重
厚然已自翰林遷端明矣太祖曰禁中非此人不可
卿當諭以朕意即日再入翰林為學士范質等三相
罷越三日命趙普為相制既下太祖問學士曰質等
已罷普敇何官當書承旨陶榖時任尚書乃建議以
為自古輔相未嘗虛位唯唐太和九年甘露事後數
日無宰相惟左僕射令狐楚右僕射鄭覃刑部尚書
王源中奉行書今尚書乃南省六官之長可以書敇
儀曰榖所陳承平之制今皇弟開封尹同平章事即
宰相之任也太祖曰儀言是即命太宗書敇以賜普
加禮部尚書贈右僕射初太祖之克滁州也世宗遣
儀籍府庫後數日太祖令親吏取藏中絹給麾下儀
曰當城下之初雖傾藏取之無妨也今既籍在官非
有詔不可得也太祖以是重之後欲用以為相未及
用而卒侃至起居郎僖至右補闕
竇儼字望之幼能属文舉進士為天平軍掌書記拜左
拾遺仕漢為史館編修官入周又拜中書舍人世宗
甚重之拜翰林學士國初就轉禮部侍郎當是時祠
祀樂章宗廟諡號多所考定卒年四十二儼博物治
聞通音律歴數盧多遜楊徽之為拾遺儼嘗謂之曰
丁卯歲五星聚奎自此太平矣二拾遺見之儼不與
也已而果然
竇偁字日彰舉進士為單州判官國初由歸德軍節度
判官拜右補闕知宋州時太宗領開封尹以偁為判
官賈琰為推官一日太宗燕射偁琰與而琰贊美過
甚偁斥之曰賈氏子導䛕豈不自媿坐上皆失色因
罷宴後拜參知政事入謝太宗曰汝何由至此偁曰
陛下不忘藩邸之舊太宗曰非也乃奬汝面折賈琰
耳偁嘗與丁顥同幕顥子謂尚幼偁見之曰此子後
必以文致遠即以其子妻之謂果至宰相
豆(九百三五)
北史豆代田代人也明元時以善騎射為内細射從攻武
牢射賊矢不虛發後拜勇武將軍
廖(九百三六力救反)
風俗通古有廖叔安左傳作飂盖其後也
後漢方術廖扶字文起汝南平輿人習詩書教授常數
百人尤明天文䜟緯風角推步之術號為北郭先生
魏志廖立字公淵年未三十擢長沙太守諸葛亮曰廖
立楚之良才當贊興世業
宋朝廖剛字用中登崇寧五年進士紹興九年詔為御
史中丞時秦檜當國欲假臺諫之力斥逐異已者公
先亦為檜所薦及居言路侃然守正無所承望於是
廖中丞之名重於天下累世以華髮奉養嘗名堂
曰世綵諫議陳公播之聲詩輯之盈編宰相忠簡趙
公方務推廣上孝愛之至遂以世綵集進奏上他日
謂公曰觀世綵集誠人間美事也其書至今人間樂
傳之
繆(九百三七)
姓纂秦繆公之後以諡為姓或音作穆漢書楚有穆
生為元王師
後漢獨行繆肜字豫公兄弟同財業及娶諸婦遂求分
異又數鬭争肜乃掩戶自撾諸婦謝罪更為敦睦之
行後遷中牟令誅諸姦吏及託名貴戚賓客者百有
餘人威名遂行
晉繆播字宣則弟胤字休祖
謬(九百三八)
後漢有謬彤
候(九百三九)
周禮候人氏子孫因官為姓
晝(九百四十)
風俗通齊大夫食采晝邑因氏焉
俞(九百四一勑救反入音逾)
吳興漢有俞連東不詳所出
鬭(九百四二)
左傳楚若敖之後有鬭班生伯比生鬭於菟字子文為
楚國令尹
繡(九百四三)
漢書游俠傳有繡君賓馬嶺人
副(九百四四)
河南後魏官氏志副吕氏改為副氏
救(九百四五)
風俗通漢有諫議大夫救乂
漏(九百四六)
古掌漏之官因以為氏
勾(九百四七)
蜀志左將軍宕渠侯勾扶巴人
鄮(九百四八音懋)
越鄮人以郡為姓今明州鄮縣是
闞(九百五十)
姓纂齊卿闞止之後
吳志闞澤字德潤會稽山隂人家世農夫至澤好學覽
羣籍兼通歷術察孝廉除錢塘長遷郴令以勤勞
封都鄉侯
北史闞駰字玄隂燉煌人祖倞父玖並有名西士玖位
會稽令駰博通經傳三史羣言經目則誦人謂之宿
讀沮渠蒙遜重之常侍左右訪以政事損益拜祕書
考課郎中
唐闞稜貎魁雄善用兩刃刀其長文名曰拍刀一揮數
人前無堅對從杜伏威入朝拜涼州都督
念(九百五一)
北史念賢字蓋盧金城枹䍐人也美容質頗涉經史居
憂有孝稱以破衛可瓌功除副將子華性和厚
有長者風為合州刺史
監(九百五二)
風俗通衛康叔之後
名賢氏族言行類稿卷四十八
