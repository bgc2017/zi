卷五十六
名賢氏族言行類稿卷五十六
宋章定撰
諸葛(千百三十四)
姓纂本葛氏夏殷侯國葛伯之後英賢傳云舊居琅
邪諸縣後徙陽都先有葛時人謂之諸葛氏因以為
氏焉風俗通云葛嬰為陳涉將軍有功非罪而誅漢
文追封其孫為諸縣侯因以為氏世本云有熊氏之
後為詹葛氏齊人語訛以詹葛為諸葛
前漢諸葛豐字少季琅邪人以明經為郡文學特立剛
毅擢司隷校尉刺舉無所避京師為之語曰間何闊
逢諸葛上嘉其節加秩光禄大夫
魏志諸葛誕字公休
蜀志諸葛亮字孔明躬耕隴畝好為梁父吟徐庶目
為卧龍先主曰孤之有孔明猶魚之有水不求
聞達先主三顧於草廬之中率軍攻祁山關中響震
以木牛流馬運糧屯田渭濱天下竒才推演
兵法作八陣圖星隕營中俄而亮卒治戎為長
竒謀為短器能政理管蕭之亞
諸葛喬字伯松
諸葛瞻字思遠屢遷至尚書僕射蜀人咸愛其才敏
每朝廷有一善政佳事雖非瞻所建倡百姓皆傳相
告曰葛侯之所為也
吴志諸葛瑾字子瑜事繼母恭謹為人有容貌思度於
時服其宏雅以德度規檢見器當世子恪名盛
當世瑾常嫌之謂非保家之子恪字元遜少有才名
孫權見而竒之曰藍田生玉真不虛也
晉諸葛侯字道明轉臨沂令為政平和王導嘗曰明府
當為黑頭公為會稽太守政績第一
諸葛長民有文武幹用貧賤常思富貴富貴必履危
機
南史文學諸葛勖為國子生作雲中賦又作東冶徒賦
隱逸諸葛璩字幼玟安貧守道悦禮敦詩如其簡退可
揚清厲俗舉秀才不就
北史諸葛穎煬帝時為著作郎帝嘗賜詩有曰參翰長
洲苑侍講肅成門名理窮研覈英華恣討論
申屠(千百三十五)
姓纂周幽王申后兄申侯之後支子居安定屠原因
以為氏一說申徒狄夏賢人後葉音轉改為申屠氏
或云申徒楚官號
史記申屠嘉梁人以材官蹶張遷為隊率孝文時遷
御史大夫至為丞相封故安侯為人廉直門不受私
謁
申屠蟠字子龍郡召為主簿不行隱居精學博貫五經
不為燥濕輕重不為窮達易節司馬温公稱申屠
蟠見幾而作不俟終日卓乎其不可及已
淳于(千百三十六)
風俗通春秋小國也一號州公元和初避上嫌名改
為于氏
史記太倉公者齊太倉長臨淄人也姓淳于名意少而喜醫方
術受師於元里公乘陽慶為人治病決死生多騐文帝時
當刑意有五女少女緹縈隨父上書上悲其意乃除肉刑
淳于髠齊之贅婿也長不滿七尺滑稽多辨此鳥不飛
則已一飛沖天不鳴則已一鳴驚人楚王發兵加
齊齊王使淳于髠之趙請兵髠仰天大笑冠纓索絶
曰臣從東方來見道傍有禳田者操一豚蹄酒一盂祝
曰甌窶滿篝汙邪滿車五榖蕃熟穰穰滿家臣見其
所持者狹而所欲者奢故笑之威王問曰先生能飲
幾何而醉髠對曰臣飲一斗亦醉一石亦醉威王曰
先生飲一斗而醉惡能飲一石哉髠曰賜酒大王之前
執法在傍御史在後恐懼俯伏而飲不過一斗若親
有嚴客奉觴上夀不過二斗若朋友交游久不相見
卒然相覩歡然道故私情相飲可五六斗若乃州閭
之會男女雜坐六博投壺相引為曹握手無罰目
眙不禁(徐廣曰眙吐甑反直視貌)此可飲八斗日暮酒闌合尊促
坐男女同席履舄交錯堂上燭滅主人留髠而送客
羅襦襟解微聞薌澤當此之時髠心最歡能飲一石
故曰酒極則亂樂極則悲萬事盡然言不可極極之
而衰以諷諫焉齊王曰善乃罷長夜之飲
前漢佞幸孝成時士人則淳于長
後漢淳于恭字孟孫善說老子清靜不慕榮名舉動周
旋必由禮度客隱琅琊美其素行除為議郎引見極
日訪以政事所薦名賢無不徵用進對陳政皆本道
德及卒賜穀千斛刻石表閭
晉藝術淳于智字叔平能易筮
魏志淳于瑗為袁紹將
南史淳于量字思明有幹略便弓馬為車騎將軍
北史淳于誕字靈遠歸魏陳伐蜀計宣武嘉納之
鮮于(千百三十七)
姓纂子姓殷後周武王封箕子於朝鮮支子仲食采
於于子孫因以鮮于為氏
南史孝義鮮于文宗七歲喪父以種芋時亡明年此時
對芋嗚咽如此終身
北史鮮于世榮漁陽人立忠節
宋朝鮮于侁字子駿閬州人也性任重力學舉進士第
慶歷中天下旱詔中外言事侁上書論災異之興言
甚剴切稍遷秘書丞知綿州英宗初為皇嗣侁上
疏請選經術士以為羽翼神宗初詔求直言侁為
蔡河撥發應詔言十六事皆人君謹始者神宗謂滕
甫曰其文類王陶可嘉也遂用為利州路轉運判官
初建助役法詔諸路監司各定所役緡錢轉運使李
瑜定四十萬侁曰利路民貧二十萬足矣與瑜議不
合各具利害以聞神宗是侁議因以為諸路率即罷
瑜以侁為轉運使利州守周永懿貪虐不法前使者
不敢問侁舉按其罪編管衡州又為京東轉運使所
代吴居厚以掊歛虐下侁繼之務行寬大司馬光嘗
謂蘇軾曰子駿福星也京東人困甚且令子駿救之
然安得百子駿布之天下乎元祐初召為太常少卿
拜右諫議大夫請外除集賢殿修撰知陳州卒侁
長於楚詞嘗作九誦蘇軾見之謂其近古屈原宋玉
友其人於冥漠續微學之將墜者東坡先生云自
朝廷更法以來奉法之吏尤難其人刻急則傷民寬
厚則廢法二者其理難通而山陜地瘠民貧役重其
推行為尤難子駿世家南隆親族故人散處所部以
親則害法以法則傷恩二者其勢難全是三難者萃
於子駿而子駿為之九年其聲藹然聞之四方上不
害法下不傷民中不廢親自講議措置至於立法定
制皆成於其手吏民舉欣欣焉而子駿亦自治園囿
亭榭賦詩飲酒雍容有餘如異時為監司者君子以是
知其賢
太史(千百三十八)
姓纂齊太史之後
吴志太史慈字子義少好學仕郡奏曹史後於神亭
戰敗為孫策所執策曰子義青州名士以信義為先
常與參論諸軍事子亨字元復
南史儒林太史叔明少善莊老兼通孝經論語禮記尤
精三玄每講說聽者常五百人
第五(千百三十九)
姓纂出自齊諸田之後田氏漢初徙園陵者多故以
次第為氏
後漢第五倫字伯魚其先齊諸田之後舉孝廉拜會
稽太守受俸裁留一月糧餘皆賤貿與民之貧羸者
禁民屠牛祭神或問倫有私乎曰昔有與千里
馬者雖不受每三公有所選舉心不能忘而亦終不
用吾兄子病一夜十往退而安寢子有疾雖不省視
竟夕不眠豈可謂無私乎
第五訪字仲謀補新都令政平化行三年之間隣縣歸
之戸口十倍遷張掖太守歲饑迺開倉賑給吏懼
譴争上言訪曰太守樂以一身救百姓遂出穀賦人
璽書嘉之
第五種字興先倫曾孫少厲志義為吏冠名州郡以司
徒掾使異州廉察災害舉奏刺史二千石刑免甚衆
棄官奔走者數十人以奉使稱職拜高密侯相盗賊
憚之桴鼓不鳴流民歸者歲中至數千家後坐徙
朔方臧昊上書言其在鄉曲無苞苴之嫌步朝堂無
擇言之闕故論者說清高以種為上序直士以種為
首
唐第五琦字禹圭京兆人肅宗駐彭原琦奏事謁見即
陳今之急在兵兵彊弱在賦賦所出以江淮為淵若
假臣一職請悉東南寳貲飛餉函洛唯陛下命帝悦
拜監察御史勾當江淮租庸使兼諸道鹽鐡鑄錢使
鹽鐡名使自琦始當軍興隨事趣辦人不益賦而用以
饒遷戸部侍郎判度支進同平章事郭子儀表為糧
料使
尉遲(千百四十)
姓纂與後魏同起號尉遲館如中華之諸侯國孝文
改為尉遲氏
北史尉遲迥字薄居後為都督益潼等州明賞罰布恩
威人夷懷而歸之比及徵入朝蜀人立碑頌德弟
綱字婆羅從周文征伐常陪侍幃幄出入卧内子
運少彊濟志在立功周宣帝在東宫武帝選忠諒鯁
正者以匡弼之以運為右宫正
唐尉遲敬德名恭以字行朔州善陽人武德二年與尋
相舉地降引為右府統軍從擊王世充會尋相叛諸
軍疑敬德囚之王釋之引見臥内曰大丈夫以氣相
許小嫌不足置胸中因賜之金從討劉黑闥賊以
竒兵襲李勣敬德率壮士馳入賊隱太子嘗以書
招之贈金皿一車固辭太子怒而止敬德以聞王曰
公之心如山岳然雖積金至斗豈能移之其戰善
避每單騎入賊羣刺之不能傷
屈突(千百四一)
姓纂本居玄朔後徙昌黎孝文改為屈氏至西魏又
復本姓
唐屈突通其先蓋昌黎人其後家於長安仕隋為虎賁
郎將文帝命覆隴西牧簿得隱馬二萬疋帝怒欲殺
監牧官吏千五百人通進頓首曰臣願身就戮以挺
衆死帝悟乃免涖官勁正有犯法者雖親無所回
縱其弟蓋為長安令亦以方嚴顯時語曰寧食三斗
艾不逢屈突蓋寧食三斗葱不逢屈突通高祖起義
代王遣通守河東戰久不下或勸之降曰吾蒙國厚
恩事二主安可逃難每自摩其頭曰要當為國家受
一刀其訓勉士卒必流涕後從討王世充通口與心
誓以死許國帝太息曰烈士徇節吾今見之二子
壽銓
司空(千百四二)
姓纂禹為堯司空支孫氏焉帝堯後有隰叔孫士蒍
為晉司空亦因氏
唐司空圖字表聖河中人咸通末擢進士王凝辟置幕
府召為殿中侍御史盧擕屬於盧渥曰司空御史高
士也渥表為僚佐景福中拜諫議大夫不赴圖本居
中條山王官谷有仙人田遂隱不出作亭觀素室悉
圖唐興節士文人名亭曰休休作以見志自目為耐
辱居士
公西(千百四三)
史記魯郡公西赤字子華公西蒧字子上公西輿如並
孔子弟子
公冶(千百四四)
史記公冶長字子長齊人孔子弟子
公儀(千百四五)
史記循吏公儀休魯博士以高第為魯相不受客之
遺魚食茹而美拔其園葵而棄之見其家織布好
而疾出其家婦燔其機云欲令農士工女安所售其
貨乎
公儀仲子魯人見禮記
公羊(千百四六)
魯有公羊高子夏弟子著春秋傳
穀梁(千百四七)
魯穀梁赤治春秋傳子夏門人也尸子云穀梁俶字元
始魯人亦傳春秋十五篇
名賢氏族言行類稿卷五十六
