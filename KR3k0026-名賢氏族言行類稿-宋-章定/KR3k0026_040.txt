卷四十
名賢氏族言行類稿卷四十
宋章定撰
柳(七百二十五)
姓纂周公孫魯孝公子展展孫無駭以王父字為展
氏至展禽食采於柳下遂姓柳氏魯滅仕楚秦并天
下柳氏遂遷於河東河東解縣秦末有柳安下惠
裔孫也
禮記檀弓下衞獻公出奔反於衞及郊將班邑於從者
而後入柳莊曰如皆守社稷則孰執羈靮而從如皆
從則孰守社稷君反其國而有私也毋乃不可乎弗
果班衞有太史曰柳莊寢疾公曰君疾革雖當祭必
告公奔拜稽首請於尸曰有臣柳莊也者非寡人之
臣社稷之臣也
孟子柳下惠聖之和者也
南史柳元景字孝仁宋文帝大舉北侵以為建威將軍
大破魏師其威信著於境外焉後遷尚書令
柳世隆字彦緒元景弟子也幼孤挺然自立不與衆同
宋孝武以為武威將軍上庸太守性清廉唯盛事
墳典以清名遺子孫後授左僕射少立功名晚專
以談義自業善彈琴世稱柳公雙瑣為士品第一
柳惔字文通世隆次子少與兄悦齊名王儉曰柳氏二
龍可謂一日千里仕梁為太子詹事武帝貽惔詩曰
爾實冠羣后惟余實念功尋遷左僕射
柳惲字文暢惔之弟與謝瀹友愛瀹曰宅南柳郎可為
儀表早有令名少工篇什仕梁歴秘書監為
吳興太守為政清靜人吏懷之少子偃字彦游年
十二梁武帝引見問讀何書對曰尚書又問有何美
句對曰德惟善政政在養民衆咸異之
柳憕字文深惲之弟好玄言通老易為蜀郡大守廉恪
為政益郡懷之
柳忱字文若憕之弟仕梁授給事中
柳慶遠字文和元景弟之子為雍州刺史梁武帝餞於
新亭謂曰卿衣錦還鄉朕無西顧憂矣累遷侍中
子津字元舉歴太子詹事津子仲禮勇力兼人
少有膽氣稍遷司州刺史梁武帝思見其面使畫工
圖之仲禮弟敬禮
柳叔夜河東人年十六為新野太守甚有名績
北史柳崇字僧生方雅有器量舉秀才射策高第子
慶和性沉靜不競於時其弟楷字士則善草書頗涉
文史
柳蚪字仲盤徧受五經兼涉子史耕於陽城有終焉之
志厥後仕周除祕書丞領著作性脫略人間不事小
節敝衣蔬食未嘗改操其弟檜字季華從周文戰於
河橋以功授都督鎮鄯州吐谷渾不敢為寇
柳慶字更興天性質直無所回避周文帝深委任之位
至左僕射其子機字匡時隋初徵為納言性寬簡有
雅望機子述字業隆仕隋判吏部尚書職務脩理
為當時所稱機弟弘字匡道嘗報聘於陳專對敏
捷見稱於時弘弟旦字匡德拜龍川太守郡人好
相攻擊旦為開釋學校大變其風旦弟肅字匡仁
授太子洗馬陳使來詔肅宴接時論稱其華辯機
從子謇之字公正以明經擢第後歴兵部侍郎
柳敏字白澤事母以孝聞周文時為郢州刺史甚得物
情後拜禮部久處臺閣明練故事其子昂字千里仕
周為内使中大夫竭誠獻替知無不為其子調歴侍
御史楊素見調因曰柳條通弱體獨摇不須風
柳遐字子昇仕梁遷尚書功論郎謝舉與語嘉之曰江
漢英靈見於此矣入周拜霍州刺史道人務先以德
下感而化不復為過咸曰我君仁惠如此其可欺乎
其子靖字思休仕周歴河南德廣二郡守莊字思
敬少有器量博覽墳籍蔡大寳見之歎曰襄陽水鏡
復在於兹
柳裘字茂和仕隋拜許州刺史在官清簡吏人懷之
柳彧字幼文仕隋遷侍御史當朝正色甚為百寮敬憚
文帝嘉其正直謂曰大丈夫當立名於世無容容而
已又曰柳彧正直之士國之龜寶也彧之處憲臺
姦邪自肅持節廵河北奏免長吏贓汙者二百餘
人州縣肅然莫不震懼
柳䛒字顧言少聰敏讀書所覽將萬卷隋時為東宫學
士有所顧問應答如響
循吏柳儉字道約仕隋以仁明著稱擢拜蓬州刺史獄
訟庭决遣之佐吏從容而已獄無繫囚特拜弘化太
守清節愈勵後入朝郡國畢集帝謂吏部尚書牛弘曰
其中清名天下第一者為誰乃以儉對賜帛二百匹
唐柳澤蒲州人風度方嚴景雲中為右率府鎧曹參軍
數上書言事睿宗善之開元中為鄭州刺史卒其從祖
範貞觀中為侍御史時吳王恪好田獵範彈治之
太宗嘗曰何廷折我範諫曰主聖則臣直陛下仁明
臣敢不盡愚帝乃解
柳芳字仲敷蒲州人開元末擢第進士肅宗詔芳與韋
述綴輯吳兢所次國史起高祖迄乾元凡百三十篇
柳冕字敬叔芳之子博學富文辭且世史官父子並居
集賢院為太常博士德宗親郊重祀事動稽典禮冕
據禮以對
柳渾字夷曠擢進士第棄隠武寧山召拜監察御史
左丞田季羔從子伯強請賣私第募兵助討吐蕃渾
曰討賊自有國計豈容不肖毁門徼一時倖帝納之
方渾瑊與吐蕃會平凉帝語大臣以和戎息師之便
馬燧賀曰今日已往可百年無患渾曰吐蕃難以信
結帝變色曰渾儒生未達邊事夜半韓游壊飛奏吐
蕃劫盟帝大驚明日慰之曰卿儒士乃知軍戎萬里
情乎益禮異之時宰相張延賞專權嫉渾守正遣親
厚謂曰明公舊德苐慎言於朝則位可久渾曰為我
謝張公頭可斷而舌不可禁
柳識字方明知名士也工文章與蕭穎士元德秀劉迅
相上下當時作者伏其簡拔
柳公綽字孝寬京人始生三日伯父子華曰興吾門者
此兒也幼孝友起居皆有禮法屬文典正不讀非聖
書舉直言極諫賢良方正一年再登其科授渭南尉
歲歉家飯不過一器及為吏部郎中憲宗數游畋公
綽奏太醫咸以諷天子高其才置之座隅嘗拜山南
東道節度使行部至鄧縣吏有納賄舞文二人縣令
以公綽素持法謂必殺貪者公綽判曰贓吏犯法法
在姦吏壞法法亡誅舞文者公綽居喪毁慕三年
嘗曰吾莅官未嘗以私喜怒加於人子孫其昌乎
柳仲郢字諭蒙公綽之子幼嗜學嘗和熊膽以助勤長
工文著尚書二十四司箴為韓愈咨賞元和末及進
士第牛僧孺辟武昌幕府有父風矩僧孺歎曰非積
習名教安及此邪會昌初轉吏部郎中時詔減冗
官者仲郢條簡浹日損千二百五十員議者歎伏嘗
拜京兆尹人無敢犯政號嚴明宣宗初復出河南
尹以寬惠為政或言不類京兆時荅曰輦轂之下先
彈壓郡邑之治本惠養烏可類乎當咸通中為太平
節度使仲郢初為諫議大夫後每遷必烏集升平第
庭樹戟架皆滿五日乃散及是不復集方嚴尚氣
義事親甚謹每私居束帶正服色父子更九鎮五為
京兆再為河南不奏瑞不度浮屠摘貪吏濟單弱每
旱潦必貸匱蠲負里無逋家衣冠孤女不能自歸者
輙代為婚嫁在朝非慶弔不至宰相第家有書萬卷
所藏必三本
柳玭仲郢子以明經補祕書正字為嶺南節度副使廨
中橘熟旣食乃納直於官拜御史大夫直清有父
風玭常述家訓以誡子孫曰夫門第高者一事墜
先訓則異他人雖生可以苟爵位死不可見祖先地
下又曰憂則恐懼恐懼則福至受福則驕奢驕奢則
禍至
柳公權公綽弟年十二工辭賦元和初擢進士第穆宗
曰朕嘗於佛廟見卿筆蹟思之久矣即拜侍書學士
帝問公權用筆法對曰心正則筆正筆正乃可法時
帝荒縱故及之帝改容悟其以筆諫也嘗從幸未央
宫帝駐輦曰朕有一喜邊戍賜衣久不時今仲春衣
已給當賀我以詩應聲成文婉切而麗詔令再賦復
無停思天子甚悦曰子建七步爾乃三焉公權博
經術通音律其書法結體勁媚自成一家文宗嘗
召與聯句帝曰人皆苦炎熱我愛夏日長公權屬曰
薰風自南來殿閣生餘凉帝以詞情俱足命題於殿
壁字率徑五寸歎曰鍾王無以尚也當時大臣家碑
誌非其筆人以子孫為不孝外夷入貢者皆别署貨
貝曰此購柳書者凡公卿有書貺遺蓋鉅萬而主藏
奴或盜用嘗貯杯盂一笥縢識如故而器皆亡奴妄
言叵測者公權笑曰銀杯羽化矣不復詰唯筆研圖
籍自鐍秘之
柳宗元字子厚河東人少精敏絶倫為文章卓偉精緻
一時輩行推仰第進士博學宏詞科授校書郎貞元
十九年為監察御史裏行俄貶永州司馬旣竄斥因
自放其堙厄感鬱寓諸文倣離騷數十篇元和十年
徙柳州刺史南方為進士者走數千里從宗元游經
指授者為文辭皆有法世號柳柳州少時嗜進謂
功業可就旣坐廢不振其才實高名蓋一時云韓
愈評其文曰雄深雅徤似司馬子長崔蔡不足多也
旣没柳人懷之廟於羅池愈因碑以實之
柳冲蒲州人好學多所研緫初太宗命諸儒撰氏族志
甄差羣姓其後門胄興替不常冲請改修其書至先
天時書乃成號姓系錄後柳芳著論甚詳
柳并字伯存受業於蕭穎士(見穎士傳)
皇朝柳開字仲塗大名人也父承翰仕至監察御史開
幼警悟豪勇父顯德末為南縣令有盜入其家衆不
敢動開年十三亟取劒逐之盜踰垣開揮劍斷其足
二指及就學講說能究經旨舉進士第自五代以來
學者少尚義理有趙生者得韓文數十篇未達乃攜
以示開開一見遂知為文之趣自是屬辭必法韓愈
太宗征河東開從駕督糧適常潤有小寇遂以開
知常州徙潤州開至治所招誘羣盜以奉金給之又
解衣與賊酋置之左右或謂不可開曰彼失所則盜
不爾則吾民也始懼死故假息鋒刃之下今推以赤
心夫豈不懷未半歲境内輯寧拜監察御史召還知
貝州徙代州葺城壘戰具諸將沮議因謂其從子浩
曰吾觀胡星有光雲從北來殆寇將至今諸將見疾
一旦寇至必危我矣即丐小郡得忻州敵果犯塞徙
滄州未至乃卒開著書號東郊野夫又號補亡先生
作二傳以見意
苟(七百二十六)
姓纂國語云黃帝之後有苟實苟參
通鑑子思言於衞侯曰苟變之材可將五百乘公曰吾
知其可將然為吏而食人二雞子故弗用也子思曰
夫聖人之官人猶匠之用木也取其所長棄其所短
故杞梓連抱而有數尺之朽良工不棄今君處戰國
之世選爪牙之士而以二卵棄干城之將此不可使
聞於隣國也
晉苟晞字道將轉尚書左丞廉察諸曹八坐以下皆側
目憚之進撫軍將軍都督青兖練於官事文簿盈積
斷决如流晞出屯以弟純領青州
北史苟顔代人嚴毅清直武力過人為洛州刺史抑彊
扶弱山蠻畏威不敢為寇當太和中歴都曹尚書品
方正好直言如苟顔之剛直亦有用之士乎
有(七百二十七)
風俗通有巢氏之後漢有有祿
史記有若魯人孔子弟子孔子旣没弟子思慕有若狀
似孔子相與共立為師師之如夫子時也他日弟子
進問有若默然無以應弟子起曰有子避之此非子
之座也
紐(七百二十八)
北史孝行紐因字孝政父母喪廬墓負土成墳廬前生
麻一株圍之合拱冬夏恒青周武帝表其閭擢授
甘棠令其子士雄喪父復廬墓庭槐枯死服闋還宅
死槐復榮隋文帝下詔褒揚號其居為累德里
隋書孝義紐回
后(七百二十九)
姓纂后土之後漢有少府后會
史記后處字子里齊人孔子弟子
郈(七百三十)
風俗通魯大夫后昭伯食采於郈因氏焉
鈕(七百三十一)
東晉鈕滔吳興人
酒(七百三十二)
周禮酒正因官命氏
糗(七百三十三)
風俗通漢有嬴長糗宗
夀(七百三十四)
風俗通吳王夀夢之後吳大夫夀於姚漢末兖州牧夀
良
酉(七百三十五)
風俗通傳酉氏黃帝之後見國語魏志有酉收陳留人
羑(古牖字七百三十六)
羑里獄官子孫氏焉見纂要
臼(七百三十七)
左傳華氏家臣臼任
舅(七百三十八)
晉大夫舅犯之後亦作咎
咎(七百三十九)
風俗通湯司空咎單左傳咎犯即舅字
耦(七百四十)
風俗通云宋卿華耦之後漢有侍中耦嘉
口(七百四十一)
羌種也今同州有此姓
耿(七百四十二)
姓纂殷時侯國為晉所滅因氏焉尚書祖乙圯于耿
是也
後漢耿弇字伯昭扶風茂陵人父況上谷太守弇好將
帥之事拜建威大將軍封好畤侯自請收上谷兵
定漁陽取涿郡攻張步以平齊地光武謂曰昔韓
信破歴下以開基今將軍攻祝阿以發迹獨拔勍敵
攻難於信前建此大策常以為落落難合有志者事
竟成凡平郡四十六屠城三百未嘗挫折累葉
以功名自終弟國字叔慮為中郎將
耿秉字伯初國之子有偉體腰帶八圍博通書記能說
司馬法尤好將帥之略拜度遼將軍匈奴懷其
信及卒匈奴舉國號哭或至𠢐面流血其弟䕫字定
公少有氣節為太將軍左校尉將精騎八百出居延
塞斬閼氏名王去塞五千里而還
耿恭字伯宗慷慨多大略有將帥才與匈奴戰據疏勒
城城中穿井十五丈不得水乃整衣冠向井再拜有
頃水泉奔出耿氏自中興以後大將軍二人將軍
九人卿十三人尚公主三人列侯十九人中郎將護
羌校尉及刺史二千石數十百人與漢興衰
耿純字伯山鉅鹿人光武時願試治一郡盡力自效廼
拜東郡太守盜賊清寧後封東光侯
北史耿豪(本名令貴)少麤獷有武藝沙苑之戰血染甲裳盡
赤周文嘆曰令貴武猛所向無前芒山之戰右手拔
刀左手把矟
藝術耿玄耿詢
丙(七百四十三)
姓纂齊大夫丙歜之後漢功臣表有高苑侯丙猜傳
封八代
前漢丙吉字少卿魯國人封博陽侯為丞相掾吏有
罪臧予長休告終無所按驗因馭吏言而科瑣邊吏
見謂憂邊思職不問羣鬭死傷而問牛喘孝宣中興
丙魏有聲
邴(七百四十四)
姓纂晉大夫邴豫食采於邴因氏焉齊有邴意兹
魏志邴原字根矩少以操尚稱太祖署丞相徵事清静
足以厲俗貞固足以幹事龍翰鳳翼國之重寳後為
五官將長史閉門自守非公事不出
井(七百四十五)
姓纂穆天子傳周有大夫井利又天子與井公博左
傳虞大夫井伯漢有司徒掾井宗
後漢井丹字大春通五經善談論京師語曰五經紛綸
井大春性清高未嘗修刺候人
景(七百四十六)
姓纂芈姓楚公族也漢初徙山東豪族於關中今好
畤華陽諸景是也楚有景差漢有景風
後漢景丹字孫卿馮翊人縱突騎以破王郎光武以
為驃騎大將軍封櫟陽侯
儒林景鸞字漢伯能理齊詩施氏易作易說及詩解文
句凡著述五十餘萬言數上書陳救災變之說
潁(七百四十七)
左傳鄭大夫潁考叔為潁谷封人潁考叔純孝也愛其
母施及莊公公孫閼與考叔争車考叔挾輈而走
後漢儒林潁容字子嚴博學多通善春秋左氏舉孝廉
不就著春秋左氏條例五萬餘言
幸(七百四十八)
晉藝術幸靈建昌人與小人羣居見侵辱而無愠色邑
里號之癡人療病即愈百姓奔赴水陸輻輳
靖(七百四十九)
風俗通單靖公之後以諡為姓一云齊田氏之族靖郭
君之後
冷(又音零七百五十)
冷淪氏之後音訛為冷氏
秉(七百五十一)
漢有秉寬
省(七百五十二)
左傳宋有省臧
猛(七百五十三)
左傳宋有猛獲
名賢氏族言行類稿卷四十
