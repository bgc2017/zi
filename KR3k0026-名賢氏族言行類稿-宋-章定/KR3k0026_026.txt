卷二十六
名賢氏族言行類稿卷二十六
宋章定撰
章(四百四十二)
姓纂姜姓齊太公支孫封鄣左傳齊人降鄣子孫改
為章氏章子齊威王將
漢書章邯為秦將項羽封為雍王王關中
南史章昭逹字伯通吳興人性倜儻輕財尚氣累立戰
功為定州刺史文帝嘗夢昭逹升台鉉及旦告之後
曰何以償夢對曰當效犬馬之用以盡臣節自餘無
以奉償尋遷都督江州刺史位至司空
章華字仲宗通經史善属文後主時以忠諫獲罪得名
陳武宣章皇后吳興烏程人本姓鈕父景明為章氏
所養因改姓焉今族系亦廣俟詢問添入
唐章全益梓州涪城人少孤為兄全啟所鞠母病全啓
刲股膳母而愈及全啟亡全益服斬衰斷手一指以
報不畜一僮僕處一室賣藥自業居成都四十年號
章孝子
章仔鈞其先嵒仕晉永嘉中守泉州因家焉後唐季為
建州刺史後由南安徙居建之浦城生子修修生仔
鈞仔釗仔鈞甘貧好學居鄉有賢行天祐間王審知
守福州謙抑下士中朝避地者多依之仔鈞往見投
以三策審知大喜承制授高州刺史檢校太傅付以
步騎五千屯于浦城西巖山控制二淛之衝幾二十
年子孫因居巖之西村娶練氏生子十五人仁嵩仁
徹仁郁三人皆能顯仕得象友直子厚楶誼望之衡
元振今樞密良能大著良肱皆其諸孫也世傳以為
練氏保全二校隂德之致(一校為王建封一校建人云姓鄭)仔釗
生四子復留南安諸孫亨鐸移居西蜀梓綿之間
亨鐸之君陳嘗為福建提刑向侍郎森疑是亨鐸
之後
宋朝章得象字希言生時父夢庭積象笏因以得象為
名舉進士為大理評事知玉山縣寳元間拜相仁宗
謂曰先太后臨朝羣臣邪正朕皆點識之卿清忠無
所附麗故大用也性端重在翰林十二年怡然自得
處相位八年親戚子弟皆抑而不進後封郇國公卒
諡文簡
章友直皇祐中近臣言其能文章善篆有旨召試辭焉
後太學篆石經近臣又薦之召往經成除試將作監
主簿不就王荆公銘其墓曰昔列禦寇莊周當文武
末世哀天下之士沈於得喪䧟於毁譽離性命之精
而自託於大偽以争湏臾之欲故其所稱述多謂(闕)
若友直者似之矣
章惇字子厚當始生族父得象竒其風骨以為必貴舉
進士甲科知商洛縣嘗與蘇軾同遊南山抵仙遊潭
潭下臨絶壁萬仞岸甚狹子厚推軾下潭書壁軾不
敢子厚履險而下以漆墨濡筆大書石壁上曰蘇軾
章某來軾拊子厚之背曰子厚異日得志必能殺人
厚曰何也軾曰能自拚命者能殺人也子厚大笑元
豐間拜門下侍郎知樞密院事哲宗親政召拜左
僕射後封申國公子援持皆擢甲科諸孫傑潜泳深
解洽(闕)梓等相繼登第
章楶字質夫始以世父得象廕為將作監主簿旋復舉
甲科知陳留縣以最擢提舉湖北刑獄稍遷直龍圖
閣知慶州後守涇原四年凡置州一城砦九夏人剉
衂復舊境徽宗即位除同知樞密卒諡莊敏七子
縡綜綡綰綖縯縝縡登進士第歷官戸部員外郎
出為淮東提刑會蔡京更鈔法江淮富商變為流丐
赴水死相繼縡上言變法誤民乞如初以存大信京
怒逐之綡嘗轉漕陜西孫覿為銘其墓時言者(闕)
之孫潭之子也
先生與子厚帖云某自得罪以來雖至親骨肉
未肯有一字來往忽蒙賜書存問甚厚憂愛深切感
歎不可言也某所以得罪乎時惟子厚與子由極口
見戒反復甚苦而某強狠自用不以為然追思所犯
真無義理而公乃疑其再犯豈有此理哉然異時相
識但過相稱譽以成吾過一旦有患難無復有相哀
者惟子厚平居遺我以藥石及困急又有以救恤之
真與世俗異矣與質夫帖云屢承下訪芻蕘不肖
豈復有所見出公之意表者但竊聞一事公會用香
藥皆珍異之物極為番商坐賈之苦蓋近歲始造此
列公若一奏罷之雖不悅者衆然於隂德非小補也
某與公皆高年實無復絲毫有求於人者所孜孜慕
望唯及物之功以資前路不厭多爾非質夫豈出此
言千萬裁察
慎静以處憂患非公愛我之深何以及此謹書之座
右也柳花詞妙絶使來者何以措辭本不敢繼作又
思公正柳花飛時遠出廵按坐想四子閉門愁斷故
寫其意次韻一首寄去亦可勿示人也
多日不奉書狀蒙庇如昨但侍者病亡旅懷不免牢
落方營葬之更何可了目前紛紛須已事乃釋然耳
有詩悼之其略曰傷心一念還前債彈指三生斷後
緣恐公欲知鄙意不深念也數日前颶風淫雨繼作
寓居墻穿屋漏草市已在水底蔬肉皆闕方振履而
歌商頌書生強項類如此想聞此捧腹掀髯一絶倒
也
朝雲葬豐湖上栖禪寺松林中前瞻大聖塔日聞鍾
梵墓得如此不負其宿性頃嘗學佛法於泗上比丘
尼義空亦粗知大意且死誦金剛經四句偈乃絶因
蒙公記憐之故一報也
右先生所與申公丞相莊敏樞密數帖後有
蘇邁大觀四年八月二十九日嘉興幕下跋語定
敬附之二公傳後庶有以見前軰相與無間於憂
患之際者如此
章誼紹興七年試戸部尚書後除端明殿學士知建康
章望之字表民浦城人也好學有文用從父得象廕為
校書郎監杭州茶庫逾年辭疾去舉賢良得象在相
位以嫌扼之遂不復仕浮游江湖犯艱苦以營衣食
不自悔歐陽脩韓綘吳奎劉敞范鎮同薦其才除僉
書建康軍節度判官不赴又除知烏程縣趣令受命
固辭
章衡字子平嘉祐二年擢進士第一通判湖州歷守臨
江汝潁濱真定滁秀襄曹河陽越陽廬宣十四州終
寶文閣侍制帥真定時滹沱河每春瀰漫為民患衡
為横隄二十餘里以障其衝突民獲安處甚懷之
鄉本云太傅公之下徙居括蒼者有三焉龍泉之横
塘麗水之東鄉青田之界首是以又有自括蒼而移
霅者數世既遠莫得而詳焉思廉者括蒼人自贊其
喜神云狂走兀坐端立静眠默而不默顛而不顛漏
身無脫且守三田人以為怪我以自然思廉得道靈
異之事見於處州天慶章真人畫象石刻
章服乾道間為侍御史吏部侍郎聞亦是仔鈞之後
章元振字時舉仁嵩之後登進士第建炎初知邵武軍
泰寧縣盗賊四起而鄉兵寡弱元振度公私之力不
足抗賊遂據險立砦遷民帑庾於其中率百姓堅守
闔境獲全後知潮州二廣去朝廷遠官吏奉法者鮮
元振一以法從事民作歌謠美之移守肇慶監司薦
其治績遷廣東提舉常平元振與秦檜為同年生檜
當軸久甘於遠宦未嘗以私書干之也(見建安志并忠興紀事)
子才邵篤學能文兩預鄉貢以父廕補官嘗守臨
賀辰陽少年謁龜先生時龜山誨以熟讀論語
將論仁處仔細翫味而躬行之自後日用踐履莫非
所聞所知者故世目為篤實君子性喜賦詩題嚴子
陵釣臺有云短棹夷猶七里灘人亡依舊水光寒漢
君知否盡在先生一釣竿過清遠大家峽云
巖頭風急樹欹斜溪畔漁樵十數家老盡往來名利
客年年秋水映蘆花晩歲閒居時與晦先生游
荆州之行晦翁餞之詩曰雄藩荆楚地自古國西門
客有籌邊略人知幕府尊云云劉清之和云誰云兩
州牧擇笏望轅門渠亦髭鬚好公今德義尊(見黃永存大監)
(所著行狀)
唐柳子厚記其先友六十有四人自姜公輔而下功
名事業見諸史傳者過半定先辰陽公時交友皆天
下士往來親墨什襲具在共四十有九人道德勲名
其視姜公輔之儔固已凌厲超君雖微實與
榮也定肅列宦位于右
陳丞相(俊卿)葉丞相(顒)王丞相(淮)周丞相(必大)
京丞相(鏜)謝參政(字開之)葉樞密(義問)析樞密(彦質)
林尚書(大鼐)韓尚書(元吉)張尚書(大經)張尚書(杓)
洪内相(邁)朱待制(熹)林侍郎(機)韓待制(駒)
李侍郎(安國)顔侍郎(度)應侍郎(孟明)劉侍郎(國瑞)
周侍郎(武)章侍郎(燾)蘇給事(嶠)張侍講(栻)
陳舍人(居仁)熊舍人(克)林侍御(行可)徐察院(詡)
蘇大卿(諤)施大卿(温舒)詹大卿(體仁)王大卿(齊輿)
汪大卿(作礪)邵祭酒(知柔)李提舉(若川)黃太監(永存)
陳左司(仲諤)黃右司(適)傳郎中(自得)黃郎中(公度)
婁宫師(夀)林郎中(枅)虞郎中(似良)趙郎中(不逷)
吳郎中(沖)劉湖州(清之)黃敷文(仁榮)吕寶文(企中)
沈運使(度)
康(四百四十三)
康繼英字伯雄保裔戰殁特授六宅使後為桂州觀察
使繼英謂戎人雖内附而終蓄姦謀乃大索其所反
覆者蕩除於是威震西鄙繼英嚴於馭軍而厚於撫
宗族故其卒也家無餘財
萇(四百四十四)
姓纂左傳周大夫萇弘之後大歷有奉天尉萇總
五代萇從簡陳州人也事晉為軍校力敵數人善用槊
莊宗用兵攻城從簡多為梯頭莊宗愛其勇以功累
遷步軍都指揮使莊宗與梁軍對陣梁軍有執大旗
出入陣間者莊宗登高丘望見之歎曰彼猛士誰能
為我取之者從簡因前請往莊宗惜之不許從簡潜
率數騎馳入梁軍奪其旗而還軍中皆鼓噪莊宗壯
之賜與甚厚從簡嘗中流矢鏃入髀骨命工取之工
無良藥欲鑿其骨人皆以為不可從簡遽使鑿之工
遲疑不忍下從簡叱其亟鑿左右視者皆若不勝其
毒而從簡言笑自若後降晉歷鎮忠武武寧入為左
金吾衛上將軍卒
常(四百四十五)
姓纂衛康叔支孫封常邑因氏焉一云黃帝臣常先
後
前漢常惠太原人自奮應募隨蘇武使匈奴拘留十餘
年還拜為光禄大夫奉使烏孫封長羅侯後為典
屬國明習外國事勤勞數有功卒諡壯武
魏志常林字伯槐自非手力不取之於人帶經耕鉏
梁習薦州略名士於太祖以為南和宰治化有成超
遷博陵太守幽州刺史所在有績魏初拜尚書轉
大司農時論以林節操清峻欲致之公輔林遂稱疾
篤拜光禄大夫能不繋心於三司以大夫告老美哉
北史常爽字仕明少而聰敏嚴正有志槩家人僮隷未
嘗見其寬誕之容明習緯侯五經百家多所研究
置舘温教授門徒七百餘人號為儒林先
生高允稱之曰先生剛克立教雖殊成人
一也孫景字永昌雅好文章初為協律博士後為雍州
錄事參軍帶長安令甚有惠政人吏稱之召還修儀注
兼中書舍人善與人交終始若一澹於榮利不
事權門耽好經史愛翫文辭清德自居不事家
業
唐常衮京兆人及進士第不妄交游為中書舍人文采
贍蔚長於應用譽重一時魚朝恩倚寵兼判國子監
衮奏成均之任當用名儒不宜以宦官領職又天
子誕日諸道争以侈麗獻衮以為若易芻粟以减貧
民之賦天下之福也代宗嘉納拜門下侍郎同平章
事衮苛細而以清儉自賢元載王縉之為相也上
日賜以内厨御饌遂為故事衮與朱泚上言餐錢已
多乞賜停饌許之衮又欲辭堂封同列不可而止時
人譏衮以為朝廷厚禄所以飬賢不能當辭位不當
辭禄司馬君子耻食浮於人衮之辭禄廉
耻存焉與夫固位且貪禄者不猶愈乎詩君子
兮不素餐兮如衮者亦未可以深譏也建中初為
福建觀察使始閩人未知學衮至為設鄉校使作為
文章親加講導與為客主鈞禮觀游燕饗與焉由是
俗一變歲貢士與内州等卒後閩人春秋配饗衮于
學官云
常達陜州人從高祖征伐帝曰君忠節正可求之古人
五代常思字克恭太原人也初從唐莊宗漢高祖入立
領武勝軍節度使初思微時周太祖方少孤無依食
于思家以思為叔後思與周太祖俱遭漢以取富貴
周太祖已即位每呼思為常叔拜其妻如家人禮廣
順間徙鎮歸德
宋朝常安民字希古蜀人也幼穎悟力學舉進士為成
教授代還上書論強國之本元祐中公卿薦其
才召為太博士遷太常正丞開封府推官紹聖初
召對極論元祐言者以熙豐為非今日言者以元祐
為非是皆一偏也願擇其中又論蔡京姦足以惑衆
辯足以飾非巧足以移奪人主之視聽力足以顛倒
天下之是非内結宦侍外連臺諫合黨締交以圖柄
任陛下不早逐之它日悔將安及董敦逸再為御史
復欲彈蘇軾兄弟安民止之敦逸乃言安民主元祐
謫監滁州鹽酒務除永興路提點刑獄蔡京用事改
通判鄆州入黨籍卒
常秩字夷甫潁州汝隂人也長於春秋居于陋巷二十
餘年澹如也歐陽修王安石聞而稱之士論亦翕然
歸重嘉祐中修薦于朝以為潁州教授又除國子監
直講又以為大理評事知長葛縣皆不赴於是聲名
愈高神宗聞其名詔有司以禮敦遣入對神宗
問曰當今何以免民凍餒秩言法制不立當今之大
患也熙寧七年除寶文閣待制兼侍讀歸潁卒初秩
隠居求志不肯出仕世以為高及介甫更新法秩以
為是被召遂起云
莊(四百四十六)
姓纂芊姓楚莊王之後以諡為姓楚有大儒莊生六
國時為蒙漆園吏莊周著書號莊子齊有莊賈周有
莊辛
新序白公之難楚人莊善者辭其母將往死之其母曰
棄其親死其君可謂義乎莊善曰吾君者内其
禄而外其身今所以飬母者君之禄也身安得無死
乎
史記莊子蒙人名周嘗為漆園吏其學無所不闚著書
十餘萬言詆孔子之徒明老子之術自王公大人不
能器之終身不仕
匡(四百四十七)
姓纂左傳魯匡邑宰匡句須之後廬山記威王時有
先生
史記匡衡東海人也博士授詩數射策不中至九乃
中丙科後遷御史大夫為丞相封樂安侯十年之間
不出長安城門而至丞相漢書云孔稚圭諸儒為
之語曰無說詩匡鼎來匡語詩解人頥當世少雙
子咸亦明經歴位九卿家世多為博士者
南史孝義匡昕字令先有至性母病亡已經日昕奔還
號呌母即蘇皆以為孝感所致(見觧叔謙傳)
強(四百四十八)
姓苑丹陽有強氏將石趙常山太守強容
北史藝術強練
唐強循字季先鳳州人累遷雍州司士參軍華原無泉
人畜多渴死循教人渠水以浸田一方利之號強公
渠
皇朝強獻明字可季汪藻嘗銘其墓曰錢塘強氏以文
學顯熙寧間有子五人曰浚明淵明偉明陟明獻明
兄弟復以文學踵相躡登進士第淵明入翰林為學
士承旨諡文獻浚明自尚書郎奉使吳中偉明陟明
皆有名績以没獻明召掌戸部架閣文字浚明子行
父亦能世其家
郎(四百四十九)
姓纂魯懿公孫費伯城郎因居之子孫氏焉
後漢郎覬字雅光父宗學京氏易能望氣占候吉凶覬
少傳父業兼明經典晝研精義夜占象度順帝時拜
章論災異後拜郎中辭病不就
北史郎基字世業汎涉文籍尤長吏事仕齊為侍御史
不憚權威後帶潁川郡守積年案狀數日判盡條
網既疎獄訟清静清慎無所營求嘗語人云任官
之所木枕亦不須作况重於此乎唯頗令人寫書潘
子義遺之書云在官寫書亦是風流罪過子茂字
蔚之七歲誦騷雅日千餘言以博學稱除衛國令歷
年辭訟不詣州省開皇中遷戸部侍郎
節義郎方貴弟雙貴方貴嘗為舟人折臂雙貴恚恨遂
毆殺舟人執送州縣兄弟争坐死隋文特原其罪表
其門閭後為州主簿
唐郎餘令定州人祖穎字楚之與兄蔚之俱有名餘令
擢進士第授霍王府參軍從父知年亦為王友元軌
曰郎家二賢皆入府不意培塿而松柏為林也徙
幽州錄事參軍有為浮屠者積薪自焚長史率官屬
將觀餘令曰違蔑教義公當察之長史按之果得其
姦
郎餘慶為吏清而刻於法高宗時為萬年令道無拾遺
方(四百五十)
姓纂周大夫方叔之後風俗通云方雷氏之後
唐方干隠居鑑湖任情漁釣有詩集一編葛常之嘗稱其
野渡波摇月空城雨翳鐘之句
方蒙字達源嚴之桐廬人元祐中為御史三子元修元
若元矩皆有才名于宣政間元修宣和末曾入徐擇
之大名幕府元若嘗為右史少卿元矩亦典郡元修
子即務德也
莆田諸方唐末一名琡者來於光州之固始一名閱者
元居白杜塘之西一名達者五代間為泉州長史因
家於方山及游洋鎮琡之下則有謹言嘗為諫議大
夫閱之下則有會終顯謨閣待制子容守惠州東坡
時謫居與之往還家藏坡公墨跡甚富容長孫略崇
寧間登進士第歷潮瓊二州廣東運副達之下則有
偕為天章閣待制充江淮發運三家之後時有登科
者
方崧卿字季申亦莆田居不知何别也隆興初登進士
第繼中教官歷守南安廬陵廣東提刑轉漕廣西京
西莆田人物志謂其平時接物和氣三十年安分有
守始終所得禄俸半為抄書之費子信孺今倅肇慶
商(四百五十一)
姓纂殷或號曰商以國為氏魯有商瞿仲尼弟子秦
有衛鞅本衛公子也受封於商子孫氏焉
國語夫成天地之大功者其子孫未嘗不章虞夏商周
是也商契能和合五教以保于百姓其後皆為王公
侯伯
左傳襄二十三年齊侯伐衛商子車御侯朝商子游御
夏之御寇
史記商瞿魯人字子木孔子傳易於瞿
商澤家語曰字子季
昌(四百五十二)
風俗通云黃帝子昌意之後
南史昌義之烏江人少有武幹梁武帝用為輔國將軍
每戰必克大破魏軍進號軍師將軍又為徐州刺史
為將能得人死力及居藩任吏人安之
名賢氏族言行類稿卷二十六
