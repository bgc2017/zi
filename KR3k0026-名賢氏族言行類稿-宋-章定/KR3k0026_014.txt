卷十四
名賢氏族言行類稿卷十四
宋章定撰
孫(二百七十四)
姓纂周文王第八子康叔封於衛至武公子惠孫曾
耳為衛上卿因氏焉
左傳桓公七年衛使孫良夫來盟始通且謀會晉也
襄公二十六年孫文子在戚孫嘉聘於齊孫襄居守六
月公會于澶淵以討衛疆戚田取衛西鄙懿氏六十
以與孫氏
新序孫叔敖見兩頭蛇殺而埋之歸曰聞見兩頭蛇者
死恐他人見之殺而埋之矣其母曰有恩德者天報
以福長為楚令尹未治而國人信其仁也虞丘子
辭位而進孫叔敖叔敖相楚莊王卒以伯
史記孫武子者齊人也斬吳王愛姬以行軍法闔廬
以為將西破強楚入郢北威齊晉顯名諸侯孫子與
有力焉著兵法十三篇
孫臏孫武之後齊威王問兵法遂以為師用減竈之
法以破魏軍殺龐㳙以此名顯天下世傳其兵法
循吏孫叔敖楚之處士為楚相三得相不喜三去相不
悔
前漢孫寶字子嚴潁川鄢陵人御史大夫張忠辟為屬
欲令授子經寶自劾去後署寶主簿寶徙舍祭竈請
比隣忠使問寶今兩府高士俗不為主簿子甚悦何
也寶曰高士不為主簿而大夫若以寶為可一府莫
言非也安得獨自高忠慚薦寶經明質直宜備近臣
為諫大夫
後漢孫期字仲彧少習易尚書事母至孝里落化其
仁讓黃巾賊過期里陌相約不犯先生舍
孫堪字子穉明經學有志操一毫未嘗取於人以節介
氣勇自行仕郡縣公正廉潔奉禄不及妻子
魏志孫禮字德達凡臨七郡五州皆有威信後為司
隷校尉遷司空
蜀志孫乾字公祐為秉忠將軍雍容風議見禮於世
吳志孫堅字文臺子策字伯符權字仲謀權少子
亮字子明休字子烈皓字元宗權之孫也登
字子高慮字子智和字子孝霸字子威奮
字子揚
晉書孫鑠字巨鄴為尚書郎在職駁議十有餘事為當
時所稱
孫楚字子荆才藻卓絶爽邁不羣遷佐著作郎為馮
翊太守少時欲隠居漱石枕流三子衆洵纂纂
子統綽並知名統字承公為鄞令綽字興公作
天台賦擲地作金石聲與習鑿齒共行綽在前曰沙
之汰之瓦石在後鑿齒曰簸之颺之糠粃在前除
著作佐博士轉永嘉太守又為廷尉卿少
以文才垂稱文士綽為其冠統綽棣華秀發名顯
中興
孫旂字伯旂察孝廉累遷為兖州刺史弟尹字文旂
歴陳留陽平太守
孫惠字德施口訥好學有才識東海王越以為軍諮祭
酒每造書檄或驛馬催之應命立成皆有文采
孫盛字安國起家佐著作郎以家貧親老求為小邑出
補瀏陽令轉參軍補長沙太守頗營資貨部從
事察知服其高名而不劾之
孫晷字文度每獨處幽闇之中容止瞻望未嘗傾邪聞
人之善欣若有得見人饑寒並周贍之
隠逸孫登字公和好讀易撫一絃琴見者皆親樂之
虞潭母孫氏恭順貞和甚有婦德夫亡誓不改節潭始
自幼童便訓以忠義諡曰定夫人
南史孫惠素仕齊為少府卿性至孝吏才疆濟而臨
事清刻
孫慶字季高盧循之難武帝曰非卿不能破其窟穴即
遣季高汎海襲番禺拔之
孫瑒字德璉少倜儻好謀略歴祠部尚書陳後主頻幸
其宅賦詩述勲德之美事親以孝聞有財散之
親友及卒後主為題銘後四十字時論以為榮
孫謙字長遜東莞人為句容令清慎彊記縣人號為神
明齊初為錢唐令御煩以簡獄無繫囚為零陵太
守年已衰老猶強力為政吏人安之為郡縣常勤
勸課農桑務盡地利從子廉字思約便辟巧宦為
晉吳興太守處官平直以善政稱武帝嘗曰東莞二
孫謙廉而已
孫抱為延陵令善吏職高爽詣之了無故人之懷高爽
取筆書縣鼓云徒有八尺圍腹無一寸腸面皮如許
厚受打詎未央
文學孫詵字休羣愛文尤賞泉石卒御史中丞
孝義孫法宗吳興人也又孫棘彭城人也
孝義孫淡事母至孝母疾不眠食以差為期齊時蠲
表門閭
北史孫紹字世慶仕魏為中書侍郎性抗直每上封事
常至懇切不憚犯忤
孫騰字龍雀少質直明解吏事齊神武引置魏朝寄
以心腹位至太傅
孫搴字彦舉齊神武命作檄文援筆立就其文甚美神
武大悦即署相府主簿專典文筆及卒神武曰折吾
右臂
孫惠蔚舉孝廉對策為中書博士後為著作郎才非文
史無所撰著遷國子祭酒祕書監魏初儒生寒宦
惠蔚最為顯達
孫靈暉三禮三傳皆通宗旨舉秀才射策高第仕齊
至博士子萬壽字仙期博涉經史善屬文
卒大理司直
節義孫道登彭城人為梁將韋休所虜不屈
唐孫伏伽貝州人武德初上言三事帝大悦即詔周隋
之晩忠臣結舌伏伽至誠慷慨據義懇切以伏伽為
治書侍御史初帝受禪伏伽最先諫帝語裴寂曰若
李綱孫伏伽可謂誼臣矣太宗數馳射伏伽諫曰走
馬射帖非所以導養聖躬帝悦遷大理卿始拜
御史時制未出歸卧於家無喜色頃之御史造門子
弟驚白伏伽徐起見之時人稱其有量
孫揆字聖圭第進士昭宗討李克用以揆為昭義軍節
度使
孫思邈京兆人通百家說善言老子莊周獨孤信異之
曰聖童也顧器大難為用爾及長居太白山隋文帝召
不拜密語人曰後五十年有聖人出吾且助之太宗
初召詣京師官之不受固辭上元元年稱疾還山
思邈善隂陽推步醫藥
孫逖博州人屬思警敏年十五見崔日用令賦土火爐
援筆成篇理趣不凡日用駭歎遂與定交舉手筆
俊拔哲人竒士隠淪屠釣及文藻宏麗科又舉賢良
方正為集賢院修撰典詔誥為代言尤精密張九
齡視其草欲易一字卒不能也
五代孫晟初名鳳又名忌密州人也好學有文辭尤長
於詩少為道士居廬山簡寂宫嘗畫唐詩人賈島像
置於屋壁晨夕事之簡寂道士惡晟以為妖驅出之
乃儒服北之趙魏謁莊宗於鎮州莊宗以晟為著作
佐郎天成中奔吳李昪喜其文辭使為教令由是知
名晟為人口吃遇人不能道寒暄已而坐定談辯鋒
生聽者忘倦昪尤愛之以為右僕射家益富驕每食
不設几案使衆妓各執一器環立而侍號肉臺盤時
人多效之周世宗征淮李景遣王崇質副晟奉表
議和世宗還崇質而留晟館於都亭驛待之甚厚已
而周兵數敗盡失所得諸州世宗憂之召晟問江南
事晟不對世宗怒收晟下獄殺之晟臨死世宗猶遣
近(臣)問之晟終不對神色怡然正其衣冠南望而拜
曰臣惟以死報國爾乃就刑其後世宗怒解憐晟忠
甚悔之
孫方諫鄚州清苑人也率其徒入狼山為砦漢高祖起
契丹縱火燒定州虜其人民北去方諫聞之自狼山
入據之以歸漢高祖嘉之即拜方諫義武軍節度使
周太祖時徙鎮鎮國以其弟行友為定州留後世宗
攻太原方諫朝於行在從還至洛卒贈太師
宋朝孫奭字宗古博平人也幼好學徙居鄆之項城舉
九經及第為莒縣簿改大理評事為國子監直講太
宗幸國子監奭講尚書說命太宗甚悦真宗即位為
諸王府直講校正九經正義除龍圖閣待制奭以經
術進未嘗阿附取悦真宗嘗問以天書奭曰臣愚所
聞天何言哉豈有書也真宗知其忠每容之真宗
命向敏中諭奭令陳朝廷得失奭上納諫恕直輕徭
薄歛四事真宗頗施用其言出知河陽及朱能獻
乾祐天書奭復上疏曰昔漢文成將軍以帛書飯牛
陽言牛腹中有竒書殺視得書天子識其手迹斬之
後有五利將軍妄自言多方不讎坐誅漢武以能誅
文成五利前史謂之雄材先帝時有侯莫陳利用者
始以方術暴得寵用一旦發其姦誅于鄭州至今輿
誦謂之英斷唐明皇得靈寶符上清護國經寶券等
皆王鉷田同秀等所為明皇不能顯誅訹於邪說曲
奉鬼神過崇妖妄今日見老子閣上明日見老子山
中大臣尸禄以將迎端士畏威而緘默既惑左道即
紊正經民心用離勢不復振暨禄山兆亂輔國劫遷
老子寧肯禦兵寶符安能排難身危名辱為千古所
笑今朱能所為頗類王鉷等臣願陛下遠思漢武之
雄材近法先帝之英斷中鍳明皇之召禍庶幾災害
不生禍亂不作享萬世無疆之休入為給事中以父
年高乞侍養得知兖州召還為翰林侍讀學士父喪
去官詔起復兼龍圖閣學士每講論上前至前世亂
君亡國之際志在規諷必反復言之嘗畫無逸圖以
進請設便坐以老請致仕復知兖州拜禮部尚書
以太子少傅致仕疾甚徙正寢屏侍妾曰無令我死
婦人之手卒諡宣奭性方重事親至篤孝父亡䑛其
面以代頮子瑜官至天章閣待制
孫何字漢公蔡州汝陽人也幼嗜學與丁謂齊名王禹
偁尤知之以為自唐韓柳後三百年有孫丁也時人
謂之孫丁舉進士開封禮部殿試俱第一通判陜州
召入直史館遷祕書丞歴右正言改右司諫尋出為
京東兩浙轉運使何辨急頗事苛察日有捶楚州縣
之吏患之乃求古碑字磨滅者紙本揭之館中何至
則讀其碑辨識文字以爪搔髮垢而嗅之遂往往至
暮不復省錄文案故從者依憑其威妄為寒暑所至
騷然加起居舍人景德初知制誥卒弟僅
孫僅字隣幾與何俱有名於時兄弟皆以進士冠天下
士學者榮之初為舒州推官復舉賢良方正科策入
等授光禄寺丞直集賢院景德初拜太子中允為開
封府判官擢右正言知制誥會永興擇守宰相以僅
為諳練民政乃命之然僅純厚長者治郡非所長也
拜右諫議大夫集賢院學士知開封府出知河中
遷給事中卒
孫甫字之翰許州陽翟人也舉進士嘗從杜衍辟永興
軍司錄衍為樞密副使又薦之得秘閣校理是時諸
將討元昊久無功天下騷動仁宗方銳意更用二三大
臣乃極選一時知名士增置諫員以甫為右正言
後直史館知陜州徙晉州為河東轉運使擢天章閣
待制河北都轉運使不行留侍讀卒甫性勁果美
談論每言君臣行事以推見當時治亂若身履其
間而聽者曉然如目見云
孫抃字夢得眉州眉山人也六世祖長孺喜藏書為樓
而置其上蜀人謂之書樓孫氏中進士甲科通判絳
州召試遷直集賢院累擢右正言知制誥翰林學士
升祔二后於太廟抃為敕文有曰嗟乎為天下之母
育天下之君不逮乎九重之承顔不及乎四海之致
養念言一至追慕增結仁宗覽之泣下謂抃曰卿何
以得道朕心中事抃曰臣少以庶子不齒於兄弟不
及養母以此知陛下聖心中事仁宗為之流涕抃
前後多引薦士大夫久居侍從泊如也人以為長者
仁宗欲用耆老以抃為樞密遷參政抃年益高於
事無所可否後以太子少傅致仕卒諡文懿
孫固字和父鄭州管城人也舉進士稍遷祕書丞宰相
韓琦深知之神宗為潁王以固侍講王府東宫建為
太子侍讀神宗即位擢工部郎中遷右諫議大夫龍
圖閣直學士元豐元年擢拜同知樞密諜者告夏人
幽其主神宗遽欲西討固諫曰舉兵易解禍難前後
論之甚苦神宗意堅甚固曰必不得已請聲其罪薄
伐之分裂其地使其酋長自守神宗笑曰此真酈生
之說爾時執政有議直渡河者固曰然則孰為陛下
任之者神宗曰吾以屬李憲固曰西伐大事也豈可
使宦者為之今陛下任李憲則士大夫孰肯為用乎
神宗不悦他日固又言曰今五路進師而無大帥就
使成功其必為亂神宗曰大帥誠難其人吕公著曰
既無其人曷若己之固曰公著言是也其後師果無
功神宗始悔不用固言元祐二年除侍讀遂除知樞
密院事五年卒諡温靖
孫永字曼叔趙郡人也年十歲而孤以祖冲蔭為將作
簿舉進士治平三年潁王出閤永以選為侍讀明年
建儲為太子舍人神宗即位為天章閣待制歴河
北陜西都轉運使時以邊用不足以解鹽市馬别為
一司外臺不得與永奏曰鹽馬國之大計使主者專
其柄既無以統隷苟為非法孰從而制之知瀛州
河決貝州瀛冀諸州尤被患而民租以災傷倚閣者
督斂如故永具以聞詔從其請仍命發廪粟以賑之
哲宗即位拜工書除吏書卒諡康簡
孫洙字巨源廣陵人也年十九舉進士調秀州司戶參
軍於潛令包拯歐陽修舉洙賢良方正洙上策論五
十篇善言祖宗事指切治體推往較今分辨得失抑
揚條鬯讀之令人感動歎息韓琦見而竒之曰今之
賈誼也編校祕閣書籍遷館閣校勘治平末京師大
雨水詔求直言洙上疏言時弊七事要務十五事多
可施行者為史館檢討同知諫院兼直舍人院乞增
置諫官以廣言路王安石以論青苗事多逐諫官御
史洙鬱鬱不能有所言懇求補外得知海州入為同
修起居注知制誥直學士院神宗稱其學術以為翰
林學士且大用矣逾月而卒洙博學多智進退整
暇道古今事有條理魏漢以來書記其文可道者皆
成誦云
孫覺字莘老高郵人也中進士第治平中為館閣校勘
神宗即位除集賢院為昌王府記室王禮之問終
身之戒覺為陳諸侯之孝作富貴箴遷右正言青
苗法行覺論其非時言者亦以為畿内有追呼抑配
之擾神宗令覺行視虛實退而上疏曰臣以言為職
體量非臣事黜如廣德軍踰年徙湖州松江隄為民
患覺易以石高一尋有竒長百餘里隄下悉為良田
徙廬州改右司諫以祖母亡解官下太常議議者謂
不可詔知潤州而覺已持祖母喪矣服除知蘇州徙
福州召為太常少卿易祕書少監哲宗即位兼侍
講遷諫議又遷給事為吏侍擢拜中丞以疾請罷留
侍講力請外卒與東坡遊唱和極多弟覽
孫覽字傳師舉進士後知尉氏縣將官御下苛酷士卒
謀就大閱殺將以叛覽聞之亟往喻之曰將官暴虐
誠有罪也然汝曹衣食縣官縣顧負汝耶何敢為族
滅計衆皆感悟聽命遂帖服神宗嘉之以為司農寺
主簿出為湖南提舉京西轉運召為右司除河北轉
運又帥延安進樞密直覽治邊數有功而議事多
與執政異坐軍期落職俄復待制知光州徙河南復
龍學知渭州徙永興成都請祠卒覽精於吏事甚
有能政所至善良得職云
孫傅字伯野海州人也舉進士擢中書舍人高麗入貢
傅言所貢於中國無絲毫之益宰相以其所論略與
蘇軾同奏貶蘄州安置靖康元年召拜給事中兼侍
讀進兵書傅嘗上章乞復祖宗法度欽宗問之傅曰
祖宗法惠民熙封法惠國崇觀以來法惠姦時謂名
言拜尚書右丞俄除同知樞密院事
孫復字明復晉州平陽人也舉進士不中居太山之陽
學春秋著尊王發微魯多學者自石介而下皆以弟
子事之復年四十家貧不娶丞相李迪以弟之子妻之
范仲淹富弼言其道德經術宜在朝廷召拜校書郎
國子直講卒仁宗命其門人祖無擇就其家錄其
書十有五篇藏於秘閣云
温(二百七十五)
姓纂唐叔虞之後晉公族受封河内之温因以命氏
又郄至食采於温亦號温季漢功臣表温疥封侯
音苟疥孫何始居太原
後漢獨行温序字次房光武時遷護羌校尉
魏志温恢字曼基舉孝廉為廩丘長廣川令所在見稱
為揚州刺史太祖曰甚欲使卿在親近顧以為不如
此州事大又遷涼州刺史
晉書温羨字長卿兄弟六人並知名於世號曰六龍
轉吏部尚書
温嶠字太真博學能屬文風儀秀整累遷為中書令有
棟梁之任鎮武昌甚有惠政預密謀拒王敦
北史文苑温子昇字鵬舉博覽百家文章清婉常景曰
温生是大才士孝莊以為主客郎中文章陵顔
轢謝含任吐沈(任謂任昉)
唐温大雅字彦弘并州祁人性至孝與弟彦博大有皆
知名薛道衡見之歎曰三人者皆卿相才也高祖兵
興主文檄受禪討定儀典遷黃門侍郎而彦博為中書
侍郎對管華近帝嘗曰我起晉陽為卿一門耳
温彦博字大臨通書記警悟而辯善辭令每問四方風
俗臚布誥命若成誦然進止詳華人皆拭目觀性
周慎既掌機務謝賓客不通進見必陳政事利害
温大有字彦將攝大將軍府記室
温佶大雅四世孫字輔國以字行安禄山亂往見平原太
守顔真卿助為守計李光弼厚遇之後居鄴薛嵩薦
之朝授太常丞一謝嵩即去屏處郊野世推其高節
子造
温造字簡輿性嗜書少所降屈不喜為吏隠王屋山人
號其居曰處士墅張建封聞名書弊招禮及去造謝
歸下邳慨然有高世心李希烈反德宗患之詔建
封擇士往說劉濟建封疆署造節度參謀使幽州造
與濟語未訖濟俯伏曰僻陋不知天子神聖大臣盡
忠願率先諸侯效死節建封以聞天子愛其才問造
家世及年對曰臣五世祖大雅外五世祖李勣臣犬
馬之齒三十有二帝竒之復隠東都烏重胤奏致幕
府長慶初為太原幽鎮宣諭使至范陽劉總櫜鞬
郊迎造為開示禍福總懼矍然若兵在頸由是籍所
部九州入朝遷御史出為朗州刺史開後鄉渠百里
溉田二千頃民獲其利號右史渠再授侍御史彈奏
李祐拜大金吾違詔進馬造正衙抨劾祐曰吾夜入
蔡州擒吳元濟未嘗心動今日膽落於温御史造
彈擊無回畏威望隠然發南曹偽官九十人興元
軍亂殺李絳衆謂造可夷其亂文宗亦以為能乃授
山南西道節度使許以便宜從事遂平之奏復懷
州古秦渠枋口堰以溉濟源河内温武陟四縣田五
千頃召為御史大夫子璋
温璋以父蔭累官大理丞歴京兆尹素強幹鉏宿弊豪
右慴服同昌公主薨上誅醫無狀者繫屬三百餘
人璋極諫貶振州司馬
温廷筠彦博裔孫少敏悟工為辭章與李商隠皆有名
號温李大中末試有司廉視尤謹廷筠不樂上書
千餘言然私占授者已八人授方山尉廷筠弟廷
皓咸通中署徐州觀察使崔彦曾幕府不與龐勛草
表求節度使贈兵部郎中
宋朝温仲舒字秉陽河南人也舉進士為大理評事通
判吉州淳化二年為樞密四年召為參政諡恭肅仲
舒有應務才與寇凖同進人謂之温寇吕蒙正為相
嘗援進仲舒及用乃反攻蒙正
温益字禹弼泉州人也舉進士知福州移潭州入為太
常少卿除給事中兼侍讀於是左正言陳瓘論益守
潭日鄒浩貶新州道其郡投宿僧寺益差兵卒逼浩
登舟使冐風濤夜渡范純臣劉奉世韓川吕希純吕陶皆
貶湖南並為益所侵困當時大臣以為是而天下以為非陛
以此察之則益之為人可知矣今豈當為給事中哉遂以
龍圖閣待制知開封府崇寧初遷中書侍郎卒
(闕二百七十六)
園(二百七十七)
四皓園公之後風俗通云姓於所居城郭園地是也
溒音(二百七十八袁)
何氏纂要云人姓
軒(二百七十九)
風俗通云軒轅氏之後漢有諫議大夫軒和
尊(二百八十)
古尊盧氏之後
罇(二百八十一)
見纂要文
敦(二百八十二)
陳留風俗傳敦氏姞姓之後急就章有敦倚一云秦
文公時史敦後也
賁(二百八十三)
縣賁父之後風俗通魯有賁浦汝南漢有郎中賁
光見論衡晉書汝南賁嵩清操之士又庾琛女適汝
南賁氏又長水校尉賁顓
門(二百八十四)
莊子有門其河南官氏志吐門氏改為門氏
恩(二百八十五)
見姓苑風俗通云陳大夫成仲不恩之後
盆(二百八十六)
見姓苑齊郡漢盆為郎中將
屯(二百八十七)
姓苑云渾沌氏之後去水為屯漢有常山太守屯莫
巴郡後蜀法部尚書屯度
根(二百八十八)
根牟子六國時著書見風俗通
昆(二百八十九)
夏諸侯昆吾之後齊有昆辨見戰國策
㑮牛坤(二百九十反)
見纂要文
名賢氏族言行類稿卷十四
