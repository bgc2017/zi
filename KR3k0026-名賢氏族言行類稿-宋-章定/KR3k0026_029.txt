卷二十九
名賢氏族言行類稿卷二十九
宋章定撰
丁(四百九九)
姓纂姜姓齊太公生丁公伋支孫以謚為姓
前漢儒林丁寬字子襄梁人讀易精敏事田何學成東
歸何謂門人曰易以東矣作易說三萬言訓故舉大
義而已
後漢丁鴻字孝公拜侍中肅宗詔與諸儒論五經同異
於白虎觀鴻以才高論難最明時人歎曰殿中無雙
丁孝公
儒林丁恭字子然習春秋學義精教授數百人建武
中遷少府諸生自遠方至者著錄千人當世稱為大
儒
吳志丁奉字承淵廬江人少以驍勇征伐戰闘常冠軍
斬將搴旗計略過人能斷大事
丁固初為尚書夢松生其腹上謂人曰松字十八公也
後十八歲吾其為公乎卒如夢焉
晉書丁譚字世康會稽人察孝廉除郎中為東陽太守
以清潔見稱累遷領國子祭酒
良吏丁紹字叔倫早歴清官為廣平太守政平訟理道
化大行皆悦其法而從其令轉冀州刺史河北畏而
愛之當官涖政每事克舉視天下之事若運於掌握
慨然有董正四海之志
唐丁公著字平子蘇州人舉明經高第充皇太子諸王
侍讀因著太子諸王侍讀訓大篇為太常卿清約守
道每進一官輒憂見顔色
五代丁會字道隠夀春人也少工輓喪之歌尤能悽愴
其聲與梁太祖俱從黃巢梁太祖鎮宣武以為都押
衙張全義襲破河陽逐李罕之罕之召晉兵圍河陽
全義告急是時梁兵在魏乃遣會及葛從周等將萬
人救之會等行至河陰謀曰罕之料吾不敢渡九鼎
以吾兵少而來遠且不虞吾速至也出其不意掩其
不備者兵家之勝策也乃渡九鼎直趨河陽戰于沇
水罕之大敗河陽為解會畏梁太祖雄猜常稱疾者
累年天復元年復起會為昭義軍節度使梁軍攻燕
滄州燕王守光乞師於晉晉人為攻潞州會乃降晉
晉王以會歸於太原賜以甲第位在諸將上卒于太
原
宋朝丁謂字公言初字謂之蘇州人也嘗以文謁王禹
偁禹偁稱其文與孫何比之韓柳名遂大振既而何
冠多士而謂占第四自以與何齊名恥居其下臚傳
之際殿下有言太宗曰甲乙丙丁合居第四尚何言
為大理評事通判饒州踰年為福建運使初置龍焙
歲貢團茶契丹入寇謂知鄆州虜騎稍南民大驚趣
楊劉渡舟人邀利不時濟謂斬死罪囚於河上舟人
懼不復稽阻又令廣旗熾擊刁斗聲振百餘里明年
召為三司使議封禪未决謂因言大計有餘議遂定
謂機敏有智謀在三司案牘省差老吏不能曉者决
以一言皆中其理朝廷每有營造莫不兼領初建昭
應宫真宗命謂經度謂欲侈大其制近臣多言其不
可者真宗以問謂謂曰陛下富有天下建一宫崇奉
上帝何所不可且陛下未有皇嗣建宫於宫城之乾
地正可以祈福羣臣不知陛下此意或妄有沮止願
以諭之既而王旦密上疏諫止其役真宗諭之如謂
所對旦遂不敢復言五年拜戶部侍郎參知政事真
宗既已相李廸未幾亦拜謂同中書門下平章事加
司空封晉國公尋貶崖州司戶參軍謂在朱崖凡五
年嘗以家財與土人商販蠲其息其人問所欲煩齎
家書至洛陽爾仍戒其人曰俟有中貴人至與留守
宴即投之其人如教留守得之大驚不敢拆其書遂
奏之乃謂作陳情表假家書以逹之其表叙其受遺
冊立之功有云臣有彌天之罪亦有彌天之功章獻
與仁宗覽之惻然遂徙雷州又三年徙道州復祕書
監致仕居安州又徙光州卒
丁度字公雅開封祥符人也祖顗盡其家貲以置書至
八千卷且曰吾聚書多矣必有好學者為吾子孫父
逢吉為光禄寺丞度力學有守登服勤詞學科為大
理評事除集賢院同判太常禮院上書請博延儒臣
勸講道誼增置諫官切劘治體墾闢荒萊安集流民
以為殿最章獻善之舊制監司及藩鎮辭見皆賜對
仁宗初即位止令附奏度言附奏非所以防壅蔽也
遷端明殿學士仁宗問用人以資與才孰先度曰承
平時用資邊事未平用才諫官孫甫論度此言是自
求柄用也仁宗曰度侍從十五年數論天下事未嘗
及其私豈有是哉因除工部侍郎樞密副使改參知
政事卒謚文簡(仁宗嘗問以蓍龜占應對曰不若以古之治亂為蓍龜也仁宗出欹器以)
(示之曰朕欲臨天下以中正對曰臣等亦願以中正事陛下)
邢(五百)
姓纂周公第四子封於邢後為衛所滅子孫以國為
邢産字神寳善属文少作孤蓬賦為時所稱歴中書侍
郎
邢虯字神彪為尚書左丞多所糾正臺閣肅然子臧
字子良舉秀才上第為太學博士除東牟太守清慎
奉法吏人愛之和雅信厚有長者之風為時人所愛
敬弟邵字子才十歲能属文日誦萬餘言名動衣
冠雕蟲之美獨步當時每一文初出京師為之紙貴
嘗仕魏遷著作佐郎國子祭酒除兖州刺史有善政
枹鼓不鳴在郡起清風觀明月樓夫邢巒以文武才
策内參機揆外寄折衝其緯世之器歟至子才少有
盛名鼓動京洛文宗學府獨秀當年足為一代之模
楷也
儒林邢峙字士峻學通三禮左氏春秋仕齊遷國子助
教以經入授皇太子厨宰進菜有邪蒿峙令去之曰
此菜有不正之名非殿下宜食文宣嘉之拜國子博
士
唐邢文偉滁州人咸亨中歴太子典膳丞時孝敬罕見
宫臣文偉即減膳上書云云太子答曰自非義均弼
諧詎能進此藥石文偉由是益知名後右史缺高宗
曰文偉切諫吾兒此直臣也遂授之武后時兼弘文
館學士后問移風易俗莫善於樂文偉曰聖人作樂
平人心變風俗末世樂壊則為人所移后喜賜帛
君牙瀛州人以戰功歴果毅折衝郎將代李晟為鳳
翔節度吐蕃不能侵屈己好士
宋朝邢昺字叔明曹州濟陰人也應九經廷試日召至
外殿講師比二卦又取其羣經發題太宗嘉其精博
擢上第召為國子監丞專講學之任真宗始置翰林
侍講學士首以命昺真宗東封進禮部尚書昺曉播
殖尤悉民事真宗每雨雪不時憂形於色昺因進耒
耜歲占三卷皆田父歲月於畎畝間揣占得雨澤豐
凶之兆無不稽驗又言民之災患大者有四一曰人
疫二曰旱三曰水四曰牛瘴歲必有其一但或輕或
重耳四事之害旱暵為甚也真宗然之
邢恕字和叔鄭州原武人也從程頤學中進士甲科調
永安簿頤稱其才於吕公著薦崇文院校書元豐初
為館閣校勘改校書郎遷著作佐郎又遷職方員外
郎哲宗即位除左司員外郎起居舍人紹聖初除直
龍圖閣知徐州遷寳文閣待制知青州入為刑部侍
郎權吏部尚書御史中丞子居實字敦夫早夭蘇子
瞻云敦夫自為童所與交皆諸公長者百不一見遂
與草木共盡黃魯直云謝師復年來二十文章不類
少年語期行萬里出門而車軸折甚矣敦夫似吾師
復也且有絶句云詩到隨州更老成江山為助筆從
橫眼看白璧埋黃壤何况人間父子情有呻吟集行
於世倞亦恕子也為司農少卿館伴事見東都事
略
君雅雍丘人也嘗進士不第慨然有隠遁之意
真宗幸亳州以布衣召對問以治道敦不對真宗問
其故敦曰陛下東封西祀皆已畢矣臣復何言真宗
大悦除試許州助教敦不受卒
曾(五百一)
姓纂夏少康封其少子曲烈于鄫春秋時為莒所滅
鄫太子巫仕魯去邑為曾氏見世本
左傳昭公元年叔孫歸曾天御季孫以勞之
論語曾子曰吾日三省吾身為人謀而不忠乎與朋友
交而不信乎傳不習乎
史記曾參南武城人字子輿孔子以為能通孝道故授
之業作孝經父曾點字晳
宋朝曾致堯字正臣撫州南豐人也舉進士稍遷秘書
丞為兩浙轉運使諫議大夫魏庠知蘇州介舊恩以
進致堯劾其罪太宗曰是敢治魏庠可畏也孫鞏布
肇
鞏字子固生而警敏年十二能文及冠游太學歐陽修
見其文而竒之自是名聞天下舉進士歴知齊襄洪
福明亳滄州進職直龍圖閣鞏為治尚威嚴其徙滄
州也過闕神宗召見勞問甚寵遂留判三班院鞏上
疏議經費神宗頗嘉納之久之手詔中書曰五朝史
事宜付曾鞏遂以為史館修撰試中書舍人遭母憂
卒鞏少孤奉母孝鞠養羣弟妹甚友愛宦學婚嫁一
出鞏力平生嗜書家蔵至二萬餘卷手自讐對雖白
首不倦有文集曰元豐類稿五十卷外集十卷所為
文章開闔馳騁應用不窮然言近指遠要其歸必止
於仁義初與王安石友善安石稱其文辭以譬水之
江漢星之斗神宗嘗問鞏卿交王安石最蚤安石何
如人鞏曰安石文學行誼不減揚雄以吝故不及神
宗遽曰安石輕富貴何吝也鞏曰臣謂吝者安石勇
於有為而吝於改過耳神宗頷之
布字子宣幼孤學於其兄鞏舉進士王安石執政薦之
因上書召見論事合意遂除崇政殿說書遷集賢校
理檢正中書五房公事新法青苗助役皆布與吕惠
卿建議安石嘗曰法之初行異論紛紛始終以為可
行者吕惠卿曾布也始終以為不可行者司馬光也
餘人則一出焉一入焉爾徽宗立拜右僕射韓忠彦
為左相柔懦天下事多决於布議以元祐紹聖均為
有失欲以大公至正消釋朋黨明年改元建中靖國
邪正雜用忠彦遂罷去布獨當國漸進紹述之說明
年又改元崇寧蔡京於是召用為左丞京與布異會
布擬陳佑甫為戶部侍郎京奏曰爵禄者陛下之爵
禄也奈何使宰相私其親布之壻陳迪佑甫之子也
布忿然争辯久之聲色稍厲徽宗不悅而罷翌日為
御史所攻布由是出
肇字子開舉進士元祐初擢起居舍人拜中書舍人徽
宗即位復為中書舍人上疏言治道在廣言路以言
奬人猶或畏縮以言罪人人將鉗口去矣兄布拜相
以親嫌而出曾孫煥鄭僑榜炎朱待問榜俱登科
曾紆字公衮撫之南豐人文肅公布之第四子也汪彦
章誌其墓曰公材高識明博極書史始以通逹古今
禆贊左右為家賢子弟中以文章翰墨風流醖藉為
時勝流晩以精明彊力見事風生為國能吏雖低徊
外補位不至公卿而所交皆一時英豪世之言人物
者必以公一二數公之謫永州也黃魯直過言得公
詩讀而愛之手書於扇公嘗以忠節除直顯謨閣歴
江東西運副使司農少卿福建提刑子惇字宏父次
忻憕先生宜州與曾公卷一帖葛常之載之
韻語陽秋即公衮也
曾會字宗元端拱二年由鄉舉首選擢進士第二人廷
試日未午卷上奏御時蜀人陳堯叟亦有俊譽上覽
二人文相埓敏亦如之莫適高下釋褐並授光禄寺
丞直史館雖名為甲乙而實與等夷謁告還朝以親
老願補郡遷殿中丞知宣州進士起家之榮前所未
有後亦莫有繼之者官止刑部郎中集賢殿修撰知
明州卒
曾公亮字明仲泉州晉江人也父會集賢殿修撰公亮
以父任為大理評事舉進士後拜翰林學士知三班
院三班吏世之所賤薄老胥抱文書升堂取判者高
下左右異時長官漫不省察謹占名而已公亮盡取
前後條目置坐側案以從事吏束手無能為後至者
皆莫能易也嘉祐六年拜吏部侍郎同中書門下平
章事集賢殿大學士公亮精於法令習知朝廷典章
臺閣故事時韓琦為上相歐陽修參知政事琦於法
令典故以問公亮文學人材以問修百官奉法循理
而朝廷治神宗即位熙寧初進封魯國公安石置條
例司更張衆事公亮一切聽之蘇軾嘗從容責公亮
不能救正朝廷公亮曰上與安石如一人此乃天也
子孝寬僉書樞密院事迎公亮就養西府薨配饗英
宗廟庭謚曰宣靖子孝字令綽累遷樞密都承旨
承旨用文臣自孝寬始除簽書樞密院事時魯公還政
迎西府世以為榮嘗知鄆州州有孟子廟而無封爵
請於朝封鄒國公配祀孔子廟云
曾從龍字天錫温陵人慶元己未擢進士第一人今為
中書舍人聞是集撰公會之下也
曾懋曾開曾幾兄弟俱贛人也懋為尚書生迪造迪之
子集終廣西憲開幾為侍郎幾賜謚文清為李公擇
之甥生左司逢侍郎建建子&KR1643;近為總卿逢子槩槃
近為工部題武夷有句云還持病眼將昏力來看仙
山未了青子黯曾榜槩子勲鄒榜俱登第
寧(五百二)
姓纂秦寧公之後以諡為姓
史記酷吏寧成(徐廣曰寧一作寗)穰人也好氣為人小吏必陵
其長吏為人上操下如束溼薪
伶(五百三)
伶州鳩周樂工也二十一年天王將鑄無射問之州鳩
對曰臣之守官弗及也王問律於州鳩
應(五百四)
姓纂周武王第四子應侯之後以國為姓
左傳僖公二十四年富辰曰昔周公封建親戚邘晉應
韓武之穆也
後漢應奉字世叔南頓人少聰明凡所經履莫不暗記
讀書五行並下拜武陵太守興學校政稱變俗為司
隷校尉糾舉姦違不避豪戚以嚴厲為名子劭字
仲遠博覽多聞舉高第拜泰山太守戰却黃巾三十
萬衆郡内以安弟子瑒璩並以文才稱至瑒七世
通顯文章錄云璩字休璉作詩有問我何功德三
入承明廬之句
晉書應詹字思遠以學藝文章稱嘗督南平天門武陵
三郡軍事天下大亂詹境獨全百姓歌之曰歲寒不
凋孤境獨守拯我塗炭惠隆丘阜潤同江海恩猶父
母遷益州刺史
文苑應貞字吉甫自漢至魏世以文章顯軒冕相襲為
郡盛族舉高第頻歴顯位遷給事為太子中庶子
滕(五百五)
姓纂周文王第十四子滕侯之後後失國子孫以國
為氏焉
左傳僖二十四年富辰曰昔周公封建親戚郜雍曹滕
文之昭也
後漢滕撫字叔輔為涿令有文武才用太守以其能委
任郡職兼領六縣風政修明流愛於人道不拾遺後
朝廷博求將帥三公舉其有文武才拜九江都尉
性方直不交權勢
吳志滕胤字承嗣少有節操威儀可觀修勤在位大臣
見者莫不歎賞尚公主起家為丹陽太守徙吳
郡會稽所在見稱每聽詞訟察言觀色務盡情理後
受遺詔輔政加衛將軍寵任彌高接士愈勤
晉書滕脩字顯先為廣州刺史甚有威惠為嶺表所服
遷廣州牧南在積年為邊夷所附
南史孝義滕曇參父母卒水漿不入口者旬日號為滕
曾子
宋朝滕元發名甫東陽人也中進士第三性疎達自信
不疑在上前論事如家人父子言無文飾洞見肝鬲
神宗知其誠藎事無巨細人無親疎輒問元發元發
隨事解答不自嫌外也王安石方立新法天下詾詾
恐元發有言而上信之也因以事出之於外以翰林
侍讀學士知鄆州入覲力言新法之害哲宗即位徙
蘇揚二州除龍圖閣直學士復知鄆州學生食不給
民有争公田二十年不决者元發曰學無食而以良
田飽頑民乎乃請以為學田遂絶其訟徙真定又徙
太原元發治邊凛然威行西北號稱名帥淮南京東
飢召城中富民與約曰流民且至無以處之則疾疫
起并禍汝矣吾得城外廢營地欲為席屋以待之民
曰諾為屋二千五百間一夕而成流民至以次授地
井竈器用皆具盖活五萬人云卒謚章敏
滕宗諒字子京登進士第累遷殿中丞禁中火詔御史
臺究其事子京上疏曰天災非人所為又上疏請太
后還政明道三年上專政擢正言司諫除天章閣待
制知慶州岳州徙蘇州嘗修岳陽樓范文正公為記
蘇舜欽書
承(五百六)
姓纂衛大夫承成之後見代本
後漢承宫字少子永博士遷中郎將數納忠言
朝臣憚其節名播匈奴
凌(五百七)
姓纂衛康叔支子為周凌人子孫以官為姓
吳志凌統字公績餘杭人父操輕俠有膽氣每征伐常
冠軍履鋒守永平長姦猾斂手凌雖在軍旅親賢接
士輕財重義有國士之風後拜偏將軍實江表之虎
臣也
宋朝凌策字子竒宣州人也舉進士後知益州初策登
第夢人以六印加劍遺之朝後官劍外者凡六人以
為異策處事精審所至有治績
青(五百八)
青陽氏之後亦為青氏
星(五百九)
濟北羊氏家傳云羊續娶濟北星氏
靈(五百十)
左傳宋大夫子靈之後以王父字為氏
瓶(五百十一)
後漢北海瓶斐字子然太守孔融以其賢配社祭之後
趙錄有瓶剛
冥(五百十二)
史記云冥氏姒姓之國子孫以國為姓漢有冥都治公
羊春秋
陘(五百十三)
魯公孫有陘氏之後
鄫(五百十四)
鄫子支庶亦為曾氏
繒(五百十五)
鄫子之後又改為繒漢功臣侯表祁榖侯繒賀傳位四世
仍(五百十六)
夏諸侯有仍氏之後后相娶有仍女生少康
乘(五百十七)
風俗通楚大夫子乘之後以王父字為氏又乘睢古賢
人
徵(五百十八)
狀云理徵之後河南(闕)有率更令徵崇
弘(五百十九)
風俗通衛大夫弘演之後漢有宦者弘恭
登(五百二十)
後漢有左馮翊登道又將作大匠登豹
恒(五百二十一)
楚大夫恒思之後見世本漢有東安長恒奕
騰(五百卄二)
本氏滕氏因避難改焉後漢有北海相騰撫
稱(五百卄三)
漢元帝功臣有新山侯稱忠
名賢氏族言行類稿卷二十九
