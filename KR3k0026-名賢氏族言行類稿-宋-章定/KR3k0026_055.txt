卷五十五
名賢氏族言行類稿卷五十五
宋章定撰
宇文(千百二十四)
姓纂本出遼東南單于之後裔有晉迴因獵得玉璽
以為天授鮮卑謂天為宇因號宇文或云以遠系炎
帝有嘗草之功北俗呼草為俟汾音轉為宇文
北史宇文福世為擁部大人祖活撥入魏為第一客少
驍果有膂力後為瀛州刺史性忠清在公嚴毅以信
御人甚得聲譽子延字慶壽位散騎侍郎
宇文忠之釋褐太學博士除中書侍郎裴伯茂與同省
以忠之色黑呼為黑宇
宇文貴字永貴少受學嘗輟書歎曰男兒當提劔汗馬
以取公侯何能為博士善騎射有將帥才後仕
魏為大將軍子忻字仲樂十二能左右馳射驍捷
若飛其後位大將軍舉無遺算策無全陣弟愷字
安樂自少有器局博覽書記後拜萊州刺史甚有能
名
宇文㢸字公輔慷慨有大節博學多通仕隋為尚書左
丞當官正色為百寮所憚出為并州長史
宇文述字伯通仕隋拜右衛大將軍善於供奉俛仰
折旋宿衛咸取則焉
宇文虯字樂仁驍悍有膽略拜驃騎大將軍每經行陣
必身先士卒故上下同心戰無不剋
唐宇文士及字仁人述之子京兆人太宗即位擢右衛
將軍延入閣語或至夜分
宇文融京兆人明辨長吏治時天下戸版刓隱人多去
本
歐陽(千百二十六)
姓纂越王句踐之後支孫封烏程歐陽亭因氏焉
前漢歐陽生字和伯千乘人事伏生受尚書子世傳至
曾孫高為博士高孫地餘亦為博士論石渠由是尚
書世有歐陽氏學
後漢歐陽歙字王思自歐陽生至歙八世皆為博士拜
安南太守推用賢俊故稱異績在郡教授數百人
晉歐陽建字堅石才藻美贍擅名北州語曰渤海赫赫
歐陽堅石
南史歐陽頠字靖世為郡豪族以言行著於嶺表博通
經史本有匡濟才授武州刺史遷廣州刺史合門顯
貴威振南土子紇字奉聖襲父爵在州十餘年威
惠著於百越
唐歐陽詢字信本潭州人博貫經史初倣王羲之書後
險勁過之尺牘所傳人以為法高麗求之
歐陽通詢之子蚤孤母徐氏教以父書懼其墮嘗遺錢
使市父遺跡通乃刻意臨倣以求售數年書亞於詢
父子齊名號大小歐陽體晩自矜重以狸毛為筆
覆以兔毫管皆象犀非是未嘗書
歐陽詹字行周泉州人其先為本州州佐縣令閩越地
肥衍有山泉雖能通文書吏事不肯北宦及常衮為
觀察使始擇鄉秀民能文辭者與為賓主鈞禮里人
矜耀故相勸仕舉進士與韓愈等聯第時稱龍虎榜
閩人第進士自詹始與愈友善
宋朝歐陽修字永叔吉州廬陵人也四歲而孤母鄭氏
守節自誓親教修讀書家貧至以荻畫地學書比成
人舉進士兩試國子監一試禮部皆第一遂中甲科
補西京留守推官始從尹洙遊為古文議論當世迭
相師友與梅堯臣遊為歌詩相倡和遂以文章名冠
天下景祐初召試為館閣校勘時范仲淹知開封府
每進見輒論時政得失宰相吕夷簡惡之斥守饒州
諫官高若訥詆誚仲淹以為當黜修以書深責若訥
謂其不復知人間有羞耻事若訥以聞謫夷陵令徙
乾德復為武成軍節度判官仲淹帥陜西辟修掌書
記修曰吾論范公豈以為利哉同其退不同其進可
也辭不就時仁宗更用杜衍范仲淹富弼韓琦分列
二府增諫官皆天下名士召修知諫院未幾修起居
注修每勸上延見大臣訪以政事仁宗再出
手詔使條天下事又開天章閣召對賜坐給以筆札
使具疏於前皆皇恐退而上時所宜先者十數事於
是有詔勸農桑興學校革磨勘任子等弊中外悚然
而小人不便相與騰口謗之修常為仁宗分别邪正
勸行其言改右正言知制誥仍知諫院故事知制誥
必試仁宗知修之文有旨不試與近世楊億陳堯
佐及修三人而已嘗因奏事論及人物仁宗目修曰
如歐陽修何處得來初范仲淹之貶饒州也修與尹
洙余靖皆以直仲淹見逐目之黨人自是朋黨之論
起修乃為朋黨論以進以為君子以同道為朋小人
以同利為朋此自然之理也臣謂小人無朋唯君子
則有之蓋小人所好者利禄也所貪者財貨也當其
同利之時暫相黨引以為朋者偽也及其見利而争
先或利盡而反相賊害雖其兄弟親戚不能相保故
臣謂小人無朋其暫為朋者偽也君子則不然所守
者道義所行者忠信所修者名節以之修身則同道
而相益以之事國則同心而共濟終始如一故君子
有朋友也為君者但當退小人之偽朋用君子之真
朋則天下治矣遷給事中為羣牧使唐書成拜禮部
侍郎兼翰林侍讀學士修在翰林凡八年知無不言
所言多聽神宗即位遷尚書左丞修性剛直平生
與人盡言無所隱及在二府士大夫有所申請輒面
諭可否雖臺諫論事亦必以是非詰之除宣徽南
院使判太原府修力辭丐易蔡州大略以久疾昏耗
不任重寄復曰時多喜新竒而臣思守拙衆方興功
利而臣欲循常以譏切王安石遂聽以舊官知蔡州
修在亳已六請致仕比至蔡逾年復請乃以觀文殿
學士太子少師致仕修昔守潁樂其風土因卜居焉
及歸而居室未偹處之怡然不以為意修之在滁也
自號醉翁作亭琅琊山次醉翁名之晩年又自號六
一居士曰吾集古錄一千卷藏書一萬卷有琴一張有碁
一局而嘗置酒一壺吾老於其間是為六一自為傳刻石
居潁一年而卒諡文忠修於六經長於易詩春秋其所發
明多古人所未見嘗奉詔撰唐本紀表志又自撰五代史
記二書本紀法嚴而詞約多取春秋遺意其表傳志與
遷固相上下修篤於朋友不以貴賤生死易意尹洙孫
復石介梅堯臣既沒皆經理其家或言之朝廷官其子
弟蘇洵以布衣隱居於蜀修得其書獻諸朝當時文士
一有所長必極口稱道唯恐人不知也嘉祐間朝廷進
人之路稍狹修建言以館閣育材材既難得其人又難
知則當博採而多蓄之冀一得其間則傑然出為名臣
矣餘亦不失為佳士也遂詔韓琦曾公亮趙概及修各
舉五人一時得士為多修嘗稱故相王曾之言曰恩欲
歸已怨使誰當且曰貧賤常思富貴富貴必履危機此
古人之所歎也唯不思而得既得而不患失之者其
庶幾乎修以論政不合固求去位年未及即告老天
下高之四子發奕棐辨
棐字叔弼以父蔭為祕書省正字修嘗書以教棐曰藏
精於晦則明養神以静則安晦所以蓄用静所以應
物善蓄者則不竭善應者則無窮雖學則可至然性
近者得之易也及長舉進士修在位及告老棐不肯
言仕修卒始仕章惇入相棐以秘閣校理知襄州又
知潞州坐元祐黨奪校理元符三年還朝為吏部郎
中遷右司郎中請外以直秘閣知蔡州復係元祐黨
䥴直秘閣罷居潁州卒修以道德文章為三朝所
知天下學士大夫皆師尊之而棐亦能以文學世其家
令狐(千百二十七)
姓纂周文王子畢公高之後有畢萬仕晉孫魏犨武
子生顆别封令狐因氏焉
北史令狐整字延保為西土冠冕曾祖嗣祖紹安咸為
良二千石父虯早以名德著仕郢州刺史整沉深
有識量學藝騎射並為河右所推魏東陽王元榮
辟為主簿嘗曰延保西州令望方成重器豈州郡之
職所可縶維但一日千里必基武步後除豐州刺史
子熙字長熙性嚴重有雅量所交結必一時名士
博覽羣書尤明二禮仕隋拜滄州刺史風教大洽稱
為良二千石為汴州刺史考績為天下之最賜三百
疋
唐令狐德棻宜州人武德初遷祕書丞時大亂後經
籍亡散祕書湮缺德棻始請帝求天下遺書置吏補
錄不數年圖典略備詔撰定史書修撰之原自德棻發
之高宗詔問王霸孰先德棻曰王任德霸任刑云
云帝曰今何為要對曰唯薄賦歛省征役為要又問
禹湯桀紂所以興亡對曰禹湯罪已其興也勃桀紂
罪人其亡也忽帝悦
令狐峘天寳末及進士第博學有口辨楊綰修國史薦
為起居舍人撰玄宗實錄屬起居注亡散峘裒掇詔
策偹一朝之遺
令狐彰字伯陽京兆人從安禄山署左衛郎將彰欲以
節自顯悉籍士馬州縣獻欵肅宗大悦入朝拜滑
亳魏博節度使始滑當寇衝城邑墟榛彰躬訓吏下
檢軍力農無敢犯者歲時貢賦如期時吐蕃盗邊
召防秋兵彰遣士三千齎糧所過無秋毫犯餽遺譲
不受時韙其能李吉甫奏彰忠義奮發不忍棄其
嗣子通終左衛大將軍
令狐楚字慤士德棻之裔也貢進士京兆尹將薦為第
一時許正倫輕薄士有名長安間能作蜚語楚嫌其
争讓而下之鄭儋領太原高其行由掌書記至判官
德宗喜文每閱太原奏必能辨楚所為數稱之儋死
軍將亂取楚使草遺奏諸將圜視楚色不變秉筆輒
就以徧示士皆感泣一軍乃安由是名益重擢職
方員外郎知制誥其為文於牋奏制令尤善每一篇
成人皆傳諷裴度出太原皇甫鏄薦為中書侍郎
同平章事敬宗立遷宣武節度使楚外嚴重不可
犯而中寬厚待士有禮為政善撫御治有績人人得
所宜疾甚是夕有大星霣寝上其光燭廷坐與家
人訣乃終
令狐綯字子直楚之子舉進士向敏中言於宣宗以為
宰相器即召知制誥入翰林為學士夜召與論人間
疾苦帝出金鏡書曰太宗所著也卿為我舉其要綯
摘語曰至治未嘗任不肖至亂未嘗任賢帝曰三復
乃已綯再拜陛下必欲興王業捨此孰先詩曰惟其
有之是以似之為翰林承旨夜對禁中燭盡帝以
乘輿金蓮華炬送還院吏望以為天子來及綯至皆驚同
平章事輔政十年
令孤滈綯之子及第遷右拾遺當時謂之白衣宰相
獨孤(千百二十八)
姓纂其先本姓劉氏當後漢北蕃有右賢王劉去
卑之先尚漢公主因從母姓劉氏後魏在北有四十
六部有伏留屯為部落大人居於雲中
北史獨孤永業字世基天保初除中書舍人
獨孤信美容儀善騎射軍中號為獨孤郎仕魏除隴
右大都督秦州刺史在州事無壅滯示以禮教勸以
耕桑流人願附者數萬家周文以其信著遐邇故賜名
為信嘗馳馬入城其帽微側詰旦而吏人有戴帽者
咸慕信而側帽焉子羅字羅仁拜武衛大將軍
獨孤楷字修則在隋拜益州搃管甚有政績蜀中父老
至今稱之弟盛剛烈有膽略遷右屯衛將軍
唐獨孤及字至之河南人為兒時讀孝經父試之曰兒
志何語對曰立身行道揚名於後世天寳末以道舉
高第代宗以左拾遺召既至上疏陳政曰云云歴濠
舒二州刺史以治課最加司封郎中徙常州甘露降
其廷
獨孤郁字古風及之子擢進士第最為權德輿所稱以
女妻之舉制科高等進右輔闕吐突承璀討王承
宗郁執不可挺議鯁固號稱職擢翰林學士憲宗
歎德輿乃有佳壻詔宰相高選世族故杜悰尚岐陽
公主然帝猶謂不如德輿之得郁也
南宫(千百二十九)
姓纂文王四友南宫适之後周有南宫極南宫嚚宋
有南宫牛南宫長萬魯桓公後孟僖子生閱號南宫
敬叔生路生會生虔南宫氏見代本
史記南宫括字子容魯人三復白圭之玷
端木(千百三十)
史記端木賜字子貢衛人孔子弟子利口巧辭孔子常
黜其辨
巫馬(千百三十一)
史記巫馬施字子期魯人孔子弟子
澹臺(千百三十二)
史記澹臺滅明字子羽武城人孔子弟子状貌甚惡孔
子曰以貌取人失之子羽
漆雕(千百三十三)
史記漆雕徒父漆雕開漆雕哆並孔子弟子
名賢氏族言行類稿卷五十五
