卷五十
名賢氏族言行類稿卷五十
宋章定撰
樂(九百九十)
姓纂宋微子之後戴公生公子衎字樂父子孫以王
父字為氏
左傳襄九年宋樂喜為司城以為政使樂遄庀刑器
昭二十二年宋樂祁為司城樂大心為右師樂輓為大
司宼以靖國人
宣十二年楚許伯御樂伯攝叔為右以致晉師樂伯曰吾
聞致師者左射以菆代御執轡御下兩馬掉鞅而還
成十五年華元使向戍為左師樂裔為司寇以靖國人
文七年宋樂豫為司馬昭公將去羣公子樂豫曰不可
公族公室之枝葉也
孟子樂正子見孟子曰克告於君君為來見也嬖人有
臧倉者沮君君是以不果來也
新序樂毅合連四國之兵以伐齊大破之遂屠七十餘
城
史記樂毅其先祖曰樂羊羊為魏文侯將毅使燕燕
王以為亞卿後為上將軍并護趙楚韓魏燕之兵
伐齊下齊七十餘城封為昌國君
樂間毅之子復為昌國君樂乘樂間之宗也在趙封
為武襄君樂叔乘之孫也高帝封之樂鄉號曰華
成君樂氏之族有樂瑕公樂臣公
後漢樂恢字伯竒為功曹選舉不阿請託無所容入為
尚書僕射諸所刺舉無所迴避
魏志樂進字文謙陽平衛國人以膽烈從太祖武力
既弘計略周備奮彊突固無堅不䧟自援枹鼓手不
知倦遷右將軍子綝果毅有父風至揚州刺史
晉書樂廣字彦輔淯陽人王戎舉為秀才裴楷薦辟太
尉掾轉太子舍人尚書令衛瓘見而竒之曰此人之水
鏡見之瑩然若披雲霧而覩青天累遷侍中河南
尹為政無當時功譽每去職遺愛為人所思王澄
等任放為達廣曰名教内自有樂地何必乃爾
南史樂藹字蔚遠廣六世孫仕梁累遷御史中丞性
公彊居憲臺甚稱職子法才字元備幼有美名沈
約曰法才實才子為建康令不受俸秩比去將至百
金縣曹啓輸臺庫梁武嘉其清節曰可以為百城表
矣歴少府卿
孝義樂頤之字文德父亡水漿不入口數日仕至郢州
中從事樂預字文介亦至孝父亡悲感悶絶後為
永世令人懷其德
北史樂運字承業涉獵經史事母以孝聞仕周除萬年
縣丞抑挫豪右號稱強直為露門學士常願處一
諫官從容諷議發憤錄夏商以來諫爭事集而部之
名曰諫苑奏上隋帝嘉焉
儒林樂遜字遵賢受孝經論語詩書禮易左氏春秋周
文召遜教授諸子在館六年與諸儒分授經業
宋朝樂史字子正撫州宜春人也母夢異人令吞五色
珠而生史史有文辭初仕江南歸朝舉進士知陵州
獻金明池賦召為三館編修子黃目舉進士官至
給事
卓(九百九一)
姓纂史記蜀郡卓氏用鐵冶致富即鐵山鼓鑄至僮
千人田池射獵之樂擬於人君
後漢卓茂字子康南陽人父祖皆至郡守習詩禮及
歷算稱為通儒為密令吏人親愛不忍欺之道不
拾遺蝗不入界光武即位先訪求茂以為太傅封
褒德侯
偓(九百九二)
列仙傳有偓佺
甪(九百九三)
漢初商山四皓有甪里先生後漢有角若叔
濁(九百九四)
史記胃脯簡微耳濁氏連騎
畢(九百九五)
姓纂周文王第十五子畢公高之後以國為氏
左傳閔元年卜偃曰畢萬之後必大萬盈數也魏大名
也以是始賞天啓之矣天子曰兆民諸侯曰萬民今
名之大以從盈數其必有衆初畢萬筮仕於晉遇屯
之比辛廖占之曰吉
僖二十四年富辰曰周公封建親戚以蕃屏周畢元酆
郇文之昭也
晉書畢卓字茂世新蔡人為吏部郎比舍郎酒熟卓因
醉盜飲之嘗曰得酒滿數百斛船四時甘味置兩頭
右手持酒杯左手持蟹螯拍浮酒船中便足了一生
矣
北史畢衆敬仕宋位太山太守仕魏為兖州刺史篤於
氣類深有國士之風子元賓少豪俠有武幹復拜
兖州刺史曾孫義雲累遷都官尚書郎中文宣時
除書侍御史衆敬弟衆愛
唐畢諴字存之夜燃薪讀書母䘏其疲奪火使寐不肯
息遂通經史工辭章性端慤不妄交舉進士書判拔
萃連中累官駕部倉部郎故事要家勢人以倉駕
二曹為辱諴沛然如處美官無異言党項擾河西
宣宗嘗召訪邊事諴援古今條破羌狀甚悉帝悅曰
吾將擇帥不意頗牧近在禁庭即除邠寧節度河西
安撫使諴到軍羌人皆順置屯田收榖三十萬斛以
省度支經費懿宗立以禮部尚書同平章事吏
術尤長既貴所俸禄養護宗族之乏無間然
畢構字隆擇河南人六歲能文擢進士第為潤州刺史
政有惠愛李傑為河南尹與構一時選世謂畢李
復為益州長史按察劍南振弊柅私號為清嚴睿
宗嘉構修潔獨行有古人風其治術又為諸使最賜
璽書袍帶
宋朝畢士安字仁叟代州雲中人也後居鄭州舉進士
真宗為開封尹以士安為判官東宫建兼右庶子
真宗即位即令士安攝府事李沆薨中書闕宰相乃
拜士安吏部侍郎參知政事入謝真宗曰未也行且
相卿士安曰寇凖方正慷慨有大節朝臣罕出其右
如凖者陛下所宜用也真宗亦欲相凖藉士安宿德
以鎮之不閱月與凖並相真宗幸澶州歲遺遼銀
絹三十萬是時朝論皆以為過士安曰不如此彼所
顧不重和事恐不能久衆未為然也然自&KR1402;德以來
百有餘年自古和好所未嘗有議者以士安之言為
得焉薨謚文簡子世長官至衛尉卿孫從古尚
書駕部郎曾孫四人仲偃字希言以清德聞典郡
亦有聲少與蔡京錢塘同官京持國柄二十餘年不
以一字通積官朝議大夫享年八十六無病坐亡
仲衍字夷仲舉進士中第為中書檢正奉使契丹宴
射連破的衆驚異之以祕閣校理同知太常禮院為
官制局檢討官制文字千萬計區分損益曲盡其當
高麗使入貢詔館之上元夕宴東闕下作詩誦聖德
神宗次韻賜焉擢起居郎仲游字公叔與仲衍同
登第元祐初為軍器衛尉丞召試學士院蘇軾異其
文擢為第一提點河東路刑獄太原銅器名天下獨
不市一物懼人以為矯也且行買二茶匕而去韓縝
曰如公叔可謂真清矣入為吏部郎中言孔子廟自
顔回以降皆爵命冠冕居正而子鯉孫伋乃野服幅
巾以祭為不稱詔皆追侯之仲游為文切於事理而
有根柢不為浮夸詭誕仲愈字將叔歷國子監丞
坐兄仲游陷黨籍例廢黜徽宗曰畢仲衍被遇先帝
可除罪籍以仲愈為都官郎中擢祕書少監
郅(九百九六)
風俗通郅殷時侯國也子孫氏焉漢郅都之後居河
東
史記酷吏郅都楊人也孝景時都為中郎將敢直諫面
折大臣於朝濟南瞷氏宗人三百餘家豪猾二千石
莫能制景帝拜都為濟南太守至則族滅瞷氏首惡
餘皆股栗問遺無所受請寄無所聽遷為中尉
行法不阿貴戚列侯宗室見都側目而視號曰蒼鷹
後漢郅惲字君章隠於弋陽山中志在從政喟然嘆曰
天生俊士以為人也舉孝廉為上東城門候帝出獵
夜還惲拒關不開後為長沙太守子夀字伯孝善
文章以廉能稱舉孝廉遷冀州刺史時冀部諸王賓
客放縱夀按之無所容貸遷尚書令朝廷每有疑
議常獨進見肅宗竒其智策擢為京兆尹強豪震竦
各相檢敕莫敢干犯
吉(九百九七)
姓纂黃帝之胤伯鯈之後一云尹吉甫之後以王父
字為氏
晉忠義吉挹字祖冲祖朗為御史中丞西朝傾覆隕身
守節挹亦忠節
南史吉士瞻字梁容少有志氣仕梁為直閣將軍出為
西陽武昌二郡在郡清約家無私蓄
循吏吉翰字休文為益州刺史在任著美績甚得方伯
體
孝義吉翂字彦霄幼有孝性後裴儉等連名薦翂以為
孝行純至明通易老敕付太常旌舉
唐吉頊洛州人舉進士第擢右肅政臺中丞來俊臣下
獄司刑當以死狀三日不下頊曰俊臣誣殺忠良罪
惡如山國蟊賊也由是后斬俊臣
乙(九百九八)
姓纂殷湯字天乙支孫以王父字為氏
北史乙瓌代人也其先世統部落父匹知遣瓌入貢太
武留之瓌善騎射手格猛獸從駕南征勇冠三軍
後為西道都督子乾歸有氣幹頗習書疏尤好兵
法後為秦州刺史有惠政子海字懷仁位至散騎侍
郎海子瑗字雅珍累遷兖州刺史
密(九百九九)
風俗通密康公之後以國為氏
栗(一千)
栗陸氏之後漢有栗融字客卿
姞(千一)
左傳宣三年燕姞夢天使與已蘭注燕姞南燕姓
述(千二)
魯大夫仲述之後
帥(千三)
狀云本姓師氏避晉景王諱改為帥氏
漆(千四)
魯相漆雕開之後單姓漆氏
實(千五)
實沉之後
悉(千六)
師悉諸之後
恤(千七)
晉大夫恤由之後
暨(千二十四音訖)
吳志暨豔字子林吳郡為選曹郎至尚書
唐天寳中有暨晃弟昱暨佐時上元中准制改姓為周
氏
茀(千二十五)
左傳有茀幹胡
&KR1955;(千二十六音弗)
漢有九江太守&KR1955;修
名賢氏族言行類稿卷五十
