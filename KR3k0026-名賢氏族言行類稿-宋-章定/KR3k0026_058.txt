卷五十八
名賢氏族言行類稿卷五十八
宋章定撰
公孫(千百六四)
姓纂黃帝姓公孫子孫因以為氏
左傳公孫枝字子桑秦大夫也穆公之用百里孟明也
子桑之舉也君子以為能舉善
公孫嬰齊字聲伯魯大夫織屨而食終身不食宣公之
食聲伯夢涉洹或與已瓊瑰
子産鄭卿公孫僑也一字子美氏曰國父公子癸字子
國鄭伯賜子産次路再命之服子産辭子皮欲使
尹何為邑子産以為少不可子皮以為忠子産
不毁鄉校古之遺愛
子羽鄭行人公孫揮善辭令
史記公孫龍字子石楚人孔子弟子善為堅白同異之
辯
公孫鞅衛之諸庶孽公子也少好學刑名之事入秦見
孝公三見而說以霸道公與語不自知膝之前於席
也語數日不厭行徙木之令號為商君
公孫敖義渠人以郎事武帝為驃騎將軍封合騎侯
凡四為將軍
公孫弘齊菑川國薛縣人也字季學春秋雜說養後
毋孝謹武帝詔徵文學弘至太常對策第居下策
奏天子擢弘對為第一入見状貌甚麗拜為博士
習文法吏事又緣飾以儒術汲黯庭詰弘曰齊人多
詐而無情實為布被食不重肉故人所善賓客
仰衣食奉禄皆以給之家無所餘士亦以此賢之
為御史大夫位丞相封平津侯子度為山陽太守起
徒步至丞相開東閣延賢人與參謀議
公孫賀字子叔北地義渠人為車騎將軍後拜丞相不
受印綬頓首泣涕曰臣本邊鄙以鞍馬騎射為官材
誠不任宰相
後漢公孫述字子陽佩戟而見馬援井底蛙妄自
尊大
晉隱逸公孫鳳字子鸞隱於昌黎之九城山谷彈琴
吟詠陶然自得
公孫永字子陽隱於平郭南山吟詠巖間欣然自得年
踰九十操尚不虧謚曰崇虛先生
南史孝義公孫僧遠居父喪至孝事母甚謹年饑減食
以養母齊高帝詔表門閭蠲租税
北史公孫表字元上韓非書二十卷道武稱善
公孫元慶為武牢鎮將
循吏公孫景茂字元蔚在魏察孝廉射策甲科遷太常
博士時稱為書庫
叔孫(千百六五)
姓纂魯桓公子叔牙生茲號叔孫氏
左傳叔孫得臣魯卿莊叔也叔孫僑如曰宣伯
前漢叔孫通薛人與弟子共起朝儀為綿蕞野外習之
拜為奉常因進諸弟子帝悉以為郎諸生喜曰
叔孫生聖人知當世務叔孫通舍枹鼓而立一王
之儀遇其時也
北史叔孫建少以智勇著稱道武時為外朝大夫參軍
國之謀威名南震除平原鎮大將容貌清整號曰
嚴明魏初名將鮮有及之
士孫(千百六六)
漢書平陵士孫張為博士揚州牧明梁丘易
後漢士孫瑞王允誅董卓士孫瑞歸功不侯司馬温公
稱之
王孫(千百六七)
姓纂周有王孫滿頃王孫也衛有王孫賈
王孫滿周大夫王使滿勞楚子楚子問鼎之大小輕重
對曰在德不在鼎
長孫(千百六八)
姓纂後魏獻帝拓拔與隣七分國人兄弟各統領之
第三兄拔拔氏孝文帝以拔拔皇枝之長改為長孫
氏
北史長孫嵩代人道武以為南部大人累著軍功歴侍
中司徒相州刺史所在著稱轝駕征伐嵩以元老
留鎮京師坐朝堂平斷刑獄五世孫儉仕周知名
方正有操行雖在私室終日儼然性不妄交非其同
志雖貴遊造門亦不與相見周文謂左右曰此人閒
雅孤潔每與語常肅然畏敬恐有所失後拜柱國朝
議以儉操行清白勲績隆重乃下詔褒美賜以雜綵
粟麥以彰其美儉子平字處均奏立義倉歴許貝
二州俱有善政
長孫道生身為三司而衣不華飾食不兼味一熊皮鄣
泥數十年不易與從父嵩俱為三公當世以為榮
長孫晟字季晟善彈工射趫捷過人一箭貫雙鵰
突厥之内大畏之聞其弓聲謂為霹靂見其走馬稱
為閃電從弟紹遠字師寬容有大度雅好墳籍聰
慧過人周文每謂羣臣曰長孫公任使處令人無反
顧憂
唐長孫無忌字輔機從秦王征討有功太子建成毒
王王病舉府危駭王遣無忌隂召房杜定計討難平
之即位遷吏部尚書以功第一封齊國公頡利可
汗已盟而政亂諸將請討之計猶豫無忌曰今我戢
兵待夷狄至乃可擊卒取突厥太宗曰豈不以兼文
武兩器朕故相之朕得公遂定天下公其無讓帝
又思與共艱難賴無忌以免作威鳳賦以賜且况其
功帝欲功臣世襲刺史貞觀十一年詔無忌等十
四人太子承乾廢欲立晉王未決羣臣已罷獨留
無忌對曰王以仁孝聞天下久矣固無異辭有如不
同臣負陛下百死於是遂定帝嘗從容評之曰無
忌應對機敏善避嫌求於古人未有其比初無忌與
遂良悉心奉國以天下安危自任故永徽之政有貞
觀風
長孫順德無忌子素為高祖親厚太宗時為左驍衛大
將軍
長孫敞字休明無忌從父兄
長孫操字元節無忌從父弟有學術高祖辟署相國府
金曹參軍後齊揚益三州刺史課皆最下詔褒揚
哥舒(千百六九)
姓纂突騎施本號西突厥首領有哥舒部因氏焉
唐哥舒翰其先蓋突騎施酋長世居安西家富於財任
俠重然諾事王忠嗣署衙將翰能讀春秋漢書通大
義疏財多施予故士歸心吐蕃盗邊翰持半段槍
迎擊所向輒披靡名盖軍中擢河源軍使會王忠嗣
被罪帝召翰入朝極言忠嗣之枉朝廷稱其義踰年
築神威軍青海上吐蕃攻破之更築於龍駒島翰相
其川原宜畜牧讁罪人二千戍之由是吐蕃不敢近
青海天寳八載詔攻吐蕃石堡城三日而下進封
西平郡王禄山之入洛陽上以翰守潼關會有告
崔乾祐在陜兵不滿四千皆羸弱無備上遣使趣翰
進兵復陜洛翰奏曰禄山久習用兵今始為逆豈肯
無備是必羸師以誘我若往正墮其計且賊遠來利
在速戰官軍據險以阨之利在堅守况賊殘虐失衆
兵勢日蹙將有内變因而乘之可不戰擒也要在成
功何必務速請且待之郭子儀李光弼亦上言請引
兵北取范陽覆其巢穴質賊黨妻子以招之賊必内
潰潼關大軍惟應固守以弊之不可輕出上不從遣
中使趣翰項背相望翰不得已撫膺慟哭引兵出關
遂敗
達奚(千百七十)
姓纂後魏獻帝第五弟之後為十姓遠祖長寧公覃
生司空斤亦單姓奚氏與於婁賀劉尉為北人八族
北史達奚武字成興少倜儻好馳射遷雍州刺史經略
漢川自劒門以北悉平振旅還京師
達奚長儒字富仁少懷節操膽烈過人性至孝丁毋憂
殆將滅性起為夏州總管匈奴憚之不敢窺塞
轉荆州總管文帝曰江陵國之南門今以委卿朕無
慮也
万俟(千百七一)
姓纂後魏獻帝季弟之後為十姓官氏志稱万俟氏
中間失譜
北史万俟普字普撥其先匈奴之别也雄果有武力歸
魏遷第二鎮人酋長歸齊神武位太尉子洛字
受洛干隨孝武入關除左僕射慷慨有氣節勇銳冠世
賀拔(千百七二)
與後魏同出隂山代為酋長北人謂地為拔謂其總有
其地土人相賀因以為氏焉
拓跋(千百七三)
後魏書云黃帝子昌意之後受封北土黃帝土德王北
人以土為拓后受為拔故號拓后拔氏後從省為拓
拔孝文帝遷都洛陽改為元氏
沮渠(千百七四)
本臨松盧水胡人其先為匈奴官號沮渠因氏焉
名賢氏族言行類稿卷五十八
