卷九
名賢氏族言行類稿卷九
宋章定撰
裴(二百十四)
姓纂嬴姓伯益之後秦非子子孫封裴鄉侯因氏焉
今聞喜裴城是也六代孫陵周僖王君又徐
邑從依河東聞喜陵裔孫蓋漢侍中九代孫遵始自
雲中從漢光武平隴蜀徙居河東安邑安順之際又
徙聞喜遵玄孫茂侍中尚書生二子輯號東眷徽號
西眷徽曾孫天明子孫又號中眷徽與子楷康綽兄
孫頠邈楷子瓚綽子遐號八裴
晉裴秀字季彦八歲能屬文時語曰後進領袖有裴秀
後為司空子頠字逸民博學稽古周弼見而歎曰
頠若武庫五兵縱横一時之傑也累遷侍中為
言談之林藪
裴楷字叔則以清通用為吏部郎時人稱見裴叔則如
近玉山映照人也子瓚字國寳爲中書郎風神高
邁見者皆敬之憲字景思深弘保素不以世物嬰
心
載記裴嶷字文翼父昶司隷校尉嶷清方有幹略兄武
爲玄菟太守嶷爲昌黎太守後投慕容廆守定名
分爲羣士啓行廆以爲長史委以軍國之謀廆謂
羣僚曰裴長史名重中朝而降屈於此豈非天以授
孤也
魏志裴潛字文行爲代郡太守北邊大震百姓歸心太
祖褒稱治代之功潛曰潛於百姓雖寬於諸胡爲峻
後爲尚書令光禄大夫
南史裴松之字世期博覽墳籍立身簡素宋武帝尅
洛陽松之居州行事武帝曰松之廊廟之才不宜久
居邊務召爲太子洗馬轉中書侍郎注三國志既成
奏之上曰裴世期爲不朽矣出爲永嘉太守子駰
注史記行於世駰子昭明少傳儒史之業宋初爲
太學博士齊永明中使魏武帝曰以卿有將命之
才使還當以一郡相賞還爲始安内史又爲廣陵太
守歴郡皆清勤常曰人生何事須聚畜一身之外亦
復何須子子野字幾原爲諸暨令不行鞭罰人有
爭者示之以理百姓稱悅合境無訟遷著作郎掌
修國史又遷中書侍郎在禁省十餘年默靜自守
未嘗有所請謁
裴䆳字深明仕梁爲竟陵太守開置屯田公私便之後
為武信將軍大敗魏師居身方正有威重將吏憚
之子之禮字子儀卒於少府卿之高字如山隨
邃征討所在立功為護軍將軍之平字如原少倜
儻有志略累遷太子詹事之横字如岳為徐州刺
史
裴忌字無畏少聰敏有識量頗涉史傳爲當時所稱仕
陳授豫州刺史善於綏撫甚得人和
裴子烈字大士少有志氣以驍勇聞位北譙太守岳陽
内史
北史裴駿字神駒魏太武曰裴駿有當世才其忠義可
嘉補中書博士崔浩目為三河領袖宋使來聘
以駿有才學假散騎常侍於境上勞接從孫敬憲
字孝虞舉秀才射策高第除太學博士工草隷解音
律後進咸宗慕之弟莊伯字孝夏噐度閒雅博識
多聞為記室參軍弟獻伯學尚風流有名京洛位
濟州刺史以清白流譽安祖駿之從弟弱冠州辟
主簿
裴延雋字平子舉秀才除著作佐郎遷幽州刺史修復
廢渠崇起學校考績為天下最歴官御史中尉吏
部尚書從子夙字買興沈雅有噐識人以遠大許
之位河北太守
裴伯茂學涉羣書文藻冨贍為中書侍郎及卒魏收賦
詩云臨風想玄度對酒思公榮
裴佗字元化世以文學顯五舉秀才再舉孝廉佗隤
然有噐望舉秀才高第除中書博士遷趙郡太守
轉荆州刺史剛直不好與俗人交游其投分者必
當時名勝子讓之字士禮清明俊辯早得聲譽
魏時舉秀才遷主客郎中省中語曰能賦詩裴讓之
與楊愔友善清談竟日愔每云此人風流警拔裴文
季為不亡矣歴中書舍人容儀蘊藉齊文襄目之
曰士禮佳舍人也除清河太守子炬字弘大仕隋
遷給事中後為尚書左丞撰西域圖記諷諸蕃朝
貢帝以炬有綏懷略進銀青光禄大夫别見唐書
裴果字戎昭少慷慨有志略魏時盗賊起果征討每乘
黃驄馬先登陷陣號為黃驄年少仕周除正平郡
守盗賊屏息歴眉復二州刺史子孝仁遷長寧
鎮將甚有威邊之略
裴寬字長寬弱冠爲州里所稱兄弟天倫篤睦人之
師表仕周為沔州刺史弟漢字仲霄在魏除相
府墨曹理職明贍斷決如流相府語曰日下燦爛有
裴漢
裴俠字嵩和州辟主簿舉秀才後除河北郡守愛人如
子去職一無所取人歌曰肥鮮不食丁庸不取裴公
貞惠為世規矩嘗與諸牧守俱謁周文周文命俠
别立謂諸牧守曰俠清愼奉公為天下最衆中有如
俠者可與之俱立衆皆默然無敢應者號為獨立使
君子祥有理劇才少為成都令除長安令祥弟
肅字神封隋時歴朔貝二州長史俱有能名後授永
平郡丞甚得夷人心及卒夷獠思之為立廟於鄣江
之浦
裴文舉字道裕父䆳任正平郡守廉約自守每行春省
俗單車而已文舉為劒南緫管府中郎蜀土商販
百倍或勸文舉以利者答曰利之為貴莫若安身身
安則道隆非貨之謂是以不爲非惡財也
裴叔業少有氣幹後為豫州刺史征南將軍
裴植字文遠後遷度支尚書欲以政事為己任謂人曰
非我須尚書尚書亦須我
裴蘊明辯有吏幹仕隋歴洋直棣三州刺史俱有能名
考績連最煬帝聞其善政徵為太常少卿
裴政字德表在魏授刑部下大夫簿案盈几剖決如流
用法寬平無冤濫為襄州總管
唐裴寂字玄眞涉知書傳家貧走京師祈神夜夢老人
曰君年踰四十當貴大業中歴侍御史與唐公厚
預建義功長安平唐公即位曰使我至此者公也
裴矩絳州人有文藻智數仕隋為吏部侍郎撰西域
圖記太宗疾貪吏乃遣人遺諸曹一吏受饋縑帝
怒詔殺之矩曰吏受賕死固宜然陛下以計紿之因
即行法所謂罔人以罪非道之以德之誼帝悅為羣
臣言之曰矩廷爭不面從物物若此天下有不治哉
裴行儉字守約絳州人貞觀中舉明經時蘇定方為大
將軍謂曰吾用兵世無可教者今子賢盡畀以術
擢累安西都護西域諸國多慕義歸附與李敬玄
馬載同典銓有能名時號裴馬設長名榜銓注等
法議討突厥京師將吏為刻石以紀功帝親勞宴
曰行儉提孤軍深入萬里兵不血刃而叛黨擒夷可
謂文武兼備矣行儉工草隷名家帝嘗以絹素詔寫
文選自曰不擇筆墨而妍捷者余與虞世南耳善
知人才行儉因宴蕃酋將士有碼碯盤廣二尺文
彩粲然軍吏趨跌盤碎惶怖叩頭流血行儉曰爾非
故也何至是色不少吝
裴光廷字連城開元中擢兵部郎中鴻臚少卿驟歴臺
省人未之許而以職業稱議者更推之初吏部求
人不以資考為限其後士人猥衆專務趨競銓品枉
撓光廷懲之因行儉長名榜乃為循資格任門下省
主事閻麟之專主過官凢麟之裁定光廷輒然可時
語曰麟之口光廷手
裴炎字子隆絳州人寬厚有竒節舉明經及第
裴潾河東人篤學善隷書以蔭仕元和初遷左補闕諫
不宜以宫闈人領館驛使裒聚古今辭章續梁昭明
太子文選自號太和通選上之
裴耀卿字煥之數歲能属文擢童子舉遷相王府典籖
更直備問府中號學直遷長安令舊有配戶和市
法人厭之耀卿一切責絕之及去人思之
裴守眞絳州人舉進士六科連中授太博士善容典
時謂才稱其官累成州刺史政不務威嚴吏民兩
懷子子餘中明經遷冀州刺史為政惠裕人稱有
恩
裴漼絳州著姓父琰之永徽中為同州司戶年甚少不
主曹務刺史李崇義内輕之吏白積案數百崇義讓
使趣斷琰之曰何至逼人乃命吏連進紙筆為省決
一日畢既予奪當理而筆詞勁妙由是名動一州號
霹靂手為永年令有惠政吏刻石頌美漼按訊姦
贓執正其罪天下稱之為吏部侍郎甄拔士為多
裴寬性通敏工騎射彈棋投壺通書記為潤州參軍
刺史韋詵有女擇所宜歸會休日登樓見人於後圃
有所瘞藏者訪諸吏曰參軍裴寬居也詵問狀答曰
寬義不以包苴汙家適有人以鹿為餉致而去不敢
自欺故瘞之詵乃引為判官歸語妻曰今得㛰矣寬
時衣碧瘠而長族人呼為碧鸛雀詵曰愛其女必以
為賢公侯妻也何以貌求之卒妻寬舉拔萃為蒲州
刺史州久旱寬入境輒雨徙河南尹不屈附權貴
河南大治寬兄弟八人皆擢明經任臺省州刺史
其為政務清簡所蒞人愛之世冀其得宰相天寳
間稱舊德以寬為首
裴諝字士明擢明經遷考功郎中代宗幸陜諝徒步挾
南曹印赴行在帝曰疾風知勁草果可信拜河東
租庸鹽鐵使時關輔旱諝入計帝召至問榷酤利諝
久不對帝復問曰臣自河東來涉三百里農人愁歎
誠謂陛下先訪疾苦而乃責臣以利帝曰微公言朕
不聞此不畏彊禦請列奏郭尚父家奴宰羊犯禁
以寬厚和易為治凢五世為河南尹
裴冕字章甫河中人明銳果於事衆號稱職玄宗入
蜀詔皇太子為元帥冕副之初冕在河西方召還而
道遇太子自平凉從至靈武進辭勸太子宜正位凢五
請見聽太子即位進同平章事冕以忠勤自將有
詔配饗肅宗廟
裴遵慶字少良絳州人幼強學該綜圖傳不干當世擢
吏部判南曹選者以萬計遵慶性彊敏視簿牒詳而
不苛世稱吏事第一初為郎時著王政記述古今治
體識者知其公輔噐
裴樞字紀聖第進士遵慶曾孫
裴延齡河州人
裴垍字弘中絳州人擢進士第以賢良方正對策第一
四遷考功員外郎吏部侍郎委垍校辭判硏覈精密
皆值才實李吉甫為相問進賢垍即舉筆䟽三十
許人吉甫藉以薦于朝天下翕然稱得人以小心
謹默稱帝意常呼官而不名噐局峻整持法度雖
宿貴前望造詣不敢干以私諫官言得失執政多忌
之惟垍奬勵使盡言士大夫不以垍年少柄用為
嫌故元和之治百度修舉朝無幸進
裴度字中立河東人貞元初擢進士第以宏辭補校書
郎舉賢良方正異等遷監察御史論權嬖梗切以
司封員外郎知制誥田弘正獻魏博六州于朝憲宗
遣度宣諭弘正等知度為帝高選故郊迎受命魏人
歡服王師討蔡以度視行營諸軍還奏攻取策與
帝意合賊傷武元衡及度首議者欲罷度帝怒曰若
罷之是賊計適行吾倚度足破三賊矣度亦以權紀
未張王室陵遲常憤愧無死所自行營歸知賊曲折
帝益信仗時討蔡數不利羣臣爭請罷兵唯度請
身督戰帝目度曰果為朕行乎度俯伏流涕曰臣誓
不與賊偕存即拜招討使入對延英曰主憂臣辱義
在必死賊未受首臣無還期帝壯之為流涕度屯
郾城勞諸軍宣朝廷厚意士奮于勇使將顓制號令
一戰氣倍未幾李愬夜入縣瓠城縛吴元濟以報初
元濟禁偶語夜不然燭及度視事下令一切蠲除民
始知有生之樂程异皇甫鎛以言財賦幸得宰相
度三上書極論不可度對君子小人以類而聚未
有無徒者時元稹等顯結宦官魏弘簡求執政憚
度當國數居中持梗度上書痛暴稹過惡遂罷職俄
擢稹宰相以度東都留守諫官叩延英不可罷度兵
交章極論之會中人使幽鎮還言軍中謂度在朝而
兩河諸侯忠者懷彊者畏今居東人人失望時閹
䜿擅威天子擁虛噐搢紳道喪不復有經濟意乃治
第東都集賢里號綠野堂野服蕭散與白居易劉禹
錫為文章把酒窮晝夜相歡不問人間事帝問度
安否開成二年復以本官節度河東度堅辭帝命
宣諭曰為朕卧護北門可也上已宴羣臣曲江度
不赴帝賜詩曰注想待君恨不早我家柱石
衰憂來學孔禱度退然纔中人而神觀邁爽操守
堅正既有功名震四夷其威譽德業比郭汾陽而用
不用常為天下重輕事四朝以全德始終及没天下
莫不思其風烈德望焉子識字通理性敏悟凡經
目未始忘為涇原節度使至治堡障整戎噐開屯田
為將士立戍限人人感悅徙靈武地斥鹵無井識誓
神而鑿之果得泉歴六節度使
裴休字公美孟州人操守嚴正方兒童時兄弟偕隱家
墅晝講經夜著書終年不出戸有饋鹿者諸生共薦
之休不食曰䟽食猶不足今一啖肉後何以繼擢
進士第舉賢良方正異等大中六年進同平章事
出歴四節度休不為皦察行所治吏下畏信能
文章楷書遒媚有體法為人藴藉進止雍閒宣宗嘗
曰休真儒者
梅(二百十五)
姓纂殷後紂時有梅伯以國為氏汝南漢將軍梅
鋗六代孫嘉始居汝南
前漢梅福字子真九江壽春人明尚書糓梁春秋補南
昌尉願壹登文石之陛涉赤墀之塗當戸牖之法
坐盡平生之愚慮王莽專政一朝棄妻子去九江
至今傳以為仙後有見福於會稽者變名姓為吳市
門卒
南史梅蟲兒齊東昏時為制局監
宋朝梅詢字昌言宣州宣城人也舉進士咸平三年與
考進士於崇政殿真宗過殿廬中一見詢偉然以
為竒召試中書直集賢院通判杭州嘗知蘇濠鄂
楚壽陜六州又為兩浙荆湖陜西轉運遷給事中出
知許州卒詢果有才而好名喜進既老又病足嘗撫
其足詈之曰是中有鬼不令我至兩府者汝也有所
愛馬亦嘗撫其鞍曰我固命薄矣汝豈無分被繡韀
邪聞者笑之堯臣詢從子也以詩知名
梅摯字公儀成都新繁人也舉進士稍遷太博士知
蘇州慶歷中為御史權知諫院仁宗曰梅摯言事
殊有體拜天章閣待制陜西都轉運使遷龍圖閣
直學士知滑州入知三班院出知杭州徙江寧府拜
右諫議移知河中府卒摯資性純厚不為矯厲之
行平居未嘗問事云
梅執禮字和勝婺州浦江人也舉進士後拜中書舍人
遷給事中欽宗即位移知鎮江召為翰林學士道
除吏部尚書兼侍講未及改戸部
梅堯臣字聖俞宣城人也世以詩名堯臣遂以詩聞天
下嘉祐元年翰林學士趙槩等言于朝曰梅堯臣經
行修明願得留與國子諸生講論道德作為雅頌以
歌詠聖化乃得國子監直講官至都官員外郎歐
陽脩論其詩曰世謂詩人少達而多窮蓋非詩能窮人
殆窮者而後工也
枚(二百十六)
姓纂六國時賢人枚被見孟子
前漢枚乘字叔淮陰人為吳王郎中奏書諫吴王逆謀
由是知名景帝召為弘農都尉乘久為大國上賓與
英俊並游不樂郡吏復游梁梁客皆善属辭賦乘尤
高武帝立乘年老以安車蒲輪徵子臯
雷(二百十七)
姓纂方雷氏之後女為黃帝妃生玄囂蓋古諸侯國
也後漢有雷義蜀有將軍雷同吴陸抗傳有宜都太
守雷譚晉有豐城令雷煥
後漢雷義字仲公為郡功曹嘗濟人死罪罪者以金謝
之不受金主伺義不在默投金於承塵上後葺屋得
金金主已死乃以付縣曹與陳重為友語曰膠漆
自謂堅不如雷與陳
南史隱逸雷次宗字仲倫隱退不受徵辟後徵至都
下開館於雞籠教授置生百餘人久之還
廬山又為築室於鍾山謂之招隱館
北史雷紹字道宗有膂力善騎射辭母求師經年通孝
經卒於渭州刺史性好施禄賜皆分贍親故
唐雷萬春事張巡為偏將令狐潮圍雍丘萬春立城上
與潮語伏弩發六矢著面萬春不動潮疑刻木人諜
得其實乃驚遥謂巡曰向見雷將軍知君之令嚴矣
宋朝雷有終同知郃陽人德驤子也德驤在太祖時為
殿中侍御史後遷工部侍郎有終以父任為萊
蕪尉太宗雅聞其名召為大理寺丞王師北征命
為蔚州路隨軍轉運入為鹽鐵判官度支副使出知
昇州又知廣州領江浙荆湖福建廣南茶鹽制置
使使還知大名徙江陵李順之亂為荆湖䕫陜路轉
運使知兵馬事事平拜右諫議知益州次簡州寓佛
舍度賊必至命左右衷甲召土人嚴更備初夕間道
而去賊果圍寺牆壊止得擊柝者賊平知許州改并
州加戸侍代還授戸部使為保信軍留後代還知永
興軍徙秦州
雷簡夫字太簡有隣孫也隱居終南山用杜衍薦為校
書郎秦州觀察推官通判儀州歴知坊閬雅三州秩
滿會五谿蠻彭仕羲擾邊詔遣簡夫乘馹以往簡夫
進築城堡以據其險間出兵擾之仕羲恐遂降入為
鹽鐵判官出知虢州改同知累遷職方員外郎卒
簡夫在雅州眉山蘇洵往見之簡夫謂曰子王佐才
也薦之于張方平韓琦歐陽修三人者延譽如不及
洵名振京師蓋自簡夫始云
臺(二百十八)
姓纂臺駘之後漢有侍中臺崇後漢高士臺佟前趙
錄特進臺彦高
後漢逸民臺佟字孝威隱於武安山鑿穴為居採藥自
業州辟不就
晉藝術臺産字國雋漢侍中崇之後專京氏易善圖䜟
祕緯天文洛書風角星筭尤善望氣占候推步之術
隱居商洛南山劉曜時位至特進
來(二百十九)
姓纂子姓殷後支孫食邑於郲因以命氏後避事去
邑為來齊有來章秦末徙義陽之新野風俗通楚有
來英漢功臣表[車犬]侯來蒼([車犬]音待)
後漢來歙字君叔南陽人光武拜為太中大夫為人有
信義言行不違及往來游說皆可案覆西州士大夫
皆信重之曾孫歴字伯珍少襲爵朝廷咸稱社稷
臣
蜀志來敏字敬達涉獵書籍善左氏春秋為太子家令
子忠亦博覽經學有敏風
南史來嶷字德山幼有竒節兼資文武
北史來大干代人也驍果善騎射遷幢將典宿衛禁旅
用法嚴明上下齊肅以戰功賜爵廬陵公
來護兒字崇善廣陵人也常曰大丈夫當為國滅賊以
取功名安能區區專事筆硯後平江南位大將軍
除泉州刺史招懷初附威惠兼舉焉隋文嘉其功
使畫工圖其像以進遷瀛州刺史以善政聞煬
帝曰昔國步未康卿為名將今天下無事文為良二
千石可謂兼美封榮國公子整尤驍勇討擊所
向皆捷諸賊歌曰長白山頭百戰場十十五五把長
鎗不畏官軍千萬衆只怕榮公第六郎
來濟亦護兒子為文章善議論曉時務擢進士貞觀中
太子承乾敗太宗問侍臣何以處之莫敢對濟曰陛
下上不失為慈父太子得盡天年則善帝納之
來恒濟異母兄上元中為黃門侍郎以學行稱父子相
次知政事
來瑱邠州人父曜四鎮節度使著名邊境瑱尚名節廓
然有大志天寳初詔舉智謀果决才堪統衆者張鎬
薦能斷大事有禦侮才拜汝南太守改潁川賊攻瑱
手射賊應弦仆以功就加河南招討使能撫訓士舉
動安重賊不敢侵上元春破史思明餘黨斬首萬
級明年詔還襄漢士宜其政後改山南六州節度
宋朝來之邵字祖德開封咸平人也舉進士哲宗即
位遷大府丞為秦鳳路提舉常平利州成都府路轉
運判官入為開封府推官復監察御史遷殿中侍御
史擢侍御史除刑部侍郎卒年四十八蔡京為相
特贈之邵太中大夫
柴(二百二十)
姓纂姜姓齊文公子高後高孫奚以王父字為氏十
代孫高柴仲尼弟子孫舉又以王父名為柴氏漢有
棘蒲侯柴武裔孫文平陽柴文晉末為晉陽太守因
家焉
唐柴紹字嗣昌晉州人唐高祖妻以平陽公主高祖即
位拜大將軍吐谷渾党項寇邊敕紹討之虜據高射
紹軍士失色紹安坐遣人彈琵琶使二女子舞虜疑
之休射觀紹伺其懈以精騎從後掩擊虜大潰後
平梁師都轉左衛大將軍出為華州刺史
宋朝柴禹錫字元圭大名人也嘗事太宗于晉邸擢
樞密副使出知滄州潞州徙永興軍復召為樞密
至道初除鎮寧軍節度使知涇州徙陜州以子宗慶
尚主召歸京師頃之復令赴鎮卒
柴宗慶字天祐尚太宗女魯國長公主除左千牛衛
將軍駙馬都尉
名賢氏族言行類稿卷九
