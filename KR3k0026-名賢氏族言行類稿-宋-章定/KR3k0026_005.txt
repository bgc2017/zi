卷五
名賢氏族言行類稿卷五
宋章定撰
盧(百三十)
姓纂姜氏齊太公之後至文公子高高孫徯食采於
盧今盧縣是也因姓盧氏博士盧敖漢有燕王
盧綰
左傳襄公二十三年齊侯伐衛上之登御邢公盧蒲癸
為右
史記盧綰豐人也與高祖同里同日生及壮俱學書又
相愛也高祖以為太尉常從出入卧内衣被飲食賞
賜羣臣莫敢望封為長安侯後歴為燕王
後漢盧植字子幹涿郡人音聲如鐘性剛毅有大節常
懷濟世志九江蠻反四府選植才兼文武拜九江
太守蠻寇賓服拜廬江太守深達政宜務存清静弘
大體而已後為尚書彭伯曰盧尚書海内大儒人之
望也名著海内學為儒宗士之楷模國之楨幹
魏志盧毓字子家以學行見稱為安平廣平太守所在
有惠化入為侍中在職三年多所駮争詔曰毓稟性
貞固心平體正可謂明試有功不懈于位者以為吏
部尚書時舉中書郎詔曰得其人與否在盧生耳
後遷司空封容城侯毓所選舉先舉性行而後言
才
晉書盧欽字子若世以儒業顯清澹有遠識領吏部
舉必以材稱為廉平文武之聲著於方夏歴宰州
郡不尚功名唯以平理為務禄俸散之親故不營貲
産子浮字子雲為太子舍人弟珽字子笏衛尉
卿珽子志字子道志子諶字子諒才行高潔為
一時所推
北史盧魯元寬和有雅度以忠謹給侍東宫太武即位
以為中書侍郎内外大臣莫不敬憚好掩人過揚
人美公卿咸親附之以工書有文才累遷中書監領
秘書事子内給侍東宫景穆深昵之
盧玄字子真祖偃父邈並仕慕容氏偃為營丘太守邈
為范陽太守皆以儒雅稱玄應召為中書博士遷
侍郎崔浩與言輒嘆曰對子真使我懷古之情更深
子度世字子遷幼聰逹有計數與族兄遐俱以學
行為時流重子伯源伯源子道將字祖業涉獵經
史風氣謇諤有文才為一家後來冠遷燕郡太守厲勸
學業敦課農桑墾田歲倍
盧思道字子行聰爽俊辯通脱不羈後為武陽太守
盧昌衡字子均沈静有才識為後進風流之士隋初
拜祠部侍郎出為徐州長史甚有能名吏部蘇威考
其績曰德為世表行為士則論者以為美談
盧元明字幼章風采閒潤進退可觀善自標置不妄交
遊中山王熙嘆曰盧郎有如此風神唯須誦離騷飲
美酒自為佳器
盧潛少有成人志尚文襄言其終可大用歴司州别
駕江州刺史所在有善政除揚州刺史在淮南十三
年大樹風績徵為五兵尚書
盧柔字子剛未冠解屬文但口吃不能持論為黃門侍
郎周文知其貧解衣賜之卒儀同三司子愷字長
仁涉獵經史有當世幹能隋初攝尚書左丞每有
敷奏偘然正色雖逢喜怒不改其常文帝親考百僚
以愷為上拜禮部尚書
盧觀字伯舉少好學有雋才舉秀才射策甲科除太學
博士著作佐郎弟仲宣才優洽兄弟俱以文章顯
弟叔彪少機悟好竒策仕齊為中庶子叔彪在
鄉有粟千石至春夏鄉人無食者令自載取至秋任
還其價而不計累遷太子詹事
盧文偉字休族少孤有志尚州辟主簿舉秀才除參
軍後為青州刺史輕財好客善於撫接好為小惠頗
得人情承候寵要餉遺不絶子恭道温良有文學
位范陽太守有德惠子詢祖文詞華美為後生之
俊詢祖初襲爵為大夏男有宿德朝士謂曰大夏初
成詢祖應聲曰且得燕雀相賀同字叔倫累遷尚
書左丞請正吏部勲簿兄子景裕字仲孺謙恭守
道貞素自得世號居士節閔初除博士待以
不臣之禮齊文襄令景裕解所注易景裕理義精
微從容往復無際可尋士君子嗟美之弟辯字景
宣博通經籍舉秀才為太學博士注大戴禮周
文以其有儒術甚禮重之朝廷大議常召顧問領國
子祭酒弟光字景仁精於三禮善隂陽解鍾律卒
於陕州長史子賁字子徵涉書記解鍾律為懷州
刺史決沁水東注名曰利人渠又派入温縣名曰温
潤渠人賴其利景裕從弟勇字季禮齊神武署
為丞相主簿懍懍有不可犯色遷揚州刺史神
武賜勇書曰吾委卿揚州安枕高卧無西南之慮矣
盧誕博學有詞采起家侍御史周文帝以其儒宗學術
為當世所推拜國子祭酒
儒林盧醜太武監國醜以博學入校經後以師傅舊
恩位尚書
節義盧楚大業中為尚書左司郎當朝正色甚為公卿
所憚
唐盧祖尚字季良光州人隋末募壮士捕盜時年十九
善御衆所向有功盜不入境後歴刺史有能名貞觀
二年交州都督以賄敗以祖尚才備文武可用也
盧承慶字子餘幽州人貞觀初為秦州參軍入奏軍事
太宗偉其辯遷民部侍郎帝問歴代戸版承慶叙
夏商至周隋增損曲折引據該詳帝嗟賞檢校兵
部侍郎知五品選校百官考有坐漕舟溺者承慶
以失所載考中下以示其人無愠色更曰非力所及
考中中亦不喜承慶嘉之曰寵辱不驚考中上其能
著人善類此
盧藏用字子潛幽州人舉進士不得調隠終南少室二
山與陳子昂趙貞固友善長安中授左拾遺武后作
興泰宫於萬安山上疏諫云云善蓍龜九宫術工
草隷大小篆八分善琴奕思精遠士貴其多能為
折滯論世謂知言子昂貞固前死藏用撫其孤有
恩人稱能終始交
盧懷慎滑州人在童丱已不凡父友韓思彦嘆曰此兒
器不可量第進士遷侍御史諫中宗朝謁武后開元
間入相不營産服器無金玉文綺之飾所得禄賜於
故人親戚無所計惜
盧奐早脩整為吏有清白稱為陕州刺史帝次陕嘉其
政題贊於廳事曰專城之重分陕之雄亦既利物内
存匪躬斯為國寶不墜家風天寶初為南海太守
時謂自開元後四十年治廣有清節者宋璟李朝隠
盧奐三人而已
盧從愿字子龔舉制科高第拜吏部侍郎吏選自中宗
後綱紀耗蕩從愿精力於官六年以平允聞帝異之
時號前有裴馬後有盧李遷豫州刺史政嚴簡奏
課為天下第一寶書勞問
盧從史先在元魏時為盛族少好騎射遊澤潞間節度
使李長榮署為督將貞元後為藩臣
盧羣字載初嗣曹王臯節度江西奏為判官以勁正聞
入為侍御史郭子儀家與嬖人張昆弟訟財不平德
宗促按之羣奏言子儀有大勲德今所訟皆其家事
請赦勿問人謂其識大體
盧景亮字長晦幽州人學無不覽第進士宏辭遷右補
闕朱泚反景亮規德宗曰陛下罪已不至則感人不
深帝然之在諫諍地書數上鯁毅無所回
盧簡辭字子策與兄簡能弟弘止簡求皆有文並第進
士歴佐帥府遷侍御史習諸法令及臺閣事福建
鹽鐵官盧昂坐贓簡辭窮治之乃得金牀瑟瑟枕大
如斗敬宗曰禁中無此為吏可知子知猷中進士
登宏辭補秘書正字出為饒州刺史以政最聞器
量渾厚世推為長者善書文辭贍麗
盧鈞字子和舉進士第以拔萃補秘書正字遷給事中
有大詔令必反覆駁奏擢嶺南節度使海道商舶始
有異時帥府争先售其珍鈞不取時稱潔廉以清静
治下令蕃華不得通婚南方服其德不懲而化
盧奕疎眉目謹重寡欲斤斤自修與兄奐名相上下而
剛毅過之拜御史中丞自懷慎奐及奕三居其官清
節似之俄留臺東都兼知武部選安禄山䧟東都
奕被執將殺即數禄山罪罵賊不空口逆黨為變色
肅宗詔有司諡曰貞烈子元輔字子望少以清行
聞擢進士補校書郎
盧鴻字顥然博學善書籀廬嵩山開元初備禮徵再不
至制許還山賜隠居服
盧照隣字昇之范陽人調鄧王府典籖王重之謂曰此
吾之相如也
盧綸字允言河中人與吉孚韓翃等皆能詩齊名號大
歷十才子
盧仝居東都愈為河南令愛其詩厚禮之自號玉川子
嘗為月蝕詩以譏切元和逆黨愈稱其工
五代盧程不知其世家何人也唐昭宗時舉進士為鹽
鐵出使巡官唐亡避亂燕趙變服為道士遊諸侯間
豆盧革盧汝弼皆故唐時名族與程門地相等因共
薦之以為河東節度推官莊宗即位議擇宰相節度
判官盧質當拜而質不樂任事乃言豆盧革與程皆
故唐時名族可以為相莊宗遂相之
盧光稠譚全播皆南康人也光稠状貌雄偉無他材能
全播勇敢有識略而全播常竒光稠為人唐末羣盜
起南方全播謂光稠曰天下洶洶此真吾等之時無
守此貧賤為也乃相與聚兵為盜衆推全播為主全
播曰君徒為賊乎而欲成功乎若欲成功當得良
帥盧公堂堂真君等主也衆陽諾之全播怒拔劍擊
木三斬之曰不從令者如此木衆懼乃立光稠為帥
盧文進字大用范陽人也為劉守光騎將唐莊宗攻范
陽文進先降拜夀州刺史奔契丹使守平州明宗即
位文進自平州率衆數萬歸唐明宗得之喜甚以為
義成軍節度使後奔李昪以文進為天威統軍宣潤
節度使
盧導字熙化范陽人也唐末舉進士為監察御史梁
累遷左司郎中侍御史知雜事以病免唐明宗時召
拜右諫議大夫遷中書舍人晉朝為吏部侍郎
盧文紀字子持其祖簡求為唐太原節度使父嗣業官
至右補闕文紀舉進士事梁為刑部侍郎集賢殿學
士唐明宗時為御史中丞歲餘遷工部尚書文紀為
人形貌魁偉語音琅然廢帝竒之廢帝入立欲擇宰
相問于左右左右皆言文紀及姚顗有人望廢帝
因悉書清望官姓名内琉璃瓶中夜焚香祝天以筯
挟之首得文紀欣然相之後以太子太保致仕
盧質字子微河南人也父望唐司勲郎中質幼聰慧善
屬文事唐為秘書郎丁母憂去後遊太原晉王以為
河東節度掌書記莊宗即位拜太原尹北京留守遷
戸部尚書翰林學士梁平權判租庸遷兵部尚書天
成元年拜匡國軍節度使
宋朝盧多遜懷州河南人也父億字子元少篤學以孝
悌聞舉明經調新鄉主簿舉進士為校書郎集賢校
理仕周累至司封郎中弘文館直學士出為河南令
國初遷少尹億性恬退聞其子多遜知制誥即告老
授少府監致仕多遜舉進士為秘書郎集賢校理遷
左拾遺改右補闕知制誥太祖征太原以多遜知太
原行府事開寳六年拜中書舍人參知政事多遜
博涉經史善伺人主意太祖好讀書每遣使取書史
館多遜伺知即通夕閱視詰朝問書中事多遜應答
無滯太祖寵異之太宗即位拜中書侍郎入相從平
太原加兵部尚書
盧政太原文水人也以神位都頭數與夏人戰有功累
遷武泰軍節度使年七十餘而氣貌不衰侍立殿下
更數時無惰容扈從輦前猶能上馬踴躍前導觀者
壮之卒贈開府
朱(百三十一)
姓纂顓頊之後周封曹挟於邾為楚所滅子孫去邑
以朱為氏一云舜臣朱彪之後齊有朱毛漢有中邑
侯朱進隠陵侯朱濞吳郡漢功臣又都昌侯朱&KR0942;
&KR0942;至買臣會稽太守
左傳哀公六年朱毛告陳子曰器二不匱君二多難
新序梁王曰朱公以布衣富侔國是必有竒智
史記君朱建者楚人也為人辯有口刻廉剛直行
不苟合義不取容辟陽侯行不正欲知君平原
君不肯見
前漢朱買臣字翁子吳人也常艾薪樵賣以給食擔束
薪行且誦書嚴助薦之召見說春秋言楚詞武帝
說之拜為中大夫後拜會稽太守上謂之曰富貴不
歸故鄉如衣繡夜行年五十當富貴
朱雲字游魯人也長八尺餘容貌甚壮以勇力聞年四
十乃變節受易與論語好倜儻大節與五鹿充宗
論易連拄五鹿君諸儒語曰五鹿嶽嶽朱雲折其角
由是為博士願賜上方斬馬劍斷佞臣張禹攀
折殿檻
朱博字子元杜陵人也好客少年捕搏敢行隨從士
大夫不避風雨察廉補安陵丞及為冀州刺史行部
決遣如神遷琅琊太守斥罷諸病吏又敕功曹官屬
多襃衣大袍不中節度自今掾史衣皆令去地三寸
以高第入守左馮翊其治多武譎網絡張設少愛
利敢誅殺然亦縱舍時有大貸後為大司空更拜
御史大夫為人廉儉食不重味案上不過三桮賓
客滿門欲仕宦者薦舉之欲報讐怨者解劍以帶之
其趍事待士如此忠信勇猛材略不世出誠國家
雄俊之寶臣(杜業傳)
循吏朱邑字仲卿廬江舒人也舉賢良為大司農丞遷
北海太守治行第一入為大司農為人惇厚篤於故
舊然性公直不可交以私天子器之朝廷敬焉及
卒天子憫惜下詔稱揚曰大司農邑廉潔守節退食
自公亡疆外之交束脩之餽可謂淑人君子賜邑子
黃金百斤以奉祭祀
游侠朱家魯人魯皆以儒教而朱家用侠聞所臧活豪
士以百數終不伐其能不飲其德專趍人之急甚
於己私自關以東莫不延頸願交
後漢朱祐字仲先南陽人光武拜建義大將軍將兵卒
衆多受降以克定城邑為本不存首級之功
朱浮字叔元光武拜幽州牧上疏上守宰數易之弊
朱暉字文季南陽人為臨淮太守吏人畏愛歌曰強直
自遂南陽朱季吏畏其威人懷其惠元和中肅宗召
拜僕射上便宜報曰補公家之缺不累清白之素斯
善美之士也
朱穆字公叔常感時澆薄乃作崇厚論又著絶交論
亦矯時之作為冀州刺史部令長聞穆濟河解印
綬去者四十餘人諡為先生
朱雋字公偉好義輕財鄉閭敬之拜右中郎將討平黃
巾進西鄉侯
魏志方技朱建平善相術於閭巷之間效驗非一誠玄
妙之殊巧非常之絶技矣
吳志君理察孝廉州辟從事後拜安國將軍金
印紫綬子才字君業留意賓客輕財尚義名聲聞
於遠近遷偏將軍
朱然字義封初為餘姚長山隂令累遷為左大司馬右
軍師終日欽欽常在戰場臨急膽定尤過絶人雖世
無事每朝夕嚴鼓兵在營者咸行装就隊出輒有功
子績字公緒以膽力稱遷偏將軍後拜左大司馬
朱桓字休穆除餘姚長遇疫癘穀貴乃分部良吏隠親
醫藥飱粥相繼士民感戴之累遷為前將軍領青州
牧以勇烈著聞輕財重義兼以強識與人一面數
十年不忘子異字季文有將領之才克守堂構
朱據字子範吳郡人有姿貌膂力才兼文武尚公主拜
左將軍謙虛接士輕財好施
晉書朱伺字仲文有武勇而訥口不知書為將以謙恭
稱前後擊賊每得勝後加廣威將軍
朱序字叔倫世為名將為梁州刺史鎮襄陽後拜征
虜將軍
隠逸朱冲字巨容所居以禮讓為訓邑里化之路不拾
遺村無凶人毒蟲猛獸皆不為害
南史朱齡石字伯兒世為將平盧循有功為西陽太守
為元帥伐蜀卒以剋捷弟超石亦果銳雖出自
將家兄弟並嫺尺牘北伐破魏以為河東太守
後除中書侍郎
朱修之字恭祖父謀益州刺史修之為雍州刺史政在
寬簡士庶悦附立身清約百城贈貺一無所受
朱异字彦和遍覽五經尤明禮義明山賓表薦异云
金山萬丈緣陟未登玉海千尋窺映不測為太子
博士居權要三十餘年自員外常侍至侍中四官皆
珥貂自右衛率至領軍四職並驅鹵簿
孝義朱文濟字敬逹吳興人自賣以葬母(見解叔傳)
隠逸朱伯年少有高情與妻孔氏入會稽南山伐薪採
蕨為業時為詩詞往往有高勝之言
北史朱君昇累遷尚書左丞既無風操俛仰隨
俗性多機數自容而已
朱瑞字元龍尒朱榮引為中書舍人居門下為腹心寄
後莊宗招納之兼左僕射
朱長生孝文時為散騎常侍使高麗責其王阿伏至羅
拜受獻物王大怒絶其飲食三歲乃放還孝文以其
守節拜河内太守
唐朱敬則字少連亳州人以孝義世被揚顯一門六闕
相望志尚恢博好學重節義然諾善與人交振其急
難不責報於人武后稱制遂開告密羅織之獄敬
則因切諫后善其言遷正諫大夫兼脩國史韋安
石嘗閱其史藁歎曰董狐何以加時横斂繁重后
數召入訪得失進平章事張易之搆魏元忠張說
誅之無敢言者敬則奏元忠秉心忠一乃不得死
敬則與三從昆弟居四十年貲産無異及執政每以
用人為先薦人皆稱其職
朱仁軌字德容敬則之兄隠居養親常誨子弟曰終身
讓路不枉百步終身讓畔不失一段有赤烏白雀棲
所居樹及卒員半千等共諡為孝先生
朱朴襄州人以三史舉乾寧初上書議遷都
朱桃椎成都人淡泊絶俗嘗織十芒屩置道上見者曰
居士屩也高士廉為長史備禮以請降階與語不
答瞪視而出士廉拜曰祭酒其使我以無事治蜀邪
乃簡條目州大治
朱子奢蘇州人貞觀初持節諭旨於高麗帝嘗詔起
居紀錄臧否朕欲見之以知得失子奢曰陛下所舉
無過事雖見無嫌然以此開後世史官之禍可懼也
朱忠亮字仁輔汴州人舉明經不中往事昭義薛嵩為
禆將朱泚亂率麾下四十騎至奉天封東陽郡王為
定難功臣
朱延夀事楊行密以破孫儒功居多
五代朱珍徐州豐人也少從梁太祖為將善治軍選士
太祖鎮宣武珍為太祖創立軍制選將練兵甚有法
太祖得諸將所募兵及他降兵皆以屬珍珍選將五
十餘人皆可用梁敗黃巢破秦宗權東并兖鄆未嘗
不在戰中而常勇出諸將太祖乃拜為淄州刺史
朱友謙字德光許州人也梁太祖表友謙代李璠梁兵
西攻李茂貞太祖往来過陕友謙奉事尤謹因請曰
僕本無功而富貴至此元帥之力也且幸同姓願更
名以齒諸子太祖益憐之乃更其名友謙錄以為子
太祖即位徙河中累遷中書令封冀王莊宗滅梁入
洛友謙来朝賜姓名曰李繼麟賜予鉅萬
宋朝朱昂字舉之其先京兆人也父葆光寓潭州遂家
於衡山昂少篤學有朱遵度者時謂之萬卷目昂曰
小萬卷嘗游廬陵有術者謂昂曰中原當有真主矣
君仕當至四品遂北游江淮周世宗南征韓令坤統
兵揚州昂謁令坤陳治亂方略令坤器之令攝永正
縣有政績歸國為宰相薛居正所知與李昉薦引之
遷殿中丞知泗州就遷監察御史江南轉運副使
真宗即位遂知制誥入翰林為學士請老以工部侍
郎致仕弟協仕為主客郎中雍王府翊善其後協
告老而歸時人以比漢二疎買寄書於所居為二
亭曰知止曰幽棲自號曰退叟及卒門人諡之曰正
裕先生
朱光庭字公掞河南偃師人也舉進士范純仁知慶州
辟為僉書判官神宗召見問欲再舉安南之師光庭
對曰願陛下不以人類處之蓋得其地不可居得其
民不可使得己且已須要廣土辟地何益哲宗朝
為左正言乞罷提舉常平保甲青苗等法遷太常
少卿除侍御史論蔡確怨謗之罪確貶新州拜諫議大
夫遷給事中
朱昭字彦明府州府谷人也初浮沈班行人無知者後
為震武城監押會城主闕攝其事以忠節立名
朱夀昌字康叔揚州天長人也生七歲父守長安出其
母劉氏嫁民間母子不相知者五十年夀昌既仕而
念母之不見也行四方求之不置飲食罕御酒肉與
人言輒流涕以浮屠法灼臂燒頂刺血寫佛書冀遂
其志熙寧初棄官入秦與家人訣誓不見母不復還
行次同州得焉劉氏時年七十餘矣由是天下皆知
其孝夀昌始以母故通判河中府迎其同母弟妹以
歸居數歲母卒泣涕幾喪明有白烏集其墓上後
為司農少卿東坡有朱孝子詩云此事今無古或聞
謂李定母亡不持服介甫力主之也
朱服字行中吳興人紹聖初擢正言兼司業知諫院除
中書舍人出守滁廣宣廬四郡平生長於四六為詩
亦精先生書夢中寄朱行中一篇南遷絶筆也
朱敦儒字希真洛陽人不為科舉之文放浪江湖間自
江西避亂過晉康御史明槖宣諭廣東被旨訪求遺
逸以希真應命召對改官入館為郎出憲浙東
朱松字喬年徽之婺源人也儒學決科綦叔厚為翰林
學士力薦於朝後為尚書郎出守建陽子熹
晦先生紹熙五年十月以煥章閣待制侍講嘉
定元年有旨賜諡
屠(百三十二)
姓纂左傳晉大夫屠蒯禮記作杜蕢又屠羊說楚人
晉將屠岸賈風俗通濮末有屠景先河東人也
左傳僖公二十八年晉侯作三行以禦狄荀林父將中
行屠擊將右行先蔑將左行
昭公十六年鄭大旱使屠擊祝款䜿柎有事於桑山
說苑晉太史屠餘見晉國之亂以其圖去歸周曰臣不
敢直言示晉公以天妖日月星辰之行
臾(百三十三)
姓纂顓臾風姓之後晉大夫臾駢
左傳文公六年臾駢曰介人之寵非勇也損怨益仇非
知也以私害公非忠也
名賢氏族言行類稿卷五
