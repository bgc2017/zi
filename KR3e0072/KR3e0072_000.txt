針灸問對醫家類
提要
(臣)等謹案針灸問對三卷明汪機撰機字省
之祁門人是書上中二卷論針法下卷論灸
法及經絡穴道皆設為問答語簡而明其論
針能治有餘之病不能治不足之病詳辨内
經虚補實瀉之說為指虚邪實邪又論古人
充實病中于外故針灸有功今人虚耗病多
在内針灸不如湯液又論誤針誤灸之害與
巧立名目之誣尤術家所諱不肯言者其說
可謂篤實矣乾隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
針灸問對原序
客有過余者坐間語及針灸盛稱姑蘇之凌漢章六合
之李千戶者皆能馳名兩京延譽數郡舍此他無聞焉
余曰休歙有商于彼者亦嘗從之游而授其業矣因得
聞其詳焉語凌則曰熟於穴法凡所點穴不必揣按雖
隔衣針亦每中其穴也語李則曰用意精專凡所用穴
必須折量以墨點記方敢始下針也余嘗論之凌則尚
乎簡略李則尚乎謹密取穴之法簡略者終不及謹密
者之的確固也但素難所論針灸必須察脉以審其病
之在經在絡又須候氣以察其邪之已至未來不知二
家之術亦皆本於素難否乎客曰皆非吾之所知也余
因有感乃取靈樞素難及諸家針灸之書窮搜博覽遇
有論及針灸者日逐筆錄積之盈篋不忍廢棄因復序
次其說設為問難以著明之遂用装潢成帙名曰針灸
問對以便老景之檢閱焉庶或亦有補於針灸之萬一
也後之精于此者尚惟改而正之幸甚
嘉靖庚寅冬長至日祁門朴墅汪機省之序
