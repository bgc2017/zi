梁谿漫志卷七宋費衮撰
作詩押韻
作詩押韻是一竒荆公東坡魯直押韻最工而東坡尤
精於次韻往返數四愈出愈竒如作梅詩雪詩押暾字
义字在徐州與喬太博唱和押粲字數詩特工荆公和
义字數首魯直和粲字數首亦皆傑出蓋其胷中有數
萬卷書左抽右取皆出自然初不着意要尋好韻而韻
與意會語皆渾成此所以爲好若拘於用韻必有牽強
處則害一篇之意亦何足稱坡在嶺外和淵明懷古田
舍詩云休閒等一味妄想生愧靦自注云淵明本用𬗟
字今聊取其同音字和程正輔同游白水巖詩云恣傾
白蜜收五稜細斸黃土栽三椏自注云來詩本用䃁字
惠州無書不見此字所出故且從木奉和且東坡欲和
此二韻似亦不難矣然才覺牽合則寧捨之不以是而
壞此篇之全意也後人不曉此理纔到和韻處以不勝
人爲耻必劇力冥搜縱不可使亦須強押正如醉人語
言全無倫類可以一笑也
詩人詠史
詩人詠史最難湏要在作史者不到處别生眼目正如
斷案不爲胥吏所欺一兩語中湏能說出本情使後人
看之便是一篇史贊此非具眼者不能自唐以來本朝
詩人最工爲之如張安道題歌風臺荆公詠范增張良
揚雄東坡題醉眠亭雪谿乘興四明狂客荆軻等詩皆
其見處高遠以大議論發之於詩汪遵讀秦史章碣題
焚書坑二詩亦甚佳至如世所傳胡曾詠史詩一編只
是史語上轉耳初無見處也青社許表民讀項羽傳作
詩云眼中漫說重瞳子不見山河遶雍州其識見亦甚
高遠
作詩當以學
作詩當以學不當以才詩非文比若不曾學則終不近
詩古人或以文名一世而詩不工者皆以才爲詩故也
退之一出餘事作詩人之語後人至謂其詩爲押韻之
文後山謂曾子固不能詩秦少游詩如詞者亦皆以其
才爲之也故雖有華言巧語要非本色大凡作詩以才
而不以學者正如揚雄求合六經費盡工夫造盡言語
畢竟不似
詩作豪語
詩作豪語當視其所養非執筆經營者可能馬子才作
浩齋歌似亦豪矣反覆觀之雕刻工多意隨語盡予謂
孟子七篇乃真浩齋歌也歐公作廬山高氣象壯偉殆
與此山争雄非公胷中有廬山孰能至此郭功甫作金
山行前輩多稱之雖極力造語而終窘邊幅信乎不可
強也
東坡論石曼卿紅梅詩
東坡嘗見石曼卿紅梅詩云認桃無綠葉辨杏有青枝
曰此至陋語蓋村學中體也故東坡作詩力去此弊其
觀畫詩云論畫以形似見與兒童鄰賦詩必此詩定知
非詩人此言可爲論畫作詩之法也世之淺近者不知
此理做月詩便說明做雪詩便說白間有不用此等語
便笑其不着題此風晚唐人尤甚坡嘗作謝賜御書詩
叙天下無事四夷畢服可以從容翰墨之意末篇云露
布朝馳玉關塞捷書夜到甘泉宫又云文思天子師文
母終閉玉關辭馬武小臣願對紫薇花試草尺書招贊
普蓋因事諷諫三百篇之義也而或者笑之曰有甚道
理後說到陜西獻捷此豈可與論詩若使渠爲之定祗
做一首寫字詩矣
東坡放魚詩
東坡和潛師放魚詩云况逢孟簡對盧仝不怕校人欺
子美或云校人乃欺子産非子美也豈少陵曾用校人
事遂直以爲子美邪予按左氏杜預注子産一字子美
東坡雪詩
東坡雪詩五更曉色來書幌半夜寒聲落畫檐或疑五
更自應有曉色亦何必雪蓋誤認五更字此所謂五更
者甲夜至戊夜爾自昏達旦皆若曉色非雪而何此語
初若平易而實新竒前人未嘗道也
王逢原孔融詩
王逢原孔融詩云戱撥虎鬚求不齧何如縮手䄂中歸
虛云坐上客常滿許下惟聞哭習脂按漢書融被害莫
敢收者惟京兆脂習哭之而逢原乃作習脂讀書鹵莽
不自點檢顧點檢孔文舉又嘗作嚴子陵詩譏切其隱
文舉一世豪傑姦雄所憚而不敢動而顧使之歸子陵
傲睨萬物帝王所不能臣而顧使之仕逢原之顛倒類
如此可發後世君子之一笑
潘邠老重陽句
謝無逸嘗從潘邠老求近作邠老答曰秋來景物件件
是佳句恨爲俗氛所蔽昨日清卧聞攪林風雨聲欣然
起題其壁曰滿城風雨近重陽忽催租人至遂敗意止
此一句奉寄予謂邠老之興正易敗也阮籍爲竹林之
遊王戎後至籍戱之曰俗物又復來敗人意戎笑曰如
卿輩意復易敗耳此足見戎之高致若使予聞秋聲得
句方題壁間不知天地之大秋毫之小何催租人能敗
邪賈島鍊敲推字至衝京尹節而不知此正得詩興之
深者
孟東野詩
自六朝詩人以來古淡之風衰流爲綺靡至唐爲尤甚
退之一世豪傑而亦不能自脫於習俗東野獨一洗衆
陋其詩高妙簡古力追漢魏作者政如倡優前陳衆所
趨奔而有大人君子垂紳正笏屹然中立此退之所以
深嘉屢歎而謂其不可及也然亦恨其太過蓋矯世不
得不爾當時獨李習之見與退之合後世不解此意但
見退之稱道東野過實争先譏誚東野反爲退之所累
惜乎無有原其本意者也
唐詩工靡麗
唐人詩偏工靡麗雖李太白亦十句九句言婦人其後
王建元稹韓偓之徒皆然如裴說者蓋未嘗以詩名至
作寄邊衣詩則美麗可喜蓋當時詞章習尚如此故人
人能道此等語也
張文潛詩
張文潛詩云春波一眼去鳬寒晁無咎稱之至東坡則
云春風在流水鳬鴈先拍拍有無盡藏之春意
詩人用字
王平甫詩云山月入松金破碎其流蓋出於退之竹影
金𤨏碎之句然斜陽映竹則交加亂射若相𤨏然故於
𤨏字爲宜至於月華散漫松影在地則破字佳詩人用
字皆不苟也
杜少陵悶詩
杜少陵作悶詩云捲簾惟白水隱几亦青山或曰人之
好惡固自不同若使吾居此當卒以樂死矣予以爲不
然人心憂鬱則所觸而皆悶其心和平則何適而非快
青山白水本是樂處苟其中不快則慘澹蒼莽適足以
增悶耳少陵又有詩云感時花濺淚恨别鳥驚心花鳥
本是平時可喜之物而抑鬱如此者亦以觸目有感所
遇之時異耳
方言入詩
方言可以入詩吳中以八月露下而雨謂之淋露九月
霜降而雲謂之護霜竹坡周少隱有句云雨細方淋露
雲疎欲護霜方言又有勃姑鵶舅槐花黃舉子忙促織
鳴嬾婦驚之類詩人皆用之大抵多吳語也
明妃曲
古今人作明妃曲多矣皆道其思歸之意歐陽公作兩
篇語固傑出然大槩亦歸於幽怨白樂天有絶句云漢
使若回煩寄語黃金何日贖蛾眉君王若問妾顔色莫
道不如宫裏時其措意頗新然問黃金何日贖蛾眉則
亦寓思歸之意要當言其志在爲國和戎而不以身之
流落爲念則詩人之旨也
陳子高觀寧王進史圖詩
陳子高觀寧王進史圖作詩云汗簡不知天上事至尊
新納壽王妃世稱其工然太露筋骨矣李義山驪山詩
云平明每幸長生殿不從金輿祗壽王此則婉而有味
春秋之稱也
陳輔之論林和靖梅詩
陳輔之云林和靖疎影橫斜水清淺暗香浮動月黃昏
殆似野薔薇是未爲知詩者予嘗踏月水邊見梅影在
地疎瘦清絶熟味此詩真能與梅傳神也野薔薇叢生
初無疎影花隂散蔓烏得橫斜也哉
張芸叟詞
張芸叟詞云回首夕陽紅盡處應是長安人喜誦之樂
天題岳陽樓詩云春岸綠時連夢澤夕波紅處近長安
蓋芸叟用此換骨也
詩人相呼
古者風俗淳厚朋友相呼以名至唐詩人猶以名相呼
或直呼其行而不忌如杜子美贈李太白詩而云白也
詩無敵之類是巳直呼其行者尤多今人聞呼其名其
不怒罵者幾希至於文字間欲呼其行或繼之以丈或
繼之以兄或繼之以官亦未嘗敢徒呼其行也
禁東坡文
宣和間申禁東坡文字甚嚴有士人竊擕坡集出城爲
閽者所獲執送有司見集後有一詩云文星落處天地
泣此老已亡吾道窮才力漫超生仲達功名猶忌死姚
崇人間便覺無清氣海内何曾識古風平日萬篇誰愛
惜六丁收拾上瑶宫京尹義其人且畏累己因隂縱之
王左丞同名詩
王履道左丞(安中)在京師見何人家亭上題字筆勢灑
落不著姓而其名則安中也王驚問何人所書守者曰
此何安中亦河朔人也王以與己名同恐人莫之辨戲
書一詩於其後云蜀客更名緣好尚漢臣書姓爲同官
孟公自合名驚座子夏尤宜辨小冠益號文章緣兩李
翃書制誥有諸韓二玄各自分南北付與時人子細看
終篇皆用同名事云
雍孝聞
雍孝聞蜀人崇寧間廷試對策力詆時政闕失駁放後
雖授以右列然卒不仕浪迹山林遂遇異人得道政和
末變姓名爲道士入内說法徽宗謂其得林靈素之半
因賜姓木更名廣莫竟不知其爲孝聞也孝聞嘗自詠
云百萬人中隱一身深如勺水在滄溟獨醒自負賢人
酒天闊難尋處士星照影自憐湖水碧高吟贏得蜀山
青城南老樹如相問不枉翻空過洞庭
二州酒名
叙州本戎州也老杜戎州詩云重碧傾春酒輕紅擘茘
枝今叙州公醖遂名以重碧東坡在齊安有春江綠漲
蒲萄醅之句靖康初元韓子蒼舍人駒作守有旨添賜
郡釀因名其庫曰蒲萄醅仍有詩云孤臣政術不堪論
尚得君王賜酒尊父老異時傳盛事蒲萄醅熟記初元
三處西湖
三處皆有西湖東坡連鎮二州故表謝云入參兩禁每
玷北扉之榮出典二邦輙爲西湖之長晚謫惠州州有
豐湖亦名西湖淳熙中秘書楊監(萬里)使廣東過惠游
豐湖賦詩云三處西湖一色秋錢塘潁水更羅浮東坡
元是西湖長不到羅浮便得休
毗陵二畫
吾州天慶觀畫龍太平寺畫水勝絶之筆聞於天下凡
四方來者道出毗陵必迂路而觀焉龍蓋姑蘇道士李
懷仁所畫懷仁者酒豪不羈嘗呼龍松江之上狎而觀
之遂畫龍入神品過毗陵天慶觀大醉索墨漿數斗曳
苕帚裂巾袂濡墨號呼奮躑斯須龍成觀者失聲辟易
懼將搏也懷仁後不知所終而好事者每呼畫工就龍
模寫工運筆之際輙眩暈欲仆竟不能成觀者駭異水
則郡人徐友畫清濟貫河一筆紆繞長數十丈不斷却
立而觀濤瀾洶涌目爲之眩仰首近之凜然若飛流之
濺於面也郡人吳德輝因與客論近世名畫曰予每至
畫龍處輙諦玩彌時不能休乃賦古風曰道人龍中來
醉與神物會寫兹蜿蜒質日月爲冥晦崩翻江海姿素
壁起濤瀨呼吸見雌雄抉石疑可碎蕭森殿隂古衆真
儼飛旆注觀恐騰躍夜半失像繪飛光著明珠靈秘一
何怪爛爛照甍棟那得久在外偷兒伺酣睡不怕嬰鱗
害願言慎所託未用期一快淳熙戊戌楊誠齋爲太守
過太平寺爲賦畫水長句曰太平古寺劫灰餘夕陽惟
照一塔孤得得來看還不樂竹莖荒處破殿虛偶逢老
僧聽僧話道是壁閒留古畫徐生絶筆今百年祖師相
傳妙天下壁如雪色一丈許徐生畫水纔盈堵橫看側
看只麽是分明是畫不是水中有清濟一線波橫貫萬
里濁浪之黃河雷奔電卷儘渠猛獨清元自不隨它波
痕盡處忽掀怒攪動一河秋水暮分明是水不是畫老
眼向來元自誤佛廬化作金柂樓銀山雪堆風打頭是
身飄然在中流奪得太乙蓮葉舟僧言此畫難再覓官
歸江西却相憶并州剪刀剪不得鵝溪匹絹官莫惜貎
取秋濤懸坐側是二畫爲一郡之勝處而二公又形之
賦詠閒真足以傳不朽矣
畫水
東坡作文與可畫篔簹谷偃竹記云畫竹必先得成竹
於胷中執筆熟視乃見其所欲畫者急起從之振筆直
遂以追其所見如兔起鶻落少縱則逝矣與可之教予
如此此固作畫之法然不惟竹也畫水亦然坡嘗記蜀
人孫知微欲於大慈寺壽寧院壁作湖灘水石四堵營
度經歲終不肯下筆一日倉皇入寺索筆墨甚急奮袂
如風須臾而成作輸瀉跳蹙之勢洶洶欲崩屋也以此
言之則心手相應之際間不容髮非若樓臺人物可以
款曲運筆經日而成也予嘗疑少陵王宰畫山水圖歌云
十日畫一水五日畫一石能事不受相促廹王宰始肯
留真迹此殆是言王宰之畫不易得當聽其累日經營
不可促廹之意爾其歌有云巴陵洞庭日本東赤岸水
與銀河通中有雲氣随飛龍舟人漁子入浦溆山木盡
亞洪濤風觀其氣勢如此則筆所未到氣已吞食頃已
爲久若必俟十日乃成則其畫不足觀矣
梁谿漫志卷七
