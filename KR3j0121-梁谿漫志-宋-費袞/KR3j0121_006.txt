梁谿漫志卷六宋費衮撰
成都大成殿
成都大成殿建於東漢初平中氣象雄渾漢人以大隸
記其修築歲月刻於東楹至今千餘年巋然獨存殆猶
魯靈光也紹興丙辰高宗因府學教授范仲殳有請親
御翰墨書大成之殿四字賜之其後胡承公(世將)宣撫
川陜治成都詣殿周視棟梁但爲易其太腐者增瓦數
千而不敢改其舊云
蜀中石刻東坡文字藁
蜀中石刻東坡文字藁其改竄處甚多玩味之可發學
者文思今具注二篇於此乞校正陸贄奏議上進劄子
學問日新下云而臣等才有限而道無窮於臣字上塗
去而字竊以人臣之獻忠改作納忠方多傳於古人改
作古賢又塗去賢字復注人字智如子房而學則過改
學字作文但其不幸所事暗君改所事暗君作仕不遇
時德宗以苛察爲明改作以苛刻爲能以猜忌爲術而
贄勸之以推誠好用兵而贄以消兵爲先好聚財而贄
以散財爲急後於逐句首皆添注德宗二字治民馭將
之方先寫馭兵二字塗去注作治民改過以應天變改
作天道遠小人以除民害改作去小人以陛下聖明若
得贄在左右則此八年之久可致三代之隆自若字以
下十八字並塗去改云必喜贄議論但使聖賢之相契
卽如臣主之同時昔漢文聞頗牧之賢改漢文聞三字
作馮唐論取其奏議編寫進呈塗去編字却注稍加校
正繕五字臣等無任區區愛君憂國感恩思報之心改
云臣等不勝區區之意獲鬼章告裕陵文自孰知耘耔
之勞而下云昔漢武命將出師而呼韓來廷效於甘露
憲宗勵精講武而河湟恢復見於大中後乃悉塗去不
用獷彼西羌改作憬彼西戎號稱右臂改作古稱非愛
尺寸之疆改作非貪自不以賊遺子孫而下云施於冲
人坐守成筭而董氊之臣阿里骨外服王爵中藏禍心
與將鬼章首犯南川後乃自與將而上二十六字並塗
去改云而西蕃首領鬼章首犯南川爰敕諸將改作申
命諸將蓋酬未報之恩改作争酬生擒鬼章改作生獲
其下一聮初云報谷吉之冤遠同彊漢雪渭水之耻尚
陋有唐亦皆塗去乃用此二事别作一聮云頡利成擒
初無渭水之耻郅支授首聊報谷吉之冤末句務在服
近而柔遠改作來遠
温公論碑誌
温公論碑誌謂古人有大勲德勒銘鐘鼎藏之宗廟其
葬則有豐碑以下棺耳秦漢以來始命文士襃贊功德
刻之於石亦謂之碑降及南朝復有銘誌埋之墓中使
其人果大賢耶則名聞昭顯衆所稱頌豈待碑誌始爲
人知若其不賢也雖以巧言麗辭強加采飾徒取譏笑
其誰肯信碑猶立於墓道人得見之誌乃藏於壙中自
非開發莫之覩也蓋公剛方正直深嫉諛墓而云然予
嘗思之藏誌於壙恐古人自有深意韓魏公四代祖葬
於趙州五代祖葬於博野子孫避地歴祀綿遠遂忘所
在魏公旣貴始物色得之而疑信相半乃命儀公祭而
開壙各得銘志然後韓氏翕然取信重加封植而嚴奉
之蓋墓道之碑易致移徙使當時不納誌壙中則終無
自而知矣故予恐古人作事必有深意藉誌以諛墓則
固不可若止書其姓名官職鄕里系以卒葬歲月而納
諸壙觀韓公之事恐亦未可廢也
唐嚴火禁
唐火禁嚴甚罪抵死元微之連昌宫詞叙覓念奴事云
湏臾覓得又連催特敕街中許然燭街中然燭亦常事
至特敕乃許則火禁之嚴可知然吳元濟拒命禁人偶
語於途夜不然燭裴晉公旣平蔡遂弛其禁往來不限
晝夜蔡人始知有生之樂而中朝之法亦嚴不知裴公
弛禁之後當時又何以處此邪
二唐論宰相
唐質肅公嘗論文潞公燈籠錦而唐林夫(坰)嘗以新法
彈王荆公後人文字間多誤謂父子論宰相爲唐氏一
門盛事原其致誤之由蓋質肅之子淑問林夫之父彦
猷(詢)俱嘗爲監察御史唐氏父子皆爲臺官則有之至
論宰相則非出於一家也
文字用語助
文字中用語助太多或令文氣卑弱典謨訓誥之文其
末句初無耶歟者也之辭而渾渾灝灝噩噩列於六經
然後之文人多因難以見巧退之祭十二郎老成文一
篇大率皆用助語其最妙處自其信然邪以下至幾何
不從汝而死也一段僅三十句凡句尾連用邪字者三
連用乎字者三連用也字者四連用矣字者七幾於句
句用助辭矣而反覆出没如怒濤驚湍變化不測非妙
於文章者安能及此其後歐陽公作醉翁亭記繼之又
特盡紆徐不廹之態二公固以爲游戱然非大手筆不
能也
夏英公四六
歐陽公歸田錄載夏英公辭免奉使啟云義不戴天難
下穹廬之拜禮當枕塊忍聞靺鞨之音歐陽公稱之其
中又有一聯云王姬作館接仇之禮旣嫌曾子回車勝
母之遊遂輟亦不減前語然是時文章方掃除五代鄙
陋之習故此等語見稱於時自是而後四六之工蓋十倍
於此矣
翟忠惠四六
翟公巽參政(汝文)守越以擅免民間和買縑帛四十餘
萬爲部使者所劾貶秩公謝表云欲安劉氏無嫌晁氏
之危豈若秦人坐視越人之瘠迨去郡郡人安其政將
相率投牒借留公知之命取其牘以來卽書其上云固
知京兆姑爲五日之留無使稽山復用一錢之送其用
事精當若此
四六用事
四六用事固欲切當然雕鐫太過則反傷正氣非出自
然也國初有年八十二而魁大廷者其謝啟云白首窮
經少伏生之八歲青雲得路多太公之二年此語殆近
乎俳近有士子年十有九以詩賦擢第予爲之作啟云
年踰賈誼亦濫置於秀林齒少陸機顧何能於文賦蓋
二者之年齒適相上下也
吳丞相著書
吳元中丞相(敏)宣和間著中橋見聞錄記當時事不敢
斥言大抵多爲廋語其稱安者謂蔡攸蓋攸字居安實
者謂童貫才者謂林靈素或朱勔也他皆類是
嬾真子辨太公名
馬大年(永卿)著嬾真子錄言前漢初去古未遠風俗質
略故太公無名母媪無姓然唐宰相世系表叙劉氏所
出云豐公生煓字執嘉生四子邦漢高帝也噫高皇之
父漢史不載其名而唐史乃載之此事亦可一笑予謂
風俗雖質略安有無姓之理母媪無姓特史逸之爾至
於太公之名則漢史已具載按後漢章帝建初七年冬
十月癸丑西廵狩幸長安丙辰祠高廟遂有事十一陵
遣使者祠太上皇於萬年注太上皇高祖父也名煓一
名執嘉歐陽公蓋本此特誤以執嘉爲字然太公之名
初非唐史創書之也
晉人言酒猶兵
晉人云酒猶兵也兵可千日而不用不可一日而無備
酒可千日而不飲不可一飲而不醉飲流多喜此言予
謂此未爲善飲者飲酒之樂常在欲醉未醉時酣暢美
適如在春風和氣中乃爲真趣若一飲徑醉酩酊無所
知則其樂安在邪東坡和淵明飲酒詩序云吾飲酒至
少常以把盞爲樂往往頽然坐睡人見其醉而吾中了
然蓋莫能名其爲醉其爲醒也在揚州時飲酒過午輙
罷客去解衣盤礴終日歡不足而適有餘因和淵明飲
酒詩庶幾髣髴其不可名者東坡雖不能多飲而深識
酒中之妙如此晉人正以不知其趣濡首腐脇顛倒狂
迷反爲所累故東坡詩云江左風流人醉中亦求名此
言真可以砭諸賢之肓也
地里指掌圖
今世所傳地里指掌圖不知何人所作其考究精詳詮
次有法上下數千百年一覽而盡非博學洽聞者不能
爲自足以傳遠然必託之東坡其序亦云東坡所爲觀
其文淺陋乃舉子綴輯對策手段東坡安有此語最後
有本朝陞改廢置州郡一圖乃有崇寧以後迄於建炎
紹興所廢置者此豈出於東坡之手哉
大觀廷策士
大觀三年徽宗臨軒策士賜賈公(安宅)以下六百八十
八人及第時方行三舍法先一歲辟雍會試郡國貢士
凡數千人其升諸司馬命於天子者僅百有四十人而
吾州至三十有二人爲天下最其用他州戶籍而登名
者又不止是徽宗大喜命推賞守臣教官下詔曰學校
興崇人材樂育法備令具勸懲已行深慮有司失實尚
有遺材傳不云乎進賢受上賞蔽賢蒙顯戮閱前日賓
興之數校其試中多寡惟常州爲衆苟依常格推恩非
古人尚賞之意其知州教授特與轉一官於是知州事
若蒙進官朝請大夫州學教授虙遷宣德郎諸生相與
刻詔書於石而信安程子山(俱)爲之碑是牓晉陵張氏
(宰宷後改名宧宇)無錫李氏(上行端行)兄弟皆中選初張氏崇寧中
參政公(守)旣擢第至是三兄弟又同升而弟泰州通判
(實)復以上舍試禮部中優等偶戾式被駁於是郡太守
徐公(伸)取靈椿一株老丹桂五枝芳之句牓其閭曰椿
桂坊是舉也邦人仕於朝者多知名宦達者踵相躡先
大父(諱肅)亦是歲貢士也高宗開大元帥府於鄆實在
餽運幕中後駐蹕廣陵首召入館館罷歸隠錫山建炎
末樞密冨公(直柔)爲中執法以先大父及參政陳公(與)
(義)中書舍人張公(闕名)論薦高宗記憶先大父姓名亟
加收召二公旣赴闕並躋顯用而先大父獨不起參政
張公(守)累書勉諭卒不行天下高之建炎召札今名儒
鉅公嘉尚清節題䟦盈軸云
青唐燕山邊費
先大父有手記云余靖康丁未正月六日被隨軍漕檄
差專一主管受給兵馬大元帥府犒軍金帛錢物二十
萬貫匹兩因見梁正夫說收復燕山時童貫於瓦橋置
司朝廷支一百萬貫匹兩犒軍曰降賜庫而河朔諸郡
助軍之數不與焉是時吕元直爲河北轉運使以本司
錢四十萬緡獻之貫顧吕公笑曰此甚微末公以爲功
耶貫昨收復青唐時朝廷支降一千八百萬貫辟置官
屬六百餘員每一次犒賞得金盂重五十兩比比皆是
至結局第功上等轉五官陞五職其下增秩亦如之
道鄕記毗陵後河
吾州道鄕先生書郡中後河興廢曰郡城中所謂後河
者乃舊守國子博士李公餘慶創開李公精地理誘率
上戶共成此河且曰自此文風寖盛士人相繼登高科
三十年當有魁天下者爾之子孫咸有望焉河成未幾
學者果盛已而紫微錢公公輔登第爲第三右丞胡公
宗愈繼爲第二吏部余公中遂魁天下其去河成之日
適三十年蓋熙寧癸丑也自後瀕河之民多侵岸爲屋
及棄物水中由是堙塞久不通舟崇寧初年給事中朱
公彦出守於此詢究利病得其實於是濬而通之向之
形勝復出矣今給事中霍公端友遂於次年魁天下士
是歲歲在癸未去熙寧癸丑適又三十年霍氏居河上
游河勢曲折朝揖其門鍾聚秀氣世有名人今知太平
州霍公漢英與其姪給事數十年間相望起東南爲時
顯用然則形勝之助孰謂不可信乎(李公葬州之橫山民病店者取其墳)
(土服之輙愈今朝散郎撰乃其孫也)右道鄕所記詳悉如此蓋有望於後
之人是河自羅城南水門分荆溪之流經月斜金斗顧
塘葛橋至於土橋以入於漕渠近歲堙塞將成通衢矣
至淳熙十四年林太守(祖洽)始復浚之
江西長老
紹興末江西一僧忘其名住饒州薦福寺寺傍舊多隙
地寖爲人侵漁僧自度力不能制乃謂其徒曰寺有主
者所以主張是寺也坐視地爲他人有而不能直焉用
主者爲吾甚愧之今當去矣卽陞座鳴鼓集衆高吟曰
江南江北水雲鄕千頃蘆花未着霜好景不將零碎賣
一時分付謝三郎遂閉目不語衆愕眙視之已逝矣
石刻多失真
石刻多失真者非惟摹搨肥瘠差謬而已至於刊造之
際人但知深刻可以傳遠設若所書字本清勁鎸刻稍
深則打成墨本紙必陷入洎裝褫旣平以書丹筆畫較
之往往過元本倍蓰此大弊也歐陽公記李陽冰書忘
歸臺銘等三碑比陽冰平生所篆最細瘦世言此三石
皆活歲久漸生刻處幾合故細爾後之建碑者儻遇此
等石則其失真尤可知矣
唐藩鎮傳叙
或云歐陽公取新唐書列傳令子叔弼讀而卧聽之至
藩鎮傳叙歎曰若皆如此傳叙筆力亦不可及此恐未
必然藩鎮傳叙乃全用杜牧之罪言耳政如項羽傳贊
掇取賈生過秦論故竒崛可觀而非遷固之文也
退之贈李愿詩
退之贈李愿詩云往取將相酬恩讎夫得時得位而至
將相平生所學政欲施用顧乃悻悻然爲酬恩讐設耶
古人謂一飯之德必償睚眦之怨必報誠淺薄之論退
之亦爲此言何也
張橫浦讀書
張侍郎(九成)謫南安病目執書倚柱向明而觀者凡十
四年歲月旣久塼上雙趺隠然洎北歸乃書此事於柱
後人爲刻之
楚詞落英
王荆公有黃昏風雨滿園林籬菊飄零滿地金之句歐
陽公曰百花盡落獨菊枝上枯耳因戲曰秋英不比春
花落爲報詩人子細看荆公聞之引楚辭夕餐秋菊之
落英爲据予按訪落詩訪予落止毛氏曰落始也爾雅
俶落權輿始也郭景純亦引訪予落止爲注然則楚詞
之意乃謂擷菊之始英者爾東坡戱章質夫寄酒不至
詩云漫遶東籬嗅落英其義亦然
米元章拜石
米元章守濡湏聞有怪石在河壖莫知其所自來人以
爲異而不敢取公命移至州治爲燕遊之玩石至而驚
遽命設席拜於庭下曰吾欲見石兄二十年矣言者以
爲罪坐是罷去其後竹坡周少隠過是郡見石而感之
爲賦詩其略曰喚錢作兄真可憐喚石作兄無乃賢望
塵雅拜良可笑米公拜石不同調云
孟子之平陸
孟子之平陸與其大夫言反復再四至言之齊王處然
後盡出其姓名首尾相避森然簡嚴此文章之法也
叵字
叵字乃不可二合其義亦然史傳多連用叵可字蓋重
出如安禄山傳叵可忍之類是也
論書畫
書與畫皆一技耳前輩多能之特游戱其間後之好事
者争譽其工而未知所以取書畫之法也夫論書當論
氣節論畫當論風味凡其人持身之端方立朝之剛正
下筆爲書得之者自應生敬况其字畫之工哉至於學
問文章之餘寫出無聲之詩玩其蕭然筆墨間足以想
見其爲人此乃可寶而流俗不問何人見用筆稍佳者
則珍藏之苟非其人特一畫工所能何足貴也如崇寧
大臣以書名者後人往往唾去而東坡所作枯木竹石
萬金争售顧非以其人而輕重哉蓄書畫者當以予言
而求之
梁谿漫志卷六
