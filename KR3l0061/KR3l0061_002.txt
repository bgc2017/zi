默記卷中宋王銍撰
李宗易即中陳州人詩文琴棋游藝皆妙絶過人前輩
中名士也晏臨淄公為陳守屬伏暑中同諸客集于州
之後圃時炎曦赫然晏公嘆曰江南盛冬烘柿當此時
得而食之應可滌暑也宗易忽對曰此極易致願借四
大食盒公大驚遽令取之宗易起入于室之西房令取
合復掩關少刻而出振衣就席徐曰可令開合如言烘
柿四合俱滿正如盛冬初熟者霜粉蓬勃分遺衆客及
其家靡不沾足晏公曰此人能如此甚事不可做自是
遂疎之
神宗初即位慨然有取山後之志滕章敏首被擢用所
以東坡詩云先帝知公早虚懷第一人盖欲委滕公以
天下之事也一日語及北邊事曰太宗自燕京城下軍
潰敵人追之僅得脫凡行在服御寳噐盡為所奪從人
宫嬪盡䧟没上股中兩箭歲歲必發其棄天下竟以箭
瘡發云此乃不共戴天之仇反損金繒數十萬以事之
為叔父為人子孫當如是乎已而泣下久之盖已有取
契丹大志其後永樂靈州之敗故欝欝不樂者尤愴聖
志之不就也章敏公為先子言
王君辰牓是時歐公為省元有李即中忘其名是年赴
試南宫將廹省試忽患疫氣昏憒同省相廹勉扶疾以
入既而疾作凭案上困睡殆不知人已過午忽有人腋
下觸之李驚覺乃隣坐也問所以不下筆之由李具言
其病其人曰科場難得已至此切勉強再三言之李試
下筆頗能運思隣坐者乃見李能屬文甚喜因盡說賦
中所當用事及將已卷子拽過鋪在李案子上云某乃
國學解元歐陽修請公拆拽回互盡用之不妨李見開
懷若此頓覺成篇至于詩亦然是日程試半是歐卷半
是歐頌李大感激遂覺病去論策二場亦復如此牓發
歐公作魁李亦上列遂俱中第云後李于家廟之旁畫
歐公像事之等父母以獲禄位者皆公力也李常與先
祖同官俱引先祖至影堂觀之先祖先公每言此以戒
世之場屋虛誕以相忌嫉者之戒云
京兆李植字化光觀察使士衡之孫自少年好道不樂
婚宦初為侍禁約婚慈聖既娶迎入門見鬼神千萬在
其前植驚走踰墻避之后時即還父母家俄選為后焉
植後自放田野往来關中洛陽汝州人以為有道之士
也
劉貢父過寳應僧舍與昭禪師者語壁有畫山水極妙
昭語貢父乃化光所畫貢父率然贊之曰昆侖有名瑶
池非實在夢暫覯觀幻旋失惟是墨妙半壁蕭瑟﨑峨
坎壈雲舒川疾是心中象非筆端物大士觀化四海一
室
先公言劉莊恪公平初及第為常州無錫尉時有巨盗
在境上未獲會歲旦日入謁縣宰是時循因國初故事
多用齊魯鄙朴經生為縣令而無錫令又昏老之經生
也令廳史贊簿尉廷趋而端坐于廳事受之平素尚氣
不能堪徑趋廳事捽而痛拳奮毆之踣于座下左右挽
引以去一邑喧傳尉毆死令矣平亦不顧歸而酣飲至
醉群盗聞尉毆令死大喜乘節日至邑之草市飲酒會
有密報平者乘大醉亟呼弓手并市人徑捕之諸盗俱
醉且不虞尉能遽至也平皆手殺五人擒得者二十餘
人全伙并獲凱旋歸邑會令密灌藥救之得蘇功過俱
奏上詔改大理評事知鄢陵縣由此知名
王荆公于楊寘榜下第四人及第是時晏元獻為樞密
使上令十人往謝晏公俟衆人退獨留荆公再三謂曰
廷評乃殊鄉里久聞德行鄉評之美况殊備位執政而
鄉人之賢者取高科實預榮焉又曰休沐日相邀一飯
荆公唯唯既出又使直省官相約飯會甚殷勤也比往
時待遇極至飯罷又延坐謂荆公曰鄉人他日名位如
殊坐處為之有餘矣且嘆慕之又數十百言最後曰然
有二語欲奉聞不知敢言否晏公言至此語欲出而擬
議久之晏公泛謂荆公曰能容于物物亦容矣荆公但
微應之遂散公歸至旅舍嘆曰晏公為大臣而教人以
此何其卑也心頗不平荆公後罷相其弟和甫知金陵
時說此事且曰當時我大不以為然我在政府平生交
友人人與之為敵不保其終今日思之不知晏公何以
知之復不知能容于物物亦容焉二句有出處或公自
為之言也
王荆公議按問自首法舉朝紛紛唯韓持國與公議同
一日挽持國嘆曰此法至近而易知之事乃與時議如
此大異持國因曰此事惟與介甫同因夜来枕上不能
寐細思之亦有可議也荆公嘆曰此一事安石理會来
三十年矣持國以一夕聰眀勝之不亦難乎
夏英公其父侍禁名廷皓因五鼓入朝時冬月盛寒見
道左有嬰孩啼甚急盖新生子也立馬遣人燭下視之
錦綳文葆插金釵子二隻且男子也夏無子因擕去育
之竟不知誰氏子焉稍長其父没王事得官潤州丹陽
主簿姚鉉作浙漕見其人物文章薦試大科遂知名
章子厚作宰相日齊州奏孫耿鎮監鎮武臣私官奴乃
本鎮富民所畜也一夕詣官奴為富民結客毆之傷重
垂盡而逸旦隂遣人訴于州州奏監罪請寘于法子厚
為請富民誅于鎮市中監官放罪還任
神宗遣貴璫張茂則𫝊宣撫問韓魏公公待以舊例常
禮或謂公茂則貴密方親信宜厚遇之公曰正謂此也
我若過禮之茂則歸奏必為人主所窺不若且守中而
已乃所以防閑也
陳秀公罷相以鎮江軍節度使判揚州其先塋在潤州
而鎮江即本鎮也每歲十月旦寒食詔許兩往鎮江展
省兩州送迎旌旗舳艦官吏錦繡相属乎道今古一時
之盛也是時王荆公居蔣山騎驢出入會荆公病愈秀
公請于朝許帶人從往省荆公詔許之舟楫啣尾蔽江
而下街告而于舟中喝道不絶人皆嘆之荆公聞其来
以二肩鼠尾轎迎于江上秀公鼓旗艦舳正喝道荆公
忽于蘆葦間駐車以俟秀公令就岸大船回旋久之乃
能泊而相見秀公大慚其歸也令罷舟中喝道
先子言元豐末王荆公在蔣山野次跨驢出入時正盛
暑而提刑李茂直往候見即于道左遇之荆公捨蹇相
就與茂直坐于路次荆公以兀子而茂直坐胡牀也語
甚久日轉西矣茂直令張繖而日光正漏在荆公身上
茂直語左右令移繖就相公公曰不須若使後世做牛
須着與他日裏耕田
華州西嶽廟門裡有唐玄宗封西嶽御書碑甚高數十
丈砌數叚為一碑其字八分幾尺餘其上薄雲霄也舊
有碑樓黃巢入關人避于碑樓上巢怒并樓焚之樓既
焚盡而碑字缺剥焚損十存二三也京兆姚嗣宗知華
隂縣時包希仁初為陜西都轉運使纔入境至華隂謁
廟而縣官皆從行希仁初不知焚碑之由禮神畢循行
廟内見損碑顧謂嗣宗曰可惜好碑為何人燒了嗣宗
作秦音對曰被賊燒燒了希仁曰縣官何用嗣宗曰縣
只有弓手三四十人奈何賊不得希仁大怒曰安有此
理若奈何不得要縣何用且賊何人至于不可捉也嗣
宗曰却道賊姓黃名巢希仁知其戱也默然而去
李後主手書金字心經一卷賜其宫人喬氏後入太宗
禁中聞後主薨自内廷出其經捨在相國寺西塔以資
薦且自書于後曰故李氏國主宫人喬氏伏遇國主百
日謹捨昔時賜妾所書般若心經一卷在相國寺西塔
院伏願彌勒尊前持一花而見佛云云其後江南僧持
歸故國置之天禧寺塔相輪中寺後失火相輪自火中
墮落而經不損為金陵守王君玉所得君玉卒子孫不
能保之以歸寗鳳子儀家喬氏所書在經後字極整潔
而詞甚悽惋所記止此徐鍇集南唐制誥有宫人喬氏
出家誥豈斯人也
李師中誠之其父緯坐鎮戎軍退陣當斬誠之赴省試
訟父之冤且乞斬韓魏公以其起陜西民兵乃應賊致
敗是時誠之叔絃知開封府誠之方年十八歲一日絃
坐廳視事見朝廷押上書人至階下視之乃其家六秀
才也尋得釋是年遂登科
李師中與王介甫同年進士自幼負材氣一日廣坐中
稱其少年豪傑介甫方識之見衆人稱舉其豪傑乃云
唐太宗十八歲起義兵方是豪傑渠是何豪傑衆不敢
以對
劉貢父與王介甫最為故舊荆公常拆貢父名曰劉攽
不值一分文謂其名也貢父復戲拆荆公名曰失女便
成宕無宀真是妬上交亂真如下交誤當宁荆公大嘆
而心銜之
嘉祐中士大夫之語曰王介父家小底不如大底南陽
謝師宰家大底不如小底謂王安石安禮安國安上謝
景初景温景平景回也
晏元獻以前兩府作御史中丞知貢舉出司空掌輿地
之圖賦既而舉人上請者皆不契元獻之意最后一目
眊瘦弱少年獨至簾前上請云㩀題出周禮司空鄭康
成注云如今之司空掌輿地圖也若周司空不止掌輿
地之圖而已若如鄭說今司空掌輿地之啚也漢司空
也不知做周司空與漢司空也元獻微應曰今一場中
唯賢一人識題正謂漢司空也盖意欲舉人自理會得
寓意于此少年舉人乃歐陽公也是榜為省元
石介作慶歷聖德詩以斥夏英公高文莊公曰惟竦若
訥一妖一孽後聞夏英公作相夜走臺諫官之家一夕
所乘馬為之斃所以弹章交上英公竟貼麻改除樞密
使緣此與介為深仇其後介死英公每對官吏或公廳
時失聲發嘆曰有人于界河逢見石介来後卒有報番
將發棺之事有旨下兖州驗實杜祁公罷相守兖州力
為保眀乃免
徐常侍鉉自江南歸朝歷右散騎常侍貶静難軍行軍
司馬而卒于邠州鉉無子其弟鍇有後居金陵攝山前
開茶肆號徐十郎有鉉鍇誥𠡠備存甚多僕常至攝山
求所謂徐十郎家觀之其間有自江南歸朝初授官誥
云歸眀人偽銀青光禄大夫知内史事上柱國徐鉉可
依前銀青光禄大夫守太子率更令云云知内史乃江
南宰相也銀青存其階官也
晏知止作府推時諸子房中案牘猶多祖宗自批判者
文字甚衆祖宗時不惟宰相雖百執事皆起復至富鄭
公乃以太平而辭耳本朝儒臣楊大年王元之晏相皆
不曾持父母服也富公之後如陳升之亦百日則起復
耳此盖朝廷體貌况在兵革之際乎其来否則在人耳
蹇授之以廢孟后見章子厚言後一段當如何子厚曰
除是惇不在此地有死而已謂立劉后也然不久遂立
中宫子厚但奉行而已
范景仁父名文度為蜀孔目官事張乖崖時見發郡人
隂事而誅之而不知其何以知之但默視一小冊每鈎
距得人隂事必記之冊上書訖入箱封題甚密文度日
侍其旁而莫測也然每觀小冊則行事多殺人或行法
一日乖崖方觀小冊忽内廹遽起不及封箱文度遽取
其小冊觀之盡記人細過有己行者即朱勾之未行者
尚衆也文度閱畢始悟平日所行乃多布耳目所得遂
毁而焚之崖還見几上箱開已色變及啓視小冊已失
之大怒之次文度遽前請命曰乃某毁而焚之今願以
一命代衆人死乞賜誅戮乖崖問其故荅曰公為政過
猛而又隂採人短長不皆究實而誅若不毁焚恐自是
殺人無窮也乖崖徐曰貸汝一死然汝子孫必興自是
益用之景仁其子也既起家又以其一家三翰林百禄
為執政何乖崖之知人而貰文度其後果興
小說載江南大將獲李后主寵姬者見燈輙閉目云烟
氣易以蠟燭亦閉目云烟氣愈甚曰然則宫中未嘗點
燭耶云宫中本閤每至夜則懸大寳珠光照一室如日
中也觀此則李氏之豪侈可知矣
司馬温公為相除張茂則之子巽為閤門使本朝無内
臣之子在閤門者君實眀日因語給事中蔡元度王子
發曰光不敢爭正留以成給事之賢名耳
楊康國為先子言治平中彭汝礪諒隂榜赴省試時以
汴河上舊省為試院既聞榜出與同試數人自往探榜
既出門則報者紛然天漢橋忽有一肥舉人跨蹇自河
路東来者問報榜者曰狀元何人對曰彭汝礪也跨蹇
者聞之即時回更不至省前康國追問隨行小童曰此
雍丘許秀才名安世也康國駭之次舉聞安世第一人
及第也
李公弼字仲修登科初任大名府同縣尉因檢驗村落
見所謂魚鷹者飛翔水際問小吏曰此關睢也因言此
禽有異每棲宿一巢中二室仲修令探取其巢觀之皆
一巢二室盖雌雄各異居也因悟所謂和而别者以此
也鷙而通者習水而善捕魚也和而别者因此悟眀仲
修且嘆村落猶呼曰關睢而和而别則學者不復辨矣
東坡自海外歸至南康軍語劉義仲壯輿曰軾元豐中
過金陵見介甫論三國志曰裴松之之該洽寔出陳夀
上不能别成書而但注三國志此所以陳夀下也盖好
事多在注中安石舊有意重修今老矣非子瞻他人下
手不得矣軾對以軾于討論非所工盖介父以此事付
託軾軾今以付壯輿也僕聞此于壯輿盡直記其舊言
時彦舉進士第一人後為江東小漕因按部舟行于大
江阻風繫舟僻左港汊一山下因與仝載二三舉人盡
却從者上山閑步山甚峻披荒而行及轉山背忽一小
寺出于山頂已有一老僧下山迎問曰豈非時狀元乎
彦既訝了無從者且非當路何以知其至也僧曰此寺
佛殿後有人題壁曰某年月日時狀元到寺某志之有
年今日乃其所記之日時也某及時晨起相望久矣彦
始吐實而未之信也相與至佛殿後旋掃去積塵始見
其字皆如僧言而别有題年月則彦尚未生之前也觀
其旁又曰此去十三年官終四品彦錄之以歸常以語
于人至大觀初彦以吏部尚書卒正四品距見題字時
還十三年矣
劉琯河中人樞密學士綜之孫也其生母王氏既生琯
而出外琯事嫡母任氏三十年不懈嫡母死尋訪王氏
了不可得遂棄官布衣蔬食跣足走天下訪之莫知其
生死數年而琯志益堅誓不見母不復為人會歲除日
行次汝洛間地名彭坡者逆旅羈棲歲盡未遂所志泣
于村市酒肆中忽見日者琯憂欝中漫呼令作卦日者
端策云此坤卦乘乾卦父母爻動必求訪父母今坤卦
為主則必母也因自喜曰平生求久未見而喜神臨之
如化速但不須發去只留此以俟匪惟在今日且在今
一時之内所謂大慶可以賀矣琯雖心喜能知本意而
後段悠漫乃日者常態唯唯不應日者臨行猶曰郎應
無相忘也琯愈惑旋聞簫鼓喧闐乃村人嫁女于除夕
也舉酒肆人奔往觀之琯獨坐無聊已而觀者稍復還
坐而各說所見一老卒在坐曰此本縣富人之女嫁此
村富家其送女者所生也其壻家去此纔十步此婦人
先在一大官家聞生子今作官矣又入一家再為此富
家側室生兒女三人今嫁其季也故今自送嫁其正室
已亡家甚富而專家事于女資送甚厚也琯引身稍相近
問翁知媪之姓氏與前主之姓氏曰此婦姓王聞主姓
劉其子小名則琯也琯始驚問翁何以知其詳如此兵
曰我放停兵也因常役于其家且每屬我此事故我常
在心也盖紙書其姓名状貌以千計矣出腰間繫衣中
小紙示琯因略道所以方語話酬酢間村市小兒之慧
黠者潛往報此婦人矣已而老兵問琯詳細曰為當騐
之然琯久求母不獲而為人紿之疑似多矣意事與名
字或有相同者未敢必信也已而小兒輩與老兵繼往
婦人聞之亟遣騎乘迎琯琯猶未信漫往既各細騐之
真琯母也貯心滋久再見于不料母子相持號慟殞絶
于村久之事定因訪日者莫見也問于村中亦曰未嘗
有此色目人意以琯純孝所感天假神靈以告之尔琯
後迎母同居久之以夀終琯仕遇神宗屢膺繁劇為世
名臣子二何勃皆登科其家光顯貴盛亦天之報也
李教者都官郎中曇之子自少不調學左道變形匿影
飛空妖術既成而精同黨皆師而信服焉曇之母以夏
月晝寢于堂而堂階前井中忽雷電霹靂大震續有黃
龍自井飛出曇母驚起開目視之怖投床下徑死家人
徐視之乃教所變龍即教也曇見母死吼怒杖之垂盡
逐出教益與惡少年薄游不檢一日書娼館曰吕洞賓
李教同遊曇知其尚存也遣人四出捕之尋獲矣教皇
窘自縊死久之王則叛于貝州其徒皆左道用事聞教
妖術最高聲言教為謀主用事朝廷亦知教妖術最高
果為則用不可測也聞之大駭捕曇及教妻兒兄弟下
獄冀必得教雖曇言教逐出既自縊死終不信也又于
娼館得教所題教與吕洞賓同游又詔天下捕李教及
吕洞賓二人會貝州平本無李教者始信其真死矣乃
獨令捕吕洞賓甚久乃知其寓託無其人乃已雖知其
貝州無李教所部監司太守如張昷文張存十數人前
皆重貶曇責昭州别駕教妻子皆誅死今仁宗實錄雖
載此而無如此之詳故表見之
吕文穆蒙正少時常與張文定齊賢王章惠随錢宣靖
芳水劉龍圖煜同學賦于洛人郭延卿延卿洛中鄉先
生一日同渡水謁道士王抱一求相有僧應門曰師出
矣衆問僧何為師道士僧曰學術數于道士三十年矣
衆因汎問之僧曰吾師切戒術未精慎毋為人言君等
必欲知眀日復来叩師可也眀日遂見之文穆對席張
王次之錢又次之劉居下座坐定道士撫掌太息衆問
所以道士曰吾常東至于海西至流沙南窮崑崙北抵
大漠四走天下求所謂貴人以驗吾術了不可得豈意
今日貴人盡在座中衆驚喜徐曰吕君得解及第無人
可奉壓不過十年作宰相十二年出判河南府自是出
將入相三十年富貴夀考終始張君後三十年作相亦
皆富貴夀考終始錢君可作執政然無百日之久劉君
有執政之名而無執政之實語遍及諸弟子而遺其師
郭君忿然以為謬妄曰坐中有許多宰相乎道士色不
動徐曰初不受饋必欲聞之請得徐君後十二年吕君
出判河南府是時君可取解次年雖登科然不可作京
官延卿益怒衆不自安乃散去久之詔下文穆果魁多
士而延卿不預眀年文穆廷試第一是所謂得解及第
無人可壓矣後十年作相十二年有留鑰之命悉如所
言延卿連蹇場屋至是預鄉薦鹿鳴燕日文穆命道士
與席賓散獨留二人者内閤盡歡如平日文穆驚嘆賦
詩曰昔作儒生謁貢闈今為丞相出黃扉兩朝鴛鷺醉
中别萬里烟霄逹了歸羽客漸垂新鶴髮故人猶着舊
麻衣洛陽漫說多才子徒惜遭逢似我稀道士索紙札
似若復章者乃書偈曰重日重月榮華必别笙歌前導
偃師着雪文穆心知其異敬收之其後錢貳樞府未百
日罷張王先後登庸劉守蒲中朝廷議除執政命未及
下而卒延卿以文穆極力推挽登第未久改秩後卒無
一差者獨贈文穆之偈乃致仕薨于西京以重陽日喪
過偃師是日大寒微霰笙歌乃敕葬鹵簿鼓吹也
鄭翰林獬郎官紓之子也獬雖負時名然累赴殿試省
試俱不利紓為狄青征廣南辟客是時儂智高鴟張未
知勝負留家在雍丘舟中而獬赴殿試罷在京師候唱
名其母與盡室憂紓從軍未知吉音又憂獬仍舊黜于
殿試一家屏默惶惑之次忽舟尾晨炊釜鳴聲甚厲震
動兩岸舉家不知所為釜鳴未定忽岸上亟尋鄭郎中
船乃報捷者南来且附紓書云已破儂賊殺戮殆盡走
入溪洞且議賞超遷矣語次又有北来報榜者馳至云
二秀才昨日唱名而出已状元及第矣釜鳴盖有為吉
者
鄭毅夫幼弟名猷字獻嘉風流文雅人物秀少翩翩佳
公子也又自幼隨侍毅夫守東南名郡如錢唐之𩔖所
閱佳麗皆一時之選喜讀書而詩章翰墨皆有聲毅夫
既沒求監安州酒稅安州其鄉里以便飬親也久之湖
南招降得蠻首舒光勇者溪洞生黎面色如漆聲音侏
&KR0867;如鬼物然朝廷不殺以三班差使亦来監安州酒稅
與猷同官猷以其素茹蛇餡蠱之人每于其家送食必
作兩分與之對飡然光勇終不快意盖未嘗知中國士
大夫家嘗饌也每食饌畢必令攔頭軰于務前餅店以
四錢買胡餅二枚光勇既取食必大稱味之美以謂平
生未嘗知此味也一日又以對猷言如前猷因語之曰
汝本溪洞腥臊生蠻不知有飲食乍得此至下之物食
之以為未始有也猷謂所善曰此事固小可以喻大凡
不知而妄作者皆舒光勇之𩔖也
王景彛以御史中丞知貢舉而王平甫被黜平甫對客
云就試前夢御街上騎驢而墜地今果為驢子所落景
彛聞而大銜之其後平甫試大科景彛弹其士檢不修
罷之又曾子固作中書舍人還朝自恃前輩輕蔑士大
夫徐德占為中丞越次揖子固甚恭謹子固問賢是誰
德占曰禧姓徐子固荅曰賢便是徐禧禧大怒而忿然
曰朝廷用某作御史中丞公豈有不知之理其後子固
除翰林學士德占密疏罷之又攻罷修五朝史
喩皓所造開寳塔為天下之冠康定中白晝人見塔上
一燈明頃刻數盞以至千百盞須臾大雷雨作而焚盡
都人大駭此真天火也祖母為先子言
劉原父就省試時父立之為湖北轉運使按部至鄂州
與郡守王山民宴于黃鶴樓數日不發謂守曰吾且止
此樓以候殿榜兒子决須魁天下守心不平且曰四海
多士雖令似才俊豈可預料立之曰縦使程試不得志
亦須作第二人来日殿榜到州原父果第二名繼得家
書云初考為狀元賦中小悞遂以賈黯為魁立之即以
書示郡守而行所謂知子莫若父也
默記卷中
