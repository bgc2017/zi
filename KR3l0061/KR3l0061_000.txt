默記小說家𩔖一(雜事之屬)
提要
(臣)等謹案默記三卷宋王銍撰銍字性之汝
隂人自稱汝隂老民紹興初以廷臣奏薦詔
視秩史官給札奏御為樞密院編修官所著
有雪溪集已别著錄集部中此編多載汴都
朝野雜事末一條乃考正陳思王感甄賦事
所記頗有依據可信者多惟王朴引周世宗
見火輪小兒及宋太祖以周世宗子賜潘美
二事似出附會又所紀江南野史李後主小
周后事參校龍衮書無此文然銍所著述以
此書為最純故李燾續通鑑長編亦多節取
其說固未可因雲仙𣗳萱諸錄出銍僞託而
槩斥其為誣罔也乾隆四十二年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
