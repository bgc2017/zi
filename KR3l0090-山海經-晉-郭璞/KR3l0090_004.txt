山海經卷四
晉郭璞撰
東山經
東山經之首曰樕&KR2739;之山(速株二音)北臨乾昧(亦山名也音妹)食水
出焉而東北流注于海其中多鱅鱅之魚(音容)其狀如犁
牛(牛似虎文者)其音如彘鳴
又南三百里曰藟山(音誄)其上有玉其下有金湖水出焉
東流注于食水其中多活師(科斗也爾雅謂之活東)
又南三百里曰栒狀之山其上多金玉其下多青碧石
有獸焉其狀如犬六足其名曰從從其鳴自詨有鳥焉
其狀如雞而鼠毛其名曰䖪鼠(音咨)見則其邑大旱&KR3044;水
出焉(音枳)而北流注于湖水其中多箴魚其狀如儵其喙
如箴(出東海今江東水中亦有之)食之無疫疾
又南三百里曰勃亝之山無草木無水
又南三百里曰番條之山無草木多沙減水出焉(音同減損)
(之減)北流注于海其中多鱤魚(一名黃頰音感)
又南四百里曰姑兒之山其上多漆其下多桑柘姑兒
之水出焉北流注于海其中多鱤魚
又南四百里曰高氏之山其上多玉其下多箴石(可以為砥)
(針治癰腫者)諸繩之水出焉東流注于澤其中多金玉
又南三百里曰嶽山其上多桑其下多樗濼水出焉(音樂)
東流注于澤其中多金玉
又南三百里曰犲山其上無草木其下多水其中多堪
㐨之魚(未詳音序)有獸焉其狀如夸父而彘毛其音如呼見
則天下大水
又南三百里曰獨山其上多金玉其下多美石末塗之
水出焉而東南流注于沔其中多䖺䗤(條容二音)其狀如黃
蛇魚翼出入有光見則其邑大旱
又南三百里曰泰山(即東嶽岱宗也今在泰山奉高縣西北從山下至頂四十八里三百)
(步也)其上多玉其下多金有獸焉其狀如豚而有珠名曰
狪狪(音如吟桐之桐)其鳴自䚯環水出焉東流注于江(一作海)其
中多水玉
又南三百里曰竹山錞于江(一作涯)無草木多瑶碧激水
出焉而東南流注于娶檀之水其中多茈羸
凡東山經之首自樕&KR2739;之山以至于竹山凡十二山三
千六百里其神狀皆人身龍首祠毛用一犬祈䎶用魚
(以血塗祭為䎶也公羊傳云盖叩其鼻以䎶社音鈎餌之餌)
東次二經之首曰空桑之山(此山出琴瑟材見周禮也)北臨食水東
望沮吴南望沙陵西望湣澤(音旻)有獸焉其狀如牛而虎
文其音如欽(或作吟)其名曰軨軨(音靈)其鳴自叫見則天下
大水
又南六百里曰曹夕之山其下多谷而無水多鳥獸
又西南四百里曰嶧臯之山(音亦)其上多金玉其下多白
堊嶧臯之水出焉東流注于激女之水其中多蜃珧(蜃蚌)
(也珧玉珧亦蚌屬腎遥兩音)
又南水行五百里流沙三百里至于葛山之尾無草木
多砥礪
又南三百八十里曰葛山之首無草木澧水出焉(音禮)東
流注于余澤其中多珠蟞魚(音鼈)其狀如肺而有目六足
有珠其味酸甘食之無癘(無時氣病也吕氏春秋曰澧水之魚名曰朱蟞六足有珠)
(魚之美也)
又南三百八十里曰餘峩之山其上多梓柟其下多荆
芑雜余之水出焉東流注于黃水有獸焉其狀如兔而
鳥喙鴟目蛇尾見人則眠(言佯死也)名曰犰狳(仇餘二音)其鳴自
䚯見則螽蝗為敗(螽蝗𩔖也言傷敗田苗音終)
又南三百里曰杜父之山無草木多水
又南三百里曰耿山無草木多水碧(亦水玉𩔖)多大蛇有獸
焉其狀如狐而魚翼其名曰朱獳(音儒)其鳴自叫見則其
國有恐
又南三百里曰盧其之山無草木多沙石沙水出焉南
流注于涔水其中多&KR1916;鶘(音黎)其狀如鴛鴦而人足其鳴
自䚯見則其國多土功(今鵜胡足頗有似人脚形狀也)
又南三百八十里曰姑射之山無草木多水
又南水行三百里流沙百里曰北姑射之山無草木多
石
又南三百里曰南姑射之山無草木多水
又南三百里曰碧山無草木多大蛇多碧水玉
又南五百里曰維氏之山無草木多金玉原水出焉東
流注于沙澤(一名俠氏之山)
又南三百里曰姑逢之山無草木多金玉有獸焉其狀
如狐而有翼其音如鴻鴈其名曰獙獙(音斃)見則天下大
旱
又南五百里曰鳧麗之山其上有金玉其下多箴石有
獸焉其狀如狐而九尾九首虎爪名曰蠪姪(龍蛭二音)其音
如嬰兒是食人
又南五百里曰䃌山(音一真反)南臨䃌水東望湖澤有獸焉
其狀如馬而羊目四角牛尾其音如獋狗其名曰峳峳
(音攸)見則其國多狡客(狡狡猾也)有鳥焉其狀如鳬而鼠尾善
登木其名曰絜鉤見則其國多疫
凡東次二經之首自空桑之山至于䃌山凡十七山六
千六百四十里其神狀皆獸身人面載觡(麋鹿屬角為觡音格)其
祠毛用一雞祈嬰用一璧瘞
又東次三經之首曰尸胡之山北望&KR0008;山(音詳)其上多金
玉其下多棘有獸焉其狀如麋而魚目名曰妴胡(音婉)其
鳴自䚯
又南水行八百里曰岐山其木多桃李其獸多虎
又南水行五百里曰諸鉤之山無草木多沙石是山也
廣員百里多寐魚(即鮇魚音味)
又南水行七百里曰中父之山無草木多沙
又東水行千里曰胡射之山無草木多沙石
又南水行七百里曰孟子之山其木多梓桐多桃李其
草多菌蒲(未詳音&KR0008;&KR0008;之&KR0008;)其獸多麋鹿是山也廣員百里其
上有水出焉名曰碧陽其中多鱣鮪(鮪即鱏也似鱣而長鼻體無鱗甲别)
(名䱎鱧一名鱑也)
又南水行五百里曰流沙行五百里有山焉曰跂踵之
山(跂音企)廣員二百里無草木有大蛇其上多玉有水焉
廣員四十里皆涌(今河東汾隂縣有瀵水源在地底濆沸涌出其深無限即此𩔖也)其
名曰深澤其中多蠵龜(蠵觜蠵大龜也甲有文彩似瑇瑁而薄音遺知反)有魚
焉其狀如鯉而六足鳥尾名曰鮯鮯之魚(音蛤)其鳴自叫
又南水行九百里曰踇隅之山(音敏字)其上多草木多金
玉多赭有獸焉其狀如牛而馬尾名曰精精其鳴自叫
又南水行五百里流沙三百里至于無臯之山南望幼
海(即少海也淮南子曰東方大渚曰少海)東望榑木(扶桑二音)無草木多風是
山也廣員百里
凡東次三經之首自尸胡之山至于無臯之山凡九山
六千九百里其神狀皆人身而羊角其祠用一牡羊米
用黍是神也見則風雨水為敗
又東次四經之首曰北號之山臨于北海有木焉其狀
如楊赤華其實如棗而無核其味酸甘食之不瘧食水
出焉而東北流注于海有獸焉其狀如狼赤首鼠目其
音如豚名曰猲狙(葛苴二音)是食人有鳥焉其狀如雞而白
首鼠足而虎爪其名曰鬿(音祈)雀亦食人
又南三百里曰旄山無草木蒼體之水出焉而西流注
于展水其中多鱃魚(今蝦鰌字亦或作鱃秋音)其狀如鯉而大首食
者不疣
又南三百二十里曰東始之山上多蒼玉有木焉其狀
如楊而赤理其汁如血不實其名曰芑(音起)可以服馬(以汁)
(塗之則馬調良)泚水出焉而東北流注于海其中多美貝多茈
魚其狀如鮒一首而十身其臭如蘪蕪食之不䊧(孚謂反止)
(失氣也)
又東南三百里曰女烝之山其上無草木石膏水出焉
而西注于鬲水其中多薄魚其狀如鱣魚而一目其音
如歐(如人嘔吐聲也)見則天下大旱
又東南二百里曰欽山多金玉而無石師水出焉而北
流注于臯澤其中多鱃魚多文貝有獸焉其狀如豚而
有牙其名曰當康其鳴自叫見則天下大穰
又東南二百里曰子桐之山子桐之水出焉而西流注
于餘如之澤其中多䱻魚(音滑)其狀如魚而鳥翼出入有
光其音如鴛鴦見則天下大旱
又東北二百里曰剡山多金玉有獸焉其狀如彘而人
面黃身而赤尾其名曰合窳(音庾)其音如嬰兒是獸也食
人亦食蟲蛇見則天下大水
又東二百里曰太山上多金玉楨木(女楨也葉冬不凋)有獸焉
其狀如牛而白首一目而蛇尾其名曰蜚(音如翡翠之翡)行水
則竭行草則死見則天下大疫(言其體含災氣也其銘曰蜚之為名體似無害)
(所經枯竭甚於鴆厲萬物斯懼思爾遐逝)鉤水出焉而北流注于勞水其中
多鱃魚
凡東次四經之首自北號之山至于太山凡八山一千
七百二十里
右東經之山志凡四十六山萬八千八百六十里
山海經卷四
