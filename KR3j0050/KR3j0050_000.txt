提要
潁川語小二卷雜家類二(雜考之屬)
(臣)等謹案潁川語小二卷宋史藝文志及諸
家書目皆不著錄其散見永樂大典中者惟
題為陳叔方撰而不著時代書中稱吕祖謙
為吕成公考宋史列傳祖謙卒未得諡至理
宗時始追爵開封伯賜諡曰成則是書在理
宗以後矣周密癸辛雜識載有叔方二事稱
其字曰節齋宋無名氏詩家鼎臠載有節齋
陳昉叔方宫詞一首在趙葵之後王邁之前
宋詩紀事亦稱陳昉字叔方號節齋温州平
陽人以父蔭入官累除吏部尚書端明殿學
士卒謚清惠此一陳叔方也又倪瓚清閟閣
集有與陳叔方書二首鄭元祐僑吳集有元
故慎獨處士陳君墓誌銘一首稱吳有隠君
子曰陳君叔方其名曰植為宋遺民寧極先
生陳深之子此又一陳叔方也是書無一字
及元事其宋之陳昉所撰歟其考究典籍異
同朝廷掌故酷似洪邁容齋隨筆其論文多
辨别經史句法又頗似陳騤文則其中疎舛
之處如謂履端為閏月之名則未考左傳疏
及史記注謂叵羅不知何器則未考北史祖
珽傳及李白岑參詩謂只字毛詩以外别無
所出則未考楚詞大招謂䤩尾訛為獺尾由
黃幡綽則未考王建詩及王得臣麈史謂林
逋詩郭索鉤輈用本草語則未考揚子法言
及李羣玉詩較之王觀國學林王應麟困學
紀聞皆為少遜然大致考据詳核如辨女媧
補天非鍊石則取張湛之說辨同姓不必同
氏則從許慎之論以及名稱字義沿訛習謬
而不知者皆一一訂正尤足以砭流俗之非
較之誌俳諧述神怪者有益多矣裒而錄之
亦考正家之所取裁也叔方舊本卷帙無徵
今即永樂大典所存者略以類從編為二卷
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
