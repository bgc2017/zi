圖畫見聞誌卷第三
仁宗皇帝天資穎悟聖藝神竒遇興援毫超逾庶品伏聞齊國
獻穆大長公主喪明之始上親畫龍樹菩薩命待詔傳模鏤
板印施聖心仁孝又非愚臣所能稱頌若虛舊有家藏御畫
御馬一疋其毛赭白玉銜勒上有宸翰題云慶曆四年七月
十四日御畫兼有押字印寶後因伯父内藏借觀不日赴杭
鈐之任旣久假而不歸居無何伯父終扵任所此寳遂歸伯
母表兄張湍少列今不復可見為終身之痛(兼曾見張文懿家有小猿一軸)
(仍聞禁中有天王菩薩像)太上游心難可與臣下並列故尊之卷首
紀藝中(聖朝建隆元年後至熙寧七年緫一百五十八人)
王公士大夫依仁游藝臻乎䑒極者一十三人
燕恭肅王嘉王李後主燕肅
武宗元劉永年郭忠恕王士元
宋道宋迪文同郭元方
董源
燕恭肅王位尊磐石名重戚藩天縦多能精扵像物嘗觀所畫
鶴竹雪毛丹頂傳警露之姿翠葉霜筠盡含烟之態亦嘗自
朽十六羅漢令蜀人尹質描染稜稜風骨類非常格所能及
(聞朱邸甚有遺迹世罕得見)
皇弟嘉王維城茂美副茅土之彊宗醴席餘休命毫煤而取適
嘗觀所畫墨竹圖位置巧變理應天真作用縦横功齊造化
復愛状鰕魚蒲藻筍籜蘆花雖居紫禁之嚴頗得滄洲之趣
筆意超絶殆非學而知之者矣(王尤精篆籀有盡六幅縑止書一字者筆力神俊可謂驚)
(絶也)
江南後主李煜才識清贍書畫兼精嘗觀所畫林石飛鳥遠過
常流高出意外金陵王相家有襍禽花木李忠武家有竹枝
圖皆稀世之珍玩也(其書名金錯刀)
燕肅字穆之其先燕薊人後徙家曹南位龍圖閣直學士以尚
書禮部侍郎致仕文學治行外尤善畫山水寒林澄懷味象
應會感神蹈摩詰之遐蹤追咸熙之懿範太常寺有所畫屏
風玉堂刑部景寧坊居第曁許洛佛寺中皆有畫壁公以夀
終扵康定元年贈太尉公畫與所藏古筆僅百卷皆取入禁
中故人間所傳圖軸幾希矣(公凡&KR0681;州郡作刻漏法最精又嘗被旨造指南車皆出竒思)
武宗元字緫之河南白波人官至虞曹外郎善畫佛道人物筆
術精高曹吳具備嘗扵雒都上清宫畫三十六天帝其間赤
明陽和天帝潛寫太宗御容以趙氏火德王天下故也真宗
祀汾隂還經雒都幸上清歷覽繪壁忽覩聖容驚曰此真先
帝也遽命設几案焚香再拜且歎其畫筆之神竚立久之上
清宮即唐玄元皇帝廟舊有吳道子畫五聖圖杜甫詩稱五
聖聮龍衮千官列雁行是也後因廣增庭廡畫壁遂廢宗元
復運神蹤高紹前哲張文懿有詩云曾此焚香動至尊宗元
又嘗扵廣愛寺見吳生畫文殊普賢大像因杜絶人事旬餘
刻意臨倣蹙成二小幀其骨法停分神觀氣格與夫天衣纓
絡乘跨部從較之大像不差毫釐自非靈心妙悟感而遂通
者孰能與扵此哉許昌龍興寺北廊有帝釋梵王及經藏院
有旃檀瑞像嵩嶽廟有出隊壁皆所竒絶也初名宗道後改
名宗元以夀終扵皇祐二年有佛像天王并九子母等傳扵
世
深州防禦使劉永年字君錫章獻明肅皇后之姪也才敏有神
力兼扵畫筆錯綜萬類非常格可擬
郭忠恕字恕先洛陽人少能屬文七歲舉童子初周祖召為博
士後因爭忿扵朝堂貶崖州司戸秩滿去官不復仕縦放岐
雍陕洛之間善畫屋木林石格非師授有設紈素求為圖畫
者必怒而去乘興即自為之郭從義鎮岐下每延止山亭張
素設粉墨扵傍經數月忽乘醉就圖之一角作遠山數峯而
已郭氏亦珍惜之岐有冨人主官酒酤其子喜畫日給醇酎
設几案絹素及好紙數軸屢以情言忠恕俄取紙一軸凡數
十番首圖一丱角小童持線車紙窮處作風鳶中引一線長
數丈冨家子不以為竒遂謝絶焉太宗素知其名召赴闕下
授以國子監主簿忠恕益縦酒肆言時政得失頗有怨讟上
悪之配流登州死扵齊之臨邑道中尸解焉有屋木卷軸傳
扵世(忠恕尤精字學宋元献嘗手校其佩觹三篇以寳玩之)
推官王士元仁夀之子也靈襟蕭爽畫法精高人物師周昉山
水學關同屋木類郭忠恕皆造其微嘗見張文懿家有襍木
寒林高丈餘風韻遒舉格致稀竒兼有伊尹負鼎鳳樓十八
怨四時山水等傳扵世
宋道字公達宋迪字復古洛陽人二難皆以進士擢第今並處
名曹悉善畫山水寒林情致閒雅體像雍容今時以為祕重
矣(然則友愛之談所宜推揖)
文同字與可&KR0922;潼永泰人今為司封員外郎祕閣校理善畫墨
竹冨蕭灑之姿逼檀欒之秀疑風可動不筍而成者也復愛
扵素屏高壁狀枯槎老枿風格簡重識者&KR0903;愛自賦一字至
十字詩云竹竹森寒潔綠湘江邊渭水曲帷幔翠錦戈矛蒼
玉虛心異衆草勁節逾凡木化龍杖入僊陂呼鳳律鳴神谷
月娥巾帔淨冉冉風女笙竽清肅肅林間飲酒碎影摇金石
上圍棋清隂覆局屈大夫逐去徒悅椒蘭陶先生歸来但尋
松菊若檀欒之操則無敵扵君圖蕭灑之姿亦莫賢扵僕
郭元方字子正京師人官至内殿承制善畫草䖝備究蜚蠉潛
分造化宜矜妙藝藹播佳名然而著意者不及疏略盖或點
綴過當翻為失真也頗有圖軸傳扵世
董源字叔達鍾陵人事南唐為後苑副使善畫山水水墨類王
維著色如李思訓兼工畫牛虎肉肌豐混毛毳輕浮具吳精
神脫略凡格有滄湖山水著色山水春澤牧牛牛虎等圖傳
扵世
高尚其事以畫自娱者二人
李成宋澥
李成字咸熙其先唐宗室避地營丘因家焉祖父皆以儒學吏
事聞扵時至成志尚沖寂高謝榮進博涉經史外尤善畫山
水寒林神化精靈絶人遠甚(敘論卷中巳述)開寳中都下王公貴戚
屢馳書延請成多不荅學不為人自娱而巳後游淮陽以疾
終扵乾德五年子覺尤以經術知名職踐館閣請恩幽閟贈
光禄丞(事見宋白所撰墓碣)有煙嵐暁景風雨四時山水松柏寒林等
圖傳扵世
宋澥字則未聞長安人故樞密湜之弟司封道之從祖也姿度
高潔不樂從仕圖畫之外無所嬰心善畫山水林石凝神遐
想與物冥通遇興登楼有時操筆故人間不多見其迹有烟
嵐暁景奔灘怪石等圖傳扵世
業扵繪事馳名當代者一百四十六人(人物山水花鳥襍畫分為四門)
人物門(五十三人僧道并獨工傳寫者附)
王靄高益王瓘孫夢卿
趙光輔趙隱士孫知微勾龍爽
李文才石恪袁仁厚趙長元
王齊翰周文矩顧德謙郝處
厲昭慶顧洪祝李雄侯翼
高文進王道真李用及李象坤
高懷節張昉高元亨楊朏(子圭)
王兼濟孫懷悅陳用智孟顯
陳士元王拙王居正葉進成
葉仁遇郝澄童仁益毛文昌
南簡龍章(子淵)武洞清江惟清
鍾文秀田景李元濟王易
陳坦令宗李八師劉道士
王靄京師人工畫佛道人物長扵寫貌五代間以畫聞晉末與
王仁夀皆為契丹所掠太祖受禪放還授圖畫院祗候遂使
江表潛寫宋齊丘韓熙載林仁肇真稱旨改翰林待詔今定
力院太祖御容梁祖真像皆靄筆也(太祖御容潛龍日寫後改装中央服矣)又
畫開寳寺文殊閣下天王及景德寺九曜院彌勒下生像最
為竒出
高益涿郡人工畫佛道鬼神蕃漢人馬太祖朝潛歸京師始貨
藥以自給每售藥必畫鬼神或犬馬扵紙上藉藥與之由是
稍稍知名時太宗在潛邸外戚孫氏喜畫(孫氏有酒楼一日遇四老人飲酒有)
(異疑其神仙因謂之四皓楼亦謂孫氏為孫四皓也)因厚遇益請為圖畫未幾太宗龍
飛孫氏以益所畫搜山圖進上遂授翰林待詔後被旨畫大
相國寺行廊阿育王等變相曁熾盛光九曜等有位置小本
藏扵内府後寺廊两經廢置皆飭後輩名手依樣臨倣又畫
崇夏寺大殿善神筆力絶人有南國闘象衛士騎射蕃漢出
獵等圖傳扵世
王瓘河南雒陽人工畫佛道人物深得吴法世謂之小吴生石
中令嘗令畫雒中昭報寺壁及有佛道功德故事人物等圖
傳扵世
孫夢卿東平人工畫佛道人物亦專吴學尤長寺壁謂之孫脫
壁嘗與王靄對畫開寳寺文殊閣下西北方毗樓博久天王
像并大相國寺甚有其迹今多不存矣
趙光輔華原人工畫佛道兼精蕃馬筆鋒勁利名刀頭燕尾太
祖朝為圖畫院學生故鄕里呼為趙評事許昌開元龍興两
寺皆有畫壁浴室院地獄變尤佳有功德蕃馬等傳扵世
隱士趙雲子善畫道像扵青城丈人觀畫諸仙竒絶孫太古嘗
隂使人問巳畫趙云孫畫雖善而傷豐滿乏清秀孫由是感
悟
孫知微字太古眉陽人精黃老學善佛道畫扵成都夀寧院畫
熾盛光九曜及諸墻壁時輩稱伏知微凡畫聖像必先齋戒
䟽瀹方始援毫有功德并故事人物傳扵世(知微始畫夀寧九曜也令童仁)
(益輩設色其水聖侍從有持水晶瓶者因增蓮花扵瓶中知微旣見愀然曰瓶所以鎮天下之水吾得之扵道經今則奚)
(以花為嗟乎畫蛇着足失之遠矣)
句龍爽蜀人國初為翰林待詔工畫佛道人物善為古體衣冠
精裁密緻亦一代之竒筆也有功德并故事人物傳扵世
李文才華陽人工畫松石兼長寫貌事孟蜀為翰林待詔廣政
中荆南高王令人入蜀請文才寫義興門街雙筍石并其故
事又嘗寫蜀主并名臣真像扵大慈寺亦有圖軸傳扵世
石恪蜀人性滑稽有口辯工畫佛道人物始師張南本後筆墨
縦逸不專規矩蜀平至闕下嘗被旨畫相國寺壁授以畫院
之職不&KR0556;堅請還蜀詔許之恪不樂都下風物頗有譏誚襍
言或播人口有唐像五丁開山巨靈擘太華新羅人角力等
圖傳扵世
袁仁厚蜀人早師李文才乾德中至闕下未久還蜀因求得前
賢畫樣十餘本持歸平居以畫自適終老鄕閭蜀川亦有遺
迹
趙長元蜀人工畫佛道人物兼工翎毛初隨蜀主至闕下隸尚
方彩畫匠人因扵禁中墻壁畫雉一隻上見之嘉賞尋補圖
畫院祗候今東太一宮貴神像華嚴十六羅漢並長元筆
王齊翰建康人事江南李後主爲翰林待詔工畫佛道人物開
寳末金陵城䧟有步䘚李貴入佛寺中得齊翰所畫羅漢十
六軸尋爲商賈劉元嗣以白金二百星購得之齎入京師扵
一僧處質錢後元嗣詣僧請贖其僧以過期拒之因成爭訟
時太宗尹京督出其畫覽之嘉歎遂畱畫厚賜而釋之經十
六日太宗登極後名應運羅漢
周文矩建康句容人事江南李後主爲翰林待詔工畫人物車
馬屋木山川尤精仕女大約體近周昉而更增纖麗有貴戚
遊春擣衣熨帛繡女等圖傳扵世
顧德謙建康人工畫人物風神清勁舉無與比李後主愛重之
嘗謂曰古有凱之今有德謙二顧相望繼為畫絶矣識者以
為知言呂文靖家有蕭翼說蘭亭故事横卷青錦標飾碾玉
軸頭實江南之舊物窺其風格可知非&KR0861;也
郝處江南人工畫佛道鬼神兼長寫貌處本一商賈酷好圖畫
因而家産蕩盡唯學畫耳
厲昭慶建康豐城人工畫人物事江南為翰林待詔後隨李後
主至闕下授圖畫院祗候
顧洪祝不知何許人工畫人物傳其名而未見其迹
李雄北海人工畫佛道偏長鬼神罕有倫比太宗朝為圖畫院
祗候因忤旨遯去北海龍興寺有畫壁
侯翼安定人工畫佛道人物夙振吴風窮乎奥旨長安洛汭寺
壁尤多兼有三教聖像故事人物等圖傳扵世
高文進從遇之子工畫佛道曹吳兼備乾德乙丑歲蜀平至闕
下時太宗在潛邸多訪求名藝文進遂往依後以攀附授翰
林待詔未幾重修大相國寺命文進俲高益舊本畫行廊變
相及太一宮夀寧院啓聖院曁開寳塔下諸功德墻壁率皆
稱旨又敕令訪求民間圖畫繼蒙恩將相國寺大殿後擎塔
天王如出墻壁及殿西降魔變相其迹並存今畫院學者咸
宗之然曾未得其彷彿耳
王道真蜀郡新繁人工畫佛道人物兼長屋木太宗朝因高文
進薦引授圖畫院祗候嘗被旨畫相國寺并玉清昭應宫壁
今相國寺殿東畫給孤獨長者買祇陀太子園因緣并殿西
畫誌公變十二面觀音像其迹並存
李用及李象坤並工畫佛道人物尤精鬼神嘗與高文進王道
真同畫相國寺壁並為良手殿東畫牢度久闘聖變相其迹
見存
高懷節文進長子太宗朝為翰林待詔頗有父風嘗與其父同
畫相國寺壁兼長屋木為人稱愛也
張昉臨汝人工畫佛道人物筆專吴體嘗畫玉清昭應宫奏樂
天女高丈餘掇筆而成本郡開元寺有畫壁亦佳手也
高元亨京師人工畫佛道人物兼長屋木多状京城市肆車馬
有瓊林苑角抵夜市等圖傳扵世
楊朏京師人後家泗上工畫佛道人物尤扵觀音得名天下然
而手足間時或小失停分盖扵骨法用筆跨邁倫輩是其小
疵不足以累大醇也亦愛畫西南夷人妙得其旨(世盛傳揚朏波斯)
子圭有父風
王兼濟河南洛陽人工畫佛道鬼神洛中南宮有十太乙像嵩
嶽廟有與武虞曹對畫墻壁武畫出隊兼濟畫入隊衆所播
傳也
孫懷悅安定靈臺人工畫佛道人物學吳生為得法雒中有寺
壁
陳用智穎川郾城人天聖中爲圖畫院祗候未久罷歸鄕里工
畫佛道人馬山川林木精詳巧贍難跨伊人但意務周勤格
乏清致有功德蕃馬故事人物等圖傳扵世(用智居小窯鎮多謂之小窯陳)
孟顯安化華池人工畫佛道鬼神人馬屋木大率作用氣格略
與陳用智相似(多謂之小孟亦云紅樓孟家)
陳士尢京師人善畫人物屋木有嘉慶圖故事人物傳扵世
王拙河東郡人工畫佛道人物初畫玉清昭應宫壁選中右第
一
王居正拙之子善畫仕女酷學周昉精密有餘而氣韻不足
葉進成江南人工畫人物嘗見楊褒虞曹家有醉道圖頗得閻
令之體
葉仁遇進成族弟工畫人物多状江表市肆風俗田家人物
郝澄金陵句容人工畫佛道鬼神學通相術精扵傳寫巳上各
有圖軸傳扵世
童仁益蜀郡人工畫人物尊像出自天資不由師訓乃孫知微
之亞也嘗畫青城山丈人觀諸仙淳化末仁益以成都天慶
觀仙遊閣下舊有石恪畫左右龍虎君遂抒思援毫扵天慶
觀前亦畫龍虎君两壁及畫大慈寺中佛殿漢明帝摩騰笁
法三藏保福院畫首楞嚴二十五觀筆力勁健頗有圖軸傳
扵輦下好事者往往誤評為孫知微之筆也
毛文昌蜀郡人工畫田家風物有江村晚釣村童入學郊居豐
稔等圖傳扵世
南簡平凉人工畫佛道人物世傳其名未見其迹
龍章京兆櫟陽人工畫佛道人物兼工傳寫尤善畫虎曾有貨
藥人楊生檻中養一虎章因就視寫之故畫虎最臻形似子
淵有父風
武洞清工佛道人物特為精妙有襍功德十一曜二十八宿十
二真人等像傳扵世
鍾文秀京師人今為翰林待詔工畫佛道人物兼學關同山水
亦得其法
田景慶陽人工畫人物有竒思嘗得景一扇面畫三教作二童
奕棋扵僧前一則乘勝而矜誇一則敗北而悔沮僧臨視而
笑瞻顧如生惜其孤貪聲聞不顯後之陳畱不知所終
李元濟太原人工畫佛道人物精扵吴筆熙寧中召畫相國寺
壁命官較定衆手時元濟藝與崔白為勍敵議者以元濟學
遵師法不妄落筆遂推之為第一其間佛鋪多是元濟之筆
也
王易鄜州人亦工佛道人物學隣元濟時同畫相國寺壁畫畢
各歸鄕里都人稱伏之
陳坦晉陽人工畫佛道人物都下奉先普安二佛刹尤多功德
墻壁相國寺北廊高僧乃坦所畫其扵田家村落風景固為
獨步有村醫村學田家娶婦村落祀神移居豐社等圖傳扵
世
僧令宗廣漢人工畫佛道人物成都大慈寺三學院并揭帝堂
有畫壁
道士李八師(亡其名)卭州依政人扵本縣崇聖觀披挂工畫道門
尊像青城山丈人觀亦有畫壁
劉道士(亡其名)建康人工畫佛道鬼神落筆遒怪江南寺觀時見
其迹尤愛畫甘露佛多傳扵世
獨工傳寫者七人
牟谷高太沖尹質歐陽黌
元靄維真何充
牟谷不知何許人工相術善傳寫太宗朝為圖畫院祗候端拱
初詔令隨使者往交趾國寫安南王黎桓及諸陪臣真像畱
止數年旣還屬宫車晏駕未蒙恩旨間居閶闔門外久之真
宗幸建隆觀谷乃以所寫太宗御容張扵戶内上見之敕中
使收赴行在詰其所由谷具以實對上命釋之時太宗御容
巳令无靄寫畢乃更令谷寫正面御容尋授翰林待詔能寫
正面唯谷一人而巳
高太沖江南人工傳寫事李中主為翰林待詔嘗寫李中主真
得其神思
尹質蜀人工傳寫嘗寫燕王真頗蒙顧遇有藥王像孫思邈像
并畫猴傳扵世
歐陽黌京師人工傳寫宗侯貴戚多所延請其藝與僧維眞相
抗餘無出其右者
僧元靄蜀人自幼入京依定力院輪公落髮妙工傳寫為太宗
朝供奉一日在禁中傳寫為一小黃門毀辱遍問同列無肯
言其姓名者乃草一頭子懷之見都知李神福訴以毀辱之
事神福曰小底至多不得其名誰受其責靄乃探懷中所草
頭子示之李一見嗟訝曰此鄧某也(亡其名)何其倉䘚之間傳
寫如此之妙因召鄧責誚伏過而去
僧維真嘉禾人工傳寫嘗被旨寫仁宗英宗御容賞賚殊厚元
靄之繼矣名公貴人多召致傳寫尤以善寫貴人得名
何充姑蘇人工傳寫擅藝東南無出其右者
圖畫見聞誌卷第三
此元人抄本圖畫見聞誌三卷余向從東城故家
收淂者也因其殘本未及列入甲等頃承周香
嚴以殘宋刻本後三卷見遺与此適爲合壁雖各
自不全而元抄宋刻不皆古香馣靄令人珍惜無
比乎因宋刻本与此長短不齊遂損此舊装
以期畫一上下方各以餘紙護之俾两書原紙不
傷而外觀整齊扵古書舊裝名为損而實則
益也己未五月蕘圃記
