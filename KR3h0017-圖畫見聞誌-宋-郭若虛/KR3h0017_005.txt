圖畫見聞誌卷第五
故事拾遺(唐朝王蜀朱梁揔二十七事)
八駿圖謝元深滕王閻立本
鶴畫吳道子金橋圖先天菩薩
資聖寺淨城寺西明寺相藍十絶
王維三花馬崔圓周昉
張璪石橋圖柳公權會昌廢壁
西園圖雪詩圖(李益附)鄭贊盧氏宅
趙嵒劉彦齊常生
八駿圖
舊稱周穆王八駿日馳三萬里晉武帝時所得古本
乃穆王時畫黃素上爲之腐敗昏潰而骨氣宛在逸
狀竒形實亦龍之類也遂令史道碩模寫之宋齊梁
陳以爲國寳隋文帝滅陳圖書散逸此畫爲賀若弼
所得齊王暕知而求得之荅以駿馬四十蹄美錦五
十叚後復進獻煬帝至唐貞觀中勑借魏王泰因而
傳模於世其一曰渠黃(身青[騣-凶+(鬯-匕)]尾赤項下至肚紅而蹄黑)其二曰山
子(身紫[騣-凶+(鬯-匕)]尾黑項下至肚紅而蹄黑)其三曰盗驪(身黃而黑班[騣-凶+(鬯-匕)]尾黑項下至肚紅而)
(蹄黑[騣-凶+(鬯-匕)]鬛絶少也)其四曰綠耳(身青[騣-凶+(鬯-匕)]尾黑而虬項下至肚紅而蹄黑)其五曰
赤驥(身赤[騣-凶+(鬯-匕)]尾赤而黃項下至肚紅而蹄黑)其六曰騮(身淺紫騣尾深紫而虬項)
(下至肚紅而蹄黑音華)其七曰踰輪(身紫而帶黑[騣-凶+(鬯-匕)]尾黑而虬項下至肚紅而蹄黑額上)
(苦精騣向前尖而上卷)其八曰白(身青騘[騣-凶+(鬯-匕)]尾紅項下至肚紅而蹄黑音義)
謝元深
唐貞觀三年東蠻謝元深入朝冠烏熊皮冠以金絡
額毛帔以韋爲行縢著履中書侍郎顔師古奏言昔
周武王治致太平遠國歸𣢾周史乃集其事爲王會
篇今聖德所及萬國來朝卉服鳥章俱集蠻邸實可
圖寫貽于後以彰懷遠之德上從之乃命閻立德等
圖畫之
滕王
唐滕王元嬰高祖第二十二子也善畫蟬雀花卉而
史傳不載惟張彦遠歷代名畫記中書之及覩王建
宫詞云内中數日無宣喚傳得滕王蛺蝶圖乃知其
善畫也
閻立本
唐閻立本至荆州觀張僧繇舊跡曰定虚得名耳明
日又往曰猶是近代佳手明日往曰名下無虚士坐
卧觀之留宿其下十餘日不能去又僧繇曾作醉僧
圖傳於世長沙僧懷素有詩云人人送酒不曾沽終
日松間繫一壺草聖欲成狂便發真堪畫入醉僧圖
然道士每以此嘲僧群僧於是聚鏹數十萬求立本
作醉道圖並傳於代
鶴畫
黃筌寫六鶴其一曰唳天(舉首張喙而鳴)其二曰警露(回首引頸)
(上望)其三曰啄苔(垂首下啄於地)其四曰舞風(乘風振翼而舞)其五曰
䟽翎(轉項毨其翎羽)其六曰顧步(行而回首下顧)後軰丹青則而象
之杜甫詩稱薛公十一鶴皆寫青田眞恨不見十一
之勢復何如也
吳道子
開元中將軍裴旻居喪詣吳道子請於東都天宫寺
畫神鬼數壁以資冥助道子荅曰吾畫筆久廢若將
軍有意爲吾纏結舞劒一曲庶因猛勵以通幽冥旻
於是脫去縗服若常時裝束走馬如飛左旋右轉擲
劒入雲高數十丈若電光下射旻引手執鞘承之劒
透室而入觀者數千人無不驚慄道子於是援毫圖
壁颯然風起爲天下之壯觀道子平生繪事得意無
出於此
金橋圖
金橋圖者唐明皇封泰山回車駕次上黨潞之父老
負檐壷漿遠近迎謁帝皆親加存問受其獻饋錫賚
有差其間有先與帝相識者悉賜以酒食與之話舊
故所過村部必令詢訪孤老喪疾之家加吊恤之父
老欣欣然莫不瞻戴叩乞駐留焉及車駕過金橋(橋在)
(上黨)御路縈轉上見數十里間旗纛鮮華羽衛齊肅顧
左右曰張說言我勒兵三十萬旌旗徑千里挾右上
黨至于太原(見后土碑)眞才子也帝遂召吳道子韋無忝
陳閎令同製金橋圖御容及帝所乘照夜白馬陳閎
主之橋梁山水車輿人物草木鷙鳥噐仗帷幕吳道
子主之狗馬驢騾牛羊橐駞猴兔猪之属韋無忝
主之圖成時謂三絶焉
先天菩薩
有先天菩薩幀本起成都妙積寺唐開元初有尼魏
八師者常念大悲呪有雙流縣民劉乙小字意兒年
十一歲自言欲事魏尼尼始不納遣亦不去常於奥
室坐禪嘗白魏云先天菩薩見身此地遂篩灰於庭
一夕有巨跡長數尺倫理成就意兒因謁畫工随意
設色悉不如意有僧法成者自云能畫意兒常合仰
祝然後指授之僅十稔功方就後塑先天菩薩像二
百四十二首首如塔勢分臂如蔓所畫樣凢十五卷
有柳七師者崔寧之甥分三卷往上都流行時魏奉
古爲長史得其樣進之後因四月八日復賜高力士
今成都者是其次本
資聖寺
資聖寺中䆫間吳道子畫高僧韋述讃李嚴書中三
門外兩面上層不知何人畫人物頗類閻筆寺西廊
北隅楊坦畫近塔天女明睇將瞬團塔院北堂有鐡
觀音高三丈餘觀音院兩廊四十二賢聖韓幹畫元
載讃東廊北壁散馬不意見者如將嘶蹀聖僧中龍
樹商郍和脩絶妙團塔上菩薩李嗣眞畫四面花鳥
邊鸞畫當中藥上菩薩頂上茸葵尤佳塔中藏千部
法華經詞人作諸畫聮句
淨城寺
淨城寺者本唐太穆皇后宅後捨爲寺寺僧云三階
院門外是神堯皇帝射孔雀處西禪院門外有游目
記碑云王昭隱畫門西裏面和脩吉龍王有靈及門
内西壁有畫光目藥义部落絶竒鬼首上蟠蛇可懼
東廊有張璪畫林石險怪西廊萬菩薩院門裏南壁
有皇甫軫畫鬼神及鵰鵰若脫壁軫與吳道子同時
吳以其藝逼已募人刺殺之
西明寺
唐西明慈恩寺率多名賢書畫慈恩塔前壁上有畫
濕耳師子跌心花爲時所重聖善敬愛兩寺皆有古
畫聖善寺木塔有鄭廣文書畫敬愛寺山亭院壁上
有畫雉若眞砂子上有時賢題名及詩什甚多
相藍十絶
大相國寺碑稱寺有十絶其一大殿内彌勒聖容唐
中宗朝僧惠雲於安業寺鑄成光照天地爲一絶其
二睿宗皇帝親感夢於延和元年七月二十七日改
故建國寺爲大相國寺睿宗御書牌額爲一絶其三
匠人王温重裝聖容金粉肉色并三門下善神一對
爲一絶其四佛殿内有吳道子畫文殊維摩像爲一
絶其五供奉李秀刻佛殿障日九間爲一絶其六明
皇天寶四載乙酉歲令匠人邊思順修建排雲寳閣
爲一絶其七閣内西頭有陳留郡長史乙速令孤爲
功德主時令石抱玉畫護國除災患變相爲一絶其
八西庫有明皇先勑車道政往于闐國傳北方毗沙
門天王樣來至開元十三年封東嶽時令道政於此
依樣畫天王像爲一絶其九門下有瓌師畫𣑽王帝
釋及東廊障日内畫法華經二十八品功德變相爲
一絶其十西庫北壁有僧智儼畫三乘因果入道位
次圖爲一絶也(宋次道東京記亦載相國寺十絶乃是後來所見事迹此不具錄)
王維
唐王維右丞字摩詰少以詞學知名有高致信佛理
藍田南置别業以水木琴書自娛善畫山水人物筆
蹤雅壯體涉古今嘗於清源寺壁畫輞川圖巖岫盤
鬱雲水飛動自製詩曰當世謬詞客前身應畫師不
能捨餘習偶被時人知又嘗至招國坊庾敬休宅見
屋壁有畫按樂圖維孰視而笑或問其故維荅曰此
所奏曲適到霓裳羽衣第三疊第一拍也好事者集
樂工驗之無一差者
三花馬
唐開元天寳之間承平日久世尚輕肥三花飾馬舊
有家藏韓幹畫貴戚閱馬圖中有三花馬兼曾見蘇
大參家有韓幹畫三花御馬晏元獻家張萱畫虢國
出行圖中亦有三花馬三花者剪[騣-凶+(鬯-匕)]爲三辨白樂天
詩云鳳牋書五色馬鬛剪三花
崔圓
唐安禄山之䧟兩京也王維鄭虔張通皆處賊庭洎
尅復之後朝廷未决其罪俱囚於楊國忠之舊第崔
圓相國素好畫因召於私第令畫數壁當時皆以圓
勲貴莫二望其救解故運思精深頗極能事後皆從
寬典至於貶竄必獲善地
周昉
唐周昉善屬文窮丹青之妙多遊卿相間貴公子也
兄皓善騎射隨哥舒翰征吐蕃收石堡城以功爲執
金吾德宗建章明寺召皓云聞卿弟善畫欲使之畫
章明寺壁卿特爲言之又經數月再召之昉乃就事
落土之際(土錐朽畫者也)都人士庶觀者以萬數其間鑒别
之士有稱其善者或指其瑕者昉隨日改定月餘是
非語絶無不歎其神妙郭汾陽婿趙縱侍郎嘗令韓
幹寫眞衆稱其善後復請昉寫之二者皆有能名汾
陽嘗以二畫張於坐側未能定其優劣一日趙夫人
歸寧汾陽問曰此畫誰也云趙郎也復曰何者最似
云二畫皆似後畫者爲佳蓋前畫者空得趙郎狀貌
後畫者兼得趙郎情性笑言之姿爾後畫者乃昉也
汾陽喜曰今日乃决二子之勝負於是令送錦綵數
百疋以酬之昉平生畫牆壁卷軸甚多貞元間新羅
人以善價收置數十卷持歸本國
張璪
唐張璪員外畫山水松石名重於世尤於畫松特出
意象能手握雙管一時齊下一爲生枝一爲枯榦勢
凌風雨氣傲煙霞分鬱茂之榮柯對輪囷之老枿經
營兩足氣韻雙高此其所以爲異也璪嘗撰繪境一
篇言畫之要訣初畢宏庶子擅名於代一見璪畫驚
歎之璪又有用秃筆或以手模絹素而成畫者因問
璪所授璪曰外師造化中得心源畢君於是閣筆建
中末曾於長安平康里張氏第畫八幅山水障破墨
未了值朱泚之亂京城搔動璪亦登時逃去其家人
見在楨蒼忙掣落此障最見璪用思處又有一士人
家曾請璪畫林石一障士人云亡有兵部李約員外
好畫成癖知而購之其家弱妻巳練爲衣裏矣惟得
兩幅雙栢一石在焉李嗟惋久之作練檜記述張畫
意詞多不載(自具李約文集)
石橋圖
保壽寺本高力士宅天寳九載捨爲寺初鑄鐘成力
士設齋慶之舉朝畢至一擊百千有規其意連擊二
十杵者其經藏閣規模危巧兩塔上火珠受十餘斛
文宗朝有河陽從事李涿者性好竒古與寺僧善嘗
與之同觀寺庫中舊物忽於破甕内得物如被幅裂
汙坌觸而塵起涿徐視之乃畫也因以州縣圖三及
絹三十疋換之令家人裝治幅長丈餘因持訪於常
侍柳公權乃知張萱所畫石橋圖明皇賜力士因留
寺中也後爲鬻畫人宗牧言於左軍忽一日有中使
至涿第宣勑取之即時進入禁中帝好古見之大悅
命張於雲韶院
柳公權
唐柳公權名節文行著在簡策志耽書學不能治生
爲勲戚家碑版問遺歲時鉅萬多爲主藏者海鷗龍
安所竊别貯酒噐杯盂一笥緘滕如故其噐皆亡訊
海鷗乃曰不測其亡公權哂曰銀杯羽化耳不復更
言所寳惟筆硯圖書自扄鐍之
會昌廢壁
唐李德𥙿鎮浙西日於潤州建功德佛宇曰甘露寺
當會昌廢毀之際奏請獨存因盡取管内廢寺中名
賢畫壁置之甘露乃晉顧凱之戴安道宋謝靈運陸
探微梁張僧繇隋展子虔唐韓幹吳道子畫又成都
静德精舍有薛稷畫雜人物鳥獸二壁有胡氏(亡其名)
嗜古好竒惜少保之迹將廢乃募壯夫操斤力剟於
頽坌之際得像三十七首馬八蹄又於福聖寺得展
子虔天樂部二十五身悉䧟於屋壁號寶墨亭司門
外郎郭圓作記自是長者之車益滿其門矣
西園圖
清夜遊西園圖者晉顧長康所畫有梁朝諸王跋尾
處云圖上若干人並食天厨唐貞觀中禇河南裝背
題處具在其圖本張維素物傳至相國張弘靖家弘
靖元和中忽奉詔取之是時并鍾元常書道德經一
部同進入内後中貴人崔譚峻自禁中將出復流落
人間有張維素子周封涇州從事帙滿居京一日有
人將此圖求售周封驚異之遽以絹數疋易得經年
忽聞𣢾門甚急問之見數人同稱仇中尉願以三百
素易公清夜遊西園圖周封憚其迫脅遽以圖授之
翊日果齎絹至後方知其僞乃是一豪士求江淮大
鹽院時王涯判鹽鐡酷好書畫謂此人曰爲余訪得
清夜遊西園圖當遂公所請因爲計取之耳及十家
事起後流落一粉鋪家未幾爲郭承嘏侍郎閽者以
錢三百市之以獻郭公郭公卒又流傳至令狐相家
一日宣宗問相國有何名畫相國具以圖對既而復
進入内
雪詩圖(李益附)
唐鄭谷有雪詩云亂飄僧舍茶煙濕密灑歌樓酒力
微江上晚來堪畫處漁人披得一簔歸時人多傳誦
之叚贊善善畫(歴代名畫記中有叚去惑豈非宫贊)因採其詩意景物
圖寫之曲盡蕭灑之思持以贈谷谷珍領之復爲詩
寄謝云贊善賢相後家藏名畫多留心於繪素得事
在煙波屬興同吟詠功成更琢磨愛余風雪句幽絶
寫漁蓑
李益者肅宗朝宰相揆之族子登進士第有才思長
於歌詩有征人歌早行篇好事者盡圖寫爲屏障如
回樂峯前沙似雪受降城外月如霜之句是也
鄭贊
唐外郎滎陽鄭贊宰萬年日有以賊名而荷校者贊
命取所盗以視則煙晦古絲三四幅齊罽裁褾班鼊
皮軸之曰是畫也太尉李公所寳惜有贊皇圖篆存
焉當時人以七萬購獻於李公者遂得渠横梁倅職
後因出妓復落民間今幸其妓人不鑒以卑價市之
後妓人自他所得知其本直因歸訴請以所虧價書
罪贊不得决時延壽里有水墨李處士以精别畫品
遊公卿門召使辨之李瞪目三歎曰韓展之上品也
雖黃沙之情巳具而丹筆之斷尚疑會有賫籍自禁
軍來認者贊以且異姦盗非願荷留因并畫桎送之
後永亡其耗
盧氏宅
唐德州刺史王倚家有筆一管稍麁於常用筆管兩
頭各出半寸巳來中間刻徙軍行一鋪人馬毛髮亭
臺遠水無不精絶每一事刻從軍行詩兩句若庭前
琪樹巳堪攀塞外征人殊未還是也似非人功其畫
迹若粉描向明方可辨之云用鼠牙雕刻故崔鋋郎
中文集有王氏筆管記體類韓退之記畫倚之子紹
孫博雅好古善琴阮其所居乃盧氏舊宅在洛中歸
德坊南街廳屋是杏木梁西壁有韋旻郎中畫散馬
七疋東壁有張長史草書數行長史世號張顚宅之
東果園兩京新記所載是馬周舊宅
趙嵒
梁駙馬都尉趙嵒酷好繪事兼閑小筆偶唐末亂世
獨推至鑒人有鬻畫者則必以善價售之不較其多
少繇是四遠向風抱畫者歲無虚日復以親貴擅權
凢所依附率多以法書名畫爲贄故畫府秘藏圖軸
僅五千餘卷時稱盛焉暇日亦多自倣前賢名迹動
成卷軸每延致藝士輻湊門館各取其所長而厚遇
之然多不迨已也亦未始面加雌黃荒淺甚者自慙
而退食客常至百餘人其間亦多琴棋道術高雅之
流時衣冠士族尚有唐之遺風也以畫見留者惟胡
翼王殷二人而巳嘗令胡翼品第畫府之優劣中品
已下或有未至者即指示令毉去其病或用水刷或
以粉塗有經數次方合其意者時人謂之趙家畫選
場其精别如此(愚謂天水用適一時之意則巳果然數以粉塗水洗則成何畫也)
劉彦齊
梁千牛衛將軍劉彦齊善畫竹爲時所稱世族豪右
袐藏書畫雖不及天水之盛然好重鑒别可與之爭
衡矣本借貴人家圖畫臧賂掌畫人私出之手自傳
模其間用舊褾軸裝治還僞而留眞者有之矣其所
藏名迹不啻千卷每暑伏曬曝一一親自卷舒終日
不倦能自品藻無非精當故當時識者皆謂唐朝吳
道子手梁朝劉彦齊眼也
常生
王先主旣下蜀城謁僖宗御容于時繪壁百僚咸在
惟不見田令孜陳太師因問何不寫貌彼二人左右
對以近方塗滅先主曰不然吾與陳田本無讎恨圖
霸之道披此血刃豈與丹青爲參商乎遽命工重寫
之待詔常生(名重胤)曰不必援毫乃挼皂莢水洗壁而
風姿宛然先主嘉賞之賜以金帛也常生傳神素號
絶手自云我畫壁除摧圯搨爛外雨淋水洗斷無剥
落先是詩僧貫休能畫謂常生曰貧道觀畫多矣如
吾子所畫前無來人後無繼者其見賞如此
圖畫見聞誌卷第五
