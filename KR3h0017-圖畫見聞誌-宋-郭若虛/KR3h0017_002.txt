圖畫見聞誌卷第二
紀藝上(唐會昌元年後盡五代凡一百一十六人)
唐末二十七人
左全趙公祐趙温其趙德齊
范瓊陳皓彭堅常粲
常重胤吕嶤竹虔孫遇
張詢張南本麻居禮張素卿
陳若愚胡瓌(子虔)荆浩刁光
尹繼昭李洪度辛澄張騰
張贊王浹
五代九十一人
于兢趙喦劉彦齊袁㠖
羅塞翁東丹王胡擢胡翼
王殷李羣燕筠杜霄
李玄應(弟審)厲歸真李靄之韋道豐
朱簡章王喬士鄭唐卿關同
支仲元梅行思郭乾暉鍾隱
郭權史瓊程凝王道古
李坡唐垓王道求宋卓
冨玫左禮張南王偉
黃延浩張質韓求李祝
張圖朱繇李昇杜措
杜子瓌杜洪義房從真宋藝
高道興阮知晦杜齯龜黃筌
高從遇阮惟德杜敬安黃居寳
趙元德趙忠義蒲師訓蒲延昌
張玫徐德昌周行通張玄
孔嵩丘文播(弟文曉)趙才滕昌祐
化中詔許王建扵成都置生祠命德齊畫西平王儀仗車輅
旌纛法物及朝真殿上畫后妃嬪御皆極精致昭宗喜之遷
翰林待詔(辛顯評温其與德齊皆次公祐之品)
范瓊陳皓彭堅三人同時同藝名振三川大中初復興佛宇後
三人分畫成都大慈聖夀聖興淨衆中興等五寺牆壁二百
餘間各盡所藴淳化後两遭兵火頗有毁廢矣(&KR0605;顯云范為神品陳彭為)
(妙品仁顯云范陳為妙品上彭為妙品嘗見文潞公家墳寺積慶院有移置壁畫婆叟仙一軀乃范瓊所作辛顯評為神)
(品當矣)
常粲成都人工畫佛道人物善為上古衣冠咸通中路巖鎮蜀
頗加禮遇有孔子問禮山陽七賢等圖并立釋迦女媧伏羲
神農燧人等像傳扵世
常重胤粲之子妙工寫貌僖宗朝為翰林供奉嘗寫僖宗御容
及名臣真像得其神彩亦嘗扵寳曆寺畫請塔天王至妙
呂嶤竹虔並長安人工畫佛道人物僖宗朝為翰林待詔廣明
中扈從入蜀長安成都皆有畫壁
孫遇自稱會稽山人志行孤潔情韻疎放廣明中避地入蜀遂
居成都善畫人物龍水松石墨竹兼長天王鬼神筆力狂怪
不以傳彩為功長安蜀川皆有畫壁實竒迹也初名位後改
名遇亦有圖軸傳扵世(仁顯評逸品)
張詢南海人避地居蜀善畫吴山楚岫枯松怪石中和間嘗扵
昭覺寺大悲堂後畫三壁山川一壁早景一壁午景一壁晚
景謂之三時山人所稱異也亦有山水卷軸傳扵世
張南本不知何許人工畫佛道鬼神兼精畫火嘗扵成都金華
寺大殿畫八明王時有一僧遊禮至寺整衣升殿驟覩炎炎
之勢驚怛幾仆時孫遇畫水南本畫火水火之形本無定質
惟扵二子冠絶古今又嘗畫寳曆寺水陸功德曲盡其妙後
来為人模寫竊換眞迹鬻與荊湖商賈今所存者多是偽本
别有勘書詩會高麗王行香等圖傳扵世
麻居禮蜀人師張南本光化天復間聲迹甚高資簡卭蜀甚有
其筆
道士張素卿簡州人少孤貪落魄長依本郡三清觀項挂善畫
道門尊像天帝星官形製竒古實天授之性也嘗扵青城山
丈人觀畫五嶽四瀆十二溪女等兼有老子過流沙并朝真
圖八仙九曜十二真人等像博扵世
道士陳若愚左蜀人師張素卿得其筆法成都精思觀有青龍
白虎朱雀玄武四君像
胡瓌范陽人工畫蕃馬雖繁冨細巧而用筆清勁至扵穹廬什
器射獵生死物靡不精竒凡畫駝馬[騣-凶+(鬯-匕)]尾人衣毛毳以狼毫
縛筆疏渲之取其纖健也有隂山七騎下程盜馬射鵰等圖
傳扵世子虔有父風
荆浩河内人博雅好古善畫山水自撰山水訣一卷為友人表
進祕在省閣常自稱洪谷子語人曰吳道子畫山水有筆而
無墨項容有墨而無筆吾當采二子之所長成一家之體故
關同北面事之有四時山水三峯桃源天台等圖傳扵世
刁光胤長安人天復中避地入蜀工畫龍水竹石花鳥猫兔黃
筌孔嵩皆門弟子嘗扵大慈寺承天院内䆫邊小壁四堵上
畫四時花鳥體製精絶後黃居寀重装飾之亦有圖軸傳扵
世
尹繼昭不知何許人工畫人物臺閣世推絶格有移新豐阿房
宫吳宫等圖傳扵世
李洪度成都人工畫佛道人物名振當時成都大慈寺三學院
等處有畫壁
辛澄不知何許人成都大慈寺泗州堂有僧伽像及普賢閣下
有五如来像
張騰不知何許人工畫佛道襍畫描作布色頗窮其妙成都興
聖寺有畫壁
張贊河陽人工畫佛道人物洛中有寺壁
王浹不知何許人工畫人物錢忠懿家有導引圖
五代九十一人
梁相國于兢善畫牡丹幼年從學因覩學舍前檻中牡丹盛開
乃命筆倣之不浃旬奪真矣後遂酷思無倦動必增竒貴達
之後非尊親旨命不復含毫有人贈詩曰看時人步澁展処
蝶爭来有寫生全本折枝傳扵世
梁駙馬都尉趙喦善畫人馬挺然高格非衆人所及有漢書西
域傳骨貴馬小兒戲舞鍾馗彈棋診脉等圖傳扵世
梁左千牛衞將軍劉彥齊善画竹頗臻清致有風折竹孟宗泣
竹湘妃等圖傳扵世(人物多假胡翼之手)
後唐侍衛親軍袁義河南登封人善畫魚謹密形以外得噞喁
游泳之態有軸卷傳扵世
羅塞翁錢尚父時為吳從事錢塘令隠之善畫羊世罕有其迹
唯餘杭陸家曾收一卷精妙卓絶後歸孫元&KR1169;家矣
東丹王契丹天皇王之弟號人皇玉名突欲後唐長興二年投
歸中國明宗賜妵李名贊華善画本國人物鞍馬多寫貴人
酋長胡服鞍勒率皆珍華而馬尚豐肥筆乏壮氣
胡擢不知何許人善状花鳥氣韻甚高博學能詩飄然有物外
之志常謂其弟曰吾思苦扵三峡聞猿(擢有三峡聞猿賦人多膾炙)又常
吟曰甕中每醖逍遥樂筆下閒偷造化功其高情逸興如此
有鸂鶒圖全株石橊四時翎毛折枝等傳扵世
胡翼字鵬雲工畫佛道人物至扵車馬楼臺無施而不妙趙喦
都尉頗禮遇之常延䑒門館有秦樓吳宫盤車洗馬回紋豐
稔等圖傳扵世(時多求借自古名筆手自傳模装成卷軸後題云安定鵬雲記)
王殷工畫佛道士女尤精外國人物與胡翼並為趙喦都尉所
禮他人無及也有職貢遊春士女等圖并粉本佛像傳扵世
李羣工畫人物為時所稱有玄中法師像孟說舉鼎赤松子八
戒醉客等圖傳扵世
燕筠工畫天王獨躋周昉之妙有卷軸傳扵世
杜霄工畫士女冨扵姿態妙得周昉之旨有鞦韆撲蝶吳王避
暑等圖傳扵世
李玄應洎弟審並工畫蕃馬專學胡瓌有放馬白本胡樂飲會
弗林等圖傳扵世
道士厲歸真異人也莫知其鄕里善畫牛虎兼工&KR0743;禽雀竹綽
有竒思惟着一布裘入酒肆如家每有人問其所以輒大張
口茹其拳而不言梁相召問云君有何道理歸真對曰衣單
愛酒以酒禦寒用畫償酒此外無能梁祖然之嘗遊南昌信
果觀有三官殿夹紵塑像乃唐明皇時所作體製妙絶常患
雀鴿糞穢其上歸真乃畫一鷂扵壁間自是雀鴿無復棲止
有渡水牧牛牛虎鷂子柘竹野禽等圖傳扵世
李靄之華隂人工畫山水寒林有江鄕之思鄴帥羅中令厚禮
之為建一亭為援毫之所名金波亭時號金波李處士也有
賣藥修琴歸山圖野人荷酒寒林并山水卷軸傳扵世
韋道豐江夏人善畫寒林逸思竒僻不拘小節當代珍之請揖
不暇然經歲月方成一圖成則驚人故世罕有眞迹
朱簡章工畫人物屋木有禹治水神仙傳胡笳十八拍鳳樓十
八怨烟波漁父等圖傳扵世
王喬士工畫佛道人物尢愛畫地藏菩薩十王像凡有百餘本
傳扵世
鄭唐卿工畫人物兼長寫貌有梁祖名臣像并故事人物傳扵
世
關同(一名穜又王文康家圖上題云童)長安人工畫山水學從荆浩有出藍之
美馳名當代無敢分庭(敘論卷中具述)有趙陽山居溪山晚霽四時
山水桃源早行等圖傳扵世
支仲元鳳翔人工畫人物有老子誡徐甲蕭翼賺籣亭商山四
皓等圖傳扵世
梅行思(或云再思)江夏人工畫闘雞名聞天下最著者是陳康肅家
籠雞一軸號為神絶兼工人物有十才子河嶽精靈集舉人
過關謝女詠梅寇豹騎牛等圖傳扵世
郭乾暉將軍北海人工畫鷙鳥襍禽疎篁槁木格律老勁巧變
鋒出曠古未見其比有秋郊鷹雉并逐禽鷂子架上鷂子等
圖傳扵世
鍾隠天台上人工畫鷙禽竹木師郭乾暉深得其旨乾暉始
秘其筆法隠變姓名趋流陽之門服勤累月乾暉不知其隱
也隠一日緣興扵壁上畫鷂子一隻人有報乾暉者乾暉亟
就視之且驚曰子得非鍾隠乎隠再拜具道所以乾暉喜曰
孺子可教也乃遇之文席以講畫道隠遂馳名海内焉兼工
畫山水人物有鷹隼襍禽周處斬蛟山水等圖傳扵世
郭權江南人師鍾隱亦有圖軸傳扵世
史璚善畫雉兔竹石有雪景雉兔竹下引雛野雉等圖傳扵世
程凝善画鸖竹兼長遠水有六鶴圖并折竹孤鶴湖灘遠水等
圖傳扵世
王道古善画雀竹有四時雀竹并引雛闘雀等圖傳扵世
李坡南昌人唯善畫竹氣韻飄舉不事小巧有折竹風竹
冐雪疎篁等圖傳扵世
唐垓善画野禽生菜水族諸物世稱精妙有柘棘野禽十種生
菜魚鰕海物等圖傳扵世
王道求工畫佛道鬼神人物畜獸始依周昉遺範後類盧楞伽
之迹多畫鬼神及外國人物龍蛇畏獸當時名手推伏大相
國寺有畫壁今多不存矣有十六羅漢挟鬼鍾馗佛林弟子
等圖傳扵世
宋卓工畫佛道志學吴筆不事傅彩有白畫菩薩粉本坐神等
像傳扵世
冨玫工畫佛道有彌勒内院圖白衣觀音文殊地藏慈恩法師
等像傳扵世
左禮張南並工畫佛道二人筆意不相遠有二十四化圖十六
羅漢三官十真人等像傳扵母
王偉工畫佛道相國寺大殿等處舊有畫壁甚多今存者無幾
黃延浩工畫人物有明皇吹玉笛五王同幄春園宴會乞巧等
圖傳扵世
張質工畫田家風物有村田鼔笛村社醉散踏歌等圖傳扵世
韓求李祝並工佛道學吳生陜郊龍興寺有畫壁
張圖河内雒陽人嘗事梁祖掌行軍粮籍故人呼為張將軍善
潑墨山水兼長大像雒中廣愛寺有畫壁又嘗見寇忠愍家
有釋迦像一鋪鋒鋩豪縦勢類草書實竒怪也
朱繇長安人工畫佛道酷類吴生雒中廣愛寺有文殊普賢像
長夀寺并河中府金真觀皆有畫壁
李昇成都人工畫蜀川山水始得唐張璪山水一軸凝玩數曰
云未盡善也後遂心師造化意出前賢成都聖夀寺有畫壁
多寫名山勝境仁顯云嘗扵少監黃筌第見昇山水圖乃知
名實相稱也有武陵溪青城峨嵋二十四化等圖傳扵世(蜀中)
(多呼昇為小李將軍小李將軍乃是思訓之子思訓乃林甫之伯官至左武衛大將軍子昭道為太子中舍父子俱善畫)
(因父改人呼昭道為小李將軍也)
杜措成都人亦工畫山水多作老木懸崖回阿遠岫殊多雅思
有秋日并州路詩意圖并山水卷軸傳扵世亦工佛像
杜子瓌華陽人工畫佛道尤精傅彩調鉛殺粉别得其方嘗扵
成都龍華東禪院畫毗盧像坐赤圓光中碧蓮華上其圓光
如初出日輪破淡無迹人所不到也
杜弘義蜀郡晉平人工畫佛道高僧成都寳曆寺有文殊普賢
并水陸功德
房從真成都人工畫人物蕃馬事王蜀先主為翰林待詔嘗扵
蜀宫板障上畫諸葛武矦引兵渡瀘水人馬執戴生動如神
蜀主每行至彼駐而不進怡然歎曰壮㦲甲馬兼善撥筆鬼
神亦多寺壁有寧王射獵陳登斫鱠常建冒雪入京等圖傳
扵世
宋藝蜀郡人工寫貌事王蜀為翰林待詔嘗寫唐朝列聖及道
士葉法善一行禪師沙門海會内臣高力士等真扵大慈寺
高道興成都人事王蜀為内圖畫庫使工佛道襍畫用筆神速
觸類皆精蜀之寺觀尤多牆壁時人諺云高君墜筆亦成畫
阮知晦蜀郡人工畫貴戚子女兼長寫貌事王蜀為翰林待詔
寫王先主真為首出
杜齯龜其先本秦人避地居蜀博學強識工畫羅漢兼長寫貌
始師常粲後自成一體事王蜀為翰林待詔成都大慈寺有
畫壁
黃筌字要叔成都人十七歲事王蜀後主為待詔至孟蜀加檢
校少府監賜金紫後累遷如京副使善畫花竹翎毛兼工佛
道人物山川龍水全詼六法遠過三師(花鳥師刁處士山水師李昇人物龍水師)
(孫遇也)孟蜀後主廣政甲辰歲淮南馳聘副以六鶴蜀主遂命
筌寫六鶴扵便坐之殿因名六鶴殿(蜀人自此方識真鶴六鶴集在故事抬遺卷中)
由是蜀之豪貴請扵圖軸者接迹時人諺云黃筌畫鶴薛稷
減價又畫四時花鳥扵八卦殿鷹見畫雉連連掣臂遂命翰
林學士歐陽炯作記又寫白兔扵縑素蜀主常懸坐側有四
時山水花竹襍禽鷙鳥狐兔人物龍水佛道天王山居詩意
瀟湘八景等圖傳扵世
高從遇道興之子襲成父藝事孟蜀為翰林待詔曾扵蜀宫大
安樓下畫天王隊仗甚奇後遭兵火廢絶矣
阮惟德知晦之子紹精父業事孟蜀為翰林待詔尤善状宫闈
禁苑皇妃帝戚富貴之事有宫中賞春公子夜宴按舞熨帛
等圖傳扵世
杜敬安齯龜之子繼父之美事孟蜀為翰林待詔尤能傅彩成
都大慈寺與其父同畫列壁
黃居寳字辭玉筌之次男也少聦警多能與其父同事蜀為待
詔後累遷水部員外郎亦工畫花鳥松石兼善八分年未四
十而䘚
趙元德長安人天復中入蜀襍工佛道鬼神山水屋木偶唐季
喪亂之際得隋唐名手畫樣百餘本故所學精博有漢高祖
過豐沛盤車講學豐稔圖傳扵世
趙忠義元德之子事孟蜀為翰林待詔雖從父訓宛若生知蜀
後主嘗令畫關將軍起玉泉寺圖作地架一座垂㭿曡栱向
背無失蜀主命匠氏較之無一差者其精妙如此嘗與高道
興黃筌輩同畫成都寺壁甚多
蒲師訓蜀人事孟蜀為翰林待詔師房從真嘗携畫詣從真從
真高蹈拊膺曰子之所得非吾所授也畫蜀中祠廟鬼神兵
仗冠冕幢葆皆盡其美
蒲延昌師訓之子與其父同時為孟蜀待詔工畫佛道鬼神外
尤精獅子行筆勁利用色不繁
張玫成都人事孟蜀為翰林祗候工畫人物士女兼長寫貌有
門醉客按樂擣衣等圖及漢唐名臣像傳扵世
徐德昌成都人事孟蜀為翰林祗候工畫人物士女墨彩輕媚
為時所稱
周行通成都人工畫鬼神人馬鷹犬嬰孩得其精要有李陵送
蘇武支遁三雋奪馬等圖傳扵世
張玄簡州金水石城山人善圖僧相畫羅漢名播天下稱金水
張家羅漢也
孔嵩蜀人善畫龍兼工蟬雀與黃筌並師刁處士成都廣福院
壁有所畫龍及有蟬雀等圖傳扵世
丘文播曁弟文暁廣漢人並工佛道人物兼善山水其品降高
趙輩成都并其鄕里頗有畫迹文播後改名潛
趙才蜀人工畫鬼神人物亦長甲騎蜀川多有遺迹
滕昌祐其先吴人避地居蜀工畫花鳥蟬蝶折枝生菜筆迹輕
利傅彩鮮澤尤扵畫鵝得名有四時花鳥魚龜猴兔及梅花
鵝茴香下睡鵝又有羣鵝泛蓮沼等圖傳扵世(兼善書大字蜀中寺觀牌)
(額多昌祐書)
姜道隱漢州什邡人齓歲好畫有時終日不歸父母尋之多在
佛廟神祠中畫壁下及長不事産業惟畫是好布衣芒屩隨
身筆墨而巳嘗扵淨衆寺方丈畫山水松石宋王庭隱贈之
束縑道隱置扵僧堂拂衣而去
楊元真不知何許人工畫佛道善為曹筆尤精布色始居蜀後
召入鄴中不回蜀川頗有畫迹
董從晦成都人世儒家心游繪事佛道人物舉意皆精成都福
感寺有畫壁
張景思蜀人工畫佛道蜀中有畫壁
䟦異汧陽人工畫佛道鬼神洛中福先寺有畫壁其品次張圖
也
王仁夀汝南宛人工畫佛道鬼神兼長鞍馬始師王殷後學精
吳法晉末為契丹所掠太祖受禪放還相國寺文殊院有淨
土彌勒下生二壁淨土院有八菩薩像及有征遼獵渭等圖
傳扵世
衛賢京兆人事江南李後主為内供奉工畫人物臺閣初師尹
繼昭後伏膺吳體張文懿家有春江釣叟圖上有李後主書
漁父詞二首其一曰閬苑有意千重雪桃李無言一隊春一
壷酒一竿鱗快活如儂有幾人其二曰一棹春風一葉舟一
輪繭縷一輕鉤花滿渚酒盈甌萬頃波中得自由有望賢宫
滕王閣盤車水磨等圖傳扵世
朱悰不知何許人與衛賢並師尹繼昭而衛為高足
曹仲玄建康豐城人事江南李後主為翰林待詔工畫佛道鬼
神始學吴不得意遂改迹細密自成一格尤扵傳彩妙越等
夷江左梵宇靈祠多有其迹
陶守立池陽人江南李後主保大間應舉下第退居齊山以詩
筆丹青自娱工畫佛道鬼神山川人物至扵車馬臺閣筆無
偏善嘗扵九華草堂壁畫山程早行圖及建康清凉寺有海
水李後主金山水閣有十六羅漢像皆振妙扵時也
竹夢松建康溧陽人事江南李後主為東川别駕工畫人物子
女宫殿臺閣巧絶冠代
丁謙晉陵義興人工畫竹兼善寫蔬果寇忠愍家有寫生葱一
軸上有李後主題丁謙二字非凡格也(此畫今歸王晉卿都尉家)
何遇江南人善畫林石屋木學慕衛賢深得其趣
陸晃嘉禾人善畫田家人物意思疎野落筆成像不預構思故
所傳卷軸或為絶品或為末品也
施璘京兆藍田人工畫竹有生意
禪月大師貫休㜈州蘭溪人道行文章外尤工小筆嘗覩所畫
水墨羅漢云是休公入定觀羅漢真容後寫之故悉是梵相
形骨古怪其真本在豫章西山雲堂院供養于今郡將迎請
祈雨無不應驗(休公有詩集行于世兼善書謂之姜體以其俗姓姜也)
僧楚安蜀人善畫山水點綴甚細每畫一扇上安姑蘇臺或滕
王閣千山萬水盡在目前今蜀中扇面印版是其遺範(仁顯云筆)
(蹤細碎全虧六法非大手高格也)
僧傳古大師四明人善畫龍水得名扵世(敘論卷中巳述)皇建院有所
畫屏風見存弟子岳闍黎受學扵師其品次之
僧智藴河南人工畫佛像人物學深曹體雒中天宫寺講堂有
毗盧像廣愛寺有定光佛福先寺有三災變相數壁周祖時
進舞鍾馗圖賜紫衣
僧德符善畫松栢氣韻蕭灑曾扵相國寺灌頂院廳壁畫一松
一栢觀者如市賢士大夫畱題凡百餘篇其為時推重如此
巳上各有圖軸傳扵世
圖畫見聞誌卷第二
