陣紀兵家類
提要
臣等謹案陣紀四卷明何良臣撰良臣字惟
聖揚州人是編皆述練兵之法卷一曰募選
束伍教練致用賞罰節制二卷曰竒正虚實
衆寡率然技用三卷曰陣宜戰令戰機四卷
曰摧陷因勢車戰騎戰步戰水戰火戰夜戰
山林谷澤之戰風雨雪霧之戰凡二十三數
共六十六篇明之中葉武備廢弛疆圉有警
大抵鳩烏合以赴敵十出九敗故良臣所述
切切以選練爲先其所列機要亦多即中原
野戰立說夫事機萬變應在一心蘇軾所謂
神兵非學到自古不留訣也明代談兵之家
自戚繼光諸書外往往捃摭陳言横生鄙論
如湯光烈之掘穽藏錐彭翔之木人火馬殆
如戲劇惟良臣嘗身在軍中目睹形勢非憑
虛理斷攘袂坐談者可比在明代兵家猶爲
切實近理者矣乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
