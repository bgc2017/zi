陣紀卷一
明何良臣撰
募選
募非握機無以合衆衆非精選無以得用所以倏忽而
能合千百萬者必握其機也以數百之卒而能横行敵
境者善用其命也善握機能應變于倉卒善用命能出
銳于不窮故募貴多選貴少多則可致賢愚少則難于
盡善最喜誠實獨忌遊閒不在武藝勇偉而在膽壯精
神宜于鄉落田農深畏市井狡猾唯衙門玩法倔彊偏
拗秀溜女相闊論迂談套子武藝膽小力弱之軰尤不
可用于是首取精神而有膽次取膂力而便捷須二十
歲以上四十歲以下三十歲上下者可選之但四十以
上膽氣精力日就衰憊不任勞苦是爲老兵但四十以
上而有武技兼人手足利捷曾經戰鬭慣識夷情者又
當别選為司教司戰乖覺曉事誠慎細密備諳山川進
退險易者宜充哨探廵察膽力倍人精神出衆而智識
過一隊者立為伍隊之長更于伍隊長内揀選材藝伎
倆堪作千百夫長者為一營之司率負出羣異衆之才
果敢憑凌之氣者宜即舉為偏禆將部曲捷能飛簷走
壁而為盗為匪膽能殺人放火而無頼無厭技能異詐
絶倫而駭世驚俗術能窺天測地而預知吉凶之類俱
應選入中軍為心膂之用大率其選務精而其用在膽
伶俐而無膽者臨敵必先自為利便又以利害惑人同
蹈為已避罪之地有藝而無膽者臨敵畏死手足忙亂
倒持戈戟未戰先走偉大而無膽者臨敵累墜進趨必
自眩勉力而無膽者臨敵眼花足軟不能移步所謂日
有短長月有盈縮而一卒之才烏有全具苟無全具須
于四種内選之分其類而我之號令嚴明進退有制而
卒之藝高技熟樂奉指麾而膽自張氣自振矣吳子謂
短者持矛戟長者習弓弩強者掌旌旂勇者司金鼔弱
者給厮飬智者為謀主雖未盡選兵之詳大略盡是
今之選卒多以三百斤鐵石噐令其試力然亦一說也
但徒試其力而不觀其精神是麤厲鈍漢耳臣謂能舉
鐡石噐而更觀其耳目伶俐手足便捷者為中選年齒
膂力耳目手足如式如膽藝過人者為上選身軀偉大
而膽氣武技倍者為頭領年齒相若耳目手足如式而
力不能舉重涉遠者為下選中有勤于學藝敢于作氣
者即是用命之士又當復選于中上之上或無學無才
無謀無識而謬誇張大其所有秘能神術者是為誤軍
之奸無藝無力抑以衰年託分倩書弄喉掉謊來求錄
用者是為亂紀之卒獨鄉野之人懼怯畏法誠信易于
孚感而且不敢測度我籠絡之術則䋲以重威使其入
伍便畏軍法繼以恩信彼旣畏法便知感恩畏法感恩
心自制服制得其心則士可用此承平選士不易之規
也設若一時有急或當亂離欲驅老少用烏合集市人
而能必勝克敵者另是一段機宜與前之募選遠異大
抵不出致之以死地而使其人自為戰也重誘以爵賞
而使其慕戰樂鬭也激發以忠義而啟之以怨仇也悚
告以利害而誤之以多方也此當與知兵豪俊心會意
符而變化之耳似不可對迂生庸將争口舌之利鈍焉
惟束伍以致其節因力以授其噐信必以服其心分門
以教其技四者無分有急與承平但欲用兵便不可少
一字也
束伍
凡束伍之法在疾而調理嚴而簡便設或兵士募齊隨
即過堂唱名便選選就定編伍隊每隊用藍旗押下記
其本管營伍本身籍甲年貎疤記尺寸觔力住居習藝
分投填註牌册明白次日兵士各領腰牌衣甲旗幟噐
械官目各領腰牌符號聲色馬匹或布古人已成之陣
或演自我新變之圖謹其出入必由營門而出入不得
與隣營地伍私相通好所謂畎畆之夫一鼔就列既而
伍列已定禁令已出伍長必識五人之情性聲音隊長
必察一隊之膽力強弱自偏禆將以至于伍隊長由上
而下各以結状甘結于大將軍處結云並不致其有懶
惰怯弱嫖賭為非逃脱頂替等情犯者甘與同罪少有
犯禁違令則必䋲以重刑更嚴連坐使其心知畏而法
相信也士畏我法令迺行矣如順手牽羊驅之亦易故
曰伍定而後令行令行而後教戒教戒而後陣堅陣堅
而節制自重然而伍編而分列分列而陣成但編列之
義古今諸將用各不同然不外乎前後左右中若出五
法便似無源之水取之即竭也周制以五人為伍二十
五人為兩四兩為卒五卒為旅二千五百人為師一萬
二千五百人為一軍小國一軍次國二軍大國三軍天
子六軍而臣之編法五人為伍五伍為隊五隊一百二
十五人為哨五哨六百二十五人為總五總三千一百
二十五人為營五營一萬五千六百二十五人為鎮大
約用一萬八千人成一陣也以二千三百七十五人為
竒零之用餘皆倣此其雜隊易位竒正相變之法每徹
二而存三分三而合二
授噐之要因其短長編列之宜隨其地勢每以鎗筅弓
弩標銃為長兵刀䥥釵鈀牌斧為短噐其錯雜利鈍須
教以不泥故令年力稍大而有膽氣者習長牌年力壮
健進退莊重者習狼筅年少力便手足輕捷者習籐牌
年壮偉大殺氣精神者習長鎗驍雄活潑而運轉飛騰
者習短噐形小體輕而健堅伶俐者習鳥銃藥弩老實
本分力能肩負而甘為人下者為火兵以火兵而能慇
懃學藝陡致精銳者亦必舉為頭目所步隊有火兵以
供本隊飲食騎隊有汲飬以贍本隊水草車乘有典軛
掌㸑以司進退食息其兵噐械刻本營本隊本兵名姓
于上以油漆罩之無使糢糊混雜庶遺棄可稽各兵置
短柄黑傘一把装之于囊背袋一箇以繩二條跨于兩
肩腰間繫緊且不碍于用藝其鞋襪號衣盔甲短刀椀
筯乾糧茶脯及救急藥餌鹽梅之類悉貯于内或漆竹
筒稍可帶酒以解倦也須坐卧不離身畔以備卒然調
遣最忌任意飲水恐堕毒奸亦慮陡生疾病
伍束列編授噐之後當即戒以不浮和以仝義吳子謂
教之以禮勵之以義使有耻也夫有耻必知進死為榮
退生為辱是大足以戰小足以守所謂人心若和協意
氣自激昂惟其心能和氣能激則士不勸而自戰不守
而自固矣為將用兵之道已得大半工夫法曰不和于
軍不可以出陣不和于陣不可以進戰務令將吏與軍
士情仝父子義若兄弟疾病相扶患難相救寒暑饑飽
苦樂均之不得倚強梁而凌卑弱則應命于無窮者耶
以是而知實伍為用兵之至要
教練
世稱練兵而不知練兵之法者多也苟不得其法雖朝
督暮責無益于用耳善練兵者教藝有師教戰有率行
不攅擠亦不迂䟽前看心後看背左右有兩肩此係整
行齊伍之要言短兵有長用長兵有短用長短因其宜
舉手無不利此是教藝用噐之切語以形色之旗教其
目以金鼔之聲教其耳以進退之節教其足以長短之
利教其手以賞罰之信教其心此即五教不易之大綱
五教旣熟噐具亦精乃使其意氣和順情性逸閒鼔而
進金而退同其心一其氣指之前麾之後顧之左應之
右散之無方聚之不可計其梆鈴板鈸笳角之節觱篥
鎻叭哱囉之音起火坐炮卧笛之號悉皆變隊易伍出
伏之節奏分合竒正進退遠近無窮不測之密令也他
如動静起息解結徐疾錯雜紛紜方圓曲直輕重衆寡
斜銳廣狹晝夜風雨行坐卧立履峻臨險每變皆習習
之既久必致允協而得其神化雖散處鄉閭田野自然
不失矩度率然遇變亦能以率然當之其法以十人學
戰而教成百人百人學戰則教成千人千人學戰而教
成萬人萬人學戰而教三軍于是嚴禁令寬赦宥開發
人之志意杜塞人之奸曲尉子謂明乎禁令開塞之道
者此也教練經月而有武藝不精進退不熟變號不識
者治之以法教師司戰伍隊長連坐有差三限不精熟
者重按以法仍扣月餉以賞能者教師司戰伍隊長同
罪千把總偏禆將連坐有差必使其歴深溪也不煩舟
檝凌山阬也不待鈎梯所謂輕其絶地拔其恃固獨出
獨入而人莫之能止敵在山緣而上攻敵在淵没而下
從其奮擊也如怒霆其輕迅也如飈風致之于死亡之
地而人莫敢自為之計能如是乃可稱教練之卒用兵
之雄
前之所以教練武藝節制行列者總為強膽作氣之根
本兵無膽氣雖精勇無所用也故善練兵者必練兵之
膽氣夫人之膽有大小其大小不可預知氣有勇怯其
勇怯不能憑識人而膽小雖勇勿用膽不以氣雖大勿
張是以氣為一身之用生死榮辱係焉能作之操易而
不操之操難斯言最當如武場演跳盪進退分合縱認
真教習不過謂之筌蹄其無方之應變實出武場教習
之外所謂將之所麾莫不從移將之所指莫不前死能必
令其無難方可稱鍊銳之卒故使各兵士熟識我之陣
法而終莫得預測我之運用變化也惟旗鼔是從而不
滯為精
平時學藝噐械宜重臨陣噐械宜輕此為練手之力學
戰必以重鎧使其負重利便則臨戰身輕古者練足囊
沙日漸加重每跑里許不令氣喘是得捷趨之法也大
凡人之氣力日用則強日惰則脆故不令其安閒自疲
抑不使其勞頓太過水軍宜習陸戰陸軍須慣水情習
慣旣便入舟則知水用登陸不泥變分况水陸之戰其
機則同本無異也他如車騎之用數變正竒馬步之出
妙在首尾三者迭更翼前伏後若使應變熟閑器藝利
便視聽一齊就可取勝安有異常神術乎吳子謂治兵
之要教戒為先為國之道先戒為寳故曰人常死其所
不能敗其所不便也知兵者能深思必自得幸無以為
闊談獨不觀夫北人之乘馬南人之駕舟習相成也苟
能分科督教其藝自精其習相成藝精習成猶耳目手
足之從心自是純化無得碍梗何止似乘馬駕舟之便
而已哉如齊之伎擊魏之武卒秦之銳士吳之解煩唐
之跳盪隋之陷陣漢有三河俠士劍客竒才無非皆選
之精教之熟耳湯以良車七十乘必死六千人戊子戰
于郕勝之于巢門武王以虎賁三千人簡卒三百乘甲
子渡于河勝之于牧野齊桓公以銳車三百教卒萬人
威行海内天下莫當晉文公造五兩之士五乘銳卒千
人先接諸侯莫之能難闔廬選多力者五百人利止者
三千人以為前陣與荆五戰而五勝之東征庳廬西伐
巴蜀北廹齊魯令行中國夫必使虎賁教卒銳卒多力
利止之徒其習非一日而有其練非一日而精以王霸
之兵亦未嘗不以選練至精而能致用今之時將兵不
知選選不知練練不知精精不知令而欲驅驕脆疲老
不堪之卒以將應命率然以克敵者恐亦難哉
致用
人莫不有賢愚才莫不有竒拙識莫不有淺深事莫不
有窮竭善致人者必盡用其賢愚善致才者必盡馭其
竒拙負遠識者必預得其淺深善料事者先已判其窮
竭固亦有假人之長以補其短用人之才以發其氣所
謂天下無粹白之狐而有粹白之裘者取諸衆白也惟
大將軍能致其所長而必益之以長因其所短而故適
宜其短乃能統率賢不肖之志則其力自并而其用自
神顧欲得賢而才静而大識天時地利人事之用明分
合進退盈虚之情而復能禮下豪俊舉讓同列者令其
總攬計謀贊應倉卒揆度天道綏保萬民太公所謂心
腹一人採行能公賞罰酌安危于未萌决嫌疑于可否
太公所謂謀士五人校災祥明去就驗䜟推時司占審
候太公所謂天文三人遠近險易山澤斥滷形勢利害
無失其宜太公所謂地利三人考歴代之興亡究術家之同異
制械選兵教戰作氣太公所謂兵法九人預備蓄儲通
逹餉道量寡計多損益出入太公所謂通糧四人執銳
披堅風馳霆擊力能攫虎氣敵部伍太公所謂奮威四
人旗鼔令下鬼懾神疑倏忽進退二軍一齊太公所謂
伏旂鼔三人高固壁壘深險塹溝任重持難嚴我守禦
太公所謂股肱四人考校藝文博論今古拾主將之遺
補主將之過釋已成之仇彌未然之禍太公所謂通才
二人施卓異之事行詭譎之謀應變無窮非人所測太
公所謂權士三人察言觀色于軍中因往知來于四境
太公所謂耳目七人犯險難攻輕銳而心無所疑恃威
武勤激勸而使人奮勵太公所謂爪牙五人譽主將之
德能于遠近挫敵人之威望于無形太公所謂羽翼四
人開闔敵情伺察奸變因其所來即以為間太公所謂
遊士八人能為譎怪之事以誤人依托鬼神之靈以惑
衆太公所謂術士二人治金瘡于陣上療疾病于營中
太公所謂方士三人計營壘之增减筭資糧之缺饒太
公所謂筭法二人六韜之王翼篇則以七十二人各盡
所長分統輕重為股肱羽翼之佐也然太公之書眞偽
固未可考但盡人之才以致其用似不失為王者之略
耳今之時將不坐于自滿則病于蔽忌如格外之賞罰
不當致有軍中私議凡賞有功而有干請不賞者斬凡
罰有罪而有干請不罰者誅以我之耳目見聞已真而
信賞必罰其所不見聞者莫不闇化安得容其干請不
賞不罰者耶故曰軍中無二令亦不得市私恩借公議
也
敵勢軒然如决積水于千仞之上巍然如轉圓石于萬
丈之巔天下皆度吾兵之不敢進而吾之士卒浩然不
畏無不齊勇負氣以登凌雖死傷過半而蟻進不止者
無他術焉刑賞信也必死故也卒之所以能必死者感
上義之素隆也而我之所以能令其必感者為積恩之
不倦威令之素行也故曰施積恩者不可與戰然亦有
軍勢廹窮恐人離散故數賞以安之窘之甚也人力倦
乏已不用命故數罰以督之困之甚也是以罰賞須行
于平日若在此際行之何克于事
能以威德服人智謀屈敵不假殺僇廣致投降兼得敵
之良將者為不世功兵不赤刃軍不稱勞而得敵之土
地數千里人民數十萬者為不世功矢石鋒交突入敵
陣輙斬敵將及部曲之長因而摧破部營以致事如拉
朽然于是而得致用之機權者必敵于天下故軍中宜
有儲將隊材士隊異術隊秘技隊膽勇隊羞過隊激恩
隊敢死隊恨敵隊乞降隊亡命隊須另置一軍馭以成
信為不時之使但必令其名實相稱無孤置陣之義則
幸食自銷實用自得又不可以不省費為非
軍中惟為使之才尤難而言之得失則三軍解結而生
死係焉有因隙立端詳言足意者必能使人竟其聽也泛
從古咎隠喻今非者必能使人說其論也辨析至理詁
釋德義者必能使人信其說也啟閉利害喜怒疾徐者
必能使人行其言也欲其行也至易而不難欲其信也
至切而似實欲其悦也至效而不妄欲其竟也至簡而
不煩四者俱得乃可為使于敵他如蛇行蜮伏者可使
為報探貧窮忿怒者可使立功名勇悍過人者可使陷
陣突圍弓弩中的者可使潜射敵首武藝絶倫者可使
應危禦急過犯亡命者可使後殿先驅巧辯饒辭利口
便舌者可使為激勸精諳世故熟識高低者可使為門
吏清介不苟者可使主分財持正不屈者可使為犯難
因顯知微者可使詧敵情博見聞多智略精異技妙神
術者可使為隱輔驍勇能格敵密而審者可使為心膂
吳子謂一軍之中有虎賁之士力能扛鼎足輕戎馬搴
旗取將者選而别之愛而貴之是為軍令又曰利用五
兵材力健疾志在吞敵者必加其爵列可以决勝淮南
子曰鼓不與于五音而為五音主水不與于五味而為五
味調大將不與于五官之事而為五官督惟其為五官之
督也則分統各有所司而長短各有所便其藝能之機
巧重輕之設施所謂術業誠有專政也使各任其所專
政而弱者自強怯者自勇虚者自盈疲者自銳且也瞽
人聽聰聾人視明况專于政者乎但非自滿蔽賢者所
能省識
賞罰
天子設紱冕以尊賢制斧鉞以誅惡其賞至重而其罰
至深能行誅于貴顯下賞罰于微賤則威自伸而明不
翳故殺及權幸賞及牛童者謂無論貴賤不預恩仇示
至公也管子曰明賞不費明刑不暴賞罰明則德之至
者矣又曰用賞貴誠用刑貴必誠則人知感必則人知
畏尉子謂發能中利動則有功者感其誠畏其必也禮
賢不遺賤賞功不厭多者虛其心重其報也所以重連
坐之刑信崇賞之令行誅大之權厚下士之禮則我軍
不治而自整矣藝不教而自精也苟功不能賞罪不能
誅事是而不能立事非而不能廢則令不畏刑矣勸不
信賞矣進自不齊退亦無制使不齊無制而能統衆兵
者未之有也雖有百萬何益于事
善不可廢惡不可賞廢一善則衆善衰賞一惡則衆惡
歸賞罰不可以疎亦不可以數數則所及者多疎則所
不得者衆賞罰不可以重亦不可以輕賞輕則民不勸
罰輕則民忘懼賞重則民僥倖罰重則民無聊然小功
不賞則大功不立若賞及無功罰加無罪行賞于人而
心怨恨加罰于人而心不甘下將叛背也所以不令士
卒輕刑而忽賞輕刑則將威不行故嚴刑罰以明必死
之路也忽賞則上恩不重故信慶賞以開必得之門也
是以賞罰必主將自持至公無容大勝多獲敵之糧草
頭畜者為竒特功敵勢強盛我軍力竭心怖欲走有能
急出竒兵遏斬欲走之衆反兵死戰因而决潰大敵者
為竒特功得敵之山川險易進退利鈍之情因而斬門
奪幟屠城擣壘威懾遠近者為上功伏路出竒生擒敵
首及奸細人員因得機情而偷營砍寨致敵自擾而我
兵乘進者為上功别部受敵困危而能引軍力救各保
無虞及奪回被擄扶救傷殘者為中功敵至境内而高
壘深溝堅利兵甲僅能固守不致人民傷死者為中功
奮力抵敵或因救護而致重傷或帶重傷而獲敵級并
獲敵之利用器具之物者為下功三數人共擒一敵或
共斬三五級或人各得一二級者為下功自偏禆以下
得不世功者乃六將之望當即表聞拜左右副將儲將
材官以至部曲長得竒功及上功者亦當即表聞授以
偏禆得中下功者重賞而復紀錄緝得中軍與敵同通
機事情實者所犯腰斬伍隊官目連坐有差其家私妻
子俱賞緝者有能訪舉賢士謀士異士或即得其機略
因而以致勝者勞所舉之人以千金外酌彼士才之大
小功之高下而授之官士卒背後有傷以敗兵事論雖
傷勿恤伏路搪探在外而賊陡至伏者以疎掩覆探者
致悞馳報法所當斬或探伏者自謂探伏已失罪不可
逃乃拚死直抵賊營能建竒功者免死復賞賞罰之例
多載戰令軍範二篇故不贅叙略其大要者姑記之而
復少定其賞格云
節制
臣謂非分合無能用衆也非竒正不能鬭衆也節制行
則分合自閑分合閑則竒正自變故節制之兵或不能
大勝亦不能大敗何也觧結不攙越凌翼各輕利左右
角犄前後顧應曲直方員無不繩正動静生死係乎旗
鼔離合聚散不失行伍似勇而不勇似怯而不怯似治
而不治似亂而不亂紛紜渾沌駐足成陣面面受敵威
無不振所以有制之兵勇者不可獨先也怯者不敢私
後也祗以大角幢幡為變化密號耳故其進也使敵不
可遏其退也使敵不可阻其分合也使敵不可測其攻
掠也使敵不可防此又節制而任戰勢者也孫子曰善
戰者立于不敗之地而不失敵之敗也恐非節制無能
立于不敗之地又曰無邀正正之旗無擊堂堂之陣堂
堂正正者節制之師也節制之師孫子且畏况今之時
將乎荀子曰王者之軍節制將死鼔馭死轡百吏死職
士大夫死行列鼔而行金而止以順命為上有功次之
令不進而進猶令不退而退其罪惟均者謂死其制也
吳子曰兵以治為勝所以居則有禮動則有威進不可
禦退不可追前却有節左右應麾雖絶成陣能散成行
投之以往天下莫當者謂有其節也有其節死其制則
強弱一其力巧拙一其心生死一其令以無為守其政
故明王不煩征討而四夷自賓將軍不煩殺戮而威德
自重
兵法師合而交綏師退而不逐者謂兩軍各有節制重
防失覆者也慮其佯北所誘故犇逐不百步恐為敵計
所陷故縱綏不三舍所以知戰道者必先圖不知止之
敗惡在乎必往故勢欲必往也須翼我進衢而閑我軍
退謹束前後勝乃不潰孫子曰避其朝銳擊其惰歸此
治氣者也以治待亂以静待譁此治心者也以近待遠
以佚待勞以飽待饑此治力者也治心治氣治力三者
固用兵之切要然非節制素行則治字無處著落矣又
曰晝用旗旛夜必火鼔若夫山川委曲林樹叢密之鄉
旗旛不能遍見雖晝亦用火鼔而更遣驍卒輕騎八方
哨探焉凡出軍操演圍獵揚兵或定幾路進發行止寢
食之間兵亦不得離伍伍不得離隊隊不得離哨哨不得
離營營不得離陣設或停歇市鎮郊原雖糞土汚濕之
處自依次第而止不得取便攙越所謂行由路集成營
遵節制也擺列若遠偶傳有急首尾難到則令伍隊長
高聲傳會去而復轉伍隊斷滯者誅兵卒助言者斬尤
不得與别營人馬擠雜混行防有敵奸詐劫惟善兵者
勇怯之用素分動静之備必具
嘉隆年間浙直之南山海多事其四方調募之兵無非
膽力技藝超絶者但其稍與賊合如臡蟹泥觀者無不
喪魄何也盖緣節制不明人心不一以無制之卒而用
不齊之心則進退自不應麾固有負膽先登者死之以
致一軍悚懼而自敗此將之過也調集之兵率皆無制
應募之軰盡係遊閒平時則重累資糧臨戰則先為逋
北欲其劄定脚跟猶不可得又何能望其取勝此將之
過也弓弩以致遠毛筅利于接戰火器稱為無敵法頗
善矣及其鼔發互相喧囂遺兵滅火各務于逃徒騎混
雜迷失隊伍軍棄其將號亂其鼓雖有鬭心猶犬之犯
虎此將之過也臣謂斯時將乏賢明兵集無制兵無制
矣而為將者又不能握淮隂用市合之機設若一人躓
蹶萬夫寒心總有他技驍勇何益于用古云撼山易撼
岳家軍難謂其浪漫有制而更握戰機者也死諸葛之
走生仲逹謂其節制素行故不敢輕侮之也使有明將
而得精兵教閱經年銷盡武場套子如出獵行營登山
涉水寢食晦明之際每習至精率然遇警必能使其駐
足成陣舉手便戰施不盡之號出無窮之變或伏或起
或正或竒曲折相連首尾顧應絶而不離却而不散似
整非整似亂不亂所謂合亦成陣散亦成陣行亦成陣
坐亦成陣敵固不知我之所以退抑亦不識我之所以
進是為有制之兵也將震驚天下使智者亦不得窺測
我之所從來况山海之寇乎惜乎四合之徒萬人萬心
既無良將制練且多中制撓之將未得兵之情而兵未
逹將之令輙欲驅之赴死戰而不蹶者未之有也故雲
擾十數年餘寇雖殄滅而民亦竭矣于是而知兵不在
多而在精兵精而無節制戰未可恃也將不貴勇而貴
良將良而上不信任事未可為也
陣紀卷一
