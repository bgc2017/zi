閏集
摩竭大魚
摩竭大魚罟師莫干瀛淵角鼻可與齊觀
四分律云摩竭大魚長三百由旬極大者長七百由
旬智度論云昔有五百估客下海採寳值摩伽羅
魚王開口見三日出白山羅列一是實日兩是魚眼
海多(贊缺)
王照新志宋嘉祐末有人攜一巨魚入京師能作人
言號曰海多衒耀市井間亦嘗召入禁中自誦云海
多風錯被漁人下網打住將在帝城中每日教言語
甚時放我歸去龍王傳與這底思量爾千回萬度後
經李氏園中躍入池不可復獲是歲黃河大決靈
怪集吳郡漁者張胡于太湖釣得一巨魚腹上有丹
書云九登龍門山三飲太湖水畢竟不成龍命負張
胡子
海魚逸品總贊(凡二十種)
海實魚府巨細紛游色味異系漁書是收
鱠楯
鱠之大者狀楯得名脯同嚼蠟市肆攸輕
烏頰赤鯮
二魚異産形味稍同色羣可辨或釣或罿
烏頰身㣣側視之則稍員厚鱗少骨多處水崖中漁
人以釣得之色近黑脊上有刺數十枝長二三寸或
亦藉此以防患者赤鯮一名交鬛似烏頰而稍短
結陣而至大小交錯因名交鬛色淺絳故又名赤
味不下烏頰黑赤之分衆寡之異小者名紅翅蓋其
子也
&KR3338;魚
身長骨弱性不樂羣豈懲鯧狎出處峻分
&KR3338;魚首圓鱗細身長骨弱大者數十觔或云性徤不
與諸魚為羣故名&KR3338;雜書云鯧魚無定耦與衆魚
狎
帶魚
佩帶誰遺皚如曳練竒其說者原始僊媛
帶魚生湥海中闊二三寸長可數尺色白如銀無鱗
刺骨中有珠者名珠帶小者名帶絲皆因其狀似而
名或云西王母渡東海侍女飛瓊腰帶為大風所飄
化此魚
竹魚
竹魚條生博二寸許色奪浮筠寒食斯取貫尖無唇疑
其黨與
水棍松魚沙姜魚(贊缺)
祭與赤魚同類而異名五鬚者為松三鬚者為赤而
赤殊勝云沙姜魚身圓有鱗而白肉厚無刺呼為
飼子飰以其無骨便食但未免肉相耳
鰮魚波郎青鱗
聚族雖三羣游則一海若拯貧結夏可必
鰮魚身圓鱗厚長數寸波郎無鱗刺五六月間多結
陣而來多者一網可售數百金漁人望海為田此其
一也青鱗似鰮而薄至亦結羣天若以海利私此窮
人者
黃雀白雀
飛躍貿形味隨氣革昊頊乘權術衒黃白
黃雀似箬葉而薄色黃異苑云魚以八月化為雀
花魿娘哀
花魿身紋娘哀脊刺徑寸厥形醢供遠致
花魿大寸許上下身薄有花紋娘哀脊上有刺漁人
或受其螫痛不可忍因致母戚故名形似魿而無花
大如指皆可作醢行于四方
魢魚
孟貢産魢夷羞是供力反彎薑功配鹽龍
滇程記雲南百夷中有小孟貢江産魢魚彼夷食之
日御百婦故夷性極滛貴賤俱數妻山中亦産彎薑
餌一刀圭終其世斷絶人道土人以飼牡馬不之宦
也何春遠渚紀聞宋徽宗時將軍蕭注破南蠻得
其所養鹽龍長尺餘藉以銀盤中置玉盂以玉箸摭
海鹽飼之每鱗中出鹽則收用酒送一匕專興陽道
&KR2752;魚
比鯽則大膚縷玉瑩以膾諸庖無異雋永(原贊)
宋祁益州方物略云&KR2752;魚出蜀江背鱗黑而膚理似
王蜀人以為膾味美
石鼈魚
鯫鱗幺質本不登俎以味見錄雖細猶捕(原贊)
方物略云石鼈魚似䱀䰲而小上春時出自石間庖
人取為竒味
魶魚(或云卽蝦)
有足若鯢大首長尾其啼如嬰緣木弗墜(原贊)
方物略云魶魚出西山溪谷及雅江狀似鯢有足能
緣木其聲如兒啼蜀人豢之范鎮東齋筆錄蜀有
魶魚善緣木有聲如啼孟子言緣木求魚是亦未聞
此也
江蟯
介屬根植其名江蟯殼分碧瓣肉緣素毫
漁書江蟯生海泥中殼如花瓣而緣有根直植于泥
白如豆芽殼軟肉邊有毛而白海味之佳者漳之詔
安湖之海門皆有之郡中以為珍羞
&KR3604;
漳海泥&KR3604;生繁質小種異蚶田霜候枯槁
漁書泥&KR3604;似蚌而小惟漳浦詔安海中産焉不種而
生采之不竭大不盈寸鮮作湯佳七八月間為盛霜
降則枯矣晒肉為米可藏久用鹽連殼淹之可致遠
沙蠶土穿
沙蠶類蚓味甘登俎别種土穿汁凝盛暑
漁書沙蠶一名鳳腸似蚯蚓而大生於海沙中首尾
無别穴地而處發房飲露未嘗外見取者惟認其穴
荷插捕之鮮食味甘脯而中俎又一種名土穿生海
泥中比沙蠶略大其尾小六月煑之堅如凍漳浦雲
霄多有之蠡史曰沙蠶無筋骨之強爪牙之利穴
沙吸露尚不免見食於人者以味美也近聞有捕蟬
食者廉而受殃口腹何厭之有土穿六月汁可成凍
以視越中蓴菜四五月葉下有霜皆造物之至竒不
隨俗炎凉者也
半體魚
廣武山麓漢高殿前有井八角三魚泳旃其一半體云
昔烹鮮刳腹圉圉新錄攸傳
陶朱新錄河南廣武山漢高皇廟在其麓殿前有八
角井曰漢泉井中有三魚一金鱗一黑鱗一如常而
半體鱗肉與骨皆無獨其首全與二魚並游水中但
其游差緩不復有揚鬛撥剌之勢觀者憑欄俯窺雖
異之而猶未審一日有墮井者因濾之遂得三魚鱗
色如在水中時半體者五内皆無方大異之後復置
井中至今三魚尚存俗傳漢高皇食膾庖人治魚及
半而楚軍至倉皇棄井中而遁語雖難信肰以刳魚
而游泳亦可怪也
毬魚
朱崖之㵝有物鞠如貎形正號厥味雋腴
宋范正敏遯齋閒覽海中異物不知名者甚多世人
大抵以狀名之朱崖之傍溪有物正如鞠大小質狀
無異亦有紋如線緣味極肥美土人但呼為毬魚
異魚圖贊補閏集
