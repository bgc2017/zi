異魚圖贊補卷中
明胡世安撰
珠蟞魚
珠蟞足六如肺有目瘳癘若逐甘酸盈匊
東山經葛山灃水出焉東注於余澤中多蟞蟞魚其
狀如肺而有目六足有珠其味酸甘食之無癘一統
志生高州海中四目六足而吐珠呂氏春秋灃水魚
之美者名曰珠鼈淮南子蛤蠏珠鼈與月盛衰埤雅
鼈珠在足皆指此也
茈魚
泚水茈魚一首十身臭越蘪蕪失氣以踆
東山經東始山泚水出焉中多茈魚狀如鮒一首而
十身其臭如蘪蕪食之不䊧孚注止失氣也按朔法
師混作鮆魚非
鯥魚
鯥好陵居魼羽蛇尾音如留牛夏生冬死
南山經杻陽山之東柢(音蔕)山多水有魚焉狀如牛陵
居蛇尾有翼其羽在魼(亦作脅)下其音如留牛名曰鯥
冬死而夏生食之無腫疾
赤鱬
即翼赤鱬是醫疥瘃人面鳥音茜質漾淥比之陵魚而
無手足
篇海作鮢鱬南山經青丘山英水出焉南注即翼之
澤中多赤鱬其狀如魚而人面音如鴛鴦食之不疥
海内北經陵魚人面手足魚身在海中
鱄魚
鱄(音團)狀&KR0034;鮒音毛竊豚不利於見䗤薄之倫
南山經雞山黑水出焉南注於海中有鱄魚狀如鮒
而彘毛音如豚見則天下大旱東山經獨山末塗
之水出焉東南注沔中多䖺䗤狀如黃蛇魚翼出入
有光見則其邑大旱又女蒸山膏水出焉西注干鬲
水中多薄魚狀如鱣而一目其音如歐(謂如人嘔吐聲)見則
天下大旱
修辟魚
黽形鴟聲維喙則白功埒豪魚厥名修辟
中山經槖山槖水出焉北注於河中多修辟之魚狀
如黽而白喙其音如鴟食之已白癬又渠豬山之
水中多豪魚狀如鮪赤喙尾赤羽可以已白癬
鯩魚
鯩魚貌鮒其文則黑希夷先生或不薦食
中山經來需之水出於半石山陽而西注於伊中多
鯩魚黑文其狀如鮒食者不睡
莽魚
莽魚形大龜首鼈身患劇鵜獺性最不仁
中山經槐水之河有莽魚其形至大龜首鼈身是河
内所出魚盡皆食之
䰷魚
招水源禺䰷厥府藏魚尾兩足狀鼈音羊
西山經英山禺水出焉北注於招水中多䰷魚狀如
鼈音如羊郭注狀如龜而魚尾二足
蠃魚
濛水注洋有蠃泳斯音鴦翼鳥陽侯是毗
西山經邽山濛水出焉南注於洋中多蠃(音螺玉篇作嬴)魚
魚身而鳥翼見則其邑大水
鰠魚
鰠魚渭産其狀如鱣覯等朱獳休䱱代蠲
西山經鳥鼠同穴之山渭水出焉東注於河中多鰠
魚動則其國有大兵東山經耿山有獸狀如狐而
魚翼名曰朱獳其鳴自呌見則其國有恐中山經
少室之山休水出焉北注於雒中多䱱魚狀如盭蜼
而長距足白而對食者無蟲疾可以禦兵
冉遺魚
北注陵羊是曰涴水誕育冉遺目如馬耳蛇首六足朋
䱱侶鮪捐&KR0008;禦凶山經稱美
西山經英鞮山涴水出焉北注陵羊之澤多冉遺(或作)
(髯□)可以禦凶
鯈(音猷)魚
汨和損平莫慘於憂詩詠萱草山經則鯈(舊□贊)
北山經帶山茈湖之水其中多鯈魚狀如雞而赤色
三尾六足四首其音如鵲食之已憂一云亦可以禦
火或謂萱草二句應改云霍山朏胐茈水則鯈更
切按中山經霍山有獸狀如狸而白尾有鬛名曰朏
胐食之可以已憂
滑魚䲃魚
諸毗有滑泰澤有䲃已疣功並宜用充庖
北山經求如山滑水出焉西注於諸毗之水中多滑
魚狀如鱓赤背其音如梧食之已疣又獄法山瀼澤
之水出焉東北注於泰澤中多䲃魚狀如鯉而雞足
食之已疣又展水鱃魚亦已疣見前
鮨(音詣)魚
囂水鮨魚兒音犬首琴牧而存吾以薦酒
北山經北獄山諸懷之水出焉西注於囂水中多鮨
魚魚身而犬首音如嬰兒食之已狂
化魚
鱗而毛羽黃魚化鵡泡變豪豬沙魚更虎
倦游雜記黃魚化為鸚鵡泡魚大者如斗身有刺化
為豪豬沙魚之斑者化為虎臨海記魚虎名土奴
魚陳藏器云生南海頭如虎背皮如猬有刺着人如
蛇咬能化豪豬亦有變虎者海語虎頭鯊化虎惟
四足難化經月乃成或曰虎文直而疎且長者魦化
也炳炳成章者常虎也
逆鱗魚
魚逆鱗者仙經肉芝詭質殊育明遠志之
瑣碎錄魚逆水而上鳥向風而立取其鱗羽之順也
按紀聞逆鱗魚仙經謂之肉芝鮑照登雷岸與妹
令暉書繁化殊育詭質怪章則有芒須針尾之族逆
鱗反舌之屬
無鱗魚
黃帝遊雒見鯉無鱗其長三丈赤文青身
河圖黃帝遊於雒見鯉魚長三丈青身無鱗赤文成
字西寧衛志城西三百里外有西海方數百里中
有魚無鱗背負黑點
二名魚
二名之魚篇海可披鰚&KR0008;&KR3162;䱮(音革額)鯌予&KR3144;鯕䰸䱑&KR0008;
(音姶)鱂&KR0008;&KR0008;(音納哈)鮪䱄(音癡)蒲夷堪㐨(音序)山經攸垂
以上魚皆兩字名不及特表者鯌予魚其生也帶子
䰸䱑海魚&KR0008;鱂魚似鰿而小北山經碣石繩水出焉
東注於河中多蒲夷之魚東山經犲山其下多水中
多堪㐨之魚其餘形色地産未詳
複名魚
魚複名者鰼鰼鱅鱅䰽䰽鮯鮯蠻蠻禺禺(音顒)
鰼鰼鮯鮯見前東山經&KR0554;&KR2739;山食水出焉中多鱅鱅
之魚其狀如犂牛其音如彘鳴北山經少咸山敦水
出焉東注於鴈門之水中多䰽䰽(音沛或作鯆)之魚食之
殺人西山經剛山之尾雒水出焉北流注於河中多
蠻蠻之魚其狀鼠身而鼈首音如吠犬王會揚州獻
禺禺之魚按相如賦禺禺魼鰨郭璞云即比目魚
倮蟲魚
竊人形號貴賤皆備水國塵寰易地一視
北山經龍侯山決決之水出焉東注於河中多人魚
狀如䱱四足音如嬰兒食之無癡(一作瘕)疾又竹山竹
水出焉熊耳之山浮濠之水出焉陽華之山楊水出
焉朝歌之山潕水出焉其中皆多人魚陶弘景云人
魚膏燃之不消秦皇驪塜所用人膏是也乾道六年
湖州市口弄蛇客養一魚於瓦盆狀如鮎而腹黑下
出兩手若人狀十指皆具亦人魚也䱱釋名人魚
又名孩皃魚按孩兒魚有二種生江湖中形色皆如
鱣鮠腹下翅形似足其腮頰軋軋音如兒啼即䱱也
一種生溪澗中形聲皆同但能上樹乃鯢魚也又名
魶魚見范蜀公志稱按郭璞云鯢魚四脚前脚似猴
後脚似狗大者長八九尺寇宗奭云䱱形微似獺四
足腹重墜如囊身微紫色無鱗嘗剖視之中有小魚
小蟹小石數枚也雜俎梵僧普提勝說異魚東海
漁人言近獲一魚長五六尺腸胃成胡鹿刀塑之狀
號秦皇魚述異記釣洲有一陂陂之中有范蠡魚昔
范蠡釣得大魚烹食之小者放於陂又云和州歴陽
淪為湖今湖中有明府魚奴魚婢魚一統志臨海
出望潮魚一名海和尚海内北經東洋大海有和
尚魚狀如鱉其身紅赤色從潮水而至志重慶東
南二百五十里有魚池流合&KR2165;江圖經云嘗有神魚
遊此世傳巴子魚也養魚經鰕虎之魚類土附而
腮紅若虎善食鰕俗謂新婦之魚
區别魚
形色不一難以類求或地待顯或因地收何必淵羡展
卷與游
朝野僉載峰州有一道水從吐蕃中來夏冷如冰雪
有魚長一二寸來去有時人取烹之而食千萬家取
不可盡不知所從來名峰州魚雜俎興州有一處
名雷穴水常半穴每雷聲水寒穴流魚隨流而出百
姓每候雷聲繞樹布網獲魚無限非雷聲漁子聚鼓
擊於穴口魚亦輒出所獲半於雷時人呼雷穴魚韋
行規作興州刺史書此事移親故云晉吳隸為魚
塞於雲湖有大魚化人語隸云曉有大魚攻塞切勿
殺隸許之須臾有大魚至羣魚從之隸同侶誤殺大
魚是夕風雨冥晦魚悉飛上木間因號飛魚逕在九
江城西二里宋天聖中丁少連侍母觀網魚得大
鯉命烹之庖人驚報魚頂生角魚已濱死少連祝曰
魚若變化分當再活試以水圉圉如初遂放於清石
潭盧載作送角鯉文因以名池在醴陵縣東東湖
魚産南昌其湖水清魚美宋徐俯詩東湖春水百魚
金是也又曲江魚此魚食金花水其味美又南川九
遞山下有水瀦為池中産異魚人不敢取名九遞魚
鰱水源出淩江其流會於保水春多鰱魚在南雄
西十里鯉魚潭水深碧中有異魚如鯉人取而烹食
之則化水在瓊州澄邁縣南五十里又魚爺井水極
清洌相傳泉與海通中有一大魚頭白俗呼魚爺呼
之輒出在文昌縣西宋景公食善星文有淇漳之
鱧中山經有崌山江水之䲀
足魚
鱗鬛發發浮空若跋名異形殊乳洞濡沫魶&KR0008;&KR0008;鰌從
類槩括建同浮胡推之愈闊
北戶錄全義(嶺表錄異作金義嶺)之西南有山曰盤龍山有乳
洞洞有金沙龍盤魚皆四足脩尾丹腹狀如守宮游
泳水濱人莫敢犯按御覽云龍蟠山有石洞洞中小
水有四足魚皆如龍形人殺之即風雨也然唐韻云
鰨魚四足䱱鯢别見但未見言其可致風雨耳公路
因思道書說五頭魚三足麂皆神化所致不可以類
而推也榮經水及西山溪谷出魶魚有足能緣木
聲如兒啼蜀人食之山經樂游山桃水出焉中多
䱻(音骨與音滑者不同)此魚狀如蛇而四足是食魚疑即&KR0008;
篇海&KR0008;(音役)魚有四足梧州放生池中多鰌魚有四
足死後頭骨牙齒朽落至五月後更生骨盡乃止此
疑鱷類眞臘國出建同魚四足無鱗鼻如象吸水
上噴高五六丈又浮胡魚八足狀如䱇觜如鸚鵡
宜興頤山潜虬泉幽深泓澄中有異魚四足能行率
數歲一出出必有水災
色魚
洪纖匪一五色備焉豈其水府染繢有權
北戶錄歴澗潭有五色魚中山經景山睢水出焉
中多文魚拾遺記鮌沉羽淵化玄魚時揚鬐振鱗
横游波上見者謂為河精又瀛洲名環潭東有淵洞
有魚長千丈色斑鼻端有角時鼓舞羣戲遠望水間
有五色雲就視乃此魚噴水為之慶雲之麗無以加
也裴晉公謂門人曰吾死無所繫但午橋莊松雲
嶺未成軟碧池繡魚尾未長漢書未終篇為可恨耳
元志廣州有赤魚又韶州府東南五十里温泉中
時見赤魚游泳人不敢捕昌化縣西北千頃山有
龍湫魚皆金銀色禱雨多應昆陽平定鄉小山下
有三洞泉出會而為潭中有青白大魚俗呼隨龍魚
人不敢獲粤西陽朔縣西十五里有異魚塘中有
魚綠鱗而紅鬛劒州普安廢縣浴丹池唐杜光庭
浴丹之所池有魚赤鬛色如金飛躍其中或探取必
觸風雨之變
器形魚
鋸笄鞘鏡以形似名斗拌筆管亦詭厥生腦金抱石無
忝别旌
寰宇記惠州出鋸魚亦名狼籍魚身長二丈口長三
尺廣三寸左右齒如鐵鋸南越志作䱟魚漁書云
鋸魚生大海中不多見其牙齒長五六尺兩傍如鋸
齒故名漁人云此魚惜齒齒掛於網則身不敢動恐
傷其齒諺謂千觔之鋸命懸一絲是也笄魚色白
如笄長尺餘又一種越王笄大如笄白色生海邊池
中見即取之可得少待則入土中矣鮹魚出江湖
形如馬鞭尾有兩岐如鞭鞘因名雜俎濟南郡東
北有䱰坑相傳魏景明中有人穿井得魚大如鏡其
夜河水溢入此坑坑中居人皆化䱰又異物志南方
鏡魚圓如鏡南越志石魚形圓如七斗拌又君魚
長三寸背上骨如筆管大者似口逢諸細魚及黿皆
斷之博物志金魚腦中有麩金出功婆塞江吉
安龍泉縣小江出抱石魚又太原保德州出石花魚
異同魚
波食欣賜逐侶而遊形味互似豈亦賁優
首句見關尹子南越志眞魚如織杼魚又云織杼
魚如眞魚背上正青又寄魚長三寸似白魚常附海
船以濟洪波一曰寄載魚又&KR3245;魚似&KR3144;䱝尾上有刺
如欓樹刺也&KR0008;魚似蛇長一丈&KR3735;魚似鱉無甲
有尾口在腹下土人呼為䟫魚又謂之鑊蓋魚取其
形似有蠆尾世言螫人劉姓輒死他不皆然當是惡
業所感&KR0008;海魚似鯿肥美鰬魚似鱓相如賦鰅
鰫鰬魠□(音齊)魚出漢水似鯉而小鱌魚似魟色
白鼻長
羽鮮
魚禽易化不隔天淵今之似者應謚羽鮮
山海經子桐山子桐之水出焉西注餘如之澤中多
䱻(音滑)肉狀如魚而鳥翼出入有光音如鴛鴦見則大
旱青箱雜記海有魚虬尾似鴟用以噴浪則降雨
漢栢梁災越王上厭勝之法乃大起建章宮遂設鴟
魚之像於屋脊以厭火災即今世鴟吻是也惠州
志黃雀魚常以八月化黃雀十月後仍入海化魚
廣州元志有鳳尾魚安南嘉興州蒙縣龍門江漢
書封谿縣隄防龍門水即此傍有穴多出鸚䳇魚色
青綠口曲而紅似鸚䳇相傳此魚能化龍云象山
縣西東攝潭舊潭中産魚龜其甲尺許觜如鸚鵡尾
長八九寸鱗甲炯然
亂壙魚
不隸毛王詭來水族良惡性同無傷並育
肇慶志陽江縣江中有潛牛形似魚能上岸與牛鬭
角軟還入水堅則復出廣志東海有馬鰍魚或云
馬交南越志鼠魚頭似鼠文登志縣北海中有
海驢常以八九月上島産乳其皮水不能潤可以禦
雨又海狸亦上牛島産乳逢人則化魚入於水雜
俎象浦有馬頭魚色黑長五丈餘頭如馬伺人入水
食之又周陵溪中有魚其頭似羊俗呼羊頭魚豐肉
少骨殊美於餘魚海豚腦上有孔噴水直上百數
為羣人先取其子繫水中母自來就取之河豚無頰
無鬐觸之則怒氣滿腹江豚鼻中作聲出入水上舟
人候之知風雨南方物狀水猪魚似猪形
異魚圖贊補卷中
