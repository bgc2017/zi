玉堂嘉話卷七
元王惲撰
喪服小記别子為祖繼别為宗繼禰者為小宗有五世
而遷之宗宗其繼高祖者也是故祖遷于上宗易于下
尊祖故敬宗敬宗所以尊祖禰也大傳曰别子為祖繼
别為宗繼禰者為小宗有百世不遷之宗有五世則遷
之宗百世不遷者别子之後也宗其繼别子之所自出
者百世不遷者也宗其繼高祖者五世則遷者也
禰(繼禰)小宗小宗
禰(繼禰)小宗小宗小宗
禰(繼禰)小宗小宗小宗
禰(繼禰)小宗小宗小宗
(别子繼别為祖為宗)大宗大宗大宗大宗
諸侯(繼世之君)君君君君君
陳氏禮書云公子不得禰先君故為别子而繼别者族
人宗之為大宗遠雖至於絶屬猶為之服衰三月庶子
不得祭祖故諸兄弟宗之為小宗以其服服之大宗遠
祖之正體則一而已小宗高祖之正體其别有四則繼
禰者兄弟宗之繼祖者從兄弟宗之繼曾祖者從祖兄
弟宗之繼高祖者從曾祖兄弟宗之四世親盡屬絶而
不為宗矣然言繼别為宗又言繼别子之所自出者言
繼禰為小宗又言宗其繼高祖者則繼别子者子之子
也繼别子之所自出者即别子也繼禰者庶子之子繼
高祖者五世之孫也繼禰言其始繼高祖言其終繼别
言其宗繼别子之所自出言其祖經言繼别子之所自
出穎達言别子之所由出然則别子之所由出即國君
也其可宗乎
璽衛宏漢官舊儀曰璽白玉螭虎紐文曰皇帝行璽天
子信璽凡六又曰諸侯玉印黃金槖駝紐文亦曰璽列
侯黃金印龜紐文曰印丞相將軍黃金印龜紐文曰章
中二千石銀印龜紐文曰章千石六百石四百石銅印
鼻紐文曰印孫堅得傳國璽方圍四寸上紐盤五龍然
則漢天子之璽其方不過四寸諸侯王已下其小可知
土牛制義
月令季冬命有司出土牛以送寒氣
正義曰出猶作也丑為牛牛可牽止也送猶畢也其
月建丑又土能剋水持水之隂氣故特作土牛以畢
送寒氣也土勝水故可以勝寒又且以升陽唐月令
季冬出土牛以示農耕之早晩若立春在十二月望
則策牛人近前示其農早立春在十二月晦及正月
朔則策牛人當中示其農平立春在正月望則策牛
人近後示其農晩也後漢志季冬作土牛六頭于國
都郡縣城外丑地
其牛色以歲之幹色為首甲乙木其色青丙丁火其
色赤戊己土其色黃庚辛金其色白壬癸水其色黑
以支色為身寅卯木其色青巳午火其色赤申酉金
其色白亥子水其色黑辰戌丑未土其色黃納音色為
腹若甲子乙丑金其色白丙寅丁卯火其色赤餘皆
倣此
以立春日幹色為角耳尾支色為脛納音色為蹄設
令甲子歲甲為木其色青則青為牛耳子為水其色
黑則黑為身納音金其色白則白為腹又若丙寅日
立春丙為干其色赤則赤為角耳尾寅為支其色青
則青為脛納音火其色赤赤為蹄
九州釋義
兖州兖信也五行星流而為兖
豫州豫舒也乂序也言隂陽分布各得其序
荆州荆彊也陽盛物堅其氣急
冀州冀近也爾雅云河兩間曰冀
青州元命苞曰虚危星精流而為青
雍州雍壅也唐地紀曰雍兼得梁州之地西北位陽所
不及隂氣壅遏故取名焉
益州益謂溢也
徐舒也揚輕也
鍾山
徐爰曰建康北十餘里有鍾山漢末金陵蔣子文討
賊戰亡靈發于山因立蔣侯祠故世號蔣山神
赤縣
張衡靈憲圖曰崑崙東南有赤縣之州風雨有時寒
暑有節苟非此土南則多暑北則多寒東則多隂故
聖王不處焉史記鄒衍曰中國于天下八十一分居
其一分耳中國名赤縣赤縣内自有九州禹之叙九
州是也不得為州數中國外如赤縣州者又有州乃
謂九州也有神海環之如一區中者乃為一州也如
是者九乃有大瀛海環其外天地之際焉
三川河洛伊也
司馬光言行錄有司奏言日當食光言食不滿分或京
師不見皆賀臣以為日食四方見而京師獨不見天意
人君為隂邪所蔽天下皆知而朝廷獨不知其為災當
益省不當賀詔從之後以為常
漢宫室有宣室武臺
召文臣則于宣室召武臣則于武臺
春夏秋冬釋義
禮鄉飲酒云春之為言蠢也産萬物者聖也夏之為
言假也養之長之假之仁也秋之為言愁也愁之以
時察守義也冬之為言中也中者藏也天地嚴凝之
氣始于西南而盛于西北此天地尊嚴之義氣也温
厚之氣始于東北而盛于東南此天地盛德之仁氣
也
按地志今衛州城即殷牧野之地周武王伐紂築也
又云武王至于商郊牧野乃築此城
祭說唐韋彤議曰祭非外至生於心者也是故聖人等
牲牢布籩豆昆䖝草木可薦者莫不咸在所以享宗廟
交神明而全孝敬也
遺山嘗與張噥齋論文見有竊用前人辭意而復加雌
黃者遺山曰既盗其物又傷事主可乎一座為絶倒(噥即)
(張闕文先生盖遺山戲語也嘗有詩云因君寄謝噥齋老道我今年二十七)作論法鹿菴云
語與義體式一般亦是冒原講證結但論入作獨句直
下不似義兩句扇對而入如麻先生漢書貫五經論最
明白得體
金清漳老人南宫人曾撰本縣二閬神廟碑遺山見之
謂進士張和之有讀得行之語
光武同馮異遇雨燎衣處在今南宫東北二十里馮村
内外制翰林學士所撰者為内制中書舍人定撰者為
外制
金哀宗朝有親軍殺其子者法家斷不至死上曰親軍
宿衛之人父子之間殘忍如此與常人不同竟坐死論
徐大卿云詔命之體莫如兩漢以其典實故也又大卿
等論及子告母事孟德卿有莊公文姜之說徐公主義
重于母
李侍講說中和真人在龍庭時以瞻對無時恒備物以
充咀嚼時一士人同在邸舍師每與之分甘一日師復
求之彼辭無有托便旋食焉師知之因曰沙漠之羊與
中土桑用略同肉充饑毛作氊皮為裘角為杯匜此人
所共知不憶近來羊尿又可以配餅食也聞者為大笑
彼徐悟其方已甚有愧色
楊勸農春卿夜讀書有鼠出躍書几上忽投膏&KR0008;中楊
子取一方木覆之隨突以出環書冊走不輟作人語曰
油着油着楊笑起曰吾避汝燕城閣前晌午市合更忙
猝不能過即擎虚器云油著油著人即避開故鼠亦云
云聞者為笑
圖克坦侍講說石丞相琚大定末致仕居鄉中一日會客
間聞司錄呵喝過門公即起立既遠復位客曰丞相何
若此公曰參軍雖微國家命官也吾敢不敬衆客為嘆
息(丞相字子美中山人)
王西溪嘗云表章體臣無居首之理故今之表式皆以
帝旨冠首
王西溪云元遺山錄冊中云東平范尊師菴内見化飯
王先生說渠海州為吏時歲貢糟薑糟蟹海棠出州東
入海八百里峽島島是龍宫地生海棠作矮樹花色深
紅大如茶盌面而百葉香韻殊絶開時可持一月久既
衰不落而萎每歲自島中移百本入海州御園明年再
移百本而以先所種者供御每花一金籖牌記之脚花
乃得入州官民家每一花必三葉承之重九開
鹿菴先生為學士日命應奉編脩輩取金實錄内名臣
事蹟欲集為長編俾士大夫家易於觀錄或問其去取
法曰大抵人之功勞必須具載如西漢曹參樊噲傳此
其例也又曰西漢列傳是多少好墓誌碑銘格樣學之
有餘師矣既而侍講某多略去其人勲效鹿菴聞之曰
某不解此平日於書多謾讀過去了
玉堂嘉話卷七
