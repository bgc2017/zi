玉堂嘉話卷六
元王惲撰
野合女子七七四十九隂絶男子八八六十四陽絶過
此為婚為野合時叔梁紇過六十四娶顔氏少女故曰
野合
宋紹興中衍聖公渡江而東者孔玠也
蠶為龍之精按馬質云禁原蠶注天文辰為馬蠶書曰
蠶為龍精月值大火則浴其種是蠶與馬同氣李林甫
月令釋曰先蠶天駟也先蠶之神或以為苑窳婦人寓
氏公主或以為黃帝或以為西陵氏或以為天駟歴論
不一而蠶與馬同氣其性喜温惡濕其浴火月而再養
則傷馬此固與馬同出於天駟矣然天駟可為蠶祖而
非先蠶者也蠶婦人之事史記黃帝娶西陵氏始蠶漢
祀苑窳婦人寓氏公主此或有所傳然其祭設壇或少
牢或太牢或一獻或三獻禮必皇后親享北齊使公卿
祀之非也其曰龍精見荀子賦蠶
開府儀同三司謂置府辟吏儀同三公也(唐制)
感生帝唐王仲丘傳引鄭玄注云天之五帝遞王王者
必感以興故夏之正月祭所生于郊以其祖配之因以
祈榖感帝之祀貞觀用之矣
廟制古者天子七廟自虞至周不易之制也七廟者各
(闕)廟前廟後寢漢自明帝詔遵儉約無起陵寢藏(闕)
魏立二廟晉宋齊隋及唐皆同一廟而異(闕)
朝所以象生之有朝寢所以象生之有寢也建之
觀門之内不敢遠其親也位之觀門之左不忍死其親
也諸侯五廟謂二昭二穆與太祖之廟五鄭氏曰太祖
始封之君王者之後不為始封之君廟蓋諸侯不敢祖
天子故王之子弟始為諸侯不得立出王之廟後世子
孫祖其始封者而其或有大功德特命祀其祖先而立
廟可也魯有姜嫄文王之廟鄭祖厲王是也若王者之
後始封之君非有功德不可為祖則祖其先代之王也
宋祖帝乙是也
大夫三廟王制大夫三廟一昭一穆與太祖之廟三鄭
氏曰太祖是别子始爵者雖非别子始爵者亦然鄭志
答趙商謂王制商制故雖非諸侯之别子亦得立太祖
之廟周制别子為太祖若非别子之後雖為大夫但立
父祖曾三廟隨時而遷不立始爵者為太祖也然左氏
曰大夫有二宗荀卿曰大夫士有常宗則大夫有百世
不遷之大宗有五世則遷之小宗是太祖之廟常不遷
也祭法曰大夫三廟考與王考皇考有廟顯考祖考無
廟
太祖正東向之位劉歆曰孫居王父之處以正昭穆(父以)
(明察下曰昭子以敬事上曰穆)則與祖相代此遷廟之殺也張純曰父
子不並坐而孫從王父决疑要注曰凡昭穆父南面故
曰昭昭者明也子北面故曰穆穆者順也杜佑曰太祖
于室之中奥西壁下東面太祖之子南面為昭次之昭
之子北面相對為穆張純曰元始中禘禮父為昭南面
子為穆北面相對為穆父子不並坐也(又祭統曰昭穆者所以别父子)
(遠近長幼親疎之序而無亂也)
藏主開元禮義鑑曰藏主合在何處按五經異議云藏
主於廟西壁中備水火之災必在西者長老之處地道
尊右鬼神幽隂也祭薦檀弓有荐新如朔奠(謂重新物為之殷奠)
王制大夫士宗廟之祭有田則祭無田則薦祭二以首
月薦二以仲月士用特豚大夫用羔庶人春薦韭夏薦
麥秋薦黍冬薦稻韭以卵麥以魚黍以豚稻以鴈高堂
隆曰天子諸侯月有祭事其孟月四時之祭也大夫以
上將之以羔或加犬而已士以豚庶人則惟其時宜魚
鴈可也又薦新雖在廟皆不出神主五禮精義曰但設
神座
陳氏曰人子之於親飲食與藥必先嘗而後進四時
新物必先獻而後食寢廟之薦新亦推其事先之禮
以盡誠敬而已
宋秦益公檜家廟制紹興中命立家廟於私第中門之
左一堂五室世祖居中東二昭西二穆堂飾以黝堊神
版長一尺博四寸五分厚五寸八分大書某官某夫人
神座貯以帛嚢藏以漆圅用神幄歲四享用孟月柔日
具三獻有司言時享用常器常饌上倣政和故事命制
祭器賜也
舞雩臺雩祭盖龍見建巳之月巳乃陽亢之時隂氣難
達用女巫舞雩女隂也舞所以達陽中之隂也又吁嗟
而禱雨曰雩
社稷位社五土之神稷五榖之長首種先成故長蔡邕
曰其位在中門之右社主隂其壝故北向天子曰大社
諸侯為百姓立社曰國社諸侯自為立社曰侯社大夫
為民族居百家以上共立一社曰里社各以所宜木立
而表之大社廣五丈諸侯半之盖方廣二丈五也皆冒
以黃土其主以石謂石土類也其位社東而稷西王之
祭也南面其服也絺冕其牲黝其祭血取其隂類其罇
大罍其樂應鐘其舞帗舞其鼓靈鼔凡皆因其物以致
其義庶人蒙其社功故亦祭之春有祈而秋有報也稷
非土無以生土非稷無以見生生之效以其同功均利
養人故也地載萬物天垂象取財于地取法于天是以
尊天而親地故教報焉家主中霤田主社示本也(陳氏禮書)
諸侯城郭之制典命云上公九命子男五命其國家宫
室車旗衣服禮儀皆以命數為節
國家國之所居謂城方也公之城方九里宫方九百
步侯伯之城方七里宫方七百步子男之城方三里
宫方三百步
五土所宜鴻烈子曰土地各以類生故山氣多男澤氣
多女障氣多喑風氣多聾林氣多癃木氣多傴岸下氣
多腫石氣多力險阻氣多癭暑氣多天寒氣多壽谷氣
多痺丘氣多狂衍氣多貪輕土多利重土多遲清水音
小濁水音大湍水人輕遲水人重堅土人剛弱土人肥
壚土人大沙土人細息土人美耗土人醜
七水所宜汾水濛濁而宜麻濟水通和而宜麥河水重
濁而宜菽洛水輕利而宜禾渭水多力而宜黍漢水安
重而宜竹江水肥仁而宜稻平土之人慧而宜五榖爾
雅曰太平之人仁丹穴之人智太蒙之人信倥侗之人
武
釋菜鄭司農云古者士相見于君以雉為贄見于師以
菜為贄釋即舍也始入學必舍菜禮先師也菜蘋藻之
屬蓋以泮宫有芹藻猶子事父母有堇荁也
詩曰振振公姓振振公族書曰錫土姓左氏衆仲曰天
子建德因生以賜姓胙之土而命之氏諸侯以字為氏
因以為族官有世功則有官族邑亦如之周語曰伯禹
疏川導滯鍾水豐物皇天嘉之祚以天下賜姓曰姒氏
曰有夏(堯賜禹姓曰姒封之有夏)謂其能以嘉祉殷富生物也胙四岳
國命為侯伯賜姓曰姜氏曰有吕謂其能為禹股肱心
膂以養物豐人也
姓非天子不可以賜而氏非諸侯不可以命姓所以繫
百姓之正統氏所以别子孫之旁出族則氏之所聚而
已古者或氏于國則齊魯秦吳是也氏于諡則文武成
宣是也氏于官則司馬司徒是也氏于爵則王孫公孫
氏于字則孟孫叔孫氏于居則東門北郭氏于志則三
烏五鹿氏于事則巫土匠陶是也蓋别姓則為氏氏則
有族族無不同氏氏有不同族故八元八凱出于高陽
氏高辛氏而謂之十六族是氏有不同族也商氏條氏
徐氏之類謂之六族陶氏施氏之類謂之七族宋氏華
氏謂之戴族向氏謂之桓族是族無不同氏也
贄禮帛有衣被之仁皮有炳蔚之文故孤執之羔有跪
乳之禮有羣而不黨之義故卿執之進必以時行必以
序雁也故大夫執之交有時别有倫被文以相質死分
而不變者雉也故士執之可畜而不散遷者鶩也故庶
人執之可畜而不違時者鷄也故工商執之
食邑說秦爵二十級惟徹侯乃得食縣其關内侯本無
食邑其加異者列之關内之邑食其租稅
漢初七大夫以上皆令食邑食者除租每戸一歲更輸
錢二百貨殖傳所謂千戸之君則二十萬是也
漢因鄉評取士謂因人共推之也如公孫弘以充賦萬
石君以謹孝聞
漢初入仕者不限年如劉向陳咸以八十為郎劉辟疆
以八十為衛尉公孫弘以八十為相趙充國以七十為
將軍貢禹八十遷御史大夫
漢集議漢置大夫專掌議論事苟疑似未决合中朝之
士雜議之自兩府大臣以下至博士議郎皆得議之不
嫌于卑抗尊也如呼韓邪單于欵塞卒用郎中侯應之
策朱博得罪議獄者五十八人王嘉得罪議獄者六十
人故曰漢集議有公天下之心
漢封侯號有宰相封侯者公孫平津是也有婦人封侯
者蕭何夫人同封鄼侯樊噲妻吕須封臨羌侯是也以
地名封者平陵宜春是也以功封者冠侯驃侯是也以
美名封者博望博陸是也
太行山水皆洑流地中關中諸水皆行流地上
金銀魚袋唐高宗給五品上隨身銀魚袋以防詔命之
詐出内必合之三品以上金飾袋垂拱中都督刺史始
賜魚中宗景龍中令特進佩魚散官佩魚自此始宋張
師正倦游錄云魚袋者取事君夙夜匪懈之義以金為
飾亦身之華也
上公桓圭侯信圭伯躬圭鎮圭冒圭
公謂二王之後及王之上公䨇植謂之桓桓宫室之象
所以安其上也信當為身與躬圭蓋皆象以人形為瑑
但文有麄縟耳欲其慎行以保身也鎮圭尺二寸天子
守之鄭氏曰鎮安也所以安四方以四方鎮山為飾崇
高敦厚而萬物附焉者山也冒圭孔氏曰冒以齊瑞信
方四寸邪刻之執冐所以知諸侯之信偽猶今之合符
也
子榖璧男蒲璧
榖所以飬人蒲為席以安人璧皆徑五寸子男不執圭
者未成國也盖桓強立不撓而安上為任故公圭瑑之
身伸而躬屈伸者尊足以捍外而蔽内屈者卑足以長
人故侯伯之圭瑑之子不足以長人而可以養人故璧
瑑以榖男不足以養人而可以安人故璧瑑以蒲圭者
天之用璧者天之體盡其用者必盡其體得其體未必
盡其用此圭璧所以不全也
王后駔琮(駔音組)
作方玉五寸上有鼻以組繫之因名焉蓋古者建國王
立朝后立市用以為權也
牙璋中璋
典瑞曰牙璋起軍旅以治兵守鄭司農曰牙璋瑑以為
牙牙齒兵象故以牙璋發兵又牙璋中璋皆有鈕牙之
飾賈公彥云軍多用牙璋軍少用中璋白虎通曰璋位
南方南方陽極而隂生兵亦隂也故以兵起為義如漢
有銅虎符魏有兵符以發郡國兵豈牙中之類與
白琥
刻虎為形者以形成於秋也琥禮西方之玉也以鹽為
虎形者亦示武之謂也
瑗說文曰瑗大孔璧也人君上除陞以相引
環玦
荀子曰絶人以玦反絶以環范寗釋榖梁曰君賜之環
則還賜之玦則往蓋環之為物或施于佩或施之于帶
反絶佩環則不佩玦
六幣相合
行人合六幣圭以馬璋以皮璧以帛琮以錦琥以繡璜
以黼何也昔太王事狄人以皮幣繼之以犬馬終之以
珠玉是珠玉重于犬馬犬馬重于皮幣則合圭以馬合
璋以皮宜矣繡黼皆隂功也繡則五色之全黼則白黑
而已是繡備於黼也則合琥以繡合璜以黼宜矣婚禮
納徵以束帛饗禮贈送者以束錦聘禮享君夫人以
束帛覿以束錦上大夫與下大夫致賓介饔餼皆
以束帛賓介儐之以束錦食禮君侑幣以束帛大
夫相食以束錦是帛宜于錦也則合璧以帛合琮以
錦宜矣圭東方也馬動物璋南方也皮文物故以為
合琥西方也萬寳之成莫備於此故以繡璜北方也隂
陽之辨莫斷於此故以黼此六幣所以合之之意也
皮馬不上堂故圭璋特達於上然則璧琮琥璜皆非特
達者與
伏日歷忌釋曰伏者何也金氣伏藏之日也四時代謝
皆以相生立春木代水水生木立夏火代木木生火立
冬水代金金生水至于立秋以金代火金畏於火故至
庚日必伏庚者金故也
臘日風俗通曰禮傳夏曰嘉平殷曰清祀周曰大蜡漢
改曰臘臘者獵也因獵取獸祭先祖也漢火行衰于戍
故曰臘也漢舊儀曰臘者報諸神鬼古聖賢有功於民
者禮記伊耆氏始為蜡蜡者索也歲十二月合聚萬物
而索享之也周禮祭蜡則吹豳頌擊土鼓以息老物
節有八節
玉節玉節之制以玉為之以命數為大小守邦國者用
之
角節用犀角角在鼻上是角中之貴守都鄙者用之
虎節山多虎者用之謂晉國之類以金為節鑄象焉必
自以其國所多者於以相别為信
人節平地多人者用之謂衛國之類
龍節澤多龍者用之謂鄭國之類皆以金為之以英蕩
輔之英蕩畫圅也以竹為之而有飾焉盛飾器也輔之
者使節不損也
旌節道路用之道路謂鄉遂大夫也
符節都鄙用之都鄙謂公之子弟及卿大夫采地之吏
也
管節以竹為之析節竹為符節全竹為管節如今之竹
使符也其有商者通之以符節門關者與市聯事節可
同也康誥曰越小臣諸節春秋宋司馬握節以死司城
效節于府人而去司馬牛致其邑與珪而適齊(珪守邑土信符)
則守節不特于邦國都鄙雖官府小臣亦有之矣
漢竹使符銅虎符各分其半右留京師左付郡守
傳司關凡所達貨賄者則以節傳出之如今移所過文
書凡通達于天下者必有節以傳輔之漢制門關用傳
作兩行書繒帛上各持其一出入合之豈古之遺制與
玉堂嘉話卷六
