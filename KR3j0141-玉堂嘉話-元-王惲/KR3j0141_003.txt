玉堂嘉話卷三
元王惲撰
楊凝式小字詩式字虚白五代時人號希維居士又云
關西老人
心印帖李老君枕中經招客同飲帖皆唐人書
韓魏公書杜少陵畫鶻詩
擘窠大字墨跡山谷書繼月帖云繼月學書未知其要處
東坡先生云大字難於結密而無間小字難於寬綽而有
餘又云學書時臨摹可得形似大要多取古書細看令
入神乃到妙處惟用心不雜乃是入神要格
山谷為甥張大同書擘窠大字一卷中云涪翁自黔南
遷于僰道二年矣寓舍在城南屠兒村側蓬藋柱宇鼪
鼯同逕然頗為諸少年以文章翰墨見強尚有中州時
舉子習氣未除耳至於風日晴㬉策杖蹇蹶雍容林丘
之下清江白石之間老子於諸公亦有一日之長時涪
翁年五十六病足不能拜心腹中蔕芥如懷瓦石未知
後日復能作如此字否其筆勢從横意韻瀟散絶類瘞
鶴銘書少陵畫鶻等詩
山谷練湖夜雨草聖瘦藤草聖十三篇辛未人日書皆公詩
也草聖贈元亮姪兩首草書廉頗傳書韓非子十六篇後䟦
云姪從萬里來求書法此不急務也以萬里來故不能已
山谷書一十幅内此君軒詩擘窠大字體極瘦勁又起
草墓銘一草聖詩三首書王摩詰詩
山谷書一十幅内草聖一為李華重試南豐鄭熙棗核
筆崇寧四年南樓書盖公絶筆也
達觀臺詩草聖六言詩内行書五首皆摩詰王建王介
甫東坡詩後自云老眼昏花書不能佳如醜婦昏鏡中
梳妝似亦妍耳
蘇才翁草聖少陵二首
蘇氏寳章東坡黃門邁遲等帖遲即潁濱子也
遠涉帖予二十年前觀於大名魏氏家未敢必為孔明
書及入秘監見宣和書譜乃知宋御府所收為武侯書
明矣
米書黃龍寺碑(宋相張商英撰)
襄陽書一十幅内兩卷佳
蔡襄元祐續帖凡九帖帖帖筆法不同
宋少卿弘道說嘗見李德新所藏碑本云書學之傳蔡
邕得之于神人邕傳女文姬文姬傳鍾繇繇傳衛夫
人夫人傳羲之羲之傳獻之獻之傳羊欣欣傳蕭子
雲子雲傳王僧虔僧虔傳智永智永傳智果智果傳
虞世南世南傳歐陽詢詢傳張長史長史傳顔魯
公
閻立本畫古帝王一十四人
漢文昭帝光武皇帝魏文帝
蜀昭烈皇帝吳孫權晉武帝
陳宣帝陳文帝陳廢帝
後主叔寳齊文宣帝周武帝
隋文帝煬帝前宋楊褒家藏後入秘閣富
弼韓琦題識其後但文昭帝有觧云漢文廟樂曰昭德
故曰文昭帝又云偽蜀李壽曾立號曰漢興廟謚曰昭
文此文昭又恐非也十四帝除漢文陳宣廢帝後主煬
帝餘皆衮冕若五方帝之儀其曹丕司馬炎宇文邕容
色皆嚴毅可畏其宇文邕髯糢糊滿頷兩顴上亦有長
鬚下垂
晉顧愷之青牛道士圖(道士即封君達)畫洛神賦
吳道子護法善神
閻立本阮孚䗶屐圖老子出門圖老子西昇經下虞世
南楷書各段事跡
王維山水圖輞川圖驪山圖
李思訓崆峒山圖李昭道避暑宫圖戴嵩牛李
將軍鶻唐人翦鬃馬貫休竹韓幹正面馬韋
偃羣衛圖唐人化行天竺荆浩江村早行韓幹
四馬圖(七人解衣下水)李昇水墨滕王閣圖合幅上畫人物
宴
張萱界畫宫閤侍女圖及醉女圖(内有以紫色粉塗面者)韓幹
三花御馬真張萱虢國夫人夜遊圖小李將軍翠
微宫圖合幅一幅畫騎者十四人步者二一幅騎者十
人牧馬者十四人
曹將軍霸獵騎圖人物結束類開元初羽林守捉衣雜
色錦袍裹方平巾𢃄長刃兩鞬箭左手握弧右抽矢于
房驊騮馬豹韉紅錦襴胷鞅同勒有鑣朱絲絛鞚馬迅
疾殆逐獸然筆畫勁硬如鐵屈者御題神品上上
宋諸帝御容自宣祖至度宗凡十二帝内懷懿皇后李
氏用紫色粉自眉已下作兩方葉塗其面頰直鼻梁上
下露真色一線若紫紗羃者後見古今注魏文帝宫人
有巧笑者以妬錦絲作紫粉塗拂其面
宋郊天儀仗圖衮冕圖車輅圖
易元吉獐猿蓼花草蟲楊棐象
黃筌猨李伯時水墨馬羣馬圖
丘慶餘花禽鍾隠雙禽圖黃筌碎金圖
崔白梅竹寒雀李公年桃溪春色艾宣竹鶴
胡瓌馬騎契丹人凡畫毛尾取狼毫疏渲
張戡騉馬圖崔慤江鴨李伯時着色馬
郭忠恕避暑宫作界畫黃居宷鹿
艾宣雞冠黃葵杜鵑花圖崔白秋塘戲鴨
郭忠恕界畫着色宫閤圖
李伯時着色夜遊宫圖(嬪十人奄四人皆騎)
徽宗臨張萱宫騎圖李伯時淵明圖
李伯時蓮社圖趙大年小景郭忠恕飛仙圖
郭熙秋山圖
因念人與事機會合皆有數存其間九年春予一夕夢
謁平章公於府第之東堂酒數行發書一櫃示予皆粉
圖繪本金文玉牒今觀中秘所有璀璨溢目與夢中所
見略同吁亦異哉傳曰嗜慾將至有開必先信哉斯言
也作書畫目錄序
王晉卿烟江叠嶂圖并和坡詩李伯時畫明皇乘三鬃
赤驃後䟦云昔李將軍思訓畫明皇擁嬪御數十騎摘
瓜伯時仍為山路小橋至元元年與翟處正觀于東平
武濟之家
又觀東坡與蒲資政傳正書并覓柿霜無核棗四帖有
張行簡董師中元遺山䟦語
僧傳古坐龍至元元年宣慰張順齋為春旱于范大師觀迎
此龍於嚴東平北宅每旱張是圖輙雨此日亦然龍蒼胡蹲
坐火雲中項與鱗甲間皆有綠髮世所畫皆蝤蚓耳(宣和題妙品)
趙邈搠噀墨虎至兩目夾鏡睛隨人轉同史左丞觀於
田尚書和卿家以上二畫皆有詩人意古人欲以一藝
名世者必精思入神極古今之變而後已故能洞達天
機氣隨物在至觀之者亦有感格相應之理如摩詰苔
磯靜釣水閣閒棋令人不覺身在其間傳古龍出雨應
氣來噀墨虎睛逐人轉鄰姬顰蹙馬踐家具之變此長
沙云精筆感人有如此者盖非虚談也秋澗老人題
丁丑秋奉御脱烈傳旨本院定撰順德資戒碑及普門
塔碑銘鹿庵曰老夫作資戒文乃令不肖撰塔銘惲謝
不敏先生曰但作吾深意存焉及畢聞奏頗稱旨今日
乃悟先生其誘掖成就後生如此
陳希夷嘗有詩云我見世人忙箇箇忙如火忙者不為
身為身忙却可
商左山云顔平原中興頌蓋變玉筯大篆為真楷耳
劉房山嘗說海陵欲南征先以十八人服御與上一同
私行抵淮上以覘虚實號曰黑護衛前次相下宿南郭
逆旅張燈置酒聞有新進失職劉其姓者先在邸中召
與飲劉素善謳能詩即以歌侑觴辭氣忼慨禮貌甚恭
上喜甚遂詢其所以至此之意而默識之黎明劉復持
酒餞謝上既乘以手札付劉曰府尹我親知也可用此
投獻取錢幾千緡劉依命謁府尹疑通刺久不報見左
右遑遽具儀物受旨方悟疇昔為海陵云及還宫即特
旨起復劉為京朝官後從南狩同殁江上
至元十五年戊寅正月甲寅乙酉朔同李侍講德新應
奉李謙陪百官就位望拜行在所凢七拜其侍儀司先
一日於端門兩闕間灰界方所以板書百官號隨各司依
品秩作等列班定以次入宫行禮禮畢由左掖門出風
埃大作所謂出門塵漲如黃霧始覺身從天上歸曾有
口號一絶隔夜端門分板位平明簮笏列鴛行紫雲低
覆千官入潤作金爐百和香
讀韓文孔戣墓銘孔子三十八世孫戣字音作蘇回反
王承旨慶八秩詩西庵云人材落落自天成千佛經中第一
名已令貳膳常珍進但入朝行以杖行商左山云藥裹封
災隨臘去酒杯稱壽逐年新胡紫山云堅辭不允老而
傳几杖恩光又十年勇折桓文匡政弊力扶周孔上經
筵又云塞破乾坤享重名玉堂東觀又尊榮香山如礪
瀘溝帶才與斯文作主盟
宋人畫瓊花圖花蘂團團作九葉如聚八仙花楊州人
說近歲其花已枯朽矣
米元暉所藏古端研其背刻云此研色青紫而潤下岩
石也先公得于山谷若文室中磨李廷珪墨試諸葛氏
筆世間真有揚州鶴也後題曰元暉山谷云虎兒筆力
能扛鼎好著元暉繼阿章米因以字之亦羲之獻之例
也
祠堯舜禹于所都唐開元五年為始從褚無量請也見
無量傳
王黃華稱香品有蟠螭小月夜忩幽几之辭公壽止五
十三官至承務郎翰林修撰
黃華論汴河前宋以洛河入汴為京西漕路其後黃河
漸南洛水舊道斷絶今汴河名存其實止是京索須三
水自滎澤南入汴河故道行流
徽宗臨張萱宫騎圖其侍從有挈金驝駝者盖唐制宫
人用金駝貯酒玉龜藏香
趙同簽說高麗東北有第五頭城其地有五城此盖從
南第一城也
宋克温說今隂山古金山也古于闐今曰鄂端古烏孫
今俄羅斯瀚海今杭愛薛良河今索隆噶回鶻今輝和爾回
紇今回回不谷寒必里克汗身毒印都吐蕃上波柘枝
舞本拓拔舞金人以名不佳改之
屈原湘中廟題曰清烈公
唐車服志帶拖尾取順下之義魚袋取其清潔魚目不
瞑勤而不懈也
契丹以其國産鑌鐵乃為國號故女真稱金以勝之或
謂以水生金非也高麗盖州盖葛牟城也明昌初易名
曰辰州(鹿庵云)
有旨講究光禄寺職掌寺與卿漢官也應劭曰光明祿
爵勛功也言光禄典郎謁者虎賁羽林舉不失德賞不
失勞故曰光禄勛郎中令秦始置掌宫殿門戸及諸郎
在殿中之侍衛者故曰郎中令漢因之不改北齊隋唐
止掌肴膳許左丞作新定官制圖大抵以唐為則品從
略與金同
杭州畫工潘氏寫真其法不用朽先草直以筆寫又不
粉背言形似易容色難
晦庵云周之肅拜今之長揖也
唐檢校名盖正官上加官
沅州安撫使郭彦高大名人說廣中風土其地皆山如
水之波浪然盖古盤瓠國在夜郎西南數百里與大理
東境相接郭有詩地連兩廣多蛇窟水隔三湘絶雁
書
丁丑歲二月初黃河自陜州靈寶清澄至河南府或云
自潼關至三門集津王子年拾遺記丹丘千年一燒黃河
千年一清又曰聖人生鹿庵曾命擬中省賀表天開昌
運統一車書地應休徵河清陜洛恭惟德昭天漢恩溥
淵泉覆幬何止于中華洋溢遠沾于方表以致潤涵九
折鏡淨兩涯自陜至巴幾千里之餘由乙踰丙殆三旬
之久鱗介之泳游可鑑山林之形影皆分躍圖馬于龍
宫未容專美舞馮夷于鱗屋時出效靈顧兹上瑞之方
臻特表吾皇之至聖臣某等叨居華省幸覩榮光敢傾
葵日之誠用代詞人之頌遐荒嚮慕百川宗滄海而王
寳祚洪延萬壽等丹丘之固
正月上旬歌括甲子風災丙子旱戊子蝗蟲庚子叛唯
有壬子最豐穰正月上旬子細看竇先生云近歲頗有
應驗故錄
聞捷鹿庵命撰中省賀表天網雖疏曾恢恢而不失罪
人斯得迓穆穆以來平外侮既消頌聲交作恭惟仁含
動植德嫓生成振長策而用三驅念天顯而惇九族荐
雷之震遠驚而邇懼大風之舉歌動而雲揚側聞喜自
於日邊豈止威加於海内臣某等職叨省署阻奉鸞輿
佇目龍旂遥伸虎拜歸牧武成於周馬歌功美邁於唐
鐃六轡言還喜動兩都之和氣千官飲至懽騰萬歲之霞觴
馮渭金詔赦錄序有云灞陵森栢荒凉白露之中明
惠寝園寂寞蒼梧之遠又云荏苒十霜竟摧一戰(指哀宗也)
東坡我有帖云外郡雖麄俗然每日惟早衙一時辰許
紛紛餘蕭然皆我有也内慰字不挑心寫宋人蕭山則
題云今專官横將肆咆哮于庭太守色羞對吏民豈復
有畫戟清香意象耶然坡非置公事不問時平事少耳
為潁州時久雪一夕不寐欲造炊餅救飢人又發義倉
數千石作院炭數萬稱酒務柴數十萬稱濟之未必常
蕭然也所謂皆我有者特不以外物之有累我内樂之
有而已惟以逸處心以勞處事是之為能官
太常少卿宋弘道以先農燔肉來致適李應奉受益㩦
毛詩青蝇至甫田諸圖請䟦其後有云觀其禽魚草木
車服籩豆之盛而經國備物之制令人想見三代忠厚
氣象如在其間親承其事孰謂丹青形似起予至于斯
耶
大都城隍廟設醮保祐青詞(代鹿庵作)天鑒雖高曾惕顯思
之命基圖寅紹敢忘奉若之誠爰自君臨頗歷年
所顧眇躬之上託致至理之維艱豈期外侮潜消
復荷天休滋至朔雪炎風大開一統金穰玉燭屢
致豐年而又雲靜祈連春回沙漠晝日有平安之
報霜風無偃薄之虞匪凉德之能然皆神靈之所祐乃
即青陽之月恭修金籙之科誥演琅函真臨玉境導含
景蒼精之駕覆垂雲洪廕之仁監兹報謝之虔重以保
持之福干戈止息永維四海之清邦國榮懷以尚一人
之慶
新船落至祭歲君文(成舟委波謂之落至)惟神灼知一歲之事泛
彼中河轉致厥載上下安輸非神曷頼
修端門前橋啟土告歲君地祗文應門將將前臨天津玉輅
所經虹梁必陳爰構爰締築之陾陾神惟垂祐迄于有
成
五方帝祭文因方殊號尊以帝稱殿臨五部有赫其靈
維橋之作鞭石駕梁所冀擁衛大來百祥
減江南冗員詔草諭江淮軍民人等夫張官置吏本以
為民非擾民也朕自混一江淮于今五年憂卹元元之
心不遑夙夜期于撫定安集以承上天全付所覆之意
比聞陳奏不圖設立之際官冗人濫重致煩擾念之憫
然罔副朕志今者上自行省宣慰司下及摠府州縣等
官酌量輕重去處其一切冗濫几有擾于民者盡行革
去爾其各安恒業永底爾生既清舊染之風共樂維新
之治其有作姦犯科似前不應者已勅行御史臺糾察
中書省究治外咨爾黎庶體予至懷
誡諭官吏詔草朕自統一南北以來設置羣官小大畢
備俾上下承宣慰安元元而已近緣冗濫省併一新自
是厥後各慎攸司以興滯補弊為心以便國益民為事
務施實惠毋尚虚文夙夜在公尚期予治若有狃習故
常貪殘蠧害者國有常刑朕其敢赦故兹詔示想宜知悉
唐申王六馬圖一曰奔虹赤二曰飛霞赭三曰騰霜
白四曰凝露驄五曰决波騮六曰發電烏内奔虹赤與
決波騮綰結其尾絡首皆鞗銜皆有鑣撁籠者服色皆
以朱砂紅石綠粧染蘇門郭氏家藏
西溪折檻銘直言骨鯁天威雷霆非頼此檻資斧曷勝
檻既折矣從修不修佞臣見之面靦心羞檻謂直臣可
無結舌爾氣不撓吾寧憚折世多張禹代無朱雲直檻
横檻整整而陳噫
徐子方蠶瓶詩一竅鬼工開混沌八蠶神繭墮扶桑
玉堂嘉話卷三
