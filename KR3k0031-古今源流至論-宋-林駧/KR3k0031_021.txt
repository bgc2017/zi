古今源流至論續集卷一宋林駉撰
衛兵上
三代畿兵皆有定制史自遷固不志兵而漢
南北軍漫然無攷諸儒議論往往異同今參
訂漢史之所互載及先儒之所發明緯而為
圖焉
南北軍
考異古者前朝後市王宮在南故漢衛宮之兵在
城内者為南宮城之軍既謂之南京城之軍則謂
之北所以别也
南軍
衛尉寺(漢書儀曰衛尉寺在宮内)
衛尉(表衛尉一人掌宮門衛屯兵)
考異南軍衛尉主之衛尉有尉士令丞諸丞衛侯
司馬皆属焉周勃既入北軍乃令人告衛尉毋納
呂産以此知南軍主之衛尉明矣
衛士令丞(漢官儀曰營衛周廬晝夜誰何殿門外署属衛尉漢儀民年三十三為正歲為衛士)
諸屯衛侯(後志左右都侯各一人六百石本注主劔戟士徼循宮)
諸屯衛司馬(顔注曰衛尉有八屯衛尉司馬主衛士徼循宿衛)
考異按張衡兩都賦曰衛尉八屯注引八校尉此
大謬也校尉北軍也衛尉南軍也據宮門四面皆
有公車每門各有二司馬凡八司馬故曰八屯
郎尉(表初皆亡員多至千人掌守門戶出充車騎)
考異或以光禄勲為南軍既於史無所據况所領
皆郎烏可以軍言曰守門戶充車騎孰謂其非軍
也郎而非軍宣帝胡為出之擊羌也按禮儀志國
有大變則閉宮門城門設屯衛兵不過諸郎與北
軍爾初不及衛尉之所領何也以是知衛郎衛兵
同為南軍事出一體爾
中郎五官中郎將左中郎將右中郎將(通典曰中郎將)
(分掌三署郎)
侍郎(袁盎兄子種為常侍騎張釋之為騎郎李廣為郎騎常侍顔曰官為郎而常騎以侍天子司馬相如)
(為郎事景帝為武騎常侍)
郎中郎中車將郎中戸將郎中騎將(漢舊儀曰左右車騎)
(將主左右車郎左右戸將主左右戸郎)
期門府(蔡質漢儀曰期門府次虎賁府表武帝建元三年初置平帝元始元年更)
(名虎賁)
期門郎(表掌執兵送從比郎亡員多至千人服虔曰與期門下以微行後遂名官)
徐官考曰謹按周之兵制無事則散之田畆有役
則召以縣師而宿衛長養之兵則有虎賁之士八
百人至六軍之徒一軍百人大司馬之属徒三百
有二十人又在虎賁之外然不常有而虎賁之禄
比下士足以代耕盖庶人在官者也漢期門千人
而秩比郎亦古虎賁之遺意歟
虎賁中郎將(蔡質漢儀曰舊作虎賁言如虎之奔也王莽以古有勇士孟賁故名焉漢官典職)
(儀曰虎賁中郎將主武賁千百五人)
考異應卲漢官儀以虎賁曰古官謹按周虎賁氏
下大夫二人中士十有二人掌先後王而趨以卒
伍成王之道末命召公俾齊侯呂伋而伋方發虎
賁之士宰臣統總宮衛其嚴如此漢安能及哉
期門僕射(表僕射秩比千石)給事期門(史記功臣表董忠)
羽林府(表武帝太初元年初置名曰建章營衛後更名羽林騎顔曰如羽之疾)
(如林之盛)
羽林郎(表掌送從以期門比三百石後志本注曰無員掌宿衛侍從)
考異後志以六郡良家補漢儀以三輔良家補然
以史考之趙充國以六郡良家子善騎射補羽林
丼延夀以北地良家子善騎射補羽林亦六郡也
當以後志之言為正
羽林孤兒(宣紀注武帝又取從軍死事之子孫養羽林宮教以五兵號曰羽林孤兒)
徐官考曰漢法待死事有加恩自高帝始也孔子
欲勿殤僮汪踦周禮冢人凡死於兵不入兆域則
是死於兵革者固有二等也高帝令軍士不幸死
吏為衣衾棺歛轉送其家又軍法父子俱有死事
得輿喪歸武帝取從軍死事之子孫養羽林號曰
羽林孤兒皆所以激厲將帥也
羽林令丞(表羽林有令丞)監羽林中郎將(諸吏中郎將羽林監任勝)監羽林
騎都尉(表宣帝令中郎將騎都尉監羽林)羽林黃頭郎(鄧通)
都尉(通典西漢奉車駙馬二都尉並属光禄勲)
奉車都尉(表掌御乘輿車武帝元鼎二年初置秩比二千石)
考異霍光為奉車都尉光禄大夫出則奉車入侍
左右奉車盖始於此
東萊曰或以奉車駙馬為加官非也荀氏漢紀及
通典並不列於加官即此可考
駙馬都尉(表掌駙馬武帝元鼎二年初置秩比二千石)
考異金日磾為監遷侍中駙馬都尉光禄大夫出
則驂乘入侍左右駙馬盖始於此
漢制叢錄曰駙馬都尉之官雖置自武帝然於時
尚主者獨取列侯未拜此官
騎都尉(表宣帝令騎都尉監羽林勲後志曰主監羽林並属光禄)
考異表云武帝元鼎二年初置秩比二千石及按
沛公為漢王靳歙遷騎都尉則是漢初亦置矣
考異按本表及後志騎都尉本監羽林盖南軍也
及攷金涉𫝊在成帝時為侍中騎都尉領三輔胡
越騎胡越騎之在三輔者若長水長楊宣曲之属
此北軍也今廼領盖季年之制也自昭帝用霍山
為奉車都尉侍中領胡越兵其制已失之矣
考異按都尉本軍中官高祖時靳歙以騎都尉定
三秦自後無除武帝以李陵有廣之風拜為騎都
尉將勇敢五千教射酒泉張掖其後上官桀以捕
反者馬何羅上官安以騎都尉為車騎將軍自此騎
都尉遂為一官至宣帝時以騎都尉監羽林故騎
都尉遂為羽林官又以騎都尉監護西域其後李
尋平當使護河隄
北軍
中尉府
中尉(表秦官掌徼循京師武帝太初元年更名執金吾)
考異武帝始有執金吾之名及按功臣表蟲達從
起碭至霸上為執金吾未審當時為何官耳
考異北軍中尉主之中尉有中壘令丞左右京輔
都尉尉丞兵卒皆属焉八校尉有中壘校尉掌北
軍壘門内則北軍為京城兵而主之中尉亡疑矣
中壘令校尉(表令一人丞一人尉兩人)
左右京輔都尉尉丞(尉比二千石丞一人六百石武帝元鼎四年置有兵卒元紀建昭)
(元年令三輔都尉二千石)
城門校尉
城門校尉(表掌城門屯兵一人百環濟要略云高帝置出從緹騎二十人)
徐官考曰謹按周官司門下大夫二人鄭氏若今
城門校尉
漢制叢錄曰按劉屈氂𫝊武帝世以戾太子在外
始置屯兵長安諸城門表云城門校尉掌京師城
門屯兵是城門校尉之官自武帝始有然表但云
中壘屯騎等八校尉皆武帝初置至城門校尉獨
不言起自何時所未諭也成帝世羊阿侯譚成都
侯商紅陽侯立踵相躡以特進領城門兵豈至是
屯兵益盛又與前世殊耶
司馬丞(通典曰司馬丞各一人)
八屯司馬(顔曰八屯各有司馬即通典曰司馬丞各一人盖司馬司馬丞)
門候(征和二年以太子在外初置候通典十二城門候各一人黃圖曰主時謹啓閉)
(霸城門候覆盎門候)(宣平門候安門候)(東門候候西安門)
(宣城門候路城門候)(直城門候厨城門候)(雍門候横門候)
徐官考曰按周司門之属每門下士二人即門候
之官歟
城門令史(王莽傳王興者故城門令史)
八校尉(八校尉皆武帝初置有丞司馬顔曰自中壘以下凡八校尉城門不在此)
(數中)
中壘校尉(掌北軍壘門内外掌西城荀悅漢紀掌四城門漢儀曰尉一人掌上書者獄上書於公車)
(有不如法付北軍獄)
東萊曰謹按中壘掌北軍則知八校皆北軍也故
後志本註曰舊有中壘校尉領北軍營壘之事中
興省中壘但置北軍中候以監五營又按中尉有
中壘令丞則知北軍之統于中尉中壘在北門即
與南軍不相亂頗有周人辨方正位之意
屯騎校尉(表掌騎士)
步兵校尉(表掌上林苑門屯兵)
越騎校尉(表掌越騎如淳曰越人内附以為騎也)
長水校尉(表掌長水宣曲胡騎宣師古曰長水湖名宣曲觀名胡騎之屯於曲者劉氏釋名曰)
(長水校尉長於水戰舟船之事也)
胡騎校尉(表池陽胡騎增晉灼曰胡騎不常置故刑法志云武帝内七校者以胡騎校尉不常所)
(以不與也)
射聲校尉(表掌待詔射聲士)
虎賁校尉(表掌輕車)
八校尉各有丞司馬惟中壘校尉多有尉一人
監北軍使者(劉屈氂傳任安北史記武帝使任安護軍)
北軍錢官(史記任安笞辱北軍錢官小吏公孫敬用擅用北軍錢)
總南北軍
車騎將軍(張安世傳七月罷車騎將軍屯兵列宮衛尉城門北軍兵属焉又漢儀曰漢置車騎衛將)
(軍左右前後皆位次上卿典京師兵衛)
衛將軍(文帝元年拜宋昌為衛將軍領南北軍)
軍正(主平楊僕又胡建南北各有正置丞)
丞(天漢中胡建守軍正丞)
衛兵下
周廬千列設戟百重入守虎關出陪豹尾此古人設衛
所以強幹弱枝防未然而威不軌也昔成周宿衛之制
居則宮正宮伯之衛行則虎賁氏之衛僕從之衛掌於
太僕守隸之衛掌於司隸其制盖不一矣宮正有宮中
之&KR1131;役(宮正掌王宮之戒令糾禁以時比宮中之官府次舍之衆寡凡邦之大事令王宮之官府次舍)
(無失守而聽政令)宮伯有公卿大夫之士庶子(宮伯掌王宮之士庶子在版者)
(作其徒役之事授八次八舍之職事若邦有大事作宮衆則令之)以為環列腹心之任
居衛之制然也虎賁氏有虎士八百人掌先後王而趍
以卒伍視朝則在路門之右(虎賁掌先後王趍以卒伍軍旅會同亦如之舍則守)
(王閑王在國則舍王宮國有大故則守王門又夏官司士云正朝儀之位王南鄉王族故士虎士在路門之右)
行衛之制然也太僕掌奉輿馬督扈從視朝則在路門
之左(太僕王視朝則前正位而退入亦如之王出入則左馭而前驅太僕而下有小臣祭僕隸僕御僕皆)
(属焉又司士云太僕左右太僕從者在路門之左)司隸掌率夷隸執兵器服兵
服以衛王之門外朝在野外則守内列(司隸掌師四翟之隸使皆服其)
(邦之服執其邦之兵守王宮與野舍之厲禁司隸而下有罪隸蠻隸閩隸夷隸貉隸皆屬焉罪隸其守王宮與)
(其厲禁者如蠻隸之事蠻隸其在王宮者執其國之兵以守王宮在野外則守厲禁閩隸掌守則取隸焉)僕
從守隸之衛制然也由是言之環列腹心之衛非兵衛
在内而不出虎士之衛為重兵之衛非王出亦不行四
翟之隸則環衛諸門僕從之徒則整飭騶從此宿衛之
制詳矣然虎賁綴衣無非吉士侍衛僕從㒺匪正人(書立)
(政冏命)執劉鉞而上戈刃者皆用冠冕之士大夫(顧命四人綦弁)
(執戈上刃夾兩階戺一人冕執劉立於東堂一人冕執鉞立於西堂一人冕執戣立于東垂一人冕執瞿立于)
(西垂)居虎門而詔王媺者乃率四夷之賤隸(師氏居虎門司王朝以媺)
(詔王地官師氏使其属帥四夷之隸)糾其德行稽其功緒勸以善也(宮正稽其)
(功緒糾其德行會其什伍而教之道藝)掌其糾禁嚴其誅賞防以過也(宮伯)
(掌其政令行其秩序以時頒其衣裘嚴其誅賞)由是言之腹心之衛固擇有道
有德之賢而宿衛之兵亦皆使賢士大夫為之此宿衛
之任嚴矣噫孰知聖人防微杜漸之意不止是耶盖人
君處内庭之時多處外庭之時少親侍臣之意玩親大
臣之意嚴今宮正宮伯之兵衛郎衛固為太宰之属(天官)
(宮正宮伯)而虎賁之虎士掌於司馬司隸之五隸掌於司宼
皆聽命於太宰内外相維而賢否無相混之嫌事權不
分而政令無下移之漸此周制之所以盡善也漢制南
軍衛宮衛尉主之(官表衛尉一人掌宮嚴衛屯兵)北軍護京中尉主之
(官表掌徼循京師)南軍則有郎衛兵衛之别如三署諸郎羽林
期門則皆郎衛也(表光祿勲属官有郎掌守門戶出充車騎中郎侍郎郎中又期門羽林皆)
(属焉)如衛士令丞諸屯衛侯則皆兵衛也(表衛尉属官有公車司馬衛士)
(旅賁三令丞又諸屯衛侯司馬二十二官皆属焉)是衛也非南軍守宮之衛乎
北軍則有調兵募兵之分如三輔兵卒則是調兵而衛
(表中尉属官左右京輔都尉尉丞有兵卒按黃霸為京兆尹坐發騎士詣北軍調馬不適士貶秩則京輔兵卒)
(番上北軍明矣)如八校胡騎越騎則是募兵而衛(表八校尉皆武帝初置中)
(壘屯騎步兵越騎長水胡騎射聲虎賁五按八校雖不明言為北軍然攷之後百官志載光武營即八校之)
(並省者而北軍中侯監其營故東漢累有北軍五校之稱是知武帝八校正北軍也)是衛也非北
軍護京之衛乎此漢人南北軍之制也朱虛入衛卒平
諸吕(本𫝊)方朔執戟坐折董偃(東方朔為常侍郎上使謁者引内董君偃是時)
(朔執戟殿下辟戟而前董偃有斬罪三上有詔更置酒北宫)袁盎為中郎却慎夫人
之坐(本傳)日磾之侍縛馬何羅之逆(金日磾遷侍中出則驂乘入侍左右)
(馬何羅謀為逆上幸林光宮明旦上未起何羅亡何從外入袖白刃從東廂上日磾擒縛之由是著忠孝之節)
王國侯國拘不得入(漢制王國侯國不得入宿衛龔勝為楚王常侍後三舉孝廉不得宿)
(衛)同族犯法限不得與(漢制同族犯法不得宿衛蕭望之以甲科為郎後坐弟犯法不)
(得宿衛)雖以龔勝蕭望之之賢寧從退免則宿衛所任之
人固無愧於周爾然始以南北軍皆隸三公而太尉周
勃得入北軍以成安劉之功可也(本𫝊)自武帝疎遠外
庭之後衛尉之職領於將軍(王莽以右將軍兼衛尉)城門之兵領
於司馬(成帝世平阿侯王譚成都侯王商紅陽侯王立皆以大司馬特進領城門兵)往往以
中朝任之而大臣皆無與焉大司馬之任又非向時太
尉之比豈知禁嚴之地大臣皆不預聞則凡可以轉移
人主之心志惑亂人主之視聽無所不至異日之變可
見爾甚至東漢以來又舉五官郎將羽林虎賁以職属
大夫議郎謁者僕射以文属(後官志五官中郎將左右中郎將羽林虎賁中郎將)
(羽林監以職属光禄大夫大中大夫中散大夫諫議大夫議郎謁者僕射常侍謁者以文属)分属(闕)
(餘但翊衛二府而已餘見杜牧原十六衛)張延師之謹畏至三十年(唐職林張延師)
(為左衛大將軍性謹畏典羽林三十年未嘗有過)未嘗有過(見上)阿史那忠之
清謹至四十八年無有纖隙(阿史那忠蘇尼太子也清謹為右驍衛大將軍宿衛)
(四十八年無纖隙人比之金日磾)龐王久典宿衛習知制度(龐王久典宿衛習知朝)
(廷制度高祖顧諸將多不嫻儀典故授王領軍武衛二大將軍使衆觀以為模範)叚志元衛章
武門夜不示詔(叚志元為左驍衛大將軍文德皇后之葬勒兵衛章武門太宗夜遣使至今其)
(披戶内使志元拒曰軍門不夜開使者示手詔志元曰夜不能辨比旦帝嘆曰真將軍)則宿衛所
任之人亦無愧於周爾然始以大臣兼領宿衛使文皇
有丼寝之安可也(元微之行於季友右羽林將軍制曰分八舍之衆寡均三庚之勞逸皆將)
(軍之力也是以李大亮上直禁中而文皇丼寝則心腹牙爪之任不細矣時李大亮以冬官兼也)自六
軍禁衛皆用市人其選始輕(天寳之後衛佐悉以假人為軍始京師人耻之至相)
(罵辱必曰侍官而六軍宿衞皆市人)禄山吐蕃之變神策禁軍外入赴難
國家遂以倚重悉命中人主之其勢益横(兵志上元中以北衙軍使)
(衛伯玉為神策軍節度使鎮陜州中使魚朝恩為觀軍容使監其軍禄山反伯玉與朝恩赴難至永泰元年吐)
(蕃復入寇朝恩又以神策軍屯苑自是復盛分為左右廂大歷四年請以京兆之好畤鳳翔之麟遊晉潤皆隸)
(神策)自是南衙日輕北衙日重矣犬所謂禁軍者盖太宗
舉義兵起太原已定天下悉罷還歸而願留宿衛者三
萬人給以渭北腴田號曰元從禁軍本為兵立制非為
制置兵(唐兵制初高祖以義兵起太原已定天下悉罷遣歸其願留宿衛者三萬高祖以渭北白渠旁)
(民棄膏腴田分給之號元從禁軍後老不任事者以其子弟代)其後左右羽林龍武神
武及神策神威而總名北衙者豈太宗初制哉(同上貞觀初太)
(宗擇善射者百人為二番於北門長上曰百騎以從田獵又置北衙七營選材力驍壮月以一營番上始置左)
(右屯營於元武門領以諸衙號飛騎高宗置左右羽林軍大朝會則執仗以衛階陛行幸則夾馳道為内仗武)
(后改百騎曰千騎睿宗又改千騎曰萬騎及元宗以萬騎平韋氏改為左右龍武軍肅宗復置神武軍自哥舒)
(翰破吐蕃及安祿山反衛伯玉赴難賜號神策代宗幸陜朝恩舉陜兵并神策元從後遂為天子禁軍德宗又)
(改名神威)且唐之十六衛已備漢人南北軍之制漢以衛尉
護南軍以金吾廵北軍今十六衛已有金吾將軍掌京
城廵警是北軍已寓其間觀白集羽林衛將軍之制所
謂國家設十六衛猶漢之有南北軍其知之矣(白集王元輔授)
(左羽林衛將軍制國家設十六衛猶漢之有南北軍而左右羽林尤稱親重)而其元從禁軍
亦猶官制員外之制初非禁衛正兵也今以禁軍為北
衙衛兵為南衙以備漢制豈不過歟北衙既横之後外
庭諸臣莫之誰何蕭復言之而不見聽(蕭復言艱難以來始用宦官監)
(軍權望太重是曹止可委宫掖事兵要正機勿使參預不聽)高元裕諫之而不見用
(本𫝊敬宗視朝不時决事禁中宦寺恣放大臣不得進見元裕諫曰西頭勢乃重南衙樞密之權過宰相帝頓)
(悟而不能檢制人皆危之)惜夫推原其故皆外臣不預禁軍專歸宦
者其為患至是也噫漢不以中朝属外朝而使閹宦宿
直卒成何進之亂(何進傳袁紹說何進誅宦官曰竇武欲誅内寵反為所害者以言語漏泄)
(而五營百官畏中人也將軍宜一為天下除害進然之云云)唐不以北衙隸南衙亦
使宦官典兵反致王叔文之亂(兵志順宗即位王叔文用事欲取神策兵柄乃)
(用故將范希朝為左右神策節度使以奪宦官權而不克)其視周人以禁衛属冢宰
之意又何止天淵哉國朝有皇城司有殿前司皇城始
於梁之乾化(五代梁乾化六年詔曰端門正門也宜以時開敞奪陽氣委皇城使)國朝因
其名置親從官數千人入内内侍省都知與副同主判
之(長編仁宗慶歷問張方平言國初循周制置諸班直備爪牙属殿前司又置親從官属皇城司嚴立保舉)
(之法選千人以充内殿之衛)殿前司始於周之顯德(職源殿前司始於周世宗顯德)
(元年)國朝循其舊有馬軍步軍獨殿前得統之是故皇城
一司於内庭宿衛無不預者而獨宿直諸班禁衛無所
統攝至親從之官復命武臣同主其事又非專出於宦
者之手殿前一司雖統攝諸班禁衛而皇城之司亦判
然不相關亦漢南北軍相統之意也(蔡官制皇城司以入内兩都知主内)
(判定事入内都知無不與知者惟宿直諸班禁衛略無統攝而皇城司親從官數千人乃命武臣二員同兩都)
(知主之而殿前復不與此祖宗處軍政深意也)而皇城殿前直相維持寔是周
人之遺制不特此爾為金吾者有擁衆渡河之功(高瓊為金)
(吾將軍真宗澶淵之役瓊擁衆渡河)為虞候者有上䟽論事之直(張耆字元弼真)
(宗朝為殿中都虞候是時大興宮室之役以奉符瑞宰臣丁謂欲殫財力大臣不敢議耆上言土木之役不足)
(奉天意遷樞密)為指揮者有手不釋卷之賢(燕達字逢辰元祐初為殿前都指揮)
(使然喜讀書手不釋卷神宗以其忠寔可用)抑不特此爾周以冢宰主之國
朝以樞府統之内朝外朝混然一體其政柄兵令一惟
樞府之為聽與漢周間史洪肇之徒為之者異矣(石林燕語)
(三司天下兵柄皆在其手權雖重而軍政號令則在樞密院與漢周間史洪肇之徒為之者異矣此祖宗之微)
(意非前世所及也)此其防微杜漸之意豈人之所能及知哉
形勢(淮甸隴蜀荆襄)
自古立國於東南其攻守之勢有三曰淮甸曰隴蜀曰
荆襄然設險之地不同而守險之術亦異盖難守莫如
淮易守莫如蜀守蜀當以守為守守淮當以戰為守守
襄陽如守淮守荆湖如守蜀此謀國者不可不熟究也
夫淮之東根本在廣陵而以山陽旴𣅿為門戸淮之西
重鎮在合肥而以鍾離夀春為捍蔽兩淮之地大抵然
也然而道途平衍山川廣莫虜騎奔馳衝突莫禦故據
淮而守示以必戰此上策也因其始至逆而擊之此中
策也縱敵平原以步當騎是為無策謝玄破苻堅於肥
水方至之初(苻堅進屯夀陽列陣臨肥水元軍不得渡元使謂苻融曰君遠涉吾境而臨水為陣)
(是不欲速戰諸君稍却令將士得周旋僕與諸軍緩轡而觀之不亦樂乎堅衆皆曰宜偪肥水莫令得上我衆)
(彼寡勢必萬全堅曰但却軍令得過我以鐵騎逼殺之麾使却陣亂不能止元以精銳八千涉渡决戰堅衆奔)
(遁晉謝元傳)楊行密敗朱全忠於清口未合之際(梁太祖遣葛從周鹿)
(師古攻行密夀州行密擊敗梁兵清口殺師古而從周收兵走追至渭河又大敗之五代吴世家)其效
亦可見也南唐初保淮南劉仁瞻力戰夀春周師逡廵
不敢進迨夫陳景逹失紫金之屯宋齊丘遏出擊之師
再獻江北而國因以危(五代史紀節傳周師征淮先遣李榖攻夀春仁瞻鎮夀州遣兵)
(守城圍之數重攻之百端不能下餘見南唐世家)知守淮而不知戰也故曰守
淮當以戰為守蜀之根本在成都而漢中為唇齒漢中
為保蜀之藩籬而以陜隴為近援守南鄭則長安為可
窺守武興則隴西為可取隴蜀之勢大抵然也然其地
羊腸鳥跡棧閣巉絶一夫據險千夫莫當惟固守形勝
乘機俟時則其效為可全捨險輕出衆寡不敵則其勢
為難必是以劉備力守陽平而知曹操之無能為(先主率諸)
(將進兵漢中分遣將軍吴蘭雷銅等入武關皆為曹公軍所殺先主次於陽平關與淵邰等相拒蜀記詳見諸)
(葛亮𫝊注)孔明列守祁山而知仲達之難勝(本𫝊六年春亮身率諸軍攻祁)
(山關中響震九年復出祁山以木牛運糧盡退軍與魏將張邰交戰射殺張邰注亮時在祁山旌旂利器守在)
(險要十二)其事亦可知耳此後姜維輕出以圖隴西而蜀口
之守不堅故劉氏遂至于亡蜀(通鑑云云)楊亮輕出以争仇
池而成都之守不固司馬氏遂至於失蜀(同上)皆不知
以守為守故也故曰守蜀當以守為守若夫荆之與襄
雖曰密邇而事勢則殊嶓冢導漾東流為漢襄陽為一
要會岷山導江灔澦東注江陵為一機會襄以漢為險
荆以江為險江可恃也漢不可恃也苻堅取襄陽以馬
渡漢(晉載記前秦)朱全忠取襄陽以浮橋渡漢(五代梁太祖記)漢豈
足為襄陽之險耶故曰守襄陽當如守淮荆州以江陵
為要而江陵上有夷陵下有武昌洞庭蟠其左漢陽固
其右豈襄陽比耶陸抗言敵得江陵必不能守(本𫝊)此
知兵之言也故曰守江陵當如守蜀夫長江可以固吾
國也長淮可以窺河南也川陜可以𢷬關中而荆襄可
以圖宛洛也昔者有蜀無荆蜀卒不能舉魏(三國蜀志)而今
日荆蜀險隘吾實有之昔者有江無淮陳卒不能以拒
隋而今日江淮表裏吾實兼之則天下之勢今日固得
之矣三險雖可恃而形勢殊不侔當得中興之所以守
者守之則退可以卧護吾境進可以掃清朔庭爾然以
三者而熟究之最難守者固莫如淮而最急守者亦莫
如淮何者盖兩淮乃吾國之藩籬依山為險則淮之西
也恃水為險則淮之東也淮甸坦夷如盱眙安豐鍾離
淮隂天長六合等處我之拒敵直一衣𢃄水之限爾使
藩籬不固盗賊闖吾之門戸則堂奥且露立矣徒以孤
江與敵對壘豈不岌岌乎昔孫權老於兵間堰瓦梁塢
壖須今日攻合肥明日攻六合搖搖兵鋒無日不在淮
甸非為經略兩淮計正所以為保長江計也此守淮又
今日之所急也故詳論之
畿兵
漢之畿兵始為番上至其後也番上變為常屯常屯變
為遠征而畿兵之制壊矣唐之畿兵始為府衛至其後
也府衛變為長從長從變為禁軍而畿兵之制壊矣此
漢唐内兵三變之由也古者天子之兵止于六軍六軍
之兵止于六鄉其出也則為士為卒為旅為軍為師其
入也則有比有閭有族有黨有州有鄉兵無坐食之費
民無長屯之勞安有如漢唐遠征長從之兵哉古者五
侯九伯二伯專征而諸侯皆共四方之事司馬法王有
四方之事則冢宰召師于諸侯虎賁氏奉書以牙璋發
之(漢食貨志)而詩言元戎十乘特以為啓行之先安有如漢
人輕出之舉哉古者吕伋掌虎賁之士非有宰相之命
則吕伋不敢擅發召公雖得以制命非有二諸侯將命
以往則召公亦不敢以專行内外相制事權散主不獨
命於一人可見矣(書顧命)又安有如唐人私親禁軍而盡
属於閹宦之手哉按百官表衛尉掌宮門屯衛兵(本表衛尉)
(秦官掌宮門衛屯兵)而高后紀言周勃既將北軍然尚有南軍乃令
平陽侯告衛尉無納吕産(本紀)以此知南軍為宫城兵
而衛尉主之也明矣又按百官表西漢中壘校尉主掌
北軍營壘之事(本軍中壘校尉掌北軍壘門内外掌西城)至光武變為北軍
中候而西漢之初中尉属官有中壘令丞尉式道左右
中候而中尉所職乃廵徼京師(本表中尉秦官掌徼廵京師属官有中壘等互)
(武庫都舡四令丞又式道左右中侯侯丞乃左右京輔都尉尉丞兵卒皆属焉餘見後官志中興省中壘置)
(中侯以監五營)以此知北軍為京城兵而中尉主之也明矣然
漢初二軍衛士皆調發郡國材官騎士而分番為之民
一歲為衛士二歲為材官(漢儀注云民伍一歲為衛士二歲為材官)盖寬饒
𫝊衛卒願留更一年(本𫝊注盖寬饒為衛司馬及歲盡交代上臨享罷衛卒衛卒數人皆)
(叩頭自請復留共更一年)則是郡國番上於南軍之制左右京輔都
尉尉丞兵卒盡属中尉(上注)黃覇為京兆尹發騎士詣
北軍(黃覇𫝊為京兆尹發騎士詣北軍馬不適士坐貶秩)則是三輔番上於北軍
之制第南軍猶調於郡國北軍第調於京輔此漢初番
上之法猶為近古也夫何武帝增置八校募知胡人事
者為胡騎募知越人事者為越騎(前刑法志又表越騎校尉掌越騎胡騎校)
(尉掌池陽胡騎)而北軍始有長屯之兵後恐中尉之權太重乃
於光禄勲增置羽林期門皆以世家為之(表武帝建元三年初置期)
(門太初元年初置羽林掌執兵送從比郎無員)而南軍始有常屯之兵此番上
變為常屯是矣然而未至大壊也夫何光武以來弛郡
國守尉都試之役(高祖紀張晏注曰材官騎士習射御馳騎戰陳常以八月太守都尉令長)
(會都試課殿最光武省之)罷輕車材官騎士樓船之士(光武紀建武七年詔曰今)
(國有衆軍並多精勇宜且罷輕車騎士材官樓船士及軍假吏令復還民伍)兵備浸壞雖黎
陽立營領兵騎常千人以謁者監之號黎陽兵(本紀及志)而
京師南北軍如故不知都試既罷外兵不練而國有征
伐終藉京師兵以出自建武訖于漢衰匃奴之宼鮮卑
之寇歲歲有之或遣將出擊或移兵留屯連年暴露奔
命四方而禁旅無復鎮衛之職(如明帝永平十年遣騎都尉宋苗出平城北伐)
(匃奴竇固破呼衍王于天山留兵屯伊吾廬城之類)或曰東都之兵雖或以執金
吾將或以光禄勲將或又以五校將(如順帝紀永和二年以執金吾張喬)
(行車騎將軍將兵屯三輔天文志車騎將軍都馬越騎校尉馮柱發左右羽林北軍五校征伐胡七年九月隴)
(西羌反遣執金吾列尚武騎校尉趙世發北軍五校黎陽雍容及邊胡兵三萬騎征西羌之類)無非京
師領兵之官然恐亦如西都故事何以知其出衛兵耶
曰不然西漢之世雖或以内之兵官充將而所將之兵
則明言發某郡車騎某郡材官(高帝紀十一年發上郡北隴西車騎與巴蜀材)
(官)惟宣帝一出羽林佽飛之兵紀以明著之(宣帝紀神爵元年發)
(應募佽飛射士羽林孤兒胡越騎)若東都則但見遣將行師而已果以
何兵而充之也異時皇甫規願借列屯坐食之兵五千
擊羌(本𫝊西羌攻隴關規上䟽求乞自效曰云云願假臣兩營二郡屯列坐食之兵五千出其不意時帝)
(不能用)所謂列屯坐食指内外郡所養之兵為言也然則
東漢行師大抵羽林五營黎陽虎牙之士爾此常屯之
兵又變為遠征其法盡壊也唐兵有十六衛將軍兵有
五府中郎將兵十六衛兵即諸州折衝府兵番上宿衛
者是(通鑑唐太宗紀十一年更命統軍為折衝都尉别將為果毅都尉凡十道置府六百二十四而關内)
(二百六十一皆隸諸衛每歲季冬折衝都尉帥其属教戰當給馬者官與其直凡當衛者番上兵部以遠近給)
(番)猶漢之材官騎士而將軍猶衛尉也五府兵即勲官
子孫以資蔭得補者是又漢之三省郎衛而中郎將猶
漢中郎將也唐則總之南衙衛兵其外又有左右屯營
飛騎起於太原三萬之卒父子相繼者是(見衛兵注)猶漢之
期門羽林唐則謂之北衙禁兵初太宗定府兵之制應
天下之兵皆謂之天子禁軍(見上注)是以遠而諸郡之府
兵近而五府之衛兵又近而兩宮營之親兵皆属於十
六衛將軍每月番上以備宿衛(唐兵志府兵之制十二衛為左右皆有將軍以)
(分統諸府之兵有郎將方主團主以相統治又有驃騎二府皆有將軍又見前注)三時務農一
時講武無坐食也籍藏將府伍散田畆無列屯也此唐
府衛之兵為近古也自高宗武后時天下久不用兵府
兵法壊更代不時衛士亡匿張說乃請一切募士取京
兆蒲同岐華府兵及兵丁而益以潞州長從兵共十二
萬號長從宿衛未幾更號射騎自是諸府之兵闕籍不
補折衝之將積歲不遷故兵無全兵將無常將宿衛亦
非宿衛此府衛變為長從是矣(唐志自高宗武后時天下久不用兵府兵之法)
(浸壊番役更代多不以時衛士稍稍亡匿至是益耗散宿衛不能給宰相張說乃請一切募士宿衛十一年取)
(京兆蒲同岐華府兵及兵丁而益以潞州長從兵共十二萬號長從宿衛歲一番命尚書左丞蕭嵩與州吏共)
(選之明年更號曰騎射然自是諸府兵益多不補折衝將卒歲不遷士人皆耻為之)然猶未極也
禄山之反六軍宿衛往往市人西駕之兵僅止千人靈
武之士至不滿百(元宗末年禁兵浸耗及禄山反天子駕西幸禁軍從者僅千人肅宗赴靈)
(武士不滿百)而所謂神策兵乃自外來赴難賜號神策朝廷
倚重(兵志禄山反如嘐以伯玉將兵千人赴難伯玉與朝恩皆屯於陜時邊士䧟蹙神策故地淪沒即詔)
(伯玉所部號神策軍)後幸陜之變朝恩以神策扈乘輿吐蕃之寇
朝恩復以神策屯苑中自是浸盛指為天子禁軍分以
左右廂居北軍之右非他軍比爾(代宗廣德元年避吐蕃幸陜朝恩舉在陜)
(兵與神策從扈悉號神策軍天子幸其營及京師平朝恩遂以兵歸禁中自將之然未與北軍比也永泰元年)
(吐蕃復入寇朝恩又以神策軍屯苑中自是浸盛分為左右廂號北軍后遂為天子禁軍非他軍比兵志)異
日幸梁之旆方旋而定難之號先及唐之所恃神策禁
軍何如哉(自德宗幸梁還以神策有勞皆號興元元從奉天定難功臣)盖自肅宗以
後府衛射騎之法再變而京師實恃禁軍以為重如羽
林(高宗龍朔二年始置)神武(肅宗至德二載置)英武(肅宗至德後復置)寳應(代宗以射)
(生軍入禁中清難皆賜名寳應故射生軍又號寳應軍)神威(兵志自肅宗以後北軍增置威武長興等)
(軍名額頗多而廢置不一惟羽林龍武神武神策神威云云總名同左右十軍而神策專以宦官主之其勢尤)
(盛迨昭宗以朱全忠誅宦官而神策之軍始廢)名者固不一軍然神策專以宦
官主之其勢獨盛於是南衙之衛輕北衙之衛重而大
勢去矣此長從之兵又變為禁軍其法盡壊也嘗以漢
唐之變詳論之盖漢方常屯而遠征之變已形唐方長
從而禁軍之勢已横何者京師既設列屯之兵安坐而
食甚為無謂於是驅以出征此其勢必至府衛既無可
恃之兵一旦有警皆不能甲不得不恃禁軍亦其理然
也惜也漢兵出征之後京師单弱閹宦復恣終藉州牧
之兵以除之閹宦雖除而董卓之禍成矣(董卓以州牧誅宦官)唐
衛既變之後神策獨盛中使弄權終藉藩鎮之兵以誅
之神策雖誅而朱李之變興矣(見上注)強幹弱枝之道
奈何漢唐不察耶國朝定都陳留前無險阻之形後無
藩籬之固我太祖皇帝慮安危之機權内外之勢從容
杯酒藩鎮觧權州縣精兵悉萃京師(張方平上䟽伏以京師本古之陳留)
(郡天下四衝八達之地自唐以前嘗為重藩四向無險阻之形藩籬之固逼近戎狄太祖深慮安危之計始削)
(諸藩鎮之權屯兵於内連營畿甸)凡禁軍之最親近者號諸班直入侍
殿陛出扈鑾輿隸於侍衛殿前非諸班直者内守京師
外備征伐隸於軍頭皇城騏驥院(長編凡禁軍之最親近者執戟殿陛宿衛)
(宫省扈從乘輿號諸班直非諸班直隸於御前忠佐軍頭司皇城司騏驥院餘軍皆以守京師備征伐)殿
前司領騎兵之額三十七步兵之額二十六侍衛司領
騎兵之額三十五步兵之額八十三至軍頭僅四皇城
僅二騏驥僅特騎兵之二額焉大抵盡属於殿前侍衛
之司(長編太祖既得天下收節鎮兵權置諸司軍額自古禁旅之盛無若本朝殿前司領騎兵之額三十)
(七步兵之額二十六侍衛司領騎兵之額三十五步兵之額八十三御前忠佐軍頭司領步騎之額四皇城司)
(領步騎之額二左右騏驥院領步兵之額二通略)然殿前侍衛始分而二後拆
而三自王超侍衛之職既罷無復任者而侍衛之馬軍
步軍列而二之與殿前號為三衙而殿司又重於馬步
二司矣(實錄咸平三年王超自殿前都指揮使遷侍衛馬步軍都虞候餘見職略)捧日天武
四廂屬之殿司龍衛神衛四廂屬之馬步二司(捧日舊曰日騎)
(天武舊曰控鶴龍衛舊曰龍捷神衛舊曰英武太平興國二年改控鶴為天武龍捷曰龍衛虎捷曰秘衛雍熙)
(四年改日騎曰捧日皆以美名易禁軍之號也殿前司捧日天武馬軍司龍衛步軍司神衛謂之上四軍各有)
(左右廂廂各三軍)其任至隆其權至重精兵銳卒皆在焉雖曰
京師十萬諸郡十萬内外足相制(元豐五年神宗曰藝祖養兵二十三萬京)
(師十萬餘諸道十萬餘使京師足以制諸道諸道足以當京師故内外相制無偏重之患)而外兵之
弱終不若京師之強也噫其亦祖宗制兵之有道歟選
諸道之勇者補禁旅(乾德二年令天下長吏擇本道兵驍勇籍其名送都下以補禁旅)
取禁軍之徤者隸親軍(太平興國三年後苑親閱禁軍取伉徤者隸親軍罷軟老弱悉)
(分配外州)疲弱之夫退為剰員(建隆二年詔殿前侍衛二司簡驍勇者聽為上軍疲弱者)
(退為剰員上每御講武殿親臨試之)老弱之卒分隸外郡(見上)選之精矣或
閱後苑(見上)或訓西郊(建隆二年大閱西郊上曰晉漢衛兵數十萬然可用者寡朕親校其)
(擊刺騎射之藝盡為精銳)或習戰朱明池(乾德元年鑿池朱明門外選卒號水虎捷習戰池中)
或閱兵講武殿(乾德二年上親閱講武殿得萬餘人属侍衛司)練之熟矣川班
殿直以妄訴而併廢(乾德中收蜀精兵置川班殿直廩給與御龍直等開寳四年太祖以)
(龍御直扈從郊祀特命增給而川班殿直不得如例擊鼓上訴帝怒曰朕之所與即為恩澤焉有例哉命斬妄)
(訴遂廢其班)武雄百卒以肆掠而誅戮(乾德中籍諸道驍勇兵送闕下太祖團結)
(為武勇軍凡百餘人白日掠人妻女於城下帝怒捕斬之)坊兵作過罪及主將(何剡語太)
(祖酒坊火發本坊兵士就便作過太祖以本坊使田處岩等不能部轄處極典)雲捷偽印寘之
極法(建隆三年雲捷軍有偽刻侍衛司印者斬之)御之嚴矣居重馭輕之勢
祖宗謀之何其深歟景祐以來承平日久法制稍弛虎
翼質弱不知戰鬪龍衛力綿不能披甲(慶歷元年田况上兵策七曰新)
(添虎翼軍自南中選材質綿弱自云不知戰鬪八曰騎兵高者無如龍衛有不能披甲下馬者)似過乎
弱也皇城御士至有竊兵(慶歷八年崇政殿宿直皇城司親事官劫取庫兵緣上殿)
(屋何剡兩上書乞重黜陟)軍頭步直或有埋器(皇祐元年軍頭步直兵上擬欲作過於皇)
(城内先埋藏器仗錢彦遠七上書請根究)若鄰乎慢也群公抗䟽不能自己
於是天子振之大臣汰之(韓琦汰冗兵老弱者數萬人)軍政肅而士
心警矣至于熙寧復加振刷有就而合額者有以全部
附隸者有併營而增額者部佐整肅無有名存而實缺
(熙寧三年大整軍額有就而合者如龍衛二十九指揮併為二十有以全部附隸者宣威併入威猛廣捷而宣)
(威廢罷契丹直撥入神騎而契丹直廢罷有併營而增額者如宣武二十指揮四百人額併為十二指揮五百)
(人為額有就而易名者如驍猛四指揮以第四指揮改充驍雄存三指揮自是部伍齊整無有名存而實缺也)
自高俅以恩得用軍政遂弛非復曩時之制(紹興三年胡安國言)
(本朝分三衛以掌親軍雖崇寧舊章猶在及高俅以恩得用軍政遂弛陛下承寳位而親兵寡弱豈強本之計)
高宗慨然嚴訓厲之法(紹興二年擢楊沂中為神武中興統制而言者請增衛兵上曰)
(朕命沂中治神武中軍皆宿衛兵也遂命沂中兼提舉衛兵沂中嘆曰勾陳天仗单弱於是招丁壮未半歲軍)
(容益張遂改中軍為殿前司)立轉遷之制(紹興五年時諸將所總歲歲奏功而天子親兵久無)
(遷轉趙鼎請立為轉遷之法復祖宗之制)神武中軍改入殿前(見上注)都督軍
馬悉隸三衙(趙鼎言都督府兵馬合隸三衙上曰祖宗故事軍馬未有不隸三衙今正之甚善)
懔懔乎國初之遺意噫盛哉愚嘗究觀祖宗内兵之制
其微意猶有二以發兵之權付樞府以握兵之重委三
衙欲其彼此之相維一也故有樞密承旨權馬司者而
范公祖禹力言不可兼有發兵握兵之職(范祖禹言樞密副都承旨)
(曹誦權馬軍司祖宗兵法本於樞密有發兵之權而無握兵之重京師之兵總於三帥有握兵之重而無發兵)
(之權今樞属官任管軍是本兵之地又得握兵合而為一非祖宗制兵之意)以禁軍之強者
備周廬以禁軍之次者代諸路(見前注)欲其畿兵之不出
二也故皇祐邊郵有警畿兵調發而包公拯言調畿兵
非固宗社之策(皇祐元年包拯言畿兵雖有大故不可多調發近來邊郵有警乃一例調發恐)
(非固宗社制夷狄之良策)今祖宗成憲萬世不易然中興以來殿司
步司守護王畿馬軍一司出戍金陵(畿兵馬軍一司中興以後嘗出戍建)
(康)雖咽喉之鎮欲示威重而根本之所盍以權其輕重
乎
州兵
神宗有言藝祖養兵二十二萬京師十萬餘諸道十萬
餘使京師足以制諸道諸道足以當京師故内外無偏
重之患深矣哉我藝祖立國之謀也神矣哉我神宗察
治之智也(神宗嘗曰藝祖養兵比二十二萬京師十萬餘諸道十萬餘使京師内之兵足以制諸道)
(諸道則無外亂合諸道之兵足以當京師則無内變内外相制無偏重之患天下承平百餘年盖因於此王珪)
(曰國朝兵制雖詳莫能推明其意張璪曰非陛下神聖孰能知之)愚嘗仰稽聖訓遠閱
歴代其治亂安危未有不由乎此古者六鄉之内六軍
寓焉六遂之内軍又倍焉此在内以為強本之地征徐
以魯伐貊以韓平淮夷以江漢此在外以為治亂之具
(費誓魯侯伯禽宅曲阜徐夷並興東郊不開作費誓孔安國注徐戎淮夷並起為寇於魯魯侯征之於費地為)
(誓衆於魯東郊之地貊下文甲戌我惟征徐戎又韓奕詩王錫韓侯其追其奄受北國又江漢詩命召公平)
(淮夷)二者不可偏失也尚矣至秦初銷鋒鏑聚咸陽而陳
勝至乘虛以外亂(過秦論又陳勝傳)後復以重兵伐趙而漢高
掉臂而入關(章邯提内兵伐趙漢高帝遂入秦關)内外不能相維此秦所
以不支爾噫秦之覆轍豈不可鑒而漢唐之君復蹈之
君子未嘗不嘆其謀國之疎也嘗謂漢唐内兵之制其
變適同而外兵之變亦無以異大抵始失於過重故盗
賊有竊興之便後失於過輕故牧鎮有難去之患其本
末有不難攷者且漢列郡有都尉佐太守典武職甲卒
王國則以内史比郡守中尉比都尉侯國則亦有相秩
比天下令長(前官表郡尉秦官掌佐守典武秩甲卒秩比二千石景帝更名都尉後百官志注漢)
(舊儀曰大司空何武奏罷内史相如太守中尉如都尉添職是後中尉争權而互相奏常不和也後百官志侯)
(國每置相一人其秩各如本縣注曰主治民如令長同上中尉一人比二千石注職如郡尉主盗賊)每歲
八月會太守都尉令長相丞咸預各以其方之所習而
課殿最焉(前高帝紀材官騎士習射御馳騎戰陳常以八月太守都尉令長咸會都試課殿最也)
巴蜀三河穎川之材官(按高帝十一年發上郡北地隴西車騎巴蜀材官)上郡
北地天水安定之騎士(武帝元鼎六年發隴西天水安定北地上郡騎士)廬江
會稽之樓船(地里志廬江郡有樓船官又卜式𫝊願與𫝊昌習樓船者擊呂嘉又伍被𫝊有潯陽)
(之船又朱買臣傅為會稽太守詔到郡治樓船)是也然齊王發兵并琅琊兵而
西以赴諸呂之難則外兵足以制内(諸呂謀亂朱虛侯如京師使人告兄)
(齊王王遂發兵又并琅琊兵而西以二國兵入京師)亞夫將二十六將軍往擊吴
楚則内兵足以制外(本傳)漢初相制之意非不善也夫
何都試一罷外備單弱(後百官志中興建武六年省諸郡都尉并職太守而都試之役)
(省關都尉)於是北胡有變始置度遼官(明帝紀永平八年初置度遼將車屯五原)
(漫栢)南蠻或叛則置象林兵(和帝紀永和十四年五月初置象林將兵長史官)羌
犯三輔則置長安雍二尉(安帝紀永初四年匃奴宼常山初置長安二營都尉官)
鮮卑宼居庸則置漁陽營(安帝紀建光元年鮮卑寇居庸十一月置漁陽營兵)然
兵不素練戰非素具臨時取辦每出輙北外兵終失於
弱耳迨至盗賊競起外始盛置立為積射(鮮卑𫝊延平四年鮮卑入)
(上谷攻居庸關復發緣邊諸郡黎陽營兵積射士步騎二萬人屯列衛要)募為䧟陣(西羌𫝊任道遣)
(假司馬募䧟陣士擊零昌於北地)邊置義從(叚紀明傳桓帝咸熹四年冬上郡由氐隴西鳥吾諸)
(種羌共寇并凉二州紀明將湟中義從討之)州為牧鎮(靈帝從劉焉之請牧刺史新置牧)外
兵既重内兵復弱盗賊雖衰牧鎮已盛是以京師有變
則邊郡長驅而至董卓曹操之徒相繼而入漢祚遂以
鼎立此又矯重外兵之失也(董卓曹操皆以鎮兵入京師)唐之府兵
折衝都尉雖遥隸於諸衛軍城守捉實散在於諸道每
歲季冬折衝將率兵馬之在府者置左右校習戰陣之
儀步隊騎隊之有其制擊鉦伐鼔之有其節國無不習
之兵(兵志太宗貞觀十年更號統軍為折衝都尉别將為果毅都尉諸府總曰折衝府凡天下十道置府)
(六百三十四皆有名號而關内三百六十有一皆以隸諸尉唐初兵之戍邊者大曰軍小曰守捉曰城曰鎮而)
(總之曰道其軍城鎮守捉皆有使而道有大將一人曰大總管又唐每歲季冬折衝都尉率五校兵馬之在府)
(者置左右校尉每校為步隊十騎隊一皆卷矟旛展刀旂散立以候角手吹大角一通諸校皆斂人騎為隊云)
(云)然府兵六百三十四所以三百六十有一在關中固
為重本計而復道二百有餘分布錯置亦為防外設唐
初相制之意非不善也(見上)夫何更代法廢諸府之籍
不補折衝之將不遷(唐制張說以府兵為射騎然自是諸府士益多不補折衝將積歲不)
(遷士人皆耻為之)及范陽之變所過州縣望風瓦觧如入無人
之境外兵盖失於不補耳(唐禄山反范陽所過州縣望風瓦觧又顔真卿𫝊祿山反)
(河朔盡䧟獨平原城守備元宗嘆曰河北二十四郡無一忠臣邪)迨至諸鎮之兵共起
討賊其後安史繼亂中國雲擾肅宗命李光弼等討之
號九節度之師大盗既滅而武夫戰卒以功起行陣者
皆除節度由是方鎮相望於内地朝廷不能制而丼為
姑息之政(唐兵志禄山反犯京師天子之兵弱不能抗遂䧟兩京肅宗起靈武而諸鎮之兵共起誅)
(賊其後禄山子慶緒及史思明父子繼亂中國大亂肅宗命李光弼等討之號九節度之師大盗既滅而武夫)
(戰卒以功起行陣列為侯王者皆除節度由是方鎮相望於内地大者連州十餘小者猶兼三四天子不能禁)
(則忍恥含垢因而撫之謂之姑息之政始時為朝廷患者河朔之鎮及其末朱全忠以梁兵李克用以晉兵更)
(犯京師而李茂貞韓建近據岐華妄一喜怒兵已至國門矣其他大鎮南則吴浙荆湖閩廣西則岐蜀北則燕)
(晉而梁盗據其中自國門以外皆列於方鎮矣)是以京師有變藩鎮亦驅兵而
至朱李之徒相繼犯京(見上)唐族遂以瓜裂此亦矯重
外兵之失也嗟夫輕則盗賊以乘隙重則牧鎮以據兵
為國者安可不權其勢歟國朝州兵之制有禁軍有廂
軍有禁廂軍國初以天下精兵萃之京師而其餘者分
布於諸郡以備戰衛此謂之禁軍(見衛兵門)宋有天下以來
凡役使營繕不調於民皆兵役之此謂之廂軍(兵志國朝以備)
(戰衛為禁軍以給徒役為廂軍各隸其州之本城由總於侍衛而兵部掌出號令又以廂軍教閱者始號禁廂)
(軍后以為下禁軍熙寧三年詔以禁軍分五都法以檢治廂軍熙寧元豐之間廂軍之數視祖宗時益重矣自)
(三代后凡國之役皆調於民故民以勞弊宋有天下悉役廂軍凡役作及諸營繕民無與焉故民力全固承平)
(百年)熙寧取廂軍之壮者而教之留之在城免其難役此
謂之禁廂軍(見上)然州郡所恃以為屏翰王室者惟禁
軍而已其始末可不論歟盖太祖懲前代之弊收藩鎮
之兵連營畿甸守衛皇居而州郡之兵不免有疲弱之
弊至咸平以後循習日久諸郡撤備(咸平三年王禹偁言太祖之初十分)
(天下有其七太宗嗣業天下一家議者乃合江淮諸郡毁城湟撤武備者三十餘年)後恐太弱乃
募陜西之強壮為保毅簡保毅之精卒為振武於是有
保毅振武之禁軍(咸平四年九月詔陜西民家出一丁號保毅軍給資糧與正兵分戍守城)
(壘遣御史吴倩與轉運使同主其事凡得六萬八千七百九十五人具緣邊兵上先選中者並陞為禁軍號保)
(捷景德元年陜西運使言西面沿邊諸州於保毅諸軍内簡集成振武軍四十指揮自立北軍邊聲振戎不敢)
(寇)康定以來元昊陸梁禁衛皆西乃籍民兵以補軍籍
陞廂軍以充禁旅於是有保捷武衛宣毅之禁軍(張方平言)
(康定之末慶歷之初議刺民兵極論其害今日果然太祖朝兵不及十五萬太宗朝不過四十萬祥符已後稍)
(稍消伏而因西戎阻命始籍民兵俄以補軍籍陞諸州廂軍以充禁旅陜西河北京東京西增置保捷一百八)
(十五指揮武衛七十四指揮宣毅一百六十四指揮)慶歷間鼠竊内訌復於閩浙
江淮間脩武備增指揮於是復有保毅之禁軍(同上慶歷三年)
(因王倫張海等賊於江淮湖浙福建諸路又添保毅等二十四指揮凡内外增置禁軍約四十二餘萬人通三)
(朝兵八九十萬其廂軍鄉軍義軍不在此數)自是而後或刺義勇(治平初刺義勇軍十)
(五餘萬)或校廂軍(見上)而兵始克大備在慶歷已有八九
十萬治平後有十五餘萬至於熙寧又不知其幾矣祖
宗所以權衡内外之勢何其當耶然在國初常精在今
日常惰豈非役之太過歟夫兵者不役役者不兵今諸
郡所謂禁兵者大抵與廂軍無異技巧工匠者若人也
改借占留者若人也又或者常時執法物備呵導以為
兵也若是而謂之禁軍其不習於驕且惰乎求其所以
教之則有兒戲而無法制也有賞賚而無黜責也器械
之相角不能無精而不能皆精弓弩之俱發不能無中
而不能皆中膂力無争戰之苦而賞給有必得之利日
未及昃返旆而歸是旬教月教春秋大教反為官吏遊
賞軍級邀求之目何有於較藝春秋大閱差官按教反
為路分鈐轄騷擾州縣之資何有於教閱禁軍且爾廂
軍又何暇教乎夫州縣之兵即殿侍之兵名曰在外實
統於内更戍迭出於殿侍二司者皆精卒分於州縣者
皆惰兵盖殿侍二司了無他役而州縣不專為兵故也
是則熙寧私役禁軍之制在今日不可不講也(熙寧中私役禁)
(軍雖經郊叙復永不與親民差遣)况國朝之制庫曰軍資官曰參軍務
曰贍軍而為守倅者亦先軍而後州其於軍事重矣詎
可視曰期會故常而不加之意乎
屯田
田不井授國有兵費糧以漕運士有饑色(孫子千里饋糧士有饑色)
後之欲為富國足兵之計者不出屯田之制耳盖自文
帝募民耕塞下已有屯田之說(晁錯傳錯言守邊備塞勸農力本當世急務其)
(略云)自武帝遣戰士田燉煌至鹽澤始有屯田之規(前西域𫝊)
(漢興至于孝武始開西域自燉煌而西至鹽澤往往起程而輪臺黎渠皆有田卒數百人)成於昭宣
廣於魏晉而極盛於唐大抵漢之屯田以兵唐之屯田
以民其餘歴代或民或兵盖不一也漢自通西域始於
校尉將卒屯田渠黎而車師前王庭專用戊已校尉(見上)
(餘見西域𫝊)趙充國既罷兵留屯田盖弛刑應募及淮陽汝
南兵故曰九校萬人郡騎伉徤胡騎各千倅馬什二則
為遊田以防寇鈔(趙充國𫝊)此非兵耶唐因軍府以置屯田
天下之屯凡九百九十有二或隸司農或属苑内或分
諸州或以卿少循行或以御史莅輸或有警以兵千人
助護此非民耶(唐兵志)其他始屯渭水(蜀諸葛亮𫝊分兵屯田為久駐)
(之基耕者雜於渭濱)田荆州(晉羊祜鎮襄陽墾田八百餘頃祜之始至也軍無百日之儲及至季年有)
(十年之積)則如漢人之制也任峻之募田(魏志任峻𫝊曹操以任峻為興農中)
(郎將募民屯田許下)隋人之立堡(隋高祖開皇二年於河西百姓立堡屯田)則如唐人
之制也要之皆可省運漕而寬國費兵民俱便也然尚
論屯田之制其說有三兵屯而不戰則可以耕議定而
不搖則可以耕命將帥以先士卒則可以耕何者春務
方殷邊塵復警秋禾方熟胡騎復蹂屯其可久乎甲可
乙否徒憚一勞彼是此非或惜暫費屯其可成乎應容
師募稼穡為凂嬉遊連營耒耜所羞者尤不可之甚者
三者而一失焉則難就矣諸葛之屯渭上(見上)張公謹之
屯代郡(張公謹𫝊正觀初為代郡都督置屯田以省餽運)皆養兵蓄銳而不廢
耕墾者歟金城之屯議者紛紛而充國卒違詔罷兵以
成屯田之利(趙充國傳)許下之田疑若旦攻夕戰而不
暇者而曹公獨從棗秪之計而歲得數萬石(魏公曹操破黃巾恐)
(軍乏不足羽林監祇建置屯田於許下歲得榖百萬斛)皆素有成謀而不惑異議
者歟子儀躬耕百畝軍士不勸而耕(代宗時郭子儀以河中軍食常乏乃)
(躬耕百畆將校以是為差軍士皆不勸而耕卒成野無曠土軍有餘糧之效)婁師德身衣皮
袴士卒樂為之田(婁師德為豐州都督衣皮袴率士卒屯田積有數百萬)皆將帥
率先士卒之驗歟五代干戈之餘所在土曠民稀農田
之政往往殘缺而不補國初始創營田務於唐鄧襄三
州雜置營田使於河北東西路(國初有屯田使屯田務襄唐鄧三州有營田務)
(如州通判陜西路營田招置使河東漕運兼東路招置營田使)夫創務以督其耕置使
而勸其事務農之政可謂切至然以州而論則僅行於
三州以路而論則纔舉於兩路猶未繼及於天下自端
拱以來又置使於河東其後樊知古等出使則盡推其
法於逐路而屯田之利始博(端拱二年以陳恕為河東路招置營田使欲大興營)
(田當雍熙之間強胡累為邊害天子念守兵歲廣於是方田之法自此始是後開易水䟽雞跖修鮑河之利邊)
(屯以次立矣時命樊知古等出使)時或調兵卒田河北(續通鑑王守斌田永興以戍卒)
(王沿之田河北以役卒)或調丁夫田襄陽(真宗咸平二年耿望知襄州置營田上中下三)
(務調夫五百築堤市牛七百頭分給之)兵民盖通用矣然成說未定衆議
易搖作室道謀欲書掣肘此君子所深惜也故雍熙遣
議臣於宿亳夀春襄鄧之間得田可治者三十六萬頃
養兵待敵可也而任事者破其議而終莫興焉(長編雍熙中遣)
(議臣東出宿亳至夀春西出許潁轉陳蔡之間至唐鄧事則得田三十六萬欲脩耕屯之業天子尤意向之而任)
(者頗壊其計故功不立)淳化命屯田使於河北沿邊之地建田種
植禾稼成熟將帥在責勤也而沮其議者頗衆焉(淳化四年)
(初何承矩至滄州即建屯田之議上意頗向之會黃懋以上書請知河北諸州興作水田以承矩為制置河北)
(沿邊屯田使承矩建水田之議沮之者頗衆又武臣亦耻于營葺細作既而種稻又不熟羣議益盛幾罷其事)
(及是承矩載稻穗數車還闕下)是不特在神哲之時也中興以來尤切
留意書充國留屯之事其勉之也至(高宗紹興六年上曰朕昨在會稽嘗)
(書趙充國𫝊以賜諸將但上下不能奉承)申建隆歲課之法其督之也勤(紹興)
(十八年九月上曰淮南阡陌相望素號沃壤今皆為不耕之田良由州縣不務招來安集以致流移未盡復業)
(建隆初以戸口增置為守令歲課之法宜令使部申嚴行下淮南官莊四十三耕田二百二十五頃官得萬九)
(千九百九十八石建康官莊三十九耕田一百八十四頃官得六千五百三十石)倣陜西弓箭
手之規其謀之也審(詔令孟庾韓世忠措置將兵馬為屯田之計體倣陜西弓箭手法所)
(貴耕植漸廣以寬民力)韓世忠田金陵(紹興二年詔左司張綱等條具陳說及臣僚獻議屯)
(田盡一以聞中書門下言建康府南南北岸荒田甚廣詔令孟庾韓世忠措置為屯田之計)岳飛田
鄂州(岳飛任宣撫使日於諸軍揀撥老弱不堪披帶官兵七千餘人立為撞軍名額專使營田於鄂州)
王之竒田兩淮(紹興九年令知揚州王之竒措置兩淮屯田)吴玠田梁洋(紹興)
(五年詔吴玠於梁洋等州措置官庄屯田今已就緒漸省餽運以寬民力)當時淮南官莊四
十三耕田二百二十五頃官得萬九千九百九十八石
建康官莊三十九耕田一百八十四頃官得六千五百
二十石(見上)其明騐可見矣今之為邊計者果能行是
策乎否也聞有𢃄措置屯田之銜者矣而率先士卒未
聞也知有省漕運寬民力之議者矣而留屯省漕未知
也間有充國棗秪之徒出為國計不以異議而搖則以
小費而沮所以方成而遽廢也夫今兩淮之地沃壤千
里淮之右如安豐如合淝淮之左如淮南如瓜步雷瑭
之田既耕則淮之左可守芍陂之田既耕則淮之右可
守屯田之利其可不興乎昔鄧艾屯兩淮淮之南北計
五萬人什二番休尚有四萬度六七年間十萬之衆有
五年之食即今兩淮之遺迹也(見上)今荆襄之區瀰漫
相望西出河洛不盈百里近可以通關輔綴隴蜀遠可
以俯視秦趙據上流鮑渠赤河之利既興則樊城沔口
可無屯戍之患屯營之利其可不興乎昔羊祜之於襄
陽減戍邏之卒墾田八百餘頃始至無百日之糧季年
乃有十年之蓄即今荆襄之遺迹也(見上)以魏晉且爾
况今堂堂之天下乎今倣魏晉之故地參漢唐之舊規
近邊則以兵内地則以民兵責之將帥民責之守令以
是而課殿最以是而考能否又安有難就之緒哉士飽
而歌馬騰于槽可旦夕冀耳
民兵
以民為兵古法也然古者之民樂於為兵後世之民憚
於為兵盖其為說幾千百年於此矣愚嘗推求其故盖
古者寓兵於農後世寓農於兵又其後也籍農以為兵
盖民兵之名雖同而民兵之意實異也夫寓兵於農自
為已衛而民不知其為兵寓農於兵樂為公役而民不
害其為兵至籍農以為兵者非所願為而強之使從非
所素習而驅之使戰民於是乎不堪矣成周盛時比閭
族黨皆伍兩軍旅之師(禮大司徒令五家為比五比為閭四閭為族五族為黨五黨為)
(師五師為軍又小司徒乃會萬民之卒伍而用之五人為伍五伍為兩四兩為卒五卒為旅五旅為師五師為)
(軍凡起徒役毋過家一人)蒐苗獮狩皆征伐擊刺之制(夏官大司馬又左隠五年)
(春蒐夏苗秋獮冬狩)卿士大夫皆將帥司馬之職此寓兵於農也
漢人調兵之法起田中者為吏卒(馮唐傳士卒從田中起安知尺籍伍符)
為衛士者業農桑(後禮儀志罷遣衛士勸以農桑)唐府兵番上之制無
事則執耒以耕有警則荷戈以戰此寓農於兵也及其
後則兵民一裂不可復合始矯而正之不過籍民為兵
而已昭義步兵雄冠山東(李抱真𫝊抱真為懷澤路觀察留後凡八年抱真策山東)
(有變澤潞兵所走集乘戰伐後賦重人困軍伍彫形乃籍戸三丁擇一蠲其徭租給弓矢令嫻習三年皆為精)
(兵乃曰軍可用矣遂雄山東天下稱昭義步兵為諸侯冠)雄邊子弟威伸南詔(李德裕𫝊)
(徙劒南西川乃建籌邊樓又調甲人於安定弓人河中弩人浙西由是器械犀銳謂之雄邊子弟於是二邊浸)
(懼南詔還所俘)此固籍民為兵之效然其弊也自兵而戰而非
武庫之器自農而食而非縣官之給民未免有憚役之
勞又其弊也散於州縣者籍為營壘之符游於田畝者
律以卒伍之令民未免有怨恨之情其視抱真德裕之
謀畫又不及爾民安得樂而為之哉我國家以仁立國
不專在兵自河東既平之後西北二患我獨當之(趙普曰云)
(云)故咸平景德中多有事於西北是也自是中國之兵
增至六十餘萬然問其禁旅不若土人也(景德二年陳貫上兵論三)
(篇言禁旅當以衛京師不當戍邊莫若募土人)問其東兵不若土兵也(田况言振武保)
(捷皆是土兵材力伉徤武藝精強其餘請給微甚不及東軍之下者新添武藝軍不知戰鬪若添土兵請給其)
(立功必不在東軍之後)是三路備邊之民兵盖有益於國家河北
河東之強壮陜西之保毅其所謂民兵乎謂民兵果盡
善耶則未免羣公之所議謂民兵果未盡善耶則何為
服邊人之心也嘗究始末而論之夫河北河東強壮之
民自五代時瀛灞諸州恃以雄壮國勢至景德間以其
明效於前代遂以籍民而為之人以五百而為指揮射
極至精而為校長此強壮之集本民兵也(長編河北河東強北自五)
(代瀛灞諸州已有之恃以為壮真宗咸平三年始詔河北民家二丁三丁籍一四丁五丁籍二六丁七丁籍三)
(八丁以上籍四為強壮五百人為指揮置指揮使百人為都置正副都頭二人節級四人所在置籍擇善射者)
(第補校長聽自置馬勝甲者蠲其戶役尋募其勇敢團結附大軍為柵官給鎧甲)陜西保毅之
名自咸平間詔陜西家出一丁號為保毅官給資糧戍
同禁旅既主之以轉運遂撫之以六萬八千之衆簡閱
既精義勇可用此保毅之集亦民兵也(長編咸平四年詔陜西民家出)
(一丁號保毅官給資糧與正兵分戍守巨壘遣御史吴倩與轉運使同主其事凡得六萬八千七百九十五人)
(其綠邊兵士先選中者並陞為禁軍號保捷)至後元昊陸梁禁兵皆西州郡
單弱莫備不虞強壮保毅之外復簡弓手之兵亦一時
不得已之計此弓手亦皆民兵也(慶歷二年詔簡河北強壮刺為義勇不願)
(者釋之有其籍以備守葺城池自此強壮浸廢又簡河東鄉弓手亦為義勇而陜西之弓手為保捷分戍邊外)
(時初置義勇人情訩訩乃詔李昭遠開諭父老民始安焉長編本朝方元昊之叛也禁兵皆西而諸路守兵多)
(揀赴闕郡縣無備乃命召額外弓手)盖邊兵居沙磧之地苦寒好勇自古
禦寇却敵非此不可而兩河陜西之民灑沐風雨諳歴
山川材力伉徤天性純實無事則射獵自娱見敵則奮
不顧身苟優其田疇安其室廬使力耕死戰世為邊用
則可以減屯戍省餽運為不易之利(慶歴二年賈昌朝言河北河東強壮)
(陜西弓箭手之属盖土兵遺制也且戎狄居苦寒沙磧之地惡衣食好馳善射自古禦寇却敵非此不可今宜)
(優復田疇安其廬舍使力耕死戰世為邊用則可以減屯戍而省供饋為不易之利内地州縣增置弓手亦當)
(給如鄉軍之法而試之)民何憚而不為哉惜也強壮之兵始者不
過鳩集鄉閭(見前注)後至抽赴京師(田錫咸平六年上䟽今國家為少闕)
(京兵防禦邊戍遂於曹單永亳陳蔡汝潁之間點集騎士㨂選強壮得五七萬人諸聞始降宣命指揮只令本)
(城防守及至奏聞都數即並抽赴京師如此失信令下皆懷怨望豈得無詞)又後湼為正軍
而強壮之意隳(張方平慶歷四年上䟽臣伏見宣差朝臣分路往陜西河東京東西路於前來)
(點差強壮弓手内招募願充軍人分配宣毅保捷者自去歲初降勅命點差強壮弓手之時民間喧然皆言此)
(時點差皆以強壮弓手為名實點補軍籍敕旨屢下原諭只要護縣鄉必不起從征戍郡縣又多方安輯民猶)
(猜驚今此命果下如民所素料此後命令無復可信此其不便一也遂歴陳六不便之說)保毅之兵
始者無異編氓後至刺手黥面(張方平慶歷中論刺陜西路悉充保捷軍京東)
(西路弓手強壮悉刺充宣毅又司馬溫公治平元年議刺陜西義勇總十五萬六千八百人司馬公極言其不)
(可韓公琦曰君但見慶歷間陜西鄉兵初刺手背後皆刺面充正軍憂今復然耳今已降勅永不充軍邊戍矣)
(吾在此君何憂光曰相公長在此可也他人在此因已成之兵使運糧戍邊反掌間耳後義勇運糧戍邊率以)
(為常)又後運糧戍邊(見上注)而保毅之制失至三路弓手
之兵或刺充宣毅或刺充保捷(見上注)皆永為禁兵矣
嗟夫散在郡縣自蠶自食不耗帑帛不蠧廩粟國無所
費也自處以連營則仰給縣官耳身為丁氓為農為兵
有事而戰休戰而耕民以為便也自隸以正籍則終身
失業爾(張方平上䟽強壮弓手各在郡縣未去農業若朝廷用漢代耕之術因唐防秋之法入耕出戰)
(逓為防戍則是農不去業兵不舍備不困帑廩之積當時丁壮之人今既籍為正兵處之連營則其衣食財用)
(仰給縣官此其不便也)夫韓公一代元老也措謀立畫夫豈不審
弓箭之刺率皆市人所至為宼張公已言之而韓公未
之聽(墓誌時於諸路刺弓箭手為宣毅保捷指揮方平連諍之不從所刺兵皆市人不可用而宣毅驕甚)
(所至為寇識者以不從方平言為議)義勇之刺其後戍邊率以為常(見前)
(注)溫公已言之而韓公未之信是豈韓公之慮不及二
公耶噫公非不慮及此也觀公請刺義勇之䟽謂三路
當西北控禦之地宜點義勇止刺手背一時不無小擾
而終成長利是公亦知一時之擾但心乎為國故不暇
恤矣(韓琦治平元年奏今之義勇河北幾十五萬河東幾八萬勇悍純實生於天性陜西當西事之初亦)
(嘗三丁選一丁為弓手其後刺為保捷正軍及夏國納欵所存無幾河北河東陜西三路當西北控禦之地事)
(當一體今若於陜西諸州亦點義勇止刺手背一時不無小擾而終成長利詔從之)觀公誦石壕
吏之詩謂後世調兵於民殆無虚歲今收拾強悍養以
為兵使終身保骨肉相聚之樂是公盖憫其調兵戍邊
之弊故心乎為民他不暇問矣(别錄琦議及養兵事慨然曰琦有所思而得養)
(兵雖非古然自有利處昔者發百姓戍邊無虛歲杜甫石壕吏篇調兵於民其弊至此後世既收拾強悍無頼)
(者養之以為兵良民雖稅歛良厚而終身保骨肉相聚之樂此豈小利)夫何熙寧大臣用
趙子幾之言行團集保甲之法而民病尤甚夫強壮團
結之名在咸平亦嘗行之(見上注)然不過藉之以威夷
狄熙寧欲廣其法於天下始命三路盡團而為甲焉(熙寧)
(三年因趙子幾之請藉畿民為保甲置提舉官教閱之後推行諸道)方耕而輟方耘而罷
民於是有羈縻之苦既受笞於長正又受辱於縣令又
受笞於提舉之官民於是有鞭笞之苦(王岩叟論保甲之苦朝廷知教)
(民以為兵而不知教之太苛而民不易堪知别為二司以總軍而不知擾之太煩而民以生怨方耕而輟方耘)
(而罷方幹而去此羈縻之所以為苦也其教也保長得笞之保正又笞之廵檢之指使與廵檢者又互鞭之提)
(舉之官長又鞭之一有逃避縣令又鞭之此鞭笞之為甚苦也時父老之諺曰兒曹空手不可以入教場非虛)
(語也此誅求之所以甚苦也)諺曰兒曹空手不入教場民之不堪甚
矣(上注)天子曰民兵妨農也安石曰以農為兵也(上論變義)
(勇為民上曰民兵雖善止是妨農事如何安石曰有事以農為兵始發之以戰守其妨農之時少云云)天
子曰民兵未可恃也安石曰不患不為用也(上曰止是民兵未可)
(恃以戰守奈何安石曰有將帥則不患民兵不用)往往借周官閭胥比長之說
以自文其誰欺邪(安石與馮京辯河北弓箭射法云云兩司馬即是閭胥伍司馬即是比長)
(但隨時異名而已)善乎程明道之言曰有關睢麟趾之意而後
行周官之法度(語錄)惜乎安石之不悟也可勝嘆哉雖
然亦不可因噎而廢食也中典以來兩淮荆襄專倚民
兵以為重其經畫亦有具矣然無事具其名而有事不
收其用何者總於總管者總管不之恤領於郡守者郡
守不之念賦役蠲免為惠幾何旗幟器械悉令自辦今
果何時而不之顧耶噫得一曹公瑋則陜西皆良兵(言)
(行錄)用一种世衡則青澗皆善射(同上种世衡在青澗城課民習兵以銀為)
(的射中與之後人無不能者)有官守者盍加勉
古今源流至論續集卷一
