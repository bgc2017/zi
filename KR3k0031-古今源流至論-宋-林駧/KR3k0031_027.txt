古今源流至論續集卷七宋林駉撰
史院
有編史之名有編史之官有編史之所此三者不可不
論也且三代國史之名其來尚矣至漢有所謂高祖傳
孝文傳漢著記(前藝文志高祖傳十三篇高祖大臣述古語詔策孝文𫝊十一篇文帝詔策漢)
(著記百千卷師古曰若今起居注)有所謂楚漢春秋(陸賈作楚漢春秋)禁中女
史(漢武帝有禁中起居注)宗室屬籍(漢表三王世家宗正者主諸劉屬籍)迨唐始加
詳焉玉牒始著於李衢(續通典開成二年修玉牒官李衢奏命名勑有以皇后玉牒為)
(名)會要始著於蘇冕(唐德宗貞元間蘇冕始為唐會要四十卷崔鉉又續四千卷)日
歴始詳於韋執誼(唐貞元初韋執誼奏修撰私家紀錄非是望令各撰日歴館中詳定從之)
(此日歴所從起)實錄雜著於長孫無忌吳競諸人之手(長孫無忌作太)
(宗實錄四十卷知幾作高宗實錄三十卷)而又國史有書(舊唐書)政要有書
(唐太宗政要)時政有記(姚璹請立時政記)國朝以來因唐玉牒會要
日歴實錄之外駮定是非列為志傳者國史也搜求事
迹不入正史者别為一書也(天聖五年王曾言欲採實錄日歷時政記起居注其)
(問事迹不入正史者别為一書與正史並行從之)纂集盛美有聖政焉編摩典
章有寳訓焉曰政要(富弼修三朝政要)曰帝學(范祖禹編仁宗訓典帝學)曰
太平故事(元祐二年龔夬言仁宗朝命近臣脩三朝故事乞續)曰中興要略(高宗有中)
(興要略)至是其書始備矣三代太史之官其𫝊遠矣(通典夏有)
(終古商有高勢周則有禮太史皆太史也)至漢世有太史公以掌筆削(太史公司)
(馬談)有中丞以收圖書(漢表御史有兩丞收蘭臺圖籍)有宗正以掌属籍
(見上)迨唐復加盛焉以宰相而監國史則為監脩之官
(唐太宗以宰相監修國史如房玄齡嘗為之)以史館而撰國史則為脩撰之
官(唐初令狐德棻請脩近史遂命脩撰名始於此唐史館脩撰四人掌脩國史)國朝以來因
唐監脩脩撰之外乾興命宰相馮拯提舉(乾興元年命司徒監脩國)
(史馮拯專領提舉監脩)淳化以董元亨為史館檢討則又有檢討
(淳化二年以殿中丞郭延澤太子右贊善董元亨並為史館檢討)大抵提舉監修惟提
大綱檢討惟事搜閱所以專史職者脩撰而已(聖朝職略宰相)
(監修但提大綱檢討官搜閱校對惟脩撰實專史職)至是其官始詳矣成周志書
皆藏外府(周禮本官注)至漢有殿中蘭臺之藏(漢表御史丞在殿中蘭臺)
(掌圖籍秘書)金匱石室之貯(遷為太史令紬史記石室金匱之書)名山大川之
所(遷作史記副本藏之名山)迨唐則加重焉著作有局所以編史也
(唐初著作郎掌脩國史及製碑頌之属分判局事)四庫有號所以藏史也(唐有四庫)
(國史命校書郎刪正之)國朝以來因唐著作局之外新寺建殿三
班設局宗正置寺此則為玉牒之所(祥符八年建玉牒殿于新寺至熙寧)
(三年玉牒於三班院置局後徙編脩院自元豊官制行分隸宗正寺官六年詔宗正寺脩玉牒照用日歴所文)
(宗中興會要)門下置院(國朝以宰相兼監脩國史修撰直館檢討無常員掌修日歴舊於門下省)
(置編脩院修纂日歴四朝志)宣徽有藏(國朝監修國史一人以宰相為之掌修日歴及典司圖籍)
(之事凡國史别置院於宣徽北院之東以藏之)秩書立局(元豊官制行歸秘書有國史案以著作佐)
(郎修纂日歴)此則為日歴之所其餘國史等書或編於史院
或修於史館盖不一所至是編書之所益重矣噫此特
其制爾至編史之意其可不論歟自漢以來有述作無
法之患自唐以來有更易不定之弊國朝元祐以前有
疎略未備之失元祐以後有誣謗不實之過請論之司
馬遷紬石室之書紀數千年之事此漢之正史也然項
羽以奸猾之雄假竊名號而帝紀反列之惠帝承正統
之傳在位有年而帝紀反削之遷之所紀是耶非耶(正帝)
(紀詳見史記)孟堅觀東觀之書述二百年之事亦漢之正史
也然劉歆䛕莽之恥名教罪人而本𫝊闕而不書(劉歆奉符)
(命於王莽傳不言之)黃覇潁川之政吏治冠冕而循吏則去而不
傳(本𫝊)固之所𫝊公耶私耶此述作無法之患是也唐
自太宗欲觀史而史不得行其直(禇遂良𫝊見起居注載)自房玄
齡監修國史而史又不得以行其直(本傳)敬宗曲筆變
亂名實(許敬宗𫝊)張說祈改竄易是非(張說祈改魏元忠之事吴競不肯本傳)
獨韓昌黎一代儒宗道醇氣勁所作順宗實錄粗伸其
意而紛紛之議至後世猶不已宣宗追恨至於竄易無
全篇而後止文公天刑人禍之言豈非有為而言歟(本)
(傳)此更易不定之弊是也國朝以來其史又何如哉自
今觀之自建隆元年至開寳八年耳目所接未遠也而
史臣逼於權勢多所回避實錄所載頗有脱略至命李
沆等脩之為卷五十而太祖之實錄始詳(長編淳化五年太宗語宰)
(相曰太祖朝事耳目相接今實錄中頗有漏略可集史官重撰蘇易簡對曰近代委學士扈蒙修史蒙性巽怯)
(逼於權勢多所回避甚非直筆會要咸平二年六月監修國史李沆上太祖實錄曰前實錄僣主偽臣頗全事)
(迹今之所紀坦然明白其實錄五十卷并事目二卷謹與舊本同進帝覽之稱善)自慶歷四年
至熙寧三年歲月相距未久也而史臣亟欲成書會要
所載尚有遺事至命王珪等修之為卷三百而仁宗之
會要始備(熙寧三年翰林學士承旨王珪言伏見國朝會要凡朝廷檢尋故事未嘗不用此事然止)
(修至慶歷三年其後事迹恐歲久浸成淪墜又當時亟欲成書及欲廣其部帙故其間尚有遺事而所載多吏)
(文恐不足行遠欲乞差官下史院自慶歷四年以後續修至熙寧三年庶成一代之典詔可會要又元豐三年)
(九月宰相王珪上國朝會要三百卷仁宗時修會要自建隆止慶歷四年一百五十卷熙寧初珪請續之凡十)
(二年乃成止熙寧十年通舊增損成二十卷長編)甚者君臣獻替不著話言況
餘論乎(至道三年錢若水言太平興國八年已前君臣獻替不著於話言淳化五年已前親决萬機不)
(聞於策府許臣等披訪)親决萬機不聞策府況他務乎(見上)元昊
稱臣頗關國體而皆不書之況軍國諸事乎(嘉祐四年修撰歐陽)
(修言切見元昊自初僣敇至稱臣始終事節皆不曾書其於他事又可知)此其疎略未備之
失然也神宗實錄之修聖謨可覆也蔡卞何人哉尊私
史而壓宗廟薄神考而厚安石至陳瓘尊堯之集出而
誣謗之迹彰(建中靖國曾布奏請以王安石付史館蔡卞修神宗實錄陳瓘極論之遂作尊堯集)
(其序云昔紹聖史臣蔡卞用王安石日錄以修神宗實錄薄神考而厚安石尊私史而壓宗廟臣居諫省請改)
(裕陵實錄及在都司進日錄卞云云故以臣所著日錄論名曰尊堯集)哲宗國史之成典
章具在蔡京何人哉以私憤而搖公道謗宣仁而貶司
馬至范冲辨誣之書成而誣謗之罪著(高宗紹興四年謂宰臣朱勝非)
(曰神宗哲宗實錄事多失實范祖禹有子名冲者令兼史事勝非奏曰神考史緣入王安石日錄哲宗史經蔡)
(卞蔡京之手議論多不公今蒙刪修天下幸甚已而范冲辭免勝非曰冲謂史館專修神宗哲宗實錄而其父)
(祖禹當元祐間任諫官復坐死嶺表而神宗實錄又經祖禹之手今令重修則凡出京卞之意者不無刪改恐)
(其黨未能厭服上曰以私意增添不知當否勝非曰皆非公論上曰然則刪之何害冲遂修神宗實錄乞别為)
(考異書明去取之意重修哲宗實錄考其議論多誣請别為一書以辨誣為名從之)此有誣謗失
實之過然也今鴻藻麗筆刊定蘭臺述作公矣瑶編金
軸緘藏秘閣紀錄定矣固無漢唐之患有如更化以來
會要之書肇於嘉泰迄於嘉定典章憲度之彰明本末
源流之炳煥至刪集之大則在於戮權臣之竊政此又
無遺事也玉牒之書前乎開禧後乎慶元金枝玉葉之
繩繩豊功偉績之浩浩至編次之要則在於辨宗臣之
被誣此又無失實也是書也上以慰祖宗在天之靈下
以垂子孫奕世之休豈不偉歟豈不偉歟
館閣
聲華當健筆灑落富清製此非杜甫秘監之詩乎(杜甫贈李)
(邕秘書監詩曰惜昔李公存詩林有根柢聲華當徤筆灑落富清製)義苑手秘寳文堂耳
驚霆此非韓愈校書之詩乎(韓詩贈張徹濡墨竄舊史磨丹注前經義苑手秘寳)
(文堂耳驚霆)嗟夫東璧騰輝(晉天文志東璧二星下應圖書秘府)太乙秉藜(拾遺)
(記曰劉向校書天禄閣夜有老人著黃衣扶藜杖出火丹以照向向問姓名荅曰我是太乙之精上帝聞卯金)
(之人有博學者下而觀焉)天所應也蓬萊仙境(漢崇東觀禮儀時人羡為蓬萊島仙)瀛
洲清選(唐太宗開弘文館召十八人學士號為登瀛洲)人所羡也使居是選者
非如杜韓二公之所稱贊寧不忝厥職耶自漢有石渠
石室延閣廣内貯之外府蘭臺秘書麒麟天禄藏之内
禁此杜佑之說也(通典漢武時圖籍志在石渠延閣廣内秘府之室謂之秘書又有御史中)
(丞掌蘭臺秘書及麒麟天禄閣藏之於内禁)然考之三輔故事石渠之閣在
未央殿北以藏秘書(施仇傳注)則石渠不得謂之外府而七
略亦謂外有太常太史博士之藏内有延閣廣内秘室
之府則延閣廣内亦禁中之藏矣故天禄為大夫校書
之所(劉向遷光禄大夫領校五經秘書劉歆哀帝為侍中大夫遷光禄大夫領五經卒父業楊雄為大夫)
(校書天禄閣)石渠為諸儒講經之地(孝宣詔諸儒講五經於石渠)蘭臺石
室則在殿中為史官著述之居(遷為太史令紬石室金匱之書)至後漢
圖書秘記入於東觀亦如西都之所藏(後漢圖書在東觀通典餘見上)
則漢之圖書皆藏於内也夫内禁密勿秘殿森嚴使諸
儒出入其中議論商確漢之意亦厚矣夫何揚雄校讎
忍為劇秦(揚雄作劇秦美新)劉歆集議甘心事莽(劉歆集七藝嘗奉符書於)
(王莽)求如劉宗老乃心王室者有幾人哉(本傳)噫西都猶
爾况東都乎自晉人置秘書監并統著作局掌三閣圖
書而秘書之府始居於外(通典晉惠帝永平置秘書監屬官并統著作郎又東晉置)
(秘書監掌三閣圖書自是秘書之府始居於外)自隋人寫秘閣之書分為三品
於觀文殿東西廊貯之而秘閣之書始藏於外(隋志云云)至
唐之藏書尤非一所曰宏文館置於門下省曰崇文館
置於東宫(唐志武德四年置修文館于門下省九年改曰宏文)因漢蘭臺而以秘
書省為蘭臺因漢麒麟閣又改秘書省為麟臺(唐六典初漢御)
(史中丞在殿中掌蘭臺秘書圖籍至唐以秘書省為蘭臺漢西京未央宫中有麒麟閣亦藏秘書即楊雄校書)
(之所也至唐改秘書為麟臺)此於在外藏之至開元之五年於乾元
殿東廊寫四庫書以充内庫十三年置集賢書院由是
書籍充溢無所不備秘書所有不及其半此於在内藏
之(韓文唐以秘府為外且遠更聚書集賢殿置校讐官曰學士曰校理常以寵宰相為大學士其他學士皆)
(逹官也校理則天下名士由是集賢之書盛積秘書所有不及其半又見本朝太宗朝李至上言又藝文志)
則唐之圖書分藏於内外也夫史館之籍許通禁中學
士之選號登瀛洲唐之意尤厚矣夫何敬宗脩史第成
門戶(許敬宗貞觀除著作郎兼脩國史喜謂所親曰仕宦不為著作無以成門戶)欽明談經
丼舞八風(祝欽明為八風舞五經掃地餘見本傳)求如蔣義劉知幾等史
學優長者有幾人哉(本傳)噫唐且然爾况晉隋乎君子
厭論也國朝奎星應治文風振古凡所居之府所藏之
書所職之官皆煥然一新矣舊館湫隘纔蔽風雨太宗
别建三館(昭文館史館集賢院)輪奐壮麗賜崇文以為名啓便門
而備幸盡遷舊館之書以實之院之東廊為昭文書南
廊為集賢書西廊有四庫分經史子集四部為史館書
而猶未也(長編云梁氏都汴貞明中始以今右長慶門東北小屋數十間為三館湫隘纔蔽風雨周)
(廬徼道環於其側太宗即位因臨幸周覽顧左右曰若此之陋豈可蓄天下圖書延四方賢俊耶即詔有司别)
(建三館輪奐壮麗甲于内庭二月甲辰朔詔賜名為崇文院西序啓便門以備臨幸盡遷舊館之書以實之院)
(之東廊為昭文書南廊為集賢書西廊有四庫分經史子集四部為史館書六庫書籍正副本分八萬卷策府)
(之文煥乎一變矣)至端拱則建秘閣(兩朝國史志端拱初建秘閣擇三館書籍真本并古)
(畫墨迹以蔵之)景德則廣西庫(長編景德三年上謂輔臣曰國家搜訪圖書其數漸廣乃詔分)
(其藏西庫地以廣秘閣)祥符則設六閣(真宗祥符間分六閣經典閣三千七百六十二卷子)
(書閣一萬三百六十三卷文集閣八千三十一卷天文閣二千五百六十四卷圖書閣一千四百二十一軸)
而所居之府侈矣舊館所藏書僅萬餘卷(長編太宗太平興國三年)
(建隆初三館所藏書僅一萬二千餘卷及平諸國收其圖籍)篇帙未備至平蜀得書
一萬三千卷平江南得書三萬餘卷(訓鑒國初止萬二千卷吴蜀平所獲)
(滋多得蜀書一萬三千卷江南書三萬餘卷今廣内冊府通五萬六千二百卷其盛如此)復得朱載
之徒獻書總千二百二十八卷爾而猶未也(長編乾德四年詔求)
(亡書是歲三禮涉弼三𫝊彭榦學究朱載皆應詔獻書摠千二百二十八卷命分置諸府)祥符經典
閣為卷三千七百六十二子書閣為卷萬三百六十三
文集閣為卷八千三十一天文閣有二千五百六十四
卷圖書閣有一千四百二十一軸景祐以來復詔求亡
書益州進士至進四百卷而秘閣之書至是充棟(嘉祐中下)
(詔求亡書献書四百篇者授以官爵二百卷以下者賜以金帛益州進士郭友宜進四百卷)所藏之
書富矣太宗以柴成務宋鎬直史館而館職之官尚未
備也(會要太平五年以殿中侍御史柴成務為戶部員外郎直史館監察御史宋鎬為右拾遺直史館)
至淳化命吕祐之直昭文和㠓直集賢趙隣幾直史館
杜鎬直秘閣而編校之官尚未置也(長編淳化二年以起居舍人直史館)
(吕祐之等分置昭文館太子中允和㠓直集賢院趙隣幾直史館杜鎬知秘閣先是但有直文館於是始備三)
(館之職)至嘉祐以蔡抗陳㐮充秘閣校理陳繹充館閣校
勘而三等之官備矣(長編嘉祐四年置館閣編定書籍官以秘閣校理蔡抗陳㐮集賢校)
(理蘇頌館閣校勘陳繹分昭文史館集賢院秘閣書編定之館職三等見蔡官制)官制之行併
三館之職而歸秘書省(職源元豊王明以崇文院為秘書省既罷館職盡以三館職事)
(歸秘書省属有五著作郎著作佐郎秘書校書正字元祐復置館職已而隨官資除授或領内外職任不必專)
(在館中紹聖初罷之宣和初定為十八員建炎三年罷紹興元年復)罷直館直院之名而
存直秘閣(石林燕語國朝直館直院謂之館職以他官兼者謂之貼職官制行廢崇文院為秘事監)
(建秘閣於中自少監至正字列為職事官罷直館直院之名獨存直秘閣於貼職之首皆不試而除盖特以為)
(恩數而已)然直秘閣之名但為貼職自少監至正字列為職
事官元祐復之紹聖罷之宣和又復之中興以來罷於
建炎復於紹興至今相仍也(並見上)噫此特論所居之
館所藏之書所職之員而已而所任之人又何如哉年
方十餘清節自許何幼悟有得也(楊億應童子賦詩曰原秉清忠節終身立)
(聖朝令居館閣時年十一)年至七十篤學不已何耆老不衰也(咸平五年)
(以職方員外郎分司西京樂史直史館年七十餘於是奉留司表入賀上召見嘉其筋力不衰且篤學好著書)
(故授以舊職悉取所著書藏秘府史與其子黃自俱直史館時人榮之)居館九年處之自
如何恬退也(曾鞏為史館編校凡積九年處之自如)在館十年不少干澤
何堅操也(王存為著作史館等官十年不少干恩澤)司馬光文章學術當代
尊仰自直講為校勘當也張横渠道德仁義關中師表
特薦而為崇文校書宜也(並名臣事實)景仁之遷直閣龐公
薦之以不汲汲於進取爾(范景仁)器之之充館職温公薦
之以不交通當路爾(劉噐之已上並見本朝名臣事實)噫使漢唐數子
知之得無愧容乎雖然有由也錫之宴會以歡其心(淳化)
(秘閣成秘書監李至上言願比玉堂之署賜以新額戊辰御飛白書秘閣二字賜之仍詔宰相樞密使與近臣)
(就觀置宴閣下直秘閣官皆預又賜詩以美其事)寵之犀帶以華其躬(端拱中王禹偁)
(羅處約召赴中書命試詔臣僚和御製雪詩序稱旨故皆擢用為直史館賜緋舊止賜塗金帶特擇犀帶寵之)
(長編)所以示眷愛之恩親製御詩以美其事親書秘閣以
榮其居(並見上注)所以示褒嘉之意此上之眷遇為如何處
以子弟魯宗道力拒之恐膏梁之習而溷清華之選(天聖)
(六年執政多任子於館職讀書魯宗道曰館閣育天下英才豈紈袴子弟得與恩澤處耶)校以道書
范淳甫深闢之恐異端之說而玷六經之書(哲宗朝王欽若等乞)
(差道士陳景元校黃老道書范祖禹上䟽為損朝廷之體)此下之愛惜為如何噫紬
經繹史砥名厲行孰非正人哉夫何王安石當國喜用
少進主行新法遂不由召試直除館職由是闒茸躁進
之士得以濫厠儒流而儲材之地遂輕矣(蔡官制熙寕中王安石當)
(國喜用新進少年主行新法遂不由召試直除館職由是闒茸輕進之士得以濫進儒館時亦不知貴)至
蔡京竊政九等職名增立不已弊濫愈甚由是俗冗乳臭
之夫叨竊閣名而養賢之職掃地矣(崇寕而後增立九等職名為賞功之)
(格自是俗冗不學之徒以嬰兒孺子或胥吏之後叨竊館閣之名孰為史哉元豐更官制以著作秘書郎為一)
(等其次佐郎校書郎又其次以正字待未陞朝官及選人皆取名士無復召試矣至崇寕後多處恩倖至於伎)
(術之子戎狄之裔皆預此除豈止闒茸不學之徒耶由是儒館養賢之名掃地矣蔡官制)噫蔡京不
足責王荆公初年力辭館職之命盖以此選為重也(言)
(行錄)至後復請嚴召試之法意猶以此選不濫用也(熙寧)
(二年王安石論伏見館職一除乃至十人此本所以儲公卿之材也然陛下試求以為講官則必不知其誰可)
(試求以諫官則必不知其誰可試求以監司則必不知其誰可此患在於不親考試以實故也臣願陛下察舉)
(衆人所謂材良而材美可以為公卿者召試令三館祗候雖已帶館職亦可令兼祗候事有當議論者或召至)
(中書或召禁中令奏利害是非則人之賢不肖審矣)夫何末路倒戈終始二節召
試美意去而不用君子盖深惜之噫可勝嘆哉
監司
周命撢人循省四方漢遣掾史分别諸郡良法也自武
帝始置刺史職卑權重尚得察舉之體至成帝易為州
牧職重權專流為藩鎮之弊迨國朝增置監司帥臣而
下亦許糾劾有元封之得而無綏和之失此古今按察
之大略也自古封建之法行天下至廣難以統一故五
載一廵狩以一風俗以通民情至周而稍多五載廵狩
既不能行故置撢人之属以逹上下使無壅蔽秦人郡
縣之後周制始壊(秦置監御史掌監郡)漢興蕭相國獨知此意故
遣掾史行部郡國之治悉逹于公府關絡脉理一統于
上(漢紀以御史不奉法乃遣丞相史出刺并督察御史)亦周人之遺意也自武帝
元封五年初置部刺史每以秋分行部(見上注)以詔書
六條察舉郡國雖相府郡縣其意稍間然以六百石之
微而察二千石之尊其職卑其權重職卑使其人自奮
權重使其志得行豈非一代之美意乎(漢官表上武帝元封五年初置)
(部刺史掌奉詔察州秩六百石員十三人)綏和以來不遵古制始更部刺史
為州牧(同上成帝綏和元年更名州牧二千石)始也官下縣令今位次九
卿矣(大縣萬戸以上千石九卿下二千石)始也職六百石今職二千石矣
其職既重其權安得而不專朱博為冀州刺史行部不
察黃綬吏民有言縣丞尉各令詣郡(本傳博行部告吏民欲言縣丞尉者)
(刺史不察黃綬各自詣郡令丞尉職卑皆黃綬)何武為揚州刺史所舉奏二千
石長吏必先露章服罪者為虧除免之而已(本傳武為刺史所舉)
(奏二千石長吏必先露章服罪者為虧除免之而已)是皆未更州牧之初也然博
之得大體猶其本心武則有所畏而為之耳何以言之
武以貴治賤不以卑臨尊故欲罷刺史而置州牧(博傳武言)
(春秋之義用貴治賤不以卑臨尊請罷刺史更置州牧)博以職卑賞厚勸功樂進
故欲罷州牧而置刺史(博言職卑而賞厚咸勸功樂進故罷州牧置刺史)即今
日之所言觀前日之所為可知其心矣噫孰知更牧之
後而為異日無窮之禍歟東都以來其制復變始州牧
奏劾二千石長吏者皆下三公遣吏騐寔然後退黜及
光武即位不復委任三府故權在州牧廢置自由則嘗
一變矣(通典舊制州牧奏二千石長吏不任位者事皆先下三公遣吏驗然後黜退光武即位用法明)
(察不復委三府故舉歸下之刺史)始以六條詔察過失者罷免其後乃
與賦政治民之事則又一變矣(通典漢制刺史以六條一條強宗豪田宅踰制)
(二條二千石不奉詔書三條二千石不恤疑獄四條二千石選署不平五條二千石子弟恃怙榮勢六條二千)
(石違公損下或又漢官制劉昭曰晉武帝詔曰上古中代或置州牧置御史皆搃綱紀而賦政治民之事任)
(之諸侯郡守漢末四海分崩自是刺史内親民事外領兵馬)其始傳車周行後乃更
為重鎮據有州郡則又一變矣(通典漢刺史乘傳周行郡國無適所治有定處)
(舊常以八月巡行所部錄囚徒課殿最靈帝中平五年改刺史唯置牧是時天下方亂各欲據有州郡州牧之)
(任自此重矣)愈變愈重至於東都之末方鎮之形方成而劉
焉建論猶請重其權任(通鑑靈紀中平五年劉焉建議刺史無職任宜改牧伯朝廷從)
(之以焉為益州牧劉虔為幽州牧)是知有牧鎮而不知有朝廷袁紹曹
操首亂而争雄(東漢本傳皆以州牧起兵討卓拜紹為勃海太守關東州郡起兵討卓以紹為)
(盟主)蘇峻桓温效尤而䟦扈(晉書本𫝊)自晉至陳禪代之際多
由於此至唐之興不鑒前轍以河北隴右之極邊為天
下之重鎮而撫之以都督其品位崇重復不少抑豈所
謂五大不在邊之說乎(見地理志兵志都督略與十六衞將軍同品在六尚書之上與)
(左右僕射為一流)自是郡守日輕方鎮日重齊映為觀察以刺
史不如制而見遽至謫為别駕(唐令狐峘為吉州刺史見江州觀察使齊映不)
(抹首属戎器映以為恨謫為别駕按唐刺史乃太守之任非漢部刺史也)劉晏為觀察自刺
史六品以下得杖而後奏(代宗使劉晏為觀察故所部善惡刺史六品以下杖而後)
(奏)其重何如耶甚至諸道帥臣皆兼觀察之權江南觀
察使即宣帥為之荆湖觀察使即潭帥鄂帥為之竊柄
擅權無有糾其非者則養成藩鎮之禍又何言哉(劉噐之云)
(唐制諸道帥臣兼觀察之權故藩鎮擅權無人糾舉是以江南觀察使即宣帥為之荆湖觀察使即潭帥鄂帥)
(為之其餘諸道亦復如此)此元城先生所以嘆刺史為良法州牧為
隳制也(劉器之云漢刺史部十三州職纔六百石爾漢制萬戶以上縣令職千石今刺史之職乃在千)
(石縣令下其職卑矣然刺史之權極重以六條問事一條謂強宗豪右其五條皆謂二千石不法且職卑則其)
(激昂自進假以重權則得行其志此良法也綏和五年更名牧秩二千石其法隳矣)我朝監司始
則有轉運使副轉運判官後則有提點刑獄武臣提刑
又其後則有提舉茶塩提舉常平此三者不可不論也
轉運置於乾德判官置於開寳使副置於太平紹興以
來使副運判詔不䨇除(乾德以後僣偽略平始置轉運使以總利權開寳六年除徐澤)
(為判官具轉運之名太平興國初皆曰使兩省以上則為轉運使又置副使與諸路判官焉紹興以來詔使副)
(運判不雙除)淳化中置提點刑獄四年省之景德中復置天
聖六年罷之八年復置而治平罷之迨置於熙寧之後
而提刑之職遂不廢乾道以來武臣提刑罷而不差(淳化)
(三年遣官往諸路提點刑獄尋省之景德四年復置天聖六年罷八年復置嘉祐中有武臣提刑議者謂武臣)
(不可為監司罷之治平元年罷提刑委轉運司熙寕二年文武提刑並罷十年復置提點京畿刑獄宣和初詔)
(江西嶺東增置武臣提刑建炎元年以盗賊權差一次孝宗乾道武臣提刑罷)提舉常平置於
熙寕而元祐罷之既而隨罷隨復提舉茶塩置於宣和
而紹興罷之既而或置或罷紹興以來常平茶塩併為
一司(熙寕二年差官提舉常平元祐初罷紹聖九年復置政和元年六路共置茶塩提舉一員既而諸路)
(皆置建炎元年詔提舉常平歸提刑司二年復置三年復詔提刑兼紹興三年復置四年罷委漕臣五年詔提)
(舉常平併入茶鹽司)然究其始而觀之國初實無監司之目始雖
除轉運特因軍興專主糧餉王師既班其職旋罷如平
澤潞則命高防充北路轉運使用師湖南則命沈義倫
充京西水陸轉運使是也(增釋國初未嘗有監司之目其始除轉運使止因軍興專)
(主粮餉至班師即停罷如太祖時平澤潞則命戶部侍郎高防兵部侍郎邊光範充北路轉運使用師湖南則)
(命判官滕白充南面給事中沈義倫充京西水陸轉運使是也太宗時如劉保勲為河東城西四面轉運使樂)
(冲為太原管内水陸轉運使或謂路或謂道或曰知或曰同知或為幹當此為用武責以餽運之職也)迨
僭偽略平懲五季之亂藩臣擅有財賦不歸王府始置
諸道轉運以總利權然但司財計而按察未任爾(職略藝祖)
(開基懲五季之亂藩臣擅有財賦不歸王府自乾德以後僣偽略平始置諸道轉運以揔利權)自太平
興國中高保寅請罷支郡以損方面而轉運始加按察
之任(始轉運一司隸州縣與夫廢置皆在一時初無定制所主掌者軍需粮餉而已自高保寅知懷光州)
(隸河陽時趙普為河陽帥與保寅素有隙事多相制保寅不能平手䟽請罷支郡會左拾遺李幹亦言諸州藩)
(鎮支属州郡多俾親吏掌其關市頗不便於商賈望不令有所統攝以分方面之權尊奬王室亦強榦弱枝之)
(術也時太平興國二年也遂詔諸州隸藩鎮今直屬京師郡長吏得自奏事自是而後邊防盜賊刑獄金榖按)
(察之任皆委於轉運使增釋)自慶歷間歐陽公請遣使者以察官吏
而轉運始帶按察之職(慶歷三年詔諸路轉運使並帶按察使每歲考官吏能否先是)
(歐陽脩請遣使按察官吏賈昌朝言轉運以按官吏故令兼領之六年復罷按察之銜實錄)然當時
按察之官尚未衆也監郡之責亦委倅貳東坡所謂若
問君王覓符竹恐無螃蟹有監州盖借錢昆之言以自
詠其事盖可見矣(國朝懲藩鎮之弊設通判以貳州事故嘗與知州争權每云我是監郡朝)
(廷使我來監汝舉動為其所制太祖聞之下詔戒厲使與長吏恊和有錢昆者餘杭人嗜蟹嘗求補外郡人問)
(其所欲昆曰但得有螃蟹無通判處則可至今以為口實故東坡詩曰若問君王覓符竹恐無螃蟹有監州盖)
(指此也)故金糓之任漕司主之(見前注)刑獄之事漕司尋
之(太宗淳化二年五月詔轉運使司命常參官一人糾察州郡刑獄四年十月詔刑獄司宜省委轉運司振)
(舉之以此知轉運司揔刑獄之事也增釋)至提刑提舉之官既出而漕司之
事分而倅貳之權輕矣此其更置之由也噫漢以二千
石而為牧禄秩太優人無奮職我朝以郎曹出使而得
劾宰執侍從之臣漢制不及也唐以帥臣而兼觀察無由
糾舉人多廢職我朝以名藩具状而亦書姓名於監司
之前唐制不及也(至道元年八月荆湖轉運使何士宗請執政大臣出領外郡應合申轉運)
(公事只書通判以下姓名太宗謂宰相等曰大臣品位雖崇若出臨外郡即轉運使所部係州府不係品位此)
(朝廷典憲不可輕改餘見上注)不特此爾奏事稱旨特賜金紫(馮亮)將
漕有勞榮錫錦袍(景祐間河北陜西三路漕臣有勞錫方騰練鵲錦袍)華其躬也
覆正死罪即遷員郎(杜衍為提刑覆正死罪遷刑部員外郎官)索治冤獄課
命遷官(成正忠為提刑治冤獄課在第二等遂遷官)榮其職也當時任職者
當何如哉有訪西蜀利害者(趙稹為益州路轉運使上諭稹曰蜀去朝廷遠而有)
(可更置者上之稹至部事無大小悉心究訪一日章數上長編)有罷江南横賦者(大中七年)
(陳靖為江南轉運使自李氏横賦於民者凡十七事靖請罷之)有除陜路之害者(薛頌為陜)
(路轉運使除䕫州陜西防州等四路脩成浮橋溉田煉礬之害事略)有救東國之民者(四朝)
(國史哲宗念東國困於役竄吴居厚復以鮮于侁為京東轉運使司馬光曰侁為福星救之耳)噫三虎
楊紘猶使貪吏觧去况不為三虎乎(富弼薦楊紘為江東轉運使紘常言)
(不法之人不可貸肆貪饕於一郡一邑害良民千萬家不若去之不利一家耳聞者望風觧去然竟坐刻苛下)
(遷慶歷中漕司楊紘王綽提刑王鼎號江東三虎)四瞪宗旦尚能叱詈蠻儂况
不為四瞪乎(仁宗朝儂智高執孔宗旦欲任以事宗旦叱賊乃大罵遂被害宗旦始官京東與李)
(道徐尚同等四人為監司人惡之號為四瞪)此皆激昂勉勵之有權耳然嘗
觀歐公包公之言而有疑焉官吏為患察以利民此歐
公之論也(河北都轉運按察使歐陽脩言今按察者所奏未能舉行沮壊者一言便加輕信皆由朝)
(廷未知官吏為州縣大患而按察可以利民委任不堅故毁謗之言易入)體量部吏頗傷煩
碎此包公之論也(包拯言諸道轉運使自兼按察及置判官以來并提點刑獄等體量部下)
(官吏頗傷煩碎此盖苟圖振舉以希進用)二公之言果孰從乎曰圖振舉之
名而為煩苛之政者非也借寬厚之說以為容庇之私
者尤非也用捨升黜公而不私則二公之言皆可用耳
愚復奚言
郡守
漢之兵財在於郡守故郡守得以伸其權唐之兵財不
在刺史故刺史無以行其志國朝分藩鎮之權付郡守
而兵財為有餘熙寕收郡守之權歸朝廷而兵財為不
足此古今郡守輕重得失之由也夫漢内郡甲卒掌於
郡尉(漢官表郡尉秦官佐守典武職甲卒)邊郡兵官屬於長史(漢官邊郡有長史掌)
(兵馬職六百石)守若無與於兵然都試之講太守會之(漢每秋八月郡)
(太守都尉與縣令長丞尉會都試課殿最)虎符之調太守分之(文帝初與郡守為銅虎符)
故趙廣漢之將兵屬蒲類將軍擊匈奴朱買臣將兵與
横海將軍擊南越(並本𫝊)則一郡之兵守得以自將也
千乘河東均輸有官(地理志千乘有均輸官河東有均輸官)鴈門沃陽㩁
塩有丞(地里志郡國皆有塩官鴈門沃陽置長丞)守若無與於財然葦蒲之
入郡得取之(翟方進傳)廪犧之錢郡得藏之(蕭望之傳)文翁守蜀
郡减省少府用度以興學校魏尚守雲中許以軍市之
租以給士卒(本傳)則一郡之財守得以自用也夫惟兵
得以自用則進退擊刺可以為緩急之備財得以自給
則積聚散施可以支凶荒之患郡守容不得伸其權乎
夫何刺史一罷更為州牧而郡守之權非復前日爾自
州牧得領兵馬則兵易而在州牧(晉武帝詔曰千石中代或置州牧或置御)
(史或置監御史皆揔紀綱而賦政治民之事任之諸侯郡守漢末四海分崩自是刺史内親民事外領兵馬後)
(志注)自州牧得據土地則財又轉而在州牧(靈帝中平五年改刺史唯)
(置牧自是天下方亂豪傑各欲據有州郡而劉虞劉焉亦自九卿出領州牧州牧之任自此重矣後袁紹曹操)
(董卓皆以州牧割據)沿歴至唐終為積習太宗始易太守為刺史
又皆假以使持節之稱(官志武德元年太守曰刺史加使持節)按前代所
謂持節者皆得專戮二千石以下(通典魏晉制有使持節假持節使持節戮)
(二千石以下假持節戮無官人)是以古所以假太守而假刺史此其重
之之意豈無謂哉惟其重鎮之地邊屯之兵歸於都督
又品秩得居六尚書之上(見兵志)故郡守日輕而藩鎮
日重白居易江州壁記云自武德以來庶官皆便宜從
事郡守之職統于諸侯帥郡佐之職移於部從事(白居易江)
(州司馬壁記自武德以來庶官以便宜從事大攝小重攝輕郡守之職統於諸侯帥郡佐之職移於部從事故)
(自立五大都督府至於上中下郡司馬之事盡去惟員與俸在)則牧鎮總郡守之權在
初時已然爾夫刺史本以職租賦也諸鎮既強自擅租
賦不領度支刺史何有於財乎(唐自肅宗代宗之後如河北諸鎮租賦不領於)
(度支)刺史持節正以掌軍旅也後諸鎮兼總所隸州之兵
權刺史何有於兵乎(楊綰𫝊時諸州悉帶團練使綰奏刺史自有持節諸軍事以掌軍旅)
(餘見兵志)兵財既專於牧鎮之手内地相望皆為廣區趙魏
燕齊同日而起梁蔡吳蜀躡而和之(藩鎮𫝊序地益廣兵益強僣擬益盛)
(侈心益昌趙魏燕齊同曰而起梁蔡吴蜀躡而和之)此其措置之失豈但唐人之
罪盖其所從來者遠矣始嘗疑之兵財之在郡守固能
守衞邦境也兵財之在藩鎮猶其在郡守也然在郡守
則可以已亂而在藩鎮往往至於召禍何耶曰守之所
治不過千里鎮之所屬支隸數郡兵益強財益富土地
益廣所以有頡頏難制之患非若守權之適中耳強不
至縱弱不至削盍觀諸國朝乎皇朝立極首革前弊解
強藩之權於杯酒之間去積世之患於談笑之頃錢糓
之利入於王府精兵之強收于京畿(太祖召趙普曰唐季以來兵革不息)
(何也普曰自唐以來戰闘不息節鎮太重而已惟稍奪其權制其錢穀收其精兵天下安矣上因召石守信王)
(審琦等飲酒酒酣上曰汝曹何不釋去兵權擇便好田宅市之為子孫立永久之業君臣之間兩無猜疑不亦)
(善乎明日皆乞觧軍權以散官就第見本朝事實)然猶恐未盡也高保寅以州
事制於河陽之帥李幹以關市掌於藩鎮之吏復以諸
路邊防金糓之任皆委於轉運之官向之支郡隸於雄
藩者今直屬京師耳向之郡吏制於帥臣者今得自奏
事耳(增釋高保寅知懷州州隸河陽時趙普為河陽帥與保寅素有隙事多相制保寅不能平上䟽請罷)
(支郡會左拾遺李幹亦言諸州藩鎮支屬州郡多禆親吏掌其關市頗不便於商賈望不令有所統攝以分方)
(面之權尊奬王室亦強幹弱枝之術也時太平興國二年遂詔邠寕涇原鄜坊延丹陜虢㐮均房復鄧唐澶濮)
(宋亳鄆濟滄德曹單青淄兖沂貝冀滑衞鎮深趙定祈等州先隸藩鎮令自属京師郡長吏得自奏事自是而)
(後邊防盜賊刑獄金糓兼按之任皆委於轉運使又節次土地俾之分治)此盖分方鎮之權
十之二三以付守倅也(見下注)當時郡守兵可以用財
可以給無復有掣肘之患鳴呼聖人為千萬世之謀遠
矣哉是故以山澤之利歸於轉運轉運不自私也盡給
逐郡以用之經費之錢總於轉運轉運不自有也皆聽
知通以支之二稅分數既隸屬郡坊場等利又歸本州
此外犒饋燕設又有公使庫以回易朝廷非不知州郡
㩁利均厚其權若重也盖以聚人率衆脩城講武於此
為之資耳(國初以一路賦稅㩁酟商稅茶鹽坑冶山澤之利轉運司官得以裒多益寡移用以給逐)
(郡其二稅有定例分數隸属州郡及係官房廊雜收地利坊場河渡支酧衙前不用者盡歸本州其係省經費)
(錢帛貯之軍資庫轉運司捴庫若属州郡之財别有府庫貯藏聽知通備用非常其犒饋燕設則有公使庫仍)
(許回易收息助費是量分方鎮財利以付郡守其旨遠哉蔡官制)不然趙贊董遵誨之
徒以郡中筦㩁悉與貿易而卒得捍禦之力者非其驗
歟(三朝寳訓國初太祖留心將帥命趙贊屯延州董遵誨屯環州以備西戎李漢超屯關南馬仁瑀守光州)
(以禦太原郡中筦㩁之利悉與貿易免所過征稅計令召募驍勇以為爪牙凡軍中事許從便宜由是邊臣多)
(克捷二十年無西北之憂)守𢃄知軍事之銜軍政得制也倅帶通判
軍事之職軍政得貳也大郡指揮數十中郡指揮五七
小郡亦不下三五平時犒勞得其歡心一旦有警可忘
其死此人知郡守為千里之長朝廷非不知州郡得專
軍政其權若重也盖以屏翰王室保固邊境以此為之
備耳(逐州置軍營招兵大郡有數十指揮中郡有五七指揮小郡亦不下三五指揮每指揮率以四五百)
(人為額其軍餉給悉在運司其統制軍馬乃隸守倅如曰知某州軍州事通判某州軍州事軍乃軍政也州乃)
(民事也兵民皆守臣得專制而通判二其權平時飾饋犒勞各得其歡心一旦有警使之犯難可忘其死此久)
(知守臣為千里之主也時朝廷非不知州郡㩁利均厚但欲倚付防虞不輕盖分方鎮之權十之二三以付守)
(倅也一方或有寇盗不虞州郡有兵有財足以聚人率衆屏翰王室保固邦境應將隣州平時除戎噐治城防)
(講武備皆有其資此乃祖宗時待郡守之深意)不然李漢超馬仁瑀之徒軍事
許從便宜召募驍勇以為爪牙而多有克捷之功者非
其效歟(見上注)熙寕大臣變法過當以郡之兵權太重而
輕之郡之財用太專而收之舊例軍額守所主也併額
以後隸于憲司守不敢過而問焉舊例兵馬守所制也
團結以後領于將副守不得過而問焉是守無兵權也
二稅之數悉入經費正使之錢已禁醖造問其茶鹽茶
鹽有使問其坑冶坑冶有司青苖取息免役輸錢星火
文移秋毫不貸是守無財用也噫兵去則無以備非常
財乏則無以支不給異日之患安石獨不慮及此乎(至熙)
(寕初王安石建言郡守兵權太重於是刮四方地利籍州府禁軍罷招填而掇併軍額又會其逐利闕額兵食)
(衣樁歲計其口數上供京師乃隸提刑目為朝廷封樁立免役法悉歛民財而官為差募收坊場河渡戶絶沒)
(官之産召人買樸斷佃量破雇直以募衙前藉其餘資以助常平設歛散之法初號青苗錢取息二分歲積巨)
(萬又為抵當市易以抑兼併措置常平使者專董一司其舊例属州一稅分數房廊地利盡撥入轉運司以備)
(經費州郡只有公使庫限額正使錢為守臣之施設而又禁其回易限其醖造行之十年州郡饋犒幾乏其資)
(此守臣無財也分將籍州郡兵通一路團結五千人為一將置將副專領其後軍情離貳守臣驅使不行是失)
(兵權也既無兵權又無財用一旦寇盗何以禦之靖康中詔守臣統兵入衛遇敵輙潰流為羣盜由守臣失兵)
(權無財用故也)今郡縣之兵有禁兵有廂兵有弓兵係於廂者郡
可私以役使而禁兵弓兵之籍見在帥司以備宣撫征
伐攻戰之役所謂兵者特兵籍而已一郡之財有贍軍
有係省有上供為係省者州可留以廪給用度而贍軍
上供之數悉輸轉運司以備戶部總司俸給賞犒之費
所謂財者特應期會而已母乃太弱乎臂指拘牽氣象
蕭條朝廷之詔責則曰民之父母不能任責也牧帥之
文移則曰吏之師帥不克稱職也為守者亦難矣噫藝
祖廟謨中令秘畫刊諸琬琰萬世可覆舉而行之愚有
望於今日
縣令附(丞簿尉)
前漢詔書言守不及令至明帝詔不得繆舉黃綬始言
之矣(本紀)班史傳循吏言守不及令至范史載卓魯諸
人始及之矣(後漢循吏𫝊)夫西漢之所以不及者豈以其職
甚卑耶否則政未必賢耶又否則待令甚輕不及太守
耶然嘗攷之漢有自孝廉舉者(趙廣漢王尊劉輔尹賞平當)有自賢
良舉者(魏相貢禹)有自直言(王尊)方正(房鳳)舉者有自茂材
(薛宣龔勝尹賞)四行(何武)舉者不特此耳以詐御史𫝊者至於
棄市(魏相)以侍中犯法者至於斷頭(何並)胡建捕客於盖
主之家(本𫝊)義縱不少貸於太后外孫之罪(本𫝊)舉選
之法既不輕任誅戮之權復無所制則職亦不輕矣治
劇有功(何並原涉陳遵尹賞)將漕有最陽翟之課治行尤異(趙廣)
(漢)外黃之政上書願留(焦延壽)自虢令轉守槐里王尊
之能也(本傳)由櫟陽徙雲陽平陵朱博之最也(本𫝊)則
吏亦未嘗不賢矣或遷刺史(朱博)或遷諫大夫(劉輔)或
遷京輔都尉(趙廣漢)或遷御史中丞(薛宣)上之寵擢為
如何瑯琊太守不肯令掾下縣曰縣自有長吏(朱博)馮
翊京尹不肯出縣行曰縣皆有賢令長(韓延壽)下之待
遇為如何又不可以待令為卑而議之也然詔書不之
及循吏不之傳何哉我知之矣養民之道郡疎而縣親
除吏之法郡少而縣多令之親民固不可輕也天下幾
郡一郡幾縣君門萬里必欲人人而擇之不幾𤨏𤨏屑
屑乎漢法太守得自除吏而刺史行部但察二千石一
守得人則諸縣得人矣此西漢法簡而易用也東都詔
書之下督及黃綬雖曰丁寧切責欲皆卓魯然非執要
御詳之道智力所及察者可以得知情偽耳目所不及
知者必有不如人意耳何東都之不憚煩耶嗟夫豈惟
東都然哉唐明皇以縣令理人之策召試於後庭而韋
濟獲第一之擢(開元初韋濟為甄城令既謝有詔問所以安人者對凡二百人惟濟居第一不)
(能對者免官)宣宗聞醴泉考滿之政預得於父老而李君奭
被刺史之除(本傳)審察於未用之先奬勵於已試之後
委任縣令之意亦篤矣然當時吏治不如所望是豈徒
為美名而未聞吏治之實乎將所察未必周而徒自惑
於聰明乎善乎姚崇之言曰擇十道使患未盡得人安
得縣令皆稱職則知二君雖以縣令為意未得其所以
審擇奬勵之術噫母惑乎漢詔之不及班史之不傳歟
此猶可也五季令長率以齷齪老耄者為之所在不治
猥迹萬状(本朝事實五代任官凡齷齪無能昏老不任驅策者始注縣令故天下之邑率皆不治誅)
(求刻剥猥迹萬状故優諢之言多以長令為笑建隆初始以朝官為知縣其後多用京官為之五代藩侯補親)
(隨為諸縣鎮將掌警盗劫與縣令抗禮凡公事專逹於州建隆二年置尉簿掌鄉村盗賊鎮將所主郭内而已)
(始統於縣)推原其故盖令長之權制於鎮將之官而鎮將之
任又出於藩侯之屬所以局促委頓不獲展用而士流
皆不屑任之也(政要後周用人為令濫雜由是士流耻居之餘見上)國朝立國之
初首重親民之職始邑之事權牽於鎮將今别置尉簿
悉統於縣其權重矣始邑之令長委於無能今京朝等
官始令受職其選清矣其權重則皆有奮志其選清則
罔有庸才然猶未也按察郡守監司任之按察縣令郡
守任之一則曰縣有課最知通考察也(元祐四年吏部言縣令罷任知)
(通考察課績以德義有聞清謹明著公平可稱恪勤匪懈為四善從之)二則曰令難盡擇
精選郡守也(高宗謂輔臣曰近時士大夫數言縣令多有不稱其任者朕再三思之亦難盡擇莫)
(若精選監司郡守似為要道正如朕深居九重豈盡知百職能否當留意相體)此國家之美意
西都之遺制爾是故循良政迹著在國史今可覆也宦
寺索牛以理拒之(吴育知㐮城縣宗室宦寺上塚過縣或夜索牛駕車公曰牛不可得也)
衞士縱馬以法杖之(范純仁知㐮邑縣民有訴衛士縱馬食田者公捕杖之)青苖
不請寧棄官去(姜潜以民不願請青苖拂府寺意稱病棄官而去)免役不議寧
投劾去(劉蒙知湖陽縣初行免役法使者詔諸令會議蒙以為不便不肯會議即投劾去)民田
植桑存名著作(純仁知㐮城民鮮種桑公因民之有罪輕重者使植桑人得其利號為著作林)
(著作公作宰時官也)縣庭植栢留號萊公(寇凖知巴東縣每期會賦役不出符移唯具鄉)
(里姓名揭縣門民莫敢後手植䨇栢於縣庭民比甘棠謂之萊公栢)不奉行茶法雖忤使
者民所利也(唐恕不行茶法忤使者意而謝病免歸)不高價估絹雖拂轉
運民所便也(宇文之郡為曲水令不肯高價估絹拂轉運使意遂致仕)治簿書恤孤
寡非朐山之範乎(熙寕二年劉彛為朐山令治簿書恤孤寡通陂池教種藝平賦歛抑豪猾)
(振游惰凡所以惠民者無不至式其事為一書名曰法範)清如水平如衡非糓城之
謠乎(四朝國史葉康直傳康直知光化縣豐稷為穀城令人歌之曰葉光化豐榖城清如水平如衡)皆
國家考察勸勉之有術矣噫盛哉抑又論之自朝廷而
州郡州郡則親於民也自州郡而縣縣又親於民也然
縣之吏有丞焉有簿若尉焉皆親民也國家以坑冶之
利常平之倉命丞職之(國史外補云縣丞昔大邑有之至是不以邑之大小皆得置丞)
(使主常平坑冶農田水利)邑版之稽地力之教命簿職之(胡文恭行吕英制云)
(善勾邑版之稽能盡地力之教)檢覆之事廵捕之責命尉職之(四朝志尉掌廵)
(捕及檢覆之事)豈不重歟然今日上而監司郡守之監臨次而
令長之切責又次而蓮幕之伺察歛板趍庭借書求庇
舉手移足惴惴譴呵噫親民之官百里所依顧輕之至
此耶盍不以國家崇重之意而觀之丞之一職置於熙
寧罷於元祐厥後隨罷隨復其事固未得聞(國初不置丞皇祐但)
(赤縣有之熙寧增置縣丞一員元祐初省熙寧三年復大觀復)若尉與簿自開寳三年
置之(見前注)其職未嘗不振爾裴明允一慈谿尉耳親
詣闕庭力陳世事不曰越職也(寳元初有明州慈谿尉裴明允倜儻不羣雖處)
(賤官有憂天下之心屢上書言事復詣闕上書漢梅福上書言災異求假詔傳)吳擇仁一雍丘
簿耳得詣朝堂親白河事不曰凟尊也(擇仁字智夫為開封雍丘主簿)
(元祐中金水河隄壊十八縣皆選属佐役擇仁詣朝堂白事宰相范純仁異之領簿中乃有是人耶)元城
之尉以有追捕功也而國家特除令尹勉之至矣(乾德元年)
(以大名府元城縣尉張義元為本縣令賞捕盗之功也天下縣尉久廢是歲復置義元首該賞典)楚丘
之簿以有公輔器也而留守為之加禮重之至矣(四朝國史)
(張昇字杲卿為椘丘主簿南京留守王曾識其有公輔器重之)祖宗之所褒寵先正之
所優禮亦以親民之選在所當重爾噫脫身簿尉中始
與箠楚辭(杜詩)此唐之極弊在今日固不至此極然亦
當體祖宗先正之意可也愚因縣令之親民故併以屬
論之
將帥
將帥之名古也然周官將與帥並置而將之職大於帥
漢唐之初置將不置帥而帥之名泯國朝中葉以來置
將統以帥而帥之權重愚嘗攷其始末歴代之將帥可
得而論矣周設六官而兵掌於司馬司馬之職其制軍
有六曰軍曰師曰旅曰卒曰兩曰伍萬二千五百人為
軍軍有將二千五百人為師師有帥五百人為旅旅亦
有帥軍將命卿師帥皆中大夫旅帥皆下大夫(禮夏官司馬乃)
(立夏官司馬使帥其属而掌邦政以佐王平邦國政官之屬大司馬卿一人小司馬中大夫二人軍司馬下大)
(夫四人凡制軍萬有二千五百人為軍王六軍大國三軍次國二軍小國一軍軍將皆命卿二千有五百人為)
(師師帥皆中大夫五百人為旅旅帥皆下大夫百人為卒卒長皆上士二十五人為兩兩司馬皆中士五人為)
(伍伍皆有長)即是而觀將之職重而帥之職輕將之所統者
衆而帥之所統者寡下至春秋之世此制猶存秦之伐
鄭有三帥之遣(書秦誓秦穆公伐鄭注遣三帥帥師往伐之事見左𫝊)齊之内政
亦有鄉帥縣帥焉(伍鄙之法三十家為邑邑有司十邑為卒卒有卒帥十卒為鄉鄉有鄉帥)
(三鄉為縣縣有縣帥)故曰將帥並置而將之職大於帥也漢初有
大將之拜(前韓信傳)而帥則未聞也唐興以府衛制兵析關
中為十二道皆置府後更為軍軍置將副(武德初始置軍府以驃騎)
(車騎兩將軍領之析關中為十二道道皆置府二年更十二道曰軍軍置將副各一人唐志)而帥之
名亦未聞也故漢之名將前有韓彭(韓信彭越)後有衛霍(衛青)
(霍去病)至於唐也靖之與勣(李靖李勣)功著於前光弼子儀(李光)
(弼郭子儀)名播於後不特此爾雲臺圖畫(漢明帝時圖畫中興二十八將於南)
(宫雲臺贊)榮耀一時帝室勤功(唐興其名將曰英衞皆擢於罪亡之餘遂能依乘風雲勤)
(功帝室本贊)垂傳萬世曾不見以帥而顯者雖唐之中世節
度使之置亦謂之帥然府兵壊而方鎮唐室以衰君子
無取焉(詳見唐兵志)故曰置將不置帥而帥之名泯也國初
僭國未下西北未賓服太祖命諸將出鎮邊地即帥之
職而未有定名(國初諸僣國未下西北未賓服太祖留心諸帥命李漢超屯江南馬仁瑀守瀛)
(洲韓令坤鎮常山賀惟忠守易州何繼筠守棣州以拒北虜郭進控西山武守琪戍晉州李謙傅守隰州李繼)
(勲鎮昭義以禦太原趙贊屯延州姚内斌守慶州董遵誨屯環州王彥昇守原州馮繼宗鎮靈武以備西戎寳)
(訓長編)至神宗始置諸路將官陜西四十二將河北三十
七將東南一十三將各有正副調發賞罰皆决於將副
(宣和六年詔)然未有以統其權也宣和間詔杭越等州守臣
並帶安撫掌總護諸將統制軍(會要)而未有帥府也至
建延初李綱請於沿河沿江要郡置帥府其帥府文臣
一員帶安撫使為都總管武臣一員為副總管遇朝廷
起兵則副總管為帥至紹興二年諸路並置(中興會要)則是
帥府統諸將矣故張公浚之帥興元得以節制平江常
秀兵馬(事實)吴公玠之帥涇原得以兼陜西諸路都統
(事實)豈非帥之權重於將乎夫將帥並置者周也置將
不置帥者漢唐之初也而我朝中葉以來獨以帥而總
夫將者何哉吾知其為御將之法也今夫泛駕脫啣之
馬亦在所馭之而已御得其道則狙詐咸作使御失其
道則狙詐咸作敵况為命為威(董賢為大司馬衛將軍册)將之所係
為甚重嚴霜時雨(怒如嚴霜喜如時雨魏事)將之喜怒為不常自非
神武秘略(景祐四年御製)有帥以總其權而制其命寕保其無
陸梁之患哉雖然我祖宗亦未嘗無御將之法也伐蜀
之役因大雪而脫所服之裘帽以賜之(將帥發京師時大雪上設氈帷)
(於講武殿衣紫貂裘帽曰我被裘如此尚覺寒念西征諸將衝犯雪霰何以堪處即觧裘帽遣中黃門驛賫以)
(賜王全斌全斌拜賜感泣長編)此御之以恩也江南之役以匣劒授曹
彬曰不用命者戮(帝大言諭彬曰所謂大將者能斬出位犯分之副將則不難矣彬汗下不)
(敢仰視言行錄)此御之以威也恩以使人愛威以使人畏此藝
祖所以為善御也方今邊防繹騷戰勝攻取正有頼於
爪牙之任誠能法藝祖之道恩威並行而又有中興帥
府之法以節制之可謂善將將矣
古今源流至論續集卷七
