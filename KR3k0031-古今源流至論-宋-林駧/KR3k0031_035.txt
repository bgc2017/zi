古今源流至論别集卷五宋黃履翁撰
表志上(班史之表不及遷)
昔邵氏論班固表志之優劣謂遷作歴代史表志當著
歴代固作漢史表志不當著歴代嗚呼固之不及遷者
豈止是哉(聞見錄遷作歴代史人物表食貨等志當著歴代之人固作漢史表志亦著歴代之史失)
(於畏遷也)夫子長負邁世之氣登龍門探禹穴採摭異聞網
羅往史合三千年事而斷之於五十萬言之下措辭深
寄興遠抑揚去取自成一家如天馬駿足步驟不凡不
肯少就於籠絡彼孟堅摹規倣矩甘寄籬下安敢望子
長之風耶夫表者興亡理亂之大略而固之表則猶譜
牒也書者制度沿革之大端而固之志則猶案牘也且
遷之諸侯年表以下以地爲主故年經而國緯所以觀
天下之大勢如高帝五年韓信王楚英布王淮南盧綰
王燕張耳王趙彭越王梁韓王信王太原吳芮王長沙
則天下之勢異姓強而同姓未有封者也如高帝六年
高祖弟交王楚高祖子淝王齊英布王淮南盧綰王燕
張敖王趙彭越王梁高祖兄喜王代吳芮王長沙則天
下之勢異姓與同姓強弱亦略相當也高祖功臣年表
以下以時爲主故國經而年緯所以觀一時之得失如
高祖功臣年表高祖功臣侯者一百四十三至文帝之
世存者一百二十五至武帝時存者七十一則時之守
先典待舊勲孰得孰失皆可知矣如惠景間侯者表建
元之後存者二國太初已後又皆國除則時之政事孰
緩孰急皆可知矣(所以封之功名所以亡之刑名所當詳考)如建元以來侯
者表元光元朔元狩以來不以匈奴則以南粤則知時
之用兵戰功居多矣(按建元以來侯者表元光侯者四元朔侯者二十元狩侯者十二皆)
(以匈奴封惟公孫宏以丞相封元鼎侯者十六皆以匈奴南粤封惟如意以周後欒大以方術石慶以丞相封)
如建元以來王子侯者表元光侯者七元朔侯者一百
二十七則知時之分封侯子施行次第矣(按建元以來王子侯者七)
(元朔侯者一百二十七元狩侯者二十五元鼎侯者三)漢興以來將相名臣年表
以大事爲主所以觀君臣之職分如高帝元年大事記
沛公爲漢王之南鄭還定雍而相位書蕭何守漢中御
史大夫位書周苛守滎陽高帝九年大事記未央宫成
置酒前殿帝奉玉巵上太上皇壽曰今臣功孰與仲多
而相位書蕭何爲相國御史大夫位周昌爲趙丞相則
君臣之職分或得或失皆歴歴可見矣(史記漢興以來將相名臣表)
彼班氏之表何如哉侯表徒列子孫世數之繁官表徒
書公卿拜罷之日是特聚諸家之譜牒耳未聞有發明
一代之意也且諸侯年表曰異姓王者曰同姓王者遷
則合而爲一正以明漢初親疎相錯之旨固廢年經國
緯之制徒以一已之見乃以異姓同姓分而爲二則天
下大勢何觀焉(按漢史分二表異姓諸侯王表又諸侯王表)功臣年表曰高
祖功臣侯者曰景惠間侯者曰建元以來侯者遷則析
而爲三正以明一時行封異同之意固廢國緯年經之
制徒以卷帙重大之故乃以高惠高后文帝景武昭宣
元成析而爲二則當世得失何驗焉(按漢史高惠高后文功臣表又景武)
(昭宣元成表與史記異)建元以來王子侯者表斷自建元蓋是時
始行分封之典遷意正有在也固則起於高祖且謂聖
祖建業以廣親親殊失王子侯表之本旨矣(按史記有建元以來)
(王子侯者表按漢史有王子侯表自高祖起序云大哉聖祖建業也後嗣承序以廣親親云云)漢興以
來將相名臣表不載九卿百司蓋漢興將相權重之故
遷意正有寓也固則以將相混於列職之中且不記大
事以爲主殊失將相名臣表之本旨矣(按史記漢興以來將相名臣表)
(先大事記次丞相次太尉次御史大夫又按漢史百官表上卷載百官制度沿革下卷載百官拜罷年月)此
猶可也固於諸表之外自出新意以爲古今人表意有
抑揚之深義然徐攷是書其失猶甚范武子即士會也
丘明之傳春秋明矣而表既書士會又書武子(左傳范武子本)
(士會按古今人表以士會列中上武子列上中)計然爲范蠡所著之書也蔡謨
之著漢書審矣而表既書范蠡又書計然(蔡謨注計然正范蠡所著)
(之書言然其計也按古今人表以計然范蠡爲二人又按史記以計然本范蠡之師云云)何考訂之
不精耶况表名古今不言漢人顔師古以未及言今非
也(顔師古注表云固作古今人表名古未及今而卒)蓋西漢公卿傳及東都雲
仍猶在固爲漢人畏避閣筆亦猶張湯之後有大司空
純者固以純之故不以湯爲酷吏然則固之敢於論前
代之賢否不敢論當代人物正爲此慮遂避忌而不直
書噫作史而不直書果何取於史哉(元城曰西漢酷吏傳班固獨恕杜張)
(何也固史有深意張湯之後至東漢猶盛有恭侯純者歴位至大司空班固不入酷吏以純固也曰杜氏之絶)
(已久而亦不入何也曰杜張一等人也若令湯獨入列傳則世得以議已并貸杜周此子産立公子洩意也)
表志下(班史之志不及遷)
且封禪之書何為而作也自武帝有求仙之惑今日用
方士明日遣祠官溺心於虚無之境而不自知子長欲
救其失其首雖曰自古帝王何嘗不封禪而其贊乃云
究觀方士祠官之意子長之意婉矣(史記封禪書)平準之書
何為而作也自武帝有征利之慾今日禁鹽鐵明日置
平準留意於錐刀之利而不自知子長欲箴其非往往
指言宏羊致利之由子長之言深矣(史記平準書)其著律書
也不言律而言兵不言兵之用而言兵之偃觀其論文
帝事浩漫宏博若不相類徐而考之則知文帝之時偃
兵息民結和通使民氣歡洽陰陽恊和天地之氣亦隨
以正其知造律之本矣(律書云文帝曰兵凶器雖克所願謂百姓遠方何今匈奴内侵)
(且結和通使云云可謂和樂者乎)其序歷書也不言太初而言古歷不
言八十一分之術而言九百四十分之法觀其在元豐
間議造漢歷號為太初其術最驗遷書置而不取蓋古
歷之失以其朔餘太強而至於後天乃改新歷而後天
之失尤甚於古歷此遷所以不取太初日分之法其知
作歷之法矣(前律歷志武帝元封七年太中大夫公孫卿壼遂太史令司馬遷等言歷紀廢壊宜)
(改正朔遂詔卿遂與侍郎尊大典典星射姓等議造漢歷乃以前歷上元秦歷四千六百一十七歲至元封七)
(年得太初本星度新正以造漢家太初歷其法以律起日律容一篇積八十一寸則一日之分也按史記歷書)
(只言古歷法九百四十分為日法即不載太初歷云云)書天官則初言春秋星隕
而五伯代興次言漢初日蝕而諸吕作亂又次言元光
元狩蚩尤旗見而兵師四出正以警時君修德修政之
心(天官書宋襄公時星隕如雨天子微五伯代興云云諸吕作亂日食晝昏吳楚七國作亂彗星數丈天狗)
(過梁野元光元狩蚩尤之旗畫見則半政長天其後兵師四出太上修德其次修)書河渠則初言
夏禹治水之源流次言秦漢治渠之利害正以知歴代
水利之由(河渠書)於禮書載禮論於樂書載樂記遷非蹈
襲舊文也漢承秦滅學之後百氏蜂起天下知有衆說
而不知有吾道知有新制而不知有古典所謂禮論樂
記之書誰其講之遷乃取而載之於書非有高世之識
不能也彼班氏之志何如哉遷所謂天官而固更曰天
文夫兩曜之運行羣星之錯布此非關於漢之一代者
而固編於國史施於何代而不可編次果奚益乎(史通兩曜)
(百星麗於元象非如九州萬國廢置無常故海田可變而景緯無易古之天猶今之天也必欲刊之國史施於)
(何代不可也但史記包括所及區域綿長故書有天官論者竟志其語班固因循復以天文作志無漢事而隸)
(入漢書)遷所謂河渠而固更曰溝洫夫廣深皆四尺謂之
溝皆八尺謂之洫此非漢所治者而固徒以盡力溝洫
之說遂以表其書名實果相當乎合律於歷似也然考
之志既言元封七年十一月甲子朔旦冬至日在建星
又云星紀中牽牛初冬至夫建星在斗十三四度之間
其與牽牛初相去蓋十餘度不應若是之遠此雖漢歷
之未精而固獨無一言辨之何耶(律歷志元封七年仲冬十一月甲子朔旦)
(冬至日建星孟康注曰建星在斗牛之間晉灼曰古歷皆在建星建星斗星也又律歷志云星紀初斗十三度)
(中牽牛初冬至)合禮於樂似也然攷之志禮樂之制固詳於史
記而於禮多闕而不詳長樂朝儀此漢初禮典之大者
但言其大槩而已又何耶(見本志)易封禪曰郊祀而不載
原廟薦新之事(叔孫通傳)宗廟迭毁之議(韋元城傳)毋乃太簡乎
易平準曰食貨以弘羊均輸㒺民之術而比成周泉府
之法(食貨志贊曰易稱裒多益寡稱物平施書云懋遷有無周有泉府之官故羊均輸夀昌常平亦有)
(從來)毋乃太謬乎此猶可也固於八書之外自立私見以
為地里藝文五行刑法之四志意有去取之高識然熟
究之而亦無足取其論天子之行幸而不計里數之遠
邇邵氏議其志地里之疎(聞見錄武帝自三月出行封禪又並海至碣石又巡遼西)
(又歴北邊又至九原五月還甘泉僅以百日行萬八千餘里尤荒唐矣)其論儒者之學術
而至與農雜而分峙李氏譏其志藝文之陋(李清臣文遷之自序)
(嘗分九流矣固為藝文志遂以儒者與道法隂陽名墨雜家農家分峙而齊驅嗚呼固以為儒者求治於世而)
(已乎宜固因竇憲而犯於非義也云云)其引書失宜者四其叙事乖禮者
五劉氏駁其志五行之錯(劉知幾史通論漢史五行志其錯繆者四科一引書失)
(宜二叙事乖禮三災異多濫四古學不精駁其違悞者有十三條如文公二年不雨班氏以為文公有大致亢)
(陽之禍知幾以為求諸人事理必不然疏其引書失宜者有四一史記左氏交錯相併二春秋史記錯亂難别)
(三屢定春秋言無定體四書名去取所記不同辨其叙事乖理者有五一徒發首端不副證驗二虚論古語論)
(事不同三直引特論竞無他術四科條不整尋繹難知五標舉年號詳略無法)刑法一志既曰
大刑用甲兵則兵猶刑也而又詳於刑略於兵一代制
度漫無所考如垓下之役孔將軍左費將軍右淮隂當
其中陽敗以誘之兩將軍從兵淮隂復乘之此兵家致
人之術羽所以敗者由此而固惟曰羽圍垓下曾不見
其所以能勝者微遷著之後人將何所考哉抑又論之
遷史固優孟堅也然功十而過一遷史亦不能無失孟
堅誠不及子長也然過十而功一孟堅亦不為無得且
三代世表誠能推百世之本支然伏羲神農黃帝為三
皇少昊顓帝高辛唐虞為五帝遷乃首黃帝而遺羲昊
名曰五帝三王之記其失一也(見三代世表)律書誠能推上
生之損益然遷之黃鐘九寸蓋以九寸為分以十分之
寸約之得八寸十分一而乃謂之七分一其失二也(律書)
(云)烏可以遷之得而不議其失哉王子侯表例不稱姓
而下卷以姓書之蓋元始以來王子行封權歸王氏特
待以異姓之法默寓其感慨之意其可取一也(漢史王子侯表)
(上不書姓王子侯表下乃書姓時元始問也云云)食貨志本言財利而歴載張
湯峻文窮治之法蓋武帝欲興利源先施嚴刑而湯之
慘刻不志於刑法志於食貨正原其用刑之由其可取
二也(食貨志自公孫宏以春秋之義繩臣下取宏相張湯以峻文決理為廷尉於是見知之法生而廢格)
(沮撓窮治之法用矣)烏可以固之短而不取其長哉此愚紬繹二
史而詳致其辨云
太元(太元學易之得失)
太元果有得於易乎然劉歆嘲之(劉歆謂太元可覆醬瓿)嚴尤誚
之(嚴尤謂此書必廢)老蘇東坡又起而譏之(老泉作太元論辨其說又東坡謂雄)
(好為艱險之辭以文淺易之說如太元法言皆是)是其書未足論也太元果無
得於易乎然桓譚稱之(桓譚稱其書必傳)張衡喜之(張衡稱太元殆盡隂)
(陽之數)溫公康節又從而推之(溫公集注太元又邵康節觀物外篇楊雄作太元可)
(謂見天地之心者也)是其書未可輕也愚嘗平心論之以一家之
書而強合諸家之數此雄之所以失以大易之理而參
決一已之見此雄之所以得善則存之否則去之則雄
將無辭而諸儒亦無議矣且易有彖元則有首易有爻
元則有贊易之爻有象而元之贊有測以元文而準文
言以攤瑩掜圖告而準繫辭元固求合乎易也(温公讀元易有)
(彖元有首彖者卦辭也首者統論一首之義也易有爻元有贊易有象元有測測所以解贊也易有文言元有)
(元元文解五德弄中首九贊文言之類也易有繫辭元有攤瑩掜圖告五者皆推贊太元繫辭之類也易有說)
(卦元有數數者論九贊所象說卦之類也易有序卦元有衝衝者序八十一首隂陽相對而解之序卦之類也)
(易有推卦元有錯錯者推八十一首而說之)然易之天五配以地十元也有
五而無十(元數一六為水二七為火三八為木四九為金五五為土)易之六畫(初二三四)
(五上)加以六位(九六)元也有畫而無位(初一次二次三次四次五次六次七次八)
(次九)果易乎元以元文擬文言而元文不加之晬(太元以晬準乾)
而加之中(元以中準中孚蓋以卦氣起於中孚故以元文加之中)元以首名準卦
而或以一首或以二首(易一卦當六日七分元一首當四日半積之故以二首當一卦)
果易乎是元亦不專合乎易也贊之初二以至于上九
則有取於洪範九疇之數一與六共宗以至于五與五
相宗則有取於洛書生成之數其為首八十一則黃鐘
之天數寓焉其為贊七百二十有九則十二辰之中數
寓焉泰中之數三十六其用三十三而虚其三則太極
凾三為一之數泰積之數始於十八終於五十四而合
於七十二此則商徵益一上生之數(前律歷志)此猶可也六
日七分之數唐一行所深非而子雲自中至養則而效
之而未敢亂其叙(孟喜惟易去坎離震兊存六十卦使每卦各主六日七分以當朞之日以)
(中孚為冬至用事之始六日七分而後復受之凶又唐一行謂孟氏六日七分之卦止於占災𤯝與吉善敗)
(之事至於觀隂陽之變則錯亂而難行)牽牛起度之數蔡邕所力議而子
雲自中至養求而合之而欲應其度(前律歷志洛下閎作太初歷又按)
(元中首入牛一度周首入牛五度至養則為斗宿二十二度)疲精竭神於占候步推
之末噫亦勞矣自今論之夫復卦之所謂七日來復者
謂自復而至於乾自姤而至於坤皆六日爾而有隂陽
之辨極其始終則至復與姤皆七日焉是蓋天道之自
然而復卦之所以善言天道者也而孟喜乃以私意附
會之其說曰去坎離震兊以分主二十四氣而六十卦
之爻乃當三百六旬之數又自七分推之則其為數四
百二十分每以八十分為一日則為五日四分之一而
可以備其周天之數以中孚為冬至用事之始故六日
七分而復受之果何者而合於七日來復之義也至太
元之書始於中終於養凡八十一首以一首當四日有
半而其所主者乃三百六旬與夫四日之半又以踦羸
二贊而足其閏之數而六日七分之說興焉是固有取
於喜之說也抑不思六日七分之竒數果可合於七日
來復之義乎借曰太元以虚三起數而七日之數止於
六日七分則一日八十分之義果何義乎(易卦氣震離坎兊四正卦)
(各守其方餘六十每卦六日則當三百六十日又以一日分為八十分五日為四日分四分之一為二十分總)
(四百二十分分之六十卦每卦又得七分故曰六日七分太元每首直四日半八十一首凡直三百六十四日)
(半又以踦贊諸半日又羸贊諸家皆以為當四分之一雖温公亦然)近代之歷冬至在斗
二度其說本於戴記月令仲冬日在斗之數此亦天道
自然而月令之所以為善言天道也而洛下閎乃以淺
見揣摩之其說曰始於十一月冬至夜半甲子起牽牛
一度驗其日月如合璧五星如連珠而其數始定然自
太初以迄于今朔後天三日氣後天四日冬至之所在
差天幾三十餘度果何為而合於在斗二度之說也至
太元之書始於中而應於冬至之日以明陽氣之萌故
中首入牛一度周首入牛五度至於養則始為斗宿二
十二度是固有取於閎之說也抑不思差天於三十度
之間則四分之虧一者果能免乎借曰歷久必差而盈
縮進退不能為千萬世之數則探端造始者果能逭其
責乎(前律歷志洛下閎作太初歷元封七年仲冬十一月甲子朔旦冬至日在建星孟康曰建星在斗牛)
(之間云云又楊雄傳元三方九州二十七部八十一家二百四十三表一百二十九贊分為三卷與太初歷相)
(應又温公注太元以為擬太初歷古歷四分之一在太初為千五百三十九分之三百八十五分實於四分之)
(一增一秒不可以四分之一論也首又太元注每首之下列二十八宿中首入牛一度周入牛五度養首入)
(斗宿二十三度)雖然子雲泥於諸家之數固不能無牽合之謬
子雲參於大易之學亦不可無真實之見夫子雲當莽
賢之世不事進取恬於勢利獨與嚴遵李仲元游則其
學必有據矣夫以漢之正統而象七百二十九贊之正
數以莽之閏位而取踦羸二贊之餘分此其立論關於
天地之常經古今之大義數耶理耶(馬永卿問元城先儒注太元每首之)
(下引二十八宿何也先生曰周天二十八宿三百六十五度四分度之一而太元七百二十九贊乃此數也永)
(卿曰七百二十九贊分而為二合三百六十四度有半而不相應何也曰楊氏以半不可合故有踦贊羸贊應)
(周天之數漢之正統以象歲也莽之僭竊乃閏位也先儒於踦羸之下注以為水火之閏而王莽傳所謂餘分)
(閏位者蓋為是也噫子雲之數深矣)以斷之首而得夬卦五陽去一隂之
象以隂陽之象而明君子小人進退之義此其爲說切
於造化之妙用治道之體數耶理耶(長編慶歷七年張揆注太元集解召)
(見延和殿今探得斷首且言惟易夬卦蓋剛陽以決隂柔君子進小人退之象也上悅)昔韓愈讀
荀子欲合於理者存之害於理者去之有道之士於太
元亦云
中說(論王通可疑者四)
潛虚一書温公所著也而或謂非出於温公(温公行狀墓誌不載)
(潛虚)太極一圖周子所作也而或謂非出於周子(張南軒太極圖)
(解或曰太極圖周先生手授二程者也今二程之講論答問見於遺書者獨未嘗及此圖何耶)此中說
一書雖有格言而不能免後人之疑者無怪也夫自魯
鄒教息說鈴紛紛得其傳者蓋鮮諸子之没自荀楊不
能深入閫奥河汾王氏生於隋季動法吾夫子步武質
疑問難甚矣其類魯論也遐想氣象亦往往如沂水泳
游時矣然所以滋後人之疑者有由也韓愈作原道篇
僅有軻死不傳與荀楊大醇小疵之說曾無一語齒及
河汾可疑者一也(中序愈不稱文中子云云見下)房杜王魏諸人嘗游
其門皆位將相非忘乎木落糞本之義者亦不見尊其
師而立之傳此可疑者二也(中說世家門人自遠而至河南董常太山姚義京兆)
(杜淹趙郡李靖南陽程元扶風陳威河東薛收中山賈瓊清河房元竇鉅鹿魏徵太原温大雅潁川陳叔達咸)
(稱師北面而受王佐之道)關子明在太和中見魏孝文距通所生之
年蓋百二三十年矣而其書乃有問禮於關生之語此
可疑者三也(錄關子明事太和末余五代祖穆公曰談湯穆公曰足下竒材也入言于孝文詔見)
(之關又中說子嘗問禮於生遂退而求諸野)李德林卒於開皇十一年通纔
八歲爾而其書乃有德林請見子於長安之語此可疑
者四也(王道篇子在長安時楊素蘇夔李德林請見子與之言歸而有憂色門人問子子曰云云德林)
(與吾言文而不及理門人曰然則何憂云云門人退子援琴鼓蕩之什門人皆霑襟焉)夫惟事迹
之有可疑也於是世之議者始而惑繼而毁終而駁之
以為通之門人私為之增益其師說而房杜王魏之遊
其門者皆無是事焉吁有是哉(後人作駁中說者十卷)然嘗觀中
序之論閱東郊之書而又參隋唐之史而後知王通之
學不誣而中說之書可信也且退之不及於通非遺其
人也愈方稱孟子能距楊墨而功不在禹下正推明力
排異端之功不稱之者蓋先功而後道之義(中序彼韓愈氏力排)
(異端儒之功者也故稱孟子能距楊墨而功不在禹下孟軻氏儒之道者也故稱顔回謂與禹稷同道愈不稱)
(文中子其先功而後道歟猶文中子不稱孟軻道存而功在其中矣)房魏不揚其師非棄
所學也通之弟以言觸長孫無忌王氏兄弟抑而不用
陳叔達時撰隋史欲編世家而避太尉之權而不敢不
傳之者蓋閣筆避權之過(東臯答陳尚書書曰貞觀初仲父太原府君為監察御史)
(彈侯君集事連長孫無忌太尉由是獲罪時杜淹為御史大夫密奏仲父直言非辜於是太尉與杜公有隙而)
(王氏兄弟皆抑而不用矣季父與陳尚書叔達相善陳公方撰隋史季父持文中子世家與陳公編之陳公亦)
(避太尉之權藏而未出重重作書遺季父深言勤懇季父答書其略曰云云時魏文公對曰夫子有後矣天將)
(啓之證也儻逢明主願翼其道及仲兄出湖蘇合杜大夫嘗於上前言其樸忠太尉聞之怒)關生之
問禮德林之請見非果可疑也特傳述者錯其歲月耳
荀卿子遊於齊居於蘭陵近世儒者亦疑其時世以為
非與齊宣王春申君相值謂劉向誤序卿事可也并以
為無卿可乎嗟夫通之為道明白正大蓋扶世立教濟
時行道之學中之為說議論問答本樂天知命窮理盡
性之書蓋孔孟氏之流派而後來諸公之逕蹊也議者
不味其言而疑其傳不信其道而惑其人世無諸老大
儒之論則河汾之學術沉没寂寥不著人間安得聲名
掀揭流傳古今哉故其在唐朝也司空圖皮日休皆尊
其學以房魏數公真其徒大書于碑以示後世而文士
又有請以王通氏陪從祀者使無其人容有是舉乎(見唐)
(書)其在我朝也柳仲塗宗之於前孫漢公廣之於後(中序)
而伊洛大儒又稱為隱君子極有格言荀楊不到使無
其人容有是論乎(遺書明道曰文中子本是一隱君子世人往往得其議論附會成書其間)
(極有格言荀楊道不到處)噫河汾之學不幸史失其名而起或者毁
駁之議亦幸而世有公論而得諸儒辨明之力然又論
之中說一書固有述作之功而不能無侈大夸詡之言
固有羽翼之助而不能無僭擬妄誕之咎何者以董常
而比顔子以公卿問答而比孔門之諸弟以陳思王而
比季伯之遜以荀氏之二仁而比殷之三仁其通之自
處則欲與夫子而齊驅嗚呼學步邯鄲而失邯鄲效顰
西子而失西子何通之不量力也固宜起後世紛紛之
論善乎紫陽先生之論通也雖稱其過荀楊而咎其擬
夫子雖喜其明世變而惜其闕大體誠確論也然則中
說之書豈得謂合乎中之義哉(晦庵語錄中說一書都是要學孔子論語說泰)
(伯三以天下遜他便說陳思王善遜論語說殷有三仁他便說荀氏有二仁又以公卿大夫來相答問便比當)
(時門人弟子斤又同上王通自比孔子殊不知秦漢以下君臣人物兩已定云云然王通比荀楊又别於事)
(上講究得精故於世變興亡人情物態更革沿襲施用作為先後次第都曉得只可惜不曾向上面透一層於)
(大體處有所欠闕晦翁晚號為紫陽先生)愚故曰楊雄作法言而言未必可
法知幾作通史而史未必皆通王通作中說而說未必
合中
先天易(先天之學在心法)
畫前元有易刪後更無詩此先天學也欲知大易之旨
當求之先天(邵堯夫詩須信畫前元有易自從刪後更無詩畫前有易何以見曰畫前有易其力)
(甚微然即孔子之發明者言之如神農取益取噬嗑黃帝堯舜取渙取隨益神農黃帝堯舜時重卦未畫非畫)
(前有易耶)身在天地後心在天地先此心法也欲知先天之
學當求之心法(陳瑩中答楊中立游定夫書康節云先天圖心法也圖雖無文吾終日言未嘗)
(離乎是故其詩曰身在天地後心在天地先天地自我出其餘惡足言先天之學以心為本其在經世康節之)
(餘事耳)夫先天之易非康節之私意也十三卦之藴未畫
之前聖人已取之孔子嘗發明其旨此其源流之學耳
然是學也非求之圖而求之心非取其數而取其中中
者先天之要心者中道之主康節之所自得者在是嗚
呼天下安有心外之學哉愚嘗即其圖而玩之乾南坤
北與離上坎下之位不同也乾履大有與乾坤屯蒙之
序不同也(陳瑩中云伏羲之易乾南而坤北自乾而左自㢲而右兊在東離為西起震終艮之序則)
(離上而坎下震東而兊西與先天之序不同矣乾坤屯蒙之序與乾履大有大壯之序亦不同也)康節
之於易固非好為同異者蓋有先天之易有後天之易
先天之易伏羲易也後天之易文王易也文王之易聖
人旣言之矣伏羲之易聖人未之言此康節開其機而
發其藏也是圖也自太極而兩儀自兩儀而四象四象
既交而成十六事八卦相盪而為六十四卦此先天之
象也(陳瑩中書康節觀物云起震終艮一節明文王之八卦也天地定位一節明伏羲之八卦也蓋先天)
(之學本於伏羲而備於文王其詩曰天地定位否泰反類山澤通氣咸損見義雷風相薄恒益起意水火既射)
(既濟未濟四象既交成十六事八卦相盪為六十四卦按先天圖乾坤與否泰艮兊與咸損震巽與恒益坎離)
(與既濟未濟常相對是為十六卦)由一隂一陽而為二隂二陽由二隂
二陽而為四隂四陽由四而為八由八而為十六由十
六而為三十二由三十二而為六十四此先天之數也
(先天由一隂一陽而為二隂二陽由二隂二陽而為四隂四陽由四隂四陽而為八隂八陽由八隂八陽而為)
(十六隂十六陽由十六隂十六陽而為三十二隂三十二陽而六十四卦成矣)有變象化象有
感象應象故變象則寒暑晝夜化象則風雨露雷感象
則性情形體應象則走飛草木此象之不一也(經世書元之元)
(日之日乾之乾元之會日之月乾之兊元之運日之星乾之離元之世日之辰乾之震元之歲日之石乾之㢲)
(元之月日之土乾之坎元之日日之火乾之艮元之辰日之水乾之坤七者皆然又天隂陽日月星辰地剛柔)
(水火土石變象寒暑晝夜化象雨風露雷感象性情形體應象走飛草木)有往數來數有隂
數陽數故往數者已生之卦由左而旋來數者未生之
卦由右而轉(觀物篇數往者順者順天而行是左旋也皆已生之卦也知來者逆者逆天而行是)
(右轉也皆未生之卦也夫易之數由逆而成矣此一節直講圖意)隂數者起於十二陽
數者起於三十此數之不一也(觀物篇乾陽中陽不司變故一年止舉十二月)
(震隂中隂不可變故一日十二時不可見兊陽中隂離隂中陽皆可變故日月之數可分是以隂數以十二起)
(陽數以三十起而常存乎三六也按經世圖元之元元之會十二此隂數十二也元之運三百六十此陽數三)
(十也元之世四千三百二十此又隂數也元之歲十二萬九千六百此又陽數也)然數之起者
不出乎中中之主者不外乎心即中而言數即心而言
中(見上)則先天之學得矣不然於中外而求象數於心外
而觀休咎吾恐先天之圖皆陳迹經世之書為考數豈
足與論康節之學哉(陳瓘曰先天之學心法也其學在心或於心外欲觀休咎故以皇極)
(為考數之書耳)愚故曰不知性學不可言太極之圖(周子太極圖隂陽一)
(太極圖晦庵釋曰隂陽異位動靜異時而皆不能離乎太極至於所以為太極者又初無聲臭之可言是性之)
(本體然也天下豈有性外之物哉)不知心法不可談先天之易而世之
議者且曰司馬文正與康節素善者而未嘗言及先天
或疑其學之迂(聞見錄司馬文正與康節同時友善而未嘗有言及先天學)嗚呼康
節謙退君子也蓋不肯以平日所長求衒於人正傳温
公而不及潛虚之意何疑哉(温公行狀墓銘不載潛虚)世之議者且
曰是圖康節得之李挺之挺之得之穆伯長伯長得之
陳希夷(陳希夷學易以數學授穆修伯長修授李之才挺之之才授康節先生)或疑其學
之誕嗚呼希夷有道之士也故以易學流傳於後正濓
溪得希夷种穆太極圖之意何害哉(胡宏通書序周茂叔傳太極圖於穆)
(修修傳於种放放傳於希夷)吾觀春雷之變而知天時之往復隂陽
之消長(邵康節問伊川曰今年春雷何處起曰起處起)杜鵑之兆而推地氣之
去留世道之盛衰其有關於世道也如此或者至以迂
闊議之吁亦妄矣(康節步天津橋聞杜鵑不樂客問其故曰洛陽舊無杜鵑不一二年上用)
(南人為相天下多事矣)
援經(論儒生援經之謬)
嘗謂漢儒有明經之功而不無泥經之失有援經之言
而不無假經之過夫聖人六經與天地並正為立民極
之地而後儒反假托以文姦援引以濟私是先王學術
反為禍天下之具也且漢自中世以來上以表章而自
任下以授受而名家朝廷之上非經不能立事縉紳之
間非經不敢建議賈捐之請勿擊朱厓王商則曰經義
何以處(本傳)龔勝之奏王嘉公孫祿則曰君議無一所據
(王嘉傳)一時君臣相與從事於經學之間意亦善矣如董
仲舒以元年謹始之義而勉時君之初政(董仲舒傳)雋不疑
以蒯瞶出奔之事而辨一時之疑獄(雋不疑傳)以此立論豈
不為聖經之幸惜其考究之不精講明之不熟往往以
詩書為發蒙是則可嘆也已自今觀之來歸自京我行
永久詩雖有是言而無關於邊功也乃援之以頌陳湯
之功(陳湯傳劉向云)何泥也乃眷西顧此維與宅詩雖有是語
初無關於郊祀也乃取之以定南北郊何鑿也(匡衡傳)推
遯卦不效以必考課不可謂無得於易然房之法煩碎
已甚人皆能言其非豈必得推卦而知其不行乎(京房傳)
用咨十二牧而罷刺史不可謂無得於書然刺史之法
以卑臨尊正上下相維之意豈可泥於十二牧之法而
罷之乎(何武傳)古者夷狄來朝坐之國門之外丞相霸援
荒服之義當矣而或者乃假長發之詩而從位單于於
諸侯王之上抑何與經戾也(蕭望之傳)古者天子之於丞相
右坐為起左與為下况於百官乎司直尊上公之說當
矣或者意慢丞相乃托尊上人之言以自文抑何背戾
之甚也(㳙勲傳)甚者欲附姦臣則援其不語怪力亂神之
言(張禹傳)欲行㩁酤則援其有酒酤我之文欲奪其利則
援周禮五均之法(王莽傳)是又借聖經以為殺人之術也
雖然漢儒固有過矣而過亦不先也自左氏以賦詩之
語而定人之禍福以占易之言而論事之吉凶於是詩
流入於五際專持子午卯酉以驗人事易流入於五行
專類淫巫瞽史以決疑心推波助瀾漢儒尤甚是左氏
作俑之過也且秦繆之享晉文賦六月以見意夫六月
宣王北伐之詩也重耳何足以當之周襄之享晉文也
賦菁莪以見意夫菁莪天子養育人材之詩文公何足
以當之垂隴之役鄭伯所以享趙子也七子從鄭伯以
寵其禮趙孟請賦詩以觀其志不知伯之汰侈已盛雖
愚夫亦知其必亡豈待賦鶉奔之詩而後見哉昭元之
會鄭伯所以享三大夫也趙孟賦匏葉以為之倡穆叔
賦鵲巢以為之和不知死生禍福雖聖人亦歸之命而
不敢必豈必因賦詩而言不復此哉夫左氏述賦詩凡
六十有六篇而合乎專對之義者止於寗俞辭湛露彤
弓叔孫豹如辭肆夏元侯之二事焉其餘皆斷章而不
能合聖人之道也(並左傳)如觀之為卦先王所以觀民而
設教也左氏執其說以驗陳氏之得政離之為卦先王
所以繼離照于四方也左氏衍其說以符晉侯之必敗
叔孫婼見賊於家臣是其見善之不明爾左氏取明夷
之占以附楚丘之妖怪南蒯家臣而君圖是其用心之
不臧爾左氏取黃裳之義以成惠伯之先見夫左氏述
卜筮者三十有三而有功於名教者止於南蒯之事焉
其餘皆附會而不能合三聖之法也(並本傳)晉范寗謂左
氏失之誣者豈不驗歟(范寗謂左氏富而豔其失也誣云云)嗚呼左氏親
見聖人者也且穿鑿附會而不合之罪以罪左氏也國
朝以經學淑人心名儒以經學扶名教未嘗不講經也
而不聞有鑿經之失未嘗不據經也而不聞有假經之
名有合乎經則施於議論之間不合乎經則不泥於章
句之末此正善詩不說之意也講月令而明奉天之事
(范祖禹講月令聖人奉天之事切於畏天者莫如仁宗願陛下誠於奉天云云)講春秋而發尊
君之旨(寳訓邇英閣講春秋仁宗曰春秋經旨在於奬王室尊君道左氏詭異不若公榖之質宋綬曰)
(誠如聖諭)其論禹貢也戒人主之貪心(孝宗時林機講禹貢因論禹貢之書立為)
(經常之制天下樂趨而不厭常以大禹勤儉之心為懷治效不難到)其論乾卦也而諷今
日之君道(開寳三年上召王昭素講乾至九五飛龍在天歛容曰此文正當陛下今日之事因示諷)
(諫帝大悅)此固合於聖經而援是以告君也若夫燔柴望秩
此王制之論也不敢附會其說恐滋君上封禪之侈心
矣(范祖禹講王制曰古人多因燔柴望秩之說乃附會為封禪皆秦漢之侈心非古者省方之意)錫王
勇智此仲虺之誥也不敢敷陳其旨恐啓君上之黷武
之忍心矣(神宗朝吕公著講天乃錫王勇智上曰何以獨言勇智公曰仲虺稱湯能伐夏救民故以)
(智勇言之然聖人之德當如易所謂聰明睿智神武而不殺者時上富於春秋故公以好勇黷武為戒)是
雖不求合乎經之言而深合乎經之道豈若漢儒之陋
哉竊嘗論之周禮一書為生民立極為天下開太平此
周官之本意也至和中有以荒札緩刑之說勉其君者
(至和元年講周禮大荒大札則薄征緩刑楊安國曰所謂緩刑者過誤之民當歲歉則赦之上曰天下皆吾赤)
(子捕而殺之不亦甚乎)熙寧中有以布法象魏之法誣其君者(吕惠)
(卿進講言先王之法有一年變法者如正月始和布法象魏是也有五年一變者廵狩考制度是也上問司馬)
(公何如公曰布舊法也何名為變)是二說也同出於周官也一則勉之
以恤刑之心一則欺之以變法之失其得失可鑒矣易
之一書貴陽而賤隂進君子而退小人此周易之要法
也皇祐中有以鼎卦覆餗之說諭其君者(皇祐三年講鼎卦上問九)
(四之象施於人事如何楊安國曰鼎為烹飪成新之器上承至尊下又應初上承下施任重非據故足折而覆)
(餗)慶歷中有以需卦燕樂之說啓其君者(慶歷二年林瑀撰周易天)
(人會元記其說用天子即位年月日時占所直卦以推吉凶瑀言上即位其卦直需其象曰雲上於天需君子)
(以飲食晏樂臣願陛下頻出晏遊極水陸珍好之美則合卦體上駭其言斥之)是二說也同出
於周易也一則戒之以用人之道一則諛之以縱慾之
非其誠僞又可見矣嗚呼可不戒哉可不戒哉
古今源流至論别集卷五
