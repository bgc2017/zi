古今源流至論續集卷十宋林駉撰
國學
古者學校養其心不養其身後之學校養其身不養其
心又其後也養心之教既泯養身之政復闕此君子所
以觀古今之别也嘗考成周一書纖悉備具而學校養
士之職獨闕而不載有如仕未受田者必有稍食王朝之
環衛則宫正均其稍食王宫之人民則内宰均其稍食
外焉守溝池之士庶則均其稍食者有掌固焉内焉治
文書之府史則掌供其食者有犒人焉(並同禮本官)獨不聞
有所謂養士之官不知當時肄業於成均者何以為養
耶雖宫伯月終則均秩周人之待國子者其出於此矣
又不知當時士庶者何以為養耶噫周人之所以養士
者非區區犧廪之末也有樂舞以和平其血氣有詩書
以培植其見聞有干戈射御以閑其禮儀其所以長育
成就者盖在此而不在彼古人非不欲設官以專其事
豐廪以養其體誠不敢以百司庶府待學校舉餼廪之
微以是凂天下之賢者而當時賢士亦不待有所慕而
為有所利而進潤澤如沚長養如陵厚德如朝陽令儀
如梧桐盖靈龜朵頥輕重有别而自養之學深矣漢承
秦滅學之後學校未遑武帝從仲舒之言遂建太學(仲舒)
(對策順興太學又武帝贊興太學)然按晉灼所言乃謂西京無太學(晉灼)
(言西京無太學曲臺行射禮)若爾則漢未嘗有矣及按三輔黃圖謂
西京太學在長安西北七里若爾則漢未嘗無矣(三輔黃圖)
(西京太學在長安西北七里有獄有市)嘗以二說參之盖黃圖所載皆武
帝制度是指武帝之時而言也晉灼盖論漢初之制也
方武帝建學之初為諸生學長安者或至困厄而不自
激厲由郡國選詣博士者或貧無資用時行賃作(兒寬以郡)
(國選詣博士受業孔安國貧無資用嘗為弟子都飬時行賃作帶經而鋤)廪犧猶未具也至
元帝好儒設員用度充足至是始備焉(元帝好儒以用度充足設員千)
(人)始武帝弟子之員僅至五十(儒林傳始帝選弟子五十員)至昭帝
所增之數亦止百人養員未盛也(昭帝舉賢良文學增博士弟子員滿百人)
及成帝太學弟子增至三千至是始盛焉(成帝末或言孔子布衣養)
(徒三千人今太學弟子少於是增員三千人歲餘復如故)然特養其身而已博士徒
取儀状果能如周人德行道藝之選乎(武帝擇民年十八以上儀状端)
(正者補博士弟子)太常雖與受業果能如周人成均司樂之教
乎(漢以弟子詣太常得受業如弟子)此養心之教猶闕也至光武中興
四方學士雲會京師立五經博士之員修太學籩豆之
典(光武中興好儒術四方學士抱墳典雲會京師建武五年乃起太學稽式古典籩豆干戚之容)迨明
帝復加潤色制度一新乃流辟雍辟雍湯湯何輪奐也
抑抑皇儀孝友光明何尊顯也尊飬更老其意勤也縉
紳億萬其文盛也(明帝即位親行其禮袒割辟雍之上尊養三老五更享射禮畢帝正坐自)
(講諸儒執經問難於前冠帶縉紳千人圜橋門而觀聽者盖億萬計又班固辟雍詩乃流辟雍辟雍湯湯聖皇)
(涖止造舟為梁抑抑皇儀孝友光明於赫太上服我漢行)然亦特養其身而已執
經問難果如周人春夏詩書之學乎親行射禮果能如
周人射御之習乎(見上注)此養心之教亦未聞也雖然王
咸舉幡會者千餘非西都興學之功歟(王咸舉幡以救司隸鮑宣會者)
(千餘)林宗唱義從者三萬非東都設學之效歟(黨錮傳郭林宗為唱)
(時太學三萬人從之時公卿皆為貶議)異時腐夫刑人瀆亂國典太學名
教扶持公議烈日爭嚴視死如歸(黨錮傳)噫吾儒之有益
於人國家也如此鳴呼以兩漢僅能脩飭制度文為之
末猶足以起人激厲之志使如成周之所以養士者養
士則鳶飛魚躍之下果何如耶唐有二館七學二館曰
弘文館置於門下省曰崇文館置於東宫皆以宰相領
之其生徒以皇屬國戚及大臣子孫為之(選舉志凡館二門下省有)
(弘文館生徒三十人東宫有崇文館生徒二十人以皇緦麻以上親皇太后皇后大功以上親宰相及散官一)
(品功臣身食實封者京官職事從三品中書黃門侍郎之子為之)七學曰國子學曰大
學亦以大臣子孫為之(同上凡學六皆隸國子監國子學生三品人以文武三品以上)
(子孫者從三品以下曾孫及勲官二品縣公京官四品帶三品勲封之子為之太學生五百人以五品以上子)
(職百官五品舊親若三品曾孫及勲官三品以上有封之子為之)曰廣文館曰四門館
以朝臣之子孫與庶人之俊秀者為之(此唐初之制按百官志注天寳)
(九載始置廣文館有學生六十人束都十人選舉志四門學生千三百人共五百人以勲官三品以上無封四)
(品有封臣文武七品以上子為之八百人以庶人之俊異者為之)曰律學曰書學曰筭
學皆以習其業者為之(選舉志曰律學生五十人書學生三十人筭學生三十人以八)
(品以下子及庶人之通其學者為之)凡二千二百一十員皆尚書省補授
(見前注)太宗之時亦盛矣未幾再傳掃地殆盡(韋嗣立嘗䟽言國家)
(自永淳以來國學廢散)論堂之庭盡墾為圃二館之門復如論堂
學制果如是乎(舒元輿作國庠記云云予嘗至下論堂庭堂數畆盡墾為圃又至于二館其門)
(其庭其堂皆如論堂)終朝之雨流潦不停既夕之天列宿上羅學
制果如是乎(李觀脩太學書曰終朝之雨流潦不停既夕之天列宿上羅至有博士助教犁鋤其)
(中)此固學校之壞也至國子博士不免啼飢(進學觧)廣文
先生猶嘆無氈(杜甫詩嘗贈鄭虔詩曰才名四十年坐客嘆無氈)遷祭酒者謂
散冗之地(權德輿謂劉秩為祭酒置之散地)為助教者躬犁鋤之事(見上)
(注)以師儒之職猶爾則養員之意可以默諭矣豈非養
心之教既泯而養身之政復闕乎夫學校教化之本原
自唐虞三代春秋兩漢以來未嘗一日廢六朝之擾攘
南北之戰争其視學校疑若敝屣然猶修飭制度躬禮
師儒且得已而不已亦以天理人心之本在是爾以三
百年之唐反不若僻陋攘亂之邦舉古人所以維持風
化之要者廢壊無餘噫可嘆也盖唐以科目取進士以
進士之科為貴則學校獨廢至此然獨不觀朱泚之變
世道已極而太學何蕃毅然壁立首唱大義六館震驚
而唐頼以不亡者未必非兹人之力(何蕃傳)然則吾道亦
何負於國家而唐壊之至此耶君子所厭言也我藝祖
立極之初未遑他務首幸監學士風丕振親贊孔顔吾
道有光此與武王下車訪箕子陳洪範者同一意也(長編)
(太祖既受禪初詔有司增修祠宇自贊孔顔三時臨幸焉建隆元年正月幸國子監二月又幸四年四月又幸)
盖國家自建隆以來已有國子監釋奠行禮而太學未
有也至慶歷從王拱辰之請始假錫慶院為之(仁宗慶歷中王)
(拱辰田况王洙余靖等言首善當自京師今取才養士之法盛矣而國子監才二百楹制度狹小不足以容學)
(者請以錫慶院為太學葺講殿備臨幸從之)然慶歷以後生徒日廢所居猶
狹時太學實未營也至熙寕從鄧綰之請始賜錫慶院
以創之(熙寕四年侍御史鄧綰言國家治平百年雖有國子監粗容春秋釋奠齋庖之室其中不足以)
(容一生員至於太學即未嘗營建上假錫慶院西北隅廊屋數十間逼窄湫漏生員才滿三百人即無容足之)
(地欲乞賜錫慶院為之仍修武成廟以為右學從之)由是若廊若廡若堂若齋制
度壮觀規模鼎新而建學之制備矣始太學惟有内舍
給食之員僅至二百外舍未立爾熙寕元年遠方待次
盖百餘人於是從數以立外舍之員盖從諫官之請也
(熙寕元年正月詔太學增置外舍生百員初太學置内舍生二百員為給食至是員足遠方之士待次而入者)
(盖百餘人諫官滕甫劉庠並以為言故有是詔見長編)然來遊之士愈多内舍外舍
近至三百時上舍猶未立爾未幾四年遂置上舍百員
内舍倍之而外舍則不限焉盖從中書之請也(四年十月中書)
(言近增廣太學益置生員為外舍不限員以初入學生員為外舍不限員自外舍升内舍内舍升上舍上舍以)
(百員内舍以二百員為限從之)由是冠帶濟濟絃誦洋洋藹然虞庠夏
校之風而養士之員盛矣然祖宗養士之意不止是也
雅樂歌詩養其耳也(胡安定判國子監合諸生于首善堂雅樂歌詩乙夜乃散)講經
問難淑其心也(太祖幸國子監講書淳化幸國子監講堯典說命)齋有選考之
簿月有選考之目文已中程而選考不預則不聽選選
已書籍而程式不預則不許試又兼攷其行藝也養心
之道又何如哉然而今日習熟見聞之久視為故常月
書季攷第課工拙無預乎行齋堂規罰徒寘屋壁無預
乎行舍選所以論行也當其年不犯重罰而已罰不必
盡舉也舉者十一營者十五罰不必盡行也間有毅然
不恤衆議以師道自任以規矩力行衆謗蝟興則又退
縮矣抑又有法可行而不行者才為衆所知越次陞舍
法也今不行也行藝為衆所服不雜選者罰法也今不
行也博士月一詣齋教導今可行乎諸生外有顯過亦
許糾治今可行乎祖宗所以維持人心者若為文具噫
得一程伊川置禮賢等齋以訓諸生不患不知性理之
學(伊川先生在太學欲以月試為課於講堂側置吏師禮賢等齋)得一胡安定置治事
等齋以訓後進不患不知體用之學(胡安定設治事等齋以訓諸生又劉)
(彛言安定有體用之學)此又師儒責也若夫風雨如晦鷄鳴不已
中流滔天砥柱屹立此又豪傑之士不待文王而興者
未可謂學校中無之
州縣學
夫思樂泮水薄采其芹是詩也君子知魯之所以興(泮水)
(詩)青青子衿在城闕兮是詩也君子知鄭之所以微(子衿)
(詩)盖古之所謂學大抵於黨庠遂序之中國學之設不
過公卿大夫之子弟非養天下之士以為公卿大夫任
於王朝其子弟從父兄則不得不為之置學于京師其
所以養成人材皆少長於黨遂之間而習熟乎庠序之
教培植㴠養殆非一日有州長以會其禮射有鄕大夫
以察其行藝齒序之正既有黨正孝弟之書又有族師
(並周禮本官)鳴呼古人重黨遂之學盖如此其至君子於此
所以卜魯鄭之興衰也是故蜀有文翁則儒化以成(前漢)
(文翁𫝊文翁為蜀郡守修起學官由是蜀好文雅)閩有常衮則貢士與内州等
(唐常衮𫝊衮為福建觀察使始閩人未知學衮為設鄊校親加講導由是風俗一變貢士與内州等)閩蜀
一僻陬耳一為之興起文教而人材至今為東南之盛
鳶飛魚躍亦何所不至哉國朝之初有四書院曰白鹿
洞曰嵩陽曰岳麓曰應天府外又有茅山書院猶未建
州學也(太平興國二年知江州周述言廬山白鹿洞學徒常數千百人望賜九經詔從其請又至道二)
(年賜嵩陽書院額及印本九經咸平四年衡州守臣李允則奏岳麓書院修廣舍宇有書生六十餘人聽講乞)
(下國子監降韓文等書從之祥符二年應天府新建書院詔以曺誠為助教并賜書院額此四書院之外又有)
(茅山書院會要)乾興初孫奭守兖州建學舍聚生徒請太學助
教為講書(乾興元年十一月判國子監孫奭言知兖州日於文宣王廟建立學舍以延生徒雖以俸)
(錢贍之而不足伏見密州馬耆山講書仍給田十頃以為學糧從之助教楊光輔充講書長編)而餘鎮
未置學也景祐中詔藩鎮皆立學矣(會要景祐四年詔藩鎮始立學他州)
(勿聽也)而他州則勿聽寳元元年因蔡齊之請置潁州學
大郡始立學矣(寳元元年穎州守臣蔡齊請立學時大郡始有學自明道景祐間累詔州郡立)
(學賜田給書學校相繼而興近制惟藩鎮立學穎為右郡齊以為言亦詔許之)而小郡則未置
至於慶歷之四年范仲淹言學校本行實宋祁言莫若
使土著而教之學校則學者修飭於是詔諸路州軍各
令立學學者二百人許置縣學於是州郡之不置學者
鮮矣(職源餘見後)而教授之置亦於是乎始其初委之漕司
於幕職州縣中舉之或用兼官或用士人皆漕司主之
而未隸朝廷也熙寧中詔諸路學官並委中書門下選
差至是始屬於朝廷矣(會要慶歷三年又置教授以三年為一任以經術行義訓導諸)
(生掌其課試之事而糾正不如規者委運司及長吏於幕職州縣官内薦教授或本處舉人舉有德藝者充當)
(時雖置教授或用兼官或用士人委於漕司而未隸朝廷也熙寕六年詔諸路學官並委中書門下選差至是)
(教授始屬於朝廷矣)元豐中州府學官共五十三員惟大郡有之
餘未盡有也元祐初詔齊廬宿常等州各置自是列郡
多置教官矣(續會要元豐元年州府學官共五十三員諸路惟大郡有之軍監盖未盡有也元祐)
(元年詔齊廬宿常等州各置教授一員自是以後列郡多有教官矣)然自置教官之後選
擇正人無日不申明之辦舉職事以副責任則政和之
請也(政和五年臣僚言見任教授不得為人撰書啓簡牘樂語庶得本舉職事以副責任師儒之意)教
官之職切宜遴選則紹興之命也(紹興十三年朱宙奏乞盡復教官上曰若)
(教官非人使人心術之壊再整頓費力切宜遴選也)不撰樂語不兼他職其任專
也(紹興三十六年詔諸州教授並不許兼他職餘見上)設科以試通經而任其選
重也(元豐五年立法試學官上等為博士下等為正錄願授教授者充元符元年詔學者歲一試紹興十)
(五年詔試諸州教授自來春始又紹興十三年上語朱宙曰十二年已有指揮仍須擇通經正心術者任之)
祖宗之所以作成士類亦至矣而今之州郡之學學者
之視郡庠猶視傳舍學官之視學者殆若浮萍佩焉悠
悠口焉囂囂春秋有試更出迭入僅縻一時之廪犧而
已吁何輕耶愚嘗咨之耆老曰盖舍法行而郡縣之學
有實政舍法廢而郡縣之學皆文具何者今之郡縣有
學即古者黨庠遂序之遺意古人謂今之育材成德而
異日之升於司徒升於學升於司馬者皆若而人也則
教養之政安得而不嚴自後世郡縣之學所養所取判
然兩塗毋怪乎其為文具矣鳴呼烏知舍法為一代之
良制歟思昔舍法之行也士之隸於學月書季攷優登
于籍於是貢之京師而入于天子之學凡有玷於罰者
不預焉是以郡縣生徒更相淬厲以為今之所以教我
養我者凡皆以成就我也而我固不可不重也而師儒
之官亦以為上之人所以進用人材凡皆權輿於此也
而教養之職我實任之時則訓誨教養與之相期於無
過之地而人知謹飭亦皆相率聽命以求無忝於有司
自舍法之既廢今之太學僅存其迹而郡縣之學已非
前日且今太學之法猶舍法也每季有試非無益之試
也而他日兩優釋褐自此始也名書于罰非罰金之比
也而他日銓注有所沮格自此始也而又三歲大比升
於春官由太學而進者居多士之遊太學盖無一而非
進身之階也今郡縣之學則不然登名於大比雖足迹
不歴於學皆可以預計偕師友相聚泛泛焉不相知名
而無有席間函丈之誨果能如范公夜課諸生皆立時
刻乎(晏丞相殊守南京范文正公仲淹方遭母憂晏公請掌府學范公常宿學中訓督學者皆有法度夜)
(課諸生讀書寝食皆立時刻)果能如安定雅樂歌詩乙夜乃散乎(胡安)
(定在學時合雅樂歌詩乙夜乃散聲徹乎外)宜乎俊民良子弟皆褁糧千里
為上庠之遊而青衿之子相與挑逹城闕之遊爾何者
養士有學而進身無階其名存其實輕如之何而不為
文具愚以是知舍法之為良法也或者乃曰是法也行
之於蔡氏安得為良法(崇寕三年罷科舉五年歲貢法成三舍天下教養之士一十一)
(萬餘員為屋九萬一十餘楹費錢三百四十萬餘緡米五十五萬餘石)嗚呼此非蔡氏法
也王宋諸公之遺制也在昔慶歷中宋祁王拱辰軰請
士皆土著而教之以學校然後州縣察其履行而薦選
之於是詔天下皆立學所謂舍法盖萌芽於此(慶歷四年宋祁)
(王拱辰張方平歐陽脩梅摯曾公亮王洙孫甫劉湜等奏曰參考衆說取其便扵今者莫若使士皆土著而教)
(之以學校然後州縣察其履行則學者修飭矣故為設立學校遣使者以属部官為教授三年而代須在學事)
(業三百日乃聽私試)至於元祐王公巖叟乃謂科舉之外不當别
開進取之名於是乞罷三舍之法開師弟不相見之禁
(元祐元年王巖叟奏庠序者所以萃羣才而樂育之不必科舉之外别開進取之名乞罷三舍法開先生弟子)
(不相見之禁)若夫科舉罷於熙寕之三年貢法成於崇寕之
五年是取慶歴遺法而行之也特蔡氏不當以私意為
去取焉耳於法乎何議借曰蔡氏立之其法苟善猶不
可以人廢法况是法立於慶歷諸君子乎今誠能行王
宋之議申慶歷之法則家家稷契人人臯夔又安有文
具之說哉
學官
解經不窮戴侍中此漢人之法也為博士之官者例如
此後學開啓當何如(戴憑習京氏易年十六召試博士拜郎時憑對曰博士說經皆不如)
(臣帝即召上殿講說帝善之拜為侍中京師語曰觧經不窮戴侍中)學行可師賀德基此
唐人之語也為祭酒之官例如此諸儒尊仰又何如(唐賀)
(德仁與從兄德基俱為國子祭酒時人語曰學行可師賀德基文質彬彬賀德仁)夫學校教化
之本師儒學校之責諸生蓍龜後來綿蕞其可輕也哉
(皮日休移成均博士書曰足下出文圃為諸生之蓍龜作後來之綿蕞)愚嘗推其學官建
置之由矣祭酒立於漢(通典漢置博士至東京凡十四人而聰明有威重者一人為祭)
(酒謂之博士祭酒)司業監丞立於隋(隋大業三年於國子監初置司業一人監丞二人)
監簿正錄立於北齊(通典北齊國子寺有正錄員置主簿隋各一人)至博士之
官西漢已有(武帝初置五經博士)而國子博士則始於晉也(晉咸寕四)
(年初置國子博士一人皆取履行清淳通明典義者為之)太學博士則始於梁也(梁置)
(太學博士八人)武學博士則始於我朝慶歷也(慶歷三年置武學始以阮逸為)
(之未幾省)國朝國子監有判其資淺者為同知即祭酒司業
之任有直講八員即博士之任(仁宗雖有武學博士未幾省)元豐官
制既行國子監有祭酒司業丞簿太學有博士正錄並
為學官(黃元禮官制)此古今沿革之大略也然自古迄今其
所以崇重風化選用師儒常如一日爾自古觀之刻石
傳經儒林訂正(戴逵為儒林祭酒刻石傳經)華山有賦士林傳布(楊恭)
(之為祭酒作華山賦示韓愈愈稱之士林傳布)德仁文質時人歌之(賀德仁為祭酒人歌)
(曰文質彬彬賀德仁)盧誕儒宗天子稱之(盧誕有名於時時天子以誕儒宗學府拜為祭)
(酒)昌黎入國子而生徒相賀(李翶作韓公行状云公遷祭酒奏儒生為學官日使)
(會講生徒多奔走聽聞皆喜曰國子監不寂寞矣)楊汪講國學而通經莫屈(隋楊)
(汪為祭酒帝令百僚就學與汪講論通經碩學多舉焉論難莫屈)此祭酒之有人也進
退作則動言是傚陽城有之(楊宗元為司業陽城遺愛碣曰帝來師儒式我成均)
(進退作則動言是傚)嚴以得禮扶善遏過竇公有之(韓愈為司業竇公墓誌云)
(云)手書九經(張參為國子司業年老常手寫九經曰讀書不如寫書)口誦鹿鳴(山揮)
(景祐中為國子司業誦鹿鳴蟋蟀篇未畢中書令李蟜以近規諷止之帝嘉其直下詔褒之)非通經
歟燕堂鼓琴(退之聽琴序云司業武公少儀摠學者三十有六人列飲燕祭酒堂有一書生抱琴)
(歌有虞之遺風)闕下唱義(陽城言不許延齡相下遷司業城言事得罪為道州刺史太學生何蕃頓)
(首闕下請留)非感德歟此司業之有人也廣文先生才過屈
宋(杜甫贈廣文館博士鄭虔詩先生有道出羲皇先生有才過屈宋)國子先生上規姚
姒(韓愈為國子博士作進學觧曰國子先生云云上規姚姒渾渾無涯)論易折角(朱雲為博士講)
(易人歌曰五鹿岳岳朱雲折其角)講經重席(戴馮講書帝令羣臣說經不通者奪其席以益通者)
(憑遂重坐五十席)何淹貫也覽筆即下(房昭遠考定國子生通經者覧筆即下初無疑)
(滯)看書不寐(王元威轉四門博士時年老猶燭下看書通宵不寐)何敏勤也此非
博士之有人乎我朝以來尤加崇重圓冠方袂肩摩踵
接而學校師儒之任皆世偉望人才作成流為數年不
窮之用者皆學官之力也傅澥自學正至祭酒官以儒
名者且三十餘年其任之也專(四朝國史注傅澥自布衣錄天子學至為正為)
(司業祭酒迄于司成官以儒名者三十年時人推之)鄭穆以待制兼祭酒一旦請
老而諸生願留者至三千餘人其慕之也深(四朝國史鄭穆傳元)
(祐中以寳文閣待制常兼祭酒每諸生請益無問寒暑雖童子必朝服延接以禮送迎皆專其經術而服其教)
(訓六年請老提舉洞霄宫敕過門下給事中范祖禹言穆雖年出七十精力尚強古者大夫七十而致仕有不)
(得謝賜之几杖祭酒居師資之地正宜處老成願毋輕聽其去不聽報太學之士數千人以状論司業又詣宰)
(相請留)程顥學問淵源洛中師表而召判武學何其幸也
(名臣事實)陳瑩中學術醇正元祐名臣而擢為博士又何其
慰學者之望也(同上)名儒宿德項背相望未易枚數當
代仰之後人思之尚想乎螟蛉之誨噫盛哉然嘗論之
學者固諸人之望祭酒又為學官之唱且匪曰蘭芷疇
變入室不自朱藍何遷素絲非王儉辭祭酒之表乎(齊王)
(融為王儉辭祭酒表云云)寳劒未砥猶全切玉美箭闕羽尚無衝石
非王延明辭祭酒之表乎(魏温子升為安豐王延明辭祭酒表曰寳劍未砥猶全切)
(玉之功美箭闕羽尚無衝石之勢)盖祭酒之職非他官比志行必粹道
義必尊庶無慊於教成之任二子所以力辭而不敢者
亦自知分爾苟國師有人則下是典教有不難舉吕公
著一為祭酒命駕親謁程頥請為學正而學者皆知性
理之學(名臣事實吕公著𫝊)王陶方任祭酒亦遣博士詣孟醇擢
為學士而諸生始知有聘士之禮(同上)此又挈裘提領
之論矣雖然兹皆漢唐以來學官之任而考之成周則
未聞焉且周典六官治官掌治禮官掌禮曰刑曰兵曰
事考其官屬亦各稱其職掌之當然獨至於地官謂之
教典而其設官殊不可曉盖自鄉老至比長皆六鄉之
官自封人至充人皆疆埸之師自載師至均人皆財賦
之官其他不過整齊田學推考征歛而所謂教官者師
氏保氏司諫數人而已而非專掌乎學校者也及詳考
而熟觀之如司樂則掌成均之法樂師則掌國學之政
然周人往往以學校之職而屬於典樂之官果何意哉
(並周禮本官)盖樂者所以調和其血氣涵養其心術優游漸
漬鼓舞動盪其入人也深此先王作成人材之深旨是
故舜之胄子教於后夔(書命夔典樂教胄子)商之學政屬於瞽宗
(殷制太學為瞽宗)皆此意也漢人去古未遠猶知博士弟子受
業太常(漢以博士弟子員受業太常太常屬官有大司業)使知禮樂之本自東
都以後學校自學校太常自太常而此意失矣至我朝
安定胡先生之判國子監也教育有法深有古意雅樂
歌詩乙夜乃散至奏鼓琴瑟之聲洋洋乎外伊川所謂
凡從安定先生學者其醇厚和易之氣望之可知豈非
平日動盪涵養之效歟異時淵篤純明直温簡諒色色
有之(吕氏家塾記曰安定為賦講策判舉事每公私試罷掌儀率諸學子弟會于首善堂合雅樂歌詩乙)
(夜乃散諸齋歌詩奏琴瑟之聲徹于外聞見錄曰伊川曰凡從安定先生學者其醇厚和易之氣望之可知也)
(李廌書言劉彛對神宗曰安定明體用之學上曰其門人今在朝為誰對曰若錢藻之淵篤孫覺之純明范純)
(仁之直溫錢公輔之簡諒)歐公詩曰吳興先生富道德詵詵弟子皆
賢才荆公詩曰先收先生作梁棟以次收拾桷與榱愚
請頌此為今日師儒勉(吕氏家塾記)
科舉
進士之選其自隋始乎曰非隋也周也王制謂大樂正
論造士之秀以告于王而升之司馬曰進士此其始也
特設科較藝始於隋爾噫進士之選在古者何其重在
後世何其輕耶周人賢書之貢必加拜受拜云者想其
恭敬而不敢慢也三物之教必曰賓興賓云者想其禮
待而不敢忽也此周人之貴有由矣由漢以來固不能
如拜受賓興之禮然猶州長身勸為之駕雖以當時號
為謟䛕公孫弘者猶出於鄊人之勸勉未嘗有自進之
風(公孫弘傳)至唐楊綰投牒自進而士始甚輕(唐選舉志)盖古者
上有求於下其後也上下交相求又其後也下始急於
求上此古今輕重之别也然自漢設科以後科目紛紛
不知其幾大抵自漢至隋以前惟行孝廉秀才之科自
隋唐至本朝惟行進士明經之科至熙寧後王荆公以
經義試進士於是明經始廢而進士獨行耳此其大略
也進士之科唐與我朝行之然在唐為輕在我朝為重
何以知之三十老明經五十少進士此唐人之謠也以
此知進士為劣而明經為優矣(唐摭言進士盛於唐貞觀永徽之際不由此選)
(終不為美其艱難則曰三十老明經五十少進士)焚香禮進士撤幕待經生此
國朝之詩也以此知經生為輕而進士為貴矣(編年仁宗謹於)
(選士皇祐五年廷試焚香祝之曰願得忠孝状元及唱名乃鄭澥也又華談禮部進士設香案與舉人對拜坐)
(設供帳甚盛冇司具茶湯飲漿至試學究則撒幕亦無茶湯盖防私傳經義歐公有詩曰焚香禮進士撤慕待)
(經生)故唐之進士得第者百一二明經者十二三(通典武德以來)
(明經惟有丁第進士惟乙科而已其進士千人得第者百一二明經者倍之得第者十二三)本朝之
乾德進士二十六人如五經開元三禮三傳學究合九
十三人其額至寬也而得人之盛反不若進士(長編太祖朝)
盖待之既厚則卓犖非常之士皆願為進士得之既易
則庸庸記誦者丼為明經耳此前軰稱國朝進士為將
相科其有由矣(王唐曰進士一科乃將相科)是固然也盍亦推原進
士一科興置之制可乎春官之試始未有也自元宗以
考功望輕移試禮部於是有定所焉(元宗開元二十四年員外郎李昂為)
(貢人詆訶帝以員外郎望輕遂貢舉於禮部以侍郎主之禮部試士自此始)殿前之試始未
有也自武后以對策為緩親試殿前於是為常制焉(武后)
(元年策問貢士於洛陽殿數唱方了遂引試殿前殿前試自此始)設衛棘圍始未有也
自唐楊浚始開三行試於是為故事焉(唐選舉志元宗天寳十一載禮)
(部侍郎楊浚始開為三行試又曰試兵衛薦棘圍之進士大抵千人得第者百一明經倍之)進士試
以詩賦策論自唐始也我朝因之至熙寧復加經義之
制(見詩賦經義門)臨軒試以詩賦亦自唐始也我朝興國加試
以論至熙寧始定策試之制(同上)糊名之制行於淳化
(淳化二年先是胡旦等以所試先成擢上第由是士爭習浮華尚敏速陳靖請糊名考校以革其弊於是始令)
(糊名)而諸州之糊名則自明道始(明道二年詔諸州試舉並封彌卷首)易書
之制立於祥符(祥符八年置謄錄院令封彌官封印試卷付之積書吏錄本命京官校正)而
諸州之易書則自景祐始(景祐四年詔開封及國子監及别頭試封彌謄錄如禮部)
(從韓琦之請也)傳義有禁昉於雍熙(雍熙二年詔曰今有以文字往復與吏為奸者寘之)
(于法以經義相教者斥出科場)匿服有禁昉於天禧(天禧三年舉人郭稹冐緦麻喪殿三)
(舉同保殿一舉有司欲脫王洙問洙曰果保稹否不然可易也洙曰保之不願易也乃與稹俱罷)慶歷
則有冐貢之禁(慶歷四年所禁有七曰隱憂匿服曰假戶冐名)祥符則有挾書
之禁(祥符五年上謂宰相曰聞貢院舉人觧衣閱視慮挾藏書冊有失士體宜令止之是歲諸科以挾書)
(扶出十八人)封印卷首因温仲舒之言而行(真宗咸平二年命禮部尚書温)
(仲舒知貢舉董龜正黃涉同考試及封印卷首仍當日入院禮部貢院封印卷首自此始)嚴禁秉燭
因戚綸之言而行(寳訓真宗因戚綸之言而嚴秉燭之禁用周起之言而謹糊名之法)舊
未有避親别頭也而祥符張士遜請行之(時是監察御史張士遜為)
(貢院監門官時貢舉初用糊名之法士遜曰主司有親戚在進士中明日當引試願出以避嫌主司不聽士遜)
(乃自言引去上是之記名於御屏遂詔自今舉人與試官有親嫌者皆移試别頭)舊未有隨侍
别頭也而景祐賈昌朝請行之(景祐四年二月先是崇政殿說書賈昌朝言舉)
(人有合避親及隨侍遠地宜令運司類試而學士丁度謂舊制五月起請差遣甲寅乃詔用三月一日於是諸)
(路始冇别頭試)廷試取士或取之多(咸平三年舉人集都下者萬四千五百六十二命吏)
(部知貢舉恕所取士甚多以王曾為首及是糊名考校曾復得甲科時議稱之)或取之少(祥符八年)
(上御殿覆試多所黜落疑所抺者未當命宰相閱之上曰考官固為艱難公在其中矣)而與廷試
者不黜則始自嘉祐之二年(嘉祐二年進士張衡等及第是歲進士與殿試者始)
(皆不落記聞云是春以進士辱歐陽之故殿試及第皆不落一人)舉士歲數或一歲一
舉(建隆以來皆一歲一舉禮)或間歲一舉或四歲一舉或累歲不舉
(嘉祐二年上封者言四年一貢舉四方士子待試者六七千人往往廢舉遂至困窮宜間歲一舉詔自今間歲)
(貢舉天聖二年上謂王欽若曰久罷貢舉慮遺天下賢士宜令禮部精加校試)而三歲一舉
則始自治平之四年(治平四年進士二百五十八分四等自此三歲一舉士)自梁
顥等唱名於是有唱名及第之典(雍熙二年御試得梁顥等並唱名及第唱)
(名自此始)自王世則等錫宴於是有錫宴瓊林之禮(長編興國八年)
(上御講武殿覆試禮部貢舉人擢進士長沙王世則而下錫宴瓊林苑其後遂為定制)噫國朝之
所以待進士者何其嚴而重耶夫待之既嚴禮之既重
則薦於鄉試於有司策於天子之廷者其忍負之哉自
今觀之懷州觧發素已銓次(天聖明道中有進士十人游謝希深歐陽永叔之門)
(王復王尚恭為稱首時科舉法寬秋試府園醮廳希深監試永叔聖俞為試官王復欲往請懷州觧永叔曰王)
(尚恭作觧元矣王復不行則曰觧元非王復不可盖諸生文賦平日已次第之矣其公如此)大名舉
子自相推先(太平興國四年張詠與寇凖同赴大名舉議將首薦詠詠以同郡張覃素有文行即)
(率寇公請以覃為冠)則薦於鄉者皆平時推譽於州里也李廸有
聲禮部不黜(景德二年廸與賈邊皆有名場屋禮部奏名皆不與取其文觀之廸落韻邊論當仁)
(不遜於師以師為衆特令就御試王旦議落韻失於不詳審捨注疏者不可取遂取廸)王曾首薦
復冠春官(王曾鄉薦春官廷試皆第一時陳恕典貢舉擢為首)則試於有司者亦
皆素知名於場屋也夫外郡既考履行有司復考文藝
若無愧矣而猶嚴於臨軒之選此與周人升於鄉升於
司徒司馬者同一意也是故齊賢受知先朝擢自下第
(太祖幸西都張齊賢献十策還語太宗曰我幸西京惟得張齊賢耳不欲官之汝異時收以自輔也興國二年)
(齊賢舉進士有司第其名在數十人後上不悦一榜盡與通判齊賢不十年至相)蔡齊偉有儀
状擢居首選(祥符八年蔡齊儀状偉秀舉止端重上意屬之擢第一)韓琦唱名太
史奏瑞(天聖五年仁宗初臨軒試進士韓琦名在第二時唱名第一甲太史奏日下五色雲見從官皆)
(賀)楊寘賜第公卿皆賀(慶歷二年賜楊寘等及第寘初試國子監禮部皆第一及是帝)
(見姓名喜曰楊寘也公卿賀得人)不特此耳状元及第不在温飽(王沂公状)
(元及第或曰状元一生喫著不盡公曰曾平生不在温飽)禮部第一不肯自陳(寳元元年)
(范鎮禮部奏名第一故事省試第一人未有第二甲者雖近下而升之吴育歐陽公唱二人亦抗聲自陳鎮乃)
(默然至七十九人乃出升衆賢之禮部第一人在第二甲自鎮始)此其著節立身又有
出於科舉之外盖祖宗不專取以文墨而試賢亦惟以
行藝所以正人相望出為明時用也然愚又嘗論之科
舉之禁不可以不嚴亦不可以過嚴不嚴則無以杜僥
倖之心過嚴則復以隔天下之士且糊名易書似也然
東坡反遺李廌(李廌以文見知東坡東坡元祐三年知貢舉意得廌以冠多士及考章程文大喜以)
(為魁既拆號廌不得第乃作詩曰與君相從非一日筆勢翩翩疑可識平生謾說古戰場過眼終迷日五色)
歐公誤取劉輝(筆談嘉祐中士人劉幾驟為險怪之辭歐陽惡之會公主文有一舉人論曰天)
(地軋萬物茁聖人發公曰此必劉幾也榜之既而果幾也後數年公為御試考官而幾在廷公曰除惡務本有)
(一論曰主上收精藏明於冕旒之下公曰吾得劉幾矣既黜乃蕭稷也時堯舜性仁賦曰静可延年獨高五帝)
(之壽動而有勇形為四凶之誅公大稱賞及唱名乃劉輝人曰此劉幾易名公愕然)糊名易書之
法果可用乎冐貫匿服有禁似也然余公靖易名他州
以取觧(余靖韶州人本名希古犯臀罪易名靖取他州觧)王公洙願保匿服而
不易(見上匿服之禁注)冐貫匿服之法果可繩乎此王文正公所
以舉科場條貫投地而不取也(陳彭年為翰林學士詣王文正公旦呈科場條)
(貫公投之於地曰内翰做官幾日待隔截天下士陳懼而退)
考校
古者以德行考士而士心正後世以文藝考士而士習
壊世儒皆有是言矣嗟夫舉孝廉者濁如泥舉隱逸者
索高價德行果可得士乎愚嘗推原其故盖古今人才
一也成周人才出於學戰國人才出於客漢之人才出
於吏唐之人才出於科舉時用里選則人才由里選而
出時用科舉則人才由科舉而至以後世科目之後而
欲用成周里選之法是猶結繩於書契鄉飲於軍市君
子謂之不知務噫何代不生才何才不資世特恐考者
非賢賢者不考耳且進士之科莫盛於唐而考士之法
亦莫病於唐夫以張九齡之峭直剛方吸嘘雲雨顔平原之
忠肝義膽對越神明陸宣公之論諫仁義裴晉公之明哲保
身(並本傳)此進士誠莫盛於唐也然昌黎名儒三至禮部何蕃義
士終身不第此猶可也齊皥以貴而不得舉(韓愈送齊皥序云)王參元以
富而不得舉(柳子厚與王參元書云)是畏嫌而自私也錢徽典舉而
私擢李宗閔之親(李宗閔傳初錢徽典貢舉宗閔託所親於徽李德裕疏之)達奚珣典
舉而陰取楊國忠之子(楊國忠以其子暄舉明經不中怒典舉者達奚珣珣聞之大驚)
(遂寘之高第俄與珣同列)是徇情而自私也此考士之法莫病於唐
也夫選之不精擇之不審往往歸咎於文藝是罪歲爾
國朝考士之法何如哉宋白典春官而蘇王中選(宋白三掌)
(貢舉所取蘇易簡王禹偁輩皆知名而黜罷者衆因致謗議)程羽掌貢舉而張寇聯
名(張詠嘗謂人曰吾榜中得人最多謹重有雅望如李文靖深沈有德如王公面折廷爭如寇公當方面則)
(詠不敢辭是歲興國五年程羽知貢舉)至使人才流為數世之用誰之力
與方平司文賦尚典要(哲宗時臣僚言往時舉人路授倡為長賦幾千言但為浮辭不)
(求典要得方平擯而正之)歐公持衡文變渾雅(同上嘉祐劉幾喜為怪僻句後歐陽革去)
(其風復雅)至使文章以通經學古為高者又誰之功歟大抵
人物之消長文章之高下皆任文衡者之責可輕乎哉
不然王介甫以私學取天下士至有以雅為鴉之弊惠
卿以己意取策問而當時皆訕前朝阿當世(見詩賦論策門注)
文章人物為之一變向非元祐諸公出而正之則黃茅
白葦之習殆何如耶(東坡謂王介甫欲以天下為黃茅白葦)然嘗論之考校
之術不可過於任法亦不可過於任情任法矯也任情
私也過眼終迷日五色非主司自嘆之詩乎(東坡遺李廌詩見科)
(舉門注)落却親情賣至公非主司被嘲之詩乎(陳彭年有親戚為所)
(黜遂批其詩曰取他權勢要明主落却親情賣至公)此任法之弊也主司冬烘錯
認顔標(有主司取卷以顔標為顔魯公之後取之後非是遂為舉子賦詩曰主司頭腦太冬烘錯認顔)
(標作魯公)典舉徇情私擢濟川(開寳五年扈蒙知貢舉奏進士安守亮等上以進士武濟)
(川材質最陋絀去濟川乃學士李昉鄉人昉知貢舉上不悅會徐士兼訴昉遂覆試)此任情之弊
也曰法無寬嚴精考得矣情無公私得人足矣若李廸
落韻本有聲也雖黜廸而取廸(景德二年鄉試得李廸以下先是廸與賈邊皆)
(有名場屋禮部奏名皆不與取其文觀之廸賦落韻邊論當仁不遜於師以師為衆時令就御試王旦議落韻)
(者失於不詳審捨注䟽而立異論不可取遂取廸而黜邊當時朝論大率如此)如是而廢法何
惡乎王復能賦素知名也遂私復而取復(王復王尚恭遊謝希深歐)
(陽永叔之門時科舉法寬秋試府園醮廳希深監試永叔聖俞為試官王復欲請懷州觧永叔曰王尚恭作觧)
(元矣王復不行則又曰觧元非王復不可盖諸生文賦平日已次第之矣其公如此)如是而徇情
可厭乎噫是故然爾業患不能精無患有司之不明行
患不能成無患有司之不公為進士者又當自勉也或
曰彩霓之韻未誤而黜(范景文用彩霓字主文不知作平聲盖不審沈約之論而黜人)
(勸景文辨之景文不肯)刑賞之論見疑而降(東坡作刑賞忠厚之至論歐陽得之甚喜)
(欲寘第一疑門生曾南豐遂降第二)此非行業之不精君子則曰寧求諸
已不求諸人也或又曰火山軍之名得之夢寐(主司或夢火山)
(軍得名後歐公所取卷乃劉輝也)王俊民之謠已播城市(王荆公與一主文相角識)
(一卷正未相允間有一主文曰前城市間已說王俊民作状元矣拆號果王俊民)此又物理之
素定君子則曰寕求諸我不求諸天也不然尚崑體以
逐時好(天聖以來穆修尹洙歐陽唱為古文變西崑體學者從之其有習劉體者人戲之曰莫太崑否)
(時學者皆尚崑體)阿新法以取高第(見經義詞賦門注)不惟有司恥之
愚亦恥之雖然國家以文藝取士固也亦不專以文藝
也宋祁甲科兄郊次之以文而取也然進郊而退祁盖
弟不可先兄(天聖二年宋郊與其弟祁俱以辭賦得名禮部奏祁名第一太后不欲弟先兄乃推)
(郊第一而寘祁第二)沈文通第一馮京次之以文而校也然升馮
京而降文通盖貴胄不可先寒畯(皇祐初有官沈文通中第一仁宗曰朕不)
(欲以貴胄先天下寒畯遂以馮京為第一文通第二)上之人未嘗定以文藝也大
名鄉薦欲首選張公詠也公辭之而推張覃(太平興國四年張詠)
(與寇凖同赴大名舉議將首薦詠詠以同郡張覃素有文行即率凖請以覃為冠)萊州觧發欲
首薦蔡公齊也公辭之而推史防(蔡齊萊州人州舉進士第一以書薦其里)
(人史防而已居其次)下之人亦未嘗校以文藝也夫以文墨考士
而不以文墨拘以科目進身而不為科目累藹然有成
周德行道藝之風噫盛哉唐人進士何足語此
古今源流至論續集卷十
