古今源流至論前集卷六宋林駉撰
階官沿革圖
本朝官階(上係元豐制下係宋初制其政和大觀增改者别注在下又以祖宗舊官遷轉之法參附)
(于後)
開府儀同三司(使相)
祖宗以節度使中書令節度使侍中節度使平章事
待勲賢故老久次宰相罷職隨其舊職如節度使出
判大藩及召入未還相位而拜樞密者則加樞密使
以易節度故通謂之使相(正誤曰曹彬初以節度使為樞密使不罷旄鉞乃開)
(寳九年二月事其年十月太宗即位二十七日加彬同平章事仍充樞密使即罷旄鉞此言以樞密事易)
(節度即通謂使相蓋誤若謂樞密使加同平章事亦通謂之使相則可又不係召自大藩未還相位而為)
(樞密使)雖使中書叙位亦在同中書門下平章事之下
迨改官制一用開府儀同三司换之時祖宗意以文
潞公彦博任使相侍中曹郡王佾任使相中書令皆
换開府為减恩數於是拜潞公太尉自司徒進位也
佾進封濟陽郡王
特進(左右僕射)
左右僕射為宰相官樞密參政止於六尚書若宰相
官係吏部尚書即遷左僕射係兵部尚書即遷右僕
射乃用特進换之時王安石獨改特進至政和後薛
昂𢃄觀文學士任特進白時中以門下侍郎𢃄特進
皆失舊制繼詔並改金紫光禄大夫今後非宰相不
除
右二等為宰執
金紫光禄大夫(吏部尚書)
元豐獨换吏部尚書者蓋故事宰相初美罷不拘見
𢃄六部侍郎或左右丞五尚書皆超進吏部尚書故
以金紫易之若宰相官𢃄吏部尚書者多拜使相出
鎮若平遷即加左僕射
銀青光禄大夫(戶部刑部)(禮部工部)(兵部書五尚)
時宰相王珪任禮部侍郎平章事神宗以珪久不
進官因改官制换寄禄乃遷銀青光禄大夫光禄
大夫(元祐銀青光禄大夫分左右大觀以左銀青光禄大夫為銀青光禄大夫右銀青光禄大夫為)
(光禄大夫)
光禄大夫(左右丞)
宣奉大夫正奉大夫(元祐有左光禄大夫右光禄大夫大觀改左光禄大)
(夫為宣奉大夫右光禄大夫為正奉大夫今所謂光禄大夫乃右銀青光禄大夫也)
正議大夫(吏部工部)(戶部禮部)(兵部郎刑部六侍)
以正議大夫换六侍郎併作一等時論以宰執貪進
官作此蓋故事丞郎作四轉今乃改作兩轉耳
通奉大夫(元祐正議大夫分左右大觀以左正議大夫為正議大夫右正議大夫為通奉)
(大夫)
通議大夫(給事中)(中書舍人)
太中大夫(左右諫議大夫)
神宗以寄禄官等級减少遂以太中大夫為宰相官
故蔡確時任右諫議大夫參知政事先换太中大夫
及拜相則依前太中大夫守尚書右僕射兼中書侍
郎遂為定制
右宰執所轉官自通議以上無磨勘法自金紫光禄
至太中為侍從(以上加爵)
元豐中自太中大夫至金紫止六階昔之尚書今為
一官昔之六部侍郎今為一官是十官併為兩官矣
左右丞左右諫議亦併四官為兩官其後增置通奉
正奉宣奉大夫三階自太中以上惟宰執侍從得遷
中大夫(秘書監)(殿中監)
元豐三年偶闕任殿中監者故只著秘書監
神宗以太中大夫為宰相官故初除執政只授中大
夫時翰林學士蒲宗孟王安禮為左右丞二公寄禄
官皆未至大夫只除中大夫守之
中奉大夫(元祐中散大夫分左右大觀以左中散為中奉大夫右中散為中散大夫)
中散大夫(光禄卿)(少府監)
故事有出身人自太常少卿轉光禄卿無出身人自
衛尉少卿轉將作監次轉衛尉卿自衛尉卿遷殿中
監無出身人减一轉為優
朝議大夫(太常卿光禄四少)(衛尉司司農左右郎中)
奉直大夫(元祐朝議大夫分左右大觀以左朝議大夫為朝議大夫以右朝議大夫為奉)
(直大夫)
奉直朝議中散中奉中大夫五等為卿
監(以上加食邑)少卿監等級最多一换之則清濁莫分舊
制應兩制侍從官至左右司郎中當遷者左司轉左
諫議右司轉右諫議其太常少卿若自吏部兵部司
封郎中轉到者遇特旨轉行亦遷右諫議大夫以别
歴任清要則是朝議轉太中也崇寧已前從官自朝
議直轉中大夫乃用元豐故事以中大夫為執政官
可比舊制太中大夫自增中奉大夫遂細轉乃由當
時執政不知典故爾至庶僚職方郎中轉光禄少卿
駕部郎中轉司農少卿次轉衛尉少卿皆為朝議其
太常少卿年勞叙遷及光禄少卿皆轉光禄卿若衛
尉少卿只轉少府監或將作監次遷衛尉卿則是有
出身者三遷至秘書監無出身者五遷至殿中監皆
中大夫也今增置奉直中奉而有出身人不遷中奉
奉直猶舊制也
朝請大夫(吏部考功)(兵部駕部)(司封郎職方之司勲郎中庫部中謂前行)
昔之吏兵司封三曹若翰林學士任即遷中書舍人
自舍人遷禮部侍郎視他官遷五等蓋祖宗優詞臣
如此侍從官任即遷左右司郎中次遷左右諫議館
職以上任即遷太常少卿再遷光禄卿若任太常少
卿除侍從官徑遷諫議大夫兩制到此不轉卿監超
轉諫議止候朝議有闕方補朝議以七十員為額
朝散大夫(戶部司門)(刑部郎度支比部中)(都官中金部中倉部謂之行郎)
朝奉大夫(禮部屯田)(工部郎主客水部中)(膳部後行郎中謂之)
昔之吏戶禮三曹惟除郎中不除員外蓋侍從方遷
此官仍隔一資超轉
朝奉朝散朝請三大夫為正郎
故事右名曹(兵刑工三部)及司封司勲度支金部祠部主
客雖轉正郎亦不呼郎中只稱其曹名以辨其常調
也自改大夫更無别異自古大夫猶今之執政侍從
也書所謂日宣三德者是焉曲禮曰四郊多壘卿大
夫之辱也由此觀之豈宜换授庶僚耶在漢晉間只
有光禄太中中散大夫為侍從官當論思獻納之任
至隋唐增名作階已非所宜今乃易少卿監郎中是
轉名器也
朝請郎(兵部員司封庫部外郎)(駕部前司勲外職方謂之行員郎)
朝散郎(起居舍人部度支金)(侍御史部員外刑部司門比)(都官後謂之)
(行員外郎)
右三等為員郎侍御史不與中行員外郎等殿中侍
御史不與後行員外郎等故自監察御史遷殿中侍
御史殿中遷侍御史此以特旨遷此三等階未免
混淆祖宗爱惜名器不以假人凡士之有德有才者
有政事文學者隨其所長用之命其官以别之故状
元登第者初命官以將作監丞兩遷左司諫次轉起
居舍人兵部員外郎多官未及此以擢知制誥若左
右司諫𢃄待制以上職遷吏部員外郎起居舍人𢃄
待制以上職遷禮部郎中次轉吏部郎中次轉右諫
議大夫若三人及第及制科歴一任回即除館職并
任官職人官自太常博士遂遷祠部度支司封員外
郎若因任轉運副使以上即自祠部轉刑部度支遷
兵部員外郎司封轉工部郎中凡進士出身人自太
常博士遂遷屯田都官職方員外郎若任省府推判
官提點刑獄或館職即遷祠部度支司封員外郎若
官已係屯田即遷度支都官即遷司封員外郎職方
即轉祠部郎中凡待世賞自國子博士轉虞部比部
駕部員外郎若曾任省府推判官提點刑獄以上即
轉主客金部司勲員外郎若官已係虞部即遷金部
比部即遷司勲駕部即遷主客郎中凡雜流出身自
國子博士轉水部司門庫部員外郎若擢省府推判
官提點刑獄即自水部遷倉部司門遷考功庫部遷
膳部郎中此等遷改絶稀但多因避家諱第降一等
改至此曹若任兩制侍從轉官即自後行員外郎便
遷吏部次遷戸部郎中次遷左司郎中其中行員外
郎合轉禮部郎中次遷吏部郎中其前行員外郎同
後行再遷之格
右六部分二十四司吏戶禮三部(任侍從官方除此)
及司封度支祠部為左名曹(任館職人方遷此)兵刑
工三部(館職任轉運副使以上方遷此)及職方都官
屯田為右名曹(有出身人方遷此)司勲金部主客(蔭)
(補擢用者方遷此)及考功倉庫膳部為左曹(雜流擢)
(省府推判官提點刑獄者方遷此)駕部比部虞部(蔭)
(補方遷此)及庫部司門水部為右曹(雜流遷此)叙遷
品秩尤嚴今以二十四司併為三階宜失之太簡也
承議郎(舊左右正言太常博士)(監察御史國子博士)
奉議郎(太常丞秘書丞)(殿中丞著作郎)
通直郎(太子中允中舍)(左右贊善大夫洗馬)
舊制初除知制誥及待制而官未至員外郎者即除
右正言惟状元未擢外制當叙遷者即自著作郎亦
轉右正言熙寧三年許將以磨勘當遷宰相王安石
方欲抑三人進取遂特與太常博士初下筆方成大
字堂候官以手約筆具陳祖宗舊制當遷右正言安
石乃改大字就作右字因知前軰堂吏猶能執祖宗
之法若有出身人皆遷太常博士餘人皆轉國子博
士易階官後清濁無别矣
昔之正言監察御史著作郎皆特旨遷不與太常博
士國子博士及三丞等
舊制前名自太子中允遷太常丞著作佐郎遷秘書
丞大理丞遷殿中丞状元初命將作監丞首遷著作
郎凡無出身者自太子贊善中舍洗馬皆遷殿中丞
(以上兩等皆號大朝官)
舊制凡初擢用京官選人為經筵官及臺諫皆除太
子中允若擢轉運判官則前名除中允無出身人除
贊善中舍其叙遷官則還其歲月以表其借朝臣而
奉使也若無出身人自大理寺丞叙遷中舍宰執奏
補者轉贊善雜科轉洗馬蓋有以别之自改官後初
拜待制以上而官未陞朝官並改通直郎仍效舊制
𢃄除正官爾(以上太子官属號小朝官)
右三等階官及以上外郎郎中加勲自武衛至上柱
國
宣德郎(著作佐郎)(大理寺丞)(今為宣教郎)
凡前名自光禄寺丞轉官選人改官皆遷佐郎大理
評事轉大理寺丞餘人光禄衛尉寺丞轉官選人改
官皆遷大理寺丞
宣義郎(光禄寺丞)(衛尉寺丞)(將作監丞)
凡前名自太祝奉禮轉官選人改次等官皆遷光禄
寺丞餘人大理評事自太祝轉者遷光禄寺丞奉禮
轉及選人改等官皆遷衛尉寺丞
承事郎(大理評事)
凡前名校書郎正字監主簿皆轉評事昔第一甲三
人登科命官如之熙寕末状元方除評事餘人太祝
奉禮遷官皆轉大理評事宰相任子亦如之(正誤曰状元授)
(大理評事自嘉祐四年劉煇始前此状元並授監丞第二三人授大理評事熙寧三年葉祖洽授大理評)
(事上官均陸佃授兩使職官張中程堯佐為初等職)
承奉郎(太常寺太祝)(奉禮郎)
凡執政官任子授太祝其用宰執恩澤轉官皆遷太
祝其用從官恩澤轉者遷奉禮
承務郎(秘書省)(校書郎)(正字亦將作監簿)
凡任子前宰執授校書郎諸曹侍郎樞密直學士以
上授正字諫議大夫待制以上授將作監簿舊制校書
正字有俸同太祝奉禮郎格至改階官一例無俸
祖宗故事進士第一人初命官以將作監丞遷著作
郎遷左右正言遷右司諫遷起居舍人自將作監丞
至起居舍人五官惟進士第一人乃特旨得遷自起
居舍人即遷兵部外郎次遷工部郎中若以起居舍
人知制誥即遷禮部郎中(超遷一官)自是以上率超
一官以遷祖宗於進士第一人所以優待如此
右五等階號京官自京官而上四年一轉無出身人
逐資有出身人超資至奉議並逐資至朝議大夫有
止法内奉直中散大夫有出身人不轉祖宗朝官制
其甄别流品至嚴一官凡數等宰執侍從之遷為一
等卿列館職之遷為一等出身為一等蔭補為一等
雜流為一等
崇寧七階
承直郎(三京府判官觀察判官)(留守判官)(節度判官)
儒林郎(節度掌書記)(觀察支傳)
文林郎(防團判官官節度推)(京府判官軍監)(留守為兩使觀察以上職官)
從事郎(防團推官初等監推官以上為號職官)
從政郎(錄事參軍仕郎縣令改從政號令錄崇寧號通政和郎)
修職郎(錄事縣令仕郎試御知縣知錄事崇寧號登政和改脩職郎)
廸功郎(司理號司法郎司戶改簿尉郎號判司簿尉崇寧將仕政和廸功)
右號選人
階官始末
漢置光禄大夫因秦郎中令有中大夫之員則光祿大
夫之名蓋始於此(漢百官表上秦郎中令属有中大夫武帝太初元年更名中大夫為光禄)
(大夫)金紫則置於魏也銀青則置於晉也(唐六典觀晉有加金章紫綬者)
(則謂金紫光祿大夫又晉有銀青光禄大夫)隋置散官取秦大夫掌議論之
義則正議通議之名蓋始於此(秦郎中令有太中大夫中大夫諫大夫掌議論)
(皆無員多至數十人又隋因置正議通議)太中大夫中大夫則置於秦也(見于)
(上)中散大夫則置於漢末也(王莽置中散大夫)朝議大夫雖隋
置之亦因漢大夫以上得奉朝議之意朝請大夫雖隋
置之亦因漢將軍公卿以特進奉朝請之意(並通典)至朝
散則隋置之唐因之耳宣奉至朝奉六階則元豐未有
大觀創之耳(宣奉正奉通奉中奉奉直朝奉凡六階置大觀)此大夫之階始末
也隋置朝請朝散郎之官元豐置朝奉之官隋文置奉
議之官又隋採晉宋以來諸官皆有通直郎以官高下
而通為宿直故始為通直之稱至唐取梁宣議將軍而
易隋游騎尉之散官故始有宣議之名承奉承直則隋
創之(隋煬帝故事唐因之國朝避諱改為承事承奉隋文帝置之)承務則唐置之(唐置)
(因隋尚書二十四司承務之名)崇寧七階初已定其四(承直文林儒林從事)而三
者之名則更於政和(廸功修職從政)此郎之階始末也蓋國初
庶官只存空名元豐新制以階易官然昔之雖存空名
而流品甄别官秩難進則人人有安分之念今之易為
階官而流品混淆官職易高則易有所希覬而不自重
矣舊平章遷侍中侍中遷中書令中書遷尚書令國朝
未有至中書令者今以一儀同三司該之是宰相累遷
之官一遷即為之矣(奏議畢仲游言舊平章遷中書令國朝未有遷至中書令而今儀同)
(三司一階兼宰相累遷之官舊禮部尚書遷戶部戶部遷吏部工部遷刑部刑部遷兵部而今銀青光祿大夫)
(一班兼尚書累遷之官舊制禮部侍郎遷戶部戸部遷吏部工部遷刑部刑部遷兵部而今正議大夫一階兼)
(侍郎累遷之官昔之階秩難於進今之階秩易於高)舊六部尚書侍從則自禮而
戶自戶而吏常調則自工而刑自刑而兵今以一銀青
光祿該之是十二年之官八年俱歴之矣此畢仲游之
深有慨於階秩易高之弊也(見上)舊制六曹侍郎之任
禮部遷戶部戶部遷吏部則待侍從臣僚工部遷刑部
刑部遷兵部則待常調臣僚其區别嚴矣今例以正議
大夫可乎舊制前行郎中之任遷太常少卿則待進士
遷司農衛尉少卿由司農衛尉少卿入光禄少卿則待
世賞其區别嚴矣今槩以朝議大夫可乎此丁隲深論
流品相混之弊也(長編丁隲言正議大夫舊六部侍郎是也官制未行以前侍從臣僚自禮)
(部遷戶部戶部遷吏部常調臣僚自工部遷刑部刑部遷兵部三遷凡十二年今自通議大夫一遷即為正議)
(大夫前行郎中考滿當遷進士則遷太常少卿今朝議大夫也非進士出身則遷司農少卿或衛尉少卿由司)
(農衛尉少卿入光祿少卿然後轉少府監如此二遷凡十二年今自朝議大夫二遷為中散大夫)雖然
官秩易高流品相混固不免或者之譏而正名責實各
舉職任亦官制既更之驗也况夫一黜一陟有合舊制
亦不可謂無得於祖宗之意且自朝議大夫直遷太中
大夫此元豐制也非舊日兩制以上不遷卿監之遺乎
官至朝請大夫而止待朝議有闕則補此元豐制也非
舊日以少卿監七十員為額之遺乎(見上)此其選用之
公升進之難亦何慊哉若夫循國初之舊意釐元豐之
新制又不能無望於今日
兩府
國朝兩府之職其周之冢宰司馬歟漢之丞相太尉歟
然周以冡宰統司馬故兵民有相通之意漢太尉重於
丞相而武職往往偏失焉觀此則國朝之或分或合其
得失有不難知者且冡宰司馬周之六卿其職適相等
耳然調發之權不歸之司馬而歸之天官豈固畀以職
而復奪其權耶蓋兵為重事身為大臣邈不相通則國
事睽矣故呂伋掌兵若無與於太保而太保實俾之程
伯出師若無與於尹氏而尹氏實命之夫以掌兵出師
之事一属大臣則脉絡貫通又安有疑貳之意哉丞相
太尉漢之三公其職亦相維耳然漢承秦舊官制益紊
文不足以勝武兵有以異乎政事權偏重無以為統御
防閑之道其事不可勝弔矣故諸呂兆禍勢亦亟矣丞
相平至以五百金交歡太尉勃而左袒之功僅濟擁昭
立宣事亦重矣丞相敞至不敢發一語而大將軍以國
家之權自任(並本傳)夫以丞相之重而下聽命於掌兵
之將况望其能振職哉愚嘗推兩府之分合矣且中書
主民密院主兵其事相埒也中書降麻密院降宣其權
相等也將分任其事之為當耶則軍國大務不當專委
未免如富鄭公之議(康定元年知諫院富弼又言邊事係國安危不當專委樞密院而宰)
(相不與乞如國初令宰相兼樞使)抑併其職為中書耶則兵柄相維有
關大體又非所以知祖宗建樞之意(會要元豐改官制議者欲廢密院歸)
(兵部神宗曰祖宗不以兵柄歸有司互相維制不從)嗚呼分其事固非也併其職
尤非也必於分之中而有合之理存於判然不相為謀
之際而實有相貫通者寓然後可與論設官之深旨歟蓋
自范質王溥免相之後而二府之事權裂矣(國初建隆間范質王)
(溥趙普皆兼樞密使後罷)獲繼遷母之議非細事也密院知之而中
書初未知之(太宗朝獲李繼遷母時與密院寇凖議欲斬之中書呂端初未知其議遂詣凖因語)
(欲斬繼遷母端曰某為中書豈容不與其議因奏繼遷母不當斬恐絶繼遷必致侮遂從之)興兵薊
門之役非末故也密院謀之而中書不預聞之(雍熙上有意北)
(伐曹彬等為敵所躡我師大敗趙普手䟽極諫初議興兵上獨與樞密院計取中書不預聞)此田公
錫抗言密院公事宰相不得預聞中書政事樞密不得
預議不能無憾於咸平之時也(咸平初田錫抗言密院公事宰相不得預聞中)
(書政事樞密不得預議致兵謀不精國事未善)迨夫景德間真宗每得邊奏必
送中書於是有共參利害之意澶淵百萬之師宼公親
扶日轂尺箠笞之而北敵幾無隻輪匹馬之返此非景
德相通之驗歟(景德元年上每得邊奏必先送中書謂畢士安宼凖曰軍旅之事雖属樞密院)
(然中書總文武大政號令所從出向者李沆或有所見往往制其機宜卿等當閱邊奏共參利害勿以事干樞)
(密院而有所隠也後契丹犯澶淵中書宼公力决親征之議遂射中其帥狼狽以歸)自寇公免相
之後而二府之事權又裂矣戎酋之降非末節也而中
書初不預知(時大將劉平敗議制鄉兵不决知陟之敗陳執中同判院張觀並罷張士遜言軍旅)
(之事樞密當任其責戎酋吹同乞陟自角厮羅界來降詔補三班奉職羈置湖南富弼言當厚賞以勸來者上)
(命以所言送中書而宰相初不知)元昊之叛非小警也而邊奏皆不關
中書此丁度力言二府分政若措置乖異則天下無適
從不能無激於康定之初也(康定元年詔樞密院自今邊事並與宰相張士遜章)
(得象參議之即不須檢國朝舊例以中書制民樞密主兵故元昊反邊奏皆不關中書翰林學士丁度嘗建言)
(古之號令必出於一今二府分兵民之政若措置乖異則天下無適從非國體也)迨夫慶歴間
仁宗因張方平之議於是宰相有兼樞之職西邊陸梁
之賊呂章二公分命名帥戮力平之而卒致骨寒膽破
之謠此非慶歷兼領之效歟(慶歴二年七月右僕射兼門下侍郎平章事呂夷簡)
(判樞密院戶部侍郎平章事章得象兼樞密使樞密晏殊同平章事初富弼建議宰相兼樞密使上曰軍國之)
(務當悉歸中書樞密非古官然未欲遽廢故止令中書同議樞密院事後張方平請廢樞密院上乃追用弼議)
(特降制命夷簡判院事而得象兼使殊加同平章事為使如故又范仲淹韓琦為陜西帥西邊謠軍中有一)
(韓西賊聞之心骨寒軍中有一范西賊聞之驚破膽)自賈昌朝陳執中免相之後
而二府之事權又益裂矣(慶歷二年呂夷簡章得象并兼樞密院三年夷簡致仕晏)
(殊兼樞使四年殊免杜衍同平章事兼樞密使五年衍得象免賈昌朝陳執中並以同平章事兼樞密使七年)
(昌朝免執中本官以不兼樞密使自後並不兼)趙明與西人戰密院賞功而中
書降約束郭逵脩堡柵密院方詰責而中書已降褒詔
此滕達道深嘆熙寧戰守異議之非也(熙寧初滕達道言中書密院議)
(邊事多不合趙明與西人戰中書賞功而樞院降約束郭逵修堡柵樞密方詰責之而中書已下褒詔夫中書)
(欲戰而密院欲守何以令天下)迨夫元豐詔大事三省與密院同議矣
(元豐官制行詔釐其事之小大大事三省與樞密院同議進呈畫旨三省官皆簽書以付密院小事樞密獨取)
(旨訖關三省遂為定制)元祐詔除授諫官三省密院同進呈矣(哲宗)
(元豐八年呂公著言)然是時邊事利害尤未甚相通者至建炎間
高宗乃以宰臣張浚兼樞密而趙鼎亦以左僕射兼之
是時也國步尚艱敵勢方張剗亂而治支危而安再植
巍巍中天之業者皆左扶右持之力此非建炎兼領之
功歟(中興本末紹興七年宰臣張浚兼樞密使趙鼎秦檜亦以左僕射兼三十六年詔曰比緣軍興令宰)
(相兼樞使今邊事已定可體故事不兼)噫自國初以至中興其分其合不
知其幾大抵合之則文武相通分之則兵政異情咸平
景德康定慶歴熙寧建炎之得失可知也可不審哉雖
然主民而知兵此固關天下之大計密院而不預中書
亦非大臣相維之意是故樞使而同平章事君子以為
慶歴之善謀(見上)密司不與三省之差除議者為元符
惜之此愚於終篇而詳及焉(元豐間曾布時為樞密欲預三省差除事不允)
九卿
論漢之九卿當究其權之輕重論唐之九卿當究其職
之煩省嘗按東漢百官志謂之九卿者奉常一也光祿
二也衛尉三也太僕四也鴻臚五也少府司農宗正廷
尉合而九焉夫漢唐之九寺即周之六官也然周有上
下相維之制而漢有事權偏重之失周有職任無曠之
實而唐有員數過繁之弊此其故何哉愚嘗究其源流
矣觀周之建官也百官聽命於六卿而六卿聽命於太
宰故出納之要職宿衛之親人供奉之近習凡周之人
布滿於王朝者若不可得而一而不知實以冡宰統之
則其權未始不一也(周禮天官)司徒以旗致萬民宗伯
以軍禮同邦國司馬大合兵以從司寇凡周人兵民之
權若不出於一而不知實以三公兼之則其權未始不
一也此上下相維之制然爾(周禮)彼漢之九卿吾惑焉
景帝眷顧晁錯而内史得侵宰相申屠嘉之權(晁錯𫝊)
武帝属意弘羊兒寬而九卿敢奪石慶之職(石慶傳)是
時也九卿更進用事天下之務不關决於丞相(同上)禮
事属太常兵事既属光祿勲又属中尉刑典盡属廷尉
邦賦既属司農又属少府至使外庭之權丞相皆不與
聞焉此漢事權偏重之由也(漢百官表上)又觀周之建官也
或以公兼宗伯司寇或以公兼司馬司空是公得兼卿
職也(周公以公兼冢宰召公以公兼宗伯蘇公以三公兼司寇畢公毛公以三公兼司馬司空)或以
卿兼鄉大夫或以卿兼軍將是卿得兼有司也(周禮一鄉則卿)
(一人又攷凡軍將皆命卿)此周人職任無曠之實然爾彼唐之九卿
吾憾焉既有六尚書合周官之數又有九卿寺同漢官
之名杜佑言其繁之弊則曰官名職務遷易不同空存
虛稱皆無事實故有二臯陶二垂二契二伯夷二伯益
四伯冏之說(本傳)陸長源言其曠之弊則曰光祿不供
酒衛尉不供幕官曹虛設禄俸枉請(陸長源上䟽曰兵部無戎帳戶部無)
(版圖虞水不管山川金倉不司錢榖光禄不供酒衛尉不供幕秘書不校勘著作不修撰官曹虛設禄俸枉請)
是時也其任分則其數必繁其數繁則其事必曠太農
少府復分於戸部太常宗正復散於禮部儀仗一事也
既掌於衛尉又掌於庫部飲饍一事也既任於光禄又
任於膳部其餘三寺亦多分散(唐百官志)此唐職任過
繁之由也循漢唐之名得成周之實不失於偏重不失
於過冗幸有國朝之制焉國初省部寺監皆為空名九
卿之職併省不齊且太常則易為判禮院之名(會要國初太常)
(寺皆以禁林之長主判而禮院自有判院同判院天禧末罷知院天聖中有禮儀院而寺與禮儀舊不相關康)
(定九年置判寺同判寺兼禮儀寺)宗正則僅有判寺之名(續會要國朝宗正寺判寺)
(事一人以宗姓兩制以上充闕時則朝官已上知承事掌奉宗廟諸陵薦享之事司皇族之籍又元豐改制所)
(掌與舊略同)太僕則羣牧司是其職也大理則糾察在京刑
獄是其職也鴻臚則其職歸客省四方館光禄司農則
其職皆隸三司衛尉則其職分為金吾衛仗三衛皇城
等司此國朝建置之始也(察官制九寺則判太常寺禮院即卿之任也資輕者為知)
(院同知院兼掌博士之職宗正有判寺一員太僕職属羣牧司有制置使一員以樞密及學士領之有判院一)
(員大理則糾察在京刑獄是其職也鴻臚歸客省四方館光禄司農太府其職皆隸三司衛尉無所隸属其職)
(分為金吾衛仗司其環衛之任分隸三衛皇城司矣故此五寺别無置司并主判官)迨元豐詳定
官制法唐六典其九寺各有卿有少卿有丞簿惟太常
復置博士太祝奉禮恊律之官大理復置寺正評事司
直之官(同上元豐定制九寺各有卿少卿寺簿而太常復置博士太祝奉禮恊律郎大理則置寺正評)
(事司直)其名正矣其職定矣然既有六部又有四監既有
四監又有九寺是不免有十羊九牧之煩此寺監之職
可歸六曹之論所以拳拳於劉公安世也(元祐劉安世上言陛下量)
(事簡劇以定員之多寡六曹所減凡十九員而官無廢事者處之得其理也今太僕鴻臚光禄太府各二卿丞)
(簿官属仍不預焉前日省官之詔遂為空文欲望寺監之職可以歸之六曹者宜盡省之庶幾官得其人經費)
(易給)中興以來遂議併省衛尉併兵部太僕併駕部光禄
鴻臚併禮部所存者僅五寺耳官無虛設事無散任此
所以為萬世一定之法歟(中興會要中興以來併省冗職除太常寺大理寺不罷外)
(宗正以太常兼而衛尉併兵部太僕併駕部太府司農併戶部光禄勲鴻臚併禮部紹興復置宗正太府司農)
(餘並廢)雖然論虞九官之制不若論䕫典樂夷秩宗之為
盛論周六卿之典不若論召公宗伯蘇公司寇之為美
吾觀我朝其任太常也范景仁為判寺力辯濮園之議
凜凜然有生氣(治平中范景仁判太常寺時濮園之議或以親說上景仁力辯非是)賈黃
中除禮院詳定損益之禮後世皆取法焉(實錄賈黃中判太常禮院)
(多識故實每詳定典禮損益得中咸善之治平中修禮書百卷名曰太常因革禮初歐陽公同判太常寺奏請)
其任宗正也元弼定教親之式俾公子皆有振振麟趾
之風(治平元年判大宗正寺元弼言詳定皇親讀書等賞罰規式詔依所定)仲忽立糾親
之法親賢懋功之閣巋然有光(四朝國史仲忽𫝊仲忽者入判太宗正寺徽宗)
(賜之甲第建親賢懋功之閣以示寵立宗同法式後人視為宗貫)則知我朝卿寺之任
果在此而不在彼微夫漢唐之官也其視我朝巨公碩
望流芳後日者不亦恧乎
臺諫
昔我孝宗之諭御史也曰分隸六察可許詳奏至諭諫
臣也曰欲其遺補不任糾劾(乾道八年虞允文奏祖宗時監察御史未言事上曰)
(今既分隸六察可許隨事詳奏事又淳熙十五年林栗奏諫議之臣往往分行御史之箴規闕失寂無聞焉)
(乞面加訓諭以遺補為名不任糾劾之職)夫糾劾臺官之任也論諍諫垣之
責也然臺臣得行論諍之事諫垣不任糾劾之舉祖宗
之意何責已以周待人以恕也然則以臺諫分任其責
其殆漢唐之制歟嘗觀漢百官表矣御史有中丞專掌
糾劾諫大夫數十人俱掌議論(漢百官表上御史兩丞皆曰中丞在殿中蘭臺)
(掌圖籍秘書外督部刺史内領侍御史十五人受公卿奏事舉劾案章光禄勲属官有大夫掌議論有太中)
(大夫中大夫諫大夫多至數十人)糾劾委御史議論委大夫是漢臺諫
之分也是故蕭望之按延夀之驕恣嚴延年劾霍光之
廢立皆以御史也(前蕭望之為御史大夫按韓延夀驕恣嚴延年為侍御史劾霍光擅廢立)
劉向戒外戚之竊柄龔勝爭孫實之繫獄皆以大夫也
(劉向為光禄大夫力論外戚之横獄又龔勝時為諫大夫爭孫實係掖庭)其所以各守其
職也甚嚴矣又觀唐陸長源之論矣諫臣須蹇蹇匪躬
之士憲官須孜孜嫉妬之人匪躬故為諫臣嫉妬故為
憲官是唐臺諫之分也(本𫝊)是故韋思謙之劾褚遂良
溫造之奏李佑皆以御史也(本𫝊)杜拾遺之封事岑補
闕之諫書皆以諫臣也(杜甫為拾遺詩曰明朝有封事數問夜如何岑參為補闕詩曰)
(聖明無闕事自覺諫書希)其所以各專其事也甚明矣吾猶惜夫諫
垣太拘言路太狹殆非廣君之聰明也大抵漢唐之任
諫諍自諫臣之外皆無所與非諫臣而得與者往往以
越職離局議之昔漢鄭昌訟蓋寬饒之書曰臣官以諫
為名不敢不言夫官任諫諍然後得論則其他皆不敢
言也固宜(本𫝊)唐魏謩之擢拾遺補闕未幾遷為起居
舍人帝以論奏敕之謩則曰頃為諫臣故得有所陳今
記言動不敢侵官夫拾遺補闕則諫起居舍人則不諫
是無怪乎其曰侵官也(本傳)蓋嘗推原其由古者樂於
聞善故彼此皆得以盡言後世諱於聞過雖諫臣亦不
得行其職汲黯以中大夫而守東海蕭望之以諫官而
補郡吏蓋諫官本以糾人主之過俾之出補守相不得
出入禁闥則漢之諫官何益哉(汲黯以中大夫守東海云云望之以丞相司直)
(出守平原不樂上䟽曰出諫官以補郡吏所謂憂末忘本)元次公謂諫議冗者貧無
以繼禄陽城為諫議大夫不屑言事唐之諫員尤甚於
漢也(本𫝊)噫諫官猶不敢言事况㙜臣乎况於百司庶
府乎國朝之置臺諫猶漢唐也其任㙜諫實異漢唐也
何者諫臣使之諫諍此其所以為盛歟且趙中令之開
國勲舊而失色於雷中丞之一奏(雷德驤為御史中丞奏趙中令普強市人)
(第宅上怒叱之後其子隣復訟其庇吏受賂上怒按問罷相)韓魏公三朝元老不能
不膽落於王中丞之一言(王陶為御史中丞劾韓琦䟦扈不押常朝班)臺臣
之得劾糾固也范司諫寧犯宰相之怒而不容默郭后
之事(明道二年郭皇后見疎呂夷簡以前罷相怨后范誨言后無子當廢夷簡贊其言先敇有司無得受)
(章䟽范仲淹同孔道輔數人詣垂拱殿門伏奏門者闔扉道輔叩銅鐶大呼乃逐仲淹等)鄒正言寧
觸人主之怒而不容已於孟后之舉(四朝國史曾誕與右正言鄒浩善友)
(孟后之廢誕三與浩書勸使力請后浩不報及浩以諫立劉后南遷誕著玉山主人對客問以譏之)諫臣
之得諫諍故也然濮園之議諫垣雖争而三御史亦相
繼罷去(長編治平年詔議奉安濮安懿王典禮司馬光王珪范公相繼列之)蔡確之貶諫
垣雖論而御史府亦為之一空(蔡確新州之貶㙜府相繼斥逐至為之一空)
新法之行不惟諫臣辨之而空㙜至與之論列(新法事司馬公)
(蘇軾諸公凡任㙜諫者皆以新法去國)是故廢國家大計察官司細故呂
公著既言六察之弊專察官司不與於言劉摯又言御
史之偏則祖宗重於責己而善於待人者可見也(元豐八年)
(呂公著言御史天子耳目比年以來專舉六察故事廢國家利害之大計察官司簿領之細故乞罷按察只置)
(言事御史而又劉摯言伏見諫官止有大夫一員御史㙜自中丞下雖十員然止於中丞侍御史得言事外)
(監察御史六員專察治官司公事文書而不與於言望以諫院增置諫官員其本㙜六察御史並許言事乃詔)
(監察御史兼言事殿中侍御史兼察事)
提舉
常平之事舊領之常參官其後或隸於漕㙜或總於使
臣而提舉常平之員未定也至熙寧二年始置局焉(國朝)
(淳化中建常平倉皇祐元年令漕運司與長吏舉所部官專領之然猶隸漕臣至熙寧初遣使提領此蓋提舉)
(常平所始也二年制置三司條例言河北陜西已差官提舉常平廣惠倉欲差胡朝宗張復侯叔獻曾宜等並)
(為提舉)茶鹽之事舊領之發運司其後或兼於憲㙜或總
於知通而提舉常平之員未定也至政和初元始置司
馬(國朝茶鹽之事舊隸發運司知元豐間或以轉運常平官兼提舉或以提刑兼領通提舉政和以後詔)
(江淮荆湖六路共置茶鹽提舉一員宣和二年詔河北京東路推行新法鈔鹽可添置提舉官一員)然常
平罷於元祐而隨罷隨復(元祐初司馬光言熙寧初執政以常平法不善將糴本作)
(青苗錢請罷之二又紹聖九年復置建炎元年詔提舉常平歸提刑司年復詔提刑兼紹興二年復置四年)
(罷委漕臣)茶鹽罷於紹興既而或置或罷(建炎四年詔逐路提刑司茶鹽司盡)
(依舊分東西路紹興二年詔荆湖北路復置茶鹽司四年詔廣西茶鹽司官吏並罷其職事委漕臣)迨至
紹興之五年常平茶鹽併為一司而後提舉之職定矣
噫茶鹽之利為公而取其官吏固不敢有侵移之患兼
於他官無害也此君子不論亦可也常平之利為民而
置一司錢榖往往有所滲漏專置提舉誠有便於民也
此君子不論不可也請以熙寧元祐罷置常平之制而
詳究之夫常平賑荒之善政也我朝置場於淳化之二
年(淳化京師大穰分遣使臣於四門置場增價以糴名曰常平以常平官領之歲饑而减價以與貧民)置
倉於景德之三年(景德三年始置常平倉每州擇清幹官主之專委司農總領三司無得移)
(用)無非求以便民然州縣移用聚糴不時每有災沴無
所振發尚拳拳於慶歴廷臣之請此誠為政之害也(慶歴)
(四年范仲淹言常平倉司農寺管轄官小權輕提刑多不舉職盡被州縣將出常平倉錢本使用致不及時聚)
(糴每有災沴無所振發徒有安撫之名初無救卹之實)熙寧二年始罷置司與其
漏巵於州縣之吏孰若兼總於一司與其沫鮒以候旬
月之報孰若立賑於旦暮此其立法夫豈不善(溫公言於哲宗)
(曰向者因州缺常平本錢無力少糴又官吏雖欲趍時收糴而縣申州州申提刑提刑申司農比至關投動涉)
(累月已是失時)然借唐虞之行以行盗跖之法(范鎮言常平始於漢之盛時雖)
(唐虞無以易也青苗亂世所為青苗在田賤估其值收歛未畢而必其償是盗跖之法也)託夀昌之
名以用桑孔之術(見後)豐年糴榖賤價償官周之荒政然
乎否乎凶歲伐桑易錢輸負漢之常平然乎否乎(司馬公言)
(將糴本作青苗錢出息二分置提舉官主之豐年則農夫糴榖十不得四五之價凶年則易牛賣肉伐桑賣薪)
(以輸錢於官)此元祐所以力罷而不恤也雖然寧以常平之
故而復提舉不可以青苗之故而罷提舉蓋提舉非熙
寧之失以常平為青苗者誠熙寧之失耳中興以來罷
置利害講之熟矣常平本漢夀昌豈以安石而廢此高
宗之諭其臣也(紹興八年十一月李光請罷常平主管官上謂宰執曰常平法本漢景夀昌今)
(豈可以安石而廢之其提舉官自可復置庶幾不至䧟失一司錢榖)常平法不宜廢青苗
市易當罷此吕公頥浩之告其君也(建炎二年七月言者請復常平官脩)
(補□之法八月詔從之既又詔常平之法豈以多弊須以紹述為名雖公私不便當增損者亦不敢言今止為)
(常平本法所係甚大非可他司兼領宜置提舉官十一月吕頥浩葉夢得言常平法不宜廢惟青苗市易當罷)
(上曰青苗永無復行)於是復提舉之官脩常平之法自散自歛事
權歸一無滲利也時出時入榖價不踴無歉歲也至今
便之誠萬世之良法噫熙寧之置提舉是登壟斷而㒺
利也元祐之罷提舉是因一噎而廢食也欲求便民之
實惠其惟中興之法乎
古今源流至論前集卷六
