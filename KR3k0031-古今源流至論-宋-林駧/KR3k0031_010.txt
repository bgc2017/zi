古今源流至論前集卷十宋林駉撰
恤刑
淑氣一動草木皆春暘谷方升萬物仰照是知初政不
可無恤刑之心上醫調護元氣流暢良農不力稂莠害
禾又知初政不可無恤刑之吏夫當大化圖新之初天
下望澤之始窮閻蔀屋之下遐陬僻壌之所一動一植
欣欣然有更生之願况吾民乎然仁出於君心而入於
人心豈自能發越而自能充滿也哉推而廣之而在下
不可慼狹也勤而施之而在下不可廢沮也爬搔其痛
癢洗濯其瘡痍如雨澤周流於焦涸之地如陽和宣暢
於沍寒之谷則仁心仁聞浹洽彌匝而無匹夫不被其
澤矣且舜於嗣位之始而申之欽哉恤刑之訓孰不曰
虞之恤刑者然民協于中之治則有由矣伯夷降典折
民惟刑臯陶作士惟明克允此其充廣好生之德也博
矣成王於立政之初而發庶獄庶謹之訓又孰不曰周
之恤刑者然囹圄空虛之治則有由矣司寇蘇公欽爾
由獄君陳用辟爾惟厥中此其發達忠厚之仁也廣矣
或者且謂四凶之誅凜然秋霜之殺物妹邦之罰又雷
霆之不及掩耳者似不免為帝王盛世之累嗚呼孰知
虞周深仁厚澤之意其在於此乎何者四凶不去則導
其民於非善是縱姦也羣飲不執則滛斯民於非辜是
滋惡也虞周之刑不施於民而施於吏正以警奉承宣
布之職歟(並書)不然文帝後元元年即有決獄之問(本紀)太
宗貞觀初年而議決罪之誅(刑法志)其視虞周之初意蓋
異世而合轍者然釋之守法力持寬恕方推廣帝無窮
之意(張釋之傳釋之為廷尉持法平恕)而晁錯刑名者流已蹙其脉矣
(晁錯傳錯習申韓刑名之學勸帝親事法宫削七國)鄭公仁義潤澤生民方欲勸
帝力行之功而德彝小人鍥薄之習已截其軌矣(本傳)吾
觀虞周忠厚之治而漢唐僅有幾致之風此其刑之煩
省吏之寬猛識者可以觀世道之盛衰嗟夫虞周遠矣
仁意間斷五季苛虐民不見德我太祖開國之初未遑
他務一洗舊習而新之立折杖之法寬常刑之典(南豐太祖)
(總序太祖立折杖法脫民榜笞死禍定著常刑一本寬大)法有縱故可罪也而緩其
誅罪有誤入可恕也則重其辟(奏議曾鞏云宋興以來所用者鞭朴之刑然猶)
(詳審反覆故於緩故縱之誅重議入之罪蓋未嘗用一暴刑也)猗歟休哉此帝王初政
之用心然所以充吾仁心廣吾德義者又有人矣京師
鞫獄改用士人(長編開寳六年上留意聽斷專事欽恤畿左右軍院典司案鞫開封府舊選牙)
(校分掌其職上哀欽庶獄始詔改用士人)州郡重辟覆以刑部(長編建隆三年上謂宰臣)
(曰五代諸侯䟦扈多枉法殺人朝廷置而不問刑部之職幾廢乃令諸州自今決大辟訖錄按聞奏委刑部詳)
(覆之)上有寬明仁恕之心下有慈祥惻怛之念良法一定
萬代遵守是故仁宗即政四月庚子之詔一意恤刑然
考之當時我仁宗不徒以恤刑之語見於詔令之空言
獄有稽留無大過也而必劾其吏自今天下無滯獄矣
(類苑仁宗嘗問近臣曰比屢下約束州縣令其能盡體朝廷恤刑之意乎王欽若曰獄事之重諸路使者職在)
(按察其稽慢者自當糾劾仁宗曰卿言甚善更以此意戒之)讞有不當有常法也而
不罪其吏自今天下無冤民矣(寳訓天下有疑獄聽奏讞大理厭其煩以不應)
(奏坐之自是官吏不敢復讞上奏應大辟有疑皆令奏讞讞而不當官吏不坐)故休養生息一
世於祥風和氣之下而使田夫野叟吟詠於山林壟畝
之間孝宗嗣位三月乙卯之詔詳議寬恤然參之信史
我孝宗不徒以寬恤之語見於十八事之頒(聖政嗣位三月下詔)
(有寬恤十八條)巧持多端者必寘於罪(聖政乾道二年詔曰比年以來治獄之吏大率)
(巧持多端随意援引而重輕之卿等其革因習之弊明審克之公使奸不隱情罰必當罪)奉行不虔
者警以常刑(乾道間詔部使者奉行上意不虔定以常刑云云)故隆興乾淳之
間東南之生齒繁庶吏稱民安熙然有慶歷嘉祐之治
是則恤刑不寬無以推仁心飭吏不嚴無以行仁政此
祖宗拳拳於訓敕之命也其亦我藝祖詒謀之善也主
上新紹燕謀仁聞四達今日下詔恤刑明日下詔飭吏
垂髫戴白鼓春風而沐和氣然不知奉行之吏果無愧
於詔旨丁寧乎且酷暑隆凍按囚疎決法也今日秉憲
節者奉法日少慢法日多不分牒於貳車則委責於丞
佐按行分部而不問事情之曲折受成吏手而不知訟
牒之始末其可憾一也每歲告終例行按察法也今之
典獄訟者賢明日少酷虐日多高下輕重而與吏為奸
飢寒瘐死而簿歷不明其可憾二也有犯者固已伏辜
必令妄及於無罪平民之家以為誅求之計私販者不
即疏決必令妄稱興販於亭戶富厚之室以為計囑之
媒其可憾者三也嗟夫六條有戒御製有銘湯湯乎江
河之難犯昭昭乎日月之昭布士大夫其忍負之必也
朝廷操信必之權臺諫公耳目之寄監司任彈劾之責
則朝綱以肅吏治以振民瘼以蘇將復見太平盛觀書
曰欽哉欽哉惟刑之恤哉聖天子已盡心矣又曰式敬
爾由獄以長我王國士大夫盍自勉焉
新法
新作南門聖人所貶新開阡陌君子懼焉甚矣國家不
可輕變法人臣不敢輕議法也愚嘗拜觀國史熟究新
法未嘗不撫卷而興嘆焉國家自建隆至嘉祐天下似
有舒緩不振之勢而根本所在則泰山而四維之猶之
巨室焉上下和睦財用充足所少者屋宇未備器用未
精臧獲遲鈍不及事而鄰牆有時而肆侮悶悶之政誠
有不快人意者(元城語錄神廟必欲變法者蓋有說矣祖宗以忠厚治天下至於嘉祐天下之)
(事似乎舒緩委靡不振當時士大夫亦有厭之其實根本牢固至神廟即位天資絶人見朝廷州縣多舒緩不)
(及漢唐每與大臣議論竦然有不悅色當時有識者以謂方今天下正如大富家上下和睦田園開闢屋宇牢)
(壯財用充足但屋宇少設飾器用少精巧僕妾椎魯不敢作過但有鄰舍來相侵侮不免以物贈之其來已久)
(遂不敢承當上意改革法度王金陵揣知上意以身當之)是時也何郯以總覽威柄
之說進(增釋慶歷中何郯言今之政令不舉蓋失於寬之漸也以陛下聖明之資加有祖宗典法具在)
(但當總覽威柄以奮乾綱之斷)余靖以自覽威權之說進(增釋余靖言當今為陛下)
(計但能天子自覽威權大臣公行賞罰沮蠻夷之氣)宋綬曰覽威柄綬猶郯也(長編)
(明道二年宋綬言帝王御天下在總覽威柄頃太后朝識者謂恩出太后今恩賞雖行又謂自大臣出非人臣)
(罔工何以致此)歐陽修曰執威權修猶靖也(長編慶歷二年歐陽修言内外臣庶)
(尊陛下如天若一旦猝然執威權以臨之則萬事皆辦)我仁祖深執謙德不敢自
用其為天下根本慮也至矣熙寧大臣承事勢委靡之餘
奮起而更張之未為不切時者然事之未舉者舉之而
已矣勢之未振者振之而已矣何至棄其本根而他圖
哉輸錢免役以便民也而寬剰之求多則民始以為不
便矣(熙寧四年十月頒募役法鄧綰言利路役錢歲用九萬六千六百餘緡而李瑜率十三萬緡有竒均)
(役本以裕民而瑜乃聚斂積寬剰)青苗取息似未病民也而抑配之過
擾則民始告病矣(熙寧二年正月李常孫覺言敕旨散青苗錢聽民從便而提舉官務以多)
(散為功又民富者不願取而貧者乃欲得之即令隨戶等高下品配又令貧富相兼十人為保首民間諠然以)
(為不便)保甲固民兵之遺意也而團教之妨農責罰之太
峻果古意乎(元豐八年四月司馬光乞罷保甲云云三四年來又令河東河北陜西置都教埸無)
(問四時每五日一教時置使者提舉一丁教閱一丁供送雖云五日而保正長託他事為名日聚教埸得賂則)
(縱之不得則留之是三路耕耘收穫稼穡之事盡廢也)淤田固重農之美意也而
激水以壊民田廬果古意乎(熙寧六年九月賜屯田員外郎侯叔獻太常丞楊及)
(府界淤田各十頃叔獻等引河水淤田決清水淤畿縣澶州間壊民田廬塜墓歲被其患他州縣淤田類如此)
(而朝廷不知也云云)經義之法行而科舉之法壊(熙寧四年中書言令定貢舉新)
(制進士罷詩賦帖經墨義各占治詩書昜周禮禮記一經兼以論語孟子每試四埸初本經次兼經並大義十)
(道務通經義理不須盡用注疏次時務策三道禮部五道)預買之法行而賦斂之法
壊(國初買絹帛之類先以錢付民至熙寧行預買法而錢往往不付之民)彦博曰祖宗之
法不必更張太過也荆公曰祖宗不足法也(言行錄熙寧初慶州)
(軍亂二府入議文彦博曰朝廷施為務合人心以静重為先不宜偏聽陛下即位以厲精求治而人情未安者)
(更張之過耳祖宗法未必不可行但有廢墜不舉之處耳盖荆公知彦博言為已發故力排之餘見下)温
公曰祖宗之法不可變也惠卿曰一年一變法也(長編邇英)
(進讀蕭何曹參事司馬公曰曹參不變何法得守成之道由此言之祖宗之法不可變也後數日吕惠卿進講)
(因言先王之法有一年一變者有五年一變者)王吕之言勝而文潞司馬公之
言不勝而祖宗之制度變更殆盡君子於此為之不滿
焉程明道同學於濂溪也以不樂新法而絶(程明道與介甫同學)
(於濂溪後介甫用事行新法程諫之不從乞補外)韓維與荆公同受薦於潞公
也以不合新法而疎(温公瑣語皇祐中文潞公薦韓維曾公亮張瓌王安石四人恬退乞)
(不次擢用新又韓維行状安石用事維極論法不便不報乞補外)鄭介夫師事於荆公
錢景諶素交於荆公一論新法終身相棄(鄭俠字介夫從學荆公後)
(介夫極論新法神宗為罷青苗免役錢景諶因别頭試解舉本荆公考之後論新法不合遂相絶)蘇子
瞻素厚於荆公劉道原雅善於荆公一議新法屏迹不
容(蘇東坡與王安禮王安石素有文墨之契議論翰墨後荆公新法行東坡極詆之又十國紀序王介甫)
(與劉道原有舊深愛其才熙寧中介甫參大政欲引道原修三司條例道原固辭以不習金榖之事及吕獻可)
(得罪知鄧州道原往見介甫曰公所以致人言蓋亦有所未思因為條陳所更法令未便介甫大怒遂與之絶)
(交)故老典刑參辰相絶平生膠漆矛盾不合而荆公所
與共事者以章吕曾布為腹心張琥李定為爪牙劉孝
孫張商英為鷹犬元絳陳繹為厮役惜哉(唐介言安石用事章吕曾)
(布為腹心張琥李定為爪牙劉孝孫張商英為鷹犬元絳陳繹為厮役逆意者久不召還附同者雖不肖為賢)
(又置市昜司都人有致餓死者以安石比李林甫盧杞)夫勸人主以講學此荆公
之本心也而三不足之惑上聽胡為有兩口舌耶(上謂安石)
(曰昨閱卿所奏書至數遍言本朝事可謂精盡試為朕詳言施設之方對曰願陛下以講學為事講學既明則)
(施設之方不言而自諭不又元城語錄曰安石云天變不足懼祖宗足法人言不足畏)諫人主以
變風俗此荆公之素願也而首擢不孝之小人胡為自
相枘鑿耶(熙寧元年二月庚子安石侍上曰朕仰慕卿道德甚至卿所施設以何為先安石曰變風)
(俗立法度最方今所急也凡欲美風俗在長君子消小人以禮義廉恥由君子出故也又熙寧三年六月詔)
(令朱壽昌孝行赴闕先是言者攻李定不持母喪王安石立主定因忌壽昌及壽昌至但選審官院)祖宗
出政安利元元此安石告君之言也而新法擾民冐行
不顧公何忍為之(上問安石祖宗守天下能百年無大變以何道也安石曰云云其於發政)
(出令之間一以安利元元為事餘見上)屈已夷狄安逸邊人此安石告君
之論也而開邊誤國貽禍後來公又何忍行之(安石上書仁宗)
(在位日久寧屈已棄財於夷狄終不忍加兵自夏人順服蠻夷遂無大變邊人父子夫婦得免於兵死而中國)
(之人豫逸蕃息以至今日者未嘗加兵之效也熙寧三年又從王韶李師中開邊之議)推原其由
安石所學者孔孟之書所友者直諒之士所談者正大
之言一旦棄置如許操戈入室者此皆小人從臾之罪
也觀福建子三字之書則知異日怨用小人之意(荆公為惠)
(卿下石反相顛覆至晚年鍾山題福建子三字蓋憤惠卿也)觀吾昔好交游今以國
事相絶之嘆則知晩年惜去君子之悔(聞見錄曰田承君云荆公嘗謂)
(其姪訪曰吾昔好交游甚多皆以國事相絶公居閑復欲作書相問訪欣然為設紙筆案上公屢欲下筆輒長)
(嘆而止)噫亦晚矣又嘗論之小人嗜利而附新法固可罪
君子變節而附新法尤可咎方新法之始議也朝廷尚
有疑貳之意常秩之聘正國論去取之機召至闕庭昌
言其便而法遂行矣(熙寧二年詔舉遺逸潁州薦常秩以職官起時王介甫方行新法常)
(秩賜對盛言新法之便乃除諫官至待制介甫遂亦心知之)至新法之行也朝廷復
有悔艾之舉閱道之問又國事興廢之機安石自罷之
言一入而法卒不廢矣(王介甫因新法行衆議不便介甫辭病神宗欲罷之因問趙閱)
(道對曰候安石自罷之遂不廢)及新法之盡用也三五少年略無愛惜
當時故老在朝僅有曾公亮耳儻能寬之一分則民受
一分之賜亮也隂助力贊無毫髮遺安石環顧無所忌
憚此法終為誤國蠧民之具矣(長編公亮隂助安石更張庶事一切聽之)然
則變法之禍此固安石之罪也尤小人之罪也固小人
之罪也亦君子之罪也君子安得不為之浩歎吾觀熙
寧天子安石相誤之語使安石聞之必不為也(神宗與王珪因)
(論馬監事神宗曰安石相誤豈惟此一事)熙寧細民鬻妻賣子之怨使安石
見之必不為也(鄭介夫繪民間鬻妻賣子流離之狀詣登聞院上疏)上欺其君下
棄其民熙寕小人不得辭其咎元祐初元天意祚宋人
曰父政不可改也君子曰東朝以母改子非以子改父
也人曰神考不可改也君子曰天子改安石之政非改
神考之政也罷保甲廢市昜四患之除如救焚然君子
方以元祐為嘉祐而不知紹聖又轉而為熙寧矣(司馬公行)
(狀曰二聖嗣位民日引領以觀新政而進說者以為三年無改於父之道温公爭之曰先帝之法其善者雖百)
(世不可昜也若安石惠卿等所建為天下害非先帝本意者改之如拯溺救焚然况太后以母改子非子改父)
噫元豐之變熙寧未盡變也而君子喜之何者意其必
有元祐也紹聖之變元祐亦未至甚也而君子傷之何
者意其必有崇觀也(奏議陳瑩中言自熙寧至今二十餘年天下之事已經四更改熙寧)
(改治平元豐改熙寧元祐改神考紹聖改宣仁凡所行之事各有先後)紹述一語更倡迭
和莫助兩圖左次右列而天下之事去矣噫誰生厲階
至今為梗往者不可諫矣不愆不忘率由舊章君子深
幸其有建紹之治
朝儀
君臣大分也固當嚴於視朝而尤嚴於平時朝會盛儀
也固當謹於外朝而尤謹於内庭何者平時之際其情
昜狎内庭之所其分昜褻苟溺於晏安而憚於禮法不
樂於檢束而自便於縱肆則上下相從事於苟且之文
而近習預政之弊職此之由也嘗觀周禮一書而知周
人之法度何其謹重詳密耶夫外朝之儀朝士既掌之
司儀又辨之而猶未也治朝之儀司士掌之宰夫又掌
之而猶未也蓋内朝燕佚必有師保正救之官而閹尹
婦寺又皆屬於冡宰之臣行之於宫庭寢處之間達之
於朝庭宣布之際同此禮也亦同此心也豈必視朝而
後嚴外朝而後謹哉漢唐之儀非不足觀然内外幾天
淵之隔旦暮有聖狂之分漢之制朝會也謁者贊導郎
中俠階百官執戟傳警御史執法舉不如儀若嚴矣(百官)
(表上)然臥枕宦者而不顧排闥(高帝枕宦者臥樊噲排闥入見之曰陛下桀紂王也)
踞視將軍而見至不冠(武帝踞厠視大將軍衛青)則又何䙝也異時
倖臣嫚朝之醜(申屠嘉傳鄧通宦者戲殿上嘉召通欲斬之帝遣使者赦通)權臣干
政之弊是非内庭不謹而區區於外庭之文耶(末年王鳳王莽)
(權臣竊政)方唐之損益禮文也有兩丞以辨其儀有典儀以
贊其位贊辭則通事舍人正班序則御史臺屬若嚴矣
(唐百官志)然樂工伎術之流皆得鳴玉(馬周傳)斜封墨敕之弊
率由中出(武后紀)則又何䙝也異時大臣有離立之慢武
夫有背闕之侮(李勉傳)者是非平昔過輕而屑屑於視朝
之頃耶國朝以禮立國朝儀尤重舊制常朝以日入閤
以朔大朝會以冬至五月朔(會要淳化二年張洎言唐初五日一朝肅宗而下咸)
(隻日朝雙日不坐陛下自臨大寳十有五年未嘗一日不雞鳴而起然游焉息焉亦聖人之訓望依前代隻日)
(視朝雙日不坐不從又會要唐太宗始御紫宸殿羣臣入閤常以月朔行之後唐天成初又以望入閤國初舊)
(制皆以朔入閤又按會要太祖元會二冬會二五月朔一太宗元會六冬會三五月朔二真宗元會四五月朔)
(一)至天聖則罷五月之朝會熙寧罷月朔之入閤而以
日視朝之制則天禧變用隻日焉此朝會之時然也(寳訓)
(天聖三年故事五月朔御天安殿視朝仁宗問輔臣曰此何禮也王欽若曰唐以瑞氣始於此故設君臣相見)
(之儀上命罷之日又長編三年詔罷入閤儀先是王珪言入閤者唐隻紫宸殿受常朝之儀也唐紫宸與今)
(同而唐宣政殿即今文德殿唐制天子坐朝必立儀正衙若正御紫宸殿換正衙儀自宣政東西閤門入故謂)
(之入閤五代以來廢正衙立儀之制今入閤儀正是唐常朝非為古禮不可遵用故罷之又按會要天禧四)
(年中書門下言唐貞觀十三年房喬請三日一臨朝顯慶三年長孫無忌請隔日視事並從之自後有五日開)
(延英隻日視朝雙日不坐請自今雙日前後殿不坐隻日視事或於長春閤或於承明殿遂從之)舊制
有外臣之辭謝有羣臣之横行有宰臣之押班至乾德
則變辭謝(類苑舊制文武群臣由一命而上自外至京必先詣正衙見訖乃得入見辭謝亦如之太)
(祖嘗驛召一邊臣入對訝其到京數日而未見左右奏以未過正衙及令入見畢乃詣正衙淳化二年張郁言)
(正衙之設謂之外朝群臣辭見及謝先詣正衙見訖方許入對此舊制也乾德以來始詔先赴中謝後赴正衙)
(而中辭謝辭見之後多不詣正衙致朝經廢欲赴中謝次日赴正衙)咸平則倦於横行(會要)
(咸平四年御史言舊例假三日羣臣並赴文德殿横行朝參近日多以内殿起居不赴望申舊制以肅朝儀)
而押班之制則嘉祐雖廢而中丞有言迨熙寧始盡革
焉此朝會之制然也(長編神宗即位王陶彈宰相不押常朝班韓琦言先朝以前殿退晩)
(以日有機事商議故不及押班為歲已久即非始自臣等唐每月凡朝延英其餘不坐之日宰相須赴正衙押)
(班及延英對宰臣曰令傳宣放班則宰臣更不赴正衙押班明矣祖宗以來繼日奏事祥符初敕宰臣赴文德)
(殿押班當時似未討論中書若日赴文德殿押班則機務當有妨滯)至列聖之所遵守先
正之所維持者天冠地屨凛凛難犯朝會䙝慢太平有
詔也(會要太平興國五年詔曰表著之設蓋有等威五代以來舊章多廢遂至䙝慢殊失矜莊自今朝會)
(皆務恭虔)殿庭私禮景德有戒也(會要景德三年詔曰自今朝會始務端肅不得諠譁)
(内職設直以上赴起居入殿庭行私禮者委閤門彈奏時艾仲儒言立班時多談語行私禮故有是命)趨
朝後時祥符有令也則列聖之遵守此法固重矣(會要祥符)
(二年趙相言伏見常參官每日趨朝多不整肅舊制每日趨朝並早赴漏院候開内門齊入仗令具晚入者姓)
(名申奏從之)上前之喧忿未巳則王文正以為當譴(樞使王崇勲上)
(前失禮王文正公曾執奏劾之)外朝之威儀稍慢則薛簡肅公以為言
(事略薛奎傳)武臣之少有失儀則王欽若力攻其失(會要鞠永言武)
(班臣僚少有失儀望免弹奏王欽若奏鞠永自授憲官多不彈奏詔鞠永出處通判)則先正之維
持此禮尤謹矣然衣冠整肅之地朝廷森嚴之所律之
以舞蹈繩之以俯伏夫誰不致其敬哉若命坐以優大
臣此常時也我太祖輟之以重其威噫平日且爾况視
朝之頃乎燕服以見近臣此常禮也我太祖昜之以示
其敬噫内庭且爾况外朝之地乎夫惟藝祖立極之初
已明此意聖子神孫共守家法昭乎太陽之照物凛乎
太阿之出匣其視周之六典何愧哉
鹵簿
古之禮文詳乎後之禮文詳乎曰亦古之禮文詳爾然
古人行之天下以為宜後世行之天下不以為安何也
蓋禮文之在天下用於自尊者為驕矜之失而用於事
天者為盛美之事古人惟以事天為禮則制愈備而愈
不弊自夫後世以侈心行之則勢位之益隆而人心之
益薄分守之益嚴而風俗之益衰登鳳凰而翳華芝徒
見於甘泉行幸之時(甘泉賦)乘綉象而靡雷旗第用於上
林游獵之地(上林賦)故其車騎服御徒足以駭世耀俗而
相攘相僣之患已見於天下是無惑乎後世之不如古
也夫論制度之善莫如周禮文之備莫如周然輿服之
必飾者非所以自奉也仗衛之必嚴者非所以自侈也
蓋用之於己者為甚昜而用之於事天者為甚備故玉
路之十有再就者獨見於祀天而以朝以賓者不與焉
太常之十有二旒者獨見於祀天而以田以戎者不與
焉執戈盾而夾王車者不用於他而獨用於祭祀之時
服裘冕而從王車者不見於他而獨用於郊祀之際(並同)
此古者禮文之詳天下以為宜者蓋以事天盛典不容
不備也秦皇承六國既滅之後謂非備其儀衛不足以
震撼愚民之心自侈出警入蹕之衛以九國貳車之制
從車羅騎照耀輝煌前旌後旗馳騖紛紜然其禮不用
於祀天而用於東遊行幸之舉則秦之侈靡無制者適
足以啓天下睥睨之心何益哉(蔡邕獨斷曰天子車駕次第謂之鹵簿有大駕)
(有小駕有法駕每出太僕奉駕上鹵簿於尚書又曰古者諸侯貳車九乘秦滅九國兼其車服漢承秦制故大)
(駕屬車八十一乘餘見高祖紀)漢武懲禮文多闕之陋謂非煥其文
章不足以新一代之施設備太僕屬車之乘(見上)新甘泉
鹵簿之儀千乘萬騎駭人瞻視羽葆霓旌極口賦詠(並見)
(司馬相如𫝊又趙昭儀得幸每上甘泉常從左屬車豹尾中)然其禮不用於祀天而
用於游幸求仙之舉(本紀)則帝之靡麗自奉者徒以濟平
昔好大之慾何補哉嗚呼君臣亡等脫略邊幅固不足
以立萬世經常之制然事天不足奉己過汰又非先王
制禮之本意也國家承五代簡陋之習制度疎略駁毋
庸議自范質討論故事而始定鹵簿之圖(太祖謂范質曰今時和歲)
(豐克舉禋祀卿宜講求遺逸副朕寅恭之意焉質等討尋故事推得大成南郊鹵簿等圖上之)自陶榖
為禮儀使而始定鹵簿之制(太祖南郊陶榖為禮儀使定鹵簿儀仗)其導
駕押仗之服則從開元五色之禮其執仗次第之色則
從五行相生之次其乘輿則增造五輅其奉身則備用
六引作於乾德之四年成於開寳之三年而用於開寳
之四年太祖增其儀衛仁宗煥其采章神宗哲宗更正
其制作徽圖寳記藏在秘府今披而視之尚猶聳然而
作如望旄頭之塵而聽屬車之音噫盛哉(開寳四年十一月親享太)
(廟始用綉衣鹵簿綉又輿服志槀太祖親閱儀仗毁其不中度者易以文自此儀衛寖盛太宗真宗又增益)
(之仁宗即位宋綬定鹵簿為圖記十卷上之司又神宗元豐三年詳定禮文所言詳鹵簿記公卿奉第一開)
(封令乘輕車次太常卿乘革車隼旗次太常卿乘革車鳳旗次司徒乘革車瑞馬旗御史大夫乘革車獬豸旗)
(次兵部尚書乘革車虎旗皆非是縣令五品秩比大夫常乘墨車建旗諸侯當乘墨車建旗太常卿古春官當)
(乘夏縵建旃司徒令王公當乘夏縵建旃從之又元祐七年大常言議所說王公以下繖合用青令鹵簿圖六)
(引紫繖乞改用青從之八又元祐七年鹵簿圖改二十宿旗)然嘗觀其制度矣天子
之制鸞駕用之朝陵謁廟其四曰黃麾仗用之省方親
征大駕凡二萬餘人法駕省三分之一鸞駕半於法駕
黃麾仗又減於鸞駕夫祖宗之嚴於祭祀也故大駕法
駕鸞駕為甚重其數為甚備祖宗之略於自奉也故黃
麾仗其制為甚疎其數為甚簡嗚呼其得周人祀享之
禮歟(元龜凡鹵簿四等一曰大駕二曰法駕三曰鸞駕四曰黃麾仗大駕者郊祀籍田獻玉清昭應宫景)
(靈宫用之法駕者泰山下汾隂行禮用之鸞駕者朝陵迎大小天書東封西祀朝謁太清宫大告太清宫躬謝)
(大齋用之本名小駕黃麾仗者御樓車駕親征或有省方還京上遂用之又李清臣輿服志槀按皇祐二年)
(鹵簿使言明堂大享用法駕鹵簿減大駕三分之一得兵部仗大駕用萬有八千二百五十六人法駕減其一)
(用萬有一千一百七十人檢祥符封禪法駕人數用萬有一千六百六十一人本部無法駕字圖又文牘散逸)
(望同禮官詳定乃定萬一千八十八人如此則數又不同)是故開寳之鹵簿遺逸特
命討尋固也然非事天禋祀則未必備(見上)康定之儀衛
寡薄特令加備固也然非郊廟大禮則未必增(輿服志橐康定)
(元年宋庠言郊廟大禮惟鹵簿外常日導從前有駕頭而後有擁蔽之扇而正侍從百司官屬下至厮役皆雜)
(行中道士庶夾道馳走喧呼不禁非所謂旄頭先驅清道後行也國朝承五代荒殘之弊盡去戈戟旌旗之制)
(儀衛簡寡頗同藩鎮宜委近臣討論儀從及鹵簿參酌取其中稍增儀物諸禮院詳定)玉輅大祀
之禮也不敢施之齋宿(元豐四年太常言齋祀之車異用國朝親祀致齋翌日即進玉)
(輅非是謂致齋翌日進金輅至太廟齋宿翌日行禮畢進玉輅赴南郊)毬杖玩習之物也
不敢用之南郊恐其䙝也(志槀景祐五年賈昌朝言儀衞三事一曰南郊鹵簿車駕)
(出宫曰執毬杖夫毬杖非古蓋唐世尚之以資玩習方今親奉大禮乃陳戲賞之具未為允稱宜亟去毬杖)
此祖宗以事天為盛舉以祀禮為縟儀則儀衞之詳何
慊焉
郊禮
古今郊祀之議有二曰天地並祭之議祖宗並配之議
喙喙爭鳴人人異見自漢儒至我朝治平元祐諸君子
之說不知幾千百年于兹然議禮如訟毋惡於爭執經
如仇不厭其異要之制禮至聖人而定議禮至聖經而
定則制度合而議論決矣夫郊祭之禮見於周典三代
以來未之有改也後之議者或主以分祭之說或主以
合祭之說而分合之議分矣(周禮禮記注疏)君子但觀昊天有
成命之詩聖人合言郊祀天地之意則合祭之禮誠當
也(詩昊天有成命篇)配享之禮肇於周易(豫卦)三代以來亦未之
有變也後之議者或主以嚴父之說或主以尊祖之說
而配享之議分矣(記祭法注疏)君子但觀思文我將之詩聖
人載后稷文王配祀之意則並配之禮亦宜也(詩我將思文二)
(詩)蓋嘗考之國朝矣合祭始於乾德之元年也甲子南
至行禮圜丘時從劉温叟禮圖之論(長編藝祖乾德元年范質張昭劉温)
(叟行禮圖相與討閱故事上之上甚嘉之其後遵用此制十一月甲子日南至合祭天地于圜丘)自是
而後或太宗郊五或真宗郊五或九郊或三郊皆用是
典其不合祭者惟元豐六年之一郊耳(奏議元祐七年顧臨等言宋興)
(以來太祖郊四太宗郊五真宗郊五仁宗郊九英宗郊一神宗郊三皆合祭不合祭者惟元豐六年一郊耳陛)
(下嗣位八年已再享明堂今初郊禮若循祖宗之舊他日果能行北郊之禮然後罷合祭未為失也)元祐
於是有分合之議顧臨曰合祭是范純禮曰分祭是(七年)
(顧臨等八人議請合祭范純禮等二十三人言合祭不見於經三省進呈顧臨等議太皇太后曰宜依仁宗先)
(帝故事吕大防蘇軾蘇頌以合祭為是范百禄以元豐六年南郊分禮上帝配以太祖未可輕改大防又以皇)
(帝即位未嘗親祀天地合行合祭之禮為有名)蘇軾曰分祭非劉安世曰合祭
非(初議北郊禮蘇軾主合祭從之者五人劉安世謂當分祭從者三四十人軾引昊天有成命詩以難分祭)
(議後癸巳合祭天地于圜丘)然當時卒從合祭之說蓋祖宗成法萬
世不昜皆合昊天有成命之詩有不容輕昜者矣(見上)且
嚴父配享始於乾德之元年也南郊親祀升配宣祖時
從張昭之議(長編乾德元年十一月合祭天地於南郊以宣祖配初有司議配享請以僖祖升配)
(張昭曰唐貞觀初以高祖配圜丘梁太祖郊天以皇考烈祖配恭惟宣祖積累勲伐肇基王業請奉以配享從)
(之)自是而後有配以始祖(長編雍熙元年初太祖請祀以宣祖配及上即位禮官以)
(為舜郊嚳商郊契周郊后稷王業因之而興也故太平興國三年六年並以太祖配天於禮為允上將東封扈)
(蒙奏嚴父莫大於配天遂用蒙議)有配以祖考(長編淳化三年蘇昜簡言聖朝親祀圜丘以宣)
(祖侑符聖人大孝之道成嚴父配天之義恭惟太祖光啓丕圖以聖授聖按唐永徽中以高祖太宗同配望將)
(來郊丘奉宣祖同配從之)有三聖同侑有祖宗迭配其前後升配之
禮不一矣(長編景祐二年禮院言太祖為帝者祖太宗真宗為帝者宗三廟並萬世不遷太宗親郊)
(奉宣祖太祖配真宗肇祀奉太祖太宗配今三宗同躋不祧之位請以太祖為定配二宗為迭配其將來皇帝)
(親祀且請以三聖皆侑年又按國史此後並迭配故慶歷七年楊察言景祐二敕太祖為定配二宗為迭配)
(慶歷四年南郊已奉太祖太宗配今合以太祖真宗配詔依又按皇祐二年大享明堂三聖同侑自此以後)
(並三聖同侑云云)治平於是有並配之議王珪曰請以嚴父蓋
主仁宗也(長編治平元年詔以仁宗配享明堂初禮院奏乞與兩制同議王珪請依周公嚴父配享)
(明堂王疇請依王珪議奉仁宗配享)吕誨曰請以尊祖蓋主真宗也(同上司馬)
(光吕誨議祀無豐于昵考經曰嚴父莫大於配天以周公有聖人之德而文王適其父也近世祀明堂皆以父)
(配於五帝此乃誤識孝經之意宜遵古禮以真宗配)錢公輔曰請以祖宗蓋主太
祖太宗也(同上錢公輔議郊之祭以始封之祖有聖人之德者配焉明堂之祭以創業繼統之君有)
(聖人之德者配焉太祖則周之后稷配祭于郊者也太宗則周之文王配祭于明堂者也此二配萬世不遷)
李受傳曰請以祖考蓋主真宗仁宗也(同上李受傳乞以仁宗與真宗)
(並配先王作樂崇德薦之上帝以配祖考其以祖考並配也)然當時卒從嚴父宗祀
之說者蓋明堂尊父郊以尊祖合於我將思文之詩有
不容輕議者矣雖然制度不考無以合古誠敬不足無
以格天夫古者其席藳秸其祭掃地其器陶匏蓋尚質
以章天德也我祖宗乘輿服御並從儉約毋外飾也(聖政)
(孝宗隆興三年詔曰太祖皇帝乾德元年郊祀詔書有令務從省約毋至勞煩仰見事天之誠惜民之心朕遵)
(皇祖之典崇儉德而戒勞民除事神賞軍外其乘輿服御及中外之費並從省約)青城帟幕務
從簡省毋美觀也(紹興十三年進呈郊禮宿齋洗如望祭青城幕次事上曰止是一宿不必)
(枉費人力所有宿齋處望祭殿只隨宜絞縛用蘆席青布之類不得侈大)古者鬼神之享享
于克誠黍稷之馨不如明德蓋修德以享天心也我祖
宗屏去葷茹天子身行之則一陟一降在帝左右矣(長編)
(拾遺祥符二年上曰太祖太宗每奉郊禮皆屏葷茹朕二祀圜丘並遵行之但外庭不知耳)前期洗
沐與百官共由之則彼此奔走對越在天矣(類苑太平興國二年)
(太宗謂近臣曰朕將郊祀如聞行事官不盡嚴潔當令致齋日即洗潔衣服為民祈福)此其小心
翼翼嚴恭寅畏之德蓋異世同符百聖一揆初未嘗一
毫間斷也宜乎一德享天三靈垂貺故夜月澄爽雲物
晏温則元祐親祠之日也(元祐七年十一月冬至合祭天地于圜丘是日五鼔輦詣)
(壇外壝百官待詔不立班自小次歴午陛外壇不設茵褥稽首跪奠致誠極恭夜月澄爽雲物晏温比還御殿)
(肆赦終日和暖翌日風寒相屬時雪如期)朝獻則杲日麗空登壇則台星騰
彩(紹興十六年十一月初上致齋而雲作及朝獻則杲日麗空至郊夕則微隂登壇即霽而台星見)則
紹興肇禋之日也帝鑒不遠洋洋其上微之顯誠之不
可揜也如此夫
社稷
縟儀肅將明禋具舉人君所以備事神之文一德格天
百靈孚佑人君所以盡感神之實夫人非土不生非榖
不食社稷之祭誠重矣是故封人設壝不屋而壇此壇
壝之制嚴也(周禮)薦必以血牲必以黝此牲牢之具潔也
(王制云天子祭社稷皆少牢皆黝用黑常月用甲祭日之晨王及臣皆服絺冕)歌奏應鍾其舞
以帗則樂舞之儀為如何(大司樂)服尚絺冕其飾三章則
服冕之用為如何(見上)春夏祈榖載芟歌之秋冬報禮良
耜載詠此人君事神之文備矣然夏德一懋而山川鬼
神亦莫不寧有道曾孫一興義兵而所過名山大川之
神皆隂拱而受職焉是又感神之德然也豈必因祭祀
而始獲地示之福哉噫儒者講禮於千百載之下不明
其禮文固無以定沿革之制不究其名義亦無以訂議
論之實夫社者五土之神稷者五榖之神土榖之有功
於民此祀典之所當尊是以人臣有平土之功則取以
配社有播榖之功則取以配稷夫何疑而後儒紛紛之
議執經如仇辯禮如訟嗚呼亦惑矣且有功於民者祀
之古今之通議也昔共工氏之子龍有平土之功高陽
氏之子黎亦有平土之功是故祭社之日取二子以配
食焉示不忘本之義也然則今之配祀者謂之龍可也
黎亦可也何慊於二名耶彼直以龍與黎為社之正神
而非配社者漢儒之妄也或曰不然使社為土神則當
祀以犢不當兼用羊豕也殊不知用犢祭地禮也社乃
地祇之屬而非地猶五帝為天之尊神而非天也安得
不用羊豕吾益知社為土之正神而無疑也(鄭元注社稷者五榖)
(之神勾龍后稷以配食也按所據郊特牲云社祭土而主隂氣君南向於北牖下荅隂之義又云社者神社之)
(道又周禮以血祭祭社稷五祀五樂用靈鼓大喪三年不祭惟天地社稷越紼而行事王肅云勾龍周棄並為)
(五官故禮為社稷又牲用太牢與天地不同若榖是榖神祀之用榖反自食乎崔靈恩云二家之說鄭為長餘)
(見禮記)烈山氏之子柱有播榖之功厲山氏之子農亦有
播榖之功是故祭稷之日取二子以配食焉亦不忘本
之義也然則今之配祀者謂之柱可也農亦可也何嫌
於二名耶彼直以柱與農為稷之正神而非配稷者又
漢儒之妄也或曰不然使稷為榖神則當祀以犢不當
復用黍稷也殊不知用犢祭地禮也稷乃地祇之屬而
非地猶五帝為天之尊神而非天也安得不用黍稷吾
益知稷為榖之正神而無疑也(見上)孝經說云社者土之
神稷者能布五榖皆土地自然之氣故名曰神則社稷
之為正神而非人為之也不亦可信矣乎(見孝經疏)祭法有
云共工氏之子能平九州厲山氏之子能植百榖則數
臣之配食社稷而非正神也不亦可信乎(昔厲山氏之有天下也其)
(子曰農能植百穀夏之衰也周棄繼之故祀以為稷共工氏之霸九州也其子曰后土能平九州故祀以為社)
考歴代之制度訂諸儒之議論而社稷之義定矣國朝
以重農為國本以明禮為家法縟典盛儀於皇三代故
大社之饌定於竇儀(長編太祖初有事於太廟乃詔竇儀定其儀注儀以開元禮參酌於)
(三代之典繼以進食之祭作雍和樂大社之饌自正門入配坐之饌自左門入皇帝詣壘洗之儀如圜丘)屋
壇之制申於王隨(天聖十年太常王隨言壇廣五丈高五尺五色土為之四面各一屋惟南)
(無屋)三獻之禮得於奉常李維之請(景德間太常李維言社稷同釋奠之禮)
埋血之祭定於元豐禮院之議(元豐四年詳定禮文所言今社稷儀注不用血)
(祭皆違禮經伏請社稷以埋血為始從之)其定籩豆簠簋之數見於景德四
年之詔(正配祀二籩豆三簠簋二爼從祀籩豆二簠簋爼一)其考儀注祝文之事
見於天聖七年之議(祝文云以后稷配棄言柱與棄俱為稷不稱棄何以别於柱)嗚
呼其制備矣其文侈矣其意厚矣而祖宗所以感神者
又出於禮文之外宋德當天社稷鼎安歴三百年而又
有以遺萬載無疆之休和氣致祥農扈告豐百室盈止
而享黍稷稻梁之慶故勾龍為社夏制也且拳拳於過
門不入土功用成之日秋報歌詩周制也而豳風農桑
之務且致意焉有事神之文有感神之實而後質之鬼
神而無愧矣
古今源流至論前集卷十
