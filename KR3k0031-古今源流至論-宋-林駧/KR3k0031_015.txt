古今源流至論後集卷五宋林駉撰
内朝
内外之勢合則朝廷皆正人内外之勢分則國家無善
治甚矣天下之政不可多門而宫中府中當為一體也
何者體統聫屬事權通融外無間隔内無壅蔽則出入
起居皆忠良端正之人左右前後無偏嬖側媚之習是
意也周人盖得之矣公卿疎外進見有時宫禁森嚴幾
若天淵則政由中决而威福之柄移於下命從内出而
機密之事不得聞於外是意也漢人盖蹈之矣嘗觀周
之盛時外朝之上槐棘森列臣民咸造固也而内庭之
秘且統於冢宰之職治朝之上百司星環庶尹日侍宜
也而燕朝之暇亦無非師保之官前有官人之職中士
四人下士八人掌寝處沐浴之䙝而隱然厲其縱禮敗
度之心後有典婦等職中士二人下士十有二人掌衣
服冠屦之微而第欲防其奢用亂政之原(並周禮)凡此無
非所以合内外之勢異時家齊身修心和氣平而無女
寵之習閹宦之患奢侈之弊者豈無故而然耶秦人不
古焚滅周典政權四出駮不容議漢氏初興猶識此意
宰相監宫中(王陵傳吕后以審食其為左右丞相監宫中如郎中令)大臣劾閹宦
(申屠嘉傳鄧通方愛幸嘉入朝而通居上旁怠慢罷朝坐府中嘉為檄召通詣相府責曰小臣慢殿上不敬當)
(斬上使使持節召通謝丞相)外得以統内也三公之屬有御史中丞
在内受公卿奏事(漢百官表上御史大夫有兩丞曰御史中丞在殿中蘭臺掌圖籍秘書外)
(督部刺史内領侍御史十五人受公卿奏事舉劾案章)九卿之屬有少府尚書在
内主吏民章報(後百官志上曰尚書丞掌錄文書朝會左丞主吏民章報及騶伯史右丞假署)
(印綬餘見前漢百官表)内復屬於外也于斯時也宫闈幽邃姬寵
娱侍而廷臣奏事者或得致桀紂之諫(周昌傳昌嘗燕入奏事高帝方)
(擁戚姬昌遂不奏帝乃騎昌項問之曰我何如主也昌曰陛下桀紂之主也上笑之)禁省峻峙宦
寺與居而排闥直前者且得躬獻其社禝之忠(樊噲傳高帝病)
(惡見人卧禁中召戸者無得入羣臣絳灌等莫敢入十餘日噲乃排闥直入大臣隨之上獨枕一宦者卧噲等)
(見上流涕曰始陛下與臣等起豐沛定天下何其壮也今天下已定何其憊也且陛下不見趙高之事乎)以
士人皆任中常侍之官(前百官表上中常侍五員得入禁中二人後漢朱穆䟽曰案漢)
(故事中常侍省尚書事參選士人建武以後悉用宦者)以郎將得却内夫人之座
(袁盎傳文帝幸上林皇后慎夫人從其在禁中常同座及坐郎署長布席中郎將盎引却慎夫人座夫人怒不)
(肯上亦怒起袁盎諫曰臣聞尊卑有序則上下和今陛下既已立后慎夫人乃妾妾豈可與同座哉)凛凛
然有周人之風自侍中為加官之親數詰三公而大臣
唯唯退聽(前百官表侍中左右曹諸吏散騎中常侍皆加官所加或列侯將軍大夫將都尉尚書太)
(醫太官令至郎中亡員多至數十人上又朱買臣傳武帝拜買臣為中大夫與嚴助俱侍中使買臣詰難丞)
(相公孫弘築朔方事發十策弘不得一)大司馬為内朝之寵典領尚書而
丞相僅取充位向之以外統内安在哉(前漢孟康注曰大司馬左右前)
(後將軍侍中常侍散騎諸吏為中朝丞相以下至六百石為外朝又霍光為大司馬内領尚書外典兵馬又)
(霍光謂丞相田千秋曰始與君侯受遺詔令光治内君侯治外)諸吏居中執法而御史
之中丞其權始分(前百官表諸吏得執法中應邵曰諸吏得案劾如御史丞)宦官
典事尚書而少府之尚書其職盡廢向之以内屬外又
安在哉(元帝用石顕閹宦為尚書詳見本傳)自是而後内朝事權一移於
權臣再移於諸璫又再移於戚畹故方霍氏之秉權也
塩鐵之議光實主之丞相括嚢不言(田千秋傳)昌邑之事光
實專之丞相不得與議(楊敞傳)堂堂揆席大抵以庸繆易
制者為之此移於權臣之弊恭顯之用事也孝元柔懦
益不能制望之力爭終不復回(蕭望之傳)陳咸為中丞欲行
總領部刺史奏事之職而為顯所排(本傳)京房行考課欲
通籍殿中以防壅塞之弊而亦為顯所沮(並奉傳)進退大
權盡出中書謁者之手兩府大臣不敢過而問焉此移
於諸璫之失王氏之弄權也外總軍馬内領尚書入恃
椒房出植邪黨王舜既任於前王莽復竊於後二三大
臣屏息不言而漢禍始慘矣此移於戚畹之害(本傳)推原
其由皆武帝親内朝疎外朝之過也東都以後流弊愈
甚議郎不在宿直之中(後百官志郎官皆主吏直執戟宿衞諸殿門惟議郎不在直中)
郎省皆為黃門之廬(通典明帝以後和熹太后稱制乃以閹人為常侍小黃門通命兩宫)
(自此悉用閹人不調他士)至後御史之權盡移於尚書尚書之權盡
歸於宦官尚書宦官合為一黨而宰相疎隔於外御史
緘默於内是以太尉楊秉奏侯覽而尚書召秉掾属詰
之曰設官分職各有司存三公統外御史察内當是時
也御史豈真得以察内耶事權之失已久小人徒借察
内之名以自便耳噫可嘆也(後漢楊秉傳秉為太尉時中常侍侯覽弟參為益州)
(刺史累有賍罪秉劾奏參恐自殺舊典宦竪之徒本在給使省闥司晨守夜而今猥受過寵執政操權肆其凶)
(忿宜急屏斥投畀豺虎非恩所宥書奏尚書召對秉掾屬曰公府外職而奏劾近官云云經典漢制有故事乎)
(秉使對曰春秋趙鞅以晉陽之甲逐君側之惡鄧通觧慢申屠嘉召對詰責文帝從而請之漢世三公無所不)
(統尚書不能詰)盖嘗論之自宿衞之親人不領於大臣也而宫
正宫伯之官遂去為光禄勲之任光禄勲之屬日益親
而門下遂為省加官遂為司侍中遂為宰相矣自供奉
之近習不領於大臣也而膳夫以下掌次而上遂去為
少府太常之任比其極也門下太僕之司又省分為殿
中為内諸司使矣大抵兼則治散則亂合則盛離則衰
自三代而下治亂盛衰不知幾變懲其變而復周官以
救之此為治之大原歟國家外朝内朝無異漢唐而脉
絡貫通實得周意自今觀之韓琦為宰相得治都知奸
邪之罪則宦官有過宰相得斥之(聞見錄英宗即位有疾光獻皇后垂簾同)
(聽政有入内都知王守忠者奸邪反覆間諜兩宫司馬温公吕諫議皆請誅之韓魏公一日出空頭敕一道參)
(政趙公歐陽公皆已簽韓公坐政事堂以頭子勾守忠著立庭下數之曰汝罪當斬遂責蘄州團練副使蘄州)
(安置)傅堯俞奏樞密不治内侍求内降之罪則宦官有過
樞府得治之(内侍朱晦朱穎士以内降監汶口傅尭俞言樞密院不治穎士求内降罪後既罪穎)
(士公又屡請治樞密院罪以戒欺罔數上章益切權倖憚焉)此周冢宰統内庭之意
也玉宸殿宴息之所爾或召近臣而觀書(景德四年太清樓藏太宗)
(御製及墨迹四部羣書上召輔臣對苑中因登樓閱視又至景福玉宸殿翔鵉儀鳳閣置酒賦詩玉宸殿乃上)
(晏私之所中施御榻帷帳皆黃繒為之無文彩之飾殿東西聚書八千餘卷上曰此皆正經史屡經較定者小)
(說他書不與焉)小閣秘密之地爾且召學士而觀文(歸田錄楊大年在學)
(士院忽夜召見於一小閣深在禁中既見賜茶從容顧問久之出文藁數卷以示大年)此周人師
氏居寢門之意也不特此耳釣魚賦詩錫宴後苑(太宗嘗宴)
(吕端後苑上作釣魚詩斷句云欲餌金鈎殊未遠磻溪湏問釣魚人公和詩進曰愚臣鈎直難堪用宜作濠梁)
(結網人)置酒賦詩召入内閣(真宗嘗召羣臣翔鸞儀鳳閣置酒賦詩)中禁密
勿或入夜而請對(哲宗朝蘇軾為翰林學士入對禁中命坐賜茶曰内翰湏盡心事官家報)
(先帝之遇軾出執金蓮燭歸院)便殿秘嚴或非時而召語(吕端為參政太宗朝多獨)
(對便殿語必移刻)或詞臣至深宫忘岸幘之便(學士竇儀草制至宫門見上岸)
(幘跣足而坐因却立不肯進上遽索冠帶而後召入)或士人為御藥院供奉之官
此貂璫之夫統於兩府衣冠之流侍於内庭雖成周亦
不是過噫王制既墜内外分裂更漢至唐上下千餘年
間遺韻不嗣幸而我朝脩復古制聖明胷中豁然表裏
然則家法之善今日安可不守哉昔諸葛孔明之相蜀
也興漢一念對越天地出師一表未及軍旅且拳拳於
宫府一體之請嗚呼孔明其知中興之本歟愚敢援此
以為請(諸葛亮出師表宫中府中俱為一體陟罰臧否不宜異同云云親賢臣遠小人此先漢所以興)
(隆也)
漢班序圖
諸侯王相國太師
太傅太保丞相
大司馬御史大夫大將軍
列將軍兼官特進列將軍
列侯奉朝請太常光禄勲
衞尉太僕廷尉
宗正大司農大鴻臚
少府長信少府中少府
執金吾太子太傅水衡都尉
京兆尹左馮翊右扶風
典屬國將作少府就國侯
潁川三河太守齊楚等相東海等太守
高密等相太子少傅太子詹事
關内侯丞相司直(與州郡叙則居刺史守相上)
司隸校尉(與州郡序則居刺史守相上)城門校尉
八校尉搜粟校尉光禄大夫(非中二千石者)
(序在三輔都尉下)御史中丞(與刺史守相序則居其上)
丞相長史三輔都尉五官左右中郎將
羽林中郎將護軍都尉奉車都尉(秩光禄大夫者)
(在關内侯下)駙馬都尉騎都尉
尚書令西域都尉太中大夫
尚書僕射尚書諸侯太傅
十二州刺史(與守相序則居其上)朔方刺史
郡都尉關都尉虞都尉
屬國都尉西域副校尉郎中車將
郎中戸騎二將諸侯中尉諸侯内史
諫大夫太子家令博士
九卿列卿丞謁者僕射公車司馬令
將軍長史廷尉正監長安令
千石令黃門侍郎尚書丞郎
議郎五官左右中郎從事中郎
太史令廷尉平三輔丞
六百石令五百石長郡司馬長史
五官左右侍郎太守丞都尉丞
三百石長侍御史太子門大夫
五官左右中郎太子庶子中庶子
太子舍人太子洗馬縣丞尉
羽林郎
右並劉敞漢官儀
太師位在太傅上太保位次太傅太傅位在三公上
(漢百官表)
武帝以衞青為大將軍位在諸公上
漢雜事諸侯功德優盛朝廷所敬異者賜位特進位
在三公上亡秩
漢興置大將軍驃騎將軍位次丞相
舊列侯奉朝請者位次三公
元夀二年賜大司馬位在司徒上
御史大夫位上卿(表)前後左右將軍位上卿(表)
詹事位在長秋上中太僕位在正卿太僕上
給事中位次侍中中常侍(表)
故事司隸校尉位在司直下其有所會居二千石前
(漢翟方進傳)
班序
禹宅百揆虞廷師師旦統百官周朝蹌蹌相臣其官師
之表歟夫玉帛之朝森列前後環佩之音鏘鳴左右槐
棘之儀凛如也毳鷩之容温如也然廟堂不重何以警
官聯而正朝綱哉嘗以漢事論之奉常稱禮中丞執法
謁者贊儀鴻臚賓唱列侯將軍軍吏而下則面于東丞
相御史大夫而下則向于西人皆曰漢朝班次之定者
此也(叔孫通傳功臣列侯將軍軍吏陳西方東向文臣丞相以下陳東方西向餘見前百官表)不知
漢儀之所以定者相臣之職也盖蕭何位居第一而諸
將無爭次之議(本傳)申屠嘉檄折慢臣而群臣無敢慢之
習(本𫝊)漢初大臣風采凛凛朝廷之上隱然有不可犯之
色夫何相權一輕小臣詰辱而朝位紛矣(嚴助傳擢助為中大夫令)
(助與大臣辨論中外相應以義理之文大臣數詘)御史大夫特佐丞相耳奏事
差居相後漢法也自隂欲代位之意形望之見輕輙與
抗禮而丞相之分始紊(蕭望之傳丞相司直曰故事丞相病明日御史大夫輒問病朝)
(奏事會廷中差居丞相後今丞相數病望之不問病會庭中與丞相鈞禮望之曰疾年寧能父我耶案大臣望)
(之通經術居九卿之右本朝所仰望至不奉法自脩踞慢不遜受所監闕二百五十以上請逮禁治上於是詔)
(左遷望之為太子太傅又見通典)大司馬特一有司耳位次退在相後
漢法也自中朝之權貴董賢專權反居其上而丞相之
位始失(通典大將軍位次丞相散又孟康曰大司馬左右前後將軍侍中常侍騎諸吏為中朝丞相)
(以下至六百石為外朝哀帝寵董賢為大司馬詔居大司徒上)嗟夫丞相百官之長也
輕辱慢棄一至於此尚何望官位有定次耶是故舊以
御史大夫首於列將軍而未央名奏則先將軍而後御
史大夫舊以太常首於太僕而未央名奏則先太僕而
後太常表書執金吾居大鴻臚之後而未央名奏後書
大鴻臚臣賢先書執金吾延夀表書長信少府居三輔
之先而未央名奏先書三輔而後書長信少府推原其
由盖霍光專權相臣易制未央之奏國家大議丞相敞
不得與聞一出於光之手是無怪乎班序之紛紛雖曰
光以丞相而先司馬欲以自文然豈能揜其專政之弊
哉噫未央一奏不出於外庭而出於内朝顛倒若此則
尚論漢之朝位者安得不思初年大臣之制歟(霍光與羣臣連)
(名奏昌邑王曰丞相臣敞大司馬大將軍臣光車騎將軍臣安世度遼將軍臣明友前將軍臣增後將軍臣充)
(國御史大夫臣誼宜春侯臣譚當塗侯臣聖桃侯臣昌樂杜侯臣屠著堂太僕臣延年太常臣昌大司農臣延)
(年宗正臣德少府臣樂成廷尉臣光執金吾臣延夀大鴻臚臣賢左馮翊臣廣明右扶風臣德長信少府臣嘉)
(典屬國臣武京輔都尉臣廣漢司隸校尉臣辟兵諸吏文學光禄大夫臣遷太中大夫臣德餘見圖注)革
漢人之陋習復虞周之舊典吾於國朝見之樞臣曹利
用爭為首班未易折也宰相王曾抗聲自言而利用不
敢抗(國朝故事叙班以宰相為首親王次之使相又次之初曹彬為樞密使兼侍中位在宰相李沆下及)
(王曾拜平章事利用樞密使兼侍中乃令利用班曾上然中外皆以為失至是曾拜首相曾與利用告謝而利)
(用争班閣門屢請班首姓名曾抗聲曰但言宰相王曾以下告謝班始定而利用浸不悦)樞密楊崇
勲敢失朝禮未易擊也宰相王曾抗奏徑劾而崇勲不
敢言(本傳)李昉守本官為直院位次學士例也天子雖詰
之而宰相不易之必待真拜而後升(李昉入直翰林先是盧多遜以任學)
(士太祖見昉在多遜下問其故宰相曰昉以本官直學士院未即真拜遂真拜學士在多遜上)王欽若
罷參政為資政位次翰學例也欽若雖訴之而中書寇
公不升之必特置大學士而後進(歸田錄云時寇公在中書定其班以王欽)
(若罷參政為資政殿學士在翰林學士之下侍讀學士之上欽若不悦訴於上曰臣向自翰林學士拜參知政)
(事今無罪而罷班反在下是貶也真宗特為置大學士處之)夫以事權振於廟堂之
上而班序肅於殿陛之間太山峻天望者毛竦斗柄横
漢觀之膽寒紀綱安得不整耶故夫班先宰相次以親
王又次以使相國朝舊制也彦博宗臣一拜樞使亦願
居丞相陳升之之下雖詔居其上而不敢(神宗時陳升之為相文彦)
(博樞密使詔以彦慱朝廷宗臣令升之位彦博下以稱遇賢意彦博曰國朝樞密使無在宰相上者獨曹利用)
(嘗在王曾張知白上臣忝知禮義不效利用所為以紊朝著)三衙叙班首以殿前次
以馬司又次以步司國朝舊制也傅潜為馬步軍都虞
候而在殿前都指揮使戴興之上者以潜兼任二司故
進之而不嫌(實錄淳化元年𫝊潜自殿前副都指揮使遷侍衛馬步軍都虞候在殿前都指揮使)
(遷侍衞上咸平二年王超自殿前都指揮使遷侍衞馬步軍都虞候)侍讀侍講均曰經筵
而熙寧則以講官而後讀官(國朝會要熙寧元年龔鼎臣蘇頌劉攽等議不當坐)
(講䟽朝廷班制以侍講居侍讀之下)權尚書試尚書均曰尚書而元祐則
以試官而先權官(四朝志元祐初置權尚書俸賜等侍郎班序在試尚書之下)相權
既尊官聫自定此提綱振領之說也雖然紏察百官大
臣責也正救大臣臺諫職也韓琦三朝元老不押班細
故也而中丞王陶抗章力爭而不少恕嗚呼大臣紏於
上臺諫救於下祖宗之意深矣哉(長編神宗即位王陶彈宰相不押常朝班)
(朝廷以宰相日奏事垂拱退詣文德殿押常朝班或已過辰正則御史臺放班行之已數十年陶乃肆誣詆韓)
(琦言先朝以前殿退晩及日有機事商議故不及押班為歲已久即非始自臣等)
均任
朝廷内職指為登仙(唐倪若水傳)牧守重任視曰斥地(張九齡傳)
此内重外輕之弊也承明直廬反厭其居(漢嚴助傳)刺史左
遷恨降之晩(李泌傳)此内輕外重之弊也嗚呼古今論均
任之說多矣言者腐聽者厭愚以謂皆無關於治本也
愚之所謂慮者大臣一日去國而朝廷有信任之私衆
賢不獲安身則姦邪肆傾害之巧此所深懼也漢制九
卿出為守相(如石慶太僕出為齊相之類)守相入為丞相(如劉屈氂以涿郡太)
(守代石慶為相)或選中二千石為御史大夫(通典漢故事選郡國守相高第入為)
(中二千石選中二千石為御史大夫)或選博士諫大夫補郡國守相(如公孫宏)
(以博士遷左内史董仲舒以博士遷江都相嚴助以中大夫守會稽汲黯以中大夫守東海之類)其所
以為内外制者未嘗不一故曹參特為齊相而得代蕭
何相國之任(曹參傳參以齊國相入為相國代何)周勃巳為丞相且率列
侯之國為吏漢制亦可見矣(文帝紀三年詔曰前日詔遣周勃之國辭未行丞相)
(朕之所重其為朕率列侯之國遂免丞相勃就國)獨惜夫姦人害正隂傾巧計
使賢者不得安於朝廷而人主不察也汲黯一代忠臣
犯顔敢諫凛凛可敬一沮於宏湯之手出守淮陽雖有
禁闥拾遺補闕之願而不克施(汲黯傳始黯列九卿公孫宏張湯為小吏及宏)
(湯稍貴與黯同位黯非毁宏湯數年召拜淮陽太守黯伏謝不受印綬詔數強予然後奉詔召上殿黯泣曰云)
(云今病力不能任郡事臣願為中郎出入禁闥拾遺補闕臣之願也上曰君薄淮陽耶吾今召君矣過李息曰)
(黯弃逐居郡不得與朝廷議矣)京房朝之正人考功課吏黜陟賢否一
䧟於五鹿充宗之計出守魏郡雖有通籍殿中以防壅
塞之請而不得行(京房傳上令房上弟子曉知考功課吏事者欲試用之房上中郎任良姚)
(平願以為刺史言考功法臣得通籍殿中為奏事以防壅塞石顕五鹿充宗皆疾房欲遠之建言宜試以郡遂)
(出為齊郡太守)蕭望之石渠名儒經明行脩擢為諫官其有補
於君德也不少石顯小人抵隙有日出補平原太守雖
有雅意本朝之忠而不得遂(蕭望之傳時選博士諫大夫通政事者補郡國守相)
(以望之為平原太守望之雅意在本朝遠為郡守内不自得乃上䟽曰陛下悉出諫官以補郡吏所謂憂其末)
(而忘其本者也朝無爭臣則不知過國無達士則不聞善願選明經術通於幾微謀慮之士以為内臣外郡不)
(治豈足憂哉宏又本傳望之與石顯恭不恊)嗚呼君側無子思王所無居州
重臣不得行其權辟賢不能安其身彼小人者知其意
向之所在肆為讒毁擠人於䧟穽而下石而謂國家行
更迭之制人臣有决擇之私其亦君見之不明歟漢事
已矣且以國朝觀之改秩者宰邑典郡者除郎寺監丞
之既更必出守千里之地郎官卿監之已歴必分一道
之節是故身在館閣出領外郡(祥符五年龍圖閣待制張知白言唐李喬嘗云)
(朝廷重内輕外每除牧伯皆避命致訴望於臺閣妙選賢良分典大州韋嗣立因而請行伏見江浙大郡方切)
(擇人臣雖不肖願繼前修上曰知白援引故事請重刺史之官良可嘉也然以累更外任不許)官至正
郎自請治縣(增釋咸平中兵部郎中史館修撰韓綬自請治縣除秘書少監知河南府洛陽縣今)
(之縉紳皆為論撰官至正郎肯自陳請治縣乎)知天雄者參大政(太宗朝知天雄軍趙昌言)
(有能政帝善之召拜給事中參知政事)倅河南者知宥院(淳化四年前河南府通判劉昌)
(言賜對言事稱旨五月守衛尉少卿六月同知樞密院事)不計出入之輕重不論禄
秩之多寡君惟知賢能之可用臣惟知職業之當效非
如漢唐諸人紛紛之論然愚嘗觀慶歷元祐之時正人
方用而復去群枉方杜而復開未嘗不感於進退之機
而更迭之制君子未暇論也何者方慶歷盛時盖厭西
兵日久而思欲整齊衆治也登輔臣以收人望擢端鯁
以增諫員晏公殊居於台司(晏殊慶歷三年三月同中書門下平章事兼樞密使)
(集賢院大學士)范公仲淹實周旋政府(慶歷間元昊請和范仲淹自涇州召拜樞密副)
(使乃除參知政事)杜公衍擢在宥職而韓公琦富公弼盖相與
副之(慶歷中杜衍以吏部侍郎同平章門下平章事兼樞密使初年宣撫河東拜樞密使時韓琦富弼為)
(副)歐陽公修首以端亮選在諫院曰素曰靖曰㐮又相
繼而除(歐陽修余靖王素為諫官時蔡㐮作詩曰御筆新除三諫官欣然朝野盡相歡三人以詩進呈)
(尋以蔡㐮同為諫官時謂之四諫)數君子以社稷自任而上亦責治於
朞月之間於是仲淹主西事弼主北事仲淹與弼又各
上時務十餘條大抵欲退不肖止僥倖以振紀綱於内
易監司汰部吏以明政化於外(范仲淹為參政每進見上必以太平責之公嘆)
(曰上之用我者至矣既而上再賜手詔趣使條天下事公退而條十數事上之其詔天下興學取士先德行不)
(專文辭革磨勘例遷以别能否减任子之數而除濫官用農桑考課守宰等事見神道碑又遺事云范公為)
(參政與韓富二樞並命銳意天下之事患諸路監司不才更用杜杞張昷之輩又龍川志范公出按陜西富)
(公出按河北范公因自乞守邊富公自河北還至國門不許入嘆曰范六丈聖人也)然君子無常
合之勢小人有難拔之根毁謗滋甚朋黨浸起自殊既
以事罷(晏殊為相益務進賢才當公居相府時范仲淹韓琦富弼皆進用至於臺閣多一時之賢天子)
(既厭西兵閔天下困弊奮然有意數詔大臣條天下事方施行而小人權倖皆不便明年秋會公以事罷而仲)
(淹等亦相次皆去事遂已神道碑元輔表殊以工部尚書知潁州免)衍亦以權倖不平之
憤而去(陳執中在中書與杜衍異議孫甫乞出中書奏乞留甫上頷之衍出劄子令甫供職執中不肯)
(署衍取劄子焚之因譛衍衍相纔百二十日出知兖州免)韓范富三人亦繼踵於外
(先是石介奏記於富弼責以行伊周之事夏竦怨介斥己乃使女奴習介書改伊周作伊霍上雖不信而仲淹)
(弼不自安皆請出按西北邊餘見上)襄以守泉修亦乞蔡而向之合者始
睽矣(時范富既罷諸賢盡去蔡㐮知泉州歐陽修知蔡州)慶歷君子翻然為均逸
之舉者豈其本心哉元祐盛時盖痛懲熙寧舊政而欲
振起庶事也召元老於散地起正人於外藩司馬公吕
公既登揆席(元祐元年四月正議大夫門下侍郎司馬光左僕射金紫光禄大夫門下侍郎吕公)
(著右僕射五月太師文潞公平章軍國事矣)大防純仁又繼之(元祐三年中大夫中書侍)
(郎吕大防太中大夫左僕射中大夫同知樞密院事范純仁太中大夫右僕射)劉摯王存既在
政路(元祐初劉摯除門下侍郎王存除尚書左丞)蘇轍蘇頌又繼之(元祐五年蘇轍)
(拜尚書右丞遷門下侍郎蘇頌拜尚書左丞)諫垣則劉公安世給舍則范淳
甫講筵則程伊川(元祐中劉安世除諫議大夫范祖禹除給事中程伊川除崇正殿說書)
諸賢彈冠相慶慨然以革弊為巳任免青苗保甲之患
罷諸科誦數之學天下駸駸慶歷之治(遺老傳蘇轍曰元祐以来裁損)
(宗室恩止租免减朝廷無窮之費出賣坊場雇募衙前免民間破家之患罷黜諸科誦數之學訓練諸將傭惰)
(之兵置寄禄之官復六曹之舊)然君子方有坐席之温小人隂有伺隙
之計楊畏力引吕章李鄧之徒(先是吕大防用楊畏為諫議大夫密約畏助己)
(元祐六年畏言乞講求成繼述之道即䟽吕惠卿章惇安燾鄧温伯李清臣等行義乞召章惇為相上納之)
鄭雍深排蘇劉朱王之黨(元祐鄭雍楊畏論劉摯蘇軾又具黨人之姓名始劉摯終)
(吴立禮凡三十人朱光庭王岩叟孫升韓用等與焉詔罷摯)蘇子由則守汝(元祐末奏事不)
(報再以劄子面論之上不悦李鄧從而媒孽之乃以本官出知汝州李遺老傳)范淳甫則守陜
劉摯則守鄆(元祐末出范淳甫守陜劉摯則守鄆)川黨洛黨朔黨諸賢皆
海之隅嶺之表(聞見錄洛黨者以程正叔為領䄂朱光庭賈易等為羽翼川黨者蘇子瞻為領)
(䄂吕陶為羽翼朔黨者以梁燾劉摯王岩叟劉安世為領䄂羽翼尤衆諸黨以相攻不已至紹聖初章子厚為)
(相同以為元祐黨竄嶺海之外可哀也吕微仲秦人戅直無黨范淳夫蜀人師温公不立黨亦不免竄逐以死)
(尤可哀也)而向之用者盡黜矣元祐君子不能安於朝廷之
上者豈國家之福哉噫慶歷諸公既去而所用皆夏竦
陳執中之流元祐諸君子既出而所信皆子厚蔡確之
輩君子小人之機亦可畏也矣捨是不慮屑屑然品位
之崇卑内外之輕重其亦放飯流歠而問無齒决君子
謂之不知務易論治道之盛莫尚於泰衆賢彙進於初
而九二之臣又廣包荒之量而用馮河之勇去朋黨之
私而無遐遠之棄以此得尚于六五中行之君然聖人
於卦之彖則斷之曰内君子而外小人盖必君子進而
小人退然後足以遂初九彙征之美成九二得尚于中
興之功不如是而使小人制之則泰以為否矣(易泰卦)嗚
呼萊公一出大名北使咨嗟有何以不在中書之問(拾遺)
(萊公鎮大名府北使道由之謂公曰相公望重何以不在中書公曰皇上以朝廷無事北門鎖鑰非凖不可)
中國既相司馬遼人相戒有毋生事開邊隙之語(遼人敕邊)
(吏曰中國相司馬矣謹毋生事開邊隙)正人端士一進一退其有係於夷
狄觀望也如此其可一日去之哉
省官
古者官冗乎後世官冗乎古者因事而命官因官以分
職故若贅而實省也後世職散而無統屬多而虚授故
若繁而實曠也且周天官凡卿大夫命士三百五十餘
人地官除鄉遂虞衡山林司關司門不可攷者尚四百
餘人春夏秋冬四官凡五百餘人此六官中大略以春
秋官為凖以多乘少皆以五百人為額則凡三千人之
數土訓誦訓無他職事掌葛掌染僅以微物是周之官
若冗矣然周公以公兼冢宰召公以公兼宗伯(通典臣按顧命)
(云太保領冢宰畢公領司馬毛公領司空别有芮伯為司徒彤伯為宗伯衞侯為司寇則是時三公各兼一卿)
(之職此引安國注穎達䟽云也)太公以太師而兼司盟之職(左傳僖公三十六年)
(云載在盟府太師職之)蘇公以三公而兼太史之官此命官兼攝
也(書立政太史司寇蘇公)軍司馬輿司馬行司馬戎僕戎右有軍
旅則用之(並禮夏官)甸祝田僕有田獵則用之(春官甸祝掌四時之田夏)
(官田僕掌取田路)有喪紀則用喪祝(春官喪祝掌大喪勸防之事)有盟會則
有詛祝(春官詛祝掌盟詛)此臨事權設也局分不必專設史胥
不必别置所以若贅而實省歟漢自武帝意在理財則
司農增均輸平凖郡國增塩鐵等官(百官表司農屬官有均輸平凖令丞)
(時桑宏羊為大司農中丞稍稍置均輸志又平凖書宏羊請置平凖于京師又食貨志地里皆云郡國置)
(塩鐵官)意在用兵則内有八校尉征伐有將軍(又刑法志内增八校)
(尉又武帝置驃騎將軍車騎將軍大將軍)意在用刑則置中都官獄三十六
所漢官何繁耶(後百官志武帝以下置中都官獄三十六所光武中興省)然則官雖
多而無計會之司兵官雖增而無統隸之長刑官雖衆
不屬廷尉而又事權之散主唐世六尚書之有二十四
司之屬二十四司之有侍郎郎中員外之員夫何外是
復有九寺四監之分大司農少府戸部職也太常宗正
禮部職也光禄勲但供良醖禮部之膳部也衞尉掌軍
兵儀仗帳幕兵部之庫部也唐官何贅耶(唐百官志吏部其屬有四)
(一曰吏部二曰司封三曰司勲四曰考功戸部其屬有四一曰戸部二曰度支三曰金部四曰倉部禮部其屬)
(有四一曰禮部二曰祠部三曰膳部四曰主客兵部其屬有四一曰兵部二曰駕部三曰庫部四曰武部刑部)
(其屬有四一曰刑部二曰都官三曰比部四曰司門工部其屬有四一曰工部二曰屯田三曰虞部四曰水部)
然兵部無戎帳戸部無版圖光禄不供酒衞尉不供幕
官曹虛設俸禄枉請(杜佑傳云云二咎繇二垂二契二伯夷之弊又陸長源詩曰兵部無)
(戎帳戸部無版圖虞水不管山川金倉不司錢穀光禄不供酒衞尉不供幕秘書不校勘著作不脩撰)漢
官職散而無統唐官屬多而虛授所以若繁而實曠歟
國朝設官固無漢唐濫員之弊而所可論者其惟入仕
之門乎嘗以國朝入仕之制考之真宗以前入流尚少
仁宗以後入流始冗此不可不論也太平興國詔曰今
封疆盡闢縣邑猥多動皆缺員歴年未補(太宗太平興國詔云云)
咸平中詔曰如聞州縣闕多員少可選朝官各舉所知
(真宗咸平詔曰如聞州縣闕多員少可選朝官各舉所知以補員闕)夫入流如是其少何
也謂其恩澤之吝而選舉之艱歟則當時郊祀行慶百
僚不待攷而遷官誕節推恩從官不候郊而任子(並吕源增)
(釋云)諸科但量試墨義取士之數甚優(國初科舉未備諸科但量試墨義)
張齊賢之賜第也通榜並與通判(言行錄云太祖幸西都張齊賢獻十策還)
(語太宗曰我幸西京惟得張齊賢耳不欲官之汝異時收以自輔也興國二年齊賢舉進士有司第其名在數)
(十人後上不悦一榜盡與通判齊賢不十年至相)錢若水之到選也三人各遷
朝官(言行錄錢若水傳)夫寬恩如此而官不冗者有由矣仁宗
慶歴中張方平上言謂在銓近萬人(言行錄張方平云云)嘉祐中
蘇軾進策謂一官而三人共之(東坡云近歲以來吏多而闕少率一官而三人)
(共之居者一人去者一人而伺之者又一人是一官而有三人無事而食也)夫入流如是其
冗何也謂其恩澤之泛而選舉之濫歟則當時罷從官
每歲任子之法(仁宗詔自今從官每歲不得例任子)削諸科間歲取士之
數(嘉祐二年上封者言四年一貢舉四方士子待試者六七千人往往廢學遂至困窮)以磨勘則
增保舉之員(舊制知縣幕職皆得薦舉後遂監司郡守得保舉乂增員數)以蔭補則
嚴銓選之限(熙寧中罷身言書判立銓試出官之法)官無大小付之格法
羔鴈不至巖谷峻加夫裁抑如此而官冗者有由矣盖
嘗觀上官均論祖宗入流之多也在特奏胥吏資蔭之
濫則知仁宗以後所以致冗者其三者入流弊歟(元祐元年)
(上官均言今之自文職入流者凡四進士補蔭與夫納粟得官百司胥吏也自武職入流者凡三武舉補蔭與)
(百司胥吏也四者之冗其可罷者納粟也有可裁抑者特奏資蔭胥吏也)且特奏之法真宗
以前未設也嘉祐始數十人治平三百人熙寧五百人
而况於後乎(上官均云嘉祐四年以後特奏纔數十人治平至熙寧三年三百餘人熙寕三年每)
(次推恩不减四五百人欲乞四等以上限以人數可革特奏之弊)嗚呼龍鍾榆景一該
恩免求田問舍欲免韲塩所入若此安得而不濫乎胥
吏之任真宗以前尚嚴也景祐中遂有三司諸吏老疾
不汰之冗廟堂揀斥投瓦自肆甚者或以减年而出官
或以坐理資任而典郡而况於後乎(景祐中詔揀汰三司吏之老疾者三)
(司優幸朱正等聚衆諠訴詣中丞杜衍第投瓦礫肆醜言又上官均云百司胥吏積勤累日大率及二十餘)
(年方得出仕惟三省人吏尤為優幸每以點撿文書酬奬减年出官最速其不願出官者坐理資任至為郡宜)
(加裁抑則可以損雜流之弊)嗚呼騖鴈老吏寡廉鮮恥玩弄文法不
易故態所入若此安得而不濫乎若夫資蔭之恩其弊
滋甚建隆初禮部補齋郎纔十五人兵部補洗馬纔十
二人太平興國初文武朝臣班簿纔二百人咸平初纔
四百人而朝臣又非皆得以任子至于慶歷則有任學
士二十年而一家兄弟子孫入京官者二十人矣(上官均曰)
(建隆之時禮部補齋郎時十五人耳兵部補洗馬纔十二人云云慶歷三年范仲淹言每歲奏薦積成冗官有)
(任學士以上官纔及二十年則一家兄弟子孫出京官者二十人仍次第升朝此濫進之極也)况國初
無致仕之制後有易簀而請者有停服而請者致仕之
恩何濫也(吕源云興國六年給事劉載致仕賜其子宗古同學究出身天禧元年知制誥胡旦致仕)
(以其子戣試校書郎三丞以上為太廟齋郎夫給事中者今之通議大夫也知制誥今之中書舍人也皆曰侍)
(從員外郎三丞郎今之朝奉奉議郎推恩至此可謂廣矣崇寧以前新受致仕乃推恩因疾篤而請者非有恬)
(退之志不足賞也其後有司計地里遠近為事府之制遂有停喪待命改日移時之弊)國初無遺
表之制後有妻族外生悉皆沾恩門生僕隸亦蒙甄錄
遺表之恩何濫也(同上開寳七年相州節度韓重贇卒子崇訓為西京作房副使淳化二年)
(左諫議大夫劉蟠卒子錯為大理評事祖宗時無遺表之制如韓重贇劉璠皆一時特恩也真宗以後臣寮遺)
(表旁及妻弟外生門客奴隸皆望沾恩也)嗚呼未離襁褓已列縉紳不限賢
愚槩居禄仕安得不動先賢之念三冗未去欲清庶職
何異决水於不流之澤哉然則論省官之策於今日者
當清其所入之流不當汰其所置之職何者在内之官
自宰執而下三省院宥官十有七玉牒聖政講筵所官
十有五不必皆專其官也學士院三人諫垣六人臺職
十一人不必備其員也尚書六部自長貳郎官當五十
人今長貳尚有闕者大理一寺自卿至主簿當二十四
人秘書一省自監至正字當二十人今卿監尚有不除
者其餘館閣學校倉場庫局人各有官官各有守皆所
當設也在外之官漕司昔有使副今有使而無副矣憲
司昔有文武今有文而無武矣州縣有添差今罷之矣
遠郡有辟差今嚴之矣有守則有倅州之小者則無倅
矣有令則有丞縣之小者則無丞矣無簿則兼之以尉
矣其餘幕職州曹倉場庫務人各有官官各有守此所
當備也雖曰外有一官之缺居者一人去者一人而伺
之者又一人然居者一人而已雖有官而未禄也内有
一官之缺延頸望遷者衆廟堂之所進擬者半之侍從
臺諫之所論薦者半之人主之所欲親自召擢者又必
有一二人焉然得之者止於一人而已是數人者雖有
欲得之心而無可得之地也此今日有周人兼攝之意
無漢唐虛設之弊何得以議其冗故不必汰其職也然
入仕之源若特恩之多胥吏之衆資蔭之濫在今日不
可不清也
幕府奏辟
謹簡乃僚書有明訓遥聞辟召傳為美談此盖周以鄉
舉取士而府史惟長所辟之制噫辟召之法尚矣漢制
公府之掾佐郡邑之屬吏諸侯王國之内史以下皆得
辟於其長故曹參為相國擇郡國吏召除為丞相史(前曹)
(參傳)匡衡為丞相署陸賜集曹掾(匡衡傳)此相府所辟也何
武以大司空辟鮑宣為西曹掾(鮑宣傳)史高以大司馬辟
匡衡為議曹史(匡衡傳)此大司空大司馬府所辟也屬吏
之辟於郡縣則如周景以刺史而辟陳蕃為别駕(後陳蕃傳)
王渙以考城令而辟仇香為主簿是也(仇香傳)内史以下
之辟於諸侯王國則如趙王張敖以田叔為郎中(田叔傳)
齊王㐮以魏勃為將軍是也(齊王㐮傳)是必素履先飭於家
庭聞望藹聞於桑梓而後辟書交至幣禮爭馳下之從
上必明去就之誼上之求下必盡尊禮之誠東都盛時
此風愈高有奉書一歲而後至者(後任延傳吴有龍邱萇者隐居太末志不)
(降辱掾吏自請召之延曰龍邱先生躬德履義召之不可遣功曹奉謁脩書積一歲萇乃詣府門郡中賢大夫)
(皆往觀焉)有公府九辟而不就者(後鍾皓傳皓前後九辟公府召為廷尉正博士林慮)
(長皆不就時皓及荀淑並為士夫所歸慕)有政事不問投劾而去者(崔寔傳太原閔)
(仲叔者世稱節士雖周黨之㓗清自以弗及建武中應司徒侯霸之辟既至霸不及政事徒勞苦而已仲叔恨)
(曰以仲叔為不足問邪不當辟也辟而不問是失人也遂辭出投劾而去)有諫爭不合投傳
而往者(陳蕃傳刺史周景辟别駕從事以諫諍不合投傳而去)特設一榻敬為上
賓(徐穉)盛陳厚禮如待神明諸賢高標照映千古此漢人
辟置一付公議未嘗有妄求苟進之心噫是特公府郡
國所辟也若疆埸之事甚重兵戎之寄至難尤當聚天
下之英材以共圖閫外之大計料敵制勝參畫貴詳呼
吸應酬講求必熟其可以為私門桃李之地乎唐之節
度方面行軍用師肇開幕府争辟名流贊畫奏功歴歴
可攷子儀之置府朔方也主留則杜黃裳判官則張鎰
所辟六十餘人後皆為將相顯官削平盗賊平復兩京
寧非杜張諸賢之功歟(杜黃裳傳郭子儀辟杜黃裳佐朔方府子儀入朝使主留事諸)
(將驕蹇難制者黃裳皆以子儀令易置衆不敢亂十又張鎰傳子儀表鎰為判官又子儀傳子儀幕府六餘)
(人後皆為將相顕官其取士得材類如此)馬燧之出使三城也張建封為幕
佐事多諏訪齊映為判官練達軍情大破靈曜威震北
方豈非張齊二人之功歟(張建封傳馬燧伐李靈曜時為三城鎮遏使雅知張建封)
(表為判官軍中事多諏訪又齊映傳馬燧辟齊映為判官映練達軍情論奏稱意)裴度之節度
淮蔡也韓愈為參謀皇甫湜為判官元濟就縛蔡城悉
平又非若人贊戎之謀歟(韓愈傳度平淮蔡奏辟愈為參謀又皇甫湜傳度辟湜)
(為判官)不特此也李石所辟四鎮凡有征伐必為留後(李石)
(傳李石辟李聽幕府從歴四鎮有才略為吏精明聽每征伐必留石主後事太和中為司馬聽以兵北渡河令)
(石入奏占對華敏)叚秀實凡佐三府募士益馬皆知威名(本傳秀實)
(佐嗣業荔并元禮白孝德三府益知名募士市馬以助軍)光弼僚屬如李抱玉田神
功韓遊瓌輩皆章章可稱列者(李光弼傳光弼僚佐如李抱玉哥舒曜田神功)
(韓遊瓌等皆章章可稱者)建封幕賓如許孟容韓愈李藩皆人傑以
風流談笑折衝(張建封傳贊又李藩傳)武元衡節度劒南而開府
極一時之選(武元衡傳)史筆書之侈為盛事嗚呼唐之戎幕
得人故也然帥府之所招致名公之所參佐彼此不聞
有輕召屑就之意是故石洪閑居東都重嗣懼不肯來
敬具書幣邀辟是上之所召不輕也(石洪傳)温造雖從建
封招禮但與咨謀不敢縻以執事是下之所就不屑也
(温造傳)昌黎作序極談二公之高致(韓文送石洪處士序)一去一就
惟義之適宜乎隨所幕府藹然有聲歟本朝西事之興
韓范二公出鎮陜府亦許自辟其屬韓之幕則皆尹洙
之流(尹師魯墓誌元昊反陜西用兵大將葛懷敏奏起為經略判官師魯雖用懷敏辭而尤為經略使韓)
(公所深知其後諸將敗於好水韓公降知秦州師魯亦從通判濠州久之韓公奏得通判秦州)范之佐
則皆狄青之儔(韓公范公為帥狄青隸其麾下咸竒之曰此國器也文公嘗以左氏春秋授青)
西賊知懼送欵請和至有骨寒膽破之謠雖韓范之功
亦尹洙狄青之助也南征智儂武襄總帥矣凡所辟置
素有人望皆平日所與以為可用者於是成破賊之績
(智高叛命孫沔招撫沔大受請託所與行者朱從道鄭續歐陽乾曜之徒皆險薄無賴於有所避免邀求沔引)
(之自從遠近莫不嗟異狄公青所辟取者皆青之素所與以為可用者人望固已歸矣)西鎮陜蜀
張魏公出帥矣尤以總攬豪傑為務劉子羽善謀吴玠
善戰趙開善理財一時名士皆集麾下於是成中興之
業(張魏公西行任陜蜀之計辟劉子羽參議軍事尤以搜攬豪傑為先務一時奮勇義氣之士皆集麾下吴)
(玠為統制弟璘領帳前親兵趙開為轉運善理財治茶塩酒法而民不加賦)今之三邊正急
材之秋也諸豪鷹附正勞鎮撫遺黎蟻慕方切安集運
籌畫策非已見之所能制敵禦戎豈獨力之所任唐諸
鎮召賢之禮本朝帥閫辟屬之書今日用之宜也然巧
於營進者指謂捷徑志在速化者因生妄心扳援肺腑
未免委曲之私勢要夤緣至歴經營之計剡削未足姑
從寄徑考任既滿復生他圖未施贊畫之勞復以宛轉
而去嗟夫邊陲地重非應酬之物軍國務劇豈致曲之
階必也增重厥選謹擇其材庶無負朝廷責望之意若
昔狄武襄有因貴近而從行也青則曰從能擊賊不敢
不請往而不能則軍中法重青不敢私聞者遂沮(初朝廷命)
(狄青平廣南始受命有因貴近求從青行青曰從青之士能擊賊有功者往不能擊賊則軍事法重不敢私也)
(聞者大駭)范文正辟歐陽公於幕下也脩則曰吾嘗論救范
公豈為已利遂竟不往(言行錄歐陽脩傳)今之總戎佐幕均以
二公為念則奏辟公矣仲連飛書燕將自殺陳琳草檄
魏祖愈風必有若人者出矣(白氏六帖)
流品
漢科目未立流品無别似雜矣而任用未嘗不嚴也唐
科目既詳流品已分似清矣而任用未嘗不混也漢制
子弟能自脩則以為舞人(周禮大胥注漢大樂律曰除吏二千石至六百石及關内)
(侯到五大夫子先取嫡子七尺以上年十二到年二十二顔色和順身體脩理者以為舞人)郡國好
文學則以為博士弟子(公孫宏建議為博士官置弟子五十人令郡國縣官有好文學)
(敬長上肅政教順鄉里出入不悖二千石謹察可者當與計偕詣太常受業如弟子一歲皆輙課補掌故)或
以孝悌力田賢良方正(高后元年初置孝悌力田二千石者一人文帝置賢良科自晁)
(錯始)或以資筭得官入粟拜爵(如張釋之以貲為騎郎卜式輸財封侯之類)或
以父兄保任公卿薦舉(如汲黯以任為太子洗馬又田蚡薦人起家至二千石之類)
其他注曹縣吏(趙廣漢尹翁歸皆以郡吏獄吏)紹事幕府(如蔡義任霍光幕府之類)
上書公車者皆足為進取之計(東方朔嚴助皆上書待詔)盖是時不
為科目故流品所以無别也然入仕之始亦自有品節
存乎其間嚴助朱買臣䟽廣以明經文學進則除博士
大夫侍中(嚴助傳郡舉賢良對策百餘人武帝嘉助權為中大夫朱買臣傳召見說春秋言楚辭)
(甚說之拜為中大夫與嚴助俱侍中傳䟽廣傳少好學明春秋召為博士太中大夫平當當明經為學士)
夏侯嬰公孫賀衞綰以材武勇猛進則除太僕中郎驂
乘(夏侯嬰傳以縣令史為高祖使為太僕嘗奉車太公孫賀傳少以騎士從軍數有功武帝即位遷至僕)
(文衞綰傳以戲車為郎事帝功次遷中郎將云云)張湯以法律進身則先以法
官處之故湯為内史丞相掾薦補侍御史復為廷尉皆
法官也(本傳先使書獄後為長安吏給事内史為寗城掾武安侯田蚡為丞相召湯為史薦補侍御史)
(後為廷尉云云)黃霸入粟補官則先以財賦處之故霸始以卒
史領郡穀錢計簿正察補河東均輸長皆掌財也(本傳武帝)
(末以待詔入錢賞官補侍郎謁者坐同産有罪劾免後復入穀沈黎郡補左馮翊五百石卒右馮翊以霸入財)
(為官不書右職使領郡錢穀計簿以廉稱察補河東均輸長)此任用未嘗不嚴者也
唐制由學館者曰生徒由州縣者曰鄉貢由天子自詔
者曰制舉(唐選舉志唐制取士之科其大要有三由學館者曰生徒由州縣者曰鄉貢皆升於有司)
(而進退之禮歲舉之常選也其天子自詔曰制舉所以待非常之才焉)他如子儀除左衞
長史則自武舉異等進(本傳)李朝隱擢大理則自明法中
第(本傳)裴耀卿遷秘書則自童子中選(本傳)盖當時皆由科
目故流品若清也然任用之際無所區别調馬賤工鳴
玉於縉紳之間(馬周傳士長通白明達本樂工韋槃提斛斯政本無他材獨觧調馬今超受高)
(賞與外庭朝會鳴玉曳履臣切恥之)伎藝雜術濫進於翰苑之所(唐翰林院有碁)
(工畫工皆待詔)普思方士玷名秘監(桓彦範傳云俄墨敇以方士鄭普思為秘書監葉静)
(能為國子祭酒彦範言不從)朝恩蠶室濫職國子(魚朝恩傳朝恩中人為國子祭酒)
王毛仲特牧隸耳至為開府(本傳毛仲善牧馬後為開府儀同三司)王叔
文本棋工耳得入戸侍(本傳叔文善棋待詔後得寵為戸部侍郎)此任用未
嘗不混也甚矣流品不可不嚴也國朝閹宦不預機務
之職雜流不厠貂蟬之列世賞不任儒科之選其視漢
唐何如哉漢能嚴於終不嚴於初唐能别於初不别於
終此所以不及國朝遠矣是故衞得仁不與授上佐曰
彼伶官也不可處士人資望也(開寳八年教坊使衞得仁求領郡上曰伶人為)
(刺史乃莊宗失政止授大樂令)陳舜封不與授殿直曰彼倡優也不可
任清望官也(淳化五年大理評事陳舜封為殿直舜封父為伶官舜封舉進士及第佐望江主簿)
(轉運使言其通法律宰相以補廷尉属因奏事言辭捷給舉止類倡優上問誰之子舜封言其父上曰此其雜)
(類豈可任清望官宰相不為國家澄汰流品之所致也遂改殿直)唐之樂工曳履得無
愧乎(見上)寧置宣政而不予宣徽曰吾不寵内侍也(昭宣使王)
(繼恩平蜀賊有功議為宣徽使上曰宣徽執政之漸别立宣政使序位在昭宣使之上以授之)寧置崇
班侍禁而不予供奉殿直曰吾不私近臣也(淳化三年詔置内殿)
(崇班在供奉之上左右侍禁在殿直之上以供奉殿直有四十年不遷者故特置崇班侍禁之目以授之)漢
之宦官典中書不亦恧乎(漢宣帝置中令僕命宦官為之時恭顯任職)劉明
恕走吏也雖為望郎不與陞階(言行錄云堂吏劉明恕宰相以其服勤歲久官)
(為望郎引樞密使都承旨例將異其禮王旦以政府表則之地不宜隳舊典且諸羣吏晨謁之際獨俾不升復)
(援恩例改二品服公皆以為不可)趙自化醫工也雖為醫長不與遥郡
(景德初雍王元份洎晉國公主並上言趙自化藥餌有功請領遥郡真宗以自化為尚食使居太醫之長不當)
(復請令樞密裁之)伎術無得佩魚别士類也(天聖二年翰林待詔王元度纂勒真)
(宗御書得紫服求佩魚上曰先朝伎術官無得佩魚所以别士類也後又乞正官出職曰伎術人若除正官則)
(紊流品)伎術官有止法别清流也(嘉祐三年詔嘗為中書樞密諸司吏人及伎術)
(官出職者無得任提刑及知州軍軍班出身至正任方得知邊要軍州)噫此固雜流之别
耳若進士第一人遷司諫三人及第并制科遷祠部進
士出身遷屯田世賞遷虞部夫司諫祠部屯田虞部特
今之一朝奉郎也而甄别若此何嚴耶(官制舊典云舊制状元初為將)
(作監丞一任遷右司諫起居舍人兵部員外郎三人及第併制科一任同自太常博士遷祠部度支司封員外)
(郎進士出身自太常博士由都官職方員外郎世賞自國子博士轉虞部駕部員外郎又左右司諫侍御史)
(工部祠部主客屯田虞部水部員外郎後為朝奉郎)六曹侍郎其遷不等侍從臣
寮自禮部遷戸部戸部遷吏部常調臣寮自工部遷刑
部刑部遷兵部夫六曹侍郎特今之一正議大夫也而
甄别若此何嚴耶(王隲言正議大夫舊六部侍郎是也官制未行以前侍從臣寮自禮部遷)
(戸部戸部遷吏部常調臣寮自工部遷刑部刑部遷兵部三遷凡十二年今日通議大夫一遷即為正議大夫)
噫祖宗立法固嚴矣其亦大臣維持之功歟堂吏除員
郎赴慶節之會此細事耳而王公旦以為不可(天禧元年詔金)
(部員外郎提點中書制敕五房劉明恕自今遇大禮慶節許依樞院都承旨例上夀仍赴宴會如更舊制注云)
(祥符六年王旦言不可)閹宦帶遥郡預殿上之宴此末節耳而何
剡以為不可(何剡上仁宗曰聞閣門進紫宸殿宴坐圖入内都知王守忠在任景宗下預坐閣門)
(儀制惟正刺史遇宴會許列殿上今以守忠帶兩使留後便依正官例預宴自今凡帶遥郡皆合殿上預坐僣)
(壞莫甚)嗚呼一進退出處之末等級品節凛然難犯况於
名器假人乎漢唐陋政視此有愧
古今源流至論後集卷五
