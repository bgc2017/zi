古今律歷考卷三十七明邢雲路撰
歷法二
歷法
步月離(授時)
轉終分二十七萬五千五百四十六分
轉終二十七日五千五百四十六分
轉中十三日七千七百七十三分
初限八十四中限一百六十八
周限三百三十六
月平行十三度三十六分八十七秒半
轉差一日九千七百五十九分九十三秒
弦策七日三千八百二十六分四十八秒少
上弦九十一度三十一分四十三秒太
望一百八十二度六十二分八十七秒半
下弦二百七十三度九十四分三十一秒少
轉應一十三萬一千九百四分
推天正經朔入轉
置中積加轉應減閏餘滿轉終分去之不盡以日周約
之為日不滿為分即天正經朔入轉日及分(上考者中積内加所)
(求閏餘減轉應滿轉終去之不盡以減轉終餘同上)
求弦望及次朔入轉
置天正經朔入轉日及分以弦策累加之滿轉終去之
即弦望及次朔入轉日及分秒(如徑求次朔以轉差加之)
求經朔弦望入遲疾歷
各視入轉日及分秒在轉中已下為疾歷已上减去轉
中為遲歷
遲疾轉定及積度
求遲疾差
置遲疾歷日及分以十二限二十分乘之在初限已下
為初限已上覆減中限餘為末限置立差三百二十五
以初末限乘之加平差二萬八千一百又以初末限乘
之用減定差一千一百一十一萬餘再以初末限乘之
滿億為度不滿退除為分秒即遲疾差
又術置遲疾歷日及分以遲疾歷日率減之餘以其下
損益分乘之如八百二十而一益加損減其下遲疾度
亦為所求遲疾差
求朔弦望定日
以經朔弦望盈縮差與遲疾差同名相從異名相消(盈遲)
(縮疾為同名盈疾縮遲為異名)以八百二十乘之以所入遲疾限下行
度除之即為加減差(盈遲為加縮疾為減)以加減經朔弦望日及
分即定朔弦望日及分若定弦望分在日出分已下者
退一日其日命甲子筭外各得定朔弦望日辰定朔干
名與後朔干同者其月大不同者其月小内無中氣者
為閏月
推定朔弦望加時日月宿度
置經朔弦望入盈縮歷日及分以加減差加減之為定
朔弦望入歷在盈便為中積在縮加半歲周為中積命
日為度以盈縮差盈加縮減之為加時定積度以冬至
加時日躔黃道宿度加而命之各得定朔弦望加時日
度
凡合朔加時日月同度便為定朔加時月度其弦望各
以弦望度加定積為定弦望月行定積度依上加而命
之各得定弦望加時黃道月度
推定朔弦望加時赤道月度
各置定朔弦望加時黃道月行定積度滿象限去之以
其黃道積度減之餘以赤道率乘之如黃道率而一用
加其下赤道積度及所去象限各為赤道加時定積度
以冬至加時赤道日度加而命之各為定朔弦望加時
赤道月度及分秒(象限已下及半周去之為至後滿象限及三象去之為分後)
推朔後平交入轉遲疾歷
置交終日及分内減經朔入交日及分為朔後平交日
以加經朔入轉為朔後平交入轉在轉中已下為疾歷
已上去之為遲歷
求正交日辰
置經朔加朔後平交日以遲疾歷依前求到遲疾差遲
加疾減之為正交日及分其日命甲子筭外即正交日
辰
推正交加時黃道月度
置朔後平交日以月平行度乘之為距後度以加經朔
中積為冬至距正交定積度以冬至日躔黃道宿度加
而命之為正交加時月離黃道宿度及分秒
求正交在二至後初末限
置冬至距正交積度及分在半歲周已下為冬至後已
上去之為夏至後其二至後在象限已下為初限已上
減去半歲周為末限
求定差距差定限度
置初末限度以十四度六十六分乘之如象限而一為
定差反減十四度六十六分餘為距差以二十四乘定
差如十四度六十六分而一所得交在冬至後名減夏
至後名加皆加減九十八度為定限度及分秒
求四正赤道宿度
置冬至加時赤道度命為冬至正度以象限累加之各
得春分夏至秋分正積度各命赤道宿次去之為四正
赤道宿度及分秒
求月離赤道正交宿度
以距差加減春秋二正赤道宿度為月離赤道正交宿
度及分秒(冬至後初限加末限減視春正夏至後初限減末限加視秋正)
求正交後赤道宿積度入初末限
各置春秋二正赤道所當宿全度及分以月離赤道正
交宿度及分減之餘為正交後積度以赤道宿次累加
之滿象限去之為半交後又去之為中交後再去之為
半交後視各交積度在半象已下為初限已上用減象
限餘為末限
求月離赤道正交後半交白道(舊名九道)出入赤道
内外度及定差
置各交定差度及分以二十五乘之如六十一而一所
得視月離黃道正交在冬至後宿度為減夏至後宿度
為加皆加減二十三度九十分為月離赤道後半交白
道出入赤道内外度及分以周天六之一六十度八十
七分六十二秒半除之為定差(月離赤道正交後為外中交後為内)
求月離出入赤道内外白道去極度
置每日月離赤道交後初末限用減象限餘為白道積
用其積度減之餘以其差率乘之所得百約之以加其
下積差為每日積差用減周天六之一餘以定差乘之
為每日月離赤道内外度内減外加象限為每日月離
白道去極度及分秒
求每交月離白道積度及宿次
置定限度與初末限相減相乘退位為分為定差(正交中交)
(後為加半交後為減)以差加減正交後赤道積度為月離白道定
積度以前宿白道定積度減之各得月離白道宿次及
分
推定朔弦望加時月離白道宿度
各以月離赤道正交宿度距所求定朔弦望加時月離
赤道宿度為正交後積度滿象限去之為半交後又去
之為中交後再去之為半交後視交後積度在半象已
下為初限已上用減象限為末限以初末限與定限度
相减相乘退位為分分滿百為度為定差(正交中交後為加半交後)
(為减)以差加減月離赤道正交後積度為定積度以正交
宿度加之以其所當月離白道宿次去之各得定朔弦
望加時月離白道宿度及分秒
求定朔弦望加時及夜半晨昏入轉
置經朔弦望入轉日及分以定朔弦望加減差加減之
為定朔弦望加時入轉以定朔弦望日下分減之為夜
半入轉以晨分加之為晨轉昏分加之為昏轉
求夜半月度
置定朔弦望日下分以其入轉日轉定度乘之萬約為
加時轉度以減加時定積度餘為夜半定積度依前加
而命之各得夜半月離宿度及分秒
求晨昏月度
置其日晨昏分以夜半入轉日轉定度乘之萬約為晨
昏轉度各加夜半定積度為晨昏定積度加命如前各
得晨昏月離宿度及分秒
求每日晨昏月離白道宿次
累計相距日數轉定度為轉積度與定朔弦望晨昏宿
次前後相距度相減餘以相距日數除之為日差(距度多為)
(加距度少為減)以加減每日轉定度為行定度以累加定朔弦
望晨昏月度加命如前即每日晨昏月離白道宿次(朔後)
(用昏望後用晨朔望晨昏俱用)
步中星
大都北極出地四十度太強
冬至去極一百一十五度二十一分七十三秒
夏至去極六十七度四十一分一十三秒
冬至晝夏至夜三千八百一十五分九十二秒
夏至晝冬至夜六千一百八十四分八秒
昏明二百五十分
黃道出入赤道内外去極度及半晝夜分
求每日黃道出入赤道内外去極度
置所求日晨前夜半黃道積度滿半歲周去之在象限
已下為初限已上復減半歲周餘為入末限滿積度去
之餘以其段内外差乘之百約之所得用減内外度為
出入赤道内外度内減外加象限即所求去極度及分
秒
求每日半晝夜及日出入晨昏分
置所求入初末限滿積度去之餘以晝夜差乘之百約
之所得加減其段半晝夜分為所求日半晝夜分(前多後少)
(為減前少後多為加)以半夜分便為日出分用減日周餘為日入
分以昏明分減日出分餘為晨分加日入分為昏分
求晝夜刻及日出入辰刻
置半夜分倍之百約為夜刻以減百刻餘為晝刻以日
出入分依發斂求之即得所求辰刻
求更點率
置晨分倍之五約為更率又五約更率為點率
求更點所在辰刻
置所求更點數以更點率乘之加其日昏分依發斂求
之即得所求辰刻
求距中度及更差度
置半日周以其日晨分減之餘為距中分以三百六十
六度二十五分七十五秒乘之如日周而一所得為距
中度用減一百八十三度一十二分八十七秒半倍之
五除為更差度及分
求昏明五更中星
置距中度以其日午中赤道日度加而命之即昏中星
所臨宿次命為初更中星以更差度累加之滿赤道宿
次去之為逐更及曉中星宿度及分秒其九服所在
晝夜刻分及中星諸率並凖隨處北極出地度數推之
(已上諸率與晷漏所推自相符契)
求九服所在漏刻
各於所在以儀測驗或下水漏以定其處冬至或夏至
夜刻與五十刻相減餘為至差刻置所求日黃道去赤
道内外度及分以至差刻乘之進一位如二百三十九
而一所得内減外加五十刻即所求夜刻以減百刻餘
為晝刻(其日出入辰刻及更點等率依術求之)
步交會
交終分二十七萬二千一百二十二分二十四秒
交終二十七日二千一百二十二分二十四秒
交中十三日六千六十一分一十二秒
交差二日三千一百八十三分六十九秒
交望十四日七千六百五十二分九十六秒半
交應二十六萬一百八十七分八十六秒
交終三百六十三度七十九分三十四秒
交中一百八十一度八十九分六十七秒
正交三百五十七度六十四分
中交一百八十八度五分
日食陽歷限六度定法六十
隂歷限八度定法八十
月食限十三度五分定法八十七
推天正經朔入交
置中積加交應減閏餘滿交終分去之不盡以日周約
之為日不滿為分秒即天正經朔入交汎日及分秒(上考)
(者中積内加所求閏餘減交應滿交終去之不盡以減交終餘如上)
求次朔望入交
置天正經朔入交汎日及分秒以交望累加之滿交終
日去之即為次朔望入交汎日及分秒
求定朔望及每日夜半入交
各置入交汎日及分秒減去經朔望小餘即為定朔望
夜半入交若定日有增損者亦如之否則因經為定大
月加二日小月加一日餘皆加七千八百七十七分七
十六秒即次朔夜半入交累加一日滿交終日去之即
每日夜半入交汎日及分秒
求定朔望加時入交
置經朔望入交汎日及分秒以定朔望加減差加減之
即定朔望加時入交日及分秒
求交常交定度
置經朔望入交汎日及分秒以月平行度乘之為交常
度以盈縮差盈加縮減之為交定度
求日月食甚定分
日食視定朔分在半日周已下去減半周為中前已上
減去半周為中後與半周相減相乘退二位如九十六
而一為時差中前以減中後以加皆加減定朔分為食
甚定分以中前後分各加時差為距午定分月食視定
望分在日周四分之一已下為卯前已上覆減半周為
卯後在四分之三已下減去半周為酉前已上覆減日
周為酉後以卯酉前後分自乘退二位如四百七十八
而一為時差子前以減子後以加皆加減定望分為食
甚定分以發斂求之各得辰刻
求日月食甚入盈縮歷及日行定度
置經朔望入盈縮歷日及分以食甚日及定分加之以
經朔望日及分減之即為食甚入盈縮歷依日躔術求
盈縮差盈加縮減之為食甚入盈縮歷定度
求南北差
視日食甚入盈縮歷定度在象限已下為初限已上用
減半歲周為末限以初末限度自相乘如一千八百七
十而一為度不滿退除為分秒用減四度四十六分餘
為南北汎差以距午定分乘之以半晝分除之所得以
減汎差為定差(汎差不及減者反減之為定差應加者減之應減者加之)在盈初縮
末者正交減中交加在縮初盈末正交加中交減
求東西差
視日食甚入盈縮歷定度與半歲周相減相乘如一千
八百七十而一為度不滿退除為分秒為東西汎差以
距午定分乘之以日周四分之一除之為定差(若在汎差已上)
(者倍汎差減之餘為定差依其加減)在盈歷者正交中前減中後加中交
中前加中後減在縮歷者正交中前加中後減中交中
前減中後加
求日食正交中交限度
置正交中交度以南北東西差加減之為正交中交限
度及分秒
求日食入隂陽歷去交前後度
視交定度在中交限已下以減中交限為陽歷交前度
已上減去中交限為隂歷交後度在正交限已下以減
正交限為隂歷交前度已上減去正交限為陽歷交後
度
求月食入隂陽歷去交前後度
視交定度在交中度已下為陽歷已上減去交中為隂
歷視入隂陽歷在後凖十五度半已下為交後度前凖
一百六十六度三十九分六十八秒已上覆減交中餘
為交前度及分
求日食分秒
視去交前後度各減隂陽歷食限(不及減者不食)餘如定法而
一各為日食之分秒
求月食分秒
視去交前後度(不用南北東西差者)用減食限(不及減者不食)餘如定法
而一為月食之分秒
求日食定用及三限辰刻
置日食分秒與二十分相減相乘平方開之所得以五
千七百四十乘之如入定限行度而一為定用分以減
食甚定分為初虧加食甚定分為復圓依發斂求之為
日食三限辰刻
求月食定用及三限五限辰刻
置月食分秒與三十分相減相乘平方開之所得以四
千九百二十乘之如入定限行度而一為定用分以減
食甚定分為初虧加食甚定分為復圓依發斂求之即
月食三限辰刻
月食既者以既内分與一十分相減相乘平方開之所
得以四千九百二十乘之如入定限行度而一為既内
分用減定用分為既外分以定用分減食甚定分為初
虧加既外為食既又加既内為食甚再加既内為生光
復加既外為復圓依發斂求之即月食五限辰刻
求月食入更點
置食甚所入日晨分倍之五約為更法又五約更法為
點法乃置初末諸分昏分已上減去昏分晨分已下加
晨分以更法除之為更數不滿以點法收之為點數其
更點數命初更初點筭外各得所入更點
求日食所起
食在陽歷初起西南甚於正南復於東南食在隂歷初
起西北甚於正北復於東北食八分已上初起正西復
於正東(此據午地而論之)
求月食所起
食在陽歷初起東北甚於正北復於西北食在隂歷初
起東南甚於正南復於西南食八分已上初起正東復
於正西(此亦據午地而論之)
求日月出入帶食所見分數
視其日月出入分在初虧已上食甚已下者為帶食各
以食甚分與日出入分相減餘為帶食差以乘所食之
分滿定用分而一(如月食既者以既内分減帶食差餘進一位如既外分而一所得以減既)
(分即月帶食出入所見之分不及減者為𢃄食既出入)以減所食分即日月出入
帶食所見之分(其食甚在晝晨為漸進昏為已退其食甚在夜晨為已退昏為漸進)
求日月食甚宿次
置日月食甚入盈縮歷定度在盈便為定積在縮加半
歲周為定積(望即更加半周天度)以天正冬至加時黃道日度加
而命之各得日月食甚宿次及分秒
古今律歷考卷三十七
