古今律歷考卷六十五明邢雲路撰
歷議六
歷議
辯授時歷之失
元史載郭守敬取劉宋祖沖之所測大明歷冬至前後
晷景折取其中定為冬至以授時新歷所測冬至日減
大明歷一十九刻二十分又云自大明壬寅距至元戊
寅積日時以相距之年除之得每歲三百六十五度二
十四分二十五秒比大明歷減去一十一秒定為授時
歲餘今余以法推之殆非然也法推劉宋孝武帝大明
五年辛丑冬祖沖之所測十月十日壬戌景長一丈七
寸七分半十一月二十五日丁未一丈八寸一分太二
十六日戊申一丈七寸五分強以壬戌戊申景相較餘
二分二釐半為實以丁未戊申景相較餘六分五釐為
法以法除實得三十四刻六十分以減距日四千六百
刻餘四千五百六十五刻四十分折取其中加半日刻
得二千三百三十二刻七十分命壬戌筭外得十一月
三日乙酉夜半後三十二刻七十分辰初三刻冬至就
以沖之紀法以除沖之周天得一歲之實三百六十五
日二十四刻二十八分一十四秒以大明壬寅距至元戊
寅併測至庚辰共積八百一十九年乘之得二十九萬
九千一百三十三日八十六刻四十六分六十六秒加
乙酉三十二刻七十分共得二十九萬九千一百五十
五日一十九刻餘滿紀去之餘五十五日一十九刻為
至元辛巳歲前己未夜半後一十九刻以郭守敬所測
夜半後六刻較之止差一十三刻以沖之歲周與守敬
歲周相較差三分及取大明壬寅距至元辛巳八百一
十九年積二十九萬九千一百三十四日以減沖之所
測夜半後三十二刻七十分加太史所測夜半後六刻
得二十九萬九千一百三十三日七十三刻三十分以
相距積年八百一十九年而一得三百六十五日二十
四刻二十六分五十三秒非二十四刻二十五分較之
差一分五十三秒乃守敬云自劉宋祖沖之大明五年
壬寅實測接算至今得歲實今算不合復查金大定時
趙知微重修大明歷以金日法除歲實得一歲之策三
百六十五日二十四分三十六秒實先授時一十一秒
就以金大定二十年庚子歲距元至元十八年辛巳一
百一年乘之積三萬六千八百八十九日六十刻
三六加知微所測五日六十四刻六十四分共得三萬
六千八百九十五日二十五刻滿紀去之餘五十五日
二十五刻以較郭太史所測夜半後六刻先天一十九
刻夫守敬用大定庚子距積一百一年之數推為歲實
乃紀之史册云予自大明壬寅距積八百餘年之數所
定者以為接祖沖之之法則是自相矛盾不惟欺人且
自欺矣况諸事皆命於歲實歲實既改則月策轉終交
終與五星周俱宜隨日而改可也守敬乃諸事俱仍舊
貫一無所改遂使後之疇人尋源不得而愈遠愈差以至
於今也
授時求盈縮遲疾差立二術一術不拘整日半日畸零
時刻以平立差三乘之為密一術則用加分損益積度
乃以二日對減之餘乘時刻之零數則分秒有不合為
疎也既有前三乘密術何故又立後術若以後術推加
減差之分秒差以推合朔差以推日月食食甚定之分
秒亦差而於食甚入盈縮行定度亦差則何以步日躔
月離將使隂歷反陽陽歷反隂而交前後亦相反起復
方位皆不效矣兹豈細故而何故重立後術遂使今之
司天者不能筭三乘方之難而但從加分損益積度之
易以致步歷不明則後術俑之耳
元史載授時求南北東西定差先言隂陽二歷於南北
定差云在盈初縮末者交前隂歷減陽歷加交後隂歷
加陽歷減在縮初盈末者交前隂歷加陽歷減交後隂
歷減陽歷加於東西定差云在盈中前者交前隂歷減
陽歷加交後隂歷加陽歷減中後者交前隂歷加陽歷
減交後隂歷減陽歷加在縮中前者交前隂歷加陽歷
減交後隂歷減陽歷加中後者交前隂歷減陽歷加交
後隂歷加陽歷減皆非也夫方求定差尚未有正交中
交限度則隂陽歷去中前度從何而出則於何處加減
之正法曰南北差盈初縮末正交減中交加縮初盈末
正交加中交減東西差盈歷正交中前減中後加中交
中前加中後減縮歷正交中前加中後減中交中前減
中後加為是
授時引李梵蘇統皆以月行當有遲疾不必在牽牛東
井婁角之間乃由行道有遠近出入所生其言似是而
非也盖月行高低處在牽牛東井至婁角始平行者古
時則然而久之則漸移他宿如日躔漢時在斗而今退
至箕所謂不必在牽牛東井婁角之間者此也若謂為
月行當有遲疾由行道有遠近出入所生則非盖月行
遲疾遠近出入所生乃月行一周天出入黃道内外寬
狹所離之數在古時每周高低處俱在牽牛東井間平
行俱在婁角至年久方漸移他宿耳故守敬引李蘇之
言以證月行遲疾之理其說似是而非不可不辯
日食為月所掩人以目視九服不同故有時差分月食
行入暗虚異地所見皆同宜無時差故宋志應天等歷
直以定望小餘為食甚定分而紀元歷則立時差金重
修大明歷亦用之授時歷因而未革其謂月食視定望
分在日周四分之一已下為卯前已上覆減半周為卯
後在四分之三已下減去半周為酉前已上覆減日周
為酉後以卯酉前後分自乘退二位如四百七十八而
一為時差子前以減子後以加皆加減定望分此元史
之文其說非也然授時時差之說固非而揆以密率則
月亦有時差焉其時差者乃人處其偏日出入分早晚
不一則人目所視去日月對衝之中心少頃方至微有
差殊也故以日周減卯酉前後分餘數止在刻下分秒
間為時差以加於定望為食甚定分然而有加無減者
以日月相對相迎之故耳若異地則反是此月食無時
差中之時差也
元史載授時求月食既法以既内分與一十分相減相
乘平方開之所得以五千七百四十乘之如定限行度
而一為既内分非也盖日大月之半故日食定法二十
分月食定法三十分三十分半之為十五分乃月食既
分如月食十分已上者去其十分餘為既單分是月西
邊與日西邊齊至日東邊所食之數為既單分也以既
單分用減月食既分十五分餘復以單分乘之平方開
之所得以四千九百二十乘之如定限行度而一為既
内分用減定用為既外分為是若如授時云以既内分
與一十分相減相乘夫未得數先安得有既内分一十
分已過之數又與既分無預何以相減相乘為也且四
十九刻二十分者乃以昏至曉夜六時因每時八刻二
十分所得之數為夜定法也若五十七刻四十分者乃
以曉至昏七時因每時八刻二十分所得之數為晝定
法也晝定法乃推日食所用者而守敬誤用以推月食
定用分併食既分非其類矣今欽天監所用四十九刻
二十分却是
授時求五星盈縮差亦立三乘方及加分損益積度二
術與日月同其加分損益積之失亦如之
授時五星之數止錄舊章並未測驗多所舛錯木星應
稍親而餘四星俱差於火星縮初盈末立差以減作加
土星應則差頗遠然行遲尚未覺至於水星合應止五
十萬餘而誤用七十萬餘以致水星差至二十餘日當
伏而見當見而伏顯然目覩其誰掩之欽天疇人相訝
曰吾遵祖師法布算而何天之不我親也則吾不知之
矣
辯大統歷之失
革象新書載十二月建斗綱所指正月指寅二月指卯
以至十二月指丑謂之月建凡日月一歲十二會故有
十二次建子之月次名玄枵建丑之月次名星紀以至
建亥之月次名娵訾十二分野即十二辰次所臨之地
此趙緣督之言其說非也盖在天之星十二宮次舍子
位玄枵丑位星紀與時令之月建無關論天星與月令
如正月雨水後日躔娵訾斗指析木非天星分野之次
為月辰所臨之名也况正月昏時斗杓指寅惟雨水後
六日則然雨水後六日以前斗杓不指丑乎雨水後六
日指寅惟今時則然久之天星漸移計六十餘年差一
度後五百餘年不轉而二月指丑乎然則五百年後謂
二月建丑可乎不可乎夫曰月建者寅月寅日為建卯
日為除之謂非正月斗柄建寅併寅月次名析木之謂
也一寅歷十二月皆可指凡十二支每月皆可指此歲
差之數運行不已者趙緣督不知而悮以天星之次舍
加為地盤之月建欽天監不知而刻於天文星圖考略
中世人遵欽天監者也覩斯圖而信之幾何而不眯亂
人之耳目
四正者歲周之四分也冬至即冬正夏至即夏正春分
前三日為春正秋分後三日為秋正每正初日則黃赤
道同度冬至初自下而上闊行漸狹至平交狹行漸闊
至夏正夏至初自上而下闊行漸狹至平交狹行漸闊復
至冬正而一周此其率也然春秋分前後三日為春秋
正在順天偏北則然若陽城在天地之中則春秋分即
春秋正矣元授時冬正初日在箕宿十度至今萬歷年
退至箕宿五度以推天正赤道變黃道則惟宜以冬至
初日下赤道率度一度八六五而一即得黃道度正
以是日赤黃道同度為四正之一正也今大統推冬至
初日認箕五度作至後五度遂乃用至後五度下率不
及減以四度下率一度八四九減之若曰今日躔箕
五度亦宜用五度率也則大謬不然矣夫日躔箕五度
者乃三百餘年自箕十度退至箕五度也與冬至初度
行至至後之五度何關如久而日退於尾十九度亦將
以尾十九度下之度率減之乎何悖戾不通如此之甚
也夫以斯明白易曉者尚昧不知他何望焉
授時歷至元辛巳黃道躔度十二交宮界守敬所測也
至今三百餘年冬至日躔已退五度則宜另步日躔宮
界另以赤道變黃道以合今時在天宮界從古歷家未
有以三百年後仍用三百年前黃道者而何欽天監之
茫然莫覺也考唐志云日躔宿度如郵傳之過宿度既
差黃道隨而變矣元志云黃道宿度據歲差每移一度
依術推變嘉靖初樂頀掌監事上言歷經即歲差以推
變黃道六十七年該推變一次本監失於推變頀又嘗
語人云往年在監未奉更正甚為遺憾頀有文集可考
也胡大統不是之察也余以法推授時交宮界在赤道
斗四度九二八一二五加至後箕宿四十分得四度
四九二八一二五以減至後赤道率四度三四四五餘
一十四分八三一二五以黃道率乘之以赤道率一度
八四九而一得一十三分六十七秒加至後黃道四
度共得四度一三六七為至後黃道交宮界度另置至
後箕四十分以黃道率乘之以至後黃道初度下赤道
一度八六五而一得三十六分八一以減至後黃道
交宮界度餘三度七六八六為黃道斗宿交入丑宮星
紀界度由此法推女二度六三八入子宮玄枵以次
推至尾三度一一五入寅宮析木此授時十二宮界
也復以前法推萬歷己亥歲交宮界度斗三度七九八
五入丑宮星紀以次推女二度八九一入子玄枵以
至尾二度九七九一入寅析木此己亥十二宮界也以
己亥較授時入丑宮界差三百分矣今大統步今時之
歷仍用授時日躔以致差謬如己亥一歲十二宮有先
天四五十刻者六七十刻者甚至秋正後太陽入辰宮
授時步秋正後十日壬辰申初一刻入辰宮大統則步
秋正後九日辛卯酉正三刻入辰宮先天八十餘刻隔
一日矣然此猶就本率推之也如加消長所差尤多夫
日躔乃歷家第一義今若此尚可以為歷乎
元大都即今順天府授時大都測影夏至晝六十二
刻夜三十八刻冬至晝夜刻反是我朝洪武初南
京測影夏至晝五十九刻夜四十一刻冬至反是
今欽天監以授時大都之歷法布洪武南京之刻
漏冬夏二至各差三刻以故正統十四年歷冬夏至
六十一刻想監官以漏記之覺其差而改者人駭以為
異而不知為順天測影宜然之數也夫冬夏二至盈縮
之始二至既差則分至以次皆差然則一朞之中盈縮
損益有一日一時一刻之不參差者乎以是而頒行天
下為民授時空使人夢中度日骨董□□也
元史載至元十八年歲次辛巳為元上考往古下驗將
來皆距立元為算周歲消長百年各一其諸應等數隨
時推測不用為元至明也辛巳至今三百餘年而大統
止遵舊法一無測改元統且併其消長削去之以至中
節相差九刻有竒兼以閏轉交三應雖經元甲午一改
而猶未親密所當再正夫應一差則諸事俱差而以之
步歷無一可者若差在旦暮間猶在本日若處夜當子
半之交所差便隔一日如節氣差天一日則置閏差天
一月閏差一月則時差一季時差一季則歲差一年其
所係豈秒小哉且也恒氣既乖置閏失當將盈虚没滅
建除滿平之類吉凶宜忌一切皆錯不可以為歷矣故
守敬曰天有不齊之運而歷為一定之法所以既久而
不能不差既差則不可不改隆慶間監官周相亦曰今
年遠數盈歲差天度失今不考所差必甚皆探本之論
也
大統歷氣朔差而年月日時分數俱差交宫差而七政
四餘躔度俱差此其天人牴牾所關於三式之重二物
之微者請得而備言之夫論太乙莫難於日計而日計
壹稟於南至昔李淳風以積年日法演紀上元七政同
會於子太乙諸神同在乾一宮自此而後散行於天七
政各麗躔度太乙各入元局吉凶在焉考梁武帝天監
三年甲申歲六月八日甲申帝召虞履樂茂言曰今日
在太乙在八宮和德為天目將外迫宮災輕無所畏也
履茂退謂人曰外宮迫為外人迫也淳風步距積七億
七百五十萬一千六十一日以紀除之入第五紀二十
一日以授時推距積入紀二十二日乃六月朔丙子九
日甲申非八日也是日太乙在八宮天目文昌在和德
主算三十二主大將在二宮主參將在六宮客目始擊
在太蔟客算七客大將在七宮客參將在一宮計神在
午乃文昌在太乙前外迫其禍大為是其推八日則日
躔合朔之誤入局誤以推陽九百六十精等事皆誤此
太乙之係於日至者也論遁甲亦稟於日至如萬歷己
亥歲前冬至四十二日八刻求遁甲甲午符頭入局下
元甲辰後二日丙午如用辛卯時求竒門以下元巽四
宮步至甲申六宮乾以天心為直符開門為直使六宮
起甲四宮見辛開門加巽離南得休坤西南得生為反
吟六儀首戊加四宮蓬為丁竒芮為丙竒衝為乙竒以
直符加兌順布艮東北乙竒會死門離正南丙竒會休
門乾西北丁竒會杜門以直符加午順布太隂住坎六
合住艮九地住離九天住坤掦兵於坤立營於離伏兵
於坎退行於艮是也遁甲之起原於入局人不悟超神
接氣之說而率以芒種大雪置閏則非矣盖九日之上
有閏竒是冬至日去其元法十五日或一二三次或不
及十五日無論上中下元餘九日以上至十五日其年
有閏竒至閏竒之月必漏一局乃超神接氣自然之閏
此竒門遁甲之係於日至者也論六壬亦稟於日至日
至正然後日躔入宮正如萬歷己亥歲秋正後十日壬
辰申初一刻日躔夀星之次入辰宮是日午時命占則
宜仍用已將以巳加午順步得戌壬酉戍卯辰寅卯為
四課戌酉申為三傳初傳白虎中傳太常末傳玄武課
名知一退茹斬關及取大統日躔先一日辛卯酉正三
刻已入辰宮宜用辰時以辰加午順步得酉壬未酉寅
辰子寅為四課寅子戌為三傳初傳六合中傳青龍末
傳白虎課名元首間隔已將占乃疾病與武事九月應
應而即沒辰將占則求財與文事起自正月没至九月
其占原凶今反為吉占者見其不驗乃歸咎於術之不
精不知為日躔之故此六壬之係於日至者也三式之
外其要者又有星家占命堪輿家占隂陽氣朔差若立
春值子半之交則子平人命年月日時四柱皆非矣日
躔交宮差則太陽照命非太陽五星交宮差如大統之
水星當伏而見當見而伏則五行生尅皆錯亂不準矣
中節差則堪輿家所視擇年神方位及太陽到宮用以
建都郡修城隍度陵寢開山放水一切天盤地盤之事
皆不準矣又其要者譯天文書當今大法也盖以日躔
之宮加所用之時視東方何宮何度出地平環上為主
即用此宮安命定日以步田宅奴僕官禄相貌遷移福
德於上付之於七政四餘以視出地平環之宮何星為
主又落何星及視各宮所落何星各主禍福如萬歷己
亥歲秋正後十日壬辰午時用事是日申初一刻日躔
夀星午時仍用巳將以巳加午順布地平環上是寅即
以寅宫為主木星為命若以大統步之以辛卯日酉正
三刻太陽已入辰宮以辰加午順布地平環上是丑以
丑宮為主土星為命而六親俱差禍福無準矣不寧惟
是即大統歷所載一切吉凶諸曜何者不準諸氣朔大
統以氣朔後擇日日躔後定時今而氣朔失次干支易
位也則吉凶其何適焉如立春隔日則年神方位俱差
入氣九宫亦易躔離一乖則月中之角亢建除弦望没
滅土王月忌離絶長短星四大良時之類皆非矣如隂
盡之日兵家所忌謂晦也大統月晦暨月忌截諸吉日
惟留祭祀破屋三五事至於没滅則大凶諸事不可用
以類推之餘可知也且四大良時靈臺所重者如己亥
歲秋正後十日壬申申初一刻後日躔壽星之次宜用
艮巽坤乾時申時已前仍屬鶉尾宜用甲丙庚壬時而
臺歷則誤造辛卯酉正三刻後日已入辰宮用艮巽坤
乾時則令人宜何從也諸如此類其應驗與否我不敢
知然既載歷經則治術宜密矣昔鯀汨陳其五行以致
彛倫攸斁天乃錫禹洪範九疇以叙彛倫一五行四五
紀七稽疑稽用卜筮以決從違盖其慎也今國朝不
用卜筮而朝賀之大典軍國之重事一切吉凶軍賓
嘉之禮咸取決於靈臺靈臺每二月朔進上位歷七政
歷月令歷壬遯歷又上吉日十二紙每月粘一紙於御
屏是其任何專責何鉅也而今差謬若此則何以定天
下之大業成天下之亹亹俾五行不汨五紀順軌彛倫
攸叙耶夫葵心向日至子夜猶北拱知時莫如葵矣物
固有之人亦宜然余向有一得獻之當宁欲正歷元
以救其失而監官張應候等爭之謂已為無差且詆余
為私習也曰私習者為庸人妄言天數者發而歷象授
時之學正吾儒本業帝王不禁也五代萬分歷出於民
間宋草澤布衣王學禮陳得一趙大猷等造歷上言歷
官乃抵罪僉議召山林布衣造新歷從之草澤且然况
有位乎且應候等爭言已與天道脗合交食準驗年愈
遠而數愈真也使果如其說余曷樂於有言若等試一
一如余所指以法布算果爾合否仰觀乾象果無愆否
此可以口舌爭乎嗟嗟余憫重黎之道喪千歲之故失
不得已而竭心力之窮補天人之闕非為私已也知我
罪我吾何知亦付之天而已
古今律歷考卷六十五
