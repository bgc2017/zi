古今律歷考卷四十七明邢雲路撰
歷法十二
歷法
刻漏(詳推)(授時)
元史論晝夜刻日出為晝日入為夜晝夜一周共為百
刻以十二辰分之每辰得八刻三分刻之一無間南北
所在皆同晝短則夜長夜短則晝長此自然之理也春
秋二分日當赤道出入晝夜正等各五十刻自春分以
及夏至日入赤道内去極浸近夜短而晝長自秋分以
及冬至日出赤道外去極浸遠晝短而夜長以地中揆
之長不過六十刻短不過四十刻地中以南夏至去日
出入之所為遠其長有不及六十刻者冬至去日出入
之所為近其短有不止四十刻者地中以北夏至去日
出入之所為近其長有不止六十刻者冬至去日出入
之所為遠其短有不及四十刻者今京師冬至日出辰
初二刻日入申正二刻故晝刻三十八夜刻六十二夏
至日出寅正二刻日入戌初二刻故晝刻六十二夜刻
三十八蓋地有南北極有高下日出入有早晏所以不
同耳今授時歷晝夜刻一以京師為正其各所實測高
下俱各不同
四海測驗凡二十七所(東極高麗西至滇地南踰朱崖北盡鐵勒)
南海北極出地一十五度夏至景在表南長一尺一寸
六分晝五十四刻夜四十六刻
衡嶽北極出地二十五度夏至日在表端無景晝五十
六刻夜四十四刻
嶽臺北極出地三十五度夏至晷景長一尺四寸八分
晝六十刻夜四十刻
和林北極出地四十五度夏至晷景長三尺二寸四分
晝六十四刻夜三十六刻
鐵勒北極出地五十五度夏至晷景長五尺一分書七
十刻夜三十刻
北海北極出地六十五度夏至晷景長六尺七寸八分
晝八十二刻夜一十八刻
大都北極出地四十度太強夏至晷景長一丈一尺七
寸晝六十二刻夜三十八刻
上都北極出地四十三度少
北京北極出地四十二度強
益都北極出地三十七度少
登州北極出地三十八度少
高麗北極出地三十八度少
西京北極出地四十度少
太原北極出地三十八度少
安西府北極出地三十四度半強
興元北極出地三十三度半強
成都北極出地三十一度半強
西涼州北極出地四十度強
東平北極出地三十五度太
大名北極出地三十六度
南京北極出地三十四度太強
河南府陽城北極出地三十四度太弱
揚州北極出地三十三度
鄂州北極出地三十一度半
吉州北極出地二十六度半
雷州北極出地二十度太
瓊州北極出地一十九度太
授時大都實測日出入并晝夜漏刻大都即今順天觀
𧰼臺
歷家測晷準諸漏刻而晷漏則隨地勢南北辰極高下
為異元人都燕其授時歷七曜出沒之早晚四時晝夜
之永短皆準大都為筭今我朝之順天府即元大都也
今欽天監所用推步歷術皆元大都測驗之法也國初
都金陵故大統歷日出入之時刻及晝夜之消長自南
京測驗改從南京晷漏夏至晝冬至夜皆五十九刻冬
至晝夏至夜皆四十一刻若元大都授時晷漏則夏至
晝冬至夜皆六十二刻冬至晝夏至夜皆三十八刻較
之南京相差三刻有竒以此推步七政何以相符今欽
天監推日月五星歷率諸術悉因元大都所測舊法而
乃獨用金陵晷漏則余不知其可也且元統改歷之時
從南監觀象臺測驗日晷則扵日晷改之其扵七政諸
法率悉仍其舊兩相牴牾又何惑乎後之人以北術步
南漏貿貿焉莫知所適從也則昏迷扵天象統實俑之
耳
古今律歷考卷四十七
