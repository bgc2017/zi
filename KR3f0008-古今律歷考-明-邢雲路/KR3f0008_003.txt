古今律歷考卷三明邢雲路撰
經三
尚書考
歲二月東巡守至于岱宗柴望秩于山川肆覲東后協
時月正日同律度量衡
諸侯為天子守土故稱守天子適諸侯曰巡守歲二月
當巡守年之二月也舜既正月班瑞二月即行順春東
巡春位在東故順春也人君順天道以行人事四時順
令又各當其時之中故以仲月至岱宗夏五月至南岳
秋八月至西岳冬十一月至北岳皆順時之義舜時正
月建寅此巡守四仲之月即二月卯五月午八月酉十
一月子也岱始也宗長也萬物之始隂陽交代故泰山
為五岳之長舜以二月至於岱宗之岳郊特牲云天子
適四方先柴蓋祭時積柴加牲其上而燔之是燔柴為
祭天告至也於東方境内名山大川則望而秩祭之秩
者具牲幣祝號之次第如五岳視三公四瀆視諸侯其
餘視伯子男也盖視其祭祀祭五岳如祭三公之禮云
覲見也柴望既畢遂以禮見東方諸國之君於此諸國
協合其四時之氣節十二月之大小正其日之甲乙使
之齊一均同天子告朔於邦國恐侯國不齊故以巡守
而合和之卽在璿璣之意也時月詳見咨羲和簡中日
之甲乙有干有支世編云天皇氏制干支干幹也名曰
母支枝也名曰子以定歲之所在十干曰閼逢為甲旃
蒙為乙柔兆為丙彊圉為丁著雍為戊屠維為巳上章
為庚重光為辛玄黓為壬昭陽為癸十二支曰困敦為
子赤奮若為丑攝提格為寅單閼為卯執徐為辰大荒
落為巳敦牂為午協洽為未涒灘為申作噩為酉閹茂
為戌大淵獻為亥邵子曰干陽也支隂也干十而支十
二隂數中有陽陽數中有隂也律法制也律以截竹為
管而度有丈尺量有斛斗衡有斤兩三者皆取法於律
故曰法制漢書律&KR0851;志云度量衡出於黃鐘之律也律
謂十二律黃鐘太蔟姑洗蕤賓夷則無射大呂夾鐘仲
呂林鐘南呂應鐘也六為律六為呂凡十二管皆徑三
分有奇空圍九分而黃鐘之長九寸大呂以下律呂相
間以次而短至應鐘而極焉長者聲下而濁短者聲高
而清此律呂之大較也度者分寸尺丈引所以度長短
也本起於黃鐘之管長容以子穀秬黍中者每寸容一
百三十三黍三分黍之一九寸則容千二百黍十分為
寸十寸為尺十尺為丈十丈為引而五度審矣量者龠
合升斗斛所以量多少也本起於黃鐘之管容以子穀
秬黍中者千二百實為一龠兩龠為合十合為升十升
為斗十斗為斛而五量嘉矣衡者銖兩斤鈞石所以權
輕重也本起於黃鐘之管容以子榖秬黍中者一龠容
千二百黍百黍一銖一龠十二銖兩龠二十四銖為兩
十六兩為斤三十斤為鈞四鈞為石而五權審矣權衡
一物衡平也權重也稱謂之衡鎚謂之權所從言之異
耳此黃鐘所以為萬事根本諸侯之國其有不一者則
審而同之也時月日正朔所自出律度量衡制度所自
始然律之十二又生於&KR0851;之十二律歷志云推&KR0851;成律
故同律度量衡必先協時月正日
帝曰夔命汝典樂教冑子直而温寬而栗剛而無虐簡
而無傲詩言志歌永言聲依永律和聲八音克諧無相
奪倫神人以和
胄胤也繼胤父世者長子故以胄為長自天子至卿大
夫之適子也周禮大司樂以樂德教國子中和祗庸孝
友則樂最能感人舜命䕫典樂以教胄子直者多嚴故
令其正直而温和寬者多緩故令其寬弘而莊栗輔其
偏也剛彊者必傲故令其剛而勿苛虐簡易者必傲故
令其簡而勿傲慢防其失也心之所之謂之志心有所
之必形於言故曰詩言志旣形於言則必長言以歌之
故曰歌永言旣歌則必有高下清濁之殊故曰聲依永
聲者宫商角徵羽也聲之長而濁者為宫以漸而清且
短則為商為角為徵為羽也有聲必有律則以十二律
和之陽六律隂六呂如黃鐘為宫則太蔟為商姑洗為
角林鐘為徵南呂為羽蓋以三分損益隔八相生十二
律旋相為宫所謂律和聲也周禮太師云播之以八音
金石土革絲木匏竹金鐘鏄石磬土塤革鼓鼗絲琴瑟
木柷敔匏笙竹管簫也以其聲律被之八音無不諧協
各得倫理不相侵奪可以奏之朝廷薦之郊廟而神人
以和矣大司樂云大合樂以致鬼神示以和邦國以諧
萬民以安賓客以說遠人是神人和也律呂聲音之數
詳見别簡
百工惟時撫于五辰庶績其凝
工官撫順凝成也五辰四時也木火金水旺於四時而
土則寄旺於四季也臯陶言百官撫順五行之時則衆
功皆成所撫順者即堯典敬授人時平秩東作之類是
也禮運曰播五行於四時五行在地為物在天為時順
其時而撫之則五物皆成其材而為人用矣故仲春斬
陽木仲夏斬隂木所以撫木辰也季春出火季秋納火
所以撫火辰也司空以時相阪隰所以撫土辰也秋為
徒杠春逹溝渠所以撫水辰也書傳大全圖謂木辰配
於春自立春至立夏九十一日八十分之二十五火配
夏金配秋水配冬其數皆同八十分日之二十五者二
十五以八十分之得三十一分二十五秒加於九十一
日下以四時之四因之得三百六十五日二十五刻為
一朞之日土分旺於四時一時十八日有竒四時計七
十三日五刻亦皆自其大槩言之耳授時歷則一時
九十一日三十一刻六分二十五秒四時共三百六
十五日二十四刻二十五分土王策三日四刻三十
六分八十七秒五十微加入氣策一十五日二十一刻
八十四分三十七秒五十微内共得一十八日二十六
刻二十一分二十五秒為土寄旺於一時之數以四時
之四因之共得七十三日四刻八十五分至今歷家
遵用之郭守敬曰歷年距立元為筭其諸應則隨時推
測不用為元今距元年久正改憲時也若改而推測則
歲實微有不同而諸數皆異矣
惟時羲和顛覆厥德沈亂于酒畔官離次俶擾天紀遐
棄厥司乃季秋月朔辰弗集于房瞽奏鼓嗇夫馳庶人
走羲和尸厥官罔聞知昏迷于天象以干先王之誅政
典曰先時者殺無赦不及時者殺無赦
此夏仲康命胤侯掌六師以征羲和也惟時羲和顛倒
反覆其德沈冥昏亂于酒官以職言次以位言羲和畔
其所治之職離其所居之位俶始擾亂遐遠也天紀謂
天時歷數司所主也自堯命羲和歷象授時之後為羲
和者世守其職未嘗紊亂至是始亂其天紀而遠棄其
所主之事士文伯謂日月會次為辰集漢書作輯房宿
名言日月會次不相和輯而掩蝕於房宿也日月會於
月朔東西同度南北同道則月掩日而日為之食是時
季秋月朔日食凡日食禮有救日之法天子伐鼓於社
瞽目之樂官以祭天之雷鼓奏進而伐之瞽以其無目
於音聲審也嗇夫主幣之官馳取幣以禮天神庶人在
官者則奔走以供救日食之百役周禮庭氏云救日之
弓矢盖救日以太陽之弓以枉矢是救日必有多役庶
人走供之車馬曰馳步曰走日食之變羣工促遽以助
救日若此羲和為歷象之官尸居其位若無聞知昏迷
于天象以干犯先王之誅其罪不可赦也故先王為政
之典曰歷象授時氣朔不忒若布筭一失氣朔先天時
者殺無赦不及而後天時者殺無赦先後之差尚罪死
無赦况廢官乎此仲康所以命胤侯征之也大都日月
之食乃會於交道數有一定朱子註是章謂日月之行
雖或當食而月常避日故其遲速高下必有參差而不
正相對所以當食不食為王者修德所致又謂月食雖
陽勝隂畢竟不好若隂有退避之意則不相敵而不成
食皆非也盖日月有遲速高下不正相對乃未當交道
史載當食不食者多歷筭之差縱日行失度間有當食
不食乃幾百年有一非其常也則月豈有退避日遂不
相敵而不成食乎唐大衍歷載太康十二年戊子歲冬
至日在女十一度仲康五年癸巳歲季秋九月庚戌朔
日蝕在房二度授時稱仲康五年癸巳距至元辛巳三
千四百八年九月庚戌朔交泛二十六日五千四百二
十一分入食限然以歷年考之太康元年癸巳至十二
年甲辰非戊子也仲康元年壬戌五年丙寅非癸巳也
其癸巳距至元辛巳積年九月庚戌朔交泛入食限之
數步之固是然癸巳乃帝相十九年去仲康五年丙寅
後二十七年矣今以法推仲康元年至十三年之九月
朔惟六年九月朔入食限仲康六年丁卯距至元辛巳
三千四百三十四年天正中積一百二十五萬四千二
百五十四日四十二刻九月定朔一十七日四十二刻
得辛巳日巳時合朔九月朔交泛一十四日七十五刻
入食限其餘一十二年之九月朔俱不入食限當時羲
和失職之年或是六年未可知也法推太康仲康年間
天正日躔女七度非女十一度帝相十九年天正日躔
女六度仲康五年九月朔日丁亥非庚戌也九月朔日
躔氐末近房初古歷與今不同仲康時以氐末為房初
亦未可知若以大統推太康仲康帝相年間天正日躔
俱在虚七度其女七度則加於南庚陽甲盤庚年間相
差七百餘年在天差十度餘矣所以大統太謬
惟元祀十有二月乙丑
唐虞曰載夏曰歲商曰祀周曰年一也元祀者太甲卽
位之元年十二月者商以丑月為正朔也乙丑日也不
繫以朔者非朔日也商雖以十二月丑為正朔行事而
紀數之月則仍以寅為首非若周之改子為正月也商
惟以正朔行事故太甲三年亦以十二月朔奉嗣王歸
于亳
惟十有三年春大會于孟津
十三年者文王受命之十三年也春者孟春建子之月
卽夏之十一月也泰誓篇序云惟十有一年武王伐殷
又云一月戊午師渡孟津說者疑十有一年誤史記云
九年觀兵十一年伐紂說者疑人臣無觀兵脅君之理
九年十一年皆誤夫時世既遠記年之誤誠有之觀兵
不見經傳其有無亦不足信苐考大戴禮云文王十五
而生武王禮記文王世子云文王九十七而終武王九
十三而終史稱文王受命九年武王在位七年又無逸
稱文王享國五十年則文王為西伯至卒非止九年而
已帝王世紀云文王即位四十二年文王更為受命之
元年蓋是年虞芮質成歸周者四十餘國三分天下有
其二以為受命之元年觀君奭篇云文王秉德聞于上
帝惟時受有殷命朱子解為受有殷之天命良是大學
云文王為人君止於仁夫諸侯雖不敢稱王然既受有
殷之天命而為人君則自有年號初即位為元年至四
十二年虞芮質成紂賜弓矢使西伯得專征伐乃改元
又九年共在位五十年崩武成篇云我文考文王誕膺
天命以撫方夏惟九年大統未集九年又四年為文王
之十有三年即紂亡三十二年之終武王伐紂言十有
三年者續文王受命之年明其卒父業故也是年春一
月戊午是周改正建子之正月戊午日師渡孟津以伐
紂也朱子不查而謂十三年為武王卽位之十三年謂
春為孟春建寅之月謂文王未改元武王非冒文王之
元謂周不以建子之月為春又引詩周頌維暮之春以
為建辰之三月皆非也朱子旣謂武王卽位十三年然
武王未伐紂尚為臣也安得卽位所卽者王位乎侯位
乎朱子許武王卽位十三年而獨不許文王卽位九年
乎武王亦豈有卽位十三年而猶稱我文考九年大統
未集乎謂文王未改元不知古諸侯自於其國各有年
號汲冡竹書魏惠王有後元年非改元乎且武王伐商
徂征之時所過名山大川告於皇天輒曰惟有道曾孫
周王發夫伐紂之前尚未勝紂卽已自稱周王矣况文
王虞芮質成之年已受紂賜弓矢使為西伯得專征伐
諸侯皆附豈不得稱元年乎武王伐商之時業已稱周
王則必不肯用商年號尚未殺紂又難稱武王元年其
稱惟十有三年安得謂冒文王之元謂周不以建子之
月為春殊不知武王勝商之後即改正朔以十一月建
子之月為春王正月丑為二月寅為三月周之史官追
稱記事即用當代正朔故書曰惟十有三年春一月師
渡孟津夫復何疑諸儒紛紛之議徒令後人惑耳且如
春秋稱周(闕)十五年正月朔旦冬至僖公五年正月
朔旦冬至昭公二十年正月朔旦冬至夫世豈有正月
冬至乎而猶謂周不以建子為正月耶漢律歷志稱武
王即位九年崩又云武王即位十一年蓋以九年併周
公攝政二年共為十一年是年正月朔旦冬至周公攝
政且得稱武王即位十一年况武王伐商豈不可稱文
王年號安得謂之冒周公之時稱正月冬至則建子為
正又何疑焉况以歷數上推春秋日食三十餘次俱以
建子為正月何諸儒不查也朱子謂毛詩維暮之春為
建辰之三月又謂三月牟麥將熟何不查漢人原註漢
註云周之季春於夏為孟春諸侯來朝遣之勸農治牟
麥具田器久必多銍艾也漢註訓奄為久朱子訓奄為
忽謂三月牟麥將熟乃以周三月為正月便是三月麥
得熟乎朱子旣稱周建寅為正月又何以註孟子云周
七八月夏五六月耶此歷象授時所係恐誤後學故
不得不詳辯之也
惟戊午王次于河朔時甲子昧爽王朝至于商郊牧野
註釋戊午是一月二十八日甲子二月四日也昧冥爽
明也昧爽將明未明之時也正月二十八日戊午師逾
孟津二月三日癸亥入商郊夜布陳未畢而雨雨止畢
陳俟天休命次日四日甲子昧爽王乃至於商郊牧野
卽朝歌南郊外將戰于郊故至牧野也以授時推武王
元年己卯歲建子之正月朔二十九日九十四刻癸巳
日亥時合朔以步至建丑二月朔五十九日五十七刻
癸亥日未時合朔則二月一日癸亥二月二日甲子也
戊午乃朔前五日之二十六日非二十八日也是武王
一月一日癸巳朝步自周東行非三日癸巳其壬辰之
死魄乃前月之晦魄耳至二十六日戊午次河朔二月
一日癸亥入商郊二月二日甲子昧爽至商郊伐紂漢
歷志則稱二月朔日庚申四日癸亥五日甲子劉商王
紂是與周歷又不同者何則古歷不正自六歷以來斗
分皆四之一漢鄧平歷亦然故宋書論六歷率皆六國
及秦人所造差至三日或二日上不可檢於春秋下不
驗於漢魏雖復假稱帝王祗以惑人耳目至太初斗分
太多過天一度又無盈縮遲疾故常以朔日月見西方
晦日月見東方差亦至二三日以此步歷則晦朔甲乙
安得無愆魄明生死焉能不舛則知古歷為誤授時為
真也如其不然武王去春秋𨼆公才四百年耳授時去
𨼆公二千年以步日食三十六皆不爽而以步四百年
前即差不踰刻而奚至二三日之遠耶以此知授時為
真周漢皆失之矣此論定則武成諸書所記旁死魄哉
生明丙午朏等日皆四分之一之歷所步差至二三日
者先後不合故皆不必置辯
惟十有三祀王訪于箕子
十有三年武王勝殷釋箕子之囚卽四月以箕子歸鎬
京訪問天道商曰祀箕子稱祀不忘本也存商之舊也
此篇箕子所作箕子商人故記傳引此篇者皆云商書
箕子嘗言商其淪喪我罔為臣僕今稱祀不稱年稱王
訪箕子而不稱箕子見王稱王乃言而後箕子乃言不
臣周之意也武王知箕子賢不可得而臣而其道則當
師於是訪問天道箕子知天以是道畀之禹傳至於我
不可使自我而絶以武王而不傳則天下無可傳者矣
不臣周所以正萬世君臣之大法陳洪範所以傳萬世
天人之大法洪範之五紀卽七政歷也十有三祀卽文
王之十有三年盖武王勝殷初歸尚未頒元年正朔商
既亡箕子又難以稱紂年號故稱十有三祀也天道難
明武王恐箕子不傳故急訪之洪範既陳武王卽封箕
子於朝鮮以遂其不臣之志或謂箕子走之朝鮮武王
以朝鮮封之箕子既受封不得無臣禮故來朝因其朝
而問洪範非也
一五行一曰水二曰火三曰木四曰金五曰土
五行志云聖人行其道而寶其真降及於殷箕子在父
師之位而典之周既克殷以箕子歸周武王親虚已而
問焉蓋洛出書戴九履一一點居北為一禹第初一曰
五行箕子對武王演此五行之數天一生水地二生火
天三生木地四生金天五生土五行之生序也唐孔氏
曰萬物成形以微著為漸五行先後亦以微著為次水
最微為一火漸著為二木形實為三金體固為四土質
大為五亦其序也九疇先於初一五行先於水五行九
疇之一水五行之一耳然天一所生五材所始胡可汨
焉鯀湮洪水汨其一行而五行遂皆汨一疇既汨而九
疇遂皆斁帝乃震怒禹乃嗣興然則有國者惕然思之
凡土木之妄興鑄山煮海一切暴歛之虐政亦可以止
矣其生成變化之數詳見别簡
四五紀一曰歲二曰月三曰日四曰星辰五曰歷數
紀者如綱之有紀天時所以相維者也此即帝堯命羲
和所掌者詳見咨羲和簡中堯之&KR0851;象舜之在璿璣禹
之叙疇武王之訪天道莫急於此也
庶民惟星星有好風星有好雨日月之行則有冬有夏
月之從星則以風雨
星民象故衆民若星箕星好風畢星好雨日月之行各
有常度日行黃道極南則為冬至極北則為夏至南北
中近赤道則為春秋分月行九道黑道二出黃道北朱
道二出黃道南白道二出黃道西青道二出黃道東周
歷四時出入黃道内外遠去六度併黃道為九行也然
歷數步分至之率則隨地南北各有不同焉箕四星像
簸箕為簸揚鼓風之器故月行東北宿之則多風春秋
緯云月離於箕則風揚沙是也畢八星像义網漉魚之
器漉則水淋故月行西南宿之則多雨詩云月離於畢
俾滂沱矣是也民情好惡猶夫星然上能同民好惡則
風雨以時否則致異皆庶徵之事也
秋大熟未穫
秋乃周季秋建申九月即夏孟秋七月七月正禾熟未
穫時朱子乃謂周未改正為酉戌月非
戊辰王在新邑烝祭歲在十有二月
春祠夏禴秋嘗冬烝烝冬祭也周雖改正而祭祀則用
夏時周十二月建亥之季冬即夏十月孟冬烝宜用仲
冬子月而亦有孟冬烝者禮也
古今律歷考卷三
