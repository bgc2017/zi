古今律歷考天文算法類一(推步之屬)
提要
(臣)等謹案古今律歷考明邢雲路撰雲路字
士登安肅人萬歷庚辰進士官至陜西按察
司副使是書詳於歷而略於律七十二卷中
言律者不過六卷亦罕所發明惟辨黃鍾三
寸九分之非頗為精當而編在歷代日食之
後步氣朔之前不知何意歷法六十六卷則
自六經以下迄於明代大統歷一一考訂其
論周改正即改月大抵本於張以寧春王正
月考惟於書惟元祀十有二月則指為建丑
之月謂商雖以丑為正而紀數之月仍以寅
為首與春王正月考之說不同然均之改正
而於周則云改月于殷則云不改月究不若
張以寧說之為允也六十五卷中有駁授時
歷八條駁大統歷七條其駁大統歷謂斗指
析木日躔娵訾非天星分野之次乃月辰所
臨之名而大統歷乃以天星次舍加為地盤
月建殊襲趙緣督之誤又謂授時歷至元辛
巳黃道躔度十二交宫界郭守敬所測至今
三百餘年冬至日躔已退五度則宜新改日
躔度數而大統歷乃用其十二宫界不合歲
差又謂大統歷廢授時消長之法以至中節
相差九刻蓋雲路工於推算多創新術大統
為當時見行之歷故辨之尤力又大統僅發
授時消長一術其餘多所承襲故因而並及
授時也梅文鼎勿菴歷算書記曰從黃俞邰
借讀邢觀察古今律歷考驚其卷帙乏多然
細考之則於古法殊略所疏授時法意亦多
未得其旨又曰邢氏書但知有授時而姑援
經史以張其說古歷之源流得失未能明也
無論西術矣是文鼎于雲路此書蓋有未滿
然推步之學太抵因已具之法而更推未盡
之奥前人智力之所窮正後人心思之所起
故其術愈闡愈精後来居上雲路值歷學壊
敝之時獨能起而攻其誤其識加人一等矣
創始難工亦不必定以未密議也乾隆四十
六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
古今律歷考原序
史稱帝王治天下以律歷為先儒者通天人至律歷而
止大哉言乎何則律為大塊之竅人一嘘噏繇是歷為
斡維之運人一作息繇是天且不違而况於人是故聖
人寶焉然而律生於歷則歷其尤重也自重黎道喪馬
彪記誤末流轉乖全妙莫準絲棼輒騖如斯者衆匪天
度之差殊考察異意故也余不敏蚤躭隸首晚益篤嗜
以詧環籥役智為勞蓋嘗挈坤復之符劵權子母之遇
在竊心計筴祘之有年矣因博訪當世求我黨類於山
中得魏生焉生名文魁古之祖冲之陳得一其人也余
乃相與校讎羣籍營於至當於凡歷之宏綱細目遡古
迄今靡不根究其藴奥縷析其端倪壹切紕璺胥彌訂
之亡爽焉然後起而上之當宁上嘉悅下庭議僉曰可
會中涓愳而格不行余退歎曰使天不欲斯術之行則
無庸畀吾人以斯術天既以斯術畀吾人非余任之而
誰也夫道術公器也公器在我而不以公諸人將鬼神
惡之矣余故因金明諸君子之請而彙集成編命諸剞
劂儻因是晤言知命以鏡太清璧聯珠燦軌順階平庶
幾哉上律隂陽之變下存亭毒之功堯歷載光傳之勿
壊傳曰四時行焉百物生焉則余與天復何憾邢雲路
序
