古今律歷考卷七十二明邢雲路撰
歷原六
歷原
日月食限
以半交差一日一十五刻九一八四五加減交終及交
中併二交為六限隂陽各三限加為後限減為前限陽
後限月食日不食隂前限月食日不食以交差之半半
之得五十七刻九五九二二五加減交終及交中為日
食界限逢此界限日月俱食
天首五限
前限二十六日五刻三三九五(已上日月俱食食已下日月俱不)
二十六日六十三刻二六三一七五(日月俱食)
中限二十七日二十一刻二二二四(日月俱食)
後限五十七刻九五九二二五(已下日月俱食食已上月食日不)
一日一十五刻九一八四五(已下月食日不食已上日月俱不食)
天尾五限
前限一十二日四十四刻六九二七五(已上月食日不食已下日月俱不食)
一十三日二刻六五一九七五(已上日月俱食食已下月食日不)
中限一十三日六十刻六一一二(日月俱食)
後限一十四日一十五刻七四二五(已下日月俱食食已上月食日不)
一十四日七十六刻五二九六五(已下月食日不食已上日月俱不食)
交終度三百六十三度七十九分三十四秒者以月平
行度乘交終也正交三百五十七度六十四分者以月
平行度乘正交限二十六日七五一九也中交一百八
十八度五分者以月半行度乘中交限十四日六
六四也南北泛差四度四十六分者周天象限自之以
定法一千八百七十度而一也月食限者以隂八度陽
六度併之得十四度半之得七度為腹寬之數為法除
周天象限得十三度五分弱所推就整為月食限度
日食定法九十六者一時八刻也二十五刻者一百刻
四分之一也不及為卯前過為卯後七十五刻者四分
之三也不及為酉前過為酉後月食定法八十七者以
十五分歸月食限十三度五分也後準十五度五十分
者以月平行度乘天首後限一日一十五刻九一八四
五所得已下為交後度已上月不食前準一百六十六
度三十九分六十八秒者以月平行度乘天尾前限一
十二日四十四刻六九二七五所得已上月食已下月
不食
日體大月體小月小於日三分之一日高月下故日食
十分月食則入暗虛行一度又半故月食十五分計日
去天月去日以幾千里計而地去月則以幾萬里計日
大月以千百里計而地大月則以幾萬里計此何以知
之以勾股測天及日出入分知之乃南齊書曰日月當
子午正隔於地猶為暗氣所食以天體大而地形小故
也此言一倡人遂議日月與地三者形體大小相似地
體止當天一度半而天周當地徑二百四十餘倍日月
相衝為地所蔽有景在天其大如日日光不照名曰暗
虛月望行黃道則入暗虛值暗虛有表裏深淺故月食
有南北多少其說非也盖古人雖有暗虛之說乃月行
日度自隠其光與月掩日同非指為地景也且如春秋
二分食於卯酉之正日月相望其平如衡地猶在下烏
能蔽之况以法布筭地大於月數十倍乎宋濂不知作
楚客對亦言月食為地景所隔皆南齊之說&KR2725;之也
日食九服視之分數各不同者在地南北東西之故在
天交前後隂陽歷之故也日食在隂歷月北日南自人
視之北方見食多南方見食少在陽歷月南日北自人
視之南方見食多北方見食少日食在交前西方見食
少東方見食多在交後東方見食少西方見食多日食
當交之中無論隂陽歷東西俱見食既隂歷北方見食
既陽歷南方見食既
月道交日道出入於六度而信不爽五星去而復留留
而又退而伏而期無失何也太陽為萬象之宗居君父
之位掌發歛之權星月借其光辰宿宣其炁故諸數壹
稟於太陽而星月之往來皆太陽一氣之牽繫也故日
至一正而月之閏交轉五星之率皆由是出焉此日為
月與五星之原也
同異乘除測七政術
術七政各以測到晷至圭面丈尺寸分或前或後相連
日以二日相減餘為法以最高前丈尺寸分與最高後
丈尺寸分近同者相減餘為實如法而一得加減差最
高前丈尺寸分多為加差少為減差以加減最高前距
後日命為刻半之加半日刻月五星減最高前夜半後
漏刻加最高後夜半後漏刻半之七政皆以最高前日
筭外各得七政最高日餘以發歛收之得時刻如測七
政最低亦然惟加減差反是應加作減應減作加
或問日月固有景可測矣而五星無景且測星之法無
傳奈何余曰有二術焉以簡儀距其四正而至午有度
去極有度漏下有刻以法步之其術一以圭表據午位
人目以小表望大表以上射五星下識圭刻以漏記之
以法步之其術二或又曰金水當天暗於離照日沉西
見何以施測余曰是無難可一言蔽之以緯距經正於
午位十字之準兩望相牽則凡星皆可代金水也乃自
金水所留之舍以次日日步之易知簡能於測金水乎
何有或又曰測四餘如之何余曰羅計稟於交食測月
交即測羅計前術有之矣若炁生於十閏月生於月遲
古有此說然二皆隱曜孛星間見於史乘則宜取古一
孛見宿度日時刻距今一孛見宿度日時刻用距積年
月日時刻以月孛周天之數而一或可得也至於紫炁
則古來所見者少亦須候其前後兩見依求月孛術步
之亦得然所見既少俟見而測知何時姑立法可也大都
炁孛二隱曜星命家言之於歴數無關所關歷數者七政
也七政之數原本於測驗而七政之差則由於測驗之
法失其傳不見今司天氏之所為測騐者乎今司天亦測
日晷每節氣闔監官向圭表測日景畢各畫一押既而
上疏入告曰測矣試問其晷長若干作何布筭皆曰不
知也既不知則不如不測測日景且不知又安望其測
月與五星夫人病無法耳今余法既立且纖悉備至有
法可循即無難可致若疇人於此而猶泄泄然諉之曰
我不能也則吾不知之矣
於戲余累累千萬言於歷數不啻詳矣而有難者未易
言也蓋天動物也消息至微安必其永久而不變如今
之日躔六十六年差一度及百年消長各一之說其間
畸零多少乃在冥濛間疇其覺之可執為定乎以推之
七政皆然况天道間有失行雖則旋復其常而既有失
行是即天運之難定也故僧一行云乾度盈虛與時消
息告譴於經數之表變常於潛遯之中則聖人且猶不
質非籌歷之所能及矣曰然則如之何無已則郭太史
所謂隨時推測是已世病無推測之法余法既立即不
妨隨時觀象依法推測合則從變則改亡論消長暗移
失行旋復之故壹是皆以澤火之革旋正之即用之億
萬斯年與天地無彊可也此又原之原也
古今律歷考卷七十二
