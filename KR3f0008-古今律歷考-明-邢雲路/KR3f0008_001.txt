古今律歷考卷一明邢雲路撰
經一
周易考
象曰澤中有火革君子以治歷明時
水火相息為革澤中有火二性相息勢必變革夫不有
克何以生不有革何以因君子觀革之象知天地乃革
之大者也所以治歷明時蓋天地革斯四時成而其數
最難明也自羲和以後二宫失次七元無紀春秋有食
晦之譏漢世昧歲差之理唐宋以來其法漸密至元授
時乃益親焉自元至今又三百餘年消息之法頓亡歷
理之原盡失斯時也正澤火當革之時也昔漢歷凡五
變唐歷凡八改宋歷凡十六改使歷可仍舊何樂改作
然而天運難齊人力未至不容不改也杜預云治歷者
當順天以求合非為合以驗天正謂是耳且古歷甚疎
漢時尚不知歲差至漢末劉洪始覺冬至後天乃減歲
餘併創月行遲疾法作乾象歷魏文帝時韓翊作黃初
歷始課日食晉姜岌始以月蝕衝檢日度宋何承天作
元嘉歷始以日行盈縮推定小餘祖冲之作大明歷始
取至前後日測晷景北周時馬顯作丙寅元歷始推定
交蝕之小餘隋張冑玄作大業歷始立五星入氣加減
法劉焯作皇極歷始推黃道月道術立躔度凖四序升
降唐僧一行作大衍歷步日躔始密近周世宗時王朴
作欽天歷始變五星法使遲疾留行舒急有漸宋初用
應天歷繼改乾元等歷逮靖康間凡百六十餘年而歷
八改南渡後統元等歷凡百餘年而歷又八改蓋宋歷
未精自相紊亂故愈改而愈不效也元承用金歷至至
元郭守敬乃測驗周至改作始精作授時歷然非謂授
時之法遂一成不易可歲歲無改也觀守敬之言曰以
至元十八年歲次辛巳為立元上考往古下驗將來周
歲消長皆距立元為算其諸應等數隨時推測不用為
元曰諸應不用為元者正欲後人隨時改革也豈惟後
人即守敬自改之矣至元十七年守敬作授時歷定閏
應二千萬一千八百五十分轉應一十三萬一千九百
四分交應二十六萬一百八十七分八十六秒此載在
元史可考也至至元三十一年甲午纔十四年耳而守
敬復測天道見其少差乃於閏應加二百分於轉應減
一千六百九十九分於交應加二百一十四秒踰十四
年即改三應至今疇人用之獨柰何後人一無所改乎
隨時變易乃謂之革及今不革謂澤火之義何隆慶間
監官周相不云乎謂自至元辛巳為歷元至今己巳二
百八十九年年遠數盈天度漸差失今不考所差必甚
夫相達者也其言良是而柰何今之司歷者不味其言
耶即今月離經甲午更訂猶稱密近至日躔遭元統銷
没遂差至踰時其若五星之度應則自累代來因革失
眞皆所當亟正也
律歷配六十四卦
乾律中仲呂音徵歷為小滿四月中中卦辟乾次候靡
草死居震之六五
坤律中應鐘音羽歷為小雪十月中中卦辟坤次候天
氣上騰地氣下降居兌之九五
屯律中黃鐘大呂音羽歷為冬至十一月中末卦侯屯
内小寒十二月節始卦侯屯外冬至末候水泉動小
寒初候鴈北鄉居坎之初六九二
蒙律中太蔟音角歷為立春正月節中卦大夫蒙次候
蟄蟲始振居坎之六四
需律中太蔟夾鍾音角歷為雨水正月中末卦侯需内
驚蟄二月節始卦侯需外雨水末候草木萌動驚蟄
初候桃始華居坎之九五上六
訟律中姑洗音角歷為清明三月節中卦大夫訟次候
田鼠化為鴽居震之六二
師律中仲呂音徵歷為立夏四月節中卦大夫師次候
蚯蚓出居震之九四
比律中仲呂音徵歷為立夏四月節末卦卿比末候王
瓜生居震之九四
小畜律中仲呂音徵歷為小滿四月中始卦公小畜初
候苦菜秀居震之六五
履律中林鍾音徵歷為大暑六月中始卦公履初候腐
草化為螢居離之九三
泰律中太蔟音角歷為雨水正月中中卦辟泰次候鴻
鴈來居坎之九五
否律中夷則音商歷為處暑七月中中卦辟否次候天
地始肅居離之六五
同人律中夷則音商歷為立秋七月節末卦卿同人末
候寒蟬鳴居離之九四
大有律中仲呂蕤賓音徵歷為小滿四月中末卦侯大
有内芒種五月節始卦侯大有外小滿末候麥秋至
芒種初候螳螂生居震之六五上六
謙律中大呂音羽歷為小寒十二月節中卦大夫謙次
候鵲始巢居坎之九二
豫律中夾鐘姑洗音角歷為春分二月中末卦侯豫内
清明三月節始卦侯豫外春分末候始電清明初候
桐始華居震之初九六二
隨律中夾鐘音角歷為驚蟄二月節中卦大夫隨次候
倉庚鳴居坎之上六
蠱律中姑洗音角歷為清明三月節末卦卿蠱末候虹
始見居震之六二
臨律中大呂音羽歷為大寒十二月中中卦辟臨次候
鷙鳥厲疾居坎之六三
觀律中南呂音商歷為秋分八月中中卦辟觀次候蟄
虫坏戶居兌之初九
噬嗑律中應鐘音羽歷為立冬十月節末卦卿噬嗑末
候雉入大水為蜃居兌之九四
賁律中南呂音商歷為秋分八月中始卦公賁初候雷
乃收聲居兌之初九
剝律中無射音商歷為霜降九月中中卦辟剝次候草
木黃落居兌之六三
復律中黃鐘音羽歷為冬至十一月中中卦辟復次候
麋角解居坎之初六
无妄律中無射音商歷為寒露九月節中卦大夫无妄
次候雀入大水爲蛤居兌之九二
大畜律中南呂音商歷為白露八月節末卦卿大畜末
候羣鳥養羞居離之上九
頥律中黃鐘音羽歷為大雪十一月節末卦卿頥末候
荔挺出居兌之上六
大過律中應鐘音羽歷為小雪十月中始卦公大過初
候虹藏不見居兌之九五
坎律中黃鐘大呂太蔟夾鐘音羽角歷為冬至小寒大
寒立春雨水驚蟄卦由冬至之中孚以至驚蟄之晉
候由冬至之蚯蚓結以至驚蟄之鷹化為鳩蓋坎為
正四卦之北其六爻居月中節之在北方者也
離律中蕤賓林鐘夷則南呂音徵商歷為夏至小暑大
暑立秋處暑白露卦由夏至之咸以至白露之大畜
候由夏至之鹿角解以至白露之羣鳥養羞蓋離為
正四卦之南其六爻居月中節之在南方者也
咸律中蕤賓音徵歷為夏至五月中始卦公咸初候鹿
角解居離之初九
恒律中黃鐘音宮歷為大暑六月中末卦侯恒内立秋
七月節始卦侯恒外大暑末候大雨時行立秋初候
涼風至居離之九三九四
遯律中林鐘音徵歷為大暑六月中中卦辟遯次候土
潤溽暑居離之九三
大壯律中夾鐘音角歷為春分二月中中卦辟大壯次
候雷乃發聲居震之初九
晉律中夾鐘音角歷為驚蟄二月節末卦卿晉末候鷹
化為鳩居坎之上六
明夷律中無射音商歷為寒露九月節末卦卿明夷末
候菊有黃華居兌之九二
家人律中蕤賓音徵歷為芒種五月節中卦大夫家人
次候鵙始鳴居震之上六
暌律中大呂音羽歷為小寒十二月節末卦卿暌末候
雉雊居坎之九二
蹇律中黃鐘音羽歷為大雪十一月節中卦大夫蹇次
候虎始交居兌之上六
解律中夾鐘音角歷為春分二月中始卦公解初候玄
鳥至居震之初九
損律中夷則音商歷為處暑七月中始卦公損初候鷹
乃祭鳥居離之六五
益律中太蔟音角歷為立春正月節末卦卿益末候魚
上冰居坎之六四
夬律中姑洗音角歷為穀雨三月中中卦辟夬次候鳴
鳩拂其羽居震之六三
姤律中蕤賓音徵歷為夏至五月中中卦辟姤次候蜩
始鳴居離之初九
萃律中南呂音商歷為白露八月節中卦大夫萃次候
玄鳥歸居離之上九
升律中大呂音羽歷為大寒十二月中始卦公升初候
雞乳居坎之六三
困律中無射音商歷為霜降九月中始卦公困初候豺
乃祭獸居兌之六三
井律中蕤賓音徵歷為芒種五月節末卦卿井末候反
舌無聲居震之上六
革律中姑洗音角歷為穀雨三月中始卦公革初候萍
始生居震之六三
鼎律中蕤賓林鐘音徵歷為夏至五月中末卦侯鼎内
小暑六月節始卦侯鼎外夏至末候半夏生小暑初
候温風至居離之初九六二
震律中夾鐘姑洗仲呂蕤賓音角徵歷為春分清明穀
雨立夏小滿芒種卦由春分之公解以至芒種之卿
井候由春分之玄鳥至以至芒種之反舌無聲蓋震
爲正四卦之東其六爻居月中節之在東方者也
艮律中無射應鐘音商羽歷為霜降九月中末卦侯艮
内立冬十月節始卦侯艮外霜降末候蟄蟲咸俯立
冬初候水始冰居兌之六三九四
漸律中太蔟音角歷為雨水正月中始卦公漸初候獺
祭魚居坎之九五
歸妹律中南呂無射音商歷為秋分八月中末卦侯歸
妹内寒露九月節始卦侯歸妹外秋分末候水始涸
寒露初候鴻鴈來賓居兌之初九九二
豐律中林鐘音徵歷為小暑六月節中卦大夫豐次候
蟋蟀居壁居離之六二
旅律中姑洗仲呂音角徵歷為穀雨三月中末卦侯旅
内立夏四月節始卦侯旅外穀雨末候戴勝降于桑
立夏初候螻蟈鳴居震之六三九四
巽律中夷則南呂音商歷為處暑七月中末卦侯巽内
白露八月節始卦侯巽外處暑末候禾乃登白露初
候鴻鴈來居離之六五上九
兌律中南呂無射應鐘黃鐘音商羽歷為秋分寒露霜
降立冬小雪大雪卦由秋分之公賁以至大雪之卿
頥候由秋分之雷乃收聲以至大雪之荔挺出蓋兌
為正四卦之西其六爻居月中節之在西方者也
渙律中林鐘音徵歷為小暑六月節末卦卿渙末候鷹
乃學習居離之六二
節律中夷則音商歷為立秋七月節中卦大夫節次候
白露降居離之九四
中孚律中黃鐘音羽歷為冬至十一月中始卦公中孚
初候蚯蚓結居坎之初六
小過律中大呂太蔟音羽角歷為大寒十二月中末卦
侯小過内立春正月節始卦侯小過外大寒末候水
澤腹堅立春初候東風解凍居坎之六三六四
既濟律中應鐘音羽歷為立冬十月節中卦大夫既濟
次候地始凍居兌之九四
未濟律中應鐘黃鐘音羽歷為小雪十月中末卦侯未
濟内大雪十一月節始卦侯未濟外小雪末候閉塞
而成冬大雪初候鶡旦不鳴居兌之九五上六
右六十四卦配五聲十二律符合亡論已至其以卦配
候起自中孚每卦六日七分及所配公辟侯大夫卿之
數其原出於孟氏章句京房又以卦爻配直一朞之日
以附易緯之文用占災𤯝吉凶至於觀隂陽之變則錯
亂而不明以後乾象天保各有因革亦皆不經其於歷
數之差率則毫無關係自後魏來始載於歷經相沿歷
唐宋至今不變至至元庚辰郭守敬造授時歷始刪去
刪之誠是也其法大都自冬至初候起中孚而坎離震
兌各主其一方其餘六十卦以一年分之蓋以一朞三
百六十五日二十四刻有奇除離坎震兌各主一方外
以六十卦分一朞之數每卦得六日八刻七分有奇為
卦策半之得三日四刻三分半有奇為貞策置冬至大
小餘命之為公中孚卦以卦策六日八刻七分有奇加
之為辟復卦又以貞策三日四刻三分半有奇加之得
九日一十三刻有奇為侯屯内卦又加一貞策得一十
二日一十七刻四分有奇為侯屯外卦又加一卦策得
一十八日二十六刻一分有奇為大夫謙卦又加一卦
策得二十四日三十四刻八分有奇為卿睽卦再加一
卦策得三十日四十三刻五分有奇為公升卦是冬至
一月三十日四十三刻半有奇交大寒十二月中每一
月分五卦也一年十二月皆然然一月固分五卦而以
冬至一陽生論之則一月總謂之復卦惟復之前原有
中孚一卦居六日八刻七分有竒踰六日而後乃七日
也七日方交復卦故曰七日來復此其術也於歷法何
預焉焦延壽曰得我道以亡身者京生也京房以易卦
殺身身且不保於道何居
天一地二天三地四天五地六天七地八天九地十
此仲尼言天地隂陽自然奇偶之數即河圖數也天也
者隂陽對待之體一至十者隂陽流行之序然獨陽不
生獨隂不成故生於天者成於地生於地者成於天天
一生水地六成之地二生火天七成之天三生木地八
成之地四生金天九成之天五生土地十成之其位一
六居北二七居南三八居東四九居西五十居中為河
圖之數也以配律歷一六水為北方七宿其音羽二七
火為南方七宿其音徵三八木為東方七宿其音角四
九金為西方七宿其音商五十土為中央大衍之數其
音宫故唐歷志云大衍為天地之樞如環之無端蓋律
歷之大紀也
天數五地數五五位相得而各有合天數二十有五地
數三十凡天地之數五十有五此所以成變化而行鬼
神也
天數五一三五七九五奇也地數五二四六八十五偶
也天地之數各五位五位相配以合五行天一與地六
相得合為水地二與天七相得合為火天三與地八相
得合為木地四與天九相得合為金天五與地十相得
合為土天數二十有五五奇之積也地數三十五偶之
積也天地之數合二十五三十凡五十有五乾鑿度所
云天地合和數正謂此也隂陽五行八卦六爻皆變化
也隂陽五行之屈伸往來八卦六爻之吉凶休咎皆鬼
神也變化以數成鬼神以數行聖人衍易揲蓍使人知
趨吉避凶以前民用此所以成變化而行鬼神也
大衍之數五十其用四十有九分而為二以象兩掛一
以象三揲之以四以象四時歸竒於扐以象閏五歲再
閏故再扐而後掛
大傳云天生神物聖人則之神物謂蓍也五十者大衍
之蓍數也衍演也天地之數五十有五而大衍之數五
十者以五行五數為衍母以十數為衍子數備於五極
於十故以五大衍之以母衍子而各極其數以至於十
為五十也其用四十有九者虚其一以象太極也蓋數
始於一如辰不動如君無為故虛一不用而萬變出焉
王弼曰不用而用以之通非數而數以之成斯易之太
極也太極生兩儀故分而為二蓋以兩手中分四十九
策左手分天右手分地以象兩儀也五十除一者無一
也四十有九掛一者有一也易變為一是也故以右手
於左分天數之中取其一策懸掛於左手之小指間所
以象人而配天地是象三才揲數也奇所揲四數之餘
也扐指間也以四數左手分天之策而歸其餘數或一
或二或三或四於左手三四指間象四時者以四數也
象閏者歸餘於終也又以四數右手分地之策而歸其
餘數於左手二三指間是為一變筮法一揲不五則九
得五者三所謂竒也得九者一所謂偶也再揲不四則
八得四者二所謂奇也得八者二所謂偶也八九為多
四五為少三少得老陽之數九三多得老隂之數六兩
多一少得少陽之數七兩少一多得少隂之數八五歲
再閏者五歲之間再積日而成月故蓍者凡有再扐然
後别起一掛也畢中和言三揲皆掛正再閏後掛之義
凡十九年七閏爲一章五歲再閏略舉其凡也衞元嵩
元包論曰混茫既判天地闢矣天地既闢三統分矣三
統既分四時序矣四時既序閏斯生矣正閏相生數無
窮矣此之謂也
乾之策二百一十有六坤之策百四十有四凡三百有
六十當期之日二篇之策萬有一千五百二十當萬物
之數也
策者蓍之莖數曲禮所謂策為筮是也揲蓍之法通計
三變之餘去其初掛之一凡四為竒凡八為偶積而數
之則為六七八九蓋餘三竒則九而其揲亦九策亦四
九三十六謂其三揲掛扐通十三策而見存三十六策
為老陽爻也餘二奇一偶則八而其揲亦八策亦四八
三十二謂其三揲掛扐通十七策而見存三十二策為
少隂爻也餘二偶一奇則七而其揲亦七策亦四七二
十八謂其三揲掛扐通二十一策而見存二十八策為
少陽爻也餘三偶則六而其揲亦六策亦四六二十四
謂其三揲掛扐通二十五策而見存二十四策為老隂
爻也大傳所謂乾坤二篇之策正以其掛扐之外見存
蓍數而為言耳陽爻六乾老陽一爻三十六策計六爻
凡二百一十有六隂爻六坤老隂一爻二十四策計六
爻凡百四十有四合二百一十有六一百四十有四凡
三百有六十曰當期之日者每月三十日合十二月為
三百六十也歷法以氣言之則三百六十六日以朔言
之則三百五十四日今舉氣盈朔虚之中數而言故曰
三百有六十也蓋掛扐之數象月之閏過揲之數象歲
之周總過揲以成四時即一期也然少陽之策一爻二
十八六爻則一百六十八少隂之策一爻三十二六爻
則一百九十二二少之合亦三百六十此獨以老陽老
隂言者以易用九六不用七八也何也九六有象七八
無象也以卦則六子之卦七八隱於其中而無象也以
畫則六子皆乾坤之畫而六子無畫也惟乾坤有用九
用六之道諸卦得奇者皆用乾之九得偶者皆用坤之
六終無用七用八之道故曰九六有象七八無象也二
篇者易上下經六十四卦也每卦六爻六十四卦共三
百八十四爻隂陽各半陽爻一百九十二以陽爻三十
六乘之得六千九百一十二隂爻一百九十二以隂爻
二十四乘之得四千六百八合六千九百一十二四千
六百八共得萬有一千五百二十當萬物之數也萬物
之數固不盡於此但取象於萬若云自一而萬當萬物
之數耳若少陽一百九十二以二十八乘之得五千三
百七十六少隂一百九十二以三十二乘之得六千一
百四十四合之亦萬有一千五百二十也
是故四營而成易十有八變而成卦八卦而小成引而
伸之觸類而長之天下之能事畢矣顯道神德行是故
可與酬酢可與祐神矣
四營者四次經營也分二一營也掛一二營也揲四三
營也歸奇四營也易變易也尚未成爻成卦故止謂成
一變易也如是者三變成一爻一爻得兩儀之畫二爻
得四象之畫三爻得八卦之畫至於積七十二營凡十
有八變則六爻見而得六十四卦之一矣然方其三十
六營而九變也已得三畫而天地山澤雷風水火八卦
之名已立此内卦之貞八卦而小成也自是引進而往
伸之又九變三十六營以成三畫再得小成之卦一則
外卦之悔亦備内外成卦是謂大成也如是然後觀其
爻之變與不變而觸逢事類以增長之如乾則推其為
圜為君為父之類以定吉凶悔吝一卦變六十四卦六
十四卦變四千九十六卦天下所能之事法象皆盡人
之趨吉避凶向悔背吝者其道皆不越此故曰天下之
能事畢矣惟易理備天下之能事故可以顯明無為之
道而神靈其德行之事是故可與酬酢應對萬物之求
蓋筮受命如饗吉凶悔吝取決不爽也可與佑助神化
之功蓋神不自見待易道方見即謂以易助神可也道
在天德行在人在天者幽顯道闡幽也在人者顯神德
行微顯也酬酢其在人者即祐助其在天者皆易之神
也故關朗曰神也者易之靈也靈應冥契不思而得強
名曰神故易之神在乎道而所神在人
夫是易也顯道祐神何物不有歷固在其中矣然謂之
曰象四時象閏曰當期之日象者象其竒耦當者當其
成數也至於氣朔之分秒陟降消長一而不一則在人
隨時測驗以更正之正其數即神乎易也漢史不知遂
以大衍大率之數牽強凑合以步氣朔而謂歷數諸率
皆出於此則非矣
古今律歷考卷一
