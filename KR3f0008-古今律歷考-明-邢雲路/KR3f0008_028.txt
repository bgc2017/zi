古今律歷考卷二十八明邢雲路撰
藏經考
佛藏
佛說東南西北各八天中須彌山頂一天共三十三天
自四大天王天至大梵天各有千天有千三十三天是
名小千世界乃至二千三千百億日月一佛有百億四
天下是名三千大千世界閻浮境十萬八千須彌四面
各廣長三四十萬里頂上忉利天上釋提桓各廣長二
三百萬里四天王居須彌四埵皆高四萬二千由旬以
人間五十歲為天一日亦以三十日為月十二月為歲
五百歲即人間九百萬歲觀世音菩薩現身長八十萬
億那由他由旬以須彌之高廣納芥子中無增減須彌
山本相如故以四大海水入一毛孔不嬈大海本相如
故演七日以為一劫促一劫以為七日十方日月星宿
見於一毛孔中此皆佛之寓言也說閻浮境界十萬八
千里比人有十萬八千塵勞夢想其實本來面目一無
所有故說須彌納一芥曠劫入一息猶中國言詩大言
小言之譬言道大無外小無内之意非謂真有百億天
百億日月也
風輪能持水輪水輪能持大地令不壊散是故說地輪
依水輪水輪依風輪風輪依虚空虛空無所依雖無所
依能令三千大千世界而得安住此亦佛之寓言也言
地水火風乃人之四大風之所以鼓動即火故說火風
水輪持大地非謂天地五行合如此也
佛說四大洲所謂東勝身洲即弗婆提南贍部洲即閻
浮提西俱耶尼洲即瞿陀尼北俱盧洲即鬱單越四洲
遶蘇迷山即須彌山閻浮提日中時東方弗婆提便冥
西方瞿陀尼則初出北方鬱單越則夜半瞿陀尼日中
閻浮提即冥鬱單越初出弗婆提夜半也鬱單越弗婆
提日中餘出没亦然是言須彌山高日明於此隠於彼
比人原是一心積為三界乍明忽滅如為須彌四面遮
蔽然須轉輪無礙乃得解脱皆寓言也非謂天地之中
真有須彌日之行度真在須彌四圍環繞四方出没四
視平等之致
文始傳云天去地四十萬九千里日月直度各三千里
周迴去千里天地午子相去九千萬萬里濟苦經云崑
崙山高一萬五千里文始傳又云日月周圍六千里徑
三千里夫文始云天去地四十萬九千里則子午徑宜
八十一萬八千里而乃云相去九千萬萬里多八千九
百九十九萬九千九百一十八萬二千里矣云日月直
度各三千里則周迴宜九千里乃止云一千里少八千
里矣又云日月周圍六千里則徑止宜二千里而乃云
三千里多一千里矣均之文始傳也一曰日周千里又
曰日周六千里何自相背也化胡云崑崙山九重重相
去九千里山有四面面有一天故四九三十六天第一
重帝釋居之今據濟苦崑崙高一萬五千里化胡崑崙
九重重高九千則高八萬一千而言萬五千者少六萬
五千里矣亡論諸經所說之乖舛將使天地日月之高
下宜何從焉佛道經假作者多此其假者也
竺乾書說阿耨山即崑崙也一名須彌訛呼蘇迷在于
闐國西一千三百餘里東南接西凉酒泉地遠山則香
山雪山也佛生遊履雪山中國在崑崙東南天竺諸國
在正南黃河在崑崙東南即佛經無熱地東有銀牛口
出殑伽河即恒河山頂有阿耨大池其水分流四面去
入中國者為黃河入東海其三面各入南西北海如弱
水黑水之類大抵地之形如饅頭其撚尖則崑崙也此
言是
佛諸國篇云五印度之境周九萬餘里三垂大海北背
雪山北廣南狹形如半月劃野區分七十餘國時特暑
熱地多泉濕成光子曰中天竺國東至震旦五萬八千
里南至金地國西至阿拘遮國北至小香山阿耨達亦
各五萬八千里約天上一寸地下千里僧慧嚴入中國
何承天問曰佛國用何歷答曰天竺夏至之日日正中
時竪晷無影所謂天中於五行土德色尚黃數尚五八
寸為尺十兩當此土十二兩建辰之月為歲首及計覈
分至推效薄蝕顧步光影其法甚詳宿度章紀咸有條
例後婆利國人來果同嚴說夫云夏至竪晷無影中國
衡嶽竪晷無影則天竺與衡嶽東西正相對也衡嶽北
極出地二十五度夏至晝五十六刻夜四十四刻嶽臺
北極出地三十五度夏至晷景一尺四寸八分晝六十
刻夜四十刻衡嶽北嶽臺北極低十度晷景差一尺四
寸八分而晝至短四刻是去極二度半短一刻晷影三
寸七分短一刻也雖割圓高下分釐稍有不齊而大約
分數則無差也天竺與衡嶽對其晷刻亦猶是矣此說
天竺四至各以幾萬里計而晷與中國略同可較是可
破諸經天日須彌億萬里之妄
稻稗經言月去地四萬二千由旬一由旬四十里共一
百六十八萬里文始言天去地四十萬九千里則月不
反高於天一百一十九萬里之多耶
唐不空三藏翻譯文殊菩薩及諸仙所說吉凶時日善
惡宿曜經言天地初建寒暑之精化為日月分宿設宫
管標羣品日理陽位從星宿順行取張翼軫角亢氐房
心尾箕斗牛女等一十三宿迄至虛宿之家恰當子地
之中分為六宫也但日月天子俱以五星臣佐而日光
熖猛以陽獸獅子為宫神月光清涼以隂蟲巨蟹為宫
神日與月各以神宫均賜五星以速至遲即辰星太白
熒惑歲鎮排為次第緩急於斯彰焉凡十二宫即七曜
之躔次各有神形一切庶類相感月廣五十由旬日廣
五十一由旬太白廣十由旬歲星廣九由旬辰星廣八
由旬熒惑廣七由旬土星廣六由旬星最小者廣一俱
盧舍第一星四足張四足翼一足在午太陽位焉其神
如獅子故名獅子宫第二翼三足軫四足角二足在己
辰星位焉其神如女故名雙女宫第三角二足亢四足
氐三足在辰太白位焉其神如秤故名天秤宫第四氐
一足房四足心四足在夘熒惑位焉其神如蝎故名天
蝎宫第五尾四足箕四足斗一足在寅歲星位焉其神
如弓故名人馬宫第六斗三足女四足虛二足在丑鎮
星位焉其神如摩羯故名摩羯宫已上六位屬太陽分
已下六位屬太隂分第七虛二足危四足室三足在子
鎮星位焉其神如瓶故名寶瓶宫第八室一足壁四足
奎四足在亥歲星位焉其神如魚故名雙魚宫第九婁
四足胃四足昴一足在戌熒惑位焉其神如羊故名白
羊宫第十昴三足畢四足觜二足在酉太白位焉其神
如牛故名金牛宫第十一觜二足參四足井三足在申
辰星位焉其神如夫妻故名隂陽宫第十二井一足鬼
四足柳四足在未太隂位焉其神如蟹故曰巨蟹宫昴
六星畢五星觜三星參一星井二星鬼三星柳六星星
六星張二星翼二星軫五星角二星亢一星氐四星房
四星心三星尾二星箕四星斗四星牛三星女三星虛
四星危一星室二星壁二星奎三十二星婁三星胃三
星二月為角月三月為氐月四月為心月五月為箕月
六月為女月七月為室月八月為婁月九月為昴月十
月為觜月十一月為鬼月十二月為星月正月為翼月
此其十二宫分與中國皆同但其星數與中國有多少
之異五星遲速與中國亦同二月為角月云云者以斗
指夘位之辰亦與中國同至於所占星直月日與人命
之吉凶則與中國異盖其方俗之殊也夫周天二十八
宿既與中國皆同而又曰虚宿恰當子地之中則虚為
正北也曰日廣五十一由旬一由旬四十里則日廣凡
二千餘里也中國視虚為正北量日約亦千餘里皆合
矣此佛說之經宛然一渾天儀即中國之歷也而乃謂
有幾千天百萬億日月高廣幾十萬億里東方日中西
方初出諸說均之佛說也而自相背若是則千天萬日
等說非寓言而何
大方等大集經雪山光味仙人白世尊佛言二十八宿
日月隨行一切衆生日月年歲皆悉繫屬瞿曇東方七
宿謂角亢氐房心尾箕若人生日屬角宿者口闊額高
多財多智多有妻子夀八十四長子不夀屬亢星者聰
明富貴樂欲出家夀六十四指有瘡瘢其氐房心尾箕
若南方井鬼柳星張翼軫西方奎婁胃昴畢觜參北方
斗牛女虛危室壁各宿生人者其相貌夀夭吉凶各有
不同若通達如是相書到於彼岸瞿曇佛言衆生亦有
同屬一星生者而有富貴貧賤參差是故我知是不定
法是世尊之言是而光味之言非也
大乘大方等日藏經言星宿數與形狀多與歷不合吉
凶避忌亦無的據日午脚跡之影亦無圭表之數五緯
所主之月亦不合歷行度虛胎所載宿曜亦差
大方等大集月藏分中星宿攝受品四天王等白佛言
諸宿曜各有所主一者角宿主於衆鳥二者元宿主於
出家求聖道者氐房至翼軫通二十八宿各有所主不
同尒時佛告梵王等言于摩國陁樓等國共十二國角
宿攝護阿羅荼等共十國亢宿攝護氐房至翼軫通二
十八宿所攝國數多少不一此佛國以彼中之天步彼
中分野與中國不同
佛國日月熒惑辰星歲星太白鎮星是為七曜歲星者
於十二歲始一周天鎮星者二十八歲乃一周天太白
歲半始一周天熒惑二歲始一周天辰星一歲乃一周
天凡歲三百六十五日日一周天月三十日乃一周天
此是七曜周天數法大略與中國同惟太白亦歲一周
天而佛以為歲半非
大唐西域記三藏法師玄奘譯言夫數量之稱謂踰繕
那古聖王一日軍行也即一由旬四十里印度國俗乃
三十里聖教所載唯十六里窮微之數分一踰繕那為
八拘盧舍拘盧舍者謂大牛鳴聲所極聞一拘盧舍為
五百弓分二拘盧舍名一聲為千弓分一弓為四肘分
一肘為二十四指十二指名毗多悉提分一指節為七
宿麥乃至一虱一蟣一牛毛一羊毛一兔毫一塵一細
塵次第七分以至一極細塵極細塵者不可復㭊㭊即
歸空故曰極微也若乃隂陽歷運日月次舍稱謂雖殊
時候無異隨其星建以標月名時極短者謂刹那也百
二十刹那為一呾刹那六十呾刹那為一臘縛三十臘
縛為一牟呼栗多五牟呼栗多為一時六時合成一日
一夜晝三夜三居俗日夜分為八時晝四夜四一時各
有四分月初一盈至十五滿謂之白月分月十六虧至
月盡晦謂之黑月分或十四日十五日月有小大故也
遇小月謂之減夜減一日也黑前白後合為一月六箇
月共合為一行日遊在内北行也日遊在外南行也摠
此二行合為一歲又分一歲以為六時正月十六日至
三月十五日漸熱也三月十六日至五月十五日盛熱
也五月十六日至七月十五日雨時也七月十六日至
九月十五日茂時也九月十六日至十一月十五日漸
寒也十一月十六日至正月十五日盛寒也如來聖教
歲為三時正月十六日至五月十五日熱時也五月十
六日至九月十五日雨時也九月十六日至正月十五
日寒時也或為四時春夏秋冬也春三月謂制呾邏月
吠舍佉月逝瑟吒月當此從正月十六日至四月十五
日夏三月謂頞沙荼月室羅伐挐月婆達羅鉢陀月當
此從四月十六日至七月十五日秋三月謂頞濕縛庾
闍月迦刺底迦月末伽始羅月當此從七月十六日至
十月十五日冬三月謂報沙月磨袪月頗勒窶挐月當
此從十月十六日至正月十五日故印度僧徒依佛聖
教坐兩安居或前三月或後三月前三月當此從五月
十六日至八月十五日後三月當此從六月十六日至
九月十五日中國節氣與印度遞爭半月中國以二十
九三十為大小盡即印度以十四十五為大小盡中國
之十六日乃印度初一日也昔人嘗記結夏之制宜如
西域用四月十六日盖四月十六日乃印度之四月盡
也其數皆明
大智度論日月歲節者日名從旦至旦初分中分後分
夜亦三分一日一夜有三十時春秋分時十五時屬晝
十五時屬夜餘時六增六減五月至晝十八時夜十二
時十一月至夜十八時晝十二時一月或三十日或三
十日半或二十九日或二十七日半有四種月一者日
月二者世間月三者月月四者星宿月日月者三十日
半世間月者三十日月月者二十九日加六十二分之
三十星宿月者二十七日加六十七分之二十一閏月
者從日月世間月二事中出是名十三月或十二月或
十三月名一歲是歲三百六十六日周而復始菩薩知
日中分時前分已過後分未至中分中無住處無相可
取日分空無所有到三十日時二十九已滅和合成月
和合而為歲故佛菩薩能知世間日月歲和能知破散
無所有是名巧分别是名菩薩摩訶薩夫佛國每日三
十時即中國十二時春秋分晝夜各十五時六月一增
減五月十一月晝夜各長短三分之一即中國之二分
二至也日月三十日半中國之正氣也世間月三十日
中國盈虛之中也月月二十九日加六十二分之三十
中國之月策也星宿月二十七日加六十七分之二十
一中國之交終也閏月從日月世間月出中國之氣盈
朔虛積而為閏也中分無住處和合成月中國之無中
氣為閏月也六十二分之三十為四十八刻三十八分
七十秒以加於二十九日下共二十九日四十八刻三
十八分七十秒為佛國月策較中國月策少四刻有奇
六十七分之二十一為三十一刻三十四分三十二秒
以加於二十七日下共二十七日三十一刻三十四分
三十二秒為佛國交終較中國交終多十刻有奇中西
地里不同而歷之小異者止在刻數其大約則皆同佛
國之天猶中國之天也明矣
九執歷出西域唐開元六年詔太史監瞿曇悉達譯之
斷取近距以開元二年二月朔為歲首西域首夘取隂
陽交之始也度法六十月有二十九日餘七百三分日
之三百七十三歷首有朔虚百二十六周天三百六十
度無餘分日去没分九百分度之十三三十度為相十
二相而周天望前曰白博義望後曰黑博義其算皆以
字書不用籌策九執朔虛没分與中國不同氣朔不同
故也九執月策餘七百三分日之三百七十三為五十
三刻五分八十三秒以加於二十九日下共二十九日
五十三刻五分八十三秒與中國月策近密以視大智
度論月策二十九日四十八刻三十八分七十秒則大
智度月策為疎
西域星經月孛紫炁羅㬋計都星家謂之四餘計生於
天尾羅生於天首孛生於月炁生於閏盖日月行道如
兩環相交一處曰天首一處曰天尾天尾為計天首為
羅月之行遲速有常度遲之處即孛也炁生於閏二十
八年十閏而炁行一周炁孛皆有度數無光象故與計
羅同謂之四餘今中國皆用之
泥洹經佛告迦葉言人間六月一蝕衆星晝日不見其
實不没又言月天子欲瞰日天子佛說羅㬋羅疾放月
云六月一蝕即天首至交中至天尾各六月之謂云星
晝不見日光所射故也羅㬋瞰日即日食於天首佛云
疾放即中國救日之義
佛運統紀周昭王二十四年甲寅歲四月八日中天竺
國淨梵王妃摩耶氏生太子悉達多至年十九壬申歲
二月八日夜半出家成釋迦牟尼佛東晉沙門法顯嘗
至天竺摩竭提國見城邑人民以建夘月八日華香供
養請佛周以子月為正月四月是建夘之二月也二月
則建丑之十二月今人以夏正四月為佛生日非
宿曜經黑月白月皆以一日三日五日七日九日十一
日十三日為吉祥日所向皆成就是知佛國之尚奇日
也
僧史略佛法本傳西域十二月三十日為正月望謂之
大神變日漢明帝令是日燒燈表佛法大明無味
佛國正五九月天帝釋鏡照南贍部洲故禁刑罰今中
國官員於此三月内不到任無味
國朝洪武初收元圖籍命西域人海荅兒等擇天文隂
陽歷象譯之譯出回回歷以西域阿刺必年即開皇十
九年己未歲為元至洪武甲子計積七百八十六算周
天十二宫每宫三十度共三百六十度十二宫日數不
同共三百六十五日為不動的月若遇宫分有閏之年
於亥宫又添一日十二月單月大雙月小共三百五十
四日為動的月若遇月分有閏之年於十二月内又添
一日凡三十年閏十有一月歷千九百四十二年而宫
月甲子再會其術欽天監見存有回回科習之所步日
食與中華歷分數不同夫以中西之遠而以法相校交
蝕只是分數不同非大相徑庭也而佛經乃言南方日
中西方方日出東方則日没故以此可證其言之非
白羊戌宫三十一日金牛酉宫三十一日
隂陽申宫三十一日巨蟹未宫三十二日
獅子午宫三十一日雙女巳宫三十一日
天秤辰宫三十日天蝎夘宫三十日
人馬寅宫二十九日磨羯丑宫二十九日
寶瓶子宫三十日雙魚亥宫三十日
第一月大(名法而幹而丁)第二月小(名阿而的必喜世)
第三月大(名虎而達)第四月小(名提而)
第五月大(名木而達)第六月小(名沙合列幹而)
第七月大(名列黑而)第八月小(名阿班)
第九月大(名阿咱而)第十月小(名答亦)
第十一月大(名八哈慢)第十二月小(名亦思番達而麻的)
佛家天樂等類乃化境也於律不協故不錄
道藏
道經上列三清下分五太三清在三十六天之上玉清
聖境元始所居上清真境太上道君所居太清仙境老
君所居五太者太質界内有天地玄黃之色太質之外
太空太空之外太無太無之外太虛併天地玄黃為五
太豈天果有是三五之所皆寓言也盖三清以比人之
三田上田心火中田脾土肺金肝木下田腎水五太亦
以比人之五行云
高上太霄琅書瓊文帝章經云九天元始號第一天名
鬱單无量天去第二天二十四里第二天無量夀天去
第三天四千六百萬里第三梵監天去第四五六七八
天以至第九大梵天各幾千百萬里不等去下共五百
億二十萬里此九天是始氣之精衆真帝皇所治其天
别置三天三天者皆是九天之别號三九二十七併九
天共三十六天也此與佛經諸天大半相同皆荒唐之
言
道言太上靈寶先天地而生然後有天地數起於一立
於三成於五盛於七極於九故天去地九萬里崑崙為
地柱氣上通崑崙者地之中崑崙直東西南北各一億
萬餘里日月徑止千里周三千里洞真放品經曰地有
九壘第一地去天九十億萬里第九地去天五百三十
億萬里洞真黃氣陽精經日縱廣二千四十里月縱廣
千九百里靈寶天尊云日圍千里月圍一千二百里夫
既曰天去地九萬里則東西南北亦皆九萬里而崑崙
四直則皆一億萬餘里何以相容又謂第一地去天九
十億萬里第九地去天五百三十億萬里不太懸絶乎
既曰日徑千里周三千里似矣而何以又曰日縱廣二
千四十里日圍千里也既曰月縱廣千九百里則圍宜
二千七百里而何以曰月圍千二百里也夫均此天也
此日月也均之天尊所說也忽然而多忽然而少此是
則彼非乃天尊言天亦有非耶天尊不知天何以為天
尊
洞玄靈寶諸天世界造化經道言我在玄化之前故有
太上號見彼崑崙山王以金銀琉璃水精作之上高三
百三十六萬里下有大海圍之深亦三百三十六萬里
廣亦三百三十六萬里地深二十億萬里次下有地亦
深二十億萬里次下有粟金二十億萬里次下有剛鐵
二十億萬里次下有水深八十億萬里次下有大風深
厚五百二十億萬里以是大風持地不使有墮落地浮
水上水浮風上其下大空此言非也天體周圍不過數
十萬里此可以表測而得者非懸空之說也天周數十
萬而地與崑崙在天内乃上下有幾百億萬里則何以
相容無乃道君未嘗到玄化前不曾見崑崙王耶若曾
見不應有此說
道言元始天尊召來天真時諸天日月星宿琁璣玉衡
一時停輪豈有天行健也而乃停輪盖寓言也謂人心
為琁衡兩目為日月天尊說法則人心目俱定萬化停
閒耳
天尊曰正北位居中一炁生水萬物皆因水而生故北
斗居中天第一貪狼星第三祿存星為東斗主算第二
巨門星第四文曲星為西斗記名第六武曲星正居本
位為北斗落死第五廉貞星為南斗上生第七破軍星
正居中位為中斗大魁總監衆靈周回指十二辰又度
人經言五斗東斗角亢氐房心尾箕北斗斗牛女虛危
室壁西斗奎婁胃昴畢觜參南斗井鬼柳星張翼軫中
斗貪巨祿文廉武破其言二十八宿即天四圍經星云
指十二辰則歷家斗柄指十二節之說也
經言九統者初以始青之光炁開始青之天凝太霄之
宫於東北次以太青之光炁開太青之天凝青霄之宫
於東方次以始丹之光炁開始丹之天凝碧霄之宫於
東南次以太丹之光炁開太丹之天凝絳霄之宫於南
方次以始素之光炁開始素之天凝景霄之宫於西南
次以太素之光炁開太素之天凝玉霄之宫於西方次
以始玄之光炁開始玄之天凝琅霄之宫於西北次以
太玄之光炁開太玄之天凝紫霄之宫於北方太梵之
天神霄之宫則其居中也西北為天門東南為地戸西
南為人門東北為鬼路是其四方之氣東青南赤西白
北黑按四方之色也天門地戶人門鬼路之說則出先
天乾鑿度文
道藏載夜半換日出及晦朔換月符呪敕令皆持有法
是乃佐軍中變幻之用者則史載日夜出等變或係幻
術所致未可知也
歷世真僊體道通鑑載陶弘景推漢熹平二年丁丑冬
至加時在日中而先天實以乙亥冬至加時在夜半凡
差三十八刻是漢歷後天二日十二刻也以授時推熹
平二年冬至分一十日三十九刻五十分得甲戌日巳
初二刻冬至陶弘景推乙亥夜半三十八刻乃乙亥日
巳初初刻冬至後天一日漢歷丁丑日日中冬至後天
二日餘矣所以是年漢歷推十二月癸酉晦日食而不
知實是熹平三年正月朔日食也
道經比佛經偽書尤多如張道陵等所撰諸經多屬偽
作且大半抄謄佛經改換頭面以此言天宜乎不合
道言龍漢元年為開天之始古來無年號至漢武帝始
有年號然則龍漢元年是誰記之耶
道經載律歷諸數多係抄錄儒書者故不必議
古今律歷考卷二十八
