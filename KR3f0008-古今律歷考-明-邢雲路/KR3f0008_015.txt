古今律歷考卷十五明邢雲路撰
歴代七
歴代考
唐書
唐歷志云唐始終二百九十餘年而歷八改曰戊寅元歷
麟德甲子元歷開元大衍歷寳應五紀歷建中正元歷元
和觀象歷長慶宣明歷景福崇玄歷止矣高祖受禪初東
都道士傅仁均治新歷合受命歲名為戊寅元歷所可考
騐者七曰唐以戊寅歲甲子日登極歷元戊寅日起甲子
如漢太初一也冬至日短星昴合堯典二也周幽王六年
十月辛夘朔入蝕限合於詩三也魯僖公五年壬子冬至
合春秋命歷序四也月有三大三小則日蝕常在朔月蝕
常在望五也命辰起子半命度起虚六符隂陽之始六也
立遲疾定朔則月行晦不東見朔不西朓七也高祖詔司
歷起二年用之擢仁均員外散騎侍郎三年正月望及二
月八月朔當蝕比不效六年詔郎中祖孝孫博士王孝通
考其得失未定九年復詔大理卿崔善為較定善為所改
凡數十條初仁均以武德元年為歷始七政皆有加減至
是復用上元積算其周天度即古赤道也貞觀初值太史
李淳風又上疏論十有八事復詔善為課二家得失其七
條改從淳風十四年太宗將祀南郊以十一月癸亥朔甲
子冬至而淳風新衍以甲子合朔冬至乃上言古歷分日
起於子半十一月當甲子合朔冬至太史令傅仁均以減
餘稍多子初為朔遂差三刻司歷南宮子明太史令薛頥
等言子初及半日月未離淳風之法符合國子祭酒孔穎
逹等謂平朔行之自古春秋傳或失之前為晦日也雖
癸亥日月相交明日甲子為朔可也從之仁均歷法祖
述胄玄稍以劉孝孫舊議參之麟德間仁均歷較淳風
歷最疎然更相出入其有所中淳風亦不能逾之今所
記者善為所較也
戊寅歷上元戊寅至武德九年丙戌積十六萬四千三
百四十八算外章歲六百七十六亦名行分法乃三十
五章併十一年之歲章閏二百四十九乃三十五章凡
二百四十五閏及十一年四閏共之之數章月八千三
百六十七乃一章歲凡八千一百一十二月及閏二百
四十九共之之數度法氣法九千四百六十四乃十四
章積度併歲度月法一十一萬七千五十四乃十四章
歲之積月日法一萬三千六以九歸度月而得歲分三
百四十五萬六千六百七十五者置三百六十五日四
分度之一以氣法乘之得三百四十五萬六千七百二
十六日以歲分減之減五十一日以氣法而一得每年
減五十三分八八八以減三百六十五日四分度之一
得三百六十五日二十四刻四六一一為歲周即以氣
法除歲分得三百六十五日餘歲餘二千三百一十五
再除得歲周也周分三百四十五萬六千八百四十五
半者以度法乘周天度三百六十五得三百四十五萬
四千三百六十加斗分二千四百八十五半得數為周
分以度法歸之得三百六十五度二十六分二十五秒
為天周也月法三十八萬四千七十五以九歸歲分而
得交會法一千二百七十四萬一千二百五十八半之
得六百三十七萬六百二十九為交分法以三十六而
一得三十五萬三千九百二十三日八十三刻為交實
以日法除月法得二十九日五十三刻六一為朔
實以歷法二萬八千九百六十八除歷周七十九萬八
千二百得二十七日五十五刻四五四三為轉終以日
法除交實得二十七日二十一刻二三五為交終以度
法除五星率得各周日木率三百七十七萬五千二十
三火七百三十八萬一千二百二十三土三百五十七
萬八千二百四十六金五百五十二萬六千二百水百
九萬六千六百八十三木周日三百九十八日八十八
刻二四火七百七十九日九十二刻六二土三百七十
八日九刻三金五百八十三日九十一刻一六水一
百一十五日八十七刻九四歷志謂戊寅元歷冬至五
十餘年差一度是時約八十年差一度非五十年也謂
僖公壬子冬至推乃辛亥冬至非壬子也謂月有三大
三小固多是而亦有不盡然者非一定也其云幽王六
年十月辛夘朔日食及辰起子半度起虛六則皆是謂
淳風推癸亥夜次日甲子冬至以子初及半日月未離
雖癸亥相交可為甲子不知夜子初刻屬前日正刻屬
後日界限分明毫不容假難以子初作次日也則不若
仁均辰起子半之為是耳仁均滑州白馬人
高宗時戊寅歷漸差岐州雍人太史令李淳風作麟德
甲子元歷以古歷有章蔀元紀日分度分參差不齊乃
為總法千三百四十以一之損益中晷術以考日至為
渾儀表裏三重以測黃道初隋末劉焯造皇極歷其道
未行淳風約之為法改作麟德歷時以為密麟德元年
甲子距上元甲子積二十六萬九千八百八十筭總法
千三百四十乃七十章及十年之歲數期實四十八萬
九千四百二十八乃一總之日數常朔實三萬九千五
百七十一以總法除朞實得三百六十五日二十四刻
四七為歲周以總法除常朔實得二十九日五十三刻
五九七為月策置變周四十四萬三千七十七以十
二除之得三萬六千九百二三八三三以總法而一
得二十七日五十五刻四五四為轉終置遊交終率千
九十三萬九千三百一十三以三歸之得三百六十四
萬六千四百三十七六六以總法而一得二十七日二
十一刻二二二一為交終以總法除五星各總率得各
星周日總率木五十三萬四千四百八十三火百四萬
五千八十土五十萬六千六百二十三金七十八萬四
千四百四十九水十五萬五千二百七十八木周日三
百九十八日八十六刻八火七百七十九日九十一刻
四土三百七十八日七刻六八金五百八十三日九
十一刻七一水一百一十五日八十七刻九一大端皆
約皇極歷而微加增損之其一以總法則校之諸歷似
為省要耳
開元九年麟德歷署日蝕比不效詔僧一行作新歷推
大衍數立術以應之十五年草成而一行卒詔特進張
說與歷官陳玄景等次為歷術七篇略例一篇歷議十
篇表上之十七年頒行其大要著於篇者十二其一歷
本議曰易天數五地數五五位相得而各有合所以成
變化而行鬼神也天數始於一地數始於二合二始以
位剛柔天數終於九地數終於十合二終以紀閏餘天
數中於五地數中於六合二中以通律歷天有五音所
以司日也地有六律所以司辰也參伍相周究於六十
聖人以此見天地之心也自五以降為五行生數自六
以往為五材成數錯而乘之以生數衍成數位一六而
退極五十而增極一六為爻位之統五十為大衍之母
成數乘生數其筭六百為天中之積生數乘成數其筭
亦六百為地中之積合千有二百以五十約之則四象
周六爻也二十四約之則太極包四十九用也綜成數
約中積皆五十綜生數約中積皆四十兼而為天地之
數以五位取之復得二中之合矣蓍數之變九六各一
乾坤之象也七八各三六子之象也故爻數通乎六十
策數行乎二百四十是以大衍為天地之樞如環之無
端盖律歷之大紀也夫數象微於三四而章於七八卦
有三微策有四象故二微之合在始中之際焉蓍以七
備卦以八周故二章之合在中終之際焉中極居五六
間由闢闔之交而在章微之際者人神之極也天地中
積千有二百揲之以四為爻率三百以十位乘之為二
章之積三千以五材乘八象為二微之積四十兼章微
之積則氣朔之分母也以三極參之倍六位除之凡七
百六十是謂辰法而齊於代軌以十位乘之倍大衍除
之凡三百四是謂刻法而齊於德運半氣朔之母千五
百二十得天地出符之數因而三之凡四千五百六十
當七精返初之會也易始於三微而生一象四象成而
後八卦章三變皆剛太陽之象三變皆柔太隂之象一
剛二柔少陽之象一柔二剛少隂之象少陽之剛有始
有壯有究少隂之柔有始有壯有究兼三才而兩之神
明動乎其中故四十九象而大業之用周矣數之德圓
故紀之以三而變於七象之德方故紀之以四而變於
八人在天地中以閱盈虚之變則閏餘之初而氣朔所
虚也以終合通大衍之母虧其地十凡九百四十為通
數終合除之得中率四十九餘十九分之九終歲之弦
而斗分復初之朔也夫十九分之九盈九而虛十地於
終極之際虧十而從天者所以遠疑陽之戰也乾盈九
𨼆乎龍戰之中故不見其首坤虚十以導潛龍之氣故
不見其成周日之朔分周歲之閏分與一章之弦一蔀
之月皆合於九百四十蓋取諸中率也一策之分十九
而章法生一揲之分七十六而蔀法生一蔀之日二萬
七千七百五十九以通數約之凡二十九日餘四百九
十九而日月相及於朔此六爻之紀也以卦當歲以爻
當月以策當日凡三十二歲而小終二百八十五小終
而與卦運大終二百八十五則參伍二終之合也數象
既合而遯行之變在乎其間矣所謂遯行者以爻率乘
朔餘為十四萬九千七百以四十九用二十四象虛之
復以爻率約之為四百九十八微分七十五太半則章
微之中率也二十四象象有四十九蓍凡千一百七十
六故虚遯之數七十三半氣朔之母以三極乘參伍以
兩儀乘二十四變因而并之得千六百一十三為朔餘
四揲氣朔之母以八氣九精遯其十七得七百四十三
為氣餘歲八萬九千七百七十三而氣朔會是謂章率
歲二億七千二百九十萬九千九百二十而無小餘合
於夜半是謂蔀率歲百六十三億七千四百五十九萬
五千二百而大餘與歲建俱終是謂元率此不易之道
也策以紀日象以紀月故乾坤之策三百六十為日度
之準乾坤之用四十九象為月弦之檢日之一度不盈
全策月之一弦不盈全用故策餘萬五千九百四十三
則十有二中所盈也用差萬七千一百二十四則十有
二朔所虚也綜盈虚之數五歲而再閏中節相距皆當
三五弦望相距皆當二七升降之應發斂之候皆紀之
以策而從日者也表裏之行朓朒之變皆紀之以用而
從月者也積筭曰演紀日法曰通法月氣曰中朔朔實
曰揲法歲分曰策實周天曰乾實餘分曰虚分氣策曰
三元一元之策則天一遯行也月策曰四象一象之策
則朔弦望相距也五行用事曰發斂候策曰天中卦策
曰地中半卦曰貞悔旬周曰爻數小分母曰象統日行
曰躔其差曰盈縮積盈縮曰先後古者平朔月朝見曰
朒夕見曰朓今以日之所盈縮月之所遲疾損益之或
進退其日以為定朔舒亟之度乃數使然躔離相錯偕
以損益故同謂之朓朒月行曰離遲疾曰轉度母曰轉
法遲疾有衰其變者勢也月逶迤馴屈行不中道進退
遲速不率其常過中則為速不及中則為遲積遲謂之
屈積速謂之伸陽執中以出令故曰先後隂含章以聽
命故曰屈伸日不及中則損之過則益之月不及中則
益之過則損之尊卑之用睽而及中之志同觀晷景之
進退知軌道之升降軌與晷名舛而義合其差則水漏
之所從也摠名曰軌漏中晷長短謂之陟降景長則夜
短景短則夜長積其陟降謂之消息遊交曰交會交而
周曰交終交終不及朔謂之朔差交中不及望謂之望
差日道表曰陽歷其裏曰隂歷五星見伏周謂之終率
以分從日謂之終日其差為進退其二中氣議三合朔
四没滅五卦候六卦七日度八日躔盈縮九九道十晷
漏中星十一日蝕十二五星諸議俱詳十六卷中
古今律歷考卷十五
