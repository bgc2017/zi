古今律歷考卷十明邢雲路撰
歷代二
歷代考
史記律書
史云六律為萬事根本而於兵械尤所重卒歸於漢文
之無議軍天下和樂言律本也又言律歷通五行八正
之氣不周風居西北東東壁又東營室至危十月也律
中應鐘其於十二子為亥廣莫風居北方東至虚至須
女十一月律中黃鐘其於十二子為子十母為壬癸東
至牽牛至建星(在斗)十二月律中大吕其於十二子為丑
條風居東北南至箕為正月泰蔟為寅南至尾至心至
房明庶風居東方二月夾鐘為卯為甲乙南至氐至亢
至角三月姑洗辰清明風居東南維西至軫至翼四月
仲吕已西至七星西至張(星在張西史誤)至注(咮也柳鳥咮西近鬼)五月
蕤賓景風居南午丙丁西至弧狼(在井)涼風居西南維六
月林鐘未北至伐參(觜在參上)七月夷則申北至濁(濁謂之畢)至留(留即昴)八
月南呂酉閶闔風居西方庚辛北至胃至婁至奎九月無射戌各
有名義焉皆古法也數則黃鐘既云八十一為宮又云八寸七分為
宮既又云九寸為黃鐘之宮何自相悖也不知黃鐘之九寸乃九
分之寸也九九八十一之九寸為是而八寸七分之說為非黃鐘
且然它可知矣其損益相生法數正變之實詳見别簡
史記歷書
按史記歷書云在古歷作於孟春鷄三號鳴(三號鳴寅時也謂黃)
(帝調歷以前有上元太初歷等皆以寅為正及顓頊夏后氏亦然惟黃帝及殷周魯歷並以子為正)秦用
亥正漢興張蒼等雖明習歷論著不成今改夏正其更
以元封七年為太初元年年名焉逢(甲)攝提格(寅)月名
畢聚日得甲子十一月夜半朔旦冬至(謂以夜半為旦)正北十
二無大餘無小餘無大餘無小餘焉逢攝提格太初元
年十二大餘五十四小餘三百四十八大餘五小餘八
何也太史公謂月名畢聚畢甲聚子甲子月也日得甲
子十一月甲子日夜半甲子時冬至子日為冬至故云
正北子位北也謂每歲行周天全度外餘四分度之一
以十二辰分之則子年在子丑年在卯寅年在午卯年
在酉也十二者歲有十二月若有閏則云十三也無大
餘無小餘者甲子朔旦冬至滿甲子除盡朔旦以前無
竒日分故無朔之大小餘也又云無大餘無小餘者謂
冬至與朔同日時亦無竒日分故無氣之大小餘也曰
焉逢攝提格太初元年大餘五十四者甲寅至乙卯十
二月每月二十九日共三百四十八日日下餘分每年
盈六日共合三百五十四日故云大餘五十四小餘三
百四十八者每月二十九日下餘分四百九十九以歲
十二乘之以日法九百四十而一盈六日餘三百四十
八故每歲加小餘三百四十八為朔之餘也曰大餘五
小餘八者以三十二歲之積日一萬一千六百八十八
以日法三十二而一得三百六十五日八滿甲子去
之餘五故曰大餘五餘八故曰小餘八為氣之餘也後
倣此如端蒙單閼為太初二年乙卯歲大餘四十八小
餘六百九十六者每歲大餘五十四倍之為一百八滿
甲子去之餘四十八每歲小餘三百四十八倍之為六
百九十六為朔之餘也大餘十小餘十六者每歲大餘
五倍之為十每歲小餘八倍之為十六為氣之餘也
如游兆執徐為太初三年丙辰歲大餘十二小餘
六百三者謂丙辰前乙卯歲月十三有閏大餘於四十
八内應加二十三共為七十一小餘每年三百四十八
因有閏加四百九十九為八百四十七以加於六百九
十六内共為一千五百四十三滿法九百四十收之盈
一日加於大餘七十一内為七十二日滿甲子去之餘
十二日仍餘六百三為小餘故曰大餘十二小餘六百
三為朔之餘也大餘十五小餘二十四者大餘十加五
為十五小餘十六加八為二十四為氣之餘也以步氣
甲寅至丁巳凡四年小餘每年二十五刻四年積百刻
成一日故太初四年彊梧大荒落丁巳歲無小餘甲寅
至丙子凡二十三年置歲餘五日二十五刻以積年二
十三乘之得一百二十日七十五刻滿甲子去之無大
餘仍餘七十五刻以日法三十二因之得二十四為小
餘故昭帝始元五年距太初元年積二十三年游兆困
敦丙子歲無大餘小餘二十四以斯步至元帝建始四
年祝犂大荒落之己巳歲莫不皆然此史記步歷之大
較也以授時推太初元年丁丑歲十一月壬子定朔分
二十九日七十二刻得癸巳日酉時合朔冬至分五十
七日六十四刻得十一月二十九日辛酉申時冬至史
云甲寅年甲子月甲子日甲子時合朔冬至法推丁丑
年壬子月癸巳日辛酉時合朔丁丑年壬子月辛酉日
丙申時冬至固非至朔同日亦非其年月日時氣既非
子則非正北史云氣朔俱無大小餘法推是月朔大餘
二十九小餘七十二二十九日氣大餘五十七小餘六
十四史云四年無大餘二十三年無小餘者以斗分之
四分所累皆非也或解之曰史遷所謂以元封七年為
太初元年者謂七年十一月朔旦冬至無餘分如上古
甲寅年甲子月朔旦冬至為起歷之元非謂七年即甲
寅也其以太初天漢太始征和以至六十年後建始各
年號分配年名之下乃後人以此歷譜附入太史公歷
述内非太史公自注也不然太史出於武帝時安能預
知六十年後年號而先書於歷述年名之下哉此必後
人增益之無疑也斯言誠是矣然漢太初元年十一月
朔非子時氣非朔日非至朔同日無餘分以此為得上
元則何以解焉班固志太初元年歲在丙子天正後丁
丑今以史漢歷年附註於後
史記漢書
焉逢攝提格太初元年甲寅丁丑
端蒙單閼二年乙卯戊寅
游兆執徐三年丙辰己卯
彊梧大荒落四年丁巳庚辰
徒維敦牂天漢元年戊午辛巳
祝犂協洽二年己未壬午
商横涒灘三年庚申癸未
昭陽作噩四年辛酉甲申
横艾淹茂太始元年壬戌乙酉
尚章大淵獻二年癸亥丙戌
焉逢困敦三年甲子丁亥
端蒙赤奮若四年乙丑戊子
游兆攝提格征和元年丙寅己丑
彊梧單閼三年丁卯庚寅
徒維執徐三年戊辰辛卯
祝犂大荒落四年己巳壬辰
商横敦牂後元元年庚午癸巳
昭陽協洽二年辛未甲午
横艾涒灘始元元年壬申乙未
尚章作噩二年癸酉丙申
焉逢淹茂三年甲戌丁酉
端蒙大淵獻四年乙亥戊戌
游兆困敦五年丙子己亥
彊梧赤奮若六年丁丑庚子
徒維攝提格元鳳元年戊寅辛丑
祝犂單閼二年己卯壬寅
商横執徐三年庚辰癸卯
昭陽大荒落四年辛巳甲辰
横艾敦牂五年壬午乙巳
尚章協洽六年癸未丙午
焉逢涒灘元平元年甲申丁未
端蒙作噩本始元年乙酉戊申
游兆閹茂二年丙戌己酉
彊梧大淵獻三年丁亥庚戌
徒維困敦四年戊子辛亥
祝犂赤奮若地節元年己丑壬子
商横攝提格二年庚寅癸丑
昭陽單閼三年辛卯甲寅
横艾執徐四年壬辰乙卯
尚章大荒落元康元年癸巳丙辰
焉逢敦牂二年甲午丁巳
端蒙協洽三年乙未戊午
游兆涒灘四年丙申己未
彊梧作噩神雀元年丁酉庚申
徒維淹茂二年戊戌辛酉
祝犂大淵獻三年己亥壬戌
商横困敦四年庚子癸亥
昭陽赤奮若五鳳元年辛丑甲子
横艾攝提格二年壬寅乙丑
尚章單閼三年癸卯丙寅
焉逢執徐四年甲辰丁卯
端蒙大荒落甘露元年乙巳戊辰
游兆敦牂二年丙午己巳
彊梧協洽三年丁未庚午
徒維涒灘四年戊申辛未
祝犂作噩黃龍元年己酉壬申
商横淹茂初元元年庚戌癸酉
昭陽大淵獻二年辛亥甲戌
横艾困敦三年壬子乙亥
尚章赤奮若四平癸丑丙子
焉逢攝提格五年甲寅丁丑
端蒙單閼永光元年乙卯戊寅
游兆執徐二年丙辰己卯
彊梧大荒落三年丁巳庚辰
徒維敦牂四年戊午辛巳
祝犂協洽五年己未壬午
商横涒灘建昭元年庚申癸未
昭陽作噩二年辛酉甲申
横艾閹茂三年壬戌乙酉
尚章大淵獻四年癸亥丙戌
焉逢困敦五年甲子丁亥
端蒙赤奮若竟寧元年乙丑戊子
游兆攝提格建始元年丙寅己丑
彊梧單閼二年丁卯庚寅
徒維執徐三年戊辰辛卯
祝犂大荒落四年己巳壬辰
史記天官書云杓攜龍角衡殷南斗魁枕參首用昏建
者杓夜半建者衡平旦建者魁斗為帝車運于中央臨
制四鄉分隂陽建四時均五行移節度定諸紀皆繫於
斗大角者其兩旁各有三星鼎足句之曰攝提攝提者
直斗杓所指以建時節故曰攝提格註云龍角東方宿
為天三門攜連殷中也杓北斗之第七星衡第五星魁
第一星言昏建用杓指寅夜半建用衡指寅平旦建用
魁指寅也帝車乃大帝乘車無所不紀句曲提携也夫
曰斗杓攜龍角直攝提以建時節而寅月之昏杓指寅
方若以為定焉者以故日官定為斗分斗歷歴代因之
多失其真不知昏杓指寅漢世則然嗣後天星漸移十
二辰昏之杓皆可指非一定也
又云織女天女孫也察日月之行以揆歲星順逆註謂
晉灼云太歲在四仲則歲行三宿太歲在四孟四季則
歲行二宿二八十六三四十二而行二十八宿十二歲
而周天考周天宿井多至三十三度觜少不及一度歲
星之歲行三度二度豈能盡合以故史記步五緯之率
竒零悉差
史記封禪書云黃帝得寶鼎神策是歲己酉朔旦冬至
得天之紀終而復始於是黃帝迎日推策後率二十歲
復朔旦冬至凡二十推三百八十年黃帝僊登于天今
上戊辰年得寶鼎其冬辛巳朔旦冬至與黃帝時等是
日昧爽天子乃郊拜太乙壇其贊饗曰天始以寶鼎神
策授皇帝朔而又朔終而復始皇帝敬拜見焉而衣上
黃公卿言皇帝郊見是夜有美光及晝黃氣上燭天太
史公祠官寬舒等曰神靈之休福祐兆祥宜因此地光
域立大畤壇三歲天子一郊見其秋伐南越告太乙畫
幡日月北斗登龍以象天一三星為大一鋒命曰靈旗
為兵禱則太史奉以指所伐國次年南越平審如是則
氣朔分齊莫神斯日兵家之勝筭協帝之靈筴也然以
法步元鼎五年己巳歲十一月定朔分一十五日八十
刻得己卯日戌時合朔冬至分一十五日五十五刻得
己卯日未時冬至氣朔同日乃己卯日其辛巳則月三
日非冬至亦非朔也漢歷止用一斗分步平朔而盈縮
遲疾俱無所以晦朔常差二日此之類也漢歷云先藉
半日名陽歷不藉名隂歷陽歷先朔月生隂歷朔後月
生今以初三為朔是朔日月真可生矣彼昏不知則實
併至與朔而同步之三日也吁嗟步歷之舛亡論已獨
柰何漢武以此事天感黃氣之祥協平蠻之吉然則太
乙之神非至朔同日亦可降祥而南旗之指即用月三
日亦能效靈乎則不可得而解矣
古今律歷考卷十
