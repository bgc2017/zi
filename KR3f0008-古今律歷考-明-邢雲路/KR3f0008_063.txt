古今律歷考卷六十三明邢雲路撰
歷議四
歷議
驗氣
程子曰歷法主於日日一事正則其餘可推此格言也
故古之造歷者惟候日晷進退以驗隂陽消息之機是
為歷本舊法擇地平衍設水準繩墨植表其中以度中
晷然表短促尺寸之下所為分秒太少之數未易分别
表長則分寸稍長所不便者景虚而淡難得實景前人
欲就虚景之中攷求真實或設望筩或置小表或以木
為規皆取表端日光下徹圭面元郭守敬以銅為表高
三十六尺端挾以二龍舉一横梁下至圭面共四十尺
是為八尺之表五圭表刻為尺寸舊寸一至是申而為
五釐毫差易分别創為景符以取實景其制以銅葉博
二寸長加博之二中穿一竅若針芥然以方&KR0146;為趺一
端設為機軸令可開闔榰其一端使其勢斜倚北高南
下往来遷就於虚景之中竅達日光僅如米許隠然見
横梁於其中舊法以表端測晷所得者日體上邊之景
兹以横梁取之實得中景不容有毫末之差地中八尺
表景冬至長一丈三尺有竒夏至尺有五寸元京師長
表冬至之景七丈九尺八寸有竒在八尺表則一丈五
尺九寸六分夏至之景一丈一尺七寸有竒在八尺表
則二尺三寸四分雖晷景長短所在不同而其景長為
冬至景短為夏至則一也惟是氣至時刻攷求不易蓋
至日氣正則一歲氣節從而正矣劉宋祖冲之嘗取至
前後二十三四日間晷景折取其中定為冬至且以日
差比課推定時刻宋皇祐間周琮則取立冬立春二日
之景以為去至既遠日差頗多易為推攷紀元以後諸
歷為法加詳大抵不出冲之之法守敬積日絫月實測
中晷自遠日以及近日取前後日率相埒者參攷同異
以取數多者日差分寸定擬二至時刻最為詳密
歲餘歲差
天周之度歲周之日皆三百六十有五而又有餘分自
今歲冬至距来歲冬至歷三百六十五日而日行一周
凡四周積千四百六十則餘一日析而四之則四分之
一也然天之分常有餘歲之分常不足其數有不能齊
者惟其所差至微前人初未覺知迨漢末劉洪始覺冬
至後天謂歲周餘分太強乃作乾象歷以歲餘二十五
刻命為二千五百分而減為二千四百六十一分有竒
至晉虞喜宋何承天祖冲之謂歲當有差因立歲差之
法其法損歲餘益天周其損益大率在二千四百四十
分上下強弱相減因得日躔歲退之差授時自劉宋大
明壬寅以来凡測景驗氣得冬至時刻真數者有六取
相距積日時刻以相距之年除之各得其時所用歲餘
復自大明壬寅距至元戊寅積日時刻以相距之年除
之得每歲三百六十五日二十四分二十五秒比大明
歷減去一十一秒定為方今所用歲餘餘七十五秒用
益所謂四分之一共為三百六十五度二十五分七十
五秒定為天周餘分強弱相減餘一分五十秒用除全
度得六十六年有竒日却一度以六十六年除全度適
得一分五十秒定為歲差復以堯典中星攷之其時冬
至日在女虚之交及攷之前史漢元和二年冬至日在
斗二十一度晉太元九年退在斗十七度宋元嘉十年
在斗十四度末梁大同十年在斗十二度隋開皇十八
年猶在斗十二度唐開元十二年在斗九度半今退在
箕十度取其距今之年距今之度較之多者七十餘年
少者不下五十年輒差一度宋慶元間改統天歷取大
衍歲差率八十二年及開元所距之差五十五年折取
其中得六十七年為日却行一度之差然古今歷法合
於今則不能通於古密於古又不能驗於今惟授時歷
以之攷古則增歲餘而損歲差以之推来則增歲差而
損歲餘上推春秋以来冬至往往皆合仍以大衍宣明
紀元統天大明并授時六歷攷驗春秋以来冬至疎密
凡四十九事獨授時合十之七八其中有不合者或前
代史官依時歷以書者多非候景所得併間有日度失
行之故也我國初洪武十七年欽天監博士元統上言
一代之興必有一代之歷今歷雖以大統為名而積分
猶踵授時之數非所以重始敬正也况授時歷法以至
元辛巳為歷元至洪武甲子積一百四年以歷法推之
得三億七千六百一十九萬九千七百七十五分經云
大約七十年而差一度每歲差一分五十秒辛巳至今
年遠數盈漸差天度擬合修改臣今以洪武甲子歲前
冬至為大統歷歷元推演得授時歷辛巳閏准分二十
四萬二千五十分洪武甲子閏准分一十八萬二千七
十分一十八秒授時歷辛巳氣准分五十五萬六百分
洪武甲子氣准分五十五萬三百七十五分授時歷辛
巳轉准分一十三萬二百五分洪武甲子轉准分二十
萬九千六百九十分授時歷辛巳交准分二十六萬二
百八十八分洪武甲子交准分一十一萬五千一百五
分八秒上考下推不用消長之法以合天道蓋天道無
端惟數可以推其機天道至妙因數可以明其理是理
因數顯數從理出故理數可相倚而不可相違也書奏
擢統為監正而監副李德芳上疏駁之言至元辛巳為
歷元上推往古每百年長一日下驗將来每百年消一
日永久不可易也今監正元統改作洪武甲子歷元不
用消長之法考得春秋魯獻公十五年戊寅歲距至元
辛巳二千一百六十三年以辛巳為歷元依授時法推
得天正冬至在甲寅日夜子初三刻與當時實測數相
合若以洪武甲子元上距獻公戊寅歲二千二百六十
一年依大統法推得天正冬至在丁巳日午正三刻比
辛巳為元差四日六時五刻當用至元辛巳為元及消
長之法方合天道疏奏元統復上疏爭言臣所推甲子
歷元實與舊法相合略無差謬上曰二統皆難憑只驗
七政交會行度無差者為是自是欽天監造歷以元統
洪武甲子為歷元仍依舊法推筭不用捷法夫二統之
論不同如此以余推之獻公在春秋之前非春秋時也
其十五年戊寅歲正月朔甲寅日冬至以授時法推冬
至分五十日九十九刻得甲寅日夜子初三刻冬至以
大統法推冬至分五十五日五十三刻得己未日午正
三刻冬至計甲寅時刻與己未時刻相較大統後天四
日五十四刻是差四日六時李德芳之言為是但查記
載李德芳言上下每百年消長一日又言大統推獻公
丁巳日冬至夫以余推獻公己未冬至非丁巳百年消
長一分非一日何德芳之異也曰德芳以消長法推二
統時刻皆合豈不辯丁巳與日字之誤此必修史者誤
書己未為丁巳併分字為日字也夫元統上言昭代之
歷不宜襲舊宜修改敬正明理推數以合天道且上疏
復爭自謂略無差謬乃其所改之歷所推之數閏氣轉
交四准則皆授時之數接年續之一無所改者也但去
其消長之法而一無所改乃謂隨時修改以合天道將
誰欺乎甚矣元統之謬妄也
考古歷代歲差之數晉虞喜以天體為三百六十五度
二十六分乃四分之一有餘歲策為三百六十五日二
十四分乃四分之一不足五十年差一度宋何承天以
歲差太速改周天為三百六十五度二十五分半周歲
為三百六十五日二十四分半百年差一度祖冲之以
四十五年差一度隋劉焯以七十五年差一度唐傅仁
均以五十五年差一度僧一行以八十三年差一度自
後諸歷各不同宋歷多在七十五年上下元授時以周
天三百六十五度二十五分七十五秒周歲三百六十
五日二十四分二十五秒百年差一度半然則授時之
法乃六十六年三分年之二差一度元統謂授時七十
年差一度亦非
日躔
日一麗天列宿俱熄古人欲測躔度所在必以昏旦夜
半中星衡考其所距從考其所當然昏旦夜半時刻未
易得真晉姜岌首以月食衡檢知日度所在紀元歷復
以太白誌其相距遠近於昏後明前驗定星度因得日
躔授時用至元丁丑四月癸酉望月食既推求得冬至
日躔赤道箕宿十度黃道九度有竒仍自其年正月至
己卯歲終三年之間日測太隂及歲星太白相距度定
驗參考皆躔箕宿適與月食所衝允合以金趙知微所
修大明歷法推之冬至猶躔斗初度三十六分六十四
秒比新測實差七十六分六十四秒蓋箕本度十度四
十分箕末接斗初分數日躔乃自斗而退於箕者在大
明猶躔斗初度三十六分六十四秒在至元丁丑則退
在箕十度巳過箕之所零四十分矣以箕四十分合斗
初度三十六分六十四秒共七十六分六十四秒是大
明歷較至元丁丑新測實差之數也
日行盈縮
天本無度以日行一度為天一度然日雖日行一度而
往来於黃道狹闊之間損益有不同者則盈縮生焉冬
至日行一度強出赤道二十四度弱自此日軌漸北積
八十八日九十一分當春分前三日交在赤道實行九
十一度三十一分而適平自後其盈日損復行九十三
日七十一分當夏至之日入赤道内二十四度弱實行
九十一度三十一分日行一度弱向之盈分盡損而無
餘自此日軌漸南積九十三日七十一分當秋分後三
日交在赤道實行九十一度三十一分而復平自後其
縮日損行八十八日九十一分出赤道外二十四度弱
實行九十一度三十一分復當冬至向之縮分盡損而
無餘盈縮均有損益初為益末為損自冬至以及春分
春分以及夏至日躔自北陸轉而西西而南於盈為益
益極而損損至於無餘而縮自夏至以及秋分秋分以
及冬至日躔自南陸轉而東東而北於縮為益益極而
損損至於無餘而復盈盈初縮末俱八十八日九十一
分而行一象縮初盈末俱九十三日七十一分而行一
象盈縮極差皆二度四十分斯乃大都測晷所得之數
也若在天中則無極差矣
晝夜刻
日晝夜百刻以十二辰分之每辰得八刻三分刻之一
無間南北所在皆同春秋二分日當赤道出入之中晝
夜各五十刻自春分以及夏至日入赤道内去極近夜
短而晝長自秋分以及冬至日出赤道外去極遠晝短
而夜長以地中揆之長不過六十刻短不過四十刻地
中以南夏至去日出入之所為遠其長有不及六十刻
者冬至去日出入之所為近其短有不止四十刻者地
中以北夏至去日出入之所為近其長有不止六十刻
者冬至去日出入之所為遠其短有不及四十刻者授
時大都偏北冬至日出辰初二刻日入申正二刻故晝
刻三十八夜刻六十二夏至日出寅正二刻日入戌初
二刻故晝刻六十二夜刻三十八蓋地有南北極有高
下日出入有早晏所以九服皆不同耳漏刻之法挈壺
氏掌之其法以百刻分於晝夜置箭壺内刻以為節而
浮之水水漏而刻下以紀晝夜昏明之數日未出二刻
半天先明為晨分日巳入二刻半天方暗為昏分晝有
朝有禺有中有晡有夕夜有甲乙丙丁戊昏旦有星中
每箭各有其數所以分時代守各隨其時而易其箭刻
乃定焉若子半之交則前四刻三分刻之一屬前日後
四刻三分刻之一屬當日舊每時以初刻三分刻之一
為初初刻而初一初二初三初四之四整刻繼之以正
刻三分刻之一為正初初刻而正一正二正三正四之
整刻繼之至授時則百刻總分為九十六刻凡八刻為
一時而初初正初雖有其名乃在空界有無間亦覺簡
便
月行遲疾
日大月小日上月下而以下小掩上大圓徑適相同故
日大月小皆一度日日行一度月日行十三度有竒然
月之行道有遠近出入之異於此得疾徐之理則遲疾
生焉歷法以入轉一周之日為遲疾二歷各立初末二
限初為益末為損在疾初遲末其行度率過於平行遲
初疾末率不及於平行自入轉初日行十四度半強從
是漸殺歷七日適及平行度謂之疾初限其積度比平
行餘五度四十二分自是其疾日損又歷七日行十二
度微強向之益者盡損而無餘謂之疾末限自是復行
遲度又歷七日適及平行度謂之遲初限其積度比平
行不及五度四十二分自此其遲日損行度漸增又歷
七日復行十四度半強向之益者亦損而無餘謂之遲
末限入轉一周實二十七日五十五刻四十六分遲疾
極差皆五度四十二分舊歷日為一限皆用二十八限
授時定驗得轉分進退時各不同分日為十二共三百
三十六限半之為半周限析而四之為象限亦大都實
測之數也考爾雅邢昺疏引歷象之說則月一日至於
四日行最疾日行十四度餘自五日至八日行次疾日
行十三度餘自九日至十九日行則遲日行十二度餘
自二十日至二十三日又小疾日行十三度餘自二十
四日至於晦行又最疾日行十四度餘此謂近日而疾
遠日而遲之說然而非也蓋月道不繫於朔其入朔之
初非月之初一乃轉之初日也月二十七日有竒一周
天無日不可入轉者與月策二十九日有竒何相關故
初日至三日疾行十四度餘四日至七日疾行十三度
餘八日至十八日疾而又遲皆行十二度餘十九日至
二十二日遲行十三度餘二十三日至二十七日遲行
十四度餘為一周此其數也邢疏所論近日疾遠日遲
之數而且謂為月一日至晦日謬也甚矣
定朔
日平行一度月平行十三度十九分度之七一晝夜之
間月先日十二度有竒歷二十九日五十三刻有竒復
追及日與之同度是謂經朔經朔云者謂經行泛常之
數也日有盈縮月有遲疾以盈縮遲疾之數損益之始
為定朔古人立法未密初用平朔一大一小故日食有
在晦及朔二月食有在望前後者漢張衡以月行遲疾
分為九道宋何承天以日行盈縮推定小餘故月有三
大二小隋劉孝孫劉焯欲遵用其法時議排抵以為迂
怪卒不能行唐傅仁均始采用之至貞觀十九年九月
後四月頻大復用平朔李淳風麟德甲子元歷方行定
朔之法淳風又以晦月頻見故立進朔之法謂朔日小
餘在日法四分之三已上者虚進一日後代皆循用之
然虞&KR1184;嘗曰朔在會同苟躔次既合何疑於頻大日月
相離何拘於間小一行亦曰天事誠密但取辰集時刻
所在之日以為定朔朔雖小餘在進限亦不可進其言
皆是也蓋盈加而定朔在經朔後名曰朒縮減而定朔
在經朔前名曰朓定弦定望亦如之即今歷求盈縮遲
疾加減差之謂也然朔不復進而弦望猶退凡月帶食
於日出時雖屬次日只以其夜言望故日出分之前應
退一日以其便於推步耳
古今律歷考卷六十三
