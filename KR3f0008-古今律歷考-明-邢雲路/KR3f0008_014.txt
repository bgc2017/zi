古今律歷考卷十四明邢雲路撰
歴代六
歴代考
宋書
宋書論京房增律引伸中呂上生執始下生至於南事
為六十律竟復不合彌益其疎劉歆三統歷疏闊揚雄
心惑其說采為太玄班固謂之最密著於漢志為不知
而妄言其說皆是
宋高祖頗好歷數太子率更令何承天私撰新法元嘉
二十年上表云月盈則蝕必當其衝以月推日則躔次
可知堯典仲夏星火今季夏火中堯仲秋星虚今季秋
虚中爾來二千七百餘年所差二十七八度則堯冬至
日在須女十度左右也漢太初冬至在牽牛初漢四分
及魏景初同在斗二十一臣以月蝕檢之則景初之冬
至應在斗十七又以土圭測景考校二至差三日有餘
然則今之冬至在斗干三四矣詔令以月蝕檢土圭測
悉如承天所上奏二十二年普用元嘉歷詔可
元嘉歷以上元庚辰至元嘉二十年癸未五千七百三
年算外以一百九十二章積三千六百四十八年為元
法以三十二章積六百八年為紀法以紀月七千五百
二十十得一七百五十二為日法以紀法除通數二萬
二千二百七得三百六十五日二十四刻六七一為歲
實以日法除通數得二十九日五十三刻五分八五為
朔實以日法除通周二萬七百二十一得二十七日五
十五刻四五二一為轉終以月周四千六十四除周天
十一萬一千三十五得二十七日三十二刻一六四
為交終五星木周日三百九十八日八十七刻二五火
周日七百七十九日七十五刻九二土周日三百七十
八日七刻九七金周日五百八十三日九十五刻七三
水周日一百一十五日八十六刻九八各有不同是歷
較前頗密其測晷漏刻綽有規則
祖冲之字文遠范陽遒人也稽古有機思始元嘉中用
何承天所製歷比古十一家為密冲之以為尚疎乃更
造新法上表言之世祖孝武帝令朝士善歷者難之不
能屈其術以舊章法十九歲七閏經二百年輒差一日
乃改章法三百九十一年有一百四十四閏推上元甲
子至宋大明七年癸卯五萬一千九百三十九算外元
法五十九萬二千三百六十五乃十五紀之年也紀法
三萬九千四百九十一乃一百一章之年也章歲三百
九十一章閏一百四十四蓋三百九十一年有一百四
十四閏故以是定章歲章閏章月四千八百三十六蓋
一章三百九十一年每年十二月凡四千六百九十二
月加一百四十四閏月共四千八百三十六月故以是
定章月周天一千四百四十二萬三千八百四日是一
紀之日也日法三千九百三十九者以一百一乘章月
得四十八萬八千四百三十六以一百二十四而一得
三千九百三十九為日法也月法一十一萬六千三百
二十一者以一百二十四除周天得數為月法也以紀
法除周天得三百六十五日二十四刻二八一四為歲
實以日法除月法得二十九日五十三刻五分九一為
朔實以通法二萬六千三百七十七除通周七十二萬
六千八百一十得二十七日五十五刻四六八七為轉
終以通法除會周七十一萬七千七百七十七得二十
七日二十一刻二二三為交終五星木周日三百九十
八日八十九刻二九火周日七百八十日三刻七土
周日三百七十八日六刻九四金周日五百八十三日
九十三刻八水周日一百一十五日八十七刻九六
各有不同已前交終疎至冲之始密已後諸歷雖立法
各異率皆從大明歷出則冲之之長也柰何中郎將戴
法興反覆數千言辯冲之非是悉屬乖謬蓋其時法興
佞倖為世祖所寵天下畏其權無敢異議論者皆附之
唯中書舍人巢尚之是冲之之術執據宜用上欲用冲
之新法時大明八年也故須明年改元因此改歷未及
施行而宫車晏駕矣至梁天監初子暅之更修之於是
始行焉宋何承天祖冲之立歲差法損歲餘益天周以
正日躔尤為卓絶
魏書
魏肅宗孝明帝神龜初集張龍祥等九家歷合為一歷
以李業興為主改元正光名正光歷正光三年冬十一
月頒行之以壬子元至正光三年積十六萬七千七百
五十算外得壬寅歲以五百五年為章歲以十九章而
一凡二十六章五七九以七閏因之應閏一百六十八
月為章閏以加於歲中五百五年每年十二月凡六千
六十月内共六千二百四十六月為章月十二章六千
六十年為一蔀十蔀六萬六百為一紀二紀十二萬一
千二百為一統三統三十六萬三千六百為一元而大
餘盡斗分者四分度之一為二十五刻一蔀六千六十
年計一千五百一十五日為古斗分業興覺氣不及天
度以一百五十九年半差一日六千六十年當差三十
八日以減古斗分餘一千四百七十七日為斗分以加
於六千六十年每年三百六十五日計二百二十一萬
一千九百日内共得二百二十一萬三千三百七十七
日為周天分以六千六十年而一得三百六十五日二
十四刻三七二九為歲實一蔀六千六十年計十二章
以乘章月得七萬四千九百五十二即蔀月定為日法
以月取日故曰日法以日法除周天得二十九日五十三刻五
九二九為朔實以日法除通周得二十七日五十五刻
四五一四為轉終置蔀月加蔀法得周月八萬一千一
十二加一蔀三百一十九章共得八萬一千三百三十
一為交周以除周天得二十七日二十一刻四四三二
魏史缺交終今補此五星木周日三百九十八日七十
八刻八七火周日七百七十九日八十四刻二九土周
日三百七十八日五刻六二金周日五百八十三日八
十五刻水周日一百一十五日八十七刻一六魏歷大
都踵宋歷為之亦近密
東魏孝靜帝興和二年李業興以壬子歷氣朔稍違改
造興和歷以上元甲子以來積二十九萬三千九百九
十七算至興和二年得庚申歲以一百一萬一千六百
為元法三統之數也三十三萬七千二百為統法二紀
之數也十六萬八千六百為紀法十蔀之數也一萬六
千八百六十為蔀法又名度法三十章歲之數也五百
六十二為章歲以十九歸章歲凡二十九章五七八以
七閏因之得二百七為章閏以每年十二月乘章歲得
六千七百四十四為章中加章閏二百七共得六千九
百五十一為章月以三十乘章月得二十萬八千五百
三十為日法即蔀月以四千一百一十七為斗分以度
法乘歲日三百六十五得六百一十五萬三千九百加
斗分共得六百一十五萬八千一十七為周天以度法
除之得三百六十五日二十四刻四一八七為歲實以
日法除周天得二十九日五十三刻六四為朔實
以日法除通周五百七十四萬五千九百四十一得二
十七日五十五刻四五五為轉終置蔀月加蔀法得
二十二萬五千三百九十為月周加一蔀每十九年一
章凡八百八十七章共得二十二萬六千二百七十七
為交周以除周天得二十七日二十一刻四五六為
交終以步五星以蔀法除星率即五精數各得周日以
蔀除木精數六百七十二萬二千八百八十八得木周
日三百九十八日七十四刻七八除火精數一千三百
一十四萬九千八十三得火周日七百七十九日八十
九刻八一除土精數六百三十七萬四千六十一得土
周日三百七十八日五刻八一除金精數九百八十四
萬三千八百八十二得金周日五百八十三日八十六
刻除水精數一百九十五萬三千七百一十七得水周
日一百一十五日八十七刻八八較正光歷稍異
隋書
北齊文宣帝天保元年散騎侍郎宋景業依握誠圖及
元命包言齊受籙之期應六百七十六以為章作天保
歷以上元甲子積十一萬五百二十六年至天保元年
得庚午章歲六百七十六度法二萬三千六百六十斗
分五千七百八十七以度法乘歲日得八百六十三萬
五千九百加斗分共八百六十四萬一千六百八十七
為周天以度法除之得三百六十五日二十四刻四五
九為歲實以十九歸章歲凡三十五章五七九以七因
之凡二百四十九閏為章閏以十二月乘章歲得八千
一百一十二加章閏共八千三百六十一為章月以三
十五乘章月得二十九萬二千六百三十五為紀月以
紀月除周天得二十九日五十三刻五九九為朔實
以月周三十一萬三千六百二十除周天得二十七日
五十五刻四六四二為轉終以交周三十一萬七千五
百六十六除周天得二十七日二十一刻二二五五為
交終此其數也至後主武平七年董峻鄭元偉立議非
之乃上甲寅元歷以二萬二千三百三十八為蔀五千
四百六十一為斗分又劉孝孫以百一十九為章八千
四十七為紀張孟賓以六百一十九為章四萬八千九
百為紀九百四十八為日法萬四千九百四十五為斗
分是年六月戊申朔太陽虧劉孝孫言食於卯時張孟
賓言食於寅時鄭元偉董峻言食於辰時宋景業言食
於巳時至日食乃於卯寅之間其言皆不能中爭端未
定遂屬國亡此史論也以授時推是食在卯正合天時
則孝孫孟賓為近鄭董亦近景業為疎矣大都五代諸
歷家俱踵元嘉大明故法改換章蔀斗分妄自各立門
戶爭相妒競以塗人耳目如是而已
西魏入關尚興李業興正光歷後周明帝詔有司造周
歴頗謬及武帝天和元年甄鸞造天和歷上元甲寅至
天和元年景戌積八十七萬五千七百九十二算外章
歲三百九十一蔀法二萬三千四百六十日法二十九
萬一百六十斗分五千七百三十一以蔀法乘之得周
天以日法而一得月策周天八百五十六萬八千六百
三十一歲實三百六十五日二十四刻四二月策二十
九日五十三刻七一參用推步終於宣德元年而變
周静帝大象元年太史上士馮顯更造大象歷上元景
寅至大象元年己亥積四萬一千五百五十四算日法
五萬三千五百六十三亦名蔀會法章歲四百四十八
斗分三千一百六十七蔀法一萬二千九百九十二乃
二十九章歲之數也步得周天四百七十四萬五千二
百四十七蔀閏四千七百八十六蔀月一十六萬六百
九十歲實三百六十五日二十四刻三七朔實二十九
日五十三刻四分四三馮顯自以為參校精密而不知
氣多朔少所差遠矣
隋高祖初行禪代之事欲以符命曜於天下道士張賓
揣知上意自云洞曉星歷盛言代謝之徵由是大被知
遇命造新歷賓乃依何承天法微加增損作開皇歷其
要以上元甲子己巳已來至開皇四年甲辰四百一十
二萬九千一算上蔀法一十萬二千九百六十乃二十
四章歲也章歲四百二十九者蓋每章十九以二十二
章乘之得四百一十八再加十一共四百二十九年為
章歲章月五千三百六者蓋二十二章凡五千一百七
十月又十一年一百三十六月共五千三百六月為章
月通月五百三十七萬二千二百九者蓋周天三千七
百六十萬五千四百六十三以七歸之得五百三十七
萬二千二百九為通月日法一十八萬一千九百二十
者蓋以二十四乘章月得一十二萬七千三百四十四
以十因之得一百二十七萬三千四百四十為蔀月以
七而一得一十八萬一千九百二十為日法置斗分二
萬五千六十三以蔀法而一得二十四刻三四二四為
歲餘以加於每年三百六十五内共得三百六十五日
二十四刻三四二四為歲實以日法除通月得二十九
日五十三刻六一二爲朔實賓歷既行劉孝孫與冀
州秀才劉焯並稱其失所駮有六條及以古交食并測
景辯其是非互有短長如聚訟然殊不知張賓止依元
嘉舊法微加增損安得無差即孝孫等議歷亦止就舊
法辯論總之於盈縮遲疾之竅未得其眞雖辯萬言何
益
煬帝大業四年太史令張胄玄作大業歷自甲子元至
大業四年戊辰百四十二萬七千六百四十四年算外
章歲四百一十乃二十一章併一十一年也章閏一百
五十一章月五千七十一度法四萬二千六百四十乃
一百四章之歲度月五十二萬七千三百八十四乃一
百四章之月度月法四百六十一以除度月得一千一
百四十四為日法歲分一千五百五十七萬三千九百
六十三以度月法除之得三萬三千七百八十三為月
法斗分一萬三百六十三即歲餘交周五十七萬二千
三百一十四周通七萬二百九周法二千五百四十八
以度法除歲分得三百六十五日二十四刻三三四
為歲實以日法除月法得二十九日五十三刻五九
四為朔實以周法除周通得二十七日五十五刻四五
五二為轉終以交周除歲分得二十七日二十一刻二
二六九為交終以度法除五星周數各得周日度法除
木數一千七百萬八千三百三十四分得三百九十八
日八十八刻二為木星周日除火數三千三百二十五
萬六千二十六得七百七十九日九十二刻五五為火
星周日除土數一千六百一十二萬一千七百六十七
得三百七十八日九刻一為土星周日除金數二千
四百八十九萬八千四百一十七得五百八十三日九
十二刻一五為金星周日除水數四百九十四萬一千
九十八得一百一十八日八十七刻九四為水星周日
大業歷大抵學祖冲之之法而小變其說耳
開皇二十年太史令袁充表曰京房有言太平日行上
道升平行次道霸代行下道蓋日去極近則景短而日
長去極遠則景長而日短今自隋興晝日漸長開皇元
年冬至之景長一丈二尺七十二分自爾漸短至十七
年短於舊三寸七分矣上臨朝謂百官曰日長之慶天
之佑也今當改元宜取此意乃改明年為仁壽元年因
以歷事付皇太子勇東宫劉焯以太子新立修增其書
名曰皇極歷駮正胄玄之短太子頗嘉之至仁夀四年
焯短胄玄於皇太子云胄玄時不從子半晨前别為後
日七曜愆序凡五百三十六條玄前擬獻但因人成事
非其實錄焯作於前玄獻於後且孝孫因焯胄玄後附
孝孫歷術之文又皆是孝孫所作則元本偷竊事甚分
明焯又造歷家同異名曰稽極大業元年帝知焯下其
書與胄玄參校玄駮焯歷歲率月率者平朔之章歲章
月也以平朔之率而求定朔非是云云互相駮難是非
不決焯罷歸四年太史奏日食無效帝召焯欲行其歷
胄玄排之又會焯死歷竟不行術士咸稱其妙故錄其
術云甲子元距仁夀四年甲子積一百萬八千八百四
十算歲率六百七十六乃三十五章併一十一年也月
率八千三百六十一乃歲率之月也周率二十四萬六
千九百五三一一五朔日法一千二百四十二朔實
三萬六千六百七十七終法二千二百六十三終實六
萬二千三百六十五以朔日法乘二十七得三萬三千
五百三十四加交餘二百六十三共得三萬三千七百
九十七為交實以歲率除周率得三百六十五日二十
四刻四五四三為歲周以朔日法除朔實得二十九日
五十三刻五九五八為月策以終法除終實得二十
七日五十五刻四五七三為轉終以朔日法除交實得
二十七日二十一刻一七五五為交終以度法四萬六
千六百四十四除周天數一千七百三萬七千七十六
得三百六十五度二十五分七十六秒為周天度以度
法除各五星周數得各周日除木數千八百六十萬五
千四百六十八得木周日三百九十八日八十八刻二
三除火數三千六百三十七萬七千五百九十五得火
周日七百七十九日八十九刻八七除土數千七百六
十三萬五千五百九十四得土周日三百七十八日八
刻九二除金數二千七百二十三萬六千二百八得金
周日五百八十三日九十一刻六六除水數五百四十
萬五千六得水周日一百一十五日八十七刻七八大
都焯與胄玄之歷皆踵舊法為之無甚奇異焯第因玄
竊已成術反肆駁噬故不平而鳴也焯謂玄不從晨前
子半别為後日夫子半為後日亘古所同胡玄之不察
也玄謂焯不宜以平朔之章歲章月求定朔不知焯以
章月步平朔非定朔也至步定朔别有消息耳若焯之
差則坐氣大朔小所以行之不久而氣與天違此之故
也至於袁充表奏文帝引京房言日行三道及景長景
短之說甚為悖謬蓋日行去極南北有定並無因世治
亂改行上下之理地中以八尺立表冬至之景一丈三
尺有奇縱是日冬至加時在子亥之遠所差進退止在
寸内分數即冬至前後一日之晷差亦止在寸分以内
故也則又安得有後短於前至三寸七分之多耶噫嘻
我知其故矣隋人步歷不精氣策未善冬至或差二三
日則其景宜乎有三寸七分之差也而乃妄附太平祥
稱仁壽舛矣卒之歴年三十傳國二世然則景長之效
夀耶不耶
古今律歷考卷十四
