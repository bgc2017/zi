寓簡卷十宋沈作喆撰
草木之最香者如沉水旃檀龍腦蘇合薰陸鬱金薝蔔
薔薇素馨茉莉雞舌之屬皆産於嶺表海南南遷集云
雷化已南山多苓苓藿香芬芳襲人動或數里予嘗推
其理火盛於南方實能生土土性味甘而臭香其在南
方乘火之玉得其所養英華發外是以草木皆香此實
理性之自然者而前此說香自范蔚宗以下未嘗有及
此也黃帝書言五氣香氣湊脾古人固知之矣楞嚴云
純燒沉水無令見火此自佛以來燒香妙方也
史稱林邑國産沉水木歲久樹身朽腐剥落殆盡其堅
實不變者勁如金石是為沉水香又唐本草注云沉水
香出天竺單于予觀近世以香著書者皆不稱三國而
獨出南海瓊管黎母之地其外則占城真臘三佛齊大
食等國而林邑天竺單于無聞焉豈歲久土氣變遷或
者所産不富抑又蕃舶之征過於侵刻遂不復至中華
耶凡香之至美至善者惟真臘真臘之又善者曰綠洋
香中之尤物也
予官維揚春暮縱觀芍藥真一時勝賞蕃釐祠殿之側
有老圃業花數世矣一日以花來獻予售以斗酒因問
之曰人知賞花耳吾欲知芍藥之根所以赤白有異種
耶曰非也花過之後每旦遲明而起&KR1263;土取根洗濯而
後暴之時也遇天晴日色猛烈抵暮中邊皆燥斷而視
之雪如也倘遇隂雲表裏滋潤信宿然後乾色正赤無
疑矣蓋得至陽之氣則色白而善補醫家用之以生血
而止痛其受陽氣不全者則色赤而善瀉功用不侔自
然之理也醫家未有能知此者又云洗花如洗竹非用
水也芟取其病根螻螘蚯蚓薦食之餘耳其言甚有理
又云吾自高曾世傳種花但栽培及時無它奇巧蓋以
不傷其性自得天真故根墢耐久近世厭常而反古專
尚奇麗吾為衣食所迫不能免俗乃用工力智巧剪剔
移徙雜以肥沃藥物注灌花始變而趨時態十有七八
異於常品矣然不能久遠經數歲輒瘦悴縱未朽腐而
花力盡矣蓋先世之所能者天也吾之所能者人也人
竟能勝天者耶故吾視花有慙色也此言又似知道者
戲謔君子所不免然不至於虐則善矣大抵譏誚之語
先發者未必切害而報復者往往奇險深酷西晉崔豹
嘗詣郡郡將姓陳戲問正熊君去崔杼幾世遽答曰民
之去杼如明府之去陳恒可謂敏矣
梁張率不治生事嘗遣家僮載米三千斛還京既至遂
耗大半問其故曰雀鼠所耗也率笑曰壯哉雀鼠竟不
詰問沈存中嘗游會稽登天寧寺觀鰻井井水之虧盈
曰與海潮相應中有靈鰻人罕得見存中偶見之與客
語其事且曰鰻之狀若殿柱然客曰好麄鰻予謂張率
載米之僮正用著天寧之鰻也
酒客為令以詩一句影出果子名類廋語如云迢迢良
夜惜分飛是清宵離清宵離者青消梨也又云黃鳥避
人穿竹去是山鸎逃山鸎逃者山櫻桃也又云芰荷飜
雨浴鴛鴦是水淋禽水淋禽者水林檎也但恨語太俗
羣飲者出令曰迅雷風烈烈風雷雨報曰絶地天通通
天地人或又曰吾得坤乾乾坤得位
汴京時有戚里子邢俊臣者涉獵文史誦唐律五言數
千首多俚俗語性滑稽喜嘲詠常出入禁中善作臨江
仙詞末章必用唐律兩句為謔以調時人之一笑徽皇
朝置花石綱取江淮奇卉石竹雖遠必致石之大者曰
神運石大舟排聯數十尾僅能勝載既至上皇大喜置
之艮嶽萬歲山下命俊臣為臨江仙詞以高字為韻再
拜詞已成末句云巍峩萬丈與天高物輕人意重千里
送鵝毛又令賦陳朝檜以陳字為韻檜亦高五六丈圍
九尺餘枝柯覆地幾百步詞末云遠來猶自憶梁陳江
南無好物聊贈一枝春其規諷似可喜上皇容之不怒
也内侍梁師成位兩府甚尊顯用事以文學自命尤自
矜為詩因進詩上皇稱善顧謂俊臣曰汝可為好詞以
詠師成詩句之美且命押詩字韻俊臣口占末云用心
勤苦是新詩吟安一个字撚斷數莖髭上皇大笑師成
愠見譛俊臣漏泄禁中語責為越州鈐轄太守王薿聞
其名置酒待之醉歸燈火蕭疎明日攜詞見帥叙其寥
落之狀末云捫忩摸戸入房來笙歌歸院落燈火下樓
臺席間有妓秀美而肌白如玉雪頗有腋氣難近豐甫
令乞詞末云酥胸露出白皚皚遙知不是雪為有暗香
來又有善歌舞而體肥者詞云只愁歌舞罷化作彩雲
飛俊臣亦頗有才者惜其用工止如此耳
司馬温公薨時程頥以臆說斂如封角狀東坡嫉其怪
妄因怒詆曰此豈信物一角附上閻羅大王者耶人以
東坡為戲不知妖亂志所載吴堯卿事已有此語東坡
以比程之陋耳坡每不假借程氏誠不堪其迂僻也
貢禹年老貧窮家資不滿萬錢妻子穅豆不贍裋褐不
完犬馬之齒八十一血氣衰竭晚有一子年十二禹自
言如此是正七十時始生此子也禹非但不能謀國亦
不善養生然猶自恨血氣衰竭
先大父官會稽時儀掾謝某疎雋尚氣好直言而士曹
王某者挾埶險傲恨謝不下已譛於太守將誣按致之
深文先大父為辯白得免猶以公罪罰俸謝至簽廳掀
髯自若而士曹者以進奉王甫得賜緋魚同日受命誇
炫甚喜因謝曰謝儀掾之刑書薄乎云爾謝應聲曰王
士曹之章服赤也何如自通守下數十人無不絶倒王
慙甚不能出一語聞者莫不快之
蘇頲嘲尹姓曰丑雖有足甲不全身見君無口知伊少
人劉原父嘲吃者云本是昌家又為非類但有雄聲唯
聞艾氣謂周昌韓非揚雄鄧艾皆病吃此亦善謔也蔡
君謨戲謂陳亞曰陳亞有心終是惡亞應聲云蔡襄無
口便成衰可謂名對君謨大不樂近乎為虐矣機到語
不覺自至不可遏也
有故人喜諧謔見人家後房或北里倡女多隠諱年歲
往往不肯出二十以上故友戲謂曰汝等亦有減年恩
例盡被燒丹學仙道人買去蓋道士多誑誕動輒年數
百歲耳
高宗七夕内宴至晚忽大風雨如傾命教坊進詞有應
制鵲橋仙云柳家一句最著題道暮雨芳塵輕灑蓋柳
永詞也天顔為一笑
西域胡人自言其國山川峻險或謂曰山高海深宛在
其貎有官奴性慧黠美目而額微高精采照人或謂曰
爛爛如嵓下電明皇時番胡入見伶人譏其貌不能堪
相與泣訴於上前伶曰官家勿信此等淚桔橰打不出
有儒生膚色黑如漆嘗著白襴出謁無名子戲之曰君
便是白雲抱幽石也又作賦詠其黑有隔句云行到暗
碧&KR0008;前必言吾過矣吾過矣坐向退光閤内則稱某在
斯某在斯
西安諸江多名士有江漢字朝宗買奴適姓于因命之
曰于海蓋取江漢朝宗于海也其好戲謔如此
常州有州學生夜盜僧寺狗烹之僧訴于州守以其士
類也謂曰汝能為盜狗賦可觀者當貰汝罪生曰能守
命小賦押偷字生應聲曰僧實無義狗誠可偷罷佛宫
之夜吠充儒館之晨羞摶飯引來猶掉續貂之尾索綯
牽去難回顧兔之頭守笑而釋之
以文章書語為酒令如醉鄉日月所載亦可以見其博
聞巧發應機之敏黃魯直劉莘老丞相同在館中每遇
庖人請食次魯直頗治珍味劉北人性樸厚多云來日
喫蒸餅鄉音頗質黃不樂其簡儉一日聚飲行令以三
字離合成字或云戊丁成皿盛或云玉白珀石碧或云
里予野土墅黃云禾女委鬼魏劉未答黃遽云僕當奉
代以來力勑正整如何蓋其聲大似蒸餅之語也坐皆
笑劉不樂
偽齊劉豫既僭位大饗羣臣教坊進雜劇有處士問星
翁曰自古帝王之興必有受命之符今新主有天下抑
有嘉祥美瑞以應之乎星翁曰固有之新主即位之前
一日有一星聚東井真所謂符命也處士以杖擊之曰
五星非一也乃云聚耳一星又何聚焉星翁曰汝固不
知也新主聖德比漢高祖只少四星兒裏
政和中舉子皆試經義有學生治周禮堂試禁宵行者
為題此生答義云宵行之為患也大矣凡盜賊姦淫羣
飲為過惡者白晝不敢顯行也必昏夜合徒竊發蹤跡
幽暗雖欲捕治不可物色故先王命官曰司寤氏而立
法以禁之有犯無赦宜矣不然則宰予晝寢何以得罪
於夫子學官者甚喜其議論有理但不曉以宰予晝寢
為證之意因召而問之此何理也生員乃曰晝非寢時
也今宰予正晝而熟寐其意必待夜間出來胡行亂走
耳學官為大笑而罷
寓簡卷十
