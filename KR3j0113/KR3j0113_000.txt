寓簡雜家類三(雜說之屬)
提要
(臣)等謹案寓簡十卷宋沈作喆撰作喆字明
遠號寓山湖州人紹興五年進士以左奉議
郎為江西漕司幹官據書中所敘當和議初
成之時賜諸將田宅作喆為岳飛作謝表忤
秦檜則似嘗在飛幕中又自稱嘗官維揚亦
不知為何官惟梅磵詩話記其官江西時作
哀扇工詩忤漕帥魏道弼捃深文劾之坐奪
三官後從人使金韓元吉贈之以詩有但如
王粲賦從軍莫為班姬詠團扇句盖指此事
此書自序題甲午歲以長歷推之為孝宗淳
熙元年乃放廢以後所作開卷一條即以古
詩諷諫為說盖由此也作喆與葉夢得相善
然夢得之學宗王安石作喆之學則出於蘇
軾非惟才辨縦横與軾相似即菲薄王安石
牴牾伊川程子以及談養生躭禪悦亦一一
皆軾之緒餘又為丞相沈該之從子該有易
小傳六卷作喆沿其家傳是書亦頗言易理
然所言與該頗殊其解帝乙歸妹以為人君
之德與帝者相甲乙故能正人倫頗為好異
其解卦終于未濟以為即道家所謂神轉不
回回則不轉釋家所謂不住無為不斷有為
亦竟以二氏詁經然其論乾鑿度太乙行九
宫之法出於黃帝素問則能抉䜟緯之本根
論五行者經世之用紀歲時行氣運不可闕
一邵堯夫皇極經世用揚雄之四數加以本
無之一而去其本有之二為不合于古亦能
判述數之牽合至于謂劉敞解春秋新作南
門為僭天子其說本陸龜蒙兩觀銘謂子路
結纓在獲麟之後二年公羊傳所記孔子之
言為妄謂蘇軾解論語患得之當作患不得
之證以韓愈圬者王承福傳知古本原如是
謂揚雄之姓從才不從木楊修牋不應稱修
家子雲謂柳宗元集柳州謝上表稱于頔在
襄陽相留不知是時頔去襄陽已二年又有
代劉禹錫同州謝上表不知禹錫遷同州時
宗元沒已十七年斷其出於偽託皆具有考
據而掊擊王安石之尊揚雄在朱子綱目之
前尤為偉論作喆所著别有一書名已意第
三卷論淮隂侯為治粟都尉一條註曰其詳
見已意又云司馬氏許氏二夫人事予於己
意既言之蓋二書本相輔今已不傳又有寓
林集三十卷亦久佚惟哀扇工歌全篇見周
煇清波雜志中然詞殊不工此十卷中亦無
一論詩之語知吟詠非其所長矣乾隆四十
一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
寓簡原序
莊周氏疾夫世士之沈濁不可與莊語也則託意於荒
唐謬悠之說以翫世滑稽而其文壞瑋連犿諔詭可觀
蓋實無心於言也寓焉而已爾予屏居山中無與晤語
有所記憶輒寓諸簡牘紛綸叢脞雖詼諧俚語無所不
有而至言妙道間有存焉已而誦言之則欣然如見平
生故人抵掌劇談一笑相樂也因名之曰寓簡聊以自
娱庶幾漆園之無心抑有如惠子者或知其為無用之
用乎甲午夏寓山沈作喆序
