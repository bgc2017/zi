寓簡卷一宋沈作喆撰
詩之作也其寓意深遠後之人莫能知其意之所在也
因詩序而知之耳然則序其有切於詩矣予謂病夫詩
者亦序之力也蓋詩本以微言諫風託興於山川草木
而勸諫於君臣父子夫婦朋友之間其旨甚幽其詞甚
婉而其譏刺甚切使善人君子聞之固足以戒使夫暴
虐無道者聞之不得執以為罪也是故言之而勿畏今
為之序者曉然使人之知其為某事而作也又知其切
中於其所忌也故後世以詩而得罪者相属是則序之
過也夫石林曰詩序蓋當時誦者得於師傳
周公作無逸昔在殷王中宗嚴恭寅畏享國七十有五
年高宗舊勞於外享國五十有九年周文王懷保小民
不遑暇食享國五十年皆以不荒寧得夀考之福其後
嗣王生則逸亦罔或克夀此萬世有國之明訓天人之
至理也戴氏禮言文王疾武王夢帝與我九齡其言已
怪誕不可信而鄭氏又從而釋之曰文王以憂勤損夀
武王以逸樂延年是勸辟王以安肆盤游惟耽樂之從
而毁明主以寅畏自強為不足以引年也與無逸之旨
得無戾乎
禮記注云說命三篇在尚書今亡又云君陳大誓甫刑
高宗之書皆亡蓋未見全書之出也左氏所引亦多如
此
尚書堯典宅西曰昧谷古作度西曰柳榖柳之言聚也
分命和仲典治西方之政而收聚百榖也度音宅古文
度與宅相近而誤鄭氏嘗見之
商曰祀周曰年而箕子陳洪範史載其言乃稱惟十有
三祀蓋以見箕子不為臣於周之意孔子不没其實以
表為臣之大義也陶靖節所為詩自宋世但紀甲子不
書年號亦此意也
君人者居極否之世能約已以厚下則否傾而為益矣
居交泰之時或剥下以封上則泰過而為損矣在易之
否䷋(坤下乾上)取上一爻而益其下非益乎泰䷊(乾下坤上)
取下一爻而益其上非損乎雖益也䷩(震下巽上)損下而
益上斯為否矣雖損也䷨(兑下艮上)損上而益下斯為泰
矣蓋天下治忽之理不遠也戒在損益而已矣
誠者天地之心也人生而皆有之惑於事物陷於迷途
是以蔽而不自見能復其自然之性則昭然著矣故易
之復曰復其見天地之心乎而次之以无妄誠之至也
大衍之數五十其用四十有九陸秉曰此脱文也當云
大衍之數五十有五蓋天一地二天三地四天五地六
天七地八天九地十正五十有五而用四十有九者除
六虛之位也古者卜筮先布六虛之位然後揲蓍而置
六爻焉如京房馬季長鄭康成以至王弼不悟其為脱
文而妄為之說謂所賴者五十殊無證據又曰不用而
用以之通非數而數以之成此語尤誕且繫辭曰天數
二十有五地數三十凡天地之數五十有五豈不顯然
哉又乾坤之策自始至終無非五十五數也予頃見石
林欲以所見咨禀遲疑不敢妄發先生曰子姑言之予
曰秉言大衍之數五十有五是也其言用四十有九以
為六虚之位則非也數始於一而終於五天以藏德運
化妙其所以為數之始終而神其所以為用之消長者
故虛一與五退藏於密祕而弗用則其用四十九焉而
已耳老氏所謂有之以為利無之以為用是當其無而
有大衍之用也此意恐是聖人千載不傳之奥旨石林
喜曰如是如是
文王重易六爻八卦之為六十四自文王始也而大傳
言包犧氏以來已有蓋取諸益取諸睽凡一十三卦之
類何也蓋聖人謂某爻像某物某得某卦如耒耜得益
弧矢得睽耳非謂先有卦名乃作某器也不然上古結
繩而治後世聖人易之以書契蓋取諸夬豈未有書契
之前已有夬卦耶亦謂伏羲造書契得夬之義耳且如
八純卦之象何曾先立乾坤艮震巽兑坎離之名而後
始有天地雷風山澤水火之形哉仲尼論陽一君而二
民君子之道也隂二君而一民小人之道也此三畫之
象八卦小成之體未重之前也至論二與四三與五同
功而異位則始有重爻之象六位之體既重之後也
帝乙歸妹者言人君之德與帝者相甲乙故能正人倫
也高宗伐鬼方者言人君之德尊而可宗故能克隂慝
也此前人之說可取
六籍脱簡闕文先儒強為之說如春秋甲戌己丑陳侯
鮑卒甲戌之下闕文也而傳以為甲戌之日死己丑之
日亡真可笑也易比諸經號為全書而衍文脱字譌舛
亦多矣釋者往往因陋而臆說如八卦之名皆以一字
獨坎曰習坎蓋習字上脱坎字也坎習坎猶曰井改邑
不改井也同人于野亨上衍同人曰三字注䟽謂特稱
同人曰者表惟乾之所能行謬妄甚矣坤之用六象曰
用六永貞以大終也大字當作代音轉而然耳蓋言地
道無成而代有終也艮為指當作止亦以音同誤也大
傳曰易曰公用射隼于高墉之上子曰隼者禽弓矢者
器射之者人也然則觧之爻詞當云公用弓矢射隼于
高墉之上也不然何緣有弓矢者器四字哉能說諸心
能研諸侯之慮當作能研諸慮衍二字也如此類甚衆
至於說卦取象尤多脱誤不可不知也
元亨利貞四者天德也惟乾能備是四德以統天而行
四時故文言析而言之若屯隨臨无妄革五卦亦云元
亨利貞者不得與乾比也蓋屯以勿用有攸往隨以无
咎臨以八月有凶无妄以匪正有𤯝革以悔亡繼元亨
利貞之下以明其不得專是四德也又屯之彖曰剛柔
始交而難生動乎險中大亨貞隨之彖曰剛來而下柔
動而說隨大亨貞臨之彖曰剛浸而長說而順剛中而
應大亨以正无妄彖曰剛自外來而為主於内動而健
剛中而應大亨以正革之彖曰文明以說大亨以正革
而當悔乃亡以明其各有所當非乾四德之比也乾止
曰元亨利貞而已矣
陳瑩中嘗以邵康節說易講觧象數一皆屏絶質之於
劉器之器之曰易固經世之用若講觧象數一切屏絶
則聖人設卦立爻復將何用惟知其在象數者皆寓也
然後可以論易故曰得意忘象得象忘言方其未得之
際而遽絶之則吉凶與民同患之理將何以兆恐非筌
蹄之意予謂元城固為學易者說耳若至忘言之地象
數固無用也况講觧乎
易之六爻數用九六先儒皆以謂九老陽也六老隂也
君子欲抑隂而進陽故陽用極數而隂取其中焉耳隂
陽天道也豈人之所能抑而退之又豈人之所能強而
進之哉其說皆不通蓋天地之正數曰一曰二曰三曰
四曰五而止矣此生數也至於六則各有所配已非正
數矣作易者用天地之生數而不用成數故孔子曰參
天兩地而倚數夫參天則一三五是矣一與三與五非
九而何兩地則二四是矣二與四非六而何此九六之
義也故易簡而天下之理得矣石林為予言如此
易曰範圍天地之化而不過曲成萬物而不遺通乎晝
夜之道而知予謂知字下必有脱簡三數字或脱一句
既曰通乎晝夜之道又曰而知者不惟無義理又非聖
人立言之法易雖全書然簡編殘缺處亦已多矣先儒
或能言其一二
漢田何善易言易者本田何何以齊諸田徙杜陵號杜
田生今之俚諺謂白撰無所本者為杜田或曰杜園者
語轉而然也豈當時亦譏何之易學師承無所自耶
易者至神之數吉凶之先兆使人見機而作避禍而自
求福也文王仲尼蓋重易而繋之者也且於易之數知
之遠矣宜能遠禍而安其身者然文王有拘羑之辱仲
尼有畏匡之厄何也豈人之禍福吉凶自有定數存於
冥冥之中雖聖與智不可得而逃耶若曰我知其在我
者無悔而任其所謂在物者則夫易之道欲令人進退
語默得其時無蹈患害果何預哉冥頑嚚凶目不辯六
畫而名位充志富貴沒身者又何哉聖人已矣後之志
士仁人玩占知變窮易之道而困厄顛踣者多是也又
何哉吾不知其說也
唐人顧彖深於易嘗言易更三聖猶夫三辰同麗太極
自漢田丁京劉以來百𣲖奔凑惟唐一行方見天機神
友造物智斟人事制動也有柅變通也無方曏之支流
委輸于我其它紬繹祖述三十有餘家騖精于攟摭匱
巧於穿鑿猶制氏之於樂鏗鏘而已徐氏之於禮善容
而已劉禹錫嘗指龜策訊之彖曰古先聖人知道之妙
不可博而得也故設象以致意梯有以取無取當其粗
用當其精夫權衡所以揣輕重不為棰鈎者設也尋尺
所以商遠邇不為運斤者設也幾存乎人是則以天時
為卦體物理為爻位外附人事以象焉内取諸身以彖
焉得樞於寰中迎數於象外自然之理不知其然雖欲
強名措說無地彼枯莖朽殼安能與於此乎予觀顧生
之言蓋䆳於易者惜其無著述傳世以盡見其所學獨
禹錫載其言於誌中故表而出之
太乙九宫之數雖出緯書乾鑿度而傳於隂陽家者流
然其間微隱玄妙之理合於易與黃帝之書不可廢也
太乙行九宫之法以九一三七為四方以二八四六為
四隅而五奠位乎中宫經緯交絡無不得十五者而獨
不見其所謂十者焉蓋土寄王於四方不獨主時故不
可以位命之也易之所謂參伍以變錯綜其數是也黃
帝曰水數六火數七木數八金數九土數五水火木金
皆以成數土獨以生數而不言十者土不獨居成數也
又曰五運之復太過者其數成不及者其數生土常以
生也又曰天地之至數始於一終於九皆不言十焉嗚
呼可謂妙矣易之坤曰地道無成而代有終也作易者
其知之矣九宫之數蓋出於此孰謂黃帝之書為出於
戰國之偽而獨為毉家之用也哉月令言四時之數春
曰八夏曰七秋曰九冬曰六皆舉成數而中央獨曰其
數五揚雄為太玄亦以三八為木四九為金二七為火
一六為水兼具生成之數而五五為土言五五而不言
十十蓋不可名言也其法本於自然而發見於黃帝之
書與九宫之說漢儒欺世竊以為自得之學而學者不
悟也
易之為書雖不可為典要然聖人大槩示人以隂陽柔
剛消息盈虛之理進退存亡吉凶悔吝之義雖窮萬物
之變要不失其正而已若夫至數之要神妙不測者聖
人蓋難言之也後世之士不務守經合道而好論其變
化渺茫不見涯涘廣著圖象遠徵億萬不可名言無所
致詰之數以為自得之學致使俗儒妄譏競為艱深之
說不知其常而曰我知其變不知其體而曰我知其用
既以自欺又以欺世為害滋多且如五行之在天地間
自開闢以來其相生相剋以為天地萬物四時之用其
功與天地日月並矣卲堯夫非不知數然其說以謂天
地有水火土石而已木生於土金生於石勿論也夫五
物者經世之用紀歲時行氣運其來久矣不可闕一也
今加以本無之一而去其本有之二可乎又石豈不生
於土乎如用卲說則黃帝岐伯之書與洪範九疇之大
法皆可廢也又可乎蓋自漢京房焦贑之學流於駁雜
而揚雄又以四為數其弊久矣要之守道篤志之士不
當務多岐以迷大道尚奇說以叛正經若真積力久至
於大而化之之聖聖而不可知之神之地固自得之
於心豈肯形之於說况又非說之所能發明也昔釋氏
有法常者得法于道一師或問常何所得常曰吾師教
我以即心是佛或曰一師近日佛法又不同乃云非心
非佛常曰此老惑亂於人未止也任汝非心非佛我但
即心即佛耳道一聞而肯之夫士之本無所得又無所
守而隨世謬悠有不愧於法常者乎
隂陽之氣專則生化之理滅故至陽之中必有隂而至
隂之中必有陽至其極則相生離為火而中畫隂也坎
為水而中畫陽也肅肅出乎天赫赫發乎地天地之至
理也
易曰知幾其神此蓋聖人不言之妙而揚雄言先知其
幾於神或問先知曰不知是真不知也子雲之自欺如
此
卦終於未濟何也天下之事無終窮也而道亦無盡也
若以既濟而終則萬法斷滅天人之道冺矣黃帝書所
謂神轉不回回則不轉浮屠所謂不住無為不斷有為
者是也
易者聖人所以究天人之際樂性命之理而忘其涉世
之憂患也
天下事有病弊難革思慮未至極力窮究姦蠧隨生其
間忽有曉悟得其要害就以立法不惟救弊於一時而
又可以通行於久遠如賈生分封諸侯王子弟是也事
有徵而相類者國朝三歲發觧進士率以秋季引試初
無定日舉子姦計多占隣近戸籍至有三數處冒試者
冀於多試之中必有一得以致争訟紛然有司多端禁
止率不能革紹興中或有建請令天下諸州科場並用
八月一日鎖院十五日引試後期者勿問不勞施為無
所煩擾而百年之弊一朝盡去更無巧偽可以破壞成
法者亦一奇也故天下事不可與争争而得後必有變
静聽而不争至於無所受過患之地自然帖伏
寓簡卷一
