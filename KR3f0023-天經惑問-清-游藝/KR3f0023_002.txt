天經或問卷二
閩中游藝撰
囫圇天地茫茫無際一動一靜體質各異其動有由其
靜有自太極既判陰陽之秘從動測天天體非玄有形
無質度數昭然三百六十左旋右旋樞紐二極位乎南
北黃赤二道天之至奥交絡天腹歲功是造左旋惟疾
右旋不一遲疾參差星辰月日不害不悖層次可識其
層曰九又為十二數明理實自然之義水土與石凝為
地質圍九徑三至靜不易水週於地土間乎石中含庶
類實有萬國足底相對上下各背子午夘酉隨在而配
至靜至圓從可測焉天内包地地外裹天日月中行化
育流宣赤道内外日月所躔日遠而寒日近而炎晝夜
永短四時運還備則得中靈氣所潛此春彼秋此永彼
短經緯之度乃其所斡或炎不寒或夜寡旦候異氣偏
冥頑多悍得中者靈得偏則蠢化於無心成於無形天
動不息地靜永寧化育生生莫知始終始有所始終豈
無終欲知所終不外動靜動至不動靜至不靜動靜相
反天地道窮化育機塞靈蠢皆冥自有而無有為無漸
自無而有無為有先無極而極貞下起元游子之書天
地理全王勷題
天體
問天之蒼蒼高遠無極其星辰錯綜體象運旋可得
聞歟
曰天體如碧瓈透映而渾圓七曜列宿層層運旋以裹
地(七政運旋有高下故謂層層云)地如彈丸適天之最中永靜不動而
四面人居焉最上一層常靜天為諸天主宰(宋儒謂此天為天殼)
(也而不可思議)其次為宗動之天帶轉下諸重天也此天之運
依南北二極從東而西左旋十二時歷一周其各天皆
因此一動製之而運焉(西士測尚有南北歲差東西歲差二重約四萬九千年從西歷)
(東行一周)其次為恒星天在七曜之上此天之本動也於赤
道上偏南而北從北而南謂之一近一距之動歷七千
年行一周從東歷西之正行約二萬五千餘年而行一
周(此即歲差正行之算也)其次土星(土星約二十九年一百五十五日零二十五刻行一周天)
木星(木星約十一年三百十三日七十刻行一周)火星天(火星約一年三百二十一日九十三)
(刻行一周)其次太陽之天照映世界萬象取光故在七曜之
中也(太陽約三百六十五日二十三刻五分行一周)其次金水二星天皆從太
陽天行而太陰天最近地(太陰約二十七日三十一刻行一周)此恒星七
曜諸天俱從自西而東右旋之行算也左旋一天以靜
天極為軸以赤道為天腰右旋諸天以黃道極為軸偏
南北各二十三度三十一分即以黃道為天腰赤道之
心與靜天之心宗動天之心地球之心同是一點其兩
極在南北正子午主一日一周七曜列宿之公運悉繫
轉楗焉其道與天元赤道相合為一線動靜雖異終古
不離其極為正子午也黃道斜絡出入赤道各二十三
度半其極非正子午則在己亥也太陽行黃道正線其
天心不與諸天同心故其行轉於地面自非平行也黃
道左右各八度為太陰五星出入之道而日月經緯俱
從黃道極轉故有不同子午之樞也吾儒按九重者因
恒星七曜行度各異相次而上權立數重以起測云
地體
問藏經以四方分為四州鄒衍以瀛海環九州外文
長謂水際天是皆以地為扁土也今曰天體渾圓古
人亦曰天如卵白地如卵黃是天包於外地亘於中
也然天乃輕清之氣地乃重濁之滓既為圓體亘中
能浮空而不墜乎四面皆人何以安其居也而能辯
其四方乎
曰天地渾圓本相聯屬古人云減一尺地則多一尺天
然地亦天也以其形言之謂之地唯天虛晝夜運旋於
外地實確然不動於中也而地四面窪者為河海突者
為山嶽平者為田地人所居立皆依圓體天裹著他運
旋之氣升降不息四面緊塞不容展側地不得不凝於
中以自守也然總無方隅四面都是上無可墜處適天
之至中亦無可倚處天之東升西降亦就人所居而言
天則無處非升無處非降渾淪環轉而己地圓則無處
非中(揭子曰天之虚非虛也虛者氣塞滿之無有空隙如以瓶挈水閉其一孔水使不入氣塞中也氣即)
(天也地之實非實也氣出入之雖有土石其堅者悉在皮表進焉則虛濡也然天内有氣故時結為攙搶彗孛)
(諸星映為暈珥&KR0034;珮諸象地内有空故潮汐呼吸轉為泉源深山大谷吐為雲霧陰伏陽愆發為震撼故游子)
(曰地亦天也)唯指極星分東西南北測太陽定寒暑晝夜故
所居之地日所照不同居赤道之下南北二十三度半
之地一圈春秋二分太陽正過其天頂日中無影過春
分則影在南過秋分則影在北名為煖帶南北二十三
度半以外截至六十六度半之地此地太陽不經其天
頂而不近不遠此南北二圈為正帶不甚冷熱(此帶温和而聖)
(賢挺生中國處赤道北十八度至四十二度適當其地也)南北二方自六十六度半
各抵其極為冷帶有日太陽繞其地恆見有日太陽繞
其地恆隱隱見之候或至數月或至半年(揭子曰兩極之下天輪横)
(繞半年為晝半年為夜其地甚冷其人耐寒)此五帶之大概也因此推之距
赤道南北二方者其氣候必相反如太陽纏星紀(即丑宫)
向北之方為冬至向南之方則為夏至諸節莫不皆然
又因推之地球為人所止以天頂而分四方亦可界為
三百六十度以合天行東西為經測以黃道南北為緯
定以子午若測南北有二極為之端(游熊曰西學測地球周圍有九萬里)
(如往北行二百五十里測極星便高一度二萬二千五百里便高九十度在天頂正中再行則又從中漸低無)
(北極過南南極過北之理地圓故也)若測東西必先定一處為起界之端
(如處某地即以某地為端)方可測也如無測法則寒暑無定東西不
辨耳
黃赤道
問天體無涯難以器測日月五星有形可步黃赤二
道全無影象何所指而名也
曰赤道者平分天體為南北從南北二極相距正中之
界判一細道名曰赤道(朱子云天體如一圓匣相似赤道是那匣子相合縫處一線也)
亘於中天終古不易推步者畢賴之為準則也李振之
曰此道列三百六十度分十二辰界九十六刻(以一時八刻算)
(餘分不列)而為用有七焉一以度天行一日一周之運一以
定晝夜刻分之永短一以齊黃道出入之廣狹一以限
春秋分之晷影一以判天道之南北一以起南北之緯
算一以紀天下之地圓也黃道者從太陽旋周一歲之
界而設以記月與五星所經行者蓋太陽行天一歲所
周軌蹟旋以成規名為黃道此道斜絡於赤道如兩環
相叠然半出赤道南最南之界約緯度二十三度半為
冬至半出赤道北最北之界約緯度二十三度半為夏
至二道相交之所為春秋分四平分之為四象限限各
九十度是即二分二至之限也以三百六十度計之十
二剖之則為宫二十四剖之則為氣七十二剖之則為
候更細鍥之為三百六十五度四分度之一而二十八
宿列焉凡月建與宫界常差五度所以分黃道為十二
宫者日月相逐會於黃道者歲有十二次而一歲四時
有十二變取數於十二其義最精半之則為六三之則
為四四之則為三諸曜之行四時之變總不出於此天
下寒暑榮瘁皆由黃道中國處赤道北故太陽之行黃
道也北陸煖而萬物生南陸寒而萬物死也(黃子曰如國處赤道)
(南者太陽行南陸則反是)黃道一規而用有四焉一以節七曜列宿
逆行右轉之度(黃道惟太陽行道中正線餘各别有小輪故有遲疾伏退之異)一以審
日月交食之限(月行有九道大抵近黃道則食)一以其出地多寡定天
下晝夜長短一以分列宿之南北及紀其緯度
南北極
問天學家云南北二極是相對也又曰北極出地南
極入地則是低昂矣是低昂乎相對乎
曰南北極者天體永久不動之兩點周天倚為環轉之
樞者也故名為極(游燕曰極如輪之轂如磨之臍非星也云極星者蓋指其近極之星而名)
(耳)而居中有不轉之地以為之心故南北有不轉之極
以為之樞太虛空洞固有不轉之神化以為之主而後
此天得以循行萬古而不越也李振之(名之藻)曰測從極
中周圍起線為南北緯度至天之中九十度為赤道界
人居赤道之下者以赤道為天頂居二極之下者以二
極為天頂極之低昂因人所居而定也從極中分瓣起
線為十二宫從宫内分密線為東西經度合至中天則
為赤道經度(此皆測法而定)太陽躔黃道行度雖極南極北止
離赤道二十三度半也故南北二極之規天輪横繞黃
道之所不至晝夜永短偏勝之極二規之内天地之氣
甚寒周圍皆有日影而以半年為晝半年為夜矣
子午規
問渾天以赤道為中分以南北二極為子午又以天
頂為午地下為子則是以赤道為子午何也
曰南北二極處為正子午是也然天之子午亦南北極
之子午天之子午但取中分南北極處過頂之線為名
從諸曜升降適中之界而設也太陽一日遶天一周見
於東方漸升天頂為午中此地平以上東半晝分謂之
升過天頂向西漸低地平是為西半晝分謂之降他曜
皆然於此升降之中界設一規為子午規也諸曜際此
謂之在子在午也(黃道十二宫之子午以列宿分度而定天之子午以人所居之地而立也)
此規透過赤道及地平與二極其偕赤道地平而交為
直角也恆然不動但人在地面上南北遷此規惟一東
西遷此規隨在各異也極之子午即地之子午靜而有
定此有定之子午發線去隨太陽到天頂而轉故天之
子午動而不居也(游熙曰日行周天子午亦隨而周天是以人所居之天頂而定也餘支亦)
(皆然)設此規其用有五一以分半晝半夜時刻一以尋列
宿極高過頂之度當此之謂中星一以此規計日凡每
日自子半起正當此規之下一以撿夜半中星以定太
陽正宿一以分周天之度亦可緣太陽以求赤道緣赤
道以求北極
地平規
問子午規者中分南北極過天頂之線為名從諸曜
升降適中之界而設也地平規者則何說也
曰地平規者平分天地之半從人足所附極目四望之
界而設也人附地面所可望見者天之半耳其半恆繞
於地下人不可而見也即此可見不可見之界而諸曜
由是而出入明暗晝夜由是而分因定此規剖為四象
以應四方象各限以九十度是為地平經度可以定北
極赤道離地之度可以定星辰出入之分及何星常見
不伏何星常伏不見可以定七曜列宿同出同入之度
及先後出入之度可以定太陽各曜所出地離赤道幾
何緯度可以辯各曜出入之方位可以算各曜漸升之
度自一度上至九十度皆可知得而稽也
問諸規必須為象方可知之理雖剖晰終屬茫然
曰黃赤道南北極子午地平者不過相形酌理設其象
為依據如不知此欲知諸曜之行則茫然無措故欲知
象先明此為首如此理不諳雖登臺轉象亦茫然耳
太陽
問諸曜森羅太陽其宗也何不居諸天之上反居列
宿之下七曜錯行太陽甚正也何節有舒縮日有永
短也
曰太陽者黃帝經曰天凝其陽精為日而月與星用之
萬物皆用之故居天之中適得上下照映暄及下地能
濟萬物故稱星月之宗(黃帝經曰天明則日月不明潛草曰兩間之光皆太陽之火也)
(文饒曰兩間變狀皆氣光之所為)若居最上則温煖不及諸物難以滋
生若居最下則燥熱太甚諸物受其暵損故日得中和
之理萬物之宜也所以一日循黃道一周使萬物得陰
陽之育和而周天日恆過太陽一度使南北而有寒暑
之候(俞子曰太陽日行黃道一周天則有晝夜萬物得以滋生周天過日一度一歲則能踵黃道南北節)
(氣故有寒暑)行黃道積歲平分之數以天度計一日為五十
九分八秒有竒(是一度以六十分算者)所謂平行度分是也然平
行為齊實行則非齊也有冬盈而夏縮矣所以然者蓋
緣日天心不同宗動天心與地之心則日行距地遠近
不等距近則行疾疾則所行之度過於平行而為盈每
冬月一日計行一度一分有竒以較平行則盈二分矣
(游熊曰平行周天度也實行太陽度也因太陽天心不同宗動天心故有平行實行之度相較而有盈縮矣)
故冬一節氣為十四日八十四刻有竒距遠則行遲遲
則所行之度不及平行而為縮每夏月一日計行五十
七分有竒以較平行則縮二分矣故夏一節氣為十五
日七十二刻有竒總由夏行北陸冬行南陸則有盈縮
之差也(揭子曰春分至秋分合一百九十日七時四刻每十日應縮四十三分六釐共縮八度二十五)
(分秋分至春分合一百七十四日七時四刻每十日應伸四十七分四釐共伸八度二十五分)而逐日
測之則太陽實躔宫度分秒逐日有盈縮如太陽從春
分底立夏行黃道四十五度則歷四十六日十刻十分
原謂之空度從立秋至秋分亦行黃道四十五度而所
歷則四十六日三十八刻十分原謂之共度是逐日刻
數不等所謂春行盈秋行縮也(俞子曰近歲密測而知太陽與宗動不同心故)
(知節氣有盈縮原惟平分十五日二時四刻作一節氣而不知春有盈而秋有縮也)故定盈縮之
界非在二至之點(元算在此)乃在二至之後六度此二點為
盈末縮初今盈為最高之點縮為最卑之點因定此二
點遂晰太陽之行為一不同心規也其行遲者在最高
之點行疾者在最高之衝(即最卑之點)此最高本行亦猶太
陰之按月孛如太陽之心並二極與宗動天同則日行
轉常在赤道之圈絶無距度安得有東西運行之異乃
知氣不參差無以成化時不寒暑無以合序物不錯綜
無以生文也
太陰
問太陰之行不隨黃道之一線又不踵黃道之節氣
要自疾行一周又步與日會為合朔然太陽之光為
世界之切須太陰雖有清光亦無恆照何行反較難
於太陽乎
曰日之升也布光於色象闡景於山川日之没也諸曜
則受光地面則幽暗太陰之體最近於地受日之照反
映於下使夜之幽暗者時受清輝焉故與日為敵而運
行參錯不一推步籌算倍艱皆為交食故苟或分杪乖
違交食豈能密合故必細審其行度然後可立法致用
也蓋太陰不循黃道一線自行一月游輪徑約十二度
出入黃道内外相距遠者各六度其輪交黃道如一小
環繫於黃道帶行焉其本旋之外有平行一日十三度
有竒但此行之界有四一界是從某宫次度分起算此
界定而不動二界為本天之最高此非定界每日自順
天右行七分有竒是月距本天最高一日之行為十三
度三分有竒故其平行二十七日三十刻有竒為一周
己復於宫次元度又必再行二十三刻有竒為二十七
日五十三刻始能及於本天之最高今謂之月自行元
謂之轉周滿一周謂之轉終其最高則行八年有竒而
周天謂之月孛(月孛是月行極高極遠之點後人謂之月孛星)三界為黃白二
道相交之所謂之正交中交此界亦自有行乃逆行也
每日三分有竒則月平行距正交一日為十三度十三
分有竒至二十七日二十七刻減交行之一度二十三
分得二十七日十五刻有竒月乃回於元界謂之交終
四界是與太陽去離太陽一日約行一度則太陰距太
陽遲為十二度十分有竒至二十九日五十三刻有竒
遂及太陽復與之會謂之朔策古謂月行九道是月游
輪出入黃道内外算也自内出外為陽歷口世謂之羅
㬋又名龍首自外出内為陰歷口世謂之計都又名龍
尾(游熙曰羅㬋計都乃黃赤道左右之内外相交出入之名後人以為火土之餘星)乃白道正
交行及四正陰陽二歷各異名之為八道並黃道為九
也實一道也月行十八年餘而徧九道(游燕曰九道乃近日遠日而名)
(月行黃道東為青道行南為朱道行北曰黑道行西曰白道各分内外為八道並黃道為九也十九年内月行)
(九道完而復起所以算日月食惟在十九年内推測度分略同而時刻稍易皆各有定則)其白道兩
交黃道論最遠之距為五度今測朔望外相距皆過五度上
下二弦則為五度十七分三十秒也推知二道相交之角非
定而不動約其廣狹之行常以十五日為限也
日食
問日為諸陽之主永無虧損何得有食
曰日為諸陽之宗星月皆借光焉而日所行在月天之上月
所行在日天之下朔日日與月相遇兩周相切(兩周者日周天月周天也)與
南北同經東西同緯則月受日之光於上月體隔日之光於
下是日月相值則蔽而不見然日與月雖則相叠而上下相
離數百萬里其相值也特相盪而過自人在地面上仰視
之則見其月掩日於是日若無光然實未常失光也人不見
其光故謂之食若日食非月掩則食無常何定在朔而不
前後也而食時天上度分唯一處人居圓地則食分隨東
西南北人見無有同者歷家不明各方經緯之度(游熙曰天有經)
(緯之度地亦有經緯兩合之測則不甚差)則無以知幅&KR0695;相距之數而交食時刻
與分數行之一方不能通之各方耳如從西面東地隔七千
五百里者則東人先八刻見食設若地平形則天下人見
食共在一時無有先後也若南北經緯之度距過三十四分
者則月從邊行人不見其掩則無食矣
問月食宋儒云火日外影中心實暗到望時却當其中
暗處謂之闇虛以闇虛之象為月食是否
曰天圓形地梗在中心如雞子黃處青之内青之周圍即列宿
七曜之天也日一日行一度月一日行十三度餘以周天三百六十
度記之自朔至望僅行一半月距日一百八十度而日月正對望
中間地球障隔月輪在地影之上月輪在地球之下日光不能
照之故失其光而謂之食漸出地影之外日能照之則漸復元
光因知月輪失光為食食悉由於地影之蔽入此影中安得不
食而半進半食全進全食是食必在望其食之處定在龍頭
龍尾(游燕曰即黃白二道相交之所則經緯同故有食)十三度三分度之一過此則月之
行道不相涉而地影不能障也龍頭龍尾者是日躔之
兩界月食所經之處也然食之時地影從人之下蔽上
去故天下皆同(游熙曰見月食必在夜而人在地影中立故天下皆同)凡地面見
者大小遲速亦同唯居子午線不同則時刻亦不同大
抵十九年所躔宫度同而食之時刻淺深亦不同而土
木垣宿不及食者影斜而銳不相透也日行天一周則
影亦行天一周月當其影處即食而食之處迄無定所
交食
問日食月掩也月食地影蔽也然掩蔽俱是無光
則食皆同又云月食皆同日食不同因地影也圓也
請詳其說
曰日月之行二十九日有竒而東西同度謂之合朔而
月魄隔日光于下而不偏斜謂之日食(俞大剛曰合朔則月月初一皆)
(合合而不食者因月行九道與日度有偏斜則從邊而過故合朔而不食)月距日一百八十
度正與之衝謂之望若當衝時必入地影而地居中間
日光為地所阻不能射照月體月失其光謂之月食而
食常在黃白道相交之所謂之正交中交凡日月行及
二交為同度同度則有食而食必凖在限交在限内則
食交在限外則不食日食之限與月食之限亦異故推
月食越五月能再食越七月不能再食日食越五月能
再食越七月亦能再食所以為限各異也至于食分則
以距度求之蓋兩周之心相距之度也在月食則為太
陰之心實距地影之心愈近食分愈多(新語曰夫以火照物對冲必得)
(黑影地之居中也日照于東黑影冲西日照于下黑影冲上物過黑影即黑而不見故日月正對地隔于中則)
(影射而月黑而食有淺深月之道有浮沉也)在日食則為日月兩心以視度
相距其遠近不依實度而依人目視之所及為凖此即
月食分天下皆同而日食分隨人目東西南北各異也
如白道向南極半周有時在天頂及黃道之中謂之陰
歷白道向北極半周是時在黃道外謂之陽歷故其下
日食之限莫得而定也比如京師北極出地四十度約
算陽歷八度陰歷有二十一度則知日月相會凡在陽
歷近二交八度在陰歷近二交二十一度其下必見日
食過此限以往則否也即北可以推南莫不以遠近多
寡定食之驗然二歷食限之度有異者其故在月輪月
輪最近於地又小於地人見之所在地面非在地心以
月天論地平雖天與地球皆為平分直過其心而人在
地面高所以視天地之兩界則地球與月天非平分也
而少半在上太半在下約差一度以本法推算月己出
正地平於人所視之地平尚少一度此謂之視差惟月
在天頂正地平與地平之極皆以一直線合于天頂無
有視差過此左右不免有差愈遠天頂愈近地平其差
愈甚夫視無他常降下月體數十分耳假令日月同度
同在近交之南又因同度並在地平上高二十度則日
于視地平為十九度五十八分祗降二分月于視地平
為十九度直降一度以日月二差之較為五十八分矣
若日月同高共度而人視之月常下于日一度耳不掩
日光則不食若日月在地平上高七十度則日無視差
月視差止二十分其降于日亦止二十分勢必相切或
至掩數分而成食若日月在交北又當以月算在日之
上庶因視差所降而掩日光以為食矣顧此二地平之
差又分二焉一加減交食分數謂之氣差一加減時刻
謂之時差此測交食之艱也
朔望弦晦
問月若圓形受日之光朔日月掩日為食望日地影
蔽為食月不掩日地影不蔽時宜月體之光俱圓何
過朔則漸盈過望則漸虧至上下弦而盈虧各半疑
其月體是活物能自發光固能晦能滿能消能長也
曰天體如玻瓈月與星即玻瓈中之堅凝圓物也而圓
者堅凝則不能透光太陽之火充滿全天天體直透者
不能發光星月堅凝者則耀日之光而返照焉故日光
照及其體則明不及則暗如月自有光則近日遠日其
光恆一絶無消長也朔日日月同度月正居日之下日
光照其向上之面不照其向下之面人居地上獨能見
其無光之下面不能見其有光之上面故朔之日視月
全無光過朔月則東行而漸離于日而日在西月光漸
盈距日至九十度日照其下側半面人居地上獨能見
其下側半面為上弦距日一百八十度則日月正對月
之圓體受日之光全滿為望也過望月則雖東行却是漸
離在西日反在東月光漸虧距日至九十度日照月上
側半面為下弦下弦以後月光漸消至于無光為晦焉
氣盈朔虛閏餘
問氣既踵節矣因何有盈朔有常數矣因何有虛又
因盈虛而後置閏如盈虛不設閏亦不必置也於數
更易何如
曰渾天之度一歲之常數三百有六十太陽行黃道節
氣圈一周有三百六十五日三時較常數則多五日三
時為氣盈一月以二十九日六十三刻有竒為合朔共
十二月得三百五十四日四時四刻較常數則少五日
七時四刻為朔虛以朔虛較常數則常數為多以常數
較節氣則節氣為多合多十日十時四刻為餘日餘日
歸之于終積成一月則置閏約三十二月則一閏十九
年則七閏也其閏之月太陽不及交宫必無中氣也如
無氣盈則常數不合如無朔虛則晦望不凖如無置閏
則夏月為春節冬月成秋候也前賢之測無絲髮之餘
故七閏終在十九年子丑之月氣朔分齊為一章之定
法也
月見遲疾
問太陰之測無遺矣則合朔後夕間西見見皆恆一
而遲疾偏不一甚有差一二日何也
曰人目所見其月近日遠日為差彼有斜正升降而行
故也其故有三一因月視行度視行為疾叚則疾見視
行為遲叚則遲見一因黃道升降或斜或正正必疾見
斜必遲見一因白道在緯度之南又在緯度之北在陰
歷(黃道之中)則疾見在陽歷(黃道之外)則遲見此外又有北極出
地之不同朦曨影與氣差諸異所以遲疾則難齊也然
月亦星類也較星更小為其在天極低人所仰視甚近
故有朔望弦晦食與不食之較著也金水二星亦與日
同度恆日輪中有黑點以星處高人所仰視甚遠故不
謂之食若月輪時過二星之下亦能掩其星光今不顯
其食如日者乃二星之天高光微而體小人所忽也故
月惟主潮汐無與氣候因其近地有光影照地而推也
日月右行
問太陽一日行一度人見其日日如是未嘗有進退
也太陰一日行十三度餘人見其一日遲一日又以
為行速何也
曰諸天遲速之行七曜錯綜之度尚有未密者惟日月
之行宋儒言之甚詳朱子云天行甚健一日一夜行周
天三百六十五度四分度之一(一度如以百分即得二十五分)又進過
一度日行速健次于天一日一夜行周天三百六十五
正恰好比天進一度則日為退一度積至三百六十五日
四分日之一(即一日十二時四分得三時也)則天所進過之度又恰周
得本數而日所退之度亦恰退盡本數遂與天會而成
一年假如天無進過之度則四時中星俱同日亦不能
會天節亦不能踵歲矣月實行遲一日一夜行周天三
百六十五度四分度之一行不盡比天為退十三度有
竒進數自東行西為順天而左退數自西而東為逆天
而右歷家進數難算只以退數算之故謂右行為速也
且曰日行遲月行速然則日行却得其正也
天行過一度
問歷以為天一日一周太陽一日行一度今云日行
本數恰好是天行過一度豈不悖歟
曰若以為天一日一周正恰好不進過一度則四時中
星如何會不同如此則日日一般而太陽亦無踵星之
度節氣亦無定限之所以甚麽去紀歲
五星遲疾伏退
問日行步歲踵節矣月行晦朔弦望矣而測算尚艱
五緯之星行度各各不同兼有遲疾伏退之異如何
測步知各有異而不順行也
曰步天測象誠惟難矣而緯較難五緯之體圓如活珠
黃道之軌有若虛槽而五緯之行又各有本行各有異
行各有伏見各有加減各有不同心圈各有均圈各有
小輪不同心圈與小輪名異而理同皆附黃道左右八
度之間而盈縮遲疾之行皆藉以分度布數也各有二
道二極各有三百六十度其度分又各有實經緯視經
緯其會合有實會視會實望視望樊然不齊惟以日躔
齊之如土星三十年少一周天木星十二年少一周天
火星二年少一周天金水隨日一年一周天是緯星之
本行也緯星在小輪極遠之所必合太陽其行順而疾
其體見小在小輪極近之所其行逆而疾其體見大土
木火行逆則衝太陽金水行逆夕伏而合行順晨伏而
合其各順行轉逆逆行轉順之兩中界為畱留非不行
乃際于極遲行之所也留叚前後或順或逆皆有遲行
其土木火行逆即衝太陽而金水則否者緣土木火之
本天大皆以太陽為心而包地得與太陽衝金水之本
天雖亦以太陽為心而不包地如車輪然轂從内轉軸
在外者自上下周旋故日之轉也金水或旋而前或旋
而後一旋一却亦勢之所至自人從平衡視之祗見其
或順或逆而不知其遶日環轉也故不能衝太陽而能
與之離金離太陽四十八度水離太陽二十四度此五
星之異行也太陽之行因黃道斜交于赤道故其距赤
道之緯南緯北也各二十三度有半以成二至是黃道
者太陽之軌蹟也太陰本道又斜交于黃道最遠之距
為五度餘以生陰陽二歷五星之道雖相距緯度各異
而其黃道則與月道同理故皆借月道諸名名之其兩
交之所亦謂正交中交其在南在北兩半周亦謂陰陽
二歷審是而五星緯行庶可詳求也盖各本道外之歲
行小輪恆與黃道為平行而又斜交于本道其上半恆
在黃本二道中凡星躔于此則減本道之緯其下半恆
在本道外星躔于此則加其緯然此小輪之緯向則常
常變如土星三十年行一周天其在正中二交之下必
無緯度分十五年恆北十五年恆南凡衝太陽因在小
輪下半即加本道緯度凡會太陽因在小輪上半即減
本道緯度他星亦然或行近于地小輪加緯益多太白
至夕伏合之際因其近地其緯幾及八度耳原不諳有
緯行(此緯行近歲西士熊羅諸人始測出)一見金星在緯南北七八度之
間即詫謂之失行皆不知五星有緯行之故也然五星
有緯南緯北之分黃道有正斜升降之勢各宫不同亦
不能以距度定限今定限惟在用地平為主緣地平障
蔽日光能使星或伏或見耳日之下于地平其光漸殺
所謂晨昏晨昏之光四時不等星光時刻亦自不等所
以然者太陽由黃道而下地平或十度或十五度以至
三十度原自不等而星在黃道南相距必多數度在黃
道北相距必少數度其限不能泥也大約土木火三星
較太陽行遲行後太陽夕伏晨見金水二星順天東旋
較太陽行疾行先太陽晨伏夕見逆行反是其與太陽
遇也亦夕伏晨見太陰行較太陽更疾晨伏夕見至于
金星之緯不及八度逆行合太陽夀星(辰宫)大火(卯宫)二宫
而其緯又在北七度餘雖與日合其光不伏晨夕皆可
見之水星之緯惟四度餘若其緯向南合太陽于夀星
此後去離夕必不見合太陽于降婁(戌宫)此後去離晨必
不見此五星伏見之不同也如土星右行三十年少一
周天夕伏合伏各二十日四十刻各行二度四十分(此五)
(星一度以百分算者)晨出東方疾遲共八十六日行七度六十五
分留三十日晨退夕退各五十二日六十四刻五十八
分各退三度六十二分五十四秒半復留三十日遲疾
共八十六日行七度六十五分又夕伏復見為一周大
約六十年同而日時則不同也(六十年同其遲疾伏退過宫則不同其時刻大)
(約要先三時可也)木星右行十二年少一周天夕伏合伏各一
十六日八十六刻各行三度八十六分晨出東方疾遲
共一百一十二日行一十七度八十四分留二十四日
晨退夕退各四十六日五十八刻各退四度八十八分
一十二秒半復留二十四日又遲疾共一百一十二日
行十七度八十四分則又夕伏而復見為一周大約八
十四年同而日時亦不同也火星二年少右行一周天
夕伏合伏各六十九日各行五十度晨出東方疾遲共
二百八十四日行一百六十六度留八日晨退夕退各
二十八日九十六刻四十五分各退八度六十五分六
十七秒半復留八日遲疾共二百八十四日行一百六
十六度而又夕伏復見為一周大約八十年同而日時
亦不同也金星右行先後太陽歲一周天晨伏合伏各
三十有九日各行四十九度五十分夕出西方疾遲共
二百三十一日行二百五十度五十分留五日夕退十
日九十五刻一十三分退三度六十九分八十七秒夕
退伏六日退四度三十五分其合退伏如夕退伏其晨
退如夕退留五日疾遲共二百三十一日行二百五十
度五十分而又晨伏其行也晨先日出東謂之啟明夕
後日入西謂之長庚以辰申為界晨見己位夕見未位
大約九年同而日時亦不同也水星亦先後太陽歲一
周天晨伏合伏各一十七日七十五刻各行三十四度
二十五分夕出西方疾遲共二十七日行三十一度五
十分留二日夕退伏合退伏各十一日十八刻八十分
各退七度八十一分二十秒晨留二日遲疾共二十七
日行三十一度而又晨伏為一周云約四十七年同而
日時亦不同也凡七曜遲速錯綜之行至四千六百一
十七年子月甲子朔旦夜半冬至則日月如合璧五星
如連珠乃七曜歷元之第一日也上推漢元封七年丁
丑子月適當其時也下推康熙三年甲辰以後二千八
百四十九年子月甲子朔旦復是其時也
四餘羅計氣孛
問羅計氣孛元謂之火土木水之餘測算家云羅計
見于交食之影氣孛不常見見則有異此是星不常
見乎是交食之算乎
曰四餘者元皆指為星謂其所躔宿度各有吉凶不知
是月行難算設此諸道之交點按此名目以便揆算其
行度並無實物也羅㬋即白道(即月行之道也)之交點計都即
白道之中點(歷家按此二點以便起算交食)月道自南遡北以交于黃
道之一點曰羅此點有本行每日左旋三分有竒而羅
正對之點為計所謂龍首龍尾内道口外道口也蓋兩
規斜絡其兩交之一點必正相對也月孛是月所行圈
極高極達之點謂月離于是其行極遲其體見極小盖
云孛者指其交轉兩行相孛之義故其平行右旋每日
七分有竒此三點者土木火諸星本行之圈亦有之但
其行不同耳為不算交食晦朔故不設此也(趙希度曰四餘為火土木)
(水之餘何金獨無乎則可知其非星也且測其當躔某恆星之度並未見其形象何如吾師言其理甚晰直破)
(古今之疑)紫氣者元算生于閏餘或為土木二星相會之所
或古人以此紀直年耳故二十八年月之閏餘而生氣
一周皆是交食之積算也
天經或問卷二
