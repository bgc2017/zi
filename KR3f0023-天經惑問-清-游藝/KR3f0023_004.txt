天經或問卷四
閩中游藝撰
分野
問渾天之象星辰周布如無占星紀地則徵應不能
劵合然紀地分州與天度相符否
曰日月列宿自東徂西原無停住日月無私照列宿無
私顧何分彼此乎秦漢謂經星以角亢鄭之分野兖州
氐房心宋之分野豫州尾箕燕之分野幽州斗牛吳越
之分野楊州女虚齊之分野青州危室壁衛之分野并
州奎婁魯之分野徐州胃昴趙之分野冀州畢觜參魏
之分野益州井鬼秦之分野雍州柳星張周之分野三
河翼軫楚之分野荆州以二十八宿分主十二州也夫
星光有下施之功能為人物方隅禨祥所由理或不誣
然經星所分如家人子别藉家財何視玄昊之不廣也
而所分多少迥絶如鄭宋齊魯數百里地而或分三宿
二宿已視秦趙異矣斗牛楊州合江南數省延袤亘匝
五六千里僅值二宿又四方萬國而無一宿所值然俱
在覆載之中抑何不平之甚耶如云自古占星紀地徵
應符合而不知治亂循環有一定之理星文無變徵以
各地之氣為變徵事多符騐史書于事後牽合傅會耳
潛草曰地如蓏有蒂臍以赤道之腰分南北東西與二
極為六合矩也卵伏必分上下圓物水浮絲懸便自定
分三輪五線証知中國當胸西乾當左乳中土以卦策
定禮樂表性命治教之大成獨為明備中正豈偶然乎
當北極之下者無用之地也黃道之下人靈物盛而中
國在腰輪之南天地人相應其幾自應地勢符天全地
應之一方之地亦應之可以平列可以環列古人因民
之所知而列之惜今無神明不能重定中土之分野而
猶守隋晉之志更今郡縣名耳是古人因事觸幾用占
分野原非限定為後世之執據也如甲子干支亦用分
野可推矣世人膠見所以事事礙也
年月
問一年太陽行天一周謂之年是也月小于日反以
三十日為一月以十二時為一日何也
曰一歲者太陽随列宿東行旋天一周之期也其行有
二一從某宫次度分一日一度行天一周而復于元界
其數為三百六十五日二十四刻二十一分有奇一為
太陽會于列宿天之某星一日一度行天一周而復與
元星會是謂一歲之全數也但其數每歲自有本行故
須加本行以定歲所以加者恒星東行定為五十一秒
(游燕曰恒星天圍之大有二秭畡二京八兆八億三萬九千二十五里恒星東行全數一歲復加行八萬)
(一千一百五十三里半至二萬五千餘年則加滿全數為歲差者不差矣此以里數分度算者)所謂歲
差也然而日歷紀年惟以全日推算不用小餘如以太
陽十二次會合太隂為歲也為三百五十四日故二年
三年而閏一月也紀月有二或因太隂會朔一次以定
謂太隂之月或因太陽行一宫次以定謂太陽之月顧
其十二分年之一分則一也一月之終分為大盡小盡
者以二十九日六時餘月會日而合朔如初朔子正過
二十九日外而不及第三十日之子正則謂之小過子
正則謂之大雖有三十日弱而時刻不及者歷家不得
名大或二十九日強而時刻已逾者歷家仍不得名小
且宇内地度不同而月之大小因而互異比如京師第
二朔在子初二刻未到子正其月為小而西安此朔則
已在子正初刻又當為大大盡小盡如節氣然亦有各
地之不同也(游熊曰論詳測不可差分秒則有各處節氣與大月小月之不同依京師為主則各)
(處惟存其理只得略其法而遵之以便民俗也日月食多寡與時刻淺深亦如之)是月合朔要
三十日弱故為一月也是為太隂之月也(以合朔定月故名太隂歷)
然以冬至為正節宫十二中氣為十二宫(即十二支之宫)則一
歲三百六十五日三時行完一歲以朔望另算此依宫
論氣則不須置閏此法平易苐後世不能行也中國以
太隂為歷以月為主故有盈虚而太陽節氣宫度反分
註于月之下若以太陽為歷則以節氣為主朔望分紀
于節氣之中則不須紛紛言歷矣日者從東歷西行天
一周任踵元處而太虚過一度(即恒星過一度)為一日也度分
四限限分十二宫一刻太陽行三度四十五分行三十
度過一宫為一時一日歷徧十二宫為十二時成一日
也
歷法
問年以太陽行完周天之期為歲月以合朔為月日
以太陽歷徧十二宫時也何周以建子月為歲首商
以建丑月為歲首夏以建寅月為歲首然太陽行周
天之元界為期而有從丑從寅之歲首是歲不拘定
某處為期為歲也月以合朔為初晦為終然歷家又
以某日立節為某月節月不以朔晦為月則月亦未
以朔望為月是以節氣為月也
曰古今定歷必以冬至之日時為歷元是以太陽行北
陸至南盡而復回是復卦一陽初生之時也故冬至之
日建子為首周天十二宫必以子為首何常以丑以寅
為首也昔伏羲氏始造八卦作三畫以象二十四氣黃
帝因之初作調歷歷代十一更五千餘年凡有七歷顓
頊以今之孟春月為歲首因其時正月朔旦立春而五
星會于天歷營室也冰凍始泮蟄虫始發雞始三唱天
曰作時地曰作昌人曰作樂鳥獸萬物莫不應和後謂
顓頊聖人為歷宗而夏繼之湯作殷歷弗復以正月朔
旦立春建寅為節也更以子月朔旦冬至為歲首随而
易之以建丑也(后魏景初元年亦以建丑為正月)周易之以建子也三
代以後皆從夏節據正四時夏為得天以承堯舜從顓
頊故也大戴曰虞夏之歷建正于孟春此之謂也孔子
曰行夏之時後世因聖人之一言不敢改也余謂必以
古今以冬至定歷元為歲首後人不復有偏執游移從
丑從寅也方師密之揭子子宣同余推測辨正以為萬
世定法其法當以天為定盤(所謂静天也静天即在動天之中)以黃道
為定圈(嵌動天之中始終不改徙者也)以十二宫為定節氣(依地為盤以分子丑)
(以氣分宫不以日分宫也)以道淺深定宫(所謂北道長南道短随多寡而分也)以冬至
為歲首(神農高陽周武皆建之為歲首)以日躔一日為定度(不論遲速一日為一)
(度以日分度不以星分度)以日到宫紀日(所謂冬至一日冬至二日行滿此宫則换節另紀以)
(上不用測算)以月到宫紀月(月到某節某日合朔某日弦望到南至則為一周)以星
到宫紀星(某星于某節日移宫某節日合伏到南至為一周以上用測算)如此則無歲
差(如此日自為日月自為月星自為星分毫不亂何有歲差)如此則無氣盈朔虚(合朔)
(為一朔)如此則無閏月(止須四年增一日而宫節如故)節氣無月首月尾
而節定(每節自首至終節節無異矣)歲無新年舊年而歲定(每歲自冬至至)
(除夜歲歲無異今星算家略存此意)歲歲是此日立春歲歲是此日立秋
而天定(今逢春迎春逢霜迎霜降略得此意)歲歲是此日興農歲歲是此
日講武而人事定(今春分栽花驚蟄驚蟲略得此意)節節是此日數(每節)
(自一日始至某日止各有定數)歲歲是此日數無增無減而日定(自冬至一)
(日始至三百六十五日三時止)一歲還一歲一節還一節(並是一日還一日一度還)
(一度)天道合人事齊是為天歷是為萬世畫一之歷也終
數百年必有起而從之者
霄霞
問霄未見天之何色而指也霞則見天之五色而著
也雖日月星辰不如霞之彩測步者獨不關之何也
曰霄者天之無雲氣而青碧者也天色在五行之外青
亦非其真體莊生所謂天之蒼蒼其正色耶其遠而無
所至極耶其視下也亦若是則已矣霞者雲正受日光
則透白虛斜相交則起色皆假日之光或成五彩也夫
雲氣至清虛五色非有定質因時之早晚候之寒暑各
借日氣之厚薄掩映人目而成象為五彩成文乃和氣
之所散亦視境之所幻故不關之也
風雲雨露霧霜
問氣一也何以能變水火風雲雨露之不同何也
曰天地之間皆氣也氣貫實中而充塞虛廓則一也而
其所出之體有輕重爽膩之不同故其變亦有不同耳
濕者為水燥者為火火出附天水浮附地天地之間分
三際焉有凝形之氣有未凝形之氣水土之塊太陽蒸
之是成温際真火同天是名熱際中間通達而冷是名
冷際日為火主照及下土以吸動地上之熱氣熱氣炎
上而水土之氣隨之是水受陽噓漸近冷際則飄揚飛
騰結而成雲雲上隔日氣下隔火氣冷濕之氣在雲中
旋轉相盪相薄則旋為千百螺髻勢將變化而萬雨生
焉雨既成質必復于地譬如蒸水因熱上升騰騰作氣
雲之象也上及于蓋蓋是冷際就化為水便復下墜雲之
行雨即此類也若氣䟽越而燥鬱積上升天上無濕氣
以吸之地下無濕氣以助之則此燥鬱之氣飄揚旋轉
横騖披呌震撞怒號如人之噫而騖于空者則為風風
性本自燥熱随過地方亦帶濕氣海方多濕所以東南
之風濕熱西北距海甚遠所以多燥其為利為害亦從
所經之地分也有日出而風發者以燥氣為夜冷氣所
壓日開其冷風風遂噓發亦有日出而風息者陽氣勝
而燥濕之氣散也有暴風者以熱氣被冷雲所圍開雲
突出故為暴風或峰島土竅激氣而助發其風亦烈赤
道之下有片雲即有巨風以日近故有旋風自上而下
者有自下而上者海中能吸舟船四時各有信風者亦
随時随地為之不可一律也(游燕曰如太平海全無風浪大西洋至大明海四十)
(五度以南風有定候四十五度以北風常變亂倏忽更二十四向小西洋至大浪山潮極大而風浪甚險滿剌)
(加國則無風而倏起數里之波北極之北海冰堆成山矣哥阿之地無雨常晴晴至數年德墨多國則多雨泥)
(入多國則無雨亦無雲泥禄河一年一漲亞大臘之山頂終古晴明盖其地獨高雲雨皆在其下耳然風雨因)
(其地之濕燥日之遠近而不能一律也)若水土濕氣既清且微日中上升
即為風日所乾迨至夜時升至冷際乃凝為露夜半寒
深氣升稍重故晨露猶繁若届嚴節遂零為霜霜落之
時五更偏厚夜有烈風亦受風損故風盛即露微風盛
即露亦不降矣若地上濕熱值寒氣蒙蓋不能上衝冷
際為雨(游熊曰地之高下則冷熱之際亦高下日之遠近則冷熱際亦有遠近)又無風散
彌漫布濩則成重霧日高霧捲輕颷微噓是陽勝隂霧
變為雨是隂氣偏重耳然露與霜不同露能滋物霜能
殺物以遏土氣弗使揚散為來春播種之資此霜之力
也雨與露不同雨氣昏而露氣清露與霧不同露氣肅而
霧氣迷也
雪霰
問雪寒物也欲下時必先温煖何也霰圓物也霰下
成雪而有六稜何也
曰雪與雨同理亦挾火氣故將雪之日必先温煖不温煖
氣不能上升也天之三際近地之際率皆温也惟温則
能生萬物温際以上則為冷也無冷際包褁則温氣直
散不復有温便無雨雪霜露矣冬月冷際甚冷(三際上是火際)
(不言火際者冬月太陽遠則冷際盛而火際微)氣升成雲雲遇冷際而為雨雨
在氣中一一皆圓初圓甚微以漸歸併成為點滴隆冬
氣升即成同雲遇冷凝沍悉成散圓(散圓即霰也亦兼雨點也)散圓
下零又輕于寒遂成米珠雪漸升而上于雲則雲不能
復聚遂凝為柳絮雪雨體大而風緊上降下持吹飄之
間欲求歸併不可太合則鼔為六瓣遂為六花雪雪花六
出者凡物聚方以八圍一聚圓則以六圍一此定理中之
定數也水居空中在氣體内氣不容水急切圍抱不令
四散水則聚而自保故成圓體此定理中之定勢也然
雪之下也厚隂力扶陽氣除霜毒利生物也天亦非無
故以為雪也大小雪之節後地自出北極二十七八度
起出度愈多雪則愈盛大小暑之月後地自出南極二
十七八度起出度愈多雪亦愈盛平見南北極者全無
霜雪生植亦異故大地周圍之間時時雷電時時霜雪
不獨時時黃昏時時夜半也
雹
問雹冷物也何以不降于寒而降于暑也或謂蜥蝪
所噴或謂龍鱗所藏是乎否乎
曰氣之三際中為冷際下近地温上近火熱極冷之處
乃在冷際之中二時之雨三冬之雪盖至冷之初際即
已變化下零矣冬月氣升其力甚緩非大地同雲不能
扶勢故雲足甚廣二時之雲足亦闊雲生緩遲即雨舒
徐皆變于冷之初際也夏月鬱積濃厚决絶上騰力專
勢迅故雲足促狹隔堘分壠溝澮旋盈盖因其專銳故
能徑至于冷之深際氣升愈厚騰上愈速入冷愈深變
合愈驟結體愈大矣遽升入極冷之際驟凝為雹雹體
大小又因入冷之淺深雲氣之厚薄也雹中砂土更多
于雪雹體中虛以某激結之驟包氣于中也如器盛冰
雪外成温潤非極冷與外氣相激之徵乎若夫蜥蝪龍
鱗之說則樵牧市語也
雷電
問世謂雷之擊物也電光耀其先而雷繼之似此當
有二神司之永無間者乃何以春則發而冬必藏乎
曰雷為陽氣而属火春夏地氣上升日行近天頂(人所居之)
(地上為天之頂)照地成熱則有雷日為火母下火騰踔而親又
挾水土之氣合迸衝逼雲中都被重雲圍褁四圍冷濕
之氣包火成團燃著勢昌旁礴涌沸冷濕亟欲歛聚而
下燥火又欲迸出而上東奔西撞所以轟轟猛勢相逼
搏激漲破雲竅或如裂繒或為鳴鼓而成聲也而水土
之氣挾帶微質略如硝炱火熱發越適暎雲際逢其質
氣閃為電光迅疾如金蛇火迸土騰土經火煉凝聚成
物是為劈靂之楔矣然雷與電同體火氣切雲互相摩
盪帶上土氣一齊點著乃見電光光相入目即呈聲氣入
耳少待電光之後便繼急雷此則聞之遲速耳或先聞
雷而無電者是燥火之氣與雲周旋遇合亦能發聲未
曾燃火也或有電無雷雷聲稍疏未曾摩盪而火已燃
也夫雷有三種一曰鑽雷尖細如火燄鑿空便過一曰
湃雷逢物不擊而燒散一曰燒雷是陰陽鬱怒之氣地
有惡氣適與之感會則震之而經過便畱火跡有毒之
物去毒無毒之物留毒有去一毒而生一毒者皆燒雷
之所致也(游熊曰地若近陽土中能生物如鳥如豕之異形非時觸之殺人此乃陽氣所生之物乘)
(陽而出人得以制之非雷也)
霾
問風雲雨露是地氣蒸上而變也有時雨霾如灰也
有時雨粟雨荳似物也有時雨諸物各像其形此種
何物耶
曰雨霾者火氣疎燥挾土而上水氣輕微不能成雨土
氣濃厚降下如黃霧蒙蒙者謂之霾也若火氣亦盛則
煉而成質或似粟荳與諸物之形皆與落楔隕石同理
也夫地氣之升各象其山川之所積所落諸形亦地氣
所致而象也
彗孛
問流星畫一火光瞬息之間見而無定形隕星或落
而無形或落有如石者彗則有尾如箒孛則有芒如
刺能同天轉此種何物也
曰流隕彗孛皆火也火氣從下挾土上升不遇隂雲不
成雷電凌空直突至于火際火自歸火挾上之土輕微
熱燥亦如炱煤乘勢直衝遇火便燃狀如藥引今夏月
奔星是也其土勢大盛者有聲有跡下反于地或成落
星之石初落之際熱不可摩如埏氣初出若更精厚結
聚不散附于晶宇即成彗孛(游熙曰火際極熱土氣衝此際如窑中無光投物則)
(發光耳結聚其氣論其厚薄大小之分則有彗孛之不同)彗長而孛大故能久不散
亦随天轉盛有光刺出鋒曰芒&KR0621;長四出曰角&KR0621;長而
偏出曰彗彗之芒謂之正旗晨見東方芒則西指夕見
西方&KR0621;則東指而附麗日久勢盡力衰漸乃微滅故彗
孛無百日不滅者凡彗將見必多大風大旱緣燥熱横
滿空中容易變風未帶濕氣不能變雲主多荒而旱以
彗燥熱能噏地上饒澤之氣又主多震以彗在上噏氣
之緊地中之氣欲出所以搖動又主灾病以彗噏動燥
氣流動人間水澤之處或有四圍芒角似鐵蒺藜者或
為孛亦彗也此是上邊恒星所噏其氣雖不到星却與
星對所以周圍芒角也如日月暈此方見彼方不見暈
氣厚低不在日月體上也此外更有非所常見之星偶
見于天謂之新星客星者然新星著天甚高行度有則
初起時小而能漸大後又漸減測法視其所附某宫星
以定其經緯度求其離赤道經緯度取其似徑約較有
三分三十餘秒不似彗孛止麗空際他實麗列宿之天
也但此種俱属火氣非星也總由太陽為諸火之原上
耀全天下徹入地火諸變異各随其地挾水土之氣而
生也惟大風雨則漸而解矣然水土非氣不升非火不
化故密之方師曰惟火至純不受餘物而能入于餘物
水土與虛氣則皆相容相受者也海水夜明燒酒能熱
是水有火分也水體同重惟酒則輕是水有氣分也積
雪消之砂土下凝是水有土分也雲氣上升激成雷電
是虛氣有火分也雨露霜雪虛升實降是虛氣有水分
也地中最重自心以至地面虛竅甚多皆水氣火氣與
虛所行虛氣與水火皆相接無際而能相化者也地中
之氣與水接水随氣到即水所不到而土情本冷氣遇
其冷亦化為水故地中皆水也日光徹地則生温熱温
熱入地積成亁燥燥亁之極乘氣成火也火氣盛必欲
伸則乘氣衝上遇雲雨所鬱褁者即迸裂成雷電也火
氣體大而無圍褁者則結之成彗孛故彗孛能久不散
随天而轉也如不衝上從地脉經之温柔而散者石氣
觸之為硫礜水源經之為温泉故地中有火也(游熊曰世人惟)
(知地中有水滂沛不知有火如此神異也)氣水在地皆因虛空雖居洞穴終
是地上實亦未嘗離其本所火在地中非從本所而降
盖由熱生以成濟萬物因緣上升仍歸本所者也
虹
問虹曰螮蝀疑為䖝属焉有䖝属如此其大而倏忽
而生倏忽而沒耶若是雲霞之類何值起時或能吸
水吸酒也
曰虹係雨際雲在一邊日在一邊日光為雲斜對抵住
日氣下垂吸動地下之熱氣則地之熱氣旋湧而起(虹起)
(之處或值井值酒之地則其氣随湧而起人謂之虹能吸水吸酒也)以接空中雨際之雲
雲之薄處為日光所映射後面却有黑雲濃重者日光
透不去此映射之雲(此雲即徵薄之雨也)所以成虹特無顔色以
日力微耳映日之色以為紅綠也綠者水之氣也紅者
火氣也是虹為水火之交虛斜相映也故虹朝西而暮
東中天日光盛時則無虹矣試于日在東使一人西邊
噴水人從中間看其水珠皆成紅綠之象虹之體穹然
外黃中綠而裏紅随雲之邊幅外薄中厚下愈厚故也
對日成虹而他處復有一虹者又虹影所自射也然海
現蜃樓皆是遠地樓閣上映于空空中濕氣倒影水面
人望之樓閣嶒崚謂之蜃氣者亦如虹謂之螮蝀也時
有方士于東海見虹起處掘地得虹䖝能為媚藥亦取
其類應耳所以古人以虹為淫氣而属䖝也
日月暈
問虹是薄雨為日光所映而成紅綠也然則日月四
旁時有紅白之氣圍抱成環謂之曰暈此暈是何如
曰暈乃空中之氣直逼日月之光圍抱成環其有缺者
有團者抱者背者薄者厚者皆是氣所注射又有一等
氣在天上外淺中深如井者深是氣厚處日光所照似
乎深窈一般淺係氣薄日照之故白色如井欄月暈者
必在中天必在望之前後上下弦内將晦朔時則無暈
矣然欲風雨月方吸其雲氣而光所射以為暈也故暈
氣漸稠而黑者雨徵也有忽然去一邊者風徵也忽然
全去者晴徵也然此地見彼地不見緣其氣不甚高也
日月重見
問日月暈氣是也日為諸陽之尊有重出為之抗者
此是何物也
曰日有重叠見兩三者以雲對日一層雲稍薄能透光
却被日光所射後邊却又有一層黑而厚者攩住日光
反透薄雲故成重日之象其旁另有雲又與所透之雲
相對復成日象然日在東西平面下看之則間有中天
則無是事以仰觀目力難及午中陽氣力大衝破雲氣
且正中游氣更薄于東西也月亦如是亦須望前後兩
三日見望時月力光大乃能照雲為月大抵日月之重
皆雨徵也
風雨徵
問日月暈與重出皆雨徵也然暈與重出不常見而
風雨則常有者更有何徵乎
曰氣行空中為濕性所礙不得上升觀之見其宛曲者
雨徵也曉間霧開而復擁者雨徵也晨起氣昏者雨徵
也煙氣下垂者雨徵也日出時雲多破漏日光散射者
雨徵也日光黯淡而色蒼白者雨徵也日出雲霧即掩
者雨徵也忽有黑雲擁起者雨徵也晨西北有黑雲堆
積者雨徵也昏西北累層煙霧者雨徵也目能射日者
雨徵也天低氣昏游氣浮蔽雲勢四合俱雨徵也春大
寒夏氣蒸秋忽凉冬忽温亦雨徵也日出無雲掩映者
晴徵也晨有霧而漸開者晴徵也晨無霧露者亦晴徵
也風從東南來者晴徵也煙氣亭亭直上者晴徵也晚
霞彩者晴徵也午後多赤雲者晴徵也雲如火光者旱
徵也冬大寒而數日忽温煖者雪徵也冬冷而羣鳥飛
者雪徵也夏日災氣鬱蒸者雹徵也空中有雲如線不
動者雹徵也井水忽溷者雹徵也或雲片相逐雲色慘
白聚散不常繞圍日下日月昏暈日赤日圍月過房箕
壁軫夜星爍躍參星動搖太白晨見此皆風徵或繼之
雨也至于人事物類亦可以徵風雨者如頭痒耳熱面
赤髮潮體燥肢痛鳥雀翻飛噪空圍舞魚出跳躍羣蟻
出穴蚓過路蛇曝日石脉潤樹汗流琹聲不清鼓音不
亮燈燄搖閃燄暴有聲此皆風雨之先徵也
天開
問偶然夜間天上有紅白大光燄異非常或見兵馬
樓臺似有形有聲俗謂之天開門洪範傳謂之天裂
孰是
曰此是火際偶吸下土之氣鬱積騰燄如金銀在爐冶
中鎔躍之狀當在月天之下太虚無際寕有迸裂之事
且天體極堅若會迸裂則壊久矣若有門可開則開有
常矣止惠帝元康二年二月裂一次太安二年八月裂
一次穆帝升平五年八月裂一次廣三四丈有聲如雷
也何天開天裂而晝不見獨見于夜乎日中太陽之光
充滿全天則無此象夜間隂静則有此象與彗孛雷電
同理也亦或有晝見兵馬戈戟行空者或見樓臺宫室
森然者是日光為濕雲所蔽濕雲上受日光下吸地影
故有此象若倒映水面即蜃樓之類是也然冬間氣歛
火弱則無此象矣且星大地數十倍者人見止一點耳
而樓閣人物如此其遠人能見之乎
地震
問云地處天中晝夜元氣運旋諸天包褁而永静不
動因何有地震乎
曰地本氣之渣滓聚成形質者束于元氣旋轉之中故
兀然浮空而不墜為極重亘中心以鎮定也(黃石齋老師云地動)
(而天静也地轉而天運也如舟行而岸移非岸移也實舟行也余曾質之曰若地轉而天若運日月之行則不)
(偏南北矣五行之度則無遲速矣地無震搖矣節無寒暑矣然天乃輕清故轉速地乃重濁故静定然舟行數)
(百里人亦寢食不安地周九萬里而人能安其寢食耶必以天動旋于外地静亘于中乃確也師首肯之)而
四圍有竅相通或如蜂窠或如菌瓣水火之氣伏于其
中盖氣噴盈欲舒不得舒如人筋轉脉搖亦與雷霆同
理如北極之地大寒不能生熱則少震赤道之下為其
地氣為太陽所勝易散而息則少震砂土之地氣䟽不
受閟則少震泥土之地無空可藏氣則少震温煖之地
多石之地下有空穴熱氣吹入為冷氣攝歛極則舒放
激搏其地如銃藥在巍樓巨塔之下得火而發無不被
其震衝也必無大地通震震乃各處各氣各動也故有
一方震時能令地之徙山之移者能令地裂城鄉全䧟
者能令地有新山海有新島者能令江河逆流旁散者
能令開新泉之脉塞舊派之流者俱由震之輕重而有
變異也震後地下燥氣猛廹熱變火而出則震停矣
海
問百川之水會于海海底復有竅穴旋轉運為泉脉
此生生不已之運旋也不然海惟承之百千萬年而
不能滿乎
曰天地萬物有生必死有長必消自然之理乾坤古人
謂曰造化如造而不化則太虛充滿矣化而不造則大
塊亦消矣物物皆然而水獨運轉以為生生耶圖象幾
表曰地中虛竅甚多皆水氣火氣與虛所行虛氣與水
火皆相接無際而能相化者也地中之氣與水接水随
氣到而土情本冷氣遇其冷亦化為水故地中皆水也
水主降而浮于土火主升而生于土虛之積于天下地
上而水氣凝質稍輕于土附地居焉惟地形最重凝結
水下萬形萬質莫不就之水既在地地如胡桃有凸有
凹海則胡桃之凹處也故百川滙海后則漸消而重而
鹹矣
鹹水
問水則皆一也何海水鹹而河水淡也
曰水皆有源源出于幽隂山石之空穴空處氣滿穴中
最寒氣情本煖煖氣遇寒變成水體積久而洩則流矣
夫水流出而未居所者其性輕清尚是本源之質故淡
也以流至海則久而沉重而火入故能變質而消而鹹
矣故海水之重而鹹者生于火也如火燃薪木既已成
灰用水淋灌即成灰鹵亁燥之極遇水即鹹此其騐也
地中得火既多亁燥亁燥遇火即成鹹味鹹者之性尤
多下墜試觀五味辛甘酸苦皆寄草木獨是鹹味寄于
海水足徵四味浮輕鹹性沉重矣(游熊曰蜀中鹽井先鑿得泉悉是淡水以)
(筩隔之更鑿深下乃得鹵焉又鹽池雨多水味必淡作為斗門洩其淡水下乃鹵焉鹹重淡輕亦一證也)海
於地中為最卑下諸鹹就之積鹹即多淡入亦化海中
山嶽或悉是鹽豈獨水乎
問鹹既火生何不炎上火所在上何故遏居地中耶
曰地中火煖多能變化儻火與鹹俱在地上則動植之
物皆冺矣蓋日光生熱因熱生火旋用水土壅閼恆使
在下助生萬物間一發見即歸本所不得一時流行地
上偶一遊行目為災異矣因火之鬱下者生鹹亦令性
重恒居在下歸藏于海為人作味鹹能固物使之不腐
却能歛物使之不生鹹水生物美于淡水故海中之魚
甘于江河之魚鹹水厚重載物則強故入江河而沉者
或入海而浮也海月入江騐㾗深淺石蓮試鹵成則蓮
浮可見鹹能載物浴則膚赤或至皺裂盖有燥勁之情
故比凡水為稠密云
温泉
問海水由火成鹹何故不熱温泉由火成熱何以不
鹹
曰圖象幾表云是日光徹地則生温熱温熱之極則火
成燼水經其燼因而得鹹故忘其熱而海水不冰者亦
具有熱性矣熱極入地積成燥亁則乘氣為火積火所
燃土石為燼復乘氣出共成炎上隔于雲雨鬱為雷霆
升于晶明上成彗孛此二物者火之精微别有洞穴上
通全體俱出則為西國火山蜀中火井(游燕曰今蜀地鑿井求鹽或得)
(火井覆之則火滅投火則随而上焉是則井火在下與水同深遇水成鹵不遇成火矣晉中河曲乃有火石火)
(石恒熱大行河西亦産硫黃可見晉中火淺故晉有鹽池亦在淺土又有小鹽刮地作之略如硝鹻也西地中)
(海其水亦鹵周數千里彼其側近遂有火山高數千丈其上火穴徑千餘步厥火炎上古今不絶足徵鹽之與)
(火相切則成亦復相視以為淺深故蜀井深而晉池淺也宋應星曰西川有火井其水甚冷全無火氣但以長)
(竹剖開去節合縫漆布一頭插入井底其上曲接以口緊對釡臍注鹵水釡中只見火意烘烘水即滚沸啓竹)
(視之絶無半點焦炎意未見火形而用火神真天間極竒事也)若遇石氣滋液發生則
成硫礜泉源經之即為温泉火道所經填壓不出則為
火石故火在地中助于土氣發生萬物五金八石及諸
珍寳皆由火煉而成然物中最近火者無如硫黃水過
其上則成温泉也
潮汐
問潮汐藏經以為神龍之變化葛洪以為天河激湧
金樓子以為鯨魚之吐納郭璞以為海鰍之出入此
恐謬矣然潮汐之長水從何至潮汐之退水從何去
曰寰宇隂濕之氣升降于水者皆月主之月為隂精濕
能下濟水則上升如呼吸然而相就于月月之所臨則
潮起為正攝月之對衝潮亦起為反攝月之氣從前順
虛至對衝而極極而不能前則聚聚則必盈故姚令威
曰潮盈于朔望消于朏魄日月合朔子夜潮平每日漸
移三刻七十二分對月到之位而以日臨之次潮必應
之月望後東行潮附日而又西應之張封演曰月周天
而潮應也古洲曰朔後三日明出而潮壯望後三日魄
見而汐湧月之與水如磁之吸鍼珀之拾芥也月遶地
而行潮亦遶地而行是天地内無地不潮無刻不潮惟
潮有遲速大小漸暴者乃月輪與土地之分焉月有盈
虧輪有高下故潮有盛衰山川有廣狹路途有修遠故
潮有遲速黃道有南北海限有遠近故潮有漸暴春夏
晝潮常大秋冬夜潮常大盖春為陽中秋為隂中歲之
有春秋猶月之有朔望也故潮之極長常在春秋之中
濤之極大常在朔望之内此隂陽消長不失其時天地
之常數也(新語曰每月十三二十七日曰水起是為大汎各七日初五二十日曰下岸是為小汎亦)
(各七日久晴雖大汎亦不長凡潮生則水長但潮至有遠近鎮江至大海五百里十八日辰時潮至浙江至海)
(三百里則十八日丑時潮至潮之大小随月月高潮小月低潮大璦館志江浙欽廉之潮皆有定候半月東流)
(半月西流明州潮月如子午則長朱隠老曰月麗卯酉則潮應乎東西月麗子午則潮應乎南北采珠者入海)
(底間遇潮則水湧而下虚焉以水則虚以氣則實采珠者中其氣輙病地之喘息寓息于風生氣也寓潮于水)
(死氣也中之病)當其潮時江河以及盆盎無處不長長則氣入
水為之輕潮降氣出水復故重獨小水之處升降甚微
人所不覺也水族之物皆望盈晦縮故月虚而魚腦減
月滿而蚌蛤實也草木滋生無不應月月滿氣滋月虚
氣燥故上弦以後下弦以前不宜伐竹木為材易蠧以
生氣在中也故邵子云海潮者地氣之喘息也所以應
月者從其類也(游燕曰潮汐考暖姝由筆曰海早晚兩潮惟廣東一潮番禺雜記早潮下晚潮)
(上兩水相合曰沓潮而潮亦異者海潮皆以漸錢塘之潮獨震撼如雷張僧鍳潯陽記鷄籠山湧泉如潮朔望)
(尤大拾遺記柳州昔相嶺西麓下有潮井廣百畝一日三湧三落䕫州開縣有三潮溪張佳允記滇大華山有)
(聖泉一名海眼應子午邜酉四潮曰三潮者夜不見也韶州有雌雄泉兩潮職方外紀厄勒祭亞有島其海一)
(日七潮又旁島有海窖潮盛窖吸水入而不盈潮退則噴水如山玄中記貴州城外有漏汋一日百盈渴以應)
(刻漏安寕州有潮泉一日三溢三蘸連州水下流有斟泉一日十溢十渴輿地志移風縣有湖鷄鳴長旦清如)
(吹角每鳴應潮至虔州濂泉之旁數十丈有井甚深一日三潮名三潮井當潮時可操瓢而汲温伯芳云崇楨)
(末年不至楊穆西野雜記錢塘江隣海口有子午潮不爽歐邏巴西北有勿搦祭亞城建海中以木為椿其海)
(無潮廣東金陵間常湧水十餘日不退名曰海嘯故潮有不同也方密之老師曰人一呼一吸胍且四至水當)
(火烹百沸不止亦氣之上下也潮之應月月行有南北陸地異不同耳)
望氣
問彌天地皆氣望氣知妖祥何辨乎
曰物理云一切物皆氣所為也空皆氣所實也物有則
空亦有則以費知隠絲毫不爽其則也理之可徵也而
神在其中矣故地之發氣也若煙若雲而有色有形所
以望之妖祥可徵也然非地上濕熱蒸起濛濛煙霧之
氣也(氣也似雲似烟似霧也望之者要辨之真始可徵也)如氣内赤外黃而潤澤
耀目者則所發之地不有王者起定有王者游往其地
也或為城門樓閣華盖龍馬等形隠隠于黃雲紫霧之
間或如彩色森森鬱鬱衝天者此皆帝王之氣如龍如
獸如火燄如粉沸如旌旗如弓弩者此皆猛將之氣如
堤如板如火光如劒戟如森木如粉沸之騰煙如彩雲
之連天此皆軍勝之氣如馬肝如枯骨如死灰如揚灰
如壊山如敗穰如捲席如偃蓋如猪羊之形如羣鳥亂
飛乍起乍沒乍聚乍散如塵之勃勃如霧之始起者此
皆敗徵之氣如瓜蔓連結部隊相逐須臾罷而復出或
四望無雲獨有赤雲如旌旗如人持節如虎如豹如白
虹如曲鈎此皆暴兵之氣如渾渾青氣髣髴樓臺而有
赤氣中衝者如紛紛黑雲相連成圍而有彩色中藏者
此皆伏兵之氣或如猛獸如鑼鼓如箕箒如縣衣如飛
鳥奔塵如破軍聚營者亦伏兵之氣也然雲氣各象其
山川人民所聚積故候息耗者入國邑則視封疆田疇
之正治城廓宫室之潤澤皆可候也實息者吉虚耗者
凶若非煙非雲郁郁紛紛者卿雲也若霧非霧衣冠不
濡者陽氣也若塵非塵慘淡而迷者隂氣也凡天變地
動山崩川塞草木禽獸謠俗俚語俱可推也如常有大
雲五色出其上者其下必有賢人隠地有祥氣則上徵
為青雲紫霧龍文矞彩者其下必有聖賢英傑挺生也
地有凶氣則上蒸為風霾旱魃淫雨攙搶者其下必有
饑饉兵戈横出也凡海旁蜄氣象樓臺廣野之氣成宫
闕(游燕曰此氣亦猶空中濕氣倒映水面之樓臺也濕氣映者影也而鏤雕彩色逼真海中現蜃樓者其氣)
(微似樓臺一湧而沒也)戰場之地寳玉瘞處皆有光氣此皆因其
下之氣發徵于上也
野火
問氣之變也可徵妖祥火之變也而成雷電彗孛雷
電能擊物而燒彗孛能随天而轉然春夏之夜有火
光燄幽幽數點聯珠人逐之則退人去又復依人此
火不能燒物又能逐人依人此何火也亦可以占否
曰夫野血化為燐腐草化為螢俱以氣滲漉土上為風
雨日露所滋照其質雖化其氣尚存故或為螢為燐春
夏之間地氣上升火随氣發然得風日䟽散使其上歸
晶宇下歸地中則不作光怪惟久雨乍晴上下皆有冷
氣致火不能散去横鶩地上偶逢膏膩之氣則燃而成
光氣類所感兩兩三三或牛馬人畜血濺之處膏膩稍
重其光遂轉大而膠之所以稍久極容易搖動值人行
或導人前或随人後或随人轉遶是空中氣滿在人前
則氣拒而前在人後則後氣急填行前者之空氣又推
之而前随人忽轉又或值他氣稍重故又廹之旁行緣
其氣體輕微人行衣衫動處皆有微風逐之則風嘘故
退反則風吸故復依人又有一等在墟墓荒壇遞相傳
走出入見者不必驚為鬼怪不知有尸氣牲血之膏膩
而于此也故軍中刀鎗上火起其理與野火同(游熙曰或有火)
(能燒禾者田有濕氣空有冷氣當夏火不能䟽越逼入禾葉如腐草延燒急去田水令下面冷氣稍減則火氣)
(䟽越而不燒也又穀種乘其熱藏者蓄其火氣于種内夏熱太陽下蒸吸其火氣則多燒若下去水則不蒸上)
(而燒矣)
占候
問古今天學家首言占驗方為有補之學今所言者
惟理而已或是休咎不言乎不然測步如此繁劇豈
不徒費苦心乎
曰天者羣物之祖理性之所由出其文即猶理性之耳
目也今舍吾耳目之性之理之靈而漫言耳目其不為
皮相者鮮矣故西士亦曰天文格物窮理之首務旨
哉言也故云測算非關占候吉凶盖吉所係在吾人心
中所造而禍福則自召耳後世不知吉凶禍福係于理
而以禍福之未來者當之則以福為吉以禍為凶夫吉
凶則致禍福而不可禍福即吉凶也如其順理心安則
福固吉禍亦吉也理不順心不安則為禍固凶福亦凶
也盖禍福不能自免而理則至定此心所以順之也先
知而順之上焉者聖神次焉者君子孟子所謂順受其
正不立巖墻之下者此占候之道也故吾師密之曰星
宿極高無變異之理灾異之占天官書云暈適風雲天
之客氣發見亦有大運然其與政事俯仰最近大人之
符氣幾心幾二而一也隂陽之氣人事之變各自為幾
而適與之合歲有寒暑風雨而蟪螻與蝸蠋當之自灾
可取譬也儒者求端于天天人相與甚可畏也静深明
理之士觸其幾而知之然不欲盡洩至于聖人則不為
隂陽所轉矣時愆氣沴孱夫則病壯夫則否周王龜焦
蓍折劉裕竿壊幡亡又何硋乎焦京管郭崔浩戴洋一
端之中耳關子明之如響舉人事天道消息之此中論
也邵子觀其深矣用三餘一豈思慮所能測度乎
四行五行
問天有五緯地有五行不易之理也而西國不用金
木以水火土氣為四行云火情至輕則躋于九天之
下而止土情至重則下凝而安天地之當中水情比
土而輕則浮土之上而息氣情不輕不重則乘水土
而負火焉所謂土為四行之濁渣火為四行之淨精
也火在其本處近天則随而環動每日偕作一周此
係元火故極淨甚炎而無光焉謂天下萬象之初皆
以四元行結成之理亦誠然而金木之為用果不能
敵此四者且釋氏云地水火風邵子云水火土石亦
未及金木則四行之義已先言之矣然則何從乎
曰黃帝曰六合之内不離于五既言五運又分六氣不
參差乎播五行于四時非用四乎易曰一隂一陽之謂
道非用二乎五行因世間可見之五材而隠表其五氣
之行以謂之五也然氣分其氣以凝為形而形與氣為
對待是一之而用二也土形居中而水火二行交旋其
虚實之氣焉是土為形主水形流地火形緣物而水火
實為燥濕之二氣也金木之形因地而出金則地中之
堅氣木則地外之生氣然其為氣也列于東西以為生
殺故舉南北之水火而東西之金木寓焉非以為水火
對待也是天地之氣必原之水火水之用實重而火之
用最神(夢筆錄云火為五行之至神非同木土金水之成形也世但知火能生土不知火能生金生木)
(生水盖金非火不能生成水非火不能升降木非火不能發榮易稱乾為龍龍火之精也五行之精惟龍神變)
(故冇土龍金龍水龍木龍火龍今之土中石中金中海中樹中敲之擊之鑽之無不有火出焉則此火能藏神)
(于萬物而又能生萬物也坎卦在子宫所謂天一生水以隂先陽也還知坎中一畫真陽為天地之心也表冬)
(至子半者正以坎中一畫真陽為天地之根火之宗也下陽在隂中即龍宫之在海藏神龍之潛九淵所謂陽在)
(而勿用即大易寂然不動之宗也復卦以至日閉關道家藏火伏火之訣正謂此也在胎之前非三緣之火不)
(能結搆身既生後非丹田之火不能飬成故百骸五臟六腑十二經絡獨以心火為君命火為臣始能傳生化)
(食以資長其骨肉此火一散則百骸廢人初死時百體俱存獨此煖氣一去則四大皆潰散矣所謂世界聖凡)
(同是此心所造須當辨其邪火真火能知性空真火性火真空則知薪盡為火傳燈傳為命續矣五德有形有)
(神形也土分之則崩金分之則缺水分之則絶木分之則折獨火為神愈分愈多愈聚愈勝愈與愈有愈傳愈)
(久此向上不傳之秘所以分燈列燄而傳乎此火之最神也)而氣藴于火而轉動則
為風吹急則為聲聚發則為光合凝則為形是風聲光
形總為氣用無非氣也故西國舍金木而專言氣與水
火土並舉者指其未凝形之氣以為天地萬物生生之
機也則五材之形五行之氣顧不可以生尅為至理揭
子曰金能尅木然又不如火之尅木並其形而燬之也
火之尅金又不如火之尅木尅木而木不存尅金而金
愈精曰土生金又不如土生木木則連山徧嶺金則生
不數處曰土尅水然土實生水水非土載而生水能空
立乎他物之生生後可判為二水土之相生膠漆不能
離焉曰水尅火然水火一也論其質則相尅論其氣則
相生論其形氣之交則又相入火見水而死而温泉沸
湯則火之氣能入水之形水見火而散而燈脂爝蠟則
水之氣能入火之形夫水化氣而火火化氣而為水則
水火互相生變化以為道也是二而居之一也然就氣
以格物之質理舉其所以為氣者以格物之通理亦
二而一也費而象數隠而條理亦二而一也若知二在
一中則錯綜變化無不可為者非自神明難析至理
地理
問觀天文者能推步測候則預知休咎察地理者明
龍穴砂水則預定富貴是知天文地理者皆明吉凶
禍福者也何知地理者詳而多知天文者略而寡
曰觀天文者以隂陽消息治歷明時步天行成歲者非
僅占候也察地理者以南北高深天下形勢定封疆界
域者非是葬埋也葬者孝子不忍其親之暴露歛而藏
之非有他欲也程伊川曰古人之葬欲比化者不使土
親膚以防蟻與水壊之今竒玩之物尚寳藏固密恐其
汙損况親之遺骨肯暴露乎故卜其宅兆卜其地之美
惡也是孝子仁人不欲其親速朽之意非隂陽家所謂
禍福者也吳臨川曰葬師之說盛于東南郭氏葬經者
其術之祖乎盖必原其脉絡之所從來審其形勢之所
止聚有水以界之無風以散之然後乘地中之正氣以
飬死者之畱骨俾常温煖而不速朽腐死者之體魄安
則子孫之受其氣以生者不致凋瘁乃理之自然而非
有心覬其效之必然也若曰某地可公可侯可將可相
則術者倡是術以愚世人而要重糈者也其言豈足信
哉羅大經曰古之擇者亦不過欲其山川廻合草木茂
盛使親之遺體得安耳豈真借此以求子孫之富貴乎
何今之人有貪求吉地至不能葬其親者有既葬以為
不吉掘至再至三者有因地至訟棺未入土而家已蕭
條者有兄弟惑于各房風水之說骨肉化為仇讐者凡
此皆不善讀璞書之所誤也温公曰今世之葬既擇年
月日時又擇山川形勢以為子孫賢愚貴賤盡繫于此
而其為術又多不同争辯紛紜無時可决至有失屍柩
而不知其處者若使殯葬實能致人禍福為子孫者亦
豈忍使其親臭腐暴露而自求其利耶悖理傷義無過
于此(徐仲光曰從來送死之禮葬為大祭次之所以安死者之藏而隠其魄也古諸侯以及士庶之喪無)
(有過時而不葬者謂不能葬春秋譏之其或有過而未葬者雖出三年人子之服不變所以著其情而必其時)
(也今世之俗詳于祭而略于葬甚者先世遺骸叠累非一身有高堂邃宇之安而乃不能為其親營尺寸之土)
(衝風苦雨嚴冰烈日之吹蕩凍炙而莫之顧惜如此而于古之委壑者何異乎大家如此小民之窮窶不知禮)
(義者奚所法乎而吾于祖父如此即吾之子孫將復奚責萬一有水火盗賊意外傾崩震撼之患其為疚戾將)
(奚續乎此雖人情積惰昧于輕重緩急之所致亦世俗隂陽拘忌之說有以中之達于理者斷斷焉不為世俗)
(之所惑矣家禮或問家貧鄉遠不能歸葬則如之何公曰子游問喪具夫子曰稱家之有無子游曰有無烏)
(乎齊夫子曰有毋過體苟無矣歛手足形還葬懸棺而窆人豈有非之者哉昔廉范千里負喪郭平自賣營墓)
(豈待豊富然後葬其親哉在禮未葬不變服食粥居廬寢苦枕塊盖閔親之未有所歸故寢食不安奈何舍之)
(出遊食稻衣錦不知其何以為心哉世人又有遊宦沒于遠方子孫火焚其柩收燼歸葬者夫孝子愛親之肌)
(膚故歛而藏之殘毁他人之屍在律猶嚴况子孫乃悖謬如此其俗盖不知始于何時浸染既久習以為常見)
(者恬然曾莫之怪豈不哀哉延陵季子適齊其子死葬可于嬴博之間孔子以為合禮必也不能歸葬葬于其地)
(也豈不猶愈于焚之哉)揭子曰親之愛子也無所不至而不能必
子之賢達何也以其分體而莫之為也父母生而莫之
能為而乃問之于朽腐之骨而又問之頑然之土使土
而有識則彼水葬者其處當絶人類使骨而有知則彼
殱死疆場者其子孫顛倒罹凶而不必然者無此理也
且人之生貧富貴賤天禀已定謂之天命不可改也豈
塜中枯骨所能轉移乎若如其說則上天之命反制于
一杯之土矣予謂人之生于地者亦猶萬物之出于土
也北之土横而平曠則氣重而為沙烟其生人也壮而
堅南之土竪而峯巒其氣清而為雲靄其生人也弱而
秀故土有堅弱水有湍緩人之剛肥輕重長育其地之
使然也貧富夀夭亦如物物之不齊必非遺骸之所致
也若孝子之心慮患深遠歛藏其祖考之遺骸必致其
謹重誠敬之心以為安固久遠之計恐淺則有離亂暴
露之變深則有水泉螻螘之壊所以不可不擇也惟以
利後為慮不以奉先為計尤非孝子仁人之用心也
數
問天有定位故運旋循度星有定行故遲速合轍而
物雖錯綜而有定凖人遇得失必有定數此皆定理
之不可易者
曰天地萬物有定理惟禍福得失無定理乃人自取耳
若言數為定理則非也數可拘于中人不可拘于上人
若偶然得禍以為旡妄偶然得禄而至人不受故不可為
定理定數也性書曰若人之所作皆有前數則忠臣之
死其數應死而非忠降臣之生其數應生而非奸善人
之施其數應施而非善惡人殺人其數當殺而非惡而
賢否賞罰皆無所庸矣予謂一言有數遂將聖賢名教
一概抹殺故數之一字惟庸懦而力不振者後挫折思
而悔之歸之于數也若盡心盡力為忠臣為孝子天必
然成就之必不以數拘之不得為忠臣為孝子也雖定
數亦能挽矣
星降生
問世之常言星下降為人測天象者必知某星下降
然恐不知降是何人也何云昭王恒星之降也東方
朔李太白緯星之托也宰相乃高僧之轉也然落星
之石有形有跡經緯之降當有據也
曰詩之有鳥降生商嶽降生甫皆欽其人而尊以推之
非有實事如人夢日入懷而生子不應上天之日䪺亡
其精也後世乃效尤其說竒為稟星如劉向東方朔李
太白之徒皆有托焉遂使釋典以昭王恒星不見降生
西土指實而言至誣孔顔以相口實無論孔顔天地全
氣世言佛氏神通希有大過于天所稟不過星五之一
則五行之氣亦未全領將以尊之反得其隘且經緯之
星萬古無增減每一星大地數倍若降下壓翻世界矣
星中靈異不可思議豈降為人數十年血肉之&KR0008;耶迨
乎晚近多言阿羅高僧轉世夫造物無窮未必不轉竊
恐為造物所轉者性命亦未便能定也孔門成周諸賢
不見有轉不較上一層也王龜齡蘇子瞻一代偉人亦
為開門瞞過殊不知僧衆共擁一皮囊于龕中必非望
輕力小之人所能開初閉者料之亦熟矣予見行立而
聞道者皆言日用平常之理而無詭異欺人之誑即其
實也漢唐不生于鳥嶽已自下矣後世不生于星而生
于僧世之逓下矣如此誠恐後世并無一人身降轉矣
天經或問卷四
