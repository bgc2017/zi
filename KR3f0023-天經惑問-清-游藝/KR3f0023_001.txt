天經或問卷一
閩中游藝撰
天渾淪一氣無有重數特以外製内以剛製柔則氣漸
遠漸殺以至永靜因分重數以便起測萬化皆由一氣
萬動總由一動微妙不測者莫如此動新語曰天體本
一而各政居有上下然共一心同為一製諸政皆左旋
而有自行輪輪則激退滚進遂有倒逆之形其實皆是
進也
渾象圖子午對者為南北極南北分者為赤道圜斜絡
於赤道者為黃道圜近北者又為晝長圜近南者又為
晝短圜周圍列宿布焉諸圜並星共□渾象之内今析
為數圖者為渾圖不能全載故也李振之曰天體必要
具圖始可明之渾儀如塑像平儀則如繪像兼頫仰轉
側而肖之者也塑則渾圜繪則平圜全圜則渾天割圜
則蓋天夫渾天不可圖今強圖之以識梗概
凡設三輪水而臬之則知地平針而丙之則知子午繩
而垂之則知上下輪皆有先後天八卦十二宫周期之
度是為三輪是為六合是為八觚此大舜璿璣之始圖
約法也於是出入地平可定南北二極腰旋黃赤二道
形如雙環日月交分經緯皆可距度四破取一是為象
限欲求一星立地可得今以有徵無中之理借此彌綸
以世言圓皆晝毬如鏡之扁圓也非圓圓也
此渾象内日月地三形圖最外一圜周天子午規第二
圜日行冬夏至規冬夏規處對貫一軸為黃道軸最中
小圜為地球形外一圜貫軸旋轉為月輪規上施月游
輪徑十二度輪心上綰規上亦可旋轉以系太陰轉之
則為九道此九道因月自有遊輪月輪又要隨黃道轉
故也此外一圜稍大亦貫軸内為日輪規以系太陽形
用此二圜可辨日月交食之理此皆渾天象也
地居天中乃設平規於象外者以分地上地下界也側
立者乃子午規北極之出地南極之入地各隨所在可
測定渾象納此規中以二極為圓樞運轉一日一周以
合天體之行度也
朔日日月同度月天正居日天之下日光獨炤其向上
之半面人在中間仰視獨能見其無光之下半面故朔
之日視月全無光過朔日月漸離至初三四日月光如
峨嵋至初七八日則月見其上面一分之光為上弦至
十五六日則日月對照全光為望焉望之後日漸遠至
廿三四日則月見其下面一分之光為下弦晦朔弦望
是以月離太陽有遠近故其光無時不消長也
朔則日月同其經緯為一線月受日光於上月體隔日
光於下是月掩日若無光為日食而光實未常失也
望則日月相對如一線日光正照之月體正受之中間
地體適當線上在日與月之間地體隔日光於此面而
射影於彼面月在影中失其所借之光為月食
居丁者正見月于日故見全食居戊者斜見月于日故
見半食居己者不見月于日故全不見日食
龍頭龍尾是日纏之兩界月食所經之處若龍尾距過
數度則無食而日食因地之遠近則見食有多有寡焉
湯道未曰日食與月食固自有異蓋月食天下皆同而
日食則否日食此地速彼地遲此地見多彼地見少此
地見偏南彼地見偏北無有相同者而月食則凡地面
見之者大小同焉遲速同焉經候同焉唯所居不同子
午線者則時刻不同矣蓋月一入影失其借光更無處
可見其光也然距度有廣狹則月食有大小遲速日離
地有遠近則地影有大小不同故有食不食焉
天問略曰地為圓體縣於空際上下四旁皆有人居四
方之人各以所居子午線為午時太陽在東方甲居東
方者為午時日輪在其天頂故也乙居西方者即為夘
時日輪至天頂須三時故也丙居正西者即為子時日
輪至天頂須六時故也諸地相去自東而西莫不皆然
如相去七千五百里即移一時因知居東方者若得午
時自此逐漸往西即為己為辰為夘寅丑子矣
天體渾圓内以中分南北為赤道圜兩頭盡處為南北
極極猶樞紐運轉全天星斗也古天學家唯以北極為
心目所見旋繞諸星為圖不列南極是中華處赤道北
不及見南極諸星故也世人則以北極為天心周羅諸
星為邊幅以南極為空名耳湯道未先生曰人處赤道
北則見赤道南天應漸狹而在圖則漸廣形勢相違無
法可以入圖故圖惟列北極處赤道南者見北亦然今
圖全天地必以赤道中分為界分作二圖以二極為心
然後體理相應故作赤道二總圖則見天渾圓全體也
今以赤道南北細分之以南北二極二十八宿另為圖
以黃赤道南北見界各為圖則知子午相對處為南北
極南北中分處為赤道圜赤道之相交斜絡者為黃道
圜是故分之求其詳合之無遺漏矣地輿圖者按地在
天中如鷄子黃在青之内天運旋於外地靜處居中人
依圓體無方隅上下蓋在天之内何瞻非天也故定一
圓圖倣西士職方之遺意也復作一方圖以九州為心
四彝作輔如朱思本之廣輿按其晝方計里修短廣狹
偏正曲直如其地形可分可合山川險夷郡邑聯絡有
不得盡聞者按其形實一一瞭然非如世圖疎密失準
遠近錯誤者也
揭子暄禹書經天合地圖說曰昔之作禹圖者東西南
北惟按書畫之至地之長短曲折廣狹偏正悉置不問
今以天下校古禹迹而畫方計里始如其形故曰合地
中土以北極出地三十六度夏至日長六十刻為算不
知地自南而北二百五十里差天一度赤道居兩極之
中離赤道漸遠則北極漸高夏至日漸長且四方國土
日之出入不同時東方先見西方後見兩地相去七千
五百里則差一時惟以里度測刻分而多寡早遲始可
通推故曰經天藝以地圓形東西升降故時刻之先後
不同南北出入故晝夜之長短互異所以環地而轉從
東達西時時曉時時黃昏自南而北有半年為晝半年
為夜者此圖每方五百里方各二度南起赤道二十三
度北行二十二度縱五千五百里西起地中海七十一
度東行二十八度廣七千里其間以單墨行者州界雙
墨行者水道以圈行者山道點列者貢道也邊之左紀
日長右紀出極下紀距日里刻見各地之不同也以其
經天合地余故約而布之游藝書
天經或問卷一
