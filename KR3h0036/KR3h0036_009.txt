欽定四庫全書
竹譜卷九元李衎撰
古人有云物多相類而非幽莠之幼也似禾驪牛之黃
也似虎白骨疑象碔砆類玉此皆似而非者也孔子曰
惡莠恐其亂苖惡鄕原恐其亂德惡似而非者今夫微
草賤木萑葦之屬本無剛勁之姿歲寒之操以其乘山
澤之氣分雨露之滋對月臨風婆娑弄影望之似是夷
考即非此竹之卿原也故作似是而非竹品
似是而非竹品
筍草出湖州田野間叢生亦有籜葉一如竹筍漸長成
竿高三五尺亦如竹但無枝葉至秋乃死莊子所謂不
筍者是也江淮之間亦有之
水蔗閩廣之間皆有之生田野間或水邊節莖微紅紫
色葉青青望之宛如真竹諦視則葉薄如草其莖節咀
嚼微甘村童嗜之故有蔗名
蘆蔗生静江上下水邊七閩之間亦有之一如水蔗但
節間無紅紫色高丈許
大蘆生安南水滸枝強葉大望之如篻竹筍亦似之可
食
水荻生安南邱温縣及婆律水邊叢生莖細葉大一如
簝竹
蚤籐生廣西安南山間樹木上盤糾曲曲有節有葉如
竹安南人呼為金苓
馬耳草在處有之大者高二尺許小者高五七寸好生
下濕處亭亭如竹葉尤似之初出土時葉如馬耳状故
名
竹頭草在處有之枝如莠葉長五六寸寬一寸許有細
勒道望之如簝竹叢叢秋生白花如菰蒋狀或云無竹
處卒欲煮藥取此葉以代之其性與澹竹同今東陽酒
匠直呼此為澹竹葉每歲夏伏采之
青環兒花江淮之間處處有之初遍地鋪生一節一葉
一花其葉如竹其花青碧色兩瓣中有白鬚至秋壮時
亦能堅立醫家用為通水道藥本草名鴨跖草野人呼
為碧竹子又名碧蟾蜍
竹葉草喜生卑濕處在在有之節莖脆嫩葉如真竹春
時初出採煮可為菜食之夏秋之交節間開碧花或云
此即碧環兒花非也二種大同小異耳
牛頭旃檀香木也出西域末利山中觀佛三昧海經云
旃檀生伊蘭叢中未及長大在地下時芽莖枝葉如閻
浮提竹筍仲秋月滿卒從地生成旃檀樹衆人皆聞牛
頭旃檀上妙之香
茈胡生宏農山谷及冤句今關陕江湖間近道亦皆有
之二月生苖甚香莖紫青色有節葉似竹稍堅七月開
黃花
龍膽草生齊朐山谷今近道亦有之根類牛膝直上生
苖高尺餘四月生葉莖細如小竹枝七月開花如牽牛
迎凉草未詳所産處頗類碧草而榦似苦竹葉細如杉
雖枯槁而未嘗凋落盛暑掛之忩戶間則凉自生杜陽
雜編李輔國夏則於堂中設迎凉草
生薑苖出武陽縣今江淮之間處處有之人家趁春時
種宜沙白地初出土時宛如竹筍葉亦似之其根滋生
甚多至於秋社收之每窠有得一觔者
牡荆生不過三兩莖多不能圓或匾或多似竹節
菌桂無骨而圓如竹
靈夀木漢孔光𫝊顔師古注曰靈夀木似竹而有節晉
安海物記曰靈夀木其節竹又曰木竹中實注云漢賜
三老靈夀杖即此竹靈夀即木竹異名耶
羊奚林鬳齋莊子口義羊奚草名也草之似竹而不生
筍者曰不筍凡竹筍則可食此不可食也(案此引不筍與前筍草複)
熒委萎爾雅云藥草也葉似竹大者如箭竿有節葉狭
而長表白裏青根大如指長一二尺可啖按集韻藀草
名萎藥草或作荽上聲
&KR0034;(餘鼈切)草玉篇云葉似竹生水中
竹葉茶毛文錫茶譜云容州黃家洞有竹葉茶如嫩竹
茶極甘美
萪藤異物志曰萪藤圍數寸重於竹可為杖篾以縛船
及以為席勝竹也顧微廣州記曰萪如栟櫚葉疎外皮
青多棘刺高五六丈者如五六寸竹小者如筆管竹破
其外青皮得白心即萪藤
