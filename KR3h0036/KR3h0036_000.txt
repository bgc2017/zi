欽定四庫全書子部八
提要
竹譜十卷藝術類一(書畫之屬)
臣等謹案竹譜十卷元李衎撰衎字仲賓號
息齋薊邱人皇慶元年為吏部尚書拜集賢
大學士謚文簡蘇天爵滋溪集有衎墓志稱
其翰墨餘暇善圖古木竹石有王維文同之
高致續宏簡錄曰李衎少時見人畫竹從旁
窺其筆法始若可喜旋覺不類輒歎息舍去
後從黃華子澹游學已觀華所畫墨蹟又迥
然不同乃復棄去至元初來錢塘得文同一
幅欣然願慰自後一意師之兼善畫竹法加
青綠設色後使交趾深入竹鄉於竹之形色
情狀辨析精到作畫竹墨竹二譜凡黏幀礬
絹之法悉備又鄧文原履素齋集有哭衎詩
二首詩末註曰仲賓近刊竹譜廿卷其書世
罕𫝊本浙江鮑氏所𫝊抄者僅有一卷疎略
殊甚惟永樂大典載其完書實分四門曰畫
竹譜墨竹譜與宏簡錄所言合又有竹態譜
竹品譜其竹品譜中又分全德品異形品異
色品神異品似是而非竹品有名而非竹品
六子目共為十卷卷各有圖盖每二卷併一
卷矣其書廣引繁徵頗稱淹雅錄而存之非
惟游藝之一端抑亦博物之一助矣中有有
說而無圖者自序謂與常竹同者則不復圖
非闕帙也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
竹譜原序
黃太史有言竹雖有譜記之者然略而不精吾欲作竹
史未暇也太史殁且二百年于兹豈無嗜好似古人者
而其事果屬之誰將由竹之為物自足以名世有不待
乎人之發揮抑愛惡之不齊而知竹者希然虞周之際
取象於易作貢於書比德於詩論紀錄之盛信於史也
奚疑使後世從而史之亦孰以為非予性澹泊獨草木
臭味未能忘情而自謂於竹粗有知蓋少壯以來王事
驅馳登會稽涉雲夢汎三湘觀九疑南踰交廣北經渭
淇彼竹之族屬支庶不一而足咸得徧窺於是益欲成
太史之志而不敢以臆說私則為上稽六籍旁訂子史
下暨山經地志百家衆技稗官小說竺乾龍漢之文以
至耳目所可及是諏是咨序事繪圖條析類推俾封植
長養灌溉採伐者識其時製作器用銓量才品者審其
宜模寫形容設色染墨者究其微繇古逮今博載事辭
積累成編雅俗兼資庶幾備方來之傳補往昔之遺猶
恨學疎而才劣非略於鹵莽則弊於支離故題曰竹譜
詳錄而惡可名史以取譏他日好事者為此君執南董
之筆或有考於斯大德三年歲在乙亥端陽日薊邱李
衎仲賓父序
