欽定四庫全書
竹譜卷四元李衎撰
竹品譜
竹品雖多今以南北俱有宜入圖畫者為全德品以形
狀詭怪者為異形品以顔色不同者為異色品以神異
非常者為神異品又有似是而非竹者有竹名而非竹
者通為六品或因所睹見或質諸𫝊記或得之𫝊聞惟
與常竹同者皆不復畫凡其狀殊異者必表而出之以
助多識
竹之為物非草非木不亂不雜雖出處不同蓋皆一致
散生者有長幼之序叢生者有父子之親密而不繁疎
而不陋冲虚簡静妙粹靈通其可比於全德君子矣畫
為圖軸如瞻古賢哲儀像自令人起敬起慕是以古之
作者於此亦盡心焉故作全德品
全德品
筀竹出江浙河南北湘漢兩江之間俱有之凡六種有
黃筀綿筀早筀晚筀石筀操筀節葉枝榦皆同但筍出
時無斑花者名黃筀劈開柔靱者名綿筀筍出早者名
早筀筍出晚者名晩筀早筍出三月晚筍出五月都城
北墐城山中者筍出四五月河南亦有筍出三月者石
筀竹筍出時斑花一同晚筀但其節促密竹性甚柔靱
雜用又勝於晚筀以其有石地中偏宜栽植故名操筀
筍出四月其竹性操烈不堪劈篾全用甚堅山海經云
丙山多筀竹南陽人名為季竹取筎入藥其皮曝乾可
照夜新安志云竹有甜筀苦筀凡竹之雄者體質不堅
不堪為篾於筀為尤多會稽續志云筀竹越中剡為多
有早竹晚竹綿竹
三月竹生衡陽山中比筀竹差細瘦三月出筍甘脆異
常或云此名瘦筀竹
淡竹處處有之凡三種南方者高二丈許大槩與筀竹
相類但節密皮薄節下粉白甚多葉差小筍籜上有細
紋理無斑花北方者止高丈許葉入藥為良筍食亦佳
醫方用竹瀝惟出此竹者最妙筍出土正墨色者名為
烏花淡沈内翰存中筆談云淡竹對苦竹為文除苦竹
外悉謂之淡竹不應别有一品謂之淡竹後人不曉於
本草内别䟽淡竹為一物今南人食筍有苦筍淡筍兩
色淡筍即淡竹也以今考之亦恐未盡然也竹品雖多
各有名色淡竹自有此三種豈有一槩云爾竹嫩時可
造紙也
清宴竹枝葉大似筀竹竿節如淡竹筍極早出味尤珍
美江浙之間多有之大者亦中雜用蓋筀竹之下品者
䈽(音斤又音謹)竹處處有之大似淡竹堅而促節體圓而質
勁節下粉白如霜大者最宜為船篙細者亦中雜用或
云用作簟不潮汗鹵鄭樵通志略云竹之良者惟有䈽
竹新安志云䈽竹古之&KR0034;為用甚佳其筍類紫筍不可
食
硬殼竹生浙東山間或村落處處有之大槩如䈽竹但
節稍密堅硬不堪劈篾惟大者宜為屋椽筍硬無味不
堪食
苦竹處處有之其種凡二十有二北方有二種一種節
稀而堅厚枝短葉長一種與淡竹無異但筍味差苦江
西及谿洞中出者本極大筍味甚苦不可食浙西出者
筍微苦可食廣西山中一種散生每節間生枝葉長如
筀竹色深綠瑩净婆娑極可人意筍味苦病積熱者煮
食之甚良或云亦可生食黃休復云蜀川滕昌祐家有
苦竹葉濃多隂筍高之時粉香籜翠孝經河圖注曰安
思縣多苦竹竹之醜有四有青苦者白苦者素苦者黃
苦者謝靈運山居賦曰竹則四苦齊味注與上同黃苦
土人亦曰金竹又曰蠟竹筍大而短狀似馬蹄又以黃
苞為第一故謂之黃鶯舌又有拜苦竹新安志云本大
末銳與釣絲竹相似而釣絲筍味甘今越州亦有此四
種又有頓地苦堅中可以為矛又掉顙苦節頗疎又湘
潭苦節疎宜為簟又油苦石斑苦烏末苦山苦又有高
苦竹名曰青蛇枝各有用處然嘗見越人多煮烏末苦
為紙但堪作寓錢不堪印書寫字婺州山中有長筒苦
一節有數尺者人多取為輦竿輦竿即轎扛也又塞苦
竹長實勁靱可為鎗榦僰道苦竹出僰侯國在馬湖江
古叙州也竹無用筍甚美山谷賦云僰道苦筍冠冕兩
州者是也廬山苦竹江州圖經云陸靜修所植筍苦而
甘陳舜俞記云春筍初出其味甘美相𫝊詩云簡寂觀
中甜苦筍海物記云越人以苦毒竹為槍中虎即斃
右已上種類品格尤高宜圖畫南北俱有之但北
方筀竹苦竹二種差少故文湖州多畫筀竹王黃
華多畫淡竹習慣也
甜竹生河内衞輝孟津皆有之葉類淡竹亦繁密大者
徑三四寸小者中筆管尤細者可作掃箒筍味極甘美
以司竹監禁制故人罕得而食又名䇞竹戴凱之云下
節味甘宜入湯劑
筆管竹出廣右山中節長圓正一如苦竹大者止中筆
管作火炮者取為燖火之筒
夀竹出湘全衡永間大槩一似筀竹但竿色差白不甚
光净節稍密而葉差短筍味甘又且堅實寰宇記曰昭
州多産夀竹
白眼竹出廣州山中大槩類淡竹大者徑二三寸節密
且高榦圓而瘦中作椽柱性脆不可作篾枝葉婆娑可
愛
綿竹生漢州之綿竹縣今延平後山及永州全州山中
皆有之叢生節稀圓正有長三尺六寸者道家漁鼔惟
此有聲葉小一如淡竹作篾甚良又為櫛篾之最客旅
往往販至江上作船掣纜收束絞縳極䈥靱
劫竹出浙東類淡竹節差遠越人煮以為紙多此竹也
篌竹江南兩浙有之節稀枝葉短少生道邊水次一叢
止三五竿或一二竿筍與常竹不同
右篌竹古人少畫之者惟崔白子母描圖側畫兩
竿絶佳
䈥竹江浙閩廣之間處處有之凡二種大槩與篌竹相
類差勻細皮薄深綠色但可作篾用甚堅靱他無所宜
筍末與篌竹不同安南呼為小竹生浙東山中者肉厚
竅中可為弩說文云物之多䈥者也婺州蘭溪山中有
一種長二三丈身如筀竹筍如猫頭竹色不甚綠斑花
隱然不甚明劈篾織篋笥皆可亦名䈥竹竺法真登羅
山䟽云嶺南道無䈥竹惟羅山有之其大尺圍細者色
如黃金堅貞疎節或云䈥竹長二丈許圍數寸至堅利
南土以為矛其筍未成竹時可錘作弩絃故名䈥竹又
云夷人名為史葉竹戴凱之以為即日南篻竹也張得
之云賀州俚人削為箭以葉羽之名曰筀黎筍能止渴
僕謂此二說皆篻竹非今之所謂䈥竹者也
瀟湘竹凡二種出七閩山中一種圓而長大可為傘柄
小為笛材一種高止數尺人家移植盆檻中芃芃可愛
水竹凡二種一種出黔南管内或生巖下潭水中其筍
隨水深淺以成節若水深一丈則筍出水面為一節蠻
蜑採以為食一種江廣處處有之多生水邊及道傍下
濕處形狀與䈥竹相同人取劈篾雜用皆可謝靈運山
居賦注云水竹依水而生甚細密吳中亦有新安志云
水竹柔靱可為篾
還(音旋)味竹生福州以南大類水竹春生筍人煮食甚苦
澁停久則味還甘可食故名一名苦伏竹一名苦蒲竹
四季竹出浙東慶元山中浙西亦或有之高不過八九
尺節如苦竹筍如笄箭枝生節間叢密小籜亦隨生節
間不脫落葉長細而柔媚甚宜圖畫又名四時竹以四
時生筍故冬春筍大夏秋筍小
秋竹生七閩山中大者不過胟指許枝榦柔弱葉長細
大槩如四季竹興化軍尤多析為篾耐濕而遲腐
笷(音卯)竹生天台鴈蕩樂清諸山中形狀類水竹但葉梢
尖似桃李作篾柔靱雜用亦佳俗名笆籬竹
陀笣竹生安南山中春出筍味苦亦可煮食節高而密
類淡竹葉稍長中屋椽雜用亦佳
陀嬰竹生安南乍(音只)陵山中比苦竹差薄可開作簫笛
陀買竹生安南山中平陸亦有之竿如筀竹葉如蕩竹
可雜用筍味甘美
慈竹又名義竹又名孝竹兩浙江廣處處有之高者至
二丈許叢生一叢多至數十百竿根窠盤結不引(去聲)他
處四時出筍經歲始成竹子孫齊榮前抱後引故得此
名漢章帝三年子母竹生白虎殿前謂之孝竹羣臣作
孝竹頌唐明皇後苑有竹叢密筍不外出顧諸王曰父
子兄弟相親當如此竹因號義竹(天寳遺事太液池岸有竹數十叢芽筍未
嘗相離帝與諸王閒步於竹間曰人世父子兄弟尚有離心離德此竹宗本未嘗相疎人有懷二心生離間之
意者覩此可以為鑑勖也帝因呼為義竹)又名紫雲蓋任昉述異記云南中
生子母竹慈竹是也酉陽雜爼云慈竹夏月經雨滴汁
下地生蓐似鹿角色白食之已痢王勃慈竹賦曰如母
子之鈎帶喬琳慈竹賦曰類宗族之親比晉安海物記
云義竹亦曰兄弟竹秋叢生曰秋竹注云其筍叢生俗
謂之兄弟竹筍味不中食也新安志云慈竹叢生不離
母四時有筍裊裊如釣竿一名四季竹今秋竹四季竹
别見
順竹生宜春與慈竹大同而小異薄脆無所用
右慈竹古人亦少畫之者吾亡友李仲方喜作此
竹嘗為高彦敬侍御畫一幅絶佳
簧竹出江淮間叢生與慈竹大同但比慈竹差稀疎節
頗長枝葉少可作笙簧故名大者亦可開作長笛廣志
云任作笛
籚&KR1217;竹一名蘆栖竹出揚州東垂諸郡及江浙間大同
簧竹可以為篪處州青田縣盧栖溪有洞廣數丈唐時
道士姓盧者栖其中洞旁多筍鄉人以為佳味亦號盧
栖筍事見圖志未審異同廣韻注蘆栖竹出會稽會稽
續志云蘆栖竹嵊縣嶀山有蘆栖灣宋景文公蘆仙竹
贊曰弱竿近節籜與蘆類綠葉纖長䔿䔿而穊注云生
山澗中大抵若篠蘆仙字音與蘆栖稍近附見於此以
俟考證
&KR0034;竹出廣右安南大槩類慈竹性甚易活雖六月盛暑
移植不瘁
篁竹又名麻竹出兩廣兩江枝葉一如&KR0034;竹節長可作
細篾織笠筍甘可食僧贊寧謂篁竹生浙東節稀八月
生筍待來年正月成竹稍弱時便斷取以火燎之每重
起之為條而柔靱謂之竹麻泉州以往路旁多有之每
節可八九尺堅捺之青皮纔爆内白肉便為麻即不見
火謂之麻竹南中轉高長節疎其筍皮黑紫色其心實
文選注竹叢生曰篁
鷄頸竹又名鷄脛竹篁之類大者不過指許疎葉黃皮
強脆無所堪施筍美有青斑色綠沿江山崗之所饒也
(按原本無沿字今從戴凱之竹譜增入)贊寧謂鷄脛竹博文錄云狀似蛇
雉皮日休詩雞頭竹上開危徑鴨脚花中擿廢泉雞頭
竹未詳
簝竹亦名&KR1696;竹出江廣兩浙齊魯之間亦有之大者止
如箭榦許小者中描筆高不過五七尺葉長尺許闊一
二寸促節體柔筍無味人亦不食
右簝竹古人多於欄檻湖石旁畫之金朝待詔趙
紹隆冀珪等尤喜作此特裝點景物耳墨畫則不
雅故前輩略之
箭竹又名&KR0034;竹即書所謂箘簵也浙閩及兩廣皆有之
凡二種一種葉小如四季竹每節長二三尺餘秋筍香
脆可食者名笄箭竹一種葉大如簝竹節亦許長亦有
黑紫色者名箬箭竹二種皆細小而勁實通榦無節可
作箭用故名謝靈運山居賦云二箭殊葉注曰箬箭大
葉笄箭細葉者是也周禮夏官職方氏東南曰揚州其
利金錫竹箭鄭氏云箭篠也山海經竹山其陽多竹箭
爾雅東南之美者有會稽之竹箭郭氏注云箭篠也又
爾雅釋草篠箭䟽云篠一名箭尚書禹貢篠簜既敷孔
氏云篠竹箭今考篠與箭若同而異篠竹别見後
燕竹與箭竹同類但此竹以燕來時作筍因以為名嘉
興在處生一種與䈥竹相同亦以燕來時作筍而名其
苞紫王梅溪詩云龍孫初迸日燕子却來時者是也
&KR0034;(音禮)竹大槩與簝竹相同但節葉差密耳戴凱之竹譜
曰&KR1696;&KR0034;二族亦甚相似肥象苦竹(按竹譜原本肥象作把髮)促節薄
齒束物柔靱殆同麻枲番禺志南海煎鹽以&KR0034;竹編為
鼎靱而耐久他竹莫敵
篃竹或作郿或作䉋又名䈛(苦怪切)竹枝葉與簝竹同但
每節止長五七寸根深耐寒夏秋出筍可食節長者名
篃竹戴凱之竹譜曰篃亦箘徒穊節而短江漢之間謂
之&KR1972;竹太平御覽云&KR1972;音蒯恐即䈛字之訛韻書䈛竹
箭也山海經英山其陽多箭䉋牡山其下多竹䉋暴山
其木多竹箭䉋箘郭氏云今漢中郡出䉋竹厚裏而長
節根深筍冬生地中人掘取食之廣志曰篃竹可以為
屋椽恐非一種然余未之見俟别考
石龕竹出同慶府宜為箭杜詩云伐竹者誰子悲歌上
雲梯為官采美箭五歲供梁齊皆云直幹盡無以充提
擕是也
箬竹又名篛竹出江浙及閩廣處處有之葉類簝竹但
多生旁枝幹如箭竹高者不過五七尺江西人專用其
葉為茶罨云不生邪氣以此為寳福州西鄉安樂林有
箬竹一種葉大長三尺廣六寸餘新安志云箬竹羅生
葉大可以苴裹書顧命敷重筍席鄭氏云筍篛竹正義
謂取筍竹之皮為席則又非此篛竹也
籚竹生廬州形狀亦如箬竹葉稠而利可用割物筍苦
桃枝竹一名蒲葵竹一名赤玉脂出江浙兩淮處處有
之叢生形如慈竹節長二尺許差薄魏志云倭國有桃
枝竹山海經謂嶓冢之山囂水之上多桃枝今蘄人批
取標皮作簟滑净可人禮所謂冬虎皮夏桃枝者是也
書顧命篾席黼純孔安國云篾桃枝竹周禮春官司几
筵畫純次席鄭氏云次席桃枝竹有次列成文爾雅云
桃枝四寸有節張得之云桃枝竹葉如椶櫚節四寸皮
黃滑可為簟柳子厚謂之桃笙唐志合州土貢桃枝竹
箸石虎造桃枝竹扇筍叢生皮毛聚蟲蟻不可食或云
桃枝竹出海南番中如椶櫚其皮作簟如竹又紅紫色
如桃枝皮故云今作簟者非也兩浙謂之桃絲竹衡湘
謂之桃笙竹方言曰簟謂之笙戴凱之云桃枝竹皮滑
而黃可以為席即今之蘄竹也廣中一種好生石上葉
如椶櫚膚色黃紫大者可為杖留其根削作螭虬帶角
之狀小者可為馬箠損折處刺有毒破人手則難療東
坡云葉如椶身如竹密節而實中犀理瘦骨蓋天成拄
杖也嶺外人多種此而不知其為桃竹流𫝊四方視其
端有眼者蓋自東坡出也今蜀中亦以此為桃枝竹北
人謂之紫籐併記於此以待知者
笙竹出會稽臥龍山云樂部中取此竹作笙為最貴今
無之
觀音竹江浙兩淮俱有之一種與淡竹無異但葉差細
瘦彷彿楊柳高止五六尺婆娑可喜亦有紫色者永州
祁陽有一種止高五七寸人家多植於水石之上數年
不凋瘁彼人亦名觀音竹張得之云近道有一斛之中
至有盈萬竿者灑灑可愛宜植拳石之上筍必倒垂而
下吸水氣及其長也根鈎而幹直即此竹也
哺雞竹又名雞&KR0034;竹出蘇湖山中人家庭院亦或植之
不甚高大凡八種大槩相似節葉差異筍出亦有早晚
食之極甘脆嘉禾人以莽竹之筍為哺雞筍湯與權云
春雞哺出時此筍出故名非也吳郡志哺雞竹葉大多
濃隂雖圍徑難得極大者而至易種其筍蔓延滿地若
雞之生子衆多故名吳人謂雞鶩伏卵為哺番禺志云
雞&KR0034;竹
雞窠竹江南處處有之為篾柔靱秋生筍每一竿有十
數筍繞之如雞抱子
窈竹生全永山中道傍水傍皆有之高不過一丈二三
尺葉細而長四月出筍極柔嫩而甘脆寳慶生者筍出
初春
雷竹生浙東山中人家園圃亦有之大槩與常竹不異
始聞春雷即發筍故名
&KR0034;竹生衡陽山中高有二三丈者節平而又勻長皮膚
滑净劈篾為椽編箱織籠無不宜枝葉稀疎筍味甘美
油&KR0034;竹出湘潭山中高二三丈葉與&KR0034;竹少異節差高
堅厚端直宜作弩箭筍亦甘脆
朱簾竹生湖州山中與常竹不異但枝葉細長垂下摇
摇如垂簾之狀又節間頗長條析之柔靱不折尤宜織
簾故名
篠竹凡四種一出江浙間喜生山岡之上連延數十畝
高不過七八尺大不踰指枝繁勁細為掃箒最良戴凱
之竹譜曰篲篠蒼蒼接町連篁性不卑植必也巖岡廣
志曰篲篠中掃箒細竹也一出魯郡鄒縣嶧陽形色與
他篠不殊質特堅潤宜為笙管諸方莫及戴凱之竹譜
曰又有族類爰挺嶧陽懸根百仞竦幹風生簫笙之選
有聲四方一出海島上内實外堅拔之不曲枝葉稀少
狀若苦䈥名為海篠戴凱之竹譜曰亦有海篠生於島
岑節大盈尺榦不滿尋狀不曲生色如黃金注云交州
海石林中偏饒此竹一出姑蘇靈巖山中極短高者不
過二尺一枝三葉冗細可玩土人呼為趁篠山海經云
中次四經釐山之首又西三百里曰牡山其上多文石
其下多竹箭竹䉋又云求山多䉋注云篠屬又云暴山
多竹箭䉋箘注箘亦篠類中箭
&KR3252;竹出温處建寧諸郡叢生如苦竹長節而薄可作屋
椽春生筍可食後漢哀牢夷𫝊云其竹節相去一丈名
曰濮竹見華陽國志
支竹水經注定陽縣夾岸緣溪悉生支竹定陽今衢州
常山
新婦竹出武林山隂圓直且靱可為篾以柔靱易使故
名三月出筍可食
秀竹出上黨叢生人家庭院植之葉如淡竹差細小莖
如箭竹
䇘竹生浙東縉雲以南多有之自七月生筍至十月味
苦而節疎筍大於箭筍土人採剥以灰汁熟煮之都為
金色然後苦味减而甘味出食之甚美竹亦中雜用
晉竹吳越春秋吳王聞越王盡心自守賜之以書增之
以封越王乃使大夫種索葛布十萬狐皮五雙晉竹十
廋以答封禮
種龍竹廣志曰任作笛戴凱之竹譜曰籦籠之美爰自
崑崙吳良輔竹書曰&KR0034;籠竹名黃帝使伶倫伐之崑崙
之隂吹以應律按籦&KR0034;字與音皆相似疑即一物但後
又有種龍竹未詳
桂竹山海經云中次十二經洞庭山之首又東南五十
里曰雲山有桂竹甚毒傷人必死郭璞注今始興郡桂
陽縣出筀竹大者圍二尺長四丈戴凱之竹譜曰桂實
一族(按原本一作三今從戴凱之竹譜改正)同稱異源注云桂竹高四五
丈大者二圍闊節大葉狀若甘竹而皮赤南康以南所
饒也渚宫故事曰竹林堂宋臨川王義慶所作庭前有
竹名桂竹
中母竹出處未詳孟詵云中母筍雖美而能發痼疾
素竹出五嶺王彪之云閩中素筍苦無多
&KR0034;竹戴凱之竹譜云&KR0034;植于宛
&KR0034;竹戴凱之竹譜云&KR0034;(一本作筮)竹似桂而穊節其筍可食
&KR3747;竹齊民要術云筍無味
㯽榔竹生南海見杜臺卿淮賦云賓郎之筍盛冬所育
籠䈡竹生羅浮山因名羅浮竹茅君内傳云洞曰朱明
耀真天山有洞房七十二所有巨竹皆十圍杜詩謂之
籠竹惠陽志籠䈡竹産於羅浮有鸞鳳棲宿其上山東
有溪曰羅陽偶溪漲有竹葉流出如芭蕉大長及一丈
蓋籠䈡竹也番禺志籠䈡竹葉大如手徑二三尺兩節
相去丈餘産羅浮山採藥者深入諸嶺時或見之予嘗
遇一羅浮道士為予言中閣寺南廊下有小井彼僧以
此竹一節為欄僅六七尺厚二三寸人呼為籠䈡竹初
甚不信後有僧至試問之一如道士之說
&KR0034;竹見南都賦又見洞簫賦文選注云&KR0034;小竹也
睢園竹出江州大孤山及柴桑里見晁補之九江志
砂竹生處州山溪傍砂土高不過三二尺彼人移入盆
檻中置几案上為雅玩
天目竹出於潛天目山五月筍色黃旱歲則無
隂江竹出峽郡峽程記云瀘合遂蜀四州皆峽之郡凡
江會於此前者非一如大江中江北江之水又自峽下
荆州北江即隂江也其竹凌雲而葉婆娑影氣寒冷故
杜子美移種萬竿於浣花草堂詩云我有隂江竹能令
朱夏寒隂通積水内高映浮雲端
嘉竹出建寧天柱峯南一隅檀欒可愛故曰嘉竹
筤山竹出黎州前筤山後筤山竹無用春筍甚美
港竹出益陽縣廣法寺莊正月出筍
柔竹祥符圖經所載未詳
&KR0034;(七忍切)竹僧神珙云小竹也
