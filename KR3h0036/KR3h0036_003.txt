欽定四庫全書
竹譜卷三元李衎撰
竹態譜
凡欲畫竹者先須知其名目識其態度然後方論下筆
之法如散生之竹竿下謂之蠶頭蠶頭下正根謂之&KR0034;
又名竻旁引者謂之邊或謂之鞭節間乳贅而生者謂
之須旁根生時謂之行邊邊根出筍謂之偽筍又名二
筍叢生之竹根外出者謂之蟬肚根竹下插土者謂之
鑽地根凡竹從根倒數上單節生枝者謂之雄竹雙節
生枝者謂之雌竹或云從下第一節生單枝者謂之雄
竹生雙枝者謂之雌竹生長挺然者名筍筍初出土者
謂之萌又名蕊又名&KR0034;(下巧反)又名竹胎稍長謂之牙漸
長名笜又名䈚(徒改反又音臺)又名子又名苞又名箘過母名
&KR0034;(音官)别稱曰籜龍曰錦綳兒曰玉版師篰葉謂之苞籜
又名箈解籜謂之篛半筍謂之初篁梢葉開盡名䉜方
為成竹竹簳謂之竿竿中之水結而為膏曰黃竿上之
膚曰筠竹之皮曰笢(武盡反)刮下青皮謂之筎火燒謂之
□火燒出汗謂之瀝竹之節曰箹(乙孝反)竹列謂之笐竹
葉謂之&KR0034;(丑涉反)竹葉下垂曰箁箬竹枝謂之夭箒竹花
謂之箮(虚元反)又名華草又名&KR1597;(音福)竹實謂之練實竹有
病謂之篵(乙公反)竹枯換根謂之䈙竹枚謂之箇積竹曰
攢批條曰篾編而為瓦曰&KR0034;殺青而尺截曰簡聯簡曰
策熨而為版曰牒(音業)竹貎謂之䈵(上聲)竹聲謂之䉧(去聲)竹
色謂之蒼筤竹態謂之嬋娟竹深謂之&KR0034;竹得風其體
夭屈謂之笑生而曲曰箞弱曰䈒(上聲)此其名目之大略
也若夫態度則又非一致要辨老嫩榮枯風雨明晦一
一樣態如風有疾慢雨有乍久老有年數嫩有次序根
榦筍葉各有時候今姑從根生筍長至扵生成壯老枯
瘁風雨疾乍各各態度依式圖列如左雖未能悉備抑
亦可見其梗概用資初學不為達者設也
竹根二種(凡散生之竹類先一年行根而敷生次年出筍而成竹叢生之類不待行根而頻年出筍
成竿然須至次年方生枝葉也)
一散生之竹根皆如此如筀竹淡竹甜竹猫頭竹白
竹篌竹水竹䈥竹窈竹&KR0034;竹浮竹江南竹雙葉竹
鳳尾竹龍鬚竹寸金竹雪竹&KR0034;竹簞竹䉑竹廣竹
之類是也
一叢生之竹根皆如此如苦竹慈竹簧竹桃枝竹簜
竹刺竹由衙竹䉡竹釣絲竹之類是也
