欽定四庫全書
竹譜卷八元李衎撰
怪力亂神孔子所不語神道設教聖人亦不廢考之竹
類蓋有變幻非常竒竒怪怪不可以理喻者故作神異
品
神異品
化龍竹後漢費長房隨壺公入山以竹杖與騎至家長
房以杖投葛陂中顧見化為龍
莱公竹宋寇莱公凖貶於雷州死詔還葬洛陽過公安
縣民皆迎祭哭其喪斬竹插地以掛紙錢焚之竹遂不
根而生尋復成林邦人神之號曰相公竹因立其廟奉
祀甚嚴劉貢父王樂道嘗為刻石以紀其事倦游錄所
載與此略同東軒筆錄云公赴雷州道出公安剪竹插
於神祠之前而祝之曰凖之心若有負朝廷此竹必不
生若不負朝廷此枯竹當再生其竹果生予謂莱公宋
賢相非罪而貶死百姓哀之喪還迎祭折竹懸紙忽爾
生成人以為忠貞之感故異而祠之如筆錄所載凡人
之稍有知者亦必不為况莱公乎今不取李承之有詩
云已枯斷竹再成林(按三字原夲缺今從别夲補入)既歿賢公帝念深
(按此句見别夲作天為忠賢眷獨深)仆木偃禾如不起至今誰識大忠心
冬生竹宋朱道誠字信中幼喪父事母俞氏至孝俞多
病道誠截髮求醫俞卒葬於湘山景德寺之左結庵守
墳側忽冬生瑞竹以蓋其墳父老以狀聞於州州聞於
朝景祐四年有旨賜道誠絹十疋米一斛仍令夲州存
恤
瑞竹生洛陽司馬温公獨樂園中竹一本去地二尺分
為二榦並生六節節間容線復合為一
無骨箬出餘杭洞霄宫漢武帝元封三年創宮壇於大
滌洞前為投龍祈福之所唐高宗時遷於前谷為天柱
觀光化二年錢王更建大中祥符五年賜洞霄宫額峰
之下多生紺箬昔許先生邁將上昇語弟子曰吾有金
丹藏無骨箬下他日有緣者遇耳樵人間有得箬者及
尋採則不復見
掃階竹唐僧全真姓周氏郴縣人元和中居湘源之覆
釜山修道山頂極高處寂後生掃階竹高不過五七尺
枝葉繁密柔軟芬芳游山之人折去留數月葉不脱落
特異於常竹
神翁竹神翁姓徐名守素宋宣和間在泰州萬夀觀備
灑掃之役常持竹箒游市肆間言人吉凶頗驗死後墓
園竹出每竿節間芃芃生細枝無數惟一根窠束之即
成掃箒相傳為神翁之箒為種而生或言懸於室中能
辟塵然常試之無驗今泰州城内外亦或産此土人以
充方物饋送
墨竹傅給事崧卿題越州戒珠寺竹堂詩有云色帶墨
㾗迷舊沼響隨鐘韻下層樓注云山中有墨竹下有墨
池父老相傳皆云逸少遺迹今寺在蕺山即王右軍故
宅雖有墨池而堂已廢墨竹亦未之見也
墨點竹生茅山墨池上葉生黑斑或一二點或三五點
如灑墨之狀池石亦然
岐竹生慶元曾丰所居出土纔一節别為霜暈連旋而
上者四復為節者三圍為寸者九蓋一苞也忽岐為二
長苞成竹曾自作銘
點砂竹生大聖關南山中竹細如匕筯高不過五六尺
葉大而疎上有朱砂細點如麻豆許彼人云杜天師書
符筆灑之遂有此種
星竹生太平當塗縣青山李太白塜上枝榦一如常竹
但葉上有細黃白點狀如天星說者謂太白長庚之精
故墓上之竹如此之狀與點砂竹無異但其點止黃白
二色無朱紅色者
淚竹生全湘九疑山中博物志云舜南廵狩不返葬於
蒼梧之野堯二女娥皇女英追之不及至洞庭之山淚
下染竹成斑妃死為湘水神述異記云舜南廵葬於蒼
梧堯二女娥皇女英淚下沾竹文悉為之斑亦名湘妃
竹
奯(音豁)公竹生福州雪峰山中别山上人說云五代巖頭
禪師名奯一日来訪雪峰義存禪師憫其山中無菜而
此竹散生多筍其味又美特為栽之迨今連延百十里
間皆此種大者過三寸圍枝葉與江南竹不異其節長
勻可作簫笛俗音訛為發竹
蟲竹生七閩山中叢生如蘆每節生一蟲如新蟬之未
翼者外無竅隙隨竹而生竹將老乃穴其旁而出今婺
州東陽山中亦有之
魚尾竹西蜀卭州西十里許白鶴山白鶴觀古昔仙人
四目老翁得道之所其山生細竹葉上每一梢末有細
籜左右相對一二寸許二籜亦對生如魚尾狀視之宛
如細魚人傳四目老翁釣魚其下折竹貫之遂成此種
又名穿魚竹
䈥竹永嘉郡記云陽嶼去安固江口六十五里有仙石
山頂上有平石壁方丈餘名為仙壇壇陬有一䈥竹凡
有風来動音自成宫商又東陽劉道先元嘉四年䈥竹
林忽生連理野人無知謂為禍祟斫殺之
長生竹出南嶽後洞高尺許和根取而枯之經久見水
復生
香竹生洞庭君山一名洞庭君主竹高五六尺遇風雨
則清香襲人靜夜或聞陣香如水腦之臭移過湖則槁
夜合竹出涪陵高二三尺日間葉開夜則卷如針
桃竹涪陵相思崖生此竹昔有童子在崖下吹竹神女
悦之投以桃竹釵童子報之以&KR1206;今桃枝與竹皆生崖
畔即梓潼使君章彛贈杜工部雙杖者杜詩云江心磻
石生桃竹蒼波噴浸尺度足新根削皮如紫玉
孤竹襄陽薤山下有孤竹三年而生一筍及成竹母已
死矣代謝如春秋焉任昉述異記云東海畔孤竹生焉
斬而復生中為管周武王時孤竹人獻筍一株文選笙
賦云有汶陽之孤篠竹譜汶篠生筍欲存其母即折之
如筍成竹即母竹枯死
龍牙竹出永嘉大羅山其竹長四五尺稀節人取必有
大風雨雷電之異人下山即止二月筍
月竹叢生狀輕短每月抽筍故謂之月竹筍如箭竹不
堪食宋景文公讃曰兹筍可嘉歲十二萌
三稜竹狀若椶櫚葉莖柄若三脊然筍初抽川中人家
竹林中忽有之吉兆也
符竹廣中惠州羅浮山中生葉長七八寸闊一寸許每
一葉上有白道如蟲行迹屈曲如篆文土人云昔天師
為雨暘愆期嘗臨海岸作法書符於竹間故有此種今
茅山亦有此種云是三茅君書符於此故生
篆文竹夷陵志云出遠安縣清溪寺之仙居洞狀似箭
竹葉上多蟲篆文如古籀俗云鬼谷子遺迹也與符竹
相似而大小差異瀘州安樂山有天符葉類荔枝葉而
長上亦有篆文
尋竹山海經云禹湮洪水殺共工臣相繇其血腥臭不
可生榖其地多水不可居也禹湮之三仞三沮乃以為
池羣帝是因以為臺在崑崙之北有岳之山尋竹生焉
注云尋大竹名戴凱之譜云相繇既戮厥土惟腥三堙
斯沮尋竹乃生(按尋竹已見異形品下卷此處複見)
射的竹小竹也輕直勁利世罕逢之仙人取為箭會稽
記曰射的山南有白鶴山漢太尉鄭宏常採薪得一箭
竒之頃有白鶴神至取箭問何所欲宏曰常患若耶溪
載薪為難願旦南風暮北風後果然
不死竹齊民要術云外國圖云高陽氏有夫婦相抱而
死神鳥以不死竹覆之七年男女皆活注云不死人國
在海極東其人不死居圓邱上有不死竹木亦猶楚辭
所謂木蘭宿莽之不死也
雲夢竹甘澤謠云許雲封言雲夢之南鑒在柯亭之下
其竹可為笛以今年七月望前生明年七月望前伐過
期不伐則其音塞未期而伐則其音浮初秋生筍
鸞竹生開封之進德里昔孔希葵縱雙鸞其上後鸞去
而孔亦歸真每疾風起竹常作鸞鳴
連理竹梁天監起居注曰十六年連理竹生異苑曰東
陽劉道先䈥竹林忽有連理
木竹唐萬敬儒父母亡廬墓五年嘗插柳枝於墓左倏
變為竹木心竹表今尚有之在廬州合肥縣西北三十
里公成鄉西公村
爆竹出袁州仰山爆竹巖節疎鬆脆除夕人家率取然
之爆響異於他竹
駢筍永州學正劉學海名洄洙云昔居眉山淳祐乙巳
家園忽産駢筍識者以為祥未幾其父果登甲辰進士
第
石筍宋政和間延州永寧開大河岸崩入地數十尺下
得筍一林凡數百莖根榦相連悉化為石沈存中云延
郡素無竹此竹乃在數十尺土下不知其何代物無乃
曠古以前地氣卑濕而宜竹耶
石竹未詳所出近李容齋總管至宣城與江東廉訪丁
太初盧疎齋訪鼇峰宫錄嵇秋山當軒石上盛栽菖蒲
其間乃有二竹並生高二尺許枝葉下垂視之石也云
得之山中背隂處附見於此以廣異聞
