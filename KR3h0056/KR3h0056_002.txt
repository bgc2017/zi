真蹟日錄卷二
明張丑撰
項氏秘蔵虞永興夫子廟堂碑真蹟係宋人臨寫非真
蹟也謹按南濠居士文䟦止有永興公奏草真蹟其
詞云右唐虞世南奏草真蹟中云伏蒙聖慈以臣進
呈孔子廟堂記石本特賜臣晉右軍王羲之黃銀印
一顆臣已祇受蓋在貞觀七年十月後有宋人題名
及賈丞相悦生印今蔵宜興徐氏乃閣老公故物也
世南所書廟堂記予碑䟦中嘗及之但羲之有黃銀
印及太宗以之而賜世南此皆後人之未知者故表
而出之
唐六如畫扇畫法全出荆關蓋中年之筆作淺絳色
皴紋極少蕭疎澹蕩而又極秀潤足稱用意神品左
方題曰百畝家田號上腴五車遺業舊鈔書不知世
外秦亡鹿且喜盤中食有魚唐寅畫并詩贈上茂化
尊兄教之又見六如紙畫一幅全倣黃鶴山樵與
常見者另換一番眼色題云秋林清賞吳門唐寅畫
其印曰伯虎亦一竒品
陸叔平真蹟壬申端陽日得見徐熙丹粉花枝包山
陸治曰能品也未為天造庭有二葵因試為之遂題
曰姿態丰神總一機不因丹粉諦生輝無人識在驪
黃外却笑孫陽買骨歸(真蹟)
李西臺千文卷(按此條已刻書畫舫今刪)
趙幹江行初雪圖(按此條已刻書畫舫今刪)
王右軍思想帖(按此條已刻書畫舫今刪)
李嵩工作圖巨幅絹本淺絳色筆法高古又錢選飲飼
圖設色長卷人馬皆有生氣乃韓太史存良之故物
也
錢舜舉臨陸探微金粟如來像卷(按此條已刻書畫舫今刪)
夏禹玉山水長卷(卷高二尺餘其長五丈有竒絹本淺絳色收蔵得地可喜)卷前
署曰江山平遠西湖春雨(廷暉筆也)畫前有許氏廷
美圓印松皋清玩方印卷尾小楷云臣夏圭進書畫
皆屬真筆無疑設色尤古所之者士氣耳(覆閱前卷的屬戴文)
(進筆其稱臣夏圭進亦傅會耳)
圓澤三生圖二卷趙千里圖其前生劉松年圖其悟前
生並屬真蹟惜人物皆大丘壑趣寡一蔵吾郡韓太
史家一蔵松江莫雲卿氏王敬美皆有䟦惜未得合
為一處亦可歎也
韓氏蔵曹弗興桃源圖(按此條已刻書畫舫今刪)
懷素夢游天姥吟卷真蹟(按此條已刻書畫舫今刪)
閻立本西域圖蔵吳廷所雖舊而未必真然海濱逐臭
之夫亦頗有稱賞者觀之噴飯滿几
唐十八學士圖(神品)五代周文矩十八學士圖宣和
畫譜載丙寅九月廿日董其昌觀唐十八學士
圖(瘦金書)有唐至治詠康哉闢館登延經濟才廱泮
育賢今日盛彙征無復隠蒿萊御筆唐十八學
士杜如晦房玄齡于志寧蘇世長薛收
褚亮姚思廉陸德明(陸元明字德明)孔穎達李元
道李守素虞世南蔡允恭薛元恭(薛莊字元恭)
顔相時許敬宗蓋文逹蘇勉(蘇名旭或名勖此稱勉)
儒林華國古今同吟咏飛毫醒醉中多士作新知入
彀畫圖猶喜見文雄大觀戊子歲御筆唐太宗
得杜如晦房玄齡等十八人佐命興邦臣考其施為
皆不能稽古立政然終致其君至太平者蓋唐乘大
亂之後飢易為食渴易為飲故事半古人功已倍之
也太宗嘗曰秦漢不足襲三代損益如何房杜不能
對遂命魏正與玄齡等宿中書省講議終不能定太
宗曰禮廢樂壊朕甚閔之有志不就古人攸悲對曰
非陛下不能行乃臣等無素業何愧如之正與玄齡
如晦慚慄而出玄齡等相謂曰有元首無股肱誠可
歎也蓋玄齡如晦學非堯舜三代其所操知秦漢蹇
淺卑近使太宗無鄉舉里選制禮作樂之功後之學
者未嘗不掩卷太息今天下去唐又五百餘歲皇
帝陛下睿智生知追述三代於是鄉舉里選制禮作
樂以幸(幸字悞當作教)天下足以誇唐越漢猶慨然緬想十
八人圖其形寄意於詩什有廱泮育賢今日盛彙征
無復隠蒿萊之句求賢樂士可見于此則成人有德
小子有造當如聖志十八人不足道也大觀庚
寅季春望太師魯國公臣京謹記(真蹟卷細閱十八學士的係宋徽)
(宗筆元宰題為文矩畫非也宣和譜無此目)
敏仲擕示王居正紡車圖卷人物全倣周文矩所畫四
人面色如生曲盡村姑村婦兒童情態原係賈秋壑
故物卷尾印識具存可寳也趙子昂凡再䟦國初在
袁柳庄家吳原博題識甚詳皆真蹟云是日所示宜
為最其次則張即之書杜陵古柏行卷(絹本學顔)趙子昂
楷書圭峰禪師座右銘卷(高頭大字後有柯敬仲李衎張天英等䟦)張來
儀懷友詩圖卷(詩凡廿三首蓋為吕志學寫者詩前有短圖文夀承為之題署䟦尾又有)
(朱子儋印記)皆真蹟也
宣和書譜所載共一百九十八人又四國一千二百二
十帖宣和畫譜所載共二百三十一人六千三百九
十六軸通計七千六百一十六件也
越國夫人王氏端獻王頵之室善寫墨竹作篆隸有古
法見書史會要内
右軍大道帖(按此條已刻書畫舫今刪)
越石示吳道子旃檀神像絹本大著色前有宋徽宗瘦
筋書標題雙龍方璽并宣和政和内府等印雖破碎
而神明煥然本大護法神之一文震亨䟦為護諸童
子經相非也
韓君博示余褚河南倪寬贊是宋世臨本後有趙子固
等七䟦却真按登善倣傚伯施而本身字體全出歐
陽信本是一證也中間板築飯牛之朋朋字誤為明
字是二證也又紙質鬆而白係宋代精楮唐無此物
是三證也近吳原博題為夏憲副蔵本見家蔵集中
不應遺此一䟦是四證也卷向蔵韓存良太史家存
良收蓄褚書千文是無上神品而不悟此贊之偽亦
食而不知味者也近聞得百千歸之虞山嚴氏號曰
真褚公筆丑定為思陵臨寫無疑登善有靈必以余
言為然耳(或云此帖乃唐宋御府官本故紙質如新中間朋誤為明係進呈書不復更定容再)
(詳之)
沈啟南雪館情話圖詠與文徵仲雪夜聯句圖卷並在
韓朝延家
寳晉集十四卷陳氏曰禮部員外郎襄陽米芾元
章撰其母閻氏與宣仁在藩時有舊故以后恩補試
銜入仕其上世皆武官蓋國初勲臣米信之後也視
芾為五世孫酷嗜古法書家蔵二王真蹟故號寳晉
齋(文獻通攷)
雲麾將軍碑丑按雲麾將軍碑有二一為李秀一為
思訓並授雲麾將軍而兩碑又皆李泰和書故相混
耳
草韻原本十册金人張天錫趙昌世所撰亦一竒籍可
寳藏也
鮮于伯機小楷師鍾元常
韓君啟蔵李唐風雨歸舟卷絹本淺絳色烘染極佳人
物差大後有吕志學黃鉞二䟦亦太史存良公之故
物也
晉右將軍王羲之書大道帖(按此條已刻書畫舫今刪)
吳道子著色天神卷吳道子旃檀神像(徽廟瘦筋書)神
品上(泥金書)嚴分宜家關防半印近從吳廷所歸
之王越石(真蹟)
倪雲林絹本山水小幀一全倣董北苑筆法乃董玄宰
公故物也上有人物舟船當為格外竒品今錄其題
詠于後藹湛佳樹陰清露夜景沈悄然羣物寂高閣
似陰岑方以玄默處豈為名蹟侵法妙不知歸獨此
抱冲襟齋舍無餘物陶器與單衾諸生時列坐共愛
風滿林袁員外常愛誦此詩因作此圖以贈至正四
年十二月望日倪瓚寫余作此圖時年四十歲矣
庚戌正月七日為余初度之辰孫渚王君彥輔訪余
于其親戚思明家之停雲軒中具酒饌餚核之餉以
為壽且出此圖相示展圖恍然如夢中事也因詩以
識其慨歎云仙翁已去白雲鄉踏雪飛鴻迹渺茫留
得王喬為我夀白鵝珍果九霞觴是歲余年六十五
矣瓚巋然傑閣溪之湄佳樹鬱鬱生華姿秋高天
闊爽氣合林光蕩潏山雲低古來董李稱妙筆意匠
經營自天出倪君範之思入神前後驅馳聲赫奕蘇
州刺史詩趣高清名萬古不可招前朝又有袁閣老
況奈泯没俱寥寥彥高有此非虚得城市山林本同
域行當結屋向巖阿與子長年共泉石雲灘王朝臣
按雲林墓誌洪武庚戌時年政七十矣而云六十
有五深所未解苐此幀的屬贈思陵先府君之作𫝊
授有緒不應出此逗漏也豈元鎮誌銘或有誤耶
雲林年六十九卒續按公本集詩題有乙未歲余
年適五十之句則誌銘之誤無疑而此幀為得其實
矣雲林晩自號曲全叟一女適徐瑗贈范壻七律
一首又有别陸氏女七言絶(按以下似有闕文)
倪雲林溪山仙館小幅(按此條已刻書畫舫今刪)
王維圓光二水後有馮子振趙世延王約李源道袁桷
張珪鄧文原陳庭實柳贇陳顥李泂杜禧趙巖十三
詩魏必復一跋皆奉皇姊大長公主命題實至治紀
元也按元運方隆皇姊雅尚文學一時名公鉅儒以
文章翰墨寵遇當世其盛蓋可想見也(右丞畫水人間少今向皇)
(家見二圖想象解衣盤礴處應須價重日南珠集賢大學士趙世延題大學士趙世延與王約同銜篆)
(書要詩中見右丞畫意)
圖怡顔而作雪景者何志明潔也彥卿盤礴自有深意
存焉不似今人之漫興耳左方記文出正學方公手
筆其題名處姚氏以忌諱去之此如誕嘉猶子所收
米芾跋張旭公孫帖卷後有建文壬午題識削去年號
同例夫成祖立法之嚴如此而方公書蹟終不至泯
滅者天也非人之所能為也裝成謹錄蔵之以告同
志云爾時崇禎改元夏五米菴張丑青甫書(真蹟條按此)
(前疑有闕文)
餘清堂蔵右軍遲汝帖是唐模本紙色頗晦而墨采動
人亦名卷也又蔵唐人絹本臨東方朔畫像贊本身
有米芾題識一行惜破損處多然不失為名帖也
劉原父侍讀所書莊子秋水篇丞相魯國文定王公家
蔵物(妮古錄)
顧光祿有唐人兄妹共寫法華七卷細如蠅鬛後題云
燕子女丁問之無能知者楷法甚精
宋高宗御書序文一首前有斷簡後稱臣稱名蓋御製
徽宗御集序也
顔太史鹿脯帖真蹟較宋搨本不唯字形大小不倫乃
其文亦小異宋搨故自不足據也十七帖清晏歲豐
又所使有豐一鄕故自名處予極不解豐一鄕作何
語及得高麗刻本乃云所出有異産讀之豁然因知
王著但憑倣書入石耳其昌
懷仁聖教序真蹟跋古人摹書用硬黃自運用絹素
此卷首有宋徽宗金書縹字與内景經同一黃素知
為懷仁一筆自書無疑書苑所云雜取碑字右軍劇
迹咸萃其中非也黃長睿書家董狐亦以書苑為據
恨其不見真蹟輒隨人言下轉耳董其昌此書視
陜本特為姿媚唐時稱為小王書若非懷仁自運即
不當命之小王也吾家有宋舍利塔碑云習王右軍
書集之為習正合余因此自信有會其昌又題
龍眠山莊圖水芝亭發真塢發真□薌茅館
瓔珞巖棲雲室秘金菴延華洞雨華巖
泠泠谷玉龍峽觀音巖垂雲沂古柳其大
十圍在建德館南三百步寳華巖自閒得此圖
于雙溪一故家蹙為故紙予見其筆墨縷細遂取之
置于書篋殆二十餘年漫不省視大德甲辰歲雙巖
鄭學士訪我靈源見而異之曰此殆李龍眠山莊圖
草也亟為整緝其背紙摺縫處元有朱書次第遂為
成書故表而識之爾為他日好事者鑒賞是歲九月
既望日雲屋往年備官京都從吳興公入道山延
閣書題裝潢畫卷見王摩詰輞川圖草後又見圖本
郝參政家有四川宣撫司都大茶馬司官印位置纖
悉具備公肻首翫賞顧予言曰蘭亭序草為古今書
法所宗正若此耳此龍眠山莊圖草全用其法而行
筆細潤乃有超越之意古人翻案法正當于此求之
重紀至元之三年秋九月十又九日柳貫訪百丈和
上靈源山中因題龍眠山莊圖絹本余見其二一
為沈元初明府一為吳康虞太學所蔵皆非真本蓋
龍眠自運則用澄心堂紙臨摹則用絹素也惟余家
蓮社圖為龍眠得意筆又有盧鴻草堂圖雖命之鴻
實龍眠以意造及觀此卷益信矣龍眠又有定林蕭
散圖與此卷同一筆法蒼古變幻的𫝊山水之神覺
趙吳興猶有取妍之態少避伯時也董其昌題予
幼侍先君及黃侍講訪東陽志巖二兄弟于智者
之草堂嘗示清溪圖五軸有蘇子瞻秦少游及鄕先
達諸名公題識而此圖罕出者豈不以彼勝此哉吾
觀此殆過之李公麟熙寧中名進士王安石深敬其
人仕三十年未嘗一日忘山林當時論者謂其文章
則追建安書法則宗晉宋人物之畫則效顧陸創意
如吳道玄蕭灑如王維此圖正本蔵在宣和御府可
以對輞川圖是也遠師慎蔵之洪武丁卯正月望牧
羊山樵題馬和之學李龍眠只此卷一轉筆為螞
蝗抅便有出藍之致然如糟之成酒其味不及矣其
昌(真蹟)
王維蘭亭玩鵝圖後有趙子俊跋又倪雲林秋林讀書
圖卷元人題詠極多並在嘉禾高氏
謝莊希逸小楷詞翰真蹟凡四篇清婉媚好宋思陵書
法所自出也舊為賀方回蔵本米元章故物也今在
汪景淳處戲鴻堂帖刻手不精略存梗概耳
王元美尚書家蔵宋梓書籍以萬卷計就中絶世奇觀
當以班范二史為之冠其次莫如唐李善注文選無
論紙板刷印之精頡頏二史即其收蔵得地如未觸
手者亦非他書可及苐内中諱字極多如旋廓等字
例闕一筆未知作何避諱耳記俟再考又見雲間顧
氏所蔵宋内府板史記一部紙墨與元美家漢書一
類惜其家索價太高不售而返至今尚在夢想曹重
甫家宋板李太白集一部是元豐三年刻用紹興間
門狀紙背印每本有雲林倪氏家蔵圖書末具趙雍
題名二行乃崑山六觀堂蔵本沈辯之故物也雖經
點汙亦自可喜又吾家有陶淵明集二冊是東坡手
書入梓尤為可重耳
黃山谷真蹟
兀然無事無改換無事何須論一段直心無散亂他
事不須斷過去已過去未來何用算兀然無一事何
曾有人喚向外覓工夫總是癡頑漢糧不畜一粒逢
飯但知噉世間多事人相趁渾不反我不樂生天亦
不愛福田飢來一鉢飯困來展脚眠愚人以為笑智
者謂之然非愚亦非智不是玄中玄要去如是去要
住如是住身披一破衲脚著娘生袴多言復多語由
來反相誤若欲度衆生無過且自度莫漫求真佛真
佛不可見妙性及靈臺何曾受薰鍊心是無事心面
是娘生面劫石可動搖个中無改變無事何須讀文
字削除人我本冥合个中意種種勞筋骨不如林下
睡兀兀舉頭見日出乞飯從頭&KR0008;將功用功輾轉冥
蒙取即不得不取自通吾有一言絶慮忘緣巧說不
得只用心𫝊更有一語無過直與細極豪末大無方
所本自圓成不勞機杼世事悠悠不如山丘青松蔽
日碧澗常秋山雲當幕夜月為鉤臥藤蘿下塊石枕
頭不朝天子豈羨王侯生死無慮更復何憂水月無
形我常只寧萬法皆爾本自無生兀然無事坐春來
草自青元符三年七月涪翁自戎州沂流上青衣
廿四日宿廖致平牛口庄養正置酒弄芳閣荷衣未
盡蓮實可登投壺奕棋燒燭夜歸此字可令張法
亨刻之宋黃文節公庭堅正書法語真蹟項元汴
家蔵神品珍秘嘉靖四十五年得于吳門黃氏原
價壹伯金右帖高尺許長五丈竟一紙也質如冰
繭色澤如玉目中罕睹云前段字蹟大可徑寸計七
十六行自元符以下每行廿一字作擘窠大竒大竒
(按此蹟見于汪氏珊瑚網者文與此同凡四百二十一字後有李日華汪珂玉跋而無項氏題識汪跋云)
(在宋楮上禇高尺餘長二丈絶無接縫其見于江村銷夏錄者係古色青襴箋高七寸八分長一丈二尺)
(五寸紙計七接無此字可令張法亨刻之九字故祇四百十二字本身有董文敏題識亦無項氏題語所)
(列圖記亦與此迥異今青甫所見紙長五丈竟一紙是三家所見各各不同甚矣鑒别之難也乾隆丁亥)
(十二月朔天都鮑延博附識)
黃文節公草書談道章帖計十段每段題目本色書其
詞俱倣懷素體墨彩如新精神煥發苐卷尾略有塺
汙處亦小疵也
黃涪翁草書廉頗𫝊全學懷素亦在項子京家
米南宫易說(真蹟)易曰天數五地數五五位相得而
各有合此五行生成之數洪範曰五行生數天肇
一於北至陰之所陰極生寒寒生水故曰北耦二曰
南陽之所也陽極生熱熱生火東陽中也陽散而生
風風生木陰止以收而生燥燥生金金中央也陰陽
之所交者也陰陽交而生溼溼生土所以成變化而
行鬼神皆不出乎此夫體立而後成性以至稼穡皆
五行之性也性定而後辨味皆五行之味也水物至
陰其性流溼故江淮(失五六字)於山不若海之下故惟潤
下所以指名之也五行聲色臭味而此獨舉味者人
之所待以生養者特味為急故也元符元年春二
年夏三年秋游中天竺訪堂頭禪師紹聖四年同佛
印訪禪師師已垂年苦留心於易芾遂贈其易義并
大書讀易堂三字併□遺之襄陽米芾元章書讀
易堂(篆書大字)予觀米襄陽為天竺大士書易義數語
深得乾造坤化之奥世每以能書稱襄陽而其學識
乃如此豈知米公者哉蘇君昌齡請篆讀易堂三字
以補其闕用鎮山門遂書于左方鄱陽周伯溫識後
二百六十一年當大元至正十五年三月朔旦也
米南宫于書無不讀生承平時以絶倫之資日接賢
士大夫緒言餘論故其造詣益深使其僅能字學則
當時諸賢豈肻前席也世言王右軍能書而已殊不
知其卓識偉見貽書殷深源勸其交驩桓温使深源
從其言則温不至于䟦扈而晉室尚可以扶持襄陽
豪逸乃肻與佛印同訪中天竺至為之書讀易堂豈
以少林指心單𫝊固與羲皇周孔元無間耶襄陽論
易以及於洪範五行五位五性五味然所謂五行其
五味人皆可知獨金曰從革從革作辛辛為辛辣使
以金銀銅銕百計鬻之不能辛也此雖細事然子朱
子門人固嘗以為問終不能析其為何如今已矣恨
不能起襄陽于九原而質之吳人李君士明寄迹老
子法中而嗜古好學出此卷以求題故粗書襄陽之
為人而非敢及於讀易也宋米元章行書易說帖
名賢題識項子京珍秘其值三錠(真蹟江按此蹟亦見村銷夏)
(錄本文題識與此無異惟項氏標題其值三錠作其值六錠少不同耳廷博附識)
宋哲宗批荅韓儀公忠彦辭免表(臣)忠彥言伏奉制
命除(臣)太中大夫知樞密院事&KR0564;封食實封如故者
無勞備位方深譴黜之憂增秩正名忽被褒陞之
寵内循忝冒實靦面顔輒瀝愚誠仰干睿聽(臣)忠彦
誠惶誠懼頓首頓首伏念(臣)材謀淺陋術學迂疎偶
玷主知浸塵世職自擢陪於大政遽易處于
内樞坐閱歲時已積妨賢之媿寵踰涯分常虞瞰室
之災比貢囊封懇辭柄用屢凟蓋高之聽未推
從欲之仁勉策疲駑上醻眷委會弼臣之並進緣
舊物而不遺然今邊候未寧廟謨無補宜改圖于
碩輔當自劾于非才更此超踰豈遑安處伏望皇
帝陛下廓乾坤之大度回日月之餘光垂矜非據
之誠特寢已行之命則(臣)無虛受豈惟素守之獲全
賞不失勞實亦羣言之為允(臣)無任俟命激切屏
營之至謹奉表陳免以聞(臣)忠彥誠惶誠懼頓
首頓首謹言元祐七年六月日太中大夫同知樞
密院事上柱國南陽郡開國公食邑一千五百戶
實食封四百戶賜紫金魚袋(臣)韓忠彥上表省表
具之懋官所以崇有德正名所以重本兵方資帷幄
之籌用弭邊疆之患乃崇位貌以廣威聲宜恢宏遠
之謀勿事逡巡之禮所請宜不允仍斷來章賜忠
彥(真蹟實後有六世孫澄甫跋并韓氏始祖事洪武中裔孫廷可書俱不及錄)
閻立本王會圖絹本大著色前後凡廿四國每國標題
字頗拙樸不入真賞後有康里子山等三跋
周文矩文會圖卷尺許短幅止畫學士四人侍從三人
屏障作細山水極古後有柯九思偽跋又見臨本陸
探微姜后免冠進諫圖後有王仲至跋近時文休承
題識甚詳即米元章畫史所載者又見懷素聖母帖
粉澤紙書真蹟也又見李龍眠石勒參禪圖後有大
安年間宫昌跋其所書細花紵絲目中罕睹(按參禪圖云云)
(已見前)又李伯時臨衛協高士圖筆法高古惜絹素稍
粗不入巨目賞玩耳
梅花道人草亭詩意一卷畫倣巨然僧純用淡墨圖寫
左方題五言詩一律而署名稱梅沙彌亦甚竒特後
有啟南古詩題詠備述畫學源流攀元提巨真不誣
也
文太史畫卷題云叢桂齋圖徵明為子充作卷前隸署
亦太史書其畫全倣荆關作淺絳色亦甚可喜後有
顧鼎臣黃雲周恭顧潛方鵬方鳳等詩皆為鄭氏作
者真名蹟也(鄭子登雲戀舊丘手攀藂桂且淹留飛騰早奪垂天翼對策明光作壯游安里)
(張禎)又聞仇英遠邨圖卷在王氏堪與東林圖卷相伯
仲
唐子畏絹畫山水四軸作淺絳色雖真而從周臣家法
所謂行家兼利者也今錄四詩于左風聲遠振千
山樹天影低垂百尺臺況有杏花村裏酒詩鞍那得
不長來唐寅楊柳陰濃著地垂泉聲汩汩日遲
遲村翁早自攜壺至來問輸贏昨日碁唐寅青
藜拄杖尋詩處多在平橋山徑中紅葉沒鞋人迹斷
野棠花落一溪風唐寅冬深木落碧山空寒勒
氈裘閶闔風猶試尋梅溪上步一壺相伴任西東
唐寅畫(真蹟)
唐六如淺絳色紙上山水一軸阿對泉頭舊布衣對
談霏屑入玄機悠悠盡日無人到一樹桃花隔翠微
唐寅畫(又六如林屋洞天小幀係早歲筆細潤之極在嚴道普家)
余所見漢玉印以劉先臣印為最白起忌僕韋成慶次
之張聖廖由王昌馬姬之印尹須印信黃神之印天
帝之章皆極品也
周敏仲(按别本作王越石)攜示周方鼎一高四寸五分方三寸
廣二寸約重二十兩四面花紋作天雞䕫龍四足有
細花周圍飛戟八條三面青綠翡翠其一面與内方
底面皆作水銀古款一行曰作孟姬三字竒古生平
所見鼎鑪宜為冠是日又見王越石(按别本無王越石三字)王
叔明南村草堂一軸紙本淺絳色筆法清逸脱盡畫
家蹊徑真絶品也(此圖為班彥功作)當與周敏仲處大癡老
人九峰雲霽同觀(按别本無當與周敏仲云云數語)
沈啟南落花圖卷全詩三十首(不錄)右詠落花詩
三十首宏治辛酉三月下浣書于東禪精舍長洲沈
周(真蹟)
仇實甫畫項藎臣(諱忠)賢勞圖前後凡十三段全法宋名
家惜其僅畫一人一家之事故不為世所知其品實
出中興瑞應圖上人物山水旗幟軍容種種臻妙
仇實甫帝王道統萬年之圖凡廿幀其目曰伏羲始畫
八卦曰神農藝榖嘗藥曰黃帝衣裳神化曰帝堯欽
若敬授曰帝舜誕敷文德曰帝禹隨山刊木曰夏啟
鈞臺會享曰成湯至德祝網曰高宗夢帝賚弼曰石
稷稼穡有相曰文王惠鮮懷保曰武王訪箕陳範曰
成王卜洛定鼎曰漢高帝過魯祀孔曰漢文帝親耕
籍田曰漢光武詔封褒德曰漢明帝懷遠祥應曰唐
太宗命講孝經曰宋太祖洞開諸門曰宋仁宗屏書
無逸
王希文出示郭恕先避暑宫殿圖絹本小立軸樹石秀
潤界畫尤精原係宣和御府四圖之一乃黃琳國器
故物而為濟之閣老所購足稱無上名品惜舊籖題
已亡并失文太史題頭縹或更曰荆浩秋山樓觀圖
李成山腰樓觀圖皆傅會耳
周敏仲示王叔明絹畫一幀款云天香書屋圖至正改
元秋八月香光居士王蒙畫其畫作淺絳色精工之
極猶書家之楷法也又示十洲西園雅集闊幅一題
云仇英實父為懷雲先生倣古其畫不惟樹石高古
人物皆有生氣較閱此等製作神情開爽軒軒豪舉
亦何必古人邪
王右軍思想帖(按此條已刻書畫舫今刪)
惠崇江南春圖紙本小袖卷清逸之極不譲顧逋翁手
筆今在王氏董玄宰太史極稱許之自非莊列高風
可擬議也
王齊翰挑耳圖卷(按此條已刻書畫舫今刪)
題張長史春草帖真蹟右張長史草書春草帖鋒穎
纖悉可尋其源而麻紙松煤古意溢目真足為唐人
法書之冠晉蹟不可復見得見此蹟其末世之希世
珍乎顔平原書家之集大成者猶言杜詩韓文顔法
亦出于此也因與袁君子英獲觀陳彥廉氏歎賞竟
日壬子人日倪瓚題(真蹟)
宋王居正紡車圖紡車圖故宋王居正筆周天球
書王居正拙之子也俗以其小字呼為憨哥學丹
青有父風師周昉士女略得其妙嘗于苑圃寺觀衆
游之處必據高隟以觀士女格態凡欲命筆則澄秘
思慮故於形似為得右聖朝名畫評按王拙河東
人也大中祥符間父子以畫馳名海内延祐四年予
客燕都有持此卷相示者因以五十金購之乃賈師
相故物也圖雖尺許而氣韻雄壯命意高古精采飛
動真可謂神品者矣是歲中秋日松雪道人趙孟頫
識春風楊柳色麗日何清明田家作苦餘軋軋繰
車鳴母子勤紡績不羨羅綺榮童稚嬉自樂小尨恬
不驚緬思全盛日萬物遂所生王郎稱好畫奕世垂
佳名詎意劫火餘留此天機精千金匪重價至寳那
可輕暇時一披閱邈焉起遥情後二年四月三日
重題右宋王居正畫紡車圖元趙文敏公題詠于
後人間至寳珍重珍重南昌袁廷玉書可愛河東
王氏子丹青馳譽動祥符不傳羅綺游春態只畫茅
簷紡績圖王居正紡車圖有補于風俗而趙子昂
學士題詠詞翰兼妙可謂三絶矣是卷國初為袁柳
莊所得翰林楊維新與袁有聯遂購于袁氏暇日示
寬求題漫賦一絶如右長洲吳寬(真蹟)
趙子昂正書玄妙觀三門記跋熟視李北海岳麓寺
碑乃知此碑之逼真猶是集賢偏師耳董其昌題
越石於天啟之元得文敏所書殿記於清溪曹起莘
家展至後段覺語脉齟齬深以為惑後三年又得三
門記於五茸何氏閱之乃悟其首尾互裝向非越石
嗜古徇竒遇即收之則延津之合難矣文敏此書有
泰和之朗而無其佻有季海之重而無其鈍不用平
原面目而含其精神天下趙碑第一也不易得不易
得崇禎己巳秋日東吳李日華鑒賞家謂玄妙觀
碑酷似李北海岳麓碑若見蘇靈芝銕佛寺刻彌見
松雪翁書學來歴此卷精彩可照四裔更勝吾松林
亭碑也陳繼儒題(真蹟)
韓氏蔵明皇夜游圖卷一凡為人四十有四馬十有一
通用絹三幅其長一丈有咫面相雖屬平平而衣紋
馬匹器具古雅有非唐人不能為者按雲烟過眼錄
云蘭陂趙與懃所蔵有張萱虢國夫人夜游圖即此
卷也其前與明皇並馬者楊太真也其後二婦女同
乘者中間虢國夫人也存良太史題為吳道子畫恐
非又按采真子畫鑒云周古言畫在周昉之下文矩
之上有夜游圖𫝊於世張萱工仕女人物尤長於嬰
兒在周昉之右平生凡見十許本皆合作所畫婦人
朱暈耳根以此為别覽者不可不知也今觀韓卷其
真是耶
唐人畫明皇夜游圖張萱秉燭春游銀燭光摇
明月午彩仗星辰啟朱戶天街按轡雙龍駒唐皇注
盼楊妃嫵曼睩蛾眉緩不前嬌姿次第取君憐宫女
同時憎粉黛胡兒侍閒拾嬋娟雲髻花鈿耀銀漢香
飈繚繞青霄半昭陽專寵暗徘徊團扇追歡影凌亂
清夜游蹤樂未窮秋風漸入九成宫日冷金扉凄蕙
草太真轉炫新妝紅吁嗟兹事已千載馬嵬落日沈
光彩道子覃精驅鬼神一幅丹青奪真宰我對蘭燈
拭匹練何如揮翰金鑾殿豓物猶然有生色叱之使
捧琉璃硯禮卿學士長洲韓世能存良甫題(真蹟)
展子虔春游圖(按此條已刻書畫舫今刪)
鮮于伯機題董北苑山水(按此條已刻書畫舫今刪)
鮮于伯機題趙模本搨蘭亭後(按此條已刻書畫舫今刪)
楊載題趙千里山水扇面歌公子丹青藝絶倫喜畫
江山上紈扇祗今好事購千金四幅相連成一卷春
流漠漠如江湖飛烟著樹相有無嵐光注射翻長虚
白玉盤浸青珊瑚追隨流俗轉蕭疎對此便欲山林
居旗亭花發酒須沽舟行為致雙提壺抱琴之子來
相須醉歸不省何人扶旁有飛泉出簷隙掣電飛霜
相盪激蛟龍不受鯢桓食但見垂綸古盤石人生萬
事無根柢出處行蔵須早計一丘一壑倘如斯便可
束書從此逝君不見鄭子真躬耕谷口垂千春毫芒
勢利能没身汝胡齷齪為庸人(元音)
米南宫手柬裹鮓一卷奉納公所模徧尋不獲小兒
宿同文無處詰必亂與人也見追懊不已此軸若要
願却模一本見與可也龍石獻友晉芾白芾頓
首再拜提刑郎中丈節下稍違左右詹企實深秋
序向涼恭惟澄清多暇尊候起居萬福芾即日蒙恩
即承教下情傾馳專介上狀布誠不宣芾頓首再
拜提刑郎中丈節下(寳晉齋帖)
海岳遺跡龍團歌瀛師謝公之所惠大如車輪輕
如紙磨而試之黑過漆元非本約重違意寒雀比之
立憔悴道寧萬一歸于彼不督芙蓉乃恕耳三木模
研理固異耿墨比此天與地開匣付介驚欲墜惜之
不得幾下淚君匣鄂州便可碎只留承晏使執侍
黻呈不扣古謂之連珠此是也黻叩頭適有煩
聒悚悚江南竹禽一對奉獻以充送行貧居乏佳
物必多相亮也專此不次黻頓首仲永朝奉兄
鷺景來日定之崇寧二年元宵前都下與盧平
父觀燈預賞聞歌此詞字多訛舛今特為校正其詞
名賀聖朝襄陽米芾元章書太平無事四邊寧
靜狼烟喜國泰民安堯年舜日萬民樂業嬉笑矚景
龍門上御燈鳳燭輝照教坊進鈞天妙舞藝人巧
葆&KR0034;宫前賜御篆斷妖艮嶽旁邊御鑪深處暎蓬島
笙歌奏吾皇不疾等元宵景色來到恐後月陰晴
未保先禮部真蹟也乃遺佛印禪師筆法輕清蕭
灑欽仰恭愛世當寳之敷文閣直學士右朝議大夫
提舉佑神觀友仁謹䟦今日獻汲相國紀慶生申
祝夀訴衷情輒錄呈芾頓首再拜(薰風吹綻云云長年)頌
德紀慶生申鷓鴣天芾頓首再拜(暖日晴烘云云老人)跋鷓
鴣天詞先子禮部紹聖中撰此樂章以擬汲公相國
眉夀乃所遺草真蹟也又有其詠梅兩絶句云姑射
真人自少羣要親高節許交君一臺二妙逢清賞甘
遜佳名得致榮江頭盡醉似泥何管領仙姿酒醟多
烟艇兩三横岸處惜花佇立想凌波敷文閣直學士
右朝議大夫提舉佑神觀友仁謹跋
王右軍破羌帖(按此條已刻書畫舫今刪)
陳閎十八學士春宴圖跋唐文學館十八學士春宴
圖相𫝊為陳閎筆閎會稽人開元中仕至永府長史
人物之妙幾與閻右相爭衡余前在王厚伯處見唐
人所畫蓮社十八賢像風流位置正絶相似其為唐
人名筆無疑林泉紱冕各自不同觀此亦足以想見
一時風尚也空青老人曾紆題梁園碧筠瀟湘玉
小山叢枝綴金粟天公驅龍耨秦土移入秦王天冊
府虬髯主人馬上客手摑中原血華赤芸氛霏霏講
初罷獅子驄頭散鞭喏軟羅半臂春風偏十八奚駒
嘶紫烟玉酥宫痕纖月甲銀甕戈書小黃押大槽亂
拍珍珠流蒲萄就暖沈香蚪琵琶掩瑰鵾雞促聲聲
破陣秦王曲羲輪半舂啟明曜萊公起舞密公笑就
中小薛醉傀俄龍門老師奈若何太子宫前演雞戟
銅馬時時齧荆棘諸君詰朝且虛左雋州流人來上
坐安陽李彥廣過予弇山園登萬卷樓觀彛器圖
史因出示唐人所畫十八學士春宴圖且索題語木
落霜高天風凌厲予且被酒矣走筆短賦因以歸之
風流盛事又在今日吟樽清影中也瑯琊王世貞記
(真蹟)
顔魯公與兄帖真卿乞憐天聽上恩好生未忍
誅戮已得西峽之命趨生無路死可向也吾門誓以
忠義𫝊家兄當憤發使宇宙清廓死無憾耳不得
一别深惘然珍重不具真卿白常山太守兄左右
魯公書世𫝊祭藁爭坐帖送蔡明遠及乞米帖皆
石刻本此獨真蹟奕奕有神顔書甲觀也董其昌
題(真蹟)
王朋梅奉教作金明池圖(按此條已刻書畫舫今刪)
題金明池圖卷後金明池畔孤雲畫玉□行間多
士詩六要四聲歸帝子細推冥想作吾師米菴張丑
(真蹟逸按此詩書畫舫所補刻于此)
宋阜陵紅橋鸂鶒圖禁籞龍翔池汪洋清泚匝岸手
可俯掬故水鳥來集不減江鄕如鵝鳬雁鶩鷗鷺文
禽之屬靡所不至蓋無弋釣之虞而有稻粱之足積
歲彌久引類而至多所未識可謂類聚羣分者矣因
其來來弗拒故為洲渚灘磧使其游泳水陸得適其
性嬉而浴飽而翔晝飛夕止馴狎出没自去自來略
無廹懼以供游豫之娛不亦可乎二月戊午縦目龍
翔有鸂鶒羣居玉虹橋欄楯如所謂柱首雕餙之狀
方其春波漾淥藻羽相鮮竚觀之久稍稍驚飛獨留
其二相顧整翮徘徊自若殆非人力所驅而至蓋禽
物野性豢養得其所信無擾無傷所致然嘗聞海上
有狎鷗者果以内本無心物自不疑明矣敢方文王
靈沼魚鼈鳥獸之樂乎因寓于丹青寫其目擊可喜
之狀如此政和己未御製御畫并書流星自西南
入尾赤白黑氣駸循起建中靖國是何年有宋端王
作天子天子一日臨萬幾此心惡可無是非險相配
食文宣廟忠賢勒作姦黨碑拔茆連茹固其類水
火薰蕕不同器儁才打盡奸網空眯目簸糠天易位
固寵先須蠱帝心帝心喜樂爭逢迎奮甲揚戈啟邊
釁搜竒索玩窮山林應奉朱郎聲赫赫撤屋扶牆輿
木石雷鍧風厲花石綱四海蒼生淚沾臆深宫天子
知不知燕游般樂龍翔池文禽鸂鶒集滿沼稻粱充
足無驚虞止哉止哉帝心樂類聚羣分恣咸若等閒
飛去兩獨存又似忘機海翁閣手拈象管奪陰陽雙
雙寫出如鴛鴦圖畫不足復題識心躭海老希文王
文王推恩元有序親親仁民及毛羽海翁隠者貴忘
機天子萬幾可誰委天子不與匹夫同可憐畫鳥不
畫龍一旦敵兵犯清蹕翠華零落氈毹宫回首籞池
還省不應咎當年心蠱惑忠謇擯斥悔莫追恨殺奸
諛誤人國人主一心如藩籬小人百計攻伺之一有
間隙投可入耳目所中皆危基帝王之學本仁義却
笑宋皇心倒置河山十萬委刦塵留得丹青在天地
丹青留得亦繇天汩汩興亡四百年留與後王作明
鑒我歌大雅蕩之篇正德戊寅春元宵日賜進
士第判順天府事仁峰病翁汪循書(真蹟)
米書九帖(真蹟)(米書六百六十八字八十六行)五月四日芾啟蒙
書為尉審道味清適漣陋邦也林君必能言之他至
此見未有所止蹄涔不能容吞舟閩士泛海客遊甚
衆求門館者常十輩寺院下滿林亦在寺也萊去海
出陸有十程已貽書應求儻能具事力至海乃可此
一舟至海三日爾海蝗云自山東來在敝邑境未過
來爾禦寇所居國不足豈賢者欲去之兆乎呵呵甘
貧樂淡乃士常事一動未可知宜審决去就也便中
奉狀芾頓首葛君德忱閣下葛叔忱家計如何何
人經理子弟長成不莫且依邵氏過不邵氏二子弟
生事如故不令人念之息老住院隨小師在丹徒安
否久不得好矣白沙有何舊人子平所苦何疾得宣
城佳郡也然既以疾辭莫難便拜命不須且辭免也
度過山陽或入覓之元日明窗焚香西北向吾友
其永懷可知展文皇大令閱不及他書臨寫數本不
成信知者在前氣燄懾人也有暇作譜發一笑於事
外新歲勿招口業佳别有何得泗戎東下未巳有書
至彼俟之吾友何必(原蹟必字點去)不(原蹟旁註)易草體想便
到古人也蓋其體已近古但少為蔡君謨脚手耳餘
無可道也比稍用意若得大年千文必能頓長愛其
有偏側之勢出二王外也又無索靖真蹟看其下筆
處月儀不能佳恐他人為之只唐人爾無晉人古氣
草書若不入晉人格□徒成下品張顛俗子變亂
古法驚諸凡夫自有識者懷素少加平淡稍到天成
而時代壓之不能高古高閒而下但可懸之酒肆辯
光尢可憎惡也中秋登海岱樓作目窮淮海兩
如銀萬道虹光育蚌珍天上若無修月戶桂枝撑損
向西輪三四次寫間有一兩字好信書亦一難事
目窮淮海兩如銀萬道虹光育蚌珍天上若無修
月戶桂枝撐損向東輪梅惇奉議部授漣水何處
人非子中甥乎告詳問以告中間紛紛了無事蓋子
中不留遂皆萎蕤昭代有此老不能與人爭得若在
杞時乂須厮論也芾頓首人聞之有保老友者否
岱(一行一字)雨三日未解海岱咫尺不能到焚香而
已日短不能晝眠又少人往還惘惘足下比何所樂
右草書九帖先臣芾真蹟臣米友仁鑒定恭跋
洪武庚申中秋後六日鄱陽蔣惠敬觀于珤古齋
范致能說米書初自沈𫝊師來後入大令之室此九
帖當時已入秘苑後有小米䟦今在黃令君家前後
完具尚昔之黏綴也其後一帖評唐人始言草法必
應從晉此固通論殆亦其實錄耶麝煤鼠尾熏染
終歲所成若此今之學者亦知之乎弘治癸亥吳郡
祝允明跋海岳翁此卷嘗入紹興秘府後有其子
元暉題識蓋海岳平生得意書也其中有登海岱樓
一首下小字註云三四次寫間有一兩字好信書亦
一難事夫海岳書可謂入晉人之室而其自言乃爾
後之作字者當何如耶甲戌九月廿三日觀于崔靜
伯氏敬題虎丘山人都穆此卷刻于文氏停雲館
文太史鑒定所謂衆尤之尤也昔從石本想見真蹟
今如葉公好龍真龍下室矣乙酉九月晦董其昌
觀于西湖舫齋(真蹟與按清河書畫舫云草書九帖筆法海岱諸帖小異有天真爛漫)
(之趣舊為水村陸太宰所蔵李西涯䟦極稱許之今考此帖既無長沙題語又無水村圖記疑書畫舫所)
(記或别是一蹟卞氏書畫彙攷附錄于此帖之後誤矣乾隆戊子人日得間居士鮑廷博附識)
蔡忠惠公十帖(粉箋)襄示及新記當非陶生手然亦可
佳筆頗精河南以書作散卓不可為昔嘗惠兩管者
大佳物今尚使之也耿子純遂物故殊可痛懷人之
不可期也如此僕子直須還草草奉意疎略五月
十一日襄頓首家屬並安楚掾旦夕行(八十七字)(粉箋)
襄啟入春以來屬少人便不得馳書上問唯深瞻想
日來氣候陰晴不齊計安適否貴屬亦平寧襄舉室
幸安去冬大寒出入感冒一身百病交攻難可支持
雖入文字力求丐祠今又蒙恩復供舊職恐知專
以為信前者銅雀臺瓦研十三兄欲得之可望寄與
旦夕别尋端石奉送正月十八日襄頓首公綽
仁弟足下(一百二十字)(粉箋)襄得足下書極思詠之懷在
杭留兩月今方得出關歴賞劇醉不可勝計亦一春
之盛事也知足下與郡侯情意相通此固可樂唐侯
言王白今歲為游閏所勝大可怪也初夏時景清和
願君侯自夀為佳襄頓首通理當世屯田足下
大餅極珍物青甌微粗臨行區區致意不周悉(一百零七)
(字)(綿紙)襄再拜伏承縣君吉葬有日襄以行路并
亡男齋僧赴期不及謹遣州校少持菲禮聊以伸親
戚之好殊非豐腆深自為愧謹奉手狀咨聞旦夕
前行此不一一襄上郎中七兄(左右)廿七日早
(七十三字)(綿紙)襄啟去德于今蓋已洊歲京居鮮暇無因
致書第增馳系州校遠來特承手牘兼貽楮幅感
戢之極海瀕多暑秋氣未清君侯動靜若何眠食
自重以慰遐想使還專此為謝不一一襄頓首
知郡中舍足下(謹空)九月八日(八十四字)(粉箋紙)謝郎春
初將領大娘以下各安年下米長官亦來泉州診候
今見服藥日覺瘦倦至于人事都置之不復關意眼
昏不作書然少賓客省出入如此情悰可知也不一
一襄送正月十日(七十字)(綿紙)襄啟中間承勞紆
問適會疾未平殊不從容示書兩通知煩指幹
新第有未備且與鐍鑰却候别作一番併了之四人
園子只與門下每人一間園中地分與四人分種要
他栽種也不一一襄奉書五日(七十七字)(綿紙)襄啟
大研盈尺風韻異常齋中之華繇是而至花盆亦佳
品感荷厚意以珪易邽若用商於六里則可真則趙
璧難捨尚未决之更須面議也襄上彥猷足下
廿一日(甲辰閏月)(六十七字)(綿紙)丙午三月十二日晩
欲尋軒檻倒清樽江上烟雲向晩昏須倩東風吹
散雨明朝却待入花園十三日吉祥院探花花
未全開月未圓看花待月思依然明知花月無情物
若使多情更可憐十五日山堂書(七十八字)(綿紙)蒙惠
水林檎花多感天氣暄和體履佳安襄上公
謹太尉(左右)(二十四字)蔡公書法真有六朝唐人風
粹然如琢玉米老雖追蹤晉人絶軌其氣象怒張如
子路未見夫子時難與比倫也辛亥三月九日倪
瓚題(五十二字)洪武己未四月雲間袁凱觀于蕭溪(十四)
(字)在宋號善書者蘇黃米蔡為首俗評以君謨居
三公之末殊不知君謨用筆有前代意優劣自可判
也己未四月陳文東拜觀(四十八字)後學陳廸觀(五字)
真蹟日錄卷二
