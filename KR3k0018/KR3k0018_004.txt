原序二首
天下有不可不學者有終身不必學者道德仁義君子
之所學也詩書禮樂君子之所學也天文地理隂陽卜
筮之書雖不可不學亦不必學知之則近於星翁歷官
不知不害為君子然而君子之於天下所以恥一物之
不知者誠亦有用焉爾是故學者必自致知格物始一
物不格焉非所謂善學也古之君子所以大過人者無
他焉下學而上達無理事精粗之别而已若夫姓氏之
書是亦君子之所不可不學也何則因生賜姓胙土受
氏其來尚矣世次既遠茫昧戃恍幾若不可窮究然而
以今觀往古古亦猶今也以古觀後世今亦猶古也吾
心造太極太極造天地古亦非今皆自我而觀之何物
不可知何事不可學何道不可備而况於天文地理乎
而况於姓氏之書乎棐總角讀書旁搜博采實有志於
此而學校驅之科舉汨之志卒不遂為之長太息者屢
矣臨川鄧氏元亞以絶人之資邁往之氣於書無所不
觀於事無所不學自幼挾策一覽無遺以故淹通文史
馳騁貫穿上下數千載間猶滄溟巨浸不可涯涘詩書
之外尤深於春秋議論反覆皆有證據亹亹可聽使人
忘倦又推其餘力作古今姓氏書辯證數百十萬言參
訂得失無一字無來處是誠古人之用心也一日攜以
過棐俾為序冠諸編首棐曰此書已成一家言矣尚何
待不腆之文表見於世愧非肉譜不得是正姑論其不
可不學者書於卷末元亞文昌先生之孫舊名命世棐
為更其一字曰名世云宣和六年閏三月二十七日武
陽高棐書
先君太史公生平留意姓氏之學雖飲食夢寐弗置也
尤喜稱道名公卿大夫家人物之盛勲業之懿以詔子
弟故古今姓氏書辯證凡三本焉其五卷者成書於宣
政之間時諱學史方貧賤中無書檢閱闕文甚多其十
四卷者後稍銓次增補之盖成書於建炎之初是時晦
迹窮山攜幼避地無虚辰昨給禮上于法宫者是也然
居懷未滿之意其後蒙恩備數太史之屬者八年始盡
得銓曹命官脚色冊烏府班簿櫽括次序之稍稍備矣
紹興辛酉冬放歸山樊家書稍備會韓衢州美成同寓
臨川借其家藏熙寧姓纂宋百官公卿家譜稽考參訂
之及將易簀謂椿年曰姓氏未成全書死不瞑目椿年
泣奉以周旋罔敢失墜既卒哭奉門人吳曾状如浮梁
乞銘於侍讀尚書程公公見椿年慟哭首問遺書手澤
所在椿年具以實對公歎曰子能嗣先君之志吾亡友
有子可賀門戶其庶幾乎别未數月又以書來趣曰子
讀禮之暇不宜墜先志姓氏宜亟成書遷延歲月則編
槀倒亂難記臆矣宜速俾老夫一觀椿年既得是語乃
盡裒手澤遺編斷稾又取宋名公文集行状墓志訂證
次序之釐為四十卷即此本也椿年孤陋寡聞貧病不
偶幸不墜先志者尚書公賜也謹再拜書諸卷末以告
當代好古博雅君子焉乾道四年三月朔牛馬走椿年
謹書
