古今姓氏書辯證卷七宋鄧名世撰
二十一欣
訢
出姓苑
勤
風俗通魯大夫有勤成唐有館陶尉勤曾
勤宿
後魏末有賊帥勤宿明達
二十二元
元
前漢郊祀志秦始皇時有燕人尚能為仙方河南
元氏出自拓拔魏孝文太和二十年詔曰北人謂土
為拓后為拔魏之先出於黃帝以土德王故為拓拔
氏夫土者黃中之生萬物之元也宜改姓元氏都洛
陽十一世一十五帝一百六十一年為後周北齊所
滅初什翼犍七子一曰實君二曰翰三曰閼婆四曰
夀鳩五曰紇根六曰力真七曰窟咄道武皇帝窟咄
子也(案魏本紀及唐世系表道武帝俱作實君子此作窟咄子)生明元皇帝嗣嗣生
太武皇帝燾燾生景穆皇帝晃景穆諸子濬新成子
推天錫雲楨胡兒休八房子孫聞於唐濬文成皇帝
也文成諸子弘長樂二房子孫聞於唐弘獻文皇帝
也獻文諸子宏幹羽勰四房宏孝文皇帝也子七人
恂恪懷愉懌悦恪宣武皇帝也懷廣平文穆王生文
懿王悌悌生驃騎將軍侍中贊贊生後周韓國公謙
謙生菩提菩提生寳琳寳琳五世(案唐世系表五世孫應作六世方合)
(世系)孫文䞇皆襲爵而什翼犍第六子力真力真二子
意烈意勁意勁彭城公五世孫敷州刺史楨生巖成巖
字君山隋平昌公生琳弘弘隋北平太守生義端唐魏
州刺史義端生延夀延福延景延景岐州參軍生南頓
丞悱悱生比部郎中寬寬生穆宗宰相稹字微之以
詩名天下謂之元才子稹生道護永州元氏結字
次山水部員外郎老於文學居永州祁陽縣自名其
溪曰浯溪山曰峿山臺曰唐臺字皆從吾吾者我也
作大唐中興頌磨崖刻石焉至今溪上居民釣魚鬻
碑者數十室皆其遠孫桑梓猶在宋朝杭州錢塘
元氏出自五代信州刺史仔昌撫州節度使危全諷
之弟也與楊渥戰敗失郡奔吳越錢武穆王惡其姓
改曰元氏
袁
出自媯姓陳胡公滿生申公犀侯犀侯生靖伯庚庚
生季子惛惛生仲牛甫甫生聖伯順順生伯他父他
父生戴伯戴伯生鄭叔鄭叔生鄭仲金父金父生莊
伯莊伯生諸字伯爰孫濤塗從齊桓公盟會賜邑陽
夏以王父字為爰氏爰轅一也濤塗字仲諡宣謂之
轅宣仲生選選生聲子突突生惠子雅雅生頗為司
徒奔鄭秦末裔孫告避難居於河洛之間少子政以
袁為氏九世孫袁生玄孫幹封貴鄉侯復居陳郡陽
夏八世孫良二子昌璋昌成武令生漢司徒安字邵
公三子賞京敞京蜀郡太守二子彭湯湯字仲河太
尉安國康侯三子成逢隗成左中郎生紹紹中子熙
其後居樂陵東光熙裔孫令喜同州治中生異弘異
度異式異弘唐瀘州參軍生恕已相唐中宗恕已生
淮陽太守建康建康生給事中高嘗封駁盧杞復官制書
知名璋生漢司徒滂字公熙滂生渙字曜卿魏御史
大夫四子罕(案唐世系表罕作侃)遇奥凖凖字孝尼晉給事中
生沖字景玄光禄卿生耽字彦通歴陽太守耽生質
字道和東陽太守二子湛豹豹字士蔚丹陽尹二子
洵淑淑宋吳郡太守謚曰正二子顗覬顗字國章宋
雍州都督二子戩昂昂字千里梁司空穆正公三子
君正敬泌君正字世忠吳郡太守生憲穎穎後周驃
騎大將軍穎生子温字君恪隋左衛大將軍温生士政
南州刺史士政生當陽令倫倫生石州司馬知玄知
玄生咸寧令曄曄生滋字德深相唐憲宗五子坰寔
均都郊敬泌二房世系具唐表河東袁氏本出陳
郡智弘相唐高宗其孫澣御史中丞元和姓纂曰望
出陳郡陽夏者自後漢魏晉至梁陳正傳二十八人
三公令僕一十七人望出汝南者安後出彭城者生
後出京兆及華隂者皆渙後出襄陽者術後謹按左
傳宣仲之後陳大夫有袁僑及袁克
原
春秋時鄭有原繁陳之原氏所謂南方之原者後世
望出魯郡者孔子弟子原亢字籍出南郡者趙廣漢
傳有潁川大姓原禇宗族恣横後漢漢中太守鄭勤
門下吏原展以身扞勤為羌所殺
爰
漢袁盎後有爰猛者其大父為廣川王中尉諫王發
冡為盜後漢爰曾字子路起兵盧城頭時號城頭子
路後趙有鄠人爰赤眉妻李子揚以女與共為妖亂
唐有郜國公爰子幹
垣
謹按後漢公孫述傳南陽人宗成起兵為其將垣副
所殺注風俗通曰垣秦邑也因以為姓是也晉宋而
下垣猶屬略陽郡南史垣護之略陽垣道人是也始
皇將垣齮之後晉有弘農太守垣延襲破劉聰軍宋
臨淮太守益陽壯侯垣護之字彦宗其弟積射將軍
詢之護之子襲祖淮陽太守詢之子崇祖字敬遠齊
五兵尚書驍騎將軍南齊驍騎將軍乃榮祖之從弟
也
轅
漢功臣表有轅買陳大夫(案陳大夫有轅諸生濤塗出自陳胡公七代孫其後)
(去車為袁此脱又轅或作榬)
榬
或作轅漢樓船將軍榬終古斬徇北將軍封語兒侯
(案漢書作蓹兒侯)師古曰榬音袁人姓也
樊
出自姬姓謹按周成王分魯公伯禽以商民七族一
曰樊氏
言
仲尼弟子言偃字子游吳人莊子有言成子游偃生
言思女嫁子張之子申祥(案孟子作申詳)
軒轅
黃帝之後以號為姓唐韓愈集道士軒轅彌明作石
鼎聯句詩一坐驚伏宋光州固始令軒轅節
軒丘
出自芈姓楚文王子食采軒丘因以為氏漢有梁相
軒丘豹
原伯
英賢傳曰左傳周原伯絞之後氏焉晉孝公時有大
夫原伯蓋謹按春秋原伯貫在絞之前百年雖曰貫
之後為氏可也絞即虐其輿臣使曹逃者
原仲
元和姓纂曰陳大夫原仲後楚大夫有原仲蔑
二十三魂
渾
出自姬姓周宣王母弟鄭桓公友友孫穆公之子偃
字子游其孫為游氏游氏之孫罕子寬又别為渾氏
河南渾氏出自匈奴渾邪王隨拓拔氏徙河南因
以為氏隋唐間以氏為部而屬回鶻存九姓諸部中
族帳最南貞觀時薛延陀滅大俟利發渾汪舉部内
向以其地為臯蘭都督府其酋阿貪支者名潭隋玉
鈐衛大將軍生回貴唐豹韜衛大將軍靈丘縣伯生
元慶元慶生大德太夀太夀太僕丞生釋之字釋之
左武衛大將軍寧朔郡王生瑊相德宗位太師為建
中功臣自瑊以上世襲臯蘭都督謹按近世讀史者
皆以瑊姓音混然未有明據也
昆
出自己姓昆吾之後單姓昆
溫
謹按春秋周武王克商蘇忿生以温為司寇其裔孫
蘇子叛王即狄遂失國及晉文公納襄王王賜之温
晉大夫狐溱陽處父郤至皆食其地陽郤無後惟狐
氏子孫因以為姓狐本姬姓其先出自虞叔所謂公
族者也漢有&KR0008;順侯温疥生仁仁子何始居太原祁
縣何六代孫序字次房後漢護羌校尉二子夀益夀
鄒平侯相益字伯起兖州刺史生恕恕生恢魏揚州
刺史生濟南太守恭恭二子羡憺憺晉河東太守生
嶠字太真江州刺史始安忠武公人謂之玉鏡臺爇
犀照江而死者嶠兄六人並知名時號温氏六龍從
子楷隨亘謐奔後魏玄孫馮翊太守奇曾孫裕太中
大夫生隋泗州司馬君攸君攸生大雅彦博彦將大
雅字彦弘唐禮部尚書黎孝公生工部侍郎無隱坊
州刺史釋胤彦博字大臨相太宗尚書右僕射虔恭
公生太子舍人振延州刺史駙馬都尉挺彦將字大
有中書侍郎清源恭公生瓚瑜瑾璩釋胤孫景倩南
鄭令生太常丞佶字輔國佶生邈造遜造字簡輿河陽
節度使禮部尚書祁縣子生璋京兆尹檢校吏部尚
書振曾孫曦太僕卿及其子祕書監西華皆駙馬都
尉裔孫庭筠本名岐字飛卿工辭章與李商隱齊名
號温李時宰斥其擾場屋不得第子憲光啟中及第
為山南從事李巨川嘗表雪庭筠曰蛾眉先妬明妃
為去國之人猿臂自傷李廣乃不侯之將人至今傳
誦之庭筠弟廷皓拒龐勛不為草表被害贈兵部郎
中唐武德中温彦博兄弟相代為中書侍郎時稱温
家二彦唐史曰初顔氏温氏在隋最盛思魯與大雅
俱事東宫愍楚彦博同直内省游秦大有典校祕閣
顔以學業優温以職位顯於唐初大雅遷黃門彦博
在中書皆為侍郎對筦華近高祖嘗從容謂曰我起
晉陽為卿一門耳河南温氏後魏官氏志代北温
盆氏改焉(案後魏温盆氏及温狐氏俱改為温氏)
門
唐京兆尹吕元膺擒山棚賊門察(案門氏王應麟謂出自周禮公卿之)
(子入王端門之左教以六藝謂之門子其後氏焉莊子有門無鬼又魏書官氏志庫門氏叱門氏吐門氏)
(後俱改為門氏)
孫
出自姬姓衛康叔八世孫武公和生公子惠孫惠孫
生耳為衛上卿食采於戚生武仲乙以王父字為氏
乙生昭子炎炎生莊子紇紇生宣子鰌鰌生桓子良
夫良夫生文子林父林父生蒯襄子嘉嘉字伯國世
居汲郡漢武帝時會稽人孫辛為朱崖太守後漢建
武中郎將孫永擊蠻又有隴西太守孫純孫羌晉有
孫登又出自媯姓齊田完字敬仲四世孫無宇二子
常書書字子占齊大夫伐莒有功景公賜姓孫氏食
采於樂安生憑字起宗齊卿憑生武字長卿以田鮑
四族謀作亂奔吳為將軍三子馳明敵明食采於富
春自是世為富春人明生髕髕生勝字國輔秦將勝
生蓋字光道漢中守生知字萬方封武信君知生念
字湛然二子豐益益字玄器生卿字伯高漢侍中生
憑字景純車騎將軍二子届詢詢字會宗(按唐世系表會宗作)
(會定)安定太守二子鸞騏鸞生爰居爰居生福為太原
太守遇赤眉之難遂居太原太原之族有嵐州刺史
昉生存進安定太守詢次子騏字士龍安邑令二子
通夐通子孫世居清河(按唐世系表通子孫世居清河後魏有清河太守靈懷此)
(清河下脱後魏有清河五字)太守靈懷武德中子孫因官徙汝州
郟城靈懷曾孫茂道初名處約字歴道相唐高宗五
子侹侑俊儆佺安邑令騏少子夐字子遠後漢天水
太守徙居青州生厚字重殷大將軍掾生瑶字良玉
中郎將生邃字伯淵清河太守生鯈字士彦洛陽令
生國字明元尚書郎生躭字玄志漢陽太守二子鍾
旃鍾吳先主權之祖也旃字子之太原太守二子炎
歴炎字叔然魏祕書監生稜字仲觚太官令生道恭
字雅遜晉長秋卿二子顗芳顗字士若芳中書令子
烈避趙王倫之難徙居昌黎生岳前燕侍中子孫稱
昌黎孫氏歴幽州刺史右將軍生旂字伯旗平南將
軍坐與孫秀合謀夷三族顗避地河朔居武邑遂生
輝後趙射聲校尉生緯幽州都督生周後燕高陽王
文學生恭仁北燕司隸功曹二子苑蔚蔚字伯華後魏
秘書監棗彊戴男二子伯禮方嗣伯禮巴州刺史襲
棗彊戴男三子元琥孝敏廣烈元琥北齊文宣皇帝
相國騎曹生北齊治中大將軍司馬靈暉生萬安萬
夀萬安隋徐婺兖三州刺史四世孫迆樂陵主簿孝
敏隋晉陽令生夀張丞仲將仲將生韓王典籖希莊
希莊生宋州司馬嘉之嘉之生逖唐刑部侍郎左庶
子文公逖生華州刺史宿宿生公器邕府經略兼御
史中丞六子華清正簡範褧晏華清太原尉正河中
少尹簡東都留守太子太保逖三弟遹羽林兵曹參
軍遘亳州刺史造詹事司直遘四子公彦睦州刺史
客卿盱眙令公輔陸渾丞起白馬令起三子非熊黃
梅尉景商天平軍節度使檢校禮部尚書謚康清太
原少尹景商九子備字禮用直弘文館藍田尉儲字
文府京兆尹樂安侯伾興元少尹儉字德府昭義判
官偓字龍光相昭宗伉春秋博士佾字文節集賢院
學士司勲郎中方嗣後魏建威將軍生仲瑜隋吏部
侍郎二子恭文石邑令孝哲會稽令孝哲五世孫諫
唐右武衛兵曹參軍又前漢夏侯嬰傳曰初嬰為滕
令奉車故號滕公及曾孫頗尚主隨外家姓號孫公
主故滕公子孫更為孫氏今詳此即漢公主母氏姓
孫而夏侯氏有冒姓孫氏者又唐宰相表云孫氏一
出楚蚡冒生王子蒍章字無鈎生蒍叔伯吕臣孫蒍
賈伯嬴生蒍艾獵即令尹孫叔敖亦為孫氏誤矣謹
按蒍敖字孫叔一名艾獵古人先字後名故謂之孫
叔敖傳曰蒍敖為宰擇楚國之令典是稱其姓名伍
參曰若事之集孫叔為無謀矣是稱其字也今駁正
之明其未嘗為孫氏
敦
晉張方有將敦偉夜擊破劉沈軍
㑮
纂文要曰音盆
盆
風俗通曰盆成括仕齊見殺其子逃難去成為盆氏
漢有中郎將盆謐
賁(音奔)
元和姓纂曰魯縣賁父之後晉有賁浦漢有郎中賁
光晉又有汝南賁嵩清操之士又庾琛女適汝南賁
氏又有長水校尉賁顓謹按後漢董憲將賁休舉蘭
陵城降注前書有賁赫音肥今有此姓賁音奔是隋
唐以來音變而有此氏
孫陽
英賢傳曰秦穆公子孫陽伯樂善相馬其後氏焉漢
侍御史孫陽放即其後
昆吾
出自己姓高陽氏孫陸終生樊封於昆吾夏時昆吾
為伯因以國氏
屯渾
元和姓纂曰太昊之佐屯渾氏其後為氏
温稽
出後魏書
奔水
神農娶奔水氏女為妃
二十四痕
恩
風俗通曰陳大夫成仲不恩之後為氏後燕有東庠
祭酒恩茂
根牟
出自東夷根牟小國在琅琊陽都縣東之牟鄉春秋
魯宣公九年取其國子孫氏焉六國時有根牟子著
書見風俗通
根水
世本老童娶根水氏女
