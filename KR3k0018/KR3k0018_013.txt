古今姓氏書辯證卷八宋鄧名世撰
二十五寒
寒
姓書曰韓寒聲變因有寒氏考其實不然謹按春秋
夏諸侯伯明氏之君曰后寒生子浞善讒后寒惡而
棄之有窮后羿收浞而信使之以為己相因以父字
為氏謂之寒浞殺羿而因其室生澆及&KR1830;則夏之中
葉亦有寒氏成王封武王子於韓猶在數百年後則
非聲變可知也前漢游俠傳有陜人寒孺即后寒之
裔也又後漢寒朗字伯竒一云朗姓寋非寒氏
單
河南單氏後魏官氏志代北褐單氏可單氏並改為
單氏(案魏志褐作渴可作阿)
韓
姓書校證最號詳備者如元和姓纂唐宰相世系表
皆云晉曲沃成師生萬食采韓原因以為氏盖用杜
元凱左傳注也謹按周武王庶子封為韓侯幽平之
後國滅而地入于晉則萬宜出韓侯未必成師之子
故顔師古註漢書曰邗晉應韓武之穆也據如韓王
信贊所云則韓萬先祖武王之裔而杜預以為出自
曲沃成師未詳其說師古此注最為有理今宜用其
意更之曰韓氏出自姬姓周武王庶子封為韓侯奄
受追貊之戎以長北諸侯其地謂之韓城春秋時晉
韓原是也宣王中興韓侯能幹不庭方以佐王大有
功於周室王親命之賜之梁山以為韓國之望平王
東遷子孫失國以國為氏而地入于晉至曲沃武公
并晉有韓萬者為戎御大夫伐翼有功復封韓原以
為采地自是韓氏始昌阜於晉萬字武子生定伯簡
字子豐子豐生子輿子輿生獻子韓厥厥生穆子無
忌及宣子起起代厥為正卿起生叔禽叔椒子羽須
無須無代起為卿謂之平子生簡子不信字伯音其
族人有褐穿固箕襄邢帶及景子襄皆為晉大夫景
子無忌字不信生莊子莊子生康子始與趙魏分知
伯之地康子生武子武子生景侯虔始與趙魏俱列
為諸侯景侯生烈侯烈侯生文侯文侯生哀侯哀侯
生懿侯懿侯生昭侯昭侯生宣惠王宣惠王生襄王
倉倉生太子嬰公子咎公子蟣蝨咎立為釐王釐王
生烈惠王烈惠王生王安為秦所滅而蟣蝨生信漢
封為韓王後與太子俱亡入匈奴至頽當城生子因
名為頹當韓太子亦生子嬰至孝文時頹當及嬰率
其衆降漢封頹當為弓高侯嬰為襄城侯弓高侯傳
子至孫國絶其孽孫嫣貴幸嫣弟說擊匈奴封龍額
侯子增嗣諡安侯生嗣侯寳及河南尹騫寳無子國除
成帝封增兄子岑為龍額侯子傳弓嗣而騫避王莽
亂徙居赭陽九世孫術生純皆河東太守純生魏司
徒甫陽(案唐世系表甫陽作甫卿)恭侯暨六世孫延之字顯宗後
魏魯陽侯孫瓌平涼太守安定公生常州刺史演演
生褒字弘業後周少保三水正伯生唐戶部尚書仲
良仲良生瑗字伯玉相高宗武安韓氏弓高侯頹當
裔孫尋後漢隴西太守世居潁川生司空稜字伯師
其後徙居安定武安後魏有常山太守武安成侯耆
字黃耉徙居九門生茂字元興尚書令征南大將軍
安定王二子備均均字天德定州刺史安定康公生
晙雅州都督生曹州司馬仁泰仁泰生叡素桂州長
史七子晉卿同州司法參軍季卿義王府胄曹參軍
子卿陜州功曹參軍仲卿秘書郎雲卿禮部郎中紳
卿京兆府司錄升卿易州司法參軍仲卿生愈字退
之唐大儒也吏部侍郎諡文公宋封昌黎伯從祀文
宣王廟昌黎韓氏河東太守純四世孫安之晉員外
郎二子潛恬恬二子都偃偃臨江令生後魏從事中
郎穎穎生播字遠遊徙昌黎棘城二子勵紹紹字延
宗揚州别駕二子奕胄胄字弘胤北齊膠州刺史生
護字靈祐後周商州刺史護生賢字思齊隋邰州刺
史(案唐世系表邰州作鄧州)襲黃臺公賢生符字節信唐巫州刺
史符三子大夀大智大敏大智字不惑洛州司戶參
軍生偲秘書郎休字良士相明皇以骨鯁知名善諫
諍九子浩高陵尉洽(案唐世系表洽作治)監察御史洪邢州長
史澣郊社丞汯諫議大夫滉字太沖相德宗中書令
晉國公生羣臯羣禮部員外郎臯字仲聞尚書左僕
射陽夏韓氏南鄉恭侯暨之後徙陽夏望生垂垂生
弘充弘相唐憲宗子公武字從偃右驍衛上將軍檢
校司徒宣武節度使諡曰肅(案唐世系表宣武節度使諡肅者乃弘弟充此)
(檢校上似脱充字)
丹
元和姓纂曰堯子丹朱之後為氏漢有長安富人丹
玉君
安
出自姬姓黃帝生昌意昌意次子安居于西方自號
安息國後漢末遣世子高入朝因居洛陽晉魏間家
子安定後徙遼東姑臧以避亂又徙武威河南安
氏後魏代北安遲氏改焉又安禄山本姓康其母阿
史德為覡居突厥中禱於軋牢山即俗所謂戰鬭神
者既而妊及生有光照穹廬野獸盡鳴望氣者言其
祥范陽節度使張仁愿遣搜廬帳欲盡殺之匿而免
母以神所命遂字曰軋牢山少孤隨母嫁狄將安延
偃開元初延偃携以歸國與將軍安道買皆来得依
其家乃冐姓安更名禄山其後賊平肅宗以國賊讎
惡惡聞其姓京師坊里有安字者悉易之
難
姓苑云百濟人姓
但(音亶)
漢王莽傳西域焉耆先叛殺都尉但欽又姓苑有濟
隂太守但巴近有黃州進士但氏自云其姓讀如去
聲又音訛為淡
邗
河南邗氏後魏官氏志馝邗氏改焉
蘭
舊云出自姬姓鄭穆公方娠其母夢天使與之蘭既
生名之曰蘭及有疾刈蘭而卒子孫神之因以為氏
楚漢之前既無此氏即合止以漢史為始(案漢書有武陵太守蘭廣)
刊
出姓苑
韓餘
世本韓宣子餘子之後氏焉謹按春秋晉成公宦卿
之餘子以為餘子盖適子之母弟宣子韓起也
韓侯
元和姓纂曰周宣王錫命韓侯支孫氏焉
韓褐
英賢傳曰韓厥後趙肅侯大夫有韓褐胥居
邯鄲
會稽典錄度尚弟子邯鄲淳字子禮弱冠有異才作
曹娥碑無所點定蔡邕題八字曰黃絹幼婦外孫虀
臼
安丘
耿弇父况與王莽從弟伋共學老子於安丘先生嵇
康聖賢高士傳曰安丘望之字仲都京兆長陵人少
持老子經恬靜不求仕宦號安丘丈人成帝聞欲見
望之望之辭不肯見為巫醫隱於人間也
安國
漢南越王趙嬰齊娶樛氏女為后后常與霸陵人安
國少季通及太子興立後為太后武帝元鼎四年使
安國少季使南越諭王及太后入朝師古曰姓安國
字少季
安陵
戰國策安陵纏楚王妃之父安陵小侯國也子孫氏
焉
安是
英賢傳曰晉有安是叔施事晉厲公
安都
晉傅餘頠複姓錄有此氏
安遲
後魏安遲氏改為安氏
蘭喬
元經傳曰匈奴四姓有蘭喬氏號日逐世為輔相
二十六桓
桓
孝慈淵聖皇帝御名胡官切從木從亘出自姜姓齊
公小白之後以諡為氏東觀記曰齊侯作伯支庶用
其諡立族命氏焉紹興二年詔避諱之字曰亘音周
旋之旋後漢太子太傅榮字春卿其先齊人自齊徙
沛國龍亢榮生雍郁郁字仲恩襲爵關内侯生普延
俊豐良普傳爵至曾孫延字叔元太尉陽平侯生衡
順順生典字公雅光禄勲關内侯良龍舒侯相生鸞
字始春議郎子曄字文林又族人酆生麟麟生彬字
彦林尚書郎榮八代孫彝晉宣城内史生雲温豁秘
沖沖荆州刺史豐城公生嗣謙修修晉護軍長社侯
過江居丹陽生尹尹生崇之崇之七世孫法嗣唐郇
王府諮議參軍生少府丞思敏思敏生彦範相唐中
宗姓書或云宋公禦說之後司馬魋亦為此姓誤矣
魋乃向氏特宋之公族謹按左氏齊車右大夫桓跳
即榮之先
官
出姓苑
觀
出自姒姓夏王啟庶子五人食邑於觀謂之五觀其
地洛汭是也五觀之後為諸侯有罪夏王滅之子孫
以國為氏觀丁父仕鄀楚武王伐鄀俘丁父以歸使
為軍帥故楚大夫獨有觀氏而世掌太卜謂之卜尹
觀起觀從觀瞻皆其後也後漢中平四年有零陵人
觀鵠自稱天平將軍
欒
出自姬姓唐叔虞之後靖侯孫賓食邑於欒因以為
氏其地趙國平棘縣西北欒城是也賓生共叔共叔
生貞子枝枝生宣子盾盾生武子書書生桓子黶黶
生懷子盈皆晉卿盈弟京廬及鍼糾樂魴弗忌豹六
人皆為大夫漢有尚書欒巴魏郡内黃人又春秋時
齊惠公子雅生施字子旗亦為欒氏
讙
出姓苑
&KR4335;(一作酇則官反)
海西先賢傳有漁陽人&KR4335;援字仲弓
瞞
風俗通荆蠻之後本姓蠻後世音訛遂為瞞氏或曰
本姓盤改焉左傳衛有司徒瞞成
潘
出自姬姓豫章潘氏南唐散騎常侍處常生内史舍
人佑今為大族又潘一作番漢食貨志河東守番係
省砥柱之漕師古注曰番音普安切
芈
姓苑音潘謹按芈棄糞器也
冠
列仙傳有仙人冠先
完顔
完顔昌仕金為大興尹有文武材宣宗面勞之曰卿
曾大父是開國元勲
二十七刪
關
風俗通云關令尹喜之後誤矣喜為周函谷關尹盖
三代官名國語言敵國賓至關尹以告是也漢藝文
志有關尹子師古曰名喜為關吏老子過關喜去吏
而從之
環
謹按周禮夏秋官皆有環人未必其後不為氏姓纂
獨取環烈之後必有所據也
班
出自芈姓楚若敖之後秦滅楚鬭班裔孫遷晉代之
間因為班氏
蠻
出自芉姓荆蠻之後春秋謂之戎蠻子亦曰蠻子赤
其後為氏
顔
元和姓纂曰圈稱陳留風俗傳葛洪要纂皆曰出自
顓帝之後陸終第五子安為曹姓周武王封其裔孫
曹挾於邾至邾武公字伯顔人謂顔公子孫因以為
氏王儉譜云(案通志引王儉譜云顔氏出自魯侯伯禽支庶食采顔邑因氏焉今王儉譜云)
(之下不載儉語謹補之)未知儉何所據今因圈葛二家舊譜為
定謹按顔邑不見於經傳而邾婁顔公事見公羊傳
魯公自為家譜亦以邾言其近也邾近而人多事魯
故魯大夫有顔莊叔及鳴高齊亦近邾國其大夫有
顔庚字涿聚及其子晉
關龍
元和姓纂曰夏桀時關龍逄之後誤矣龍逄姓關莊
子言龍逄剖即其名也後無複姓
馯臂
商瞿傳瞿傳易於馯臂子弓徐廣曰子弓楚人馯臂
氏也
二十八山
山
風俗通云晉有山祈為七輿大夫賈執姓氏譜河内
五姓其一山氏
間
解見簡氏
蕳(音間)
漢淮南厲王傳曰王與故中尉蕳忌謀殺反者開章
以閉口師古曰姓蕳名忌蕳音姦嚴助作間字音同
今流俗本此蕳字或作簡者非也盖後人所改然則
蕳間其本一也
瞷(音間)
史記濟南瞷氏宗人三百餘家豪猾二千石不能制
景帝使郅都盡誅之
