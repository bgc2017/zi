古今姓氏書辯證卷三十一宋鄧名世撰
十三祭
衛
出自姬姓周文王后妃太姒生十子長伯邑考次武
王發次管叔鮮次周公旦次蔡叔度次曹叔振鐸次
成叔武次霍叔處次康叔封次𣆀季載武王定天下
封紂子武庚為商侯使管蔡霍三叔監之成王即位
三叔以武庚畔周公相成王誅之立康叔為衛伯居
河淇之間故商墟地成王既長舉康叔為大司寇康
叔六世孫頃侯始進爵為侯頃侯之孫和歴相周厲
宣幽王年九十餘薨諡睿聖武公于是又進爵為公
武公之後傳國三十餘世至衛君角為秦二世所廢
遂為庶人子孫以國為氏陳涉起兵時燕人衛滿避
地朝鮮自王再傳國滅漢丞相綰世居代之大陵裔
孫暠明帝時以儒學自代召至河東安邑卒因賜所
亡地葬之子孫家焉後漢蔡琰初適河東衛仲道漢
末護羌校尉瑶即其後暠孫顗魏尚書顗生瓘字伯
玉晉太保錄尚書事蘭陵郡成公四子恒嶽裔宣宣
尚武帝公主恒字巨山長水校尉諡蘭陵貞世子生
璪玠璪字仲寳散騎常侍江夏郡公玠字叔寳總角
時乘羊車入市見者稱為玉人好言玄理時王澄王
玄王濟有盛名皆出其下世謂王家三子不如衛家
一兒又云叔寳神清位太子洗馬子孫世居安邑至
唐開元時隠者衛大經始為蒲州解人善易嘗預筮
死日先鑿墓自為誌文果如筮而終代人衛操字德
元仕魏為相晉定襄侯與宗親入魏者義陽亭侯衛
護協義亭侯衛鞬安樂亭侯衛懃都亭侯衛倩信義
將軍衛沈前秦有凉州别駕衛翰前燕棗彊令衛顔
雋南凉衛因號文武之秀傑後燕蘭穆腹心衛雙
芮
出自姬姓周卿士芮伯之後以國為氏元和姓纂曰
今望出扶風
贅
戰國策齊人有贅子嘗死贅上之難(案國策濮上之事贅子死章子)
(走濮上此作贅上誤矣注云皆以名子之章匡章也然則贅乃人名其氏未可考又查各姓書所載並無)
(贅姓字典廣韻各書箋釋贅字之義又無註贅為姓者今名世即引國策贅子一語又别無考證之條遂)
(收入姓氏未詳所本)
銳
邵氏姓解曰齊銳司徒後
敝
左傳齊大夫敝無存以死事受賞追賜犀軒直蓋葬
以上卿之禮後氏焉
制
漢藝文志曰漢興制氏以雅樂聲律世在樂官頗能
記其鏗鏘鼓舞
厲
謹按春秋厲國在義陽隨縣北之厲鄉楚與國也其
後以國為氏漢有義陽侯厲温敦後居東陽
世
出自春秋衛世叔氏之後去叔為世氏漢九江都尉
世寵漢藝文志陳人世碩著世子二十一篇謹按古
書世字唐諸儒避太宗諱皆改為太字王世子改為
太子之類是也論語曰世叔討論之乃子太叔游吉
也
十四泰
泰
與太同文王臣泰顛之後又禮記有泰連
太
與泰同
藹
晉有南海太守藹煥望出魯國
柰
出姓苑
大
唐渤海國王姓大氏其王乞乞仲象生祚榮私諡高
王祚榮生武藝門藝武藝諡武王生文王欽茂欽茂
生宏臨宏臨生成王華璵華璵少子曰康王嵩鄰嵩
鄰生定王元瑜僖王言義簡王明忠明忠從父曰宣
王仁秀仁秀孫彛震虔晃元錫皆稱繼立五代時其
王曰諲選王子曰昭順相曰諴諤使曰昭佐曰禹謨
曰光贊曰陳林皆大氏
貝
千姓編曰今吳越多此姓宋常州貝氏襄生俛俛生
沂沂生寶政和五年上舍
沛
姓苑曰吳人音貝
會
風俗通曰陸終第六子會人之後
最
前漢郊祀志秦始皇時燕人最後為僊方道形解銷
化師古曰人姓名然則最乃人氏而姓書未有今增
收
蔡
出自姬姓齊大夫蔡朝楚大夫蔡洧蔡鳩居晉太史
蔡墨皆是也秦相剛成君蔡澤漢陳留圉蔡氏勲字
君嚴郿令曾孫擕字叔業新蔡長生稜字伯直正定
公質字子文衛尉稜生邕字伯喈議郎質生睦魏尚
書二子德樂平太守宏隂平太守德生充從事中郎
宏生豹晉建威將軍徐州刺史充生謨晉侍中司空
文穆公二子邵永嘉太守系撫軍長史生綝司徒左
司屬二子軌給事中廓宋吏部尚書軌生淡廓生興
宗宋征西將軍開府儀同三司左光禄大夫三子順
太尉從事中郎約太子詹事撙中書令吳郡太守又
後漢遼東太守蔡諷後蜀左僕射蔡興以切諫誅
蹛
亦作䠠音帶又音多匈奴傳有蹛林王莽傳有中常
侍蹛惲(案今本漢書皆作䠠蒂䠠蹛三姓同引一人似必有悞)嘗使責問孫女
妨詛祝姑事者師古曰音帶又徒蓋反
頼
三代諸侯頼子之國春秋魯昭四年楚滅之子孫以
國為氏
祋
後漢來歴傳有光禄勲祋諷註丁外反又鄧隆傳注
音丁(案後漢書陳忠傳尚書令祝諷祝或作祋)
太叔
出自姬姓衛僖侯八世孫儀别為太叔氏謚文子文
子生懿子太叔申申生悼子太叔疾疾生僖子太叔
遺謹按太字古本皆作世所謂世叔是也漢尚書太
叔雄晉東平人太叔廣為列卿以樞機清辯著名
太士
元和姓纂曰太士氏永嘉人建安太守太士靈秀今
松陽有此氏武陽高棐曰今永嘉有此族曰大士氏
不音泰謹按古獄官曰大士宜以官氏必後世字與
音訛而為太也
太史
漢有尚書郎太史慈其先齊太史之後以官為氏或
云周太史後唐藝文志有太史叔明孝經發題四卷
太室
謹按太室山在河南陽城縣西南其先居人因山為
氏
太師
元和姓纂曰商有太師摰周有太師疪謹按二人皆
以官稱而未必為氏姓纂誤矣
太祝
謹按古者擇先聖之後有光烈而能知山川之號高
祖之主肅恭明神者以為太祝故後世以官氏
太陽
姓解曰神僊傳有太陽子白日昇天
大陸
齊太公後食邑陸鄉因為大陸氏謹案左傳齊大夫
東郭賈字子方食邑大陸號大陸子方因氏焉
大庭
英賢傳曰古帝號一云炎帝諸侯也後為氏
大心
英賢傳曰楚臣大心令尹得臣之子其孫以王父字
為氏楚襄王時有大心子成為黃邑大夫
大狐
出自姬姓晉大夫狐突字伯行文公重耳外祖父也
生毛及偃毛生溱皆為晉卿别為大狐氏世本有晉
大夫大狐容即其後
大公
世本有大公叔穎契丹有戶部使大公鼎渤海人
大野
後魏南青州刺史大野拔都大野兒周書閻慶賜姓
大野氏後魏龍驤將軍謝懿亦賜姓大野氏唐太祖
景帝西魏時賜姓大野氏官至太尉與李弼等八人
佐周伐魏有功皆為柱國號八柱國家隋文帝相周
始復高祖姓李氏
大夫
漢淮南厲王傳有男子但又大夫但(案漢書應從師古說刪去男子)
(但又四字即順)張晏注曰大夫姓也上云男子但明其本姓
大夫也師古曰既曰大夫但又曰士伍開章明其大
夫也今從師古不為氏
大食
唐西域傳永徽二年大食王豃密莫末膩遣使朝貢
自言王大食氏有國三十四年傳二世舊史云王姓
大食氏謹按大食隋時東并波斯遂為強國蓋以姓
名國如古趙魏之類
大彭
彭祖為虞夏諸侯號曰大彭氏
大賀
唐契丹傳其君長大賀氏契丹與唐俱興亡三百年
間乍臣乍叛至阿保機滅之大賀氏乃絶
大山
大亦作太黃帝之相有太山稽
大連
出自古賢人大連之後
大征
姓苑曰下邳人
大師
出姓苑
大拔
唐突騎施首領之姓
會庌
庌音雅姓苑曰齊靈公子虺生竈為會庌氏謹按惠
公之孫竈字子雅非靈公之子必子雅父子嘗食采
于會因氏焉
會稽
夏少康封少子于會稽遂為會稽氏漢初徙譙稽山
始改為稽氏
蔡仲
元和姓纂曰蔡仲胡之後趙將有蔡仲其
大莫干
周末有尉遲迥將軍大莫干章後魏改為河南郃氏
大利稽
後周賜蔡祐姓大利稽氏
十六怪
祭
出自姬姓周文公子祭伯為周畿内諸侯相天子為
三公後以國為氏或云春秋時祭封人仲足為鄭卿
子孫氏焉後漢二十八將有祭遵字弟孫潁川潁陽
人征虜將軍潁陽成侯兄午酒泉太守從弟彤字次
卿太僕生逄參參遼東太守
介
謹按春秋有賢人介之推又有東夷附庸國介葛盧
葛盧介君之名也之推不見得姓之始葛盧不見亡
國之年二人之國與姓不相㳂也今依姓纂為定後
世討論姓氏者勿誤以葛盧為之推之祖當詳辨之
玠
出姓苑
蒯
西漢有辯士蒯徹避武帝諱改名通其先蓋以所食
邑為氏其地河南縣西南蒯鄉是也凡以姓氏見于
姓書未原其所自而春秋五經有其人者當以春秋
五經為始
蕢
唐白鶴觀道士蕢雲陶亦音蒯今臨海有此氏
蕢(音快)
魯人蕢尚畫宫于道受哀公弔曾子謂不如把梁妻
知禮
祭公
姓解曰祭公謀父之後
十七夬
快
出姓纂姓苑
噲(音快)
燕王噲之後孝子傳有噲參以藥補傷鸖鸖銜珠報
之
&KR4167;
音快亦作璯韻譜曰晉有&KR4167;錢
十八隊
對
千姓編曰急就章有對若芳
十九代
戴
漢汝南慎陽戴自遵字子高平帝時侍御史避王莽
亂歸鄉里家富尚俠食客常三四百人時人語曰關
中大豪戴子高孫伯鸞叔鸞叔鸞名良有隠德五女
皆有隠者之風見逸民傳九江戴氏聖德兄弟善學
世號大戴小戴禮元和姓纂有廣陵譙國清河三族
璦
音愛玉篇曰璦至大玉也
