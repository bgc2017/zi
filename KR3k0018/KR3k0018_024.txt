古今姓氏書辯證卷十九宋鄧名世撰
十八尤(下)
由吾
唐藝文志有由吾公裕葬經三卷
由余
由余之後以字為氏
游梓
英賢傳曰游梓子著書一篇言法家事按此豈非藝
文志游棣子誤棣為梓乎
游水
姓書未收今增入謹按前漢郊祀志武帝時文成旣
死明年天子病鼎湖甚巫醫無所不致游水發根言
上郡有巫病而鬼下之服虔曰游水縣名發根人姓
名師古曰服說非也游水姓也發根名也蓋因水為
姓也本嘗遇病而鬼下之
游棣
漢藝文志法家有游棣子一篇師古曰棣音徒計反按
師古不言姓游棣恐姓游名棣也如韓非鄧析子然
修魚
史記秦本紀贊曰秦之先嬴其姓後分封以國為姓
故有修魚氏
讎子
世本陳桓公生昭子來將孫卑為讎子氏
周生
姓苑後漢周生豐字偉防太山南武陽人建武七年
為豫章太守清約儉惠馮衍傳所謂司空長史令狐
約讚衍於豐者是也魏初有博士周生烈燉煌人為
論語義說卽豐之後劉炳燉煌實錄云魏侍中周生
烈本姓唐外養周氏今亦存其說
周陽
出自趙氏漢淮南王舅趙兼封周陽侯子由為河東
尉因父封氏焉由見酷吏傳郭頌世語云魏文帝時
有周陽咸周陽占異(案世語有周陽成能占災異此脫悞)
丘敦
官氏志後改為丘氏初後魏獻帝七分國人以弟豆
真為丘敦氏封臨淮王
丘林
官氏志後改為林氏
鄒屠
謹按王子年拾遺記曰帝嚳妃鄒屠氏之女也軒轅
去蚩尤之凶遷其民善者於鄒屠之地惡者於有北
之鄉其先以地命族後分為鄒氏屠氏
仇由
或作仇繇韓子曰仇由小國為智伯所滅後人以國
為氏
牟孫
出姓苑
十九侯
侯
出自姒姓夏后氏之裔封侯子孫因以為氏一云本
姬姓晉侯緡為曲沃武公所滅子孫逃難他國以侯
為氏春秋時鄭有侯宣多生晉及侯羽侯獳魯郈馬
正侯犯戎御大夫侯叔夏齊有大夫侯朝曹伯之竪
有侯獳戰國時魏有處士侯嬴漢末侯氏徙上谷裔
孫恕為北地太守因家焉為北地三水人四世孫植
從魏孝武西遷賜姓侯伏氏又賜姓賀吐氏其後復
舊姓植字仁幹周驃騎大將軍肥成節公其孫君集
相唐太宗丹徒侯氏漢司徒覇之後自上谷徙焉又
後漢金城太守侯覇擊羌有功領護羌校尉河南侯
氏後魏官氏志侯奴氏渴侯氏古引氏皆改焉又侯
景以安北將軍夏侯䕫之子譒為長史譒遂去夏稱
侯氏託為景族子
歐
元和姓纂曰東歐王之後亦作甌(今姓纂脫此文)
謳
左傳越大夫謳陽之後
區(音歐)
謹按漢王莽傳有中郎區博諫莽未可分授諸侯茅
土致諸侯困乏有傭作者莽從之師古曰區姓也一
侯反吳有蒼梧太守區景宋有宜州刺史區贇潭州
長沙區程為宜春簿生法一(案急就篇區氏古善劍歐冶子之後單姓區氏)
(廣韻云今郴州有之)
樓
出自姒姓周武王封夏禹裔孫東樓公於杞生西樓
公題(案史記把世家東樓公生西樓公西樓公生題公題公生謀娶公此脫)公孫仕他
國者以樓為氏漢五侯客樓護齊郡人吳樓玄譙郡
人晉東海王越有將軍樓裒河南樓氏賀樓氏改焉
婁
出自姒姓夏少康裔孫封於把曰東樓公後為楚所
滅食邑於婁因以為氏其地城陽諸縣婁鄉是也或
云邾婁國之後為姓
緱(音鉤)
姓解曰王子晉别傳有緱氏山陳留有緱氏山緱姓
也
句(音鉤)
出自少昊氏叔子曰重為勾芒木正世不失職以官
為勾氏一云邾文公遷于勾繹後氏焉孔子弟子有
衛人勾井疆(案句氏宋避高宗嫌名諱改為勾)
鉤
姓苑鉤弋之後或為鉤氏(案蜀有句氏宋避高宗嫌名諱改為鉤)
鯫
下平鯫氏或有作上聲者徂鉤切韻譜音士九切誤
矣風俗通有人姓鯫名生說文云小人之後以為卑
小人之稱謹按張良傳沛公曰鯫生說我云云謂酈
食其也服虔曰鯫生小人瓚曰楚漢春秋鯫姓師古
是服說今從之
裒
河南裒氏後魏官氏志代北逹勃氏改焉
侯岡
地記曰蒼頡姓侯岡氏其後居馮翊衙縣今望出馮
翊
歐陽
出自姒姓夏帝少康庶子封于會稽至越王無疆為
楚所滅更封無疆子蹄于烏程歐餘山之陽為歐陽
亭侯遂以為氏後有仕漢為涿郡太守者子孫或居
冀州之渤海或居青州之千乘千乘之顯者曰生字
伯和仕漢為博士以經名所謂歐陽尚書者是也渤
海之顯者曰建字堅石仕晉為頓丘太守所謂渤海
赫赫歐陽堅石者是也建遇趙王倫之亂見殺其兄
子質以其族南奔質字純之居長沙臨湘七世孫景
逹字敬遠齊本州治中生荔浦令僧寳字士章僧寳
生梁陽山穆公頠字靖世頠二子紇約紇字奉聖廣
州刺史生詢亮德器詢字少信唐率更令渤海縣男
四子長卿肅倫通通字通師相武后生幼明字仲廉
生昶字子原渤海子昶生璟琮璟字崇文侯官令琮
吉州刺史遂家吉州八世孫萬安福令其後或居廬
陵或居吉水而廬陵之儒林鄉歐桂里為著姓萬孫
雅字正言生效及楚楚字德用韶陽簿效生謨及託
託檢校工部尚書生彬南唐吉州軍士推官
歐侯
前漢外戚傳許廣漢女平君年十四五當為内者令
歐侯氏子婦臨當入歐侯氏子死其母將行卜相言
當大貴乃以歸皇曾孫是為宣帝許后師古曰歐侯
姓也歐音烏溝反
樓季
潛夫論晉穆侯庶子樓季之後謹按晉趙衰少子嬰
齊謂之樓季而穆侯之後無聞豈節信討論未審乎
鍮勿
南凉秃髮利鹿孤僣稱西河王其將鍮勿崘進曰今
建大號誠順天心寧居樂土非貽厥之規宜課農桑
以供國用習戰法以誅未賓利鹿孤然其言遂伐吕
隆大敗之
投壺
出自荀中行氏晉中行穆子相其君景公(按左傳作昭公)會
諸侯與齊侯宴投壺穆子舉矢曰寡君中此為諸侯
師中之時人稱焉後以為氏
鉤弋
英賢傳云漢昭帝母鉤弋夫人
勾龍
出自共工氏子曰勾龍為后土三代以降祀為社子
孫氏焉
取慮
音秋廬元和姓纂曰徐偃王子食邑取慮因氏焉唐
時臨淮郡多此氏
侯莫陳
後周有侯莫陳崇為西魏八柱國宋鄭州防禦使侯
莫陳利用有罪誅又侯莫陳廷山碌碌無可稱後改
姓陳氏
投和羅
唐南詔投和羅王姓投和羅名脯邪迄遥
二十一侵
侵
三輔决錄有扶風太守侵恭因官居焉
尋
出自姒姓夏后同姓諸侯曰斟尋氏後為寒浞所滅
子孫因為尋氏晉有尋曾字子貢隋末有將軍尋相
鐔(音尋)
近蜀中有此氏音變為蟾
鄩
謹按春秋鄩周邑也河南鞏縣西南有地名鄩中者
是春秋時周大夫食采者以邑為氏故有鄩肹及其
子鄩羅
&KR3339;(音尋)
姓苑曰汝南人
灊
出姓苑音尋
臨
出自高陽氏才子八人其一曰大臨子孫以王父字
為氏或曰林氏訛為臨氏春秋公羊傳有臨南後漢
孔融傳有臨孝孫石趙有秦州刺史臨深隋有儀同
臨孝恭京兆人謹按春秋臨晉邑魯哀公四年趙稷
奔臨弦施墮臨未必非以邑為氏高陽氏之說恐無
明據
綝
新唐書吐蕃傳會昌三年贊普死天子以妃綝兄尚延
力子乞難胡為贊普始二歲妃共治其國大將結那
都見乞難胡不肯拜曰贊普支屬尚多何至立綝氏
子哭而出用事者共殺之
斟
國語曰祝融之後侯伯八姓(案鄭語史伯曰黎為高辛氏火正故命之曰祝)
(融其後八姓於周未有侯伯此脫未有二字)斟姓無後賈逵注云斟曹姓
之後也
箴
元和姓纂曰楚大夫箴尹鬭克黃之後子孫以官為
氏今從之姓源韻譜曰衛大夫箴莊子之後誤矣謹
按春秋衛大夫有鍼莊子其字从金从咸不从竹也
是時陳衛皆有鍼氏未嘗音針宜以姓纂為正
蒧
黃帝子得姓者十四人其一曰蒧氏邵氏姓解曰蒧
與箴皆音針
湛
謹按陶侃母一作諶氏未知何者為是
諶(音忱)
姓苑陶侃母諶氏晉初豫章黃堂觀女道士諶氏以
仙術授許旌陽謂之諶母今建昌軍南豐多此姓
任(平聲)
出自黃帝少子禹陽受封於任以國為姓十二世孫
奚仲為夏車正又十二世孫仲虺為湯左相太戊時
有臣扈武丁時有祖已皆徙國於邳祖已七世孫成
侯又遷於摯亦謂之摯國杜預曰薛歴夏商周六十
四世為諸侯是也齊人任不齊字選為孔子弟子又
二十八將有信都太守柯陵侯光字伯卿子司空隗
字仲和隗生步兵校尉西陽侯屯屯生嗣侯勝勝生
北鄉侯世又侍御史任逴奉鄧太后詔赦蠻夷逴音
卓又征西太尉樂亭侯尚與鄧騭討羌又騎都尉仁
救三輔又郃陽令頵兩追羌戰死廬江任氏敖十六
代孫晉安西將軍顒始徙居焉西河任氏亦敖之後
徙西河晉有東平太守任誕至唐右司郎中任正名
又居成都渭南任氏亦後自沛徙居廬州合肥任氏
陳將忠之弟七寳陳定遠太守生瓌字瑋陜州都督
營國公瓌弟璨太子典膳丞晉有益州從事明後秦
天水任謙為姚萇從事中郎後蜀巴西宕渠任回為
李特腹心上邽令任臧為特爪牙又有别帥任道李
壽以任調為股肱南燕辟閭渾部將任安
禽
出自齊管夷吾之孫仕魯别為禽氏所謂禽鄭是也
其後有禽滑釐高士禽慶孝子禽賢韓詩外傳秦大
夫禽息碎首薦百里奚又後漢北海禽度字子夏游
五岳名山不知所終
金
出自漢匈奴休屠王太子日磾字翁子(案漢書日磾字翁叔此作)
(翁子悞)事武帝著忠孝節帝以休屠作金人為祭天主
因賜姓金氏封秺侯二子賞建俱侍中日磾弟倫字
少卿黃門郎生安上字子侯侍中都亭恭侯(案漢書安上封)
(都成侯諡曰敬)四子常岑敞明敞三子涉參饒涉二子湯融
皆侍中世名忠孝七世内侍唐貞觀所定益州蜀郡
三姓一曰金氏汾州河西郡四姓一曰金氏又唐新
羅國王姓金氏武陽高棐曰江浙金氏避錢武穆王
諱改焉後凉吕光將金石生後趙將金光後秦將金
洛生夏尚書金纂
隂
南凉散騎侍即隂利鹿隨秃髮傉檀歿於西平又隂
馴烏孤以為西州之德望擢為股肱謹按春秋周大
夫有隂里隂不佞隂忌皆在管修之前風俗通云古
隂康氏之後是矣然不知與管修之隂氏為同族否
參
世本曰陸終第二子參胡之後
葠
纂文要曰古參字亦人姓
岑
後漢征南大將軍舞陽壮侯彭字君然生屯騎校尉
細陽侯遵遵曾孫像南郡太守生晊字公孝黨錮難
起逃于江夏山中徙居吳郡生亮伯亮伯生軻吳會
稽鄱陽太守六子寵昏安頌廣晏後徙鹽官十世孫
善方梁起居舍人生之象邯郸令之象生文本文叔
文本字景仁相唐太宗位中書令
斟灌
左傳寒浞使澆用師滅斟灌氏注夏同姓諸侯以國
為姓者
斟戈
姓苑云人姓或云斟灌氏一名斟戈
沈猶
上音沉泰山人也魯有沈猶氏不敢朝飲其羊曾子
弟子有沈猶行
