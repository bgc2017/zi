古今姓氏書辯證卷三宋鄧名世撰
三鍾
鍾
漢西曹掾鍾皓字季明生郡主簿迪迪生魏定陵侯
繇字元常繇生侍中毓字稚叔二說皆有小誤(按上有脱)
(文)謹按左傳魯成公七年鄭人囚楚鄖公鍾儀獻于
晉九年晉侯歸鍾儀于楚後七年晉三郤始害伯宗
子州犂奔楚為太宰蓋成公十五年也然則楚有鍾氏
久矣昭王樂尹鍾建乃儀之後而子期又建之孫皆非
出自州犂之後正合為鍾離氏祖而昧子接雖為鍾氏
亦不得為鍾氏祖今宜曰鍾儀之先仕楚以所食邑為
氏則姓系明矣南唐汀州刺史鍾全慕又禮部侍郎鍾
謨會稽人夀春節度使鍾章合淝人生戶部尚書處謙
龍
漢藝文志有梁人龍德注雅琴龍氏九十九篇乃論
治地龍子之後
庸
出自商諸侯之國以國為氏仕衛為世族詩所謂彼
孟庸者也戰國有庸芮齊有庸職
雍
楊文公談苑音平聲
重
後漢耿弇傳有渠師重異注曰重姓也臣謹按少皥
氏裔子重為高辛氏讀平聲
從(七松反)
元和姓纂曰東筦從氏漢有將軍從成公
蹤
今開封市人有此姓莫知所自出姓書未有今增入
樅
謹按前漢高祖紀高祖命樅公與周苛守滎陽師古
曰樅千容反則樅人氏也地里志有樅陽必其先以
地為氏
恭
姓源韻譜曰晉申生諡恭世子後人以諡為氏宋政
和中嘗詔民姓犯翼祖廟諱者並改為恭
龔
其先共氏避難加龍為龔漢有龔遂姓書云晉大夫
龔堅後誤矣晉無龔堅漢渤海龔勝及龔舍避王莽
亂不仕謂之楚兩龔後蜀李夀以巴西龔壯謀殺李
期而自立及僭位以安車束帛聘壯為太師壯固辭
特聽縞巾素帶居師友之位
共
謹按春秋時晉有共賜魯有共劉鄭有共仲皆為大
夫漢初封義帝柱國共敖為臨江王敖生尉
鍾離
出自子姓宋威公曾孫伯宗仕晉為三郤所害其子
州犂奔楚食采於鍾離因以為氏而世為楚將裔孫
鍾離昧為項羽將二子長曰發居九江仍故姓次曰
接徙長社為鍾氏
鍾吾
出自春秋時子爵小國吳闔廬使執其亡公子燭庸
鍾吾子不可遂伐滅之以國為氏漢尉氏令鍾吾蒼
即其後也
龍丘
謹按王子年拾遺記窮桑氏之國有水屈曲亦如龍
鳳之狀有山盤紆亦如屈龍之勢故有龍山龜山鳳
水之目亦因以為姓末代為龍丘氏出班固藝文志
封人
出自周官封人之後以世官為氏一云古諸侯封人
之後漢有司徒掾封人嬰元和姓纂曰古封畿之職
為氏左傳晉有蕭封人誤矣春秋時宋樂懼為吕封
人高哀為蕭封人鄭仲足為祭封人潁考叔為潁谷
封人如此非一又晉無蕭邑急就篇曰吕氏春秋韓
封人子高
封父
出自夏諸侯封父之後其地汴州封丘縣有封父亭
即其所都周初國滅取其大弓繁弱以封伯禽於魯
子孫遂以國為氏謹按明堂位曰封父龜天子之器
也蓋伯禽初封亦受此賜元和姓纂曰夏殷國名鄭
有封父彌真為大夫
雍人
元和姓纂曰周禮雍人以官為氏魯有雍人高檀見
左傳謹按魯有雍人高檀誤矣周官無雍人魯無雍
人高檀則饔人之名非以雍人為氏也春秋時諸侯
掌膳羞之官或曰饔人所以有别於天子之内饔外
饔而字皆從食如以雍人為姓檀為名則讀襄公二
十八年傳雍人竊更之以鶩亦可謂姓饔人而名竊
乎今合駁正
雍丘
晉郭默有將軍雍丘洛盖其先以所居為氏謹按春
秋雍丘在宋鄭之間周封夏禹後於杞杞都雍丘故
後世謂雍丘為把縣
逢公
出自夏商之世諸侯有逢伯及逢公者國於齊土因
以國為氏古有善射逢蒙春秋齊有逢丑父楚有逢
伯陳有逢滑晉有逢大夫皆知名漢有逢萌前燕有
逢羨萌字子康北海都昌人所謂子康大賢所在人
事如父者北海逢氏漢太尉信後趙秦州刺史碧
唐中書舍人弘敏
逢孫
謹按秦穆公使大夫逢孫戍鄭逢孫密謀取鄭鄭覺
而逐之逢孫奔宋子孫以字為氏
逢侯
史記世家楚懷王有禆將軍逢侯丑姓書舊無此氏
今增入
逄丘
見姓苑
四江
江
太史公曰秦之先嬴姓其後分封以國為氏故有江
氏是也春秋時齊小白覇諸侯江人會于貫又會于
陽穀楚人怒其親中國故滅江其子孫奔齊為大夫
齊悼公拘江說即其人也裔孫德十世孫蕤晉譙郡
太守亢父男生祚祚生統晉黃門侍郎生尚書僕射
霦霦生敳敳生宋右僕射夷夷生宋吏部尚書湛
厖
出自高辛氏才子八人其一曰厖降子孫以字為氏
夏有賢臣尨圉即其後也
邦
出姓苑廣韻曰後魏馝邦氏改為河南邦氏誤矣馝
邦乃馝䢴也
龐
出有姬姓姓源韻譜曰襄陽安衆龐氏其家富盛好
為高屋鄕黨榮之號曰龐高屋襄陽記龐德公居峴
山之南未嘗入城府夫妻相敬如賓子字人亦有令
名娶諸葛孔明妹為魏黃門吏部郎生渙晉牂牁太
守又廣漢姜詩娶同郡龐盛女又益州刺史龐芝又
中郎將龐浚援凉州後秦有大將軍左長史龐演魏
尚書統
逄
出自夏商之世諸侯有逄伯及逄公者國於齊土因
以國為氏陳有逄滑晉有逄大夫皆知名前燕有逄
羨萌字子康北海都昌人所謂子康大賢所在人事
如父者北海逄氏漢太尉信後趙秦州刺史碧唐中
書舍人弘敏(按此條辯證已見二冬逢公條内冬韻之逢係本音誤江韻之逄音龐一字两讀而辯證所引則一當必有)
五支
支
其先月支胡人後為胡氏石勒十八騎中有支屈六唐有
感化軍節度使支祥宋有蘇州吳縣人支詠
移
謹按後漢紀有南郡太守移良承宦官指停楊震棺
露於道側者風俗通曰齊公子雍食采於移其後氏
焉
為
世本晉始平人為勉自稱將軍
媯
出自虞舜生於媯汭以水為姓周武王時有虞遏父
者為陶正能利器用王賴之以其先聖之後封其子
滿為陳侯復賜姓媯以奉虞帝之祀是為胡公胡公
裔孫曰陳威公鮑生太子免鮑弟曰厲公躍莊公林
宣公杵臼杵臼生穆公款款生共公朔朔生靈公平
國平國生成公午午生哀公弱及公子過公子招弱
生悼太子偃師及公子留公子勝偃師生惠公吳吳
生懷公柳柳生閔公越又有五父佗太子禦寇公子
完公子黃皆見於春秋完奔齊為工正食采於田謂
之陳恭仲其卜得繇辭曰有媯之後將育於姜五世
其昌並於正卿八世之後莫之與京果以為姓奔齊
後為田氏五世而陳無宇為齊卿八世而陳常得齊
政常孫田和取齊而代之
随
出自祁姓陶唐氏之後劉累孫杜伯事周宣王無罪
見殺子隰叔奔晉生士蒍蒍生會為晉上卿食采於
随謂之随會支孫氏焉後漢蘇竟傳有偏將軍随第
姓纂曰周同姓随國為氏誤矣随乃漢東近楚之國
終春秋世國存未嘗為氏
竒
謹按伯竒周大夫尹吉甫之子以孝聞然則竒氏蓋
出自尹氏也又有河南竒氏
岐
陳留風俗傳曰黃帝師岐伯之後唐段秀實與判官
岐靈岳謀殺朱泚迎乘輿不克被害安化岐氏唐
萬福府統軍岐才慶州人
羲(亦作犧)
出自三皇太皥伏羲氏之後為氏(案伏羲氏之後通志别為戲氏魏志)
(有戲志才潁川人)
宜
姓苑姓纂皆曰隋西南夷有宜繒宜林
儀
出自衛大夫食邑於儀因氏焉一云周官司儀之後
以世官為氏春秋有陳大夫儀行父元和姓纂曰衛
有儀封人誤矣封人非以儀為氏
皮
後漢元初元年先零羌叛敗凉州刺史皮揚於狄道
千姓編曰望出下邳唐末有襄陽皮日休蘇州刺
史生光業光業生元帥府判官文璨文璨生子良仕
兒
廣韻姓源韻譜皆曰出自吳郡有兒生而能語因以
為氏音如之反河南兒氏後魏官氏志代北賀兒
氏改為兒氏赫連勃勃有鎮東將軍兒真之
離
出自古明目者離婁亦曰離朱黃帝時人風俗通曰
漢有中庶子離常後燕有離班
驪
驪出自姬姓之戎在驪山者因山以為名國以為氏
晉驪戎之國是
訾(音兹)
其先齊大夫食邑於紀之訾城北海都昌縣西訾城
是也後人因以為氏晉趙簡子有家老訾祐又唐有
曹州人訾亮與弟信為中官楊復恭養子因冒其
姓更名守亮守信舊姓書以訾音紫今兩存之唐吕
元膺為京兆尹擒賊訾嘉珍乃賊武元衡者宋滑州
訾氏簡生行行生凖凖生諶字信道宣和三年進士
又好水川之敗監渭州羊牧隆城鹽酒税内殿崇班
訾贇死之詔贈成州團練使
卑
謹案後漢后妃傳熹平四年議郎卑整上言母以子
貴之義風俗通曰卑氏鄭大夫禆諶之後(案蔡邕胡太傅碑有)
(太傅掾㕍門卑整)
裨
左傳鄭大夫裨諶謀於野則獲謀於邑則否又裨竈
能知天道晉宣城内史桓彛有長史裨惠自此宣城
郡有裨氏
諀
諶竈之氏亦通作諀
施
出自夏諸侯有施氏嘗以妹喜女桀者國亡以國為
氏周成王封伯禽於魯分以商民七族一曰施氏後
世無聞唯魯國施氏出自姬姓惠公之子尾字施父
生施伯伯孫頃叔生孝叔始以王父字為氏孝叔孫
之常字子常為孔子弟子裔孫又漢博士讎字長卿
又有安州刺史琰太常博士敬本吳興後漢有施延
吳大司馬施績梁施瑩入玉臺集
彌
三輔决錄云漢彌氏新豐人以所居為氏謹案春秋
時瑕謂之彭封彌子必其氏也
池
風俗通曰氏於事者城郭園池是也
眭(音雖)
按前漢符節令眭孟魯國蕃人師古曰息随反今河
朔尚有此姓音字皆然而韋昭應劭並云音桂非也
今有炅乃音桂爾漢之決錄又不作眭寧可混糅將
為一族孟十一世孫固固孫邁生易州刺史逸逸生
後魏七兵尚書鎮鎮曾孫爕生北齊國子祭酒仲讓
仲讓生滑州别駕彦通又魏志眭固字白兔殺楊醜
以應袁紹曹公破之於射犬城事出典論燕慕容垂
有中書令眭䆳義安後魏有眭邦馬邑有眭夸漢陽
唐考功郎中希文
危
謹按危氏不著於隋唐之前唐末撫州南城人危全
諷據郡為節度使其弟仔昌為信州刺史仔昌失郡
奔錢鏐鏐惡其姓改曰元氏而全諷在撫州後與其
壻鍾正時戰於象牙潭正時執之而并有撫州其族
在臨川有秘書郎傅南城邵武有秘書丞序著作佐
郎雍及危扶
蕃(音皮)
元和姓纂曰其先出自魯大夫食邑於蕃因以為氏
後漢黨錮傳有蕃嚮謹按前漢眭孟魯國蕃人師
古姓書云古今人表曰詩所謂蕃維司徒者今代詩
本不從草亦不音皮未知孰是(按經典釋文引白褒魯國記云陳子游為)
(魯相蕃子也國人為諱改曰皮也今附入支韻)
郫
謹按左傳趙盾殺公子樂於郫則郫晉地也一名郫
邵必大夫食邑者為氏
支離
姓解曰莊子有支離䟽誤矣謹按有支離䟽支離叔
支離益皆寓言蓋謂人形之不全者未必人之姓名
也
隨巢
漢藝文志有隨巢子六篇注云墨翟弟子謹按姓
書未有此氏而當時有胡非子隨巢子皆師墨氏則
隨巢合為人氏
竒斤
後魏官氏志代北有竒斤氏各為竒氏
﨑丘
出姓苑
戲陽
出自衛太子蒯瞶之僕有戲陽速者其先以邑為氏
施屠
前漢周勃擊燕得盧綰御史大夫施屠渾都師古曰
姓施屠名渾都姓書未有此氏今增入
斯引
西秦錄有乞伏氏與斯引氏自漠北出隂山
彌且
且一作姐後秦有將軍彌且婆彌且亭立
彌牟
出自姬姓衛大夫公孫彌牟之孫或為彌牟氏
蛇丘
謹按春秋齊人滅遂遂國在濟北漢建為蛇丘縣屬
太山郡受封者因以為氏後漢河内太守蛇丘惑生
重濟北太守女適楊續師古曰蛇音移
訾陬
三皇時諸侯以國為姓帝嚳妃訾陬氏女是也元和
姓纂以為訾氏祖誤矣訾陬自為複姓
六脂
脂
京兆脂習字元叔與孔融善每戒融剛直太過必罹
世患及融死許下莫敢收者習往撫尸曰文舉舍我
死吾何用生為曹公收習欲殺而赦之後至中大夫
夷
姓書云齊大夫夷仲年之後誤矣齊僖公之弟年字
仲而諡夷生公孫無知其後絶無以夷為氏者謹按
周虞人箴曰在帝夷羿冒於原獸晉魏絳論有窮后
羿及寒浞曰伯明后寒棄之夷羿收之杜氏曰羿夷
姓然則后羿姓夷自虞夏間已有此姓孔子論逸民
有夷逸孟子時有墨者夷之皆當為羿後也春秋時
有夷國者楚滅之今為亳州城父縣此亦非夷姓所
自出也今以虞箴左傳為正
師
風俗通曰樂人瞽者之稱自晉師曠之後始以為氏
漢有東海師中作雅琴師氏八篇(按漢書師中傳言即師曠後)
資
謹按今蜀有資州即古資中地
飢
春秋左傳成王封康叔於衛分以商民七族其一曰
飢氏
茨
疾資切周時有茨芘晉人又東觀記曰茨充初舉孝
廉之京師同侣馬死舍車持馬相迎鄉里號曰一馬
兩車茨子河
尸
謹按左傳周有尸邑在鞏縣西南偃師城
耆(音祈)
伊耆之後單為耆氏
伊
後魏有代北人伊毅
刕(音釐)
唐百濟大臣八姓其一曰刕氏
追
左傳晉大夫追喜伐鄭之役以戈殺犬於門中以示
閒暇
惟
吳氏千姓編曰後魏威帝后有惟氏謹按惟維二氏
皆吳氏所增
纍
風俗通曰嫘祖之後或為纍氏謹按左傳晉七輿大
夫有纍虎
嫘
元和姓纂曰出自西陵氏女嫘祖為黃帝妃後世以
嫘為氏
遺
姓源韻譜曰魯費宰南遺後急就章有遺餘人(案急就章)
(作遺失餘此作人誤)謹按周禮地官有遺人掌委積者鄭司農
音棄遺之遺必其後以官為氏
䕫(音葵)
出自芈姓楚子態摯有疾不可立以國授其弟别封
為䕫子其後不祀祝融與鬻熊魯僖公二十六年楚
滅之子孫以國為氏石虎有太保䕫安自天竺徙遼
東玄孫逸姚秦司空騰仕後燕
騅
左傳晉七輿大夫有騅歂鄧大夫有騅甥
誰
謹按前漢丙吉傳皇曾孫頼吉得生吉謂守丞誰如
皇孫不當在官使誰如移書京兆尹遣與胡組同送
京兆尹不受乃以歸史良娣之毋孟康曰姓誰名如
師古曰名誰如非姓誰也
夷陽
左傳晉厲公嬖臣夷陽五殺三郤傳曰五亦嬖於厲
公則五姓夷陽明矣
夷門
元和姓纂曰史記處士侯嬴為夷門抱關卒因氏焉
夷門大梁門也
師宜
元和姓纂曰後漢有南陽人師宜官誤矣謹按晉史
宜官姓師非以師宜為氏其人乃書酒肆中為字得
錢輙滅去者
師延
古有師延作箜篌者世掌樂職因氏焉宋大夫有師
延宜
毗沙
百濟人姓
茨芘
姓苑曰晉有茨芘仲
祁夜
英賢傳云祁大夫後後漢龍驤將軍祁夜豐
伊耆
亦作伊祁帝堯號也後因氏焉禮記明堂位注伊耆
氏古天子有天下之號也今姓有伊耆氏者魏孝文
時魏懷州民伊祁苟自稱堯後聚衆於重山作亂洛
州刺史討滅之
伊力
南凉有前將軍伊力延侯勸秃髮傉檀坑内叛者王
鍾等五千餘人
葵丘
春秋陳留外黃縣東有葵丘大夫食其邑者氏焉英
賢傳古有葵丘欣石季龍將有葵丘直
䲭夷
風俗通范蠡適齊為䲭夷子後人以為氏潜夫論曰
䲭夷子出自子姓宋微子之後說苑曰䲭夷子皮齊
人即范蠡也
