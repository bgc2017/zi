古今姓氏書辯證卷十七宋鄧名世撰
十五青
青
黃帝子青陽氏為青氏
經
千姓編曰望出平陽
邢
出自姬姓周公第四子靖淵封為邢侯其地廣平襄
國縣是也春秋魯僖公二十五年衛文公滅邢子孫
以國為氏齊大夫邢公晉大夫邢伯邢侯勇士邢蒯
其後世為滁州全椒人漢司空邢綏之後有文偉相
唐武后五代梁洺州刺史善益萬勝小將師遇晉衛
尉卿德昭高麗廣評侍郎順杕州民旌門閭者釗
陘(音形)
元和姓纂曰魯大夫有陘氏之後
丁
出自姜姓藝文志有丁子著兵書後漢末南郡太守
丁遵因官家焉故望出濟陽漢儒林傳濟陽丁寬之
後望出陳郡又丁固夢松生腹上為三公後漢末有
丁原晉秦州刺史丁聿又望出譙國扶風曹世叔子
婦丁氏作曹大家贊桓玄參軍丁赤又望出西河赤
四世孫興魏西河太守後燕莊獻太子妃丁氏兄子
七兵部尚書信南燕有右僕射通宋開封祥符丁氏
贈太師顗生逢吉贈太師中書令逢吉生度工部侍
郎參知政事觀文殿學士贈右僕射諡文簡有傳
星
羊氏家傳曰南陽太守羊續娶北海星重女今望出
濟北
靈
出自子姓宋文公子圍龜字子靈其孫不緩為左師
以王父字為氏左傳晉趙宣子得靈輒于翳桑别一族
漢功臣表有陽羡定侯靈常以擊黥布功侯生共侯
賀賀生哀侯勝元康四年詔復常玄孫南和大夫横
家左傳越大夫靈姑浮以戈擊傷吳闔廬
泠
元和姓纂曰後漢方伎𫝊有泠夀光江都人宋有狂
民泠青開封人
冥
史記太史公曰禹本姒姓其後分封以國為姓有冥
氏漢冥都治公羊春秋泰山人師事堂谿惠故公羊
顔氏復有冥氏
缻(音平)
風俗通漢太子太傅缻守後漢北海缻巽字子然孔
融以其賢配社祭之元和姓纂曰後趙有缻刪謹按
孔融傳或作甄子然未知孰是
青史
英賢傳云晉太史董狐之子受封于青史因氏焉漢
藝文志有青史氏其書五十七篇世以史書總謂之
青史其說蓋起于此
青陽
風俗通曰青陽黃帝子國語曰青陽為己姓黃帝娶
方雷氏女生青陽少昊氏也後世以為氏漢有東海
太守青陽愔又有東海中尉青陽精前蜀王氏樞密
使唐道襲其母青陽氏夢白衣神人逼而交之乃生
道襲又范禹偁有門生青陽誠對語終日飲井水一
杯唐貞觀所定鄭州滎陽四姓一曰青陽
青牛
謹按後漢方伎傳有封君達號青牛道士
青烏
神僊傳有青烏公
經孫
出姓苑
邢莫
官氏志代北邢莫氏後改為莫氏
形成
邵氏姓解曰史記有此姓
涇陽
秦太后弟封涇陽君因氏焉漢有駙馬都尉涇陽犫
丁若
風俗通云齊丁公子懿伯食采于若因氏焉晉有遂
興令丁若某字堅固(案元和姓纂作丁若賢字弘固)
泠淪
元和姓纂曰黃帝樂官泠淪氏之後氏焉
泠洲
元和姓纂曰伶州鳩之後誤矣州鳩周景王之伶人
也左氏國語未嘗以泠州為姓後世亦無此氏
十六蒸
承
世本衛大夫承叔之後後漢侍中承宫字少子琅邪
姑幕人子疊官至濟隂太守神僊傳承蟾白日昇天
陵
宋泰寧軍節度使李從善母陵氏封吳國太夫人
凌
齊有凌居又出會稽諸暨又唐節度使王翃誅河中
悍將凌正
應(平聲)
出自姬姓周武王子應侯之後以國為氏漢有應曜
隠居淮陽山中與四皓俱召曜獨不至時人語曰商
山四皓不如淮陽一老玄孫順字華仲居汝南南頓
後漢建武初有應嫗者生四子而寡見神光照社試
探之乃得黃金自是諸子宦學並有才名至瑒七世
通顯嫗即華仲母也華仲為河南尹次子疊江夏太
守生郴武陽太守郴生奉字世叔讀書五行俱下為
司隸校尉著後漢書序感騷三十篇奉子劭字仲遠
一作仲援太山太守著漢官儀風俗通及春秋斷獄
三十卷劭弟珣字季瑜司空掾生瑒璩瑒字德璉魏
太子文學璩字休璉侍中從弟君苖君胄璩子貞晉
散騎常侍弟純純子詹過江晉賜觀烈侯子誕晉江
州刺史自順居汝南南頓故望出汝南唐靖州刺史
智育
乘(平聲)
河南人乘弘晉吳興人乘越皆為郡望
勝(平聲)
元和姓纂曰本勝屠氏後世避仇改為勝氏
仍
夏諸侯有仍氏後以國為氏左傳夏后相娶有仍氏
女曰后緍生少康是也
徵
仁宗皇帝嫌名字與角徵之徵同出自理徵之後吳
有率更令崇望出河南又王莽嘗遣大司馬嚴尤與
廉丹擊匈奴皆賜姓徵氏號二徵將軍
繒
出自姒姓鄫子之後以國為氏亦作繒氏漢功臣表
有繒賀以戰彭城斬項羽功封祁穀侯子頃侯胡嗣
胡生它宣帝時復其玄孫茂陵公大夫賜家
鄫
出自姒姓鄫子之後仕魯者以國為氏
陵陽
姓苑曰子明釣得白魚腹内有穀服之登僊
勝屠
漢有河東太守勝屠公
十七登
登
元和姓纂曰後漢有左馮翊登道將作大匠登豹蜀
有關中流人登定舊望出始平今望出南海
曾
出自姒姓夏少康封其少子曲烈于鄫魯襄公六年
莒滅鄫鄫太子巫仕魯去邑為曾氏居南武城巫生
夭為季氏宰天生阜為叔孫氏家臣阜生點字晳點
一作蒧生參字子輿參生元申元生西西生欽欽生
㝵㝵生羡羡生遐遐生盈盈生樂漢山隂縣都鄉侯
樂生浼浼二子旃光旃生嘉光生夀夀生弁弁生子
方家長沙是為長沙房嘉二子寶頊頊家扶風是為
扶風房生二子玉後家冀州昌後家青州寶生琰琰
生據避王莽亂渡江居廬陵縣吉陽鄉是為吉陽房
據二子闡瑒闡生植植生横横生興興生丞丞三子
珪舊略珪吉陽鄉舊雲蓋鄉略居撫州南豐是為撫
州房闡十世孫震忽又家韶州為韶州房瑒生永家
虔州為虔州房瑒十二世孫通始家交州是為交州
房此曾氏舊譜也譜之後又著九祖一祖晉永嘉二
年徙居會稽一祖詮之後家扶風一祖漢尚書令偉
自云參五世孫一祖漢福州刺史曜曾孫晉景侯渙
之後家蜀郡一祖漢御史大夫游二十四世孫撫州
長史盈之後家豫章一祖漢泗州别駕惠十四世孫
詠之後家吳郡一祖參六代孫潁川太守岌之後家
河内一祖襄州錄事參軍炅十六代孫黃門侍郎琦
之後家襄陽又蜀郡為第二房豫章第三房南陽第
四房吳郡第五房河内第六房又有居江夏者漢岐
州刺史綸之後綸子迥嘗為廷尉司隸云
傰
姓書曰漢南山盗帥傰宗音多亦音朋此以形似取
之之誤也謹按王尊傳尊為高陵令時南山盗帥傰
宗等數百人為吏民害尊捕殺之蘇林曰傰音朋晉
灼曰音倍師古曰晉音是然則諸書音多無據合從
師古為正(案傰一作倗集韻廣韻唐韻均音朋今仍收入登韻)
弘
元和姓纂曰唐避諱改為洪氏風俗通曰衛大夫延
之後漢五鹿充宗受學于弘成子成子少吞五色石
大如燕卵遂大明悟為天下通儒宋朝避諱改為洪
今居丹陽豫章者是也
滕
出自姬姓黃帝子得姓者十四其一曰滕或云周文
王子封為滕侯所謂滕叔繡叔繡之後以國為氏孟
子弟子滕更是也
滕叔
元和姓纂曰滕叔繡之後為氏楚考烈王時有大夫
滕叔肅
