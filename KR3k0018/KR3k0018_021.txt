古今姓氏書辯證卷十六宋鄧名世撰
十二庚
更
戰國策魏有更盈能虚弓落鴈鴈先被傷故得之後
世傳鳥聞虚弦而下盖起扵此
彭
出自顓帝高陽氏之後顓帝曾孫犂為高辛氏火正
有大功實能光融天下命曰祝融弟吴回嗣守其職
生陸終陸終有子六人其三曰籛為彭姓封於大彭
今彭城是也大彭氏謂之彭祖其後別封豕韋諸稽
舟人三國商之中世大彭豕韋皆伯諸侯而豕韋之
裔別為韋氏諸稽之後無聞舟人後自為秃姓唯大
彭常為彭姓商末大彭氏失國子孫處申楚文王伐
申取彭仲爽以歸使為令尹相楚有功能滅申息以
為郡縣廣楚封畛至扵汝水而陳蔡之君皆入朝故
仲爽家世為楚大夫後秦鎮軍將軍彭白狼揚威將
軍彭虴後凉張掖太守彭晃南凉彭敏秦隴之冠
英
出自偃姓臯陶之後封國於英春秋時楚滅英子孫
以國氏漢九江王英布六人(案漢書黔布六人也姓英氏)
平
出自韓侯少子婼食采平邑秦滅韓因徙下邑氏焉
漢丞相平當生司徒晏九代孫自扶風徙燕郡薊門
前燕有護軍將軍領將作大匠平熙唐有詩人平曾
荆
史記燕荆軻謂之荆卿唐時荆氏望出絳郡今望出
廬陵
眀
出自姬姓虞仲之後公族有井伯奚生孟明視孟眀
字也古人先字後名故曰孟眀視視為秦穆公將覇
西戎有功其孫以王父字為氏後居鬲縣望出平原
南史眀僧紹傳曰百里奚子孟眀以名為姓誤矣僧
紹祖玩州從事父略給事中僧紹字休烈生元琳仲
章山賓山賓字山若梁國子祭酒弟少遐字處默都
官尚書生司空記室罕僧紹兄僧裔冀州刺史慧照
弟僧暠青州刺史眀氏南渡雖晚並有名位自宋至
唐為刺史者六人唐有諫議大夫眀崇儼
鳴
出自趙賢人竇犨字鳴犢非罪被殺子孫以字為氏
榮
魯莊公時有榮叔来錫命文公時有榮叔来歸含皆
周大夫又魯宣公弟叔肸之子曰聲伯嬰齊生榮字
駕鵝亦以榮為氏謂之榮成伯孔子弟子有榮旂字
子旗漢有魯人榮廣字王孫通榖梁春秋楚大夫亦
有榮黃字季勸子玉捨瓊弁者晉寧朔將軍榮胡以
彭城降慕容雋又叚遼將榮保
卿
風俗通云虞卿之後或云項梁將卿子冠軍之後戰
國策有卿秦為魏將軍(案史記燕王喜使卿秦攻代趙使廉頗破之則秦乃燕將)
(此作魏將誤)唐貞元時邵州進士卿侃望出邵陽
黥
淮南王英布少時人相之當黥而王已而坐法黥以
刑徒謫輸驪山後王九江及淮南因謂之黥布
行
周禮大行人之後以官為氏後漢初隗囂遣將行廵
寇扶風注曰行姓廵名風俗通云漢有行祐為趙相
衡
風俗通云伊尹為阿衡因以為氏一云魯公子公衡
之後以王父字為氏漢莒人衡胡傳白氏易又臨淄
衡氏袁紹敗後支孫避難衡山改為衡氏唐邕管經
略使董昌誣殺參軍衡方厚
彭祖
大彭支孫以號為氏
平林
元和姓纂曰史記平林老之後氏焉(案史記乃平陵老元和姓纂亦)
(作陵此引為平林氏誤)
平寧
出姓苑
平陵
出姓苑
京城
鄭京城太叔之後亦為京城氏列子曰京城氏之孀
妻即其家也
京相
晉京相璠注地里書桑欽酈道元皆引用之
榮錡
謹按左傳魯昭公二十一年周景王田北山崩于榮
錡氏杜注曰河南鞏縣西有榮錡澗然則大夫食其
地者氏焉今增入
榮叔
韓有大夫榮叔遇
行人
元和姓纂曰左傳陳行人儀之後衛有行人燭過皆
以官為氏謹案春秋陳行人子徵師晉行人子員行
人子朱衛鄭皆有行人子羽未嘗為氏今以儀燭過
後為氏者林寶之誤也
十三耕
閎
史記周文王四友閎夭之後漢有廣陵相閎孺顔師
古注尹翁歸傳曰閎姓也
訇
許横切謹案蜀錄秦州流民訇氐據成都求救於成
成主李雄以兵救之又天水人訇琦殺成太尉李離
萠
出姓苑(案字典廣韻均不載此字疑即萌字之訛正字通有五代蜀禆將萌慮者今附入耕韻)
十四清
清
出自晉大夫食邑於清其地河東聞喜縣北清源是
也晉厲公嬖大夫清沸魋始以邑為氏史記貨殖𫝊
有巴蜀寡婦清秦皇帝以為貞婦而客之
嬴
出自顓帝裔孫(案索隠女脩顓頊之裔女吞鳦子而生大業其父不著而秦趙以母族而)
(祖顓頊非生人之義左傳郯國少昊之後而嬴姓盖其族也則秦趙宜祖少昊氏即史記本紀亦未嘗謂)
(出自顓頊此作出自顓頊未詳所本)曰女脩吞玄鳥墮卵生大業大業
取少典之子曰女華女華生大費與禹平水土帝賜
之皂斿佐舜調馴鳥獸是為栢翳舜賜姓嬴氏大費
二子一曰大廉寔鳥俗氏二曰若木寔費氏其玄孫
曰費昌或在中國或在夷狄費昌當夏桀時去夏歸
商為湯御以敗桀於鳴條大廉玄孫曰孟戲仲衍鳥
身人言為帝太戊御世有功以佐商國故嬴姓多顯
玄孫中潏在西戎保西陲生蜚廉蜚廉生惡来父子
俱以材力事紂惡来生女防女防生旁臯旁臯生太
几太几生大洛大洛生非子周孝王使主馬汧渭之
間馬大蕃息於是孝王曰昔栢翳為舜主畜畜多息
故有土賜姓嬴氏今其後世亦為朕息馬朕其分土
為附庸邑之秦使復續嬴氏祀號曰秦嬴生秦侯秦
侯生公伯公伯生秦仲秦仲始大有車馬禮樂侍御
之好國人作車鄰之詩美之生莊公莊公生襄公襄
公備其兵甲以討西戎始取周地受顯服為諸侯有
田狩之事園囿之樂僣西畤祭白帝大夫作駟□小
戎終南之詩美之孫曰寧公生武公德公德公生宣
公成公穆公穆公名任好能用賢人大霸西戎子四
十人可見者太子罃罃弟弘女簡璧皆夫人晉姬所
生罃立為康公康公生秦伯稻是為共公共公生桓
公桓公生景公及后子鍼字伯車景公生惠公哀公
哀公曾孫悼公悼公五世孫獻公獻公生孝公用商
鞅計強兵力農以雄諸侯孝公生惠王惠王生武王
昭襄王昭襄王生孝文王孝文王生莊襄王莊襄王
生始皇帝政改姓趙氏始皇立二十六年初并天下
在位五十一年少子胡亥立為二世皇帝趙高弑二
世立其兄太子扶蘇之子子嬰項羽誅之遂滅秦春
秋時又有黃徐梁葛䢵穀麋七國皆嬴姓與秦同出
(案史記秦之先為嬴姓其後分封以國為姓有徐氏莒氏終黎氏運奄氏菟裘氏將梁氏黃氏江氏修魚)
(氏白冥氏蜚廉氏秦氏然秦以其先造父封趙城為趙氏)其以人見於左𫝊者曰
秦公子憗徐子章禹及其夫人䢵子䢵夫人麋子梁
伯及其女梁嬴卜招父父子至漢有嬴公治公羊春
秋為睦孟師世居東平不知為何國之後望出東平
&KR3169;(音盈)
出姓苑
營
風俗通曰周成王卿士營伯之後氏焉
嬰
風俗通曰晉大夫趙嬰齊之後氏焉
成
出自芉姓楚若敖之孫令尹得臣字子玉以王父字為
氏得臣生太心字孫伯及子西子孔子孔名嘉與孫
伯皆為令尹其後成虎字熊為大夫裔孫散仕他國
者周蒍大夫成愆秦成差宋成讙晉成何成鱄是也
漢成雄居上谷孫羡後周常山公唐中書令成汭五
代有將軍成美謹按春秋時周魯皆有成邑當時大
夫之食其邑者未必不以為氏芉姓成氏自子玉孫
伯而下皆以名顯諸侯後嗣又不乏人則以王父字為
氏在理不疑而周大夫宜亦楚人之裔也
郕(音成)
出自姬姓周文王子叔武封為郕伯後失其國子孫
以國為氏戰國時郕午仕趙改為成氏
程
出自顓帝生稱稱生老童老童二子重黎重為南正
司天唐表又曰重為火正司地其後世為掌天地之
官裔孫封於程是為程伯雒陽上程聚即其地西漢
地理志右扶風安陵縣闞駰以為即古之程邑是也
周宣王時程伯休父失其官守以諸侯入為王司馬
故以邑為程氏其族別為司馬氏程氏世居長安唐
利州刺史思奉生左贊善大夫子珪子珪生太子左
諭德獻可獻可生异字師舉相憲宗异生㢲謹案左
氏傳晉荀氏支子食邑於程以邑為氏晉下卿程鄭
大夫程滑後漢漢中上計吏程&KR0694;漢中五官掾程信
漢中程文矩為安衆令魏安鄉侯程昱文中子弟子
程元陳鎮西將軍重安忠壮公靈洗詳具尚書郎番
陽程祁忠彦所撰世譜
幷(平聲)
梁大同七年有幷韶者交阯人富於詞藻詣選求官
吏部尚書蔡樽以幷姓無前賢除廣陽門郎韶耻之
還鄉與李賁為亂
精縱
英賢𫝊曰周成王子精別封縱邑因以為氏
嬰齊
元和姓纂曰出芉姓楚令尹子重曰公子嬰齊後氏
焉
成公
李利涉編古命氏曰出自姬姓周昭王子成公男之
後漢藝文志有成公生與李斯子由同時而不仕晉
成公綏字子安有𫝊石虎有左校令成公叚以造庭
燎不善被誅南凉有大司農成公緒宋棣州成公氏
安仁令斁生乾州判官恕恕生三𫝊出身湘湘生階
州司戸純臣
成陽
漢有安陽護軍成陽恢生謁者僕射昇
幷官
幷一作弁先賢𫝊云孔子娶幷官氏生伯魚(案幷一作亓音)
(堅或作笄或作上未有可證不能定從何字又據亓本作开說文曰兩干對舉也然則亓官者其掌幵之)
(官而後以為氏者歟)
