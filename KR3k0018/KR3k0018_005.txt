古今姓氏書辯證卷一宋鄧名世撰
上平聲
一東
東
謹按中國有東西南氏高麗有北氏必其先皆以方
為氏
同
姓書舊無同氏唯千姓編曰前凉錄有同善謹按秦
漢間已有此氏必周官典同之後或以官氏而應劭
何承天未之考也前漢書蕭相國子禄薨無嗣高后
乃封何夫人同為鄼侯然則蕭何夫人宜為同氏矣
古者史書婦人必以姓故詩稱孟姜孟庸孟弋齊之
姜宋之子而春秋書徐嬴王姬蔡姬皆以國協外夫
人之姓定姒文姜成風皆以諡協内夫人之姓伯姬
叔姬季姜皆以字協内女之姓司馬遷班固取法于
此故蕭何夫人同氐霍光夫人顯即顯氏其變例書
名者亦先以姓如樊噲娶吕須是也韋昭國語註曰
桀妹喜紂妲己周襃姒喜已姒姓宋祁作唐史載王
珪母李鄭果母崔而不言氏皆古史法也顔師古漢
書註獨以后若等為名自是學者頗惑其說然不足
為據當從詩春秋班固韋宋為是
桐
神仙傳有桐君白日昇天謹按桐氏出自春秋桐國
之後魯定公二年楚滅桐子孫以國為氏其地漢桐
鄉今舒州桐城是也
蟲
出自春秋時邾國蟲邑魯昭公十九年宋圍蟲取之
其大夫以邑為氏漢功臣表有曲城侯蟲達子捷孫
皇柔皆嗣侯玄孫宣為公乘詔復其家
冲
邵思姓解曰風俗通漢有博士冲和
終
何文通姓苑曰出自顓帝裔孫陸終其後以王父字
為氏謹按漢有諫議大夫終軍王莽天鳳三年有校
尉史終帶亡入匈奴宋有殿中丞終世勣
衆
出自姬姓魯孝公生子益師字衆父其孫仲以王父
字為氏春秋衆氏音中舊姓書皆作去聲誤矣
崇
唐虞之際封鯀於崇謂之崇伯舜殛鯀于羽山以其
國更封諸侯至商末崇侯虎譖西伯於紂紂囚西伯
已而許其專征西伯遂伐崇降之周初遷其重器以
分同姓明堂位所謂崇鼎天子之寳器是也崇侯既
滅子孫以國為氏
嵩
舊說風俗通有嵩極玄子誤矣謹按西京雜記漢成
帝時有安定嵩真與玄菟曹元理並明算術真嘗自
算其夀七十三綏和元年正月二十五日晡時死書其壁以計
之至二十四日晡時死其妻曰見真算時長下一算欲以告
之虚說有旨(按西京雜記作慮脱有旨此誤)故不敢言今果較後一
日真又曰北邙青壠上孤檟之西四丈所鑿之入七
尺吾欲葬此地及真死依言往掘得古時空槨即以
葬焉詳此即漢有嵩氏而風俗通考之未精也
娀
古諸侯有娀氏以國為姓即契母簡狄之國
戎
出自姜姓四嶽之後别為允姓先王居檮杌于四裔
故允姓之戎居于瓜州春秋時秦人貪其土地廹逐
諸戎戎子吾離附于晉晉惠公封以南鄙之田謂之
姜戎自吾離至駒支常為晉附庸其族戎津仕晉為
車右大夫始以國氏漢功臣表柳丘齊侯戎賜以都
尉破項籍功封賜子安國生恭侯嘉嘉生角皆嗣至
玄孫長安公士先生宣帝詔復其家又宣帝戎婕妤
生中山哀王唐虔州刺史戎昱岐州人有詩名初舉
進士京兆尹李鑾欲妻以女使改姓昱貽詩曰千金
未必能移姓乃止甚矣鑾之陋也昔衛莊公蒯瞶登
城以望戎州怒曰我姬姓也何戎之有焉翦之其後
卒死于戎州已氏夫地名人姓謂之戎何害莊公李
鑾不可謂知所惡也
茙
元和姓纂曰春秋有茙律誤矣晉襄公車右大夫乃
戎津也(按左傳文公七年晉及秦戰于令狐戎津為右晉襄公卒于魯文公六年立靈公此襄公)
(應作靈公)今詳唐孔至姓氏雜錄有代北茙眷氏改為茂
氏茂當為茙必字畫之誤也
弓
後漢初安陵人弓林與方望同立孺子嬰為帝晉有
江夏太守弓欽
宫
出自周官掌宫門者以世官為氏
融
謹按春秋外傳顓帝裔孫曰黎為高辛氏火正實能
光融天下以功大故號祝融後人氏焉
肜
元和姓纂曰本彤氏周卿士彤伯之後裔孫避難改
焉
熊
出自芈姓祝融曾孫鬻熊為周文王師其子事文王
早卒曾孫熊繹以王父字為氏成王封為荆子後僭
號楚王由繹而下為楚君者皆以熊連名稱之如熊
通熊虔熊居之類盖姓芉而氏熊也春秋時楚公族
有熊負羈熊宜僚為大夫而近楚羅國亦為熊姓今
望出江陵
馮
戰國策馮亭為韓守上黨秦攻上黨絶太行道韓不
能守馮亭乃入上黨於趙遂為上黨潞人趙封亭華
陽君與趙括拒秦戰死長平宗族由是分散或留潞
或在趙在趙者為官帥將官帥將之子為代相及秦
滅六國而馮亭之後馮無擇馮去疾馮劫皆為將相
焉漢興功臣馮敬即無擇子而文帝時馮唐顯名即
代相子唐弟騫自上黨徙杜陵至武帝時馮奉世字
子明以良家子選為郎歷事昭宣為左將軍光禄勲
賜爵關内侯其長女為元帝昭儀生中山孝王即中
山太后媛也奉世子男九人譚野王逡立皆至大官
所謂大馮君小馮君者裔孫衍後漢有傳又馮魴字
孝孫南陽湖陽人亦云其先魏之支别食采馮城因
氏焉秦滅魏遷于湖陽為郡著姓東觀記亦曰魏之
别封曰華侯華侯孫長卿食采馮城因以為氏又馮
勤字偉伯魏郡繁陽人曾祖父揚宣帝時弘農太守
八子皆為二千石趙魏間榮之號萬石君兄弟形皆
偉壮唯勤祖父偃長不滿七尺乃為子伉娶長妻生
勤長樂信都馮氏馮和生安慕容永時為將軍子䟦
徙居龍和家於長谷仕慕容氏為中衛將軍及慕容
雲之亂乘隙簒位國號北燕在位十一年死二子翼
永跋幼弟弘殺翼自立為魏所伐奔高句麗殺之弘
兄素弗侍中車騎大將軍錄尚書事䟦從兄萬泥驃
驍大將軍幽平二州牧務銀提為上大將軍遼東太
守買衛尉城陽伯睹太常高城伯族人懿給事中南
燕有京兆太守馮鴦上黨人後蜀有侍中馮孚元和
姓纂曰馮氏出潁川者漢左將軍奉世之後出長樂
者宜都侯參後出京兆者燕王弘之後出弘農者弘
孫西魏寧州刺史寧之後出河間者唐監察御史師
古之後虞部員外郎宿東陽人文多不錄
芃
出姓苑
風
太皥伏羲氏之姓也三皇以來有天下者異德則異
號異號則異姓異號者如伏羲或曰庖羲神農或曰
炎帝黃帝或曰帝鴻異姓者如炎帝生於姜水黃帝
生於姬水皆以為姓詳此即太皥東方之帝木生風
故伏羲以風為姓實象其德黃帝之相風后即其裔
也春秋有任宿須句顓臾四國在濟水上皆風姓司
太皥之祀
豐
謹按春秋鄭穆公十一子子然及二子孔三族亡子
羽不為卿其存者唯罕駟豐
酆
出自姬姓周文王子酆侯之後以國為氏春秋時赤
狄潞氏之相曰酆舒
充
出自周官充人之後以官命氏戰國有充虞為孟子
弟子洞仙傳有仙人充尚急就章有充申漢百官表
有左馮翊充郎初平二年遷大司農
公
曹大宗姓源韻譜曰公正無私九命百里之號後為
氏焉謹按灌嬰傳有楚將公杲則秦楚之際已有公
氏
功
風俗通云晉大夫司功景子之後或去司單為功氏
蒙
謹按魯頌曰奄有龜蒙遂荒大東則龜蒙魯封内之
山以其在國之東故謂之東蒙孔子謂顓臾昔者先
王以為東蒙主是也秦將蒙驁及其子恬毅中庶子
蒙嘉皆魯人之後又唐南詔蒙氏父子以名相屬如
皮羅閣生閣羅鳳是也其後或入中國者遂為安定
人
紅
元和姓纂曰出自劉氏漢楚元王子紅侯富之後
鴻
謹按漢郊祀志曰黃帝相鬼臾區號曰大鴻其卒而
葬謂之鴻冡然則大鴻之後當為鴻氏
叢
姓苑曰南陽叢鐇為滁州刺史
翁
唐翁承贊字文饒乾寧中及進士第有詩一卷元和
姓纂比部郎中翁義恪
鬷
出自董姓鬷夷氏之後去夷為鬷氏春秋時鄭大夫
鬷蔑字然明亦曰鬷明為子産叔向所知姓書未有
原鬷氏所出惟元和姓纂微發其端今詳著之
蓬
段成式酉陽雜俎北海人蓬球舊姓書無此氏今增
入
&KR0146;
一作&KR3534;姓書曰人姓謹按此即古文風字
