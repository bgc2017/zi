古今姓氏書辯證卷六宋鄧名世撰
十六咍
來
漢光禄大夫來漢從楊僕擊南越孫仲諫議大夫生
中郎將歙字君收世稱天下義士歙生褒褒生稜稜
生執金吾歴字伯珍歴生中郎將定定孫司空豔字
季德生敏字恭達蜀執慎將軍七世孫崱始徙江都
崱生繪繪生護兒隋左翊衛將軍榮國公二子恒濟
皆相唐高宗世稱護兒作相是也恒生虞部郎中景
業濟諫傳位武后事知名生潤州刺史恭業中書舍
人慶遠後漢又有并州刺史來機唐又有酷吏來俊
臣寶歴時來擇字無擇應賢良方正科著秣陵子集
一卷
郲
出自子姓諸侯所食之邑春秋時鄭之時郲是也
㯁
姓苑云㯁音扶萊切
台
姓苑云望出武功
邰
扶風縣名出自姬姓后稷為堯大司農以功封邰支
孫氏焉
敳
出自高陽氏才子八愷一曰頽敳後以字為氏
哀
後漢更始傳王莽使國將哀章守洛陽注曰風俗通
哀姓出自魯哀公之後因謚以為姓又後漢有故掖
庭人哀置嫁為男子章初妻宋有哀道訓居南康贑
縣
萊
出自古諸侯萊國之後為氏左傳萊子國為齊所滅
因氏焉誤矣
十七真
真
董賢使太醫令真欽求傅氏罪而無所得又百濟國
八姓一曰真近世真氏望出上谷
甄
元和姓纂曰虞帝陶甄河濱因以為氏是也其曰或
音堅則誤矣甄義生于陶甄而不音堅凌義生于凌
人而不音去聲皆後世聲變故與義不協姓氏多如
此類皆不足訝政和中御前放進士唱名有甄盎者
中書侍郎林攄遽呼為堅快言者劾攄不學以伏獵
侍郎比之遂罷攄政事斥散秩甄氏唐方技傳有甄
權及其子立言(案唐書甄權傳權弟立言此作子悮)卓行傳有甄濟及
其子逢藝文志有甄鸞注算經
因
左傳遂人四族殺齊戍者一曰因氏
闉
春秋楚大夫闉輿罷之後
辛
周武王太史辛甲封于長子後有辛伯辛有皆為大
夫有二子適晉史有辛廖其後或為董史至秦將
軍辛騰家于中山苦陘曾孫蒲漢初以名家豪俠徙
隴西狄道曾孫柔字長泛光禄大夫右扶風都尉馮
翊太守四子臨衆武賢登翁武賢破羌將軍後漢有
隴西郡從事辛都又隋辛彦之為禮部尚書文帝令
與沈重論議重不能抗曰辛君所謂金城湯池無可
攻之勢又改姓者後周賜綏化公辛并姓宇文宿國
公辛威姓普屯隋初皆復舊賜姓者後周項亶賜姓
辛氏生偃武偃武生義同皆顯于唐為天水辛氏
辰
後魏官氏志代北譬歷辰氏改為辰氏望出河南
仁
五代史甘州回鶻可汗姓仁有仁美及其弟狄銀又
有仁裕皆嘗朝貢
人
出姓苑
申
伯夷為堯太嶽之官封其後于申楚文王滅申以為
縣其後以國為氏楚大夫申侯是也其族仕諸侯者
齊有申蒯又有申鮮虞生傳摰魯有申豐申繻申須
申夜姑又申黨字周為孔子弟子漢有魯申培公武
帝束帛加璧召為博士後周賜北海公申徽姓宇文
隋初復舊孫寧仕唐燕黃門侍郎申允尚書左丞申
紹北燕有散騎常侍申秀
鄰
漢藝文志道家有老子鄰氏經傳四篇注曰老子姓
李名耳鄰氏傳其學姓書未收此字今增入
鱗
出自子姓宋桓公御寇之後以王父字為氏春秋時
鱗矔為宋司徒鱗朱為少司寇
陳
元和姓纂曰出自媯姓虞帝之後夏禹封舜子商均
于虞城三十二世孫遏父為周陶正武王妻以元女
太姬封之宛丘為陳侯以奉舜後是為胡公滿九世
孫厲公他生公子完字敬仲奔齊為工正以國為氏
五世孫陳桓子字無宇孫成子陳常又以所食邑為
田氏今詳左傳魯莊公二十二年陳人殺其太子御
寇陳公子完奔齊其後有桓子無宇生文子須無武
子彊僖子乞乞子占書其諸孫曰成子常及瓘字子
玉逆字子行又陳莊陳豹禮記檀弓有常孫莊子名
伯陳子車子車之弟子亢陳乾昔及其子尊已論語
有陳子禽至太公和遂簒齊國為田齊和孫稱王十
五世孫齊王建為秦所滅三子昇威軫威稱王氏是
為北海陳留諸王之祖軫楚相潁川侯因徙潁川復
為陳氏生嬰秦東陽令史嬰生成安君餘餘生軌軌
生審審生安安生常常生願願生四子清察齊尚齊
生源源三子寔崱遂寔字仲弓後漢太尉掾屬文範
先生六子紀夔洽諶休光諶字季方獻文先生生青
州刺史忠二子佐和佐二子凖徽凖字道基晉太尉
廣陵公生伯眕建興中渡江居曲阿新豐湖生正二
子赤松世達世達長城令徙居長城卞若里生丞相
掾康康生旴𣅿太守英英生尚書郎公弼公弼生步
兵校尉鼎鼎生散騎侍郎高高生懷安令詠詠生安
成太守猛猛生太常少卿巨道巨道生文讃三子談
先覇先休先覇先陳武帝也談先梁東宫直閣將軍
義興昭烈公生曇蒨曇頊曇蒨陳世祖文皇帝生鄱
陽王伯山字靖之新安王伯固字牢之廬陵王伯仁
字夀之江夏王伯義字堅之桂陽王伯謀字深之衡
陽王伯信曇頊陳高宗孝宣皇帝生後主叔寶隋涪
陵太守叔英字子烈遂寧郡守叔堅字子成上黨通
守叔卿字子弼鴻臚少卿叔明字子昭淮南王叔彪
字子華唐宰相叔達字子聰伯山生隋温令君範淄
州刺史君通唐虔州刺史君賓循吏傳加意勞來以
還流移者伯固生萬州刺史願伯仁生隋資陽令蕃
伯義生隋穀熟令元基文州刺史察忠州刺史憲伯
謀生隋番陽令酆伯信生梁州刺史法會後主生隋
昌陽令莊字承肅又有潁川陳忠生邕邕生夷行字
道周相唐文宗其弟元錫生夷實夷則夷實生翿夷則
孫喜陵州别駕生陵州刺史聞聞生仲寓及昌誨仲
寓生光彖昌誨生康乂宣帝子叔明三孫繹侍御史
宏邢州刺史某晉陵郡司功參軍某生兼唐右補闕
翰林學士三子當監察御史萇大理評事月(案月字下有闕)
有得于陽城者京字慶復祕書監有傳京以從子襃
繼生灌封高安丞灌生伯宣伯黨又唐明皇宰相希
烈汙偽官被誅自有世系漢史曰丞相曲逆侯陳平
陽武戶牗人有兄伯後漢武陵太守陳奉金城太守
陳懿蜀人陳省應募擊羌封侯又武陵灃中蠻陳從
零陵蠻陳湯左傳有樂祁宰陳寅孟子弟子有陳代
陳臻改姓氏者劉聰之臣陳元達字長弘本姓高以
生月妨父改陳氏隋唐間有陳永貴本姓白改焉有
孫令英西魏賜許昌公陳忻姓尉遲隋初復之其曾
孫義感仕唐唐表陳氏有四誤左傳武王以元女
太姬配胡公而封諸陳是太姬為胡公夫人今以太
姬妻閼父而生胡公一誤也陳佗殺太子免蔡人殺
他而立厲公躍今以厲公名他二誤也史記曰陳嬰
母謂嬰曰自我為汝家婦未常聞見汝先世之有貴
者今㬥得大名不祥不如有所屬事猶得封侯今表
云嬰軫之子軫相楚封潁川侯三誤矣史記成安君
陳餘與張耳皆自大梁起兵從劉項取天下嬰自東
陽以兵屬項梁餘嬰二人同時餘居大梁嬰居東陽
本非父子今表云嬰生餘四誤也姓氏之書不可誤
誤則子孫失其祖而後世秉筆者無所據依今改正
其甚者而附以新望云
秦
秦氏出自姬姓周文王世子伯禽父受封為魯侯裔
孫以公族為魯大夫者食邑于秦以邑為氏春秋魯
莊公三十一年書築臺于秦即其地也莊公大夫曰
秦子乾時之戰代君任患而身止于齊其家遂昌阜
于魯國昭公時有大夫曰商曰遄又有堇父者仕孟
氏為孟僖子車右以力聞諸侯商孫西巴(案說苑作秦巴西)
有仁心嘗放麑與其母孟孫召為太子傅而託國焉
漢興高祖用婁敬策徙大姓實關中秦氏始自魯徙
居扶風茂陵西漢有襲與羣從同時為二千石者五
人世號萬石秦氏襲孫彭字伯平為後漢循吏有傳
自彭而下顯者代不之人
蠙
唐咸通中有蠙固知音律
邠
元和姓纂曰周太王居邠支孫氏焉
新
元和姓纂曰出自荀氏新稚穆子之後别為新氏
新垣
陳留風俗傳曰畢公封于垣後以為氏漢望氣者新
垣平以詐誅魏將軍新垣衍畏魯連之說不敢帝秦
又新垣固請子順相魏(案魏國策及世家俱無此人疑有脫悞)
新孫
出姓苑
新和
出姓苑
辛廖
英賢傳晉大夫辛廖之後漢有河間相辛廖通
申公
春秋時楚僭王號其縣尹皆稱公鬭克字子儀謂之
申公子儀屈巫臣字子靈謂之申公巫臣其後或以
申公為氏風俗通止言巫臣之後又曰漢太子傅申
公誤矣巫臣盡室奔晉申公止姓申氏
申叔
出自楚大夫食邑于申而字叔謂之申公叔侯因為
申叔氏春秋時申叔時勸楚莊王復封陳其子申叔
跪識巫臣竊妻以逃申叔豫以忠言曉薳子馮者皆
賢人又有申叔展其族申叔儀仕吳
申鮮
元和姓纂曰左傳齊有申鮮虞漢有中謁者申鮮洫
謹按鮮虞姓申齊莊公之難奔楚為右尹此必洫之
先因其祖名鮮虞而食邑于申合以為申鮮氏姓纂
蓋援古而未明也
申章
漢儒林傳有長沙王太𫝊申章昌字曼君楚人𫝊穀
梁春秋徒衆尤盛
申屠
唐貞觀所定涼州西平郡六姓有申屠氏五代有申
屠諤
因孫
出姓苑
真人
唐日本傳建中元年使者真人興能獻方物真人蓋
因官而氏者按日本有朝臣真人猶唐之尚書
十八諄
荀
出自姬姓春秋時晉大夫荀息裔孫騅嘉會皆為卿
大夫其族為大别為三族一曰晉公族逝敖生林父
為文公中行將謂之中行荀氏二曰林父之弟首食
邑于知以所食邑氏謂之荀知氏三曰逝敖曾孫歡
食邑于程謂之荀程氏漢宣帝名詢當時改荀為孫
以避上諱故劉向校荀卿書謂之孫卿子十一代孫
遂居潁川復本姓遂生淑字季和有子儉緄靖燾注
爽肅專時人謂之八龍爽生彧字文若自有傳
郇
郇侯之後以國為姓後漢荀恁亦作郇唐元載未敗
時有男子郇謨以麻總髮哭于市疏其罪惡今淮南
有郇氏乃音環未知其所自
淳
姓苑曰吳人
倫
風俗通云黃帝時樂人泠倫氏之後或單為倫氏唐
有監察御史元慶京兆人密州多此姓
淳于
故州國一名淳于其地城陽淳于縣是也春秋時杞
滅之淳于公如曹子孫以國氏史記有二淳于髠其
一齊之贅壻在滑稽傳其一稱先生者在孟子傳唐
貞觀所定河内七姓一曰淳于至憲宗避御名改為
于氏宋閬州南都淳于氏五代登州刺史晏生尚書
郎希顔
十九臻
莘
武陽莘氏出自姒氏古有莘氏諸侯也女曰修已為
鮌妻生禹其後國已夏后封其少子于莘女為周文
王后謂之太姒其後以國為氏
㜪
與莘同或作㜪
詵
出姓苑
二十文
文
茂陵文固陽本琅琊人善馴野雉為媒用以射雉又
漢初越嶲太守文齊不附公孫述以郡歸漢封成義
侯西京雜記大姓文不識家富多書文長倩家一産
二男以前生為長唐開元太學博士文元忠謹按春
秋蔡大夫文之鍇越大夫文種宋大夫文無畏字子
舟皆屬文王後又衛將軍彌牟謂之文氏之子亦文
王後也今兩存之宋文氏其先避翼祖諱拆其字為
苟文二字此世俗之誤也廟諱于文從苟紀力反從
攴普木反今以苟為苟且之苟又改攴為文訛益甚
矣蓋國初儒者少而民未知學故近世避諱更姓者
一切謬誤如石城殿氏出于縣令庸人所改尚無足
怪至文氏乃巨勲元老之家未嘗自别其誤而處之
不疑尤可惜也
雲
河南雲氏後魏官氏志悉雲氏牒雲氏並改為雲氏
舊唐史教坊副使雲朝霞善笛
妘
國語祝融之後陸終第四子求言為妘姓封于鄶其
後别封鄔路偪陽凡妘姓四國皆為采衛春秋時鄅
子之國亦妘姓
云
妘姓或去女為云
䢵
古子爵諸侯國春秋時國小而近楚楚若敖父子娶
焉鬭伯比及令尹子文皆其出也後以國氏
員(音云)
世俗讀與韻同蓋訛也前凉錄員懷遠六代孫半千
少從王義方學義方曰吾聞五百歲一賢者生子宜
當因遂命曰半千其先隋末徙居臨汾
君
姓書曰君牙之後謹按君牙君陳皆不著姓而邵公
亦曰君奭何獨于君牙之後為氏
軍
謹按安帝時潁川人史玉殺人其母軍請代玉死事
見應奉傳則漢有軍氏
芬
戰國策晉大夫有芬質
紛
戰國策魏臣有紛彊則紛乃其氏而姓書未收今增
入
聞人
元和姓纂曰少正夘魯之聞人後以為氏此說未可
據謹按家語弟子質疑者有此言孔子因而數夘之
罪則聞人之說破矣漢后蒼說禮號后氏曲臺禮授
沛聞人通漢子方子方以太子舍人論石渠至中山
都尉
軍車
元和姓纂曰代北複姓
