古今姓氏書辯證卷三十四宋鄧名世撰
四十三映
敬
宋廟諱從苟從攴苟紀力反攴普木反避諱之字曰
恭出自媯姓陳厲公子完奔齊諡敬仲子孫以諡為
氏或曰齊高傒敬仲之後唐宰相五王暉世系表載
蒲坂敬氏甚詳姓苑云黃帝孫敬康後誤矣秦漢以
前無此氏宋避諱改為苟氏及文氏又不勝其誤政
和中有詔改為恭氏唐平陽王暉之後綏州刺史琬
生忻同州掾忻生衮某州刺史衮生翔梁崇政使又
唐河東節度使昕弟暉右散騎常侍晦太子賓客
慶
出自姜姓齊公族大夫慶克以王父字為氏又媯姓
陳桓公五世孫亦為慶氏皆具春秋人譜至漢廣陵
慶氏猶出姜姓
孟
姓源韻譜曰洛陽孟氏晉孟欽有左慈之術苻融欲
誅之而不得孟嘉九月九日登龍山賞宴風落其帽
東海孟氏鉅鹿孟氏漢孟敏嘗於太原荷甑墜
地不顧郭林宗因勸之令學晉有幽州刺史孟業肥
大帝秤之重千斤又宋有左僕射孟昶弟顗亦為左
僕射武康孟氏後凉有昌松太守孟禕安平孟
氏魏有京兆太守孟康嘗至郊界觀農桑自刈芻飼
馬不煩於人江夏孟氏晉孟宗嘗為令自作鮓寄
母又冬泣竹而笋生姓源韻譜載孟氏七望皆詳明
可據他姓未能稱是故盡錄之
柄
姓源韻譜曰泰山下邑名居者因以為氏
慶父
世本曰魯大夫慶父之後有慶父籍為楚工正
慶忌
姓苑吳王子慶忌後為氏又有慶師氏
孟獲
吕氏春秋齊力人孟獲後有孟獲氏謹按孟獲即烏
獲也
四十五勁
正
姓苑曰出自正考父之後以字為氏謹按漢書郊祀
志燕人正伯僑秦始皇時為僊方京房傳秦人正先
非刺趙高而死魏有永昌太守正帛
聖
姓源韻譜曰八愷隤敳諡聖後世氏焉
鄭
北齊中書監鄭述祖兄弟嚴祖遵祖順祖敬祖五人
並為甲門遂稱五祖鄭氏又述祖與父道昭皆為光
州刺史民歌曰大鄭公小鄭公相去五十載風教猶
尚同隋鄭法倫父子工畫亦曰大鄭公小鄭公開元
中鄭齊景齊丘齊望兄弟三人皆為著作
性
姓苑有性氏
姓
集韻曰古之神聖母感天而生子故稱天子春秋傳
古天子因生賜姓故从女从生謹按漢書貨殖傳臨
菑姓偉貲五千萬師古曰姓姓名偉
盛
漢有司徒盛吉即盛之後以國為氏吉裔孫後漢北
地太守苞吳郡太守憲憲字孝章始居譙郡虞城孔
至曰譙郡盛氏其先太姜生季歷季歷娶太任生文
王名昌子召公名奭使輔成王為西伯化流召南廣
被江漢由是興周隆七百之祚召公夫人姜氏出游
池上見二黑龍交會舉目視之欿然不樂即有娠而
生一子手中有文字炳然即盛字長年十八封為譙
侯因為望焉韻譜曰其先姓奭後改為盛謹按韻譜
之說與孔至合而小異起於漢元帝名奭諱奭之字
曰盛妄意古人有名字同者指召康公為商人商人
尚質名字皆當曰奭而奭訛為盛誤矣今以元和姓
纂為正
夐
出姓苑
令
漢紀文帝後六年匃奴入上郡以中大夫令免為車
騎將軍屯飛狐師古曰姓令名免也
政
出姓苑
正令
漢有尚書郎正令宫元和姓纂曰其先周官儀僕掌
貳車正令氏焉
四十六徑
寗
唐貞觀所定青州齊郡四姓一曰寗氏又西原蠻豪
有甯氏
四十七證
乘
漢書儒林傳乘宏治易為博士注音食證切諸家誤
作平聲今望出平陽
乘馬
前漢周勃傳勃斬陳狶將乘馬降(按史記作乘馬絺漢書作降)師
古曰姓乘馬名降乘音尺孕反漢有張掖人乘馬敷
溝洫志有諫大夫乘馬延年明計算能商功利
乘丘
漢藝文志有乘丘子五篇注曰六國時人謹按春秋
魯莊公十年敗宋師于乘丘乘丘魯地也姓書未有
此氏今增入
四十八嶝
鄧
出自子姓商高宗武丁封其季父於河南為鄧侯别
賜姓曼春秋時楚武王鄭莊公皆娶鄧女謂之夫人
鄧曼而鄧侯吾離嘗一朝魯魯莊公十六年楚文王
滅鄧祁侯子孫以國為氏而仕楚君子稱鄧廖為楚
之良是也廖裔孫析仕鄭漢初謁者僕射鄧公絳侯
故人鄧都尉猶為楚人漢之中世鄧况始自楚徙居
南陽新野子孫以農桑為業光武時有車騎將軍宏
建威將軍尋復漢將軍曄渤海太守鄳侯邯廷尉西
華侯晨太傅高密元侯禹禹子平夀敬侯訓生和熹
太后鄧氏自中興後累世寵貴凡侯者二十九人公
二人大將軍以下十三人中二千石十四人列校二
十二人州牧郡守四十八人其餘侍中將大夫郎謁
者不可勝數其世系具後漢書宋成都鄧氏太常丞
致仕贈太師至生綰字文約歷御史中丞龍圖閣學
士中大夫知滁州贈太師有傳二子洵仁洵武洵仁
某軍節度使開府儀同三司(按宋史鄧綰傳子洵仁大觀中為尚書右丞)
洵武字子常觀文殿大學士知樞密院事生雍字處
和吏部侍郎
鄧陵
邵氏姓解曰韓子有鄧陵子謹按莊子天下篇有南
方墨者鄧陵子音義曰鄧陵人姓
四十九宥
右
元和姓纂曰晉屠擊將右行因氏焉謹按左公子之
後為左氏則右氏亦右公子後姓纂以為右公氏故
取屠擊為證
祐
出姓苑
富
宋河内富氏贈工部侍郎伯瑫六子處謙紹麟紹宗
南歸紹&KR0008;紹鈞處謙内黃令贈太師中書令兼尚書
令鄧國公生令荀一名暕商州馬步軍都指揮使贈
太師中書令兼尚書令韓國公三子言堯相言都官
員外郎贈太師中書令兼尚書令秦國公生弼字彦
國歴相三朝開府儀同三司守司徒武寧軍節度使
同中書門下平章事致仕贈太師諡文忠公
俞
姓苑曰漢有俞連吳志孫韶伯父何本吳人姓俞集
韻曰俞音胄姓也丑救切武陽高棐曰一畫為俞音
餘平聲兩畫為俞音胄去聲今衡州有此氏乃音丑
盖音變也(按元和姓纂有侴氏亦引此俞侴疑即一氏)
廖
秦昭王時巴夷廖仲作白竹之弩射殺白虎唐末廖
光圖作廖氏家集一卷今三峽閩中皆有此姓謹按
後漢書更始傳平林人陳牧廖湛注曰廖力弔反今
世廖皆音料舊姓書多作力救反誤矣宋南劍州廖
氏剛字用中歷給事中御史中丞工部尚書罷為左
朝奉大夫提舉江州太平觀(按宋史本傳作提舉亳州明道宫子四人皆秉)
(麾節而此云生遲左承事郎爵位懸殊疑有脱誤)生遲左承事郎又左文林
郎拱字欽辰又景生㦶㦶生器器生揆政和八年上
舍元生禔禔生奬奬生瑜字中美仲權生文宥文宥
生洙洙生邦彦字世美並建炎二年進士建昌廖氏
職方郎中詢生正臣正臣生震震生容字季常宣和
三年進士連州廖氏繼華生永理奉議郎永理生玖
朝奉郎玖生顒紹興十五年進士荆門軍廖氏徹生
從從生正仲正仲生好義政和五年上舍安州廖氏
正一字明略承議郎祕閣校理生悟
秀
出姓苑
就
梁大通元年有營州就德興請降於魏
夀
風俗通吳王夀夢之後有夀越又有夀於姚漢末兖
州牧夀良又方術傳有夀光侯能劾百鬼晉太僕夀
冲尚書夀悦宋有將軍夀寂之韻譜曰漢有夀王議
周鼎誤矣夀王乃吾丘氏
宥連
後魏官氏志南方有宥連氏改為雲氏
副吕
河南官氏志後魏副吕氏改為副氏
富陵
代北複姓出後魏官氏志
富吕
代北複姓出後魏官氏志
廖叔
古廖叔安之後秦惠公大夫有廖叔翹
五十候
候
周禮候人掌其方之道治因以為氏
茂
孔至氏族雜錄曰代北茂眷氏改為茂氏
鄮(音茂)
越人以郡為姓明州鄮縣是也東漢有鄮孜
豆
後魏有將軍豆世田豆代田豆本出並見魏書
竇
出自姒姓夏后氏帝相失國其妃有仍氏女方娠逃
出自竇奔歸有仍生子少康少康二子曰杼曰龍留
居有仍遂為竇氏龍六十九世孫鳴犢為晉大夫葬
常山及六卿分晉竇氏遂居平陽鳴犢生仲仲生臨
臨生亶亶生陽陽生庚庚生誦二子世扈世生嬰漢
丞相魏其侯也扈二子經充經秦大將軍生甫漢孝
文皇后之兄也充避秦之難徙居清河二子長君廣
國廣國字少君章武景侯二子定誼誼生賞襲章武
侯宣帝時以吏二千石徙扶風平陵其後世系具唐
宰相表後秦南羌竇鴦以地來降拜安西將軍又安
南強熙等叛推竇衝為主衝弟彰武與衝離貳衝遂
奔汧川衝從弟統率其衆降姚興又大司農温後凉
強弩將軍竇苟吕纂親將竇川
鬭
出自芈姓楚若敖娶䢵女生伯比别為鬭氏伯比生
令尹子文司馬子良其後世為楚令尹及縣公世系
具春秋人譜
漏
姓苑曰世掌刻漏之官因為氏焉
句
華陽國志王平句扶張翼廖化並為大將軍時人語
曰前有王句後有張廖今句氏望出平陽東都士大
夫言其先仕蜀為句邑大夫因以命氏今成都嘉州
皆為盛族亦有徙長安或高郵者近世避諱有改為
勾龍氏者有從金為鉤氏者有從絲為絇氏者
竇公
風俗通曰魏文侯時樂人竇公氏獻古文樂詩書一
篇
豆盧
本姓慕容氏燕主廆弟西平王運生尚書令臨澤欽
侯制制生右衞將軍北地愍王精精降後魏代北人
謂歸義者為豆盧因賜姓豆盧氏居昌黎棘城唐宰
相欽望世系具唐表後唐莊宗相豆盧革有傳
茂眷
孔至曰後魏改為茂氏
鬭比
英賢傳云鬭伯比孫耆仕晉因氏焉
鬭強
若敖生強因氏焉謹按此氏即左傳所謂鬭御彊也
鬭文
鬭子文之後為鬭文氏
鬭班
世本鬭強生班因氏焉
鬭于
出姓苑
戊地
唐西域傳康居九姓一曰戊地
五十一幼
謬
後漢有謬彤亦作繆
五十三勘
贛婁
漢藝文志齊隠士贛婁子著書五篇
五十四闞
闞
謹按春秋闞邑在齊魯間魯昭公在乾侯取闞是也
齊大夫食邑者氏焉
淡
姓苑云臨川人謹按今臨川有此氏
五十九鑑
監
元和姓纂曰衛康叔為連屬監因以為氏姓書皆以
為去聲今兩存之
六十梵
汎(音泛)
北史尒朱榮傳魏莊帝時榮奉駕向洛陽宫武衞將
軍汎禮苦執不聽榮遷都又漢末陳宫使將汎嶷取
范范令漸允殺嶷以歸曹公姓書未有汎氏今增入
