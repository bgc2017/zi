古今姓氏書辯證卷十宋鄧名世撰
三蕭
蕭
出自子姓商王帝乙庶子微子啟周封為宋公弟仲
衍八世孫戴公生子衎字樂父裔孫大心平南宫長
萬有功封於蕭以為附庸今徐州蕭縣是也子孫因
以為氏其後楚滅蕭裔孫不疑為楚相春申君上客
世居豐沛漢有丞相酇文終侯何三子禄貴則(案漢書何)
(子二人禄延延生遺及則則子慶此作何三子禄貴則則生彪未詳所本)則生彪字伯文
諫議大夫侍中以事始徙蘭陵生章公府掾章生仰
字惠高生皓皓生望之御史大夫徙杜陵生育光禄
大夫生紹御史中丞復還蘭陵生閎光禄勲閎生闡
濟隂太守闡生冰吳郡太守冰生苞後漢中山相生
周博士周生蟜蛇丘長蟜生逵州從事逵生休孝廉
休生豹廣陵郡丞豹生裔太中大夫生整字公齊晉
淮南令過江居南蘭陵武進之東城里三子雋鎋烈
苞九世孫卓字子略洮陽令女為宋高祖繼母號皇
舅房卓生源之字君流徐兖二州刺史襲封陽縣侯
生思話郢州都督封陽穆侯六子惠開惠明惠基惠
休惠朗惠蒨惠蒨齊尚書生介字茂鏡梁侍中介生
引字敬休陳吏部侍郎引生德言唐秘書少監德言
生沈太子洗馬沈生安節相王兵曹參軍安節生至
忠元嘉廣微至忠相中睿二宗生衡衍隨齊梁房整
第二子鎋濟隂太守生副子州治中從事生道賜宋
南臺治中侍御史三子尚之順之崇之順之字文緯
齊丹陽尹臨湘懿侯十子懿敷衍暢憲宏偉秀憺恢
衍梁高祖武帝也號齊梁房懿字元逹長沙宣武王
七子業藻象猷朗軌明明字靖通梁貞陽侯曾孫文
憬湖州司馬生元祚元禮元祚萍鄉侯生司勲員外
誠汝州刺史諒諒生給事中直直生策節革革邵州
刺史生嶰鄴峴嶰字應之鄴字啟之相唐宣宗五子
晏字季平滉字文度昌字光祥黯字中藴曉字象文
元禮湘州刺史生&KR0008;諼詮纂梁高祖武皇帝八子統
綱續繹綜績綸紀統昭明太子綱簡文帝統五子歡
譽詧&KR0034;譼詧後梁宣帝生巋岌巖岑巋後梁明帝生
琮璟琢珣瑀琮隋莒國公璟祕書監琢晉陵王珣南
海王瑀字時文相唐高祖太宗珣生鉅鈞鉅生唐銀
州刺史嗣德鴻臚少卿瑯琊郡公嗣業鈞太子率更
令生灌字玄茂唐渝州長史灌生絳州刺史仲豫及
嵩嵩相明皇生華悟衡華相肅宗生殿中侍御史常
常生俛字思謙相穆宗悟大理司直生倣字思道相
僖宗倣生給事中廪字富侯廪生須益熲須生愿後
唐太子賓客益生灌廣南相入朝為屯田員外郎衡
太僕卿駙馬都尉生戡復巽升鼎復字履初相德宗
生儉湛儉生騫字鵬舉湛生寘宥寘相懿宗生遘邁
遘字得聖相僖宗邁字昌聖瑀生銳鍇鉞銳駙馬都
尉太常卿鍇虞部郎中鉞給事中鉞生恕虢州刺史恕
生定字梅臣唐史稱蕭氏自瑀至遘八葉宰相以為
盛族謹按春秋左氏傳成王分魯公伯禽以商民六
族一曰蕭氏其後無聞契丹蕭氏晉開運末耶律
德光北歸以蕭翰為宣武節度留守東京翰契丹呼
為國舅及將授節鉞李崧為製姓名曰蕭翰自是始
姓蕭而蕭氏女世為契丹后云
貂
齊寺人貂之後今望出渤海(案後漢書陽嘉四年初聽中官得以飬子為後)
(周時不應有此風俗通引貂勃為近是)
刁
姓書云刁貂聲同而字異本一姓也蜀有刁達後燕
有刁雲
凋
晉載記石遵有將軍凋成姓書未有此氏今增入
條
漢孝平時安城太守程君縉娶渤海條真女程祁作
姓氏譜云條氏商賢人之後是也(案左傳周分魯公殷民六族有條氏)
趙石虎有太常條枚為太子傅
調
周禮調人之職掌司萬民之難而和合之其世官者
氏焉
聊
風俗通有漢侍中聊倉著書號聊子又漢有潁川太
守聊謀著萬姓譜子孫因官為族望出潁川
遼
出姓苑又魏將軍牛金避司馬氏難嘗改姓遼氏至
後周工部尚書遼允始復為牛氏
堯
帝堯之後以諡為氏世居上黨長子後魏大司農堯
暄徙居岐州生宗宗兄子雄北齊驃騎將軍又隋鷹
揚郎將堯君素魏郡湯隂人
鄡
趙大夫食采於鄡因以為氏今深州阜城即其地也
(案史記孔子弟子有鄡子單字子家當即其後)
四宵
蛸
出自蕭氏南齊武帝改巴東王子嚮氏曰蛸貶之使
同於蟲類也
朝(讀朝暮之朝)
舊無此姓姓解曰紂臣有朝涉不勝其誤謹按邵意
以謂斮脛者朝姓而涉名豈知乃晨涉水者紂斮其
脛見淫刑之甚不可謂之人姓名也今駁去
眺
出自史氏衛卿史朝之子曰文子苟苟子以王父字
為氏朝通於眺故後世有眺氏或云蔡朝吳後亦作
眺氏漢御史大夫錯即其後
朝(讀朝廷之朝)
出自姬姓蔡仲裔孫曰文侯申生子朝子朝生聲子
公孫歸生字子家生吳以王父字為氏所謂蔡朝吳
者
囂(虚嬌切)
世本曰元囂之後
譙
舊姓書云出自姜姓武王克商下車封神農之後於
譙以國為氏或云姬姓曹伯食采於譙皆誤矣謹按
曹伯自文王子振鐸始封至伯陽而滅焦地未嘗在
其封内春秋時有二焦一在陳而近楚魯僖公二十
五年楚成得臣取焦是也一在晉而近秦魯宣公二
年楚師圍焦晉趙盾救焦是陳之焦宜為神農苗裔
所封而晉之焦在河外乃召公奭子焦侯之舊國故
晉司馬侯對平公曰虞虢焦滑霍揚韓魏皆姬姓也
晉是以大武獻以下兼國多矣蓋自晉獻公時焦已
在晉其後惠公重賂秦以求入許以河外列城五杜
預以二城乃焦瑕三城闕後十五年鄭人燭之武說
秦伯曰許君焦瑕朝濟而夕設版焉又四十年當魯
宣公二年則秦圍焦而楚滅之百餘年間在晉之焦
三見于傳則姬姓焦侯之後明而可據如曰神農之
後則又不可不辯也何以知之昔武王封黃帝之後
於薊封神農之後於焦雖有其事而實無受封之人
考諸經史可驗者五事史記云炎帝失德黃帝與戰
于阪泉之野滅之遂有天下則神農氏亡矣自黃帝
及商更數千年不聞其後有達人一也初為把侯者
曰東樓公初為宋公者曰微子初為陳侯者曰胡公
媯滿炎帝之後獨無姓名二也薊子地後入于召公
之北燕焦之地後入于陳足見無人可立國亦隨除
三也周初以把為二王後又封陳以偹三恪三恪以
恭奉先聖為義蓋武王封建之法非帝王舊制也使
炎帝之後有人必增三恪以為四矣四也孔子謂武
王興滅國繼絶世天下之民歸心焉蓋下車之初凡
三皇五帝二王之後有國者存之滅者興之絶者繼
之此盛德之事也至求其後裔而不復可見盍亦收
其爵土改命賢者以為諸侯宛如後世褒錄古賢而
不幸無後則已行之命當閣而不下史臣書其事以
見前之詔令不為無恩而一旦追寢非獲已焉五也
舉是五事則姜姓焦國本無其人姬姓焦侯正為得
氏之始唐人李利涉載其說於盛氏譜中雖略而可
采今參合援引以定著譙氏譜云謹按譙氏出自姬
姓召康公奭輔周成王為西伯夫人姜氏出游池上
見二黑龍交欿然不樂遂有娠及生子有文在其手
曰盛因名而氏之年十有八封為譙侯其地譙國焦
縣是也後裔寖微至晉武公偁起曲沃并晉稍吞滅
諸鄰國始并焦而有其地子孫因以為譙氏亦作焦
譙焦一也魏有譙周晉梓潼太守譙登高凉將譙朗
及明折衝長史譙昶後凉吕纂將譙辯後蜀李夀䀻
處士譙秀以為賓客
焦
解見譙氏
椒
元和姓纂曰楚大夫越椒之後子鳴誤也謹按春秋
越椒者若敖之後而伍參之子伍舉謂之椒舉舉之
子曰椒鳴是伍參之祖父有字椒者而舉以王父字
為氏不然則椒邑以邑為氏特史失其𫝊非越椒之
後有椒鳴也今宜曰出自伍氏伍參之子舉以王父
字為椒氏
饒
出自六國時齊大夫食邑於饒者趙孝成王四年拔
其邑以封其弟長安君齊之故臣以邑為氏姓苑曰
臨川人漢有魯陽太守饒威因家焉又吳志襄陽饒
助之後徙居永安謹按徐廣注史記曰饒屬北海又
曰饒陽在河間然則北海之饒宜為得氏之始
傜
後漢岑彭傳更始遣將軍傜偉鎮淮陽注風俗通曰
東越王搖句踐之後其後以傜為姓
繇
後漢郅惲傳太守歐陽歙教曰西部督郵繇延天資
忠正禀性公方云云注曰繇姓咎繇之後
銚(音姚)
其先姚姓避難去女從金潁川郟縣姚氏漢桂陽太
守猛生衛尉安成侯期期二子葛陵侯丹建平侯統
丹生舒舒生羽羽生蔡皆嗣侯謹按唐以前銚字未
有音姚者漢李廣傳注曰刁斗形如鋗師古曰鋗即
銚也音姚今俗或呼銅銚玉篇亦曰銚温器也弋昭
切自唐人作廣韻始音掉(案廣韻原有餘昭徒弔兩切)蓋方言音
變所致而今人沿習久誤不可復改因考安成侯之
氏詳著其說
姚
出自虞帝生於姚墟因以為姓春秋時鄭大夫姚句
耳姚般即其後初陳胡公滿封於陳裔孫敬仲奔齊
為陳氏又為田氏齊亡居魯至王莽封田豐為代睦
侯以奉舜祀豐子恢避莽亂過江居吳郡改姓為媯
五世孫敷復改姓姚居吳興武康敷生信吳選曹尚
書八世孫僧坦隋開府儀同三司北隆公二子察最
察隋太子内史舍人襲公生思廉左散騎常侍修文
館學士豐城康男生豫州司戶參軍憕符寶郎惲憕
字處平生璹珽璹字令璋相武后珽戶部尚書最蜀
王友生思聰至八世孫衮唐太僕主簿陜郡姚氏
亦出自武康梁有征東將軍吳興郡公宣業生安
仁隋汾州刺史生祥隋懷州長史檢校函谷都尉祥生
懿字善意巂州都督文獻公生元景元之元素元景潭
州刺史元之名崇相武后中宗睿宗明皇世稱姚梁
公生鄧州刺史彝大理卿异永陽太守弈元素宗
正少卿生楚州刺史弇通事舍人&KR0034;鄢陵令算孫九人
曾孫二十人四世孫七人五世孫五人彝生闓閬闉
閌闢异生閎閈閥弈生闡闓生係俟閬生倍倫闉生
侑伾闢生偁偕閎生恃(案唐世系表恃作評)悟憺惇惕閈生恬
憕闡生恒恊愐其顯者偁之子勉為諫議大夫元素
五孫三曾孫弇生潤州司戶參軍閑睢陽太守右金
吾將軍誾&KR0034;生閽論算生閈閈子秘書監合世所謂
姚武功者
搖
句踐之後東越王搖子孫以王父字為氏漢功臣表
有海陽侯搖無餘本越將以都尉擊項籍封千七百
戶諡齊侯(案漢書作齊信侯此脫一字)子哀侯昭襄生康侯建建
生襄侯省(案漢書功臣表襄侯省作哀侯省)六世孫不更未央生賢
爵關内侯世居餘杭
韶
出姓苑今開封有此姓望出太原
昭
出自芉姓楚昭王熊軫有復楚之大功子孫蕃衍以
諡為氏與舊族屈景皆為楚大族戰國策有昭衍昭
過昭奚恤皆是大臣
招
謹案春秋陳侯之弟招殺陳世子偃師楚人討而執
之放之于越其後以王父字為氏(案通志晉步招之後以名為氏漢大)
(鴻臚招猛)
苗
出自芉姓楚若敖娶䢵女生鬭伯比伯比生子文子
良子良為司馬生越椒字伯棼以罪誅其子賁皇奔
晉晉侯使食苗邑為大夫以苗為氏其地河内軹縣
南苗亭是也望出上黨者唐侍中太保韓國公晉卿
祖襲䕫始居長子晉卿四世孫璘泗州防禦使靜江
統軍璘生延禄字世功南唐檢校司徒行右千牛將
軍五子全厚全贍全節全乂全晦宋上黨苗氏知
麟州京生授字受之殿前副都指揮使保康軍節度
使檢校司空有傳生履管軍節度使累典邊郡有
傳潞州壺關苗氏後徙符離太常少卿植生中奉
大夫正倫正倫生時中字子居左朝散大夫寶文閣
待制守戶部侍郎有傳開封苗氏太師繼宗生武
功大夫允元允元生武功大夫仲淵仲淵生豐政和
五年進士常州苗氏工部員外郎因生推官祐之
祐之生縣令兼兼生元裔宣和六年進士建康苗
氏諒生忠恕忠恕生伯逹伯逹生昌言紹興十二年
進士又有光禄卿苗振國子博士苗象中如京使苗
忠
要
唐李懷光妹壻要廷珍守晉州以州降馬燧
喬
漢太尉玄五世孫勒後魏平原内史從孝文入關生
朗朗生逹後周文帝命去木為喬氏義取高遠也今
望出太原逹裔孫琳相德宗
橋
史記魯人有橋桃畜牧塞上馬牛千匹粟以萬鍾計
又梁國睺陽橋氏成帝時大鴻臚仁字季卿從同郡
戴德學著禮記章句四十九篇號橋君學五世孫基
廣陵太守生肅東萊太守肅生太尉玄字公祖晉有
蜀人橋贊以李雄謀告張淳
僑
僑極之後
昭涉
漢功臣表有平州共侯昭涉掉尾以擊臧荼功侯千
戶生戴侯種種生懷侯它人它人生孝侯馬童馬童
子昧失侯元康四年掉尾玄孫涪不更福詔復其家
昭武
唐西域康國後名康居國其王始居祁連北昭武城
為突厥所破南依葱嶺即其地有支庶分王曰安曰
曹曰石曰米曰何曰火尋曰戊地曰史世謂九姓皆
氏昭武顯慶時以阿濫為安息州以其王昭武殺為
刺史□斤為木鹿州以其王昭武閉息為刺史以米
國為南謐州授其君昭武開拙為刺史何國為貴霜
州授其君昭武婆逹地為刺史史國為佉沙州授其
君昭武失呵喝為刺史舊史云支庶皆以昭武為姓
示不忘本也
朝臣
元和姓纂曰日本國使臣朝臣眞人長安中拜司膳
卿同正副使朝臣太父拜率更令同正朝臣姓也謹
按日本傳其王文武遣朝臣眞人粟田獻方物朝臣
真人者猶唐尚書也開元初粟田復朝貢從諸儒授
經詔四門助教趙元默即鴻臚寺為師其副朝臣仲
滿慕華不肯去易姓名曰朝衡歴左補闕儀王友多
所該識久乃還天寶十二載朝衡復入朝
憍陳如
南史婆利國王姓憍如自古未通中國梁天監中遣
使朝獻憍陳如者本天竺婆羅門晉末為扶南國王
其子闍黎邪跋遂以憍陳如為號因姓氏焉
