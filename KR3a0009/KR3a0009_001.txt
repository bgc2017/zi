揚子法言卷一
晉李軌唐柳宗元註
宋宋咸吳祕司馬光重添註
雄見諸子各以其知舛馳(顔師古曰舛相背)大氐詆訾聖人即
為怪迂析辯詭辭以撓世事(顔曰大氐大歸也詆訾毁也迂遠也析分也詭異也)
(言諸子之書大歸皆非毁周孔之教為巧辯異辭以攪亂時政也訾音紫迂音于撓火高反其字從手光曰)
(光謂氐下脱不字)雖小辯終破大道而或衆使溺於所聞而不
自知其非也及太史公記六國歴楚漢訖麟止不與聖
人同是非頗謬於經故人時有問雄者常用法應之譔
以為十三卷(顔曰譔與撰同)象論語號曰法言
學行篇(咸曰自誠而明聖人而已明誠以降何嘗不由乎學故此所以首衆篇光曰行讀如字凡書)
(中好惡長少難易相將使令說樂焉邪之類兩音易辯者惟於始見音之後可以意求不復再出或可疑則更)
(音之)
天降生民倥侗顓蒙(倥侗無知也顓蒙頑愚也祕曰倥侗未有所成顓固而蒙昧也)
(尤曰倥音空侗音同又音通顓與專同)恣于情性(觸意用事)聰明不開(闇塞之謂祕)
(曰不能性其情則聰明有所蔽)訓諸理(訓導咸曰理猶道也言天民蠢闇故教諸道以開明之也)
(祕曰於是聖人貴學乃訓以仁義禮智信之正理)譔學行(祕曰譔撰述也古或通用夫人自有聰明)
(天命非學則不能啓發故謀道常以學為先)
學行之上也(祕曰夫學者所以為道者也率性行道表則後世學之上也)言之次也
(祕曰能辯醇疵發成謨訓學之次也先曰言者徒能言而不行)教人又其次也(咸曰行性)
(而言訰可以為師矣故又居其次祕曰欲廣其業以覺後覺學之又其次也光曰古之學者為已今之學)
(者為人為人故又為其次)咸無焉為衆人(此三者教之大倫也皆無此三者民斯為下矣祕)
(曰三者無一斯衆人矣)或曰人羡久生將以學也可謂好學已乎
(光曰好呼報切下可以意求者皆不音倣此)曰未之好也學不羡(仲尼志道朝聞夕死)
(揚子好學不羡久生祕曰學如不及豈俟羡久生然後為學哉光曰死生有命富貴在天好學者修己之)
(道無羡於彼有羡者皆非好學者也)天之道不在仲尼乎(不在在也祕曰天生五行其)
(性仁義禮智信)仲尼駕說者也不在兹儒乎(駕𫝊也祕曰仲尼乘行而贊述之)
(駕說者也其道豈不在兹大儒也)如將復駕其所說則莫若使諸儒金
口而木舌(金寳其口木質其舌傳言如此則是仲尼常在矣宗元曰金口木舌鐸也使諸儒駕孔)
(子之說如木鐸也祕曰金口木舌鐸也後世如將復駕仲尼之說則莫如使諸儒比木鐸而宣揚之也語曰)
(天將以夫子為木鐸書曰每歲孟春遒人以木鐸徇于路孔安國曰木鐸金鈴木舌所以振文教光曰復扶)
(又切)或曰學無益也如質何(咸曰質猶性也言性有能否不由於學故為無益祕曰)
(孝經說曰性者生之質或言學無益也其如人之質禀受已定何)曰未之思矣夫有刀
者礲諸有玉者錯諸不礲不錯焉攸用(礲錯石名也咸曰揚子善誘于)
(人以為未之思爾苟思矣何無益焉猶夫刀玉非磨而琢之則安能成割圭璋之用光曰礲盧紅切焉於虔)
(切雖有良金以為刀不礲則不能斷割雖有美玉不錯則不能成器如是則何所用矣)礲而錯諸
質在其中矣(咸曰性雖否學則得之既得之則誠性亦在其中矣故曰或生而知之或學而知之)
(及其知之一也此之謂矣祕曰學而至道質性愈全光曰金玉二物苟礲而錯之隨其質之美惡皆有所)
(用譬之於人賢者學以成德愚者學以寡過豈得謂之無益也)否則輟(否不也輟止也此章各盡其性)
(分而已咸曰揚子既誘之矣如其不從則任其止焉不欲以能彊人也祕曰止焉則止也光曰不學則)
(盡其天質而止矣不能復進益光大也家語子路曰南山有竹不揉自直斬而用之逹于犀革以此言之何學)
(之有孔子曰栝而羽之鏃而礪之其入之不亦深乎)螟&KR1598;之子殪而逢蜾蠃祝之
曰類我類我久則肖之矣速哉七十子之肖仲尼也(肖類)
(也蜾蠃遇螟&KR1598;而受化久乃變成蜂爾七十子之類仲尼又速於是咸曰螟&KR1598;桑蟲也蜾蠃蒲蘆也桑蟲子)
(始生而蒲蘆取之於木空中七日祝而化之以變為己子殪者謂其始生未有形性殪然如死故始可以祝而)
(變之祕曰詩草木疏云螟&KR1598;桑上青蟲蜾蠃細腰蜂言螟&KR1598;與蜾蠃異類殪而祝之以成其子矧仲尼之聖)
(七十子之賢教而誨之豈不速哉光曰螟音冥&KR1598;音零蜾音果蠃郎果切祝之又切)學以治之
(祕曰治其性)思以精之(祕曰精於道)朋友以磨之(切磋琢磨祕曰過則勿憚改)
名譽以崇之(祕曰立身揚名)不倦以終之(祕曰自彊不息)可謂好學也
已矣(上士聞此五者勤而行之不可謂不好也)孔子習周公者也顔淵習孔
子者也羿逄蒙分其弓良捨其策般投其斧而習諸孰
曰非也(咸曰言孔不習周顔不習孔亦猶夫羿棄弓良去策般擲斧而習之也誰曰非乎言實非也)
(祕曰羿與逢蒙業射者也王良業御者也公輸般業巧者也聖人有教無類使射御工巧各捨其業而時習之)
(誰其非之光曰音義曰逢薄紅切般音班按它書逢蒙或作蠭蒙宜讀如字三子皆以其術名於世則其才)
(必有過人者鄉使捨其術而習聖人之道烏有不可也)或曰此名也(咸曰周孔顔之名)彼
名也(咸曰羿逢蒙良般之名)處一焉而已矣(咸曰或人見揚子并論周孔良般疑其名)
(等如一故揚荅以下文祕曰或人謂有道之名有蓺之名有名無二)曰川有瀆山有嶽
高而且大者衆人所不能踰也(言諸賢之有妙蓺猶百川之有四瀆衆山之有)
(五嶽而川可度嶽可登高而且大者惟聖人之道如天不可升也咸曰觀正文之意當云高而且大者衆人)
(所不能踰也脱其不字矣何以名之或人問般羿周孔之名如一揚以川冇瀆山有嶽而對之是謂般羿之徒)
(猶川山周孔之道猶嶽瀆自然小大不同高低有異矣故下篇亦云仲尼之道猶四瀆也由是詳之揚之旨皆)
(以嶽瀆比聖人明矣註不能辨但依誤文以為之解反謂聖人之道如天不可升且正文安有如天之說哉儻)
(謂揚此文以嶽瀆為易踰不足方聖人則下文以仲尼比四瀆為非矣揚豈首尾自相反如是邪祕曰周孔)
(顔子之道如山川之有嶽瀆豈曰處一而已羿逢蒙良般之蓺如山川高而且大者甚衆人所能踰也光曰)
(吳宋本作衆人所能踰音義曰俗本脱不字諸本皆有今從之)或問世言鑄金金可鑄
歟(方術之士言能銷五石化為黃金故有此問祕曰或人謂三品之金皆可鑄為黃金歟)曰吾聞
覿君子者問鑄人不問鑄金(祕曰揚子以或者非問之問故荅以鑄人光曰覿)
(見也)或曰人可鑄歟曰孔子鑄顔淵矣(鑄之令殆庶幾光曰借問顔淵不)
(學亦常人耳遇孔子而教之乃庶幾於聖人化他物為黃金何以異此)或人踧爾曰旨哉
問鑄金得鑄人(踧爾驚貌旨美也喜於問鑄金而得鑄人富莫大焉利莫重焉祕曰或人悮)
(旨問妖妄之鑄金得具體之鑄人光曰踧子六切)學者所以脩性也(祕曰性仁義禮智信)
(也)視聽言貌思性所有也學則正否則邪(祕曰其性禮者其事視其)
(性智者其事聽其性義者其事言其性仁者其事貌其性信者其事思學焉則本性正不學則逐物移而天理)
(滅光曰五事人皆有之不學則隨物而遷不得其正)師哉師哉桐子之命也(桐洞)
(也桐子洞然未有所知之時制命於師也再言之者歎為人師制人善惡之命不可不明慎也咸曰桐當為)
(侗字之誤也雄自序學行云空侗顓蒙此曰侗子者取是義也不當作桐木之桐註依誤文訓為洞無所據焉)
(祕曰此章言學為王者之事須師道之訓以正幼主之命也歎而言之重其事也桐子太甲也太甲太丁之)
(子既立不用伊尹之訓伊尹放之桐三年悔過處仁遷義以聽其訓已歸亳復政百姓以寧書曰既往背師保)
(之訓是也伊尹指師哉太甲言桐子者蓋當王莽輔孺子嬰之世其辭文其旨遠也孝至篇曰勤勞則過於阿)
(衡皆其類歟光曰桐當為侗音同又音通侗未成器之人也)務學不如務求師(求師者就)
(有道而正焉祕曰務學之先莫如得其人而師之)師者人之模範也模不模範
不範為不少矣(傷夫欲為而不得其道者多矣祕曰有似是而非而學者不悟從而為道者)
(多矣光曰師者先正已而後能正人)一閧之市不勝異意焉(賣者欲貴買者欲賤)
(非異如何咸曰閧闘也孟子云鄒與魯閧言市聲如闘而閧然光曰閧下降切勝音升)一卷之
書不勝異說焉一鬨之市必立之平一卷之書必立之
師(市無平必失貴賤之正書無師必謬典謨之旨祕曰一閧猶言一巷也一巷市之小人意各殊必立質)
(人以平之一卷書之少人說各異必立師氏以正之周禮質人中士二人鄭云質平也主平定物價者師氏中)
(大夫一人鄭云師教人以道者之稱也光曰平皮命切)習乎習(歎所玩習光曰歎習貫之移人也)
以習非之勝是也(咸曰非謂異端之術光曰南方之俗以雕題為美羌戎之俗以焚尸為)
(榮安於所習不知其非習小道者亦類於此)况習是之勝非乎(咸曰是謂正經之術光)
(曰聖人之道明則異端自息矣)於戲(光曰宋吳本作烏呼音義曰上音烏下音乎又許宜切)學者
審其是而已矣(祕曰習乎習誡慎其習也以習諸子之勝於五經也况習五經以勝於諸子乎)
(學者詳審而已矣桓譚曰昔老聃著虚無之言兩篇薄仁義非禮學然後好之者尚以過於五經)或曰
焉知是而習之(祕曰道家亦非儒)曰視日月而知衆星之蔑也
(光曰蔑微也)仰聖人而知衆說之小也(大小之相形高下之相傾祕曰衆說之)
(小所見者小也光曰人苟盡心於聖人之道則衆說之不足學易知矣)學之為王者事其
已久矣堯舜禹湯文武汲汲仲尼皇皇其已久矣(祕曰儒學)
(者本聖人之道聖人之道乃王者之事故二帝三王孔子汲汲皇皇焉其來久矣荀子曰堯學於君疇舜學於)
(務成昭禹學於西王國新序子夏對哀公曰堯學於君夀舜學於務成昭禹學於西王國湯學於成子伯文王)
(學於時子思武王學於郭叔曾子問曰吾聞諸老聃學禮也昭公十七年傳曰仲尼聞之見於郯子而學之學)
(紀官也樂記曰唯丘之聞諸萇弘學樂也君疇君夀史或作尹夀一也光曰仲尼雖不王乃所學則王道也)
或問進(祕曰進於道)曰水或曰為其不舍晝夜歟(光曰為于偽切)曰
有是哉滿而後漸者其水乎(水滿坎而後進人學博而後仕祕曰盈科則漸進)
(也光曰子路有聞未之能行唯恐有聞君子之學不務博而務精不務知而務行)或問鴻漸曰
非其往不往非其居不居漸猶水乎(鴻之不失寒暑亦猶水之因地制行)
(祕曰鴻漸于陵水流就下其漸一也光曰鴻避寒而就温學者去非而從是然鴻之飛也不决起直上必)
(以漸而至高學者亦自近小而至遠大猶水之滿而後進也)請問大漸(祕曰易曰山上有木漸)
曰止於下而漸於上者其木也哉亦猶水而已矣(止於下者)
(根本也漸於上者枝條也士人據道義為根本業貴無虧進禮學如枝條德貴日新祕曰巽木上長木漸於)
(上水流就下其漸亦一也光曰本根不動而枝葉進長學者正心修身而家齊國治然十仞之木非朝夕而)
(成聖人之德非造次而立亦猶水之滿而後進也)吾未見好斧藻其德若斧藻
其楶者歟(斧藻猶刻桷丹楹之飾楶櫨也祕曰栭謂之楶光曰楶音節斧斵削也藻文飾也)
鳥獸觸其情者也(祕曰無别也)衆人則異乎(祕曰衆人有禮義之别所以異)
(乎觸情光曰人為萬物之靈)賢人則異衆人矣(奉宣訓誨咸曰賢人豈特但能奉宣教)
(誨而已蓋言其有明誠之性而異衆人祕曰賢者述之異於衆人光曰能循禮義)聖人則異
賢人矣(制立禮教咸曰聖人豈特但止制立禮教而已蓋言其生而知之乂異賢人祕曰聖人作)
(之異於賢人光曰極深研幾)禮義之作有以矣夫(言訓物者其豈徒哉咸曰聖賢以)
(鳥獸雌雄無常觸情則動故作禮義使衆人自别誠有旨焉祕曰聖人制作禮義使人自别於鳥獸豈強為)
(之教哉)人而不學雖無憂如禽何(是以聖人作經禮以教人使人以有禮知自别)
(於禽祕曰人而不學禮義之經雖夷曠而無憂柰如禽何光曰不學則不知禮義)學者所以
求為君子也(光曰言非獨習其文而已)求而不得者有矣夫未有不
求而得之者也(有其志而猶或不能成其事無其志安能立其業祕曰求而不得蓋有所未)
(至)睎驥之馬亦驥之乘也睎顔之人亦顔之徒也(祕曰睎睎)
(慕也光曰乘䋲證切)或曰顔徒易乎睎之則是(祕曰顔子庶幾疑其難至光曰易)
(以豉切)曰昔顔常睎夫子矣正考甫常睎尹吉甫矣(祕曰正考)
(甫宋宣公之上卿尹吉甫周宣王之卿士尹吉甫深於詩教作大雅崧高烝民之詩以美宣王正考甫慕之亦)
(能得商頌十二篇以頌湯之盛德昭公七年傳曰及正考父佐戴武宣)公子奚斯常睎正
考甫矣(奚斯魯僖公之臣慕正考甫作魯頌祕曰正考甫商頌蓋美禘祀之事而魯大夫公子奚斯)
(能作僖公之廟亦睎詩之教也而魯頌美之曰松桷有舄路寝孔碩新廟奕奕奚斯所作光曰揚子以謂正)
(考甫作商頌奚斯作閟宫之詩故云然)如不欲睎則已矣如欲睎孰禦焉
或曰書與經同(咸曰書謂諸傳記之書猶論語孝經爾雅荀孟之類經謂五經也言此等書宗)
(道與經所同也)而世不尚(咸曰漢文帝以論語孝經孟子爾雅皆置博士後罷傳記博士獨立五經)
(博士列學科而已論語爾雅荀孟之類末也故云世不尚)治之可乎曰可(咸曰揚以為皆本諸)
(道雖世不尚亦可治而學之祕曰凡諸書與五經同而時世不尚未列于學官者治之可乎書謂若左氏傳)
(古文尚書毛詩樂記之類)或人啞爾笑曰須以發策决科(射以决科經以策試)
(今徒治同經之書而不見策用故笑之祕曰漢之明經必為難問疑義書之於策量其大小著為甲乙之科)
(列而置之不使彰顯有欲射者隨其所取得而釋之故曰須以發策决科而同經無所施焉是以笑之其當時)
(五經列于學科者易則施孟梁邱京氏書則歐陽大小夏侯氏詩則齊魯韓禮則大小戴慶氏春秋則公糓王)
(莽置周官博士餘不在焉光曰啞於革切)曰大人之學為道也小人之學
為利也子為道乎為利乎(咸曰或人謂可以决科之經則治之是為利而非為道也)
(故揚以君子小人正之)或曰耕不穫獵不饗耕獵乎(祕曰或人以書不得禄利)
(而治之譬猶耕獵不得穫饗亦耕獵乎)曰耕道而得道獵德而得德是穫
饗也(耕獵如此利莫大焉祕曰必須治者以道德資焉)吾不覩參辰之相比也
是以君子貴遷善(咸曰參辰二星名晉史董因曰公子重耳以辰出而參入言重耳以驪姬)
(之難出晉當辰於外十九年入晉當參也以參辰出没不相比列而重耳象之終免其禍得出處之正故君子)
(不器乃遷善之法也禮曰安安而能遷鄭康成曰舅犯與姜氏醉重耳而行近之是多其可遷則遷為遷善之)
(義也)遷善也者聖人之徒歟(祕曰參辰二星不並見猶善惡二途不同迹是以君子貴)
(捨惡而遷善者聖人徒也書曰推狂克念作聖光曰比皮志切參辰所以不相近者以定居其所不能相就)
(也君子則不然能去惡而遷善去惡遷善而不息則為聖人之徒矣)百川學海而至于海
(行之不息歸之不已)丘陵學山而不至于山是故惡夫畫也(畫止祕)
(曰語曰今女畫畫止也光曰惡烏路切百川亦海之類而小故曰學海百川動而不息故至於海丘陵止而)
(不進故不至於山學者亦猶是矣)頻頻之黨甚於&KR2207;斯亦賊夫糧食而
已矣(&KR2207;斯羣行啄榖喻人黨比游晏賊害糧食有損無益也祕曰&KR2207;斯鵯鶋小而多羣言頻頻黨比之)
(人甚於鵯鶋之羣徒好賊稻粱而已矣光曰&KR2207;羊茹切人而不學飽食終日無所用心徒耗糧食何以異於)
(野鳥)朋而不心面朋也友而不心面友也(匿怨仲尼之所恥面朋揚子之)
(所譏光曰言朋友當以誠心相與切磋琢磨不可心知其非而不告但外貌相媚悦羣居遊戲相從飲食而)
(已)或謂子之治産不如丹圭之富(祕曰白圭周人也名丹字圭亦曰丹圭趨)
(時若猛獸鷙鳥之發天下言治生者祖白圭言揚子一㕓一區不如丹圭之富)曰吾聞先生相
與言則以仁與義(咸曰先生有道之稱猶先覺先知之士)市井相與言則
以財與利如其富(祕曰彼利我義言當以義光曰宋吳本作如其富如其義音義曰俗本)
(下句作如其義非今從之)或曰先生生無以養死無以葬如之何曰
以其所以養養之至也以其所以葬葬之至也(養不必豐葬不)
(必厚各順其宜惟義所在祕曰生事之以禮不必豐也死葬之以禮不必厚也孔子曰啜菽飲水盡其歡斯)
(之謂孝歛手足形還葬而無椁稱其財斯之謂禮光曰養皆余亮切)或曰猗頓之富以
為孝不亦至乎顔其餒矣(祕曰猗頓用監鹽起魯之富者言旑頓之富是謂能養顔)
(子簞瓢是為餒矣光曰猗於離切或人以為顔氏之親恐不免於餒也)曰彼以其粗(祕曰施以)
(飲饌)顔以其精(祕曰奉以承順)彼以其回顔以其貞(回邪也頁正也)顔其
劣乎顔其劣乎(至足者外物不能累其内祕曰彼以犬馬之養回而不正顔以承順顔色正)
(而不回顔豈劣㦲光曰粗干胡切養體為粗養志為精驕亂爭疾為邪屡空不改其樂為正)或曰使
我紆朱懷金其樂不可量也(祕曰紆朱之美服懷金之重寳以為樂光曰樂音)
(洛下可以意求朱衣金印貴者之服下章言富不足慕此章言貴不足樂皆不如學也)曰紆朱懷
金之樂不如顔氏子之樂顔氏子之樂也内(至樂内足不待於外)
紆朱懷金之樂也外(内樂不足是故假於金珠外物爾乃說樂也祕曰顔子樂道故曰)
(内或人樂物故曰外)或曰請問屢空之内(欲以此義嘲揚子也咸曰或人以揚言顔子)
(樂内而非紆朱懷金故以顔之屡空為難非以嘲揚子之意也祕曰顔子屡空何為樂内光曰言顔子貧)
(賤家資屡空其内何樂之有)曰顔不孔雖得天下不足以為樂(祕曰顔得)
(孔子而臻于道所以樂也非此雖得天下豈顔子之樂哉)然亦有苦乎(光曰顔雖樂孔子之道豈)
(能不以貧賤為苦乎)曰顔苦孔之卓也(咸曰言顔之所苦無他焉惟苦孔子之道卓然耳故)
(曰仰之彌高鑚之彌堅祕曰顔子曰如有所立卓爾雖欲從之末由也已光曰李本作顔苦孔之卓之至)
(也今從宋吳本)或人瞿然(咸曰瞿然猶駭也)曰兹苦也祗其所以為樂
也歟(祕曰瞿疾視貌或本作懼祗當為祗祗適也或人瞿然曰兹苦孔之卓也何適之所以為樂哉雜記)
(曰見似目瞿聞名心瞿光曰瞿音句祇音支孔子之道至高顔子悦而慕之所以為樂也)曰有教
立道無心仲尼有學術業無心顔淵(祕曰言有教立道此外無心者仲尼)
(是也有學術業此外無心者顔淵是也光曰音義曰天復本心作止今從李宋吳本言教立道者當以仲尼)
(為心學術業者當以顔淵為心)或曰立道仲尼不可為思矣術業顔淵
不可為力矣(咸曰或人疑孔顔之道不可以思力學之故對以下文為可學也祕曰據孔子所)
(立卓爾顔淵聞一知十)曰未之思也孰禦焉(孔子習周公顔回習孔子無止之者祕)
(曰習孔者孔之徒睎顔者顔之徒誰止焉)
揚子法言卷一
