御製書揚雄法言
偶觀法言用智之句喜其有卓識可謂明哲矣夫奔壘
之車沉流之航迫不及待安用其智然不有未奔沉之
先乎是誠明哲者所宜思也既而笑雄之能為比言而
不能行夫劉棻為車航之小而莽為車航之大劇秦美
新為在奔沉之先乎抑在奔沉之後乎雄何不思於奔
沉之先以致生而有投閣之驚死而蒙莽大夫之諡則
是雄之為言仍虛飾之車有繫之航耳吾於是知言顧
行行顧言之為難也且以知立言之不可不慎也
揚子法言儒家類
提要
(臣)等謹案揚子法言十卷漢揚雄撰宋司馬
光集注考漢書藝文志儒家揚雄所序三十
八篇注曰法言十三雄本傳具列其目曰學
行第一吾子第二脩身第三問道第四問神
第五問明第六寡見第七五百第八先知第
九重離第十淵騫第十一君子第十二孝至
第十三凡所列漢人著述未有若是之詳者
蓋當時甚重雄書也自程子始謂其蔓衍而
無斷優柔而不决蘇軾始謂其以艱深之詞
文淺易之說至朱子作通鑑綱目始書莽大
夫揚雄死雄之人品著作遂皆為儒者所輕
若北宋之前則大抵以為孟荀之亞故光作
潛虛以擬太元而又採諸儒之說以注此書
考自漢以來有侯芭注六卷宋衷注十三卷
李軌解一卷辛德源注二十三卷又有柳宗
元注宋咸廣注吳祕注至光之時惟李軌柳
宗元宋咸吳祕之注存故光裒合四家增以
已意原序稱各以其姓别之然今本獨李軌
注不著名餘則以宗元曰咸曰祕曰光曰為
辨蓋傳刻者所改題也舊本十三篇之序列
於書後蓋自書序詩序以來體例如是宋咸
不知書序為偽孔傳所移詩序為毛公所移
乃謂子雲親旨反列卷末甚非聖賢之旨今
升之章首取合經義其說殊謬然光本因而
不改今亦仍之焉乾隆四十五年十二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
宋咸重廣注揚子法言原序
太儀之體渾淪無窮者也非夫周服諸家之論則度舍
之紀兹或罔焉欲明緯象不可得也羣經之文支離寡
要者也非夫孔傳衆氏之解則章趣之會無乃隠焉欲
辨綱常不可得也故先儒於聖人之書所以亹亹而為
已任者蓋此爾惟西京博士毛萇傳詩頗號太略鄭康
成大懼夫泯之弗行思覺於後故增之箋言而三百廓
如也自鳳德云衰諸子繼作亞聖之譔獨揚孟而已七
篇有趙臺卿為之題頗詳真經有范叔明為之解甚悉
惟法言者蓋時有請問子雲用聖人之法以應荅之也
凡有十三篇東晉李軌雖為之註然愈略於毛公之為
唐柳宗元刪定雖釋二三而不能盡補其亡誤故中有
義易决者反疏之(如五聲十二律面友戰悸之類甚顯而反釋之)理尚秘者則
虛焉(如猗頓之孝書與經同雉噫秦縊狐螾不膢臘褐博没齒之類甚秘而反闕之)闕文者弗
能正(如衆人所不能踰脫不字之類)譌字者乃無辯(如聖人不干作不手之類)至於
言不詁(如殪傷剬之類)而事不屬(如遷善隔斷參辰之類)議失旨(如風不再實錄)
(多愛周人行秦人□行有病曼之類)而舉失類(如擊劒北賊莽篡擬泰之類)已什其手
是使揚氏之意尚有所晦學子不能無冗豫也故康成
之志咸敢竊而取焉凡禆其闕糾其失五百餘條且署
咸曰以别舊貫觀夫詩書小序並冠諸篇之前蓋所以
見作者之意也法言每篇之序皆子雲親旨反列於卷
末甚非聖賢之法今升之於章首取合經義第次之由
隨篇具析其有艱字音切來理盡譜于後仍條其舊以
為十卷雖不能廣翼賢業庶充巾笥為詒謀之具云景
祐三年二月日著作佐郎知尤溪縣事宋咸序
宋咸進重廣註揚子法言原表
臣咸言臣聞魯堂諸子皆宗聖以宣猷漢室羣儒多註
書而顯氏矧遘會昌之旦敢忘釋詁之勤願塵典學之
明庶補傳疑之闕臣誠惶誠恐頓首頓首臣竊以前聖
既没微言即淪並行者非先王之流横議者皆處士之
輩儒綱盡弛民極都棼惟鄒國孟軻蘭陵荀況下及劉
世復生揚雄咸能著書更相樹道闢王基於絶代振天
爵於羣倫若趙岐之釋孟篇如楊倞之箋荀旨大決宧
奥靡留洞疑惟彼法言凖夫論語文高而絶義祕而淵
雖李郁亭解之於前柳宗元裁之於後然多疏略猶或
誤遺凡坦然易别之條則五行俱下而詮釋洎卓爾難
明之意則一辭不措而闕亡遂使十三篇之旨趣未融
數百年之駕說猶昧唐陸德明云註既釋經經由註顯
若讀註不曉則經義難明誠此之謂也臣爰自效官未
嘗廢學因念子雲之業蓋紹仲尼之綱比緣從政之餘
輙恣討論之究增加剖理庶所詳明然聖人之門誠難
言而是戒況愚夫之慮或有得而可收恭惟景祐體天
法道欽文聰武聖神孝德皇帝陛下道冠先天業恢長
世若唐虞之稽古監商周而右文雖祕藏之多俾加於
采正在小說之異罔忽於棄遺臣是敢前冐邦刑仰干
天聽終篇稱善儻垂衡石之觀以文化成願廣鴻都之
教臣所重廣註揚子法言一十卷謹繕寫成三策隨表
昧死詣東上閤門投進以聞臣黷犯宸嚴無任屛營激
切之至臣誠惶誠恐頓首頓首謹言景祐四年十月十
六日給事郎守祕書著作佐郎宋咸表
司馬光註揚子法言序
韓文公稱荀子以為在軻雄之間又曰孟子醇乎醇者
也荀與揚大醇而小疵三子皆大賢祖六藝而師孔子
孟子好詩書荀子好禮揚子好易古今之人共所宗仰
如光之愚固不敢議其等差然揚子之生最後監於二
子而折衷於聖人潛心以求道之極致至于白首然後
著書故其所得為多後之立言者莫能加也雖未能無
小疵然其所潛最深矣恐文公所云亦未可以為定論
也孟子之文直而顯苟子之文富而麗掦子之文簡而
奥唯其簡而奥也故難知學者多以為諸子而忽之晉
祠部郎中李軌始為之註唐柳州刺史柳宗元頗補其
闕景祐四年詔國子監校揚子法言嘉祐二年七月始
校畢上之又詔直祕閣吕夏卿校定治平元年上之又
詔内外制看詳二年上之然後命國子監鏤版印行故
著作佐郎宋咸司封員外郎吳祕皆嘗註法言光少好
此書研精竭慮歴年已多今老矣計智識所及無以復
進竊不自揆輙采諸家所長附以已意名曰集註凡觀
書者當先正其文辨其音然後可以求其義故相宋公
(庠)家有李祠部註本及音義最為精詳音義多引天復
本未知天復何謂也諸公校法言者皆據以為正宋著
作吴司封亦據李本而其文多異同音義皆非之以為
俗本今獨以國子監所行者為李本宋著作吳司封本
各以其姓别之或參以漢書從其通者以為定本先審
其音乃解其義然此特愚心所安未必皆是冀來者擇
焉元豐四年十一月己丑涑水司馬光序
