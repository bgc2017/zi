揚子法言卷二
晉李軌唐柳宗元註
宋宋咸吳祕司馬光重添註
吾子篇(咸曰人既裕乎學也則吾道有歸焉故次之學行)
降周迄孔成于王道(禮樂備也光曰宋本迄作訖今從李吳本迄許訖切顔曰周周公)
(也迄至也)然後誕章(諸子應時而作詭世之言矣祕曰迄至也一本作訖誕大也章明也周孔之)
(後禮樂大明光曰漢書及李本然作終今從宋吳本)乖離(咸曰然後誕章乖離當為一句言自仲尼)
(之後詭誕之章作而乖離於道今註於誕章文下釋之隔乖離二字於下句甚失其義)諸子(祕曰異端)
(起乃乖離於諸子矣)圖徽(貴此聖人坦蕩之夷路賤彼百家雜穢諸之邪徑咸曰徽善也諸子謂吾道之)
(子也言詭誕之章乖離於道諸子當圖其善而學之戒夫習者也祕曰圖謀也徽美也辨其異端而謀其徽)
(美光曰漢書作圖徽今從諸家)譔吾子(祕曰綺靡荒唐雕刻詭誕俱謂之文人各矜尚而不知其)
(正者正之光曰貴道德抑浮辭)或問吾子少而好賦(咸曰初子雲好辭賦嘗擬相如以為)
(式祕曰顧嘗好辭賦作四賦光曰少詩照切下可以意求)曰然童子彫蟲篆刻(少年)
(之事)俄而曰壯夫不為也(悔作之也咸曰漢儒之賦古詩之流尚曰彫蟲篆刻壯夫不)
(為矧乎今之賦也猶倡言優戲之具爾作之者作宜愧焉祕曰其文彫刻非法度所存賢人君子詩賦之正)
(也於是輟不復為)或曰賦可以諷乎(駭歎之聲也祕曰言賦將以諷之廼歸於正光)
(曰謂若上林頽墻填塹之類)曰諷則己不己吾恐不免於勸也(相如作大)
(人賦武帝覽之飄飄然有凌雲之志咸曰此正文正宜有曰字諸本並無盖脱之也祕曰諷之必推類而)
(言極靡麗之辭然後諷之有正如其不已廼復成勸言不正也光曰宋吳本無曰字今從李本)或曰
霧縠之組麗(言可好也祕曰組織纖麗光曰時人以為賦如女工之有綺縠可以悅目)曰
女工之蠧矣(霧縠雖麗蠧害女工辭賦雖巧惑亂聖典祕曰猶麗靡之害正也)劒客論
曰劒可以愛身(言擊劒可以衛護安身辭賦可以諷諭勸人也祕曰劒客擊劒之客謂劒之)
(利器可以防愛其身)曰狴犴使人多禮乎(言擊劒使人狴犴多禮辭賦使人放蕩惑亂)
(咸曰狴當作狴字之誤也狴犴牢獄也劒客之論謂劒可以衛身揚以君子之衛身當由夫道故對之以為若)
(使擊鍋可衛身則囹圄之牢有三木之威囚者多恭豈使人多禮乎言不能也盖特沮其劒術爾今註文與好)
(賦相聯叚解之復以狴犴為擊劒之形貌又以&KR0008;作狴犴矣祕曰狴犴牢獄也言劒之威久莫敢犯豈牢獄)
(之威使人多禮乎狴或作&KR0008;古今字爾光曰狴邊兮切或作狴又匹迷切犴音岸人在牢獄之中不得動搖)
(因謂之多禮不知其已陷危辱之地不若不入牢獄之為善也劒雖可以衛身不若以道自防不至於用劒之)
(為善也)或問景差唐勒宋玉枚乘之賦也益乎(祕曰景差唐勒宋玉)
(楚大夫枚乘漢都尉善賦者也光曰乘䋲證切言亦有益於事乎)曰必也滛(言無益於正也祕)
(曰麗以滛光曰皆誇誕過實之辭)滛則奈何曰詩人之賦麗以則(陳威儀正)
(法則咸曰詩人之賦猶二雅之作秘曰一曰風二曰賦雅有典則)辭人之賦麗以淫
(奢侈相勝靡麗相越不歸於正也咸曰辭人之賦猶景唐之流祕曰覽者已過矣光曰其文皆主於靡)
(麗而詩人以之立法則辭人徒誇誕過實不可為法)如孔氏之門用賦也則賈誼
升堂相如入室矣如其不用何(祕曰升堂入室必以聖人之道藝文志賈誼賦)
(七篇相如賦二十九篇光曰言其無益)或問蒼蠅紅紫(蒼蝇間乎白黑紅紫似朱而非紫亂)
(朱之義也紅即朱也蓋正色焉紫間色焉故語曰惡紫之亂朱祕曰使白為黑惡紫亂朱)曰明視
問鄭衛之似(祕曰似雅樂)曰聦聽(光曰蒼蠅變白黑紅紫亂正色鄭衛似雅音皆人所)
(難辨唯聦明者辨之不惑也)或曰朱曠不世如之何(祕曰離朱善視師曠善聽今不)
(世有如之何視聽哉)曰亦精之而已矣(祕曰不必朱曠亦精專而已矣光曰言精心以求)
(之則眞僞易辨不必朱曠之視聽也)或問交五聲十二律也或雅或鄭何也
(交猶和也五聲宫商角徵羽也十二律者十二月之律也祕曰凡樂交用五聲十二律分雅分鄭何也光)
(曰交俱也言俱用聲律而有雅有鄭俱談道德而有是有非何也)曰中正則雅多哇則
鄭(中正者宫商溫雅也多哇者淫聲繁越也咸曰其音中而正者大雅之章也多而哇者淫鄭之聲也謂)
(之宫商温雅失之矣祕曰哇淫聲也五聲聲也聲成文謂之音正聲感人而順氣應之順氣成象而和樂生)
(焉雅也姦聲感人而逆氣應之逆氣成象而淫樂生焉鄭也光曰哇烏瓜切哇以喻竒僻之論)請
問本曰黃鐘以生之中正以平之確乎鄭衛不能入也
(聲平和則鄭衛不能入也學業正則雜說不能傾也事得本則邪佞不能謬也祕曰黃鐘為音律之本以生)
(之中正之聲以平和之舉是鄭衛流僻之音不能入也㩁揚㩁大舉也光曰宋吳本確作㩁今從李本確堅)
(貌黃鐘為律本聖人為道本諸子猶鄭衛也學道者稽諸聖人概以中正確然堅固奇僻之論何從而入哉)
或曰女有色書亦有色乎曰有女惡華丹之亂窈窕也
書惡滛辭之淈法度也(咸曰淈亂也祕曰淈濁也滛辭之淈亂正法屈原曰淈其泥)
(而揚其波光曰淈古忽切亂也諸子以浮靡之辭逞其巧辯汩亂道真人多悅而惑之以陷於非僻)或
問屈原智乎(光曰屈九勿切)曰如玉如瑩爰變丹青如其智如
其智(夫智者達天命審行廢如玉之瑩磨而不磷今屈方逐感激爰變雖有文彩丹青之倫爾咸曰非)
(也言原事楚王入則圖議國事出則接遇賓客方正盡忠義有瑕汙如玉之瑩矣然為上官大夫子蘭之讒卒)
(以放逐是為丹青所變矣復不能計窮達之命自沈而死是智不足矣丹青喻讒祕曰原負明正之資本為)
(椘之忠臣如玉如瑩也被上官大夫子蘭之毁不能捨之則蔵遂著文華流於後世廼為楚之辭臣爰變丹青)
(也遇不遇命也何必湛身如何其智如何其智非智也光曰音義曰瑩音營又音榮又烏定切石次玉者玉)
(瑩喻清潔丹青喻有文彩言屈原雖有行能如此之美而不能樂天知命悲憂憤懣至於自沉不足言其智也)
或曰君子尚辭乎曰君子事之為尚(貴事實賤虚辭祕曰尚事實)事
勝辭則伉(咸曰事有餘而辭不足則質矣祕曰質勝文則伉直抗當作伉古或通用史記曰子路)
(志伉直光曰伉口浪切伉謂伉直伉直者質之謂也音義曰伉健也一音苦杏切)辭勝事則賦
(咸曰揚子前云辭人之賦麗以滛此謂事不足而辭有餘是傷之滛華如辭人賦爾下註謂賦頌者虚過非也)
(祕曰據當時賦之賦)事辭稱則經(夫事功多而辭美少則聽聲者伉直也事功省而辭美多)
(則賦頌者虚過也事辭相稱乃合經典祕曰文質彬彬光曰稱尺證切)足言足容德之
藻矣(足言夸毗之辭足容戚施之面言皆藻飾之為非篤實之真咸曰足當為足恭之足法言凖論語)
(故有足言足容也若以充足呼之則未可為夸毗戚施之義也祕曰言滿天下無口過足言也容止可觀足)
(容也言也容也為有德之文藻矣光曰足子預切如字足言善辭令足容盛威儀有德則為文章無德則為)
(澆偽)或問公孫龍詭辭數萬以為法法歟(祕曰公孫龍趙人為堅白之辯)
(者其書十四篇以為法是法歟莊子曰公孫龍辯者之徒)曰斷木為棋梡革為鞠亦
皆有法焉(咸曰言棋鞠雖鄙技亦法也公孫龍之法類此祕曰梡當為捖捖刮摩也棋鞠戲具器)
(用之末者尚有制度詭辭無法而為法哉光曰斷音短梡舊本作捖音緩又音欵宋曰梡當作捖胡官切)
(從木誤也捖刮摩也言刮摩皮革以為鞠光曰梡當作楦楦呼願切所以塞履也以毛楦革而為鞠言圍棋)
(蹋鞠亦皆有法以取勝)不合乎先王之法者君子不法也(大匠之誨人也)
(必以規矩君子之訓物也必以仁義祕曰言書不合乎禹湯文武之法者君子不以為法也)觀書者
譬諸觀山及水升東嶽而知衆山之峛崺也况介丘乎
(咸曰邐迤猶卑眇也介小也光曰宋吳本峛崺作邐迤今從李本峛力紙切崺侈邇切)浮滄海而
知江河之惡沱也况枯澤乎(咸曰惡沱猶淺末也祕曰介大也惡讀如川澤納)
(汙之汙言升東嶽而觀則知衆山之連延已卑矣况大丘乎浮滄海而觀則知江河之濁小矣况竭澤乎猶習)
(五經而觀則諸子已小矣况詭辭以為法乎爾雅謂河所渠并千七百一川色黃郭云潛流地中汩漱沙壤所)
(受渠多衆水溷淆宜其黃濁詩云江有沱諭江水大沱水小郭云此故止水别出耳光曰惡音烏下同沱徒)
(河切)捨舟航而濟乎瀆者末矣捨五經而濟乎道者末矣
(末無)棄常珍而嗜乎異饌者惡覩其識味也(祕曰惡安也)委大
聖而好乎諸子者惡覩其識道也(祕曰諸子若惠施公孫龍莊老申商之類)
山&KR2060;之蹊不可勝由矣向牆之尸不可勝入矣(&KR2060;谷也祕曰)
(&KR2060;宜讀如陘陘山中絶也蹊徑也言山中絶之徑不可勝由矣面牆之戸不可勝入矣猶諸子之言不可勝好)
(矣光曰&KR2060;戸經切又口耕切如諸子之言不可以入於道也)曰惡由入曰孔氏孔氏
者戸也(祕曰正門也)曰子戶乎曰戸哉戸哉吾獨有不戶者
矣(惡夫不由聖人之道祕曰或曰子亦由孔氏戸乎曰戸哉戸哉言斯戸也豈它也哉吾獨有不由諸子)
(之尸哉光曰闕)或欲學蒼頡史篇(多知竒難之字故欲學之祕曰蒼頡一篇史籕十)
(五篇皆字學)曰史乎史乎愈於妄闕也(再言史乎者善之也言勝於不知而妄名)
(不名而闕祕曰蒼頡亦史類故曰史乎史乎猶勝於學諸子之妄不學之闕也)或曰有人焉
自姓孔而字仲尼入其門升其堂伏其几襲其裳則可
謂仲尼乎曰其文是也其質非也敢問質曰羊質而虎皮
見草而說見豺而戰(戰悸祕曰戰兢)忘其皮之虎也(羊假虎皮見豺)
(則戰人假偽名考實則窮光曰音義曰天復本草作揚今從諸家本說音悅君子小人必臨利害然後見其)
(真)聖人虎别其文炳也(如虎之别百獸炳然殊異光曰别彼列切下同)君子
豹别其文蔚也(蔚有文章而次虎者祕曰别辨别也聖人文之大者其文炳煥也君子次之)
(其文蔚盛也)辯人貍别其文萃也(萃然有文采異於貒貉祕曰辭辯之人又次之其)
(文叢萃也)貍變則豹(祕曰辯人睎君子則君子矣)豹變則虎(咸曰貍變豹豹變虎豈然)
(也亦循循然善誘人也祕曰君子睎聖人亦聖人之徒光曰言三者皆有文章顧其質不同耳若能變更)
(其質去彼取此孰禦焉)好書而不要諸仲尼書肆也(賣書市肆不能釋義祕)
(曰若市書之肆光曰要於霄切)好說而不見諸仲尼說鈴也(鈴以喻小聲猶)
(小說不合大雅祕曰見則諸儒之木鐸也不見則說鈴也)君子言也無擇(非法不言何所)
(擇乎)聽也無滛(非正不聽何所滛乎)擇則亂滛則辟(言有可擇則穢亂聽有滛侈則)
(邪僻祕曰口有擇言則是非相亂聽不正則入乎邪僻光曰辟音僻擇謂言雜是非滛謂聽入邪哆)述
正道而稍邪哆者有矣(咸曰吳起述曾子反名不孝韓非述荀卿卒聞刑名祕曰哆)
(脣下垂貌亦謂其言不正也猶辭賦本欲諷以正道而其辭以邪哆矣光曰哆昌者反又尺氏切)未有
述邪哆而稍正也(咸曰蘇秦張儀述鬼谷而終詭數祕曰未有專述邪哆之辭而能歸於)
(正道光曰音義曰天復本作稍正道今從諸家本言習聖道而陷於異端者有矣未有習異端而入於聖道)
(者也)孔子之道其較且易也(言較然易知祕曰孔子之道已試之效且易知也光)
(曰較音覺易以豉反)或曰童而習之白紛如也(言皓首猶亂祕曰紛如亂而不理)
(也班固曰幼童而守一蓺白首而後能言)何其較且易曰謂其不姦姦不詐
詐也(不姦姦者以虚受人不詐詐者以正教人祕曰孔子之道已較而易知猶夾谷齊人于會孔子以)
(正言却之不姦姦也互鄕童子請見孔子以潔已與之不詐詐也光曰孔子之道以正化姦以誠去詐故較)
(易也諸儒佔畢以為博多訊以為辯是以姦敵姦以詐勝詐也)如姦姦而詐詐雖有耳
目焉得而正諸(姦姦者以姦欺姦詐詐者以詐欺詐咸曰非也聖人之不以姦欺姦不以詐)
(欺詐雖豎子皆知之矣豈待揚子言而後辯哉夫不姦姦者謂不姦其姦如懲惡貶惡之義不詐詐者謂不詐)
(其詐如闕文之類祕曰如使姦以敵姦詐以拒詐學者雖有耳目安得而正之也光曰已之耳目尚不能)
(正焉能正人)多聞則守之以約(所守簡要祕曰百家之聞守之以經)多見則
守之以卓(所觀廣遠祕曰衆言之見守之以聖)寡聞則無約也寡見則
無卓也(少聞無約要之守少見無卓絶之照祕曰不聞詭辭何以表經旨之約不見小說何以知聖)
(道之卓光曰約謂擇其精要卓謂取其高遠)綠衣三百色如之何矣紵絮三
千寒如之何矣(綠衣雖有三百領雜色不可入宗廟紵絮雖有三千紙單薄不可以禦冬文賦)
(雜子不可以經聖典祕曰綠衣非正色紵絮非純綿雖多不益於實用猶詭辭小說不益於正理光曰如)
(習非者雖博而無益也)君子之道有四易簡而易用也(祕曰居敬而行簡光)
(曰簡則易從)要而易守也(祕曰一以貫之)炳而易見也(祕曰坦然明白)法而
易言也(祕曰法語之言能無從乎光曰有制度可言也)震風凌雨(凌暴祕曰暴雨)
然後知夏屋之為帡幪也(夏大也帡幪盖覆也光曰吳本帡作㡆音荒今從李宋)
(本帡莫經普耕二切又音并又音萍幪莫紅切)虐政虐世然後知聖人之為郛
郭也(郛郭限内外禦姦宄聖人崇仁義正愆違祕曰聖人之道能遠暴虐光曰聖人之道磨而不磷)
(湼而不緇治亦宜亂亦宜如郛郭可以自衛也)古者楊墨塞路孟子辭而闢之
廓如也(咸曰墨翟之道摩頂放踵以利天下為之是兼愛也然無親疎之别楊朱之道拔一毛以利天)
(下不為之是為己也然為己乃獨善其身兼愛獨善俱偏於道而教授其徒以亂天下是塞聖人之路者也然)
(為己猶得不毁傷之義無親疎之别大為不可故孟子曰逃墨必歸於楊逃楊必歸於儒歸斯受之而已矣此)
(孟子闢之之辭也祕曰楊朱墨翟之横議充塞聖人之正路孟子辯而開之廓然無復塞矣孟子曰楊墨之)
(道不息孔子之道不著是邪說誣民充塞仁義也)後之塞路者有矣(祕曰若韓莊申商之)
(類)竊自比於孟子或曰人各是其所是而非其所非將
誰使正之曰萬物紛錯則懸諸天衆言淆亂則折諸聖
(光曰折之設切下同萬物名狀雖殊其性命皆禀於天衆言理趣雖殊其極致終歸於聖)或曰惡覩
乎聖而折諸(光曰惡音烏)曰在則人亡則書(祕曰五經)其統一也
脩身篇(咸曰吾道之學先諸身者也脩則克矣故次之吾子)
事有本真(祕曰凡事有本有真真正道也)陳施于意動不克咸(克能咸皆咸)
(曰陳布也施行也言正道之事當在己意自布行之而勿求備於人故曰不克咸)本諸身(自求之義)
(祕曰言陳施之動成萬法而不能咸一其本在脩身光曰咸感也人欲陳施其意治化天下動而不能感)
(人者盖由外逐浮偽内無本真不能正己以正物故當先本諸身也)譔脩身(祕曰内充至理而行止出)
(處皆成律度)
脩身以為弓矯思以為矢(祕曰矯思猶正思也說文云矯揉箭箝也光曰思斯恣)
(切箝巨淹切)立義以為的奠而後發發必中矣(無敵於天下祕曰事得)
(其宜之謂義言脩身正思定而後發俱中道之宜奠定也光曰中丁仲切)人之性也善惡
混(混雜也荀子以為人性惡孟子以為人性善惟揚子以為人性雜三子取譬雖異然大同儒教立言尋流)
(厥義兼通耳惟聖罔念作狂惟狂克念作聖揚子之言該兩家之論反覆於是俱暢祕曰天命之謂性性命)
(之初善惡兼全故赤子之生七情未著而先有號笑喜怒喜怒者善惡之端也是正性與善惡相混)脩其
善則為善人脩其惡則為惡人(所謂混也咸曰孔子云中人以上可以語上)
(中人以下不可以語上也又曰上智與下愚不移考聖人之言則是人有上中下三品矣上焉者善下焉者惡)
(中焉者可上可下善惡混也故賈誼新書亦於人主分三等曰有上主有中主有下主夫上主者可以引之而)
(上不可以引之而下下主者可以引之而下不可以引之而上中主者可以引之而上亦可以引之而下也故)
(上主者堯舜是也夏禹后稷與之為善則行鯀驩兜欲引而為惡則誅故可與為善而不可與為惡也下主者)
(桀紂是也飛廉惡来與之為惡則行比干龍逢欲引而為善則誅故可與為惡而不可與為善也中主者齊桓)
(公是也得管仲隰朋則覇用竪貂子牙則亂今楊子之意謂孟子已言人性善是論上品矣荀子已言人性惡)
(是論下品矣而未及中品故於此謂人之性善惡混又曰脩其善則為善人脩其惡則為惡人觀其文是止言)
(中品之性明矣非謂人皆然也得非夫子所謂中人以上可以語上中人以下不可以語上者邪得非賈誼所)
(謂可以引之而上亦可以引之而下者邪故三子言性各舉其品教亦備矣祕曰習與性成光曰孟子以)
(為人性善其不善者外物誘之也荀子以為人性惡其善者聖人教之也是皆得其一偏而遺其本實夫性者)
(人之所受於天以生者也善與惡必兼有之猶陰之與陽也是故雖聖人不能無惡雖愚人不能無善其所受)
(多少之間則殊矣善至多而惡至少則為聖人惡至多而善至少則為愚人善惡相半則為中人聖人之惡不)
(能勝其善愚人之善不能勝其惡不勝則從而亡矣故曰惟上智與下愚不移雖然不學則善日消而惡日滋)
(學焉則惡日消而善日滋故曰惟聖罔念作狂惟狂克念作聖必曰聖人無惡則安用學矣必曰愚人無善則)
(安用教矣譬之於田稻粱藜莠相與並生善治田者薅其藜莠而養其稻粱不善治田者反之善治性者長其)
(善而去其惡不善治性者反之孟子以為仁義禮智皆出乎性者也是豈可謂之不然乎然殊不知暴慢貪惑)
(亦出乎性也是信稻粱之生於田而不信藜莠之亦生於田也荀子以為爭奪殘賊之心人之所生而有也不)
(以師法禮義正之則悖亂而不治是豈可謂之不然乎然殊不知慈愛羞惡之心亦生而有也是信藜莠之生)
(於田而不信稻粱之亦生於田也故揚子以人之性善惡混混者善惡雜處於心之謂也顧人所擇而脩之何)
(如耳脩其善則為善人脩其惡則為惡人斯理也豈不曉然明白矣哉如孟子之言所謂長善者也如荀子之)
(言所謂去惡者也揚子則兼之矣韓文公解揚子之言以為始也混而今也善惡亦非知揚子者也)氣也
者所適善惡之馬也歟(御氣為人若御馬涉道由通衢則迅利適惡路則駑蹇祕曰)
(人馭氣而行猶乘馬也善惡二途惟其所適光曰夢得曰志之所生則氣隨之言不可不養以適正也乘而)
(之善則為忠為義乘而之惡則慢慢為暴)或曰孔子之事多矣(祕曰揔百王之法)不
用則亦勤且憂乎(光曰孔子以天下不治為己任則其事多矣然終不見用於世則徒勤且)
(憂乎)曰聖人樂天知命樂天則不勤(咸曰孟子謂孔子可以速而速可以久而)
(久可以處而處可以仕而仕又曰孔子聖人之時者也兹所謂不勤矣)知命則不憂(咸曰匡人)
(圍之乃援琴而歌又曰桓魋其如予何兹所謂不憂矣)或問銘(祕曰若湯之盤正考父之鼎皆有銘)
(之類)曰銘哉銘哉有意於慎也(歎美戒慎之至)聖人之辭可為也
(所謂文章可得而聞)使人信之所不可為也(祕曰聖人之辭先王之法故可為也人有)
(善惡好惡不同必使皆信所不可為也語曰未若鄕人之善者好之其不善者惡之光曰音義曰天復本信)
(作敬今從諸家本以其有至誠全德故人信其言)是以君子彊學而力行(貴令信敬)
(素著祕曰彊學以多識力行以安道善者𨗳之以仁惡者𨗳之以義雖蠻貊之邦亦可行矣)珍其貨
而後市(珍貨價必貴)修其身而後交(脩身交必固)善其謀而後動
成道也(無所不通祕曰貨珍者價必倍猶如身脩者交必賢謀善者動必得所以成道也光曰先)
(成己道然後接物)君子之所慎言禮書(慎言無口過慎禮無失儀言禮是慎兼之於書)
(祕曰慎言榮辱之主慎禮有則安無則危慎書習是勝非)上交不諂下交不驕則
可以有為矣(光曰宋吳本有為作為友今從李本)或曰君子自守奚其交
曰天地交萬物生人道交功勲成奚其守(天地之交以道人道之交)
(以理但當順天人之道理而無所逆祕曰易曰各從其類自然之理也君子之交謂之朋友非朋黨也小人)
(之交謂之朋黨非朋友也)好大而不為大不大矣好高而不為高不
高矣(祕曰譬如為山未成一簣止吾止也)仰天庭而知天下之居卑也哉
(覩聖道然後知諸子之淺小祕曰仰聖人之道彌高而知止於異習者居卑也哉光曰人情莫不好大好)
(高而德常小行常卑若仰觀聖人之道則知己所守之下矣)公儀子董仲舒之才之
邵也(邵高也公儀休為魯相婦織於室遣去之園有葵拔棄之不與民爭利也董仲舒為江都相下帷三)
(年不窺園以二君才德高美光曰董仲舒曰皇皇求財利常恐乏匱者庶人之意也皇皇求仁義常恐不能)
(化民者大夫之意也此所以為高)使見善不明用心不剛儔克爾(儔誰咸)
(曰明謂明悟剛謂剛正祕曰休舒明而且剛故能爾儔誰也光曰誰能如此捨利而取義也)或曰
仁義禮智信之用曰仁宅也(祕曰可以安處)義路也(祕曰可以遵行)禮
服也(祕曰可以飾身)智燭也(祕曰可以照物)信符也(仁如居宅可以安身義如道路可以)
(安行禮如衣服可以表儀智如燈燭可以照察信如符契可以致誠祕曰可以合契光曰符契使人可憑)
(以為驗)處宅由路正服明燭執符君子不動動斯得矣(祕曰)
(發而皆中道)有意哉(祕曰謂志於道)孟子曰夫有意而不至者有矣
未有無意而至者也(祕曰惡乎自畫光曰按孟子無此語)或問治己曰
治己以仲尼(咸曰言當以仲尼之道治脩其己)或曰治己以仲尼仲尼
奚寡也(咸曰言世無仲尼祕曰生民已来一人而已光曰若人人治己以仲尼則仲尼宜多)曰
率馬以驥不亦可乎(祕曰治己以道當以仲尼之道率馬以材當以騏驥之材可也光)
(曰高山仰止景行行止)或曰田甫田者莠喬喬思遠人者心忉忉
(雖有喬喬之莠其糓不可得雖懷忉忉之怨遠人不可見言仲尼之道深遠不可彊學咸曰喬喬當為驕驕)
(甫大也齊風甫田詩曰無田甫田維莠驕驕無思遠人勞心忉忉盖大夫刺襄公無德而求諸侯猶大田無人)
(功終不能獲今揚子上言當率循有如仲尼之道者而取之或人未諭故引是詩言居今之世而求仲尼猶大)
(田莨莠驕驕而盛欲遂其獲不可得也故徒思遠人心忉忉者也遠人指仲尼祕曰圃讀如甫喬讀如驕或)
(人以仲尼之道遠且大力不及也猶田大田而少功徒使莠驕驕而盛思遠人而不見徒使心忉忉而勞詩曰)
(無田甫田維莠驕驕無思遠人勞心忉忉光曰李本甫作圃今從宋吳本上田音甸喬音驕)曰日有
光月有明(咸曰此言仲尼雖沒而其道存焉猶日月雖遠而光明在焉祕曰日月在此光明甚邇)
三年不目日視必盲三年不目月精必矇(不見日月而盲矇以喻不)
(學闇人咸曰言仲尼道存則可學之否則狂愚矣日月光明則可視之否則盲矇矣夫日月幾三年則一差)
(變故五年而再閏言三者舉成數也夫道不可須臾而離其身目不可造次而失其視以三年日月之變而心)
(目不能易則道去矣視絶矣遂至熒枯莩沈冥行而已矣祕曰三者用數之終數終而不視仲尼之道其猶)
(盲矇矣光曰矇音蒙)熒魂曠枯糟莩曠沈(莩郭也光曰莩芳无切)擿埴索
塗冥行而已矣(埴土也盲人以杖擿地而求道雖用白日無異夜行夜行之義面牆之論也)
(宗元曰熒明也熒魂司目之用者也糟當為精莩如葭莩之莩目精之表也言魂之熒明曠久則枯精之輕浮)
(曠久則沈不目日月目之用廢矣以至於索塗冥行而已矣祕曰熒光熒魂神光精莩精之白也故本精作)
(糟柳宗元云糟當為精言盲矇之患神光久曠則枯目精久曠則沈於是以杖擿地而求路冥冥然行矣張晏)
(云莩者葭之白皮埴地也光曰擿它歴切挑也埴常職切索山責切人學於聖人然後能立猶目之資於日)
(月然後能視也或脩身而不由聖人則為棄人矣視物而不見日月則為棄目矣)或問何如斯
謂之人曰取四重去四輕則可謂之人曰何謂四重曰
重言重行重貌重好(光曰宋吳本言重行重貌重好重今從李本行下孟反下可以意求)
言重則有法行重則有德貌重則有威好重則有觀(可觀)
(望也祕曰非禮不好必有可觀光曰觀古玩切)敢問四輕曰言輕則招憂(咸曰)
(犯人必衆故憂及矣)行輕則招辜(咸曰冒禁必多故罪至矣)貌輕則招辱(咸曰人必)
(易之所辱亦多)好輕則招滛(咸曰嗜其邪也不亦滛乎)禮多儀(美其多威儀也)或曰
日&KR0628;不食肉肉必乾日&KR0628;不飲酒酒必酸賓主百拜而
酒三行不已華乎曰實無華則野華無實則史(史音古或作賈)
(咸曰論語云質勝文則野文勝質則史此義同之宜如史字音古非也祕曰野謂樸野史謂文勝其質)
(光曰李本史作賈音古音義曰賈人衒鬻過實今從吳宋本)華實副則禮(華實相副然後合禮)
(文質彬彬然後君子)山雌之肥其意得乎(咸曰山雌之肥由其無憂適意之然君子之樂)
(由其守道遇時之貴光曰言山梁雌雉所以能肥如是者以其飲啄遊處得意也喻君子之樂道亦然)或
曰回之簞瓢臞如之何(咸曰臞瘠也此譏顔回之一簞一瓢已甚瘠矣何自得之有)
(祕曰臞瘠也簞瓢之臞何以不改其樂光曰臞其俱切)曰明明在上百官牛羊亦
山雌也闇闇在上簞瓢捽茹亦山雌也何其臞(咸曰捽謂以手)
(捽菹茹也祕曰邦有道富且貴樂也邦無道貧且賤樂也顔何臞哉光曰捽在忽切百官牛羊若堯之所)
(以養舜也)千鈞之輕烏獲力也簞瓢之樂顔氏德也(千鈞之重烏獲)
(舉之而輕多力耳簞食瓢飲顔氏處之而樂德盛也祕曰烏獲秦之力士千鈞之輕簞瓢之樂他人之所不)
(能)或問犂牛之鞹與玄騂之鞹有以異乎(咸曰犂牛雜色之牛玄黑)
(也騂赤也鞹皮亦猶色也或問犠牛有不純之色與黑赤之色皆牛也豈有異乎祕曰犂雜色玄黝也騂赤)
(也皮去毛曰鞹光曰鞹苦郭切騂息營切)曰同(咸曰言其為牛一也故曰同祕曰毛附則異)然
則何以不犂也(咸曰言既為牛之同而宗廟何取玄騂而不用犂也祕曰祭祀之牲取黝騂)
(而何不用犂也語曰犂牛之子騂且角雖欲勿用山川其含諸光曰或者言凡人顧其中心何如耳何必外)
(貌之禮文)曰將致孝乎鬼神不敢以其犂也(祕曰致孝於宗廟山川貴純色)
(而不敢用犂也)如刲羊刺豕罷賓犒師惡在犂不犂也(刲羊義見易)
(咸曰罷當為饗字之誤也夫晏饗之牛羊不毛雖雜色可矣故犂與不犂皆用之祕曰如為賓客師旅之牲)
(安問色之雜不雜也罷以禮罷之犒餉之鄕飲酒義曰朝不廢朝莫不廢夕鄭康成云既朝乃飲先夕則罷)
(光曰刲苦圭切惡哀都切音義曰罷音疲勞也揚子以為若欲為君子則不可無禮文若欲為衆人則何必禮)
(文也)有德者好問聖人或曰魯人鮮德奚其好問仲尼也
(言魯定哀公孟仲季孫皆問仲尼祕曰若哀公問儒服儒行定公問君使臣臣事君之類光曰鮮息淺切)
曰魯未能好問仲尼故也(咸曰夫有德者好問聖人則好行之今魯人雖問之而不)
(能用祕曰今魯不用其言非好而問之也)如其好問仲尼則魯作東周矣
(或謂咸曰自平王東遷周衰劇矣故仲尼降王黍離詩於國風明其不能復雅政而齊等於邦君也而揚子謂)
(魯人好問仲尼則但能使魯作東周不亦易乎曰不然也孔子云如有用我者吾其為東周乎此言當復興西)
(周之盛於東周之地也豈仲尼但能作平王之道哉今揚子之意謂使魯能好問仲尼則魯亦可尊樹王室復)
(興西周之盛於東周之地爾豈止使魯如平王之衰邪學者宜辨之光曰興周道於東方)或門人
有倚孔子之牆絃鄭衛之聲誦韓莊之書則引諸門乎
(祕曰韓非莊周本俱學於老子者也今人惟知韓非言法而不知其本韓書有解老喻老二篇故曰韓莊之書)
(門謂孔子之門光曰宋本門作問今從李吳本)曰在夷貉則引之(祕曰韓莊之書使人)
(不知禮鄭衛之音使人不知樂禮樂之不存在蠻貊則引之也)倚門牆則麾之(咸曰麾去莊周)
(與韓非同貫不亦甚乎惑者甚衆敢問何謂也曰莊雖借喻以為通妙而世多不解韓誠觸情以言治而險薄)
(傷化然則周之益也其利迂緩非之損也其害絞急位既失中兩不與耳亦不以齊其優劣比量多少也統斯)
(以往何嫌乎又問自此已下凡論諸子莫不連言乎莊生者何也荅曰妙指非見形而不及道者之言所能統)
(故每道其妙寄而去其麄迹一以貫之應近而已光曰貉毋百切言夷貉之人生而未嘗見禮義猶恐於在)
(門牆者也)惜乎衣未成而轉為裳也(衣上也裳下也聖典本也諸子末也轉上為下)
(捨本逐末者是可惜祕曰上衣下裳惜乎習聖道未成而轉為諸子也光曰上曰衣下曰裳遊諸子之門)
(者本欲學聖人之正道今乃絃鄭衛誦韓莊聖道未成而更於邪僻矣安用之)聖人耳不順乎
非(惟正之聽)口不隸乎善(性與天道發言成章不隸習祕曰無聽不是無言不善隸習也言)
(不俟習光曰隸羊至切)賢者耳擇口擇(耳擇所聽口擇所言祕曰可聽則聽可言則言)
衆人無擇焉(觸情任意)或問衆人曰富貴生(苟貪富貴不義而生祕曰志)
(在苟求富貴貪生而已)賢者曰義(行義以逹其道祕曰惟義所在義也者所以宜仁而適道者)
(也)聖人曰神(神德行也咸曰天神應乎萬變聖人如之豈止益於德行而已祕曰神猶道也)
(荀子曰道出乎一曷謂一執神而固曷謂神曰盡善挾治之謂神萬物莫足以傾之謂固神固之謂聖人)觀
乎賢人則見衆人(光曰賢人能為人所不能必有以殊於衆)觀乎聖人則見
賢人(光曰卓爾有立不可及)觀乎天地則見聖人(祕曰天地之道聖人管之聖人)
(之道賢者宗之賢人之道衆人日用之光曰天地聖人之所取法)天下有三好衆人好
已從賢人好已正聖人好己師(祕曰欲廣其道光曰己師為己之師也)天
下有三檢(光曰檢猶限度也)衆人用家檢(家人自以為法光曰所安利者不出其)
(家)賢人用國檢聖人用天下檢(光曰安利徧於天下)天下有三門
由於情欲入自禽門(所謂觸情祕曰不性其情光曰如禽獸)由於禮義
入自人門(祕曰禮者人之所履義者人之所宜光曰宋吳本人作仁今從李本)由於獨
智入自聖門(祕曰上智也光曰生而知之獨運明智極深研幾非常人所能逮)或問士
何如斯可以禔身(禔安祕曰禔福也福者百順之名光曰禔是支社奚二切又音題)
曰其為中也弘深(中者心志也弘深敦重也)其為外也肅括則可以
禔身矣(外威儀也肅敬也括法也祕曰心志廣深而儀形肅括斯士之福也括猶檢括也光曰弘)
(深不淺露肅括不放肆)君子微慎厥德悔吝不至何元憞之有(微纖)
(也悔吝小疵也元憞大惡也祕曰悔吝生乎分元憞大惡也光曰憞徒對切慎之於微則過惡不大)上
士之耳訓乎德(訓順)下士之耳訓乎已(苟或令人順已祕曰上士好德聞)
(而誠之下士是已聞而誡之訓誡也)言不慙行不耻者孔子憚焉(言不違理故形)
(不慙行不邪僻故心不耻言行能如此仲尼所敬憚難也祕曰言焉而不慙於言行焉而不恥於行雖聖人)
(猶畏憚之光曰人之言行無可慙耻者是全德之人也故雖聖人猶敬憚焉)
揚子法言卷二
