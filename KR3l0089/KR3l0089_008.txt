語林卷八明何良俊撰
文學第四(中)
宋文帝嘗問慧觀頓悟之義誰復習之(釋惠皎高僧𫝊曰慧觀清河人)
(姓崔十歲便以博見馳名弱年出家游方廬山諮禀惠遠風神秀雅思入玄微)答云有生公弟
子道猷(高僧𫝊曰道猷初為生公弟子師亡後見新出勝鬘經歎曰先師昔義闇與經同因註勝鬘以)
(翌宣遺訓)即勑臨川郡發遣到京既至延入宫内大集義僧
命猷伸述頓悟時競辯之徒關責互起猷既積思參玄
又宗源有本乘機挫銳往必摧鋒帝撫几稱快(高僧𫝊曰道生)
(既潜思日久徹悟言外廼喟然歎曰夫象以盡意得意則象忘言以詮理入理則言息自經典東流譯人重阻)
(多守滯文鮮見玄義若志筌取魚始可以言道矣於是校閱真俗研思因果廼言善不受報頓悟成佛又著二)
(諦論)因語諸人曰生公孤情絶照猷公直轡獨上可謂克
明師匠無忝徽音
王令明(王惠已見)夷簡恬曠不妄交遊門無雜事陳郡謝宣
遠才辯有風氣(王儉七志曰謝瞻字宣遠陳郡人幼能屬文宋黃門郎幼童𫝊曰謝瞻幼而)
(聰悟五歲能屬文通玄理)其群從宣明(謝晦已見)阿多(謝曜小字已見)亦自雋
上嘗同造令明談義諸謝言論蜂起文史間發令明時
相酬對言清理遠宣遠等慙負而退
齊竟陵王(蕭子良已見)精信釋教而范子真盛稱無佛(南史曰范)
(縝字子真南鄉舞隂人晉安北將軍汪六世孫祖璩之中書郎父濛早卒縝博通經術尤精三禮官至鄱陽内)
(史)竟陵曰君不信因果世間何得有富貴何得有貧賤
范答曰凡人之生譬如一𣗳花同發一枝俱開一蔕隨
風而墮自有拂簾幌墜於茵席之上自有關籬墻落於
溷糞之側貴賤雖復殊塗因果竟在何處
何子季與周彦倫同時二人精信佛法(南史曰何胤字子季廬江灊人)
(祖尚之中書令父鑠宋宜都太守胤八歲居憂毁若成人及長輕薄不羈晚乃折節好學師事劉瓛受易及禮)
(記毛詩入鍾山定林寺聽内典其業皆通而縦情誕節時人未之知也唯瓛與周顒深器異之仕齊為建安太)
(守永元中徵太子詹事梁徵領軍司馬並不就)子季别立精廬都無妻妾文惠
太子嘗問彥倫卿精進何如何胤彦倫答曰三塗八難
共所未免然各有其累太子問所累云何曰周妻何肉
(南史曰胤侈於味食必方丈後稍欲去其甚者猶食白魚䱉脯糖蟹嘗食蚶蠣使門人議之學生鍾岏曰䱉之)
(就脯驟於屈伸蟹之將糖躁擾彌甚仁人用意深懷如怛至於車螯蚶蠣眉目内闕慙混沌之奇獷殼外緘非)
(金人之慎不悴不榮曾草木之不若無馨無臭與瓦礫其何算故宜長充庖厨永為口實竟陵王見岏議大怒)
(汝南周顒與胤書勸令食菜曰變之大者莫過死生死生之所重無逾性命性命之與彼極切滋味之在我可)
(賖若云三世理誣則幸矣良快如使此道果然而受形未息一往一來生死常事則傷心之慘行亦自及丈人)
(於血氣之𩔖雖不身踐至於晨鳬夜鯉不能不取備屠門財貝之經盜手猶為廉士所棄生性之一啟鸞刀寧)
(復慈心所忍騶虞雖饑非自死之草不食聞其風者豈不使人多愧丈人得此有素聊復片言發起耳胤末年)
(遂絶血味)
梁武帝大弘佛教親自講說昭明太子亦崇信三寳遍
覧衆經乃於宫内別立慧義殿專為法集之所招引名
僧講論不輟太子自立三諦法身義並有深致普通元
年四月甘露降于慧義殿士庶皆以為至德所感(昭明集有)
(令旨解二諦義曰二諦理實深玄自非虚懷無以適其弘遠明道之方其由非一舉要論之不出境智或時以)
(境明義或時以智顯行至於二諦即是就境明義若迷其方三有不絶若達其智萬累斯遣所言二諦者一是)
(真諦一名俗諦真諦亦名第一義諦俗諦亦名世諦真諦俗諦以定體立名第一義諦世諦以褒貶立目若以)
(次第言說應云一真諦二俗諦一與二合數則為三非直數過於二亦名有前後於義非便真既不因俗而有)
(俗亦不由真而生正可得言一真一俗真者是實義即是平等更無異法能為雜間俗者即是集義此法得生)
(浮偽起作第一義者就無生境中別立美名言此法最勝最妙無能及者世者以隔別為義生滅流動無有住)
(相湼槃經言出世人所知名第一義諦世人所知名為世諦此即文證褒貶之理二諦立名差别不同真諦世)
(等以一義說第一義諦以二義說正言此理德既第一義亦第一世既浮偽更無有義所以但立世名諦者以)
(審實為義真諦審實是真俗諦審實是俗真諦離有離無俗諦即有即無即有即無斯是假名離有離無此為)
(中道真是中道以不生為體俗既假名以生法為體又與南澗寺慧超栖玄寺曇宗等問答二百餘條文多不)
(錄)
何散騎(南史曰何子朗字世明東海郯人與宗人遜及思澄俱擅文名卒於國山令)早有才
思工於清言周昇逸每與共談服其精理(南史曰周捨字昇逸汝南)
(安成人周顒子也長而博學尤精義理官至侍中太子詹事)
陶貞白幼有異操年十歲得葛洪神仙𫝊晝夜研尋便
有養生之志謂人曰仰青雲覩白日不覺為遠矣(南史曰陶)
(弘景字通明丹陽秣陵人高其志節累辭徵命隐于句容之句曲山中山立舘自號華陽隐居人間書札以隐)
(居代名卒謚貞白先生)
陶隐居圓通慎約出處冥會心如明鏡遇物便了言無
煩舛有亦輙覺
徐常侍崇信釋教經論多所精解後主在東宫令常侍
講大品經義學名僧自遠雲集每講筵商較四坐莫能
與抗(南史曰徐陵字孝穆東海郯人徐摛子也母臧氏夢五色雲化為鳳集左肩上已而誕陵十三通老)
(莊義及長博涉史籍美文辭官至中書監領太子詹事)
蔵法師於開善寺講說門徒數百皆是勝流時周弘正
年少未知名著紅褌錦絞髻踞門而聽衆人蔑之弗視
俄而乘間進難一坐盡傾法師疑非世人覘知是弘正
大相賞狎(南史曰周弘正字思行父寳始梁司徒祭酒弘正幼孤及弟弘讓弘直為伯父捨所飬十)
(歲通老子周易官至國子祭酒弟弘直字思方幼聰敏仕梁為湘東王記室參軍)周弘正甚為
伯父捨所重每與談理輙異之曰觀汝精神穎悟清理
警發後世知名當出吾右
張參軍少有思理(南史曰張譏字直言清河武城人祖僧寳梁太子洗馬父仲悅梁尚書祠)
(部郎譏幼聰俊有思理十四通孝經論語篤好玄言官始安王記室參軍)為國子助教時周
弘正在國學發周易題弘正第四弟弘直亦在講席參
軍與弘正論義弘正理小屈弘直危坐厲聲助其申理
參軍正色曰今日義集辯正名理雖知兄弟急難四公
不得有助弘正語人曰吾每登坐見張譏在席使人懔
然
馬要理義學精解梁邵陵王(綸)為南徐州引為學士時
邵陵自講大品令要理講維摩老子周易同日發題道
俗聽者二千人邵陵欲極觀優劣乃謂衆曰與馬學士
論義必使屈伏不得空立主客於是數家學者各起問
端要理依次剖判開其宗旨然後枝分流别轉變無窮
聽者無不稱善(梁書曰馬樞字要理扶風郿人博極經史尤善佛經及周易老子義隐于茅山)
(不應辟命每王公餽餉率十分受一樞少屬亂離凡所居處盗賊不入依托者常數百家目精洞黃能視暗中)
(物有白鷰一雙巢其庭樹馴狎櫩廡時至几案春來秋去幾三十年撰道覺論行于世)
隋高祖嘗令沈重與辛彥之論義(北史曰沈重吳興人隋時稱為碩學)重不
能抗避席謝曰辛所謂金城湯池無可攻之勢(隋書曰辛彦之)
(隴西狄道人祖世叙魏凉州刺史父靈輔周渭州刺史彦之九歲而孤不交非𩔖博涉經史與牛弘同志好學)
(後入關家京兆周太祖見而器之引為中外府禮曹賜以衣馬珠玉時國家草創百度伊始朝貴多出武人修)
(定儀注唯彥之而已入隋拜禮部尚書與牛弘撰新禮)
陶徵士少有高趣(昭明太子陶徵士别𫝊曰陶淵明字元亮或云潜字淵明潯陽柴桑人曾)
(祖侃晉大司馬淵明博學善屬文穎脫不羣任真自得自以曾祖晉世宰輔耻屈身後代自宋高祖王業漸隆)
(不復肯仕世號靖節先生)宅邊有五柳樹嘗著五柳先生𫝊以自况
談者以為皆其胷懷本趣也(陶集五柳先生𫝊曰先生不知何許人也亦不詳其)
(姓字宅邊有五柳樹因以為號焉閒靖少言不慕榮利好讀書不求甚解每有意會便欣然忘食性嗜酒家貧)
(不能常得親舊或置酒招之造飲輙盡期在必醉既醉而退曾不吝情去留環堵蕭然不蔽風日短褐穿結簞)
(瓢屢空晏如也常著文章自娛頗示己志忘懷得失以此自終贊曰黔婁有言不戚戚於貧賤不汲汲於富貴)
(其言兹若人之儔乎酣觴賦詩以樂其志無懷氏之民歟葛天氏之民歟)
謝康樂以疾東歸(沈約宋書曰謝靈運陳郡人襲封康樂侯博覧羣書文章之美江左莫逮)
(辟大司馬參軍後為臨川太守為有司所紏徙封廣州遂令趙欽等要合鄉里徤兒於三江口墓取有司奏依)
(法收罸詔於廣州棄市)與族弟惠連東海何長瑜潁川荀雍太山
羊璿之以文章賞會共為山澤之遊時人謂為康樂四
友(宋書曰謝惠連陳郡陽夏人幼而聰敏十歲能屬文族兄靈運深加賞之本州辟主簿不就後為司徒彭)
(城王法曹年二十七卒璠南史曰荀雍宇道雍官至員外散騎郎羊璿之字曜臨川内史為司徒竟陵王誕)
(所幸愛誕敗坐誅何長瑜文才之美亞於惠連雍璿之皆不及也臨川王招集文士長瑜自其國侍郎至西平)
(記室參軍)
宋元嘉中南平王獻赤鸚鵡普詔群臣為賦太子左衛
率袁淑文冠當時賦畢賫示謝希逸(謝莊已見)時希逸賦亦
竟袁見而嘆曰江左無我卿當獨秀我若無卿亦一時
之傑也遂隐其賦
謝惠連十歲能屬文族兄康樂賞愛之嘗曰每有篇章
對惠連輒得佳語嘗於永嘉西堂思詩竟日不就忽夢
見惠連即得池塘生春草園柳變鳴禽曰此語有神助
非吾所及也
顔延之嘗問鮑明遠已詩與謝康樂優劣鮑曰謝五言
如初發芙蓉自然可愛君詩若鋪錦列繡亦雕繢滿眼
(沈約宋書曰鮑昭字明遠文辭贍逸世祖時為中書舍人上好為文章自謂物莫能及昭悟其旨為文多鄙言)
(累句當時咸謂昭才盡實不然也臨海王子瑱為荆州昭為前軍掌書記子瑱敗為亂兵所殺)
宋孝武殷貴妃亡丘長史獻挽詩三首有曰雲横廣階
闇霜深高殿寒帝摘句嗟賞(南史曰丘靈鞠吳興烏程人祖系祕書監父道真護)
(軍長史靈鞠少好學善屬文州辟從事卒官車騎長史)
鮑明遠文辭贍逸當世推美初入臨川王(義慶)衛軍府
猶未見知欲貢詩言志人止之曰卿名位尚卑不可輕
忤大王明遠勃然曰千載上有英才異士沉没而不聞
者安可數哉丈夫豈可遂藴智能使蘭艾不辨終日碌
碌與燕雀相隨乎於是奏詩臨川奇之賜帛二十匹
張思光作海賦成文辭詭激以示鎮軍將軍徐凱之徐
曰公此賦實超玄虛(王儉七志曰木華字玄虛廣川人文章雋麗為楊駿府主簿傅亮)
(文章志曰廣川木玄虚為海賦文章雋麗足繼前良)但恨不道塩耳思光即求筆
益之曰漉沙搆白熬波出素積雪中春飛霜暑露
謝超宗坐康樂事徙嶺南(南史曰謝超宗謝鳳子靈運之孫也)元嘉末得
還與惠休道人來往(沈約宋書曰沙門惠休善屬文徐湛之與之甚厚世祖命使還俗本)
(姓湯位至揚州從事)好學有文辭宋孝武用為寵子新安王子鸞
常侍時王母殷淑妃卒超宗作誄奏之上大嗟賞曰超
宗殊有鳳毛
齊世祖問王僕射(王儉已見)當今誰能為五言詩王答曰謝
朏得父膏腴(南史曰謝朏字敬冲謝莊子幼聰慧十歲能屬文仕至中書監司徒衛將軍)江
淹有意(劉璠梁典曰江淹字文通濟陽人六歲能屬詩及長愛奇尚異宋桂陽王舉秀才齊興為豫章)
(王記室天監中為金紫光禄大夫)
江文通以文章顯著後罷宣城郡歸泊船禪靈寺渚夜
夢一人自稱張景陽謂曰前寄一疋錦在卿處今可見
還江探懷中得數尺與之此人大恚曰那得裁割都盡
顧見丘遲謂曰餘此數尺既無所用當遂遺君江自爾
文思頓减
江文通嘗宿於冶亭夢見一丈人自稱郭璞呼文通曰
吾有筆在卿處多年可以見還江探懷中得五色筆一
以授之爾後為詩絶無美句時謂之才盡
何參軍與族弟水部(何遜别見)散騎(何子朗已見)俱擅文名時人
為之語曰東海三何子朗最多參軍曰外言殊不爾故
當推遜(南史曰何思澄字元静東海郯人父敬叔齊長城令思澄少勤學工文為游廬山詩沈約見之)
(大相稱賞自以為弗建仕至湘東王錄事參軍)
王仲寳極重任彥升每見其文必三復殷勤以為當時
無軰嘗語人曰自傅季友以來始復見於任子
何散騎嘗為敗冢賦以擬莊周馬捶其文甚工
范彥龍(梁書曰范雲字彦龍南鄉武隂人晉平北將軍汪六世孫機警有識善屬文仕齊為竟陵王文)
(學至梁為散騎侍郎)大重何仲言(梁書曰何遜字仲言東海郯人曾祖承天宋御史中丞遜八歲)
(能賦詩文章與劉孝綽並見重於世世謂之何劉官至尚書水部郎)與結忘年交好一文
一咏范輙嗟頌嘗謂所親曰頃觀文人質則過俗麗則
傷懦其能含清濁中今古見之何生矣
謝玄暉長於五言詩沈休文見之曰二百年來無此詩
也
永明末盛為文章吳興沈休文陳郡謝玄暉瑯邪王元
長以氣𩔖相推轂汝南周彥倫善識聲為文皆用宫商
以平上去入為四聲以此制韻不可增减謂之永明體
(沈約謝朓周顒已見有蕭子顯齊書曰王融字元長瑯琊人神明警惠博涉文才為中書郎帝疾融先欲立)
(竟陵王子良及即位下廷尉獄賜死)
柳文暢嘗和高祖登景陽樓詩曰太液滄波起長楊高
𣗳秋翠華承漢遠雕輦逐風遊當世𫝊稱咸以為佳
柳吳興嘗為詩曰亭臯木葉下隴首秋雲飛王元長嘆
以為佳因書齋壁
昭明太子寬和容衆喜愠不形於色引納才雋上流賞
愛無倦恒自討論篇籍與學士商確古今繼以文章著
述時東宫有書三萬卷名才並集文學之盛晉宋以來
未之有也
天監中張士簡(張率已見)奏待詔賦帝手勑曰相如工而不
敏枚臯速而不工卿可謂兼二子於金馬矣
王詹事工為詩沈休文甚知之(南史曰王筠字元禮一字德柔僧虔之孫幼警)
(悟七歲能屬文十六為芍藥賦其辭甚美及長清静好學與從兄泰齊名歴秘書監太子詹事)謂其伯
父次道(王志已見)曰賢弟子文章之美可謂後來獨步昔謝
玄暉嘗見語云好詩圓美流轉如彈丸近見筠數首方
知此言為實(南史曰筠性弘厚不以藝能高人而少擅才名與劉孝綽見重當時其自序云余少)
(好抄書老而彌篤雖遇見瞥觀皆即䟽記後重省覧懽興彌深習與性成不覺筆倦自年十三四建武乙亥至)
(梁大同六年四十載矣幼年讀五經皆七八十遍愛左氏春秋吟諷常為口實廣略去取凡三過五抄餘經及)
(周官儀禮國語爾雅山海經本草並再抄子史諸集皆一遍未嘗倩人並躬自抄錄大小百餘卷不足𫝊之好)
(事盖以備遺忘而已)
沈尚書製郊居賦構思積時猶未都畢要王詹事示其
草王讀至雌霓(五激反)連踡尚書曰僕嘗恐人呼作霓(五鷄)
(反)次至墜石磓星及冰縣塪而帶坻王皆擊節贊賞尚
書曰知音者希真賞殆絶所以相邀正此數句耳
沈尚書於郊居造齋閣成王詹事為著草木十詠書之
于壁皆直寫文辭不加篇目尚書語人曰此詩指物呈
形無假題署
王文海在會稽日會稽境有雲門天柱山王常出遊累
月不返至若耶溪賦詩曰蟬&KR0008;林逾静鳥鳴山更幽當
時以為文外獨絶(南史曰王藉字文海瑯琊人祖遠光禄勲父僧祐黃門郎籍好學有才氣)
(為詩慕謝靈運至其合也殆無愧色時人咸謂康樂之有王籍如仲尼之有丘明老聃之有莊周天監中為湘)
(東王諮議參軍)
陳郡袁嘏自重其文常語人曰我詩應湏大材迮之不
爾飛去
蕭子顯著鴻序賦成(南齊書曰蕭子顯字景陽豫章文獻王嶷子也身長八尺狀貌甚雅)
(好學工文仕梁為吳興太守贈中書令)以示沈休文休文曰可謂得明道
之高致盖幽通之流也(簫子顯自序曰余為邵陵王友遠思前比即楚之唐宋梁之嚴)
(鄒追尋平生頗好辭藻雖在名無成求心已足若乃登高目極臨水送歸風動春朝月明秋夜早鴈初鸎開花)
(落葉有來斯應每不能已且賈傅崔馬邯鄲繆路之徒並以文章顯所以屢上歌頌天監六年預九日宴稠人)
(廣坐獨受旨云今雲物甚美卿將不斐然賦詩詩成降旨曰可謂才子余退謂人曰一顧之恩非望而至遂方)
(賈誼何如哉每有製作特寡思功湏其自來不以力搆少來所為詩賦則鴻序一作體兼衆製文備多方頗為)
(好事所傳故虛聲易遠)
傅茂遠(傅昭已見)&KR0681;官清静朝無請謁終日端居以書記為
樂博極古今尤善人物魏晉以來官宦簿閥姻通内外
舉而論之無所遺失世稱學府
劉孝標少未開悟晩更厲精嘗苦所見不博聞有異書
必往祈借清河崔慰祖謂為書滛(劉孝標自序曰峻字孝標平原人生於秣)
(陵縣朞月歸故鄉八歲遇桑梓顛覆身充僕圉永明四年逃還京師後為崔豫州刑獄參軍天監中詔掌石渠)
(閣以病乞骸骨隐東陽金華山余嘗自比馮敬通而有同之者三異之者四何則敬通雄才冠世志剛金石余)
(雖不及之而節亮慷慨此一同也敬通逢中興明君而終不試用余逢命世英主亦擯斥當年此二同也敬通)
(有忌妻至於身操井臼余有悍室亦令家道轗軻此三同也敬通當更始世手握兵符躍馬肉食余自少迄長)
(戚戚無懽此一異也敬通有子仲文宦成名立余禍同伯道永無血胤此二異也敬通旅力剛強老而益壯余)
(有犬馬之疾溘死無時此三異也敬通雖芝殘蕙焚終填溝壑而為名賢所慕其風流郁烈芬芳久而彌盛余)
(聲塵寂寞世不吾知魂魄一去將同秋草此四異也所以力自為序遺之好事云)
徐衛率文體綺麗春坊盡學之號為宫體變動一時高
祖召見欲加責譲既至應對明敏高祖意釋因共商略
經史次及百家雜說末論釋典衛率參校詳雅辭辯縱
横高祖深相嘆異更被殊寵(三國典略曰徐摛字士秀東海剡人散騎常侍超之)
(子文好新率不拘舊體梁武帝謂周捨曰我欲舉一人文學俱長兼有德行者令與晉安遊處捨曰臣外弟徐)
(摛形質陋小而堪此𨕖帝曰有仲宣之才亦不簡其貌也乃以為侍讀文體既别春坊盡學之謂之宫體)
杜輔玄義學精深兼綜佛老魏時嘗引見於九龍殿帝
問經中佛性法性為一為異輔玄對曰佛性法性止是
一理詔問佛性既非法性何得為一對曰性無不在故
不說二詔問說者皆言法性寬佛性狹寬狹既别非二
如何輔玄曰在寬成寬在狹成狹若論性體非寬非狹
詔問既言成寬成狹何得非寬非狹若定是狹亦不能
成寬對曰若定是寬則不能為狹若定是狹亦不能為
寬以非寬狹故能成寬狹寬狹所成雖異能成恒一上
悅稱善(魏收魏書曰杜弼字輔玄中山曲陽人幼聰敏及長好名理探味玄宗在軍恒帶經行注老子)
(道德經表上之又注莊子惠施篇并易上下繫名曰新注義苑行于世官至膠州刺史)
魏帝集名僧於顯陽殿講說佛理杜輔玄與吏部尚書
楊愔中書令邢邵秘書監魏收並侍法筵勑輔玄升師
子座昭玄都僧逹及僧道順並緇林之英問難鋒至往
復數十番莫有能屈帝曰此賢若生孔門便是誰比(魏書)
(曰杜輔玄嘗與邢子才扈從東山其論名理邢以為人死還生恐是為蛇盡足杜曰盖謂人死歸無非有能生)
(之力然物之未生何獨致怪邢曰聖人設教本由勸奬故懼以將來理合各遂其性杜曰聖人合德天地齊信)
(四時言則為經行則為法而云以虛示物以詭勸民將同魚腹之書有異鑿楹之誥安能使北辰降光龍宫韞)
(櫝就如所論福果可以鎔鑄性靈弘奬風教為益之大莫極於斯此即真教何謂非實邢云死之言澌精神盡)
(也杜曰此所言澌如射箭盡手中盡也小雅曰無草不死月令又云靡草死動植雖殊亦此之𩔖無情之卉尚)
(得還生含靈之物何妨再造若云草死猶有種在則復人死亦有識種識種不見謂以為無神之在形亦非自)
(矚離朱之明不能覩雖蔣濟觀眸賢愚可察鍾生聽曲山水呈狀乃神之工豈神之質猶玉帛之非禮鐘鼓之)
(非樂以此而推義斯見矣邢云季札言無不之亦言散盡若復聚而為物不得言無不之也杜曰骨肉下歸於)
(土魂氣則無不之此乃形墜魂遊往而非盡如鳥出巢如蛇出穴由其尚有故無所不之若令無也之將焉適)
(延陵有察微之識知其不随於形仲尼發習禮之嘆美其斯與形别若許之以廓然然則人皆季子不謂高論)
(執此為無邢云神之在人猶光之在燭燭盡則光窮人死則神滅杜曰舊學前儒每有斯語羣疑衆惑咸由此)
(起盖辯之者未精思之者不篤竊有末見可以覈諸燭則因質生光質大光亦大人則神不係於形形小神不)
(小故仲尼之智必不短於長狄孟德之容乃遠寄於崔琰神之於形亦猶君之有國國實君之所統君非國之)
(所生不與同生孰云俱滅邢云捨此適彼生生恒在周孔自應同莊周之鼔缶和桑扈之循歌杜曰共隂而息)
(尚有將别之悲窮轍以遊亦興中途之嘆况曰聮體同氣化為異物稱情之服何害於聖其後别與邢書云夫)
(建言明理宜出典證而違孔背釋獨為君子若不師聖物各有心馬首欲東誰其能禦逸韻雖高管見未喻前)
(後往復再三邢理屈而止)
人有問三教優劣於李士謙(北史曰李士謙字子約小字容郎趙郡平棘人李謐)
(之子喪父事母以孝聞母殁捨宅為伽藍詣學請業研精不倦遂博覧羣籍家富於財以振施為務或謂士謙)
(子多隂德士謙曰夫言隂德其猶耳鳴已獨知之人無知者今子皆知何隂德之有開皇八年終趙州士女莫)
(不流淚曰我曹不死令李參軍死乎)士謙曰佛日也道月也儒五星也人
莫能難(隋書曰士謙善談玄理有一客不信佛家報應之理士謙喻之曰積善餘慶積惡餘殃高門待)
(封掃墓望喪豈非休咎之應耶佛經云轉輪五道無復窮已此則賈誼所言千變萬化未始有極忽然為人之)
(謂也佛道未東賢者已知其然矣至若鯀為黃熊杜宇為鶗鴂褒君為龍牛哀為獸君子為鵠小人為猿彭生)
(為豕如意為犬黃母為黿宣武為鼈鄧艾為牛徐伯為魚鈴下為烏書生為蛇羊祜前身李氏之子此非佛家)
(變受異形之謂耶客曰邢子才云豈有松栢後身化為樗櫟士謙曰此不𩔖之談也變化皆由心作木豈有心)
(乎)
邢子才(邢邵已見)率情簡素博覧墳籍晚年尤以五經章句
為意窮其指要吉凶禮儀公私諮禀質疑去惑為世指
南每公卿會議事關典政子才援筆立成證引該洽帝
命朝章取定俄頃詞致宏遠獨步當時與濟隂温子昇
為文士之冠時人謂之温邢
彭城王彥和博綜經史雅好文筆風儀容貌端嚴若神
既無山水之適又絶親知之遊獨敦尚文史物務之暇
披覧不輟撰自古帝王賢達至於魏世通三十卷名為
要略(魏書曰彭城武宣王勰字彥和獻文皇帝子也少岐嶷姿性不羣長而好學雅善屬文長直禁中參)
(决大政軍國之事無不預焉封彭城王官中書令)
蕭仁祖(蕭慤已見)嘗於秋夜賦詩曰芙蓉露下落楊柳月中
疎邢子才甚愛之語人曰蕭仁祖之文可謂雕章間出
昔潘陸齊軌不襲建安之風顔謝同聲遂革太元之氣
自漢逮晉情賞猶自不諧河北江南意製本應相詭顔
黃門亦云吾愛其蕭散宛然在目而盧思道之徒雅所
不愜箕畢殊好理固宜然
魏孝静人日登雲龍門崔俊侍宴(魏書曰崔悛字長孺清河東武城人狀貌)
(偉麗善於容止歴覧群書兼有詞藻自中興迄於孝武詔令皆俊所為仕至東兖州刺史)又勑其子
瞻令近御坐亦有應詔詩(北史曰崔瞻字彦通潔白善容止神彩嶷然言不妄發才)
(學風流為後來之秀天統末官銀青光禄大夫)帝問邢邵曰此詩何如其父邢
曰悛博雅弘麗瞻氣調清新並詩人之冠燕罷共嗟賞
之咸曰今日之讌并為崔瞻父子
盧詢祖嘗作趙郡王妃挽歌其一篇云君王盛海内伉
儷盡寰中女儀掩鄭國嬪容映趙宫春豔桃花水秋度
桂枝風遂使叢臺夜明月滿床空當時嘆以為佳
薛道衡聘陳作人日詩云入春纔七日離家已二年南
人嗤之曰是底言誰謂此人解作詩及云人歸落鴈後
思發在花前乃喜曰名下固無虛士(隋書曰道衡字玄卿河東汾隂人六)
(歲而孤專精好學及長才名益著隴西辛術與語嘆曰鄭公業不亡矣河東裴讞目之曰鼎遷河朔吾謂關西)
(孔子罕遇其人今復遇薛君矣官至司隸大夫)
裴子野撰宋略二十卷蘭陵蕭琛謂其評論可與過秦
王命分路揚鑣(劉璠梁典曰子野曾祖松之元嘉中受詔續修宋史未成而卒子野欲繼成先)
(業永明末沈約撰宋書稱松之已後無聞焉子野更撰宋略二十卷叙事評論多善而云戮淮南太守沈璞以)
(其不從義師故也約懼徒跣謝之請兩釋焉嘆其述作曰吾弗逮也)
煬帝時洛陽獻合蔕迎輦花帝令袁寳兒持之號司花
女時虞永興草征南指揮德音於側寳兒注視之帝曰
昔𫝊飛燕可掌上舞今得寳兒方昭前事然多憨態今
注目於卿卿可便嘲之虞為絶句曰學畫鴉黃半未成
垂肩嚲䄂太憨生緣憨却得君王惜長把花枝傍輦行
帝稱美(劉昫唐書曰虞世南字伯施越州餘姚人父茘陳太子中庶子叔父寄無子以世南繼後性沉)
(静寡欲篤志勤學少與兄世基學於顧野王經十餘年精思不倦或累旬不盥櫛善屬文祖述徐陵陵亦言世)
(南得已之意又沙門智永善羲之書世南師焉妙得其體由是聲名籍甚太宗朝官秘書監爵永興縣子)
李德林為内史令與楊素共執隋政素功臣豪侈後房
婦女千人德林子百藥夜入其室私素寵姬旦日俱執
於庭將斬之百藥年未二十儀神雋令素意惜之曰聞
汝善為文可作詩自叙若稱吾意當貸汝死授以紙筆
立就素覧之欣然以妾與之并資從數十萬(李德林楊素李百藥)
(並已見)
釋慧净嘗與道士蔡晃談義晃屢被摧折(僧道宣𫝊燈錄曰慧淨俗)
(姓房氏常山真定人隋國子博士徽遠族子生知天挺雅懷篇什風格標峻噐宇冲邈弱歲便曉文頌十四出)
(家志業弘遠日頌八千餘言總持辭義罕有其比)國子祭酒孔穎逹心存道黨
謂慧淨曰佛家無諍法師何以屢構斯難慧淨答曰如
來存日已有斯事佛破外道外道不通反謂佛曰汝常
自言平等今既以難破我即是不平何謂平等佛為通
曰以我不平破汝不平汝若得平即我平矣顧今亦爾
以淨之諍破彼之諍彼得無諍即淨無諍也時太子在
坐語祭酒曰君既䜈說真為道黨慧淨即啟曰淨聞君
子不黨何祭酒亦黨乎太子大笑合坐稱善(劉昫唐書曰孔穎達)
(字仲達冀州衡水人八歲就學日誦千餘言及長明左氏𫝊鄭氏尚書王氏易毛詩禮記兼善筭歴解屬文同)
(郡劉焯名重海内穎達造門請質疑滯多出意表焯改容敬之大業初舉明經太宗引為文學舘學士拜國子)
(祭酒)
王無功(王績已見)以周易老莊置床頭他書罕讀也
魏徵奏引諸儒校集秘書國家圖籍粲然完整(劉昫唐書曰魏)
(徵字玄成鉅鹿曲城人父長賢北齊屯留令徵少孤貧落拓有大志不事生業出家為道士好讀書多所通涉)
(見天下漸亂屬意縱横之說大業末事李密後歸朝為隐太子洗馬太宗踐祚拜諫議大夫累官太子太師知)
(門下省事)
明皇於勤政樓以七寳装成山座高七尺召諸學士講
論古今勝者乃得升張曲江(張九齡已見)論辯風生首登此
座
李北海小時見特進李嶠(李嶠已見)自言讀書未徧願一見
秘書嶠曰秘閣萬卷書豈時日能習耶北海固請乃假
直秘書省未幾辭去嶠驚試問奥篇隐帙了辯如響嶠
歎曰子且名家(劉昫唐書曰李邕廣陵江都人父善受文𨕖於曹顯後賀蘭敏之薦為崇賢舘)
(學士敏之敗善配流嶺外赦還寓居汴鄭之間以講文𨕖為業所注文𨕖行于時邕少知名長安初李嶠張廷)
(珪薦邕詞高行直堪為諫官召拜左拾遺天寳初為北海太守)
倪若水蔵書甚多列架不足疊窗安置不見天日子弟
直日看書凡親友祈借者先投束修羊(宋祁唐書曰倪若水字子泉恒)
(州藁城人累官尚書右丞出為汴州刺史政清淨增修孔廟興州縣學廬勸生徒身為教誨風化興行入為戶)
(部侍郎復拜右丞)
劉秩詳摭百家侔周書六官為政典三十五篇房琯稱
其才過劉向(宋祁唐書曰劉秩字祚卿史官劉知幾子也累官給事中所著政典止戈記凡數十)
(篇)杜君卿以為未盡因廣其闕參益新禮為二百篇自
號通典奏之優詔嘉美儒者服其書約而詳(劉昫唐書曰杜佑字)
(君卿京兆萬年人父希望鴻臚卿佑以蔭入仕𥙷濟南郡參軍累官檢校司徒充度支鹽鐡使)
劉捷卿續詩書禮樂春秋五說既成語人曰天下滔滔
知我者希終不以示人(宋祁唐書曰劉迅字捷卿劉知幾苐五子也歴京兆功曹參軍)
(事上元中避地安康卒)
杜君卿(杜佑已見)資性嗜學雖名位通顯猶夜分讀書
陸魯望每得異書熟誦乃錄讐比勤勤朱黃不去手所
蔵雖少其精皆可𫝊(唐詩紀事曰陸龜蒙字魯望吳郡人父虞賓浙東從事龜蒙少高放)
(從張搏遊張歴湖蘇二州辟以自佐嘗至饒州三日無所詣刺史蔡京率官屬就見之龜蒙不樂拂衣去不喜)
(交流俗常乘小舟設蓬席齎束書茶竈筆床釣具往來時謂江湖散人或號天随子甫里先生自比涪翁漁父)
(江上丈人唐末以左拾遺授之詔下日終于家)
裴公美(裴休已見)晝講經夜著書終年不出戶
語林卷八
