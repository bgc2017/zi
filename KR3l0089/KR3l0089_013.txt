語林卷十三明何良俊撰
方正第六(下)
李綱嘗乞骸骨高祖謾罵曰卿昔為何潘仁長史今顧
羞朕尚書耶綱頓首曰潘仁賊也志好殘殺然每諫輒
止為其長史無愧陛下功成厚自伐臣言如持水内石
何敢久為尚書(劉昫唐書曰李綱字文紀觀州蓚人大業末屏居于鄠賊帥何潘仁以為長史)
(義師至京城綱謁見高祖授丞相司錄貞觀四年拜太子少師每吐論發言辭色慷慨有不可奪之志)
蘇世長(己見)從獵於高陵是日大獲陳禽於旌門高宗顧
謂羣臣曰今日畋樂乎蘇對曰陛下畋獵薄廢萬幾不
滿十旬未為大樂高宗色變旣而笑曰狂態發耶對曰
臣為私計則狂為陛下國計則忠
劉仁軌(己見)旣宦達其弟仁相在鄉曲升沈不同遂搆嫌
恨與仁軌别籍每於縣祇奉巨課或謂之曰何不與給
事同籍五品之家當免差科仁相曰誰能向狗尾底避
隂涼
楊德幹為萬年令高宗朝有宦官恃寵放鷂不避人禾
稼德幹杖之二十悉拔去鷂頭宦者涕泣袒背以示帝
帝曰你情知此漢獰何須犯他百姓
張文瓘在禁近同列以堂饌豐餘欲少損文瓘曰此天
子所以重樞務待賢才也若不任職當自引避不宜節
減以自取名(宋祁唐書曰張文瓘字稚圭貝州武城人貞觀初第明經累官黃門侍郎兼大理卿)
(執法平恕時人比之戴胄)
則天時南海獻集翠裘珍麗異常后以賜張昌宗狄梁
公時入奏事后命梁公與昌宗雙陸則天曰卿二人賭
何物梁公對曰賭昌宗毛裘以臣紫絁袍為對則天笑
曰此裘價逾千金卿袍安能敵此梁公起曰臣此袍乃
大臣朝見奏對之衣昌宗乃嬖倖寵遇之服對臣之袍
臣猶怏怏昌宗心赧神沮累局連北梁公對御就褫其
袍拜恩而出至光範門付家奴衣之促馬而去(劉昫唐書曰狄)
(仁傑字懷英太原人神功元年拜鸞臺侍郎中宗在房陵仁傑每奏對無不以母子恩情為言后省悟召還中)
(宗帝反正追贈司空)
武后臨朝薛懷義勢傾當時雖王主皆下之蘇良嗣遇
諸朝懷義偃蹇不為禮良嗣大怒使左右牽拽搭面數
十武后知曰阿師當向北門出入南衙宰相往來勿犯
他(劉昫唐書曰蘇艮嗣世長之子高宗時為周王府司馬守文檢括莫敢有犯深為高宗所稱則天朝工部)
(尚書)
武候將軍田仁會(宋祁循吏傳曰田仁會雍州長安人永徽中為平州刺史歲旱自暴以祈)
(雨雨大至郡人歌之)誣奏侍御史張仁褘(朝野僉載曰張仁禕上元中為吏部員外郎)
高宗臨問仁褘惶懼失次韋仁約歷階進曰臣與仁褘
連曹頗知事由仁褘懦不能自理若仁會眩惑聖聽致
仁褘非常之罪則臣事陛下不盡臣之恨矣請專對其
狀詞辯縱横音旨朗暢高宗深納之乃釋仁褘(大唐新語曰韋)
(仁約在憲司見王公卿相未嘗拜人或勸之答曰鵰鶚鷹鸇豈衆禽之偶奈何設拜以狎之後為左丞奏曰陛)
(下為官擇人非其人則闕今不惜美錦令臣製之此陛下知臣之深亦微臣盡命之秋振舉綱目朝廷肅然)
韋安石為納言日(劉昫唐書曰韋安石京兆萬年人周司空孝寬曾孫歴德鄭二州刺史持)
(重少言笑為政清嚴所在人吏畏之久視中遷文昌右丞尋知納言)二張引蜀商宋覇子
博塞后前(劉昫唐書曰張易之白晳美姿容善音律先是易之弟昌宗入侍中禁旣而啓天后曰臣)
(兄易之器用過臣兼工合鍊即召見甚悅兄弟俱侍宫中傅粉施朱衣錦繡服承辟陽之寵)安石言
商等賤類不當戱殿上顧左右引出坐皆失色后以安
石辭正改容慰勉鳳閣侍郎陸元方自以為不及退語
人曰韋公真宰相(劉昫唐書曰陸元方蘇州吳縣人伯父東之以工書知名元方延載初遷)
(鳳閣侍郎則天嘗問以外事對曰臣備位宰臣有大事即奏人間碎務不敢以煩聖覽由是忤旨)
狄梁公為度支員外郎車駕將幸汾陽宫狄奉使先修
供頓并州長史李玄沖以道出妬女祠俗稱有盛衣服
車馬過必致雷風之異欲别開路梁公謂曰天子行幸
千乘萬騎風伯清塵雨師灑道何妬女之敢害而欲避
之玄沖遂止果無他變
宋廣平(宋璟己見)嘗侍宴朝堂時二張皆為列卿(朝野僉載曰周張易)
(之為控鶴監昌宗為秘書監)廣平階六品在下坐易之素憚廣平剛
正妄悅其意虚位揖廣平曰公第一人何乃下坐廣平
曰才劣品卑張卿以為第一何也天官侍郎鄭善果謂
廣平曰中丞奈何呼五郎為卿(大唐新語曰當時朝列呼易之為五郎昌宗為)
(六郎)廣平曰以官言之正當為卿以親故當為張五非易
之家奴何郎之有(大唐新語曰鄭善果性至孝篤慎父城周大將軍討尉遲迥遇害母崔氏)
(甚賢明曉以正道故善果勵已清廉所蒞咸有政績)
張易之誣魏元忠有不順之言引張說令證之說皇惑
迫懼宋璟曰名義至重神道難欺必不可黨邪陷正以
求苟免若緣犯顔流貶芬芳多矣或至不測吾必叩閣
救子與子同死子須努力萬代瞻仰在此舉也說感其
言及入乃保明元忠竟得免死(大唐新語曰魏元忠以摧辱二張反為所搆云)
(元忠屬意太子為少年耐久朋則天大怒下獄易之引張說為證說明其枉元忠得免死流嶺南)
宋廣平自廣州召還玄宗遣内侍楊思勖迎之廣平風
度凝遠人莫測其際在塗竟不與思勖交一言思勖自
以將軍貴幸訴之於帝帝益嗟重
王毛仲有寵於玄宗百官附之一日毛仲嫁女上問何
所須毛仲頓首謝曰臣萬事已備但未得客上曰張說
源乾曜(二人己見)輩豈不可召耶對曰此則得之上曰知汝
所不能致者一人耳必宋璟也對曰誠如聖旨上笑曰
朕明日為汝召客明日上謂宰相朕奴毛仲有婚事卿
等宜與達官悉詣其第旣而日中客未敢舉箸待璟久
之方至先執酒西向拜謝飲不盡巵遽稱腹痛而歸(劉昫)
(唐書曰王毛仲本高麗人性識明悟玄宗為臨淄王時常伏侍左右開元中部統羣牧孳息數倍玄宗大悅加)
(位至特進)
安樂公主恃寵嘗奏請昆明池為湯沐中宗不許(劉昫唐書)
(曰安樂公主中宗女也韋后欲寵樹公主為之開府置官屬安樂恃寵驕恣賣官鬻爵勢傾朝廷)安樂
大役人夫掘其側為定昆池池成中宗韋庶人往宴令
公卿已下賦詩黃門侍郎李日知詩曰但願暫思居者
逸無使時傳作者勞後睿宗登位謂日知曰朕當時亦
不敢言非卿忠正何能爾(唐詩紀事曰李日知鄭州人景龍初為相)
吕太乙為戶部員外郎戶部與吏部隣司吏部移牒戸
部令牆宇悉樹棘以防令史交通太乙報牒曰眷彼吏
部銓總之司當須簡要清通何必設籬種棘省中賞其
俊拔(大唐新語曰太乙初為御史裏行自負才華而不即真詠院中叢竹以寄意曰擢擢當軒竹青青重)
(歲寒心貞徒見節籜小未成竿後遷戶部員外)
吳競與劉子玄撰定武后實錄叙張昌宗引張說誣證
魏元忠事云說已許昌宗賴宋璟激勵苦切故轉禍為
忠不然皇嗣且殆後說為相讀之不喜知競所為即從
容謬語曰劉生書魏齊公事不少假借奈何競曰子玄
已亡不可受誣地下競實書之其草故在聞者歎其直
說屢以情蘄改競辭曰徇公之情何名實錄卒不改世
稱為今之董狐(劉昫唐書曰吳競汴州浚儀人勵志勤學博通經史魏元忠朱敬則為相薦其)
(有史才令直史館神龍中修武后實錄)
秘書監姜皎得罪(唐詩紀事曰姜皎長安中為尚書奉御明皇在藩邸皎識其有非常度遂)
(委心焉及即位授殿中少監出入卧内開元中為秘書監坐洩禁中語流欽州道死)張嘉貞附會
權幸請加詔杖俄而皎死(劉昫唐書曰張嘉貞蒲州猗氏人弱冠應五經舉累官并)
(州長史有告其在軍奢僣按騐無狀上將加告者反坐之罪嘉貞奏曰昔天子聽政瞍賦矇誦百工諫庶人謗)
(而後天子酙酌焉今坐此輩是塞言者之路天下之事無由上達特望免此罪以廣謗誦之道帝以嘉貞為忠)
(數月遷中書令)後廣州都督裴伷先下獄帝問法當如何嘉貞
復援皎例時張說進曰臣聞刑不上大夫以其近於君
也故曰士可殺不可辱向者姜皎官是三品亦有微功
若其有犯應死即殺應流即流不宜庭辱以卒伍待况
律有八議勲貴在焉皎事旣不可追伷先豈容復濫上
然其言嘉貞退謂說曰何言事之深也說曰宰相者時
來即為豈能長據若貴臣盡當可杖但恐吾等行當及
之此言非為伷先乃為天下士君子也嘉貞有慙色(劉昫)
(唐書曰裴伷先絳州聞喜人宰相裴炎從子也官至工部尚書)
李邕為左拾遺時御史中丞宋璟奏張昌宗兄弟有不
順之言請付法曹推斷則天初不應邕在陛下進曰臣
觀宋璟之言事關社稷望陛下可其奏則天色稍解始
允宋璟所請旣出或謂邕曰子名位尚卑若不稱旨禍
將不測何為造次如是邕曰不愿不狂其名不彰若不
如此後代何稱(李邕宋璟張昌宗並己見)
孔著作(至)撰百家類例品第海内族姓以張燕公為近
代新門不入百家之數駙馬張垍是燕公子見著作所
撰謂弟埱曰多是漢天下族姓何與伊事而妄為升降
埱素與著作善以兄言告之時工部侍郎韋述諳練士
族舉朝共推每有商確咸就諮訪著作書初成以呈韋
公韋以為可行及聞垍言著作懼禍將追改之以情告
韋韋曰孔至休矣大丈夫奮筆將為千載楷則奈何以
一言而自動搖有死而已何可改也遂不復改(劉昫唐書曰韋)
(述司農弘機曾孫篤志文學有家書二千卷童時記覽皆遍父景駿為肥鄕令述從父至任洺州刺史元行沖)
(景駿姑子為時大儒常載書數車自隨述入其書齋忘寢與食行沖引與之談貫穿經史事如指掌探賾奥旨)
(如遇師資試以綴文操牘便就行沖引之同榻曰此吾外家之寶也舉進士入關時述甚少儀形𦕈小考功宋)
(之問曰韋學士童年有何事業述對曰性好著書有所撰唐春秋三十卷恨未終篇至如詞策仰待明試之問)
(曰本求異才果得遷固居史館二十年勒成國史一百一十三卷)
蕭茂挺為集賢校理李林甫欲一見之穎士方有父喪
不時肯詣林甫嘗至一故人舍邀穎士穎士遂往哭門
内以待林甫林甫不得已前弔乃去(李華作穎士文集序曰蘭陵蕭穎士)
(字茂挺十九進士擢第淮南連帥表為揚州功曹君以文章制度為己任時人咸以此許之及卒門人諡為文)
(元先生冉唐詩紀事曰穎士以拔奬後進為任如李陽冰皇甫陸渭由奬目皆為名士天下推知人稱蕭功)
(曹嘗兄事元德秀而友殷寅顔真卿柳芳陸據李華邵軫趙驊時人語曰殷顔柳陸李蕭邵趙以能全交也李)
(華與齊名世號蕭李)
常衮當國(劉昫唐書曰常衮京兆人文章俊拔當時推重與楊炎同掌綸誥時稱常楊性清直孤潔)
(不妄交遊代宗拜門下侍郎同平章事)崔祐甫在中書(劉昫唐書曰崔祐甫字貽孫父沔黃)
(門侍郎祐甫性剛直無所容遇事不回遷中書舍人)每論事未嘗降屈舍人岑參
初掌綸誥屢稱疾不宿直諸人不敢言崔獨以舍人職
在樞密不宜讓事於人岑舍人稱疾旣久多有離局衮
曰此子羸疾日久諸賢豈不能容之崔曰相公若知岑
久抱疾本不當遷授今旣居此地安可以疾辭王事乎
衮默然無以奪(唐詩紀事曰岑參南陽人文本之後至德中任宣議郎攝監察御史拾遺裴冕)
(杜甫薦參識度清遠議論雅正佳名早立時輩所仰可備獻替之官)
李揆(己見)秉政苗侍中薦元載可大用(劉昫唐書曰苗晉卿上黨壺關人世)
(以儒素稱晉卿開元中知吏部選事性謙柔選人有訴訟索好官者雖數千言或聲色甚勵晉卿必含容之略)
(無愠色累官侍中)揆語侍中曰龍章鳳姿之士不可見麞頭鼠
目之子乃求官耶竟不肯納載入相除揆秘書監江淮
養病十餘年(唐書曰元載鳳翔岐山人符唐詩紀事曰載羈旅到京屢陳時務深上旨肅宗擢)
(拜中書以貪恡伏法)
顔魯公在汝州淮西賊將僣竊問儀注於魯公公答曰
老夫耄矣曾掌國禮所記唯諸侯朝覲之儀耳臨以白
刃視之晏然(李肇國史補曰李希烈陷汝州盧杞建議曰顔真卿四方所信若往諭之可不勞師)
(而定時朱滔王武俊使皆在坐謂希烈曰聞太師名德久矣公欲建大號而太師至求宰相孰先太師者真卿)
(叱曰若等聞顔常山否吾兄也祿山反首舉義師後雖被執詬賊不絶口吾年且八十官太師吾守吾節死而)
(後已)
張延賞在中書(劉昫唐書曰張延賞中書令嘉貞之子博涉經史達於政事苗晉卿見而竒之)
(以女妻焉貞元中拜中書侍郎)恃權矜已嫉柳渾守正使人謂之曰相
公舊德但節言於廟堂則名位可久渾曰為吾謝張相
公柳渾頭可斷舌不可禁卒為所擠(續襄陽耆舊傳曰柳渾字夷曠襄陽)
(人天寶初補單父尉累拜監察御史求外職宰相惜其才留為左補闕)
裴澥為陜府錄事參軍時李汧公(李勉己見)充觀察始至官
屬謁訖令别召裴錄事坐與之語且云少頃有燕便請
隨判官同赴及燕三召不至公怒召澥讓之曰某忝公
之官長以素聞公名兼朝中親友話公美事思接從容
故超越禮分面約赴燕遂累召不來何相忽之甚也澥
正色言曰中丞細思之未知誰失必也正名各司其局
古人所守其敢忘之中丞府中自有賓僚某走吏也安
得同之汧公曰老夫過矣澥退汧公命駕訪之置在賓
席(趙璘因話錄曰澥累官同州刺史所在有能名)
憲宗寢疾杜黃裳時為太常卿欲率百官請皇太子監
國以語其婿韋執誼執誼曰丈人方得一官寧可復開
口議禁中事黃裳勃然曰黃裳受恩三朝豈可以一官
見買即拂衣而出
朱泚召段秀實(己見)計事源休姚令言李忠臣李子平皆
在秀實戎服與休並坐語至僣位秀實勃然起執休腕
奪其象笏奮而前唾泚面大罵曰狂賊可磔萬段吾豈
從汝反耶遂擊泚中顙流血衊面
李惇在淄青幕屢有規正節度使王衡不能用一日王
對諸客别有所問惇曰某前後頗獻愚直大夫不用今
復問何為王作色曰李十五好為詆訐惇曰忠言大夫
謂之詆訐久住何益請從此辭再拜趨出命駕而去
柳元公甚知張尚書正甫(劉昫唐書曰柳公綽字起夫性謹重動循禮法屬歲饑其)
(家雖給而每飯不過一器歲稔復初家甚貧有書千卷不讀非聖之書為文不尚浮靡官檢校左僕射河南節)
(度觀察使)元公之子仲郢(别見)嘗遇張於途去蓋下馬而拜張
止之不獲他日張言於元公曰夀郎(仲郢小字)相逢其謙太
過元公作色不應久之張起去元公謂客曰張正甫與
公綽往還欲使兒於街中騎馬衝公綽此人亦不足與
語張聞而謝過(劉昫唐書曰張正甫字踐方南陽人官至檢校兵部尚書仁而端亮蒞官清強)
(居外任所至稱理)
憲宗在東宫時王紹避太子諱請改名時以為謟李藩
曰自古故事由不識體之人敗之不可復正雖紹何誅
(劉昫唐書曰李藩字叔翰趙郡人少恬淡修檢雅容儀好學元和中為中書侍郎藩為相材能不及裴垍孤峻)
(頗後韋貫之然人物清規亦其流也)
裴垍在中書有故人自遠來訪裴給䘏優厚其人乘間
求京府判司裴曰公誠佳士但此官與公不相當不敢
以故人之私而隳朝廷紀綱他日有瞎眼宰相憐公者
不妨却得(劉昫唐書曰裴垍字弘中河東聞喜人代李吉甫為中書侍郎年少驟居相位器局峻整)
(雖大寮前輩不敢干以私議者謂垍作相才與時會知無不為于時朝無倖人百度寢理再周遘疾公論惜之)
鄭珣瑜在中書堂會食俄王叔文至吏白宰相方會食
百官例不得見叔文恚叱吏吏入白韋執誼遽起延入
閣内珣瑜歎曰吾可以復居此乎命左右取馬歸卧家
七日不出自是罷相(宋祁唐書曰鄭珣瑜字元伯鄭州滎澤人天寳中退耕陸渾山以養)
(母崔祐甫為相擢左拾遺除河南尹清静惠下人不敢干以私後為門下侍郎)
李逢吉當國(劉昫唐書曰李逢吉字虚舟隴西人學士李玄道曾孫元和中為門下侍郎憲宗討)
(淮蔡以兵委裴度逢吉密沮之後又構于方之獄代度平章事時國威不振天下延頸俟度再用及為逢吉所)
(擠四海為之側目)忌裴晉公(裴度己見)復相使京兆尹劉棲楚十餘
人悉力根却之雖晉公門下賓客皆有去就意他日晉
公置酒延客棲楚曲意自解附耳而語崔咸疾棲楚舉
酒讓晉公曰丞相乃許所由官囁嚅耳語願上罰爵(項安)
(世家說曰今坊市公人謂之所由)晉公笑受而飲棲楚不自安趨出坐
上壯之(宋祁唐書曰崔咸字重易博州博平人元和初鄭餘慶李夷簡表在幕府與均禮入朝為侍御)
(史處正特立風采動一時)
李公垂(李紳己見)為李錡掌書記錡逗撓不朝一日召公垂
使作疏公垂陽怖栗至不能為字下筆輒塗去盡數紙
錡怒罵曰何敢爾不憚死耶公垂對曰生未嘗見金革
今得死為幸即注以刃令易紙復然或言許縱能軍中
書紳不足用召縱至操書如所欲即囚公垂獄中錡誅
或欲以聞公垂謝曰本激於義非市名也乃止
韋澳是韋貫之子兄温與中丞高元裕友善温請用澳
為御史一日謂澳曰高二十九持憲綱欲與汝相面汝
必得御史澳不答温曰高君端士汝不可輕澳曰然恐
無呈身御史竟不詣元裕之門
宣宗朝戶部缺判使韋澳奏對延英宣宗言戶部缺判
使澳但對以府事上言戸部缺判使者三又問卿意何
如澳曰臣近年心力減耗不奈繁劇累曾陳乞一小鎮
聖慈未垂矜允上嘿然不樂甥柳玭曰舅特承聖知延
英奏對恐未得中澳曰吾不為時相所信忽自宸衷委
以使務必以吾他歧得之何以自明我意不錯爾須知
時事漸不佳是吾徒貪爵位所致爾宜志之後出鎮河
陽
周祖入京師百官迎謁周祖見馮道猶設拜意道便行
推戴道受拜如平時徐語曰侍中此行不易周祖氣沮
故禪代之謀稍緩
宋太祖時竇儀在翰林忽一日宣入禁中行至屏障間
覘見太祖猶衩衣潛身却退中書謂曰官家坐多時請
速出見竇曰聖上衩衣必是未知儀來但奏云宣到翰
林學士竇儀太祖聞之遂起索衫帶著後方召見(五朝名臣)
(言行錄曰竇儀字可象薊州人登晉朝進士當金坡遺事曰王著旣貶官太祖謂范質曰深嚴之地選慎重)
(之士以處之質言前朝學士惟竇儀清介謹厚然已為尚書難於復召上曰禁中非此人不可當諭朕意令勉)
(赴所職即日再入翰林)
陶榖為學士日嘗召對太祖䙝服御便殿榖望見將進
而復却者數四太祖笑曰措大索事分顧左右取袍帶
來上束帶竟榖遽趨出
宋太宗一日謂宰臣曰朕何如唐太宗衆皆曰陛下堯
舜也何太宗可比李文正(李昉己見)獨無言徐誦白樂天詩
曰怨女三千放出宫死囚四百來歸獄太宗曰朕不如
也
真宗欲以後宫劉氏為貴妃遣使持手札以問李沆(己見)
沆對使者引燭爇手札因附奏曰但道臣沆以為不可
其議遂寢
張知白守亳亳有豪士修佛廟成知白召穆修作記記
成不書士名士以五百金遺修求載名於記修投金庭
下促治裝去曰吾寧糊口為旅人終不以匪人汚吾文
也(東都事略曰張知白字用晦滄州青池人真宗朝參知政事出知亳州天聖二年拜工部尚書平章事在)
(位重名器無毫髮私清約如寒士卒贈中書令諡文節)
王魏公(王旦己見)當國時玉清宫初成丁崖相(丁謂)令大具酒
食列幕次以飲食游者後游者多詣丁訴玉清飲食官
視不謹多薄惡不可食丁至中書言於魏公公不答丁
三四言終無所云丁色變問相公何以不答公曰此地
不是與人理會饅頭夾子處
王魏公至性儉素東封日二府議增飾車服以盛法從
諸公令人於公第日詗之一無所為王冀公(欽若)乃作繡
韀送公曰前議恐忘已令為之公使具直置之而不乘
冀公怪問其故公曰常所跨者君上所賜非不華也豈
可更事奢僣以隳典制
王文正作相罕接賓客獨楊大年(楊億己見)來則對榻卧談
文正卒時屬家事一付大年後丁晉公求文正家婚大
年令絶之
楊大年答契丹書云隣壤交歡真宗注云朽壤糞壤令
大年重改因易為隣境明日引唐故事不稱職求罷上
曰楊億不通商量真有性氣
楊大年與王文穆不相得在館中文穆或繼至大年必
徑出他處亦然文穆去國日朝士皆有詩大年獨不作
文穆辭日奏真廟傳宣令大年作詩大年竟不奉詔(宋史)
(曰王欽若字定國臨江新喻人進士甲科累官門下侍郎卒諡文穆智數過人每朝廷有所興造委曲遷就以)
(中帝意又輕巧敢為矯誕仁宗嘗謂輔臣曰欽若久在政府觀其所為真姦邪也王曾對曰欽若與丁謂林特)
(陳彭年劉承珪時謂五鬼姦邪險偽誠如聖諭)
真宗將立明肅后令丁謂諭旨於楊大年令作冊文丁
云此段不憂不富貴大年答曰如此富貴亦不願得
楊文公在翰林丁謂初參政事羣公致賀楊語同列曰
骰子選爾何多尚哉未幾逃歸陽翟别墅
楊文公在翰苑日有新幸近臣意欲扳公入其黨中因
間語公曰君子知微知章知柔知剛公正色疾聲答曰
小人不恥不仁不畏不義
王沂公在閣下日楊文公性詼諧一時僚友無不被其
狎侮於沂公獨曰第四廳舍人不敢奉戲
富鄭公為樞密使英宗初即位賜大臣永昭陵遺留器
物已拜賜又例外獨賜鄭公加千鄭公力辭東朝遣小
黃門諭公此微物不足辭雖家人亦以為不害大體屢
辭恐違中旨公曰此固微物要是例外也大臣例外受
賜不辭若人主例外作事何以止之竟辭不受
馮拯在中書日(涑水記聞曰馮拯河南人其父為趙韓王守第舍拯小時韓王見而竒之曰此)
(子何不使讀書其父使就學數年舉進士太宗時請立太子謫嶺南真宗即位被用至宰相無文學而性伉直)
(官至侍中)孔道輔初拜正言詣馮許謁謝馮曰天子用君作
諫官豈宜私謝執政道輔慙伏而退後道輔嘗語人曰
如馮公者未足為賢相然求之於今亦未易有(儒林公議曰孔)
(道輔自以聖人之後常高自標置性剛介急於進用或有勸其少通者答曰吾豈姓張姓李者耶聞者多笑之)
(為御史中丞以事被黜知鄆州然非其罪躁忿且甚至胙縣一夕卒於驛舍)
富鄭公之薨神宗對輔臣悼惜且曰富弼平生強項今
誌其墓者亦必一強項人卿等試揣之已而自曰方今
強項者莫如韓維必維為之(五朝名臣言行錄曰韓維字持國忠獻公之子篤志)
(好學神宗在潛邸英宗命韓魏公擇宫僚用王陶韓維等皆名儒厚德之士)時持國知汝州
其弟玉汝在樞密院具聞此語亟遣使報持國曰雖其
家以是相囑甚勿許之不然且獲罪先是富氏果以誌
屬持國持國與玉汝書曰吾平生受富公厚恩恨未有
以報今其家見託義無以辭且已許之不可食言因以
獲罪所甘心也卒為之初持國年幾四十猶未仕會富
公鎮并門以帥幕辟之遂起(東都事略曰韓縝字玉汝忠獻公子也官至中書侍)
(郎外事莊重所至以嚴稱雖出入將相而寂無功烈厚自奉養清議非之)
韓魏公留守北京李稷以國子博士為漕頗慢公公不
為較待之甚禮俄潞公代為留守未至揚言云李稷之
父絢我門下士也聞稷敢慢魏公必以父死失教至此
吾視稷猶子也果不悛將庭訓之公至北京李來謁坐
客次久之公著道服出徐語曰而父吾客也只八拜稷
不獲已如數拜之(東都事略曰徐禧用兵西夏李稷主糧餉永樂城陷闔城俱没稷贈工部)
(侍郎)
神宗嘗對章惇稱張安道之美問惇識否惇退以告吕
惠卿惠卿明日與安道同行入朝告以上語且曰行當
大用矣安道縮鼻不對其夕安道適與客坐惇呵引到
門謁入安道使謝曰素不相識不敢受謁惇慙怍而退
熙寧初蔡寺丞(名天申丞相挺之子也)察訪京西挾其父勢妄作
威福震動一路河南尹李師中轉運使李南公事之甚
恭時司馬温公判留司御史臺因朝謁應天院天申獨
立一班旣報班齊温公呼知班曰引蔡寺丞歸本班知
班引天申立監竹木務官富替善之下天申即日行(蓋朝)
(位儀注以官為高下朝謁應天院留臺職也)
司馬文正公自在臺閣時不送門狀曰不誠之事所不
敢為
范蜀公(范鎮己見)有子弟赴官乞書詣見朝貴蜀公不許曰
仕官不可廣求人知受恩多則難為立朝
范景仁與趙閱道私好不協熙寧中王介甫執政以景
仁時為異同數訐之於上且曰陛下問趙抃即知其為
人他日上以問閱道閱道對曰鎮是忠臣上問卿何以
知其忠對曰嘉祐初仁宗不豫鎮百請立皇嗣以安社
稷豈非忠乎旣退介甫語閱道曰公不與景仁有隙乎
閱道曰不敢以私害公(涑水記聞曰至和中范景仁為諫官趙閱道為御史以論陳恭)
(公事有隙)
王荆公與唐質肅(唐介己見)同為參政議論未嘗少合荆公
雅愛馮道嘗謂其能屈力以安人如諸佛菩薩之行一
日於上前語及此事唐曰道為宰相使朝易四姓身事
十主豈得為純臣乎荆公曰伊尹五就湯五就桀者正
在安人而已豈得非純臣質肅曰有伊尹之志則可荆
公為之變色
王舒王嗜佛書曾子固欲諷之未有以發嘗一日會於
南昌少頃潘延之亦至延之談禪王問所得子固熟視
之已而又論人物曰某人可秤子固曰弇用老而逃佛
亦可一秤舒王曰子固失言也善學者讀其書唯理之
求有合吾心者則樵牧之言猶不可廢言而無理周孔
所不敢從子固笑曰前言苐戲之耳(羅湖野錄曰清逸居士潘興嗣字延)
(之初調德化縣尉同郡許瑊拜江州守潘往見之瑊不為禮遂懷刺歸竟不之官問道於黃龍南禪師獲其印)
(可嘗曰我清世之逸民故自號焉)
孫少述與王荆公最厚荆公當國數年不復相聞及荆
公再罷相歸過高沙少述適在亟往造之相見惟勞苦
及弔元澤之喪兩公皆自忘其窮達遂留荆公置酒共
飯劇談經學抵暮乃散荆公曰退即解舟無由再見少
述曰如此更不奉謝矣悵悵各有惜别之色人然後知
兩公未易測也(老學菴筆記曰孫少述字正之與荆公最厚公别少述詩云應須一曲千回首)
(西去論心有幾人又云子今去此來何時後有不可誰余規其相與如此及公當國數年不相聞人謂二公之)
(交遂絶)
王荆公初參大政一日因閱晏元獻小詞荆公曰為宰
相何詎作詞平甫曰彼亦偶然自喜而為爾顧其事業
亦不止此時吕惠卿為館職亦在坐遽曰為政必先放
鄭聲况自為之乎平甫正色曰放鄭聲不若遠佞人吕
大慚(涑水記聞曰王安國常非其兄所為官西京國子教授任滿至京上以介甫故召上殿時人以為必)
(除侍講上問以其兄秉政物論如何對曰但恨聚斂太急知人不明耳上默然不悅由是别無恩命安國嘗力)
(諫其兄以天下恟恟不樂新法恐為家禍介甫不聽安國哭於影堂曰吾家滅門矣又責曾布以誤惑丞相更)
(變法令布曰足下人之子弟朝廷變法何預足下事安國勃然怒曰丞相吾兄也丞相之父即吾父也丞相殺)
(身破家僇及先人發握邱壠豈得不預我事也)
吕惠卿之謫詞頭始下劉貢父當草制東坡呼曰貢父
平生作劊子今日纔斬人也貢父引疾謁告東坡一揮
而就不日傳寫都下紙為之貴(曲洧舊聞曰紹興初惠卿牽復知江陵到任謝)
(上表云顧惟妄論何禆當日之朝廷徒使煩言有黷在天之君父或曰觀此一聯其用心憸愎如此使其得志)
(必殺二蘇無疑矣蓋當時臺諫論列多子由章疏而謫詞東坡當筆也)
章惇被謫錢勰草詞云硜硜無大臣之體鞅鞅非少主
之臣章甚銜之紹聖初召拜首台翰林曾子宣(布)草麻
洎庭宣有赤舄几几南山巖巖之語時士大夫語云今
則几几巖巖奈硜硜鞅鞅乎未幾錢自吏部尚書責知
池州
章子厚在政府一日李邦直欲復唐巾裹子厚曰未消
争競只煩公令嗣帶來略看蘇子由語張文潜曰廟堂
之上謔語肆行在下者安得不風靡
范淳夫(五朝名臣言行錄曰范祖禹字淳夫成都人事神宗哲宗為太史著唐鑑)嘗語李方
叔云(宋史文苑傳曰李豸字方叔其先自鄆徙華豸六歲而孤能自奮立以學問稱嘗以文謁蘇軾於黃)
(州軾謂其筆墨瀾翻有飛砂走石之勢拊其背曰子之才萬人敵也)李文正(李昉己見)有言士
人當使王公聞名多而識面少此最名言蓋寧使王公
訝其不來無使王公厭其不去
高宗在徽宗服中用白木椅子錢大主入覲見之曰此
檀香椅子耶張婕妤掩口笑曰禁中用胭脂皂筴多相
公已有語更敢用檀香作椅子時趙鼎張浚作相(宋史曰張)
(浚字德遠漢州綿竹人紹興中總中外之政天子方厲精克已戒飭宫庭内侍無敢越度事無巨細必以咨浚)
趙鼎在潮五年杜門謝客時事不掛口及移吉陽軍有
謝上表曰白首何歸悵餘生之無幾丹心未泯誓九死
以不移秦檜見之曰此老倔強猶昔(宋史曰趙鼎字元鎮解州聞喜人紹)
(興中至宰相秦檜畏其逼出知泉州自泉州歸復上書言時政檜忌其復用諷次翁論其嘗受偽命乾没都督)
(府錢十七萬緡謫官興化軍論者猶不已責清遠軍節度副使潮州安置)
史彌遠拜相陳晦草制用昆命元龜語倪文節歎曰董
賢為大司馬冊文有允執厥中一語蕭咸以為堯禪舜
之文長老見之莫不心懼今制詞所引舜禹揖遜事也
天下有如蕭咸者讀之得不大駭乎乃上省牘請貼改
麻制詔下分析彌遠除晦殿中侍御史即劾文節藩臣
僣論麻制鐫職而罷(宋史曰倪思字正甫湖州歸安人中博學宏詞科累遷著作郎兼翰)
(林權直光宗即位典冊與尤袤對掌故事行三制並宣學士上欲試思一夕併草除公師四制訓詞精敏在廷)
(誦歎)
金人來取趙彬等三十人家屬詔歸之時洪晧曰昔韓
起謁環于鄭鄭小國也能引義不與金旣限淮官屬皆
吳人宜留不遣蓋慮知其虚實也彼方困於蒙古姑示
強以嘗中國若遽從之謂秦無人益輕我矣檜變色曰
公無謂秦無人(宋史曰洪皓字光弼番昜人少有竒節慷慨有經略四方志假禮部尚書為大)
(金通問使尼堪迫往劉豫皓不從流逓冷山烏舍銳意南侵曰孰謂海大我力可乾但不能使天地相拍爾皓)
(曰兵猶火也弗戢將自焚自古無四十年用兵不止者又數言所以來為兩國事旣不受使乃令深入教小兒)
(非古者待使之禮烏舍發怒曰汝作和事官而口硬如許謂我不能殺汝耶皓曰自分當死願大國無受殺行)
(人之名願投之水以墜淵為名可也烏舍義之而止)
元兵大入賈似道當國以去要君時度宗初即位呼為
師相至涕泣拜留之江萬里時為參政以身掖帝云自
古無此君臣禮陛下不可拜似道不可復言去似道不
知所為下殿舉笏謝萬里曰微公似道幾為千古罪人
(宋史曰江萬里字子遠都昌人少神雋有鋒穎入太學有文聲理宗在潛邸嘗書其姓名几硯間召試館職遷)
(右正言為侍御史器望清峻論議風采傾動一時帝眷注尤厚度宗朝官至參知政事)
至元中程文海薦宗臣二十三人以謝枋得為首時行
省奉詔起之執手相勞勉枋得謝曰上有堯舜下有巢
由枋得名姓不祥不敢赴詔(宋史曰謝枋得字君直信州弋陽人讀書五行俱下)
(一覽終身不忘寳祐中對策極詆丞相董槐與宦官董宋臣中乙科官至權工部侍郎宋亡見福建行省參政)
(魏天祐傲岸不為禮與之言不對天祐怒強之而北至京問謝太后櫕所及瀛國所在再拜慟哭遷憫忠寺見)
(壁間曹娥碑泣曰小女子猶耳吾豈不汝若哉留夢炎使醫持藥雜米飲進之枋得曰吾欲死汝乃欲生我耶)
(棄之於地不食而死)
呼沙呼弑衛紹王立宣宗一時朝臣皆言衛王失道天
命絶之呼沙呼無罪且有推戴之功獨張行信抗章言之
不報舉朝遂以為諱後史官謂賈益謙經事衛王宜知
其事時益謙居鄭州乃遣編修一人就鄭訪之益謙慷
慨言曰知衛王莫如我然我聞海陵被弑大定間禁近
能暴海陵蟄惡者輒得美仕故當時史官多所附會衛
王為人勤儉慎惜名器較其行事中材不及吾唯知此
而已設欲飾吾言以實其罪吾亦何惜餘年(金史曰賈益謙字彦)
(亨沃州人大定中歴仕州郡以能稱累官尚書左丞)
廉希憲嘗有疾帝累遣醫診視醫言須用沙糖作飲北
土糖最艱得家人求於外阿哈瑪特與二斤且致密意
希憲却之曰使此物果能活人吾終不以奸人所與求
活也(元史曰廉希憲字善甫博囉哈雅子也幼魁偉舉止異凡兒篤好經史手不釋卷一日方讀孟子聞)
(召急懷以進世祖問其說遂以性善義利仁暴之旨為對世祖嘉之目曰廉孟子由是知名)
元世祖一日命廉希憲受戒於國師對曰臣已受孔子
戒上曰汝孔子亦有戒耶希憲曰為臣當忠為子當孝
孔子之戒如是而已上稱善
賈居貞為左司郎中劉秉忠奏除參知政事居貞辭曰
他日必有由郎官援例求執政者將何以處之執不肯
拜(元史曰賈居貞字仲明真定獲鹿人十五汴京破奉母居天平世祖知其賢俾監築上都城授左司郎中)
(從帝北征每陳說資治通鑑雖軍中未嘗廢書一日帝問郎俸幾何居貞以數對帝謂太薄敕增之居貞辭曰)
(品秩宜然不可以臣而紊制)
初迎帝師至京有旨令朝臣一品以下皆乘白馬郊迎
大臣俯伏進觴帝師不為動富珠哩翀時為國子祭酒
舉觴立進曰帝師釋迦之徒天下僧人師也余孔子之
徒天下儒人師也請各不為禮帝師笑而起舉觴卒飲
衆為之慄然
趙承旨(趙孟頫己見)初至京會詔集百官於刑部議法衆欲
計至元鈔二百貫贓滿者死承旨抗言其非或以承旨
年少初自南方來譏國法不便意頗不平責承旨曰今
朝廷行至元鈔故犯法者以是計贓論罪汝以為非豈
欲阻格至元鈔耶承旨曰法者人命所係議有輕重則
人不得其死孟頫奉詔與議不敢不言今中統鈔虛故
改至元鈔謂至元鈔終無虚時豈有是理公不揆於理
欲以勢相陵可乎其人有愧色(元史承旨議曰始造鈔時以銀為本虚實相權)
(今二十年間輕重相去至數十倍故改中統為至元又二十年後至元必復如中統使民計鈔抵法疑於太重)
(古者以米絹民生所須謂之二實銀錢與二物相權謂之二虚四者為直雖升降有時終不大相遠也以絹計)
(贓最為適中况鈔乃宋時所創施於邊郡金人襲而用之皆出於不得已迺欲以此斷人死命似不足深取也)
王虎臣言平江路總管趙全不法世祖命虎臣往按葉
李執奏不宜遣虎臣帝不聽趙承旨進曰趙全固當問
然虎臣前守此郡多強買人田縱賓客為姦利全數與
争虎臣怨之虎臣往必將陷全事縱得實人亦不能無
疑帝悟乃遣他使(遂昌山人雜錄曰吳守趙全繼除杭吳民泣送不忍捨時浙省以宗室大)
(臣鎮之待憲臣如司屬全不勝折辱竟卒於杭時人擬以趙廣漢)
世祖嘗與趙承旨共論葉李留夢炎優劣承旨退語奉
御徹爾曰帝論賈似道誤國責留夢炎不言僧格罪甚
於似道而我等不言他日何以辭其責然我疏遠之臣
言必不聽侍臣中讀書知義理慷慨有大節又為上所
親信無踰公者夫捐一旦之命為萬姓除殘賊仁者之
事也公必勉之旣而徹爾至帝前數僧格罪惡帝怒命
衛士批其頰血涌口鼻委頓地上少間復呼而問之對
如初時大臣亦有繼言者帝遂按誅僧格罷尚書省大
臣多以罪去(元史曰前史官楊載稱孟頫之才頗為書畫所掩知其書畫者不知其文章知其文)
(章者不知其經濟之學人以為知言云)
吕思誠為浙西廉訪僉事時南臺御史大夫達實特穆
爾與江浙省臣有隙嗾思誠劾之思誠曰吾為天子耳
目不為臺臣鷹犬也不聽(元史曰吕思誠字仲實平定州人母馮氏夢一丈夫趨而)
(揖曰我文昌星也寤而生思誠目有神光見者異之及長從蕭㪺學治經試國子伴讀累官國子祭酒中書左)
(丞)
吾子行(吾衍己見)遇人巧宦善富如蟲蛆臭腐將噬染已避
去唯恐不速
張士誠據有吳中江南名士多往依之所不可致者唯
楊廉夫一人一日聞其來吳使人要於路廉夫不得已
乃一至賓賢館時元主方以龍衣御酒賜士誠士誠聞
廉夫至甚喜即命飲以御酒酒未半廉夫作詩曰山中
歲歲烽煙起海上年年御酒來如此烽煙如此酒老夫
懷抱幾時開士誠得詩知廉夫不可屈不敢強也
張士誠弟士信聞倪元鎮善畫使人持絹侑以重幣欲
求其筆元鎮怒曰倪元鎮不能為王門畫師即裂去其
絹
語林卷十三
