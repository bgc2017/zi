語林卷二十五明何良俊撰
任誕第二十五
世所謂任誕其孔門狂者之流與昔孔子傳道不得中
行而思其次曰必也狂狷乎豈不以狂者志意高遠易
於入道耶自東漢尚清名好為詭激之行魏晉以來又
喜言莊老一時如嵇阮輩以率情任性為得大道之本
其後阮孚謝鯤之徒咸共祖述浸以成風觀其脱落禮
教不持名檢固多可非然能皭然塵埃之表舉天下不
足廽其顧則豈流俗所能庶幾乎奈何世無孔子莫為
折中以斯人而卒於狂也惜哉
第五伯魚自以久宦不達將家屬客河東變名姓自稱
王伯齊載鹽往來太原上黨所過輒為糞除而去陌上
號為道士親友故人莫知其處(第五倫已見)
戴叔鸞少便誕節(後漢書逸民傳曰戴良字叔鸞汝南慎陽人曾祖遵平帝時御史王莽僭)
(位稱病歸鄉家富尚俠食客常三四百人時人為之語曰關東大豪戴子高良少誕節母喜驢鳴常學之以娛)
(樂焉)居母喪時兄伯鸞居廬啜粥非禮不行叔鸞食肉飲
酒哀至乃哭而二人俱有毁容或以問叔鸞子之居喪
禮乎叔鸞曰禮所以制情佚情苟不佚何禮之論夫食
旨不甘故致毁容之實若味不存口食之可也論者不
能奪
晉文帝(司馬子上已見)大親愛阮嗣宗恒與談戲任其所欲不
迫以職事阮嘗從容言曾遊東平樂其土風願得為東
平太守文帝即從其意阮騎驢徑到郡至則壊府舍諸
壁障使内外相望教令清當十許日便復乘驢去
阮嗣宗能為青白眼見禮俗之士以白眼對之時阮有
母喪嵇喜來弔阮作白眼喜不懌而退喜弟康聞之乃
齎酒挾琴造焉阮大悅遂見青眼
阮嗣宗任情縱誕不拘檢節時兵家女有才色未嫁而
死阮初不識其父兄徑往哭之盡哀而還
阮嗣宗嗜酒荒放露頭散髮裸袒箕踞其後貴游子弟
阮瞻王澄謝鯤胡母輔之之徒皆祖述於籍謂得大道
之本故去巾幘脫衣服宣露醜惡同於禽獸甚者名之
為通次者名之為逹
嵇叔夜性巧好鍜宅有一柳樹甚茂乃激水環之夏月
居其下鍜
劉伯倫以宇宙為狹常乘鹿車携一壺酒使人荷鍤隨
之曰死便埋我(名士傳曰劉伶字伯倫沛郡人肆意放蕩土木形骸遨遊一世竹林七賢論)
(曰伶處天地間悠悠蕩蕩無所用心嘗與俗士相牾其人攘袂而起欲必築之伶和其色曰雞肋豈足以當尊)
(拳其人不覺廢然而返)
王安豐(王戎已見)穎脫不持儀形好乘巴&KR1516;馬雖為三司率
爾私行廵省田園不從一人自以手巾插腰(竹林七賢論曰戎故)
(吏多大官相逄輒下道避之)
王孝孫早歲喪妻有一子貧無居宅惟畜露車有牛一
頭每行輙使御之暮則共宿車上常歎曰滄海横流處
不安也(王尼已見)
謝幼輿鄰家高氏女有美色謝嘗挑之女投梭折其兩
齒時人為之語曰任逹不已幼輿折齒謝聞之傲然長
嘯曰猶不廢我嘯歌
光孟祖避難渡江欲投胡母彦國初至值彦國與謝鯤
阮放畢卓羊曼桓彛阮孚散髮裸袒閉室酣飲已累日
孟祖將排戶守者不聽孟祖便於戶外脫衣露頭於狗
竇中窺之而大呌彦國驚曰他人决不能爾必我孟祖
遽呼入與飲時人謂之八逹
畢茂世為吏部郎常飲酒廢職比舍郎釀熟茂世因醉
夜至其甕間取飲掌酒者不察執而縛之郎往視乃畢
吏部也遽釋其縛茂世遂引主人宴於甕側取醉而出
(晉中興書曰畢卓字茂世新蔡人少傲逹為胡母輔之所知温嶠素知愛卓請為平南長史)
胡母彦國至湘州爾時三伏中彦國坐正衙搖扇視事
其子子光從容顧語曰彦國復何為自貽伊戚(晉陽秋曰彦國)
(子謙之字子光)
胡母彦國子謙之醉與父語常呼父字彦國亦不怪一
日窺彦國厲聲曰彦國老年不得為爾將令我凥背東
壁彦國遂呼入與共飲酒
成公子安(成公綏巳見)妙解音律嘗當暑承風而嘯泠然成
曲
周伯仁正有姊喪常三日醉姑喪二日醉大損資望每
醉諸公常共屯守
周僕射(周顗)與王公及朝士共詣尚書紀瞻宅觀妓紀
有愛妾能為新聲周於衆中欲通其妾露其醜穢顔無
怍色
周僕射在中朝時能飲酒一石及過江雖日醉每稱無
對偶有舊對從北來周遇之欣然乃出酒二石共飲各
大醉及周醒使視客已腐脇而死
宋禕是石崇妓綠珠弟子有國色善吹笛後在晉明帝
宫帝疾患危篤羣臣進諫請出宋禕時朝賢悉見帝曰
卿諸人誰欲得者衆人無言阮遥集時為吏部尚書對
曰願以賜臣帝即遣出與之
阮遥集為安東參軍蓬髮飲酒不以王務嬰心後拜散
騎常侍性既好飲頻以金貂換酒為有司所紏帝置不
問
王丞相辟謝仁祖(謝尚己見)為掾到府通謁丞相以謝有勝
會語謝曰人謂君能作鴝鵒舞一坐盡傾寧有此理不
謝言佳便著巾幘而舞丞相令坐者撫掌擊節謝俯仰
在中旁若無人
劉承胤少有淹雅之度王庾温諸公素與周旋聞其至
共載看之劉倚被囊了不與三人言神味亦不相酬俄
頃賓退王庾甚怪此意温曰承胤好賄新下必有珍寳
當有市井事令人視之果見向囊皆珍玩正與胡父詣
賈
謝仁祖開率穎秀辯悟絶倫脫略細故不為流俗之事
小時好著刺紋袴
謝鎮西(謝尚己見)酒後於槃案間為洛中市肆工鴝鵒舞甚
佳
謝鎮西著紫羅襦據胡牀在大市佛圖門樓上彈琵琶
作大道曲
羅友少有美韻不持檢節好伺人祠往乞餘食雖營署
市肆不以為羞時在桓公府桓責之曰君太不逮湏食
何不就身求乃至於此友傲然不屑荅曰就公乞食今
乃可得明日已復無桓大笑之(晉陽秋曰羅友字它仁襄陽人好學嗜酒不持)
(節檢在桓温府以家貧乞禄温以其非治民才許而不用後同府人有得郡者温送别友至晚問之荅曰昨奉)
(教旨首旦出門中路忽逢一鬼大見揶揄云只見汝送人作郡何不見人送汝作郡民回還以解不覺成淹緩)
(之罪温雖笑其滑稽心頗愧焉後以為襄陽太守舉其宏綱不存小察甚為吏民所安)
王中郎(王坦之己見)以圍棋為手談故其在哀制中祥後客
來方幅會戲
王佛大(王忱己見)性嗜酒醉輙經日自號上頓故今世人猶
稱大飲為上頓
王佛大自恃才氣放酒誕節慕王平子之為人婦翁嘗
有慘王乘醉弔之婦翁慟哭王與賓客十許人連臂被
髮祼身而入繞之三匝而出
袁山松衿情秀遠妙解音樂舊有行路難曲辭頗疎質
山松好之乃為文其辭句婉其節奏每因酣醉歌之聽
者無不流涕
顧長康矜伐過實諸年少因相稱譽以為戲弄嘗為散
騎常侍與謝瞻連省夜於月下長詠自云得先賢風致
謝每遥贊之長康彌自力忘倦謝將眠語槌脚人令代
已長康不覺有異遂申旦而止
陶淵明嘗九日無酒宅邊東籬下菊叢中摘盈把坐俄
望見一白衣人至乃是王弘送酒得便酣飲
陶靖節在家郡將候陶值其酒熟取頭上葛巾漉酒漉
畢還復著之
陶淵明為彭澤令公田三百畆悉令吏種秫稻妻子固
請種秔乃使二頃五十畆種秫五十畆種秔
顔光禄(延之)先為劉柳功曹在尋陽與淵明交欵後為
始安郡經過日造淵明每往必酣飲致醉臨去留二萬
錢與淵明淵明悉送酒家稍就取酒
謝康樂因父祖之資生業甚厚奴僕既衆義故門生數
百鑿山浚河功役無已尋山陟嶺必造幽峻巖嶂千重
莫不遍歴登躡常著木履上山則去前齒下山去其後
齒嘗自始寧南山伐木開逕直至臨海從者數百人臨
海太守王琇驚駭謂是山賊徐知是靈運乃安(沈約宋書曰靈)
(運要琇更進琇不肯靈運贈詩曰邦君難地險旅客易山行靈運後在會稽亦多徒衆驚動縣邑)
劉穆之小時家貧誕節不持檢操常往妻江氏家乞食
多見侵辱不以為恥一日食畢求㯽榔江氏兄弟戲之
曰㯽榔消食君乃常饑何忽湏此及穆之為丹陽尹召
江氏兄弟食令厨人以金柈貯㯽榔一斛進之
王敬弘為尚書僕射關署文案初不省讀嘗豫聽訟上
問以疑獄敬弘不對上變色問左右何故不以訊牒副
僕射敬弘曰臣乃得訊牒讀之政自不解
王敬弘夫人是桓南郡女兄敬弘性愛山水求為天門
太守及之郡南郡遣信要其過已敬弘至巴陵謂人曰
靈寳正當欲見其姊我不能為桓氏贅壻乃遣别船送
妻往江陵彌年不迎山郡無事恣其遊適
顔延之好酒疎誕恒與物忤見殷景仁劉湛(二人並己見)專
當要任意甚不平常言天下之務當與天下共之豈一
人之智所能獨了辭甚激揚每犯權要常語劉曰吾名
器不升當由作卿家吏(南史曰延之小時經為湛父劉柳後將軍主簿)
顔延之不能取容當世宋文帝傳詔召之頻不肯詣常
日但入酒店裸袒挽歌了不應對他日醉醒入見帝帝
問以諸子才能延之曰竣得臣筆測得臣文&KR0930;得臣義
躍得臣酒何尚之因問誰得卿狂荅曰其狂不可及
謝超宗恃才使酒多所凌忽嘗以應對忤旨出為南郡
王中軍司馬人問曰聞有新命定是何府謝荅曰不知
是司馬為是司驢既是驢府政應為司驢(蕭子顯齊書曰超宗恃才)
(使酒為齊高帝黃門郎在省常醉上召見問北方事超宗曰虜動來二十年矣佛出亦無如之何以忤旨出為)
(南郡王中軍司馬)
袁尹(袁粲己見)在郡時詩酒自適不以物務經心每杖策逍
遥當其意得悠然忘反郡南一家頗有竹石袁率爾步
往不通主人直造竹所嘯詠自得主人出語笑欵洽俄
車騎羽儀至方知是袁
袁尹疎放好酒嘗步屧白楊郊野間道遇一士人便呼
與酣飲明日此人謂被知遇詣門求通袁曰昨日飲酒
無偶聊相邀爾勿復為煩
謝長史性通脫會意便行嘗預樂遊苑宴不得醉而還
因詣道邊酒罏停車褰幔與車前三騶對飲觀者如堵
謝處之自若(南史曰謝幾卿靈運之曾孫超宗子也十二補國子生齊文慧太子自臨策試謂王)
(儉曰幾卿本長玄理今以經義訪之儉承旨發問幾卿辨釋無滯文慧大稱賞焉儉謂之曰謝超宗為不死矣)
(及長博學有文梁天監中至左光禄長史)
謝長史庾左丞既免官二人志意相得並肆情誕縱或
乘露車歴遊郊野既醉則相與執鐸挽歌不屑物議(南史)
(曰庾仲容字子仲潁川鄢陵人祖徽之父漪仲容幼孤為叔父泳所養及長杜絶人事專精篤學晝夜手不輟)
(卷吏部尚書徐勉擬泳子晏嬰為宫僚泳泣曰兄子幼孤人才麄可願以晏嬰所忝回用之勉許焉轉仲容太)
(子舍人)
謝長史在省署時夜著犢鼻褌與門生登閣道飲酒酣
呌逹曙
張思光與弟寳積俱詣太祖思光於御前放氣寳積謝
曰臣兄觸忤宸扆上笑而不問湏臾食至思光排寳積
不與同食上曰何不與賢弟共食思光曰臣不能與謝
氣之口同餐(張寳積己見)
蕭侍中(蕭琛己見)性通脫常自解竈事事畢餕餘便陶然致
醉
陳暄文才俊逸而沉湎過度兄子秀致書止之暄荅曰
速營糟邱吾將老焉(南史曰暄兄子秀常憂暄飲酒過多致書於暄友人何胥冀其諷諫)
(暄與秀書曰見汝書與孝典陳吾飲酒過差吾有此好五十餘年昔吳國張公亦稱躭嗜吾見張公時已六十)
(自言引滿大勝少年吾今所進亦勝於往日老而彌篤唯吾與張季舒耳吾方與此子交歡地下汝欲夭我此)
(志耶昔阮咸阮籍同遊竹林宣子不明斯言王湛能玄言巧騎武子呼為痴叔何陳留之風不嗣太原之氣巋)
(然翻成可怪吾既寂寥當世朽病殘年産不異於顔原名未動於卿相若不日飲醇酒復欲安歸汝以飲酒為)
(非吾以不飲為過昔周伯仁渡江唯三日醒吾不以為少鄭康成一日三百杯吾不以為多吾嘗譬酒猶水也)
(可以濟舟亦可以覆舟故江諮議有言酒猶兵也兵可千日而不用不可一日而不備酒可千日而不飲不可)
(一飲而不醉美哉江公可與論酒矣汝驚吾墜車侍中之門䧟地武陵之第遍匝朝野自言憔悴丘也幸苟有)
(過人必知之吾平生所願身没之後題吾墓云陳故酒徒陳君之神道若斯志意豈避南征之不復賈誼之慟)
(哭者哉何水曹眼不識杯鐺吾口不離瓢杓汝寧與何同日而醒與吾同日而醉乎政言其醒可及其醉不可)
(及也)
齊神武欲用李元忠為僕射文襄言其常醉不可委以
臺閣其子搔聞之請元忠節飲元忠曰我言作僕射不
勝飲酒樂爾愛僕射宜勿飲酒(李百藥齊書曰李元忠趙郡平棘人勸齊神武)
(建義拜侍中雖處要任不以物務干懷唯以聲酒自娛大率常醉家事大小了不關心園庭羅種果藥親朋尋)
(詣必留連宴賞挾彈携壺遊遨里閈每言寧無食不可使我無酒阮步兵吾師也孔少府豈欺我哉後自中書)
(令復求太常卿以其有音樂而多美酒)
胡倫許(胡叟己見)不治産業常苦饑貧然不以為耻養子螟
蛉以自給養每至貴勝之門恒乘一牸牛敝韋袴褶作
布囊容三四斗飲噉醉飽便盛所餘餅肉以付螟蛉見
車馬榮貴者視之蔑如不以經意
王無功性簡放不喜拜揖兄通知其誕縱不嬰以家事
鄉族慶弔婚冠不與也
房玄齡嘗送葬出定鼎門際晚且饑有鬻蒸餅者與同
行數人共食久之房素不持錢鬻者逼取直房曰乞你
頭銜我右臺御史也可隨取直時賞其放逸
崔顥有美名李邕欲一見開館待之顥至獻文首章曰
十五嫁王昌邕叱起曰小兒無禮不與接而去(劉晌唐書曰崔)
(顥有俊才而無士行終司勲員外郎)
崔顥好蒲博飲酒及游京師娶妻擇有貎者稍不愜意
即去之前後如此數四
賀知章晚節尤加誕放遨嬉里巷自號四明狂客又稱
秘書外監
韓朝宗為山南採訪(柳子厚先友記曰韓會字朝宗昌黎人善清言有文章名最高然以)
(故多謗至起居郎貶官卒)謂孟浩然深閑詩律寘諸周行必詠穆如
之頌因入奏挾與俱行先揚于朝約日引謁會浩然有
故人至劇飲歡甚或言與韓公約不當後期浩然叱曰
業已飲矣身行樂耳遑恤其他遂畢飲不赴
杜司徒(杜佑己見)在維揚日嘗語賓幕曰我致政後著一麄
布襴衫跨小馬入市看盤伶傀儡足矣後致政果如其
言諫官䟽言三公不合入市公曰此自吾意正欲爾
陽城與二弟約凡吾所得俸入汝可度吾家有幾口月
食米幾何買薪菜鹽凡用幾錢先具之餘悉以送酒家
無留也
元微之廉問浙東有劉采春自淮甸來容色莫比元與
欵狎遂留浙河七年因醉題東武曰因循歸未得不是
憶鱸魚盧侍郎簡求戲曰丞相雖不為鱸魚為好鏡湖
春耳謂采春也
杜牧之分務洛陽時李司徒罷鎮閒居聲妓豪侈洛中
名士咸謁之李高會朝客以牧之持憲不敢邀致牧之
遣座客通意願預斯會李不得已邀之牧之獨坐南向
瞪目注視引滿三巵問李云聞有紫雲者孰是李指之
牧之凝睇良久曰名不虛傳宜以見惠李俯而笑諸妓
亦回首破顔牧之又自飲二爵朗吟而起曰華堂今日
綺筵開誰喚分司御史來忽發狂言驚滿座兩行紅粉
一時廽意氣閑逸旁若無人
司空圖(己見)布衣鳩杖出則以女家人鸞臺自隨
南唐後主頗疑北人韓熙載肆情坦率不持名檢售妓
樂迨百數人日與荒樂所得月俸散與諸姬熙載弊衣
芒屨作瞽者持獨絃琴俾舒雅執板挽之隨房乞食以
為笑樂(湘山野錄曰韓熙載北人仕江南致位通顯不防閑婢妾有北齊徐之才之風侍兒往往私客)
(客賦詩有最是五更留不住向人枕畔著衣裳之句熙載亦不介意)
南唐李煜嘗以韓熙載盡忠直言欲用為相熙載後房
妓妾數十多出外舍私侍賓客煜以此難之左授右庶
子分司東都熙載盡斥諸妓單車上道煜喜留之已而
諸妓稍稍復還煜曰吾亦無如此何
孟蜀兵部尚書李昊常以牡丹花數枝分遺親知即以
興平酥同贈且曰俟花凋謝即以酥煎食之無棄濃豔
何承裕嗜酒狂逸歴盩厔咸陽二縣令醉則露首跨牛
趨府為治清而不煩民頗安焉每覽牒訴必戲判以喻
曲直訴者多心伏引去往往召豪吏接坐引滿吏因醉
挾私白事承裕笑曰此見罔也當受杖杖訖復召與飲
(文苑傳曰何承裕有清才好為歌詩嗜酒狂逸初為中都主簿桑惟翰鎮兖州知其真率不責以吏事官著作)
(佐郎出為盩厔咸陽令醉則露首跨牛趨府府尹王彦昭以其名士容之)
馮吉不持檢操雅好琵琶曲盡其妙教坊供奉號名手
者亦莫能及父道戒令勿習言性所好亦不能改道欲
辱之因家宴令吉奏琵琶為夀賜以束帛吉置於肩左
抱琵琶按膝再拜如伶官狀了無怍色(宋史曰馮吉字惟一河南洛陽)
(人父道周中書令吉晉天福初任秘書省校書郎周顯德中遷太常少卿嗜學善屬文工草隸議者以掌誥許)
(之然性滑稽無操行每中書舍人缺宰相即欲用吉終以佻薄而止)
馮惟一為太常頗不得意以杯酒自娛每朝士宴集雖
不召亦常自至酒酣即彈琵琶彈罷賦詩詩成起舞時
人愛其俊逸謂之三絶
晏丞相(晏殊已見)知南京王琪張亢為幕客汎舟湖中常以
諸妓自隨晏公把柁王張操篙王是南人知行舟次第
至橋下故使船觸柱而横厲聲曰晏稍使柁不正也(涑水)
(記聞曰張密學奎張客省亢母宋氏白之族其夫好黃白術宋氏伺其夫出取其書并燒煉之具悉焚之夫歸)
(怒之宋氏曰君有二子不使就學日見君燒煉而效之他日何以興君之門夫感其言而止宋氏不愛金帛市)
(書至數千卷親教督二子客至輙忩間聽之客與其子論文學政事則為之設酒肴或閒話諧謔則不設也僑)
(居常州胡樞密宿有文行宋氏以為必貴亢跅弛宋氏常藏其衣冠不聽出唯胡秀才召乃給衣冠使詣之既)
(而二子皆仕至顯官)
歐陽文忠公在揚州作平山堂壯麗為淮南第一堂在
高岡下臨江南數百里真潤金陵三州隱隱可見公凌
晨携客往遊遣人走邵伯埭取荷花千餘朵分插百許
盆與客相間遇酒行即遣妓取一花傳客以其葉盡處
則飲酒往往侵夜載月而歸
石曼卿以館職通判海州官滿日載私鹽兩船至夀春
託知州王子野貨之時禁網疎闊曼卿亦不為人所忌
市中公然賣學士鹽
石曼卿喜豪飲與布衣劉潜為友嘗通判海州劉潜來
訪之曼卿迎於石闥堰與潜劇飲中夜酒竭船中有醋
斗餘傾入酒中併飲之明日酒醋俱盡
喻明仲妙於長笛持節數郡每出按行至山水佳處馬
上臨風輙快作數弄(墨莊漫錄曰喻陟字明仲睦州人持節數郡政績藹著雅善散隸尤)
(妙長笛嘗有馬上吹笛詩張芸叟和之)
慎伯筠(東美)秋夜待潮於錢塘江沙上露坐設大酒尊
及置一杯對月獨飲意象傲逸吟嘯自若顧子敦適遇
之亦懷一杯就其尊對酌伯筠不問子敦亦不與語酒
盡各散去
張子通既貴其弟子遊好吹薤露暑月衣犢鼻納涼門
廡值里巷喪車過必徑趨羣挽中聲調清壯抑遏中節
或至郊外通夕而歸喪家以子通故攝至賓位常享醉
飽子通雖屢戒勖終不能止
劉跛子(青州人)常拄一拐每歲必一至洛陽看花館范家
園春盡即還為人談噱有味范家子弟多狎之
李舟客都下一年無差遣後受昌州議者以去家遠改
受鄂倅劉淵才聞之往謁李曰今日聞大夫欲受鄂倅
有之乎李曰然淵才悵然曰誰為大夫謀昌佳郡也奈
何棄之李驚問其佳淵才曰天下海棠無香昌州海棠
獨香聞者傳以為笑
王韶罷樞密以禮部侍郎知鄂州一日宴客出家妓奏
樂入夜席客張䜋沉醉挽家妓不前遽將擁之家妓泣
訴於韶坐客皆失色韶徐曰比出汝曹以娛賓而乃令
坐客失歡命取大杯罰家妓容色不動談笑如故人皆
伏其量
米芾為書學博士一日上與蔡京論書艮嶽俄召芾至
令書一大屏上指御前一端州石硯使就用之書成芾
捧硯請曰此硯經賜臣芾濡染不堪復以進御上大笑
因以賜之芾蹈舞以謝抱負趨出餘墨霑漬袍袖喜動
顔色上顧京曰顛名不虛得京曰芾人品誠高所謂不
可無一不可有二(張思光事己見)
陳季常(龍邱子)嘗自洛之蜀載二女侍以從戎裝駿馬至
谿山佳處輙住終日
周公謹嘗與一時好事諸人邀趙子固各携所藏書畫
放舟湖上相與評賞飲酣子固脱帽以酒晞髮箕踞歌
離騷旁若無人薄暮入西泠掠孤山檥櫂茂樹間指林
麓最幽處瞪目絶呌曰此是洪谷子董北苑得意筆也
鄰舟數十皆驚駭絶歎以為真謫仙人(劉道醇五代名畫補遺曰荆浩)
(字浩然河南沁水人業儒博通經史善屬文值五季多故隱於太行之洪谷自號洪谷子嘗畫山水樹石以自)
(適著山水訣一卷山圖繪寳鑑曰董源江南人事南唐為後苑副使善畫水樹石幽潤峯巒清深天真爛漫)
(意趣高古論者謂其水墨𩔖王維著色師李思訓兼工龍水無不臻妙)
語林卷二十五
