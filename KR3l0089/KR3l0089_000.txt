何氏語林小說家𩔖一雜事之屬
提要
(臣)等謹案何氏語林三十卷明何良俊撰良
俊有四友齋叢說己著錄是編因晉裴啟語
林之名其義例門目則全以劉義慶世說新
語為藍本而雜採宋齊以後事迹續之併義
慶原書共得二千七百餘條其簡汰頗為精
審其採掇舊聞翦裁鎔鑄具有簡澹雋雅之
致視偽本李垕續世說剽掇南北二史冗杳
擁腫徒盈卷帙者乃轉勝之每條之下又仿
劉孝標例自為之注亦頗為博贍其間摭拾
既富間有牴牾如王世懋讀史訂疑所謂以
王莽時之陳咸為漢成帝時之陳咸者固所
不免然于諸書舛互實多訂正如第二十二
卷紀元載妻王韞秀事援引考證亦未嘗不
極確核雖未能抗駕臨川並驅千古要其語
有根柢終非明人小說所可比也乾隆四十二
年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
語林目錄小說家𩔖一(雜事之屬)
卷一
德行上
卷二
德行(中)
卷三
德行(下)
卷四
言語(上)
卷五
言語(下)
卷六
政事
卷七
文學(上)
卷八
文學(中)
卷九
文學(下)
卷十
言志(上)
卷十一
言志(下)
卷十二
方正(上)
卷十三
方正(下)
卷十四
雅量
卷十五
識鑒
卷十六
賞譽(上)
卷十七
賞譽(下)
卷十八
品藻
卷十九
箴規
卷二十
棲逸
卷二十一
捷悟博識豪爽
卷二十二
夙惠賢媛容止
卷二十三
自新術觧巧藝
卷二十四
企羨寵禮傷逝
卷二十五
任誕
卷二十六
簡傲
卷二十七
排調
卷二十八
輕詆
卷二十九
假譎黜免儉嗇
侈汰忿狷讒險
卷三十
尤悔紕漏惑溺
仇隙
語林原序
何氏語林三十卷吾友何元朗氏之所編類倣劉氏世
說而作也初劉義慶氏採擷漢晉以来理言遺事論次
為書摽表揚㩁奕奕玄勝自兹以還稗官小說無慮百
數而此書特為雋永精深竒逸莫或繼之元朗雅好其
書研尋演繹積有歲年搜覽篇籍思企芳躅昉自兩
漢迄扵宋元下上千餘年正史所列𫝊記所存竒蹤勝
踐漁獵靡遺凡二千七百餘事捴十餘萬言𩔖列義例
一惟劉氏之舊而凡劉所已見則不復書品目臚分雖
三十有八而原情執要寔惟語言為宗單詞隻句往
往令人意消思致淵永足深唱嘆誠亦至理攸寓文學
行義之淵也而或者以為摭裂委𤨏無所取裁骫骳偏
駮獨能發藻飾詞扵道德性命無所發眀嗚呼事理無
窮學奚底極理或不眀固不足以探性命之藴而辭
有不達道何從見是故博學詳說聖訓攸先修辭立誠
蓄德之源也宋之末季學者牽扵性命之說深中厚
默端居無為謂足以涵養性真變化氣質而考厥所
存多可議者是雖師授淵源惑扵所見亦惟簡便日趨
偷薄自畫假美言以護所不足甘扵面墻而不自知其
堕扵庸劣焉爾嗚呼翫物喪志之一言遂為後學之深
痼君子盖嘗惜之元朗扵此真能不為所惑哉元朗貫
綜深博文詞粹精見諸論撰偉麗淵宏足自名世此
書特其緒餘耳輔談式藝要亦不可以無𫝊也辛亥四
月之望文徵眀書
