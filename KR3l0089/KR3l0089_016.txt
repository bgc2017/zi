語林卷十六明何良俊撰
賞譽第九(上)
孔子嘗曰吾之於人誰毁誰譽如有所譽者其有所試
則孔子但不毁人耳亦何嘗不舉人哉然必試耳余觀
東漢喜標樹晉世好加奬飾然一時雖門閥子弟皆賢
可施於行列昔人以爲名者摩世厲鈍之具豈不信哉
善乎龐士元之言曰欲興風俗長道業不美其談即聲
名不足企慕而爲善者少今拔十失五猶得其半而可
以崇邁世教使有志者自勵夫古多善俗或者用此道
也後世欲以深文苛議激振頽風然一遭譏貶而賢者
率多自棄嗚呼有世道之責者可無加之慮哉
賈景伯與班固並校秘書景伯母常有疾帝欲加賜以
校書例多特以錢二十萬使潁陽侯馬防與之語防曰
賈逵母病此子無人事於外屢空則從孤竹之子於首
陽山矣(范曄後漢書曰賈逵字景伯扶風平陵人自為兒童常在太學不通人間事身長八尺二寸諸)
(儒為之語曰問事不休賈長頭)
賈偉節兄弟三人並有高名偉節最優時人爲之語曰
賈氏三虎偉節最怒(袁山松後漢書曰賈彪字偉節少遊京師與郭林宗為談論之首一)
(言一行天下以為凖的黨事起彪謂同志曰吾不西行大難不解即入關設方略天子為之大赦)
或問汝南范孟博(范滂已見)郭林宗何如人范曰隱不違親
貞不絕俗天子不得臣諸侯不得友吾不知其他(范曄後漢)
(書曰郭泰字林宗太原介休人家貧早孤母使給事縣庭林宗曰大丈夫安能處斗筲之役乎就屈伯彦學三)
(年博通墳籍游洛陽見李膺膺大奇之遂相友善名震京師後歸鄉里諸儒送至河上車數千兩林宗與李膺)
(同舟而濟衆賓望之以為神仙)
東國宗敬蔡中郎不言名咸稱蔡君兖州陳留並圖畫
形像爲之目曰文同三閭孝齊參騫
世目陳仲舉(陳蕃已見)昂昂如千里驥周孟玉(周璆已見)瀏瀏如
松下風(世說作世目李元禮謖謖如勁松下風)
一云世目潁川李府君(李膺已見)頵頵如玉山汝南陳仲舉
軒軒如千里馬南陽朱公叔(朱穆己見)&KR0008;&KR0008;如行松栢之下
潁川爲之目曰荀氏八龍慈明(荀爽已見)無雙(范曄後漢書曰荀淑字季)
(和為朗陵侯相莅事明理稱為神君卒年六十七李膺自表師喪去官生八子儉鯤靖燾汪爽肅旉並有名稱)
(時人謂之八龍初荀氏舊里名西豪潁隂令苑康以為昔高陽氏有才子八人今荀氏亦有八子遂改曰高陽)
(里)
趙戩遭三輔喪亂客於荆州州牧劉表以爲賓客(典略曰趙)
(戩字叔茂京兆長陵人質而好學言稱詩書愛恤於人不論疎密辟公府入為尚書選部郎董卓欲以所私並)
(充臺閣戩拒不聽卓怒欲殺之戩引辭正色卓雖凶戾屈而謝之故將王允被害戩棄官收歛三輔亂戩客荆)
(州劉表以為賓客曹公平荆州執戩手曰何相見之晚遂辟為掾)爾時禰正平(張隲文士傳曰)
(禰衡字正平平原般人少有才辯氣尚剛傲好矯時慢物)來游京師(范曄後漢書曰興平中衡避難)
(荆州建安初來遊許下)詆訾朝士謂無復人反南見戩歎曰所謂
劒則干將莫邪木則椅桐梓漆人則顔冉仲弓也
阮元瑜少有雋才應機捷麗嘗就蔡伯喈學蔡歎曰童
子奇才朗朗無雙
平原陶丘洪(青州先賢傳曰陶丘洪字子休平原人清達博辯文冠當代舉孝廉不行辟太尉府)
(年三十卒)舉劉正禮爲茂才(范曄後漢書曰劉繇字正禮東萊牟平人父寵會稽太守繇為)
(揚州牧時袁術據淮南繇移居曲阿值中國喪亂士友南奔攜接收養與同優劇甚得名稱袁術遣孫策攻破繇)
(奔豫章)是公山弟(范曄後漢書曰劉岱字公山董卓入洛陽岱從侍中出為兖州刺史虚己愛物)
(為士人所附初平三年黃巾轉入東平岱擊之戰死)刺史曰前年舉公山柰何復
舉正禮洪曰若使明君用公山於前擢正禮於後所謂
御二龍於長途騁騏驥於千里何所復難
陳長文(陳群别見)與孔文舉共論汝潁人士陳曰荀文若(荀彧)
(己見)公達(魏春秋曰荀攸字公達為尚書令從太祖征伐常謀謨幃幄時人及子弟莫知其所言太祖每)
(稱之曰公達外愚内智外怯内勇外弱内強不伐善無施勞智可及愚不可及雖顔子寗武不能過與鍾繇善)
(繇言我每有所行反覆思惟自謂無以易以咨公達輒復過人意)休若(荀氏家傳曰荀衍字休若彧第)
(三兄也)友若(荀諶字友若彧第四兄袁紹在冀州以諶為謀主)仲豫(荀氏家傳曰荀悅字仲豫)
(彧從父兄也父儉朗陵長祖淑朗陵侯相監張璠漢紀曰悅清虚沉靜善於著述建安初為秘書被詔刪漢)
(書作漢紀三十篇因事以明臧否致有典要其書大行於世)當今並無對
脂元升以哭孔文舉尸魏太祖收欲治罪以其事直見
原元升後見太祖陳謝前愆太祖呼其字曰元升卿故
慷慨(魚豢魏略曰脂習字元升京兆人公府辟舉高第天子西遷及詣許昌習常隨從與少府孔融親善)
(太祖為司空威德曰盛融書䟽倨傲習常責融欲令改節融被誅時許中百官與融親善者莫敢收恤習獨撫)
(而哭之曰文舉卿舍我死我當復與誰語者)
魏文帝初受漢禪群臣皆揚魏德衛臻獨稱漢美文帝
曰天下之珍當與山陽共之
曹子建七步成章世目爲繡虎目王仲宣爲泥下潜蛙
龐德公目諸葛孔明爲卧龍龐士元爲鳳雛司馬德操
爲水鏡
諸葛武侯甚知蔣琬用爲長史常曰公琰托志忠雅當
與吾共贊王業者也
鍾士季(鍾會己見)入蜀甚知姜伯約謂長史杜元凱曰(杜氏新書)
(曰杜預字元凱司馬宣王女壻企王𨼆晉書曰預智謨淵博明於理亂常稱德者非所及立功立言所庶幾)
(也著左氏集解又參考衆家謂之釋例作盟會圖春秋長歴成一家學摯虞甚重之曰左丘明本為春秋作傳)
(而左傳遂自孤行釋例本為傳設而所發明何但左傳)以伯約比中土名士公休
太初(諸葛誕夏侯玄並已見)不能過也(蜀志曰姜維字伯約天水冀人少與母居好鄭氏學)
(盛傅子曰維好立功名隂養死士不修布衣之業當孫雜紀曰初姜維詣亮與母相失復得母書令求歸)
(維曰良田百頃不在一畆但有遠志不在當歸也書蜀志曰亮辟維為奉義將軍與長史張裔參軍蔣琬曰)
(姜伯約忠勤時事思慮精密考其所有永南季常諸人不如也郤正論曰姜伯約據上將之重處群臣之右)
(宅舍敝薄資財無餘側室無妾媵之䙝後庭無聲樂之娛衣服取供輿馬取備飲食節制不奢不約官給費用)
(隨手消盡察其所以然者非激貪厲濁抑情自割也直謂如是為足不在多求凡人之談常譽成毁敗扶高抑)
(下咸以姜維投厝無所身死宗滅以是貶削不復料擿異乎春秋褒貶之義矣如姜維之樂學不倦清素節約)
(自一時之儀表也)
張子綱(張紘已見)與孔北海書言虞仲翔前頗爲論者所侵
美寳爲質雕磨益光不足以損
管公明言與裴使君(裴微己見)何鄧二尚書(何晏鄧颺並己見)劉太
常(劉寔己見)兄弟語使人神思清發昏不假寐自此以還殆
白日欲寢矣(晉書曰劉寔弟名智字子房貞素有兄風少貧負薪自給讀誦不輟以儒行稱)
或問焦先於皇甫士安士安曰曠然以天地爲棟宇闇
然合至道之前出群形之表入玄寂之幽一世之人不
足以挂其意四海之廣不足以回其顧妙乎與三皇之
先者同矣結繩己來未及其至也豈群言之所能髣髴
常心之所能測量哉(皇甫謐高士傳曰世莫知焦先所出或言漢末無父母兄弟見漢衰)
(乃不言常結草為廬冬夏袒露垢汚如泥後野火燒其廬先因露寢遭大雪袒卧不移人以為死就視如故)
陸士衡與弟士龍俱有雋才張司空(張華己見)見而悅之常
曰伐吳之利在獲二雋
山公目嵇叔夜巖巖如孤松之獨立
嵇君道(嵇含己見)云吾在洛嘗與二陸談(陸機陸雲並己見)覺辭少
理暢語約事舉莫不豁然若春日之判薄冰秋風之掃
枯葉
世目鄧士載爲伏鸞陸士龍爲隱鵠
衛伯玉明識清允傅蘭碩(傅嘏己見)極貴重之比之寗武子
(晉書曰衛瓘字伯玉河東安邑人父覬魏尚書瓘十歲喪父至孝過人性貞靜有名理在位以任職稱鄧艾鍾)
(會伐蜀瓘以侍中持節監艾會軍事)
張茂先甚重成公簡(王隱晉書曰成公簡字宗舒東郡人世二千石性清素不求榮利潜)
(心味道罔有干其志者由是默識過人)嘗曰公簡清靜比揚子雲(揚雄自敘曰雄)
(為人簡易佚宕默而好深湛之思清淨無為不汲汲於富貴不戚戚於貧賤不修廉隅以徼名當世無擔石之)
(儲晏如也自有大度非聖哲之書不好也非其意雖富貴不事也)默識擬張安世(班固漢書)
(曰張安世字子孺少以父任為郎以善書給事尚書精力於職休沐未嘗出上幸河東亡書三箧詔問莫能知)
(唯安世識之具述其事後以相校無所遺失上奇其才擢為尚書令)
顧彦先少有珪璋符采朗澈弱冠仕吳爲黃門郎當時
後進盡相推許稱爲大才令望
衛叔寳是樂彦輔壻(衛玠樂廣)並有海内之名裴叔道嘗稱
之曰婦翁冰清女壻璧潤(裴遐己見)
周中丞(弼)目裴逸民曰裴公若武庫五兵縱横(晉諸公贊曰裴)
(頠字逸民談理與王夷甫不相推下嘗疾世俗尚虚無之理故著崇有論以折之才博喻廣學者不能究後樂)
(廣與頠清談欲說理頠辭喻豐博廣自以體尚虚無笑而不言)
山季倫薦蔡克於王太尉曰蔡子尼今之正人太尉以
書示衆曰山子以正字拔人然未易可稱後太尉聞克
在選曰山子正人之言驗於今矣(山簡王衍蔡克並己見)
王平子風韻邁達甚爲從兄濬沖夷甫所知四海士人
一爲平子品目則二兄不復措意云已經平子(晉諸公贊曰王)
(澄字平子有達識仕至荆州刺史)
王大將軍甚重王太尉常稱之曰夷甫處衆中如珠玉
在瓦石間
王武子爲本州大中正(晉諸公贊曰王濟字武子太原晉陽人司徒渾第二子也有雋)
(才能清言起家中書郎終太僕)訪問關求孫子荆品狀(張隲文士傳曰孫楚字子荆太)
(原中都人太晉陽秋曰楚驃騎將軍資之孫南陽守宏之子仕至馮翊太守)王曰此人非鄉
評之所能名乃自爲之目曰天才英博亮拔不群
王東海清虛寡欲無所修尚言理辯物但明其指要而
不飾文辭一時服其約而能通王太尉雅貴重之比之
南陽樂廣(王承王夷甫並己見)
世目杜弘治清標令上(晉陽秋曰杜乂字弘治京兆人祖預父錫有譽前朝乂少有令)
(名仕丹陽丞成帝納乂女為后)
世說曰有人目杜弘治標鮮清令盛德之風可樂詠
也語林曰有人目杜弘治標鮮甚清令初若熙怡容
無韻盛德之風可樂詠也二說與此並小異
世目阮遥集風韻疎誕少有門風
謝太傅云小時在殿廷會見王丞相便覺清風來拂人
諸葛道明(諸葛恢己見)初過江名稱亞於王丞相庾太尉(王導)
(庾亮)丞相甚知之嘗謂曰明府終爲黑頭公
王丞相拜司空時諸葛道明在坐丞相指所著冠語道
明曰君當復著此
蔡司徒甚重劉王喬(劉疇己見)常歎曰劉王喬若過江司徒
公之美選也(蔡司徒别傳曰謨字道明濟陽考城人博學有識避地江左歴左光禄錄尚書事揚)
(州刺史)
高坐和尚天姿高朗風韻遒邁甚爲王丞相所知周僕
射(周顗己見)領選撫其背曰若選得此賢令人無恨(高坐别傳曰和)
(尚胡名尸黎密西域人傳云國王子以國譲弟遂為沙門永嘉中到中土止於大市中王丞相一見奇之以為)
(吾之徒也周侯遇害和尚對其靈坐作胡祝數千言音聲高暢既而揮涕收淚其哀樂廢興皆此𩔖性高簡不)
(學晉語諸公與之言皆因傳譯神領意得頓在言前於塔寺記曰尸黎密冡曰高坐在石子岡常行頭陀卒)
(梅岡即葬焉晉明帝於冡邊立寺因名高坐)
周僕射神彩秀澈正體嶷然儕輩不敢䙝汝南賁泰淵
通清操之士嘗歎曰汝潁固多賢士自頃陵遲雅道殆
衰今復見周伯仁將復舊風清我邦族矣
桓茂倫見謝太傅小時歎曰此兒風神秀澈後當不減
王東海(桓彛謝安王承並己見)
王世將高朗豪率王丞相庾太尉遊于石頭會世將至
爾日迅風飛颿世將倚船樓長嘯神氣甚逸丞相謂太
尉曰世將爲復識事太尉曰正足舒其逸耳(王廙别傳曰廙字世)
(將祖覽父正廙性倨傲不合己者面拒之故為物所疾加平南將軍)
李充言潘安仁之文如翔禽之羽毛衣被之綃縠
庾公目王右軍清貴有鑒裁(按世說云殷中軍道右軍清鑒貴要與此語復小異)
世人語曰大才槃槃謝家安江東獨步王文度盛德日
新郄嘉賓(世說作揚州獨步王文度後來出人郄嘉賓無上謝安一句)
支道林清談著名一時風流貴勝莫不崇敬以爲造微
之功足參正始然獨重郄嘉賓稱爲一時之雋
支道林談善標宗會而章句或有所遺時爲守文者所
陋謝太傅聞而善之曰此乃九方歅之相馬略其玄黃
取其駿逸
王長史(王濛己見)問孫興公(中興書曰綽字興公太原中都人少以文稱歴太學博士大著)
(作散騎常侍)郭子玄定何如(文士傳曰郭象字子玄河南人少有才理慕道好學託志老莊)
(時人咸以為王弼之亞辟司空掾太傅主簿)孫曰詞致清雅奕奕有餘吐章
陳文如懸河瀉水注而不竭
殷中軍識度清遠當時比之管葛屏居墓所幾將十年
王濛謝尚伺其出處以卜江左興亡因相與省之知浩
有確然之志既反因相謂曰淵源不起當如蒼生何(庾翼)
(貽浩書曰當今社稷安危内委何禇諸君外託庾桓數族恐不得百年無憂足下少標令名十數年間位經内)
(外而欲潜居利貞斯理難全且夫濟一時之務須一時之勝何必德均古人韻齊先達耶王夷甫先朝風流士)
(也然吾薄其立名非真而始終莫取若以道非虞夏自當超然獨往而不能謀始大合聲譽極致名位正當抑)
(揚名教以靜亂源乃高談莊老說空終日雖云談道實長華競及其末年人望猶存思安懼亂寄命推務而甫)
(自申述徇小好名既身囚胡虜棄言非所此明德君子遇會處際寧可然乎而世皆然之益知名實未定弊風)
(未革也浩固辭不起簡文帝始綜萬幾衛將軍禇裒薦浩徵為揚州刺史浩上䟽陳讓并致牋於簡文簡文荅)
(之曰屬當厄運危弊理盡誠賴時有其才不復遠求版築足下沉識淹長思綜通練起而明之足以經濟若復)
(深存挹退苟遂本懷吾恐天下之事於此去矣令紘領不振晉網不綱願蹈東海復可得耶由此言之足下去)
(就即是時之廢興時之廢興則國家不異足下宏思之靜筭之亦將有以深鑒可否望必廢本懷率群情也)
劉尹亡後孫興公爲之誄曰居官無官官之事處事無
事事之心當時以爲名言
孫興公目劉眞長曰神猶淵鏡言必珠玉
謝鎮西(晉陽秋曰謝尚字仁祖陳郡人鯤之子也齠齔喪兄哀慟過人及遭父喪温嶠喭之尚號呌極)
(哀既而收淚告訴有異常童嶠奇之由是知名仕至鎮西將軍)與羅君章爲方外之友
(羅府君别傳曰含字君章桂陽棗陽人楚熊姓之後啓土羅國遂氏族焉後寓湘境為桂陽人含臨海太守彦)
(曾孫滎陽太守綏少子也桓宣武辟為别駕遷散騎常侍門施行馬含自在官舍有一白雀棲集堂宇及致仕)
(還家庭中忽蘭菊挺生此亦至行之徵也)常稱之曰羅君章可謂湘中之琳
琅
或有人言羅君章可謂荆楚之杞梓桓大司馬曰此自
江左之秀豈唯荆楚而已
孫興公云庾太尉雅好所托常在塵埃之外雖柔心應
世蠖屈其迹而方寸湛然固以玄對山水
世目王苟子曰流奕清舉(苟子王脩小字原文字志曰王脩字敬仁太晉陽人父)
(濛司徒左長史脩明秀有美稱)
桓南郡既誅司馬元顯見謝景仁甚知之謂四坐曰司
馬庶人那得不敗遂令謝景仁年三十方作著作郎
阮萬齡與袁豹江夷相係爲孟昶司馬時人謂昶府有
三素望(南史曰阮萬齡陳留尉氏人祖思曠光禄大夫萬齡少知名為孟昶建威長史)
謝叔源與從子靈運並有美名時人謂叔源風韻爲高
目望蔡肅肅如寒風振松(謝叔源襲爵望蔡侯)目康樂凜凛如霜
臺籠日
謝方明無他伎能自然有雅韻高祖常稱之曰謝方明
可謂名家駒直置便是台鼎人無論復有才用或云是
劉穆之語(沈約宋書曰謝方明陳郡陽夏人尚書僕射景仁從父弟父沖中書侍郎方明為高祖中)
(兵主簿事思忠益知無不為遷侍中丹陽尹)
王令明素不與謝靈運相識嘗得一交言靈運辯博辭
義鋒起令明時然後言時荀伯子在坐退而告人曰靈
運固自蕭散直上王郎如萬頃陂(沈約宋書曰荀伯子潁川潁隂人祖羡驃)
(騎將軍父猗秘書郎伯子少好學博覽經傳而通率好戲遨遊閭里故失清塗解褐駙馬都尉仕至東陽太守)
謝法曹(惠連己見)幼有才悟性至輕脫不爲父方明所知靈
運去永嘉還始寧時方明爲會稽郡靈運嘗自始寧至
會稽造方明過視惠連大相知賞時何長瑜教惠連讀
書亦在郡内靈運又以爲絶倫謂方明曰阿連才悟如
此而尊常兒遇之何長瑜當今仲宣而給以下客之食
尊既不能禮賢宜以長瑜還靈運靈運載之去
謝宣遠(謝瞻己見)諸人才辭辯富弘微每以約言服之尚書
(謝混己見)特所敬貴號曰微子嘗語諸人曰汝雖才義豐辯
未必皆愜衆心至於領會機賞言約理要固當共推微
子
謝尚書目弘微曰微子異不傷物同不害正
宋世爲之語曰王光禄如屏風屈曲從俗能蔽風露(南史)
(曰王遠字景舒太保弘弟光禄大夫孺之子也仕至光禄勲)
王僧祐少便聰悟叔父景元撫其首曰兒神明意用當
不作率爾人(僧祐已見)
宋文帝見王征南(王僧虔己見)所書素扇歎曰非唯迹逾子
敬方當器雅過之
顔特進(顔延年己見)爲徐羡之諸人所忌出爲始安太守謝
領軍(謝晦己見)謂顔曰昔荀勖忌阮咸斥爲始平郡今卿又
爲始安可謂二始殷黃門(殷景仁己見)亦語之曰所謂人惡
俊異世疵文雅
王瓉之歴官五兵尚書未嘗詣一朝貴(南史曰瓉之王敬弘子也官吏)
(部尚書謚貞子)江湛(己見)謂何偃曰王瓉之今便是朝隱(宋書曰何)
(偃字仲弘廬江灊人司空尚之中子舉秀才除中軍參軍歴官吏部尚書)
王智少簡貴有高名(南史曰王智琅琊人祖穆臨海太守司徒謐之兄)宋武帝
甚重之常云見王智使人思仲祖(南史曰帝與劉穆之議討劉毅而智在焉)
(他日穆之白帝曰伐國重事公言何乃使王智知武帝笑曰此人高簡豈聞此輩議論)
吳郡陸法眞歴官有清節爲劉秀之安北錄事參軍太
山羊希(南史曰羊希字泰聞太山南城人羊元保之從子少有才氣為尚書左丞)與安北咨
議孫詵書曰足下同僚似有陸錄事者此生東南名地
又張玄外孫治身清雅至有志節年高官下秉操不衰
冀當日夕相與申意(南史曰孫詵字休群太原中都人愛文尤賞泉石官御史中丞)
張景山(張岱己見)與兄太子中舍演新安太守鏡征北將軍
永弟廣州刺史辯俱知名時人謂之張氏五龍
釋曇潁屬意宣唱天然獨絶張暢聞而歎曰吐辭流便
足騰遠理(高僧傳曰曇潁會稽人少出家誦經十餘萬言止長干寺)
張永嘗請斌公開講(釋曇斌己見)永問斌京下復有卓越年
少不斌言有沙彌道慧法安永即要請令道慧覆涅槃
(梁惠皎高僧傳曰道慧姓王餘姚人十一出家為僧遠弟子嘗講成實張融搆難慧乘機挫銳言必詣理)法
安述佛性(高僧傳曰釋法安姓畢東平人七歲出家年在息慈便精神秀出)二人神色
自若敘致無遺永問年幾慧言十九安言十八永歎曰
昔扶風朱勃年十二能誦書詠詩時號才童今日二道
士可稱義少
王仲寳張思曼甚知孔廣仲寳嘗言廣來使人廢簿領
思曼數巾車詣之每歎曰孔廣使吾成輕薄祭酒(王儉張緒)
(己見稽南史曰孔廣字淹源會人美容止善吐論)
宋文帝以王華劉湛王曇首殷景仁俱爲侍中風力局
幹冠冕一時上嘗與四人於合殿宴既罷出上目送良
久歎曰此四賢一時之秀同管喉唇恐後世難繼也(劉綽)
(宋拾遺曰帝嘗召四人宴飲從朝至夕帝甚歡既出帝目送之歎美不已)
張思曼少知名清簡寡欲父鏡語人曰此兒今之樂廣
劉悛之爲益州獻蜀柳數株枝條甚長狀若絲縷武帝
植於太昌雲和殿前常嗟賞之曰楊柳風流可愛似張
緒當年
袁吏部(袁粲己見)語人曰近見張思曼殊有正始遺風
劉參軍(劉璡己見)至吳語人曰吾聞張思光與陸慧曉並宅
中間有水此水必有異味遂命駕酌而飲之曰飲此則
鄙吝之萌盡矣
釋慧亮過江止何園寺(梁慧皎高僧傳曰慧亮姓董先為東阿靖公弟子後立寺於臨)
(菑講法華大小品十地等學徒雲集千里命駕)顔延之張緒眷德留連每歎曰
安汰吐珠玉於前(釋道安竺法汰並己見)斌亮振金聲於後清言
妙緒將絶復興(高僧傳曰釋曇斌姓蘇南陽人十歲出家事道禕為師後住江陵辛寺袁粲請)
(為母師)
張融陸慧曉二人宅間有池池上有二株楊柳何點見
而歎曰此池便是醴泉此木便是交讓
張思光年弱冠道士陸靜脩以白鷺羽麈扇遺之曰此
既異物以奉異人
張思光清抗絶俗雖王公貴人視之傲如獨重衡陽王
語從兄思曼曰衡陽王飄飄有凌雲氣其風情素韻彌
足可懷融與之遊不知老之將至
王仲寳(王儉己見)少便不凡袁司徒(袁粲己見)見之歎曰宰相之
門栝栢豫章雖小已是棟梁器
劉祭酒(劉瓛己見)少有至性母孔氏甚嚴明語親戚曰阿稱
(瓛小字)便是今世曾子
王僧達貴公子孫以才傲物爲吳郡太守入昌門曰彼
有人焉顧琛家一公兩掾英英門戸陸子眞五世内侍
我之流亞
齊高帝輔政百僚脫屣到席蔡長史躡屐不改(南史曰蔡約字)
(景撝濟陽考城人興宗子也尚宋孝武公主好飲酒夷淡不與世雜仕齊為司徒左長史卒官太子詹事)帝
謂江祏曰蔡郎是禮度之門故自可悅(南史曰江祏字宏業濟陽考城)
(人仕至侍中中書令受遺輔政為東昏所誅)
王瞻六歲時從師讀書有伎經門同業皆出觀瞻獨不
視習業如初從父僧虔曰大宗不衰寄之此子(南史曰王瞻字)
(思範弘從孫也少逸遊為閭里患及長折節修士操涉獵書記仕齊至御史中丞梁臺建遷吏部尚書)
袁尹(袁粲己見)在郡嘗於後堂夜集劉祭酒在座劉是眞長
六世孫袁指庭中柳樹謂劉曰人謂此是劉尹時樹每
想高風今復見卿可謂清德不衰
禇司徒(禇淵己見)嘗集袁粲舍初秋涼夕風月甚美彦回援
琴奏别鵠之曲宫商既調風神諧暢王彧謝莊並在坐
歎曰以無累之神合有道之器宫商暫離不可得已
袁尹見江叔文歎曰風流不墜政在江郎(南史曰江斆字叔文濟陽)
(考城人祖夷右僕射父湛吏部尚書斆母宋文帝女淮陽長公主幼以戚屬召見孝武謂謝莊曰此小兒方當)
(為名器少有美譽尚孝武女臨汝公主拜駙馬都尉為丹陽丞)
庾杲之韶令和潤善於音吐(蕭子顯齊書曰杲之字景行新野人祖深之雍州刺)
(史父粲司空參軍杲之少貞立學涉文義起家奉朝請太子右衛率)世祖令對魏使兼侍
中上每歎其風器之美王儉在座曰杲之爲蟬冕所照
更生風采
陸明霞是張思光外甥好學通博兼善書畫風韻舉動
頗𩔖於思光時人爲之語曰無對日下惟舅與甥(南史曰陸)
(杲字明霞吳郡吳人祖徽宋建康令有清名父叡揚州中從事杲少好學歴官以清正稱仕至金紫光禄大夫)
謝參軍(謝超宗己見)一日詣東府門自通爾時風寒慘厲太
祖謂四座曰此客至使人不衣自煖矣
禇侍中(禇炫己見)小便清簡爲舅王景文所知司徒(淵)謂人
曰從弟廉勝獨立乃十倍於我
徐孝嗣(己見)出爲吳興王僕射(儉)贈四言詩曰方軌叔茂
追清彦輔柔亦不吐剛亦不茹時人以比蔡子尼行狀
禇中郎淹雅有器量風儀端麗眉目如點公庭就列爲
衆所瞻(南史曰禇向字景政祖淵司空父蓁太子詹事向年數歲父母相繼亡没毁若成人親表異之)
(及長淹雅有器量仕梁卒於北中郎)爲廬陵王長史卒官謝舉銘其墓曰
宏治推華(杜乂)子嵩慚量(庾敳)酒歸月下風清琴上論者以
爲擬得其人(南史曰謝舉字言揚謝[卄瀹]子也幼好學與兄覽齊名十四贈沈約詩為約所賞弱冠)
(丁父憂幾致毁滅為太常博士與覽俱預元會江淹一見並相欽挹曰所謂馭二龍於長塗為太子家令掌管)
(記深為昭明太子賞接)
世目何散騎曰人中爽爽何子朗
何點嘗目陸慧曉心如明鏡遇形觸物無不朗然王思
遠常如懷冰暑月亦有霜氣
周彦倫目慧隆道人曰隆公蕭散森疎若霜下之松竹
(高僧傳曰釋慧隆姓成陽平人學無師友卓然自悟)
劉孝標(劉峻己見)目劉訏超超越俗如半天朱霞(何佟之梁典曰劉訏)
(字彦度平原人與陳留阮孚李紳申金蘭之契築室鍾阜之傍共聽内義鑚尋典奥)劉歊矯矯出
塵如雲中白鶴(梁書曰劉歊字士光劉懷慰之子生夕有香氣滿室幼有識慧十二讀莊子逍)
(遥篇曰此可解耳客問之隨問而荅皆有情理家人異之謂為神童及長博學有文不娶不仕與族弟訏𨼆居)
(求志遨遊林澤以山水書籍相娛謚貞節處士)皆儉歲之粱稷寒年之纖纊
梁武帝欲爲昭明太子納妃意在謝氏袁昂曰當今貞
素簡勝唯有蔡撙(南史曰蔡撙字景節興宗子也少方雅退默兄弟並知名為吳興太守不)
(飲郡井齋前種白莧紫茄以為常膳詔褒其清)
宋世有嵇元榮羊蓋並善鼓琴云得戴安道之法柳吳
興(柳惲己見)特盡其妙齊竟陵引爲法曹參軍雅被賞狎王
嘗置酒有謝太傅鳴琴在側以授吳興吳興彈爲雅弄
竟陵曰卿巧越嵇心妙臻羊體良質美手信在今辰豈
止當世稱竒足可追蹤古烈(劉璠梁典曰梁武帝嘗語周捨曰吾聞君子不可求)
(備至如柳惲可謂具美分其才藝足了十人)
劉長史幼聰敏善屬文(南史曰劉孝綽字孝綽本名冉幼聰敏七歲能屬文舅王融深)
(賞異之與同載以適親友號曰神童起家著作郎左遷臨賀王長史)王中書(融)深賞異之
常歎曰天下文章若無我當歸阿士(孝綽小字)
陸佐公少爲外祖張岱所異岱語諸子曰此兒汝家陽
元(劉璠梁略曰陸倕字佐公吳郡人慧曉子也少篤學善屬文仕至太常卿)
梁武革命之事沈休文頗相匡贊後帝以語范尚書曰
平日與沈休文群居不覺有異今日才智縱横可稱明
識尚書荅曰公今知約不異約今知公
梁昭明在東宫雅好文學嘗與王記室(筠)劉長史(孝綽)陸
庶子(倕)到舍人(洽四人並己見)殷常侍遊宴玄圃太子獨執筠
袖撫孝綽肩語曰所謂左挹浮丘袖右拍洪崖肩(梁書曰殷)
(芸字灌𬞞陳郡長平人性倜儻不拘細行不妄交遊門無雜客勵精勤學博洽群書廬江何憲見之深相歎賞)
(仕至散騎常侍)
王詹事(筠)幼便警悟及長清靜好學沈尚書(約)每見其
所著輒嗟咨吟咏以爲不逮嘗語詹事曰昔蔡中郎一
見王仲宣稱爲王公孫曰吾家書籍悉當相與僕雖不
敏請附斯言自謝朓諸賢零落已後平生意好殆將都
絶不謂痿暮復逢於君
張士簡(張率已見)與同郡陸佐公幼相友狎同載詣左衛將
軍沈休文適值任彦升在坐沈謂任曰此二子後進才
秀皆南金也卿可與定交
簡文素重蕭景陽(蕭子顯己見)在東宫時引爲促晏景陽起
更衣簡文謂坐客曰嘗聞異人間出今日始知是蕭尚
書
到長史(洽)齊末覩世方亂築室巖阿幽居積歲樂安任
昉與洽兄沼溉並善嘗訪洽於田舍見之歎曰此子日
下無雙
到茂灌與弟茂沿皆有文才兼善言理時人比之二陸
世祖嘗贈詩云魏世重雙丁晉朝稱二陸何如今兩到
復似凌寒竹
庾彦寳(庾詵己見)子曼倩(梁書曰曼倩字世華早有令譽元帝在荆州為中錄事後轉諮議參)
(軍)早有令譽爲世祖荆州主簿每出常目送之謂劉之
遴曰(梁書曰劉之遴字思貞南陽涅陽人父虬齊國子博士謚文範先生之遴八歲能屬文十五舉茂才)
(對策沈約任昉見而異之)荆南信多君子雖美歸田鳳(摯虞三輔决錄註曰田鳳)
(字秀宗為郎端正入奏事靈帝郎目送題柱曰堂堂乎張京兆田)清屬桓階(桓階别傳曰階為尚書令)
(文帝行幸見諸子無禈上搏手曰長者子無禈是日拜三子為黃門郎)賞德標竒未過此
子
梁元帝嘗云余於諸僧重招提琰法師隱士重華陽陶
貞白士人重汝南周宏正其於義理清轉無窮亦一時
名士也
王威明爲黃門侍郎時湘東王(梁元帝别見)爲丹陽尹與朝
士宴集屬威明爲酒令威明曰江左以來未有兹舉蕭
琛傅昭在坐並謂知言(南史曰王規字威明王儉之孫王騫子也十二略通五經及長)
(博涉有口辯仕至太子中庶子)
衛尉趙知禮見袁德章少時歎曰袁生舉止詳中故有
陳汝之風(南史曰袁憲字德章幼聰敏好學梁武帝開五館其一館在憲宅西憲招引諸生與之談)
(論新義出人意表同輩咸嗟服焉武帝撰孔子正言章句詔下國學憲十四被召為正言生祭酒到溉愛其神)
(采博士周弘正謂憲父君正曰賢子欲策試不君正曰升講坐未敢令試居數日君正遣門客與憲候憲正會弘正將)
(延憲入室授以麈尾令憲竪義時謝岐何妥在坐弘正曰二賢雖窮奥賾得無憚此後生何謝遞起義端深極)
(理致憲酬對閒敏弘正謂妥曰恣卿所問勿以童幼期之時觀者重沓憲神色自若辯論有餘弘正亦起數難)
(終不能屈因告客曰卿還諮袁吳郡此郎已堪見代博士矣)
江揔持幼便聰慧神采英拔(南史曰江揔字揔持濟陽考城人江斆之曾孫祖舊)
(光禄大夫父紑南康王主簿揔七歲而孤聰敏有至性梁時為太子中舍人仕陳歴尚書令入隋拜上開府)
甚爲瑯邪王元禮(王筠已見)范陽張纉(南史曰張纉字伯緒范陽方城人衛尉卿)
(宏策子也長七尺四寸眉目疎朗神采爽發性好學兄緬有書萬卷晝夜披讀不去手歴官吏部郎)南陽
劉之遴所重之遴嘗酬揔詩其略曰上位居崇禮寺署
鄰栖息忌聞曉騶唱每畏晨光赩高談意未窮晤對賞
無極探志共遨遊休沐忘退食曷用銷鄙吝枉趾遘顔
色上下數千載揚㩁吐胸臆其爲通人欽挹如此
陳後主在東宫時張譏爲東宫學士有玉柄麈尾至佳
後主親執之曰當今雖復多士如林堪執此者獨張譏
耳即手授譏
陳後主嘗幸鍾山召從臣於松林下共談敕張譏竪義
時索麈尾未至後主取松枝手以屬譏曰此可代麈尾
顧語群臣此即張譏後事
陳永陽王臨吳郡聞陸慶名請與相見慶固辭以疾時
慶宗人陸榮爲郡五官掾慶嘗詣焉王乃微服往榮舍
穿壁觀之後語榮曰慶風神凝峻殆不可測嚴君平鄭
子眞何以尚兹(南史曰陸慶吳郡人少好學徧通五經尤明春秋左氏傳節操甚高仕梁為婁)
(令陳天嘉初徵散騎侍郎不就)
何妥少機警以技巧事湘東王後知其聰明召爲誦書
時蘭陵蕭愼亦有雋才住青楊巷妥住白楊頭時人爲
之語曰世有兩雋白楊何妥青楊蕭愼(隋書曰何妥字栖鳳西城人為)
(湘東王誦書江陵平入周為太學博士隋除散騎常侍終國子祭酒)
語林卷十六
