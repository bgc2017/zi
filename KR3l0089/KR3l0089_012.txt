語林卷十二明何良俊撰
方正第六(上)
詩小康篇曰無縱詭隨以謹無良式遏宼虐㦧不畏明
毛公傳曰詭隨者詭人之善而隨人之惡鄭氏箋曰王
為政無聽於詭人之善不肯行而隨人之惡者以此勑
慎無善之人又用此止為寇虐曾不畏敬明白之刑罪
者夫康成之曰以此曰又用此是盖深得詩人之旨矣
至孔穎達正義乃曰惡有大小詭隨小惡無良其次寇
虐則大惡也非唯不知詩人之旨抑且并鄭氏之意而
失之矣盖詭隨寇虐其惡相因豈有異也夫苟國是若
定雖寇虐之人亦何能為害唯善惡不分則寇虐者始
恣肆而無所畏忌一人詭隨猶可幾也一國詭隨而衆
論搖矣乃至於天下詭隨為善者將安望哉故詩人於
每章必著詭隨寇虐盖三致意焉其意以為此詭隨者
廼無善之人苟一縱之則根盤芽茁其勢必至於惽怓
罔極以衆犯政繾綣而不可解必無縱而謹之則無善
者始不敢肆又用是以止寇虐庶幾不至於作慝敗正
而小康或可冀也此詩人之意而孔氏以為詭隨小惡
夫乃欲芟夷寇虐而更壅治之耶嘗讀屈原卜居篇曰
寧廉潔正直以自清將突梯滑稽如脂如韋以潔楹盖
傷之焉夫一善之不勝衆詭明矣原豈不知卑疵&KR1021;趨
之足以免禍寧自沉死而不肯為余觀世亦有方正如
原者然皆取禍不旋踵嗚呼傷哉此所載其疾惡似已
甚稍失中然能使詭隨歛跡至不得自容亦良快矣余
故以著之篇云
陳尚書見王莽誅何武鮑宣喟然歎曰易稱君子見幾
而作不俟終日吾可以逝矣即乞骸骨去職三子(參豐歛)
在位悉令解官父子相與歸鄕里閉門不出入猶用漢
家祖臘或問之答曰我先祖豈知王氏臘乎(班固漢書曰御史大)
(夫陳萬年子咸亢直有異才官廷尉監累遷尚書)
蘇桓公性強切而持毁譽士友咸憚之至相語曰見蘇
桓公患其教責人不見又思之三輔號為大人(後漢書蘇章傳)
(曰章八世祖建武帝時右將軍祖父純字桓公有高名)
王仲回姿性方潔疾惡強豪一友人喪親同郡陳遵關
西大俠為護喪事賻助甚豐仲回懷一縑陳於主人前
曰如丹此縑出自機杼遵有慙色(范曄後漢書曰王丹字仲回京兆下邽人)
(哀平間仕州郡王莽時連徵不至鄧禹至關中表為左馮翊稱疾不視事免歸後徵為太子少傅)
更始中陳遵為大司馬出使匈奴過辭王丹丹曰俱遭
反覆唯我二人為天所遺今子當之絶域無以相贈贈
子以不拜遂揖而别(班固漢書游俠傳曰陳遵字孟公杜陵人祖遂宣帝微時與有故遵)
(長八尺餘容貌甚偉略涉傳記贍於文辭請求不敢逆所到衣冠懷之時列侯有與遵同姓氏者每至人門曰)
(陳孟公坐中莫不震動既至而非因號其人曰陳驚坐云)
侯司徒欲與王仲回交友仲回被徵司徒遣子昱候於
道昱迎拜車下仲回下答之昱曰家公欲與君結交何
為見拜仲回曰君房有是言丹未之許也(范曄後漢書曰侯覇字君)
(房河南密人矜嚴有威容篤志好學師事九江太守房元治榖梁春秋為元都講建武四年徵覇與車駕會壽)
(春拜尚書令明年代伏湛為大司徒)
馬伏波嘗有疾梁松来候之獨拜牀下伏波不答松去
後諸子問曰梁伯孫帝婿貴重朝廷公卿己下莫不降
意大人奈何獨不為禮伏波曰我乃松父友也雖貴何
得失其序(范曄後漢書曰梁松字伯孫安定烏氏人梁統子少為郎尚光武女舞隂長公主後飛書)
(毁謗下獄死)
光武嘗問宋弘求通博之士(後漢書曰宋弘字仲子京兆長安人父尚成帝時至)
(少府)弘薦沛國桓譚才學洽聞幾能及揚雄劉向父子帝
召拜議郎每燕輒令鼓琴好其繁聲弘聞不悦伺譚出
内正朝服坐府上遣吏召譚至讓之曰吾欲薦女令輔
國家以道德奈何數進鄭聲以亂雅頌譚頓首辭謝良
久遣去後大會羣臣令譚鼓琴譚見弘遂失常度帝怪
問弘免冠謝曰臣薦譚望能以中正導主而令朝廷躭
悦鄭聲臣之罪也帝改容謝不復令譚給事(范曄後漢書曰桓譚字君)
(山沛國相人好音律善鼓琴博學多通徧習五經皆詁訓大義不為章句能文章尤好古學數從劉歆揚雄辨)
(析疑異性嗜倡樂簡易不修威儀而意非毁俗儒由是多見抵排)
吳大儀初為郡吏(范曄後漢書曰吳良字大儀齊國臨菑人初為郡吏東平王聞而辟之上)
(疏薦良除議郎遷司徒長史)歲旦與掾史入賀門下掾王望舉觴上
壽謟稱太守功德大儀於下坐勃然進曰望佞邪之人
欺謟無狀願勿受其觴太守歛容而止讌罷轉大儀為
功曹大儀耻以言受進終不肯謁(東觀漢記曰王望言曰齊郡敗亂遭離盜)
(賊不聞鷄鳴犬吠之音明府視事五年土地開闢盜賊滅息五榖豐熟家給人足今日歲首請上雅爵掾史皆)
(稱萬歲良時跪曰門下掾佞謟明府勿受其觴盜賊未盡人庶困乏今良曹掾尚無絝望曰議曹惰窳自無絝)
(寧足為不家給人足耶太守曰此生言是賜良鰒魚百枚也)
肅宗嘗問第五倫曰聞卿為吏不過從兄飯有之乎倫
答曰臣少遭饑亂米石萬錢實不妄過人飯(司馬彪續漢書曰第)
(五倫字伯魚京兆人修行清白)
袁安(己見)初為縣功曹奉檄詣從事從事因安致書於
令安曰公事自有督郵私請則非功曹所持辭不肯受
從事瞿然而止
周穉都作太常清潔守禮盡敬宗廟嘗臥病齋宮其妻
哀穉都老病闚問所若穉都大怒以妻干犯齋禁收送
詔獄時人為之語曰生世不諧作太常妻一歲三百六
十日三百五十九日齋一日不齋醉如泥(東觀漢記曰周澤字穉都)
(少修高節耿介特立好學問治嚴氏春秋門徒數百人隐居上野不汲汲於時俗拜太常果敢數有直言朝廷)
(嘉其清廉)
范史雲(范丹已見)與王子炳親善(范曅後漢書曰王奐字子炳謝承書曰王奐字子)
(昌河内武德人明五經負笈追業常賃灌園耻交勢利為考城令遷漢陽太守拜議郎卒)子炳為考
城令屢遣書請范范不時往及子炳除漢陽太守范與
弟協步齎麥酒於路側設壇待之范見子炳車徒駱驛
遂不自聞與弟共辯論於路子炳識其音聲即下車與
相揖對子炳言行路倉卒非陳契闊之所可共到前亭
宿昔以叙分隔范曰子前在考城思欲相從以賤質自
絶豪友耳今子遠適千里會面無期故輕行相候以展
訣别如其相追將有慕勢之譏便起告違拂衣而逝
大將軍鄧隲貴戚傾時無所下借獨重李充高節每卑
敬之嘗置酒請充賓客滿堂酒酣隲跪曰幸託椒房位
列上將幕府初開欲辟天下竒偉以匡不逮惟諸君博
求其器充乃為陳海内隐居懷道之士頗有不合隲欲
絶其說以肉啖之充抵肉於地曰說士猶甘於肉遂出
徑去(杜預汝南記曰李充字大遜陳留人兄弟二人貧無擔石之儲并日而食易衣而出妻竊謂充曰今)
(貧如此妾有私財可分異獨居人多費極無為空自窮也充請呼隣里室家相對前跪白其母便顧其妻叱而)
(遣之婦行泣出門去)
盧植少與鄭玄俱事馬融能通古今學好研精而不守
章句融外戚豪家多列女倡歌舞於前植侍講積年未
嘗轉盼融以是敬之
桓文林(桓礹已見)姑是楊司空(楊賜)夫人文林父卒姑赴哀
止於傳舍整飾而入文林心非之及勞問終無所言號
哭而已司空遣吏奉祠因縣發取祠具悉拒不受後每
至京師未嘗舍宿楊氏
蔡中郎自朔方歸將就還路五原太守王智餞之(智中常侍)
(王甫弟也)酒酣起舞屬中郎中郎不為報智素驕貴慚於賓
客詬曰徒敢輕我中郎遂拂衣去智密告中郎怨於囚
放謗訕朝廷中郎慮不免乃亡命江海遠跡吳會
袁忠嘗乘船戴笠過詣王景興見景興左右僮從皆著
青絳采衣忠非其奢麗即稱疾發而退
魏文帝受禪(曹丕字子桓魏武長子也人魏氏春秋曰初夏侯惇勸曹公宜早順望曹公曰若)
(天命有歸吾其為周文王矣後果至丕始代漢)欲用楊公(楊彪已見)為太尉先遣人
示旨楊曰彪備漢三公遭世傾亂不能有所補益耄年
被病豈能贊維新之朝乃授光禄大夫賜几杖衣袍朝
會引見著布單衣鹿皮冠持杖而入待以賓客之禮(司馬)
(彪續漢書曰魏文帝詔曰先王制几杖之賜所以賓禮黃耉太尉楊彪乃祖以来世著名績其賜公延年杖延)
(請之日便使杖入也)
魏文帝(曹丕已見)為五官中郎將時天下嚮慕賓客如雲邴
根矩(邴原已見)獨守道持常自非公事不妄舉動曹公微使
人從容問之邴答曰吾聞國危不事冢宰君老不奉世
子此典制也曹公深重其言
沐德信少有志介嘗過其姊姊為殺鷄炊黍德信不留
蘇則(魏志曰蘇則字文師扶風武功人少以學行聞起家為酒泉太守轉安定武都所在有威名魏書)
(曰則剛腸疾惡慕汲黯之為人)與臨菑侯(曹植已見)聞魏氏代漢皆發服慟
哭文帝知臨菑如此初不聞則後帝在洛陽嘗從容言
曰人心不同當我應天受禪時天下人有哭者帝意在
臨菑則謂見問須髯悉張欲正論以對侍中傅巽目之
則悟而止(傅子曰傅巽字公悌瓌瑋博逹有知人鍳識)
蘇文師拜侍中與董昭同官董嘗枕文師膝卧文師推
置之曰蘇則之膝非佞人之枕(魏志曰董昭字公仁濟隂定陶人舉孝廉初袁)
(紹以為參軍入魏為太祖謀臣拜司空軍祭酒)
呂子義世稱清賢有人就之宿非其度數之内子義燃
燭危坐通曉目不轉睛膝不移處(呂子義已見)
司馬公既進爵為王(晉書曰司馬昭字子上司馬宣王次子景王母弟也咸熙元年加封)
(晉王)王太尉(晉書曰王祥字休徵瑯琊臨沂人事繼母朱氏以孝聞徐州刺史呂虔檄為别駕州界清)
(静政化大行時人歌之曰海沂之康實賴王祥邦國不空别駕之功後天子幸太學命祥為三老祥南面几杖)
(以師道自居天子北面乞言祥陳帝王政化之要聞者莫不砥礪官至太尉)荀司空(晉陽秋曰荀顗)
(字景倩太尉彧第四子幼為姊夫陳羣所異司馬宣王見而竒之曰荀令君之子也擢散騎侍郎佐命晉室官)
(至太尉封臨淮康公)並詣之荀曰相王尊重何侯與一朝之臣皆
已盡敬今日便當相率而拜無所復疑太尉曰相國位
勢誠為貴重然要是魏之宰相吾等備位三公相去一
階而已班列大同安有天子三公可輒拜人者損魏朝
之望虧晉王之德君子愛人以禮吾不為也及入荀遂
下拜太尉獨長揖王謂太尉曰今日然後知君見顧之
重(晉諸公贊曰何曾字穎考陳郡陽夏人父䕫魏太僕曾以高雅稱加性純孝位至太宰年八十餘薨謚元)
(公侯傅子曰以文王之道事其親者其穎昌何侯乎其荀乎古稱曾閔今曰荀何内盡其心以事其親外崇)
(禮讓以接天下孝子百世之宗仁人天下之令也有能行仁孝之道者君子之儀表也)
諸葛思遠初統朝事(蜀志曰諸葛瞻字思遠丞相亮之子亮出武功與兄瑾書曰瞻已八)
(歲聰慧可愛嫌其早成恐不為重器耳丞相亡蜀人思之愛瞻才敏每朝廷有一善政佳事雖非瞻所建倡傳)
(相告曰葛侯所為也是以美聲溢譽有過其實與董厥並平尚書事蜀亡死於國難)廖元儉(蜀志曰廖)
(化字元儉襄陽人為丞相參軍以果烈稱官位與張翼齊而在宗預之右)過宗德豔欲與共
詣思遠許德豔曰吾軰年踰七十所竊已過但少一死
耳何求於年少軰而屑屑造門耶遂不往(蜀志曰宗預字德豔南陽)
(安衆人為丞相主簿丞相卒吳慮魏襲蜀增巴邱守兵萬人蜀亦益永安之戍預將命至吳孫權問曰東之與)
(西譬猶一家而西更增白帝之守何也預曰東益巴邱之戍西增白帝之守皆事勢宜然不足相問權大笑嘉)
(其伉直)
孫仲謀嘗於武昌臨釣臺飲酒(吳志曰孫權字仲謀兄策既定諸郡以權為陽)
(羡長郡察孝廉行奉義校尉漢遣劉琬加策錫命琬語人曰吾觀孫氏兄弟雖各才秀明逹然皆禄祚不終唯)
(中弟孝廉形貌竒偉骨體不恒大貴之表年又最壽堅江表傳曰堅為下邳丞時生權方頥大口目有睛光)
(異之以為有貴象及策起事江東權嘗隨從性度弘朗仁而多斷好俠飬士每參同計謀策自以為不及)使
人以水灑羣臣曰今日酣飲惟醉墮臺中乃當止耳張
子布正色不言出外車中坐權遣人呼張還謂曰共為
樂耳公何為作異張對曰昔紂為糟邱酒池長夜之飲
當時亦以為樂不以為過權默然有慚色(吳志曰張昭字子布彭城)
(人少好學從白侯子安受左氏春秋博覧衆書與瑯琊趙昱東海王朗俱發名友善)
顧元歎(顧雍己見)不飲酒寡言笑舉動時當每飲酒歡燕左
右恐有酒失為元歎所覺終不敢肆情孫權常曰顧公
在坐使人不樂(江表傳曰雍孫譚為選曹尚書嘗與宴醉酒起舞不止雍召譚責之曰君王以)
(含垢為德臣下以恭謹為節昔蕭何吳漢並有大功何見高帝似不能言漢奉光武亦信恪勤汝於國寧有汗)
(馬之勞但階門戶遂見寵任何有舞不知止雖為酒後亦由恃恩忘敬謙虚不足損吾家者必爾也因向壁卧)
(譚立過一時乃遣去)
陸公紀(陸績己見)小時在孫討逆(孫策己見)坐時張昭張紘秦松
為上賓共論四海未泰須當用武公紀在末坐大聲言
曰昔管仲相齊九合諸侯一匡天下不以兵車孔子曰
遠人不服則修文德以来之今論者不務道德懷取之
術而唯尚武童蒙竊所未安
姚彪與張温俱至武昌遇吳興沈珩守風粮盡從彪貸
鹽一百斛彪性峻直得書不答方與溫談論良久呼左
右倒百斛鹽著江中謂温曰明吾不惜惜所與耳
建武初裴叔則(裴楷己見)與山巨源(山濤己見)和長輿(晉諸公贊曰和嶠字)
(長輿汝南西平人父逌魏太常嶠少以雅量稱深為賈充所知每向世祖稱之歷官尚書)並以盛德
處位晉武嘗問曰朕應天革命海内更始外間風聲云
何裴對曰陛下受命四海承風所未比德於堯舜者但
以賈充之徒尚在朝耳方宜引天下賢人與弘政道不
宜示人以私
郄道徽在合肥被徵(郄鍳别傳曰鍳字道徽高平金鄉人漢御史大夫郄慮後也少有體)
(正躭思經籍以儒雅著名)道經姑熟與王大將軍相見(王敦别傳曰敦字處仲瑯)
(琊臨沂人少有名理累遷青州刺史避地江左歷丞相大將軍揚州牧以罪伏誅)王謂道徽曰
樂彦輔(樂廣己見)短才耳後生流宕言違名檢考之以實正
應不勝滿武秋(荀綽冀州記曰奮字武秋高平人魏太尉寵之孫性清平有識自吏部郎出為)
(冀州刺史之晉諸公贊曰奮體量清雅有曾祖寵風遷尚書令為荀顗所害)道徽曰擬人必
於其倫彦輔道韻平淡體識冲粹處傾危之朝不可得
而親疎及愍懷之廢可謂柔而有正武秋失節之士那
得為比王曰愍懷廢徙之際交有危機之急人何能以
死守以此相方其不減明矣道徽曰丈夫既潔身北面
義同在三豈可偷生屈節苟道數終極固當存亡以之
耳王素懷無君之心聞道徽言大忿遂不復相見拘留
不遣道徽舉止自若初無懼心後王謂錢鳳曰郄道徽
儒雅之士名位既重何得害之乃放還臺
王敦下石頭害周伯仁(虞預晉書曰周顗字伯仁汝南安城人揚州刺史浚長子也)
(晉陽秋曰顗有風流才氣正體嶷然儕軰不敢䙝)王世儒與周侯素善往哭甚
慟既而見敦敦怪其有慘容問其所以世儒答曰向哭
周伯仁情不能已敦曰伯仁自致刑戮且凡人遇汝汝
那得爾世儒曰伯仁清譽之士有何罪故而加以極刑
因數敦抗旌犯上言辭慷慨與淚俱下(晉書曰王彬字世儒王廙之弟)
(少稱雅正)
周僕射(周顗己見)亡後王敦使人致吊周仲智曰(鄧粲晉紀曰周嵩字)
(仲智周顗弟也性狡直果俠每以才氣凌物)亡兄天下有義人為天下無義
人所殺復何所吊敦甚銜之猶取為從事中郎後因事
誅嵩(晉陽秋曰嵩事佛臨刑猶誦經)
初過江時熒惑守南斗經旬王丞相語陶回曰南斗是
揚州分野為熒惑守之吾當遜位以厭此謫耳(陶氏家傳曰回)
(字恭淵為王導從事中郎為人正直不撓導亦以此重焉每言曰陶中郎有輔佐之才真國器也)回答
曰公以明德作相輔佐聖主宜親忠貞遠邪佞而與桓
景造膝熒惑何由退舍丞相有愧色(何法盛晉中興書曰丹陽尹桓景頗)
(以佞事司徒王導導甚昵之)
王丞相(王導己見)名位隆重百僚欲為降禮馮太常(馮氏譜曰馮懷)
(字祖思長樂人歷太常護國將軍)以問顔光禄(晉書曰顔含字弘都瑯琊莘人祖欽給事中父)
(默汝隂太守含少有操行以孝聞仕至光禄勲累晉中興書曰顔含嫂病困須蚺蛇膽不能得含憂歎日忽)
(有一童子持青囊授含乃蛇膽也童子化為青鳥飛去)顔曰王公雖重禮無偏敬
降禮之言或是諸君事宜鄙人老矣不識時務既而告
人曰吾聞伐國不問仁人向馮祖思問佞於我我其有
邪德乎
郭景純(郭璞己見)嘗遇顔弘都欲為之筮顔曰年在天位在
人修己而天不與者命也守道而人不知者性也自有
性命無勞蓍龜
蔡子尼體貌尊嚴莫有䙝嫚高平劉整俊才白衣車服
奢麗語人曰紗縠吾之常服耳遇蔡子尼在坐而經日
不自安(晉諸公贊曰蔡克字子尼陳留雍邱人雅蔡克别傳曰克祖睦蔡邕孫也克少好學有尚體)
(貌尊嚴)
王褒(己見)與管彦為友約男女為婚彦後葬父於洛陽
褒遂别嫁其女因語彦弟馥曰昔嫁姊妹皆遠吉凶斷
絶今賢兄葬父洛陽則京邑之人豈吾結好之意馥曰
嫂是齊人兄當還齊褒曰豈有葬父洛陽而隨妻還齊
如此去就復何婚之有
庾異行(庾衮己見)嘗與諸兄過邑人陳凖諸兄友之皆拜其
母異行獨不拜凖弟徽曰子何以不拜吾親異行曰夫
拜人之親者將自同於人之子其義至重袞敢輕之乎
遂不拜
王懷祖(王述己見)年三十尚未知名人或謂之痴王丞相以
門地辟為中兵屬既見無他言唯問以在東米價懷祖
張目不答丞相曰王掾不痴人何言痴也
桓公(桓温己見)議移洛陽鍾簴王懷祖曰永嘉不競暫都江
左方當漸平區宇旋軫舊京若其不爾宜改遷園陵不
應先事鍾簴桓公不能奪
簡文臨崩(續晉陽秋曰帝諱昱字道萬中宗少子仁聞有智度穆帝幼冲以撫軍輔政大司馬桓温)
(廢海西公立帝在位三年而崩)詔桓公居攝王中郎持詔命入於帝前
毁之帝曰天下儻来之運卿何所嫌中郎曰天下宣元
之天下陛下何得自專事遂不行(王中郎别傳曰王坦之字文度太原晉陽)
(人祖承清淡平遠父述貞貴簡正坦之器度淳深孝友天至譽輯朝野標的當時累遷中書令領北中郎將徐)
(兖二州刺史)
桓公平蜀朝廷欲以豫章郡封桓時荀令遠言於朝曰
若温復假王威北平河洛修復園陵將何以加此朝議
乃止(晉書曰荀蕤字令遠荀崧之子起家秘書郎遷尚書左丞少有儀望風操甚為簡文帝所重)
會稽王道子專政(孝文王傳曰王諱道子簡文皇帝第五子也封會稽王領司徒揚州刺史)
(進太傅為桓元所害)委任羣小陸祖言(陸納己見)望闕歎曰好家居纖
兒欲撞壊之耶朝士稱其忠亮
周勰為謝太傅主簿居喪廢禮崇尚老莊脱落名教時
韓康伯領中正不過勰品為之議曰拜下之敬猶違衆
從禮情理之極不宜以多比為通時人以康伯為澄世
所不能澄裁世所不能裁(續晉陽秋曰韓伯字康伯清和有思致幼為舅殷浩所知)
(辭晉書曰王坦之著公謙論袁宏作論以難之伯美其旨以為是非既辨誰與正之遂作辯謙以折中曰夫)
(尋理辯疑必先定其名分所存則彼我之趣可得而詳也夫謙之為義存乎降己者也以高從卑以賢同鄙故)
(謙名生焉孤寡不穀人之所惡而侯王以自稱降其貴者也執御執射衆之所賤而君子以自目降其賢者也)
(與山在地中之象其致豈殊哉捨此二者而更求其義雖南轅求冥終莫近也夫有所貴故有降焉有所美故)
(有謙焉譬影響之與形聲相與而立道足者忘貴賤而一賢愚體公者乘理當而均彼我降挹之義於何而生)
(則謙之為美固不可以語至足之道涉大方之家矣誠由未能一觀於能鄙則貴賤之情立非忘懷於彼我則)
(私己之累存當其所貴在我則矜值其所賢能之則伐處貴非矜而矜己者常有其貴言善非伐而伐善者驟)
(稱其能是以知矜貴之傷德故宅心於卑素悟驟稱之虧理故情存乎不言情存於不言則善斯匿矣宅心於)
(卑素則貴斯降矣况君子之流苟理有未盡情有未夷存我之理未冥於内豈不同心於降挹哉體有而擬無)
(者聖人之德有累而存理者君子之情雖所滯不同其於遣之緣有弊而用降已之道由私我而存一也故懲)
(忿窒欲著於損象卑以自牧實繫謙爻皆所以存其所不足拂其所有餘者也王生之談以至理無謙近得之)
(矣云人有争心善不可收假後物之迹以逃動者之患以語聖賢則可施之於下斯者豈惟逃患於外亦所以)
(洗心於内也)
會稽王道子執政寵昵王國寳委以機權(王氏譜曰國寳坦之第三)
(子太傅謝安國寳婦父也惡而抑之安薨相王輔政遷中書令弟緒有寵於王國寳權動内外王珣王恭殷仲)
(堪為孝武所待不為相王所盻恭抗表討之會稽王不能拒諸侯兵遂委罪國寳付廷尉賜死)王孝伯
每正言規諫(周祗隆安記曰王恭字孝伯太原晉陽人祖濛司徒左長史風流標望父藴鎮軍將)
(軍亦得世譽中恭别傳曰恭清廉貴峻志存格正起家著作郎歷書令出為五州都督青兖二州刺史)道
子不從及赴山陵還孝伯歎曰榱棟維新便復有黍離
之歎
戴安道(戴逵己見)少有高名武陵王(司馬晞為太宰封武陵王)聞其善鼓
琴使人召之安道就使者前打破琴直語云戴安道不
能為王侯伶人
司馬太傅(會稽王道子已見)嘗集朝士置酒於東府謝尚書因
醉為委巷之歌王孝伯正色曰居端右之尊集藩王之
第而大肆淫聲欲令臣下何所取則(晉書曰謝石字石奴丞相安之弟拜)
(秘書郎累遷尚書僕射)
淮陵内史虞珧子婦裴氏有服食之術常著黃衣狀如
天師司馬道子甚悦之令與賓客談論時賢為之降節
王孝伯獨抗言曰未聞宰相之坐有失行婦人坐賓莫
不反側
王佛大臨荆州甚得民和(王忱小字佛大平晉安帝紀曰王忱字元達北將軍坦)
(之第四子甚得名於當世與族子恭相善齊聲見稱仕至荆州刺史)桓南郡(桓元己見)時在江
陵既其本國且奕葉故義常以才雄駕物王每裁抑之
南郡嘗詣王通人未出南郡乘轝徑入王對南郡鞭門
幹南郡怒去王亦不留
袁彦升(袁喬己見)與褚季野友善及康獻臨朝(康獻皇后季野女也)彦
升與季野書曰皇太后踐登正阼臨馭皇朝將軍於國
外姓之太上皇也至於皇子近屬咸有揖讓之禮况策
名人臣而交媟人父天性攸尊亦體國而重矣故友之
好請從此辭論者以彦升為得禮(袁書又曰與將軍雖世譽先後臭味同歸)
(然平昔之交與禮數而降箕踞之欣隨世事而替雖欲虚詠濠肆脱落儀制其能得乎)
桓玄作逆晉安帝出宮時徐野民陪列悲動左右及玄
簒立野民又獨哀感涕泗交流(晉書曰徐廣字野民東莞姑臧人世好學至廣)
(尤為精純謝玄為兖州辟從事桓玄輔政以為大將軍文學祭酒)謝尚書謂之曰徐公
將無小過也野民收淚言曰君為宋朝佐命身是晉室
遺老憂喜之事固自不同乃更欷歔(沈約宋書曰謝晦字宣明陳郡陽夏)
(人祖朗東陽太守父重司馬道子長史晦為孟㫤中兵參軍後為宋高祖中領軍少帝即位加中書令與徐羡)
(之傅亮共輔政以事伏誅)
謝晦為宋臺右衛權遇已重於彭城還都迎家賓客輻
輳時宣遠在家驚謂晦曰吾家以遠退為業汝遂勢傾
朝野此豈門戶福耶乃豎籬隔絶門庭曰吾不忍見此
殷仲文還姑孰祖送傾朝桓敬祖要王參軍(王弘之已見)同
行參軍曰餞離送别必在有情下官與殷風馬不接無
緣扈從敬祖深貴其言(晉中興書曰桓謙字敬祖冲第三子尚書僕射中軍將軍)
蔡子度自豫章徵為吏部尚書(沈約宋書曰蔡廓字子度濟陽考城人曾祖謨)
(晉司徒祖系撫軍長史父琳司徒左西屬廓博涉羣書言行以禮起家著作佐郎至尚書令)時傅季
友(沈約宋書曰傅亮字季友北地人博涉經史尤善文辭官散騎常侍)徐羡之共管朝政
(宋書曰徐羡之字宗文東海郯人祖寧尚書吏部郎父祚之上虞令羡之歷官司空錄尚書事羡之起自布衣)
(人無學術直以志力局度一旦居廊廟朝野推服謂有宰臣之望與謝晦傅亮同誅)蔡因傅隆以
問季友若選事悉以見付不論不然不能拜也季友以
語羡之羡之曰黃門郎以下悉以委蔡吾徒不復厝懷
自此以上故宜共參同異蔡曰我不能為徐干木(羡之小字)
署紙尾也遂不拜
沙門慧琳以才學為文帝所賞朝廷政事多與參决帝
每引見常升獨榻顔延之因醉白上曰昔同子驂乘袁
絲正色此三台之坐豈可使刑餘居之帝為變色
王倩玉(王球已見)是司徒(王謐)子公子簡貴素不交遊筵席
虚靜門無異客時殷尚書(宋書曰殷景仁陳郡長平人曾祖融晉太常祖茂散騎常)
(侍父道裕早亡景仁少有大成之量官至尚書僕射)劉領軍並執權重傾動内外
王雖通家姻戚未嘗往来(宋書曰劉湛字弘仁南陽湼陽人祖躭父柳並晉左光禄)
(大夫湛少有局力不尚浮華博涉史傳諳前世舊典弱年便有宰世情常自比管夷吾諸葛亮歷官尚書僕射)
(領軍將軍)
中書舍人王弘為太祖所愛遇上謂曰卿欲作士人得
就王球坐乃當判耳若往詣球可稱旨就席弘如言往
王舉扇撝曰若不得爾弘還依事啓聞太祖曰我便無
如此何
張景胤(張敷己見)為正員中書郎時舍人秋當周﨣並管要
務以張同省名家嘗欲詣之周曰彼恐不相容接不如
勿往秋言我等並已員外郎矣何憂不得共坐景胤先
設二牀去壁三四尺許二客就席張呼左右曰移我遠
客周等失色而退
張景胤為江夏王撫軍記室江夏就文帝求一義學沙
門會景胤赴假還江陵入辭帝令以後車載沙門往云
道中可得言晤張不奉詔曰臣性不耐雜(宋書曰江夏王義恭武帝)
(子也幼明穎姿顔美麗武帝特所鍾愛封江夏王謚文獻)
蔡興宗在荆州被徵還都時右軍王道隆任參内政權
重一時躡履到前不敢造席良久王去竟不呼坐(南史曰蔡)
(興宗字興宗幼為父廓所重謂有已風與親故書曰小兒四歲神氣似可不入非𩔖室不與小人遊故以興宗)
(為之名以興宗為之字歷官吏部侍郎中書監)
宋孝武好狎侮羣臣自太宰義恭尚書令柳元景以下
皆不能免又寵一崑崙奴令以杖遍擊羣臣唯憚蔡興
宗方嚴不敢侵媟顔師伯謂議曹王耽之曰蔡尚書常
免昵戱去人實遠
王僧祐雅為從兄仲寳(王儉己見)所知仲寳在中書日常鳴
笳列騶到其門候之僧祐輒稱疾不前仲寳曰此吾之
所望於若人也世以仲寳之愛名德僧祐之不附貴要
並兩稱之(南史曰王僧祐字胤宗瑯琊人父遠光禄勲僧祐雅博古善老莊不尚繁華工草隸善鼓)
(琴亭然獨立不交當世自天子至侯伯未嘗與一人遊卒於黃門郎)
向玄季有義學才能立身方雅(南史曰向柳字玄季河内山陽人父靖太子左)
(衛率柳仕至南康郡涉義宣事伏法)與袁太尉徐司空顔揚州(袁淑徐湛之顔竣並)
(己見)並相友善後揚州貴勢當朝玄季猶以素情自處不
相推下范伯玉戒之曰名位不同禮有異數卿何得作
曩時意耶玄季曰我與士遜心期久矣豈可一旦以勢
利處之(南史曰范璩字伯玉平北將軍汪之曾孫位至淮南太守)
褚彦回(褚淵己見)美儀貌善容止俯仰進退咸有風則宋山
隂公主窺見彦回悦之以白帝帝召彦回西上閣宿十
日公主夜就之備見逼迫彦回整身而立不為移志公
主謂曰君鬚髯如戟何無丈夫意彦回曰回雖不敏何
敢首為亂階
紀僧真得幸於齊世祖容表有士風嘗請於世祖曰臣
出自本縣武吏邀逢聖時階榮至此為兒婚得荀昭光
女即時無復所須唯就陛下乞作士大夫上曰此由江
斆(别見)謝[卄瀹](己見)我不得措意可自詣之僧真承旨詣
斆登榻坐定斆顧命左右曰移吾牀遠客僧真喪氣而
退以告世祖世祖曰士大夫故非天子所命
宋德既衰齊高祖輔政朝野之情人懷彼此時王延之
與尚書令王僧虔(己見)中立無所去就時人為之語曰
二王持平不送不迎(南史曰王延之字希季祖敬弘宋侍中父昇之都官尚書延之静默)
(不交人事仕宋司徒左長史清貧居字穿漏褚彦回以啓宋明帝即勅材官為起三間齋屋歷吏部尚書左僕)
(射)
宋世吏部都令史咨執選事陸東海(陸慧曉己見)在選任已
獨行未嘗與語帝遣人語陸云都令史諳悉舊貫可共
參懷陸曰六十之年不復能諮都令史為吏部郎也上
若謂身不堪便當拂衣而退
齊高帝於華林宴使羣臣各效伎藝褚彦回彈琵琶王
僧虔柳世隆彈琴沈文季歌子夜来張敬兒舞時王仲
寳曰臣無所解唯知誦書因跪上前誦相如封禪書上
曰此盛德之事吾何以堪之
王僕射(王儉己見)嘗屬王琨用東海郡吏琨謂信人曰語郎
三臺五省皆是郎用人外方小郡當乞寒賤省官何容
復奪之遂不過其事(南史曰琨王華從父弟也祖薈會稽内史父懌不辨菽麥時以為殷)
(道矜之流琨少謹篤為從伯謐所愛先是琨伯父廞得罪晉世諸子並從誅唯華得免華宋世貴盛以門衰提)
(擕琨恩若同生為之延譽歷位宣城太守孝建中為吏部郎)
褚彦宣常非從兄彦回身事二姓(褚炤己見)彦回子賁(南史曰淵)
(長子賁字蔚先少耿介父背袁粲等附高帝賁深執不同終身愧恨有棲退之志位侍中)往問訊彦
宣彦宣問曰司空今日何在賁曰奉璽紱在齊大司馬
門彦宣正色曰不知汝家司空將一家物與一家亦復
何謂彦回好戱詔以軺車給之彦宣大怒曰着此辱門
戶那可令人見索火燒之馭人奔車乃免
卞士蔚弱冠時為上虞令甚有剛氣會稽太守孟彭以
令長裁之士蔚積不能容脱幘投地曰我所以屈卿者
正為此幘耳今已投之卿以一世勲門而傲天下國士
拂衣竟去(卞彬己見)
張思曼(張緒己見)忘情利禄朝野皆貴其風常語人曰吾一
生不解作諾
劉璡(己見)嘗為武陵王(曅)征虜參軍武陵與僚佐飲自
割鵝炙璡曰應刀落俎膳夫之事殿下親執鸞刀下官
未敢安席
中領軍劉勔(宋書曰劉勔字伯猷彭城安上里人祖懷義父穎之並郡守勔少有志節兼好文義)
(受明帝顧命守尚書僕射中領軍)晚節有棲退志表求東陽郡(南史曰勔以世)
(路紏紛有懷止足經始鍾嶺之南以為棲息聚石蓄水髣髴邱中朝士雅素者多往游之)尚書令袁
粲以下莫不贊美之王吏部曰永初景平唯謝晦殷景
仁為中領軍元嘉有到彦之為人望才譽勔不及也近
聞加侍中已為怏怏便求東陽臣恐子房赤松未易輕
擬
明帝廢鬱林虞侍中稱疾不陪位(齊書曰虞悰字景豫會稽餘姚人祖嘯父)
(晉左民尚書父秀之黃門郎悰少謹勅有至性秀之於都亡悰東出奔喪水漿不入口州辟主簿歷官侍中)
帝使尚書令王晏諭旨以虞舊人引參佐命(南史曰王晏字休默)
(一字士彦祖弘之有高行父普曜秘書監晏官侍中左僕射永明中位任親重以事伏誅)虞謂晏曰
主上聖明公卿戮力寧假朽老以匡贊維新乎不敢聞
命朝議欲紏之僕射徐孝嗣曰此亦古之遺直衆議乃
止
任彦升(任昉己見)在齊紆意於梅蟲兒(南史曰梅蟲兒吳興人齊東昏時為制局)
(監甚見愛幸東昏敗伏法)用為中書郎彦升造謝尚書令王亮亮曰
卿宜謝梅那忽謝我彦升大慙(南史曰王亮字奉叔王瑩從父弟也父昌宋太)
(宰中郎亮以名家宋末選尚公主齊竟陵王開西邸延才俊以為士林使工圖其像亮亦與焉仕中書監加散)
(騎常侍)
沈休文撰史王希𥅆一日問休文曰從叔太常何故無
傳休文戱語云賢從有何可載希𥅆答曰從叔唯忠與
孝君當不以忠孝為美休文有慙色
徐勉為吏部尚書(梁書曰徐勉字修仁東海郯人祖長宗宋高祖覇府行參軍父融南昌相)
(勉幼孤貧早勵清節六歲時屬霖雨家人祈霽率爾為文見稱耆宿及長篤志好學起家國子生王儉為祭酒)
(稱勉有宰輔之量歷官侍中謚簡肅)嘗與門人夜集客有虞暠求詹事五
官勉正色答云今夕止可談風月不宜及公事時人服
其無私(勉嘗為書戒子崧曰吾家世清廉嘗居貧素至産業之事所未嘗言非直不經營而已薄躬遭)
(逢遂至今日尊官厚禄可謂偹之每念叨竊若斯豈由才致仰藉先代風範故臻此耳古人以清白遺子孫不)
(亦厚乎又曰遺子黃金滿籝不如一經詳求此言信非徒語吾實有本志庶得遵奉此義不敢墜失所以顯貴)
(以来門人故舊亟薦便宜或使創闢田園或勸興立邸店又欲舳艫運致亦令貨殖聚歛若此事皆距而不納)
(非謂拔葵去織且欲省息紛紜中年聊於東田營小園者非在播藝以要利入正欲穿池種𣗳少寄情賞又以)
(郊際閑曠終可為宅儻獲懸車致事實欲歌哭於斯慧日十住等既應營婚又須住止吾清明門宅無相容處)
(所以爾者亦復有以前割西邊施宣武寺既失西廂不復方幅意亦謂此逆旅舍耳何事須華常恨時人謂是)
(我宅古往今来豪富繼踵高門甲第連闥洞房宛其死矣定是誰室但不能不為培塿之山雜以花卉以娛休)
(沐用託性靈隨便架立不在廣大所以内中逼促無復房宇近營東邊兒孫二宅乃藉十住南還之資既牽挽)
(不至又不可中塗而輟郊間之園遂不辦保貨與韋黯乃獲百金成就兩宅已消其半尋園價所得何以至此)
(由吾經始歷年麄已戒立桃李茂密桐竹成隂塍陌交通梁畎相屬華樓迥榭頗有臨眺之美孤峯叢薄不無)
(紏紛之興瀆中並饒菰蔣湖裏殊富芰蓮雖云人外城闕密邇韋生欲之亦雅有情趣追述此事非有吝心盖)
(是筆勢所至耳憶謝靈運山家詩云中為天地物今成鄙夫有吾此園有之二十載矣今為天地物物之與我)
(相校幾何哉此吾所餘今以分汝營小田舍親累既多理亦湏此且釋氏之教以財物謂之外命儒典亦稱何)
(以聚人曰財况汝曹常情安得忘此聞汝所買姑孰田地甚為舄鹵彌復何安孔子曰居家理治可移於官既)
(以營之宜使成立進退兩亡更貽耻笑若有所收穫汝可自分贍内外大小宜令得所非吾所知又復應沾之)
(諸女耳汝既居長故有此及凡為人長殊復不易當使中外諧緝人無間言先物後己然後可貴老生云後其)
(身而身先若能爾者更招巨利汝當自勖見賢思齊不宜忽略以棄日也棄日乃是棄身身名美惡豈不大哉)
(今之所敕略言此意正謂為家已来不事資産陳其始末無愧懷抱兼吾年時朽暮心力稍殫牽課奉公略不)
(克舉其中餘暇裁可自休或復冬日之陽夏日之隂良辰美景文案間隙負杖躡屩逍遥陋舘臨池觀魚披林)
(聽鳥濁酒一杯彈琴一曲求數刻之暫樂庶居常以待終不宜復勞家間細務汝交關既定吾不復言及田事)
(汝亦勿復與吾言之假使堯水湯旱吾豈知如何若其滿庾盈箱爾之幸遇並無俟令吾知也記云夫孝者善)
(繼人之志善述人之事今且望汝全吾此志則無所恨矣)
朱彦和方貴用事賓客輻輳(南史曰朱异字彦和錢唐人祖昭之以學觧稱父巽)
(之字處林有志節著辨相論顧歡見而異之以女妻焉异徧覧經史兼通雜藝官侍中中領軍)欲引江
子一為助(南史曰江子一字元亮濟陽考城人晉散騎常侍統之七世孫父法成奉朝請子一少慷)
(慨有大志仕終南津校尉)彦和是子一姑夫子一知彦和不為物議
所歸未嘗造門
王東陽性簡貴有風格時朱异當朝用事每休下車馬
填咽時有魏郡申英者寒門才俊好危言高論以忤權
右常指异門曰此中穰穰皆以利往能不至者唯有大
小王東陽小東陽即承弟穉也(南史曰王承字安期初為秘書郎累遷國子祭)
(酒承祖儉父暕皆為此職三世為國師前代未有後為東陽太守)
阮居士外兄王晏貴顯居士度其必至顛覆王笳管造
門居士穿籬逃匿不與相見曾食醬美問之云是王家
所得便吐餐覆醬
郡陵王(綸)嘗於婁湖立園廣宴朝士酒後好聚衆賓冠
手自裂破投之吐壺皆莫敢言謝舉嘗預宴王欲取舉
冠舉正色曰裂冠毁冕下官弗敢聞命拂衣而退王屢
召不反甚有慙色
蕭引(己見)為建康令時宦者李善度蔡脱兒多所請託
引皆不許或諫曰李蔡之權在位皆憚亦宜少為身計
引曰吾之立身自有本末亦安能為李蔡致屈就令不
平不過免職耳
陳後主嘗置酒歡甚將移宴弘範宮衆人咸從唯蔡凝
與袁憲不行後主問其故凝答曰長樂尊嚴非酒後所
過臣不敢奉詔衆皆失色(南史曰蔡凝字子居蔡興宗曾孫蔡撙之孫也美容止及)
(長博涉經傳有文詞太建中選尚信義公主後主嗣位為黃門侍郎)
李敬文為高陽内史河間守崔謀恃其弟暹權勢從敬
文乞麋角翎羽敬文答曰翎有六翮飛則冲天麋有四
足走便入海下官膚體疎嬾手足遲鈍不能逐飛追走
遠事佞人(北史曰李繪字敬文趙郡平棘人儀貌端偉神情朗雋舅邢晏每與言數其高遠曰若披)
(雲霧如對珠玉宅相之寄良在此甥齊文襄用為散騎常侍)
晉公護執政廣營第宅嘗召韋敬遠至宅訪以政事敬
遠仰視其堂徐語曰酣酒嗜音峻宇雕墻有一於此未
或不亡護甚不悦有識者以為知言
柳調為侍御史楊素嘗戲之曰柳條通體弱獨搖不禁
風調歛版正色答曰調信無可取者公不當以為侍御
史調信有可取不應發此言公當具瞻之地樞機何可
輕發素甚竒之(北史曰柳調河東觧縣人柳昂之子歷官秘書侍郎時王綱不振朝士多贓貨)
(唯調清素守常為時所美)
語林卷十二
