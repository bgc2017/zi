語林卷十一明何良俊撰
言志第五(下)
王彦深不為羣從所禮常懷耻慨欲以將領自奮每撫
刀曰龍泉太阿汝知我者(南史曰王藴字彦深王景文兄子也父楷人才凡劣故藴)
(不為羣從所禮)
何子晳明目秀眉容貌方雅真素通美不以門戶自矜
博通羣書善於談論家本甲族親姻多貴仕子晳雖不
入城府而率到好狎遨遊人間不簮不𢃄人地並高無
所與屈大言箕踞公卿皆敬下之時駕柴車蹻草履恣
心所適致醉而歸時人號為通隐(南史曰何點字子晳廬江人祖尚之父鑠)
(點十一居父母憂幾至滅性及長感家禍遂絶婚宦宋徵太子洗馬梁徵中書侍郎並不就)
何子晳哀樂過人嘗行逢葬者歎曰此哭者之懷豈可
思耶因悲慟不能禁
何子晳與陳郡謝[卄瀹](南史曰謝[卄瀹]字義潔陳郡人謝莊子也仕至太子詹事)吳國
張融會稽孔稚圭為友從弟遁以東籬門園居之稚圭
為築室焉園有卞忠貞冢子晳植花卉於冢側每飲必
舉酒酌之
何子晳小時欲絶婚宦既老又娶魯國孔嗣之女築别
室處之不與相見時人莫諭其意(南史曰魯國孔嗣之字敬伯宋時與齊高)
(帝同為中書舍人非其所好去官隐居鍾山)
謝司徒(謝朏己見)出為吳興弟侍中(謝瀹己見)送至征虜渚司徒
指侍中口曰此中唯宜飲酒侍中於建武初專以長酣
為事與劉瑱沈昭略以觴酌交飲各至數斗
檀超嗜酒好言詠舉止和靡自比晉郄超為高平二超
謂人曰猶覺我為優(南史曰檀超字悦祖金鄉高平人祖嶷之南瑯邪太守父道彪正員)
(郎超少好學放誕任氣為司徒右長史與江淹對掌史職為左僕射王儉所不同徙交州於路見殺)
王思寂(王騫己見)舊墅在鍾山有田八十餘頃與諸宅及故
舊共佃之常語人曰我不如鄭公業有田四百頃而食
常不周以此為愧
人或謂卞田居卿都不持操名器何由得升卞曰擲五
木子十擲輒鞬豈復是擲子之拙吾好擲政極此耳(南史)
(曰卞彬字士蔚濟隂冤人祖嗣之中領軍父延之上虞令彬險拔有才與物多忤官車騎記室參軍)
蕭南郡初為秘書郎(宋書曰蕭惠開南蘭陵人蕭思話子也少有風氣涉獵文史官至少)
(府加給亊中)著作並名家年少蕭意趣與人都不同比肩或
三年不共語外祖劉光禄(南史曰劉成沛郡人仕至光禄大夫)戒之曰汝
恩戚家子正應將迎時俗緝外内之歡如汝自業將無
少傷多異以取天下疾患耶蕭曰人間宜相緝和甚如
慈旨但不幸耿介耻見作凡人畫龍未成故遂至於多
忤耳
蕭南郡除少府意甚不得寺内所住齋前有嚮所種花
草甚美惠開悉令剗除列種白楊𣗳每謂人曰人生不
得行胷懷雖壽百歲猶為夭也
王養(王筠小字筠己見)除尚書殿中郎王氏自過江以来未有
居郎署者或勸使不就養笑曰陸平原東南之秀王文
度獨步江東吾得比蹤昔人何所多恨欣然就職
陶隐居特愛松風每聞其響便欣然為樂
梁元帝居藩勤心著述巵酒未嘗妄進蕭雍州每語人
曰下官歷觀世人多有不好歡樂乃仰眠床上看屋梁
而著書千秋萬歲誰傳此者勞神苦思竟不成名豈如
臨清風對朗月登山泛水肆意酣歌也(南史曰蕭恭字敬範梁文帝孫)
(南平王元襄子也官寧蠻校尉雍州刺史)
沈處默清静有至行慕黃叔度徐孺子之為人獨處一
室人罕見其面(南史曰沈顗字處默吳興武康人父演之齊太子右衛率顗永明中徵著作郎)
(不起齊末兵荒與家人并日而食或有饋其粱肉者閉門不受唯採蓴荇根供食以樵採自資怡然不改其樂)
庾彦寳性托夷簡特愛林泉十畝之宅山池居半(梁書曰庾)
(詵字彦寳新野人聰警篤學經史百家無不該綜晚年尤遵釋教宅内立道場環繞禮懴六時不輟誦法華經)
(每日一遍夜中忽見一道人自稱願公容止甚異呼詵為上行先生授香而去中大通四年因寢忽驚覺曰願)
(公復来不可久住言終而亡年七十八舉室咸聞空中唱上行先生已生彌陀淨域矣武帝下詔謚貞節處士)
(以顯高烈)
蕭光祿(南史曰蕭子範豫章文獻王嶷之子幼有孝性為南平王從事中郎王愛文學士子範偏被恩)
(遇簡文即位召為光禄大夫以逼賊不拜子範貧無居宅尋卒於招提寺僧房)與弟子顯(己見)
子雲(南史曰子雲字景喬子顯弟也好學有文藻性沈静不樂仕進風神閑曠任性不羣夏月接賓恒自)
(裸袒又善草隸為世楷法官至侍中國子祭酒)才名略相比而風采容止不逮
故官途有優劣每讀漢書杜緩兄弟五人至大官唯中
弟欽官不至而最知名常吟諷之以况已也
蕭叔佐為會稽丞行經延陵季子廟設蘋藻之薦託異
代之交為詩叙意辭理清典(南史曰蕭允字叔佐蕭介第三子也風神凝遠通達)
(有識鑒容止醖藉仕梁位太子洗馬侯景陷臺城百僚奔散允整衣冠坐于宫坊景軍敬焉弗之逼也尋居京)
(口時寇賊縱横百姓波駭允獨不行人問其故允曰性命自有常分豈可逃而免乎莊周所謂畏景避迹吾弗)
(為也乃閉門静處併日而食卒免於患)
裴鴻臚(裴子野己見)性曠達自云年出三十不復詣人初未
與張都尉遇便虚相推重因為忘年之交(張纉己見)
蕭彦瑜言少壯有三好音律書酒年長以来二事都廢
唯書籍不衰(南史曰蕭琛字彦瑜惠開從子祖僧珍宋廷尉卿父惠訓齊巴東相琛少明悟有才)
(辯與梁武有舊仕特進金紫光禄大夫)
馬要理(馬樞己見)嘗喟然歎曰吾聞貴爵位者以巢由為桎
梏愛山林者以伊呂為管庫束名實則芻芥柱下之言
翫清虚則糠粃席上之說稽之篤論亦各從其好也比
求志之士望塗而息豈天之不惠高尚何山林無聞之
甚乎乃隐於茅山有終焉之志
高道穆學涉經史非名流雋士不與交結每謂人曰人
生厲心立行貴於見知當使夕脱羊裘朝佩珠玉若時
不我知便須退跡江海自求其志(魏收魏書曰高恭之字道穆自云遼東人)
(學涉經史所交皆名流雋士歷官黃門侍郎)
胡倫許好屬文既善典雅之辭又工鄙俗之句西入凉
州不遇將北遊魏乃為詩示所知程伯達曰羣犬吠新
客佞闇排疎賓直途既已塞曲路非所遵望衛惋祝鮀
盼楚悼靈均何用宣憂懷託翰寄輔仁一時皆傳之(魏書)
(曰胡叟字倫許安定臨涇人世為西夏著姓少聰慧年十三辨疑釋理鮮有能屈以姚氏將衰遂入長安隐匿)
(名行懼人見知京兆韋祖思少閱典墳多蔑時彦待叟不足叟拂衣去祖思留之曰當與君論天人之際何遽)
(返乎叟曰論天人者其亡久矣與君相知何夸言若是遂歸)
李琰之每休暇之際恒閉門讀書不交人事嘗語人曰
吾所以好讀書不求身後之名但異見異聞心之所願
是以孜孜搜討欲罷不能豈為聲名勞七尺也此乃天
性非為力強(北史邢邵傳曰邵與黃門侍郎李琰之對掌朝儀)
常景雅有文思兼好篇詠淹滯門下積年不遷(北史曰常景字)
(永昌河内温人魏太常林之後祖爽時號儒林先生景躭好經史遇新異之書求訪質買以必得為期衣食取)
(濟而已)自以蜀司馬相如王裒嚴君平揚子雲四賢皆有
高才而無顯位乃托意贊之(按景贊相如曰長卿有艷才直致不羣性鬱若春烟)
(舉皎如秋月映遊梁雖好仁仕漢常稱病清貞非我亊窮逹委天命其贊王曰王子挺秀質逸氣干青雲明珠)
(既絶俗白鵠信驚羣才世苟不合遇否途自分空枉碧鷄命徒獻金馬文其贊嚴曰嚴公體沉静立志明霜雪)
(味道綜微言端蓍演妙說才屈羅仲口位結李強舌素尚邁金貞清標陵玉徹其贊揚曰蜀江導清流揚子挹)
(餘休含光絶後彦覃思邈前修世輕久不賞玄談物無求當途謝權寵置酒獨閑遊)
李永和杜門却掃絶跡下帷棄産營書手自刪削每歎
曰丈夫擁書萬卷何假南面百城(北史曰李謐字永和少好學周覧百氏初)
(師小學博士孔璠數年後璠還就謐請業同門生為之語曰青成藍藍謝青師何常在明經徵拜著作佐郎辭)
(以授弟郁詔許之州再舉秀才公府二辟並不就唯以琴書為業有絶世之心及卒博士孔璠等奏謚為貞静)
(處士)
平繼叔研綜經籍多所通究安貧樂道不營資産衣食
常不足妻子不免饑寒三子並不率父業好酒自棄繼
叔忿其勢衰植杖廵舍側岡而哭不為營事婚宦故仕
聘濁碎不得及其門流親知每以為言繼叔曰此輩會
是衰頓何煩勞我乃别搆精廬置經籍其中一奴自給
妻子莫得而往時有珍味呼時老東安公刁雍等共飲
噉之家人無得嘗焉(北史曰平恒字繼叔燕郡薊人祖視父儒仕慕容為通宦恒耽勤讀)
(誦多通博聞自周暨於魏世帝王傳代之由貴臣升降之緒皆撰品第商略是非號曰略注合百餘篇安貧樂)
(道不以屢空改操徵中書博士)
盧詢祖(己見)嘗為築長城子使自負其才内懷鬱鬱既
至役所作築長城賦其略曰板則紫栢杵則木瓜何斯
材而斯用也草則離離靡靡緣岡而殖但使十步而有
一芳余亦何辭間於荆棘
楊遵彦聞高王欲送置魏帝所棄衣冠於水濱若自沉
者變易名姓自稱劉士安入嵩山與沙門曇謨等屏居
削迹又潜之光州東入田横島以講誦為業海隅之士
謂之劉先生(北史曰楊愔字遵彦弘農華隂人楊津子也小名秦王兒童時口若不能言而風度)
(深敏六歲學史書十一習詩易好左氏春秋仕至開府儀同三司尚書右僕射)
邢子才(邢邵己見)有書甚多不甚讐校見人校書常笑曰何
愚之甚天下書至死讀不可遍焉能始復校此且誤書
思之更是一適(李百藥齊書曰子才妻弟李節才學之士謂子才曰世間人多不聰明思誤書)
(何由能得子才曰若思不能得便不勞讀書)
盧叔彪少便機悟豪舉輕俠好竒策慕諸葛亮之為人
(北史曰叔彪盧觀之弟范陽涿人)
韋敬遠(韋夐己見)雅好名義虚襟善誘雖耕夫牧䜿亦接對
歡然與族人處玄及安定梁曠為放逸之友
韋敬遠少愛文史留情著述手自抄錄數十萬言晚年
虚静唯以體道會真為務舊所著述咸削其藁(北史曰韋敬遠)
(作終戒曰昔士安以蘧蒢束體王孫以布囊繞尸二賢高達非庸才能繼吾死之日可歛舊衣勿更新造使棺)
(足周尸牛車載柩墳高四尺壙深一丈其餘煩雜悉無用也朝晡奠食於事彌煩吾不能頓絶汝輩之情可朔)
(望一奠而已仍薦蔬素勿設牲牢親友以物吊祭並不得受吾終時恐為恍惚故預戒汝輩瞑目之日勿違吾)
(志也)
釋曇延嘗自顧其影言曰余與爾沉淪日久飄泊何歸
今可挾道潜形精思出要遂隐于太行山百梯寺(僧道宣傳)
(燈錄曰釋曇延俗姓王氏蒲州桑泉人世家豪族年十六聽妙法師講湼槃深悟其旨遂捨俗服進具後器度)
(日新機鍳俊拔)
蕭大圜是簡文子幼便聰敏神情俊悟江陵平入魏大
見知遇深信因果心安閑放嘗言之曰拂衣褰裳無吞
舟之漏網挂冠懸節慮吾志之未從儻獲展禽之免有
美慈明之進如蒙北叟之放實勝濟南之徵其故何哉
夫閭閻有優游之美朝廷多簮佩之累盖由来久矣留
侯追蹤於松子陶朱成術於辛文良有以焉况乎智不
逸羣行不高物而欲辛苦一生何其僻也豈如知足知
止蕭然無累北山之北棄絶人間南山之南超踰世網
面修原而𢃄流水倚郊甸而枕平皋築蝸舍於叢林搆
環堵於幽薄近瞻煙霧遠睇風雲籍纖草以蔭長松結
幽蘭而援芳桂仰翔禽於百仞俯泳鱗於千尋果園在
後開窗以臨花卉𬞞圃居前坐簷而看灌甽二頃以供
饘粥十畝以給絲麻侍兒五三可充絍織家僮數四足
代耕耘沽酪牧羊協潘生之志畜鷄種黍應莊叟之言
獲菽尋汜氏之書露葵徵尹君之錄烹羔豚而介春酒
迎伏臘而候歲時披良書探至賾歌纂纂唱烏烏可以
娛神可以散慮有朋自遠揚㩁古今田畯相過劇談稼
穡斯亦足矣樂不可支永保性命何畏憂責豈若蹙足
入絆申脰就羈遊帝王之門趨宰衡之勢不知飄塵之
少選寧覺千祀之斯須萬物營營靡存其意天道昧昧
安可問哉嗟乎生若浮雲朝露寧俟長繩繫景實不願
之執燭夜遊驚其迅邁百年何幾擎跽曲拳四時如流
俛首躡足出處無成語默奚當非直丘明所耻抑亦仲
尼耻之(北史曰蕭大圜字仁顯梁簡文第二十子幼聰悟四歲能誦三都賦侯景殺簡文大圜潜遁獲)
(免元帝降魏大圜至長安周文帝以客禮待之封晉陵縣公)
蕭理孫在魏境上疆土既狹居常怏快每誦老驥伏櫪
志在千里烈士暮年壯心不己未嘗不盱衡扼腕歎咤
者久之(梁書曰蕭詧字理孫昭明子梁封岳陽郡王)
李元操少善屬文晚年不復留意文筆人問其故慨然
歎曰五十之年倏焉已過鬢垂素髮筋力已衰宦意文
情一時都盡悲夫每於暇日輒引賓客絃歌對酒終日
為歡(隋書曰李孝貞字元操趙郡平棘人魏李順之玄孫好學善屬文美於詞令隋文帝徵拜内史侍郎)
(與内史令李德林參典文翰)
王無功(王績己見)以醉失職託無心子以見趣曰無心子以
穢行聞越王黜之無愠色退而適茫蕩之野(王無功集無心子傳)
(曰東皋子始仕以醉罷鄉人或誚之東皋子不屑也退著無心子以見趣焉無心子寓居於越越王不知其大)
(人也拘之仕無喜色越國之式有穢行者不仕俄而無心子以穢行聞於王王黜之無愠色退而將遊於茫蕩)
(之野適過勣之邑而遇機士士撫髀而歎者三曰嘻子賢者而以罪廢無心子不應機士曰願受教無心子曰)
(爾聞蜚廉氏之說乎昔蜚廉氏有二馬一者朱鬛白毳龍骼鳳臆驟馳如舞終日不釋鞍竟以熱死一者重脛)
(昂尾駝頸貉膝踶齧善蹶卉而散諸野終年肥遁是以鳳凰不憎山棲蛟龍不羞泥蟠君子不苟潔以罹患聖)
(人不避穢而飬生東皋子聞之曰善哉不可以加之矣)
王無功待詔門下省故事官給酒日三升或問待詔何
樂耶無功答曰良醖可戀耳侍中陳叔達聞之日給一
斗時號斗酒學士(劉昫唐書曰陳叔達字子聰陳宣帝第十六子也善容止有才學在陳封)
(義陽王年十餘歲嘗侍宴賦詩十韻援筆便就僕射徐陵甚竒之入隋久不得調武德四年拜侍中)
大樂署史焦革家善釀王無功求為大樂丞吏部以非
流不許無功固請曰有深意竟除之革死其妻送酒不
絶歲餘又死無功曰天不使我酣美酒耶遂棄官去
顔師古多蔵古人圖畫是性所篤愛(劉昫唐書曰顔籀字師古雍州萬年)
(人齊黃門侍郎之推孫也其先居瑯琊世仕江左之推始居關中父思魯以學藝稱師古博覧羣書尤精詁訓)
(拜秘書少監時論稱其納賄出為柳州刺史師古既負其才頻有罪譴意甚喪沮自是闔門守静杜絶賓客放)
(志園亭葛巾野服搜求古跡及古器耽好不已)
杜如晦英爽喜書以風流自命(阮逸中說注曰杜如晦字克明唐太宗時典章)
(文物皆杜所定)
李襲譽性好讀書手不釋卷居家以儉約自處所得俸
禄散給宗親餘貲寫書數萬卷每謂子孫曰吾不好貨
財以至貧乏京城有賜田十頃耕之可以充食河南有
桑千株蠶之可以充衣所寫得書讀之可以求官吾殁
之後汝曹勤此三事可以無求於人矣時論多之(大唐新語)
(曰李襲譽為揚州江淮俗尚商賈不事農業襲譽引陂塘水又築句城塘以灌田八百餘頃百姓思之)
東方虬自言二百年後乞你與西門豹作對(唐詩紀事曰虬武后)
(時左史年陳子昂集寄東方左史修竹篇序曰文章道弊五百矣漢魏風骨晉宋莫傳然而文獻有可證者)
(常觀齊梁詩彩麗競繁而興寄都絶每以永歎昨見明公孤桐篇骨氣端翔音韻頓挫光英明韻有金石聲遂)
(用洗心收視發揮幽鬱不圖正始之音復覩於兹)
王義方(己見)將彈李義府懼不捷沉吟者久之他日忽
言曰非但為國除蠧亦乃名在身前遂彈焉坎坷以至
於終(劉昫唐書曰李義府饒陽人善屬文對策擢第以劉洎馬周之薦除監察御史高宗將立武氏為皇)
(后義府密申協贊擢中書侍郎既處權要有忤意者輒加傾陷柔而害物時人謂之李貓義方傳義方廷劾)
(義府曰臣聞附下罔上聖主之所宜誅心狠貌恭明時之所必罰是以隐賊掩義不容唐帝之朝竊幸乘權終)
(齒漢王之劍中書侍郎李義府因緣際會遂階通顯不能盡忠竭節對敭王休策蹇勵駑祗奉皇眷而反憑附)
(城社蔽虧日月請托公行交遊羣小貪冶容之美原有罪之淳于恐漏洩其謀殞無辜之正義雖挾山超海之)
(力望此猶輕廻天轉日之威方斯更劣此而可恕孰不可容金風届節玉露啓塗霜簡與秋典共清忠臣將鷹)
(鸇並擊請除君側少答鴻私碎首玉階庶明臣節高宗以義方毁辱大臣言詞不遜左遷萊州司戶)
蘇頲(己見)掌文誥嘗八月十五夜禁中直宿與諸學士
翫月時長天無雲月色如晝蘇曰清光可愛何用燈燭
遂令撤去
李太白云予小時大人令誦子虛賦私心慕之及長南
遊雲夢覽七澤之壯觀酒隐安陸者十許年
李白晚度牛渚磯至姑孰悦謝家青山欲終焉及卒遂
葬山麓
李長源嘗語肅宗曰臣絶粒無家禄位第宅皆非所欲
收復京師後得枕天子膝睡有司奏客星犯帝座一動
天文足矣(劉昫唐書曰李泌字長源少聰敏博涉經史精究易象善屬文以王佐自命天寳中上書)
(召見待詔翰林楊國忠忌之潜遁名跡以習隐自適肅宗至靈武泌自嵩潁赴行在陳古今成敗之機延致臥)
(内動皆顧問泌稱山人固辭官秩特以散官寵之)
李德裕(己見)不樂應舉其父丞相(李吉甫己見)勉之答曰好
驢馬不入行遂以品子叙官
世言白樂天所藴不得施乃放意文酒
醉吟先生(白居易己見)與嵩山僧如滿為空門友平泉客韋
楚為山水友劉夢得為詩友皇甫明之為酒友
韋表微為御史裏行不樂曰爵禄譬如滋味人皆欲之
吾年五十拭鏡剪白冐遊少年間取一班一級不見其
味也將為松菊主人不愧陶淵明云(劉昫儒林儔曰韋表微元和中拜監)
(察御史少尅苦自立著九經師授譜春秋總例諸書)
唐衢應進士不第能為歌詩意多感發見人文章有歎
傷者讀訖必哭涕泗不能已每與人言論發聲一號音
詞哀切聞者莫不悽然嘗遊太原屬戎帥軍宴衢得預
會酒酣言事抗音而哭一席不樂為之罷會故世稱唐
衢善哭(李肇國史補曰唐衢周鄭客也有文學老而無成唯善哭)
天隨生(陸龜蒙己見)宅荒少墻屋多隙地前後皆𣗳杞菊以
供杯案至夏中枝葉老硬氣味苦澁猶責童兒採掇不
已有人言千乘之邑非無好事之家日欲擊鮮為具以
飽君君獨閉關不出率空腸貯古聖賢道德言語何自
苦如此天隨生笑曰我幾年来忍饑誦經豈不知屠沽
兒有酒食耶(笠澤業書杞菊賦曰惟杞與菊偕寒互綠或穎或苕煙披雨沐我衣敗綈我飯脱粟)
(羞慙齒牙苟且梁肉蔓延駢羅其生實多爾杞未棘爾菊未莎其如予何其如予何)
鄭少師於里第植小松七本號七松處士嘗曰異代可
對五柳先生(宋祁唐書曰鄭熏字子溥以太子少師致仕再知禮部舉所引皆寒俊士𩔖稱之既)
(老號所居為隐巖蒔松于庭稱七松居士)
裴休(己見)披毳衲於歌嫗院持鉢乞食曰不為俗情所
染可以說法為人
皮日休放誕自號間氣布衣(唐詩紀事曰皮日休字襲美襄陽人咸通中太常博)
(士遭亂歸吳黃巢寇江浙劫以從軍以為偽學士令之作䜟日休曰欲識聖人姓田八二十一欲知聖人名果)
(頭三屈律巢大怒蓋巢頭醜掠鬢不盡疑譏之也遂及禍)
司空表聖(司空圖己見)自目為耐辱居士
司空表聖作亭觀素室悉圖唐興節士文人(劉昫文苑傳曰圖晚)
(年為文尤事放達嘗擬白居易醉吟傳為休休亭記曰司空氏禎貽溪之休休亭本名濯纓亭為陜軍所焚天)
(復癸亥復葺於壞垣之中乃更名曰休休休休也美也既休而具美存焉盖量其才一宜休揣其分二宜休耄)
(且瞶三宜休又少而惰長而率老而迂是三者皆非濟時之用又宜休也尚慮多難不能自信既而盡寢遇二)
(僧曰吾嘗為汝師汝昔矯於道銳而不固為利欲所拘幸悟而悔將復從我於是溪耳且汝雖退亦嘗為匪人)
(所嫉宜耐辱自警庶保終始與醉吟靖節第其品級於千載之下復何求哉因為耐辱居士歌題於東北楹曰)
(咄語休休休莫莫莫伎倆雖多靈性惡頼是長教閑處着休休休莫莫莫一局棋一爐藥天意時情可料度白)
(日偏催快活人黃金難買堪騎鶴若曰爾何能答曰耐辱莫其詭激嘯傲多此𩔖)
李文正罷相為僕射奉朝請居昭慶坊去禁門遼遠五
鼓即起置白傅集數册於茶鐐中至安遠門仗舍燃燭
觀之俟啓鑰則赴朝(陳后山談叢曰李昉字明遠深州人周朝知開封府時人望已歸太)
(祖昉獨不附王師入京昉又不朝貶延州别駕在延州為生業以老後宰相奏其可大用召判兵部既至上勞)
(之昉曰臣前日知亊周而已今以事周之心事陛下上喜曰宰相不謬薦人)
太宗命蘇易簡講文中子有楊素食經上因問食品稱
珍何物為最易簡曰臣聞物無定味適口者珍臣止知
虀汁為美太宗笑問其故曰臣憶一夕寒甚擁爐燒火
乘興痛飲大醉就寢四鼓始醒以重衾所擁咽吻燥渴
時中庭月明殘雪中覆一虀盎不暇呼童披衣掬雪以
盥手亟引數缶連沃濁肺咀虀數莖燦若金脆臣此時
自謂上界仙厨鸞脯鳳腊殆恐不及屢欲作冰壺先生
傳因循未暇也太宗笑而然之(東都事略曰蘇易簡字太簡梓州銅山人少好)
(學風度凝粹弱冠舉進士歷官翰林學士性嗜酒太宗嘗以詩戒之入直雖不敢飲在私第未嘗不醉及其死)
(太宗曰易簡果以酒敗可惜也)
种明逸至性嗜酒嘗種秫自釀每曰空山清寂聊以飬
和因號雲溪醉侯(王聖塗澠水燕談曰种放字明逸舉進士不第隐於南山豹林谷學行高)
(古從學者尤衆性頗嗜酒躬耕種秫以自釀所居有林泉之勝景德中召至闕真宗欲大用放固辭乃放還山)
張忠定(張詠己見)自號乖崖以為乖則違衆崖不利物
陳堯佐退居鄭圃尤好詩什張士遜判西京以牡丹花
及酒遺之堯佐答曰有花無酒頭慵舉有酒無花眼懶
開正向西園念蕭索洛陽花酒一時来當時稱其有韻
(孔平仲談苑曰陳堯佐字希元修真宗實錄特除知制誥舊制須召試唯楊億與堯佐不試而授兄堯叟弟堯)
(咨皆舉進士第一兄弟貴盛當世少比)
晏元獻公(晏殊己見)雖早貴奉飬極約惟喜賓客未嘗一日
不宴飲盤饌皆不預辦客至旋營之蘇丞相(頌)嘗在公
幕見每有佳客必留但人設一空案一杯既命酒果實
蔬茹漸至亦必以歌樂相佐談笑雜出數行之後案上
已粲然矣稍闌即罷遣歌樂曰汝曹呈藝已畢且去乃
具筆札相與賦詩率以為常前軰風流未有其比
歐陽公言吾集古錄一千卷蔵書一萬卷有琴一張有
碁一局而常置酒一壺吾老於其間是為六一遂號六
一居士自為傳刻石
石曼卿於𪠘後自作一庵常醉卧其間名曰捫虱
楊褒家雖甚貧特好書畫竒玩充實中槖家姬數人布
裙糲食而歌舞妙絶歐陽公贈之詩云三脚木牀坐調
曲盖紀實也(澠水燕談錄曰楊褒華陽人家甚貧好古博物)
孫龍圖喜讀書晚年病目乃擇卒伍中識字稍解事者
二人使其子取西漢左氏等數書授以句讀每瞑目危
坐室中命二人更讀於傍終一策則易一人飲之酒一
杯使退卒亦自喜不以為難(宋史曰孫覺字莘老高郵人從胡瑗學歷官御史中)
(丞以疾請罷除龍圖閣學士提舉醴泉觀)
胡旦(己見)作大硯可數尺鑱其旁曰宋胡旦作漢春秋
硯遺命埋冢中
劉貢父所居在宋門城下城脅有地可方八尺餘去地
一丈以上每登以眺遠其子戱曰此閶闔臺(劉攽己見東都事)
(略曰攽與兄敞同學自刻厲博讀羣書言行高遠名亞敞焉)
韓持國(韓維己見)喜聲樂遇極暑輒求避屢徙不如意則卧
一榻使婢執板緩歌不絶聲展轉徐聽或頷首撫掌與
之相應往往不復揮扇
司馬文正公嘗與人書曰草妨步則薙之木碍冠則芟
之其他任其自然相與同生天地間亦各使遂其生耳
王荆公不耐静坐非卧即行晚卜居鍾山謝公墩自山
拒城適相半謂之半山嘗畜一驢每食罷必日一至鍾
山縱步山間倦則即定林寺而睡往往至日昃乃歸率
以為常有不及終往亦必跨驢中道而還此蔡天啓薛
肇明見之(東都事略曰蔡肇字天啓丹陽人師事王安石長於歌詩)
蘇子瞻在黃州及嶺外每旦起不招客與語必出而訪
客所與遊亦不盡擇各隨其人高下談諧放蕩不復為
畛畦有不能談者則強之使說鬼或辭無有則曰姑妄
言之於時聞者無不絶倒
東坡在嶺海間最喜讀陶淵明柳子厚集謂之南遷二
友
東坡云爛蒸同州羊灌以杏酪食之以匕不以筋南都
撥心麵作槐葉温淘糝以襄邑抹猪炊共城香稻薦以
蒸子鵝吳興庖人砟松江鱸鱠既飽以廬山康王谷水
烹曾坑鬭品少焉觧衣仰卧使人誦東坡赤壁前後賦
亦一大快
東坡言嶺南氣候不常吾謂菊花開時乃重陽凉天佳
月即中秋不須以日月為斷十月初菊始開與客作重
九因次韻淵明九日詩登遊盡醉而返
范堯夫(范純仁己見)每仕京師早晚二膳自己身以至婢妾
皆治於家往往鐫削過為簡儉有不飽者雖晚登政府
亦然補外則付之外厨加料幾倍無不厭餘或問其故
曰人進退雖在己然未有不累於妻孥者吾欲使居中
則勞且不足在外則逸而有餘故處吾左右者朝夕所
言必以外為樂而不顧戀京師於吾亦一助也前軰嚴
於出處每致意如此
田承君云頃為金陵酒官有王荆公處一老兵時来沽
酒必問公之動止兵云相公每日只在書院讀書時時
以手撫床而歎人莫測其意(聞見錄曰田畫字承君陽翟人宣簡公之姪也人物)
(雄偉議論慷慨深有前軰之風)
王仲弓浮沉久不仕超然不嬰世故慕嵇叔夜陶淵明
之為人(硯北雜志曰王寔字仲弓許昌人文恪公陶之子未冠從司馬温公學公不以膏粱蓄之教以)
(名節仲弓超然不以仕宦進取為意韓持國歸以女范蜀公以耆老退居忘年接之)
蘇黃門(蘇轍己見)南遷既還居許下多杜門不通賓客有鄉
人自蜀来見之伺候於門彌旬不得通宅南有叢竹竹
中為小亭遇風日清美或徜徉亭中鄉人既不得見謀
之閽人閽人使待於亭旁後旬日果出鄉人因趨進黃
門見之大驚慰勞久之曰子姑待我於此翩然而入迨
夜竟不復出
張文潜云范丞相(范堯夫己見)司馬太師(司馬文正公己見)俱以
閑官居洛中余時待次洛下一日春寒中謁之先見溫
公時寒甚天欲雪温公命至一小書室中坐談久之爐
不設火語移時主人設栗湯一杯而退後至留司御史
臺見范公纔見主人便言天寒遠来不易趨命溫酒大
杯滿釂三杯而去此事可見二公之趣各異
盧秉侍郎嘗為江南小郡司戶參軍於傳舍中題詩云
青衫瘦馬病參軍旋糶官糧置酒樽但得有錢留客醉
也勝騎馬傍人門王荆公過而見之尤極稱賞俄薦于
朝數年間遂超顯仕(范成大吳郡志曰盧秉本德清人父革舉神童累官太子賓客退居)
(于吳遂為吳人秉元豐中為發運使每歲上計必請還鄉省侍後帥涇原懇乞歸飬手詔慰勉時以為榮)
茅山元符宮有蘇飬直象自贊其上曰松風颼颼瘦藤
在手唯此白叟獨全于酒(荃翁貴耳集曰蘇庠字飬直父伯固從東坡遊東坡我夢)
(扁舟遊震澤之詞為伯固作也飬直屬玉雙飛水滿塘之句亦見賞於坡坡呼為吾家飬直)
葉少藴言余家蔵書三萬餘卷喪亂以来所亡幾半山
居狹隘餘地置書囊無幾雨漏鼠齧日復蠧敗今歲出
曝之閱兩旬纔畢其間往往多余手抄日取所喜觀者
數十卷命門生從旁讀之不覺至日昃舊得釀法極簡
易盛夏三日輒成色如潼醴不減玉友每晚凉即相與
飲三杯而散亦復盎然讀書避暑固是佳事况有此釀
忽記歐公詩有一生勤苦書千卷萬事消磨酒十分慨
然有當於心(宋史曰葉夢得字少藴蘇州吳縣人嗜學蚤成多識前言往行談論亹亹不窮仕至)
(江東安撫制置使提舉洞霄宮卒于湖州)
林時隐博學多聞深明象緯聚書數千卷皆自校讐語
子孫曰吾與汝曹獲良産矣(宋史曰林霆字時隐與鄭樵為金石交林光朝嘗師)
(事之)
趙子固清放不羈好飲酒醉則以酒濡髮歌古樂府自
執紅牙以節曲(陶南村輟耕錄曰趙孟堅字子固自號彛齋宋宗室也寓居嘉興之廣陳酷嗜)
(古法書名畫)
耶律和尚雅有美行數以財恤親友人皆愛重然嗜酒
不事事故不獲柄用或以為言答曰吾非不知顧人生
如風燈石火不飲將何為晚年沈湎尤甚(遼史曰耶律和尚字特默)
(系出季父房善滑稽重熙初補祗候郎君時帝篤於親親凡三父之後皆序父兄行第於和尚尤狎愛然每侍)
(宴雖詼諧未嘗有一言之過由是上益重之歷積慶永興宮使累遷至同知南院宣徽使事)
完顔仲實資質簡重博學有俊才家蔵法書名畫不減
中秘宣宗南遷衣冠顛沛奔走仲實盡載書畫一帙不
遺徙居汴中客至貧不能具酒肴𬞞飯共食焚香煑茗
盡出蔵書談大定明昌以来故事終日不聽客去(金史曰完)
(顔璹本名壽孫世宗賜名字仲實博學多才喜為詩工真草書日以講誦吟咏為事與文士趙秉文楊雲翼雷)
(淵元好問李汾王飛伯軰交善)
謝臯父登子陵西臺以竹如意擊石歌招魂之辭曰魂
来兮何極魂去兮江水黑化為朱鳥兮其咮焉食歌竟
竹石俱碎失聲大哭人莫能測(鄧牧謝臯父傳曰謝翺字臯父延平人蚤事科)
(舉有志當世遭亂憤懣成疾性耿介不以貧累人所居産薪炭秋暮載至杭易米卒歲少裕則資遊江海訪前)
(代故實著家史補唐詩人無傳者三十餘篇傳近世隐逸數篇)
趙子昂有琴名松雪但時出横牀未嘗撫弄(硯北雜志曰張伯雨)
(少學琴畜一琴名風林嘗從趙子昂論琴子昂以為琴之五音各有改絃法其法不傳世所謂琴者皆不審五)
(音之主徒呶呶耳殆不若秦筝之按宮徵也故伯雨終身不復鼓琴)
胡石塘送蔡如愚歸東陽詩云薄糜不繼襖不煖謳吟
猶是鍾球鳴因指以語蔡曰此余秘密蔵中休糧方也
(胡汲仲己見)
鮮于伯機嘗於廢圃中得怪松一株移植所居齋前呼
為支離叟朝夕撫翫以為適(硯北雜志曰鮮于樞字伯機漁陽人少為郡吏後以)
(材選為御史大夫掾意氣爽豪晨出載筆櫝與其長廷爭是非一語不合輒欲棄去日晏歸焚香弄翰取鼎彛)
(陳諸几席搜抉斷文廢欵客至則相對指說吟諷或命觴徑醉中歲益自刻苦讀書因號困學卒官太常典簿)
貫酸齋拜翰林侍讀學士知制誥同修國史(元史曰蘇雅爾約蘇哈)
(父楚國忠惠公名衮格根蘇爾約蘇哈雅以貫為氏自號酸齋生而神采秀異年十三膂力絶人稍長折節讀)
(書目五行下為文不蹈襲故常其旨皆出人意表)忽喟然歎曰辭尊居卑昔賢
所尚今禁林清選與所讓軍資孰高人將議吾矣(元史曰公)
(初襲父官為兩淮萬戶府達嚕噶齊御軍極嚴稍暇輒投壺雅歌意所暢適不為形跡所拘一日呼弟忽都海)
(涯語之曰吾生宦情素薄顧祖父之爵不敢不襲今已數年矣願以讓弟語已即觧所綰金虎符佩之)乃
稱疾辭還江南賣藥於錢塘市中詭姓名易冠服人無
有識之者偶過梁山濼見漁父織蘆花為被欲易之以
紬漁父疑其人陽曰君欲吾被當更賦一詩遂援筆立
成竟持被去人間喧傳蘆花被詩其依隐玩世多𩔖此
庫庫子山嘗語人曰天下事皆宰相所當言宰相不得
言則臺諫言之臺諫不敢言則經筵言之吾得備位經
筵得言人所不敢言於天子之前志願足矣(元史曰庫庫字子山)
(喀喇氏父博果密自有傳庫庫肄業國學博通羣書風神凝遠制行峻潔其遇事英發掀髯論辨法家拂士不)
(能過之始授集賢待制累官奎章閣學士院大學士知經筵事)
曹知白嘗遊京師王侯鉅公多折節與交章辟屢上知
白悉謝去曰吾聞冀北多竒士庶幾見之豈齪齪求官
者耶即日南歸隐居讀易終日不出戶庭或放筆圖畫
掀髯長笑人莫窺其際(松江志曰曹知白字又玄别號雲西其先閩之霍童山人後徙)
(居温宋宣和中景修始遷華亭知白身長七尺美鬚髯性機敏至元中詔遣中書左丞鑿吳松江以策從行功)
(居多大德戊戌庸田使柳公行水復獻寘閼成隄之法民甚德之大府薦教諭崑山意不樂遂辭去)
吾子行沉困市隱不能以自見豐碑巨碣寫其幽曠託
焉以自逃者也(胡長孺吾子行文塚銘曰吾衍字子行太末人曠放高不仕之節求室委巷教)
(小學常數十人所著有尚書要略諸書)
楊鐡崖雖病困危坐不披文則弄劄翰或理音樂素不
喜奕畫謂碁損閑心畫為人役見即屏去
楊鐡崖每至名山川必登高遐眺想見古人風節曠邁
非常人所能測也
倪雲林平生無他好翫唯嗜畜古法書名畫持以售者
酬之百金無所靳高勝之韻每發揮於縑素蒼勁妍潤
尤得清致晚益務情退棄散無所積屏慮釋累黃冠野
服浮遊湖山之間以遂其志
顧仲瑛晚年閱佛書有悟遂祝髮稱金粟道人自題其
像曰儒衣僧帽道人鞋天下青山骨可埋若說向時豪
俠處五陵衣馬洛陽街一時賞其曠達(殷奎顧府君墓志曰君諱德輝)
(字仲瑛姓顧氏崑山人盖四姓之舊也幼穎敏善記誦輕財喜事以意氣自豪年三十更折節讀書崇禮文儒)
(師友其賢者後淮兵入吳聞君將用之乃謝絶塵事營别業於嘉興之合溪漁釣五湖三泖間自稱金粟道人)
(歲戊申從其子遷臨濠而卒)
語林卷十一
