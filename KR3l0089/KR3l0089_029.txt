語林卷二十九明何良俊撰
假譎二十九
夫君子所貴者誠假譎則於誠何有哉蓋雖權以濟事
亦君子所不道也
安帝時闕尚書詔將大夫六百石以上試對政事天文
道術以高第者補之翟酺自恃能高而忌故太史令孫
懿恐其先用乃往候懿既坐言無所及唯涕泗流連懿
怪問酺曰圖書有漢賊孫登將以才智為中官所害觀
君表相似當應之酺受恩接悽愴君之禍耳懿憂懼移
病不試由是酺對第一拜尚書(范曄後漢書曰翟酺字子超廣漢雒人四世𫝊)
(詩酺好老子尤善圖緯天文歷算以報舅讐當徙日南亡於長安為卜相工遇赦還郡徵拜議郎遷侍中)
魏武嘗行軍廩榖不足私召主者問如何主者曰可行
小斛以足之太祖曰善後軍中言太祖欺衆太祖謂主
者曰特當借君一死以厭衆不然事不解乃斬之取首
題徇曰行小斛盗官榖
劉玄德嘗戰敗自投曹公一日曹公從容語玄德曰天
下英雄唯使君與孤本初之徒不足數也玄德方食失
匕箸會雷大震玄德曰聖人言迅雷風烈必變良有以
也一震之威乃至於此曹公遂不疑玄德
宋世祖與羣臣至殷貴妃墓謂劉德願曰卿等哭貴妃
若悲當加厚賞劉應聲號慟涕泗交横上以為豫州刺
史帝又令羊志哭羊亦嗚咽甚哀他日有問羊者卿那
得此副急淚羊曰我爾日自哭亡妾耳
姚崇與張說同為宰輔各懷疑阻張銜之頗切崇病戒
諸子曰張丞相與吾不協釁隙甚深然其人素懷奢侈
尤好服玩吾身沒之後當來弔汝具陳吾平生服玩寳
帶重器羅列帳前張若不顧汝家族無𩔖矣若顧此當
錄玩用致之仍以神道碑為請既獲其文登時錄進先
礱石以待至便鐫刻張丞相見事常遲於我數日之後
必當有悔若徵碑文以刊削為辭當引視鐫石仍告以
聞上崇沒張果至目其服玩者三四崇家悉如崇戒不
數日文成敘致該詳時謂極筆(其略曰八柱承天高明之位列四時成歲亭育)
(之功全)數日果遣使取本以為辭未周密欲加刪改姚氏
諸子引使者視其碑仍告以奏御使者復命張悔恨撫
膺曰死姚崇能算生張說吾今日方知才之不及遠矣
李泌以虚誕自任嘗對客曰令家人速灑掃今夜洪崖
先生來宿有人遺酒一榼會有客至云麻姑送酒來與
君同傾飲未畢閽者云某侍郎取榼子泌命倒還之略
無怍色
韓晉公(韓滉已見)自江東入覲氣槩傑出是時劉玄佐在大
梁倔強難制滉欲致其朝覲結為兄弟升堂拜親駐車
三日大出金帛賞勞一軍為之傾動玄佐敬伏乃使人
密聽滉滉夜問孔目吏所費多少詰責頗細玄佐笑而
鄙之
曹武穆知渭州號令明肅西人懾憚自是邊境無虞一
日方召諸將飲會有叛卒數千亡奔賊境候騎報至諸
將相眎失色公言笑如平時徐謂騎曰吾命也汝勿顯
言西人聞以為襲巳皆殺之(東都事略曰曹瑋字寳臣武惠王彬第三子彬被疾)
(真宗問以後事對曰臣二子璨與瑋皆堪為將問以優劣曰璨不如瑋瑋好讀書通春秋尤善左氏為將幾四)
(十年威震西鄙諡武穆)
丁晉公執政不許同列留身唯王文正一切委順未嘗
忤其意文正謂丁曰欲面求恩澤又不敢留身丁曰如
公不妨一日留身進文字一卷具道丁事丁去數步大
悔之不數日丁遂有朱崖之行
文潞公以樞密直學士知成都公年未四十成都風俗
喜行樂公多燕集有飛語至京師御史何聖從因謁告
歸上遣伺察之(東都事略曰何郯字聖從成都人為御史鯁切無所避為仁宗所知)何將
至潞公亦為之動有幕客張少愚謂公曰聖從之來無
足念少愚與聖從同郡因迎見於漢州命酒設樂有營
妓善舞聖從狎問其姓妓曰姓楊聖從曰所謂楊臺柳
者少愚即取妓項帕羅題詩曰蜀國佳人號細腰東臺
御史惜妖嬈從今喚作楊臺柳舞盡春風萬萬條命其
妓作柳枝詞歌之聖從為之霑醉後數日聖從至成都
頗嚴重一日潞公大作樂以燕聖從迎其妓雜府妓中
歌少愚之詩以侑觴聖從每為之醉聖從還朝潞公之
謗乃息(𨼆逸𫝊曰張愈字少愚益州郫人雋偉有大志屢舉不第遂𨼆於家文彦博治蜀為置青城山)
(白雲溪杜光庭故居以處之)
殿帥楊存中有親愛吏平居賜予無算一旦無故怒而
逐之吏莫知得罪之由泣拜辭去存中曰無事莫來見
我吏悟其意歸以厚貲俾其子入臺中為吏無何御史
欲論存中乾沒軍中糞錢十餘萬其子歸語其父其父
奔告存中存中即具劄奏言軍中有糞錢若干樁管某
處惟朝廷所用不數日臺中果以為言高宗出存中劄
子示之御史坐妄言被黜
秦會之夫人常入禁中顯仁太后言近日子魚大者絶
少夫人對曰妾家有之當以百尾進歸告會之會之咎
其失言與其館客謀進青魚百尾顯仁拊掌笑曰我道
這婆子村果然
秦檜當國日四方餽遺日至方滋德帥廣東為蠟炬以
衆香實其中遣駛卒持詣相府厚遺主藏吏期必達吏
使俟命一日宴客吏白燭盡適廣東方經略送燭一罨
未敢啟命取用之俄而異香滿坐察之則自燭中出也
亟命藏其餘枚數之適得四十九呼使人問故則曰經
略專造此燭供獻僅五十條既成恐不佳試爇其一不
敢以他燭充數秦大喜以為奉己之專
秦檜為相日都堂左揆前有石榴一株每著實檜嘿數
焉忽亡其二檜佯不問一日將排馬忽顧謂左右取斧
伐樹有親吏在旁倉卒對曰實佳甚去之可惜檜反顧
曰汝盗食吾榴吏叩頭服
韓彦古尹京日(周公謹癸辛雜志曰韓彦古字子師詭譎任數處性不常孝宗時為京尹)李
仁甫惡其詭譎弗與交請謁一日瞰其亡往見之韓實
未出既見延入書室請曰平日欲一攀屈而不能今既
見臨姑解衣盤礴可也仁甫辭不獲遂為強留室有二
廚貯書牙籖黃袱扃護甚嚴仁甫問此為何書荅曰先
人在軍中日得於北方蓋本朝野史編年成書者時仁
甫方修長編既成有詔臨安給筆札就其家繕錄以進
而卷帙浩博未見端緒仁甫聞其言亟欲得見韓言家
所秘藏將即進呈不可他示李益窘再四致禱乃曰且
為某飲酒續當以呈仁甫為盡量每杯行輒請酒罷笑
謂仁甫曰前言戲耳此即公所著長編已用嘉紙作副
本裝治即以奉納使可進御矣仁甫視之信然蓋隂戒
書吏𫝊錄每一板酬千錢吏畏其威利其賞輒先錄送
韓所故仁甫方成韓已得全帙仁甫雖奮愧不平亦幸
蒙其成遂用以進(宋史曰李燾字仁甫眉州丹稜人博極載籍搜羅百氏慨然以史自任倣)
(司馬光通鑑例斷自建隆迄於靖康為編年一書凡九百七十八卷名長編)
黜免三十
夫尺有所短寸有所長况三代以下士鮮全德世率以
寸朽而棄大材微纇而遺美寳君子蓋深惜之
蜀先主銜張裕不遜兼忿其漏言(張裕已見曰蜀志曰裕私語人歲在庚)
(子天下當易代劉氏祚盡矣主公得益州九年之後寅夘之間當失之人密白其言後魏氏之立先主之薨皆)
(如裕所刻)下獄將誅之諸葛武侯表請其罪先主荅教曰芳
蘭當門不得不鉏(蜀志曰裕甚精相術每舉鏡視面自知刑死未嘗不樸之於地也)
李令伯(李密已見)入晉自負才器常望内轉而羈旅無援遷
漢中太守自以失分懷怨賜餞東堂詔令賦詩令伯末
章云人亦有言有因有緣仕無中人不如歸田明明在
上斯語豈然帝大忿怒廢黜于家
摯瞻為王敦戸曹參軍(摯氏世本曰瞻字景游京兆長安人太常虞兄子也父育涼州)
(刺史瞻少善屬文起家著作郎中朝亂依王敦為戶曹參軍)敦以故壊裘賜老病外
部都督瞻諫曰尊裴雖故不宜與小吏敦問何為不可
瞻時因醉曰若上服皆可用賜貂蟬亦可賜下乎敦言
非喻所引如此不堪二千石瞻曰瞻視去西陽如脱屣
耳
殷中軍(殷浩已見)被廢夷神委命雅詠不輟雖家人不見其
有流放之戚外生韓康伯始隨至徙所周年還都殷素
愛之送至水側乃詠曹顔遠詩曰富貴他人合貧賤親
戚離因泣下
何長瑜為臨川王(義慶)記室參軍嘗於江陵寄書與族
人何勗以韻語序臨川州府僚佐云陸展染鬢髮欲以
媚側室青青不解久星星行復出如此五六句輕薄少
年遂演而廣之一時人士並為品目盡加劇言苦句其
文流行臨川以白太祖長瑜徙廣州(南史曰太尉袁淑文冠當時義慶在)
(江州請為衛軍諮議其餘吳郡陸展東海何長瑜鮑照並有詞章之美引為佐吏)
謝惠連隨父方明在會稽郡愛郡吏杜德靈及居父憂
贈以五言詩十餘首坐流徙廢塞不豫榮伍殷僕射(景)
(仁)愛其才因言次白太祖臣兒時便見世中有此文而
論者云是惠連其實非也太祖曰若如此便應通之即
用為彭城王(義康)法曹參軍
袁陽源(袁淑已見)不附劉湛大相乖忤陽源賦詩曰種蘭忌
當門懷璧莫向楚楚少别玉人門非種蘭所尋以久病
免官
梁武每集文士策經史事時范雲沈約之徒皆引短推
長帝悦加其賞賚曾策錦被事咸言已罄帝試呼問劉
孝標劉時貧悴冗散忽請紙筆疏十餘事坐客皆驚帝
不覺失色自是惡之不復引見及孝標𩔖苑成帝即命
諸學士撰華林徧略以高之竟不見用劉乃著辯命論
以寄懷
高祖於鍾山造大愛敬寺王思寂有舊墅在寺側良田
八十餘頃是王丞相賜田高祖遣主書宣旨就思寂求
市欲以賜寺思寂荅旨云此田不賣若是敕取所不敢
言酬對又脱略高祖怒付市評價以直逼還之由是忤
旨出為吳興太守(南史曰王騫字思寂一字玄成王儉子也性凝簡慕樂廣之為人不事産)
(業有田八十餘頃與諸宅及故舊共佃之常曰我不如鄭公業有田四百頃而食常不周以此為愧仕至度支)
(尚書加給事中)
宋考功(宋之問已見)在天后朝求為北門學士不許作明河
篇以見意(詩末云明河可望不可親願得乘槎一問津更將織女支機石還訪成都賣卜人)則
天見其詩謂崔融曰吾非不知之問有才但以其有口
過蓋之問患齒疾口常臭故也之問終身慙憤
孟浩然極為王右丞所知一日王待詔金鑾召浩然商
較風雅上忽臨幸浩然錯&KR0787;伏床下王不敢𨼆因奏聞
上欣然曰朕素聞其人因得召見上曰卿將得詩來否
浩然奏曰臣偶不齎所業上即命吟舊作浩然拜舞誦
詩曰北闕休上書南山歸敝廬不才明主棄多病故人
疎上聞之憮然曰卿自不求朕朕未嘗棄卿奈何誣朕
因放歸南山
開元中東宫官僚清淡薛令之為右庶子題詩自悼曰
朝日上團團照見先生盤盤中何所有苜蓿長闌干飯
澁匙難綰羹稀箸易寬何以謀朝夕何由保歲寒上幸
東宫覽之索筆題其榜曰啄木口嘴長鳳凰羽毛短若
嫌松桂寒任逐桑榆暖令之遂謝病歸(唐詩紀事曰薛令之閩之長溪)
(人肅宗在東宫令之為右庶子積歲不遷棄官歸乾元中肅宗以舊恩召令之而令之已先卒)
開元中陸堅在中書以麗正學士供擬過豐謂朝列曰
此亦何益國家致此費損將議罷之張說謂諸人曰說
聞帝王功成則有奢僭之失或興造池臺或躭玩聲色
聖上重儒崇德親自講論刊校圖書詳延學者今之麗
正即是聖主禮樂之司永代規模不易之道所費者細
所益者大陸子之言未為達也玄宗後聞其言陸之恩
待稍薄
李適之為相疎直坦夷時譽甚美(唐詩紀事曰適之常山愍王孫天寳初代)
(牛仙客為左相朝退每邀賓戚談諧賦詩)為李林甫排誣罷免朝賢雖知其
無罪然謁問甚稀適之意憤日飲沉酣且為詩曰避賢
初罷相樂聖且銜杯為問門前客今朝幾箇來林甫愈
怒終遂不免
徐常侍久在中書常參李右座議(李林甫已見)右座被廢常
侍恐為罪累逃𨼆衡山為東林寺掇蔬行者詐為喑啞
數年後值修建佛殿僧中選善書者題梁巳二三人忽
徐行者跨過掌事怒以杖連擊其背徐乃畫地曰某口
雖不言昔年曾學大書乞試之使題數行諸僧皆悦服
因遣盡書之時李北海遊嶽觀其題處曰不知徐公在
此乃召至握手言曰朝列於公已息論矣遂解其布褐
釋以簪裳因戲徐曰徐侍郎曾吟峴山思駐馬漢水憶
迴舟否徐曰喑啞之時亦默詠之即與同載北歸(唐詩紀事)
(曰徐安貞始名楚璧應制舉三登甲科開元中為中書舍人帝屬文多令視草終中書侍郎)
陸宣公謫忠州土塞其門家人由於狗竇中州將不得
謁面
張祜深為令狐楚所知楚鎮天平自草薦表以祜詩三
百篇隨表進上祜至京屬元稹在内庭帝以問稹稹曰
祜雕虫小技壯夫不為或奬激之恐變陛下風教由是
失意東歸
令狐綯(劉昫唐書曰令狐綯字子直宰相楚之子大中四年以兵部侍郎平章事)曾以舊事
訪於温庭筠庭筠荅曰事出南華經非僻書也冀相公
燮理之暇時宜覽古綯甚怒奏庭筠有才無行不許登
第遂轗軻以至終身(摭言曰開成中温庭筠才名籍甚然罕拘細行以文為貨識者鄙之)
(與唐詩紀事曰庭筠彦博裔孫李商𨼆俱有名時號温李)
陶榖久在翰林意希大用建隆以後宰相往往不由文
翰聞望皆出榖下榖不能平仍俾其黨因奏對言榖宣
力實多微伺上旨太祖曰翰林草制皆檢前人舊本俗
所謂依樣畫葫蘆耳何宣力之有榖乃作詩書于玉堂
之壁(詩曰官職須由生處有才能不管用時無堪笑翰林陶學士也能依樣畫葫蘆)太祖益薄
其怨望遂決意不用
丁崖州當政日置宴私第忽語於衆曰嘗聞江南國王
鍾愛一女一日諭大臣曰吾止一女姿儀性識特異於
人卿等為擇佳壻須年少美風儀有才學門第高者或
言洪州劉生為郡參謀風骨秀美大門博學有文可以
充選國主召見大喜尋尚主拜都尉鳴珂鏘玉出入禁
闈良田甲第珍寳竒玩豪華富貴冠於一時未幾主殂
國主悲悼不勝曰吾將不復見劉生削其官一物不與
遣還洪州生恍疑夢覺觸目如失丁笑曰某他日不失
作劉參謀也坐中莫不失色未幾有海上之行籍其家
孑然南去
楊文公為執政所忌母病謁告不候朝旨徑歸韓城與
弟倚居踰年不調有啟謝朝中親知云介推母子願歸
綿上之田伯夷兄弟甘受首陽之餓後除汝州希旨者
攻擊不已公又有啟曰已擠溝壑猶下石而弗休方困
蒺藜尚關弓而相射當事諸人益惡之
東坡既謫黃州復以先知徐州日不覺察妖賊事取勘
已而有旨放罪乃上表謝神宗讀至無官可削撫已知
危笑語曰畏喫棒耶
儉嗇三十一
孔子曰與其不孫也寧固蓋深惡奢僭甚之也夫齊相
以濯冠見譏魏人以葛屨興刺下此則戔戔小人纖嗇
委瑣又安足道哉
沈叔山在吳有美名性至儉吝張惠恕使蜀時詣沈别
沈入内良久出語惠恕曰向擇一端布欲以送卿而絶
無麄者惠恕佳其能顯非(江表傳曰沈珩弟峻字叔山有名譽但性儉吝)
和長輿性至儉嗇家有好李諸弟往園中採食皆計核
責錢
王琨儉于財用設客不過兩盌酒輒云此酒難遇鹽豉
姜蒜之屬並挂屏風酒漿悉置牀下内外有求琨手自
賦之
世祖幸芳林園就虞侍中(悰)求扁米粣虞獻粣及雜肴
數十轝大官鼎味不及也上就虞求諸飲食方虞秘不
肯出上醉後體不快虞乃獻醒酒鯖鮓一方而已
夏侯亶性節儉不事華侈晚年頗好音樂有妓妾數十
人無被服姿容每有客常隔簾奏樂時呼簾為夏侯妓
衣(南史曰夏侯亶字世龍譙郡譙人父詳天監元年徵為侍中亶仕至豫州刺史)
侈汰三十二
記曰奢則逼上正孔子所謂不孫也夫僭擬者王誅之
所不赦余觀侈汰之徒皆取禍不旋踵蓋有所由來矣
馬季長居宇器服多存侈飾教養生徒常數千許自坐
高堂施絳紗帳前授生徒後列女樂弟子高足𫝊授鮮
有入其室者
劉威碩在蜀車服飲食號為侈靡侍妾數十能為聲樂
悉教誦讀魯靈光殿賦(蜀志曰劉琰字威碩魯國人有風流善談論先主在豫州辟為)
(從事厚親待之隨從周旋常為賓客然不豫國政領兵千餘隨諸葛武侯諷議而已)
劉尚書(劉寔己見)詣石季倫如厠見有絳紗帳大牀茵褥甚
麗兩婢持錦香囊尚書惶遽反走語季倫向誤入卿内
季倫曰是厠耳
羊稚舒冬月釀常令人抱甕須臾復易人酒速成而味
好
符朗過江時與朝士宴會諸人並用唾壺朗欲誇之使
小兒跪而張口承唾含出
謝靈運性奢豪車服鮮麗衣裳器物多改舊形制世共
宗之咸名為謝康樂
虞景豫(悰)善為滋味和齊皆有方法豫章王(嶷)盛饌享
賓王問今日肴羞寧有所遺不虞曰恨無黃頷&KR0796;何曾
食疏所載也
羊祖忺(羊侃己見)性善音律自造採蓮棹歌兩曲甚有新致
姬妾侍列窮極奢靡有彈筝人陸太喜著鹿角爪長七
寸儛人張淨琬腰圍一尺六寸時人咸推能掌中舞又
有孫荆玉能反腰帖地銜得席上玉簪敕賚歌人王娥
兒時東宫亦賚歌者屈偶之並妙盡竒曲一時無對
徐湛之(己見)産業甚厚室宇園池伎樂之妙冠於一時門
生千餘皆三吳富人子姿質端美衣服鮮麗每行遊塗
巷盈滿兩目悉以後車載之文帝每嫌其侈縱時安成
公何勗無忌之子臨汝公孟靈休是昶之子並名奢豪
與湛之以肴膳器服車馬相尚都下語曰安成食臨汝
飾湛之特兼何孟之美
河間王(琛)駿馬千餘疋以銀為槽忩戶之上玉鳳啣鈴
金龍吐旆
陳顯達子與王敬則諸兒並精車牛麗服飾當世快牛
稱陳世子青王三郎烏吕文顯折角江瞿曇白鼻後皆
集陳氏家
蕭宏奢侈過度修第擬於帝宫後房數百餘人皆極天
下之選所幸江無畏服玩侔於東昏潘妃寳屧直千萬
(南史曰臨川静惠王宏字宣達梁文帝第六子也天監元年封臨川王位揚州刺史)
隋文帝子秦王俊盛修宫室窮極侈麗為妃作七寳罩
籬車不可載以馬負之而行又為水殿香粉塗壁玉砌
金階梁柱榱棟之間周以明鏡間以寳珠極瑩飾之美
每與賓客妓女絃歌於上
煬帝作西苑其内為海海北有龍鱗渠作十六院門皆
臨渠每院以四品夫人主之剪綵為芰荷乘輿臨幸則
去水而布之上好以月夜從宫女數千騎遊西苑作清
夜遊曲馬上奏之
隋虞孝仁性奢華伐遼之役以駱駞負函盛水養魚以
自給
唐太宗盛飾宫掖大然燈燭與蕭后同觀之因問朕施
設孰與隋主蕭后笑而不荅固問之曰彼乃亡國之君
陛下開基之主奢儉之事固自不同帝問隋主何如蕭
后曰每至除夜殿前設火山數十盡沉水香根每一山
焚沉香數車以甲煎簇之焰起數丈香聞數十里一夜
用沉香二百餘葉甲煎二百石房中不然膏火懸寳珠
一百二十以照之光比白日妾觀陛下殿前所焚是柴
木殿内所爇是膏油但覺烟氣薰人太宗良久不言口
刺其奢而心伏其盛
韋陟性侈縱喜飾服馬侍兒閹童列左右常數十侔於
王宫主第窮治饌羞選膏腴地藝榖麥以鳥羽擇米每
食視厨所棄其直猶不減萬錢宴公侯家雖極水陸曾
不下箸(明皇雜錄曰陟早以文學識度著名善屬文出入清顯踐歷崇貴自以門地才華坐取卿相接)
(物簡傲未嘗與人欵曲)
何良俊曰觀韋陟如此舉動其奢縱無檢幾於不孫
縱其人地甚高亦已減十之四五以宋廣平之清德
而猶歎譽之不置何耶豈其兄弟杜門時嘗矯矯自
立兹豈其鳳德之衰耶廣平語載賞譽中
韋陟厨中飲食香味錯雜人入其中多飽飫而歸時人
為之語曰人欲不飯筋骨舒夤緣須入郇公厨
岐王宫於竹林内縣碎玉片每夜聞相觸之聲即知有
風號占風鐸(劉昫唐書曰惠文太子隆範睿宗第四子也封岐王好學工書雅愛文章之士與閻)
(朝𨼆劉廷琦張諤鄭繇篇題倡和又多聚書畫古蹟為時所稱)
王元寳嘗以金銀疊為屋壁以紅泥泥之别置禮賢堂
以沉香為軒檻以鑌鐵甃地面以錦文石為柱礎又以
銅線穿錢甃於後圃花徑中泥雨不滑人呼為王氏富
窟(開元天寳遺事曰王元寳京師巨豪也以李冗獨異志曰明皇嘗問元寳家財多少對曰請一縑繫陛)
(下南山一樹南山樹盡臣縑不窮)
于頔為襄州日點山燈一上油二千石
元載末年造芸暉堂𢷬芸香為屑塗壁更以沉檀為梁
棟飾金銀為戸牖(蘇鶚杜陽雜編曰芸香草也出于闐國其香潔白如玉入土不朽可以塗)
(壁)
元載寵姬薛瑶英幼㗖香肌肉皆香載處以金絲却塵
褥
李昌䕫在荆州打獵大修裝飾其妻獨孤氏亦出女隊
二千人皆著紅紫繡襖子及錦鞍韀
魚朝恩有洞房四壁皆安琉璃板中貯江水及萍藻諸
色魚蝦號魚藻洞
段文昌富貴後打金蓮花盆盛水濯足或規之荅曰人
生幾何要酬平生不足也(續世說曰段文昌布素之時所向不偶及其達也揚歷顯)
(重出入將相垂二十年服飾玩好歌鐘妓女苟悦於心無所愛惜奢侈過度物議貶之)
李德裕營平泉莊遠方以異物奉之或題曰隴右諸侯
供語鳥日南太守送名花
李德裕好飲惠山泉自京至常州置遞時號水遞
李德裕每食一杯羹其費約錢三萬雜珠玉寳貝雄黃
硃砂煎汁為之過三煎即棄其滓於溝中
王廣津作相日庭穿一井合玉為櫃嚴其鏁鑰天下寳
玉真珠投置其中汲其水供飲後廣津被刑其骨肉之
色並如金
張功甫是張循王諸孫園池聲妓服玩之麗甲天下嘗
於南湖園作駕霄亭於四古松間以巨鐵絙懸之空半
當風月清夜與客梯登之飄搖雲表王簡卿侍郎嘗赴
其牡丹會云衆賓既集坐一虚堂寂無所有俄問左右
云香已發未荅云已發命卷簾則異香自内出郁然滿
坐羣妓以酒肴絲竹次第而至别有名姬十輩皆衣白
凡首飾衣領皆牡丹首帶照殿紅一妓執板奏歌侑觴
歌罷樂作乃退復垂簾談論自如良久香起卷簾如前
别十姬易服與花而出大抵簪白花則衣紫紫花則衣
鵝黃黃花則衣紅如是十杯衣與花凡十易所謳者皆
前輩牡丹名詞酒竟歌樂無慮百數十人列行送客燭
光香霧歌吹雜作客皆恍然如仙遊(齊東野語曰張鎡字功甫循忠烈王)
(諸孫能詩一時名士無不交遊於誅韓有力賞不滿意又欲以故智去史事泄謫象臺而殂)
忿狷三十三
夫以伯夷之隘尚曰君子不由若夫勁狹之徒一遭愆
忤即怒目攘臂其去伯夷何遠哉然且曰望望然去之
在伯夷則有然矣故孟子非惡伯夷惡後世之以伯夷
為口實者嗚呼君子何可不知所以自養也
許子將(許劭己見)與從兄文休(許靖己見)俱知名並有人倫臧否
之稱而私情不協子將為郡功曹排擯文休不得齒敘
以馬磨自給(典論曰汝南許劭與族兄靖俱避地江東共争論於太守許貢坐至於手足相反)
時苖令夀春日蔣濟作揚州治中苖初至謁濟濟素嗜
酒適會其醉不時見苗苖恚恨還刻木為人署曰酒徒
蔣濟豎之墻下旦夕射之(魏略曰時苗字德胄鉅鹿人為大官令領其郡中正至於)
(敘人才不能寬大然記人之短雖在久遠銜之不置)
魏國既建杜子緒(魏志曰杜襲字子緒潁川定陵人曾祖安祖根著名漢世襲避亂荆州劉)
(表待以賓禮同郡繁欽數見竒於表襲曰吾與子欲龍蟠幽藪待時鳳翔豈謂劉牧為撥亂之主而規委身哉)
(子見能不已非吾徒也遂南適長沙建安初逃還鄉里太祖以為西鄂長歷官侍中)王仲宣和陽
士(王粲己見表魏志曰和洽字陽士汝南西平人與親舊南依劉太祖定荆州辟為丞相掾時毛玠崔琰)
(並以忠清幹事選用儉節洽曰天下大器在位與人不可以一節儉也儉素過中自以處身則可以此格物所)
(失或多夫立教觀俗貴處中庸今崇一槩難堪之行以檢殊塗勉而為之必有疲瘁)並以彊識博
聞見知魏武遊觀出入多得驂乘至其見敬不及於陽
士杜嘗獨見魏武留語直至夜半仲宣性躁競中夜起
坐曰不知公對杜襲道何等也陽士笑曰天下事豈有
盡耶卿晝侍可矣悒悒於此欲兼之乎
王僕射(敬弘)諸兒孫歲中不過一再見見輒剋日恢之
為新安太守(敬弘子)嘗請假還東定省王剋日見之至日
不果假日將盡恢之乞求奉辭王呼前既至閣復不見
恢之於閣外拜辭流涕而去(南史曰敬弘子恢之瓚之昇之孫秀之延之曾孫綸)
(之凡四世並方嚴剋日乃見子孫蓋家風也)
王敬弘諸子未嘗教以學問人問之荅曰丹朱未應乏
教甯越不聞被捶
王錫年二十四辭吏部郎掩扉覃思室宇蕭然諸子温
凊隔簾趨侍
謝弘微至性寬博與人未嘗有牾末年嘗與友人棋友
人西南棋有死勢一客唱言西南風急或至覆舟其人
悟而救之弘微大怒投局於地識者覺其有異未幾果
卒
虞玩之好臧否人物王仲寳常舉員外郎孔逷玩之頗
持異議仲寳甚恨之後玩之亡後孔瑄就仲寳求會稽
五官仲寳方盥投皂莢於地曰卿鄉俗殊惡虞玩之至
死煩人(虞玩之王儉並己見餞南史曰玩之東歸儉懷恨不出送朝廷無祖者中丞劉休與親知書)
(曰虞公散髮海隅同古人之美而東都之送殊不藹藹)
段相文昌性介狹每燕賓客有眉睫之失必致怪訝在
西川有進士薛太白飲酒稱名太多明日遂不復召
梅侍讀(詢)晩年躁於禄位嘗朝退過閤門見箱中有錦
軸云是胡侍郎(則)致仕告身同列取視梅遠避而過曰
幣重而言甘誘我也何以視為時人多笑之
梅侍讀年七十餘又病足常撫其足而詈之曰是中有
鬼令我不至兩府者汝也
慶歷中西師未解晏元獻為樞密使大雪置酒西園歐
陽永叔賦詩云須憐鐵甲冷徹骨四十餘萬屯邊兵晏
曰昔韓愈亦能作言語赴裴度會但云園林窮勝事鐘
鼔樂清時不聞如此合閙
倪元鎮修潔不能容物嘗寓其姻鄒氏家鄒塾師陳子
章有壻曰金宣伯一日來訪元鎮聞宣伯儒者倒屣迎
之見其言貌麄率大怒掌其頰宣伯媿忿不見主人而
去鄒出頗怪之元鎮曰宣伯面目可憎語言無味吾斥
去之矣
讒險三十四
夫讒險之毒慘於戈兵是以吉甫慈父也伯竒孝子也
不能不致疑於掇蜂之間成王明君也周公賢臣也猶
必有待於風雷之變故孔子以浸潤之譖膚受之愬不
行既謂之明又謂之遠嗚呼難矣况乎義闕君臣恩非
父子聽言者非成王吉甫之能詳致謗者無周公伯竒
之可指幾何其不見惑於交搆之徒耶巷伯之詩欲取
彼譖人投之有昊亦豈過也
曹公欲加害孔北海使路粹作奏(典略曰路粹字文蔚少學於蔡邕初平中)
(隨車駕至三輔建安初以高才與京兆嚴象擢拜尚書郎象以兼有文武出為揚州刺史粹後為軍謀祭酒與)
(陳琳阮瑀等典記室)粹承旨文致融罪言融昔在北海見王室不
寧招合徒衆欲圖不軌言我大聖之後而滅於宋有天
下者何必夘金刀又融為九列不遵朝儀秃巾微行唐
突宫掖與白衣禰衡言論放蕩衡與融交相贊揚衡謂
融仲尼不死融謂衡顔淵復生諸如此𩔖辭語甚多融
死之後覩粹所作無不嘉其才而畏其筆也
姚崇天資權譎始為同州張說以素憾諷趙彦昭劾之
及崇當國說懼潛詣岐王申欵他日朝退衆皆趨出崇
曳踵為有疾狀帝詔問之對曰臣心有憂痛不在足問
其故曰岐王陛下愛弟張說輔臣而密車出入王家恐
為所誤故憂之於是說出相州
李適之與李林甫争權不協林甫隂賊好䛕謂適之曰
華山生金采之可以富國顧上未之知適之性疎信其
言他日從容為帝道之帝喜以問林甫林甫對曰臣知
之舊矣顧華山陛下本命王氣之舍不可穿治故不敢
以聞帝以林甫為愛已而薄適之
李義府貌足恭與人言嬉怡微笑而隂賊𥚹忌凡忤意
者皆中傷之時號義府笑中刀
盧杞以關播韋柔可制因從容言播材任宰相其儒厚
可鎮浮動乃拜同平章事大政一決於杞嘗論事帝前
播意不可避坐欲有所言杞目禁輒止退讓播曰以君
寡言故至此奈何開口争事耶播即喑畏不敢與争
李揆為盧杞所惡用為入蕃會盟使揆辭以老恐死道
路不能達明命帝惻然杞曰和戎者當練達朝事非揆
不可且使揆則異時年少於揆者不敢辭揆遂行至蕃
酋長曰聞唐有第一人李揆公是否揆畏留因紿之曰
彼李揆安肯來耶
盧杞忌張鎰剛直欲去之時朱泚以盧龍卒戍鳳翔帝
擇人代之杞即謬曰鳳翔將校班秩素高非宰相信臣
不可鎮撫臣宜行帝不許杞復曰陛下必以臣容貌寢
陋不為三軍所信恐後生變臣不敢自謀惟陛下擇之
帝乃顧鎰曰文武兼資望重内外無易卿者為朕撫盧
龍士乃以中書侍郎為鳳翔隴右節度鎰知為杞隂中
然辭窮因再拜受詔
穆修有詩名多遊京洛有題其詩於禁中壁間者真宗
一見大加賞歎問為誰詩左右以穆修對上曰有文如
此公卿何不薦來時丁晉公在側從容荅曰此人行不
逮文由此上不復問
王冀公既以城下之盟短寇萊公於真宗真宗曰然則
如何可以洗此恥冀公曰今國家欲以力服契丹所未
能也契丹之性畏天而信鬼神今不若盛為符瑞引天
命以自重契丹聞之庶幾不敢輕中國上疑未決因幸
秘閣見杜鎬問之曰卿博達墳典所謂河圖洛書者果
有之乎鎬曰此蓋聖人神道設教耳上遂決用冀公之
策作天書等事故世言符瑞之事始於冀公成於杜鎬
(墨客揮犀曰杜學士鎬博聞強記凡有檢閱先戒小吏某事在某書第幾行取視無差士大夫有所著撰咨以)
(古事無不知者雖晚學卑品亦應荅不倦時人號為杜萬卷性和易有懿行士君子推之)
紹聖初逐元祐黨人以水土美惡繫罪之輕重一日執
政聚議至劉安世器之時蔣穎叔云劉公平昔人推命
極好章子厚以筆於昭州上點之曰劉待制命好且去
昭州試命一巡
秦丞相(檜)晚歲權尤重常有數卒皂衣持梃立府門外
行路過者稍顧視謦欬皆呵止之嘗病告一二日執政
獨對不敢他語惟盛稱秦公勲業明日入堂忽問曰聞
昨日奏事甚久執政惶恐曰某惟誦太師勲德曠世所
無語終即退實無他言秦公嘻笑曰甚感蓋已嗾言事
官上章執政甫歸閣子彈章副本已至其忮刻如此
語林卷二十九
