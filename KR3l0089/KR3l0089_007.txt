語林卷七明何良俊撰
文學第四(上)
仲尼之徒身通六藝者七十二而以文學顯者二人可
不謂難哉子夏序詩與六經並垂宇宙何可掩也獨子
游無所考見說者以為南方之學得其精華嗚呼夫文
與義皆天地之賾也苟非得其精華者曷足以與此後
世言有枝葉若與古少異矣然覧其䜿義綴文理榦辭
條蔚然並茂非有義根曷從生哉枝葉雖繁又烏可少
也余故摭其最者著之篇使來者得以觀焉
淮南王著鴻烈二十篇號淮南子自云字中皆挾風霜
之氣揚子雲以為一出一入字直百金(西京雜記曰鴻大也烈明也言)
(大明禮教也)
董仲舒夢蛟龍入懷作春秋繁露(太史公儒林𫝊曰董仲舒廣川人以治春)
(秋孝景時為博士)
梁敬叔閉戶自養以經籍為娛著書數篇名曰七序班
固見而稱曰孔子著春秋而亂臣賊子懼梁竦作七序
而竊位素餐者慙(范曄後漢書曰梁竦字敬叔安定烏氏人父統太中大夫兄松尚光武女)
(舞隂公主以誹謗下獄死竦與弟恭俱徙九真)
朱公叔躭學專精銳意講誦或時思至不自知亡失衣
冠顛墜阬岸其父以為專愚幾不知馬之幾足(朱穆已見)
王充著論衡成中土未有傳者(袁山松後漢書曰王充字仲任會稽上虞人幼)
(聰明詣太學觀天子臨辟雍作六儒論雖謝承後漢書曰謝夷吾薦充曰充之天才非學所加前世孟軻孫)
(卿近世揚雄劉向司馬遷不能過也)蔡中郎(蔡邕别見)到江東得之歎為高文
恒秘翫以為談助及還北諸公覺其談更遠檢求其帳
中果得論衡一部(袁山松後漢書曰其後王朗為會稽太守又得其書時人稱其才進或曰)
(不見異人當得異書問之果以論衡之益邕抱朴子曰時人在蔡邕帳中搜得論衡捉數卷持去丁寧之曰)
(唯我與爾共之勿廣也)
袁冀州(袁紹已見)大會賓客使人要鄭康成(鄭玄已見)鄭最後至
乃延升上坐身長八尺飲酒一斛秀眉明目容儀温偉
袁氏客多豪俊並有才說見鄭儒者未以通儒許之競
設異端百家互起鄭依方辯對咸出問表得所未聞莫
不嗟服(范曄後漢書曰黨禁起玄隐修經業杜門不出時任城何休好公羊學遂著公羊墨守左氏膏)
(肓榖梁廢疾玄乃發墨守鍼膏肓起廢疾休見而嘆曰康成入吾室操吾矛以伐我乎初中興之後范升陳元)
(李育賈逵之徒争論古今學後馬融答北地太守劉瓌及玄答何休義據通深由是古學遂明)
董卓被誅蔡中郎適在司徒王允坐言之而嘆有動於
色允即收中郎治罪中郎請黥首刖足繼成漢史(張璠漢記)
(曰蔡邕字伯喈陳留圉人六世祖勲與鮑宣卓茂不仕新室父棱亦有清白行謚貞定公邕性篤孝少博學師)
(事太傅胡廣好辭章數術天文妙操音律桓帝時中常侍擅恣聞邕善鼔琴遂白天子勑陳留督促發遣邕邕)
(不得已行到偃師稱疾而歸閑居翫古不交當世志范曄後漢書曰王允字子師太原祁人少好大節有於)
(立功郭林宗見而奇之曰王生一日千里王佐才也後與士孫瑞結謀同誅董卓)太尉馬日磾
馳謂允曰伯喈曠世逸才多識漢事當續成後史為一
代大典且忠孝素著而所坐無名誅之無乃失人望乎
允曰昔武帝不殺司馬遷使作謗書流於後世方今國
祚中衰神器不固不可令佞臣執筆在幼主左右既無
益聖德復使吾黨蒙其訕議日磾退而告人曰王公其
不長世乎善人國之紀也制作國之典也滅紀廢典其
能久乎中郎遂死獄中(三輔决錄曰日磾字翁叔馬融族子少𫝊融業以才學進與楊)
(彪盧植蔡邕等典校中書歴位九卿遂登台輔)
魏文帝初在東宫集諸儒於肅城門内講論大義侃侃
無倦
荀奉倩諸兄並以儒術論議(魏志曰荀粲字奉倩潁川潁隂人父彧尚書令祖緄)
(濟南相曾祖淑朗陵相一何劭荀粲别𫝊曰粲簡貴不能與常人交接所友皆時俊傑葬夕赴者裁十餘人)
(皆同時知名之士哭之感慟路人字荀氏家𫝊曰彧五子惲字長倩虎賁中郎將惲弟俁叔倩御史中丞俁)
(弟詵字曼倩大將軍從事中郎皆知名詵弟顗字景倩顗弟粲晉陽秋曰荀顗博學洽聞嘗難鍾會易無互)
(體見稱於世)奉倩獨好言道常以子貢稱夫子之言性與天
道不可得聞(何晏論語集解曰性者人之所受以生也天道者元亨日新之道深微故不可得而)
(聞)然則六籍雖存固聖人之糠粃也兄俁難曰易云聖
人立象以盡意繫辭焉以盡言則微言胡不可聞奉倩
答曰盖理之微者非物象之所舉也今稱立象以盡意
此非通於意外者也繫辭焉以盡言此非言乎繫表者
也斯則象外之意繫表之言固藴而不出矣一時能言
之士皆莫能屈
何平叔(何晏已見)以為聖人無喜怒哀樂其論甚精鍾士季
諸人述之(魏志曰鍾會字士季潁川長社人太傅繇庶子年五歲繇遣見蔣濟濟甚異之及壯有才)
(數技藝精練名理)王輔嗣(王弼别見)意頗不同以為聖人茂於人者
神明也同於人者五情也神明茂故能體冲和以通無
五情同故不能無哀樂以應物然則聖人之情應物而
無累於物者也今以其無累便謂不復應物失之遠矣
世以王理為得
曹爽嘗集諸名德使何尚書談理時少長莫不預會(魏春)
(秋曰曹爽字昭伯魏宗室大司馬真之子受明帝顧命頗專政恣肆以不得於司馬宣王被誅)中領軍
聞之歎曰妙哉何平叔之論道盡其理矣(魏志曰曹羲爽之弟爽用)
(為中領軍後爽頗縦酒作樂羲深以為憂數諫止之又著書三篇陳驕滛盈溢之致禍托戒諸弟以示爽爽甚)
(不悅羲以諫諭不納涕泣而起)
王輔嗣與何尚書(何晏已見)論道其賦會文辭不如晏然自
然有所拔得多晏也(魏志曰王弼字輔嗣父業粲族子官至尚書郎何劭王弼别𫝊曰)
(弼幼而察惠好老氏通辯能言時裴徽為吏部郎弼未弱冠往造焉徽一見而異之尋為𫝊嘏所知何晏為吏)
(部尚書甚奇之歎曰仲尼稱後生可畏若斯人者可與言天人之際乎其注老子為指略致有理統注易往往)
(有高麗言太原王濟好談老莊常云見弼易注所悟者多然淺而不識物情初與王黎荀融善黎奪其黃門郎)
(於是恨黎與融亦不終正始中遇癘疾亡時年二十四晉景王聞之嗟歎累日其為高識所惜如此)
王輔嗣與鍾士季(鍾會已見)善鍾之論議以校練為家然每
服王之思致
管公明與單子春談文采葩流枝葉橫生少引聖籍多
發天然子春與群士論難鋒起公明人人答對言皆有
餘至日向暮子春語衆人曰此年少盛有材氣聽其言
論正似司馬長卿游獵賦何其磊落雄壯英神雋茂必
能明天文地理變化之數不徒有言也於是發聲徐州
號為神童(魏志曰管輅字公明平原人容貌麄醜無威儀而嗜酒管輅别傳曰輅父為瑯琊即邱)
(長公明時年十五來至官舍講學郡黌瑯琊太守單子春雅有材度聞公明一黌之雋請與相見子春大會賓)
(客百餘人皆才辨之士公明曰府君名士加有雄貴之姿輅既年少膽未堅剛若欲相難懼失精神請先飲三)
(升清酒然後言之子春便酌三升清酒獨使飲之酒盡問子春今欲與輅相對者府君四坐之士耶子春曰吾)
(自與卿旗鼓相當輅言學問微淺未能上引聖人之道陳秦漢之事但欲論金木水火土鬼神之情耳子春言)
(此至難而卿更以為易耶於是唱大論之端遂經於隂陽單稱嘆不已)
管公明將赴洛辭裴使君(荀綽冀州記曰裴徽字文季河東聞喜人魏尚書令潜之)
(少弟有高才遠度善言玄妙)裴言丁鄧二尚書有經國才略於物理
不精何尚書神明精微言皆巧妙殆破秋毫自言不解
易中九事必當以相問比至洛宜善精其理公明言何
若巧妙以攻難之才游形之表未入於神也夫入神者
當步天元推隂陽探味玄虛覧道無窮如差次老莊而
參爻𧰼愛微辯而興浮藻可謂射侯之巧非破秋毫之
妙也若九事皆至義者不足勞思若隂陽者精之已久
何足復言
黃初中有甲乙疑論荀仲茂(荀氏家𫝊曰荀閎字仲茂諶之子為太子文學掾)
鍾元常(魏志曰鍾繇字元常潁川長社人)王景興(王朗别見)袁曜卿(魏志曰袁渙字)
(曜卿陳郡扶樂人父滂漢司徒渙避地江淮為袁術所命吕布擊術於阜陵渙往從之為布所拘㽜袁氏世)
(紀曰布之破也陳羣父子亦在布軍見太祖皆拜渙獨高揖太祖甚嚴憚之時太祖給衆官車各數乘使取布)
(軍中物衆人皆重載渙取書數百卷而已)議各不同文帝謂元常曰袁王國
士更為唇齒荀閎勁悍往來銳師真君侯之勍敵左右
之深憂
虞仲翔與孔北海書示以易註(吳志曰虞翻字仲翔會稽餘姚人初為王朗功)
(曹過吳書曰翻少好學有高志年十二客有候其兄者不翻翻追與書曰僕聞虎魄不取腐芥磁石不受曲)
(針過而不存不亦宜乎客得書奇之)孔答曰聞延陵之理樂覩虞子之治
易乃知東南之美非徒會稽之竹箭又觀𧰼雲物察應
寒暑原其禍福與神合契可謂探賾窮通者也(虞翻别傳曰翻)
(初立易注奏上曰臣聞六經之始莫大隂陽是以伏羲仰天縣象而建八卦觀變動六爻為六十四以通神明)
(以𩔖萬物臣高祖零陵太守光治孟氏易曾祖平輿令成纉述其業至祖父鳳為之最密臣先考日南太守歆)
(受本於鳳世傳其業至臣五世前人通講多玩章句雖有秘說於經䟽闊臣生遇世亂長於軍旅習經於枹鼓)
(之間講論於戎馬之上蒙先師之說依經立注又臣郡吏陳桃夢臣與道士相遇放髮被鹿裘布易六爻撓其)
(三以飲臣臣乞盡吞之道士言易道在天三爻足矣豈臣受命應當知經所覧諸家解不離流俗義有不當輙)
(改定以就其正孔子曰乾元用九而天下治聖人南面盖取諸離斯誠天子所宜協隂陽致麟鳳之道謹正書)
(副上解又奏曰經之大者莫過於易自漢初以來海内英才之率少孝靈之際潁川荀諝號為知易臣得其)
(注有愈俗儒至所說西南得朋東北喪朋顛倒反逆了不可知孔子嘆易曰知變化之道者其知神之所為乎)
(以美大衍四象之作而上為章首尤可怪笑又南郡太守馬融名有俊才其所解釋復不及諝孔子曰可與共)
(學未可與適道豈不其然若乃北海鄭玄南陽宋忠雖各立注忠少差玄而皆未得其門難以示世)
潘元茂作魏公冊命辭義温雅人謂與典誥同風元茂
亡後王仲宣擅名當時時人見此冊疑是仲宣所為論
者紛紜及晉王為太傅臘日大會賓客元茂子滿時亦
在焉太傅語之曰尊君作魏公冊高妙信不可及吾曾
聞仲宣亦以為不如朝廷之士始信是元茂作(潘勖已見)
邯鄲子淑初詣臨菑侯(魚豢魏略曰邯鄲淳一名竺字子淑博學有文章又善蒼雅蟲)
(篆許氏字指初平時從三輔客荆州荆州内附太祖召與相見甚敬異之時五官將博延英儒宿聞淳名因啓)
(淳欲使在文學官屬會臨菑侯植亦求淳太祖遣淳詣植)臨菑大喜延入坐不先與
談時天正熱因呼常從取水自澡訖傅粉遂科頭拍袒
胡舞五椎鍜跳丸擊劔誦俳優小說數千言謂子淑曰
邯鄲生何如耶乃更著衣幘整容儀與子淑評說混元
造化之端品物區别之意然從論羲皇以來賢聖名臣
烈士優劣之差次頌古今文章賦誄及當官政事宜所
先後又論用武行兵倚伏之勢乃命厨宰酒炙交至坐
席默然莫敢與抗及暮子淑歸對其所知歎臨菑之才
謂之天人(魏志曰陳思王植字子建十歲即善作文太祖曰汝倩人耶植跪曰言出為論下筆成章)
(顧當面試柰何倩人時銅爵臺新成太祖將諸子登臺使各為賦植援筆立成太祖甚異之初封平原侯後徙)
(臨菑植既以才見異丁儀丁廙楊修等為之羽翼幾為太子者數矣然任性而行不自雕厲飲酒不節文帝御)
(之以術矯情自餙左右並為之說遂定為嗣)
魏武嘗辟阮元瑜(張隲文士𫝊曰阮瑀字元瑜陳留尉氏人魏丞相掾知名于時)不至
連見偪促遂逃入山中魏武使人焚山得之阮至召見
魏武時征長安大延賓客怒阮不時與語使就伎人列
阮既解音聲又善鼓琴遂撫絃按節因造歌曲曰奕奕
天門開大魏應期運青盖巡九州在東西人怨士為知
己死女為悅已翫恩義苟敷暢他人焉能亂為曲既捷
音聲殊妙當時冠坐魏武大悅(魚豢典略曰太祖嘗使瑀作書與韓遂時太祖)
(適近出瑀隨從因於馬上具草呈之太祖擥筆欲有所定而竟不能損益)
陳孔璋草檄文成以呈曹公(曹操)公先苦頭風是日疾發
卧讀孔璋所著翕然而起曰此愈我病(魏略曰陳琳字孔璋廣陵人避)
(難冀州袁紹使典文章紹檄文即琳之辭也後歸太祖太祖謂曰卿昔為本初移書但可罪狀孤而已惡惡止)
(其身何乃上及父祖耶琳謝罪太祖愛其才而不責也)
蔡中郎(蔡邕已見)從朔方還嘗避怨於吳顧元歎從學琴書
顧專一清静敏而易教中郎歎異之曰卿必成致今以
吾名與卿顧遂名雍又是中郎所歎因用元歎為字(吳志)
(曰顧雍字元嘆吳郡吳人連牧州郡皆有治迹歴奉常尚書令封陽遂鄉侯拜侯還寺家人不知後代孫邵為)
(丞相)
陸公紀容貌壯偉博學多識星歴筭數無不該覽虞仲
翔舊齒名德龐士元(龐統别見)荆州令士年亦差長皆與交
善(吳志曰陸績字公紀吳郡吳人父康漢廬江太守績在吳除鬱林太守既有躄疾又意在儒雅非其志也)
(雖有軍事不廢著述作渾天圖注易釋玄皆𫝊于世預知亡日乃為辭曰有漢志士吳郡陸績幼敦詩書長翫)
(禮易受命南征遘疾遇厄遭命不幸嗚呼悲隔年三十二)
皇甫士安(皇甫謐已見)耽翫典墳忘寢與食時人謂為書滛
或有箴其過篤將損耗精神士安曰朝聞道夕死可矣
况命有脩短分定懸天乎(虞預晉書曰謐少不好學游蕩無度或以為癡嘗得瓜果)
(輙進所後叔母任氏任氏曰孝經云三牲之飬猶為不孝汝年餘二十目不存教心不入道無以慰我因歎曰)
(昔孟母三徙以成仁曾父烹豕以存教豈我居不擇鄰教有所闕何爾魯鈍之甚也脩身篤學自汝得之於我)
(何有因對之流涕謐乃感激就鄉人席坦受書勤力不怠居貧躬自稼穡帶經而農遂博綜典籍沈静寡欲始)
(有高尚之志以著述為務自號玄晏先生著禮樂聖真之論後得風痺疾猶手不輟卷)
張茂先強記默識四海之内若指諸掌(晉陽秋曰張華字茂先范陽人)
(博覽洽聞無不貫綜)晉武帝嘗問漢代宫室制度及建章千門萬
戶茂先應對如流聽者忘倦畫地成圖左右屬目時人
比之子産(孔子家語曰夫子曰子産於民為惠於學為博物吾以兄事之也)
陸士衡初入洛次河南偃師時近夕結隂望道左若有
民居因往投宿見一少年姿神端遠與士衡言玄妙有
辭致士衡心服其能無以酬抗士衡提緯古今總驗名
實此少年亦不甚欣解既曉辭去士衡脫驂逆旅嫗曰
此東數十里無村落止有山陽王家墓耳士衡怪悵還
睇昨路都無民居唯空野霾雲拱木蔽日知所遇者信
王輔嗣也士衡由此妙逹玄理或云是士龍(酈道元水經註曰今)
(尸鄉澤野負原夾郭多墳壠焉即陸士衡會王輔嗣處也)
衛叔寳甚有名理其後多病體羸母恒禁其談遇有勝
日親知時請一言無不咨嗟以為入微
王太尉自以論易略盡然有所未了研之終莫能通每
云不知比没當復有能通之者不(虞預晉書曰王衍字夷甫瑯琊臨沂人司)
(徒戎從弟父乂平北將軍夷甫蚤知名以清虛通理稱仕至太尉為石勒所害)王處仲(王敦字處仲)
謂太尉曰阮宣子(阮脩已見)可與言太尉曰吾亦聞之但未
知其亹亹之處定何如耳及與宣子談言寡理暢王大
歎服
宋處宗甚有思理嘗買得一長鳴雞愛養甚至恒籠盛
著窗間雞遂作人語與處宗談論極有言致宋因此玄
功大進(晉陽秋曰宋宗字處宗沛國人官兖州刺史)
劉殷有子七人五人各授一經餘一子授太史公記一
子授漢書一門之内七業俱興北州之學殷門為盛(王隐)
(晉書曰劉殷字長盛新興人)
阮思曠(阮裕已見)不甚博學而論難甚精嘗問謝萬云未見
四本論君試為言之謝叙說既畢阮以傅嘏為得於是
撰數百許語精義入微聞者皆嘆味之
阮千里清虛寡欲自得於懷讀書不甚研求而默識其
要詣理精辯言不足而旨有餘(名士𫝊曰阮瞻字千里阮咸子瞻夷任少嗜欲)
(不脩名行自得於懷仕至太子舍人)
謝萬嘗作八賢論叙漁父屈原季主賈誼楚老龔勝孫
登嵇康為四隐四顯其旨以處者為優出者為劣(晉中興書)
(曰萬善屬文能談論)以示孫興公孫以為體公識遠者則出處同
歸時以興公義為得(中興書曰孫綽字興公太原中都人少以文稱歴太學博士大著作)
(散騎常侍)
時人有稱庾太尉理者(庾亮已見)殷光禄曰此公好舉宗本
槌人(殷浩别傳曰浩父羡字洪喬光禄勲)
殷中軍於佛經有所不了(晉書曰殷浩字洪源陳郡長平人父羡豫章太守浩識度)
(清遠弱冠有美名善玄言為風流談論者所宗)遣人迎林公(高逸沙門𫝊曰支遁字道林河内林)
(慮人本姓關氏任心獨往風期高亮家世奉法嘗於餘杭山沈思道行泠然獨暢年二十五始釋形入道五十)
(三終于洛陽)林虛懷欲往王右軍駐之曰淵源思致淵冨既
未易為敵且已所不解上人未必能通縱復服從亦名
不益高若佻脫不合便喪十年所保可不湏往林公大
以為然(羊愔文字志曰王羲之字逸少瑯琊臨沂人父曠淮南太守羲之少朗拔為叔父廙所賞善草)
(隸累遷右軍將軍會稽内史)
鳩摩羅什雅好大乘志在敷演(梁釋慧皎高僧𫝊曰鳩摩羅什此云童夀天竺)
(人也善經律論化行西域東游龜兹龜兹王造金師子坐以處之符堅遣驍將吕光伐龜兹得什載與俱歸吕)
(光死姚興迎什入關待以國師之禮什神情鍳徹慠岸出羣應機領會汎愛為心虛已善誘終日無勌弘始中)
(卒于長安)常歎曰吾若著筆作大乘阿毗曇非迦㫋子比也
(出經叙曰僧伽提婆罽賓人雋朗有深鍳苻堅至長安出諸經後渡江遠法師請譯阿毘曇)今深識
既寡將何所論唯為姚興著實相論二卷
殷仲堪在都嘗往看棋從在瓦棺寺前宅中(王隐晉書曰仲堪陳)
(郡人太常融孫也車騎將軍謝玄請為長史孝武悅之俄為黃門侍郎)于時袁羊(袁喬小字)與
人共在窗下圍棋仲堪在裏問袁易義袁應對如流圍
棋不輟意色傲然殊有餘地仲堪撰辭致難每有往復
(袁氏家傳曰喬字彦升陳郡人父瓌光禄大夫喬歴尚書郎江夏相從桓温平蜀封湘西伯)
殷仲堪談理正可與韓康伯對(晉陽秋曰康伯殷浩甥善言理浩甚愛之)桓
敬道在南郡嘗作四皓論以示仲堪(桓玄别𫝊曰玄字敬道譙國龍亢人)
(大司馬温少子幼童中温甚愛之臨終命以為嗣年七歲襲封南郡公拜太子洗馬義興太守不得志少時去)
(軄歸其國與荆州刺史殷仲堪素舊情好甚隆)仲堪致難往復甚有弘致(玄論曰四)
(皓來儀漢庭孝惠以立而惠帝柔弱吕后凶忌此數公者觸彼埃塵欲以救弊二家之中各有其黨奪彼與此)
(其讐必興不知匹夫之志四公何以逃其患素履終吉隐以保生者其若是乎殷難曰隐顯默語非賢逹之心)
(盖所遇之時不同而所乘之途必異道無所屈而天下以之獲寧仁者之心未能無感若夫四公者養志巖阿)
(道高天下秦網雖虐游之而莫懼漢祖雖雄請之而弗顧徒以一理有感汎然而應事同賓客之禮言無是非)
(之對孝惠以之獲安莫由報其德如意以之定藩無所容其怨且争奪滋生主非一姓則百姓生心祚無常人)
(則人皆自賢况夫漢以劍起人未知義式遏姦邪特宜以正順為寳天下大器也苟亂亡見懼則滄海横流原)
(夫若人之振策豈為一人之廢興哉苟可以暢其仁義與夫仗節委質可榮可辱者道跡懸殊理勢不同君何)
(疑之哉又謂諸吕強盛幾危劉氏如意若立必無此患夫禍福同門倚伏萬端又未可斷也于時天下新定權)
(由上制高祖分王子弟有磐石之固社稷深謀之臣森然比肩豈𤨏𤨏禄産所能傾奪之哉此或四公所預於)
(今無以辯之但求古賢之心宜存之遠大耳端本存源者雖不能無危其危易持苟啓競津雖未必不安而其)
(安難保此最有國之要道古今賢哲所同惜也)
陸平原天才秀逸辭藻宏麗張司空(張華已見)嘗謂之曰人
之為文每恨才少而子更患其多(晉陽秋曰陸機字士衡吳郡吳人祖遜吳)
(丞相父抗大司馬機與弟雲並有雋才郎陸機别𫝊曰機博學善屬文非禮不動入晉仕著作平原内史)
葛稚川目陸平原之文如玄圃積玉無非夜光(晉書曰葛洪字)
(稚川丹陽句容人少好學家貧伐薪以貿紙筆夜輙寫書誦習性寡欲無所愛翫不知棋局幾道樗蒱齒名為)
(人木訥不好榮利閉門却掃未嘗交游於餘杭山見何幼道郭文舉目擊而已各無所言尋書問義不遠數千)
(里崎嶇冐涉期於必得遂䆒覧典藉尤好神仙導養之法)
陸士衡入洛擬作三都賦聞左太冲作之(臧榮緒晉書曰左思字太)
(冲齊國人博覧史記欲作三都賦乃詣著作郎訪岷卭之事搆思十稔門庭藩溷皆著筆札遇得一句即䟽之)
(徵為秘書賦成張華見而咨歎都邑豪貴競相𫝊寫)士衡撫掌大笑與弟士龍書
曰此間有一傖父欲作三都賦湏其成以覆酒甕耳後
左賦出士衡絶嘆伏以為不能加遂輟筆焉(陸雲别傳曰雲字士)
(龍吳大司馬抗之第五子機同母弟也儒雅有俊才容貌瓌偉口敏能談博聞彊記善著述六歲能賦詩時人)
(以為項託楊烏之儔十八刺史周俊命為主簿累遷太子舍人清河内史為成都王所害)
張司空(張華已見)見左太冲三都賦曰班張之流也使讀之
者盡而有餘久而更新
成公子安少有俊才辭賦美麗張司空每見其文歎伏
以為絶倫(臧榮緒晉書曰成公綏字子安東郡白馬人少有俊才而口吃張華一見甚善之時人以)
(其貧賤不重其文仕為中臺郎)
楊公回少有異才初為郡鈴下威儀公事之暇輙讀五
經鄉邑未之知(晉書曰楊方字公回虞預以其文示賀循循遂稱方於京師司徒王導辟為掾)
(遷司徒參軍自以地寒不願久留京華求𥙷遠郡間居著述導從之補高梁太守在郡積年著五經鉤沉吳越)
(春秋并雜文筆行于世以年老棄郡歸導將進之臺閣固辭還鄕里終于家)諸葛道明見而
奇之(諸葛恢别傳曰恢字道明瑯琊陽都人祖誕司空父靚亦知名恢少有令問稱為名賢避難江左中)
(宗召𥙷主簿累遷尚書令)嘗使為文薦郡功曹時參軍虞預見而稱
美(晉書曰虞預字叔寧會稽餘姚人徵士喜之弟十二而孤好學有文章為諸葛恢參軍庾亮等薦預召為)
(丞相行參軍所著有晉書會稽典錄)送以示賀循循報曰此子開拔有志
意其文甚有奇分若果出胷臆乃是一國所推豈但牧
豎中逸群耶乃荒萊之特苖鹵田之善莠姿質已良但
沾染未足耳移植豐壌必成嘉榖(賀循别傳曰循字彦先會稽山隂人本姓)
(慶高祖純避漢帝諱改為賀氏父劭吳中書令以忠正見害循少嬰家禍流放荒裔吳平乃還秉節高舉元帝)
(為安東王循為吳國内史)
袁彦伯(袁宏已見)才藻豔逸文章絶美為桓大司馬(桓温已見)記
室參軍桓重其文筆專綜書記後袁為東征賦徧稱過
江諸名德而獨不載桓常侍(桓彛桓温之父譙桓彛别傳曰彛字茂倫國龍亢)
(人漢五更桓榮十世孫也父穎有高名彛少孤識鍳明朗避亂渡江累遷散騎常侍)時伏滔亦在
桓公府(晉中興書曰伏滔字玄度平昌安邱人少有才學舉秀才大司馬桓温參軍領大著作掌國史)
宿與袁善苦諫之袁笑而不答公知之甚忿又不欲令
人顯問後遊青山歸命袁同載衆為之懼行數里公問
袁聞卿作東征賦多稱先賢何故不及家君袁答云尊
公稱謂非下官敢專既未遑啓不敢顯之耳公疑不實
乃曰君欲為何辭袁應聲曰風鍳散朗或搜或引身雖
可忘道不可隕宣城之節信義為允公泫然而止
王右軍少重患一二年輙發動後答許掾詩忽復惡中
得二十字云取歡仁智樂寄暢山水隂清泠澗下瀨歴
落松竹林既醒左右誦之誦竟右軍歎曰癲何預盛德
事耶
王茂世少有才藻(沈約宋書曰王誕字茂世太保弘從兄也祖恬中軍將軍父混太常)晉
孝武崩詔茂世從叔東亭為哀策文久而未就謂茂世
曰猶少叙節物一句因出本示茂世茂世便攬筆益之
接其秋冬代變後云霜繁廣除風回高殿東亭賞其清
拔(王司徒傳曰王珣字元琳丞相導之孫領軍洽之子也少以清秀稱大司馬桓温辟為主簿從討袁真封)
(交阯望海縣東亭侯累遷尚書令)
劉道光潜心玄易不好讀史常言讀書當味義根何為
費功於浮辭之文易者義之源太玄者理之門能明此
者即吾師也(晉書曰劉敏元字道光北海人厲志脩學不以險難易心永嘉之亂自齊西奔仕劉)
(曜為中書侍郎)
王淮之是彪之曾孫祖父臨之納之並博聞多識練悉
朝儀自是家世相𫝊諳江左舊事代有纂述緘之青箱
世謂之王氏青箱學(南史曰淮之字元曾瑯琊人初為桓玄大將軍行參軍宋臺建除御)
(史中丞卒官侍中)
何侍中為丹陽尹時立宅南郭外更置玄學招集生徒
東海徐秀廬江何曇黃回潁川荀子華太原孫宗昌王
延秀魯郡孔惠宣並慕道來遊謂之南學王蒨玉(玉球别見)
嘗稱之曰尚之西河之風不墜(宋書曰何尚之字彦德廬江灊人曾祖凖高尚)
(不仕祖恢南康太守父叔度恭謹有行業尚之雅好文義從容賞會甚為宋太祖所知官至侍中尚書令)
鴈門周續之隐居廬山儒學著稱永明中徵詣京師開
舘居之高祖臨幸朝彦畢集時顔延之官列猶卑引升
上席高祖命顔問續之三義續之雅仗辭辯顔每折以
簡要既連挫續之使還自敷釋言約理暢莫不稱善(宋書)
(曰周續之字道祖鴈門廣武人其先過江居豫章續之年十二從范寗受業通五經五緯號曰十經名冠同門)
(稱為顔子武帝北伐世子居守迎續之舘于安樂寺月餘還山江州刺史劉柳薦之辟太尉掾不就)
釋道生是法汰弟子幼便明悟十五能講經及長有異
解立頓悟義時人推之(釋慧皎高僧𫝊曰竺道生鉅鹿人幼穎悟若神值竺法汰遂改)
(俗歸依雋思竒拔聞義開解王弘顔延之並敬挹風猷言善不受報頓悟成佛著論於世)
張思光(張融已見)玄義精明初無師法而神解過人白黑談
論鮮能抗拒(何承天與宗炳書曰冶城慧琳道人作白黑論乃為衆僧所排足下試尋二家誰為)
(長者吾甚昧然望有以佳悟)
顧景怡義學明解(南史曰顧歡字景怡一字玄平吳興塩官人好黃老通隂陽為術數多驗)
(隐居不仕於天台山開舘聚徒受業者常百人)會稽孔珪嘗登嶺尋景怡共論
四本(南齊書曰孔稚珪字德璋會稽人也少涉學有美譽仕至太子詹事魏志曰四本者言才性同才)
(性異才性合才性離也尚書傅嘏論同中書令李豐論異侍郎鍾會論合屯騎校尉王廣論離)景怡曰
蘭碩危而密(傅嘏)宣國安而疎(李豐)士季似而非(鍾會)
公深謬而是(王廣)總而言之其失則同曲而辯之其塗
則異何者同昩其本而競談其末猶未識辰緯而意斷
南北群迷暗争失得無凖情長則申意短則屈所以四
本互通莫能相塞夫中理唯一豈容有二四本無正失
中故也於是著三名論以正之尚書劉澄臨川王常侍
朱廣之並立論難與景怡往復世以為廣之才理尤為
精詣(南史曰廣之字處深吳郡錢唐人善清言廣弘明集曰朱廣之疑夷夏論以書諮顧道士曰之叩)
(頭見於謝常侍往復夷夏論辯章同歸之義可為簡見通微清練之談也至於𥅆尚端冕之飾屏破緇衣之素)
(申以擎跪之恭辱以跏趺之肅桎束華人杜絶外法舟車之喻雖美平恕之情未篤致會之源既坦筌寄之徒)
(方壅然則三乘之悟窅望兹土六度之津於今長訣披經&KR2412;理悵怏良深謝生貶没仙道褒明佛教以羽化之)
(術為浮濫之說殘形之唱為履真之文徒知己指之為指不知彼指之無殊豈所以通方得意善同之謂乎僕)
(夙漸法化晚味道風常以崇空貴無宗趣一也蹄網雙張義無偏取各随曉入唯心所安耳何必龍衮可襲而)
(瓔珞難乘者哉自貧來多務研斆沉替緘卷巾牘奄逾十載幼習前聞零落頓盡藴志空年開瞻靡階每獨慷)
(慨遥夜輟起申旦忘寐而清心遠信纏苦彌篤若夫信不沿理則輕汎無主轉墮之賓因斯而起是以&KR0995;率狂)
(管書述鄙心願重為啓誨敷導厥疑廣之叩頭)
顧歡黨道教袁粲崇佛說張融著門律言道之與佛逗
極無二吾見道士與道人戰儒墨道人與道士論是非
昔有鴻飛天道積遠難亮越人以為鳬楚人以為乙人
自楚越鴻常一爾以示周彥倫彥倫難之曰虚無法性
其寂雖同位寂之方其旨則别論所謂逗極無二者為
逗極於虛無當無二於法性邪將二塗之外更有異本
足下所宗之本一物為鴻乙耳驅馳佛道無免二乖未
知高鍳緣何識本攻難數反張理如小屈
周彦倫善言名理每賓客會集周虚席晤語辭韻如流
聽者忘倦兼善老易與張思光遇輒以玄言相滯彌日
不解
周彥倫音辭辯麗出言不窮宫商朱紫發口成句汎涉
百家長於佛理著三宗論立空假名立不空假名設不
空假名難空假名設空假名難不空假名假名空難二
宗又立假名空西凉智林道人見之遺彥倫書曰此義
旨趣似非始開妙聲中絶六七十載貧道年二十時便
得此義竊每歎喜無與共之年少見長安耆老多云關
中高勝乃舊有此義當法集盛時能深得斯趣者本無
多人過江東略是無一貧道捉塵尾四十餘年東西講
說謬重一時餘義頗見宗錄唯有此塗白黑無一人得
者為之發病非意此旨猥來入耳始是真賞行道第一
功德其論見重如此(釋慧皎高僧𫝊曰釋智林高昌人初出家為亮公弟子申明二諦義)
(有三宗不同顒作三宗論既與林意相符乃致書於顒謂便宜廣宣顒因出論焉林形長八尺天姿瓌雅登坐)
(震吼談吐若流後辭還高昌)
語林卷七
