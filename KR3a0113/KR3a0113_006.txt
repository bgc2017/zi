雙橋隨筆卷六
鳳縣知縣周召撰
凡人立身行己待人接物處常履變皆宜以中庸二字
為主中者心至當而無所偏庸者道有常而不可易惟
祈惬乎天理合乎人情而止而易之所謂易簡大學之
所謂齊家治國平天下者皆在乎此矣世人性善無恒
其流於異端邪教者不必論即人倫日用間每多僻戾
乖舛詭異執拗之累苟無師友之力學問之功以陶鎔
其氣質而涵養其性情將有日錮於後来之習而不可
救者不至如昔人所謂化為鬼魅不止也悲夫
唐曺華為沂海觀察使引兵赴鎮討王弁之亂將士迎
候者華皆以好言撫之衆皆不疑華視事三日大饗將
士伏甲士千人於幕下諭之曰天子以鄆人有遷徙之
勞特加優給宜令鄆人處右沂人處左既定沂人皆出
因閤門謂曰王常侍以天子之命来帥于此將士何得
輒害之語未畢伏者出圍而殺之死者千二百人血流
殷渠赤氣冒門高丈餘海沂之人重足屏息華惡沂地
褊請治兗許之自李正己為盜齊魯俗益悍驁華下令
曰鄒魯禮義鄉不可忘本乃身見儒士春秋祀孔子之
祠立學官講誦斥家資贍給人乃知教成就諸生仕於
朝當海内弄兵人心桀驁之際不但談笑間亂軍伏法
而又能興起儒教以復成禮義之邦真揆文奮武才也
今遠近多事安得如華者分理重地俾奸徒屏息儒生
吐氣乎有議其殺人太濫者然在討亂之時不得不爾
所謂宜用重典也
隂雨連朝掩扉獨立壁隙苦風射入凛冽侵人適借得
方孟旋先生青来閣初集急置案頭整襟披讀未竟數
幅而不覺寒威之避舍身如挟纊也先生以制義樹幟
詞壇操觚之家靡然向風奉盤匜而奔走者幾遍宇内
自言於世無他嗜亦無他長不知何緣于八股文字氣
息纏綿了靡解脫略知動筆以来歴三十年豈惟不蹈
時趨之先路亦不能馳先輩之後塵片言得失自參自
賞占金占玉不與為忻忻呼馬呼牛不與為惙惙三十年
来貧與俱貧病與俱病老與俱老不特此也庚子之歲
至于丙午病而死者至再至三矣形神劃爾相離昏憒
之中搖筆為時文矻矻不已非天錮夙業何以有此又
言吾輩討究典籍分其句讀必字字氣腥抒勒藝文瀝
其穎端必絲絲血滴始稱真讀書子我與古人精神始
合併為一吾之胸中淵淵浩浩内朗外映八萬四千毛
孔一時放大光明與我朝夕周旋者自然應接不暇亦
曠久彌新又言文章一技道未為尊特不可概吾制藝
越自先師倡道四子六籍時晦時明漢人訓其語而失
其義宋儒求得其義矣未盡模其神情與象貌也并神
情象貌肖之者制藝耳嘗以為學此道者必如先師學
文王之操三日而見其&KR0627;然者始一寓之文而後稱合
作也夫摹秦漢古文詞耳矜理諦語錄義疏耳按之當
日之精氣而纍黍不必其合也即工何當於制藝哉又
言文章之妙必至一想便得捉筆便至乃可以操造化
之柄此必有一段絪氲之氣鬱媾於未運想未命筆之
先如子瞻所謂有成竹于胸中然後乃如兔起鶻落直
追其所見可耳平時不豫蓄用志不分凝神之專詣當
幾不妙講躊躇四顧批卻導窽滿志之通解恐郢人無
所騁成風之技宜僚無所見累丸之巧矣嗟乎世有攻
舉子業而劌心鉥骨矢以生殉言之津津有味如是之
至真至篤者哉宜乎一時有不與他一个會元要會元何
用之語也雖然此但言其制藝而未及其古文詞也今
其集具在沈雄奥衍之句原本經術而持滿以出但覺
鏗金戞玉字字皆香使當日分其鑚研八股之歲月以
致力於古其稱雄藝苑者當不止此然具是亦可以見
先生矣嗟乎以先生之時之才之學之名與遇而尚不
能自見於當世則夫雖有其文而掩抑于坎壈牢騷流
離顛沛之際而不得一人為知己者又何足怪哉先生
集成序之者甚多而艾東鄉一篇以為盡倫之書則於
先生之學問性情尤盡其藴越數十年吾師李僖平夫
子復搜其逸在人間者悉梓之名曰合集而先生未墜
之文益彰於後世矣
贑縣劉忠甫先生生平不佞佛見縉紳墨行儒冠終年
關說有司而以放禽魚為慈悲本末乖謬者取訓諸子
以為戒居母喪屏斥佛事隆萬以来士君子所難
宋晏原叔聚書甚多每有遷徙其妻厭之謂之乞人搬
漆椀余謂此等椀勝於金鑲玉琢者幾千萬倍但恐無
錢多置使之充棟汗牛耳雖然世人眼孔惟為黃白所
眩不薄書以為漆椀者少矣出之婦人口吻又何足怪
原叔有戲為漆椀詩雋永堪味載墨莊漫錄中
蘇長公謂王子立有致窮之具而與子瞻為親又欲往
求魯直其窮盖未易瘳也袁中郎謝于楚歴山草引云
詩能窮人似有之管城親而牙籌疏一不合也氣高語
華令人自遠二不合也富者惡其厲緡仇之若敵貴者
忌其厲官避之若祟三不合也有一於此皆足以窮而
况兼之故云一日執管二日廢餐妻子之所羞而宗黨
之所怒也又云于楚不能忍窮幸且焚筆硯余亦從此
改業焉兩公之言固亦帶謔而情理最真余一家無他
長子姪幼孫皆督之讀書習文藝且嗜清閒而恥俗態
典衣購書粗營小築啜苦茗以度日取窮之道莫甚於
余而不能改雖然世情不諳走入庸腐一途有終身作
老蠧魚而妻子飢寒不能自保以全其操於末路者又
坐不善讀書之過長公勸蒲正𫝊語不可不思勿以自
誤而又誤人也
余年十七充邑諸生維時講誦何書游息何處與事何
師羣何友朋氏族面貌宛然記憶如昨日事耳微聞近
者膠庠間禮教揖譲少衰於昔新學小生至與先生抗
坐不隅行不隨最下者娼優為偶而酒食為囮此豈盡
然萬一有之視三十年前有朱絃疏越之歎矣此馮具
區先生秀水縣學碑中語也當先生時風俗人心猶未
甚壊而不滿之辭至形於碑記已如此
博物志載漢公卿送夏侯嬰葬至東都門外馬不前掊
地悲鳴得石棺有銘曰佳城鬱鬱二十年見白日吁嗟
滕公居此室乃葬之余謂果爾則嬰之葬地必最佳無
疑其子若孫應受其庇而弗替矣然按嬰列𫝊𫝊國至
於夷竈夷竈子共共子侯頗頗於元鼎二年坐與父御
婢奸罪自殺國遂除何傷之易也由是觀之家之興廢
亦在後人之賢與不肖而已雖得風水何益
張莊懿明進士選某道御史方廿七歲差山東巡按初
按臨清三朝行香偶酒家酒標掛低了掣落其紗帽時
初到官失去元服人以為非吉兆左右為之失色公恬
不為意取紗帽戴了竟去明日知州鎖押此人送察院
請罪公徐語曰此是上司過往去處今後酒標須掛得
高些亦不與知州交一言逕遣出其寬大仁恕如此
明楊玉峯素剛直為郎署過家時喻子乾為松江太守
張燕待之喻頗風流與戲子合喫酒玉峰厲聲曰喻子
乾此是何等模樣喻失色玉峰名瑋字伯玉
馮開之先生日記有曰初一日晴佛室禮佛禮祖先及
參神如常儀云云以余觀之祀祖先禮也至於禮佛參
神果何佛何神耶人生在世天地君親而外所不可忘
者師耳先生本寒士藉其教以魁南宫號尊宿享湖山
詩酒之樂而不聞一拜於孔子之座下余雖譾劣不能
不以先生為非
元文宗以西僧為帝師師至命朝臣一品以下咸郊迎大
臣俯伏進觴帝師不為動惟國子祭酒富珠哩翀舉觴
立進曰帝師釋迦之徒天下僧人師也予孔子之徒天
下儒人師也請各不為禮帝師笑而起舉觴卒飲衆為
之栗然
高明者温州瑞安人寓明州櫟社以詞曲自娛因感劉
後村之詩死後是非誰管得滿城爭唱蔡中郎之句乃
作琵琶記有王四者以學聞則誠與之友善勸之仕登
第後即棄其妻而贅於太師不花家則誠悔之因作此
記以諷諫名之曰琵琶者取其上四王字為王四云耳
元人呼牛為不花故謂之牛太師而伯喈曾附董卓乃
以之托名也高皇帝微時嘗奇此戲及登極召則誠以
疾辭使者以記上進上覽之曰五經四書在民間譬諸
五榖不可無此記乃珍羞之屬俎豆之間亦不可少也
於是捕王四置之極刑余錄此欲廣其𫝊庶免蔡中郎
無端受屈
許魯齋在中書命牙儈僱一僕役特選一應對閑禮節
者進却之曰止欲老實耳他日引一蓬首垢面而愚騃
之人来遂用之儈問其故許曰諺云馬騎上等馬牛用
中等牛人使下等人馬上等能致遠牛中等則馴善人
下等則易訓使若聰明過我則反為所使矣余偶有收
啞童文意亦主此
明成化間衢州人盧宗善捕盜而有司署為譏察地有
劇盜王泰横掠人財為民害宗以秘計執之泰赴官反
誣宗曰我為盜死亦無悔但所劫掠者多入於汝有司
莫能辨二人並繫桎梏宗乃仰天訴曰我為官捕盜本
為除害今乃與盜同死何天理乎語畢風雲驟起雷聲
一震有巨神持宗臂置於桎梏門外由是釋宗而泰獨
棄市
福建延平府杜氏兄弟三人輪供一母然三人各事農
業寄三婦以侍養焉子既出三婦輒詬悖相勝致姑飦
粥不贍姑欲自縊嘉靖辛夘七月中白晝轟雷一聲秖
覺電光紅紫眩目三婦皆變為人首而身則一牛一犬
一豕人環視如堵
以上二事皆載施顯卿奇聞類記見於明二百年間而
其一則吾衢事也是時上天之威靈異若是邇来不善
之人所在而有乃不聞雷霆之怒奮於一擊以示警而
受其譴者惟在於蟲蟻木石之類雖號曰雷亦曠其職
而不能整矣
明歙庠唐臯字守之每以元魁自擬累蹶場屋鄉人誚
之曰徽州好箇唐臯哥一氣秋闈走十科經魁解元荷
包裏爭耐京城翦綹多唐聞之志益勵至正德癸酉甲
戍連捷經魁以状元及第年已五十餘矣有志者事竟
成豈不信然
幽谷多年滯羽翰泮林今借一枝安世人莫笑頭空白
看盡春花雨後殘此明弘治時翰林題白頭翁畫詩以
送老儒之以貢授教官者果有意致今錄於此
范希榮者文正公之裔孫也其先有為京官者故居京
師嘗與他商行貨道遇暴客問之曰汝非秀才乎希榮
曰然吾本范文正公之後暴客曰好人子息也凡舟中
之貨悉令認留不取而去
明萬歷間有祝仙人者名藉甚曾退如太史約袁中郎
及小修同訪中郎復書曰退如但知官慕神仙不知神
仙亦慕官也小修書曰今之所謂仙者分之則山人合
之則仙也兩先生言可謂雅謔而實足以醒世人之愚
吾鄉數年前亦有其人造言荒謬尤堪嗢噱而鉅公名
流亦有從而信之者今聞其入山為綠林豪客之魁矣
其人與前仙人為同姓豈其苗裔耶
吳門朱野航葑門老儒也頗工詩在荻匾王氏家教書
王亦吳中舊族野航與主人晚酌罷主人入内適月上
野航得句云萬事不如杯在手一年幾見月當頭喜極
發狂大呼扣扉呼主人起咏此二句主人亦大加擊節
取酒更酌興盡而罷明日遍請吳中善詩者賞之大為
張具徵戲樂留連數日昔人風流興致有若此者但求
主人如王氏者亦何可多得
明顧東江清以解元會魁登第張莊簡公為吏部侍郎
東江首往謁之時尚未考館選莊簡有意欲留吏部語
之曰我部中少主事一員今留你在我部中亦好東江
曰某是個書生但會讀幾句書耳於政體恐有未諳莊
簡曰汝但能照書本上行幾曾見錯了昔趙普自謂以
半部論語治天下其言未嘗不是但普之行事未能盡
照書本不免負却論語耳
狄㐮武曰偶爾遭際焉敢遽附梁公世之士大夫愧此
言者多矣不獨郭崇韜令人齒冷也至於不去其湼以
厲將士所見尤遠文人自詡輒云挽三石弓不如識一
丁字曾能有此識見否
里人陳宜生以病卒巳屬纊妻子焚楮錢環哭將殮矣
或捫其胸微煖因灌以藥有頃而甦距今閱六歲強健
猶昔余每叩其未甦時得毋苦甚且所見有異於生否
陳曰但昏昏如醉夢中耳不甚苦亦無所見也余聽其
言為敬異者久之曰陳君正人也其再生也固宜夫病
而死死二日而復生在他人必造為冥地之言勾去者
何人所歴者何境閻羅鬼判何状查其簿籍為善若干
事陽夀未終然後釋歸粧點兩日間情景天花亂墜矣
陳君但以昏憒了之其賢於世之搖唇鼔舌而不自恧
顔者何啻莛楹哉盖此等荒謬之言出於文人尤甚
姚現聞先生海内鉅儒氣節文章可稱山斗獨怪其喜
談禪說集中楓吟陵伽諸種皆言竺乾事點綴津津至
為太夫人轉經禮懴以輪迴為果有之事且楓樹堂緣
起有云道場既散至次日有孤鶴翔空不去移日始隠
又云大祥禮彌陀懴竣碧落中黃雲瀰布作金色世界
又忽現紺青殷紅寳色如五色牟尼珠焜燿鑠睛僧衆
十四五人皆咄咄歎未曾有吳梅村白母陳孺人墓誌
銘云吾母朱太淑人奉佛受戒三十餘年其終也三子
環侍戒弗哭吾母親見&KR1814;幢前導諸佛受記而去具載
往生錄中黃梨洲李是菴𫝊云是菴欲余作𫝊以詩夀
老母為贄有不惜淋漓供筆墨恭隨天女散花来之句
老母常夢注名玉札為第四名天女降謫人世云云此
等言出之方士山人聽者未免掩口諸先生亦作此語
耶又屠長卿鴻苞集中記一事尤屬荒唐大約風氣所趨
雖賢智亦不能免余何人斯輒敢妄議先輩但恐鉅公
之書世所遵信將愈流於異端邪教而不可救耳觀過
知仁應貰余罪
關焦鹿先生謂西門豹投巫一事挽習俗之昏回破老
奸之心胆千古快人千古快事當為良吏稱首無疑而
史遷竟列之滑稽𫝊内後世小儒固陋無識將遂與優
孟優旃齊視書與毛稚黃先生為之稱冤讀史者須具
先生眼孔方不至草草看過埋没古人使老子與韓非同
𫝊
辛稼軒觴客滕王閣詩人胡時可通謁閽人辭焉呵詈
愈甚辛使前曰既稱詩人先賦滕王閣有佳句則預坐
即題云滕王高閣臨江渚衆大笑再書云帝子不来春
已暮鸎啼紅樹柳搖風猶是當年舊歌舞遂相與宴而
厚賙之又帥浙時朱晦菴張南軒任倉憲使劉改之欲
見辛不納二公為之地云每日公宴至後筵便坐君可
来門者不納但喧爭之必可入既而改之如所教門外
果喧譁辛問故門者以告辛怒甚二公因言改之豪傑
也善賦詩可試納之改之至長揖公問能詩乎曰能時
方進羊腰腎羹辛命賦之改之對寒甚願乞巵酒酒罷
乞韻時飲酒手顫餘瀝流於懷因以流字為韻即吟云
拔毫已付管城子爛首曾封關内侯死後不知身外物
也隨樽俎伴風流辛大喜命共嘗此羹終席而散厚餽
焉其喜親文士也如此
唐王起敭歴省寺三任節鎮而昧於理家俸入盡為僕
妾所有耆年寒餒至與伶人分月俸以自給明某尚書
有清德家貧婦無裩孫女以飢縊死善噉平生不能饜
每市蜆為晚食然往往㩦妓泛泊一日不能廢也昔屈
建問范會之德于趙武武曰夫子之家事治其祝史不
祈坡公謂蒲正𫝊不作活計多買書畫等物常典錢使
勸其宜辦歸老之計不可但謂我有賢子孫不消與營
産業也夫猥瑣者流守不動尊握長生鐡錢子絹孫行
同賈䜿誠可為鄙然一味慵放迂誕豪無主持初以曠
達而誇錦繡之胸後以飢寒而成乞索之面豈若克勤
克儉無奢無嗇富而好禮持身有度貧能自立與世無
求可以立德可以養生可以成家可以樹品世故多端
豈獨摴蒱場上花柳叢中能蕩然家産哉但不可認作
問舍求田如眉公所謂使前語醍醐番成毒藥耳
黃九烟先生論取友其略云第一當取有品者其次則
有行者又其次則有學者然三者何可多得則取有才
者有才者吾愛之但愛其才可矣不必問其品行并不
必問其學也又其次則取有情者平居繾綣患難周旋
皆情也顧鍾情之人亦未易數見無已則取有禮者往
来交接餽問殷勤雖古之聖賢固當受之何論今日嗟
乎取友而至不問其品行可謂愈趨愈下矣况又降而
在於情與禮乎先生此言殊不可訓而要非先生由衷
之論也先生才異氣高落落難合吕用晦書云九州如
許大竟無處安頓一奇男子真可仰天流涕盖其滿肚
皮不合時宜而為此悲憤牢騷之語若虞仲翔所謂死
以青蠅為弔客耳不然王修齡苦飢自向謝仁祖索食
不須陶胡奴送米而閔仲叔亦不肯以口腹累安邑先
生豈至仰愧前人
邵康節有易數一書嘗言天下不可𫝊此者司馬君實
章子厚耳且以君實不肯學子厚不可學也臨終焚其
書不𫝊盖温公於物澹然無所好於學無所不通惟不
喜釋老曰其微言不能出吾書其誕吾不信也其見如
此豈學術數之書者哉
魏鶴山有云自五帝之說興而上帝之尊稱不同妄人
小子輒撰名號以䙝天自秦創西畤有白帝之說浸淫
為四而漢高又增黑帝為五帝文帝武帝又有新垣平
之五帝又有繆忌之五帝又公玉帶汶上明堂之五帝
此五帝所由起也云云余觀帝王等號濫觴至後世妄
加于天神地鬼忠義節烈之人不啻斗量車載塑像之
千奇百怪于是乎起焉惟明制初建國學革去文廟聖
賢塑像皆用木主前代嶽鎮海瀆皆有崇名美號止以
山水本名稱其神郡縣城隍歴代忠臣烈士後世溢美
之稱悉令革去謝鐸所謂遠過趙宋五事此其一也余
以為此等規制真可度越千古後世議禮之家非病狂
惑而溺於淫風邪說者必不能改又豈獨超於一代而已
哉
袁宏作東征賦不道陶公公子胡奴誘之狭室中臨以
白刃曰先公勲業如是何相忽略宏窘蹙無計便云我
曾大道公何以云無因語曰精金百煉在割能斷功則
治民職思靖亂長沙之功為史所讚云云近有一事可
以相配所異者啖之暗室餽以百金耳而讃語之妙使
人立地成佛逾袁語不啻十倍然則利刃嚇人又不如
孔方兄更親熱也要之正以孔方權重嚇人尤甚耳
館閣新書淨本有誤處以雌黃塗之常校改字之法刮
洗則傷紙紙貼之又易脫粉塗之則字不沒塗數遍方
能漫滅惟雌黃一漫則滅仍久而不脫古人謂之鉛黃
張芸叟作鳳翔吳生畫記秦少游作五百羅漢圖記皆
法韓退之近則魏禧燎衣圖記汪懋麟唐寅高士圖記
俱一時雅搆而魏作尤勝
清波雜志云方務德受知於張全真後每經毘陵必至
張之祠堂祭奠修門生之敬洪慶善嘗入梁企道閣學
幕府後守番陽企道夫人尚在歲時亦以大状稱門生
展賀張文節知白在贊桑幕下桑識其必貴祥符中文
節為京西曺桑已死奏乞每遇寒食至桑墓拜掃狄武
襄青受范忠獻之知每至范氏必拜於家廟入拜夫人
甚恭以郎君之禮事其子弟余生而孤又貧甚以諸生
受當事諸尊師青眼最多而碌碌無成靡有毫髮之報
見以上數公事真堪愧死
世之文章有貴而名者有挟科第而名者有挟他伎如
書畫之類而名者有中於一時之好而名者有依附先
達假吹嘘之力而名者有務為大言樹門戶而名者有
廣引朋輩互相標榜而名者邇来狙儈賈胡以金帛而
買名淺夫狂䜿欲用詈罵謗訕以脅士大夫而取名可
恨哉此王元美先生語也後二者其心愈陋其計愈險
尤為正人君子所甚鄙
孟獻子以其子不儉囚之七日敬姜以其子不恭逐之
五日
張湛目痛方損讀書一減思慮二專内視三簡外視四
旦晚起五夜早眠六凡此六物熬以神火下以氣簁藴
於胸中七日然後納諸方寸修之一時近能數其目睫
遠視尺箠之餘長服不已洞見牆壁之外非但明目亦
且延年
歐陽公手植柳一株於揚州之平山堂故其詞有手種
堂前楊柳别来幾度春風之句人謂之歐公柳後薛嗣
昌作守相對亦種一株自榜曰薛公柳人莫不嗤之嗣
昌既去人遂伐之世人不自度德而妄尊高者多如此
類雖老大者亦犯此病不獨年少無知輩也
從来山人方士故挟其技以驕人其大言不慚真如糞
土耳不知有何足重而世之鉅公名流往往墮其術中
而不悟真可怪異宋有史延夀者以善相游京師貴人
多延之視貴賤如一坐輒箕踞爾我人號曰史不拘吕
文靖公嘗邀之延夀至怒閽者不開門閽者曰此相公
宅雖侍臣亦就客次延夀曰彼来者皆有求於相公我
無求相公自欲見我耳不開門我竟還矣閽者走白公
開門迎之燕笑錄謂其挟術以遊無心於用舍故能自
重也如此以余觀之所稱無求於人者必潛蹤滅影入
山惟恐不深者耳既稱善相而又遊於京師其意安在
盖其面目肺腸言談舉止無非巧於籠罩愚弄世人以
遂其所欲者乃謂之無求而列于高逸之類可乎至於
文靖位至宰輔而尚邀此輩於座而迎之惟恐後又將
何為甚矣可笑亦可怪也
韓昌黎作原道以闢異端為主其諫迎佛骨表義正詞
嚴不避犯顔之罪何其壮也及貶潮州位居刺史儘可
自安乃表謝乞憐至有作為歌詩薦之郊廟紀泰山之
封鏤白玉之牒等語又何與生平所自命者大相反耶
他如三上宰相書亦不免北斗泰山聲價略減
葬師之言最不可信昔蔡京父葬於平山山為駞形術
家謂駞負重則行故作塔於駞峯而其墓以錢塘江為
水越之秦望山為案可謂雄矣然富貴既極一旦喪敗
幾於覆族而不能復振家之興墜豈風水所能為政乎
王維愛孟浩然吟哦風度繪為圖以翫之李洞慕賈島
詩名鑄像事之謂之賈老佛張籍取杜詩一帙焚取灰
副以膏蜜飲之曰令吾肺腸從此改易潘閬以咏潮著
名則有人以輕綃寫其形容謂之潘閬咏潮圖李遵勖
宗楊億為文於第中築室塑像晨夕申函丈之禮刻石
為記昔之敬禮詩文者專懇若是雖出一時之意見亦
由其心甚虚故也試問後世尚有此等性情之人否
吾邑趙清獻公宦跡半天下所行事蹟載於昔人筆墨
者不能盡錄其在成都時人但知其一琴一鶴事耳至
於出行部内惟㩦一琴一龜坐則看龜與鼔琴嘗過青
城山遇雪舍於逆旅逆旅之人不知也或慢狎之公頽
然鼔琴不顧此事見於墨客揮犀亦後人所未盡知也
人性好惡偏忌雖中人以上不能變石璞太保寇莊敏
左憲年尚書富皆一時顯官重任三人皆不由甲科皆
不喜進士石在工部遇觀政進士如無人郎中龐勝言
年尚書一日越常規於考滿主事三人各考論一道稍
劣者輒叱曰爾進士為此文耶展毓御史亦言寇公考
進士問刑者詬罵不已至屢有撻辱而遇監生則温然
改容導之此水東日記所載也近日郡侯綏山雷公以
乙榜起家亦不喜進士有言及者輒瞠目曰甚麽進士
盖輕之也余謂進士舉監原不必分類顧其人品學問
何如耳進士舉監豈盡可重又豈盡可輕者哉盖過於
重進士者固非過於輕進士者亦未為是也
蘇東坡在黃即坡之下種稻為田五十畝牧一牛一日
牛忽病幾死呼牛醫療之云不識症状王夫人多智多
經涉語坡曰此牛發痘斑法當以青蒿作粥啖之如言
而效嘗舉以示章子厚曰我自謫居後便作老農更無
樂事豈知老妻猶能接黑牡丹也俗呼牛為黑牡丹子
厚曰我更欲留君與語恐人又謂從牛醫兒来姑且去
遂大笑而别
邵康節與韓公在洛每日晴必同行至僧舍韓公每遇
佛寺神祠必躬身致敬康節先生笑曰毋乃為佞乎韓
公亦笑自是不為也
吕晦叔富彥國皆好佛晦叔為中丞一日報在假館中
諸公因問何事在假時劉貢父在座忽大言今日必是
十齋日盖指晦叔好佛也洛中有一僧欲開堂說法司
馬公夜過邵堯夫云某聞富彥國吕晦叔欲往聽此甚
不可晦叔佞佛已不可勸人亦不怪如何勸得彥國堯
夫曰已日暮矣姑任之明日二人果皆往月餘彦國招
數客共飯堯夫在焉因問彥國主上以裴晉公之禮起
公公何不應命又聞三遣使至公皆卧内見之彦國曰
衰病如此其能起否堯夫曰上三命公不起一僧開堂
以片紙見呼即出恐亦未是彥國曰弼亦不曾思量至
此
學者惟客氣與勝心最為悞事少時讀書即聞有朱陸
之辨而不知其詳及讀王陽明先生與徐成之書以為
晦翁與象山均屬聖人之徒本無甚異而兩家弟子之
論若出于求勝求勝則是動於氣也動於氣則於義理
之正何啻千里而又何是非之論乎其中反覆論辨情
理最明其書具在分門别戶者取而讀之當自笑其呶
呶之無謂也余謂牛李洛蜀之爭亦坐此病明季之東
林亦復不免
李沆為相接賓客常寡言外議以為無口瓠沆曰國家
大事北有契丹西有夏人日旰條議所以備禦之策非
不詳究薦紳如李宗諤趙安仁皆時之英秀與之談皆
不能啟發吾意其餘通籍子起坐拜揖尚周章失次即
席必自論功最以希寵奬有何策而與接語苟屈意妄
言即世所謂籠罩也李公此語未免輕薄然孔子不云
侍於君子有三愆乎士君子立身行己自有本末形於
言論舉止之間而不得其序其人可知矣不屑與之言
皆其自取於李公何尤
世有所謂三姑者尼姑道姑卦姑也有謂之六婆者牙
婆媒婆師婆虔婆藥婆穏婆也此外又有繡花娘者以
善鍼刺出入人家因請以教道閨女他日多被誘引成
花娘者也有插戴婆者富貴大家婦女赴人之筵席金
玉珠翠首飾甚多自不能簮粧則專僱此輩為之插戴
者也更有瞎先生者乃雙目瞽女自幼學習小說詞曲
弹琵琶為生多有美色精伎藝善笑謔可動人者大家
婦女驕奢之極無以度日必招致此輩養之深院静室
晝夜狎集晏飲謂之曰先生如杭之陸先生高先生周
先生之類及南唐女冠耿先生者是也以上數種專以
淫詞褻語誆騙人家婦女為其所誘者多致敗壊門風
不可收拾留青日札中言之甚詳閑有家者見之當不
啻如避蛇蝎不容入門方成人家請勒此數行為主持
門内之第一義
宋李邦彥家起於銀工既貴其母常語昔事諸孫以為
恥母曰宰相家出銀工則可羞銀工家出宰相正為佳
事何恥焉朝野遺記謂其母殊有高見而甚不然夫邦
彥者非當日所稱浪子宰相乎以蹴毬唱曲之人位至
宰輔可鄙極矣安在其為佳事也為之母者當責之以
大義勿為諧臣媚子以貽門第羞而其言顧淺陋若是
亦不出工匠家婦人之見而已矣焉足取
齊家最難事也唐士大夫家禮法最嚴以柳公綽仲郢
為稱首仲郢子珪擢為右拾遺弘文館學士給事中為
給事中駁還曰陛下高懸爵位本待賢良珪家居不稟
于義方奉國豈盡于忠節仲郢上表稱子珪才噐庸劣
不合塵玷諫垣若誣以不孝即冤屈為甚柳公權又訟
侵毁之枉上命免珪官且在家修省以柳氏之門而有
子如是况漫無庭訓者乎父兄之教不先子弟之率不
謹易曰閑有家又曰家人嗃嗃悔厲吉不可以不三復
也
錦川石之在土中其始一墩耳𫝊之既久忽以為古塜
又忽以為郭璞墓又忽以為石將軍墓愈𫝊愈訛愈訛
愈怪語云字經三寫烏焉成馬事之久而不可信者大
約如是皆起於庸妄無識及好事之徒慮其所為之不
善也欲媚鬼神以祈祐而是非真偽俱所不遑計如市
井中人酒保則祀杜康屠戶則祀樊噲甚而豢牛者以
冉伯牛為牛王賣菜者以蔡伯喈為園主鬻茶者以陸
羽為茶臣陶其像置煬器間有交易則祭之無則以湯
沃之其可笑至此雖然此輩目不知書猶不足怪也乃
有峩冠博帶通今博古之名流鉅公而亦不免隨波而
逐浪焉嘻異哉
昔之正人君子類多古道因過錄載柳元公善張尚書
正甫元公之子仲郢嘗遇張於途去盖下馬而拜張止
之不獲他日張言於元公曰夀郎相逢其謙太過元公
作色不應久之張起去元公謂客曰張正甫與公綽往
還欲使兒於街中騎馬衝公綽耶此人亦不足與語張
聞之拜謝以余觀之夀郎仲郢小字也正甫於其父前
直呼之亦已難矣而元公猶以為可怪使其見今之待
父執者將何如也噫
魏武帝欲用孔明遣使徵之孔明自陳不樂出身則謝
之而不相強欲用雲長察其無久留之意使張遼說之
羽自陳願歸先主則聽之而不加害楊升菴謂其真有
君人之度不止雄於三國而已又其家法迄文帝思王
皆不為邪教所惑而見於詩歌論議之間亦不可及其
欲用孔明事見抱朴子
山隂劉念臺先生有紀過格一曰微過獨知主之二曰
隠過七情主之三曰顯過九容主之四曰大過五倫主
之五曰叢過百行主之六曰成過為衆惡門以克念終
焉其間條分縷析皆吾人最關切最真實之事之理幸
於趙玉峯撫臺敬一錄中見之學者不可不全錄一通
置之案頭以自警
蘇東坡祖名序故為人作序皆用叙字又以為未安遂
改作引而謂字序曰字說張芸叟父名盖故表中云此
乃伏遇云云今人或效之皆非也
雙橋隨筆卷六
