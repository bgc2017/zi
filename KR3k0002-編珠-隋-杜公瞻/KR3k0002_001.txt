卷一
編珠卷一
隋杜公瞻撰
天地部
九野四荒
吕氏春秋曰天有九野中央曰鈞天東方曰蒼天北
方曰玄天西北方曰幽天西方曰皓天廣雅作成天
西南方曰朱天南方曰炎天東南方曰陽天又太玄
經亦有九天爾雅曰地有四荒孤竹北戶西王母
日下也
天柱地軸
列子曰共工氏怒觸不周山天柱折地維絶河圖
括地象曰崑崙之山橫為地軸
天維地脈
宋玉大言賦曰壯士歘兮絶天維北斗戾兮泰山夷
山海經曰洞庭穴在長沙巴陵今吳縣南太湖内
有山山有洞庭穴地道潛形名曰地脈
日車月馭
李尤九曲歌曰年歲晚暮時已斜安得壯士翻日車
司馬相如上林賦曰陽烏驂乘纖阿為馭注曰纖
阿月馭也
日迴烏翼雲起魚鱗
左思蜀都賦曰陽烏迴翼於高標吕氏春秋曰山
雲草莽水雲魚鱗旱雲烟火雨雲水氣
神女為雲姮娥託月
宋玉高唐賦序曰襄王夢一婦人曰妾在巫山之陽
高唐之隅朝為行雲暮為行雨張衡靈憲曰羿請
不死藥於王母姮娥竊之奔月宫
日下桑枝月中桂樹
山海經曰暘谷上有扶桑十日所浴九日居下枝一
日居上枝虞喜安天論曰俗傳月中仙人桂樹今
視其初生見仙人之足漸已成形桂樹後生
破環月連珠星
抱朴子曰月初生如破環易緯曰至德之明日月
若合璧五星如連珠
編珠星破鏡月
尚書中候曰天地開闢甲子冬至日月如懸璧五星
若編珠古詩曰藁砧今何在破鏡飛上天
金波月玉葉雲
漢書郊祀歌曰月穆穆以金波日華耀以宣明崔
豹古今注曰黃帝與蚩尤戰於涿鹿之野常有五色
雲氣金枝玉葉止於帝上有花葩之象因而作華蓋
又陸機雲賦曰玉葉金柯
車蓋雲弓弦月
魏文帝詩曰西北有浮雲團團如車蓋釋名曰弦
月之名也其形一旁曲一旁直若張弓上弦也
重輪月連蓋雲
古今注曰漢明帝時太子舍人作歌詩四章以贊太
子之德一曰日重光二曰月重輪三曰星重耀四曰
海重潤易通卦驗曰冬至初陽雲如樹木立春如
積水春分如白鵠糓雨如連蓋立夏如赤珠夏至如
水波寒露如冠纓霜降上如羊下如磐石
絳衣雲素扇月
兵書曰韓雲如布趙雲如牛楚雲如日宋雲如車魯
雲如馬衛雲如犬周雲如輪秦雲如行人魏雲如鼠
齊雲如絳衣越雲如龍蜀雲如囷班婕妤詩曰新
製齊紈素皎潔如霜雪裁為合歡扇團圞狀明月
西北雲東南日
漢武故事曰宣帝祠甘泉紫雲從西北來散於殿前
古樂府詞曰日出東南隅照我秦氏樓
濯枝雨觸石雲
周處風土記曰六月常有大雨名濯枝雨春秋公
羊傳曰泰山之雲觸石而出膚寸而合不崇朝而雨
徧天下
南箕月北斗雲
春秋說文曰星有好風月離於箕又詩小雅云維南
有箕不可以簸揚易飛候曰北斗旁有雲黑蒼色
細如杼軸蔽日月五日必雨
北堂月西牖風
陸機樂府詩曰安寢北堂上明月入我牖照之有光
彩覽之不盈手孫綽詩曰迢迢雲端月灼爍霞間
星清商激西牖澄景燭南楹
五日風一旬雨
論衡曰太平之時五日一風風不鳴條鹽鐵論曰
周公之代旬而一雨雨必以夜丘陵皆熟
覆船雲倒井雨
京房易飛候曰天晴而有黑雲如覆船於日下當雨
傅玄詩曰霖雨如倒井黃潦起洪波湍流激垣牆
門庭若決河
枯竹雪拔樹風
漢書王莽傳曰天鳳二年大雪關東尤甚深者一丈
竹枝皆枯晉中興徵祥記曰永昌元年大風拔樹
百根
應鼓雨叩鐘霜
史筌武昌記曰鳳凰山有石鼓石鼓鳴天必大雨左
思蜀都賦曰應鳴鼓而興雨山海經曰豐山有九
鐘霜降則鳴
動花風潤葉雨
楊泉物理論曰風怒則飛砂揚礫喜則搖枝動花
西京雜記曰董仲舒答鮑敞云太平之世雨不破塊
潤葉也
凝檐霜潤草露
曹毗咏冬詩曰寒冰盈渠結素霜竟檐凝春秋元
命苞曰隂陽散而露下露下以潤其草木也
少男風童女電
管輅别傳曰輅遇清河太守時天旱輅曰今夕當雨
樹中已有少女微風樹間又有陰鳥和鳴又少男風
起衆鳥亂翔其應至矣果大雨傅玄詩曰童女掣
電策童兒挽雷車
真人氣處士星
關令内傳曰老子西游之流沙尹喜望紫烟而嘆曰
此真人之氣也晉陽秋曰謝敷隠居若耶山日犯
少微星一名處士星俄而敷死
黃雲赤雪
傅玄菊花賦曰紛漫衍以彌望若黃雲之依中原
晉朝雜事曰太康七年十一月河陰下赤雪
絳雪赤雲
漢武内傳曰仙之上藥有玄霜絳雪
東方朔别傳曰有赤雲如冠珥上以問朔朔曰不大
雨即日暈後數日果大雨
丹霞素霧
左思蜀都賦曰舒丹氣而為霞湘州記曰曲江縣
有銀山山多素霧
榮光佳氣
尚書中候曰堯沈璧于河榮光出河休氣四塞後
漢書曰舂陵佳氣鬱鬱葱葱
雌霓雄雷
月令曰季春之月虹始見注曰雄曰虹雌曰霓師
矌占曰相春雷始起其音拍格拍格者雄雷主旱其
鳴依依隠隠不大霹靂者雌雷主水
君子大王
風角曰風不及地二三尺者此仁人君子之風宋
玉風賦曰夫風起青蘋之末盛怒於土囊之口緣於
太山之阿舞於松栢之下徘徊椒桂之間翺翔激水
之上獵蕙草離秦蘅北上玉堂躋乎羅帷經乎洞房
所謂大王之雄風也動沙塸吹死灰此庶人之雌風
也
決河倒洛
上見倒井雨中夏侯孝若雷雨賦曰若覆河而懸
井似翻伊而倒洛
馬頭鴨子
漢書曰武帝元年十一月雨雹大如馬頭晉中興
書曰泰興三年海鹽縣雨雹大如鴨子
戊申雲壬子雨(此下補入)
黃子發相雨書曰戊申日候日欲入時上有冠雲不
問大小視四方黑者大雨青者小雨管輅曰今夕
當雨傳曰近壬子日位滿星中已有水氣食頃至也
五色露九光霞
洞冥記曰東方朔遊吉雲之地武帝問曰何名吉雲
曰其國常以雲氣占吉凶若吉事則滿室雲起五色
照著於草樹皆成五色露露味甘十洲記曰朱霞
九光
飲龜露生獸風
洞冥記曰元封二年數遏國獻能言龜一頸長一尺
二寸東方朔曰惟承桂露以飲之十洲記曰炎洲
在南海中上有風生獸似豹青色以鐵椎鍛其頭數
十下乃死張其口向風須臾而起
樊英雨薊子雲
楚國先賢傳曰樊英隠於壺山嘗有暴風從西南起
英謂學者曰成都市火甚盛因含水西向潄之乃令
記其時日後有從蜀郡來者云是日大火有雲從東
起須臾大雨火遂滅搜神記曰薊子訓到洛見公
卿數十處後數十處皆有雲起
從星月干日雲
尚書洪範曰庶民維星星有好風星有好雨月之從
星則以風雨注月經於箕則多風離於畢則多雨
京房風雨要訣占候曰朝雨法有黑雲如一匹皂干
日中即一日大雨二匹二日雨三匹十日雨
樹上日井中星
淮南子曰日西垂景在樹端謂之桑榆言其光在桑
榆樹上也尸子曰自井中視星所見不過數星自
丘上以望則見始出也非明益也勢使然也私心井
中也公心丘上也
紺碧霜玄黃露
王子年拾遺記曰廣延國常雨青雪冰霜之色皆如
紺碧洞冥記曰武帝問東方朔曰若云五色露可
得否朔乃東走至夕而還得玄黃青露盛之玩器以
授帝帝徧賜羣臣老者嘗之皆少疾病皆愈
天酒地汁
神異經曰西北海外有人長二千里兩脚中間相去
千里腹圍千餘里但日飲天酒五斗張華注云天酒
甘露也五經通義曰陰亂則為霧從地汁也
玉虹金霧
搜神記曰孔子作春秋制孝經旣成齋戒向北辰而
拜告備於天乃浹鬱起白霧赤虹自上而下化為黃
玉拾遺記曰平沙千里色如金細如粉風沙起如
霧亦曰金霧
繒雲絲雨
易通卦驗曰立秋濁陰雲出如赤繒張協詩曰金
風扇景節丹霞啟陰期騰雲似漏網密雨如散絲
甜雪甘霜
拾遺記曰西王母進周穆王以嵰州甜雪又曰嵰
州霜甘也
風母雨人
劉欣期交州記曰風母出九德縣似猿見人若慙屈
頸打死得風還活盛弘之荆州記曰臨賀界有卧
石似人而色青黃隠起此鄉若旱祭之必雨
飲星夢月
續晉陽秋曰桓玄庶母馬氏本袁真之妓與同列薛
氏郭氏夏夜同出月下有銅甕水在其側見一流星
墮甕中如火珠乃相謂曰此吉祥也于是各以瓢杓
接取薛郭並不得馬最後取星入瓢中飲之若有感
而懷玄謝莊月賦曰委照而吳業昌淪精而漢道
融注夢月入懷生子為帝王
逃雨避雷
文子曰若與俗處猶走而逃雨無處不濡濕也盛
弘之荆州記曰湖陽縣春秋蓼國樊重之邑也重母
畏雷為石室避之悉以文石為階砌
山川部(增補十條)
白雪山紫雲石
臨海記曰郡内有白雪山層巖皓麗如雪吳興記
曰縣南二里有三嶺皆秀石崔嵬玄丹雜色狀如紫
雲
掛鵠水盤龍山
臨海記曰郡西有白鵠山山水下注遙望如倒掛白
鵠郭緣生述征記曰鼓縣盤龍山石上有大人跡
又諸葛亮云鍾山龍盤石頭虎踞
金輿山玉輪坡
述征記曰朗公谷金輿山孤峰瓌秀在泰山郡任
豫益州記曰復江水源出玉輪坡下
女郎山新婦石
漢水記曰女郎山昔有貞女棲於此山卒即葬焉擣
衣石猶在山頭鄭緝之東陽記曰永康山有新婦石
長松磴春草巖
穆天子傳曰天子南還昇長松之磴至鈃山之陽
東陽記曰北山南面有春草巖巖澗盡生龍鬚草
桂英巖楓林嶺
徐先生南岳記曰仙嶺數百步得桂英巖昔人於此
採桂英謝靈運游名山志曰楓林嶺石潭溪桂林
嶺白晝結陰盛夏凝冰近山之遠遠山之近有若羅
縠映於巖間俯觀木末仰視星羅
斷雲山明月峽
述征記曰臨沂縣蒙山望之如横雲中斷庾仲雍
荆州記曰巴東三峽一名明月峽
玉女岡仙人石
王孚安成記曰玉女岡天欲雨水便湧出于石間色
有玄黃故人謂之玉女披衣羅浮山記曰浮山東
有别山山上石門樓樓北有六石各高十餘丈儼若
人狀故謂之仙人石
披衣石掣練泉
上見玉女岡桓氏臨汝記曰靈谷山半巖有瀑布
晴日望之如掣練
玉女臺皇后室
嵩高山記曰山北有玉女三臺漢武於此見三仙女
故名荆州圖副曰新野縣東安陸山山下有石室
謂之皇后避雷室
屏風石障日山
孔靈符會稽記曰赤城山有石橋橋上有石屏風横
絶橋上伏琛齊地記曰平昌郡有并山峰高障日
聖渚水仙壇石
名山志曰石匱下有渚土人謂之聖人渚南岳記
曰仙人壇青石而有白石文可容人坐東望湘水如
白帶水聲如琴鳥鳴如歌
萬歲水千秋池
三齊略記曰不其城西南方有萬歲水水北有萬歲
亭是漢武帝造益州記曰城東有平陽山山間有
池周圍數頃名千秋池
桐樹山桂林水
永嘉記曰郡西有桐樹山又有柘林水梧桐水桃枝
水廣州山川記曰有白靈水白沙水靈鳥水牛鼻
水桂林水
陰陽石風雨池
荆州圖副曰銀山縣西有二大石並立穴中俗云陰
陽石陰石常濕陽石常燥每水旱居人作威儀服飾
往入穴中旱則鞭其陰石雨則鞭其陽石雷次宗
豫章記曰洪井北有風雨池山高水激霏散遠灑如
風雨瀰泛于數百里中
燕尾洲雞頭水
荆州記曰江陵城南岸有燕尾洲洲上有城南岳
記曰衡山縣白馬山山上有泉名雞頭水
暴練河縈帶海
劉薈劭山記曰黃河去劭山二百餘里望之如暴練
羅浮山記曰浮山東嶺杳冥東南望海有如縈帶
治雞水爛鳥泉
華陽國志曰越嶲郡南有湯泉冬夏常熱其源可以
治雞豚又裴淵廣州記曰龍州縣石徑里有一澗流
熱水足治雞鴨丘淵之征齊道里記曰曲城縣有
湯泉鳥墜輒爛
九層山百尺水
張僧鑒潯陽記曰廬山周圍四百餘里叠嶂九層崇
巖萬仞齊地記曰平昌郡有弩山山中有池名百
尺水
八支河九派江
漢書溝洫志曰北條八支注曰本有九河今塞其一
郭璞江賦曰源二分于崌崍流九派於潯陽
虎牙山鳥翅石
荆州圖副曰夷陵縣有虎牙山石文黃白有似虎牙
東陽記曰郡内有九聲石形如鳥翅
龍尾溪兔頭峴
徐道士名山略記曰羅浮有龍尾溪續述征記曰
梁父縣有兔頭峴
鸑鷟峴鳳凰岡
征齊道里記曰營丘北十里有鸑鷟峴下帶長澗
郭仲産荆州記曰安陸縣有鳳凰岡中有黃瓊墓
黃牛江白狗峽
盛弘之荆州記曰西陵峽有黃牛江其途難進語曰
朝發黃牛暮宿黃牛三朝三暮黃牛如故又夷陵縣
有黃牛灘永初山川記曰歸鄉縣有白狗峽形影
起伏如狗
菖蒲海茱萸江
漢書西域傳曰于闐河與蔥嶺合東流注菖蒲海亦
名鹽澤其水冬夏不增減湘州記曰邵陵縣有大
溪名茱萸江
地脈湖天臍海
周處風土記曰太湖中有山山下有穴潛行地中無
所不通謂之洞庭地脈春秋括地象曰河有九曲
發崑崙為地首至積石為地門出龍門為天橋至卷
重山為地咽貫砥柱觸閼流山為地喉至洛汭為地
腰至大伾山為地齒至大陸為地腹東至碣石入於
海為天臍
新婦灘美人瀨
漢水記曰梁州有新婦灘黃金灘習鑿齒南征賦
曰停美人之名瀨眺越女之奇石
束馬山墜牛嶺
史記曰齊桓公西伐登束馬懸車卑耳之山漢水
記曰從魏興郡至南鄭城九百里有墜牛陽都寒泉
三嶺皆極高峻
天台地肺
支遁天台山銘序曰剡縣西有天台山蓋仙聖之所
棲翔道士之所鱗萃終南山記曰神水一名地肺
可避洪水
歌山舞水
東陽記曰歌山在吳寧縣南相傳昔有船從此下過
見一女子登山而歌故名乂荆州記曰馮乘縣亦有
歌山紀義宣城記曰蓋山有舞水聞人歌舞水即
出湧應節
銀山金水
湘州記曰曲江縣有銀山山多素霧永初山川記
曰新安縣有金水又戴祚西征記曰洛陽建春門外
有金水入金谷塢石崇所居也
竹山桂水
山海經曰竹山出竹水饒蒼玉楚詞曰桂水兮潺
湲揚流兮津津
移山逃石
庾仲雍荆州記曰舞陽有移山山本在北峰因風雨
一夜移為南峰湘州記曰曲江縣有逃石本在桂
陽夜因雷雨失之故名逃石
堯山舜澗
三齊略記曰堯山者堯巡狩所登山山頂有祠祠邊
有栢栢枯而復生不知幾世石上有堯跡東有堯水
南岳記曰舜澗東出舜廟廟下有舜溪
丹溪玄澗
郭璞遊仙詩曰雖欲騰丹溪雲螭非我駕十洲記
曰玄洲在北海中上有玄澗澗水如蜜飲之長生
蘭巖桂嶺
名山志曰蘭巖在蘭溪口竦二峯峯頭如鳥翅又
曰桂嶺左右叢生桂樹遠望則空翠相映濃淡色分
谷王水伯
老子曰江海所以能為百谷王者以其善下也孝
經援神契曰河者水之伯上應天漢之中
孝水貪泉
潘岳西征賦曰挹孝水以濯纓嘉美名之在兹荆
州記曰桂陽郡有横溪名貪泉
太湖少海
越記曰太湖周三萬三千頃吳地理志云周行五百
餘里山海經曰無皋之山南望幼海幼海即少海
也
湯谷温泉
荆州記曰新野城北有紫山山東有温水名曰湯谷
南都賦云湯谷湧其後郭義恭廣志曰温泉西者
在新豐北者在廣平又漢水記曰漢水有温泉冬夏
長沸望見白氣衝天能愈百病又荆州記曰新陽縣
惠澤中有温泉
直瀆枉渚
伏滔北征記曰九井山西北有吳將甘寧墓占者云
有王氣孫皓鑿其後十數里名曰直瀆荆州圖副
曰臨沅縣有枉山山西有溪溪口有小灣名枉渚楚
詞曰朝發枉渚夕宿辰陽
風門火井
劉欣期交州記曰風山在九真風門在山頂常吐長
風益州記曰火井在臨卭縣卓王孫家又名王孫
井漢室之隆則炎赫彌熾桓靈之際火勢漸微諸葛
一瞰而更盛至景曜元年人以燭投之即滅其年蜀
并於魏
風井雲泉
荆州記曰風井夏則風出冬則風入寰中記曰齊
國有山山有雲泉春夏出雲以桑柴塞之即止
金井玉泉
荆州記曰益陽縣有金井昔有金人以杖量地輒成
井疑是昔人採金謂之金井抱朴子曰崑崙蓬萊
等山其上百蟲鳥獸飲玉井及玉泉者皆長生不死
橋勢如星沙形似月
華陽國志曰蜀郡城西南有七橋云李冰所造上應
七星太康地記曰西海居延縣流沙形如月初生
五六日也
落星浦分風湖(此下補入)
山謙之南徐州記曰臨沂縣前有落星山今云班瀆
即緣江圖所謂落星浦盛弘之荆州記曰宫亭湖
廟神有靈驗塗旅祈禱能使湖中分風而帆南北
馬穿穴龍沸潭
荆州記曰佷山縣北有石穴云昔有馬從穴出因復
還入潛行乃出漢中漢中人失馬亦嘗出此穴因名
馬穿穴丹陽記曰句容縣東三十里有龍岡岡嶺
有龍沸潭聞人聲水便沸動常日則不動
長松阪弱柳江
穆天子傳曰天子南還升於長松之阪注曰阪有長
松緣江記曰西江别支為弱柳江
覆笥山翻車峴
鄧德明南康記曰平固縣覆笥山上有笥貯玉牒記
故山因笥為名江乘地記曰城東四十五里竹里
山王途所經甚傾險行者號為翻車峴
主簿山令史石
周景式廬山記曰主簿山在胡郎廟南山下有温泉
王韶之南康記曰湘源有長瀨其傍石或像人形
或似牛羊土人名人形者為令史
青黃井温冷泉
異物志曰廬陵城中有一井中有二色水半青半黃
黃者灰汁取作糜粥皆金色土人名灰汁為金因名
為金井幽明錄曰艾縣輔山有温冷二泉發源相
去數尺熱泉可煮雞豚冷泉若冰又江乘湯泉半温
半冷共同一壑
熨斗陂香爐石
襄陽耆舊傳曰宜城縣東北角有熨斗陂王隠晉
書曰洛陽宫西宜秋里門東向南壁石生地中始高
三尺如香爐形人多祀之
銀穴金岡
沈懷遠南越志曰遂城縣夫人山之東北有銀穴常
出烏銀沙顧微廣州記曰四會縣有金岡行人往
往見金於岡側
方山圓海
袁山松宜都記曰西陵東北有方山其嶺四方素崖
如壁十洲記曰蓬萊山周迴五千里山外有圓海
環繞水色黑
鹽石酒泉
華陽國志曰汶山有鹽石煎之得鹽十洲記曰瀛
洲有玉膏山出泉如酒味名為玉酒
編珠卷一
