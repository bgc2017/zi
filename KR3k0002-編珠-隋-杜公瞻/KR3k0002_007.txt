續編珠卷二
詹事府詹事高士竒撰
花木部(附衆草)
塵尾松龍鱗柳
周景式廬山記曰石門北巖有松數百樹攢生絶崖
上南臨石門澗中仰視之離離如駢塵尾號麈尾松
陳琳柳賦曰龍鱗鳳翼綺錯交施
守宫槐護門草
爾雅曰守宫槐葉晝聶宵炕注聶合炕張也物類
志曰護門草出常山取置戶下或有過其門者草必
叱之一名百靈草
王孫木帝女桑
續博物志曰王孫一名黃孫或曰黃昏木似梧桐枝
葉互相結風來解使人捐忿嵇康種於舍前山海
經曰宣山上有桑其枝四出葉大尺赤理青華名曰
帝女之桑
五木精百藥長
典術曰桃者五木之精能壓伏邪氣說文曰桂江
南樹百藥之長
郎榆人柳
廣志曰郎榆無莢材任車用有善蠶者出渤海以供
官三輔故事曰漢苑中柳狀如人形曰人柳一日
三眠三起
楓子桃奴
南方草木狀曰楓香樹子大如鴨卵二月華發乃連
著實八九月熟曝乾可燒惟九真郡有之庾信詩曰
楓子留為械桐孫待作琴陶真君曰桃終冬不落
者為桃梟亦云桃奴
桂子松人
駱賓王遊靈隠寺詩曰桂子月中落天香雲外飄
玉策記曰千載松樹其中有物或如青牛或如青犬
或如人皆夀萬歲
青犬白羊
上見松人金陵記曰茅山有野人見一使者牽一
白羊野人問居何地曰偃蓋山隨至古松下而没松
形果如偃蓋使者乃松樹精羊乃茯苓耳
槐市柳衙
三輔黃圖曰元始元年起明堂辟雍為博士舍三十
區為會市植列槐樹數百行諸生朔望會此市論議
樹下中朝故事曰曲江池畔多柳號為柳衙以其
成行排列也天街兩畔多槐亦號槐衙
申椒辛桂
離騷曰雜申椒與菌桂(申重也)韓詩外傳曰薑桂因
地而生不因地而辛女因媒而嫁不因媒而親
桐雲桂露
萬畢術曰桐木成雲注取十石大甕滿水中置桐木
蓋之至三四日氣如雲形洞冥記曰酆過國獻能
言之龜盛青玉匣東方朔曰惟桂露以飲之
模楷文章
淮南王木譜曰模木生周公冡上其葉春青夏赤秋
白冬黑以色得其正也楷木生孔子冡上其枝疎而
不屈以質得其直也譙周巴蜀異物志曰文章草
贊曰文章作酒能成其味以金買草不言其貴即五
加皮也
仙杏佛桑
述異記曰東海郡尉于台有杏一株花雜五色六出
號曰仙人杏余皇日疏曰佛桑出嶺南花類芍藥
二三月開
不灰無患
玄覽曰上黨有不灰之木蘸以石腦油則然古今
注曰拾櫨木曰無患者昔有神巫能作符劾百鬼以
此木為棒殺之世人相傳以此木為鬼所惡取為器
以厭鬼故號無患又纂文曰實可以去垢
八桂五芝
山海經曰臯塗之山多桂木八樹成林言其大也
神農經曰山川雲雨五行四時隂陽晝夜之精以生
五色神芝赤名丹芝黃名金芝白名玉芝黑名玄芝
紫名木芝
舜華堯韭
說文曰舜木槿也朝華暮落吴氏本草曰菖蒲一
名堯韭一名昌陽淮南子云昌羊
日及夜舒
郭義恭廣志曰日及木槿也拾遺記曰漢靈帝時
南國獻夜舒荷其葉夜舒晝卷
睡蓮夢草
段公路北戶錄曰睡蓮葉如荇而大其花布葉數重
不房而蕊當夏晝開夜縮入水與夢草晝縮入地遇
夜復出二者相背夢草色紅即方朔獻武帝者
長卿簡子
蕭子雲賦曰長卿晚翠簡子秋紅注長卿草中藥名
徐長卿也簡子藤生緣樹木實如梨出齊民要術
蜻蜓樹麒麟草
酉陽雜爼曰婁約居常山据禪座有一野嫗手持一
樹植之於庭言此是蜻蜓樹鳳翔退耕傳曰唐元
和時館閣湯飲待學士者煎以麒麟草
朱英紫脫
禮斗威儀曰人君乘土而王其政太平遠方之神獻
其朱英紫脱並瑞草也
華苹萐莆
孝經援神契曰王者德至於地則華苹感注並頭蓮
也白虎通曰萐莆瑞草也王者孝德至則生
迎涼却睡
酉陽編曰迎涼草碧色盛暑時掛之窗戶間則涼風
自至洞冥記曰有五味草初生味甘花時味酸食
之使人不眠名却睡草武帝時多末國獻此
長生不死
鄴中記曰金華殿後有皇后浴室種雙長生樹冬日
不彫世人謂之西王母長生樹十洲記東海祖洲
有不死之草生瓊田中人已死者以草覆之即活
三花五味
裴淵廣州記曰嵩山記曰嵩寺有思惟樹即貝多也
有人坐貝多樹下思惟因名焉樹與衆木異一年三
花下見却睡
知風迷陽
郭義恭廣志曰南海瓊州有草名知風土人視其節
以占一歲之風候每一節則一風無節則無風莊
子楚狂之歌曰迷陽迷陽無傷吾行其膚多刺罥足
故云
玉脂石膽
抱朴子曰玉脂芝生於有玉之山玉膏流出凝而成
芝以無心草汁和之須臾成水服之益夀又曰松
脂入地千年變為茯苓又千年為琥珀又千年為石
膽又千年為威喜
長樂花忘憂草
晉傅咸紫花賦序曰紫花一名長樂花舊生于蜀東
界特饒其華耐久可歷冬而服博物志神農經曰
中藥養性謂合歡蠲忿萱草忘憂也
青嵐帚紺文錢
陳陶詠竹詩曰青嵐帚亞思君祖綠潤偏多憶蔡邕
蔡邕竹贊曰綠潤碧鮮紺文紫錢
鳥獸部
三文六像
皇甫謐帝王世紀曰黃帝服齋於中宫坐於玄扈乃
有大鳥狀如鶴體備五色三文成字首文曰順德背
文曰信義膺文曰仁智鳳也論語摘衰聖曰鳳有
六像九苞六像者頭像天目像日背像月翼像風足
像地尾像緯
同心共命
宋書曰同心鳥王者德及遐方則至釋氏經曰極
樂國有迦陵頻迦共命之鳥晝夜六時出和雅音杜
工部道林寺詩蓮花交響共命鳥
藏珠吐綬
拾遺記曰瀛洲有鳥如鳳名藏珠每鳴翔則吐珠累
斛仙人常以珠飾裳述異記曰吐綬鳥五色出巴
東山中天晴淑景則吐綬長一尺須臾還吞之隂晦
則不吐一名錦帶功曹
石印金鈎
干寳搜神記曰常山張顥為梁相有鳥如鵲飛墜地
化為圓石顥椎破之得金印文曰忠孝侯印後官至
太尉又曰長安有張氏者有鳩飛入室張祝曰為
我福耶入我懷鳩飛入懷以手探之得金帶鈎焉自
是子孫盛昌關西稱張氏傳鈎
候日知風
洞冥記曰畢勤國貢細鳥以籠盛數百頭形如大蠅
善鳴國人常以此鳥候時亦名候日蟲帝置宫内有
集宫人衣者輙蒙愛幸曲禮曰前有塵埃則載鳴
鳶注鳶知風塵埃風所為也
嘉賓巧婦
古今注曰雀一名嘉賓言棲宿人家如賓客爾雅
曰桃蟲鷦其雌鴱俗名巧婦
朱翁烏鬼
風俗通曰呼鷄曰朱朱俗云鷄本朱氏翁化為之
䕫州圖經曰峽中人謂鸕鷀為烏鬼蜀人皆養此鳥
使捕魚杜甫詩曰家家養烏鬼
信鷗義鶻
禽經曰鷗信鳥也張華注云隨潮往來故謂之信鷗
又曰鷹不擊伏鶻不擊姙其義性如此
竹鵲木鵠
墨子曰公輸削竹木為鵲鵲成飛三日不下自以為
巧異苑曰魏有隠遊者獻木鵠於安釐王王曰此
有形無用者也夫作無用之器奸民也欲加刑焉遊
曰王知有用之用未悟無用之用也請為王翔之乃
取而騎焉飛去
窮烏餓雉
梁何遜窮烏賦曰時復槍榆决至觸案窮歸若中氣
而自墮似驚弦之不飛博物志翟雉長尾遇雨雪
惜其尾棲高樹杪不敢下食往往餓死
喚起催歸
韓退之詩喚起窗全曙催歸日未西注喚起聲如絡
緯春曉鳴江南云春喚催歸即子規此物催人歸故
云
含櫻鳥升蕖鴨
庾信詩樹宿含櫻鳥花留釀蜜蜂謂鶯也洞冥記
曰玄都翠水上有升蕖鴨赤色每止於芙蕖上不食
五穀惟唼葉上露亦曰丹毛鳬
探花使决雲兒
李德裕有桐花鳳扇賦劉繢云即東坡詞所謂倒掛
綠毛么鳳是也此鳥以十二月來名探花使好集美
人釵上天寳遺事曰申王有高麗赤鷹岐王有北
古黃鶻上甚愛之每獵必置駕前號决雲兒
青衣童子碧海舍人
太平廣記曰後魏元道康齋前常有雙燕為巢忽一
日一化為青衣童子一化為青衣女子語道康曰今
我便歸無以留别夀卿更四十歲以此相報言訖復
為雙燕飛去隋書宦者劉繼詮獻芙蓉鷗二十四
隻毛色如芙蓉帝甚喜曰鷗字三品鳥宜封碧海舍
人
錦帶功曹金衣公子
上見吐綬鳥開元遺事曰明皇於禁苑中見黃鶯
呼為金衣公子
知更雀應湖雞
天寳遺事曰裴耀卿勤於政事夜閱案牘常養一雀
每夕自更初有聲至漏盡則急鳴裴呼為知更雀
孫綽望海賦曰石雞清響以應潮臨海異物志曰伺
潮雞潮水上則鳴
弔鶴賀燕
陶侃傳曰侃丁母憂在墓下忽有二客來弔不哭而
退儀服鮮潔知非常人隨而看之但見雙鶴飛而冲
天淮南子曰大厦成而燕雀相賀
嗽月鳴風
拾遺記曰嗽月獸形似豹飲金泉之液食銀石之髓
夜噴白氣其光如月可照數十畝軒轅時獲焉周
書曰吐谷渾西北有流沙萬里夏有熱風傷行人風
將發老駝知之即引項鳴埋鼻沙中人以為候即以
氊蔽鼻口其風須臾即過不爾則死
嗅石聽冰
拾遺記曰瀛洲有獸名嗅石狀如麟不食生卉不飲
濁水嗅石則知有金玉吹石即開述征記曰北風
勁河冰始合要須狐行云此物善聽聽冰下水無聲
然後過河
虎僕獺婦
博物志曰有獸綠文似豹名虎僕毛可為筆出羽民
國俗名九節狸皇甫松賦書抽虎僕射用牛螉束
晳發蒙記曰獺以猿為婦又莊子齊物論曰猿猵狚
以為雌猵狚獺也
麋暖牛眠
博物志曰麋暖澤草而食其場成泥名曰麋暖民隨
此暖種稻其收百倍陶侃傳曰侃微時丁艱將葬
忽失牛見一老父曰前見一牛眠山塢中其地葬者
位極人臣
哀雌泣子
博物志曰昔日南有四象各有雌雄其一雌死其雄
泥土著身不飲酒食肉時流涕若有哀狀蔣濟萬
機論曰莊周婦死而歌曰通性命者以卑及尊死生
不悼周不可論也夫象見子皮無遠近必泣周何忍
哉
黃衣紫纈
劉義慶幽明錄曰陳郡謝鯤常宿一亭中此亭從來
殺人夜分忽有一黃衣呼幼輿開戶鯤令伸臂於窗
中竭力牽之臂脫乃去明日視之乃鹿臂尋血獲焉
陶潛搜神後記曰淮南來氏于田種豆忽見有二
女色甚美著紫纈繻青裾天雨而衣不濕其臂先掛
一銅鏡鏡見二鹿以刀砍獲脯之
狗歌鼠舞
述異記曰宋元嘉中嘉興縣朱休之家有一犬向休
之曰言我不能歌聽我歌梅花今年故復可明年當
奈何至來年兄弟相鬭並囚繫前漢書昭帝時燕
有鼠舞於王宫一日一夜時燕王旦謀反將敗之象
又京房易傳曰誅不原情厥妖鼠舞
丁櫟韓盧
桓譚新論曰夫畜生賤也然有尤善者皆見記識故
馬稱驊騮驥騄牛譽郭椒丁櫟戰國策曰淳于髠
謂齊王曰韓盧者天下之壯犬也東郭㕙者海内之
狡兔也韓盧逐東郭㕙環山者三騰山者五
木羊玉犬
列仙傳曰葛由羌人周成王時好刻木作羊賣之一
旦騎羊入蜀蜀中王侯遣人追之上綏山隨之者不
得還皆得仙道述異記曰濟陽山麻姑仙處俗云
千年則金雞鳴玉犬吠
白望青曹
西京雜記曰茂陵少年李亨好馳逐鷹犬皆制佳名
狗則有修毫釐睫白望青曹之號
易腸鼠接臂猿
博物志曰仙人唐公昉升天雞犬皆去惟鼠惡其不
淨不將去鼠自悔一日三吐易其腸即束廣微所謂
唐鼠也埤雅管子曰墜岸三仞人之所大難也而
猿猱飲焉今猿不復踐土好上茂木渴則接臂而飲
參軍主簿
古今注曰豬一名參軍又曰羊一名髯鬚主簿
寅客社君
真誥曰寅獸白齒亦能見機亦曰寅客抱朴子曰
山中稱社君者鼠也
助祭虎報時猿
王孚安成記曰後漢都巨寳居喪鄰人格虎虎走趨
其廬中寳以蓑衣覆藏之後虎每獻禽獸以助寳祭
天寳遺事曰商山隠士高太素居清心亭每至一
時即有猿詣亭前而啼不爽其候太素因目為報時
猿
魚蟲部
得書益米
列仙傳曰陵陽子明釣得白龍解鈎放之後得白魚
腹中有書教子明服食遂採五石脂服之三年白龍
來迎止陵陽山上百餘年外國事曰毗呵羅寺有
神龍住米倉中奴取米龍輙却後奴若長取米龍不
與米若盡奴向龍拜倉即盈溢
巢蓮升木
史記褚先生曰江南嘉林龜在其中常巢於芳蓮之
上左脅書文曰甲子重光得我者匹夫為人君有土
正諸侯得我者為帝王拾遺記曰崑崙山第五層
有神龜長一尺九寸有四翼萬歲則升木而居亦能
言
北斗南辰
史記褚先生曰能得名龜財物歸之家必富一曰北
斗二曰南辰三曰五星四曰八風五曰二十八宿六
曰日月七曰九州八曰玉龜凡八名
冥靈昭兆
崔豹古今注曰龜一名玄衣督郵一名洞先生一
名冥靈左傳公叔文子謂衛侯曰昭公之難君將
文之舒鼎成之昭兆(靈龜名)定之鞶鑑苟可以納之擇
用一焉
督郵長史
上見冥靈吉凶響應錄曰韋丹未第時於洛陽橋
見漁者得一黿甚大丹心異之贖投於河後有元長
史名濬之來謁即此黿也
有翼無鱗
劉向列仙傳曰舒鄉人子莫捕魚得赤鯉愛其色養
池中數以米穀食之一年長文餘遂生角有翼河
圖曰黃帝遊於洛見鯉魚長三丈青身無鱗赤文成
字
噴雲涎霧
拾遺記曰瀛洲東有魚長千文或有遠而望者見水
間有五色就視之乃此魚噴水為雲如卿雲之麗
嶺南異物志曰南方有大魚聲為雷氣為風涎沫為
霧
鯨潮㹠浪
崔豹古今注曰鯨海魚也大者長千里小者數丈鼓
浪成雷噴沫成雨水族畏之穴處海底出穴則水溢
謂之鯨潮郭璞江賦曰江豚海豨注豚亦作㹠江
猪也將風則踴李商隠詩江㹠吹浪夜還風
千歲鯉七里鱣
埤雅曰魚躍龍門過而為龍惟鯉或然其夀有至千
歲者故曰詹何之釣千歲之鯉不能避也臨海異
物志曰俗傳有七里鱣魚
春來秋化
臨海異物志曰石首魚小者名口水其次名春來
又吴地志曰石首至秋化為冠鳬
鰂鬚䌫鰐齒刀
南越志曰烏鰂一名纜魚風波稍急即以其鬚粘石
為纜初學記曰南州異物志鰐齒網羅則斷如刀
鋸居水中以食魚為本
鼉梁龜歷
竹書記年曰周穆王四十七年東至於九江比黿鼉
以為梁而履之述異記曰陶唐之世越裳國獻千
歲神龜背上有文皆科斗書記開闢以來帝命錄之
謂之龜歷
魚言蛇嘔
列仙傳曰子英者善入水捕魚得赤鯉養池中一年
長丈餘遂生角有翅翼子英怪畏拜謝之魚言我迎
汝爾上我背與汝俱去即大雨子英上騰去歲歲來
歸世說曰杜預為荆州刺史時有燕集大醉閉齋
獨臥聞齋中嘔吐其聲甚苦有小吏開戶看之止見
牀上有一蛇垂頭牀邊吐都不見人
龜文甲子魚像丙丁
上見巢蓮爾雅曰魚枕謂之丁魚腸謂之乙魚尾
謂之丙注其骨形似篆書丁字乙字丙字也
腹蟹目蝦
郭璞江賦曰蛣腹蟹水母目蝦注蛣似蚌長寸
餘腹中有蟹子如榆莢合體共生時出取食復入殼
中蟹或不至蛣餒死淮海人呼為蟹奴水母俗名海
舌有知識無耳目不知避人常有蝦依隨之見人則
驚此物亦隨之而没以蝦為目故云目蝦
係臂叩頭
楊孚嶺南異物贊曰係臂如龜生於海州欲先捕之
必祭以求有不信者風波覆舟蓋海錯之名異苑
曰有小蟲形如大豆咒令叩頭即從所教俗呼為叩
頭蟲
蟹奴鼠婦
上見腹蟹爾雅曰伊威委黍又曰鼠負注伊威甕
器底蟲也負或作婦陶注本草云多在鼠坎中鼠背
負之一名鼠姑
擁劍數丸
吴都賦注曰擁劍蟹屬也其一螯偏大長二寸餘常
護之如珍寳其利如劍故曰擁劍其一螯取食酉
陽雜爼曰數丸生海邊形似彭蜞取土作丸數滿三
百則潮至人以為候
脉望鞠通
酉陽雜爼曰何諷於書中得一髮捲規四寸許如環
而無端方士曰此名脉望蠧魚三食神仙字則化為
此夜從規中望星星立降賈子說林曰孫鳳有自
鳴琴人唱曲則自相和背有一孔若炷者一日有道
士見之袖中倒黑藥少許孔側即有一蟲走出納之
而去自後唱曲不復鳴有博物者曰此謂鞠通置耳
聾人耳邊即愈喜食古桐古墨
蜂壺蟻宫
楚辭曰玄蜂若壺西京雜錄曰西京化度廢寺有
礓石徑二尺餘孔穴通連若欄楯樓臺之狀號曰蟻
宫昔有人見金色蟻萬計羣聚因掘地得此石
君臣蟻將相蜂
莊子曰道在螻蟻蓋蟻有君臣之義故字從義隂
陽變化錄曰蜂每歲三四月則生黑色蜂名曰將蜂
又名相蜂相蜂不能採花但能釀蜜無此蜂不能成
蜜
金房玉室蒼韝墨襜
郭璞蜂賦曰繁布金房叠搆玉室吮瓊液于懸峰吸
遐津乎晨景陸龜蒙蠧化曰橘之蠧大如小指一
旦凝然弗食弗動則蛻為蝴蝶矣力力拘拘其形未
舒襜黑韝蒼分朱間黃腹填而橢緌纖且長
弄丸戴粒
崔豹古今注曰蛣蜣一名弄丸能以土包糞轉而成
丸一前推之一後挽之掘地為坎納丸其中苻子
曰東海有鼇焉冠蓬山而遊於滄海羣蟻相要乎海
畔觀之曰彼之冠山何異乎我之戴粒也此乃物我
之適自已而然我何用勞形而觀之乎
勇螳怒蛙
韓詩外傳曰齊莊公出獵有螳蜋舉足將搏其輪問
御曰此何蟲對曰此螳蜋也為蟲知進而輕敵不量
力公曰此天下勇蟲矣廻車避之于是勇士歸焉
越絶書曰句踐既為吴辱常思平吴一日出遊見怒
蛙句踐式之左右曰何也答曰蛙如是怒何敢不揖
于是勇士皆歸越
磑風舂雨
郭璞曰蠓飛磑則天風舂則天雨言蠛蠓將風則旋
飛如磑一上一下如春則雨矣
紅紫蠅白黑虱
揚子法言曰或問蒼蠅紅紫注蒼蠅間乎白黑紅紫
似朱而非朱抱朴子曰頭虱著身皆稍變而白身
虱處頭皆漸化而黑則是玄素果定質移易存乎以
漸也
白鳥玄駒
大戴禮夏小正曰丹鳥羞白鳥丹鳥也者謂丹良也
白鳥也者謂蚊也凡有翼者謂鳥羞也者進也不盡
食也崔豹古今注曰螢火一名丹鳥大戴禮曰十
二月玄駒賁駒者蟻也賁走於地中也
橽木菜花
初學記崔豹古今注曰蛺蝶一名野蛾一名風蝶江
東謂之橽木色白背青者是也王建宫詞曰内中
數日無呼喚傳得滕王蛺蝶圖劉魯風曰見滕王蛺
蝶圖有大海眼小海眼村裏來菜花子之名
巢睫集翼
景公問晏子曰天下有極細者乎曰有東海有蟲巢
於蚊睫再乳再飛而蚊不為驚曰焦冥神異經曰
南方蚊翼下有小蜚蟲每生九卵復成九子蚊不知
也亦食人及百獸曰細蠛
續編珠卷二
