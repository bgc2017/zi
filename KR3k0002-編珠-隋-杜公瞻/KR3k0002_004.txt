卷四
編珠卷四
補遺詹事府詹事高士奇撰
黍稷部
九穀五種
周禮曰廩人掌九穀以待匪頒賙賜稍食月令曰
季冬之月令告民出五種計耦耕事注五種五穀種
也
合穎連莖
魏收後魏書曰許謙字元遜子洛陽為雁門太守家
田三生嘉禾皆異隴合穎春秋說題詞曰嘉禾之
滋莖長五尺五七三十五故連莖三十五穗以成盛
德
六穗三苗
虞預會稽典錄曰謝承遷吳郡督郵歲穰嘉禾六穗
生於部屬尚書大傳曰成王時有苗異莖而生同
為一穗人有上之者王召周公而問之公曰三苗為
一穗天下其和為一乎
北里禾南山豆
史記曰管仲說桓公曰古之封禪者北里之禾所以
為盛西漢楊惲詩曰田彼南山蕪穢不治種一頃
豆落而為萁人生行樂耳須富貴何時
照九阿齊萬畝
阮籍詩曰垂穎臨曾城餘光照九阿曹植頌曰秀
吐穟萬畝齊平蔭蓋隴百穢不生
九熟再種
抱樸子曰南海晉安有九熟之稻楊孚異物志曰
交趾冬又熟農者一歲再種
半夏一旬
蔡邕月令章句曰十月穫稻人君嘗其先熟故在九
月熟者謂之半夏王子年拾遺記曰東有融澤五
穀多良有浹日之稻言一旬而生也
香穗紫芒
周處風土記曰稴稻之青穗米皆青白也郭義恭
廣志曰有虎掌稻紫芒稻赤穬稻南方有蟬鳴稻
五里香三月種
魏文帝與朝臣書曰江表惟長沙名有好米何得比
新城稉稻耶上風吹之五里聞香崔實四民月令
曰三月可種秔稻
龍枝鳳冠
王子年拾遺記曰東極之東有龍枝之粟言其枝屈
曲如游龍也食之善走又曰有鳳冠粟似鳳之冠
食之令人多力
德精仁卉
瑞應圖曰嘉禾五穀之長盛德之精也晉徵祥說
曰王者盛德則嘉禾生嘉禾者仁卉也
禾二米麥九穗
晉徵祥說曰嘉禾生其大盈箱一稃二米崔鴻前
凉錄曰永嘉元年嘉麥一莖九穗生於姑臧
麥兩岐禾九穗
東觀漢紀曰張堪為漁陽太守勸民耕種以致殷富
百姓歌曰桑無附枝麥秀兩岐張君為政樂不可支
齊書曰孝武時固始縣嘉禾一莖六穗新蔡縣又
穫一莖七穗一莖九穗
西山禾東極豆
阮籍詩曰豈若西山草琅玕與丹禾拾遺記曰東
極之東有傾離之豆見日即傾葉食之歴歲不飢豆
莖皆大若指綠色爛漫數畝
黑穬白稉
廣志曰稉有烏稉黑穬又有青幽白夏之名袁淮
觀殊俗曰河内青稻新城白稉
黑粟赤黍
崔豹古今注曰武帝建元四年天雨粟宣帝地節四
年長安雨黑粟竟寧元年南陽山都縣雨粟色青黑
味苦大者如小豆小者如麻子韓子曰吳起欲攻
秦小亭置一石赤黍於東門外令人能徙於西門外
者賜之上田宅人爭徙之乃下令曰明日攻秦能先
登者與之大夫賜之上田宅於是攻之一朝而拔
瓊膏玉粒
拾遺記曰東極之東有瓊脂粟質白如玉柔滑如膏
食之多壽又曰員嶠之山名環丘上有方湖千里
多大鵲高一丈羣飛於湖際銜採不周之粟於環丘
之上粟生穗高五丈其粒皎然如玉也
青芊稻紅苣麻
廣志曰青芊稻六月熟累子稻白漢稻七月熟此三
種大且長拾遺記曰東極之東有倒葉麻如倒苣
紅紫色亦名紅冰麻食之令人顔色潔白鮮好
五梁禾三味麥
續仙傳曰王莽種五梁禾於殿前先以鶴髓玳瑁犀
玉二十餘物漬種此黃帝穀仙之術也注五梁禾即
五色禾元晏春秋曰衞倫過元晏取糗糧以進元
晏嘗之曰麥也有杏李奈三味三果之熟也不同時
子焉得兼之倫笑而不言退謂人曰士安之識過劉
子陽吾家多園樹杏發糅以杏汁李奈發又糅以李
奈汁故兼此三味耳簡文詩糧持三味麥衣進八蠶
綿
搖枝粟倒葉麻
拾遺記曰東極之東有搖枝粟言其枝長而弱無風
自搖食之多壽下見紅苣麻
蟬鳴稻蟣子粱
郭義恭廣志曰蟬鳴稻五月熟稻有蓋下白正月種
五月穫穫其莖根復生九月復熟又曰鹽鑽粱粒
如蟣子魏文帝以為粥
長生米同穎禾
梁簡文帝謝賚長生米啓曰食乃民天之貴粒有延
齡之名藉此資身因斯養性尚書曰唐叔得禾異
畝同穎獻諸天子王命歸周公於東作歸禾
紅冰赤穬
上見紅苣麻下見紫芒
木禾膏黍
山海經曰崑崙墟上有木禾禾長五尋又曰廣都
之野后稷葬焉爰有膏黍膏稷
旅生草化
東觀漢記曰建武二年天下野穀旅生麻菽尤盛
江表傳曰孫亮五鳳元年交趾稗草化為稻
祖靈天貺
曹植魏德論謳曰猗猗嘉禾惟穀之精昔生周朝今
植魏庭獻之廟堂以昭祖靈宋武帝嘉禾讚曰維
殷粤周有穗表禎非原非澤乃瑞乃靈庶藉天貺廣
兹化清
葉薌萁
潘安仁射雉賦曰闚䦓葉幎歴乍見麥也禮
記曰祭宗廟之禮粱曰薌萁
蕫粱穭米
禾秀為穗而不成者謂之蕫節爾雅謂之蕫粱漢
武帝紀曰野谷旅生曰穭米
一囊千斛
漢書東方朔曰侏儒長三尺餘俸一囊粟臣朔長九
尺餘亦俸一囊粟侏儒飽欲死臣朔飢欲死語林
曰陳壽將為三國志謂丁梁州曰若可覓千斛米見
借當為尊公作佳傳丁不與遂以無傳
菜蔬部
嘉樹芳菰
呂氏春秋曰餘瞀之南有菜名嘉樹其色若碧曹
植七啓曰芳菰精澤霜蓄露葵
玄都綺蔥碧海琅菜
漢武内傳曰七月七日西王母降遺帝玄都綺蔥一
本又曰西王母曰仙之上藥有碧海琅菜
罽賓菜具區菁
西域傳曰罽賓地溫和冬食生菜呂氏春秋曰菜
之美者具區之菁
春韭冬葵
齊書曰周顒獨處山舍王儉問曰卿山中何食曰赤
米白鹽綠葵紫蓼太子問菜何者勝曰春初早韭秋
末晚菘列仙傳曰丁次都不知何許人為遼東丁
氏作奴丁氏常使買葵冬得生葵問何得此葵云從
日南買來
三畝蔥一畦韭
晉令曰居洛陽内園菜欲以當課者聽其引長流灌
紫蔥可各三畝漢書曰龔遂勸民令人一口種五
十本蔥一畦韭百本薤
七菜三韭
蜀都賦曰五肉七菜勝掩腥臊齊書曰庾杲之食
常有韭葅瀹韭任昉戲之曰誰謂庾郎貧食常有二
十七種謂三種韭也
食菜三種種蔥百年
杜蘭香别傳曰香降張碩齎瓦榼酒七子樏樏多菜
而無他味亦有世間常菜輒有三種色或丹或紫一
物與海蛤相象并有非時菜碩云食之亦不甘然一
食七八日不飢列仙傳曰阮丘蛆山上種蔥百餘
年乃去
菜傭蔥肆
漢書曰周紆為洛陽令下車先問大姓主名吏數閭
里豪彊以對紆厲聲曰本問貴戚若馬竇等輩豈能
知此賣菜傭乎于是貴戚跼蹐京師肅清梁書曰
呂僧珍為冠軍將軍封平國侯其先以販蔥為業及
僧珍貴其兄子棄業求官僧珍不許曰汝等自有常
分豈可妄求但當速歸蔥肆耳
秋蓄菜春加蔥
月令曰仲秋之月乃命有司趣民務蓄菜莊子曰
春月飲酒加蔥以通五臟
北蕃葵南山蕨
陸機園葵詩曰翩翩晚彫葵孤生寄北蕃被蒙覆露
惠微軀後時殘晉書曰齊王冏秉政張翰謂顧榮
曰天下紛紛未已吾本山林人無望於時久矣當采
南山蕨飲三江水
凝露葵負霜薤
文選曰青青園中葵凝露待日晞潘安仁賦曰白
薤負霜
倭國菜天門蔥
魏志曰倭國地溫和冬夏食生菜春秋元命苞曰
天門山上有蔥所種畦隴悉著行人拔取者悉絶若
請神而求即不拔自出奇異辛香
葵園蔥嶺
陸機詩曰種葵北園中葵生鬱萋萋西河舊事曰
蔥嶺在燉煌西八十里其山高大上生蔥故曰蔥嶺
拔葵遺蒜
史記曰公儀休為魯相食葵而美拔其園葵棄之
高士傳曰周黨見閔仲叔食無菜遺之生蒜仲叔曰
我欲省煩耳今更作煩耶受而不食
剪韭獻芹
後漢書曰郭林宗見友來夜冒雨剪韭作炊餅嵇
康絶交書曰野人有映曝背而美芹子者欲獻之至
尊雖有區區之意亦已疎矣
挑菜棄蔬
孝子傳曰范宣挑菜傷指大哭人問其故答曰身體
髮膚不敢毁傷故啼高士傳曰鮑焦周末人隱居
不仕終日採蔬而食子貢曰今子惡其君處其土食
其蔬何志行之相違也焦遂棄其蔬而餓死
孝子菜仙奴葵
孝子傳曰孝子洛陽公嘗輦水作漿以給過者不取
其直天神化為書生問公何不種菜曰無種即遺數
升公種之化為白璧餘皆為錢下見冬葵
隨風薤傾日葵
荆山圖曰佷山縣山下有石牀傍生野薤人往乞者
神或許之則風吹薤葉制其分人隨風偃而剪之不
得過越陸機園葵詩曰朝榮東北傾夕穎西南晞
凶墟菜壽木華
漢書張竦曰古叛逆之國瀦其宮室以為汙池名曰
凶墟雖生菜蔬而民不食呂氏春秋曰菜之美者
崑崙之蘋壽木之華赤木之葉
一宿葵三種菜
博物志曰陳葵子微炒令爆咤散著熱地中遍踏之
暮種朝生不過宿下見食菜
豐本傷根
祭宗廟之禮韭曰豐本古詩曰採葵莫傷根傷根
葵不生
菄風海月
吳都賦曰草則菄風扶留菄風菜名通作東謝靈
運詩曰揚帆采石華掛席拾海月石華附石生海月
如鏡野菜可食
金鹽玉豉
王屋山人云何以得長年何不食石蓄金鹽何以得
長壽何不食石用玉豉金鹽五加也玉䜴地楡也皆
可煮石而餌
鑽冰蒙露
夏侯湛賦曰見芳薺之時生被畦疇而獨繁鑽重冰
而挺茂蒙嚴霜以發鮮陸機園葵詩曰翩翩晚彫
葵孤生寄北蕃被蒙覆露惠微軀後時殘
象蛤如飴
上見三種菜毛詩堇荼如飴
留韭拔葵
晉書曰庾公就陶侃食韭每留白陶問何為云欲種
陶嘆曰吾子非惟風流兼有為政之實下見拔葵
釀蓼書葵
傅毅七激云鴽釀之蓼注釀謂雜切也北齊書曰
彭城王攸種葵種三畝常被人盜取王密書葵葉明
旦入市看之遂得偸者
師曠占苻堅夢
師曠占曰欲知牛馬之貴賤秋葵下小葵生牛馬貴
大葵不蟲牛馬賤異苑曰苻堅將欲南師夢葵生
城内明日以問婦婦曰若征軍遠出難為將也
漆室憂監門泣
列女傳曰魯漆室女倚柱而嘯鄰婦曰欲嫁乎曰吾
憂魯君老而太子少也婦曰此魯大夫之憂女曰昔
晉客舍吾家繫馬於園馬佚踐吾園葵使吾終歲不
厭葵味韓詩外傳曰魯監門女嬰相從績中夜泣
曰衞世子不肖是以泣其偶問其故曰宋司馬得罪
於宋奔魯馬食吾園葵是歲亡利一半由是觀之禍
福相及也
枯夏禦冬
抱樸子曰薺麥大蒜仲夏而枯毛詩曰我有旨蓄
亦以禦冬
果實部
緗桃縹李
西京雜記曰漢武初修上林苑羣臣遠方各獻名果
有緗核桃紫文桃霜桃金城桃左傳曰齊都霜露
李房陵縹李
馬肝李鴨卵桃
郭義恭廣志曰麥李細小有溝道有黃建李青皮李
馬肝李赤李房陵李漢武内傳曰西王母以七月
七日降帝宮命侍女索桃須臾侍女以玉盤盛桃七
枚如鴨卵形圓色青以呈王母王母以五枚與帝自
食二枚
勾鼻桃細腰棗
鄴中記曰石虎苑中有勾鼻桃重二斤半廣志曰
棗有狗牙雞心牛尾羊角獼猴細腰之名
青田梨玄洲柰
永嘉記曰青田村人多種梨有一株名曰官梨一圍
五寸用以供獻又名御梨列仙傳曰謝元卿遇神
仙設玄洲白奈
張公梨韓衆李
廣志曰洛陽北邙張公夏梨海内惟有一樹廣都梨
重六斤數人分食之洞冥記曰琳國生玉葉李色
如碧玉昔韓衆嘗餌此李因名韓衆李一名韓終李
西平柑南安栗
范甯表曰南昌令廨列西平里有一柑樹枯死一年
今年更生枝葉豐茂王褒僮約曰南安拾栗採橘
注曰南安縣名出好栗橘
黃苞柑玄室柰
潘岳笙賦曰披黃苞以授柑傾縹瓷以酌醽南岳
夫人傳曰夫人姓魏名華存性好神仙季冬夜半有
四眞人降夫人靜室因設玄室紫柰絳實靈瓜
金杏玉瓜
地理志曰分流山上多杏大如梨黃如橘土人謂之
漢帝杏亦曰金杏抱朴子曰五原蔡誕入山而還
欺家人云至崑崙山有玉瓜光明洞徹而堅須以玉
井水洗之軟而可食
羊角棗狸頭瓜
鄴中記曰石虎園中有羊角棗三子一尺廣志曰
凡瓜之所出以遼東廬江燉煌之種為美有魚瓜縑
瓜狸頭瓜密筩瓜女臂瓜羊骸瓜
哀家梨朱仲李
世說曰桓南郡每見人不快輒嗔曰君得哀家梨當
復不蒸食否潘岳閒居賦注曰房陵朱仲有李園
三十六所
三元柰五色瓜
南岳夫人傳曰南岳夫人還王屋山王子喬等並降
時夫人與四眞人為賓主設三元紫柰史記曰邵
平故秦東陵侯秦亡後為布衣種瓜長安城東瓜有
五色
六出杏八稜柿
西京雜記曰上林苑有蓬萊杏東海都尉于台獻一
株花雜五色六出云是仙人所食者地理志曰梁
侯國有烏椑柿八稜
杏酪桃膠
荆楚歲時記曰孫楚祭介之推云餳一盤醴酪二盂
今寒食有杏酪麥粥即其類也抱朴子曰桃膠以
桑木炭漬服之愈百病久服體有光能絶穀又神仙
傳曰高丘公服桃膠而得仙
度索桃房嵣棗
山海經曰東海有山名度索上有大桃屈蟠三千里
名曰蟠桃洞冥記曰房嵣細棗出房嵣山山臨碧
海此棗萬年一實笮之有膏可用然燈漢武帝元鼎
元年起招仙閣進房嵣棗
夫人棗王母桃
廣志曰梁國園出大白棗又有夫人棗述異記曰
崑崙山有仙人桃其色赤表裏照徹得霜乃熟又名
王母桃
鼠李雞菱
述異記曰杜陵有金李大者夏李小者鼠李風土
記曰翠水中菱如飛雞故名翻雞菱
四角菱三節蔗
本草注曰菱䔖也一名芰一名水栗莖上有刺花黃
白色有數種或四角或三角或青苞或紫苞八九月
間熟世說曰扶南蔗一丈三節見日即消見風即
折
鹿心柿狸首瓜
廣志曰柿有數種有如牛心者有如雞鴨卵者又有
名鹿心者陸機瓜賦曰金釵蜜筩小青大斑元骭
素腕狸首虎蟠
鴻頭芡羊髓瓜
周禮注曰芡雞頭一名鴻頭下見狸頭瓜
中山栗大谷梨
何晏九州論曰中山好栗潘岳閒居賦曰張公大
谷之梨
合枝李同蔕瓜
西京雜記曰漢武初修上林苑羣臣各獻遠方果樹
有合枝李續漢書曰安帝元初三年平陸有瓜異
本同蔕
冰谷瓜玉門棗
郭子横洞冥記曰有龍肝瓜長一尺花紅葉素生於
冰谷所謂冰谷素葉瓜漢武内傳曰七月七日西
王母當下帝設玉門之棗
黃中李紫輕梨
遊仙記曰王母居龍月城有名李實上皆有黃中二
字王母惜之過於蟠桃又曰老子西遊太眞王母
供以紫輕梨千年一花冬月乃煎膠食之身輕如太
虚
萬歲桃三月棗
拾遺記曰螃螗山去扶桑五萬里日所不及有桃樹
千圍其花青黑色萬歲一實廣志曰西王母棗三
月熟在衆果之先
三花棗五色杏
異苑曰太元中南郡江陵縣有棗樹一年忽生桃李
棗三種花下見六出杏
賭博瓜鹿盧棗
列仙傳曰谿父者南郡鄘人居山間仙人教之服閭
海邊諸洞中仙人賭博瓜數千頭令瞑目乃上方丈
山郭璞曰子細腰者今謂之鹿盧棗
再熟橘又生瓜
潘岳橘賦曰余齋前橘樹冬夏再熟齊書曰韓靈
敏兄靈珍早孤並有孝性家貧無以營葬共種半畝
瓜朝採暮又生遂辦葬事
瓶梨斗柚
辛氏三秦記曰漢武帝園一名樊川一名御宿有大
梨如五升瓶落地則破取者以布囊承之名含消梨
廣志曰成都有柚大如斗
夏橘霜桃
張勃吳錄曰朱光為建安太守有橘冬月樹上覆裹
之至明年春夏色變青味尤酸絶美上林賦云盧橘
夏熟盧黑色也蓋近是乎西京雜記曰漢武初修
上林苑羣臣各獻遠方名果有紫文桃金城桃霜桃
霜下可食
鬼梨仙杏
幽明錄曰成彪兄喪晝夜哭兄提二升酒一盤梨就
之引酌相勸彪問略答良久瀉餘酒著瓶中絜甖而
去述異記曰杏園洲在南海中多杏云仙人所種
漢時常有人舟行遇風泊此洲五六月日食杏得不
死
官梨御橘
永嘉記曰青田村人多種梨有一株名曰官梨一圍
五寸以供獻異物志曰交趾有橘官長一人秩二
百石主歲貢御橘
抱柰乞瓜
孝子傳曰王祥後母庭中有柰樹始著子使祥守視
晝驅鳥雀夜驚蟲鼠時雨忽至祥抱樹至曙母見之
惻然幽明錄曰孫鍾富春人與母居至孝種瓜為
業有三年少來乞瓜為鍾定墓地出門悉化為白鶴
(孫權祖也)
梅腊梨膠
山海經曰雲山之上其實乾腊郭璞注曰腊乾梅也
下見紫輕梨
玉葉金衣
洞冥記曰琳國去長安九萬里生玉葉李色如碧玉
李尤七嘆曰金衣素裏斑理内充滋味偉異淫樂
無窮金衣謂橘也
車馬部
步輿臥輦
張敞東宮舊事曰太子有步輿一鄴中記曰石虎
南郊有金根輦雲母輦武剛輦數百乘虎皇后出乘
高路輦香衣輦或朱漆臥輦
朱轂紫蓋
續漢書輿服志曰小使車者蘭輿皆朱赤轂白蓋赤
帷從騶騎四十人皆追捕考索有所敇取者之所乘
也魏收後魏書曰安車紫蓋朱裏與公侯同子男
皂蓋青裏
青牛白鹿
關令内史曰老君乘青牛車過京邑葛洪神仙傳
曰沈義學道於蜀中與妻共載道逢白鹿車一乘
珠輪銅較
華覈騧馬賦曰鞍罽緝裘珠輪玉光許愼說文曰
較車騎上曲銅鈎也
三蓋七香
漢官儀曰金根車有三蓋一曰芝車魏武帝與楊
彪書曰今贈足下畫輪四望通幰七香車二乘牸牛
二頭
輪重牙轅兩尾
董巴輿服志曰乘輿金根車五乘輪皆朱斑重牙貳
轂張揖埤蒼曰輕車轅兩尾
瑇瑁廂茱萸輞
周遷輿服雜事曰五輅兩廂之後皆用瑇瑁鵾翅注
曰鵾大鳥名其羽纖利故車廂象之石崇奴劵曰
作車當取大良白槐之輻茱萸之輞
記里為營
内傳曰黃帝遊幸天下以車記里又晉輿服志曰記
里鼓車過江亡失制度謝安率意造焉及獲京師舊
輦形制無差漢書曰衞青伐匈奴以武剛車自環
為營
三望五色
沈約宋書曰沈慶之每朝賀常乘猪鼻無幰車左右
從者不過三五人每農桑劇月無人從行過者不知
其為三公也及廢帝賜三望車謂人曰我每游履田
園有人時與馬成三無人時與馬成二今乘此車安
所用之乎漢官儀曰天子有五色車皆駕四馬又
宋書曰立車五色安車亦如之皆天子之車也
豹尾鹿角
漢官儀曰豹尾車右武衞隊正一人在車執弓箭
晉紀曰馬隆討羌依八陣圖作偏廂車地廣為鹿角
車路狹則為木屋施於車上且戰且前弓矢所及應
弦而倒
青龍紫燕
呂氏春秋曰伊尹說湯曰天子不得至味故須青龍
之匹遺風之乘西京雜記曰文帝自代還有良馬
九匹皆天下駿也一名浮雲一名赤電一名絶羣一
名逸驃一名紫燕一名綠離驄一名龍子一名驎駒
一名絶塵號為九逸
歕玉流珠
穆天子傳曰天子東游於黃澤宿於曲洛曰黃之沲
其馬歕沙皇人威儀黃之澤其馬歕玉皇人壽穀
傅亮乘輿馬賦曰揮沬成霧流汗如珠
奔霄追電
拾遺記曰周穆王即位巡行天下馭八龍之駿名曰
絶地翻羽奔霄越影踰輝超光騰霧挾翼古今注
曰秦始皇有七馬名曰追風白兔躡景追電飛翮銅
爵晨鳬
麟形鷄目
張駿山海經圖畫讚曰敦山有獸其名為穀麟形一
角尚書大傳曰散宜生之犬戎氏取美馬驄身朱
鬛鷄目者取八九焉陳於紂之廷
房精震象
瑞應圖曰馬為房星之精又曰龍馬者神馬河水之
精也梁元帝答齊國雙馬書曰河精耀采似伏波
之鑄銅震象飛文笑東瀛之刻玉
金埓玉珂
王隱晉書曰王武子好馬買地試馬謂之金埓梁
簡文帝西齋行馬詩曰晨風白金絡桃花紫玉珂影
斜鞭照耀塵起足蹉跎
紫茸翠飾
魏志曰百官各有紫茸題頭高橋鞍一具鹽鐵論
曰古者繩鞚草鞮皮薦而已其後代以革鞍鐵鑣為
飾又其後有金銀翠毛之飾又有障泥障汗鞙尾亦
從鞍以為飾
徘徊輿馳逐車
晉書曰桓玄體大不堪乘馬作徘徊輿施轉關令迴
動無滯說苑曰晉平公為馳逐之車掛之以犀錯
之以羽立於殿下羣臣得觀焉田荖三過而不觀公
大怒荖曰桀以奢亡紂以侈敗是以不敢觀也平公
乃去車
霹靂轀輬
魏志曰太祖還官渡與袁紹合戰紹為高櫓起土山
射營中衆大懼太祖乃為發石車擊紹樓皆破紹衆
號曰霹靂車孟康曰轀輬車形如衣車有窗牖閉
之則温開之則凉故名
辟惡追鋒
古今注曰辟惡車秦制也桃弓葦矢所以祓不祥太
卜令一人在車前執弓箭傅子云追鋒車施通幰
遽則乘之
飛車獵輦
括地圖曰奇肱民能為飛車從風遠行湯時西風久
奇肱車至於豫州去玉門四萬里鄴中記曰石虎
好遊獵體壯大不堪乘馬作獵輦使二十人舁之坐
處施轉關若射鳥獸宜有所向開身而轉之
葦車楡轂
漢書云袁閎為沛相乘葦車到官以清亮稱風俗
通云桑車楡轂聲聞數里俗說凡人柔桑作車又以
楡為轂牢強朗徹聲響乃聞數里
鸞車雲輦
仙志太眞丈人登白鸞之車漢武内傳曰西王母
乘紫雲之輦
九逸三羸
上見紫燕相馬經伯樂曰凡相馬之法先除三羸
五駑乃相其餘
果下水中
魏志曰濊國出果下馬漢時恒獻之高三尺乘於果
樹下行漢書曰武帝時天馬出渥洼水中又元狩
二年馬生余吾水中
連錢夾鏡
梁元帝詩曰長安美少年金絡飾連錢顔延之赭
白馬賦曰雙瞳夾鏡兩權協月
桃林蘭池
山海經曰夸父山北有林曰桃林廣三百里中有良
馬梁元帝後園看騎馬詩曰良馬出蘭池連翩驅
桂枝
齒平耳豎
漢書曰衞琯奏馬高五尺九寸以上齒未平不得出
關注馬十歲齒平相馬經曰馬耳欲得相近而前
豎小而厚
東臯北野
晉劉恢詩曰東臯有一駿名曰千里駒爾雅騊駼
北野之良馬
度繩戀棧
風俗通曰疲馬不能度繩按繩疑作澠齊有澠水裁
廣三四步言馬之疲不能度此水也晉紀曰桓範
出赴曹爽宣王謂蔣濟曰智囊往矣濟曰駑馬戀棧
豆爽必不能用也
舟楫部
梁麗吳&KR1994;
莊子曰梁麗可以衝城司馬彪注曰麗小船也張
揖埤蒼曰&KR1994;吳船也音彫
翔鳳飛龍
陶季直京都記曰宋孝武渡六合龍舟翔鳳而下三
千四十五艘舟航之盛三代二京無比晉宮閣名
曰天泉池中有紫宮舟曜陽舟飛龍舟靈芝池中有
鳴鶴舟指南舟舍利池中有雲母舟
鷁首鴨頭
方言曰船首或謂之閣又謂之鷁首注曰今江東貴
人船前作青雀是其象也吳志曰太傅諸葛恪制
為鴨頭船
餘皇太白
春秋左傳曰吳伐楚戰於長岸吳獲其乘舟餘皇以
歸蜀王本紀曰秦為太白船萬艘欲以攻楚
馳馬逐龍
古今注曰孫權名小船為馳馬洞冥記曰露池西
有昆靈池方四百步中有逐龍舟
蒼隼青雀
晉令曰水戰有飛雲船蒼隼船先登船飛鳥船王
隱晉書曰陶侃擊蜀賊王眞眞以鈎得上侃青雀船
五樓三翼
吳志曰曹公出濡須孫權使董襲督五樓船住濡須
口越絶書曰越為大翼中翼小翼船以資軍戰
鸚鵡鸜鵒
蜀王本記曰蜀王有鸚鵡舟輿服雜事曰遠國朝
貢越海則有大船一名鸜鵒合木為槽
梅筏栢桴
地理志曰梅湖者昔有梅筏沈於此湖有時浮出至
春則開花流滿湖矣越絶書曰木客大冢者勾踐
父允常冢也初徙瑯琊使樓船卒伐松栢以為桴故
曰木客
蘆[竺-二+稗]荃橈
吳錄曰孫策欲渡江舫少乃夜伐蘆為[竺-二+稗]以佐渡船
人楚詞曰荃橈兮蘭旌注曰荃一作蓀香草也
霧柂風帆
張華游仙詩曰游仙迫西極弱水隔流沙雲榜鼓霧
柂飄忽凌飛波風土記曰帆從風之幔也又傅玄
賦曰雲帆齊張
撞雷挾電
洞冥記曰昆靈池中有撞雷舟又曰昆靈池中有
凌波艦挾電艦
鯨吞龍負
吳都賦曰長鯨吞航修鯢吐浪豫章記曰吳猛坐
郭璞事被收載往南令船弗開戶船主聞船下有聲
如在木杪試竊觀之有二龍負舫一夕至宮亭湖還
豫章
文鷁翠虬
司馬相如子虚賦曰怠而後發游于清池浮文鷁揚
桂栧張翠帷建羽蓋傅毅洛都賦曰停清沼以汎
舟浮翠虬與玄武
鴻毛青翰
洞冥記曰影娥池中有鴻毛舟說苑曰鄂君乘青
翰之舟張翠羽之蓋會鐘鼓之音越人擁楫而歌曰
今夕何夕兮搴洲中流今日何日兮得與王子同舟
山有木兮木有枝心悅君兮君不知於是鄂君揄袂
而擁之舉繡被而覆之
若樹葉如蓮花
湘州記曰繞川行舟遙望若一樹葉風土記曰漂
汎如散蓮花注曰漂汎者言船之在水如蓮花散落
浮於川也
風駭雲浮月移日轉
夏侯弼吳都賦曰巖巖船艫汎汎楊舟雍河傑峙風
駭雲浮楊修出征賦曰泛順風而回艫徐月移而
日轉
飛鳬鳴鶴
抱樸子曰屈原沒汩羅之日人皆命舟楫以迎之至
今以為競渡或以水車謂之飛鳬亦曰水馬下見
飛龍
青桐赤檜
風土記曰青(司)大船即諸葛恪所造鴨頭船也樟柟
諸木皆多曲理盤節最為堅勁楊泉五湖賦曰赤
檜為櫂檀槳細堅
金船瑤楫
瑞應圖曰王者德盛則金人下乘金船遊王後池
抱樸子曰瓊艘瑤楫無涉川之用
土船石帆
世本云廩君姓巴氏與樊氏曋氏相氏鄭氏凡五姓
皆爭事鬼神以土為船彫文畫之而沈於水約船浮
者當以為君他姓船不能浮獨廩君船浮因立以為
君長永嘉記曰郡有石如帆相傳有神人以破石
為帆故云
蘭鷁蔥鶖
謝朓賦云列攢笳兮極浦弭蘭鷁兮江潯劉楨魯
都賦云綠鷁蔥鶖注皆船名
五會七帆
藝海泂酌曰五會舟名合五板以為船也吳時外
國傳曰從加郍調州乘大舶張七帆順風一月餘乃
入大秦國
水龍飛馬
隋文帝詔曰陳國未盡藩節誠須責罪興師若命水
龍終當屈戰謂戰船也江表傳曰孫權名舸為馬
言飛馳如馬之走陸地也
雀室牂柯
釋名曰船上屋曰盧其上重室曰飛盧又在其上曰
雀室於中候望若鳥雀之驚視也異物志曰有一
山在海内小而高俗人謂之越王牂柯牂柯繫船杙
也
荷蓋桂窗
曹植擬楚詞曰溯流兮遠邁貝船兮荷蓋梁元帝
詩曰青雀歸松澗臨流影桂窗
瓜皮竹節
王濬集云瓜皮船本圖倉卒用之耳寧可深入敵境
耶山海經曰衞丘之田有大竹可為舟注曰一節
竹為之
載土贈竹
吳書曰洪規罷郡會稽歸無資糧又不欲令人知乃
載土而返又曰褚珍字孔璉罷烏傷令單船而返
故人羊衡就乞土物惟抽船下一竹贈之曰東南之
美唯竹箭貞而節也
&KR1467;&KR1139;戙戨
吳志曰呂蒙襲關羽晝伏其精兵&KR1467;&KR1139;中使白衣人
搖櫓以進博雅云戙戨&KR0891;&KR0891;所以繫船
藏骨楫裹頭篙
袁宏東征賦曰櫂弱楫之弗施投洪流之藏骨盛
弘之荆州記曰魚復縣瞿塘灘上有神廟極靈驗刺
史二千石經過者皆不得鳴鼓角商旅恐觸石有聲
以布裹篙頭
繡帆絲筰
倦遊錄曰劉濬白舫百棹皆繡帆青簾多載妓女
漢鼓吹曲云桂樹為君船青絲為君筰注筰作也起
也起舟使動行也
編珠卷四
