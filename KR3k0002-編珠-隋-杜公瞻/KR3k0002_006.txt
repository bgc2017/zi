綈袠繡囊
後漢書楊厚傳曰厚祖父春卿善圖讖學臨殁謂子
統曰吾綈袠中有先祖所傳秘記為漢家用爾其修
之漢書曰馬融勤學夢見林花如錯繡夢中摘此
花食之及寤見天下文詞無所不領略時人號為繡
囊
内外記上下經
益部耆舊傳云景鸞字漢伯少隨師學經涉七州之
地作易說及詩解文句兼取河洛名為奥集又撰禮
内外記曰禮略列仙傳曰老子入秦過函谷關關
令尹喜強使著書作道德上下經二卷
舌黑唇香
洞冥記曰董謁字仲元武都人常過人家於座以筆
題掌還家以竹籜寫之書竟則䑛掌中字舌為之黑
世謂之仲元掌錄劉治敦學賦曰清香於唇吻繫
芳乎胸臆靜潛志於一懷用摛之乎八極
經神易聖
范曅鄭玄論云玄括囊大典網羅衆家世謂之經神
唐書衞大經䆳於易人謂之易聖
珍駕玉圃
思元賦曰御六藝之珍駕兮遊道德之平林結典籍
而為罟兮驅儒墨而為禽抱朴子曰陸機之文猶
玄圃積玉
言葉辭條
王充論衡曰學問習熟則能推論興文文由外而滋
未必實才與文相副也且淺意於華葉之言無根荄
之深不見大體也陸機文賦曰雖衆辭之有條必
待兹而效績
王賦阮章孔書陸議
魏文典論曰王粲長於詞賦陳琳阮瑀之表章書記
今之俊也李充翰林論曰孔文舉之書陸士衡之
議斯可謂成文矣
鷄碑雀籙
晉中興書曰戴逵總角時以雞卵汁溲白瓦屑作鄭
玄碑自為文而自鐫之詞麗器妙唐丁用晦序曰學
慚鼠獄智乏鷄碑用此北齊書曰百里相秦名存
雀籙蕭張附沛姓在河書
飛兔鈎魚
陳琳答東阿王箋曰清詞妙句炎絶煥景譬猶飛兔
流星超山越海龍驥所不追况駑馬可得齊足哉
陸機文賦曰於是沈辭怫悦若遊魚銜鈎而出重淵
之深
雕玉鏤冰
楊子法言曰或曰良玉不雕美言不文何謂也曰玉
不雕璠璵不作器言不文典謨不作經鹽鐵論曰
内無其質而外學其文若畫脂鏤冰費日損功
粲匹揚儔
魏文帝典論曰王粲長於詞賦徐幹時有逸氣然粲
匹也又曰孔融體氣高妙有過人者然不能持論
理不勝詞至於雜以嘲戲及其時有所善班揚儔也
葄枕圖史嚼茹典墳
唐李揆傳曰葄枕圖史葄音祚藉也劉騊駼與竇
季瑋書曰君嚼茹墳典履公子行
投斧約繩
廬江七賢傳曰文黨字翁仲未學之時與人俱入叢
林謂人曰吾欲遠學先試投我斧高木上斧當掛乃
仰投之斧果上掛因之長安受經晉書曰劉實字
子真少貧苦賣牛衣以自給然好學手約繩口誦書
博通古今
翔鳥驅驢
鹽鐵論曰曾子讀禮倚山而吟山鳥下翔漢書曰
李固驅驢負書
折撾斫屧
論語讖曰孔子讀易韋編三絶鐵撾三折漆書三滅
南史齊江泌少貧晝則斫屧為業夜則乘月讀書
路蒲孫柳
漢書曰路溫舒字長君父使牧羊温舒取澤中蒲截
以為牒編用寫書楚國先賢傳曰孫敬編柳以寫
經本晨夜誦習
柳篋曹倉
唐書柳璨少孤貧好學光化中登進士遷左拾遺公
卿朝野託為牋奏以其博奧目為柳篋拾遺記曰
曹曾慮先文湮没乃積石為倉以藏書故謂曹氏書
倉
義府理窟
左傳曰詩書義之府也又漢桓帝時謠天下義府陳
仲舉郭子云張憑舉孝廉出詣劉真長俱謁撫軍
既前撫軍與之言談咨嗟稱善稱為理窟
翰藪談林
文選云縱詞源於月徑披翰藪於雲扄世語云裴
僕射善談時人謂之談林
粘蜜粲花
益部耆舊傳曰劉子政談論津津甘如粘密天寳
遺事曰李白有天才每與人談論皆成句讀如春葩
麗藻粲於齒牙時人號為粲花之論
含玉吐金撑霆裂月
傅元嶠情賦序曰我太宗文皇帝命臣作西征賦又
命陳齊諸臣作箴皆含玉吐金爛然成章司空圖
與王駕書曰吾適自編一鳴集撑霆裂月劼作者之
肝脾亦當吾言之無怍也
文肅不虚林宗無愧
會稽典錄云虞歆字文肅歷郡守有高操曹植為東
阿王東阿先有三十碑銘多非實植皆毁除之以歆
碑不虛獨全焉後漢郭泰傳曰泰卒四方會葬者
共刻石立碑蔡邕為碑文曰吾為碑銘多矣皆有慚
德惟郭有道無媿耳
十字百函
蜀志曰王平字子均巴西人手不能書所識不過十
字而占授作書皆有意沈約宋書曰劉穆之朱齡
石並便尺牘嘗於高祖坐與齡石共答書自旦至日
中穆之得百函齡石得八十函而穆之應對無度
垂金屈玉萃昴張箕
法書苑竇泉小篆贊曰丞相斯法神慮精深釵頭屈
玉鼎足垂金齊王僧虔書賦曰沈若雲鬱輕若蟬
揚稠必昴萃約實箕張
凌雲垂露
蔡邕篆書體曰揚波振激龍躍鳥震延頸脅翼體似
凌雲王諳文字志曰垂露書如懸鍼而不遒勁婀
娜若濃露之垂漢中郎曹喜所作
驅鳩致獺
朝野僉載曰潤州興國寺苦鳩鴿棲梁上穢汚尊客
張僧繇乃於東壁畫一鷹西壁畫一鷂自是鳩鴿不
復來齊諧記曰魏明帝遊洛水水中有白獺美淨
可愛見人輙去帝欲見之而不可得侍中徐景山於
畫板作兩鰡魚懸置岸上于是羣獺爭逐一時執得
帝甚嘉之
十全萬變
周禮曰醫師掌醫之政令以供醫事歲終則稽其事
以制其食十全為上十失一次之失二失三又次之
十失四為下呂子曰良醫病萬變藥亦萬變病變
而藥不變向之夀民今為殤子矣
金液銀丸
梁帝勸醫文云更六一於金液改三七於銀丸
瓦占碁卜
庾闡蓍龜論曰殊方之卜或責象草木或取類瓦石
吉凶之應不異蓍龜元微之詩病賽烏稱鬼巫占瓦
代龜方術記曰有十二碁卜黃石公用之行師萬
不失一
磨車輪扇
鄴中記曰石虎有磨車置石磨於車上行十里輙磨
十斛西京雜記曰丁緩作七輪扇連以七輪大皆
徑尺並相連續一人運之滿堂生風
續編珠卷一
