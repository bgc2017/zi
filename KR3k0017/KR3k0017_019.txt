海錄碎事卷十九宋葉廷珪撰
文學部下
詩門
詩伯
杜詩才大今詩伯張植謂機雲文章藻麗語友人曰二
陸乃今之詩伯也
雜連
段成式與客連句或押惡韻或煎茗一椀為八韻詩謂
之雜連若志於不朽則汰揀韻謂之苦連
苦連(見上)
覓句
杜詩覓句新知律嵇紹新解覓句稍知音律
鶻翻雲
鍾嶸曰鮑參軍詩如野鶻翻雲良馬走堤俊逸奔放
詩律
王仲宣流落荆南多有名士日問詩律故杜詩云詩律
羣公問
題東壁
王融見柳惲詩嗟賞因題東壁(南史)
幾番(去聲)
滕白詩幾番高吟對水流
覺口臭
談藪梁高祖重謝朓詩曰不讀謝朓詩三日覺口臭
二百年來無此詩
宋謝朓能五言詩沈約嘗云二百年來無此詩
詩魔
白居易與元稹書曰知我者以為詩仙不知我者以為
詩魔
詩豪
白居易以詩自名者常推劉禹錫為詩豪
詩史
杜子美時號詩史
壓強韻
王筠為文能壓強韻
小巫
張紘見陳綝武庫賦歎曰可謂小巫見大巫神氣殫矣
詩人命蹇
白居易書云詩人命蹇如陳子昂杜甫各授一拾遺而
屯剝至死
芙蓉集
盧承丘作落韻詩號芙蓉集
琢玉工
陳充集聖宋九僧詩序云姚合集羣公之作為射鵰手
今以九上人為琢玉工
詩社
董京逍遥吟咏嘗宿白社中
詩權
林逋詩箇句法逓去權應合封回債已還注詩權出薛
許昌詩債出賈司倉
詩債
白樂天走筆還詩債
風騷將
命代風騷將誰登李杜壇(杜牧詩)
詩壇
永叔答聖俞詩云詩壇推子將
詩仙
大中皇帝弔白居易云誰教冥路作詩仙退之云為有
詩仙鳳沼來
詩星
盧延讓弔孟浩然云高據襄陽播盛名問人人道是詩
星
詩精
賈島句圖韓子讚之云句妖詩精
詩天子
王昌齡集云王維詩天子杜甫詩宰相
詩宰相
王禹偁云杜甫且為詩宰相
詩僻
石曼卿云幾為物象添詩僻梅聖俞有詩僻一篇
詩戰
孫何有詩戰篇云物華如陣筆如鋒沈謝曹劉是七雄
詩飛去
楊松年談藪載陳郡袁嘏曰我詩有生氣須為收置不
爾便飛去
詩窖子
高若拙後史補云王仁裕著詩一萬首朝中謂之詩窖
子
詩世界
丁晉公云子美集開詩世界
鬼才
世傳杜甫詩天才也李白詩仙才也李賀詩鬼才也(迀)
(齋詩話)
北忩三友
白樂天以詩琴酒為北忩三友詩云三友逓相引循環
無己時
連句
古樂府起漢武帝柏梁宴作人為一句連以成文本七
言詩盖始於此
離合詩
起漢孔融合其字以成文
西京雜記
庾信作詩用西京雜記事旋自追改曰此吳均語不足
用
豐壺
梁簡文帝卦名詩豐壺要上客鵠鼎命嘉賓
懷秋作
任昉報劉孝綽詩彼美洛陽子投我懷秋作
詩囿
情理同致摠歸詩囿
詩擅場
唐人燕集必賦詩推一人擅場郭曖尚升平公主盛集
李端擅場送王相鎮幽朔韓紘擅場送劉相廵江淮錢
起擅場(國史補)
葱粲
陸機嘗置酒云三益既葳蕤四始方葱粲(古樂府)
調脂弄粉
徐仲雅李臯俱善詩徐詩富豔李多用事李謂徐曰公
詩如女子喜調脂弄粉徐曰鬻明器者但垜疊死人耳
三杯
宴白鹿觀御詩序云人題四韻後罰三杯
鵝腿
有舉子以詩投汴帥王智興曰莫有鵝腿子否謂鶴膝
之句也(杜陽編)
紅兒詩
羅虬詞藻富贍善詩與宗人隠鄴齊名時號三羅避亂
往鄜州依李孝著有官妓紅兒善歌虬為絶句詩百篇
令歌之號比紅兒詩以百物比擬紅兒而作是詩也
無塵䄂
崔魯才清麗而近蕩有無機集三百篇若蓮花詩曰何
人解把無塵䄂拂取殘香盡日憐(摭言)
屬意蜂蝶
李賀作歌詩屬意花草蜂蝶間竟不遠大(趙璘因話錄)
黃竹詩
王游黃臺之丘獵於平澤大寒雪凍乃作黃竹詩三章
以哀曰我徂黃竹(穆天子傳)
句夢詩(見夢寐門)
麥秀詩
箕子過故殷墟乃作麥秀之詩
折官職
白樂天贈楊給事不用更教詩句好折君官職是聲名
王禹玉和石昌言雪詩云官職聲名君自有何妨更絶
郢中吟
騷苖裔
杜牧之序李賀文云騷之苖裔
泣鬼神
賀知章見李白烏栖曲曰此詩可泣鬼神矣
詩人首出
玄宗見席豫禹和聖製幸温泉詩手制褒美之曰詩人
之首出作者之冠冕
齒宿意新
李百藥以宗正卿致仕太宗製帝京篇命同作上歎其
工詔曰卿何身之老而才之壯齒之宿而意之新乎
詩傳畫
中散詩傳畫將軍扇賣書(司空曙詩)
塞上翁書
高允作塞上翁書有混欣戚遺得喪之致
能賦詩
裴讓為屯田主客郎中省中語曰能賦詩裴讓之
五七赤矛
張虔釗父簡嘗以孟郊詩令讀之虔釗曰五七言詩何
如五七赤矛後為山南節度使
歡喜詩
杜審言免官後則天召見將加擢用曰卿歡喜否令作
歡喜詩
百一詩
應璩休璉作以刺在位意者以為百分有一補於時政
幽憤詩
嵇叔夜收繫獄中作此詩
愁霖唱
謝瞻答靈運愁霖詩忽獲愁霖唱懷勞奏所誠
獻康樂
謝惠連有西陵遇風獻康樂詩靈運兄也尊之故云獻
共和
共和謝靈運登臨海嶠初發彊中作與從弟惠連可見
羊何共和之一首注臨海郡名嶠山頂也羊羊璿何何
長瑜也
濟江篇
謝靈運答惠連西陵阻風詩云傾想遲嘉音果枉濟江
篇
瑶華音
惠而能好我問以瑶華音言遺我玉音謂詩也(謝玄暉)
四愁詩
張平子不得志為四愁詩依屈原以美人為君子以珍
寳為仁義以水深雪雰為小人
魏製晉造
江文通雜體詩序楚謠漢風既非一骨魏製晉造固亦
二體
感騷
後漢黨事起應奉乃慨然以疾退追閔屈原因以自傷
著感騷三十篇
詩圓美
王筠為詩能用強韻謝朓常見語曰筠詩圓美流轉如
彈丸近見其數首方知此言之為實
洛生
謝安石能為洛下書生詠
老婢聲
顧愷之字長康好吟咏自謂得先賢風制或請其作洛
生詠答曰何至作老婢聲
龍梭
曹松贈方干詩後軰難為措機杼先生識字得龍梭
白雲吟
同遊芳草寺見示白雲吟(劉得仁詩)
詩道
詩道揣量疑可進
孤律
方丁此時能秉孤律稱人能詩(四六集)
宫體
梁簡文七歲有詩癖長而不倦然帝大傷於輕靡時號
宫體
細評
劍在慵閑拂詩難憶細評(林逋詩)
詩妖
君炕陽而暴虐臣畏刑而鉗口則怨謗之氣發於謌謠
故有詩妖(漢志)
雞林求市
白樂天詩雞林賈人求市頗切自云本國宰相每以千
金換一篇其偽者宰相輙能辨别之
兩牛腰
書秃千兔毫詩裁兩牛腰(李白詩)
援筆三呌
聞黃山胡公有雙白鷴盖是家雞所伏自小馴狎胡公
輟贈於我惟求一詩聞之欣然援筆三呌文不加點以
贈之
重陽作
遥羡重陽作應過戲馬臺(李白詩)
謝公作
我家敬亭下輙繼謝公作(李白詩)
黃花句
張翰黃花句風流五百年(李白詩)
詩人秀
鄭公詩人秀(李白詩)
詩祖
李洞目賈閬仙為詩祖
姑熟詠
白有姑熟十詠姑熟溪丹陽湖凌歊臺慈姥竹望夫山
謝公宅桓公井牛渚磯
題拒陽
柳公權續文宗人皆苦炎熱之句上命題於内殿拒陽
上字方圓五寸
還他第一
沈佺期工詩張說曰沈三兄直須還他第一(隋唐嘉話)
非車音
傅玄雜言詩雷隱隱感妾心傾耳静聽非車音
蚓投魚
陳使傅縡聘齊以薛道衡接對之縡贈詩五十韻道衡
和之南北稱美魏收曰傅縡所謂以蚓投魚耳
詩稱國手
詩稱國手徒為爾命壓人頭不奈何
例能詩
劉禹錫寄樂天云蘇州太守例能詩
卷波瀾
東坡詩文章曹植今堪笑卷却波瀾入小詩杜甫云文
章曹植波瀾闊
杼中情
楚辭杼中情而屬詩食與切舒也
華林集
應吉甫有晉武華林園集詩
長謠
覽物奏長謠盧諶詩曰引領長謠
光誦
奉承光誦末言建平王首唱為光誦而繼其末(江文通)
新詩文
望慕結不解貽爾新詩文
從軍詩
王仲宣有從軍詩五首時漢相曹操征張魯粲作詩以
美其事
微吟
魏武帝燕歌行云短歌微吟不能長
染了絲
每到山中閑悶時開牋却讀沈家詩欲求瑕纇無求處
盡是中郎染了絲
苦澁詩
杜荀鶴下第况是孤寒士兼行苦澁詩
背律體
嚴武詩臥向巴山月落時兩鄉千里夢相思可但步兵
偏愛酒也知光禄最能詩第三句合用平韻乃用仄韻
與律詩背矣故云
近體詩
唐以來沈宋軰律詩尤為精切故老杜集中律詩皆稱
近體詩
三水部
王禹偁序孟賓于詩曰古之詩人有三水部何遜張籍
與孟也
詩弟子
錦江詩弟子時寄五花牋(王建詩)
中和樂職
中和樂職宣布之詩益州刺史之所作三篇詩王褒傳
遊山九吟
集林李康字簫遠性介立不能和俗著遊山九吟起家
為尋陽長
算博士(見算門)
賦門
大山小山
淮南王安好士八公之徒咸慕其德各竭材智著述篇
章分其辭以類相次或稱大山小山猶詩有小雅大雅
招隱士者小山之徒所作也
讀賦千首
或問揚雄為賦雄曰讀賦千首乃能為之(西京雜記)
五經鼓吹
世說孫興公云三都二京五經之鼓吹
黃衣翁
西京雜記司馬相如將獻賦未知所為夢黃衣翁謂人
曰可為大人賦言神仙事以獻之錫錦四疋
賦託相如
長安有度虬之亦善賦嘗為清思賦時人未之貴也託
以相如所作遂見重於世
月露之形
隋開皇中李諤議曰魏之三祖忽人君之大道好雕蟲
之小技連篇累牘不出月露之形積案盈箱盡是風雲
之狀
詩賦生氣
宋袁嘏少有文才嘗謂人曰我詩賦嘗有生氣須急捉
取不爾便飛去也(談藪)
腹笥
吳子華賦一夕成於腹笥(摭言)
臼頭花鈿
蔣凝應宏詞為賦止四韻遂出頃刻傳播時謂臼頭花
鈿滿面不若徐妃半粧(摭言)
八賦
梅妃有蕭蘭梨園梅花鳳笛玻璃杯剪刀綺忩八賦
東樓賦
梅妃為太真忌遷於上陽宫以千金禱高力士求人擬
長門賦力士畏太真勢不果乃作東樓賦有嫉色慵慵
妬色忡忡奪我之愛去斥我乎幽宫之語
黑蝶賦
沈麟士製黑蝶賦以寄意
蒼蠅賦
元順性蹇諤疾元徽間之遂為蒼蠅賦
述躬賦
邢昕為光禄大夫時言其冒竊官級為中尉所劾免官
乃作述躬賦
孤蓬賦
邢産字神寳少時為孤蓬賦為時所稱
槐賦
魏文帝典論如王粲之初征登樓槐賦征思幹之玄猿
漏巵團扇橘賦張蔡不過也
瀏亮
賦體物而瀏亮音溜清明之稱也(文賦)
後宫誦讀
王褒字子淵為洞簫賦元帝為太子嘉褒所為令後宫
貴人皆誦讀之
遺榮賦
遺榮賦鍾會作
筆門
天筆
孔稚珪表聖照玄覽斷自天筆
筆一床
搜神記南朝呼筆四管為一床
綠沉管
筆譜人有以綠沉漆管筆遺王逸少
文翰將軍
文翰將軍筆也
筆仙
汝潁有高士每夜作筆十管付其室十筆盡雖勢要官
府督之無報也後數十年見者顔色如故時謂筆仙
麟筆
吳融詩偶持麟筆侍金閨
牙管
羲之筆經昔人以琉璃象牙為筆管麗飾則有之然筆
須輕便重則躓矣
泚筆
疑當作涉筆也
寳跗
西京雜記漢制天子筆以錯寳為跗以秋兔毫為之
狡兔翰
陳思王樂府墨出青松煙筆出狡兔翰
趙國毫
唐志漢諸郡獻兔毫書鴻門題唯趙國毫中用
筆偈
筆偈云圓如錐捺如鑿只得入不得却言縳筆要緊一
毛出即不堪用也
柔翰
弱冠弄柔翰卓犖觀羣書注云柔翰筆也(左太沖詩)
虎僕
博物志有獸綠文似豹名虎僕毛可為筆
三寸弱翰
揚子雲答劉歆書曰天子上計孝廉會者雄嘗提三寸
弱翰筆以問其異語
麟角筆(見紙門)
鼠鬚筆(見上己門)
墨門
二螺
陸雲與兄機書云一日上三臺曹公藏石墨數十萬斤
今往二螺兄頗見之否
給香墨
東宫故事皇太子初拜給香墨四丸
上黨松心
上黨郡松心作墨
渝糜墨
漢官云尚書令僕丞郎月賜渝糜大墨一枚小墨一枚
金壺汁
拾遺記浮提國獻神通善書二人出金壺四寸中有墨
汁如淳漆洒地及石皆成篆隸佐老子撰道德經十萬
言及金壺汁盡二人刳心瀝血以代墨焉
蘆阜松煙(見紙門)
碧松煙
古詩云上黨碧松煙夷陵丹砂末蘭麝凝珍墨精光乃
堪撥
犀紋
李庭珪父超易水人造墨尤妙其堅如玉其紋如犀
九子墨
古有九子之墨祝婚者多子(文房四譜)
墨一丸
會稽太守王朗之子肅隨在郡東齋宿夜有女子自地
中出稱是越王女臨别贈墨一丸肅方注周易多有滯
思至用此墨便覺才思通暢
紙門
銀沫冷
御牋銀沫冷長簟鳳窠斜(李賀詩)
十色牋
成都出十色牋九種竹
蠲紙
出普州任土所貴
側理紙
王子年拾遺張華撰博物志武帝賜于闐青錢硯遼西
麟角筆南越所獻側理紙南人以苔為紙其理縱横故
名
蚕繭紙
蘭亭會者四十一人羲之制序用蠶繭紙鼠鬚筆遒勁
絶代
雲藍紙
段成式與温庭筠詩序云予在九江造雲藍紙輙送五
十枚詩云三十六麟充使時數番猶得裹相思
烏絲攔
宋亳間紙有織成界道謂之烏絲紙(國史補)
東陽魚卵
紙取東陽魚卵墨取廬阜松煙(書訣)
紙為良田
劉氏小說蔡洪赴洛人問吳中舊業曰紙為良田筆為
鋤耒墨為稼穡義理為豐年(文房四譜)
赫蹏書
赫蹏書注薄小紙也
白萍文
魚子曰白萍陸龜蒙魚牋詩向日乍驚新繭色臨風時
辨白萍文好將花下承金粉堪送天邊詠碧雲
硯門
玉蟾硯滴
西京雜記廣川王得玉蟾蜍大如拳以盛書滴
結鄰
唐李衛公置數百硯其妙絶者有結鄰之號言與結綠
為鄰也
蜯硯
晉袁彖贈庾冀蜯硯唐詢續硯錄
紫石潭
紫石潭硯也徐玄之夜讀書見人物如粟粒數百皆具
甲胄一赤幘紫衣者行案上傳呼曰蚍蜉王欲觀魚於
紫石潭顧左右取漁具入硯中獲小魚數十
真材本性
硯當用銅此真材本性也以瓦為研如以鐵為鏡耳
岩石硯
端溪所出有四岩石為甲石屋次之西坑次之後歴為
劣岩石又分上下焉
活眼死眼
端石又有活眼死眼之别圓光相暈黃黑相間黳精在
内晶瑩可愛謂之活眼四旁浸漬不甚鮮明謂之淚眼
形體略具内外皆白殊無光彩謂之死眼活眼勝淚眼
淚眼勝死眼死眼勝無眼(硯錄)
石虚中
文嵩石虚中傳云石虚中字居點器度方圓中心坦然
若汪萬頃之量封即墨侯與宣城毛元銳燕人易玄光
華隂楮知白皆同出處
墨花春
紗帷晝暖墨花春輕漚漂沬松麝薰(李賀石硯歌)
金鐵池
傅玄硯賦探隂山之潛璞簡衆才之攸宜節方圓以定
形鍜金鐵以為池設上下之剖判配法象乎二儀木貴
其能軟石美其潤堅加采漆之膠固含冲德之清玄
玉硯酒滴
西京雜記天子以玉為硯以酒為滴取其不凍
郎官樣
繁欽硯贊云腰半微入謂之郎官樣
墨海
黃帝得玉一紐治為墨海其上篆文曰帝鴻氏之硯(文)
(房四譜)
青鐵硯(見紙門)
書札門
短札
屬美謝繁翰遥懷具短札
竹素園
游思竹素園寄辭翰墨林竹素古人所用書之物(張景)
(陽詩)
翰墨林(見上)
秦篆
李斯所作小篆亦曰秦篆出書斷
烏焉
古語云字經三寫烏焉成馬
摹印
八書四曰摹印施於印璽也亦名繆篆
刀筆書
後漢注古者記事書於簡册謬誤者以刀削而除之故
云刀筆書
金剪刀
司馬承禎字子微善篆隸迥為一體號曰金剪刀
鸞迴鵲起
鸞迴鵲起之工言書之妙也
八體書
八體書篆籕八分隸章草也草也飛白也行也
隸書
程邈幽繫雲陽獄中覃思十年益小篆方圓而為三千
字奏之始皇用為御史以為隸人佐書故曰隸書
草書
蔡邕云秦時諸侯爭長羽檄相傳馳烽走驛以篆隸不
能救急遂作赴急之書盖今之草書也
搥胷嘔血
羊欣筆陣圖云鍾繇字元常問伯喈筆法於韋誕誕惜
不與之乃自搥胷嘔血太祖以五靈丹救之得活誕死
令人盗掘其墓得之由是繇筆更妙
入木
王羲之書祭北郊文工人削之入木三分(墨藪)
天台丈人
羲之年三十七書黃庭經空中有語曰卿書感我而况
人乎吾是天台丈人也
退筆
智永積年學書有秃筆頭數十瓮瓮皆數石後瘞之號
退筆塜自製銘(尚書故實)
鐵門限
人就智永求書如市所居戸限為穿乃用鐵葉裹之人
號鐵門限(尚書故實)
印泥畫沙
書訣墨藪張長史曰褚河南論書云用筆如印泥畫沙
始不悟後於江岸見沙地平淨以錐畫字媚好可愛始
信長史之言貴藏鋒也
墨猪
又云字多肉微骨者謂之墨猪
亞聖
漢張芝善草書韋仲將謂之草聖至張旭書類伯英時
人謂之亞聖(書斷)
草聖(見上)
小聖
古今書法苑云宋王僧虔以為右軍書江左中莫有及
者獻之遠不及父而媚趣過之小真書窮微入聖筋骨
緊密不減於父故人謂之小聖
草賢
書斷云後漢崔瑗文章盖世善草書學書杜順媚趣過
之點畫精微神變無礙利金百鍊美至天姿可謂冰寒
於水也三隠謂之草賢章草入聖小篆入妙
史籕
周太史作大篆十五篇
八體
八體一大篆二小篆三刻符四蟲書五摹印六署書七
殳書八隸書
蠅頭細書
南史齊衡陽王子鈞嘗手自細書五經賀介曰殿下家
自有墳素何用蠅頭細書
棲毫輟翰
勌則棲毫慙斯輟翰(温庭筠啟)
介墨䓈毫
磨餘介墨秃盡䓈毫又言介墨䓈毫由來未温(叚成式)
鐵鉤鎻
魯直詩注世傳江南李王作竹自根至梢極小者一鉤
勒成謂之鐵鉤鎻自云唯柳公權有此筆法
五版(見文章門)
小錢師
懷素善草書伯祖惠融禪師先時學歐陽詢書世莫能
辨時號大錢師小錢師
小鍾
鍾繇正書入神品子會正書入妙品唐李嗣真云吾家
有小鍾正書洛神賦河南長孫氏雅所珍重用獻之草
書數紙易之唐鍾紹京繇十三代孫尤善草隸當時呼為
小鍾(書苑)
筆虎
李陽冰善小篆自謂蒼頡後身時謂之筆虎(書苑)
二王法
齊張融善草書帝謂曰卿書殊有骨力但恨無二王法
耳答曰非恨臣無二王法亦恨二王無臣法(本傳)
鐫字
魏受禪碑王朗文梁鵠書鍾繇鐫字謂之三絶鐫字皆
須妙於篆隸故繇方得鐫刻(嘉話錄)
狸骨帖
荀輿楷書嘗寫狸骨方右軍臨方至今謂之狸骨帖
借船帖
世傳王右軍借船帖最工
筆陣圖
羊欣作筆陣圖
舊觀
羲之以章草答庾亮而庾翼以書與羲之吾昔有伯英
章草十紙過江遂亡嘗觀妙蹟永絶忽見答家兄書煥
若神明頓還舊觀
鶴頭蚊脚
鶴頭蚊脚二書皆漢詔版所用各象形(法書苑)
屈玉垂金
竇泉又作小篆贊曰丞相斯法神慮精深釵頭屈玉鼎
足垂金(法書苑)
戈法逼真
唐太宗學虞監隸書每難於戈法一日書戩字召世南
補寫其戈以示魏鄭公公曰仰窺聖作内戩字戈法逼
真帝賞其鑑(法書苑)
僧傑
隋僧敬脫善作方丈大字號僧傑(法書苑)
伏苓芝
唐李邕善書仍自刻多假立刻字人名伏苓芝黃仙鶴
之類是也(法書苑)
屋漏㾗
顔魯公與懷素同學草書於鄔兵曹或問曰張長史見
公孫大娘舞劍始得低昂迴翔之狀兵曹有之乎懷素
以古釵脚為對魯公曰何如屋漏㾗魯公復問師何所
得曰觀夏雲竒峰及壁折路常師之(法書苑)
弄柔翰
弱冠弄柔翰(左太冲詩)
飲墨水
北齊朝會後諸郡守勞訖遣陳事宜字有謬誤及書跡
濫劣必令飲墨水一升
金生玉潤
禇遂良書字裏金生行間玉潤(墨藪)
落玉垂珠
梁升卿小篆如落玉垂珠
書中仙手
李邕書始變右軍行法頓挫起復李陽冰謂為書中得
仙手(書法苑)
沉著痛快
吳皇象善行草書世稱沉著痛快(書法苑)
銀鉤蠆尾
索靖草書絶代名曰銀鉤蠆尾(書法苑)
八分
蔡文姬云臣父云割隸字八分取二分割李篆字二分
取八分故名八分張懷瓘云本楷字漸若八字分散故
名八分(書法苑)
章草
杜伯度因漢章帝所好作章草書
蛇書
魯人唐終夢蛇遶身作蛇書
一筆書
張芝所作
龍爪書
王羲之所作
虎爪書
王僧虔所作
芝英書
漢歌芝房之曲因名之
轉宿書
司馬子韋以熒惑退舍作轉宿書
藁書
藁書乃草行之文董仲舒欲言災異為之
科斗書
科斗書高陽氏作
龜書
堯因龜負圖作龜書
鐘鼎書
夏后氏作鐘鼎書
鳥書
文王因赤鴈銜書武王丹鳥入室作鳥書
蟲書
魯秋胡妻翫蠶作蟲書
殳書
殳書者伯氏所職故文記笏武記殳
刻符書
刻符書用題印璽秦始皇所作
署書
蕭何題蒼龍白虎二闕作署書(自章草至此並出書斷)
點翰
點翰芳春色傳杯明月光(沈佺期詩)
筆長三尺
高僧敬脫善書大字筆長三尺其粗如人臂乞書者一
字而已
太湖精
李頎贈張旭皓首窮草隸時稱太湖精
官奴
右軍書樂毅論與子敬論後題云書賜官奴奴子敬小
字也
書芭蕉
懷素家貧種芭蕉萬株以供揮洒又漆一盤一方板書
之皆穿(書法苑)
金昆
新論以金昆為珢晉書以黃頭小人為恭說文以人十
四心為德詩說以二在天下為酉漢書以泉貨為白水
真人國志以天上有口為吳宋書以召力為劭參同契
以人負告為造皆假借依附耳(家訓)
改國字
則天好改新字有言國中有或或者惑也乞以武鎮之
乃改為國復言武口中與囚何異乃改作國從或
斯翁之後
李陽冰自言斯翁之後直至小生(國史補)
隼尾波
草書須緩前速後字有點者字竟乃安點隸書太急則
墨不入紙隸有繫石波八分至有隼尾波最為難作
鐵點
點欲堅重如鐵鉤欲活而有力
好中更好
虞世南書體段遒媚舉止不凡能中更能好中更好
水硯城池
筆陣圖云水硯為城池也紙者陣也筆者刀矟也墨者
甲兵也心意者將軍也結搆者謀略也(書訣)
寳章集
武后嘗御武成殿閱書問宰相王方慶曰卿家舊法書
存乎方慶遂進自右軍已下至僧虔等二十餘人書帖
後命崔融作序賜名寳章集(嘉話錄)
庠序門(太學辟雍附)
教化之宫
五經通義曰三王教化之宫摠名為學
踐小義
尚書大傳曰稷鉏已藏歲事欲畢餘子皆學十歲始入
小學見小節踐小義十八始入大學見大學踐大義
辟雍
白虎通辟者象璧圓法天雍之以水象教化流行
頖宫
五經通義諸侯不得觀四方故缺東以南半天子之學
故曰頖宫
春干秋羽
春干秋羽委曠而弗陳西序東膠寂寥而誰仰任昉為
劉瓛求立館表
飲水三升
魏名臣奏曰蔣清奏學者不恭肅慢師酗酒好訟罰飲
水三升
麟趾學
明帝立麟趾學在朝有藝業者不限貴賤皆聽預焉
二黌兩學
二黌兩學盛自虞殷
上庠
有虞氏大學為上庠小學為下庠
諸生束脩
諸生束脩比之皇太子只束帛一篚一疋酒脯同
槐市
三輔黃圖云太學列槐百行諸生朔望會此各持鄉郡
所出物賣之及經傳相議於槐下曰槐市
水四周
三輔黃圖曰辟雍水四周於外象四海也閑居賦亦謂
之圓海
延國胄
右延國胄左納良逸(閑居賦)
虎闈
出龍樓而問豎入虎闈而齒胄虎闈教國子之學所也
(王元章詩序)
羣書漆板
真宗幸國子監觀羣書漆板
五經師
顯宗為四姓小侯立學置五經師
書檄門(奏記附)
挂檄
劉許有高節張稷以檄召許為主簿乃挂檄於樹而逃
弄筆生
祖彦博佐李密為草檄深斥主闕密敗被執郎將王拔
柱曰弄筆生有餘罪蹙其心即死
楯上磨墨
北史荀濟曰大丈夫會楯上磨墨作檄文
因書文
况乎千里之外因書文諭事指(韓延夀傳)
科第門
射策
蕭望之以射策甲科為郎注射策者謂為難問疑義書
之於策量其小大署為甲乙科射者隨其所取得而釋
之以知優劣
報羅使
進士放榜後須有一人謝世名報羅使言報大羅天也
太常屈
送人下第莫嗟太常屈便憶蘇門嘯(耿緯詩)
天荒解
荆南解比號天荒大中四年劉蛻以是府解及第時崔
鉉作鎮以破天荒錢七十萬資蛻云
第慁子
元結少不羈年十七乃折節向學天寳中舉進士禮部
侍郎楊浚見其文曰一第慁子耳有司得子是賴果擢
上第
狀頭聲
鄭合敬及第後宿平康里詩曰春來無處不閑行楚閏
相看别有情好是五更殘酒醒時時聞喚狀頭聲
題名
題名起自張莒於寺間閑遊而題姓名同年效之遂成
故事
龍虎榜
龍虎榜時陸贄知舉
三恨
薛中郎元超曰吾不才富貴過分然平生有三恨不以
進士擢第不娶五姓女不得修國史(隋唐嘉話)
一莢半
泉州文宣王廟庭有皂莢樹每州人登第則先生一莢
梁貞明中忽生一莢半其年陳逖進士及第黃仁穎學
究及第(稽神錄)
大通年
太和八年放榜有無名子作詩曰乞兒還說大通年二十
三人椀杖全薛庶准前騎瘦馬范鄼依舊盖番氊
諸葉
吳興沈氏相見問葉不問房唐沈詢尚書知舉其母曰
近日崔李侍郎皆以宗盟及第汝叨此選諸葉中擬放
誰也
打毷氉
北里誌下第飲宴謂之打毷氉
名官海(見禄仕門)
飲墨
北齊策秀才於廟堂中有濫者飲墨一升文理孟浪者
奪席
最後仙
花二八與元白同登貞元制科最居後有詩云人間不
會雲間事應笑蓬萊最後仙
蘭成射策
庾信哀江南賦王子洛濱之歲蘭成射策之年古周
書云師曠聘周於洛陽王子晉時年十五信十五舉荆
州秀才故云蘭成信小字
殿試
唐則天載初元年策問貢人于洛城殿
糊名
唐初擇人以身言書判六品以下集試選人皆糊名令
學士考判
探花使
進士杏園初宴謂之探花宴差二人少俊者為探花使
徧遊名園若他人先折得名花則二使皆被罰
白臘明經
張鷟號青錢學士謂萬選萬中時有明經董方舉九上
不第號曰白臘明經(朝野僉載)
千佛名經
張淖東陽之孫敏舉進士不第捧登科記頂戴之曰此
即千佛名經也(雜說)
五老榜
杜德祥與曹松王希羽等五人及第年俱六十餘時謂
之五老榜(摭言)
夢踐積木
孫渥夢積木數百踐履其上李處士圓之曰作狀元居
衆材之上也已而果然(摭言)
甲科郎
何武以射策甲科為郎
武氏三頭
武翊黃府選為解頭及第為狀頭宏詞為勑頭時謂武
氏三頭(語林)
真桂枝
孟郊失意詩云真桂無直枝碧江思舊遊
榜花
唐大中以來禮部放榜歲取二三人姓氏稀僻者謂之
色目人亦曰榜花(南部新書)
貢樹
貢樹分香相蓮擎豔注云於貢籍之桂樹分香也
榴實登科
邵武郡庭有石榴一株士人視所實之數以為登科之
信熙寧庚戍歲有雙實於木末者又有附枝而雙實者
是歲葉祖洽上官均名在一二何與京兄弟同牓祖洽
有詩曰不負榴花結露枝盖謂此也
將相科
公為參政議以進士登科擇堂吏公曰我朝設此會將
相科豈可屈以吏職議乃止(言行錄)
孤進還丹
金華子許棠晚年登科嘗謂人曰自得一第筋骨輕健
愈於少年則知一名乃孤進還丹
策同片玉
禇遂良䟽云太學高第語州進士皆策同片玉經若懸
河
泥金帖
新進士以泥金書帖附家書中報登科云喜至文宗朝
遂寢此儀(盧氏雜記)
雨破程
鄭翺下第東歸詩花燒落第眼雨破到家程
應舉門(雜科附)
爛銀袍
李凉公詩云袍似爛銀文似錦相將白日上青天(摭言)
計車音
趣當鄉士薦無滯計車音
道舉
唐明皇諸州置道學生徒有差謂之道舉送課試與明
經同
槐花黃
秦中歲時記進士下第當年七月後復獻新文求拔解
故語曰槐花黃舉子忙
計偕
漢武四年徵民有明當世之務習先聖之術者縣次給
食令與計偕
飛步
弱冠參多士飛步遊秦宫(鮑明遠詩)
勸駕
漢高帝詔有稱明德者長吏必身勸為之駕注謂身自
往勸以車駕而遣之
樂府門
官不來
官不來古風也題皇甫湜廳
白紵歌
白紵歌云質如輕雲色如銀製以為袍餘作巾袍以光
軀巾拂塵
桃半紅
沈約詩蘭葉參差桃半紅
戰城南
其詞大略言戰城南死郭北願為忠臣出戰不得歸也
雉子班苦寒行
並古樂府
甘州詞
王衍自製甘州詞令宫人歌之其詞哀怨聞者悽愴(外)
(史檮杌)
水調曲
外史檮杌王衍泛舟廵閬中自製水調銀漢曲命樂工
歌之
唱黃雞
白樂天詩誰道使君不解歌聽唱黃雞與白日黃雞催
曉丑時鳴白日催年酉時没
江南歌
采菱調易急江南歌不緩(謝靈運)
明月吹
悽悽明月吹惻惻廣陵散皆琴曲
苦寒奏
一聞苦寒奏載使豔歌傷(江文通詩)
傷歌行
古樂府有傷歌行言日月代謝知友離絶傷而為歌
長短歌
樂府有長歌行短歌行
怨詩行
班婕好有怨詩行自傷寵移也
陌上歌
羅敷豔歌注云陌上桑出秦氏女也秦氏邯鄲人有女
羅敷為邑人王仁妻仁後為趙王家令羅敷採桑陌上
王登臺見而悅之欲奪焉羅敷乃彈筝作陌上之歌以
自明
狹邪行
樂府詩有長安有狹邪行言世路險狹邪僻正直之士
無所容也
吳趨行
樂府有吳趨行云四坐並清聽聽我歌吴趨吴趨自有
始請自閶門起趨步也此曲吳人歌其土風也
六引
六引緩清唱三調佇繁音六引古歌曲名
會吟
謝靈運有會吟行云會吟自有初請從文命敷注會會
稽也與吳趨同意禹會諸侯於此
東武吟
樂府詩人有少壯從征伐年老被棄游於東武者不敢
論功但戀君耳
白頭吟
言人相知以新間舊不能至於白首
升天行
鮑明遠樂府詩言學仙也
游子吟
請為游子吟冷冷一何悲
江南調
劉休玄悲發江南調憂委子衿詩注采蓮曲也
秦郎
阿翹後出宫嫁金吾衛長史秦誠為妻誠出使新羅阿
翹登樓擊方響寫恨撰小詞名曰憶秦郎誠亦於是夜
傳其曲拍歸曰合之無
懊惱歌
晉石崇為綠珠作
白日歌
張融白日歌云白日白日舒天照暉數窮無盡盛滿而
衣
白雲謠
穆天子傳穆王觴王母於瑶池之西王母為王歌白雲
之謠
驄馬驅
古樂府也多述出征之勤劉孝威云一隨驄馬驅分受
青蠅弔
下門關
魏收永世樂綺忩斜影入上客酒須添門關今可下落
珥不相嫌
馬上曲
長城公昭君詞只餘馬上曲猶作别時聲
鞠歌行
古樂府陸機序言謂䠞鞠也
迎客曲
古樂府也徐勉詞云絲管列舞席陳含聲未奏待嘉賓
羅絲管舒舞席歛袖破唇迎上客
送客曲
袖繽紛聲委咽餘曲未終高駕别爵無算景已流空紆
長𬒮客不留(徐勉)
夜誦
漢武帝立樂府採詩夜誦有趙代秦楚之謠注夜誦言
辭秘故止於夜誦歌也
楚妃長别離
古樂府
大雅吟秋江九日
並古樂府
王節士
陸厥有臨江王節士歌云木葉下江波連明月照浦雲
歇山秋思不可裁復帶秋風來秋風來已寒白露驚羅
紈節士慷慨上衝冠彎弓掛若木長劍竦雲端
淫豫歌
一作灔預梁簡文辭云淫豫大如服瞿唐不可觸金沙
浮轉多桂浦忌經過
估客樂(見離别門)
陽春旦
徐孝嗣白雪歌所恨輕寒早不迨陽春旦
桃葉歌
王獻之情人桃葉歌云桃葉復桃葉桃葉連桃根相憐
兩樂事獨使我纏綿桃葉復桃葉渡江不用楫但渡無
所苦我自迎接汝
舞媚娘
古樂府也又有五媚娘歌
江南弄
梁武帝辭云衆花雜色滿上林舒芳搖綠垂輕隂連手
蹀躞舞春心舞春心臨歲腴中人望盡獨踟蹰
瑟瑟辭
陳思王十一年中三徙都作瑟瑟調歌辭言轉蓬之不
定
河畔草
青青河畔草綿綿思遠道
平調
古樂府君子行五言平調注瑟有三調清調側調也
傷歌行
注云傷日月代謝年命遒盡離絶知友傷而為歌
怨歌行
班婕好作
短歌行
短歌行魏武帝作言人命不能得長久須及時而為樂
也
還鄉怨
古樂府所載
碑碣門
碧落碑
絳州有碑篆字與古文不同頗竒怪李陽冰見而愛之
驗其文是唐初而不載書者姓名碑上有碧落二字因
謂碧落碑(國史補)
樂石
嶧山碑云刻此樂石人多不曉顔師古謂以泗濱浮磬
作碑也(封氏見聞記)
金字銀書
謂碑銘之書也
海錄碎事卷十九
