海錄碎事卷一宋葉庭珪撰
天部上
天門
曾穹
蹀足循廣除瞬目矖曾穹(文選謝惠連詩)
天閫
天閫決地垠開(揚雄作甘泉賦)
紫冥
發響九臯翰飛紫冥(北史)
鍊石補天
淮南子曰昔者女媧氏鍊五色石以補蒼天
三六玉皇
為君持此凌蒼蒼上朝三十六玉皇(李賀詩)
天末
滄波渺川汜白日隱天末(李白詩)
碧羅天
坡詞初雨歇洗出碧羅天
洪覆
漫漫方輿廻廻洪覆天也(補亡詩)
大圓
恢恢大圓天也(補亡詩)
天碧深
後主詩日映仙雲薄秋高天碧深
日門(慶瑞災食附)
扶光
謝宣遠詩扶光迫西汜注扶光日也
西汜
見上注西汜日入處也
頽陽
頹陽照通津夕陰曖平陸注云頽陽落日也(謝宣遠詩)
日重光
漢明帝作太子樂人歌四章以贊太子一曰日重光(出)
(崔豹古今注)
時竟
時竟夕澄霽雲歸日西馳時竟謂日暮之時竟盡一日
也(謝靈運詩雲一作空)
半規
密林含餘清遠峯隱半規謂日落峯外半見日形也(謝)
(靈運詩)
傾羲
頽魄不再圓傾羲無兩旦(謝靈運詩)
曜靈
曜靈運天機四節代遷逝曜靈日也(潘安仁詩)
墜景
如彼墜景則不可振言如落日也(陸士衡詩)
半西山
白日半西山桑梓有餘暉(王仲宣詩)
華景
輕蓋承華景騰步躡飛塵日光也(選詩)
南流景
願為南流景馳光見我君南流景日也(曹子建詩)
陽景
微陰翳陽景注日也(曹子建詩)
日華
日華川上動風光草際浮(謝玄暉詩)
初晣
桐林帶晨霞石壁映初晣(謝靈運詩)
日完其朔
日完其朔月不掩望言日月無薄蝕(顔延年應詔詩)
奉離光
劉孝綽詠日詩園葵一何幸傾葉奉離光
西薄
謝靈運善哉行云暘谷曜升虞淵引落景曜東隅晼晩
西薄
日居上枝
山海經大荒之中湯谷有扶桑木十日所浴九日居下
枝一日居上枝
初日
薛逢詩初日暉暉上彩旄
紅灑灑
李賀十二月樂詞日脚淡光紅灑灑薄霜不消桂枝下
銜燭龍
天東有若木下置銜燭龍(李賀詩)
頳玉盤
誰揭頳玉盤東方發紅照(李賀詩)
日三竿
南齊天文志永明五年十一月丁亥日出三竿朱色紅
色赤暈
鬱華結鄰
七聖記鬱華赤文與日同居結鄰黃文與月同居皆日
月之神名
日正南
風土記曰天日正南黃鍾踐長粥饘追萌微納休昌
萬里暉
白日淪西河素月出東嶺遥遥萬里暉蕩蕩空中景(選詩)
細柳
日旦出扶桑暮入細柳西方日入之地(論衡)
日窟
東卷日窟西駢月阿(陶景賦詩)
天雞
桃都山有大桃樹有天雞日出即鳴天下雞皆鳴
日五色
尸子曰少昊金天氏邑於窮桑日五色下照窮桑
踆烏
淮南子曰日中有踆烏注踆趾也謂三足烏也
日小還
淮南子曰日靡於鳥次是謂小還廻于女紀是謂大還
日昃之時也
日懸車
淮南子曰爰止羲和爰息六螭是謂懸車言日暮之時
也六螭六龍也
亭午
日在午曰亭午日在未曰映日晩曰旰(纂要)
山無影
梁簡文詩云日倒山無影城斜漢屢廻
日再中
新垣平言臣候日再中居頃之日郤復中於是始更以
十七年為元年
曾暉
曾暉薄瀾澳注曾暉日光也(顔延年詩)
麗飛甍
白日麗飛甍(謝玄暉詩)
曜靈俄景
曜靈俄景繼以望舒曜靈日也俄邪也望舒月御也
九陽
旦晞榦於九陽楚辭曰夕晞余身乎九陽
天晷
協風傍駭天晷仰澄天晷日也(陸士衡詩)
炎暉
清雲却炎暉(王仲宣詩)
朱光
朱光馳北陸朱光日也(張孟陽詩)
日西匿
白日忽西匿(選詩)
日西頽
日杳杳而西頽(楚辭)
日母
流攬無窮歸神日母言濤如此春秋内事云日者陽德
之母
登光
登光辨色謂日上也(選注)
利眼
利眼臨雲不能垂照朗璞蒙垢不能吐暉注利眼日也
天有日月猶人有眼故以日為利眼(陸士衡演連珠)
日中王字
帝王世紀漢文帝時日中有王字
日變
永和詔今日變方遠地搖京師是時零陵言日食京師
不覺
曈曨
曈曨日出也(秋興賦)
曚朦
曚日未明也朦月將入也(說)文
月門
纖阿
束晳補亾詩纖阿案晷注云月御也
頽魄(見日門)
圓景光
圓景光未滿衆星燦以繁圓景月也(曹子建詩)
嘉月
成裝候良辰漾舟陶嘉月陶樂也(謝惠連詩)
皛皛(胡了切)
凉風起將夕夜景湛虛明昭昭天宇闊皛皛川上平謂
月光照水上平淨貌(陶淵明詩)
四五
三五明月滿四五蟾兔缺(選古詩)
燭燭
燭燭晨明月謂平曉之際月猶在也(選古詩)
亮月
皎皎亮月麗于高隅(嵇叔夜雜詩)
晨月
清風動帷簾晨月燭幽房注曉月也(張茂先情詩)
升月
落日隠櫩楹升月照簾櫳(謝靈運七月七日詩)
宵月
夕陰結空幕宵月皓中閨(謝惠連擣衣詩)
二八
始出西南樓纖纖如玉鈎末映東北墀娟娟似蛾眉三
五二八時千里與君同(鮑明遠翫月詩)
東北墀(見上)
方暉
方暉竟戶入圓影隙中來光逐門戶而方竟盡也(沈休文月)
(詩)
桂華孤
古桂華曲可憐天上桂華孤為問嫦娥更要無月中幸
有閒田地何不中央種兩株
玉蟾蜍
星斗離披煙靄收玉蟾蜍耀海東頭(褚載月詩)
兔月
兔月半輪明狐關一路平(江總詩)
千嶠月
遠樹冷籠千嶠月夜船閒載一汀風(李九齡詩)
三五月
關山三五月客子憶秦川(徐陵詩)
桂月
南窗北牖桂月光(古樂府)
月死為灰月蘇
釋名晦灰也月死為灰月光盡似之也朔蘇也月死復
蘇生也
端正月
三秋端正月今夜出東溟
嫦娥奔月
嫦娥奔月是為蟾蜍(張衡靈憲記)
月精
淮南子羿請不死之藥於王母嫦娥竊之奔月宫羿妻
也入月中為月精
夜光
夜光何德死而又育厥利維何顧兔在腹楚辭也皇甫
謐年歷曰月羣陰之宗光内日影以宵曜名曰夜光廣
雅又曰夜光謂之月
清月
寒煙宿墟落清月上林塘(林逋詩)
老兔寒蟾
夢天詞老兔寒蟾泣天色雲樓半開壁斜日玉輪軋露
濕團光鸞佩相逢桂香陌李賀
團光(見上)
欝華結鄰(見日門)
月午
夜清先月午秋近少嵐迷(陸魯望詩)
冰鏡
梁簡文寒月詩冰鏡不安臺又詠月詩飛輪了無轍明
鏡不安臺飛疑作冰
半破月
半破前峰月(杜牧詩)
旁死霸
書惟一月壬辰旁死霸孟康曰月二日以往月生魄死
故言死魄魄月質也霸古魄字
月采篇
古文月采篇三日曰朏注朏月出也敷尾反月采說月
之光采其書則亡(朏音窟)
月弦
披襟殊未已雲外月弦開王(禹玉詩)
娟魄
娟魄已三孕言三次月生也(王昌齡詩)
白玉盤
小時不識月呼作白玉盤又疑瑶臺鏡飛在青雲端(李)
(白詩)
瑶臺鏡(見上)
地上霜
牀前明月光疑是地上霜(李白詩)
半輪秋
峩眉山月半輪秋(李白詩)
海圓景
海月破圓景圓一作團(李白詩)
千里光(見離别門)
一點明月
東坡詞一點明月窺人又子美月詩關山同一點
金樞穴
大明㩠轡於金樞之穴言月窟也(文選海賦)
素月
素月流天又劉楨詩曰皦月垂素光(上出月賦)
素娥
集素娥於後庭嫦娥也(月賦)
朏魄示冲
朏魄示冲朒朓警闕注月朔見東方曰朒晦見西方曰
朓朏月未成光魄月始生也(月賦注朒音衂朓音挑)
嫦娥(見月精事)
冰淨
連觀霜縞周除冰淨縞白也(月賦)
月御(見日門)
飛光
日下壁而沉彩月上軒而飛光(江文通别賦)
月如珪
秋露如珠秋月如珪(江文通别賦)
朏魄雙交
謂三日也尚書傳曰朏明也月三日明生(顔延年詩)
明明月
魏武帝短歌行明明如月何時可掇又陶詩明明雲中
月
月明星稀
月明星稀烏鵲南飛繞樹三匝何枝可依(魏武帝詩)
獨樹
影閉重門靜寒生獨樹秋(裴廸月詩)
玉兔金蟾
照他幾許人腸斷玉兔金蟾遠不知(白居易月詩)
朣朧
朣朧月出也(潘安仁詩注)
星門
犯少微
月犯少微謝敷卒(晉志)
奕奕
皎皎天月明奕奕河宿爛奕奕長盛貌(謝惠連詩)
金虎
在漢之季皇綱幅裂火辰匿暉金虎曜質火辰心星也
明則天下和平闇則天下喪亂昴西方白虎宿也太白
金精也太白入昴是金虎相薄則有亂兵(陸士衡詩)
離金虎
望舒離金虎屏翳吐重陰言月離於畢故雨畢西方宿
故曰金虎(陸士衡詩)
衣青天
繁星衣青天列宿自成行言星著于天如人之著衣也
(傅休奕)
衡落
夜移衡漢落注衡北斗漢天河也(鮑明遠詩)
半遥城
落宿半遙城浮雲靄曾闕(劉休玄詩)
瑶光
太微凝帝宇瑶光正神縣注北斗柄端星也(顔延年詩)
參横
隋蕭慤經山寺詩河漢曉參横
北斗闌干
古詩月没參横北斗闌干
人星
俗傳識人星不患瘧
欃槍
上楚咸下楚庚切爾雅彗星為欃槍
星司夜
尸子曰使星司夜月司時猶使雞司晨也
丘上望星
尸子曰井中視星所見不過數星自丘上以望則見始
出也非明益也勢使然也私心井中也公心丘上也
鳥帑
鳥帑朱雀星尾也
晨正
晨正房星農事之候故曰農祥韋昭曰立春日晨中於
午
天稷
天稷五星在農正南
并鉞
并鉞一星在東井
泰階六符
漢書泰階六符上階天子中階公卿下階庶人凡三階
也(已上並漢志)
郎位(見郎官門)
天階
晉天文志三台為天階太一躡以上下
貫索
貫索九星賤人之牢明則天下獄煩(晉天文志)
女媊(音前)
甘氏星經太白上公妻曰女媊居南明天下祀之曰明
星
太陵為疫
後漢魯恭傳人傷於疫注云太陵之氣為害太陵星名
司過星
吳志天有司過之星朝有敢諫之鼓
種白榆
古辭天上何所有歷歷種白榆
天圍棋
高敖曹詩曰塜子地握槊星宿天圍棋啟顔錄
天乳星
天乳星主甘露明潤則甘露降(列星圖)
天暒
孫氏瑞應書景星者天暒也狀如半月生於晦朔助月
為明王者不私人則見(暒音精)
天田
高祖令天下立靈星祠注龍星左角曰天田農祥也晨
見而祭之
信星
元封元年秋有星孛於三能望氣王朔言候獨見填星
出如瓜食頃復入有司皆曰陛下建漢家封禪天其報
德星云其年祝祠太一贊饗曰德星昭衍厥維休祥壽
星仍出淵耀光明信星昭見皇帝敬拜太祝之享
經星
經星常宿中外宫凡百一十八名積數七百八十三星
皆有州國宫室物類之象
天極星
中宫天極星其一明者太一之常居也旁三星三公或
曰子屬後宫四星末大星正妃餘三星後宫之屬
帝車
斗為帝車運于中央臨制四海(天文志)
文昌
斗魁戴筐六星曰文昌宫一曰上將二曰次將三曰貴
相四曰司命五曰司錄六曰司災(天文志)
三能(音台)
斗魁下六星兩兩而比者曰三能色齊君臣和不齊為
乖戾(天文志)
輔星
斗柄輔星明近輔臣親強斥小疏弱注在北斗第六星
旁
攝提格
攝提直斗杓所指以建時節故曰攝提格
敖客
箕為敖客
觴客
張嗉為厨主觴客
遠客
翼為羽翮主遠客
五潢三柱
五潢五帝車舍中有三柱柱不具兵起
天倉
胃為天倉其南衆星曰廥積
旄頭
昴曰旄頭胡星也
附耳
畢大星旁小星為附耳搖動有讒亂臣在側
散錦
庾闡詩玄景如映璧繁星如散錦
魚鹽
匏瓜有青黑星守之魚鹽貴
天女孫
牽牛為犧牲其北河鼓婺女其北織女織女天孫也
歲星
歲星所在國不可伐可以伐人注太歲在四仲則歲行
三宿在四孟四季則歲行二宿二八十六三四十二而
行二十八宿十二歲而周天
熒惑
熒惑東行疾則兵聚于東方西行疾則兵聚于西方其
南為丈夫喪北為女子喪熒惑天子理也故曰雖有明
天子必視熒惑所在
太白經天
太白經天天下革民更主注出東當伏東出西當伏西
過午為經天
晝見
太白晝見與日爭明強國弱小國強女主昌
填星周天
填星晉灼注常以甲辰元始建斗之歲填行一宿二十
八歲而周天也
牝牡
太白在南歲在北名曰牝牡年年榖大熟太白在北歲
在南年或有或亡注歲陽也太白陰也故曰牝牡
五星同色
五星同色天下偃兵百姓安寧歌舞以行不見災疾五
榖繁昌
維散句信(音申)
維星散句星信則地動散者不相從也
星守三淵
有星守三淵大水地動海魚出
紀星散
紀星散者山崩天紀屬貫索
辰入五車
辰星入五車大水
熒惑入
熒惑入積水水兵起入積薪旱兵起守之亦然
龜鼈星
龜鼈星不居漢中川有易者
五星循
天下太平五星循度日不食朔月不食望
燭星
燭星狀如太白其出也不行見則滅所燭城邑亂注星
上有三彗上出填星之精也
五殘六賊
五殘星出正東注填星之精六賊星出正南注太白之
精
蚩尤旗
類彗而後曲象旗見則王者征伐四方注熒惑之精
景星
天暒而見景星景星者德星也其狀無常常出於有道
之國注暒精明也有赤方氣與青方氣相連赤方中有
兩黃星青方中有一黃星凡三星合為景星也
德星(見上)
蓬星
漢中元三年蓬星出房心間占曰蓬星出必有亂臣房
心間天子宫也是時梁孝王欲為漢嗣殺爭臣袁盎(已)
(上並西漢天文志)
七亢八角
李白詩為我草眞籙夫人慙妙工七亢洞壑落八角輝
星紅
璇璣玉衡
北斗魁四星曰璇璣杓三星曰玉衡(晉天文志)
帝席
天皇座北三星曰帝席主晏酬獻酢(皇一作王)
宗大夫
宗正二星在帝坐東南大夫也
天駟
王良五星天子奉車御官也其四星曰天駟旁一星王
良曰天馬其動為策馬車騎滿野
天廐
東壁北斗星曰天廐主馬之官
天讒
卷舌六星中一曰天讒
魚囿
天漢南三星曰咸池魚囿也
八榖
八榖八星主候歲一星亡一榖不登
少微處士
少微四星在太微西一名處士或曰第一星處士第二
星議士三博士四大夫
前星
心三星天王正位也前星為太子後星為庶子
天雞
箕四星一曰天雞主八風凡日月宿在箕東壁軫翼風
起
老人星
老人一星在弧南一曰南極常以秋分之旦見於景春分
之夕而没于丁見則治平主壽昌常以秋分候之南郊
外厨
柳南六星曰外厨
天漢
天漢起東方經尾箕之間謂之漢津乃分為二道
天矢
五星亂行則為天矢彗孛而有亡國革政兵饑喪亂之
禍
天使
流星天使也自上而降曰流自下而升曰飛大者曰奔
天雁地雁
流星色青赤名曰地雁其所墜者起兵流星有光青赤
曰天雁軍中之精華也
鯨魚為彗
淮南子曰鯨魚死而彗星出文選注鯨魚死其目精疾
出而為此星
玉衡
玉衡正而太階平玉衡斗星也
華星
選詩華星出雲間
天將軍
如淳曰太白天之將軍
圖書府
晉天文志東壁天帝圖書之府
東壁
石氏經曰東壁之星主文籍
北落師門
晉天文志北落師門一星在羽林南落者天之藩落也
師門軍門也主非常以備兵
鉤鈐
熒惑犯房之鉤鈐鉤鈐天子之御也占曰不太僕則奉
車不黜即死也注房為天駟其陰右驂旁二星曰鉤鈐
(天文志)
河漢門
秋河
秋河曙耿耿寒渚夜蒼蒼(謝玄暉詩)
衡漢落(見星門)
清漢
昭昭清漢暉天河也(選詩)
河左界
劉子儀七夕詩明河左界鵲南飛又清風詩正當河左
界不待雨東來
風門
長風
宗慤年少叔父問其所志曰願乘長風破萬里浪後為
振武將軍克林邑
協風
陸士衡詩協風傍駭又云協風應律注和風也
析析
析析就衰林皎皎明秋月風吹木聲(謝靈運詩)
惠風
惠風蕩繁圃白雲屯層阿謂春風施惠萬物也(謝叔源詩)
飀飀
亭亭映江月飀飀出谷颷注風聲也(謝惠連詩)
緒風
初景革緒風新陽改故隂初景初春也緒餘也(謝靈運詩)
烈烈
凄凄朝露凝烈烈夕風厲(潘安仁詩)
廣莫風
易緯曰冬至則廣莫風至
揚微綃
登城眷南顧凱風揚微綃注輕絲也言風和而不猛也
(潘安仁詩)
截道颷
歘如敲石火瞥若截道颷(潘安仁詩)
曾颸
出宿薄京畿晨裝摶曾颸注高風也(謝靈運詩)
長風
長風萬里舉(文選前緩聲歌)
凉風厲
凉風率已厲游子寒無衣厲嚴也(選詩)
商颷
時逝柔風戢歲暮商颷飛言秋風也(陸士衡詩)
慘慄
孟冬寒氣至北風何慘慄(選詩)
吹飛雨
朔風吹飛雨蕭條江上來(謝玄暉詩)
戾戾
燮燮凉葉奪戾戾颸風舉(張協詩)
石尤風
石尤風亦颶風之類(番禺記)
風似劒
胡釘鉸詩胡風似劍鎪人骨漢月如鈎釣妾腸
九萬風
李義山詩日日虛乘九萬風
雲輿風駟(見雲門)
一汀風(見月門)
江颸
江颸鳴疊嶼流雲照層阿(選詩)
春風顚
曉來急雨春風顚
獵葉風
周生列子曰獵葉之風不應八節
千里風
述征記長安宫靈臺有相風銅烏云此烏遇千里風乃
動
風母
風母似猿見人若慙屈頸打殺得風即活(述征記)
烈士英風
王融風賦總高羽而蕭瑟韻朱露之參差此烈士之英
風長寥亮其如斯
幽人之風
謝朓風賦子雲寂寞叔夜高張煙霞洞色荃荑結芳此
幽人之風也
羽客仙風
沈約賦拂九層之羽蓋轉八鳳之珠旗時卷瑶臺翠帳
乍動佚女輕衣此羽客之仙風也
風濫
煙輕惟潤柳風濫已吹桃(李義山詩)
鄭公風
若耶溪因鄭弘見神人旦南風暮北風至今呼鄭公風
(會稽記)
幽風
寒綠幽風生短絲(李賀詩)
風草草
李賀九月詞露花飛飛風草草翠錦爛斑滿層道雞人
唱罷曉曨聰鵶啼金井下疎桐
無罷風
後魏王肅悲平城詩云陰山常晦雪荒松無罷風
颶母
嶺表錄南海秋夏間有暈如虹者謂之颶母又有颶風
颶風
南越志熙安間多颶風颶風者具四方之風也常以五
月六月興未至時雞犬不鳴
逢龍
楚九歌飄風逢龍拂拂兮注風貌
抛雲車
國史補暴風之候有抛雲車
四面風
拾遺記崑崙山有四面風東西南北一時俱作
祛塵風
拾遺記崑崙山有祛塵風若衣服垢汚吹之則潔
裂葉風
洞冥記裂葉風八月風也
風狎獵
蔡邕賦條風狎獵吹予床帷
落梅風
風俗通五月有落梅風江南以為信風
吹歸心
南風吹歸心飛墮酒樓前(李白詩)
秋風吹
已過秋風吹(李白詩)
活鱗靜柯
洪波振壑川無活鱗驚颷拂野林無靜柯
信風
天長信風吹日出宿霧歇(李白詩)
春風風人
說苑管仲曰吾不能以春風風人夏雨雨人吾窮必矣
詩情覺
微然草根動先被詩情覺
風瀏瀏(音留)
風瀏瀏而夙興(寡婦賦)
爽籟
爽籟驚幽律(選詩)
振纖枯
嚴霜凋翠草寒風振纖枯(曹顔遠詩)
玉宇風
玉宇來清風羅帳延秋月(劉休玄詩)
雨門
黃梅雨
梅熟而雨曰梅雨江東呼為黃梅雨(纂要)
苦雨
凄風趁時序苦雨遂成霖久雨人所患苦也(陸士衡詩)
飛雨
飛雨灑朝蘭輕露栖叢菊(張景陽詩)
散絲
騰雲似涌煙密雨如散絲(張景陽詩)
黑蜧
黑蜧躍重淵商羊舞野庭蜧音戾蛇也皆欲雨之候
號屏
飛廉應南箕豐隆迎號屏飛廉風神豐隆雷師號屏雨
師(張景陽詩)
雨足
雲根臨八極雨足灑四溟(張景陽詩)
愁霖
有渰興春節愁霖貫秋序(張協詩)
甘霤(音溜雨屋水流下)
奕奕玄霄濛濛甘霤注雨也(選賦)
豆花雨
豆花雨八月雨也(荆楚歲時紀)
朝霞出門
山谷集朝霞出門暮霞千里言雨候之遲速
萬絲雨
萬絲春雨眠時亂一片濃雲浴處開(吳融詩)
宿雨
谷鳥驚啼衝宿雨野梅愁絶閣寒煙(林逋詩)
一篩雨
數抹晩霞憐野笛一篩寒雨羡沙禽(林逋詩)
涷雨
離騷令飄風兮先驅使涷雨兮灑塵又爾雅暴雨謂之
涷江東呼夏月暴雨為涷雨
虛危直日
世傳虛危室畢直日多雨
雨月額
旦日雨謂之雨月額(金樓子)
香雨
李賀四月詞依微香雨青氛氲膩葉蟠花照曲門
鬼雨
南山何其悲鬼雨灑空草(李賀詩)
符下東井
管輅過清河倪太守時天旱問雨期輅曰今夕當雨十
六日壬子畢星中已有水氣天昨檄召五星宣布符刺
下東井告命南箕使召雷公電父風伯雨師羣岳吐陰
衆川激精是夕果雨(魏志)
郡國上雨
後漢志立春至立夏盡立秋郡國上雨澤
瑞雨
梁大同中嘗驟雨殿前往往有雜色寶珠虞寄因上瑞
雨頌
雨師
開山圖曰霍山南岳山有雨師雲師注雲師如蚕長六
寸似兔雨師似蛹長七八寸似蛭雨雲之時出在石上
肉甘可熟而食(蛹音勇老蠶)
香雨
拾遺記爛石燒之煙為香雲徧空則下香雨物類相感
志
禾生耳
諺曰春雨甲子赤地千里夏雨甲子乘船入市秋雨甲
子禾頭生耳(朝野僉載)
石郎戴笠
不願石郎戴笠難甘玉女披蓑言雨多也(叚成式詩)
注銅姑
銅姑尚注石姥方勤(温庭筠叙雨)
&KR1143;&KR1143;(音悚執也)
曾奉郊宫為近侍分明&KR1143;&KR1143;羽林槍言猛雨如此(杜牧詩)
蟻封穴戶
蟻封穴戶大雨將至(東觀漢記)
夜聲
夜聲曾隔巴山雨露氣仍和震澤春
倒井
秋霖劇倒井(李白詩)
濯枝雨
風土記六月有大雨曰濯枝雨
白雨
白雨映寒山森森似銀竹(李白詩)
月如仰瓦
諺有云月如彎弓少雨多風月如仰瓦不求自下
雨草
師曠歲欲雨雨草先生藕也歲欲旱旱草先生乃蒺蔾
也
甲子雨(見禾生耳)
降豐澤
上天降豐澤百卉挺葳蕤豐澤雨也(王仲宣詩)
豐注
豐注溢脩霤(選詩)
彌天潤
商颷漂山不興盈尺之雲谷風鳴條必降彌天之潤(演)
(連珠)
雪門
松雪
庭昏見野陰山明望松雪(顔延年詩)
素雪
昔我初遷朱華未希今我旋止素雪云飛(曹子建詩)
千里驚
寒沙四面平飛雪千里驚(范彦龍詩)
屯雲
劉義恭夜雪詩屯雲閉星月飛瓊集庭樹
宿雪
後漢書京師去冬無宿雪今春無澍雨以其經冬故言
宿也
珠塵
雪中詩瓊樹瑶岑掠眼新鮮颷時復颺珠塵
墮瓊芳
李賀十一月詞宫城團廻凜嚴光白天碎碎墮瓊芳撾
鐘高飲千日酒却天凝寒為君壽
諸家雪
劉貢甫有諸家雪詩侯家山家酒家妓家獵家樵家船
家
三丈雪
李白詩天山三丈雪豈是遠行時
金羊玉馬
拾遺記積雪久不消掘地得金羊玉馬高三尺許
霄雪
爾雅雨䨘為霄雪注䨘冰雪雜下也因名霄雪霄即消
也詩如彼雨雪先集維霰
琪樹
琪樹無聲粉蘂圓(王禹玉雪詩)
笑是鹽
施肩吾詩顚狂楚客歌成雪媚賴吳娘笑是鹽交趾有
黃帝鹽曲唐譜有突厥鹽阿鵲鹽等曲
雪花如手
地白風色寒雪花大如手(李白詩)
六出公
六出公太平廣記謂雪也
散為六出
孝建五年正月朔華雪降散為六出宋孝武以為瑞
雪如波
長亭歲盡雪如波(李義山詩)
紛糅
雲紛糅而遂多(雪賦)
藹藹浮浮
藹藹浮浮瀌瀌奕奕言雪之狀如此(雪賦)
開簾入隙
始緣甍而冐棟終開簾而入隙(雪賦)
縈盈帷席
初便娟於墀廡末縈盈於帷席(雪賦)
千巖俱白
千巖俱白萬頃同縞(雪賦)
月承幌
月承幌而通暉(已上並文選雪賦)
小梅
秦韜玉雪詩惹砌任從香粉妬縈叢自學小梅嬌
白糢糊
連夜江雲黃慘澹平明山雪白糢糊(白居易詩)
篩寒灑白
李嘉祐雪詩篩寒灑白亂冥濛
低帷昵枕
願低帷以昵枕(雪賦)
柳成梅
雪深楊子岸看柳盡成梅(李嘉祐詩)
雲門
矞雲
瑞應圖矞雲慶雲也其狀内赤外黃
屯雲
屯雲蔽曾嶺驚風涌飛流(謝惠連詩)
鱗鱗
鱗鱗夕雲起獵獵晩風遒(鮑明遠詩)
崇雲
崇雲臨岸駭鳴條隨風吟崇高也駭驚也(陸士衡詩)
纖雲
纖雲時髣髴渥露沾我裳注纖輕也(傅休奕詩)
翳翳
翳翳結繁雲森森散雨足(張景陽詩)
雨絶
雨絶無還雲花落豈留英(選擬悼亡詩)
潤柱礎
水鸛巢層甍山雲潤柱礎(張協詩)
卿靄
山雲備卿靄池卉具靈變謂卿雲也(江淹詩)
雲罷
說文云霽雨止貌霩雨止雲罷貌(霩忽郭切)
黃雲覆車
東方朔傳曰凡占長吏東耕當視天有黃雲來覆車五
榖大熟
雲輿風駟
仲長綂詩春雲為輿秋風為駟
雲緒
山高雲緒斷浦漲日波頽(張祜詩)
卿雲爛
尚書大傳於時俊乂百工相和而歌卿雲帝舜乃倡之
曰卿雲爛兮禮縵縵兮日月光華旦復旦兮
景雲
孫氏瑞應圖曰景雲者太平之應也孝經援神契天子
孝則景雲出游
雲衣
峰曉雲衣破溪寒石色深(林逋詩)
銀雲
銀雲櫛櫛瑶殿明(李賀詩)
吉雲
洞冥記吉雲之國有吉事則滿空五色照人著草木皆
成五色露
雲師(見雨門)
水雲魚鱗
山雲草莽水雲魚鱗旱雲如煙雨雲如波(拾遺記)
雲市
風隨雲市
雲將
司馬彪注莊子云雲將雲之主帥
慶雲
若煙非煙若雲非雲郁郁紛紛蕭索輪囷是謂慶雲慶
雲見喜氣生(前漢志)
愁雲繁
愁雲繁寒風積(雪賦)
雲油油
自我天覆雲之油油
霜門
露為霜
秋風蕭瑟天氣凉草木搖落露為霜(魏文帝詩)
折綿
風力能承酒霜威欲折綿(黃山谷詩)
霜花如錢
李賀北中寒詩霜花草上大如錢
嵰山霜雪
王子年拾遺記周穆王時西王母貢嵰山甜霜雪
霜靄
許洞早朝詩霜靄清九衢霞光照雙闕
紺霜
拾遺記唐延國霜色皆紺碧
封條
張勰七命曰霏霜封其條(勰音協)
霞門
餘霞
餘霞散成綺澄江靜如練(謝玄暉詩)
赤城霞
挂席歷海嶠回瞻赤城霞(李白詩)
䬃遝
城闕自相望雲霞紛䬃遝(宗史樂府)
霧露門
塗塗
梢梢枝早勁塗塗露晩晞梢梢勁強無葉之貌塗塗者
厚也(謝玄暉詩)
&KR0034;露
瘴氣晝薰體&KR0034;露夜沾衣注&KR0034;草上露觸之肉即潰爛
音冈(鮑明遠詩)
渥露(見雲門)
露珊珊
晴颺碧空風細細曉穿金菊露珊珊(韓丕秋蝶詩)
苦霧
梁元帝驄馬驅朔方寒氣重胡關饒苦霧
丹露
善語國人飲丹露云日初時有露如丹(洞冥記)
不成圓
攀荷弄其珠蕩漾不成圓(李白詩)
金莖
西都賦抗仙掌以承露擢雙立之金莖漢書武帝作柏
梁銅柱承露仙人掌之屬
仙人掌(見上)
嚴嚴苦霧
嚴嚴苦霧皎皎悲泉(舞鶴賦)
氣幂岫
斐斐氣幂岫(謝惠連詩)
餘露團
猶霑餘露團稍見朝霞上(謝玄暉詩)
泛豔
露彩方泛豔月華始徘徊(選古詩)
雲表
衞覬上言昔漢武信求神仙之道謂當時雲表之露以
餐玉屑故立仙掌以承高露
高露(見上)
虹門
紛虹
紛虹亂朝日濁河穢清濟(謝玄暉詩)
虹貫牛山
齊威公時白虹貫牛山管仲諫曰無近妃宫
天弓
天弓虹也又謂之帝弓明者為虹暗者為霓(白虎通)
挈貳
挈貳虹蜺别名也(李融雷賦)
又毛詩曰螮蝀在東莫之敢指一名挈貳也
蜿虹
中坐瞰蜿虹(江文通詩)
長劒彩
獨留長劍彩終負昔賢心(蘇味道虹詩)
雷電門
霆霓
爾雅云疾雷為霆霓
雷嗔樹
對面雷嗔樹當街雨趁人(裴度夏雨詩)
神女電
窗開神女電梁映美人虹(古樂府)
萬蟄
萬蟄蘇而六合盡開(選賦)
旱火
沙路歸來聞好語旱火不光天下雨(李賀詩)
玉虎晨鳴
玉虎晨鳴河圖曰雷聲也
䃱磹(䃱音線磹音簟)
䃱磹電光也太平廣記月支獻猛獸兩目如天䃱磹之
炎光
始雷
仲春遘時雨始雷發東隅(陶淵明詩)
天雷公
天雷公雷神之名(抱朴子)
雷公墨
雷州每大雷雨多於田野得黳石謂之雷公墨又於霹
靂處得揳如斧謂之霹靂揳小兒佩之辟惡(黳音醫小)
(黑也揳音甲擊持也)
百嬌雷
雷已百嬌雨猶四匝(段成式)
折樹木
王充論衡曰盛夏之時雷霆迅擊折樹木壞室屋時犯
殺人俗以為天取龍其犯殺人謂之有陰過
雷震震
雷震震電燿燿(選詩)
霆聲
霆聲發榮(房中歌)
訇稜(訇音烘)
李顒雷賦結欝蒸而成雷鼓訇稜之逸響
投壺光
霹靂引云乍散投壺光謂電光也
狂電
弄狂電之淫裔(思玄賦)
雷填填
雷填填兮雨冥冥(離騷)
雷大
神仙感遇傳葉遷韶信州人遇雷神授以墨篆一卷曰
依此行之可以致雷祛疾苦立功救人我兄弟五人要
聞雷聲但喚雷大雷二自是行符致雨殊有感應
煙門
宿墟落(見月門)
嬾煙
湖上初春文禽相並映短草翠㶑欲生浮嬾煙上
破月
古刹疎鐘度遥嵐破月懸(李賀詩)
不住煙
南浦無窮樹西樓不住煙(李商隱詩)
晴霽門(陰晦附)
曾陰
日落長沙渚曾陰萬里生(江文通詩)
停陰
停陰結不解通衢化為渠(陸士衡詩)
曖曖
曖曖虛中滅何時見餘暉(陶淵明詩)
光風
楚辭光風轉蕙泛崇蘭注天霽日明微風動搖草木皆
令有光
五行門(五運附)
納音
子為陽之始午為陰之始以甲加子數至午加丑數至
未午上得庚未上得辛謂之陽索陰又以甲加午數至
子加未數至丑亦得庚辛謂之陰匹陽此納甲數也從
甲至庚凡七七為西素皇之氣故甲子乙丑皆為金而
三為火九為木一為土五為水此所謂納音也但數其
干不數其支其源蓋出于六十律旋宫法也一律合五
音十二律納六十音
黃暉
黃暉既渝素靈承祜魏土德晉金德(陸士衡詩)
海錄碎事卷一
