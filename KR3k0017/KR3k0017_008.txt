海錄碎事卷八上宋葉廷珪撰
聖賢人事部中
老稚門
頽齡
沈休文詩若蒙西山藥頽齡儻能度注魏文帝詩曰西
山一何高何高殊未極上有兩仙童不飲亦不食與我
一圓藥光耀生五色服之四五日身體生羽翼
鄉耋
德輝灼邦懋芳風被鄉耋(顔延年詩)
夙齡
夙齡愛遠壑晚涖見竒山夙齡早歲也晚涖謂暮年臨
職(沈休文詩)
舊齒
親友多零落舊齒皆凋喪謂耆老也(陸士衡詩)
末塗
末塗幸休明(徐幹詩)
黃髮期
願以黃髮期養生念將老又王其愛玉體俱享黃髮
期(曹子建詩)
齒臷
時邁齒臷徒結切大也言年齒漸老大也(陳孔璋詩)
華顛
蔡邕傳曰華顛胡老注云顛頂也謂白首也新序齊王
對閭丘印曰士亦華髮墮顛而後不用耳
西夕年
李崖拜太保謂其子曰不可以西夕之年取笑於來今
也
長年人
臨風杪秋樹對酒長年人(白樂天詩)
老朽
駱賓王與鄉友書云耆耋者化為異物少壯者皆為老
朽
侲子
侲子童子也音真出漢書
翻日車
後漢李尤九曲詩云年歲晚暮時已斜安得力士翻日
車
急景頽年
急景倏云暮頽年寖已衰(李義山詩)
黃小中丁
男女始生為黃四歲為小十六為中二十一為丁六十
為老(出隋書)
眉梨
眉梨耋耉老也東齊曰眉言秀眉也燕代之北曰梨言
面色似凍梨也宋衛兗豫曰耋秦晉之郊陳兗之會曰
耉(出方言)
麋梨
文曰麋梨老也注麋猶眉也(方言)
大人
漢蘇純三輔號為大人注長老之稱(出蘇章傳)
纖兒
會稽王道子少年專政委任羣小陸汭望闕而嘆曰好
家居纖兒欲撞壊之耶
老陳陳
誰覺老陳陳(牧之詩)
方瞳老叟
老聃居山有父老五人方瞳玉面握青筠杖共談天地
乃五方五行之精(拾遺記)
方小
季康子之母死公輸若方小言年尚幼也
八百錢馬
襄陽耆舊傳南陽太守張忠曰吾年往志盡譬如八百
錢馬生死同價
疾侵耄及
疾侵耄及愒隂將盡常恐卒填溝壑(虞竒書)
華顛童牙
裴駰曰唐睢華顛以悟秦丼羅童牙以報趙
歲貶顔
王僧孺詩未應歲貶顔直以憂殘髮
憂殘髮(見上)
前路
前路漸欲少不覺生涕洟
黃頷小兒
黃頷小兒崔陵指言文襄謂其幼小
年涉危境
詔曰昔高允年涉危境而家貧養薄言老境也(北史)
鑷白
長呼望青雲鑷白坐相歡秋顔入曉鏡壯髮凋危冠(李)
(白詩)
髮先秋
朱顔君未老白髮我先秋(上)
青歲歇
紅顔悲舊國青歲歇芳洲(上)
朱顔子
昨朝朱顔子今日白髮催(上)
少童
洛陽少童邯鄲女(江淹)
年逮耉
歲月其徂年其逮耉
年力
年力玄頽侵(選詩)
未暮
幼壯困孤介未暮謝幽貞注謂衰老之時(選詩)
大耋
大耋嗟落暉大老也周易大耋之嗟凶
老冉冉
老冉冉其將至(騷經)
年長大
年行已長大所懷空萬端(魏文帝詩)
已成老翁
已成老翁但未白頭耳(上)
齒危髮秃
齒危髮秃之老(任彦升序)
不二老
朝寡純德之士鄉乏不二之老
鳩車竹馬
王元長曰小兒五歲曰鳩車之戲七歲曰竹馬之遊
志節門(全節附)
老兵
關公聞黃忠為後將軍怒曰大丈夫終不與老兵同列
丹石心
既秉丹石心寧流素絲涕(謝玄暉)
乘長風
宗慤字元幹叔父少文問其所志慤曰願乘長風破萬
里浪
烈火辨玉
烈火辨玉疾風知草
池荷不濕
池荷不濕火玉常冷
建豹尾
晉王含謂其妻曰男兒不建豹尾不復歸矣
鳴珂
李泌少為詩曰天覆吾地載吾天地生吾有意無不然
絶粒升天衢不然鳴珂遊帝都安能不貴復不富空作
昂藏一丈夫(鄴侯家傳)
帶金珮紫
丈夫處世當帶金珮紫
松栢志
宗世林薄曹操為人不與之交後操作司空總朝政問
宗曰可以交未答曰松栢之志猶存以忤旨見疎位不
配德
背洛水
諸葛靚後入晉除大司馬召不起以與晉室有讐常背
洛水而坐
南面百城
李謐嘗曰丈夫擁書萬卷何假南面百城
温蠖
又安能以皓皓之白而蒙世之温蠖乎(史記屈原列傳)
微尚
平生有微尚歡笑自此畢(謝玄暉)
雞争食
寧與黃鵠比翼乎將與雞鶩争食乎(楚詞)
薄雲天
英辭潤金石高義薄雲天
過半路
戰國策或謂秦王曰行百里者半於九十此言末路之
難也
養胎
勾踐養胎以待用昭王恤病以雪仇故能以弱燕服強
齊羸越滅勁吳
乘高車
郭丹入關而嘆曰不乘使者車不復出門後奉使南陽
果乘高車
忠義門
忠規
忠規密謨潜慮帷幕(傅季友表)
忠鬼
易雄為王敦所執曰今日即戮得作忠鬼乃所願也遂
殺之
望義
望義如歸謂程嬰杵臼也
野馬黃羊
杜祁公詩雙鳧乘鴈常深愧野馬黃羊亦過憂張說曰
吾肉非黃羊必不畏喫血非野馬必不畏刺
事百君
張岱曰古人有言一心可以事百君
卞忠貞
卞壼死蘇峻之難諡忠貞公
丹府
親仁罄丹府之愛赤心也
釋生取義
故中郎西平郭脩手刃費禕勇過聶政功逾介子可謂
殺身成仁釋生取義者也
忠義為首
中領軍桓範薦徐宣疏曰争奪之時以策略為先分定
之後以忠義為首
俸禄門(禄養附)
斗食
百官表百石以下有斗食佐史之秩
廨錢
先是臺省府寺咸置廨錢收息蘇孝慈以為官民争利
非興化之道奏罷之請公卿已下給職田各有差
皤然就養
蕭嵩罷中書令其子衡以主壻三品嵩皤然就養十年
餘衣冠榮之
智謀門
折慮
趙奢正疆埸秦人折北慮猶息謀也(盧子諒詩)
深識士
道逢深識士舉手對吾揖(潘正叔詩)
時謀
恨我無時謀譬諸具官臣(王仲宣詩)
堂上竒
何必操干戈堂上有竒兵(張景陽詩)
幄中策
慨無幄中策徒慙素絲質(盧諶詩)
借前箸
酈食其請立六國後漢王以問張良良曰臣請借前箸
以籌之
胷中畫
慢世薄功業非無胷中畫(李白)
人惎之謀
天啓其心人惎之謀惎教也音忌(西京賦)
畫一竒
畫一竒出一策
謀無遺諝
謀無遺諝舉不失策筭無遺策畫無失理諝思與反智
也(辨亡論)
議論門
外庭末議
向者亦嘗厠下大夫之列陪奉外庭末議(司馬遷書)
仰首伸眉
仰首伸眉論列是非(上)
白馬碧雞
白馬之論碧雞之詞(莊子)
儀表門(容止附)
鼠子
魏文帝詔曰孫權前後詞旨頭尾擊地此鼠子自知不
能保爾許地也
跬行
跬行妄步武跬舉足也(謝宣遠詩)
咫步
曷云途遼曾不咫步(盧子諒詩)
屏營
飛鴻不我顧佇立以屏營廻行貌(石季倫詩)
光塵
冀事速訖旋侍光塵(繁休伯牋)
規行矩步
規行無曠迹矩步豈逮人(陸士衡)
瓊樹枝
願一見顔色不異瓊樹枝
半天朱霞
劉訏與族兄歊各履高操族祖孝標曰訏超超越俗如
半天朱霞歊矯矯出塵如雲中白鶴皆儉歲之粱稷寒
年之纖纊也
雲中白鶴(見上)
讜朗
讜朗英盼斐亹高談
星彩
仰窺星彩光越天
肅拜
肅拜凡拜之輕者近乎揖(唐書音訓)
荆楚仙人
宋龔祈辭不應辟命風姿端雅容止可觀中書郎范述
見之嘆曰此荆楚仙人(本傳)
范長頭(見時號雜名門)
風流宗
晉王濛美姿容與劉惔齊名時稱風流舉濛惔為宗焉
風塵表物
晉王衍自然是風塵表物
賀雅
梁賀琛每進見武帝與語移時故省中語曰上殿不下
有賀雅容止閒雅故人呼之
霍亂秃梟
唐曲江令朱隨侯舉止輕脫張鷟目為霍亂秃梟(僉載)
冰稜
高談敬風鑒古貎怯冰稜(段成式)
高酋酋
壇宇寬帖帖符彩高酋酋(杜牧之)
符彩(見上)
精神淵著
桓秉稱高坐和尚精神淵著
文弱
陸士龍為人文弱可愛
神王
司馬太傅府多名士一時儁異庾文康云見子嵩在其
中嘗自神王
醉傀俄
山濤曰嵇叔夜之為人也巖巖若孤松之獨立其醉也
傀俄若玉山之將崩
爽朗清舉
嵇叔夜風姿特秀見者嘆曰蕭蕭肅肅爽朗清舉
朝霞舉
海西公時諸公每朝朝堂猶暗唯會稽王來軒軒如朝
霞舉
瓌姿偉態
瓌姿偉態不可勝讚(神女賦)
狀異常人
蔡邕謂從弟谷曰董卓性剛難濟吾且遁逃山中以待
如何谷曰君狀異常人每行觀者盈集以此自匿不亦
難乎乃止
風儀
風儀與秋月齊明音徽與春雲等潤
貎寢
王粲之荆州依劉表表以粲貎寢而體弱通侻不甚重
也裴松之曰貎寢謂貎負實通侻者簡易也
嵓下電
王戎神彩秀徹視日不眩裴楷目之曰爛爛如嵓下電
風流門
醖藉
漢贊韋玄成孔光匡衡張禹咸以儒宗居宰相位服儒
衣冠傳先王語其醖藉可也顔師古云謂如醖釀及薦
藉道其寬博重厚也
一槩風流
王謝子弟有一槩之風流陳蔡生徒須四科之選擢
雅流弘器
周顗於荆州敗績未得用王丞相與人書曰雅流弘器
何可得遺
外司馬
王晞為常山王司馬登山臨水以談醼為事人謂之物
外司馬
才望高雅
才望高雅非常流所及(陸景初)
人物門
魏家玉
孫興目孔沉魏顗曰沉為孔家金顗為魏家玉
第一流
劉真長言會稽王故是第二流中人耳桓温曰第一流
復是誰劉曰正是我輩耳
映九泉
殷仲堪喪後桓玄問仲文曰卿家仲堪定是何似人曰
雖不能休明一世足以映徹九泉仲堪仲文從弟
肉鴨
舊日韓康伯捋肘無風骨說林云韓康伯似肉鴨
器局
裴尼性弘雅有器局
識度
裴師仁好學有識度
幹略
裴鴻少恭謹有幹略
一至
劉劭人物志曰一至謂之偏材偏材小雅之質也
懷文抱質
偉長獨懷文抱質恬淡寡與
人宗
北面人宗謂為人所敬(任彦升序)
英姿茂績
議者多非光武不以功臣任職至使英姿茂績委而不
用
蘭薰雪白
顔冉龍翰鳳雛曾史蘭薰雪白
癡傲門(疎謬褊急附)
長卿慢
雖好相如逹不同長卿慢嵇康高士傳曰長卿慢世越
禮自放(謝惠連詩)
内機
張子闇内機單生蔽外象
無筭
眺實庸流行能無筭言不足數也
水淫
南史何佟之性好潔一日之中洗滌者十餘過人稱為
水淫
清狂
漢書張敞言昌邑王清狂不蘇林注云凡狂者隂陽胗
盡濁今此不狂似狂者故云清狂或曰色理清徐而心
不慧曰清狂猶云白癡也
白癡(見上)
老革
彭羕仕劉備左遷謂人曰老革荒謬注云猶言老兵也
狗意
石勒謂張賓曰王彌位重言卑恐其遂成前狗意也
長柄葫蘆
二陸初入洛詣劉道真初無他言唯問東吳有長柄葫
蘆卿得種來否陸殊失望
哀家梨
桓南郡每見人不快輒嗔云君得哀家梨當復不蒸食
不
愚癡膜
已决一切愚癡膜
木強人
漢書贊曰周昌木強人也
箕踞
郭解出人皆避有一人獨箕踞視之解問其姓名客欲
殺之解曰居邑之不見敬是我德不修
傲不可長(出曲禮)
酒囊飯袋
五代周行逢嘗言馬氏諸子恣縱奢僭文武之道未嘗
留意時人皆謂之酒囊飯袋(荆湘近事)
謝宣明面
宋劉穆之孫瑀為益州刺史與顔峻書朱修之三世為將
一旦在荆州作謝宣明面謂謝晦三十五歲為荆州都
督有自矜之色宣明晦字
間氣布衣
皮日休傲誕自號間氣布衣(𤨏言)
才疎意廣
後漢孔文舉負其高氣志在靖難而才疎意廣迄今無
成功
捧手不拜
穆紹見尒朱榮捧手不拜榮亦矯意禮之
尊身忽物
尊身忽物是已非人李冲表奏李彪罪狀云
握齱
握齱好荷禮初角反急促之貎荷與苛同
罵坐
灌夫罵坐不敬繫居室注居署名也屬少府後改曰保
官
護前
宋武帝與沈約各數果事多少約少帝三事出謂人曰
此公護前不讓即羞死帝欲抵其罪徐勉固諫而止
直性狹中
嵇叔夜絶交書云吾直性狹中多所不堪
滑稽門
造化小兒
唐杜審言病且死宋之問武平一往問之審言曰甚被
造化小兒相苦其滑稽如此
強口馬
殷浩語孫盛曰卿莫作強口馬我當穿卿鼻孫曰卿不
見決鼻牛我當穿卿頰
滑稽
滑稽則東方朔枚乘師古曰滑稽轉利之稱也滑亂也
稽礙也言其變亂無礙也
邪呼逐除
曹景宗臘月使人作邪呼逐除徧往人家乞酒食以為
戲
索長安米
東方朔云臣言不可用罷之無令但索長安米索盡也
先各反
一囊粟
臣朔長九尺餘亦奉一囊粟侏儒飽欲死臣朔饑欲死
口諧辭給
東方朔口諧辭給又自公卿在位朔皆敖弄無所屈
三日香
襄陽記劉季和性愛香常如厠還輒過香爐上主簿張
旦曰人名公作俗人不虚也季和曰荀令君至人家坐
席三日香旦曰醜婦效顰見者必走公欲集道去耶季
和大笑
&KR0008;塠
有人見劉道真曰此少年甚&KR0008;塠道真問此言佳否道
真曰若佳言令汝翁&KR0008;塠母&KR0008;塠&KR0008;呼回反塠徒推反
(小說)
撒園荽
園荽即胡荽世傳布種時口誦䙝語則滋茂故士夫以
穢談為撒園荽(出湘山集)
詼諧取容
明節不可久安也故詼諧以取容
輕薄門
驚蛺蝶(見時號喻物門)
齒冷
南史樂預傳曰此事人笑諸公至今齒冷無為救也
山驢王
梁祖言於昭宗曰趙崇是輕薄團頭於鄂州坐上佯不
識駱駞呼為山驢王遂阻三事之拜
輕薄團頭(見上)
栗犢
西京雜記惠庄聞朱雲折五鹿充宗之角乃嘆曰栗犢
乃能爾耶
成佛在後
宋孟顗字子彦事佛精懇為謝靈運所輕常曰丈人生
天當在靈運前成佛當在靈運後
&KR2835;揖
以肩揖人曰&KR2835;音補講反輕脫之態也(玉堂閒話)
沾沾自喜
魏其沾沾自喜耳多易難以為相注沾沾輕薄也他廉
反多易者多輕易之行也
銳氣蹻容
銳氣剽於中葉蹻容世於樂府蹻綺驕反(蜀都賦)
謙讓門
奉有餘(見上門)
謙虚席
陸士龍輩以洪筆為租米紙札為良田玄默為稼穡義
理為豐年談論為英華忠恕為寳珍文章錦繡藴藻為
繒帛坐謙虚為席薦張義讓為帷幕行仁義為室宇修
道德為廣宅(出世說)
終身讓路(見叔姪門)
細讓
存彼大方擯此細讓
勤惰門
一饋七起
鬻子曰禹嘗據一饋而七起劉子曰夏禹一饋七起周
公一沐三握髮
人生在勤
左傳人生在勤勤則不匱文王猶勤况寡德乎
筋駑肉緩
嵇康性復疎懶筋駑肉緩又簡與禮相背懶與慢相成
勇力門
龍文鼎
秦武王有力與孟說舉龍文鼎絶臏而死臏頻刅切
批熊拉虎
批熊碎掌拉虎摧斑(七啓)
輕訬
輕訬趬悍輕訬捷也初梢反趬丘昭切(馬融賦)
揖蛙
越絶書越王見怒蛙揖之勇士皆歸之以平吳
虎癡
魏許禇力如虎號虎癡馬超為虎侯
語音傖重
周鐡武語音傖重膂力絶人
鐡小兒
長孫承業諸子驍果號曰鐡小兒
三馬不勝
巨毋霸長一丈大十圍軺車不能載三馬不能勝卧則
枕鼓以鐡筯食
豬突豨勇
王莽募天下囚徒人奴名曰豬突豨勇
引強
材官引強注能引強弓弩也音其兩反(前漢)
鼎士
全趙之時武力鼎士袨服叢臺之下一旦成市注扛鼎
之士也(鄒陽書)
意烏猝嗟
意烏猝嗟千人皆廢項王注意烏恚怒聲猝嗟嘆也猝
千忽反
竒材劍客
李陵自請曰臣所將屯邊者皆荆楚勇士竒材劍客也
力扼虎射命中願得自當一隊
鵰悍狼戾
料其虓勇則鵰悍狼戾
憤氣雲踊
憤氣雲踊如雲之踊也(孫子荆書)
中黃伯
奮中黃育獲之才尸子中黃伯余左執太行之獶而右
搏彫虎
佽飛
吕氏春秋荆人佽飛涉江中流兩蛟繞其船佽飛拔劍
刺殺之
恐懼門
俇俇
楚詞曰䰟俇俇而南征渠往反惶遽貎
創艾
漢書羌虜破散創艾亡逃出塞師古曰謂懲懼也創初
向反艾音乂
咄唶
咄唶令心悲上丁兀下子夜切大驚嘆聲(曹子建)
跼天蹐地
跼天蹐地若無所容(陸士衡表)
垂堂
千金之子坐不垂堂言懼墜瓦所傷(前漢)
局影
局影凝嚴側身扃禁言在近列而懷戒懼(李斯書)
進退維谷
劉琨上書云自守則稽聰之謀進討則勒襲其後進退
維谷首尾狼狽
冘豫
冘豫不决注音淫(漢書)
背芒增刺
背芒增刺心火潛然(李義山文)
辟易
辟易上頻易切下音亦謂驚而改易其處(唐書音訓)
重足一迹
石顯用事公卿畏之重足一迹注言恐懼不敢自寬縱
也(前漢)
震跼
遠近震跼
一夕九升
神一夕而九升(寡婦賦)
側足
側足無行徑馬援曰隗囂側足無所立
命如絲
寸心若不亮微命察如絲(選詩)
危葉畏風
危葉畏風驚禽易落(王元長策秀才文)
禍福門
禍梯
李兌謂肥義曰奚不稱疾而傳政公子成毋為禍梯不
亦可乎
害漸
利端始萌害漸亦牙(後漢蔡邕傳)
慶弔相隨
蘇秦說齊王再拜仰而賀俯而弔齊王曰是何慶弔之
相隨也
福過灾生
庾亮傳小人禄薄福過灾生
紏纏
禍之與福何異紏纏(賈誼傳)
福不盈眥
福不盈眥禍溢於世眥齊細反(出班孟堅荅賓戲)
改過門(悔過附)
吞刀刮腸
竺景秀以過繫作坊嘗云若許某自新必吞刀刮腸飲
灰滌胃高帝釋之卒為忠信士
創艾
創艾謂懲懼也創初向反艾讀曰乂(西漢)
遷思廻慮
遷思廻慮言改過也
閉閣思過
韓延夀為左馮翊民有兄弟訟延夀閉閣思過
愆由已致
愆由已致罪自身招李彪謝罪之言
廻車復路
廻朕車以復路兮及行迷之未遠(離騷)
一朝科頭
管寧泛海舟欲覆乃曰吾嘗一朝科頭三晨宴起過皆
在此風乃息(小說)
恭敬門
茅鴟
叔孫穆子食慶封慶封泛祭使工為之歌茅鴟亦不知
茅鴟逸詩刺不敬也
泛祭(見上)
因傴為恭
因傴為恭(出世說)
三命益恭
正考父三命滋益恭(左傳)
戲謔門(嗤笑談諧附)
鄱陽戲
文選鄱陽暴謔中酒而作何晏曰鄱陽惡戲難與為曹
獻嘲竦誚
南岳獻嘲北隴騰笑列壑争譏攅峯竦誚(北山移文)
墻壁間物
桓崖有好李桓玄就求不能得佳者玄與殷仲文書以
為嗤笑曰德之休明則肅慎貢其楛矢其如不爾墻壁
間物亦不可得也
諧喙
禇亮為蘇世長贊曰軍諮諧喙超然辨悟蘇為天策府
軍諮祭酒十八學士之一
巾虀杵
藝文類聚張敏頭責子羽文云或口如含膠飴或頭如
巾虀杵
一點紅
青州劉郛推官好諧謔嘗念詩云坐上若有一點紅斗
筲之器飲千鍾坐上若無油木梳烹龍炰鳳都成虚(迂)
(齋詩話)
蠟鳳
王僧綽年數歲與諸子戲僧逹下地戲作虎僧綽獨正
坐採燭蠟為鳳伯父弘曰此子終為長者
西川市令
東西二川互相輕薄西川人為梓州為我東門草市柳
仲郢領東川節制謂參佐曰吾立朝三十年始得與西
川作市令(出瑣言)
麻姑送酒
李泌以虚誕自任嘗對客曰令家人速洒掃今夜洪崖
先生來有人遺美酒一榼會客至乃曰麻姑送酒與君
同傾傾未畢門者云某侍郎取酒榼泌命倒還略無怍
色
蒙惠也愚
唐有文學作别紙或遺以柴答書云蒙惠也愚(雜說)
破蝨
破蝨者因官妓惡蝨坐客争記蝨事戲之因纂成錄(廣)
(陵官下記)
嗢噱
嗢噱終日上烏骨下巨略笑戲也(琴賦)
二柳俱摧
柳機柳昂並為外職楊素為納言方用事上賜宴素戲
機曰二柳俱摧孤楊獨聳
柳條體弱
柳調為侍御史楊素戲之曰柳條通體弱獨搖不須風
隂險門(小人詐偽附)
烏賊契
江東人取烏賊墨書契以紿人財物書迹如淡墨逾年
自消唯空紙耳
舞知
張湯舞知以御人
陽浮道
張湯收接天下名士大夫已心内雖不合然陽浮道與
之注陽以道義為交也
擘名接脚
唐會要正元四年吏部奏艱難以來文集失墜人多罔
冒吏或詐欺分見官者謂之擘名承已死者謂之接脚
因翼生羽
乘釁之徒因翼生羽
劍戟森森
李義琛有當世才用而心凶險時人語曰劍戟森森李
義琛
詐善
張湛居室修整雖遇妻子如嚴君人謂湛詐善湛曰人
皆詐惡我獨詐善何傷乎
偏聽
偏聽生姦獨任成亂
九折坂
晉仲長敖覈性賦曰方寸地九折坂為人作險易俄頃
成屯蹇多謝悠悠子悟之不亦晚
梟東徙
說苑梟逢鳩曰我將東徙鳩曰何故梟曰鄉人惡我鳴
以故東徙鳩曰子能更鳴可也不能更鳴東徙猶惡子
之聲
烏集交
管子與人交多詐偽無情實謂之烏集之交
表合
表合謂外合同而中異(唐書音訓)
腹中鱗甲
陳震謂李平腹中有鱗甲不可近
排根
竇嬰失勢亦欲倚灌夫引繩排根平生慕之而後棄者
口中荆棘
荆棘生於口中雌黃謬于舌杪
包藏禍心
左氏傳趙孟曰楚使子圍聘于鄭鄭使行人子羽與之
言曰大國無乃包藏禍心以圖之
隂禍
陳平曰我多隂謀道家之所禁吾世即廢以吾多隂禍
也其後曾孫陳掌以衛氏親戚貴願得續封然終不能
也
心本
郭解其隂賊著於心本發於睚眦注著直略反心本猶
言本心也
被以危法
石顯内深賊持詭辨以中傷人忤恨睚眦輒被以危法
注被加也
乘險投會
乘險投會邀隙趨危(琴賦)
讒謗門
貝錦詩
雖抱中孚爻猶勞貝錦詩靈運自傷抱忠信之德而不
免於謗讒也
諛言
朱叔元書外信讒邪之諛言内聽嬌婦之失計
南戶窺郎
漢書廣川平王立昭信為后又有幸姬望卿為修孊夫
人昭信譖之云傅粉數南戶窺郎吏疑有姦王遂殺之
蠅糞點玉
叚成式云青蠅糞尤能敗物雖玉猶不免所謂蠅糞點
玉是也
飛書
飛書出梁松傳即今匿名書
萋菲牙角
朱敬則上言願去萋菲之牙角頓姦險之芒刃
鼠輩
鼠輩輕相間搆曲生眉目
流言飛文
流言飛文譁於民間(三輔舊事)
疾讒頌
石顯誣譖猛令自殺劉向傷之著疾讒頌
不直一錢
平生毁程不識不直一錢今日長者為夀乃效兒女曹
呫囁耳語(前漢)
媒蘖
全軀保妻子之臣隨而媒蘖其短注媒猶教蘖麯也謂
釀成其罪也齊人名麯餅曰媒(司馬遷書)
野葛
諸葛穎多謗毁時人謂之野葛
口語
横被口語(司馬遷書)
談己非
辨士多毁訾不聞談己非
醜點
醜點難嬰仗劍為易醜點言被謗也
竒詆
竒詆巧毁之也(唐書音訓)
誦訾
誦訾明毁之也(唐書音訓)
積毁銷金
積毁銷金積讒銷骨(西漢)
外膳一肴
齊高賀告人曰公孫弘内厨五鼎外膳一肴弘嘆曰寧
逢惡賓不逢故人
穢垂棘
青蠅不能穢垂棘邪論不能惑孔墨
臣子理謗
聽君父已沒臣子得為理謗廷尉鍾毓所創也(魏志)
情慾門(淫亂附)
寒熱媒
洞房清宫命曰寒熱之媒(七發)
伐性斧
皓齒蛾眉命曰伐性之斧(七發)
慧男子
伶玄云夫淫于色非慧男子不至也
酒阿郎
唐成德軍節度使王紹鼎淫荒暴亂時號酒阿郎(宣宗)
(實錄)
載罪舟車
富貴淫麗是破骨之斧鋸載罪之舟車(真誥)
伐命兵
榮華矜世為伐命之兵(真誥)
色聲鴆毒
牛頭融師曰色聲為先王之鴆毒愛想是至人之坑穽
忍欲
長莫長於博謀安莫安於忍欲
蠱媚
侍者蠱媚巾㡚鮮明(南都賦)
年壯氣盛
年壯氣盛緒信所嬖(阮元瑜書)
哀筝順耳
哀筝順耳高談娛心(魏文帝書)
毁政
妖倖毁政之符外姻亂邦之迹(范曄論)
情塵
情塵為岳愛流成海
女德
躭淫内寵沈漫女德
報德門
素衿人
貞觀中黎景逸居空青山有鵲巢其庭每以餘飼之久
甚馴熟後景逸出仕被誣下獄一日有鵲於獄屋氣樓
中下視景逸喜噪久之已而聞赦又云赦將下有一玄
衣素衿人先說乃悟其鵲(朝野僉載)
吞蛭
音質水虫也楚惠王食寒葅得蛭恐左右見則食監當
誅乃吞之令尹賀曰王有仁德天之所輔也是夜嘔而
蛭出舊疾皆愈(賈誼新書)
斷蛇
孫叔敖為兒時見兩頭蛇恐後人復見必致禍乃斬之
其母曰汝有隂德必有陽報
投金瀨
今潁陽江上伍胥嘗乞食遇婦人餔之後欲報恩求之
不獲乃投百金於此瀨(唐書音訓)
背惠忘初
背惠忘初楚辭曰不敢忘初之厚德
報魚
所謂咸池酬於北里夜光報於魚目北里紂樂也
猶耳鳴
李士謙竭家財以賑貧乏或曰子多隂德答曰隂德猶
耳鳴已獨聞之人無知者今吾所作吾子皆知何隂德
之有
活千人
活千人者子孫必封吾所活者萬餘人後世其興乎(前)
(漢王翁孺傳)
潤草塗原
自頂至踵功歸造化潤草塗原豈獲自己(任昉)
萬感恩
方干家貧告急於越帥劉公遺錢十萬絹五束先生復
書不能他辭唯言千感恩萬感恩
嫉怨門(猜疑附)
口語
眺錯父謂錯曰口語多怨公
昆弟語
衡山王賜過淮南淮南王安乃昆弟語除前隙
刺求微密
刺求微密更相盻伺毛氂過失無不暴陳(西漢)
觖望
上欲王盧綰為羣臣觖望注觖謂相缺也望怨望也
除怨
凡禍亂之所生生於怨咎怨咎之所生在於非理故曰
閑禍在除怨(管子)
首鼠
灌夫與長孺共秃翁何為首鼠兩端秃翁言無官位版
授也
餘耳之隙
張耳陳餘為刎頸之交後有隙
人睚眦
未平人睚眦誰懼鬼揶揄李伸詩余嘗以人打插為鬼
揶揄對用劉禹錫事似勝此也
搖之筆瑞
如何吝嫉搖之筆端
報怨門(讎隙雪冤附)
三難
尸子曰龍門魚之難太行牛之難以德報怨人之難
落度
楊儀怨憤語費禕曰往者丞相亡歿之際吾若舉軍以
就魏氏處世寧當落度如此耶
折齒
范睢摺脅折齒卒為應侯
鵠亭鬼
梧丘之魂不愧於沉首鵠亭之鬼無恨於灰骨注齊景
田於梧丘夜夢五大夫稱無罪晏子曰先君靈公田五
大夫驚獸皆殺之五首同穴公出而厚葬之交州刺史
周敞宿鵠亭夜有婦人訴曰妾夫亡還鄉至此為亭長
所殺埋竹之傍掘之果得其屍(李斯書)
梧丘鬼(見上)
仇胔
至姦人仇胔以逞謂斵棺也(唐書)
鵶挽鈴
温璋為京兆尹有鵶三挽鈴璋曰必訴冤也使人隨之
果有探雛者(𤨏言)
天讎
邵陵王綸與湘東王書今大敵猶強天讎未雪謂侯景
也
解劍拜仇
後漢許荆兄子世嘗殺人其仇操兵將殺世荆乃跪曰
今願殺我以代世死仇者曰許掾郡中稱賢君何敢相
侵遂解劍而去
寬恕門
杖不著
桓溫在荆州恥以威刑肅物令吏受杖止從朱衣上過
桓歆年少外來云向見令吏受杖上捐雲根下拂地足
譏其不著公曰我猶患其重
韜世量
任子咸者有韜世之量
多可少怪
足下傍通多可而少怪謂山濤也(嵇康書)
長才廣度
長才廣度無所不淹(嵇康書)
除苛解嬈
除苛解嬈寬大愛人注嬈如紹反煩繞也(西漢)
葦杖
南陽葦杖用劉寬蒲鞭事韓詩外傳曰老蒲為葦也
海錄碎事卷八上
海錄碎事卷八下宋葉廷珪撰
仁義門
放麑
孟孫獵麑使秦西巴持歸烹之其母隨而啼巴不忍生之
孟孫怒逐秦西巴居一年取為子傅曰夫麑猶不忍况
人乎(淮南子)
親為國寳
鄭伯請成陳侯不許五父諫曰親仁善鄰國之寳也(左傳)
義薄輕羅
義薄輕羅恩輕毛羽(揚雄逐貧賦)
禮門
綿蕞
叔孫通與弟子百餘人共起朝儀為綿蕞野外注謂以茅
剪樹地為尊卑之次也春秋傳曰置茅蕝蕞與蕝同並
即悦反
過差
揚詩守禮終不過差
蟲質
譙子法訓云人而無禮者其獼猴乎雖人象而蟲質
規遊矩步
揚雄覈靈賦云天子規遊矩步
應規投矩
蘇子曰行務應規步慮投矩
禮法所䋲
至為禮法之士所䋲疾之如仇幸頼大將軍保之耳(嵇)
(康書)
俗中人
裴令公曰阮籍方外人故不崇禮制我軰俗中人故軌
儀自居
智門
炙輠
淳于髠智如炙輠輠者車之盛膏器也炙之膏流無窮
言如髠之智也
智囊
眺錯為太子家令以其辯得幸太子家號曰智囊
囊底智
慕容垂欲征慕容永曰吾計决矣且吾投老扣囊底智足
以尅之不復留逆賊以累子孫也(晉書載記)
智無雙
華陽國志曰任文公聞武擔石折曰噫西方智者死吾其
應之遂卒益部為之謠曰任文公智無雙
鈎距
趙廣漢善為鈎距以得事情鈎距者設欲知馬價則先
問狗巳問羊又問牛然後及馬參伍其價以類相凖則
知馬之貴賤不失實矣
信門
成言
初既與余成言兮後悔遯而有佗
黃金百
楚人諺曰得黃金百不如季布諾
已然諾
灌夫喜任俠已然諾已必也
一然諾
感激一然諾縱横兩無疑
中孚爻
雖抱中孚爻猶勞貝錦詩中孚卦九五爻有孚攣如孚
信也(謝靈運詩)
微微重耳
區區晉國微微重耳欲用其民先示以信
一小快耳
桓公欲無與魯地而殺曹沫管仲曰夫初許之而倍信
殺之愈一小快耳而棄信於諸侯不可
孝門
三足烏
家語曾子至孝三足烏棲其冠
白粲
晉何子平居會稽事母至孝辟揚州從事月俸得白米
輒貨市粟麥人曰所利無幾何足為煩荅曰尊老在東
不辦常得米何心獨饗白粲
孝著
馮唐以孝著為郎
七年粟
晉劉殷夢人謂曰西籬下有粟寤而掘得之銘曰七年
粟百石以賜孝子劉殷自是食之七載方盡
江巨孝
後漢江革鄉里稱之曰江巨孝
吳兒
晉夏統會稽人以母病詣洛市藥會三月上巳洛中王
公以下並至車乘來者如雲統曝藥不之顧賈充與語
曰此吳兒木人石心也
孝悌王
兖州曲阜人藺公孝行有真人降其室自稱孝悌王云
日中為仙王月中為明王斗中為孝悌王(出十二真君傳)
坐卧易處
杜延年為御史大夫居父官府不敢當舊位坐卧皆易
其處父杜周
白鳩郎
會稽典錄徐憲在喪致哀白鳩巢戸側臨淮太守鄭宏
舉為孝廉朝廷稱為白鳩郎
純孝里
潘絲吳興烏程人遇賊以死救父並免有司奏改其里
為純孝里
淚冰如筯
蕭睿明母病下淚為冰如筯額上叩頭血亦冰不溜
旅松
沙彌晉司空冰六世孫母死所坐薦淚霑為之爛墓忽
生旅松百許株有異常松
廢蓼莪
顧歡早孤讀詩至哀哀父母輒執書慟哭由是受業者
廢蓼莪篇不講
生人葠
阮孝緒母病湏得生人葠合藥舊傳鍾山所出孝緒躬
歴幽險忽一鹿前行隨至一所得之
罷社
魏志王脩七歲社日母亡來歲鄰里社脩念母悲哀遂
為之罷社
作孝
崔子約喪母哀毁骨立人云崔九作孝風吹即倒
直門(質樸附)
木強
周勃為人木強敦厚注木謂質樸強其兩反
椎少文
周勃其椎少文如此注謂樸鈍如椎也
直項
左將軍公孫禄司隸皆外有直項之名内實騃不曉政
事
關東觥觥
關東觥觥郭子横觥觥剛直貌子横名憲(後漢方術)
使酒
灌夫為人剛直使酒不好面諛權貴士以此多歸之
心怦怦
心怦怦兮諒直普萌切心不足貌
剛腸疾惡
剛腸疾惡此甚不可二也(嵇康書)
高情勝氣
梁昭明太子謂陸倕高情勝氣賁然直上
游俠門
游俠兒
借問誰家子幽并游俠兒(曹子建詩)
漁食
陽翟輕俠趙季李欵以氣力漁食閭里
輕客
伯升素結輕客
武斷
豪黨之徒以武斷鄉曲注擅行威罰也斷丁喚反
借客
朱雲少時通輕俠借客報仇注借助也
探圓為彈
永始元延間長安中姦猾浸多閭里少年群輩殺吏受
賕報仇相與探圓為彈得赤圓者斫武吏得黑者斫文
吏白者主治喪
赤白圓(見上)
走馬長楸
周王褒游俠篇曰京洛出名謳豪俠競交游河南朝四
姓關西謁五侯鬭雞横大道走馬出長楸桑隂從將夕
槐路轉淹留
俠魁
後漢游俠傳云閭里之俠原涉為魁
慕原嘗
西都賦鄉曲豪舉遊俠之雄節慕原嘗名亞春陵注四
公子也
豪舉
史記魏公子無忌曰平原君之遊徒豪舉耳
名馳上國
楊縉俠客詩游俠英名馳上國人馬意氣俱相得
慶卿
荆軻衛人謂之慶卿燕人謂之荆卿
俠骨香
縱死俠骨香不慙世上英(李白詩)
扶風驚坐
梁元帝詩任俠有劉生然諾重西京扶風好驚坐長安
恒借名
熱鐡心
老俠詞一言感著熱鐡心為人劔下偷青娥(施肩吾)
俠窟
戴暠京洛篇由來稱俠窟
否泰門(屯蹇附)
恩充
塗泰命屯恩充報屈(顔延年詩)
百六
後漢贊百六有會前漢音義曰四千五百歲為一元一
元之中有九厄陽厄五隂厄四陽為旱隂為水初入元
百六歲有陽厄故云百六會
賣漿
六帖姜子牙賣漿值天涼屠牛販肉值天熱而肉敗
明玉
明玉黜于楚岫章甫窮于越人
賣漿販麥
賣漿販麥利輒失時鑄木鏤冰初無成日
鑄木鏤冰(見上)
數竒命薄
數竒命薄端相遭逢馮敬通訴妻妬(出敬通集)
言成否泰
言成否泰氣作温涼(陸機七徵)
命竒薄
何遭命之竒薄(寡婦賦)
運蒙則正
運蒙則正時屯必亨王弼曰蒙所利乃利正也
不偶世
中散不偶世(顔延年詩)
潛穎
潛穎怨青陽陵苕哀素秋一生潛隠之處而日不照一
生高陵之上而霜先被(郭景純遊仙詩)
害氣
害氣將究矣言厄運將盡也(前漢)
漢厄三七
路温舒從祖父受歴數天文以為漢厄三七之間注二
百一十歲也平帝崩二百十一年
李廣數竒
大將軍隂受上指以為李廣數竒毋令當單于注竒不
偶也數士角反竒居宜反
王略中否
王略中否國禍荐臻
高潔門
惡木隂
渴不飲盗泉水熱不息惡木隂(陸士衡詩)
素辭
徐幹少無宦情故仕多素辭
扶搖翰
思乘扶搖翰卓然陵風矯(江淹詩)
陵風翰
安得陵風翰聊恣山泉賞(謝玄暉)
雙飛翰
思駕歸鴻羽比翼雙飛翰(陸士衡)
冥筌
一時排冥筌泠然空中賞注冥理筌迹也(江淹詩)
雲裝烟駕
雲裝信解黻烟駕可辭金(謝莊詩)
飛遯
玄微子飛遯離俗
名穢
名穢我身位累我躬(七啓)
解形
漢書王昌傳解形河濱削迹趙魏注解形猶脱身也
滓穢日去
庾公問周伯仁君何所憂慘而忽瘦伯仁曰吾無所憂
直是清虛日來滓穢日去耳
俗籠
狂歌放飲渾成性知道逍遙出俗籠(禇載詩)
不好立名
直不疑學老子言其所臨為官如故惟恐人之知其為
吏迹也不好立名稱為長者
三公易介
柳下惠不以三公易其介
萬乘移心
謝安石萬乘不能移其心(晉書)
天外步
飄然天外步豈肯區中囚
挂檄
劉訏有高節本州刺史張稷辟為主簿主者以檄召訏
乃挂檄於樹而逃
適俗韻
陶潛詩少無適俗韻性本爱丘山
有道大夫
李恢字仲興漢桓靈間高尚不仕號有道大夫
國爵屏貴
國爵屏貴家人忘貧
足染時
至人不嬰物餘風足染時(選詩)
鷙鳥不羣
鷙鳥不羣兮自前世以固然(離騷)
伏清白
伏清白以死直固前聖之所厚(同上)
高鳳自穢
任彦升奏云高鳳自穢爭訟寡嫂注高鳳南陽人太守
連召請恐不得免自言本巫家不應為吏又詐為寡嫂
訟遂不仕也
芥千金
芥千金而不眄屣萬乘其如脱(北山移文)
豪邁門
酒濯足(見酒門)
人豪
於此時而不成封侯之業非人豪也(西漢)
五侯七貴
昔在長安醉花柳五侯七貴同杯酒(李白詩)
儻蕩不備
史丹貌若儻蕩不備然心甚謹注儻蕩疎蕩無檢也
陳驚坐
時列侯有與遵同姓氏者每至人門曰陳孟公坐中莫
不震動既而非因號其人曰陳驚坐(見本傳)
跆籍貴勢
跆藉貴勢陵轢卿相(跆音臺)
虹蜺絲
李白謁宰相封一板上題曰海上釣鰲客李白宰相問
曰先生臨滄海釣巨鰲以何物為鈎線白曰以風波逸
其情乾坤縱其志以虹蜺為絲明月為鈎又曰何物為
餌曰以天下無氣義丈夫為餌丞相悚然(趙德麟侯鯖錄)
湖海士
許汜曰陳元龍湖海之士豪氣未除陳登也
吞雲夢
秋田乎青丘彷徨乎海外吞雲夢者八九於胷中曾不
蔕芥(子虛賦)
蕭杌
目三公以蕭杌注蕭然自放杌尔無名(晉紀總論)
諂佞門
睮睮
睮睮諂夫諤諤黃髮目媚貌選
回面
回面汗行以事諂諛之人(李斯書)
姦臣態
德宗稱盧杞小心李泌曰小心乃姦臣之態
奴顔婢膝
奴顔婢膝真乞丐反與正直為狂癡(陸龜蒙詩)
兩脚狐
唐書戴令言賦兩脚狐譏楊再思之佞
遊行
荀說曰世有三遊德之賊也一遊俠二遊說三遊行立
氣勢作威福結私交以立強干世者謂之遊俠飾辯辭
設詐謀馳逐於天下以要時勢者謂之遊說色取行違
合時好連黨類立虛譽以為權利者謂之遊行
西第頌
馬融為梁冀西第頌以此頗為正直所羞
狐蹲
鄭愔狐蹲貴介雉伏權門(朝野僉載)
虛美熏心
譽諛之聲日滿於耳虛美熏心實禍蔽塞(西漢)
佞舌
佞舌咿啞(陸龜蒙登高文)
便佞舌
水鳥歌婦女衣襟便佞舌(陸龜蒙)
體佞
崔季舒曰崔暹常忿吾佞及其自作體佞乃過於吾
佞哀詐泣
佞哀詐泣實非本懷(楊休文言)
邪干側入
邪干側入如恐不及言邪佞之人如此
喔咿嚅唲
喔咿嚅唲強言笑貌(嚅音儒唲音而出離騷)
如脂如韋
如脂如韋言其柔弱也(上)
發蒙
淮南王謀反憚黯曰黯好直諫守節死義至說公孫弘
等如發蒙耳弘好阿諛黯嘗云齊人多詐
英雄門
跅弛士
漢武詔馬或奔踶而致千里士有負俗之累而立功名
泛駕之馬跅弛之士亦御之而已
微風搖
崔岳謂劉曜曰四海脱有微風搖之者英雄之魁卿其
人矣(晉書載記)
一流人
劉尹道桓温鬢如灰蝟反眼如紫石稜自是孫仲謀司
馬宣王一流人
雄兒
鄧艾曰姜維自一時雄兒也與某相值故窮耳
獅兒
曹操聞孫策定江東意甚難之常呼獅兒難與爭鋒也
膽薄
曹操曰袁紹之為人志大而智小色厲而膽薄
知己門(賞鑒附)
申於見知
古人申於見知言申於知己屈於不知己也(羊祐表)
下客食(見食門)
解左驂
越石父為人臣僕于中牟晏子解左驂贖之
貢公喜
王陽登則貢公喜
一顧千金
晉李充嘲友人詩云願爾降玉趾一顧重千金
有宰相器
何武為郡吏時事太守何夀知武有宰相器以其同姓
故厚之
是我輩人
張緒少知名伯敷云是我輩人
勲業門
光光
元勲盛德光光如彼國土嘉祚巍巍如此(吳季重牋)
功德百之
甘延夀陳湯之誅郅支比于貳師功德百之
邃古
勲超邃古往古也
補天柱地
業類補天功均柱地(陸公佐銘)
慙耻門
遼東豕
遼東有豕生子白頭異而獻之行至河東群豕皆白懷
慙而退(揚惲書)
汗下
申之再三赧然汗下(吳季重牋)
胯下
口故反股也韓信傳不能死出我胯下
面慙
面慙曰戁心慙曰恧體慙曰逡(小爾雅)
摧謝
奏事即遣湯摧謝注謂深自挫投也(張湯傳)
齊堂俎
三晉之強屈于齊堂之俎(演連珠)
忌才門(嫉惡附)
蘭當門
蜀志先主將誅張裕諸葛亮請罪先主曰芳蘭當門不
得不剪
寧我負人
曹操避董卓難過故人吕伯奢不在夜聞其食器聲以
為害已遂殺之既而悽愴曰寧我負人無使人負我
木秀于林
木秀于林風必摧之堆出于岸流必湍之(運命篇)
人惡儁異
人惡儁異俗疵文雅
惡鷹眼
鷹化為鳩衆鳥猶惡其眼
禎祥門
山鵲印(見印綬門)
蟬集武冠
朱异初除中書郎有飛蟬止集武冠上時咸謂蟬珥之
兆
金𢃄鉤
幽明錄長安張氏有鳩飛入懷探得金帶鉤自是子孫
昌盛
一土三田
安帝時王傅穿井得銘曰一土三田軍門主簿後以億
錢輸官乃得中壘校尉(拾遺記)
兩火為榮
李畋為國子直講求郡晨登講席諸生見畋巾上兩焰
火起是日得榮州(諸集拾遺)
蝦蟆天使
李揆未相時忽有一大蝦蟆于寢室占之曰蝦蟆天使
也後果拜相(宣室志)
稱呼門
足下
異苑曰介子推逃禄抱樹燒死文公拊樹哀嗟伐而製
屐每懷其功俯視其屐曰悲乎足下今人相斥呼曰足
下疑始于此
下官
通典曰宋孝武帝多猜忌諸國吏人于本國君不得稱
臣故稱下官本為王國避臣之稱今乃成通稱也
卿子冠軍
楚懷王用宋義為上將軍號卿子冠軍注卿子相褒尊
之稱上將故言冠軍
郎子
郎子聰明方成偉器語人稱其子為郎子
先輩舊齒
先輩舊齒如言前輩也
下輩
灌夫稠人廣衆薦寵下輩
女曹兒
平生毁程不識不直一錢今日長者為夀乃效女曹兒
呫囁耳語猶言兒女輩也(灌夫傳)
丈人行
匈奴曰漢天子我丈人行也胡浪反(前漢)
大父行
斬單于大父行藉若侯産注祖父之行也(西漢)
太白老
崔成甫贈李十二曰天外常求太白老金陵捉得酒仙
人
韓郎將
元載有别墅在昭應縣守墅者姓韓忘其名邑人呼為
韓郎將縣尹以下謹事之一與齟齬即貶斥矣
仁德正號
孔融立鄭公鄉云昔太史公廷尉吳公謁者鄧公四皓
亦稱公是則公者仁德之正號不必三事大夫也
下走
辟書始下下走為首
郎君
外嘉郎君謙下之德(應休璉書)
寓情門
在衣為領
願在衣而為領承華首之餘芳(閒情賦)
在裳為帶
在裳為帶束窈窕之纖身(閒情賦)
在髮
在髮為澤刷玄鬢以頽肩在眉為黛隨瞻眎以閒揚在
筦為席安弱體于三秋在絲為履附素足以周旋在晝
為影常依形而西東在夜為燭照玉容于兩楹在竹為
扇含凄飆于柔握在木為桐作膝上之鳴琴(上)
並根穗
古樂府合歡詩常願食共並根穗飲共連理杯衣同雙
絲綃寢共無縫綢
前定門(報應附)
金銀牓
崔紹暴死復生云見冥間列牓備書人間姓名將相列
金牓其次列銀牓州縣小官並列長鐡牓(諸集拾遺)
般若臺
陳文逹持誦金剛經有人入冥見築臺云此般若臺待
陳文逹
鴿銜水
藍田山真悟寺高僧寫湼槃經羣鴿自空中銜水添硯
斷頭鬼
子盖果于戮臨終見斷頭鬼為之厲(隋史)
朋友門
江淮四䕫
廬江何長師趙郡李華范陽盧東美少與韓衢為友淮
泗間號為四䕫(摭言)
交讓
陸慧曉與張融並居其間有池池上有二株楊柳何點
嘆曰此池便是醴泉此木便是交讓舊傳有交讓瀆因
張陸也
交到頭
掘井湏到流結交須到頭(賈島)
山林友
唐書韋溫少所合惟喜蕭祐號山林友
少友
孔融謂太史慈曰卿吾之少友也
小友
唐書張九齡呼李泌為小友
清交素友
王僧逹祭顔延年文云清交素友比景共波
耐久朋
唐魏元同與裴炎締交能保終始故號耐久朋
雲霞交
宋謝澹與范泰為雲霞之交
仙宗十友
唐司馬承禎與陳子昂盧藏用宋之問王適畢構李白
孟浩然王維賀知章為仙宗十友(出本傳)
停雲
停雲思親友也樽湛新醪園列初榮願言不從歎息彌
襟云爾(陶詩)
三益葳蕤
陸機常置酒云三益既葳蕤四始方蔥蒨(古樂府)
同門學
鄭玄與傅嘉同門學相友善注同門謂同師也
四般契分
李摯與李敏同姓同歲同門同年登第摯詩曰因緣三
紀異契分四般同
升堂拜母
孫堅子策與瑜同年獨相友善瑜推道南大宅以舍策
升堂拜母有無通共
重衿期
陽休之重衿期好游賞
酌酒賦
謝朓贈友人詩曰離居方歲月故人不在兹清風動簾
夜孤月照忩時安得同擕手酌酒賦新詩
追計平生
昔聞長老追計平生同時親故凋落已盡(嘆逝賦)
暱交密友
懿親戚屬亡多存寡暱交密友亦不半在(同前)
一交情
結歡三十載生死一交情言死生如一也(任彦升詩)
寳書
寳書為君掩瑤瑟詎能開言朋友不至無與撫翫故也
升堂見親
孔融年十餘歲盛憲以為異乃載而歸便結為兄弟升
堂見親憲字孝章
照清襟
袁粲荅王儉詩曰老夫亦何寄之子照清襟言如我心
同方等契
同方者以類附等契者以氣集(辨亡論)
陶陶永夕
范張欵欵于下泉尹班陶陶于永夕尹敏與班彪友善
每相見晝則至暝夜則逹曙
組織仁義
組織仁義琢磨道德(廣絶交論)
素交盡
素交盡利交興(上)
把臂之英
把臂之英金蘭之交(上)
通財共計
趙儼避亂荆州與杜襲繁欽通財共計合為一家
賓客門
遲來客
登樓為誰思臨江遲來客(謝靈運詩)
殘客
賓客見何敬容有過詣纉輒拒之曰吾不能對何敬容
殘客纉姓張
熟客
臘醖還因熟客開(吳融詩)
賓末
漢書法真曰以明府見待有禮故敢自同賓末
要賢驛
要賢驛已至留賓轄且投(柳莊詩)
親脩具
田生子請張卿臨親脩具謂父自脩供具也
投車轄
陳遵每大飲賓客滿堂輒關門取客車轄投井中雖有
急終不得去
末至
相如末至注後至也(文選雪賦)
敬愛
公子敬愛客(應德璉詩)
下塵榻
賓至下塵榻憂來命綠樽(沈休文詩)
傾筐倒篋
王右軍郄夫人謂二弟司空中郎曰王家見二謝傾筐
倒篋見汝輩來平平耳汝可無煩復往
驅使草木
衛江州客至惟餉王不留行李宏範曰家舅刻薄乃復
驅使草木
惡賓
公孫弘食故人高賀以脱粟覆以布被賀曰何用故人
富貴為脱粟布被我自有之怒而去語人曰弘内厨五
鼎外膳一肴其儉詐也弘聞之慚曰寧逢惡賓不逢故
人
館客
北齊李幼廉常在文襄第内號為館客
坐談客
郭嘉曰劉表坐談客耳
噉名客
右軍指晉簡文顧語孫興公曰此噉名客簡文曰天下
自有利齒兒(世說)
佳設
羊曼在丹陽客來早者得佳設
一肉
張禹弟子戴崇愷弟多智彭宣恭儉有節禹心爱崇而
敬宣疎之崇每候禹置酒設樂入後堂婦女相對而宣
之來也日宴賜食不過一肉巵酒相對見於便坐講論
經義
置驛馬
鄭當時字莊為太子舍人每五日洗浴常置驛馬長安
諸郊請謝賓客夜以繼日至明旦常恐不徧
賓客益落
當時中廢賓客益落落散也
設雀羅
翟公為廷尉賓客填門及廢門外可設雀羅
隠逸門(徵聘附)
白雲期
薛逢詩休指西岩數歸日知君已負白雲期
採山斧(見文章門)
蕭齋
竹煙杉籟滿蕭齋(林逋秋懷詩)
閒仙
人寰諸洞府應合署閒仙(林逋詩)
聘君
徐孺子墓傍有聘君亭(出水經)
徵君
徐稚黃憲姜肱皆號徵君
隠居
梁陶弘景止于句容山中自號華陽陶隠居人間書札
以隠居代名
梅真
郭璞著客傲曰嚴平沉潛于蜀肆梅真隠淪于布衣
遁叟
唐陸希聲自稱遁叟
烟波釣徒
唐張志和自稱
華陽真逸
唐顧况自號
七松處士
四明逸老(並見時號數稱門)
羲皇上人
陶潛與子書曰夏月虛凉高卧北忩之下清風颯至自
謂羲皇上人
山中宰相
梁陶弘景隠于句曲山國家每有大事無不前以諮詢
時號山中宰相
通隠
梁何點恣心所適時號通隠
竹溪六逸(見時號數稱門)
塵事冥
閒居三十載遂與塵事冥(陶詩)
休休休
休休休莫莫莫伎倆雖多性靈惡頼是長教閒處著此
司空圖耐辱居士歌題于東北楹
輔唐山
大和先生王旻服餌得道請于高密牢山合鍊明皇許
之改牢山為輔唐山俾旻居之(出紀聞談)
負局先生
謂隠於磨鏡者(列仙傳)
桂樹隠
方從桂樹隠不羨桃花源(李白詩)
初衣
久辭榮禄遂初衣曾向長生說息機(李白詩)
騎白羊
君行既識伯禽子應駕小車騎白羊(李白詩)
銅官樂
我爱銅官樂千年未擬還銅官山在宣城(李白詩)
逃名客
遠訪投沙人因為逃名客(李白詩)
滄洲逸
朝來果是滄洲逸沽酒提盤飯霜栗(李白詩)
一投釣
功成謝人間從此一投釣(李白詩)
元丹丘
元丹丘嵩山逸人也序云白久在廬霍元公近游嵩山
故交情深出處無間嵓信頻及許為主人欣然通會本
意欲舉家就之(李白集)
我韍
祝牧歌曰天下有道我韍子佩天下無道我負子戴注
云負戴言隠藏也
隠牆東
後漢王君公遭亂不仕隠牆東
淮陽老
漢有應矅隠于淮陽山中與四皓俱徵獨不至時人語
曰商山四皓不如淮陽一老
傲吏
漆園有傲吏萊氏有逸妻注傲吏謂莊周(郭景純詩)
巢居子
昔在太平時亦有巢居子注堯時有隠人常以樹為巢
而居其間時號曰巢父(陸士衡詩)
若遺金門步
若遺金門步見就玉山岑(謝元暉詩)
事外
弱齡寄事外委懷在琴書謂事物之外
真想
真想初在襟誰謂形蹟拘
微尚
伊予秉微尚拙訥謝浮名言持尚山水之小節
隠淪客
既往隠淪客亦棲肥遯賢(謝靈運詩)
上世人
請從上世人歸來蓺桑竹上世高上之人也(顔延年詩)
滄洲趣
既懽懷禄情復協滄洲趣(謝元暉詩)
求羊蹤
唯開蔣生逕永懷求羊蹤蔣詡隠於杜陵唯開三徑唯
故人求仲羊仲從之游(謝靈運詩)
箕濮情
搖蕩箕濮情謂許由莊周二人(徐幹詩)
芙蓉裳
製芰荷以為衣集芙蓉以為裳(離騷)
反初服
願反初服從子而歸初服未隠居時服(七啓)
龍盤
嘉遯龍盤(七命)
截來轅
宜扃岫幌掩雲關截來轅于谷口杜妄轡于郊端(北山)
(移文)
雲關(見上)
憂甚大
四皓歌曰駟馬高盖其憂甚大
益我貨
益我貨者損我神生我名者殺我身(嚴君平)
居士屩
蜀隠士朱桃椎以屩置路隅人識之曰此朱居士屩也
以米易去
端居室
李泌得請於衡嶽隠居詔即所居營端居室
買山錢
唐符載遣書乞買山錢于于頔
静君
林逋山中招葉秀才詩所憂他日榮登後難得幽棲事
静君
白雲記
司馬承禎苦辭還山勅賜寳琴花帔遣之工部侍郎李
適賦詩朝士咸屬和散騎常侍徐彦伯撮其美者二十
一首為製序名為白雲記
南燭草
唐高宗幸嵩山至逍遙谷見室中大瓠問潘師正字子
真荅曰中有青飢昔西城王君以南燭草為之服食得
道上乃命道士葉法善往江東造青飢飯
隠淪諾
且欣登眺美頗愜隠淪諾(李白詩)
十賚
皮日休詩他年欲事先生去十賚須加陸逸冲注逸冲常
事隠居錫名栖静處士十賚猶人間九錫也
鶴糧
園蔬預遣分僧料廪粟先教算鶴糧(陸龜蒙詩)
琴歌酒賦
琴歌酒賦皆逸人之事
塵纓
解蘭縛塵纓
攅峯
攅峯竦誚列壑爭譏
蟬蜕囂埃
逸民論蟬蜕囂埃之中自致寰區之外
俗士駕
請廻俗士駕
逋客
為君謝逋客(已上並北山移文)
傲世忘榮
逸羣公子體竒好異傲世忘榮絶棄人事(嘯賦)
塵外鑣
昔聞汾水游今見塵外鑣(謝惠連詩)
塵外軫
肅此塵外軫(殷仲文詩)
反招隠
王康琚有反招隠詩言混俗自足以免患何必山林
松柏隠
方學松柏隠寕戀市井名(謝玄暉詩)
寥廓高翔
寥廓已高翔(謝玄暉詩)
地自偏
心遠地自偏(陶詩)
東軒
嘯傲東軒下聊復得此生(陶詩)
白雲隈
採藥白雲隈
薜茘帷
罔薜荔以為帷
荷衣蕙帶
荷衣兮蕙帶(離騷)
飛遯
飛遯離俗(七啓)
名穢我身
名穢我身位累我躬(七啟)
窮奥
絶景乎大荒之遐阻吞響乎幽山之窮奥(七命)
隠簾肆
隠於簾肆之間卧於岩石之下(李斯書)
驕君餌
班嗣曰不絓聖人之網不齅驕君之餌
折芰燔枯
折芰燔枯此焉自足(任彦昇表)
以蒲薦肉
後漢鄭敬字次都釣魚大澤折芰而坐以蒲薦肉瓠瓢
盈酒琴書自樂
沉釣緡
沉釣緡于丹水秉耒耜于山陽
談空空
談空空于釋部覈玄玄于道流
鶴頭書
鶴頭書古者用之以招隠士漢謂尺一簡
勒移
馳煙驛路勒移山庭
學道東魯
學道東魯習隠南郭
鳳吹薪歌
聞鳳吹于洛浦值薪歌于延瀨
竊吹草堂
竊吹草堂濫巾北岳
風雲帶憤
風雲凄其帶憤石泉咽而下愴
高霞孤映
高霞孤映明月獨舉
蕙帳空
蕙帳空兮夜鶴怨山人去兮曉猿驚
南岳獻嘲
南岳獻嘲北隴騰笑
秋桂遣風
秋桂遣風春蘿擺月(已上並北山移文)
寄傲
倚南忩以寄傲審容膝之易安(歸去來辭)
潁陽高
堯稱則天不屈潁陽之高
垢俗疵物
或垢俗以動其槩或疵物以激其清言遺逸如此
親魚鳥
親魚鳥樂林草
裂冠毁冕
裂冠毁冕相携而去之
賁徵
旌帛蒲車之所徵賁(已上並出范蔚宗論)
胎化鶴
李德裕詩序云近于伊川卜山居便求青田胎化鶴
蹈鴻涯
蹈鴻涯之遐迹紹巢許之絶軌鴻涯仙人也(蔡伯喈碑)
翔區外
翔區外以舒翼超天衢而高峙(上)
飾巾待期
先生曰絶望已久飾巾待期而已(上)
白雲堆
李九齡山舍書事白雲堆裏人來少紅葉林中日入斜
斷年
斷年不出僧嫌癖逐日無機鶴伴閒(韓偓詩)
一崦山
終撑舴艋稱漁叟賒買湖心一崦山(上)
不售錢
皮日休樊榭詩欲買重棲隠雲峯不售錢
鹿皮翁
鹿皮翁淄川人為少府小史隠岑山得仙時賣藥于齊
市
松菊主人
唐韋表微為監察御史不樂曰吾年五十拭鏡剪白冐
游少年間取一班一級未有其味也願為松菊主人不
愧淵明云
事簡茶香
事簡茶香庭閒酒聖(四六集)
歲計溪光
歲計溪光年勞山色(四六集)
鹿門隠士
皮日休為鹿門隠士書六十篇
何氏三高
何子有子晳子香俱隠遁子季先在若耶山晩還吳居
虎丘寺號何氏三高亦曰東山兄弟焉
猿藏熊緣
叚成式谷隠書事云隨樵劫猿藏隈石覰熊緣
辦百萬資
郄超每聞欲高尚隠退者輒為辦百萬資并為造立居
宅在剡為戴安道起宅甚精整
賣&KR2082;若
朱百年入會稽山伐&KR2082;若為業以&KR2082;若置道上人知為
朱隠士所賣隨所直留之錢
滅景雲棲
褚伯玉滅景雲棲抗高木食
木食(見上)
白雲游
禇先從白雲游舊矣禇伯玉也
朋松石
唯朋松石介于孤峯絶嶺(禇伯玉)
山谷臣
顧歡被齊高帝徵既至稱山谷臣
鹿皮巾
梁武帝賜陶隠居鹿皮巾
石戶農
高士傳石戸之農與舜為友以天下讓之不受
買印山
世說支道林因人就深公買印山公曰未聞巢由買山
而隠
蘭社逕
欲識幽人蘭社逕山忩芳桂復叢生(庾信)
芝臺乳管
圃暖芝臺秀岩春乳管圓(陸龜蒙)
白雲封
陳摶詩臺殿不將金鎻閉來時自有白雲封
黃冠草服
禮黃衣黃冠注野夫黃冠黃冠草服也
翹車
俊乂之藪希蒙翹車之招金碧之岩必辱鳳舉之使
鑿坏以遁
文選詩注魯君聞顔闔賢將聘之闔鑿坏以遁坏垣也
海錄碎事卷八下
