海錄碎事類書類
提要
(臣)等謹案海錄碎事二十二卷宋葉廷珪撰
廷珪字嗣忠崇安人政和五年進士初知德
興縣紹興中為太常寺丞與秦檜忤以左朝
請大夫出知泉州軍州事王之望漢濱集有
所作廷珪除官制極稱其學問蓋亦以博洽
著名當時者也其書皆類聚故事分條别目
以備檢用共計為部一十有六為門五百八
十有四而廷珪乃自稱百七十五門頗牴牾
不合又宋史藝文志載此書作二十三卷文
獻通考又作三十三卷目次亦有異同疑後
人已有所分併增益非其舊矣書中體例乃
於史子及詩文中摘其新雋字句以供行文
者襞績之助盖為四六材料而設與他類書
用意稍有不同中間如分守令縣令為兩門
而太守事實乃入留守門又如韓偓玉山樵
人賀知章四明狂客張志和元真子之類皆
其自號而載入私諡門其分目多有未協又
如趙至書中所云鷄鳴戒旦飄爾晨征日薄
西山馬首靡託者乃自敘行役之詞而入於
軍旅門又梁書作神龍仁獸闕仁獸本是仁
虎乃唐之史臣避諱而改此類皆仍其舊文
不為考正亦不免失之疎漏然其徵摭繁富
軼聞瑣事往往而在頗足以資考証在南宋
類書中猶為善本云乾隆四十三年六月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
海錄碎事原序
始予為兒童時知嗜書家本田舍貧無書可讀曾大父
以差法押綱至京師傾行槖市書數十部以歸因得盡
讀之其後肄業郡學升貢上庠登名桂籍牽絲入仕盖
四十餘年見書益多未嘗一日手釋卷帙食以飴口怠
以為枕雖老而不衰每聞士大夫家有異書無不借借
無不讀讀無不終篇而後止嘗恨無貲不能盡得寫間
作數十大册擇其可用者手抄之名曰海錄其文多成
片段者為海錄雜事其細碎如竹頭木屑者為海錄碎
事其未知故事所出者為海錄未見事其事物興造之
原為海錄事始其詩人佳句曾經前軰所稱道者為海
錄警句圖其有事跡著見作詩之由為海錄本事詩獨
碎事文字最多初謂之一四錄言其自一字至四字有
可取者皆錄之後改為碎事每讀文字見可錄者信手
錄之未嘗有倫次閱歲既久所編猥繁檢閱非易嘗以
為病紹興十八年秋得郡泉山公餘無事因取而類之
為門百七十五為卷二十有二雖摘裂章句破碎大道
要之多新竒事未經前人文字中用實可以為文章佽
助豈小補哉十九年五月二十七日左朝請大夫知泉
州軍州主管學事葉庭珪序
海錄碎事原序
余往則聞黃淳父有所謂海錄碎事者秘之以為人所
未見書後余乃求得之他所則固亦愛之夫類事以多
為貴故昔人有疏錦被事漏言致禍者是博聞多識自
昔尚哉然近聞人論詩以不使事不用才以渾成者為
最上乘文亦如之及其有所考質援引徵據能無藉于
典籍載紀哉且爾則人亦不必讀書自可肆意縱横無
不可者惜未見其人乃亦有謂才固足矜若學問則無
不可及者借閉門讀書數年患不足耶余謂此亦天授
雖讀之愈勤愈無所得廼有援筆自恣衍繹宣叙訓釋
旨要述詳奥幽則才雖蠭起亦空疎繆虛誕罔無據乃
復擁書滿案採緝掇拾則衆篇浩繁簡策重複有非一
時可索者故惟兹編出於宋泉州守葉廷珪既獵其英
華而舉其要領凡事見於他者率彙為一而分條别類
枝析派疏無不詳載雖斷簡殘篇片詞隻字罔遺逸焉
使欲有所考索一舉而盡是豈待勞於徧求羣書而卒
不能悉哉則是編之為助于學豈有量者昔在唐以前
則有脩文御覽華林編略二書今不可得玉海紀原指
南舊有本惟虞世南藝文類聚徐堅初學記刻於嘉靖
間今余宗姪大參倬之子誦已上春官而夭孫應廣敏
睿而文學有淵源家畜是書遂梓以傳其嘉惠來者之
意一何廣也夫禮云記問之學不足以為人師然人多
患苦于不能記憶昔之為書不易多題之竹簡而簡易
紊亂且重大難勝故古之書尤不易傳左史倚相能讀
三墳自外誰能者况遭秦燔棄孔壁之餘及羽陵所得
能幾何者惟後所撰述益以煩滋而丘索藐矣難以語
古哉余不敏而好習學然得則忘之乃窮年卒歲空空
如也是天不畀余以記問之學其若之何又若欲秘之
自私與今之梓以傳者其度之廣狹可知矣萬歷戊戌
孟冬朔日沛國劉鳳撰
