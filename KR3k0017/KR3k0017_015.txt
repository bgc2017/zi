海錄碎事卷十五宋葉廷珪撰
商賈貨財部
商賈門
乾沒
裴松之云謂冒險趨利不計乾燥沉沒也
摧直
摧直退減其價
子錢
子錢利錢也(見前漢貨殖傳)
與錢通
湯客田甲雖賈人有賢操始湯為小吏與錢通及為大
吏而甲所責湯行義有烈士之風(張湯傳)
重裝富賈
重裝富賈周流天下(淮南王傳)
互郎
牙郎當作互郎主互市事也唐人書互作牙轉為牙耳
(温公詩話)
倍稱之息
取倍稱之息謂取一償二也稱舉也今俗所謂舉錢也
奇贏
商賈大者積貯倍息小者坐列販賣操其奇贏日游都
市注有餘財而蓄聚奇異之物也一說謂殘餘物也音
居宜反(食貨志)
乘堅策肥
乘堅策肥履絲曳縞謂富商如此(食貨志)
萬金賈
萬乘之國必有萬金之賈千乘之國必有千金之賈者
利有所并也(食貨志)
市井子孫
市井子孫不得為官吏漢興如此盖困辱之也(食貨志)
敗水
市舶錄云舶船放洋之時或飄入他國及溺曰敗水
計然
句踐用范蠡計然注一號計硏故賓戲云硏桑心計於
無垠吴越春秋作計倪
計研
計倪(並見上)
䌖貨
市舶錄云蓋海南諸國䌖貨所湊
盬鹽
猗頓用盬鹽起注盬鹽池也於盬造鹽故曰盬鹽音古
(西漢食貨志)
女懷清臺
巴寡婦清其先得丹穴而擅其利用財自衞人不敢犯
始皇以為貞婦而客之為築女懷清臺(同上)
倚市門
諺曰以貧求富農不如工工不如商刺繡文不如倚市
門此言末業貧者之資也
治錢
羅衰賈京師為平陵石氏治錢數年間致千餘萬
游閒公子
孔氏南陽大鼔鑄規陂田連騎游諸侯有游閒公子之
名然其贏得過當瘉於&KR1021;嗇者故南陽行賈盡法孔氏
之雍容注瘉勝也&KR1021;與纖同(貨殖傳)
卬貴
卬貴注言價起也(貨殖傳)
賤行
行賈丈夫賤行也而雍樂成以饒(貨殖傳)
豪奪
大賈富家不得豪奪吾民(食貨志)
鴻商
鴻商富賈舞女成羣(裴子野宋略)
畜五牸
陶朱公曰欲速富蓄五牸
商商賈固
白虎通商之言商也商其遠近通四方之物以聚之也
賈固也固物以待民來求其利也
鸜鵒令
貨至貊戎市呼傳鸜鵒令
水畜
陶朱公飬魚經曰威王聘朱公問之曰公家累億金何
術乎朱公曰夫為生之法五水畜第一所謂水畜者魚
池也以六畝地為池池中有九洲即求懷子鯉魚以二
月上旬庚日内池中飬鯉者鯉不相食易長又貴也
貨財門
奥府
焦貢易林曰江河淮海天之奥府衆利所聚可以饒有
契刀錯刀
王莽造契刀錯刀契刀其鐶如大錢身形如刀長二寸
文曰契刀直五百錯刀以黃金錯其文曰錯刀直五千
龜貨四品
龜貨四品元龜公龜侯龜子龜
珍寶門
航琛
航琛越海輦贐踰嶂(顔延年詩)
金璫
金璫綴惠文金璫耳珠也(傅長虞詩)
結綠懸黎
佩則結綠懸黎注宋之寶(七啓)
雍伯玉
搜神記陽雍伯汲水作義漿有一人就飲以石遺之雍
種之遂生白璧其地一頃名玉田
蠲忿犀
同昌公主有此犀帶之令人蠲去忿怒
金如意
席闡文獻梁武帝銀裝刀帝報以金如意(南史)
三珠樹
三珠樹生赤水其樹如柏葉皆為珠(山海經)
火玉
唐東夷所貢火玉置之室中不復挟纊
金樹銀花
和詞條國嘗作金樹銀花銀樹金花供養佛
照夜璣
明皇賜虢國照夜璣盖希代之寶也(明皇雜錄)
玉臂支
妃子謂阿蠻曰爾貧無可獻師長待我與爾為命紅桃
娘取紅粟玉臂支賜謝阿蠻(楊妃外傳)
紅玉支
玄宗曰我祖破高麗獲紫金帶紅玉支二寶朕以岐王
初進龍池篇賜紫金帶以紅玉支賜妃子妃子後以賜
阿蠻(明皇雜錄)
夜明簾(見簾門)
舂山珤
天子至於崑崙之丘以觀舂山之珤海經舂作鍾(穆天)
(子傳)
萬金珤
天子之珤萬金諸侯之珤千金大夫百金士五十金庶
人十金(穆天子傳)
影犀
洞冥記吠勒國獻犀角表裏有光因名明犀暗中有影
亦曰影犀織以為簟如錦綺之文
龍髯拂
龍髯拂元載有之
千歲冰
頗黎千歲冰所化(酉陽雜爼)
鬼血
碼碯鬼血所化
自然灰
流離馬腦先以自然灰埋之令軟乃可彫刻灰出南海
(酉陽雜爼)
楓脂
楓脂入地為琥珀世說又以為桃瀋所化
軟玉鞭
天寶中異國獻軟玉鞭屈之首尾相就舒之則勁直如
䋲乃以聯蟬綉為袋碧蚕絲為鞘碧蚕絲弥羅國所貢
自然碧色縱之一尺引之一丈(杜陽雜編)
玻瓈魄
摭言有乾死明月魂無復玻瓈魄(李白詩)
燭銀玉果
穆天子至崑崙丘觀寶器有燭銀玉果燭銀銀有光如
燭玉果者石也皆似良玉(穆天子傳)
寶苗
山上有蔥下必有銀有薤下必有金有薑下必有銅錫
有玉者木傍枝下垂謂之寶苗(酉陽雜爼)
流離
魏略云大秦國出赤白黑黃青綠縹紺紅紫十種流離
漢書出罽賓國顔師古云此盖自然之物采澤光潤異
於衆玉今俗所用皆銷冶石汁加以衆藥灌而為之尤
虛脆不貞實非真物
琥珀
廣志博平有琥珀生地中其上及旁不生草深者八九
尺大者如斛削去外皮中成琥珀如升初如桃膠凝堅
成也又琥珀一名江珠
璧馬犀
甘泉宫漢武植玉樹以碧玉為葉又以璧為馬及犀牛
(甘泉賦註)
文玉樹
山海經崑崙之墟北有珠樹文玉樹玕琪樹
珠玉門
耳珠
古詩云何以致區區耳中䨇明珠何以致叩叩香囊懸
肘後
昭華玉
舜時西王母獻昭華之玉
郢握隨掌
和氏之璧焉能獨曜於郢握夜光之珠何得專玩於隨
掌
瓊蕤
陸機詩玉顔侔瓊蕤
木難
明珠交玉體珊瑚間木難碧色珠也(曹子建詩)
和氏場
予非荆山璞謬登和氏場(棗道彦詩)
水碧
郭璞傲睨摘木芝陵波采水碧注水玉也
&KR0008;龍
音史龍屬也明月之珠藏於蚌中&KR0008;龍伏之(廣博物志)
照車
魏惠王曰寡人有徑寸之珠照車前後各十二乘者十
枚
招涼珠
黑蚌珠能却暑燕昭王得之暑月懷珠體自輕涼號消
暑招涼之珠(拾遺記)
清水珠
嚴生得一珠胡人曰此清水珠濁流則渙然清徹也(宣)
(室志)
磥砢珠
珠一寸以上謂之大珠次曰走珠次曰磥砢珠也
玉榮
山海經黃帝取密山之玉榮注玉華也
延喜玉
天錫禹元圭曰延喜玉(文選曲水序注)
水玉
堂庭之山多水玉注水精也(山海經)
苕華之玉
紀年曰桀伐岷山得二女曰琬曰琰斵其名於苕華之
玉苕是琬華是琰也
委然
白澤圖玉之精名曰委然狀如美女青衣
蜯病
徑寸之珠非不寶也而蜯之所病
玫瑰
韻集曰玫瑰火齊珠也
青珠黃鐶
青珠黃鐶出蜀郡
璿瑰
山海經西王母之山有璿瑰焉注璿瑰赤玉也
翕赩
瑶瑾翕赩許力反光色也(嵇叔夜琴賦)
截肪蒸栗
竊見玉書稱玉白如截肪黑譬純漆赤擬雞冠黃侔蒸
栗(魏文帝書)
朱鼈吐珠
南越志海中多朱鼈狀如胏有四眼六脚而吐珠
文魮生玉
南越志海中有文魮鳥鳴似磬而生玉
金門
百鍊剛
何意百鍊剛化為繞指柔(劉越石詩)
仲理金
神仙傳仲理居無終山中自合神丹作黃金五十斤救
百民
辱金
金曾在丘塚及為釵釧溲器陶隠居謂之辱金不可合
煉
金以溢名
秦兼天下幣為二等黃金以溢為名上幣注二十兩為
溢改周一斤之制漢興復以斤名金二等錢為下幣(食)
(貨志)
赤金
金有三等黃金為上白金為中赤金為下注白金銀也
赤金丹陽銅也
朱提銀
朱提銀重八兩為一流直一千八百五十它銀一流直
千是為銀貨二品注朱提縣名屬犍為出善銀諸葛書
云漢嘉金朱提銀采之不足以自食(食貨志)
黃冶變化
黃冶變化注云鑄黃金也(劉向傳)
錦門
重錦
重錦三十兩注錦之熟細者兩疋也(左傳)
錦十䨇
十疋也以二丈䨇行故曰䨇亦曰兩(唐書)
銅門(五金附)
銅奴錫婢
銅之精為奴錫之精為婢
牡銅
鍊銅時一童一女俱以水灌銅銅當分為兩段凸起者
牡銅凹䧟者牝銅(雜爼)
銀錫白金
武帝時造銀錫白金三品其一圜之其文龍名白撰直
三千二方之其文馬直五百三橢之其文龜直三百注
雜銀錫為白金橢圜而長他果反
耶谿鋌
耶谿之鋌赤山之精鋌徒鼎反
赤山精
赤山精赤山産鐡處(同上)
多銅山
縣官往往即多銅山而鑄錢(食貨志)
黃鐡
黃鐡銅也尚書吕刑正義
錢門
無名錢
詔都内别藏張氏無名錢以百萬數注安世以還官官
不簿也(本傳)
閉通錢
譚賓錄錢有文如甲跡者因文德皇后也武德中廢五
銖錢行開元通寶錢此四字及書皆歐陽詢所為也初
進樣后掐一甲跡因是有之
錢氣
地鏡圖曰錢銅之氣望之如青雲
當千錢
孫權赤烏元年鑄當千大錢
永安錢
自魏末用永安錢皆輕濫齊文宣鑄新錢文曰常平五
銖
常平五銖(見上)
永通萬國
宣帝鑄永通萬國錢以一當千
錢愚
梁臨川王宏積錢三億萬豫章王綜為錢愚論以譏宏
貪吝
緡鏹
緡鏹專用上音旻下舉兩反錢䋲也(漢書)
榆莢錢
漢患秦錢重更鑄榆莢錢
赤仄錢
赤仄錢以赤銅為稜(西漢食貨志)
子錢
山谷詩惱亂鄰翁謁子錢
撲滿子
齊已有詩祗知滿我腹寧知滿害身到頭湏撲破却散
與他人錢藏也
銅官
民坐挾銅炭没入銅官注云主鑄錢之官也(漢書)
子母錢
相逢多是醉醺然應有嚢中子母錢(禇載詩)
足陌錢
大同元年詔自今可通用足陌錢
四柱錢
梁敬帝太平二年鑄四柱錢一當二十後改一當十
短錢
晉平王休祐為荆州以短錢一百賦人田登求白米一
斛
蚨母
開貫瀉蚨母買冰防夏蝇(李賀詩)
王清本
元和初洛陽百姓王清傭力得錢五百買枯栗樹將為
薪以求利隣人夜偷斫忽見黑蛇舉首如臂曰我王清
本也其人失斤而走明日王清薪之復掘其根得二甕
散錢因致富遂甃錢成龍形號王清本也
錢龍
馬僕射燧旣立勲業頗自矜伐常有陶侃之意故為錢
龍至今義士非之(雜爼)
五分錢
五分錢所謂莢錢者(漢紀)
函方
錢圜函方謂外圜而内孔方也(食貨志)
臧繦
萬室之邑必有萬鍾之臧臧繦千萬千室之邑必有千
鍾之臧臧繦百萬注六斛四斗為鍾繦錢貫管子凶歲
糴釜十繦(食貨志)
子紺錢
赤仄錢一當五以赤銅為其郭所謂子紺錢也(上)
真工大姦
上林三官鑄錢而民之鑄錢益少計其費不能相當唯
真工大姦廼為之(上)
幼錢壯錢
莽作錢貨六品小錢徑六分重一銖文曰小錢直一次
七分三銖曰么錢一十次八分五銖曰幼錢二十次九
分七銖曰中錢三十次一寸九銖曰壯錢四十并前大
錢五十為六品
王老
西京記唐王元寶富厚以錢文如其名因謂錢為王老
沈郎錢
吳興沈充鑄小錢謂之沈郎錢
紫標黃榜
齊臨川王宏恣意聚歛庫室垂有百間性愛錢百萬一
聚黃榜標之千萬一庫懸以紫標如此三十餘間
二銖錢
宋廢帝景和元年鑄二銖錢
錢精
青鳧一名錢精取母殺取血塗錢䋲入龍腦香少許置
櫃中焚香一爐禱之其錢並歸䋲上
銀門
銀一流
銀八兩為一流(集韻)
銀山
神異經曰西南有銀山焉長五十餘里
銀氣
地鏡圖曰銀之氣夜正白流散在地撥之隨手散復合
此是也山有蔥下有銀光隠隠正白山有磁石下有銅
若金
市廛門
朝盈夕虚
魯連子曰請以市論市朝則盈夕則虚非朝愛而夕則
憎之勢使然也
摠摠
摠摠都邑人擾擾俗化訛(潘安仁詩)
區中緣
想像崑山姿𬗟邈區中緣(謝靈運詩)
人境
結廬在人境而無車馬喧問君何能爾心遠地自偏(淵)
(明詩)
黃鸝巷
在蘇州白公詩黃鸝巷口鸎欲語烏鵲橋邊水未消
是非波
潘閬詩紅塵三尺險中有是非波
星貨鋪
市肆以筐筥等鱗次其物以鬻者星貨鋪言羅列如星
繁密今鋪呼為星火鋪非也(資暇集)
九市
九市開場貨别隧分(西都賦)
司市師
漢書王莽於五都立五均官更名長安東西市令及雒
陽邯鄲臨淄宛成都市長皆為五均司市師
萬商淵
市鄽所會萬商之淵(蜀都賦)
巨千
羅肆巨千如鉅萬也(上)
橘市
魚鰕集橘市(李德裕詩)
獠市
夷人通商於邕州石溪口至今謂之獠市(嶺表錄)
子午會
池州俗喜為問而市井無交易聚落至有期日虚集處
謂之子午會
齅金
異物志狼㬻之民夜為市以鼻齅金知好惡
金市
西征記洛陽舊有二市一曰金市
二市
相期百戲傍去來二市側(何遜)
九市
長安有九市其六市在道西三市在道東(西都賦)
梅市
在會稽縣下梅福為吳市門卒(會稽記)
易市㢠廻肆
農不易市商不㢠廻肆(吕氏春秋)
星居
星居者勒為聚落令狐熙治汴州如此
綺羅門(綾絹帛綿等附)
織素
古詩新人工織縑故人工織素織縑日一匹織素五丈
餘持縑將比素新人不如故
鶴文綾
客從遠方來遺我鶴文綾(謝惠連詩)
輕容
輕容無花薄紗也(唐書音訓)
衣履天下
地理志齊俗侈作冰紈綺繡號冠𢃄衣履天下
冰紈
冰紈言鮮潔如冰也(漢書)
鄭綿絡
秦篝齊縷鄭綿絡(宋玉招魂)
純綿麗密
荷旃被毳者難與道純綿之麗密旃氊也純綿繒帛也
(王褒頌)
流黃素
張載四愁詩佳人遺我筒中布何以報之流黃素
筒中布(見上)
布門
春蕪布
洞冥記波岐國産荃薕草亦曰春蕪草其皮如絲可以
為布所謂春蕪布亦曰香荃布
香荃布(見上)
鄧緦
凡布細而疏者謂之緦鄧氏造有名緦者謂之鄧緦(出)
(三禮圖)
筒中紵
交趾緅絺筒中之紵
橦花布
布有橦花蜀都賦注云有樹名橦其花柔可織布
曳阿錫
曳阿錫注阿細繒錫細布(房中歌)
火浣布
火浣布出火山國績木皮為之(夷狄傳)
白疉布
高昌國有草實如繭其中絲如細纑名為白疉子國人
取以為布
白越
白越細布也(出越絶書)
荃葛
漢書江都王建遣使通越閩王遺建荃葛注云細布也
一作絟
葛越
皆細布吳都賦所謂焦葛升越弱於羅紈者也
五兩
繒布葛越皆五兩為束注古之帛屈其兩端故五兩為
束今帛合兩為疋亦疋偶義(唐音訓)
一尺天
羅浮山父與葛篇欲剪箱中一尺天吳娥莫道吳刀澀(李)
(賀詩)
黃潤布
黃潤比筒籯金所過注黃潤細布也盛於筒中其價過
一籯之金(蜀都賦)
海錄碎事卷十五
