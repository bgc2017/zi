海錄碎事卷三上宋葉庭珪撰
地部上
地門
楚望
江漢分楚望衡巫奠南服(顔延年詩)
六幕
紛紛六幕浮大海師古六幕猶六合也(西漢書)
八藪六合
洞該八藪混觀六合梁昭明太子謝賚地圖啟
熨斗坡
耿緯送客一歸襄陽一歸潯陽云熨斗坡前春草色香
爐峯頂暮煙時空林欲訪辛居士古寺應懷遠法師熨
斗坡蓋在襄陽也
岐海
山海經云甌閩皆在岐海中
一條天
下來千里峽入去一條天(䕫州)
方輿
圓天為蓋方地為輿(宋玉大言賦)
坤明國
詩云今朝坤明國再顧簪蟬冠總問坤明是何國幹曰
魏開國鄴地也梁顧總為縣尹因逃墟墓間見王粲徐
幹誦所為詩云(出幽怪錄)
越井脩江
越井遺封脩江舊壤循州謝上表
中吳
後唐以平江為中吳建節度使領常潤等州
瓜剖豆分
八紘九野瓜剖豆分
東甌
東甌今福建連衢婺皆其地
縠水
蘭谿屬婺州其溪水紋如縠故曰縠水
九拒城
張南史送人宋州詩云九拒危城下
三峽
三峽巴東巫山明月也
八柱
河圖曰天有九部八紀地有九州八柱
石為骨
地以石為骨水為脉土為肉草木為毛(博物志)
越角吳根
溪山侵越角封壤盡吳根(杜牧)
九江西部
九江西部為一都會謂洪州出文粹
地肺
金陵者洞墟之膏腴句曲之地肺注云其地肥良故曰
膏腴水至則浮故曰地肺
秦中
漢時關東人謂關中為秦中
山五嶠
張九齡荔枝賦云山五嶠兮白雲謂嶺南
東南撓柱
振西北之絶維隆東南之撓柱(郭璞南郊賦)
火陬
銅柱威丹徼朱崖鎮火陬
范相壇
西施曝紗之地今名范相壇在諸暨縣
離堆
郡國志漢源縣有離堆蜀守李冰所鑿離即古雅字故
州以雅為名
青衣國
圖經云有古青衣國與叙江相隣其水名青衣江諸葛
五月渡瀘此水之上源也
五尺道
秦惠王破滇池始通五尺道(圖經)
四呌步
四呌步在繁昌縣昔江神送木於杯渡禪師以象四頭
拽木至此各呌聲絶化為四土岡又有象塘在焉
埋懷村
馬燧討李懷光自太原引兵至寶鼎下營問其地名曰
埋懷村燧甚喜果敗懷光(國史補)
朱方
春秋朱方即今丹徒(前志)
孤竹城
遼西郡有孤竹城故伯夷國(上)
不夜城
齊地記古有日夜出見於東萊故萊子立此城以不夜
為名
句吳于越
太伯初奔荆蠻號曰句吳音鉤夷俗語之發聲也亦猶
越為于越(前越)
土膏
鄷鎬之間號為土膏其賈畆一金
建瓴水
秦形勝之國地勢便利其以下兵於諸侯猶居高屋之
上建瓴水也瓴盛瓶建音謇(西漢)
磽陿
地或磽陿無所農桑&KR0795;畜陿音狹&KR0795;古繫字
新秦
應劭曰秦始皇遣蒙恬攘却匈奴得其河南造陽之北
千里地甚好乃徙民充之名曰新秦今俗名新富貴為
新秦由是名也
聞喜
聞喜故曲沃地漢武於此聞南越破更名
陸海
秦地號稱陸海為九州膏腴(前漢)
由拳
由拳縣名古之檇李也屬會稽郡(前漢)
龍盤虎踞
龍盤虎踞帝王州帝子金陵訪古丘(李白詩)
五千丈
劍壁門高五千丈石為樓閣九天開
膏壤
自汧雍以東至河華膏壤沃野千里
綰轂其口
巴蜀四塞棧道無所不通惟褒斜綰轂其口
隴坻
隴坻其坂九廻欲上者七日乃越秦州記曰隴山東西
四百八十里登山嶺東望秦川四五百里極目泯然山
東人行役至此顧瞻者莫不悲思故歌曰隴頭流水分
離四下念我行役飄然曠野登高遠望涕零雙墮在隴
州
夷人營
夷人營禹生處在蜀郡華陽國志云其地方百里不敢
畜牧有過逃其野中不敢追之畏禹能神藏三年為人
所得則共原之云禹神祐之此石細縣也
風門
九眞郡居風有風門常出風(山海經)
金牛
又山出金牛往往夜見光耀十里(山海經)
富饒逴躒
漢書秦地千里人以富饒逴躒躒猶超絶也上音卓下
吕角反(西都賦注)
二竒
二竒謂赤城與瀑布也(山海經)
南裔(見遷轉門)
八埏
上暢九垓下泝八埏(司馬相如封禪文)
古上饒
白居易送人貶信州地僻山深古上饒
譙山戍
杜佑通典京口有譙山戍
外區
矧茲狹隘土之外區言蜀之土地在區域之外也
禹穴神臯
禹穴神臯地埒分陜謂會稽也
長松墱
穆天子傳升長松之墱坂也
玉城瑶闕
舜游南有玉城瑶闕曰九疑之都(列仙傳)
九疑都(見上)
邀笛步
邀笛步在上元縣乃王徽之遇桓伊吹笛之處
黃金戍
昔楊難當令魏興太守薛健據金戍姜寶據鐡城
舂陵
舂陵鄉名今永州唐興縣北(九域志)
平林
平林地名今隨州隨縣東北(九域志)
將大合
彭蠡將大合姑蘇在日邊(李白詩)
山似洛陽
苑方秦地小山似洛陽多謂金陵也(李白詩)
禹鑿
朅來遊閩荒捫步窮禹鑿(李白詩)
閩荒(見上)
麾扇渡
在上元縣東南四里乃顧榮拒陳敏以羽扇麾其衆敗
之
理西土
天子既歸乃理西土之數謂計其道里也
總載山門
終南
終南一名太乙一名中南言在大中居都之南
嵩高邑
續漢書武帝封中嶽聞有呼萬歲者三於是以二百戶
奉祠命曰嵩高邑
少室
戴延之西征記嵩山東謂太室西謂少室相去一十七
里嵩其總名也謂之室者其下各有石室
衡山
衡山在縣之西北六十里高四千五百丈九尺湘中記
云朱陵之寶洞太虛之靈臺祝融游息之所也
銅闕
陸龜蒙詩巉巉見銅闕注云太湖中穹隆山有銅闕
九疑
湘中記九疑山在營道縣北九山相似行者疑惑故名
九疑
斐斐
斐斐氣冪岫泫泫露盈條斐斐山氣貌(謝惠連詩)
青山郭
夕宿青山郭旦上青山上青山不可上步步恒惆悵(謝)
(元暉詩)
干雲
發地多竒嶺干雲非一狀(沈休文詩)
合沓
合沓共隱天參差分相望合沓高大貌(沈休文詩)
鬱律
鬱律搆丹巘崚嶒起青障鬱律直上貌(沈休文詩)
鬱盤
琅琊城詩此江既豁險茲山復鬱盤江岷江也山鍾山
也
東峙岳
我若西流水子為東峙岳(陸機贈弟)
萬尋巔
浮舟千仞壑總轡萬尋巔(謝靈運詩)
遠岫
窗中列遠岫庭際俯喬松松一作林(謝靈運詩)
修嶺
青松蔭修嶺綠蘩被廣隰(潘正叔詩)
定山赤亭
定山𬗟霧露赤亭無淹薄定山赤亭富春江中山(謝靈)
(運富春渚詩)
沓嶂
櫂歌發中流鳴鞞響沓嶂鞞小鼓沓嶂重山(丘希範詩)
摽峯置嶺
摽峯彩虹外置嶺白雲間(沈休文詩)
高山盤
俯入穹谷底仰涉高山盤(選)
長巒
凝冰結重磵積雪被長巒(選陸士衡)
飛岑
挺轡越飛岑高山也(選張景陽)
走岑崟
王陽驅九折周文走岑崟崟音吟注文王過險阻則走
如避風雨也(選張景陽)
穹谷
上山採瓊蘂穹谷饒芳蘭言玉英也(選陸士衡)
曾曲
西山何其峻曾曲鬱崔嵬注曾重也(陸士衡選詩)
秋嶺
時菊擢岩阿雲霞冠秋嶺(選謝鯤)
三公
岑山東三峯名三公西九山名九卿次山名主簿(襄陽)
(耆舊傳)
冠蓋山(見鄉里門)
山翠
夕寒山翠重秋靜鳥行高(林逋詩)
戍削
林卜細分山戍削水波微動鶴丁椿(林逋詩)
崦山(見隱逸門)
兩火一刀
會稽集道經云兩火一刀可以逃言剡中多名山可以
避災也故漢晉以來多隱逸之士沃州天姥是其處
錕鋘
錕鋘音崑吾山名出金可作刀切玉
岝㟧山
圖經云形如獅子故名酈善長以為岝嶺山俗說本在
太湖中禹治水移進近其旁有兩小山如卷岝云禹所
用牽山也
懊來山
嵩山記云此山自蜀中來與嵩山爭高而不勝故云懊
來烏告反
蜀崗
蜀崗其勢自西北來至揚州北竹亭西乃絶
秦望
在越州南三十里秦始皇嘗登以望海
九日山
九日山在泉州南安縣南連晉江縣
翠微
山氣青縹色翠微(鄴中記)
白牛
襍爼漢建武間有人騎白牛曰吾北海使將看天子登
封田父尋至山上惟見牛跡遺糞皆銀也明年世祖登
封遂名其山為銀牛在太原北
重復深
白鳥歸飛晩青山重復深(林逋詩)
&KR1128;&KR1128;
已被遠峯擎&KR1128;&KR1128;更禁初月吐娟娟(林逋詩)
戞牛斗
太華五千仞劈地抽葉秀旁去無寸尋一上戞牛斗(李)
(賀詩)
碧叢叢
巫山高歌云碧叢叢高插天
山帶
廬山記有白雲冠帶峯山石呼為山帶
文章嶺
九域圖貴州有文章嶺以山石文麗故名之
九疊屏
李白廬山謠廬山秀出南嵓傍屏風九疊雲錦張
羅浮山
南越志本只羅山因海上有山浮來相合故曰羅浮山
去天一握
興元之南有路通巴州三日而達于山頂其絶高處謂
之孤雲兩角諺云孤雲兩角去天一握
天闕
晉世欲立闕王導指牛頭山曰此天闕也
銜月宫
顧況石傘峯銘石傘山東山銜日宫石傘山西山銜月
宫
十二鬟
山谷岳陽樓望君山滿川風月獨憑欄綰結湘娥十二
鬟
浮嵐㬉翠
山谷壺中九華有人夜半持山去頓覺浮嵐㬉翠空
瑶臺十二
崑崙山有瑶臺十二各廣千步皆五色玉
晉望
梁山在晉國境内晉以歲時望祭之故曰晉望也
朝陽
爾雅山西曰夕陽注暮乃見日山東曰朝陽朝即見日
詩曰度其夕陽又曰于彼朝陽是也
山三襲
爾雅山三襲曰陟山之形若三山重累者名陟也
泥丘
丘形頂上汚下雨水停止而泥濘者為泥丘(爾雅)
句容里
句曲山源曲而有所容故號為句容里(史記)
陰成水架
方丈之西北有陰成大山滄浪之西有陽長大山此二
山是陽九百六歷數之摽揭也百六之運將至則陽長
水竭陰成水架陽九之運將至則陰成水竭陽長水架
太山崔
太山崔百卉殖言其崔嵬也
九岩山
東陽有高山班固謂之九岩山後漢龍丘萇隱處也山
多龍鬚檉栢望之五采亦曰婦人岩
婦人岩(見上)
朱鳥安窗
朱鳥安窗青龍作牖
天中柱
龍魚河圖曰崑崙山天中柱也
天子鄣
廬山名有二一曰天子都一曰天子鄣
廬君
廬山記匡裕生而神靈周威王時廬於此山故世稱廬
君山因取號焉
德鎮
廬山者南國之德鎮(梁元帝碑)
寶衢雲術
謝靈運羅浮山賦序云朱明之陽宫耀眞之陰室洞穴
之寶衢海靈之雲術
海涌山
虎丘山先名海涌
太平山
會稽記餘姚縣南百里有太平山
射的山
會稽有射的山土俗云的明則米賤暗則貴諺曰射的
白斗一百射的玄斗一千
鶴一程
佛國人三會仙山鶴一程
子公山
任文公王莽末舉家入子公山十餘年不被兵革
一萬八千丈
天台一萬八千丈
蕭山
許詢常登山憑林築室蕭然自致因號蕭山
越首剡面
白居易沃州山記云東南山水越為首剡為面沃州天
姥為眉目
蕺山
蕺山在會稽吳越春秋越王嗜蕺嘗採于此阻立反王
羲之居于是墨池鵝池存焉(會稽記)
種山
種山在山陰縣西北三里吳越春秋云大夫文種所葬
處也輿地志云後潮水穴山失其尸蓋子胥之神乘潮
水取去也
九上下山
九上下山在施州坡險重疊凡九上下乃過
八住山
八住山在施州尖木寨其山陡絶土俗以為登陡之困
至於住歇者八方能至絶頂焉
恭山
恭山在施州北寨山極險危崖路傾倒人行至此無不
生恭愼之心(圖經)
鹿市
蜀郡蟇頥山山有穴如蟇之口高七百二十丈崖巖峭
下有平地百餘步坦然方正諸山之鹿一日一聚其中
號曰鹿市(圖經)
午日岩
寧德縣邑人程公端午日入岩採藥忽然輕舉因號午
日岩(圖經)
鳴鈴洞
鳴鈴洞在餘杭多洞穴風至則鳴
天目山
天目山在臨安縣西五十里高三千九百丈周廻八百
里有洞三十六每秋必有一日風雨暝土俗云是山神
與江神會也
阿姥墩
在餘杭縣西五里東晉時有裴氏姥居此墩採花醖酒
沽之忽遇異人云姥當仙與藥數丸餌之月餘不知所
在今墩仙草猶存至陰雨或聞酒香故曰阿姥墩
八百山
八百山在臨安縣東北十里舊經云彭祖居此山故名
戰鳥山
輿地志赭折下流十許里有戰鳥山昔桓温屯赭折宿
鳥所投中宵馬驚謂官軍圍驚潰既定有羣鳥驚噪因
以名之
謝家青山
在蕪湖謝玄暉築室于山南因呼謝家青山李白遂葬
于此(輿地志)
容山
容州以容山得名(郡國志)
博羅山
郡國志博山浮海而來博著於羅山是以名之在惠州
抱黃洞
抱黃洞在長沙縣昔眞君於此修道(郡國志)
小廬山
衡山縣浮丘山昔浮丘翁於此上昇以其似廬山故又
曰小廬山
明月山
明月山在醴陵縣上有白石狀如明月照農者夜耕後
有敕鑿下見在本州明月池
亶洲山
亶洲山在慈谿縣東四十五里洞冥記云始皇遣徐福
入海求仙藥至亶洲是也
侯寄山
侯寄山在耒陽舊記昔有諸侯避難於此故名(湘水記)
玉壘山
在導江縣漢書志云玉壘山湔水所出左思賦云據玉
壘以為守
果山
十道志果山層峯秀起竹栢生焉果州因以為名
慕藺山(在相如縣)
銅梁山
銅梁山在涪江之南七里
榮德山
榮州取境内榮德山為名
天彭闕
揚雄蜀王本記云汶山為天彭門二峯相對如闕亦曰
天彭闕左思賦云彭門之闕是也
青城郡
青城山一名青城郡
爛柯山
爛柯山在衢州南二十五里晉時王質遇二仙童奕棋
之所
大家山
大家山在武義縣南有一山相向曰新婦山每大家起
雲即新婦山降雨(隋志)
菊妃山
菊妃山在武義縣以地多藺&KR0581;故名之(隋志)
八素山
八素山在武義縣東陽山水記云秦末有八士來隱於
此山故名之
白郎岩
昔沙門普耀來此有神人姓江名白郎捨此以奉之為
名岩寺
吏隱山
在縉雲縣令李陽冰退居于此山創亭室以宴居因名
其南有陽冰鑿石為窪尊
赤城山
顧野王輿地志赤城山有赤石羅列長里餘遙望似赤
城
石匱山
石匱山在永嘉縣黃帝緘玉版篆册之地(隋志)
三衢山
三衢山在衢州三十里昔有洪水暴長𣲖茲山三道民
不為害因名三衢(隋志)
石翁婦
石翁婦在永康縣傍有一石狀如婦人名曰石翁婦又
名新婦岩
天覇山
天覇山在梓州中江縣其山險峻冠絶衆峯故名
朱提山
漢書朱提山出銀在朱提縣西南屬戎州朱音銖提音
時
大漏天
大黎小黎二山在戎州宜賓縣朝暮雲霧四時霖霑俗
謂之小漏天大漏天
玉戶山
瀘州北一里有雙石若門之狀曰玉戸山(郡國志)
紫金堆
紫金堆在瀘州北一里路傍大石如猴之狀故名(上)
黃龍堆
郡國志瀘江水中有天闕謂之黃龍堆季春三月則堆
没
汶阜山
岷山在蜀郡丘道縣江水所出注云謂之汶阜山是也
(水經)
皛然山
在隣水縣高崖峭壁皆白色眞宗皇帝讀圖經聞此山
有靈應又三面皆白御筆改為皛然山
泉山
泉州之主山也山有乳泉故名之朱買臣所謂東越王
所保之泉山是也(寰宇記)
紫帽山
紫帽山泉州之案山也常有紫雲覆其頂故名
朗山
昇山在州南晉司徒王朗每登遊覽因名朗山上有陸
鴻漸井
梨山
在州東南十五里方輿記云梨山為郡之勝槩
夢筆山
在浦城縣西南三里蕭子開建安記云一名孤山江淹
為令夢神賜筆之地
西陽山
在浦城縣西南建安記云宋時西陽太守全景文所居
故有是名
演仙山
演仙山在南劍州西北十里演氏鍊丹竈有焉
九侯山
九侯山在漳浦縣舊經云夏禹子少康封于會稽有子
九人流于此一名鬼侯山言為山魈所居
白頭嶺
白頭嶺在臨汀縣山有白雲覆其頂
荷嶺
荷嶺在臨汀縣地出蘘荷故名
壺公山
壺公山在興化東南二十里昔有人隱于此山遇老人
引于絶頂言神仙之事忽如夢中見宫殿非人間所有
老人云此壺中日月也其人後亦羽化故云
大飛山
大飛山在仙遊縣云自異域飛至
孤單嶺
在仙遊縣其嶺不連諸山枝為孤峯因以得名
赤松山
在富陽縣言赤松子駕鶴以停此山
腐柯山(見上)
扶盧山
扶盧山在肇慶府甲戌日則有絃管之音(郡國志)
觀州嶺
英州主山也可以下觀一州故名之
鳴絃峯
在英州南二里傳云虞舜南廵鼓琴於此今為清和臺
大庾嶺
一名塞嶺又曰塞上南康記云漢兵擊吕嘉衆潰有神
將戍是嶺其姓庾謂之大庾又以其上多梅而先發亦
曰梅嶺
梅嶺(見上)
涵暉谷
在英州南二里前枕眞水石壁山有唐元傑所刻涵
谷
虎市
靈鷲山在曲江縣舊多虎一名虎市晉義熙中有天竺
僧居此虎遂絶
韶石
在韶州昔舜登此石奏韶樂因以為名
丞相嶺
循廣二州分水嶺唐大歷年中宰相常衮除潮州經過
此嶺土人呼為丞相嶺
牛頭嶺
南越志羅浮山左帶牛頭嶺右據龍尾山
九牛根
靈郡山在樂昌縣上生九牛根
大蓬山
大蓬山小蓬山二山在蓬州良山縣以其狀若蓬萊故
云
福禄嶺
在懷集縣多産金銀鉛銅
抱玉巖
在南漳縣卞和所居之地
女思山
在均州昔有張氏婦隨夫北還至此山南望其父感慕
而死遂葬此山
成都肩髀
壽春形勝南鄭要嶮乃建鄴之肩髀成都之㗋嗌(隋書)
肅然山
武帝禪泰山下止東北肅然山(前漢志)
天柱山
武帝廵南郡至江陵而東登禮灊之天柱山號曰南嶽
灊廬江縣也(前漢志)
小泰山
黃帝封東泰山注琅琊界中小泰山是(漢書)
仙人閭
石閭在泰山下趾南方方士言仙人閭也(前漢志)
祈連山
祈連山即天山也匈奴呼天為祈連
屏風疊
吾非濟代人且隱屏風疊(李白詩)
抱東壑
幽琴抱東壑一嶂横西天(李白詩)
月難圓
樹雜日曷隱崖傾月難圓(李白詩)
玉綺岑
章洞經逍遥玉綺岑
二峯張
金闕前開二峯張銀河倒挂三石梁皆廬山景也
三石梁(見上)
廻崖沓嶂
廻崖沓嶂凌蒼蒼(亦廬山景)
履半月
石梁横青天側足履半月(天台事也)
黃山
黃山四千仞二十二蓮峯
朝九疑
桂水分五嶺衡山朝九疑
倚天梯
送君登黃山長笑倚天梯
三芙蓉
太華三芙蓉明星玉女峯
五松山
五松山在宣城南陵(白集)
抱金陵
鍾山抱金陵覇氣昔騰發天開帝王居海色照宫闕羣
峯如逐鹿奔走相馳突(白集)
倚紅日
四面生白雲中峯倚紅日
滅遠樹
山青滅遠樹水綠無寒烟(白集)
金芙蓉
廬山東南五老峯青天削出金芙蓉(白集)
九子山
青陽縣南有九子山上有九峯如蓮花乃削其舊號加
以九華之目因與二三子聯句云妙有分二氣靈山開
九華層摽廻遲日半垂明朝霞積雪曜陰壑飛流歕陽
崖青熒玉樹色縹緲羽人家(白集)
層摽(見上)
欲界仙都
陶弘景云山林竒處乃欲界之仙都
䱉山
吳王闔廬秋冬治城中春夏治城外旦食䱉山晝遊蘇
臺射於鷗陂馳於遊臺興樂石城走犬長洲其耽樂之
所多矣(續圖經)
岫幌雲關
宜扄岫幌掩雲關(北山移文)
蔣山
蔣子文自謂骨青死當為神後吳王為立祠鍾山下因
改山為蔣山
丹梯
即此凌丹梯(楚辭)
靈鷲山
靈鷲山在天竺國胡語曰耆闍崛山山是青石頭似鷲
鳥故名
懸度山
懸度山在阿鉤羌其間四百里中往往有棧道下臨不
測之深人行以繩索相持而度
鳥鼠同穴
鳥鼠同穴山在隴西郡爾雅云其鳥為䳜其鼠為鼯鼠
在内鳥在外尚書傳曰共為雌雄
約破雲霞
約破雲霞獨倚天(沈彬廬山詩)
華首山
山海經華首之山西六十里曰太華之山
隱天
西都賦其陽則崇山隱天其陰則冠以九嵕蜀都賦蒼
山隱天
九嵕(見上)
小華山
大華之西小華之山(山海經)
五屼山
經三峽之崢嶸躡五屼之蹇産五屼山在越嶲地(西都)
(賦)
懸磴
跨穹窿之懸磴臨萬仞之絶冥(選天台賦)
赤城霞起
赤城霞起以建摽言山赤色如霞
沃焦
玄中記曰天下之大者東海之沃焦焉沃焦山名在東
海南方三萬里
荆門
荆州記郡西泝江六十里南岸有山名荆門北岸有山
名虎牙二山相對楚之西塞也荆門上合下開開達山
南有門之形故曰荆門
隆崇
邈隆崇以壯極(琴賦)
疊巘崿
連障疊巘崿(選詩)
曾阿
白雲屯曾阿曾重阿陵也(謝叔源)
陽崖陰峯
朝旦發陽崖景落憩陰峯
陟陘峴
迢遞陟陘峴山斷曰陘山嶺曰峴
元天
顔延年元天高北列日觀臨東溟元天山名孫綽詩曰
倒景淪東溟元天之山最高在東北日出則見
削成
山海經云太華之山削成四方高五千仞其廣千里顔
延年詩云踐華應削成
石林
謝惠連詩云石林豈為艱石林山之險者
秦稽
謂越上有秦望會稽也
吳岫
雲端楚山見林表吳岫微(選謝元暉詩)
峯殊狀
詭怪石異象斬絶峯殊狀
斜堅孤圓
傾壁忽斜堅絶頂復孤圓
羊腸阪
羊腸阪詰曲車輪為之摧在河内野王縣其山盤䊸如
羊腸(選苦寒行)
若可餐
秀色若可餐
山氣佳
山氣日夕佳飛鳥相與還
岫如複
日隱澗疑空雲聚岫如複
二别
二别阻漢岻雙崤望河澳大别小别二山也
雲冠嶺
雲霞冠秋嶺
金岸
金岸瓊巘岸之生金者(七命)
風山
玄洲有風山風聲如雷
焦山
焦山焦光所隱
金山
金山本名浮玉因裴頭陀江際獲金故名金山又名伏
牛山
句漏山
句漏山在容州葛玄鍊丹之處
寶玉洞
寶玉洞在句漏山中
高峯軼雲
孔曄會稽記曰四明山高峯軼雲連岫蔽日
抱玉嵓
抱玉嵓在襄陽卞和得玉之所(圖經)
花姑山
花姑山在宣城麻姑修道之所(圖經)
琴高山
在宣州涇縣琴高仙人控鯉之所也
瞿硎山
在寧國瞿硎先生所居
九華山
九華山在青陽縣南二十里高一千丈廣二百里厚二
十里
朝霞洞
朝霞洞在建德縣
蛻龍巖
蛻龍巖在建德縣屬池州縣衙山昔嘗于此得龍骨
仲尼巖
仲尼巖在池州建德縣南五里故老云仲尼遊行至此
山
玉斗山
懷玉山一名玉斗山以山高近於斗也
青牛谷
青牛谷道士洪志業乘青牛得道于此
翻車峴
竹里山在建康以其途傾險號曰翻車峴
少微峯
少微峯在九華翠微峯費徵君隱居其下
滴翠峯
在九華翠色欲滴故名
小金山
小金山在青陽縣東有唐和州刺史董義宅尚有遺族
存焉至今傳為餘慶社(並圖經)
武擔山
武擔山在府西二里明妃死令五丁擔武都之土葬於
郭中(成都記)
金鵝
臨海記郡東南有白石山金鵝所築八柱所植
小蓬萊
元稹守越州詩云我是玉皇香案吏謫居猶得小蓬萊
龍首山
西都賦挾灃㶚據龍首山海經曰華山之西龍首之山
也
平圃
山海經曰槐江之山實惟帝之平圃
總載水門
洛水温
易乾鑿度曰帝德之盛洛水先温九日乃寒五日變為
五色玄黃也
濟水
濟水截河而流不混其清
三川
周幽王時三川皆震三川涇渭洛也(史記)
水事
淮南子曰九疑之南陸事寡而水事多
萬里流
振衣千仞岡濯足萬里流
活活
活活夕流駚噭噭夜猿啼(謝靈運詩)
浦陽汭
昨夜浦陽汭汭者水之交入也
玉水
玉水記方流璿源載圓折凡水方折者有玉圓折者有
珠(顔延年)
七里瀨
靈運有七里瀨詩水行沙上為瀨下數里有嚴子陵隱
居
石下濞
俯擢石下濞仰看條上猿濞水名
南澨
流念辭南澨銜怨别西津音逝水涯也
汀濘
促鮮之遊汀濘短羽之棲翳會音寧淺水也(七命)
洛無冰
述征記洛水底有&KR0552;石故上無冰
漣漪
風行水成文曰漣水波如錦文曰漪(爾雅)
泝洄
逆流而上曰泝洄順流而下曰泝游又曰㳂流(爾雅)
八水
戴延之西征記關内八水涇渭㶚滻澇潏澧滈
玄㶚素滻
潘岳西征賦北有清渭濁涇南有玄㶚素滻
湓水
潯陽記湓水出青盆山因以為名帶山雙流而右擁潯
陽東北流入江
晩汰
吳榜自能凌晩汰湘纍何苦屬芳蓀(林逋詩)
六水宜異
淮南子曰汾水濁宜麻濟水和宜麥河水調宜菽洛水
輕宜禾渭水多力宜黍江水肥宜稻
凌解水
凌解水黃河正月水名
桃花水
二月三月水名桃花水
麥黃水
麥黃水四月水名
荻苖水
荻苖水七月八月荻花故以名
苽蔓水
苽蔓水五月苽延蔓故以名
&KR0552;山水
&KR0552;山水六月水也
登高水
九月謂之登高水
復槽水
十月水落復故道謂之復槽
蹙凌水
蹙凌水蓋言十一月十二月水斷復結已上出水衡記
水曲
爾雅水曲曰汭帝舜處虞之潙汭注潙水名也
清潯
朱旗夾小徑寶馬駐清潯(沈佺期詩)
忠義水
在鳳州河池縣出忠義谷(圖經)
櫓鳴水
在繁昌縣昔梁杯渡禪師子隱靜山造寺江神送木惟
聞櫓鳴之聲亦曰櫓鳴江(輿地志)
賓水
賓州以賓水得名(郡國志)
白練水
括蒼縣北白練水出麗陽山後改為麗水縣(十道志)
漳水
梁山有漳水今漳州乃其地也
九潭水
在臨汀縣
千秋水
梁野山記山有瀑下奔入千秋里因里名水
修仁水
在南雄州南距城二十里梁范雲為始興太守至此賦
詩云三楓何習習五渡何悠悠且飲修仁水不挹斜階
流按圖經斜階即古斜階水是也(郡國志)
廉水
在清遠縣姓廉人居于此故名廉水
䢴水
毘陵郡城曰金斗地名卧龍水名䢴水
盧奴
水黑曰盧不流曰奴
睢水
睢水彭城靈壁縣東(音雖西漢紀)
湘水
湘中記湘水至清雖深五六丈見底了了石子如樗蒲
矢五色鮮明白沙如霜雪赤岸如朝霞
輸微涓
李白云可以奉廵幸奈何隔窮偏獨隨朝宗水赴海輸
微涓
平地注水
平地注水水流隰均薪施火火就燥
鴨頭綠
遥看漢水鴨頭綠恰似蒲萄新撥醅(李白詩)
水夷
海賦水夷倚浪以傲睨注水夷水仙人也一本作冰郭
璞云水夷馮夷也人面而乘龍(齊地記)
陽侯
高誘注淮南子云陽國侯溺死其神能為大波
得坻則止
乘流而逝得坻則止坻音遲(選賦)
般紆
水淡淡而般紆善本般作盤(選高唐賦)
金谷水
酈元水經金谷水出河南太白原東南流歷金谷謂之
金谷水石崇故居
溟漲
溟漲無端倪
二永合
十洲記桐廬縣新安東陽二水合於此仍東流為浙江
見游鱗
千仞寫停樹百丈見游鱗沈休文詩序云新安江水至
清淺深見底
石磷磷
俯映石磷磷(選詩)
蓋水
在池州石埭縣舒姑泉在焉劉孝標所謂蓋山之泉聞
絃歌而赴節(郡國志)
谷簾水
谷簾水在廬山破嵓而下三十派其廣七十尺陸鴻漸
第其水為天下第一
彈箏峽
彈箏峽涇水出盧都山南流至此常有箏聲一云本檀
箏字胡人語猶言捨命也其峽甚險弃捨性命乃得以
過去今渭川西北
山水門
清暉
昏旦變氣候山水含清暉(謝靈運詩)
洪川
洪川控河濟崇山入高冥(陸士衡詩)
瓊巘金岸
瓊巘嶒崚金岸崥崹音埤&KR0008;
風谷雲谿
右當風谷左臨雲谿(七命)
山經水牒
山經亟旋覽水牒勌敷尋
千巖萬壑
顧愷之還至荆州人問會稽山水之狀曰千巖競秀萬
壑爭流
千花明
一溪初入千花明萬壑度盡松風聲(李白詩)
天與水遠
天與水遠雲連山長
化造神營
流池自化造山關固神營(顔延年詩)
淮水英竒
岱山饒靈異淮水富英竒
翠山清浦
翠山青藹藹清浦正沉沉
海錄碎事卷三上
海錄碎事卷三下宋葉庭珪撰
河海門(潮浪附)
海鏡
太上正位天臨海鏡(顔延年詩)
瀛壖
周覽倦瀛壖况乃陵窮髮注瀛海也壖岸也(謝靈運詩)
九河陰
揚旆九河陰注南曰陰(沈休文詩)
瘮&KR0146;
皮日休太湖詩云枕下聞澎湃肌上生瘮&KR0146;上山錦切
下山革切
文縠
風浪吹文縠(選詩)
洪漣
六帖洪漣蹙縮濤也
歸潮
列筵矚歸潮(謝靈運詩)
圓波
歸雁映蘭洔游魚動圓波洔音止(選潘安仁詩)
負海
謝靈運會吟行列宿炳天文負海横地理言後背海水
海澨
且泛桂水潮映月游海澨(顔延年詩)
沓潮
晨潮下晩潮上兩水相合謂之沓潮(番禺記)
幼海
山海經云無臯之山南望幼海郭璞注幼稱少海也
波浪肥
江中雨水波浪肥(韓渥詩)
信潮
蕭穎士越江詩㶑灔信潮上蔥蒙孤嶼分
海潮圖(見刻漏門)
千里一曲
公羊傳云河千里而一曲也
一小曲
爾雅河百里一小曲千里一曲一直
馬頰河
爾雅云馬頰河九河之一也其勢上廣下狹狀如馬頰
白鷺濤
海國寒飛白鷺濤(王禹玉詩)
奥府
易林江河淮海天之奥府
尹公潮
苕溪在餘杭夾岸多苕花因得名相傳云古有尹公者
善推候有異術鄉人王氏有女美質尹公求之不得叱
水成潮以溺其居至今日暮則風生水長數寸號為尹
公潮(圖經)
德水
秦更名河曰德水
河公
武帝臨決河作歌曰皇謂河公兮胡不仁(前紀)
東溟臣
莫持西江水空許東溟臣(李白詩)
虎眼波
龍門蹙波虎眼轉(上)
錦浪
夾岸桃花錦浪生煙開蘭葉香風暖(上)
鼓龍波
長風鼓龍波合沓蹙龍文(上)
江妃海童
江妃解佩與鄭交甫者海童海神也(選賦注)
雪山來
湖清霜鏡曉濤白雪山來(上)
海澨
停輿海澨駐蹕嵓址音筮謂水邊土人所止者(南史)
頂潮
魯公送劉太冲序云江月弦魄秦淮頂潮
麯塵波
白樂天晴沙金屑色春水麯塵波紅簇交枝杏青含卷
葉荷
清浪兒
孟郊送淡公詩云儂是清浪兒每踏清浪遊笑伊鄉貢
郎踏土稱風流東波云碧山影裏小紅旗儂是江南踏
浪兒
浪婆
孟郊詩銅斗飲紅酒拍手銅斗歌儂是拍浪兒飲則拜
浪婆脚踏小船頭獨速舞轉莎東坡云齊聲爭唱浪婆
詩
吞江納漢
九江南入震澤故曰吞江漢水南入于江故曰納漢(吳)
(都賦注)
漲海
南馳蒼梧漲海(選蕪城賦)
宓妃
伏羲氏女落洛水而死遂為河神洛靈感焉謂宓妃也
揚白鷗
騰沙鬱黃霧翻浪揚白鷗注言翻浪有似白鷗鳥(選鮑)
(明遠詩)
發皇耳目
言潮勢能發明耳目諡法明者曰皇(選賦)
鷺下翔
淋淋焉若白鷺下翔(上)
伍子濤
李德裕詩地接三茅嶺川迎伍子濤代稱海濤是伍胥
憤氣所作
紫貝闕
紫貝闕河伯所居
河源出
于闐東水東注鹽澤河源出焉(圖經)
江湖門(淮溪灘澗潭附)
江介
江介有䠞玘注江間也
南淮
往春翔北土今冬客南淮(應德璉詩)
廻谿
廻谿縈曲阻(潘安仁詩)
龍鱗澗
濫泉龍鱗澗言金谷之水蹙為文如龍鱗(潘安仁詩)
虛牝
爽籟驚幽律哀壑叩虛牝亦谿谷也(殷仲文詩)
太湖
太湖在吳縣禹貢謂之震澤爾雅謂之具區國語謂之
五湖其實一也
五湖
吳錄云五湖者太湖之别名以其周行五百里故以五
湖為名虞翻又云太湖有五道别為之五湖國語吳越
戰于五湖直在笠澤中戰耳則知太湖别名五湖可知
矣
銷夏灣
銷夏灣在洞庭湖中湖岸極清蓋吳王遊觀之地也(圖)
(經)
澱澱
松瘦石稜稜山光溪澱澱(選詩)
越來溪
越來溪在吳縣越王由此水至吳(圖經)
滬瀆
松江東瀉海曰滬瀆陸魯望叙矢魚之具云列竹於海
澨曰滬(唐書)
五雲溪
五雲溪即若耶溪徐浩惡其名改之(圖經)
浣花
浣花溪在益州西郭外亦曰百花潭(上)
石犀
秦以李冰為蜀守鑿三江作石犀五厭毒蛟又作三石
人立水中與江神約曰水竭不至足盛不没肩
波如山
歷陽湖波大如山(李賀詩)
注川谿
爾雅水注川曰谿
鑑湖
鑑湖會稽太守馬臻所開在城南百許步東西三十里
南北數里白水翠岩互相映發若鏡若圖王逸少云從
山陰路上行如在鏡中遊
餘支溪
餘支溪有兩源或温或涼會于流而不雜在山陰(圖經)
雨至溪
在施州細沙寨其源甚微稍旱即乾雨過則湍漲(上)
文溪
蜀州有文溪武溪(上)
滅門灘
滅門灘在嶺南封康之間(上)
蕪湖
蕪湖方輿記漢末於湖側立縣以地卑蓄水非深常生
蕪藻因以名之
茱萸江
澬江一名茱萸江在衡山縣(上)
汨羅江
汨羅江屈原沉死之所在湘陰縣北五十里
浙江
浙江虞喜志林云錢塘江口有浙山因以為名
花墅湖
花墅湖在慈溪唐刺史任同勸民修築中有小墅春花
明媚因以名之(已上並圖經)
慈谿
慈谿在慈谿縣南後孝子董黯母寢疾好飲此谿水黯
遂築室谿畔板輿迎就養因以名溪
味江
在青城縣昔蜀王征西蕃駐軍有野人挈壺酒以獻王
傾於江中軍士飲之皆醉因名味江(圖經)
好溪
在麗水縣舊名惡溪内多水怪唐大中年刺史段成式
有美政水怪自去因改此名(上)
猛士溪
猛士溪在梓州中江縣(上)
鄞江溪
鄞江溪在汀州之東四十里(上)
寅湖
寅湖在汀州其深莫測(上)
臨平湖
臨平湖在鹽官縣西北五十里東西十二里晉武帝咸
寧中彗星孛于大角占者曰吳臨平湖自漢末壅至是
當開又云此湖開天下寧是歲吳平天下混一(圖經)
皇潭
皇潭在曲江縣潭側有舜祠聖鼓灘在縣界舊經云灘
頭靈異舟人以篙棹觸之即病瘧疾(上)
大雅溪
大雅溪在南溪縣川中也(上)
菖蒲澗
菖蒲澗在番禺縣有安期生祠堂(上)
解佩江
昔鄭交甫遇二女解佩之處今府西大堤襄人呼為解
佩江(上)
江湫
蠢爾閩吳阻化江湫
金釵澗
金釵澗在寶應縣西南(上)
三憮
泉經媯水入東海釐降二女于媯汭豈其是乎江裏有
上中下三憮言亦女降時媯地高險廻曲使者至險輒
憮然住歎故曰三憮會稽(上)
江入大荒
江入大荒流山隨平野盡(李白詩)
清錦湍
碧流環轉清錦湍(李白詩)
行鏡中
清溪行云人行明鏡中鳥度屏風裏
漲秋月
明湖漲秋月(上)
九龍盤
漢江廻下里派作九龍盤(上)
落天鏡
明湖落天鏡香閣凌銀闕(上)
澀灘
在涇縣陵陽溪又有六刺灘(圖經)
六刺灘(見上)
黃牛峽
語曰朝見黃牛暮見黃牛一朝一暮黃牛如故言灘惡
舟難過也
迅瀨
鮑照詩浦橋横絶岸雲檻憑迅瀨
雲夢浦
楚襄王與宋玉遊於雲夢之浦
厲急
選詩過澗既厲急厲涉也
九派
三江事多往九派理空存江賦流九派于潯陽
澄江
餘霞散成綺澄江靜如練(選謝元暉詩)
江潯
選賦弭節乎江潯江畔也
靈壽溪
靈壽溪在融州云飲此水多壽(圖經)
車溪
吳興記車溪出美魚
燕雀湖
窮神秘苑云梁昭明太子墓為人所開取其琉璃碗紫
玉杯㩦入大航有燕雀數萬擊之因為所司覺悟縛之
因名其地云
宛溪
宛溪在宣城謝玄暉有澄江靜如練之句即此溪也
青玉湖
青玉湖在宣城湖中土青故名之(圖經)
分風
荆州記宫亭湖神能使中湖分風而上故劉删詩云廻
艫乘派水舉棹逐分風曹毗詩云分風為二擘流成雨
信義港
在弋陽縣居人有信義故名(圖經)
羅潭汨渚
弭節羅潭艤舟汨渚屈原自沉處
百花潭
百花潭即浣花上遊杜子美故居也居人業彩牋者萃
於此(圖經)
濯錦江
濯錦江下枕錦里江水濯錦即鮮明(上)
明星瀆
明星瀆在餘杭縣昔時水間日中見星女眞觀在其上
因女眞䙝衣汚觸星遂不見(上)
水泉門(湯泉附)
潄鳴玉
山溜何泠泠飛泉潄鳴玉又招隱詩石泉潄瓊璠(選陸)
(士衡詩)
伏泉
階下伏泉湧江上水衣生(選張景陽)
清泚
寒流自清泚(選謝玄暉)
一蹄泉
孟郊云安排一蹄泉未化千尺鱗
温泉
博物志凡水源有石硫黃其泉則温或云神人所煖主
療人疾
神女唾
初學記載俗云始皇與神女遊而忤其旨神女唾之則
生瘡始皇怖謝神女為出温泉而洗除後人因以為驗
三牲祭
三秦記云驪山湯舊說以三牲祭乃可入可以去疾消
病
三危露
吕氏春秋伊尹說湯曰水之美者有三危之露
半湯湖
句容縣有半湯湖湖水半熱半冷(圖經)
蘇牀琴
杜牧詩幽人聽達曙聊罷蘇牀琴
白雲泉
白雲泉在天平山白樂天題以絶句范文正繼作名遂
著在吳縣(圖經)
玉虹懸
山瀑無聲玉虹懸(李白詩)
玉醴泉
瀛洲出泉如酒味名曰玉醴泉(圖經)
天齊淵
齊紀曰齊地泉中或出瓦上有天齊字晏子曰吾聞江
深五里海深十里此泉與天齊也
水遞
芝田錄李德裕好飲常州惠山泉自常至京置水遞
房陵粉水
地理志房陵有清泉土人以為粉則膏澤方貢京師因
名房陵粉水
白泉
瑞應圖泉色白自出山澤得禮制則澤谷之白泉出飲
之使人長壽
肥泉
詩云我思肥泉毛傳所出同所歸異曰肥泉
七眼泉
在施州南寨石曲溪旁其泉源有七眼(圖經)
忠讜水
出忠讜山昔有人居此有忠讜之言故名在封州(上)
撫掌泉
在餘杭洞霄宫相傳錢氏武肅王至宫撫掌而泉涌因
以為名云(上)
周翁五泉
周翁五泉在通泉縣元號為周翁周婆周子周婦周孫
等水其水並湧出其味甘甜各灌溉一鄉(上)
八泉
靈池山在翁源縣上有八泉曰湧泉曰甘泉曰温泉曰
震泉曰龍泉曰玉泉曰靈泉(水衡記)
貪泉
酌貪泉在番禺縣西北二十里(水衡記)
狗䑛泉
尒朱川榮所居處曾有狗䑛地因而穿之得甘泉故名
狗䑛泉(上)
榮泉
食甘露飲榮泉言泉有光華也(春秋繁露)
五百灘
聞說金華渡東連五百灘(李白)
銀河落
廬山瀑布詩飛流直下三千尺疑是銀河落九天(上)
歸流
當軒寫歸流(選詩)
爍朱火
安州應城玉女湯地底爍朱火沙傍歊素煙(上)
桃李燃
李白玉女湯詩氣浮蘭苕滿色漲桃李燃
玉女湯
玉女湯在安州應城(圖經)
吸飛泉
楚辭吸飛泉之微液
温液渴泉
温液渴泉(西京賦)
湯谷
荆州記南陽郡城北有一水冬夏常温名曰湯谷
吐溜
據神泉而吐溜(選泉賦)
紅泉
謝靈運入華子岡銅陵映碧澗石磴瀉紅泉謝靈運山
居賦飄丹砂于紅泉
纓上塵
願以潺湲水霑君纓上塵(沈休文)
雷泉
魂兮歸來西方不可以處兮西方之害流沙千里旋入
雷泉麋散而不可止言入雷公之泉也(楚辭)
浸蘭泉
浸蘭泉於玉砌(上)
調水符
東坡愛玉女洞泉日致兩瓶恐為使者所紿因破竹為
契使寺僧藏其一為信謂之調水符洞在大秦寺
濎濙
濎濙寒泉深百尺(李德裕詩)
冰泉
冰泉在梧州城東二里其味甘冷唐大歷三年容州刺
史元結過郡目之曰冰泉撰銘序勒於山石(圖經)
清白泉
清白泉在建德縣衙後(上)
石門泉
貪泉在南海縣石門口舊經云登大庾嶺則清穢之氣
分飲石門泉則清白之質變
沉香泉
在廣州吳隱之沉香之所亦云沉香浦(上)
澌澌水
在九華山飛流石上散落如細線其聲淒淒(圖經)
隄渠門
神腴田
唐韋景駿為肥鄉令築隄縣北障水號神腴
六輔渠
兒寬為左内史奏請穿六輔渠以益溉鄭國旁高卯之
田
利人渠
崔賁為懷州刺史決沁水東注名曰利人渠
&KR2293;溝
&KR2293;溝通運河熙寧中開在寶應(郡國志)
富民渠
郭衍鑿渠引渭水名曰富民渠
賈侯渠
賈逵為豫州通運渠二百餘里所謂賈侯渠也
江南河
大業六年勅穿江南河自京口至餘杭八百餘里廣十
餘丈並置驛宫草頓使東廵會稽
南北利人渠
陜縣有南北利人渠南渠唐太宗東幸使丘行恭開
利俗渠
利俗渠在華州鄭縣(圖經)
漸車水
丈五之溝漸車之水漸子廉反(上)
洲島門
錦繡洲
涪州有錦繡洲人能織錦罽故名(述異記)
杏園洲
杏園洲在南海上多杏(上)
藥洲
藥洲在廣州朝天門外南漢氏于茲種藥(圖經)
荔枝洲
荔枝洲在番禺縣劉氏于其上剏昌華苑(上)
白鷺洲
白鷺映春洲青龍見朝暾並金陵地(李白詩)
珊瑚洲
珊瑚洲在大秦國水底有磐珊瑚生其上大秦人常乘
大舶載鐡網令水工取之
鸚鵡洲
黃祖殺禰衡埋於沙洲之上後人因號其洲為鸚鵡以
衡嘗為鸚鵡賦故也在鄂州太白贈江夏常太守一忝
青雲閣三登黃鶴樓顧慙禰處士虛對鸚鵡洲
白嶼洲
白嶼洲在潮州自海浮至會稽人姓丁者識之云曾藏
銅熨斗于洲上往取果得之(郡國志)
池沼門
化造神營(見關門)
八解
八解鳴澗流四禪隱巖曲維摩經八解之浴池定水湛
然滿大品經初禪二禪三禪四禪(沈休文選詩)
蘭氾
鳴葭泛蘭氾(謝靈運)
積翠池
武遊郎者言昔見漢武帝乘鬱金檝泛積翠池自吹縹
玉笛(幽怪錄)
菱汀荷塘
李賀詩春晝菱汀繫帶荷塘倚扇
影娥池
漢武帝于望鵠臺之西起俯月臺臺下穿影娥池每登
臺眺月影入池中使仙人乘舟笑弄月影
漢蒼池
周文帝與公卿往昆明池觀魚行至西漢故蒼池顧問
無知者或云蘇綽博物多通召問應對如流
天之目
臨安縣西有石洞中有龍池云是天之一目
黃帝池
瑞安縣東北岩有三皇井泉湧其中分四瀑布一瀉一
百尺黃帝修煉于此丹井石壇于今猶存岩頭有黃帝
池也
謝公池
謝公池在永嘉積榖山下靈運登池上樓賦池塘生春
草蓋其地
可心池
可心池在宜賓縣多生菱芡或旱則決其水灌田民心
多可故以名之
祈連池
尒朱榮所居秀容界有池三所在高山上清深不測相
傳曰祈連池魏言天池也(郡國志)
昆明池
粤欲與漢用船戰遂乃大修昆明池列館環之治樓船
高十餘丈(漢志)
蓬池明月池七女池
續述征記大梁南七十里尉氏縣有蓬池又梁州記曰
明月池南有七女池
朝夕池
游曲臺臨上路不如朝夕之池注吳以海水朝夕為池
也(漢相如賦)
太液池
太液池在建章宫中有蓬萊方丈瀛洲象海中仙山(漢)
(志)
綠池
朱華冐綠池(曹子建詩)
滮池
選詩滮池溉稻粳詩曰滮池北流浸彼稻田毛萇曰滮
流貌
右軍墨池
右軍墨池在星子縣西二十五里歸宗寺乃羲之捨宅
建以處𣑽僧達摩多羅故墨池在焉(圖經)
玄武池
曹操於鄴作玄武池以習舟師(上)
天淵池
天淵池魏文帝黃初五年穿(上)
採蓮涇
採蓮涇在蘇州南園後(王禹玉詩注)
陂澤門(浦渚附)
枉渚
弭棹薄枉渚注曲渚也
鴻隙陂
翟方進作相奏罷鴻卻陂民怨乃作童謠曰壞陂誰翟
子威飰我豆食羹芋魁反手覆波當復誰云之兩鴻鵠
蓋託之鬼神也飰豆羹芋言不生稻粱也
雞鳴埭
南史宋帝數幸琅邪城早發至湖北埭雞始鳴故呼為
雞鳴埭(輿地志)
楚夢
孟諸吞楚夢孟諸齊之澤名子虚賦云浮渤澥游孟諸
吞若雲夢者八九在于胷中曾不蔕芥雲夢楚澤名
白水
方塘含白水(選劉公榦詩)
千金堰
東出千金堰西臨雁鶩陂千金堰在洛陽城西長安有
雁鶩陂(沈休文)
雁鶩陂(見上)
陰渚
丹霞蔽陽景綠水通陰渚(張協詩)
三泖(見地理志)
鴉洲鳬渚
梁孝王好宫室苑囿築兔園中有落猿岩雁池鴉洲鳬
渚(西京雜記)
曲渚回灣
周朴曲渚回灣鎻釣舟
廻汀
金城蓄峻趾沙苑交廻汀(選詩)
愜山
愜山在大名西王延世築堤人心稱愜故名
方梁石洫
鮑昱為汝南太守郡多陂池歲二決壞昱為方梁石洫
水常饒足注石洫水門也
珠澤
珠澤此澤出珠方四十里穆(天子傳)
水中坻
秦風蒹葭云宛在水中坻爾雅水中可居者曰洲小洲
曰渚小渚曰沚小沚曰坻人所為為潏詩注
梓澤
梓澤去洛城六十里石崇金谷也
濯龍淵
漢成用翟方進之言毁鴻卻陂尋夢上天天帝怒曰何
故敗我濯龍淵(後漢方術傳)
蘭渚
山陰縣西南二十里有蘭渚渚有亭曰蘭亭羲之舊跡
百花潭
百花潭在成都本冀國任夫人居夫人幼時有僧過其
家遍身瘡穢夫人事之甚謹一日令浣衣皆膿血夫人
不生嫌惡遂就溪濯之蓮花隨手出于潭中後貴因名
(圖經)
橘洲
橘洲在長沙縣周圍五里有橘千株(圖經)
大哀洲
大哀洲在湘陰縣故老相傳云舜南廵死於九疑哭此
洲小者曰小哀(上)
老尉浦
在慈溪縣地志云是老尉廨築萬丈室故云丈亭其北
有老尉浦
徒兒浦
在丹徒秦始皇將徒人過此因名
萬束陂
在金壇縣舊經云陂宜稻頃收萬束
摩陂
魏略曰明帝出次摩陂有龍見于井因改為龍陂
鷗陂峴(見)
陸澤
選灑滮池而為陸澤如云陸海也(蜀都賦)
丹涯
北熿幽都南煬丹涯注丹水之涯也(選賦)
金塘
菡萏溢金塘金塘金隄也(選劉公榦詩)
水裔
靈鳥宿水裔水畔也(上)
澤中瀛
謝惠連詩日落泛澄瀛王逸曰楚人謂池澤中曰瀛
蘭沚
選謝叔源詩褰裳順蘭沚水渚有蘭也
瀾澳
曾暉薄瀾澳注澳水曲也(選詩)
汀葭江菼
汀葭稍靡靡江菼復依依(上)
清川渚
泛舟清川渚(上)
溆浦
入溆浦余邅廻兮溆亦浦也(楚辭)
楓葉岸
縈廻楓葉岸留滯木蘭橈(選詩)
落星灣
南康軍有落星石岸傍有灣曰落星灣星子縣因此得
名(荆州記)
富人塘
李吉甫節度淮南築富人固本二塘
塵泥門
纓上塵(見水泉門)
遠埃
素帶曳長䬅華纓結遠埃(選詩)
飛壒
羣林疎晩柱飛壒雜新瓊飛塵也(上)
井中泥
李賀箜篌謠云不見山巔樹摧杌下為薪日睹井中泥
上出作埃塵一云豈甘井中泥時至出作塵
埃拂拂
楚辭飄風逢龍埃拂拂兮
埃埉
吳人謂塵土為埃埉徐人謂為蓬塊(博物志)
素塵蕪
羅衣能再拂不畏素塵蕪蕪穢也(李白詩)
沙石門
幽石
白雲抱幽石綠篠媚清漣(選謝靈運詩)
析析
森森荒樹齊析析寒沙漲(選丘希範詩)
熱石
臨武縣山有熱石置物其上立焦(輿地志)
石似珠
琅玕石似珠也(尚書注)
石似玉
碔玞石似玉也(出爾雅)
石千株
韓丕秋石詩霜經絶洞千株瘦湖落孤山幾片危
沙稜
春浪疊沙稜(林逋詩)
香雲香雨
拾遺記爛石色紅似肺燒之有香煙氣升天則成香雲
遍潤則成香雨
竒章嗜石
白樂天太湖石記云玄晏先生嗜書嵇中散嗜琴靖節
先生嗜酒竒章在洛陽多蓄奇石(唐文粹)
巨鰲簮
即知蓬萊石却是巨鰲簮(李白)
金霧
王子年拾遺記岱輿山南有平沙千里色如金吹沙起
名金霧又名金塵
金塵(見上)
沙瀾
洹流如沙湧起名沙瀾也(拾遺記)
三侯石
徐陵後堂豎美人山銘云峯因五婦石是三侯
鳴石
零陵有鳴石二丈庾闡石鼓詩鳴石含潛響雷駭震九
天
康干石
唐書㒒骨東境有康河松木入水一二年乃化為石謂
之康干石色青有松文
五侯燋石
容州鬼門關其土少鐡以䃕石為燒器以烹魚雞北人
謂之五矦燋石一經火久之不冷今之滑石也(方輿記)
鵝羊石
長沙縣有鵝羊石湘中記云昔有咸少卿牧羊鵝遇仙
昇天鵝羊皆化為石今猶有其形像
響石
岣嶁山有響石如人共語而不可解但唱岣嶁猶言拘
留耳(湘中記)
石墨
石墨出南雄州始興縣沉散小溪巨細短長如墨以端
硯發之可寫字可畫眉往來貴商多取焉
逃石
山海經逃石在曲江縣經云本在桂陽縣因夜迅雷至
此商人見石逃來因此名之
監介石
言偃宅在常熟縣西北孔子弟子傳言偃字子游吳地
記云宅傍有擣衣石周圍四尺為梁太守蕭正德持去
莫知所在也
五車石
泰山下一大石云武帝東封用五車不能上故名五車
石
磁石禦衝
製磁石以禦衝三輔黃圖云阿房宫以磁石為門懷刃
者止之
石履
盛弘之荆州記興安縣水上有平石其上有石櫛石履
各一具
鳴石
晉永康元年襄陽郡上鳴石似玉色青撞之聲聞七八
里
渤碣
渤海東有碣石謂之渤碣(齊地記)
醒酒石
李德裕平泉别墅有醒酒石裕醉則據之
桓公磴
桓公磴在涇縣桓彛為刺史避位憩於此石旁有劉遺
民釣臺
陶令醉石
陶令醉石在星子縣
鱗鱗
凉月生秋浦玉沙鱗鱗光誰家紅淚客不忍過瞿塘(李賀)
鄉里門(榮歸附)
長聚
光武西擊長聚前書音義云小於鄉曰聚
十萬井
一封三百六十里提封十萬井此諸侯之大者也是謂
千乘之國(漢志)
薛曲
西京記東京昭國坊有薛繪子姪十人冠冕茂盛時號
薛曲
里正
大唐凡百戶為一里里置正一人五里為一鄉鄉置耆
老一人以耆年平謹者縣補亦曰父老
耆老(見上)
冠蓋里
孫逖燕公挽詞已成冠蓋里更有鳳凰臺
鄭公鄉
孔融告高密縣為鄭玄特立一鄉曰鄭公鄉
水鄉士
余固水鄉士總轡臨清泉陸機吳人水鄉吳地也(選詩)
餘慶社
在青陽縣東有唐和州刺史董乂宅尚有遺族存者至
今傳為餘慶社(圖經)
神農社
郡國志厲山神農所生有九井汲一而八動有大柜木
蔭其旁云神農社在隨州隨縣
里中子
沛公麾下騎士適食其里中子(漢紀)
邑子
趙廣漢疑其邑子榮畜教令人尹翁歸為東海太守于
定國欲托邑子兩人注同邑人之子也
上仁廬
里上仁之所廬(選幽通賦)
義跡
匪仁里其焉宅匪義跡而焉居(上)
枌邑
枌邑猶言榆社謂鄉邑也
鳳臺鄉
唐金城公主出降吐蕃中宗幸始興縣送之因改始興
為金城其地為鳳臺鄉愴别里
愴别里(見上)
鄰曲
陶淵明與二三鄰曲同遊斜川
同里閈
馬援與公孫述少同里閈
少時鄰
去歲家南里薄作少時鄰(選詩)
讀書窟
長卿山有相如讀書窟在梓潼縣(圖經)
疏蕪
邑里向疏蕪
屯落
高士傳管寧所居曰屯落
冠蓋山
襄陽耆舊傳漢末朱軒高蓋會山下因名其里曰冠蓋
里山曰冠蓋山
秀才村
李愔與從父普濟並應秀才舉時人謂其所居為秀才
村
枌梓
枌梓懷舊鄉簪裾戀明代(鮑照詩)
腰龜返國
北史董徵為安州刺史因述職路次過家置酒高會曰
腰龜返國昔人稱榮仗節還家云胡不樂
宜春里
左思退居宜春里專意墳典齊王冏辟之不就
橋道門
情盡橋
雍陶為簡州改情盡橋為折柳橋
雁齒
橋有雁齒
比黿鼉
紀年曰周穆王東至九江比黿鼉以為梁
石鼈
晉成都王穎造浮橋以木為函乘石沉之以繫橋名曰
石鼈
鵲橋
淮南子曰烏鵲成橋而渡織女
臯橋
臯橋在吳縣西北因漢臯伯通字奉卿所居得名卒葬
胥門西號伯通墩
織里橋
吳王有織里以是名橋今訛為失履
文虹橋
文虹橋兮彩鷁舟鴛鴦水兮鳳凰樓(宋之問)
驄馬橋
在明州慈溪縣南二里昔房琯自御史為令故有此名
橋琯所造也
應星橋
隋時因處士星現改括州為處州今在城有應星橋蓋
本於此
石橋
顧愷之啟蒙記注天台山石橋徑不盈尺長數十步至
滑下臨絶冥之澗又云濟石橋者搏岩壁援女蘿而後
可至孔靈府會稽記曰赤城山有石橋懸度有石屏風
横絶橋上邊有過徑才容數人
斷橋
自石橋沿澗行一十五里一石中斷號曰斷橋古傳羅
漢所居之地
鶯仙橋
鶯仙橋在浯城縣又有鳳仙橋
胯下橋
胯下橋在楚州寶應南一里韓信遇惡少年之處(已上)
(並郡國志)
機發之橋
燕太子丹質於秦秦王為機發之橋欲以陷丹丹過之
無虞
浮梁
浮梁黝以徑度注浮梁橋也(閒居賦)
昇仙橋(仙一作遷)
昇仙橋相如題柱之橋在府北郭之外
關門
函轘
選詩函轘方解帶嶤武稍披襟注云函谷關也轘轅洛
東坂名嶤武二關
化造神營
流地自化造山關固神營(選顔延年)
四面關
唐設關二十有六近長安者為四面關
蒼龍關
蕭何營未央宫立東闕北闕注引關中記曰東有蒼龍
關北有玄武關玄武所謂北闕
門候
蔡乂初補覆盎城門候注門候主候時而啟閉也(前漢)
武關
應劭曰武關秦南關通南陽
玉門關
玉門關在燉煌郡(輿地志)
天井關
漢書上黨有天井關
鬼門關
鬼門關在容州多瘴癘諺曰鬼門關十人九不還(同上)
井門
銀牀
古詩後園鑿井銀作牀金瓶索綆汲寒漿
火井
異苑曰蜀郡臨邛有火井漢室之隆則炎赫熾甚桓靈
之際火勢漸微後諸葛孔明一闞而更盛焉
金井
異物志曰廬陵城井中有二色水半青半黃黃者灰汁
取作糜粥皆金色土人名灰汁為金因名金井
井華
杜詩云童兒汲井華慣健瓶上手本草註華水平旦第
一汲者是
六井
六井覆以大屋皆得寒泉有餘則洩之於官河民遂無
疾癘鄴侯家傳云杭州舊取陂湖貯水地暑多瘧痢乃
深穿陰溝引錢塘湖水於郭内穿六井也
雕葩植
後主鉛砌美銀光飾井雕葩植
拳杈井
拳杈井在成都言五丁角觝戲渴甚以拳擊地水為之
出(輿地志)
綠珠井
綠珠井在鬱林州父老云飲此井則生女端麗綠珠生
于此後恐生女離鄉因而塞之亦有綠珠臺(郡國志)
三皇井
瑞安縣東北岩有三皇井泉湧其中分四瀑布一瀉一
百尺黃帝修煉于此丹井石壇于今具存岩頂有黃帝
池也
千秋井
千秋井在南海縣都督劉巨麟所鑿上置千秋亭
沸井
昇平二年季子廟北忽聞金石聲疑其異鑿三尺深得
沸井奔湧若浪
浪井
瑞應圖曰浪井不鑿自成王者清靜則仙人主之
墨井
魏都賦墨井鹽池玄滋素液鄴西有石墨井深八十丈
丹砂井
抱朴子云武陵舞陽有丹砂井
霜鍤
霜鍤破桐陰青絲試淺深(章孝標評新穿井詩)
孔子井
在寧國縣輿地志孔子入吳鑿此井
冰門(火附)
斧冰
選詩擔囊行採薪斧冰持作糜言冰凍故斫冰以作粥
(苦寒行)
結衝波
選詩夏條焦鮮藻寒冰結衝波言寒極雖衝波亦冰結
也(陸士衡)
微火
關中詩云微火不戒延我寶庫言晉惠帝時武庫火也
增冰
增冰峨峨飛雪千里(楚辭)
三籠火
戍火三籠滯晩程(吳融詩)
鬱攸
李商隱齋文云閬苑融臺例遘鬱攸之悔霓旌綘節咸
罹竊發之災鬱攸火也(出左氏)
六尺冰
謝燮雨雪曲峩峩六尺冰飄飄千里雪
冰澌
冰澌音斯流水也
瓶中冰
淮南子覩瓶中之冰而知天下之寒
龍火
内典云龍火得水而熾人火得水而滅
玉岸
鮑昭冬至日詩長河夜闌干層冰如玉岸
宋無忌
宋無忌人家火神也當用丘井水和泥泥竈即能除之
(太上老君經)
寒耗火
寒耗火鬼火(太上老君經)
寒筵冰法
造寒筵冰法盛夏初夏於井側安鑊用大水晶一塊大
如拳無瑕釁者以新汲水熾火煮千沸取越瓶口小腹
大者滿盛其湯以油白蜜封其口勿令泄氣復以重湯
煮之勿急沉井底平旦出之破瓶冰已結矣(杜陽雜編)
削冰
博物志曰削冰令圓舉以向日以艾承其影則有火出
陽冰陰火
陽冰不冶陰火潛然不冶不消也(選賦)
冰溓溓
冰溓溓以微凝音歛(上)
海錄碎事卷三下
