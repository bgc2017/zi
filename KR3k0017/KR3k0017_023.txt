後序
予幼學為詩嘗從先生長者質問為詩之利病或告之
曰詩當博當專能專能博未有不造其妙者也韓退之
言張旭善草書不治他技喜怒窘窮憂悲愉佚怨恨慕
思酣醉無聊有動於心必於草書發之故其書變動猶
鬼神不可端倪謂詩為當專者之論如此夫詩之為用
所以摹狀四時之造化陶寫平生喜怒哀樂之性靈前
輩言凡天下之書雖山經地誌花譜藥錄小說細碎當
無所不觀古今之詩雖巖棲谷隠漏篇缺句當無所不
講謂詩為當博者之論又如此予深然其言曩時為高
澐者作送行序私竊識焉曲折累數千百字其說甚備
獨恨後學之士或能專而不能博或能博而不能專而
予於斯二者皆不能致力焉若今泉州太守前兵部郎
中翠巖葉侯嗣忠其可謂兼之者乎予嘗得見侯所謂
海錄者凡十數大册皆親書蠅頭細字惟謹蓋亡慮十
餘萬事大抵皆詩材也侯因自言游宦四十餘年未嘗
一日不作詩食以飴口怠以為枕無非此書之力為多
其博與專乃如此以是其詩老而益工如題琴泉軒云
不是妙音生妙指只緣流水似流泉無名木云人休清
樾摩挲認鳥泊高枝睥睨看置於唐人詩集中殆不能
辨至其和錢起江行百詩用事精當寓意清高與起詩
甚類士大夫間多傳錄之故吏部員外郎朱侯喬年與
予雅游厚善喬年有能詩聲議論高甚少許可顧常喜
稱侯來守泉南而予實客寓此郡聲聞豫熟既見歡如
平生雖月率不過一二還往然見輒論詩無它談凡一
歲間相與更酬迭唱甚樂間一日侯誦所作郡舍羅漢
堂詩示予其斷章言幾多雁鶩行間吏衙退頻來禮
迦予曰韋蘇州詩云今朝郡齋閑欲問楞伽字某每讀
至此未嘗不廢卷太息想像應物之風流醖籍而有以
知蘇臺當時之無事也泉為劇郡侯能鎮之以静而不
擾使吏輩優游如此抑亦可以見大府辦治而侯之風
度矣侯忻然以予為會心之友未幾予來佐臨漳郡事
侯送之以詩有戍兵數有流星遞元白詩筒幸寄將之
句予益知侯專於詩未嘗頃刻忘也雖然使侯平昔不
能博極羣書撮其機要廣錄而儲用之雖能專如此吾
恐發而為詩事不足以副才枯而不腴華而不實未必
能如是之工也然則所謂海錄者其可謂之小補云乎
哉侯既自序此書登載門類卷帙之目詳矣又以書謁
予文乃為具道少時所以聞於先生長者之說及屬
者與侯酬唱論議之益著于篇之首夫春秋美君子樂
道人之善况於會心之知乎此則予之意也覽觀者其
自知之紹興十有九年冬十一月十九日河陽傅自
得安道叙
海錄碎事後序
