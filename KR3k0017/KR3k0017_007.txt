海錄碎事卷七上宋葉廷珪撰
聖賢人事部上
聖賢門(炳靈附)
龍工往
瞽叟使舜浚井二女曰去汝衣裳龍工往又使塗廪二
女曰鵲汝衣裳鳥工往鵲錯也(列女傳)
先天太后
先天太后老子母也有李母墳
素丞相
論衡曰孔子不王素王之業在於春秋桓君山素丞相
之迹存於新論者也君山名譚著書言當世事二十九
篇云
鳥喙牛脣
後漢書注伏羲牛首女媧蛇軀臯陶鳥喙孔子牛脣
珠衡犀角
顔淵山庭日角曾子珠衡犀角
秋伯冬伯
臯陶為秋伯垂為冬伯(聖賢羣輔錄)
麗山氏
遁甲開山記云麗山氏分布元氣
嘘風雨
帝王五運歴年記日盤古之君龍首蛇身嘘為風雨吹
為電雷
閉目為夜
又盤古左目為日右目為月開目為晝閉目為夜
璇宫夜織
少昊母曰皇娥處璇宫夜織帝之子降其室作歌曰驅
光逐景窮水域璇宫夜静當軒織(拾遺記)
三漏耳
帝王世紀堯眉八綵禹耳三漏(諸集拾遺)
四明公
夏啓為東明公文王為西明公召公奭為南明公季札
為北明公四明公主領四方鬼
典柄侯
北帝用顧和為執蓋郎范明遷補典柄侯
執蓋郎(見上)
大禁晨
大禁晨如今尚書令漢光武孫文臺為之中禁晨如今
之中書令顔懷楊彪為之
太山君
荀顗為太山君
耕夫讓畔
執耜歴山耕夫讓畔施罟漁澤漁夫讓川(温子昇舜廟)
(碑)
伊尹酒保
伊尹酒保立為世師(鶡冠子)
尼甫
逮諸尼甫稽諸隂陽云行夏之時後王所不易以仲尼
為尼甫未知所出
九皇
比德於九皇注上古有人皇者九人
四肘
湯以乙日生故名履字天乙臂有四肘
帝魁
帝魁神農名(南都賦)
鱗身蛇軀
伏羲鱗身女媧蛇軀(靈光殿賦)
孔席不煖
孔席不煖墨突不黔(班固荅賓戲)
夏后兩龍
夏后兩龍載驅璿臺之上穆王八駿如舞瑶水之隂山
海經大樂之野夏后啓於此舞九代馬乘兩龍
栢皇栗陸
栢皇栗陸以前為而不有應而不求上古帝王也
太阿
周賴尚父殷憑太阿謂伊尹也
熊豹臨戭
翊善反伊昔帝唐九官咸事熊豹臨戭納言是司仲熊
叔豹高辛氏才子也太臨檮戭高陽氏才子也(沈休)
(文表)
山死
禹勤其官而水死稷勤百榖而山死
歲星
東方朔死上問王母使者對曰朔是木帝精為歲星下
遊人中觀天下非陛下臣也(漢武故事)
電繞斗樞
電光繞北斗樞附寳感而生軒轅
星流華渚
大星如虹下流華渚女節感而生白帝
星貫月
顓頊母女樞有星貫月感而生顓頊
龍顔
春秋元命苞曰女登生子人面龍顔始為天子
吞玄鳥卵
簡狄吞生契為商之始女脩吞生大業秦之先也
英星
英星垂將校神岳誕忠良
黃河清
運命論云黃河清而聖人生里社鳴而聖人出易乾鑿
度曰聖人受命瑞應先見於河河水先青青變白白變
赤赤變黑黑變黃各三日
里社鳴
春秋潜潭巴曰里社鳴此里有聖人出其呴百姓歸天
辟云宋均曰里社之君鳴則教令行呴聖人之怒者聖
人怒則天辟亡矣湯放桀蓋此祥明鳴通用
嶽吐符
峨峨崇嶽吐符降神陳太丘銘言生賢也
玉筐
選是開金運祚始玉筐注有娀氏女取玉筐以覆燕少
選遺卵而去有娀氏女取而吞之於是生契
父子門(教子愛子附)
私敬
楊玄感與父素俱為柱國朝會則齊列隋文帝命玄感
降一等謝曰不意陛下寵臣之甚許以公庭展私敬
分子
彭羕與諸葛亮云從布衣之中擢為國士盗切茂才分
子之厚誰復過此注云言分兒子厚恩施之於已也
阿多
廻鶻謂父曰阿多出唐會要
在三之節(見師授門)
君家尊
謝安問獻之曰君書何如君家尊答曰故當不同
七業
晉劉殷字長盛有子七人各授一經一門之内七業俱
成
左酒右漿
北堂書鈔云子弟職曰左酒右漿
昭穆
决疑要錄曰父南面故曰昭明也子北面故曰穆順也
晉以文帝名昭故讀曰韶後人因而不改
介子
介子次子也
石上葛
李賀詩子孫綿如石上葛
世及
父子相繼曰世兄弟相傳曰及
優龍劣虎
南齊王僧虔戒子書曰王氏門中優者如龍鳳劣者如
虎豹
得父膏腴
南齊世祖問當今誰能為五言詩儉對曰謝朏得父膏
腴朏謝莊子
靖恭楊
楊汝士父子並為公卿居静恭里號靖恭楊家
䑛犢之愛
楊彪子脩為曹操所殺公後見彪曰何瘦之甚曰愧無
日磾先見之明猶懷老牛䑛犢之愛曹操為之改容(本)
(傳)
五龍
汝南周燕少卿之五子號曰五龍並以儒素為業
公沙五龍
公沙穆之五子並有令名號公沙五龍
食以銅盤
魏楊愔字遵彦少時其父於竹林中置别館處之食以
銅盤以别於諸子
風氣日上
王平子與人書稱其兒風氣日上足散人懷澄之第四
子微别傳云微邁上有父風
鳳毛
王劭字敬倫風姿似父桓公望之曰大奴固自有鳳毛
百果宗
張敷小名樝父邵小名梨宋文帝嘗戲之曰樝何如梨
敷曰梨是百果之宗樝何敢比也
清白
阮孝緒十餘歲隨父為湘州行事不書官紙以成親之
清白
家母
陳思稱其父為家父稱其母曰家母侯覇子孫稱其祖
曰家公潘尼稱其祖曰家祖(顔氏家訓)
魯公拜後
帝王世紀成王親政以周公為太師封伯禽于魯父子
並命周公拜於前魯公拜於後
積習名教
柳公綽之子仲郢有父風牛僧孺曰非積習名教何以
致此
爪髮為信
劉休賓妻及子文畢俱入魏嘗通使文畢哭泣以爪髮
為信休賓執爪髮而泣
龍文
裴宣明二子景鸞景鴻並有逸才河東呼景鸞為驥子
景鴻為龍文
子姓
竇嬰巳為大將軍方盛田蚡為諸曹郎未貴往來侍酒
嬰所跪起如子姓
親父為虎
語曰雖有親父安知不為虎雖有親兄安知不為狼(西)
(漢韓安國傳)
惡子
尹賞修治長安獄為虎穴捕少年惡子以次内虎穴中
覆以大石數日盡死注不承父母教命者
蘇䕫無父
蘇威子䕫楊素甚竒之每戲威曰楊素無兒蘇䕫無父
門子
嫡子代父當門戶也(補亡詩注)
克父析薪
克父析薪名紹堂構(孔璋檄)
橋者父道
伯禽康叔朝於成王見于周公三見而三笞之二子有
駭色乃問於商子曰吾二子見於周公三見而三笞何
也商子曰南山之陽有木名橋南山之隂有木名梓二
子何不往觀也於是二子往觀之見橋木高而仰見梓
木實而俯二子還告商子商子曰橋者父道也梓者子
道也
祖孫門
鼻祖
始祖也山谷詩鼻祖以來傳父兄
大父
婁敬說高帝以長公主妻冒頓曰冒頓死則外孫為單
于豈聞外孫敢與大父抗禮者哉(本傳)
大小鄭君(見刺史門)
一不為少(見敏慧門)
頰似
謝公謂殷顗曰阿巢故頰似鎮西阿巢殷顗小字鎮西
其外祖也
公才公望
王儉作宰相賓客盈門見其孫暕年數歲而風神聳拔
曰公才公望復在此乎
諸孫之龍
王慧龍幼聰慧其祖愉以為諸孫之龍故以名之
南祖
李氏世居栢仁後李義南徙故累世謂之南祖
耳孫
耳孫曾孫也言去其曾高益遠但耳聞之
末孫
雖有禹湯之德不能訓末孫之桀紂
大母
李太后梁平王之大母也注祖母也
離孫
序訓云晉江韓滉乃余五代祖之離孫兄弟十人皆我
出必是外孫也
擲鏡鑷
齊高帝令左右拔白欝林王年五歲戲牀前帝問之曰
兒言我誰耶曰太翁帝笑謂左右曰豈有為人作曾祖
而拔白髮者乎
母子門
堂室
感物戀堂室離思一何深堂謂母室謂妻(陸士衡詩)
母師
魯九子之寡母穆公賜號母師(列女傳)
倚門望
王孫賈年十五母曰汝朝出晩來倚門望暮出未歸倚
廬望
𢃄圍
列女傳魏芒慈母前妻之子犯令當死母憂戚𢃄圍减
尺
宣文母(見時號雜名門)
絳紗幔
晉韋逞母宋氏年八十餘隔絳紗幔授生員周官音義
民母
衛青少時民母之子皆奴畜之不以為兄弟數服虔曰
民母嫡母也
萬石嚴媪(見時號數稱門)
一斫頭
高熲初為僕射其母誡之曰汝富貴己極但欠一斫頭
耳
板輿
太夫人乃御板輿升輕軒(潘岳賦)
兄弟門(内外兄弟附)
馬磨
許靖與從弟劭俱知名而私情不協劭為郡功曹排擯
靖不得齒以馬磨自給
白眉
馬良字季常襄陽人兄弟五人並有才名鄉里為之諺
曰馬氏五常白眉最良良眉中有白毛故稱之
分形同氣
分形同氣曹子建與文帝兄弟故云
大弟
聊與大弟陳其苦懷耳(應休璉書)
令弟
末路值令弟開言披心胷(靈運荅惠連詩)
連枝樹
况我連枝樹與子同一身言兄弟也
崑山
崑山陸機兄弟所生時人比之崑崗出玉故以名云
阿子
晉書吐谷渾慕容瘣之兄也因争馬而别鮮卑謂兄為
阿子瘣追思之作阿子之歌
三筆六詩
劉孝綽兄弟相勖以學並工屬文孝綽嘗云三筆六詩
三即第三弟孝儀六即第六弟孝威
兩驥
劉正兄弟二人時號兩驥
何氏三高(見隠逸門)
雙珠
孟昶與弟顗並美風姿時人謂之雙珠
不咸
咸和也左氏云弔二叔之不咸
外昆弟
唐人兩姨之子相謂為外昆弟
五王帳(見帳門)
龍躍雲津
晉張華見禇陶謂陸機曰君兄弟龍躍雲津
小鴈
送小季之廬山云小鴈過廬峰影落楚水下(李賀)
靖恭諸陽(見世家門)
大小馮君(並見刺史門)
大小東陽
大小秦君
唐書秦景通并弟暐皆精漢書號大小秦君
玉昆金友
南史琳子銓弟錫銓雖學不及錫而孝行齊焉時人以
錫銓二王可謂玉昆金友矣
文龍
北齊梁愔為從兄昱所重曰是兒我家文龍
兩鳳連飛
北齊崔陵與弟仲文同日受拜時云兩鳳連飛
二黃
黃穆為山陽太守有德政弟英守武陵貪穢無行武陵
人諺曰天有冬夏人有二黃言不同也(出襄陽耆舊傳)
王氏三英
王氏三英玉藩兄弟
三列宿
唐韋叔諧與弟叔謙兄季武為郎中同時在省時號三
列宿(韋溱傳)
韋氏三君(見時號數稱門)
韋三義
韋號之有三子兄弟孝友號韋三義
蠟鳳
王僧綽年數歲與諸子戲僧逹下地戲作虎僧綽獨正
坐採蠟燭珠為鳳皇伯父弘曰此子終為長者
花萼集
唐李義山兄弟並有文才同一集共二十卷號花萼集
桃傷李仆
樂府雞鳴篇言桃傷李仆喻兄弟相為表裏
上留田行
舊說上留田地名此地人有不字其孤弟者隣人為作
悲歌以諷
洛中雅雅
洛中雅雅有三嘏劉粹字純嘏先字終嘏漢字冲嘏是
親兄弟
阿兄
張緒從弟融敬緒如親兄緒死賫酒於靈前慟哭曰阿
兄風流頓盡
腰𢃄减半
南史何點其兄求死點菜食不飲訖于三年衣帶减半
三陸
南史陸僚陸佐陸倕並有美名時人謂之三陸
同胞共氣
同胞共氣謂兄弟也
三虎
陸寬兄弟並有才品議者稱為三虎
一錢尺帛
崔孝偉奉其兄孝芬盡恭順之禮一錢尺帛不入私房
有義有禮
房景伯兄弟友順鄉里為之語曰有義有禮房氏兄弟
同體同氣
同體同氣分憂均戚言父子兄弟如此
邀時投隙
賀拔允昆弟並邀時投隙展效立功
昆弟語
淮南王安衡山王賜相責望禮節間不相能後過淮南
淮南王乃昆弟語除前隙約束反具注為相親愛之語
也
具爾
怨具爾之多喪詩云戚戚兄弟莫遠具爾(歎逝賦)
自同匪他
自同匪他言如兄弟詩曰豈伊異人兄弟匪他
德星社(原闕)
飽蓬蓬
淮南鴻烈觧叙一尺繒好童童一升粟飽蓬蓬兄弟二
人不相容
叔姪門(子弟附)
還歸葱肆
梁吕僧珍其先以販葱為業及僧珍貴其兄子棄業求
官不許曰汝等自有常分豈可妄求但當還歸䓗肆耳
佳子弟
王羲之為從伯敦導所器敦嘗謂曰汝是吾家佳子弟
當不减阮主簿阮裕也有重名
終身讓路
終身讓路不枉百步終身讓畔不失一叚朱仁軌誨子
弟之言
庭誥
顔延之平居無事為庭誥之文以訓子弟
當家寳
劉彦詢卒其叔豹傷惜以為喪當家之寳
膏粱兒弟
李冲曰未審上古以來置官列位為欲為膏粱兒弟為
欲益政贊機
露板引咎
子弟有坐宜令父兄露板引咎
人定鍾
柳公綽每日與子弟論文或講求蒞官治家之要至人
定鍾始歸寢
諸下
李華與外孫崔氏書云予小時起居尊行三時侍食今
者諸下日出高眠何嘗有此
宗親門
華宗
謝宣遠答靈運華宗誕吾秀之子紹前胤
内兄
陸厥韓卿有答内兄顧盻希叔詩
密親
總轡登長路嗚咽辭密親言近親也(陸士衡詩)
三族
父母兄弟妻子也說者或謂父族母族妻族者非也漢
誅英布而不及吳芮可知矣布芮婿
舅姑門(子婦附)
大人公
北間風俗婦呼舅為大人公
先舅先姑
沒則曰先舅先姑(禮記)
不傳
舅姑之衣衾簟蓆枕几不傳傳移也(禮記)
婦初來
家訓載俗諺云教婦初來教兒嬰孩
小婦
徐陵諸兄三千石小婦字羅敷
昏娶門
蹇修
郭景純游仙詩靈妃顧我笑粲然啟玉齒蹇修時不存
要之將誰使
郁穆
郁穆舊婚&KR0008;婉新婚皆和美之稱(劉越石)
昏時
白虎通云婚者謂昏時行禮
花燭夜
何遜看新昏詩何如花燭夜燭扇掩紅粧
靨星
禇亮詠花燭夜詩靨星臨夜燭眉月隠輕紗
三玄(見禄仕門)
婚姻
後漢順帝紀注云妻父曰婚婿父曰姻
納采
納采擇於其族未知其長少為誰
序端
婚禮主人受幣於序端音訓曰廊首也
九子墨
通典鄭衆言婚禮有合歡鈴取音聲和諧九子墨取生
長子孫
牽絲為婚
張嘉貞有五女欲納郭元振為婿令五女各以一絲元
振從簾外牽之得第三女(開元遺事)
世婚
羊鄧是世婚言世世為婚姻也
遠求騏驥
馮素弗微時造南宫令成藻求婚藻命門者勿納素弗
徑入與藻對坐旁若無人藻始竒之曰吾遠求騏驥不
知近在東隣何識子之晚也
重親
吕后欲為重親以魯元公主女配惠帝為皇后
當梁年
俗以子午卯酉年謂之當梁年其年娶婦舅姑不相見
唐禁之
不息燭
孔子曰言嫁女之家三夜不息燭娶婦之家三日不舉
樂
擁面
女子出門必擁蔽其面擁猶障也
奉醮
妾昔初奉醮歸於賀氏
嘉姻
名予以國士眷予以嘉姻(懷舊賦)
作嬪
作嬪君子室(顔延年)
鶴為媒
望瑶臺之偃蹇見有娥之佚女吾令鶴為媒兮鶴告余
以不好
伉合
交二族之和卞伉合之義(沈休文彈奏)
門素
因宜本其門素不相奪倫言婚姻也(上)
結褵
女嫁母為結其褵帶也(上)
覓婚
見托為息鸞覓婚(上)
王滿連姻
王滿連姻實駭物聽潘揚之睦有異於此(上)
施衿結帨
儀禮女嫁母施衿結帨帨巾也
連昏
王鳳連昏楊彫注連昏者婚家之婚親也(王商傳)
風聞
沈休文彈王源云風聞東海王源嫁女與富陽滿氏漢
書尉佗曰風聞老夫父母墓巳壊削賈逵曰風采也采
聽商旅之言也
簿閱
即索璋之簿閱(沈休文彈文)
夫婦門
鶴望
諸葛亮曰去者束薪以待期妻子鶴望而計日
同懷子
顧彦先贈婦感忿同懷子即其婦也
堂室(見子母門)
斜其被
黔婁先生卒覆以布被覆頭則足見覆足則頭見曾西
曰斜其被則歛矣妻曰斜之有餘不若正之不足先生
生而不斜死而斜之非先生之意(高士傳)
買臣故妻
漢會稽太守治於吳朱買臣載其故妻到太守舍置園
給食之即今州宅之地
駏蛩毡
晉稽含伉儷詩夏搖比翼扇冬坐駏蛩毡
鰥魚渴鳳
李義山鰥魚渴鳳真珠房
寡鵠羈凰
寡鵠迷蒼壑羈凰怨翠梧
妬夫媢婦
王充論衡云妬夫&KR0945;婦生則忿怒鬭訟&KR0945;是妬别名
公夫人
山濤妻韓氏有才識未仕時戲之曰忍寒我當作三公
不知卿堪為公夫人不耳
卿卿
王安豐婦卿安豐豐曰婦人卿婿於禮為不敬後勿復
爾婦曰親卿愛卿是以卿卿我不卿卿誰復卿卿
忌妻悍室
劉孝標曰吾與馮衍有三同敬通有忌妻至于自操杵
臼余有悍室亦令家道轗軻
潘將軍
後漢楊大眼妻潘氏善騎射楊稱之為潘將軍
比肩人
三異記吳都海鹽陸東美妻朱氏並有容止寸步不相
離時人號比肩人後卒合葬處上生梓樹同根二身相
抱而合成一樹孫權封其墓曰比肩墓後子弘與妻蘇
氏亦相愛慕吳人又呼為小比肩
傷春詞
吕文甫喪妻東坡為作傷春詞
河魁在房
李戴仁與妻閻氏異室約曰有興則見一夕閻扣戶欲
見戴仁取百忌歷燈下看之大驚曰今夜河魁在房豈
可行事語小堅曰傳語縣君謝别(荆南近事)
眉撫
張敞為婦畫眉長安中傳張京兆眉撫音嫵言媚好也
輕媠
張敞被輕媠之名謂為妻畫眉也古惰字
外婦
齊悼惠王肥其母高祖微時外婦也注謂與旁通者(高)
(五王傳)
細君
歸遺細君何其廉也東方朔傳又細小也自比諸矦故
謂其妻曰小君
愁水愁風
那作商人婦愁水復愁風(李白詩)
兔絲花
君為女蘿草妾作兔絲花百丈託遠松纏綿成一家(李)
(白詩)
忝齊眉
我非東床人令姊忝齊眉(上)
連根同死
願為連根同死之秋草不作飛空之落花(上)
清路塵
君若清路塵妾如濁水泥(古詩)
陌上歌
陌上桑出秦氏女也秦氏有女名羅敷為王仁妻仁為
趙王家令王見羅敷美欲奪焉羅敷乃彈筝作陌上之
歌以自明(羅敷豔歌)
丁妻
誰家幼女敲筯歌何處丁妻點燈織(李德裕詩)
共夕香
同瓊珮之晨照共金爐之夕香(江淹别賦)
娣姒門
娣婦
長婦謂稚婦為娣婦娣婦謂長婦為姒婦(爾雅)
先後
長陵女子以乳死見神於先後宛若注産乳而死也先
蘇見反後胡構反古謂之娣姒今關中俗呼為先後吳
楚俗呼為妯娌(西漢)
鍾郝禮法
晉王渾妻鍾氏字琰弟湛妻郝氏皆有德行琰雖門高
與郝氏相親重郝不以賤下琰琰不以貴陵郝時人稱
鍾夫人之禮郝夫人之法
嫂叔門
食糠覈
陳平為人長大美色人或謂平貧何食而肥其嫂疾平
之不親家生産曰亦食糠覈耳
不冠不入
馬援敬事寡嫂不冠不入廬(任彦升彈文)
叔郎
叔郎小郎也(見上)
為别
世說阮籍嫂嘗還家籍見之為别或譏之籍曰禮豈為
我設耶
丘嫂
高祖過其丘嫂食注大嫂也(史記作巨)
觧圍
晉王凝之妻謝道韞獻之與客談議詞理將屈道韞遣
婢白獻之曰欲與小郎觧圍
姻戚門
親家公
北史李渾傳隋文帝曰吾宗社幾傾賴親家公而獲全
戚開
宋太子妃哀册飛芳戚閈
四姻九戚
四姻九戚方走贄來賀不幸以其月卒夫人魏氏墓銘
韓公遺文
莩末
敢因莩末有志庠均王僧孺為蕭利監求入學啟
葭莩親
今群臣非有葭莩之親注葭蘆也莩者其筩中白皮至
薄者也葭莩喻附著之意
連昏(見婚娶門)
天姻
衛霍天姻金張世族(陸龜蒙苔賦)
奉嬪高族
伊女子之有行爰奉嬪於高族(寡婦賦)
情話
悅親戚之情話(陶淵明賦)
潘楊之睦
潘楊之睦有自來矣(潘安仁誄)
甥舅門(外家附)
似舅
桓玄曰何無忌劉牢之外甥酷似其舅今舉大事何謂
無成(晉本傳)
驅使草木(見賓客門)
當歸阿士(見敏慧門)
家舅
習鑿齒二舅相繼為襄陽都督習與弟書云每定省家
舅
無對日下
陸杲字明霞好學舅張融有高名杲風韻舉止頗類時
稱曰無對日下惟舅與甥
外家惡
吕氏以外家惡而幾危宗社(西漢)
母家惡
大臣欲立淮南王以為少母家又惡(上)
時似
桓豹奴是王丹陽外甥形似其舅桓甚諱之宣武云不
恒相似時似耳恒似是形時似是神桓逾不悅(世說)
牙後慧
殷浩云康伯未得我牙後慧康伯浩甥也甚愛之(上)
婦人門(賢美惡妬寡附)
十二姝
九燭臺前十二姝主人留醉任歡娛(白樂天詩)
半面妝
梁元帝徐妃無寵每知帝至必為半面妝以俟以帝眇
一目帝見大怒而出
蘭祕
柔中淵映芳猷蘭祕(顔延年詩)
雅步
雅步擢纖腰巧笑發皓齒(陸士龍詩)
仳倠
上芳止防脂二反下許維反淮南子嫫母仳倠說文云
仳倠醜面也
綺態
綺態隨顔變沈姿無定源(羅敷豔歌行)
㛹娟子
肆呈窈窕客路曜㛹娟子皆美好貌(謝靈運詩)
娥娥
盈盈樓上女皎皎當戸牖娥娥紅粉裝纖纖出素手(選)
(古詩)
空牀
蕩子行不歸空牀獨難守(上)
雙題
微芳起兩袖輕汗染雙題額也言美人用力而然(謝惠)
(連詩)
約素
肩若削成腰如約素(洛神賦)
秀色可餐
陸機豔歌行云鮮膚一何潤秀色若可餐
蘅薄
踐椒塗之郁烈步蘅薄而流芳(並上)
微步
凌波微步羅襪生塵注言輕步於水波之上如塵生也
(上)
姱容脩態
姱容修態䋎洞房(宋玉)
靡顔膩理
靡顔膩理靡好也膩滑也(上)
秋草萎
過時而不采將隨秋草萎(選古詩)
未亡人
未亡人寡婦自稱也(出左傳)
楚娃
服虔通俗云南楚以美色為娃
掛玉釵
相如賦美人云玉釵掛臣冠羅袖拂臣衣
露靨輔
晉傅玄歌云巧笑露靨輔衆媚不可詳
蟬鬢
崔豹古今注云魏文帝宫人莫瓊樹始製為蟬鬢望之
縹𦕈如蟬翼然
嚬蛾
劉孝綽詩送態表嚬蛾廻羞出慢臉
挂纓
江總挂纓銀燭下莫笑玉釵長
慵來粧
趙婕妤好為卷髮號新興髻為薄眉號遠山黛施小朱
號慵來粧(趙后外傳)
遠山黛(見上)
温柔鄉
趙婕妤名合德初進帝大悅以輔屬軆合德無所不從
靡謂為温柔鄉謂樊嬺曰吾老是鄉足矣不能效武皇
求白雲鄉也(上)
軆自香
成帝私語人曰趙后雖有異香不若婕妤體自香也
(上)
一搦
李百藥千金笑裏面一搦抱中腰
雙綺繻
路逢雙綺繻問君居遠近
兩鬟姝
張正見千金一巧笑百萬兩鬟姝
莫愁
河中之水歌云河中之水向東流洛陽女兒名莫愁莫
愁十三能織綺十四採桑南陌頭十五嫁作盧家婦十
六生兒似阿矦盧家蘭室桂為梁中有欝金蘇合香頭
上金釵十二行足下絲履玉文章珊瑚挂鏡爛生光平
頭奴子擎履箱人生富貴何所忘恨不早嫁東家王
金釵十二(見上)
一顧
中山孺子妾歌云一顧傾城
半額嚬
蟬怯折腰步蛾驚半額嚬
驚翠眉
古今注梁冀妻孫夀改驚翠眉為愁眉
香靨
曉奩妝秀靨夜帳减香筒(李賀詩)
香筒(見上)
梳碧鳳
陂陁梳碧鳳腰裊帶金蟲(上)
蛾黛
月分蛾黛破花合靨朱融(上)
蛾翠
含水彎蛾翠
蛾髻
二月詞薇帳逗煙生渌塵金翅蛾髻愁暮雲沓風起舞
真珠裙(上)
彎環
李賀十月詞玉壺銀箭稍難傾缸花夜笑凝幽明珠帷
穏臥不成眠金鳳刺衣着軆寒長眉對月鬭彎環
寒鬢
寒鬢斜釵玉燕光高樓唱月敲懸璫(上)
楚腰衞鬢
市南曲陌元秋凉楚腰衞鬢四時芳(上)
巫雲蜀雨
離鸞别鳳烟梧中巫雲蜀雨遥相通(上)
鬭雙綠
上客留斷纓殘蛾鬭雙綠(上)
大橋小橋
吳志周瑜從孫策攻浣得橋公兩女皆有國色策自納
大橋瑜納小橋
行義桓[婺-矛+牙]
後漢劉長慶妻桓氏夫卒刑耳以自警表其門閭云行
義桓[婺-矛+牙]
花見羞
花見羞邠州餅家王氏子也有美色少賣梁故將為侍
兒鄩卒唐明宗取之後為淑妃梁將劉鄩也
白頸鴨
白頸鴨五代陳州人婦人也為賊帥
武負
高祖從王媪武負貰酒注古語謂老母為負劉向列女
傳云魏曲沃負者魏大夫如耳之母
婦人稱姬
師古云姬者本周之姓貴於諸國之女故婦人美號皆
稱姬焉後因總謂衆妾為姬
顔如荼
房中歌顔如荼注菅茅也言美女顔貎如菅茅之柔也
美連娟
美連娟以修嫮兮注連娟纖弱也嫮美也音玄娟一全
反
丈夫心
師古曰妹喜桀之妃有施氏女也美於色薄於德女子
行丈夫心
青蛾眉
由來紫宫女共妬青蛾眉(李白)
桃李年
韋蘇州自惜桃李年誤身遊俠子言閨婦也
桂葉眉
注口櫻桃小添眉桂葉濃
服藥下乳
賀喬妻于氏無子乞喬仲兄之子服藥下乳以乳之
嬌兒乳
宋少帝前溪曲云寧斷嬌兒乳不斷郎慇懃
妬鱗
梁張纉妬婦賦云忽有逆其妬鱗犯其忌制赴湯蹈火
瞋目攘袂
忌制(見上)
啼妝
桓帝時京都婦女作愁眉啼妝愁眉者細而曲折啼妝
者薄拭目下若啼處(後漢志)
流睇
微眺流睇傾視也(南都賦)
連婘
蛾眉連婘(上)
嬌春
羅與綺兮嬌上春(别賦)
眉㜕娟
眉㜕娟以增繞目流睇而横波又眉㜕娟似蛾揚兮(神)
(女賦)
姣姬
晰兮若姣姬揚袂障日而望所思姣音絞(高唐賦)
燁如花
須臾之間美貎横生燁乎如花温乎如瑩(神女賦)
穠不短
穠不短纖不長
東家子
臣里美者莫如東家之子(宋玉)
眉如翠羽
眉如翠羽肌如白雪(上)
嫣然笑
嫣然一笑惑陽城迷下蔡(宋玉神女賦)
諸好備
茂矣美矣諸好備矣言神女也(宋玉賦)
流風廻雪
飄飄兮若流風之廻雪(上)
灼若芙蕖
灼若芙蕖出綠波(宋玉)
穠纖得中
穠纖得中修短合度
明眸善睞
明眸善睞音賴
宜笑
離騷云靨輔竒才宜笑嘕
儀静軆閒
儀静軆閒瓌姿豔溢(上)
綽態
柔情綽態媚於語言(洛神賦)
骨像應圖
言應圖畫也(上)
珥瑶碧
珥瑶碧之華琚(音居上)
璀粲
披羅衣之璀粲(上)
霧綃裾
曳霧綃之輕裾(上)
拾翠
或采明珠或拾翠羽(上)
玉肌
玉肌無軫五銖輕(北里志詩)
微情效愛
無微情以效愛獻江南之明璫(洛神賦)
明璫(見上)
懷春粲
皎皎彼姝子的的懷春粲言如春華之美(陸士龍詩)
理清曲
被服羅裳衣當戸理清曲(選古詩)
簮玉鳴金
簮玉出北房鳴金步南階(謝惠連詩)
嫉蛾眉
衆女嫉余之蛾眉(楚詞)
蛾眉曼睩
蛾眉曼睩目騰光音禄視貎(上)
目曾波
嬉光眇視目曾波(上)
翠翰眉
陸機豔歌行云美目揚春澤蛾眉象翠翰
澹小蛾
李白柳枝詞佳人微醉玉顔&KR0755;笑倚妝樓澹小蛾
玉纖纖
温庭筠偶題畫明金冉冉筝語玉纖纖
三春蕖
昔為三春蕖今作秋蓮房(陶淵明)
妬玉人(見后妃門)
致拳拳
古樂府有定情篇言婦人不能以禮從人而自相悅媚
乃觧衣服玩好致之用叙綢繆之志若臂環致拳拳指
環致慇懃耳珠致區區香囊致扣扣條帨致契闊佩玉
結恩情而期於山隂山陽山西山北終以不荅乃以傷
悔焉
星靨
華岳三夫人碑李湜云笑開星靨花碑玉顔
二七
梁簡文等擬古云少年年紀方三六新粧年紀纔三五
年時二七猶未笄今年二八新紅臉(古樂府)
連頭眉
一畫連心細長謂之連頭眉又曰仙蛾妝(漢武帝故事)
林下風
顧家婦冰清玉映是閨房之秀王夫人神情朗徹有林
下之風(晉書)
美女破舌
荀息引周書云美女破舌美男破老(諸集拾遺)
星娥
星娥月姊(四六集)
館娃宫
館娃宫以西子得名吳人謂美女為娃
比北斗
比北斗於心事斷陽臺於夢思
愁深半額
愁深半額工夫未及横蛾病减細腰氣力劣能烹鯉
梔子同心
梔子同心㮈枝連理
眉語
柳宜興云窗疎眉語度
木瓜粉
良人為漬木瓜粉遮却紅腮交午㾗
胡香
胡香細炷未肯將燻洛靨小規亦應慵點
釵梁
出意桃鬟一尺長金為細鳥簇釵梁
愁機悶繡
愁機嬾織同心帶悶繡先描連理枝
眼分瓜核
眼分瓜核腰裊柳枝
百年妻
會稽太守蔡興宗以私米饋郭原平及朱百年妻百斛
原平不受百年妻亦同辭
歌黃鵠
列女傳魯陶門女少寡魯人欲求之女乃歌曰黃鵠早
寡七年不雙宛頸獨宿不與衆同飛鳥尚然况於貞長
崇義夫人
唐魏衡妻王氏為薛仁杲將旁企地所獲逼而妻之後
因醉取佩刀斬其首賊乃散高祖封為崇義夫人
命婦門
萬歲鄉君
晉羊祜巳死贈太尉鉅平侯封妻夏侯為萬歲鄉君
女侍中
元義妻封新平君後遷馮翊君拜女侍中
太夫人
漢文帝紀列侯太夫人無得擅徵捕如淳曰列侯子復
為列侯母稱太夫人
國夫人
宋鄱陽縣侯孟懷玉母拜國夫人
郡夫人
杜祐云高涼女子洗氏世為南越首領有功册為高涼
郡夫人
太君
唐制四品妻為郡君五品縣君其母邑號皆加太君
丈夫門(美惡附)
玉裕(見太子門)
玉人
衛玠乘羊車過洛陽市人咸曰誰家玉人
飣座梨
唐崔遠時目為飣座梨言世所珍
貎侵
史記武安侯貎侵注音寢短小也服虔止讀曰本字晉
書載左思貎侵唐書歐陽詢貎侵
通侻
魏志劉表以王粲貎侵而弱體通侻不甚重也注貎侵
謂貎負其實也通侻者簡易也侻他活反玉篇云輕也
鬼質
鬼質盧杞
癭露
露瘦也列子其形甚露
鬼躁
魏尚書鄧颺行步㢮縱筋不束體坐起傾倚若無手足
此貎之不恭也管輅謂之鬼躁鬼躁者凶終之徵後卒
誅也
善用三短
後魏李諧因癭而舉頥因跛而緩步因蹇而徐言
冠玉
綘灌等讒陳平曰平雖美丈夫如冠玉耳其中未必有
也
兩玉人(見時號數稱門)
折拉
范睢以折拉而危穰侯言折臂拉齒(觧嘲)
女門(閨怨附)
門上楣
楊氏貴寵隆盛當時謠詠云生女勿悲歡生男勿喜懼
又曰男不封侯女作妃看女却為門上楣
十八鬟
春風爛漫惱嬌慵十八鬟多無氣力(李賀詩)
進士不櫛
唐關圖妹文學書櫛罔不動人圖嘗謂人曰我家有一
進士所恨不櫛耳(南楚新聞)
妖女
名都多妖女妖美也(曹子建詩)
待年
傳曰叔姬歸於紀至若歸者待年於父母國
一女英
津妾一棹歌脫父於嚴刑十子若不肖不如一女英(李)
(白詩)
吳女郎
浦邊清水明素足别有浣紗吳女郎(李白詩)
細馬䭾
吳姬十五細馬䭾
女表
羊緝之女佩任母亡不飲食三日而死鄉里號曰女表
呪桃花
粧臺記序北州才女靦妍面而呪桃花東國王孫䑛嬌
㾗而求獺髓
女宗
宋鮑蘇之妻不妬宋公表其閭曰女宗(列女傳)
小家女
孫綽情人碧玉歌碧玉小家女不敢攀貴德感郎千金
意慙無傾城色碧玉破瓜時相為情顔倒感郎不羞郎
廻身就郎抱
破瓜時(見上)
移天適人
移天適人謂嫁出
兒家門閉
唐人詩白玉堂前一樹梅今朝忽見數枝開兒家門戶
重重閉春色因何得到來
打起鶯兒
唐人詩打起黃鶯兒莫教枝上啼幾回驚妾夢不得到
遼西
女壻門(婦翁附)
金龜壻
無端嫁得金龜壻辜負香衾事早朝(李義山)
諸倩
淳于意傳黃氏諸倩注齊人呼女壻為倩言可假借
快壻
後魏劉昞少依郭瑀學瑀有女欲嫁遂設一席曰吾有
女欲求一快女壻誰當坐此席者昞奮衣來坐曰昞其
人也遂妻之
上下同門
唐世姑之壻與姪之壻謂上下同門(國史補)
得壻如龍
後漢李膺黃憲俱娶太尉桓焉女時人謂桓叔元兩女
俱乘龍言得壻如龍(楚國先賢傳)
是兒例
突厥致書曰皇帝是婦父即是翁比是女夫即是兒例
婦公
權德輿作相獨孤郁充翰林學士遷起居郎以婦公辭
内職
半子
唐會要德宗以咸安公主嫁廻紇可汗乃上言曰子壻
半子也父若患於西戎子當遣兵除之
拜壻
異苑陳忠女名豐鄰人葛勃有美姿豐與村中數女戲
相謂曰拜壻如勃無恨也
姊妹門
共乳
傳氣分形同胞共乳祭妹文又寒宵則松雪同明暖晝
則鶯花共笑
公堂輟饌
因話云庾亮為河南兵曹常于公堂輟巳饌以餉寡姊
維私
詩曰譚公維私爾雅云姊妹之夫為私
海錄碎事卷七上
海錄碎事卷七下宋葉廷珪撰
聖賢人事部上
生子門
吞玉勝(見夢門)
蘅薇
張道陵母夫人自魁星中以蘅薇香授之感而有孕
負螟
宋明帝負螟之慶言廢帝非所生也
惡月
孟嘗君以惡月生而相齊俗忌五月故曰惡月
老蚌
孔融見韋康韋誕與其父端書曰不意雙珠近出老蚌
康字元將誕字仲將(三輔决錄)
寧馨兒
山濤見王衍曰何物老嫗生寧馨兒然誤天下蒼生未
必非此人也宋廢帝太后病篤遣呼帝帝曰病人門多
鬼那可徑往太后怒語侍者將刀來破我腹那得生寧
馨兒
馨兒
晉書王仲祖好儀形每曰王文開那生如馨兒
東方朔
東方朔生三日而母田氏死鄰母收養之時東方始明
因以為姓(洞冥記)
綵旗
任昉母夢五綵旗自天而墜入懷遂生昉
神仙宗伯
王曇選母晝夢鳳集其身因而有孕僧寳誌曰生子當
為神仙宗伯
神光照社
後漢應嫗生四子家見神光照社探之得黃金自是諸
子宦學才名
託胡蘆
胡廣以惡月生父母惡之藏之胡蘆棄之河流岸側居
人收養及長有盛名父母欲取之廣以為背其所生則害
義背其所養則忘恩兩無所歸託葫蘆而生也乃姓胡
名廣(小說)
玉燕投懷
張說母夢玉燕投懷而生說明皇實錄
剪髮為鬌
生子三月之末剪髮為鬌男角女羈否則男左女右
臺卿(見臺官門)
㝈子
戰國策㝈子之相似唯其母知之利害之相似唯智者
知之雙生子也(所眷反)
犀錢玉果
犀錢玉果利市平分沾四坐(坡賀人生子詞)
乳母門(阿母附)
老太母
高祖常從王媪武負貰酒如淳曰俗謂老太母為阿負
阿保
阿保傅母也寡婦賦命阿保以就列兮
食母
大夫之子有食母士之妻自養注食母所謂乳母也士
妻賤不敢役人
乳姐
屬之乳姐傅以潼姆(諸事拾遺)
字乳婢
郭氏洞林顧行常不宜兒子其婦將産求術於郭璞為
作卦得家人之蒙其辭曰巽子在上變值蒙女蘿覆高
松&KR0034;養徵火捍其凶養子之人名宜同法當字乳婢曰
青蘿如其言呼兒果無恙(侍兒小錄)
敏慧門(英偉附)
英儁
蘇綽曰千人之秀曰英萬人之英曰儁
十行
北齊河南王孝瑜讀書十行俱下覆碁不失一道
人中龍
晉宋纖令艾隠居太守馬岌具威儀鐃鼓造纖不見岌
歎曰名可聞身不可見德可仰形不可睹真人中龍也
民英
待時屬興運王佐俟民英(任彦升詩)
嶷如斷山
世目周顗嶷如斷山(世說)
君家果
楊脩九歲孔文舉指楊梅謂之曰此君家果荅曰未聞
孔雀是夫子家禽
任氏童
魏任嘏先世皆早成人時語曰蔣氏翁任氏童
士中英
孔稚圭白馬篇當今丈夫志獨取士中英
海内秀
賀循體識清遠不徒東南之美實為海内之秀
東南美(上)
荻筆
陶弘景年四五歲以荻為筆畫灰中學書
當面試
陳思王年十歲餘太祖視其文曰汝倩人耶植曰言出
為論下筆成章顧當面試奈何倩人
布衣雄世
袁紹稱鄭玄以布衣雄世(商芸小說)
黃中内潤
黃中内潤風神外偉(北史)
宿讀
鬫駰性聰敏三史羣言經目則誦時人謂之宿讀
青雲器
仲容青雲器(阮始平詩)
夙成
鍾會敏惠夙成(鍾士季檄)
脫略風塵
司徒袁粲有高世之度脫略風塵(任彦升序)
盧家千里
盧家千里釋奴龍子思道小字釋奴從弟昌衡小字龍
子宗中俱稱英妙故時語云
乳下秀
乳下秀嶷嶷(韓退之)
精神滿腹
温嶠每事諮度錢鳳為聲價曰錢世儀精神滿腹鳳信
之
半面無忘
半面無忘五行俱下(四六集)
慧中
韓文云秀外而慧中言内敏也
羣碎
王羲之與謝方書以君邁往不屑之韻而俯同羣碎誠
難為意也
瓜蔕歕鼻
隋麥鐡杖常曰丈夫誰能艾炷灸頭瓜蔕歕鼻求長命
乎遼東戰䧟陣死
人瑞
唐書鄭仁表自謂門地人物文章具美常曰天瑞有五
色雲人瑞有鄭仁表
半英雄
魏傅巽瓌瓌有知人鑒在荆州目龐統為半英雄(出劉)
(表傳)
杯酒英雄
白居易哭劉夢得詩曰杯酒英雄君與操
可比相如
蘇頲為益州長史見李白異之曰是子天才英特少益
以學可比相如
一不為少
梁書陸瓊幼聰慧從祖襄嘆曰此兒必荷門基所謂一
不為少
異童子
孔融異童子
黃童
天下無雙江夏黃童後漢黃香能文章江夏人
當歸阿士
劉孝綽幼聰慧舅王融每曰天下文章若無我當歸阿
士孝綽小字也
爵里剌
夏侯榮七歲誦千言時賓客百餘人人一奏剌悉書其
鄉邑名氏世所謂爵里剌也榮一寓目不謬一人
童牙
崔駰曰甘羅童牙而悟
將相器
馬援子客卿六歲應接諸公援竒之以為將相器
髫鬌
後漢周燮始在髫鬌知廉讓注髫鬌也子生三月剪髮
為髫男角女羈
腐芥曲針
吳志虞翻字仲翔年十二客有過其兄不謁翻翻追與
之書云僕聞虎魄不取腐芥磁石不受曲針過而不存
不亦宜乎客大竒之
胷中甲兵
齊帝指崔浩示人曰汝曹眎此人尫弱不能持矛彎弓
其胷中所懷乃逾於甲兵矣
駒齒未落
北齊楊愔字遵彦十一受詩易兄昱謂人曰此兒駒齒
未落已是我家文龍更十歲後當求之千里外(本傳)
龍文
又北齊裴景鸞為驥子景鴻為龍文
人中騏驥
人中騏驥梁朝徐勉
人中爽爽
人中爽爽有子朗梁何子朗也
一黌俊(見言談門)
一過千言
開元中常敬忠年十五歲上書言能一過誦千言張燕
公召問曰能十過誦萬言乎曰能以萬字試之七過已
通熟也(封氏見聞記)
阿鴻摩天
後漢霍光子鴻字彦鸞弱冠拜侍中黃門侍郎光重之
謂次子曰阿鴻已摩天去汝曹可不勉哉
食牛氣
尸子虎豹之駒雖未成文已有食牛之氣
虎豹駒(見上)
二離
潘安仁贈何劭王濟雙鸞遊蘭渚二離揚清暉離之精
為鸞鳳
名諱門
麻膏相公
崔胤五拜相權傾天下險譎可畏其父慎由人改呼油
為麻膏避其諱時號麻膏相公
正月
秦皇諱政故音征今尚云然
露葵
有蔡朗者諱純遂呼蓴為露葵(顔氏家訓)
扁螺
劉臻好噉蜆以音同父諱呼為扁螺父名顯
世家門(一門貴盛附)
盛閥
唐楊汝士兄弟四人俱歴要仕時稱盛閥又號靖恭諸
楊以其兄弟敦睦故也
一門百笏
隋李穆貴盛一門執象笏者百人
重侯累將
王商贊許史三王丁傅之家重侯累將窮貴極富
世掌誥命
晁適與其子宗慤世掌誥命
童子郎
續漢書云秦徵公卿子為諸生有志操者錄之號童子
郎事始
英英門戶
王僧逹曰顧琛一公兩掾英英門戶(南史)
萬石君
景帝曰石君及四子皆二千石人臣尊寵舉集其門凡
號奮為萬石君
相門子
岑公相門子雅望歸謝公(李白)
家非鼎甲
柳玭序訓云孝公常謂予兄弟云女家雖非鼎甲然中
外名德冠冕之盛亦可謂華腴名族矣
旟旆成隂
韋氏自居京兆代有人物朱輪接軫旟旆成隂
地高
洛下推年少山東許地高(李德裕詩)
相門有相
諺云相門有相將門有將(陳思王䟽)
德星社
崔氏兄弟六人至三品宣帝嘆曰卿一門孝友可為士
族法題所居曰德星堂京兆民即其里為德星社邠郾
鄆已為禮部五吏部再
門業
武帝謂徐勉曰賀琛殊有門業
傳龜襲紫
楚宏隂識傳贊曰恂恂苗胤傳龜襲紫
立戟
三品已上門立戟
列戟
張介請列戟於故鄉
三戟崔家
三戟崔家崔琳也
門列三戟
李現李峘李擇門列三戟
人門兼美
蔡凝曰黃散之職須人門兼美
楊三喜
楊敬之拜司業次子進士及第長子三史登科時號楊
三喜(摭言)
門子
苗粲少以門子早登朝班謂門蔭也(陸贄奏議)
五馬
殷文圭啓荀家門内羅列八龍柳氏亭邊參差五馬注
南齊柳元伯之子五人皆領州號五馬參差於亭
勲門
劉彦詢以勲門嫡孫襲爵
清第
宿非清第代闕華資(李彪)
門才
李彪上書于河北七州人中擢其門才引令赴闕
勝𢃄
家世宅關輔勝𢃄宦王城言勝冠𢃄時也(鮑明遠)
蔭藉高華
蔭藉高華人品冗來劉瑀彈王僧逹云
德門
謝氏自晉以降雅道相傳可謂德門謝幾卿也
品丁
品丁有品者之家
閥閱
積功曰閥歴任曰閱(唐音訓)
甲門
張沛曰隴西李亶天下甲門
四術
冠蓋蔭四術注術道也(左太冲詩)
俄亦作
何公既登侍中武子俄而亦作(傅長虞序)
勢門上品
勢門上品猶當格以清談(任彦升表)
頽其家聲
李陵既生降頽其家聲(馬遷書)
家道門
好家居
會稽王道子少年專政委任羣小陸汭望闕而嘆曰好
家居纖兒欲撞壊之耶
生産作業
高祖常有大度不事家人生産作業
貞婦順孫
孝子賢弟貞婦順孫
大家翁
鄙諺曰不癡不聾未堪作大家翁(隋書長孫平傳)
家無常子
晉書汜毓敦睦九族兖土稱其家兒無常母衣無常主
家無常子
妾門
萱枝
婢號萱枝妾稱桃葉(段成式)
絳桃柳枝
絳桃柳枝韓退之二妾名
令妓燒指
高聰有妓十餘人及病欲不適他人並令燒指吞炭出
家為尼
下妻
被略為人下妻欲去者恣聽之(東漢)
如夫人
左傳齊桓公有如夫人者六人
鄭櫻桃
石季龍寵惑優僮鄭櫻桃而殺二后
錦兒
韓渥集中有别錦兒詩
私買侍婢
王莽折節為恭儉虚譽隆洽常私買侍婢昆弟聞之莽
因曰朱子元無子為買之即日以婢奉朱博其匿情求
名如此
珠娘
綠珠生白州雙角山下越俗以珠為上寳生女名珠娘
生男名珠兒綠珠之字由此而稱
倒龍佩
石崇妓妾千餘人擇數十人裝飾一處等使忽視之不
相分别刻玉為倒龍佩瑩金為鳳凰釵有所召者不呼
姓名悉聽佩聲視釵色玉聲輕者居前釵色豔者居後
以為行次而進
樊通德
伶玄字子干老休買妾樊通德有才色知書玄撰趙后
外傳
綠珠江
白州流水自雙角山出合容州江呼為綠珠江亦猶歸
州有昭君灘昭君場吳有西施浴處脂粉塘又有綠珠
井在雙角山下耆老云汲此井者誕女必美有識者以
美色無益於時以巨石鎮之雖産女端妍者七竅四支
多不完具昭君村生女皆炙破其面
謝阿蠻
新豐進女伶謝阿蠻工舞上與妃子鍾念因授前一曲
鴛鴦夢
謝秀才妾詩好作鴛鴦夢南城罷搗砧
成侯命婦
鍾會母非繇正室會為傳曰古者公侯有夫人有世婦
有妻有妾所謂外命婦也於是稱成侯命婦
雪面澹蛾
楊炎贈元載寵姬薛瑶英曰雪面澹蛾天上女鳳簫鸞
翅欲飛去
雷尚書
王導有幸妾雷氏頗預政事納貨賂時謂之雷尚書(世)
(說)
房老
石崇愛婢翔鳳年三十遂退之使為房老
人種
阮仲容追其姑家鮮卑曰人種不可失也
二五耦
驪姬欲立其子奚齊賂外嬖梁五與東關嬖五晉人謂
之二五耦注二人皆名二五耦相偶共起一伐言二人
共墾傷晉室如此(左傳)
誦靈光賦
蜀劉琰侍婢教誦魯靈光殿賦
手語
崔生謁一品問其妾與之手語(傳竒)
紅拂妓
李靖微時見楊素白事有紅拂妓目靖久之其夜來奔
曰我楊家紅拂妓也閱天下人多矣未有如公者故來
奔耳(傳竒)
七七
李汧公妾名七七善琴與筝(諸集拾遺)
老嫗吹箎
後魏河間王有婢曰朝雲善吹箎諸羌叛王令朝雲假
為老嫗吹箎羌皆流涕降語曰快馬健兒不如老嫗吹
箎也(尚書故實)
絶世人
中山孺子妾特以色見珍雖不如延年妹亦是當時絶
世人(李白)
千黃金
一笑雙白璧再歌千黃金(上)
雙騎
余有兩少妾雙騎駿馬行(李白自謂也)
二桃李
送姪良攜二妓赴會稽攜妓東山去春光半道催遥看
二桃李雙入鏡中開(李白詩)
雙鴉鬟
雙鴉鬟錦囊養之懷袖間(上)
手椎
語林劉道真求婢不從乃下地叩頭婢懼而從之明日
語人曰手椎固是神物一下而婢伏淫
短因緣
鮑生妾詩風颭荷珠雖暫圓多生信有短因緣
點酥娘
東坡贈王定國侍人宴娘詞云誰羡人間琢玉郎天應
乞與點酥娘
媚側室
南史詩云張睦染白髭將以媚側室青青不解久星星
還復出
小蠻
小蠻有二義若楊柳小蠻腰即白公侍姬若晚春酒熟
尋夢得云還攜小蠻去試覓老劉看此酒榼名小蠻也
杜仲陽
漳王養母杜仲陽即杜牧所謂杜秋娘者也
張静婉
南史羊侃舞人張静婉腰圍一尺六寸能掌上舞唐人
楊柳枝詞云認得楊家静婉腰
團扇(見扇門)
懊惱歌(見歌行門)
香兒
元載妓薛瓊英幼以香屑親飲啖之長而肌香故名香
兒(出麗情)
奴婢門
酒家保
彭越為家人時窮困賣傭于齊為酒保(英布傳)
常住奴
常住奴出雜爼童行也
十里鼻
契丹罵漢兒作十里鼻猶言奴婢也(燕北雜記)
黠奴
黠奴人之所患唯力間收使之逐魚鹽商賈之利終得
其力起富至數千萬
狂奴態
嚴子陵傳云此狂奴故態也又張祐詩喜作狂奴態羞
為老婢聲
老婢聲
顧愷之字長康好吟咏自謂得先賢風制或請其作洛
生咏荅曰何至作老婢聲
平頭奴子(見婦人門)
執衣
執衣白直皆皂隸之類
戶奴
戶奴閽人主戶止誰何者也
臧獲
臧獲奴婢也風俗通云其或因贓入罪或逃亡見獲故
云臧獲
石祭酒
李抱玉主課青衣冒名奏授祭酒(乾&KR0871;子)
内記室
唐潞州節度使薛嵩青衣紅線通經史掌牋表號内記
室(甘澤謠)
僮約
王褒作買奴劵文也云王子淵從成都女子楊惠買夫
時髯奴便了決賣萬五千奴從百役使不得有二言但
當飲水不得嗜酒欲飲美酒唯得染脣漬口不得傾盂
覆斗事訖欲休當舂一石夜半無事浣衣當白奴不聽
教當笞一百讀劵文遍奴兩手自搏目淚下落鼻涕長
一尺如王大夫言不如早歸黃土陌蚯蚓鑚額(古文苑)
染唇漬口
蚯蚓鑚額(並見上)
銀鹿
顔峴家僮名銀鹿事魯公終其身(國史補)
小青
施肩吾詩鋤藥顧老叟焚香呼小青
畫無俚
西漢婢妾賤人感慨而自殺非能勇也其畫無俚之至
耳注方言曰俚聊也許慎曰賴也為其計畫無所聊賴
至於自殺耳
平頭奴子
平頭奴子搖大扇五日不熱疑清秋(李白詩)
銀盌觧飛
柳公權有銀杯盂數為主藏豎海鷗所竊一日鷗白公
言不測其失之由公曰銀盌應解飛不復更言(柳氏序)
(訓)
蒼頭
彭寵為蒼頭所殺注云秦呼人為黔首謂奴為蒼頭者
以别於良人(本傳)
僕從門
大誰卒
門卒主問何人何者漢有大誰卒
冗從
冗從散從人也
騶騎
騶本廐之馭者從人令為騎因謂之騶騎也
走卒
常夜從走卒行徼邯鄲中(西漢趙王彭祖)
厮養
趙有厮養卒注厮取薪者也養養人者也(陳餘傳)
厮役
其賓客厮役皆天下豪俊(上)
騶奴
昌邑王賀與騶奴宰人游戲飲食
哄導
王承宗伏盗京師刺度哄導皆駭獨騶王義持賊大呼
(裴度傳)
騶哄
騶哄胡貢切喝聲也
當關
嵇康書云晝卧喜晩起當關呼之不置注漢有當關職
暁至門呼
幹僮
沈濱之傳先是省中有官所給幹僮不得雜役
廬兒
何仲翁出入從蒼頭廬兒注皆官府之給賤役者
族望門(姓氏附)
岡頭盧
岡頭盧澤底李土門崔皆為顯族(出國史補)
去天尺五
韋曲杜鄠近長安諺云韋曲杜鄠去天尺五
鈒鏤王家
四姓滎陽鄭岡頭盧澤底李土門崔皆為鼎甲太原王
亦四姓之匹而呼為鈒鏤王家喻銀質而金飾也(國史)
補
門望
韓顯宗上書夫門望者是其父祖之遺烈亦何益於皇
家
王氏
王氏其先姓田秦始皇滅齊田氏稱王家子孫因以為
氏
尒朱氏
其先居尒朱川因為氏焉
人姓木邊
桓伊詣王遵遵謂左右曰門何為通桓氏我聞人姓木
邊者便欲殺之况諸桓乎
豕韋
肅肅我祖國自豕韋氏之始也(韋孟康諫詩)
豆盧
豆盧寧本姓慕容歸義賜姓北人謂歸義為豆盧焉
宇文
炎帝之後曰普廻始居朔野鮮卑奉以為主得玉璽以
為天授其俗謂天曰宇君曰文因號宇文國并以為氏
官簿
陳咸蕭育官簿皆在方進之右注簿謂伐閱也音主簿
之簿
繼嗣門(庶孽附)
支子
高皇帝與諸公併起非有仄室之勢以豫席之也注禮
卿大夫之支子為側室
三庶孽
高帝封三庶孽分天下半謂孽子悼惠王庶弟元王兄
子吳王也(吳王濞傳)
微子
杜荀鶴杜牧之微子也牧之妾有妊嫁杜筠生之
略不識字
邢子才孽子大德大道略不識字
黃雞生卵
晉賀喬妻于氏論養子為後議曰鄙諺有云黃雞生卵
烏雞伏之但知為烏雞之子不知為黃雞之兒
餒魂
劉禹錫謂張曲江燕翼無似終為餒魂
無外家
王符安定人安定俗鄙庶孽而符無外家為鄉人所賤
八子
諸侯王以令置八子秩比六百所以廣嗣重祖也八子
妾號也(高帝五王傳)
成侯命婦(見妾門)
姓字門
泉明
䠎踀東籬下泉明不足羣淵明一字泉明李白詩多用
之
不得二名
王莽秉政奏令中國不得有二名亦使人諷單于從之
故名囊知牙斯更名曰知
字喬年
唐十八學士圖皆當時墨迹云房元齡字喬年
賀孚
賀知章為秘書監乞歸召見問所欲知章曰臣有男未
名幸賜以為榮帝曰人無信不立孚者信也可名孚知
章既歸乃寤曰帝戲我耶我實吳人孚者瓜子也(開元)
(傳信記)
性情門
無宿物
謝仁祖云庾赤玉胷中無宿物赤玉庾統字也(世說)
意遠
嵇意遠而疎吕心曠而放其後各以事見法(向子期思)
(舊賦)
性行
山濤語潁川太守山嶔曰嵇康性行不堪職任
性深阻
性深阻如城府司馬宣王也
五情
形影相弔五情赧服注五情喜怒哀樂怨也
龍性
鸞翮有時鎩龍性誰能馴(嵇中散詩)
孝弟之性
夏侯湛作周詩成示潘安仁安仁曰此非徒温雅乃見
孝弟之性(世說)
胎性暴
上元夫人謂漢武帝曰汝胎性暴胎性淫胎性奢胎性
酷胎性賊(武帝内傳)
情條行葉
藹藹情條漪漪行葉(四六集)
才能門
多多許
簡文稱王懷祖才既不長於榮利又不淡直以真率少
許便是對人多多許
才足十人
齊柳惲為吳興太守齊帝曰吾聞君子不求備至如渾
才藝可足千人
僕遫
諸曹以下僕遫不足數凡短之貎也(西漢息夫躬傳)
天下選已
今執事之臣皆天下之選已注已語終辭(西漢)
在下中
李廣與從弟李蔡俱為郎蔡後代公孫弘為丞相蔡為
人在下中者名聲出廣下遠甚注在下輩之中也(李廣)
(傳)
長才廣度
長才廣度無所不淹(嵇康書)
促鱗短羽
促鱗之游汀濘短羽之棲翳薈濘音寧(七命)
阿奴鹿鹿
周伯仁母曰伯仁志大才短嵩性狼犺唯阿奴鹿鹿常
在阿母目下耳
陶犬瓦雞
陶犬無守夜之警瓦雞無司晨之益(洞冥記)
齷齪近步
齷齪近步遵常守故
棟處屋
房彦謙曰夫賢材者譬棟之處屋如骨之在身所謂棟
梁骨鯁之材也
殊人之技
孝文曰苟有殊人之技不患不知
傭中佼佼
光武謂謝禄曰卿所謂鐵中錚錚傭中佼佼者也錚初
耕反言微有剛利也
四才
身言書判謂之四才德行才用勞效謂之三實
三實(見上)
王孫林甫
王孫林甫言李林甫本宗室子無才術也
林下
二千石多林下不任職(西漢)
惡人身
齊文襄以王昕非濟世才嘗罵之曰好門戶惡人身下
詔削奪官爵
可居中第
孝文謂韓顯宗曰校卿才能可居中第猶言中等也
當世才具
崔季舒長於尺牘有當世才具
小夫愞臣
小夫愞臣之徒憒眊不知所為(息夫躬傳)
無他才技
朱朴腐儒木強無他才技筆札議論動為笑端
索衣食
方朔紿騶侏儒云上以若曹無益於用徒索衣食注索
盡也先各反
無所比
行能無所比容貌不及衆(蔡義)
惛惛不辯
温舒為人少文居止惛惛不辯
瓦釜雷鳴
黃鍾毁棄瓦釜雷鳴(楚辭)
尺有所短
尺有所短寸有所長(上)
小器易盈
小器易盈先取沈頓醒寤之後不知所言言量小也(吳)
(季重牋)
海内無雙
自以為智能海内無雙(東方朔)
造國手
陳覺曰嗣主言宋齊丘本造國手
孝義門(孝廉附)
孝廉船(見舟門)
烏鵲通巢
郭雋七世同居犬豕同乳烏鵲通巢
孝廉郎
師丹舉孝廉為郎
興廉舉孝
漢武元朔元年詔曰興廉舉孝庶幾成風
德行門
盛德人
庾亮曰孟嘉故是盛德人
仁德正號
孔融立鄭公鄉云昔太史公廷尉吳公謁者鄧公四皓
嵇公是則公者仁德之正號不以三事大夫也
德行堂堂
德行堂堂邢子昂邢顒也
三費
韓詩外傳子夏過曾子曰入食子夏曰不為公費乎曾
子曰有三費飲食不在其中子夏曰何謂三費曰少而
學長而忘之一費也事君有功輕而負之二費也久友
交而中絶三費也
得二
任彦升序踐得二之機韓康伯曰在理則昧造形則悟
顔子之分也失之於幾故有不善得之於二不遠而復
故知之未常復行也
自將
倪寬為人温良有廉知自將注將衛也以智自衛
殊行
蔡興宗表郭原平有殊行舉為太常博士
當世用
孝文曰君子之門假使無當世之用要自德行純篤是
以用之
被金石
被金石而德廣流管絃而日新(文賦)
亞黃中
張子房道亞黃中易曰黃中通理
圭端泉正
圭端泉正鏡定衡平(四六集)
忠孝門
退家進官
張敞上言曰臣聞忠孝之道退家則盡心於親進官則
竭力于君
孝張里
張敷以毁死孝武改所居為孝張里
二極
一致二極謂君親也一致謂忠孝同於一也
代父死罪
石奢相楚行縣有殺人者追之乃其父也縱父而自拘
曰以父立政不孝也廢法縱罪非忠也遂自刎而死(史)
(記)
富貴門
不數頭
晉書麴允金城人與游氏世為豪族西州語曰麴與游
牛羊不數頭南同朱門北望青樓
望青樓(見上)
黃金横帶
田單攻狄不克魯仲連曰今將軍東有掖邑之奉西有
淄上之娛黃金横帶而騁乎淄渑之間有生之樂無死
之心所以不勝也(史記)
與地侔貲
富既與地平侔貲貴正與天子比崇(甘泉賦)
谷量牛馬
烏氏贏畜牧谷量牛馬(漢貨殖傳)
足羊蹏馬
澤中千足彘二百五十頭也馬二百蹏音啼五十疋也
千石魚
水居千石魚波注波讀曰陂言大陂養魚歲收千石
千樹橘
安邑千樹棗燕秦千樹栗蜀漢江陵千樹橘
千畝竹
陳夏千畝漆齊魯千畝桑麻渭川千畝竹
千章萩
山居千章之萩注大材曰章萩即楸字
千畝巵茜
千畝巵茜千畦薑韭此其人皆與千戶侯等茜千見反
歲千釀
通都大邑酤歲千釀注千瓮以釀酒
釀醬千𤬪
醯醬千𤬪漿千儋𤬪長頸甖胡瓊反儋丁濫反
船千丈(見舟門)
吳楚兵之起長安中列侯封君行從軍旅齎貸子錢家
子錢家以為關東成敗未决莫肯與唯無鹽氏出捐千
金貸三月吳楚平息十倍(已上並史記貨殖列傳)
金張館
秋坐金張館繁隂晝不開(李白)
萬金産
勞生徒聚萬金産(李白)
卑下之
凡編戶之人富相什則卑下之伯則畏憚之千則役萬
則僕(西漢志)
富貴來逼
楊素為詔書下筆立成周武帝謂曰善自勉之勿憂不
富貴素荅曰臣但恐富貴來逼臣臣無心求富貴
貰患交娛
陶詩駟馬無貰患貧賤有交娛(贈羊長史)
膏粱士
美哉膏粱士營生奥且博(陸士衡詩)
素封
史記富者無禄秩之奉而與之比者命曰素封
五香
張正見劉生詩金門四姓聚繡轂五香來
東路徐
梁朝徐君倩及襄陽魚弘並以豪盛稱侍妾數百皆佩
金翠曳羅綺時號北路魚東路徐
夜日晝星
郭况家富懸明珠于四壁晝視如星夜視如日人語曰
洛陽多錢郭氏室夜日晝星世無匹東京謂之瓊厨玉
亢
侈侈
隆富侈侈注侈侈盛貎(南都賦)
高門鼎貴
吳都賦高門鼎貴始也賈捐之傳石顯方鼎貴
許史廬
朝集金張館暮入許史廬(左太冲詩)
鳴笳啓路
從者鳴笳以啓路文學托乘於後車(魏文帝書)
託乘後車(見上)
不雨雷
郭况以黃金為器工冶之聲震于都鄙時以郭氏之室
不雨而雷
塵臺
石季倫舂雜寳異香使人于樓上吹散之名為塵臺
莊武慙家
莊武慙家金張媿胄(四六集)
富將陶白
富將陶白貲巨程羅山擅銅陵家藏金穴(廣絶交論)
擅銅陵(見上)
貧素門
十盗
六韜貧者十盗謂收種不時娶婦無能養女太多之類
白社
董京字威輦宿洛陽白社中時乞於市
樵采
買臣困樵采伉儷不安宅(左太冲)
落落
落落窮巷士注云疎寂貎(左太冲)
酒家保(見奴婢門)
身溝壑
張景陽詩雖榮田方贈慙為溝壑名子思貧居田子方
贈狐白裘不受曰吾與人物隨而忘之如棄耳子思曰
吾聞忘施猶棄物溝壑雖貧不忍以身為溝壑
蒿沒人
張仲蔚隠身不仕所居蓬蒿沒人
孤興
對窮迹而孤興(選賦)
素門
素門凡流(任彦升表)
牛馬走
司馬遷書自稱太史公牛馬走言已為太史公牛馬之
僕也
家無綺縞
梁伯鸞家無綺縞張仲蔚門有蓬蒿(四六集)
赤貧
古人謂空盡無物曰赤如赤地千里南史稱其家赤貧
者是也赤族言盡殺無類也漢書注以為流血丹其族
大謬(唐音訓)
蒯緱
馮驩甚貧有一劔耳又蒯緱蒯苦怪反茅之類可為䋲
緱音侯把劍之處言劔無物裝用茅䋲纏之(史記)
鬼笑
南朝劉伯龍貧甚嘗召左右將營什一之利忽見一鬼
在旁大笑伯龍曰貧困固有命乃為鬼所笑
素家
江淹仕梁封醴陵侯謂子弟曰吾本素家不求富貴
營一飽
傾身營一飽少許便有餘(陶詩)
家乏
弱年逢家乏老至更長飢(上)
單門
後漢趙壹賦云法禁屈撓於勢族恩澤不逮於單門
天錄
酈炎詩富貴有人藉貧賤無天錄注謂如蕭曹名見於
圖書
有官宅
原憲桑樞不易有官之宅
落魄
酈食其家貧落魄無衣食業注魄音薄失業無次也
假貸服具
朱建母死貧未有以發喪方假貸服具貸土待反
都養
倪寬受業孔安國貧無資用嘗為弟子都養注士給烹
炊者也養弋向反
攻苦食啖
吕后與陛下攻苦食啖師古曰啖當作淡其可背哉
排草入
葛洪貧無僮僕籬頭頹破常披榛出門排草入堂(抱朴)
(子)
阽於死亡
窮困之人或阽於死亡音反坫之坫又音檐(漢詔)
羅縷自陳
余遭家之轗軻膺六極之困屯無原憲之厚德有斯人
之下貧愁鬱煩而難處且羅縷而自陳(束晳貧家賦)
繩樞子
過秦論云陳涉甕牖繩樞之子又選廣絶交論云繩樞
之子陋巷之賓
居約
陳餘張耳始居約時相然信死豈顧問哉(本傳贊)
哀王孫
漂母曰大丈夫不能自食吾哀王孫而進食豈望報乎
(西漢)
麤糲之費
嚴仲子曰竊聞足下義甚高故進百金者將用為大人
麤糲之費得以交足下之驩(史記)
窶人子
嫪毐曰窶人子何敢乃與我亢(史記註)
生事如蓬
歸來無産業生事如轉蓬(李白詩)
無酒錢
欲要擊筑悲歌去正值傾家無酒錢(李白詩)
挂胡牀
去時無一物東壁挂胡牀(上)
用貧求富
用貧求富農不如工工不如商刺繡文不如倚市門此
言末作貧者之資也(西漢貨殖傳)
力勝貧
古語力能勝貧謹能勝禍
窮遊約
窮遊約處屢絶簞瓢晩生早孤不聞詩禮
歸窮委命
言以窮自歸而委命于天也(鵩鳥賦)
衡闈
何獨顧衡闈衡門也(范彦龍詩)
衡宇
文選云乃瞻衡宇
肉食資
無以肉食資取笑葵與藿(陸士衡樂府)
賤老相尋
榮與壯俱去賤與老相尋(張季膺詩)
立錐
史記孫叔敖為楚相及死其子無立錐之地
門無結駟
德非陳平門無結駟之跡學非揚雄堂有好事之客(應)
(休璉書)
飲水
周黨每過閔仲叔共飲水而已
置酒
家貧孟公無置酒之樂
苫蓋
選廣絶交論斷金由于湫隘刎頸起于苫蓋又春秋左
氏傳曰乃祖吾離被苫蓋言貧賤也
織絇緯蕭
灌畦鬻蔬為供魚菽之祭織絇緯蕭以充粮粒之費絇
音瞿(陶淵明)
號寒啼饑
韓文公進學觧曰冬煖而兒號寒年登而妻啼饑
海錄碎事卷七下
