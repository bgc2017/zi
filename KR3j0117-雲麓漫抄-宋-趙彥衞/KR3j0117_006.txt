雲麓漫抄卷六宋趙彦衞撰
古人祭器以竹木為之傳曰大夫祭器不假爾雅曰木
豆謂之豆瓦豆謂之登旊人為簋周禮四命受器鄭司
農云受祭器為上大夫苟有功德則又得銘其祖考之
功烈故銘欵多云敢對揚天子之丕顯休命所謂銘施
於鼎彝者是也三代鼎匜有存至今皆大夫以上得受
器者之所為宣和博古圖遂以聶崇義竹木之說為非
抑不思耳
紹興中有漁者得一石於淮狀如瓜於瓜瓣凸處有字
屢鬻而不售淳熙十一年王仲行尚書守廬得之出以
示予予曰乃新莽律權石字甚細篆體類詛楚文因為
釋之曰律權石重四鈞黃帝初祖德(闕)于虞虞帝始
祖德帀于新歲在大梁龍集戊辰戊辰直定天命有民
工德受正號即眞改正建(闕)長壽隆崇同律度量衡(闕)
當前(闕)龍在己巳歲次實沈初班天下方國永遵
子子孫孫享傳億年按漢書律歷志王莽徵天下通知
鍾律者百餘人使羲和劉歆等典領條奏其權衡篇曰
衡平也權重也衡所以任權均物平輕重也本起於黃
鍾之重一籥容千二百黍重十二銖兩之為兩二十四
銖也十六兩為斤三十斤為鈞四鈞為石王莽傳梓潼
人哀章作銅匱述符命莽下書曰予以不德託于皇初
祖考黃帝之後皇始祖考虞帝之苗裔敢不欽承以戊
辰直定師古注於建除之次其日直定又資治通鑑莽
始初元年歲在戊辰明年改元始建國歲在己巳故其
文有皇初祖黃帝始祖虞帝戊辰直定之語趙石勒十
八年七月造建德殿得圓石狀如水碓銘曰律衡石重
四鈞同律度量衡有辛氏造續咸議是王莽時物與此
同其間有一兩字疑者闕之以俟博識之君子
辛應仲云婦翁陸少卿在襄陽修城得一碑字頗佳而
父子同名曰靖出其墨本示予碑額書云大唐羅君墓
誌文前復題云隋處士羅君夫人誌銘君諱靖字禮襄
陽廣昌人春秋三十有一隋仁壽四年五月終則羅君
隋人也繼云夫人張氏年八十四龍朔二年六月終則
夫人唐人也今題羅君曰唐夫人曰隋固已大謬碑乃
靖之子紹嗣善佐所立而呼其父為君所書三代目靖
為父又類已所立碑故辛有父子同名之疑因知文章
工拙初無古今
淳熙四年車駕幸太學建石經閣遂新兩學議者以舊
像無福厚氣象合改塑既畢工始悟舊像無著處欲遷
於富陽縣學武成王遷於殿前司廡下富陽縣中諸生
不願易殿師亦以不便為詞時湯村新建東嶽行祠兩
廊未有像設將遷焉已定送辭之儀行下臨安府具鼔
吹學中士人襴鞹送至關外予時為臨安幕屬以為駭
俗且舊像經兩朝祭奠宜奉安首善閣諸公以為然議
遂定自是繪像一變與古不同矣
漢大要以軍吏立國蕭曹起郡吏而為相自絳灌至申
屠嘉皆向時椎埋狗竊之人至趙廣漢尹翁歸張敞王
尊之徒非郡獄吏則卒史胥佐也治效皆顯著史册及
公孫洪以儒(闕)
胥史耶
漢高祖詔守尉長吏善遇高爵惠帝令民得賣爵高后
文帝賜天下民爵七年賜民爵戶一級當為父後者爵
一級景帝三年賜民爵一級四年五年又賜爵一級賜
天下民為父後者爵可矣賜民爵戶一級景帝三年間
三遷其爵苟有犯法不知當時守尉長吏何所施其治
景帝於七國反後連年賜爵與高后之戶一級同皆欲
收人心殊非先王固結人心之實
金國每年賀正旦生辰遣使所過州縣日有頓盱眙鎮
江平江赤岸有宴平江排辦司數
撁船當直防護鎗旗槔手火臺火把岸槔燈籠共用
五千三百一十四人
防護禁軍一百三十二人鄰州替
撁船人二千六人
使副當直一百六十人
准備阻風添撁船一百五十人
旗鎗隊一百二十人
運使撁船二百九十六人
盱眙鎮江平江三押宴防護當直撁船一百五人
人使船槔手六十人
押進馬至鄰州十三人
沿流五巡尉火臺火把岸槔三千一百七十六人
火臺一千八百六十二座
燈籠四百七十一架
火把船九十八隻
接伴使副當直五十人
撁船二百四十人
遞馬船十隻
每程用帶毛角羊二千斤四程計八千斤
北果錢五百貫
御筵果桌十行行十二楪
食十三琖並雙下
頓食使副每分
羊五斤猪五斤麵四斤
粳米五斤雞一隻鴨一隻
鯉四斤油半斤柴三十斤
炭二秤四兩燭一對酒一斗
果三十楪密煎十楪
油鹽醬菜料物各有數
點心
栗一升羊一斤半
猪腰子一對麵一斤半
上中下節各有降殺若折錢使副折銀三兩三錢
都管九錢一分上中節七錢六分
下節四錢五分半
御筵不坐折金七錢
姑蘇館批支一千五十六貫八百十五文
公使庫一千六百三十九貫四百五十八文
軍資庫八千七百六十七貫一百五十九文
凡賀正生辰來回程御筵頓食等每次用二萬貫共四
萬貫他州亦不減此
唐科目至繁唐書志多不載或略見於列傳今裒集於
此
制科及第(永徽三年)志烈秋霜(顯慶三年)洞曉章程(四年)
材稱棟梁志標忠梗
政均卓魯字俗之化通高
安心畎畆力田之業夙彰
道德資身鄉閭共挹
養志丘園嘉遁之風載遠
材堪應募學綜古今
茂材異行(麟德元年)消聲幽藪
幽素(乾封元年)詞贍文華
直言極諫抱儒素(光宅元年)
韜鈐詞標文莊
孝弟梗直(天授二年)臨難不顧循節寧邦(長壽三年)
長材廣度沈跡下寮(證聖元年)
文藝優長(萬歲通文二年)絶倫
經邦(聖歷三年)疾惡(大足二年)
龔黃拔萃
賢才(神龍元年)才膺管樂
才高位下賢良方正
材堪經邦孝悌廉謹
草澤遺才宰臣
抱器懷能(景龍二年)文學優長
茂才異行藏器晦迹
文可以經邦(景雲元年)文以經國
藏名負俗懷才抱器
明三經通大義抱一史知其本末
通三教宗旨究其精微
經國治人(先天元年)藻思清華
道侔伊吕才堪刺史
寄以宣風則能興化變俗
文章俊拔超越流輩
賢良方正能直言極諫(開元二年)
哲人竒士隱淪屠釣
良才異等文儒異等
文史兼優博學通議(五年)
文辭雅麗武足安邊(十五年)
高才草澤沈淪自舉
才高未達沈迹下寮(十七年)
多才(二十一年)宏詞超絶流輩(二十二年)
宏詞絶超羣類(二十二年)
王霸(三十二年)知謀將帥
平判入等(三十四年)國子明經
上書中書試同進士及第
文辭秀逸(天寶元年)風雅古調(四年)
詞藻宏麗(三年)樂道安貧(大歷)
文辭清麗(建中元年)經學優深
高蹈丘園軍謀
孝悌力田聞於鄉閭
超絶(貞元元年)識洞韜略堪任將帥
清廉守節政術可稱堪任縣令(四年)
書判拔萃(元和元年)五經
開元禮學究
律令明習律令
才識兼茂明於體用
達於吏理可使從政
三禮(二年)博通墳典達於教化
軍謀宏遠材任將帥
詳明政術可以理人
神童(六年)寶黃(十二年)
處士(十五年)山人(長慶二年)
日試百篇道舉(三年)
日試萬言長念九經(寶歷二年)
學究周易處士(太和二年)草澤應制
三傳(七年)三史
童子明經(大中元年)明算
童子學究
說者皆以嘉禮不野合古不墓祭春秋辛有適伊川見
被髮而祭於野者曰不及百年此其戎乎自漢世祖令
諸將出征拜墓以榮其鄉至唐開元詔許寒食上墓同
拜掃禮沿襲至今遂有墓祭然是時有使子弟皂隸上
墓而延親知者唐賢有甚不敬之嘆殊不知嘉禮不野
合謂兩君相遇於境成事而退不講宴好非指祭禮也
周家冢人有祭墓為尸之語則墓祭亦三代禮先賢嘗
言之
唐野史云貞觀中太宗嘗與魏徵論書徵奏曰王右軍
昔在永和九年莫春之月修禊事於蘭亭酒酣書序時
白雲先生降其室而歎息之此帖流傳至於智永右軍
仍孫也為浮屠氏於越州雲門寺智永亡傳之弟子辯
才上聞之即欲詔取之徵曰辯才寶此過於頭目未易
遽索後因召至長安上作贗本出示以試之辯才曰右
軍作此三百七十五字始夢天台子眞傳授筆訣以永
字為法此本乃後人模倣爾所恨臣所收眞蹟昔因隋
亂以石函藏之本院兵火之餘求之不得上密遣使人
搜訪但得智永千文而歸既而辯才託疾還山上乃夜
祝於天是夜夢守殿神告以此帖尚存遂令西臺御史
蕭翼持梁元帝畫山水圖大令書般若心經為餌賺取
以進翼至越舍於静林坊客舍著紗帽大袖布衫往謁
辯才且誑以願從師出家遂畱同處乃取山水圖并心
經以遺之辯才曰此兩種料上方亦無之去歲上出蘭
亭模本唯老僧知其偽試將眞蹟晲秀才如何翼見之
佯為輕易且云此亦模本爾辯才曰葉公好龍見眞龍
而慴以子方之顧不虚也一日辯才持鉢城中攜翼以
往翼潛歸寺中紿守房童子以和尚令取净巾遂竊蘭
亭及山水心經復回客舍方易服報觀察使至後亭召
辯才出詔示之辯才驚駭舉身仆地久之方甦翼日即
詣闕投進上焚香受之百僚稱賀拜翼獻書侯賜宅一
區錢幣有差及賜辯才米千斛二十萬錢上於内殿學
書不捨晝夜既成書以賜歐陽詢等張彦遠法書要錄
亦載劉餗嘉話云蘭亭序梁亂出在外陳天嘉中為僧
智永所得至大建中獻之宣帝隋平陳因獻晉王王不
之寶僧果從帝借搨及登極終不從索果師死後弟子
辯才得之太宗為秦王因見搨本驚喜乃貴價市大王
書蘭亭終不至後知在辯才處使蕭翼取得之武德四
年入秦府貞觀十年乃搨十本以賜近臣後褚遂良請
祕于昭陵又南部新書蘭亭者武德四年歐陽詢就越
祚求之始入秦府麻道至嵩教搨兩本一送辯才一王
自收嵩私搨一本于時天下草創秦王雖親萬幾蘭亭
不離肘腋及即位學之不倦至貞觀二十年褚遂良請
入昭陵後得其模本耳尚書故實云太宗酷好法書有
大王眞蹟三千六百紙率作一丈二尺為一軸寶惜者
獨蘭亭為最置於座側朝夕觀覽嘗一日附耳語高宗
曰吾千秋萬歲後與吾蘭亭將去也及奉諱之日用玉
匣貯之藏於昭陵歐陽集古錄世言眞本葬在昭陵唐
末之亂為溫韜所發其所藏書畫皆剔取其裝軸金玉
而棄之於是晉魏以來諸賢墨蹟復落人間李端叔跋
云貞觀中既得蘭亭上命供奉官搨書趙模韓道政馮
承素諸葛貞等各搨數本分賜皇太子諸王近臣而一
時能書如歐虞薛輩人皆臨搨相尚故蘭亭刻石流傳
數多嘗有類今所得獨定州本為最勝章敏公元發嘗
語人云慶歷中宋景文為定帥有游士攜此石走四方
最後死於定武營妓家伶人孟水清取以獻于宋愛而
不敢有畱之公帑自是蘭亭傳天下此定本得石之始
也至元豐中薛師正為帥始攜去其長子别畱贗本上
鑱損湍流帶右天五字為證然其親友猶於薛氏得舊
本也大觀間其次子嗣昌始納之御府後因兵亂不知
所在世人不悟寶鑱本為定武本或云第五行有僧字
蓋是時搨本至多惟此僧永所藏為眞又云當其行間
是僧權押縱後權字磨滅曾不知老之將至誤用僧字
何子楚跋語云石晉之亂契丹自中原輦寶貨圖書至
眞定德光死漢祖起太原遂棄此石于中山慶歷中李
學究者得之祕不示人韓忠獻守定武力求之乃埋石
土中别刻本以獻李死其子始摹以售人後負官緡宋
景文為帥出公帑代輸取石匣藏庫中非故舊莫得見
熙寧中薛師正為守其子紹彭别刻本易歸長安大觀
間詔取石龕置宣和殿丙午與岐陽石鼔俱載以北又
云定武初得刻于殺狐林後置郡廨薛至定士大夫乞
墨本者沓至薛惡模打有聲自刊别本畱樵樓下多持
此以售求者蓋先後已二刻薛之子紹彭私又摹刻易
元殺狐林本以歸欲以自别乃取殺狐林本湍流帶右
天劖一二筆私以為記又謂定武本仰字如針眼殊字
如蟹爪到字如丁形又云一本正肥是唐古今語蘭亭
者不出此今人多惑野史之言殊不知最為謬按唐書
開元二十二年初置十道採訪處置使至德三年改採
訪為觀察處置太宗時焉得有觀察使一謬也又龍朔
二年改門下省為東臺中書省為西臺太宗時焉得有
西臺御史二謬也三藏記云玄奘法師周游西宇十有
七年唐貞觀十九年二月六日奉勅於弘福寺翻譯聖
文凡六百五十部心經預焉右軍時焉得有心經其謬
三也唐太宗一朝文字最為詳備所謂拜獻書侯與夫
賜宅及百僚稱賀等不應史册不載其謬四也蘭亭蓋
是右軍適意書他日别書之終不及前豈有白雲先生
天台子眞守殿神告等事其謬五也蕭翼為御史焉得
潛出關而朝野皆不知至與僧為侍人其謬六也太宗
開國之文君不應賺脱一僧而取翫好其謬七也觀其
詞有賺取睨秀才皆浙人語必是會稽人撰此以神其
事不可不知也
契丹用兵步騎車帳不從阡陌東西一概而行大帳前
及東西兩面差大首領三人各率萬騎分散遊奕百十
里外交相巡邏謂之欄子馬主帥吹角為號衆即頓舍
環繞穹廬以近及遠只折木梢屈之為三子鋪不設槍
營塹栅之備或聞人聲斫寨皆不實也每軍行聽鼓三
伐不問昏晝一發便行未逄大敵不乘戰馬俟敵近即
競乘之所以戰蹄有力也其用兵之術成列而戰休兵
而乘之多伏兵斷糧道互相舉火饋餉自齎退敗無恥
散而復聚
請盟錄載女直用兵之法戈為前行號曰硬軍人馬皆
全甲刃棓自副弓矢在後非在五十步内不射弓力不
過七斗箭鏃至六七寸形如鑿入不可出人攜不過百
枚其法什伍百皆有長伍長擊柝什長執旗百長挾鼓
千人將則旗幟金鼓悉備伍長戰死四人皆斬什長戰
死伍長皆斬百長戰死什長皆斬能同負戰没之尸以
歸者則得其家貲凡將軍皆自執旗衆視所向而趨之
自卒帥至步卒皆自馭無從者軍行大會使人獻策主
帥聽之有中者為特奬其事師還又會問有功者隨高
下與之金人以為薄復增之
東坡有贈參寥子詩云著論窮天人千春祕麟閣長揖
不受官拂衣歸林壑東坡所與交遊參寥乃僧也
戰國有四公子謂春申平原孟嘗信陵梁亦四公子大
通中帝謙恭待士忽有四人來貌可七十鶉衣躡履入
丹陽郡建康里行乞經年無人知帝居同泰寺講佛經
僧瑳永安僧慥通會妙旨與之談論四人同謁二僧住
口帝驚召入儀賢殿給湯沐帝問三教九流及漢朝舊
事了如目前問其姓名一人曰姓&KR1978;(音攜)名闖(琛去聲)一人
曰姓&KR0008;(音萬)名杰(音傑)一人曰姓䴰(音贖)名䵎(音湍)一人曰姓仉
(音掌)名䀾(音覩)今朝無識者惟昭明太子識之四人喜揖昭
明如舊交目為四公子
南朝有貢計館在建康縣東二里洲子岸上諸州府秀
才選舉皆憩此館
六朝自石頭東至運署總二十四度皆浮航往來建康
城外有朱雀航即今之浮橋是也今浙西臨流州縣目
載行旅之舟謂之航船義或取此
所之名見於六朝永昌二年置犧所又有錢所天監中
有刻漏所
爾雅曰山南曰陽水南曰陰故華陰山陰皆在山之北
淮陰濟陰江陰皆在水之南
漢明帝夢金人而摩騰竺法始以白馬陁經入中國明
帝處之鴻臚寺後造白馬寺居之取鴻臚寺之義隋曰
道場唐曰寺本朝大曰寺次曰院在法寺有寺主郡有
僧首總稱主首宣和三年禁稱主字改曰管勾院門同
管勾院門事供養主作知事庵主作住持建炎初避御
名改曰住持
班固才識不逮司馬遷遠甚於高祖紀見之史記第云
高祖姓劉氏母媼蓋司馬漢臣不敢斥其君名班固為
漢書盡用司馬遷舊文却云高祖諱邦字季意謂補其
遺闕不知害義至於世系却當推究反不書祇於贊略
曰降及于周在秦作劉涉魏而東遂為豐公豐公蓋太
上皇父太公諱合言之亦從略可見才識下於司馬矣
東坡黃州詞云人道是三國周郎赤壁蓋疑其非也今
江漢間言赤壁者五漢陽漢川黃州嘉魚江夏惟江夏
合於史漢陽之說出於荆州記漢川之說蓋亦赤壁草
市今其近處亦有烏林唐漢陽圖經云赤壁又名烏林
在㲼州縣西八十里跨㲼南北(㲼州即漢川)據此二說相去
不遠然曹操初敗赤壁再敗烏林赤壁烏林乃二地今
指一地二名已失之况曹操舟師自江陵順流而下周
瑜自柴桑(今江州)泝流而上兩軍相遇於赤壁則赤壁當
臨大江今臨嶂漢川皆非臨江處通典元和郡國志皆
嘗辨㲼川謬則臨嶂謬亦可知黃州出於齊安拾遺以
赤鼻山為赤壁(見水經)以三江下口為夏口以武昌華容
鎮為曹操敗走華容其說尤謬蓋周瑜自柴桑至樊口
會劉備與備進軍逆操而後遇於赤壁則赤壁當在樊
口之上今赤鼻止在鼻口對岸何待進軍而後遇又赤
壁初戰操軍不利引次江北而後有烏林之敗則赤壁
當在江南岸今赤鼻乃在江北岸亦非也又曹操既敗
自華容道走保南郡漢南郡今江陵華容監利石首武
昌華容豈走南郡路嘉魚之說唐章懷太子注東漢劉
表傳云赤壁山名也在今鄂州蕭圻通典引括地志亦
同元和郡縣志則云赤壁山在蒲圻縣一二十里北岸
烏林與赤壁相對即周瑜用黃蓋策焚曹公舟船敗走
處唐蒲圻臨江今析為嘉魚故說者據之而指今石頭
口為地然石頭口初未嘗以赤壁名而嘉魚縣圖經亦
云此地無赤壁考之水經則不然水經云江水源流至
今巴陵之下云江水左逕止烏林(江水東注凡水經言左者皆北岸右者皆)
(南岸)酈道元注云村居也吳黃蓋敗魏武於烏林即是處
又云江水至今漢陽界云江水左逕百人山南酈道元
注云右逕赤壁山昔周瑜與黃蓋詐魏武大軍所起處
據此則赤壁烏林相去二百餘里元和志所指烏林已
與此合而赤壁則不同今漢陽百人山對岸大江中有
赤磯者在江夏縣境江圖謂之赤圻為江夏之說者曰
此即道元所指也曰磯曰圻者壁之誤耳嘗以為烏林
赤壁二戰相繼烏林之捷又自赤壁始不應兩地懸絶
如此及觀江表志赤壁敗後黃蓋與操詐降書紿操以
衆寡不敵交鋒之日蓋為前鋒當因事變化至戰日蓋
始用火攻之策操乃敗走如此則二戰初不同日方是
時操師八十萬首尾相接二百里不足訝水經之言為
然後漢紀總書烏林赤壁故後人指為一地
雲麓漫抄卷六
