雲麓漫抄卷九宋趙彥衞撰
朱雀玄武青龍白虎為四方之神祥符間避聖祖諱始
改玄武為真武玄冥為真冥玄枵為真枵玄戈為真戈
後興醲泉觀得龜蛇道士以為真武現繪其象為北方
之神被髮黑衣仗劒蹈龜蛇從者執黑旗自後奉祀益
嚴加號鎮天佑聖或以為金人之䜟
今人呼洗為沙鑼又曰厮鑼國朝賜契丹西夏使人皆
用此語究其說軍行不暇持洗以鑼代之又中原人以
擊鑼為篩鑼今南方亦有言之者篩沙音相近篩之為
厮又小轉也書傳目養馬者為厮以所執之鑼為洗曰
厮鑼軍中以鑼為洗正如秦漢用刁斗可以警夜又可
以炊飯取其便耳
世傳遁甲書甲既不可隱何取名為遁及讀漢郎中鄭
固碑有云逡遁退讓遁即循字盖古字少借用非獨此
一碑也則知遁甲當云循甲言以六甲循還推數故也
續越絶書隋經籍志云子貢作其書雜記秦漢事疑後
人所羼内載春申君李園事史記戰國策列女傳不載
女嬛之名僅見於此其策畫始終皆女女嬛尤為異也
至書烈王死後李園相春申君方封於吳又立其子為
假君皆與史記戰國策不合
自浙江東南溪行而溪水淺澀湍急深五七寸碎石作
底小者如彈大者不過盆椀齒齒無數五色可愛行三
五步一灘即四邊或上流有擁起碎石或如堆阜或如
堤堰水勢噴激怒如瀑而舟人所用噐特與它舟異篙
用竹加鐵鑚又有肩篙頭篙皆用木加拐如到書某字
於其上每遇灘磧即舟師足踏檣竿手執篙仰卧空中
撑舟忽翻身落舟上覆面向水急撑謂之身攧篙舟師
每呼肩篙頭篙轉篙身搶篙諸人即齊聲和曰嗷嗷諸
人皆齊力急撑所謂肩篙者向覆面水用肩撑所謂頭
篙者覆面向水用頭撑轉篙者自身左移舟右轉轉身
篙者或仰面即覆面覆面即仰面云搶篙者舟尾有穴
每諸篙出水即一人急用一大木挺搶船尾盖恐舟復
下也一舟復數人自水牽挽水深處亦不過膝自處之
青田至温州行石中水既湍急必欲令舟屈曲蛇行以
避石不然則碎溺為害故土人有紙船銕梢工之語言
寄命於舟師也厥惟艱哉
近世官中行遣多用勸勉二字考之經其說有二謂之
勸則不出於自然而已樂為之謂之勉則出於不得已
而人強勉之故詩言勸以義則勸非出於自然詩言勉
其夫以正則勉非出於得已
世俗歲將除鄉人相率為儺俚語謂之打野狐按論語
鄉人儺朝服立於阼階注大儺驅逐疫鬼也亦呼為野
雲戲今人又訛耳
永安諸陵皆東南地穹西北地垂東南有山西北無山
角音所利如此七陵皆在嵩少之北洛水之南雖有岡
阜不甚高互為勝勢自永安縣西坡上觀安昌熙三陵
在平川栢林如織萬安山来朝遥揖嵩少三陵栢林相
接地平如掌計一百一十三頃方二十里云今紹興攅
宫朝向正與永安諸陵相似盖取其恊於音利有上皇
山新婦尖隆祐攅宫正在其下
崑崙一作崐崘禹本紀崑崙高二千五百餘里日月所
相避隱為光明也其上有醴泉華池河圖云崑崙天中
柱氣上通天水經云崑崙墟在西北去嵩高五萬里地
之中也其高萬一千里河水出其東北陬爾雅云西北
之美者有崑崙之璆琳瑯玕焉又曰三成為丘注云崑
崙山三重故以名昔人引山海經西海之南流沙之濱
赤水之後黑水之前有大山名崑崙之丘其下有弱水
之淵環之又曰鍾山西六百里有崑崙山所出五水今
按山海經内崑崙墟在西北帝之下都方八百里高萬
仞山有木禾面有九折以玉為檻面有五門門有開明
獸守之百神之所在郭璞曰此自别有小崑崙也淮南
子曰崑崙墟中有增城九重有木禾珠樹玉樹琁樹不
死樹在其西沙棠琅玕在其東絳樹在其南碧樹瑶樹
在其北十洲記云崑陵即崑崙中狹上廣故曰崑崙山
有三角其一角正東名曰崑崙宫其處有積金為墉城
面方千里城上安金臺五所玉樓十二神異經云崑崙
有銅柱焉其高入天所謂天柱也圍三千里圓周如削
下有回屋仙人九府所治又一說云大五嶽者中嶽崑
崙在九海中為天地心神仙所居五帝所理博雅云崑
崙墟赤水出東南陬河水出其東北陬洋水出其西北
陬弱水出其西南陬河水之入東海三水入南海張騫
渡西海至大秦大秦之西鳥遲國鳥國之西復有海西
海之濱有小崑崙高萬仞方八百里援神契曰河水上
應天河山海經崑崙山有青河白河黃河黑河環其墟
其白水出東北陬向東南流為中國河爾雅曰河出崑
崙墟色白渠凡千七百所色黃百里一小曲千里一大
曲淮南子河出崑崙貫渤海入禹所導積石也水經云
崑崙三仞下曰樊桐一名板桐二曰玄圃一名閬風上
曰層城一名天庭淮南又云懸圃閬風樊桐在崑崙閶
闔之中東漢明帝永平十七年十一月遣奉車都尉竇
固駙馬都尉耿秉騎都尉劉張出燉煌崑崙塞擊破白
山虜於蒲類海上唐章懷太子注謂崑崙山名因以為
塞在今肅州酒泉縣西南山有崑崙之體故名之周穆
王見西王母於此山有石室王母臺則又知周穆王西
遊初不出中國云凡諸書云崑崙悉注於此
古之聖王諱世皆不知避有一時暴起與僣偽之主至
今諱而不改者如昭穆本作招穆讀以晉文帝諱改呼
韶城朱梁諱改曰州如東都州南州北是也戊午本作
茂讀亦以李唐諱改云武或曰務浙人避錢氏諱改劉
為金果有石榴呼曰金櫻江東人以楊行密諱呼蜜為
蠭糖太一十神有君基民基避唐明皇諱改作棋至今
不改本草有薯蕷避唐代宗諱改云薯藥避英宗諱又
改為山藥則與薯蕷似不相干今當云山蕷可也虙子
賤或寫作密子賤按顔氏家訓虙字從虍宓字從宀下
必俱為孔子弟子宓子賤即虙羲之後俗字以為宓或
宓加山子賤碑云濟南伏生即子賤之後是知虙之與
伏古来通用誤以為密
說文羿帝嚳時射官山海經云堯時十日並出堯命羿
射其九商書曰有窮后羿則羿是射官世有其人非一
人也
東坡先生既得自便以建中靖國元年六月還次京口
時章子厚丞相有海康之行其子援尚留京口以書抵
先生某惶恐再拜端明尚書(台座)某伏聞旌旆還自南
越揚舲江海躡屐嶺嶠執事者良苦數歲以来險艱備
至殆昔人之所未嘗非天將降大任者豈易堪此竊惟
達人大觀俯仰陳迹無復可言不審即日尊體動止何
似伏念某離遠門墻于今九年一日三月何可數計傳
聞車馬之音當歡欣鼓舞迎勞行色以致其積年慕戀
引領舉足﨑嶇瞻望之誠今乃不然近緣老親重被罪
譴憂深慮切忘寢與食始聞後命方在浙東即欲便道
省覲又顧幼穉須携挈致之所居今暫抵此治任裹糧
旦暮遠行交親往來一切皆廢此則自儕於衆人宜其
所以未獲進見者某於門下豈敢用此為解舍館定然
後求見長者是為有罪况於不克見者乎逡巡猶預事
為老親固當審思耳邇来聞諸道路之言士大夫日夜
望尚書進陪國論今也使某得見豈得泊然無意哉尚
書固聖時之蓍龜竊將就執事者穆卜而聽命焉南海
之濱下潦上霧毒氣薰蒸執事者親所經於今回想必
當可畏况以益高之年齒髮尤衰涉乎此境豈不惴惴
但念老親性疎豁不護短内省過咎仰戴上恩庶有以
自寬節飲食親藥物粗可僥倖歲月不然者借使小有
惉懘之情悴於胷次憂思欝結易以傷氣加以瘴癘則
朝夕幾殆何可忍言况復為淹久計哉每慮及此肝膽
摧落是以不勝犬馬之情子私其父日夜覬幸聖上慈
仁哀矜耆老沛然發不世之詔稍弛罪罟尚得東歸田
里保養垂老此賤微之禱悲傷諱泣斯須顛沛不能忘
也儻問焉而執事者以為未然使某也將何以為懷誠
不若勿卜而徒自然庶幾之為愈也儻以為可覬也
固愚情所欲聞然而旬數之間尚書奉尺一還朝廷
登廊廟地親責重所忖度者幸而既中又不若今日
之不克見可以遠迹避嫌杜䜛慝之機思患而豫防
之為善也若廼事故多端紛紜轇轕雖彌日信宿未
可盡剖勃鞮所謂君其知之矣寧須多言獨恨九年
之間學不益博文不益進以此負門下然古人有聞
之而不言能之而不為存之而不論者竊嘗留意焉
末若面得之也請俟它日仰叩緒餘論不勝拳拳之情
敢言之執事者伏惟財幸暑溽異甚伏望保護寢興萬
萬壽重不宣某惶恐再拜先生得大喜顧謂其子叔黨
曰斯文司馬子長之流也命從者伸楮和墨書以荅之
某頓首致平學士某自儀真得暑毒困卧如昏醉中到
京口自太守以下皆不能見茫然不知致平在此辱書
乃漸醒悟伏讀来教感歎不已某與丞相定交四十餘
年雖中間出處稍異交情固無增損也聞其高年寄迹
海隅此懷可知但以往者更說何益惟論其未然者而
已主上至仁至信草木豚魚所知建中靖國之意又恃
以安海康風土不甚惡寒熱皆適中舶到時四方物多
有若昆仲先於閩客廣舟中凖備家常要用藥百千去
自治之餘亦可及鄰里鄉黨又丞相知養内外丹久矣
所以未成者正坐大用故也今兹閒放正宜成此然可
自内養丹切不可服外物也某在海外曾作續養生論
一首甚願寫寄病困未能到毘陵定叠檢獲當錄呈也
所云穆卜反覆究繹必是誤聽紛紛見及已多矣得安
此行為幸幸更徐聽其審又見今病狀死生未可必自
半月来日食米不半合見食即先飽今且歸毘陵聊自
欺此我里庶幾且少休不即死書至此因憊放筆太息
而已某頓首再拜致平學士閤下六月十四日此紙乃
一揮筆勢翩翩後又寫白术方今在其孫洽教授君處
既歸宜興七月疾革折簡錢世雄云云徑山老惟琳来
問疾有偈云扁舟駕蘭陵目換舊風物君家有天人雌
雄維摩詰我口答文殊千里来問疾若以偈相答霜柱
皆笑出先生答云云盖與惟琳世雄問答而終乃二十
八日也今刊行先生年譜不載此以補闕文云先生集
中有答致平書而章書人多不曾見故不能曉其答意
元祐三年先生知舉時致平為舉子初致平之文法荆
公既見先生知舉為文皆法坡遂為第一逮揭榜方知
子厚子
青箱雜記載南唐徐鉉至義興讀漢太尉許馘碑其隂
有八字云談馬礪畢主田數七莫曉其指鉉以黃絹幼
婦語意求之云此謂許碑重立也義興犯本朝熙陵嫌
名改宜興予家先塋在焉屢訪許碑不可得邑人張駒
千里云今縣治之南有數叢冢形製特大圖經以為許
氏墓上有一碑字作漢張平子墓銘篆體首云司農夫
人劉氏山隂人自後為韻語漫滅不可讀所謂太尉碑
則不復可見矣紹興丙子冬過頥山訪故人邵子門有
殘碑云舟行許氏墓側見有此石居民以為浣垢之具
意謂人所棄而不有者戲取以歸索水澆而讀之雖首
尾不足知其為馘碑也其文云歷司農衛尉太僕遂登
太尉所謂司農夫人者其馘之配乎碑叙官爵若永樂
少府悉漢氏所有字古隸與今文相錯舊隸漫處則以
今文足之疑後人不忍礲去舊文以今文刻於漫處所
謂許碑重立也因模取墨本䟦其後以遺邵子使之知
寳此石無使後復有如子者負之趨去
彭祭酒學校馳聲善破經義每有難題人多請破之無
不曲當後在兩省同僚嘗戲之請破月子彎彎照幾州
幾家歡樂幾家愁彭停思久之云運於上者無遠近之
殊形於下者有悲歡之異人益嘆服此兩句乃吳中舟
師之歌每於更闌月夜操舟蕩槳抑遏其詞而歌之聲
甚悽怨唐人有詩云徙倚仙居凭翠樓分明宫漏靜兼
秋長安一夜家家月幾處笙歌幾處愁盛行於時具載
輦下歲時記云是章孝標製與此意同
公孫賀為丞相其子敬聲為太僕驕奢不奉法盗用比
軍錢干九百萬貫時詔捕陽陵大俠朱安世甚急賀自
請逐捕安世以贖敬聲上許之且索一豪民亭長之責
至煩丞相親捕主守盗贓至於千九百萬貫以捕一匹
夫便得贖漢網可謂闊疎矣至武帝以後則不然也
周禮五家為比使之相保五比為閭使之相受四閭為
族使之相葬五族為黨使之相救五黨為州使之相賙
五州為鄉使之相賓又五人為伍五伍為兩五兩為卒
五卒為族五族為師五師為軍又均土地以稽人民而
周知其數上地家七人可任也者家三人中地家六人
可任也者二家五人下地家五人可任也者家二人又
井牧其田野九夫為井四井為邑四邑為丘四丘為甸
四甸為縣四縣為都又司馬法六尺為步步百為畮畮
百為夫夫三為屋屋三為井井十為通通為匹馬三十
家士一人徒二人通十為成成有百井三百家革車一
乘士十人徒二十人十成為終終千井三千家革車十
乘士百人徒二百人十終為同同方百里萬井三萬家
革車百乘士千人徒二千人其制不同又且煩碎學者
多不考盖比閭之法所以保養斯民相生相養使鄰里
各有恩義秦漢間但令有罪相糾而風俗壞矣欲行三
代之政則比閭之法不可不講卒伍之法以起軍旅以
作田役以比追胥以令貢賦此即後世保伍之法逐捕
盗賊是也均土地稽人民此言民數大約四家計口二
十有四人其堪任使者十人凡一井八家為堪任使者
二十人可見周家役民不窮其力井田之制四井為邑
四邑為丘四丘為甸丘十六井甸六十四井也知方百
里者孟子曰方里而井計之則邑方二里丘方四里甸
方八里也名為甸之意以其居一成之中成方十里匠
人云成方十里此言四丘為甸甸與成其實一也鄭解
成為甸表裏之意共出兵車一乘故謂之甸甸乘也十
里為成成間廣八尺深八尺謂之洫是當甸在其中傍
里以治洫故注云方十里為成成中容一甸傍八里出
田稅緣邊一里治洫不稅論語注井十為區區十為成
成出革車一乘是據成方十里出車一乘也成元年左
傳服注引司馬法云四邑為丘有戎馬一匹牛三頭是
曰匹馬丘牛四丘為甸甸六十四井出長轂二乘馬四
匹牛十二頭甲士三人步卒七十二人戎楯備具謂之
乘馬是據甸方八里出車一乘也二者事得相通故各
據一焉若然成出兵車一乘為七十五人耳而少康有
田一成有衆一旅成方十里九百夫之田也授民田百
不易一易再易通率二而當一有四百五十人矣其中
上地差多則得容五百人也其出兵夫家不盡行故一
車士卒惟七十五十少康言衆一旅盖盡舉大衆故與
出賦異也司馬法乃言輿賦之數據前項民數一井八
家可任使者二十人今六十四井為五百十有二家其
堪役通一千二百八十人而籍於司馬之法者纔七十
有五人盖四百七十家而餘只賦兵二十五人耳司馬
法又有炊家子廄巷衣裝樵汲二十五人當出外又法
畮百為夫至徒二千人此言徵調之數據前項兵籍四
邑為丘丘十六井今云十井為通促零就整以十起數
耳田制八家為井起算兵制以十人為什起算各從其
宜非有損益也比閭亦以整數四丘為甸凡六十四井
其籍七十有五人今十通為成加前一丘三十六井之
地為百井八百家是謂二百八十八家其兵亦當添一
甲有零只調三十人盖四分常兵之數而徵發其一故
八百家只言三百家番休者常五百家也積數凡百井
八百家得為丁四千八百人堪任使者二千人二十分
二千之一有竒為四百人有竒又四分百人之一強止
發三十人耳百里千里皆然車馬亦然自丘備一乘乘
四馬但賦一馬積四丘為甸凡四甸方賦一乘故促十
六井為一通出一馬後加百井為一成出一車亦無增
减甸言徒七十二人甲士三人成言七十人徒二十人
盖調特差擇宜為士者居多也
雲麓漫抄卷九
