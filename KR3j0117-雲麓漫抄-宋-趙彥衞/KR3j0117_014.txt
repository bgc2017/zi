雲麓漫抄卷十四宋趙彦衞撰
洪範一書學者惑於傳注說愈多而愈不通其失有四
一曰惑於天乃錫禹洪範九疇以謂禹親受之於洛而
不究大易河出圖洛出書之義二曰惑於汨陳其五行
以謂洪範主於五行取其五之可合者類之其不可合
如三德八政等則棄而不言三曰惑於一五行至九五
福為洛書本文以為天神言語陳列字數而不究天何
言哉四曰惑於禹次之數自初一至九為五十五數而
棄五行五事至五福不言夫河圖洛書俱出於羲皇之
前有其數而無其義天生聖禹能究其旨叙而演之安
假天神言語文字禹始見始見其五以謂非五行不足
以體之故以五行為初一次取其五曰敬用五事三取
其八曰農用八政四取其五曰五紀五取其極曰皇極
六取其三曰三德七取其七曰稽疑八取其五曰庶徵
九取其五六曰五福六極始也龜文秪有五五八五五
三七五五六之數分布於龜背皇極則中虚總而數之
凡五十若加以中虛之五則為五十五禹觀洛書次其
數猶伏羲睹河圖而畫八卦箕子陳洪範猶文王重易
而繫卦辭自初一曰五行一曰水二曰火三曰木四曰
金五曰土以下皆箕子釋禹次之文它皆類此禹次之
八政亦必有釋今亡矣五紀歷數下前輩云當繼以王
省惟歲至則以風雨乃箕子釋五紀之辭七稽疑者因
其有雨霽蒙驛克貞悔凡七故就著而為稽疑庶徵曰
雨暘燠寒風凡五各以其時故曰五者来備目曰庶徵
若夫皇極則中虚而五居其中大禹以謂五福六極人
事之成故併於九而大法備矣以此觀洪範與易更三
聖世歷三紀何異則洪範一書血脉通貫初無五行之
拘又不為三德八政之棄已别有解
新舊圖具於左方
一與六共宗二與七共朋三動而左與八為友四處於
右而與九同道五處於中與十相守
范氏洪範圖
貌恭肅木曲直時雨
皇極言從乂金從革時暘
視明哲火炎上時燠
之建聽聰謀水潤下時寒
思睿聖土稼穡時風
貌不恭狂木不曲直恒雨
皇極言不從僭金不從革恒暘
視不明豫火不炎上恒燠
不建聽不聰急水不潤下恒寒
思不睿蒙土不稼穡恒風
吕居仁作江西詩社宗𣲖圖其略云古文衰於漢末先
秦古書存者為學士大夫剽切之資五言之妙與三百
篇離騷爭烈可也自李杜之出後莫能及韓柳孟郊張
籍諸人自出機杼别成一家元和之末無足論者衰至
唐末極矣然樂府長短句有一唱三歎之音國朝文物
大備穆伯長尹師魯始為古文成於歐陽氏歌詩至於
豫章始大出而力振之後學者同作並和盡發千古之
祕亡餘藴矣錄其名字曰江西宗𣲖其源流皆出豫章
也宗𣲖之祖曰山谷其次陳師道(無巳)潘大臨(邠老)謝
逸(無逸)洪朋(龜父)洪芻(駒父)饒節(德操乃如璧也)祖可(正平)徐
俯(師川)林修(子仁)洪炎(玉父)汪革(信民)李錞(希聲)韓駒
(子蒼)李彭(商老)晁說之(叔用)江端本(子之)楊符(信祖)謝
薖(幼槃)夏倪(均父)林敏功潘大觀王直方(立之)善權(㢲中)
高荷(子勉)凡二十五人居仁其一也議者以謂陳無巳
為詩高古使其不死未必甘為宗𣲖若徐師川則固嘗
不平曰吾乃居行間乎韓子蒼云我自學古人均父又
以在下為耻不知居仁當時果以優劣銓次而姑記姓
名而紛紛如此以是知執太史之筆者戛戛乎難哉又
不知諸公之詩其後人品藻與居仁所見又如何也
紹興初盛傳蘇武令詞塞上風高漁陽秋早惆悵翠華
音杳驛使空傳征鴻歸盡不寄雙龍消耗念白衣金殿
除恩黃閣未成圖報誰信我致主丹衷傷時多故未作
救民方召調鼎為霖雨壇上將燕然即須平掃擁精兵
十萬横行沙漠奉迎天表云李丞相(綱)作未知是否
樞密胡公松年紹興間使金彼盛稱甲兵之富胡曰兵
猶火也弗戢將自焚既歸作石州詞二首月上疎簾風
射小窗孤館岑寂一杯強洗愁懷萬里堪嗟行客亂山
無數晚秋雲物蒼然何如輕抹淮山碧喜氣拂征衣作
眉間黃色役役馬頭塵暗斜陽隴首路回飛翼夢裏姑
蘇城外錢塘江北故人應念我負吹帽佳時同把金英
摘歸路且加鞭趁梅花消息又歌闕陽關腸斷短亭惟
有離别畫船送我薰風瘦馬迎人飛雪平生幽夢豈知
塞北江南而今真歎河山闊屈指數分攜早許多時節
愁絶鴈行點點雲垂木葉霏霏霜滑正是荒城落日空
山殘月一尊誰念我苦憔悴天涯陡覺生華髮賴有紫
樞人共揚鞭丹闕
李氏自號易安居士趙明誠德夫之室李文叔女有才
思文章落紙人爭傳之小詞多膾炙人口已版行於世
他文少有見者上韓公樞密詩序云紹興癸丑五月樞
密韓公工部尚書胡公使金通兩宫也有易安室者父
祖皆出韓公門下今家世淪替子姪寒微不敢望公之
車塵又貧病但神明未衰落見此大號令不能忘言作
古律詩各一章以寄區區之意以待採詩者云三年夏
六月天子視朝久凝旒望南雲垂衣思北狩如聞帝若
曰岳牧與羣后賢寧無半千運已過陽九勿勒燕然銘
勿種金城柳豈無純孝臣識此霜露悲何必羡捨肉便
可車載脂土地非所惜玉帛如塵泥誰當可將命幣厚
辭益卑四岳僉曰俞臣下帝所知中朝第一人春官有
昌黎身為百夫特行足萬人師嘉祐與建中為政有臯
䕫匈奴畏王商吐蕃尊子儀宵小已破膽將命公所宜
公拜手稽首受命白玉墀曰臣敢辭難此亦何等時家
人安足謀妻子不必辭願奉天地靈願奉宗廟威徑持
紫泥詔直入黃龍城單于定稽顙侍子當来迎仁君方
恃信狂生休請纓或取犬馬血與結天日盟胡公清德
人所難謀同德協心志安脱衣已被漢恩暖離歌不道
易水寒皇天久隂后土濕雨勢未回風勢急車聲轔轔
馬蕭蕭壯士懦夫俱感泣閭閻嫠婦亦何知瀝血投書
干記室縱彼從来性虎狼不虞預備庸何傷衷甲昔時
聞楚幕乘城前日記平凉葵丘踐土非荒城勿輕談士
棄儒生露布詞成馬猶倚崤函關出雞未鳴巧匠何曾
棄樗櫟芻蕘之言或有益不乞隋珠與和璧只乞鄉關
新信息靈光雖在應蕭蕭草中翁仲今何若遺氓豈尚
種桑麻殘喘如聞保城郭嫠家父祖生齊魯位下名高
人比數當時稷下縱談時猶記人揮汗成雨子孫南渡
今幾年漂流遂與流人伍欲將血淚寄山河去洒東山
一抔土又想見皇華過二京壺漿夾道萬人迎連昌宫
裏桃應在華萼樓頭鵲定驚但說帝心憐赤子須知天
意念蒼生聖君大信明如日長亂何須在屢盟又有投
内翰綦公(崈禮)啟清照啟素習義方粗明詩禮近因疾
病欲至膏肓牛蟻不分灰釘已具嘗藥雖存弱第譍門
惟有老兵既爾蒼皇因成造次信彼如簧之說惑兹似
錦之言弟既可欺持官文書来輒信身幾欲死非玉鏡
架亦安知僶俛難信優柔莫决呻吟未定強以同歸視
聽才分實難共處忍以桑榆之晚節配兹駔儈之下才
身既懷臭之可嫌惟求脱去彼素抱璧之將往决欲殺
之遂肆侵凌日加毆擊可念劉伶之肋難勝石勒之拳
局地叩天敢效談娘之善訴升堂入室素非李赤之甘
心外援難求自陳何害豈期末事廼得上聞取自宸衷
付之廷尉被桎梏而置對同凶醜以陳詞豈惟賈生羞
綘灌為儕何啻老子與韓非同傳但期脫死莫望償金
友凶横者十旬盖非天降居囹圄者九日豈是人為抵
雀捐金利當安往將頭碎璧失固可知實自謬愚分知
獄市此盖伏遇内翰承旨搢紳望族冠盖清流日下無
雙人間第一奉天克復本緣陸贄之詞淮蔡祗平實以
會昌之詔哀憐無告雖未解驂感戴鴻恩如真出已故兹白
首得免丹書清照敢不省過知慙捫心識媿責全責智
已難逃萬世之譏敗德敗名何以見中朝之士雖南山
之竹豈能窮多口之談惟智者之言可以止無根之謗
高鵬尺鷃本異升沉火鼠冰蠶難同嗜好逹人共惜童
子皆知願賜品題與加湔洗誓當布衣蔬食温故知新
再見江山依舊一瓶一鉢重歸畎畝更須三沐三薰忝
在葭莩敢兹塵瀆
十隻畫船何處宿洞庭山脚太湖心此白樂天守姑蘇
遊太湖詩讀之想見當時氣象
紹興初金人犯江浙蘇守移治洞庭前後守臣孫仲益
覿胡茂老松年皆罷守寓彼胡有詩曰白蘋風靜碧波
沉畫舸来遊著意深願覓靈文窺祕鑰更追遺範寫良
金姓名便合聯真隱出處何妨擬醉吟疇昔光隂費行
樂中原鼙鼓正傷心時節不同如此
古人文字但取其聲音之恊初無切韻之說鄭康成云
其始書之也倉卒無其字或以音協比方假借為之趣
於近之而已受之者非一邦之人人因其鄉同聲異字
同字異言轉生議論楊收論音律李善注嘯賦皆有曰
均者韻也漢晉言均同孫炎始為反切語魏晉以降南
北分列人尚詞章清濁重輕錙分銖别用而愈切不勝
異意劉臻與陸法言論四聲音韻而取諸家之書定為
唐韻五卷詳究古人切韻之始至簡易而切當使其字
的有所歸而不可以疑似轉盖一字有四聲或只有三
聲者以側聲紐平聲以平聲紐側聲故有雙聲疊韻之
别如章字有章掌障灼四聲以側聲灼字紐平聲則灼
良為章又以平聲紐側聲則章兩為掌章亮為障章略
為灼盖良略是雙聲章良是叠韻以此推之他皆倣此
豈不簡易而切當哉自唐人清濁之分乃有三十六字
母以歸之益繁碎而難曉如一東二冬各分清濁行更
生與兵明平歸作一韻若此甚多且四方之音不同國
墨北惑字北人呼作穀木卜斛南人則小轉為脣音北
人近於俗南人近於雅若以四聲切之則北人之字可
切而南人於四聲中俱無是字矣
唐朝定六經釋具載諸音不敢去取向有人欲刪定歸
一音者乾道間議論以為六經猶日月人人皆欲繪畫
豈可拘於一家其間意義極多有借用字有避俗音字
有五方音不同字門類亦不一不可不知也
董仲舒劉向於五行災異凡一蟲一木之異皆推其事
以著驗二子漢之大儒惓惓愛君之心以為人主無所
畏惟畏天畏祖宗故委曲推類而言之庶有警悟學者
未可遽少之也
易曰天數二十有五地數三十凡天地之數五十有五
天一地二天三地四以至天九地十故曰天數五地數
五烏覩所謂二十有五與三十哉盖天地之初皆有自
然之數及降而在物莫不皆有其用天一生水地二生
火天三生木地四生金天以其五而生土五行備矣隂
陽不能以獨成生於陽者必成於隂故復以地之六成
水配天一以為七天之七成火配地二以為九地之八
成木配天三以為十一天之九成金配地四以為十三
地之十成土配天五以成十五然後天之一三五七九
者散而為二十有五二四六八十者散而為三十人但
知其次而不知其術
三代以禮樂為政王畿不過千里而四方之諸侯比年
入覲又一年王乃時廵方其入覲也自郊勞至於出郊
獻享之禮莫不有制是以膳庖饔烹下至百工技藝皆
列屬以司之盖有一日不可闕者與唐人置殿監分六
尚不同矣
蕭條淡泊此難畫之意畫者得之覽者未必識也故飛
走遲速意淺之物易見而閒和嚴靜趣遠之心難形若
乃高下嚮背遠近重復此畫工之藝爾非精鑒者之事
也不知此論為是不余非知畫者強為之說但恐未必
然也然世謂好畫者恐未必能知此也此字不乃傷俗
耶
介甫嘗言夏月晝眠方枕為佳問其何理云睡久氣蒸
枕熱則轉一方冷處然則真知睡者耶
余謂夜彈琴惟石徽為佳盖金&KR1109;瑟瑟之類皆有光色
燈燭照之則炫耀非老翁夜視所宜白石照之無光惟
目昏者為便介甫之睡真嬾者余知琴徽直以老而目
暗爾是皆可嘆者也余家石徽琴得之二十年昨因
患兩手中指拘攣醫者言惟數運動以導其氣之滯者
謂惟彈琴為可亦尋理得十餘年已忘諸曲物理損益
相因不能窮至於此此老莊之徒多寓物以盡人情信
有以也哉
廉耻士君子之大節罕能自守者利欲勝之爾物有為
其所勝雖善守者或牽而去故孟子謂勇過賁育者誠
有旨哉君子之道闇然而日彰而今人求速譽遂得速
毁以自損者理之常然往時有風法華者偶然至人家
見筆便書初無倫理久而禍福或應豈非好怪之士為
之遷就其事耶余每見筆輙書故江隣幾比余為風法
華
清濁二聲為樂之本而今自以為知樂者猶未能達此
安得言其細微之旨妙論精微言不以多為貴而非人
聰明不能達其義余嘗聽人讀佛書其數萬言謂可數
談而盡而溺其說者以謂欲曉愚下人故如此爾然則
六經簡要愚下獨不得曉耶右六事六一先生試筆
書自元祐以来諸公䟦者甚衆其文不載集中故錄之
蔡君謨䟦丁道護興國寺碑云此書兼後魏遺法與楊
本微異隋唐之交善書者衆皆出一法道護所得最多
楊本開皇六年去此十七年書當益老亦稍縱也甲辰
治平初元七日莆陽蔡襄記六一先生䟦云蔡君謨博
學君子也於書尤稱精鑒予所藏書未有不更其品目
者其謂道護所書如此隋之晚年書學尤盛吾家率更
與虞世南皆當時人也後顯於唐遂為絶筆余所集錄
開皇仁壽大業時碑頗多其筆畫率皆精勁而往往不
著名氏每執卷惘然為之歎息惟道護能自著之然碑
刻在者尤少余家集錄千卷止有此爾有太學官楊褒
者喜收書畫獨得其所書興國寺碑是梁正明中人所
藏君謨所謂楊家本者是也欲求其本為不知碑所在
然不難得則不足為佳物古人亦云百不為多一不為
少者謂此也治平元年立春後一日太廟齋宫書以上
六事見歐䟦不載集中
韓退之文二首不見於集得於汪達道家潮州謝孔夫
子戣狀伏奉七月二十七日牒以某貶刺史特加優禮
以州小俸薄慮有闕乏每月别給錢五千以送使錢充
者開緘捧讀驚榮交至顧已量分慚懼益深欲致辭為
讓則乖伏屬之禮承受享貺又乖循省之道進退反側
無以自寧某妻子男女并孤遺孫姪尚未到官窮州使
賓罕至身衣口食絹米足充過此以往實無所用積之
於室外廉者所不為受之於官名且不正又嵩山題名
元和四年三月二十六日余與著作郎樊宗師處士盧
仝自洛中至少室謁拾遺李徵君渤樊次玉川寺疾作
歸明日與李盧道士韋濛僧榮並少室而東抵衆寺上
太室中峰觀封禪壇下石室遂自龍川寺釣龍潭水遇
雷明日啟母石入此觀與士趙玄遇閏四月三日國子
監博士韓愈題此石刻也併得三詩陪韓院長韋河南
同尋劉師不遇得同字洛陽令竇牟僊客誠難訪吾人
豈易同獨遊應駐景相顧且吟風藥畹瓊林秀齋軒粉
壁空不題三五字何以達壺公得尋字都官員外郎韓
愈秦客何年駐僊源此地深還隨躡鳬騎来訪馭風襟
院閉青霞入松高野鶴尋猶疑隱形坐敢起竊桃心得
師字河南令韋執中早尚逍遥境嘗懷汗漫期星郎同
訪道羽客杳何之物外求僊侣人間失我師不知爛柯
者何處看圍棋
杜預云國史皆承告據實而書時事仲尼修春秋以義
去之者且如即位事觀成王顧命與康王即位之儀則
古之人君即位當皆有儀制以見羣臣以朝祖廟惟近
時王氏說最簡要云不書即位禮之不舉也新君踰年
即位由阼階三揖而后升謂之踐阼禮之不舉故不得
而書也盖隱以不由王命不舉此禮莊閔僖不得其始
亦不敢舉此禮威宣定無所受命輒舉此禮皆據實書
之褒貶自見何用多說乎
政和六年以通真善演修文輔教說經談論書符咒水
修真養命詩書琴樂煅煉金石七科銓擇道士許直以
所學自陳道錄院考試一科合格即保明解禮部審試
得實給牒補充本科出身以備差遣其按儀齋醮法事
聲讃兩科不在置科銓擇之限八年置道官視品六字
四字二字先生六字法師太虚清虚紫虛碧虚冲虛大
夫視卿監四字二字法師太素元素正素大夫視正郎
太虛清虚紫虛郎視員郎碧虚冲虛太素郎視陞朝元
素正素翠微碧落郎視京官左華右極瓊臺南昌南華
丹林金壇郎視選人冲和葆光燕頥蘂珠凝神殿侍晨
視待制葆光燕頥蘂珠凝神殿校籍視殿撰燕頥蘂珠
凝神殿授經視修撰又有校儀名品宣和元年佛寺改
為宫僧寺為觀諸陵佛寺改為陵名明真宫臣庶墳等
改兩字合掌和尚不審改作擎拳稽首佛賜天尊服改
塑菩薩羅漢作道服冠簮佛號大覺金仙文殊封安慧
文靜大士普賢封安樂妙靜大士泗州大聖封巨濟大
士傳大士封應化大士達麽封元一大士二祖同慧大
士三祖善明大士四祖靈應大士五祖靜心大士六祖
德明大士永嘉宿覺封金德大士菩薩稱仙人羅漢稱
無漏金剛稱力士僧伽稱修善
雲麓漫抄卷十四
