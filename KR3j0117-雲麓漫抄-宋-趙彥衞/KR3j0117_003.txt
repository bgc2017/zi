雲麓漫抄卷三宋趙彦衞撰
唐制諸州有軍故刺史銜帶使持節某州諸軍事某州
刺史今之廂軍是也國朝分京師三衙之兵屯諸州秋
高更戍如江陰則戍太平州福兵則戍廣之類建炎初
始罷更戍之制今之禁軍是也百姓則列五軍有前後
左右中軍之别軍校有前軍後軍中軍兵馬使左右廂
虞候又有都知兵馬使左右押衙教練使其目頗繁擇
民之豪富者為之
唐建中赦許帶憲銜遇赦加恩踵為故事有積階至司
徒司空僕射太保者甚為鄉里之榮青瑣高議云曹鈞
夢龍求援鈞如所約它日復夢致謝曰欲相酬要何寶
曹曰惟願子孫不離鄉里而榮者叟再問何官曰都押
衙後罷民兵權輕矣國初有士夫被譴而責為衙校者
如海外數州每闕守帥司或差衙校攝州郡宴設修造
則令陪備及出犒賞遂有破家之患荆公當國始罷差
法斂民錢雇人為之今之衙前是也湖州有湖夫人墓
誌載其夫履歷細考之方知為衙前今台州凡吏人妻
必自稱夫人蓋亦沿襲也初遇赦即帶銀酒監武銀謂
銀青光禄大夫酒謂檢校國子祭酒監謂兼監察御史
武謂武騎尉紹興三十年六月衡州人訴其鄉人胡厚
冐稱官戶索出告命乃其高祖再遷乾德四年為衡州
押衙銀青光禄大夫檢校太子賓客監武如式省部契
勘元豐五年以前官制未行時衙校各帶憲銜止是吏
職不合理為官戶始立法云
幞頭之制本曰巾古亦曰折以三尺皂絹向後裹髮晉
宋曰幕後周武帝遂裁出四脚名曰幞頭逐日就頭裹
之又名折上巾唐馬周請以羅代絹二脚繫於上前法
武也二脚垂於後法文也兩邊各為三褶法三才又加
巾子制度不一隋大業十年吏部尚書牛弘上疏曰裹
頭者内宜著巾子以桐木為内外黑漆唐武德中尚平
頭小樣者證聖二年則天臨朝以絲葛為之以賜百官
呼為武家樣又有高頭巾子亦呼為武家諸王樣巾子
景龍四年内宴賜百官内樣巾子高而後隆目為英王
樣巾子明皇開元十四年賜臣下内樣巾子圓其頭也
又裴冕嘗自製巾子謂之僕射巾自唐中葉已後諸帝
改製其垂二脚或圓或闊用絲弦為骨稍翹翹矣臣庶
多效之然亦不妨就枕陳宏畫明皇裹頭坦腹仰卧吹
玉笛圖又鄭谷詩云玉階春冷未催班暫拂塵衣就笏
眠其便如此唐末喪亂自乾符後宫娥宦官皆用木圍
頭以紙絹為襯脚用銅鐵為骨就其上製成而戴之取
其緩急之便不暇如平時對鏡繫裹也僖宗愛之遂製
成而進御五代帝王多裹朝天幞頭二脚上翹四方僭
位之主各創新樣或翹上而反折於下或如團扇蕉葉
之狀合抱於前偽孟蜀始以漆紗為之湖南馬希範二
角左右長丈餘謂之龍角人或誤觸之則終日頭痛至
劉漢高祖始仕晉為并州衙校裹幞頭左右長丈餘橫
直之不復上翹迄今不改國初脚不甚長巾子勢頗向
前今兩脚加長而中勢反仰向後矣
金剛經凡有六譯姚秦鳩摩羅什元魏菩提流支陳眞
諦隋笈多唐玄奘義净古今所宗惟秦譯慧命須菩提
六十三字世傳因僧靈幽入冥得之又云魏菩提流支
文後人參入之經中有即則二字高麗大安六年以義
天之祖名稷故易即為則壽昌元年刊於大興王寺後
從沙門德詵則瑜之請仍還本文而以則音呼之此本
或傳入中國故也佛書初來首有遺教經四十二章楞
迦經譯師漢人故文亦簡古自楞嚴經房氏筆受有咒
一卷後每經必有咒乃是尊宿譯經畢畱數句不譯之
文使不知義理者見之加敬寓此意耳本朝有譯經院
凡得西域書令曉蕃語通文義人充譯語官譯從華言
訖僧鑒義等删定譯經潤文便與之潤色每聖節進新
經藏中有宋朝新經是也王荆公諸人皆嘗為之釋氏
自漢明帝始通人競信之何耶蓋其法似墨翟周衰楊
墨之道熾孔孟力闢之秦尚刑名漢文尚黃老武帝表
章六經故不得而滋蔓民俗實樂其儉素及其徒東來
加以神怪民情翕然畏愛之楊氏為我即老氏墨氏兼
愛即釋氏沿民心素有從風而靡後之寓祝壽薦嚴於
其間有大不敬之嫌牢不可破矣
國忌行香起於後魏及江左齊梁間每然香熏手或以
香末散行謂之行香遺教經云比丘欲食先燒香唄讚
之安法師行香定坐而講所以解穢流芬也斯乃中夏
行香之始唐高宗時薛元超李義府為太子設齋行香
中宗設無遮齋詔五品以上行香不空三藏奏為神堯
而下七聖忌辰設齋行香至文宗朝宰臣崔蠡奏國忌
設齋行香事無經據遂罷之宣宗再興釋教詔京城及
外道州府國忌行香並須精潔以伸追薦之道朱梁開
平三年大明節百官始行香祝壽石晉天福中竇正固
奏國忌行香宰臣跪爐百官列坐有失嚴敬今後宰臣
跪爐百官立班仍飯僧百人永為定式本朝淳化中虞
部員外郎李宗訥請國忌宰臣以下行香復禁食酒肉
以表精虔從之
直省官舊制補諸州别駕司馬故事上佐借緋當時號
為朱衣自改官制不復補别駕司馬而仍舊衣緋軍人
之衣緋紫亦是别其軍號今廂禁軍皆衣紫惟浙漕司
兵士獨衣緋衲頗存往制
誕聖節始於唐明皇號曰千秋節又改為天長節肅宗
地平天成代宗天興文宗慶成武宗慶陽宣宗壽昌懿
宗延慶僖宗應天昭宗嘉會哀帝乾和梁祖大明末帝
明聖唐莊宗萬壽明宗應聖末帝千秋晉高祖天和少
帝啓聖漢高祖聖壽隱帝嘉慶周太祖永壽世宗天清
恭帝天壽遂成故事
古人書字有誤即墨塗之今人多不塗旁注云卜諺語
謂之卜煞莫曉其義近於范機宜華處見司馬温公與
其祖議通鑑書有誤字旁注云□然後知乃非字之半
耳今人不省云
古碑有重字多作疊畫今人或寫又字不若作疊畫為
雅馴秦嶧山碑李斯小篆所題御史大夫有夫而不着
大但於下作疊畫衞宏說夫大夫也古一字有兩名者
因就注之孔子作大夫及千人字如此天字從大從一
蓋夫中有大字千字從一從人千中有人字古人從簡
每遇此二字則作疊畫
秦始皇二十八年即帝位之三年也東行上嶧山立石
頌秦德自泰山至會稽凡六刻石史記皆載其詞惟不
著嶧山刻觀其語皆相類三句輒一換韻二世立李斯
從到碣石並海南至會稽而盡刻始皇所立石旁著大
臣從官名以彰先帝成功盛德唐封演叙後魏太武帝
登山使人排倒之然歷代摹為楷式邑人疲於供命聚
薪其下因野火焚之由是殘缺上官求請人益勞甚有
孫令取舊文勒於它石間所傳皆新刻也其詞曰皇帝
立國維初在昔嗣世稱王討伐亂逆威動四極武義直
方戎臣奉詔經時不久滅六暴強廿有六年上薦高號
孝道顯明既獻泰成乃降專惠親巡遠方登于嶧山羣
臣從者咸思攸長追念亂世分土建邦以開事理攻戰
日作流血於野自泰古始世無萬數阤及五帝莫能禁
止迺今皇帝壹家天下兵不復起災害滅除黔首康定
利澤長久羣臣誦略刻此樂石以著經紀二世詔皇帝
曰金石刻盡始皇帝所為也今襲號而金石刻辭不稱
始皇帝其於久遠也如後嗣為之者不稱成功盛德丞
相臣斯臣去疾御史大夫臣德昧死言臣請具刻詔書
金石刻因明白矣臣昧死請制曰可廿如拾切今人作
二十字讀非是樂石顔師古謂取泗濱磬石作此碑石
皆宋莒公所記而學易先生河間劉斯立復著論世傳
泰山篆可讀者惟有二世詔五十許字始皇刻辭皆謂
已亡宋莒公鎮東平日遣工就摹得别刻新石止有册
八字集古錄亦云江鄰幾纔得此數十字余以大觀二
年登泰山宿絶頂訪秦篆其石埋植土中高不過四五
尺形制似方而非方四面廣狹不等所謂五十許字者
在南面稍平處人常所摹其三面殘缺人不措意余審
觀之刮摩垢蝕漸若可辨政和三年秋復宿嶽上親以
氊椎從事始為完善蓋四面周匝悉有字總二十二行
行十二字字從西面起以北東南為次西面六行北面
三行東面六行南面七行制曰可三字復在西南稜上
十二行是始皇辭十行是二世辭以史記證之文意具
如親䡅遠黎史作親巡遠方黎民金石刻史作刻石著
作休嗣作世聽作聖陲作垂體作禮昆作後皆史家誤
北海王壽茂崧刻于石宣政間張漴侍郎知襲慶府奉
詔書修東嶽廟碑嘗登山訪秦篆與此說同予觀復備
能言之
蔡邕獨斷漢百戶小吏稱天子曰天家晉曰天唐人多
曰大家又云官今人曰官家禁中又相語曰官裏官家
之義蓋取五帝官天下三王家天下唐明皇自稱三郎
何耶
李肇補國史唐宰相呼曰堂老兩省官曰閣老丞郎曰
曹長郎中員外侍郎遺補曰院長御史相呼曰端公今
人呼中官之次者曰閣長京都緝事人曰院長親事官
呼上名曰端公古今之殊如此
百里之長周曰縣正春秋時魯衞謂之宰楚謂之公尹
晉謂之大夫秦謂之令漢因之大曰令次曰長至唐不
改唐末始有知縣之稱練湖碑南唐時立云知丹陽縣
鎮縣公事蓋鎮則有兵如知州云知某州軍州事本朝
以知縣為高令為次兼兵馬都監亦知縣鎮之義
紹興末宿直中官以小竹編聯籠以衣畫風雲鷺絲作
枕屏一時無名號曰畫絲好事者大其制施於酒席以
障風野次便於圍坐人竟為之或以名不雅易曰挂罳
又云出於虜中目曰話私言遮蔽可以話私事乾道間
使者嘗求其故則不然矣且以言為話南人之方言非
北人語也按崔豹古今注罘罳屏也罘者復也罳者思
也臣朝君至屏外復思所奏之事於其下顔師古注罘
罳謂連闕曲閣也以覆重刻垣墉之處其形罘罳然一
曰屏也鄭禮記注屏謂之樹今浮思也刻之為雲氣蟲
獸如今闕上為之廣雅云復思謂之屏王莽壞渭陵園
門罘罳曰使民無復思漢唐蘇鶚演義稱罘罳織絲為
之輕疎浮虛象羅網交文之狀施宫殿簷戶之間也又
文宗實錄太和中甘露之禍羣臣奉上出殿北門裂罘
罳而去又溫庭筠補陳武帝與王僧虔辨書云罘罳晝
卷閶闔晨開段成式酉陽雜俎稱上林間多呼殿榱桷
護雀網為罘罳則是漢以屏為罘罳唐以殿間網為罘
罳以其字考之二字皆從网有網之義漢屏疑亦有維
索以為限制今云挂絲第言以絲挂於竹骨之上若用
罳字亦取罘罳之義其實圍屏也開寶遺事云長安士
女遊春野步遇名花則設席藉草以紅裙遞相插挂以
為宴幄兹其始也東坡守汝陰以幃幕為擇勝亭嘗作
記亦此義
古者有國之君稱其妻曰夫人稱諸異邦曰寡小君後
世封爵亦此義若夫封鄭國公而妻却封周國此近代
之制惟司馬溫公曾祖政祖炫父池皆贈溫國公曾祖
妣薛祖妣皇甫妣聶皆贈溫國夫人文潞公贈三代為
燕周魏國公配各為其國夫人深得古意近又有封兩
國夫人之制但表其尊崇而不知害理政和間改郡縣
君為孺安宜恭令碩淑人元降指揮並令帶夫爵如某
縣子令人類今亦不繫夫爵矣
周禮有五齊三酒五齊以供祭祀三酒以酌有事者今
臨安歲供祠祭酒一千六百餘瓶壜又供天章閣景靈
宫及取賜酒一萬四千二百餘瓶壜其酒名則曰玉練
槌眞珠中和堂有美堂等玉槌眞珠名既不與而中和
有美乃守臣便坐因以名酒遂以供御及祭祀失禮甚
矣予嘗言之今曰祠祭酒宜酌五齊之名以供祠祭三
酒之名以酌有事者取賜酒則别為一名庶幾名正理
順
今之太常所用祭器雅樂悉紹興十六年禮器局新造
祭器用博古圖雅樂用大晟府制度大晟樂用徽宗君
指三節為三寸崇寧四年所鑄景鍾是也紹興之制則
用皇祐二年製造大樂中黍尺景鍾高九尺垂則為鍾
仰則為鼎鼎之大中容九斛中聲所極退藏則八斛有
一焉時鑄匠鄭眞以謂高九尺約度金分厚薄取應聲
律退藏可容二千斛數即不應八斛有一緣九尺之高
則金分太薄難以取應聲律故止令高九尺厚薄樣則
隨宜䥱造
禮運云修其祝嘏祝謂以主人之辭饗神嘏謂以尸之
辭致酒而嘏主人故曰祝以孝告嘏以慈告按特牲少
牢禮祝稱孝孫某用薦歲事于皇祖伯某是祝為主人
饗神之辭即今祝文是也小雅云錫爾純嘏子孫其湛
是祝致福於主人之辭也漢祠宗廟有嘏辭蔡邕集載
高皇帝使工視承致多福無疆于爾嗣曾孫皇帝使爾
受禄于天宜此舊都萬國和同兆民康乂眉壽延年子
子孫孫永守民庶勿替引之今祠官有祝文而無嘏辭
不知自何代省去
政和五年命工部侍郎孟揆鳩工内官梁師成董役築
土山於景龍門之側以象餘杭之鳳凰山最高一峯九
十尺山周十餘里分東西二嶺按南山石其大者高四
十尺賜名神運昭功封盤固侯始名鳳凰山後神降有
艮嶽排空霄之語以在都城之艮方改曰艮嶽南山成
易名曰壽嶽都人且曰萬歲山所謂餘杭之鳳凰山即
今臨安府大内麗正門之正面按山上有天柱宫及錢
王郊壇盡處即嘉會門山勢自西北來如龍翔鳳舞掀
騰而下至鳳凰山止山分左右翼大内在山之左腋後
有山包之第二包即相府第三包即太廟第四包即執
政府包盡處為朝天門端誠殿在山之右腋後有山包
之第二包即郊壇第三包即易安齋第四包即馬院東
南皆大江西為西湖北臨平湖地險且壯實為一都會
其兆先見於東都為山之時(為山見國史補)
唐故事天子日御殿見羣臣曰常參朔朢薦食諸陵寢
有思慕之心不能臨前殿則御便殿見羣臣曰入閤宣
政前殿也謂之衙衙有仗紫宸便殿也謂之入閤其不
御前殿而御紫宸也乃自正衙喚仗由閤門而入百官
候朝于衙者因隨以入見故謂之入閤然衙朝也其禮
尊閤宴見也其事煞自乾符已後因亂禮闕天子不能
日見羣臣而見朔朢故正衙常日廢仗而朔朢入閤有
仗其後習熟遂以入閤為重至出御前殿猶謂之入閤
此歐文忠公折簡問劉貢父者也按通典隋文帝欲斬
大理吏來曠少卿趙綽固爭帝乃拂衣入閤綽又矯言
欲理它事帝命引入閤綽曰臣本無它事而謬言求入
死罪也會獻皇后在坐命賜綽酒則隋時已有入閤之
語貞觀元年制自今中書門下及三品以上入閤議事
皆命諫官隨之有失輒諫則貞觀又有入閤之語矣不
待開元朔朢改御紫宸云入閤也玄宗優人服緋求賜
魚玄宗曰魚袋者五品以上入閤則合符汝則不可參
諸衆說則閤者殿後之便室無疑本朝殿後皆有主廊
廊後有小室三楹室之左右各有廊通東西正廊每乘
輿自内出先坐此室俟報班齊然後御殿今臨安殿後
亦然故隋后得至此而太宗又恐閒燕處多肆故許諫
官入隨失即諫玄宗云非合符不得入也室之左右小
廊通處即閤門自前殿喚仗入後殿必自東西閤門過
所謂入閤過此門耳非謂後殿可名閤也内中目中宫
之居為殿餘為閤貴妃閤婉儀閤是也小室亦曰閤子
謂殿為閤近世之語
梁武帝崇奉釋氏置放生池謂之長命洲唐太平公主
於京西撅地贖水族之生者置其中謂之放生池見劉
餗傳記乾元二年三月左驍衞郎將史元琮中使庭玉
奉宣於天下州縣臨江帶郭處各置放生池始於洋州
訖於昇州秦淮太平橋凡八十一所見顔魯公湖州放
生池記天下置放生池始於此
釋氏寫經一行以十七字為準國朝試童行誦經計其
紙數以十七字為行二十五行為一紙
柳子厚遊山諸記法穆天子傳歐陽文忠公醉翁亭記
體公羊穀梁解春秋張忠定諫用兵疏傚韓退之佛骨
表黃魯直跋奚文學漢王子淵便了券唐人大槐國傳
依列子湯問此所謂奪胎換骨法
前代婦人以黛畫眉故見於詩詞皆云眉黛遠山今人
不用黛而用墨按墨譜周宣帝令外婦人以墨畫眉禁
中方得施粉黛則知墨填眉始於後周
古人稱父曰大人又曰家父捐館則曰皇考今人呼父
曰爹語人則曰老兒捐館曰先子以兒子呼父習以為
常不怪也羌人呼父為爹漸及中國法帖陳隋諸帝與
諸王書自稱耶耶韓退之祭女孥文自稱曰阿爹阿八
豈唐人又稱母為阿八今人則曰媽按詩來朝走馬率
西水滸馬音姆豈中國之人因西音而小轉耶先子禮
經皆曰先君子惟孟子載曾西之語曰吾先子蓋稱父
之爵耳
今人言玄孫之外孫云第幾世孫漢平紀立梁孝王玄
孫之耳孫為王可謂善造語矣
魏世家魏王如姬竊兵符發晉鄙兵以救趙諸侯得尚
王姬今云如姬言寵愛如王姬即左傳如夫人之義
天寶六年楊護榜試魍魎賦何待士之薄哉釋氏法論
供父母曰恩田佛僧曰敬田貧窮曰悲田
唐之東都連虢州多猛獸人習射獵而不耕蠶遷徙無
常俗呼為山棚今人謂錫宴所結綵山為山棚
今國家有慶事臣僚上表進馬稱賀蔡邕有上加元服
與羣臣上壽表末云謹奉牛一頭酒九鍾稽首再拜上
千萬歲壽
蔡邕光武濟陽宫碑載世祖皇考南頓君初為濟陽令
有武帝行過宫常封閉帝將生考以令舍下濕開宫門
後殿居之建元元年十二月甲子夜帝生時赤光滿室
中卜者王長卜之曰此吉事不可言漢書不載
子者男子之通稱子張子夏是也亦為爵公侯伯子男
是也諸侯之上大夫卿下大夫上士中士下士凡五等
亦稱子若宣子武子之類是也
唐人尚氏族推姓顯於一郡者謂之望姓如清河張天
水趙之類世人惑於流俗不究本宗源流執唐所推望
姓認為已之所自出謁刺之屬顯然書之至於封爵亦
如是殊失尊祖敬宗之義
唐人推崔盧等姓為甲族雖子孫貧賤皆家世所重今
人不復以氏族為事王公之女苟貧乏有盛年而不能
嫁者閭閻富室便可以婚侯門壻甲科
揚子雲太玄其卦有作□者今觀商卦象卣所刻器作
□蓋作□一象天一象地一象人其說巳見於商子雲多
識先秦古書太玄之學必有自來
古皆說屨曲禮戶外有二屨言聞則入言不聞則不入
母踐屨侍於長者屨不上於堂解屨不敢當階就屨跪
而舉之蓋古人鋪筵設席不說屨則有塵汙之嫌今釋
氏作佛事說屨即席頗有古意又禮尸坐不說屨少儀
凡祭於室中堂上無跣燕則有之蓋祭不跣主敬也燕
則有跣為歡也屨之有絇所以示戒童子不絇未能戒
也喪屨無絇去飾也人臣去國鞮屨以喪禮處之也今
人為皮鞋不用帶線乃古喪屨
龜策傳有鄉呈兆首仰足肣足開外内自橋根格身折
内格上柱下柱安安挺詐等語學者多不曉予嘗詢諸
灼龜者云龜版以中心脈為主旁分部有上鄉金火等
兆即所謂鄉也順鄉作卦即呈兆拗鄉作卦即橫兆頭
昂即首仰足收即足肣足發即足開外内橋今云身中
費力根格今云坐脈身折今云身斷上柱下柱今云裏
外枝安安今云安靜挺詐今云有鬼賊按周禮義體象
謂兆之墨縱橫其形體象似金木水火土凡欲作龜之
時以龜足象四時而灼之其兆直上向背者為木兆直
下向足者為水兆邪向背者為火兆向下者為金兆橫
者為土兆色是兆氣也就兆中視其氣色似及雨止等
是也
風俗通云禮傳曰夏曰嘉平商曰清祀周曰大蜡秦漢
曰臘宫之竒曰虞不臘矣則周已有臘名秦始皇改臘
曰嘉平從夏之舊耳
唐盧氏雜記云喪亂以來封書多以空漏子蓋古人封
書皆實封今人用空漏子套書蓋始於唐又宣宗於内
中置杖杖内官今内中有杖始於宣宗又代宗於文武
殿設道場佛見光大官近侍咸覩文武百僚拜表賀今
呼内官閤長以上為大官亦始於唐
今人呼勸酒瓶為酒京侯鯖錄云陶人為器有酒經晉
安人盛酒以瓦壺小頸環口修腹容一斗凡饋人牲兼
酒置書云一經或二經五經它境人遊是邦不達是義
聞送五經則束帶迎於門蓋自晉安人語相傳及今
雲麓漫抄卷三
