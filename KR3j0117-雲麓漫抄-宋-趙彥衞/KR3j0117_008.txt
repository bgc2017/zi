雲麓漫抄卷八宋趙彥衞撰
余外舅家收柳公權親筆啟草二十四皆小楷字僅盈
分而結體遒媚意態舒遠有尋丈之勢紙長不過七尺
廣亦如之中興重興祕省賀方回之子首以獻書得官
秦太師付以搜訪遺逸外舅之兄張公觀言以所得託
賀納之秦府秦進之上方張自待次虔州瑞金簿易監
文思院其季復以所得投之中人引秦事為證亦歸天
上獨外舅兩啟尚存云上翰林柳學士(璅)某謬至顯榮
皆承闕乏昨者璽書慰勉蘭省遷超雖上意欲壯於軍
威在外臣轉深於官謗此皆學士曲垂奬會潜為扶持
繼音容於北風為主人於東道况兼姻媾早接清華推
魏公感外家之情用何氏奉諸姨之敬念深外妹亦愛
愚夫不然則安得道已隔而分更敦官轉尊而志愈下
藏之不忘佩以彌芳思奉冰霜邈同雲漢仰計亘霄路
於高閣隔人烟於禁垣嘯傲霞高從容日近閒揮彩筆
時弄紫泥益彰叔夜鸞鶴之姿轉映王恭神仙之狀便
當乘御灝氣濯弄瑶池秉隂陽之鑪錘輔天地之槖籥
異時獲賜今日先知瞻望風猷常在魂夢某再拜又侍
郎頡頏重霄騰稜迥漢刻名仙館絶跡人寰潤飾洪猷
承迎中旨金莖瑞露雲表先嘗玉輦靈桃窗閒暗識方
兹獨步誰敢爭衡况藝奮神工時推妙翰鳳鸞異態龍
虎殊姿白首何人墨池誰子後生是畏前聖有言若非
思與神凝韻無俗累則安能致兹酋逸超彼等夷窮鍾
蔡之楷模入王羊之閫域往者韋相公嘗謂侍郎能以
書諫者今則行執陶鈞坐登台輔終提一筆以絶百僚
後命之来延頸而俟某素無勲效叨濫寵榮一授藩垣
兩遷官秩猶以處牀操扇粗識孤虚跨馬彎弓未為遲
暮誓將丹懇以奉休明所冀侍郎猥錄孤微終垂庇遇
使其晚節無愧平生下情云云前輩俱䟦為柳筆然非
柳亦不能造此但啟中有筆諫之語豈它人上柳啟柳
自書之耶當有辨之者
近世行狀墓誌家傳皆出於門生故吏之手往往文過
實人多喜之率與正史不合如近日蜀本東都故事趙
普傳與正史迥然如兩人正史幾可廢前輩嘗以邵氏
聞見錄與石林避暑燕居錄等以歲月參之皆不合汪
彦章集有題陳文惠公逸事後云文惠陳公相仁祖每
内批夜下不過十刻一日夜分有御封至公不啟封来
日袖集曰今中宫虛位張貴妃有寵恐姦人附會請正
母儀非陛下本意仁祖首肯曰姑置之貴妃即追册温
成皇后也當時墓碑不敢書公之曾孫衮始錄以示人
按李氏長編辨此事云文惠公以景祐四年拜相寳元
元年三月罷温成以康定元年十月自御侍選才人距
文惠罷相凡三年餘雖時已被寵幸不應諛臣便有正
位中宫之請汪所見衮說非事實也其它往往類此
漢刺史以八月巡行所部歲盡詣京師奏事不言所處
之地唐戴叔倫撫州刺史廳壁記云漢置十三郡刺史以
察舉天下非法通籍殿中乘傳奏事居靡定處權不牧
人其言必有據又江西節度觀察判官壁記云開元二
十年四方都會之州各置採訪使以總覆囚按察之任
使臣有土自此始也乾元二年天下聚兵罷採訪而加
防禦尋代之以專征而討逆伐叛則以節度主之其間
復置觀察而悉與三使並唐書載建置領不詳故記之
唐之舉人多先藉當世顯人以姓名達之主司然後以
所業投獻踰數日又投謂之温卷如幽怪錄傳竒等皆
是也盖此等文備衆體可以見史才詩筆議論至進士
則多以詩為贄今有唐詩數百種行於世者是也王荆
公取而刪為唐百家詩或云荆公當刪取時用紙帖出
付筆吏而吏憚於巨萹易以四韻或二韻詩公不復再
看余嘗取諸家詩觀之不惟大篇多不佳餘皆一時草
課以為贄皆非自得意所為故雖富而猥弱今人不曾
考究而妄譏刺前輩可不謹哉
本朝之文循五代之舊多駢儷之詞楊文公始為西崑
體穆伯長六一先生以古文倡學者宗之王荆公為新
經說文推明義理之學兼莊老之說洎至崇觀黜史學
中興悉有禁專以孔孟為師淳熙中尚蘇氏文多宏放
紹熙尚程氏曰洛學
景祐元年四月上謂宰臣曰近年以来隂陽不順卦氣
乖舛此必應天之道有未合於天心而違於人意者宜
推明咎徵之本臣僚上言早歲陳彭年等定中外醮儀
聖祖天尊在北極之上伏緣北極大帝總領萬物主宰
中極聖祖司命真君因薦尊號驟居紫微帝君之上既
定位非順自兹天下郡縣多致災傷伏望重行詳定禮
院詳定當院與道衆參詳天下道觀聖祖每運醮設於
本殿供獻聖祖天尊及六位仙官即與衆真各無相妨
仍别用青詞奏告如無聖祖殿處即别設醮位為便從
之後道士欲得聖祖雜於其間以重其教復合之自渡
江朝廷作醮亦從其說老氏之教本以清虛淡泊為本
五千文不可易也故竇太后漢文帝用之皆能治國外
又有方士神仙家祠官太祝與夫按摩導引書符呪水
史記皆以名家初未嘗合也秦皇漢武始好神仙方士
祠祝始有觀始皇曰吾慕真人自謂真人不稱朕乃令
咸陽旁二百里内宫觀二百七十複道相通於此候神
仙漢武故事於上林作飛廉觀高四十丈長安作桂館
益壽館以候神人猶未居道士元帝被疾遠求方士漢
中送道士王仲都能忍寒遂即昆明觀處仲都故自後
道士所居曰觀六朝多曰館亦武帝故事後魏嵩山道
士寇謙之修張道陵之術以其教太冷淡無所得自言
遇老子降授以辟糓輕身之法及科戒二十卷崔浩師
事之始合為一己見通鑑唐置崇玄學專奉老氏配以
莊列道家者流以謂天地未判有元始天尊為祖次有
道君以闡其端老子以明其道老子乃李氏之祖取郊
祀配天之義以尊之號曰三清然未嘗殿而祀之本朝
更定醮儀設上九位失於詳究以昊天上帝列於周柱
史之下故景祐有此施行謂宜倣景祐之制少變之奉
三清於殿以為教門之祖若醮則祭昊天上帝於壇以
為百神之宗庶不失崇敬之義亦唐崇玄學之舊醮儀
當更為奏章之制而去其邀迎之僣庶景貺来臨矣
姓氏後世不復别但曰姓某氏雖史筆亦然按史記帝
紀注引春秋左氏無駭卒羽父請諡於族公問族於衆
仲對曰天子建德因生以賜姓胙之土而命之氏諸侯
以字為諡因以為族官有世功則有族官邑亦如之公
命以字為展氏注者云天子賜姓命氏諸侯命族族者
氏之别名也姓者所以統繫百世使不别也氏者所以
别子孫之所自出解春秋者云因生以賜姓者謂若舜
之媯禹之姒伯夷之姜是已胙之土而命之氏者若舜
之有虞禹之有夏伯夷之有吕是已於字則叔牙季友
是已於官則司馬司徒之類是已於邑則韓魏趙是已
詳此諸侯既命於天子為某公侯則是命之氏諸侯位
卑不得賜姓其有以王父及以字為氏或以官以邑既
無土可分則姓與氏無别注史記者所以有族者姓之
别名之語姓者統百世如周姓姬氏所以别子孫如魯
衞毛聃邘晉應韓之分又春秋之時諸侯之子為大夫
則稱公子孫則稱公孫公孫之子與異姓之臣未賜族
而身為大夫則稱名無駭俠之類是也已賜族而使之
世為大夫則稱族如仲孫叔孫季孫之類是也此諸侯
不得命氏而得命族之例也從可知已若夫易云黃帝
堯舜氏作堯舜雖非姓氏既是天子當一代稱曰堯舜
氏義亦通此又不拘姓氏之例也
後漢徐穉孺子傳云家貧常自耕稼非其力不食恭儉
禮遜所居服其德屢辟公府不起時陳蕃為豫章太守
以禮請為功曹穉既謁而退蕃在郡不接賓客唯穉来
特設一榻去則收之及陳蕃傳不書此事却云蕃為樂
安太守郡人周璆高絜之士前後郡守招命莫肯至唯
蕃能致焉字而不名特為置一榻去則收之璆字孟玉
臨濟人有美名而司馬温公通鑑亦秪書徐穉事不及
周故周璆之名益不顯細考之盖陳蕃能尊敬賢士為
豫章太守則下徐孺之榻為樂安太守則下周璆之榻
范曄不能發明之耳
正月旦日世俗皆飲屠蘇酒自幼及長或寫作廜㢝千
金方云廜㢝之不知何義按梁宗懔荆楚歲時記云是
日進椒栢酒飲桃湯服却鬼丸敷於散次第從小起注
云以過臘日故崔寔月令過臘一日謂之小歲又云小
歲則用之漢朝元正則行之晉世承漢嘗以十月為歲
首也又云敷於散即胡洽方云許山赤散並有斤兩則
知敷於音訛轉而為屠蘇小歲訛而為自小起云
自東京至女真所謂御寨行程東京四十五里至封丘
縣皆望北行四十五里至胙城縣腰頓四十五里至渡
河沙店四十五里至滑州館二十五里至濬州七十里
至湯隂縣腰頓三十五里至相州安陽館六十里至磁
州滏陽驛腰頓七十里至邯鄲縣館四十里至臨洺鎮
七十里至信德府邢臺驛三十五里至皇甫村驛栢鄉
縣五十里至趙州平棘驛一百里至真定驛六十里至
新樂縣五十里至中山驛五十里至望都縣七十里至
保州金臺驛四十里至保州梁臺驛三十里至固城五
十里至馬村鋪五十里至涿州本道館六十里至良鄉
縣六十里至燕京永平館始望東行六十里至潞縣九
十里至三河縣七十里至薊州八十里至永濟務九十
里至七箇嶺九十里至平州八十里至新安縣六十里
至潤州自此皆沿海行四十里至遷州八十里至莱州
八十里至隰州八十里至淘河島八十里至胡家務八
十里至新城八十里至梯已寨六十里至倉官寨三十
里至廣寧府三十里至顯州五里至東館八十里至兔
兒堝八十里至梁虞務六十里至遼河大口平津館七
十三里至廣州廣平館復望北行七十里至瀋州樂郊
館八十里至興州興平館五十里至銀銅館九十里至
咸州咸平館三十里至宿州宿寧館八十里至賈道鋪
懷方館四十里至楊八寨通遠館五十里至合叔孛堇
鋪同風館三十里至義和館五十里至如歸館四十里
至信州彰信館七十里至勝州来德館五十里至山寺
鋪會方館五十里至威州威德館五十里至龍驤館六
十里至詳州常平館六十里至濱州混同館六十里至
高平館四十里至同流館五十里至沒搭合孛堇莱同
館七十里烏龍館三十里至御寨今之使北邊者止至
燕未有至烏龍館者
長安圖元豐三年正月五日龍圖閣待制知永興軍府
事汲郡吕公大防命戶曹劉景陽按視邠州觀察推官
吕大臨檢定其法以隋都城大明宫並以二寸折一里
城外取容不用折法大率以舊圖及韋述西京記為本
參以諸書及遺迹考定太極大明興慶三宫用折地法
不能盡容諸殿又為别圖漢都城縱廣各十五里周六
十五里十二門八街九陌城之南北曲折有南斗北斗
之象未央長樂宫在其中未央在西直便門長樂在東
直社門隋都城外郭縱十五里一百七十五步廣十八
里百十五步周六十七里高一丈八尺東西南北各三
門縱十一街横十四街當皇城朱雀門南北九里一百
七十五步縱十一街各廣百步皇城之南横街十各廣
四十七步皇城左右各横街四三街各六十步一街直
安福延喜門廣百步朱雀街之東市一坊五十五萬年
治之街之西市一坊五十五長安治之坊之制皇城之
南三十六坊各東西二門縱各三百五十步中十八坊
廣各三百五十步外十八坊廣各四百五十步皇城之
左右共七十四坊各四門廣各六百五十步皇城左右
之南六坊縱各五百五十步北六坊縱各四百步市居
二坊之地方各六百步四面街各廣百步面各二門皇
城縱三里一百四十步廣五里一百一十五步周十七
里一百五十步縱五街横七街百司居之北附宫城南
直朱雀門皆有大街各廣百步東西各二門南三門太
極宫城廣四里縱二里四十步周十三里一百八十步
高三丈五尺東一門西二門南六門北三門宫城之西
有大安宫唐大明宫城在苑内廣二里一百四十八步
縱四里九十五步東北各一門南五門西二門禁苑廣
二十七里縱三十里東一門南二門北五門西内苑廣
四里縱二里四面各一門東内苑廣二百五十步縱四
里九十五步東一門以渠道水入城者三一曰龍首渠
自城東南導滻至長樂坡灑為二渠一北流入苑一經
通化門興慶宫由皇城入太極宫二曰永安渠導交水
自大安坊西街入城北流入苑注渭三曰清明渠導坑
水自大安坊東街入城由皇城入太極宫城内有六高
岡横列如乾之六爻初隋建都以九二置宫室九三處
百司九五不欲令民居乃置玄都觀興善寺右漢隋唐
宫禁城邑之制而西京記云街東西各五十四坊六典
注兩市居其中四坊之地凡一百一十坊今除市居二
坊外各五十五坊當以六典注為正又六典西上閤之
西延英李庚賦東則延英耽耽當以庚賦為正又西京
記大興城南直子午谷今據子午谷乃漢城所直隋城
南直石鼈谷西又唐志大明宫縱一千八百步廣一千
八十步今實計縱一千一百一十八步廣一千五百三
十五步此舊說之誤也
唐高宗始營大明宫於丹鳳後南開翊善永昌二坊各
為二外郭東北隅永福一坊築入苑先天以後為十六
王内宅又高宗以隆慶坊為興慶宫附外郭為複道自
大明宫經過通化門蹬道潜通以達此宫謂之夾城又
制永嘉坊西百步入宫外郭東南隅一坊始建都城以
地高不便隔在郭外為芙蓉園引黃渠水注之號曲江
明皇增築興慶宫夾城直至芙蓉園又武宗於宣政殿
東北築臺曰望仙今人誤以為蓬莱山武宗又修未央
宫為通光亭宣宗修憲宗遺迹於夾城中開便門自芙
蓉園北入至青龍寺俗號新開門自門至寺開敦化以
北四坊各為二此遷改之異也大抵唐多仍隋舊故吕
公愛其制度之密而傷唐人冒疾史氏沒其實遂刻而
為圖故誌之
漢以司徒司馬司空為宰相盖六國時有此三卿漢採
用之但改司馬曰太尉殊不知周制天子六卿大國三
卿三卿盖諸侯之制漢人祗採六國之舊而不知周家
天子故事失之矣
釋氏智論云天帝釋以大寳鏡照四大神洲察人善惡
正五九月照南贍部洲二六十月則照東三七十一月
則照西四八十二月則照北唐太宗崇其教故正五九
月禁食葷百官不支羊錢迄今不改隂陽家襲其說不
知其義乃曰臣下屬商本朝以火德故臣下避之其法
始於唐唐以土德豈亦有所避耶
郭公元邁字英遠其先籍開封自高祖知白仕於吳因
家焉英遠少孤能自立政和初由鄉貢入上庠宣和中
上舍高宗駐驆維揚英遠隨駕免省時募使金通兩宫
者閩人魏行可請行英遠亦慨然上表感動天聽補右
武大夫和州團練使為之副既次河朔子弟皆泣下英
遠曰吾有尺紙付汝到家可啟封後開緘首云出疆當
艱棘時尤難保其全身已許國何暇有二而已既至貽
書金帥尼堪反覆論辨用兵利害乞歸二聖旋被拘留
紹興壬戌忠宣洪公書歸自金奏王倫與公以身徇國
詞極剴切既而朱公弁亦以使事還乃言在燕及宜州
時與英遠倡酬擕其親染詩文數篇以歸屬對警拔翰
墨精妙誠可寳奉使張公邵自軍前回有奏劄云自靖
康迄於建炎使於金而不返者數人若陳過庭聶昌司
馬朴滕茂實崔縱魏行可郭元邁臣嘗有請於彼乞挈
崔縱魏行可之櫬以歸命下發遣而魏行可之櫬有挈
之往中京者乃不果而崔縱之櫬金人付臣護之而来
謹置之臨安府城内妙行寺乞賜檢舉特與䘏典訪其
親而官助葬之又張早自建炎二年七月二十日自建
康被旨差充奉使崔尚書下都轄於當年八月二十三
日入界經一十三年還闕有畫一奏狀一項向来節次
奉使侍郎司馬朴見在真定府樞密宇文虛中一行人
見在會寧府尚書洪浩見在幽州混同江之東王涉左
丞私第教導子弟尚書崔縱於宜州身亡副使郭元明
見在宜州侍郎魏行可於興中府身亡副使郭元邁尚
書張邵副使楊憲并官屬崔淵等並在宜州已上奉使
官吏並不易服換官郭初離闕許補五資恩澤已得其
三云
尚書至於岱宗柴又柴望大告武成柴雖祭名考之禮
焚柴泰壇周禮升烟燔牲首則是祭前焚柴升烟皆求
神之義因為祭名後世轉文乃不焚柴而燒香當於迎
神之前用爐炭爇之近人多崇釋氏盖西方出香釋氏
動輒燒香取其清淨故作法事則焚香誦呪道家亦燒
香解穢與吾教極不同今人祀夫子祭社稷於迎神之
後奠帛之前三上香禮家無之郡邑或用之
韓紃字子禮父盈胃祖蹈知荆南曾相公彦之紹興八
年任潭州判官上書論和議之非知州李昭祖得其副
本申朝廷得旨韓紃小官動搖國是降官編管循州告
詞云守臣坐汝之罪来上及到貶所又為將官韓京所
掠舉家死
雲麓漫抄卷八
