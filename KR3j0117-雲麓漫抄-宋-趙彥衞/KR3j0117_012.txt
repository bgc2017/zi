雲麓漫抄卷十二宋趙彦衛撰
十二律圖(吕不韋春秋)
黃鍾太簇姑洗蕤賓夷則無射此六者為陽月之管謂
之律律者法也言陽氣施生各有法也又律者述也所
以帥道陽氣使之通達所謂大吕應鍾南吕林鍾仲吕
夾鍾此六者為隂律之管謂之吕吕者助也言隂氣沈
伏各有助也泠州鳩曰夫六中之色故名之一曰黃鍾
所以宣養六氣九德也由是第之二曰太簇所以金奏
贊陽出滯也三曰姑洗所以清潔百百物考神納賓也
四曰蕤賓所以安静神人獻酬交酢也五曰夷則所以
詠歌九德平民無貳也六曰無射所以宣布哲人之令
德示民軌儀也為之六間以揚沉伏而黜散越也元間
大吕助宣物也二間夾鍾出四隙之細也三間仲吕宣
中氣也四間林鍾和展百事俾肅純恪中也五間南吕
贊陽秀也六間應鍾均利器用俾應復也
黃鍾中色君之服也鍾者種也天之中數五五為聲聲
尚宫五聲莫大焉故陽氣施鍾於黃宫滋萌萬物為六
氣元也以黃色名元氣律者著宫聲也宫以九唱六變
動不居周流六虛位於子十一月大吕吕族也言隂大
族助黃鍾宣氣而生物也位於丑十二月太蔟蔟奏也
言陽氣大奏地而逹物也位於寅正月夾鍾言隂夾助
太蔟宣四方之氣而出種物也位於卯二月姑洗洗潔
也言陽氣洗物姑潔之也位於辰三月仲吕言微隂始
起未成著於其中旅助姑洗宣氣齊物也位於已四月
蕤賓繼也賓送也言陽始導隂氣使繼養物也位於午
五月林鍾林君也言隂氣受任物助蕤賓主種物使長
大茂盛也位於未六月夷則則法則也言陽氣正法度
而使隂氣夷當傷之物也位於申七月南吕南任也言
隂氣族助夷則任成萬物也位於酉八月無射射厭也
言陽氣究物而使隂氣畢剥落之終而復始無厭巳也
位於戌九月應鍾言隂氣應無射該藏萬物而雜陽閡
鍾也位於亥十月十二月還相為宫
伏羲氏作易紀陽氣之初以為律法建日冬至之聲以
黃鍾為宫太蔟為商姑洗為角林鍾為徵南吕為羽應
鍾為變宫蕤賓為變徵此五聲之正也各統一日其餘
以次運行當日者為宫而商徵以類從事
十二月管相生之次至中吕而匝黃鍾為第一宫下生
林鍾為徵上生太簇為商下生南吕為羽上生姑洗為
角林鍾為第二宫太簇為第三宫其餘為宫與推五聲
同第一宫法
古十二律京房衍為六十律以律所生者為夫婦以吕
所生者為母子律所生者常同位吕所生者常異位故
曰律娶妻吕生子律左旋吕右轉黃鍾為天統者黃鍾
十一月陽始生故黃鍾為宫以祀天林鍾為地統者林
鍾六月坤始生故林鍾為宫以祀地夾鍾為人統者夾
鍾二月即日之所自出夾鍾為宫以祀先祖皆以類求
之先作律凖凖之狀如瑟而長丈十三絃隱間九尺以
應黃鍾之律九寸中央一絃下有畫分寸以為六十律
蔡邕已曰今無能為者魏列和制十二笛以求律故有
笛律歌聲濁者用長笛長律歌聲清者用短笛短律聲
濁者用三尺二笛聲清者用二尺九笛因名曰此三尺
二調此二尺九調典部郎劉秀鄧昊等以三尺二寸者
應無射之律若宜用長笛執樂者曰請奏無射它十一
律笛皆類此於制為雅是因笛以求律也宣和間作樂
求徵聲不得嘗創為燕樂曰黃河清曲其聲雜故當時
有落韻詩之誚周禮疏濁者是角音清者徵音今人却
以軍中所吹角為角聲則角聲不可考矣按八音惟笛
可以推尋晉唐志黃鍾南吕為羽第三孔也林鍾為徵
第四孔也又曰宫有三一曰政聲二曰下徵三曰清角
宫有七聲錯綜用之凡二十有一變伏孔四一曰正角
出於角上二曰倍角近笛下三曰變宫近於宫孔倍令
下四曰變徵遠於徵孔倍令高或倍或半或四分一皆
不作孔而取其度以近進退上下之法即今笛家於其
孔按以指之或半或上或下取聲者是也謂之拆搭晉
書又謂凖之用絃緩急清濁非管無以正也則知笛誠
可以求律今人忽而不知求雖范蜀公司馬文正公亦
皆泥於上黨之黍宜乎律法日熄嘗欲求善笛而問之
未暇當有因余言而探賾者律庶乎復顯矣觀律凖則
又知今之瑟乃漢時律凖非古瑟也古瑟盖五十絃云
國朝州郡役人之制
衙前入役曰鄉戸曰押錄曰長名職次曰客司曰通引
官優者曰衙職建隆以来並召募惟鄉戶押錄主持管
押官物必以有物力者其産業估可二百緡許收繫更
重難日久有勞至都知兵馬使試驗其才遣赴闕與補
官如衙前闕即抽差年滿押錄里正押錄三年里正二
年替限内各管重難一次諸州各有額熙寧四年行募
法令民出免役錢元祐初罷募法改招稅尸役充鄉戶
衙前别立法優之如公使庫等上京綱運之類並别差
使臣將校其高強戶許出役錢免得重難分類紹聖初
復熙寧法建炎元年減三分之一仍召募下諸色公人
皆用此雇與差保正不同今人不知云既差作保正又
令出雇錢
吏人建隆四年使院人吏員闕並募有田産諳公事人
充不足則據數均於屬縣曹司正員内差補開寳六年
諸州主戸三萬以上者使院書表司院共五十人州司
三十人熙寧中吏額增許投名元祐行差法復損如舊
紹聖復差法建炎減三之一
貼司建隆初諸州惟有私名書手在京及監司即置貼
司景德二年量私名書手數立額許正行人吏保明籍
貫姓名祗應人吏有闕選無過犯者充元豐中始有攅
司(試書算)又人吏不足聽差貼司權行紹興五年州縣貼
司每案不得過五人二十七年言者請以吏額之半置
貼司
造帳司建隆以来以使院人吏有闕抽諸縣曹司充治
平二年以縣所差人率不諳攅筭放歸縣熙寧四年令
募能造帳人充專主造帳非造帳月分從其便優與請
給以免役錢支仍立定酬賞元豐給雇錢元祐罷給聽
於吏人内抽差三年無過轉一資與優輕酬奬一次
祗候典初請縣各遣人吏赴州承領文帖付解子逹干
縣熙寧四年始令募人紹聖四年以使院守闕人充
散從官初諸州有承符直散從直步奏官追催公事又
有人力當直並差稅戶或坊郭有行止人二年替咸平
編勑三萬戸以上節院散從步奏官併雜職一百人嘉
祐八年百人外置雜職熙寧三年改人力承符並為散
從官
院虞侯建隆以来並依承符散從官例以鄉戶差其節
級自轉充三年替歸農熙寧二年更募法以無過人投
充遂於四等尸差一年替元豐至紹聖並募投名不給
雇錢政和獄子給重禄兩獄六人半年替直司四人一
季替宣和罷重禄雜職差如院虞侯建隆以来三周年
替若年限滿未願歸農者聽咸平中併散從官步奏官
為額熙寧在散從官外别置紹興二十年再補二人充
指教
斗子國初斗搯並選下戸有行止人充熙寧並投充不
給錢紹聖召保産五十千以上充攔頭至道二年諸道
攔頭委轉運副使揀選充咸平三年始招客戸祥符六
年陳堯咨奏請於第五等稅戸差熙寧募元豐以来不
給雇錢
諸縣人吏國初押司錄事於等第戸差選諳吏道者充
遇衙前闕即抽差年滿押錄建隆法諸縣曹司主戶二
萬戶以上三十人一萬戸以上二十五人七千戸以上
二十人五千戸以上十七人三千戸以上十五人一千
戸以上十二人不滿千戸十人抽等第戸充康定二年
施昌言奏縣吏差稅戸多不省文書乞依州軍例召有
産業人投名不足則差既而復行各抽充州吏以二年
替仍輪上州充祗候典治平二年裁減吏額熙寧十年
募祗候典替縣曹司自是縣吏不復帖差
國朝諸郡惟有廂軍牢城既又自京或它路遣至諸州
屯駐每年更戍他州如福建則多戍二廣秋遣春歸故
習險阻忘顧戀緩急征行人皆可用至靖康罷更戍為
郡禁軍初熙寧二年六月詔州郡廂軍即前代本處鎮
守之兵軍料揀強壯團結教閱常留在城以備盗賊今
後不得申奏乞差禁軍防托逐州團結分番差往本州
界及本路州軍廵檢下披帶一年一替五年八月别立
定人數為額今教習弩鎗刀摽牌捍棒元豐二年陞為
下禁軍餘為不教閱廂軍大觀撥隸諸將熙寧中樞密
院奏諸路廂軍名額猥多自騎射至牢城凡二百二十
三其間因事募人團立新額有事存而名未可廢又有
剩員及牢城壯城例非差出者又别為一軍令逐路數
閱廂軍已立定額外欲將逐路不教閱廂軍併為一額
其餘並從省廢仍令逐路相度州軍大小排定次第每
指揮不得過五百人從之(淳熙中罷招刺而監司屬官教官職官祗得差廂軍多留)
(存百姓代名數猥多反甚於存留廂軍時)壯城元豐三年五月勑諸路已置
壯城兵士其有城壁樓櫓去處以城圍大小分為兩等
大城五十人小城三十人專充修城不許招揀填别軍
分用熙寧八年樞密院之請也崇寧五年河東提舉李
大年以潞州城壁頽圮申乞諸路州軍招置壯城兵士
工部檢凖元符令諸城池軍器及應干軍政或訓練有
陳請者申總管安撫鈐轄司專行唯以所用物料責轉
運司應副下其說於諸路大觀元年復奉御筆東南城
壁土惡易於淪塌往往作塼城石城或為水栅或施瓦
為屋以覆城身非西北比可令帥府置壯城兵士四百
人列郡三百人依元豐法制以土起築仍開壕如土惡
乃以塼石隨宜施行繼有旨罷政和三年因陳光弼請
帥府列郡㳂邊量數興復
剩員指揮大中祥符四年勑諸路轉運使副廵行屬部
同知通都監監押揀選本城牢城人員節級兵士慶歷
五年乃差内臣往福建等路揀選其就糧禁軍及本城
兵士如病患可醫者减充半分剩員久或不堪與給放
停公據若曾有戰功及陣亡人子弟姪子孫令仍舊自
後每監司分揀於是有剩員指揮
國初里正戶長掌課輸鄉書手隸里正里正於第一戶
長於第二等差鄉書手天聖以来以上戸多占色役於
等四等差耆長掌盗賊煙火之事其屬有壯丁耆長差
第一等第二等戸壯丁差第四第五等戸至和元年罷
里正增差戸長熙寧二年募耆長壯丁四年仍舊於本
等人戸輪差五年罷戸長六年行保甲法始置保正副
大小保長機密盗賊别召承帖人隸其下七年輪保丁
充甲頭催税紹聖元年耆戸長壯丁復雇募法不許以
保正長保丁充代尋復保正長法既又罷甲頭以大保
長催稅其保正長不願就雇者仍舊法募税戸充耆戸
長壯丁建炎元年罷戸長催税復甲頭紹興初拘取耆
戸長錢尋罷七年大保長仍舊催科九年令保正長專
管烟火盗賊不得承受文帖及課輸事十年以耆戸長
雇錢充總制窠名又明年復拘壯丁錢充三十一年令
保甲催税乾道二年罷四年復八年罷
隨州大洪山本名大湖介於隨郢之間其山高峻上有
三峰中有積水實為龍淵云昔有二龍鬭穿崖而出水
遂涸落石尚存山下今曰落湖唐有僧自五臺来遇異
人云遇湖即止僧至問地名遂止適逢大旱鄉人皆屠
牛祈雨僧為祈禬成豐歲遂入山斷足祭龍以謝鄉人
張素敬之父子俱入山與之俱逝節帥以聞僧賜號靈
濟菩薩二張封將軍土人相與即水落處建伽藍本朝
尤盛建炎紹興初隨䧟於賊而山中能自保有帶甲僧
千數事定皆命以官汪彦章集有補大洪山監寺承信
郎告自後多說神怪以桀黠者四出號端公誑取施利
每及萬緡死則塑作將軍立於殿寺循山而上壁立在
雲霄中地窄依巖為層樓雲霧所蒸屋易壞且無水蓄
四簷屋溜於池以飲石林云居高山常患無水京口甘
露吳靈巖霅川之道場此亦其一也
自熙寧元豐後議禮者紛然大節目有三一曰郊祀按
周禮歲有九南北郊上辛祈榖孟夏雩五方帝本朝皆
行之以上公攝事三歲則又合祭天地於南郊備六引
勘箭雞竿肆𤯝列八寳犦槊象引犒賞諸軍皆後世之
制二者不同明矣若用周禮則當於每歲九祀中省儀
衞如享太廟景靈宫制齊於前殿至日出郊親行事至
三歲自不妨用後世之縟儀周禮疏義引爾雅曰禘大
祭不辨天神人鬼地祗則皆有禘稱祭法禘黃帝而郊
嚳四代亦然皆祭天於圜丘大傳王者禘其祖之所自
出據夏正即郊天論語禘自既灌鄭云三者皆禘大祭
也亦豈止王莽用之而鄙其同牢耶每年既用周禮行
九祀又於三年大禘天地合祭於郊有何不可廼欲以
後世三年之祭與周禮每年之祀並行而為南北之辨
幾同聚訟盖無有以禘為言者二曰宗廟在禮廟有堂
有室堂則南面室則東向故祖廟在室常東向昭穆分
左右置祏室以藏主如出而祭於堂上則南向以西為
上東都廟制亦然張方平嘗有東向之請矣熙寧大臣
非之以謂安昌二陵如周之文武唐之太高事有相因
不當遽徹後朱震王普繼言之諫臣趙霈沮而不行曾
三復不是考又申前說遂徹
安陵而止有八廟雖號為正東向之位而臨安廟制有
堂無室卒無東向之位可正
熙寧間議諸王襲封司馬温公以謂今定於百年之後
宜推將来某王薨某為嫡子某為嫡孫則襲封之人見
矣王荆公以謂如此則是舍親而爵疎當以今之服近
者為之俟遍父行方及子行故今襲爵不問嫡但畢父
行然後及子行如令字襲畢始及子字之類襲者皆老
人不一二年又須推擇有司不豫定其次每求襲安定
郡王者則行下諸郡而郡中至有揭榜以求之亦有白
身而遽加王爵者
明肅皇后既臨朝名所居殿曰會慶阜陵聖節亦曰會
慶西京太宗神御殿曰帝華夀皇宫曰重華襲養正云
欽宗神御殿曰端慶後有所礙略增加其點畫皆有司
失考也
高宗幸杭有日者姓楊忘其名召問之楊奏曰自今可
賀矣杭字於文離合之有兀术字且杭者降也兀术其
降乎
古印文作白字盖用以印泥紫泥封詔是也今之米印
及印倉敖印近之自有紙始用朱字間有為白字者或
不知其義
今人呼路岐樂人為散樂按周禮掌教散樂釋云散樂
野人為樂之善者以其不在官之員内謂之散樂古之
禮樂於野人尚有可髣髴者今之響銕即編鐘今之舞
蠻牌即古武舞舞三臺與調笑即古文舞盖古舞皆有
行綴自大曲柘枝之類遍行于宇宙間而古舞亡矣今
反以三臺為簡澹古以鐘鼓為樂凡樂先擊鐘繼之鼓
孟子曰百姓聞王鐘鼓之聲今但用鼓是以杖鼓易編
鐘矣鐘聲和緩鼓聲急逼磬則人皆不識盖釋氏擊銅
鉢號曰磬嘗見碑本宣尼十哲有持鉢者是誤認為磬
也
從駕多云扈從前賢解之者多矣至有用䟦扈者左氏
傳少皥氏以鳥名官有九扈注云行扈唶唶則扈從之
語其本於此乎若夫䟦扈即溜悉&KR0146;時回切語即溜切
就字䟦扈切固字周禮負固不服則侵之
雲麓漫抄卷十二
