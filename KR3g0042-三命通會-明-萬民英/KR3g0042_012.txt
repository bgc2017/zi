三命通會卷十二
明萬民英撰
元理賦(徐大升著萬育吾解)
元一氣生五行統三才周萬物發乾坤之妙用剖陰陽
之樞機在乎推四方分其貴賤得其中道八字一定榮
枯是以強眀其生尅制化清濁貴賤夀夭賢愚
(此原造化之始)
金頼土生土多金埋土頼火生火多土焦火頼木生木
多火熾木頼水生水多木漂水頼金生金多水濁金能
生水水多金沉水能生木木盛水縮木能生火火多木
㷊火能生土土多火晦土能生金金多土變金能尅木木
堅金缺木能尅土土重木折土能尅水水多土流水能
尅火火炎水熱火能尅金金多火熄金衰遇火必見銷
鎔火弱逢水必為熄滅水弱逢土必為淤塞土衰遇木
必遭傾䧟木弱逢金必為砍折
(以上言太過不及各有其害如此見五行四柱不可不中和也)
強金得水方挫其鋒強水得木方泄其勢強木得火方
化其頑強火得土方止其熖強土得金方制其害
(以上言五行尅制要得中和而大過不及胥失之矣所以照破上文)
理貫人融者妙其幽察其顯也其為體也深能通變究
其元微其為用也論其輕重原有原無天理賦來吉凶
動静人生分定否泰盈虧
(以上通論干支隂陽生尅制化之中體幽用顯輕重有無而吉凶動静否泰盈虧皆自此而生之也妙在)
(識其通變究其元微由顯而幽斯得其理以下則詳言之)
煞無刃不威刃無煞不顯
(煞乃尅我刃乃劫我命中之最凶者肯言煞刃其知所重者歟賦云刃為兵器無煞難存煞為軍令無刃)
(不尊刃煞雙顯威鎮乾坤是也徐大昇因見喜忌繼善二萹不足以盡人之命故復撰此賦所以補其未)
(備也)
權刃雙顯均停位至王侯刃煞輕重無制身為胥吏
(言煞刃相停者極貴不相停者極賤刃煞停不停而貴賤之相懸如此)
生平富而且貴煞重身柔中途忽死或危運扶干旺
(既不相停不如從煞能從者必煞重身柔而後可從不然不能從也既從煞只以煞論不可再遇身旺相)
(敵敵則反生禍矣)
處身僧道之首用煞反輕受職臺諫之除偏官得地
(七煞為權星又為孤星身煞兩強七煞有制身弱從煞皆貴然多為臺諫之官若身旺煞輕更入清竒必)
(為僧道之首矣)
豈知大貴者用財而不用官當權者用煞而不用印印
賴煞生官因財旺
(用財不用官財生官也用煞不用印煞生印也故云印頼煞生官因財旺非不用印用官而專用財煞則)
(官印在其中矣印頼二句緊本上文四句自發眀之)
五行消息元理可知四柱推眀用神可見食居先煞居
後功名兩全酉破卯卯破午財官雙美
(人之八字全看用神如上用煞用刃用財而不用官用印其理甚元在人消息之耳論煞當要刃無刃要)
(有制煞強有制皆為貴論煞主名食主利故曰功名兩全酉破卯卯破午亦食前煞後之意酉以卯為財)
(午為煞財煞兼有故主財官两美然所以相破者以其相尅也必四正相破)
享福五行歸禄眉夀八字相停
(此舉命中最要者言之要歸禄要相停不可死絶偏黨享福屬歸禄眉夀屬相停義各有所取也)
晦火無光於稼穡盜木多困於丙丁
(此以下正言不歸禄不相停故不得享福眉夀土掩火光土賴木疎木本生火火多則反盜氣見不中和)
(也)
火虚有熖
(火怕晦虚則有𦦨不晦)
金實無聲
(金要火無火煉則不成器實何以發聲)
水泛木浮者活木土重金埋者陽金水盛則危火眀則
滅
(此又細分五行不相停而有隂陽之别見五行不可太過如水泛則木浮在乙木則怕甲木則否土重金)
(埋在庚金則畏辛金則否以乙木死於亥甲木生於亥庚金出土之金所以生巳辛金帶水之金所以生)
(子水盛則泛濫故危火明則煨燼故滅)
陽金得煉太過變革奔波隂木歸垣失令終為身弱
(金實無聲煉過變革歸禄享福失令身弱見要中和陽金土重則埋怕煉太過是無土也隂木失令則弱)
(縱是歸垣亦損夀也此夲上文活木陽金而言又不可無水土生養也)
土厚而掩火無光水盛則漂木無定五行不可太盛八
字須得中和
(土厚即晦火無光之意水盛即水泛木浮之意五行二句又所以總結之歸於中和而已)
土止水流全福夀水無土止必傷殘
(此下言失中和而五行有救亦作吉論無救助方凶如水流而有土止則禄夀兩全餘可例見)
木盛多仁土薄寡信水旺居垣須有智金堅主義却能
為金水聰眀而好色水土混雜必多愚
(此言五行性氣太過中亦各有所盛偏之為害也五行分四時五常配五行自然之理也或盛或薄或旺)
(或多或混雜而仁義智信聰明愚魯亦各從其類耳)
遐齡得於中和夭夀喪於偏枯
(此又申言人命要禀中和即前眉夀八字停均之義若太過不及失於偏枯安得遐齡之享哉)
辰戌尅制併衝必犯刑名子卯相刑門戶全無禮德
(此以下提起地支相衝相刑言之辰戌魁罡併衝必凶子卯母子相刑必亂乃衝刑之最重者餘稍輕寅)
(申巳亥為四生之局縱犯尅制刑衝亦無大害)
棄印就財明偏正
(前言大貴者用財不用印財有偏正印亦有偏正正印見財有禍偏財見印無妨正財不喜見印偏財不)
(忌見印同此理也)
棄干從煞論剛柔
(前言當權者用煞不用印煞有剛柔棄天干而從地支陽剛陰柔金水土可從木火不可從明可從不可)
(從之理然後知印可用不可用也)
傷官無財可倚雖巧必貧食神制煞逢梟不貧則夭
(傷官食神同類傷官剥官命中最忌有財亦好以傷生財財生官故也無財則以貧斷食神制煞命中最)
(怕逢梟以梟奪食煞無制則兙身故夭)
男多陽刃必重婚女犯傷官須再嫁
(羊刃逢煞相停固主貴矣多則傷妻男以財為妻刃則尅制故重婚傷官有財可倚固主貴矣多則傷夫)
(女以官為夫傷則尅制故再嫁)
貧賤者皆因官處遭傷孤寡者只為財神被劫
(官為祿有禄安得貧賤身旺得官微復行傷官運謂之背禄則無官矣安得不貧賤財為妻有妻安得孤)
(獨財少遇身旺復行劫財運謂之逐馬則無妻矣宜乎該孤寡財官其人命之最要者歟)
財臨旺地人多福官遇長生命必榮
(前言食傷生財為旺此則直言財臨旺地如甲用戊巳為財居巳午之地為旺前言財旺生官此則直言)
(官遇長生如甲用庚辛為官居巳子之地為生二者必須身旺方主有福榮貴)
去煞留官方論福去官留煞不為卑
(人命最怕官煞混雜用官只用官用煞只用煞故有去留方可言貴如傷官羊刃人命逢之多不吉用之)
(去官留煞去煞留官或者亦作福論)
豈知遇正官却終俸禄逢七煞乃有聲名
(正官七煞君子小人之分也豈君子不如小人正官雖得純粹七煞一有制伏便發貴有聲若正官純粹)
(發福悠長豈七煞之比此舉其偏重者言之)
逢傷官反見夫財命有氣遇梟神而喪子福氣無依
(女命最怕傷官有則傷夫其理易曉内有傷而反見夫者乃財命有氣傷官生財財生官星為夫故也女)
(命以食神為子遇梟奪食雖生子不存女倚子為福既無子又何有福之可言女命重夫子二星故舉傷)
(官食神言之)
天干煞顯無制者賤地支財伏暗生者竒
(人命以煞為重前專以煞言要刃合要食制要從煞如不合不制不從天干顯則煞為無情故主貧賤人)
(命以財為福前專以財言要傷生要酉破要食旺但財不喜露要藏地支中有暗物以生之則主豐厚故)
(為竒特)
三戌衝辰禍不淺
(魁罡最怕相衝不吉若相停為財官庫不忌如三戌一辰甲辰日主貪財生禍以地網衝天羅所以忌之)
兩干不雜利名齊
(兩干難得不雜故主利名兼有然不可一槩言貴或是財煞或是官印或是煞刃或五行成象更入格局)
(方作貴論)
丙子辛卯相刑荒淫滚浪
(丙辛合子卯刑干合支刑丙辛水象子卯無禮故主荒淫滚浪言極淫也女命尤忌之)
子午卯酉全備酒色昏迷
(上重子卯此併論午酉為四敗之局號曰遍野桃花煞全備者多貴但主酒色昏迷女命尤忌之)
因財致禍貪食種疾姪男為嗣義女為妻
(上言財要伏藏為竒然財者衆所争故有羊刃劫則因財致禍見財不可專也上言食神制煞為妙然食)
(者人所食故有梟神奪則因食生疾見食不可貪也男以官煞為子如羊刃劫財官煞為彼用是兄弟有)
(子而我無子故以姪男為嗣以偏正財為妻如柱中無財正位而寄生别宫是娶他人所養女故主義女)
(為妻)
日時相衝卯酉始生必主遷移造化因逢戌亥平生敬
信神祗
(此又舉地支中卯酉日月門戶日時遇之主遷移不定戌亥為天門日月逢之多敬信神祗或僧道也)
隂尅陰陽尅陽財神有用官無官鬼無鬼太旺傾危
(人命以財官為重故又舉而言之人皆知正財為用不知隂能尅隂陽能尅陽偏財勝乎正財造化反為)
(得用官不可無官多反主無官不吉煞不可有煞多得從其鬼反不為害要之皆為太旺身衰不能敵傾)
(危之道也)
得局失垣平生不遂歸垣得局早歲軒昂
(得局三合局也歸垣干歸禄也此言人命要生旺成局勢為福若得局失垣雖天干類象而地支三合却)
(為日干休囚死絶之地亦平生不遂若得局又歸垣如五星升殿入垣乃得地得時之謂也决主早歲發)
(福曲直潤下等格即得局歸垣)
命遇梟神而與富家營運龍藏亥卯經商利賂絲緍財
官俱敗者死食神逢梟者凶
(梟神固可惡小人得之有用謂其與富家營運如甲用丙火為食丙能生戊土為甲之財壬水却為甲木)
(梟神受戊驅使丙火以托甲木互換相生為主客之道故也亦有為商自營運者謂龍藏亥卯寅為青龍)
(巳為太常亥卯未木局八字用藏亥卯未為用神者或用財皆主絲緡之利財官為禄馬人最緊要若俱)
(在敗絶之地或行運又到敗絶用神損氣安得不死食神人之爵星生財制煞命中緊要彼梟奪食煞無)
(所制財無所生安得不凶)
丁巳孤鸞命遇聰眀詩女裸形沐浴日犯濁濫荒淫
(此論女命男亦同孤鸞乃甲寅丁巳戊申辛亥等日坐四生之地故多聰明祼形沐浴即子午卯酉四敗)
(之地也月時犯無傷只怕日干自坐如甲子庚午丁卯癸酉等日身坐桃花煞再遇帶合故主濁濫荒淫)
丁逢卯日遇巳土饕食之人亥乃漿神逢酉金嗜杯之
客
(丁干坐邜木為梟若遇巳為食故主貪食或因食生灾亥為登明酉加水為酒酉日生人逢亥必主貪杯)
(更帶刑衝主落魄或酒死)
歸禄得財而獲福無財歸禄必須貧
(歸禄身旺故用財無財而專歸祿無用得傷官食神生財月吉又怕見官煞竊財之氣)
財印混雜終為受困偏正錯亂必致傷身
(貪財壞印故忌混雜若先財後印反主成其福不以此論官煞混雜有去留亦吉若錯亂則傷身為凶女)
(命偏正錯亂尤為不吉擇婦者須知之或曰偏正就指財之偏正印之偏正言但於傷身難通)
太歲忌逢戰鬪羊刃不喜刑衝
(此論日干與歲君相犯禍福蓋日犯歲君以歲為用神者無咎如六壬日以丙丁為財柱中原有根雖犯)
(太歲反為吉身旺者凶弱者無咎日與運俱犯之方主大凶五行有救亦减分數最怕天衝地擊當妙察)
(性情隂陽物元真理且如六乙人逢巳歲運活木尅活土却有生意財源倍有六甲生人逢戊歲運死木)
(尅死土則不吉重者喪身羊刃格不喜歲運刑衝小人不可犯之如八字既有羊刃多煞制伏行羊刃歲)
(運亦凶元有財者更重帶傷衝刑戰鬪主禍出不測經云羊刃衝合歲君勃然禍至是也戰鬪獨舉太歲)
(刑衝獨舉羊刃指其所最重言也)
庚逢丙擾多有不仁癸從戊合少長無情
(此言人之性情心術金火相刑故有此病且主人剛暴癸為少隂戊為老陽癸戊雖合化乃無情之合故)
(以少長言之男命戊日見癸當娶少年之婦女命癸日見戊必嫁老年之夫)
不從不化淹留仕路之人得化得從顯達功名之士
(不通月氣時無所歸又犯孤神不從不化也若通月氣時有所歸則以從化論夫旺從夫化妻旺從妻化)
(人之行藏豈止一事而立終身無改故從化成格則富貴備矣先論從化後論財官從以天干從地支如)
(乙生八月地支重金則以金論是也)
化行禄旺者生化歸禄絶者死
(此言得化得從要得禄旺不要死絶蓋化成造化行夲局禄旺如丁壬化木月令春或東南方運為生行)
(金鄉或時遇申酉之地為死)
生地相逢壯年不禄時歸敗地老後無終
(生地相逢是命巳有長生臨官行運復遇之如庚辛臨官帝旺在申酉用丙丁為官用甲乙為財火至申)
(酉運則病死是庚辛無官也木至申酉運則死絶是庚辛無財也財官俱敗用神破傷雖壯年不祿時為)
(結果人之生時最不可居於五行敗地金敗午木敗子水土敗於酉火敗卯時為末主若居敗地主晚年)
(晦滯破敗無終)
丁坐酉金丙辛遇之絶嗣財臨煞位父死而不歸家
(丙用壬為子壬敗於酉辛用丙為子丙死於酉時乃子宫既敗且死豈有嗣乎如有嗣則父必不禄人命)
(以財為父財煞同宫則難為父如庚辛用甲為父年月時見甲申坐煞官歲運煞旺主父死他鄉或云煞)
(劫煞財坐劫煞更父位推賦義亦通)
八專干支同類煞運煞年多凶
(支干同類如甲寅乙卯丙午丁未庚申辛酉壬子癸丑戊午己未戊戌己丑是也行運會煞必主不祿以)
(其恃強與煞相争煞竟尅身故也)
若能詳觀玩覽貴賤萬不失一
(余見舊註分拆破碎有失賦旨故略註於下以明作者之意云)
真寳賦(明兵部尚書萬育騏撰萬吾解)
官星帶刃無尅破掌兵刑之大權財印相資没刑衝登
黃閣三公之貴
(正官格喜羊刃及財印相資有傷官則尅有刑衝則破無印無刃只有財星資助亦吉歲同)
財官生旺逢印綬拜薇垣憲府之尊三合印財會局全
登五馬諸侯之貴
(財官生旺格柱有偏正印再三合印局或財局吉)
傷官逢煞刃兼將相於明時印綬若相扶登龍門於早
歲
(傷官格身弱喜刃印相資扶則吉)
傷官得食神重輔麟閣圖魏相之功歲運忌制伏刑衝
再傷官而禍至
(傷官得食神重叠相扶吉所忌刑衝及制伏太過復行傷官運不測灾來柱中無官喜行財官運無印喜)
(行印綬運主遷官歲運同)
財資七煞威權獨壓萬人印若相扶斷定官居極品
(七煞格喜財資助又得印化最吉惟煞故主有權得印故主極品)
月會既同煞刃英名儔漢室之霍光時歲復帶印財高
位埓中興之鄧禹
(七煞劫刃同在月令歲時有財有印最貴義同上文但此又兼刃言也)
煞失時而印無氣更主旺而任常流
(七煞印綬若不當令司權而日干自旺用神輕微不過清虚冷淡之職歲運行財煞則吉)
印司令而煞相扶再見財而官翰苑
(印綬格要當時月令日支又得重生氣旺不見刑衝破害稍得一煞一財為妙太過不宜財印兩停乃常)
(流也賦又云印綬重逢官居翰苑是也)
偏財時上見官早歲名標金榜更得食神相輔少年日
近天顔
(時上偏財格歲月有官星又得食助准上文忌比劫逢比百無一遂)
福德見財而隠官居極高之重任柱運逢印而無土處
至下之孤刑
(福德如壬癸日生冬三月之例喜財官資助干支作合或得火局及辰戌丑未但逢一字為妙若無財官)
(而逢印綬不行財官而行印綬及北方之運刑妻尅子孤寡貧賤之命也)
六壬趨艮透財印以為竒官煞相侵反貧窮而下賤
(六壬日逢壬寅時乃趨艮格也歲月再見寅天干透丁辛為妙富貴雙全最忌官煞或行運見之六親骨)
(肉分散貧薄婢僕之人也)
六甲趨乾喜財印而位重名高歲運衝刑併煞官而灾
興禍至
(甲日時逢乙亥乃趨乾格也歲月再見亥又得財星重遇印綬生身正官自然出現再行財旺之地吉忌)
(巳字刑衝官煞尅破甲乙劫奪歲運同)
財宿疊逢得印生少年受福
(即先財後印反成其福不可以財壞印為嫌)
倒衝帶印遇財食早歲成名
(倒衝禄馬格乃丙午丁巳辛亥癸亥等日柱有偏印又行財食運為貴忌填實官煞不中賦又云倒衝帶)
(印早歲成名財食兼資身近丹墀是也)
歲德扶干喜財星而嫌制伏印星在運會羊刃而掌兵
刑
(年干七煞為歲德不宜重見最喜財星及印綬羊刃不可制伏歲運同如甲申己巳戊子癸亥歲德無制)
(有財生煞得用有印化煞助身有刃合煞扶身故大貴)
二德配官王陵為漢朝之相
(如辛日生九月以丙為天月二德又為正官喜財是資助忌傷官尅制賦又云平邦國綂六師頼官變為)
(二德是也如乙亥丙戌辛丑戊子合格又官變德居官無禍財變德得善中財帛印變德主受父祖貽慶)
(無禍日干變德則主夲身)
財星德秀謝安為晉代之公
(如戊巳以甲乙為官壬癸為財二德透干為德秀之辰無庚辛制伏不被比劫争奪大貴又如乙日以庚)
(為官生巳酉丑月丙丁用庚辛為財生巳酉丑月之例賦又云王商扶漢因財官而為德秀之榮是也或)
(以德秀為福德秀氣更是財官尤妙)
傷官多而見官頑石産玉原有官而再見灾禍連綿
(傷官格要柱中重見傷官如有一位正官為貴無官喜行官運傷官如石正官如玉若有官再行官運則)
(禍)
傷官如帶煞刃出將相而入公侯
(傷官為主柱帶煞刃又得印綬當時得令有相益之情不被刑衝乃極貴之格賦又云傷官帶刃印全備)
(掌兵符之重任是也)
德秀若助傷官握兵權而伏鈇鉞
(此又兼德秀言之皆以傷官格為主)
地全子午卯酉成大格而文武經邦
(四仲全看天干何如須成大格為妙)
柱列巳亥寅申更竒儀而威權震主
(四孟全看天干何如更得竒儀為妙)
木生卯月時會午而震動離眀運至西南官居極品
(此木火通明格也)
食遇印多再劫衝天年必夭
(此食格所忌)
柱盛食神運財鄉功名有准
(一云權臣内使此食格所喜)
朝陽帶印資馬宿青𤨏黃門柱無財印職居民牧歲運
最嫌填實
(六隂朝陽格喜印綬財星在歲月之中入格而無財印則减分數運行財印官居轉運忌衝刑填實賦又)
(云朝陽帶印清朝達士財星資助非青𤨏之榮即風紀之任柱無印財多居民牧職守專城)
鼠貴帶食資印曜薇垣藩省柱有官煞貧窮下賤運途
不喜刑衝
(六乙鼠貴格喜食神重見及印綬則吉忌官煞衝刑害)
子丑遥合巳宫柱印財而為極寳歲運若無輔佐登卑
秩而坐寒氊
(子丑遥巳二格要柱有財印必貴無則否運遇財印亦發賦又云子丑遥合巳宫得財印而為至寳是也)
論道經邦喜財官自禄而自旺
(如甲日以辛為官得酉建禄已土為財長生在酉之例入斯象大貴忌刑衝傷官運歲同如吳嶽尚書甲)
(子癸酉甲辰甲子合格庚午年卒平生正氣君子)
調元贊化因三竒自旺而自生
(正官正印正財為三竒日以庚為正官得已字長生壬為正印生於申戊土正財生於申入斯象大貴如)
(譚論尚書庚辰甲申丁未丙午財官印俱旺胡宗憲尚書壬申辛亥丁酉壬寅財官建禄印長生火自生)
(於酉為貴神之地又化木成象所以威制四省官居一品)
欄又得印禄之相助官居補衮阿衡火劫兼歲運之不
和反作貧窮而下賤
(此格柱中有禄神偏正印天干得財印為妙若見火神劫刃太重歲運不和貧賤)
禄逢財印青年及第登科歲運刑衝官煞逢之不妙
(歸禄格歲月時中有印有財地支三合為妙運行財印之地吉忌刑衝破害官煞破格)
金水清沉被傷文章顯達而夀筭難延
(柱中巳酉丑金局申子辰水局二局全乃曰金白水清却被天干丙丁戊己混尅則文而不夀賦云金水)
(清澄被傷顔子秀而不實是也)
木火衰盛不均功名蹭蹬而夭折無疑
(甲乙日生柱中丙丁午巳火盛即乙木叠逢火位名為氣散之文柱無財印灰飛烟滅尅子傷妻或殘疾)
(功名雖有亦小就而巳得劫刃幇助壬癸生扶戊巳資益則貴)
雲龍風虎若相從擬作聖朝之大噐
(雲龍風虎如甲乙生春三月或亥卯未月為青龍之宿天干要壬癸水謂之雲龍相從或庚申辛酉但得)
(一字為西方白虎之神愛亥卯未邀合巳字為㢲風則貴若見填實又無雲雨謂之旱龍有陽而無陰有)
(君而無臣剛柔不相濟反為中庸不達之士也或以辰為龍寅為虎壬為雲巳為風局全寅辰巳壬者大)
(貴)
飛禄倒衝資印綬必為昭代之名公
(飛天禄馬倒衝之象喜印綬財忌正官七煞衝刑填實若行印財及三合之地亦吉)
身雖旺而官禄微輕馬氏育菁莪於絳帳
(如甲寅日用辛為官禄生冬三月或四五月用神既淺又無財星資助止為師儒之命如生夏而財星資)
(助富擬陶朱若尅破制伏火重則否)
格不清而用神休廢蕭曹起刀筆於西秦
(義同上)
甲乙若遇乾宫會辰龍而必貴
(甲乙二字多逢干頭地支見亥一位又得辰字名羣龍無首吉是剛能變柔入斯象主大貴)
木神如逢壬癸得巳午以為佳
(甲乙日生人得壬癸印生扶支帶巳午是有火氣水火既濟龍得飛騰之象雲行雨施之功命值斯象位)
(近清光)
庚遇壬癸坐煞印而周瑜位重
(六庚日生柱中壬癸多身坐七煞印綬者主大貴如何尚書壬子癸丑庚午丙子余命壬午癸丑庚寅丙)
(戌俱合此象)
龜蛇持劒兼金刃而賈復名高
(壬癸日生柱中丙火多或寅午戌申子辰二局水屬龜火屬蛇名龜蛇持劒之象柱無金其劔不出)
庚辛重而時見巳亥虎嘯風生得戊巳以相資官居極
品
(庚辛日主再見庚辛干歲月時中得一巳為巽風或得亥亦可喜甲乙亥卯未運行東南權高禄重行北)
(方富入西禍莫測)
一氣相生稱五行之順食位近三台
(一氣相生即甲生丙丙生戊戊生庚五行順食更地支互益者大貴或以天元一氣解之則非)
金神帶刃遇火地之炎眀官居内閣
(金刃格柱中有陽刃又行火鄉大貴)
時上偏官喜劫刃印財而居歲月
(時上偏官格歲月時中有財資印化刃扶身強主風憲之權)
父傳子道兼文武將相而顯朝廷
(乙日生逢壬午時者是乙屬東方青帝之神午屬南方火帝之神乙為父時為子得干上壬水反生乙木)
(是父傳子道之象青赤相投之妙入此格者功高一世寵壓千官不宜水盛乙木有泛即前木生卯月時)
(會午而震動離明運至西南官居極品是也)
傷官透而正官隠運煞印而位重權高
(傷官透於歲月時干正官隠於地支柱内財印七煞全者大貴)
地天交而隂陽感得戊巳而三台八座
(日時得亥為乾天歲月得申為坤地而干透戊巳是地在天上有隂陽交感之意内陽外隂健順之象入)
(此格者大貴)
木盛金繁得離眀而公忠正直
(木頼金削繁則金太多要火制金公忠正直因金木而言也)
金白水清遇長生而聰眀出衆
(庚辛日生於申子辰月地支坐巳柱有壬癸無火土夾雜主聰眀有文學)
火明木秀逢土現而早占鰲頭
(甲乙日生柱中有巳或丙丁寅戌字在春生竒特若地支有午戌亥卯未各得一字亦是不拘甲乙日生)
水木在春生遇土金而作公侯之貴
(水見土木見金為官水見金印木見土財春則木旺水休互相資助故貴)
金逢火煉早年出仕
木得金裁幼歲成名
(此言五行之相濟也)
金多失火嗟性地之兇頑
木盛無金嘆功名之不遂
土重而無木疏通困苦奔波之軰
水盛而無土制伏破家淫蕩之人
火盛而無水濟死而無悔之暴夫
木衰火盛變灰飛功名遲而難迯夭折
金白水清被梟害文章秀而莫永天年
(此總言五行偏黨無制化皆為不吉)
金白水清脫梟神而文章益顯
(與前金白水清遇長生而聪眀出衆互看)
煞官兩露遇二德而爵位崇高
(二德天月二德也煞官兩露疑混得此解之故貴)
財資七煞子儀司將相之高權
(柱中財旺生煞煞生印又得長生之地日干旺格局純大貴)
金神帶煞冠凖擅廟堂之大噐
(金神重犯歲時月令却逢七煞大貴忌刑衝)
歲德逢財煞栽根早登顯仕更加印刃無妬合預擢高
科
(與前歲德扶干喜財星而嫌制伏印星在運會羊刃而掌兵刑義同)
歲德逢財少年請舉歲德帶刃早歲成名
(歲德為重煞故屢言之請舉少而成名早擢高科而登顯仕以年管初年煞主威風故也假如甲日見庚)
(年為歲德柱中要戊巳資煞巳酉丑栽根帶刃喜行卬綬忌正官妬合之辰)
月七煞而時歲食肅憲府風霜之號令
(食神制煞理固然也)
月煞印而時傷官受鳳閣龍樓之厚寵
(月令有煞印歲干支得之為極妙要時透傷官為印之妻年煞之制故主大貴)
日丙火而時入亥宫麗乎天而文眀四海
(六丙日時得巳亥亥屬乾為天火在天上無所不照命有斯象自幼至老貴顯崇高掌兵刑之任上佐天)
(子下順四時外撫四夷所忌刑衝破害有救者吉賦云陽火時逢亥位文明光照乎四海是也)
干陽熒而時逢己丑出乎地而照耀山川
(丙日逢巳丑時是日出土上之象順而麗乎天大明之德如安國康侯多受大賜命之值此鼎鼐股肱之)
(任如姚淶狀元戊申戊午丙辰巳丑合格賦又云六丙時臨巳丑日在地上為極顯是也)
時辛亥而日逢丁乃時三竒而科名早中
(六丁日見辛亥時辛為偏財亥中甲木正印壬水正官謂之時上三竒必主少年登科富貴長久賦又云)
(隂火時亥富貴悠悠是也)
月建申而歲時遇子為坤坎順而將相可期
(欲知富貴先觀月令乃提綱月建申屬坤為地年支子居坎為水地水師卦水不外乎地兵不外乎民得)
(此象者大貴子時亦然日支子者則非)
時離歲巽日隂金透甲乙為三台之貴
(午時生人年支得巳字日得辛金為主金用巽木為財離火為官名曰内得巽順而外得離眀之象柔進)
(而上行得中而應乎剛若巽居月令則非入格大貴)
木秀火眀春秉令入斯象奪榜眼之魁
(重在春生即前火眀木秀逢土現而早占鰲頭之義)
食神帶刃結局而位至三公
(如甲人食丙要火局巳人食辛要金局但得一字更有刃助大貴)
食神帶刃坐官而勲高一品
(日主坐下官星歲月時中又有刃食之現大貴所嫌者偏印衝刑若行財官二運勃然驟發)
官星帶刃班超萬里封侯歲月得時周勃特然入相
(正官之格用神要當時柱有劫刃為正官妻財則剛柔相濟却得財星為貴官星劫刃兩現天干之上尤)
(貴賦又云官星帶刃貴不可言歲月透露周勃特然入相是也得時以官星乘旺言帶刃以不拘干支言)
(透露則直指所重者言之也刃為凶煞官食帶之皆作權貴看如李邦珍都憲癸酉巳未壬子庚子合格)
財官雙美透財印而居臺省之尊運至比肩更刑衝抱
守株之拙
(癸巳日坐向四月壬午日坐向午月天干透財印貴不宜北方運又怕刑衝宜斟酌)
財官生旺天干透露為竒而曳紫拖朱
(四柱財星旺不必正官透財自生官絶竒或財官兩透居生旺之地皆主大貴)
財旺生官印刃相扶為妙而三台八座
(柱中財星旺得令又印劫扶持大貴再莫行財鄉運)
干食神而時騎禄馬初年題虎榜之榮名
(庚日見壬午時辛日見癸巳時是也)
透印綬而格得財官早歲鎮邊隅之重任
(財官之格要歲時透印干為妙)
日干健旺而印刃相扶龔勝盡漢家之死節
(賦又云煞旺而得印刃之扶龔勝死節於西漢是四柱純煞或官星從煞得印刃透出天干乃忠節之良)
(臣也前言日干旺而印刃相扶則太過焉得好處當以後為正考龔勝漢之處士而能死節豈非五行太)
(過之傷歟)
官星帶刃而印綬帶煞元齡步唐代之瀛洲
三公之任在乎煞刃司權各遇長生更得財資極貴
(如甲用庚為煞乙用辛為煞柱有巳子則煞長生甲見乙乙見甲為刃柱有亥午為刃長生更得財資煞)
(印化刃極貴)
司要樞總戎政因劫帶印以資官
(月令時上正官要羊刃資之如甲用辛為官有乙字資官是也)
伸枉抑理冤愆為財生煞而助印
(四柱七煞重叠又得財官資助則煞得勢復生乎印矣)
進直言趨金闕因煞刃兩露於天干
(此是煞格而煞刃並現歲月時中主言路)
居翰苑而掌絲綸為正官歸禄於四柱
(歸禄乃正官如丙用癸為官有子字則癸禄居子在冬三月生妙賦又云掌絲綸之命列玉堂之職因貴)
(禄而得清竒是也)
年正印而月正官居國監翰林之任
(正官喜現於月令之中正印要露於歲元之上不見衝尅之神准上文)
格清竒而時得令唱鴻臚玉殿之名
(格局純和不雜用神得令有氣無刑衝破害大貴之造賦又云格清局正玉殿傳臚是也)
平邦國綂六師賴官星變為天德
(解見前)
理隂陽登宰輔因禄馬又帶長生
(正財正官俱有長生得刃生食食生財財生官官生印印生身有周流不息之妙必主大貴賦又云財官)
(有蒂調和燮理之權有蒂長生是也只財官長生就貴長生指所居長生之地言不必要刃食相生解)
格局純和而日干自弱覧泉石而好幽棲
(用神雖得時日主衰不勝却為林泉晦迹之人遇運扶身亦發)
格局薄弱而用神輕微縱資生而無過小職
(如其所用之神不得時令縱得資益之字不過小官比前格局純和者不同)
土重而支神厚載畏元武而喜青龍格局苟逢必膺大
貴
(且如戊巳日柱中又重戊巳字或得一申字在地支是純柔順之道賦形有定之方德合無疆坤之大也)
(值此象大貴忌壬癸喜甲乙運同)
木盛而土厚逢熒順東方而行坤地柱運順和定顯功
名
(天干甲乙一氣地支戊巳重叠却得寅午戌一字順東方木得地也行坤地土得位也如是則木愈盛而)
(土愈厚矣四九上下應之)
土多而居坤艮之上則天道下濟而光眀
(戊巳居於歲月時干地支又有其根得提綱在寅土為坤為地寅為艮為山止乎内而順乎外謙之義也)
(山至高而地至卑乃屈山於地之下值此象貴顯亨通)
刃逢禄馬三竒得令透財為公侯一品之貴
柱會水火二局露金藏土為龜蛇持劒之形
(即前龜蛇持劔兼金刃而賈復名高之義)
財星變德而坐煞李靖兼文武全材
(如丙申日以辛金為正財要在四月中生自坐申中壬水為煞巳卯以壬水為正財要在申子辰月生為)
(天月德之類二者俱變為德秀又是財星變德值生旺無劫奪武則鋤強殄暴文則胙土分茅賦又云財)
(星變德登樞要而任股肱是也)
煞刃得印以相資汲黯作朝廷之耳目
(煞生卬刃合煞全者大貴)
傷帶財印兼生旺而持綱持紀
(傷官用財用印之義也須財印生旺方妙)
柱均火土逢木氣而為國為民
(火生土為食傷木為火印為土官故也)
王曾魁衆士因官印帶食以相扶
葉正占鰲頭賴印星自官而自禄
身旺無財官之輔非技藝而必僧流
女人犯二德之純受寵章而沾鳳誥
(余觀此賦不外子平但多重七煞羊刃傷官食神而財官印綬兼資並取成格合局作黨制化變德者皆)
(作大權大貴萬公耳聞目擊故以子平之法而推廣之萬公其亦識微之士耶)
金聲玉振賦
受命之不同也有如受形測理之難精也過於測海隂
慘陽舒知盈虚之有數天高地迥極覆載之無疆或升
之雲漢兮而非有所私或墜之淵泉兮而非有所惡其
氣數定於太初其培覆譬諸草木妙訣不在於多言至
人奚事於強聒且如類屬從化格判旺衰照伏拱遥局
分眀暗
(見類屬要旺從化要衰照伏二者皆取局於明遥拱二者乃取局於不見之形故謂之暗巳詳註前看命)
(八法下)
論用神論日主各有所宜取地脉取天元是或一道
(此泛舉談造化者之非一端也或曰此六句是申眀以上八格之意於義亦通)
游心於去留舒配决意於喜忌愛憎
(此約言造化者之無多術也中間妙理則不能一言盡如論用神用日干取地脉取天元喜忌愛憎萬有)
(不同若不去留舒配何以成造化而分貴賤談性命而决生死所以當游心詳玩决意專察也)
亦有源濁而流清豈無根甜而裔苦
(如水生於土令其源夲濁運行西北土化金金化水其流不亦清乎若此者先主凶後主吉洪範曰稼穡)
(作甘炎上作苦木生土令行南方根甘裔苦之謂也雖傷官能生財然水不南奔何以任之或謂此二句)
(總喻五行命運不專指水火亦通珞琭子有初凶後吉始吉終凶則是譬喻此則直言其理耳)
鴛鴦比翼見江湖必遂平生
(如丙戌辛丑丁巳壬寅丙辛合丁壬合寅戌合丑巳合若鴛鴦之比翼聮飛也有壬水在柱而又丙辛化)
(水是江湖之象可以遂其棲遲之情矣或曰鴛鴦比翼只取其兩兩相合即德合雙鴦格也江湖字不必)
(拘)
蝴蝶雙飛逢園囿方為得所
(如辛未戊戌辛未戊戌未為木庫戊戌納音又為平地木乃園囿之所故合格而貴若無一點木氣豈非)
(虚名虚利之人乎)
採精金於青沙黃磧别利器於錯節盤根
(甲午日見已巳時乙未日見戊寅時盖甲午乙未是是沙中金而戊寅則青沙巳巳乃黃磧也甲乙生卯)
(月木旺之時柱帶壬申癸酉劔鋒之金正合此格餘金則非)
我生者豈若生我之為安尅我者曾如我尅者之為顯
(此言傷官不及印綬用煞不如用財也蓋傷官七煞雖或大貴然多有得其禍者弗若純用財印為享自)
(然之福也或謂用財似止於富不曰財旺生官耶故用財者制人用官煞者制於人)
如逢既濟未濟休疑衝併休疑無依
(如壬子丙午壬子丙午既濟之格也丁卯丙午丙戌甲午未濟之格也二者俱太貴如令俗眼觀之則前)
(一命嫌於衝併後一命嫌於無依矣或以未濟以火在上水在下柱中太旺為解即聚精會神之格也)
内有三正三偏不必生扶不必透露
(六壬生四月巳中戊為偏官丙為偏財長生金為偏印故謂之三偏癸生巳月則為正官正財正印乃三)
(正也水雖絕巳金長生則水不終絶是以不必生扶也翕聚則氣專發散是以不必透露也或以生扶指)
(財官印言若日干衰弱則不可不生扶耳)
奔道途而喪生蓋因秀氣繁亂坐囹圄以亡命只為比
肩争鬭
(如一甲三寅一丙三戌一辛三丙禄庫官星太多無秀氣也如三壬一亥三庚一丑三己一甲秀氣不勝)
(其分奪也餘倣此)
刃重官輕業屠沽於市井馬疲印破弄刀筆於公堂
(官星帶刃夲吉官煞失時而刃用事兹其所以賤也凡遇此格斷為屠沽無疑如寅午戌馬居申有刑衝)
(破害則馬疲甲木以壬癸為印無庚辛金生之而有戊巳破壞乃吏胥之徒也或云馬指財言疲病也財)
(臨病地謂之馬疲考珞琭子馬疲註王廷光以前說為是)
三竒再犯戌辰作斵削裁縫之匠
(地三竒甲戊庚天三竒乙丙丁人三竒辛壬癸干得三竒地支有辰戌相衝乃貴反為賤之造遇此者可)
(斷為木匠及裁衣匠矣遇寅辰則不然或戌有合辰有合各分二局則水火既濟亦不然也)
四柱盡歸禄位享眉夀景福之人
(如丙寅甲午乙巳巳邜丙禄居巳甲禄居寅乙禄居卯巳禄居午天干各有所歸此人一生富而且夀即)
(消息賦享福五行歸禄眉夀八字均停之意)
木衰火旺復行西天年夭折
(如甲午日生四五月木不南奔又見金砍伐夭折固宜行東北運則否)
水冷金寒兼拱北身世浮沉
(金水傷官只宜東南運行吉)
甲春乙秋偏宜官煞重叠
(甲生春木旺賴金斵削方成器乙生秋或化或煞皆吉是以宜多煞假若甲生秋而重受尅必主大凶乙)
(生春而煞多亦不宜)
丙火卯月難資印綬生扶
(濕木不生無𦦨火理固然也乙卯癸卯尤甚丅卯庶幾)
水繁而不制病生於膀胱金繁而不化疾在於喉舌
(水屬精金屬聲水失隄防而無土制則其人淫水多太泛也金太堅剛而無火化則其人啞金實無聲也)
財官雙美透露極榮(一云遇印極榮)火木通眀見土則
貴
(財官雙美是辰戌丑未月生或壬午癸巳等日固宜財官透天為妙木火通眀須春生最吉土所以宿火)
(培木故須見之方貴)
壬趨艮甲趨乾須以財印助福子遥巳丑遥巳亦以財
印相成
(以上四格皆頼則印輔佐而始大貴不宜見官煞)
三竒伏歲支之下少入翰林三竒在時位之間晚歸臺
閣
(如六甲日主見己丑年者是己丑中辛金癸水己土為財官印之三竒也如六丁日見辛亥時亥中壬水)
(為官甲木為印又辛金乃財也遇之豈不居極品乎夫三竒一也而貴有老少之分以年先而時後年近)
(而時遠耳)
官星得令制伏諸凶貴人扶身解脱百厄
(此言命中有官星貴神不忌凶神惡煞蓋邪不勝正也須得令扶身方准賦文若官失令受傷貴散漫生)
(嗔則否)
煞刃兩現干頭定受言責之寄一遇刑衝歲運恐蹈不
測之危
(煞刃為權星刑衝最忌)
丙臨子申戊當頭而貴擬王謝辛騎羊兔乙透出而富
比陶朱
(貴以食神生旺言富以財星禄庫言)
八月官星見子辰合來暗煞
(假如甲生酉月為正官歲時下有子辰則會出申金斯為官煞混雜矣)
三春丙火逢猴鼠化作正官
(丙火辰土本是食神有子申會成水局非官而何此二句乃不見之形)
金水固聰眀有土反成頑懦
(土能濁水埋金故也)
梟食雖貧夭得財忽變亨通
(食神乃財源又為夀星梟印破之貧夭無疑一經財地逐去梟神凶中反吉此等命多依他人取富)
六乙鼠貴愛見食神六隂朝陽何妨肩劫金神帶煞入
烏臺偏官帶刃居憲府
(金神羊刃皆惡星喜官煞制伏人命得之為除奸去弊之象故斷居此之職)
戊土叠臨寅宫喜財而不喜印
(戊寅雖坐煞實長生地也見火勿泥煞印是火蒸焦上喜財者財生偏官官為有氣耳)
壬水坐下陽土透煞切勿透官
(水固頼土止亦惡混雜也)
偏財見官兼食神榮華有凖身主用神或入墓進取無
緣
木火相照胸中萬斛珠璣金水相涵筆下千篇錦綉
(格見前重舉之以明其才華之卓越)
三刑失合破相傷軀六害多逢辜恩負義
(凡三刑若有合則不成刑如人争鬭而有和解之者不然寧免此患帶六害多者為人必以薄為道)
空亡却損於妻子隔角難為乎兄弟
(空亡如甲子旬中無戌亥隔角如丑寅乃隔角方位也日時見者重)
壬騎龍背帶刃者類烏獲孟賁庚坐戌支火多者是邢
侯雍子
(辰中有龍陽剛之物也更逢羊刃膂力絕人矣經云辰多好鬪戌為火庫庚日坐之再經火則煆煉太過)
(其為無情甚矣况其中藏娄金狗此宿乃狡猾之物經云戌多好訟邢侯雍子在春秋時争鄐田者也)
滿路異香富而好禮
(年月日時之天干見地支四位貴人者是也如壬申辛亥己巳丙寅壬以己為貴辛以寅為貴巳以申為)
(貴丙以亥為貴也)
一旬和氣樂以忘憂
(年月日時共出一旬如甲子壬申巳巳癸酉俱出甲子旬中也)
歸禄愛財星見官則損夀
(財為養命之源歸禄之格身旺愛財直忌官星竊財氣故也)
正官得時令有印不如財
(官印固妙兩全苟無財星官失其生意印亦何用焉)
從革復出乎三竒血食迄千年而未艾
(日干庚辛地支巳酉丑或申酉戌全者乃從革之象庚日干頭再有甲戊辛日干頭再有壬癸其人死當)
(廟食於百世矣何以言之夫金之為用也剛而其為質也固剛者義氣之發固者可久之道人之仗義者)
(生為忠臣死必為明神矣此理可與達士論之)
曲直兼資乎印綬仁聲播九有以無窮
(曲直者木象也甲乙日主倘見地支寅卯辰或亥卯未全者是更逢印綬之相生其人必有仁心仁聞矣)
(以理推之仁者天地生物之心於時為春於五行為木是木者有生意之物而仁者實好生之德更逢印)
(綬則生生而不息矣得之者澤被羣生恩沾黎庶故曰仁聲播九有而無窮)
地天泰故斯人挺生雲雷屯則經綸顯設
(此指上兩格之人其生也既有所自而不虚生其出也必有所為而不空出也或云地天泰乃戊申見辛)
(亥雲雷屯乃壬子見乙卯即妙選地天交泰雷雨迎春二格)
是知術數無窮實則不遺一理言辭難悉吾特舉其一
隅顯微闡幽遵彼往哲引伸觸類存乎人也
金鼎神秘賦(育吾著)
人生有命得失頓殊富貴貧賤那能一體紅光滿室五
行都聚於貴鄉佳氣充廬四柱並集於福地先貧後富
生時值禄馬同鄉始吉終凶日時犯空破之處平生坎
坷基薄與凶運交雜一世榮華命高逢好運叠至剛金
遇火方成噐决定超羣旺火得水為既濟必然出衆木
須金而不繁水賴土而不散戊巳見寅卯得位於勾陳
壬癸坐巳午當權於元武貴神入命遇竒儀必是公卿
華蓋臨時值孤寡定為僧道玉堂拜相炎炎火秀在離
宫金闕朝元洋洋水德宅坎位重逢水位斷為雲水之
仙累犯純陽定作空門之子遇長生而聰眀智慧逢死
敗而蒙蠢愚頑父母難靠年月俱䧟空亡妻子易虧日
時併臨孤寡卯酉生逢尅戰敗門戶而多灾子午全居
死墓走他鄉而為客子午最嫌巳亥卯酉切忌寅申宅
墓受煞門戶多破時落天中子少合逢干頭妻多年中
無氣幼而散失元基月内逢空門戶消索不立日臨絶
位縱妻無恙亦多離時在墓中後嗣有時也不順合地
秀者貴得天時者榮五行無氣者貧四柱有傷者賤隂
陽純一者孤支干刑害者疾用神休囚者難求富貴秀
氣淺薄者多是藝術刑尅互見身旺定作軍徒辰戌相
加有損斷為獄吏金水閒慢落魄清貧之人驛馬衝擊
馳驅紅塵之客魁罡重犯生於屠宰之家酉戌重逢身
作奴僕之下柱中子午雙包尊居垣省命内干支一氣
貴至王侯一片純陽獨尅命不死也傷滿盤印綬俱生
身不貴即富年月併傷父母妻妾難為年時併傷怙恃
繼嗣不保年衝日兮父母旺妻妾難存時衝年兮兒女
旺父母易損破命者少失雙親破月者長尅昆季破日
者一身獨立破時者老無結果破胎者母氏獨當此則
論其大略尚未及乎精細
先提官貴廻異常流甲戊庚引至丑未貴神有氣乙丙
丁出於酉亥天乙加臨巳逢坎位乙在坤方六辛喜乎
寅午壬癸宜於巳卯此謂暗中得貴更看官印弱強甲
逢酉位乙到坤方丙得子宫必顯丁加亥上榮昌戊見
卯而能秀巳臨艮而聲揚庚到離宫得氣辛臨巽位安
然壬投午上既濟癸向巳内財官此為正官正印更看
禄馬朝元若無刑衝尅破必作鼎鼐神仙
次論財富養命之源先看財命有氣次觀禄馬不貧木
臨四季向禄自然充裕水到午上財旺必定豐隆土逢
潤下金遇曲直火遭金局三合逢禄庫食神五行值天
厨財氣四柱無傷日時得地身旺有氣逢財化作官星
身衰失時財多翻為貧漢若居煞地多是兇徒
人有公吏軍戎商賈藝術四者不同各有所居
公吏之命多帶尅刑東西戰鬪南北衝擊長生處破了
死絶處生起五行錯雜象不純一倒食逢財夾貴逢破
財印相刑引用無氣秀中帶鬼貴氣損傷干支重會提
網懸針此等之命不離公門至若帶官禄而可獲福遇
貴神而可進步則又有出仕顯達者也
兵卒之命與吏大同局中煞重而干支不等象内貴輕
而主夲破傷甲見卯支丙臨三丁之地辛向亥地壬家
二癸之鄉乙丁逢蛇戊土奔馬此乃懸針羊刃更犯尅
破刑衝又帶福氣凶中有吉懸針遇吉煞相扶羊刃有
貴神相助由是從行伍而有權禄自兵卒而任總戎然
以煞為重則不可誣焉者也
再看商賈其命何憑日時併臨子午三元都值寅申馬
前無轡劫上逢財或偏財身旺復行財運或六合會財
更坐馬鄉壬人運南丙人運北經營買賣之人甲人行
西庚人行東貿遷有無之軰甲乙居坎犯壬癸未免萍
梗他鄉元武遇亥無戊巳諒必龍斷外主至於得利不
得利則專論財之旺不旺而决之也
再看藝術又非商賈命遇德秀犯刑衝小道可觀時逢學堂見
空亡多能可鄙乙庚化金於坎艮丁壬化木於兑乾辛丙臨乎
四季戊癸居乎一宫此乃秀而不秀化而不成格局破
損禄馬不全原夫秉賦聰眀多因生遇學堂至於成就
淡薄乃是命無根本(無根夲如水人無金火人無木之類)若四柱不相往
來更五行再無氣象天乙閒漫華蓋叠逢不作飄蓬尋
幽之士必為九流藝業之人(天乙閒慢如甲戊庚上半年以未為貴人不閒下半)
(年以丑為貴人不閒與六壬反看)
再看僧道又非藝術五行在無氣之鄉十干臨死墓之
地年月盡逢孤寡日時全見元辰累犯空亡重臨華蓋
妻子衰絶身旺無依火盛而身心禪定水多而自在逍
遥若命合貴格而死絶心樂清虚命無貴氣而生旺性
好空門月上五行恬和道行高潔而教門增重時上五
行安静行果相輔而徒衆數多月上福神得助則善和
法眷而同衣贊美日上刑衝帶煞則求化無緣而行脚
飄流見煞印則當權服衆遇喪弔則苦行傷身華蓋夾
貴與三竒雖云吉煞自死自絶自生旺則無吉助若生
旺太過而兼帶干鬼則名利之心不㤀值尅害太甚而
更遇凶煞則凡俗之還不免咸池為酒色之星犯之則
躭迷不檢羊刃乃凶惡之物遇之則財利是圖歲運見
喪弔伏返在俗人則凶而僧道則吉元命遇孤寡亡劫
在常人有妨而僧道無害(古歌云)兩般父母見星孤四
季天上禄也無辰戌丑未加臨著多是道士及僧徒(又)
(云)三合生人辰戌時定為僧道不須疑若還華蓋併臨
墓囊槖豐隆定紫衣凡論僧道又當以是質之
又有先貧後富先富後貧二者隔别全看月日日時生
旺聚福兮晚景榮華月令有氣儲財兮早年富貴若月
吉而引用多輕先富後貧日強而夲根不利先貧後富
生來受蔭年月在財官之鄉末主孤寒日時犯空破之
地年月逢財無氣幼年窘廹日時遇食有氣老景歡忻
四柱衰微平生不遂背禄逐馬一世恓惶若夫干頭財
露支内不藏傷劫實地禄馬虚浮身旺印助一生破敗
不聚財身弱財多外似有餘内不足或四柱原無財官
遇歲運忽然發跡似此之命有名無實
又有抛鄉去井失土離家乃年尅月兮相制伏日衝時
兮在子午四煞若衝身命定應遊走他鄉三限再臨死
絶未免飄泊外處重重鬼害纍纍刑空運拙時乖兮别
閭里而䟦踄程途命蹇日衰兮辭親戚而往來岐路
再論兄弟以及妻子木人春降到寅亥卯昆仲必多若
生西南必少金命秋生臨巳申酉兄弟盈門若逢東地
不靠水居潤下遇乾坎同氣多榮往來辰戌消洒火向
炎上居離巽連枝共美到於酉亥彫零土臨四季伯叔
成行若論得力不得力三元不落空亡四柱不犯孤寡
青龍作子休婚白虎之妻火德成男莫娶亥子為婦水
生子嗣母忌中央年合日時犯戊癸决主三妻甲逢二
巳到巳午不止兩婦丙逢重辛居酉子多招寵妾庚與
乙合生卯午定有偏房壬逢重丁在巳酉重婚别室陽
合隂盛妻雙立陽合隂衰妻再娶
又有子多榮貴亦有子少愚頑是理何說要當詳論金
居離位逢炎火兒孫滿前火臨坎戸遇順下後代克昌
木逢庚辛到巳申土生甲乙見寅卯水臨四季喜見戊
巳時日生逢無尅制子孫多榮官煞重逢見財生嗣繼
必貴若夫日臨衰墓死敗男女須傷時犯空亡有尅兒
孫必少木為後代忌逢申午之方火若為男休逢酉亥
之地金為子位怕見坎寅水作男宫忌見卯巳土為後
嗣怕臨震東男取尅干為嗣女取干生為子四柱歸於
敗絶五行都在傷官雖有干支暗合也須螟蛉作嗣縱
有偏出實難定姓古有借妻安子其理甚玄木兒見鬼
得北方坎女多存水子遇煞頼西方兑妻可養水制火
男借青龍為妳母木損土兒覓朱雀為繼娘五行有損
須借相生四柱雖尅亦多無害若不借母安子豈能後
嗣不乏
至論女命最怕刑夫日生木蛇難成婚配之期已用金
鷄定是失夫之婦土為夫婿寅卯多寡木作婚期離宫
須害再犯孤鸞尤甚更遇八專何說至於為婦清潔生
而不犯貴合若要秉性堅貞長而不逢煞傷丁壬無氣
必犯娼淫戊癸休囚多有濁濫四柱禄合三元純一日
時有合有夫不離私情桃花劫煞五行居墓財祿沐浴
背夫别成暗約隂遇陽干合多不娼即妓比劫分争身
弱匪妾即奴至有五行失位四柱休囚十干上下交戰
運行無氣空亡三元在沐浴之中五行居死墓之地生
為奴婢將誰怨尤
間有命犯倒食而無食能與别人作福偏財遇比而身
旺甘為富家幹僕男子舍居異姓入贅金居金位遇卯
寅木到木鄉逢丑未日時犯月鬼破門丙寅别祖宗入
墓魁罡臨命見華蓋一生就妻為活丑未重犯遇寡宿
半世從婦入舍四柱往来有情携手為婚三元重犯隂
合不媒作室陽衰隂旺女招别姓子為男命配成婚休
敗尅滯後看相生多招外婿支多尅滯定應知汝波濤
下上無生一戶豈能堅守身如顯化自無氣本姓全虧
若是假合别成象孤兒異姓平生窘廹豈能得祖宗之
財若得興豐因托别房父母此只論其大槩尚未得其
精微命之理微悟在心得若夫疾病死絶貧賤凶惡歲
運晦顯各有道理已著以前兹不重賦
元機賦
太極判為天地一氣分有隂陽日干為主專論財官月
支取格乃分貴賤有格不正者敗無格有用者成有官
莫尋格局有格不喜官星官印財食無破清高煞傷梟
刃用之最吉善惡相交喜去惡而崇善吉凶混雜忌害
吉而向凶有官有煞宜身旺制煞為竒有煞有印畏財
興助煞為禍身強煞淺煞運無妨煞重身輕制鄉為福
身旺印多喜行財地財多身弱畏入財鄉男逢比劫傷
官尅妻害子女犯傷官偏印喪子刑夫幼失雙親財星
太重為人孤尅身旺無依年衝月令離祖成家日被提
衝弦斷再續時日對衝傷妻尅子日通月氣得祖安身
是以木歸春長遇庚辛反假為權火居夏生見壬癸能
為福厚土逢辰戌丑未木重成名金生申酉巳丑火鄉
發福水居亥子戊巳難侵身坐休囚平生未濟身旺者
喜行祿馬身弱者忌見財官得時俱為旺論失令更作
衰看四柱無根得時為旺日干無氣遇劫為強身弱喜
印主旺宜官甲乙秋生金透露水木火運榮昌丙丁冬
降水汪洋火土木方貴顯戊巳春生西南方有救庚辛
夏長水土運無妨壬癸逢於土旺金木宜榮身弱有印
煞旺無妨身強煞淺用財亦可身強用財宜有煞身弱用
印宜去財傷官身弱無印何所依頼身旺無財將何發福
身旺者用財身弱者用印用財去印用印去財方發彌
福正所謂喜者存之憎者去也財多身弱身旺運以為
榮身旺財衰財旺鄉而發福重犯官星只宜制伏食神
叠至須忌官鄉頑金無火大用不成強木無金清名難
著木多得土財帛厚火熖逢水官爵榮有官有印無破
為榮無印無官有格取貴羊刃不畏偏官金神最宜制
伏雜氣財官刑衝則發官財太盛旺處必傾身太旺喜
見財官主太柔不宜禄馬旺官旺印與旺財入墓有禍
傷官食神併身旺遇庫興灾運貴在於支取歲重向乎
干求印多者行財而發財旺者遇比無妨格清局正富
貴榮華印旺官明聲名特達合官非為貴取合煞莫作
凶推桃花帶煞喜淫奔華蓋重逢多尅剥平生不發八
字休囚一世無權身衰遇鬼身旺則宜泄宜傷身衰則
喜扶喜助務禀中和之氣莫令太過不及若遵此法推
詳禍福驗如影響
絡繹賦
恭造化之元機測五行之妙理判人命之得失决一世
之榮枯法則取於日干興衰論乎月支甲乙屬木最喜
春生壬癸屬水偏宜冬旺丙丁火而夏眀庚辛金而秋
銳戊巳兩干之土要旺四季之期日乃自身須究強弱
年為夲主宜細推詳年干父兮支母日干巳兮支妻月
干兄兮支弟時支女兮干兒後煞尅年父母早喪前煞
尅後子息必虧馬入妻宫必得能家之婦煞臨子位當
招悖逆之兒禄入妻宫食妻之禄印臨子位受子之榮
梟居祖位破祖之基財官月旺得父資財所忌財傷禄
薄最嫌鬼旺身衰食神暗見人物豐肥梟印重生祖財
漂蕩咸池財露主淫奢凶煞合年防自刃桃花重帶合
神花街柳巷驛馬若逢衝物暮楚朝秦金火交争斷無
禮義印財兩失少損爺娘桃花會禄酒色亡身財旺梟
衰因財喪命身臨沐浴之年恐遭水厄主入戰鬭之地
必逢火傷財生官者用賄求官財壞印者貪財卸職財
旺生官白身榮顯財生煞黨天折童年獨煞衝破廢閑
人諸煞逢刑兇狠軰天干多煞遇干年須當夭折地支
多鬼遇支年必見凶灾財生官官生印印生身富貴雙
全傷黨財財黨煞煞尅身凶窮兩逼酉寅刑害繼傷婚
己卯風雷多性急煞官混逢乃技藝之流財禄坐馬為
經商之客馬落空亡遷居漂泊祿遭衝破離鄉萍梗隂
多利於女人陽盛宜於男子隂盛於陽女主興家陽盛
於隂男當建府純陽男必孤寡純隂女必困窮官貴生
年化凶煞而名垂萬古胞胎臨日遇印綬而禄享千鐘
一氣為根秀出羣英之表兩干不雜名出衆彦之先木
秀火眀擬作塩梅調鼎客水深土厚當為舟楫巨川才
命元生煞進身旺必主加權臨官歲遇值貴人重宜進
秩傷官最要去官盡制煞無如化煞高倘若化神弱制
神強施恩有不足之怨化神旺制神衰臨事無决斷之
能有煞無印欠文彩有印無煞少威風煞印兩全文武
兼備衰運發而旺運止旺運發而衰運終此乃春秋代
謝天運循環萬古不易之理也
金玉賦
搜尋八字專論財官次究五行須求氣候論財官之向
背重輕察氣候之淺深生死他來尅我為官鬼身旺必
權我去尅他為妻財干強則富年傷日主乃父與子而
不親時尅日辰是子不遵於父命年尅日兮上能凌下
日尅年兮下去犯上若得有物制日干則可化惡為祥
更要本主逢喜神則將變凶為吉喜神慶會當知資産
豐隆四柱無情定見禍端並作或見本主相衝三刑重
叠歲運欺凌必招横事純粹五行入格臺閣風清身強
七煞逢伏藩垣鎮守無財官而有格局青雲得路無格
局而有財官黃甲成名財官格局俱損不貧寒乃功名
蹭蹬之夫日干月令俱強非困窮必草茅隠逸之士丙
丁坐南離而無制是不遵禮法兇暴之徒壬癸遇戊巳
之相應乃懷德抱材聰慧之士辛逢乙木於南墓雖富
而不仁丙逢辛金於北鎮縱貧而有德年月時令有偏
印吉凶未萌大運歲君逢夀星灾殃立至幼年失乳食
神遭刑尅之宫壯歲峥嶸財官居純粹之位陽日食神
得地無衝損則暗合官星隂日食神無破虧須契合則
身親印綬偏財能益筭延年羊刃善奪財化鬼財星有
破棄祖風别立他鄉印綬被傷失祖業抛離故里人命
以貴神為福遭尅䧟則凶禍不祥五行會凶曜為灾逢
合煞併食神為貴命虧煞旺要天赦二德呈祥身弱財
豐喜羊刃兄弟為助月令值食神健旺善飲食而姿質
豐盈四柱有吉曜相扶堆金積玉五行無凶煞侵犯名
顯聲揚寅申己亥叠犯有聰眀生發之心子午卯酉重
逢耽酒色荒淫之志桃花帶煞心意猖狂二德逢印德
性慈祥食神多而好貪飲食正官旺而略沾滋味梟神
興早年夭折爵星旺老夀彌高要知女命難婚定入背
夫之位欲識男兒早娶定是運合財鄉子尅重重煞没
官衰傷食重傷妻叠叠財輕身旺兄弟多若不如斯定
是刑衝妻妾位暗合財星妻妾衆虚朝財位主妻多財
星入墓必定刑妻支下伏財偏房寵妾妻星眀朗喬木
相求大運流年三合財鄉必主紅鸞吉兆或臨財敗之
官家資凌替傷妻損妾婚配難成妻星夫位在何宫要
求端的官禄天厨居甚位須察根源有格局純粹忽遇
惡物相衝亦主死亡有財禄淺薄或逢歲運旺相亦當
驟發日求升合食神旺處劫財多生來貧夭財食得地
梟印重官弱煞強無制則夭日衰財重黨煞則窮更看
歲運何凶何吉寅申巳亥互依倚不遷徙必出他鄉乾
坤艮巽遇互換好馳騁心無定主柱中若逢華蓋遇二
德乃清貴之人官星七煞或落空亡在九流任虚閒之
職五行尅戰非傷日主不為灾歲運併臨若損用神必
有禍財星入墓少許刑衝必發傷官傷盡或見官星則
凶有十八格當從善惡推求總係五行各取衰旺消息
身旺何勞印綬干衰不喜財官中和為福偏黨為禍但
見貴神朝拱禄馬飛天遥合虚格不得刑衝逢合皆忌
七煞官星各嫌羈絆填實則凶忽然運到官鄉當以退
身避職馬疲官破困守窮途禄旺財豐峥嶸仕路如臨
喜處以得禍是三合而隠凶星或逢凶處而返祥乃九
宫而露吉曜要知職品高低當求運神向背清竒則早
歲成名玷缺則晚年得地津路通亨權高爵顯程途偃
蹇禄薄官卑推尋子位先看妻宫死絶者嫡庶難存太
旺者别門求覓子星顯露子息必多刑害嗣宫男女罕
得若問兄弟多寡細簡四柱干支月令雖強更看運神
向背死絶刑傷鴈行失序相生慶會棣萼聮榮兄弟身
旺父母有虧財帛宫多母年早喪若見官鬼出見母反
長年如逢脫氣排連父還有夀壬臨午位癸坐巳宫禀
中和兮祿馬同鄉遇休囚也胎元絶地丙臨申位庚坐
燕寅巳入巽乾乙臨雙女金乘火位甲坐坤宫名曰休
囚最嫌尅制七煞忌逢言喪魄夀星欣遇曰還魂天命
能施智力難出綱維造化隂功可奪貧寒將盡能令白
屋出公卿奢侈大過還使朱門生餓殍家資將費定生
不肖之兒男婚媾自刑必娶無夀之妻妾四官背禄不
可妄求官將不成財當見費八字無財須要本分越外
若貪必招凶事噫甘貧養拙非原憲之無才鼓腹吹簫
豈伍員之挫志莫非命也要當順之而已
心鏡五七賦
人生富貴皆前定術世須詳論
天上星辰有可加此說更無差
時加月建逢命位正是福原地
夀元合處是其真此說不虚陳
官禄貴馬見台形一舉便成名
(三干相連)
日逢貴地見禄馬壯歲登科甲
時日若逢夾禄位為官必清貴
五行時日無相雜為官多顯達
羊刃重重又見煞大貴登科甲
若逢三竒連禄馬名譽揚天下
日坐食支又合干九卿三公看
甲子巳巳又一說天地德合訣
丙子癸巳與前同官職拜三公
木若逢金主不傷兩府坐中堂
火若遇水主將權為將鎮戎邊
金若逢火主大權方面刺史官
水若逢土入官局宜作侍從職
土若得木為正禄八座三台福
年得月禄不為喜日貴取為主
生逢貴人值孤寡决定為僧也
空亡官禄遇貴人緇衣作高僧
五行無氣守孤寡必定作行者
空亡刑害又逢囚為僧及裹頭
欲知人命主有權食神旺必全
相刑羊刃並煞傷必主上法場
的煞若逢盤足坐惡鬼死刑獄
(日支自坐為盤足)
夾角相逢共歲星徒流定分眀
六害當權逢刃煞少年多夭折
日逢官鬼見重刑惡死甚堪驚
刃神劫煞兩頭居早歲夢天衢
禄馬俱逢行絶地勞困難逃避
月若逢時與刑衝根基定一空
時遇官星生旺位子孫成行隊
向禄臨財官更吉貴顯有家資
日月純官無財位反主無官貴
卯刑子位子刑卯癸乙相生撓
未來刑丑丑刑戌戌刑未同律
禄馬尅生主發財人元尅出來
(甲乙見寅卯禄馬皆絶甲申乙酉不在此論)
得一分三緣何說飛天禄馬格
歲合時日分兩頭切須仔細求
君子若逢利奏對常人主灾晦
心懷悔退緣何事重犯剥官位
柱中有禄運逢財金玉自天來
前言能說貴與賤亦須看運限
大凡行運逢禄馬發跡為官也
天月二德為救神百灾不為凶
向禄臨財甚希竒貴顯有官資
命中禄馬同貴人福禄進珠珍
貴人君子坐刑煞名成少年發
隂陽貴賤宜消息熟曉在胷臆
日時身命許多般一訣千變看
造微論
兩儀肇闢六甲攸生將三元而作三才建四時而為四
柱干為禄夲定一生職位高低支作命基布三限夀元
終始年生為根月建為苖日管經營斷中年之休咎時
為結果定晚歲之榮枯先推胎息之由次入變通之道
為官為貴緣上下以咸和多滯多危本根元而相尅是
故格清局正當為臺閣之臣印旺官生必秉鈞衡之任
馬頭帶劔威鎮邊疆印綬逢華尊居翰苑禄雖多而有
害福不為祥煞雖重而無傷凶不為禍三竒弗遇才高
難解成名六合正逢家富又能增業空亡親於寡宿孤
獨躘踵長生䧟於空亡貧寒偃蹇桃花若逢帝座因色
亡身咸池更會日宫緣妻致富根元淺薄逢生旺而不
榮本主興隆遇休囚而反吉羊刃臨於五鬼定須重犯
徒流勾絞叠於三刑應是頻遭編配是以登仕途者莫
逢吞㗖爵禄虧停當兵權者勿遇天中身權退失胸襟
澄徹蓋因水濟江湖學問淵源本是水居壬癸慈祥愷
悌木乘甲乙之鄉焦燥暴惡火盛丙丁之地名高禄重
乾金早會庚辛貫朽粟陳鎮土重親戊巳木繁而無金
斵削縱榮而末歲孤窮火炎而無水陶鎔雖發而早年
夭折學若水之浮泛惟憑土以隄防土重而無木疏通
遂歸愚濁金堅而無火鍜鍊終是凶頑至若金脆火炎
多則損巳木柔金重利則傷身水清不假土多土弱不
禁木盛火強燥而微𦕈水既濟以寬和須將勻配為佳
亦以均調為上大顯者貴乎深隠大屈者貴乎卑伸夀
永年高皆是禄臨帝旺職崇位顯為緣馬會官星華蓋
逢空偏宜僧道學堂遇貴惟利師儒五行若也蕭索三
命因而低弱日逢空寡其妻多致生離時值空虚其子
縱有不肖絕宫為鼓盆之煞胎宫為白虎之神天空臨
嗣續之官永歲損成家之子運逢吉宿無本主則未足
歡娛限守凶神有根苗則不須畏懼歲君若臨惡弱一
歲迍邅生時若遇休囚一生愁嘆源清者其流必遠本
濁者所作無成八字超羣不貴即當大富五行駁雜居
安可不慮危休囚者身性卑微旺相者名利壯寔先強
後弱必先吉而後凶始弱終強亦始凶而終吉乃若初
逢貴吉未可便作貴推中遇凶強豈可便作凶兆大抵
文貴要長生之地刑煞宜死絶之宫是以當憂不憂聞
喜不喜詳其本末察其盈虚榮辱窮通不言而喻吉凶
悔吝可考而知名曰造微豈云小補
人鑑論
洪濛肇判甲子攸生二十二字之用無窮百萬千人之
命可考日生為主年長為君先論根本虚實次論歲運
強弱森列三才妙在權衡輕重包羅八卦自存規矩方
圓天道尚有盈虧人事豈無反覆或始貧而終富或先
敗而後興當捨短而從長勿取彼而棄此四柱俱嫌一
字大醇亦求小疵詳察其源勿輕以斷官在禄鄉伊尹
負阿衡之位時居貴地傅說興作相之臣生逢貴格入
仕為臺閣之尊重遇鬼局樂道有山林之興是知居官
居貴五行醇而不疵多滯多憂八字雜而又戰根甘裔
苦賈誼屈於長沙源濁流清太公興於渭水禄馬同鄉
而會登台鼎煞印重旺而早入科名比肩重遇宜嗟范
子之貧印綬叠逢可比老彭之夀夾官夾貴日時值而
峻宇雕梁劫財奪馬歲時逢而蓬門甕牖嗣位逢尅絶
鵲之巢而鳩之居妻位犯煞傷鸞之孤而鵠之寡運行
背禄昔日富而今日貧命遇旺財昨日悲而今日笑四
柱坐學堂之上回也不愚三元助墓庫之中子之好學
年傷官貴才高那解成名時值偏官家富又添好子庚
行丙地禱爾于祗壬入戊鄉胡不遄死伯牛有疾緣戰
尅以交差司馬何憂蓋比和而無位身中衰弱逢吉運
以為凶命坐堅實遇禍年而反福煞雖重而多合何傷
日月之眀禄雖顯而有失難際風雲之會遇而不遇庚
辛在壬癸之鄉憂而不憂甲乙行丙丁之地或若生逢
絶敗鄭谷歸耕禄馬病衰馮唐皓首九官旺相難逃邀
我於桑中四柱合和未免題詩於葉上西施貌美自身
多帶長生綠珠墜樓凶惡又逢七煞孤鸞入命夫哭婦
而婦哭夫烟花絆身女求男而男求女頭目䧟而肢體
相虧財帛耗而田宅有害生時若遇刑衝一生屢空歲
月若臨劫奪百歲孤寒財入財窠不貴即當大富煞居
太歲居安可不慮危乃若官星透露未可便作貴推煞
星下攻曷可便為凶斷大抵貴禄喜逢於印綬刑煞宜
值於制合是以當憂不憂聞喜不喜考其根而明其實
論其始而究其終是以妻宫有尅少年無早娶之人兒
位逢傷末歲損成家之子平生不吉而夀算椿松財禄
帶多而福姿蒲柳源清者其流必遠本壯者其葉必榮
三命冠羣不至貴即當大富九宫䧟溺怕凶運又怕凶
年千條萬緒當求不見之形百𣲖一源貴得彌身之地
詳陳夲末&KR0879;察盈虧後之君子幸勿忽諸
元妙論(一名碧淵賦一名千里馬)
嘗聞分二氣以定三才播四時而成萬物人命榮枯得
失盡在五行生尅之中富貴榮華不越八字中和之外
先觀節氣之淺深次看財官之向背凡人命内難得實
有財官余觀格中只要虛邀禄馬先賢已有成式後學
須要變通太過無尅制者貧賤不及失生扶者刑夭宜
向之而運背决知貧賤宜背之而運向定是困窮喜生
而逢生貴而可取愛尅而受尅吉而堪言木盛逢金斷
作棟梁之任水多遇土妙為堤岸之功火煉秋金鑄出
劔鋒之器木疎季土培成稼穡之禾火炎有水名為既
濟之佳水淺金多號曰體全之象亥卯未逢於甲乙富
貴無疑寅午戌逢於丙丁榮華有准庚辛局全巳酉丑
位重權高壬癸格得申子辰禄優財足戊巳局全四季
榮冠諸曹更值德秀三竒名揚四岳木全寅卯辰之方
功名自有金備申酉戌之地富貴無虧水歸亥子丑之
源利名之客火臨巳午未之域顯達之人木旺宜火之
交輝秋闈可試金堅愛水之相涵文學堪誇用火愁水
用木怕金春木重重休為太旺無依夏火炎炎莫作太
燥有&KR1062;秋金銳銳最為奇冬水洋洋專可美生我扶我
為忌尅我制我有功五行有配曰化曰治曰和四柱無
情為亂為傷為禍合中逢戰如大治之遇亂離死地逢
生若極否更以盛世一治一亂柱中滚浪刑衝乍旺乍
衰命裏交横破害劉蕡不第只因文學年衰李廣非侯
蓋為人強馬劣欲知平生貴賤當推科甲之星要問職
分高低細察財官之位求官未就衝傷命貴便登科功
名已成不可覆臨傷以破魁勝官則終身不第官勝印
而唾手成名木相火眀此軰宜登甲第金寒水冷斯人
終是貧寒胎元日主提綱印旺奪魁元聚貴歲苗高坐
玉堂榮翰苑病乃魁星病去方能成就文為甲首官来
始見升騰元武格而比劫多太乙玉堂真甲第朱雀賦
而食神旺官年四歲擬登科比肩多見官煞印是魁星
合歲衝官及第官煞重遇印傷便是甲宿食年印歲題
名木魁若臨年月旺狀頭解首屬斯人火宿如值歲干
炎甲膀狀元歸此軰數科不第只因財破文書一舉成
名乃是魁星帶甲五行消長皆因鬼以成功四柱興隆
若無病而不貴雖用鬼病為竒終是去之為福更尋三
合禄馬之年須看玉堂天乙之歲丙丁生於冬月貴於
戊巳當頭庚辛産在夏間妙乎壬癸得局甲乙秋生貴
宜元武庚辛夏長妙用勾陳丙丁水多嫌北地逢戊巳
反作貴推庚辛火盛怕南方遇戊巳翻為貴斷甲乙秋
生透丙丁莫作傷看戊巳夏産露庚辛當為貴論火帶
水多貴行木運土逢木旺榮入火鄉庚逢水重水冷金
寒最喜炎熱戊遇酉多身衰氣脫偏愛熒煌不及要生
扶太過宜剥削青龍全從革之金且貧且賤白虎備潤
下之水曰富曰榮春木多而水淺補衲之僧夏火炎而
金衰簮冠之道勾陳局全潤下奔波之徒朱雀三合元
武困弱之軰金堅火弱行商販賣之人土敗水凝破祖
淹留之客金生秋月土重重貧無寸鐡火長夏天金叠
叠富有千鍾春木專遇水多貧賤之流冬水獨逢金盛
寒弱之軰辰戌丑未遇刑衝無人不發子午卯酉帶刑
合犯者多淫夏金叠火秋水重金太偏黨非貧即賤春
金多火冬水盛金無制伏不天則貧秋木無根從婦福
禄貴崇高夏金失地配夫榮功名顯達火向春林逢木
旺好去求名土臨季地見金多堪來出仕甲乙夏榮土
星厚功名半喜足田庄丙丁冬盛水源清爵禄全欣榮
錦綉專禄帶食傷權持外閫羊刃入官煞威鎮邊疆拱
禄拱貴夾丘爵禄豐饒倒衝遥合欄义功名顯達壬趨
艮而甲趨乾清名之士辛朝陽而乙鼠貴文學之官局
全風虎良將之材柱備雲龍大人之德四庫全備龍變
化逢大海為九五之尊三竒局秀鳳騰翔遇天門乃臺
閣之貴旺財官之貴富暗禄馬以榮華入格以貴而推
破局不貴而斷究一理而察百端明片言而通萬類後
學君子勿忽於斯
精微論
凡看人命專論六格逢官看財見財而富貴逢煞看印
遇印以榮華逢印看官而遇官十有七貴逢財忌煞而
有煞十有九貧官喜露露則清高財要藏藏則豐厚官
煞混雜身弱則貧官煞相停合煞為貴年月官星早年
出仕日時正貴晚歲成名胞胎逢印綬禄享千鍾財氣
逢長生田肥萬頃秋冬官星防刃傷存全元武貴無疑
臘月傷官喜見官破印傷重禍而死財旺生官者乃貴
少而富多傷官見財者又官高而財足無傷不貴有病
為竒始雖用之為竒終須去之為福理妙於斯何須外
求如火炎水少遇庚辛休作身旺官輕而取或土重木
絕逢壬癸難當官旺身輕而决財輕莫逢劫地印多最
妙財鄉財逢生官因賄取貴煞星制刃劫寳圖名身旺
偏財可取必得横財主健正財被劫頻見妻灾劫財羊
刃入官煞臺閣之臣歸禄衝食逢刃傷廊廟之貴身旺
有煞逢印綬權斷之官主弱逢印見財星尋常之客羊
刃偏官有制膺職掌於兵刑正官正印無傷牧黎庶為
守令財旺稼穡給餉之官飛禄朝陽侍從之職乾坤本
清氣經國之榮子午為尊極黃門之貴癸日癸時兼丑
亥魁名及第入翰林壬日壬時叠寅辰高爵承恩登御
問日德見魁罡縱吉遇貧寒之士魁罡值財官任得地
衣禄之人傷官見官妙遇財印之地財星破印貴行比
劫之鄉命重財運逢煞吉而堪言命重煞運逢財凶而
可决甲乙運入西方身旺功名可許壬癸路經南地主
健財禄堪圖劫煞不宜行旺地食神最妙偏財鄉女命
傷官歸禄得之極吉男造羊刃身弱遇之為竒金神建
禄欄义女命逢之最忌羊刃傷官七煞男子遇之得權
金神入火逢煞刃貴而無疑煞重有印逢食傷榮而有
凖正官正印官居不顯羊刃七煞出仕馳名身旺無依
僧道之軰桃花滚浪娼婢之流金弱火強土木銷鎔之
匠土多水淺行閒針線之工五湖雲擾始榮終辱巳身
貧遍野桃花一世風流多酒色亡神拱煞賊盗之徒秀
氣失時清貧之士印旺身強多嗜酒丁壬妬化犯淫訛
身印俱旺平生少病天月德助處世無灾食神生旺勝
似財官貴全財煞有棄命就財就煞就官者有餘富貴
無依專旺絕食絕財絕官者無限貧窮身弱棄命要無
根官居宰府干衰身化得其時位近天廷男命類屬從
化照返鬼伏宜細詳之女命純和清貴濁濫娼淫當深
究也
驚神論
五行生旺朝中榮貴之人四柱休囚林下清修之客鬼
旺身衰少年難得榮華禄破身刑早歲失其怙恃男少
女多只為隂神太重男多女少定是純陽有托逆尅懸
針雕面打鐡之軰魁罡煞刃役身軍伍之流官遇亡劫
兼七煞當為武將貴填財印遇二德得作忠臣財衝禄
破市井屠兒禄旺身強豪門貴客孤辰值華蓋道士僧
尼劫煞遇魁罡巫醫術士咸池坐旺帶刃因色亡身驛
馬臨刑帶禄為牙致富命長富貴蓋緣天德遇長生衣
食豐盈乃是財星無尅破日居專禄支神全合貴無疑
支刃干官時月重逢官必顯戊午戊午貴因化刃生身
拱禄拱貴禍為歲来填實財多露顯有敗有成財少暗
藏爛錢朽貫早年無子皆因時日刑身晚後添嬰知緣
時得日貴丙申庚寅甲巳真是貴人甲子巳巳壬辰業
專醫卜日逢刃煞妻必産亡時值孤虚子當不肖子卯
之中逢一癸富且不貧干支刑合帶咸池娼門幇客時
上偏官有制晚子英竒柱中財旺生官早年清選咸池
華蓋月時相犯主伶仃弔客喪門歲運併臨方孝服水
多則泛濫之軰作事無成土多乃愚濁之徒化生須福
馬多則終年奔走禄多則活計難停刑多則終有殘疾
破多則一生苦恨馬多禄少奔馳詭詐之徒財旺身強
良顯忠正之士咸池帶合遇鬼賊家敗人離劫亡煞刃
會傷官兇頑招禍偏財身旺趁求商賈之人六合會財
興販經營之軰拱印拱貴三島玉階金殿客拱禄拱財
萬頃桑田朱履賓有印無官享見成清高之命金神遇
水乃貧寒帶疾之徒愚痴無知皆因泄氣傷身知武能
文天德貴人生印風流破蕩印多干弱坐咸池圓頂方
袍孤寡二星臨華蓋滿盤羊刃决定分屍時日俱空妻
兒不力干支重犯剰官來痼疾纏身天乙一字遇長生
利名兼享跛足駝腰只為煞神逢曲脚侏儒殘疾蓋由
鬼旺日衰柔支旺干衰家穏實支衰干旺外虚花四柱
連珠官印助一品之尊五行連茹財禄享千鍾之富身
若剛強不怕鬼來尅我日干柔弱喜逢比劫相扶身弱
食多則天金神帶火則貴慷慨者偏財劫刃慳吝者正
官正財七煞無制乃為凶惡之徒傷官咸池定作岐路
之客凡見日干太弱内有弱處復生若見旺相相生亦
有旺中尅破
明津先生骨髓歌
欲知五行生死訣容易豈與凡人說五星只在限為憑
子平專以運中决生知富貴問前程死時未審如何截
格局只以用神推用不受傷人不滅運行先布十二宫
看於何宫受某節財官印綬與食神當知輕重審分明
官星怕行七煞運偏官尤畏正官臨官煞混行當知審
去煞留官仔細評留官去煞莫逢煞留煞去官官莫逢
官煞受傷人自絕更看財格定前程日時偏正問何財
又怕干頭帶煞来煞運重逢人亦夭孰知偏正是為灾
自專偏正皆為福兄弟同分是禍媒運到正財必争競
各宜偏正兩分推有財官運須榮發官運財鄉是福胎
只怕日干元自弱財多生鬼趕身衰財多身弱行財運
此處方知入泉臺官不受傷財不劫夀山高聳豈能頽
第一難推印綬鄉運行身旺必榮昌官鄉會合逢官職
死地當知是禍殃若是逢財來害印懸梁落水惡中亡
官居在任他鄉死經紀逢之在路傍印不逢財人不死
如前逐一細推詳財官印綬分明說更有食神非易訣
食神有氣勝財官只怕殘傷前後截倒食運遇反傷年
須知早下泉臺歇前格教君說短長後格也來前路截
却分輕重細推詳大怕財官臨死絕傷官命運再逢官
斷是徒流禍百端日貴日德逢衝戰此命危亡可立看
飛天拱禄嫌填實更看絆神來犯干若依喜忌篇中斷
格局逢傷作夭看後格死生無異兆第一財官為緊要
運行若不遇財官既遇財官無長少問夀須知問用神
用神受制定尅身受傷勿以便為禍輕重須教認取真
用神健旺定無慮運若逢傷實蹇迍退職卸官依例斷
亡家敗業損兒孫六親眷屬還遭累禮服親喪百事臨
何以知其能住夀但宜運上細推尋日干同運如逢煞
逢煞逢刑禍來侵外敵仍還逢内敵其餘宫分外方尋
内逢外敵為灾重外逢内敵禍微侵戊巳土須分四季
雜氣中間難又易逐年分定數中分受制受傷隨歲氣
指定吉凶此運中何年何月殃灾至子運歲逢辰子癸
克應太歲及月位寅運丙申逢年同巳丙一同禍福類
卯運乙木怕相逢巳中戊庚丙雜會午運年上午戊凶
丑未年中須是畏申宫庚亥莫相逢酉逢辛丑皆為忌
亥運壬甲怕申宫只是八宫包四季四季從頭混八宫
大抵循環如指示不知去處是無窮配合干支同一位
便分輕重定灾凶運重歲輕宜併論吉凶歲隨運一同
此是千金不傳秘予因濟世寫遺蹤術人且莫妄輕議
搜髓歌
造化先須看日主後把提綱分次第四柱專一論財官
身旺財官多富貴若還身旺財官損只是朝求暮討兒
財官旺時日主旺紫袍金帶有何疑財官旺而日主弱
運行身旺最為竒日主旺而財官弱運入財官利名馳
日主坐下有財官月令相逢貴不難總把財官為緊要
早年富貴禄高攀財官微薄身太旺太旺無依受孤寒
更有印來比劫助傷妻尅子可立看官煞太重身更強
一逢制伏作賢良煞官拱印貴不小烜赫威名定振揚
生居九夏火土多利逢水濟貴中和水火原來要既濟
𬋩教名利鎮山河火熱炎炎如無水運行水鄉亦是美
水勢滔滔若無土運入土鄉真可喜東方木多宜西運
西方金旺愛東行五行相濟成造化人命逢之福不輕
三丘五墓怕見重骨肉參商損六親提綱刑衝尅父母
日時對衝妻子屯比劫傷官若再旺不但傷妻更損兒
縱有一子亦不孝或者乞飬總非宜身旺比肩坐驛馬
兄弟飄蓬好瀟洒八字驛馬紛交馳身榮勞苦東西也
倘得身閒心不定動則風流静則愁若是財星坐驛馬
妻賢無處不悠悠財星入庫主聚財謹守資財不做人
妻兒慳吝善持助只怕暗藏羊刃嗔官煞重重不帶財
妻能内助不和諧公姑不敬全無禮奪却夫權命所排
官星若也逢生旺更得長生旺在時子息聰明多俊秀
兒孫個個着緋衣日主七煞帶梟食妻主虚胎小産多
經脉不調成血疾更看行運又如何男子梟食重重見
身弱多應癆病隨女人梟食非為吉産難驚人病亦危
女命官旺兼財旺招得賢夫更好兒若是財官俱受損
傷夫尅子有何疑印綬生身身更旺為人刑尅主貧孤
若得官顯財又顯亦為超邁貴人扶女命若也傷官旺
坐下傷官會罵夫朝暮喃喃口不絕百年終是見刑枯
乙巳庚午與辛未日干帶之最為美再看四柱又何如
定主夫賢已亦貴丙丁子丑戊巳春此日生人定不同
甲午甲申共乙酉坐下財官富貴榮丁亥戊子並庚寅
日主逢之福不輕辛卯丙申丁酉位財官内隠顯聲名
己亥甲申見庚戌印綬財官暗裏藏更得丙辰壬戌至
四柱扶印不尋常甲子丙寅與丁卯己巳壬辰癸巳同
若是身同強月令虚名虚利任飄蓬辛亥庚申並巳丑
坐下財官並無有妻宫子女帶虚花東西南北是身家
甲寅戊戌并庚子女尅丈夫男尅子己巳丙午丁未同
重重壬子主孤窮辛酉乙卯與戊午支干同類妻不足
巳未庚申及癸亥月令更旺成禍害日主財官印綬全
月時符合福綿綿干支同類並身旺尅子刑妻破祖田
好將四柱分強弱莫把隂陽只一言此是五行真妙訣
不逢知者莫虚傳
四言獨步
先天何處後天何處要知来處便知去處
四柱排定三才次分日干為主配合元辰
神煞相絆輕重較量先觀月令論格推詳
以日為主專論財官分其貴賤妙法多端
獨則易取亂則難眀去留舒配論格要精
日主高強月提得令用財為物表實為正
年根為主月令為中日生百刻時旺時空
干與支同損財傷妻歲運一類破棄祖基
月令建禄不住祖屋一見財官自然發福
用火愁水用木愁金輕重論分禍福能真
五行生旺不怕刑囚東西南北數盡方休
寅申己亥四生之局用物身強遇之發福
辰戌丑未四庫之神人元三用透旺為真
子午卯酉四敗之局男犯興衰女犯孤獨
進氣退氣命物相争進氣不死退氣不生
財官臨庫不衝不發四柱支干喜行相合
提綱有用最怕刑衝衝運則緩衝用則凶
三竒透露日主專強寄根有力福禄榮昌
十干化神有影無形無中生有福禄難憑
十惡大敗格中大忌若遇財官反成富貴
格格推詳以煞為重化煞為權何愁損用
煞不離印印不離煞煞印相生功名顯達
官煞重逢制伏有功如行帝旺遇之不兇
時煞無根煞旺取貴時煞多根煞旺不利
八月官星大忌卯丁卯丁尅破有情無情
印綬根輕旺中顯達印綬根多旺中不發
印綬比肩喜行財鄉印綬無比忌見財傷
先財後印反成其福先印後財反成其辱
財官印綬大忌比肩傷官七煞反助為權
傷官用財無官有子傷官無財子宫有死
時上偏財怕逢兄弟月印逢財比肩不忌
傷官見官格中大忌不損用神何愁官至
拱禄拱貴填實則兇提綱有用論之不同
月令財官遇之發福名禄高強比肩奪福
日禄居時青雲得路庚日申時透財歸禄
壬騎龍背見戌無情寅多則富辰多則榮
天元一氣地物相同人命得此位列三公
八字連珠支神有用造化逢之名利必重
日德金神月逢土旺雖有輕名祖業漂蕩
金神帶煞身旺為竒更行火地名利當時
甲日金神偏宜火制巳日金神何勞火制
六甲生春時犯金神水鄉不發土旺名真
甲乙丑月時帶金神月干見煞雙目不眀
甲寅重寅二且刑煞終身必損遇火難發
六甲寅月透財時節西北行程九流藝業
乙日卯月金神剛烈富貴比肩旺横死絶
天干二丙地支全寅更行生印死見禍臨
火旺二寅透壬坐申艮禄多厚見水傷身
六戌重寅月令水金火鄉有救見土刑身
巳日月戌火神無氣多水多金眼昏目閉
年干會火日時會金巳干用印官徹名清
秋金生午丙火透露運至南方血傷泉路
金旺三秋二庚火丙到丑傷情逢離順境
庚金生午辛金生未透煞兩停冬生最貴
辛金月辰庚金丑庫逆數清孤順行豪富
辛逢卯日年月見酉時帶朝陽為僧道醜
辛金亥日月逢臨戌水運初行須防目疾
辛金坐酉財官用印順行南方名利必振
辛金坐巳官印用月順行南方貴顯榮福
酉金逢離透土何慮無土傷身夀元不住
月生四季日主庚辛何愁主弱旺地成名
辛金逢火見土成刑陽金遇火透土成名
壬生午位禄馬同鄉重重遇火格局高強
壬癸多金生於酉申土旺則貴水旺則貧
癸向巳宫財官拘印運至南方利名必振
癸日己亥煞財透露地合傷官有勞無富
癸日申提卯亥歲時年煞月劫林下孤恓
癸日干巳陰煞重逢無官相混名利必通
傷官之格女人最忌帶印帶財反為富貴
煞多有制女人必貴官星重犯濁濫淫類
官星桃花福德堪誇煞星桃花朝劫暮巴
庚日申時柱中金局支無會合傷官劫妻
癸日寅提壬日亥日莫犯提綱禍福難推
甲日乾提見煞喜比金水栽根忌寅卯未
戊巳丑月比肩透出叠運入局忌逢午未
壬癸坎宫支逢午戌干頭比肩東行為吉
甲乙震宫卯多須夭逆順運行子申發福
庚辛巳月金生火旺比劫栽根兩行成象
丙丁酉月比肩不忌火入離宫比肩一例
曲直丑月帶印多金壬癸丑月土厚金清
金神生旺勝似財官濁之則賤清之則垣
(身弱)陽木無根生於丑月水多轉貴金多則折
乙木無根生臨丑月金多轉貴火土則折
丙火無根子申全見無制無生此身貧賤
六甲坐申三重見子運至北方須防横死
丙臨申位陽水大忌有制身強旺成名利
巳入亥宫怕逢隂木月逢印生自然成福
巳日逢煞印旺財伏運轉東南貴高財足
壬寅壬戌陽土透出不混官星福崇顯禄
隂水無根火鄉有貴陽水無根火鄉即畏
丁酉隂柔不愁多水比肩透露格中最忌
戊寅日主何愁煞旺露火成名水來漂蕩
庚午日主支火炎炎見土取貴見水為嫌
辛未身弱卯提取格癸酉身弱見財害格
癸巳無根火土重見透財名利露根則賤
辛酉八月未時受生人命遇此平生多凶
(棄命)甲乙無根怕逢申酉煞合逢之雙目定瞽
乙木酉月見水為竒有根丑絶無根是宜
乙木坐酉庚丁透出遇庫歸根孤神得失
丙火申提無根從煞有根南旺脱根夀促
陽火無根水鄉必忌隂火無根水鄉必救
隂火酉月棄命就財北行入格南走為灾
戊巳亥月身弱為棄卯月同推嫌根劫比
庚金無根寅宫火局南方有貴須防夀促
辛巳隂柔水囚官煞運限加金聰眀發達
壬日戌提癸干未月運喜東方逢衝則絶
棄命就財須要會財棄命從煞須要會煞
從財忌煞從煞喜財會逢根氣會損無猜
此法元元識得神仙學者實授千金莫傳
五言獨步
有病方為貴無傷不是竒格中如去病
財禄喜相隨
寅卯多金丑貧富高低走南地怕逢申
北方休見酉
建禄生提月財官喜透天不宜身再旺
惟喜茂財源
土厚多逢火歸金旺遇秋冬天水木泛
名利總虚浮
甲乙生居卯金多返吉祥不宜重見煞
火地得衣糧
火忌西方酉金沉怕水鄉木神休見午
水到卯宫傷
土宿休行亥臨宫在巳宫南方根有旺
西北莫相逢
隂日朝陽格無根月建辰西方還有貴
干怕火来侵
乙木生居酉莫逢全己丑富貴坎離宫
貧窮坤艮守
有煞只論煞無煞方論用只要去煞星
不怕提綱重
甲乙若逢申煞印暗相生木旺金逢旺
冠袍必掛身
丙火怕重逢北方返有功雖然宜見水
猶恐對提衝
八月官星旺甲逢秋氣深財官兼有助
名利自然亨
曲直生春月庚辛干上逢南離推富貴
坎地却猶凶
甲乙生三月庚辛戌未存丑宫壬癸位
何慮見無根
木茂宜金火身衰鬼作關時分西與北
輕重辨東南
時上胞胎格月逢印綬通煞官行運助
職位至三公
二子不衝午二寅不衝申二午不衝子
二申不衝寅
得一分三格財官印綬全運中逢尅破
一命喪黃泉
進氣死不死退氣生不生終年無發旺
猶忌少年刑
時上偏財格干頭忌比肩月生身主旺
貴氣福重深
時上一位貴藏在支中是日主要剛強
名利方有氣
運行十載數上下五年分先看流年歲
深知來往旬
三命通會卷十二
