三命通會卷四
明萬民英撰
論十干坐支兼得月時及行運吉凶
甲乙
甲木屬陽乃棟梁之材喜生秋冬遇申子月為吉柱見
庚辛譬斧鑿之論主名利運行申酉辰戌丑未鄉大能
發越見辛官尤妙忌寅午戌合局及透丁火傷官乃辛
苦勞力作事無成之命運逢亦不順若合局丁透柱有
辰戌丑未干上露戊巳再行財運傷官生財却發大福
乙木屬陰為生氣之木遇春生而花葉茂盛亦喜生於
小春之令逢亥卯未申子辰二局更行北運雖透丙丁
庚辛亦不妨所忌寅午戌火巳酉丑金多傷殘再行南
運主夭無疑
甲乙貴乎木得宜要知金水旺為竒
春從南往秋歸北冬夏西行發福基
甲乙日生人身坐巳酉丑申戌金鄉運行宜土金分野
若生寅卯辰不結木局宜時引歸土金分野大貴行運
亦然則官長遠若生巳酉丑申月時引歸亥卯未寅取
貴非此時者乃過與不及却要運行水木局分野否則
貧儒柱中原有財星怕比劫分奪原無財星不畏如木
得金而成器仁者有勇金得木而成材勇者必仁是乃
剛柔相濟陰陽相停運行却喜財官若有木無金則庚
辛虧而義寡有金無火卽勇而無禮則亂金太盛而無
水則枯木太多而無金則繁是金木各不一也偏陰偏
陽難名之命縱遇財官亦不發達
(六甲日詩曰)建禄於寅是旺鄉(寅上甲木坐禄金絶土死財官兩背見辛未時取貴)秋
臨傳送鬼刑傷(謂申中甲絶庚為煞秋生鬼旺)戌中坐禄心懷善(戌中辛有)
(餘氣戊土正位身坐財官身被火焚心多懷善見丙寅時貴)辰位藏財性亦良(辰中戊巳)
(入墓身坐財庫水氣發生性多善良見丙寅時貴)午喜巳財天有赦(午中巳土建旺丁火)
(傷官有財無官夏生為天赦)子雖沐浴日無妨(甲木子上雖沐浴子中癸禄旺坐生氣印)
(綬冬生為天赦)有吉為凶凶為吉更看天時仔細詳
六甲日用辛為正官庚為偏官戊巳為財如年月時中
透出戊巳辛字生三秋四季及金土局財官有用如不
透出三字只生三秋四季及金土局亦作財官論見甲
乙奪財丙丁傷官名利艱難若生春夏及火木局財官
無氣雖得滋助名利亦輕喜行西方四季金土分野向
官臨財之運不喜東南木火傷官敗財之地若四柱庚
辛俱見謂之官煞混雜無去留制伏反主貧賤如只有
庚不見制伏當作鬼論分身鬼強弱定其吉凶壽夭若
制伏得中作偏官論太過反不為福更看日干於所生
月内有力無力有助無助分節氣淺深輕重言之喜行
身旺鬼衰運忌身衰鬼旺運
(六乙日詩曰)卯宫得地禄榮昌(卯上金絶土死乙木坐禄財官無氣庚辰時主貴或類作)
(木局主大貴)未上逢財是正鄉(未上乙木本局有巳土為財丁火傷官)亥内壬
居不失局(亥上乙木死喜壬旺為生氣印綬不失木局見丙子壬午甲申時貴)丑臨官庫
從夫吉(丑金局從夫化金為福身坐財官偏印為丑中有巳土辛金癸水餘氣故也)巳上金
宫有化良(巳為金局須化金為福但身坐正財男主尅妻女主妨夫見壬水者輕)更看天
時併合局吉凶禍福細推詳
六乙日用戊為正財巳偏財庚為正官辛偏官若年月
時上透出戊巳庚字生三秋四季及金土局財官有用
如不透此三字生三秋四季及金土局亦作財官論見
甲乙奪財丙傷官名利艱難若生春夏及火木局縱有
財官無氣雖得滋助亦輕喜行西方四季金土分野向
官臨財忌行火木之地傷官敗財怕官煞混雜有煞無
制鬼論制太過不及皆不為福更詳日干於所生月内
有無力助分輕重言之運喜忌同上
丙丁
丙火屬陽乃太陽之正氣能生萬物喜生春夏月間自
然成就精神百倍更遇天月二德行東方運大妙雖見
壬癸水不妨惟忌戊土透露减其分數大運歲君相犯
官府刑獄破財喪服生於秋冬更遇夜時地支再合水
局非僕卽從一生離别孤獨貧夭殘疾
丁火屬陰為凡火可制萬物金銀銅鐡不得丁制不能
成器喜生夜間巳酉丑月令為妙正月逢寅乃天德印
元更得卯字最好忌壬癸水如日生多尅妻子遇南方
運剥官退職行西北方運貴
丙丁日主火為根金水二星是福源
行運若臨西與北縱然富貴不週全
丙丁日自坐申子辰亥水位又引歸金時如生寅午巳
月為水火旣濟大貴夏五月忌三合火局火炎水乾冬
子月忌三合水局水盛火滅水火相停斯成旣濟大運
宜金水分野却忌過與不及偏陰偏陽苗而不秀若生
申子辰亥月須要寅午戌巳時取貴非此時者行木運
方好否則虚名不貴
(六丙日詩曰)居寅有秀壽偏長(寅上金絶水死財官俱背丙火長生獨食神生旺故主有)
(壽見己亥辛卯辛巳時貴)在午刑衝身亦強(午上火旺之地謂之日刃喜刑衝破害為午中)
(金敗癸絶財官俱背男妨妻女妨夫見癸水乙木者輕)申上鬼強通月吉(申中庚為財壬)
(為煞身坐財官見庚寅時貴癸巳金神化氣貴)子中禄旺得時昌(子中有辛生癸旺身坐財)
(官見癸巳庚寅時貴)辰臨官庫冬生忌(辰上身坐官鄉為壬癸入墓庚寅時貴)戌傍
財鄉夏不良(戌乃墓地中有辛金餘氣身傍財鄉夏生財官無氣)消息盈虚玄妙
理要精休旺說行藏
六丙日用庚辛為財癸正官壬偏官若年月時中透出
庚辛癸字生秋冬金水局中財官有用如不透此三字
生秋冬金水局中亦作財官論見丙丁奪財巳為傷官
名利艱難若生九夏四季火土局中縱有財官無氣雖
得滋助亦輕喜行西北金水分野向官臨財之運若柱
中壬癸俱見官煞混雜無制反賤如有壬無癸不見制
當作鬼論要分身鬼強弱定其吉凶壽夭制伏得中作
偏官用太過反不為福更詳日干於所生月内有力無
力有救無救分節氣淺深輕重言之喜行身旺鬼衰之
運忌行身衰鬼旺之鄉
(六丁日詩曰)酉上臨財學業精(酉上丁火長生學堂貴人身坐財官見壬寅時貴)亥
中坐貴向官榮(亥上日貴中有壬旺身坐官鄉見壬寅時貴己巳為金神化氣貴)太衝
無氣財官背(卯上水死金絶財官俱背無氣)小吉迎祥印綬生(未中有木餘氣)
(財官雖背印綬生身)已近火宫身旺相(南方火旺之地財官受制謂已中丙火奪財戊土奪)
(官故也男妨妻女妨夫有戊者重甲寅者輕)丑中金庫禄榮豐(丑中庚辛入墓有癸水餘)
(氣身坐財官見辛亥時貴)人生吉凶如何定月氣時中見重輕
六丁日用庚辛為財壬為正官癸為偏官若年月時中
透出庚辛壬字生秋冬金水局中財官有用如不透此
三字生秋冬金水局亦作財官論見丙丁奪財戊傷官
名利艱辛若生九夏四季火土局中縱有財官無氣雖
得滋助亦輕喜行西北及金水分野忌傷官敗財運怕
官煞混雜有煞無制鬼論制太過貧更詳日干於所生
月内有無力助分輕重言之運喜忌同上
戊巳
戊土屬陽乃隄岸城墻之土止能拒水不能種養萬物
凡城隄不有刑衝破害人民得安喜甲乙木以煞化印
之地忌行西方運縱發而當破當憂要火生扶嫌水尅
制戊巳重犯名利兩失辛庚叠逢作事進退
已土屬陰為田地山園之土可以種養萬物要刑衝破
害卽耕鑿之論喜生春夏辰巳之鄉乃官印之地更不
値傷官損印發福主為人好置造田園豐盈行東北方
運尤妙更兼亥卯未木决主富貴人物穏厚大寬小急
値辰戌丑未乃背禄逐馬及劫財刑傷破耗訟服不一
戊巳日干尋水木柱中原有還為福
運臨北野及東方德潤身兮富潤屋
戊巳日生坐下亥卯寅位為勾陳得位運行宜水木分
野生亥子月要引辰戌丑未巳午時若生辰戌丑未巳
午月要引亥子時為貴蓋土得木而疏通木頼土而培
養若木重而土少則崩土重而無木乃頑濁無用之土
巳日丑年月西方不吉南方大顯
(六戊日詩曰)子坐財鄉亦是祥(子中癸旺自坐財鄕見乙卯時貴丁巳時為金神化氣貴)
離南有破却輝光(戊午謂之日刃喜刑衝破害午中無水木財官俱背然南離火旺生四五)
(月印綬雖破却有輝光)在於申位財神旺(申上壬生甲絶有財無官)長生寅宫
禄鬼昌(寅上火生土秀氣鍾毓甲木當權身坐偏官)辰上兼財居正位(辰中壬癸)
(入墓乙木有餘氣自坐財官)戌中依火是專鄉(戌上戊為魁罡財官俱背柱中不見財官)
(為上喜身旺重叠忌刑衝財官旺若入别格年月時中見財官喜水木分野運)柱中有用或無
用月令如何要忖量
六戊日除戊戌為魁罡其財官喜忌論於日下其餘戊
子戊午戊申戊寅戊辰五日用壬癸為財乙正官甲偏
官若年月時中透壬癸乙字生春冬水木局中財官有
用不透此三字生春冬及水木局中亦作財官論見戊
巳奪財辛傷官名利艱難若生三秋四季及金土局財
官無氣雖得滋助亦輕喜行東北方水木分野向官臨
財之運忌行四季西方敗財傷官之地若柱透甲乙官
煞混雜無制反賤如無乙有甲無制當作鬼論要分身
鬼強弱定其吉凶壽夭制伏中和作偏官用太過反不
為福更詳日干於所生月内有力無力有救無救分節
氣淺深輕重言之喜身旺鬼衰運忌身衰鬼旺運
(六巳日詩曰)酉中財禄兩相背(酉中水敗木死財官兩背)卯遇偏官要力
停(卯中乙木專權身坐偏官須巳土司令得地方是力停)巳位豈能虧小信(巳中水絶)
(木病丙旺財官無氣印却生身丙寅時貴)亥中終是得高名(亥中身坐財官見丙寅時貴)
未臨官庫時通貴(未上有官無財乃有木無水見丙寅時貴)丑坐財鄉月助
榮(丑上有財無官見丙寅時貴)中有榮枯千百樣臨時消息要分明
六巳日用壬癸為財甲正乙偏官若年月時透壬癸甲
字生春冬水木局財官有氣如不透此三字生春冬水
木局亦作財官論見戊巳奪財庚傷官名利艱難若生
三秋四季及金土局中縱有財官無氣雖得滋助亦輕
喜行東北水木分野忌傷官敗財運怕官煞混雜有煞
無制鬼論制太過貧更詳日干於所生月内有無力助
分輕重言之運喜忌同上
庚辛
庚金屬陽乃金銀銅鐡之類禀太陽而成要見丁火制
之方能成器如見丙火遇而不遇喜行東南火木之運
明亮金得制如値寅卯臨於甲乙及巳午未官星印元
得氣之鄉皆是發越惟居西北方為金沉水底是不能
成器
辛金屬陰乃水銀硃砂赤碧珍珠之類秉日精月華秀
氣結成最要金清水秀土氣豐厚地方並西北方運如
行辰戌巳東南運五行四柱不見丁火為妙見則不能
成其器如珠墜爐之喻秀而不實尤恐寅午戌成局煞
旺要身強乃當其旺柱有亥卯未更見丙丁透行午未
運發福巳酉丑成金局為温厚造化行東方運大吉不
宜南
庚辛日主號金干木火相生福自專
年月時中如會合東西運步定居官
庚辛日生坐下寅午戌巳火又生寅午戌月要引金土
時貴秋三月及季冬或十一月引木火旺時大貴運行
木火分野忌過與不及偏陽偏陰則苗而不秀若通火
月氣非巳酉丑申時不貴運金土則吉比肩三合成金
局金盛火微喜行木火之運故金非火不能成其器火
無金無以顯其用金火相停方為乘軒衣冕若火太炎
而無土則金必敗有土則為鑄印之象陶鎔革化而成
器大人之命也火多金少金盛火微皆凶暴之軰
(六庚日詩曰)居申建旺壽延長(申上日德自坐建禄身旺故主壽)寅上雖絶
反主昌(寅中甲丙生旺身坐偏官偏財胎生元命喜身旺化鬼為官)辰是魁星多榮
勇(庚辰魁罡身坐財鄉謂辰中乙木餘氣柱中不見財官為上喜重叠身旺忌刑衝財官旺若入别格年月)
(時見財官喜行火木分野之運)戌為魁宿亦心剛(庚戌魁罡身坐七煞謂戌中有旺丙不宜)
(重見丙丁為身衰鬼旺五月生則發早退早喜身旺忌刑衝財官旺若入别格喜行水運忌行火運)午宫
有禄何憂困(午上自坐官印謂午中丁巳金雖敗何憂)子上無形不是良(子上)
(木敗火滅庚死謂金沉水底不見其形財官無氣喜通身旺月柱見丁火則吉)須看天時分貴
賤柱中通變細推詳
六庚日除庚戌庚辰為魁罡財官喜忌論於日下庚申
庚寅庚午庚子四日用甲乙為財丁正官丙偏官若年
月時透甲乙丁字生春夏火木局中財官有用如不透
此三字生春夏火木局亦作財官論見庚辛奪財壬癸
傷官名利艱難如生秋冬金水中財官無氣雖得滋助
亦輕喜行東南木火分野向官臨財之運不喜行西北
金水分野傷官敗財之運若柱有丙丁官煞混雜煞無
制反賤如無丁有丙無制作鬼論要分身鬼強弱定其
吉凶壽夭制伏得中作偏官論制過反不為福更詳日
干於所生月内有力無力有助無助分節氣淺深輕重
言之喜行身旺鬼衰運忌身衰鬼旺運
(六辛日詩曰)酉中坐禄最為強(酉中木絶火死財官兩背然辛建禄最強見戊子丙申時)
(貴)亥上身臨沐浴鄉(辛金生子亥上沐浴財生官絶)未位暗丁身尅剥
(未中木為財丁為煞巳為倒食尅剥傷身喜身旺化鬼為官見丙申時貴)丑中藏癸食榮昌
(丑中有癸為食無火木財官雖背亦吉)卯臨財地衰無懼(卯上身坐財官謂木旺生火見)
(戊子時貴)巳坐金局死不妨(巳上身坐官印謂丙戌建禄在巳辛雖死地有倚見戊子時貴)
旺相死囚分月氣更看有用細推詳
六辛日用甲乙為財丙正官丁偏官柱中年月時透甲
乙丙字生春夏及火木局中財官有用如不透此三字
生春夏及火木局亦作財官論見庚辛為奪財壬傷官
名利艱難若生秋冬及金水局財官無氣雖得滋助亦
輕運喜東南火木分野向官臨財不喜西北金水分野
傷官敗財之運怕官煞混雜有煞無制鬼論制太過不
福更詳日干於所生月内有無力助分輕重言之運喜
忌同上
壬癸
壬水屬陽乃甘澤長流之水能滋生草木長養萬物獨
喜春夏生人秋冬値令則無生意若見寅午戌官星得
生助之氣名譽自彰金局生八月名利兩遂水局生三
月為天德主貴地支亥卯未行南方運發財
癸水屬隂乃大海無涯之水不能生長萬物一云雨露
潤澤之水滋助萬物喜春秋間運行巳午戌地發福非
常大忌辰戌丑未運成敗地支亥卯未合傷旺益財無
寅甲亦發名利如見巳土丑未月更帶三刑平常衣禄
初中未濟終末榮發若五行有救身旺運喜財官亦主
貴顯
壬癸日生水為主根基惟在火與土
春秋来往發財官冬夏東行為得所
壬癸日生坐下辰戌丑未巳午為玄武當權運行宜火
土分野過與不及偏陰偏陽則貴而不實若生四季巳
午月引亥子時或冬生引辰戌丑未巳午時俱貴非此
時虚名虚利運喜金水分野生助為榮無金則水絶忌
比肩劫財冬十一月三合結局水漲横泛而土崩故水
無土則濫土無水則乾土得水而受潤通氣水得土而
成隄為河二者不可偏倚若更氣運得宜無不貴顯其
刑合拱合等格不在此論
(六壬日詩曰)寅宫旣濟最為竒(寅上水火旣濟身坐財食生旺見壬寅時貴)子位
衝刑反是宜(壬子日刃飛天禄馬喜刑衝破害子中巳絶丙胎財官無氣取午中丁巳故也)申
上逢生多秀麗(申中土敗火病財官俱背却水長生為學堂主聰明秀麗)辰中建禄
却卑微(壬辰魁罡柱中不見財官喜重叠壓伏忌刑衝無土制禦則泛雖是文秀平生於功名中歇滅)
(若財官生旺别入他格柱中見財官忌傷破運喜火土分野運)午為禄馬同鄉斷(壬午為祿)
(馬同鄉身坐財官為人伶俐有謀斷見壬寅時貴)戌作財官雙美推(壬戌日德身作丙戊)
(為財官名玄武當權凡引用分野與辰午同)造化窮通各有異柱中配合要
須知
六壬日除壬辰為魁罡財官喜忌論於日下壬寅壬子
壬申壬午壬戌五日用丙丁為財巳正官戊偏官四柱
透丙丁巳字生九夏四季火土局中財官有用如不透
此三字生九夏火土局亦作財官論見壬癸奪財乙傷
官名利艱難若生春冬及水木局中財官無氣雖得滋
助亦輕喜行南方四季火土分野向官臨財運柱見戊
巳煞官混雜無制反賤如無巳有戊不見制伏作鬼論
要分身鬼強弱定其吉凶制伏得中作偏官論制過不
福更詳日干於所生月内有無力助分節氣淺深輕重
言之喜行身旺鬼衰運忌行身衰鬼旺運
(六癸日詩曰)卯為日貴坐學堂(癸卯為日貴坐長生學堂食神建旺雖財官無氣亦吉)
巳建財官最吉祥(癸巳為日貴身坐財官印生旺謂巳中丙戊建禄庚金長生得丁巳時貴)
未上鬼傷因質朴(未上身坐偏官偏財喜身旺化鬼為官)亥中官背却榮
昌(亥中丙戊俱絶財官俱背却喜亥多衝巳中丙戊飛來就癸為財官禄馬之貴若得癸亥時並衝方合)
酉宫得救方無咎(酉中癸水衰敗財官無氣要通身旺月為貴)丑位雖衝不
作殃(丑中羊刃有官無財巳土專位七煞喜衝破刃神不為灾咎)憂不憂兮喜不喜
月間休旺要恭詳
六癸日用丙丁為財戊正官巳偏官若四柱透丙丁戊
字生九夏四季火土局財官有用若無此三字生九夏
四季火土局中亦作財官論見壬癸奪財甲傷官不利
若生春冬水木局中財官無氣喜行南方四季財官之
運怕煞官混雜有煞無制鬼論制太過凶更詳日干於
月令内有無力助輕重言之運喜忌同上
論十二月支得日干吉凶
子月
甲乙日得子月為印綬喜見官露印忌坐天財傷印歲
運喜忌同
丙丁日為官貴隂陽和合喜露財官見三合六合官印
合須考月令中氣身旺喜財官身弱喜印旺忌七煞傷
官歲運傷為福之地丁得之偏官兩陰相攻喜身旺有
合制忌身弱無合露正官及四柱帶多無制伏運喜身
旺合偏官忌身弱
戊巳日為財喜露財身旺忌坐刃透比不遇亥子日生
難為財運喜身旺與財身弱喜旺忌劫
庚辛日為長生財喜坐露財身旺忌無財身弱如四柱
全無財星便不是長生財只是傷官背禄月令須時帶
偏官庚日丙時巳時辛日丁時午時便為有制吉次宜
日時帶諸不見之形貴如年日時三宫皆不遇其命可
知行運身旺喜財身弱喜旺通忌比劫
壬癸日壬為旺癸為建禄只是身強奈名利二者却被
月令銷鎔盡了頗宜時帶偏官貴如壬日戊巳時癸日
己午時是也次宜日時帶諸不見之形貴如年日時三
宫皆不遇其命可知運喜行偏官忌正官
丑月(交丑未是丑丑初只是癸須是坐了丑丑中方有己辛小寒上旬上七日癸水餘氣旺或丑日)
(丑時冬春生作水用下八日作辛金用大寒節皆是巳上正位或夏月四季月作土用秋生作)
(金用)
甲乙日得丑月為雜氣官貴喜官星透干不透要衝旣
透怕衝運喜行財忌官藏無衝官煞混及傷官官愛多
合身旺喜財官運身弱喜行旺地忌煞傷歲同
丙丁日為雜氣財喜財透干忌羊刃比肩運身旺喜財
身弱喜旺通忌劫財若不遇申酉丑日生難為財
戊巳日為餘氣財月初小寒後七日半生有癸水餘氣
無比肩敗財羊刃亦能發財貴如過期生丑中無利無
害平平日時二宫能帶諸貴格亦可發有餘氣財貴者
喜財露身旺忌財衰身弱運喜忌同
庚辛日為自庫之月只得身強少病多安壽考月令中
更無物可採頗宜時偏官貴及帶日時諸不見之形依
然發福時偏官庚日丙時巳時辛日丁時午時運喜行
合偏官忌正官
壬癸日為雜氣印貴喜透印見官及刑衝忌印伏運宜
行官印之地忌財傷印餘同前論
寅月(乾坤艮巽四維在地月令在天不管四維纔立春便有寅有甲不必拘泥於艮時辰論分野則)
(有之餘巳申亥同此)
甲日得寅建禄乙日旺相月令中無格可取只利得身
旺年久頗宜帶時偏官及日時諸不見之形貴時偏官
者甲日庚時申時乙日辛時酉時如年日時三宫無格
可取終身可知有偏官者喜行合偏官運忌正官
丙丁日為印貴喜坐官露官再露印星忌露財宜行官
印運忌財傷印
戊日為偏官貴兩陽相攻喜身旺忌身弱偏官有合莫
制無合要制運喜身旺合制忌身弱正官及再行煞鄉
巳日為正官貴陰陽和合喜坐露財再露官星三合六
合身旺忌七煞傷官官愛明合身旺喜行財官身弱喜
旺忌七煞偏官
庚辛日為財喜財多露身旺忌坐刃透比身弱不遇寅
卯日難為財運身旺喜財身弱喜旺忌劫同
壬癸日為長生財喜財透干忌伏藏如柱無財透便不
是長生財只是傷官背禄月令頗宜時上偏官壬日戊
時巳時癸日巳時午時須及年日時諸不見之形貴如
三宫皆無格難言好命運身旺喜財身弱喜旺忌身弱
正官
卯月(交卯末是卯卯初只是甲須是坐了卯卯中方是乙)
甲日得卯旺相乙日得卯建禄甲乙生卯月諸格無取
只利得身強命長頗宜帶時上偏官及諸不見之形貴
偏官者甲日庚時申時乙日辛時酉時若年日時三宫
無此其命平常原帶偏官喜合忌正官運
丙丁日為印喜露官印二星忌天財運同
戊日為正官喜坐財露官三合六合身旺忌煞傷官愛
多合運身旺喜財官身弱喜旺忌七煞傷官
巳日為偏官喜身旺有合無則要制忌身弱無合及露
正官運喜忌同
庚辛日為財喜透自旺不坐寅卯日難為財忌坐劫露
比運身旺喜財身弱喜旺忌劫比同
壬癸日為長生財喜坐露財如柱無財便不是長生財
只是傷官背禄月令頗宜帶時上偏官如壬日戊時巳
時癸日巳時午時須是帶諸不見之形貴運身旺喜財
身弱喜旺帶偏官者喜合偏官忌劫財正官
辰月(交辰末是辰辰初只是乙須是坐了辰方有壬癸水清明上旬七日半乙木餘氣旺或辰日辰)
(時作乙木論下八日作癸水論榖雨節皆是戊上正位若秋生辰日辰時作水論四季作土用)
甲乙日生辰月為雜氣印喜見官星及印露不露要衝
旣露怕衝忌見財多傷印運喜忌同
丙丁日為雜氣官喜官透不透要衝見財身強發福忌
官伏無衝及煞傷運身強喜財官弱喜旺忌煞傷同
戊巳日為雜氣財喜財露旺不露要衝忌財伏無衝坐
刃比肩不坐亥子辰日難為財運身旺喜財弱喜旺忌
劫同
庚辛日為餘氣財貴清明後七日半有乙木餘氣方可
發如月初生無比刃奪財皆可發過期則辰中無利無
害平平如日時帶諸貴格亦發運有餘氣財身旺喜財
地忌身弱劫地財衰
壬癸日為自庫只是身強少疾月令無貴可取頗宜時
上偏官及日時諸不見之形貴依然發福勿拘月令運
如時偏官者喜行合制忌行正官傷官
巳月
甲乙日得巳月為財貴不生於巳午日難為財亦名長
生財貴戊土露則財星愈光丙火露則傷神益壯喜身
旺財露忌坐刃露比運身旺喜財身弱喜旺
丙日建禄丁旺相丙子生巳月無可取用為福只是身
旺年長頗宜時帶偏官及日時之貴格又丙丁己月亦
是長生財貴要財露如不露只是傷官背禄月令是長
生財喜行財運帶偏官喜合運忌劫財正官
戊巳日為印亦是建禄何以别之只年月時露丙火為
印丙不露更有壬癸字者只是建禄印綬貴喜露官星
及行官印之地忌傷官印如建禄時宜帶偏官喜自身
強旺運宜合偏官忌正官
庚日為偏官貴印與同宫喜身旺合制有合莫制忌身
弱無合正官運亦同論忌再見偏官全無制多夭獨庚
申日則不然何者巳中有土能生金金旣長生又自坐
禄何夭之有更看壬露無丙癸露無丁甲露戊衰乙露
巳病之機何如
辛日為正官辛為天德喜官再透及財露官愛多合及
三合六合之地忌坐七煞傷官運身強喜財官身弱喜
旺忌七煞傷官
壬日為偏官喜身強偏官有合莫制忌身弱露官運喜
身旺合偏官忌身弱旺官全無制伏多夭
癸日為正官喜露財官三合六合身旺忌七煞傷官官
愛多合運喜身旺及官印之地弱則喜印忌煞
午月
甲乙日得午月為財貴亦為長生財巳土露則財愈顯
丁火露則傷益壯喜身旺忌刃比運身旺喜財身弱喜
旺忌比劫
丙日旺相丁日建禄丙丁人生五月無可作福只身旺
年長頗宜時帶偏官及日時諸不見之形貴又丙丁生
午月是長生財貴要財露如財不露只是傷官背禄月
令帶偏官者喜行合制運有長生財者喜行財運
戊巳日為印亦為建禄何以别之年月時干露丁為印
喜透官印忌財無印作建禄論
庚日正官星身弱喜旺忌七煞傷官歲運傷為福之地
辛日偏官喜身旺合制有合莫制亦利土出火藏忌身
弱無合及正官運喜身旺合偏官忌正官再見偏官
壬日正官正財喜身旺三合六合忌七煞傷官官愛多
合運身旺喜財官身弱喜旺忌七煞傷官歲運傷為福
之地
癸日為偏官喜身旺偏官有合莫制忌身弱無合正官
運喜忌同
未月(小暑上旬上七日丁火餘氣旺或未日未時春生作木用下八日作乙木庫用大暑節皆是巳)
(土正位若夏生作火秋生作土用)
甲乙日見未為自庫月主身強少病但無一物可用為
福頗宜時偏官及日時帶諸貴格不必拘月令運喜合
偏官忌正官再見偏官
丙丁日雜氣印喜官及印露不露要衝忌印伏無衝與
財運喜官印忌傷官歲運傷為福之地
戊巳日雜氣官貴喜身旺與財及官透不透宜衝官愛
多合忌官伏無衝兼煞混傷官運身旺喜財身弱喜旺
忌七煞傷官運歲傷為福之地
庚辛日雜氣財喜身強財透旺不透要衝忌財伏無衝
羊刃比肩運身旺喜財身弱喜旺忌比劫歲運傷為福
之地
壬癸日為餘氣財如遇小暑七日後生則不為雜氣長
生財貴小暑七日半生有丁餘氣謂之禄馬同鄉無傷
官無奪財頗能發福如過期生未中無物可取主平常
喜官透財露身旺忌七煞傷官運身旺喜財官弱喜旺
忌七煞傷官同
申月
甲日申月為偏官喜身旺合制忌身弱正官運亦然尤
忌再見七煞
乙日申月為正官喜身旺露官透財三合六合忌七煞
傷官官愛多合運身旺喜財弱喜旺忌劫財
丙丁日為財官丙見壬七煞丁見壬正官喜身旺露財
官忌傷七煞運身旺喜財弱喜旺忌劫財
戊己日為長生財喜財露如柱中無財便不是只是傷
官月令宜時帶偏官及諸貴格月令雖有長生水為財
内有戊土為害運喜行長生財為妙身強喜財弱喜旺
時偏官喜合制運忌正官身弱
庚日為建禄辛為旺相月令别無可取為福只是身強
年長頗宜時帶偏官有合莫制有制莫合運忌正官
壬癸日為印喜露官透印忌財運亦如之
酉月
甲日酉月為正官喜身旺露官見財三合六合忌七煞
傷官官愛多合運身旺喜財官弱喜旺忌七煞傷官
乙日得酉月為偏官喜身旺有合莫制有制莫合忌身
弱正官運亦如之再忌見七煞運
丙丁日為財喜身旺露財官三合六合忌刑衝破害比
肩劫財運身旺喜財身弱喜旺忌劫奪
戊己日為長生財如柱中不帶財露便不是只是傷官
月令頗宜時帶偏官及諸貴格偏官格喜合制運身旺
喜財身弱喜旺忌劫財
庚日為旺相辛日為建禄月中無物可取只是身旺年
長頗宜時帶偏官及日時諸貴格有偏官喜合或制忌
正官運亦然
壬癸日為印喜露官透印忌財運亦如之
戌月(寒露上旬上七日辛金餘氣旺或春生戌日戌時作火論下八日生作丁火用霜䧏節皆是戊)
(上正位或夏生四季生作土用)
甲乙日戌月為雜氣財喜生旺財透不透要衝忌財伏
無衝比肩羊刃運亦然
丙丁日為自庫月亦主身旺年長戌中無物可取為福
只宜時帶諸貴格為妙運亦然
戊巳日為雜氣印喜正官印透不透要衝忌印伏無衝
有財傷印運忌傷官傷印
庚辛日為雜氣官貴要身旺印全如官透衝則用官貴
印透衝則用印貴不透要衝忌官伏無衝官愛多合運
身旺喜財官身弱喜旺忌七煞傷官
壬癸日為雜氣財要身旺財官雙全為貴財透衝則用
財官透衝則用官不透要衝忌財伏無衝運身旺喜財
身弱喜旺忌劫奪
亥月
甲乙日得亥月為印喜露官透印為福忌財運亦然
丙日為偏官有合莫制有制莫合喜身旺忌身弱正官
歲運同
丁日為正官喜透財露官身旺忌七煞傷官多合運亦
然
戊巳日為財要財露身旺忌羊刃比肩身弱運亦然
庚辛日為長生之財如柱中全無財露只是傷官背禄
月令頗宜時帶偏官日時諸貴格喜財露自旺忌無財
身弱運亦然
壬癸日壬為建禄癸為旺相福無可取只是身旺年久
頗宜時帶偏官及日時諸貴格如得時偏官運喜行合
偏官忌正官
論五行時地分野吉凶
按王氏所謂二氣者陰陽也五行者金木水火土也時
者春夏秋冬也地者冀青兖徐揚荆梁雍豫也蓋天有
陰陽行於四時地有五行具於九州正朱子所謂五行
質具於地氣行於天故天有春夏秋冬地有金木水火
皆以時地相為用也今之談命者但知論陰陽五行而
不知兼論方隅與晝夜陰晴所以有年日月時同而貴
賤壽夭迥異便謂五行無據啟世人不信命之疑亦誣
矣嗟夫人生天地莫迯五行九州分疆風氣異宜陰晴
寒暖理難一律人禀天地靈氣以生一時得氣各自不
同所以貴賤壽夭難以八字拘也且以甲乙寅卯屬木
生於兖青為得地春令為得時丙丁己午屬火生於徐
揚為得地夏令為得時戊巳辰戌丑未屬土生於豫州
為得地四季月為得時庚辛申酉屬金生於荆梁為得
地秋冬為得時壬癸亥子屬水生於冀雍為得地冬令
為得時况晝夜陰晴之間有寒有暖陰陽造化之内有
喜有忌生尅制化抑揚輕重妙在識其通變不可執一
論也
論木
正春木令木也晴則花葉敷榮雨則寒其萌蘖正月生
者雖三陽交泰寒氣未除見火則生意藹然富貴無敵
火多泄其元氣徐揚人晝生者疾火土同躔富而且貴
有土無火僅足衣資而已逢金折傷之患得火制之為
福見水不為子母相生蓋初春之木纔有生意見水則
寒反不為吉冀雍生者貧寒男濫而女滛也
二月之木生意暢茂遇土培植為佳火土同行富貴而
壽火盛亦泄其氣蓋花木始含英而眞陽發散故也兖
青人富貴無虞徐揚人美中不足干支有壬癸亥子者
咎也見水生之太過情性流蕩離祖遷居土金水會夭
折無疑賤貧而壽逢金伐之旺處遭傷斨其生意豈天
地生物之至仁耶先正有云春木雖旺不宜逢金者此
也
三月之木正條達長茂之時春陽和照萬紫千紅雨水
浸滛根株摇動見土則根深蒂固福壽綿延見火則木
通火明文章秀發逢金伐木荆梁生者凶徐揚之人富
貴喜火土忌金水運喜東南西北不利夏木病已死午
墓未者蓋南方火盛泄其眞氣故也陰雨則吉亢晴則
忌
四月木未甚衰火未甚旺見微火則枝葉茂繁蔭庇發
福値盛水則水神飄蕩男女滛奔見土利就名成火土
同躔干支有壬癸亥子者富貴逢金尅之灾訟不免徐
揚人反吉
五六月之木喜雨水夜生尤竒値此者富貴而壽火盛
無水者貧夭夏令炎威火盛爍石流金木有枯槁之患
徐揚人干火多者有瘋癆熒燎之凶或水制或夜生或
陰雨天化凶而為吉矣得土以培其根得水以達其枝
若水土同行非惟富貴且壽考康寧矣見金不能尅木
火旺金柔有子復仇故也若小暑以後土多亦忌蓋衰
木不能尅旺土也兖青生者為財大抵夏木喜水與他
時不類
秋三月之木惟欲晴雨得宜亢旱則物皆枯槁滛雨則
物不收成
初秋之時炎威未退不宜與火同行陰雨生者最妙見
金雖有剥刻之嫌然火氣尚炎金氣未盛不為害也處
暑以後荆梁生者忌之金水同行化凶為吉逢土培植
利就名成水盛無土冀雍飄蕩無居徐揚人反凶成吉
八九月之木正凋零之時畫火同躔者貧夭蓋秋陽燥
烈木皆枯落故也或夜生或隂雨或水觧之方吉兖青
人文章富貴見水有漂流之患蓋秋水非滋木之時也
冀雍人尤忌得土栽培根基穏厚見金反吉蓋金司令
則萬物摧落旣無長養以遂其生又未歸根以復其命
所可借者在一金耳苟無金制以成其器則為天地間
一朽木此所以仗斧斤之力斵削成器而為棟梁之用
正所謂斧斤以時入山林材木不可勝用也氣運宜往
東方南方
冬木正肅殺之時復命歸根微有小春生意以見造化
無終窮之理易曰碩果不食者此也生於晴明者最佳
値陰雨則凝冰積雪也
十月之木遇火貴而有壽蓋冰寒土凍仗火以温暖其
根故也火土輔運富貴雙全見金雖無害其根本未免
骨肉参商得水則有滋助之意徐揚人利就名成冀雍
人貧寒孤尅
若子丑月之木喜火融之與土同躔位登台鼎見水凶
尅蓋冬水令也木寒木也冬木遇水而寒無火温之則
冰凝凍合而生意摧折矣貧賤者壽富貴者夭見金雖
傷不害蓋木任冬令歸根者斧斤無所施凋零者斵削
可成器所以見金而無咎也徐揚兖青生者有隕自夭
荆梁豫人雖忌亦不過枝葉之傷耳其本根則自若也
干支得丁丙相制者却能富貴豈獨免禍而已氣運宜
往南方冬木喜南奔也東方次之
論火
三春之火其氣温然而始著也晴則借木而明雨則濕
木而晦正月微陽之火隠於木中雖有可親可愛之意
但冰霜之氣未消遇木生之則陽氣發揮矣逢金為財
徐揚人富而好禮金木同行官居鼎鼐逢金値水夭折
無疑荆梁冀雍之人尤甚見土盗泄微陽浮薄卑賤
二月見木敗處逢生木秀火明文章富貴人也但不宜
有水蓋濕木不生無燄火也榖雨之後生者微水無凶
蓋土司時木主令化凶而為吉也兖青徐揚生者富貴
何疑土與金正月同論但辰月土差旺耳
夏令之火陽氣之極草木為之焦枯江河為之枯涸晴
則流金爍石眞陽盡泄雨則水濟其威方得中和反應
蔭庇發福四月火勢漸盛逢日争光未能全其忠愛雖
富貴亦主夭亡貧寒者壽而多子孤獨艱辛見金名成
利就逢土有權有謀遇木富而好禮微水濟木其貴不
可言也
五六月生者火炎之極得水制之則都將相惟冀雍生
人水不宜盛蓋旺火投於盛水不能不傷故也得土制
木觧則富貴過人矣見土略洩其盛而有權衡之貴又
好施惠及人但施恩而反怨耳蓋火能生土亦能燥土
故也見木生過反傷青兖徐揚人根基雖富難免夭亡
冀雍荆梁人富而益富遇金為財火爍金流反有破財
蕩家之患水土同行名成利就日戰月刑忠孝有虧凶
禍孤尅夜生减輕氣運宜往西北南東大忌
秋初之火炎威未退土傳生氣水不能尅反主貴榮見
木助之徐揚兖青人干支火多者雖富貴而壽不永見
金為財富貴豪侈逢土則息顯達非常
八九月失時之火見木生生之意無窮富貴無敵金木
同躔官居宰輔有金無木主弱敵強不免有争攘之事
冀雍荆梁人因財致禍與土同躔泄其眞元孤刑冷退
得木助之斯為美矣見水凶夭運喜東南西北忌之
冬月之火人多親之晴霽則明陰雨則滅故見水為凶
木生為貴有水無木輕者疾重者夭雖生富厚之家不
免冷退徐揚兖青人得水制之無咎逢土泄之弱中又
弱蹇滯終身小寒之後旺土晦其光明定主昏愚瞽目
見金為財青兖徐揚人主富荆梁冀雍人助難為凶謂
金之子水也克其母子則乘勢報仇無木觧之有刀兵
獄訟之厄腫痢没溺之凶干支木盛者减輕大抵冬火
喜木忌水運宜東南西北大忌
論土
土値春時土膏脉起萬物含生木氣發泄前哲所謂病
寅死卯墓辰者良有以也雨則陰凝土濕而萌甲不舒
晴則凍釋陽和而生意發越故春令之土一接陽氣就
能發育萬物
正月之土尚有霜寒遇雨則凍遇水則冰値木則病惟
得火以温之則榮華莫比逢金制木亦名利兩成
二月之土正木盛土崩之時遇木同躔有脾胃腸風痔
漏之灾輕者疾重者夭徐揚人干支有火而値晝晴者
無咎見火同躔位登台鼎見水則凶冀雍青兖人土渾
水濁終有水湧土潰之危蓋水生旺木而傷土也値此
者貧寒疾夭徐揚豫人干支火者反吉見金以泄土氣
難免灾凶
三月之土漸有生意蓋土旺季月故也有火温燠則陽
氣發舒而生物茂矣見木非疾則夭徐揚豫人無害水
木同度貧薄無聊冀雍兖青人尤甚見金制木反凶成
吉運喜南方西方次之
土旺長夏火盛土生之故也陰雨則濕養萬物故見水
為吉亢旱則田疇龜坼故遇火為凶
孟夏之土炎氣未盛終喜火以助之逢木則疾夭無疑
見水為財徐揚人富足見金遇木則貴逢水則貧
五六月之土見火則燥而萬物焦枯徐揚人干支火盛
者有火焚風血之災輕者危重者死或陰雨或夜生雖
災不甚冀雍人干支有壬癸亥子者富貴非凢見水滋
養萬物主富貴文章見木疏通其性多聰明特達遇金
無用蓋火盛金衰不能制木所以金無用也氣運宜行
西北最忌南方蓋夏土逢火太燥故也
土逢秋令金氣盛旺泄土而氣薄矣晴雨須要得宜
七月之土火氣未除土性尚燥喜水滋之則萬物實矣
若火太盛亦有燥土之嫌得水濟之為妙逢木為灾徐
揚荆梁人無忌
八九月之土見木則不能尅此萬物凋零之時金氣生
旺子復母仇荆梁徐揚人富貴而壽見金泄氣太甚西
北人不免有冷退怯弱之患見火助之文武名高君子
小人皆吉見水為財徐揚豫人富而無敵冀雍荆梁人
水過盛者反主貧薄戌月僅可運喜火土之鄉水木金
方有忌
土於冬也正天地肅殺之時寒亦至矣雖一陽下生土
脉未温値水雪則冰寒土凍見火日則寒谷回春
十月之土惟喜火以温之則土脉陽和而萬物歸根矣
見木則凶逢金則滯遇水則主孤寒徐揚人干支火多
者可富
子丑之月寒氣之極火日融和功名成就見木最忌見
火觧之為吉見水則陰氣愈甚水寒地凍輕者疾重者
夭見金亦主貧薄歲運南方最佳北方大忌
論金
春日之金木旺火相非金得氣時也絶寅胎養於卯辰
者蓋造化無終極之理也是以春令之金晴明吉陰雨
則滯正宜遇土以生之謂其將絶而有生意耳
正月之金見木為財木神太旺僅足衣資土氣尚寒未
能生助藝術顯名而已火若同躔男女重婚重嫁見火
遇土富貴非常逢水泄之孤寒懦弱
二三月之金見土則生生之意無窮主人富貴而壽逢
水泄其元氣亦主貧薄無情見火則囚金遇鬼貧夭無
疑土生水制為吉見木而有困滯之灾蓋春木盛旺以
微弱之金而欲制之是猶以嬰兒而禦強敵其不格也
明矣犯此者必有求榮反辱之虞官訟争攘之事謂其
仁義相刑故也荆梁豫人逢之主富徐揚人干支土多
者貴顯氣運土鄉最吉金鄉次之
夏月火盛金至柔也晴則日爍金流雨則水滋金潤故
夏令之金俱宜見土主人有出將入相之權金馬玉堂
之貴見火則火炎金爍貧夭居多雖富而夭滛賤見木
為財荆梁豫人多主富貴遇水孤寒蓋弱金不能生水
故也若與火土同行則富貴康寧運喜土金木火最忌
秋金肅殺萬物凋零苟縱而不抑則生生之意絶矣晴
則火煆金堅雨則水潤金明故也
七八月之金得令其性剛強仗火以制其威則有玉帶
金魚之貴蓋頑金無火不能成器故也見水泄其旺氣
金白水清多主詞林清貴水火俱無則主夭折見木為
財徐揚人富而且貴遇土則隐彩埋光雖有財而不發
孤者多經云秋金埋土而反旺也逢木而貴徐揚兖青
人見之尤佳九月生者金氣稍退遇火夜生為竒晝生
少利逢木則尅反應骨肉参商見水濟之冀雍人不免
冷退徐揚又何忌焉逢土亦晦兖青人富貴居多豫人
困滯運喜東南西北忌之
冬月天氣嚴肅金伏藏之時也蓋金之生也胎於春生
於夏旺於秋至冬而死者謂其畏寒無生意也晴明則
金清水秀雨雪則水冷金寒所以冬月之金得火融之
然後可以奪其寒氣則富貴非常矣
初冬之金見火則為傷殘徐揚人干支無土日生者貧
夭夜生者孤寒遇土則衣禄豐足見水木俱不利矣
子丑月生者亦喜火以温之徐揚人無火亦喜遇土得
火為貴冀雍人有土無火者孤貧蓋寒土非生金之資
也見水則寒西北人賤貧疾夭徐揚人干支有火土者
福壽康寧也遇木為財主富享閒中之福兖青人則有
妻孥犯分之事蓋衰金不能制木故也荆梁豫人則吉
運喜東南西北最忌
論水
春月之水孰不謂其病寅死卯墓辰為至弱矣殊不知
水為陰氣生申旺子秋冬之時其氣翕聚未散故水常
涸春至陽氣上蒸陰氣下降故雨露旣濡而水生發此
水勢之常耳星家以活水生於卯者良有以也晴則春
水溶溶雨則汪洋泛溢
正月生者水有寒氣見火則冰融凍釋富貴雍容得金
相助徐揚生者最佳逢木無火則水冷木寒未有生意
遇土尅水亦主貧寒土制金生衣資豐贍
二三月之水浩無邊際見土則有隄防晝則富貴夜則
流移生於榖雨後者或主滛邪痺憊之疾蓋土渾水濁
故也見火則水火相刑灾訟不免遇金生水泛溢無情
徐揚人干支得土者無咎見木泄之能施惠及人兖青
人生於二月中旬者木氣正旺盗其元神則生風怯之
疾得金助之無患
夏水失令逢火則乾涸矣所以忌晴而喜雨也初夏之
時水猶泛濫得土止而不流則福氣深厚但不宜與火
同行蓋火盛則土燥而水涸徐揚人干支無金水者疾
夭也逢水利就名成金若生之反主孤尅蓋夏令金衰
母弱不能生子而反傷於母也荆梁豫人値之則吉
五六月之水正能滋助萬物喜土同行生時更値陰雨
者主富貴文章見火則有涸水之嫌輕者疾重者夭得
水濟之凶中反吉見木亦主富貴豪雄兖青人泄其眞
氣非佳逢金氣弱無力生水不可例以母曜論之反主
孤尅干支有金水者吉運喜金水火鄉最忌
水生秋令正水清秀之時也晴則清澈無瑕雨則潦水
渾濁
七月之水正能滋實萬物不宜與火同行徐揚火多者
貧夭無依金為母曜適當其時子母相生文章清貴土
来同處化禍為祥木若聮行亦當貴顯
八九月之水遇令星則福壽難量金火同躔則功名炬
赫見木終被疏泄不免先成後敗火若同垣恩金失力
雖有治民服衆之德未免痰疾刑傷見土雖凶不凶蓋
秋令金最能化難為福徐揚豫人干支土多者亦困滯
終身運利西北東南失宜
冬月司令之水寒氣嚴凝之時也雨則冰凝晴則凍釋
故冬三月俱喜火以温之則富貴無虞矣見金子母相
生徐揚人金紫玉堂之貴冀雍人水冷金寒雖相生而
反貧薄得火同行為吉逢土金骨肉参商冀雍人頼以
隄防而無泛溢之患也遇木水寒木凍俱無生意貧夭
無疑徐揚人干支火多者富壽木土同垣制煞反吉丑
月生者貴顯運喜南方東方次之
論甲乙
甲乙春生寅卯月喜逢金火是榮名莫將水土推為用
曲直類趨另一評
(甲乙生正二月其木專旺遇金用金是木要成材定見金也遇火用火是木火通明之象也水土此二月)
(休死難為用神若成趨乾曲直類象等格雖無金火亦可功名用金不宜見火用火不宜見金水用金者)
(尚宜水印用火最嫌水金相戰且如甲木遇申庚柱有巳酉丑辛字扶其金旺皆吉如金旣輕遇火而行)
(火地難以金為用若辛字虚立干支别無金位只是常人甲日丙透不遇梟煞更得寅辰二字多兼以)
(身旺行火地皆主富貴柱不忌丁惟怕丙如有去配之神亦不執定四柱無官專用食傷身旺行火地)
(亦主利名如水火金互相攻戰更無去配乃下命也獨步云甲乙生春月庚辛干上逢離宫推富貴坎地)
(却為凶是也)
甲乙夏生四五月庚辛帶水却為宜土神未月連金用
不透傷官貴可知
(甲乙夏生乃食傷與財為用如火土不露只是金水運行金水得宜如甲用庚壬有根行東則吉若丙丁)
(庚辛互露行西不吉專用丙丁不遇金水柱有比肩行東大發如戊巳透干更無水佐行西雖云向禄以)
(不吉論乙見壬庚兩露干頭行西富背若是火透行東發遇火無水反焚其主故甲乙二日在夏宜用比)
(肩用火土不宜見金水用金水不宜見火土命如庚申壬午乙卯戊寅庚辰壬午乙未壬午二用金)
(水甲丙辰乙未甲申己巳皆丙寅乙未申乙丑二命用火土吉命也)
甲乙秋生兩樣言乙多金貴甲单尊兩干飛臨無射月
(戌)内有財官要印存
(甲木秋生不宜金多見印則吉不宜水多多則流乙不忌金多得印則貴俱忌火土傷官壊印如甲生八)
(月正官忌丁卯火局運順行不妨貴柱有壬癸子辰之水雖有火行南亦吉如用土兼官入墓名利難進)
(入甲生九月宜比肩及亥卯未佐之或得一金一火格無破皆為吉論若亥申庚巳酉丑類不遇丙丁)
(戊己别是一用或趨乾胞胎煞印皆可言吉柱戊巳透要身旺行旺方可不宜再露火金用金不宜見火)
(土用火土不宜見金如只用金辛虚露别無地支之金只是平常乙日九月戌中原有戊辛丁得遇巳)
(酉丑庚辛申辰須見壬癸亥子之印方妙丁火配制無妨如專用戊内無破只以富斷若金火互相攻戰)
(及兩干只是火局又行火地乃驅馳不足之命天如丙申戊戌甲午乙亥狀元尚書是甲趨乾又地交)
(泰未巳亥甲戊乙亥癸官給事已運死)
甲乙冬生木本枯若逢金土反宜乎金多成格為官印
用火尤嫌水土敷
(甲乙冬生本印無金火土則不足持印之美柱多申酉庚辛巳丑乃擬煞印官印格作上命論如甲只一)
(辛乙只一庚干支别無金透藏又不行金地官露無根虚名虚利如得丙丁戊己食傷兩旺行東南運發)
(達若壬丙相見丁癸相持皆不吉用壬癸印行丙丁巳午方梟遇食刑戰不吉用申酉官煞若水太盛亦)
(不作吉當細詳之)
甲生春季夏間來丙火干頭作壽胎戊本是財壬是印
運臨酉地雨風摧
(甲生三月與夏間以丙戊壬為用神行酉地向禄本吉豈知是壬丙戊敗死之地有此為用運行其中皆)
(不作吉論如辛亥丁酉甲辰丙寅是貴命也)
甲生秋月主逢財印綬官星併帶來運轉南方名利顯
傷多只恐子星乖
(甲日生七八月官煞印綬多又見戊己土財運行南傷煞之地官貴太過宜行剥削之方乃得中和主進)
(爵加禄但火金交戰頼財生貴子終有損經云木嗣併絶於南子息則損縱有别生如癸酉辛酉甲申戊)
(辰俱己未癸酉甲寅己巳二命行南運雖進職無子)
甲申酉月煞官俱莫要猜疑作混看干上再逢庚字透
地支煞黨總一般
(甲申日生八月莫言官煞混柱中辛庚多總作煞論遇印扶身及制煞皆吉若火多無水盗氣不吉如遇)
(己酉丑時亦非金神皆以煞論)
甲生八月禄當時最怕卯丁来破之誰信北行終富貴
運南有水亦能支
(甲生八月辛官得時柱遇卯丁火局本畏如順行運經北地其火遇制不能害金不可言卯丁玷之不貴)
(若原無水破帶病行東南則眞不吉如柱有壬癸子辰亥水干不遇土行南亦能發達若此月柱無火土)
(用印再行水地盗盡金氣亦不為吉勿執官印之名)
甲寅庚透夏春生煞淺身強最有情羊刃如逢時月下
却將高貴反常評
(甲寅日生春夏柱遇庚金煞淺身強本吉緣春夏庚金力輕遇乙刃與煞暗合自旺無倚不作吉論若庚)
(金有根或别有庚字不在此論)
甲申春月喜重庚壬乙相逢入帝庭無乙只宜名利淺
丙丁玷破作常評
(甲日春生庚金多遇有乙壬亥丑取貴無乙則减若遇丙丁重戰金力輕不勝火尅乃不足之命須有印)
(去配方可)
甲戌干支三兩重火金却喜格中逢如無金火復行水
此命終須主困窮
(甲生九月若有兩三重甲戌干頭宜一丙或一庚一戊得地支申辰可言成人如干支無金火又行水地)
(則無用倘運得火鄕可獲其福若身弱上火多亦不足之論)
甲日如逢乙亥時庚金透出喜乙妻丙丁若也無相混
歲運申庚名利齊
(甲日逢乙亥時趨乾格喜柱有庚合乙故忌見丙丁害庚及泄主之氣歲運遇申庚主功名忌行主死用)
(敗火焚之地)
甲生季月乙巳時壬癸推他作印竒火土相逢名利遂
水金運底更多非
(甲生季月有財官等物時遇乙丑己巳宜見壬癸印助非金神忌水之論逢土火則發財金水之方不利)
(别月及癸酉時忌見壬癸)
甲日無他丑巳時金神格也定非疑赤黃運遇成名利
水木之方又不宜
(甲日他處别無取用遇乙丑己巳乃金神格宜行火土運忌入金水方衝拆作不吉論主稱意中亡)
甲生冬月亥午多以亥破午反中和局中更得申庚用
定主功名掇顯科
甲午冬生遇子時格全印綬喜同支莫言死敗為無用
柱有酉辛貴莫疑
(甲生冬月亥午字多謂之兩門遇貴甲木死午庚金敗午本塞否之象遇亥子共支甲木生亥乾天庚方)
(否而反秦如甲午日生子時莫言金逢死敗得酉金助之皆富貴之命)
甲日冬生水盛期高明不遇嘆支離歲時如得辛庚見
運入東南夢叶羆
(甲木冬生本印遇金土則有用若柱得辛庚巳酉丑有一字或得行西方發達名利如火土多互見則兩)
(用不專顧此失彼亦不稱情若只見丙丁火戊己土輕微得遇東南之地忽然發蹟忌見金水)
甲在春生乙在秋煞官重叠福優游甲秋春乙如多遇
有印須知亦貴儔
(甲木春生官煞多要印助之則吉乙木秋生官煞多遇印亦富貴若甲生秋乙生春官煞少富貴多則不)
(貴無印尤不利如庚申甲申甲申庚午煞重木死無印困窮庚寅庚辰甲申壬申甲日春生煞多有印)
(富如如丁酉癸卯甲申壬申甲木春生煞純有印貴乙酉乙酉乙酉壬午乙木秋生純煞有印貴)
甲乙春逢金火期分行南北利名宜火宜南地金宜北
反此而行兩不時
(甲乙生正二月金為用神無火戰宜行北地主名利火為用神無水金重戰宜行南地則可名利如原火)
(局行南方木被火焚故用金見火入火方用火見水入水地乃平常之命)
甲乙生炎火土敷西行營利貴難圖行東遇劫成家業
値水西通甲怕枯
(甲木夏生遇火土露本為用神行西見金乃捨去火土用金金遇原火交戰亦不能為用乃來而不來去)
(而不去只是營利之軰莫言見貴禄便擬富貴若行東則吉原有壬癸水生不足破用如甲日遇火土重)
(遇水生行南與西俱不為吉乙日遇官印虚露西地吉)
乙生春月見金強酉丑亥逢大吉昌錯節盤根喜琢削
如行南地反為殃
(乙木春正旺錯節盤根非金強不成器故宜琢削如柱有庚辛巳酉丑為官煞混宜丁火制煞歲運見丑)
(酉亥為吉如生巳月逆行辰卯寅亦吉若行火木旺地傷去其官不吉)
乙生卯月見金功運行水金去火通申子酉中應許貴
火臨相聚格還空
庚辰辛巳時中遇乙巳逢牛總一同水金運底成功業
木火相逢反落空
(乙生卯月用金不宜見丙火在干引領支中之火及木相會皆壊格局宜行金水之地去火木則吉)
乙日春冬時遇辰再逢辛巳一般論如行印地分榮貴
只怕丙丁損用神
(乙日春冬遇庚辰辛巳時只是一用遇壬癸子辰之印可言富貴混則富若見火多損用乃小人也)
乙日春生用丙丁水金不遇妙南行不宜西北兼歸墓
身旺無梟水地平
(乙木春生身旺以丙丁為用柱無金水行南地發福怕逢水金及會木入墓若身用旺行北不妨透土不)
(忌水)
乙逢辰巳午未時就裏藏眞未易知若得土金皆有用
只恐旺處更無依
(乙木不拘提綱得辰巳午未時行入金地或入火土便為有用若入亥卯未地柱原有一二字會成木局)
(全不吉)
夏生乙木遇壬庚運向西方禄自榮乙丙若無局内見
讀書應許有功名
(乙生夏月遇庚壬二字行西方擬貴若見丙丁主平常如庚壬有根行旺金歲運是讀書秀才必中如坐)
(己丑日得壬癸印亦吉酉日不堪)
乙日秋生官最強喜逢辛煞反榮昌蛇牛宜見嫌南火
微水扶持入廟廊
(乙日秋官本庚宜見煞則利無煞雖功名未若煞而易成若官煞互見遇印綬則無嫌孤庚無煞則名利)
(進退或白身異路之擬今世達官多用煞故煞勝官若遇丙火及土無印入南不吉)
乙日如逢辛煞多見丁相擊無奈却旺金去火翻為吉
青赤交持名利薄
(乙日金多見丁火相戰不吉丁丑時不忌原有丁火再行見丁制伏太過運行去火旺金之方又吉若入)
(火木會旺之地用神雖倚乃虚名虚利柱中見丙皆不利也)
乙卯坐禄見財官庚辛帶水利名看不論何月時辰巳
丑午相逢亦類觀
(乙日逢丑辰巳午時俱財官煞印食神之竒四時皆作一用但金水互見乃功名之象若庚被丙傷辛被)
(丙合無實用不吉)
乙生己酉丑月中最喜時支一樣逢印綬再來年月助
千紅萬紫感春風
(乙日生巳酉丑月更逢巳酉丑時柱中若得印佐或行印地皆主富貴古歌云六乙生逢巳酉丑局中切)
(忌財星守若還行運到南方管取其人夀不久又云乙木生居酉切勿逢己丑富貴坎離宫貧窮申酉守)
(如癸卯辛酉乙酉丁丑此命平常七十三入卯地死二子)
乙生亥月時遇丙年月逢丁作三竒坐丑兼戌引從貴
如專己酉另詳之
(乙生亥月印綬如乙丑日丙戌時天干三竒地支丑引戌從作大貴看若乙酉則無前引乙巳則衝亥大)
(减分數此煞印格亦有輕重參詳水多則喜土制如孟重侍郎乙亥丁亥乙丑丙戌崔棟御史日干乙酉)
(不同然官止七品又無子可例見也)
木生春旺弟嫌兄誰道無情反有情或火或金成一用
不逢金火格多評
(木春本旺財官俱絶更遇比劫無情如遇一金或一火為用反頼比肩之功可以論福無金火平常如甲)
(得庚辛申巳酉丑亥一用宜水又如丙丁火無金水破比肩旺食反吉趨乾格亦宜比肩又是一用如生)
(三月别有取用亦頼比肩又乙日遇金局無丙透又是一用遇丙丁身旺無水又是一用類象一格亦宜)
(比肩兄弟成則貴衝拆不論此格木生三月亦有金土之用其甲乙得庚辛官虚露比劫分奪合又無别)
(金亦無别情不吉古歌云陰木生逢巳酉丑生於子月貴難成再行金水傷殘害運轉南方還福清如)
(丙午癸巳乙亥丙子是丐者辛辛巳庚子乙丑丁卯是平人丁酉運跌死壬戌亥乙亥丙子嫌辛字)
(卯運不如甲寅丙合辛貴由貢而擢御史無子古歌曰乙木逢陽遇子多名為聚貴福重峩局中最怕南)
(離地官煞來衝無奈何)
木生夏月節枝横此地財傷要劫生暢茂繁華根未盛
劫多用重兩宜情
(木在夏生火土之時若干頭再見火土最要劫多生火火生土為財以此比肩多能任莫言比肩多反分)
(其財也古歌云木逢壬癸水漂流日主無根枉度秋歲運若行財旺地反凶為吉佐王侯如甲寅庚午)
(乙卯戊寅比乙未壬午甲子丙寅二命肩所以皆吉)
論丙丁
丙丁正二印當春壬癸多逢格最嗔不忌浮財宜見化
遇辰月愛子連申
(丙丁春月以木為印綬水為官煞丁壬合化最宜若見官只用官見煞只用煞不宜混雜怕水多不能生)
(火徒有印名或一壬二壬一癸二癸得去配亦不為害不忌干頭虚金行南俱吉柱原金水多又行北地)
(更無去配皆不足之論行南稍吉如官煞原淺行北亦吉若原金遇衝擊提綱伐木壤印則凶生三月本)
(是傷官又宜金水之用如會申子全主發達)
丙丁夏月本炎蒸富貴須憑别象稱金水相逢渾有頼
用傷格破作高僧
(丙丁夏生丙有炎上倒衝類象等格丁有飛晶拱禄等格如合不破皆主富貴不成前格或見一壬亥癸)
(及申子辰全運行西方以富貴論有戊巳為用梟煞相征行西亦發丁忌行寅戌丙亦嫌墓卯酉亥運吉)
(亦傷尅不成之困如非格局又無用神及有用破壞皆主不吉多辟榖休糧之軰也)
丙丁秋月總為財丁可通融丙忌哉甲日怕逢兼怕刃
運行南地細推排
(丙丁秋生金得時令俱作財論若金水太盛獨丁火能任丙火怕逢煞官多弱甚無制則傷如丙生七月)
(遇煞地或透煞官宜見戊己為夀星再行官貴發達怕逢子辰卯地八月丙死若財多則秀而不實如壬)
(水得制或卯辰時從化得陽字多行旺地亦可但不宜甲木併比肩相見九月近冬時一貴不多或辰巳)
(時是一貴格亦不要官煞多若類炎上格亦貴若遇庚辛為用四桂不宜見官煞戊己為用不宜見甲乙)
(壬癸如用壬亥别是一格其中更怕官煞及木土相戰丁生七月遇官煞及財重宜行南則吉不用木印)
(若生新秋遇劫重逆行南不吉順則可若無官煞遇戊土或支遇子辰會水行南北皆吉惟忌子午寅運)
(未有咎遇壬寅時雖作化木論以金地無木情不能化故也八月棄命就財宜財格己酉丑全為美丁酉)
(為主不利官星比肩印綬無忌行南亦吉忌寅午子歲運九月遇煞官或近冬界從化但忌土木如用庚)
(辛行木地富貴亦忌子運午運用戊己宜行弱地若水木在内亦為不足大抵丙丁二火丙怕弱丁怕旺)
(宜細詳之)
丙丁冬月用當垣從化都宜不帶根官煞當時嫌日旺
無生清用便為恩
(丙丁冬月水當時官煞旺若從化作上命看如丙生此際遇壬癸干透相連或申子辰會柱有辛則化有)
(戊巳則制皆主功名遇丁傷辛有壬透不妨遇甲是梟有庚制方去丙生子月財官柱無壬亥及坐申皆)
(以財官論怕刑衝破壞及分官日弱乃秀而不實其煞格忌日主休囚死敗之地及煞旺去食拆合拆化)
(之方丙生丑月有戊己為用宜身旺怕木壞之丑為財庫如透辛庚不宜見官煞要日主健旺則吉破用)
(主弱則凶)
丙日秋生官煞多無生得化致中和有生無制皆言弱
兩地財名坦復波
(丙生八月官煞多宜食制合化俱吉怕入子辰卯鄉如無制合遇梟食縱行旺地不吉如九月近冬遇時)
(上一位貴格逢梟偏印月有戊食運入身旺寅辰方吉)
丙申四月戊飛來萬頃田園主富哉最怕梟神同透干
平生辛苦命安排
(丙申日生四月得透土食神坐禄主富若遇壬煞甲食如用壬見戊莫言食神制煞四月水涸遇旺戊去)
(之不吉柱得水局或壬亥一二字方可忌行日弱及壬丙敗死休囚之地若壬多雖是辰時主旺用旺皆)
(不作上命看)
丙臨申位遇時辰春夏生人煞最循金水運逢雖阜澤
辰壬酉亥子申分
(丙申日遇壬辰時申辰會煞春夏火旺相不以凶論秋冬水旺相火受水制全頼食神制煞主險中求名)
(發達險中全仗主強辰壬酉亥子申卯皆主休敗之地吉凶宜細詳之)
丙生冬月喜逢辛格内土來作吉論時上不妨壬字見
有丁合化俱無嗔
(丙生冬月喜見辛化宜土制為食乃吉時月煞不以為害若見丁尅辛時遇壬合則丁不暇害辛各全其)
(化歲運逢丁尅傷妻子輕者稍可重者尤甚)
丙坐三支寅午戌月逢火局總皆同格成炎上多名利
土富嫌臨水戰功
(丙坐寅午戌日及生月又得局全不遇水破即炎上倒飛類象從旺見土亦吉忌見水類飛失局失垣則)
(凶戊如丙寅甲午丙戌乙未富庚寅寅丙戌甲午二命合格貴)
丙巳相逢本是傷官星就見又何妨火時土旺宜金水
時夏惟寅宜另詳
(丙生季月内有戊巳或透或不透不透從土無中生有得寅午戌時俱入格土透亦吉不忌官星如遇刃)
(及照象虎入中堂等格非傷妻則少子官煞重遇則禍如遇煞以煞論此格最喜比肩如六月丙寅宜另)
(詳之不宜卯未隨乙而反傷正用)
丁生十月得寅時化象成都富貴推若再丁來曁辰戌
戊分官貴庶人期
(丁生亥月遇寅時成正化格富貴若再見丁則分官見辰則官入墓見戌字戊癸乃拆合傷官遇申酉乃)
(破木之用此等皆壞格不吉如無此玷乃大富貴行午巳申酉地吉中主凶)
丁壬化木卯羊寅無破提綱利禄新官旺且宜身旺地
兔逢兊變虎愁坤
(丁壬十月官印俱時乃正化其寅卯未偏垣寅忌行申卯忌行酉未忌行寅餘亦忌戌子午巳運)
丁日秋生格最佳無根有煞兩榮華有根無煞行南域
好似良瓊玷缺瑕
(丁日陰柔宜弱柱官輕行南不吉若遇上官煞輕行北大發柱無比印行兩地皆吉若七八月寅時不作)
(化看九月化煞化木宜近冬界及行木地吉忌午申寅巳秋月柱中用煞透戊巳忌行寅午子運九月用)
(戊己忌見甲乙若六月界作七月推更無金水逆行不吉順行則可)
丁卯秋冬煞疊昌休來印綬助身強美乎亥子嫌重火
火木如來反主傷
(丁卯一日乃煞印之源能任官煞之多柱多亥子及運遇之皆吉若比肩印生反不為利行金水大發行)
(比劫及原有土神子申運凶亥如高文薦都憲丁亥癸卯丁卯庚子柱多子煞印為貴)
丁生最怕午離間金水無逢名利難運往兊西成利禄
如行東地半愁顔
(丁生五月日元自旺若遇金水不成飛晶拱禄戊巳不透只支土為用行西則土生財官亦堪利禄行東)
(原無格局而用土土受木尅竟無倚頼其主自旺只宜入静及營托可也)
丁根石竹水源胎金水鄉來道利開寅午戌方行補弱
官傷職掌庶生灾
(丁火房日之源太陰之餘也逢酉則明遇寅則滅行弱陰則明行旺陽則昧今人取火截竹擊石得之如)
(行弱地反見麗明行旺地不吉惟化格則是木用木忌行金地如生秋冬忌行午及元地命有土木忌行)
(申子非化木亦忌寅申夏生忌寅戌春生木用雖午晦昧原有煞官又為吉論木印忌西所忌之方輕則)
(非重則凶)
丁日蛇提酉丑逢水金運底利名通柱中原有尤為上
寅戌行來起戰鋒
(丁生四月或丑酉日或得金局行西富貴遇金水土亦吉兩行俱是有情之地惟寅午戌及子中有戰倘)
(傷枝葉或非咎也過此又吉申如甲子己巳丁酉庚戌癸未丁巳丁巳戊俱行戊子運凶)
丁生卯月卯寅提雖化壬兮本木枝木火却當官煞旺
酉申運底動離悲
(丁生寅卯遇官化及煞乃印之本行北方官煞當其旺地主功名發財若行申酉雖是財官反傷木印不)
(吉)
丁日逢辰時戊申傷官時内有生壬煞星若出干頭上
會水相征禍始侵
(丁生三月傷官如干上見煞地支已有水局若透戊字及水局全發達行子申酉地傷官見官水土相戰)
(輕則非灾重則破滅稱意中亡戊如癸未丙辰丁卯戊申戊子丙辰丁卯申合此)
丁巳居蛇弟襲兄寅申月令喜壬庚兩行運用尊榮貴
相擊提綱禍始成
(丁巳己巳二日丁日申月巳日寅月得壬水透干原本有刑未全得用神倚頼則成富貴再見此運三刑)
(全輕則杖配晦駁重則危滅原有煞刃者尤凶如順行不遇財官乃屠宰奔趨亦無大咎如享富貴中有)
(大險)
丁戊傷官要見財原無偏喜運重來若逢寅戌雖為咎
誰信子申更主灾
(丁日遇戊傷官喜見庚辛申巳酉丑為財柱無宜行財地丁生夏月用戊宜行金火方利名至寅戌主旺)
(一停或尅戰晦滯行子申一戰丁生七月用戊金水伏中行午戌寅停節子寅運防禍九月不遇甲寅得)
(戊透清者貴互用者富丑壬中行大吉運遇甲乙亦可言富貴忌寅午如流年會煞會傷基之地禍福響)
(應運長者發久短者易聚散)
論戊巳
戊巳當春官煞強火金相見主榮昌干支財透無臨劫
運向財鄉田舍郎
(戊生正月透官煞只以煞論柱得水行南則吉火雖印亦不宜多多則燥土行火地遇午刃旺甲死是木)
(遇火盛用亦被焚土燥木虚官煞有名無實若金水多行此地則吉若金水多無印行北方亦凶生二月)
(正官要日干有財行南可功名禄利遇甲則從煞論柱有財不忌印旺行南吉若偏正印多無財行北亦)
(吉若財遇印多行午地引領原火火土燥水不能制盗木之氣羊刃無情雖得富貴未免災咎重則危甚)
(俱忌刑衝運已生正月乃官再透丙火官印兩行俱吉忌午戌及衝提之方遇子丑亥戌時合化遇乙)
(是煞遇印無水行北亦吉若水金多見再行金水不吉行南發達生二月是煞最宜透出官煞為美有財)
(無印順行功名逆行北不吉若印多原無水行北亦吉大抵宜行木火忌行金水行午戌酉運亦宜有灾)
(傷福戊生三月遇有壬癸申子柱無煞劫行金水方發如遇劫財便發亦尅妻損子反覆見甲寅時是)
(一格可云富貴却忌壬癸喜見庚金如遇財局兼遇庚金不見梟大發見煞遇梟不吉巳生三月最宜)
(財官全乎一格或是傷官生財及丑亥俱擬富貴用財亦吉若遇庚辛巳酉丑金不見火木行金水方皆)
(利禄如時上一位貴格局清者可發科目柱又云戊巳正月干見金局及透金最不宜見木在遺患後)
(行患旺地壞用用煞不忌見金)
戊巳當時夏日期土焦宜水乃相滋木金得格成其器
印綬輕時怕水瀰
(戊巳夏生當垣印又生扶土過宜微水滋澤其間俱要金水作用若用印怕財行財鄉不吉且如戊日午)
(月戊寅日甲寅時戊午時乃木用富貴可言六月木庫用甲乙須透天干甲寅時功名餘甲則否遇乙亦)
(不宜混煞清者取貴濁者不利俱宜微水不為壞印如用金四月遇庚辛巳酉丑亥多則可用見壬水或)
(水局破月丙火行金水地利禄人也若無水更遇甲丙皆不吉五六月金氣輕伏無可言用須多方取如)
(六月用在七月近秋作六月推者遇金多順行亦可言用行遇金水方發財戊生夏若遇偏財時上及金)
(助之行西方發財若露丁火無財印綬論遇壬癸乙字及化格富貴怕衝提再入財方巳日四月得庚辛)
(酉丑申全日支又居酉丑不見甲乙卯未丁字行西北大發忌入戌寅二運若戌子丑亥時以官印煞印)
(論行官煞方皆吉五月生遇木行東方可言名利用金絶木宜水如絶木得金局行入北方亦吉六月遇)
(官煞行東方可擬富貴西行次之亦怕入旺用金水近秋則可運宜順行反則不吉大抵戊巳二干用金)
(水不宜露見火木用火木不宜露見金水中間又有拱禄拱貴格宜細詳之)
戊巳秋生本泄氣少宜壬癸怕多逢如專金用來青赤
縱有財名亦酌中
(戊巳秋生本用金水遇火則害用遇木則害身如此日生遇庚辛壬癸身旺兩行功名人也若遇癸化合)
(不利水地火地則吉丁乙不忌若全金用惟怕丙甲不吉如遇丙辰時宜壬透制及有寅字或支隠甲丙)
(遇庚壬在干屏之行北發達一度入寅午運二仇旺起不吉若歲月丙居申子辰上雖無壬透子丑辰巳)
(運干得壬癸庚辛去玷會用為財名如無此西行亦頗可遂意若丙有庚及申露或隠寅無制蹭蹬人也)
(運入午寅重則危輕則病非尅傷若丙年丁月連見及丙甲俱見小人如無所忌兩行發達亦忌丙甲歲)
(運大利辰巳子丑運若歲時遇丁作印綬逢癸丑正化傷丁則貴如兩癸争合宜行戊地兩戊争合宜行)
(癸地若辛露怕見乙俱忌財多有官亦嫌丁辛在内雖不為害迤逓害地不吉若印旺俱入怯瘋之病尅)
(妻害子若生九月遇甲寅時則是一格宜臨冬首如庚申時近冬無玷破及火木亦福亦有化印格之擬)
(巳上七月見卯未日又見甲戌甲子乙丑乙亥時互見官煞富貴不宜透庚如庚居寅午戌上亦無害此)
(非正氣官煞惟忌財多若用金水不宜見木生八月遇丑亥時叠見乙多皆富貴甲戌甲子時亦要煞混)
(方吉以虚官無實用也若壬申癸酉時則是一用不宜見木九月生亥卯未遇巳時亦可言吉清者貴遇)
(合不宜露煞從合亦貴坐煞亦妙惟混不吉若庚申辛酉等金為用宜見官印亦主利禄受木破者不吉)
(忌行火木及午寅運如用官煞行戌午運及木用入墓用金敗印者忌行午寅木火歲運如得時上一煞)
(身弱不戰尅者許登黃甲戰争者稱意中亡)
戊巳冬生財利濱柱中金水喜相親水金得局空梟煞
貴比班超富季倫
(戊巳冬生遇化則是一格不忌官星更怕梟煞若棄命就財又是一格戊日庚申時無火木遇申子辰無)
(火木主大富貴若戊申日遇金水或壬癸時亦是化格不忌乙木如此者大貴畏行衝提折刃若遇甲寅)
(時作煞論可許功名年月見甲及金相攻不吉遇庚辛金為用原有丙辰之玷行壬癸子丑辰巳及遇申)
(酉方亦當稱意一度行寅午戌丙甲重則危輕則費患尅傷巳日遇子戌丑亥時又一用見卯未忌透金)
(水若申酉時為用亦可言貴不忌甲忌乙亦忌火木中行如戊日合得水局棄命就財合禄化火四格無)
(煞破皆富貴巳日從木亦吉辰己日丑月透金傷官及用財二格行金水申酉巳方吉用時上一貴亦)
(可言功名)
戊日申時金水生更兼水局禄財成如無梟煞來侵格
職位崇高莫與京
(戊日秋冬金水旺局遇庚申時合禄格不遇梟煞之玷及戊申日主大富貴夏生有水木金制合亦主大)
(富貴享用春生難言)
戊干合化在秋冬遇癸逢壬化始通火地財名功業就
最嫌梟煞兩相逢
(合化格見壬癸為然行火地吉見兩戊亦不妨怕丙甲巳其丁乙輕無害如丙辰時水多壬觧不甚為忌)
戊日如逢甲寅時却從煞格莫拘疑運宜木火通名利
金水屏干入是非
(戊日寅時生春夏宜制則貴生秋最怕庚露木衰乃秀而不實冬陽近木進氣制稍無忌亦不宜多行火)
(木運功名如傷官合財格此寅時為戰不吉)
戊申辰子日時同金用壬連水有功辰已丑申為美運
午寅丙甲主貧窮
(戊日生如坐申子辰及時亦遇天干庚辛透出富貴運行庚申辛酉子辰丑巳之地可云遂意若行寅午)
(戌丙甲不吉甚則死)
戊日秋冬兩樣之偏財時見最為竒傷官歲月嫌梟煞
丑亥不如子戌時
(戊日秋冬宜見偏財為美丑亥二時天財入化格貴有玷折不及子戌二時偏財為吉忌煞官多與前同)
(戊巳秋冬遇庚辛透為用行金水方發財支宜申酉巳丑壬癸申子辰俱吉遇丙時有水制亦吉行金水)
(地不妨忌梟丙申有根行入子丑辰巳申酉運俱稱意丙甲午寅運不吉戊巳日如用次則從木論官煞)
(清行吉乃富貴用金水忌甲丙寅午戊歲運輕則耗非重則危殆)
巳臨卯位透官星木火重逢事業成順得南方人富貴
水多金重更無情
(己卯日生卯或寅亥未月遇甲透從火木旺乃白手成家如遇金水重重渗洋日主金重破木怕行午戌)
(子運及流年時主之地不吉)
巳生季月旺身時不遇官煞旺何為命有財官如被劫
運行金水木鄉竒
(巳生辰戌丑未月不遇官煞空旺不吉若遇財官之奪秀而不實行木金水地倚運亦發過此仍旧)
巳亥日逢乙亥時豈宜丁火柱中期運行木火尤堪美
金水重逢不是竒
(巳見重亥丁為巳梟亥中壬水渗洋不利宜入火木則吉若行金水運争戰不條不化如在秋冬入東南)
(則發午中一咎辰丑戌宫一礙)
巳生辰戌旺根荄木破重重芽未衰制運更愁驅煞起
煞鄉無謂就降猜
(巳生三九遇財官本是一吉若見煞多安身身宫不弱煞與身和可言富貴清者堪登科甲若行制鄉擊)
(驅其煞不吉行入煞旺方亦莫以旺煞論若支遇卯木更入火木則吉行金水不宜忌煞入墓及午戌辰)
(土燥焚木歲運如逢輕則傷尅重則危殆)
巳生夏月用辛庚遇水西行事業成酉丑喜連申子吉
如逢木火病非生
(巳生夏月火藏木泄若得庚辛透壬癸及有申子酉丑運入金水地發財但見木一位便破格忌午寅戌)
(運此乃無中生有之竒行金水吉)
巳日如逢戌子時節當官旺煞何疑丙丁火印來相援
木進何愁金坐支
(巳日遇甲子甲戌時合化宜卯未日支不謂官煞混若官旺或兩甲兩巳俱是富貴若被拆合分金無配)
(及庚申金有根皆不吉若金坐寅午戌局中有木不忌亦宜丙丁火印)
巳坐卯未逢卯月天干透乙身更衰棄命相從翻富貴
如行旺制便生灾
(巳卯巳未日更坐卯月又透一煞乃棄命格不宜丁巳重見若遇制地旺地是非競起不遇所忌發達功)
(名)
巳日如逢丑寅時身衰宜印貴無疑行來木火愁金水
四季生人各另推
(巳日用時煞春不湏印亦同棄論若非春月純陰俱偏亦不忌梟秋生遇乙多最宜亦要正印冬怕水多)
(行入火木俱吉如遇丑辰午戌運專看歲會碍此運有咎非尅傷為忌身弱煞旺吉若財多更透金水及)
(用入墓稱意中亡)
巳日如逢戌子時財官叠見最相宜若生季月多財禄
身旺用衰作别推
(巳生辰戌丑未月日本旺若叠見甲或財利禄之人如化土生正月坐卯未更吉怕制合及寅破忌行午)
(戌辰丑鄉)如己丑甲戌己丑甲子二品武職甲午甲
戌己巳甲戌富貴清高甲午甲戌己巳甲子巨富
納貴辛巳壬辰己巳甲戌富貴輕
巳日秋生本用金干頭却喜木森森乙連三四皆為吉
遇甲相成入翰林
(巳生秋月本金時若不露庚辛為用見一二乙字乃煞食前煞後遇丙亦吉行火木地富貴若座下未卯)
(更遇兩甲亦主功名若庚辛巳露甲乙再見互相攻擊反害忌行木火稍遂金水宜詳之)
勾陳得位號高強木火雖宜忌火昌四柱若無金作梗
一生名利入嵓廊
(勾陳為土得位乃逢木之謂如戊寅己卯己未己亥日更坐亥卯未寅月方是柱有火不怕庚辛遇木火)
(運主功名若火太旺焦土焚木不吉)
論庚辛
庚辛春月正逢財最忌干頭比劫來官煞要分嫌混雜
身強用吉乃康哉
(庚辛生正二月本財遇官煞只宜獨見不宜混雜要身強用吉為貴庚生正月財旺煞生透煞只宜煞)
(不宜再見官星無壬癸戊巳並見日主旺運行吉地可言功名若身坐子午遇丙透又逢丁位無戊巳壬)
(癸運行子戌午方為咎若多遇合衝劫財多身弱秀而不實又怕寅午戌及梟食歲運殃禍速至如庚坐)
(辰遇丙或丁不會火木及劫則吉二月同論二月庚辰日連庚辰時或庚辰月及間寅字乃是大格否則)
(乂宜丙丁為官煞遇印之論此日亦有用傷官者須細詳之若庚生春遇乙乙庚合化另是一論大怕身)
(輕財多身弱遇劫及水局水多盗氣火局銷鎔驅馳病弱之軰辛生正二月或透一丙不宜壬戌癸亥)
(壬子壬申歲運及柱中傍位再見有丁却不忌壬運兩行俱吉若官煞互見無去配作混雜論如遇地衝)
(劫財太重行火地亦可水地不吉兩月不遇火亦是營利之徒清者微名難作貴論若寅午戌時成一妙)
(也若水多原本是財生煞見水屏火不生皆不為貴中亦有沽名釣譽者太泄困乏若劫財多入南頗可)
(帶火則發若無水劫經行亥戌稍可酉申不遂若丙合辛只一不遇破富貴壬辰時亦有一用其餘被劫)
(官煞及金破水泛俱作下論運行火木之鄉頗宜再入金水無望辛生三月是印格喜木火亦有傷官)
(格論稍不忌水餘忌如之)
庚辛夏月兩分評遇煞逢官各有情庚遇亥壬煞喜制
辛逢丙合利名成
(庚辛夏月兩干不一庚生四月本煞五六月或遇巳丙及寅午戌皆煞得壬亥癸水制之無官混格局清)
(者貴次者富混壞减論無制平平五月午多見巳亦煞皆要亥子壬癸制伏戊巳佐助皆擬富貴無則患)
(難困乏六月同論論辛生四月乃正官格遇丙合官遇丁為煞俱作貴行西北得時用官忌壬亥再行)
(見攻衝必禍用煞不忌得巳午未時為妙歲運同午五月煞印在支亦不宜透透則宜制如辛亥日巳)
(未時亦吉遇壬無害旋入金水之地欠佳原無水行水亦無害如辛未辛卯辛巳等日遇巳午未時行入)
(財官方堪甲第魁選有玷减論水六月宜火木宜向火木運行忌壬水旺地不妨癸若不遇火木遇水)
(土劫自旺更行金水官煞混雜太過無制俱不吉運忌丑酉亥乃官煞投墓輕者非破尅傷重者尤甚)
庚辛秋月太身強卯未逢支乃吉昌庚遇午寅宜見水
辛遭丙衆喜非常
(庚金七八月遇煞最吉坐寅午戌見官煞宜逢壬癸及印行南運吉無行南太過不宜九月遇官煞清者)
(富貴亦宜壬癸水若火局火盛無救行水遂意行午寅運則災生秋絶無火木氣不吉若用壬癸為引領)
(無戊已破行水地亦擬財名一辛金七八月遇丙二三則吉行水地發財若孤立丙乃小人也如無丙)
(遇丁則不宜重以煞多則咎如無火氣坐亥卯未得甲乙木局行南大發午未時可擬貴九月遇丙合不)
(遇丁乃是一格可云富貴亦忌壬亥如有戊巳救亦吉若用煞只宜煞怕官混行火旺運生禍有官會木)
(成局行火木運發達)
庚辛冬月作傷官丁丙無逢金水寒甲乙相連分上下
稱心更要識悲歡
(庚辛生冬月遇官煞皆擬富貴如庚生亥子遇兩官兩煞一官一煞俱主利禄飛禄夾丘亦吉如無官煞)
(宜見財星原無行財官煞運亦美若金水自持更無格局用神及無木者貧寒辛金一煞清者富貴若丑)
(亥時乃飛禄如遇丙亦吉若虚露丙亦不濟事如辛卯辛未日得木局及寅午戌時引火縱無干火行火)
(木地亦發若梟多無火木隐露行火木不吉丑月乃印也遇一煞則吉官輕者宜行官旺方若木局行木)
(火亦主白手成家土重則埋水多則沉宜細詳之兩干無火木更無格用則不成器其夾丘飛禄怕行官)
(煞方若巳酉丑局無格遇辰巳時行水地金地亦作上命論)
庚生四月巳多逢壬癸透干作制功南北兩行皆富貴
却嫌戊甲在其中
(庚生四月遇巳午多宜見壬亥如遇丁混有癸皆主功名如透丙或見戊甲及官混無癸破之又無壬亥)
(減論)
庚辛七八比肩來格局無成又没財水用北行為利禄
逢財争競一時災
(此乃用水庚日壬午癸未時辛日壬辰癸巳時外己丑己亥時皆比肩更無火木以自旺日為用乃逢戊)
(巳行水地發達若行木及見甲乙柱原比肩多庚辛無財遇財争奪不可以見財為吉論)
庚金坐午又為提丁巳齊明兩可宜干支無丙來雜混
水絶肩多作富推
(庚午日生五月透丁巳官印俱明發達利名若午多壬午時亦吉如遇丙煞不利若從煞格宜水制之)
如己丑庚午庚午丁丑巨富
庚居子午月逢寅官煞相淆干上評子午運中愁咎起
戊壬若遇暗回明
(庚子庚午生寅午戌月遇煞在柱混淆更見財多無水土扶濟乃弱論再行子午則灾若遇壬癸戊己反)
(為吉論困如辛丑庚寅庚子丙戌身弱行子亥運顛癸卯甲寅庚戌丙戌此亦不足)
庚金冬月本元疲壬癸多逢盗日脂丙丁若來庚更暖
逢温都作利名推
(庚生冬月本弱又遇水多盗氣須得丙丁火照乃可謂吉如無火見財亦可此言金水傷官宜見官煞可)
(以成就功名終不大就以本原疲也)
庚生寒月丙雙存便是功名利禄人行運柱中攻戰闘
却愁稱意没荆榛
(庚生秋冬逢兩丙為夾煞其勢急矣名彰乃煞之用吉者甚吉凶者甚凶若運行擊觸煞起及會衝刑之)
(地其凶不可當多不善終)
庚逢寅午巳提綱遇亥同壬利禄昌丙火透干無水制
不堪回首嘆凄凉
(庚生寅午戌巳月遇壬亥字功名發財若丙透無水制及無印支離惆悵之人如坐寅午戌忌丙丁丙寅)
(丙午丙戌歲運輕者悲傷訟耗重則患難)
庚子秋冬水局全井欄义格理誠淵柱中無火方成貴
青赤交持未是便
(庚子日乃中堂會申辰衝寅午戌中財官干是庚用地支水局及比肩多方是若格不全金水多則是傷)
(官如逢丙火煞論母執此格言遇丙破)
庚日都宜丑亥時癸壬相見亦相宜丙逢亦許居名利
土重財多反壞之
(庚秋冬遇丑亥時乃一用如遇壬癸透亦吉本是水用以火為副用且不嫌相見若土重木多不吉)
庚逢壬癸在秋冬有子生財各利名時歲木星相合見
金方發達見梟平
(庚日秋冬無火用水為導引兼癸水乃傷官生財亦有夾丘之格壬午丁亥癸未時或庚寅日庚辰時庚)
(申日壬午時怕行午運此是寅辰日俱忌辰時戊土入庫及戊歲運不吉動傷枝葉是非顚倒咎禍不測)
(有子傷子)
辛未辛卯坐支財最宜丁丙向干来月生寅卯甲乙透
富比陶朱不用猜
(辛未辛卯坐財喜透丁乙為吉宜寅卯午未亥月如用丙忌丁壬亥宜火木旺地不宜水金旺鄉秋冬煞)
(旺根不宜入南寅午戌妙亥日亦吉)
辛日提綱戌巳寅貴乎丙火擢元神再財庶利官加爵
最怕相逢見亥壬
(辛日生人巳戌月透丙是一貴格主功名富貴若遇亥壬壞格雖得巳戊破之格亦不清如逢寅午戌時)
(又云一吉怕丁混)
辛金寒月兔猪羊局會財成富貴詳無火莫言金水冷
全陰福禄怕梟傷
(辛生秋冬以卯為尊若局全亥未主發財吉飛禄又是他格柱丑亥多衝巳為禄馬如全陰化柱中無火)
(不可以金寒水冷言之但忌無格梟煞此以辛癸潤澤隂木遇土則黨須行木地則吉)
辛金最喜赤青逢丁乙相逢名利通青赤不加名利改
水金相見落殘紅
(辛日宜弱喜火木忌金水春夏遇火木兩行皆吉惟酉地則否若原劫多行財則凶原財遇比行亥戌運)
(可入酉亦凶用丙忌壬亥怕癸屏之成則富貴破則困滯秋冬原有火木重者入南不吉破丁乙又不吉)
(五隂之干顛倒而人不知不宜身旺須中和則可)
辛衰春夏行西可官煞秋冬南地凶木火畏逢金水破
秋冬要火木重鎔
(辛日春夏衰甚火木週遭原無水劫行西亦吉若辛不弱帶劫水行金亦不吉秋冬有火木亦宜入南若)
(以火木為用怕金水破)
辛日如逢丙甲壬相生相益又相征東南運底宜名利
西北無成向酉傾
(辛日見丙甲壬三物乃壬生甲甲生丙又壬尅丙為征行西北乃歸致之鄉用此如斷)
辛日東南丁酉時火方名利却相宜金強水旺虧財禄
西北風寒葉自飛
(辛生春夏丁酉時則是一格行火木方功名發達柱原劫水又行金水乃虧財禄所謂火木盛早成入西)
(北惆悵)
辛日秋生怕煞肥冬生水火喜東離赤青月令嫌行水
無火傷官恨酉西
(金水傷官宜見官也夏無傷官之名乃官印遇水反破正官春亦忌之水無益用木生官水則盗氣濕木)
(則火難明官不能生惟秋冬金水之時乃云金水傷官喜見官煞亦同論財亦可)
辛日如逢寅午時戌亥卯未亦如之火明木秀財名就
事不偕兮金水依
(辛日若得寅午戌亥卯未時俱是一吉宜木秀火明俱吉若金水行入丑辰運銷金絶墓及申酉亥之方)
(擬其非耗病傷丁煞重則死)
論壬癸
壬癸春生喜會財干支得土亦竒哉無財營獲難成利
木遇金多成斷荄
(壬癸生正二月用木喜見比肩及食傷透干不畏官煞最妙見財切忌金重反壞木用如浮金無害壬)
(生正二月遇寅辰午戌干透一甲二甲得全陽寅辰多清者貴有寅風無雲者富火局亦富南行不忌戊)
(兼庚透丙甲亦宜得丑亥時為妙若金重忌財輕木少行西北不吉二月寅午戌辰日遇戊巳庚辛巳)
(是一貴格行南北俱吉透甲為用忌見梟遇丙屏之亦吉三月有煞印之名官印一格成則富貴若寅)
(辰午戌日干遇一甲兩甲乃富風雲騎龍虎則貴但怕申酉衝刑運若劫旺無火土隂陽交混旺金尅木)
(又無火屏驅馳命也又癸日生正月寅時刑合格忌庚申巳得亥丑辰時是一格比肩行南北俱吉忌)
(官煞財印透行南不吉如秉中和入格兩行富貴切忌金多又遇財官煞印不吉二月寅時擬貴格不)
(忌浮土浮金亦不忌庚申或近三月庚字全隂亦可擬貴若辰巳卯時行吉亦發不甚忌土若金局再入)
(水金之地不吉亦三月有官煞為用遇辰巳午未時是一格申酉時是一格俱忌甲木若無根上多亦)
(不為害透木亦嫌甲寅時比肩不忌原有官煞忌行官煞方此春月俱宜比肩及見火土皆主富貴忌)
(庚申辛酉會金折木若浮金不忌辰月不忌見金正二月原無比肩有財官多忌行財官運謂之太過傷)
(妻尅子一度重則變俱忌申子行)
壬癸生炎論旺賒若逢梟印盛無涯有根壬子方成美
癸水無根作大家
(壬癸生夏以火土為用不宜比劫夏月水衰官煞旺但得印綬則成士夫君子食傷為財官之忌惟刑合)
(從彼論不忌寅上之甲若得已配則吉可壬子壬寅壬午壬戌日生四五月遇戊庚辛一透擬貴偏官)
(偏印貴高財足正官印次之劫刃財名反覆若甲丙透不足得已配頗遂怕丙丁丁從化亦吉五月忌)
(衝官庚戊透從煞不忌惟壬申日不喜財官丙甲透成煞印可也六月傷官一格會全者貴富亦宜正)
(印壬寅壬午壬辰壬戌日遇官印煞印一格清者貴淆者次壬子會傷為合亦可擬貴癸日四五月若)
(就財富貴遇申酉辰巳午未丑卯時皆作吉論劫多不吉全陰大吉化火大富貴煞印亦然六月有煞)
(印一格貴如丙辰丁巳時又辛巳二時俱主功名甲寅時刑合格怕庚申重刑宜亥卯未全富貴忌戊巳)
(戌用食傷比肩多行東方大發財木用怕金土用宜金又壬日六月得寅辰午戌日支干透戊己富貴可)
(擬趨艮亦吉遇丁多反覆會甲宜木火忌往金行)
壬癸生臨旺九秋功名火土遂情求如無火土猶行北
幾度歡娛幾度愁
(壬癸生秋乃印其作用要火土火土秋月不時雖多無害如無火土行北旣在中秋逢生太過乃不足之)
(流論壬生七月歲月俱寅又得辰戌時得戌申以煞印順行富貴子位欠吉行南破印若止一丙孤棲)
(申子辰上行南無害順行怕寅火八月遇戊字及戊申時順則貴逆則富亦有原無遇劫行火亦貴不)
(忌丙陽九月煞印官印又是一格其地自有煞印若得全及遇庚富貴若近冬生更坐辰午寅戌干遇)
(甲木主大富清者貴若丑亥寅辰時干支遇煞則吉若遇重木金木交争及刑衝者凶癸日七八月遇)
(庚申時合禄七月遇火火土行北亦吉忌寅丙衝提會火之地見火返南則破若辰巳時土多兩行皆吉)
(返八月遇戊巳丙丁及地支火土行北富貴但子少南有子又怕傷印衝提若癸巳日或亥巳日時比)
(肩多得申酉印行北功名但財不聚怕遇衝提刑地七八月原無戊土如逢甲及原有甲申行戌寅乃傷)
(官見官亦言稱意中有純陰成格亦吉若水不相持陰陽混雜則凶此兩干七八月最宜土火為妙癸)
(日九月不妨比肩忌亥日時乃隐甲害戊若土多則富申庚辛時巳辰午未卯但得一格俱吉若通寅申)
(縱有利名立見反覆此月入冬令甲寅時得干從刑合格論)
壬癸時垣比劫逢運歸旺地反成功如逢火土從他格
食木飛刑又不同
(壬癸生冬令再行旺地飛天禄馬禄從旺則吉怕逢火土如壬生十月十一月遇比劫多是飛禄格忌官)
(填實若水局從旺如全陽得甲丙行東南大發富貴見丁合化亦吉如遇戊乃煞宜庚辛為印不宜見甲)
(如用地支宜寅午戌辰俱有火土主功名輕重言之如巳辰丑亥時一用俱喜行東南方清者貴混者次)
(此身旺宜任也寅丑月官煞多或遇丙丁宜行酉地吉偏官偏印及午戌辰日時食傷之類皆可論吉)
(東癸水十月全隂乃飛禄亦有乙卯時食傷為用行南發福己未時乃煞庚申辛酉時乃合禄飛禄遇)
(印亦可名利見戊官印巳煞印忌行丙丁官煞多貴小富宜行土金旺地但子少十一月亦有飛禄食)
(木之用乃刑合夾丘等格遇申酉時亦宜己煞清者貴次者富壬癸混劫主用乏如癸巳癸丑癸亥癸酉)
(多互卽財官煞印不忌飛玷亦有土多卽煞印非邀已格兩月同論十二月全陰卽煞非飛禄也先正)
(所謂無煞方重用有煞用難重如遇官則化見已從煞亦宜印透為吉怕壬陽混劫金水交争其癸干冬)
(月甲寅時無印土金透劫亦竒運宜東南方乙卯時宜火土全隂行東南發達忌庚申辛酉在干丑月無)
(合禄格申時酉時乃煞印忌財方有劫小畏)
壬癸秋生比劫多無財財地奈貧何干支有土兼逢火
雨後桃夭春已過
(此比肩多原無財行財地比肩争財不吉若干支有火土雖少比劫頼劫蔽印初行貧乏行財地發財但)
(不久耳)
壬生巳月戊丙該煞印相逢大用材癸日臨期應擬富
只愁原帶食傷來
(壬寅壬戌日生於巳月巳中有丙戊庚三偏竒為用癸日遇此乃三正竒皆富貴之擬忌比劫及甲字)
(癸日遇乙卯時乃破土甲寅時乃壞土不吉土多亦不妨大抵吉中生凶甚則危)
壬生七月印屬申火木相逢便是春無劫有官多吉慶
劫來相伴主薄貧
(金為水母秋金太旺無土則流故宜見財官為美運宜順行柱無火土及梟食相持遇南行運則吉行北)
(不吉)
壬坐申辰子亥中比全水局甲無功東南北地皆名利
金再相逢又是空
(壬日坐冬申子辰全日干本旺若得辰時或干支别透寅甲食神財行東南大發見庚戊争征不吉)
壬日蛇提六獸支内中壬午别為宜餘逢陽土多尊貴
甲木飛來便可疑
(壬日坐申辰子寅生四月乃富貴得庚辛透更吉若帶刃逢煞主權要顯職其中有混比財印相持主才)
(高不第或異路功名妾多無子壬午一日乃支官也清者貴俱忌甲木遇甲得巳合庚透不妨若丙甲丁)
(俱露不吉)
壬戌壬寅散月生干頭喜透戊和庚煞多尤利風雲會
富貴愁逢丙甲申
(此二日散生柱宜見庚戊透辛亦吉若干支煞多尤吉怕逢丙與甲黨煞壞印及官星混夏月尤甚)
壬申夏月赤黃時干遇財官不是奇庚戌若來成一妙
豈期丙甲兩相依
(此日夏月不喜財官多原有根也)
壬騎龍背喜風雲財局之中亦自欣遇甲全陽名利客
戊庚一見要詳分
(壬騎龍背以辰寅為風雲多者主富貴若寅午戌財局亦吉柱透甲最妙如遇庚戊乃壞格若戊申時以)
(煞論當細詳之年如己丑戊辰壬辰庚子甲子年中舉卽尅父戊辰煞重二月死是見庚戊壞格如)
(壬辰甲辰壬寅庚子大貴是透甲全寅辰妙)
壬臨午位禄馬同疊見財官富貴翁春喜見金不怕木
如逢子月土成功
(壬午日丁巳為用春生本忌木害官若遇庚辛巳酉丑則不忌子月得土多則能制癸子雖衝午丁自若)
(也若生夏月財官多者皆貴庚癸巳己未壬午己酉貴癸巳己未壬午子丙辰狀元)
癸居金局巳辰時月値卯寅水木滋最喜煞官來入格
平生名利自相宜
(癸日逢巳酉丑梟印也生春月以木為用亦不相害遇官煞則為吉辰巳二時乃財官也格中忌破丙丁)
(二引用)
癸日如逢巳酉丑時利庚申南地走木火功名比劫嫌
財官入格命少有
(癸酉癸丑癸巳此三日生遇庚申時宜火木方行吉怕比肩)
癸日多財春夏間若成棄命福難攀干頭官煞來相混
猶事驅馳不解閒
(癸日生春夏遇財多乃棄命就財若遇庚辛戊巳又從煞印之論四者怕相混以財印有相征之忌若戊)
(巳為用又是他格庚戊又是一用辛巳又是一用)
癸生春夏食傷提比劫重逢尅子妻如得干支存火土
更行南地禄財齊
(癸生春以木為用比劫多更無火土藏透乃尅妻子不堪之命行北尤為不吉若得火土為佐及陽干多)
(甲透并行南地其子更多此乃無中生有而人難知)
癸日如逢己未時煞星更怕戊來持如或制盡行財地
不是人間富貴兒
(癸日未時乃煞見戊要從化又嫌巳妬所以不宜戊巳俱透須宜制又怕太過秀而不實)
癸亥多肩九月生金水運底最無成若行南地無寅甲
富貴功名斷可成
(癸亥日生九月見比肩多行金水地不吉行南方及火土皆吉惟怕寅甲戊申戊土忌寅申如得南行不)
(忌再行水地不吉若非亥日遇寅甲有比肩亦吉如甲寅時近十月作戌月推乃作水論如遇庚申字火)
(土多不忌亥寅甲行火土旺亦可名利如巳未時煞不畏寅甲亥戊午時畏甲不畏亥寅)
癸生秋月水金明火土相逢便有情比劫可圖南地禄
赤黃順北有功名
(秋生比劫多火土少行南有禄雖有財名不實原見火土多行北不吉癸亥庚申癸亥乙卯南貴)
癸生秋月印生身丙火相逢亦不嗔有土許成名利客
若逢寅甲喪青春
(癸遇丙不嫌破印有土乃吉見己午及戊巳辰戌丑未俱吉若干支有寅甲遺患雖印格成亦無功名行)
(運再遇寅甲衝印銷印變改忽然其凶不測)
癸居羊兔甲寅時刑合格中最是竒行運只嫌申午地
會青枝上利名期
(癸日寅時乃刑合傷官宜春亥卯未月要木局全則貴行木局及歲運木秀利名可期午戌亦富貴忌戊)
(庚申及戌戊重運不吉卯甲子丙寅癸丑甲寅行申中休致丙子辛癸亥甲寅行申休官)
甲坤黃數五(火生土旺納音取用以下專重)
甲人戊癸本非殊或加從革應相呼四位土支逢一二
禄厚權清出帝都
(用眞火生眞土有戊無癸以子代之有癸無戊以巳代之子巳乃土成實之地巳酉丑福元旺水生焉辰)
(戌丑未四土若逢一二位為成實之格子巳代戊癸甲人有戊癸合戊子癸巳辰戌丑未最貴)
雲漢秀氣(火中見水暗金官神)
甲人見火為孤獨水若相逢却至清若見丙來加子午
定向初年達縉紳
(木見火傷金得水制也丙子丙午乃水中有火火中有水木人得之乃五行至清之氣木得火多則馳騁)
(聰明好學勤禮立身孤獨如得旺水主財薄清貴論曰甲人以金為福火盛則傷金見水則火殆五行要)
(有制抑則轉禍為福又甲會丙子丙午旺水中合起辛未辛丑本家眞官天乙貴人無中設象乃五行清)
(華之氣也)
福禄歸根(火土生官忌木反元)
甲乙相逢土最精不逢木辱足珠珍辰戌兩位如逢火
少步青雲日益新
(土能生金為木之官無木傷土福禄自然渾厚辰戌之位卽其中逢火能生無窮之土土旣渾厚金自然)
(壯乃無中之有也論曰辰戌乃魁罡之地土旣鍾毓更得干音火神滋養則氣數明爽子子孫孫相為羽)
(翼福禄厚矣)
蔭助清竒(敗金逢旺土官神益壮)
丁蛇巳酉金偏慕縱逢火盛不為凶若見甲來加子午
雲路峥嶸早歲通
(金生在巳却逢丁巳金旺在酉却逢己酉正胎中逢父母轉見生旺雖有火藏未能奈何蓋本源深厚也)
(以丁巳巳酉二位土神能化其毒不傷於金然甲子甲午二金帶一路死敗之氣旣有丁巳己酉壮其本)
(源故陰陽得中金神之德挺持可知又何敗之有)
天地有餘(木加火盛官神銷鑠)
甲辰甲戌皆炎火木作干神本自生重遇木神駢輔翼
虛名雖有不遷升
(甲屬木加辰戌土納音火是干分帶木卽本位自能發揚天地有餘之氣不得外加木若木多則又傷辰)
(戌之土不能為福五行中如此理尤用消詳)
破散離業(木生火旺)
甲戌本是火潜藏木發其神轉更忙又値木臨寅午戌
蕩除家業遠離鄉
(甲戌本是伏藏火要安静却以木發起何益五行當生卽生當伏卽伏反此為禍况火到戌亥以四時推)
(之自不可發露所以破財論曰甲戌本木中宿火見木則火熾若更臨寅午戌宫木得火局則焚傷飛馳)
(不得歸元所以流移鄉井事多歇滅)
夭横無依(禄位逢火)
甲人寅重莫逢火見火平生多坎坷不然禄馬不陞遷
又恐天年多&KR0008;&KR0008;
(寅為火生之地寅旣重若又見火火更有氣庚辛受制所以觸事迍邅人皆言甲禄在寅不知一火便能)
(為害)
乙四眞金太陰化氣
六乙之人遇丙辛從魁大吉要傳名傳送更加逢太乙
便是中書燮理人
(乙陰金故生其水母生子為親若遇己酉丑生其子有丙無辛以酉代之有辛無丙以巳代之為秀實之)
(氣故貴論曰三位子母俱旺福會之慶己酉以攝丙辛乙遇丙辛合丙辛巳酉丑為貴也)
滋蔭返元
六乙生人正月内蛇窠逢土少年榮若見剛金臨煞位
必主兵權定塞塵
(乙人正月以戊寅高阜之土乙庚之氣絶處逢父母故喜見之丁已乃蛇窠之土金神生處逢父母又乙)
(人見庚辰乃羊刃煞然而五行壮旺更加此煞須領兵刑之任)
鬼作截福
六乙怕逢丙丁盛如無救助定成凶若値五行多水數
陽土相臨主大隆
(丙丁若盛金神不能發生乙人所以不喜見之若四柱中見水可以制火要得一位陽神之土扶持如戊)
(寅戊申之類五行又却還元珞琭子云當憂不憂頼五行之救助良有以也)
丙水乾龍之數一
六丙生人不見丙巳來同甲格最清大吉若加并太乙
名標金榜世傳名
(水之類火之屬得木而生焉甲巳土合壮其丙火土旺金生有甲無巳以未代之有巳無甲以寅代之此)
(為反陰滋陽之理水加木而清丑為大吉巳為太乙丑乃金神墓地故生丙水為秀實也寅未代甲巳丙)
(人有甲己未寅卯己丑貴也)
福禄還藏
丙人從革火為良又乘已位旺青揚更得炎宫干木火
定知早達佐朝堂
(丙人喜見巳酉丑金位如無巳酉丑日時中有金神亦得用得巳乃為眞官之貴巳午二位干逢木乃為)
(丙人之福火人得從革局乃為尅財生官之象若得己巳之類則火人禄氣純全更寅午戌三位干頭得)
(丙甲二字其氣愈見強壮陰陽書所謂火人得地無水而仕路優游抑有自也有水則損)
禄旺興元
六丙生人火數多更加一木最相和剛明清健多榮禄
金神更壮早巍峩
(丙本自旺盛一木足矣多為過雖是一木若得地尤竒絶所以五行之神貴在顯煥清越不可過也丙人)
(得木助其銳可知須要一位金來助其氣則生火人官禄基如此豈不早年享福)
中央奪福(亥子見水被土所破)
丙人見子休逢土福破中央奪將去又加火向辰戌中
决定傷殘終敗露
(見子則官神得位逢土則水不能勝終被所奪也論曰魁罡之地土在鍾毓更若火盛如甲辰甲戌之類)
(土氣強旺水氣消渴為害甚矣)
截根無蔭(生處逢鬼)
丙寅為禄火長生甲寅相遇不光榮憂妻害子無兄弟
到老孤貧謾逞能
(逢鬼於受氣處被抑塞終為害也此為生地見鬼鬼卽強壮丙火不能舒爽五行獨立宜於順生最嫌逆)
(制終孤竭矣)
煙滅灰飛(火木臨巳午無水救助)
丙丁巳午皆逢木炎上威風勢猛強更若五行無水制
纔逢稱意必傾亡
(丙丁巳午皆火之地若逢木則益炎盛須得水制旣相比和又有官神方是有應若一味炎盛豈能長久)
食神為鬼(干音火土多)
丙人見戊加申子時人皆謂食神重若見火神有生位
一生孤蹇禄難逢
(丙人見戊又逢火旺土壮尅丙人之官所以無官土主於中旺於子午頭帶戊丙人會以為食神名譽之)
(兆土旣成實不必更見火大旺則土強丙人之官蔑然雖少年見禄終不為久長計)
丁火父木成數三
六丁戊癸本來高如加巳亥勢雄豪申子辰宫金水壮
位到公侯佩玉袍
(丁生戊癸為子如萌芽有癸無戊以己代之有戊無癸以子代之皆為秀實之氣造化之功可貴為己乃)
(戊癸之源亥乃成實之地為貴子己代戊癸丁生人有戊癸戊子癸巳申子辰金水清貴逢火土猶為禍)
(也)
飛活清秀(水盛忌土)
丁人愛遇北方水忽見食神再續來局内不逢於土數
木神加護至三台
(丁人見水官神得地又遇金來生官自然顯赫北方乃亥子正位壬癸旺鄉更逢金生育不絶甲子辛亥)
(之類是也若無土損其氣清又得木神護禄所以基本牢壮此是財官印之說見水是官宫宜居北方旺)
(地又得金財以生之木印以護之所以基本牢壮)
禄基成實(子午逢金怕土)
金加子午多凶暴若是丁人又喜逢更看五行無土數
定扶聖主掌陶鎔
(金加子午帶死敗故凶甲子甲午之類是也然丁人午上見金則是為財子上見金則生官若無土犯分)
(則氣清禄厚又云在午見金則禄旺在子見金又生出丁官見土則傷水)
禄氣差遲(壬多不如亥子)
丁見壬亥未是竒亥子相逢正得時忽被土來争旺位
謾有聲華亦差遲
(壬不得地遇而不遇雖無壬而得水正位官神旺處自然壮也水土混雜終是土勝)
破相孤獨
六丁忌見土長生損妻害子強争能縱有虚名難了達
亦憂田宅乏興營
(六丁人以水為福官也土長生傷官大旺則奪却水之位有呼無應其格卑下若見尅傷則觸事虧損六)
(丁人以水土為官鬼水土皆生於申就位為土所損壬癸無依金生元被害可貧賤矣)
戊火數二
六戊生人逢曲直丁壬相合主清才從革位中兼一二
决須名譽少年魁
(眞火要亥卯未旺有丁無壬以亥代有壬無丁以未代本元壯則為福遠戊癸丁壬合貴也眞火愛寅午)
(戌土壮火炎官有力天數乘三子生其父己酉丑多逢則貴也)
淵源滋養(金生水神滋木之官)
六戊生人見水深更逢申子旺生金須知名譽當騰達
少主清華入禁林
(命已有水主官更得金在申子水之鄉則金又生水甲乙自然有氣五行要不斷若有金無水又能害木)
(水深則木強故貴)
相為慶會(土壮合水生木官顯)
寅申本是戊人強癸亥當頭貴顯揚但得五行金不入
名清望重佐朝堂
(戊寅火生處逢土戊申土生故強癸亥水生出甲乙故竒有金則傷矣寅申土成體地本源旣壮又須借)
(木神疎爽之更得癸亥就位滋養其神明之德清健非常若無金神返制五行决恬然無害為福厚)
金火相持
戊人不貴南方火見火須還帶旺金有金無火終成咎
有火無金亦不新
(戊人不貴南方火者戒其太過盛若無火則金得勢來侵木無金有火亦無用也)
干鬼為映(甲傷戊元有金可救)
戊人有甲終無益帶水拖泥不似初若得庚金并水局
縱能財禄亦微餘
(逢甲不如見乙為陰陽和順甲能傷戊若加水甲益壮終有害也若庚金制之猶庶幾甲陽火之神戊人)
(得之陰錯陽差若得庚金又復制甲旣又得水則為戊人財廪之神五行互有得失故也)
巳五數眞土
六巳相逢巳用功乙庚相會禄高封炎上火神加一二
符壓兵權静塞衝
(巳乃火生旺之地巳人遇寅午戌為造化之功一庚為土之子生於巳為實有乙無庚以申代之有庚無)
(乙以卯代之得此方為貴格如寅午戌三宫一位二位為貴申卯代乙庚庚卯乙申用巳炎上火而清貴)
(顯達也)
包成合禄(寅午戌懼旺水損元)
巳人正月正為魁更於寅午戌相陪局内不逢眞火數
定知文武佐功來
(丙辛為眞火數巳人見丙寅為食神之魁蓋火生土又得寅午戌炎上之火氣接濟若無水損禄天元有)
(滋養榮名厚利何患無矣)
秀特逢生(金生水旺滋木旺金)
六巳相加巳是功申子辰位甲須豐更得金神同水化
定知名譽至三公
(申子辰水之位就中見甲則木乘水旺氣為福基甚厚金同水地則水益壮旺甲自然發生此五行陰陽)
(消息不必見其形而默會之可也若只見金而無水金無所歸便傷甲乙之木惟有水地則自生出水不)
(必見水深且詳之論曰若見水加亥卯未上禄元有所養為福無窮矣)
庚四金陽之數(戊癸丑未火土為貴)
六庚眞數少人知戊癸相逢遇者稀大小吉神逢一二
名播中華福禄輝
(夫眞白虎數用有子生焉戊癸乃火之眞數為庚金之眞官有戊無癸以子代之有癸無戊以巳代之方)
(為秀實之氣戊癸化火能生二吉丑未為大小吉二吉旣旺能助庚金乃為至貴子巳代戊癸庚金生巳)
(戊癸之火發用丑未貴矣)
聲譽遠馳
庚人巳午逢剛木學問過人世所稀但無金神并水屬
少馳聲譽掌樞機
(火正南方官神得地更逢剛木滋飬無窮所謂本源深而氣壮若見金神并見水水又生起便制其火雖)
(得正位終被消爍此有木無金水然後為貴論曰火加巳午官星得地若使納音帶得木來火聚南方高)
(明豁達所憚者水耳稍無犯分則挺特出羣)
相參成慶(見土木火禄元有助)
庚人愛得土來親火數相乘位顯倫春夏季中生月屬
又加木屬主光榮
(金得土扶禄元有藉更加火臨辰未兩月中其福愈壮蓋火生三月木墓六月所謂源遠相參發福有自)
(其為氣也妙在適其用耳)
禄鬼孤害
六庚火禄向甲申水數才多不可逢更値金神重叠見
到頭辛苦禄難崇
(庚人以火為福却遇甲申更有别位見金神則生出水水有汗漫不絶之状丙丁如此無以發生又何禄)
(之有終難顯達珞琭子云遇而不遇禄馬之說要在窮䆒曲盡其理方知禄馬歸着)
六辛天之水數
天數當先號六辛喜逢親子係丁壬天魁合會功曹盛
名達朝堂職位清
(辛數乾天之子天乙生水木數合之乃陰從母生其子有丁無壬以亥代之有壬無丁以未代之故為秀)
(實之氣天魁戌功曹寅也亥未代丁壬有丁壬亥未用寅午戌之勢為貴盛也)
威高志遠
六辛要得火相親帶水須憑見木神文中却作武中虎
武禄還須静塞塵
(水能生木木生火展轉相生無有窮盡辛金得火六氣相親若見水則有損五行若又見木水却隨木化)
(不傷於火辛人如此豈不快哉)
先凶後吉
辛人卯酉値非善又逢水屬主遲矇若見火神當勝位
定知烜赫衆難同
(辛以丙為官以火為福卯酉乃火死敗之地更加水損何由得福五行若得火神位寅午戌卽還元如此)
(則轉禍為福也)
禄氣退休
辛人火居西北地無木相扶仕禄艱縱得少年膺爵命
亦須衰蹇見休官
(火居西北無氣之鄕又無木來助豈免迍剥火在水鄉終難顯達得木衛護猶且庶幾稍若闕此終當偃)
(蹇)
壬為眞木數三
六壬逢火自然光丙辛交會勢堂堂太衝還共登明會
必是金門紫綬章
(壬為陽木數當三用周天火數當其二數二三合五乃受巳之數為壬之官水數生木乃母生其子有丙)
(無辛以酉代之有辛無丙以巳代之為秀實之氣太衝為卯登明為亥乃木乘旺之氣為醖籍巳酉代丙)
(辛壬人有丙辛丙酉辛巳以火用於木氣為眞數入格)
相呼集福
六壬巳亥不為官忽逢水數禄須還更値五行多火局
定期高宦達金鑾
(己亥為生成之木下殘切土干頭巳土所以不為壬人之官若五行帶得火數多巳亥之木又隨火化藏)
(巳官之土却得還元不必更見水蓋水能生木木能尅土卽為壞官故也)
火竒續貴
六壬丑未兼申子四位如逢火數奇更値五行多土局
少年名位擁旌旗
(丑未土成實之地申子乃土旺之鄉干音帶得火來五行中更加土多壬人䄂禄自然顯著豈不早年享)
(快)
反凶成慶
六壬若逢繁剛木須得干音帶火來若是寅宫并午位
必作朝中將相才
(甲辰甲戌皆干音火木更又庚寅壬午俱來資助火旺則土盛氣數純全福基自壮矣)
天鬼相交
六壬最怕干頭戊或加辰戌主傷殘不見甲來為救應
定主身中帶不安
(壬人見戊為干鬼若加魁罡之地則禍患之端五行若有甲干陽木又能尅戊土卽有所救不然鬼氣太)
(重壬人所懼)
癸為眞火數二
六癸生逢曲直加如臨甲巳最為佳更加傳送還為貴
禄仕千鍾福夀遐
(曲直亥卯未之氣也癸陰火須逢木而生甲巳者土合火之子數陰從母生其子為成有甲無巳以未代)
(之有巳無甲以寅代之乃為貴氣傳送者乃甲已生處甲巳未寅為秀實之氣癸人有甲已旺中帶木氣)
(為清竒之格)
互相福應
六癸人生多亥子不逢土數自光榮若得土加寅巳上
不須亥子卽為清
(亥子乃水會之地癸人得之聚成一氣不必見土見土則水争強反為不好若寅巳上却見土神癸人之)
(官又不必見亥子見之則土争雄反為交雜)
天鬼為滯
六癸人逢巳是殃不逢甲數盡乖張莫教丑未乘於火
定知貧賤永無糧
(癸人以戊為官見己為陰陽失序反為鬼五行中若得甲木之氣觧救尚可免迍駁若見己丑己未之類)
(夾攻之癸人福氣藐然)
滋蔭福元
木逢癸亥正長生蔭益根元必大亨更有金臨西北位
定主清華禄自存
(木生在亥就其位得癸亥之水滋養生中逢生最為喜會更得西北帶金生出水來木轉壯健源深達遠)
(禄福崇峻)
變鬼為官
木人最怕逢壬申若逢癸酉禍增新但得水臨西北地
返作清達顯赫人
(壬申癸酉乃劒鋒金乘臨官旺地尅木甲乙最怕之忽若亥子上見水神化藏金毒金雖承天將之利終)
(不能害木大抵福欲乘之鬼欲制之然後可觀)
破禍成福
木逢辛亥不長生不逢火制禄難存火神與木俱繁盛
何慮功名事不成
(木生在亥却於生處逢金謂之生地見鬼得火救之金不敢用事木乃出焉此謂通變自有輕重五行須)
(明勝負不可一途取軌火木繁盛金自銷爍雖是辛亥作禍得火與木繁盛始免金生煞若非辛亥見火)
(木繁多俱旺又不便也)
鬼氣臨官
木人怕見火神興無水相臨主禍迎更被金來加局内
一生險難不安寧
(木人火盛則灰飛烟滅得冰可制火局不見水又如從革金局其神銳利甲乙之木窘氣可知)
根源渾厚
火人日月時遭水須逢曲直乙為干若得炎宫金納地
定知食禄是清官
(火人日月時帶水神則火無發露若亥卯未上干頭帶陰木水却又來生木木又生火火生不絶火神得)
(地更若寅午戌上納音見金又却來尅木木神受制生出火官五行脫體還元乃為高上之福)
兌宫生鬼
火神敗地莫逢金見水加來愈不禁不見傷殘併夭折
定須受病肺連心
(火敗地本自衰微逢水則金不能為財而與水為鬼論曰火至敗地見金則生出水來力旣不能勝安得)
(不傷殘也)
迍蹇多災
衆火須防水在寅平生迍坎謾勞神資財必竟難充溢
到老身孤背六親
(火神稍衆於生地却見水如甲寅之類何以堪然火神旣多須得少木資之則有不窮之象稍多於此終)
(為害也)
氣數淳厚
土人土重火炎揚職位清華禄益強火加巳午逢諸土
盛德高風處處彰
(土數旣重必藉火扶持為生生不窮之意若更見火加巳午火旺之地土又強壮設或見水終不能勝火)
(土得為財廪之氣矣)
五木成煙
土人藉木為文曲四位之中帶火來重見木神臨巽地
高甲陞名福慶開
(土無火不能通爽其氣木無土不能安植其根二者相須皆不可闕五行中若帶火來又於巳土見木展)
(轉生育聚成一體氣數北實火神有所倚藉矣)
救助减福
土人強位逢諸火更加火旺生災禍就中若見水神波
縱免灾殃還坎坷
(火數旣旺且多併來生一土其氣大叚燥忽見水返來制火五行雖有救觧終不為吉兆)
基本衰弱
土人若重嫌巳酉區區終是謾勞生水近土傍猶見禍
賣盡田園無地耕
(巳酉乃土水敗地重重見之則困若相陵終不為福蓋水能勝於火矣司馬季主曰水逢沐浴如逢土土)
(到衰鄉水不如土到酉宫眞敗地却逢癸酉禄盈餘二氣各有勝負爾)
滋蔭成官
金多逢土不為灾切忌金神帶水來木逐火神生旺土
發榮名位足資財
(只怕生旺被鬼所制金多又自帶旺火不為害自巳寡弱則尅我者始得志也)
天盗離鄉
金遭乙巳大乖張木數來逢主夭亡便使水多難抑制
定殘骨肉遠離鄉
(金生處見乙巳火被火截住加以木來扶火之勢益壮金自銷爍)
源遠流清
水人見木為本利得火相逢凶害至更無火木見金神
决主少年登顯第
(金為水本源木得水滋深為利用見火却生火則反傷於金五行中若無水火但得金氣發露則生出水)
(禄自然清徹)
無救成凶
水人切忌戊申寅截斷根源主禍頻局内不逢金發露
半生波却受艱辛
(戊申戊寅乃土成實之地水人生處受制病處見鬼故曰截斷根源五行中若見魁罡則鬼氣無以化藏)
(水神如此可謂困矣)
長鬼為殃
水人大怕火炎揚寅午相逢轉更忙若見丙加辰戌位
定知夭折見悲傷
(寅午乃火生旺之地炎熾可知水神如此則竭矣五行若見魁罡如丙辰丙戌之類轉衰喪矣)
三命通會卷四
