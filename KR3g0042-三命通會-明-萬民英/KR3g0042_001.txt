三命通會卷一
明萬民英撰
原造化之始
老子曰無名天地之始有名萬物之母有物混成先天
地生列禦寇曰有形生於無形天地之初有太易有太
初有太始有太素太易者未見氣太初者氣之始太始
者形之始太素者質之始氣與形質合而未離曰渾淪
歴紀云未有天地之時混沌如鷄子溟滓始芽鴻濛滋
萌律歷志云太極元氣函三為一易曰易有太極是生
兩儀兩儀生四象四象生八卦八卦定吉凶易疏云太
極謂天地未分之前元氣混而為一蒙泉子曰太初者
理之始也太虛者氣之始也太素者象之始也太乙者
數之始也太極者兼理氣象數之始也由數論言之可
見渾淪未判之先只一氣混合杳冥昏昧而理未嘗不
在其中與道為一是謂太極莊子以道在太極之先所
謂太極乃是指天地人三者氣形己具而未判者之名
而道又别是一懸空底物在太極之先不知道即太極
太極即道以其理之通行者言則曰道以其理之極至
者言則曰太極又何嘗有二邪向非周子啓其祕朱子
闡而明之孰知太極之為理而與氣自不相離也哉所
謂太極者乃陰陽動靜之本體不離於形氣而實無聲
臭不窮於變化而實有凖則故一動一靜互為其根分
陰分陽兩儀立焉儀者物也凡物未始無對而亦未嘗
獨立天以氣覆而依乎地地以形載而附乎天有理斯
有氣陰陽之謂也有氣斯有形天地之謂也天地不生
於天地而生於陰陽陰陽不生於陰陽而生於動靜動
靜不生於動靜而生於太極蓋太極者本然之玅也動
靜者所乘之機也陰陽者所生之本也太極形而上道
也陰陽形而下器也動靜無端陰陽無始此造化所由
立焉
(栢齋何子曰天陽之動者也果何時動極而靜乎地陰之靜者也果何時靜極而動乎天不能生地水不)
(能生火無智愚皆知之乃謂陰陽相生不亦誤乎蓋天地水火雖渾然不可離實燦然不可亂故陰之與)
(陽謂之相依則可謂之相生則不可謂之互藏其宅則可謂之互藏相生則不可此言的有見也)
夫天地未立道本天地天地旣立則太極之理散在萬
事由是而五行生焉五行一陰陽五殊二實無餘分也
陰陽一太極精粗本末無彼此也五行質具於地而氣
行於天以質而語其生之序則水火木金土而水木陽
也火金陰也又統而言之則氣陽而質陰也又錯而言
之則動陽而靜陰也蓋五行之變至不可窮然無適而
非太極之本然也
(栢齊何子曰五行一陰陽陰陽一太極周子固謂太極不外乎陰陽陰陽不外乎五行矣自今論之水水)
(也火火也金木水火土之交變也土地也天安在乎有地而無天謂造化全可乎若以謂天即太極故朱)
(子以上天之載釋太極天道流行釋陰陽觀易曰易有太極是生兩儀兩儀生四象四象生八卦八卦之)
(中有乾有坤則天地皆太極之分體明矣以天為太極之全體而地為天之分體豈不誤甚也哉其說似)
(有理也)
夫五行之生各一其性四時之行亦有其序春以生之
夏以長之秋以肅之冬以藏之春而夏夏而秋秋而冬
冬而復春而相循無窮蓋五行異質四時異氣而皆不
外乎陰陽陰陽異位動靜異時而皆不離乎太極至於
所以為太極者又無聲臭之可言是性之本體然也故
五行各一其性所謂各具一太極也四時自有其序所
謂運用一太極也五行四時週而復始所謂統體一太
極也而性之無所不在又可見矣夫天下無性外之物
而性無不在此無極二五所以混融而無閒所謂玅合
者也無極是理二五是氣真以理言太極無妄之謂也
精以氣言陰陽五行不二之謂也凝者聚也氣聚而成
形也蓋性為之主而陰陽五行為之經緯錯綜又各以
類凝聚而成形焉陽而健者成男則父之道也陰而順
者成女則母之道也是人物之始以氣化而生者也氣
聚成形則形交氣感遂以形化而萬物生生變化無窮
矣鮑魯齋曰天地以氣交而生人物觀其所交則氣之
所至可以知其類之所從出矣天氣交乎地於人為男
於物為牡地氣交乎天於人為女於物為牝男女牝牡
又自交而生生化化不窮人物旣生氣隨天地之氣升
降交感人得天地之中氣四方之氣無不感物得天地
之偏氣而亦各隨所感故觀天地之氣交可以知人物
之初生矣觀天地之氣感可以知人物之相生矣朱子
曰乾道成男坤道成女凝體於造化之初二氣交感化
生萬物流行於造化之後此理之常也若姜嫄簡狄之
生稷契則又不可以先後言矣此理之變也張九韶曰
論人物始生於天地肇判之初則由氣化而後有形化
張子所謂天地之氣生之是也論人物始生於結胎受
形之初則由精氣之聚而後有是物朱子所謂陰精陽
氣聚而成物是也由是言之則人也物也氣也形也孰
有出於陰陽之外哉夫命禀於陰陽有生之初非人所
能移莫之為而為非我所能必於是有生而富生而貴
者有生而壽生而夭者有生而貧生而賤者有生而富
貴雙全巍巍人上者有生而貧賤兼有落落人下者有
生而宜壽而反夭閼有生而宜夭而反長年之數者謂
由於所積而然與亦由於所性而然與謂由於所積則
貧可以致富賤可以致貴夭可以致壽古之所謂人能
勝天者也謂由於所性以得乎富貴者終於富貴貧賤
者終於貧賤壽夭者終於壽夭古之所謂命不可移也
夫謂之積則不可專以為命夫謂之性則不可專以為
人將以付之於所積與未知命之所禀富貴壽夭貧賤
何如也將以付之於所性與未有富貴壽夭貧賤可坐
待者而人為似不可缺也或曰命禀有生之初誠哉是
言也何人生天地之中有五行八字相同而富貴貧賤
壽夭之不一其故何也答曰陰陽二氣交感之時受真
精玅合之氣凝結為胎成男成女得天地父母一時氣
候是以禀其清者為智為賢禀其濁者為愚為不肖智
者賢者由是或富或貴或壽必有所得所謂德足以獲
福也愚者不肖者不能自奮日益昏蔽則貧賤與夭有
不能免所謂下愚不移是也其富貴兩全者原禀清輕
之氣生逢得令之時兼以財官亨通祿馬旺相其運與
限甚吉甚祥縱有少晦不係駁雜其貧賤兼有者原禀
重濁之氣生逢失令之時刑衝駁雜無些順美雖無禍
患侵擾未免蹇滯不前又有富而貧貧而富貴而賤賤
而貴壽而夭夭而壽者又有為賢為智而反貧賤為愚
不肖而反富貴者天地間之人萬有不齊此亦四時五
行偏正得失向背淺深之氣之所致也故當時元氣雖
禀輕清然而生於衰敗之時行休囚之運富者損失財
源貴者剝官退位壽者夭閼不祿其元氣雖禀重濁其
人生中和之令行旺相之運貧不終貧而為富賤不終
賤而為貴夭不終夭而為壽雖然修為在人人定勝天
命禀中和性加積善豈但一身享福已哉而子子孫孫
榮昌利達理宜然也命值偏枯性加積惡非惟自身值
禍已也而子子孫孫落落人下得非報與由前言之雖
係於命亦在於人之積與不積耳易曰積善之家必有
餘慶積不善之家必有餘殃殆此之謂與耕野子曰天
一氣爾氣化生水水中滓濁積而成土水落土出遂成
山川土之剛者成石而金生焉土之柔者生木而火生
焉五行具萬物生而變化無窮矣浚川子曰天地之初
惟有陰陽二氣而己陽則化火陰則化水水之渣滓便
結成地渣滓成地即土也何至天五方言生土水火土
天地之大化金木者三物之所自出金石之質必積久
而後結生之必同於人物謂金之氣生人得乎且天
地之間無非元氣之所為其性其種巳各具太始之先
金有金之種木有木之種人有人之種物有物之種各
各完具不相假借不相凌犯而謂五行逓互相生可乎
今五行家以金生水厥類懸絶不侔厥理顛倒失次不
知木以火為氣以水為滋以土為宅此天然至道而曰
水生木無土將附木於何所水多火滅土絶木且死矣
夫安能生周子惑於五行家之說而謂五氣順布四時
行焉不知日有進退乃成寒暑寒暑分平乃成四時於
五氣之布何與焉其曰春木夏火秋金冬水皆假合之
論土無所歸配於四季不知土之氣在天地内何日不
然何處不有何止流行於季月之晦季月之晦尚有而
孟月之朔即滅其滅也歸於何所其來也孰為命之天
一生水乃緯書之辭而儒者援以入經水火者陰陽始
生之玅物也故一化而為火日是也再化而為水雨露
是也今曰天一生水地二生火戾於造化本然之玅可
乎其折朱子以四時流行之氣論五行天地奇偶之數
論五行太極圖陽變陰合而生水火木金土論五行其
折五行配四時如五行家四時各主其一春止為木則
水火土金之氣孰絶滅之秋止為金則水火土木之氣
孰留停之土惟旺於四季則餘月之氣孰把持而不使之
運又安有今日為木明日為火又明日為土為金為水
乎按王氏之說有理而非達觀之見珞琭子曰以為有
也是從無而立有以為無也天垂象以示文夫天垂日
月五星三垣二十八宿之象觀天王會通其立名分野
是亦人為之耳而義象符合至災祥占卜或屬類某事
或指見某方應於某年月日如探左契雖天道玄遠亦
不外人事與五行陰陽家以十干十二支分為五行因
日與天會而為歲月與日會而為月日有三十時有十
二以人生年月日時所得干支立為四柱以推一生吉
凶亦理之自然者也王氏以春屬木而土何在不知五
行旺相死休囚各主其當時不當時用事不用事而言
非為春木旺而土則無十干十二支錯綜為六十甲子
週而復始不假安排即造化之所在也非為今日屬木
明日屬火便非天道之自然不思人立而天從之人感
而天應之即天象立名分野之義天人合一之道也觀
一日有早午晏晚自有溫凉寒熱氣候是金木水火土
備於一日五行之不相離如此謂今日木明日火又何
莫而非天道之自然也耶且朝廷造歷頒之天下其載
一年三百六十五日中間一年之神煞方位每月之天
行德旺而一日之中又有黑黃吉凶事之宜與不宜人
遵之則福違之則禍是果無理強造而率天下以必從
哉又相人術觀氣色之青黃赤白黑而决禍福應於某
年月日時青則甲乙黃則戊巳赤則丙丁白則庚辛黑
則壬癸一毫不爽察病亦然觀素問可見是干支雖所
以紀日而造化不外是也又人之精神夢寐預兆吉凶
占之者或以意斷或以物象或以字解或以音叶皆人
為之也而吉凶不能外焉是有是人而後有是夢因是
夢而求是人造化且不外而况干支五行自有天地便
有此理因有此理便生是人人與天一也外人以言天
外天以言人皆誣矣若伏羲畫卦仰觀俯察遠稽近取
是得天地人物之理而八卦所由作也今之談陰陽者
雖窮極天地之變探索人物之微彰往察來因著知微
與天地合其德與日月合其明與四時合其序與鬼神
合其吉凶亦豈能外干支五行而別有造化以盡天地
人物之大哉今王氏知尊易而不信陰陽家說是知有
理而不知有數也理數合一天人一理神而明之存乎
其人焉耳
論五行生成
天高寥廓六氣回旋以成四時地厚幽深五行化生以
成萬物可謂無窮而莫測者也聖人立法以推步者蓋
不能逃其數觀其立數之因亦皆出乎自然故載於經
典同而不異推以達其機窮以通其變皆不離於數内
一曰水二曰火三曰木四曰金五曰土者咸有所自也
水北方子之位也子者陽之初一陽數也故水曰一火
南方午之位也午者陰之初二陰數也故火曰二木居
東方東陽也三者奇之數亦陽也故木曰三金居西方
西陰也四者偶之數亦陰也故金曰四土應西南長夏
五者奇之數亦陽也故土曰五由是論之則數以陰陽
而配者也若攷其深義則水生於一天地未分萬物未
成之初莫不先見於水故靈樞經曰太一者水之尊號
先天地之母後萬物之源以今驗之草木子實未就人
蟲胎卵胎胚皆水也豈不以為一及其水之聚而形質
化莫不備陰陽之氣在中而後成故物之小而味苦者
火之兆也物熟則甘土之味也甘極而反淡淡本也然
人稟父母陰陽生成之化故先生二腎左腎屬水右腎
屬火火曰命門則火之因水而後見故火曰次二蓋草
木子實大小雖異其中皆有兩以相合者與人腎同亦
陰陽之兆是以萬物非陰陽合體則不能化生也旣陰
陽合體然後而春生而秋成故次三曰木次四曰金蓋
水有所屬火有所藏木有所發金有所別莫不皆因土
而後成也故次五曰土木居於東金居於西火居於南
水居於北土居於中央而寄位四維應令四季在人四
支故金木水火皆待土而後成兼其土數五以成之則
水六火七木八金九土常以五之生數不可至十者土
不待十以成是生成之數皆五以合之明大衍之數由
是以立則萬物豈能逃其數哉三陰三陽正化者從本
生數對化者從標成數五運之紀則太過者其數成不
及者其數生各取其數之生成多少以占政令氣化者
復著之述作蓋明諸用也周子曰五行之序以質之所
生而言則水本是陽之濕氣以其初動為陰所陷而不
得遂故水陰勝火本是陰之燥氣以其初動為陽所檢
而不得達故火陽勝蓋生之者微成之者盛生之者形
之始成之者形之終也然各以偏勝言也故雖有形而
未成質以氣升降上不得而制焉木則陽之濕氣浸多
以感於陰而舒故發而為木其質柔其性暖金則陰之
燥氣浸多以感於陽而縮故結而為金其質剛其性寒
土則陰陽之氣各盛相交相摶凝而成質以氣之行而
言則一陰一陽往來相代木火金水土者各就其中而
分老少耳故其序各由少而老土則分旺四季而位居
中者也此五者若參差而造化所以為發育之具實並
行而不相悖蓋質則陰陽交錯凝合而成氣則陰陽兩
端循環不已質曰水火木金蓋以陰陽相間言猶曰東
西南北所謂對待者也氣曰木火金水蓋以陰陽相因
言猶曰東南西北所謂流行者也質雖一定而不易氣
則變化而無窮所謂易也程子曰動靜陰陽之本也五
行之運則參差不齊矣張子曰木曰曲直能旣曲而反
伸也金曰從革一從革而不能自反也水火氣也故炎
上潤下與陰陽升降土不得而制焉木金者土之華實
也其性有水火之雜故木之為物水漬則生火然而不
雜也蓋得土之浮華於水火之交也金之為物得火之
精於火之燥得水之精於水之濡故水火相待而不相
害鑠之反流而不耗蓋得土之精實於水火之際也土
者物之所以成始而成終也地之質也化之終也水火
之所以升降特兼體而不遺者也又曰陽陷於陰為水
陰附於陽為火朱子曰五行之序木為之始水為之終
而土為之中以河圖洛書之數言之則水一木三而土
五皆陽之生數而不可易者也故得以更迭為主而為
五行之綱以德言之則木為發生之性水為貞靜之體
而土又包育之母故水之包五行也以其流通貫徹而
無不在也木之包五行以其歸根反本而藏於此也若
夫土則水火之所寄金木之所資居中而奠四方一體
而載萬類者也又曰水火清金木濁土又濁邵子曰金
火相守則流木火相得則然從其類也水遇寒則結遇
火則渴從其所勝也
論五行生尅
五行相生相尅其理昭然十干十二支五運六氣歲月
日時皆自此立更相為用在天則為氣寒暑燥濕風在
地則成形金木水火土形氣相感而化生萬物此造化
生成之大紀也原其玅用可謂無窮矣木主於東應
春木之為言觸也陽氣觸動冒地而生也水流趨東以
生木也木上發而覆下乃自然之質也火主於南應
夏火之為言化也燬也陽在上陰在下燬然盛而變化
萬物也鑽木取火木所生也然火無正體體本木焉出
以應物盡而復入乃自然之氣也金主於西應秋金
之為言禁也陰氣始禁止萬物而收斂披沙揀金土所
生也生於土而別於土乃自然之形也水主於北應
冬水之為言潤也陰氣濡潤任養萬物也水西而東金
所生也水流曲折順下而達乃自然之性也土主於
中央兼位西南應於長夏土之為言吐也含吐萬物將
生者出將死者歸為萬物家故長於夏末火所生也土
或勝水水乃反土自然之義也五行相尅子皆能為母
復讎也木尅土土之子金反尅木金尅木木之子火反
尅金火尅金金之子水反尅火水尅火火之子土反尅
水土尅水水之子木反尅土互能相生乃其始也互能
相尅乃其終也皆出乎天之性也素問所謂水生木木
復生火是木受竊氣故水怒而尅火即子逢竊氣母乃
力爭與母被鬼傷子來力救其義一也強可攻弱土得
木而達實可勝虛水得土而絶陰可消陽火得水而滅
烈可敵剛金得火而缺堅可制柔木得金而伐故五者
流行而更轉順則相生逆則相尅如是則各各為用以
成其道而己
論支干源流
夫干猶木之幹強而為陽支猶木之枝弱而為陰昔盤
古氏明天地之道達陰陽之變為三才首君以天地旣
分之後先有天而後有地由是氣化而人生焉故天皇
氏一姓十三人繼盤古氏以治是曰天靈澹泊無為而
俗自化始制干支之名以定歲之所在其十干曰閼逢
旃蒙柔兆彊圉著雍屠維上章重光玄黓昭陽十二支
曰困敦赤奮若攝提格單閼執徐大荒落敦牂協洽涒
灘作噩閹茂大淵獻蔡邕獨斷曰干幹也其名有十亦
曰十母即今甲乙丙丁戊己庚辛壬癸是也支枝也其
名十有二亦曰十二子即今子丑寅卯辰巳午未申酉
戌亥是也謂之天皇氏者取其天開於子之義也謂之
地皇氏者取其地闢於丑之義也謂之人皇氏者取其
人生於寅之義也故干支之名在天皇時始制而地皇
氏則爰定三辰道分晝夜以三十日為一月而干支始
各有所配人皇氏者主不虛王臣不虛貴政教君臣所
自起飲食男女所自始始得天地陰陽之氣而有子母
之分於是干支始各有所屬焉至於伏羲仰觀象於天
俯觀法於地中觀萬物與人始畫八卦以通神明之德
以類萬物之情以作甲歷而文字生焉逮及黃帝授河
圖見日月星辰之象於是始有星官之書命大撓探五
行之情占斗綱所建於是始作甲子配五行納音之屬
路史云伏羲命潛龍氏筮之乃迎日推策剛柔建造甲
子以命歲時配天為幹配地為枝枝幹配類以綱維乎
四象故情偽相感而星辰以順則至黃帝命大撓探五
行之情考天書三式以十干十二支衍而成六十取納
音聲而定之為納音即甲子乙丑海中金之類是也風
后釋之以致其用而三命行矣彼術家以黃帝定天干
十字屬河之圖地支十二屬洛之書以鬼谷子算成納
音東方朔解納音象皆不得其源而妄云也浚川王氏
曰昔大撓作甲子名數無有窮已便於紀時偶爾定之
若推考其源必日月初轉之日而後為甲子可也天之
開尚未有地安能有人尚未有人孰從而傳以記之以
為本於十二辰之常而知之耶天地之運如環無端運
周一元磨磑之轉獨不再始乎日周十二時天之運獨
不再子乎一元之上安知其不有一元耶况歷元之度
牛斗之變歲差遠矣後世之歷各自為據以求合時爾
古歷之法隨世亡矣安能算而合之今之言甲乙者必
曰實有木氣主之而今日木明日火後日土不亦誣乎
或曰大撓占斗柄而造甲子必能遠遡天地之始故以
年甲子月甲子日甲子時甲子為歷元不思占斗柄止
可定十二月天地初開闢日月如合璧五星如連珠俱
起於牽牛之初而後可以定夜半之冬至此乃死法故
孟子以為千歲之歷可坐而致以今之歷考之如所云
云則天地之開闢者亦數矣是豈天地之始耶日月初
轉之始耶文字未興天運無稽又安能盡推之也耶按
王說果為有見然古今高人達士稽考天數推察陰陽
以太乙數而推天運吉凶以六壬而推人事吉凶以奇
門而推地方吉凶以年月日時而推人一生吉凶如天
罡淳風一行虛中輩無不奇中抑又何耶若如王氏所
說前皆不足信矣其然豈其然乎
論十干名字之義
天氣始於甲干地氣始於子支者乃聖人究乎陰陽重
輕之用也著名以彰其德立號以表其事由是干甲相
合然後成紀遠可步於歲而統六十年近可推於日而
明十二時歲運之盈虛氣令之早晏萬物生死由今驗
古或得而知之非特是也將攷其細而知未萌之禍福
究其用而察向往之死生則精微之義可謂大矣哉是
以東方甲乙南方丙丁西方庚辛北方壬癸中央戊巳
五行之位也蓋甲乙其位木得春之令甲乃陽内而陰
尚包之草木始甲而出也乙者陽過中然未得正方尚
乙屈也又云乙軋也萬物皆解莩甲自抽軋而出之丙
丁其位火行夏之令丙乃陽上而陰下陰内而陽外陽
丁其強適能與陰氣相丁又云丙炳也萬物皆炳然著
見而強大戊巳其位土行周四季戊陽土也萬物生而
出之萬物伐而入之己陰土也無所為而得巳者也又
云戊茂也已起也土行四季之末萬物含秀者抑屈而
起也庚辛其位金行秋之令庚乃陰干陽更而續者也
辛乃陽在下陰在上陰干陽極於此庚更故也而辛新
也庚辛皆金金味辛物成而後有味又云萬物肅然更
改秀實新成壬癸其位水行冬之令壬之言任也壬乃
陽生之位壬而為胎萬物懷妊於壬與子同意癸者揆
也天令至此萬物閉藏懷妊於其下揆然萌芽此天之
道也以為日名焉故經曰天有十日日六竟而周甲者
此也蓋天地之數甲丙戊庚壬為陽乙丁己辛癸為陰
五行各一陰一陽故有十日也
論十二支名字之義
夫清陽為天五行彰而十干立濁陰為地八方定而十
二支分運移氣遷歲歲而盈虛應紀上升下降物物而
變化可期所以支干配合共臻玅用矣子者北方至陰
寒水之位而一陽肇生之始故陰極則陽生壬而為胎
子之為子此十一月之辰也至丑陰尚執而紐之又丑
陰也助也謂十二月終始之際以結紐為名焉寅正月
也陽已在上陰己在下人始見之時故律管飛灰以候
之可以述事之始也又寅演也津也謂物之津塗卯日
升之時也又卯茂也言二月陽氣盛而孳茂辰者陽巳
過半三月之時物盡震而長又謂辰言震也己者四月
正陽而無陰也自子至巳陽之位陽於是盡又已起也
物畢盡而起午者陽尚未屈陰始生而為主又云午長
也大也物至五月皆豐滿長大也未六月木已種而成
矣又云未味也物成而有味與辛同意申者七月之辰
申陽所為而巳陰至於申則上下通而人始見白露葉
落乃其候也可以述陰事以成之又云申身也言物體
皆成酉者日入之時乃陽正中八月也又云酉緧也萬
物皆緧縮收斂九月戌陽未旣也然不能事潛藏於戌
戌中乃乾位戌為天門故也又云戌滅也萬物皆衰滅
矣十月亥純陰也又亥劾也言陰氣劾殺萬物此地之
道也故以此名月焉
甲之干乃天之五行以一陰一陽言之子之支乃地之
五行以地之方隅言之故子寅午申為陽卯己酉亥為
陰土居四維王在四季之末土有四辰戌為陽丑未為
陰故其數不同也合而言之十配十二共成六十日復
六六而成歲故經曰天以六六之節以成一歲此之謂
也陳摶曰天干始於甲而終於癸河圖生成之數也地
支起於子而終於亥洛書奇偶之數也陽自復始六變
而乾陽備陰自姤始六變而坤陰成合二六之數而為
十二辰也夫甲丙戊庚壬陽幹也子寅辰午申戌陽枝
也乙丁己辛癸陰幹也丑卯巳未酉亥陰枝也法以陽
幹配陽枝陰幹配陰枝猶木之有幹而有枝自甲子為
首以六甲五子次第推排而盡於癸亥仍以幹枝本數
而計其成數總其成數幹枝若干然後以五數除之遇
其有剩者約之以生五行之音是為六甲納音聖人推
之以入用以分金六十位定布於二十四位以正五行
為各宮之主以六甲大五行為緯察其分金胎養衰死
之氣定其孤虛旺相之卦内有戊巳為龜甲空亡甲乙
為補接之空以是消息陰陽凡立葬乘氣定命納音皆
宗乎此
總論納音
嘗觀筆談論六十甲子納音本六十律旋相為宮法也
一律含五音凡氣始於東方而右行音起於西方而左
行陰陽相錯而生變化所謂氣始於東方者四時始於
木右行傳於火火傳於土土傳於金金傳於水所謂始
於西方者五音始於金左旋傳於火火傳於木木傳於
水水傳於土
(納音與易納甲同法乾納甲坤納癸始於乾而終於坤納音始於金金乾也終於土土坤也五行之中惟)
(有金鑄而為器則音聲彰納音所以先金白虎通曰鍾兌音也)
納音之法同類娶妻隔八生子(此漢志語也)律呂相生之法
也甲子金之仲同位娶乙丑隔八下生壬申金之孟壬
申同位娶癸酉隔八上生庚辰金之季庚辰同位娶辛
巳隔八下生戊子火之仲戊子娶己丑生丙申火之孟
丙申娶丁酉生甲辰火之季甲辰娶乙已生壬子木之
仲如是左行至於丁巳中呂之宮五音一終復自甲午
金之仲娶乙未隔八生壬寅一如甲子之法終於癸亥
自子至於巳為陽故自黃鍾至於中呂皆下生自午至
於亥為陰故自林鍾至於應鍾皆上生夫上下生者正
謂天氣下降地氣上升易曰天地交泰義見於此然所
生止三者亦三元之義故經曰三而成天三而成地三
而成人易爻之象取三老子曰一生二二生三三生萬
物蓋有始有中有終畢矣又觀路史云甲乙木丑未土
子水而午火六者無一金而風后配合乃以甲子乙丑
甲午乙未為之金此出乎數者然也數之所合變之所
由出也乾為天坤為地乾坤合而為泰德為父紅為母
德紅合而為東干為君支為臣干支合而納音生是故
甲乙為君子丑為臣子丑甲乙合而為金蓋五行之在
天下各有氣性有材位或相濟或相尅若成器未成器
旺中受絶絶中受氣惟相配而取之為不同耳此金數
之所以難同而又有海中沙中之異或曰甲乙以相尅
取甲嫁庚乙嫁辛甲乙遂有金氣故凡木必受金胎陽
生於子水旺之地故甲子乙丑為海中之陽金陰生於
午火旺之地故甲午乙未為沙中之陰金子陽之始午
陰之始以甲加子乙加丑數之至午得庚至未得辛為
陽索陰以甲加午乙加未數至子丑亦得庚辛為陰匹
陽蓋亦旋宮之法夫妻子母相濟相尅相上相下而吉
凶之兆著矣草有莘與藟獨食之殺人合而食之有壽
金錫兩柔合而煉之則剛理固如是又觀六微旨論云
納音者謂子午數至庚丑未數至辛寅申數至戊卯酉
數至己辰戌數至丙巳亥數至丁得七者西方素皇之
氣納音屬金也得三者南方丹天之氣納音屬火也得
九者東方陽九之氣納音屬木也得一者中央總統之
氣納音屬土也得五者北方玄極之氣納音屬水也假
如甲子甲午從甲至庚乙丑乙未從乙至辛其數皆七
所以納音屬金丙寅丙申從丙至戊丁卯丁酉從丁至
已其數皆三所以納音屬火戊辰戊戌從戊至丙己巳
己亥從己至丁其數皆九所以納音屬木庚子庚午辛
未辛丑其數皆一所以納音屬土丙子丙午從丙至庚
丁未丁丑從丁至辛其數皆五所以納音屬水納干數
也所以只數其干不數其支如從丙至庚即丙丁戊己
庚是其數五也又如從甲至庚即甲乙丙丁戊己庚其
數七即路史之義又瑞桂堂暇錄則云六十甲子之納
音此以金木水火土之音而明之也一六為水二七為
火三八為木四九為金五十為土盖五行之中惟金木
有自然之音水火土必相假而後成音蓋水假土火假
水土假火故金音四九木音三八水音五十火音一六
土音二七如甲子乙丑其數三十有四四者金之音故
曰金戊辰己巳其數二十有八八者木之音故曰木庚
午辛未其數三十有二二者火也土以火為音故曰土
甲申乙酉其數三十十者土也水以土為音故曰水戊
子己丑其數三十有一一者水也火以水為音故曰火
凡六十甲子皆然蓋兩金兩木相擊自然成音而水必
以土擊火必以水激相勝而成音土必以火陶成器而
後有音亦自然之理也又一說六十甲子納音皆從五
音所生有條不紊端如貫珠蓋甲子為首而五音始於
宮宮土生金故甲子為金而乙丑以陰從陽商金生水
故丙子為水而丁丑從之角木生火故戊子為火徵火
生土故庚子為土羽水生木故壬子為木而己丑辛丑
癸丑各從之至於甲寅則納音起於商商金生水故甲
寅為水角木生火故丙寅為火徵火生土故戊寅為土
羽水生木故庚寅為木宮土生金故壬寅為金而五卯
各從之至甲辰則納音起於角角木生火故甲辰為火
徵火生土故丙辰為土羽水生木故戊辰為木宮土生
金故庚辰為金商金生水故壬辰為水而五已各從之
宮商角皆然惟徵羽不得居首於是甲午復如甲子甲
申如甲寅甲戌如甲辰而五未五酉五亥亦各從其類
又一說大衍之數五十其用四十九先布四十九數却
用太玄數甲己子午九乙庚丑未八丙辛寅申七丁壬
卯酉六戊癸辰戌五巳亥單名四以五數除不滿五者
作納音屬水一火二木三金四土五相生取用便是如
餘一水水生木餘二火火生土餘三木木生火餘四金
金生水餘五土土生金假令甲子乙丑四位干支共除
三十四數外有十五數以二五除一十餘剩得五數屬
土土能生金是甲子乙丑金也丙寅丁卯四位干支除
二十六數外有二十三數以四五除二十餘剩三數屬
木木能生火是丙寅丁卯火也餘皆倣此大抵六十甲
子歴也納音律也支干納音之別也此天地自然之數
河圖生數也生者左旋故以中央之土而生西方之金
西方之金而生北方之水北方之水而生東方之木東
方之木而生南方之火南方之火而復生中央之土洛
書尅數也尅者右轉故以中央之土而尅北與西北之
水北與西北之水而尅西與西南之火西與西南之火
而尅南與東南之金南與東南之金而尅東與東北之
木東與東北之木而又尅中央之土無微不通此納音
之所為玅也斷斷乎出自黃帝無疑矣再考太玄數如
何以甲己子午為九數蓋萬物者本乎天地運乎四時
春以萬物滋長於艮秋以萬物凋零於坤生發歸藏莫
離於土土者坤艮也易曰艮乃生物之始坤乃成物之
終甲天干之首子地支之首二義之循環一陽之來復
故甲子起於天地之數是也子一陽屬乾父道也甲壬
配之從子數甲至申見壬得九數乾元用九也夫婦配
合故甲巳二干皆得九也丑上加乙至申得八故乙庚
二干皆得八也寅上加丙至申得七故丙辛二干皆得
七也卯上加丁至申得六故丁壬二干皆得六也辰上
加戊至申得五故戊癸二干皆得五也此天干起於乾
也午為一陰屬坤臣道也乙癸配之從午加乙至寅見
癸得九也子為一陽午為一陰夫婦之道故子午二支
皆得九也丑加寅至未得八故丑未二支皆得八也以
寅加甲至寅得七故寅申二支皆得七也以卯加酉至
寅得六故卯酉二支皆得六也以辰加戌至寅得五故
辰戌二支皆得五也以巳加亥至寅得四故巳亥二支
皆得四也數止於九不言十者十則又起一數故凡十
數則曰一十洛書數始於一終於九(闕)此圖書生尅自
然之數也蓋術根理數無微不通此納音之所為玅也
斷斷乎出自黃帝無疑矣再考太玄數如何以甲巳子
午為九數蓋萬物者本乎天地運乎四時春以萬物滋
長於艮秋以萬物凋零於坤生發歸藏莫離於土土者
坤艮也易曰艮乃生物之始坤乃成物之終甲天干之
首子地支之首二義之循環一陽之來復故甲子起於
天地之數是也子一陽屬乾父道也甲壬配之從子數
甲至申見壬得九數乾元用九也夫婦配合故甲已二
干皆得九也丑上加乙至申得八故乙庚二干皆得八
也寅上加丙至申得七故丙辛二干皆得七也卯上加
丁至申得六故丁壬二干皆得六也辰上加戊至申得
五故戊癸二干皆得五也此天干起於乾也午為一陰
屬坤臣道也乙癸配之從午加乙至寅見癸得九也子
為一陽午為一陰夫婦之道故子午二支皆得九也丑
加寅至未得八故丑未二支皆得八也以寅加申至寅
得七故寅申二支皆得七也以卯加酉至寅得六故卯
酉二支皆得六也以辰加戌至寅得五故辰戌二支皆
得五也以巳加亥至寅得四故巳亥二支皆得四也數
止於九不言十者十則又起一矣故凡十數則曰一十
洛書數始於一終於九太玄獨從四九數不言一二三
者蓋一生二二生三三生萬物一為天二為地三為人
有天地而後有萬物故曰三元且天干十地支十二起
於九終於四天干地支巳盡自無一二三太玄起數皆
理之自然如此不可不知
論納音取象
昔者黃帝將甲子分輕重而配成六十號曰花甲子其
花字誠為奥妙聖人借意而喻之不可著意執泥夫自
子至亥十二宮各有金木水火土之屬始起於子為一
陽終於亥為六陰其五行所屬金木水火土在天為五
星於地為五岳於德為五常於人為五臟其於命也為
五行是故甲子之屬乃應之於命命則一世之事故甲
子納音象聖人喩之亦如人一世之事也何言乎子丑
二位陰陽始孕人在胞胎物藏荄根未有涯際寅卯二
位陰陽漸闢人漸生長物以拆甲羣葩漸剖如人將有
立身也辰巳二位陰陽氣盛物當華秀如人三十四十
而有立身之地始有進取之象午未二位陰陽彰露物
己成齊人至五十六十富貴貧賤可知凡百興衰可見
申酉二位陰陽肅殺物已收成人已龜縮各得其靜矣
戌亥二位陰陽閉塞物氣歸根人當休息各有歸著詳
此十有二位先後六十甲子可以次第而曉甲子乙丑
何以取象為海中之金蓋氣在包藏有名無形猶人之
在母腹也壬寅癸卯絶地存金氣尚柔弱薄若繒縞故
曰金泊金庚辰辛巳以金居火土之地氣巳發生金尚
在鑛寄形生養之鄉受西方之正色乃曰白鑞金甲午
乙未則氣已成物質自堅實混於沙而別於沙居於火
而煉於火乃曰沙中金也壬申癸酉氣盛物極當施收
斂之功穎脱鋒銳之刃蓋申酉金之正位干值壬癸金
水淬礪故取象劒鋒而金之功用極矣至戌亥則金氣
藏伏形體巳殘煅煉首飾已成其狀藏之閨閣無所施
為而金之功用畢故曰庚戌辛亥釵釧金壬子癸丑何
以取象桑柘木蓋氣居盤屈形狀未伸居於水地蠶衰
之月桑柘受氣取其時之生也庚寅辛卯則氣已乘陽
得栽培之勢力其為狀也奈居金下凡金與霜素堅木
居下得其旺歲寒後凋取其性之堅也故曰松柏木戊
辰己巳則氣不成量物巳及時枝葉茂盛鬱然成林取
其木之盛也故曰大林木壬午癸未木至午而死至未
而墓故楊柳盛夏葉凋枝幹微弱取其性之柔也故曰
楊柳木庚申辛酉五行屬金而納音屬木以相尅取之
蓋木性辛者唯石榴木申酉氣歸靜肅物漸成實木居
金地其味成辛故曰石榴木觀他木至午而死惟此木
至午而旺取其性之偏也戊戌己亥氣歸藏伏陰陽閉
塞木氣歸根伏乎土中故曰平地木也丙子丁丑何以
取象澗下水蓋氣未通濟高段非水流之所卑濕乃水
就之鄉由地中行故曰澗下水甲寅乙卯氣出陽明水
勢恃源東流滔注其勢浸大故曰大溪水壬辰癸巳勢
極東南氣傍離宮火明勢盛水得歸庫盈科後進乃曰
長流水也丙午丁未氣當升降在高明火位有水沛然
作霖以濟火中之水惟天上乃有故曰天河水甲申乙
酉氣息安靜子母同位出而不窮汲而不竭乃曰井泉
水壬戌癸亥天門之地氣歸閉塞水歷遍而不趨勢歸
乎寧謐之位來之不窮納之不溢乃曰大海水也戊子
己丑何以取象霹靂火蓋氣在一陽形居水位水中之
火非神龍則無故曰霹靂火丙寅丁卯氣漸發輝因薪
而顯陰陽為冶天地為爐乃曰爐中火也甲辰乙巳氣
形盛地勢定高岡傳明繼晦子母相承乃曰覆燈火也
戊午己未氣過陽宮重離相會炳靈交光發輝炎上乃
曰天上火也丙申丁酉氣息形藏勢力韜光龜縮兌位
力微體弱明不及遠乃曰山下火也甲戌乙亥謂之山
頭火者山乃藏形頭乃投光内明外暗隱而不顯飛光
投乾歸於休息之中故曰山頭火也庚子辛丑何以取
象壁上土氣居閉塞物尚包藏掩形遮體内外不交故
曰壁上土戊寅己卯氣能成物功以育物發乎根荄壯
乎萼蕊乃曰城頭土也丙辰丁巳氣以承陽發生已過
成齊未來乃曰沙中土也庚午辛未氣當承形物以路
彰有形可質有物可彰乃曰路傍土也戊申己酉氣以
歸息物當收斂龜縮退閑美而無事乃曰大驛土也丙
戌丁亥氣成物府事以美圓陰陽歷遍勢得其閒乃曰
屋上土也余見路傍之土播殖百穀午未之地其盛夏
長養之時乎大驛之土通達四方申酉之地其得朋利
亨之理乎城頭之土取隄防之功王公恃之立國而衞
民也壁上之土明粉飾之用臣庶資之爰居而爰處也
沙中之土土之最潤者也土潤則生故成齊未來而有
用屋上之土土之成功者也成功者靜故止於一定而
不遷蓋居五行之中行負載之令主養育之權三才五
行皆不可失處高下而得位居四季而有功金得之鋒
銳雄剛火得之光明照耀木得之英華越秀水得之濫
波不泛土得之稼穡愈豐聚之不散必能為山山者高
也散之不聚必能為地地者原也用之無窮生之罔極
土之功用大矣哉又聞日家云甲子乙丑子屬水又為
湖又為水旺之地兼金死於子墓於丑水旺而金死墓
故曰海中金壬申癸酉申酉金之正位兼臨官申帝旺
酉金旣生旺則誠剛矣剛則無踰於劒鋒故曰劒鋒金
庚辰辛巳金養於辰生於巳形質初成未能堅利故曰
白鑞金甲午乙未午為火旺之地火旺則金敗未為火
衰之地火衰則金冠帶敗而方冠帶未能斫伐故曰沙
中金壬寅癸卯寅卯為木旺之地木旺則金羸又金絶
於寅胎於卯金旣無力故曰金泊金庚戌辛亥金至戌
而衰至亥而病金旣衰病則誠柔矣故曰釵釧金丙寅
丁卯寅為三陽卯為四陽火旣得地又得寅卯之木以
生此時天地開爐萬物始生故曰爐中火甲戌乙亥戌
亥為天門火照天門其光至高故曰山頭火戊子己丑
丑屬土子屬水水居正位而納音乃火非神龍則無故
曰霹靂火丙申丁酉申為地戸西為日入之門日至此
而藏光故曰山下火甲辰乙巳辰為食時巳為禺中日
之將中艷陽之勢光於天下故曰覆燈火戊午巳未午
為旺火之地未中之木又復生之火性炎上及逢生地
故曰天上火戊辰己巳辰為原野巳為六陽木至此則
枝榮葉茂以茂盛之木而居原野之間故曰大林木壬
午癸未木死於午墓於未木旣死墓雖得天干壬癸水
生終是柔弱故曰楊柳木庚寅辛卯木臨官寅帝旺卯
木旣生旺則非柔弱之比故曰松柏木戊戌己亥戌為
原野亥為木生之地木生原野則非一根一株之比故
曰平地木壬子癸丑子屬水丑屬金水方生木金則伐
之猶桑柘方生人便以餧蠶故曰桑柘木庚申辛酉申
為七月酉為八月此時木絶惟石榴之木反結實故曰
石榴木庚午辛未未中之木而生午位之旺火火旺則
土於斯而受形土之始生未能育物猶傍路若也戊寅
己卯天干戊己屬土寅為艮山土積而為山故曰城頭
土丙戌丁亥丙丁屬火戌亥為天門火旣炎上則土非
在下而生故曰屋上土庚子辛丑丑雖土家正位而子
則水旺之地土見水則為泥故曰壁上土戊申己酉申
屬坤為地酉屬兌為澤戊己之土加於坤澤之上非它
浮薄之土比故曰大驛土丙辰丁巳土庫辰絶巳而天
干丙丁之火至辰冠帶巳臨官土旣庫絶旺火復與生
之故曰沙中土丙子丁丑水旺於子衰於丑旺而反衰
則不能為江河故曰澗下水甲申乙酉金臨官申帝旺
酉金旣生旺則水由是以生力量未洪故曰井泉水壬
辰癸巳辰為水庫巳為金長生之地金生之水旺已存
以庫水而逢生金則泉源不竭故曰長流水丙午丁未
丙丁屬火午為火旺之地而納音乃水水自火出非銀
漢不能有故曰天河水甲寅乙卯寅為東北維卯為正
東水流正東則其性順而川澗池沼俱合而歸故曰大
溪水壬戌癸亥水冠帶戌臨官亥則力厚兼亥為江非
他水比故曰大海水其說雖鑿與前互相發明可以見
古人取象之義也嘗試論之五行取象皆以對待而分
陰陽即始終而明變化如甲子乙丑對甲午乙未海中
沙中水土之辨陰陽之分也壬寅癸卯對壬申癸酉金
泊劒鋒金木之辨剛柔之別也庚辰辛巳庚戌辛亥白
鑞釵釧乾巽異方形色各盡也壬子癸丑對壬午癸未
桑柘楊柳一曲一柔形質各別也庚寅辛卯對庚申辛
酉松柏石榴一堅一辛性味迥異也戊辰己巳對戊戌
己亥大林平地一盛一衰巽乾殊方也戊子己丑對戊
午己未霹靂天上雷霆揮鞭日月同照也丙寅丁卯對
丙申丁酉爐中山下火盛木焚金旺火滅也甲辰乙巳
對甲戌乙亥覆燈山頭含光畏風投光止艮也庚子辛
丑對庚午辛未壁上路傍形分聚散類別死生也戊寅
己卯對戊申己酉城頭大驛東南西北坤艮正位也丙
辰丁巳對丙戌丁亥沙中屋上乾濕互用變化始終也
圓看方看不外旺相死休囚近取遠取莫逃金木水火
土以干支而分配五行論陰陽而大明終始天成人力
相兼生旺死絶并類嗚呼六十甲子聖人不過借其象
以明其理而五行性情材質形色功用無不曲盡而造
化無餘藴矣易曰立天之道隂與陽日天道也自甲至癸
十日迭運而隂陽之義明立池之道柔與剛辰地道也自子至
亥十二辰更次而剛柔之義顯單出為聲而巳雜比然
後為音故以日辰錯綜納甲以成五音以取六象於是
三才備而五行無餘蘊矣以干為祿定貴賤以支為命
定脩短以納音為身察盛衰人得祿命身俱旺相三才
有氣主快樂長壽若值死絶休囚三才無氣必為塵埃
困窘之命無疑
釋六十甲子性質吉凶
甲子金(為寶物喜金木旺地針破字進神喜福星平頭懸)
乙丑金(為頑鑛喜火及南方日時福星華蓋正印)
丙寅火(為爐炭喜冬及木啞福星祿刑平頭聾)
丁卯火(為爐煙喜巽地及秋冬平頭截路懸針)
戊辰木(山林山野處不材之木喜水神平頭祿庫華蓋水祿馬庫棒杖伏)
己巳木(山頭花草喜春及秋祿庫八專闕字曲脚)
庚午土(路傍乾土喜水及春懸針福星官貴截路棒杖)
辛未土(含萬寶待秋成喜秋及火華蓋懸針破字)
壬申金(戈戟大喜子午卯酉破字懸針平頭大敗妨害聾啞)
癸酉金(金之椎鑿喜木及寅卯伏神破字聾啞)
甲戌火(火所宿處喜春及夏破字棒杖正印華蓋平頭懸針)
乙亥火(火之熱氣喜土及夏天德曲脚)
丙子水(江湖喜木及土聾啞交神飛刃福星官貴平頭)
丁丑水(水之不流清徹處喜金及夏華蓋退神平頭飛刃闕字)
戊寅土(堤阜城郭喜木及火伏神棒杖聾啞)
己卯土(破堤敗城喜申酉及火脚懸針進神短夭九醜闕字曲)
庚辰金(錫鑞喜秋及微木頭華蓋大敗棒杖平)
辛巳金(金之生者雜沙石喜火及秋針曲脚天德福星官貴截路大敗懸)
壬午木(楊柳幹節喜春夏頭聾啞懸針官貴九醜飛刃平)
癸未木(楊柳根喜冬及水亦宜春破字正印華蓋短天伏神飛刃)
甲申水(甘井喜春及夏頭破字懸針破祿馬截路平)
乙酉水(陰壑水喜東方及南破字聾啞破祿短夭九醜曲脚)
丙戌土(堆阜喜春夏及水啞天德華蓋平頭聾)
丁亥土(平原喜火及木德合平頭天乙福星官貴)
戊子火(雷也喜水及春夏得土而神天伏神短夭九醜杖刑飛刃)
己丑火(電也喜水及春夏得地而晦華蓋大敗飛刃曲脚闕字)
庚寅木(松柏幹節喜秋冬聾啞破祿馬相刑杖刑)
辛卯木(松柏之根喜水土及宜春破祿交神九醜懸針)
壬辰水(龍水喜雷電及春夏退神平頭聾啞正印天德水祿馬庫)
癸巳水(水之不息流入海喜亥子乃變化天乙官貴德合伏馬破字曲脚)
甲午金(百煉精金喜水木土懸針進神德合平頭破字)
乙未金(爐炭餘金喜大火及土華蓋截路曲脚破字)
丙申火(白茅野燒喜秋冬及木針平頭聾啞大敗破字懸)
丁酉火(鬼神之靈響火之無形者喜辰戌丑未天乙喜神平頭破字聾啞大敗)
戊戌木(蒿艾之枯者喜火及春夏華蓋大敗八專杖刑截路)
己亥木(蒿艾之茅喜水及春夏闕字曲脚)
庚子土(土中空者屋宇也喜木及金木德合杖刑)
辛丑土(墳墓喜木及火與春華蓋懸針闕字)
壬寅金(金之華飾者喜木及微火截路平頭聾啞)
癸卯金(環鈕鈴鐸喜盛火及秋貴人破字懸針)
甲辰火(燈也喜夜及水惡晝懸針華蓋大敗平頭破字)
乙巳火(燈光也同上尤喜申酉及秋正祿馬大敗曲脚闕字)
丙午水(月輪喜夜及秋水旺也啞懸針喜神羊刃交神平頭聾)
丁未水(火光也同上神八專平頭破字華蓋羊刃退)
戊申土(秋間田地喜申酉及火針福星伏馬杖刑破字懸)
己酉土(秋間禾稼喜申酉及冬脚破字聾啞進神截路九醜闕字曲)
庚戌金(刃劒之餘喜微火及木華蓋杖刑)
辛亥金(鐘鼎寶物喜木火及土正祿馬懸針)
壬子木(傷水多之木喜火土及夏羊刃九醜平頭聾啞)
癸丑木(傷水少之木喜金水及秋羊刃華蓋福星八專破字闕字)
甲寅水(雨也喜夏及火專平頭破字懸針聾啞正祿馬福神八)
乙卯水(露也喜水及火九醜曲脚懸針建祿喜神八專)
丙辰土(堤岸喜金及木截路平頭聾啞祿庫正印華蓋)
丁巳土(土之沮涚喜火及西北祿庫平頭闕字曲脚)
戊午火(日輪夏則人畏冬則人愛忌戊子己丑甲寅乙卯伏神羊刃九醜棒杖懸針)
己未火(日光忌夜亦畏四者曲脚破字福星華蓋羊刃闕字)
庚申木(榴花喜夏不宜秋冬字懸針建祿馬八專杖刑破)
辛酉木(榴子喜秋及夏八專懸針聾啞建祿交神九醜)
壬戌水(海也喜春夏及木啞杖刑華蓋退神平頭聾)
癸亥水(百川喜金土火截路伏馬大敗破字)
右件六十甲子盛大者忌變為小弱小弱者欲變為盛
大也耶先貧賤而後富貴則榮華先富貴而後貧賤則
卑辱不可以其先貧賤而不論其富貴亦不可以其先
富貴而不論其貧賤也且生年屬木假令是庚寅辛卯
則木之盛大可知若月日時胎不見他木則以松柏論
萬一上見楊柳木或柘榴木則捨大就小不以松柏論
也假令是壬午癸未生人則木之小弱可知若月日時
胎不見他木則以楊柳論萬一見松柏木或大林木則
棄小論大不可以楊柳論也以至天上火劒鋒金大海
水大驛土生人月日時胎別見他位納音同而小弱者
又如覆燈火金泊金井泉水沙中土生人月日時胎別
見他位納音同而盛大者或引凡而入聖或先重而後
輕皆當從其變者而論之不可拘於一端
甲子從革之金其氣散得戊申土癸巳水相之則吉戊
申乃金臨官之地土者更旺於子必能生成癸巳係金
生於巳水旺於子納音各有所歸又為朝元祿忌丁卯
丁酉戊午之火閻東叟云甲子金為進神禀沈潛虛中
之德四時皆吉入貴格承旺氣則術業精微主奪魁之
榮
乙丑自庫之金火不能尅蓋已藏之金自無尅害衝破
未有不顯榮者獨忌己丑己未之火閻東叟云乙丑為
正印具大福德秋冬富貴壽考春夏吉中有凶入格則
建功享福帶煞類為凶會玉霄寶鑑云甲子乙丑未成
器金見火則成多見則吉
丙寅赫曦之火無水制之則有燔灼炎烈之患水不可
過獨愛甲寅之水就位濟之又名朝元祿五行要論云
丙寅火含靈明冲粹之氣四時生生之德入貴格則文
彩發應主魁甲之貴
丁卯伏明之火氣弱宜木生之遇水則凶乙卯乙酉水
最毒五行要論云丁卯沐浴之火含雷動風作之氣水
濟則達土載之則基厚以木資之為文彩以金槖之更
逢夏令則凶暴鬼谷遺文云丙寅丁卯秋冬宜以保持
註云火無西旺火至秋冬勢恐不久
戊辰兩土下木衆金不能尅蓋土生金有子母之道得
水生之為佳五行要論云戊辰庚寅癸丑三辰挺剛德
清健之數生於春夏能特立獨奮隨變成功更逢旺氣
則有凌霄聳壑之志惟忌秋生雖懷志節屈而不伸
己巳為近火之木金自此生於我無傷忌見生旺之金
閻東叟云己巳在巽為風動之木根危易拔和之以金
土運歸東南方成材用雖外陽内陰別無輔助則其氣
虛散更為金鬼所尅乃不材之木也珞琭子云己巳戊
辰度乾宮而脱厄註云己巳戊辰舉木之類西方金鬼
旺鄉納音之木至此絶矣斯謂厄會若度乾亥之宮木
得水以長生故脱厄
庚午辛未始生之土木不能尅惟忌水多反傷其氣木
多却有歸蓋木歸未也閻東叟云庚午辛未戊申己酉
皆厚德之土含容鎮靜和氣融洽福祿優裕入格則多
歷方岳之任有普惠博愛之功
壬申臨官之金利見水土若丙申丙寅戊午之火則為
災害閻東叟云壬申金持天將之威資臨官之氣秋冬
掌生殺之權春夏吉少凶多入格以功名自奮帶煞以
刻剝為能癸酉堅成之金火死於酉見火何傷惟忌丁
酉火就位尅之閻東叟云癸酉自旺之金禀純粹之氣
春夏為性英明秋冬尤貴入格則功業節槩挺持出倫
帶煞則少年剛勁四十之後漸成純德玉霄寶鑑云壬
申癸酉金旺之位不可復旺旺則傷物不可見火見火
則自傷
甲戌自庫之火不嫌衆水只忌壬戌所謂墓中受尅其
患難逃五行要論云甲戌火為印為庫含至陽藏伏之
氣貴格逢之富貴光大惟忌夏生防吉中有凶
乙亥伏明之火其氣湮鬱而不發藉己亥辛卯己巳壬
午發未木生之則精神旺相癸亥丙午水有之則不吉
閻東叟云乙亥火自絶含明敏貞靜之氣葆光晦跡寂
然無形稟之得數者為玅道高人吉德君子
丙子流衍之水不忌衆土惟嫌庚子乃旺中逢鬼不祥
莫大焉五行要論云丙子自旺之水陽上陰下精神俱
全稟之者天資曠達識量淵深春夏為濟物之氣多建
利澤之功
丁丑福聚之水最愛金生忌辛未丙辰丙戌相刑破也
五行要論云丁丑乙酉在數為渙弱之水陰盛陽弱稟
之者器識清明多慧少福槖以水木旺氣則陰陽均協
為貴達崇顯之士
戊寅受傷之土最為無力要生旺火以資其氣忌己亥
庚寅辛卯諸色木尅主短折之凶五行要論云戊寅丙
戌此二位乘土德厚氣一含生火一含宿火是謂陽靈
襲中福慶之辰貴格得之道德蓋世貴極人臣惟親王
貴公子多於此日生常格得之亦主福壽遐遠始終安
逸
巳卯自死之土抑又甚焉貴得丁卯甲戌乙亥己未之
火由合而來以致其福五行要論云己卯自死土建於
震位風行雷動散為和氣德自冲虛稟之者類有道行
隨變而適有養生自在之福壽惟不利死絶則為久假
不歸之徒三命纂局云戊寅巳卯受傷之土不可為木
所損其土無力玉霄寶鑑云戊寅己卯土不宜見水見
水不為財不畏木見木愈堅戊寅承土德旺氣而含生
火得之主福壽綿遠己卯不宜再見死絶見則凶
庚辰氣聚之金不用火制其器自成火盛反喪其器病
絶火無害若甲辰乙巳火惡不可言亦不能尅衆木蓋
我氣亦聚耳閻東叟云庚辰之金具剛健沈厚之德稟
聰明疏通之性春夏禍福倚伏秋冬秀穎充實入格則
兼資文武帶煞則好弄兵權
辛巳自生之金精神具足體氣完備炎烈熾化而不亡
忌丙辰乙巳戊午之火蓋金生於巳而不能生敗於午
絶於寅而氣散復見生旺之火烏可當之五行要論云
辛巳金為自生學堂具英明瑰奇之德秋冬得力十全
春夏七凶三吉入貴格則主學行英偉致身清貴常懷
濟物之心玉霄寶鑑云庚辰辛己未成器金宜見火兼
辛巳是自生巳為火得之者光輝日新
壬午柔和之木枝幹微弱木能生火却忌見火多多則
燼矣雖生旺之金亦不能傷蓋金就我敗得金反貴水
土盛者亦貴惟忌甲午金傷之五行要論云壬午自死
之木木死絶則魂遊而神氣靈秀稟之者挺靜明之德
抱仁者之勇建立功行可謂靜而有勇延年益壽
癸未自庫之木生旺則佳雖乙丑金不能衝破各歸其
根而不相犯忌庚戌乙未金五行要論云癸未木為正
印挺文明吉會之德稟之者類抱間世之才享清華之
福玉霄寶鑑云壬午癸未謂之楊柳木者蓋木至午而
死至未而墓故盛夏葉稠得其時則富壽非其時則貧
夭
甲申自生之水其氣流衍宜有所歸亦藉金生不忌衆
土特嫌戊申庚子之土五行要論云甲申水自生含天
真學堂得之入局主智識聰慧妙用無窮
乙酉自敗之水假衆金以相之蓋我氣旣弱藉母以育
忌己酉巳卯戊申庚子辛丑之土則夭折窮賤
丙戌福壯祿厚之土木不能尅忌見生旺之金若遇火
盛則貴不可言
丁亥臨官之土木不能尅嫌金多須得火生救之乃吉
忌己亥辛卯之木五行要論云丁亥庚子二土中含金
數内剛外和稟之者得有定力土下濟之以水火旺氣
能建功立事敢為威果之行
戊子巳丑水中之火又曰神龍之火遇水方貴為六氣
之君火也五行要論云戊子含精神輝光全實之氣作
四時保生之福入貴格則為大人君子器宇含弘富貴
終吉
巳丑為天將之火又為天乙本家含威福光厚之氣發
越峻猛貴局乘之為將德為魁名而建功燭神經云丑
胎養之火其氣漸隆若遇丙寅戊午之火助之可成濟
物之功
庚寅辛卯歲寒之木雪霜無以改其操况金能尅之乎
上有庚辛不假制治自然成材閻東叟云辛卯木自旺
春夏則氣節挺拔建功立事生於秋則狂狷折剉勁氣
不伸
壬辰自庫之水若池沼水積之地忌金來決破若再見
壬辰是謂自刑別辰無咎遇多水土皆喜惟畏壬戌癸
亥丙子之水生旺太過汗漫無歸五行要論云壬辰水
為正印含清明潤沃之德稟之者含容弘大心識如鏡
春夏得之作大福慧秋冬得之類姦詐無德
癸巳為自絶之水名曰涸流若丙戌丁亥庚子壯厚之
土其涸可待若得三合生旺之金生之則源泉混混盈
科而進也五行要論云癸巳乙卯自絶自死之水乃至
陰退藏真精嗇養凝成貴氣貴局乘之類是妙道君子
夙體常德有功及物
甲午自敗之金亦曰強悍之金遇火生旺其器乃成忌
丁卯丁酉戊子之火凶五行要論云甲午金為進神魁
氣具剛明之德秋冬則吉春夏或凶入貴格主科場建
統衆之功非時帶煞則暴戾尅忍寡恩少義燭神經云
甲午金傷強悍或抑之乃沈潛註云沙石金剛礦喜殺
抑之者火革之也鬼谷遺文云甲午愛官鬼李虛中云
甲午金傷強悍壬子木失之柔或壬子得甲午或甲午
得壬子陰陽專位却有炳靈
乙未偏庫之金亦火制而土生之則福壯氣聚忌己未
丙申丁酉之火五行要論云乙未金在數為木庫又為
天將具純仁厚義之德無往不吉貴格得之是不世之
英傑魁鎮士倫常格得之帶煞衝犯亦作小人中之君
子眉壽人也
丙申自病之火丁酉自死之火其氣極微假木相助其
氣方生忌甲申乙酉甲寅乙卯之水閻東叟云丙申病
火以木為文明之德以水為曠達之性以土為福慧之
基惟金為暴虐縱有吉辰革為不和之氣五行要論云
丁酉火自死含韜晦寂靜之氣外和内剛貴格乘之類
為有道君子自然之德行
戊戌土中之木忌重見土若納音土多一生屯蹇金不
能尅蓋金氣至戌而散遇金乃能致福利見水多木盛
而為貴格閻東叟云戊戌之木孤根獨立和之以水火
旺氣則有英明秀實之德入格則文章進達福祿始終
然乘天將之氣主備歷艱險節操不移方見晚福
己亥自生之木根本繁盛不忌衆金惟嫌辛亥辛巳癸
酉之金若見乙卯丁未水癸未木未有不大貴五行要
論云己亥木自生挺英才秀拔之德得之於特達處類
皆清貴少達閻東叟云已亥之木得時則清貴非時則
辛苦
庚子厚德之土能尅衆水不忌他木蓋木至子無氣若
遇壬申之金謂之明位祿其貴必矣
辛丑福聚之土衆木不能尅蓋丑為金庫丑中有金見
木何傷玉霄寶鑑云庚子辛丑土愛木而惡水見木為
官見水不相宜閻東叟云辛丑巳酉之土中含金數厚
德性剛和而不同上下濟以水火旺氣則威名功烈見
為果敢
壬寅自絶之金癸卯氣散之金若見衆火則喪氣惟水
土朝之則吉五行要論云壬寅癸卯為虛薄之金具仁
柔義剛之德秋冬剛健無凶凶為吉兆春夏則内凶外
吉吉乃先凶入貴格則志節英明帶煞則凶暴不能終
也三命纂局云癸卯自胎之金若逢丙寅丁卯爐中之
火不為鬼以胎金爐中成器故也
甲辰偏庫之火多火助之吉所謂同氣之求以資其不
足若見戊辰戊戌木生之為貴格忌壬辰壬戌丙午丁
未水最毒五行要論云甲辰為天將之火含敏速峻烈
之氣入貴格則為特達為文魁利秋冬不利於夏
乙巳臨官之火水不能尅蓋水絶於巳得水濟之則為
純粹若得二三火助之亦佳五行要論云乙巳火含純
陽巽發之氣光輝充實春冬向吉夏秋向凶
丙午丁未銀漢之水土不能尅天上之水地金不能生
也生旺太過反傷於萬物死絶太多又不能生萬物五
行要論云丙午至崇之水體南方溫厚之氣稟之者類
有道氣虛變穎異有為魁衆出倫丁未具足三才全數
得冲正之氣稟之者主精神氣全性根高玅盡變之道
戊申重阜之土木絶於申不能尅若見金水多助則富
貴尊榮之格也
己酉自敗之土其氣不足藉火以相助之見丁卯丁酉
火則吉切忌死絶畏辛卯辛酉木災蹇夭折
庚戌辛亥堅成之金不可見火恐有所傷若得水土相
之為貴閻東叟云庚戌火墓之金有剛烈自恃之暴秋
冬庶幾沈厚春夏動生悔吝君子執兵刑之權小人恣
獷悍之性辛亥金稟乾健純明中正之氣春秋冬三時
吉夏七吉三凶貴格乘之體仁守義若帶刑殺肆暴貪
功
壬子專位之木癸丑偏庫之木遇死絶則富貴生旺則
貧賤水多則夭折金多土盛為佳五行要論云壬子幽
陰之木陽弱陰盛柔而無立類仁水德用事惟對以丙
午水則為水木冲粹之德類入神仙異士標格非常流
也燭神經云壬子之木失於優柔其或揚之仁而高明
註云壬子木在水旺之鄉假子中得微水滋潤而生柔
脆易折則自敗木也揚之者欲得火旺之氣益之使敷
榮則仁勇而高明
甲寅自病之水乙卯自死之水雖然死病土不能尅蓋
支干二木可以制土若見壬寅癸卯之金則為優裕五
行要論云甲寅壬戌二水為伏逆陰勝於陽主姦邪害
物惟濟之以火土損益方成大器
丙辰自庫之土厚且壯喜甲辰火惡戊辰木此土凡木
不能傷蓋丙火也辰為火偏庫土已成器惟嫌戊戌己
亥辛卯戊辰之木五行要論云丙辰土為正印建五福
吉會之德稟之者類皆亨大有為不貴即富惟犯衝者
多為僧道
丁巳自絶之土又不為絶蓋一土居二火之下在父母
之鄉乘天屬之恩故不為絶木不能尅火多益佳玉霄
寶鑑云丁巳含東南火德旺數得之者含容福壽
戊午自旺之火己未偏庫之火居離明之方旺相之地
其氣極盛他水無傷忌丙午丁未天上之水閻東叟云
戊午自旺火含離明炎上之氣無情治物動違於衆秋
冬得之濟以水土旺氣則豁達高明福力堅壯春夏乘
之以金木雖騰光迅速命非久常五行要論云己未衰
火含餘藏寶之氣春夏之月運入沈潛之鄉則明達峻
敏福慶深遠夏得之非和氣也秋得之則先吉後凶
庚申辛酉二木金居木上因金以成器忌再見金致毁
其器若見甲申乙酉水則入格玉霄寶鑑云庚申自絶
木為魂游神變遇此日生者類非凡器常格主賦性穎
異家族不羈入貴格則是英傑之才立不世之功辛酉
失位之木木困金鄉乘之者涉世多艱惟對癸卯金則
剛柔相濟挺拔出羣决取巍科燭神經云魂貴天遊故
庚申之木不嫌於死絶獨坐而守庚申是也註云庚申
自絶木木於五臟屬肝肝藏魂木休絶則魂遊於天故
庚申之木不嫌死絶所以貴於天遊鬼谷遺文云辛酉
期生旺註云辛酉氣絶之木欲生旺以為榮
壬戌偏庫之水癸亥臨官之水名曰大海水蓋支干納
音皆水忌見衆水雖壬辰水庫亦不能當不忌他土死
絶則吉生旺則汎濫而無所歸也玉霄寶鑑云亥子水
之正位壬戌氣伏而不順惟以火土損益之乃成大器
癸亥具純陽之數内體至仁稟之者天資夷曠志氣浩
然發為功業利澤日時帶煞則凶狡之流
又曰丙戌之土為福隆厚火鍾於此故也己未庚辰戊
辰丁丑與此同義己未火也未中有墓木庚辰金也辰
中有墓土戊辰木也辰中有墓水丁丑水也丑中有墓
金皆父母之氣各有所養此五者福壯厚以上有鬼所
傷不為害氣成故也李虛中云丙戌尤異以戌又為土
之本位而尤旺盛
乙巳戊午乃盛炎之火秋冬作德吉春夏作刑凶若仲
夏暴炎一發旋即歸燥竟焚和而為咎乙巳臨官之火
上有一木生之其氣盛矣戊午自旺之火若生秋冬為
溫燠之氣為濟物之德若生春夏旺火復得陽位則作
凶生仲夏為暴戾刻忍凶夭之流也
乙卯癸巳丁酉乙亥水火雖死絶却清明而妙佳火死
絶而内明外晦返照回光水死絶而湛然清徹可燭鬚
眉故却清明而妙佳李虛中云四位水火雖死絶却清
明而妙佳觀天乙貴人自可見矣
壬寅之金事君不逆庚申之木為臣不強五行屬五音
宮土者君也商金者臣也角木者民也商太過則臣強
角太過則君弱故五音之中常用四清宮以殺商角庚
申者角木自絶也壬寅者商金自絶也性情得忠順之
道故事君不逆為臣不強所以自紫微鸞臺鳳閣以上
官切忌金木生旺之命如是必不為之為之亦不能久
獨臺諫則可若金木生旺而尅破則不然庚申木乙巳
火土金生而還不生丙午水癸卯金木水死而還不死
土生申而不生於庚申水生申而不生於戊申火生寅
而不生於甲寅金生巳而不生於乙巳木生亥而不生
於辛亥蓋生處而反受制故也得之者夭壽木死卯而
不死於癸卯土死卯而不死於丁卯木死午而不死於
丙午金死子而不死於庚子火死酉而不死於辛酉蓋
死處得生也若得之者長壽
戊子支干旺於北方乃水之位納音屬火乃水中之火
非神龍不能有之丙午支干旺於南方乃火之位納音
屬水乃火中之水非天河不能有之戊子人得丙午或
丙午人得戊子無不貴蓋火中出水水中藏火水火旣
濟精神運動必靈異於人矣李虛中云丙午天上之水
銀漢有之即十二辰之天后也得之者高明豁達穎異
不凡戊子水中之火神龍有之即六氣之君火也得之
者自神而明沈幾先物二氣兼得尤妙絶其餘辛氣凖
此詳之辛丑之土不嫌於木戊戌之木不怕於金何以
辯之丑中金庫木不為鬼戌中有火金反受其殃若戊
戌之木二土在上一木在下埋在二土之内尚未萌芽
不見其形是土盛木弱餘皆倣此
庚寅木丁巳土不嫌金木之鬼金至寅宮雖為鬼而金
絶在寅故不為鬼木至巳宮而已有生金尅木故不為
鬼若庚寅木逢壬申金相衝受尅餘皆倣此
庚午之土乘南方旺火以養其形戊申之土自生庚子
之土自盈不忌木鬼蓋木至午死申絶子敗又自強之
土何傷餘皆倣此
壬申癸酉庚戌辛亥四金氣壯不嫌於鬼戊子之火不
畏其鬼水中霹靂之火神龍有之蓋有水則雷方鳴若
逢丙午丁未天上水則有所忌有相戰之功大凡本命
支干受傷則主六根不足有始無終如丁巳見癸亥壬
子見戊午餘皆倣此
戊午庚申彼我得之超異庚申石榴木夏旺故喜戊午
蓋火官旺而石榴木性得時戊午乃旺極之火喜於申
見天馬相資也其神頭祿者即十干專位祿乃陰陽專
位天地神會也列八卦之真源演五行之成敗剛柔相
推有無合化故壬子之水應北方之坎丙午之火實南
宮之離所以丙午得壬子不為破丁巳得癸亥不為衝
是水火相濟之源有夫婦配合之理坎離為男女精神
之用也壬子得丙午癸亥得丁巳則先後火水有未濟
之象不如丁巳見壬子丙午得癸亥也
庚申辛酉之金應西方之兌甲寅乙卯之木象東方之
震所以甲寅得庚申不為刑乙卯得辛酉不為鬼是木
女金夫之正體明左右之神化也木主魂金主魄二者
左右相間不合若能全合則神之化生以無間也若庚
申得乙卯辛酉得甲寅不為元辰變通之用也
戊辰戊戌之土為魁罡相會乾坤厚德覆載含生不得
以為反吟戊辰戊戌不為衝土得正位干守元會也
己丑己未是貴神守忠貞此四真土有萬物始終之道
非大人君子孰能備此德况神頭祿各有神以主之左
右運動於六合之中盈縮於吉凶之變也
己丑土為天乙貴人己未土為太常福神解百煞之凶
若得之當用為橫財之喜戊辰為勾陳戊戌為天空土
之神多遷改居帥外藩出鎮邊防有不常矣丁巳為螣
蛇之神凶以凶用吉以吉承多熒惑之憂有滑稽之性
丙午為朱雀之神應陽明之體文詞藻麗甲寅為青龍
之神博施濟衆得四方之利乙卯為六合之神主發生
榮華和弱順黨壬子為天后之神主陰騭天德容美多
權癸亥為玄武之神乃陰陽終極有潛伏之氣從下如
流雖有大智非軒昂超達之士順則安平逆則姦宄庚
申為白虎之神利於武而不利於文有抱道孤騫之性
善中嚴外色厲内荏有仁義好幽僻辛酉為太陰之神
懷肅殺之氣有清白之風為文章利口不世之才然更
各以親疎休旺定遇者之情性禍福
甲子乙丑海中金
海中金者寶藏龍宮珠孕蛟室出現雖假於空衝成器
無藉乎火力故東方朔以蛤蚌名之良有理也妙選有
珠藏淵海格以甲子見癸亥是不用火逢空有蚌珠照
月格以甲子見己未是欲合化互貴蓋以海金無形非
空衝則不能出現而乙丑金庫非旺火則不能陶鑄故
也如甲子見戊寅庚午是土生金乙丑見丙寅丁卯是
火制金又天干逢三奇此等格局無有不貴舊說甲子
乙丑俱喜見爐中火丙寅旺火不喜木助丁卯敗火却
宜木助覆燈山下山頭諸火性微不能煉金故宜木助
天上火不能尅金須假凡火再得水濟無衝破為佳霹
火就位相尅性主昏蒙運如再犯大凶見木則無造化
以此金未能成器不能制物故也若月日有火而時遇
木却以財論則吉井泉澗下大溪天河等水無火俱不
宜見海水亦不宜然以妙選論之則為貴格據理甲子
見癸亥逢生趨乾何不可之有路傍屋壁城頭大驛諸
土在日時柱中天元支辰納音俱無火制主賤中年夭
余見亦未然以庚午辛未戊寅巳卯二土造化有情故
也如甲子見庚午坎離相濟見辛未官星帶貴乙丑見
庚午官貴互換甲子見戊寅絶地逢生見己卯天干合
化乙丑見戊寅亦絶地逢生見己卯則歸祿帶財餘土
又當仍分年上祿馬貴人方准沙土埋金誠不宜見有
火亦不吉柱中逢金砂鑞原未成器海中又未成器彼
此無益故無火不宜劒釵已成器金相見有助玅選謂
之脱體化神主貴泊金亦好如甲子見甲子乙丑見乙
丑同類相資柱中喜見一寅見戊寅謂之崑山片玉如
甲子見乙丑謂之干支連珠非得火煉不可即子平金
神格之義也
壬寅癸卯金泊金
金泊金者潤色杯盤增光宮室打薄須藉乎別金描彩
必假乎水力此金甚微非木則無所依木以平地為上
有此不宜見火有火主夭遇太陽為日間之顯二火相
反不宜同見山下山頭有清水助之亦吉惟忌爐火就
位相尅此金體薄不能反源定天限運同論井泉澗下
天河水清日時喜見須月令有木方吉溪流大海水濁
見溪流主漂蕩見大海無木為基主凶殘金遇劒鋒釵
釧可以裝飾有輔成造化之理故喜見砂海白鑞無益
有火濟之亦吉無則終凶城頭壁上二土有靠安身城
頭多主寄人壁上加木則貴再遇燈火輝光照耀主權
貴丙戌土中藏火干支却不宜太炎亦為貴格考玅選
金命而遇戊寅崑山片玉格也癸卯而遇己卯玉兔東
升格也與前海金同
庚辰辛巳白鑞金
白鑞金者崑山片玉洛浦遺珍交棲日月之光凝聚陰
陽之氣形明體潔乃金之正色也此金惟喜火煉須爐
中炎火然庚辰見之若無水濟主貧夭辛巳却以貴論
緣巳是金生之地見丙寅化水逢貴故也山下火生早
主榮貴亦須水助方得井泉大溪俱為貴格庚官在丁
辛官在丙故庚見丁丑官貴俱全辛見丙子不如癸巳
更清不貴即富論中見木逢多無益以此金不能相尅
若柱遇無氣之火却要木生有祿馬貴人方吉見土只
宜磨砌方成器物則吉別土無用金忌海砂為汨沒日
時逢火則榮若見清金加水相助火亦不愛只怕衝刑
玅選有哨風猛虎格以此金日時遇辛巳或乙巳是也
甲午乙未砂中金
砂中金者剛形布地寶質藏砂直教淘洗為珍必須因
人始貴此金非爐火則不能制但甲午見丙寅寅中火
生寅午合局柱無長生之土則燥更值木助主疾夭丙
午納音雖水而支干純火加逢尤凶山頭山下覆燈三
火旣有木生尅制此金又須清水濟之决主少年榮貴
戊子己丑龍火相逢子午有交媾之玅甲巳有合化之
理主貴雜以凡火則不為奇見水惟宜井泉澗下天河
清淨則吉長溪大流動而不靜並見則金泛不安海水
尤忌見木有何關係火衰却喜生扶更有祿馬貴人互
換朝拱為上如柱無火逢一二木則危若甲午見己巳
是謂採精金於黃磧乃貴格也金生於砂得造化則吉
若更逢砂土反有埋沒之憂路傍大驛亦在所忌有火
庶幾城頭戊寅乙未喜見謂之採精金於青沙乃貴格
也惟丙戌之土中藏火庫乃喜見之金為同類最喜清
氣為上海中白鑞有火制亦得
壬申癸酉劒鋒金
劒鋒金者白帝司權剛由百鍊紅光射於斗牛白刃凝
於霜雪此金造化非水不能生大溪海水日時相逢為
上格井泉澗下有霹靂助或得乙卯之雷方好若無雷
霹亦金白水清格也秋生更吉日時遇長流在壬辰為
寶劒化為青龍癸巳亦得此劒不能通變然癸丑為劒
氣衝斗最吉松柏楊柳亦吉但多聚散大林平地嫌有
土制主勞苦火見神龍陰陽交遇如壬申逢己丑癸酉
逢戊子方為上格遇天上爐中二火無水救則夭諸土
見皆不吉以其埋沒只壁上城頭有磨鋒淬礪之用此
二土則可金喜同類如壬申見壬申癸酉見癸酉有木
制之是謂盤根錯節所以別利器也無木主帶疾海砂
白鑞此三金内乙丑獨吉釵釧成器相見亦宜若柱有
未成之金無加於劒故最忌之見則性蒙猖狂戌則金
混雜時中却宜火勝大抵劒鋒乃金之最利者只宜水
潤不宜火刑如見寅巳三刑全者大凶
庚戌辛亥釵釧金
釵釧金者美容首飾增光膩肌偎紅倚翠之珍枕玉眠
香之寶此金藏之閨閣惟宜靜水井澗溪流見之皆吉
多見則泛海水貧夭天河辛亥見之無妨丙午真火庚
戌所忌以午戌凑成火局有傷此金故也太陽火日生
顯耀覆燈火夜間顯耀故皆宜見但甲辰乙巳與庚戌
辛亥相衝陰陽交見為玅戊子己丑與丙午丁未相持
二火忌疊見之非貧即夭爐中火庚戌最忌辛亥見之
丙辛化水稍吉山下山頭俱不宜見若有水濟亦可柱
中有水此金入於匣中有福貴方吉土見砂中相生相
養更有澗下水助榮華富貴金喜劒鋒則成造化泊金
增光釵釧須假微火濟之除此二金別金無用若命中
只有金水更無夾雜為金白水清在活法推之
戊子己丑霹靂火
霹靂火者一縷毫光九天號令電掣金蛇之勢雲驅鐵
馬之奔此火須資風水雷方為變化若五行得值一件
皆主亨通如日時見大海癸亥為引凡入聖己丑為上
戊子次之見大溪乙卯為雷火變化己丑為吉戊子忌
之辰巳為風運中遇之尤佳天上水名為旣濟主吉遇
之者稟性含靈聰明特異長流無用澗下雖就位相尅
此神火也不忌有風亦顯五行見木辛卯有雷大林有
風平地有天門與此火相資餘木無用土見路傍加巽
則吉砂中丁巳有風己卯有雷得泉助之亦主貴顯劒
金加水海金遇風鑞金逢澗皆吉餘金無用見爐中丁
卯為吉戊子逢丙寅太燥性凶主夭己丑見丙申却得
戊子忌之燈火東南巽地有風最宜戊午己未天上火
日時遇之防刑尅再考玅選有烈風雷雨格即霹靂見
天河是也有天地中分格即戊子見戊午是也有雷霆
得門格即戊子己丑日時遇卯是也三格純戊午與前
說不同
丙寅丁卯爐中火
爐中火者天地為爐陰陽為炭騰光輝於宇宙成陶冶
於乾坤此火炎上喜得木生惟平地之木為上以丙寅
見己亥謂之天乙貴見戊戌謂之歸庫故吉丁卯次之
然丙寅火自生無木庶幾丁卯火自敗若無木則凶且
此火以金為用更得金來方應化機但丁卯無木而更
遇金主勞苦之命夫寅見木多火炎而無水制主夭卯
見三四木不妨如庚寅辛卯就位相生壬午癸未化為
真火寅見之多主凶暴或疾夭若天地元有水制亦主
中壽丁卯無妨此火雖喜得金為財内劒金寅見之稍
可丁卯火旣自敗又到申酉而死絶如何能尅非貧即
夭海中砂鑞諸金須資木生方喜見之釵泊無用見土
須先有金與木却喜土以宿之不至太燥如城頭屋壁
皆成器之土方好見水命中先愛木不然火多喜逢之
天上清水寅命遇之為吉卯中無木則嫌大海丙寅見
壬戌為福庫見癸亥為官星帶合半凶半吉井澗溪流
皆凶有木不在此論火見同類若日月上衰敗則吉霹
靂火本自無益若得木生更日時有海水則宜無木遇
水凶天上火須有屋土遮之燈火巽風又為鼓舞亡神
須兼造化斷如丙寅丁酉己酉丙寅火為無氣不失大
貴如丙寅甲午己巳丙寅則漂泛不安
甲辰乙巳覆燈火
覆燈火者金盞啣光玉臺吐艷照日月不照之處明天
地未明之時此火乃人間夜明之火以木為心以水為
油遇陰則吉遇陽則不利凡日時最忌再見辰巳地支
有衝恐風吹燈滅主夭或以戌亥子丑為陰或以自未
至亥為陰五行見木為根本凡木皆好更得官星祿貴
相扶干頭化水尤吉限運遇相助主大貴水以井泉澗
下為真油長流假油妙選有暗燈添油格即此理也大
海河水則不可以為油遇者主尋常大凡此火見水須
資木不喜長生旺氣水太泛反凶命值泊金照耀最為
清貴亦須水木相資方能顯達砂中釵釧二金皆吉劒
鋒一金謂之燈花拂劒尤吉鑞金不宜五行見土須防
尅破若壁土可以安身屋土可以覆庇日時並見主福
貴砂土有木亦主衣食餘土無用火愛同類却怕風吹
霹靂為龍神變化之火必帶風來此火難存天上爐中
二火相見最凶再考玅選有魁星格指南格以甲辰生
人日時遇午未為是有火土入堂格以此火怕風日時
遇丙戌丁亥屋上土則燈在屋中更得添油尤貴
戊午己未天上火
天上火者溫暖山河輝光宇宙陽德麗天之照陰精離
海之明戊午為太陽則剛己未為太陰則柔或以為夏
日則剛冬日則溫誣也俱要戌亥為天門卯酉為出入
之門東南為行陸之地則吉此火見木謂之震折要日
時有風與水方得大林木有辰巳松柏石榴有卯酉故
惟此三木主貴午見木多猶可未三四木勞苦之命也
見金且能照耀不能尅濟釵金有戌亥泊金有寅卯主
吉劒金為耀日月之光必主少年登第餘金則殃水宜
澗下須戊午見丁丑己未見丙子陰陽交互方為福貴
柱中更有木滋生富貴雙全大溪有乙卯井泉有己酉
出入得門皆吉天河雨露相濟不以就位尅論戊午見
丁未亦吉丙午則不明火愛燈頭再有別火則燥霹靂
帶雲雨則日月無光故主昏蒙爐中午忌丙寅以午為
剛火纔見丙寅便為火生之地若無清水解救主犯刑
凶死丁卯稍可土見砂中有巽風相假路傍城屋皆吉
柱中更有金木資助尤吉考玅選戊午遇卯巳未遇酉
為日月分秀格而卯以乙卯辛卯為正己卯丁卯次之
酉以乙酉癸酉為正己酉丁酉次之有日出扶桑格即
日分秀再見巳午日時有日輪當表格以戊午生於午
月逢巳午日又以戊午見戊子為坎離正位有月生滄
海格即月分秀而酉得乙癸是也有月照寒潭格是取
壬癸亥子納音屬水為潭然必秋生為貴有月桂芬芳
格是己未生人柱有三四木拱集與桂林一枝同桂林
以少為貴芬芳以多為貴義各有所取也再考凶格中
太陽損明戊午不禁於水溢是嫌水盛太陰薄食己未
豈堪於土多是嫌土重也須如是並參方盡其理
丙申丁酉山下火
山下火者草間熠燿花裏熒煌寒林綴葉之光隔幔點
衣之彩方朔以螢火名之故玅選有螢火照水格遇秋
生則貴為卿監是以此火喜水地支逢亥子或納音水
更遇申酉月是也或以山下之火最喜木與山更得風
來增輝為貴又不以螢火論矣大林木有辰巳為風桑
柘木有癸丑為山松柏平地最吉更得風助主貴若風
多吹散主夭水愛井泉澗下有木相資主爵位崇顯大
海水不宜然有山亦應貴格寅卯為東方木旺火生之
地只甲寅水吉乙卯為震有風見之不佳若無火無山
更加霹火主夭天上水為驟雨此火不宜相見若先得
山水滋助亦無大害命裏有金以清秀為吉無木多逢
以竊氣論之乙丑為山主貴餘金若無尅破遇貴人祿
馬只以財論土見砂中辰巳有風若有木有山加助主
大貴無則虛名火忌太陽霹靂燈頭是巽主光顯大都
五行有火須資木則吉限數喜忌俱依此斷
甲戌乙亥山頭火
山頭火者野焚燎原延燒極目依稀天際斜輝彷彿山
頭落日此乃九月燒荒衰草盡爇之火也大槩宜山木
與風木喜大林松柏以辰巳有風寅卯歸祿更得癸丑
為山上木主貴無山則木無所依火無所見縱有風亦
不光顯餘木無用只以祿馬看水宜澗下名為交泰主
吉井泉清水有木助之亦吉大溪甲戌見甲寅乙亥見
乙卯却真祿俱吉天上須有雨露而火到午未得地再
得清水濟之不至於燥主福不然則夭大海就位相尅
最凶有山逢之稍得日時見金為財須有山木助之則
吉無則凶見土惟砂中有巽能揚此火別土無益大凡
此火無木見土多是下賤之命見火爐中太炎霹火凶
害太陽昏蒙山下戰刑皆所不宜命帶二三火如限數
逢木主禍生不測或夭大都此火大怕刑衝
壬子癸丑桑柘木
桑柘木者繒綵鎡基綺羅根本士民飄飄之袂聖賢楚
楚之衣此木供蠶為弧其用甚大最愛砂土以為根基
又以辰巳為蠶食之地不宜刑衝互破路傍大驛二土
次吉餘土無益水喜天河為雨露之滋長流溪澗井泉
諸水皆可相依亦須先得土為基更加祿貴為妙滄海
水漂泛無定無土主夭見火燈頭最吉亦以辰巳之中
為蠶位故也爐中位居寅卯木之旺地天上霹靂二火
與此木干支有合化之情有坎離交媾之妙俱吉但諸
火不宜疊見以金言之砂中第一劒鋒能修整此木為
次釵泊二金須得土為基如逢衝破又凶木喜庚寅辛
卯為以弱就強以小變大作貴格論縱無砂土亦吉平
地柏榴無土則凶大林乃東南蠶食之位有土資生主
大貴遇楊柳為桑柳成林亦是貴格須生春夏方吉
庚寅辛卯松柏木
松柏木者潑雪凑霜參天覆地風撼笙篁之奏雨餘旌
旆之張此木藏居金下位列正東乃為極旺最喜山為
根基水為滋潤天河雨露之水可以滋潤澗下丁丑屬
山可為根基丙子不如大溪水有乙卯為雷可以發榮
却嫌風霹有損折之凶大海水有山則吉癸亥清淨無
山亦吉若柱有平地得屋土則為已成棟梁無用山水
無此二件乃山間之茂木也須要山水命中有火最忌
爐中就位相生再加風木灰飛煙滅五行無水主夭折
山頭山下太陽覆燈皆不可犯寅人尤忌戊午丙寅以
木不南奔寅午三合火局故也辛卯無害霹火雖可滋
生運加凡火主凶土見路傍似無足貴若無死木其福
還真驛土無山貧夭更加海水尤凶金逢乙丑為印為
山泊金就位自旺主吉劒鋒能削能斲更得壁土相成
松柏相資主貴大林有風楊柳會火二木最忌桑柘癸
丑為山可以相助石榴是辛酉金反化死木有造化却
吉玅選有蒼松冬秀格是以此木生人月日時屬三冬
為貴有日合辛卯月值庚寅二格雖取戊午己未生居
夏秋然專論此二木為貴
戊辰己巳大林木
大林木者枝幹撼風柯條撐月聳壑昂霄之德凌雲蔽
日之功此木生居東南春夏之交長養成林全假艮土
為源癸丑為山三命無破陷最為福厚權貴戊辰為上
己巳次之土遇路傍為負載戊辰見辛未為貴己巳見
庚午為祿主福壁屋二土再得劒金則大林之木取為
棟梁成格最吉無此乃山間茂林之木也此木無論死
活皆欲見土如己人見甲雖云化土然不如辰戌丑未
土局純全為玅若此木已死在山之下見甲戌乙亥燒
之主凶夭燈火就位相生乙巳不如甲辰更吉霹靂太
陽二火皆能長育運中遇之亦吉然二火嫌並見持勝
須有土為根基方可水見天河戊辰見丁未為帶貴雖
無土與山亦主有衣食即靈槎入天河格也生秋冬死
絶方是溪海二水重見主貧夭有山稍得玅選有蒼龍
駕海格是戊辰見癸亥為貴澗下丁丑最吉丙子不如
諸金俱不宜見海中有乙丑為山劒鋒得屋壁為本餘
金無用逢之主夭賤木喜桑柘惟癸丑最妙平地還須
得路傍土謂之平林在野松柏東方生旺之地柱有癸
丑而得松柏為密蔭最佳
壬午癸未楊柳木
楊柳木者隋堤裊娜漢苑輕盈萬縷不蠶之絲千條不
針之帶午未木之死墓壬癸木之滋潤此木根基惟喜
砂土見艮山則依倚搖金遇寅卯則東方得地辛丑有
山庚子不如戊寅雖吉己卯尤勝丙辰丁巳却嫌戌亥
對衝若見大驛有丑為山邊之驛稍可無丑獨見此土
主夭賤路傍就位復值死墓日時遇之主人卑弱屋土
壬午見丁亥丁壬合化則吉丙戌不如水見井泉長流
大溪澗下皆吉中間又分合化之位尤吉丙午丁未丙
丁真火午未亦火此木至午未死墓壬午見之大凶癸
庶幾有别水濟之無害此木午未巳自有火更見別火
恐引起傷壽燈頭乙巳有風木折主凶爐中寅卯本位
木旺反吉霹火如壬午見己丑癸未見戊子陰陽交遇
更有砂土為基主貴若子午丑未對衝則不為吉金見
木無造化釵釧金泊却喜成功海鑞劒砂雖忌見之其
間輕重當以祿貴德煞參詳見松柏木為脱體化神之
格也主貴桑柘癸丑為山作倚傍成林主吉庚申辛酉
木旣死絶又逢金尅以弱遇小其人必賤玅選有花紅
柳綠格是以此木遇石榴生於春夏不以賤論有楊柳
拖金格是以此木生於三春而時得一金辛亥甲子癸
卯辛巳最妙乃壬癸祿貴之地故也
庚申辛酉石榴木
石榴木者性辛如薑花紅似火數顆枝頭纍纍多子房
内瑩瑩干支純金而納音屬木乃木之變者也可以移
盆内而糚做山故喜成器之土以為根基城頭為上屋
上次之然必陰陽交見則丙辛丁庚互官戊辛巳寅互
印主吉路壁驛砂四土有山助之亦吉若無何用見金
砂中最吉泊金干支水木而納音金榴木干支金而納
音木皆脱去本性而互換歸旺以木旺寅卯金旺申酉
各得其位謂之功侔造化格主大貴海中乙丑為山更
逢水助則吉或壁上城頭亦得劒鋒就位相尅最凶若
先有砂金能制其毒亦不為害水見天河雨露相滋井
泉溪澗清水澆灌大海大泛濫非貧則夭有艮土稍得
太陽霹靂二火雖喜不宜並見爐中寅卯旺位本吉再
加別火則凶若此木生於五月日時止帶一火謂之石
榴噴火主貴桑柘大林楊柳三木皆喜見之見桑柘癸
丑為山見大林戊辰脱體見楊柳花紅柳綠皆主功名
見松柏則強見平地則大若無別物夾雜則綠遶紅圍
亦主富貴如得城土為基水運為助享福優游最為長
久
戊戌己亥平地木
平地木者初生萌蘖始發枝條惟資雨露之功不喜雪
霜之積此乃地上之茂材人間之屋木戊戌為棟己亥
為梁最宜互換見之須以土為基土愛路傍為正格更
逢子午尤貴以子午為天地正柱故也屋壁城頭三土
以此木相資中間有升化尤吉砂驛無用日時見之主
災夭火愛太陽霹靂最為顯耀爐中遇水則福燈頭無
風則固餘火無水則凶此已成之木不宜劒金有木相
資則可泊金增飾光輝又天干合地支旺更有傍土為
基主大貴餘金無用水見天河為潤澤主吉溪海無山
俱凶井泉澗下雖吉内甲申合丁丑為山遇之尤吉木
見大林有風動搖主壽促桑柘癸丑最吉壬子己亥人
見之為貴戊戌人不堪松柏木倚輔平地為棟梁更有
土助主貴大抵此木惡金而喜水土若生三冬時得寅
卯為寒谷回春亦貴論也
庚子辛丑壁上土
壁上土者恃棟依梁興門立戶却暑禦寒之德遮霜護
雪之功此乃人間壁土非平地何以為靠子午天地正
柱逢之尤為吉慶凡見木皆可為主庚寅辛卯亦是棟
梁只申酉衝破子卯相刑大林有風若無承載之土加
凡火主作事難成貧賤而夭土愛路傍謂之負載屋上
城頭可以護身皆吉見火全無造化太陽霹靂雖云照
耀到底蹇危若命先己見木遇火助鬼焚尅運再逢之
主禍患夭折柱有水救濟稍得水見甲申為最吉乙酉
次之天上雨露亦吉大海漂泛此土何安縱有根基亦
凶諸金惟愛泊金命裏先有木神則貴以其成宮室而
金碧輝煌非朝廷不敢用也劒金傷害餘金無用
戊寅己卯城頭土
城頭土者天京玉壘帝里金城龍盤千里之形虎踞四
維之勢此土有成有未成作兩般論凡遇見路傍為己
成之土不必用火若無路傍為未成之土必須用火大
都城土皆須資木楊柳癸未最佳壬午則忌桑柘癸丑
為上壬子次之庚寅辛卯就位相尅則城崩不寧何以
安人也耶如見木無夾輔只以貴人祿馬論之見水有
山為顯貴甲申丁丑俱吉天河滋助亦吉惟忌霹靂大
海壬戌不忌合化俱以吉推土愛路傍防見諸火大驛
逢山須作貴觀若獨見無根本貧夭孤寒五行見金只
有白鑞怕巽二者相妨餘金無用亦須以貴人祿馬看
之
丙辰丁巳砂中土
砂中土者浪回所積波渚而成龍蛇盤隱之宮陵谷變
遷之地此土清秀惟喜清金養之更得清淨之土主早
貴釵砂劒泊此四金清秀相助如丙人見辛亥為丙丁
入於乾戶號曰駕海長虹又有星拱北之論皆貴格也
更得水相涵尤為上吉若無水而時日得天上火照亦
可如丙辰乙未癸酉戊午此命有二金資養却全無水
得太陽火照故貴如丁巳癸卯己未壬申此命二金資
養得天上火照亦貴然戊午太燥己未稍緩壽夭不同
水以井澗清潔為吉若有金以養之貴如此土已得金
養而日時有海水便壞造化癸亥輕清丙人見之限運
逢亦主顯榮餘水無用火喜太陽在格號為朱雀騰空
主貴山頭山下爐中覆燈諸火若無水濟主壽夭木愛
桑柘楊柳以此土能栽二木故也餘木却以祿馬貴人
參之如日中刑破衝尅之木雖見有何造化不如無為
吉五行最忌土相刑路傍安身有金木資生亦主福慶
大驛往來最不宜見縱有金水亦凶餘土尤不為吉
庚午辛未路傍土
路傍土者大地連途平田萬頃禾稼賴以資生草木由
之暢茂此乃火煖土溫長養萬物之土也故須假水為
先乃灌漑滋潤之論次第尤宜水化為妙更得金來相
助則禾稼成實如庚午見甲申辛未見乙酉為祿若無
衝破主早貴天上水雨露相滋庚午喜見丁未辛未喜
見丙午為官貴祿合之妙澗下庚午見丁丑貴祿交馳
辛未見丙子化水逢生大溪乙卯為雷能發生此土又
乙庚合化故皆主吉長流大海二水以其不能澆灌此
土故最忌之主凶夭火逢霹靂庚午見己丑貴祿交穿
辛未見戊子印貴朝陽皆吉天上火就位相生太燥則
土反不能生物有水潤之始得若獨見主夭爐中火亦
燥亦主妨壽燈頭有屋土方應造化名超凡入聖不然
亦凶見木可以發生然有貴人祿馬則吉刑煞衝破則
凶只有庚寅木此土逢之大好大林不能勝載如逢土
位見丙辰丙戌辛丑辛未皆吉若庚午見辛未辛未見
庚午為二儀貴偶無有不貴釵釧砂中二金可以滋助
清水金水並見大吉若命己見水無金運遇此金亦福
乙丑海金可為山論若得天河清水助之庚人大好玅
選有金馬嘶風格以庚午甲午生人得辛巳時有馬化
龍駒格又以午生人見辰時有哨風猛虎格以庚辛生
人得辛巳乙巳俱以貴論而水火土金似不相拘
戊申巳酉大驛土
大驛土者堂堂大道坦坦平途九州無所不通萬國無
行不至此乃位屬坤方德乃厚載輪天轉日負海乘山
之土也發生萬物以木為基戊申長生之土德厚無疆
見三四木皆能滋生己酉自敗之土木多則竊氣大林
合中逢衝主夭别木則吉更以祿貴參之井泉澗下二
水清貴不燥如戊申見丁丑或乙酉己酉見丙子或甲
申謂之官貴主吉天河丙午而己酉得之丁未而戊申
得之亦為貴祿主福長流戊申見癸巳己酉見壬辰亦
吉多逢則不寧靜大溪乙卯為東震發生之義單見亦
吉海水對穿土不能勝日時遇主夭得山稍輕内戊申
見癸亥戊癸合申亥為地天交泰反吉火見太陽霹靂
謂之聖火最能發生此土如逢水助主顯達其餘凡火
再逢木生之更燥主凶夭五行見土惟路傍最宜屋上
壁上砂中縱先得木亦為冺絶城頭有水稍吉命若有
金清秀吉釵釧得辛亥金泊得壬寅戊申遇之柱中更
加水助乃地天交泰水遶山環大格主貴己酉見庚戌
癸卯稍次砂金造化亦同劒金須候木得用不然無益
丙戌丁亥屋上土
屋上土者埏埴為林水火旣濟蓋蔽雪霜之積震凌風
雨之功此土瓦也非木無以架之故以木為根基平地
為上大林次之餘取天干化木亦吉只怕衝破此已成
之土不宜見火爐中丙寅最凶丁卯稍可太陽霹靂可
取相資山下山頭有木生之則禍燈頭丙戌見乙巳為
上丁卯見甲辰次之謂之火土入堂格若柱中木多亦
不為吉水宜天河井泉澗下皆吉如先得平地木成格
大貴溪流無木多夭若丙戌而得癸巳丁亥而得甲寅
則又別論再看日時所成造化何如大海無山則不宜
見土土見路傍如丙戌得辛未丁亥得庚午陰陽互見
更假木為基主貴壁土亦宜餘則汨沒若缺木而三刑
聚縱是二土亦凶砂土獨丁巳不妨金惟劒鋒釵釧最
吉丁見壬申天干化木地支乾坤清夷丙見辛亥天干
化水地支丙入乾戸皆大貴格若丁亥見庚戌丙戌見
癸酉則不為吉泊金有粉飾之用亦吉餘金無用當以
貴祿參詳
丙子丁丑澗下水
澗下水者山環細浪雪湧飛湍相連南北之流對峙坎
離之脉此水清澄喜見金養砂中劒鋒二金最宜釵釧
庚戌丁丑不宜以丑戌相刑辛亥見丙子則丙辛化水
尤貴餘金以祿貴參之取其資生惡其衝破見木一位
不妨二三則主勞苦亦以貴人祿馬參之命中見土主
人多濁天元若木或化水則主清吉砂中屋上二土其
氣稍清路傍大驛則濁甚矣主財散禍生如辰戌丑未
土局其凶尤甚以水濁土渾故也火見太陽雖炎中間
有旣濟未濟之論霹靂就位相爭最所不宜若二火並
臨無金資助主荒淫有金別論山下山頭亦吉若並臨
時日則嫌命中遇水反成漂蕩見天河為引凡入聖見
大海為福貴朝宗皆吉獨丁丑見壬戌則丑戌相刑丁
壬淫合主風聲不雅大溪性急長流不靜皆不為吉大
抵此水須以金為主而無火土夾雜再得甲寅乙卯之
水則源遠流清真君子人也
甲寅乙卯大溪水
大溪水者驚濤薄岸駭浪浮天光涵萬里之寬碧倒千
山之影最喜有歸有養遇坎則為有歸得金則為有養
所嫌者日月時中有申酉衝動或辰巳風吹主飄流井
泉水淨而止澗下有丑為艮天河沾潤大海朝宗此四
水皆吉長流有風獨不宜見此水以清金為助養惟釵
砂最宜鑞金亦清若有釵金對衝則不宜海中雖無造
化甲子屬坎乙丑為艮乃歸源之地亦吉泊金最微不
能相生豈有超顯之理劒金雖化於大溪却忌卯雷巽
風主性不定五行有土皆為無益屋上城頭壅阻此水
路傍稍可亦不為奇壁上獨辛丑為山大驛惟己酉有
合戊申則衝庚子則刑皆不為吉火見太陽雖假照燿
霹靂尤忌相逢若二火互見主貧單見別論木見此水
徒被漂蕩惟桑柘木壬子有坎癸丑為山為水遶山環
之貴内甲寅人見壬子吉乙卯人見癸丑吉餘木以祿
貴參之尤忌衝破
壬辰癸巳長流水
長流水者混混無窮滔滔不竭就下必納於東南順流
自歸於辰巳此水喜金生養金要白鑞釵釧以天干有
庚辛真金地支辰巳就位相生戌亥為歸源之地劒鋒
純是金水泊金水木居東皆以吉論海中砂中無取嫌
土蹇涸而土有隄防之用六土之中取庚辛丙丁為吉
戊己無用遇火則相刑而有旣濟之妙内壬辰喜見丁
卯丁酉癸巳喜見戊子戊午以天干合化故也燈頭癸
巳尤喜見甲辰山頭壬辰尤喜遇乙亥化龍歸祿取義
更佳逢木雖漂泛而桑柘癸丑為山楊柳癸未為園年
時得此水圍之為水遶花堤大貴格也松柏石榴天干
有金相生大林平地雖嫌有土而癸巳見戊辰壬辰見
己亥俱吉水為同類澗下則丁壬合化天上則雨露相
資井泉大溪無益海乃衆流所歸而壬辰之龍得癸亥
則龍躍天門春夏秋生為吉或龍潛大海則冬生乃宜
柱中須先得金為妙又壬辰為自印之水再見壬辰則
刑刑則自害見戊戌則衝衝則泛濫主凶癸巳自絶之
水名為涸流若遇丙戌丁亥庚子辛丑之土其涸可待
柱中如得三合生旺之金生之則吉
丙午丁未天河水
天河水者亂灑六野密沛千郊淋淋瀉下銀河細細飛
來碧落此乃天上雨露發生萬物無不賴之銀漢之水
土不能尅故見土不忌而且有滋潤之益天上之水地
金難生故見金難益而亦有涵秀之情生旺太過則為
淫潦反傷於物死絶太多則為旱乾又不能生物要生
三秋得時為貴也水喜長流大海内丙午宜癸巳癸亥
丁未宜壬辰壬戌陰陽互見尤吉大溪乙卯為雷井泉
巳酉為貴俱以吉論火喜霹靂為神龍之火與此水相
濟而倏忽變化雲行雨施豈有不貴爐中火旺大海水
旺如柱中得二火二水上下相濟謂之精神俱足大貴
格也燈頭有風山頭有貴皆以吉論又須以別水濟之
方吉天上就位相尅則忌見之木石榴楊柳俱吉大林
有巽平地有亥亦吉松柏石榴遇丙辛合化亦以吉論
玅選有靈槎入天河格是取死絶無根之木柱無土培
則漂流天河是也土雖不能尅而柱逢庚午辛未就位
相尅土壅水滯或水又冬生則水結池塘必主濁濫餘
土如砂中屋上皆吉城頭大驛無用壁上地支對衝亦
壞造化水金雖不能生獨辛亥釵金却屬乾天水在天
上只此最吉餘金亦取天干有庚辛壬癸者為用甲乙
無益再以祿馬貴人參之始得玅選又以水生人得庚
子壬子為雲騰雨施生春則旱夏則潦冬則寒獨三秋
最吉遇甲辰乙巳庚辰辛巳柱中有壬為雲有辰為龍
為風雨作霖若生冬月是為霜凝薄露日時喜遇寅卯
溫和之氣可解斯凍俱貴格也
甲申乙酉井泉水
井泉水者寒泉清冽取養不窮八家鑿之以同飲萬民
資之以生活此水生於金而出於木故喜見金為福砂
中有土性與之最宜釵釧清秀次之鑞金與釵金相衝
故不宜再見劒鋒申酉太旺恐有泛濫之災海金無取
乙丑為艮山下出泉亦吉此非木不能出譬之桶論故
見木皆吉如見平地大林須假劒金削之方可取用桑
柘楊柳無用松柏則互換歸祿此其最吉諸火陰陽互
見則吉霹靂名為入聖太陽號為顯照二火相見最吉
但不宜並有則凶諸土路傍砂中最吉屋上有天門生
水之源亦吉城頭壁上與此水則無干涉大驛就位相
尅水為土掩則井渫不食須有木去之方可水喜大海
為引凡入聖天上澗下長流亦不為災大溪甲寅乙卯
為吉如甲申見乙酉乙酉見甲申官星互換最吉如二
水在年時二木在月日謂之水遶花堤乃貴格也
壬戌癸亥大海水
大海水者總納百川汪洋無際包括乾坤之大升沈日
月之光此水原有清濁以兩般分論壬戌有土氣為濁
癸亥干支純水而納音又水故清壬戌人嫌山以土氣
太盛有金清之方吉癸亥最喜見山然後海水之性始
安澗下丁丑為山天河與海上下相通柱中有木為槎
則乘槎入於天河極為上格長流大溪等水畢竟皆歸
於海以海水不擇細流故能成其大也壬辰為龍歸大
海尤吉中間又分陰陽互見干支合化方可井泉則有
所制與海不通故不喜見之諸金獨海中第一以壬戌
癸亥喜見甲子乙丑砂中亦得餘金又當以貴人祿馬
參之火喜天上與海水相為照耀最吉霹靂己丑為山
戊癸合化柱得木火旺地亦吉山下山頭覆燈諸火不
宜見木惟壬子癸丑壬午癸未俱吉大林有風衝動水
性不安平地厚載則就位相得松柏石榴若無土制則
漂泊無定土愛路傍大驛惟此二土足以振之不泄况
癸亥見戊申為天關地軸大格日時遇此厚土縱有風
雷亦不為害城頭己卯須資艮則吉如逢霹靂則雷火
變化海水洶湧亦主貧寒
六十甲子納音取象其十干有可以為金有不可以為
金者雖因所值之數不同而五行類化類從之妙其理
亦不可不知如甲乙庚辛壬癸此三行者可以為金而
丙丁戊己不與焉庚辛元金固為本家之物壬癸非金
也又胡為金以金水相生之理而水亦可以為金故世
有水碧金明之物甲乙之木其質堅強世有木化為石
者可以例見故此二者可以取象為金與本家之物同
也丙丁屬火燥剛不同戊巳屬土柔剛不同與金相反
自不可以金論戊巳庚辛壬癸此六干者可以為木而
甲乙丙丁不預焉以丙丁元火所以焚木自不可取甲
乙原木胡不取之殊不知五行中金還金水還水火還
火土還土獨木則變以木資火水土之性假合而生脉
絶而枯槁則還水也灼之為火則還火也腐之為土則
還土也故不用木所以脱體而化神也六甲輪環所值
之數五行錯綜所得之理自可以默識矣凡木皆水所
生其津液即水也故壬癸可以為木庚辛之質其堅與
甲乙同故甲乙可以為金而庚辛可以為木互換交通
其理亦無二也丙丁甲乙壬癸取象為水以壬癸原水
也丙丁其化也甲乙之津液即水也戊己之土所以尅
水庚辛之金所以燥水氣有異也自不可以水論甲乙
丙丁戊己取象為火以丙丁原火也戊巳其化也甲乙
之生燃即火也壬癸之水所以尅火庚辛之金所以燥
火類不同也自不可以火論丙丁戊己庚辛納音屬土
戊巳原土也丙丁之火化而為灰灰即土也庚辛之金
混於土中乃土之精氣所結故皆可以為土若壬癸之
水潤下不凝甲乙之木散上不止自不可以土論究其
取象有輕重有大小有剛柔有氣味有體質有功用各
各不同此又兼地支方隅之位旺相休囚不同而天干
之所值或從本象或從化象或從別象天人交盡其理
生尅互成其義此金所以有海中沙中金泊白鑞劒鋒
釵釧之别而金之象無餘蘊矣餘木火水土可以例見
此納音取象所以為造化之妙也歟或曰五行之中惟
水火不宜太旺旺則不可救藥故丙午丁未配以天河
水以水能制火也戊午己未謂之天上火以戊巳蓋其
上則火不焰也午未在天之中丙丁屬火皆午未旺鄉
故歷代遇此二年皆不靖此以理論而非原取象之義
然亦不可不知再按納音取象出自黃帝故諸術家皆
宗之自徐大升作定真論有婁景以前未知金在海中
之論而元之星士遂有納音空自失天真之說故今之
談命者只論正五行而納音不取焉豈知納音之理取
象之精此正造化之所以為妙凡論人命尤不可不推
究而體察之以盡其微也今陰陽家論先天老五行而
不取洪範五行目為滅蠻經以其顛倒陰陽反易水火
太和周視作陰陽定論乃深闢之西蜀羅青霄作陰陽
辨疑以洪範五行出自八卦斷不可不用又闢周氏之
見為誣噫何前後無定說也耶余見納音五行即洪範
五行之義不可舉一廢一談命者本之以五行為經參
之以納音為緯庶足以盡命數之理而造化無餘蘊矣
論曰自天地開闢而干支之名即立相傳出自天皇地
皇而錯綜為六十甲子則自伏羲造甲歷始也旣名甲
歷則年月日時皆以六十甲子紀之而天地之始終日
月之運行四時之寒暑陰陽之變化皆不能易三反以
定自黃帝以六十甲子納音取象於是五行各有所屬
而金木水火土之性情形質功用變化悉盡其蘊而易
自在其中矣故以此而測兩儀則天地不能逃以此而
推三光則日月星辰不能變以此而察四時則寒暑不
能易以此而占人事則吉凶禍福壽夭窮通舉不能外
而造化無遁情矣今之儒者但知八卦畫自伏羲文王
重之為六十四周公作爻辭孔子作繫辭以易更四聖
而後成謂之經目五行家為九流其亦不思甚矣豈以
五行家專論生旺而昧正理委天命而棄人事與易道
不合耶嗚呼干支出自上古甲子本之羲皇音象傳自
黃帝是數聖人也豈在文王周公孔子後耶若天地開
闢而干支之名不立則不能錯綜為甲子無六十甲子
則不能錯綜五行何以紀歷成歲而一年有三百六十
日歲有十二月月有三十日日有十二時孰從而明之
孰從而知之而舉世渾渾沌沌如在洪濛之中何以立
兩間參三才而成世界也耶所以百姓日用而不知終
身由之而不察者是矣易道雖微不過因天地定位山
澤通氣雷風相薄水火不相射取象以畫八卦其理自
不出干支甲子之外而別有所創置也嗚呼干支錯綜
而為六十八卦錯綜而為六十四甲子以數納音以理
取象乃五行之正也而八卦之體已備八卦仰觀俯察
遠取諸物近取諸身為六十四卦三百八十四爻亦一
年之數也而干支之用以行干支本天地以為經八卦
道陰陽以為緯經緯錯綜往來變化而天地之蘊奥鬼
神之情狀人事之吉凶盡在其中而其義微矣世之儒
者又烏可鄙五行為九流哉
論五行
五行者往來乎天地之間而不窮者也是故謂之行北
方陰極而生寒寒生水南方陽極而生熱熱生火東方
陽散以泄而生風風生木西方陰止以收而生燥燥生
金中央陰陽交而生濕濕生土其相生也所以相維其
相尅也所以相制此之謂有倫火為太陽性炎上水為
太陰性潤下木為少陽性騰上而無所止金為少陰性
沈下而有所止土無常性視四時所乘欲使相濟得所
勿令太過弗及夫五行之性各致其用水者其性智火
者其性禮木者其性仁金者其性義惟土主信重厚寬
博無所不容以之水則水附之而行以之木則木托之
而生金不得土則無自出火不得土則無自歸必損實
以為通致虛以為明故五行皆賴土也推其形色則水
黑火赤木青金白土黃此正色也及其變易則不然常
以生旺從正色(當生旺則正氣全可見正色)死絶從母色(水者木之母死絶則)
(黑木者火之母死絶則青火者土之母死絶則赤土者金之母死絕則黃夫五行死絕則氣歸根見母之色凡)
(人遇苦楚而呻吟母者乃其義也)成形冠帶從妻色(少壯之年及衰老之際仰妻之時也)
病敗從鬼色(病敗之地是鬼旺之鄉受尅則氣歸鬼)旺墓從子色(旺為傳墓為歛)
(藏故色在於子)其數則水一火二木三金四土五生旺加倍死
絶减半以義推之夫萬物負陰而抱陽冲氣以為和過
與不及皆為乖道故高者抑之使平下者舉之使崇或
益其不及或損其太過所以貴在折衷歸於中道使無
有餘不足之累即財官印食貴人驛馬之微意也行運
亦如之識其微意則於命之說思過半矣
金(喜木象空亡)(土生煅煉)
(忌木旺水寒)(火旺金銷)(墓敗等火刑煞尅害)
金以至陰為體中含至陽之精乃能堅剛獨異衆物若
獨陰而不堅冰雪是也遇陽則消矣故金不煉不成器
聚金無火難成脱朴之名金重火輕執事繁難金輕火
重煆煉消亡金極火盛為格最精金火全名鑄印犯丑
字即為損模金火多名乘軒遇死衰反為不利大火煉
金幸功名而退速純金凑水遇富顯以贏餘金能生水
水旺則金沈土能生金金貴則土賤金無水乾枯水重
則沈淪無用金無土死絶土重則埋沒不顯兩金兩火
最上兩金兩木財足一金生三水虛弱難勝一金得三
木頑鈍自損金成則火滅故金未成器欲得見火金已
成器不欲見火金到申酉己丑亦可謂之成也運喜西
北不利南方生於春月餘寒未盡貴乎火氣為榮性柔
體弱欲得厚土輔助水盛增寒難施鋒銳之勢木旺損
力反招剉鈍之危金來比助扶持最喜比而無火失類
非良夏月之金性尚在柔形未執方尤嫌死絶火多而
却為不厭水盛而滋體呈祥見木而助鬼傷身遇金而
扶持精壯土薄而最為有用土厚而埋沒無光秋月之
金當權得令火來煉煅遂成鍾鼎之材土多培養反為
頑濁之氣見水則精神越秀逢木則琢削施威金助愈
剛剛過必缺氣重愈旺旺極則害冬月之金形寒性冷
木多則難施琢削之功水盛而未免沈潛之患土能制
水金體不寒火來取土子母成功喜比肩聚氣相扶欲
官印溫養為利
木(喜琢削地生扶生旺面)(助火成上培有黨林)
(忌空折枯槁)(飄落自焚)(空亡耗泄)(動搖濕爛)(死絶)
木性騰上而無所止氣重則欲金任使木有金則有惟
高惟歛之德仍愛土重則根蟠深固土少則有枝茂根
危之患木賴水生少則滋潤多則漂流甲戌乙亥木之
源甲寅乙卯木之鄉甲辰乙巳木之生皆活木也甲申
乙酉木受尅甲午乙未木自死甲子乙丑金尅木皆死
木也生木欲火而秀丙丁亦然死木得金而造庚辛必
利生木見金自傷死木得火自焚無風即止其勢亂也
遇水返化其源其勢盡也金木相等格謂斲輪若向秋
生反為傷斧是秋生忌金重也陰木重火舌辨能言生
於春月餘寒猶有喜火溫燠別無盤屈之拘藉水資扶
而有舒暢之美春初不宜水盛陰濃則根損枝枯春末
陽氣煩燥無水則葉摘根乾是以木火二物旣濟方佳
土多而損力土薄則財豐忌逢金重傷殘尅伐一生不
閑設使木旺得金為良終身獲福夏月之木根乾葉燥
盤而且直屈而己伸欲其水盛而成滋潤之力誠不可
少忌其火旺而招焚化之憂故獨為凶喜土在薄不宜
重厚厚則反為災咎惡金在多不可欠缺缺則不能琢
削重重見木徒以成林疊疊逢華終無結果秋月之木
氣漸凄凉形漸凋敗初秋之時火氣未除猶喜水土以
相滋中秋之令果已成實欲得剛金而修削霜降後不
宜水盛水盛則木漂寒露節又喜火炎火炎則木實木
多有多材之美土厚無巳任之才冬月之木盤屈在地
欲土多而培養惡水盛而亡形金縱多不能尅伐火重
見溫燠成功歸根復命之時木病安能輔助惟忌死絶
只宜生旺
水(喜清潔火濟)(寬遠潤下)(相生西北)
(忌空亡枯涸)(泛濫死絶)(尅害等木多焦燥土)(氣寒)
天傾西北亥為出水之方地陷東南辰為納水之府逆
流到申而作聲故水不西流水之性潤下順則有容順
行十二辰順也主有度量有吉神扶助乃貴格逆則有
聲逆行十二辰逆也入格者主清貴有聲譽忌刑衝則
橫流愛自死自絶則吉水不絶源仗金生而流遠水流
泛濫賴土尅以隄防水火均則合旣濟之美水土混則
有濁源之凶四時皆忌火多則水受渴忌見土重則水
不流忌見金死金死則水囚忌見木旺木旺則水死沈
芝云水命動搖多主濁濫陰人尤忌之口訣云陽水身
弱窮陰水身弱貴生於春月性濫滔淫再逢水助必有
崩堤之勢若加土盛則無泛漲之憂喜金生扶不宜金
盛欲火旣濟不要火多見木而可以施功無土而仍愁
散漫夏月之水執性歸源時當涸際欲得比肩喜金生
而助體忌火旺而太炎木盛則耗盜其氣土旺則尅制
其流秋月之水母旺水相裏瑩表光得金助則能清澄
逢土旺則嫌混濁火多而財盛太過不宜木重而妻榮
中和為利重重見水增其泛濫之憂疊疊逢土始得清
平之意冬月之水司令專權遇火則增煖除寒見土則
形藏歸化金多反曰無義木盛是謂有情土太過尅制
水死水泛漲喜土為堤
火(喜和煖高遠)(生助土照)(空亡水濟)(炎上)
(忌局促雜黨)(急燥木敗)(清冷之水重死水木)(木枯)
炎炎真火位鎮南方故火無不明之理輝光不久全要
伏藏故明無不滅之象火以木為體無木則火不長焰
火以水為用無水則火太酷烈故火多則不實太烈則
傷物木能藏火到寅卯而方生火不利西遇申酉而必
死生居離位果斷有為若居坎宮謹畏守禮金得火和
則能鎔鑄水得火和則成旣濟遇土不明多主蹇塞逢
水旺處决定為榮木死火虛難得永久縱早功名必不
久長春忌見木惡其焚也夏忌見土惡其暗也秋忌見
金金旺難尅制冬忌見水水旺則滅形故春火欲明不
欲炎炎則不實秋火欲藏不欲明明則燥冬火欲生不
欲殺殺則暗生於春月母旺子相勢力並行喜木生扶
不宜過旺旺則火炎欲水旣濟不愁興盛盛則沾恩土
多則蹇塞埋光火盛則傷多爆燥見金可以施功縱重
疊妻財猶遂夏月之火勢力行權逢水制則免自焚之
咎見木助必招夭折之患遇金必作良工得土遂成稼
穡金土雖為美利無水則金燥土焦再加火助太過傾
危秋月之火性息體休得木生則有復明之慶遇水尅
難逃隕滅之災土重而掩息其光金多而損傷其勢火
見火以光輝縱疊見而轉利冬月之火體絕形亡喜木
生而有救遇水尅以為殃欲土制為榮愛火比為利見
金而難任為財無金而不遭妻害天地雖傾水火難滅
土(喜生扶疏通)(堅厚生金)
(忌崩頽氣寒)(木重金重)(水多虛淺)(空亡)
五行之土散在四維故金木水火依而成象是四時皆
有用所忌者火死酉也水旺子也蓋土賴火印火死則
土囚土喜水財水旺則土虛土得金火方成大器土高
無貴空惹灰塵土聚則滯土散則輕辰戌丑未土之正
位分陰分陽土則不同辰有伏水未有匿木滋養萬物
春夏為功戌有藏火丑有隱金秋火冬金肅殺萬物故
土聚辰未為貴聚戌丑不為貴是土愛辰未而不愛丑
戌也明矣若更五行有氣人命逢之田產無比晚年富
貴悠悠若土太實無水則不和柔無木則不疏通上見
火則焦女命多不生長土旺四季惟戌土困弱戌多為
人好鬭多瞌睡辰未人好食丑人清省丑有艮土有癸
水能潤而膏人命遇此主能卓立生於春月其勢虛弱
喜火生扶惡木太過忌水泛濫欲喜比助得金而制木
為祥金若多仍盜土氣夏月之土其勢燥烈得盛水滋
潤成功忌旺火煅煉焦赤木助火炎生尅無良金生水
泛妻財有益見比肩蹇滯不通如太過又喜木襲秋月
之土子旺母衰金多而耗盜其氣木盛而制伏純良火
重重而不厭水泛泛而非祥得比肩則能助力至霜降
不比無妨冬月之土外寒内溫水旺財豐金多子秀火
盛有榮木多無咎再加土助尤佳惟喜身強足壽
徐大升曰金賴土生土多金埋土賴火生火多土焦火
賴木生木多火熾木賴水生水多木漂水賴金生金多
水濁金能生水水多金沈水能生木木盛水縮木能生
火火多木焚火能生土土多火晦土能生金金多土變
金能尅木木堅金缺木能尅土土重木折土能尅水水
多土流水能尅火火炎水熱火能尅金金多火熄金衰
遇火必見銷鎔火弱逢水必為熄滅水弱逢土必為淤
塞土衰遇木必遭傾陷木弱逢金必為砍折強金得水
方挫其鋒強水得木方泄其勢強木得火方化其頑強
火得土方止其焰強土得金方制其害斯言簡而盡也
三命通會卷一
