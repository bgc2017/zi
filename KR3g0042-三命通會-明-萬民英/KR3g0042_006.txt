三命通會卷六
明萬民英撰
井欄斜义
(喜忌篇云)庚日全逄潤下忌丙丁巳午之方時遇子申其福
减半此格以庚申庚子庚辰三日為主地支三合水局
天干透三庚乃為全逄潤下庚用丁為官以申子辰衝
寅午戌火局庚日得官星為貴丙丁則官煞顯露巳午
則井口填實時遇丙子為時上偏官甲申為日禄歸時
難成此格所以福氣不全而减半也井欄义即井口也
潤下者水也井中有水所以濟人見午未填實水為土
雜則無濟人之功若月寅午戌衝壞水火相煎反受其
禍若天干有壬癸字則引申子辰為傷官去寅午戌火
力戊巳字尅傷水局不能衝寅午戌火貴乃减分數歲
運同此格湏柱無一點火氣生秋冬為合局見戊辰戊
子亦不妨若庚子再見子時只作飛天禄馬論在辰月
以印綬論在子月以傷官論湏變通消息果合此格主
清竒貴顯但不甚富運喜東方財北方傷忌南方火土
西方平平(賦云)井欄潤下三庚為妙財印為忻忌離宫午
位喜寅字邀神填實則榮華富貴帶刃則掌管千軍詳
此說庚以土為印土能填實井口寅能衝申用神尅傷
何以為貴試思之(詩曰)庚日全逄申子辰井欄义出世超
羣丙丁寅午全無露定是清朝富貴人(又)井欄庚日申
子辰庚多局全格始成大怕寅午戍破局丙丁逄著亦
無情(又)井欄運喜東方地得到財鄉眞富貴丙丁巳午
歲運逄失禄破財湏且畏(又)申子辰全日遇庚井欄义
格制官星局中無火方為貴破動提綱禍己臨(又)生遇
三庚喜氣新全逄潤下井欄眞金精怕見寅午戌水秀
偏宜申子辰傷貴緣多壬癸見露官休共丙丁臨運行
大抵東方美一世榮華不受貧
壬騎龍背
(喜忌篇云)陽水叠逄辰位是壬騎龍背之鄉此格以壬日坐
辰壬以丁為財巳為官壬用支辰暗衝戍中丁戊壬日
得財官之貴柱中湏辰多方能衝起再得一寅字合住
財官為妙不宜財官顯露喜行身旺及傷官食神運忌
南方財官之地柱有丁巳午戌只作財官論若壬日坐
寅柱中辰多亦取此格以壬食甲甲合己為壬官甲生
丁為壬財辰能衝戌寅以合之為貴若壬辰日年月時
皆寅午火局財生旺得地財多不清只為富命(又曰)壬辰
日取辰多暗衝起戌中火土金為財官印三竒若三辰
一寅為衝合貴氣有力若壬辰日年月時皆寅力輕却
用寅中甲木為食生財故主富柱中宜見丑未為貴大
怕巳官戊煞乙傷丁合不入格縱辰多亦减分數忌北
方亥子運(又曰)壬辰為魁罡日宜身旺怕見財官休否以
運參詳若柱中全見申子當以潤下格論運戊巳辰戌
又衝歲運併臨吉中反禍此為騎龍走衝不成格也一
命己丑戊辰壬辰庚子甲子舉人戊辰年乙卯月死正
是巳官煞太旺尅壬為凶(獨步云)壬騎龍背見戌無情寅
多則富辰多則榮(景鑑賦云)壬騎龍背喜寅辰二字相怡忌
戊巳巳午為迍寅多者錢滿粟腐純粹者姓播朝廷(相心)
(賦云)壬騎龍背逄丁破慾比申棖(妖祥賦云)陽水逄辰見戊巳
灾臨難避(千里馬云)壬日壬時叠寅辰高節承恩登御閣(寶鑑)
(賦云)石崇豪富柱中多寅(秘訣云)壬騎龍背五行偏喜寅辰
(詩曰)壬辰日誕號騎龍飛出官星在對衝四柱辰多官爵
顯寅多却作富家翁(又)陽水多逄辰字鄉壬騎龍背貴
非常柱中俱有寅辰字富貴䨇全在廟堂(又)壬騎龍背
喜非常辰多寅字轉發揚大忌官星來破格灾刑湏見
夀元傷(又)壬寅不及壬辰日四柱壬辰字要多辰字多
兮官職重寅多可比石崇過(又)壬騎龍背喜非常陽水
重重遶鄭邦辰向戌中衝秀氣戍來午上到官鄉龍如
叠見封官爵虎若重逄滿庫倉上下三合全水局富貴
䨇全迥異常(鷓鴣天)陽水叠辰最吉祥柱無戊巳坐朝堂
辰衝戌内財官貴柱有寅合方是強檠玉簡受金章澄
清四海鎮邊疆尊賢容衆修天德烈烈威名徧八方如
孫丕揚都憲壬辰甲辰壬寅庚子是此格也
子遥巳禄
(喜忌篇云)甲子日再遇子時畏庚辛申酉丑午此格以甲子
日甲子時甲以辛為官二子中癸水能遥合巳中戊土
戊來合癸畏子上甲木尅制不敢來合戊與丙同居巳
宫丙戊為父子戊動丙亦動丙却與酉中辛相合來尅
甲木甲日得官星戊方得合癸是謂巳酉丑三合會起
官星局年月大怕有午衝子丑絆子不能遥矣(或曰)甲為
主尅出巳中戊土又用子中癸水尅出巳中丙火戊既
被尅出却與癸合丙被尅出無配來尋酉中辛金相合
而甲日得財官之美(又曰)此格以二子中癸水遥合巳中
戊土為甲之財丙戊禄同在巳丙是甲之爵星戊是丙
之爵星戊動丙亦動丙見子戊貪合癸妻為印綬丙却
合起辛金為甲之官如人有子繼其後傳其家以成父
道之尊貴喜生壬癸亥子月印旺卯寅月身旺行官旺
鄉必主登科食禄權貴濁富忌見庚辛丙字明露申酉
巳字破格如有制化亦不為害柱有丑午絆衝則减分
數歲運同若生酉丑月只作正官格取虛露庚字亦主
富貴全看月令何如或可煞生印㫑若成此格湏忌尤
怕南方運如樊繼祖尚書庚子己卯甲子甲子眞此格
也(經云)甲子逄合禄終身湏富足(詩曰)甲子日逄甲子時遥
合官禄貴無疑丑絆子衝官煞顯福不為祥禄亦遲(又)
甲子重逄甲子時休言官旺不相宜月生日主根元壯
運到金鄉反是竒(又)甲子日生甲子時驀地逄官孰得
知癸來動戊戊動丙丙合辛生是福基切忌庚辛申酉
字又嫌丑絆午衝之柱中運内遭逄着格局不成福有
虧(又)子來遥巳細沉吟甲子還將甲子尋癸向巳中邀
戊土丙來酉上合辛金暗忻申酉三六合明怕庚辛二
癸侵丑午不逄高格論登科及第宴瓊林
丑遥巳禄
(喜忌篇云)辛癸日多逄丑地不喜官星歲時逄子巳二宫虛
名虛利此格只有辛丑癸丑二日辛以丙為官癸以戊
為官丙戊禄在巳惟丑能破巳柱中多逄丑地則丙戊
之禄出辛癸遥合得官星忌見子絆未衝巳字填實不
過虛名虛利而已歲運同論辛丑日宜生秋月癸丑日
宜生冬月柱中金水多方合此局再見申酉得一合住
巳字不致貴氣走出為妙無丙丁巳午辛日之純粹無
戊巳巳午癸日之純粹再無衝絆為人淳厚富貴䨇全
略見損傷亦主富足若生辰戌丑未月當以雜氣取用
逄卯辰申酉亥時亦不作此格如辛日生丙寅丙午丙
戌月只以官星論如生甲寅以木助火可用財官癸日
土多以官煞論見癸亥時以拱禄論生金旺月以印綬
論生火旺月以財星論如生甲寅月傷官不妨宜行官
星得地及身旺運多貴此格與辛亥癸亥飛天禄馬大
同(經云)辛癸日合禄平生富有餘(詩曰)辛日癸日多逄丑名
為遥巳合官星莫言不喜官星旺誰信官來反有成(又)
辛丑癸丑二日干丑能破巳巳藏官丑字多見方為妙
不宜子字住中間(又)辛癸無官衆丑遥巳中丙戊禄來
朝支元喜見酉申合入格應湏貴禄饒辛忌丙丁兼巳
午癸嫌戊巳馬蛇梟子來絆丑心眞懶格局如輕福亦
消(又)丑遥巳格事如何辛癸偏宜丑字多申酉癸逄官
會合鼠蛇愁見福消磨辛人怕與丙丁遇癸日難將戊
巳和前戒不臨八字上也應獨步占高科
刑合得禄
(喜忌篇云)六癸日時逄寅位歲月怕戊己二方此格以六癸
日為主癸用戊上為官星戊禄巳用時上甲寅刑出巳
中戊土是癸日得官星也喜見財星或印助行財印刑
衝會合皆美歲月支干怕見戊巳字官煞顯露則减分
數若歲運填實或福氣巳過則死柱有戊巳字時中喜
逄空亡若月令在偏正官位即不以時喜忌言矣如癸
亥癸卯癸未坐下木局時逢甲寅柱有戊巳巳午眞正
傷官見官亦不入格歲運逄之有禍此格與飛天禄馬
大同既曰衝官亦宜有合柱得酉丑一字合巳則可惟
不用申以申能衝尅寅故也見亥或午戊字為羈絆巳
字為填實申庚字為衝尅皆為破尅不貴(又曰)六癸日亦
可用庚申時刑合已中戊禄為官六巳日亦可用壬申
時刑出寅中甲禄為官六辛日得庚寅時則刑不成辛
雖以丙為官星建禄在巳庚能尅甲寅字被傷不能刑
己辛日不得官星所以不取(舉善有云)刑合生於正月便作
傷官(又云)柱中若逄酉丑字遇者英豪名利客(詩曰)六癸日
生時甲寅假名刑合亦非眞月令若加寅亥位傷官格
内例推尋(又)但求癸日甲寅時刑出官星貴可知不喜
庚金傷甲木寅申衝破主憂危(又)癸日無官時甲寅已
中丙戊要寅刑甲能尅戊丙自出癸得財官禄貴成四
柱更兼無戊己方為合格大聲名庚來煞見能傷甲縱
有資財是白丁(又)刑合格向六癸尋生時喜見甲寅臨
寅來凌已戊應出癸去逄蛇官得任戊己倘逄凶易致
庚申忽遇禍難禁運流有類舞天局所戒無傷福愈深
如高拱閣老壬申癸丑癸丑甲寅柱中帶申有疾病運
行庚申遇壬申流年罷官幾致大禍以上諸遥合暗刑
飛衝等格淵源十八格柱内元無財官方用凡人命四
柱三元内外無合而有運在平别位虛邀暗拱刑衝破
尅合於别禄以上諸格財也若有刑無合則貴氣不住
不成格矣
衝合禄馬
如甲日生人柱無酉辛丑有卯多衝酉巳酉合丑為甲
日正官喜壬癸生助忌酉辛填實若止一卯字再有刑
合起亦為好命乙日生人柱無申庚却有寅衝申子辰
合拱或已刑出為乙正官喜壬癸生助忌申庚填實戊
日生人柱無卯乙却有酉衝卯亥未合卯戊得官星喜
壬癸財丙丁印忌見卯乙巳日生人柱無寅甲却有申
衝寅午戍合寅即暗有官星喜財印忌見寅甲丙丁二
日即倒衝禄馬格庚辛壬癸四日即飛天禄馬格以例
推之以上四干衝合皆忌官星明露及受傷月令得官
乘旺為妙衝神遇合不逄羈絆必登清貴將相公侯缺
一則减分數破則近貴衣食甚者貧乏歲運喜忌同(巫寶)
(經云)至節者如天干屬木支元屬木人元屬木乃為至節
其為人也富貴不能滛貧賤不能移威武不能屈大丈
夫也蓋隂陽匹配譬如六門陽干半斤隂干半斤方成
配偶倘遇偏倚難成造化如清潔貞靜之女定要配中
正賢良之夫乙卯禄旺之木終不合庚午庚寅庚子庚
辰之金此衰敗之金終不能就合乙卯旺木値此奈何
直待運臨申酉金旺之鄉乙木隨時而順如烈女直等
庚申金旺為配也庚午庚寅庚子庚辰不能屈伏此貞
女為之妻也且如乙用庚與申為夫柱無却有子辰二
字則能合起申中之庚為乙官星有此不必再要寅字
去衝有寅更妙柱無子辰乃取衝出甲寅乙卯丙午丁
未戊午巳未庚申辛酉壬子癸亥以上十日本身健旺
衝禄元最緊壬辰壬戌戊辰巳丑衝禄則慢其餘干不
用(如明神宗癸亥辛酉癸亥辛酉主本癸亥健旺衝出已中丙戊禄馬為癸用却得二酉合住為妙)
破官
四柱元無財官印綬却有破官之辰如癸卯日破出午
中巳土為官癸酉日破出辰中戌土為官甲午日破出
酉中辛金為官柱中湏得一字三合合住貴氣為妙(元理)
(賦云)卯破午午破酉財官䨇美(又云)年日支無破官之辰月
時支有破官合官之辰主貴如甲寅日無破月逄丙午
時臨巳已此取午破酉中辛官有巳合之又用巳中丙
戌合辛為貴(詩曰)卯破午未有大官午未破酉一般看丑
破巳午不為例子破卯辰用不難
飛財
日干同月干日支同時支衝出對宫之財是也得此格
當發財禄忌泄氣凶如壬申日生時支亦申二申衝出
寅中甲丙為財為用歲運遇子則化成水局如日干是
庚被局泄氣傷官不能生財歲君柱内再逄七煞尅身
必死蓋飛財格支辰不可變化他局故也如戊寅巳未
戊寅甲寅三寅一甲七煞六月全無財氣比肩甚旺却
得三寅衝出申中長生之水為財運行西北資財巨萬
破財
此格如乙卯日生八字不見財官用卯字破出午未中
己土為財用要寅戌一字暗合財氣為妙忌劫財填實
但有財位及填實衝位便破不行矣如庚申辛酉日破
寅卯辰之木為財丙午丁未日破酉戌之金為財壬子
癸丑日破巳午中之火為財此數日本日刃日禄本體
自強故可衝破取財為用其餘日主柔弱豈能破奪横
來財乎合此格者多能横發取不意之財(詩曰)命裏無財
看破財破來財禄似山堆運行官印多多福却怕刑衝
填實灾(又)卯破午未取財看午未破酉總一般丑破巳
午財來廣酉破辰卯福不難
卯未遥巳
此格以辛卯癸卯辛未癸未四日辛癸合巳中丙戊為
官要連見三四位卯字衝酉三四位未字衝丑酉丑暗
合巳中丙戊為辛癸日官星大忌巳字填實歲運同若
一二位即不用此格只取財官貴食斷之
虎午奔巳
此格乃辛癸日見丑寅取寅刑丑合刑合出已中丙戌
為辛癸官星更得一酉字合貴為妙有刑無合禄不能
住柱見申巳即不入格如壬戌辛亥辛丑庚寅甲戌辛
未癸丑甲寅二命合格為貴(詩曰)辛癸日生歲月時若逄
寅丑便為竒寅刑丑合已中禄此是功名富貴基
羊擊猪蛇
此格乃辛未癸未二日以二三未字合起亥字衝出巳
中丙戌為辛癸之官柱有酉丑一字合住貴氣為妙怕
填實衝刑如甲戌辛未癸未癸丑庚申癸未辛未乙未
二命合格俱貴(詩曰)羊擊猪蛇格最強日逄辛癸未相當
柱中再遇酉申字合禄無傷入廟堂以上諸格湏柱中
無財官方用有則不取(珞琭子云)無合有合後學難知得一
分三前賢不載如有寅有戌便有午有申有辰便有子
是得一分三看其元辰有此為福為禍义三合全者却
能义出對官物來為福為禍如寅午戌义出子中癸水
申子辰义出午中丁火辛癸日見丑寅刑合出已中丙
戊皆為無合有合學者湏細詳之此命之理所以為微
也
刑衝帶合
刑者三刑合者六合刑者如砒合者如蜜人止知蜜之
甜美不知内有砒之毒害此格如甲子見巳卯丙子見
辛卯庚申見乙巳之類干合支刑上合下刑人命犯之
多躭酒色重則喪身破家輕則成疾至老不改如十分
合格亦有權貴大命但不免酒色成疾閨門無德若是
賤薄之命終身花酒昏迷漂蕩無成運行凶煞尅身多
致喪生女命尤忌(詩曰)支刑干合最非宜酒色傷身灾禍
隨縱使為官居鼎鼐也因好色致身危
六隂朝陽
(喜忌篇云)六辛日時逄戊子嫌午位運喜西方此格六辛日
為主辛以丙為官星以癸為夀星喜戊子時以戊合癸
子乃辛之生地戊禄在巳戊來印辛戊乃丙之子丙見
戊印辛丙却生戊合辛為貴辛日得官星也柱中只宜
子字一位多則不中怕午衝丑絆則隂不能朝陽丙巳
填實運行西方金旺之地故喜東北財傷次之南方死
絶則忌此格只宜生申辰亥卯未酉月若生四季以印
綬論丙午丙寅丙戌月以財官論甲寅乙卯月只以財
論月令為主行運不拘南北身旺為妙若成此格多名
勝於財為人高亢傷妻害子如犯上忌貧薄(又曰)午一隂
生至亥六隂畢辛金坐亥或生亥月乃為六隂之地時
得子時取子中一陽生乃隂還陽故名辛未辛酉亦是
餘三日則非是金水涵秀為貴(或云)辛乃隂金丙乃陽火
以辛向丙非朝陽而何六隂云者猶言六辛日也亦通
(繼善篇云)隂若朝陽切忌丙丁離位(景鑑云)朝陽喜忌怕丙丁
而嫌離位忌丑字運喜西方若填實時三場難進見丙
丁位立案功名不然則輸粟濟衆或者是主辦公文(又云)
四季秋生無亥字榮華當貴業尤竒(舉善篇云)朝陽生於季
月可稱印綬(眞實賦云)六隂朝陽帶印清廟之士(秘訣云)辛日
子時忌行火地西北行來則吉東南一去憂凶(古歌云)辛
逄戊子號朝陽運喜西方禄位昌丑午丙丁無出現腰
金衣紫入朝堂(又)南地平平最嫌北西方第一次東方
若還子字無相遇貴處朝堂姓字香(又)辛日生時逄戊
子戊來動丙作辛官六隂金合朝陽格富貴鎡基是不
難子宫只宜得一位若連丑位福還慳丙丁巳午俱無
跡運向西方利不凡(又)朝陽行運喜西方臨到東方也
吉昌最怕北方多不吉南離衝破主灾殃(又)朝陽貴格
六辛金戊子居時福轉深子隠貴淵成會合戊來動丙
得官神丙丁明現誠為忌巳午重逄亦可憎運歴西方
為第一如轉南離禍必臨(鷓鴣天)戊子時逄日六辛朝陽
合丙動官星庚辛甲乙相連喜紫綬金章作宰臣寅卯
貴丙丁貧南方不利有傷身中和禀得無偏倚穏坐朝
堂治萬民
六乙鼠貴
(喜忌篇云)隂木獨遇子時為六乙鼠貴之地乙以子申為貴
神獨遇子者用鼠不用猴也乙用庚金為官星得丙子
時以子上丙火遥歸巳中本禄巳來合申申來動子是
謂申子辰三合會貴謂申中帶將庚來乙日得官星用
申時則官星顯露所以不取若子字多謂之聚貴尤妙
年月中有午衝丑絆則子不能遥禄申庚為官露酉辛
為煞露被丙傷子反不中矣歲運同此格要月通木局
日下支神皆是木旺之地水印亦可忌見金火若歲運
逄申酉凶悔東方漸退午運則亡如一命壬寅辛亥乙
未丙子合格若乙丑日絆子乙酉日煞傷則减分數一
子字怕見卯刑丑絆多則不妨透辛字不旺再有丙丁
合尅丙合辛化水運順行不傷貴如己丑丙子乙卯丙
子兩子夾一卯丁巳壬子乙丑丙子兩子夾一丑雖犯
上忌却是交夾貴中生故皆大貴若生夏令只以傷官
論生七八月貧下如得庚申月運北地却以官論生四
季有財庫喜水局傷官食神南運亦吉凡月令見財官
印旺即以財官取用不以午衝子為禍如合鼠貴柱有
未合午略有損壞富而虛名(相心賦云)六乙鼠貴遇午衝而
赤貧如洗(眞寶賦云)鼠貴帶食蚤為藩省薇垣之相(詩曰)乙木
生臨丙子時要無午破卯刑之四柱不逄申酉丑管教
年少拜丹墀(又)六乙鼠貴在生時煞官衝破不相宜月
中通得眞三木方可當元利禄竒(又)乙日生人得子時
名為鼠貴最為竒切嫌午字來衝破辛酉庚申總不宜
(又)六乙生人時遇子既帶官星復用此庚申辛酉馬牛
欺一位逄之為丐子(㐅)乙日時逄丙子旬官星不要月
中存乙丙能生扶羊刃丙得刑庚至貴神其格不宜逄
刃午於中亦憚見庚辛若推歲運如其理無破清閒享
福人(西江月)乙日生逄丙子名為鼠貴幽玄無衝無破福
周全印食身旺多顯子多名為聚貴略逄衝破有愆生
春印地福滔天歲運金鄉尅戰
日禄歸時
(喜忌篇云)日禄歸時沒官星號青雲得路此格有七日甲寅
丁午戊巳己午庚申壬亥癸子日主之禄歸於時位喜
日干坐旺印綬生月透財元傷食天月二德主大富貴
忌刑衝破害空亡死絶及劫財分禄倒食作合官煞尅
制雖可取用亦不純粹歲運同如乙日見己卯時是時
上偏財丙日見癸巳時是官星顯露辛日見丁酉時是
時上偏官不作歸禄格看四柱何如若月有官星或天
干透財官只作財官論若時支歸禄年月時支亦有禄
謂之聚福歸禄又謂五行歸禄若日禄歸時時禄歸日
謂之互換禄若年禄歸時時禄歸年如甲申見庚寅乙
酉見辛卯壬午見丁亥癸亥見壬子等𩔖俱主大貴享
福若重見禄位如甲日寅時又生正月財官俱弱只作
建禄看若月日天元同而止有時禄謂之分禄便為無
用若各自歸禄却又不妨此格有七法一曰青雲得路
如戊子甲寅乙亥己卯柱中無一點官星身旺得局有
印生助雖子刑卯禄不能破局故貴又壬午庾戌壬子
辛亥身旺印助登戊辰進士為刑部郎中作雜氣格論
尤是故丁丑運戊辰科丑刑辰衝故也二曰官星坐禄
如丙申丙申丙申癸巳丙以癸為正官生七月金鄉有
托運行西北官生旺之鄉丙臨申無氣三丙相倚衝寅
長生癸官臨巳用神坐貴得財官䨇美故少年及第中
年拜相三曰歸禄逄二德如辛亥辛卯甲寅丙寅甲專
禄而得丙寅為食會禄甲為月德月令辛卯為甲正官
辛逄二月無氣二寅中丙合去二辛止有二寅為甲之
禄月德逄歸禄乃平章輔國英雄四曰歸禄逄印綬如
丁未壬子甲子丙寅二子印旺丁壬化木引至寅時木
旺運逄官煞丙丁制合不能損局故貴又壬寅丙午甲
辰丙寅日禄歸時不逄官煞用丙為食喜生寅旺午午
中巳土為財年干印綬庫旺於日所以承祖蔭受職富
貴成名乂丙戌癸巳戊午丁巳柱無一點官星丙丁印
戊日時禄互換午戌已俱是火地印綬生身太旺運行
西方食神傷官之地生財癸與戊合化成火象所以少
年登第官至三品五曰歸禄逄傷官大忌見官如壬辰
乙巳己亥庚午巳坐亥有甲為官得已衝去有乙為煞
得庚合化為眞金傷官用壬為財坐庫歸禄日下運行
南方身旺西方金旺傷官去煞生出財氣有用英靈秀
實之貴也六曰歸禄逄煞如甲申丙寅戊申丁巳戊坐
申自生年干透甲為煞歸禄於寅二申制之戊歸禄時
地無官混雜所以掌握兵權威鎮邊疆七曰歸禄逄財
如己亥丙寅丁丑丙午自坐財庫丙奪財亥中壬制寅
與亥合運逄官煞比肩強旺可以勝任巳土食神歸禄
於時制其官煞運行戌酉申俱財旺地故貴如甲子丙
子戊子丁巳三子為財多而且旺年干透甲為煞逄生
喜日干戊土歸禄於時得地月干火印亦歸禄於時所
以大貴(獨步云)日禄歸時青雲得路月令財官遇之吉助
(元理賦云)歸禄得財而獲福無財歸禄亦湏貧(又云)日禄歸時
四柱歲運皆不喜官星有刑害其福减半(景鑑云)見官煞
青雲難遂著刑害驛馬榮身(壺中子云)頭戴脚踏罕遇甲年
寅時(詩曰)日主生歸時禄逄無衝無刑不落空官煞不臨
財印旺傷食身健禄千鍾(乂)六甲生人禄在寅若逄官
曜貴難伸身無健旺忻生印禄有多餘愛食神若遇相
衝災必至忽遭尅破福無因流年大運皆同論富貴尊
崇壓衆人
拱禄拱貴
(喜忌篇云)拱禄拱貴填實則凶拱向也夾也禄是臨官之禄
貴是官星之貴或指天乙貴人拱禄有五日五時癸亥
癸丑癸丑癸亥拱子禄丁巳丁未巳未己巳拱午禄戊
辰戊午拱巳禄拱貴有五日五時甲申甲戌拱酉乙未
乙酉拱申是官貴甲寅甲子拱丑戊申戊午拱未辛丑
辛卯拱寅官貴兼天乙貴凡拱格湏日時同干貴禄與
月令通氣運行身旺及貴禄旺地方大好印綬傷官食
神財運亦吉忌刑衝破害羊刃七煞傷了日時拱不住
貴氣大忌填實空亡譬如器皿空則能容實則無用所
以只宜虚拱完則能盛破則無用所以怕見空亡歲運
同(乂曰)虛拱之法看拱出空中之物端係我家何物或吉
神凶煞之類如子寅拱丑甲日固得官星有未衝丑則
拱夾不定貴氣走透若無未有辰戌逼廹雖急猶且庶
幾有亥卯則拱氣堅牢缺一則偏枯失序此小方面格
也又如丑寅巳午拱夾卯辰廣切包顧而卯辰有我貴
氣更以餘干喚醒其内有情者中方面格也又如拱東
西南北地面南則己午未自然有火氣東則寅卯辰自
然有木氣大方面格也若非格局雄壯體叚大器不敢
亂取大疎闊故也(賦云)禄重位顯定知夾禄之鄉假如癸
丑見癸亥拱子位癸禄生秋冬禄重有氣如戊子見甲
寅亦拱丑貴然戊受甲尅豈能拱之餘以例推(獨步云)拱
禄拱貴填實則凶提綱有用論之不同(三命云)夾禄夾貴
必居八座之尊(秘訣云)干旺而禄貴夾清正官員(景鑑云)拱
禄拱貴純粹者王侯之倫填實者虛名虛利無財印不
喜傷害忌官煞乂怕空亡(詩日)日時䨇拱禄中庭金匱藏
珠格最清至貴至高君子命無憂無慮到公卿(又)虛拱
貴神兼禄位不逄填實及空亡衝刑羊刃併七煞破敗
官星不可當(又)拱禄拱貴格中稀也湏月令看支提提
綱有用提綱重月令無神用此竒(又)所拱之位怕填實
又怕傷官在月支陽刃重重來破格如無此破貴無疑
衝禄
此格如庚禄申柱中無申得庚寅日年月時再有寅字
併衝申為庚之禄甲禄在寅柱中無寅却得甲申日年
月時再有申字併衝寅為甲之禄大忌丙傷庚庚傷甲
填實禄位則不貴餘例推如己巳丁丑庚寅戊寅辛巳
乙未甲申壬申乙卯甲申辛卯辛卯三命合格貴
六壬趨艮
此格乃六壬日見甲寅時合出亥中壬禄即暗禄格(經云)
明禄不如暗禄是也忌亥字填實怕衝刑尅破壬寅壬
辰二日為正見寅字多者大富以寅中甲木食神生丙
火長生之財財旺生官故美忌官煞損身申庚傷甲不
能生財為凶(又曰)壬日多見寅字用寅中甲木暗邀巳土
為壬官星寅中丙火暗邀辛金為壬印綬怕午合申衝
忌財官填實喜身旺地歲運同(口訣云)六壬趨艮逄亥月
必貧(相心賦云)六壬趨艮智足多仁(眞寶賦云)六壬趨艮透財印
為竒官煞來侵反為貧窮下賤(詩曰)六壬趨艮喜非常壬
日寅時是貴鄉大怕刑衝併尅制逄申歲運有灾殃
六甲趨乾
此格乃六甲日見亥亥天門之位北極之垣甲木頼之
長生又亥能合出寅中本禄與趨艮同忌寅字填實巳
字刑衝(又曰)甲見亥時亥有壬禄為印喜見辛金生印不
喜見財柱有卯合亥即不能合寅中禄矣若身弱遇巳
酉丑局金神太多歲運重見生災(相心賦云)六甲趨乾主仁
慈剛介心平(眞寶賦云)六甲趨乾透印綬為佳財星叠見位
列名卿(千里馬云)壬趨艮甲趨乾清朝吉士(詩曰)趨乾六甲最
為竒甲日生人得亥時歲運若逄財旺處官灾患難來
尋之詳詩與賦有忌財喜財不同余見透印忌財身旺
喜財
財官䨇美
(繼善篇云)六壬生臨午位號曰禄馬同鄉癸日坐向巳宫乃
是財官䨇美禄即官財即馬二句同一義也壬以丁火
為財馬巳土為官禄俱禄於午癸以丙火為正財戊土
為正官俱禄於巳人命禄馬財官難得兼全况自坐支
下所以為貴喜秋生金旺水生木死不能尅土故為遠
害若見寅卯旺則秀而不實冬生玄武當權貴為王侯
如柱有財官更得此二日生尤妙如己丑丁卯壬午癸
卯年月透出丁巳歸禄日下合此大貴(珞琭子云)禄馬同鄉
不三台而八座(又云)每見貴人食禄無非禄馬同鄉是也
甲戌乙丑乙巳丙申丁丑戊辰己亥庚寅辛未壬戌癸
未此數日支内自藏財官亦是禄馬同鄉經獨取壬午
癸巳二日以壬癸所坐正財正官餘則或偏或正不純
一故也類推之甲戌乙丑二日喜金土月分富貴但金
氣不可太多恐傷身盗氣若無官貴必發財富丙申丁
丑二日生金木月貴惟忌土重若會起土尅官主富己
亥日宜生四季月或有倚托相生為吉庚寅日喜見火
宜生冬至後一陽生火旺之時主貴若得金剛火強鍊
成鋒刃之器秋生逄火尤佳唐太宰丙午庚子壬午丙
午壬日生子月身旺衝起年干丙字二丙同窠却衝去
日庚梟食庚既受衝尅則避丙就本日午上時干丙就
月支子壬是庚之子就時干午變成丙午丙子庚午壬
午皆禄馬同鄉又為水火既濟又名六壬移換故主大
貴大凡大貴命合三二格局取之左右逄源不可以格
多為雜如淵源之說又如甲子丙寅壬戌辛丑壬日坐
戌丁戊為財官奈戍中火方生土遇寅月受病却得辛
丑時丑去害午子又衝午衝害出午中丁巳為壬財官
寅戌又合住午中禄馬火見寅戍得局巳土丑中得位
皆有氣運行南方禄馬旺相此得一個丑字變為三竒
禄馬飛天無合有合故亦大貴如丙午甲午壬戌丙午
壬生五月日干無氣火太旺當以丁壬從火運行西方
官旺之地此化象之美壬干本弱却得三午破出酉中
辛金為印衝起子中羊刃助身勝任財官生平無一日
空閒一官未去一官來運至庚子火死之地庚為梟食
兼水旺傷其倚托火神無氣土流蕩而水衝擊又是填
實權刃之位所以不利訣曰死處生而旺處脱是也(子平)
(云)三竒禄馬同鄉要生時不在休敗之地(古歌曰)禄馬同
鄉無尅奪財官同處最為榮三台八座眞竒貴尅奪如
強欠利名
二德扶身
天月二德乃日月會合照臨有何隂昧邪暗敢容其間
故奸盗息惡獸潛神明扶邪鬼遁此天地德秀之氣化
凶為吉之神人命帶之大為福德更禄馬貴人印綬相
扶或二德就為財官印食合諸貴格再遇三竒五行生
旺無傷尅破壞官榮禄顯一生不遭凶横若犯傷破作
事無成命不合格貧賤兇惡見此亦有救解(又曰)天德宜
月將相扶正月丁喜亥將忌見癸傷丁二月坤宜戌將
忌寅破三月壬宜酉將忌戊傷四月辛宜申將忌丁傷
五月乾宜未將忌巳破六月甲宜午將忌庚傷七月癸
宜已將忌己傷八月艮宜辰將忌申破九月丙宜卯將
忌壬傷十月乙宜寅將忌辛傷十一月巽宜丑將忌亥
破十二月庚宜子將忌丙傷月德寅午戌月丙合辛忌
壬傷亥卯未月甲合巳忌庚傷申子辰月壬合丁忌戊
傷巳酉丑月庚合乙忌丙傷若犯此忌不成德合矣二
德以天德為重月德次之變財官印綬則加一倍福力
或日干就是尤吉(秘訣云)天月二德臨日主一生無險無
虞更遇將星名登相府(鬼谷云)一德扶持衆凶解釋男逄
平步青雲女値福夀俱全(玉鍳云)卦逄生氣天德合在世
長年(三命鈴云)天月德者隂陽同類異位之德也凡人遇之
文學超羣仕宦清顯(三車云)天月二德扶持利官少病(心鏡)
(云)天月二德為解救百災不為害(相心賦云)二德印生作事
施恩布德(幽微賦云)慈祥敏慧天月二德呈祥(奥旨賦云)命虧煞
旺要天赦二德呈祥(詩曰)天德原來大吉昌若逄時日最
為良修文必定登科甲庶俗營謀百事強(又)人命若還
逄月德百事所求多利益士農工商各相宜兄弟妻兒
無破尅(又)隂陽二命煞星通化煞為權德在中時日若
逄天月德男當一品女褒封(又)天月二德喜重逄貴比
汾陽富石崇祖蔭豐肥承福厚不然年少步蟾宫
(又太陽躔度衆星居垣入局如正月生每日得子時二月亥三月戌四月酉五月申六月未七月午八月)
(巳九月辰十月卯十一月寅十二月丑得此時生更與日干支有關涉者最吉)
將星扶德
(珞琭子云)將星扶德天乙加臨主本休囚行藏汨沒(子平云)月
將德合逄日貴名登八座將星正月從亥上起運行十
二月一月一宫湏照臺歷每月中氣後太陽過宫方為
遇將六壬月將加時正此義也正月功曹二月大衝三
月天罡四月太乙五月勝光六月小吉七月傳送八月
從魁九月河魁十月登明十一月小吉十二月大吉將
星臨於本生日逢德位合貴人本主生旺富貴䨇全本
主休囚未得天時地利虛名虛利飄泊之命將星扶德
如正月雨水後得亥將太陽巳躔娵訾之次又見丙丁
日是也更會日干見官貴禄馬相扶合格局主為人廣
學聰明睿智翰苑清臺之貴若柱偏官則典兵刑之權
如余命庚寅日生十二月大寒後太陽在丑宫斗十九
度天月二德在庚屬日主又庚以丑為貴神是將星扶
德天乙加臨庚生丑月雖休不弱年壬午本則旺時丙
戌柱有偏官所以典兵刑為清臺日主休廢害故不大
總兵傅津腰玉掛印與余命同傅西人庚日得地故也
出身武科命信然(詩曰)將星扶德貴人期名顯京華折桂
枝暗合貴神來拱助八座威嚴命不虛(又)將星文武兩
皆宜禄重權高足可知不作文官清要職便居帥府擁
旌旗(内余命育吾自稱)
金神
金神者破敗之神即的煞止有三時乃癸酉己巳乙丑
此格六甲日為主見此三時作金神論甲子甲辰二日
為最月令通舍氣成火局方可取用柱中更帶七煞傷
刃眞貴人也若月令不通金氣火局即當以他格論或
財官印綬或變化從類雖忌水亦可若無化而行水鄉
禍不可言(又曰)威猛者以強暴為能威苟不專人得侮之
然太剛必折不有制之則寬猛剛柔不相濟何以履中
和之道若調攝馴伏致其中和則福禄踵至得此格者
有明敏剛斷之才堅強不屈之志四柱火局運行火鄉
作此格論生亥卯未月行火鄉亦以此格論若生水月
或行水鄉不用生辰月行北方運可作印綬喜官煞陽
刃怕刑衝若逄癸酉時酉為甲之官位不可以金神火
制之說斷之當作正官論財官得地之運發福年月重
見申庚官煞混雜仍以金神論歲運見火必福見水必
禍柱中有火不行火鄉亦難發喜見財行財運亦發六
巳日見此三時亦作金神論運行金水鄉即禍立至財
運乃美火鄉更妙(獨步云)甲日金神偏宜火地巳日金神
何勞火制(又云)六甲生春時犯金神水鄉不發火重名眞
(又云)甲乙丑月時帶金神月干見煞䨇目不明(經云)金神遇
火威鎮邊疆(妖祥賦云)金神喜七煞而忌刑衝(玄機賦云)金神最
宜制伏(秘訣云)金神喜火旺之鄉若行北方則凶(相心賦云)金
神貴格火地竒哉有剛斷明敏之才無刻剥欺瞞之意
(定眞篇云)金神運到水鄉身屍分拆(詩曰)癸酉己巳並乙丑三
位金神時怕有火鄉煞刃貴相逄如在水鄉隨刑醜(又)
癸酉己巳並乙丑時上逄之是福神傲物恃才宜制伏
交逄煞刃貴人眞(又)六甲生人旺本身時逄酉兊作金
神如逄巳位湏還制酉丑何湏煆煉深(又)甲干時上見
金神煞刃相臨眞貴人木火旺中財禄發如逄金水必
傷身(又)金神遇火貴無疑金水灾殃定有之運到火鄉
多發逹官崇家富兩相宜(又)時遇金神貴氣多如逄羊
刃却中和若行水運貧而疾火制名高爵位峩(又)金神
癸酉在時參己巳還同乙丑三四柱水多忌趁北五行
火旺要趨南雖逄羊刃凶為吉縱欲偏官苦變甘敏斷
剛明無屈節調馴得所有官銜如方逄時兵部尚書壬
午乙巳甲辰己巳甲見己巳金神主事巳午純火制之
得宜運歴南方少年科第西方官煞功名迍蹇北方水
鄉如何貴極一品豈四柱火多甲木少印至北而足之耶
趙鏗縣丞命同辛亥運水旺酒色風狂破蕩田産方楚
人火地趙燕人水地疆域不同故也元丞相某命壬辰
丁未巳丑己巳金神生六月中旬火旺未有木庫偏官
年干透壬丁壬合化眞木助官又喜帶刃運行西方有
戊巳尅水申酉制伏偏官行戊運衝開火庫金神有制
貴至台輔行亥運水旺之地三十七戊辰歲君刑開水
庫金神無制財旺生起官煞為禍死於鴆毒
日貴
日貴者自坐天乙是也此格止有四日丁酉丁亥癸巳
癸卯主為人純粹有仁德有姿色不傲物氣高貴氣聚
於日更有財食印相助貴氣為福喜三六合宅墓合行
貴人財旺運發福大忌刑衝破害空亡運行再遇前忌
太歲加會更見魁罡定主貧夭若别成格不論日貴湏
分晝夜日生要癸卯丁亥夜生要癸巳丁酉日夜不皆
為得體(經云)貴人者慈祥愷悌之號德性尊重之名遇財
官印食則吉値煞刃衝刑則凶運遇魁罡為害不淺(又云)
貴逄破害刑衝者生來貧賤夀傾危(古歌曰)生日天干坐
貴支若見魁罡福不齊年逄月禄不為喜日貴重逄竒
又竒(又)丁日猪鷄癸兔蛇刑衝破害謾咨嗟纔臨會合
方成貴終始分之乃是嘉(又)日德日貴主慈祥財官印
遇福榮昌刑衝煞刃如來見反吉為凶不可當(又)癸臨
蛇兔是英竒丁向猪鷄一例推切忌魁罡分晝夜更防
刑害失尊卑運行嘉會名湏重命帶空亡禍必隨貴重
尊嚴持厚德或逄前戒凶無疑
日德
此格止有五日甲寅丙辰戊辰庚辰壬戌取甲丙戊庚
壬五陽干甲坐寅得禄丙坐辰官庫庚坐辰財印兩全
壬坐戌三竒俱備寅為三陽之首辰戍為魁罡之地干
支異於别位故名日德也查吉神一百二十五位無日
德或者别有取義余則未曉日德要多二三位併踏同
者方用若只一位還以月令財官印食取之何者得位
得時何者被害失時可用者取之不可用者去之若合
日德主為人性格慈善體貌魁梧有憐貧敬老之心無
毒害尅剥之意逄凶有救遇難有解不遭非横福必豐
厚(賦云)日德心善多穏厚而作事慈祥是也運臨身
旺大是竒絶若旺氣已衰行遇魁罡必死或未及
發福格局既好運至魁罡必生禍患一脱乎此亦
能再發終力微此格只一位喜財官日德重疊不
宜見財官及刑衝破害空亡魁罡會合加臨皆為
大忌(詩曰)壬戌庚辰日德宫甲寅戊丙要騎龍運逢
身旺心慈善日德居多福自豐(又)日德不喜見魁
罡化成煞曜最難當局中重見須還吉運至魁罡
福不昌(又)丙辰切忌見壬辰壬戌隄防戊戌臨日
坐庚辰畏丙戌甲寅還且慮庚辰(又)日德重重免禍
殃官星且忌見財鄉更無衝破空亡處堪作朝中一
棟梁(又)日德有煞喜身強不喜財星官旺鄉為性温
柔更慈善一生福壽喜非常如張燭運同甲申戊辰
戊辰壬戌由學官而腰金衣紫得五品官誥是此格
也一命庚辰已卯戊辰甲寅三位日德作此格論但
甲寅忌見庚辰運行壬午財鄉之地午中陽刃持權
皆犯日德所忌丁巳年寅巳相刑四月死夀止三十八
平生性重亦不慈善惡疾久纏再考日德有丙子壬午
辛卯丁酉等日又有乙巳乙酉乙丑等日恐未然
魁罡
此格有四日庚辰壬辰戊戌庚戌辰為天罡戌為河魁
乃隂陽絶滅之地故名獨除甲干以居干之首在辰為
青龍在戌為禄堂有吉而無凶故也此格湏叠化重逄
日位加臨者衆以伏為貴(經云)魁罡聚衆發福非常主為
人性格聰明文章振發臨事果斷秉權好殺(賦云)魁罡性
嚴有操持而為人聰敏是也運行身旺發福百端一見
財官禍患立至或帶刑煞尤甚倘日位獨處刑衝尅制
重臨必是小人刑責不巳窮必徹骨運臨財官旺處主
防竒禍若月令見財官印綬日主一位即以財官印食
取用雖微有破敗財官印食得位亦無大害湏斟酌提
綱當用者取之不可拘此小節(又曰)庚戌庚辰二日無官
星若魁罡重叠有情主富高於名但見財則不成局歲
運再見財旺之鄉禍不可測庚辰日生九月雖辰戌相
衝運行南方柱中有火亦可言貴庚戌日生三月縱有
官星印綬亦不用蓋庚用戌中火為官庫戊土為印辰
中癸水傷官又泄庚氣不成格矣戊戌日無財不貴不
宜見官若魁罡重叠有情富貴兩全壬辰日怕見財官
大喜印綬劫財與煞歲運同(又曰)辰是水庫屬天罡戌是
火庫屬地魁辰戌相見為天衝地擊(子平總論云)身値天罡
地魁衰則徹骨貧寒強則絶倫貴顯(詩曰)壬辰庚戌與庚
辰戊戌魁罡四座神不見財官刑煞併身行旺地貴無
倫(又)魁罡四日最為先叠叠相逄掌大權庚戌庚辰怕
官顯戊戌壬辰畏財連(又)魁罡四柱日多同貴氣朝來
在此中日主獨逄衝尅重財官顯露禍無窮(又)魁罡重
叠是貴人天元健旺喜臨身財官一見生灾禍刑煞俱
全定苦辛按此格俱用辰戌獨天干少異内庚辰二日
既曰日德又曰魁罡論其格局迥然不同不必拘論如
張時僉事庚午丁亥戊戌丙辰劉大受少卿丁亥癸丑
庚戌戊寅二命魁罡日只取財官印是也
福德秀氣
此格專以巳酉丑金局而看所得天干如乙巳乙酉乙
丑三日是乙用金為煞喜印綬喜制伏不宜生六月逄
未以墓上帶旺金能尅木不宜生八月再露其煞運行
印綬官旺鄉便能發福丁巳丁酉丁丑三日是丁用壬
為官喜金旺生水亦不喜生八月以八月火死功名蹭
蹬又不喜生十一月以十一月癸水為煞為夀不耐柱
中喜見財官旺位為貴運行官旺便可發福巳巳巳酉
巳丑三日是巳用甲木為官巳酉丑金局皆傷其官亦
名盗氣何以為吉殊不知金能生水財喜行財運便發
柱中不要見丙丁寅午戌以傷金局及刑衝破害又不
喜生四月火旺秀氣淺薄立身在晚多成敗孤尅癸巳
癸酉癸丑三日是用金神為印見己酉丑金局能生癸
水喜秋冬亦不喜生四月以水絶於巳雖然金生在巳
以金生水亦不能絶得官印運便能發福只嫌火財傷
金(或曰)此三日與飛天禄馬同如生巳月名為月臨風是
謂填實貴位亦通辛巳辛酉辛丑三日柱全金局為妙
若見午戌火旺有破反生災咎若通丙火旺為正氣官
星或値寅位為天乙貴人俱吉歲運同(古歌曰)隂木加臨
酉丑蛇生居六月暗咨嗟為官得禄難長久縱有文章
不足誇(又)乙巳乙酉併乙丑八月生人人短夀四柱若
見火傷官降官失職定然有(又)隂火相臨己酉丑生居
丑月夀難長更兼名利多成敗破敗荒滛不可當(又)丁
巳丁酉并丁丑八月生人人不久前程名利兩區區更
忌飲酒及交友(又)隂土逄蛇鷄與牛名為福德號貔貅
秀氣火來侵尅破湏教名利一時休(又)巳巳巳酉及巳
丑福德秀氣造化有大怕四柱火相侵縱有功名不長
久(又)隂金合局主前程造化清竒大有情四柱火來侵
尅破湏知名利兩無成(又)西方金氣坐隂柔不怕休時
不怕囚鬼煞生時方發福功名隨步上瀛洲(又)癸巳癸
酉月臨風百務遲延作事空名利生成難有望始知人
在五行中(又)癸巳癸酉及癸丑四月生人人不久功名
成敗在晚年最忌貪花併飲酒
三竒眞貴
(經云)若遇三竒眞禄馬名聞逹天下日逢禄馬旺興隆一
舉便成名如甲生酉丑未月乙生巳申月柱有壬癸或
亥子財官印兼全為三竒之貴忌傷官七煞劫財刑衝
破害運喜財官印身旺之地凡人遇之主聰明好學神
童狀元有節操有道義三竒分内外天干明露為外地
支暗藏為内外竒主勞而成富貴安處常有未寧之象
以天干常動故也倘月令財官衰敗或運行衰地即為
貧困之命如左鑑郎中巳卯癸酉甲午辛未是天干三
竒但日干衰而財官旺印又弱恐不大貴若内三竒地
支暗會財官為眞禄眞馬得天干扶合不逄衝尅月令
通財官生旺之氣如辛生巳月官印俱建禄更得財旺
日主健強貴當一品(經云)男遇三竒逄生旺定居一品之
尊(如張居正閣老乙酉辛巳辛酉辛卯月令官印建禄日主坐禄自旺年乙財引歸時卯健禄是日主財官)
(印俱坐禄四月天德在辛辛乙互換歸禄所以少年拜相位為少師六子父母兄弟俱全子與弟癸酉同中一)
(子翰林前朝閣臣寵任無與為比又譚論尚書庚辰甲申丁未丙午財官印俱在月令丁未八專又歸禄於時)
(身旺而得三竒平生以軍功顯貴至一品)(又曰)甲生仲秋干支有壬癸戊己
日主乘旺亦主大貴若干支又逄申庚官煞混雜柱得
乙合庚或旺丙尅制亦可取用終不清純若生季夏季
冬空抱才德難以成名甲生丑月丑中有辛為甲正官
有巳正財有癸正印四柱月令三竒有氣故結成局日
主健旺略帶印生助為帶印聚貴最佳餘以例推(又曰)財
官食全備亦為三竒所以取食者以甲食丙丙能生巳
為甲之財合辛為甲之官要月令及日時引旺為妙凡
人遇之主權貴縱輕亦財帛豐盛但三竒會食只以偏
印為忌(又曰)三竒宜順逄更一旬内合見最貴如甲子日
見己巳辛未乙丑日見戊寅庚辰丙寅日見辛卯癸巳
丁未日見庚戌壬子戊戌日見巳亥癸卯巳未日見壬
申甲戌庚辰日見乙酉丁亥辛巳日見乙未丙申壬午
日見丁未己酉癸卯日見丙辰戊午以上三竒順逄一
旬内遇為眞禄馬更有印助身主為公侯(又曰)甲逄酉子
巳乙遇申午亥丙臨子卯申丁喜亥酉寅戊見卯亥午
巳逄寅子己庚遇午及寅辛臨巳並卯壬喜午並酉癸
見巳與申為地三竒又名内三竒財印不可相傷故正
官正印會偏財也凡人遇此無衝破帶生旺必然處世
英雄科甲高第官至卿相(又曰)三竒之貴湏要詳審財官
印爵有何生助有何傷損但有一忌便是竒貴有損逐
類斷其禍福如財星被劫歲運再逄比劫斷此年傷妻
破財或因妻奴官非破耗如官貴明暗有傷歲運再逄
傷損之神斷此年剥官退職印星有損破耗鎡基祖蔭
歲運臨死絶之地再逄破壞之神必見重禍但凡看命
要察柱中何者為用神何者為助如官貴為用忌見死
敗破壞若見用神被傷相助者有救雖凶不死再相助
者亦有阻尅日主乂衰其死必矣(詩曰)財官印綬號三竒
文將英雄武將威心性忠良綱紀大滿門受蔭定光輝
(又)財官爵印號三竒三者兼全罕遇之年少科名魁衆
彦功勲蓋世夀期頥(又)印禄飛來就馬騎資財官職兩
相宜旺中更為本元助上格榮華第一竒
天元暗禄
此格取庚寅乙巳丙申己亥四日如庚日取丁火為正
官年月時中不見丁則無官矣喜庚自坐寅寅中有長
生火氣庚自尅出為官甲禄在寅木乃火之母母子有
相繼之理歲月時中喜有戊巳滋助天元四柱見乙丁
更佳見丙煞宜得壬癸亥子制之乙巳日坐長生之金
為官戊禄為財柱喜再見庚戊引透要壬癸印生助忌
辛金七煞其巳中原帶丙火旺湏壬癸亥子去其火氣
方美丙申日喜庚辛財癸水官甲乙印忌戊巳傷官己
亥日坐亥中長生甲木為官忌金傷官(經云)庚逄寅位禄
權歡丙丁逄之夀必端(又曰)庚遇寅而値丙主旺無危(又曰)
丙臨申位逄陽水難護延年巳入亥宫見隂木終湏損
夀(又曰)乙入巽宫名為不絶是指此四日也聞淵尚書庚
子甲申庚寅丙戌潘潢尚書丙辰丙申丙申壬辰一都
憲辛巳辛丑巳亥丙寅一副使丁亥壬寅己亥乙亥一
知縣甲子丁卯乙巳丙子數命此日生
禄元三會
此格如甲日見巳酉丑喜壬癸印生助忌亥卯未衝尅
庚煞丁傷陽干遇之不純柱中有制取偏官可也丙日
見申子辰喜甲乙印忌壬煞巳傷寅午戌衝尅戊日見
亥卯未喜丙丁印忌甲煞辛傷巳酉丑衝尅庚日見寅
午戌喜戊巳印忌丙煞癸傷申子辰衝尅壬日見寅午
戌喜庚辛印忌戊煞乙傷申子辰衝尅此格大要身旺
印滋運行官印身旺之鄉必發富貴(珞琭子論)禄有三會乃
甲見寅而得寅午戌乙見卯而得亥卯未又謂之得一
分三是指臨官之禄
禄元互換
此格止有四日戊申丁酉丙子庚子戊申日見乙卯時
戊取卯中乙木為官乙取申中庚金為官互換成其貴
禄柱中喜壬癸為財生助乙木官星運臨官旺鄉便是
貴命忌見甲煞辛傷寅酉衝丁酉見壬寅丙子見癸巳
庚子見丁亥喜忌與前同推如一命癸亥壬戌丙子癸
巳互換禄旺各臨官貴無刑衝破害故貴(乂)己未辛未
丙子癸巳合格大貴古法論禄元互換如戊午見丁巳
之例是取臨官之禄
六壬移換
此格柱中有禄有刃有官有印不就本身者遇衝尅則
變化有天干地支衝尅或年月日衝尅或日時干尅支
衝者當彼此互換為用以天干常動地支靜故地支因
衝尅以動天干也如甲子日見庚午時壬子日見丙午
時便當以庚子日甲午時丙子日壬午時取用論禍福
庚午日見丙子時癸亥日見丁巳時當作丙午丁亥論
惟丁酉遇癸卯却不移換緣丁生於酉癸生於卯各就
天乙貴人貪生故也古以三命先立主用乃虛中之奥
旨禍福貧賤載在方册無不悉備今人往往用之不驗
惟不知前說之理故也如己巳癸酉丁卯癸卯二卯一
酉丁癸相尅此因地支卯酉衝撼動天干一丁夾二癸
之中似難展步丁乃太歲已之母已見癸尅丁子來救
母反傷癸酉水癸避巳占卯丁却讓癸居卯乃就兒居
酉各逄貴地所以大貴(又)甲午甲戌戊辰壬子甲戌衝
尅戊辰戊奪壬位居子壬歸辰位為壬騎龍背戊得子
日時俱財官䨇美(又)丙子丙申庚辰壬午兩丙似乎煞
重喜得壬午時衝尅丙子壬奪丙位居子丙去奪庚居
辰庚避丙却居午上各得官印俱全且七月丙不能尅
壬水為德助庚有力所以合成造化之妙(又)乙亥戊子
壬午戊申一壬居二戊之中似難存濟喜得子午衝動
戊奪壬居午壬避戊居子各持刃力停不戰變成戊午
戊申拱貴之格(又)癸亥丁巳甲子庚午地支己亥子午
衝動天干亦動丁居亥癸居巳各逄貴地庚居於子雖
是死地近月令長生却用巳中丙火為偏官有制甲死
午敗子前後無依所以晚年致不測之禍
絶地財官
(心鏡云)禄馬絶處却向財人元尅出來此言命遇財官絶
地運中却得人元尅出主發福(珞琭子云)支作人元運商途
而得失是也(詩曰)絶地財官要得知人元尅出有財期運
中更得支元力此是榮華富貴基
子午䨇包
子為帝座午為端門帝王所居之位人命或兩子兩午
或兩午包一子或兩子包一午有水火既濟之道陽生
隂生之機遇者主貴如壬午壬子戊午壬子兩午兩子
壬子癸丑戊午壬子甲子庚午丙申戊子戊子戊
午丁未庚子(皆兩子包午)戊午甲子甲申庚午甲午壬申
甲子庚午(皆兩午包子)俱貴命
青龍伏形
甲乙木屬東方謂之青龍伏形者伏於金也如甲申甲
戌乙巳乙酉乙丑此五日生坐下財官俱要月令有托
官星得地不見傷官之神金木相停為合象有以乙巳
日時名青龍伏藏主飲酒有失暗損福夀不飲則可(詩曰)
甲乙如居申酉鄉木逄春旺最為良四柱若逄庫相助
財官䨇美不尋常
白虎持勢
庚辛金屬西方謂之白虎持勢者得其勢也如庚午庚
寅庚戌辛巳辛卯辛未此六日生坐下財官印貴要日
主有托受生氣或官旺得時有助不見財官用官必貴
用財必富歲運同有以辛卯日時犯白虎不利勇猛戰
鬭令人多有眼目之疾重犯尤忌之(詩曰)白虎持世寅卯
強如臨巳午未戌鄉四野遇之多富貴必向皇都作棟
梁
朱雀乘風
丙丁火屬南方謂之朱雀乘風亦持勢之義也丙丁喜
居金水之鄉身旺有托富貴如丙子丁亥水火既濟又
合胎元受氣之貴官旺財旺為上丙丁有申子辰水局
亦為既濟(賦云)火旺得水以成既濟之功湏水火相停不
致偏枯方是丙申丙辰丁酉丁丑得身有托生氣相扶
財官旺相俱吉有以丁未日時名朱雀折足大不利六
畜亡散死傷或患瘡疾有甲乙則有子孫(詩曰)朱雀乘風
是丙丁如逄金水便崢嶸申子辰鄉多貴逹逄時金殿
玉階行
玄武當權
壬癸水屬北方謂之玄武當權亦持勢之義如壬寅壬
午壬戌壬辰癸巳癸丑癸未俱坐下財官印若身旺有
依托官星通月令生氣為貴大忌水局傷官重併凶惡
死於不義如遇土局火重宜見金泄氣生助本身為吉
衝破身弱則凶歲運司有以壬辰日時名玄武受戮主
官員被䜛有失小人是非不寧(詩曰)玄武秋生旺北方如
臨已午土神鄉若見艮寅財福厚平生名利兩吉昌(又)
玄武當權要得眞日干壬癸坐財星官星若也居門戸
無破當為大用人
勾陳得位
戊巳土屬中央謂之勾陳當位即當權之義如戊寅戊
辰戊子戊申巳卯己亥己未皆坐下財官印若身旺官
得時者貴財得時者富不見傷官劫財為妙忌衝刑煞
旺生灾歲運同(詩曰)戊巳勾陳在旺鄉寅卯之宫號最強
若是更臨辰卯未亥子相逄大吉昌(又)日干戊巳坐財
官號曰勾陳得位看知有大財分瑞氣命中値此列朝
班
胎元財官
(賦云)五行絶處即是胎元生日逄之名曰受氣此乃陽干
隂干受胎之位非月前三位胎神也甲申乙酉丙子丁
亥戊寅巳亥庚寅辛卯壬午癸未十月生人切不可遽
言身弱遇鬼但有依托便為貴命如甲木以金為官水
為印又有戊土為甲之財遇此日生但要身旺財官有
氣為貴八字雖不入格富貴亦有盈餘九干例推(經云)胞
胎逄印綬禄享千鍾見胎元日尤以得印生為貴月令
正印最妙(詩曰)五行絶處是胎元胎裏財官禀氣先不是
月前三位取湏於日下探幽玄
還魂借氣
五行自死絶而有救遞相還者如木絶在申而遇甲申
金絶在寅而遇戊寅之類最吉有福神次之無則下
隂藉陽生
五隂日逄陽長生不可以陽生隂死論乙見午為炭柴
之木無亥不能生如甲申庚午乙亥丙子得亥生丁酉
石精之火無寅不能復明如戊子甲寅丁酉甲辰得寅
生巳卯糞壌之土無申不能生物如辛亥庚子巳卯壬
申得申生辛見子為流沙之金無巳不能生如巳已辛
未辛亥戊子得巳生癸卯脂膏之水無申則為凝結如
壬寅戊申癸卯癸巳得申生(獨步云)寅申己亥四生之局
此古人所以只論四長生也若命入格更年通月氣者
大貴大忌官煞混雜貧苦(詩曰)五隂日誕喜陽生若是年
支福最亨月氣得通湏大貴惟嫌官煞主孤貧
生處聚生
(經云)生處聚生五馬諸侯之貴此格遇印綬生身又引日
長生之地是也柱有官星尤貴大忌尅印之辰如乙卯
丁亥丙寅庚寅木火相生引身生旺之地為貴(詩曰)生處
聚生福最佳印綬引旺福無涯長生復到長生地五馬
諸侯富貴家
伏元貴煞
此格如甲日官在酉見丁酉丁伏辛禄煞在申得丙申
丙伏庚煞財在午未見甲午乙未木伏巳土不敢出見
庚午甲畏庚不能就己財假令甲用辛官見丁酉是官
在傷下見辛巳是官在煞上若火神有托官受制甲即
不得辛官之力矣若生金旺月柱有壬癸制合亦能為
福見丙為食神丙禄在巳丙受水制伏則甲不得食矣
若逄丙旺相則吉見庚為煞庚禄在申若丙申是庚在
丙下受丙尅制不能起而為煞化煞為權作貴取用戊
巳為財柱見甲寅乙卯是財被劫制不得其財湏月令
財通氣生旺方可見甲午財被分奪得兩午自能發見
戊午壬午是父母祖財見庚午是財生煞不吉丙午富
而不貴為燥土不能生金官又被伏故也(詩曰)伏元貴煞
干支詳休咎之中細分量財官無傷煞不起生來福禄
自非常
八專禄旺
八專日見前或又添丙午丁已戊辰戊午己巳乙丑壬
子而無丁未六十甲子獨此干支同類内甲寅乙卯庚
申辛酉四日自專禄旺為正甲乙宜亥卯未寅月成木
局庚申宜巳酉丑申月成金局為秀氣純而不雜主為
人聰明有夀平生少病多好酒色柱有官煞雖身強不
畏但混雜則禄不得專終為有禍八字帶財印食為福
運行專禄旺鄕財印食旺之地皆發富貴怕比肩劫財
柱無財食官印多孤或為僧道(經云)干與支同損財傷妻
(又云)身旺無倚定為僧為道是也若只一位禄運行身旺
財食印旺之地亦主發貴若併叠三四位禄而無財官
又取衝起對宫財福為用或月時帶官有氣以身旺逄
官尤為貴格忌衝刑散我旺氣縱貴亦多生病如朱文
公庚戌丙戌甲寅庚午專禄得火局為食二庚為煞居
火旺庫木秀得地化煞為權宜成大儒董丞相己巳辛
未乙卯丁亥專禄而得木局全日干聚生旺秀氣運行
東方身旺局全衝起對宫之禄為權所以大貴(又曰)丁未
己丑戊戌戊辰四日為自執壬子癸丑丙午丁巳四日
為帝旺戊午巳未亦坐帝旺故八專日只取前四日也
詳八專疑只八日照前為是論八專以二十四向取天
干八地支十二加乾坤艮巽獨子午卯酉為專餘則雜
氣不純此其義也
干支持旺
甲乙日生亥卯未月時逄寅卯丙丁日生寅午戌月時
逄巳午戊巳日生巳午月時逄辰戌丑未庚辛日生已
酉丑月時逄申酉壬癸日生申子辰月時逄亥子得此
為主本得地歸方就局倚勢自強主人身健一生自要
安居遠害退身避位名輕利薄去塵脱俗人也若甲乙
人在寅卯丙丁人在巳午之類為五行不雜(經云)五音不
雜無滛慾之性各居禄位故也
曲直
甲乙日得亥卯未局柱中湏有亥字帶印為入格若無
亥有卯止是木之本氣却要見金土為貴既無亥字又
無金土則木不秀不實難以言貴如甲寅日有亥時見
丁卯劫財陽刃傷官雖貴不全合格(詩曰)甲乙日生亥卯
未局全曲直湏榮貴柱中無亥宜土金自是生來享福
地(又曰)甲乙生人寅卯辰又名仁夀兩堪評亥卯未全嫌
白帝若逄坎位必身榮
炎上
丙丁日遇寅午戌局柱中湏有寅字帶印為入格無寅
止是九流近貴之命若火自旺無亥水相濟不貴喜東
北方運忌見辰丑戊巳晦火光明多主眼疾或患風氣
柱有木制成貴忌水金鄉怕衝(詩曰)丙丁日坐寅午戌火
炎上格從此出無寅無亥不成名忌逄土晦主殘疾
從革
庚辛日見己酉丑局湏帶丙丁巳午一二位方成其器
但不可火多如辛巳辛酉辛丑三日不喜五月生被火
所傷宜八月或水土養育食神印綬為吉(詩曰)白虎但逄
巳酉丑格呼從革名偏厚丙丁巳午少逄之貴氣煉成
官最久(又)金居從革貴人欽造化清高福最深四柱火
來相混雜空門藝術謾經綸
潤下
壬癸日見申子辰全忌引卯巳死絶之地三刑四衝之
鄉死絶則不流衝刑則横流歲運同或曰水太泛湏柱
有土神一兩位制之得成堤岸既有土怕會木為凶如
有木傷土要金印救解終是一生成敗運喜西方不宜
東南(詩曰)壬癸日逄申子辰局名潤下最為眞必湏巳午
並辰戌申字當權貴絶倫(又)天干壬癸喜冬生更値申
辰會局成或是全歸亥子丑等閒平步上青雲
稼穡
(賦云)戊巳忻逄四季乃為稼穡之名是戊巳生逄季月喜
見木為官止得一木為妙木多則土虛主虛詐為破家
不仁之人辰未土聚之地見巳午火即貴亦不宜多多
則土燥不能滋生萬物丑戌之土内懷金氣不宜重見
恐存煞氣不生萬物又不宜見金泄氣不貴秋土不成
器為死土因土内含金冬土不成器為泥土因土内含
水故土只四季也(詩曰)戊己日生宜四季多防丑戌懷金
氣生來見木或逄熒個中消息眞榮貴(又)戊己生逄四
月中戊辰丑未要全逄喜行財地嫌官煞運到東方定
有凶
土局潤下
(賦云)戊巳居於潤下萍梗他鄉此象乃戊申戊子戊辰三
日生於申子辰壬癸水旺之鄉非特貧賤奔波合主四
肢眼目疾或惡瘡膿血而死辰戌丑未運應其餘土虛
逄水局皆漂流之命若目旺之土在水局富貴行火鄉
發逹如戊辰甲子戊申乙卯是土虛逄潤下故主日疾
為軍辛未庚子戊辰壬子土從衆水得土堤防行丙申
丁酉運生財大發交乙未運戊午年破財復得平章之
職不可例戊巳居潤下為凶
金白水清
(賦云)金白水清此軰宜登科第此象乃庚申辛酉日生秋
月令引到時上遇亥子水鄉以金則白以水則清無刑
衝破害主福厚切忌夏生則不入格春金二三月運行
西北亦可如庚辰庚子癸巳癸酉癸丑等日生秋冬月
令無火傷無土制見金水相停成局亦是(詩曰)金清水白
主榮貴秀麗文章定出羣更無火土來刑制聲譽掀騰
翰苑人
木火交輝
(賦云)火明木秀生春月以為榮此象乃甲戌甲午甲寅丙
午丙寅丙戌等日生春月或夏月柱無金水傷壞時上
有木火行木火運木日火秀行南方運火日木秀行東
方運主清貴福厚火日火秀行東亦貴如丙辰日生火
旺月行木火運亦可但富而不貴木秀無火則不成局
以木火有通明之象故也如丁巳甲辰甲寅丁卯甲
午丙寅丁卯丙午丁巳甲辰乙巳丁亥三命皆木火
光輝清貴之造
火金鑄印
(賦云)金非火不能成器火非金無以顯諸用金火相停有
鑄印之象忌丑字為損模(賦云)乘軒衣冕金火何多(又云)金
鬼無偏此之謂也
火土夾雜
火見土則暗土宿火則晦故火自火土自土兩不相掩
為妙若火土夾雜主愚濁(經云)火虛土聚成何用定是塵
埃碌碌人是也如戊申己未丙午乙未庚戌巳丑丙
辰戊戌戊戌丁巳己未丙寅三命皆火土夾雜平常
青赤時為父子
此象青赤之理父傳子道也今人只知木生火火生土
土生金金生水水生木却不知隂生隂陽生陽陽産隂
為父隂産陽為母丁與壬合生甲巳壬食甲壬乃甲之
母丁乃甲之父生我者母丁食己巳以壬為父丁以巳
為母尅母者水也甲巳再合甲食丙巳食辛日上是甲
三柱中見壬丙辛再合丙食戊辛食癸日上是壬三位
中見甲順食戊癸周而復始青赤時為父子者乙木為
主時見寅午戌也此象主有文章
水土敗於酉
此格不利晚景若更水命土命而日主見水土者尤驗
如甲寅癸酉癸未辛酉癸亥乙丑癸酉辛酉乙卯
丙寅己巳癸酉癸酉甲子戊辰辛酉辛酉甲午戊
子辛酉諸命或為小官而早退閒或止平常而早棄世
水土敗酉不利晚景信然
夾庫
(古歌云)乙巳生人喜見卯(夾辰)癸酉亥時必發早(夾戌)庚午逄
申錦綉文(夾未)丙子寅時多財寶(夾丑)此格大忌填實庫位
及刑衝破害空亡歲運喜逄官印之鄉日月同干虛拱
庫位亦好如乙亥巳卯己巳甲子巳日為主臨巳帝座
得己卯月虛拱辰中水庫為財柱無辰字填實不犯空
亡破害刑衝乃丞相命餘例推
墓煞
(古歌云)墓中逄鬼要知之夾煞持丘骨肉離犯此凶星無
救助生來福夀少年虧如甲日見庚戌庚辰乙日見辛
丑辛未丙日見壬辰壬戌丁日見癸丑癸未戊日見甲
辰甲戌巳日見乙丑乙未庚日見丙辰丙戌辛日見丁
丑丁未壬日見戊辰戊戌癸日見己丑己未此謂七煞
入墓(珞琭子云)夾煞持丘親姻哭送如己巳戊辰癸丑丙辰
癸日見戊為官巳為煞戊巳併在辰上又為癸水庫多
主早發早夭(又曰)癸日生四月時臨戊辰為官星入墓主
早夭仍帶病蓋本身無氣癸水與官星俱入墓地逄鬼
(或云)煞非止七煞乃羊刃亡劫與日時或日月夾藏墓中
皆凶
四位純全
寅申巳亥有五行生氣驛馬學堂是為四生子午卯酉
有五行旺氣乙辛丁癸臨之是為四正辰戌丑未五行
雜氣華蓋正印臨之是為四墓(經云)財官印綬鎮居於寅
申巳亥(眞寶賦云)子午卯酉八專之象文為一品矻邦砥柱
武則分茅掛印成功(又云)寅申巳亥位至三公(元理賦云)子午
卯酉全備酒色昏迷(千里馬云)四庫全備龍變化逄大海為
九五之尊(寶鑑賦云)辰戌丑未順行帝王君命無疑(理愚歌云)四
庫全時為四貴位班上列據權衡(獨步云)寅申巳亥四生
之局用物身強遇之發福子午卯酉四敗之局男犯興
衰女犯孤獨此格合者多主大富貴但不免六親刑害
進退連茹以各相衝而無合故也如子午卯酉互換年
月日時子以辰申為眷屬酉以巳丑為同類午以寅戌
為交合卯以亥未為連枝四柱各親其親定主骨肉分
離更帶孤寡刑害尅䧟必重(精紀云)子午卯酉入格為四
極全備失局為徧野桃花男女犯之雖貴有財不免荒
淫酒色薄德之人(太乙云)凡物太虛則折如漂風暴雨之
至易盛易衰要以胎代之則為可久可大之命不然予
見衝犯而早逹致死者多矣(詩曰)寅申己亥四字連辰戌
丑未亦如是不居大勢掌魁權必定朝中為近侍(乂)日
德日貴並魁罡四柱純全大吉昌六格局中仍入格這
般造化豈尋常此取四位日德四位魁罡四位日貴無
别干支與四位純全格同論
一氣生成(即四位純全如天干同類為天元一氣如支神一字為地物相同三格併論)
天元一氣乃四壬寅四辛卯四庚辰四己巳四戊午四
丁未四丙申四乙酉四甲戌四癸亥是也四柱干支一
氣中間亦有輕重貴賤湏細别之壬寅辛卯甲戌富貴
䨇全己巳亦貴戊午丁未刃旺性強雖貴亦多凶險尅
妻不善終庚辰貴而風流名重利輕乙酉多傷殘癸亥
多貧薄丙申生北方亦可取貴歲運如遇刑衝破奪必
生災禍大要推其支内有無財官印食入格有無傷損
天干有無得令上下干支財官印食可化不可化可從
不可從定其輕重貴賤(乂日)四戊午衝子戊癸化眞火午
合寅戌為印權貴之命四壬寅食神生財又暗合午戌
為財主大富貴四辛卯暗衝酉禄主貴晚年財薄夀不
堅牢四甲戌戌中有財以為貴通四戌皆火土墓氣重
多主孤或幼失䨇親或至晚年多灾禍若遇酉未時傷
官見官亥時劫刃主貧四庚辰衝戌為官貴以魁罡論
但金盛多兇頑至若四丁未刃旺多凶惡為軍人却以
四未合亥為寧擊猪貴從賤役至大貴運引合刃見官
之地恐勃然禍至大宜警省但是刃格或帶合皆有此
禍湏預防之四丙申七月火病死財旺生煞為凶喜四
丙同類助身尅得財聚主富貴或先貧後富四乙酉胎
元之貴男吉女多横亡不夀四癸亥水旺大過喜衝出
巳中丙戊為飛天禄馬但無酉丑一字將已合住主中
貴大忌填實四己巳主貧困或衝出亥中壬甲為財官
四火為印多貴男凶女吉(又曰)四干純一不雜為天元一
氣不可以比肩論湏詳其支神有無生化有無刑尅帶
財官印合格歲運不背必當大貴衝刑尅制亦凶不可
執定一氣皆以貴言如甲子甲戌甲寅甲子之類又名
鳳凰干格菓正郎壬辰壬子壬寅壬寅壬自絶於寅是
為駁雜故止正郎(又曰)四支純一不雜為地物相之一名
芝蘭並秀格湏看干元是支福聚禍聚如是福聚合格
多居兩府之貴如甲寅丙寅庚寅戊寅之類又名鳳凰
支格若三子時亥為羣鼠夜遊三酉時寅為羣雞報曉
丑見己未為犀牛望月寅見己巳為猛虎嘯風皆可理
推在人活取(獨步云)天元一氣地物相同人命得此位列
三公(詩曰)天元一氣定尊榮不雜天干一字清非可比肩
爭競論生來富貴至公卿(又)天元一字水為源生在秋
冬妙莫言大吉土神逄一位少年仕路必高遷(又)天元
一字土為基四季生時更是竒申酉二支加入局聰明
俊透異常兒(又)天元一字木為根傳送登明顯福元四
柱官星如得地功名利禄好爭先(又)天元一字若逄金
時日魁罡福氣深羊刃逄衝并帶貴平生得遇貴人欽
(又)天元一字火融融大吉功曹時日中衝起財官為發
用平生富貴福興隆竊詳二格天元同者多貴地支同
者間有不貴輕清重濁之分也(又)四重陽水四重寅離
坎交爭旺氣生運至火鄉加貴顯往來湏忌對提衝(又)
人命如逄四卯全干頭辛字又相連身輕福淺猶閒事
只恐當生夀不堅(又)金龍變化春三月四柱金逄掌大
權不入朝堂為宰相也湏名利鎮雄藩(又)巳巳全逄命
裏排拘生天禄土生埋人中必顯名尊貴秀奪山川出
類才(又)陽土重重午字多天干一字得中和名利虛實
平生好見子衝提夀若何(又)四重丁未命中排暗合隂
生禄刃胎有分東西成富貴無情行到水邊來(又)丙申
四位命中全身煞相停顯福元不比尋常名利客管教
勢大鎮魁權(又)隂木生居八月天重重乙酉喜相連不
分左右皆榮貴更有收成在晚天(又)天干四甲皆逄戌
分奪財官無所益如還行運到南方合此傷官些小吉
(又)天干四癸立乾宫木水相生作倒衝名利盈盈湏有
旺南方行運數還凶
天干順食(即天干連珠)地支夾拱(即地支連茹)兩干不雜
順食如甲見丙丙見戊戊見庚之例夾拱如子寅辰午
之例不雜如甲年戊月甲日戊時之例脱脱丞相壬辰
甲辰丙戌戊戌壬食甲甲食丙丙食戊兩辰兩戌土皆
為食神先辰後戌不倒此為天干順食格也帖干遠太
師甲寅戊辰丙午丙申寅辰夾卯辰午夾巳午申夾未
此為地支夾拱格也葉丞相庚寅戊寅庚寅戊寅此為
兩干不雜格也(口訣云)順食者食前方丈(元理云)兩干不雜
利名齊(獨步云)八字連珠支神有用造化逄之利名必重
(詩曰)富貴天干順食竒地支夾拱少人知兩干不雜湏還
貴一世生成造化稀
棣萼聮芳
此象如年月干同日時干同兩甲兩乙之類地支亦同
遇寅卯二位尤妙一名二曜珍格又謂鳳凰戀禄若甲
年乙月甲日乙時之類亦是若火年火月木日木時干
支納音相類謂之父子同類又甲申年見甲申時為首
尾公孫同類皆此格也
極返格
此象乃官多無官鬼多無鬼財多無財傷官傷盡四柱
全有者是也二位見者非是財多行身旺運亦可發財
官多行身旺運亦可發官煞多行身旺運亦可烜赫或
煞化成印局尤妙若財煞多身弱主孤刑疾夭如何知
府戊寅甲寅戊寅甲寅四柱純煞皆有長生之火為印
運行南方火土旺地以煞化印宜貴此煞多無煞為極
返格也(總歌云)諸般貴氣雖合格六格大綱難去得更看
向背運辰行不可一途而取則
聞喜不喜
如六甲生人以庚辛為官戊巳為財生寅卯午亥子月
金絶敗病死不能為官土神春死冬囚不足為財縱遇
八字元有辰戌丑未申酉財官福禄亦薄運行財官旺
地轉吉忽遇比肩或財官衰地有始無終夫日時見財
官聞喜也年月損尅不喜也(經云)見官背官反為貧賤如
甲戌庚午巳丑丙寅巳用甲為官時逄寅位禄旺本好
不合生午月甲死運行西方傷官之地柱中無財可倚
無官可托得日主健旺為救正為聞喜不喜一僧命也
(詩曰)甲乙庚辛官禄鄉生逄寅卯不榮昌巽離乾坎月同
論徒有官名不顯彰
當憂不憂
如甲日生逄申庚本為七煞當憂若春月身旺金囚歲
月日時見丙丁或寅午火制或有卯乙合去是當憂不
憂也若乙逄秋無氣或見丙在水上却不能制合庚煞
餘例推如丙寅戊戌壬戌癸卯壬見戊七煞當憂得癸
卯時癸合去戊為壬以癸妹妻戊壬以己為官卯為傷
官却喜戌中辛金制之卯與戌合不能傷官九月辛旺
乙衰傷官七煞皆無運行東北尅得財聚寅戌合財局
自然生起官星是不憂也(詩曰)甲見庚申雖七煞春生逄
合或逄熒化煞為權官貴顯英雄唾手占科名
源清流濁
天干用神年月通氣生旺得助日時引日主用神無力
或衰敗死絶之地或早年運吉後運無氣必主晚年孤
窮(賦云)未主孤寒日時犯衰絶之地(又云)時衰月秀有始無
終(又云)月在旺鄉晚年不足(詩曰)年月生旺日時枯正旺之
間福必殊兒孫老去皆無立中未途中一餓夫
源濁流清
年月財官用神敗絶或空亡早年艱苦日時却引財官
用神生旺之地必主中末榮華月令運元主初年得失
日主中年時為結果月令力輕日時引旺故主先貧後
富(詩曰)源濁流清月令輕出身寒賤早平平日時生旺過
年月晚歲財名福禄盈
建禄不富
建禄乃甲生寅月乙生卯月之類月為父母人從父母
生身如人從宅中而出故月令為門戸大運離了月令
故曰出門行限運高低甲生寅月禄旺寅中甲木比肩
先禄旺占財如人財物在父母家内先有大哥收管其
弟不能别求名利外又不遇財禄專用見成有數之物
日漸支消豈能豐富運再遇比劫如人再有弟兄有分
之人筭分家財在前我已過用無財分與必致詞訟爭
奪破財棄妻失子離父之象也故建禄不富如癸亥丁
巳丙寅甲午建禄長生寅午合局愈旺雖有壬癸官煞
巳午戊巳傷尅去了日主太旺無官可倚無財可托所
以貧賤又戊申甲寅甲辰丁卯月令建禄辰為財庫戎
為偏財申為甲煞儘好不合見丁卯時傷官劫財甲以
辛為官被丁傷以戊為財被甲乙奪用申為煞被寅丙
衝尅丙火為食被申壬衝尅財官食俱傷所以貧賤又
丁巳丙午己未戊辰月令建禄日主坐刃劫財太重本
身比肩俱各帶刃行壬寅運戊巳奪壬財印相傷寅巳
相刑寅刑禄元無位己丑年衝起羊刃被刑而死(詩曰)建
禄生嫌門戸中難招祖業値財豐妻孥破敗重重見却
作長年白髮翁從化若還成别格自然名利兩從容
背禄不貧
背禄乃甲乙見丙丁丙丁見戊巳之類官遇休囚又被
傷尅不知食神傷官却能生財運至財鄉必然發逹假
令壬癸生寅卯月戊巳失時又被傷盡正二月木旺火
相暗中有財運至財鄉必發若見甲乙寅卯在壬癸亥
子上濕木不能生㷔非特財薄反自招禍見七煞主灾
滯(經云)十干背禄歲時喜見財星(又云)但看財命有氣逄背
禄而不貧(又云)背禄逄財若遇時富豪無相並如壬子壬
子丁未戊申日丁用壬為官有戊傷去喜時支申中庚
金為財十一月金雖死地頼丁壬合化癸水旺氣能
尅未中丁火丁見壬從其夫化木利於水生是南方火
化為東方木受北方水資養所以不貧
背禄逐馬
背禄者甲以辛為官為禄甲生春夏金絶則無官矣故
為背禄逐馬者甲以巳土為財為馬被乙及亥卯未劫
奪甲無財矣故為逐馬餘例推如壬子壬子丁未乙巳
丁取壬為官禄壬亥月建禄丁生子月癸旺是煞壬禄
巳過為背向者有禄背者無禄丁取庚為財為馬子月
庚死此為背禄逐馬逄煞運行劫地亦不發福無根元
故也(珞琭子云)背禄逐馬守窮途而恓惶與此不同解見賦
中
夏草遭霜
夏巳炎極至後則一隂發生為暑退寒生之漸金伏水
生之候如甲乙生夏至後十日内遇壬癸亥子為旺印
庚辛申酉為旺官不逄衝刑尅壓必大貴丙丁生夏至
後十日内遇壬癸亥子為官逄生庚辛申酉為財有氣
大忌見傷官土局凶横夭折蓋一隂初生其氣甚微故
也此象用丙日生於六月坐下寅午戌火神見壬癸甲
乙為官印戊巳透尅運行官印及身旺鄉大貴忌火敗
地不禄如甲戌庚午乙未丙子生至後十日内用金水
有氣貴為都憲又乙酉癸未丙子癸巳明透官印不逄
傷尅支下己未火旺又禄元互換故主大貴
冬逄熱火
冬至冰成水凍盛寒時也至後則一陽發動煖氣初生
有火得用如乙日坐亥卯未支神生於至後見丙丁無
壬癸透尅合象天順帝丁未壬子乙未丙子月上雖透
水丁壬合化只以木論所以貴為天子(又曰)至後木相火
出若庚辛生人在至後十日逄丙丁為官有氣湏要柱
有寅字為生火之源方成大貴若無丙丁明露日逄庚
午辛巳亦貴大忌申子辰水局傷尅主殘疾盲目丑月
不同若見七煞多死於水壬癸日生於至後十日干見
丙丁承一陽為財有氣戊巳日生於至後十日干見甲
乙承一陽為官有氣見丙丁為印有氣合此局富貴運
喜財印地逄生旺鄉生禍甚者夭亡如庚午戊子庚寅
戊寅庚寅自坐丙煞得子中癸水制之化煞為權乘一
陽之氣為貴又壬辰壬子庚午戊寅庚坐午官印兩全
雖辰子會水寅午亦會火力停不降故貴(詩曰)壬癸庚辛
北地寒更居西北亦如然若見丙丁逄至後居官定入
紫微垣
吉會凶會
假甲日生人見子辰全會起申庚為甲七煞乃凶會也
柱有丙或乙合制是化煞為權若無湏日主得令方免
生禍生子辰水候化煞為印貴乙日生人見子辰合起
申庚甲日見己丑合起酉辛俱飛天禄吉丙日生人見
卯未會出亥壬為七煞柱有戊丁合制其煞為權若無
湏日主得令方免生禍生卯未旺月化煞為印貴丁日
見卯未合起壬水丙日見申辰合起癸水俱飛天禄吉
餘例推竊詳吉凶會如命喜財官印食禄馬貴人値大
小運歲君俱合會决主大發富貴謂之吉會如命忌七
煞傷官羊刃亡劫而大小運流年俱合會决主大發凶
禍謂之凶會非專指三合會起一物言也其理尤長(詩曰)
吉會凶會要推詳吉會相逄最吉昌若是凶神三合起
破財剥職主灾殃
四柱暗帶
(壺中子云)四柱之中逄暗帶有榮有辱如甲子年丙寅月暗
帶乙丑為正印為貴人為引進神為偏禄元是以有榮
若甲子年壬戌月暗帶癸亥為亡神為正空是以有辱
日時同看四柱暗帶切於正帶即憑暗帶以言貴賤吉
凶若夾煞持墓决主凶死
五行拘聚
五行相尅此理之常内有拘聚此理之妙乃相生法也
然必隂陽太旺方能拘聚如木旺則能拘火火旺則能
拘土土旺則能拘金金旺則能拘水造化展轉相生更
為有情假日干是土生於卯月衰弱干支有水財煞太
重日時但得一未字未中暗藏丁巳則以水拘木以木
拘火以火拘土火土扶身勝任財煞决主大貴餘例推
合化成局
合者和也化者變也即甲與巳合之類甲屬木本象遇
巳合則化為土不以木論是化象其理已論於前兹又
總合化成局不成局者提出言之(經云)天元化氣本來眞
舉世無人會發明甲乙人言惟屬木誰知表裡多翻覆
若能辨得眞與偽便是人間瑞甲巳化土見戊辰三元
歸本期為眞乙庚金時見庚辰造化深但看柱中無相
害惡煞亦難侵丙辛水逄見壬辰最為美支辰若不値
天魁此是人世不世才丁壬木甲辰來見獨為福那知
得此是魁星遇者湏教享大名戊癸火後見丙辰為妙
理三元來往少相妨値者垂紳入朝堂此是天機眞造
化黃金白玉買無價若逄生旺庫扶持富貴功名滿天
下此正化也大槩化氣以日干為主合年月時干皆可
化如天干無而地支遇正禄代之甲不見已而見午巳
禄在午之類亦可化但要成局仍要旺氣聚於時方可
兼得月氣尤妙或日得旺自足以化又有干支自化却
要運行化氣旺鄉不然無用若只得月氣却不可化惟
日有此氣不論財官印食但得生旺之氣成局運行化
氣旺鄉不遇傷尅之地皆是發越喜身自旺或柱有生
氣助旺則化象尤有力大忌相尅重化不成象主貧下
遇衝尅之運亦多禍而致死若干合而不成局則不化
但以本干支取禍福斷之不必論化氣矣(詩曰)丙辛合化
喜甲辰富貴榮華有福人從革局中逄一二少年平步
上青雲丙辛四季月中生受化艱難福力輕土數重來
貧且賤飄飄身勢似浮萍丁壬化木喜逄寅藝苑蜚聲
志氣新潤下更歸年月下應知不是等閒人丁壬合化
入金鄉苟禄蠅營空自忙節槩低微無足取眼前骨肉
亦參商乙庚金局旺於酉時逄從革更為竒辰戌丑未
如相見此是名門將相兒乙庚最忌火炎陽志氣消磨
事不良寅午相逄為下格隨緣奔走乞衣糧戊癸南方
火㷔高午寅時上逞英豪局中曲直臨年月垂手功名
着錦袍天元戊癸支逄水敗壞門庭事緒多行運更逄
水生旺傷妻尅子受奔波甲巳中天化土神時逄辰巳
脱埃塵局中歲月趨炎上方顯功名富貴人甲己干頭
生逄春平生作事慢勞神百般機巧翻成拙傍人籬落
度朝昏格局清高人罕逄也湏月氣要潛通不通月氣
生時背早歲如何不困窮
其一
甲從已合頼土化生遇乙兮妻財暗損逄丁兮衣禄成
空貴顯高門蓋得辛金之力家殷大富皆因戊土之功
見癸兮平生發福逄壬兮一世飄蓬月遇庚金家徒四
壁時逄丙火禄享千鍾
其二
巳能化甲秀在於寅逄丁兮他人凌辱遇乙兮自己遭
迍陽水重重奔走紅塵之客庚金銳銳孤寒白屋之人
丙内藏辛必得其貴戊中隠癸不至於貧若要官職遷
榮先湏見癸家殷大富務要逄辛
其三
乙從庚化氣禀西方蹇難兮生逄丙地榮華兮長在壬
鄉丁火當權似春花之遇日辛金持世若秋草之逄霜
最喜巳臨滿堂金玉偏宜甲向麻麥盈倉日日勞神蓋
為勾陳作亂時時費力只因玄武為殃
其四
庚從乙化金質爾堅最忌辛金暗損偏嫌丙火相煎遇
丁官兮似蛟龍之得雲雨逄巳卯兮若鵬鶚之在秋天
癸水旺兮田園飄蕩壬水盛兮財禄增遷遇戊相侵兮
不成巨富逄壬助力兮永保長年
其五
丙為陽火化水逄辛有福兮戊土在位成名兮乙木臨
身官爵遷榮生逄癸巳家門顯赫長在庚寅強横起於
甲午禍敗發於壬辰屢遇隂火縱富貴能有幾日重逄
巳土雖榮華亦是浮雲
其六
辛能化水得丙方成四柱最宜見戊一生最喜逄庚見
巳兮何年發福逄壬兮何日成名癸水旺兮縱困而不
困甲木旺兮雖榮而不榮富貴榮華重重見乙傷殘窮
廹叠叠逄丁
其七
丁為隂火喜遇陽壬見丙兮百年安逸逄辛兮一世優
游富貴䨇全喜甲臨於天秤禄逄䨇美欣巳共於金牛
活計消疎皆因戊敗生涯寂寞蓋為癸囚乙木重重財
禄决無成就庚金燦燦功名切莫妄求
其八
壬從丁化秀在東方遇甲兮多招僕馬逄辛兮廣置田
庒丙火相逄乃英雄之豪傑癸水相會為辛苦之經商
佩印乘軒巳臨官位飄蓬落魄戊會煞方皓首無成皆
為庚金乘旺青年不遇蓋是乙木為殃
其九
戊從癸合化火成功見乙兮終能顯逹逄壬兮亦自豐
隆衆男拱持喜丁臨於乙位六親不睦緣甲旺於寅宫
丙火炎炎難尋禄福庚金燦燦易見亨通妻子損兮皆
因已旺謀為拙兮蓋為辛雄
其十
癸從戊合化火當臨丙内藏辛一世多成多敗甲中隠
已百年勞力勞心倉庫豐肥欣逄丁火田財殷實喜得
庚金官爵揚榮兮連綿見乙資財富貴兮上下逄壬財
源得失兮緣辛金之太旺仕途蹭蹬兮蓋已土之相侵
返象
夫返者乃絶處逄生之意也且如乙庚化金生於寅月
乃金絶地柱中木重而却化金此則化氣失局故曰返
象玉井又以化中返本倒化之類謂之返如乙庚化金
見亥地多木重非化金而却化木其義一也歲運同斷
或以身弱而遇官煞有官則進有煞則退亦為返象(經云)
化成造化各居於衰墓絶鄉象成雜局遇合而猶如不
遇其象中性情平生居止頻遷返復無成立心不定謂
身弱而遇官煞其義亦同假如辛未壬辰丙午癸巳丙
用癸為官不合有壬來尅丙辛化水柱中辰巳午未乃
水墓衰絶之地眞返象也又癸丑丙辰丙申辛卯丙與
辛合丙火坐申無氣辛金坐卯衰行辛金旺運夫從妻
丙火旺運妻從夫此命無祖業一生進退無成餘倣此
推
照象
夫照者乃火土高明之意也火氣高明土爰稼穡土在
上如霾霧遮空火在下若太陽漏射此乃先晦後明之
象日干屬戊得寅午戌火局或地支午火時干有丙生
其戊土謂之照象柱中不宜見水見水土溶火滅則减
福力又如火居上水居下亦為照象譬如日麗於天水
底有光亦能返照(經云)四柱無傷直列朝廷之上支中畏
懼亦湏聲譽非貧運到衰鄉必生災咎如戊戌戊午丙
午戊戌丙日以三戊為食火乂旺生四柱無傷午戌亦
能衝子辰之官星又丙戌癸巳戊午丁巳日干戊土支
純巳午戌火局年時丙丁生其戊土柱中雖有一癸亦
化成火又化氣得時得位故皆大貴乂戊戌甲寅丙午
甲午四位無傷甲戌丙寅丙午庚寅照上無破俱宰相
命
鬼象
夫鬼者煞也乃干逄煞尅之意也湏明上下干支或鬼
旺身衰或身旺鬼衰如乙木以庚金為官天干化合又
見辛酉七煞則為鬼旺(經云)巳身臨鬼湏明天地之中象
旺象衰要識榮枯貴賤身衰鬼旺應湏肢體傷殘身旺
鬼衰定作兇徒之命鬼身皆衰男子飄蓬女作尼姑(玉井)
(云)身鬼俱強兵法刑名而或濟鬼身盡弱敗破狂蕩以
何疑木氣勝者專用微金水氣多者宜憑病土金氣旺
者湏憑衰火火氣強者要假淺水土氣厚者却尋死木
假如本身乘旺而逄鬼象返為貴命旺中有制方為全
福身鬼全彰得刃制主勇暴而貴顯或乘酒以得官位
如癸卯辛酉乙亥辛巳乙木八月無氣二辛煞旺故主
殘疾乂戊辰己亥甲申庚午日坐煞星又値庚時本身
受尅又亥中木旺木死於午此飄流命
伏象
夫伏者隠而不顯之意柱中財官印煞不通月氣不曾
透露隠於地支人元之中無形而難明之謂(玉井云)本身
不通月氣而伏藏我氣於别支之内有援而起者也又
日干不遇生旺死絶氣多却遇官煞太甚尅伏其身亦
為伏也(經云)官鬼皆全乃遐齡而不遂干中破敗於支内
技藝隨身如戊午甲寅戊寅辛酉戊日被甲寅尅之太
甚本身無氣故為手藝之人(又)癸丑辛酉甲子己巳甲
木生八月無氣月令官星太旺巳酉丑三合官局雖有
貴而不得享或中乙榜或履任夭折大抵伏藏之氣無
援主孤立貧寒無夀有援則否
屬象
夫屬者五行各屬之意即主干臨何方位乃東西南北
之神也如寅卯辰乃東方屬木巳午未南方屬火申酉
戌西方屬金亥子丑北方屬水各專一方之氣(經云)先分
南北與東西次看三合内别認却看干神與所屬之地
宜與不宜或為財官或為印食貴人以成貴象此干神
入其地面氣類相感如橘種江南則為橘移植江北則
為枳各宜所屬之氣豈人之機巧乎寅卯辰木象天干
戊巳土屬木而論巳午未火象天干庚辛金屬火而論
申酉戌金象天干甲乙木屬金而論亥子丑水象天干
丙丁火屬水而論無氣不言有氣則屬如壬子壬子癸
丑癸丑子丑屬北方壬癸分奪二子癸禄日干太旺癸
用火為妻土為子火遇水滅土遇水溶妻子俱衰故為
僧道不然亦主無子(又)乙酉甲申乙酉乙酉天干甲乙
木屬地支申酉為官劉文莊公都憲(又)乙酉甲申甲申
甲戌天干甲乙木屬地支申酉戌金為財官之妙以成
貴象
類象
夫類者會成一家之意也如甲乙得亥卯未會成木局
丙丁得寅午戌火局庚辛得巳酉丑金局壬癸得申子
辰水局戊巳得辰戌丑未土局乃五行從其重者為類
或曰如比肩之類五行皆歸純一天干一類本非其象
或類化氣而不成局或類印綬而不成印此皆貧窮淹
蹇出贅過房命也如丙寅戊戌庚戌戊寅二戊生庚類
印綬二寅尅戊為七煞寅午戌火局年干透丙似印非
印煎熬太過倚托别房父母(又)丁未己酉乙巳乙酉乙
木得己酉丑金局似從金化然無庚不化反為煞主人
性剛多病倚托貧夭(經云)生而不生過房入贅之人化而
不化蹭蹬淹留之子(又)庚戌戊寅庚午丙戌金類火濁
而不清(又)丁丑丙午庚寅丙戌亦金類火貴而不久(又)
癸卯乙卯巳卯乙亥(又)乙亥己卯己卯乙亥巳土類木
(又)乙巳乙酉乙酉乙酉乙類金不忌鬼多俱為福貴
從象
夫從者夫妻相從之意也論引用之氣夫乘旺則婦從
婦乘旺則夫從官煞者夫也財者妻也借夫妻之名以
取人之禍福如乙日生己酉丑申之位是婦從夫庚日
生亥卯未寅之位是夫從婦若遇其從即從其地支專
氣言之若歸其本即從其本言之(玉井云)但從其有氣或
黨多亦從(又云)自身無氣從局變象在支三合所屬同也
(經云)從中有貴有賤從中顯貴得時位列三公從中衰敗
失時孤貧奔走如甲戌丁卯庚申巳卯庚申金自旺生
卯月卯時木極旺是妻乘旺而夫從之主因妻得財或
就妻得財如庚申戊寅己酉丙寅巳日見月時二寅甲
是正官乃夫旺妻從之象雖庚甲欲損寅寅有長生丙
火制之甲用酉中辛金為正官夫星得官甲禄歸寅故
嫁夫貴顯三台之命婦也
(又曰)無根為從象如乙酉壬午甲申己巳甲木無倚乃能
從土(乂)庚辰乙酉乙酉庚辰(又)庚戌乙酉乙酉壬午俱
乙木無依從金而化况庚辰庚戌納音又屬金皆貴命
也(獨步云)棄命從財須要會財棄命從煞須要會煞從煞
喜財從財忌煞會從根氣命損無猜
化象
夫化者隂陽合化之意也乃天地相停五行均配(經云)化
内成局運轉而成封帝側(又曰)化象伏而平生碌碌謂干
支相停者化是看日時合化不合化(玉井云)五氣有化象
湏要純一清潔化而或返有貴有賤化而不化或夀或
夭(通玄論云)乙旺庚從庚旺乙從庚日主無氣化有氣方可
用若各無氣不可用如丁壬化木生於春則夫從妻生
生於冬則妻從夫生是謂化也如甲寅己巳甲戌壬申
謂甲巳化土得土局長生在申(又)甲戌甲寅癸巳戊午
戊癸化火生於寅月臨官於巳旺於午此化氣得時得
位(又)辛夘戊戌甲寅庚午甲就午中巳土化為眞土故
主福厚富貴餘倣此推(玄虛道人曰)類屬從化格判旺衰照
伏拱遥局分明暗(荆山居士解云)若甲乙日干見地支寅卯辰
全者為類見亥卯未全者為屬乙日見巳酉丑或申酉
戌之類為從甲日見巳乙日見庚之類為化類屬要身
旺而從化要衰也丙丁日四柱皆火而時支得卯木謂
之木火相照壬癸日四柱皆水而時支得一金謂之金
水相照壬生午月水無根乃棄命以從午中丁火丁與
壬合如夫婦此伏象也此說伏照不同其理無異貴以
上八法乃看命定格之大關鍵湏細推之再考諸家貴
格
天地德合(以下指南正貴)
干為天之清氣支為地之厚載干合者得賢人之心本
乎天者親上支合者得衆人之心本乎地者親下干支
俱合是為天地德合如甲子見己丑戊戌見癸卯之類
時合為上日合次之若年與月相合日與時相合尤為
福緊如張舜臣尚書乙卯丁亥戊寅癸亥林見素尚書
辛未丁酉己卯甲戌是也
君臣慶會
干為君之象支為臣之義干支俱合在一旬之内見之
是謂君臣慶會如甲戌見巳卯戊辰見癸酉之類是也
時合為上日合次之若年與月合日與時合為䨇鴛德
合尤妙以上二格前論合化巳言但未提作格耳(古歌云)
甲人己巳到甲申乙是庚辰乙酉親丙湏辛卯及丙戌
丁下壬寅丁亥乘戊生癸亥戊寅日辛用丙申辛巳迎
壬逄丁未兼壬午癸注戊午癸未神巳因甲戌來巳卯
此是榮華福夀齡中若更加他格局定主侯王宰相眞
如虞尚書癸未甲寅戊午丙辰蔡學士甲申戊辰巳巳
庚午魏丞相己卯甲戌乙酉庚辰謝源明尚書丁巳己
酉甲申壬申是也
一氣為根
謂年月日時胎納音純金純木純水純火純土是也如
甲子癸酉辛巳乙未甲子胎之類(賦云)一氣為根則刺史
吏部若木人得寅卯辰火人得巳午未金人得申酉戌
水人得亥子丑一氣亦是若遇此格不厭鬼多多則貴
若干支全一氣如甲乙人得丁壬亥卯未全之類尤妙
凌相都憲乙未庚辰壬寅辛亥王一䕫狀元乙巳戊子
丙申丁酉翁萬逹尚書戊午己未癸巳丁巳是也
兩干不雜
謂年月日時連占兩干純一而不雜也如甲子乙亥甲
戌乙丑甲乙兩字不亂(又)丙寅丁酉丙辰丁酉丙丁兩
字不亂之類是也(賦云)干頭相類銅臭官卑以甲人得乙
乙人得甲謂之偏禄多無科名
三合聚集(一名龍鳳三台格)
謂年月日時胎或干辰帶三位一同或支辰帶三位一
同或納音帶三位一同蓋取一生二二生三三生萬物
盈數之義也如三丁一癸三壬一戌三庚一丙之類切
忌建旺太過中又太過惟土金不然如三金得土三土
得火或三戊三庚三辛建旺不碍其支辰如三寅一申
為馬三亥一寅為合之例納音三位如甲子乙丑壬申
則金得地之類方吉
五行俱足
謂年月日時胎帶金木水火土或眞氣或納音而三元
有氣又謂之全逄五庫如甲子戊辰丁巳丁未已未胎
之類是也湏是相生不死絶福神遞互乘之方貴如自
死自絶而無救不入格(壺中子云)五行俱足不論胎乃取當
生眞氣而圓之蓋眞氣即當年之主昧者添胎月一辰
納音則誤李廷相尚書辛丑甲午丙申戊戌乙酉胎何
洛文翰林丙申辛丑壬子辛亥壬辰胎是也
六位相乘
謂年月日時胎再加年日禄馬或命宫合起十二支神
更天干五位合全十干為貴如甲子丁卯戊寅辛酉戊
午胎巳上安命之類余命壬午癸丑庚寅丙戌甲辰胎
禄馬在申是也(育吾自記)
聚精會神
淮南子曰精神者所受於天而形體者所禀於地離為
火坎為水火為日水為月日月運行於天以成四時此
天之精神也水為精火為神精為氣之母氣為神之子
一氣周流而長生不死此人之精神也如人命或干支
或納音二水二火各乘旺得地無他物以雜之相合相
濟則英靈之氣與天同運不但貴顯出人抑且夀命悠
久李東陽閣老丁卯丁未癸亥己未楊一清閣老甲戌
丙子壬午丁未是也
神藏煞沒
謂甲庚丙壬為陽干之吉會生於孟月尤佳乙辛丁癸
為隂干之貴德生居季月最好六凶神至此而潛藏四
惡煞遇兹而伏沒如年月日時四位四干分明不論刑
害衝破皆為吉氣更加禄馬官印尤吉(賦云)陽竒隂耦最
豪英是也(或曰)五行墓煞有四寅午戌月煞在丑丑為金
墓故大吉為煞到乾沒亥卯未月煞在戌戌為火墓故
河魁為火煞到坤沒申子辰月煞在未未為木墓故小
吉為木煞到巽沒己酉丑月煞在辰辰為水墓故天罡
為水煞到艮沒人命如生寅午戌月日得丑而時得亥
則煞沒天乙凶將有六螣蛇朱雀屬火在亥壬子癸
為墮水投江白虎屬金在巳丙午丁為燒身玄武屬水
在坤艮辰戌丑未為折足皆受制尅而勝則是六神藏
也即玄武當權等煞
禄馬交馳
如寅午戌馬在申而時干得庚亥卯未馬在巳而時干
得丙戊申子辰馬在寅而時干得甲己酉丑馬在亥而
時干得壬如年月日時四位干支互換得之年月不見
而日時互見尤妙忌衝破空亡
趕禄欄馬
如甲戌生人甲禄在寅得丁丑以趕之戌馬在申得癸
酉以欄之不必求正禄正馬而禄馬自來此格極貴所
謂禄不趕不發馬不欄不住是也
集福發福
即四位集福於帝座帝座發福於四位巳論前年月日
時中王昺侍郎壬子壬子乙酉丁丑吳遠都憲戊寅甲
寅壬寅戊申是也
干支䨇連
謂甲午見乙未丙申見丁酉戊戌見巳亥上下相連之
類如甲子見乙丑庚午見辛未甲庚貴丑未乙辛貴子
午一名二儀貴偶此為連珠福神能壓衆煞更加禄馬
十分之命若連珠進退如丙寅見丁卯同氣是為退氣
丁卯見丙寅退一辰却是進乃眞氣也
天干連珠
謂年月日時胎得甲乙丙丁戊或巳庚辛壬癸甲合巳
乙合庚丙合辛戊合癸又謂十干連珠格若納音連珠
四位相承自上生下或自下生上亦是有倒垂連珠如
丁末人得丙午時辛丑人得庚子時之類有正印連珠
壬午人得癸未時甲子人得乙丑時之類有懸印連珠
乙亥人得甲戌時癸巳人得壬辰時丁巳人得丙辰時
之類(壺中子云)一路連珠早擅四方之譽彭僉憲丁卯戊申
巳亥庚午黃華卿甲戌丙子戊午庚申是也
地支連茹
謂年月日時胎得子寅辰午申戌地支各間一位或子
丑寅卯辰相連之類(賦云)拔茅連茹兮愈堅愈固(又云)得連
茹者富是干支之别也若天干地支俱連富貴䨇全如
英國公丁巳丙午丁未戊申誠意伯劉瑜庚子戊寅庚
辰壬午是也若年隔二位月隔時日一位如子午卯月
巳日未時之類謂之貴人局主吉
五行正印
如甲子生人得乙丑時丙寅生人得甲戌時之類若無
衝破空亡死絶更有福神互為之助五行入庫取為上
格若甲乙未丙丁戌之類年月日時皆有謂五行逄庫
主兩府台輔之貴或落空亡亦吉
禄庫逄財
歲干之墓處謂之禄庫禄庫中得帶地財或納音為財
不惟貴而主富如無則職雖顯家貧(經云)禄庫空虛囊空
職重是也
福會相迎
此十干所生及所尅如甲生丙尅戊之類乃食神逄財
也不犯他干仍帶貴氣若人胎月日時遇之主衣食豐
足官爵崇高大小運行年至此亦有遷官進財之喜
生死相聚
如庚辰辛巳庚午辛巳甲戌乙亥甲子乙亥壬寅癸卯
壬辰癸卯丙申丁酉丙戌丁酉是陽死隂生如甘苦同
受之意所謂庚生於巳辛死於巳甲生於亥乙死於亥
壬死於卯癸生於卯丙死於酉丁生於酉是不相離也
若金則金生木則木生貴賤不相入則否
一旬也裹
乃甲子見癸酉甲寅見癸亥之類月日胎俱包年時中
尤妙若四位五位七位包俱同旬二十四統三十六位
大衍虛一中間干支得用與年時財官印食或禄馬貴
人者皆大貴
四柱順布
謂時次日日次月月次年先後不亂是也
五行一旬
謂年月日時胎共出一旬如甲子丙寅巳己庚午之類
帶生旺六合無破敗則吉又年月日時胎各占一旬謂
之五福集祥亦大格也湏福神遞互相乘無破敗方吉
貴人黃樞
謂戊巳二字而帶辰戌丑未全如戊戌巳未巳丑戊辰
或貴集丑位而此日生為入格(古歌曰)四鎮之宫福自強
更看權煞在何方數重貴禄兼生旺不作公侯便作王
如明太祖戊辰壬戌丁丑丁未土居四季辰戌丑未順
隂陽貴全所以為創業天子
四衝得位
四衝得位與四位純全微不同謂寅申巳亥欲自生或
互換生子午卯酉欲自旺辰戌丑未欲自墓方取如甲
申丙寅辛巳巳亥四位皆自生旺加丁巳胎五行足乂
是詞舘學堂所以封侯如辛卯庚子癸酉戊午乃胎生
元命又為自旺四仲局如乙丑癸未丙辰壬辰甲戌胎
四印秀局五行數足故皆大貴考柱史韓平原壬申辛
亥巳巳丙寅(楊良講云)申為金位有坤土以厚之金之剛者
莫加焉故取象劒鋒是金不畏他火惟丙寅能制之以
丙寅干支納音俱火而履於木木實生火生生不窮雖
百鍊剛金終被消爍天理之自然也凡人生時主永主
今乃遇之年運丁卯火為沐浴氣微而敗灰燼鎔竭自
不能支歲遇丙寅火炎金液外強中乾以剛遇烈赫赫
然天地一爐鞴萬物一槖籥孰可嚮邇然受物也大非
盡其用弗可一陽將萌亶其時乎蓋四孟全備二氣交
戰雖以致莫大之福亦以招衝擊之灾吳江丞袁韶登
科有雋才其命辛巳丙申丁亥壬寅亦全四孟天干丁
壬丙辛眞化地支己申亥寅六合於格為鴛鴦德合或
天地德合四柱大分明所以非韓之比喜二化氣俱生
韓自此却不及此講得之或以巳用甲為官丙為印歸
禄時下甲木亥月長生申欲衝刑為受巳刑寅與亥合
申自受刑不能衝寅運至寅卯官星得地貴為經略一
交丙辰水旺傷印無火制傷官丁卯年遂遭極刑夀止
五十六亦是一說
四時乘旺
如春生甲乙日時夏生丙丁日時之類主人心明時全
見者足夀富貴多權
三五連合
自上生下隂陽相合兩比干在上一干在下謂之順排
連合一干在上兩比干在下謂倒垂連合順排者甲乙
丙丁戊戊巳庚庚辛壬壬癸甲是也倒垂者癸壬辛庚
巳巳戊丁丁丙乙乙甲癸是也倒垂相連順數為上雜
數比次之不犯他干生旺相乘福禄相助尤勝
六合䨇鴛
如戊辰癸亥戊寅甲寅一亥合兩寅為馬(經云)六合䨇鴛
坐槐庭而布政是也如甲寅丙寅甲寅丙寅名䨇飛蝴
蝶格此格極貴
貴氣衝和
如丁亥土人得甲辰丙辰時為隂陽六辰自然清貴更
天干納音稍有和氣富貴極盛
引從包承
居年前曰引年後曰從如甲子人以前三辰為引則丙
寅丁卯為引以後三辰為從則壬戌癸亥為從引宜遠
以丁卯為遠從宜近以癸亥為近若甲子生人後得癸
亥前得乙丑丙寅人後得乙丑前得丁卯之類(或曰)甲子
人以丁卯為引然子卯相刑不若丙寅為食神帶禄馬
若得壬戌時則丁與壬合卯與戌合暗中有合則壬戌
癸亥甲子缺乙丑以待用前引神有丙寅丁卯一甲中
天地氣全前後要看納音有無生旺之氣兼諸貴煞助
者大貴年月日時更在一旬中尤妙引從包承拱太歲
則官歴清華刑害衝破則一生困苦如巳酉年癸酉月
戊申日後從壬子時前引引遠從近乃大貴人居朝廷
則多出入有人蓋引從動之也乙丑人見甲子為從或
前遇庚午日乘引乙與庚合見巳巳乘引甲與巳合干
支有情餘例推如辛卯人遇壬辰日庚子時此乃從遠
引近不中又壬辰日壬寅時拱卯作丁酉正端門格不
以引從論(賦云)引從不同前後宜乎審察(賦又云)官貴引從
位列鴛班或官在前貴在後或貴在前官在後或煞在
前吉在後包承引從尤貴如徐階少師癸亥壬戌癸未
壬子壬戌後從則近壬子前引則遠又天干俱壬癸一
氣互換亥子為禄乃眞引從包承格也又楊博少傅一
品十二年考滿巳巳庚午乙卯庚辰庚午前引庚辰後
從天干乙庚合化二庚為官引從方為竒特若前後二
支包承本命在中如辛亥人得庚子月戊戌日子在前
為包戌在後為承止為包承亦主清貴福厚怕空亡衝
破如孫慎都憲乙亥丙戌辛丑戊子孟重都憲乙亥丁
亥乙丑丙戌則十二位包乂多一格矣(古歌曰)年為天子
坐中宫日時相逢兩侍從輔弼貴星湏要識為官氣勢
最英雄(楊少傳引從未詳)
四般生一
(古歌曰)四般生一一生四便斷公卿更莫疑添减福神隨
厚薄官資仔細定尋推如許運使癸巳癸亥辛亥壬辰
甲寅胎納音一金生四水是也
驛馬駝禄
如謝參政乙卯戊寅巳酉巳巳甲申暗合乙禄在卯遁
得巳卯巳為禄元馬元故曰馬駝禄而暗合官是也
鞍馬坐貴
(古歌曰)玉鐙金鞍坐貴人便知三品定官榮若無的煞加
此格兩府中書居帝京如王駙馬庚寅乙酉辛亥乙未
庚寅見乙未為攀鞍庚貴在未納音又是金號曰貴人
坐金鞍
錦衣特賜
(古歌曰)甲丙庚日遇寅時丙庚壬向巳中推庚壬甲地歸
申坐壬甲丙來亥取之此是衣錦第一局時日無差定
不移如石參政壬申己酉甲辰丙寅(又)甲申乙亥丙辰
庚寅是也
清貴入堂
(古歌曰)乙丁辛見馬丁辛癸向雞此是正郎格清華着錦
衣如林安撫己酉乙亥癸丑乙卯即暗合三竒格也(内夾)
(戌子寅為官禄財也)
循環相生
(古歌曰)生年遁數逄癸亥生月又遁見甲寅從日推之逄
辛未此般格局有功名如陳右相癸已癸亥甲寅辛未
為入格
龍吟虎嘯
(古歌曰)寅辰二字是龍虎遇此生人福最隆吟嘯風雲成
聚會榮華富貴受皇封(又曰)壬喜逄寅庚喜辰雲龍風虎
越精神干支重叠無衝戰自是清朝食禄人(預知子云)龍吟
得水戊辰見甲寅虎嘯得木甲寅見戊辰(珞琭子云)龍吟虎
嘯風雨助其休祥(玉門關集云)凡龍吟虎嘯日時遇之大好
日月次之日月年月遇之却於時上遇禄者亦佳但不
犯空亡支干相破便是王狀元戊寅甲寅丁酉甲辰是
也
夾貴夾禄
甲人得卯丑乙人得寅辰丙戊人得辰午丁巳人得己
未庚人得未酉辛人得申戌壬人得戌子癸人得亥丑
為夾禄鄉有丁巳庚而得未有丙戊乙而得辰有甲癸
而得丑有辛壬而得戌為夾禄窠二者夾禄窠為上夾
禄鄉次之凡禄最喜於墓謂之庫而又有所藏也忌空
衝然當生遇庫印為福為夀歲逄墓印為灾為凶丙丁
猪雞以戌為夾貴壬癸蛇兔以辰為夾貴丙午丁未丙
子丁丑納音水以火為財庫壬子癸丑壬午癸未納音
木以土為財庫以上為夾貴印庫火財而得壬辰之水
土財而見戊辰之木謂之庫中逄鬼先成必破又甲戊
庚乙巳丙丁壬癸六辛年月日時順連四干不斷不必
在牛羊鼠猴雞猪馬虎之位但見辰戌二位便為天乙
受福納主學問該博文章華藻科名巍峩官職清華庫
帶正印而庫墓者為上庫墓而非正印者次之無印者
為下(又曰)干神一字而支神相應前有貴擁後有馬乘中
有建禄者是夾禄夾貴也假令己未人己巳月己未日
己巳時四巳干神一字不雜巳貴在申故曰前有貴擁
未有馬在巳故曰後有馬乘貴踰三品之命若丁巳丁
未則正夾禄辛卯辛丑則正夾貴當從落斷之(又曰)禄貴
夾持人少得如戊午人得丙午日時戊禄在巳夾在後
戊貴在未夾在前又如己未年辛未月己未日辛未時
蓋巳禄在午在後巳貴在申在前禄與貴人夾扶其身
不湏帶别支神乃為貴命(又曰)前遮後擁人中仙乃禄馬
夾貴在本命前後是也(理愚歌曰)凡欲持綱入帝朝貴星不
與賤星交將軍湏是貴煞裹宰相多應禄馬包凡貴人
格湏要五行中無一位駁雜往來更生旺有氣帶福神
於其上四位貴却不是貴格(占歌云)好年不如月好月不
如時尊親帝座位前後貴人隨只如陳國相庚寅丙戌
辛卯己丑雖是大敗却得天乙貴更本命太歲為年中
天子前歌云尊親帝座位是也又己丑庚寅辛卯相連
謂之連珠鳳凰雖無科名官居相位又寅帶天德月戌
為太煞同况陳姓屬徵音火在戌合在寅(經云)本音墓處
天德太煞同主三台八座之榮自餘不夾太歲値禄馬
同入相
福神相還
凡禄馬官貴六合華蓋金轝文星貴人正印庫食竒德
之類皆謂之福神遞互相還為格若無死絶衝破空亡
有五行旺氣福神助之主為將相如此而又有煞神即
少逹歴重任若有死絶無衝破空亡只在格上看之又
湏尊者吉方可干神主本為重凡干神作生旺臨官或
作福神皆是吉位而納音死絶兹為尊吉卑凶若納音
既死絶更有衝破空亡即不成就不過一簿尉州縣縱
他位有福助之亦不過一多難京朝官耳若空亡衝破
更有三刑六害必是一孤獨貧夭或僧道併無成舉人
更觀五行輕重消息乘生旺氣者特逹之士只消一件
可作大乘生旺之氣湏兩件可也
四時攝聚
甲寅丙寅木火攝聚於寅丁巳辛巳金火攝聚於巳庚
申甲申金水攝聚於申壬申戊申水土攝聚於申癸亥
乙亥水木攝聚於亥遇者主清要顯逹若月令不得地
亦福(神白經云)金水聚於申火木聚於寅水木聚於亥火土
聚於已全在日時往往有福若更四時有氣逄生十有
九貴
致一凝神
聖人得抱一之眞則無所不逹鬼神含得一之靈則變
化無窮而隂陽之理精神之運歛散抑揚於一者所以
為致一之命乃間世賢輔出羣大貴人也如年月日時
胎五位納音四木一水四金一土之類一見於時或一
金四水土一水四金土一見於年各有旺氣發越一路
是也五位中年胎月俱丑而日上或時上見一寅之類
年胎月時俱是戊巳而日上見一丙之類或天乙天官
文星天德往來見於四位為福貴之氣獨胎一位無福
貴之氣禄馬官印貴德會於帝座三合於日時上帶本
家一位禄馬四位俱乘旺氣獨於時上帶一路死絶之
氣或四位俱帶死絶之氣獨於日或時上帶一路生旺
之氣四位或甲乙或丙丁或庚辛或壬癸而日上或時
上見一眞官諸如此類湏往來會合歸於一者方成此
格若自生旺一路見福貴自死絶一路見福貴亦是
虛中精實
人之年時上下如天地覆載而運日月於太虛之中此
虛中精實之格最為竒妙雖美惡相雜喜憎相半無不
併包而兼容之眞大器遠業之命年與時上下乘生旺
之氣惟日一路帶衰敗死絶之氣或上下乘金玉剛柔
之德惟月日上一路建水火變通之氣或上下俱帶天
乙天官文星禄馬並互換見諸吉神獨日位無禄馬貴
氣或年月時得寅午戌生旺庫三合純全獨日上一位
帶三合衰敗死絶之氣是也入此格者曠世無忌休休
有容富貴不能滛威武不能屈如陳以勤閣老辛未戊
戌丁卯辛亥申時行狀元乙未乙酉甲辰乙亥其說註
蘭臺妙選是此格也
功奪造化
年月日胎俱在死絶無氣之鄉而得一時在自生自旺
之地是也假令本命屬金年月日胎俱無氣而得癸酉
屬火而得戊午屬水而得丙子屬土而得庚子屬木而
得辛卯皆納音自旺之地或辛巳丙寅巳亥甲申戊申
皆納音自生之地若大小二運行年太歲只以生時較
量灾福蓋不生不旺則不能成人故也
功侔造化
本命納音生居無氣之地却得救助而往來復旺於本
位是也假令辛酉人得癸卯癸卯人得辛酉蓋辛酉之
木困於金鄉却得癸卯金復旺於酉而木復旺於卯往
來互換故為吉會(又云)辛酉失位之木惟對以癸卯則剛
柔相濟得之者文明俊敏决取巍科如前朝穆宗丁酉
癸卯癸卯辛酉嚴嵩閣老庚子己卯癸卯辛酉是此格
也
内陽外隂
如年時納音屬金水日月屬火木金水為隂火木為陽
又年時屬水日月屬木水遶花堤乃外隂内陽俱是又
云不拘内外只要成象為妙
鼎足鎡基
鼎足之義謂之三合見三竒三合見一馬合三合見本
干三合帶本家俱以得生旺為貴切忌以金當寅午戌
之類湏旺中損夀三合見三竒乃乙丙丁或甲戊庚在
年月日時而地支三合之類三合見一馬乃申子辰而
得寅馬己酉丑亥馬之類三合見馬合乃寅午戌見巳
合申之類三合見本干乃甲乙人得亥卯未丙丁人得
寅午戌之類三合帶本家如寅午戌火命得丙寅戊午
甲戌帶本家火亥卯未得己亥辛卯癸未帶本家木之
類又三合寅午戌馬在申有申而缺寅亥卯未馬在巳
有已而缺亥申子辰馬在寅有寅而缺申巳酉丑馬在
亥有亥而缺巳名三合馬換頭支也
拱揖闕門
闕門乃年對處本命甲子以己巳辛未為拱揖虛午為
闕門本命乙丑以庚午壬申為拱揖虛未為闕門餘皆
倣此考諸書尤重子午餘稍輕以子午為端門帝座故
也陽命見天官合隂命見天官印綬在日時拱揖二位
者如甲以已為天合辛以丙為天官壬為印綬之類或
二天合二天官二印綬夾輔闕門亦貴資以天德天乙
尤貴凡拱二位虛夾一位兩干同類方為眞拱有拱將
拱官拱座拱貴拱印不同不特拱門已也拱將乃月將
拱官乃官星拱座乃時為帝座拱貴乃天乙貴神拱印
乃甲戌乙丑壬辰癸未為本家印只湏不破為貴(林開云)
坐實不如拱虛明合不如暗會是也拱有七十二格拱
刃拱害拱馬拱學堂拱飛刃拱劫煞拱亡神拱鬼拱旺
拱破拱孤辰拱寡宿拱岩廊拱合拱君臣合凡拱湏詳
煞神輕重分高低言禍福貴賤若甲子見甲寅乙丑見
乙卯丙寅見丙辰丁卯見丁巳戊辰見戊午巳巳見巳
未庚午見庚申辛未見辛酉壬申見壬戌癸酉見癸亥
命前二辰有用必貴無用平常(一名金章格)
龍躍天門
辛亥人得壬辰日時壬辰人得辛亥日時如見丁亥為
正入格天門在西北處乾位得壬辰水正印而六龍在
御見亥所以為福若得丁亥則干神合壬禄在亥入此
格者有潤澤生民濟世功業
虎卧龍閣
庚申人得辛卯日時者為正入格白虎家在庚申而辛
卯重重見之則為龍閣故曰虎卧龍閣得此者主貴有
聲譽彈壓名臣
雲行雨施
丙午丁未人得戊子巳丑日時戊子己丑人得丙午丁
未日時蓋丙午丁未天河水戊子巳丑霹靂火子午居
隂陽之正位今全見之隂陽合乃雨如已入貴格而更
得此主膏澤及民有衝破空亡亦不失為州縣之職
清肅憲臺
巳酉丑人皆得乙字者是假令乙丑人得乙酉月乙巳
日得乙酉時為正入格金主刑乙眞金己酉丑金之正
位上下全見之多為臺諫之任若胎月中見驛馬則任
憲司之職
風雲慶會
此格一至三日得甲或寅四至六日得乙或卯七至九
日得丙或巳十至十二日得丁或午十三至十五日得
戊或巳十六日至十八日得巳或午十九日至二十一
日得庚或申二十二至二十四日得辛或酉二十五至
二十七得壬或亥二十八至三十日得癸或子湏將三
日一分干十干日内細推看甲乙逄寅卯為貴
重蔭重官
重蔭者如甲人逄癸又見庚重官者如甲人逄辛又見
丙蓋甲以癸為蔭癸以庚為蔭甲以辛為官辛以丙為
官如甲人逄兩辛不用此論
包裹旗旌
神煞中劫煞曰旗亡神曰旌二者相見方為旌旗獨有
一位則非包裹者乃貴也且如庚辰丙戌庚午丙子劫
煞在巳亡神在亥庚辰庚午拱巳上劫煞曰包裹旗丙
戌丙子拱亥上亡神曰包裹旌餘格類此若遇旌旗全
官雖卑亦作小監司或為帥者如帶刃身尅煞多斬人
煞尅身必刃來傷死
富貴所成
如甲人生亥卯未甲辰得辛亥丙寅己亥甲寅得辛未
丙子己亥
眞體守位
如丁人得壬而在寅卯辰亥之中或見丙辛各在旺地
别位無丁是也
虛一待用
四主本干相連即跳一字如甲乙丙戊跳丁一字是也
得之者穏步青雲若四主本支相連而重一字如子子
丑寅乃頭重尾輕主夭折
假音得時
如土人生夏季或居申子辰中運四季
寶義制伐四事顯朝
尊生卑曰寶卑生尊曰義上尅下曰制下尅上曰伐以
此四者胎月日時上下相生相尅
五行不雜九命相養
謂三元各處一方帶本位禄而和及三元各居旺庫而
納音干支相生育也
主旺本成會於一方
庚子土得丙戌月丁丑胎庚辰日癸未時之類若無衝
破却會在本氣之方更有禄馬尤妙
月官德合暗逄支禄
如丁亥得壬辰壬戌甲人得丑未亥之類
用刑者有時守刑者不亂
如寅刑已而生在春制尅有用如癸巳刑戊申而無丁
干者是
人生元命支干四柱應以上諸格雖主本無氣亦主名
聞挺特出羣三元有地而貴四柱遞合而榮三元俱有
用得地必富貴清顯胎月日時交互相合而朝命即是
榮貴清顯之命但忌空亡死絶相衝為破壞若入格命
更得福集帝座湏歴清華之選或有刑破迤遞减退言
之若有天中相衝相刑帶煞多是右職更天中相刑衝
主多停替
十干十二年生大貴人例
六甲年(丁卯)月(乙未)日(戊寅)時六乙年(己卯)月(甲戌)日(乙亥)時
六丙年(庚寅)月(丁巳)日(丙午)時六丁年(丙午)月(壬辰)日(丁未)時
六戊年(壬戌)月(己丑)日(戊寅)時六巳年(辛未)月(己未)日(丙寅)時
六庚年(甲申)月(庚申)日(辛巳)時六辛年(丙申)月(庚午)日(辛巳)時
六壬年(辛亥)月(壬辰)日(丁未)時六癸年(丙辰)月(丙辰)日(戊子)時
以上逐年只有一日一時主有大貴人應世建功立業
之命不然出塵神仙常術不能曉也大貴人莫過帝王
考歴代創業之君及明朝諸帝無一合者余嘗謂天下
之大兆民之衆如此年月日時生者豈無其人然未必
皆大貴人要之天生大貴人必有冥數氣運以主之年
月日時多不足憑余紀縉紳與凡民命同者不能悉數
姑就縉紳論如黃懋官侍郎與申价副使命同黃死於
兵禍申死牖下申先黃死官之大小又不論也朱衡與
李庭龍命同朱發科壬辰李發科癸丑朱官至尚書李
止大參夀又不永其子孫之多寡賢否又不論也萬宷
與饒才命同萬舉進士官至卿貳饒止舉人官至太守
然饒多子而萬則少又萬以謫戌死而饒則否其夀夭
得喪又難論也三河王且齋兄弟同産而功名先後亦
自不同况天下之大九州之廣兆民之衆其八字同者
何限又烏可以例論耶余記小說說一走卒與魯公命
同魯公遇朝廷有大恩寵則此卒受大責罰魯公有小
喜慶則此卒有小譴責其相反有如此者又染家生子
與魯公命同前後差六十年術者以魯公之命証之其
家大喜謂他日必貴自孩童時恣其所為後遂酗酒遊
蕩醉死於水年止十九又記樂善錄太學二士人命同
又同發觧過省約就相近遊宦庶彼此得知灾福後一
人任鄂州教授一人任黃州教授未幾黃州者死鄂州
者為治後事祝曰我與公生年月日時同出處同公先
捨我去使我今死已後公七日矣若有靈宜托夢以告
其夜果夢云我生於富貴享用過當故死公生於寒微
未得享用故活後鄂官至典郡豈非有所警惕享用不
過之所致乎又吾郡有顔守芳生員與厰民袁大綱命
同顔貧袁富顔多子袁僅二子顔在而袁已死顔讀書
守禮有危疾而能自保竟歲貢出身袁則反是合是數
人觀之豈所生之家不同而各人所習之業又異其保
身慎修克儉長年在吾人自求多福耳若曰我命該富
貴長夀而不修德進學驕恣不法豈命之所以為命也
耶
三命通會卷六
