三命通會卷五
明萬民英撰
論古人立印食官財名義
徐子平論格局獨以印食官財四者為綱其立名之義云
何蓋造化流行天地間不過隂陽五行而已隂陽五行
交相為用不過生尅制化而已今指甲乙為例以日干
論甲乙在五行屬木甲陽而乙隂也如人命得甲乙生
謂之日主屬我生我者壬癸水我生者丙丁火尅我者
庚辛金我尅者戊巳土而十干盡之矣生我者有父母
之義故立名印綬印蔭也綬受也譬父母有恩德蔭庇
子孫子孫得受其福朝廷設官分職畀以印綬使之掌
管官而無印何所憑據人無父母何所怙恃其理通一
無二故曰印綬我生者有子孫之義故立名食神食者
如虫之食物盖傷之也虫得食物則飽人得食則益被
食則損造化以子成而致養即人子致養父母之道也
故曰食神尅我者我受制於人之義故立名官煞官者
官也煞者害也朝廷以官與人此身屬之公家任其驅
使赴湯蹈火不敢有違至於蓋棺而後已是官害之也
凡人夢棺則得官亦是此義故曰官煞我尅者是人受
制於我之義故立名妻財如人成家立産湏得妻室内
助故曰妻財是四者術家立名之大義然生近乎身尅
隔乎位造化喜生惡煞乃自然之理也中間隂陽從類
隂陽配合各有至理存焉生我我生如壬生甲癸生乙
甲食丙乙食丁是隂生隂陽生陽隂食隂陽食陽為隂
陽各從其類故甲喜壬生死木滋死水中則多年不壊
不喜癸生死木被雨水淋漓不踰年則朽甲喜食丙以
丙能制庚煞而甲始得安其身不喜食丁以丁能傷官
而甲不得成其材此其義也尅我我尅如辛尅甲庚尅
乙甲尅己乙尅戊是隂尅陽陽尅隂隂匹陽陽匹隂乃
隂陽配合之理故甲見辛為正官見庚為偏官官喜正
不喜偏掌印佐貳職有不同甲見己為正妻見戊為偏
妻妻貴正不貴偏敵體侍立分則有别此其理也至若
官怕傷被傷則禍財怕劫被劫則分印怕財貪財則壊
食怕梟逢梟則奪其理與人事無二學者明於人事斯
可以言造化矣夫五行展轉生尅皆子為父母復讐之
義故甲乙生丙丁為子甲乙畏庚辛頼丙丁尅制之丙
丁生戊己為子丙丁畏壬癸頼戊己尅制之戊己生庚
辛為子戊己畏甲乙頼庚辛尅制之庚辛生壬癸為子
庚辛畏丙丁頼壬癸尅制之壬癸生甲乙為子壬癸畏
戊己頼甲乙尅制之地支十二其理亦同雖動静不同
方圓有異而生尅一也試言之北方亥子水生東方寅
卯木東方寅卯木生南方巳午火土寄旺於火生西方
申酉金西方申酉金生北方亥子水然亥子間丑一位
而後接寅卯寅卯間辰一位而後接巳午巳午間未一
位而後接申酉申酉間戌一位而後接亥子土立四維
五行均頼故巳酉合丑為金局申子合辰為水局亥卯
合未為木局寅午合戌為火局金生水水生木木生火火
生土土生金相生而無間也丑為金庫生亥子而克寅
卯辰為水庫生寅卯而克巳午未為木庫生巳午而受
金克戌為火庫克申酉而受水制東南主生西北主殺
此天地之大機也且辰戌丑未奠安四維金木水火咸
頼之以生藏易曰成言乎艮終言乎坤此土之功用在
五行為尤大也合干支而總言之甲生亥死午乙生午
死亥就禄於寅卯是甲乙寅卯同也丙生寅死酉丁生
酉死寅就禄於巳午是丙丁巳午同也庚生巳死子辛
生子死巳就禄於申酉是庚辛申酉同也壬生申死卯
癸生卯死申就禄於亥子是壬癸亥子同也戊生寅死
酉巳生酉死寅就禄於巳午與火同位子随母旺之義
而辰戌丑未乃其正位也由是天干地支相合配偶生
克制化旺相休囚其名為印為梟為食為傷為官為煞
為財為劫刑衝破害虚邀暗合而變化無窮矣徐子平
識破此理故只論財官印食分為六格而人命之富貴
貧賤夀夭窮通舉不外是其餘格局不過自此而推之
耳
論正官(喜身旺看印綬逢官財)(食神)(以財為引)
(忌身弱泄氣)(偏官貪合)(傷官入墓)(刑衝)
(一曰正官二曰禄神)
正官者乃甲見辛乙見庚之例隂陽配合相制有用成
其道也故正官為六格之首止許一位多則不宜正官
先看月令然後方看其餘以五行之氣惟月令當時為
最况四柱各管年限年管十五失之太早時管五十後
失之太遲故只此月令為正餘格例此甲日生酉月乙
生申巳丙生子丁生亥戊生卯己生寅庚生午辛生寅
巳壬生午未丑癸生辰巳戌月皆為正氣官星更天干
透出如甲見辛酉乙見庚申之例謂之支藏干透餘位
不宜再見又湏日主徤旺得財印兩扶柱中不見傷煞
行運引至官鄉大富大貴命也大忌刑衝破害傷官七
煞貪合㤀官劫財分福為破格如甲生酉月見卯為衝
酉為刑午為破戌為害丙為合乙為劫丁為傷克庚為
混雜湏是官星純一五行和粹方以正官論若見前忌
柱中雖有物去之亦不純粹若官星結局又有財資扶
非行身旺地不發官止一二無財有印身弱無妨若四
柱皆歸背禄宜推歲運向背財官旺地何如若財官滿
目日主衰弱不能負荷徒勞無用運至財煞旺鄉多染
癆瘵但有七煞行運復遇便是徒流之命又曰甲生酉
月辛金正禄若見丁傷支中無局時引歸衰敗死絶之
地或有制合去之衰絶之火豈能傷其旺禄若時引官
星臨衰敗死絶之位反引丁火歸生旺之鄉或臨煞地
降官失職禍生無疑時為歸息之地吉凶全在時消息
日主用神太盛宜時以節制之日主用神漸衰宜時以
補助之柱中雖有凶神時能節制亦不能為禍此看命
之要法也又曰甲生丑月内有辛金又值酉時巳是重
犯若天干復透辛多更行西方力不勝任變官為鬼旺
處必傾多致災夭湏有合制方吉若自身乘旺如甲寅
乙卯等日更有印生助官星雖多亦不為害甲生戌月
雖坐火庫若不成局無黨不能為害以辛刃在戌戌中
有旺戊生辛如透庚混雜戌月無氣略有制合亦不為
慮又云凡用官日干自坐財印終顯如甲子甲辰之類
自坐傷煞終有節病如甲午甲戌甲申之類湏斟酌又
曰取官星不必專泥月令支辰或月干或年日時支干
只一處有不曾損傷皆可取用故經云明干有氣明干
取明干無氣暗中取若明干無氣引歸地支或有助托
運行得地亦不减月内官星之福又曰凡論官星略見
一位食神坐實便能損局惟月令隠禄見食却為三竒
之貴大要看官食虚實何如若官星坐實合神略虚随
官助貴合神坐實官星漸弱官随合神謂之貪合㤀官
又曰正官格要行印鄉即是逄官看印柱中原有印随
官印輕重日干強弱以觀所行之運身弱印輕要補其
印身旺官輕要補其官行傷官運即是背禄行身旺運
即是逐馬珞琭云背禄逐馬守窮途而恓惶行煞運即
是煞来混官行墓運即是官星入墓經云煞官混雜不
貧則夭旺煞投墓住夀難延所以正官格只喜向禄臨
財如此消詳萬無一失三命鈴云凡禄命身三等官各
禀五行率以其性推之如以金為官主職位清峻多掌
刑獄錢糓之任决斷明敏遇行年太歲在丑為官庫主
喜亦取旺相休囚有氣無氣言之若以木為官主品秩
清高和俗守慎遇行年太歲在未為官庫以火為官主
官序炎赫為性猛烈用刑慘酷亦主發歇不常遇行年
太歲在戌為官庫以水為官主職卑位下級陞序進謙
和得衆矜恤孤寡亦有道性遇行年太歲在辰為官庫
以土為官主官序穏當難侵犯厚重質直法令分明遇
行年太歲在辰為官庫凡五行之官各随其性則吉若
失其性則主為官不久假令癸丑木命人以土為禄官
木為命官金為身官皆以三命尊卑五行休旺言之禄
命身三等官庫如甲子金甲為禄屬木木被金克故為
禄官金墓丑是為禄官庫也命與身官庫倣此西蜀知
命者云凡人年月日時四干迭相官印足者主貴歷觀
大命遇兩印者頗多如吕吉甫學士壬申己酉丁巳庚
子壬與巳庚與丁為官壬與庚巳與丁為印章子厚相
公丁亥戊子丁未壬寅己卯胎戊與乙壬與巳丁與壬
為官乙與壬戊與丁為印少遇兩官者又湏四貴華蓋
上遇正官者大貴此亦一偏之見也又云看官星有天
官鄉取月干制歲干如六甲年正月建丙寅五月庚午
六月辛未庚辛金能制甲木戊癸即相帶而行甲癸人
在午未乙丙人在辰巳丁戊人在寅卯巳庚人在戌亥
辛壬人在申酉若人遇之當食天禄貴處朝倫有地官
鄉取月建制歲干如歲干是甲乙屬木七八月見申屬
金金能制木甲乙人在申酉丙丁人在亥子戊巳人在
寅卯庚辛人在巳午壬癸人在辰戌丑未若人遇之主
早承休蔭官序易陞有真官鄉取命前三辰月干與命
干合如丙子人二月生為命前三辰是辛卯丙與辛合
故丙子二月生人為真官中生之類君子遇之職居近
侍小人遇之亦主富豪如劉行素御史丙子辛卯丙子
辛卯正合此說又云術者以甲見辛為官不知真五行
克納音為真官此最緊福神干頭自見官而得合者為
上有諸神来朝者最佳如甲寅生納音水得己亥甲巳
為真土是納音見真五行克也若不見太歲本干克但
於日月時上見乙庚亦是若止見庚謂之偏官比之全
者减力又不見乙庚止見乙巳乙丑乙酉餘位中多見
申不見申止得三五分力餘倣此又如己酉己卯見丁
壬壬子壬午見乙庚雖納音見真五行克為官柰本干
同受克故不作真官而作真鬼斷之大小運流年逢之
災尤重此亦看官星者所當知喜忌篇云五行正官忌
衝刑克破之官繼善篇云登科及第官星臨無破之官
又云有官有印無破作廊廟之才又云名標金榜湏要
身旺逢官身弱遇官得後徒然費力五言云有官要有
印無刑足可誇不為金殿客也作富豪家通明賦云真
官時遇命強早受金紫之封經云官貴太盛纔臨旺處
必傾三命云根元淺薄遇官貴而不榮身弱喜印綬生
身比肩陽刃扶身定真云最貴者官星為命日時得偏
正財為福又云官星如遇劫財雖官非貴秘訣云罷職
休官只為官逄運合又云官星重見只作煞推再至官
鄉災非難免若是太多制之為福指迷賦云日遇真官
貴則時加禄命時日生遇官印湏憑有氣之鄉若遇衝
破空亡此等遇而不遇官印遇鬼官印如無鬼旺鬼衰
詳其勝負官刑命喜莫教命反刑官官印受刑不戎即
吏官印明無暗有比如玉帶重重時日相逄福德勝坐
十倍有官無印難求清顯之名有印無官發不在迅速
之内淵源賦云正官乃忠信尊重之名治國齊家之號
四柱得天時地利早登科甲而封妻蔭子歲運行官印
之鄉萬鼎千鍾䨇旌五馬若是庸流常招官事之擾如
或女命當膺邑號之封女命如平賤中却貴男命不遇
靠貴而發相心賦云官星愷悌貴氣軒昂抱優渥而仁
慈寬大懷豁逹而聲韻和揚丰姿美而秀麗性格敏而
聰明要訣云正官為人慳吝萬褀賦云官星者榮身之
主掌禄之源逄財則從容顯逹遇刃則偃蹇伶仃喜印
綬以為順意忌偏黨以為傷神所以功名特逹者身強
官旺利禄虧盈者身弱官衰身旺官微財名寡合傷官
若重再喜印滋身輕忌曜如強偏愛印綬生制古歌云
正氣官星用月支喜逄財印到年時破害衝空俱不犯
富貴䨇全報爾知(又)官星不可被刑衝官煞同来吉變
凶化煞為官方是吉化官為煞禍重重(又)官星大抵要
身強身弱湏求氣旺方印綬兼行財旺地無衝傷破是
榮昌(又)生月官星坐禄鄉日辰生旺福無疆有財有印
無傷破年少成名坐玉堂(又)月逄正禄號真官不犯刑
傷禄最寬日主興隆名利顯運逄財印步金鑾(又)印多
官多為貴命官旺身衰反為病官多身旺化為財財旺
身衰貧病併(又)正官大抵要純和四柱無傷掇顯科時
上喜逄財徤旺柱中欣見印生多提綱獨遇為真貴年
位重逄乃太多别處若有煞来混反為辛苦受奔波合
諸說觀正官喜忌見矣
天福貴人
謂官星坐處見禄如人有官得禄莫非天福甲生人以
辛為官辛禄在酉是以甲人見酉乙人見申之例甲用
辛官柱有辛酉更得福神助之生旺有氣為佳一名禄
干福神遇者主科名巍峩官職尊崇多掌絲綸文翰之
美
天官貴人
謂官星所居之地出本旬遁見如甲人以辛為官星本
旬遁得辛未乙人遁得庚辰丙人遁得癸巳之例十干
官星坐天乙貴人如甲人見辛未丙見癸巳謂之貴人
頭上戴官星更得印綬禄貴全見天元清秀不反傷納
音尤吉有反傷衝克不順無氣則天官惡而吉去矣一
名官貴堂格
天元坐禄
經云金若遇火有重權防禦刺史臣(如庚午庚寅庚戌辛巳辛未等日)
水若遇土入官局可沾侍郎禄(如壬午壬戌癸巳癸丑癸未等日)木若
遇金主傷衰化煞為權勢若雷(如甲申甲戌乙巳乙酉乙丑等日)火若
遇水主兵權為將鎮三邊(如丙申丙子丙辰丁亥丁丑等日)土若遇木
為正禄八座三台福(如戊寅戊辰己卯己未己亥等日)此即白虎持世
等格要日主與官貴相停偏枯則不成造化大忌刑衝
破害傷損貴氣不成格矣如庚午日坐丁官喜見甲乙
財生官戊巳印生身忌丙煞雜官癸水傷官子衝破午
餘干例推又曰日主自坐官星不大忌衝譬執物在手
無可奪之理主為人伶俐好色機變有謀若只日下一
位行財官運方發若生月帶禄支坐財官生時得地方
為真貴壬午日是禄馬同鄉更逄庚戌時為妙壬自坐
禄有庚辛制甲乙使壬得巳土為官貴如戊辰日辰中
乙木為戊之官春生貴重秋生虚譽無禄古歌曰座下
官星最是竒多因祖蔭見根基若還行往印鄉去脱却
青衣換紫衣
歲德正官
取年上干支官為歲德喜忌與月令正官同論遇此必
生宦族或蔭襲祖父之職若月居財官分野運向財官
旺地日主徤旺貴無疑矣凡年干遇官福氣最重發達
必早如癸酉庚申丙子丙申年上官星柱中會官局歸
禄日下丙克申酉金為財官䨇美二丙身旺十七八運
行戊午雖午衝子申子會局衝不能動日主併旺及第
早發古歌云年中正禄是根芽必主生身富貴家運氣
喜逄身旺地財生印助福無涯(又)年上官星為歲德喜
逄財印旺身宫不逄七煞偏官位富貴榮華莫與京
時上正官
如甲日酉辛時乙日申庚時例時上官星與月亦同但
力輕微發福多在晚年或生賢子要有印助月令通生
旺官氣及見財生或行財官印生旺運方可發福破傷
不中如辛未辛卯庚戌壬午時上正官午戌會官局卯
未會木局運至丁亥財局三合全生起丁官貴為學士
丙戌運官旺禄位光華雖見丙煞有壬制辛合不損貴
氣古歌云正官有用不湏多多則傷身少則和日旺再
逄生印綬定須平步擢高科
向禄臨官
經云向禄臨官格最稀逄之官早拜丹墀如戊戌己未
乙丑丁丑坐下癸水為印金庫為官生於六月中氣後
土旺生金運行西方乙木向禄貴也
官印禄煞俱全
經云官印禄煞俱全八座鈞衡之任如戊申己未壬子
辛亥壬坐子自旺歸禄於亥巳為正官坐未帶刃自旺
戊為七煞坐申自生亥為壬禄秉辛受生為壬正印臨
官居申四者皆旺為最貴造化
真官真馬
經云真官真馬合月建兩府官清顯如甲見辛巳乙戊
庚丙辛癸之例又名上下官印又名十樣錦主甲科官
居禁地常人亦不至艱辛逐年太歲𢃄禄在第三位秀
才請舉及第常調改官兩府入相古歌云若人三處遇
食禄定封侯
禄馬官印
經云命中禄馬併官印福禄金珠准如戊申辛酉癸丑
丁巳癸坐丑自旺辛坐酉禄旺為印時逄丁巳財官又
是天乙貴人俱各有氣故貴
官印禄庫
經云官中見禄庫逄財金玉自天来如甲乙逄乙丑丙
丁逄庚午戊己逄壬辰庚辛見乙未壬癸逄丙戌是也
一命丁丑辛亥癸酉壬戌癸用丙為財戌為財庫用戊
為官戌中戊土正旺財庫生助酉為癸印丑為印庫財
官印俱逄庫旺無衝破為貴
相刑遇貴
經云日時相刑得遇貴執法有權勢又云寅刑巳巳刑
申庚辛逄寅是貴人卯刑子子刑卯癸乙䨇䨇富又清
未刑戌戌刑未甲戊逄羊貴自榮不利文官主武權如
劉應節尚書癸未乙卯丙戌戊子子卯刑而得乙癸未
戌刑而得戊所以官歴兵刑縱有文名不居學翰又壬
寅壬辰丙申癸巳丙日癸巳時官星日禄刑入主申合
格
三合遇貴
經云三合若是遇貴禄平生多財糓如乙巳乙丑乙巳
辛巳乙為日主用庚為貴天干無庚却己酉丑三合官
局故為三合遇貴又名暗官格
月時逄貴
經云月逄貴地禄馬重加少年及第名播京華如甲日
遇酉戌月時乙日遇申庚月時及己酉丑日時同犯者
名重禄要不在休囚之地不逄刑衝傷害方可用
五官會聚
如甲乙人遇庚辛申酉戌己丑純官四柱原有丙丁火
制伏則吉或日主自旺比劫相助亦吉如無制伏再行
金地禍患不可勝言一名聚鬼又名夭折煞遇鬼有氣
之月君子主貴顯常人夭横無氣君子反夭折常人作
胥吏
五行不雜
經云五行不相雜為官必顯達此格以生日為主時支
分野月為根苗年為本身各歸禄馬之地不相刑害如
辛丑辛丑癸巳丁巳癸日為主天干金水相生地支二
丑二巳皆金分野癸日官旺身旺不相刑制為貴
金木間隔
經云木若逄金間隔作兩府之官木無金終不成器如
楊博尚書己巳庚午乙卯庚辰乙坐卯自旺生於午得
兩庚間隔成器故貴極品又庚申戊子乙酉甲申乙為
日主無氣取庚為官旺於酉乙庚化金妻從夫化成貴
月令子癸為印申子合局生木運行東南身旺之地制
煞之鄉故貴又云木官不重以木須要金而木適中如
兩木兩金氣相停不偏尤貴
水火既濟
經云火若遇水成既濟兵權萬里如辛巳辛丑丙子戊
子丙日臨子坐下正官月時引旺重逄竒儀丙以癸為
官癸以戊為官互換見官丙合辛財生官化為真水戊
子時戊合子中癸化為真火入水火既濟格大貴
金火相成
經云金無火制器難成如乙巳辛巳庚午辛巳庚坐午
入火鄉官貴之地喜生四月逄生天干二辛相比地支
己午純火金生火旺兩各有氣故貴又云金鬼無偏以
金湏要火而金相當如兩火兩金各居生旺尤妙
生成官星
如甲乙人得辛巳庚申辛酉壬癸人得戊申己亥戊子
之例又名真官湏甲得辛乙得庚自然陽干配隂支隂
支合陽干帝旺為上臨官次之長生為下若再遇驛馬
學堂文星天乙不待歲運自然奮亨反則無益
交互官星
如甲申見乙酉丙午見壬子乙卯見戊申庚午見壬子
丁巳見辛亥癸亥見丁巳彼此互見若生旺得氣主貴
顯如范文正公丙午己亥戊子壬子是也
虚夹官禄
如甲以辛為官見癸酉為正官禄遇壬申甲戌夹之乙
以庚為官見甲申為正官禄遇癸未乙酉夹之等例遇
者勝帶正官正禄
官星六合
如甲子見辛丑丁亥見壬寅之類更在一旬尤妙古歌
云官星六合少人知貴在旬中始是竒生日生時如點
入太師太傅佩旌旗如蔡京丁亥壬寅壬辰辛巳是也
官下有官
如甲人見辛月丙日癸時之類主官職崇高名位清峻
(官下食合)如甲人見辛為官辛食癸丙與辛合在月日時之
類主為官有貼職常人有兼藝
真官催官
如己丑得甲寅辛丑得丙寅命前一辰之類為真官不
貴即富如庚辰見乙卯戊子見癸丑自下而上名催官
之類主功名發越
官煞會墓
如甲乙人見辛丑丙丁人壬辰戊巳人乙未庚辛人丙
戌壬癸人戊辰以官煞居墓地君子主科甲武人戰功
常人藝業出俗
三台拱帝座
專論納音如火人得甲寅又得己亥日時甲寅水見甲
巳土乃是真官甲真土復見己亥木又為官甲貴在丑
巳貴在子在六合之間故名如不犯凶神惡煞衝破則
官入三台有則减落斷之庚寅生見乙亥亦是以上俱
官星分出
論偏官(喜身旺羊刃)(印綬比肩)(合煞看食制刃&KR1134;煞印及)
(忌以食為引星身弱財)(正官)(刑衝)
(入墓偏官一曰)(二曰七煞)
(三曰五鬼星四曰將星五曰孤極)
偏官者乃甲見庚乙見辛之例猶二男不同處二女不
同居不成配偶故謂之偏以其隔七位而相克戰故
謂之七煞譬小人多凶暴無忌憚若無禮法控制之不
懲不戒必傷其主故有制謂之偏官無制謂之七煞如
日主徤旺有印綬助化即經云煞見印而顯煞助印生
有財星生扶即經云逄煞看財如身強煞弱有財星則
吉身弱煞強有財引鬼盗氣非貧則夭有食神透制即
經云一見制伏却為貴本有陽刃配合即經云煞無刃
不顯逄煞看刃是也以上諸制合生化須要無太過不
及是借小人勢力衛護君子以成威權乃大權大貴之
命又性格聰明忌日主衰弱七煞重逄三刑六害劫亡
相併魁罡相衝其凶不可具述若七煞止一而制伏有
二三處喜行煞旺地倘運再遇制伏則盡法無民雖猛
如虎狼亦不能逞其技矣是又不可專言制伏要輕重
得所故經云原有制伏煞出為福原無制伏煞出為禍
此之謂也假如甲見庚及申乙見辛及酉柱中煞旺有
氣宜行東南方運制庚辛無氣方發否則生寅卯月或
自坐長生臨官帝旺更多帶比肩同類相扶則能化鬼
為官化煞為權行運引至印鄉必發富貴倘歲運再遇
煞地禍不旋踵假令甲寅生人為身旺歲月見庚申為
煞旺柱中不透火制地支子辰會印成局則煞生印印
生身作權貴看年干露煞與月令時支不同太歲乃一
生之主最重如甲見庚年乙見辛年又生申酉丑月柱
中金多大運再行金鄉流年歲君並見為凶尤甚若生
寅午戌及木旺之月火制身強金絶不能為害則吉經
云甲逄庚敗凋零枝葉根枯乙遇辛傷消乏本根苗損
炎炎丙火遇壬而黑㷔無光燦燦丁紅見癸而煇光自
滅戊臨甲位湏防轉福為殃巳坐乙鄉自是禄元有損
庚遭丙戰勢自傾危辛被丁傷克伐為害壬逄戊土蹇
澁難通癸就巳鄉奔波難保干禄生旺可以扶持惟喜
刃来自能合制又云五行遇月支偏官只許地支一位
多則不佳四柱純煞有制定居一品之尊略見一位正
官官煞混雜反賤四柱煞旺運純身旺為官清貴又云
身煞俱旺無制伏又行煞旺運雖貴不久又云柱中七
煞全彰身弱極貧無夀繼善篇云非夭即貧必是身衰
遇鬼又云身強煞淺假煞為權煞重身輕終身有損獨
步云格格推詳以煞為重制煞為權何愁損用七煞制
伏旺中取貴元犯鬼輕制却為非通明賦云月中遇煞
命元強黑頭將相又云七煞多根須忌始終克害(財為七煞)
(之根)定真云七煞如逄財助其煞愈凶又云刃為兵器無
煞難存煞為軍令無刃不尊刃煞兩顯威鎮乾坤元理
賦云當權者用煞而不用印又云受職憲臺之除偏官
得地又云偏官之格喜傷官而怡身強又云食神制煞
逄梟不貧則夭幽玄賦云七煞佩印足為烏臺之論四
言云煞不離印印不離煞煞印相生功名顯逹妙選賦
云煞為武藝印為文華有煞無印欠文彩有印無煞欠
威風絶妙煞印䨇全宜其文武兩備玄機賦云身強煞
淺煞運無妨煞重身輕制鄉為福玉匣云七煞咸池楊
貴妃身死於萬馬幽玄賦云七煞遇長生之位女招貴
夫絡繹賦云煞臨子位必招悖逆之兒千里馬云七煞
有制亦多兒相心賦云偏官七煞勢壓三公喜酒色而
偏争好鬪受軒昂而扶弱欺強性情如虎急躁如風定
真賦云最凶者七煞臨身日時逄二德為祥要訣云偏
官或持劒鋒海外垣服又云以煞化權定顯寒門貴客
古歌云偏官不可例言凶有制還他衣禄豐干上食神
支帶合兒孫滿眼受褒封(又)身逄七煞是提綱只為干
衰大受傷正禄交差刑煞入終身不免受凶殃(又)七煞
提綱本是愁只因馴服喜無憂平生正直無邪曲職位
當封萬戶侯(乂)月位偏官本煞神有制還居一品尊儼
若自身榮貴晚也須為福及兒孫(又)月支偏官最忌衝
傷官羊刃喜相逄日干旺相皆為貴制伏無過百事通
(又)偏官有制化為權英俊文章發少年身旺定登臺諫
客印助扶官累受宣(又)若逄七煞化為權武職功名奏
九天威鎮邊彊功蓋世貔貅雲擁盡揚鞭(又)煞神元有
制神傷制伏身強禄位昌如見制伏元有損反將富貴
變災殃(又)傷官七煞命中嫌制伏調和可作權日弱又
無制伏者兢兢如抱虎而眠(又)身弱煞強無制神多生
災禍不堪論那堪更入官旺地躭疾遭刑喪此身(又)偏
官制伏太過時貧儒生業更何疑歲時若遇財旺地煞
星甦醒發權威(又)甲乙之煞露庚辛月中水木喜加臨
運行木火興名利水運行来怕火金(又)丙丁五月重逄
煞木火来臨大有功金水運行身有禍子来衝破最為
凶(又)六乙生逄巳酉丑局中却忌財星守忽然行運到
金鄉管取平生夀不久(又)庚日全逄寅午戌天干透土
始為祥重重火旺聲名顯命裏休囚忌水鄉(又)六丙生
人亥子多煞星歸印反中和東方行運功名顯運至西
方事轉磨(又)隂水多逄巳字傷煞星須要水来降縱然
名利能高顯只恐平生夀不長(又)土逄卯位三合全不
忌當生金水纏火木旺鄉名利顯再行坤坎禍綿綿(又)
寅月重逄寅午戌庚辛為主要安排無根有土偏宜火
主旺無根怕火來(又)乙干提丑支全合煞旺身強格局
高金水行来名利厚土鄉火地失堅牢(又)甲乙若逄申
喜印暗相生水旺金也旺官袍必掛身(又)甲乙生寅月
金多反吉昌不宜重見水火土是衣糧(又)乙木生居酉
莫逄全己丑富貴坎離宫貧窮坤兊守合諸說觀偏官
喜忌覩矣
天元坐煞
謂甲申乙酉等日如乙丑日丑中自坐辛金為煞喜生
春夏乙木健旺煞自有制不喜明見丙丁生秋月彫零
坐下藏鬼豈不為害凡值此等日要日干倚旺再無官
煞復克喜印化煞財旺身旺為福如煞旺有傷官合制
亦貴如無助化再行煞旺運或再見煞克為人必面目
瘢痕侏儒跛鱉駢指瘤贅奸貪猛暴恃強不憚累犯憲
章克重多夭合格多為武貴若身臨生旺同類印綬助
身有制中和亦主文貴但為人心多性急隂險懷毒僣
偽謀害不近人情
時上一位貴
喜忌篇云若乃時逄七煞見之未必為凶月制干強其
煞反為權印經云時上偏官身要強陽刃衝刑煞敢當
制多要行煞旺運煞多制少必為殃蓋時上偏官要干
上透出只一位為妙年月日重見反主辛苦勞碌若身
旺煞制太過喜行煞旺運或三合煞運如無制伏要行
制伏運方發但忌身弱縱得運扶持發福運過依舊不
濟又曰時上偏官不怕衝刃為人性重剛直不屈煞無
根要坐旺宫(如庚申乙卯之類)有根不宜(財者煞之根)若一位七煞
却有兩三重制伏縱文過李杜終難顯逹經云偏官時
遇制伏太過乃是貧儒獨步云時煞無根煞旺最貴時
煞多根煞旺不和通明賦云時上偏官通月氣主旺鷹
揚驚神賦云時上偏官有制晚子英竒獨步云時上一
位貴藏在支中是日主要旺強名利方有氣古歌云時
上偏官喜刃衝身強制伏禄豐隆正官若也来相混身
弱財多主困窮(又)時上偏官不怕衝喜逄羊刃不為凶
無衝有制為真貴輔佐山河掌握中(又)時上偏官一位
強日辰自旺喜非常有財有印多財禄定是天生作棟
梁(又)時逄七煞是偏官有制身強好命看制過喜行煞
旺運三合得地發何難(又)生逄七煞在時中定作邊臣
立大功制禦帶合無忌破兵權赫奕鎮威風(又)元無制
伏運須見不怕刑衝多煞攅若是身衰惟煞旺定知此
命是貧寒(又)時逄七煞本無兒此理人間仔細推底月
時中如有制定知有子貴而遲
年上七煞
經云年逄貴氣不用制伏喜日主徤旺羊刃相合柱中
帶財更行財運發福清秀最忌身衰蓋七煞乃小人之
象既居祖宗之位如朝廷老臣祖父老僕日主徤旺老
僕則盡力以事幼主日主衰弱不能與小人為主何肯
盡力事之反成害己之物年干見此必主出身寒微四
柱行運有情主寒門生貴子若煞旺身衰衝刑太過必
主貧窮至重者帶孝遭刑又曰歲煞一位不宜制四柱
重見却宜制日主生旺制伏略多喜行煞旺地制伏太
過或煞旺身衰官煞混雜歲運如之碌碌之軰若制伏
不及運至身衰煞旺鄉必生禍患一命戊戌庚申壬午
癸卯戊與癸合卯與戌合壬坐午支財官俱備為貴古
歌云歲德壬来見戌年財旺身強禄自然更得運行財
旺地為人聰慧又忠賢(又)年干七煞莫言凶制合為權
最有功若得身強無忌破此身多入禁庭中(又)歲傷日
干不和同須要干支制伏重煞旺喜行身旺地初年難
免一場凶
棄命從煞
獨步云棄命從煞須要會煞從財忌煞從煞喜財會逄
根氣命損無猜蓋言從煞格以煞神太重身無所歸不
得已從之要行煞旺及財鄉四柱無一點比肩印綬方
論如遇運扶身旺與煞為敵從煞不專故為禍患經云
棄命從煞論剛柔言棄天干從地支隨五行性情隂干
從地支煞純者多貴以隂柔能從物也陽干從地支煞
純者亦貴但次於隂以陽干不受制也水火金土皆從
惟陽木不能從死木受斧斤反遭其傷故也幽玄云身
太弱煞太重聲名遍野元理賦云平生為富且貴皆因
煞重身柔中途或喪或危只為運扶干旺又曰鬼多無
鬼反不為凶古歌曰五陽坐日全逄煞棄命相從夀不
堅如是五隂逄此地身衰煞旺吉堪言(又)西方金位坐
臨柔不怕休来不怕囚鬼煞旺生多發福功名催促上
瀛洲
時煞歸庫
乃六乙日見辛丑時六辛日見戊戌時即時上一位貴
以煞坐庫故另立名古詩曰庫内偏官名庫煞刑衝破
害最為竒運行制伏兼身旺便是功名奮發時
官藏煞顯
如甲生己酉丑月天干透庚生申月歲時辛金坐實多
透二者不拘藏見但無氣的便不用如用官不宜行煞
運用煞不宜行官鄉要身旺喜忌篇云煞藏官顯身弱
豈得成名煞顯官藏有制自能顯逹災福與官煞格同
古歌云露煞藏官只論煞露官藏煞只論官身強遇此
多為貴身弱逄之禍百端
官煞混雜
人命官煞俱有謂之混雜只取財印為用柱元有財運
行財發大要身強勝任其財方可身弱官煞混多夭貧
身旺有制亦好無制成印局化煞亦可詩曰官煞交加
用命推箇中消息要詳之得時身旺分輕重貴賤分明
辨别知如壬辰丙午丙辰癸巳身煞俱旺官從戊化德
秀兼備丁亥壬子丁未癸卯丁從壬化亥卯未會局水
木清竒甲午己巳辛酉甲午辛日巳丙為官二午丁為
煞喜旺專禄己酉會局勝煞雖無制伏初行西方身益
旺故貴觀三命不可以混雜為賤論
會煞化印
乃支辰會合煞局如甲日見申子辰之類最喜柱有印
綬隠顯無傷為妙大運最怕與流年相會旺財傷印凶
危如柱中元有克印之神歲運更逄財星併克必遭凶
暴死如甲辰日生子月見申時會起庚煞化印貴至一
品運行丁未歲在庚戌衝起日下辰土聚財壊印煞無
化戌年為事辛亥年受刑詩曰會煞為權福最多支辰
合印致中和若逄克印臨年運刑戮傷身可奈何
專煞無制
經云身強煞淺假煞為權煞重身輕終身有損煞旺相
柱無制伏日主坐旺引身旺鄉為專七煞當權必當驟
發倘身旺運過歲運遇刑衝制伏之位平安忌見煞旺
運專煞最怕見刃柱元帶刃歲運再遇苟非惡疾必主
横死詩曰煞旺無制引身旺為煞專權富貴全身旺運
過煞若旺刑冲破害也平安
專禄要制
此格六庚日見巳時庚金長生之地内有丙戊二禄戊
生庚丙為庚煞柱要壬癸制丙當為武帥持權若逄煞
運不吉詩曰專禄庚来就己位也須制伏始為竒武職
當權為帥座忽逄七煞禍来時
官煞去留並官鬼互變雜論
喜忌篇云煞官混雜類有去官留煞亦有去煞留官蓋
言柱中官星七煞交差月上見官時上見煞或月上見
煞時上見官或四柱叠見有物去官留煞者即以偏官
論有物去煞留官者即以正官論凡看去留要詳柱中
官煞孰重孰輕天干透者易去月支所藏者難去須傷
官食神去官煞之物衆而有力方纔去得五陽日食神
能去煞又能留官五陽日傷官但能去官不能留煞必
湏得羊刃合方成去官留煞假如甲日生人甲以辛為
官庚為煞若官重煞輕得丙食一位克去庚金與辛相
合此謂去煞留官有情而貴若煞重官輕得丁火傷官
克去辛金再得乙木羊刃與庚相合此謂去官留煞有
情而貴五隂日食神能去煞却不能留官日主自能留
之五隂日傷官能去官又能留煞假如乙日生人以庚
為官辛為煞若官重煞輕得丁食一位克去辛煞則乙
與庚合此謂去煞留官有情而貴若煞重官輕得丙火
傷官克去庚金来合辛金此謂去官留煞有情而貴元
理賦云去煞留官當論貴去官留煞主威權又曰官星
七煞交差却有合煞為貴此之謂也合煞有二義有合
去合来合来是去官留煞合去是去煞留官假令六甲
生人透辛正官又透庚七煞是官煞交差柱中却有乙
木合庚七煞有丁火克辛官星此是去官留煞假令六
巳生人透出甲正官又透乙七煞是官煞交差柱中却
有庚克甲正官来合乙七煞是去官留煞上是羊刃合
煞此是傷官合煞又如甲以辛酉為官庚申為煞若甲
申日以申為煞又有酉為官緣申乃水長生之地煞化
印生助甲木柱中雖有酉金却有午丁字傷克去官留
煞值此主生平心志巧妙不受福德不信任他人常勞
役自己又如六庚生人柱透丙煞又透丁官是官煞交
差若柱有壬克丙又来合丁是去煞留官賦云合官星
不為貴合七煞不為凶蓋言合官是柱中閒神合去官
星所以不為貴合煞是柱中閒神與七煞合所以合官
忘貴合煞忘賤若日主干支與官煞合則為合官為貴
合煞為賤書云明煞合去五行和氣春風暗煞合来四
柱刑傷害己是也若不分别日主與閒神何以有合來
合去之辨蓋合去之法如年月相合去之不論月時相
合亦去日與年合不可去以日與年為要餘作閒神論
也經曰官煞兩停喜者存之憎者去之蓋言柱中正官
七煞兩均相停有物生扶會和者其力專宜存而留之
有物破損傷害者其力散宜棄而去之官星有尘扶煞
星有破害則去煞留官反是則去官留煞若兩停俱無
扶合而有破害當斟酌柱中有力一字為用神若是吉
神則以吉論若兩停俱有扶合而無破害即是官煞混
雜反為貧賤又曰年月日時㦯有四位官四位煞當以
明者用之藏者捨之明見官則存其官明見煞則存其
煞宜仔細分别若兩停無輕重察其生助向時者用之
背時無助者棄之去留不清乃為混雜如甲生七月上
旬為煞得令縱有丙火亦不能去又曰去留二格最宜
身旺若身果旺雖無物去煞亦能化煞為官如甲見庚
為煞甲坐寅禄旺甲木自抱火氣制煞不須再見丙丁
如甲生秋令却要丙丁制之柱原無制運到制地方發
又如丙日畏壬丙坐巳午或丙下抱上則壬不能為害
丙化煞為官須行身旺運可又曰地支天干合多亦云
貪合忘官蓋言日主天元地支人元與當生歲月時中
支干明暗重重相合有情貪戀合神雖有官星則財来
盗氣官来尅身反為不利官將不成財將不遂故曰貪
合忘官大抵凶神有物合去則反凶為吉吉神有物合
去則反吉為凶吉凶神煞看局中喜忌何神不可執一
論奥旨賦云陽日食神暗合官星隂日食神竊侵印綬
觀此則知四柱無官印則喜食神有官印則忌食神又
曰貪合忘煞忘官如六癸生人干頭透出巳字為煞再
透甲字是巳家合神合去巳字不為煞矣此謂貪合忘
煞如庚申甲申甲子乙亥年上庚字傷甲得亥上乙字
合庚去煞奈月令又有申不清二申煞重不能盡合所
以只為吏命又如六壬生人干頭透巳字為官再見甲
透是巳家合神合去巳字不為官星此謂貪合忘官如
辛丑丙申甲戌己巳甲日透出辛字正是官星奈因丙
火合去所以發貴不清訣云壬水相逄陽土時心懷忿
怒起争非忽然癸水来相助合住凶頑不見威此貪合
忘煞例又云壬逄巳土欲為官驀被青陽起訟端(青陽甲木)
引誘合將真貴去致令受挫萬千般此貪合忘官例又
曰貪合不但忘官煞忘印忘食亦可憐格中惟有忘煞
貴官煞俱去不成權(又)去煞留官仔細詳食神厨位要
高強不逄偏印来傷用財旺生官大吉昌(又)去煞留官
造化竒個中消息有誰知有情克合多榮貴月桂高攀
第一枝(又)官煞相連只是煞官煞各分為混雜食神重
犯作傷官叠見官星又論煞(又)局中官煞兩頭窺羊刃
重重或助之八字純陽偏印重位高身顯佐明時精紀
云凡命鬼多而主本却在有氣之地其鬼化官若主本
無氣官有氣即官化鬼季主云旺迅逄鬼鬼化官衰迅
逄官官化鬼如丁於真五行屬木凡丁人見乙與庚為
鬼若丁亥丁卯丁未人見之不為鬼若亥卯未全見三
丁足者尤好蓋亥卯未木之正位而又得三丁木盛氣
旺全要庚金尅制之又如丁巳丁酉丁丑人生居金之
正位木弱金強更見乙庚真金即以鬼論又如六丁皆
真木而見乙酉乙亥乙真金也却不為鬼而反為官緣
丁貴在酉亥故也壬寅壬申見乙庚多皆不為鬼取其
與納音皆比和故也辛酉辛丑見甲巳己巳己亥見丁
壬乙巳乙亥見戊癸皆倣此推天元變化書有反鬼作
官如丁未甲辰癸丑癸亥兩鬼反為生氣滋助甲木既
甲木旺則丁亦旺又納音從下生至火既火旺水人得
財盛上下皆有用矣尺壁云凡尅干者不得地干却得
地者多鬼化為官變官為鬼如甲戌納音火見丙辛水
為真官若得丙申辛西或辛未辛丑皆好若得辛卯係
甲羊刃變官為鬼若别有福神救助則為右職無氣胥
吏之輩如壬申人納音是成器之金見火則壊故壬申
人見戊癸者乃變官為鬼又壬屬木木至申為絶鄉木
絶得火則灰飛烟滅此為尤凶若癸酉雖是成噐之金
然本干自帶癸之官故不為鬼見戊尤好當消息之
論正財(喜身旺看印綬以食神引逄財官食為)
(忌身弱衝合)(比肩)(羊刃)(空絶)
(一曰財星星三曰催官)(二曰天馬星四曰壯志神)
正財者乃甲見巳乙見戊之例受我克制為我之妻譬
人娶妻妻齎財嫁我我必精神康強而後可享用若衰
微不振雖妻財豐厚但能目視終不得用故財要得時
乘旺不偏正混亂不重叠多見自家日主有力皆能發
福若財多身弱柱無印助財少身強柱有比劫太過不
及皆不為福經云傷妻叠叠財輕身旺繼善篇又云財
多身弱反為富屋貧人珞琭云大叚天元羸弱官吉不
及以為榮縱鄧通鑄錢終身不富而餓死是也若月令
得財局身衰逄印資助當作富論如先見印却怕見財
獨步云先財後印反成其福先印後財反成其辱是也
用財不宜明露柱見比劫則宜透出使人共見則不能
奪賦云財宜藏藏則豐厚露則浮蕩是也凡財格喜見
官星顯露别無傷損或更食生印助日主徤旺富貴雙
全如干支見煞亦能享用即逄財看煞之義大怕梟奪
則不能生刃劫則不能享庫逄空則不能聚如甲生午
月見壬傷丙卯破乙奪乙生巳月見癸傷丁亥破甲奪
壬生戌月甲子旬戌落空亡之類餘以例推又曰財為
養命之源凡人八字不可無財但不要太多多則不清
若柱原無財而行財運乃有名無實如財多身弱又行
官鄉財旺之地見財盗氣官克身不惟不發禄且禍患
百出又曰財為馬官為禄二者不可缺一實難兩全原
有財星宜行官運原有官星宜行財運行財運生官行
官運發財若柱中元無官星只是財多又行財運亦能
成就名利間有登科者蓋財不畏多多則暗生官也須
得身旺方能勝任若無財官多身受其制反不為吉柱
中無官只取有財為福又曰財官與煞用月支者所謂
以支為命日干者所謂以干為禄若月支有財官干頭
不露自足為福若地支無財官干頭明露乃虚詐無實
之命縱行旺運亦不濟事苟月支無而年時日支有亦
可取用月地支坐財官謂之得時日地支坐財官謂之
得位時地支坐財官謂之有成得時為上得位次之有
成又次之兼得一二尤妙年主祖父富貴中年後無用
又云庚辛日生於正月别位有火為煞以克庚辛雖年
月見寅卯亦無祖財一生熬煎遇發財處必成災禍以
木旺生火害日干之金天元羸弱財黨煞生不能為福
又云正財之格主人誠實行事儉約賦性聰明惟有慳
吝若財旺身衰主妻秉男權持家幹蠱又主有好子替
力反得優游之樂運行比劫妻妾多危獨步云財旺生
官富而且貴露官藏財無不高位藏則豐厚露則虚費
衝者宜透實則滋利玉匣云甲乙建逄戊巳路温兩入
中書奥旨云我去克他為妻財干強則富又曰身弱財
多喜兄弟羊刃為助又云財旺者遇比無妨又云財星
有破費祖風别立他鄉又云妻財明朗喬木相求財星
入墓必定刑妻支下伏財偏房寵妾口訣云財星太過
愚又云大運流年三合財鄉必主紅鸞吉兆玄機賦云
財多身弱畏入財鄉又云財多身弱身旺運以為榮身
旺財衰財旺鄉而發福通明賦云財逄印助相如乘駟
馬之車又曰日邊正馬有助有生名揚天下千里馬云
逄財忌煞而有煞十有九貧(謂身弱逄則不宜見煞旺則不忌)又云財
源被劫父命先傾又云男逄財多身弱妻話偏聽財星
得位因妻致富成家財遇長生田園萬頃財旺生官白
身榮顯元理賦云大貴者用財而不用官又云財臨旺
地人多福又云孤寡者只為財神被劫寳鑑賦云范單
孤貧五行財重林臯九子財旺生官定真篇云財旺生
官少年承澤秘訣云財生身旺兩相停不喜再見比肩
萬金賦云只怕日干元自弱財多生煞趕身衰財多身
弱行財運此處方知下九臺萬祺云正財逢生旺而優
游享福遇劫財則晦滯呻吟官星若見平生惹是招非
七煞若逢處事少成多敗財旺身衰禍深福淺財多身
弱要印扶身身旺財衰怕劫分奪財食入庫者福厚倒
食求財者貧夭詩曰正財喜旺食豐盈日主剛強力可
勝若是財多身自弱平生破敗事無成(又)正財還與月
官同最怕干支遇破衝歲運若臨財旺處須教得富勝
陶公(又)身弱財多力不勝生官化鬼反來侵財多身健
方為貴若是身衰禍更臨(又)正財切忌劫財神破害刑
衝不可論歲運那堪逢刃地命延不死也遭迍(又)財星
得位正當權日主高強名利全印綬若逢相濟助金珠
滿櫃福綿綿(又)身旺無官只取財財神衝破却為災身
衰財旺還知夭官盛身強福禄媒(又)庚辛卯月多逢木
日主無根却怕財離震二方多有破若逢身旺福還來
(又)財多全仗印扶身喬木家聲有舊名不但妻賢兒子
秀晚年財帛累千金(又)財多如何不發財只因身弱少
培栽運到比肩身旺地富貴榮華次第來(又)財多身弱
慢勞神戶大家虛反受貧親友交財常怨恨眼前富貴
似浮雲(又)財多身弱刃剛強身旺之鄉大不祥鳳寡鸞
孤寒夜怨房中妻哭兩三場(人)財命相當人必耐一世
安然身康泰縱使流年有財傷浮災小撓無妨害(又)財
神忌透只宜藏身旺逢之大吉昌切忌比劫相遇會一
生名利被分張(又)日主無根財犯重全憑時印助身官
逢生必有興家福破印紛紛總是空(又)正財無破乃生
官身旺財生禄位寬身弱財多徒費力財輕分奪禍多
端(又)財多身旺足榮歡身旺財多化作官身衰財多財
累巳是非不競起爭端合諸說觀正財喜忌見矣
歲帶正馬
如甲日午年巳乙日巳年戊喜忌與月干正財同若歲
帶正馬生辰戊丑未月或夏令月申巳土旺相不犯刑
衝分奪日干乘旺主受祖業豐厚若生寅卯月令柱中
更帶比肩或遇運行傷劫之地必主貧困
時帶正馬
如甲日帶巳午時之例無衝刑破劫主招美妻得外來
財物生子榮貴財産豐厚此非父母之財乃身外之財
招來産業宜儉不宜奢
財旺生官
繼善篇云富而且貴定因財旺生官蓋財有生官之理
既取財為用不要見官若見官則為財官格矣柱有傷
食雖財厚亦不能生官如戊巳以亥子壬癸為財以寅
卯甲乙為官若生壬子癸亥月四柱不見寅卯甲乙是
為財旺生官如此元命因富致貴或納粟及儀賓之類
若月令財無損尅亦主登科透庚辛則不能生不以此
格論又云辛見甲為正財四柱干支太旺似為有火如
見壬寅别位帶子辰亥即濕木不能生丙火則辛無官
矣又如庚合乙木為財生丁火為官柱見癸卯或年月
日時上有水亦是濕木有財無官陶朱云庚尅乙辛尅
甲而遭刑尅為壬癸水傷官故也十干例推
財臨庫墓
經云納粟奏名財庫居生旺之地如辰為土財庫生於
秋旺於冬丑為火財庫生於夏旺於秋未為金財庫生
於冬旺於春戌為水財庫生於春旺於夏假令金以木
為財庫於未辛未日生是臨財庫庚日生未時亦是身
臨財庫生冬月謂之財庫居生地生春月謂之財庫居
旺地主一生財帛豐厚因財致官古歌曰六辛坐未休
嫌弱土透天干反有功身旺何愁金水旺傷提方見夀
元終丁火旺於未辛坐未是謂衰弱辛以卯中乙木為
財庫於未若得四柱天干透土藉印生身變弱為強雖
金生水水生木財庫旺甚吾未能任為福若提綱是卯
行酉運衝提方損夀元辛生坐未天干無土以身弱論
是財庫居生旺亦要身自旺也
天元坐財
如庚辰辛卯日春生甲乙木為財喜戊巳印生身壬癸
食生財忌庚辛金劫奪切不可歲逢官煞即春月金弱
不能勝任反不為福甲午乙未日夏生巳土為財甲辰
日夏生戊土為財丙戌丁丑日秋生辛金為財喜忌俱
與前同惟壬午癸巳二日禄馬同鄉不專以財論
論偏財
何謂偏財乃甲見戊乙見巳之例非妻所帶乃衆人之
財也切忌有姊妹兄弟分奪柱無官星禍患百出經曰
偏財好出亦不懼藏唯怕分奪及落空亡有一於此官
將不成財將不住如財弱必待歷旺鄉而榮財盛無往
不利但恐身勢無力不能勝任偏財格主人慷慨不甚
吝財與人有情而多詐若是得地不止財豐亦能旺官
以財盛自生官運行旺相福禄俱臻一遇官鄉便可發
福如柱中原帶官星便作好命看若兄弟輩出縱入官
鄉發福必渺偏財月令所帶最重不宜柱中多逢年上
偏財生旺月令柱中通氣主受伯叔祖考産蔭豐隆或
外祖產業恩養大要日主興隆財星生旺運向財旺之
鄉發福若見刑衝破害比劫分奪或財星太衰日主太
弱或財多生煞皆破祖勞碌之命凡月令有財主少年
富貴若生時不得地或有劫敗更運臨凶地晚年祖財
破盡終身困窮先富後貧若年月本無日時帶財别無
劫敗衝尅則主自家成立中晚之年大發若柱中財多
身弱少年又經休敗之地多事頻併百不如意中末年
後忽臨父母之地或三合可以助我則勃然而興若少
年乘旺老來脫局不唯守窮途而恓惶抑且是非蜂起
以財能利己亦能招謗故也若四柱相生别帶貴格不
值空亡又行旺運三合財星皆是貴命其福禄淺深隨
格輕重言之又曰凡人命有兩位財身弱不妨元用正
財身旺發財元用偏財身旺脫財又云偏正二財喜忌
大同唯有喜官星不喜官星小異有正財不若有偏財
偏財重實其福則厚最怕劫敗比肩在年最重在月稍
次一名孤辰一名逐馬主尅妻害子破財貧薄又防陰
賊小人同類相傷柱中元犯此忌運行財旺之地亦可
發福再行比劫退敗而身死者有之遭官破敗者有之
通明賦云月上偏財無劫無敗富甲人間相心賦云偏
財透露輕財好義愛人趨奉好說是非嗜酒貪花亦係
如此驚神賦云偏財身旺趁求商賈之人奥旨云偏財
能益算延年千里馬云出現偏財少愛正妻多愛妾古
歌云偏財格遇最難眀日旺却從高路行一世因財人
謗訕財多身弱惹災生(乂)偏財非是自己財最怕比肩
同位來劫敗不逢日主健家資當發孟嘗財(又)偏財元
是衆人財最忌干支兄弟來身強財旺皆為福若帶官
星更妙哉(又)若是偏財帶正官劫星若露福難干不宜
劫運重來併此處方知禍百端(又)偏財身旺要官星運
入官鄉發利名姊妹弟兄分奪去功名不遂禍隨生(又)
偏財財位發他鄉慷慨風流性要強别立家園三兩處
因名因利自家忙(又)偏財别立在他鄉寵妾嫌妻更尅
傷多慾有情妻妾衆更宜村酒野花香合諸說觀偏財
喜忌可見
時上偏財
喜忌篇云時上偏財别宫忌見又云時上偏財怕逢兄
弟如甲日見戊辰或甲戌時之例喜見辛官壬癸生助
忌庚煞乙劫柱中不宜再見戊巳若身太旺運東方寅
卯則失財餘干例推此與時上偏官格相似只要一位
不宜多逢天元透出為妙支内所藏次之柱有官印相
助日主健旺便作好命看大怕年月衝破兄弟輩出則
福氣不全景鑑云偏財時上慷慨浮輕最宜身強財旺
切忌比類相逢主旺兮峥嶸仕路日柔兮縱富决貧通
明賦云時上偏財身主旺白屋公卿古詩云偏財時上
喜干強運入財鄉發禄難兄弟更來相劫奪縱然富貴
也多慳(又)時上偏財衝最忌兄弟之輩皆為畏喜行身
旺官禄鄉别無透出方為貴(又)時上偏財不用多支干
須要用搜羅喜逢財旺兼身旺衝破傷官受折磨(又)時
上偏財一位逢不遭衝破享榮豐比肩劫財還無遇富
貴䨇全比石崇(又)時上偏財遇劫辰田園破盡苦還貧
傷妻損妾多遭辱食不相資困在陳
專財
乃丙日見丙申時甲日見己巳時丙之禄在己丙既坐
申引巳刑出庚金丙日尅之為財巳與申合兩干皆丙
是為專財運行官旺財神不背大發財官忌行傷官劫
財衝刑破禄之運甲日己巳時要身財俱旺生木旺月
喜土多生土旺月喜木多丙日亦然如甲辰戊辰丙申
丙申癸酉庚申丙子丙申二命專財格也古詩云專財
丙日見申時運至官鄉福更竒須登象簡金魚貴福夀
䨇全事事宜
棄命從財
獨步云棄命從財須要會財若逢根氣命損無猜假如
丁生酉月柱多庚辛日干無氣只得棄命相從運入北
方財官旺地乃為入格南行災古歌云曰干無氣滿盤
財棄命相從是福胎運旺財官皆富貴如逢根助反為
災
日坐天財
如戊巳土尅水為財水墓辰是也古歌云年干尅下是
天財尅墓之鄉正庫開財入庫時多糓帛家豪金物積
成堆如畢狀元己巳癸酉庚辰甲申是也
偏正財合論
精紀有生成財如甲乙見戊巳土為財申子辰上坐生
旺庫戊申戊辰戊子支干成合是也凡命入貴格除
貴外須主大富仍多歷錢糓之任若不入貴格又無
福神助亦是富豪百姓若自生自旺甲人見戊午己
亥之例主富餘倣此
有生合財如甲人見戊癸巳人見癸戊庚人見甲巳等
類主成立富貴
有子母財如木命人見火月土日時之類主平生多見
喜事
有類財煞寅午戌人見乙庚己酉丑人見丁壬申子辰
人見戊癸亥卯未人見甲巳一名幽微煞主名利並
行
有財會煞寅午戌人見辛丑己酉丑人見乙未申子辰
人見丙戌亥卯未人見戊辰此妻財聚會之神遇者
主富足及有美妻横財却妨妻人毒藥害命
有名位財乃食神中見庫如戊子火人見庚戌戊食庚
火庫在戌尅金為財逢此者一生受禄
有長生財如甲用戊巳為財見戊申癸用丙丁為財見
丙寅之例此類多得外財
又曰術者多以甲見戊乙見己類為財不知甲巳見丙
辛丙辛見戊癸等類為真財生居有氣旺相之位主富
盛又納音本干自見真五行如乙亥人月日時中見庚
乙亥納音火乙庚真金干頭自是財也此名天財主富
足優逸若納音反制尅干頭如丁卯火却能制乙庚金
此名鬼財主一生得世財或為豪猾胥吏起家戊寅戊
申得丙辛乙酉乙卯得戊癸准此更帶辰戌丑未主為
藝術大獲世財
又曰禄命身三等財庫如甲子金甲為禄屬木木尅土
故土為禄財土墓在辰是為禄財庫也子為命屬水水
尅火故火為命財火墓在戌是為命財庫也金為身金
尅木故木為身財木墓在未是為身財庫也主財產豐
盈少年辛苦漸老成遂
有歲制月建如甲乙人在辰戌丑未丙丁人在申酉等
類若人遇之主職位崇高印綬顯赫若身衰不能尅
財如壬寅金見戊辰木丁卯火癸酉金之類不能尅
制翻成損氣餘倣此推
論印綬(喜食神看天月德官七煞逢印煞以為引)
(忌刑衝印傷官辰戌怕木)(死墓印不怕木丑未)
(一曰正印星二曰魁星三曰孤極)
印綬者乃五行生我之名如甲乙在亥子月丙丁在寅
卯月之類乃我氣之源為生氣為父母能護我官星使
無傷尅譬人生得物相助相養受現成之福豈不為妙
此格主聰明多智慧性慈惠語善良遲訥體貎豐厚能
飲食平生少病不逢凶横但吝財耳為官多為正官受
宣勅不拘文武皆掌印信喜官星以官能生印經云印
賴官生又云有官無印即非真官有印有官方成厚福
是也忌財星以財能破印經云月生日干無天財乃印
綬之名乂云印綬被傷倘若榮華不久又云印綬生月
歲時忌見財星運入財鄉却宜退身避位是也歲運同
論印綬不逢損傷多受父母倚蔭資財見成安享富貴
諸命相比當以印綬多者為上月最要日時次之年干
雖重須歸禄月日時方可取用若年露印月日時無亦
不濟事四柱元有官星為妙若印綬少官鬼多或入他
格又不可專言印綬若印綬復遇拱禄專禄歸禄鼠貴
夾貴時貴等格尤為竒特但主少子或無子印綬多者
清孤舊集云印多則清孤不免是也凡印綬喜七煞但
煞不可太多多則傷身原無七煞行運遇之則發原有
七煞行財運或印綬死絶或臨墓地皆凶經云煞能生
印畏行財鄉破印助鬼决主不祥又云印墓則夀夭難
逃是也凡格喜身旺惟印綬喜身弱若元局帶財傷印
運行比劫身旺亦能發福無則不宜如無官煞財神又
行身旺主平常淵源論印綬如甲日遇子月為正印亥
月為偏印最喜逢天月德子天德在巽月德在壬亥天
德在乙月德在甲時要見酉辛正官為妙或申庚七煞
却要見比劫助身合煞為貴畏戊巳財星損印忌丙丁
食傷生財破印乙逢亥子月喜忌與甲同丙日逢卯月
正印天德在坤月德在甲寅月偏印天德在丁月德在
丙喜見子癸正官或壬亥七煞却要比劫助身合煞畏
申庚酉辛財星損印忌戊巳食傷生財破印丁逢寅卯
月喜忌與丙同戊日逢午月正印天德在亥月德在丙
巳月偏印天德在辛月德在庚喜逢卯乙正官寅甲七
煞見煞却宜比劫助身合煞忌見壬癸丁財壊申庚辛
食傷生財破印巳生巳午月最忌與戊同庚日生午月
正印天德在乾月德在丙巳月偏印天德在辛月德在
庚喜見午丁官星巳丙七煞見煞却宜比劫助身合煞
忌甲乙寅卯旺財壊印壬癸傷食午財破印辛生巳午
月喜忌與庚同壬日生酉月正印天德在寅月德在庚
申月偏印天德在癸月德在壬喜時逢己午正官或巳
戊七煞却宜見比劫助身合煞忌丙丁旺財壊印甲乙
食傷午財破印癸生申酉月喜忌與壬同經云官刑不
犯印綬與天德同宫又曰素食慈心印綬喜逢於天德
如孟重都憲乙亥丁亥乙丑丙戌是印綬與天德同宫
一命甲寅丙寅丙寅丁酉是天德在丁月德在丙印綬
在寅一命庚申庚辰庚子壬午是天德月德俱在壬印
綬在辰是也此格大要生旺最忌死絶如甲乙見亥子
為印見金成其仁義生養印元見土則混雜其格運行
西北官印為福若時引歸卯辰巳地或運行此地財印
歸死絶流年再遇財尅印决入黃泉無疑印綬合格行
大運最忌印綬變合遇地支三合或變為傷局或變成
財局或變成煞局最為不吉賦云金賴土生土厚而金
遭埋沒木從水養水盛而木必漂流火炎土燥則不能
生物(如巳日得午之類)剛金不能生水(如庚日得戌之類)旺土見旺火
逢此必主眼疾癰疽熱病糞土不能生金燥金不能生
水絶水不能生木遇此宜詳看不可一概印綬論若水
得金生而逢秋乃水清金白秀麗堪誇一水三金號曰
體全之象火得木生而值春為木秀火明發焰紅綠見
金則傷其木滅火之焰是金木二印多者俱作吉論若
火印多者火燥土烈水印多者水泛木浮土印多者土
重金埋皆不為吉又云甲日子月忌巳巳時怕午衝乙
日亥月忌戊辰時怕巳衝丙日卯月忌辛卯時怕酉衝
寅月忌庚寅時怕申衝丁日寅月忌庚子時怕申衝卯
月忌辛丑時怕酉衝戊日午月忌癸卯時怕子衝巳日
巳月怕壬子壬戌時忌亥衝庚日午月忌己卯乙酉時
怕子衝巳月忌戊寅時怕亥衝辛日巳月忌庚寅甲午
時怕亥衝午月忌辛卯乙未時怕子衝壬日酉月忌丁
未時怕卯衝申月忌丙午時怕寅衝酉月忌丁巳時怕
卯衝以上日干皆喜見比肩疎通忌見食傷銷印生財
犯此物運又臨身印衰鄉財旺之地必然貪財壊印剥
官退職經云印綬財星重見百事難通又云月印純粹
無財星主文章中黃甲又曰身旺印多財運無妨身弱
有印煞運何傷又曰印綬有根喜遇財星印綬無根忌
見財曜官星者印綬之根也印綬有官有財則財生官
官生印印生身身尅財則榮貴故不忌又云印綬有根
逢財則發逢官則顯逢合則晦逢衝則災繼善篇云生
氣印綬利官運畏入財鄉又云月生日干運行不喜財
鄉獨步云印綬無根遇生發福若見多根福亦不足運
限逢財破家失禄又云印綬根輕旺中榮逹印綬根多
旺中不發又曰印綬比肩喜行財鄉印無比肩畏行財
鄉又云印綬逢財比肩不忌天玄云身坐休囚不扶不
濟天元無氣却宜中下興隆通眀賦云印綬遇煞吉甫
補六龍之衮又曰財印交錯論其氣稟之輕重倘若財
輕而印氣重捨財取印其貴可知倘若印氣輕而財氣
重捨印取財雖有背禄支干重旺反作資財又云月印
附日無財氣乃黃榜招賢又云文章顯著榮登黃甲姓
名香(文章即印也)玄機云身旺印多喜行財地又云印旺官
生聲名特逹寳鑑云印綬重逢竊比老彭之夀幽微賦
云印綬逢生母當賢貴又云幼歲離母只為財多印死
又云印綬多而子少息稀幽玄賦云印綬衝而財星重
身有車塵之苦寳鑑云四柱印多財露太公八十遇文
王又云印綬逢財身比劫縱有財多福不全藏印露財
身自旺功名榮顯福須完又云印綬財傷母年早喪又
云貪財壊印喜行比劫之鄉奥旨云印綬太過不喜再
行身旺地又云印綬被傷失宗業抛離故里絡繹賦云
印臨子位受子之榮千里馬云逢印看官而遇官十有
七貴又云財星破印宜逢比劫之宫又云財印混雜終
為守困骨髓歌云若是逢財來壊印懸梁落水惡中亡
印不逢財身不死如前逐一細推詳身命賦云貴人佩
印定須文武兼資驚神賦云有印無官享見成清高之
福又云知文能武天德貴人印綬日主德貴兼全佩月
支印綬為妙玉匣賦云華蓋與文星共會管仲為佐覇
良臣造微論云印綬逢華尊居翰苑又云印旺官生必
秉鈞衡之任搜髓論云印綬太多身更旺為人刑尅主
貧孤若得官煞財相會亦為超邁貴人扶定真篇云印
綬得劫財為貴又云煞化為印早擢高科要訣云官印
在刑衝之地意亂心忙相心賦云印綬主多智慧豐身
自在心慈開化章云印綬者畏見財星得羊刃劫財必
反為福淵鑑云財多用印運喜比肩之地印守提綱却
要煞神相帮萬祺賦云正印見財則凶逢官則吉有官
無印縱富貴而傷殘有印無官縱榮華而有失四柱愁
逢死絶三元喜見長生古詩云印綬之星福最殊更有
權煞在何居忽然併守居元位聲振朝廷位不虛(此言四位)
(集福於印綬也又云)印綬生居被煞同煞同心膽反粗雄運亨便
有軍中職只恐將來不善終(此言凶煞與印綬同位也又云)命逢印綬
福非輕年少從容享見成旺相印多偏福厚受恩承蔭
立功名(又)月逢印綬喜官星運入官鄉福必清死絶運
臨身不利再行財運百無成(又)印綬無虧享福全為官
承蔭有田園官膺宣勅盈財谷日用盤餐費萬錢(又)重
重印綬格清竒更要支中仔細推支上咸池干帶合風
流浪蕩破家兒(又)印綬重重享見成食神只恐暗相刑
早年若不歸泉路孤苦離鄉宿疾縈(又)印綬多根不畏
財喜逢比劫福胚胎印星敗破官來救福夀平生命帶
來(又)印綬不宜身太旺總然無事也平常除非原命多
官煞却有聲名作棟梁(又)印綬干頭重見比如行運助
必傷身莫言此格無竒妙運入財鄉福禄真(又)印綬忌
行死絶地最怕財旺落財鄉歲運月支重臨會却主斯
人定喪亡(又)印綬生人旺氣純官煞多遇轉精神印行
死絶並財地無救終為泉下人(又)丙丁卯月多官煞四
柱無根怕水鄉濕木不生無熖火身榮除是到南方(丙人)
(用卯月為正印若四柱官煞多則水太旺木雖生於水而濕木又不能生火故喜南方身旺運如丙人卯月行)
(子運雖為官運反足以壊印觀此印綬利官運之說不可執泥)木逢壬癸水漂流日主
無根枉度秋歲運若逢財旺地反凶為吉遇王侯(如乙生亥)
(月壬為正印若日主無根又遇水旺之月為漂流之木元理云水泛木浮者活木此反足為禍必須行財運以)
(土制水乃能為吉觀此印綬畏入財鄕之說又不可執泥)壬癸逢申嫌火破局中有
土貴方知北方水運皆為吉如遇寅衝總不宜(又)壬癸
逢申本月金支干有土福為真十分火重宜西北外者
休來望子神(壬癸遇申月本為印綬但柱有火神則財能壊印須柱中有土生印又運行北方水)
(神方能去火全金如遇寅衝申則提綱被傷禍即生矣若火神不重亦不宜行子以金死於子必十分火重方)
(可此即用金愁水去病去盡之意)戊巳身衰喜見寅生逢官煞必榮身
如逢火土興名利運至西方怕酉申(又)辛日丑月為印
綬干癸酉提一般神辛金喜火嫌西北癸水宜金怕火
侵(又)壬癸生逢七八月財多土厚北方竒無傷無破宜
行水帝旺臨官反不宜(又)丙丁卯月身星健大怕庚辛
酉丑傷水運漸興木火旺西方行運定災殃(又)印綬如
逢月内遭定因庇蔭顯英豪多能少病謀須大有印無
官福亦高上下最宜逢鬼旺中間更忌與財交運臨死
絶身無托即入黃泉不可逃合諸說觀印綬喜忌見矣
鬼化為印
經云既濟鬼化為印綬天下登科第一人如乙丑癸未
丙子乙未丙臨子位坐官丙為火神子為水鬼名曰既
濟年月時一丑二未皆為巳土為傷官鬼能銷印柱有
二乙二未木庫結局運逆行至於印綬鬼為化尅故主
大顯
陽刃化印
經云戊日午月勿作刃看時歲火多却為印綬是戊以
午中巳土為刃有丁火生助同歲時之火化作印綬不
以刃論大忌水財尅制火神變為日刃發福尤重日刃
是自逢劫奪有煞制伏便是合煞為貴無煞制伏見財
必爭如君子逢強盗無財可保其身有財必被其害如
戊寅戊午戊午戊午戊為日主坐午為刃日時皆是午
火當以凶論却得年支寅中甲木制刃生火寅午又會
火局化成印綬柱中全無壬癸水局傷損印綬又喜戊
字比肩多雖歲運遇財亦分奪疏通不能壊印故大貴
時逢生印
如甲日子時取子中癸水為印資助日主其人足智多
謀安享食禄年月上要見辛官生印運行西北官印乃
為貴命若柱逢戊巳土重更有午字衝破運歷東南官
印衰絶百事無成公吏肆市人也
胞胎逢印綬
經云胞胎逢印綬禄享千鍾如庚寅辛卯丙申乙酉等
日時月令逢印綬之地主貴經云時日胞胎格月通印
綬逢煞官印運助職位列三公
棄印就財
經云棄印就財明偏正印綬忌財此理甚明正印居月
令者决不可見財若居年時月令見財只用財格喜印
生身敵財為福若偏印月令年時見財無妨為棄印就
財捨輕用重如壬生申月丙生寅月坐長生之地年時
得財即身旺喜見財地如此造化必主棄祖基而自創
别業立身
論倒食(一名吞啗煞)(一名退神)
倒食即偏印之謂一名吞啖煞食神最忌見之如甲生
丙火為食火能生土為甲之財財旺生金為甲之官食
神生旺財官備矣今甲見壬為倒食者壬旺則尅了丙
火丙被尅去不能生土甲無財矣壬合起丁傷甲之辛
甲無官矣壬尅去丙庚煞得安來傷甲木甲生災矣所
謂用食忌見者此也凡命帶倒食福薄夀夭若有制合
如甲日見壬辰壬戌辰戌中有土制丁合乙日見癸未
癸丑丑未中有巳制癸丙日見甲申丁日見乙巳乙酉
戊日見丙子丙申丙辰己日見丁亥庚日見戊寅戊辰
辛日見己卯己亥壬日見庚午庚戌癸日見辛巳辛未
此等偏印不能為食害有尅制故也柱中身旺財官俱
生可取為福助身陽日逢之能暗合傷官生財隂日逢
之能暗合財星柱中無食只以偏印論又曰凡命有食
遇梟猶尊長之制我不得自由作事進退悔懶有始無
終財源屢成屢敗容貎欹斜身品𤨏小膽怯心虛凡事
無成尅害六親幼時尅母長大傷妻子賦云倒食者名
為偏印號曰梟神值身旺而財豐福厚遇刑煞則夀夭
身貧財星若見披星帶月不停留煞星若生弛擔息肩
無定日身弱重逢偏印須愁顔子之傷正食若遇梟神
未免韓信之禍始遇者精神慵懶重犯者容貌欹斜萬
祺賦云梟神見官煞多成多敗偏印遇財曜反辱為榮
身旺為貴身弱乃常有傷官而平生豐潤值食神則處
世伶仃元理賦云丁逢卯日遇巳土饕貪之人相心賦
云梟神當權使心機而始勤終怠好學藝而多學少成
奥旨賦云年時月令有偏印凶吉未明大運歲君逢夀
星災殃立至絡繹賦云梟居祖位破祖之基古詩云印
星偏者是梟神柱内最喜見財星身旺遇此方為福身
衰梟旺更無情如丙戌丙申甲戌壬申甲見丙食又見
壬倒食甲生申月受煞制無氣二丙竊氣壬水制丙煞
得施行故無名利(又)如壬申壬子甲戌丙寅會印歸禄
水精火神之妙木火通明之象(又)己未壬申甲子丙寅
以煞化印歸禄得秀木火通明水木清竒二命俱大貴
前忌倒食逢制合反貴切不可一見倒食便以凶論
論雜氣(喜身旺忌壓伏)(刑衝)
雜氣者乃辰戌丑未辰中有乙戊癸為水土庫戌中有
辛戊丁為火庫丑中有癸辛巳為金庫未中有丁巳乙
為木庫各隨所藏之氣而言看我日干或為官或為財
或為印官係福身之物財是養命之源印乃資身之本
在人最為切要四庫各藏三件乃天地不正之氣故以
雜言也經云財官印綬全備藏蓄於四季之中是也此
格喜透露衝刑忌壓伏其餘喜忌消詳與前正氣財官
印同假令六甲日生得丑月以丑中辛金為官巳土為
財癸水為印看天干透出何字為福次分節氣淺深何
物當令大槩透財者富透官者貴印綬享父祖見成之
福受宣勅蔭庇之貴如無透出衝刑少許兼身旺為妙
忌身弱衝刑太過則福聚之氣散矣如柱元有破害之
物再不可遇此等運再行則為太過衝壊秀氣反不為
吉元無破害喜衝刑運景鑑云雜氣財官身旺有衝而
發若太過反受孤貧是也又云雜氣財官格要四柱財
星多便為好命若四柱别入他格依他格斷又云雜氣
財官有正官格偏官格正財格偏財格雜氣印綬有正
印格偏印格須分偏正若偏官旺亦要少許制伏則可
若墓庫重叠元無刑衝不透貴氣兼有戊巳壓其上最
難發於少年故曰財官鎻閉少年不發墓中人是也又
曰四庫亦是衰養冠帶之鄉若時上見為時墓格與月
上同論但發較晚如丁亥戊子丙申己丑丙用丑墓為
財庫行未運衝丑庫發財見壬辰為官庫至戌運衝辰
庫發官倘柱中别有戊辰巳丑壓伏庫上則不能發財
發官難作好命看若有衝見合則又不能衝矣又曰月
臨庫地東西南北四隅之氣如未木行東方戌火行南
方辰水行北方丑金行西方臨庫墓運行生旺之地必
發如月臨辰水氣運轉南方不見會合只以土論又曰
古人以五行墓處為倉庫若命中帶倉庫遇太歲所尅
之五行加之如木人得辛未火人得庚戌土人得壬辰
水人得甲辰金人得癸丑是謂庫中有財其人必豐厚
若命帶墓絶而反值太歲所畏之五行加之如木人得
乙未火人得壬戌土人得戊辰金人得己丑水人得丙
辰謂之絶處無依其人必迍滯若五行逓相庫墓純粹
而不破又有福神加臨此兩府之格也若破而生旺破
而死絶有福神加臨則減退斷之若尅破而無福神只
是百姓此庫墓格局不問貴賤只是一生自己榮旺不
利六親仍難得子息
有庫頭鬼乃甲乙人見辛未忌丁巳丙丁人見壬戌忌
戊寅戊巳人見甲辰忌庚寅庚辛人見丁丑忌癸巳
壬癸人見戊辰忌甲寅一名軒車煞若犯所忌主車
破輛馬折足婦人疾厄常人致盗神白經云生日犯
之得用若遇時不犯忌多主富貴君子早年科甲常
人藝業出衆
有庫頭財乃甲乙人巳未丙丁人庚戌戊巳人壬辰庚
辛人乙丑壬癸人丙辰君子多主錢糓之任常人家
業從容即透出財官論也如金見己丑火木見乙未
金水見丙辰土土見戊辰木火見壬戌水如此之格
即墓中逢鬼危疑者甚
獨步云辰戌丑未四土之神天元三用透旺為真又云
財官臨庫不衝不發四柱之干喜行相合玉匣賦云財
庫臨三合之地石崇作萬金之主玄機賦云雜氣財官
刑衝則發千里馬云辰戌丑未遇刑衝無人不發通明
賦云主臨官庫財墓開則榮封爵禄閉則慳吝資財搜
髓論云財星入庫主聚財古歌云雜氣財官用月宫天
干透露始為豐財多官旺宜衝破切忌干支壓伏重(又)
辰戌丑未為四季印綬財官居雜氣干頭透出格為真
只以財多為尊貴(又)雜氣從來自不純天干透出始為
真身強財旺生官禄運入衝刑聚寳珍(又)月令提綱不
可衝十衝九命皆為凶惟有財官逢墓庫運行到此反
成功(又)旺處生來墓庫絶墓庫發來生旺脫生逢生旺
過非宜墓庫逢凶終不撥(又)官曜財星俱不露却宜破
害及衝刑更詳勾引成何局又分上下與中旬(又)時墓
逢官主發遲喜逢衝尅最為竒鎮壓不來臨貴處官高
職顯兩相宜(又)北方壬癸遇河魁南或加臨丑吉時倉
庫豐盈金玉滿優游處世福相隨(又)若問財官墓庫時
辰戌丑未一同推財官俱要開庫鑰壓住財官未足竒
(又)要知何物能開庫衝刑破害是鑰匙露得財官方得
用身衰鬼墓甚危疑(又)少年不發墓中人皆為財官閉
庫門破害故能開鎻鑰壓藏終是受苦辛丁壬本取辰
為墓戊土來傷富作貧乙卯甲寅同救濟財星湧出自
然榮
又曰雜氣財官與印同格中最忌鬼財重但宜我多生
為上雖喜逢他要得中若是財多宜退職如逢官旺福
無窮貪財壊印君須記蝸角蠅頭枉費心(又)財官雜氣
庫中藏最喜生身入旺鄉煞重身輕宜制伏財多庫實
要衝傷五行有取尋他格四柱無情反有戕歲運若臨
財旺地聲名日進甚高強(又)甲乙生居丑月中無根金
旺不為凶重行金水功名顯火土相逢破本宗(又)丙丁
丑月藏官煞四季無根忌水鄉運到震離兼有助須當
福禄自高強(又)戊巳生逢十二月傷官財格當時發重
行金水格清竒運行火土多周摺(又)庚辛丑月印綬旺
火土生臨福夀齊壬癸天干會透出却逢戊巳始相宜
(乂)壬癸居干生丑提提藏官印格中竒順行辰巳興名
利逆走西方壯福基(又)乙干提丑支金合煞旺身強格
局高金水行來名利厚水鄉火地失堅牢(又)丙日多根
丑月逢財官藏在令提中水鄉有旺金鄉吉火土南方
總一空(又)火日身強丑月中天干壬癸却相逢福輕命
薄皆逆受若顯名高喜順官(又)三月干支日土金重行
木火福還深忽逢壬癸無根主身弱財輕禍亦侵(又)丙
丁日主月逢未金水雖凶未必凶木火土鄉須富貴再
來申酉禍重重(又)九秋戌月藏火土庚辛不忌日無根
格中若有財印出運至東南福禄臻(又)甲乙逢秋九月
生木衰金旺怕庚辛如行木火興家計金水財鄉禍不
禁(又)戊日戌生藏火土或行南域或行東不分順逆東
西走大運由申夀必終(又)財官印綬藏秋生官旺身騰
見卯寅順走北方愁子丑逆行西怕酉和申(又)偏官偏
印最難明上下相承有利名四庫生時為最美等閒白
屋出公卿(又)四季財官内伏藏刑衝破害要相當太過
不及皆為禍運入財鄉大吉祥合諸說觀雜氣喜忌無
餘藴矣
附論墓運
秘訣云幼年不宜逢墓庫老年值此却豐隆又云旺官
旺印與旺財入墓有禍傷官食神並身旺遇庫興災又
云旺煞入墓夀筭難延可見凡官印傷官七煞為用神
者俱忌行墓庫之運惟晚年行自庫地則吉賦云老行
墓地晚景悠悠是也
論傷官(喜身旺忌身弱)(財星無財)(印綬刑衝)(傷盡入墓)
(梟印剝官神一名)(二名羊刃煞)
傷官者我生彼之謂乃甲見丁乙見丙之類甲用辛為
官丁火乘旺盗我之氣尅制辛金使不輔甲為貴故名
傷官傷官格務要傷盡方作貴看元有官星傷之則重
經云傷官見官禍患百端是也傷官雖凶乃我所生自
家之物傷盡則能生財財旺則能生官造化展轉有情
如月令在傷官四柱作合結局皆在傷位無衝無破不
見一點官星謂之傷盡又有月支傷官時上傷官四柱
無官星亦謂傷盡更身旺財旺或印旺名標金榜一品
貴人此格主多材藝傲物氣高心險無忌憚多謀少遂
弄巧成拙常以天下之人不如已而人亦憚之惡之傷
官無財主貧窮蓋生財氣者即食神傷官盗財氣者即
七煞官星所以傷官要見財不要見官假如甲生午月
木不南奔身勢太柔豈可再逢金制金能盗土之氣所
以不要見官既無官星而柱却無一點財可恃雖聰明
機巧不過虛名虛利經云傷官無財可倚雖巧必貧是
也傷官格用財亦有用印者天玄賦云傷官用印宜去
財用財宜去印倘使財印兩全將何發福身旺者用財
身弱者用印用印者須去財方能發福用財者不論印
亦主亨通傷官用印不忌官煞去財方發元犯傷官須
要見財則發傷官最喜行財運印綬身旺次之不喜行
官鄉四柱傷官多而見官者不宜復行傷運一位無妨
又曰傷官格務要傷盡若柱見傷官而官星隠顯傷之
不盡歲運再見官星官來乘旺再見刑衝破害刃煞尅
身身弱財旺必主徒流死亡五行有救亦殘疾若四柱
無官而遇傷煞重者運入官鄉歲君又遇若不目疾必
主災破經云傷官叠見正官必為師冕又云四柱傷官
運入官鄉必破又云傷官復行官運不測災來是也又
曰五行傷官惟火人土傷官土人金傷官忌見官星若
金人水水人木木人火不忌蓋火以水為官以土為傷
水畏土尅土得水無益土以木為官以金為傷木畏金
尅金得木無益所以火土傷官格忌見官星金以水為
傷以火為官水雖尅火若金寒水冷不得火温難以濟
物况水得火成既濟之功水以木為傷以土為官木雖
尅土若水泛木浮不得土止難以存活况木得土成栽
培之力木以火為傷以金為官火雖尅金若木繁火熄
不得金削脫難以通明况金得火成器物之象所以金
水木傷官格不忌官星故經云傷官火土宜傷盡金水
傷官要見官木火見官官要旺土金官去反成官惟有
水木傷官格財官兩見始為歡是也又曰傷官傷盡亦
有不作福者傷官見官亦有不作禍者如一命丁未丁
未丙午丙午丙日坐午日主自旺有二午二丁二未財
官俱傷雖傷官傷盡奈四柱火氣太旺竊氣又重運行
東南火旺之鄉無一點財氣身空旺無倚至貧之人切
不可見傷官傷盡身旺便作好命看又如甲日生人柱
有辛為官又有丁傷官若生秋月官旺雖逢丁火或居
亥子之上或見午伏壬癸之下則丁不能傷官終為有
官爵之命歲運遇煞官印綬俱吉忌身衰敗運切不可
見傷官格有官星便不作好命看又曰人命原有些小
傷官不能損貴氣或運入官鄉官自旺強徤或入印運
制伏傷煞或有財生助或從化入於别格不失為好命
怕再行傷地病而不起者有之否則文書口舌官事破
敗殃禍踵至柱元有財又行財運亦可成就功名利禄
一行官煞地或財衰敗死絶地即失財禄非官訟則喪
服重併又曰四柱傷官惟年干傷官最重謂之福基受
傷終身不可除去若月支更有甚於傷身七煞如甲日
生人以辛為官見丁卯年生寅午戌月是傷官重犯又
有卯為劫刃名背禄逐馬主為人退悔反傷祖蔭運行
官鄉流年再見或煞旺身弱運必禍若月令真正傷官
又見官星如甲日生午月見辛未時午中丁火傷辛乙
日生巳月見庚或甲申時巳中丙火傷庚丙日午月見
戊子癸巳時午中巳土傷癸之例大要日主徤旺再臨
傷官運可發名利日主微弱運歷財官鄉禍不可言又
曰傷官如甲日見丁喜壬合癸破乙見丙喜辛合壬破
丙見巳喜甲合乙破丁見戊喜癸合甲破戊見辛喜丙
合丁破巳見庚喜乙合丙破庚見癸喜戊合巳破癸見
甲喜巳合庚破萬祺云傷官元辰無官星又行傷官運
此為竊氣太過即一木叠逢火位名為散氣之文非貧
則夭喜身旺及官鄉傷官見官再剥再滯運入官鄉局
中反吉即傷官傷盡却喜見官星傷官若帶財見印禍
不輕傷官若帶印官煞不為刑傷官多者宜行印即食
多用印傷官少者又行印鄉即梟神奪食傷官若帶印
不宜逢財傷官若帶官不宜行制伏傷官用財不宜行
比劫傷官用印不忌見官煞傷官若見官星重叠莫作
官星論傷官用官在年月必要剝官運在日時不宜被
傷一見被傷禍不可言不可臨墓住夀難延獨步云傷
官見官為禍百端運限去官必主高遷又云傷官無官
遇剥則滯運行官鄉局中反貴又云傷官有財子宫有
子傷官無財子宫有死又云傷官之格命中大忌帶印
帶財翻成富貴千里馬云傷官見財者又官高而財足
又云傷官見官妙入印財之地又云傷官逢財而有子
相心賦云傷官傷盡多藝多能使心機而傲物氣高多
譎詐而侮人志大顴高骨峻眼大眉粗定真篇云傷官
若見印綬貴不可言舉善篇云日主傷官歲入傷官當
破面景鑑云傷官無財而帶刃行奸弄巧通明賦云重
見傷官身必辛勤勞苦又云傷官多而身旺無依定為
僧道藝術之士幽玄賦云傷官有財而佩印豈不作一
品之官玄機賦云傷官傷盡行官運而無妨寳鑑賦云
日露傷官時露財功名榮顯肅烏臺秘訣云傷官太重
子必有虧又云年帶傷官父母不全月帶傷官兄弟不
完時帶傷官子息凶頑日帶傷官妻妾不賢又云傷官
傷盡論主興隆身旺則吉身弱則凶又云傷官泄氣本
為敗神臨身旺宜財乃吉遇官盛無印則凶傷官不盡
須防不測之災傷官逢財乃享優游之福七煞同來疾
損須憂身旺無依孤尅難免傷官遇劫聚財如柳絮隨
風傷官無印求利似荷錢擎雨古歌云傷官原是産業
神傷盡真為大貴人若是傷官傷不盡官來乘旺禍非
輕(又)月令逢官在傷鄉傷輕減力尚無妨若見刑衝併
破害定知為官不久長(又)傷官傷盡復生財財旺生官
互換來四柱若無官顯露便言富貴莫疑猜(又)傷官其
志傲王侯好勝場中強出頭路見不平須忿怒抑強扶
弱不干休(又)傷官遇者本非宜財有官無是福基時日
月傷官格局運行財旺貴無疑(又)傷官傷盡始為竒又
恐傷多反不宜此格局中千變化推詳須要用心機(又)
年上傷官實可嫌重則傷身夀不延傷官傷盡生財貴
財絶逢官禍必連(乂)年衝月令須離祖日破提綱必損
妻時日暗衝妻子尅無衝四敗一生低(又)傷官無官最
忌剥運入官鄉反見竒歲運命中逢印綬誠為富貴定
無疑(又)傷官不忌比肩逢七煞偏官理亦同若是無官
當忌比如逢身旺却嫌重(又)庚日全逢寅午戌月逢子
字是提綱如逢金水反作福火土重傷破怎當(又)日主
無根午上金月通亥子水來侵只宜印綬扶身旺何慮
提綱損用神(又)癸日無根水月中局中有火反成功當
生不見南離物火土行來數内空(又)丙丁日主戌中旬
財透天干作用神此格傷官官喜旺只愁身旺反傷身
(又)傷官傷盡復生財器識剛明實偉哉縱使祖財無分
有等閒玉帛自天來(又)傷官傷盡最為竒福禄峥嶸亦
夀彌歲運更行身旺地逢財身旺貴無疑(又)傷官不盡
又逢官斬絞徒流禍百端月犯父子無全美日犯自己
主傷殘時傷子息多狼狽須知富貴不周全若是傷官
居太歲必招横禍逢斯年合諸說觀之傷官喜忌盡矣
論食神(喜身旺忌身弱)(宜行財鄉比肩)(逢食看財)
(一名進神三名夀星)(二名爵星)
食神者日干所生順數第三位乃甲食丙乙食丁之例
甲生丙本為泄氣丙生戊為甲偏財偏財是天禄自然
之財不勞巳之心力享見成福禄甲丙有父子之道如
子旺相生起財禄以奉其父母豈不安享又甲見庚為
煞見戊為財其食神丙火能制伏庚煞使不得尅傷甲
木能生戊財使為甲木所用凡命遇財煞之地食神旺
相煞被食制不敢為禍財被食生充裕不竭故食神一
名夀星一名爵星良有以也此格要日主食神俱生旺
無衝破主人財厚食豐福量寬弘肌體肥大優游自足
有子息有夀考四柱見財食在歲月上祖父蔭業豐隆
在日時妻男獲福怕母子俱衰絶兩皆無成故經云食
神宜食生食旺不可食衰食絶又云食神生旺勝似財
官是也又曰食神大忌偏印為倒食主為人有始無終
容貌欹邪身材𤨏小心性局促多慾無成假如甲見丙
為食柱中有壬作甲木偏印尅制丙火不能生戊土不
能制庚金使甲木受制退財豈不窘乎元理賦云食神
制煞逢梟不貧則夭一行云五行休廢遇竒救災禍必
輕四柱消息值平和福德增重若逢倒食之神决主財
多耗散是也又曰陽日食神暗合官星隂日食神暗合
正印官印不要明顯但得食神純粹主貴而有禄富而
有夀食神只宜一位不宜太多恐竊本元之氣經云一
木叠逢火位名為散氣之文是也食神多者宜行印運
食少者不宜是梟神奪食故食喜旺禄相助月令建禄
最佳時禄次之更逢貴人運行食神生旺之地大發福
禄忌身衰梟旺柱中雖喜見財亦不宜多多則不清不
過一富翁而已食神重見變為傷官令人少子縱有或
帶破拗性又不可入墓即是傷官入墓住夀難延大忌
空亡更有官煞顯露為太醫師巫術數九流之士若食
神逢尅又遇空亡則不貴再行死絶或梟運則因食上
氣上生災翻胃噎食缺衣食忍饑寒而已又曰甲日食
丙柱中無壬癸亥子方好如有水氣丙自受制屈伏於
人巳身不能卓立豈能生物以養其父如無此制又要
生旺向禄如丙生夏月運歷東南火土俱旺其甲用財
必厚若生三春甲旺丙火雖得生不知戊巳氣薄須歷
南方火土俱旺方許發福又如庚以壬為食運歷北方
水旺之地發財必厚東方木旺之鄉發福必緊細論之
庚以壬為食長生於申當斷申地福重暴敗在酉壬水
至酉便不為佳以壬生甲木為庚之財即自生分發身
之財非婚配正妻之財甲至酉地為木困金鄉壬水自
敗木豈能助養其父當斷此運平平行至戌運如干遇
壬甲亦只斷其半吉半凶逢戊可斷其有災見庚可斷
其微福亥運當言其大吉子運癸水傷官傷重泄本身
之氣又庚死於子甲敗於子當斷生禍身災運至丑庚
金之庫水旺之鄉又有已丑助庚甲冠帶成人之地可
斷此十年發寅運亦吉卯運有災餘例此推又曰食神
忌梟亦有不畏者如己亥不畏丁倒食丁與壬合化木
而壬禄在亥丙午不畏甲倒食甲與巳合化土而巳禄
在午乙巳不畏癸倒食戊癸化火乙巳亦火癸巳不畏
辛倒食丙辛化水癸貴在己庚為衆陽之首不畏戊倒
食戊陽氣歸源之數見戊作喜神論巳不倒食辛隂氣
初發散之源庚不倒食壬陽氣初發散之源辛有丁不
畏巳倒食為丁養育辛金也况有丁處便有巳土陰陽
干涉得清福之助故六辛人切要丁但從寅遁至辛人
本禄位方知用丁為禄更月是金家巳土火裏長生故
知要火為文貴金無父母借火處有父母之氣故也或
問十干以隔一位為食神何也希尹曰甲巳化土故食
丙辛丙辛化水故食戊癸戊癸化火故食庚乙庚乙化
金故食壬丁壬丁化木故食甲巳化氣相尅而食食神
者十干福禄之會君子得之顯逹豐贍小人得之周旋
給足在福聚之地則官崇禄厚在禍聚之地則職卑命
薄如以甲子論食丙子為福星之貴食丙寅為長生之
禄又為禄馬同鄉食神學堂之貴丙辰為正印丙午為
自刑破命丙申為尅身破禄丙戌為身衰破空亡餘干
例推若遇生旺庫印天乙天官華蓋文星學堂官印禄
馬之類為福聚之地遇尅破空亡惡煞刑害休敗死絶
為禍聚之地若有華蓋正印雖少增培無學堂驛馬雖
多減半清貴之家驕奢之族以是别之又曰甲乙食丙
丁加寅邜己午之上丙丁食戊巳加辰戌丑未之上戊
巳食庚辛加巳午申酉之上庚辛食壬癸加申酉亥子
之上壬癸食甲乙加亥子寅邜之上謂之食神見生旺
更帶禄馬旺相文為兩制两省武為建節防團無亦主
財帛豐厚食神與禄全見四柱順當為妙指迷賦云食
神一處當用一代於三若遇休閑三重不逮於一食分
三二財如落葉秋風梟遇一重福若朝菌暮落食神若
遇空閑大扺難逃憔悴理愚歌云子返哺時逢子建更
值貴人喜相見建官又在貴人鄉鳳閣鸞臺歷華選返
哺者年月日時皆自下食上見天乙官印吉煞主貴壺
中子云食神嫌倒爭啜爭哺忽併臨之乏漿乏乳有餘
則食前方丈不足則簞食豆羹又云犯倒食在命多被
人撓重叠帶者在幼兒則言乏乳在老人則言缺食正
食而有餘者富貴爭食而不足者貧賤有餘如甲人得
兩丙三丙不足如柱中兩甲止有一丙之類又曰日主
時干重叠相食者曰吞㗖腦子時日俱食主頭風腦漏
早尅母死後無子送終若吞中逢吞如甲人逢壬日時
又逢庚字主貧死溝壑有干合解則緩獨步云食神生
旺勝似財官濁之則賤清之則垣重則不足擬作傷官
雜氣無用分詳多端相心賦云食神最能飲食體厚而
好謳歌口訣云食神帶旺賢奥旨篇云月令值食身徤
旺善飲食姿質豐肥四柱有吉曜相扶堆金積玉聲名
顯著又云食神旺處劫財多更逢偏印尅食神非夀夭
須知乞化幽微賦云食神旺相老夀彌高元理賦云食
居先煞居後功名顯達寳鑑賦云月露食神時露官榮
顯烏臺助國臣秘訣云食神一位勝似財官戊日庚時
不宜火旺三車云食神怕食耗食空最喜食庫食禄心
鏡云夀星合處得其真此說不虛陳一座食神身坐官
三監九卿看萬祺賦云食神名為吉曜制煞號稱夀星
干強日旺富貴之士食旺身衰蹭蹬之人逢財旺則食
前方丈遇印綬則甑底生塵見一位者鍾銘鼎鼐二三
者陋巷簟瓢羊刃重臨平生勞碌刑尅相會一世奔波
古歌云食神制煞吉非常財旺妻榮子更強柱中若要
吞㗖煞管教金殿佐君王(又)食神逢禄號天厨衝尅空
亡官煞無死絶運臨偏印地夀星合處福交孚(又)食神
食退好烟霞食馬心馳别立家或食貴人併食禄名高
爵重福無涯(又)食神印綬不宜逢惟見財官福更隆食
神喜行身旺地逢梟逢比總成空(又)食神生旺最堪誇
惟行水木土金佳官煞更無來混雜平生衣禄足榮華
(义)食神居先煞居後衣禄平生福最厚煞近食神却有
殃終日塵寰慢奔走(又)夀元合起最為竒七煞何憂在
歲時禁凶制暴干頭旺此是人間富貴兒(又)甲人見丙
本盗氣丙去生財號食神心廣體胖衣禄厚若臨偏印
主孤貧(又)食神有氣勝財官先要他強旺本干若也反
傷來奪食忙忙辛苦禍千般(又)食神生旺無刑尅命逢
此格勝財官更得身旺逢財地青春年少步金鑾(又)食
神無損夀綿長庶母逢之不可當若無偏財來救護命
如秋草帶冬霜(又)食神月上號天厨人命逢之富有餘
切忌梟來明減福最嫌衝去暗消除生財化鬼兼無病
制煞為祥信有儲士子如逢利甲第官封要職領天書
合諸說觀食神喜忌盡矣
飛天禄馬
喜忌篇云若逢傷官月建如凶處未必為凶内有倒禄
飛衝忌官星亦嫌羈絆此格惟有四日庚子壬子辛亥
癸亥生十月十一月冬水純隂柱無財官方用又須月
時或年與日同支方能併衝忌官星顯露禄難飛衝合
神羈絆不能飛衝要柱中有一字合住禄馬方不走了
貴氣喜傷官食神及干文本運假令庚子日庚以丁火
為官在子月生是傷官月建可謂凶處若子字多衝出
午中丁火則庚日得官星未可便以凶論柱要有未或
寅戌但得一字合午為妙若有丑羈絆子去貪合不能
衝午中之禄見丁字為官露丙為煞顯午字填實戊吞
㗖則减分數歲運同壬子日壬以巳土為官要柱中子
字多衝午中巳土則壬日得官星其喜忌與庚子日同
辛亥日辛用丙火為官癸亥日癸用戊土為官俱要四
柱亥字多衝出巳中丙戊則辛癸得官星柱有申或酉
丑但得一作合為妙多則不中有寅羈絆則亥貪合不
能衝巳中之禄見丙戊巳為官星顯露減分數歲運同
又曰庚子壬子二日不但忌上所犯庚子不喜水太旺
為金沉水泛僧道貧苦之命或坐丑月得酉字合丑運
行西方如意却不貴壬子不宜見財為壬遇丁而太過
必犯淫訛之亂辛癸二日不論支下但見亥字多便能
衝官辛日惟怕巳丙癸日惟怕巳戊餘忌稍輕又曰飛
天無合乃漂流之人有衝多是九流技藝之輩近貴而
已既衝又合若犯前忌亦不入格歲運逢之甚者遭横
逆辛亥癸亥見之稍輕古歌曰正衝之格是庚壬子去
衝官禄自亨四柱更逢寅戌未三字得一合功名(又)庚
壬子月號衝官午動丁移巳亦遷填實破刑俱不犯英
名魁譽四方傳(又)禄馬飛天識者稀庚壬重子貴非疑
柱無羈絆官星現平步青雲到鳳池(又)辛癸衝官亥日
重巳中丙戊禄來崇更逢酉丑申居命得一合神便貴
榮(又)日逢辛癸支臨亥酉丑加申合貴人四柱相扶無
戊巳威風千里振英聲(又)飛天禄馬少人知辛癸亥多
最為宜不見關煞并惹絆少年富貴拜丹墀(又)庚壬二
日重逢子辛癸年時遇亥多衝起飛天真禄馬無官無
絆定中和(又)柱嫌丁丙並戊己巳午無蹤寅戌明不見
丑寅來羈絆子亥衝官貴禄榮(又)亥逢辛癸子庚壬禄
馬飛天仔細尋歲運若逢財旺地須當權職自高陞(又)
飛天禄馬最難窮正要庚壬坐子重壬暗午中邀巳禄
庚虚離位就丁功鼠中同伴子難動戊要相牽午共寅
庚忌丁神壬忌巳若無此犯禄豐隆(又)辛癸生人喜亥
重巳中丙戊得逢衝戊來合癸三元喜丙去伏辛四柱
雄煞刃官空皆畏忌刑衝破害總朦朧若無填實虚有
會豪傑英雄迥不同按此格止庚子辛亥是傷官壬子
癸亥則非
倒衝禄
傷官月建内有倒衝禄馬格喜忌與飛天同惟時不論
此格止有二日丙午丁巳夏月純陽丙以癸水為官要
柱中午多有力衝出子中癸水則丙日得官星丁以壬
水為官要柱中巳多有力衝出亥中壬水則丁日得官
星更得丑寅或申辰卯未但有一字合住禄馬為妙多
則不中丙午日怕未丁巳日怕申辰等字羈絆則己午
貪合不能衝子亥中之禄柱有亥壬子癸為煞官顯露
則减分數歲運同又曰丙午丁巳不論合禄只嫌羈絆
年月併衝為上只月上有月内無則不能衝禄取貴日
下無月時有亦可取用但丙午是刃雖貴終凶一見合
刃便為凶命若月令亥子官煞合格或透官煞有氣旺
相反取合煞為大貴格不可專以日刃論不可全拘填
實論丁巳日或見辛亥時柱中有己亥不妨格以丁生
四月巳旺亥無氣三月亦取喜行水鄉見火則福只宜
巳火餘火不宜又曰此格有六日丙午丙寅丙戌丁巳
丁未丁卯陽日為倒衝隂日為正衝丙日只有午字却
用三合寅午戌全或三丙字喜印生助忌煞混雜古歌
云丙日無官局午多倒衝禄馬癸官和不逢未字來羈
絆癸子俱無福嵯峩(又)倒衝貴氣不同倫丙午飛衝子
禄神癸水尅來為貴禄刑傷填實是常人(又)倒衝禄馬
貴非常丙日多逢午位良七煞不逢并惹絆白衣平步
入朝堂(又)丙日重逢午字多莫言羊刃失中和如行火
土翻成貴見子刑衝無奈何(又)丁日蛇多是倒衝官星
飛起出乾宫柱中不見亥壬字辰不留蛇福貴隆(又)丁
日衝官己要強亥為壬禄貴人鄉柱中不見辰壬癸歲
運相扶福禄昌(又)禄馬倒衝人不知丁逢巳火亥衝宜
柱無官煞併絆者年少榮華富貴竒(又)丁日多逢巳字
重局中無水貴和同傷官此格宜傷盡見亥刑衝數必
空(又)此格無官亦自臨倒衝對位禄源深丙宜午盛能
衝子丁用巳多堪倒壬巳既惡辰為羈絆午尤嫌未是
牽擒合神歲運忽相遇更見填實禍不禁詳諸詩止言
丙午丁巳其餘四日並不論及是則以此二日倒衝為
正
天衝食禄
乃甲食丙丙禄在巳乃食神位上就見禄曰天厨禄須
干支全見者方是若有丙無巳有巳無丙則非此不拘
年月時又不專以戊日論所以與合禄不同人命五行
有厨月令上純粹四柱順食主福慧優游更與財庫相
會主享父母財帛居官食禄豐厚
福星貴人
乃甲人見丙寅丙子乙人見丁亥丁丑遁得本旬中真
食神主享受自然遇者非貴亦富餘例推前人作甲丙
相邀入虎鄉歌是以年論故有丙寅丙子若以日遁則
非
食神同窠
謂甲食丙甲子人見丙子之類十三位即同乃本家物
也得此者不貴即富月不如日日不如時若互換生旺
帶禄貴者大貴如韓魏公戊申庚申庚辰庚辰宋秦檜
庚午己丑乙卯壬午又明王崇古少保乙亥辛巳戊申
庚申是也如倒食本家甲子年見壬子時庚子年見戊
子時亦貴但損子
食神帶合
謂甲人見丙有辛合巳人見辛有丙合乙見丁壬庚見
壬丁丙見戊癸辛見癸戊之例主為官有權印
專食合禄
喜忌篇云庚申時逢戊日名食神干旺之方歲月犯甲
丙卯寅此乃遇而不遇戊以庚為食神庚禄在申食神
健旺戊以乙為官庚能虚合卯中乙木為貴氣庚申二
字合乙卯二字要無甲木傷戊土卯字填實寅字衝提
丙字傷庚則庚申方能轉合歲月若犯甲丙卯寅壊了
貴氣故皆不宜喜秋冬生日旺愛財星印綬怕衝刑破
害與食格同純粹者貴填實減半戊午戊寅二日難作
此格月令若值財官當以財官論經云搢笏垂紳事聖
王專食合禄景鑑云格局合禄戊日申時畏寅卯而失
貴氣逢酉未福禄非輕填實兮官居寂寞純粹兮位至
公卿喜財星而怡印綬怕刑衝七煞官星古歌曰合神
庚申戊日強食神干旺貴非常官星乙戊天元喜六害
刑衝定主傷寅卯敗甲丙戕無衝無破坐朝堂運行丙
戊生災害喪子刑妻不可當詩曰戊日庚申時上逢要
無官印喜秋冬甲丙卯寅兼四字四營歲運怕同宫按
此格即天厨食神不必作合禄看王崇古尚書不犯甲
丙寅卯錄於前高燿尚書甲戌庚午戊辰庚申年雖透
甲月庚制之不犯寅卯丙字皆純粹二命較之高甲戊
庚三竒為禄馬同鄉又天關地軸乾坤清夷所以官皆
一品而王有邊功享用優裕又張光遠長史與王公止
月癸未不同是食格惟建禄身旺最貴不專秋冬生王
公得之所以功名遠甚然張有學善詩亦美士也
紅鸞天印
謂丙食戊而得戊戌辛食癸而得癸丑壬甲辰乙丁未
日時得之主富貴
墨池涌泉
謂辛巳得癸巳癸亥如陳朝議辛巳壬辰癸巳癸亥是
也推此類丙寅愛戊寅戊申愛庚申己巳愛辛亥庚午
愛壬申甲戌愛丙寅壬辰愛甲申皆同此格主文貴
專印合禄
乃六癸日申時經云暗合愁刑擊明逢怕尅衝正朝丹
闕趨專印合禄宫蓋癸日見庚申時庚與戊同宫虚合
巳中戊土癸日得官星庚暗合乙木為癸日之爵星丙
戊同宮為癸之財三竒俱全忌戊巳己午及丙尅庚寅
衝申則减分數歲運同喜行身旺印旺金水之運大發
忌入火鄉格純無壊朝官宰輔之命如胡懋功參將丁
酉甲辰癸酉庚申是此格也歌曰專印是逄癸日庚申
暗合蛇宫財官隠隠在其中禄運時臨發動(又)時運庚
申癸日生此為專印合官星官煞不逄無丙火印身食
運顯功名(又)日干癸水時庚申生在秋冬富貴人大忌
寅來衝貴氣若生春夏惹灾迍按專印合禄雖非食傷
分出與食同格故並論之
論陽刃(前論羊刃煞與此恭看)
陽者陰陽之陽刃者刀刃之刃即禄前一位言旺越其
分故險竊詳甲人見卯卯中有乙木乙為甲弟能劫其
兄之財衝去酉中辛官合其庚妻庚乃甲之七煞劫財
衝官合煞所以至凶惟甲丙戊庚壬五陽干有刃乙丁
己辛癸五陰干無刃故曰陽刃惟見傷官與陽刃同禍
故乙見丙亦謂之刃以丙傷其庚官合辛煞尅其乙木
陰金尅陰木至毒所以凶與陽刃同陽刃有三有劫財
刃甲見乙是也不利財官格有護禄刃甲見卯是也大
利歸禄格有背禄刃乙丙是也大利去官留煞局喜忌
篇云劫財陽刃切忌時逄歲運併臨災殃立至獨陽刃
以時言重於年月日也假令甲日生人時上見乙卯此
是真刃命中既逄陽刃傷妻破財災殃已胚胎矣流年
歲運再遇羊刃是謂併臨見己酉是衝歲君見亥未戌
是合歲君陽刃凶煞也太歲凶神也太歲得吉神相扶
合則吉若陽刃凶煞來衝合歲君是謂攅凶聚煞其禍
難免經云陽刃衝合歲君勃然禍至此之謂也中間亦
要詳辨命元淺薄遇此誠然若命旺秉氣深厚或有天
月德及赦文解救止有浮災亦無大咎或曰柱原有刃
見衝或合歲運再臨衝合大凶若歲衝合而運不衝合
運衝合而歲不衝合其禍减半論又曰日干無氣時逄
陽刃不為凶言生日天元臨死絶衰病暴敗之地不通
月氣不能勝任財官若逄陽刃能劫財化煞譬如兄力
弱財重得弟分任則可勝其財而為我用所以不作凶
論夫身弱見財官固喜陽刃分財合煞若見食傷身弱
脫氣亦喜陽刃扶持若見印綬則非日干無氣矣先言
忌陽刃者身強力能任財故不喜劫奪後言喜陽刃者
身弱力不任財故不忌劫奪義各有取此格與傷官相
似凡命值之主眼大鬚黃性剛心高無惻隠慈惠之心
有刻剥不恤之意多帶宿疾貪暴不足進退狐疑偏生
庶出離祖過房尅父傷妻或見三刑或自刑魁罡全發
跡邊疆如更無情或臨財旺主凶若刑害俱全類皆得
地又有救神貴不可言又曰陽刃格大槩不宜財鄉怕
衝起如戊日刃在午忌行子正財運壬日刃在子忌行
午正財運庚日刃在酉忌行卯正財運獨甲日刃在卯
行己午並辰戌丑未財運不妨忌酉運丙日刃在午行
申酉庚辛丑財運不妨忌子運是陽刃所忌之財戊刃
午見子財壬刃子見午財庚刃酉見卯財皆衝之財故
忌之至甲刃卯不忌戊巳己午之財且忌酉官矣丙刃
午不忌庚辛申酉之財且忌子官矣可槩謂忌財乎若
天干生官之財正為用神方且喜之豈可為忌心鏡云
陽刃重重又見財富貴饒金帛此之謂也或曰甲戊庚
見刃逄衝發禍多騐壬丙逄刃見子午衝多無禍以丙
見子壬見午俱為正官反作貴氣論也又曰甲以巳為
妻財四柱却有卯乙巳土受傷不能扶甲故主剥喪妻
子歲運復臨劫刃旺相誠所不免如别位逄庚辛酉申
庚能邀乙為妻即成眷屬不為甲之七煞辛輔甲為貴
能尅破乙煞反凶為吉經云甲以乙妹妻庚凶為吉兆
是也餘干例此又曰六甲日逄乙卯凶辛卯吉甲申丁
卯不為刃申中有庚合卯中乙木為財若有財露亦凶
丁火傷官乙木奪財歲運併臨災禍不免乙酉日見庚
辰時非刃乙坐庚下酉中辛金制辰中乙木丙子日見
甲午時非刃子中癸水尅午中丁火丁亥日見丁未時
非刃亥中午水合丁庚午日見乙酉時非刃午中丁火
制辛壬午日見庚子時非刃午中巳土制癸辛巳日見
戊戌時非刃己中丙火合辛癸巳日見癸丑時非刃己
中戌土合癸以上諸日遇者不宜見刑衝破害無則以
好命斷之又曰陽刃者天上之凶星人間之悪煞喜偏
官印綬忌反吟伏吟魁罡三合大率與七煞相似故陽
刃喜見七煞七煞喜見陽刃兩凶互相制伏猶正官喜
正印善類合善類為福經云煞無刃不顯刃無煞不威
煞刃俱全常人無有更身旺不見傷官為妙若命元有
煞刃歲運又逄或有刃無煞歲運逄煞運之鄉俱發大
禍如命有刃有印無煞歲運逄煞反轉成厚福若柱無
刃煞命合財官歲運復遇刃煞主一歲蹇滯因財争競
兄弟分居離妻去妾若元無刃行刃運雖不妨亦主有
尅妻之事元有刃歲運切不宜再見及傷官財地原帶
傷官財星歲運再逄禍害極重身弱尤凶又曰日刃止
有三日戊午丙午壬子與陽刃同法經曰赤黃馬獨卧
黑鼠守空房男妨妻女妨夫指此三日也不喜刑衝破
害三會六合要有七煞相制再行官印鄉便為好命賦
云日刃大忌衝合喜官煞相制合刑者凶遇印者吉有
煞無刃施為有勇無威有刃無煞作事濁而不顯無煞
遇煞竊恐禍患相侵有刃遇刃須忌災危相犯刃生身
死其年難作吉推財旺官傷此歲不作凶斷又曰戊午
日歲月見火多則以印綬論壬子日月時見子多則以
飛天禄馬論丙午見午多亦以倒衝禄馬論取財官入
格故日刃不為大凶此格當推提綱若月令合財官印
綬或合他格或從化類當以他格斷不可拘以陽刃又
自刃有三日癸丑丁未巳未因坐下比肩陽刃飛刃有
四日丙子丁丑戊子己丑因坐下衝出陽刃與前日刃
喜忌大同年上陽刃與時上陽刃最重年上主破敗祖
基不受父母産業平生施恩反怨時上主尅妻子晚無
結果四柱再逄手足災疾月上稍輕日上又輕人命月
日干支帶財多日干衰弱時帶陽刃無害月帶七煞時
帶陽刃日主有氣大貴如月帶陽刃時上微帶官星力
不能制亦凶大率最壞造化既是好命却帶刃劫制按
如法須還他發福後遇歲運併臨或在刑合之位依舊
有禍刃格福自福禍自禍兩不相掩也又曰五陰干見
五陽干為敗財雖不尅妻亦主財帛消耗陰私口舌或
小人相侵歲時見官煞或坐或透皆吉身弱逄之遇敗
財受刑亦吉身弱行官煞財運亦妨若柱中元無官煞
歲運再逄敗地因財争競兄弟分居遇此大吉餘同刃
斷此格作事敢為無仁義若身太強見此便不為貴僧
道命也又曰男命見敗劫又見傷官必尅妻子女命尅
夫賦云敗財者比肩之曜劫奪之神財多身弱遇之為
竒財弱身旺見之為禍有財遇劫運入財鄉自可成家
無財遇劫縦非財年亦須見破元劫又遇劫運守窮途
而恓惶身旺又加印助必榮華而發福又曰陽見陽陰
見陰為比與陽見陰陰見陽為劫為敗二者禍患如一
如人命比肩重犯馬劣人微謂之破財煞若日主健旺
比肩坐弱必然我旺兄弟衰我得祖居兄弟異處比肩
坐旺我坐衰絶之地却喜比助弟兄榮華已必艱苦妻
財衰薄太歲重逄官亦失脱原有羊刃見比災重原無
比肩大運逄之亦主破財傷妻又曰比肩一煞入格有
根有財神印綬見之為禍無根有傷官七煞見之為福
獨步云傷官不忌比七煞要相逢無根喜比助身旺却
嫌重又云甲乙寅卯月金多反吉昌不宜重見水火土
得衣糧相心賦云劫財羊刃離祖成家外象謙和尚義
内心狠毒無知有刻剥之意無慈惠之心心鏡云陽刃
重重又見煞大貴登科甲玄機云陽刃極喜天官削平
禍亂訣云煞交刃兮掌兵權又云陽刃倘同生氣閫外
持權(生氣即印綬)身命賦云陽刃持權必作邊庭將帥千里
馬云陽刃偏官有制膺職掌於兵權又云男逢陽刃身
弱遇之為竒又云羊刃七煞出仕馳名又云羊刃入官
煞威鎮邊疆寳鑑賦云陽刃叠逢居陽月名成利就秘
訣云陽刃重重有制伏一生富貴善終身又云陽刃重
逢印綬廉頗有百計之能又云支刃干官時月重逢官
必顯(如甲人逄辛邜辛卯之類)通眀賦云月刃日刃並時刃兼貴煞
富貴榮身消息賦云小盈大虧恐是劫財之地玉匣賦
云火金陽刃綠珠墜死於高樓又云陽刃重重三四必
須患疾盲聾三車云陽刃持針雕面賊驚神賦云滿盤
陽刃必定分屍通眀賦云印生兩刃終被刑定真篇云
陽刃若逢印綬縦富而殘疾在身造微論云陽刃逢於
五鬼定要重犯徒流余見犯羊刃煞者多瞽如癸酉戊
午戊寅癸丑丙寅庚寅丙午乙未丁卯癸卯甲子乙亥
三命皆無目古歌曰陽刃在時莫看凶身輕反助却為
中单嫌歲月重相見莫把生時作怒宫(又)陽刃嫌衝合
歲君流年遇此主災迍三刑七煞如交遇必定閻羅出
引徵(又)時逢陽刃喜偏官若見財星禍百端歲運相衝
併相合勃然興禍至門闌又陽刃重逢合有傷主人心
性氣高強刑衝太重多凶厄有制方能保吉昌(又)刃逄
七煞慕官鄉惟怕刑衝禄不昌會合更逢財旺運預防
災禍致身殃(又)比肩陽刃格非常要見官星與煞鄉元
辰若無官煞制再行比劫禍難當(又)劫財傷刃不堪親
四柱無財一世貧出姓歸宗還俗客不然殘疾亦傷身
又日干旺盛於年月身旺專禄財官絶那堪劫刃又相
逢百般機巧翻成拙又日干旺甚無依倚却喜歲運逢
財地元命有財見財發無財見財夀夭折(又)財星輕弱
刃剛強身旺之鄉大不祥鳳寡鸞孤清夜怨等閒妻尅
兩三雙又氣神元旺日干強四柱無財被尅傷重犯空
亡華盖位緇袍冠冕拜虚皇又刃逢七煞運官鄉破害
刑衝貴異常切忌合逢財旺地必遭災禍反刑傷又日
中陽刃宜逢煞運轉財鄉貴必遷刑害俱全為吉地財
神會合是災年(又)戊巳生逢五月中忽逢陽刃在天宫
金多有水方為貴火重須逢比劫同(又)春木夏火逢時
旺秋金冬水一般同不宜陽刃天干露歲運相逢事事
凶又丙丁離巽是刃根運到江湖利名真官旺喜行寅
午戌無官却要申子辰又秋金酉月重生旺除非火煉
噐方成東南行運財名發西北相逢禍便迎(又)水歸冬
旺本無憂透印藏官利禄周逆順不分還富貴傷刑還
破月提休(又)水旺久生亥子宫水多火弱格中重重行
火土財官旺運到西方步步凶(又)日刃還如羊刃同官
星七煞喜支逢歲君若也無傷刃支上衝刑立武功(又)
壬子休來見午宮午宮又怕子來衝丙干坐午休重見
會合身宮事有凶(又)羊刃常居在祿前性剛果毅少慈
憐不宜會合防災至若見財星禍必纏有官有煞名顯
逹無衝無破禄榮遷更加刑害魁罡併發跡邊疆掌重
權又離火怕重逢北方喜有功雖然宜見水猶恐對提
衝如一命壬申壬子戊午乙卯自坐陽刃二壬申子財
旺且多子午雖衝申子會午不能衝時官星制伏陽刃
只作財官格看所以大貴又一命丙戌癸巳戊午丁巳
戊歸禄己午雖羊刃所以護禄又印綬化刃故貴
論建禄(此與前論禄同參)
建禄者乃甲日寅月乙日卯月五行臨官之位是也甲
用金為官金絶在寅用土為財土病於寅以身旺太過
財官俱不得若别無財官可取再遇劫奪馬既不扶禄
又不養多主貧賤頗宜時帶偏官偏財或食神更看年
時上露多者取用若略見財官反爭奪不吉凡命月令
建禄難招祖業必主平生見財不聚却病少夀長行運
再見比肩尅妻妨父損子或官非破財或因妻孥財帛
争奪如八字内外元有財官引旺得地官星有助運臨
官星有氣之地亦貴財星有助運臨財旺之地亦富財
官俱旺乃富貴之命若時逢財庫運至財鄉必主晚年
大富年上財官有助必享祖蔭若四柱元無財官縦運
行財官之地亦止虚花而已命無財官歲運乂行比肩
一生貧蹇賦云根在苗先實在花後言先有根然後長
苗有花然後結果若當生歲元無財官雖遇財官吉運
發福不大假如甲日寅月柱中乙卯未字多主無祖財
尅妻一世孤貧作事虚詐為人大模樣乙日生卯月柱
有庚辛巳酉丑申及戊巳巳午辰戌等字財官多則貴
壬癸申子辰亥水印成局亦佳更運逢之尤妙若柱不
見財官印食同前斷丙生巳月歲時干支水金成局運
歴財官旺地亦主富貴丁生午月金敗水絶財官俱背
順運尅妻逆運尅三妻若柱有巳酉丑庚辛壬癸亥申
子辰運臨財官旺地亦發用煞或印以多為貴若止建
禄亦同前斷戊日巳月年日時無水主尅妻無祖業子
多不肖柱中多有官則吉如見偏官主尊貴歲月若是
火多及或印綬雖無財官主吉若柱内隠顯壬癸亥申
子辰水局晚子一二有甲寅乙卯亥未木局運至財官
旺地亦發巳生午月以壬水為財五月水囚主無祖業
尅妻子亦不多歲時透出寅甲為正官五月甲死官必
卑小喜見亥卯未乙身旺見官煞為妙偏財亦美庚日
申月上旬生近木餘氣略無祖財雖節氣臨水絶之鄉
尚有三四分庫財為福運至丙戌財盡矣若年日時多
帶財好命看見丙丁巳午寅戌火局則有官以煞化官
也官小亦不清顯怕壬癸亥子尅官不成辛日酉月無
祖財柱中多見分奪孤貧無妻或尅妻無財若帶木火
生旺又當富貴原無財官又行生地其劫禍尤重或見
辛酉則為專禄更有財官印食之神歲運再逢尤好逆
運南方則吉順運北方百事無成若辛卯辛未日身自
坐財可許衣禄辛巳日有貴官禄亦輕壬日亥月癸日
子月俱無祖業柱中多見火土主自成立有官如見水
多泛濫無成尅妻貧薄又曰甲日寅月宜壬申時乙日
卯月宜辛巳時丙日巳月宜巳亥時丁日午月宜庚子
時戊日巳月宜甲寅時巳日午月宜乙丑時庚日申月
宜丙戌時辛日酉月宜丁酉時壬日亥月宜戊申時癸
日子月宜巳未時是見煞取貴然亦不可太多歲運再
逢煞地主夭折如一命丙戌丁酉辛酉乙未月令建禄
又是專禄日主夀止四十八壬寅運壬申年不禄歲運
衝且會傷官煞也建禄用財官傷去丙火故夭獨步云
月令建禄多無祖屋一見財官自然成福又云建禄生
提月財官喜透天不宜身再旺惟喜茂財元百章歌云
提綱建禄將何取須看年時多透露局中六格自分明
莫泥提綱反為悮(又)癸禄居子生冬月天干最喜透財
官如行火土興財禄水取堤防破貴元明通賦云建禄
坐禄或居禄獨遇財官印綬富貴長年合諸說觀之子
平論建禄與古人論禄其取用迥不同矣余按陽刃比
肩敗財建禄名雖不同實一家同氣之神在地支者曰
刃曰禄在天干者曰比曰劫其取用大略相同故以建
禄繼陽刃之後建禄舊無格近亦取以月支無可取之
格而天干倘有財官貴氣故取建禄若比劫特發明其
義耳
三命通會卷五
