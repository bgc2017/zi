三命通會術數類五(命書相書之屬)
提要
(臣)等謹案三命通會十二卷原本不著撰人
姓名卷首但題育吾山人著明史藝文志有
萬民育三命會通十二卷與此本卷數相合
惟以通會作會通為稍異今考世所傳星學
大成專論五星者為萬民英所撰己著於錄
此本專論子平亦出民英之手藝文志蓋因
育吾山人之號誤以民英為民育又通會二
字傳寫互倒遂有不同其實即此書也自明
以来二百餘年談星命者皆以此本為總彙
幾於家有其書中間所載仕宦八字往往及
明季之人蓋後来坊刻所攙入亦己非原本
之舊特以其闡發子平之遺法於官印財禄
食傷之名義用神之輕重諸神煞所係之吉
凶皆能採撮羣言得其精要故為術家所恒
用要有未可遽廢者至其立論多取正官正
印正財而不知偏官偏印偏財亦能得力知
食神之能吐秀而不知傷官之亦可出竒是
則其偏執之見未能圓徹且胎元等論施之
今日亦多有不驗言命學者但當得其大意
而變通之可矣若所引珞琭子與今永樂大
典中所輯完本其文迥殊則其時秘冊僅存
外間末由窺見遂誤信依託之本固未足以
為病也乾隆四十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
