樵香小記卷下
宗人府主事何琇撰
十有三祀
洪範稱十有三祀說者謂是時周未改制尚用商名竊
疑古人記載往往通稱如唐虞曰載夏曰歲堯典曰以
閠月定四時成歲又曰九載績用弗成又曰朕在位七
十載舜典曰歲二月東廵守又曰三載黜陟幽明又曰
二十有八載蓋亦不拘一律也
宋諱
宋人避諱至嚴然核其遺文似有二例一曰闕筆一曰
代字大抵尋常文句則僅闕筆若人姓名則必代字如
殷浩作商浩桓玄作亘靈寳魏徵作魏證慎夫人作謹
夫人匡衡作康衡蓋臨文不諱故僅作字不成若人之
姓名則不可使同於祖考此其别也
五經四書
世謂五經四書試士始明此不考也元史選舉志載延
祐科舉法已然其用宋儒傳註亦同一例又宋元祐制
以周禮左氏春秋禮記為大經易詩書儀禮公羊榖梁
春秋為中經進士各治一大經兼一中經仍治論語孟
子第一場大經義三道論語義一道第二場中經義三
道孟子義一道則北宋試士已以論語孟子為主特無
大學中庸耳
宋試春秋題
宋貢舉條式論春秋義題聽於三傳解經處出蓋以春
秋經文簡略命題易複故也此法如行可稍杜治春秋
者惟記破題之病
虞夏書
左傳引虞書多作夏書考說文琨字註曰虞書揚州貢
瑶琨蠙字註曰夏書玭從虫賓亦一部之中二名兼出
或謂伏生尚書大傳合虞夏為一傳疑古書搃題虞夏
引者可以互稱然大傳有唐傳未聞有唐書則其說亦
不盡然闕疑可矣
時會解
逸周書時會解所述乃是夏正此不可曉
廣韻註
廣韻註有絶可笑者如東字下註東宫氏齊大夫東宫
得臣之後刁字下註齊豎刁之後世子而云大夫寺人
而云有後即姓氏書有此謬談亦不應漫無考訂至此
何博古圖誤說州吁即傳笑千古也
經典釋文
經典釋文為古義之淵藪學者得以考見先儒音訓惟
賴是書厥功甚偉獨怪其不及孟子而以老子莊子俱
列經典是居何義也
茗飲
三國志韋曜𫝊有茗飲之語論者援為飲茶之始然此
語不止韋曜𫝊陸璣毛詩草木蟲魚疏曰椒樹似茱萸
有鍼刺蜀人作茶吳人作茗皆合煮其葉以為香其文
尤明璣亦吴人也
萬歲木
謝眺詩風動萬年枝宋人以為冬青考陸璣詩䟽曰杻
檍也今官園種之正名曰萬歲既取名於億萬其葉又
好故種之然則眺所詠者乃杻耳
毛詩出子夏
陸璣毛詩䟽末附四家詩源流所說傳毛詩人與經典
釋文迥異故王魯齋疑之余謂漢書但云毛萇自謂出
子夏已不能舉其授受之系後来何自得之非惟璣說
無所本即陸德明說亦未見所本也
晉重
左傳稱晉重耳為晉重終是脱字不可援為二名稱一
之例二名稱一惟文選劉琨表段匹磾稱臣磾然亦焉
知非脱字歟若詩文翦裁名姓以就聲律如干木葛亮
方朔馬卿潘仁之類則自古有之要亦非自稱也
紙字
或疑古無紙小篆何以有紙字案說文紙訓絲滓也然
則蔡倫以敗絮魚網為紙正絲滓耳故以名之硯字說
文訓石滑亦不為磨墨之器
昆蟲
禮昆蟲無作鄭註訓昆為明於義為迂說文有䖵字音
正作昆似同聲假借也
書同文
中庸書同文當以字體言之如籀則天下皆用籀篆則
天下皆用篆隷則天下皆用隸耳至其點畫增減則聖
人有所不能盡同今觀古器銘識即尊彝諸字形状不
知凡幾其餘文字亦十不同五蓋王政持其大綱爾
諧聲
小篆諧聲疑多因古文之音而配之以字非制字始立
音也如磺字諧黃聲古文乃作丱偏旁無黃字安有黃
聲囿字諧有聲古文乃作□偏旁無有字安有有聲
秃字
禿字說文載王育說謂倉頡見禿人伏禾下妄謬殊甚
故許慎亦曰未知其審周伯琦謂上當從木諧聲亦似
不然疑上當從禾會意說文禾木之曲頭止不能上也
&KR1191;&KR0990;
說文分&KR1191;&KR0990;為二部&KR1191;訓草木華也&KR0990;訓榮也華之與
榮有何區别&KR0990;部收□字訓草木白華然則&KR0990;亦草木
華矣竊意荂&KR0990;皆&KR1191;之重文說文強分為二
轉燭
讀工部佳人詩不解其中轉燭字後偶坐佛閣檢大藏
乃知富貴貧賤有如轉燭出佛說貧窮老公經此老固
無所不讀
皇極經世
皇極經世殆以六日七分之法引而伸之但漢儒以卦
值日邵子以卦值世耳此無論騐與不騐均非儒者所
宜道如曰天運一定是堯舜不能不治桀紂不能不亂
非所以立訓如曰人事尚可轉移是當治者不治當亂
者不亂數又不確矣故孔子罕言命也
鐙燭
燭字見周禮禮記然諸家所說似然木以取明非今之
蠟炬鐙字則經典無文禮記所云執鐙乃豆之跗也考
古圖始有漢雁足鐙
准字
郭忠恕佩觿云三蒼作&KR0008;為尼丘之尼字林用准為平
準之準則以准代準始於吕忱宋人謂避寇準名及蔡
京父名者猶未溯其源也
尹氏卒
春秋書尹氏卒左傳以為君氏其說支離公榖以為周
之尹氏近是或援劉卷之例謂果為王朝卿士自必書
名然疑為史佚其名聖人有所不能益姑以尹氏書之
如諸侯之卒例書名宿男不名之例也齊放崔氏于衛
疑亦類此
春秋古經
馬貴與謂春秋古經雖漢藝文志有之然夫子所修之
春秋其本文世所不見自漢以来所編古經則俱自三
傳中取出經文名之曰正經耳此未考杜預之析傳附
經而誤謂左氏傳中原載經文也
春秋疑義
隠公攝位而經文適不書正桓公弑立而經文適不書
王文姜滛佚而經文適書子同生此諸儒論端所自起
也以主是說者為是則於例不能盡合以主是說者為
非則其說不為無因是亦不食馬肝之類也孔子曰多
聞闕疑
春秋廢傳廢例之漸
春秋甚幽而明無𫝊而顯董仲舒之言也舍𫝊蘖於此
矣春秋之經紀以善惡為實不以日月為例王充之言
也廢例蘖於此矣据漢書儒林傳仲舒學公羊春秋者
也據論衡序左傳始末充主左氏春秋者也後儒各矜
心得實皆先儒所已言
厶地
杜預註左傳於不知其地者曰地闕范甯註榖梁傳於
不知其地者曰厶地說者謂厶即某字之省文竊不謂
然韓子稱於文自環為私背私為公厶字即古私字不
得假借為某當由武子於原稿空一字作一三角圈記
之如穆天子傳逸周書之作四角圈耳
叠字
石鼓文於叠字皆作二二即二字言此字有二文義亦
明秦刻石於夫字下作二云是大夫鍾繇帖於祖字下
作二云重且字其例雖古似未可行用印譜有文三橋
所作努力加餐飯一印努字下左為二點云重力字右
為二點旁作口字云重力字合為加字餐字下為二點
旁作反字云重食字合為飯字論者病其太巧不知實
祖秦刻石法
祅祠
杜預註左傳次睢之社云睢水上有祅祠此必不然宋
襄公時祅祠何由至中國
種子方
李濓醫史謂淳于意及其師公乘陽慶皆無子知醫家
無種子方其論甚正然不可謂古無此說漢書藝文志
有三家内房有子法十七卷
容成
彭祖得容成御女術漢志房中有容成隂道二十七卷
是其說也張衡同聲歌稱素女為我師天老教軒皇漢
志房中有天老襍子隂道二十五卷是其說也漢志又
有黃帝三王養陽方二十卷是萬安秘册古亦有之矣
粲者
女三為粲見於國語然實亦美女之通稱詩見此粲者
𫝊以三女釋之未見其然古大夫乃有娣姪民庶流離
之後幸遂室家匹夫匹婦禮之經也何三女之有
放勲重華
放勲見孟子重華見離騷其為堯舜之號不疑然必非
在位之時以美詞自號殆舜禹所追稱乎此諡法之始
萌也
姚察傳
姚思廉修陳書以其父察與江總合傳此真不可解事
若李商隠贈杜牧詩稱前身應是梁江總以詞采言之
則猶之可也
譚公
碩人詩稱齊侯之子衛侯之妻邢侯之姨皆舉其爵惟
譚公維私稱公按春秋齊侯滅譚譚子奔莒則譚子爵
也其變文之故思之不得
鈞金束矢
鈞金束矢之制儒者所疑此以後世律三代也後世以
一官治一邑其事必訟乃理故訟恒繁古者州里族黨
之間各有官以長之即婚姻財貨之事亦有官以司之
其不合理者即治以法不至于訟凡其訟者必瑣屑無
關之務曖昧不決之疑吏所不必盡治者故限以輸官
之物俾直者知訟之不易可稍忍而即於和曲者知所
失不償所得亦權其輕重而知所避是化民息爭之道
也儒者乃恐豪強者易辦貧懦者莫伸夫聖王之世法
制修明豪強縱暴有舉其官者矣安用訟哉
屠者以骨革納官
周禮屠者以骨革納官此為屠肆言之使利薄而民不
趍所以抑逐末之業而省無故之殺若自為賓祭用牲
者雖漢唐末造斂不至是況周之盛乎
原蠶
禮禁原蠶傳有三說一曰蠶馬同氣恐其傷馬此理太
迂一曰先王仁及昆蟲不欲使一歲之中再罹湯火此
為近之一曰原蠶絲惡恐妨民用此亦一理
地動儀
張衡地動儀余終不信有是事夫設機轉運則其機有
定不能測無定設機待發則機不動不發氣不至不動
氣動於數千里外而機應于此萬無此法蓋葭管之氣
必至之氣也徧乎天下至其時則皆應地動之氣偶逆
之氣也各于其地非其地則不知
孔鼎
李商隠詩湯盤孔鼎有述作今無其器存其詞如曰孔
悝之鼎銘此何足道如曰正考甫之鼎銘則自孔父嘉
以後始以王父字為氏正考甫非孔氏不得云孔鼎此
或唐以前書别有孔子鼎銘今不可見矣
唐人歌詩
唐人歌詩宋人歌詞其法皆不𫝊白香山稱河滿子一
曲四聲歌八叠今不知八叠謂何又古樂府多長萹而
唐人惟歌絶句即律詩亦僅取半首古詩長萹如李嶠
汾隂行高適哭單父梁少府詩亦僅取四句或當時之
曲以四聲八叠為定律歟然陽關曲又云三叠搃不可
考
達摩支曲
温飛卿集有達摩支曲莫曉其義考段安節樂府襍錄
載舞曲有達摩支飛卿所作蓋當時舞曲也唐歌皆四
句而此曲至十二句殆舞者須閱時稍久乃盡低昂旋
轉之態不可驟進驟退故其詞長耶
孔父
春秋書宋華督弑其君與夷及其大夫孔父或以孔父
為名或以孔父為字考古者孫以王父字為氏不聞以
名則孔父為字更無疑義或謂春秋國史夫子不應避
家諱不知筆削雖因魯史實私修之書藏之于家異乎
君前臣名司馬子長作史記諱談為同范蔚宗作後漢
書諱太為泰亦以私修也若史官載筆則有國諱無家
諱矣
誠節傳
隋高祖父名忠故當時諱忠為誠至修隋書時不諱矣
而忠節傳曰誠節傳蓋諸人大抵隋舊臣習慣而不能
改也微特此也虎林曰武林民部曰戸部之類且傳至
今而不改矣
文選文苑英華
文選錄潘勖魏公九錫文阮籍勸進晉王牋是奬篡也
文苑英華錄孔熙先為彭城王&KR0702;征鎮文祖君彦為李
密&KR0702;隋文是奬叛也若文章正宗則必無此矣
賀知章柳枝詞
柳枝詞起于中唐故白香山詩稱聽取新翻楊柳枝也
才調集乃有賀知章柳枝詞考何光遠鑑戒錄稱是篇
為賀秘監知章咏柳是才調集悞
娶妻不娶同姓
禮娶妻不娶同姓鄭註謂為其近禽獸此語太甚家語
言同姓百世不通婚姻周道然也則周以前或不拘矣
康成以鳥獸行當之是内亂之說非娶同姓之說也
傳註誤引經文
書釐降二女于媯汭蔡傳引爾雅水北曰汭詩騋牝三
千朱傳引記曰問國之富數馬以對禮術有序陳氏集
說引周禮鄕大夫春秋以禮會民而射于州序今本皆
無此文
魯頌春秋不同
魯頌閟宫泮宫之作與淮夷獻琛之事皆在僖公時然
春秋皆無其事或謂閟宫泮宫常事不書淮夷之事則
史氏之鋪張不為實錄頌者歌詠之作不妨存臣子之
詞春秋者立教之書不可没是非之實也是或然歟
女媧補天
列子女媧補天事張湛注以五色石為寓言五常是亦
巧為之詞戰國諸子多與小說相出入不盡可詰即以
列子而論龍伯釣鼇之事化人擥裾之談又譬何事乎
毛詩
漢志毛詩三十卷毛詩故訓傳二十九卷俱不著為毛
亨毛萇據鄭康成詩譜魯人大毛公為故訓傳於其家
河間獻王得而獻之以小毛公為博士則詩傳為毛亨
作矣隋書經籍志則稱趙人毛萇善詩自云子夏所傳
作訓故傳則以詩傳為毛萇作然宋以来並云毛萇不
云毛亨疑不能明
五言詩
五言詩世稱始蘇李玉臺新詠則題古詩為枚乘作均
漢武帝時人無庸較其先後惟張守節史記正義引楚
漢春秋虞姬詩已全作五言此不可曉即曰陸賈贗託
賈亦虞姬同時人也豈守節所見之本後来又有所竄
入歟
文言
梁武帝以文言為文王作此於古無考直以穆姜引文
言四語在孔子前而文字適合文王諡法以意斷之耳
劉勰文心雕龍曰乾坤二卦獨制文言言之文也天地
之心哉此又附會於文章之義亦非本旨
金章
禮圭璧金璋不鬻於市皇侃註用金為印章則印章古
有之矣今本作璋蓋字之誤既曰圭璧足以統璋不煩
縷贅且璋不以金作則金自不連璋為文市不鬻金亦
非可行之事(列子有攫金于市事)
百國春秋
墨子稱見百國春秋所引有周春秋杜伯一事燕春秋
莊子儀一事宋春秋&KR0008;觀辜一事齊春秋王里國中里
徼一事其文皆似傳體蓋古史官簡書策書之分策書
詳其細目如墨子之所稱左氏據以作傳者是也簡書
舉其大綱如汲冡竹書之體孔子所據以作經者也
晉之乘
𫝊稱羊舌肸習於春秋此晉之春秋非魯之春秋也孟
子又曰晉之乘蓋春秋為記事之通名乘則一國之專
名猶後世舉其總名則曰史舉其專名則曰漢書唐書
(古以史為官名後世以官名其書猶子亦人之美稱後世以人名其書周禮稱三皇五帝之書均不謂之史論)
(語吾猶及史之闕文亦稱史官不稱史書)
總集自註註賦註詩
合衆人之作為一集始於王逸錄總集者不及以楚詞
自為一類也自錄已作亦始於逸而徐陵玉臺新詠芮
挺章園秀集用其例自註已作亦始於逸而戴凱之竹
譜謝靈運山居賦用其例(漢書藝文志亦自註然寥寥無幾又非發明文義故不以)
(托始)注賦始薛綜注張衡兩京賦注詩始顔延年沈約注
阮籍詠懷詩詩中偶用自註始王融
六朝人誤用古事
六朝以綺麗相高務求新豔往往不考本事梁武帝有
代蘇屬國婦詩極述纏緜思遠之意然武固生妻去惟
也吴均行路難稱倡家小女名桃根桃根乃桃葉之妹
亦王獻之妾非倡家也(李商隠詩桃葉桃根雙姊妹)
大學
大學稱曾子作究不知其所據曾子二卷南宋尚存晁
公武讀書志稱十篇皆見大戴禮高似孫子略亦云見
大戴禮他又襍見小戴禮既曰襍見則中無全篇大學
可知矣
孔叢子
漢人無引孔叢子者引孟子字子居一條以駁趙岐始
於王肅其文與家語如一手殆亦肅所偽撰歟
樵香小記卷下
