齊民要術卷第十
後魏高陽太守賈思勰撰
五䅽果蓏菜茹非中國物産者
(草木任食非人力所種者悉附於此聊以存其名目記其怪異耳爰及山澤)
五䅽
山海經曰廣都之野百䅽自生冬夏播琴郭
璞注曰播琴猶言播種方俗言也爰有膏稷
膏黍膏菽郭璞注曰言好味滑如膏
博物志曰扶海洲上有草名曰蒒其實如大
麥從七月熟人歛穫至冬乃訖名曰自然䅽
或曰禹餘糧又曰地三年種蜀黍其後七年
多蛇
稻
異物志曰稻一歲夏冬再種出交趾
俞益期牋曰交趾稻再熟也
禾
廣志曰梁禾蔓生實如葵子米粉白如麪可
爲饘粥牛食以肥六月種九月熟
感禾扶疎生實似大麥
楊禾似藋粒細左折右炊停則牙生此中國
巴禾木稷也
大禾高丈餘子如小豆出粟特國
山海經曰崐崘墟上有木禾長五尋大五圍
郭璞曰木禾㯏類也
吕氏春秋曰飯之美者玄山之禾不周之粟
陽山之穄
魏書曰烏丸地宜青穄
麥
博物志曰人啖麥橡令人多力徤行
西域諸國志曰天竺十一月六日爲冬至則
麥秀十二月十六日爲臘臘麥熟
說文曰麰周所受來麰也
豆
博物志曰人食豆三年則身重行動難恒食
小豆令人肌燥麤理
東牆
廣志曰東牆色青黑粒如葵子似蓬草十一
月熟出幽凉并烏丸地
河西語曰貸我東牆償我田粱
魏書曰烏丸地宜東牆能作白酒
果蓏
山海經曰平丘百果所在不周之山爰有嘉
果子如棗葉如桃黃花赤樹食之不飢
呂氏春秋曰常山之北投淵之上有百果焉
羣帝所食(先升過者羣帝衆帝)
臨海異物志曰楊桃似橄欖其味甜五月十
月熟諺曰楊桃無蹙一歲三熟其色靑黃核
如棗核
臨海異物志曰梅桃子生晉安候官縣一小
樹得數十石實大三寸可蜜藏之
臨海異物志曰楊榣有七脊子生樹皮中其
體雖異味則無奇長四五寸色靑黃味甘
臨海異物志曰冬熟如指大正赤味甘勝梅
猴闥子如指頭大其味小苦可食
關桃子其味酸
土翁子如漆子大熟時甜酸其色靑黑
枸槽子如指頭大正赤其味甘
雞橘子大如指味甘永寧界中有之
猴緫子如小指頭大與柿相似其味不減於
柿
多南子如指大其色紫味甘與梅子相似出
晉安
王壇子如棗大其味甘出候官越王祭太一
壇邊有此果無知其名因見生處遂名王壇
其形小於龍眼有似木瓜
博物志曰張騫使西域還得安石榴胡桃蒲
桃
劉欣期交州記曰多感子黃色圍一寸
蔗子如瓜大亦似柚
弥子圓而細其味初苦後甘食皆甘果也
杜蘭香傳曰神女降張碩常食粟飯井有非
時果味亦不甘但一食可七八日不飢
棗
史記封禪書曰李少君嘗游海上見安期生
食棗大如瓜
東方朔傳曰武帝時上林獻棗上以杖擊未
央殿檻呼朔曰叱叱先生來來先生知此篋
裏何物朔曰上林獻棗四十九枚上曰何以
知之朔曰呼朔者上也以杖擊檻兩木林也
朔來來者棗也叱叱者四十九也上大笑帝
賜帛十匹
神異經曰北方荒内有棗林焉其高五丈敷
張枝條里餘子長六寸圍過其長熟赤如
朱乾之不縮氣味甘潤殊於常棗食之可以
安軀益氣力
神仙傳曰吳郡沈羲爲仙人所迎上天云天
上見老君賜羲棗二枚大如雞子
傅玄賦曰有棗若瓜出自海濱全生益氣服
之如神
桃
漢舊儀曰東海之内度朔山上有桃屈蟠三
千里其卑枝間曰東北鬼門萬鬼所出入也
上有二神人一曰荼二曰欝&KR2721;主領萬鬼鬼
之惡害人者執以葦索以食虎黃帝法而象
之因立桃梗於門戸上畫荼欝&KR3300;持葦索以
禦凶鬼畫虎於門當食鬼也&KR2721;音壘(度索山史記注作)
風俗通曰今縣官以臘除夕飾桃人垂葦索
畫虎於門效前事也
神農經曰玉桃服之長生不死若不得早服
之臨死日服之其尸畢天地不朽
神異經曰東北有樹高五十丈葉長八赤名
曰桃其子徑三赤二寸小核味和食之令人
短壽
漢武内傳曰西王母以七月七日降令侍女
更索桃湏臾以玉盤盛仙桃七顆大如鴨子
形圓色青以呈王母王母以四顆與帝三枚
自食
漢武故事曰東郡獻短人帝呼東方朔朔至
短人因指朔謂上曰西王母種桃三千年一
著子此兒不良以三過偷之矣
廣州記曰廬山有山桃大如㯽榔形色黑而
味甘酢人時登採拾只得於上飽噉不得持
下迷不得返
玄中記曰木子大者積石山之桃實焉大如
十斛籠
甄異傳曰譙郡夏侯規亡後見形還家經庭
前桃樹邊過曰此祧我所種子乃美好其婦
曰人言亡者畏桃君不畏邪荅曰桃東南枝
長二赤八寸向日者憎之或亦不畏也
神仙傳曰樊夫人與夫劉綱俱學道術各自
言勝中庭有兩大桃樹夫妻各呪其一夫人
呪者兩枝相鬭擊良久綱所呪者桃走出籬
李
列異傳曰袁本初時有神出河東號度索君
人共立廟兖州蘇氏母病禱見一人着白單
衣高冠冠似魚頭謂度索君曰昔臨廬山下
共食白李未久已三千年日月易得使人悵
然去後度索君曰此南海君也
梨
漢武内傳曰太上之藥有玄光梨
神異經曰東方有樹高百丈葉長一丈廣六
七赤名曰梨其子徑三赤割之瓤白如素食
之爲地仙辟榖可入水火也
神仙傳曰介象吴王所徵在武昌速求去不
許象言病以美梨一匳賜象湏臾象死帝殯
而埋之以日中時死其日晡時到建業以所
賜梨付守苑吏種之後吏以狀聞即發象棺
棺中有一奏符
柰
漢武内傳曰仙藥之次者有圓丘紫柰出永
昌
橙
異苑曰南康有蒵石山有甘橘橙柚就食其
實任意取足持歸家人噉輒病或顚仆失徑
郭璞曰蜀中有給客橙似橘而非若柚而芳
香夏秋華實相繼或如彈丸或如手指通歲
食之亦名盧橘
橘
周官考工記曰橘踰淮而北爲枳此地氣然
也
吕氏春秋曰果之美者江浦之橘
吳錄地理志曰朱光祿爲建安郡中庭有橘
冬月於樹上覆裹之至明年春夏色變青黑
味尤絶美上林賦曰盧橘夏熟蓋近於是也
裴淵廣州記曰羅浮山有橘夏熟實大如李
剥皮噉則酢合食極甘又有壷橘形色都是
甘但皮厚氣臭味亦不劣
異物志曰橘樹白花而赤實皮馨香又有善
味江南有之不生他所
南中八郡志曰交趾特出好橘大且甘而不
可多噉令人下痢
廣州記曰盧橘皮厚氣色大如甘酢多九月
正月色至二月漸變爲青至夏熟味亦不
異冬時土人呼爲壷橘其類有七八種不如
吳會橘
甘
廣志曰甘有二十一有成都平蔕甘大如
升色蒼黃犍爲南安縣出好黃甘
荆州記曰枝江有名宜都郡舊江北有甘園
名宜都甘
湘州記曰州故大城内有陶偘廟地是賈誼
故宅誼時種甘猶有存者
風土記曰甘橘之屬滋味甜美特異者也有
黃者有頳者謂之壷甘
柚
說文曰柚條也似橙實酢
呂氏春秋曰果之美者雲夢之柚
列子曰吴楚之園有大木焉其名爲櫾(柚音)碧
樹而冬青生實丹而味酸食皮汁已憤厥之
疾齊州珍之渡淮而北化爲枳焉
裴淵記曰廣州别有柚號曰雷柚實如升大
風土記曰柚大橘也色黃而味酢
椵
爾雅曰櫠椵也郭璞注曰柚屬也子大如盂
皮厚二三寸中似枳供食之少味
栗
神異經曰東北荒中有木高四十丈葉長五
赤廣三寸名栗其實徑三赤其殼赤而肉黃
白味甜食之多令人短氣而渴
枇杷
廣志曰枇杷冬花實黃大如雞子小者如杏
味甜酢四月熟出南安犍爲宜都
風土記曰枇杷葉似栗子似蒳十十而叢生
荆州土地記曰宜都出大枇杷
椑
西京雜記曰烏椑靑椑赤棠椑宜都出大椑
甘蔗
說文曰藷蔗也案書傳曰或爲芋蔗或千蔗
或邯或甘蔗或都蔗所在不同
&KR2004;都縣土壤肥沃偏宜甘蔗味及采色餘縣
所無一節數寸長郡以獻御
異物志曰甘蔗遠近皆有交趾所産甘蔗特
醇好本末無薄厚其味至均圍數寸長丈餘
頗似竹斬而食之旣甘迮取汁如飴餳名之
曰糖益復珍也又煎而曝之旣凝如冰破如
塼其食之入口消釋時人謂之石蜜者也
家政法曰三月可種甘蔗
䔖
說文曰䔖芡也廣志曰鉅野大䔖也大於常
䔖淮漢之南凶年以芰爲蔬猶以預爲資鉅
野魯藪也
棪
爾雅曰棪㯈其也郭璞注曰棪實似柰赤可
食
劉
爾雅曰劉劉杙也郭璞曰劉子生山中實如
梨甜酢核堅出交趾
南方草物状曰劉樹子大如李實三月花色
仍連着實七八月熟其色黃其味酢煑蜜藏
之仍甘好
鬱
豳詩義䟽曰其樹高五六赤實大如李正赤
色食之甜
廣雅曰一名雀李又名車下李又名郁李亦
名棣亦名薁李毛詩七月食欝及薁
芡
說文曰芡雞頭也方言曰北燕謂之䓈(役音)青
徐淮泗謂之芡南楚江淅之間謂之雞頭鴈
頭
本草經曰雞頭一名鴈喙
藷
南方草物狀曰甘藷二月種至十月乃成卵
大如鵝卵小者如鴨卵掘食蒸食其味甘甜
經久得風乃淡泊(九眞興古也出交趾武平)
異物志曰甘藷似芋亦有巨魁剝去皮肌肉
正白如脂肪南人專食以當米糓(賓客酒食亦蒸炙皆香美)
(果實也施設有如)
薁
說文曰薁櫻也廣雅曰燕薁櫻薁也詩義䟽
曰櫻薁實大如龍眼黑色今車鞅藤實是豳
詩曰十月食薁
楊梅
臨海異物志曰其子大如彈子正赤五月熟
似梅味甜酸
食經藏楊梅法擇佳完者一石以鹽一斗淹
之鹽入内中仍出曝令乾熇取杬皮二斤煑
取汁漬之不加蜜漬梅色如初美好可堪數
歲
沙棠
山海經曰崑崙之山有木焉狀如棠黃華赤
實味如李而無核名曰沙棠可以禦水時使
不溺
吕氏春秋曰果之美者沙棠之實
柤
山海經曰蓋猶之山上有甘柤枝幹皆赤黃
白花黑實也
禮内則曰柤梨薑桂鄭注曰柤梨之不藏者
皆人君羞
神異經曰南方大荒中有樹名曰柤二千歲
作花九千歲作實其花色紫高百丈敷張自
輔葉長七赤廣四五赤色如綠青皮如桂味
如蜜理如甘草味飴實長九圍無瓤核割之
如凝酥食者壽以萬二千歲
風土記曰柤梨屬内堅而香
西京雜記曰蠻柤
椰
異物志曰椰樹高六七丈無枝條葉如束蒲
在其上實如瓠繫在於山頭若挂物焉實外
有皮如胡盧核裏有膚白如雪厚半寸如猪
膚食之美於胡桃味也膚裏有汁升餘其淸
如水其味美於蜜食其膚可以不飢食其汁
則愈渴又有如兩眼處俗人謂之越王頭
南方草物狀曰椰二月花色仍連着實房相
連累房三十或二十七八子十一月十二月
熟其樹黃實俗名之爲丹也橫破之可作椀
或微長如栝蔞子從破之可爲爵
南州異物志曰椰樹大三四圍長十丈通身
無枝至百餘年有葉狀如蕨菜長丈四五赤
皆直竦指天其實生葉間大如升外皮苞之
如蓮狀皮中核堅過扵核裏肉正白如雞子
著皮而腹内空含汁大者含升餘實形團團
然或如瓜蔞橫破之可作爵形並應噐用故
人珍貴之
廣志曰椰出交趾家家種之
交州記曰椰子有漿截花以竹筒承其汁作
酒飲之亦醉也
神異經曰東方荒中有椰木高三二丈圍丈
餘其枝不橋二百歲葉盡落而生華華如甘
瓜華盡落而生萼萼下生子三歲而熟熟後
不長不减形如寒瓜長七八寸徑四五寸萼
覆其頂此實不取萬世如故取者搯取其留
下生如初其子形如甘瓜瓤甘美如蜜食之
令人有澤不可過三升令人醉半日乃醒木
高凡人不能得唯木下有多羅樹人能緣得
之一名曰無葉一名倚驕張茂先注曰驕直
上不可那也
㯽榔
俞益期與韓康伯牋曰㯽榔信南遊之可觀
子旣非常木亦特竒大者三圍高者九丈葉
聚樹端房棤葉下華秀房中子結房外其擢
穗似黍其綴實似糓其皮似桐而厚其節似
竹而穊其内空其外勁其屈如覆虹其申如
縋繩本不大末不小上不傾下不斜稠直亭
亭千百若一步其林則寥朗庇其蔭則蕭條
信可以長吟可以遠想矣性不耐霜不得北
植必當遐樹海南遼然萬里弗遇長者之目
自令人恨深
南方草物狀曰㯽榔三月華色仍連著實實
大如卵十二月熟其色黃剥其子肥強可不
食唯種作子靑其子并殼取實曝乾之以扶
留藤古賁灰合食之食之則滑美亦可生食
最快好交阯武平興古九真有之也
異物志曰㯽榔若筍竹生竿種之精硬引莖
直上不生枝葉其狀若柱其顚近上未五六
赤間洪洪腫起若瘣(又音回黃圭反)木焉因拆裂出若
黍穗無花而爲實大如桃李又棘針重累其
下所以衞其實也剖其上皮煑其膚熟而貫
之硬如乾棗以扶留古賁灰并食下氣及宿
食白蟲消糓飲啖設爲口實
林邑國記曰㯽榔樹高丈餘皮似青桐節如
桂竹下森秀無柯頂端有葉葉下繫數房房
綴數十子家有數百樹
南州八郡志曰㯽榔大如棗色靑似蓮子彼
人以爲貴異婚族好客輒先逞此物若邂逅
不設用相嫌恨
廣州記曰嶺外㯽榔小於交阯者而大於蒳
子土人亦呼爲㯽榔
廉薑
廣雅曰蔟葰(反相維)廉薑也吳錄曰始安多廉
薑
食經曰藏薑法蜜煑烏梅去滓以漬廉薑再
三宿色黃赤如琥珀多年不壞
枸櫞
裴淵廣州記曰枸櫞樹似橘實如柚大而倍
長味竒酢皮以蜜煑爲糝
異物志曰枸櫞似橘大如飯筥皮不香味不
美可以浣治葛苧若酸漿
鬼目
廣志曰鬼目似梅南人以飲酒
南方草物狀曰鬼目樹大者如李小者如鴨
子二月花色仍連着實七八月熟其色黃味
酸以蜜煑之滋味柔嘉交阯武平興古九真
有之也
裴淵廣州記曰鬼目益知直尔不可噉可爲
漿也
吳志曰孫皓時有鬼目菜生工人黃耇家依
緣棗樹長丈餘葉廣四寸厚三分
顧微廣州記曰鬼目樹似棠梨葉如楮皮白
樹高大如木瓜而小邪傾不周正味酢九月
熟又有草昧子亦如之亦可爲糝用其草似
鬼目
橄欖
廣志曰橄欖大如雞子交州以飲酒
南方草物狀曰橄欖子大如棗大如雞子二
月華色仍連着實八月九月熟生食味酢蜜
藏仍甜
臨海異物志曰餘甘子如梭(反且全)形初入口
舌澀後飯水更甘大於梅實核兩頭銳東岳
呼餘甘柯欖同一果耳
南越志曰博羅縣有合成樹十園去地二丈
分爲三衢東向一衢木葉似練子如橄欖而
硬削去皮南人以爲糝南向一衢橄欖西向
一衢三丈三丈樹嶺北之猴也
龍眼
廣雅曰益智龍眼也
廣志曰龍眼樹葉似荔支蔓延緣木生子如
酸棗色黑純甜無酸七月熟
吳氏本草曰龍眼一名益智一名比目
椹
漢武内傳西王母曰上仙之藥有扶桑丹椹
荔支
廣志曰荔支樹高五六丈如桂樹綠葉蓬蓬
冬夏欝茂青華朱實實大如雞子核黃黑似
熟蓮子實白如肪甘而多汁似安石榴有甜
酢者夏至日將已時翕然俱赤則可食也一
樹下子百斛犍爲𤏡道南廣荔支熟時百鳥
肥其名之曰焦核小次曰春花次曰胡偈此
三種爲美似鼈卵大而酸以爲醢和率生稻
田間
異物志曰荔支爲異多汁味甘絶口又小酸
所以成其味可飽食不可使猒生時大如雞
子其膚光澤皮中食乾則焦小則肌核不如
生時竒四月始熟也
益智
廣志曰益智葉似蘘荷長丈餘其根上有小
枝高八九寸無華萼其子叢生著之大如棗
肉瓣黑皮白核小者曰益智含之隔涎濊出
萬壽亦生交阯
南方草物狀曰益智子如筆毫長七八九二
月華色仍連著實五六月熟味辛雜五味中
芬芳亦可鹽曝
異物志曰益智類薏苡實長寸許如枳椇子
味辛辣飲酒食之佳
廣州記曰益智葉如蘘荷莖如竹箭子從心
中出一枚有十子子内白滑四破去之取外
皮蜜煑爲糝味辛
桶
廣志曰桶子似木瓜生樹木
南方草物狀曰桶子大如雞卵三月花色仍
連著實八九月熟採取鹽酸漚之其味酸酢
以蜜藏滋味甜美出交阯
劉欣期交州記桶子如桃
蒳子
竺法眞登羅浮山䟽曰山㯽榔一名蒳子幹
似蔗葉類柞一叢千餘幹幹生十房房底數
百子四月採
豆蔻
南方草物狀曰豆蔻樹大如李二月花色仍
連著實子相連累其核根芬芳成殼七月八
月熟曝乾剥食核味辛香五味出興古
劉欣期交州記曰豆蔻似杬樹
環氏吳記曰黃初二年魏來求豆蔻
榠
廣志曰榠查子甚酢出西方
餘甘
異物志曰餘甘大小如彈丸視之理如定陶
瓜初入口苦澀咽之口中乃更甜美足味鹽
蒸之尤美可多食
蒟子
廣志曰蒟子蔓生依樹子似桑椹長數寸色
黑辛如薑以鹽淹之下氣消糓生南安
芭蕉
廣志曰芭蕉一曰芭菹或曰甘蕉莖如荷芋
重皮相裹大如盂升葉廣二赤長一丈子有
角子長六七寸有蔕三四寸角著蔕生爲行
列兩兩共對若相抱形剥其上皮色黃白味
似蒲萄甜而脆亦飽人其根大如芋魁大
一石青色其莖觧散如絲織以爲葛謂之
蕉葛雖脆而好色黃白不如葛色出交阯
建安
南方異物志曰甘蕉草類望之如樹株大者
一圍餘葉長一丈或七八赤廣赤餘華大如
酒杯形色如芙蓉莖末百餘子大名爲房
根似芋魁大者如車轂實隨華每華一闔
各有六子先後相次子不俱生華不俱落
此蕉有三種一種子大如拇指長而銳有
似羊角名羊角舊味最甘好一種子大如
雞卵有似牛乳味微減羊角蕉一種蕉大
如藕長六七寸形正方名方蕉少甘味最
弱其莖如芋取濩而煑之則如絲可紡績
也
異物志曰芭蕉葉大如筵席其莖如芽取蕉
而煑之則如絲可紡績女工以爲絺[絺-巾+ㄙ]則今
交阯葛也其内心如蒜鵠頭生大如合拌因
爲實房著其心齊一房有數十枚其實皮赤
如火剖之中黑剝其皮食其肉如飴蜜甚美
食之四五枚可飽而餘滋味猶在齒牙間一
名甘蕉
顧徵廣州記曰甘蕉與吳花實根葉不異直
是南土暖不經霜凍四時花葉展其熟甘未
熟時亦苦澀
扶留
吳錄地理志曰始興有扶留藤緣木而生味
辛可以食㯽榔
蜀記曰扶留木根大如箸視之似柳根又有
蛤名古賁生水中下燒以爲灰曰牡礪粉先
以㯽榔著口中又取扶留藤長一寸古賁灰
少許同嚼之除匈中惡氣
異物志曰古賁灰牡礪灰也與扶留㯽榔三
物合食然後善也扶留藤似木防以扶留㯽
榔所生相去遠爲物甚異而相成俗曰㯽榔
扶留可以忘憂
交州記曰扶留有三種一名穫扶留其根香
美一名南扶留葉青味辛一名扶留藤味亦
辛
顧微廣州記曰扶留藤緣樹生其花實即蒟
也可以爲醬
菜茹
呂氏春秋曰菜之美者壽木之華括姑之東
中容之國有赤木玄木之葉焉(木其葉皆可食括姑山名赤木玄)
餘之南南極之崖有菜名曰嘉樹其色若
碧(故曰嘉食之而靈若碧靑色餘南方山名有嘉美之菜)
漢武内傳西王母曰上仙之藥有碧海琅菜
韭(藥有八耾赤韭西王母曰仙次)
葱(藥玄都綺䓤西王母曰上)
䪥(光服滿䪥根列仙傳曰務)
蒜(者雲夢之蔒菜說文曰菜之美)
薑(郡楊樸之薑楊樸地名呂氏春秋曰和之美者蜀)
葵(爲遼東丁家作人丁氏嘗使買葵冬得生葵問冬何得此葵管子曰桓公北伐山戎世冬葵布之天下列仙傳曰丁次卿)
(葉之美者具區之菁者也云從日南買來呂氏春秋)
漢書竹大者一節受一斛小者數斗以爲柙
(匣音)榼
卭都高節竹可爲杖所謂卭竹
尚書曰楊州厥貢篠簜荆州厥貢箘簵(竹箘簜注云篠)
(竹出雲夢之澤大竹箘簵皆美)
禮斗威儀曰君乘上而王其政太平蔓竹紫
脫常生(脫北方物其注曰紫)
南方草物狀曰由梧竹吏民家種之長三四
丈圍一赤八九寸作屋柱出交阯
魏志云倭國竹有條幹
神異經曰南方荒中有沛竹長百丈圍三丈
五六赤厚八九寸可爲大船其子美食之可
以巳瘡癘(曰子笋也張茂先注)
外國圖曰高陽氏有同産而爲夫婦者帝怒
放之於是相抱而死有神鳥以不死竹覆之
七年男女皆活同頸異頭共身四足是爲蒙
雙民
廣州記曰石麻之竹勁而利削以爲刀切象
皮如切芋
博物志云洞庭之山堯帝之二女常泣以其
涕揮竹竹盡成斑(斑卽刮去皮乃見下擕縣有竹皮不)
華陽國志云有竹王者興於豚水有一女浣
於水濱有三節大竹流入女足間推之不去
聞有兒聲持歸破竹得男長養有武才遂雄
夷狄氏竹爲姓所破竹於野成林今王祠竹
林是也
風土記曰陽羡縣有袁君家壇邊有數林大
竹並高二三丈枝皆两披下掃壇上常潔淨
也
盛弘之荆州記曰臨賀謝休縣東山有大竹
數十圍長數丈有小竹生旁皆四五赤圍下
有盤石徑四五丈極高方正青滑如彈棋局
兩竹屈垂拂掃其上初無塵穢未至數十里
聞風吹此竹如簫管之音
異物志曰有竹曰䈏其大數圍節間相去局
促中實滿堅強以爲柱榱
南方異物志曰棘竹有剌長七八丈大如甕
曹毗湘中賦曰竹則篔簹白烏實中紺族濱
榮幽渚繁宗隈曲萋蒨陵丘薆逮重谷
王彪之閩中賦曰竹則苞甜赤若縹箭斑弓
度世推節征合實中篔簹凾人桃枝育蟲緗
箬素笋彤竿綠筒(形俗說相傳云竹人時有得者育蟲篔簹竹節中有物長數寸正似世人)
(因說桃枝可得寄言謂竹䶉竹中皆有耳)
神仙傳曰壷公欲與費長房俱去長房畏家
人覺公乃書一青竹戒曰卿可歸家稱病以
此竹置卿臥處默然便來還房如言家人見
此竹是房屍哭泣行喪
南越志云羅浮山生竹皆七八寸圍節長一
二丈謂之龍鍾竹
孝經河圖曰少室之山有㸑器竹堪爲釡甑
&KR2454;(反力印)竹實中
筍
呂氏春秋曰和之美者越簵之箘高誘注曰
箘竹筍也
吳錄曰鄱陽有筍竹冬月生
筍譜曰雞脛竹筍肥美
東觀漢記曰馬援至荔浦見冬筍名苞上言
禹貢厥苞橘柚疑是謂也其味美於春夏
荼
爾雅曰荼苦菜可食詩義䟽曰山田苦菜甜
所謂堇荼如飴
蒿
爾雅曰蒿菣也蘩皤蒿也注云今人呼青蒿
香中炙啖者爲菣蘩白蒿
禮外篇曰周時德澤洽和蒿茂大以爲宮柱
名曰蒿宮
神仙服食經曰七禽方十一月采旁(旁音)勃旁
勃白蒿也白兔食之壽八百年
菖蒲
春秋傳曰僖公三十年使周閱來聘饗有昌
歜杜預曰昌蒲菹也
神仙傳云王興者陽城越人也漢武帝上嵩
高忽見仙人長二丈耳出頭下垂肩帝禮而
問之仙人曰吾九疑人也聞嵩岳有石上菖
蒲一寸九節可以長生故來採之忽然不見
帝謂侍臣曰彼非欲服食者以此喻朕耳乃
採菖蒲服之帝服之煩悶乃止興服不止遂
以長生
薇
召南詩曰陟彼南山言采其薇詩義䟽云薇
山菜也莖葉皆如小豆藿可羹亦可生食之
今官園種之以供宗廟祭祀也
萍
爾雅曰蓱苹也其大者蘋吕氏春秋曰菜之
美者崑崙之蘋
石菭(功文之)
爾雅曰藫石衣郭璞曰水菭也一名石髮江
東食之藫葉似䪥而大生水底亦可食
胡荾
爾雅云菤耳苓耳
廣雅云枲耳也亦云胡枲郭璞曰胡荾也江
東呼爲常枲
周南曰采采卷耳毛云苓耳也注云胡荾也
詩義䟽曰苓似胡荽白花細莖蔓而生可鬻
爲茹滑而少味四月中生子如婦人耳璫或
云耳璫草幽州人謂之爵耳
博物志洛中有驅羊入蜀胡葸子著羊毛蜀
人取種因名羊負來
承露
爾雅曰蔠葵蘩露注曰承露也大莖小葉花
紫黃色實可食
鳧茈
樊光曰澤草可食也
堇
爾雅曰齧苦堇也注曰今堇葵也葉似柳子
如米汋食之滑
廣志曰淪爲羹語曰夏荁秋堇滑如粉
芸
禮記云仲冬之月芸茹生鄭玄注云香草
呂氏春秋曰菜之美者陽華之芸
倉頡解詁曰芸蒿葉似斜蒿可食春秋有白
蒻可食之
莪蒿
詩曰菁菁者莪蘿蒿也義䟽云莪蒿生澤田
漸洳處業似斜蒿細科二月中生莖葉可食
又可蒸香美味頗似蔞蒿
葍
爾雅云葍藑茅也郭璞曰葍大葉白華根如
指正白可啖葍華有赤者爲藑藑葍一種耳
亦如陵苕華黃白異名
詩曰言采其葍毛云惡菜也義䟽曰河東關
内謂之葍幽兖謂之燕葍一名爵弁一名蔓
根正白著熱灰中温噉之飢荒可蒸以禦飢
漢祭甘泉或用之其華有兩種一種莖葉細
而香一種莖赤有臭氣
風土記曰葍蔓生被樹而升紫黃色子大如
牛角形如蟦二三同葉長七八寸味甜如蜜
其大者名枺
夏統别傳注獲葍也一名甘獲正圓赤粗似橘
苹
爾雅云苹藾蕭也注曰藾蒿也初生亦可食
詩曰食野之苹詩䟽云藾蕭青白色莖似蓍
而輕脆始生可食又可蒸也
土瓜
爾雅云菲芴注曰即土瓜也
本草云王瓜一名土瓜衞詩曰采葑采菲
無以下體毛云菲芴也義䟽云菲似葍莖麤
茦厚而長有毛三月中蒸爲滑美亦可作羹
爾雅謂之蒠菜郭璞注云菲草生下濕地似
蕪菁華紫赤色可食今河内謂之宿菜
苕
爾雅云苕陵苕黃華蔈白華茇孫炎云苕華
色異名者
廣志云苕草色青黃紫華十二月稻下種之
蔓延殷盛可以美田葉可食
陳詩曰卬有旨苕詩義䟽云苕饒也幽州謂
之翹饒蔓生莖如䝁(切力刀)豆而細葉似蒺䔧而
青其莖葉綠色可生啖味如小豆藿
薺
爾雅曰菥蓂大薺也犍爲舍人注曰薺有小
故言大薺郭璞注云似薺葉細俗呼老薺
藻
詩曰于以采藻注云聚藻也詩義䟽曰藻水
草也生水底有二種其一種葉如雞蘇莖大
似蓍可長四五赤一種莖大如釵股葉如蓬
謂之聚藻此二藻皆可食煑熟挼去腥氣來
麵糝蒸爲茹佳美荆陽人飢荒以當榖食
蔣
廣雅云蔣也其米謂之雕胡
廣志曰菰可食以作席温於蒲生南方
食經云藏菰法好擇之以蟹眼湯煑之鹽薄
灑㧊著燥器中密塗稍用
羊蹄
詩云言采其蓫毛云惡菜也詩義䟽曰今羊
蹄似蘆菔莖赤煑爲茹滑而不美多噉令人
下痢幽陽謂之蓫一名蓨亦食之
菟葵
爾雅曰莃菟葵也郭璞注云頗似葵而葉小
狀如蔾有毛汋啖之滑
鹿豆
爾雅曰蔨鹿靃其實莥郭璞云今鹿豆也葉
似大豆根黃而香蔓延生
藤
爾雅曰諸慮山櫐郭璞云今江東呼櫐爲藤
似葛而麤大攝虎櫐今虎豆也纏蔓林樹而
生莢有毛刺江東呼爲㯿欇(涉音)
詩義䟽曰櫐苣荒也似燕薁連蔓生葉白色
子赤可食酢而不美幽州謂之稚櫐
山海經曰畢山其上多櫐郭璞注曰今虎豆
狸豆之屬
南方草物狀曰沈藤生子大如齊甌正月華
色仍連著實十月臘月熟色赤生食之甜酢
生交阯
眊藤生山中大小如苹蒿蔓衍生人採取剥
之以作毦然不多出合浦興古
簡子藤生緣樹木正月二月華色四月五月
熟實如梨赤如雄雞冠核如魚鱗取生食之
淡泊無甘苦出交阯合浦
野聚藤緣樹木二月華色仍連著實五六月
熟子大如羹甌里民煑食其味甜酢出蒼梧
椒藤生金封山烏滸人往往賣之其色赤又
云以草染之出興古
異物志曰葭蒲藤類蔓延他樹以自長養子
如蓮菆(反側九)著枝格間一日作扶相連實外有
殼裏又無核剝而食之煑而曝之甜美食之
不飢
交州記曰含水藤破之得水行者資以止渴
臨海異物志曰鍾藤附樹作根軟弱湏緣樹
而作上下條此藤纏裹樹樹死且有惡汁尤
令速朽也藤咸成樹若木自然大者或至十
五圍
異物志曰萪藤圍數寸重於竹可爲杖篾以
縳船及以爲席勝竹也
顧微廣州記曰萪如栟櫚葉疎外皮青多棘
刺高五六丈者如五六寸竹小者如筆管竹
破其外靑皮得白心即萪藤類有十許種續
斷草藤也一曰諾藤一曰水藤山行渴則斷
取汁飲之治人體有損絶沐則長髮去地一
丈斷之輙更生根至地永不死
刀陳嶺有膏藤津汁軟滑無物能比
柔萪藤有子子極酢爲菜滑無物能比
䔧
詩云北山有萊義䟽云萊䔧也莖葉皆似菉
王芻今兖州人蒸以爲茹謂之萊蒸譙沛人
謂雞蘇爲萊故三倉云萊茱萸此二草異而
名同
&KR2995;
廣志云&KR2995;子生可食
薕
廣志云三薕似翦羽長三四寸皮肥細緗色
以蜜藏之味甜酸可以爲酒啖出交州正月
中熟
異物志曰薕實雖名三薕或有五六長短四
五寸薕頭之間正巖以正月中熟正黃多汁
其味少酢藏之益美
廣州記曰三薕快酢新說蜜爲糝乃美
&KR1355;𬞞
爾雅曰出隧&KR1355;𬞞郭璞注云&KR1355;𬞞似土箘生
菰草中今江東噉之甜滑(音氍)
芙
爾雅曰鉤芙郭璞云大如拇指中空莖頭有
臺似薊初生可食
茿
爾雅曰茿萹蓄郭璞云似小䔧赤莖節好生
道旁可食又殺蟲
薞蕪
爾雅曰湏薞蕪郭璞注云薞蕪似羊蹄葉細
味醋可食
隱荵
爾雅云蒡隱荵郭璞云似蘇有毛今江東呼
爲隱荵蔵以爲菹亦可瀹食
守氣
爾雅曰皇守田郭璞注曰似燕麥子如雕胡
米可食生廢田中一名守氣
地榆
神仙服食經云地榆一名玉札北方難得故
尹公度曰寧得一斤地榆不用明月珠其實
黑如豉北方呼䜴爲札當言玉豉與五茄煑
服之可神仙是以西域眞人曰何以支長久
食石畜金鹽何以得長壽食石用玉豉此草
霧而不濡太陽氣盛也鑠玉爛石炙其根作
飲如茗氣其汁釀酒治風痺補腦
廣志曰地榆可生食
人莧
爾雅曰蕢赤莧郭璞云今人莧赤莖者
莓
爾雅曰箭山莓郭璞云今之木莓也實似薕
莓而大可食
鹿葱
風土記曰宜男草也高六赤花如蓮懷姙人
帶佩必生男
陳思王宜男花頌云世人有女求男取此草
食之尤良
嵇含宜男花賦序云宜男花者荆楚之俗號
曰鹿葱可以薦宗廟稱名則義過馬舄也
蔞蒿
爾雅曰購蔏蔞郭璞注曰蔏蔞蔞蒿也生下
田初出可啖江東用羹魚
藨
郭璞注曰藨即莓也江東呼藨莓子似覆葐
而大赤酢甜可啖
藄
爾雅曰藄月爾郭璞注云即紫藄也似蕨可
食詩曰藄莱也葉狹長二赤食之微苦即今
英莱也詩曰彼汾沮洳言采其英(作莫一本)
覆葐
爾雅曰茥蒛葐郭璞云覆葐也實似莓而小
亦可食
翹搖
爾雅曰柱夫搖車郭璞注曰蔓生細葉紫華
可食俗呼翹搖車
烏蓲(丘音)
爾雅曰菼薍也郭璞云似葦而小實中江東
呼爲烏蓲詩曰葭菼揭揭毛云葭蘆菼薍義䟽
云薍或謂之荻至秋堅成即刈謂之雚三月
中生初生其心挺出其下本大如箸上銳而
細有黃黑勃著之汙人手把取正白噉之甜
脆一名蓫薚揚州謂之馬尾故爾雅云蓫薚
馬尾也幽州謂之旨苹
&KR2002;
郭璞曰檟苦荼樹小似梔子冬生葉可煑作
羹飲今呼早采者爲荼晩取者爲茗一名荈
蜀人名之苦荼
荆州地記曰浮陵荼最好
博物志曰飲真荼令人少眠
荆葵
爾雅曰荍蚍衃郭璞曰似葵紫色詩義䟽曰
一名芘芣華紫綠色可食華似蕪菁微苦陳
詩曰視爾如荍
竊衣
爾雅曰蒘竊衣孫炎云似芹江河間食之
實如麥兩兩相合有毛著人衣其華著人衣
故曰竊衣
東風
廣州記云東風華葉似落娠婦莖紫宜肥肉
作羔味如酪香氣似馬蘭
荲(反丑六)
字林云草似冬藍蒸食之酢
䓴(反而兖)
木耳也案木耳煑而細切之和以薑橘可爲
菹滑美
莓(反亡代)
莓草實亦可食
荁(丸音)
荁乾堇也
䔮
䔮字林曰草生水中其花可食
木
莊子曰楚之南有冥泠(作靈一本)者以五百歲爲
春五百歲爲秋
司馬彪曰木生江南千歲爲一年
皇覽冡記曰孔子冡塋中樹數百皆異種魯
人世世無能名者人傳言孔子弟子異國人
持其國樹來種之故有柞枌雒離女貞五味
毚檀之樹
齊地記曰東方有不灰木
桑
山海經曰宣山有桑大五十赤其枝四衢(交互言枝)
(出四)其葉大尺赤理黃花青葉名曰帝女之桑
(故以名桑婦人主蠶)
十洲記曰扶桑在碧海中上有大帝宮東王
所治有椹桑樹長數千丈三千餘圍兩樹同
根更相依倚故曰扶桑仙人食其椹體作金
色其樹雖大椹如中夏桑椹也但稀而赤色
九千歲一生實味甘香
括地圖曰昔烏先生避世於芒尚山其子居
焉化民食桑三十七年以絲自裹九年生翼
九年而死其桑長千仞蓋𧖟類也去琅琊二
萬六千里
玄中記云天下之高者扶桑無枝木焉上至
天盤蜿而下屈通三泉也
棠棣
詩曰棠棣之華萼不韡韡詩義䟽云承花者
曰萼其實似櫻桃薁麥時熟食美北方呼之
相思也
說文曰棠棣如李而小子如櫻桃
棫
爾雅云棫白桵注曰桵小大叢生有剌實如
耳璫紫赤可食
櫟
爾雅曰櫟其實梂郭璞注云有梂彙自裏孫
炎云櫟實橡也
周處風土記云史記曰舜耕於歷山而始寧
邳郯二縣界上舜所耕田在於山下多柞樹
吴越之間名柞爲櫟故曰歷山
桂
廣志曰桂出合浦其生必高山之嶺冬夏常
青其類自爲林林間無雜樹
吳氏本草曰桂一名止唾
淮南萬畢術曰結桂用葱
木緜
吳錄地理志曰交阯定安縣有木緜樹高大
實如酒杯口有緜如𧖟之緜也又可作布名
曰白緤一名毛布
欀木
吳錄地里志曰交阯有欀木其皮中有如白
米屑者乾擣之以水淋之似麵可作餅
仙樹
西河舊事曰祁連山有仙樹人行山中以療
飢渴者輙得之飽不得持去平居時亦不得見
莎木
廣志曰莎樹多枝葉葉兩邊行列若飛鳥之
翼其色白樹收麵不過一斛
蜀志記曰莎樹出麵一樹出一石正白而味
似桄榔出興古
槃多
裴淵廣州記曰槃多樹不花而結實實從皮
中出自根著子至杪如橘大食之過熟内許
生蜜一樹者皆有數十
嵩山記曰嵩寺中忽有思惟樹即貝多也有
人坐貝多樹下思惟因以名焉漢道士從外
國來將子於山西脚下種極高大今有四樹
一年三花
緗
顧微廣州記曰緗葉子並似椒味如羅勒嶺
北呼爲木羅勒
娑羅
盛弘之荆州記曰巴陵縣南有寺僧房牀下
忽生一木隨生旬日勢凌軒棟道人移房避
之木長便遲但極晩秀有外國沙門見之名
爲娑羅也彼僧所憩之蔭常著花細白如雪
元嘉十一年忽生一花狀如芙蓉
榕
南州異物志曰榕木初生少時緣摶他樹如
外方扶芳藤形不能自立根本緣繞他木傍
作連結如羅網相絡然彼理連合欝茂扶疎
高六七丈
杜芳
南州異物志曰杜芳藤形不能自立根本緣
繞他木作房藤連結如羅網相罥然後皮理
連合鬱茂成樹所託樹旣死然後扶疎六七
丈也
摩廚
南州異物志曰木有摩廚生于斯調國其汁
肥潤其澤如脂膏馨香馥郁可以煎熬食物
香美如中國用油
都句
劉欣期交州記曰都句樹似栟櫚木中出屑
如麵可啖
木豆
交州記曰木豆出徐門子美似烏豆枝葉類
柳一年種數年採
木堇
莊子曰上古有椿者以八千歲爲春八千歲
爲秋司馬彪曰木堇也以萬六千歲爲一年
一名蕣椿
傅玄朝華賦序曰朝華麗木也或謂之洽容
或曰愛老
東方朔傳曰朔書與公孫弘借車馬曰木堇
夕死朝榮士亦不長貧
外國圖曰君子之國多木堇之花人民食之
潘尼朝菌賦云朝菌者世謂之木堇或謂之
日及詩人以爲蕣華又一本云莊子以爲朝
菌
顧微廣州記曰平興縣有花樹似堇又似桑
四時常有花可食甜滑無子此蕣木也
詩曰顔如蕣華義䟽曰一名木堇一名王蒸
木蜜
廣志曰木蜜樹號千歲根甚大伐之四五歲
乃斷取不腐者爲香生南方枳木蜜枝可食
本草曰木蜜一名木香
枳柜
廣志曰枳柜葉似蒲柳子似珊瑚其味如蜜
十月熟樹乾者美出南方邳郯枳柜大如指
詩曰南山有枸毛云柜也義䟽曰樹高大似
白楊在山中有子著枝端大如指長數寸噉
之甘美如飴八九月熟江南者特美今官園
種之謂之木蜜本從江南來其木令酒薄若
以爲屋柱則一屋酒皆薄
朹
爾雅曰朹檕梅郭璞云朹樹狀似梅子如指
頭赤色似小柰可食
山海經曰單狐之山其木多朹郭璞曰似榆
可燒糞田出蜀地
廣志曰朹木生易長居種之為薪又以肥田
夫栘
爾雅曰唐棣栘注云白栘似白楊江東呼夫
栘詩云何彼穠矣唐棣之華毛云唐棣栘也
䟽云實大如小李子正赤有甜有酢率多澀
少有美者
䡤(音諸)
山海經曰前山有多䡤郭璞曰似柞子可食
冬夏青作屋柱難腐
木威
廣州記曰木威樹高丈子如橄欖而堅削去
皮以為粽
榞木
吴錄曰地理志曰廬陵南縣有榞樹其實如
甘焦而核味亦如之
歆
廣州記曰歆似栗赤色子大如栗散有棘刺
破其外皮内白如脂肪著核不離味甜酢核
似荔支
君遷
魏王花木志曰君遷樹細似甘焦子如馬乳
古度
交州記曰古度樹不花而實實從皮中出大
如安石榴色赤可食其實中如有蒲梨者取
之數日不煑皆化成蟲如蟻有翼穿皮飛出
(正黑著屋)
顧微廣州記曰古度樹葉如栗而大於枇杷
無花枝柯皮中生子子似杏而味酢取煑以
為粽取之數日不煑化作飛蟻
熙安縣有孤古度樹生其號曰古度俗人無
子於祠炙其乳則生男以金帛報之
繫彌
廣志曰繫彌樹子赤如㮕棗可食
都咸
南方草物狀曰都咸樹野生如手指大長三
寸其色正黑三月生花色仍連著實七八月
熟里民噉子及柯皮乾作飲芳香出日南
都桷
南方草物狀曰都桷樹野生二月花色仍連
著實八九月熟一如雞卵里民取食
夫編(作徧一本)
南方草物狀云夫編樹野生三月花色仍連
著實五六月成子及握煑投下魚雞鴨羹中
好亦中鹽蔵出交阯武平
乙樹
南方記曰乙樹生山中取葉擣之訖和繻葉
汁煑之再沸止味辛曝乾投魚肉羹中出武
平興古
州樹
南方記曰州樹野生三月花色仍連著實五
六及握煑如李子五月熟剥核滋味甜出武
平
前樹
南方記曰前樹野生二月花色連青實如手
指長三寸五六月熟以湯滴之削去核食以
糟鹽藏之味辛可食出交阯
石南
南方記曰石南樹野生二月花色仍連著實
實如鷰卵七八月熟人採之取核乾其皮中
作肥魚羹和之尤美出九真
國樹
南方記曰國樹子如鴈卵野生三月花色連
著實九月熟曝乾訖剥殼取食之味似栗出
交阯
楮
南方記曰楮樹子似桃實二月花色連著實
七八月熟鹽藏之味辛出交阯
㯆
南方記曰㯆樹子如桃實長寸餘二月花色
連實五月熟色黃鹽藏味酸似白梅出九真
梓棪
異物志曰梓棪大十圍材貞勁非利剛截不
能剋堪作船其實類棗著枝葉重曝撓垂刻
鏤其皮藏味美於諸樹
䔅毋
異物志云䔅毋樹皮有蓋狀似栟櫚但脆不
中用南人名其實爲䔅用之當裂作三四片
廣州記曰䔅葉廣六七赤接之當覆屋
五子
裴淵廣州記曰五子樹實如梨裏有五核因
名五子治霍亂金瘡
白緣
交州記曰白緣樹高丈實味甘美於胡桃
烏臼
玄中記云荆陽有烏臼其實如雞頭迮之如
胡麻子其汁味如豬脂
都昆
南方草物狀曰都昆樹野生二月花色仍連
著實八九月熟如雞卵里民取食之皮核滋
味醋出九真交阯
齊民要術卷第十
