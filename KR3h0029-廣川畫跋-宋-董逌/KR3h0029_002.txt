廣川畫跋卷二宋董逌撰
書孫白畫水圖
畫師相與言靠山不靠水謂山有峯島崖谷煙雲木石
可以縈帶揜連見之至水則更無帶映曲文斜埶要盡
其窳隆泒别故於畫為尤難彼或争勝取竒以夸張當
世者不過能加蹙紋起浪若更作蛟蜃出沒便是山海
圖矣更無水也唐人孫位畫水必雜山石為驚濤怒浪
蓋失水之本性而求假於物以發其湍瀑是不足於水
也往時陽廟壁有畫水世傳為異蓋水文平漫隠起若
流動混混不息其後有梯升而索者知壁為隆窪高下
隨埶為水以是衒於世俗而人初未識其偽也近世孫
白始剏意作潭滔浚原平波細流停為瀲灔引為決泄
蓋出前人意外别為新規勝槩不假山石為激躍而自
成迅流不借灘瀨為湍濺而自為衝波使夫縈紆回直
随流蕩漾自然長文細絡有序不亂此真水也嘗言畫
慢水要不斷水脉為工畫急水要不混洄瀾為工若今
以二說觀世之畫者真可一笑也夫慢流之失則為池
水風紋更無流脈畫迅流者則浪頭湧起反如印板水
文天下豈勝其至衆哉要知畫水者當先觀其原次觀
其瀾又其次則觀其流也不知此者乃陊池水中爾故
知汪洋極畜以滔沒為平引脈分流以澹淡(音琰)為埶至
於聚為漪瀾□為淰㴸識游泳乎其中而不繫於物者
此真天下之水者也亦知求於此乎
書攝摩騰取經圖
世法有盛衰可以事見也正法有興滅則不可以事見
求於理者可以得之世俗之患以世法盛衰而議正法
興滅者常見其不知本也今夫世法不常盡顧有衰謝
陵夷逮王者出則拯而振之矣雖更世歴年之久其法
不傳而名可得考者以其世數猶可推也至於正法之
敝乃遠在數千載後教與法盡顧諸福悉滔淪於世故
乃更一賢劫隆化興教其入中國者像法也後世不知
正法之滅而後每興則以世法觀者於是常不知正法
所自起可以嘆也王度謂佛法外國之神非諸華所應
祠奉漢氏初傳其道惟聽西域人得立寺都邑以奉其
說蓋以摩騰竺法蘭自永平得經以是為始入中國今
以經知者自威音王後則有劫莊嚴者矣其下則賢劫
所以興至於能仁不復則第四世矣方漢之時其以四
十二章經至者蓋釋迦法爾昔秦穆公世耕者得石像
不能知及梵教入中國有異僧識之曰此前劫迦葉佛
遺像自此而上毗尸毗舍浮拘留孫不應其法獨不至
中夏也經言大千世界為一佛土考之大千者謂三一
千界下至阿毗上非想天為一世界千三世界為中千
世界為下千世界至於中千世界若此則中夏在南閻
浮界中豈能獨出其分哉曇無羅纖謂正法住世五百
年末法三千年然則正法滅像法出像法滅末法見至
於末法盡則佛教絶矣故復當一佛界也昔石季龍造
塔於鄴而澄清遣人臨菑取舍利得之謂阿盲王所造
在中國者十八而臨菑其一也皆蔵釋迦舍利余考載
自漢以上無梵教彼於此果得舍利是其說不可誣也
今之經多澤於後世其要務在夸大求取信中國至推
恒星不見求合於二月十五日妄也然則瞿曇之興未
與諸夏相通其傳於經者皆釋而通之顧無年繫可以
譜見蓋不可知其時之在中國為何世也龍樹求過去
諸佛所傳經得於海蔵凡三月不盡一佛界問之守者
其往又如是復為一佛界矣不知其極也蓋劫火盡時
惟海蔵得存故千佛已出不可窮盡世人或疑此說蓋
常人以耳目不及便不敢据以信不知理有在者可以
考也漢穿昆明池得劫灰此不可妄傳人共信之若信
於此而不信於彼者其可與論常理之外哉
書月宮圖後
畫月宮圖李惟玉六世所收其家者也首標且爛蠧矣
其間亦有雜作樓觀狀彷彿見䲭一尾存鴨一角半欄
半桶或於缺破處有之但不相連屬而斷裂其畫意所
主則不可知也畫有兔擣藥者外周為水房有大木林
槮枝委垂而下相扶以立蓋故所謂扶桑者此不可謂
無所据也或疑月中有兔形考於書惟靈憲有說謂月
隂之宗積而成獸象兔蟾而王兖謂兔在月中則死乃
以兔為月氣說皆不可據余曰子嘗求於日乎夫月無
光而借日為明者世所知也未望則載魄于西以日行
而得光於上弦也既望則終魄于東以日行而得光於
下弦也至於相望則光合而圓可以推矣夫天有十二
辰列於方者有神司其位不可移也日出在東其對在
酉酉為雞而日光含景則雞在日中及運而西則其對
為卯卯為兔形月光含景則兔在月中月出東冥鄕之
而生明則與日相望故月得日光景隨光見月有兔形
者亦何異哉天下知日中為烏而不知為雞知月中有
兔而不知兔自日以傳形也方其為雞形時月未出矣
故不得見其傳光為雞形時也月既居西對卯而為兔
人望視之不能詳其形似猶日烏也或曰段成式謂得
仙書傳月有桂仙人吳剛斫其根曰不然日行於西與
扶桑對則陊景日中矣月望之明景亦隨之故凡月之
所具而有者皆日光所及者也世不考其理而信俚說
其可與論此哉
書九主圖後
九主圖本伊尹事世失其傳或書以漢九君者誤也夫
以法君况高祖以專為孝文以授為景以勞為武猶有
類取也謂昭為等謂宣為寄則名與實戾元帝柔仁基
禍漢室其謂破君理有信者及謂成為國謂哀為三歲
社君則又不可也昔伊尹干湯以素王及九主之事考
其說是亦以人主九事要其君爾後世託之畫圖謂當
時有此制也此說或然亦未可必其信豈可謂漢世諸
帝哉九主非有名號以治功效者知所後先人主於此
可以取法矣是亦不可廢也
書陸羽點茶圖後
將作丞周潛出圖示余曰此蕭翼取蘭亭叙者也其後
書跋衆矣不考其說爰聲据實謂審其事也余因考之
殿居䆳嚴飲茶者僧也茶具猶在亦有監視而臨者此
豈蕭翼謂哉觀孔延之記蕭翼事商販而求受業今為
士服蓋知其妄余聞紀異言積師以嗜茶久非漸兒供
侍不鄕口羽出游江湖四五載積師絶於茶味代宗召
入内供奉命宮人善茶者以餉師一啜而罷上疑其詐
私訪羽召入翌日賜師齋俾羽煎茗喜動顔色一舉而
盡使問之師曰此茶有若漸兒所為也於是嘆師知茶
出羽見之此圖是也故曰陸羽點茶圖
書邢和璞悟房次律圖
畢文簡公得唐本邢和璞房琯前世事和璞神凝示悟
琯沉思如冥有想者久之則亦若有悟也璞悟以怡琯
悟以歎此其異也乃掊地得永師還師德書以信其說
此畫深觀其𨼆而能得其趣決非常工所能知也崇寧
二年其孫完官于潞子莆田方宙召畫人李唐摹為别
本以蔵屬余書其後曰惟公深達佛慧得死生說求入
無倪則長滅起伏不足論也觀師德為唐臣深功𨼆德
及物多矣智如梁公猶不能知則善蔵深矣豈世得而
窺邪其再出而為房琯以名德功業任宰柄此何怪哉
若為正因者不遇正果則非理之常也永禪師入總持
三昧能為一切無礙與世脗合不離圓融而後其道為
和璞知道之所假果無有二也世人信羊叔子探環而未
信永禪師事豈以非出於史官而便為稗說遽有分邪
此又不求於理者之論也昔曇彦與許玄度同造二塔
于會稽玄度亡後彦若有待者果為蕭詧王荆之岳陽
實三十年來領越彦曰許玄度來也遂握手命入室席
地以三昧力加被王忽悟造塔事殆如今日也此豈可
誣哉昔人記崔彦武圓澤再生事皆謂不忘願力故以
願求者可坐而待之誠得此說者可以知念力堅固如
精金之不可改雖百鍊而性存者也
書犬戲圖
畫者得之犬戱而且曰能觀其變矣有而易之將不止
人立而冠也故負乘序行擁戟前列据案臨軒指呼趨
走形態百出若可人事而盡求者疑當德光䧟中原時
畫者故為此也然形類意相各有至到處又知游戱於
畫而能得其筆墨自然者此其異也昔有人為齊王畫
者問之畫孰難對曰狗馬最難孰最易曰鬼魅最易狗
人所知也旦暮於前不可類之故難鬼魅無形無形者
不可覩故易豈以人易知故畫難人難知故畫易邪狗
馬信易察鬼神信難知世有論理者當知鬼神不異
於人而犬馬之狀雖得形似而不盡其理者未可謂工
也然天下見理者少孰當與畫者論而索當哉故凡遇
知理者則鬼神索於理不索於形似為犬馬則既索於
形似復求於理則犬馬之工常難若夫畫犬而至於變矣
則有形似而又托於鬼神怪妖者此可求以常理哉猶
之戲可也昔韋叔堅狗人立而行于家曰狗見人行效
之何傷解冠榻上狗戴而走曰誤觸冠纓耳至於上竈
起舞曰兒婦皆在田中狗助畜火幸可不煩鄰里何能
作怪而石良劉晉格犬之被甲持兵弩者數人郅伯夷
與羣犬蒱博蓋畫者知此因廣其意而為之因以著時
之禍以見當時畫者之不能忍恥事人彼仕於此者猶
求寵榮一時可以重嘆也畫之後書曰晉清泰三年製
余是以知也
書孟浩然騎驢圖
孟夫子一世畸人其不合於時宜也當其擁褦襶負苓
箵陊袖跨驢冐風雪陟山阪行襄陽道上時其得句自
宜挾冰霜霰雪使人吟誦之猶齒頰生寒此非特奥室
白雪有味而可諷也然詩人每病羇窮不偶蓋詩非極
於清苦險絶則怨思不深文辭不怨思抑揚則流蕩無
味不能警發人意要辭句清苦搜冥貫幽非深得江山
秀氣迥絶人境又得風勁霜寒以助其窮怨哀思披剔
奥窔則胸中落落竒處豈易出也鄭綮謂詩思在㶚橋
風雪中驢子上此處何以得之綮殆見孟夫子圖而強
為此哉不然綮何以得知此
書鎖樹諫圖
元符二年冬余自汶如京師假道陶丘會晁堯民守濟
隂留頥堂五日堯民出陳元達鎖樹諫圖俾余叙其後
且曰劉聰起夷狄盜占區夏容諫如此豈不賢哉觀者
不能盡得此意要以叙見也曰聰特嬖於色爾豈知賢
哉元達亦邀時幸禍者不知所託寄身虎狼穴中攖須
以待其發豈曰能賢哉夫士忘所養不擇仕久矣彼匈
奴遺種者既踐牧我土地夷虜我人民秕我皇度紊我
王綱壊章甫於椎髻裂霓裳於毳服正為士者當高逝
遠引惟恐蔵之不深閉之不固彼將不忍涉其下流冒
其游塵恐冠纓汙垢雖求長河浚源不能濯而清也乃
委質策名枕賊鋒蹈虜刃彼謂龍逢比干其死如是豈
不異哉患中國之士與患夷狄之不能奄有中國其事
可以同耶一䳨儀殿於當時事校之與光極朝羣臣享
萬國昭德温明客後宮孰重哉已不能權重輕而度時
事矣又能采其重輕而諫邪賴劉氏救止而聰不能違
得免其亡幾矣此則螳蜋怒臂捍車而幸馮軾者也其
後閼氏死矣元達不能強諫乃自殺以逞夫誅魯徽綦
母達與以婢為后在夷狄事重於䳨儀矣飲酖自殺時
其與鎖樹而諫勇怯何殊哉彼方謂元海姿度卓犖有
籠羅宇宙之意故欲鞭笞中國而求盡變夷俗則昧昧
而趨亡者豈識逆順之理哉然則悁忿委逞激訐沽名
非知諫者顧蛛螫矜余勇耳可以為今日一笑也
上王會叙錄
秘閣王會圖帳錄總幅二十四亡者十有二矣其傳制
度猶可槩見蓋王者元日受朝之圖也薄海率土際天
窮髮崩角稽顙觧辮回衽方貢充廷旅百雜實康老奏
歌雕題抃舞上天子萬壽則大珙小球白雉黃犀來王
於此圖可以得之洋洋乎盛德之事焉遍覆涵容而無
所殊也其得丕天之大律奉而行之者乎或疑此圖衣
冠服物非周漢制度臣得考於載籍殆唐貞觀所受貢
於四海者也文物禮容雖不逮三代自漢以來無復此
舉之盛矣今按圖得者五輅時陳百燎夜具樂偹肆夏
禮陳百物鸞旂鳳節犎旄獸鐸飛旐容縿綴綴央央則
庭具而充矣其外則青龍旗左白虎幡右清游隊前白
澤旗後朱雀元武銅鼓金鉦簫笳之具二十四列横吹
之序百二十班劒儀刀分行十二黃麾紫仗列部十八
五牛旗百獸隊車旗自辟袤逮金牛者二十四等橦自
鳳皇逮豹飾者十有二番諸衛平巾幘紫袖裲襠錦螣
蛇金隠起弓箭横刀中郎果毅平巾幘緋裲襠錦螣蛇
銀梁金隠起佽飛三衝武弁裶裲襠供奉武弁朱衣隊
甲鍪鎧弓刀楯五色庭外之制嚴矣有司告辦鴻臚導
客次序而列凡國之異各依其方東首以三韓百濟日
本勃海而扶桑勿吉流求女國挹婁沃沮次之西首以
吐蕃高昌月氐車師黨項而軒渠厭達疊伏羅丁令師
子短人撣國次之其南首以交趾沆谿哀牢夜郎而板
楯尾濮西僰附國莋都等次之北首以突厥匈奴鉄勒
韃旦而大漢白霫室韋結骨後次之夷琛蠻贐瑰竒怪
譎璀璨錯落為一時美觀嘗考之貞觀十七年其制如
是顔籒請比周之王會作圖以叙傳後世使著事得以
攷焉又為王會篇上之今其書具存可以察也其蔵在
王府其副留職方以時參攷盡得四夷服章物采名號
姓名官爵諡命此其所傳也唐自貞觀逮會昌百餘年
矣其風聲土俗已改於舊時有異者雖謬誤可攷然俗
易風移亦有世變之不可常也以圖察者堅昆其人長
大赤髮白面綠睛而唐後得其國人形質不長面赤色
耳貫金銀小環王及國人露首卷髮衣服同於突厥貂
鼠為帽而又以金裝帽頂卷其末與今圖所見異又王
會萹黠戛斯本回鶻所號本名居勿初屬薛延陀在隋
謂結骨在唐謂堅昆賈躭以其說為證然堅昆自秦漢
有之史記所謂高昆漢書所謂隔昆其國一也今阿啜
謂本國不知有堅昆名相承以黠戛斯為國自此以上
八十年矣嘗經朝貢後為回鶻所破阻隔不通中國然
則乾元二年回鶻奏破堅昆此其可以騐也是則黠戛
斯自是本號非回鶻所命也至於木馬則異制兩鉄則
異俗與圖皆不同蓋百餘年間容有改制殊禮故衣服
冠冕不可必其盡同至面赤白則異見髮朱黑則殊傳
而兩鉄不應遂絶自應圖誤可以論也昔嘗求於成周之
隆遠夷外朝史氏作書為王會訓其叙曰海外之國畢見
故傳於後世使人企慕亦恨不得出其時咏頌成功盛
德然條支狼居重九譯而來豈非中國有聖人而能使海
外之國望風而知之耶後求於古者不得其制乃取周
家舊事為職貢圖以見漢之奄有萬國其職貢如是蕭
世誠謂北極玄菟南漸朱鳶交河合浦兹海隂山鳥宂
雞田職貢有圖今不可考以其說求之則亦夸矣漢兼
内外豈能遂并雞田兹海而有之哉臣等幸以文墨論
議見收俾得畫鉛刻槧至於論著國制攷合典則參論
是非職所當也然王會不得如周立訓職貢不得如漢
立圖其於元會受朝四夷之名在主客者尚不得如唐
之列圖所紀意者元聖不求遠略以綏寧中夏邪將求
閉玉門謝質子不貪邊功邪將求於元德無名而與神
合契者不得形容論之邪若此則親事法宮者臣等何
足以知之至於攷論職貢會同以訂證異文校釋一藝
著成周之訓則有待矣謹整此補罅完其圖像序見本
略殺列上之崇寧五年七月五日編校臣某上
書易元吉猩猩圖
世言猩猩取其血可以染朱罽獵者既得則扑擊使自
道升斗皆知其數予每疑此說嘗得杜祁公謂徧問胡
商元無此事今人之論猶謂國志為然傳誤襲繆不必
論也廣志獨言猩猩唯聞其啼不聞其言永昌武平今
在東蜀廣南盡王封之内也人易知者此說不可謂繆
至謂交阯貢能言鳥反以猩猩供庖膳尤不足信俟知
者訊之此圖蓋扑擊斟酌以求升斗之數者也嘗聞段
成式言狒狒飲其血可以見鬼力負千斤笑輙上吻掩
額狀如獼猴作人言如鳥聲髮極長可為頭髲宋建武
中高成郡進雌雄二頭獵者言無膝睡常倚物今世盡
以此謂猩猩豈誤以况之邪
再書猩猩圖後
余既書王子安所收猩猩圖矣蓋疑其不能言語如人
(闕)之山海經言猩猩能知人名曲禮亦以其能言貴
矣荀子亦謂其能言笑也萬畢術謂歸終知來猩猩知
往此說果不足信邪曰余信於理而己不敢謂諸說皆
非實也恐傳者得以相承而誤不可知也今人信理不
如古人而執人之說則如其親見此豈可與論理哉且
永昌為今之雲南武平即今之安南猩猩所出也嘗有
親至其處而知其異於古之說者人猶反覆參問終不
信也此蓋信於耳而不信於目豈可與論理哉
書孫知微畫涅槃後
孫知微畫涅槃異哉觀其法像尊重嚴威雖亡而若神
明常存者謂大弟子法眷要屬悲哀苦惱而甚戚伽葉
旁睨若無見者皆以圖像得之信後人筆意不能到也
釋志謂涅槃一曰泥洹云滅度式言常樂我淨明無遷
謝反諸苦累也夫諸佛身得不壊果論者強立二種義
謂一者真實二者權應身者謂和光六道同塵萬類生
滅隨修短應物形由感生體非實有權形雖謝真本不
遷但時無知感故莫得見耳觀佛身亡世四十九年則
權身應世豈生真體相哉自是法世隨物應見無所生
滅寂然常存者世固未嘗知也成涅槃者示教於人如
此恐逐諸仙樂者陊天宮相而不知出邪
書西升經後
閻立本在唐以丹墨名世而後錄其畫謂入神解而此
經示相粉墨湮昧不能得其神態意度然筆力圓勁具
存規模可以知也西升經昔人謂道家者為之世或信
其說者莫能實之此果可信邪晉中經言佛本臨倪國
世子父曰㞕頭邪母曰莫邪身服也黃髮如青絲初莫
邪夢白象始孕及生從左脅出生而有髻墮地能行臨
倪在天竺域天竺又有神人名沙律漢元壽元年秦景
憲使大月氐(隋志作秦景使伊存口授浮圖經)王使伊存口授浮圖經
口復豆者其人也傴歸塞桑門伯開疏簡白間比丘桑
門皆弟子號釋志又謂佛迦維衞國王子當周莊王九
年春秋魯莊公七年四月辛卯恒星不見夜明既生姿
相超異三十二種天降嘉瑞以應亦三十二相而法明
通安所錄雖詭異然大槩可謂者不與西升所說合今
經謂老子西出關過西域之天竺教胡為浮圖徒屬弟
子其名二十九又與秦景憲所傳異則其說不可考也
昔寇謙之受錄真經其謂佛者昔於西胡得道在四十
二天為延真宮主勇猛苦教故其弟子皆髠形染衣斷
絶人道諸天衣服悉然而教習其書謂如此矣然則道
家者其說初亦異也豈後世傳誤竟以其說實之經
邪詩書禮春秋本出中國師承相授久猶混雜至私定
蘭臺漆書况經本外國而翻譯以傳者皆其徒為之竄
入文義其說至不可合者亦何增異哉觀漢人論者謂
浮圖經所載與中國老子經相出入崔浩謂劉元真呂
伯強之徒乞胡之誕言用老莊之虚假附而益之今考
梵書不與老子相出入疑其晉魏時其經如此逮真君
之世焚滅既絶而後人飜譯所得及屋壁山石之與西
域所傳至中國者故其立教本異則經之所傳亦不同
也不知西升出在何世而論不入諸經世雖疑之然傳
世已久不可遽廢存而不議可也
廣川畫跋卷二
