外臺秘要方卷十三
唐王燾撰
虚勞骨蒸方七首
病源夫蒸病有五一曰骨蒸其根在腎旦起體涼日晩
即熱煩躁寢不能安食都無味小便赤黃忽忽煩亂細
喘無力腰痛兩足逆冷手心常熱蒸盛傷内即變為疳
食人五蔵二曰脈蒸其根在心日增煩悶擲手出足翕
翕思水口唾白沫卧即浪言或驚恐不定脈數蒸盛之
時或變為疳臍下悶或暴痢不止三曰皮蒸其根在肺
必大喘鼻乾口中無水舌上白小便赤如血蒸盛之時
胷滿或自稱得疰熱兩脅下脹大欬徹背連胛疼眠寐
不安或蒸毒傷藏口内唾血四曰肉蒸其根在脾體熱
如火煩躁無汗心腹鼓脹食即欲嘔小便如血大便秘
澁蒸盛之時或體腫目赤寢臥不安五曰内蒸亦名血
蒸所以名内蒸者必外寒而内熱把手附骨而熱是其
根在五藏六腑其人必因患後得之骨肉自消飲食無
味或皮燥而無光蒸盛之時四肢漸細足趺腫起又有
二十三蒸一胞蒸小便黃赤二玉房蒸男子則遺瀝漏
精女則月候不調三腦蒸頭眩悶熱四髓蒸髓沸熱五
骨蒸齒黑六筋蒸甲焦七血蒸髮焦八脈蒸脈不調
或急或緩九肝蒸眼黑十心蒸舌乾十一脾蒸唇焦十
二肺蒸鼻乾十三腎蒸兩耳焦十四膀胱蒸右耳偏焦
十五膽蒸眼白失色十六胃蒸舌下痛十七小腸蒸下
唇焦十八大腸蒸鼻右孔乾痛十九三焦蒸亦雜病乍
熱乍寒二十肉蒸二十一膚蒸二十二皮蒸二十三氣
蒸遍身氣熱凡諸蒸患多因熱病患愈後食牛羊肉及
肥膩或酒或房觸犯而成此疾久蒸不除多變成疳必
須先防下部不得輕妄療之(出第四卷中)
崔氏療五蒸夫蒸者是附骨熱毒之氣皆是死之端漸
庸醫及田野之夫不識熱蒸體形狀妄注神祟以相疑
惑蒸盛揔變為疳而致死者不可勝記其蒸有五請略
陳之一曰骨蒸早起體涼日晩便熱煩躁不安食都無
味小便赤黃忽忽煩亂細喘無力或時腰痛兩足逆冷
手心常熱蒸盛傷内乃變成疳食人五藏若大便澁方
可服芒硝一服一方寸匕日再服亦可擣苦參蜜
和為丸如梧子大一服七丸日再以飲送之無忌
以體輕涼為度
二曰脈蒸其根在心日增煩悶擲手出足翕翕思水口
唾白沫臥便浪語或驚恐不安其脈又數此蒸若盛亦
變為疳傍臍時悶或痢不止方
艾葉甘草(各一兩炙)苦參青葙(各二兩)
右四味切以水四升煮取一升半分為三分用羊胞
盛之以葦灌下部中若不利取芒硝一方寸匕和冷
水合和服之日再服忌海藻菘菜
三曰皮蒸其根在肺必大喘鼻乾口中無水舌上白小
便赤如血蒸盛之時胷中滿悶或自稱得疰手掩兩脅
不得大欬徹背連胛疼眠寐不安此蒸毒傷五藏口便
唾血方
急與芒硝一兩以水一升半和分為三服三日服
止訖以冷水浸手以熨脅間及腋下并胷上及痛
處亦可舉臂指灸側腋下第三肋間腋下空中七
壯立止
四曰肉蒸其根在脾體熱如火煩躁無汗心腹鼓脹食
飲無味食訖便嘔小便如血大便秘澁蒸盛之時或體
腫目赤不得安寐方
大黃一兩半切如小豆大以水一升浸一宿明旦
絞取汁一服五合許微利即止若熱不定亦可服
芒硝一方寸匕日三以體涼為度
五曰内蒸所以言内蒸者必外寒内熱把手附骨而熱
也其根在五臓六腑之中其人必因患後得之骨肉自
消食飲無味或皮燥而無光蒸盛之時四枝漸細足趺
腫起方
石膏十兩研如乳粉法水和服方寸匕日再以體
涼為度(出第七卷中)
古今錄驗解五蒸湯方
甘草(一兩炙)茯苓(三兩)人參(二兩)竹葉(二把)
葛根乾地黃(各三兩)知母黃芩(各二兩)
石膏(五兩辟)粳米(一合)
右十味切以水九升煮取二升半分為三服亦可以
水三升煮小麥一升乃煮藥忌海藻菘菜蕪荑火醋
(范汪同一方無甘草茯苓人參竹葉止六味)
又五蒸丸方
烏梅鷄骨(一本是鸛骨)紫菀芍藥
大黃黃芩細辛(各五分)知母(四分)
礬石(鍊)栝蔞(各一分)桂心(二分)
右十一味末之蜜和丸如梧子飲服十丸日二忌生
葱生菜(並出第五卷中一方無桂心)
骨蒸方一十七首
廣濟療骨蒸肺氣每至日晩即惡寒壯熱頰色微赤不
能下食日漸羸瘦方
生地黃(三兩細切)葱白(細切)童子小便(二升)香䜴
甘草(炙各三兩)
右五味切以地黃等於小便中浸一宿平晨煎兩沸
絞去滓澄取一升二合分温二服服别相去如人行
七八里服一劑差止不服忌海藻菘菜蕪荑熱麫猪
肉油膩黏食等(出第四卷中)
崔氏療骨蒸以骨汁淋方
取枯朽骨碎(五大升一切骨皆堪用唯洗刷刮不得遣微有土氣但似有土氣即不差)
(病)柳枝(三大斗剉)桃枝(三大斗剉)棘針(三大斗)
右四味以清水五大石煮之減半乃濾出汁别取清
漿兩大石投釜中和骨重煮三兩沸然後揔濾出淨
拭釜取此前後湯相和更報煖隨次取用使患者解
髮令散以此湯潑頂淋之其湯令熱但不破肉為準
一舉淋湯遣盡若覺心悶即喫三兩口冷飯如不能
坐即臥淋淋湯之時自當大汗汗出少處仍偏淋之
務取汗勻以袪惡氣淋訖可食一大椀熱䓗䜴粥仍
暖覆取汗汗解以粉摩身連手足使周遍患重者不
過再淋欲重淋時量氣力淋此湯若飲之尤佳(出第七卷中)
文仲療骨蒸方
生地黃一大升擣絞取汁三度擣絞始汁盡分再
服若利即減之以身輕涼為度忌蕪荑
又療骨蒸苦熱瘦羸面目痿黃嘔逆上氣煩悶短氣喘
急日晩便劇不能飲食若服生地黃汁即便服此方
龍膽黃連栝蔞苦參
青葙芍藥(各一兩)梔子仁(十枚)芒硝
大黃(各二分)黃芩(三分)
右十味擣篩為散飲服一錢匕加至方寸匕日再大
須慎生食若不禁生食不須服之忌猪肉冷水(千金經心)
(錄並作丸服之藥味同)
又療骨蒸唇乾口燥欲得飲水止渴竹葉飲方
竹葉(一握)麥門冬(一升去心)大棗(二十顆擘)甘草(三兩炙)
粳米(五合)生薑(三兩)半夏(一升湯洗令滑盡)
右七味切以水五升煮取二升半分温三服忌羊肉
餳海藻菘菜
又方
麥門冬(一升去心)枸把根(切三升)小麥(二升)
右三味以水一斗煮取三升煮小麥熟去滓分温日
三服
又方
大烏梅(二十枚)石膏(六兩辟綿裹)
右二味以水七升煮取四升去滓以蜜三合稍稍飲
之佳
又方
患殗殜(上於劫切下余攝切下同)等病必瘦脊骨自出以壯丈
夫屈手頭指及中指夾患人脊骨從大椎向下盡
骨極指復向上來去十二三迴然以中指於兩畔
處極彈之若是此病應彈處起作頭多可三十餘
頭即以墨點上記之取三指大青竹筒長寸半一
頭留節無節頭削令薄似劔煮此筒子數沸及熱
出筒籠墨點處按之良久以刀彈破所角處又煮
筒子重角之當出黃白赤水次有膿出亦有蟲出
者數數如此角之令惡物出盡乃即除當目明身
輕也
又療骨蒸消渴消中熱中渴痢心熱心忪風虚熱傳屍
等方
苦參(一大斤)黃連(去毛)知母栝樓
麥門冬(去心)牡蠣(各五大兩熬)
右六味擣篩以生牛乳和併手捻為丸如梧子大暴
乾一服二十丸稍稍加至三十丸日再服飽食訖以
漿水下如食熱麫酒加至五十丸忌猪肉冷水(救急同)
又療骨蒸蒼梧道士方
紫菀桔梗續斷青竹茹
五味子(各三兩碎)桑根白皮(五兩)甘草(二兩炙)赤小豆(一升)
乾地黃(五兩熱多者用)
右九味切以水九升煮取三升五合分温三服服五
六劑十年者亦差每隔五日一劑初發即服大驗勿
輕之可頻服立驗蘇遊玄感論云主肺氣欬者相當
餘同忌海藻菘菜猪肉蕪荑
又療骨蒸欬出膿病重者方
皂莢(一兩炙去皮綿裹)白餳(一兩)乾棗(七枚擘)生薑(二分切)
右四味以酒一大升煮取半升去滓先食飯然後服
二合如人行三四里不吐更服二合又如人行二三
里不吐揔服盡方便令吐即膿出(並出第一卷中)
救急骨蒸之候男子因五勞七傷或因肺壅之後或為
瘴瘧之後宿患痃癖婦人因産後虛勞漏汗寒熱或為
月閉不通無問男子婦人因天行已後餘熱不除或為
頻頻勞復小兒閃癖其病並緣此十候所致因兹漸漸
瘦損初著盜汗盜汗以後即寒熱往來寒熱往來以後
即漸加欬欬後面色白兩頰見赤如胭脂色團團如錢
許大左臥即右出唇口非常鮮赤若至鮮赤即極重十
則七死三活若此以後加吐吐後痢百無一生不過一
月死服此丸仍得不著後人此病人急多是冤鬼病治
之方
青葙苗(六月六日採)知母黃連(去毛)
大黃梔子仁栝蔞常山
萎蕤(各八分)苦參皮(十二分)甘草(炙)蜀漆(各五分洗)
右十一味擣篩蜜和為丸如梧子大飲服五丸漸加
至十五丸日再以知為度因至利忌猪肉熱麫葱䔉
生菜海藻菘菜
又療骨蒸方
毛桃仁(一百二十枚去皮及雙仁留尖)
右一味擣令可丸平旦以井華水頓服使盡服訖量
性飲酒使醉仍須喫水能多最精隔日又服一劑百
日不得食肉
又療骨蒸極熱方(非其人莫浪傳)
取乾人糞燒令外黑内水中澄清每旦服一小升
薄晩後服小便一小升以差為限既常服不可朝
朝取作大坑燒二升夜以水三升漬之稍稍減服
小便勿用自身者小兒者佳
又方
用雄黃一大兩和小便一大升研令為粉乃取黃
理石一枚方圓可一尺左側以炭火燒之三食頃
極熱灌雄黃汁於石上恐太熱不可近宜著一片
薄氊置石上令患人脫衣坐上石冷停以衣被圍
遶身勿令藥氣洩出莫辭衣物臭也凡經三五度
如此必差
又療骨蒸傳屍方
皂莢(長一尺者無相續取炙令微焦去黑皮碎之綿裹)黑餳(大如雞子)
羊肉(大如拳煮如常法)
右三味取一升無灰清酒貯銅鐺内即著綿裹煎三
五沸即漉去綿裹即内黑餳使融液盡煎取三合令
病者先啜肉汁即服一合如變吐困不須起次以銅
盆貯水令病人坐上有蟲麤如馬尾赤色頭黑即效
如無以服三合盡為度一服相去如人行十里必是
得驗其禁食一如藥法(並出第二卷中)
必效骨蒸病小便方
取三歲童子小便五升煎取一大升以三匙蜜和
為兩服中間如人行二十里服此以後每自小便
即取服仍去前後取中央者病輕者二十日病重
者五十日二十日以後當有蟲蚰蜒兒其蟲在身
當處出俱令去人五步十步聞病人小便臭者無
不差台州丹仙觀張道士自服非常神驗(出第二卷中)
灸骨蒸法圖四首(崔氏别錄灸骨蒸方圖并序中書侍郎崔知拂撰)
夫含靈受氣稟之於五常攝生乖理降之以六疾至若
岐黃廣記抑有舊經攻灸單行罕取今術骨蒸病者亦
名傳屍亦謂殗殜亦稱伏連亦曰無辜丈夫以癖氣為
根婦人以血氣為本無問少長多染此疾嬰孺之流傳
注更苦其為狀也髮乾而聳或聚或分或腹中有塊或
腦後近下兩邊有小結多者乃至五六或夜臥盜汗夢
與鬼交通雖目視分明而四肢無力或上氣食少漸就
沈羸縱延時日終於溘盡余昔忝洛州司馬常三十日
灸活一十三人前後差者數過二百至如狸頭獺肝徒
聞曩說金牙銅鼻罕見其能未若此方扶危拯急非止
單攻骨蒸又别療氣療風或瘴或勞或邪或癖患狀既
廣救愈亦多不可具錄略陳梗槩又恐傳授謬訛以誤
將來今故具圖形狀庶令覽者易悉使所在流布頗用
家蔵未暇外請名醫傍求上藥還魂反魄何難之有遇
斯疾者可不務乎
灸骨蒸及邪但夢與鬼神交通無不差之法
使患人平身正立取一細繩令於脚下緊踏(男左女右)其繩
前頭使與大拇指端齊後頭令當脚根後即引向上至
曲膕中大横文便截繩使斷又使患人解髮分兩邊使
見分頭路仍平身正坐乃取向所截繩一頭與鼻端齊
引向上路頭通過逐脊骨引繩向下盡繩頭即點著又
别取小繩一頭與唇端齊合口處一頭向上至鼻底便
截斷將此短小繩於前所點處中摺横分兩邊兩頭各
點記使與中央初點處正横相當此小繩兩頭是灸處
當脊初點者非灸處只借為度其點拭却
又法
使患人平身正坐稍縮髆取一繩繞其項向前雙垂共
鳩尾齊即截斷鳩尾是心歧骨人有無心歧骨者可從
胷前兩歧骨下量取一寸即當鳩尾仍一倍翻繩向後
取中屈處恰當喉骨其繩兩頭還雙垂當脊骨向下盡
繩頭點著又别取一小繩令患人合口横度兩吻便割
斷還於脊上所點處横分點如前其小繩兩頭是灸處
長繩頭非灸處拭却以前揔通灸四處日别各灸七壯
以上二七以下其四處並須滿二十壯未覺效可至百
壯乃停候瘡欲差又取度兩吻小繩子當前雙垂繩頭
所點處逐脊骨上下中分點兩頭如横點法謂之四花
此後點兩頭亦各灸百壯此灸法欲得取离日量度度
訖即下火唯須三月三日艾為佳療差百日以來不用
雜食灸後一月許日患者若未好差便須報灸一如前
法當即永差(出第七卷中)
張文仲說荆州人王元禮嘗家患骨蒸傳尸死盡有一
道士忽教灸即斷兼更教人無有不差者欲識此病其
病先乍寒乍熱有時唇赤或頰赤并有時痢血多吐有
時欲得食有時不欲食兩脊脈常急患兒多欬盜汗以
指按捻脊膂四邊肉有時心胷氣滿急黃瘦膂中肉盡
遂即著床如著床胷前自動脊膂兩邊肉盡灸療即難
如灸候胷前肉動非事灸法如看病兒是病更不須選
离日即預將艾去即將病兒於王道頭日午時灸灸七
壯若先知其病又緩即取离日午時大吉欲灸覆病兒
面向下著地取撅肋頭以病兒大拇指自捻著展中指
直向脊骨指頭脊膂中肉少肋上點記從點記處向上
至耳下尖頭即中央屈繩從初點處向上還當脊膂點
繩所到記之又更再屈繩從元點記處向上還進前點
記又以杖量取患兒中指頭兩節折斷還從元點記向
下當脊膂點記一邊點四處兩邊俱點總八處各須去
脊骨遠近一種並須上下相當下從撅肋上至耳根取
直其八處一時下火艾炷如棗核堅實作之灸了即以
灰三匝圍坐處便歸家不須迴顧禁肉麫生冷特忌色
及雜食平復後任依常未平復有犯重發即不可復療
神素師灸骨蒸欬法
當頭耳孔横量相離三寸許相當灸有穴日灸三壯至
第八日灸二七了第三椎上第二椎下男取左手女取
右手頭指依兩指頭東西灸日上七壯至第八日各灸
五十壯復五日日灸各十五壯脛取繫鞋横大文量至
膝䯊(口亞切)下中分當脛骨外日灸一七壯滿第八日日
灸滿三十五日了當臂上皆男左女右取頭指從腕文
當指當頭灸日七壯至第八日滿百壯婦人肚脹月節
不通取右手頭指當臍量至下復當指頭灸日七滿三
百壯鬲上午後灸鬲下午前灸(出第一卷中)
痃氣骨蒸三方
廣濟療痃氣心忪骨蒸熱闇風鼈甲丸方
鼈甲(炙)芍藥蝮蛇脯(炙)大黃(各八分)
人參訶梨勒皮(熬)枳實(炙)防風(各六分)
右八味擣節為末蜜和丸如梧子以酒飲下二十丸
漸漸加至三十丸日再服不利忌莧菜生菜熱麫蕎
麥蒜粘食(出第二卷中)
備急療痃癖鬼氣疰忤骨蒸秘驗方
大黃(别漬湯欲成下一方四兩)鼈甲(炙)釣藤
升麻甘草(炙各二兩)丁香(二七枚湯欲成下)
右六味切以水七升煮取二升八合去滓分作三服
又用牛黃犀角(剉末)朱砂麝香(各一分)細研分為三分每
服以一分内湯中服經用多效特忌猪肉粘食生冷
莧菜海藻菘菜(蘇遊同出第三卷中)(一方有黃芩二兩)
必效療痃癖氣壯熱兼欬久為骨蒸驗方
柴胡(四兩)茯苓白术枳實(炙各三兩)
右四味切以水七升煮取二升半分為三服積熱不
歇即加芒硝六分取利熱除之後每三日服一劑差
後每月一劑肥白終身永除忌桃李雀肉大醋(出第二卷)
(中)
虚損慘顇作骨蒸方四首
張文仲療虚損慘顇不食四體勞強時翕翕熱無氣力
作骨蒸候方
童子小便(一大升淡者去前後)葱白(一合切)䜴(一合)
杏仁(四十枚去尖皮碎)
右四味合煎取三分中分之二服使盡日别一劑服
之至十劑愈若服經三四劑覺四體益熱即服後方
又方
小便(一大升淡者去前後)葱白(一合切)䜴(一抄)
生薑(一大兩切)生地黃(一握碎)
右五味合煎六七沸絞取汁半升許分為兩服或三
服每服空腹服至二七日必差差後停三四日將息
更服二七日神驗每服五六劑覺内少冷即服前方
二方以意斟酌間服常夜合浸頃久便即煎服至五
更半令服了至欲明更服後丸服訖至日出時不妨
食至晚間未食更一服忌蕪荑
又方
人頭骨(三大兩炙)麝香(一十兩)
右二味擣篩和蜜擣一千杵丸如梧子一服七丸日
再服以粥飲送藥若胷前有青脈出者以針刺看血
色未變黑者服藥七日必差每日午時能更服後丸
一服亦好藥既無毒於事不妨
蘇遊療骨蒸肺痿煩躁不能食蘆根飲子方
蘆根(切訖秤)麥門冬(去心)地骨白皮(各十兩)
生薑(十兩合皮切)橘皮茯苓(各五兩)
右六味切以水二斗煮取八升絞去滓分温五服服
别相去八九里晝三服夜二服覆取汗忌酢物未好
差更作若兼服其人或胷中寒或直惡寒及虚脹并
痛者加吳茱萸八兩
瘦病方五首
病源夫血氣者所以榮養其身也虚勞之人精髓萎竭
血氣虚弱不能充盛肌膚故羸瘦也其湯熨針石别有
正方補養宣導今附於後養生方云朝朝服玉泉使人
丁壯有顔色去蟲而牢齒也玉泉口中唾也朝未起早
潄口呑之輙琢齒二七過如此者三乃止名曰練精又
云咽之三過乃止補養虚勞令人強壯(出第三卷中)
廣濟療瘦病每日西即赤色脚手酸疼口乾壯熱獺肝
丸方
獺肝(六分炙)天靈蓋(燒四分)生犀角(四分屑)前胡(四分)
升麻(四分)松脂(五分)枳實(炙四分)甘草(五分炙)
右八味擣篩蜜和丸如梧子空腹以小便浸䜴汁下
二十丸日再不利忌海藻菘菜生葱熱麫炙肉魚䔉
粘食陳臭等物
又療瘦病方
天靈蓋(一大兩炙)麝香(半臍)桃仁(一大抄去皮)朱砂(一兩半光)
(明者)好䜴(一大升乾之)
右五味各别擣篩訖然後摠和令調每晨空腹以小
便半升和散方寸匕一服差止不利忌生血物
又療腹脹瘦病不下食方
柴胡茯苓(各十二分)枳實(炙)白术
人參麥門冬(去心)生薑(合皮切各六分)
右七味切以水六升煮取一升八合絞去滓分温三
服服别相去七八里喫一服不利忌生冷油膩小豆
粘食桃李醋物雀肉等
又知母丸主瘦病及久癊黃等方
知母常山(各三兩)甘草(炙)大黃
麻黃(去節)黃芩杏仁(各二兩去皮尖熬)蜀漆(洗)
牡蠣(各一兩熬)
右九味擣篩蜜和丸如梧子空心服飲下七丸忌猪
肉及葱酒麫服後心悶即吐是此病出候不唾更漸
加兩丸日與諸人服神驗非一忌海藻菘菜生葱生
菜等(此方云是張文仲去英公處傳)
救急療瘦疾方
甘草(三兩炙)
右每旦以小便煮甘草三數沸頓服甚良忌海藻菘
菜(並第二卷中)
傳屍方四首
蘇遊論曰大都男女傳屍之候心胷滿悶背髆煩疼兩
目精明四肢無力雖知欲臥睡常不著脊膂急痛膝脛
酸疼多臥少起狀如佯病每至旦起即精神尚好欲似
無病從日午以後即四體微熱面好顔色喜見人過常
懷忿怒纔不稱意即欲嗔恚行立脚弱夜臥盜汗夢與
鬼交通或見先亡或多驚悸有時氣急有時欬𠻳雖思
想飲食而不能多飡死在須臾而精神尚好或兩肋虚
脹或時微利鼻乾口燥常多粘唾有時唇赤有時欲睡
漸就沈羸猶如水涸不覺其死矣
又論曰傳屍之疾本起於無端莫問老少男女皆有斯
疾大都此病相剋而生先内傳毒氣周遍五蔵漸就羸
瘦以至於死死訖復易家親一人故曰傳屍亦名轉注
以其初得半臥半起號為殗殜氣急欬者名曰肺痿骨
髓中熱稱為骨蒸内傳五蔵名之伏連不解療者乃至
滅門假如男子因虚損得之名為勞極吳楚云淋瀝巴
蜀云極勞其源先從腎起初受之氣兩脛酸疼腰脊拘
急行立脚弱食飲減少兩耳颼颼欲似風聲夜臥夢洩
陰汗痿弱腎既受已次傳於心心初受氣夜臥心驚或
多忪悸心懸乏氣吸吸欲盡夢見先亡有時盜汗食無
滋味口内生瘡心常煩熱唯欲眠臥朝輕夕重兩頰口
唇悉紅赤如傳烟脂又時手足五心皆熱心既受已次
傳於肺肺初受氣時時欬嗽氣力微弱有時喘氣臥即
更甚鼻口乾燥不聞香臭假令得聞唯覺朽腐物氣有
時惡心憒憒欲吐肌膚枯燥或時刺痛或似蟲行乾皮
細起狀若麩片肺既受已次傳於肝肝初受氣兩目膜
膜面無血色常欲顰眉視不及遠目常乾澁又時赤痛
或復晴黃朝暮瞢(莫紅切音蒙)□(音凳)常欲合眼及至於臥睡
還不著肝既受已次傳於脾脾初受氣兩肋虚脹食不
消化又時渴利熟食生出有時肚痛腹脹雷鳴唇口焦
乾或生瘡腫毛髮乾聳無有光潤或復上氣擡肩喘息
利赤黑汁至此候者將死之證也
又論曰毒氣傳五蔵候終不越此例但好候之百不失
一
又論曰凡患癥癖之人多成骨蒸不者即作水病仍須
依癖法灸之兼服下水藥差
又論曰此病若脊膂肉消及兩臂飽肉消盡胷前骨出
入即難療也若痢赤黑汁兼上氣擡肩喘息皆為欲死
之證也此是藏壞故爾
又論曰童女年未至十三以上月經未通與之交接其
女日就消瘦面色痿黃不悟之者將為骨蒸因錯療之
屢有死者有此輩者慎勿療之待月事通自當差矣
又論曰或有人偶得一方云療骨蒸不解尋究根本遂
即輕用之主療既不相當病愈未知何日了不求諸鑒
者唯知獨任己功若此之人寓目皆是至如以主肺痿
骨蒸方將療痃癖傳屍者斯乃更增其病豈有得痊之
理何者主肺痿方中多是冷藥冷藥非痃癖之所宜若
用以療痃癖此乃欲益反損非直病仍未差兼復更損
其脾脾唯宜温不合取冷如其傷冷脾氣即衰脾衰之
證兩肋虚滿食既不消兼之下利如斯穿鑿欲益反損
終莫能悟良可悲哉夫略舉一隅他皆倣此
又論曰凡患骨蒸之人坐臥居處不宜傷冷亦不得過
熱冷甚則藥氣難通兼之脹滿食不消化或復氣上熱
甚則血脈擁塞頭眩目疼唇乾口燥心胷煩悶渴欲飲
水此等並是將息過度之狀深可誡也將養之法須寒
温得所先熱而脫先寒而著若背傷冷即令欬嗽若手
足傷熱即令心煩若覆衣傷厚即眠臥盜汗若覆衣過
薄即心腹脹滿所是飲食不限時節寧可少食(保無宿疰)數
數進之(助藥勢也)必須傷軟(易消故也)不宜傷硬(恐損胃氣致不消也)此皆
以意消息之為佳
又論曰主療之法先須究其根本考其患狀診其三部
決其輕重量其可不與其湯藥指期取差若能如此方
可措手先療其根次其末針灸湯散必須相應無容病
根深遠少服即望痊除未及得瘳便復罷藥乃言藥病
乖越似不相當如此懷疑余所不取亦有因瘧後作亦
有因痢後為此病根其源非一略舉綱紀比類而取療
之方法如後所言
又論曰骨蒸之病無問男女特忌房室舉動勞作尤所
不宜陳臭酸鹹粘食不消牛馬驢羊大小二豆猪魚油
膩酒麫瓜果野猪之屬葵笋蒜蕨及生冷等並不得飡
自非平復一月以後乃漸開也大略如此觸類而長之
此病宜食煮飯鹽豉豆醬燒薑葱韭枸杞苜蓿苦菜地
黃牛膝葉並須煮爛食之候病稍退恐肌膚虚弱者可
時食乾鹿脯為味中間所有得食之者按其條下具言
之
廣濟療婦人腹内冷癖血塊虚脹月經不通瘦弱不能
食無顔色狀如傳尸病方(張文仲方)
麴末(二升)大麥蘖末(二升)生地黃(肥大者切三升)
牛膝(切三升)白术(八兩)桑耳(剉三升金色者)薑黃(八兩)
當歸(十四分)生薑(合皮切二升)桃仁杏仁(各二升去)
(皮尖及雙仁者熬)近用加橘皮(八兩)
右十二味並細切於臼中以木杵擣之如泥内瓶中
以物蓋口封之勿令洩氣蒸於一大石米中飯熟出
之停屋下三日開出暴乾擣為散酒飲服方寸匕日
二服漸加至一匕半不利初服十日内忌生冷難消
之物以助藥勢過十日外即百無所忌任意恣口食
之唯忌桃李若須桃李宜去术若不能散蜜丸服之
亦得一服三十丸日二服去病令人能食肥健好顔
色忌桃李雀肉蕪荑(出第四卷中)
文仲論傳屍病亦名痎瘧遁疰骨蒸伏連殗殜此病多
因臨屍哭泣屍氣入腹連綿或五年三年有能食不作
肌膚或二日五日若微勞即發大都頭額頸骨間尋常
微熱翕翕然死復家中更染一人如此乃至滅門療之
方
獺肝(一具破乾炙)鼈甲(一枚炙)野狸頭(一枚炙)紫菀(四分)
漢防己(一兩半)蜀漆(洗)麥門冬(去心)甘草(炙各一兩)
右八味擣篩以成鍊烊羊腎脂二分合蜜一分烊冷
和丸藥如梧子大服十丸加至十五丸日再以飲下
之其藥合和訖分一分頭邊著一分懸門額上一分
繫臂上先服頭邊次服臂上次服門上者大驗忌海
藻菘菜莧菜
又灸法
立脚於繫鞋處横文以手四指於文上量脛骨外
逼脛當四指中節按之有小穴取一縷麻刮令薄
以此麻緩繫上灸令麻縷斷男左女右患多減
又方
青羚羊肺(一具破於布上乾之)莨菪子(一升絹袋盛)醋(一升)同漬經
三日出各於布上暴之令至乾微火熬莨菪子各
擣篩和以蜜丸如梧子服三丸加至四丸
地骨皮白薇芍藥甘草
犀角升麻茯神麥門冬
黃芩桔梗枳實大黃
前胡茯苓天門冬生薑
桑根白皮羚羊角當歸柴胡
朱砂芎藭鼈甲蜀漆
知母石膏常山烏梅
香䜴黃芪地黃橘皮
以上並可詳度病狀用之(並出第一卷中)
伏連方五首
廣濟療瘦病伏連傳屍鬼氣疰忤惡氣方
班猫(去頭足熬)射干根(各四分)石膽(七分别研)桂心
牛黃(各二分别研)犀角(三分生者屑)石蜥蜴(一枚炙)人參(二分)
紫石(七分别研)蜈蚣(四十炙)麝香(少許别研)
右十一味擣篩為散研相和每日空腹服一寸匕日
三服用井華水二合温即頓服勿臨嗅與白米粥喫
好覺小便澁好如合藥勿使婦人小兒雞狗見忌熱
麫果子五辛酒肉生血生葱
又療瘦病伏連辟諸鬼氣惡疰朱砂丸方
光明朱砂(一兩)桃仁(十枚去皮尖雙仁者熬)麝香(三分研)
右三味研朱砂麝香令細末别擣桃仁如脂合和為
丸如梧子其和不合以蜜少許合成訖清飲服一七
丸日二服不利忌生血物(並出第十四卷中)
崔氏斷伏連解法
先覓一不開口葫蘆埋入地取上离日開之煮取三
匙脂粥内其中又剪紙錢財將向新塚上使病兒面
向還道背塜坐以紙錢及新綜圍塚及病人使匝别
將少許紙錢圍外與五道將軍使人一手捉葫蘆一
手於坐傍以一刀穿地即以葫蘆坐所穿地及坐葫
蘆了使一不病人捉兩箇鏁拍病人背呪曰伏連伏
連解伏連伏連不解刀鏁解又呪曰生人持地上死
鬼持地下生人死鬼即各異路呪訖令不病人即擲
兩鏁於病人後必取二鏁相背不背更取擲取相背
止乃並還勿反顧又取离日令病人騎城外車轍面
向城門以水三升灰三重圍病人又作七箇不翻餅
與五道將軍呪曰天門開地戶閉生人死鬼各異路
今五离之日放捨即歸呪訖乃還莫迴頭此法大良
(出第七卷中)
文仲療伏連病本緣極熱氣相易相連不斷遂名伏連
亦名骨蒸傳屍比用此方甚驗
人屎(五大升濕者)人小便(一升)新炊粟飲(五大升)
六月六日麴(半餅熬碎)
右四味取一瓷瓶盛密封置一室中二七日並消一
無惡氣每旦服一大合盡二服無不差者合藥時潔
淨燒香勿令婦人小兒女子雞犬孝子見之(出第一卷中)
延年桃奴湯主伏連鬼氣發即四肢無力日漸黃瘦乍
好乍惡不能方
桃奴茯苓(各三兩)鬼箭羽芍藥
人參橘皮(各二兩)生薑(四兩)㯽榔(七枚)
麝香(一分别研)
右九味切以水九升煮取二升七合去滓内麝香温
分為三服如行八九里久忌大醋生冷五辛(出第十七卷中)
飛尸方三首
病源飛尸者發無由漸忽然而至若飛走之急疾故謂
之飛尸其狀心腹刺痛氣息喘急脹滿上衝心胷(出第二十)
(三卷中)
集驗療飛尸瓜蔕散方
瓜蔕赤小豆(各一分)雄黃(二分研)
右三味擣下細篩一服五分匕稍增至半錢匕以酪
服藥(廣濟療卒中惡心腹絞刺氣急脹奄奄欲絶)(廣濟同出第七卷中)
備急張仲景療飛尸走馬湯方
巴豆(二枚去心皮)杏仁(二枚去尖皮)
右二物綿纏搥令極碎投熱湯二合指捻取白汁便
飲之食頃當下老小量服之通療鬼擊病忌野猪肉
蘆笋(此已見卒疝中正療飛尸故不刪也)(文仲同出第一卷中)
古今錄驗附著散療飛尸在人皮中又名惡脈又名賊
風發時急頭痛不在一處鍼炙則移發時一日半日乃
微差須臾復發皆療之方
細辛天雄(炮)莽草(各一分)桂心(三分)
附子(四分炮)雄黃(二分研)烏頭(四分炮)乾薑(四分)
真珠(二分研)
右九味擣下篩服五分匕不知稍增當以好酒服之
忌猪肉冷水生葱生菜(出第六卷中)
遁尸方三首
病源遁尸者言其停遁在人肌肉血脈之間若卒有犯
觸則發動亦令人心腹脹滿刺痛氣息喘急傍攻兩脅
上衝心胷差後復發停遁不消故謂之遁尸也(出第二十三卷)
(中)
廣濟療初得遁尸及五尸經年不差心腹短氣方
鸛骨(三寸炙)羚羊鼻(二枚炙令焦)乾薑(一兩)
蜥蜴(一枚炙)麝香(二分研)斑猫(十四枚去翅足熬)
雞屎白(三兩熬)巴豆(五枚去心皮熬令黑)芫青(二十枚去)
(翅足熬)藜蘆(一兩去蘆頭熬令黃)
右十味擣篩蜜和丸空腹以飲服如小豆三丸日二
服稍加至六七丸以知為度至吐利忌生冷油膩猪
肉蒜粘食陳臭蘆笋(一方無斑猫雞屎白巴豆芫青藜蘆)
又初得遁尸鬼疰心腹中刺痛不可忍方
青木香(六分)丁香(六分)鬼箭羽桔梗
紫蘇橘皮當歸(各八分)生薑(十二分)
㯽榔(十四分合子碎)桃梟(十四枚去核)
右十味切以水九升煮取三升絞去滓分為三服日
晚再以快利為度忌如藥法(一方無橘皮桃梟)(並出第四卷中)
集驗療遁尸心腹刺痛不可忍方
桂心(一尺準一兩)乾薑(三分)巴豆(二枚去皮心熬)
右三味合擣下篩以好苦酒和之如泥以塗痛處燥
即易之忌野猪肉蘆笋(千金同用乾薑一兩出第一卷中)
五尸方一十一首
肘後療卒中五尸五尸者飛尸遁尸風尸沈尸尸疰也
其狀皆腹痛脹急不得氣息上衝心胷傍攻兩脅或磥
塊踊起或攣引腰脊今取一方而兼療之
擣蒺䔧子蜜丸如胡豆服二丸日三
又方
擣商陸根熬以嚢盛之更番熨之冷復易
又方
粳米二升水六升煎二沸服之
又方
掘土作小坎以水滿坎中熟攪取汁飲之(並出第一卷中)
刪繁療五尸蠱疰中惡客忤心腹刺痛丹砂丸方
丹砂(研)乾薑芎藭芫花(熬)
烏頭(炮各四分)芍藥(八分)野葛皮(三分炙)桂心(八分)
吳茱萸(一合)
右九味擣篩蜜和為丸如大豆服三丸日三清飲進
之忌生血物猪肉生葱(一方無巴豆梔子出第十卷中)
備急療卒中五尸遁尸風尸飛尸尸疰沈尸其狀皆腹
痛脹急衝心攻脅或磥塊踊起或牽腰脊方
破雞子一枚取白生呑之困者搖頭令下(文仲肘後同)
又方(葛氏法)
雄黃大蒜(各一兩)
右二味擣和取如彈丸内二合熱酒中服之須臾未
差更服有尸疹者常畜此藥用之驗(文仲肘後同)
又方
乾薑附子(各一兩)桂心(二分)巴豆(三十枚去)
(皮心生用)
右四味擣篩蜜和又内臼中擣萬杵服如小豆二丸
此藥無所不療忌野猪肉蘆笋生葱(肘後同並出第一卷中)
文仲療卒中五尸方
取屋四角茅内銅器中以三尺布覆腹著器布上
燒茅令熱隨痛追逐蹠下痒便差若瓦屋削四角
柱燒用之神驗(肘後同出第一卷中)
古今錄驗八毒赤丸療五尸癥積及惡心痛蠱疰鬼氣
無所不療即是李子豫赤丸方(出胡錄)
雄黃(研)真珠(研)礜石(泥裹燒半日)牡丹皮
巴豆(去皮心熬)藜蘆(炙各一兩)蜈蚣(一枚炙去足)附子(一兩炮)
右八味擣篩蜜和丸服如小豆二丸日一極得吐下
欲長將服者可減一丸忌猪肉狸肉蘆笋生血等物
又五尸丸療諸尸疰方
芍藥桂心(各八分)吳茱萸(一合)丹砂(四分)
芎藭(四分)烏頭(四分炮)梔子仁(五分)乾薑(四分)
蜀椒(一兩去目汗)巴豆(四十枚去心皮熬)
右十味擣下篩蜜和丸如大豆每服三丸日三忌猪
肉生葱蘆笋生血等物(並出第七卷中胡洽有芫花四分野葛皮二分為十二味)
尸疰方四首
病源尸疰者即是五尸内之尸疰而挾外鬼邪之氣流
注身體令人寒熱淋瀝沈沈默默不的知所苦而無處
不惡或腹痛脹滿喘急不得氣息上衝心胷傍攻兩脅
或磥磈踊起或攣引腰脊或舉身沈重精神雜錯常覺
昏謬每節氣改變輙致大患積月累年漸就頓滯以至
於死死後復易傍人乃至滅門以其尸病疰易傍人故
曰尸疰(出第二十三卷中)
刪繁療尸疰損鼻或聞哭聲或見尸常發死人席湯方
取死人眠席斬棺内餘棄路者一虎口長三寸止
一物以水三升煮取一升為一服立效(出第十卷中)
文仲療尸疰方
取新布裹椒薄疰上以熨斗火熨椒令汗出立驗
又姚氏方
燒髮灰杏仁(熬令紫色等分)
右二味擣如脂以猪膏和酒服如梧子三丸日三神
良(千金同)
又鸛骨丸療尸疰惡氣兼療百病方
鸛骨(三寸炙)桂心(三寸)蝱虫(十四枚去翅足熬)
巴豆(三十枚去心皮熬)斑猫(十四枚去翅足熬)
右五味擣篩蜜和為丸如小豆一服二丸日三服清
飲進之忌野猪肉蘆笋生葱(並出第一卷中)
五疰方四首
病源注者住也言其連滯停住死又注易傍人也注病
之狀或乍寒乍熱或皮膚淫躍或心腹脹刺痛或支節
沈重變狀多端而方云三十六種九十九種及此等五
注病皆不顯出其名大體與諸注皆同(出第二十四卷中)
刪繁華佗錄帙五疰丸療中惡五疰五尸入腹胷脅急
痛鬼擊客忤停尸垂死者入喉即愈若已噤將物強發
開若不可發扣齒折以灌下藥湯酒隨進之即效方
丹砂(研)雄黃(研)附子(炮各一兩)甘遂(半兩熬)
䜴(六十粒熬)巴豆(六十枚去心皮熬令變色)
右六味擣下篩巴豆别研令如脂乃更合擣取調白
蜜和之蔵以密器若有急疾服胡豆二丸不覺更益
以飲投之此藥多有所療殺鬼觧毒破積去水良驗
忌生血物猪肉蘆笋(古今錄驗同出第九卷中)
小品五疰湯主卒中賊風遁尸鬼邪心腹刺痛大脹急
方
大黃(三兩别漬)甘草(二兩炙)烏頭(十枚炮削皮)生薑(半斤)
桂心(四兩)芍藥當歸(各二兩)蜜(一斤)
右八味切以水九升煮取三升烏頭别内蜜中煎令
得一升投著湯中去滓分服三合如人行三十里又
一服日三不知可至四合王尹威數用之忌海藻菘
菜猪肉生葱(千金同出第四卷中)
古今錄驗五疰丸一名神仙丸一名千金丸一名轉疰
丸一名司命丸一名殺鬼丸療萬病邪鬼疰忤心痛上
氣厭夢蠱毒傷寒時疾疫癘方
丹砂(研)礜石(泥裹燒半日)雄黃(研)巴豆(去心皮熬)
藜蘆(熬)附子(炮各二分)蜈蚣(一枚炙去足)
石七味擣篩蜜和丸如小豆服一丸日一即差不解
夜半更服一丸定止帶一丸辟惡忌猪肉冷水生血
物貍肉(出第七卷中)
又五野丸療五疰尸疰哭疰冷疰寒疰熱疰在身體寒
熱短氣兩脅下痛引背腰脊吸吸少氣不能行飲食少
面目痿黃小便難項強不得俛仰腹堅癖臍左右下雷
鳴脹手足煩痛目不明喜忘久風濕痺腰脊不隨喜夢
寤百病皆療之方
牛黃(研)麝香(研)蜀椒(去日汗)雄黃(研)
大黃當歸蜀烏頭(炮)蜀天雄(炮)
硝石(熬一方用芒消各一分)人參桂心
朱砂細辛(各二分)石蚚蜴(一枚炙)乾薑(二分)
巴豆(五十枚去心皮熬)鬼臼(二分)
右十七味擣篩蜜和丸如梧子服三丸日再不知稍
增以知為度忌猪肉蘆笋生葱生菜生血物(出第六卷中)
江南九十九疰方二首
集驗療江南疰病凡有九十九種寒熱尸疰此病隨月
盛衰人有三百六十脈走入皮中或左或右或裏或表
如刀錐所刺乍寒乍熱咽喉如鯁食如噎胷中痛繞臍
苦痛食不知味腰中難以俛仰兩膝屈伸面或黃或青
或白或黑至死更相注易方
取桑根白皮切三升暴燥作湯淋取汁浸小豆二
升如此取汁盡蒸豆熟作羊鹿肉羹噉此豆(出第一卷)
(中)
崔氏金牙散主邪魅心腹刺痛病狀與前方同
金牙(别研)雄黃(研)礜石(泥裹燒半日)丹砂(研)
寒水石芫青(熬)巴豆(去心皮熬)朴硝
桔梗茯苓人參貫衆
附子(炮)蜀椒(去汗目)露蜂房(炙)龍骨
乾薑牡桂烏頭(炮)石膏(研)
莽草(炙)蓯蓉大戟芫花(熬)
防風貍骨(炙)商陸根大黃
細辛蛇蛻(炙)玉支(一作玉泉)貝母(一作牙子)
(即狼牙也)
右三十二味等分下篩酒服五分匕日三忌猪肉冷
水生菜生血肉大醋蘆笋(集驗同出第七卷中)
江南三十六疰方三首
崔氏金牙散療江南三十六疰人病經年羸瘦垂死服
之皆差并帶之能殺鬼氣逐尸疰諸惡癘不祥悉主之
方(出胡洽)
金牙(研)曾青(研)礜石(泥裹燒半日)硝石(研)
石膏(研)莽草玉支(一作玉衆)雄黃(研)
朱砂(研)寒水石龍骨蛇蛻皮(炙)
芫青(熬)當歸龍膽大黃
細辛防風大戟芫花(熬)
野葛(炙)蓯蓉天雄(炮)茯苓
附子(炮)烏啄(炮)乾薑人參
桔梗桂心椒(去目汗)貫衆
巴豆(去心皮熬)貍骨蜂房(炙)鸛骨(炙各一兩)
右三十六味擣篩為散以酒服一錢匕漸增五分匕
日三并以三角絳嚢貯散方寸匕以繫頭及心上大
良一方加蜈蚣蜥蜴雌黃鑑鼻麝香毒公合四十二
味忌猪肉生血物生菜冷水大醋蘆笋(出第七卷中)
備急療尸疰鬼疰者葛氏云即是五尸之中尸疰又挾
諸鬼邪為害也其病變動乃有三十六種至九十九種
大略令人寒熱沈沈嘿嘿不的知其所苦而無處不惡
累年積月漸沈頓滯以至於死後復注易傍人乃至滅
門覺如此候者宜急療之方
獺肝(一具)
右一味陰乾擣末水服一方寸匕日三如一具不差
更作姚氏云神良(肘後崔氏千金同)
又方
桑根白皮灰二升蒸令氣出下以釜湯三四升三
遍重淋取二升漬赤小豆二升一宿出風乾復漬
汁盡止乃濕蒸令熟以羊肉或鹿肉作羹進此豆
飯食一升漸至二三升重者七八升乃愈病去時
體中覺疼痒淫淫或若根本不除重為之(肘後同並出第)
(一卷中)
疰病相染易方三首
深師療鬼物前亡轉相染夢寤紛紜羸瘦往來寒熱嘿
嘿煩悶欲寢復不能手足熱不能食或欲向壁悲涕或
喜笑無常牛黃散方
牛黃(研)鬼箭羽王不留行徐長卿(一名)
(鬼督郵)遠志(去心)乾薑附子(炮)
五味子石葦(刮去黃皮)黃芩茯苓(各二分)
桂心(一分)代赭(三分)菖蒲(四分)麥門冬(六分)
(去心)
右十五味擣下篩以蜜生地黃汁相拌合復令相得
以酒服方寸七日三忌猪肉冷水生葱羊肉餳醋物
(出第九卷中)
崔氏療江南三十六疰丸療轉疰滅門絶族族盡轉逐
中外滅盡復易親友方
雄黃(研二分)麥門冬(去心三分一方用天門冬)皂莢(去皮子炙)
莽草(炙各二分)鬼臼(三分)巴豆(去心皮熬二分)
右六味擣篩蜜和為丸如小豆服二丸日一服忌鯉
魚野猪肉蘆笋
又赤丸療人久疰室家相傳乃至滅族方
雄黃(二兩研)馬目毒公(鬼臼也)丹砂(研各二兩)
真珠(一兩研)藜蘆(熬二兩)巴豆(八十枚去心皮熬)
皂莢(一兩去皮子炙)莽草(炙二兩)
右八味擣篩蜜和丸如小豆一服二丸吐下惡蟲數
十枚忌野猪肉蘆笋生血物(並出第七卷中)
鬼疰方二首
病源注之言住也言其連滯停住也人有先無他病忽
被鬼排擊時或心腹刺痛或悶絶倒地如中惡之類其
得差之後餘氣不歇停住積久有時發動連滯停住乃
至於死死後注易傍人故謂之鬼疰也(出第二十四卷中)
古今錄驗神秘丸療鬼疰邪忤飛尸疰擊犬馬嚙蜂蛇
毒螫盡皆消除方
大黃(四兩)硝石(三兩熬)巴豆(去心皮熬)雄黃(研各二兩)
右四味擣篩蜜和丸如小豆先食服二丸日一服忌
野猪肉蘆笋(出第七卷中)
崔氏蜀金牙散療鬼疰風邪鬼語尸疰或在脊脅流無
常處不喜見人意志不定面目脫色目赤鼻張唇焦爪
甲黃方
金牙(一分研)蜈蚣(炙)蜥蜴(石上者炙)附子(炮各一枚)
人參(四分)蜣蜋(七枚炙)徐長卿芫青(炙)
斑猫(去翅足熬各十四枚)雄黃(一分研)桂心(四分)
鬼臼(二分)葛根(一分炙)毒公(三分)芎藭(二分)
石長生椒(去汗目)大黃甘草(炙)
蛇蛻皮(炙)露蜂房(炙)曾青(無藍青代别研)真珠(别研)
丹砂(各二分)鬼督郵烏頭狼毒(各二分)
石膏(五分研)䕡茹(一分)蕪荑鬼箭
藜蘆(炙)鸛骨(炙)雷丸乾漆(熬)
龜甲(炙各二分)狼牙(四分)亭長(七枚炙)貝母(二枚)
凝水石(五分)牛黃(别研)胡燕屎(各四分)桔梗(三分)
鐵精(一分研)硝石(二分研)
右四十五味擣篩為散先食酒服一刀圭日再不知
稍增之有蠱隨大小便出也忌猪肉冷水生葱海藻
菘菜生血物貍肉(深師千金同出第七卷中)
鬼疰心腹痛方一首
古今錄驗還命千金丸療萬病心腹積聚堅結胷脅逆
滿欬吐宿食不消中風鬼疰入腹面目青黑不知人方
雄黃(研)鬼臼徐長卿野葛(七分炙)
瓜丁雌黃(研)乾薑(各四分)射肉(二分)
斑猫(二十枚去足翅熬)蜀椒(四分去目汗)丹參(四分)
礜石(泥裹燒半日)地膽(十五枚去翅熬)
右十三味擣篩蜜和擣三千杵丸如小豆先食服一
丸日三不知漸增以知為度若百毒所螫牛觸踐馬
所蹋嚙癕腫瘰癧以一丸於掌中唾和塗痛上立愈
正月旦以椒酒率家中大小各服一丸終歲無病神
良有驗祕不傳(出第六卷中)
鬼疰羸瘦方二首
古今錄驗黃帝護命千金丸療羸瘦歷年胷滿結疹飲
食變吐宿食不下中風鬼疰疾瘦方
野葛(七寸炙)斑猫(二十枚去足翅熬)雄黃(研)
雌黃鬼臼瓜丁丹砂(研)
礜石(泥裹燒半日)沙參莽草(炙)椒(去目汗各一兩)
地膽(十五枚去足翅熬)
右十二味擣下篩蜜和擣三千杵丸如梧子服五丸
日二卒中惡氣絶不知人服如小豆二丸老小半之
牛馬所觸踐癕腫若蟲毒所嚙取一丸著掌中唾和
塗瘡中毒上立愈正月旦以酒率家中大小各一丸
一歲不病若傷寒身熱服一丸若欲視病服一丸病
者共卧不恐忌生血物
又犀角丸療百病鬼疰惡風入人皮膚淫淫液液流無
常處四肢不仁牽引腰背腹脹滿心痛逆氣填胷不得
飲食噏噏短氣寒熱羸瘦喜惡夢與鬼神交通熱欬唾
膿血皆療之方
犀角(屑)桂心(各三分)羚羊角(屑)牛黃
鬼臼附子(炮)獺肝(炙各二分)巴豆(三十枚去)
(心皮熬)蜈蚣(四枚去足炙)麝香(研)真珠
雄黃(研)丹砂(研各四分)射肉(一分)貝齒(十箇燒)
右十五味擣篩蜜和擣五千杵平旦服如胡豆二丸
日三慎生葱猪肉冷水蘆笋生血等物(並出第六卷中)
鬼氣方三首
崔氏療鬼氣辟邪惡阿魏藥安息香方
阿魏藥即湼盤經云央匱是也服法旦取棗許大
研之為末又取牛乳一大升煎之五六沸停令熱
定取鴨子許大和攪服之更以餘乳盪盞飲之取
盡至暮又取安息香亦如棗許大分如梧子還以
熟牛乳服之令盡每日旦暮常然若無乳者即以
煮肉汁服之患久者不過十日近者不過五日如
過三十日不愈便停只得食脯肉之屬但是一切
菜不得近口特忌特忌禮部孫侍郎家中有此病
所在訪問有人從梁漢來云官人百姓服此得效
者十餘家孫侍郎即令依方進服七八日即效便
以此法傳授親知得驗者非一余時任度支郎中
欲廣其效故錄之(出第七卷中)
延年療鬼氣骨蒸氣日漸羸方
獺肝(十六分炙)人參沙參丹參(各三分)
鬼臼苦參(各二分)
右六味擣篩蜜和丸如梧子大一服十丸飲汁下日
三服加至十丸禁生冷猪魚肉生血等物
又五香丸主天行瘟疫惡氣熱毒心肋氣滿脹急及疰
鬼氣等方
青木香犀角(屑)升麻羚羊角(屑)
黃芩梔子仁(各六分)沈香丁香
薰陸香(各四分)麝香鬼臼(各二分)大黃
芒硝(各八分)
右十三味擣篩蜜和丸如梧子一服三丸飲下日三
服加至七丸以差止禁蒜麫猪魚(並出第十一卷中)
鬼魅精魅方八首
病源凡人有為鬼物所魅則好悲而心自動或心亂如
醉狂言驚怖向壁悲啼夢寐喜魘或與鬼神交通病苦
乍寒乍熱心腹滿短氣不能食此魅之所持也(出第二卷中)
廣濟療傳屍骨蒸殗殜肺痿疰忤鬼氣卒心痛霍亂吐
痢時氣鬼魅瘴瘧赤白暴痢瘀血月閉痃癖丁腫驚癎
鬼忤中人吐乳狐魅吃力迦丸方
吃力迦(即白术)光明砂(研)麝香(當門子)訶黎勒皮
香附子(中白)沈香(重者)青木香丁子香
安息香白檀香畢撥(上者)犀角(各一兩)
薰陸香蘇合香龍腦香(各半兩)
右十五味擣篩極細白蜜煎去沫和為丸每朝取井
華水服如梧子四丸於淨器中研破服老小每碎一
丸服之仍取一丸如彈丸蠟紙裹緋袋盛當心帶之
一切邪鬼不敢近千金不傳冷水煖水臨時斟量忌
生血肉臘月合之有神蔵於密器中勿令洩氣出秘
之忌生血物桃李雀肉青魚酢等
又療精魅病方
水銀(一兩)
右取水銀内漿水一升炭火上煎三分減二即去火
取水銀如熟豆大取當日神符裹水銀空服呑之晚
又呑一服三日止無所忌(並出第四卷中)
肘後療卒中邪魅恍惚振噤之方
灸鼻下人中及兩手足大指爪甲本令艾丸半在
爪上半在肉上各七壯不止至十四壯便愈(集驗同出)
(第三卷中)
深師五邪丸療邪狂鬼魅妄言狂走恍惚不識人此為
鬼魅當得殺鬼丸方
丹砂(研)雄黃(研)馬目毒公龍骨
鬼箭(各五兩)鬼臼(二兩)赤小豆(三兩)芫青(一枚)
桃仁(百枚去皮尖熬别研)
右九味擣下篩别研雄黃丹砂細絹篩合諸藥拌令
和調後内蠟和之大如彈丸絳嚢盛之繫臂男左女
右小兒繫頭合藥勿令婦人雞犬見之所服蜜和丸
如梧子一服三丸日三忌五辛生血物(出第九卷中)
小品療鬼魅四物鳶頭散方
東海鳶頭(是由䟦根)黃牙石(又名金牙)莨菪
防葵(各一分)
右藥擣下篩以酒服方寸匕欲令病人見鬼增防葵
一分欲令知鬼疰者復增一分立有驗防葵莨菪並
令人迷惑恍惚如狂不可多服(備急千金同出第五卷中)
集驗療男子得鬼魅欲死所見驚怖欲走時有休止皆
邪氣所為不能自絶九物牛黃丸方
荆實(人精也)曾青(蒼龍精也研)玉屑(白虎精也研)牛黃(土精也研)
雄黃(地精也研)空青(天精也研)赤石脂(朱雀精也)玄參(真武精也)
龍骨(水精也各一兩)
凡丸物名曰九精上通九天下通九地
右擣下篩蜜和丸如小豆先食呑一丸日三稍加以
知為度忌羊血(文仲千金并翼同出第三卷中)
必效辟鬼魅方
虎爪赤朱雄黃蟹爪
右四味擣令碎以松脂融及煖和為丸不然硬正朝
旦及有狐鬼處焚之甚效以薰巫人即神去王三師
云奇效忌生血物(出第四卷中)
近效大麝香丸療積年心痛尸疰蠱毒癥癖氣乘心兩
肋下有塊温瘴精魅邪氣或悲或哭蛇蠍蜂等所螫並
療之方
麝香牛黃藜蘆(炙)朱砂
蜀當歸茯苓桔梗鬼箭羽
金牙烏頭(炮)桂心吳茱萸
貫衆丹參(各一分)蜈蚣(去足炙)乾薑
人參虎骨(各二分)鬼臼(半分)芍藥
雄黃(各一分半)巴豆(二十枚去心皮熬)蜥蜴(半枚炙)
右二十三味擣篩蜜和丸如梧子以飲下三丸至辰
時下利若不利熱飲投之即利三兩行後冷醋飲止
之即定然後煮葱食之勿食冷水明日依前服之永
差忌熱麫生菜柿子梨等蛇蠍蜂螫取一丸研破和
醋塗之便差精鬼狐狸之屬抛塼瓦或如兵馬行夜
發者是鬼魅無早晚每日服前藥兩丸只三兩日服
即差仍每日燒一丸熏身體及衣裳宅中燒之亦好
無患人以三五丸緋絹袋盛繫左臂上辟虎毒蛇諸
精鬼魅等忌狸肉生血物猪肉生葱蘆笋
鬼神交通方四首
崔氏療夢與鬼神交通及狐狸精魅等方
野狐鼻(炙)豹鼻(炙各七枚)狐頭骨(一具炙)雄黃
腽肭臍鬼箭羽露蜂房(炙)白术
虎頭骨(炙各一兩)阿魏藥(二兩炙)驢馬狗駞牛等毛(各四分燒)
(作灰若骨蒸加死人腦骨一兩炙)
右十五味並大秤兩擣篩為散攪使調勻又先以水
煮松脂候烊接取以和散和散之時勿以手攪將虎
爪攪和為丸如彈丸以熏患者欲熏之時蓋覆衣被
勿令藥煙洩外别擣雄黃為末以藉藥燒藥節度一
如熏香法其藥欲分於牀下燒熏彌善忌桃李雀肉
等(出第七卷中)
備急陶氏療女人與鬼物交通獨言笑或悲思恍惚方
松脂(三兩烊)内雄黃末(一兩)
右二味用虎爪攪令調丸如彈丸夜内籠中燒之令
女祼坐籠上被急自蒙唯出頭耳過三熏即斷(深師同)
又方
雄黃人參防風(各二兩)五味子(一升)
右四味為散早以井華水服方寸匕日三服
又若男女喜夢鬼通致恍惚者方
鹿角屑酒服三撮日三(並出第二卷中)
白虎方五首
近效論白虎病者大都是風寒暑濕之毒因虚所致將
攝失理受此風邪經脈結滯血氣不行畜於骨節之間
或在四肢肉色不變其疾晝靜而夜發發即徹髓酸疼
乍歇其病如虎之嚙故名曰白虎之病也廣濟療白虎
方
犀角(屑)當歸芍藥(各六分)牛膝
沈香青木香虎頭骨(炙各八分)麝香(一分研)
槲葉脈(一握炙)
右九味切以水六升煮取二升六合去滓分温三服
如人行四五里進一服别加麝香末服之不利忌生
菜熱麫蕎麥蒜(出第四卷中)
蘇孝澄療白虎病云婦人丈夫皆有此病婦人因産犯
之丈夫眠臥犯之為犯白虎爾其病口噤手拳氣不出
方
灸臍中七壯(一云灸膻中七壯)
近效療白虎方
炭灰(五升無炭灰桑灰亦得紗羅羅之一遍)蚯蚓糞(一升擣之)紅藍花(七捻)
右三味一處攪和熬令熱取好釅醋煖之拌令浥浥
以故布三四重裹分作四分更番當所患痛處熨之
數數轉勿住手挼之冷熱得所寧令小熱不得作冷
冷即復熬令熱又熨之並用後呪法云青&KR2017;皮青毛
出黃&KR2017;皮黃毛出赤&KR2017;皮赤毛出白&KR2017;皮白毛出黑
&KR2017;皮黑毛出急出吾口神吾口聖唾山山崩唾石石
裂得汝字汝不去斫頭斫頭急急如律令其呪法先
令人唾痛處以手挼之不住手便即誦此呪不限遍
數以差即停當誦呪不得令病人及傍人聞呪須先
淨潄口潔淨良效無比千金勿傳
又療風毒腫一切惡腫白虎病並差方
取三年釅醋五升熱煎三五沸切葱白三二升煮
一沸許即爪籬漉出布帛熱裹當病上熨之以差
為度
又療白虎方
猪肉(三串)大麻子(一合)酒(半盞)
右三味和麻子口含噀上將猪肉三串手擘向痛處
來去呪曰相州張如意張得興是汝白虎本師急出
呪訖將肉安床下差送頭路神驗
無辜方二首
崔氏無辜閃癖或頭乾瘰&KR1349;頭髮黃聳分去或乍痢乍
差諸狀既多不可備說大黃煎丸方
大黃(九兩錦文新實者若微朽即不堪用削去蒼皮乃秤)
右一味擣篩為散以上好米醋三升和之置銅椀内
於大鐺中浮湯上炭火煮之火不用猛又以竹木篦
攪藥候堪丸乃停於小瓷器中密貯兒年三歲一服
七丸如梧子日再服常以下青赤膿為度若不下膿
或下膿少者稍稍加丸下膿若多丸又須減病重者
或至七八劑方盡根本大人小兒不等以意量之此
藥唯下膿及宿結不令兒痢禁牛馬驢雞猪魚兔肉
生冷粘滑油膩小豆蕎麥乳母亦同此忌
又療無辜腦後兩畔有小結者方
無辜之病此結為根欲療者先看結之大小然後
取細竹斟酌籠得此結便截竹使斷狀如指環形
仍將此竹籠結自然不得轉動以火針針結子中
央作兩下去針訖乃塗少許膏藥無者雜油亦得
須待三兩日又如前報針更經一兩日當膿水自
出若不出復如前針候膿潰盡結便自散俗法多
用刀子頭割者謂之割無辜比來參詳殊不如針
之以絶根本恐患者不悉故復重說之(並出第七卷中)
除骨熱方四首
范汪療骨熱狸骨丸方
狸骨連翹(各五分)土瓜山茱萸
玄參胡鷰屎黃芩丹砂
馬目毒公鳶尾(各二分)黃連芍藥
雄黃青葙子龍膽栝蔞(各三分)
右十六味擣篩蜜和丸如梧子先食服三丸日三不
知稍稍增之以知為度禁食生魚菜猪肉黃黍米生
血物(古今錄驗同)
古今錄驗除熱三黃丸療骨熱身多瘡瘰癧癕腫者方
大黃黃芩黃連當歸
茯苓桂心乾薑芍藥(各二分)
梔子(一十四枚擘)柴胡(三分)
右十味擣篩蜜和丸先食服如小豆三丸不知增至
十丸欲取微利以意增之久服益良忌生葱醋物猪
肉冷水
又方
大黃黃連黃芩(各一兩)芒硝(二兩)
右四味擣篩蜜和為丸一服五丸漸加以知為度忌
猪肉冷水(並出第四卷中)
盜汗方七首
病源盜汗者因眠睡而身體流汗也此由陽虚所致久
不已令人羸瘠枯瘦心氣不足亡津液故也診其脈男
子平人脈虚弱細微皆為盜汗脈也(出第三卷中)
崔氏療盜汗夜睡中即汗汗不休必得風方
麻黃根(細切)小麥(各二升)
右二味以水一斗二升煮小麥得九升内麻黃根煮
之得三升去滓分為三服常夜服之不過兩劑即止
又方
甘皮薑(各一兩)杏仁(三兩去尖皮熬)當歸(四兩)
右四味擣合蜜和丸服如梧子五丸漸漸增之
又方
取死人席緣燒作灰淋汁熱洗從頭至足愈
又止汗粉方(朱規送)
麻黃根牡蠣粉敗扇灰栝樓(各三兩)
白术(二兩)米粉(三升)
右六味擣諸藥下篩為散和粉攪令調以生絹袋盛
用粉身體日三兩度忌桃李雀肉仍灸大椎五六百
炷日灸二七五七任意不能日别灸亦得汗即漸止
(並出第三卷中)
延年主盜汗夜卧床席衣被並濕方
牡蠣(碎之綿褁)麻黃根(各三兩)黃芪人參(各二兩)
龍骨(打碎)枸把根白皮(各四兩)大棗(七枚擘)
右七味切以水六升煮取二升五合去滓分温六服
如人行八九里久中間任食一日令盡禁蒜熱麫等
物
又療夜臥盜汗方
左顧牡蠣黃芪(各三兩)麻黃根(五兩)杜仲(二兩)
右四味擣篩為散一服方寸匕日三夜一服用敗蒲
扇煮取汁下藥禁蒜麫(並出第一卷中)
古今錄驗療盜汗麻黃散方
麻黃根(三分)故扇(燒屑一分)
右二味擣下篩以乳服三分仍日三大人方寸匕日
三不知益之又以乾薑三分粉三分擣合以粉粉之
大善(出第十卷中)
外臺秘要方卷十三
