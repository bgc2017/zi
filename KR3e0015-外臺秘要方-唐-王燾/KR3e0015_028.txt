外臺秘要方卷二十四
唐王燾撰
癰疽方一十四首
集驗癰疽論黃帝曰夫子言癰疽何以别之岐伯答曰
榮衞稽留於經脉之中則血泣而不行不行則衞氣從
之從之而不通壅遏不得行故熱大熱不止熱勝則肉
腐肉腐則為膿然不能陷肌膚於骨髓骨髓不為焦枯
五臟不為傷故命曰癰黃帝曰何謂疽岐伯答曰熱氣
純盛下陷肌膚筋髓骨肉内連五臟血氣竭盡當其癰
下筋骨良肉皆無餘故命曰疽疽者其上皮夭瘀以堅
亦如牛領之皮癰者其上皮薄以澤此其候黃帝曰善
(出太素第十六卷中)
經言五藏不調致疽六腑不和生癰一曰熛疽急者二
三日殺人緩者十餘日殺人二曰癰疽急者十餘日殺
人緩者一月死三曰緩疽急者一年殺人緩者數年四
曰水疽所發多在手足數年猶可療疽者數十種要如
此于氏法癰之疾所發緩地不殺人所發若在險地宜
令即外消若至小膿猶可療大膿致禍矣
一為腦尸二為舌本三為玄癰四為喉節
五為胡脉六為五藏俞七為五藏繫
八為兩乳九為心鳩尾十為兩手魚
十一為腸屈之間十二為小道之後
十三為九孔十四為兩腨腸
十五為神主之舍(一本云主客之舍)
凡十五處不可傷而况於癰乎若癰發此地遇良醫
能不及大膿者可救至大膿害及矣(范汪同)
候賊風證但夜痛應骨不可按抑不得廽轉痛處不壯
熱體亦不乍寒乍熱但覺體瘆瘆然冷欲得熱熱慰痛
處即小寬時有汗此是賊風證也宜即得針灸服療風
藥温也(方在療風候上大法宜知二候如此也)
又初得附骨疽即服漏蘆湯下之傅小豆薄得消也
又下利已腫處未消者可除大黃用生地黃及乾地黃
隨時也熱漸退餘風未歇者可服五香連翹湯除大黃
餘熱未消可傅升麻膏佳若失時不消成膿者用火針
膏散如療癰法又有䐔疾喜著四肢其狀赤脉起如編
繩急痛壯熱其發於脚者喜從躡□起至踝赤如編繩
謂之䐔病也又其發於臂者喜腋下起至掌也皆由四
肢勞熱氣盛為凉濕所折風結筋中成此疾也不即療
取消潰去膿則筋攣縮也其若但置不消復不潰其熱
歇氣不散喜變作䐔也
又療之宜服漏蘆湯令下外以鋒針針去血氣針寫上
結脉處傅小豆薄則消也皆可依療丹法消之及潰成
膿出火針傅膏散如療癰法也
又亦用甘蕉根薄之差
又癰發腫高者病源淺腫下者病源深大熱者易療小
熱者難療初便大痛傷肌晩乃大痛傷骨都堅者未有
膿半堅半軟者有膿發腫都軟血瘤也非癰發腫以漸
知長引日月亦不大熱時時牽痛瘤也非癰吳音曰謂
諸氣結亦有腫久久不消成癰療之宜散氣氣已散若
初腫處有浮氣年衰皆發癰療之宜及年盛竝折散熱
可無此憂
于氏法夫癰疽脉洪麤難療脉微濇者易療諸浮數之
脉應當發熱而反惡寒者癰也此或附骨以有膿也
趙乃言無虚勞腹中疾或發血瘤瘡瘡狀墳起頭墨正
爾置不當灸療療之火熨便焦爛剥刮去焦痂則血泄
不可禁必死癰起於節解遇頑醫不能即消令至大膿
者豈膏藥可得復生乎
又發癰堅如石走皮中無根瘰&KR0659;也久不消因得他熱
之疾時有發為癰也
又發癰至堅而有根者名為石癰療之法當服酒非酒
即藥勢不宣但當稍飲取令相得和散便止凢癰腫有
肥人用貼宜栝蔞根和平體宜赤小豆貼方
以赤小豆五合内苦酒中熬之畢擣為散以苦酒
和之塗拭紙上貼腫從發腫兩頭以下(范汪同)
又論少小有渴年四十以外多發癰疽有膈痰而渴者
年盛必作黃疸年衰必發癰疽也(范汪同)
又黃帝曰願聞癰疽之形與其期日岐伯曰略說癰疽
之極者十八種
又癰疽發咽名曰猛疽猛疽不療則化血為膿膿不寫
塞咽半日死其化膿者寫已則含豕膏無冷食三日而
已一去無食
又發於股胻名曰股脱疽其狀不甚變而癰腫膿摶骨
不急療三十日死(髀内曰股股外曰髀膝上股下骨稱曰股胻也)
又發於脇名曰改訾改訾者女子之疾也久之其狀大
癰膿其中乃有生肉大如赤小豆療之方
剉連翹草及根各一升以水一斗六升煮令竭取
三升即強飲厚衣坐釡上令汗出至足已
又發於&KR2385;者名曰銳疽其狀赤堅大急療之不療三十
日死
又發於脛者名曰兔囓其狀赤至骨急療之不療害人
又發於足上下者名曰四淫其狀大如癰不急療百日
死
又發於肩及臑者名曰疵疽其狀赤黑急療之此令人
汗出至足不害五藏癰發四五日逆&KR0778;之
上灸百壯石子當碎出也不出可益壯(從癰發高下以後范汪並同)
又石癰者始發皮核相親著不赤頭不甚堅微痛熱熱
漸自歇便堅如石故謂之石癰難消又不可得自熟縱
愈皆百餘日也又發癰兩頭牽而旁推無根者又不痛
結筋非癰也發癰狀如蚢雖極大此肉瘤非癰也腫一
寸至三寸癤也三寸至五寸癰也五寸至一尺癰疽也
一尺至三尺名曰竟體疽腫成膿九孔皆出諸氣憤鬱
不遂志欲者多發此疾癰及疽血瘤鼠乳石癰結筋瘤
&KR0659;皆不可就針角針角少不及禍者
凢癰疽之疾未見膿易療之當上灸三百壯四邊間子
灸各二百壯實者可下之虚者可補之有氣者下其氣
服占斯内塞散得愈絶房三年凡癰瘡審知膿者破之
皆當近下邊膿出後當膏藥兌之常使開潤勿令燥合
也若其人羸勿一頓盡膿徐徐令後稍出乃盡癰方潰
其上皮薄人喜當上破之此終不愈當下破之乃得膿
耳勿要其皮厚也凢癰有膿當破無膿但氣腫若有血
慎不可破針灸也按之四邊堅中軟此為有膿瀋也一
邊軟亦有膿都堅者此為菹核或但有氣也都軟者此
為有血血瘤也當審堅軟虚實為要若堅疽積久後若
更變熟偏有軟處不可破者疽當暖裹置耳若灸刺破
療必暴劇不可救及結筋腄(馳偽切)肉鼠乳皆不當療也
又服内塞散不與他療相害晝夜十餘度服散當以酒
又發於腋下堅赤者名曰米疽療之用砭石欲細而長
疎啟之塗以豕膏六日巳勿裹其癰堅而不潰者為馬
刀挾纓急療之(太素經曰頸前已纓)
又發於股隂者名曰赤弛不急療六日死在兩股之内
不可療一云六十日死
又發於膝者名曰疵疽其狀大癰色不變寒熱如堅石
勿石石之死須其柔色異乃石之者生(冷石熨之柔乃破之凖例之也)
又諸癰腫之發於節而相應者不可療(大素經云膈八節門故不可療)
(也)
又發於陽者百日死
又發於隂者三十日死(丈夫陽器曰陽婦人隂器曰隂)
又發於踝者名曰走緩其狀肉色不變數石其輸而止
其寒熱不死
又發於足傍者名曰厲疽其狀不大初從小指發急療
之去其黑者不消輒益不療百日死(云足側也)
又發於胸者名曰背疽狀如大豆三四日起不早療下
入腹入腹不療十日死(太素經云寒熱不去十日早死)
又發於足指者名曰脱疽其狀赤黑死不療不赤黑可
療療不衰急斬去之得活不去者死
又發於膚者名曰舌疽其狀如糓實瓜蔞常苦寒熱急
療之去其寒熱不療十歲死死後出膿
又發於頸者名曰夭疽其狀大而赤黑不急療則熱氣
下入淵腋前傷任脉内熏肝肺十餘日死(太素經曰項曰前曰頸)
一云發頭(以前十八種竝)
千金論曰夫癰疽初發人皆不以為急此實竒患唯宜
速療若療不速病成難救以此致禍者不一發皆外皮
薄為癰皮厚為疽宜急治之夫癰壊後有惡肉者以豬
蹄湯洗去穢次傅食肉膏散惡肉盡傅生肉膏散及摩
四邊令善肉速生當斷絶房室慎風冷勞煩待筋脉平
復乃可任意耳不爾新肉易傷傷則重潰發發則禍至
慎之慎之
凡癰疽始發或似小節或復大痛或復小痛或發如米
粒大白膿子此皆微候宜善察之見有少異即須大驚
忙須急治之及斷口味速服諸湯下去熱毒若無醫藥
即灸當頭百壯其大重者□四面及頭上二三百壯壯
數不慮多也復薄冷藥貼膏種種救療必差也
又其用藥貼法皆須當瘡中處開孔口令洩瘡熱氣出
亦當頭以大針針入四分即差
身中忽有痛處似打狀名曰氣痛痛不可忍遊走不住
發作有時痛則小熱痛定則寒此皆由冬受温風至春
暴寒風來折之不成温病乃作氣痛也又宜先服五香
連翹湯摩丹參膏又以白酒煮楊柳皮及暖熨之有赤
氣點點刺出血也其連翹湯可服數劑及竹瀝湯勿以
一劑未效便謂即止遂不服耳中間將白薇散佳
素問曰寒氣客於經絡血凝渗澀不行壅結為癰疽也
不言熱之作也其後成癰又陽氣凑集化寒為熱熱盛
則肉腐為膿也又以酢和蜂蛤灰塗之乾即易差即止
凡腫根廣一寸以下名癤一寸以上名小癰如豆粒大
者名皰子皆始作急服五香連翹湯下之數劑即差止
(並出第二十三卷中)
廣濟療癰疽排膿散方
黃茋(十分膿多倍)青小豆(一分熱口乾倍)芎藭(三分肉不生倍)芍藥(三分)
(痛不止倍)白斂(三分冇膿不合倍)栝蔞(三分若渴小便利倍)甘草(三分)
(炙)
右七味為散酒服方寸匕日三服不利忌海藻菘菜
熱麫魚蒜等(千金同一方無白斂甘草)
又療發癰疽排膿散方
人参(二兩)當歸(二兩)桂心(二兩)芎藭(一兩)
厚朴(一兩炙)甘草(一兩炙)防風(二兩)白芷(二兩)
桔梗(一兩)
右九味擣篩為散以酒服方寸匕日二服不利若瘡
未合常服之忌生冷菘菜海藻生葱蒜(並出第五卷中)
劉㳙子療癰疽先宜傅大黃食肉膏方在發背部千金
方食惡肉散後用大黃附子等十物者乃是次兌膏方
當歸芎藭白芷(各二兩)烏頭(一兩)
巴豆(二十枚去皮)松脂(二兩)豬肪(二分)
右七味㕮咀内膏中微火合煎三沸已内松脂攪令
相得以綿布絞去滓以膏著綿絮兊頭大瘡雖深兊
之膿自出就兊盡即生善肉瘡淺者不足兊著瘡中
日三惡肉盡即止
又療癰疽發壊出血生肉黃耆膏方
黃茋(一兩)芍藥(一兩)當歸(一兩)大黃
芎藭獨活白芷薤白
生地黃(各一兩)
右九味切猪膏二升半煎三上三下膏成絞去滓傅
兌瘡上摩左右日三文仲同(並出第四卷中)
又療癰疽瘡生肉黃茋膏方
黃茋細辛生地黃蜀椒
當歸芍藥薤白白芷
芎藭丹參(各一兩)猪膏(一升半臘月者)甘草
蓯蓉獨活黃芩(各一兩)
右十五味以苦酒一升二合夏月漬一宿冬月二宿
微火煎三沸煮酒氣盡成傅之
又療癰疽始作便壊熱毒發瘡膏方
羊髓(一兩)甘草(二兩)胡粉(五分一法五兩)大黃(一兩)
豬膏(二升)
右五味切合膏髓煎二味烊内甘草大黃三上三下
絞去滓内胡粉攪令調和傅瘡上日五度
又療癰疽已潰白芷摩膏方
白芷甘草(各二分)烏頭(三分)薤白(十五挺)
青竹筎(雞子大一枚)
右五味切以猪膏一升合煎白芷黃膏成絞去滓塗
瘡四邊勿著瘡中(並出第五卷中)
師深内塞散療癰疽潰漏血脉空竭方
黃茋細辛芍藥薏苡仁
白芷瞿麥(各二兩)赤小豆(七兩)乾地黃
人参防風(各二兩)
右十味切先以新成白苦酒置新器中内赤小豆須
臾出銅器中熬令燥復須内苦酒中更熬凡五反止
合𢷬為散酒服方寸匕日夜六七過腹痛甚倍芍藥
口未閉倍薏苡仁膿多倍黃茋(出第二十八卷中)
刪繁療癰疽等毒潰爛猪蹄洗湯方
猪蹄(一具治如食法)薔薇桹(一斤)甘草(五兩炙)芍藥(五兩)
白芷(五兩)
右五味切以水二斗煮猪蹄取八升去滓下諸藥煮
取四升稍稍洗瘡(出第九卷中)
千金翼黃帝問曰有疽死者奈何岐伯曰身有五部伏
莬一朓二(一云膊)背三五藏之腧四項五五部有疽死也
(刪繁同本出靈樞)
又王不留行散主癰疽及諸雜腫潰皆服之亦療癰腫
不潰苦困無賴方
野葛皮(半分)五色龍骨(五兩)王不留行子(二升千金方用三合)
(翼云一升)桂心(一兩)當歸(二兩)乾薑(一兩)
栝樓(末六合)
右七味為散食訖温酒服方寸匕日三以四肢習習
為度不知漸漸加之此浩仲堪方隨日濟闍黎施行
實為神散癰腫即消此方妙(千金同出第十四卷中)
癰腫方二十五首
集驗療癰腫大按乃痛者病深小按便痛者病淺按之
處陷不復者無膿按之即復者有膿若當上破者膿出
不盡不盡稍深蝕骨骨碎出當以魚𨗳側際從下頭破
令膿出盡出盡則骨生愈矣若惡肉不盡者食惡肉藥
去之膏塗之即愈食肉藥方
取白荻灰水淋之煎令如膏此不宜預作作之十
日則歇并可以去黑子黑子藥注便即拭去不時
拭則傷膚又一方以桑皮灰亦妙
凡破諸病肉厚處當先廣封四面不爾瘡披裂氣泄便
死不可救也(以前范汪同)有久癰餘瘡為敗癰深疽有脛間
喜生瘡中外惡瘡霜寒凍不差經年或骨疽亦名脛瘡
深爛青黑四邊堅強中央膿血惡汁出百藥療不差汁
漬好肉處皆腫亦有碎骨從中出者可温赤龍皮湯洗
之夏月日日洗之冬日三日四日一洗潰肉多者可時
傅白䕡茹散食去之可一日之中三四傅之止後長傅
家猪尿散得差也
取猪矢燒作灰下絹篩以粉疽敗瘡中令滿汁出
脱去便傅之長傅須差也若更生青肉復著白䕡
茹散如前法也(出第八卷中)
千金翼凢五子日夜半五丑日鷄鳴五寅日平旦
五卯日日出五辰日食時五巳日禺中
五午日日中五未日日昳五申日晡時
五酉日日入五戌日黃昏五亥日人定
右以此日時遇疾發者皆不起也(出第二十三卷中)
廣濟療癰腫腫潰内服藥外宜貼膏方
松脂(一斤煉者)膒脂(三合生)椒葉(一兩)白蠟(三兩)
蛇銜(一兩)黃茋(一兩)芎藭(一兩)白芷(一兩)
當歸(一兩)細辛(一兩)芍藥(一兩)
右十一味切以水先煎脂蠟烊盡内諸藥三上三下
白芷色黃膏成用剪故帛可瘡大小塗膏貼上日夜
各一
又療癰腫膿潰瘡中有紫肉硬不消以此散兊頭内蝕
之方
石硫黃(一分研)馬齒礬石(二分熬令汁盡)漆頭䕡茹(二分)
麝香(二分研)雄黃(二分)雌黃(一分研)
白礬(二分熬令汁盡)丹砂(二分研)
右八味𢷬篩為散攪令調熟以傅瘡中瘡惡肉上貼
膏日二易(千金并翼深師同並出第三十卷中)
劉㳙子療癰腫方
白斂烏頭(炮)黃芩(各等分)
右三味𢷬下篩和雞子白傅上即愈(出第十卷中)
療癰腫有熱黃茋貼方數用神騐
甘草(炙)大黃白斂黃
芎藭
右五味各等分𢷬篩以雞子黃和如濁泥塗布上隨
赤熱有堅處大小貼之燥易甚效
刪繁療癰腫白斂薄貼方
白斂當歸芍藥大黃
莽草芎藭
右六味各等分𢷬篩下雞子黃和如泥塗布隨大小
貼之燥易
又療癰腫堅核不消白斂貼之方
白斂大黃赤石脂芍藥
莽草黃芩黃連茱萸
右八味各等分𢷬篩以雞子黃和如濁泥塗布上隨
核大小貼之燥易
又療癰腫黃茋貼之方
黃芪(一兩半)黃芩(一兩)芎藭(一兩)黃連
白芷芍藥(各二兩)當歸(一兩半)
右七味𢷬篩以雞子白和如膏諸暴腫起處以塗著
布上已貼燥易腫處不覺貼冷便愈熱勢毒者加白
斂一兩尤佳
又療癰腫黃芪貼方
黃茋大黃白芷牡蠣(熬)
白斂
右五味各等分𢷬篩和雞子貼燥易
又療癰腫已潰四物黃連薄貼方
黃連黃蘗地榆白芷(各一兩)
右藥𢷬篩雞子白和塗布薄癰上對瘡口穿布出癰
氣令疎氣
又療癰腫一物栝樓薄貼方
以栝樓根隨多少止一物切五片内苦酒中熬燥
𢷬篩之苦酒和塗紙上以貼癰腫上服散人宜用
(並出第九卷中)
千金療癰腫松脂貼方
當歸黃茋黃連芍藥
蠟黃芩芎藭大黃(各一兩細)
(切)松脂(一斤半)膒脂(一合半)
右十味切以微火煎之三上三下綿布絞去滓向火
炙塗生牋紙上隨大小貼之一日三度易之即差
又療腫蒺䔧散方
蒺藜子(一升熬令黃)
右一味𢷬篩以麻油和之如泥炒令焦黑以塗故布
上剪如腫大勿開頭㧺上無蒺藜子用小豆和雞子
如前乾則易之甚妙
又㧺湯方
大黃黃芩白斂(各三兩)芒硝(六分)
右四味以水六升煮取三升以故帛四重内汁中以
㧺腫上煖復易晝夜為之(翼同)
又癰腫痛煩困方
以生楸葉十重貼之以布綿裹緩急得所日二易
止痛消腫食膿血良無比勝於衆貼冬以前收乾
者臨時鹽湯沃潤用之亦可薄削楸皮用之(備急張文)
(仲肘後同)
又諸癰腫牢堅諸藥不療方
削附子如碁子厚一指正著腫上以少唾濕附子
火炙附子令熱徹附子欲乾輒令更唾濕之常令
附子熱氣入腫中無不愈者此法絶妙(並出第二十三卷中)
千金翼黃茋湯主癰腫熱盛口乾除熱止渴方
黃茋升麻栝樓乾地黃(各二)
(兩)麥門冬(去心)芍藥(各二兩)黃芩(一兩半)
梔子(二十枚擘)
右八味切以水一斗煮取三升分三服(劉㳙子用升麻一兩梔子)
(十四枚餘藥同)
又白斂薄貼主癰腫方
白斂大黃黃芩(各等分)
右三味𢷬篩和雞子白如泥塗布上薄貼腫上乾則
易之可以三指撮藥末内三升水中煮三沸綿注汁
拭腫上數十遍以寒水石末和塗腫上以紙覆之乾
則易之一易輒以煮拭之日夜三十度(劉涓子同)
又療癰腫方
伏龍肝以大酢和作泥塗布上貼之乾則易之消
矣
又凡腫已潰未潰者方
以膠一片水漬令軟納納然稱腫之大小貼當頭
上開孔若已潰還合者膿當被膠急撮之膿皆出
盡未有膿者腫當自消矣
又方
燒鯉魚作灰酢和塗之一切腫上以差為度至良
又温中湯主癰腫取冷過多寒中下利食完出方
甘草(炙)乾薑附子(各六分炮)蜀椒(二百四十)
(枚汗)
右四味切以水六升煮取二升分三服忌海藻菘菜
猪肉冷水(劉涓子同出第二十三卷中)
張文仲劉涓子療癰消膿木占斯散方
木占斯桂心人參細辛
敗醬乾薑厚朴(炙)甘草
防風桔梗(各一兩)栝樓(一兩)
右十一味𢷬為散服方寸匕入咽覺流入瘡中若癰
及疽灸亦不能發壊者可服之瘡未壊者去敗醬已
壊發膿者内敗醬此藥時有化癰疽令成水為妙
隱居必效方消癰腫
白斂(二分)藜蘆(一分)
右二味𢷬為末以苦酒和如泥貼腫上日三大良(備急)
(同出第五卷中)
石癰方五首
千金堅如石核復大色不變或作石癰療之鍊石散方
鹿角(八兩一作白灰)白斂(三兩)粗理黃石(一斤酢五升先燒石令赤)
(内酢中復燒内之酢盡半止)
右三味𢷬篩作細末以餘酢拌和如泥厚塗之乾即
塗取消止盡更合諸漏瘰&KR0659;藥悉皆主之並須火針
瘡上塗膏
又方
單磨鹿角半夏塗不如上方佳也(集騐文仲小品古今錄騐同)
又療石癰堅如石不作膿方
以生商陸根爛𢷬傅之燥則易之治腦漏及諸癰
癤(古今錄騐同)
又方
以蜀桑根白皮隂乾𢷬末消膠以酒和傅上即拔
出(並出第二十三卷中)
備急療若發腫至堅而有根者名曰石癰也方
灸腫三百壯當石子破碎出如不出益壯乃出其
癰疽石癰結筋瘰&KR0659;皆不可針角針角殺人(集騐文仲)
(千金同出第四卷中)
癰癤方一十四首
劉涓子療癰癤諸腫有熱方
地黃(三斤洗細切)
右一味以水一斗煮取三升去滓煎湯令小厚以塗
紙當瘡中央貼之日再三易數用大良並療牛領上
腫(出第十卷中)
集騐療癰及癤如結實赤熱者方
以水磨半夏塗之燥復更塗得流便消也出草中
可自掘生半夏乃佳此療神騐勿不信也(出第八卷中)
千金療凡癤無頭者
吞葵子一枚即出勿多服頭多也
又方
燒葛蔓灰封上自消
又方
牛糞封之佳
又方
以鼠粘葉貼之
又方
用水和雀糞傅之
又方
猪頭骨芸薹子
右二味等分為末和酢封之
又療癰癤潰後膿不斷及諸物刺傷不差方
取石硫黃三兩粉之一味筋一片磓頭令碎少濕
之内石硫黃中刺瘡孔以瘡差為度(通按筋字可疑)
又乾地黃丸主虚熱消瘡癤方
乾地黃(四兩)大黃(六兩)桂心(二兩)芍藥(三兩)
茯苓(三兩)王不留行(二兩)黃芩(二兩)麥門冬(二兩)
(去心)遠志(二兩)升麻(二兩)人参(二兩)
甘草(二兩炙)枳實(二兩炙)
右十三味𢷬篩蜜和丸如梧子大酒服十丸日三加
至二十丸長服令人肥健(翼同)
又地黃煎方補虚除熱可將和服取利也散石癰疽癤
痔熱悉宜服百日癰疽永不發也
取生地黃隨多少三擣三押取汁令盡一味以新
布重絞其汁澄清置銅器中湯上煮之減半復下
更新布絞去麤碎結濁者滓穢盡復煎之濃竭令
如飴糖置甆器中酒服如彈丸大日三勿加至百
日服之有驗
又梔子湯主表裏俱熱三焦不實身體生瘡或發癰癤
大小便不利方
芒硝(二兩)大黃(四兩)梔子(二七枚擘)黃芩(二兩)
知母(二兩)甘草(二兩炙)
右六味切以水五升煮減半下大黃煮取一升八合
去滓内芒硝二兩分三服忌海藻菘菜(並出第一十三卷中)
千金翼論曰一切癰疽皆是瘡㾗根本所患癰之後膿
汁不止得冷即是鼠瘻是以漏方次之大須急救之
馬齒草(五斤切)槲白皮(一斤水五升煮取一升澄清)麝香(半臍乾之仍研)
(作末)杏仁(半斤油煎令黑𢷬如膏)
右四味以甆器貯之合和以三四重綿密繫口病已
成瘡者以泔清淨洗拭乾剪作貼子塗藥貼著瘡上
日三易若未作瘡如作瘰&KR0659;子者以艾一升熏黃如
棗大乾漆如棗大末之釡月下土三味並末和艾作
炷灸三七壯(本方療鼠瘻出第二十三卷中)
又主癤腫方
生椒末麴末釡月下土末之以大酢和傅之(並出第二)
(十四卷中)
附骨疽方八首
千金診附骨疽法凡附骨疽者無故附骨成膿故名附
骨疽喜著大節解中丈夫産婦喜著胯髀嬰兒亦著脊
背丈夫急者先覺痛不得動摇按之應骨痛經日便覺
皮肉漸急洪腫如肥狀是也小兒纔近便大啼呼即是
肢節有痛候也大人緩者先覺肥洪洪然經日便覺痺
痛不隨小兒四肢不能動摇亦如不隨狀著肢節解中
有洪洪處不知是附骨疽令遍身成腫不至潰死體皆
青黯大人亦有不别是附骨疽呼為賊風風腫也
又凡人身體患熱當風取凉風入骨解中風熱相摶便
成附骨疽其候嗜眠沈重忽忽耳鳴又秋夏露卧為冷
所折風熱伏結而作此疾急者熱多風少緩者風多熱
少小兒未知取風冷何意而有此疾由其血氣盛肌嫩
漸為風冷折之即凑理凝結故也
又凡骨疽者久瘡不差差而復發骨從孔中出名為骨
疽方
以猪膽和楸葉𢷬封之
又方
𢷬白楊葉下篩傅之
又方
穿地作坑口小裏大深三尺取乾雞屎五升以艾
及荆葉和之令可燃火令煙出内疽孔坑中以衣
擁坑口勿洩煙半日許當有蟲出
又癰疽敗及骨疽方
末龍骨粉瘡四面厚二分
又方
用自死蝦蟇一枚頭髮一把以猪膏一片半内二
物煎之消盡下之欲冷内鹽一合攪和以膏著瘡
中日一易蟲出如髮蟲盡愈
又骨疽百方療不差方
可瘡上以艾灸之三日三夜無不愈也(並出第二十三卷中)
備急若骨疽積年每一年一發汁出不差方
取膠熬𢷬末粉勃療上及破生鱧魚以㩉之如食
頃刮視其小蟲出更洗更傅蟲出盡止(備急文仲同)
又療疽瘡骨出方
黃連牡蠣(各二分熬)
又二味末先以鹽湯洗以粉之(文仲同出第四卷中)
瘭疽方一十六首
集騐論胷中痛少氣急入闇中以手掩左眼竟視右眼
見光者胷中結癰也若不見光瘭疽内發若吐膿血此
不療之疾宜以灰掩膿血上不爾著傍人也又齒間臭
熱血出是瘭疽也七日死療所不差宜以灰掩地血瘭
疽喜著指與代指相似人不别者亦呼作代指不急療
其毒逐脉上入藏殺人也南方人得此疾皆斬去指恐
其毒上攻藏故瘭疽著指頭者其先作黯疱然後腫赤
黑黯瘆痛入心是也(出第八卷中)
千金瘭疽論說曰瘭疽者肉中忽生點子如豆粒小者
如黍粟劇者如梅李或黑赤青白不定一種其狀有根
不浮腫痛瘆應心根深至肌少久便四面悉腫皰黯黯
紫黑色能爛壊筋骨也毒散逐脉入藏殺人南方人名
為榻著毒著厚肉處即割去之亦燒鐵烙疱上合焦如
炭亦疱上灸百壯為佳單𢷬酸草葉傅腫四面防其長
大飲葵根汁及藍青汁若犀角汁升麻汁竹瀝汁黃龍
湯諸單療折其勢耳其病亦喜著指故與代指相似人
不識之呼作代指不急療之亦逐脉上入五藏殺人南
方人得之皆斬去指疽著指初指頭先作黯疱然後腫
赤黑黯瘆痛入心是也復有惡肉病者身上忽有肉如
赤豆粒突出便長推出如牛馬乳上如雞冠狀不療自
長出不止不痛癢此由春冬時受惡風入肌脉中變成
此疾療之宜服漏蘆湯外燒爍日日為之令焦盡竟以
升麻膏傅之積日乃差(備急同出第二十三卷中)
劉㳙子療瘭疽侵淫廣大羊髓膏方
羊髓(二兩)大黃甘草(炙)胡粉(各二兩)
右四味㕮咀以猪膏二升半合煎微火三上三下絞
去滓傅日四五(深師云兼療赤黑爛壊成瘡出第五卷中)
千金療瘭疽著手足肩背累累如米起色白刮之汁出
愈復發方
黃茋(六分)欵冬花(二分)升麻(四分)附子(一分炮)
苦参(一分)赤小豆(一分)
右六味下篩酒服半錢匕漸增至一錢日三服(范汪方無)
(苦参有赤小豆)
又方
虎糞白者以馬尿和之暴令乾燒灰粉之(翼同)
又方
胡粉青木香龍骨滑石(各二兩)
右四味下篩以米粉一升和之稍以粉之日四五
又方
竈室塵竈突中墨竈釡底土(各一升)
右三味合研令勻以清水一斗煮三沸取汁洗療日
二三度
又凢瘭疽手足肩背忽磥磥如赤小豆刺之汁出者是
療之方
剥却瘡皮温泔清洗胡鷰窠和百日男子矢塗之
又方
熬蕪菁子熟𢷬綿裹傅之勿止(文仲備急肘後同)
又方
熬麻子末摩上日五六度
又方
麫和酒傅之
又方
鯽魚三寸長者亂髮如雞子大猪脂一斤煎以成
膏塗之
又療瘭疽秘方世所不𫝊神良無比
射干甘草(炙)升麻枳實(炙各二兩)
大黃(十分)麝香(二分研)乾地黃(二兩)犀角(六分屑)
前胡(三兩本方云三分)
右九味切以水九升煮取三升分三服差止不限劑
數(翼同深師加黃芩十分餘同)
又瘭疽漏蘆湯方
漏蘆白斂黃芩麻黃(去節)
白薇枳實(炙)升麻芍藥
甘草(各二兩炙)大黃(三兩)
右十味切以水一升煮取三升分三服無藥單用大
黃下之良(張文仲備急並翼並同)
又升麻膏方
升麻白薇漏蘆連翹
芒硝(各二兩)黃芩蛇銜枳實(各二兩炙)
梔子仁(二十枚)蒴藋(四兩)
右十味切𢷬破令細後以水三升漬半日以猪膏五
升煎水氣竭去滓傅諸丹毒皆用及熱瘡腫上並日
三易之
升麻㧺湯方
升麻漏蘆芒硝(各二兩)梔子(二十枚)
黃芩(三兩)
右五味切以水一斗合蒴藋五兩煎取七升冷㧺諸
丹腫上常令濕内宜服漏蘆湯甚佳
又療瘭疽浸淫多汁日就侵大胡粉散方
胡粉(一分熬)黃連(三分)甘草(二分炙)䕡茹(二分)
右四味下篩以粉瘡上日三(翼文仲備急深師同並出第二十三卷中)
千金翼薄㩉湯主瘭疽浸淫欲作未成或如桃李核或
如雞子赤焮方
甘草(炙)黃芩大黃黃連
當歸芒硝(各兩)
右六味切以水一斗煎取三升絞去滓鐺中下芒硝
一沸攪之貼布帛中以㩉腫上數百遍(劉涓子深師同出第二十)
(三卷中)
緩疽方四首
集驗論有緩疽者初結腫形似癰回回無頭尾其色不
異但痛深有根核又與皮肉相親著外耳一名内癰其
有大者如拳小者如桃李狀積日不消喜變紫色黯黑
久即皮肉俱爛如牛領瘡狀便通體遍青黯色而不作
頭穿潰出膿初作服五香連翹湯鑱去血以小豆薄塗
之其間數針鑱去血又薄之取消也若不消色未變青
黯者以鍊石薄之若失時不得療已爛者猶服五香連
翹湯及漏蘆湯下之隨熱多少投方也外以升麻湯搨
洗之薄升麻膏若生臭惡肉者可以單行一物白䕡茹
散傅之青肉去盡便停也好肉既生但薄升麻膏良不
生單傅一物黃茋散也若傅白䕡茹散積日青惡肉不
盡者可以漆頭赤皮䕡茹取半錢七和大三錢七白䕡
茹散中合和傅之惡肉去盡還以淳用白䕡茹散也視
好肉欲生可傅黃茋散也黃茋散方白䕡茹散方漆頭
䕡茹散方並一味單行隨多少𢷬篩為散(出第八卷中)
范汪飛黃散療緩疽惡瘡食惡肉方
取丹砂著瓦盆南雌黃著中央磁石北曾青東白
石英西礜石上石膏次鍾乳下雄黃覆雲母薄布
下各二兩先𢷬篩瓦盆中以一盆覆上羊毛泥令
厚作三隅竈燒之以陳葦一日成取其飛者使之
甚妙
又療緩疽以飛黃散食惡肉令盡作土竈熏之方
雄黃(一兩)雞白屎(一兩)䔧蘆(一兩)丹砂(一兩)
乾鰻鱺魚(一兩)
右五味𢷬下篩青布褁之熏經三日乃止止畢要以
蛇銜膏摩之良(簡范汪方無蛇銜膏崔氏方附於後並出第三十一卷中)
崔氏蛇銜膏療癰腫瘀血産後血積耳目暗等牛領馬
鞍瘡方
蛇銜(一兩)大黃附子(去黑皮)芍藥
當歸細辛黃芩大戟
椒(去月)莽草獨活(各一兩)薤白(十四莖)
右十二味並切之以苦酒淹之一宿以不中水成鍊
猪膏二升龍銜藤一兩合膏煎名龍銜膏今又有龍
草似蛇銜而葉大耳亦有取其根合煎者亦名龍銜
膏(出第二卷中)
小品療緩疽初作即以小豆薄塗之亦消也(出第十卷中)
發背方四十一首(其乳石發背自有正方在第三十八卷中具述)
千金論曰凡發背皆由服餌五石寒食更生散所致亦
有單服鍾乳而發者亦有生平不服諸石而自發背者
此是上代有服之者其候率多於背兩胛間起初如粟
米大或痛或癢仍作赤色人皆初不以為事日漸長大
不過十日遂至不救其臨困時方圓徑三四寸高一寸
瘡有數十孔以手按之諸孔之膿皆反出尋即失音不
言所以飬生者小覺背上痛痒有異即取淨土冷水和
泥捻作餅子徑一寸半厚二分以麤艾大作炷灸泥上
貼著瘡上灸之一炷一易餅子若粟米大時可灸七餅
即差若榆莢大灸二七炷即差至錢許大日夜灸不住
乃差并服五香連翹湯及鐵漿諸藥攻之乃愈又常以
冷水射之漬冷石熨之日夜勿止待差住手此病忌麫
酒肉五辛等亦有當兩腎上發者
又論曰凡服石人皆須大勞役四體無得自安如其不
爾多有發動亦不得遂便恣意取煖稱適已情必須違
欲以取寒凍雖當時不寧於後在身多有所益終無發
動之慮
又發背方
凡腫起於背胛中頭白如黍粟四面相連腫赤黑
令人悶亂者名發背也即禁房慎蒜麫不速灸治
即入内殺人灸當瘡上七八百壯有人不識多作
雜腫療之皆死
又方
取亂髮灰酒服方寸匕
又方
以三年酢滓微火煎令調和牛脂封上日一易
又方
取狗牙灰酢和𫝊之
又方
取猪羊脂封之亦療發乳
又方
以蛇頭灰水和傅之
又方
飲鐵漿三升下利為佳
又方
以鹿角灰酢和塗之(古今錄騐同)
又方
燒古蜯末之如粉雞子白和傅上日三即差止
又發背及癰疽潰漏並未潰毒腫方
栝樓榆皮胡鷰窠鼢鼠土
女人月水布洗取汁
右五味並須等分以月水汁和如泥封腫上乾即易
之潰者四面封已覺即封從一日至五日令差(翼同)
又療癰疽潰漏發背及小小瘰&KR0659;李根散方
李根半夏(洗)栝樓(各一升)甘草(二兩炙)
葛根(三兩)桂心(四兩)當歸(二兩)通草(二兩)
芎藭(一兩半)白斂(一兩)桔梗(二兩)厚朴(炙)
黃芩(各一兩)芍藥(四兩)附子(一兩炮)
右十五味為散酒服方寸匕日三瘡大困者夜再服
有患發背骨出身有三十餘癰癤服此差忌羊肉餳
海藻菘莱猪肉冷水生葱(范汪同)
又治諸虚不足發背癰疽經年差後復發或由大風聚
結毒氣在内閉塞夏月已來出攻於背久不療積聚作
膿血為瘡内漏大内塞排膿散方
山茱萸五味子茯苓乾薑(各六分)
當歸(四分)附子(二分炮)肉蓯蓉(八分)石斛(五分)
兔絲子(三分酒漬)巴戟天(八分)瞿麥(三分一云地麥地膚地膚子也)
遠志(八分去心)人参(五分)甘草(五分炙)麥門冬(八分志心)
石葦(四分)芎藭(四分)芍藥(五分)乾地黃(八分)
桂心(五分)
右二十味為散酒服方寸匕日三夜一稍加至兩七
長服終身不發癰癤忌同前
又内補散療癰疽發背方
蜀升麻黃芩人参(各二分)乾薑
白斂桂心甘草(炙)附子(炮)
防風(各一兩)芎藭(一兩)赤小豆
右十一味為散酒服方寸匕日三夜再(一云蜀椒非)
又内補散主癰疽發背已潰排膿生肉方
當歸桂心人参(各二兩)芎藭
厚朴(炙)桔梗甘草(炙)防風
白芷(各一兩)
右九味為散酒服方寸匕日三夜再瘡未合服勿停
忌(范汪同)
又瞿麥散主排膿止痛利小便方
瞿麥(二兩)芍藥(二兩)桂心(半兩)赤小豆(半合)
芎藭(半兩)白斂(半兩)黃芪(一兩)當歸(二兩)
麥門冬(二兩去心)
右九味為散先食温酒服方寸匕日三忌生葱(翼深師同)
又薏苡仁散主令癰自潰長肌肉方
薏苡仁桂心乾薑白斂
當歸肉蓯蓉(各一兩)
右六味為散先食温酒服方寸匕日三夜再(翼同)
又黃茋竹葉湯主胷背遊熱癰疽方
生地黃(八兩)黃茋甘草(炙)芍藥
黃芩(各三兩)人参石膏(碎)芎藭
當歸(各二兩)生薑(五兩)大棗(三十枚擘)半夏(四兩洗)
淡竹葉(切一升)麥門冬(去心三兩)
右十四味以水一斗二升煮竹葉取九升去滓内藥
煮取三升分四服相去如人行五六里再服日三夜
一忌海藻菘菜羊肉餳(古今錄騐同)
又排膿内塞散主大瘡熱已退膿血不止瘡中肉虚疼
痛方
防風茯苓白芷桔梗
遠志(去心)甘草(炙)人参芎藭
當歸黃茋(各一兩)桂心(二分)附子(炮二枚)
厚朴(二兩)赤小豆(五合熬)
右十四味𢷬散酒服方寸匕日三夜一忌同前
又麝香膏主諸惡瘡及癰疽發背上惡肉方
麝香(研)雄黃(研)真珠(研各一兩)礬石(一兩熬)
右四味細篩以猪膏攪令如泥塗惡肉盡止更傅生
肉膏佳
又療癰疽敗壊生肉膏方
生地黃(一斤)辛夷獨活當歸
黃茋大黃芎藭(各一兩)薤白(五兩)
白芷芍藥黃芩續斷(各一兩)
右十味切以臘月猪脂四升煎傅之佳
又方
大黃附子(炮)芎藭雄黃
真珠(各一兩)白斂礬石(燒)黃芩
䕡茹(各二兩)雌黃(一兩)莽草(一兩)
右十一味先以猪膏一升半煎六沸去滓内䕡茹礬
石末攪之塗瘡上惡肉盡止(劉涓子同)
又方
䕡茹(漆頭者)礬石(各二分熬)雄黃(二分研)硫黃(二分)
右四味為散内瘡口中惡肉盡止勿使過好肉也
又發背上初欲作腫即服此方
梔子仁(一百枚)大黃升麻黃芩
甘草(炙各三兩)
右五味切以水九升煮取三升半分三服使利便止
不下更進一服忌海藻菘菜從瞿麥散以下九方並
療發背部中已次之(丈仲備急同並出第二十三卷中)
范汪療癰腫發背虎牙散方
虎牙(炙)乾薑附子(炮)當歸
甘草(炙)防風桂心王不留行
茯苓(各一兩)
右九味𢷬下篩服方寸匕日三忌同前(出第三十一卷中)
又療癰發背排膿内補鐵屑散方
當歸人参細辛甘草(炙)
蓯蓉黃茋桂心防風
黃芩鐵屑芎藭芍藥
右十二味各等分合𢷬為散服方寸匕忌同前
又療癰腫牢核發背成膿莽草膏方
莽草芎藭當歸細辛
附子(炮)黃芩烏頭(炮)牛膝
躑躅野葛茯苓防風
杜蘅(各一兩)猪脂(二斤)
右十四味切用猪肪合煎去滓傅瘡上日再忌同前
又卓氏白膏療癰疽發背金瘡已壊及未敗火瘡諸瘑
疥患療之方
當歸附子(炮)細辛芎藭
續斷牛膝通草甘草(炙)
白芷(各二兩)蜀椒(三合)芍藥黃茋(各一兩)
右十二味㕮咀以猪膏二升煎之微火上以白芷色
黃藥成絞去滓以傅瘡上日三忌同前
又療發背發乳房及諸惡瘡膏方
黃連當歸馬齒芎藭
薯蕷(各一兩)珍珠(十四枚)礬石(半兩燒)黃蘗(半兩)
石葦(三分去毛)生竹皮(三合)猪肪(一斤)
右十一味㕮咀細切肪美酒一升合煎石葦焦膏成
去滓有病稍稍傅上亦可酒服棗核大一枚忌同前
(並出第四十一卷中)
救急療發背百無不差方
取猪羊脂切作片冷水浸取貼上暖輒易之五六
十片即差若初貼少許即寒寒定好眠甚妙
又療發背若初覺赤腫腫上作小瘡疼不可近方
急用針刺上七八針取冷水用筒注射腫上日夜
不止疼歇腫消(出第五卷中)
又療發背方
取白麫搜圍腫四畔令童子七人尿漬之
又方
以馬糞封之乾易婦人發乳亦差
又方
取蔚臭草𢷬取汁服一雞子滓封上熱即易之
又方
𢷬地菘汁一升日再服以差止
又方
大黃石灰(熬)小豆
右三味等分末白酒和塗立效忌羊肉熱麫大酢(並出)
(第六卷中)
近效凡發背皆發出自腸胃流入五藏仕流多脚氣為
主或有先服乳石并熱肉麫并失饑房室過度皆作此
疾縱身不曾服乳石先代服亦有此病或有下里人服
麫過度亦有患者請依後方萬不失一發背亦覺有腫
即須審看根硬軟如硬頭一點白燒四邊紫黑色時掣
痛憎寒不食狀如天行此石癰知是此狀即須當上灸
一百壯艾炷大如鼠屎許大凡發背初亦一點白四邊
赤色漸漸長大或杯盞并碗許大四邊生飯漿小小瘡
如粟米大亦時時抽掣痛此兩狀皆是死病一日内堪
醫十日以外不濟就中冬月得此病即延得三五日其
發背初覺即須當頭灸二十一壯如杯許大即五花炙
之各二十一壯即服牛蒡子栝樓葛粉第二服犀角湯
瀉之不然服犀角丸亦得大效也忌梨鯉魚麫酒肉漿
水粥(真鴻臚賈顯錄)
凡發背候憎寒壯熱身如拘束或口乾不用食瘡初出
如青紫色者毒重赤者輕膿如稀泔者極重膿稠白赤
者輕(張道士昇玄房陵口錄留)
又療惡寒嗇嗇似欲發背或巳生瘡腫隱疹起方
硝石(三兩)
右一味以煖水一斗和令消待冷取故青布疊三重
可似欲赤處方圓濕布㩉根熱即換之頻易差
又療發背及一切毒腫方
生麻油(六合)黃丹(二兩半)地膽(兩錢搗碎篩)
生栗子(四十九枚取大小中者熬焦去皮碎絹篩)
右四味和於銅器中盛用炭火重湯煎候沫溢出與
器口欲平取小麥一合分二人嚼取筋急内藥中攪
使與相合膏擎下安銅器冷水中成膏訖以故綿塗
膏貼所苦處晨夕換膏
又療前瘡定訖令生肌方(黃四員外云極效)
麝香(兩錢)棗皮灰(半兩)生麻油(六合)
右三味依法和用火重湯上煎十餘沸稀稠前藥相
似取故綿塗膏貼瘡上膏漸取瘳減唯得喫白羊頭
肉但是豆並不得喫餘如藥法
又療癰腫犀角丸主腸癰乳癰發背一切毒腫服之化
為水神驗方
犀角(十二分)蜀升麻黃芩(各四分)大黃(五分)
防風(四分)巴豆(二十二枚去心皮熬令黃)人参(四分)
當歸(四分)黃茋(四分)乾蓼藍黃連
甘草(炙)梔子仁(各四分)
右十三味𢷬為末别𢷬巴豆成膏内末和以杵研𢷬
令相得鍊蜜和搜更𢷬二三百杵煖湯服三丸如梧
子得利兩三行喫冷粥止即差不利加至四五丸初
服取快利後漸減丸數取鴨溏微洩為度老小以意
增減腫消及和潤乃止利却黃水即覺輕皮皴色變
一切腫皆内消神驗不可論忌熱麫蒜猪肉蘆笋魚
海藻菘菜生冷粘食以上並主發背
癰疽發背雜療方二十六首
劉涓子療發背發乳口已合皮上急痛生肉摩踠折丹
参膏方
丹参防風白芷細辛
芎藭黃芩芍藥牛膝
大黃槐子獨活當歸(各一兩)
又十二味切以臘月猪脂五升微火煎三上三下膏
摩病日三四不須向火(古今錄驗同出第五卷中)
肘後療諸癰疽發背及乳方
熬粢粉令黑雞子白和之以塗練上貼癰小穿練
上作小口以泄毒氣令散燥復易之此藥神效(文仲)
(備急同)
又方
以釡底土𢷬取散以雞子中黃和塗之加少䜴彌
良以五月葫及少鹽佳(文仲備急同一本無下一法)
又方
取茱萸一升𢷬之以苦酒和貼癰上乾易之佳
刪繁療癰疽發背九物大黃薄貼方
大黃黃芩(各三兩)白芷(二兩)寒水石(五兩)
白斂(五兩)黃蘗(二兩)石膏赤石脂
黃連(各三兩)
右藥下篩以三合投粉糜二升中和之薄塗紙貼腫
上燥易之腫下止不下厚傅之忌生冷熱麫大酢
又蝟皮散療諸瘻及浮核壊敗并主男子發背女子發
乳等癰疽或膿血肉瘤方
蝟皮(一具燒)杜仲(八分炙)續斷(五分)附子(炮)
地榆(各五分)厚朴(八分)藁本(五分)當歸
桂心(各五分)小露蜂房(一具燒)
右十味𢷬篩為散服方寸匕日三服酒進取差止忌
猪肉生葱冷水
又陵鯉甲散療發背乳房癰腫方
陵鯉(一頭取甲爪炙)桂心(三分)當歸(二分)
右三味擣篩為散服方寸匕日三服酒進(出第九卷中)
千金療癰疽發背猪蹄湯方
猪蹄(一具治如食法)黃茋黃連芍藥(各三分)
黃芩(二兩)薔薇根狼牙根(各八兩)
右七味以水三斗煮蹄令熟澄取二斗清切藥煮取
一斗洗瘡一食頃以綿拭燥著生肉膏日二差生痂
止痛加當歸甘草各二兩
又療癰疽發十指或起膀胱及發背後生惡肉方
猪蹄(一具)當歸大黃芎藭
芍藥黃芩獨活莽草(各一兩)
右八味蹄取膝下斷制如食法以水二斗煮取八升
内藥煮取四升去滓漬瘡兩食頃拭令燥以麝香膏
傅之其方在前發背部中只有四味者是也
又生肉膏主癰疽發背已潰令生肉方
甘草(炙)當歸白芷蓯蓉
蜀椒細辛(各二兩)烏啄(六枚)薤白(二十茎)
乾地黃(三兩)續斷(一兩無以蛇銜替之)
右十味以好酢半升相和漬二宿猪膏三斤煎令三
沸三上三下膏成使用(劉涓子同)
又癰發腹背隂匿處通身有數十者方
取牛糞乾者燒𢷬下重絹以雞子白和以塗之乾
復易(肘後張文仲備急同)
又若已結膿使聚長者方
以生栝樓根細𢷬苦酒和傅上燥復易之末赤小
豆亦佳
又凡發背為癰疽已潰未潰者方
以香䜴三升少與水和熟𢷬成強泥可腫作餅厚
三分已有孔勿覆孔可腫上布䜴餅艾列其上灸
其䜴使温温熱而已勿令破肉也其熱痛急易之
癰疽當減便得安或一日二日灸之若先有瘡孔
孔中汁出即差(備急文仲並翼同)
又癰腫發背初作及經十日以上腫勢焮熱毒氣猛盛
日夜疼痛百藥不治者方
&KR1409;叚雞子(一枚)新出狗矢(如雞子大)
右二味攪令調和微火熬之令稀稠得所捻作餅子
腫頭堅處貼之以紙貼上以綿抹之時時看之覺餅
子熱即易勿令動轉及歇氣經一夜定其多日患者
三日貼一度差止(謹按千金論曰此方穢惡不可施於貴勝然其愈疾一切諸方皆不)
(及又自外諸方還復備員作儀注而已學者常當曉斯以備諸急云耳並出第二十三卷中)
千金翼諸癰腫發背及癰癤已潰爛疼痛方
蒸糜糓更遞熨之當即愈(一云薔薇糓更炙熨之)
又連翹五香湯主一切惡核瘡腫方
連翹射干升麻獨活(各二兩)
桑寄生(二兩)通草(二兩)大黃(三兩)丁香(一兩)
青木香(二兩)沉香(二兩)薰陸香(二兩)麝香(三兩)
右十二味㕮咀以水九升煮減半内竹瀝二升煮取
三升分三服未差中間常服佳
又五香湯主惡氣毒腫方
沉香青木香丁香(各一兩)薰陸香(一兩)
麝香(半兩)
右五味切以水五升煮取一升半分三服(集驗方用雞舌香一)
(兩不用丁香出第二十四卷中)
崔氏療發背及諸瘡久不差有效方
先以甘草湯洗瘡拭極乾乃嚼胡麻傅上乾即易
從旦至日西去胡麻乃取黃連末滑石末中半相
和以傅瘡上數數易明日又依前傅胡麻及黃連
等末更不須洗瘡不過六七日即差(必效備急同)
又連翹湯療患瘡腫而渴方
連翹蜀升麻(各二兩)黃芩(三兩)枳實(二兩炙)
乾藍(三兩)芍藥(二兩)玄参(二兩)白斂(二兩)
甘草(二兩炙)羚羊角(屑二兩)通草(二兩)黃茋(二兩)
大黃(三兩)
右十三味切以水八升煮取二升半分三服利一兩
行後更服去大黃乾藍即不利忌海藻菘菜
又犀角飲子方
犀角(三兩屑)羚羊角(三兩屑)
右二味以水八升煮取三升渴即飲盡更作之時熱
恐壊懸著井底甚妙
又五香連翹湯療惡瘡熱毒腫恐惡毒氣入腹兼取利
以洩毒氣方
連翹(三兩)蜀升麻(二兩)薰陸香(二兩)淡竹瀝(一升)
麝香(一分研)青木香(二兩)丁香(一兩)獨活(二兩)
寄生(三兩)射干(二兩)甘草(二兩)沉香(一兩)
大黃(四兩水一升别漬)朴硝(二兩熬乾别内)
右十四味切以水一斗煮取二升半絞去滓然後内
大黃朴硝竹瀝更煮一兩沸去滓内麝香分温三服
服别相去如人行十里久以得利一二行為度愼雞
猪魚蒜生冷酢滑油膩麫食小豆五辛葵菜等(備急文仲)
(同並出第五卷中)
備急葛氏療始發諸癰疽發背及乳房方
皆灸上百壯半夏末雞子白和塗良姚云生者神
驗以水和塗之(肘後文仲古今錄驗小品並同)
又方
以酢和墓上土茱萸搗薑小蒜薄貼並良(肘後文仲同並)
(出第四卷中)
救急療熱毒風丹並發背犀角膏方
犀角(六分屑)升麻(十大分)羚羊角(六分)梔子仁(二七)
(枚)薤白(切一升)吳藍(八分大藍亦得)玄参(六分)
續斷大黃白斂射干
白芷(各六分)蛇銜(切一升)寒水石(十二分)黃芩(六分)
愼火草(切一升)麻黃(六分去節)
右十七味切以竹瀝三升生地黃汁五合漬藥一宿
内猪脂二升微火上煎十上十下候白芷黃膏成去
滓塗病上(出第五卷中)
文仲療發背及婦人發乳及腸癰木占斯散方
木占斯厚朴(炙)甘草(炙)細辛
栝樓防風乾薑人参
桔梗敗醬草(各一兩)
右十味為散酒服方寸匕日七夜四以多為度病在
上當吐病在下當下膿血此謂腸癰之屬凡癰腫即
可服兼療諸疽痔若瘡已潰便早愈發背無有不療
常服去敗醬亦療婦人諸産癥瘕亦良(是劉涓子方千金范汪刪)
(繁古今錄驗同出第五卷中)
古今錄驗療諸癰瘡發背有膿血當歸貼方
當歸(一分)蠐螬(一分)丹参(一分)附子(一分炮)
蠟蜜(一分)梔子(十枚)桂心(一分)膠(一分)
右八味合煎以貼瘡上(出第二十一卷中)
外臺秘要方卷二十四
