外臺秘要方卷十
唐王燾撰
肺痿方一十首
千金論曰寸口脉數其人病欬口中反有濁唾涎沫出
何也師曰此為肺痿之病肺痿之病何從得之師曰病
熱在上焦因欬為肺痿或從汗出或從嘔吐或從消渴
小便利數或從便難被駃藥下利重亡津液故得肺痿
又寸口脉不出而反發汗陽脉早索隂脉不澀三焦踟
蹰入而不出身體反冷其内反煩多唾唇燥小便反難
此為肺痿傷於津液便如爛瓜亦如豚腦但坐發汗故
也其病欲欬不得欬欬則出亁沫久久小便不利甚則
脉浮弱肺痿吐涎沫而不欬者其人不渴必遺溺小便
數所以然者上虛不能制下故也此為肺中冷必眩師
曰肺痿欬唾咽燥欲飲水者自愈自張口者短氣也(出第)
(十七卷中)
仲景傷寒論療肺痿吐涎唾不欬者其人不渴必遺溺
小便數所以然者以上虛不能制下故也此為肺冷必眩
甘草乾薑湯主之以温其臟方
甘草(四兩炙)乾薑(二兩)
右二味切以水三升煮取一升半分温二服服湯已
小温覆之若渴者屬消渴忌海藻菘菜
又療肺痿涎唾多心中温温液液者炙甘草湯方
甘草(四兩炙)生薑(三兩去皮)人參(二兩)地黃(一斤)
阿膠(三兩炙)大麻子仁(半升)大棗(四十枚)桂心(二兩)
麥門冬(半斤去心)
右九味切以美酒七升水八升相和先煮八味取四
升絞去滓内膠上微火烊銷温服七合日三夜一(竝出)
(第八卷中)
肘後療肺痿欬嗽吐涎沫心中温温咽燥而渴者方(一云)
(不渴)
生天門冬(𢷬取汁一升)酒(一升)飴糖(一斤)
紫菀(末四合)
右四味合銅器中於湯上煎可丸服如杏仁一丸日
三忌鯉魚(范汪經心錄同出第一卷中)
集驗療肺痿欬唾涎沫不止咽燥而渴方(一云不渴)
生薑(五兩)人參(三兩)甘草(二兩炙)大棗(十二枚擘)
右四味切以水五升煮取一升半分再服忌海藻菘
菜(仲景傷寒論備急范汪千金經心錄同)
又療肺痿欬嗽涎沫心中温温咽燥而渴方(一云不渴)
生薑(五兩)甘草(二兩炙)大棗(十二枚擘)
右三味切以水五升煮取一升半分再服一方亁薑
三兩代生薑忌海藻菘菜(文仲千金古今錄驗同深師云温脾湯范汪亦同)
又療肺痿時時寒熱兩頰赤氣急方
童子小便每日晩取之去初末少許小便可有五
合取上好甘草量病人中指節男左女右長短截
之炙令熟破作四片内小便中置於閑淨處露一
宿器上横一小刀明日平旦去甘草頓服之每日
一劑其童子勿令喫五辛忌海藻菘菜熱麫(竝出第四)
(卷中)
刪繁療虛寒喘鳴多飲逆氣嘔吐半夏肺痿湯方
半夏(一升湯洗)母薑(一斤)橘皮(一斤)白术(八兩)
桂心(四兩)
右五味切以水九升煮取三升去滓分温三服忌羊
肉餳桃李雀肉生葱(一方有桑白皮切一升)
又療凡虛寒肺痿喘氣亁地黃煎方
亁地黃(五兩)桑根白皮(切二升)芎藭(五兩)
桂心人參(各三兩)大麻仁(一升炒)
右六味切以水九升先煮五味取三升去滓内大麻
仁煎數沸分三服忌生葱蕪荑(竝出第二卷中)
千金療肺痿涎唾多出心中温温液液甘草湯方
甘草(二兩炙)
右一味切以水三升煮取一升半分温三服忌海藻
菘菜(范汪同)
又療肺痿吐涎沫桂枝去芍藥加皂莢湯方
桂心(三兩)甘草(二兩炙)大皂莢(一挺去皮子炙)
生薑(三兩)大棗(十二枚擘)
右五味切以水七升微火煮取三升分三服忌生葱
海藻菘菜(范汪經心錄同並出第十七卷中)
肺氣客熱方二首
延年百部根飲主肺氣客熱暴傷風寒因嗽不安方
百部根(一兩半)天門冬(二兩去心)紫菀(一兩半)貝母
亁葛白前橘皮(各一兩)生薑(二兩)
葱白(切三合)豉(三合)
右十味切以水六升煮取一升七合去滓分温三服
疎數任情亦可分為四服欲間食亦得禁生冷鯉魚
蒜(出第五卷中)
古今錄驗療肺客熱并肝心家氣人參湯方
桂心甘草(炙各三兩)人參亁薑
防風(各二兩)白术(一兩半)
右六味切以水八升煮取三升分三服日三宜温忌
桃李雀肉生葱海藻菘菜(出第二十一卷中)
肺熱兼欬方七首
刪繁療肺熱氣上欬息奔喘橘皮湯方
橘皮杏仁(四兩去去皮)柴胡麻黃(去節各三兩)
乾蘇葉(二兩)母薑(四兩去尖)石膏(八兩)
右七味切以水九升先煮麻黃兩沸除沫下諸藥煮
取三升去滓分三服不差再服(母薑千金云宿薑千金同出第五卷中)
千金療肺熱悶不止胷中喘急驚悸客熱來去欲死不
堪服藥泄胷中喘氣方
桃皮(一斗)芫花(一斗)
右二味以水四斗煮取一斗去滓以故布手巾内汁
中薄胷温四肢不盈數日即歇
又凡右手寸口氣口以前脉隂實者手太隂經也病苦
肺脹汗出若露上氣喘逆咽中塞如欲嘔狀名肺熱實
也
又療肺熱實胷憑仰息泄氣除熱湯方
枸杞根皮(二升)白前(三兩)石膏(八兩碎綿褁)杏仁(三兩去尖)
(皮研)橘皮白术(各五分)赤蜜(七合)
右七味切以水七升煮取二升去滓下蜜更煮兩三
沸分三服忌桃李雀肉等
又療肺熱言音喘息短氣好唾膿血方
生地黃(切二升)石膏(八兩)淡竹茹(如雞子大一枚)
杏仁(四兩去去皮研)羚羊角(屑三兩)芒硝(三兩)赤蜜(一升)
麻黃(五兩去節)升麻(三兩)
右九味以水七升煮取二升去滓下蜜煮兩沸分三
服忌蕪荑(出第十七卷中)
延年天門冬煎主肺熱兼欬聲不出方
生天門冬(汁一升)橘皮(二兩)生地黃(汁五)
(升)白蜜(五合)牛酥(三合)白糖(五兩)
杏仁(一升去去皮)貝母紫菀通草(各三兩)
百部根白前甘草(炙各二兩)人參(二兩)
右十四味切以水六升煮貝母等藥取二升五合去
滓内天門冬地黃汁煎可减半内酥蜜生薑等煎令
可丸稍強取如雞子黃大含嚥之日四五度忌鯉魚
蕪荑海藻菘菜等(張文仲處)
又地黃麥門冬煎主肺熱兼欬方
生地黃汁(三升)生麥門冬(三升)生薑汁(一合)酥(二合)
白蜜(二合)
右五味先煎地黃麥門冬薑汁等三分可減一分内
酥蜜煎如稀餳内貝母末八分紫菀末四分攪令調
一服一匙日二服夜一服忌蕪荑
又天門冬煎主肺間熱欬咽喉塞方
天門冬(三兩去心)麥門冬(二兩去心)款冬花(一兩)貝母(一兩)
紫菀(二兩)茯苓(二兩)升麻(二兩)生薑(汁三升)
蜜(一升)酥(一合)地黃(汁三升)
右十一味切以水八升煮七物取一升去滓内生薑
地黃汁煮取一升内蜜酥於銀器中加湯上煎令成
丸一服如彈丸一枚含嚥日夜三五丸忌醋物蕪荑
鯉魚等(顔仁楚處)
又羚羊角飲主肺熱胷背痛時時乾欬不能食方
羚羊角(屑二兩)貝母生薑茯苓(各三兩)
橘皮人參芍藥(各二兩)
右七味切以水五升煮取一升八合去滓分温三服
每服如人行八九里久更服禁生冷蒜麪醋(並出第五卷中)
肺虛寒方三首
刪繁療肺虛寒癘風所傷聲音嘶塞氣息喘憊欬唾酥
蜜膏酒止氣欬通聲方
酥崖蜜飴糖生薑(汁)
生百部(汁)大棗肉(研為脂)杏仁(去皮尖)甘皮(五其末)
右八味合和微火煎常攪三上三下約一炊久薑汁
并百部汁各減半停下温清酒一升服方寸匕細細
嚥之日夜三(千金同出第六卷中)
千金療肺虛寒癘風傷語音嘶塞氣息喘憊嗽唾方
猪&KR1004;(三具)大棗(一百枚去核)好酒(五升)
右三味以酒漬二味秋冬七日春夏三日生布絞去
滓二七日服盡忌鹽無猪&KR1004;以羊&KR1004;代(肘後張文仲備急同出第)
(十八卷中)
又凡右手寸口氣口以前脉隂虛者手太隂經也病苦
少氣不足以息嗌乾不津液病名曰肺虛寒也
又療肺虛寒則聲嘶傷語言用力戰掉緩弱虛瘠風入
肺防風散方
防風獨活芎藭川椒(汗)
黃茋(各七分)附子(炮七分)乾薑(七分)石膏(研)
天雄(炮)甘草(炙)山茱萸麻黃(去節)
五味子(各六分)秦艽桂心山藥
杜仲人參防已(各五分)貫衆(二枚)
紫菀菊花(各四分)細辛(五分)當歸(五分)
右二十四味𢷬篩為散酒服方寸匕日再忌海藻菘
菜猪肉冷水生葱生菜(一方無石膏當歸出第十七卷中)
肺氣不足口如含霜雪方四首
廣濟療肺氣不足寒從背起口如含霜雪語無聲音劇
者吐血苦寒五味子湯方
五味子(三兩)大棗(五十枚擘)桑根白皮(一升)藁本(二兩)
鍾乳(三兩)款冬花(二兩)雞蘇(二兩)
右七味切以水九升煮取三升分温三服每服如人
行七八里進一服忌猪魚炙肉熱麪陳臭等物(此方甚良)
又療肺氣不足逆氣胷滿上迫喉咽閉塞短氣連唾相
屬寒從背起口如含霜雪語無音聲劇者唾血腥臭或
歌或哭乾嘔心煩耳聞風雨聲皮毛悴面白紫菀湯方
紫菀五味子生薑(合皮切)白石英(研綿褁)
欵冬花桂心人參(各二兩)鍾乳(研綿褁)
麥門冬(去心)桑根白皮(各三兩)大棗(二十枚擘)
粳米(一合)
右十二味切水一斗五升先煮桑根白皮粳米取九
升去滓内諸藥煎取三升去滓分温三服每服相去
如人行七八里久忌生葱熱麪炙肉(深師千金無紫菀人參並出第)
(二卷中)
深師療肺氣不足逆滿上氣咽喉中閉塞短氣寒從背
起口中如含霜雪語言失聲甚者吐血補肺湯方
五味子(三兩)亁薑(二兩)欵冬花(二兩)桂心(一尺)
麥門冬(一升去心)大棗(一百枚擘)粳米(二合)桑根白皮(一斤)
右八味切以水一斗二升先煮棗并桑白皮粳米五
沸後内諸藥煮取三升分三服忌生葱(千金同出第十八卷中)
集驗補肺湯療肺氣不足欬逆短氣寒從背起口中如
含霜雪語無音聲而渴舌本乾燥方
五味子白石英(研綿褁)鍾乳(同上)桂心
橘皮桑根白皮(各三兩)粳米(二合)
茯苓竹葉欵冬花紫菀(各二兩)
大棗(五十枚)杏仁(五十枚去兩仁去皮)蘇子(一升)
生薑(五兩)麥門冬(四兩去心)
右十六味切以水一斗三升先煮桑白皮棗粳米熟
去滓内諸藥煮取四升分三服日再夜一忌大酢生
葱(千金同出第四卷中)
肺脹上氣方四首(五法)
廣濟療患肺脹氣急欬嗽喘麤眠卧不得極重恐氣欲
絶紫菀湯方
紫菀(六分)甘草(八分炙)㯽榔(七枚)茯苓(八分)
葶藶子(三合炒末湯成下)
右五味切以水六升煮取二升半絞去滓分温三服
每服如人行四五里久進之以快利為度忌生葱菜
熱麪海藻菘菜大醋蒜粘食(出第二卷中)
仲景傷寒論肺脹者欬而上氣煩躁而喘脉浮者以心
下有水宜服小青龍湯加石膏主之方
麻黃(三兩去節)五味子(半升)石膏(綿褁)乾薑
芍藥細辛(各三兩)桂心甘草(各三兩炙)
半夏(半升洗)
右九味切以水一斗先煮麻黃減二升去上沫内諸
藥煮取二升半去滓温服強人一升瘦人及老小以
意減之日三夜一忌生葱生菜海藻菘菜羊肉餳等
又肺脹者病人喘目如脱狀脉浮大也肺脹而欬者越
婢加半夏湯主之方
大棗(十五枚擘)半夏(半升洗)生薑(三兩)麻黃(六兩去節)
甘草(二兩炙)石膏(半斤)
右六味切以水六升先煮麻黃三二沸去沫内諸藥
煮取二升去滓温服八合日三不知更作之忌海藻
菘菜羊肉餳(並出第十八卷中)
深師療欬而上氣肺脹其脉浮心下有水氣小青龍湯
加石膏二兩設若有實者必躁其人常倚伏小青龍湯
方(用前仲景方)
千金療肺脹欬嗽上氣咽燥脉浮心下有水麻黃湯方
麻黃(去節)芍藥生薑(五兩)細辛
桂心(各三兩)半夏(半升洗)石膏(四兩)五味子(半升)
右八味切以水一斗煮取三升分三服忌生葱羊肉
餳生菜(集驗同出第十七卷中)
肺氣積聚方二首
救急療肺氣積聚心肋下滿急發即欬逆上氣方
麻黃(三兩去節)杏仁(去雙仁去皮)紫胡生薑
半夏(洗十遍)葶藶子(熬研如脂各四兩)亁棗(十二枚擘)
㯽榔(十枚)
右八味切以水一斗煮取二升八合去滓分温三服
每服相去如人行八九里久七日忌食生冷猪魚羊
肉此方服一劑訖將息滿七日則服後方忌羊肉餳
又方
茯苓亁蘇莖菜橘皮麻黃(各三兩)
杏仁(去尖皮兩仁者)柴胡生薑(各四兩)
右七味切以水一斗煮取二升七合去滓分温三服
每服如人行八九里久禁酢物蒜熱麪猪肉五日服
一劑(並出第六卷中)
肺癰方九首
千金論曰病欬唾其脉數實者屬肺癰虛者屬肺痿欬
而口中自有津液舌上胎滑此為浮寒非肺痿也若口
中辟辟燥欬即胷中隱隱痛脉反滑數此為肺癰也問
曰病者欬逆師脉之何以知此為肺癰當有膿血吐之
則死後終吐膿死其脉何類何以别之師曰寸口脉微
而數微則為風數則為熱微則汗出數則惡寒風中於衛
呼氣不入熱過於榮吸而不出風傷皮毛熱傷血脉風
舍於肺其人則欬口亁喘滿咽燥不渴唾而濁沫時時
振寒熱之所過血為凝滯蓄結癰膿吐如米粥始萌可
救膿已成則難治寸口脉數趺陽脉緊寒熱相摶故振
寒而欬趺陽脉浮緩胃氣如經此為肺癰趺陽脉浮緩
少隂微緊微為血虛緊為微寒此為鼠乳其病屬肺也
問曰振寒發熱寸口脉滑而數其人飲食𧺫居如故此
為癰腫病醫反不知而以傷寒治之應不愈也何以知
有膿膿之所在何以别知其處師曰假令在胷中者為
肺癰其脉數欬唾設膿未成其脉自緊數緊去但數膿
為已成也(出第十七卷中)
仲景傷寒論欬胷中滿而振寒脉數咽亁不渴時出濁
唾腥臭久久吐膿如粳米粥者肺癰也桔梗白散主之
方
桔梗(三分)貝母(三分)巴豆(一分去皮心熬研作脂)
右三味𢷬篩強人飲服半錢匕羸人減之若病在膈
上者必吐膈下者必利若利不止者飲冷水一杯則
定忌猪肉蘆笋等(出第十八卷中)
集驗療胷中滿而振寒脉數咽燥而不渴時時出濁唾
腥臭久久吐膿如粳米粥是為肺癰桔梗湯方
桔梗(二兩千金古今方云用一兩)甘草(二兩炙)
右二味切以水三升煮取一升分再服朝暮吐膿血
則差(張文仲千金備急古今錄驗范汪同此本仲景傷寒論方出第四卷中)
千金療欬有微熱煩滿胷心甲錯是為肺癰黃昏湯方
黃昏(手掌大一枚即合歡木皮)
右一味切以水三升煮得一升分再服(范汪同)
又肺癰喘不得卧葶藶大棗瀉肺湯主之兼療胷脇脹
滿一身面目浮腫鼻塞清涕出不聞香臭酸辛欬逆上
氣喘鳴迫塞方
葶藶(三熬令色紫)
右一味𢷬令可丸以水三升煮擘大棗二十枚得汁
二升内藥如彈丸一枚煎取一升頓服(古今錄驗刪繁仲景傷寒)
(論范汪同並出第十七卷中)
備急療腸癰肺癰方
升麻白歛漏蘆芒硝(各一兩)
黃芩枳實(炙)連翹蛇銜(各三兩)
梔子(二十枚擘)蒴藋根(四兩)
右十味𢷬令細以水三升漬經半日以猪脂五升煎
令水竭去滓傳之日三若交急合水煎(出第四卷中)
古今錄驗療肺癕方
薏苡仁(一升)醇苦酒(三升)
右二味煮取一升温令頓服有膿血當吐(范汪經心錄同)
又療肺癰葦莖湯方
剉葦(一升)薏苡仁(半升)桃仁(五十枚去尖皮兩仁者)
瓜瓣(半升)
右四味㕮咀以水一斗先煮葦令得五升去滓悉内
諸藥煮取二升分再服當吐如膿(仲景傷寒論云葦葉切二升千金范)
(汪同千金云葦莖二升先以水二斗煮五升)
又療肺癰經時不差桔梗湯方
桔梗(三升)白术(二兩)當歸(一兩)地黃(二兩)
甘草(炙)敗醬薏苡仁(各二兩)桑白皮(一升切)
右八味切以水一斗五升煮大豆四升取七升汁去
豆内清酒三升合諸藥煮之取三升去滓服六合日
三夜再忌猪肉蕪荑桃李雀肉海藻菘菜等
又療肺癰生地黃汁湯方
生地黃汁(一升)當歸甘草(炙)白石英(綿褁)
人參(各一兩)附子(二分炮)白小豆(三十顆)白雞一頭
(男用雌女用雄療如食法一作雉)
右八味切以水一斗五升煮雞取七升汁去滓内地
黃汁諸藥等煮取三升去滓分服六合日三夜二忌
蕪荑海藻菘菜冷水猪肉等(並出第二十一卷中)
大腸論二首
千金論曰大腸腑者主肺也鼻柱中央以為候也肺所
以合氣於大腸者大腸為行道傳瀉之腑也號監倉掾
重二斤十二兩長一丈二尺廣六寸臍右廻疊積還反
十二曲貯水穀一斗二升主十二時定血脉和利精神
又曰肺前受病移於大腸肺欬不已則大腸受之大腸
欬則遺失便利肺應皮皮厚即大腸厚皮薄即大腸薄
皮緩腹褁大者大腸緩而長皮急者大腸急而短皮滑
者大腸直皮肉不相離者大腸結(刪繁同)
又扁鵲云大腸絶不療何以知之洩痢無度痢絶則死
實即腸熱熱則脹滿不通口為生瘡食下入腸則腸實
而胃虚下胃則胃實而腸虚所以實而不滿乍實乍虚
乍來乍去虚則傷寒寒則腸中雷鳴洩青白之痢而發
於氣水根在大腸大腸有寒鶩溏有熱便腸垢大腸有
宿食寒慄發熱有時如瘧狀大腸病者腸中切痛而鳴
濯濯冬日重感於寒則洩當臍而痛不能久立與胃同
候腸中雷鳴氣上衝胷喘不能久立邪在大腸也大腸
脹鳴而痛腸寒即洩食不化(出第十八卷中)
大腸熱實方三首
千金凡右手寸口氣口以前脉陽實者手陽明經也病
苦腸滿善喘欬面赤身熱喉咽中如核狀名曰大腸實
熱也又療大腸實熱腹脹不通口為生瘡生薑洩腸湯
方
生薑橘皮青竹茹白术
黃芩梔子(各三兩)桂心(一兩)生地黃(十兩)
茯苓芒硝(各二兩)大棗(十四枚擘)
右十一味切以水七升煮取三升去滓下芒硝分三
服忌生葱蕪荑海藻菘菜醋物桃李雀肉等(出第十八卷中)
刪繁療肺脉厥逆大於寸口主大腸熱欬上氣喘鳴心
煩麻黃湯方
麻黃(六兩去節)芍藥生薑半夏(洗十遍)
細辛五味子(各三兩)桂心(二兩)石膏(八兩)
右八味切以水九升先煮麻黃七八沸去沫次下諸
藥煎取三升去滓分三服忌羊肉餳生葱生菜等
又療大腸熱甚脅滿掌中熱淡竹葉飲泄熱氣方
淡竹葉(切三升)橘皮(三兩)亁蘇葉(三兩)白术(四兩)
甘草(一兩炙)葱白(切一升)桂心(一兩)石膏(六兩碎)
杏仁(六十枚去皮尖熬)
右九味切以水一斗二升先煮竹葉取一斗去滓澄
清取九升下諸藥煮取三升絞去滓分三服若須利
下内芒硝三兩忌海藻菘菜桃李雀肉生葱(並出第二卷中)
大腸虚寒方三首
千金凡右手寸口氣口以前脉陽虚者手陽明經也病
苦胷中喘腸鳴虚渴脣亁目急善驚泄白名曰大腸虚
寒也
又療大腸虚寒痢下青白腸中雷鳴相逐黃連補湯方
黃連(四兩)茯苓(四兩)醋石榴皮(四枚)芎藭(三兩)
地榆(五兩)伏龍肝(如雞子大一枚)
右六味切以水七升煮五味取二升五合去滓下伏
龍肝屑攪調分三服忌猪肉冷水火醋(出第十八卷中)
刪繁療大腸虚寒欠呿欬氣短少腹中痛款冬花丸方
款冬花(七分)桂心五味子(各六分)亁薑
芎藭甘草(炙各五分)附子(四分炮)桔梗(四分)
蘇子(五合熬)蜀椒(一升)百部汁(七合)白蜜(一升)
乾棗(五十枚去皮)薑汁(一升)
右十四味細𢷬為末將薑蜜汁和微火上煎取為丸
如梧子每服温酒下三十丸加至四十丸日再忌海
藻菘菜猪肉冷水生葱(出第二卷中)
皮虚實方二首
刪繁論曰夫五藏六腑者内應骨髓外合皮毛膚肉若
病從外生則皮毛膚肉關格強急若病從内發則骨髓
疼痛然隂陽表裏外皮内髓其病源不可不詳之也皮
虚者寒皮實者熱凡皮虚實之應主于肺大腸其病發
於皮毛熱即應藏寒即應腑(十金同出第三卷中)
千金療皮虚主大腸病寒氣關格蒴藋蒸湯方
蒴藋根葉(切三升)桃皮葉(剉三升)
菖蒲葉(剉三升)細糠(一斗)秫米(五升)
右五味以水一石五斗煮取米熟為度大盆器貯於
上作小竹牀子罩盆人身坐牀中四面周廻將席薦
障風身上以衣被蓋覆若氣急時開孔對口洩氣取
通身接汗可作兩食久許如此三日若盆裏不過熱
盆下安炭火也非惟療寒但是皮膚下一切勞冷並
皆療之忌羊肉餳(刪繁同)
又療皮實主肺病熱氣梔子煎方
梔子枳實(炙)大青杏仁(去兩仁尖皮)
柴胡芒硝(各三兩)生地黃(切一升)石膏(八兩)
淡竹葉(切一升)生玄參(五兩)
右十味切以水九升煮取三升下芒硝分三服忌蕪
荑(刪繁同並出第十八卷中)
上氣方九首
廣濟療上氣方
葶藶子(五合熬紫色别擣如泥)桑根白皮(切)大棗(二十枚擘)
右三味以水四升煮取一升絞去滓内葶藶子泥如
棗大煮之三分減一頓服以快利為度忌如藥法(出第)
(二卷中)
肘後主上氣方
灸從大椎數下行第五節下第六節上空間即灸
一處隨年壯秘方(深師千金翼文仲同出第三卷中)
千金療上氣方
上酥(一升)獨頭蒜(五顆去皮先以酥煎蒜蒜黃出之)生薑汁(二合)
右三味同煎使熟空腹服一寸匕温服之忌熱麪
又方
芥子(三升)
右一味末之蜜和為丸寅時井華水服如梧子七丸
日二服散亦佳禁如藥法尢忌油麪等(並出第十七卷中)
必效療上氣方
半夏(洗)茯苓(各四兩)橘皮白术(各三兩)
生薑(五兩)㯽榔(十顆)
右六味切以水一斗漬一宿煮取二升七合分三服
更加甘草(三兩)人參(二兩)前胡(二兩)紫蘇(一兩)忌羊肉餳桃李
雀肉醋物(出第一卷中)
古今錄驗温中湯療上氣方
甘草(三兩炙)桂心(四兩)生薑(一斤)
右三味切以水七升半煎取三升分五服忌生葱海
藻菘菜
又昆布丸療胷滿上氣方
大黃硝石海藻(洗)水銀(各一兩)
昆布(三兩洗)苦瓠瓣(四十枚)葶藶(半升熬)通草(二分)
桃仁(五十枚熬)
右九味𢷬篩以蜜和為丸如梧子許先食服三丸日
再服
又已試鯉魚湯療上氣方
杏仁(熬)貝母桂心(各三兩)橘皮
人參甘草(炙)厚朴(炙)麻黃(去節)
茯苓胡麻白前(各二兩)鯉魚(五斤)
生薑(六兩)半夏(五兩洗)
右十四味切先以水二斗煮魚得一斗二升去魚内
藥煎取三升二合分四服日三夜一忌海藻菘菜醋
物羊肉餳生葱等物
又上氣二物散(本司馬大將軍方)
麻黃(一斤去節)杏仁(一百枚)
右藥各别𢷬合和下篩為散上氣發時服方寸匕可
至三方寸匕以氣下為候不必常服(深師療上氣兼欬范汪同並出)
(第十九卷中)
卒上氣方六首
深師療卒上氣胷心滿塞半夏蘇子湯方
半夏(五兩洗)蘇子(一升)生薑(五兩)大棗(四十枚擘)
橘皮桂心(各三兩)甘草(二兩)
右七味切水七升煮取二升七合分三服氣即下忌
海藻菘菜羊肉餳生葱
又療卒急上氣胷心滿竹篠下氣湯方
生甘竹篠(一虎口)石膏(一兩)生薑
橘皮(各三兩)甘草(三兩炙)
右五味切以水七升煮竹篠取四升半去滓内諸藥
煮取二升分二服此方療忽上氣不止者服兩三劑
差忌海藻菘菜(並出第十八卷中)
備急葛氏療卒上氣鳴息便欲絶方
桑根白皮(切三升)生薑(切半升)吳茱萸(半升)
右三味切以酒五升煮三沸去滓盡令服之入口則
愈(千金秘方)
又方
麻黃(去節)甘草(炙各二兩)
右二味切以水三升煮取一升半分三服古今錄驗
用水八升煮取三升八合忌海藻菘菜差後欲令不
發者更取二味并熬杏仁五十枚𢷬篩蜜和丸服四
五丸日三(文仲肘後范汪同)
又療卒上氣氣不復報肩息方
乾薑(三兩㕮咀)
右一味以酒一斗漬服一升日三服
又方
麻黃(三兩去節)桂心甘草(炙各一兩)杏仁(如法製)
右四味切以水六升煮取二升分三服此二方名小
投杯湯有氣疾者亦可為散將服之冷多加乾薑三
兩淡唾者加半夏三兩忌海藻菘菜生葱(出第三卷中)
久上氣方四首
千金療積年上氣不差垂死者方
莨菪子(熬令色變)熟羊肺(薄切暴乾為末)
右二味各别𢷬等分以七月七日神酢拌令相著夜
不食空肚服二方寸匕須臾拾針兩食間以冷漿白
粥二口止之隔日一服永差三十日内得煮飯汁作
蕪菁羹食之以外一切禁斷(文仲肘後同)
又療上氣三十年不差方
大棗(一百枚去核皮)豉(一百二十顆)杏仁(一百粒)椒(二百粒汗)
右四味先𢷬杏仁令極熟後内棗椒豉更𢷬作丸如
棗核大含稍稍嚥之日三夜(並出第十七卷中)
近效療久上氣氣急卧不得方
紫蘇葉(二兩)生薑麻黃(去節)杏仁(各三兩)
赤茯苓桑根白皮葶藶子(各二兩熬)橘皮(一兩半)
右八味切以水八升先煮麻黃去沫下諸藥和煮取
二升七合絞去滓分三服每服如人行七八里久温
服之畢服後丸
又丸方
葶藶子(六兩熬令紫色)
右一味𢷬如泥丸如梧子大每食後以棗飲下十丸
日二服亁棗十顆擘辟以水一升煮取五合去滓用
下丸甚效
上氣胷滿方二首
古今錄驗胡椒丸療欬上氣胷滿時復嘔沫方
胡椒蓽撥乾薑(各三兩)白术(二兩)
桂心高良薑人參欵冬花
紫菀甘草(炙各二兩)
右十味𢷬篩蜜和丸如梧子一服五丸日二服不知
增之以知為度忌生冷醋滑猪魚肉蒜桃李雀肉生
葱海藻菘菜(出第十九卷中)
救急茯苓人參散療上氣胷脅滿悶益心力除謬忘永
不霍亂能飲食此方功力諸藥不逮有人年四十時因
患積痢羸憊不能起止形狀如七十老人服此藥兩劑
平復如舊久服延年益夀方
茯苓(二斤去黑皮擘破如棗大清水漬經一日一夜再易水出於日中曝乾為末)
人參(七兩𢷬)甘草(一兩炙切)白沙蜜(一升五合)牛乳(七升)
右五味以水五升内甘草煮取二升除甘草澄濾内
茯苓緩火煎令汁欲盡次内白蜜牛乳次内人參緩
火煎令汁盡仍攪藥令調勿許焦成日中曝乾𢷬篩
為散以紙盛之温乳及蜜湯和喫並得亦不限多少
夏月水和當麨忌海藻菘菜大醋並是大斗大升大
秤兩也此方極驗合數劑立效(出第六卷中)
上氣欬身面腫滿方四首
崔氏療肺熱而欬上氣喘急不得坐卧身面腫不下食
消腫下氣止欬立驗方
葶藶子(二十分熬)貝母(六分)杏仁(十二分炮)紫菀(六分)
茯苓五味子(各六分)人參(八兩)桑白皮(八兩)
右八味𢷬篩蜜和丸如梧子一服十丸日二服甚者
夜一服漸漸加至二三十丸煮棗汁送之若腥氣盛
者宜服此藥若小便不利者宜服後方忌酢物
又方
葶藶子(二十分熬)杏仁(十二分)牽牛子(八分熬)茯苓(六分)
右四味𢷬篩蜜和為丸如梧子許每服八丸日再夜
一漸漸加至二十丸煮棗汁送之大忌醋物
又療上氣欬嗽長引氣不得卧或水腫或遍體氣腫或
單面腫或足腫並主之方
葶藶子(三升微熬)
右一味𢷬篩為散以清酒五升漬之春夏三日秋冬
七日初服如胡桃許大日三夜一冬日二夜二量其
氣力取微利為度如患急困者不得待日滿亦可以
綿細絞即服其葶藶單莖向上葉端兩角角麤且短
又有一種苟芥草葉近根下作歧生角細長採時必
須分别前件六種病狀發動各不同始終至困並歸
於水但人腹内有塊及兩邊皆有者或當心有塊稍
肚大者並是水病即此藥必須得好新熟無灰酒清
者始可用經日多者惡不堪用前件病皆是熱服藥
唯須慎酒麪生冷雞猪魚肉大困及不得卧入口則
定老少任意量力必須好差平復始可停藥此方神
驗服藥如傷多悶亂者作土漿飲即定(並出第六卷中)
必效療上氣欬嗽腹滿體腫方
取楸葉(三升)
右一味煮三十沸去滓煎堪作丸如小棗子以竹筒
内下部立愈(出第一卷中)
上氣喉中水雞鳴方一十二首
深師療久逆上氣胷滿喉中如水雞鳴投杯湯方
小麥(一升)麻黃(四兩去節)厚朴(五兩)石膏(如雞子)
杏仁(五合)
右五味以水一斗煮取小麥熟去麥内藥煮取三升
分三服欬嗽甚者加五味子半夏洗各半升亁薑三
累經用甚良
又療上氣脉浮欬逆咽喉中水雞鳴喘息不通呼吸欲
死麻黃湯方
麻黃(八兩去節)射干(二兩)甘草(四兩炙)大棗(三十顆)
右四味切以水一斗先煮麻黃三沸去上沫内諸藥
煮取三升分三服已用甚良忌海藻菘菜等
又療欬逆上氣胷中塞不得息卧不安席牽繩而起咽
中如水雞聲投杯湯方
款冬花(二十分)杏仁(四十顆)甘草(一兩炙)大棗(二十顆)
桂心(二兩)麻黃(四兩去節)生薑半夏(洗各三兩)
紫菀細辛(各一兩)
右十味切以水八升煮取二升頓服之一方分再服
卧令汗出食粥數口勿飽食神良忌海藻菘菜羊肉
餳生葱生菜
又療欬逆上氣燥嗽冷嗽晝夜甚喉中水雞鳴鍾乳丸
方
鍾乳人參桂心乾薑(各八分)
附子(炮)款冬花細辛(各六兩)紫菀(十分)
杏仁(四分)
右九味𢷬篩蜜和酒服如小豆二丸日三不知稍稍
加之忌猪肉冷水生葱生菜等物
又療上氣欬嗽喉中水雞鳴唾膿血腥臭麻黃湯方
麻黃(六兩去節)桂心(一兩)甘草(炙)杏仁(去尖皮各二兩)
生薑(八兩一方用乾薑三兩)
右五味切以水七升煮取三升半分五服巳用療欬
唾膿血喉中腥臭得力後長將丸服忌海藻菘菜生
葱
又療久欬上氣喉中鳴晝夜不得卧貝母散方
貝母(三兩)麻黃(去節)乾薑(各二兩)桂心
甘草(炙各一兩)
右五味𢷬篩平旦酒服方寸匕日二不知增之至二
匕大劇可至再服酒隨飲多少忌海藻菘菜生葱等
又療久欬逆上氣體腫短氣脹滿晝夜倚壁不得卧喉
常作水雞鳴白前湯方
白前(二兩)紫菀半夏(洗各三兩)大戟(切七合)
右四味切先以水一斗漬之一宿明旦煮取三升分
三服忌羊肉餳(此方四味千金方見水腫欬上氣中千金古今錄驗同並出第十八卷中)
小品療欬逆喉中如水雞聲貝母湯方
貝母甘草(炙各二兩)麻黃(去節)桂心(各四兩)
半夏(洗)乾薑(各三兩)杏仁(七十枚)
右七味切以水二斗三升先煮麻黃得十沸内藥煮
取三升温服七合日三忌海藻菘菜生葱羊肉餳(古今)
(錄驗同)
又療欬而上氣咽中如水雞聲射干麻黃湯方
射干(十二枚)麻黃(去節)生薑(各四兩)紫菀(三兩)
欵冬花(三兩)細辛(三兩)五味子(半升)半夏(八枚洗)
大棗(七枚)
右九味切以東流水一斗二升煮取三升分三服忌
羊肉餳生菜(此本仲景傷寒論方千金古今錄驗同並出第一卷中)
必效療病喘息氣急喉中如水雞聲者無問年月遠近
方
肥皂莢(兩挺)好酥(一兩)
右二味於火上炙去火高一尺許以酥細細塗之數
翻覆令得所酥盡止以刀輕刮去黑皮然後破之去
子皮筋脉𢷬篩蜜和為丸每日食後服一丸如熟豆
日一服訖取一行微利如不利時細細量加以微利
為度日止一服忌如藥法(出第一卷中)
古今錄驗沃雪湯療上氣不得息卧喉中如水雞聲氣
欲絶方
麻黃(四兩去節)細辛(二兩)五味子(半升)桂心
乾薑(各一兩)半夏(八枚洗去滑一方四兩)
右六味切以水一斗煮取三升絞去滓適寒温服一
升投杯則卧一名投杯麻黃湯令人汗出不得卧勿
怪亦可從五合不知稍增日再凡煮麻黃先煎二沸
去上沫又内餘藥忌生葱生菜羊肉餳(集驗經心錄范汪同)
又投杯湯療久欬嗽上氣胷中寒冷不得息食卧不安
席每牽繩而起咽中如水雞聲方
欵冬花(四十顆)細辛(一兩)紫菀(三兩)甘草(炙)
桂心麻黃(去節)乾薑(各二兩)五味子(半升)
杏仁(四十枚)半夏(半升洗)
右十味切以水八升煮取二升分再服卧汗出即愈
忌海藻菘菜生葱生菜羊肉餳(並出第九卷中)
因食飲水上氣方四首
古今錄驗宫泰說李將軍兒得病喘息甚難并數上氣
呼吸療之不差遂亡本由食餅後乃飲水得之服五味
湯不差此軰皆死是後乃有婢得之行極而渴飲水多
此為所發起同與五味湯亦不差然後小差泰因此與
三物備急藥半錢吐下得差由此思惟病之所由以冷
水入肺及入腸寒熱不消化結聚逼迫於胃口故令其
呼吸乏氣息不得下過謂喘而上氣息數也宜吐下之
亦可與三物瓜蔕散吐之
三味備急散本療卒死感忤宫泰以療人卒上氣呼吸
氣不得下喘逆差後已為常用方
巴豆乾薑大黃
右藥等分巴豆小熬去心皮合𢷬下篩服半錢匕得
吐下則愈忌野猪肉蘆笋(范汪同)
又三味吐散宫泰以療上氣呼吸喘逆方
瓜蔕(三分)杜蘅(三分)人參(一分)
右藥𢷬篩為散以温湯服一錢匕老小半之(范汪同並出第)
(十九卷中)
肘後療大走馬奔走喘乏便飲冷水冷飲因得上氣發
熱方
竹葉(三斤)橘皮(三兩切)
右二味以水一斗半煮取三升去滓分為三服三日
服一劑良集驗用竹葉三兩(文仲備急范汪等同)
又方
葶藶子(一兩熬𢷬)乾棗(四十顆)
右二味以水三升先煮棗取一升内葶藶子煎取五
合大人分一二服小兒分三四服(並出第一卷中)
卒短氣方四首
肘後卒短氣方
𢷬韭取汁服一升立愈(文仲備急千金同出第一卷中)
千金療卒短氣方
枸杞葉(二兩)生薑(二兩切)
右二味以水三升煮取一升頓服之
又方
生薑(五兩切)小麥(一升)
右二味以水七升煮取一升頓服之
又方
紫蘇莖葉(切一升)大棗(二七枚)
右二味以酒三升煮取一升半分再服水亦得又方
加橘皮半兩(並出第十七卷中)
上氣及氣逆急牽繩不得卧方八首
廣濟療肺氣痰上氣急及欬方
柴胡(五兩)五味子橘皮紫菀
貝母杏仁(各三兩)麻黃(四兩去節)甘草(炙)
黃芩(各二兩)
右九味細切𢷬令極碎每服取麥門冬一兩去心生
薑半兩切竹葉一兩半以水二升五合先煮麥門冬
生薑竹葉有一升五合内散二兩煎取一升二合絞
去滓分二服平旦空肚服之一服日晩食消後服之
每日作一劑忌油麪猪犬肉小豆粘滑酸鹹海藻菘
菜(出第三卷中)
肘後療欬上氣喘息便欲絶方
末人參服之方寸匕日五六(出第一卷中)
深師療上氣及諸逆氣神驗白前湯方
白前(五兩)紫菀杏仁厚朴(炙各三兩)
半夏(洗)麻黃(去節各四兩)生薑(一斤一方用八兩)
人參桂心(各二兩)甘草(一兩炙)大棗(十四枚)
右十一味切以水八升煮取二升半分三服良忌海
藻菘菜羊肉生葱餳
又療肺氣不足欬嗽上氣牽繩而坐吐沫唾血不能食
飲補肺溢湯方
蘇子(一升)桑白皮(五兩)半夏(六兩洗)紫菀
人參甘草(炙)麻黃(去節)五味子
乾薑杏仁(去皮尖各一兩)細辛(一兩半)桂心(三兩)
欵冬花(一兩)射干(一兩)
右十四味切以水一斗二升煮取三升分五服日三
夜再忌海藻菘菜羊肉餳生葱生菜(千金同)
又療諸欬病上氣胷滿晝夜不得卧困篤鍾乳丸方
鍾乳(八分)乾薑(六分)欵冬花細辛
桑白皮半夏(洗各四分)貝母附子(炮各五分)
蜀椒(三分汗)芎藭(四分)紫菀(八分)杏仁(三分)
右十二味𢷬篩蜜和服如大豆二丸日三忌冷食猪
羊肉餳生菜(並出第十八卷中)
千金療上氣不得卧神秘方
橘皮生薑紫蘇人參
五味子(各三兩)
右五味切以水七升煮取三升分三服(一方有桔梗無五味子出)
(第十七卷中)
古今錄驗療積病後暴上氣困篤投杯湯方
石膏(四兩碎)甘草(二兩炙)五味子(三兩)大棗(二十枚)
人參桂心半夏(冼)杏仁(各二兩)
麻黃(三兩去節)生薑(四兩)
右十味切以水一斗煮取三升一服六合日三夜一
忌羊肉餳海藻菘菜生葱等
又療上氣呼吸牽繩肩息欲死覆杯湯方
麻黃(四兩去節)甘草(炙)乾薑桂心
貝母(各二兩)
右五味切以水八升煮取二升分再服則愈有人先
有風患兼有石熱取冷當風飲酒房室體虚末春因
天行病至夏中差尚虚有風熱未除兼藥石勢過傷
於胃氣因腹脹堅如石氣息不利因自下後變四肢
腫遊走無定小便不通積服利藥忽吐逆不下食變
噦至掣動百脉狀如嘘唏積日乃變上氣服此方加
杏仁二兩與兩劑上氣得止忌海藻生菜菘菜(范汪經心)
(錄同出第十九卷中)
欬嗽上氣方七首
病源欬嗽上氣者肺氣有餘也肺感於寒微則成欬嗽
肺主氣氣有餘則喘欬上氣此為邪摶於氣氣擁滯不
得宣發是為有餘故欬嗽而上氣也其狀喘欬上氣多
涕唾面目浮腫則氣逆也(出第十四卷中)
深師療上氣欬嗽蘇子煎方
蘇子(二升)生薑(汁二升)白蜜(二升)杏仁(二升)
生地黃(汁二升)
右五味𢷬蘇子以地黃薑汁澆之絹絞取汁更𢷬以
汁澆復絞如此六七過令味盡去滓熬杏仁令黃黑
𢷬令如脂又以向汁澆之絹絞取汁往來六七過令
味盡去滓内蜜和置銅器中於重湯中煎之令如飴
煎成一服方寸匕日三夜一忌蕪荑(千金同)
又療欬嗽上氣射干煎方
射干(八兩)紫菀(半兩)膠飴(五兩)細辛(半兩)
乾薑(五兩末)生竹瀝(一升)芫花根(半兩)桑根白皮
欵冬花(各八兩)附子(半兩)甘草(半兩炙)白蜜(一升半)
右十二味先切射干合蜜竹瀝汁煎五六沸絞去滓
㕮咀諸藥以水一升四合漬一宿煎之七上七下去
滓乃合飴薑末煎令如餔服酸棗一丸許日三夜一
不知稍增之忌海藻菘菜猪肉冷水生菜(千金同)
又療欬上氣中寒冷鼻中不利杏仁煎方
杏仁(五兩)五味子(三合)甘草(四兩炙)麻黃(一斤去節)
欵冬花(三合)紫菀乾薑(各三兩)桂心(四兩)
右八味切以水一斗煮麻黃減二升掠去沫乃内諸
藥煮取四升絞去滓又内膠飴半斤白蜜一斤合内
汁中攪令相得湯中煎如飴成先食服如半棗日三
不知稍加之忌海藻菘菜生葱(千金同出第十八卷中)
崔氏療上氣暴欬方
紫蘇(莖葉二升)大豆(一升)
右二味以水四升煮大豆次下紫蘇煮取一升五合
分為三服晝二夜一忌醋鮓鹹酸油膩等(出第六卷中)
必效主上氣腹脹心胷滿并欬不能食方(段明府云極效)
枇杷葉(一握去毛炙)㯽榔(三七顆)生薑(二分)
高良薑(二兩)蜜(二合)酥(二合)
右六味切以水二大升煮取一大升湯成後内酥蜜
更煮三五沸分温三服每服如人行八九里久甚重
者三兩劑任意食之(出第一卷中)
救急療上氣欬肺氣胷痛方
杏仁(三大升)白蜜(一大升)牛酥(二大升)
右三味杏仁𢷬碎於瓷盆中研取汁五升淨磨銅鐺
勿令脂膩先傾三升汁於鐺中刻木記其深淺又傾
二升汁以緩火煎減至於所記處即内白蜜及酥還
至木記處藥乃成貯不津瓷器中每日三度以煖酒
服一大匙不能飲酒和粥服亦得服一七日唾色變
白二七日唾稀三七日欬斷此方非但療欬兼補虚
損去風冷兼悦肌膚白如瓠婦人服之更佳(延年秘錄同出)
(第六卷中)
古今錄驗療上氣兼欬蘇子湯方
蘇子(一升)五味子(五合)麻黃(去節)細辛
紫菀黃芩甘草(炙各二兩)人參
桂心當歸(各一兩)半夏(三兩洗)生薑(五兩)
右十二味切以水九升煮取三升分二服上氣病亦
特單煮蘇子及生蘇葉冬天煮乾枝莖葉亦佳忌海
藻菘菜羊肉餳生葱生菜(出第十九卷中)
欬逆上氣嘔吐方四首
病源五藏皆禀氣於肺肺感微寒則成欬嗽也寒摶於
氣氣聚還肺而邪有動息邪動則氣奔逆上氣上則五
藏傷動動於胃氣者則胃氣逆而嘔吐也此是肺欬連
滯氣動於胃而嘔吐者也又有季夏脾王之時而脾氣
虚不能王有寒氣傷之而欬嗽者謂之脾欬其狀欬則
右脅下痛隂隂引膊背甚則不可動動則欬發脾與胃
合脾欬不已則胃受之其狀欬嗽而嘔嘔甚則長蟲出
是也凡諸欬嗽甚則嘔吐各隨證候知其腑藏也(出第十四)
(卷中)
深師療欬嗽上氣喉咽中腥臭虚氣攪心頭痛眼疼耳
中嘈嘈風邪毒注天行食不生肌胷中隔塞嘔逆多唾
惡心心下堅滿飲多食少療疰并淋通氣丸方
膠飴(五斤)蜀椒(二升汗)烏頭(七分炮)桂心(六分)
大附子(五枚炮)乾薑人參(各四分)杏仁(一升)
天門冬(十分)蜈蚣(五節去頭炙)
右十味末之𢷬杏仁作膏稍稍内藥末𢷬千過烊膠
飴乃内藥中攪令調和合如半棗一枚日六七夜二
三服令胷中温為度若夢與鬼神交通及飲食者全
用蜈蚣食不消者加杏仁五合有虚氣少腹急腰痛
加天門冬杜仲有風加烏頭二枚附子一枚立夏後
勿加也有留飲加葶藶子一兩熬末之忌猪肉冷水
生葱鯉魚等物(千金同)
又療上氣欬逆口乾手足寒心煩滿積聚下利嘔逆若
墜瘀血上氣胷脅脹滿少氣腸鳴飽食傷中裏急婦人
乳飲滯下有邪濕隂不足大小便不利肢節皆痛硝石
丸方
硝石(一升)乾薑前胡大黃(各一斤)
杏仁(一升)
右五味𢷬篩蜜和飲服如梧子三丸日再五日後
心腹諸疾隨大小便去月經絶則通下長蟲數十
亦利血及冷熱赤白汁癥瘕毒悉主之藥利以意
消息
又療上氣煩悶嘔逆不得飲食厚朴湯方
厚朴(一兩炙)人參(一兩)半夏(四兩洗)生薑(八兩)
茯苓甘草(炙)橘皮桂心(各二兩)
枳實(二兩炙)
右九味切以水八升煮取三升分三服忌海藻菘菜
羊肉餳生葱醋物(並出第十八卷中)
必效療上氣欬嗽嘔逆不下食氣上方
橘皮紫菀(各三兩)人參茯苓
柴胡杏仁(去去皮)
右六味切以水六升煮取二升分為三服患冷加生
薑二兩患熱加麥門冬三兩去心不能食加白术二
兩厚朴二兩炙忌醋物桃李雀肉等(出第一卷中)
上氣欬嗽多唾方三首
廣濟療上氣肺熱欬嗽多涕唾方
白前(四分)生麥門冬(十分去心)貝母
石膏甘草(炙)五味子生薑(各四分)
黃芩(五分)杏仁(四十顆)淡竹葉(切一升)白蜜(一匙)
右十一味切以水七升煮取二升七合絞去滓内白
蜜更上火煎三沸分温三服每服如人行五六里須
利三兩行湯成後宜加芒硝八分忌熱麪炙肉油膩
醋食海藻菘菜(出第二卷中)
古今錄驗小紫菀丸療上氣夜欬逆多唾濁方
乾薑甘皮(一作甘草)細辛欵冬花(各三)
(分)紫菀(三分)附子(二枚炮)
右六味擣篩以蜜和為丸如梧子先食服三丸日再
以知為度忌冷水猪肉生菜等物
又療欬氣上多涕唾杏仁煎方(出徐王)
杏仁(一升)
右一味擣碎研取大升三升汁以水和研之煎取一
大升酒服一匙日三忌猪雞魚肉胡荽等物(並出第十九卷)
(中)
上氣欬方一首
古今錄驗療欬逆上氣胷滿多唾(太醫令王叔和所撰已更御服甚良效方)
乾薑(三分)礜石(一分泥裹燒丰日)蜀椒(五分汁)
細辛(二分)烏頭(一分炮去皮)杏仁(一分)吳茱萸(四分)
(洗)菖蒲(一分)紫菀(二分)皂莢(一分去皮)
(子炙)欵冬花(三分)麻黃(四分去節)
右十二味𢷬篩蜜和丸如梧子夜卧吞一丸日二不
知加之療二十年欬不過二十丸便愈御藥也秘在
石室不傳忌猪羊肉餳生菜冷水(一方有桂心三分無麻黃千金同出)
(第十九卷中)
久欬嗽上氣方三首
肘後療久欬上氣十年二十年諸藥療不差者方
猪胰(三具)乾棗(一百顆)
右二味以酒三升漬數日服二三合至四五服愈服
盡此則差(千金同出第三卷中)
深師療久上氣欬麻黃散方(司馬太𫝊欬常將此服愈)
麻黃(一斤去節)杏仁(一百枚)甘草(二兩炙)桂心(一兩)
右四味𢷬篩别𢷬杏仁如脂内諸末合令調臨氣上
發時服方寸匕氣下止食頃氣不下更服一匕可至
三匕氣發便服即止忌海藻菘菜生葱(千金古今錄驗同)
又療久上氣欬亦療傷寒後欬嗽方
甘草(二兩炙)大棗(二十枚)
右二味以水七升煮取二升分再服數用驗忌海藻
菘菜等(古今錄驗名温脾湯並出第八卷中)
欬逆上氣方五首
病源肺虚感微寒而成欬欬而氣還聚於肺肺則脹是
為欬逆也邪氣與正氣相摶正氣不得宣通但逆上喉
咽之間邪伏則氣靜邪動則氣奔上煩悶欲絶故謂之
欬逆上氣(出第十四卷中)
深師療欬逆上氣支滿息欲絶氣結於胷中心煩躁不
安一合湯方
芫花(二分熬)桂心乾薑(各五分)甘草(炙)
細辛(各四分)蕘花(二分)
右六味切以水三升煮取一升先食服一合日三夜
一又云合湯亦得分六七服一日盡便愈一方有菖
蒲四分無蕘花忌海藻菘菜生葱生菜等
又療欬逆上氣腹中有堅痞往來寒熱令人羸瘦不能
飲食或時下痢此服中如絞在臍上下關疝氣上腸使
然為病有氣涌逆蜀椒散方
蜀椒(五合去目并閉口者汗)桂心甘草(各一兩炙)
通草半夏(洗各三兩)
右五味𢷬篩飲服方寸匕日三夜一忌海藻菘菜羊
肉餳生葱(並出第十八卷中)
古今錄驗麥門冬丸主氣逆上氣方
乾薑(六分)麥門冬(十分去心)昆布(洗)海藻(洗各六分)
細辛海蛤蜀椒(熬)桂心(各四分)
右八味𢷬篩蜜和丸如梧子以飲服十丸漸加至二
十丸日三有人患風虚得冷輙胷中上氣喉中常如
吹管聲欬嗽唾清沫將此丸服得差若散服方寸匕日
三忌生葱生菜(經心錄同)
又鯉魚湯療欬逆上氣喉中不利方
生鯉魚(一尾)熟艾(二升)白蜜(一升)紫菀
牡蠣(各四兩熬)欵冬花(一升)杏仁(二十枚)豉(半升)
射干(二兩)細辛(三兩)飴(八兩)菖蒲(二兩)
右十二味㕮咀藥和内魚腹中置銅器中蒸之五斗
米飯下藥成服一升日三夜一忌生菜羊肉餳等
又杏仁煎療欬逆上氣方
杏仁(一升)石斛乾薑(各四兩)桂心
甘草(炙)麻黃(去節各五兩)五味子欵冬花
紫菀(各三兩)
右九味𢷬八味下篩以水一斗先煮麻黃取八升去
滓内藥末膠飴半斤蜜一升攪令相得未食服如棗
大一枚日三忌生葱海藻菘菜等(並出第二十九卷中)
雜療上氣欬嗽方四首
廣濟療上氣欬嗽兼水氣癖氣方
葶藶子(熬)貝母桔梗鼈甲(炙)
防葵(各六分)白术茯苓大戟
枳實(炙)紫菀旋復花杏仁
橘皮(各四分)芫花(二分)大黃(十分)皂莢(一分炙去)
(皮子)
右十六味𢷬篩蜜和為丸空腹以飲服如梧子五丸
日二服漸漸加至十丸以微利為度忌桃李雀肉莧
菜醋物猪肉陳臭等(出第二卷中)
深師療上氣搶心胷奄奄不得息腹中脹滿食輙吐蘇
子湯方
蘇子(一升)大棗(三十顆)半夏(三兩洗)橘皮
生薑桂心(各一兩)蜀椒(二分汗)
右七味切以水七升煮取二升分三服忌羊肉餳生
葱(出第十八卷中)
古今錄驗半夏湯療上氣五藏閉塞不得飲食胷中脅
下支脹乍去乍來虚氣結於心中伏氣住胃管脣乾口
燥肢體動摇手足疼冷夢寐若見人怖懼此五藏虚乏
諸勞氣不足所致并療婦人方
當歸防風黃茋(各二兩)柴胡(半斤)
細辛麻黃(去節)人參(各一兩)杏仁(五十粒)
桂心(三兩)半夏(一升洗)大棗(二十枚)生薑(五兩)
黃芩(一兩)
右十三味切以水一斗先煮麻黃一沸去上沫更入
水一升及諸藥煮取五升分為五服日三夜二忌羊
肉生葱生菜餳等(出第十九卷中)
近效療上氣腹内脹滿飲食不消欲作霍亂及欬嗽紫
蘇子丸方
紫蘇子橘皮(各二兩)高良薑桂心
人參(各一兩)
右五味𢷬篩蜜和為丸每服十五丸酒飲任下若食
瓜膾等物有生熟氣擬似霍亂者即半棗栗許大細
細嚥取汁令消盡應時立愈常有此藥永不患霍亂
甚神效也忌生葱猪肉陳臭等物
外臺秘要方卷十
