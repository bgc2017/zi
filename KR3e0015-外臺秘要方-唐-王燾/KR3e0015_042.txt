外臺秘要方卷三十八
唐王燾撰
乳石發動熱氣上衝諸形候解壓方五十二首
論曰夫乳石之性緩而且速能悍風寒逐暑濕導經脉
行飲食之氣在隂即補其不足在陽即能發其炎隂盛
陽虚則二儀亢位所以炎上府之受邪則表熱氣隔至
隂之伏也脉形陽浮而數隂伏而沈理之於經自然通
泰若灸之於孫絡即血脉遄流或全抑之則乖於石性
理而兼助則表裏周榮若遇小發可自勞力按摩不可
即治熱不已者别法隨事擇用解散方
療寒熱胷中塞面腫手足煩疼是鍾乳發宜服生麥門
冬湯方
生麥門冬(四兩去心)豉(三升綿褁)葱白(切半斤)
右三味以水八升煮取三升分服體氣熱是客熱當
自漸加衣物雖似惡加之後必佳忌如常法此方甚
良(千金翼同)
又壓丹石發方(天台山國清師所𫝊用)
杏仁(一百枚去皮尖)
右一味以水二升於盤中研之絞取汁令盡以白麵
二升用杏仁汁溲作餺飥還以杏仁汁煮務令極熟
其病者量性多少噉之令盡訖又取美酒數升煮十
餘沸候熱訖病者量性多少飲之徐令盡盖覆安卧
初覺心悶頃間四體輕虚一服三年不發大效
又療乳石發方
甘草(炙)麻黃(去節各一兩)
右二味切以水三升煮取半升和清酒半升其患者
先湏火邊炙熱徹欲汗承熱服令盡盖衣卧湏臾大
汗即差(千金翼同)
又若因食倉米臭肉動乳方
必湏葱豉湯細細服之五六度即差(千金翼同)
又食飲損者方
於葱豉湯中加當歸一兩煎之去滓分服即差若
未可即服蘆根湯(千金翼同)
又若已服安和藥仍不退者此小觸動服葱豉等湯不
解者可服蘆根湯解壓之方
蘆根地榆五加根(各一兩)
右三味切以水三升煮取一升服之即解(千金翼同)
又若得時氣冷熱不調動乳者皆是寒熱所致其狀似
瘧久久不療損人性命縱服湯藥必終難差宜作生熟
湯浴之方
以大器盛湯若大熱投少冷水即於湯中坐勿動
湏臾百節開寒熱之氣皆從毛孔中出變作流汗
若心中熱悶者還服少許熱湯即定久乃出湯以
衣被覆盖睡豁然平復如患太重者不過三兩度
即差(千金翼同)
又解一切石發方(僧珍法)
胡豆(半升)
右一味𢷬研之以水八合絞取汁飲之即差虚弱人
半升中平以意量之
又大黃丸方
大黃(五兩𢷬末)大麻子(五兩熬勿令焦待冷於簸箕中以手挼去皮取入研如膏)
右二味合治令勻以蜜和丸如梧子大以湯飲下十
丸至二十丸以宣利為度此方甚妙通陽壅秘服之
尤良忌如常法
華陀薺苨湯療石毒卒發者慄慄如寒或欲食或不欲
食若服紫石英發毒者亦熱悶惽惽喜卧起止無氣力
或寒皆是腑臟氣不和所生療之方
薺苨(四兩)甘草藍子(各一兩)茯苓黃芩(各二兩)蔓菁
子(一升)人參(一兩)芍藥(二兩)
右八味切以水一斗煮蔓菁子取八升去滓内餘藥
煎取三升去滓分三服日三若虚弱倍人參若氣上
加茯苓薺苨一兩甚良(千金翼云若體寒者倍人參減黃芩若氣上倍茯苓加薺)
(苨一兩)
應楊州所得異故單葱白湯藥療沈體中數年或更發
宜服之方
葱白(一斤切)
右一味以水五升煮取二升半去滓服盡未定更作
服之至三劑即差止
又療乳石發樊尚書傳蕭亮常服良驗余因熱重盛切
慮不安遍於李虔祐率更吳昇諾議處求解法亦稱此
味竒絶方
甘草(二兩炙)生犀角(一兩牛屑)萎蕤(三兩)
右三味切以水四升煮取一升半分服甚效
又方
烏豆(二升)
右一味以水九升煮取五升去滓以銅鉢重湯煮取
一升每服一匙盡即差未定更作佳
又若盛熱發方
取無灰酒煮三五沸承稍熱服之以布手巾兩箇
浸水以搨熱處取差為妙更互用之
又療諸乳石發動口乾寒熱似鬼神為病方
麥門冬(八分去心)五加皮犀角(屑)黃芩(各四分)萎蕤(四兩)
梔子(四分)升麻(四兩)大黃(五分)芍藥(四分)大青甘草(炙各三分)
苦參(六分)
右十二味𢷬篩密丸食後以蜜水服十四丸漸加至
二十丸日再以意加减(千金翼同)
又療諸石發熱困苦方
猪脂(五合成鍊者)芒硝(四分)葱白(五合切)豉心(三合)
右四味以水三升煮葱豉取一升二合去滓下猪脂
芒硝分三服未差再服(千金翼同)
又療石發熱盛充實四體煩滿脉急數大小便赤澀升
麻湯方
升麻黃蘗黃連甘草(炙各三兩)黃芩(四兩)芍藥(六兩)
白鴨通(五兩)淡竹葉(切一升)梔子(十四枚)豉(一升)大黃(三兩)
右十一味切以水二斗煮竹葉鴨通取一斗一升去
滓澄清取一斗内諸藥煮取四升去滓分三服若上
氣者加杏仁五合滿加石膏二兩(千金翼同)
又常防備熱發法方
麥門冬(三兩去心)甘草(一兩)人參(三兩)
右三味𢷬篩蜜和丸如彈丸一日服三丸甚良(千金翼同)
又三黃湯折石熱通氣泄腸胃解肌方
大黃(三兩别漬)黃芩(二兩)梔子(一七枚)甘草(二兩炙)豉(一升)麻黃
(一兩去節)
右六味切以水九升煮麻黃去上沫下諸藥煎取三
升半下大黃三五沸去滓分服得利以差止(千金翼同)
又方
黃芩(二兩)豉(五合綿褁)葱白(五合)梔子(二七枚)
右四味切以水四升煮取一升八合去滓分服三劑
差止(千金翼同)
又療石發身熱如火燒黃芩湯方(靳邵法)
黃芩(三兩)枳實(二兩炙)厚朴(炙)栝樓芍藥(各一兩)梔子
(十四枚)甘草(炙二兩)
右七味切以水七升煮取三升去滓分三服忌如常
法(千金翼同)
又療熱氣結滯經年數數發方
胡荽(半斤五月五日採隂乾如此物可先收貯備之)
右一味以水七升煮取一升半去滓分服未差更作
服春夏取葉秋冬取根莖用
又療膈上熱方
柴胡黃芩甘草(炙)茯苓麥門冬(去心)枳實(炙)
生地黃(各三兩)竹葉(切一升)
右八味切以水一斗煮取三升去滓分服
又方
取河中石不限多少燒令赤投小便一大升候冷
頓服之良
又方
取寒水石長含以差為度
又方
取黃連水漬服一升最良
又療心下煩熱悶内熱不安冷石湯方
冷石(半兩細研之)
右一味以水攪如白飲頓服不差更作
又去石毒麻黃湯方
麻黃(二兩去節)甘草(二兩炙)豉(一升綿褁)
右三味切以水五升煮取一升去滓分温再服之
又猪膏湯解大散方
猪膏(二兩烊之)豉(一升)
右二味以水三升煮豉取汁一升内猪膏服七合日
三服石人飲食宜清冷不宜熱熱即氣擁痞石唯酒
一種湏熱也(千金翼同)
又療乳石發如寒熱狀似瘧方
前胡(半升)黃芩甘草(炙)生薑知母(各三兩)牡蠣(熬)
石膏(各六兩)大棗(二十枚擘)
右八味切以水一斗煮取四升去滓分為四服取差
為度此方甚良
又療胷背頭中遊熱補虚方
黃芪芍藥(各三兩)甘草(炙)桂心(各一兩)茯苓人參
石膏生乾地黃生薑麻黃(去節)麥門冬(去心)
(各二兩)大棗(三十枚擘)竹葉(切一升)
右十三味切以水一斗二升煮竹葉取一斗去滓下
諸藥煎取三升去滓分服之(一方無茯苓有大黃)
又療石發諸藥療不差方
以硝石含之效
又方
若熱盛可向冷地卧腰下以厚物薦之腰以上令
薄使受稍似凉即起不得過度
又三黃丸療虚熱氣壅不通方
黃連黃芩(各三兩)大黃(二兩)
右三味𢷬篩密丸以湯飲下十五丸至二十丸如梧
子以利即差
又療精神如失氣攻上骨熱方
柴胡升麻黃芩澤瀉(各三兩)淡竹葉(切一升)生
地黃(切二升)乾藍茫硝(各二兩)
右八味切以水八升煮取三升去滓下芒硝分服取
利止忌如常法
又療石熱將行體微筋嗇即此方從叔汾州刺史河東
公口受此法余久服石每服此飲頗甚為效方
茱萸萎蕤(各一兩)豉心(一升)葱白(一握)
右四味切以水四升煮取減半分服
又療服諸藥石後或熱不禁多向冷地卧又不得食諸
熱麵酒等方
五加根皮(二兩)
右一味切以水四升煮取二升半候石發之時便服
未定更作服
又療諸石盛熱不除心腹滿小便赤大便不利吐逆氣
衝胷口焦乾目赤重熱三黃湯方
黃連芒硝(各二兩)甘草(炙)大黃(一兩)黃芩(三兩)
右五味切以水五升煮取二升半去滓下芒硝分服
以利為度甚良妙
又療天行丹石發動上下擁隔不通頭痛口苦不能食
立效方(醴泉杜主薄傳)
青木香紫葛紫參玄參丹參苦參
人參石膏代赭細辛桂心獨活蓯
蓉乾薑齊鹽吳藍(各一分)巴豆(二分去皮心熬)
右十七味𢷬篩密和丸如梧子有患服三丸強者服
五丸餘即量與之以飲下得快利三兩行即差忌如
常法
又療石發内有虚熱胷中痞滿外風濕不解肌肉拘急
方
香豉(一升)梔子(十四枚)葱白(一握)黃芩(二兩)
右四味切以水七升煮豉五六沸去豉内藥煮取三
升分三服之不止更為之(千金翼同)
又療熱腫初起始欲作癰便宜服升麻湯方
升麻大黃黃芩芍藥枳實(各二兩)甘草(炙)
當歸(各一兩)
右七味切以水八升煮取三升分三服腫即消散如
熱加黃芩三兩(千金翼同)
又淡竹葉湯方
淡竹葉(切一升)茯苓白术甘草(炙)枳實(炙)梔子
人參(各一兩)大黃(二兩)黃芩(三兩)
右九味切以水七升煮取三升分服以差止
又療服散不得力食不下飲酒解散輒嘔吐七味三黃
湯方
豉(五合綿褁)梔子(十四枚)枳實(八分炙)甘草(炙)前胡大黃
(各一兩)芒硝(二兩)
右藥切以水七升煮取三升分服
又增損竹葉湯解散下氣方
黃連麥門冬(去心)竹葉(切)人參(各二兩)枳實(炙)梔子
(各一兩)甘草(炙)茯苓(各二兩)
右八味切以水八升煮取三升分服之差止
又療心忪熱煩悶如火氣上方
石膏(八兩)茯神萎蕤黃芩(各四兩)橘皮五味子
乾藍麻黃(去節)甘草(炙)犀角(屑各二兩)杏仁(去皮尖)梔
子(各三兩)
右十二味切以水八升煮取三升分服之差止
又療虚勞下焦虚熱骨節煩疼肌肉急内痞小便不利
大便數而少吸吸口燥少氣折石熱方
大麻仁(五合研)䜴(二升)
右二味以水四升合煮取一升五合分三服三劑即
止(千金翼同)
又療内熱結不除或更服散或以飲酒冷食澡洗猶不
解或腹脹頭痛眼眶疼或先有癖實不消或連飲不食
或時作心痛服此湯皆愈方
甘草(炙)黃芩大黃(各二兩)
右三味切以水五升煮取二升分三服(千金翼同)
又散熱白鴨通湯方
白鴨通(五升以沸湯二斗半淋之澄清取一斗)麻黃(四兩去節)豉(二升)冷石
(一兩)梔子仁(二十一枚)甘草(炙五兩)石膏(三兩碎)
右七味切以鴨通汁煮取六升去滓内豉煮三沸一
每服五合若覺冷小便利闊其間若熱猶盛小便赤
促服之不限五合宜小小勞漸漸進食不可令食少
但勿頓多耳(千金翼同)
又下氣除熱前胡湯方
前胡黃芩甘草(炙)茯苓(各二兩)梔子仁枳實
(炙)大黃(各一兩)杏仁(六十枚去尖皮)生薑(三兩切)
右九味切以水九升煮取二升半分服
又麻黃湯下氣解肌折熱方
麻黃(四兩)黃芩甘草(炙)石膏(各三兩碎)升麻(二兩)梔子仁
(一兩)
右六味切以水一斗煮取三升半分三服之
又療服升麻湯内解外不解者宜此麻黃湯方
麻黃(去節)升麻大黃黃芩石膏(各三兩碎)甘草(一兩)
(炙)梔子仁(三合)
右七味切以水九升煮取三升分服之差止
又療腹中無妨直患虚汗方
澤瀉知母石膏(各二兩碎)當歸甘草(炙)人參
桂心黃芩茯苓(各三兩)麥門冬(三兩去心)竹葉(切三升)
右十一味切以水一斗二升煮竹葉取一斗去滓下
諸藥煮取四升分服差忌如常法
石發熱𠻳衝頭面兼口乾方六首
論曰五藏之尊心雖為王而肺最居其上也肺為華盖
覆其四藏合天之德通逹風氣而肺母火也性慣受温
而惡寒心火更炎上蒸其肺肺金被火傷則葉萎倚著
於肝肺發痒即𠻳或因石增熱心肝虚弱不能傳陽至
下焦遂被正陽俱躋變成𠻳矣或為發背或作癰頭也
夫言惡寒則何以知也肺主皮毛皮毛遇寒即慄而粟
起其肺𠻳亦萎倚著肝而成病亦猶木能扣金興鳴也
凡如此先食養肺抑心肝虚熱和其腎即愈矣
療石發熱衝頭面兼口乾𠻳方
生麥門冬(去心)萎蕤石膏(各三兩碎)生地黃汁(七合)葱白
(一握和鬚)乾葛(四兩)豉心(三合)
右七味切以水七升煮取三升分三服忌如常法
又療熱𠻳方
取生䜴漬汁温之纔免冷食服訖即卧勿令入腰
中故也以意消息之
又天門冬煎主定肺氣去風熱明目止𠻳喘麤血腥乳
石發冷而補之方(通按天冬性冷而能補病虚熱者宜服)
天門冬汁(一升)生地黃汁(二升)生薑汁(二合)杏仁(五合去皮尖研)
(如膏)白蜜(八合)牛酥(五合)欵冬花升麻百部根紫
菀麻黃(去節各二兩)甘草(四兩炙)
右十二味切以水八升煮麻黃去沫下諸藥煎取二
升去滓澄濾銅器中微火煎去半下天門冬等汁次
第下之鍊成煎取一匙含咽之日三五度取差忌如
常法
又療上氣肺熱呼𠻳沸唾方
麥門冬(十分去心)杏仁(三十枚去皮尖研)貝母生薑(各六分切)石
膏(八分碎)黃芩(五分)甘草(炙)五味子白术(各四分)淡竹
葉(切一握)白蜜(一匙)
右十一味切以水四升煮取一升二合去滓内蜜分
服若湏利入芒硝
又療肺脹氣急呀嗷喘麤眠卧不得極重恐氣即絶紫
菀湯方
紫菀(六分)甘草(炙)茯苓(各八分)檳榔(七枚碎)葶藶子(三分熬末)
(之)
右五味切以水六升煮取二升去滓分再服
又宜服丸主上氣呀𠻳不得卧卧即氣絶方
芸薹子葶瀝(熬各十二分)馬兜苓(十顆)紫菀人參
杏仁(去皮尖)皂莢(去皮子炙)白前甘草(各六分炙)漢防己(八分)
右十味𢷬篩蜜和丸如桐子大服十丸至二十丸增
減量之
石發兼虚熱痰澼乾嘔方五首
論曰凡人有五藏合則脾胃為水榖之府且國府足榖
則足食足兵也人胃足食則榮衛不厥若人能食則能
悦也隂陽和平有何患乎若服食之人皆增於熱失時
不食則胃口乾焦胃口乾焦則土不足或因飲酒水而
食少變為痰結酒水流下迎令上昇下焦無陽即陽虚
也中府無榖上焦漸炎致陽嘔噦經曰陽數即嘔吐又
曰嘔噦發下焦之間此之義也可以破痰結通水榖填
胃府則無咎也夫通填之義不可虚其虚實其實岐伯
曰瀉虚補實神去其室他藏皆倣此
療因饑空腹飲酒飲水食少痰結心頭乾嘔方
枳實(三兩炙)梔子仁(一兩)香䜴(半升)大黃(二兩别浸)
右四味切以水六升煮取二升分再服忌如常法
又療結熱澼心下腫胷中痞塞嘔逆不止鴈肪湯方
鴈肪(一具)甘草(炙)當歸桂心芍藥人參石
膏(各二兩碎)桃仁(三十枚去皮尖)大棗(二十枚擘)大黃(二兩)
右十味切以水一斗二升煮鴈肪取汁一斗煮諸藥
取五升去滓分服無鴈肪以鴈肉無鴈以鴨代之雞
亦得
又療嘔不止不下食方
薤白(一握)橘皮(一兩)豉(半升)麥門冬(二兩去心)粟米(一合)
右五味切以水三升煮取一升去滓細細服之差止
又療熱發胷中痰醋乾嘔煩熱方
半夏(洗)白薇(各一兩)乾薑(一兩)甘草(半兩炙)
右四味切以苦酒五升煮取三升分服夫苦酒能令
石朽爛故用之
又療數振動煩悶嘔逆人參湯方
人參甘草(炙)栝樓麥門冬(去心各二兩)黃芩蘆
根(各一兩)
右六味切以水四升煮取二升分四服差止
石發吐血衂血方七首
論曰五藏所藏心藏血也血之傷盛則心脱力制固無
守自然流溢為陽氣傷故也或有衂血者加以肺風熱
之謂也若益之於服石則客熱復盛榮衛增勞旋周無
度則投虚而出出而多則傷榮氣色奪而黃久不療則
氣撮撮傷損先湏破汚血留好血調經絡平腑藏則愈
也
療石發熱盛吐血方
生地黃(五兩𢷬碎)小薊根(切一升)黃芩(二兩)豉(一升)梔子仁(三七)
(枚)
右五味切以水五升煮取二升分温服之
又衂血方
生地黃汁小薊汁
右二味隨多少以點鼻中兼服之良
又療心腑中熱甚鼻中衂血不止方
胡粉(熬)光墨(末)釡下墨(末)乾薑髮灰伏龍肝
(末等分)
右六種但得一物以兩碁子許以竹筒吹令入兩鼻
孔中即止
又方
橘皮蒼耳莖葉翹遥莖葉生地黃雞蘇
苖
右五種但得一味𢷬絞汁服五六合即止如未定即
更服之
又療頭痛壯熱鼻衂血心上硬遍身疼痛四肢煩悶兩
膊舉不得方
小薊(四兩)青竹茹生麥門冬(去心碎)雞蘇(各三兩)生薑
(二兩切)生地黃汁(半斤)
右六味切以水九升煮取三升去滓分服之以止為
度忌如常法
又療卒吐血一二升口鼻俱出至一二斗者方
生地黃汁小薊汁生麥門冬汁伏龍肝(十匙)
右地黃等三味汁相和每服五合著伏龍肝末一匙
許和攪服之以止為度忌如常法
又療心悶吐血方
生麥門冬(八分去心)生地黃(二十四分碎)甘草(四分炙)薺苊
乾薑(各六分)茅根(十分)香豉(五合以綿褁)
右七味切以水五升煮取二升去滓分服之忌如常
法
石發熱煩及渴方一十六首
論曰凡人陽處其表隂處其裏則非純隂在其下復非
純陽在其上皆湏隂陽通平隂陽通平則五氣不乏五
氣不乏則人無病只如服石之人多為隂虚而服攝之
過温則經脉湊溢或遭陽時亦發其證也正陽本自浮
昇石力更藏陽氣客主兩陽併蒸肺肝故患渴也或藏
實腑虚而生發背亦渴不獨兩陽為禍也且肺是庚辛
庚辛畏火即告其子其子腎腎為壬癸雖子投而性惡
寒陽雖得水暫寒而水潜流於下客水正水足為滂沱
渴乃未除更增腎冷凡遇此候皆先泄溝瀆致隂氣於
腎微理其石氣孰不痊乎
療解散失度飲食冷熱不消虚脹吐清水而渴悶欲死
方
人參栝樓枳實(炙)甘草(炙)白术(各一兩)大棗(二十)
(枚擘)
右六味切以水六升煮取二升半分温二服差止
又療發癰虚熱大渴方
生地黃(八兩)竹葉(切三升)小麥(二升)黃芪黃芩通草
前胡(各三兩)栝樓(四兩)芍藥升麻甘草(炙)大黃
(别浸)知母茯苓(各二兩)人參當歸(各一兩)
右十六味切以水二斗煮竹葉小麥取一斗去滓内
餘藥煮取四升去滓分服之小便利除通草大熱者
去人參當歸忌如常法
又療客虚熱衝上焦胷中口乾燥頭面熱赤并渴方
生葛汁生地黃生麥門冬汁白蜜(各一升)棗
膏(八合)生薑汁(二合)
右六味和煎之内蜜候如稀餳食後漸漸含之其功
甚妙
又療消渴止小便方
黃連(一斤金色者)麥門冬(八兩去心)生地黃汁羊乳栝
樓汁(各三兩)
右五味𢷬上二味為末以汁相和藥末衆手一時丸
如梧子食後以飲服二十丸忌如常法
又療熱渴竹葉湯方
淡竹葉(切五升)茯苓石膏(各三兩碎)小麥(三升)栝樓(二兩)
右五味切以水二斗煮竹葉取八升下諸藥煮取四
升去滓分温服忌如常法
又療發癰盛患渴口乾排膿止渴方
黃芪梔子仁栝樓生乾地黃升麻(各二兩)
麥門冬(去心)芍藥(各二兩)黃芩(一兩半)
右八味切以水一斗煮取三升服之差止忌如常法
又療消渴方
取螺(二升)
右一味以一石江水浸養之傾澄取汁飲之經日放
却更取新者漬之准前服
又方
竹根濃煮汁飲之
又方
煮青梁米汁飲之
又方
𢷬冬瓜汁飲之
又方
冬麻子(二升)
右一味𢷬以水煮三四沸飲之
又方
以水浸鷄子取清生服甚良
又方
黃蘗(一斤)
右一味切以水一斗煮汁飲之
又方
桃仁(五升去尖熬)研白米(三升)
右二味以水一斛煮取三升渴即飲之良
又方
石膏(碎)枳實(炙)茯苓(各三兩)
右三味切以水九升煮取四升分服之
又方
茯苓(半斤)澤瀉(四兩)白术乾薑桂心(各三兩)小麥(三升)
甘草(二兩炙)
右七味切以水一斗煮小麥取八升入藥煎取五升
分服之
石發熱風頭痛心煩寒熱方三首
論曰五行五藏皆互相生肝雖處中而為藏首位在甲
乙懷養懷仁故應春而王也為心之母餘藏循而次生
焉心為王主身神毅而無纖不察四藏為四鄙四鄙有
憂王必懷憂四藏和平則王有悦悦則榮衛不錯憂則
經絡患生心不受邪所病者為憂樂能致也肺為風府
施於太穹為呼吸之門氣息之道也諸藏紊亂氣息皆
形誰能出不繇戶耳若熱風盛心憂即頭痛若過憂即
心煩熱盛必寒寒盛必熱倚伏之道足可明焉皆繇風
狂邪熱之謂也但平風熱抑狂邪榮衛自然通泰也
療熱如火燒頭痛心煩悶乍寒乍熱胷中熱嘔逆方
升麻前胡甘草(炙)黃連(各二兩)黃芩生地黃
(各三兩)枳實(炙)梔子仁栝樓(各一兩)豉(五合綿褁)
右十味切以水八升煮取三升分服忌如常法
又療食訖心煩悶眩心下胷中不安方
&KR0818;陳(四兩)大黃(二兩)梔子仁(二十枚)
右三味切以水五升煮取二升分服即差
又療頭疼欲裂方
取當歸二兩清酒一升煮取六合飲至再服
石發口瘡連胷面及身上心痛方一十四首
論曰夫人痒者為虚痛者為實在表為虚在裏為實心
肺虚熱衝胷口乾乾久乃成瘡生膿則痒矣自然虚極
非是實也藏者藏也為不能含藏陽氣使陽氣妄出發
則日虚若獨肝家有風即木氣摶心故痛亦非真心痛
苦真心痛只得半日而死為心不受邪故也
療乳石熱發頭痛心痛胷恊脹滿寒熱手足逆冷或口
生瘡爛或乾嘔惡聞食氣氣上欲絶久虚者方
前胡芍藥黃芩大黃甘草(炙各二兩)大棗(二十)
(枚擘)
右六味切以水八升煮取三升分服若堅實加茯苓
二兩若胷滿塞加枳實一兩炙若吐逆加乾薑二兩
若口燥加麥門冬二兩增減以意量之忌如常法
又療食失度口中發瘡潄之湯方
黃芩(三兩)升麻甘草(炙各二兩)石膏(二兩碎)
右四味切以水五升煮取三升去滓冷含漱口吐却
日十數過差止
又療口瘡方
子蘗(四兩)龍膽(三兩)黃連(二兩)升麻(一兩)
右四味切以水四升煮取二升别取子蘗冷水浸投
湯中令相得絞取汁稍稍含之取差忌如常法
又若熱發腹内胷悉有瘡方
升麻(二兩)烏梅(十枚)黃芩黃連栝樓甘草(炙各一兩)
右六味切以水五升煮取半去滓含之咽亦不妨
又療體赤熱煩悶口中瘡爛表裏如燒痛不能食方
黃芩(三兩)梔子仁(二十一枚)香䜴(二升)大黃(二兩)
右四味切以水四升煮取一升半去滓分服
又塗飛雪湯方
麻黃(四兩去節)石膏(二兩碎)黃芩(三兩)芒硝(四兩)
右四味切以水八升煮取四升去滓内生雞子白二
枚及芒硝攪令勻以拭瘡上取瘡差即止
又療熱不散體生細瘡并熱不止方
黃連芒硝(各五兩)
右二味切以水六升煮取三升去滓内硝以拭瘡上
取差為限
又療紫石發動惡寒壯熱口舌乾焦方
烏豆(二兩)
右一味以水四升煮令稀稠得所如餳去豆下蜜二
合更一兩沸以匙抄細細含之如腹中鳴轉欲利即
停得利即差忌熱食陳臭物(千金翼治發背癰疽)
又療石氣發熱身體微腫面生瘡方
升麻萎蕤(各六分)黃芩紫雪(各八分湯成下)甘草(炙)犀
角(各四分)梔子(十四枚)
右七味切以水五升煮取二升内雪分服之以飛雪
湯塗之即差(千金翼同)
又療體卒熱生瘡麥門冬湯方
麥門冬(五兩去心)䜴(二升)桂心人參(各二兩)甘草(三兩炙)葱
白(一斤)
右六味切以水一斗煮取三升去滓分服之忌如常
法
又療表裏俱熱身體生瘡或發癰癤大小便不利方
芒硝(湯成下)黃芩知母甘草(各二兩)梔子仁(二七枚)
大黃(四兩)
右六味切以水五升煮取二升下芒硝分服忌如常
法
又療兩鼻生瘡熱痒内亦熱兼頭痛方
麥門冬(去心)知母澤瀉甘草(炙各二兩)粳米(五合)竹葉
(切一升)小麥(二升)
右七味切以水一斗半煮竹葉小麥取九升去之内
諸藥煮取四升去滓分服日三夜一忌如常法
又療生瘡熱氣奔胷方
豉(一升)葱白(切)梔子仁(各十四枚)
右三味以水二升煮取九合去滓分服之忌如常法
又療石熱發煩熱滿脹及體生瘡兼氣力弱方
黃芩芒硝麥門冬(各二兩)大黃(三兩)梔子(十四枚)甘
草(一兩炙)
右六味切以水六升煮取二升分再服之
石發腹脹痞滿兼心痛諸形證方七首
論曰服石之人發狀非一或發於外陽則頭角皮膚作
病癰腫頭痛是也或發於内隂則反冷藏虚口瘡吐血
是也凡氣内温五藏外榮經絡石性清淨不喜煩穢目
所覩鼻所聞皆欲馨香不願欎腐因成種種之病也或
食陳臭生酸之物貯於胃腑胃腑不受推諸藏諸藏不
受即肝膈痞滿或為臚脹而堅積便發心痛亦非心自
然而痛為穢觸神氣也覺此候者可速滌腸胃無令留
壅不然即成痰澼其心轉痛豈能不勉哉
靳邵療寒過度成痰澼水氣心痛百節俱腫者大黃丸
方
大黃葶藶子(熬)豉(各一兩)杏仁(去皮尖熬)巴豆(各三十顆去皮)
(心熬)
右五味大黃𢷬篩末四味别𢷬如膏入少蜜和更𢷬
一千杵以飲下一丸如麻子稍強至二丸三丸以意
量之忌如常法
又療赤石脂發心痛飲熱酒不解方
葱白(半斤切)豉(二升綿褁)
右二味以水六升煮取二升半分服之良
又療大熱心腹滿脹方
石膏(半斤碎)黃芩麻黃芍藥(各二兩)大青續斷
(各三兩)
右六味切以水八升煮取四升去滓分服之
又療心腹痛不解若通身顫寒者榮衛不通人參湯方
麻黃(三兩去節)人參枳實(炙)黃芩甘草(炙)茯苓(各一)
(兩)
右六味切以水五升煮二升分服之
又療散發心痛腹脹兼冷熱相搏甘草湯方
甘草(炙)枳實(炙)白术梔子(各二兩)桔梗(三兩)
右五味切以水六升煮取三升分服之忌如常法
又療腹脹頭痛眼眶疼先有癖實不消或飲酒下食内
熱或時時心急痛方
甘草(炙)黃芩大黃(别浸)麥門冬(去心)芒硝(各二兩)梔
子(三十枚)
右六味切以水七升煮取三升分服之忌如常法
又療石發動上氣熱實不除心腹滿小便赤大便不利
痞逆衝胷口乾燥目赤痛方
大黃(一兩别浸)黃芩(三兩)黃連甘草(炙)芒硝麥門冬
(去心各二兩)
右六味切以水五升煮取二升入大黃更煎三五沸
去滓分再服之
石發熱目赤方一十一首
論曰凡人五藏盡有風而發有高下動有深淺則腎風
發脚氣肝風目淚而暗肺風鼻鼽嚏而𠻳脾風肉緩而
重心風恍惚而忘若加於熱亦隨藏觀候即肝風脅滿
而怒喜静加之熱即目漠漠而暗若石氣兼之則赤而
益痛或生努肉及腫而爛速可隨輕重瀉之不然喪明
矣經曰肝王則目赤若兼石則冬慎勿食熱熱既不散
遂成伏氣遇春必發預宜法防之即非石藥之過豈不
惜哉黃帝曰形受味精受氣皆為飲食寒温呼吸之召
也諸藏倣此
療眼久赤痛方
乾棗(相接長一尺切)黃連(相接長一尺擘)
右二味以水一升煎三合綿裹夜卧點眼眥中以差
為度忌如常法
又瀉肝湯不服石人亦主之方
大黃黃連石膏(各二兩碎)甘草(炙)黃芩細辛
生薑半夏(洗各一兩)梔子(十四枚擘)
右九味切以水八升煮取三升分温服忌如常法
又療眼赤閉目不開煩悶熱胷中澹澹瀉肝湯方
前胡大青秦皮乾薑子芩細辛(各三兩)
決明子(三枚)梔子仁(二兩)石膏(八兩碎)淡竹葉車前葉
(各切一升)
右十一味切以水一斗煮取三升去滓分服或加朴
硝三兩得利即差忌如常法
又療眼腫痛不開方
精猪肉薄切以貼眼上熱即易之一方用子肝又
以井花水浸更再用之取差
又療久風目赤兼胎赤方
光明鹽(六分)杏仁油(五合又云半雞子)
右二味以淨銅鑼一尺面者一枚内鹽油即取青柳
枝如筯大者一握急束截令頭齊用研之三日候如
稠墨即先剜地作一小坑置瓦于底又取熱艾一鵝
子許於瓦上燒火即安前藥鑼覆坑上令烟熏之勿
令火滅候火盡可收置於銅合子或垍合子中每夜
用點目眥間便卧頻點之取差(通按前目病胎赤用此方)
又主眼生赤脉息内磣痛不開者方
大棗(七枚取肉)黃連(二兩碎綿裹)淡竹葉(切五合)
右三味以水二升煮竹葉取一升澄清取八合内棗
肉黃連煎取三合去滓以點眼眥中差止
又療目痒赤方
黃連(半兩碎)丁香(二七枚碎)黃蘗皮(半兩切)青錢(七文)蕤仁(三七)
(枚碎)
右五味以水二升煮取一升去滓以綿纏杖子頭點
之妙
扁鵲療令人目明髮不落方
取十月上巳日槐子去上皮不限多少於瓶中封
口三七日初服一枚再服至二枚十日十枚還從
一起甚騐
又療發熱心腹脹滿小便赤大便難逆衝胷中口燥目
赤痛方
黃芩大黃(各二兩)梔子(一兩)豉(三合)
右四味切以水三升煮取一升二合去滓分服
又療目瞖方
乾藍(二分)雄黃(二分研)
右二味相和以少許點上三五度即便差
石發痰結大小腹留壅老小虚羸方六首
論曰夫老小尫羸為和氣不足寒氣獨積於地炎氣獨
散於天天地不交故體成否體成否則肌肉不潤腠理
不通胷膈氣急腸胃招滿為隂氣衝陽陽不接也或膀
胱堅積支足沉痾為陽氣不能下營隂氣獨盛也致大
腸留擁湯藥不下或水榖不消更加短氣若不利關格
寔不得其死也
療羸劣老弱體性少熱因服石散而寒氣盛藥伏胷膈
冷熱不調煩悶短氣欲死者藥既不行又不能大便作
害於人急宜吐之方
甘草(四兩生用)
右一味切以水五升煮取折半去滓令頓服之當大
吐藥亦與病俱去便愈矣夫散家患心腹痛服諸藥
不差者服此甘草湯諸膈即通大便亦利甚騐
又療甚虛弱去熱益氣力方
竹葉(切一升)大棗(二十枚擘)黃芪(四兩)芍藥(三兩)甘草(炙)人參
乾地黃升麻生薑(各二兩)桂心黃芩茯
苓(各一兩)
右十二味切以水一斗五升煮竹葉取一斗去竹葉
入諸藥煎取三升分温服之忌如常法
又療散發後虚熱羸乏或脚疼腰痛本是虚勞人并挾
風宜腎瀝湯方
羊腎(一具去脂膜切)五味子(三兩)當歸甘草(炙)芎藭遠
志(去心)芍藥麥門冬(去心)茯苓(各一兩)乾地黃生薑
(各四兩切)黃芩桂心(各一兩)大棗(二十枚擘)
右十四味切以水一斗煮腎取八升内諸藥煎取三
升半去滓分服忌如常法
又療性熱虚羸補益方
生地黃(二石細切蒸之極熟)
右一味以好酒一升灑之暴乾𢷬衆併手丸之每食
前含一丸如胡桃大咽令盡日三五度甚妙
又療人身體黃瘦不能食及服藥腰背拘急痛眠卧䧟
牀沈重不能起行宜秋夏中服之方
半夏(洗)茵蔯(各四兩)生薑茯苓(各三兩)黃芩土瓜
根梔子(各二兩)大黃(一兩别浸)
右八味切以水八升煮取三升去滓分温服
耆婆湯療人風勞虚損補髓令人健方
麻油(一升)牛酥(一斤)葱白(一握)胡麻仁(一升研)豉(二升以水二升漬一)
(枚取汁)蜜(一升)上酒(二升)
右七味先於鍋中入油煎令沸著葱白令色黃下酥
蜜豉汁麻仁沸下酒成煎收不津器中盛之日服一
匙兩匙或和酒服亦妙冷即加生薑一斤取汁乾薑
末亦可用之
石發大小便澀不通兼小便淋方一十六首
論曰夫言大小便澀者皆繇大腸虚受邪氣所致也且
府有高下而肺府係在天上中接土府名之大腸為傳
導之府也有風氣熱結即大便乾澀而不通順或發癰
腫口鼻乾燥或腎府有虚則心肺俱熱使小便赤而澀
也或腎氣虚熱膀胱不足加之以渴飲即小便淋澀皆
繇藏虚不能主其府也且形能受味氣能致精氣散則
精虚味益則體實體實之人筋骨有餘因勞精氣精氣
既衰即招其病故石氣流入膀胱作其淋疾則非正石
氣而行此肺遭熱盛傳之於腎腎為精竭純隂自孤石
氣懼隂不入便投其膀胱膀胱受邪遂成淋也淋狀合
澀數赤熱而痛何以知之澀至故知肺傳於子也數至
為子被母逼水急奔下也熱赤至為心與石氣相傳也
痛至為本藏自虚客氣衝擊也所以服石藥者藉其少
滋味而助精氣即神門之固病邪不能入也何以知因
石虚竭虚竭之人其隂好怒而交接難畢其病名強中
或不交接其精自流也或為消利為作消渴皆由少服
諸石用之傷勞也夫遇兹候等可救其病失時不療便
至夭枉不可全服補虚之藥恐變諸疹常以不虚不實
於大腸不寒不燥於腠理能調神氣有何患乎
療小便淋澀少腹痛方
大黃芍藥茯苓(各一兩)麻仁(四兩研)
右四味切以水五升煮取二升去滓分服之良
又方
桑螵蛸(二十枚熬)黃芩(一兩)
右二味切以水一升煮取四合頓服之
又療熱淋澀痛方
車前草葵根(各切一升)通草(三兩)芒硝(八分)
右四味切以水五升煮取二升去滓入芒硝分服之
又療血淋不絶方
雞蘇竹葉(各一握)葵子(末)石膏(各八分碎)蜀椒(末四分)
右五味切以水二升煮取九合後下葵末服之
又療初患淋方
滑石(五兩)通草(二兩)石韋(拭去毛)瞿麥(各三兩)芒硝(二兩湯熱下)
冬葵子(二升)
右六味切以水九升煮取三升分服之忌諸熱物
又療淋積年醫不能愈或十日五日一度發即可時或
頻發不定方
冬葵子滑石(各八分)茯苓芍藥子芩蒲黃
芒硝(各六分)石韋(去毛)瞿麥(各五分)陳橘皮(四分)
右十味𢷬散空腹煮後飲子和服一方寸匕加至二
匕以小便通利為度忌如常法
下散飲子方
桑白皮(六分)白茅根(十分)通草(八分)甘草(四分炙)滑石(十分)
右五味𢷬散煎湯服前散
又卒患淋方
取船底青苔如雞子大以水一升煮服之
又主熱淋方
白茅根(四斤切)
右一味以水一斗半煮取五升適寒温飲之差止
又石淋狀如碎沙石下者方
車前子(二斤以絹囊盛)
右一味以水八升煮取三升經宿空腹服之即石下
又療煩熱身體微腫不能食飲小便不利方
茯苓(三兩)甘草(炙)栝樓根人參黃芩桂心
白术(各一兩)枳實(二兩炙)
右八味切以水六升煮取三升去滓每服三合盡即
差甚妙
又療氣上不得食嘔逆大小便澀氣滿煩悶折熱下氣
方
前胡黃芩(各三兩)梔子大黃(各一兩)甘草(炙)茯苓
生薑(各二兩)杏仁(四十枚去尖皮碎)
右八味切以水八升煮取三升分服之忌如常法
又療熱小便數少如淋葵子湯方
冬葵子(一升)
右一味以水三升煮取一升半分服之忌如常法
又若大小便塞不通或淋瀝尿血隂中疼痛此是熱氣
所致先以冷物熨之小腹又以熱物熨更互冷熱若小
便數亦是取冷所致即暖將息也
療發熱體氣昏昏不痛不痒小便赤澀方
生芽根五大斤淨洗擇𢷬絞取汁服之差
又若發熱口乾小便澀方
取甘蔗去皮盡足喫之咽汁若口痛𢷬取汁服之
又方
取萎蕤五兩煮汁飲之差
石發後變霍亂及轉筋方一十六首
論曰服石之人體常多熱熱即引飲饑復加飡水榖既
傷胃府失度土既衰損木必來乘故曰肝入胃即泄或
單下而不吐是肝乘之盛也木既尅土尅過必宣二氣
俱虚而肝必怒陽氣既乏則發轉筋變吐加腎肝之病
也宜速止之仍温足而兼復調以五味其病必痊矣
療石發霍亂絞痛不可忍方
茱萸(一升)
右一味以酒三升煮取一升強服之得下差
又療霍亂吐多者必轉筋不渴即臍上築者腎氣動先
療其築理中湯方
人參桂心甘草(炙各三兩)乾薑(二兩)
右四味切以水八升煮取三升分服又加白术三兩
又療霍亂轉筋入腹方
取雞屎白乾者一方寸匕以水和頓服之
又療轉筋入腹痛方
灸脚心下當拇指上七壯
又方
灸足大拇指下約中一壯
又乾嘔方
灸手腕後中指兩筋間左右各七壯名間使
又若吐止而下痢不止方
灸臍下一跌約上二七壯
又嘔不息者方
薤白(一握)
右一味切以水一升煮取六合頓服之
又吐痢不止轉筋入腹欲死方
生薑(三兩切)
右一味以酒一升半煮三沸頓服之良
又方
藿香(一把)
右一味以水四升煮取一升服之差艾亦佳
又療轉筋不吐不下氣息急方
木瓜(一枚)
右一味切以水二升煮取一升服之差
又方
高良薑(五兩搥碎)
右一味以酒二升煮取一升服亦主腹痛
又方
桑葉(切二升)
右一味以水三升煮取一升三合去滓服之
又療腹滿痛不可忍方
取鹽一合熬以水二升煮取一升頓服即得吐止
若吐痢止心中煩悶及渴不止取竹瀝一升分服
即止不止心中復似冷取茱萸一兩於鐺中炒𢷬
末以水二升煮取一升著少鹽澄清服之取差
又療霍亂吐痢不止方
粟米(任多少研)
右一味以水攪如乳服之即差
又療脚轉筋方
灸兩大拇指瓜甲後連肉處當中尖三壯
石發後變下痢及諸雜痢方一十二首
論曰凡石性剛烈氣多炎上理之傷温即火轉為熾内
煎脾肺脾肺苦熱遂成其渴飲水過量即溲腸胃胃得
水則吐腸得水即金寒藏雖寒火炎不滅水漸流下而
為行潦遂變擁腸胃虚冷水榖不消在陽益氣不飡在
隂腸鳴而泄久將不差有成痢者經言嘔噦發下焦之
間其斯之謂歟療下痢乾嘔服香豉多服之佳如不損
更發宜服此方
香豉(二升)乾薑(三兩)甘草(二兩炙)葱白(切一升)
右四味切以水五升煮取二升去滓温分服之甚良
又方
乾薑(五兩)
右一味切以水二升煮取一升去滓頓服之
又療白赤痢兼熱悶方
梔子仁(十四枚)薤白(一握切)
右二味以水三升煮取一升二合去滓分服之良
又療白痢方
黃連(一兩碎綿褁)白蜜(一合)
右二味以童子小便二升漬一宿煮取一升去滓入
蜜分服之
又方
黃連(一兩碎)薤白(切一升)烏梅(一握)
右三味以水二升煮取一升分温服之
又療解散已經快利熱尚不退兼痢不斷黃連湯方
黃連(一兩碎)白梁米(二合)
右二味以水五升煮取二升分服之
又療癰腫熱盛取冷過多寒中下痢食完出方
甘草(炙)乾薑附子(炮各六兩)蜀椒(二百三十枚汗)
右四味切以水六升煮取三升分服之忌如常法
又療天行兼有客熱下血痢止血破棺起死黃連湯方
黃連(四兩)黃蘗(三兩)梔子仁(十五顆)阿膠(一兩炙)乾薑枳
實(炙)芍藥(各二兩)
右七味切以水六升煮取三升分服之忌如常法
又療解散除熱止痢黃連湯方
甘草(炙)升麻(各一兩)黃連(三兩)豉(五合)梔子仁(十四枚)
右五味切以水三升煮取一升分温服之
又解散因痢宜服甘草湯方
甘草(炙)人參黃連(各一兩)梔子仁(二十一枚)
右四味切以水五升煮取二升分服之
又療熱毒赤白痢方
羊肝(去膜切以水洗二十遍血盡以粟米飯拌作麵餅)
右一味以水煮熟漉著漿水中淘之乾漉以美蒜虀
候極饑食之不過三兩頓即差
又療水榖痢方
取鯽魚無問多少治如食法以新布乾拭斷血脉
切作鱠以蒜虀食之取足候至夜要以白粥量事
喫之即得差忌如常法
石發兩脚卒冷兩脅腋卒熱并口噤方三首
論曰經言脉有隂蹻陽蹻有隂搏陽搏此在三隂位也
脉足大隂脾脉也脾為中州含藏陽氣壓本脉者矣若
人之和平則脾能行陽氣暖其三隂三隂暖則足能舒
適若脾虚不能含藏則地氣漸泄陽上騰則三隂堅塞
足便冷也或有踵緩急不仁者則加之以腎肝之氣不
足使少隂厥隂之闕也所以足無載運之功而不能蹻
捷其力是隂摶其陽此由藏虚所生陽氣傷狂而隂不
能獨理有因發熱口噤及腋下熱不可近者即三陽傷
盛之所致也况服石增熱飡&KR0008;失度在隂為疹可外温
其足内置陽氣於三隂則愈也在陽為疹可微冷於外
又以寒藥散其内熱其痾豈能逃乎
療兩脚卒冷方
以醋漿温置盆中以浸脚即差
又療口噤氣上欲絶方
蔓菁子(二升)茯苓(三兩)蓼藍子人參薺苨甘草
(炙)黃芩白术(各一兩)
右八味切以水二斗煮蔓菁子取八升去滓内餘藥
煮分服若口噤以物嚾之即差
又療兩腋熱不得相近方
滑石(一斤)寒水石(三斤)芒硝(一斤)
右三味𢷬散取絹一尺分作袋盛散藥結口更互於
腋下夾之勿住取凉冷止
石發若熱解折下石方四首
論曰五形之人其性各别則土形之人骨聳氣清水形
之人體薄氣長木形之人筋骨麤聲圓而長火形之人
性急氣尖而散其有固疾者則先服草藥病愈後始服
石必速應也凡土火二形人性躁氣高而肥盛多火氣
若更服石益之於炎物盛必衰自焚之名也若覺禍發
速宜下之只如固疾之人服石者病氣久強石熱尚薄
不能破其病但增其熱亦能損人若熱不濟者亦可速
下自餘形人服之者如有發動但以石投之自然而差
不可見小熱即求大冷為山九仞終虧一籄醫者意也
詳而行之(臣億等按論中五形少金别無本校今闕)
蜂房飲解石餘方
露蜂房(三兩)
右一味以水三升煮取一升去滓頓服不定三五日
更服如熱悶服後方(千金翼療石發熱困苦宜下石方露蜂房一升切以水二升煮)
(取一升一服五六合日三服石從小便下如細沙盡停無所忌)
又下石方
葛根紫草(各八兩)犀牛角(十二兩屑)露蜂房(十兩炙)芒硝
大黃(各二兩)薺苨人參(各七兩)玄參甘草(炙)銀
屑(細研各四兩)猪脂(十二兩臘月者)
右十二味以無灰酒漬經十日其猪脂用酒一升煎
取脂三兩取銀屑和研内藥中每日空腹服之一匙
前合藥未得本法元本如此可求别定本細而勘之
(千金翼方中更有升麻萎蕤各七兩黃芩八兩梔子十四枚計十六味以無灰酒八升漬經十日猪脂用)
(酒一升煎鍊取三兩與銀屑和研内藥中每日空腹服之量力多少忌熱麵炙肉海藻蒜等)
又療散發不可堪忍欲下之方
肥猪肉(五斤)葱白薤白(各半斤)
右三味並𢷬研合器中蒸之令熟早朝噉之盡為度
又療雖服乳石等而常患冷此由不先服瀉湯而服石
等以其病藥各在一處丹石不行則病所以依舊患冷
宜依此法瀉之冷自差石勢行方
人參茯苓乾地黃當歸桔梗甘草(炙)
芍藥(各二兩)大黃(四兩)
右八味切以水三升煮取一升二合去滓分服之
服石後將息飲食所宜法二首
論曰服石所宜飲食時宜以自調護隨所取適若一一
依方慎之則動成滯礙能依此法庶得通濟方
取少脂猪肉一月二服百沸餺飥任性無妨新熟
白酒少飲亦好及白羊頭蹄并猪肉作薑豉任作
食之壓石肥肉黎柿等甚佳
凡欲喫熱羊肉餺飥宜先食三五匙冷飯後喫之即不
畏熱喫訖乃速以飯壓之行步適散乃可不慮致損生
菜亦然芸臺胡荽等亦不宜多食服石人有性好麵嗜
醋不能禁慎者宜食淡糠醋百沸紫餺飥及水漠餅即
不慮熱冷韭羹亦大補時時宜食之諸飲食品類既多
不可一一但言不得服所不宜者服石人亦不宜多飲酒
飲酒多則失食味失食味則不多食不多食則令人虚
熱虚熱則令石數發惡寒寡沉又損石力為酒能壓石
故也多飲則損石勢亦令人風虚脚弱此繇飲酒致之
耳若能飲食者大佳甚妙其方藥如右服石特忌熱麵
陳臭哀孝哭泣憂恚大醋生蒜虀芥醬雞犬肉老牛肉
鮑魚肉鮓衡熱忍饑冷酒有灰酒蕎麥小豆胡麻餺飥
枸把羹倉米臭魚脯勿承饑虚熱沐浴夏月不宜喫猪
肉冷水恐致滑痢不止傷冷飲食不消或成霍亂特宜
消息慎之
紫餺飥并食飲將慎法三首
千金紫餺飥方
烏豆(任多少煮取濃汁)
右一味以和麵稍鹽和之依常法作餺飥以此豆汁
中熟煮可三二十沸溢添冷烏豆汁以猪羊肉為臛
亦精好或以山芋粉尤妙
又宜食麵餅方
取麵溲如家常作餅法細切如小豆許以麵於簸
箕中拌令圓煮之令極熟承熱任以諸肉作臛食
之大凉補腰脚又夏月冒熱遠行早食晩失饑石
氣發動作大麥餅將行在路食之亦壓得石氣
凡患瘡腫無問大小或如黍米即湏加意專精療之或
以冷水淋或鹽湯洗以指擿破即以指甲細細搯傍邊
亦以藥塗之或以蒼耳湯浸洗之或以冷石熨之即差
夫服石將慎至難若不能將息特宜勿服非但服之若
瘦熱更增他疾性行躁暴唯多勿恚飲食日減形體日
消妻子不能供承卑下何其能濟此皆由將慎失度致
使然也人之無檢慎勿輕服至於背坼腦裂藥物無及
也婦人則發乳體腫帷簿不修特宜審慎自量其力將
息尤佳
服石後防慎貯備雜藥等一首
凡服石人當宜收貯藥等
人參朴硝苦竹瀝大黃梔子大麥麵
好䜴薺苨黃連升麻石膏荆瀝
葛根并粉猪膏酥蜜紫蘇子白鴨屎
梗米前胡冬葵子生薑冬瓜大豆
車前地榆五加皮大小麥奴天門冬
葱白萎蕤麥門冬生地黃蘆根紅
雪紫雪黃芩露蜂房
外臺秘要方卷三十八
