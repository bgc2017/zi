外臺秘要方卷四十
唐王燾撰
熊虎傷人瘡方七首
肘後療熊虎爪牙所傷毒痛方
燒青布以熏瘡口毒即出仍煮葛根汁令濃以洗
瘡日十度并擣葛根為散煮葛汁以服方寸匕日
五甚者夜二(文仲備急姚方小品刪繁古今錄驗並同千金方治虎咬)
又方
嚼粟塗之(姚方文仲備急古今錄驗千金同)
又方
煮生鐵令有味以洗瘡(姚方文仲備急古今錄驗千金同)
又凡猛獸毒蟲皆受人禁氣今人將入山草中自宜先
作禁以防之可不俟備而後療也其經術云到山下先
閉氣三十五息所在山神將虎来到吾前乃存吾肺中
有白帝出收取虎兩目塞吾下部中乃吐肺氣上自通
冠一山林之上於是良久又閉氣三十五息兩手捻都
監目作三步步皆以右足在前乃止祝曰李耳李耳圖
汝非李耳耶汝盜黃帝之犬黃帝教我問汝汝荅之云
何畢便行一山虎走不可得見若卒逢之者因正而立
大張左手五指側之極勢跳手上下三度於跳中大喚
咄曰虎北斗君使汝去虎即走止宿亦先四向如此
又方
雄黃硫黃紫石
右三物擣末以絳囊盛之帶以防用(本方無硫黃)
集驗療熊虎傷人瘡方
取蒴藋一大把剉碎以水一升漬須臾取汁飲之
餘濘以敷瘡上
備急入山辟虎法
燒牛角羊角虎不敢近人(文仲肘後千金姚同出第八卷中)
辨蛇一首
肘後云惡蛇之類甚多而毒有差劇時四五月中青蝰
蒼虺白頸大蝪六月中竹狩文蝮黑甲赤目黃口反鈎
白蝰三角此皆蛇毒之猛烈者中人不即療多死第一
有禁第二則藥今凡俗知禁者少縦尋按師術已致困
斃唯宜勤事諸藥但或經行草路何由皆齎方書則應
儲具所製之藥并佩帶之自隨天下小物能使人空致
性命者莫此之甚可不防慎之乎(文仲備急同出第八卷中)
禁蛇法三首
崔氏禁蛇法(路安滿所傳)
有人被蛇螫者縦身不得自来但有報人至前使
之坐問被螫何處即面已地依左右駃掐頭指内
第一節曲文頭側上仍心想口暗誦曰囓蛇頭掐
蛇目望蛇鄉踏蛇足訖則放前人去待極遠然後
緩放所掐處即差
路安滿禁蛇法
五月五日從門東斜向南三步九跡四方取氣訖
重向南方取氣即切切誦後咒文四十九遍於後
任所行用其遮吒呵迦吒僧禁吒噀劍吒蛇毒死
噀劍嚴蛇毒爛若欲誦呪時須在月建上立喚被
螫人當前立定然後轉背行七步仍頓足迴身向
被螫人立掐指二所如了乃誦呪七遍即放所患
者歸可一炊久放掐目也若不解呪蛇致死乃放
掐目誦云吾庭前者木百尺無枝鳳皇在上資斯
速出放汝去攝汝毒命寧收急急如律令(出第五卷中)
古今錄驗禁蛇囓方(高元海大李參軍送)
咒曰某郡某縣里男女姓名年若干於某年月日
時於某處為某色蛇螫某處隂咒云你是已功曹
我是亥明府你若不攝毒吾當搯你口閉氣隨想
搯蛇口蛇口在食指第二節白肉際文以手大指
甲搯之各自以其手屈食指搯之閉氣急搯若螫右
手右手搯左手左手搯螫當中兩手盡搯急忘任
放手腫處手刺去血即便差(出第四十五卷中)
辟蛇法三首
肘後姚氏仙人入山草法辟蛇之藥雖多唯以武都雄
黃為上帶一塊古稱五兩於肘間則諸蛇毒物莫之敢
犯他人中者便摩以療之帶五蛄黃丸良以丸有蜈蚣
故也人入山伐船有太赤足蜈蚣置管中繫腰又有&KR2436;
龜噉蛇帶其尾亦好䲰日喙彌佳禁法中亦有單行輕
易者今疏其數條然皆須受而後行不爾到山車口住
立存五蛇一頭乃閉氣以物屈刺之因左迴兩步思作
蜈蚣數千以衣身便行無所畏也(張文仲備急同)
集驗入山草辟衆蛇方
乾薑生麝香雄黃
右三味等分擣以小絳嚢盛男左女右帶佩則蛇逆
者辟人為蛇所中便以療之如無射香以射菵和帶
之療諸毒良(肘後千金文仲備急古今錄驗同出第九卷中)
千金療入山辟衆蛇方
當燒羚羊角令烟出蛇則去矣(肘後同出第二十六卷中)
蛇囓人方一十四首
廣濟療毒蛇囓方
取慈孤草擣以薄之即差其草似鷰尾者是大效
(出第五卷中)
肘後蛇囓毒腫方
乾薑末敷之燥復易之(備急文仲千金同)
又方
灸囓處三五壯則毒不能行
又方
擣射菵塗腫上血出乃差(備急文仲千金同)
又方
猪屎熬令焦末藍一把水三升煮取二升投屎攪
和以洗之差
文仲療蛇囓方
擣雄黃末以敷之日三四度差
又方
取梳裏垢如指大長一寸以尿和敷之
又方
灸梳使汗出以熨瘡口即驗(備急千金同)
又方
取雞屎二七枚燒作灰投酒服之差(千金同)
必效療蛇咬方
五月五日前七日即齋不得食飲酒肉五辛仍先
向桑下覓莬葵先知處記之至五月五日中時先
手摸桑木隂一遍仍著上摸索之訖即以口囓取
莬葵嚼使熟以唾塗手熟揩令遍五月七日潔齋
如後七日内亦不得洗手後有蛇蠍螫者以手摩
之即差止
又方
燒桑刀麝香少許和刀上以烙囓處令皮破即差
又方
生蠶蛾隂乾為末敷囓處孔中數易之其蛾有生
子者妙
又方
麝香雄黃半夏巴豆
右四味等分為末敷之
又方
先以唾塗咬處熟揉生大豆葉封之
蛇螫方六首
肘後蛇螫人瘡已合而餘毒在肉中淫淫痛痒方
取大小蒜各一升合擣以熱湯淋取汁灌瘡中(姚同)
崔氏療被蛇螫驗方
生椒(三兩)好豉(四兩)
右二味以人唾和擣令熟用傅傷處須臾即差
又方
取獨顆蒜截兩頭著螫處一頭大作艾炷灸之如
此即愈未愈更灸以差為度
又方
取狼牙草六月已前用葉已後用根生咬咀以葉
褁煻火炮令熱用冷即易之
又方
取醋草熟擣以敷螫處仍將膩幞頭褁之數易其
醋草似初生短嫩苜蓿苗是
又方
取遠志嚼令碎以敷之并内一片子於所螫瘡處
孔中數易之(並出第五卷中)
蛇毒方三首
救急療蛇毒方
雄黃麝香乾薑
右三味各等分擣研以蜜和為膏敷毒螫處良瓦舍
中疑有蛇處取雄黃燒令氣散及蛇並走不住
又方
取獨狼牙擣臘月豬脂和以敷毒上立差
又方
取荆葉以袋盛薄瘡腫處即差止(肘後同)
青蝰蛇螫方二首
小品療竹中青蝰蛇螫人方
雄黃乾薑
右二味各等分擣篩以射菵和之著小竹管中帶之
行有急便用敷瘡兼療諸蛇毒(千金同肘後有麝香為三味)
肘後青蝰蛇論此蛇正綠色喜綠木及竹上與竹木色
一種人卒不覺若人入林中行脱能落頭背上然自不
甚囓人囓人必死那可屢肆其毒此蛇大者不過四五
尺世人皆呼為青條蛇其尾二三寸色異者名熇尾最
烈療之方
破烏雞熱敷之
蝮蛇螫方一十首
肘後療蝮蛇螫人方
桂心栝樓
右二味等分為末用小竹筒密塞之以帶行卒為蝮
蛇所螫即敷之此藥療諸蛇毒塞不密則氣歇不中
用(文仲同)
又方
急掘地作坎埋所螫處堅築其上毒則出土中須
臾痛緩乃出徐徐以藥療之
又方
擣小蒜絞之飲其汁以滓封瘡上
又方
取猪耳中垢著傷瘡中當黃汁出差牛耳中垢亦
可用之良
又方
嚼鹽唾瘡上訖灸三壯復嚼鹽唾上
備急療蝮蛇螫人方
燒蜈蚣末敷瘡上良(肘後同)
又方
蠟及蜜等分於鐺中消令和以無節竹筒著瘡上
以蠟蜜灌竹筒令下入瘡中差無蜜唯蠟用之亦得
又方
急尿瘡中乃援刀向日閉氣三步以刀掘地作小
坑以熱湯沃坎中取泥作三丸如梧子大服之取
少泥塗瘡上(肘後同)
文仲療蝮蛇螫人方
細辛雄黃
右二味等分以内瘡中日三四敷之兼療諸蛇及虎
傷療良
又云蝮蛇形不長頭扁口尖頭斑身赤文斑亦有青黑
色者人犯之頭腹貼相著是也東間諸山甚多其毒最
烈草行不可不慎之又有一種狀如蝮而短有四脚能
跳来囓人東人呼為千歲蝮或中之必死然其囓人畢
即跳上林木作聲云研木研木者但營棺其判不救若
云博叔博叔者猶可急療之吳音呼藥為叔故也
虺蛇螫方四首
古今錄驗療虺蛇毒方
擣葵根以敷之
肘後療虺蛇衆蛇螫人方
以頭垢敷瘡中(張文仲備急同)
又方
以兩刀於水中相摩良久飲其汁痛即止(備急張文仲同)
又方
擣葎草以敷之立愈神良
衆蛇螫方七首
集驗療衆蛇螫人方
取紫莧菜擣飲汁一升滓以少水和塗瘡上又擣
冬瓜根以敷之(肘後千金同)
又方
取常思葉擣取汁飲一升以滓敷瘡上又以鬼目
葉薄之止痛(肘後云擣鬼針草敷上並出第九卷中)
文仲療衆蛇螫方
嚼乾薑薄瘡上不過三四差又煮吳茱萸湯以漬
瘡上立差(集驗同)
又方
擣生蓼絞汁飲之少少以滓薄瘡上又挼藍青薄
之
又方
擣大蒜塗之以少鹽豉合擣尤佳(備急集驗古今錄騐同)
又方
以繩縛瘡上一寸許即毒氣不得走便令人以口
嗍所螫處取毒數唾去之毒盡即不復痛口嗍當
小腫無苦狀(備急同)
又云此衆蛇者非前件三種也謂赤&KR2080;(音連)黃頷之類復
當六七種不盡知其名水中黑色名公蠣山中一種亦
相似並不聞螫人有鈎蛇尾如鈎能倒牽人獸入水後
而食之又南方有呴蛇人忽傷之不死終身伺覓其主
雖百人衆中亦直来取之唯遠去百里乃免耳又有柂
長七八尺如柂毒中人必死即削取船柂煮漬之便愈
凡大蛇多是神不可妄殺之又額上有白色狀如王字
者有靈或有角形者此是欲變為龍也凡青蝰中人立
死蝮中人一日死虺毒急於衆蛇不早療之多殘斷人
手足藥不可以一法宜審按之(並出第八卷中)
蜘蛛咬方六首
廣濟療蜘蛛咬方
取生鐵衣以醋研取汁塗之差(肘後同)
又蜘蛛咬作瘡頻療不差方
取蘿摩草擣如泥封之日二三毒化作膿膿出頻
著勿停
又方
棗葉栢葉(各五月五日採隂乾)生鐵衣
晚蠶沙
右四味各等分擣散以生麻油和如泥先灸咬處塗
之差(並出第五卷中)
千金療蜘蛛咬人方
以烏麻油和胡粉如泥塗之乾則易之取差止(肘後)
(同出第二十六卷中)
備急療蜘蛛咬人方
取羊桃葉擣敷之立愈(肘後同)
又方
以蒜切作兩斷以措之又以蒜摩地取泥塗之(文仲)
(同並出第八卷中)
蜂螫方一十首
肘後療蜂螫人方
取人溺新者洗之差(備急文仲必效刪繁同)
又方
斫穀木取白汁塗之桑汁亦良(備急文仲小品古今錄驗同)
又方
煮蜂房洗之又燒灰末以膏和塗之(千金同本方云燒羊角灰)
(苦酒和塗之)
又方
刮齒垢塗之(備急文仲千金同)
千金治蜂螫方
蜜(五合)蠟(二兩)猪脂(五合)
右三味和煎如膏候冷以塗之甚良(一云稍稍食之)
又方
以淳醋沃地取泥塗之
又方
以尿泥塗之
又方
取蛇皮以蜜塗之炙令熱以貼螫處效又以醬汁
塗蛇皮炙以封之甚效(並出第二十六卷中)
必效療蜂螫方
擣青蒿封之亦可嚼用之(肘後同)
又方
近用薄荷挼貼之大效蜀中用驗(並出第六卷中)
蜈蚣螫方八首
肘後療蜈蚣螫人方
割雞冠取血塗之差(備急文仲刪繁必效同)
又方
嚼鹽塗之效又以鹽拭瘡上蜈蚣未遠不得去(備急)
(小品文仲古今錄驗同)
又方
嚼大蒜若小蒜或桑白汁以塗之亦以麻履底土
措之良(小品備急文仲必效古今錄驗同)
又方
挼蛇衛草封之佳
備急療蜈蚣螫人方
挼藍汁以漬之即差蜈蚣不甚囓人甚亦微殊輕
於蜂當時小痛易歇脱為所中幸可依此療之藥
家皆用赤足者今赤足者螫人乃痛於黃足者是
其毒烈故也(張文仲肘後同)
又方
取屋中土以水和敷之(小品同)
崔氏療蜈蚣螫人方
趁雄雞令走以雞嘴氣呵之數易雞立差
張文仲療蜈蚣螫人方
取錫炙令熱以熨之不越十度即差(出第十卷中)
蠍螫人二十七首
廣濟療蠍螫毒方
擣蒜塗之(崔氏備急同)
又方
半夏以水研塗之亦止
又方
咒曰一名蒿枝一名薄之傍他籬落螫他婦兒毒
氣急去不出他道你愚癡急急如律令(並出第五卷中)
集驗療蠍蟲螫人方
余身經遭此毒手指痛苦不可忍諸法療皆無效
有人見令以冷水漬指亦漬手即不痛水微暖便
痛即以冷水漬小暖即易之餘處冷水浸故布以
搨之此實大驗(肘後備急千金必效文仲同)
又方
蠍有雌雄雄者止痛在一處雌者痛牽諸處若是
雄者用井底泥敷之温則易雌者用當屋及溝下
泥塗之若不值天雨可用新汲水從屋上淋下於
下取泥敷之
又方
畫地作十字取上土水服五分匕(並出第一卷中)
千金療蠍毒方
取齒中殘飯敷之又以猪脂封之又以射菵封之
又方
硇砂和水塗上愈(救急同)
凡一切螫毒之物見必不得起惡心向之亦不得殺之
若輒殺之於後必遭螫慎之慎之治亦難差
又方
嚼茱萸以封之立愈
又方
生烏頭末唾和塗之良
崔氏療蠍螫人方
取人參嚼以敷痛處立差又以黃丹塗之差
又方
深削桂心醋磨塗之立定
又方
滴蠟燭熱脂於螫處三兩度易之(並出第五卷中)
備急療蠍螫人方
蜀葵花石榴花艾心
右三味等分並以五月五日午時取隂乾合擣和水
塗螫處立定花取未開者(張文仲同)
又方
温湯浸之(肘後崔氏同)
又方
挼馬莧菜封之差(肘後備急文仲同)
又方
嚼乾薑塗之差(肘後備急文仲同並出第八卷中)
必效療蠍咬人方
温酒以漬之又擣䜴作餅如錢大貼螫處以艾灸
七壯問被咬人云是物遣報云蠍螫即語云没所
苦語訖即私向一處飜一瓦還安舊勿使其人知
迴更問差未遣報云差訖即痛止神效
古今錄驗療蠍螫人方
取苦李子仁嚼以封之即差
又方
挼蛇銜取汁以敷之差
又方
以木椀率取此螫處即以木椀合之便差神驗
又方
挼鬼針草取汁敷之即差
又方
五月五日取莬葵熟擣以遍塗手至後日中時然
後洗手若有人被螫以手摩索應手即差
又禁蠍螫人法
咒曰繫(胡計反)梨乎俱尚蘇婆訶於五月五日桑木
正北隂中莬葵日正午時先七步至莬葵此右膝
著地立左膝手摘取莬葵子摘取著口中熟嚼吐
著手内與五葉草莬葵等相和若無子直取二葉
相和於手内左轉挼之口隂誦前咒七遍一吐氣
得一百八遍止所挼葉令汁出染手其葉還放置
莬葵處起勿反顧之一日一夜不得洗手亦不用
點汚手内亦不得人知作此法不得人見被螫者
口問云何處即隂咒七通男以左手摩螫處口云
差去若猶小瘮痛者男搯左手無名指第一節内
側文頭隂呪搯之女搯以右手指以右手摩螫處
其莬葵私取移種於桑北五葉草處處有之耳
又甄立言以此蠍毒隂蛇即非蜂蜈蚣之軰自有小小
可忍者有經一日一夜不可忍者京師偏饒此蟲遍用
諸藥塗敷不能應時有效遂依角法以意用竹依作小
角留一節長三四寸孔徑四五分若指上可取細竹作
之纔令搭得螫處指用大角角之氣漏不嗍故角不厭
大大即嗍急差速作五四枚鐺内熟煮取以角螫處冷
即換初被螫先以針刺螫處出血然後角之熱畏傷肉
以冷水暫浸角口二三分以角之此神驗不可以口嗍
毒入腹殺人甄公云灸即差以熱角嗍之無火灸也(並出)
(第四十五卷中)
蠼螋尿方二十二首
千金療蠼螋蟲尿人影便令人病其狀身中忽有處瘮
痛如芒刺亦如刺蟲所螫處後起細㾦㿔作聚如茱萸
子狀四邊赤中央有白膿如黍粟亦令人皮肉急舉身
惡寒壯熱劇者連起盡腰脇胷也療之法初得之便磨
犀角塗之上其毒療如火丹法余以武德中六月得此
病經五六日覺心悶不佳以他法療之不愈有友人教
畫地作蠼螋形以刀細細畫取蠼螋腸中土就中以唾
和成泥塗之再塗即愈方知天下萬物相感難曉其由矣
又方
羚羊鬚燒灰臘月猪脂和以封之差
又療蠼螋尿方
熟嚼梨葉以封之乾復易之
又方
取馬鞭草爛擣以封之乾復易差
廣濟療蠼螋尿繞腰欲死方
取敗蒲扇煮汁塗之
又方
萹豆葉擣塗之(並出第卷中)
深師療蠼螋尿方
取鵲巢中土以苦酒和敷之
又方
以雞子和白磰敷之侵淫為廣以大蒜磨研書墨
塗之一方以胡粉塗之一方以猪膏塗之又燒蒲
灰敷之(並出第二十九卷中)
集驗療蠼螋尿瘡方
燒鹿角擣末以苦酒和敷之已有汁者燒道邊弊
蒲蓆灰以敷之(深師千金并翼文仲同)
又方
槐白皮(半斤切)苦酒(二升)
右二味漬半日刮去瘡處以洗日五六遍末赤小豆
和苦酒敷之燥即易之小兒以水和敷之甚良(千金并翼)
(文仲深師同)
又方
嚼大麥以敷之日三(千金同)
又方
豬脂和鷰巢中土敷之(千金同並出第九卷中)
千金翼療蠼螋尿瘡方
取茱萸東引根下土以醋和塗之
又瘡表裏相當一名侵淫瘡方
取猪牙車骨年久者搥破燒令脂出及熱塗之(千金同)
又方
取楝木枝若皮燒灰敷之乾者以猪膏和敷并主
小兒秃及諸惡瘡(深師同出第二十四卷中)
崔氏療蠼螋尿瘡習習然黃水出者方
取韭擣取汁以塗之
又方
煮甘草湯洗之
又方
嚼桂塗之
又方
絞馬屎汁洗之
又方
嚼麻子塗之
又方
令患人於日裏立側近作沸湯微取以淋患人影
令當所患瘡處六七度仍遣人熟嚼蒜以噀患人
影中患處口中餘蒜氣即真噀患人瘡上愈(並出第五卷中)
救急蠼螋尿方
取鷰窠和醶醋塗之大良(出第五卷中)
惡蚝方三首
必效療惡蚝已洪腫者并差方
取棟木根并皮切一升以水三升和煎取二升適
寒温浸洗瘡冷即易再三差
又惡蚝已洪腫爛者方
乾薑水銀猪脂(臘月者)
右三味揉令相得即置丸向椀中燒以竹筒籠上熏
所腫處未熏先破兩處然後熏即差
又方
取胡葱於煻火中煨令軟即出以紙隔手挼令破
以搨瘡上以痛定為度(李饒家多用神效並出第十六卷中)
蠆螫方二首
肘後論云此&KR1871;字作蠆字所謂蜂蠆作於懷袖賁育為
之驚恐言其小而有毒起乎不意也世人呼蝘蜓為蠆
子而未嘗中人乃言不可螫人雷鳴乃放想亦當極有
毒書家呼蝘蜓為守宮本草云守宮即是蜥蜴如東方
朔言則兩種物矣今蜥蜴及蛇醫毋並不螫人蜥蜴有
五色具者亦云是龍不可殺之令人震死今又有一小
烏蟲子尾有翹世人呼為甲蟲而尾似車緩兩尾復言
此蟲是蠆未詳其正矣
又療蠆螫人方
擣常思草絞取汁以洗瘡(出第八卷中)
古今錄驗蠆螫人方
取屋霤下土水和敷之立愈(出第四十五卷中)
射工毒方一十九首
備急論射工毒江南有此射工毒蟲一名短狐一名蜮
常在山間水中人行反入水中此蟲口中有横骨狀如
角弩即以氣射人影則病其診法初得時或如傷寒或
似中惡或口不能語或身體苦強或惡寒壯熱四肢拘
急頭痛旦可暮劇困者三日則齒間血出不療則死其
人中有四種初覺即遍身視之其一種正如黑子而皮
繞四邊突赤以衣被犯之如芒刺狀其一種作瘡瘡久
則穿䧟其一種突起如石癰狀其一種如火灼人肉起
作瘡此種最急能殺人居此毒之地天大雨時或逐行
潦流入人家而射人又當養鵝鵝見即食之船行將純
白鵝以辟之白鴨亦善帶好生金犀角麝香並佳又若
見身中有此四種瘡處便急療之方
急周繞遍去此瘡邊一寸輙灸一處百壯瘡上亦
百壯大良(肘後同)
又療射工毒方
白雞屎白者二七枚以水湯和塗瘡上(必效文仲備急千金)
(肘後同並出第九卷中)
肘後初見此瘡便宜療之方
便水磨犀角塗之燥復塗亦取細屑和麝香塗之
一方云服一方寸匕
又方
以白梅皮裹䜴母蟲吞至六七枚勿佳(本方云取水上浮走)
(䜴母蟲一枚置口中便差)
又射工毒蟲正黑狀如大蜚生嚙髮而形有雌雄雄者
口邊有兩横角角能屈伸有一長角横在口前弩檐臨
其角端曲如上弩以氣為矢因水勢以射人人中之便
不能語冬月並在土中蟄其上雪不凝氣蒸休休然人
有識處掘而取帶之溪邊行亦往往得此若中毒仍為
屑與服夏月在水中則不可見乃言此蟲含沙射人影
便病欲度水先以石投之則口邊角弩發矣若中此毒
體覺不快視有瘡處便療之療之亦不異於溪毒
又方
取皂莢一挺長一尺二寸者搥碎以苦酒一升煎
如餳去滓敷毒上(文仲備急同)
又方
取馬齒莧擣飲汁一升滓以薄瘡上日四五遍良
(文仲備急同)
集驗療射工毒中人寒熱發瘡偏在一處有異於常方
取赤莧合莖葉擣絞取汁服一升日再三服(千金備急)
(文仲必效刪繁肘後同姚云服七合日四五服)
又方
犀角升麻烏翣根(各二兩)
右三味以水四升煮取一升半去滓分再服相去一
炊久盡更作(千金同)
又方
取生茱萸莖葉一虎口斷去前後取握中者熟擣
以水二升煎取八合頓服之(千金同)
又療射工中人瘡有三種一種瘡正黑如壓子皮周遍
悉赤或衣犯之如有刺痛一種作瘡瘡久則穿或晡間
寒熱一種如火灼熛起此者最急數日殺人此病令人
寒熱方
烏翣根(二兩)升麻(二兩)
右二味切以水三升煮取一升適寒温頓服之滓薄
瘡上(肘後千金文仲備急同古今錄驗云烏扇無根用葉出第一卷中)
千金療射工初中未有瘡但憎寒凛凛及其成瘡似蠼
螋尿亦以瘭疽狀方
取芥子擣熟苦醋和厚塗瘡上半日痛便止(古今錄驗同)
又方
取狼牙葉冬取根枝擣之令熟薄所中處又飲四
五合汁
又云山中草木上石蛵著人則穿囓肌肉行人肉中侵
淫墳起方
灸斷其道即愈
又凡入山路行草木中常以臘月猪膏塗脚足指間跌
上及著鞋處蛵不敢著人
又江南毒氣惡核似射工暴腫生瘡五香散方
甲香犀角(屑)鼈甲(灸令黃)薰陸香
升麻烏翣根吳茱萸沈香
丁香(各三分)黃連羚羊角(屑)牡蠣(熬)
甘草(灸)黃芩(各四分)黃蘗(六分)
右十五味為散水服方寸匕日三服又以雞子白和
塗上乾易之以水和少許洗上忌莧菜猪肉海藻(出第)
(二十六卷中)
救急療射工毒方
取葫蒜切貼瘡灸七壯良
古今錄驗療射工中人已有瘡者方
取蜈蚣大者一枚炙擣末以苦酒和敷瘡上痛便
止(千金同)
溪毒方二十一首
肘後中溪毒論葛氏云水毒中人一名中水一名中溪
一名中灑一名水病似射工而無物其診法初得之惡
寒頭微痛目眶疼心中煩懊四肢振焮腰背骨節皆強
筋急兩膝疼或翕翕而熱但欲睡旦醒暮劇手足逆冷
至肘膝二三日則腹中生蟲食人下部肛中有瘡不痛
不痒不令人覺視之乃知耳不即療過六七日下部膿
潰蟲上食五藏熱盛煩毒注下不禁八九日良醫所不
能療之覺得之急當早視下部若有瘡正赤如截肉者
為陽毒最急若瘡如蠡魚齒者為隂毒猶小緩要皆殺
人不過二十日也欲知是中水當作數斗湯以小蒜五
升㕮咀投湯中莫令太熱熱即無力去滓消息適寒温
以浴若身體發赤斑文者是也其無者非也當作他病
療之(文仲千金翼備急同)
又療中水毒方
取梅若桃葉擣絞取汁三升許為二服或乾以水
絞取汁極佳(集驗文仲備急千金同姚云小兒不能飲以汁敷乳頭與之)
又方
取常思草擣絞汁三升飲之妙并以綿裹導下部
中日三差(文仲備急同)
又方
擣藍青汁以少水和塗頭面遍身令匝(文仲千金翼備急同)
又方
取蓼一把擣以酒一升和絞服之不過三服(文仲千金)
(翼備急云肘後用梨葉)
又方
取大苺連根
右一味擣作屑服之亦可投水擣絞汁飲一二升并導
下部生蟲者夏月常行多齎此屑欲入水浴先以少
屑投水上流便無所畏又辟射工家中雖以器盛水
浴亦常以此屑投水中大佳(文仲千金翼備急同)
又今東間諸山州縣人無不病溪毒每春月多得亦如
京都傷寒之狀呼為溪温未必皆是射工軰爾亦盡患
瘡痢但寒熱煩痛不解便死耳方家療此用藥與傷寒
温疾頗相似今復疏其單療於此方
東向三兩步即以手左一攪取水將蒜一把熟擣
以酒漬之去滓可飲兩杯當吐得吐便差此方甚
效
備急療溪毒方
取五加根燒末以酒若漿服方寸匕(肘後文仲備急同)
又方
燒鮫魚皮以飲服方寸匕立差
又方
荆葉擣汁飲之佳(肘後同)
又方
擣柴姑以塗之腰背諸處柴姑生東間細葉如蒜
狀
又方
烏蒜一枚擣以酒和服半升得吐即差又名烏韭
山中甚多
又若下部生瘡已決洞者方
取秫米一升鹽五升水一石煮作麋坐中即愈(文仲)
(備急同肘後並同)
又方
取桃葉艾葉擣熟以水漬之縱取濃汁去滓著盤
中坐有白蟲出差(文仲備急同肘後云取桃皮葉無艾葉)
又方
燒皂莢擣末以綿裹導之
又方
以鹽和皂莢末擣之綿裹導之
又方
末牡丹屑以飲服方寸匕日三
又其土俗有療之術方
初覺便取溪蒜莃薟桃葉剉一觔蒸使遍熱出布
席上解衣卧上厚覆衣被大汗良久出拭之勿見
風則差已五六日恐毒入腹不可救爾應先服藥
東間諸山有大木名埋檀枝葉上似梨冬不凋剝
取白皮皮重疊如紙搥破煮服一升日夜六七遍
無生者預取乾之亦單用茜根白蘘荷根藍青汁
並佳若卒無根皮亦可單用藍汁可服之亦可都
合煮取汁漬之若患腹中痛恐轉成蠱噉人腹藏
者取猪脂二升熬令燥水一斗絞取汁稍稍服之
(並出第八卷中)
千金療溪毒方
取大蒜十枚合皮安熱灰中炮令熱刀切斷頭以
柱所著毒處(文仲備急崔氏同)
又方
雄黃朱砂常山(各等分)
右三味五月五日午時使童子擣合之(出第二十六卷中)
張文仲療溪毒方
取蓼擣取汁服一二升又以塗周匝差
又方
取雄牛膝根一把擣水酒共一升漬絞取汁飲之
日三雄牛膝莖白紫色者是(出第十卷中)
沙蝨毒方六首
肘後中沙蝨毒論云山水間多有沙蝨其蟲甚細不可
見人入水浴及汲水澡浴此蟲在水中著人及隂雨日
行草中即著人便鑽入皮裏其診法初得之皮上正赤
如小豆黍米粟粒以手摩赤上痛如刺過三日之後令
人百節強疼痛寒熱赤上發瘡此蟲漸入至骨則殺人
凡在山澗水澡浴畢熟以巾拭身中數過又以故帛拭
之一過乃敷粉也今東間水無不有此洗浴畢以巾拭
㸁㸁如甚毛針刺熟看見處仍以竹葉抄拂去之比見
嶺南人初有此者即以茅葉刮去乃小傷皮膚為佳乃
數塗苦苣菜汁差已深者用針挑取得蟲子正如疥蟲
著瓜上映光方見行動也挑不得便就上灸三四炷則
蟲死病除若止兩三處不能為害多處不可盡挑灸若
猶覺惽惽是其已大深便應依土俗作方術出之并作
諸藥湯以俗皆得一二升沙出沙出都盡乃止若無方
術痛飲番酒取醉亦佳如其無則依此方為療并雜用
前中溪毒射工法急救七日中宜差不爾則仍變成溪
毒如薤葉大長四五寸初著腹脅腫如刺則破雞搨之
蟲出食雞或三四數遍取盡乃止兼須服麝香犀角護
其内作此療之彼土有中之者不少呼此病為&KR0008;(呼故切)
沙蟲吳音名沙作盜護如鳥長尾盜者言此蟲能招呼
溪氣東間山行無處不有其蟲著人肉不痛不即覺者
久久便生子在人皮中稍攻人則為瘻山行宜竹管盛
鹽數視體足見者以鹽塗之便脱雜少石灰尤良亦斷
血而辟水温
又療沙蝨毒方
以少許麝香傅瘡上過五日不差當用巴豆湯服
之一日輒以巴豆一枚二日二枚計為數并去皮
心以水三升煮取一升盡服之未差即更可作服
之(文仲備急同)
又方
斑猫二枚熬一枚研末服之燒一枚令煙絶末著
瘡中(千金文仲備急同)
又方
取麝香大蒜合擣以羊脂和著筒中帶之行大良
(千金同)
刪繁療沙蝨方
以鹽五合以水一斗煮一沸以漬洗瘡(出第十卷中)
必效療沙蝨方
初著有赤點如米以鹽和麝香塗之差
犬咬人方九首
肘後犬咬人方
取竈中熱灰以粉上畢裹縛之(千金同)
又方
乾薑末服二方寸匕薑汁服半升亦良
集驗療凡犬咬人方
以苦酒和灰塗之良(千金同)
千金療凡犬咬人方
燒犬尾灰敷之日二又燒自死蛇灰末敷瘡中
又方
桃東南枝白皮一握以水一升煮取五合服之
又方
莨菪子七枚以水服之日一度差止
又方
梅子末以酒服之
又方
以臘月鼠一枚以猪脂煎如膏去滓候凝以塗之
古今錄驗療凡犬咬人方
先以水洗瘡任血出勿止之洗勿任取血自止以
帛裹之即差
狂犬咬人方二十二首
千金論曰凡春末夏初犬多發惡狂必誡小弱持杖預
以防之而不免者莫出於灸百日之中無闕一日者方
得免難若初見瘡差痛定即言平復者此最可畏大禍
即至死在旦夕凡狂犬咬人著訖即令人狂精神已别
何以得知但看灸時一度火下即覺心神中醒然方知
咬已即狂是以深須知此此病至重世人皆輕之不以
為意坐之死者每年常有之臣昔初學醫未以為業有
人遭此將以問臣臣了不知報答以是經臣手而死者
非一由此銳意學之一解以来療者皆愈方知世無良
醫枉死者半此言匪虚故將来學者非必此法餘一一
方皆須沈思留作心意勤學之乃得通曉莫以初解一
兩種法即謂知說極自誤也因方申此一言言不盡意
耳
又療狂犬咬人方
蛇脯一枚去頭炙擣末服五分匕日二
又方
服青布汁三升
又方
飲驢尿一二升良
又方
擣莨菪根和鹽以敷之日三度
肘後療猘犬咬人方
先嗍去惡血乃須灸瘡中十壯明日以去日灸一
壯滿百日乃止忌酒(千金文仲備急小品古今錄驗同)
又方
擣地榆根絞取汁塗瘡無生者可取乾者以水煮汁飲
之過百日乃止日末服方寸匕日三兼敷瘡上(千金同)
又方
擣薤絞取汁敷之又服一升日三須瘡差乃止亦
治已差復發者(千金同)
又方
以豆醬清塗瘡日三四差(千金同)
小品療狂犬咬人方
刮狼牙或虎牙骨末服方寸匕已發狂如猘犬者
服此藥即愈(肘後同)
又方
頭髮猬皮燒作灰末等分和水飲一杯若或已目
赤口噤者可折齒灌之(肘後千金同)
又方
擣地黃汁飲之并塗瘡上過百日止(肘後同)
又衆療不差毒攻人煩亂㖦已作犬聲者方(通按㖦音董多言動也)
髑髏骨燒灰末以東流水和服方寸匕以活止凡
狂犬咋人七日輒應一發過三七日不發則免也
要過百日乃為大免每至七日法當擣薤(一作韭)汁
飲二三升又當終身禁食犬肉蠶蛹若食此發則
不可救之瘡未差之間亦忌食生魚諸肥膩肉及
諸冷食但於飯下蒸生魚及就膩器中食便發不
宜飲酒能過一年乃佳
又若重發者療之方
生食蟾蜍膾絶良亦可燒炙食之不必令其人知
初得囓便為此則不發(集驗文仲千金備急肘後同姚剥作膾吞蒜虀下也)
又方
擣生薑汁一升以来服之佳
崔氏療狂犬咬人方
凡被狂犬咬即急嗍去血急吐之勿錯嚥之然後
擣杏仁和大蟲牙捻作餅子貼瘡上頓灸二七壯
從此以後每日灸一兩壯貼杏仁餅子灸之須要
滿百日乃止百日内必莫使大差如無大蟲牙可
單用杏仁亦得狂狗咬人每至七日即合一發值
至七日即須擣韭汁服一大合日再服之縦非至
七日值一日兩日服一兩合大妙如冬月無可取
韭根擣汁服之又三兩日取杏仁一合擣碎熟研
濾取汁和大蟲牙齒無牙齒骨亦可用熟煎取一
大升汁又燒竹瀝一合以和杏仁酪汁更煎一兩
沸分三服一日使盡又取所咬犬腦以塗瘡大佳
取大蟲牙齒末或大蟲脂塗之便佳
又方
以大蟲骨灰和杏仁膏以塗之甚良
又急療狂犬囓人無問深淺者方
初被咬便以冷水洗令血斷封裹著如其瘡大及
深宜放流水中浸之血斷依法封裹更不用餘裹
忌風千萬不畏凡初被咬即覓一切物與喫後不
發也(出第八卷中)
必效療狂犬咬方
梔子皮(燒灰)石硫黃(末)
右二味擣為末敷瘡日一易(救急同)
又方
取蚯蚓糞水和之如泥以封之上有毛以毛盡即
差
又方
驢屎汁飲一升即差
又方
杏仁(切去尖)豆豉(各一兩)韭根(一握淨洗)
右三味擣為餅可瘡大小厚一二分貼咬處大作艾
炷以灸餅上熱徹即差
又方
虎骨石灰
右二味以臘月猪脂和作餅子暴乾擣末以敷之良
(並出第六卷中)
猪囓人方二首
千金療猪囓人方
鍊松脂貼上
又方
屋霤中泥以敷之(並出第二十六卷中)
馬咋踏人方四首
肘後療馬咋及踏人作瘡有毒腫熱疼痛方
灸瘡中及腫上即差
又方
取婦人月經敷之最良(姚云神效)
集驗療馬咋及踏人作瘡有毒腫熱疼痛方
割雞冠血點所囓瘡中日三若父馬用雌雞母馬
用雄雞(肘後同)
千金療馬咬人及踏人作瘡毒腫熱痛方
取馬鞭稍三尺鼠屎二七枚燒末以猪膏和塗之
立愈(備急小品集驗必效古今錄驗同出第二十六卷中肘後云取馬鞭梢二寸)
剝死馬馬骨傷人方三首
肘後療剥死馬馬骨傷人手毒攻欲死方
取死馬腹中屎以塗之即差(集驗千金備急古今錄驗小品同)
集驗療剥死馬馬骨傷人手毒攻欲死方
絞飲其矢汁燒末服方寸匕(備急同出第九卷中)
古今錄驗療剥死馬馬骨傷人手毒欲攻死方
服人屎汁(出第四十五卷中)
馬骨所刺及馬血入舊瘡方八首
肘後療馬骨所刺及馬血入舊瘡中毒痛欲死方
以熱桑灰汁更番漬之常目為之冷即易數日乃
愈若痛止而腫不消煮炙石令熱以熨之灸瘡上
亦佳(集驗千金同)
又方
擣脈子以水絞取汁飲一升日三服
又方
酒漬馬目毒公少少飲之
小品療馬骨所刺及馬血入攻人瘡中毒痛欲死方
人糞泥之又擣馬莧敷之(出第十卷中)
刪繁療馬骨刺人馬血入人瘡孔方
馬糞乾者止一物粉瘡孔上搨瘡口也
又方
雄黃乾薑
右二味等分擣末内瘡口中即差
又方
大小蒜擣熬煖用敷瘡上
又方
以熱湯數淋瘡上即差(並出第十卷中)
馬汗及毛入人瘡中方六首
肘後療人體上先有瘡而乘馬馬汗及馬毛入瘡中或
但為馬氣所蒸皆致腫痛煩熱入腹則殺人方
燒馬鞭皮以猪膏和敷之(備急千金集驗同)
又方
以水漬瘡數易水漬之(千金備急同)
又方
以石灰敷上(千金備急同)
集驗療人先有瘡而乘馬馬汗若馬毛入瘡及拂略著
致令腫痛方
大飲醇酒取醉即愈(肘後千金同出第八卷中)
千金療馬汗入人瘡方
燒雞毛末以酒服方寸匕(集驗同)
又方
煮沸湯及熱以漬之冷復易之(小品同出第二十六卷中)
驢馬諸疾方三十一首
救急夫六畜之中唯馬最為貴致遠之勞賢愚所要或
在戎漠或居村落忽患急黃黑汗等諸疾將息水草之
宜人間之要次之君子所附卷末傅以意焉凡騎馬遠
行初到先與空剉草刷畢飲水飲水畢然後與粟豆等
若先與粟豆等或水穀并必致馬病也(出第九卷中)
肘後療馬熱蟲顙黑汗鼻中有膿腔水草不進方
黃瓜樓根貝母桔梗大青
梔子仁吳藍欵冬花大黃
白鮮皮黃芩鬱金(各二大兩)黃蘗
馬牙硝(各四大兩)
右十三味擣篩患相當及常要啖重者藥三大兩地
黃半斤豉二合蔓菁油四合和合齋前啖至晚飼大效
又蟲顙重者方
葶藶子(一合熬令紫色擣如泥)桑白皮(一大握)大棗(二十枚擘)
右三味以水二升煮取一升去滓入葶藶合調勻適
寒温灌口隔日又灌重者不過再差
又療馬脊瘡方
黃丹敷之避風即差
又療馬羯骨脹方
取四十九隻羊蹄燒之熨骨上冷即易之如無羊
蹄楊柳枝指麤者炙熨之不論數差
又療馬後冷方
䜴葱薑各一兩水五升煮取半和酒灌之
又療馬目暈方
霜後乾楮葉細為末日兩度管吹眼中差
又療馬疥方
大豆熬焦和生油麻擣敷之醋泔淨洗
又方
樗根末和油麻塗之先以皂莢水或泔淨洗之洗
了塗令中間空少許放蟲出不得多塗恐瘡大
又方
巴豆(去皮心)膩粉
右二味研以油麻油和塗先洗之塗數日看更驗
備急療驢馬蟲顙方
生地黃(汁一升)桑根白皮(五兩)紫菀(三兩)射干(二兩)
麻黃(一兩)葱白(一斤)蘇(二合)蜜(一合)
右八味切以水一斗五升煮取八升去滓内麝香末
一豆攪調作兩度灌之當灌每取早朝食時飲水三
分與一分至午時三分與二分至夜使足明日還依
前法與之其藥更加地黃及葱白蜜豉以水三五升
煮取多少依前加麝香少許自餘將息一依前法當
灌時高舉頭勿使藥汁射肺則藥汁不出斟酌藥入
即不得用全高每灌皆取一雞子汁分灌兩鼻孔中
若氣力弱隔日灌之若神強頻日灌之若輕者兩三
度灌之即差灌後三兩日伺候看鼻中膿絶嚬斷即
差如不斷用後法桑白皮一斤細切以水三升煮取
一升去滓每旦灌鼻孔中灌時入研麝香一豆大佳
又馬盪方
大黃黃芩鬱金當歸
芍藥紫菀芎藭白术
牛膝細辛(各一兩)
右十味合擣末用湯調方寸匕以灌之
又療馬急黃黑汗方
割上斷訖取陳久靴瓜頭水漬汁灌口如不足用
大黃當歸各一兩鹽半升以水三升煎取半分兩
度灌口如不定破尾使骨纔血即止(肘後同)
又療馬起卧胞轉并腸結並用此方
細辛防風芍藥(各一兩)鹽(一升)
右四味切以水五升煮取二升半去滓分二度灌後
前灌方
芒硝鬱金寒水石大青(各一兩)
右四味切以水五升煮取二升去滓以油酒各半升
和調分二度灌口(肘後同)
又療馬心黃并肺熱方
大黃黃芩芍藥細辛(各一兩)
右四味切以水五升煮取二升半油半升酒半升調
和分為三度灌口如不定鹽半升水一升半温如人
肌和鹽灌後即定
又春冬灌馬方
大黃鬱金黃芩細辛
芍藥桔梗升麻麻黃
大青茵陳白术芒硝
寒水石朴硝(各一兩)
右十四味擣為散若春灌即和雞子油量水多少攪
調灌口若冬灌即切以煎之訖冷和油及酒灌口
又療馬蟲顙十年以上灌鼻一兩度無不差方
醬清和膽半合攪令調分兩度灌鼻每一灌停一
兩日將息不得傷多多即傷馬故錄之令知(肘後同)
又療馬蟲顙方候馬鼻沫出梁腫起即不可療
硇砂(二酸棗許研)猪脂(臘月者二雞子許)
右二味先研硇砂令極細為末然後熬猪脂及硇砂
煎一沸停如人肌高仰馬鼻以灌之一炊久若患一
鼻減藥之半兩鼻患兩鼻中灌之一鼻患一鼻中灌
之灌鼻後一二日更有熏法如後莨菪子别擣藜蘆
穀精草乾膝葶藶子别擣各等分為末相和以麻撚
如燭燒一頭内馬鼻中令烟入效仍仰馬頭令稍高
又療馬驢胞轉欲死方
擣蒜内小便孔中深五寸立差又用小兒尿和水
灌口立差
又方
騎走上坡用木腹下来去捺以手内大孔中探却
糞大效探法剪却指甲以油塗手恐損破腸也(肘後同)
又方
但以鹽四升人尿和灌口
又方
擣蒜三升哺之小馬分半
又療馬患月怜方
取鬼微熱挼揩之立差鬼微如地菌夏月得濕多
聚生糞中見日消黑者是
又療馬食著地膽等蟲輒困脹悶立死方
取桑根入地一尺者去黃皮剉之以水煎取濃汁
急灌口止毒勝甘草
又療馬𠻳方
取麻子一斗飼之立定若腔及色焦與喫即光澤
(肘後同)
又馬跙蹄方
於馬櫪下當馬前脚闊一尺許掘渠深一尺許取石
如雞子許大滿中填實令馬立其上兩日即差(肘後同)
又馬每月一兩度灌油鹽永不著黃方
以油一小升鹽一小合和以灌口瘦弱馬以意量之
又馬脊瘡方
取馬通汁及熱遍瘡上塗之
又療馬疥方
雲花草(一兩狀如麻黃而堅實)熏黃(二兩)附子(一枚用藜蘆二兩神效)
右三味擣末生麻油和之以泔清皂莢洗之日中少
時令水乾後𫝊藥不過五六遍無不差韓五家盛談
效驗但苦不識雲花(出第九卷中)
又療馬筋瘙方
硇砂藜蘆槐子葶藶子(各半兩)
熏黃石硫黃黃蘗巴豆
烏麻(各少許)蜜猪膏(各半兩)
右十味擣為末蜜猪膏和藥如泥敷瘡方
又方
取一杯酒酢并麥米等相和令調塗布上重裹上
用麻纏每敷先以鐵漿汁洗病拭乾塗藥日再差
止
牛狗疾方六首
肘後療牛疫病方
取獺屎三升以沸湯淋取汁二升灌之良
又療牛馬六畜水穀疫病方
取酒和麝香少許和灌之
又療六畜脊瘡焦痂方
以麫糊封之即落
又療牛脹方
以猪脂和小兒屎灌口差
又療牛喫蓿苜草誤喫地膽蟲肚脹欲死方
以研大麻子灌口差吹生葱亦佳
救急療犬疥方
蛇皮燒灰和粥與喫差(出第九卷中)
牛觝觸腸出方一首
救急療牛觝觸腸出方
硇砂(一大兩)乾薑(二小兩)
右二味為末塗損處腸即自入腸乾不入宜割去乾
處訖用粟穀葉為末以敷之即却入大良神妙(出第九卷中)
油衣粘及松脂著人衣蟲蝕氊韀法五首
救急油衣粘法
以黃土泥水和如煎餅麫表裏塗之隂乾一宿以
水濯去之不粘也
又韀被蟲蝕方
取吳茱萸擣末和麫作糊塗韀面煎茱萸汁刷之
其蟲永斷
又氊被蟲蝕方
刈取黃蒿有子者暴乾鋪氊中卷之令遍置閣上
十年不蝕
又松脂著人手足及衣氊褥洗不去法
以嚼杏仁洗之立去除采色衣物等著車脂及油
膩等米研煮作飲洗之即不損緋紫碧綠(一云車脂嚼粟)
(以水洗之蠟以蜜水洗之極驗)
又方
煮水便和皂莢洗佳以酒洗亦佳以蜜和湯洗之
平復不損色並試有功雖是小事亦為切要以附
之服&KR0008;之末(出第九卷中)
外臺秘要方卷四十
