外臺秘要方卷二十八
唐王燾撰
中惡方一十三首
病源中惡者是人精神衰弱為鬼邪之氣卒中之也夫
人隂陽順理榮衛調平神守則強邪不干正若將攝失
宜精神衰弱便中鬼毒之氣其狀卒然心腹刺痛悶亂
欲死凡卒中惡腹大而滿者診其脉緊大而浮者死緊
細而微者生又中惡吐血數升脉沉數細者死浮焱如
疾者生中惡有差後餘勢停滯發作則變成注
又中惡死候中鬼邪之氣卒然心腹絞痛悶絶此是客
邪暴盛隂陽為之離絶上下不通故氣暴厥絶如死良
久其真氣復則生也而有乘年之衰逢月之空失時之
和謂之三虚三虚而腑臟衰弱精神微羸中之則真氣
竭絶則死也其得差者若餘勢停滯發作則變成注(並出)
(第二十三卷中)
廣濟療卒中惡心腹刺痛去惡氣方
麝香(一分研)青木香(二分)生犀角(二分屑)
右三味為散空心熟水服方寸七日二立效未止更
作忌如常法(出第四卷中)
肘後華佗療中惡短氣欲絶方
灸兩足大拇指上甲後聚毛中各灸二七壯即愈
又法三七壯(集驗張文仲備急同)
又方
杏仁(七十枚去尖皮)桂心(二兩)甘草(一兩炙)
麻黃(三兩去節一方四兩)
右四味切以水八升煮取三升分三服含嚥之通療
諸昏客忤良忌如常法
又方
韭根(一把)烏梅(十四顆)茱萸(半升)
右三味切以勞水一升煮之以病人櫛内中三沸櫛
浮者生沉者死煮取三升飲之大效
又方
桂心(一兩)生薑(三兩)梔子(十四枚)豉(五合)
右四味擣碎以酒二升微煮之去滓頓服之取吐爲
度(並出第一卷中)
集驗療中惡遁尸心腹及身體有痛處甚者短氣不語
手摸按之得其痛處則病色動惡人近則是痛處方
取艾葉挼碎著痛上厚寸餘鐺中煮湯和灰作泥
令熱薄艾上冷輙易之不過再著則愈(出七卷中)
又療中惡心痛胷脅㽲痛喘急湯方
桃東行枝白皮(一握)真珠(一兩)梔子仁(十四枚)
生薑(二兩)當歸桂心(各三兩)附子(一兩炮)
香豉(五合)吳茱萸(五合)
右九味切以水八升煮取二升去滓内真珠分二服
忌如常法(小品同)
又方
仰卧以物塞兩耳以兩個竹筒内死人鼻中使兩
人痛吹之塞口傍無令氣得出半日所死人即噫
噫勿復吹也(千金同)
又方
擣皂莢細辛屑吹兩鼻孔中單用皂莢末亦佳(千金)
(同並出第四卷中)
删繁療中惡痛欲絶方
釡底墨(五合)塩一撮
右二味和研以水一升攪調一服(范汪同)
又方
牛屎絞取汁五合爲一服口不開扣齒内藥若無
新者亁者即以水和取汁(並出第十卷中)
崔氏療卒中惡氣絶方
取真珠研末書鬼字于舌上額上亦書鬼字驗
又方
灸右肩高骨上隨年壯(並出第四卷中)
卒死方二十四首
病源卒死者由三虚而遇賊風所為也三虚謂乘年之
衰一也乘月之空二也失時之和三也人有此三虚而
爲賊風所傷使隂氣偏竭於内則陽氣阻隔於外二氣
擁閉故暴絶如死也若腑藏氣未絶者良久乃蘇然亦
有挾鬼神之氣而卒死者皆有頃邪退乃活也凡中惡
及卒忤卒然氣絶其後得蘇若其邪氣不盡者停滯心
腹或心腹痛或身體沉重不能飲食而成宿疹者皆變
成疰
又卒忤死候犯卒忤客邪鬼氣卒急傷人入於腑藏使
隂陽離絶氣血暴不通流奄然厥絶如死狀也良久隂
陽之氣和乃蘇若腑藏虚弱者死亦有雖蘇而毒氣不
盡時發即心腹刺痛連滯變成疰也(並出第二十三卷中)
甲乙經云黃帝問於岐伯有卒死者何邪使然答曰得
三虚者暴疾而死得三實者邪不能傷也黃帝曰願聞
三虚答曰乘年之衰逢月之空失時之和因為賊風所
傷也願聞三實答曰逢年之盛遇月之滿得時之和雖
有賊風邪氣不能傷也有卒死不知人有復生何氣使
然隂氣先竭陽氣未入故卒死而不知人氣復則生(集騐)
(同出第六卷中)
肘後云卒死中惡及尸厥者皆天地及人身自然隂陽
之氣有乖離否隔上下不通偏竭所致故雖涉死境猶
可療而生緣氣未都竭也當爾之時兼有鬼神於其間
故亦可以符術護濟者
又卒死或先有病痛或居常倒仆奄忽而絶皆是中惡
之類療方
取葱刺鼻令入數寸須使目中血出乃佳一云耳
中血出佳此扁鵲法同後云吹耳中葛氏吹鼻别
爲一法(肘後集騐備急文仲必效等同崔氏亦療中惡)
又方
令二人以衣壅口吹其兩耳亦可以葦筒吹之(肘後同)
又方
以葱刺耳耳中鼻中血出者勿怪無血難療之有
血者是活候也其欲蘇時當捧兩手莫放之須臾
死人目當舉手撈人言痛乃止男刺左鼻女刺右
鼻孔令入七寸餘無苦立效亦療自縊死此扁鵲
法(肘後集驗備急同)
又方
視其上脣裏弦有青息肉如黍米大以針决去之
差(肘後同)
又方
以小便灌其面數過即能活扁鵲法也(肘後集驗張文仲備急同)
又方
以綿漬好酒内鼻中手按令汁入鼻中並持其手
足莫令驚動也(肘後同)
又方
灸其脣下宛宛中名承漿十壯大良(肘後同並出第一卷中)
文仲療卒死方
濕牛馬糞絞取汁以灌其口中令入喉若口已噤
者以物強發若不可強發者扣折齒下之若無新
者以水若人尿和亁者絞取汁扁鵲法(集驗備急肘後同)
又方
以細繩圍其人肘腕中男左女右伸繩從背上大
椎度以下行脊上灸繩頭(一云五十壯)又從此灸
横行各半繩此凡三灸各灸三壯即起
又方
令人痛瓜其人人中取醒不起者捲其手灸下文
頭隨年壯
又方
灸鼻下人中三壯
又方
灸臍中百壯
又方
半夏末如大豆許吹鼻中
又方
擣薤若韭取汁以灌口鼻中(張文仲集驗范汪同)
又方
猪膏如雞子大苦酒一升煮沸灌喉中(集驗肘後備急同)
又卒死而壯熱者方
礬石半斤煮以漬脚令没踝(肘後范汪同並出第一卷中)
備急療卒死而目閉者方
騎牛臨其面擣薤汁灌耳中末皂莢吹鼻中(集驗)
(文仲肘後范汪同)
又療卒死而張目反折者方
灸手足兩爪甲後各十四壯飲以五毒諸膏散有
巴豆者良(肘後張文仲同)
又療卒死而四肢不收失便者方
馬屎一升水三斗煮取二斗以洗足又取牛糞一
升温酒和灌口中(肘後同)
又方
灸心下一寸臍上三寸臍下四寸各百壯良(肘後同)
又卒死而口噤不開者方
縳兩手大拇指灸兩白肉中二十壯(肘後文仲范)
(汪同並出第一卷中)
集驗療卒死無脉無他形候隂陽俱竭故也方
牽牛臨鼻上二百息又灸熨斗以熨兩脅下鍼兩
間使各百餘息灸人中
又療卒死而有脉形候隂氣先盡陽氣後竭故也方
嚼薤哺灌之(肘後文仲千金范汪同並出第一卷中)
古今錄驗司空三物備急散療卒死及感忤口噤不開
者方
巴頭(去心皮熬)亁薑大黃(各等分)
右藥擣篩為散服如大豆許二枚以水三合和之腹
脹煩熱復飲水能多益佳
又療心腹痛幾死服此丸令小利差如腹常滿痛當令
得下差一方服一刀圭以酒下之不能刀圭者便丸如
大豆許四枚不知復加一豆許不差又加一豆許若病
者口噤不能自飲掘口含之藥不預合預合氣力歇卒
病者便合之無臼木柸中擣耳不過三服取利無不差
者蜜丸尤良(出第四卷中)
客忤方一十三首
病源卒忤者亦名客忤謂邪客之氣卒犯忤人精神也
此是鬼厲之毒氣中惡之類也人有魂魄衰弱者則為
鬼氣所犯忤喜於道間門外得之其狀心腹絞痛脹滿
氣衝心胷或即悶絶不復識人肉色變異腑臟虚竭者
不療即至於死然其毒氣有輕重輕者微療而差重者
侵尅腑臟雖當時救療餘氣停滯久後猶發乃變成疰
(出第二十三卷中)
肘後論曰客者客氣也忤者犯也謂客氣忽犯人也此
惡鬼毒厲之氣療之多愈亦有侵尅藏腑經絡雖差後
猶宜治療以消餘勢不爾終為人患有時輙發
又客忤死者中惡之類也喜於道間門外得之令人心
腹絞痛脹滿氣衝心胷不即療亦殺人方
灸鼻下人中三十壯愈(備急文仲同)
又方
以水漬粳米取汁二升以飲之口已噤者以物強
發之
又方
以銅器瓦器盛熱湯器著腹上冷者徹去衣器襯
肉大冷者易以熱湯取愈也
又方
先以衣三重藉腹上以銅器著衣上取茅草於器
中燒之草盡再益勿頓多也取愈乃止(備急文仲同)
又方
以繩横其人口以度度臍四面各一處灸三壯令
火俱起也
又方
横度口中折之令上頭著心下灸下頭五壯也(並出)
(第一卷中)
又療客忤心腹絞痛脹滿氣衝心胷煩躁壯熱或氣悶
絞刺鬼魅之氣未散方
麝香(一錢)茯神人參天門冬(去心)
鬼臼菖蒲(等分)
右六味蜜丸如桐子服十丸日三
文仲扁鵲療客忤有救卒死符並服塩湯法恐非庸世
所能用故不載而此病即今人所謂中惡者與卒死鬼
擊亦相類焉療皆參取而用之已死者方
擣生菖蒲根絞取汁含之即愈(備急肘後同)
又療卒忤停尸不能言者方
燒桔梗二枚末飲服之
又方
細辛桂心(各等分)
右二味内口中(肘後備急同)
又卒忤口噤不開者方
生附子末置管中吹内舌下(備急肘後同並出第一卷中)
千金療客忤惡氣方
吞麝香如大豆立驗(出第五卷中)
千金翼客忤方
灸間使七壯又肩井百壯又十指甲下各三壯(出第)
(二十七卷中)
卒魘方二十一首
病源卒魘者屈也謂夢裏為鬼邪之所魘屈也人卧不
寤皆是魂魄外遊為他邪所執錄欲還未得致成魘也
忌火照火照則魂魄遂不復入乃至於死而人有於燈
光前魘者本由明出所以不忌火也其湯熨針石别有
正方補養宣導今附於後養生方導引法云拘魂門制
魄戶名曰握固法屈大拇指著四小指内抱之積習不
止眠時亦不復開令人不魘魅又云人魘忽然明喚之
魘死宜闇喚之好唯得遠喚亦不得近而急喚亦喜失
魂魄也又魘不寤候人眠睡則魂魄外遊為鬼邪所魘
屈其精神弱者魘則久不得寤乃至氣暴絶所以須傍
人助喚並以方術療之即蘇也(並出第二十三卷中)
肘後療卒魘寐不寤方
卧忽不寤勿以火照之殺人但痛齧其脚踵及足
拇指甲際而多唾其面則覺也
又方
皂莢末以竹筒吹兩鼻孔中即起三兩日猶可吹
之也
又方
以筆毛刺兩鼻孔男左女右展轉進之取起也(集騐同)
又方
擣薤取汁吹兩鼻孔冬日取韭絞汁灌口(集驗仲)
(景文仲備急同)
又方
以蘆管吹兩耳並取其人髮二七莖作繩内鼻孔
中割雄雞冠取血以管吹喉咽中大良(並出第一卷中)
集驗療卒魘方
以塩湯飲之多少在意並嚙其足大指爪際痛嚙
之即起也(肘後文仲備急同)
又方
以其人置地取利刀畫從肩起男左女右畫地令
周遍訖以刀鋒刺病人鼻下人中令入一分急持
勿動其人當鬼語求去乃具問阿誰以何故来自
當乞去乃以指滅向所畫地當肩頭數寸令得去
又方
雄黃細篩管吹兩鼻孔中佳(並出第一卷中)
崔氏主卒魘方
以甑帶左索縳其肘後男左女右用餘猶急絞之
又縳牀脚乃詰問其故(肘後古今錄驗同)
崔氏云療卒狂鬼語方以甑帶急令縳兩手大指
便灸左右脅下屈肘頭尖各七壯須臾鬼語自道
姓名乞去徐詰問乃觧其手
文仲療卒魘方
令一人坐頭邊守一人於戶外呼病人姓名坐人
應曰在便甦活也(肘後同)
又人喜魘及惡夢者方(以下並辟魘方)
取燒死人灰著履中令枕之
又方
帶雄黃男左女右也
又方
枕麝香一分於頭邊佳又灌香少許
又方
以虎頭為枕佳
又方
取雄黃如棗核繋左腋下令人終身不魘也(集驗范汪同)
又方
作犀角枕佳
又方
青木香内枕中并帶之亦佳(並出第一卷中)
千金小定心湯療虚羸心氣驚弱多魘方
茯神(四分一本作茯苓)甘草芍藥亁薑
大棗(十五枚擘)遠志(去心)人參桂心(各二兩)
右八味切以水八升煮取三升分三服日三忌如常法
又大定心湯療心氣虚悸恍惚多忘或夢寤驚魘志少
不足方
人參茯苓茯神遠志(去心)
赤石脂龍骨亁薑當歸
甘草(灸)白术芍藥大棗
桂心防風紫菀(各二兩)
右十五味切以水一斗二升煮取三升半分為五服
日三夜二忌如常法
千金翼療卒魘不覺方
灸兩足大指聚毛中二十一壯(范汪同出第二十七卷中)
備急療卒魘不寤方
末灶下黃土或雄黃桂心末亦得
右以蘆管吹入兩鼻孔中(文仲同出第一卷中)
鬼擊一十首
病源鬼擊者謂鬼厲之氣擊著於人也得之無漸卒著
如人以刀矛刺狀胷脅腹内絞急切痛不可抑按或即
吐血或鼻中出血或下血一名為鬼排言鬼排觸於人
也氣血虚弱精魂衰微忽與鬼神遇相觸突致之為其
所排擊輕者因而獲免重者多死也(出第二十三卷中)
肘後鬼擊之病得之無漸卒著如人以刀矛刺狀胷脅
腹内絞急切痛不可抑按或即吐血或鼻中出血或下
血一名鬼排治之方
灸臍上一寸七壯及兩踵白肉際差(千金翼同)
又方
熟艾如鴨子大三枚以水五升煮取二升頓服之
(並出第一卷中)
文仲療鬼擊方
鹽一升以水二升和攪飲之并以冷水潠之須臾
吐即差(備急肘後同)
又方
粉一撮於水中攪飲之(備急肘後同)
又方
以淳苦酒吹令入兩鼻孔中(肘後同並出第一卷中)
備急療鬼擊方
燒鼠至末如黍米許水和服不能飲以水和少許
内喉中(肘後文仲同)
又方
升麻獨活桂心(各等分)
右三味為末酒服方寸匕立愈(肘後同)
又有諸丸散並在備急條中今巫覡實見人忽被神鬼
所擊刺擺&KR0008;者或犯其行伍或遇相觸突或身神散弱
或愆負所招輕者獲免重者多死猶如周宣燕簡輩事
不為虚也必應死者亦不可療要自不得不救之耳(肘後)
(同並出第一卷中)
刪繁倉公散方
特生礬石(燒半日研)皂莢(灸去皮子)雄黃(研)藜蘆(熬)
右四味等分搗為末主療卒鬼繫鬼排鬼刺心腹痛
下血便死不知人及卧魘嚙脚踵不覺者諸惡毒氣
病取前散如大豆許以管吹入鼻中得嚏則氣通便
活若未嚏復更吹之得嚏為度此藥能起死人漢文
帝太倉令淳于意以此方療如前病勝餘方若别疾
不若玉壺丸等法(崔氏備急范汪等同出第六卷中)
千金翼療鬼擊方
灸臍下一寸三壯(出第二十七卷中)
尸厥方一十二首
病源尸厥者隂氣逆也此由陽脉卒下墜隂脉卒上升
隂陽離居榮衛不通真氣厥亂客邪乘之其狀如死猶
微有息而不常脉尚動而形無知也聽其耳内循循有
如嘯之聲而股間暖者是也耳内雖無嘯聲而脉動者
故當以尸厥療之診其寸口脉沉大而滑沉則為實滑
則為氣實氣相搏身温而汗此為入腑雖卒厥不知人
氣復則自愈若脣正青身冷此為入藏亦卒厥不知人
即死候其左手關上脉隂陽俱虚足厥隂足少陽俱虚
也病若恍惚不知人妄有所見
張仲景云尸厥脉動而無氣氣閉不通故靜而死也治方
菖蒲屑納鼻兩孔中吹之令人以桂屑著舌下
又方
取左角髮方寸匕燒末酒和灌令入喉立起
肘後方
白馬尾二七莖白馬前脚甲二枚燒之以苦酒丸
如小豆大開口吞二丸須臾服一丸
又方
灸鼻人中七壯又灸隂囊下去下部一寸百壯若
婦人灸兩乳中又云爪刺人中良久又針人中至
齒立起此扁鵲法
又方
以繩圍其臂脘男左女右繩從大椎上度下行脊
上灸繩頭盡處五十壯活此是扁鵲法
又方
熨其兩脇下取炷中墨如彈丸大漿和飲之更以
管吹耳中令三四人更互吹之
又方
以小管吹鼻孔梁上塵如豆大著中吹之令入
又方
針百會當鼻中入髮際五寸許針入三分補之針
足大指甲下肉側去甲三分又針足中指甲上各
三分大指之肉去端韭葉許又針手少隂銳骨之
端各一分
又方
灸膻中季肋間二七壯也(肘後惟云灸膻中集騐同並出第一卷中)
千金論曰風寒之氣客於藏間滯而不能發故瘖不能
言及喉痺失聲皆風邪所為也入藏皆能殺人凡尸厥
如死脉動如故此陽脉下墜隂脉上争氣閉故也療方
灸百會百壯鍼入三分補之
又方
鍼足中指頭去甲如韭葉並刺足大指甲下内側
去甲三分
崔氏論曰凡尸厥為病脉動而形無所知陽脉下墜隂
脉上争榮衛不通其狀如死而猶微有息其息不常人
乃不知欲殯殮者療之方
急可以蘆管吹其兩耳極盡以氣吹之立起若人
氣極可易人吹之(出第四卷中)
中蠱毒方二十一首
病源凡蠱毒有數種皆是變惑之氣人有故造作之多
取蠱蛇之類以器皿盛貯任其自相噉食唯有一物獨
在者即謂之為蠱便能變惑隨逐酒食為人患禍患禍
於他則蠱主吉利所以不羈之徒而畜事之又有飛蠱
去来無由漸狀如鬼氣者得之卒重凡中蠱病多趨於
死以其毒害勢甚故云蠱毒著蠱毒面青黃者是蛇蠱
其脉洪壯病發之時腹内熱悶胷脅支滿舌本脹強不
喜言語身體常痛又心腹如似蟲行顔色赤脣口亁燥
經年不治肝膈爛而死其面色赤黃者是蝪&KR1340;蠱其脉
浮滑而短病發之時腰背微滿手脚脣口悉皆習習而
喉脉急舌上生瘡二百日不治噉人心肝盡爛下膿血
羸瘦顔色枯黑而死其面色青白又云其脉沉濡病發
之時咽喉塞不欲聞人語腹内鳴喚或上或下天隂雨
轉劇皮内如蟲行手脚煩熱嗜醋食欬唾膿血顔色乍
白乍青腹内脹滿狀若蝦蟇若成蟲吐出成科斗形是
蝦蟇蠱經年不治噉人脾胃盡脣口裂而死其脉緩而
散者病發之時身體乍冷乍熱手脚煩疼無時節吐逆
小便赤黃腹内悶胷痛顔色多青毒或吐出似蜣蜋有
足翅是蜣蜋蠱經年不治噉人血脉枯盡而死欲知是
蠱與非當令病人唾水内沉者是蠱浮者非蠱又云旦
起取井花水未食前當令病人唾水内唾如柱脚直下
沉者是蠱毒沉散不至下者草毒又云含大豆若是蠱
豆脹皮脱若非蠱豆不爛脱又云以鵠皮置病人卧下
勿令病人知若病劇者是蠱也又云取新生雞子煮熟
去皮惡黃白令完全日晚口含以齒微嚙勿令破作兩
炊時夜吐瓦上著霜露内旦看大青是蠱毒也昔有人
食新變鱧魚中毒病心腹痛心下鞕發熱煩冤欲得水
洗沃身體搖動如魚得水狀有人診云是蠱其家云從
無此毒不作蠱治遂死其湯熨鍼石别有正方補養宣
導今附於後養生方導引法云兩手著頭相乂坐地緩
舒兩脚以兩手從外抱膝中痛低頭入膝間兩手交乂
頭十二通愈蠱毒及三尸毒腰中大氣又云常度日月
星辰清净以雞鳴安身卧潄口三咽之調五藏殺蠱蟲
令人長生治心腹病又云治百病邪蠱當正卧閉目閉
氣内視丹田以鼻徐徐内氣令腹極滿徐徐以口吐之
勿令有聲令入多出少以微為故存視五藏各如其形
色又存胃中令鮮明㓗白如素為之倦極汗出乃止以
粉粉身摩捋形體汗不出而倦者亦可止明日復為之
又當存作大雷電光走入腹中為之不止病自除(出第)
(二十五卷中)
千金論曰蠱毒千品種種不同或吐下鮮血或好卧闇
室不欲見光明或心性反常乍嗔乍喜或四肢沉重百
節酸疼如此種種狀貌說不可盡亦有得之三年乃死
急者一月或百日即死其死時皆於九孔中或於脅下
肉中出去所以出門常須帶雄黃麝香神丹諸大辟惡
藥則百蟲猫鬼狐狸老物精魅永不敢著人養生之家
大須慮此以下亦有灸法初中蠱於心下作艾炷灸一
百壯並主猫鬼亦灸得差
又論曰世有拙醫見患蠱脹者徧腹腫滿四肢如故小
便不甚澁以水病療之近服水藥經五十餘日望漸痊
愈日復增加奄致殂殞如此者不一學者當細尋方意
消息用之萬不失一醫方千卷不盡其理所以不可一
一備述云爾(出第二十五卷中)
廣濟療蠱毒方服此升麻散三四日後即服前光砂丸
方
升麻桔梗栝樓(各五兩)
右三味擣為散以熟湯洗所患人隂中再以濃汁服
方寸匕日二服漸加至二匕内消忌粘食猪肉(出第)
(四卷中)
肘後療中蠱毒諸方人有養畜蠱毒以病人凡診法中
蠱狀令人心腹切痛如有物齧或吐下血不即療之食
人五臟盡即死矣欲知是蠱與非當令病人唾水沉者
是浮者非也(小品文仲備急集騐千金並翼同)
又欲知蠱主姓名方
取鼓皮一片燒灰末以飲服病人須臾自當呼蠱
主姓名可語令知便即去病愈矣亦有以蛇涎合
作蠱毒著飲食中使人得瘕病此一種積年乃死
療之各自有藥江南山間人不可不信之
又方
以蘘荷密著病人卧席下亦能令呼蠱主姓名也
(文仲備急千金並翼同出第三卷中)
小品療蠱方
鼓皮(廣五寸長一尺)薔薇根(五寸如足拇指大細切本方云莨菪根)
右二味以水一升清酒三升煮取一升頓服之當下
蠱即愈(千金古今錄驗同千金治蠱吐下血)
又方
土瓜根大如拇指長三寸切以酒半升漬一宿一
服當吐下(古今錄驗同)
又方
皂莢三挺長一尺者炙去皮子美酒一升漬一宿
去滓頓服(古今錄驗范汪同肘後云以酒五升分三服)
又方
取薺苨根擣為末以飲服方寸七(古今錄驗同)
千金犀角丸療蠱毒百病腹暴痛飛尸惡氣腫方
犀角(末)羚羊角(末)鬼臼桂心(各量四錢七)
天雄(炮)莽草(炙)真珠(研)雄黃(研各一兩)
麝香(半兩研)貝齒(燒灰五枚)赤足蜈蚣(五節炙)
射罔(如雞子黃三枚)巴豆(五十枚去皮心熬)
右十三味各擣合篩之以蜜和為丸如小豆大服一
丸不知增一丸卒得腹中痛飛尸服如大豆二丸若
惡氣腫以苦酒和以塗之甚良以絳囊盛藥繫男左
女右臂辟惡可以備急療萬病也忌如常法(崔氏古)
(今錄驗范汪同出第二十五卷中)
千金翼療蠱毒方
槲木北隂白皮一大握長五寸以水三升煎取一
升空腹服之即吐蠱出也並療蠱下血(出第十五卷中)
崔氏療蠱方
黃瓜樓根亁者二兩擣以綿褁酒一升漬一日去
滓温服之少時即吐利蠱即出後煮粥飲服一兩
盞吐利即斷不斷即煮人參甘草灸生薑各一兩
服之此根唯山南者好(出第三卷中)
備急療蠱方
取白鴿毛糞燒灰以飲和服之良
又療蠱方人家雖藏此方而不知如此效驗
擣生栝樓根取汁一升醬汁少許和温服之須臾
吐蠱出試驗(並出第十六卷中)
必效療蠱毒大神驗方
大戟桃白皮(東引者以火烘之)班猫(去足翅熬等分)
右三味搗篩為散以冷水服半方寸匕一服其毒即
出未出更一服蠱並出李饒州法云竒效若以酒中
得則以酒服若食中得以飲服之(崔氏千金同肘後云班毛一分桃皮)
(大戟各二分和棗核大米清飲服吐出蠱十日不差更一服千金崔氏云服八捻)
又方
胡荽根擣取汁半升和酒服之立下
又方
取未鑚相思子二七枚擣碎為末煖水半盞和攪
頓服之令盡即當欲吐抑之勿吐若耐不得即大
張口吐之其毒即出出訖服稀粥勿食諸肉輕者
但服七枚差無問年月深淺非常神效勿輕之
又試蠱法
取銀匙若筯或釵含之經宿色黑即是不黑者非
(出第三卷中)
古今錄驗療蠱方
巴豆(十枚去心皮熬)䜴(半升熬)釡底墨(方寸匕)
右三味搗篩為散清旦以酒服如簮頭大小行蠱主
當自至門勿應之去到家立自知其姓名
又雄黃丸主蠱毒中藥欲死方
雄黃(研)硃砂(研)藜蘆(灸)馬目毒公
皂莢(灸去皮子二分)莽草(二分灸)巴豆(去心皮熬各二分)
右七味擣篩以蜜丸如大豆許服三丸當轉下先利
清水次出蛇等當煩悶者依常法可用鴨羹補之忌
如常法
又療中蠱毒方
取牡丹根擣末服一錢七日三服至良忌胡荽(范)
(汪同)
又療中蠱胡洽方
以猪膽導下部至良(肘後集驗范汪同並出第四十五卷中)
蠱吐血方一十首
病源蠱是合聚蟲蛇之類以器皿盛之任其相噉食餘
一存者名為蠱能害人食人腑藏其狀心切痛如被物
嚙或鞭面目青黃病變無常是先傷於膈上則吐血也
不即治之食藏腑盡則死(出第二十五卷中)
肘後療中蠱毒吐血或下血皆如爛肝方
茜根蘘荷根(各三兩)
右二味㕮咀以水四升煮取二升去滓頓服即愈又
當自知蠱主姓名(千金小品崔氏文仲備急古今錄驗同)
又方
巴豆(一枚去心皮熬)豉(三粒)釡底墨(方寸匕)
右三味擣分作三丸飲下一丸須臾當下蠱毒不下
更服一丸(小品必效集驗文仲備急范汪同並出第三卷中)
范汪療中蠱吐血方
麥麪二升熬以水服之令盡當下蠱
又方
苦瓠一枚以水二升煮取一升分服當吐蠱如蝦
蟇科斗之類苦瓠毒可臨時量用之(肘後千金小品文仲備急)
(古今錄驗同千金云苦瓠一分治下血)
又方
生桔梗擣取汁服二三升日三服牛膝根亦得(並)
(出第十四卷中)
文仲療中蠱吐血方
羚羊皮(方三寸敗鼓皮亦佳)苦參蘘荷根(三兩)
黃連(二兩)當歸(二兩)
右五味切以水七升煎取二升分三服(備急集騐同一方有苦瓠)
又方
取桑木心剉一斛於釡中以水淹之令上有三寸
煮取二斗澄取清又微火煎得五升宿勿食旦服
五合則吐蠱毒(崔氏集驗古今錄驗同)
又方
雄黃(研)釡月下黃土獺犴(炙各如棗)班猫(十四枚去足翅熬)
右四味擣末以酪漿服之分為三四服則吐蝦蟇(小品)
(同古今錄驗方有大黃如棗大或吐蝦蟇及蛇等物餘同范汪同)
崔氏療中蠱吐血方
雄黃(研)丹砂(研)藜蘆(炙各一兩)
右三味擣篩為散旦以井花水服一刀圭當吐蠱毒
忌生血物狸肉(肘後集驗同)凡蠱有數種而人養作
者最多也郡縣有名章者尤甚今東有句章章安故
鄉南有豫章無村不有無縣不有而不能如此之甚
耳非唯其飲食不可噉乃至目色之已入人類此輩
小易療復有自然飛蠱狀如鬼氣者難療此諸種得
真犀角麝香雄黃為良藥人可常帶此亦預防之易
有蠱卦又子産所說並以器皿中蟲為蠱今省凡皿
上安一蟲字或作蟲邊大非體也(並出第四卷中)
小品療中蠱心痛吐血欲死方
鹽一升淳苦酒一升煮令消和一服立吐蠱毒出
已用良驗(肘後文仲備急古今錄驗同出第四卷中)
蠱下血方九首
病源蠱是合聚蟲蛇之類以器皿盛之任其自相食噉
餘畱一存者為蠱能變化為毒害人有事之以毒害多
因飲食内行之人中之者心腹懊痛煩毒不可忍食人
五臟下血瘀黑如爛雞肝(出第二十五卷中)
小品療蠱毒腹痛注下赤血躑躅散方
羊躑躅亁薑藜蘆(熬)附子(炮)
巴豆(去皮心熬)野葛皮肉桂丹砂(研)
雄黃(研)蜈蚣(炙各一分)
右十味擣為散以水服一刀圭不知加一粟米忌猪
肉蘆笋生血物生葱狸肉(古今錄驗同)
又療蠱下血欲死方
薔薇根(剉一升)牛膝(五分)連翹子(一升)臘(一彈子許)
右四味切以水四升煮取三升分三服即愈(古今錄驗同)
又療諸蠱大便下血日數十行方
巴豆(二七枚)藜蘆(炙)附子(炮)芫青(去足翅熬)
礬石(各二分熬汁盡)
右五味搗下篩别研巴豆如膏和相得以綿褁一大
豆許内下部中日二三愈忌同前方(千金古今錄驗中同並出第四卷)
千金凡忽患下血以上件方療更增劇者此是中蠱其
下血狀如鴨肝腹中絞痛急者此方主之
茜根升麻屑角(各三兩)地榆
白蘘荷(各四兩)桔梗黃蘗黃芩(各一兩)
右八味切以水九升煮取二升半分三服
又凡卒患血痢或赤或黑無有多少此皆是蠱毒粗醫
以斷痢處之此大非也
又療中蠱毒吐血下血皆如爛雞肝令人心腹絞切痛
如有物嚙若不即療令人五藏盡乃死驗之法欲知是
蠱令病人唾水中沉者是蠱浮者非蠱也方
槲木北隂白皮桃根皮蝟皮(炙一方寸七)
亂髮灰(一方寸七)生麻子(汁五升)
右五味先煮槲皮桃根取濃汁一升和麻子汁亂髮
灰蝟皮末等令病者少食旦服一升須臾著盆水以
鷄翮攪吐水中如牛涎犢胎及諸蠱毒之物(出第二十五卷中)
千金翼療蠱毒下血方
蝟皮燒灰以水服方寸七當吐蠱毒(出第十五卷中)
崔氏療中蠱下血及毒下羚羊皮湯方
羚羊皮(方三寸炙)蘘荷根(四兩)苦參黃連(各二兩)
當歸升麻犀角(各三兩)
右七味切以水九升煮取三升分三服無蘘荷根以
茜根代之
又療中蠱毒瀉血日夜無度腹痛不可忍方
取白蘘荷葉四五枚私内著病人眠卧處席下勿
令病人知之若為蠱毒所傷則不肯在上眠即知
是蠱毒為病用皂莢三挺炙去皮子打碎用極醶
醋四升於甆器中候日正午時漬皂莢又以新白
布三尺蓋上布上又横一口食刀正對病人眠牀
下安之至来日午時取藥用蓋藥布濾去滓分三
服每服相去如人行十里久若不肯服可將鍼刺
兩手大拇指端甲亦不勞深其鍼且勿拔出病人
當自服藥蠱毒或吐或大便中出除其血即斷腹
痛亦除此方用皆驗(並出第三卷中)
古今錄驗療卒中蠱下血如雞肝者晝夜下石餘血四
藏悉損唯心未毁或乃鼻破待死方
桔梗擣末以酒服方寸匕日三不能下藥以物揭
口開灌之心中當煩須臾自静有頃下蠱至服七
日止當服猪肝臛以補之(出第四卷中)
五蠱方一十二首
千金太上五蠱丸主百蠱吐血傷中心腹結氣或堅氣
塞咽喉語聲不出短氣欲死飲食不下吐逆上氣去来
無常狀如鬼祟身體浮腫心悶煩疼寒戰夢與鬼交狐
狸作魅卒得心痛上乂胷脅痛如刀刺經年累歲著牀
不起悉主之方
雄黃(研)椒目(熬)巴豆(去心皮熬)鬼臼
莽草(炙)芫花(熬)真珠藜蘆(炙)
礬石(各四分燒)獺肝(炙二分)附子(炮去皮五分)蜈蚣(三枚炙)
班猫(三十枚去翅足熬)
右十三味搗末蜜和更搗一二千杵每服如小豆一
丸餘密封勿泄十丸為一劑如不中病後日增一丸
以下利為度當下蟲種種狀貌不可具載下七日後
將息服一劑三十年百病盡除忌五辛猪肉冷水生
血物狸肉蘆笋等
又方
酒服桔梗犀角末方寸匕日三服不能自服揭口
與藥下心中當煩須臾自静有頃下至七日止當
食猪脾以補之(並出第二十五卷中)
崔氏療五蠱毒方
一曰蛇蠱食中得之咽中如有物嚥之不入吐之不
出悶亂不得眠心熱不能食方
服馬篼苓根即吐出又服麝香方寸匕亦自消或
吐出也
二曰蜣蜋蠱得之胷中忽然或哽入咽怵怵如蟲行
欬而有血方
服獾肫脂即下或吐或自消也
三曰蝦蟇蠱得之心腹脹滿口亁思水不能食悶亂
大喘而氣發方
服車脂半升即出
四曰科斗蠱同上療法甚驗
五曰草蠱術在西凉以西及嶺南人多行此毒八人
咽刺痛求死方
服甘草藍汁即自消
又方
五蠱共一法療之但取産婦胎衣切之暴亁為散
水和服半錢七五毒自消
又方
含升麻嚥汁
又方
五蠱都服馬篼苓苗似蘿摩草形正直上取雞子
大搗為散服半錢七或至一七五蠱毒之病多在
喉中常須記之或小醫不識此病言胃冷蚘動或
浪稱是注灸刺浪服諸藥枉死也此由醫生未經
歴故也宜令審别之(並出第三卷中)
古今錄驗五蠱湯方
犀角(三兩)蘘荷根黃連綘草
當歸(各二兩)羚羊皮(方二寸灸)
右六味切以水七升煮取二升分為三服
又五蠱下利去膏血赤罽丸方
芫花(一升)巴豆(一百枚)赤罽(方圓一寸)
右三味擣篩以蜜為丸更擣丸如胡豆服一丸如下
利不止以清粥汁止之不下小增之欲令隂除不令
大下(范汪同並出第四十五卷中)
蠱注方三首
病源蠱注者住也言其病遲滯停住死又注易傍人也
蠱者是聚蛇蠱之類以器皿盛之令其自相噉食餘有
一箇存者為蠱也而能變化人有造作欽事之者以毒
害於他多於飲食内而行用之中之者心悶腹痛其食
五藏盡則死有緩有急急者倉卒十數日便死緩者延
引歲月遊走腹内常氣力羸憊骨節沉重發則心腹煩
懊而痛令人所食之物亦變化為蠱漸侵食腑藏盡而
死死則病流注染著傍人故為蠱注也(出第二十四卷中)
范汪療蠱注百病癥瘕積聚酸削骨肉大小便不利卒
忤遇惡風臚脹腹滿淋水轉相注殫門盡戶延及男女
外孫醫所不能療更生十七物紫參丸方
紫參人參半夏(洗)藜蘆
代赭桔梗白薇肉蓯蓉(各三分)
石膏(一分)大黃(一分)牡蠣(一分熬)丹參(一分)
蝦蟇(灰)烏頭(炮四分)狼毒(一分)附子(炮五分)
巴豆(七十枚去心皮熬)
右藥擣篩蜜和為丸以飲下如小豆一丸日三服老
小以意减之蜂蠆所螫以塗其上神良忌羊肉冷水
(一方無蝦蟇有亁薑四分出第十四卷中)
小品雄黃丸療蠱注四肢浮腫肌膚消索欬逆腹大如
水狀漏泄死後注易家人方一名蠱脹方
雄黃(研)巴豆莽草(灸)鬼臼(各四分)
蜈蚣(三枚灸)
右五味擣篩為末蜜和更𢷬三千杵藥成密器封之
勿令泄氣宿勿食服如小豆一丸不知加一丸當先
下清水蟲長數寸及下蛇或如壊雞子或白如膏下
訖後作葱豉粥鴨羹補之忌生魚生菜猪肉蘆笋冷
水煖食將養也(千金同出十四卷中)
集驗療鬼注蠱注毒氣變化無常鮫魚皮散方
鮫魚皮(鵲魚班皮是)犀角麝香(研)
龍骨丹砂(研)雄黃(研)蘘荷葉
鹿角(炙各一分)蜈蚣(一枚炙)椒(一分汗)亁薑(一分)
貝子(十枚)雞舌香(一分)
右十三味𢷬篩為散空心酒服一錢七日三服(出第一卷中)
蠱毒雜療方五首
小品療蠱似蚘方
雄黃(研)麝香(研)
右二味各如大豆許取生羊肺如指大以刀開取雄
黃等末以肺褁吞之(崔氏集驗古今錄驗同)
又療人食菜及菓子中蛇毒方
大豆末以酒漬取汁半升服之又以雞血和真鐵
精吞如梧子大一丸(古今錄驗同)
又療有人食新變魚取飽中毒病心腹痛心下堅發熱
煩冤欲得水沃身動搖如魚得水狀有人診病云是蠱
家云野中相承無此毒不作蠱療之遂死(並出第四卷中)
千金療人得藥雜蠱方
班猫(六枚去足翅熬)桂心(一片如指大)釜月下土(如彈丸大)
藜蘆(如指大炙)
右四味搗散水服一錢匕下蟲蛇蝦蟇蜣蜋白蟲
又療有人中蠱毒腹内堅如石面目青黃小便淋&KR0377;變
狀無常方
犀角(一兩)芍藥(一兩)黃連(二兩本方一兩)梔子仁(十枚)
蘘荷葉(四兩半)牡丹皮(一兩)羚羊皮(方廣五寸灸)
右七味切以水五升煮取一升半去滓分温再服(翼古)
(今錄驗同出第二十五卷中)
古今錄驗療食中有蠱毒令人腹内堅痛面目青黃淋
露骨立病變無常方
爐中取鐵精細研别搗烏雞肝和之丸如梧子大
以酒服三丸日三服甚者不過十日愈微者便愈
(肘後崔氏同出第四十五卷中)
猫鬼野道方三首
病源猫鬼者云是老狸野物之類變為鬼蜮而依附於
人人畜事之猶如事蠱以毒害人其病狀心腹刺痛食
人腑藏吐血痢血而死又野道者是無主之蠱也人有
畜事蠱以毒害人為惡既積乃至死滅絶其蠱則無所
依止浮遊田野道路之間有犯害人者其病發猶是蠱
之狀但以其於田野道路得之故謂之野道(並出第二十五卷中)
千金療猫鬼野道病歌哭不自由方
五月五日取自死赤蛇燒作灰研井花水服方寸
匕日一服
又療猫鬼眼見猫狸並耳有所聞方
相思子萆麻子巴豆(各一枚)朱砂(末)
蠟(各四銖)
右五味𢷬作丸取麻子許含之即以灰圍患人前頭
著一斗灰火吐藥火中即畫火上作十字其猫鬼並
皆死矣忌猪肉蘆笋生血物(翼方有峭粉出第二十六卷中)
古今錄驗療妖魅猫鬼病人不肯言鬼鹿角散方
鹿角屑𢷬散以水服方寸匕病者即言實也(出第)
(四十五卷中)
自縊死方一十五首
病源人有不得意志者多生忿恨往往自縊以繩物繫
頸自懸挂致死呼為自縊若覺早雖已死徐徐捧下其
隂陽經絡雖暴擁閉而藏腑真氣故有未盡所以猶可
救療故有得活者若見其懸挂便忽遽截斷其繩則不
可救此言氣已擁閉繩忽暴斷其氣雖通而奔並運悶
氣則不能還即不復得生又云自縊死旦至暮雖已冷
必可活暮至旦則難療此謂其晝則陽盛其氣易通也
夜則隂盛其氣難通也又云夏則夜短又熱則易活又
云氣雖已斷而心微温一日以上猶可活也(出第二十三卷中)
肘後葛氏療自縊死心下尚微温久猶可活方
徐徐抱觧其繩不得斷之懸其髮令足去地五寸
許塞兩鼻孔以蘆管内其口中至咽令人嘘之有
頃其腹中礱礱轉或是通氣也其舉手撈人當益
堅捉持更逓嘘之若活了能語乃可置若不得懸
髮可中分髮兩手牽之
又方
皂莢末葱葉吹其兩鼻孔中逆出復内之(千金備急文仲同)
又方
以蘆管吹其兩耳極則易人吹取活乃止若氣通
者以少桂湯稍稍嚥之徐徐乃以少粥清與之(並)
(出第三卷中)
仲景云自縊死旦至暮雖已冷必可療暮至旦小難也
恐此當言隂氣盛故也然夏時夜短於晝又熱猶應可
療又云心下若微温者一日以上猶可活皆徐徐抱解
不得截繩上下安被卧之一人以脚踏其兩肩手小挽
其髮常弦弦勿縱之一人以手按據胷上微動之一人
摩捋臂脛屈伸之若已殭但漸漸強屈之並按其腹如
此一炊頃氣從口出呼吸眼開而猶引按莫置亦勿苦
勞之須令可少桂心湯及粥清含與之令濡喉漸漸能
嚥乃稍止兼令兩人各以管吹其兩耳彌好此最善無
不活者並皆療之(肘後備急文仲古今錄驗同)
備急方
以罽衣若氍㲣厚氊物覆其口鼻抑之令兩人極
力吹其兩耳一炊頃可活也(肘後千金文仲集驗小品同)
又方
懸牽其頭髮塞兩耳勿令通氣以葱葉刺鼻中兩
人極力痛吹之嚙其兩脚踵即活亦可塞鼻而吹
口活也(小品古今錄驗同)
范汪療自縊死方
懸其髮令足裁至地一時許即活
又方
急手掩其口鼻勿令内氣稍出二時許氣至即活
(備急文仲古今錄驗肘後同)
又方
以絹急絞身體令堅以車牛載行三十里許使人
於車上行踏肩引髮吹耳
又方
以松子油内口中令得入咽中則便活
千金療自縊死方
以藍青汁灌之又極須安定身心徐徐緩解慎勿
割繩抱取心下猶温者刺雞冠血滴口中即活男
用雌雞女用雄雞
又方
雞屎白以棗許酒半盞和灌口鼻中即活
又方
梁上塵如大豆各内一筒中四人各一筒同時吹
兩耳鼻中極力吹之即活
又方
尿鼻口眼耳中並捉頭髮一撮如筆管大掣之立
活(並出第二十六卷中)
刪繁療五絶死方
一曰自縊二曰牆壁所迮三曰溺水四曰魘魅五
曰産乳皆取半夏一兩𢷬篩吹一大豆内鼻孔中
即活心下温一日者亦可活(千金同)
熱暍方七首
病源夏月炎熱人多冐涉途路熱毒入内與五藏相並
客邪熾盛欝瘀不宣致隂氣卒絶陽氣暴擁經絡不通
故奄然悶絶謂之暍也然此乃外邪所擊真藏未壊若
遇便療救氣宣則蘇也夫熱暍不可得冷得冷便死此
謂外邪卒以冷觸其熱藴積於内不得宣發故也又冒
熱困乏候人盛暑之時觸冒大熱熱毒之氣入藏則悶
鬱冒至於困乏也(並出第二十三卷中)
肘後夏月中熱暍死凡中暍死不可使得冷得冷便死
療之方
以屈革帶繞暍人臍使三四人尿其中令温亦可
用泥土屈草亦可扣瓦椀底若脱車釭以著暍人
臍上取令尿不得流去而已此謂道路窮急無湯
當令人尿其中仲景云欲使多人尿取令温若有
湯便可與之仲景云不用泥及車釭恐此物冷暍
既在夏月得熱土泥暖車釭亦可用也(備急文仲)
(集驗小品千金同)
又方
灸兩乳頭各七壯(千金同)
又方
取道中熱塵土以積暍人心下多為佳少冷即易
通氣也(千金同)
又方
𢷬菖蒲汁飲之一二升
又凡此療自經溺暍之法並出自張仲景為之其意理
殊絶殆非常情所及亦非本草之所能開悟實拯救人
之大術矣傷寒家别復有暍病在上仲景論中非此遇
熱之暍(文仲同出第七卷中)
千金療熱暍方
可飲熱湯亦可用少亁薑橘皮甘草煮飲之稍稍
嚥勿頓使飽但以熱土及熱灰土擁其上佳(古今)
(錄驗同)
文仲療夏月暍死方
濃煮蓼汁灌三升不差更灌之(肘後千金同)
古今錄驗療熱暍方
令人口嘘心前令暖易人為之(肘後同)
溺死方九首
病源人為水所投溺水從孔竅入灌注腑藏其氣擁閉
故死早拯救得出即泄&KR0377;其水令氣血得通便得活又
云經半日及一日猶可療氣若已絶心下暖者亦可活
(出第二十三卷中)
肘後療溺死一宿者尚可活方
以皂莢末綿褁内下部中須臾出水則活(古今錄驗同)
又方
倒懸解衣挑去臍中垢極吹兩耳即活(集驗千金)
(小品文仲備急同)
又方
倒懸死人以好酒灌鼻中立活(千金備急文仲古今錄驗同)
又方
取甕傾之以死者伏甕上令口臨甕口燃以蘆火
二七把燒甕中當死人心下令煙出小入死者鼻
口中鼻口中水出盡則活蘆盡更益為之取活而
止常以手候死人身及甕勿令甚熱冬天常令火
氣能使死人心下得煖若卒無甕可就岸穿地令
如甕燒之令煖乃以死人著上亦可用車轂為之
當勿隱其腹及令得低頭使水出并熬灰數斛以
粉身濕即易(千金同)
小品療溺死若身尚暖者方
取灶中灰兩石餘以埋人從頭至足水出七孔即
活(備急千金肘後同)
又方
便脫取暖釡覆之取溺人伏上腹中出水便活也
(肘後同並出第十卷中)
千金療落水死方
以灶中灰布地令厚五寸以甑側著灰上合死人
於甑上使頭小垂下炒鹽二方寸七内管中吹下
孔中即當吐水水下因去甑以死人著灰中擁身
使出鼻口即活矣
又方
掘地作坑中熬灰數斛内坑中下死人覆灰濕徹
即易之勿令灰熱烙&KR1020;人冷即易之半日即活
備急療溺死方
屈死人兩脚著人肩上以死人背向生人背負持
走吐出水便活(肘後云亦治凍死千金肘後文仲中集驗小品古今錄驗同出第八卷)
凍死方一首
病源人有在途路逢凄風苦雨繁霜大雪衣服霑濡冷
氣入藏致令隂氣閉於内陽氣絶於外榮衛結澁不復
流通故致噤絶而死若早得救療血温氣通則生又云
凍死一日猶可活過此即不療(出第二十三卷中)
肘後療冬天墮水凍四肢直口禁裁有微氣出方
以大器中多熬灰使煖囊盛以薄其心上冷即易
心煖氣通目則得轉口乃開可温尿粥清稍稍含
之即活若不先温其心便持火炙其身冷氣與火
相搏則死(集驗備急文仲千金古今錄驗同)
入井塜悶方二首
肘後云此事他方少有其說且人為之寡不俟别條今
於水凍之後附此乃是地氣薰蒸蓋亦障霧之例服諸
解毒犀角雄黃麝香之屬豉豆竹&KR0377;升麻諸湯亦應為
佳(出第三卷中)
小品療入井塜悶冐方
凡五月六月井中及深塜中皆有伏氣入中令人
鬱悶殺人如其必須入中者先以鷄鴨雜鳥毛投
之直下至底則無伏氣毛若徘徊不下則有毒氣
也亦可内生六畜等置中若有毒其物即死必須
入不得已當先以酒若無以苦酒數升先灑井塜
中四邊畔停少時然後可入若覺中有些氣鬱悶
奄奄欲死者還取其中水灑人面令飲之又以灌
其頭及身體即活若無水取他水用也(肘後千金)
(錄驗同出第十卷中)
千金療入井塜毒氣方
取他井中水灑身上至三食頃便活若東井取西
井南井取北井中水用之(出第二十六卷中)
外臺秘要方卷二十八
