外臺秘要方卷五
唐王燾撰
療瘧方二十一首
病源夏日傷暑秋必病瘧瘧病之發以時者此由邪氣
客於風府循膂而下衛氣一日一夜常大會於風府其
明日下一節故其作也晏此先客於脊背也每至於風
府則腠理開腠理開則邪氣入邪氣入則病作此所以
日作稍益晏者也其出於風府日下一節二十五日下
至尾骶二十六日入於脊内注於伏膂之脈其氣上行
九日出於缺盤之中其氣日高故作日益早也其間日
發者由邪氣内薄於五藏横連募原其道遠其氣深其
行遲不能與衛氣俱行不得皆出故間日蓄積乃作夫
衛氣每至於風府則腠理乃發發則邪氣入邪氣入則
病作今衛氣日下一節則其氣之發也不當風府其日
作者奈何曰此邪氣客於頭項循膂而下者也故虚實
不同邪中異所則不得當其風府也故邪中於頭項者
氣至頭項而病中於背者氣至背而病中於腰脊者氣
至腰脊而病中於手足者氣至手足而病衛氣之所在
與邪氣相合則病作故風無常府衛氣之所發必開其
腠理邪氣之所合則其府也風之與瘧也相與同類而
風獨常在也而瘧得以時休者何也由風氣留其處瘧
氣隨經絡沈以内薄故衛氣應乃作陽當陷而不陷陰
當升而不升為邪所中陽遇邪則踡陰遇邪則緊踡則
惡寒緊則為慄寒慄相薄故名曰瘧弱則發熱浮乃汗
出旦中旦發晚中晚發夫瘧其人形瘦皮必粟起問曰
病瘧以月一日發當以十五日愈設不愈月盡解(出第十一)
(卷中)
廣濟療瘧常山散方
常山(五分)升麻(二分)蜀漆(一分)
右三味擣篩為散一服二錢匕和井華水煮米半合
頓服少間則吐吐訖則差忌生葱生菜及諸菓子生
冷油膩等物
又療瘧常山湯方
常山(三兩)
右一味切以漿水三升浸經一宿煎取一升欲發前
頓服之後微吐差止忌生葱生菜(近效療瘧間日或夜發者張文仲備)
(急同竝出第一卷中)
張仲景傷寒論辨瘧病師曰夫陰氣孤絶陽氣獨發而
脈微者其候必少氣煩滿手足熱而欲嘔也名曰癉瘧
若但熱不寒者邪氣在心藏外舍分肉之間令人消爍
脫肉
又辨瘧脈夫瘧脈自絃絃數者多熱絃遲者多寒絃小
緊者下之差絃遲者温藥愈弦緊者可發汗針灸也浮
大者吐之差脈絃數者風疾也以飲食消息之
又辨瘧歲歲發至三歲發連日發不解者以脅下有痞
也療之不得攻其痞但虚其津液先其時發汗其服湯
巳先小寒者漸引衣自覆汗出小便利則愈瘧者病人
形瘦皮上必粟起
又問病瘧以月一日發當以十五日愈設不差者當月
盡解也如期不差當云何師曰此結為癥&KR1742;名曰瘧母
宜急療之大鼈甲煎方
鼈甲(十二分炙)烏扇(三分)黃芩(三分)柴胡(六分)
鼠婦(三分熬)乾薑(三分)大黃(三分)芍藥(五分)
桂心(三分)葶藶(二分熬)石韋(二分)厚朴(三分炙)
牡丹皮(五分)瞿麥(二分)紫葳(三分)半夏(一分洗)
人參(一分)&KR2015;蟲(五分熬)阿膠(三分炙)蜂窠(四分炙)
赤消(十二分)蜣蜋(六分炙)桃仁(三分去皮尖熬)
右二十三味末之取鍛竈下土一斗清酒一斛五升
浸土候酒盡一半著鼈甲於中煮令泛爛如膠漆絞
取汁下諸藥煎為丸如梧子大空心服七丸日三服
忌莧菜生葱胡荽羊肉餳等物(千金有海藻大戟蝱蟲無赤消鼠婦用鍛)
(竈灰一斛)
又瘧發渴者與小柴胡去半夏加括蔞湯方
柴胡(八兩)黃芩(三兩)人參(三兩)大棗(十二枚擘)
甘草(三兩炙)生薑(三兩)括蔞根(四兩)
右七味切以水一斗二升煮取六升去滓更煎取三
升温服一升日三忌海藻菘菜(經心錄療勞瘧竝出第十五卷中)
肘後療諸瘧方
取青蒿(一把)
右一味以水一升漬絞取汁盡服之(備急張文仲同)
又方
鼈甲(三兩炙)
右一味擣末酒服方寸匕至發時令服三服兼用火
炙無不斷者忌莧菜
又方
牛膝莖葉一把切以酒三升漬一宿分三服令微
有酒氣不即斷更作不過三服止(文仲備急集驗同竝出第一卷中)
深師療瘧膈痰不得吐宜吐之常山烏梅湯方
烏梅(半兩)桂心(半兩)芫花(半兩)豉(五合綿裹)
半夏(半兩)常山(半兩)
右六味切以酒三升水四升合煮取二升分三服必
得吐一方取三升忌生葱羊肉餳生菜(一方無半夏常山)
又療瘧丸神方
人參(三分)鉛丹(三分)天雄(十分熬)
右三味擣合下篩蜜和初服二丸如梧子臨發服二
丸中當温熱四肢淫淫痺為知服藥忌飽飯食瘧斷
後食如常萬不失一(備急文仲同)
又療瘧撩膈湯方
常山(三兩)甘草(三兩炙)松蘿(二兩)烏梅(十四枚)
黃芩(二兩)瓜蒂(十四枚)梔子仁(十四枚擘)
右七味切以酒二升漬一宿明旦以水四升煮取三
升分三服忌海藻生葱生菜菘菜等
又瘧結實積熱煩擾迷冒寒熱但多綿惙困篤常山大
黃湯方
常山(三兩)甘草(三兩炙)前胡(二兩)大黃(三兩)
右四味切以水一斗煮取三升半下大黃煎取三升
分澄令冷初服七合中服八合比欲發服九合王文
州大子因瘧危困服此皆愈忌海藻菘菜生葱生菜
等
又療瘧醇醨湯方
生薑(三兩)烏梅(三七枚擘一方十四枚)甘草(三兩炙)
桂心(二兩)常山(三兩)蘘荷根(三兩)
右六味切以水六升煮取一升曰醇未發時須頓服
更以水三升煮取一升曰醨至發不斷復頓服甚良
别方說發日平旦服醨一升以醇著頭邊若欲發便
服醇良二說不同也忌海藻菘菜生葱生菜(出第二)
(十二卷中)
千金麻黃湯療瘧須發汗方
麻黃(四兩去節)大黃(四兩)栝樓(四兩)甘草(一兩炙)
右四味切以水七升煮取二升半分三服未發前食
頃服臨發更服服後皆覆取汗忌海藻菘菜(集驗同)
(出第十卷中)
千金翼療瘧病醫不能救者方
以繩量病人脚圍繞足跟及五指一匝訖截斷繩
取所量得繩置頂上著反向背上當繩頭處中脊
骨上灸三十壯則定候看復惡寒急灸三十壯則
定比至過發一炊久候之雖飢勿與食盡日此神
驗男左足女右足(出第十八卷中)
崔氏療瘧會稽賴公常山湯方
常山(三兩)石膏(八兩碎綿裹)廿竹葉(一把切)糯米(一百粒)
右四味切以水八升明旦欲服今晩漬於銅器中露
置星月下高淨處横刀其上向明取藥於病人房門
前於銅器裏緩火煎取三升分三服日欲出一服臨
發又一服若即定不須後服取藥滓石膏裹置心上
餘四分置左右手足心甚驗忌生葱生菜(出第四卷中)
備急華佗常山桂心丸神良方
甘草(炙)常山大黃桂心(各四分)
右四味末之蜜和平旦服如兔屎每欲發服六丸飲
下之欲服藥時先進少熱粥良忌海藻菘菜生葱生
菜(文仲同出第二卷中)
延年療瘧常山丸方(裴右庶送)
常山(四分)青木香(四分南者)蜀漆(一分)牡蠣(二分煅)
大黃(二分)烏梅肉(一分熬)丹砂(二分研)豉(二分熬)
知母(二分)鼈甲(二分炙)麻黃(一分去節)
右十一味擣篩蜜和為丸丸如梧子未發前粥飲服
五丸訖微吐後須臾任食至欲發更服十丸忌莧菜
生血物生葱生菜油膩(崔氏同)
又療瘧丸方
常山(三兩)甘草(二分炙)知母(四分)
右三味擣篩蜜和為丸丸如梧子未發前飲服十五
丸臨發服十五丸得快吐則愈忌海藻生葱生菜菘
菜(竝出第十五卷中)
必效療瘧雞子常山丸方
取雞子一枚斷開頭出黃及白令盡置小鐺子中
又取常山細末量滿前空殼又傾鐺子中又量白
蜜還令滿殼復傾鐺子中三味同攪微火煎之勿
停手微冷可丸則停丸如梧子如病人午時發已
時服三十丸欲至發時又服三十丸用飲汁下欲
吐任吐亦如前服訖更不發者不須服服後禁脂
膩油麫生菜瓜菓七日此方勑賜喬將軍服之立
效(小品崔氏文仲延年支家備急竝同)
又療瘧不差虎骨常山丸方
虎頭骨(炙)常山甘草(炙)鼈甲(炙)
烏梅(熬)萎蕤白薇升麻
茯苓石膏(研)知母麥門冬(去心)
豆豉(熬)地骨白皮
右十四味各等分合擣蜜和丸如梧子大未發前日
晩空肚服二十丸至發日平旦服四十丸如人行十
里食白粥一椀欲發時亦服三十丸三日内慎生冷
萬無一觸不吐自差魏右史處得云竒效忌海藻菘
菜大酢生葱生菜莧菜
又療瘧常山酒方
常山(一兩切)獨頭䔉(一顆去根莖横切)糯米(一百粒)
烏豆(一百粒)清酒(一升)
右五味病未發前一日以酒浸藥於椀中以白紙一
張覆之椀上横一刀欲發時三分飲一分如未吐更
服一分得吐則差忌生菜生葱(竝第一卷中)
古今錄驗療瘧豉心丸方
香豉(五合熬令色變)常山(二兩)大黃(三分)附子(二分炮)
右四味擣篩蜜和丸服如大豆十丸當勿食比至發
來令服三十丸瘧不止亦可至四十丸瘧必止若膈
上有停痰欲吐聽之若腹中實欲下亦無妨常有驗
忌生葱生菜等(楊孔思方出第四卷中)
又烏梅丸療瘧無問温瘴痰瘧悉皆主之方
烏梅肉(二兩)常山(二兩)鼈甲(二兩炙)香䜴(二兩)
蜀漆(二兩生用)人參(一兩)肉蓯蓉(二兩)桂心(二兩)
知母(二兩)桃仁(二兩去尖皮别擣如稀餳)
右十味擣篩為末蜜和丸如桐子空心以酒飲任下
三十丸忌生葱生菜莧菜海藻菘菜(一方有升麻甘)
(草各二兩為十二味)
五藏及胃瘧方六首
病源肺病為瘧者乍來乍去令人心寒寒甚則熱發善
驚如有所見此肺瘧證也若人本來語聲清雄忽爾不
亮拖氣用力方得出言而反於常人呼共語直視不應
雖曰未病勢當不久此則肺病聲之候也察病觀疾表
裏相應依源審療乃不失也
心病為瘧者令人心煩甚欲飲清水多寒少熱若人本
來心性和雅而忽卒急反於常倫或言未訖便住以手
剔脚爪此人必死禍雖未及呼曰行尸此心病聲之候
也虚則補之實則瀉之不可療者明而察之
肝病為瘧者令人色蒼蒼然氣息喘悶戰掉狀如死者
若人本來少於悲恚忽爾嗔怒出言反常乍寬乍急言
未訖以手向眼如有所思若不即病禍必至矣此肝病
聲之候也其人若虚則為寒風所傷若實則熱氣所損
陽則瀉之陰則補之
脾病為瘧者令人寒則腹中痛熱則腸中鳴鳴己則汗
出若其人本來少於喜怒而忽反常嗔喜無度多言自
笑不答於人此是脾病聲之候也不盈旬日禍必至矣
腎病為瘧者令人悽悽然腰脊痛而宛轉大便澀身掉
不定(素問作目眴眴然)手足寒若人本來不喜不怒忽然謇而
好瞋怒反於常性此腎巳傷雖未發覺是其候也見人
未言而前開口笑還閉口不聲舉手瓜柵腹此腎病聲
之候也虚實表裏浮沈清濁宜以察之逐以療之
夫瘧脈者自弦弦數者多熱弦遲者多寒弦小緊者可下
之弦遲者温藥巳若脈數而緊者可發汗針灸之脈浮大
者不可針灸之凡瘧先發食頃乃可以療之過之則失時
足太陽之瘧令人腰痛頭重寒從背起先寒後熱熇熇(虚嬌)
(切)&KR0008;&KR0008;然熱止汗出難巳刺郄中出血
足少陽之瘧令人身體解㑊寒不甚熱不甚惡見人見
人心惕惕然熱多汗出甚刺足少陽
足陽明之瘧令人先寒洒洒浙浙寒甚久乃熱熱去汗
出喜見日月光火氣乃快然刺足陽明胕上
足太陰之瘧令人不樂好太息不嗜食多寒熱汗出病
至則善嘔嘔巳乃衰則取之
足少陰之瘧令人悶吐嘔甚多寒熱熱多寒少欲閉戶
而處其病難止
足厥陰之瘧令人腰痛少腹滿小便不利如癃狀非癃
也數小便意恐懼氣不足腹中悒悒刺足厥陰
肺瘧者令人心寒寒甚發熱熱間善驚如有所見者刺
手太陰陽明
心瘧者令人煩心甚欲得清水反寒多不甚熱刺手少陰
肝瘧者令人色蒼蒼然太息其狀若死者刺足厥陰見血
脾瘧者令人病寒則腹中痛熱則腸中鳴鳴巳汗出刺
足太陰
腎瘧者令人洒洒腰脊痛宛轉大便難目眴眴然手足
寒刺足太陽少陰
胃瘧者令人且病也善飢而不能食食即支滿腹大刺
足陽明太陰横脈出血(竝出第十一卷中)
千金療肝邪熱為瘧顔色蒼蒼戰掉氣喘或熱久勞動
如瘧積年不差烏梅丸方
烏梅肉(四分)蜀漆(四分)石膏(八分研)鼈甲(四分炙)
常山(六分)香豉(一合熬)知母(四分)甘草(三分炙)
細辛(三分)苦參(四分)萎蕤(五分)
右十一味擣篩蜜和丸如梧子大酒服十丸日再飲
下亦得忌莧菜生菜生葱海藻菘菜
又療心瘧令人煩心甚欲得清水多寒少熱者常山湯
方
常山(四兩)淡竹葉(切二升)梔子仁(三七枚擘)石膏(五兩碎綿裹)
烏梅(三七枚擘)鼈甲(四兩炙)甘草(一兩炙)香豉(一升綿裹)
蜀漆(三兩)
右九味以水九升煮取三升分温三服忌生葱生菜
菘菜人莧海藻(刪繁同)
又療脾熱或渴或不渴熱氣内傷不洩轉為脾瘧令人
病寒則腹中痛熱則腸中鳴轉汗出常山丸方
常山(三兩)甘草(半兩炙)知母(一兩)鼈甲(一兩炙)
右四味擣篩蜜和丸如梧子大未發前酒服十丸臨
發又一服正發又一服忌生葱生菜海藻菘菜人莧
等
又療肺熱痰聚胷中來去不定轉為瘧其狀令人心寒
甚即發熱熱間善驚如有所見常山湯方
常山(三兩)秫米(三百粒)甘草(二分炙)
右三味切以水七升煮取三升分三服至發時令三
服盡忌生葱生菜海藻菘菜等(刪繁同)
又療腎熱發為瘧令人悽悽然腰脊痛宛轉大便難目
眴眴然手足寒常山湯方
常山(三兩)烏梅(三七枚碎)香豉(八合熬裹)淡竹葉(切一升)
葱白(一握除青令盡)
右五味切以水九升煮取三升去滓分温三服至發
令盡忌生葱生菜等(竝出第十卷中)
刪繁療胃腑瘧者令人善飢而不能食四肢脹滿氣喘
藜蘆丸方
藜蘆(一兩)皂莢(一兩去皮子)常山(一兩)巴豆(三十枚去皮熬)
牛膝(一兩)
右五味熬藜蘆皂莢色令黃合擣為末蜜丸如小豆
旦服一丸未發前一丸正發一丸一日勿食飲忌野
豬肉蘆笋生葱生菜貍肉等(六腑唯胃有瘧不可别)
(列故附於後千金同出第六卷中)
温瘧方五首
病源夫温瘧與寒瘧安舍温瘧得之冬中於風寒寒氣
藏於骨髓之中至春則陽氣大發邪氣不能出因遇大
暑腦髓鑠肌肉消釋腠理發泄因有所用力邪氣與汗
偕出此邪氣先藏於腎其氣先從内出之於外如是則
陰虚而陽盛盛則病矣陽衰則氣復反入入則陽虚陽
虚則寒矣故先熱而後寒名曰温瘧瘧先寒而後熱者
此由夏傷於大暑汗大出腠理開發因遇夏氣淒滄之
小寒寒迫之藏於腠理皮膚之中秋傷於風則病成矣
夫寒者陰氣也風者陽氣也先傷於寒而後傷於風故
先寒而後熱病以時作名曰寒瘧先傷於風而後傷於
寒故先熱而後寒亦以時作名曰温瘧夫病瘧六七日
但見熱者温瘧也(出第十一卷中)
甲乙經黃帝曰夫瘧皆生於風夏傷於暑秋為㾬瘧
黃帝問瘧先寒而後熱何也岐伯對曰夫寒者陰氣也
風者陽氣也先傷於寒而後傷於風故先寒而後熱也
名曰寒瘧
又問曰先熱而後寒者何也對曰先傷於風而後傷於
寒故先熱而後寒也名曰温瘧
其但熱而不寒者陰氣先(千金作孤)絶陽氣獨發即少氣煩
冤手足熱而欲嘔名曰癉瘧
又曰温瘧者得之冬中於風寒寒氣藏於骨髓之中至
春即陽氣大發邪氣不能出因遇大暑腦髓鑠肌肉消
釋腠理發洩因有所用力邪氣與汗偕出此邪氣先藏
於腎其氣先從内出之於外如是者陰虚而陽盛盛則
病矣陽衰則氣復反入入則陽虚陽虚則復寒矣故先
熱而後寒名曰温瘧
又曰癉瘧者肺素有熱氣盛於身厥氣逆上中氣實而
不外泄因有所用力腠理開風寒舍於皮膚之内分肉
之間而發發則陽氣盛陽氣盛而不衰則病矣其氣不及於
隂故但熱不寒熱氣内藏外鑠肌肉故名曰瘅瘧(出庚卷第七千金同)
廣濟療温瘧漸漸羸瘦欲成骨蒸常山湯方
常山(三兩)車前葉(一握)甘草(二兩炙)獮猴骨(三兩炙)
烏梅肉(二兩)天靈蓋(一兩燒作灰末)驢糞汁(三合)
右七味切以水六升煮五味取三升去滓下糞汁天靈蓋
末分三服微吐不利忌生葱生菜海藻菘菜麫食等
又療温瘧常山丸方
常山烏梅肉(熬)䜴天靈蓋(燒各六分)
知母朱砂蜀漆大黃
右八味擣篩蜜和丸如梧子空肚以温酒下二十丸
至三十丸日三服並未發前服不吐利忌生葱生菜
生血等物(竝出第十卷中)
千金論曰癉瘧者陰氣孤絶陽氣獨發其候也少氣煩
滿手足熱欲嘔熱而不寒氣藏在心
又曰有温瘧者其脈如平人無寒時熱其候骨節疼煩
時嘔朝發暮解暮發朝解皆白虎加桂心湯主之方
知母(六兩)甘草(二兩炙)石膏(碎一斤)粳米(六合)
右四味切以水一斗二升煮取米爛去滓加桂心三
兩煎取三升分温三服覆令汗先寒發熱汗出者愈
忌海藻菘菜生葱傷寒論云用粃粳米不熟稻米是
也(出第十卷中)
備急竹葉常山湯療温瘧壯熱微寒温瘧之候也壯熱
後如覺微寒或癉瘧依時手足冷少時便壯熱亦有手
足煩熱乾嘔者㾬瘧先大寒後大熱者並主之神效尢
宜乳下小兒亦差方
常山(三兩切)淡竹葉(一握)小麥(一升)
右三味以水五升漬一宿明旦煮取二升温分三服
忌生菜生葱(支小品文仲竝同出第三卷中)
延年療温瘧壯熱不能食知母鼈甲湯方
知母鼈甲(炙)地骨皮(各三兩)常山(二兩)
竹葉(切一升)石膏(四兩碎)
右六味切以水七升煮取二升五合去滓分三服忌
豬肉莧菜生葱生菜(出第十七卷中)
山瘴瘧方一十九首
病源此病生於嶺南帶山瘴之氣也其狀發寒熱休作
有時皆由挾溪源嶺瘴温毒氣故也其病重於傷暑之
瘧矣(出第十一卷中)
小品療山瘴瘧陵鯉甲湯南方山嶺溪源瘴氣毒作寒
熱發作無時痿黃腫滿四肢痺弱皆山毒所為也並主
之方
陵鯉甲(十片炙千金用十四片)烏賊魚骨(去甲)鼈甲(炙各一兩)
常山(三兩)附子(一枚炮)
右五味切以酒三升漬之一夕先瘧發前稍稍服之
勿絶藥味兼以塗身體斷雜人勿食飲過時乃得通
人進飲食忌莧菜生葱生菜豬肉(千金文仲備急經)
(心錄竝同出第六卷中)
千金療乍寒乍熱乍有乍無山瘴瘧酒方
常山(三兩)鼈甲(炙)升麻附子
烏賊魚骨(去甲各二兩)
右五味並切絹袋盛以酒六升漬之小令近火轉之
一宿成一服一合比發可數服或吐忌豬肉生葱生
菜莧菜(肘後療老瘧久不斷出第十卷中)
備急夫瘴與瘧分作兩名其實一致或先寒後熱或先
熱後寒嶺南率稱為瘴江北總號為瘧此由方言不同
非是别有異病然南方温毒此病尢甚原其所歸大略
有四一山溪毒氣二風温痰飲三加之鬼癘四發以熱
毒在此之中熱毒最重故所用藥物須審病源患瘧瘴
之後特須防瘴而發痢死不旋踵所以然者瘴體先虚
虚不宜痢又瘴宜冷差痢宜温斷斷痢則益瘴斷瘴則
益痢大率如此不可不慎非直藥療亦須宜加將息取
適若能用一色藥兼二種病冷而止痢温而斷瘧最其
妙也如不然先須斷痢然後療瘴瘴緩痢急故也仍率
須作挾毒防之不得專醫其痢又服瘴藥皆在發前必
須平旦空腹服服藥之後勿洗手面潄口勿通外人勿
喫食勿勞力既過發時久小進麋粥如此將療無不即
斷又當發熱之時慎勿多飲冷水及多服冷藥若心下
冷結更是難療得瘧之後復成癥癖亦有即發氣者死
不救若熱渴者豉汁煖服取足得吐彌善水煮豉研犀
汁與服兼時進生葛根汁其大熱盛者與紫雪如兩棗
許大水和飲之并燒豬糞人糞作黃龍湯亦善各可服
三二升又擣一大鼠絞汁與服大止熱毒瘴熱病服此
俱效(其鼠并頭皮五藏等全擣若汁少著少許水和絞亦不難服常用立驗也)
又療瘴瘧服藥後灸法
灸大椎三四十壯無不斷若先寒者將欲寒預前
以炭火安床下令背煖并灸鼈甲末一方寸匕煖
酒和服至發時令得三服被覆過時無不斷此是
陶氏法比欲寒時但以火灸其背亦乃即差者縱
發亦輕效驗
又療瘴瘧常山丸方
常山黃連䜴(各三兩)附子(二兩炮)
右四味擣篩為末蜜和丸如梧子發前空腹服四丸
欲發更服三丸飲下之自旦至暮乃食三日勿雜食
豬肉魚肥膩及生冷生葱生菜(桂廣州家傳已用有效此方兼痢者差)
又麻黃散方
麻黃(去節)常山杏仁(去尖皮熬)人參
乾漆(熬)甘草(炙)鼈甲(各二兩炙)
右七味作散平旦空腹温酒三合服方寸匕日再宜
七日連服服後七日不得食雜物此許仁則五方元
比部云在嶺南服得力大驗年時常服一劑按此兼
補虚羸者忌莧菜生葱生菜海藻菘菜
又若患瘴熱實兼吐痢者大黃湯方
大黃常山升麻甘草(炙各三兩)
右四味切以水七升煮取二升半分三服發前盡服
别取吐利此蔣家傳忌海藻菘菜生葱生菜
又若瘴熱兼痢苦渴者烏梅飲方
烏梅(二十枚取好者擘破)
右一味以水一大升煮取一大盞去梅和一匙蜜細
細啜之近方驗(竝出第二卷中)
延年蜀漆丸主嶺南瘴氣發乍熱乍寒積勞似瘧皆主
之千金翼方云兼主㾬瘧連年不差方
蜀漆知母升麻白薇
地骨皮麥門冬(各五分)烏梅肉鼈甲(炙)
萎蕤(各四分)石膏(八分)甘草(三分炙)常山(六分)
豆豉(一合熬)
右十三味擣篩為末蜜和丸如梧子大飲下十丸日
再服加至二十丸此方用無不差加光明砂一兩神
良忌海藻菘菜人莧生葱生菜(千金亦療勞瘧崔氏)
(千金翼集驗竝同出第十七卷中)
救急療瘧瘴癘經百日或一年以上諸藥不能差進此
方無不損者蜀漆湯方
白薇蜀漆知母甘草苦參
升麻龍膽(各二兩)常山大黃(别漬後下各四兩)
鼈甲(炙)石膏(碎)茯苓黃芩(各三兩)
香豉(二合褁)獨蒜(七顆切)淡竹葉(切一升)
右十六味切以水一斗漬之并春酒二升合煮取三
升去滓分三服未發前一服欲至發時又一服皆温
之當發日勿見人在一静房卧藥滓置病兒頭邊仍
以藥汁塗手面過時任出忌肥膩腥臊滑物生冷海
藻人莧大酢菘菜生葱生菜
又朱砂丸方
朱砂(光明者)牛膝常山(各等分)
右三味擣篩為末蜜和丸如梧桐子候瘧發日平明
服七丸飲下欲覺發時更服七丸當日不斷更作一
服即差忌生葱生菜生血物油膩牛肉等
又勑賜長孫祥極效常山湯方
常山(八分)橘皮(六分)牡蠣(四分熬)桂心(二分)
右四味擣篩為散發日平旦酒服一方寸匕臨發又
一匕發後又一匕二日不得洗手面七日忌食雜物
唯藥用酒餘皆斷或吐或不吐皆差忌生葱生菜
又方
取五六歲兒小便一升内白蜜二大匙攪使相得
去白沫訖即頓服當大吐碧綠痰然後食若不得
吐但數小便亦佳以前兩方吐碧痰外更吐白沫
出後可喫食不然瘴氣終不除
又常山湯方
常山苗一握(無苗取根五兩代之)獨蒜(七顆)淡竹葉(二握)
䜴(一合褁)鼈甲(三兩炙)
右五味切以苦酒三升煎取一升臨發隨性多少服
之盡服之訖當大吐便愈忌人莧生葱生菜
古今錄驗瘴瘧及嶂氣常山湯方
常山(三兩細切)
右一味擣碎虚弱者二兩蒜七瓣去皮中切以酒一
小升半漬一宿旦去滓煖服盡須臾當吐令盡好過
時食一日不得潄口及洗手面三七日慎生葱生菜
生冷肉麫油膩若早發者半夜服要令吐(出第四卷中)
近效療瘧瘴孟補闕嶺南將來極效常山丸方
常山豉(熬)桃仁(去尖皮熬等分)
右三味各擣末先以豉和桃人擣如泥然後下常山
末細攪蜜丸如梧桐子候欲發前一食時酒下四十
丸須臾更服二十丸如不差更服遠不過三服能信
用者無不差忌生葱生菜
又凡跋涉江山防諸瘴癘及蠱毒等常服木香犀角丸
方
青木香犀角(屑)羚羊角(屑各六分)升麻
玄參豬苓檳榔(各十分)鼈甲(炙)
甘草(炙各八分)豉(二十分熬)
右十味擣篩為末蜜和丸如梧子酒飲服三十丸日
二服若體熱即去甘草檳榔加大黃二十分忌海藻
菘菜
又主瘧兼痢無問赤白水榖鮮血瘴皆差黃連犀角丸
方
黃連犀角(屑)香豉(熬各二兩)龍骨(四兩)
牡蠣(二分熬)
右五味擣篩為末蜜和丸如梧子米飲下三十丸日
三服差止忌豬肉冷水油膩等
又瘴瘧不差蜀漆丸方
蜀漆青木香升麻鼈甲(炙)
牡蠣(熬)朱砂豬苓香豉(各四分)
常山大黃(各八分)
右十味擣篩為末蜜和為丸如梧子米湯下十二丸
日二服漸漸差至平復止忌人莧油膩陳臭生血等
物
十二時瘧方一十二首
千金翼黃帝問岐伯曰瘧多方少愈者何岐伯荅曰瘧
有十二種帝曰瘧鬼字何可得聞乎岐伯曰但得瘧鬼
字便愈不得其字百方不愈黃帝曰瘧鬼者十二時願
聞之岐伯曰
寅時發者獄死鬼所為療之
右以瘧人著窰上灰火一周莫令火息即差
夘時發者鞭死鬼所為療之
右用五色衣燒作灰三指撮著酒中無酒用清水服之
辰時發者墮水死鬼所為療之
右令瘧人上木高危處以棘子塞木根間立差
巳時發者燒死鬼所為療之
右令瘧人坐師以周匝然火差
午時發者餓死鬼所為療之
右令瘧人持脂火於田中無人處燒脂香假拾薪去即
差
未時發者溺死鬼所為療之
右令瘧人臨發時三渡東流水即差
申時發者自刺死鬼所為療之
右令瘧人欲發時以刀刺塚上使得姓名字呪曰若差
我與汝拔却即差
酉時發者奴婢死鬼所為療之
右令瘧人碓梢上捧上卧莫令人道姓字即差
戌時發者自絞死鬼所為療之
右令索繩繫其手脚腰頭即差
亥時發者盜死鬼所為療之
右以刀子一口箭一枝灰一周刀安瘧人腹上其箭横
著底下差
子時發者寡婦死鬼所為療之
右令瘧人脱衣東廂床上卧左手持刀右手持杖打令
聲不絶瓦盤盛水著路邊即差
丑時發者斬死鬼所為療之
右令瘧人當戶前卧頭東向血流頭下即差(竝出第十八卷中)
發作無時瘧方二首
病源夫衛氣者陽氣也一日一夜大會於風府則腠理
開腠理開則邪氣入邪氣入則病作當其時陰陽相并
隨其所勝則生寒熱故動作皆有早晏若府藏受邪内
外失守邪氣妄行所以休作無時也(出第十一卷中)
肘後療瘧發作無常心下煩熱者常山湯方
常山(二兩)甘草(一兩半炙)䜴(五合綿裹)
右三味切以水六升煎去滓取二升再服當快吐仍
節飲食忌海藻菘菜生葱生菜(文仲同)
又雞子常山丸療諸瘧竝經服諸藥法術不斷發無復
定時不可復斷者宜服此丸忌食物勿勞力即斷方
常山(三兩)
右一味擣篩為散以雞子白和併手為丸如梧桐子
大令圓調丸訖分置銅鏂子中以湯煮銅鏂令熱殺
得雞子腥氣即止以竹葉清飲服三十丸欲吐但吐
比至發時令得三服時早可食者斷若晩不可斷食
者當作竹葉汁麋食之忌生葱生菜(經心錄同竝出第一卷中)
㾬瘧方五首
病源夫㾬瘧者夏傷於暑也其病秋則寒甚冬則寒輕
春則惡風夏則多汗然其畜作有時以瘧之始發先起
於毫毛伸欠乃作寒慄叔頷腰脊俱痛寒去則外内皆
熱頭痛而渴唯欲冷飲何氣使然此陰陽上下交争虚
實更作陰陽相移也陽并於陰則陰實而陽明虚陽明
虚則寒慄敊頷太陽虚則腰背頭項痛三陽俱虚則陰
氣勝陰氣勝則骨寒而痛寒生於内故中外皆寒陽盛
則外熱陰虚則内熱外内皆熱則喘而渴故欲冷飲也
此皆得之夏傷於暑熱氣盛藏於皮膚之内腸胃之外
此營氣之所舍也此令人汗出空疏腠理開因得秋氣
汗出遇風乃得之及得以浴水氣舍於皮膚之内與衛
氣并居衛氣者晝日行陽夜行於陰此氣得陽而外出
得陰而内薄内外相薄是以日作其間日作者謂其氣
之舍深内薄於陰陽氣獨發陰邪内著陰與陽争不得
出是以間日而作(出第十一卷中)
小品常山湯療痎瘧先寒戰動地寒解壯熱日日發及
間日發竝斷方
鼈甲(一兩炙)淡竹葉(切三升洗)常山(二兩)甘草(炙三兩)
久酒(三升)
右五味切以酒漬藥刀置上覆頭安露地明旦以水
七升煮取三升分五服比未發前令盡當吐吐極傷
多不必盡劑但斷人禁飲食得吐過時乃佳忌人莧
海藻菘菜生葱生菜(出第六卷中)
集驗夫瘧必從四肢始療方
先其時一食頃用細左索繩緊束其手足十指過
發時乃解之(千金同)
又方
先作羊肉臛餅飽食之其進少酒隨所能令其欣
欣有酒氣入一密室裏然炭火厚覆取大汗則差
燕國公說此方常見用有驗(竝出第二卷中方士)
(弱曰虚者得效實者彌甚)
又療温瘧勞瘧烏梅飲子方
烏梅(七顆)桃柳心(各七莖)葱白(七莖)豆豉(一合)
甘草(四分)柴胡(四分)知母(四分)大黃(三分)
右八味各細剉以童子小便兩茶椀宿浸明旦早煎
三兩沸去滓頓服差未差更作服三服永差忌海藻
菘菜
又療温瘧痰瘧久不差黃連散方
宣州黃連(二兩)
右一味擣篩末以濃酒一盞調三錢空心頓服相次
更服三錢更飲三兩盞酒任意醉却睡候過時方得
食如渴枳實煎湯併三日服差忌豬肉冷水
間日瘧方二首
病源此由邪氣與衛氣俱行於六腑而有時相失不相
得故邪氣内薄五藏則道遠氣深故其行遲不能與衛
氣偕出是以間日而作也(出第十一卷中)
備急療間日瘧方
燒黑牛尾作灰酒服方寸匕日三服(出第十卷中)
又桂廣州法醇醨湯方
大黃(三分)甘草(一分半炙)常山(一分半)
右三味以水三升煮取一升去滓更以水二升煮滓
取一升未發服醨醨是後煮者相次服醇醇是前煮
者差忌菘菜海藻生葱生菜(支云極驗文仲經心錄方無甘草用石膏三銖)
(餘同一方有桂心一分半出第二卷中)
久瘧方八首
病源夫瘧皆由傷暑及傷風所為熱盛之時發汗吐下
過度腑藏空虚榮衛傷損邪氣伏藏所以引日不差仍
故休作也瘧歲歲發至三歲發連日發不解脅下有痞
療之不得攻其痞但得虚其津液先其時發其汗服湯
已先寒引衣自覆汗出小便自利則愈也(出第十一卷中)
深師療久瘧難斷香䜴丸方
香豉(一分熬)常山(七分)蜀漆(十分)附子(一分炮)
大黃(二分好者)
右五味擣下篩蜜和發日早服五丸如梧子須臾又
服五丸發晩者至發可三四服令其得吐為佳欲不
即斷畏吐者但則長將久服無不差也忌生葱生菜
豬肉
又療三十年瘧常山湯方
常山(三兩)黃連(三兩)
右二味切以酒一斗宿漬之向晩以瓦釡煮取六升
一服八合比發時令得三服有熱當吐有冷當下服
之者千百無一不斷亦可半合無服全劑者忌豬肉
冷水生葱生菜(竝出第二十二卷中)
千金梔子湯主瘧經數年不差者兩劑差一月以來一
劑差方
梔子(十四枚)常山(三兩)車前葉(二十枚炙乾)秫米(十四粒)
右四味切以水九升煮取三升分三服未發一服發
時一服發後一服以吐利四五行為差不止冷飲止
之忌生葱生菜(出第十卷中)
崔氏療瘧縱久患者不過五六服以來亦差常山散方
常山(三兩)乾漆(三兩熬煙盡)牡蠣(一兩半熬)桂心(三兩)
橘皮(二兩)杏仁(二兩去皮尖熬)
右六味擣篩為散一服方寸匕先發熱飲和服若先
寒清酒和服之時取未發前一食頃服服藥日唯須
晩食七日内慎如藥法忌生葱生菜(出第四卷中)
備急龍骨丸療久瘧不斷者方
龍骨(一兩)常山(三兩)大黃(二兩)附子(二分炮)
右四味擣末以雞子黃丸如梧子大先發臨發各飲
服五丸無不斷長將服之支云神驗療三十年瘧忌
生葱生菜豬肉等(張文仲支方同出第二卷中)
備急療瘧連綿積日不差常山散方
常山(三兩)羚羊角(三兩炙令焦)烏梅肉(三兩)
黃芩(二兩)甘草(一兩半炙)
右五味擣為散以竹葉煮飲取六七合飲及熱用調
常山散三方寸匕未發前一服若差停不差臨欲發
又進二寸匕老小以意量之忌海藻菘菜生葱生菜
又療瘧無問年月遠近竝差烏梅丸方
烏梅肉(三兩熬)蓯蓉(三兩)桃仁(三兩熬去皮)常山(三兩熬)
升麻(二兩炙)桂心(二兩)甘草(二兩炙)
右七味擣篩蜜和丸如梧子大未發時酒服二十丸
欲至發時更服二十丸百無所忌唯觸之則難差飲
服亦得此藥或吐利或不吐利勿怪五六日頻進佳
忌海藻菘菜生葱生菜(一方有豉三兩熬文仲備急同竝出第一卷中)
近效療久難差瘧常山酒方
常山(三兩)鼈甲(二兩炙)鯪鯉甲(一兩炙)烏賊魚骨(一兩炙)
烏梅肉(七枚)桃仁(四十九枚去皮尖别擣如泥)竹葉(切一升)
豉(三合熬令香)葱白(切一升)
右九味細切合以酒三升漬經再宿空腹早朝温服
一合良久取吐如不吐至齋午以來服之四服如不
差隔日更依前服必差差後十日内不得喫冷水粘
滑人莧生菜餘如常(梁顥處)
勞瘧方三首
病源凡瘧積久不差者則表裏俱虚客邪未散真氣不
復故疾雖暫間小勞便發也(出第十一卷中)
肘後療勞瘧鼈甲酒方
鼈甲(二兩炙黃)常山(三兩)蜀漆(二兩)烏賊魚骨(一兩炙)
附子(一兩)知母(二兩)椒(一兩汗)
右七味切以酒三斗漬一宿平旦服一合稍稍加至
二合日三四服忌莧菜生葱生菜豬肉(竝出第一卷中)
千金勞瘧積久不斷衆療無效此方療之
長生大牛膝一虎口切以水六升煮取二升分再
服第一服取未發前一食頃服第二服臨發服(張)
(文仲肘後同出第十卷中)
集驗療一切療勞瘧無問年月深遠阿魏散及丸方
阿魏安息香蘿蔔子(各二兩)蕪荑(一合)
右四味擣篩為散以煖水服半錢如不能散服蜜丸
熟水下三十丸須臾吐忌冷水如吐不止喫䔉虀餺
飥仍以貼子盛散一錢男左女右繫臂上立差(出第)
(三卷中)
牝瘧方二首
仲景傷寒論牝瘧多寒者名牝瘧牡蠣湯主之方
牡蠣(四兩熬)麻黃(四兩去節)甘草(三兩炙)
蜀漆(三兩若無用常山代之)
右四味切以水先洗蜀漆三遍去腥以水八升煮蜀
漆及麻黃去沫取六升内二味更煎取二升去滓温
服一升即吐勿更服則愈忌海藻菘菜
又療牝瘧蜀漆散方
蜀漆(洗去腥)雲母龍骨
又三味等分擣篩為散先未發前一炊以清酢漿水
和半錢服臨發時更服一錢温瘧者加蜀漆半分雲
母炭火燒之三日三夜用(雲母一作雲實竝出第十五卷中)
一切瘧方四首
崔氏療一切瘧大黃丸方
大黃(三兩)朴硝(二兩)巴豆(一兩去皮熬令黑研如泥)
右三味擣篩大黃朴硝然後内巴豆以蜜和擣二千
杵丸如梧桐子大米飲下兩丸日二服不斷再服即
差忌蘆笋野豬肉等物
救急療一切瘧常山湯方
常山(三兩)石膏(八兩打破綿褁)白秫米(一百二十粒)淡竹葉(一握)
右四味以水八升漬一宿煮取二升五合去滓分温
三服清旦一服欲發一服正發時一服三服訖静室
中卧莫共人語過時後洗手面與食七日禁勞生葱
生菜酒及熱麫毒魚久瘧不過再劑一方加烏梅二
七枚熬之(集驗療瘧間日或夜發出姚大夫出第一卷中)
古今錄驗療一切瘧大有驗朱砂丸方
朱砂(一兩)蜀常山(三兩)
右二味各擣下篩畢别取朱砂瓷器中細研可一日
研如麫白蜜和童兒擣一萬七千杵訖作丸如梧子
大一服三丸用清酒下行五十餘步隨意坐卧無酒
湯下亦得唯須暖將息病人氣力強仍不廢行動者
則須於當發日服之如似日西發者臨發之日勿食
平旦服三丸巳時服三丸午後更服三丸則差若不
差必定輕微更服則差餘時發者凖此日西一時任
意消息其病人氣力微弱者不得臨發日服應預前
一日服之如似明日發者今日平旦空腹服三丸至
齋時食一椀粥至日西更服三丸至日暮復食一椀
淡粥竝不得飽食至一更盡更服三丸至平明食粥
一椀至齋前更進三丸不得食至午時更進三丸必
差差後三日以來唯得食甜粥飲漿忌生冷酢滑膩
麫及飽食七日以來特忌生血物生葱生菜若後七
日餘者漸食生冷二種須復日禁若如百日來患差
後還須百日禁忌生冷乃至七日患者差還復禁七
日生冷患來雖經多年但得百日以來禁生冷過百
日後得食無妨若不禁者必還重發患來日久極重
者不過十服差近者三五服則差病人十五以上者
一服三丸十五以下七歲以上者一服兩丸七歲以
下者一服一丸如小者分此一丸丸作二小丸服之
(出第四卷中)
近效加減療一切瘧無不效比用不過再服入口如神
萬不一失桃人常山丸方
桃仁(二兩不熬亦不去雙仁尖皮)常山(二兩)豆豉(三兩)
右三味各别擣五六百杵又和更擣六七百杵然後
點好酒如黑泥自成丸不飲酒事須酒下三十丸如
梧子未發前服臨發更服三十丸以手捧之於鼻下
嗅取氣便定如不得平復更服三十丸或吐或微利
勿怪亦有不吐利差者吐了仍不得潄口亦不得喫
生葱生菜果子甜物油膩等却發則難差此來者不
過再三服便差一服差者多其常山須蜀者始堪使
用桃仁須是毛桃仁餘者即無效豉須新美不用陳
者渴者取烏梅三枚作漿稍稍咽三五咽其藥唯一
人患則少合不堪預合無力不效今方有常山一兩
桃人五七枚豉一合甜多者佳擣常山作散訖次研
桃人作泥别擣䜴點酒擣三五百杵次一處和擣又
六百杵以來如法服之(醫人夏侯拯錄之)
灸瘧法一十三首
千金療瘧灸法
灸上星及大椎(大椎穴在背從第一椎上節䧟中是也)至發時令滿
一百壯艾炷如黍粒俗人不解取穴務大炷
又法
覺小異則灸百會七壯若後更發又灸七壯極難
愈者不過三灸
又法
以足蹋地以綖圍足一匝中折從大椎向百會灸
綖頭三七壯炷如小豆許大
又法
灸風池二穴各三壯
又法
從手發者灸三間(穴在虎口第二指節根下一寸)三年痎瘧欲發
慘慘則下火
又法
從頭項發者未發前預灸項大椎尖頭漸灸過時
止
又法
從腰發者灸腎俞百壯(穴在第十四椎下兩傍各一寸半是)
又療一切瘧無問遠近法
正仰卧以綖量兩乳間中屈從乳向下灸度頭隨
年壯男左女右灸
又療五藏瘧及一切諸瘧法
灸尺澤七壯(穴在肘中約紋動脈是也)
又療痎瘧法
上星主之(穴在鼻中央直入髮際一寸䧟容豆是也)灸七壯
又療瘧日西而發者法
臨泣主之(穴在目貲上入髮際五分䧟者中是也)灸七壯
又療瘧多汗腰痛不能俛仰目如脱項如拔者法
崐崘主之(穴在足外踝後跟骨上䧟中是也)灸三壯
又療瘧實則腰背痛虚則鼻衂法
飛揚主之(穴在外踝上七寸)灸七壯(竝出第十卷中)
禳瘧法六首
千金療瘧法
未發前抱大雄雞一隻著懷中時時驚動令雞懷
中作大聲無不差(肘後同出第十卷中)
崔氏書瘧法
平旦日未出時閉氣書之先書額上則戴九天次
書兩手心作把九江又書背上從右脾骨下向左
分作兩行書之一如後法南山有一木木下不流
水水中有一魚三頭九尾不食五穀唯噉瘧鬼急
急如律令
又書兩脚心下作履九江
右以前法既不損人又無不差者其有一度書不
甚差可更書之書符必不得脱錯亦不可重點畫
不成也又勿食五辛(書瘧法路州滿上人傳云妙不可道以下二法余用俱效)
又法
令所患人未發前正南北眠頭向南五心并額及
舌上七處閉氣書鬼字則差隨意任東西(肘後同)
又法
總書八行其下七行一凖前行通而為八山題子
山題子山題子山題子凖前計更有七行通前為
八行此符厭瘧鬼一去千里外急急如律令某年
某月某州某縣某鄉某里姓名牒姓名則所患人
也右以手把符勿開男左女右待過時久然後任
開其符仍以火燒却
呪瘧法
候病者發日日未出時自執一石於水濱一氣呪
云眢眢團團行路非難捉取瘧鬼送與河官急急
如律令即投石沉於水中勿反顧而去(竝出第四卷中)
元希聲侍郎集騐書瘧法
額上書兩金字重胷前書兩火字竝背上書兩水
字竝兩手書木字单兩足下各書土字齊下作四
口字重右含水閉氣用朱書未發前書之有驗
許仁則療瘧方四首
許仁則此病之候乃有數種亦有宿患痃癖飲食失宜
因節氣初交亦生此病亦有痰澼積聚久不通散冷熱
相攻亦生此疾亦有地居卑濕時屬暑熱内有宿病外
感惡氣亦生此疾亦有盛夏蒸熱飲冷冷熱間隔秋夏
氣交亦生此疾以要言之終由飲食失常寒暑乖宜上
熱下繫將療之方吐下為本人有強羸病有輕重自須
臨時斟酌不可一槩言之此病别有祈禱厭禳而差者
自是人心妄識畏愛生病亦猶弓影成蠱耳必有不誣
此法專意信之亦任其從禳禱之道雖然必須資藥以
救之比見用藥攻療無不差者以法禳之則有不效者
以此言之明知病在於内徒勞於外耳此病之始與天
行不多别亦頭痛骨肉酸楚手足逆冷口鼻喉舌乾好
飲水毛聳腰脊強欲反拗小便赤但先寒後熱發作有
時可不審察其發作日有凖凡經七日以後先服鼈甲
等五味散取快吐方
鼈甲(三兩生用)常山(二兩)甘草(二兩炙)松蘿(二兩)
桂心(一兩)
右藥擣篩為散煮烏梅湯下初服一方寸匕日二服
稍稍加之以得吐為限忌人莧生葱生菜海藻菘菜
又審其候若體力全強日再服每服皆取吐自覺氣力
不甚強則每一服取吐晩不須服如全綿惙事須取吐
則三兩日一服經五六度吐訖但適寒温將息并食飲
使體氣漸強若知病雖輕吐根本未似得除事須利之
以洩病勢宜合當歸等六味散服之取利方
當歸(五兩)白术(五兩)細辛(四兩)桂心(三兩)
大黃(五兩)朴硝(四兩)
右藥擣篩為散平旦空腹以酒飲下初服一方寸匕
日再服稍稍加之得利為度候氣力強羸取利多少
一一如前取吐法忌桃李雀肉生葱生菜
又依前鼈甲等五味散取吐當歸等六味散利後雖經
吐下其源尚在如更吐利又慮尩羸宜合鬼箭羽等十
味丸服之方
細辛(四兩)橘皮(四兩)鬼箭羽(折看之如金色者二兩)
白术(五兩)桂心(四兩)地骨皮(四兩)蜀漆(二兩)
甘草(三兩炙)當歸(五兩)丁香(三兩)
右藥擣篩蜜和丸如梧子煮烏梅飲下之初服十五
丸日再稍稍加至三十丸服經三五日後若覺熱甚
每服藥後良久任喫三兩口粥飲壓之忌海藻菘菜
桃李雀肉生葱
又療此病曾用釋深師一方大有效其方有巴豆皂莢
藜蘆三味作丸服雖經困苦一服永斷(吳昇同竝出第一卷中)
外臺秘要方卷五
