外臺秘要方卷三十七
唐王燾撰
乳石論序
按古先服餌賢明繼踵合和調鍊道術存焉詳其羽化
太清則素憑仙骨若以年留壽域必資靈助此蓋金丹
乳石之用豈流俗淺近而能知所患其年代浸深訣籙
微密世有傳習罕能詳正更加服石之士精麤不同雖
志貪補養而法未精妙遂使言多鄙䙝義益繁蕪每加
披覽實長疑惑既子弟不得親授亦家童莫能曉了存
諸左右殆謂闕如余宿上谷神栖心勿藥歲月云久經
書粗通知文字之一失乃性命之深誤是以會集今古
考量論訣取斷名醫都凡纂要建題篇目并五藏合氣
經絡受病八風所中形候論訣兼諸家會同將息妙術
及乳石丹與雜石壓理之法錄定倫次即以時代為先
後今刪略舊論纂集新要分成上下二卷可謂價重千
金比肩萬古垂之於後學豁若冰消者乎
薛侍郎服乳石體性論一首
中書侍郎薛曜論曰夫金石之性堅剛而急烈又性清
淨而惡滓穢凡服乳石訖即須以意消息尋檢舊法不
可無備忌也但人性或冷或熱或寬或急皆須量性將
衛不可輕有犯觸凡乳石一服之後常在腸胃若人氣
力衰石氣強即發動若人氣力盛石氣安即強徤謹按
古法皆令五十以上始服乳石殊謂不然今驗所見年
少服者得力速兼無病患何以言者年少筋力滿盛飲
食飽飫彌益精明壯徤終無發理年歲遲暮氣候衰竭
食飲失宜此石氣勝人無不發動歷觀得失莫過於此
夫人年少縱不喫飲食血氣自強年老力微縱肉精細
猶不可徤以此言之足明古法疎矣凡人身血脈經行
不絶如血脈微有滯處便於其處發瘡或發熱神氣昏
悶必欲防之每朝及暮温一兩盞清酒或可以生薑刮
碎和少茱萸飲之令遍體熱薰薰又作熱羹粥歠之使
腸胃通利即石氣流行其初服石一二百日尤宜作此
將息是古法服石不取夏月只取冬月所以然者石有
發動與服時皆背此又殊乖通論今驗服石飲食失時
勞役過度立即發動豈待背時今立見將衛得宜並不
發動復見名醫平章服石之人常作熱將息儻發調適
乃易耳脫若石氣發動暫須宣洩服少冷藥便得轉瀉
若得通暢熱氣併除若常作冷將息脫若石氣發動用
冷藥無由得轉此一曲之說今古存之但欲廣聞見爾
其將息皆須自量本性冷熱為候務取安穩不可拘執
古論捨己從人庶通幽君子以此為意也按本草石鍾
乳味甘温無毒主欬逆上氣明目益精安五藏通百節
利九竅下乳汁益氣補虛損療脚弱疼冷下焦傷竭強
隂久服延年益壽好顔色不老令人有子不鍊食之令
人淋一名公乳一名蘆石一名夏石生少室山谷及太
山採無時蛇牀子為之使惡牡丹玄石牡蒙畏紫石蓑
草少室猶連嵩山也今第一出始興而江陵及東境名
山石洞亦皆有之唯通中輕簿如鵝翎管碎之如爪甲
中無鴈齒光明者為善長挺乃有一二尺者黃色以苦
酒洗刷則白仙經用之少俗法所重亦甚貴之謹按鍾
乳第一始興其次廣連澧朗柳等州者雖厚而光潤可
愛餌之並佳今硤州清溪房州三澗出者惡(本草作亞)於始
興自餘非其土地不可輕服多發淋渴只可擣篩白鍊
褁之合諸草藥酒浸服之耳陶云鍾乳一二尺者謬說
也
李補闕研鍊鍾乳法一首
研鍊鍾乳法
取韶州鍾乳無問厚薄但令顔色明淨光澤者即
堪入鍊唯黃赤兩色不任用欲鍊亦不限多少置
鍾乳於金銀器中即以大鐺中著水沈金銀器於
鐺中用火煎之常令如魚眼沸水減即添若薄乳
三日三夜即得若麤肥厚管者即七日七夜候
乳色變黃白即熟如疑生更煎滿十日最佳煮訖
出金銀椀其鐺内煮乳黃濁水弃之勿令人服服
必損人咽喉傷人肝肺令人頭痛兼復下利不止
其有犯者食猪肉即愈弃此黃水訖更著清水凖
前更煮經半日許即出之其水色清不變即止乳
無毒矣即於甆盆鉢中用玉鎚著水研之其鉢及
鎚湏夾白練袋籠口稍長作之使鎚得轉兼通上
下每日著水攪令調勻勿使著鎚鉢即封繋練袋
自作字記勿使人開一即免纖塵入中二免研人
竊喫研覺乾澀即是水盡即便添水常令如稀泔
狀乳細者皆浮在上麤者沈在下復繞鎚鉢四邊
研之不及者即麤細不勻為此每日湏一開或二
開攪刮令勻勿使著鎚即得勻熟免有麤細研至
四五日狀若乳汁研揩視之狀如書中白魚膩即
成自然光白便以水洗之不隨水落者即熟若得
水而落者即未成更湏研之以不落為限熟訖澄
取暴乾任將和藥及和酒空腹服佳(千金翼同)
曹公草鍾乳丸法二首
主五勞七傷肺損氣急療丈夫衰老陽氣絶手足冷心
中少氣髓虚腰疼脚痺體煩口乾不能食服之安五藏
補腸胃能息萬病下氣消食長肌和中方(唐尚書用之)
鍾乳(二兩别研十日)吳茱萸(二分)石斛莬絲子(各一兩酒浸别𢷬)
右四味𢷬篩蜜丸如梧子空腹服七丸日再服訖行
數百步温酒三合飲之復行二三百步口胷内熱熱
如定即食乾飯豆醬過一日食如常湏暖將息不用
聞見屍穢等氣亦不用食麤臭陳惡食初服七日内
勿為事過七日後任性然亦不宜傷多服過半劑覺
有效即相續服三劑終身更無所患欲多陽事者加
雄蛾三十枚若失精加蓯蓉花三兩佳(千金翼同)
又鍾乳丸法
成鍊鍾乳(二十四分)石斛蛇牀子(各五分)人參桂心
(各四分)乾薑(三分)椒(三分汗去目并合口者)
右七味摠四十八分計一十二兩以鍊白蜜和之𢷬
三千杵藥成丸如梧子空腹温無灰清酒下二十五
丸日再服如性飲宜加飲少許仍行三數百步即乳
氣溜下任食若能節量甚佳古法云令食乾飯得丸
力速如覺熱衝上進一兩口飯行步消息良久任食
若能節食甚佳古法云令食乾飯豆醬不得過多不
可依古法終是節食忌行陽事最要能依此法將慎
補益之功不可具述終妙也
崔尚書乳煎鍾乳餌法二首
療風虚勞損腰脚弱補益充悅強氣力法
鍾乳三兩研如麵以夾綿練袋盛稍寬容急繋頭
内牛乳一大升中煎之三分減一分即好去袋空
飲乳汁不能頓服為再服亦得若再服即待晚間
食消時服之如能頓服即平朝盡服之不吐不利
若稍虚冷人即微下少溏利亦無所苦明朝又以
一大升牛乳準前煎之依法服餌其鍊袋每煎訖
即以少許冷水濯不然氣不通洩如此三十度以
上四十度以下即力盡其袋中滓和麵飼母鷄取
其生子食亦好不然用浸藥酒亦得若有欲服白
石英並依此法若患冷人即用酒煎患熱人即用
水煎若用水及酒例湏減半乃好若用牛乳三分
減一分補益虚損無以加之永不發動(千金翼同忌在别卷)
(中)
服乳粉法
乳小秤一兩分為兩服朝服夜盡無問多少一準
此法一兩為度凡服乳皆湏温清酒服之常令酒
氣不絶為佳不得使醉吐唯湏少食日食一升許
飯得滿三日不出即乳不隨食下化為度三日外
任意作美食將息其乳多少任人貧富服之師云
服一斤百病自除二斤流及三世三斤臨死之時
顔色不變在土下滿五百年後乃成強壯人(通按三日)
(不出謂三日不大便使乳氣不下泄也)
雜餌鍾乳丸散補益法二首
千金鍊鍾乳散療虛羸不足六十以上人瘦弱不能食
息百病法能多得常服益佳
鍾乳一斤取白淨光明色好者即任用之非此者
不堪用一味先泥一鐡鐺受四五斗者為竈貯水
令滿去口二寸内乳著金銀甆器中任有者用之
使得沈之於鐺中令水没器留一寸餘即得常令
如此勿使出水也微火煮之日夜不絶水欲竭即
添成煖水每日一周時輙易水洗鐺并淘乳七日
七夜出之淨淘訖内甆鉢中玉鎚縳格著水研之
一日一夜多著水攪令大濁瀉取别澄為粉其乳
麤者自然沈底可研之凡三日三夜皆細逐水作
粉畢澄取暴乾更於銀鉢中研之一日候入水洗
不落為佳可分秤入散藥服之取鍊成乳粉三兩
上人參上石斛乾薑(各三分)
右三味𢷬篩與乳令相得均分作九貼早朝空腹温
酒服一貼昏黃後服一貼三日内凖此服之三日後
還湏準舊服如前盡此一斤乳訖其氣力當自知耳
不能具述也(新撰英乳論同)
延年秘錄鍾乳散主補虚勞益氣力消食法
防風人參(各一分)鍾乳(二分研)細辛(半分)桂心(二銖)乾薑
(一銖)
右六味為散分作三貼每晨温酒服一貼食時服一
貼食時進不用過飽亦不得過饑常令飲酒使體中
薰薰有酒氣若熱煩以冷水洗手面不用熱食亦不
得冷(忌法如常)
雜餌鍾乳酒法二首
纂靈記鍾乳酒主風虚氣上安五藏通百節利九竅益
精明目補下焦傷竭脚弱疼久服延年益夀肥徤好顔
色不老法
鍾乳三兩細研兩重綿練袋盛内六升清酒中用
白甆器盛蜜封安湯中煎令三分可減二分即出
湯還添酒滿元數封頭七日取飲一服三合(忌如藥法)
又和酒服餌鍾乳法
成鍊鍾乳三兩以無灰新熟清酒一斗於不津器
中相和蜜封閉冬七日夏二日空腹温服三合日
再服漸加以知為度十五日令盡亦有用此三兩
和酒服三日令盡(並令節食忌陽事雜慎如藥法千金翼同)
東陵處士鍊乳丸餌并補乳法二首
鍾乳無問州土但白薄光潤者即堪以疎布袋盛懸於
釜中勿令著底炭火煮之日三度易水出釡水淨洗訖
内釡中發火如前候水色不變為度將乳袋出於新汲
清水中洗去乳袋上浮沫更以牛乳五升緩火煮之一
日欲服乳先飲此牛乳任和酒飲之其袋中乳傾出於
盤中以水淨洗入鉢即研研滿七日七夜常添水令如
牛乳狀勿令乾燥使麤細不勻候白光可愛水(闕)
其四色英今不復用謹按白石英所在皆有今澤州虢
州洛州山中俱出虢州者乃大徑三寸長五六寸者今
通以澤州所出為勝採之妙
又經云紫石英味甘辛温無毒主心腹欬逆邪氣補不
足女子風寒在子宫絶孕十年無子療上氣心腹痛寒
熱邪氣結氣補心氣不足定驚悸安魂魄填下焦止消
渴除胃中久寒散癰腫令人悦澤久服温中輕身延年
生太山山谷採無時長石為之使得茯苓人參芍藥共
療心中結氣得天雄菖蒲共療霍亂畏扁青附子不欲
鮀甲黃連麥勾薑今第一用太山石色重澈下有根次
出雹零山亦好又有南城石無根又有青綿石色亦重
黑不明澈又有林邑石腹裏心有一物如眼吳興石四
面纔有紫色無光澤會稽諸暨石形色如石榴子先時
並雜用今散家採擇唯太山最餘處可作丸酒耳仙經
不正用而為俗法所重也採時依此
又鍊服石英法周司戸處温傳授云於叚侍郎處得甚
妙
白石英五大兩微𢷬碎以醶酢五大升於不津甆
器中盖頭埋屋北隂處經七十日出瀉除酢𢷬碎
研以水飛如出粉法澄清瀉之更研飛之可經二
七日以醶酢三小升還置不津甆器中盖頭又埋
可經二十日出以水洗去酢味盡研之極細即以
好驢乳三大升安不津器中重湯煮令乳竭止依
方用和後丸
又丸法
生乾地黃茯苓(華州者)人參(潞州者)蜀天門冬(去心)枸
把(白皮取時月州土者各三兩)
右五味𢷬篩為散入前石粉令相得勻調鍊蜜和丸
如梧子初服十丸加至二十丸日一服以後地黃酒
服之
又酒法
生地黃(切五小升)烏豆(二小升)
右二味以無灰清酒漬經五宿取服
雜煮石英和金銀草藥餌及銀罐中煮水飲法三
首
千金翼煮石英服餌法
石英五大兩澤州光淨無點翳者取石英打碎如
小豆蕎麥許大去細末更於水中濤洗令淨重練
袋盛之以䋲子繋頭取五大升清水於不津鐡鐺
中煮之煮時石袋不用著鐺底恐沙石煎壊先以
一杖横鐺口挂石袋著杖上去底三二分許煮取
一升汁置椀中經宿澄取清平朝空腹頓服若以
此汁煮稀粥服之亦佳每服後可行五百步并飲
三兩盞清酒又更依前法煮石二十度者石即無
力以布裏埋南墻下深三尺滿百日又堪用服之
然終不如新者
又石英和金銀人參煮服餌法
金(十大兩)銀(四大兩)白石英(五大兩)人參(二大兩)
右四味取一鐡釡淨洗即下前件藥於釡中先下水
三大升立一杖入釡中令至底水所浸著處即刻記
之更下水二大斗七升通前總三大斗煎之如魚眼
沸漸減至杖所刻處即停火急取濕土置釡底取其
汁貯以不津器中其金銀石等漉出收取其人參隨
藥汁細細喫却其汁每朝空腹服三大合夜間又服
二大合欲作食餌亦任每服之後隨性多少酒使行
藥氣(忌如常法)
纂靈記銀罐煮白石英服水法
白石英(五大兩通按罐底多開小孔四旁亦然欲令上上者火氣逼入罐内而石又不焦損)
(也)
右以銀罐盛石受可一小升罐底開小孔子令遍側
畔近下又兩行開孔遶遍於鐡鐺中著水五大升則
内銀罐水中炭火上煎取二小升去罐澄清分再服
服訖飲少酒脯行一二百步許其石三遍煎一迴打
碎一片作兩片乃至麻米大即休弃之不堪服也無
所誡忌
同州孟使君餌石法一首
服石法
麤白石英一大斤敲碎顆粒如酸棗核大不用全
取白石顆先砂盤中和麤磊磊砂使壯兒仍少著
水和挼二三千下訖即淨洗取石又於砂盤中和
砂更挼一二千下依前淨洗即安柳簸箕中蒿葉
兼少許水熟挼訖以水淨淘出曬令乾又以手細
細挼之令浮碎總盡熟挼使光滑即盛於夾帛練
袋中若出將行若於家内安當門牀上每日平明
未梳裹前取七顆含於口中以酒或水下之一顆
一迴咽七迴吞直令到小腹下以兩匙飯壓著即
依大家食一無所忌死生穢惡白酒牛肉但是石
家所忌皆總不忌所以辛苦料理使光滑者恐有
浮碎薄人腸胃作小瘡子亦無他疑即每日亦起
梳裹前依前服之值冷熱都總無忌比至日午左
側即便轉出為新石推陳石下下訖還依大家食
時即飡飯若自知病羸至夜食前又服七顆依前
法吞一夜令在小腹下温齊脚明日平明先便轉
陳石總與石下訖又朝法夜法服之此石常在小
腹内仍附倉門但小腹温熱於四肢膀胱頭目髓
腦膚體之内元無石氣欲發從何而作丈夫婦人
多有積冷若下熱必湏上冷若上下俱冷胃口不
下食便成消渴致死若上下俱熱頭面生瘡唇乾
眼赤手脚枯槁皮毛浮起不久成骨蒸凡人必湏
上下焦冷熱氣息調和筋脉通逹若上熱下冷必
有痼積服石之後即下熱自然上冷骨氣堅實腰
腎強徤萬病自除若不得力十斤亦湏常喫若得
力訖一斤即止也
羊肉中蒸石英及石汁缹豬肉兼作薑䜴服餌法
三首
羊肉中蒸石英服餌法
精羊肉(一斤)白石英(三兩)
右二味先取肉擘作兩叚鑽作孔内石著肉中還相
合即用荷葉褁又將臘紙褁又將布褁於一石米飯
中蒸之候飯熟即出却石後取肉細切和葱椒薑等
絶小作餛飩子熟煮每旦空腹冷漿水中吞一百子
吞訖將冷飯壓之百無所忌宜春夏服大騐其石永
不發勿令餛飩破碎其石三兩迴用之乃換之
又石汁中缹豬肉餌法
白石英(一大兩)
右一味絹袋盛以水三斗煎取四大升去石以猪肉
一斤細切椒葱鹽豉一如食法煮之任意服隔十日
一度打碎煮之一無所忌甚妙
又石英汁作薑豉服餌法
白石英(二大兩)肥猪肉(三斤)(通按中破者打作兩塊也)
右二味以水八升煮石英取五升量煮猪肉得爛熟
為度取猪肉汁下葱豉切肉作薑豉食之一劑可六
七日喫令盡二兩石英三度煮之第一度全用第二
度中破第三度𢷬碎煮之每煮皆用白練袋盛之其
石經三度煮即湏換新者二月以前八月以後皆可
作餌也(千金翼同)
猪肚中煮石英及飼牛取乳兼石英和礠石浸酒
服餌法三首
千金翼猪肚煮石法年四十以下服二大兩年四十五
十乃至六十以上加二兩常用四月以後服之者緣石
性重服經兩月以後石力若發即接秋氣石力下入其
藏腰腎得力終無發理
白石英(二大兩末以生絹袋重盛縫却口)人參末生地黃(切)生
薑(細切各三大兩)葱七莖(細切)豉(一抄)椒(四十九顆去目合口者)羊肉(半斤)
(細切)猪肚(一具淨料理如食法)新粳米(一合和前伴藥并石英袋内著猪肚中急縳口)
(勿使少洩氣及水入)
右十味以水二斗煮至八升即停出藥肚著盤上使
冷然後破之如熱破恐汁流出先出石袋訖取煮肚
汁將作羹服之每年三度服每服石英依舊餘藥換
之分數一依初法每服隔一兩日不得食木耳竹笋
又石英飼㹀牛取乳服餌法
白石英(三大斤取好者以上亦得)
右一味𢷬篩細研三兩日研了取一㹀牛十歲以上
養犢者唯瘦甚佳每日秤一大兩石末和剉豆與服
經七日即得取乳每朝空腹熱服一升餘者作粥喫
任意食之百無所忌以五月上旬起服大好如急要
亦不待時節終無發也牛糞糞地隨意種菜供服乳
人喫之
又石英和磁石浸酒餌法
白石英(五大兩澤州上好者)磁石(五兩去毛石引鍼多者十兩亦得二物各𢷬令碎各)
(用兩重帛練袋盛之)
右二味以好酒一斗置不津器中懸藥浸經五六日
以後每日飲三兩盞常令體中微有酒氣欲加牛膝
丹參杜仲生地黃吳茱萸黃芪等藥者各自量冷熱
及所患并隨所有者加之仍隨所加有忌者禁之餘
百無所忌一年以後鬚髮變黑腰疼耳聾悉差其酒
三五日已後即漸添一二升常令瓶滿所加草藥疑
力盡者任換之經三四箇月疑石力稍微即更出𢷬
碎還以袋盛經半年以後弃之凖前更合
服石後有不可食者有通食而無益人者有益人
利石者藥菜等一十條
不可食者油脂(其性滑腸而令人不能食縱喫勿煎炙也)
又蕪荑(能生瘡發石氣)
又薺苨(云發石亦云損石)
又芥子及芥菜(皆能發藥發熱)
又蔓青菜(發氣損石)
又葵菜(滑而且擁亦不可食)凡不可食者勿食為佳
若欲食者皆湏報鍊雜以葱椒然可通食者蘇(其物潤腹而能)
(行石氣)
又冬瓜龍葵(此二味甚壓石亦多食)
又蔓菁(作黃虀和肉作羹始可少食亦湏椒葱雜之)
又葵(不可空喫腹胃燥澀可取三五葉入肉時食一頓也)
張文仲論服石法要當違人常性五乖七急八不
可兼備不虞藥并論二十三條
五乖
重衣更寒一乖(凡人寒衣即暖服石人宜簿衣若重衣更寒經云熱極生寒故云一乖)
饑則生臭二乖(平人飲食不消作生食氣服石人忍饑失食即有生食氣與常人不同故云二)
(乖)
極即自勞三乖(平人有所疲極即湏消息恬養服石人久坐久卧疲極唯湏自勞適散石氣即)
(得暢故云三乖)
温則泄利四乖(平人因冷乃利得暖便愈服石人温則泄冷即差故云四乖)
飲食欲寒五乖(平人食温暖則五内調和服石人食飲欲寒乃得安稳故云五乖千金翼名六)
(反云腫瘡水洗六反也餘同此但有五條名五乖)
七急
當洗勿失時一急(若覺身體暖疼關節強直翕翕發熱憒憒心悶即湏洗浴若初寒先用冷)
(水後用生熱湯若初熱先用煖水後用冷水浴訖可以二三升冷水淋頭故云一急)
當食勿饑二急(湏食即食不得忍饑故云二急)
酒必淳清令温三急(無問冬夏常湏飲多少任性熱飲尤佳故云三急)
衣温便脱四急
食必極冷五急
卧必榻薄六急
食不厭多七急
八不可
冬寒欲火一不可
飲食欲熱二不可
當疹自疑三不可(凡服石常湏消息節度覺小不安將息湏依法不得自生狐疑)
畏避風濕四不可(若覺頭風熱悶憒憒心煩則宜當枕頭以水洗手面即好不比尋常風濕)
(依此尤佳)
極不欲行五不可(若久坐久卧有所疲極必湏行役自勞)
飲食畏多六不可
居貪厚席七不可
所欲從意八不可(不用從意所逹石性將息節度為妙)
凡藥石發宜浴浴便得解浴訖不差者乃可餘療若浴
不差即得依後服葱白麻黃等湯諸隨身備急藥目新
附
紫雪金石凌(未詳何也)甘草萎蕤黃芩大黃
狗白糞芒硝朴硝(二加)蘆根麥門冬香
豉石膏犀角胡豆露蜂房白鴨通
大麥奴
右以上諸藥皆乳石所要仲嗣今與名醫擇之常用
隨身備急
寒食諸法服之湏明節度明節度則愈疾失節度則生
疾愚者不可強強必失身智者詳而服之審而理之曉
然若秋月而入碧潭豁然若春韶而泮水積實謂美矣
凡將理解折法具在中卷參而行之
乳石隂陽體性并草藥觸動形候等論并法一十
七首
延年袐錄論曰乳者陽中之隂石者隂中之陽乳石從
來隂陽精體處至隂之裏有正陽伏其中正陽之中復
在至隂之裏故陽生十一月甲子後服乳隂生五月甲
子後服石隂陽發明互相為用而服之皆理於内不泄
於外也夫人膚虚皆帶風氣處人全軀常經含象理之
有法則禍害不生乖於時候則危瘵立至竊覽古法皆
云四月服石此謂浮學不曉由來按聞承開服石僉曰
四月雖開而未平六月謂得氣之節他皆倣此常以不
全實其府不全虚其藏即入風之道無所滯焉或有藥
觸成痾飲食發疹今并倫次詳而行之(通按雖開而未平五字疑有闕)
舊論曰神農桐君深逹藥性所以相反畏惡備於本草
但深師祖學道洪道洪所傳何所依據云
鍾乳動术令人頭痛目疼术動鍾乳即胷塞氣短海蛤
動乳即目疼氣短雖患不同其療一矣如與上患相應
速服葱白䜴湯其五石大散自後人發動將療亦非古
法乃云鍾乳與术更互相動本草既無成文但學者穿
鑿今但依頭疼目痛胷塞氣短證候速服葱白豉湯方
(千金云鍾乳又對栝樓)
葱白(切一斤去青)香豉(三升綿裹)吳茱萸(一升)甘草(三兩炙切)
右四味以水一斗半先煮葱白澄清取八升内藥煮
取三升分三服訖令人按摩摇動口中嚼物然後仰
卧覆以暖衣汗出去衣服湯熱歇即便冷濤飯醬脯
等物任意食之(千金用葱半斤䜴二升甘草人參各三兩無吳茱萸若服此不解復服)
(甘草湯方)
甘草(三兩炙)桂心(二兩)豉(二升)葱白(半斤)
右四味合服如上法若服此已解肺家猶有客熱餘
氣復服桂心湯方
桂心麥門冬(去心各三兩)人參甘草(各二兩炙)葱白(半兩)
豉(二升)
右六味合服如前法(出千金)
防風細辛動硫黃令人煩熱脚疼腰痛或嗔忿無常或
下痢不禁防風細辛能動硫黃而硫黃不能動彼纔覺
發便服杜仲湯方
杜仲(三兩)枳實(炙)甘草(炙)梔子仁(十四枚)李核仁(去皮各二)
(兩)豉(二升)
右六味合服如上法若不解復服大麥奴湯方
大麥奴(四兩)甘草(炙)人參芒硝桂心(各二兩)麥門
冬(去心半斤)
右六味合服如上法若服此已解脾腎猶有餘熱氣
或冷復服人參湯方
人參乾薑甘草(炙)當歸(各一兩)附子(一枚炮)
右五味合服如上法(出千金)
附子白石英兩更相觸若白石英先發令人煩熱腹脹
若附子先發令人嘔逆不食或口噤不開或言語難手
足酸疼初覺宜服生麥門冬湯方
生麥門冬(四兩去心)甘草(二兩炙)麻黃(二兩去節)豉(二升)
右四味切先以水一斗煮麻黃掠去沫訖内諸藥煮
取三升分三服服訖若按摩卧覆取汗候藥氣散温
飯醬菜脯等任食若熱未退更服大黃湯方
大黃(三兩别漬)甘草(二兩炙)梔子(二十九枚劈)豉(二升)
右四味切以水九升煮甘草梔子取二升半然後下
大黃煎三四沸去滓分三服得下便止不下當盡服
一法若煩熱加細辛一兩若熱勢未除視瞻高而患
渴復服栝樓湯方
生栝樓大麥奴(各四兩)甘草(二兩炙)葱白(半斤)豉(二升)
右五味合服如上法稍稍一兩合服之隠約得一升
許便可食少糜動熱若已解胃中有餘熱復服芒硝
湯方
芒硝桂心(各二兩)通草甘草(炙各三兩)白术(一兩)大棗
(二十枚擘)李核仁(二十一箇去皮)
右七味合服如上法若腹脹去芒硝加人參二兩(出千)
(金)
人參動紫石英令人心急而痛或驚悸不得卧或恍惚
忘誤失性發狂或惽惽欲眠或憒憒喜嗔或差或劇乍
寒乍熱或耳聾目暗又防風雖不動紫石而紫石猶動
防風為藥中亦有人參緣防風動人參轉相發動令人
心痛煩熱頭項強纔覺發宜服麻黃湯方(千金服後人參湯)
麻黃(一兩去節)人參(一兩)甘草(二兩炙)葱白(切一升)豉(一升)大麥
奴(一把)
右六味切以酒五升湯三升煮取三升分三服良
又解服人參湯法
人參(三兩)細辛(一兩炙)白术(二兩)桂心(二兩)豉(三升)
右五味以水一斗煮取三升去滓分三服若瞋盛加
大黃黃芩梔子各三兩(出千金有甘草二兩)
若忘誤狂發猶末除服麥門冬湯方(在後礜石發下)
若心有餘熱氣更服人參湯方
人參防風甘草(炙各三兩)桂心(二兩)生薑(切)白术(各一)
(兩)
右六味合服如上法(出千金)
桔梗動赤石脂令人心痛寒噤手脚逆冷心中煩悶赤
石脂動桔梗令人頭痛目赤身體壯熱始覺發宜温清
酒飲之隨能解湏酒勢行則解亦可服大麥麨方
大麥熬令汗出燥止勿令大焦舂去皮細𢷬篩以
冷水和服之入蜜亦佳(千金翼云炒去皮蒸令熟暴乾香𢷬篩)
礐石無所偏對發則令人心急口噤骨節疼強或節節
生瘡將食太過發則多壯熱以冷水洗浴然後用生熟
湯五六石灌之食少煖食飲少熱酒行步自勞即服麥
門冬湯方
麥門冬(半斤去心)䜴(二升)葱白(半斤切)
右三味以水七升煮取三升分三服覆暖衣汗出即
差一法加甘草三兩人參一兩半千金又有桂心二
兩云始覺發即服葱白豉湯用葱白半斤豉二升甘
草二兩炙三味以水六升煮取二升半分三服若散
發身體卒生瘡即服麥門冬湯
銓擇薛侍郎等服石後將息補餌法一十五條
薛侍郎曰服石之後一二百日内湏喫精細飲食羹粥
酒等使血脉通利羹法
取麞鹿兔雉鵝鴨肉等以水淨洗切如指大於鐺
中炒令欲熟即多下葱白少下椒鹽熬令香即下
少水煮次下粳米糝次下豉清醬汁調鹹酸適口
每欲食先湏歠十數口羹汁令胃口開通皮膚津
潤然後進諸食縱噉炙肉亦無所慮作此將養食
多且徤縱噉餺飩亦湏多啜臛汁
又若覺體氣沉滯石勢不行慎勿喫麵若覺虛惙任餌
薯蕷餺飥方
取大薯蕷刮去皮薄切日暴乾承潤挼作粉不粉
者更暴依前挼粉訖下篩以煖湯及鹽如麵細切
作餺飥肉造臛如前羹法用澆餺飩任食此肉補
益強筋骨止渴
又若覺渴及熱盛慎勿食炙肉羊麞尤惡自外肉性平
冷者通食仍勿熱進恐成消渴
又若欲知體實而壅者先看脚拇指甲肉滿及肉色赤
是實也實即畏熱發當湏服藥微瀉
又若覺四肢筋強背脊重或頭痛如刺眼睛欲脱者宜
以香湯浴湏虚静大屋内適寒温先以湯淋大椎及𩕄
上三五十椀然後乃浴勿令見風浴訖覆被安卧擬取
汗仍湏喫葱根葛豉粥法
葱根(三大握)乾葛(六兩切)豉(三合)葱白(一大握劈)生薑(少許切)椒
(十五顆)
右六味先以水五大升煮葱根減半去滓下葛及豉
煮取二大升去滓細研少米作稀粥并著葱白等煮
熟承熱啜服之訖依前覆被取汗訖令婦人以粉遍
身揩摩使孔合半日許始可出外其病立差如不損
可重為之
又若覺大熱者可服紫雪或金石凌或綘雪或白雪等
但温半大升水取次研一大兩香湯浴後頓服之候一
兩行利熱乃退矣凡此救急紫雪為上如不得通洩宜
服黃芩飲子法
黃芩(二大兩)梔子仁(二七枚)乾葛(二大兩)芒硝(半大兩)
右四味切以水三大升煮取軟一大升絞去滓下芒
硝調之分温兩服快利即差止
又若發熱但依法次第將息及服藥後得微汗微利為
佳不要多利利多即反損石勢又加虛人
又若覺體氣惽惽不痛不痒小便赤澀即𢷬茅根汁服
之又若口乾即𢷬蔗汁服之(其甘蔗能利大小腸如先利即勿喫甘蔗在下卷口)
(乾法中)
又若少覺不下食服生薑汁酒等法
生薑汁(一合)白蜜(一匙)清酒(倍生薑汁)
右三味相和温頓服之半日乃效甚佳
又若覺食不下兼嘔宜服麥門冬飲子法
麥門冬(一大兩去心)甜竹葉(一大握)生薑(半大兩切)小麥(四合淘去)
(土粃)
右四味以水三升煮取一升半分温兩服
又若不下食體弱乏氣力即宜食鮮鯽鱠法
取鮮鯽魚剥去鱗破去腸血勿洗之但用新布一
二尺淨拭令血脉斷名曰上鱠餘依常鱠法美作
䔉虀仍食瓜薑等醬尤益人下食亦療氣痢赤痢
又若發瘡及腫有根無根但服五香連翹等湯及丸其
法在此卷末癰疽法中
忌食猪肉䔉生菜等唯宜食兔肉仍湏熟喫甚佳
又若腫有根堅如鐡石帶紫赤色者服湯後仍以小小
艾炷當腫上炙之日一兩炷為佳養如常法
又若觸穢必不善四體懔懔飲食無味亦可含香丸如
不瘳服一盞五香湯取微利一行佳則不煩沐浴也
飲酒發熱諸候將息補餌論并法一十條
古今錄驗論曰飲酒則石勢敷行經絡氣力強溢腎氣
堅王即頓為陽事陽事過多便腎虚腎虚則上熱熱盛
則心下滿口乾燥飲隨嘔吐胃府不和宜服葛根飲安
榖神除熱嘔止渴也且石酒相得遞相為用若石勢不
行則湏少飲如石氣調歇不復湏飲
又若熱盛充滿經絡心腹少脹欲心下&KR0146;&KR0146;不消或時
聚如堅隨復消者宜服秦芁湯得利便差秦芁湯法
秦芁三兩細切以牛乳一大升煮取一小升去滓
頓服之得利即差若老弱可量氣力進之其飲食
亦宜清冷不得濁熱濁熱則使石勢壅塞不行喜
嘔吐病堅結也亦能發黃或小便赤心堅痛者亦
宜服秦芁湯得溏泄差熱氣散後黃色縱徹皮膚
是差候勿怪熱散後慓慓寒顫若困顫黃復出外
者是謂餘熱欲散也勿厚覆但使肌膚中少寒顫
即止
又若熱解寒不解者可飲三合熱酒使解
又若寒解後頭重耳鳴滿眼漠漠心下痛者可飲二合
許清酒便差寒温宜依此法
又若心下結硬腹脹大小便不利者急服前胡大黃湯
下之法在下卷小便淋法中
又若欲狂癖失常者與白薇湯下之法在下卷痰澼乾
嘔法中
又若酒熱歇石熱亦不復行心下熱結已消黃縱未歇
亦無所苦但冷飲食勿進辛辣菜及熱補食若不欲進
清冷者可和煖餌勿令大熱
又若飲熱歇後石勢虛損飲食入口自覺諸脉中&KR0146;&KR0146;
如冷水入者是酒石俱退經絡空虚故也宜積日調冷
食兼依服進猪蹄羹通養諸脉自差止
又若頭眩耳聞空中有人語心怯恐懼兼憂悸不安四
肢如痺或起眠即輙驚如被虎狼所逐威勢所攝者方
服淡竹瀝一二升乃至三升差止亦可進白薇湯
下之消息稍與令飲粥常令有食力時進鷄心酸
棗湯常令對偶安慰之以美言相悅慎不可以惡
事驚之
又鷄心酸棗湯療飲後陽多腎虚發熱積日不食胃中
虚熱飲食不已氣入百脉心藏虚甚令人失常法(出古今錄)
(騐)
鷄心(十枚)酸棗(半升)人參(一兩)茯神芍藥(各二兩)白薇
枳實(炙)知母甘草(炙)栝樓(各二兩)生地黃(八兩)
右十一味切以水一斗煮藥半熟内心煮取三升冷
分三服
餌寒食五石諸雜石等解散論并法四十九條
小品論曰凡服五石散及鍾乳諸石丹藥等既差節度
觸動多端發狀雖殊將攝相似比來人遇其證專執而
療之或取定古法則與本性有違或取决庸醫則昧於
時候皆為自忤遂推石過深省其理未曰合宜每尋古
醫互相晦見直言沐浴實未探微寒温適情盖湏自度
隨時之義易所通焉故陶正白云昔有人服寒食散簡
古法以冷水淋身滿二百罐登時疆斃又有取汗乃於
狹室中四角安火湏臾則殞據兹將息豈不由人追之
昔事守株何甚今列篇章幸擇長而錄用耳寒食藥得
節度者一月輙解或二十日解堪温不堪寒即已解之
候也其失節度者或頭痛欲裂為服藥食温作癖宜急
下之
又若手脚卒患頑癖者為犯熱經久故也急與冷水洗
飲熱清酒進冷食即止一法飲冷清酒亦止
又若體上生瘡結氣腫痛不得動者為自勞太過也宜
服香䜴飲法
香䜴(三升)葱白(一虎口)
右二味以水三升煮三沸服之不止乃至三四劑自
止
又若腰痛欲折兩目欲脫者為熱上肝膈腰腎冷極故
也宜服黃連飲法(腰痛欲折兩目欲脱千金翼作二條)
黃連甘草(炙各一兩)萎蕤(二兩)
右三味切以水三升煮取一升去滓内朴硝一兩頓
服得微利止
又若眩冐欲倒者為衣厚犯熱故也宜冷水淋頭并洗
之湏臾即愈(千金翼云宜洗頭)
又若脚疼欲折者為久坐温處故也宜常湏單牀行役
并以冷水洗浴即止
又若腹脹欲裂者為久坐下熱衣温失食故也宜數冷
食冷洗當風取冷湏臾即差
又心痛如刺者為應食不食應洗不洗寒熱相擊氣結
不通填於心中故也宜數飲熱酒任性多少酒氣行經
絡通逹淋以冷水又冷淹手中搭著苦處温復易之湏
臾解也解後仍速與冷食食多益善於諸痛之中心痛
最急宜速救之法在下卷心痛法中
又若發急遍身熱如湯火或氣結不識人時倒口噤不
開不自覺知者救之要以熱飲隨其性酒之卒不得下
者當打去齒灌之咽中塞盛酒入必還出但灌勿止半
日許以酒下氣徹乃蘇酒卒不下者難可救矣
又若下痢如寒中者為行止食飲犯熱所致宜速脱衣
冷食冷飲冷水洗即差
又若百節酸疼者為卧處太厚又盖覆被衣温不脱故
也但單牀薄被單衣或以冷水洗勿著新衣著故垢衣
雖冬寒常湏散髮受風仍以冷石熨其衣勿繫帶若犯
此酸悶者急入冷水浴勿忍病而畏冷兼食冷飯
又若兢顫惡寒或發熱如温瘧者為失食忍饑失洗不
行又食臭穢故也宜急飽冷食冷水洗數行即愈
又若惡食臭如死物氣者為食温作癖故也宜急以三
黃湯下之若不下終不差法在下卷解壓法中
又若咽中痛鼻中塞清涕出者為衣温近火故也但速
脱衣取冷當風以冷石熨咽鼻當自差不假洗也
又若胷脇滿氣上嘔逆者為饑而不食藥氣上衝故也
速與冷水洗食冷飯止
又若食便吐出不得安住者由癖故也宜急以甘草飲
下之不下當危人命爾甘草飲法
甘草(二兩炙)大黃(三兩别漬)黃芩(二兩)
右三味切以水三升煮三兩沸去滓分服以利為度
又若大便難腹中堅如盤蛇者為犯温積久腹中有乾
糞不去故也宜銷酥蜜膏服一二升津潤腹内即下若
不可服大黃朴硝等下之
又若患淋者為久坐温處或乘鞍馬坐處大熱熱入膀
胱故也但冷食冷水洗冷石熨腹不過一日即差止(千金)
(翼云若不止可下之不下殺人)
又若寒慄頭掉不自支持者為食少藥氣溢於肌膚五
藏失守百脉摇動與正氣相競故也宜強飲熱酒以和
其脉強食冷食以定其藏強行以調其關節強洗以宣
其擁滯即差
又若小便稠數者為熱食及噉諸熱餅肉之屬故也宜
冷水洗腹兼服梔子湯法
梔子仁(二兩)甘草(炙)芒硝(湯成下)黃芩(各二兩)
右四味切以水五升煮取二升分温二服取利即差
又若失氣不可禁止者為犯温不時洗故也但冷水洗
之即差
又若遺糞不自覺者為熱氣入胃大腸不禁故也當冷
洗即差
又若目痛如刺者為熱氣衝肝上眼故也但數冷食清
朝温小便洗之不過三日即差止
又若耳鳴如風聲又有汁出者為自勞過度陽事不節
氣上耳故也宜數飲食補之節禁陽事即差
又若口中傷爛舌強而燥不得食味者為食少榖氣不
足藥氣積在胃管故也宜急作䜴湯服之䜴湯法
香豉(二升)萎蕤甘草(炙各二兩)麥門冬(去心)小蘗(各三兩)
右五味切以水六升煮取二升分温三服能頓服益
佳再合為度
又若關節強直不可屈伸為久停息不自勞洩藥氣不
散漸侵筋血故也出力使温冷洗即差止
又若得傷寒温瘧者為犯熱故也宜以常療藥救之無
咎但勿服熱藥耳其傷寒瘧藥等皆除熱破癖不與寒
食相妨故通服也凡服寒食雖已熱解而更病者要先
以寒食救之終不中冷其法在下卷解壓法中
又若飲酒不解食不得下乍寒乍熱不洗便熱洗之復
寒甚者數十日輕者數日晝夜不得寢寐愁悲恚怒自
驚跳悸恍惚忘誤者為犯温積久寢處失節食熱作癖
内熱與藥併行寒熱交争雖以法救之終不可解也昔
皇甫氏曾餌此散每發即欲自刑尊親制之乃免斯禍
強令飲食其熱漸除縱家有寒熱藥發急皆忘雖素聪
明發皆頑冥告令難喻為兹斃者不可勝數遂簡家兄
士元救急之法合三黃湯服之大下便差止而錄之法
在下卷解壓法中
又若脱衣便寒著衣便熱為脱著之間失適故也小寒
自可著小温便可脱即止洗之則爽然差慎勿忍之使
病成也小品云洗則了然差矣應洗勿忍之忍則病成
也
又若齒齗腫唇爛牙齒摇痛頰車噤為坐犯熱故也宜
時救之可當風張口使冷氣入咽漱寒水即差
又若脉洪實或斷絶不足似死脉或細數弦駃其所犯
非一此脉無醫不識也熱多則弦駃有癖則洪實急痛
則斷絶凡寒食藥熱率常如此自無所苦非死唯勤節
度為妙
又若大便稠數為坐久失節度將死之候也如此難療
矣可與前大黃黃芩梔子芒硝湯下之儻十有一生耳
可為必死之療不可不利致死令人恨也
又若人已困而脉不絶為藥氣盛行於百脉人之真氣
已盡藥氣尚自行故不絶非生氣也死後體因温如生
人肌腹中雷鳴顔色不變一兩宿乃作死人也
又若周體患腫不能迴轉者為久坐不行又不飲酒藥
氣滯在皮膚之内血脉不通故也宜飲酒冰水洗自勞
即差若不能行者遣人扶持強行使肢節調暢乃止亦
不得令過度使反發熱或反熱者還當洗之
又若食患冷不可下者為久冷食口中不知味故也當
作白酒糜多著蘇熱食一兩頓若小悶者還令冷飲食
即差止
又若下部臭爛者為坐薦席厚熱故也當坐冷水中即
差
又若夜眠不得睡者為食少熱在内故也服梔子湯方
梔子仁(十四枚)大黃(三兩)黃芩(二兩)
右三味切以水五升煮取三升去滓分三服微利又
當數進飡食自得眠睡
又若嘔逆咽喉中傷清血出者為卧温及食熱故也但
飲冷水冷石熨咽喉即差
又若藥發輙安卧不與人語者為熱盛食少失其性故
也但與熱酒冷洗冷食自勞便差(千金翼云藥發輙尸卧不識人由熱氣盛)
(食少不充邪忤正性故也)
又若四肢面目浮腫者為飲食温久不自勞力藥與正
氣相隔故也但飲熱酒冷食自勞洗浴即差(千金翼云藥氣與正)
(氣相併)
又若鼻中有氣如&KR1409;鷄子臭者為著衣温故也或隂囊
臭爛為坐熱故也入冷水中即差宜脱衣洗浴即自差
又若卒目暗無所見者為飲食居處太温故也但脱衣
冷洗冷食湏臾差止
又若身肉痛痛無常處如遊風者為犯熱所作非風冷
也宜冷洗以冷石熨之自差
又若服藥心悶亂者為服温藥與疾争力故也法當大
吐如或不吐病當至死若吐不絶可食冷食飲自然差
也若絶不識人口復不開者亦當斵齒以熱酒灌之入
咽吐出者更與之但得酒氣下通不半日即便蘇矣
又若嗜寐不覺者為久坐熱悶故也宜冷洗冷食即差
又若肌膚堅如石不可屈伸為熱食温卧作癖五藏隔
閉血脉不通故也急服前三黃湯下之食冷食飲熱酒
自勞即差
又若臂脚偏急痛苦者為久坐卧温熱不自移轉氣入
肺脾胃故也宜勤以二布巾淹冷水搭之覺温則易如
此不過三日即差(千金翼云熱入腹附骨故也)
又若患腹背熱如子如柸如盤許大者以冷石隨處熨
之
又若脚指間生瘡者為履襪大温故也當以脚踐冷地
以冷水洗足差
又若口熱痛煩悶者方
生鷄子(五枚)
右一味頓服之即便愈
癰疽發背證候等論并法五十四首
夫二儀含象三才貫形五體以類於五行六府乃同於
六吕人之肉也則脾之所主人之皮膚則肺之所管膚
肉受病皆繇滋味而與衣服衣服厚暖則表之呼寒滋
味失度則府藏皆熱府藏既擁則血脉不流血脉不流
則毒氣偏注湊於俞穴俞穴之所隂陽會津承虚伏守
必煮其血血敗即潰肉肉腐而成膿實則為癰浮則為
腫也若兼腎肝虚熱遂成疽成癧矣且疽則附骨癧則
著筋凡曰癰疽脉皆有狀有浮有滑有數有澀有弱有
沈浮為陽虚滑為陽實數為陽燥澀為隂寒弱為隂虛
沈為隂堅三陽三隂之脉也若三部之中脉有一隂一
陽復結為失常經者癰疽之候也且脉法心洪肺浮肝
弦腎沈若肺肝心俱至即發癰疽何以言之為一隂一
陽水火競焉舊論寒熱客於經絡血澀不通其理乖也
論熱盡發於内而形於外未有外熱能入於内而成其
腫皆繇表虛客寒所搏故衣厚暖呼其寒是其義也凡
癰發生皆繇自召一呼吸失度二喜怒不調三飲食愆
時四隂陽乖候犯此四者則六府不和榮衛不利榮者
血也衛者氣也血傷寒則澀氣傷熱則益氣則為火血
則為水水火相摶遂形癰疽故加虚則氣撮心惙四肢
顫掉若有失而悸此為膿不出盡之候久即成漏縱差
終發宜服排膿補養藥即無咎也癰疽之名大體相似
發有深淺療有虚盈然攝之於藥物殊途而同歸也
凡人強壯之年少陽氣省皮膚䟽薄滋味愜情腸胃壅
塞因壅發熱即受其寒寒氣總至受有深淺隨處為證
淺即内陽尚壯中即少虚深即虚竭病在陽即易去在
隂即難除其有决生死之神功辨形色之宗旨明劉㳙
之術籙爾凡癰疽膿出後不可療者有五一眼白睛青
黑而小二咽藥而嘔三傷痛渴甚四膊項中不仁五音
嘶色奪此為極也
又凡食諸生果皆召其痾養生法云勿食不成核之果
勿食和汚粒之食皆為瘡癰略為網舉以曉將來耳
千金論曰凡發背皆繇服五石寒食更生散所致亦有
單服鍾乳而發者又有生平不服石而自發背者此是
上代有服之者其候率多於背兩胛間起初如粟米大
或痛或痒仍作赤色人皆初不以為事日漸長大不過
十日遂至不救及其臨困時瘡方圓徑三四寸高一寸
兼有數十孔以手按之諸孔之中膿皆反出尋即失音
不言所以養生者小覺背上痛痒有異即取淨土水和
作泥捻作餅子徑一寸厚二分貼著瘡上以麤艾大作
炷灸之一炷一易餅子腫若粟米大時可灸七餅即差
若如榆莢大灸七七炷即差若至錢許大日夜灸不住
乃差并服五香連翹湯及鐡漿諸藥攻之乃愈
又五香連翹湯方
青木香沉香獨活連翹升麻(各二兩)麝香
(半兩)薰陸香(攻頭痛不著亦得)射干(二兩一法一兩)大黃(三兩别漬)淡竹
瀝(二升)雞舌香(各二兩)桑寄生(二兩)通草(二兩)
右十三味切以水九升煮藥待水減半後内竹瀝更
煮取二升分温三服甚佳(千金本方有丁香無雞舌香)
又五香丸療心腹鼓脹冷瀉鬼氣疰忤方(亦名沉香丸)
沉水香青木香丁香硃砂(别研各一兩)麝香(别研)
犀角(錯取屑)薰陸香梔子仁連翹石膏(别研各二)
(兩)芒硝(熬)蜀升麻大青乾藍栝樓乾葛
茵蔯黃芩肉桂芎藭茯苓(各三兩)巴豆
(三兩去心皮熬令變色别研如脂)大黃(二兩)
右二十三味𢷬篩密和更𢷬一千杵封以油臘紙無
在有患時温熱疰病鬼瘧病心腹鼓脹疸黃垂欲死
者可服四五丸丸如梧子大或至六七丸但取三兩
行快利為度利止即差
又療發背腸癰乳癰一切毒腫服之膿化為水神驗方
犀角(屑十二分)大黃(五分)蜀升麻梔子仁黃芩防
風蜀當歸甘草(炙)乾藍人參黃連黃
芪(各四兩)巴豆(二十顆去心皮熬别𢷬)
右十三味𢷬篩蜜和為丸初服十丸取快利三兩行
如不快利更服三兩丸以快利為度若利多以冷酢
飯止之已後服每減丸常取溏利腫消乃止(一方有蓼實)
又療一切腫初覺痛不可忍神效方
取麵溲如十指許麤繞腫令匝滿中布生椒又以
一片麵可椒上盖之當中以艾炷如酸棗大灸之
盖麵欲焦即換著新麵痛停止
又療風毒及一切腫塗散方天后賜會稽王岑十六遂
於嶺南見郭訥駙馬患腫發背會稽與蘆黃門等親與
藥湏臾平復岑侯因得此法
大黃(五兩)白歛(三大兩)寒水石紫葛青木香(各一大兩)
硝石黃芩(各二大兩)大青(三兩)苦參(一兩)
右九味𢷬散和牛乳塗故布上搨腫上隨著即消乾
復易之若腫在骨節即搨近骨節好肉處移取腫榻
即消
又方汝隂靈明府說傳云甚驗
水銀(二斤)
右一味以紙分為兩裹蜜繫頭更以帛重褁勿令走
失遞互將搨上覺温即易不過十數度熱毒盡歇即
消矣神效
又發背神驗方
狗白糞(半兩)
右一味覺欲作腫者以煖水一升絞取汁分再服以
滓敷上每日再為之差止
又方
凡腫起於背胛中頭白如&KR0927;粟四相連腫赤黑令
人悶亂者名發背也宜禁陽事酒䔉麵若不灸療
即入内殺人可當瘡灸七八百壯有人不識多作
雜腫療皆乃死
又方
取三年酢滓微火煎和牛脂封上日一易之
又方
取亂髮灰酒服一方寸匕亦治瘭疽
又方
狗牙灰酢和封之差
又方
飲鐡漿三升下利即差
又方
猪羊脂封之亦療乳癰妙
又方
鹿角灰酢和塗之佳
又療石氣在皮膚腫熱膏方
生麥門冬(去心)萎蕤鼠李皮石膏(碎)凝水石
沙參(各一兩)青葙子露蜂房(各一分)竹瀝(一大合)杏仁
油(一大合)牛酥(五大兩)生地黃汁(三合)
右十二味切内酥油瀝中微火上煎令魚眼沸一炊
久膏成覺有熱處即摩之差止
又療發背及癰疽潰漏并未潰腫毒方
栝樓榆皮胡鷰窠鼠坌土女人潮信帛
(水洗取汁)
右五味等分潮信汁和如泥塗腫上乾即易之潰者
四面封亦覺即封之三五日差
又排膿内塞散主大瘡熱已退膿血不止瘡中肉虚疼
痛方
防風茯苓白芷桔梗遠志甘草(炙)人
參芎藭當歸黃芪(各一兩)附子(二枚炮)桂心(二分)
厚朴(炙二兩)赤小豆(五合熬)
右十四味𢷬散酒服一方寸匕日三服夜一服
又排膿止痛利小便散方
瞿麥(二兩)芍藥(三兩)赤小豆(微熬)桂心芎藭麥門冬
(去心)白歛(各二分)黃芪當歸(各二兩)
右九味𢷬篩先食温酒服一方寸匕日三
又療癰腫令自潰長肉薏苡仁散方
薏苡仁桂心自歛當歸肉蓯蓉乾薑
(各二兩)
右六味𢷬篩為散先食温酒服一方寸匕日三夜再
之
又療諸虚不足發背及癰疽差後經年復發背由□風
聚結毒氣在内閉塞得夏月出攻背不治積聚作膿血
或為内漏内塞排膿散方
山茱萸五味子茯苓乾薑(各六分)當歸石
韋(去毛)芎藭(各四分)附子(二分炮)肉蓯蓉巴戟天(去心)遠
志(去心)麥門冬(去心)乾地黃(各八分)莵絲子(酒漬)地麥(各三分取)
(洗者)石斛人參甘草(炙)芍藥桂心(各五分)
右二十味𢷬散服一方寸匕日三夜一稍加至二匕
長服終身不發癰癤
又療癰疽發背婦人發乳諸癤已潰未潰者便消不消
者速潰疾愈内補散方
木占斯敗醬細辛乾薑厚朴(炙)桔梗
甘草(炙各一兩)人參(六分一法二兩)栝樓子(六分)防風(六分)
右十味𢷬篩為散酒服方寸匕日三夜二間食長服
去敗醬
又療癰疽發背猪蹄湯方
猪蹄(一具)黃芪黃連芍藥黃芩(各二兩)薔薇根
狼牙(各八兩切)
右七味切以水三斗煮猪蹄令熟澄取三升漬諸藥
煮取一升洗瘡一食頃著帛拭乾著生肌膏日二生
痂止瘡痛者加當歸甘草各二兩
又蝕惡肉散方
馬齒礬石(燒研)䕡茹麝香(研)丹砂(研)雄黃(研)雌黃
(研)白礬(各三分燒汁盡研)硫黃(三分研)
右八味細作散傅之先蝕惡肉令盡即封生肌膏
又癰疽蝕惡肉膏方
大黃附子(去皮)莾草芎藭雄黃(研)雌黃(研)真
珠(研各一兩)白歛礬石(燒研)黃芩䕡茹(各二兩)
右十一味先以猪膏一升半煎六種草去滓内䕡茹
礬石末絞之塗瘡中惡肉盡即止
又散方
䕡茹(㯃頭者)礬石(燒研)雄黃(研)硫黃(研各二分)
右四味為散内瘡孔中惡肉盡止勿使過好肉也
又療癰疽發十指或起膀胱及發背去惡肉方
猪蹄(一具治如食法)當歸大黃芎藭芍藥黃芩
獨活莾草(各一兩)
右八味以水三斗煮猪蹄取八升汁内藥煮取四升
去滓洗瘡兩食頃拭令燥以後麝香膏封之
又麝香膏主諸惡瘡及癰疽發背去惡肉方
麝香礬石(燒)雄黃真珠(各一兩研作末)
右四味以猪脂攪令如泥塗惡肉盡即止更敷生肌
膏
又生肌膏主癰疽發背已潰方
甘草當歸白芷椒(去目)乾地黃細辛續
斷(各三兩一法無續斷)烏喙(六枚去皮)肉蓯蓉(三兩)薤白(二十莖)蛇銜
(一兩)
右十一味切以好酢半升和漬一宿取猪膏三斤微
火煎之令魚眼沸三上三下候白芷黃膏成用塗之
佳
又療胷背遊腫癰黃芪湯方
黃芪人參麥門冬(去心)石膏(碎)芎藭當歸(各二)
(兩)生地黃(八兩)甘草(炙)芍藥(各三兩)生薑(五兩切)大棗(三十)
(枚擘)半夏(四兩洗去滑)竹葉(一握)
右十三味切以水一斗煮竹葉取九升去滓内藥煮
取三升分四服日三夜一
又療服石之人患瘡腫等單服牛蒡方
每吞三撮
又方
每食訖含生乾地黃九如胡桃大除熱補益也
又療年四十以上強壯常熱發癰無定處大小便不通
大黃湯方
大黃黃芩(各三兩)升麻(二兩)梔子(五枚)芒硝(一兩湯成下)
右五味切以水五升煮取二升四合去滓下芒硝攪
令調分三服得利為度不過三劑即差
又療散發生瘡腫赤焮方
取赤石臼一片燒令赤置酢中𢷬作末敷之如燥
更易以差為度又取糞中蠐螬蟲𢷬如泥塗腫上
不過三度即合口甚妙
又主腹内癰方
大黃(四兩)牡丹(三兩)芥子(半升)硝石(三合)桃仁(五十枚去尖皮碎切)
右五味切以水六升煮取一升五合分再服膿即下
無膿者下血
又若大熱背腫身多生瘡下諸石方
露蜂房(六兩)木緋帛(一尺)亂髮(二兩)升麻(三兩)
右四味先用緋帛褁蜂房等以麻纏使遍於炭火上
燒令烟盡及熱𢷬碎作黑灰篩之取末候熱時空腹
酒和服一方寸匕日再服此藥五六日即常以小便
及大便下青黃赤汁及黑物極滑而腥臭者此石下
候三五度下即休若多恐令瘦損若不大急困但煮
五加木汁服亦療丁腫
又療背上初欲作腫方
大黃升麻甘草(炙)黃芩(各三兩)梔子仁(百枚)
右五味切以水九升煮取二升半分服快利便止不
下便進
又凡發背為癰疽已潰未潰方
香豉(三升)
右一味少著水和熟𢷬如強泥作餅子厚三分依腫
大小貼之以艾布其上灸其豉餅使温温熱而已勿
令破肉也若熱痛急易之或一日二日灸之若先有
瘡孔勿令豉餅盖却但四面著灸孔中汁出即差止
又療惡毒腫著隂卵或偏著一邊疼急攣痛牽入小腸
痛不可忍一宿殺人方
茴香草
右一味𢷬取汁飲一升日三四服又取滓敷腫此外
國神法從元嘉末來用之神效起死人
又生魚薄主乳癰方
生鯉魚(長七寸)大黃莾草竈中黃土(各六兩)
右四味别𢷬魚如膏三味下篩更𢷬令調以生地黃
汁和敷腫上日五六夜二三即愈
又療動散背腫已自利虚熱不除宜服竹葉黃芪湯方
(出古今錄騐)
竹葉(切三升)黃(四兩)小麥(一升)芍藥(三兩)甘草(二兩炙)石膏
(二兩研)人參(三兩)升麻(一兩)茯苓(二兩一法七分)桂心(六分一法二分)當
歸(三兩)乾棗(十四枚)五味子(三兩)生薑(三兩)乾地黃(一兩)麥門
冬(三兩去心)知母(一兩)
右十七味切以水一斗二升煮竹葉小麥取九升去
滓内藥煮取三升温分四服
又商陸貼諸腫方
商陸(二兩)黃芩黃連白芷白歛大黃莾
草(各二兩)白芨(二兩)
右八味𢷬篩消膠汁和如泥塗紙貼腫乾即易之
又有患癰破下膿訖著兊藥塞瘡孔乃瘡痛煩悶困極
有人為去兊藥以楸葉十重以布帛褁緩急得所日再
三易之痛悶即止此法大良無比勝於衆法貼此主癰
疽潰後及凍瘡有刺不出甚良冬無楸葉當早牧之臨
時以鹽湯沃令潤用之亦佳薄削楸白皮用之亦得
又梔子湯主表裏俱熱三焦壅實身體生瘡或發癰癤
大小便不利方
芒硝(湯成下)甘草(炙各二兩)黃芩知母(各三兩)大黃(四兩别漬)
梔子仁(七枚)
右六味切以水五升煮四味減半下大黃煮取一升
八合去滓内芒硝分三服
又療癰疽發背後小瘰癧李根散方
李根(切一升)甘草(炙)桔梗黃芩(各二兩)葛根當歸
(各三兩)桂心芍藥(各四兩)芎藭(六分)通草白歛厚
朴(炙)附子(炮各一兩)栝樓子(一升)半夏(一升洗)
右十五味𢷬篩為散酒服一方寸匕日三瘡大困者
夜再有人發背骨出十餘節服此即差
又主癰瘡發背方
蜀椒(汗)黃芩人參(各二兩)乾薑附子(炮)白歛
防風桂心甘草(炙各一兩)芎藭(二兩)赤小豆(一合半)
右十一味為散酒服一方寸匕日三夜再服之
又内補散療癰疽發背已潰未潰排膿生肉方
當歸人參(各二兩)桂心芎藭厚朴(炙)防風
白芷桔梗甘草(炙各一兩)
右九味為散以酒服一方寸匕日三夜再瘡未合服
勿停
又瞿麥散主諸癰未潰瘡中疼痛膿血不絶法
瞿麥白芷黃芪當歸細辛芍藥芎
藭薏苡仁赤小豆(末各一兩)
右九味先以清酒一升漬小豆出銅器中熬之乾復
漬漬復熬五遍止然後𢷬諸藥下篩酒服一方寸匕
日三夜二服三五日後痛者痒肌肉生一法以春酒
漬小豆多痛倍瞿麥痛未開倍白芷多膿倍黃芪薏
苡仁芍藥甚妙
又黃芪散主癰疽撮膿方
黃芪(五分多膿倍)赤小豆(一分熱口乾倍)芎藭(二分肉不生倍)芍藥(三分)
(痛不止倍)白歛(三分)栝樓(三分小便多倍之)
右六味𢷬散酒服方寸匕日三服之(一方有甘草三分)
又療發背及癰腫熱焮已熟者即膿出未熟者自然消
除神騐方
牛蒡根(嫩者洗去土勿令見風細切一大升)
右一味以水三大升煮令爛絞去滓更盛於甆器中
重湯煎之使如稀糊以塗爛帛貼腫上熱則易之驗
外臺秘要方卷三十七
