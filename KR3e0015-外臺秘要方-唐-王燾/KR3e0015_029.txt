外臺秘要方卷二十五
唐王燾撰
水榖痢方一十首
病源水榖痢者由體虚凑理開血氣虚春傷於風邪氣
留連在肌肉之間後遇脾胃大腸虚弱而邪氣乘之故
為水榖痢也脾與胃為表裏胃者脾之府也為水糓之
海脾者胃之藏也其候身之肌肉而脾氣主消水榖水
榖消其精化為榮衛以飬其藏充實肌膚大腸肺之腑
也為傳道之官化物出焉水榖之精化為血氣者行於
經脉其糟粕行於大腸也肺與大腸為表裏而肺主氣
其候身之皮毛春陽氣雖在表而血氣尚弱其飲食居
處運動勞役血氣虚者則為風邪所傷客在肌肉之間
後因脾胃氣虛風邪又乘虚而進入於腸胃其脾氣弱
者不能尅制水榖故糟粕不結聚而變為痢也又新食
竟取風名為胃風其狀惡風頭多汗膈下塞不通食飲
不下腹脹形瘦腹大失衣則䐜滿食寒則洞泄洞泄者
痢無度也若胃氣竭者痢絶即死診其脉小手足寒難
療也脉大手足温易療也下白沫脉沉則生浮則死身
不熱脉不懸絶滑大者生懸濇者死以藏期之也脉絶
而手足寒晬時脉還手足温者生脉不還者死脉緩時
小結者生洪大數者死懸絶而澁者死細微而濇者生
緊大而滑者死得代絶脉者不死飬生方云秋三月此
謂容平天氣以急地氣以明早卧早起與雞俱興使志
安寧以緩秋刑收斂神氣使秋氣平無外其志使肺氣
清此秋氣之應飬收之道也逆之則傷肺冬為飱洩义
云五月勿食未成核果及桃李發癰癤不爾發寒熱變
黃疸又為洩痢(出第十七卷中)
廣濟療赤白水榖冷熱等痢方
地榆(六分)白术(五分)赤石脂(七分研)厚朴(六分炙)
乾薑(六分)熟艾(四分)龍骨(七分)甘草(四分炙)
黃連(十分)烏梅(六分熬)人參(六分)當歸(五分)
右十二味𢷬篩為末蜜丸以米飲汁服二十丸如梧
桐子大日三服加至三十丸(出第四卷中)
集騐論黃帝問曰人若溏洩下痢者何也對曰春傷於
風夏生溏洩腸澼久風亦為溏洩也
又療熱水糓下痢黃連阿膠湯方
黃連阿膠(炙各二兩)梔子(三十枚)烏梅(二十枚)
黃蘗(一兩)
右五味切以水七升煮取二升半分為再服神良(備急)
(同肘後名烏梅湯療熱下&KR0630;)
又方
黃連(一升金色者)陳米(五合)
右二味以水七升煮取二升分再服(肘後文仲同並出第四卷中)
刪繁療中焦熱水糓下痢藍青丸方
藍青(汁三升)黃連(八兩)黃蘗(四兩)阿膠(五兩)
白术地榆地膚子烏梅肉(各三)
(兩)
右八味𢷬篩為散用藍汁和微火上煎取可為丸丸
如杏子大飲進三丸(出第四卷中)
崔氏療水榖痢方
乾薑(三分)雞子(二枚)小豆(二百粒炒令香)黃連(三分)
右四味𢷬篩三味内雞子黃白中熟攪令相得微火
上炒令可丸一服五十丸如小豆大旦以飲服差即
停(出第三卷中)
文仲療因仲夏熱多令人發水糓痢腸中鳴轉一瀉五
六升水方
黃連(去毛)厚朴(各三兩)
右二味切以水三升煮取一升頓服之(出第三卷中)
必效療水榖痢方
小豆(一升煮)蠟(二兩煮)
右二味和頓服之即愈
又方
㯶䕡灰(燒灰)
右一味研以水和服三方寸匕(並出第二卷中)
古今錄驗療熱水糓下痢方
黃連阿膠(各二兩)梔子(二十枚)
右三味切以水七升煮取二升分為三服
又方
黃連當歸甘草(炙各二兩)酸石榴皮
(三兩)
右四味切以水三升煮取一升半分為三服(並出第十卷中)
水痢方六首
廣濟療水痢及霍亂崔氏方同云冷痢食不消化及有
白膿日夜無節度但疑是冷悉主之方
白石脂乾薑(各八分)
右二味𢷬篩為末以沸湯和少許麫薄糊和藥併手
捻作丸如食法下不止加乾薑八兩忌如常法
又療水痢腹中氣方
茯苓(八分)白龍骨(八分研)訶梨勒皮(八分)
黃連(八分)酸石榴皮(八分)
右五味𢷬篩為末蜜丸空心以飲服如梧子大三十
丸日二服差止(出第四卷中)
文仲療水痢百起者馬藺散方
馬藺子乾薑黃連(原無分兩)
右三味為散熟煮湯取一合許和二方寸匕入腹即
斷冷熱皆治常用神效不得軽之
又方
朽骨灰牛骨灰(亦得)神麴(炒黃)
右三味等分為散空腹飲服一方寸匕無六月六日
麴時用常麴亦得御傳(並出第三卷中)
經心錄主水痢方
雞子(二枚)黃蠟(一兩)
右二味熬熟食之宜空肚食之日三服佳
又方
黃連倉米(各三兩)
右二味作散和雞子七枚令熟併捻作丸煮赤豆作
漿粥服三十丸日三服若渴但飲豆漿粥(並出第二卷中)
久水痢不差腸垢方四首
病源腸垢者腸間精液垢膩也由熱痢藴積腸間虚滑
所以因下痢而便腸垢也(出第十七卷中)
肘後療水下積久不差腸垢已出者方
烏梅(二十枚)
右一味以水二升煮取一升頓服之
又方
石榴(一枚)
右一味合皮擣絞取汁隨多少服之最良
備急療水下積久不差腸垢已出者方
赤石脂桂心乾薑附子(炮)
右四味等分𢷬篩蜜丸如小豆每服三丸日三服飲
下(肘後同出第六卷中)
文仲治久水痢難斷方
黃連(二兩)黃蘗(二兩)阿膠(二兩炙)
右三味𢷬篩為散以苦酒蜜各半升煮内阿膠令烊
又内諸藥令可丸飲服三丸日四此是古方極要
冷痢方二十二首
病源冷痢者由腸胃虛弱受於寒氣腸虚則泄故為冷
痢也凡痢色青色白色黑皆為冷也色黃色赤並為熱
也故痢色白食不消謂之寒中也診其脉沉則生浮則
死(出第十七卷中)
廣濟療冷痢青白色腹中常鳴其痢行數甚疎出太多
此是冷痢宜服調中散方
龍骨人參黃連阿膠(炙)
黃蘗(各一兩)
右五味𢷬篩為散煮米飲服兩方寸匕日兩服差停
(出第四卷中)
肘後療水下痢色白食不消者為寒下方
黃連乾薑(各三兩)
右二味𢷬篩白酒一升半合煎令可丸飲服如梧桐
子二十丸忌猪肉冷水
又方
黃連(二兩)甘草(炙半兩)附子(炮半兩)阿膠(半兩炙)
右四味切以水三升煮取一升半分再服之
又方
半夏(洗)烏頭(炮)甘草(炙各等分)
右三味𢷬篩蜜和丸如梧桐子大飲服三丸日再服
又方
生薑汁(二升)白蜜(一升半)
右二味相和分再服之
又方
腥(二兩切)乾薑(三兩末)
右二味以水六升半煮米一合煮作糜糜熟内薑一
食令盡不差更作(備急同)
又方
酸石榴皮(燒灰)
右一味為末服方寸匕(文仲同)
又方
乾薑(二兩末)雜麫(一升)
右二味為燒餅熟食之盡更作不過三劑差(文仲同)
又療純下白如鼻涕者方
龍骨乾薑附子(炮)
右三味等分𢷬篩蜜和丸如梧子大飲下五丸漸至
十丸日一服(文仲同)
又方
黃連(末)臘阿膠(各一兩)
右三味先以酒半升令沸下膠臘合烊乃内黃連末
頓服之(本云姚氏療卒注下竝痢血一日夕數十行)
又方
灸臍下一寸五十壯良(文仲同竝出第二卷中)
千金論曰凡五臟絶於内者下不自禁下甚者手足不
仁也細尋取之萬不失一下病體例略如此耳素問曰
春傷於風夏為膿血夏多滯下也夏傷於風秋必洞泄
秋下水者患必是冷也
又療久冷痢下純白者此由積卧冷處經久病發遂令
脾胃俱冷日夜五六十行大小腹痛不可忍之凡白痢
屬冷赤痢屬熱方
上好麴末(五升微熬令香)
右一味温清淳酒熱和麴末一升空腹一頓服之日
三若至食時𢷬蒜一升令至熟下薑椒末調如常食
法惟須稠勿加塩以水和麫二升作索餅極熟爛煮
之乾漉熱内蒜虀中相和一頓食之少與餘食至饑
時仍凖前食麴末酒比至差來少食餘食以此法療
不過二日必差
又烏梅丸療冷痢久下方
烏梅(三百粒)當歸(四兩)乾薑(十兩)桂心(六兩)
附子(六兩炮)黃連(十六兩)蜀椒(汗四兩)細辛(六兩)
人参(六兩)黃蘗(六兩)
右十味異𢷬篩合治之苦酒漬烏梅一宿去核蒸之
如五斗米下𢷬如泥盤中揉合相得蜜和𢷬二千杵
食前飲服如梧子大十丸日三稍增至二十丸(此本仲景)
(傷寒論方)
又舊療痢於貴勝用健脾丸多效今療積久冷痢先以
温脾湯下訖後以健脾丸補之未有不效者貧家難以
充辦亦不可將息温脾湯方療積久冷痢赤白者
大黃(三兩)桂心(三兩)附子(炮)乾薑
人参(各二兩)
右五味切以水七升煮取二升半分為三服日再(並出)
(第十五卷中)
備急葛氏療痢色白食不消者為寒下方
䜴(一升綿裹)薤白(一把)
右二味以水三升煮取二升及熱頓服之陶效方云
療暴下大去血痢姚療赤白下痢并效(肘後同)
又方
牛角腮(燒灰)
右一味𢷬篩白飲服方寸匕日三(肘後同)
又方
好麫(炒)
右一味𢷬篩煮米粥内麫方寸匕日四五云此療日
百行師不救者(肘後同出第六卷中)
古今錄驗白頭翁湯療寒急下及滯下方
白頭翁乾薑(各二兩)甘草(炙一兩)當歸(一兩)
黃連秦皮(各一兩半)石榴皮(一兩生者二兩)
右七味切以水八升煮取三升分為四服(出第十卷中)
近效療冷痢方
肉豆蔲(五顆合皮碎)甘草(二兩炙)
右二味切以水三升煮取一升半頓服之(戶部李尚書處得云)
(療冷痢極者有效自用得力)
又療久冷痢方
赤石脂𢷬作末和麫作餛飩空腹服一碗以下不
過兩頓差老人尤佳體中先熱者不可服之(以上二方)
(新附)
文仲治青下白下薑附散方
乾薑附子(炮)皂莢(炙去子)
右三味等分𢷬篩為散飲服方寸匕不過再服即愈
亦可丸服(小品肘後同)
又治冷痢薑艾餛飩子方
乾薑末熟艾
右二味等分作麫餛飩如酸棗大煮熟服四五十枚
日二服腹脹者炙厚朴煮汁服藥此熱服訖即須食
飯大效曾有産婦冷痢如白膏服之立差腹痛亦定
冷痢食不消下方六首
廣濟療脾胃氣微不能下食五内中冷及微下痢方
白术(八兩)神麴末(五兩炒)甘草(炙)乾薑
枳實(炙各二兩)
右五味𢷬篩蜜和丸空腹以温酒服如梧桐子大二
十丸日二服漸加至三十丸腹中痛者加當歸(出第四卷)
(中)
文仲華佗治老小下痢柴立不能食食不化入口即出
命在旦夕久痢神驗方
黃連末(半雞子殼)亂髮灰(準上)淳苦酒(準上)蜜(準上)
白蠟(方寸匕)雞子黃(一枚)
右六味於銅器中炭火上先内苦酒蜜蠟雞子黃攪
調乃内黃連末髮灰又攪煎視可摶出為丸久困者
一日一夜盡之可者二日盡之(肘後同出第三卷中)
延年增損黃連丸主腹内冷食不消及冷痢兼補方
黃連黃茋(各三分)龍骨(三分)當歸
甘草(炙五分)乾薑厚朴(炙各六分)地榆
白术人参(各一分)
右十味𢷬篩蜜丸如梧子大飲酒任下服十五丸日
再服加至二十九(蔣仲璋處)
又地榆丸主冷痢不消食腹中脹痛氣滿不能食方
地榆(六兩炙)赤石脂(七分)厚朴(六分)白术(五分)
乾薑(六兩)龍骨(七分)黃連(十分)當歸(五分)
熟艾(五分)烏梅肉(六分)甘草(四分炙)
右十一味𢷬篩蜜和丸如梧子大飲服二十丸日二
服加至二十五丸(並出第七卷中)
又深師療冷痢膿血絞臍痛食不消腹脹方
吳茱萸乾薑(各六分)赤石脂麴末(炒各八分)
厚朴(炙)當歸(各四分)
右六味𢷬篩蜜和丸如梧子空腹以飲下四十丸日
再
又療冷氣久痢臍下痛出白膿食不消方
吳茱萸人参芎藭桔梗
甘草(炙各四分)枳實(炙三分)乾薑(十二分)附子(炮八分)
麴末(二十分炒)
右九味𢷬篩蜜和丸如梧子空腹飲下七丸日二服
漸加之(文仲云温脾丸療久寒氣逆脹滿面目痿黃食不消化)
白痢方八首
病源白滯痢者腸虚而冷氣客之薄於腸間津液凝滯
成白故為白滯痢(出第十七卷中)
廣濟療白膿痢方
甘草(六分炙)厚朴(十二分炙)乾薑枳實
茯苓(各八分)
右五味切以水五升煮取一升六合絞去滓分為二
服日再服
又療心腹脹滿不能下食及痢白膿方
厚朴(五兩炙)豆蔲(五枚)甘草(一兩炙)乾薑(一兩)
右四味切以水五升煮取一升五合絞去滓分為二
服日再(並出第四卷中)
千金大桃花湯主冷白滯痢腸痛方
赤石脂(八兩)乾薑當歸龍骨(各三兩)
附子(炮)牡蠣(各二兩熬)芍藥甘草(炙各一兩)
人参(一兩半)白术(一升)
右十味切以水一斗二升煮白术取九升内藥煮取
三升分為三服膿者加厚朴三兩嘔者加橘皮三兩
又方
龍骨(六兩)厚朴(三兩炙)赤石脂(五兩)當歸(一兩)
右四味切以水七升煮取二升半分為三服日再服
熱加白頭翁十分牡蠣三兩
延年烏梅肉丸主冷白膿痢食不消方
烏梅肉(熬)熟艾黃蘗甘草(炙各八分)
右四味𢷬篩蜜丸如梧子以飲服十五丸日三服忌
同前(出第七卷中)
必效白痢方
麻子汁
右一味以汁煮取菉豆空腹飽服極妙
又方
黃連末
右一味以水和每服三匕即愈(並出第二卷中)
古今錄驗療白滯下晝夜無復數龍骨湯下
龍骨牡蠣(各三兩煉)烏梅肉熟艾
白頭翁乾薑(各一兩)女萎黃連
當歸(各二兩)甘草(六兩炙)
右十味切以水七升煮取三升二合分服日三夜一
斷便止忌同前(出第十卷十)
重下方六首
病源此謂今赤白滯下也今人下部疼重故曰重下去
膿血如雞子白日夜數十行繞臍痛也(出第十七卷中)
肘後療重下方
黃連(一升)
右一味以酒五升煮取一升半分温再服臍當小絞
痛則差
又方
鼠尾草
右一味以濃煮煎如薄飴糖服五合至一升日三赤
下用赤花者白下用白花者佳也(文仲備急同)
文仲隱居效驗方主下部絞痛重下下赤白方
當歸黃蘗黃連乾薑(各二兩)
右四味𢷬篩煮取烏梅汁服方寸匕日夜若腹中絞
痛加當歸下赤加黃連下白加乾薑大效神良秘之
(備急同出第三卷中)
備急療重下方此即赤白痢下也今人下部疼重故名
重下(葛氏方)
䜴(熬令少焦)
右一味𢷬服一合日再三服又熬䜴令焦水一升淋
取汁服冷則用酒淋日三服之(肘後文仲同出第六卷中)
古今錄驗重下下赤者方
取獺赤糞(下白取白糞燒末)
右一味以飲清旦空腹服一小杯三旦飲之即愈
又療得毒病後得重下赤白絞痛方
石鍾乳(一兩研)黃連防風附子(炮)
黃蘗蜀椒(汗)當歸乾薑(各二兩)
右八味切以水六升煮取二升半分三服適寒温服
(並出第十卷中)
卒暴冷下部疼悶方二首
千金療卒暴冷下部疼悶方
燒磚令熱大酢沃之三重布覆坐上取差
又方
黍米(二升)臘羊脂膠(炙各二兩)
右四味合煮作粥一頓令盡即差(並出第十五卷中)
冷熱痢方七首
病源夫冷熱痢者由腸胃虚弱宿有寒而為客熱所傷
冷熱相乘其痢乍黃乍白是也若熱摶於血血滲腸間
則變為血痢也而冷伏腸内摶津液則變凝白則成白
滯亦變赤白痢也其湯熨鍼石别有正方補飬宣𨗳今
附於後養生方𨗳引法云泄下有寒者微一作引氣以
息内腹徐吹息以鼻引氣氣足復前即愈其有熱者微
呼以去之也(出第十七卷中)
刪繁療下焦冷熱不調暴下赤白痢香䜴湯方
香䜴(一升)白术(六兩)薤白(切一升)升麻(二兩)
右四味切以水七升煮取二升半分為三服(出第四卷中)
古今錄驗生春石榴將療熱不調下或滯或水或白青
黃者方
酸石榴(五枚)
右一味合殼舂絞取二升汁分服五合稍稍服一升
盡即斷小兒以意服二三合佳(千金同出第十卷中)
又深師無問冷熱新舊痢方
黃連黃蘗乾薑甘草(炙)
艾烏梅肉(熬各八分)附子(三枚)蠟(一雞子大)
右八味𢷬篩以蜜和蠟於鐺中鎔之其著蜜須候蠟
鎔盡如乾益蜜丸空腹以飲服四十丸日二漸加至
五六十丸
近效療痢無問冷熱神驗黃連丸方
黃連(一兩)茯苓(二兩)阿膠(一兩炙)
右三味先𢷬黃連茯苓為末以少許水鎔阿膠和為
丸衆手丸之暴乾量患輕重空腹以飲下三四十丸
漸漸加至六十丸不過五六服必差常用之極效
又療苦下無問冷熱及膿血痢悉主之方
生犀角(屑)黃蘗(各二兩)黃連苦参(各二兩)
右四味𢷬篩為散以糯米煮作飲莫令生每日空腹
服一方寸匕日再服便差勿輕之(此方於度支王郎中處得曾用極效)
(肘後有當歸云庾侍郎家方産後彌佳)
崔氏治痢無問冷熱赤白久新并疳温(劉秘監積年患痢每服此即愈)
(方)
阿膠(二兩一兩炙入藥一兩消作清)黃連(一兩)乾薑(二兩)
入黃無食子(二枚久痢腸滑甚者量加至三四枚)
右四味𢷬篩為末以醋鎔膠清頓和丸如梧子飲服
二十五丸日再漸加至三十丸老小者以意斟酌禁
如常法(一云若冷痢以酒下熱痢以粥飲下出第三卷中)
文仲治無問冷熱即五色痢入口即定方
黃連(四分)黃蘗當歸黃芩(各一兩)
阿膠(二兩炙)熟艾(一兩)
右六味𢷬篩為散以醋二升煮膠烊下藥煮令可丸
如大豆飲服七八十丸日二夜一服特宜老人若産
婦痢加蒲黃一兩蜜和為丸神驗(出第三卷中)
熱毒痢方三首
肘後若已下色黃者協毒熱下也療之方
梔子(十四枚去皮)
右一味𢷬篩蜜和丸如梧子飲服三丸日再服(出第二卷)
(中)
千金療熱毒痢方
苦参橘皮獨活阿膠(炙)
藍青黃連鬼箭羽(一云鬼臼)黃蘗
甘草
右九味等分𢷬篩以蜜烊膠和併手丸如梧子乾以
飲服十丸日三稍加之卒下疰痢者大良(出第十五卷中)
文仲治熱痢久不差者黃連丸方
黃連末以雞子白和丸如梧子飲服十丸至二十
丸日三
熱毒血痢方六首
廣濟療熱毒痢血其痢行數甚數痢出不多腹中刺痛
此是熱痢宜生犀角散方
生犀角(末)酸石榴皮(熬)枳實(熬令黃各三兩)
右三味各異𢷬篩為散以飲服兩三寸匕日再差停
熱食物
又療熱毒痢血片臍下絞刺痛方
升麻地榆茜根黃芩(各六分)
犀角(四分)生地黃(八分)梔子(七枚擘)薤白(八分)
香䜴(二合)
右九味切以水六升煮取一升五合絞去滓分温三
服日再(並出第四卷中)
千金大熱毒純血痢療不可差者方
黃連(六兩)
右一味切以水七升煮取二升半夜露著星月下旦
空腹頓服之卧將息不差加黃連二兩更作服之仍
不差者以疳痢法療之佳忌如常
又療熱毒下黑血五内攪切痛日夜百行氣絶欲死方
黃連(一升)龍骨白术(各二兩)阿膠(炙)
乾薑當歸赤石脂(各三兩)附子(一兩炮)
右八味切以水一斗煮取五升分為五服余以正觀
三年七月十二日忽得此痢至於五日將絶處此藥
入口即定(並出第十五卷中)
古今錄驗療熱毒下血及豆汁犀角煎方
犀角(屑)人參當歸(各三兩)黃連(四兩)
蜜(一合)
右五味切以水五升煮取一升去滓内蜜煎三沸分
為三服日三忌同(出第十卷中)
文仲治熱毒痢痢血犀角散方
犀角(三兩)石榴皮(三兩燒)黃連(三兩)乾藍(二兩)
地榆(二兩)
右五味𢷬篩為散以米飲服三方寸匕日二服(出第三卷)
(中)
赤痢方四首
病源此由腸胃虚弱為風邪所傷則成痢挾熱熱乘於
血則血流渗入腸與痢相雜下故為赤痢也(出第十七卷中)
集驗療下赤痢方
秫米(一把)鯽魚鮓(二臠細切)薤白(一虎口細切)
右三味合煮如作粥法噉之(古今錄騐同出第四卷中)
千金療赤帶下方
成煎猪膏(三合)清酒(五合)
右二味以緩火煎十沸適寒温頓服之取差止
又論曰凡痢病通忌生冷酢滑猪雞魚油乳酪酥乾脯
醬粉醎食所食諸食皆須大熟爛為佳亦不得傷飽此
將息之大經也若將息失所聖人不救也(並出第十五卷中)
必效療赤痢方
香豆䜴(半升)黃連(一兩)
右二味以水一升半浸䜴一日濾取汁碎黃連薄綿
裹䜴汁中煎取強半升空腹頓服即止桑泉蔣尉云
效(出第二卷中)
崔氏治赤痢黃連丸方
陳倉米(四分)黃連(四分)乾薑(四分)
右三味𢷬篩為末緩火炒令色變以内二顆雞子白
中熟和丸如梧子大空腹服五十丸以好無灰酒温
一盞下之至晩間痢赤色當變白明旦即差(出第三卷中)
久赤痢方二首
病源久赤痢者由體虚熱乘於血血渗腸間故痢赤腸
胃虛不平復其熱不退故經久不差胃氣逆則變為嘔
噦也胃虛糓氣衰蠱動侵食則變為&KR0630;也(出第十七卷中)
千金療下赤連年方
地榆鼠尾草(各一兩)
右二味切以水二升煮取一升分為二服如不差取
屋塵水盡去滓服一升日二服古今錄驗服屋塵汁
一小杯餘同此是徐平方療下血二十年者若不止
重服即愈(肘後同)
又方
鼠尾草薔薇根秦皮(用槲皮亦得)
右三味等分水淹煎去滓以銅器重釡煎成丸如梧
子服五六丸日三稍增差止亦可濃汁服半升(出第十五)
(卷中)
卒下血方七首
深師治卒下血晝夜七八行方
黃連黃蘗(各四兩)
右二味切以淳苦酒五升煮取一升半分為二服亦
療下痢
又療卒下血蒲黃散方
蒲黃(三合)當歸(一兩)鹿茸(一枚燒)
右三味𢷬篩為散飲服方寸匕先食日三(並出第一十六卷中)
集驗療卒下血不止方
龍膽草(一握)
右一味切以水五升煮取二升半分為五服如不差
更服(出第四卷中)
葛氏療卒下血方
小豆(二升)
右一味𢷬碎水三升和絞取汁飲之姚云立止
又方
黃連(半兩)黃蘗(二兩)梔子(二七枚)
右三味切以酒二升漬一宿去滓煮三沸頓服之(並出)
(第十六卷中)
崔氏治卒下血不止方
竈突中塵(一升)黃連(五兩)地榆(三兩)
右三味𢷬篩為散粥飲服方寸匕日再服重者夜一
近效治卒下血不問丈夫婦人立效牛角鰓灰散方
黃牛角鰓(一具燒赤色出火即青碧)
右一味為細散食前濃煮䜴汁和二錢匕重者日三
神驗
血痢方六首
病源血痢者熱毒乘於血血渗入大腸故也血之隨氣
循環經絡通行臟腑當無停積毒熱氣乘之遇腸虛者
血渗入於腸腸虚則洩故為血痢也身熱者死身寒者
生診其關上脉芤大便去血暴下血數升也(出第十七卷中)
廣濟療血痢黃連丸方
黃連白龍骨(炙)禹餘粮伏龍肝(各八)
(分)代赭(研)乾薑(各六分)
右六味𢷬篩蜜和丸飲服三十丸如梧子漸加至四
十丸差止
又療痢鮮血方
茜根黃連地榆(各八分)梔子(十四枚)
薤白(切)香䜴(各八分)犀角(屑六分)
右七味切以水八升煮取二升分為三服日再(出第四卷)
(中)
必效療患熱血痢方
粳米(一升研)
右一味研碎令米盡取汁可一大升於新磁瓶中盛
取油絹蜜閉頭繋内著井水中令至明飲之傳與人
無不差者(出第二卷中)
古今錄驗療血痢及膿血方
黃連(三兩)
右一味切以清水三升漬一宿旦煎取一升半去滓
分為二服服令須臾盡(文仲同)
又療下痢鮮血方
乾地黃犀角(屑)地榆(二兩)
右三味𢷬篩蜜丸如彈子大每服一丸水一升煎取
五合去滓温服之
又療下血痢地膚散方
地膚(五兩)地榆根黃芩(各二兩)
右三味𢷬篩為散以水服方寸匕日三(並出第二卷中)
久血痢方三首
病源此由體虚受熱熱折於血血入腸故成血痢熱不
歇胃虚不復故痢血久不差多變嘔噦及為濕&KR0630;(出第十七)
(卷中)
崔氏療痢血數十年方
石灰(三大升炒令黃)
右一味以水一斗攪令澄清一服一升三服止(出第三卷)
(中)
小品療下血連歲不愈方
黃連(半斤)
右一味𢷬末以雞子白和為餅微火炙令黃黑復𢷬
篩服方寸匕日三有效下清血痿黃失色醫不能療
者皆差(肘後同)
文仲治七八十老人患積痢不斷兼不能飲食方
人參(四分)鹿角(去皮取白作末炒令黃)
右二味𢷬篩為散平旦以粥清服方寸匕日再(並出第三)
(卷中)
蠱注痢方三首
病源此由歲時寒暑不調則有濕毒之氣傷人隨經脉
血氣漸至於藏腑大腸虚者毒氣乘之毒氣挾熱與血
相摶則成血痢也毒氣侵食於藏腑如病蠱注之狀痢
血雜膿瘀黑有片如雞肝與血雜下是也(出第十七卷中)
肘後療苦時歲蠱注毒下者方
礬石(熬二兩)乾薑附子(炮)黃連(各二兩)
右四味𢷬篩為散以酒服方寸匕日三不止更服
又方
黃連黃蘗(等分)
右二味𢷬末蜜丸如梧子大飲服十丸日四服(並出第二)
(卷中)
古今錄驗療純痢血如鵝鴨肝并協蠱毒方
茜根升麻犀角桔梗
黃蘗黃芩(各三兩)地榆蘘荷根(各四)
(兩)
右八味切以酒三升漬一伏時服一升日一服(千金同未)
(差更作出第六卷中)
腸蠱痢方一首
病源腸蠱痢者冷熱之氣入在腸間先下赤後下白連
年不愈侵傷於藏腑下血雜白如病蠱之狀名為腸蠱
也(出第十七卷中)
肘後凡病下應先下白後下赤若先下赤後下白為腸
蠱方
牛膝三兩𢷬碎以酒一升漬經宿每服一兩杯日
二三服姚同(出第二卷中)
膿血痢方七首
病源夫春陽氣在表人運動勞役凑理則開血氣虚者
傷於風至夏又熱氣乘之血性得熱則流散也其遇大
腸虚而血渗入焉與腸間津液相摶積熱藴結血化為
膿腸虚則泄故成膿血痢也所以夏月多苦膿血痢者
腸胃虚也秋冬診其脾脉微濇者為内潰多下血膿又
脉懸絶則死滑大則生脉微小者生實急者死脉沉細
虚遲者生數急大而有熱者死(出第十七卷中)
肘後療熱病久下痢膿血蘗皮湯方
黃蘗(二兩)梔子(二十枚)黃連(四兩)阿膠(炙二兩)
右四味切以水六升煮取二升分為三服又一方加
烏梅二十枚(文仲同出第二卷中)
文仲治熱痢及下黃赤水及黃膿血四肢煩皮上冷者
方
黃連(八兩)熟艾(一兩)黃蘗(四兩)黃芩(三兩)
右四味搗篩為末以黃蠟二兩安一升蜜中煮令消
及煖和藥白飲服六七十丸如小豆日二夜一即驗
又久下痢膿血方
赤石脂(一升)烏梅(二十個)乾薑(四片)粳米(一升)
右四味切以水七升煮取令熟藥成服七合日三(肘後)
(同並出第三卷中)
刪繁療下焦熱或痢下膿血赤石脂湯方
赤石脂(八兩)烏梅(二十枚去皮)梔子(十四枚)白术
蜀椒(汗)麻(各三兩)乾薑(二兩)粟米(一升)
右八味切以水一斗二升煮米熟去滓取七升下諸
藥煮取五合服之(出第四卷中)
備急葛氏云若挾熱者多下赤膿雜血方
黃連竈突中塵(各半兩)
右二味末之酒服方寸匕日三服(肘後云以棗膏和分作三丸日服一)
(丸姚氏同出第六卷中)
古今錄驗療腸澼溏便膿血乾薑散方
乾薑黃連桂心(各一分)
右三味搗篩服方寸匕著糜中食日三多膿加薑多
血加桂有驗
又療中寒下痢膿血附子散方
蜀附子(一枚炮)麴乾薑(各三分)
右三味下篩為散先食以酒服方寸匕日二并療婦
人漏下忌如前(並出第三卷中)
赤白痢方六首
病源凡痢皆由榮衛不足腸胃虚弱冷熱之氣乘虚而
入客於腸間腸虚則泄故為痢也然其痢而赤白者是
熱乘於血血渗腸内則赤也冷氣入腸摶於腸間津液
凝滯則白也冷熱相攻故赤白相雜重者狀如膿涕而
血雜之輕者白膿上有赤脉薄血狀如魚腦世謂之魚
腦痢也(出第十七卷中)
文仲鹿葺散治青黃白黑魚腦痢日五十行方
鹿茸(二分炙)石榴皮(二兩)乾薑(二分)棗核中仁
(七枚)赤地利(一兩燒作灰肘後云赤罽如三指)
右五味𢷬篩為散先食飲服方寸匕日三夜一若下
數者可五六服(肘後同)
小品卒久赤白下方
燒馬屎一丸作灰分服酒水隨意服已試良(肘後同)
深師療赤白下者黃連湯方
黃連黃蘗乾薑石榴皮
阿膠(炙各三兩)甘草(一兩炙)
右六味切以水七升煮取二升為三服日再(出第二十六卷中)
延年駐車丸主赤白冷熱痢腹痛方
黃連(六兩)乾薑(二兩)當歸(三兩)阿膠(炙三兩)
右四味𢷬篩三年酢八合消膠令鎔和併手丸如大
豆以飲服三十丸日再(肘後同出第七卷中)
救急療赤白痢無問新舊入口即斷方
香䜴心(䜴心謂合䜴其中心者熟而且好不是去皮取心勿浪用之)
右一味以取䜴煿令乾香𢷬為末壯年者一大升䜴
心為四服小兒量與之(出第九卷中)
必效主赤白痢方
黃連(二兩)阿膠(四片)
右二味以好酒二大升合黃連煎十五沸漉出滓然
後内膠令烊温分三服(出第二卷中)
久赤白痢方四首
病源久赤白痢者是冷熱乘於血血滲腸間與津液相
雜而下甚者腸虚不復故赤白連滯久不差也凢痢久
不差脾胃虚弱則變嘔噦胃弱氣逆故嘔也氣逆而外
有冷折之不通故噦亦變為&KR0630;蟲食人五藏也三月九
蟲常居人腸胃腸胃虚則動上食於五藏則心懊憹而
悶齒齗唇口並生瘡下食於腸則肛門傷爛而榖道開
也輕者可治重者致死(出第十七卷中)
崔氏馬藺子散療赤白痢腹内㽲痛并久水榖痢色白
如泔澱悉主之極重者不過三四日必差方
馬藺子(一升熬)地榆根皮(八分)厚朴(炙八分)熟艾(八分)
赤石脂(一升)龍骨(十分)茯苓(十分)當歸(十分)
右八味搗篩為散一服方寸匕加至四五匕日再夜
一白飲服(出第三卷中)
文仲療赤白痢五六年者方
燒大荆
右一味取瀝服五六合即差(肘後同)
又卒腹痛下赤白數日不絶方
雞子(一枚扣頭取黃去白)胡粉末(令滿壳燒焦成劑)
右二味以酒服之(肘後同並出第三卷中)
近效療赤白痢日數十行無問老小方
甘草(二兩炙)
右一味切以漿水四升煮取一升去滓頓服之
疳痢方六首
必效療冷疳痢方
取莨菪子(熬令色黃)
右一味搗為末和臘月猪脂更搗令熟為丸綿裹如
棗許大以内下部因痢出即更内新者不過三度即
差(出第二卷中)
古今錄驗療五疳蒸下痢方
苦参(三兩)青箱甘草(炙各三兩)
右三味切以水四升煮取二升半分三灌即愈凡蒸
但服生地黃汁即差
又方
青黛丁香黃連(各等分)
右三味搗篩用泔淀和為丸口中有瘡含之若下部
有瘡以綿裹内下部日服五六十丸含之令下差
又方
丁香麝香(别研)石黛石鹽
山榆仁小蘗皮桂心乾薑
青礬石(燒)頭髮灰
右十味𢷬為散著瘡上乾者和臘月猪膏煖著療時
行病後食羊肉及肥膩或酒或房而得久蒸絡變為
疳必須攻下部不可輕之
又療疳濕痢方
青葙雄黃(研)石硫黃(研)蕪荑
雷丸(各二兩)苦參狼牙(各三兩)藜蘆(一兩炮)
右八味𢷬篩為散取如杏仁大内下部中
又療疳濕痢神效方
黃連(三兩)零陵香(一兩半)犀角(屑一分)丁香(三十枚)
麝香(一大豆)牛黃(一大豆)
右六味以水洗黃連零陵香丁香澄取清水去滓更
以水添滿九升内黃連零陵丁香犀角煮兩沸然後
著牛黃麝香煎一沸取一升分作三服如一日服不
盡二日服(又深師以九升先以一升煮添盡九升取一大升分為三服並出第十卷中)
久疳痢及久痢成疳方九首
廣濟療久患疳痢不差兀子礬散方
兀子礬(八分燒)麝香(二分研)吳白礬(六分燒)雲母粉(五分)
桂心(二分)龍骨(六分)無食子(七顆燒)黃連(八分)
右八味𢷬篩為散空腹以生薑汁和三錢匕服日再
煮薑湯下
又療積年疳痢羸瘦面色痿黃方
石硫黃(研)黃連(各一兩)艾(一兩)蜜(一升)
右四味以水二升先煮黃連艾取半升後内石硫黃
末更煮三五沸即絞去滓又内蜜更煎三五沸下分
為三服(並出第四卷中)
必效療積久痢成疳灌方
樗根(一握淨洗剥白皮𢷬絞取汁三合取時勿令見風)麻子脂(二合燒如車脂)
酢泔淀(二合)椒(四分汗)䜴(二合)
右五味以水六升取椒䜴和煎絞取汁二升和樗汁
麻油泔淀等三味分為兩分用一分灌隔一日更取
餘者復灌其藥欲用時温温即得
又療痢初較後膿血或變純白或成魚腦五十日以上
或一二年不差變成疳所下如泔淀方
生羊肝一具
右一味取大酢一年以上者米麥並中年深者佳取
羊肝則去上膜柳葉切朝旦空腹取肝手拈取酢中
出吞之覺心悶則止不悶還服之一日之間能不食
粥飯盡一具羊肝者大佳不然除飽吞已外料理如
生肝以薑虀下飯如常法食之日食一具肝不過二
三具即永差後一月不得食熱麫油膩醬猪魚雞肉
等
又療疳痢久不差羸瘦著牀欲死方
新出羊糞(一升)
右一味以水一升漬經宿明旦絞汁頓服之極重者
不過三服
又療疳法丈夫婦人小兒久痢百方療不能差此方最
效
丁香麝香黃連(各等分)
右三味擣篩為散以杏核大取竹筒吹入下部小兒
取核子量力減之不過三四廻差積年久疳痢不差
蔡光州云常用竒效(備急同並出第三卷中)
又療久痢變成疳下部竅生惡瘡惡寒壯熱者方
桃白皮(切一升)槐白皮(一升)苦參(切五合)艾
大棗(十枚)
右五味以水五升煮取二升半去滓内熊膽棗許大
攪令勻取二升灌下部餘三分服
近效新附療久痢及疳痢諸方不差者此方必效
揀樗根白皮(不拘多少當取時不宜見狗及風)
右一味細切𢷬如泥取細麫捻作餛飩如小棗勿令
破熟煮吞七枚重者不過七八服皆空腹服之
又疳痢曉夜無度者方
取樗根濃汁(一雞子壳許)
右一味以和粟米泔一雞子殼許灌下部再度即差
其驗若神小孩兒減半用之(醫人褚球錄上)
數十年痢方一十一首
千金療下痢丸主數十年痢下下氣消糓令人能食夏
月長時服之令人不霍亂方
黃連黃蘗桂心大麥蘗(一升)
(半)乾薑(各三兩)吴茱萸(四兩)蜀椒(汗半兩)
麴(一升熬炒)烏梅(二升半)
右九味𢷬篩蜜和食已飲服如梧子十丸日三服至
二十丸亦可至三十丸
又療數十年下痢消糓下氣補羸烏梅肉丸方
麴(好者一升炒)附子(炮二兩)大麥蘗(炒一升)當歸(三兩)
桂心(三兩)黃連吳茱萸烏梅肉
乾薑(各四兩)蜀椒(一兩汗)
右十味𢷬篩蜜和丸如梧子食已飲服十丸日三
又四續丸主三十年疰痢骨立萎黃腸滑不療方
雲實(五合)蠟(五兩白者)附子(炮二兩)女萎(三兩)
龍骨(二兩)
右五味𢷬篩為末以蠟煎烊以丸藥如梧子飲服五
丸日三不過五六服必差其雲實熬令香(千金名蠟煎丸)
又療三十年下痢所食之物皆不消化或青或黃四肢
沉重起即眩倒骨肉消盡兩足逆冷腹中熱苦轉筋起
止須人扶隂冷無子椒艾丸方
赤石脂(二兩研末)熟艾(一升)乾薑(三兩)蜀椒(三百枚汗)
烏梅(三百枚醋浸剥取肉)
右五味先𢷬篩薑椒為末將熟艾梅肉著一斛酒飯
下蒸令飯熟内乾薑椒末赤石脂末合𢷬三千杵蜜
和丸如梧子飲服十丸日三不差至二十丸加黃連
一升艾一斤
又療三十年痢不止方
厚朴(炙)乾薑阿膠(炙各二兩)黃連(五兩)
石榴皮艾葉(各三兩)
右六味切以水七升煮取二升分再服
又療積久三十年常下神效方
赤松木皮(去上蒼皮二斗)
右一味為散麫粥和一升服之日三即止不過服一
斗永差秘方三十年痢百日服差良(並出第十五卷中)
古今錄驗療三十年寒下及霍亂諸藥所不能療并腸
滑若是蠱注所中方
蓼子艾屑(各一升)龍膽續斷
白术(各三兩)蜀椒(汗)附子(炮)桂心
苦参乾薑甘草(炙)鼠尾草(各二)
(兩)
右十二味𢷬篩蜜和一歲兒服一丸如梧子三歲兒
服二丸五歲兒服三丸大人服五丸飲下療寒熱氣
愊愊在胷中卒氣痛繞臍神良
廪丘公療下痢三十年方
茯苓乾薑黃連(等分)
右三味𢷬篩為散蜜和丸如梧子飲服之一日漸增
至百丸苦痢劇者加龍骨附子炮等分一服十丸漸
增之以知為度
又當歸湯療三十年下痢止諸痛方
當歸(一兩)生薑(八兩)大棗(二十枚)
右三味以水四升煮取一升半分作三服不差復作
之
又云吾患痢三十餘年諸療無效唯服此方得愈也
安石榴湯療大疰痢及白滯困篤欲死腸已滑醫所不
能療方
乾薑(二兩生薑倍之)黃蘗(一兩細切)石榴(一枚小者二枚)阿膠(二兩别研)
(漬之)
右四味切以水三升煮取一升二合去滓内膠令烊
頓服不差復作療老小亦良人羸者稍稍復之不必
頓盡須臾復服石榴須預取之(肘後同一方無黃蘗用黃連並出第二卷)
(中)
又深師療久痢方
龍骨赤石脂無食子(各六分)地榆(三分)
熟艾(三月者良三分)橡子黃蘗(各五分)
右七味𢷬篩蜜和丸如梧子空腹飲服四十五十丸
日二服稍加至六十丸
休息痢方五首
病源休息痢者胃管有停飲因痢積久或冷氣或熱氣
乘之氣動於飲則飲動而腸虚受之故為痢也冷熱氣
調其飲則静而痢亦休也腸胃虚弱易為冷熱其邪氣
或動或静故其痢乍發乍止謂之休息痢也(出第十七卷中)
肘後療休息痢方
黃連(切)龍骨(如鴨子大一枚)膠(如掌大炙)熟艾(一把)
右四味水五升煮三物取二升去滓乃内膠膠烊分
再服濃煮乾艾葉亦佳又當煮忍冬米和作飲飲之
又方
乾地榆(一斤)附子(一兩炮)
右二味以酒一斗漬五宿飲一升日三服盡更作
又方
龍骨(四兩)
右一味搗如小豆以水五升煮取二升半冷之分為
五服又以米飲和為丸服十丸(文仲同並出第二卷中)
文仲葛氏若久下經時不愈者此名為休息下療之方
取大骨
右一味炙令黃焦𢷬篩飲服方寸匕日三愈(肘後備急同)
胡洽麴蘗丸療數十年休息痢下不能食消糓下氣療
虚羸方
麥蘗(炒)麴(炒各一升)附子(炮)桂心
烏梅肉(各二兩)人參茯苓(各四兩)
右七味𢷬篩蜜和為丸如梧子食前飲服十丸日三
稍稍增之(肘後備急同並出第三卷中)
腹肚不調痢一首
廣濟療冷熱不調痢膿水方
人参乾薑枳實(炙各四兩)厚朴(炙)
龍骨赤石脂黃連苦参(各六分)
黃芩(五分)
右九味𢷬篩蜜九空腹以飲服如大豆十五丸日二
漸加(出第三卷中)
洩痢不禁不斷及日數十行方三首
集驗結腸丸療熱毒下不斷不問久新悉療之方
苦参橘皮獨活阿膠(炙)
芍藥乾薑黃蘗甘草(炙)
鬼臼(各四分)
右九味搗篩蜜與膠共烊以和丸併手捻作丸如梧
子暴燥以飲服十丸日三不知稍加此方亦療諸疰
下及卒下悉效
又禆脾丸療脾滑胃虚弱洩下不禁飲食不消雷鳴絞
痛方
附子(炮一兩)蜀椒(汗一兩)桂心(二兩)赤石脂
黃連人參乾薑茯苓
大麥蘗陳麫(炒)石槲當歸(各二兩)
鍾乳(三兩研)
右十三味𢷬篩蜜和以酒服十丸如梧子日三稍稍
加之(出第四卷中)
文仲療五勞及飽食房室傷胃令人大便數至溷而不
能便日數十行劇者下血并婦女産後餘疾腹絞痛方
附子(一枚炮)
右一味以猪脂如雞子黃大煎附子裂為候削去上
黑皮𢷬篩蜜和丸先食服如大豆三丸日三稍加可
至十丸當長服之永不痢(出第三卷中)
下焦虚寒及遠血近血方二首
崔氏療下焦寒損或先見血後便此為遠血或痢不痢
伏龍肝湯方
伏龍肝(五合研)甘草(一兩炙)乾地黃(五兩)燒髮灰(屑三)
(合)黃芩乾薑生槲皮
阿膠(各二兩炙)牛膝
右九味切以水七升煮七物取三升去滓下阿膠更
煎取烊乃下髮分作三服
又療下焦虚寒損或前便轉後見血此為近血或痢下
或不痢好因勞冷而發續斷湯方
續斷當歸桔梗阿膠(炙)
桂心(炙三兩)乾薑乾地黃芎藭(各四兩)
蒲黃(一升)甘草(二兩炙)
右十味切以水九升煮八物取三升五合去滓下阿
膠更烊膠取沸下蒲黃分為三服(並出第四卷中)
下痢食完出及上入下出方一首
范汪温中湯療寒下食完出方
甘草(炙)乾薑(各三兩)蜀椒(八十枚汗)附子(一枚炮)
右四味切以水二升煮取一升分為再服若嘔内橘
皮半兩小與老皆取服之良(出第十五卷中)
下痢腸滑方三首
范汪苦酒白丸療赤白滯下腸已滑日數十行者方
女萎半夏(洗各二兩)附子(炮)藜蘆(炙去頭各一兩)
右四味𢷬合下篩和以十年苦酒頓丸如梧子若有
下者飲服三丸日三不知稍稍增之(出第十五卷中)
集騐療下痢腸滑飲食及服藥皆完出猪肝丸方
猪肝(一斤煮焙乾)黃連阿膠(炙)烏梅肉(各二)
(兩)胡粉(七棋子)
右五味𢷬下篩蜜和酒服十五丸如梧子日三稍加
亦可散服(葛氏文仲胡洽同肘後云亦可散服出第四卷中)
千金療下痢絞痛腸滑不可差方
黃連(六兩)阿膠鼠尾草當歸
乾薑(各三兩)
右五味切以酒七升煮取三升去滓温分三服若熱
不絞痛去乾薑加當歸以水煮之(出第十五卷中)
大注痢及赤白困篤腸滑方二首
深師卒大注痢及赤白滯下困篤欲死腸已滑方
乾薑(二兩生者焙)黃蘗石榴皮(各一兩)阿膠(二兩半)
淡䜴(一升)前胡(四兩)
右六味切以水三升煮取三合去滓内膠頓服不差
更作無毒宜老小羸人稍稍服之此湯兼療傷寒大
下及赤白困篤亦皆主之(出第二十六卷中)
范汪療得病羸劣服藥不愈因作腸滑下痢膿血日數
十行腹中絞痛身熱如火頭痛如破其脉如濇方
黃連(四兩)苦參(二兩)阿膠(一兩)
右三味咀㕮以水一斗煮取二升去滓適寒温服二
合日三少少益至半升服湯盡者復合以愈為度曾
試驗(古今錄驗同)
痢兼渴方二首
病源夫水糓之精化為血氣津液以飬藏腑藏腑虚受
風邪邪入於腸胃故痢痢則津液空竭藏腑虚燥故痢
而兼渴也渴而引飲即痢不止翻溢水氣脾胃已虚不
能剋消水水氣流溢浸漬肌肉則變成膿也(出第十七卷中)
必效療痢兼渴方
麥門冬(三兩去心)烏梅(二大枚)
右二味以水一大升煮取強半絞去滓待冷細細咽
之即定仍含之(出第二卷中)
古今錄驗療熱渴痢方
冬瓜(一枚)
右一味以黃土厚一尺火炮穩約以水爛去土淨洗
絞取服之
許仁則痢方七首
許仁則云此病有數種有水痢有糓痢有血痢有膿痢
有膿血相和痢者有腸澼痢其水痢者本由脾氣熱消
糓作水糓氣不得消便生此痢糓痢者由脾氣冷糓氣
不消而生此痢血痢者由毒熱在腹血流入腸致有此
痢膿痢者由積冷所致膿血相和痢者由冷熱相擊便
致此痢腸澼痢者由積冷在腸腸間垢涕不能自固便
有此痢色數雖多其源則一皆緣飲食不節將息失宜
也
又水痢之候心腹甚痛食無妨但食後即痢食皆化盡
唯變作水糓無期度多食多下少食少下有此伏者宜
依後黃芩等五味散服之方
黃芩黃連黃蘗(各五兩)黃茋(四兩)
龍骨(六兩)
右藥𢷬篩為散以飲下之初服一方寸匕日二服稍
稍加至二三匕服差乃止
又糓痢之候痢無期度食不消化腹痛每過冷便發有
此疾候者宜依後附子等五味散主之方
附子(炮)細辛白术(各五兩)乾薑(四兩)
神麴(一升)
右藥𢷬篩為散以飲下之初服一方寸匕日再服稍
稍加至二三匕良
又血痢之候小腹絞痛無期度食不住如水但兼血而
下有此患者宜依後方
犀角五味散方
生犀角(末五兩)阿膠(炙四兩)黃蘗(四兩)艾葉
乾薑(各三兩一作乾藍)
右藥搗篩為散以飲下之初服一方寸匕日再服稍
稍加至二三匕良
又膿痢之候腹亦刺痛食亦不大稀但大便兼膿遇冷
而劇有此候者宜依後神麴等五味散服之良
麴末(一升)乾薑(六兩)丁香豆蔲(各四兩)
高良薑(五兩)
右藥𢷬篩為散以飲下之初服一方寸匕日再服稍
稍加至二三匕良
又膿血相和痢候食不甚稀每出膿血與食相兼腹亦
小痛有此候者宜依後黃茋等五味散服之方
黃芪(六兩)赤石脂(八兩)厚朴(五兩炙)乾薑
艾葉(炙各二兩)
右藥𢷬篩為散以飲下之初服一方寸匕日再服稍
稍加至二三匕良
又腸澼痢候食稀或稠便但似膿每便極滑痢有常期
有如此者宜依後豆蔲子等八味散服之方
豆蔲子丁香(各三兩)細辛附子(炮)
乾薑(各四兩)人参黃茋(各五兩)赤石脂(六兩)
右藥搗篩為散以飲下之初服一方寸匕日再稍稍
加至二三匕良
又前件諸痢患無新舊如藥療之暫差還發此疾縦以
新藥止之終存其根本由腸胃中冷熱不調病根固結
必須湯藥滌之以洩病勢痢後更以藥物補助之有此
候者宜依後附子等六味湯以利之後服高良薑十味
散以補之方
附子(炮)細辛甘草(炙)人參(各二兩)
乾薑(三兩)大黃(五兩)
右藥切以水七升煮取二升四合去滓分温三服服
如人行十里久一服此湯當得快利利中有惡物如
魚腦狀或如桃李但異於常利勿怪之將息經三四
日宜合後高良薑等十味散服之方
高良薑細辛黃茋白术
苦参(各五兩)丁香(二兩)人参乾薑(各四兩)
豆蔲子(三兩)赤石脂(六兩)
右藥𢷬篩為散以飲下之初服一方寸匕日再服之
稍稍加至二三匕(並出上卷中)
外臺秘要方卷二十五
