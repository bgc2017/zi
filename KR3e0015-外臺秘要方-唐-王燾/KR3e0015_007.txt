外臺秘要方卷三
唐王燾撰
天行病發汗等方四十二首
病源夫天行時氣病者是春時應暖而反大寒夏時應
熱而反大凉秋時應凉而反大熱冬時應寒而反大温
者此非其時而有其氣是以一歲之中病無長少率多
相似者此則時行之氣也從立春節後其中無暴大寒
又不冰雪而人有壯熱為病者此屬春時陽氣發於冬
時伏寒變爲温病也從春分以後至秋分節前天有暴
寒者皆爲時行寒疫也一名時行傷寒此是節候有寒
傷於人非觸冐之過也若三月四月或有暴寒其時陽
氣尚弱爲寒所折病熱猶小輕也五月六月陽氣已盛
爲寒所折病熱則重也七月八月陽氣已衰爲寒所折
病熱亦小微也其病與温及暑病相似但治有殊耳然
得時行病一日在皮毛當摩膏火炙愈不解者二日在
膚可法鍼服解肌𣪚汗出愈不解三日復發汗若大汗
則愈不解者止勿復發汗也四日在胷服藜蘆丸微吐
之愈若病固服藜蘆丸不吐者服赤小豆瓜蔕散吐之
即愈視病者尚未了了復一法鍼之當解不愈者六日
熱已入胃乃與利湯下之愈百無不如意但當諦視節
度與病耳若食不消病亦與時行病俱發熱頭痛食病
當速下之時行病當待六七日下之時行病始得一日
在皮二日在膚三日在肌四日在胷五日入胃入胃乃
可下也熱在胃外而下之則熱乘虛便入胃然病要當
復下去之不得留於胃中也胃若實熱致此爲病三死
一生此軰皆多不愈胃虛熱入爛胃也其熱微者赤斑
出劇者黑斑出赤斑出者五死一生黑斑出者十死一
生但論人有彊弱病有難易功效相倍耳病者過日不
以時下之熱不得泄亦胃爛斑出矣若得病無熱但狂
言煩躁不安精采言語與人不相主當者勿以火廹之
但以猪芩散一方寸匕水和服之當以新汲冷水令彊
飲一升若一升半可至二升益佳以指刺喉中吐之隨
手愈不即吐者此病軰多不善勿彊與水水停即結心
下也更當以餘藥吐之皆令相主當者不爾必危若此
病不急以猪芩𣪚吐解之者其死殆速矣亦可先以去
毒物及法針之尤佳其湯熨鍼石别有正方補養宣導
今附於後
養生方導引法云清旦初起以左右手交互從頭上挽
兩耳舉又引鬢髮即流通令頭不白耳不聾又摩手掌
令熱以摩面從上下二七止去汗氣令面有光又摩手
令熱從體上下名曰乾浴令人勝風寒時氣寒熱頭痛
百病皆愈又時氣病一日太陽受病太陽爲三陽之首
主於頭項故得病一日頭項腰脊痛
又時氣二日陽明受病陽明主於肌肉其脉絡鼻入目
故病二日内熱鼻乾不得眠夫諸陽爲表表始受病皮
膚之間故可摩膏火炙發汗而愈
又時氣病三日少陽受病少陽脉循於脅上於頸耳故
得病三日胷脅熱而耳聾也三陽經絡始相傳病未入
於藏故可汗之而愈
又時氣四日太隂受病太隂爲三隂之首是知三日已
後諸陽受病訖即傳之於隂而太隂受病焉其脉主於
咽嗌故得病四日腹滿而嗌乾其病在胷膈故可吐而
愈也
又云夫得病四日毒在胷膈故宜取吐有得病二三日
便心胷煩滿此爲毒氣已入或有五六日已上毒氣猶
在上焦者其人有痰實故也所以復宜取吐也
又時氣病五日少隂受病少隂脉貫腎絡肺繫於舌本
故得病五日口熱舌乾渴而引飲其病在腹故可下而
愈
又時氣病六日厥隂受病厥隂脉循隂器絡於肝故得
病六日煩滿而嚢縮也此爲三隂三陽俱受病毒氣入
於腸胃故可下而愈
又時氣病七日法當小愈所以然者隂陽諸經傳病意
盡也今病不除者欲爲再經病再經病者謂隂陽諸經
重受病也
又時氣病八九日以上不解者或是隂陽諸經重受於
病或已發汗吐下之後毒氣未盡所以病不能除或一
經受病未即相傳致使停滯累日病證不改者故皆當
察其證候而治之(並出第九卷中士弱氏曰七日傳經盡再傳經必七日蓋剝復之義耳)
廣濟天行壯熱煩悶發汗麻黃湯方
麻黃(五兩去節)葛根(四兩)梔子(二七枚擘)葱(切一升)香豉(一升綿裹)
右五味㕮咀以水八升先煮麻黃葛根三兩沸去沫
内諸藥煎取二升五合絞去滓分爲三服服别相去
如人行五六里更進一服不利覆取汗後以粉粉身
忌風及諸熱食(出第一卷中)
肘後療天行一二日麻黃解肌湯方
麻黃(一兩去節)升麻(一兩)甘草(一兩炙)芍藥(一兩)石膏(一兩)
(碎綿裹)杏仁(三十枚去尖雙仁)貝齒(三枚末)
右七味細切以水三升煮取一升頓服覆取汗汗出
則愈便食豉粥補虛也忌海藻菘菜(千金同)
又方
麻黃(二兩)黃芩桂心(各一兩)生薑(三兩)
右四味切以水六升煮取二升分三服忌生葱(張文仲同)
又葛根解肌湯方
葛根(四兩)芍藥(二兩)麻黃(一兩去節)大青(一兩)甘草(一兩)
(炙)黃芩(一兩)石膏(一兩碎)大棗(四枚擘)桂心(一兩)
右九味切以水五升煮取二升分温三服相次服之
覆取汗差忌海藻菘菜生葱炙肉等(張文仲同)
又療二三日以上至七八日不解者可服小柴胡湯方
柴胡(八兩)人參(三兩)甘草(三兩炙)黃芩(三兩)生薑(三兩)
半夏(半升洗)大棗(十二枚擘)
右七味切以水一斗二升煮取六升去滓更煎取三
升分三服微覆取汗半日便差如不除更服一劑忌
海藻菘菜羊肉餳(范汪張文仲同此張仲景傷寒論方)
又若有熱實得汗不解腹脹痛煩躁欲狂語者可服大
柴胡湯方
柴胡(半斤)大黃(二兩)黃芩(二兩)芍藥(二兩)枳實(四枚)
(炙)半夏(五兩洗)生薑(五兩)大棗(十二枚擘)
右八味切以水一斗二升煮取六升去滓更煎取三
升温服一升日三服當微利忌羊肉餳此方四首最
第一急疾須預有幸可得藥處便不可不營之保無
傷死諸小療爲以防窮極者耳忌羊肉餳(出第二卷中同上)
刪繁療天行三日外至七日不歇肉熱令人更相染著
大青消毒湯方
大青(四兩)香豉(八合熬綿裹)乾葛梔子(各四兩)生乾地
黃(一升切)芒硝(三兩)
右六味切以水五升煮諸藥味取二升五合去滓下
芒硝分三服忌蕪荑熱麫酒蒜等物(一方有石膏八兩)
又療天行五日不歇未至七日皮肉毒熱四肢疼痛彊
苦參吐毒熱湯方
苦參(八分)烏梅(七枚)雞子(三枚取白)
右三味以苦酒三升煮二物取一升去滓澄清下雞
子白攪調温去沫分再服之當吐毒熱氣出愈
又療天行七日至二七日蔵腑隂陽毒氣天行病欲歇
而未歇或因食飲勞復心下脹滿煩熱生地黃湯方
生地黃(切一升)黃芩(三兩)桂心(二兩)甘草(二兩炙)竹葉
(切一升洗)香豉(一升綿别裹)蓴心(一升)芒硝(三兩)尖鼠屎(三七)
(枚)乾葛(一兩)麻黃(三兩去節)石膏(八兩碎綿裹)
右十二味切以水九升煮取三升去滓下芒硝分三
服忌蕪荑海藻菘菜生葱等
又療天行二七日外至三七日不歇或寒或熱來去噏
噏四肢羸瘦飲食不能腹中虛滿熱毒不安生地黃湯
方
生地黃(汁一升)生麥門冬(汁一升)赤蜜(一升)人參(二兩)
白术(三兩)桂心(一兩)甘草(二兩炙)生地骨皮(四兩)升
麻(三兩)石膏(八兩碎綿裹)蓴心(一升)
右十一味細切以水九升煮諸藥味取二升去滓下
地黃汁更煎三兩沸分温五服晝四夜一服忌蕪荑
生葱海藻菘菜桃李雀肉等物
又療天行三七日至四七日勞㾓不歇熱毒不止乍寒
乍熱乍劇乍差發動如瘧鼈甲湯方
鼈甲(三兩炙)大青(二兩)石膏(八兩碎綿裹)牡丹皮(一兩)烏
梅肉(一兩)常山(三兩)竹葉(切一升)牛膝根(三兩)甘草
(一兩)香豉(一升熬綿裹)
右十味切以水九升煮取三升分温三服日三忌生
葱生菜鯉魚海藻菘菜莧菜蕪荑(一方有生天門冬生地黃各切一升)
千金療天行熱病五六日以上宜服苦參湯方
苦參(三兩)黃芩(二兩)生地黃(八兩)
右三味切以水八升煎至二升去滓温服半升日再
忌蕪荑(出第九卷中)
又凝雪湯療天行毒病七八日熱積胷中煩亂欲死起
死㩉湯方
芫花(一升)
右一味以水三升煮取一升半漬故布薄胷上不過
再三薄熱則除當温四肢護厥逆也(張文仲備急古今錄驗深師范)
(汪竝同出第十卷中)
千金翼療天行脉浮緊無汗而發熱其身疼痛八九日
不解其表證續在此當發其汗服藥已微除發煩目瞑
劇者必衂衂乃解所以然者陽氣重故也宜服麻黃湯
方(千金翼不療天行)
麻黃(三兩去節)桂心(二兩)甘草(一兩炙)杏仁(七十枚去尖皮兩仁)
右四味切以水九升先煎麻黃减二升去上沫内諸
藥煮取二升半分服八合取汗不須飲粥投此湯易
得汗忌菘菜海藻生葱(深師同出第九卷中此張仲景傷寒論方)
崔氏療時行數日而大下熱痢時作白通諸藥多不得
止吾思舊方多療傷寒後下痢耳未有尚在數日便兼
除熱止下者也四順湯熱白通苦温故吾思作此湯以
救數十人兼主傷寒黃連龍骨湯方
黃連(三兩止痢除熱)黃蘗(三兩止痢除熱)熟艾(如雞子一枚除熱毒止痢)
龍骨(二兩止痢除熱)
右四味切以水六升煮取二升半分三服無不斷者
忌猪肉冷水
又其年時行四五日大下後或不下皆患心中結滿兩
脅痞塞胷中氣急厥逆欲絶心胷高起手不得近不過
二三日輙便死殁諸醫用瀉心湯余用大小䧟胷湯並
不得療重思此或是下後虚逆而氣已不理而毒復上
攻毒氣相摶結於胷中縱不下者毒已入胃胃中不通
毒還衝上復摶於氣氣毒相激故致此病療之當先理
其氣次下諸疾思與增損理中丸方
人參(二兩)白术(二兩)甘草(二兩炙)乾薑(六分炮)括蔞根
(二兩)枳實(四枚)茯苓(二兩)牡蠣(二兩熬)
右八味末之以蜜和爲丸服如彈子一丸熟水下不
歇復服余時用此效的神速下喉即折續復與之不
過服五六丸胷中豁然矣用藥之速未嘗見此然渴
者當加括蔞不渴除之下者當加牡蠣不下勿用余
因以告領軍韓康伯右衛毛仲祖光祿王道豫靈臺
郎顧君苖著作商仲堪諸人並悉用之咸歎其應速
於時枳實乃爲之貴難者曰傷寒熱病理中温藥今
不解之以冷而救之以温其可論乎余應之曰夫今
診時行始於項彊赤色次於失眠發熱中於煩躁思
水終於生瘡下痢大齊於此耳忌海藻菘菜酢物桃
李雀肉等(深師方同)
又阮河南療天行七八日熱盛不解艾湯方
苦酒(三升)葶藶子(二合熬擣)生艾(汁取一升無生艾熟艾乾艾亦可用無艾)
(可艾根擣取汁)
右三味煎得一升頓服愈若有牛黃内一刀圭尤良
此宜療内有大熱也阮河南曰療天行凡除熱解毒
無過苦醋之物故多用苦參青葙艾葶藶苦酒烏梅
之屬此其要也夫熱盛非苦醋之物則不能愈熱在
身中既不時治治之又不用苦酢之藥如救火不以
水必不可得脫免也又曰今諸療多用辛甜薑桂人
參之屬此皆貴價難得常有比行求之轉以失時而
苦參青葙葶藶子艾之屬所在盡有除熱解毒最良
勝於向貴價藥也前後數參竝用之得病内熱者不
必按常藥次也便以青葙苦參艾苦酒療之但稍與
促其間耳無不解(千金集驗同竝出於第一卷中)
又茵蔯丸療瘴氣時氣及黃病㾬瘧等方
茵蔯(二兩)大黃(五兩)豉(五合熬令香)常山(三兩)梔子仁
(二兩)鼈甲(二兩炙)芒硝(二兩)杏仁(三兩去尖皮熬)巴豆(一兩去心)
(皮熬)
右九味擣篩蜜和爲丸初得時氣三日内平旦飲服
每服一丸丸如梧子大如人行十里久或吐或利或
汗如不吐及不利不汗更服一丸五里久不吐利汗
則以熱飲投之老小以意量减黃病痰澼時氣傷寒
㾬瘧小兒驚熱欲發癎服之無不差者療瘴特神驗
有人患赤白痢者服之亦差春初有宿熱依上法服
之取吐利當年不憂熱病忌莧菜蘆笋野猪肉生葱
生菜(出第二卷中千金同)
張文仲療天行若已五六日不解頭痛壯熱四肢煩疼
不得飲食大黃湯方
大黃(半兩)黃連(半兩去毛)黃蘗(半兩)梔子(半兩擘)
右四味切以水八升煮取六七沸内豉一升葱白七
莖煮取三升分三服此許推然方神良又療傷寒已
五六日頭痛壯熱四肢煩疼取汗竝宜老小忌猪肉
冷水(小品備急同)
又支太醫桃葉湯熏身法
水一石煮桃葉取七斗以薦席自圍衣被蓋上安
桃湯於牀簀下取熱自熏停少時當雨汗汗遍去
湯待歇速粉之并灸大椎則愈
又廪丘蒸法
經云連發汗汗不出者死可蒸之如中風法後以
問張苖苖云曾有人疲極汗出卧單簟中冷但苦
寒踡四日凡八過發汗汗不出苖燒地排葉蒸之
則得大汗被中傅粉極燥便差後用此法發汗得
出療之(備急方同)
又療天行熱毒垂死破棺千金湯方
苦參(一兩)
右一味㕮咀以酒二升半舊方用苦酒煮取半升去
滓併服當吐如烊膠便愈神驗(肘後同延年治天行四五日結胷滿痛壯)
(熱身痛出第二卷中)
延年祕錄療天行頭痛壯熱一二日水解散方
麻黃(四兩去節)大黃(三兩)黃芩(三兩)桂心(二兩)甘草(二兩)
(炙)芍藥(二兩)
右六味擣篩爲散患者以生熟湯浴訖以暖水和服
方寸匕覆取汗或利則便差丁彊人服二方寸匕忌
海藻生葱菘菜生菜(古今錄驗同千金無黃芩芍藥)
又梔子湯主天行一二日頭痛壯熱心中熱者方
梔子(三兩)黃芩(三兩)豉(一升熬綿裹)葱白(切一升)石膏(四兩)
(碎綿裹)乾葛(四兩切)
右六味切以水七升煮取二升六合去滓分温三服
如人行八九里再服忌麫酒生冷等物
又解肌湯主天行病二三日頭痛壯熱者方
乾葛(四兩)麻黃(三兩去節)芍藥(二兩)黃芩(二兩)甘草(一兩)
(炙)大棗(十二枚擘)桂心(一兩)
右七味切以水八升煮取二升半去滓分三服得汗
愈忌海藻菘菜生葱等(蔣孝璋處)
又療欲似天行四五日熱歇後時來時往惡寒微熱不
能食者知母湯方
知母(二兩)枳實(三兩炙)梔子仁(三兩)豉(一升熬别裹)
右四味切以水六升煮取二升半去滓分温三服如
人行八里一服忌蒜麫
又療天行五日頭痛壯熱食則嘔者竹茹飲方
竹茹(二兩)生薑(三兩)黃芩(二兩)梔子仁(二兩)
右四味切以水五升煮取一升六合去滓分温三服
忌蒜熱麫等五日
又療天行五六日頭痛骨節疼痛腰痛兼痢黃芩湯方
黃芩(三兩)梔子仁(三兩)芍藥(三兩)豉(一升綿裹)
右四味水六升煮取二升半去滓分三服忌物依前
又柴胡湯天行五六日壯熱骨煩疼兼兩脅連心肋下
氣脹急硬痛不能食恐變發黃者方
柴胡(三兩)枳實(三兩炙)括蔞(三兩)黃芩(三兩)梔子仁
(三兩)茵蔯(三兩)龍膽(二兩)大黃(三兩切)
右八味切以水九升煮取二升七合去滓分温三服
忌熱麫蒜(竝出第九卷中)
又竹茹飲主痢後得天行病頭痛三四日食即嘔吐者
方
竹茹(二兩)橘皮(二兩)生薑(四兩)人參(二兩)蘆根(切一)
(升)粳米(一合)
右六味切以水六升煮取二升五合去滓分温五六
服中間任食忌熱麫生冷(張文仲處)
又療天行熱病七八日成黃面目身體悉黃心滿喘氣
麤氣急者茵蔯丸方
茵蔯(三兩)大黃(五兩)梔子仁(二兩)黃芩(二兩)鼈甲
(二兩炙)常山(二兩)芒硝(二兩)巴豆(一兩去皮心熬)升麻(二兩)
豉(三合熬)
右十味擣篩以蜜和爲丸如梧子大患者飲服三丸
以得吐利則差忌莧菜生葱生菜野猪肉蘆笋(出第十卷)
(中)
救急療天行熱氣頭痛骨肉酸疼壯熱等疾若初病一
日在毛髮二日在皮膚三日在肌肉必未得取利且宜
進豉尿湯
豉(一升)葱白(切一升)小便(三升童子者爲佳)
右三味先熬豉及葱白令相得則投小便煮取一升
澄清及熱頓服或汗或利但差則得如未歇依前更
進一劑頻用有效
又如不除進柴胡湯方
麻黃(二兩陳者去節)柴胡(三兩)黃芩(三兩)甘草(二兩炙)乾葛
(三兩)石膏(五兩碎綿裹)葱白根(切一升勿令有青處青即熱白即冷一作桑根)
(皮)豉(七合綿裹三沸出之)
右八味切以水九升宿漬藥明旦先煮麻黃令沸掠
去上沫然後并諸藥煮取一升七合分三服服别相
去三食頃良久覆取汗汗出以粉拭之惡寒多加桂
心一兩忌海藻菘菜等
又療天行病不即差經四五日渴引飲心上急強手不
得近又不得眠荒亂此則是黃不必得待刺黃始服藥
凡是心強氣急不得眠卧服此湯吐即差瓜蔕散方
瓜蔕(僅量一合熬令似黃勿令焦)小豆(一合小弱量)
右二味擣篩爲散凡有病如前候及天行病得四五
日不歇皆宜服此方以漿飲五合和散一錢匕服之
二食久必吐不吐更與半錢匕服吐畢即差中男以
上量意斟酌服之
又天行病若大困患人舌燥如鋸極渴不能服藥者宜
服乾糞湯一名破棺湯解大熱方
陳久乾人糞(一大升)
右一味以沸湯一大升沃此糞一食久澄清瀝取一
升頓服如渴不止者又依前法更服此宜灸從心厭
骨向下一寸半名巨闕取患人中指節爲寸灸三十
壯若無心厭骨則以中指節前量横括心上至歧骨
上兩頭築著骨當横量下以前一寸當中直下則是
巨闕也(士弱氏曰同身寸以心鳩尾下至臍折筭)
必效療天行一二日者方
麻黃(一大兩去節)
右一味以水四升煮去沫取二升去滓則著采一匙
及豉爲稀粥取強一升先作生熟湯浴淋頭百餘椀
然後服前粥則厚覆取汗於夜最佳
又療天行病經七日以上熱勢彌固大便澁秘心腹痞
滿食飲不下精神昏亂恍惚狂言浪語脈沈細衆狀之
中一無可救宜決計服此鼈甲湯方
鼈甲(二兩炙)細辛(二兩)桂心(二兩)白术(二兩)生薑(四兩)
吳茱萸(二兩)白鮮皮(二兩)附子(一兩半炮)枳實(二兩炙)
茵蔯(二兩)大黃(三兩切)
右十一味切以水八升煮取二升六合去滓分三服
服别相去如人行五里進一服忌生葱生菜莧菜猪
肉桃李雀肉等
又療天行十日以上腹微滿讝語或汗出而不惡寒體
重短氣腹滿而喘不大便繞臍痛大便乍難乍易或見
鬼者大承氣湯方
大黃(四兩)厚朴(半斤炙)陳枳實(五枚炙)芒硝(三合)
右四味切先以水一斗煮二味取五升去滓内大黃
復煮取二升去滓内芒硝煎令三兩沸適寒温分再
服得下者止不下更服之(竝出第三卷中此張仲景傷寒論方)
古今錄驗八毒大黃丸療天行病三四日身熱目赤四
肢不舉産乳後傷寒舌黃白狂言妄語亦療温病已後
飛尸遁尸心腹痛隔上下不通癖飲積聚癰腫苦痛温
中摩痛上諸毒病方
藜蘆(二分炙)大黃(三分)朱砂(五分)蜀椒(四分)雄黃(四分)
(硏)巴豆(四分去皮熬)桂心(四分)
右七味擣篩蜜和爲丸如麻子大飲服三丸當下不
差更服合時勿令婦人雞犬見之忌生葱野猪肉蘆
笋狸肉生血物
又牽馬丸療天行病四五日下部生瘡醫所不能療者
方
附子(一枚炮)藜蘆(一兩炙)桂心(一兩)巴豆(一兩去心皮熬)
右四味擣篩研巴豆如膏和散蜜丸如梧桐子空腹
服二丸熱在膈上不下飲半升熱飲投吐之後下下
部瘡自差神良病家嘗牽馬買藥因名牽馬丸老小
半之以意消息之忌野猪肉生葱狸肉蘆笋等物
又療若六七日熱盛心煩狂言見鬼者方
絞人糞汁飲數合服良(出第三卷中)
近效療天行三日外若忽覺心上妨滿堅硬脚手心熱
則變爲黃不療殺人秦芁湯方
秦芁(一兩)紫草(一兩)白鮮皮(一兩)黃芩(一兩)梔子
(一兩)
右五味切以水一大升半牛乳一大升煮取七合分
爲二服老小以意量之一劑不愈更喫一劑試有效
天行病方七首(此方兼療傷寒爲題云天行所以入天行部)
許仁則云此病方家呼爲傷寒有二種有隂有陽隂傷
寒者反於陽是也陽傷寒狀表裏相應心熱則口乾苦
肝熱則眼赤暈脾熱則穀道稍澀腎熱則耳熱赤肺熱
則鼻乾渴胃熱則嘔逆大腸熱則大便秘澀小腸熱則
小便赤少皮膚熱則脈洪數身體熱反此者乃隂傷寒
夫傷寒者則爲寒所傷也寒生隂隂主殺凡人隂陽調
則無病氣既爲寒所傷便致斯疾也
又論隂陽傷寒者則毒氣傷隂陽氣也人身中有隂陽
之氣隂陽者則寒熱也本以隂爲毒所傷則不能流行
陽熱獨王故天行多熱者也以病於諸病之中最難爲
療隂陽二病隂尤可憂耳時聞有此病而多倉卒死者
不少或由診候不能精審方藥未達指歸飲食乖宜寒
温失節故致爾自心不全甄别他醫難得精妙與其療
也寧可任之但能滋味適寒温將理中間冷暖守過七
日此最爲得計其中事須服藥不可徒然者惟多日大
便不通暫須一轉洩耳病經一二日覺身體壯熱頭痛
骨肉酸楚背脊強口鼻乾手足微冷小便黃赤此是其
候若如是宜先合煮桃柳等三物湯浴之方
桃枝(細切五斗)柳葉(細切五斗)酢漿水(一斗)
右藥先以水一石煮桃柳枝葉二物取七斗汁去滓
内醋漿水攪𢃄熱以浴浴訖拭身體令乾以粉摩之
勿觸風則於密處刺頭眼後兩邊及舌下血斷以鹽
末厭刺處則入被卧
又後服解肌乾葛等五物飲微覆取汗如病根輕者因
此或歇方
葛根(切五合)葱白(切一升)生薑(切一合)豉心(一升綿裹)粳米
(二合研碎)
右藥切以水五升煮取豉心以上四味取三升半汁
去滓内粳米屑煮令米爛帶熱頓啜候盡微覆取汗
無所忌
又依前浴等法不覺歇宜更作雞子湯重洩之方
新殼産雞子五枚
右各破頭瀉置一盞中别加一雞子水以筯攪令極
渾别用水一升煮極沸則投雞子於湯中微攪纔似
熟則瀉置椀中内少醬清似變腥氣帶熱啜令盡覆
使汗出
又依前雞子湯出汗汗洩當歇如不覺退合梔子等六
味散以下之方
梔子(三十枚擘)乾葛(五兩)茵蔯(二兩)蜀升麻(三兩)大黃
(五兩)芒硝(五兩)
右藥切合擣爲散以飲服三方寸匕服之須臾當覺
轉則利也如經一兩食頃不利且以熱飲投又不利
即斯須更服一方寸匕還以飲投得利爲度後適寒
温將息更不須服此也
又依前梔子等六味散取利復不覺退加嘔逆食不下
口鼻喉舌乾燥宜合生蘆根八味飲子細細服之方
生蘆根(切二升)生麥門冬(二升去心)生薑(五兩)人參(二兩)
知母(二兩)烏梅(十顆)白蜜(一合)竹瀝(三合)
右藥切以水八升煮取三升去滓内蜜瀝等攪令調
細細飲不限遍數冷煖亦不限食前後服此飲子雖
不能頓除熱病然於諸候不覺有加體氣安穩心腹
不冷意又欲得此飲任重合但依前服之如熱勢不
退心腹妨滿飲食漸少心上痞結則不可重服之
又依前生蘆根等八味飲子飲之諸狀不歇漸不下食
心腹結硬不得手近有時觸著痛不可忍既是熱病體
氣合熱骨肉疼痛脈合洪數口合苦爽食合嘔逆體氣
反凉脈反沈細飯食反下反不知痛惱大小便秘塞心
上如石痛不可近視脣急鼻張手眼尋繹狂言妄語此
由熱極將息酷冷飲食寢寐惟冷是求熱結在心無因
通洩如有此者十不救二三更不可以常途守之當須
作成敗計耳此非半夏等十味湯無奈之何其中有諸
狀與此無别但加身體黃眼白睛色如黃蘗此是急黃
如有亦不可守常法還宜合後湯救之方
半夏(五兩熊州者湯洗去滑汁盡疑熊字)乾薑(三兩)吳茱萸(二兩)桂
心(二兩)白术(三兩)細辛(三兩)柴胡(三兩)牡丹皮(三兩)
大黃(五兩)芒硝(二兩)
右藥切以水一斗煮取三升去滓内芒硝攪令消盡
分温三服每服如人行十里久若服一服利後須伺
候將息勿更進湯藥但研好粟米作汁飲細細與之
如覺利傷多可以酢飯止稠酢漿粥亦得忌羊肉餳
生葱生菜桃李雀肉胡荽等
又依前成敗計服半夏等十味湯後雖得毒熱勢退利
尚不休體力漸弱宜合人參等五味散細細服之方
人參(五兩)生犀角(末二兩)烏梅肉(三兩熬)生薑屑(三兩)
黃連(三兩去毛無亦可以龍骨四兩代之)
右藥擣篩爲散以飲服一方寸匕日三服稍加至二
匕忌猪肉冷水等(吳昇同)
天行嘔逆方七首
病源胃家有熱穀氣入胃與熱相并氣逆則嘔或吐下
後飲水多胃虛冷亦爲嘔也(出第九卷中)
廣濟療天行惡寒壯熱食則嘔逆前胡湯方
前胡(一兩)麥門冬(三兩去心)竹茹(二兩)橘皮(一兩)甘草
(一兩炙)生薑(二兩)生地黃(四兩切)
右七味切以水七升煮取二升三合絞去滓分温三
服服如人行六七里進一服忌海藻菘菜蕪荑熱麪
猪犬肉油膩(出第一卷中)
崔氏療天行數日或十許日而表不解心下有水熱毒
相搏遂嘔時復有欬者增損阮氏小青龍湯方
麻黃(二兩去節)芍藥(二兩)桂心(一兩)甘草(二兩炙)細辛(一兩)
右五味切以水六升煮取二升温服七合阮本湯方
等分雖未嘗用嫌其太温余增損其分兩以療十餘
人皆愈忌海藻菘菜生葱生菜等(出第一卷中)
近效療天行壯熱嘔逆不下食橘皮湯方
橘皮(三兩)生薑(四兩)茯苓(三兩)
右三味切以水五升煮取一升五合去滓分温五六
服中間任食一日服盡忌大酢蒜麪(李處儉張文仲等竝同出第九)
(卷中)
必效療天行嘔吐不下食方
取臘月兔頭并皮毛燒令烟盡擘破作黑灰擣羅
之以飲汁服方寸匕則下食不差更服燒之勿令
大耗無所忌比用頻效(出第一卷中)
救急療天行後嘔逆不下食食入則出方
取羊子肝如食法作生淡食不過三兩度則止(文仲)
(同)
又方
以雞子一枚於沸湯中煮三五沸則出水浸之外
寒内熱則吞之神效無所忌(竝出第一卷中)
集驗療天行後氣膈嘔逆不下食生蘆根湯方
燈心(一分)生麥門冬(十二分去心)人參(四分切)生蘆根(一大)
(握切)
右四味以水一大升煎取八合去滓分温三服
天行嘔啘方七首
病源伏熱在胃令人胷滿胷滿則氣逆氣逆則噦若大
下後胃氣虛冷亦令致噦也(出第九卷中)
肘後療嘔啘不止橘皮甘草湯方
甘草(一兩炙)橘皮(三兩)升麻(半兩)生薑(三兩)
右四味切以水三升煮取一升盡服之日三四作當
止忌海藻菘菜(文仲同出第二卷中)
文仲近效療嘔逆麥門冬飲子方
麥門冬(去心)蘆根人參(各二兩)
右三味切以水六升煮取二升七合去滓分温五服
徐徐服常用有驗
又方
飲生薑汁三二合大良
又方
枇杷葉去毛煮飲之作粥亦佳(出第一卷中)
又方
研油麻汁煮菉豆令爛取半升許以手掌大猬皮
燒作灰篩之内豆中和食(出第二卷中)
救急療天行乾嘔若噦手足逆冷薤豉粥方
薤白(切一升)香豉(一升)白米(四合)
右三味以水一升煮豉一沸漉去滓下薤及米煮爲
稀粥進兩椀良
又療天行後噦欲死兼主傷寒小半夏湯方
半夏(五兩洗去滑)生薑(八兩切令薄細勿令濕惡經水浸者爲好)
右二味各以水三升别煮各取一升半去滓二汁相
和一處共煮取二升分三服服相去如人行十里久
當令下食其噦不過俄頃則止近二公及任理居中
屬纊得之明奉御來彖執秘此方但止煮藥送來彖
與方郎中隣居後乃方便得之大良效忌羊肉餳(傷寒)
(論同竝出在第一卷中)
天行喉咽痛方二首
病源隂陽隔絶邪客於足少隂之絡毒氣上熏攻於喉
咽故痛或生瘡也(出第九卷中)
深師療天行毒病或下不止喉咽痛黃連馬通湯方
小豆(一升)黃連(一兩去毛)馬通汁(三升)吳茱萸(一兩)
右四味以馬通汁令煮取一升盡服不差復作有效
忌猪肉冷水(出第十四卷中)
古今錄驗青木香湯療春夏忽喉咽痛而腫兼下痢方
青木香(二兩)黃連(一兩去毛)白頭翁(二兩)
右三味切以水五升煮取一升半分温三服小兒若
服之一服一合忌猪肉冷水(出第三卷中)
天行衂血方四首
病源天行衂血者五藏熱結所爲心主於血邪熱中於
手少隂之經客於足陽明之絡故衂血衂者血從鼻出
也(出第九卷中)
深師療天行毒病鼻衂是熱毒血下數升者方
勿療自差亦無所苦亦可取好松烟墨擣之以雞
子白和丸丸如梧桐子大水下一服十丸竝無所
忌
又黃土湯療鼻衂去五藏熱氣結所爲或吐血者方
當歸甘草(炙)芍藥黃芩芎藭(各三兩)桂心(一兩)
生地黃(一斤)釡月下焦黃土(如雞子一枚碎綿裹)青竹皮(五兩)
右九味切以水一斗三升煮竹皮減三升去滓内諸
藥煮取三升分四服忌海藻菘菜生葱
又方
黃芩(四兩)
右一味切以水五升煮取二升分三服亦療婦人漏
下血
又療脈浮大鼻中燥如此必去血鼻衂方
灸兩臂中脈取止取臂脈法以鼻嗅臂點其鼻尖
所著處是穴兩臂皆爾(出第十四卷中)
天行口瘡及口乾苦方四首
病源發汗下後表裏俱虛而毒氣未盡熏於上焦故喉
口生瘡也(出第九卷中)
深師療天行熱盛口中生瘡酪酥煎丸
酪酥(三合)蜜(三合)大青(一兩)
右三味合煎三沸稍稍傅口以差爲度
又口瘡方
取蛇苺五升擣絞取汁稍稍飲之(竝出第十四卷中)
集驗療天行熱病口瘡升麻湯方
升麻(二兩)通草(四兩)射干(二兩)羚羊角(三兩屑)芍藥
(三兩)生蘆根(切一升)
右六味切以水七升煮取三升分爲三服如人行五
里更服(古今錄驗同)
又療天行熱病口苦下氣除熱喉中鳴石膏蜜煎方
石膏(半斤碎)蜜(一升)
右二味以水三升煮石膏取二升乃内蜜復煎取一
升去滓含如棗核許盡更含(千金同竝出第二卷中)
天行欬𠻳方五首
病源熱邪氣客於肺上焦有熱其人必飲水水停心下
則上乘於肺故上氣而欬也(出第九卷中)
廣濟療天行壯熱欬嗽頭痛心悶前胡湯方
前胡升麻(各八分)貝母紫菀(各六分)石膏(十二分碎綿裹)
麥門冬(八分去心)杏仁(三十枚去尖皮兩仁)竹葉(切一升)甘草(二分炙)
右九味切以水八升煮取二升五合絞去滓分温三
服相去如人行六七里進一服不吐利差忌海藻菘
菜油膩猪魚等
又療天行肺熱欬嗽喉有瘡地黃湯方
生地黃(切一升)升麻玄參芍藥柴胡麥門
冬(去心各八分)貝母(六分)竹葉(切一升)白蜜(一合)
右九味切以水九升煮取三升絞去滓内蜜再上火
煎三沸含咽其汁勿停中間不妨食不利忌蕪荑熱
麪猪犬肉油膩
又療天行後乍寒乍熱昏昏不省覺脅下痛百節骨痛
欬不能下食兼口舌乾生瘡柴胡湯方
柴胡(八分)升麻(六分)黃芩(六分)甘草(五分)石膏(十二)
(分碎綿裹)生麥門冬(六分去心)葱白(半分)香豉(六合綿裹)生薑(六分)
竹葉(切一升洗)
右十一味切以水九升煮取二升五合絞去滓分温
三服服别相去如人行六七里進一服不吐不利差
忌海藻菘菜熱麪油膩(竝出第一卷中)
集驗療天行病上氣欬嗽多唾黏涎日夜不定生薑煎
方
生薑(三兩去皮切如豆粒大)
右一味以餳半斤和微煎令爛每日無問早晚少少
含仍嚼薑滓一時嚥之
必效療天行病後因食酒麪肺中熱擁遂成欬不止方
桑白皮(十二分)桔梗(十分)肥乾棗(二十一枚擘)麻黃(六分去節)
曹州葶藶子(十分熬令紫色令爲膏湯成下)
右五味切先以水四升煮桑白皮等四味可取一升
半去滓下葶藶子膏更煎三五沸去滓分温五服空
心食後服或利勿怪忌猪肉油膩生冷果子等物
天行發斑方三首
病源夫熱病在表已發汗未解或吐下後熱毒氣不散
煩躁謬語此爲表虛裏實熱氣燥於外故身體發斑如
錦文凡發斑不可用發表藥令瘡開洩更增斑爛表虛
故也(出第九卷中)
肘後比歲有病天行發斑瘡頭面及身須臾周匝狀如
火瘡皆戴白漿隨決隨生不即療劇者數日必死療得
差後瘡瘢紫黯彌歲方滅此惡毒之氣也世人云以建
武中於南陽擊虜所得仍呼爲虜瘡諸醫參詳作療用
之有效方
取好蜜通身摩瘡上亦以蜜煎升麻數數拭之亦
佳
又方
以水濃煮升麻漬綿洗之苦酒漬煮彌佳但燥痛
難忍也(竝出第二卷中)
文仲陶氏云天行發斑瘡須臾遍身皆戴白漿此惡毒
氣方
云永徽四年此瘡從西域東流於海内但煮葵菜
葉蒜虀啖之則止鮮羊血入口亦止初患急食之
少飯下菜亦得(出第二卷中)
天行發瘡豌豆疱瘡方一十二首
病源夫表虛裏實熱毒内盛攻於藏腑餘氣流於肌肉
遂於皮膚毛孔之中結成此瘡重者匝遍其身狀如火
瘡若根赤頭白則毒輕若色紫黑則毒重其瘡形如豌
豆亦名豌豆瘡脈洪數者是其候也(出第九卷中)
千金療人及六畜天行熱病豌豆瘡方
濃煮黍穰汁洗之若是穄穰則不差瘡若黑者擣
蒜封之又煮乾芸臺汁洗之
又方
眞波斯青黛大如棗水服之差
又熱病後發豌豆瘡方
黃連三兩去毛水二升煮取八合頓服之忌猪肉
冷水
又若赤黑發如疥大者方
煎羊脂摩傅之
又方
青木香二兩水三升煮取一升頓服之效
又方
小豆屑和雞子白傅之
又方
以月布拭之
又療豌豆瘡初發覺欲作者方
煮大黃五兩服之(延年同)
又療瘡出煩疼者木香湯方
青木香(二兩)丁香(一兩)薰陸香(一兩)白&KR0552;(一兩)麝
香(二分)
右五味以水四升煮取一升半分再服熱盛者加一
兩生犀角如無犀角以升麻代之如病輕去&KR0552;石大
神效
又方
瘡上以芒硝和猪膽塗勿動痂落無瘢仍卧黃土
末上良此病小便澀有血者中壞瘡皆黑靨不出
膿死不療
又内發瘡盛方
醋四合大猪膽一具
右二味煎三沸一服一合日五服良驗(竝出第十卷中)
延年療天行壯熱頭痛發瘡如豌豆遍身大青湯方
大青(三兩)梔子(二七枚擘)犀角(屑一兩)豉(五合)
右四味切以水五升煮取二升分三服服之無所忌
古今錄驗水解散療天行熱氣則生疱瘡疼痛解肌出
汗方(出翟世平)
麻黃(一兩去節)黃芩(三分)芍藥(二分)桂心(二分)
右四味擣篩煖水解服二方寸匕覆令出汗日再服
差者減之忌海藻菘菜生葱(延年同出第二卷中一方有大黃三分甘草二)
(分)
天行虛煩方二首
病源夫天行病隂氣少陽氣多故身熱而煩其毒氣在
於心腑而煩者則令人悶而欲嘔若其人胃内有燥糞
而煩者則謬語時繞臍痛腹滿皆當察其證候也(出第九卷)
(中)
文仲療天行表裏虛煩不可攻者但當與竹葉湯方
竹葉(二把)石膏(碎綿裹一升)麥門冬(去心一升)半夏(半升洗)人
參甘草(各二兩)
右六味切以水一斗煮取六升去滓内粳米一升煮
米熟去之分五服嘔者與橘皮湯湯方在上嘔啘篇
中不愈者重作此宫泰數用甚效若傷寒後虛煩亦
宜服此方是仲景方忌羊肉海藻菘菜餳
又療虛煩不可攻方
青竹茹(二升)
右一味以水四升煎至三升去滓分温五服徐徐服
之
天行狂語方三首
病源夫病熱盛則弃衣而走登高而歌或至不食數日
踰垣上屋所上非其素時所能也病反能者皆隂陽氣
爭而外并於陽四肢者諸陽之本也陽盛則四肢實實
則能登高而歌熱盛於身故棄衣而走陽盛故妄言罵
詈不避親疎大熱遍身狂言而妄見妄聞也(出第九卷中)
千金水道散療天行病煩熱如火狂言妄語欲走方
白芷(一兩)甘遂(二兩熬)
右二味擣篩以水服方寸匕須臾令病人飲冷水腹
滿則吐之小便當赤也一名濯腹湯此方療大急者
(出第十卷中文仲范汪同)
又五苓散主天行熱病但狂言煩躁不安精采言語與
人不相主當方
猪苓(二分)白术(三分)澤瀉(五分)茯苓(三分)桂心(二分)
右五味擣篩爲散水服方寸匕日三服多飲煖水汗
出愈忌大醋生葱桃李雀肉等(張仲景論深師同出第九卷中)
古今錄驗療天行壯熱狂言謬語五六日者方
雞子(三枚)芒硝(方寸匕)井花水(一杯)
右三味合攪盡服之心煩下則愈(出第三卷中)
天行熱毒攻手足方五首
病源熱毒氣從藏腑中出攻於手足則焮熱赤腫疼痛
也人五藏六腑井滎輸皆出於手足指故此毒從内而
出攻於手足也(出第九卷中)
肘後療天行病毒熱攻手足疼痛赤腫欲脫方
鹽豉及羊肉一斤以來
右三味以水一斗煮肉熟以汁看冷煖漬手足日三
度差(范汪同)
又方
細剉黃蘗五斤許以水三斗煮漬之必效亦治攻
隂腫
又方
作坎令深三尺大小容兩足燒坎中令熱以酒灌
坎中著屐踞坎上衣壅勿令氣泄日再作之
又方
煮羊桃葉汁漬之加少鹽尤好(竝出第二卷中)
崔氏療天行熱毒攻手足方
猪蹄一具去毛剉碎合葱白一握切以水一斗煮
熟去滓内少鹽以漬之(肘後同出第一卷中)
天行大小便不通脹滿及澀方四首
病源天行大小便不通此由脾胃有熱發汗大過則津
液竭津液竭則胃乾燥結熱在内故大便不通又汗後
津液虛少其人小腸有伏熱故小便不通(出第九卷中)
廣濟療天行熱氣惡寒頭痛壯熱大小便澀柴胡散方
柴胡(八分)茵蔯(十分)青木香(十分)黃芩(八分)土瓜
根(十分)白鮮皮(八分)梔子仁(十分擘)大黃(二十四分)芒硝
(十二分)
右九味擣爲散平辰空肚以新汲水服五六錢匕少
時當三兩行微利利後煮葱豉稀粥食之熱如未歇
明辰更服四錢匕熱歇停藥忌熱食猪犬肉油膩等
又療天行惡寒壯熱頭痛大小便赤澀不下食飲柴胡
湯方
柴胡(七分)茵蔯(七分)大黃(十二分别漬)升麻(七分)梔子
(四枚擘)芒硝(四分湯成下)芍藥(七分)黃芩(十二分)
右八味切以水四升先漬藥少時猛火煮取一升五
合分温三服服别相去如人行六七里喫一服以快
利爲度第二服則利更不須服之忌熱食炙肉蒜粘
食(竝出第一卷中)
近效主天行後兩脅脹滿方
熬鹽熨之如小便澀亦用鹽熨臍下如水腫以穀
枝汁服愈大效
集驗療天行病腹脹滿大小便不通滑石湯方
滑石(十四分研)葶藶子(一合紙上熬令紫色擣)大黃(二分切)
右三味以水一大升煎取四合頓服兼擣葱傅小腹
乾即易之效(肘後崔氏同無大黃)
天行熱痢及諸痢方四首
病源此由熱氣在腸胃挾毒則下黃赤汁也又熱毒傷
於腸胃故下膿血如魚腦或爛肉汁壯熱而腹絞痛此
温毒熱氣所爲也(竝出第九卷中)
深師療天行毒病酷熱下痢七物升麻湯方
升麻當歸黃連(去毛)甘草(炙)芍藥桂心
黃蘗(各半兩)
右藥切以水三升煮取一升頓服之忌海藻菘菜猪
肉冷水生葱等物
又天行諸下悉主黃連湯方
黃連(三兩去毛)黃蘗(二兩)當歸(二兩)
右三味以水六升煮取三升去滓内蜜一合微火煎
取二升半分三服良驗忌猪肉冷水(竝出第十四卷中一方有龍骨)
(一兩)
范汪療天行熱毒下痢赤白久下膿血及下部毒氣當
下細蟲如布絲縷大或長四五寸黑頭銳尾麝香丸方
麝香(一分)附子(二分炮)雄黃丹砂乾薑(各二分)
右五味各擣下篩訖復更合治之蜜和爲丸如小豆
大飲下一丸老少半之效驗忌猪肉生血等(出第三十三卷)
(中)
甲乙方療天行熱病差後痢膿血不止方
龍骨(一兩)
右一味擣研爲末米飲下一錢不計時節日三服佳
天行&KR0630;瘡方八首
病源毒熱結在腹内穀氣衰毒氣盛三蟲動作食人五
藏多令泄痢下部瘡痒若下脣内生瘡但欲寐者此蟲
食下部也重者肛爛見五藏(出第九卷中)
深師療天行下部瘡爛方
烏梅(二七枚去核)大蒜(二七枚)屋塵(半升篩取細者)
右三味擣篩爲散苦酒一升和調於銅器中煎成丸
作長挺内下部(范汪同出第十四卷中)
范汪療人下部中痒方
蒸棗取膏以水銀熟研丸之令相得長二三寸以
綿薄裹内大孔中蟲出差
又療穀道中瘡方
以水中荇葉細擣綿裹内下部日三(肘後同)
又療天行&KR0630;蟲食下部生瘡雄黃兌散方
雄黃(半兩)青葙子(三兩)苦參黃連(各三兩)桃仁
(一兩半去皮尖及兩仁熬)
右五味合擣篩綿裹如半棗核大内下部亦可米汁
服方寸匕日三服忌猪肉冷水及熱麪炙肉蒜等物
又桂枝湯療天行&KR0630;病方
桂心(二兩)小藍(二兩)
右二味㕮咀以水一斗煮取二升半内猪肝十兩去
上膜細研著湯中和令相得臨時小温若毒悉在腹
内盡服之在下部者三分藥中用一分竹筒内下部
中服藥一時間當下細蟲如髮大五六升小兒半作
之忌生葱(竝出第三十三卷中)
文仲姚氏療天行病&KR0630;下部生瘡方
濃煮桃皮煎如糖以綿合導下部中若口中生瘡
含之(肘後范汪同出第二卷中)
甲乙方療天行病有&KR0630;蟲蝕下部生瘡青葙子散方
青葙子(一兩)雚蘆(二兩)狼牙(一兩)橘皮(一兩)苦參
(三兩)
右五味擣篩爲散米飲和服方寸匕日三服未差更
服以差爲度
又療天行痢膿血下部生&KR0630;蟲黃連丸方
黃連(三兩末生用)蠟(一兩)烏梅肉(三兩熬末)
右三味鎔蠟和蜜爲丸如梧子大空心米飲下三十
丸再服加至四十丸差忌猪肉冷水
天行隂陽易方二首
病源天行隂陽易病者是男子婦人天行病新差未平
復而與交接得病者名爲隂陽易也其男子病新差未
平復而婦人與之交接得病者名爲陽易其婦人新病
差未平復男子與之交接得病者名爲隂易若二男二
女竝不相易所以呼爲易者隂陽相感動其毒度著於
人如換易也其病狀身體熱衝胷頭重不能舉眼中生
眵四肢拘急小腹絞痛手足拳皆即死其亦有不即死
者病苦小腹裏急熱上衝胷頭重不欲舉百節解離經
脉緩弱血氣虛骨髓竭便噓噓吸吸氣力轉少著牀不
能摇動起止仰人或歲月方死(出第九卷中)
深師療丈夫得婦人隂易之病若因房室及諸虛勞少
腹堅絞痛隂縮困篤欲死方
灸隂頭一百壯便差可至三百壯皆愈良無比後
生子如故無妨(范汪同無所忌)
又療隂陽易病方
取豚卵二枚温令熱酒吞之則差(出第十四卷中)
天行虛羸方二首
病源夫人榮衛先虛復爲邪熱所中發汗吐下之後經
絡損傷隂陽竭絶虛邪始散眞氣尚少五藏猶虛穀神
未復無津液以榮養故虛羸而生衆病焉(出第九卷中)
崔氏療煩躁而渴不止惡寒仍熱盛者竹葉湯常用亦
佳不徒療天行凡虛羸久病及瘧後胷上痰熱者服之
皆妙方
甘草(二兩炙)棗(十五枚擘)半夏(一兩洗)芍藥(三兩)前胡(一兩)
黃芩(一兩)小麥(五合)人參(二兩)粳米(一升)知母(二兩)
麥門冬(四合去心)栝蔞(一兩)生薑(四兩)竹葉(一把須以竹蓧飲代)
(水煮湯不用其葉)
右十四味切以竹蓧飲一斗五升煮取五升分三服
若非天行而虛羸久病胷生痰熱亦可服之加黃耆
二兩除黃芩減知母一兩除栝蔞用之大效忌羊肉
海藻菘菜餳(出第一卷中)
千金補虛大病後不足萬病虛勞同此方
取五歲以上七歲以下黃牛新生者乳一升以水
四升煎取一升如人肌稍稍飲之不得過多十日
不住服佳(出第十卷中)
天行差後禁忌方二首
集驗云凡熱病新差及大病之後食猪肉及腸血肥魚
油膩等必大下痢醫不能療也必至於死若食餅餌粢
黍飴脯鱠炙棗栗諸果及堅實難消之物胃氣尚虛弱
不能消化必更結熱適以藥下之則胃中虛冷大利難
禁不下必死下之復危皆難救也熱病之後多坐此死
不可不慎也病新差但得食糜粥寧可少食令饑慎勿
飽不得他有所食雖思之勿與引日轉久可漸食羊肉
糜若羹汁兔雉鹿肉慎不可食猪犬肉也新差後當静
卧慎勿令人梳頭洗面非但體勞亦不可多言語用心
使意勞凡此皆令勞復故督郵顧子獻得病已差未健
詣華旉視脈旉曰雖差尚虚未復陽氣不足勿爲勞事
餘勞尚可御内即死臨死當吐舌數寸其妻聞其夫病
除從百餘里來省之止宿交接中間三日發病舌出數
寸而死病新差未經百日氣未平復而以房室者略無
不死也蓋正疾愈後六十日已能行射獵以房室則吐
涎而死及熱病房室名爲隂陽易之病皆難療多死近
者有士大夫小得傷寒發汗已十餘日能乘馬往來自
謂平復故以房室則小腹急痛手足拘拳而死(出第二卷中千)
(金同)
深師說天行病未復(彊食黃花菜手足稍重一方云青花)天行病差(食䱉鱠必)
(變成癡又食鱯魚肉結氣不化)天行病差(飲酒合隂陽復必死)天行病損未滿三
月日(食鯔䱉肉則復下血食鹽豉令人四肢不舉)天行病差(食諸菜有花者三年肌膚不充)
天行病未好時(食生瓜芥三月流腫也)天行病差(食菜合隂陽復必死出第十四)
(卷中)千金天行病差(後未滿五日食一切肉麪者病更發困)天行病差(食芥鱠作)
(疽)天行病差(新起飲酒及食薤菜病更發)天行病新差(食生魚鮓下痢必不止)
天行病差(食生菜顔色絶身不平復)天行病新汗解(飲冷水者損心包令人虛不復)
天行病未復(食犬肉幷葫荽合食之復則死)天行病差(食生棗及羊肉者膈上作熱蒸)
天行新差(食犬肉羊肉作骨中蒸熱)天行病差(食魚肉并瓜生菜令人身腫)天行
病差(食蒜膾者病發大困出第十卷中)
天行勞復食復方六首
病源夫病新差血氣尚虛津液未復因即勞動更成病
焉若言語思慮則勞傷於神梳頭澡洗則勞於力未堪
勞而強勞之則生熱熱氣既還入經絡復爲病者名曰
勞復又病新差脾胃尚虛穀氣未復若食肥肉魚膾餅
棗栗之屬則未能消化停積在於腸胃使脹滿結實因
更發熱復爲病者名曰食復(竝出第九卷中)
廣濟療患天行熱氣差後勞發頭痛如初病者鼠矢湯
方
雄鼠屎(三七枚熬末湯成下)乾葛(二兩)梔子(十四枚擘)葱白(一升)
豉(八合)
右五味切以水三升煮取一升七合去滓内鼠屎末
分温二服服别相去如人行六七里微汗内消不利
忌如藥法
又療患數日復勞發者枳實湯方
枳實(三枚炙)梔子(十四枚擘)葱白(切一升)香豉(半升)鼠屎(二七枚)
右五味以水一斗煎取二升五合分温三服服别相
去如人行六七里進一服内消不利忌如藥法(竝出第一)
(卷中)
深師竹葉湯療天行後虛熱牽勞食復四肢沈重或一
卧一起氣力吸吸羸弱方
竹葉(一把)小麥(一升)甘草(一兩炙)石膏(二兩碎)茯苓(二兩)
半夏(一升洗去滑)前胡(二兩)知母(二兩)黃芩(二兩)人參
(二兩)生薑(四兩)大棗(二十枚擘)
右十二味切以水一斗二升煮竹葉小麥減四升去
滓内藥煮取三升分三服忌海藻菘菜醋物羊肉餳
等物
備急療勞復方
以粉三升以煖飲和服厚覆取汗又以水和胡粉
少許服之亦佳(出第一卷中)
延年葛根飲主熱病勞復身體痛天行壯熱煩悶葛根
湯方
葛根(一兩)葱白(一握)豉(半升)米(一合)
右四味先切葛根以水九升煮取七升則内葱白更
煮取四升去葛及葱滓訖則内䜴及少許米煮取三
沸竝濾去米等滓分四服當有汗出即差明旦又更
作服忌猪肉蒜等(竝出第九卷中)
必效療天行勞復鼠矢湯方
雄鼠屎(五枚兩頭尖者)豉(一升)梔子(二十枚擘)枳實(三枚中破炙令黃)
右四味以水五升煮取二升四合分四服相去十里
久若覺大便澀加大黃二兩(出第一卷中)
天行差後勞發方五首
許仁則云此病復發不但起動勞役或因飲食稍多或
因言語過分或緣視聽不節或爲動轉不常皆成此復
若復甚者乃至不救劇於初得病時不可以復發而云
輕易勞復狀一如傷寒初有如此者宜合葱白等七味
飲服之漸覆取汗方
葱白連鬚(切一升)乾葛(切六合)新豉(一合綿裹)生薑(切二合)生
麥門冬(去心六合)乾地黃(六合)勞水八升此水以杓揚
之一千過
右藥用勞水煎之三分減二去滓分温三服相去行
九里如覺欲汗漸漸覆之兼主傷寒忌蕪荑
又依前葱白等七味飲服之得可但適寒温將息以取
安穩若不覺可宜合萎蕤等五味飲子服之方
萎蕤(五兩切)葱白(切一升)豉(一升綿裹)粳米(三合研碎)雄鼠屎(七枚)
(末之)
右藥以水七升先煮豉以上取四升汁去滓内粳米
屑煮米爛訖内鼠屎末攪調頓服覆被安卧取汗差
又凡天行病差後凖常合漸健能行履遂過限不堪起
動體氣虛羸每覺頭痛唇口乾乍寒乍熱發作有時或
雖能行動運轉然每作時節有前狀者名天行後不了
了有此宜合地骨白皮等五味飲子白薇等十味丸方
細細服之
地骨白皮(三兩)知母(三兩)麥門冬(五兩去心)竹瀝(一升)
白蜜(三合)
右藥切知母以上和麥門冬然後以水六升煮取二
升去滓内竹瀝蜜攪調分温三服服相去如人行十
里久如覺虛不能空腹頓盡欲間食服亦佳兼主傷
寒
又若服前地骨白皮等五味飲子不可雖可不能全退
宜合白薇等十味丸方
白薇(三兩)知母(四兩)地骨皮(三兩)乾地黃(六兩)麥
門冬(五兩去心)甘草(四兩炙)蜀&KR0238;(三兩)萎蕤(三兩)橘皮(二兩)
人參(三兩)
右藥細切合擣篩絹羅爲散蜜和丸如梧桐子大初
服以飲下十五丸日再服稍加至三十丸服經三數
日後自候腹中若覺熱則食前服如不能以空飲下
藥宜合烏梅等四味飲下前丸忌菘菜海藻蕪荑等
烏梅飲方
烏梅(十枚)萎蕤(五兩)生薑(五兩)白蜜(一合)
右藥切以水六升煮三味取二升去滓内白蜜攪調
細細用下前丸多少冷煖以意斟酌縱不下丸但覺
口乾渴則飲之(吳昇同)
外臺秘要方卷三
