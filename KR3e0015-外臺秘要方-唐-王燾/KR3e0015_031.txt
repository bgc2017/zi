外臺秘要方卷二十七
唐王燾撰
諸淋方三十五首
病源諸淋者由腎虚而膀胱熱故也膀胱與腎為表裏
俱主水水入小腸下於胞行於隂為溲便也腎氣通於
隂隂津液下流之道也若飲食不節喜怒不時虚實不
調則腑藏不和致腎氣虚而膀胱熱也膀胱津液之腑
熱則津液内溢而流於睾水道不通水不上不下停積
於胞腎虚則小便數膀胱熱則水下澁數而且澁則淋
瀝不宣故謂之淋其狀小便出少起數少腹弦急痛引
於臍又有石淋勞淋血淋氣淋膏淋諸淋形證各隨名
具說於後章而以一方療之者故謂諸淋也其湯熨針
石别有正方補養宣導今附於後養生方導引法云偃
卧令兩足布膝頭斜踵置鳩口内氣振腹鼻出氣去淋
數小便又去石淋莖中痛又云蹲踞高一尺許以兩手
從外屈膝内入至足趺上急手握足五指極力一通令
内曲以利腰髖療淋也(出第十四卷中)
廣濟療患淋來積年比醫療不能得愈或十日五日一
發即有可時今年因病更頻數二十日來不定方
滑石冬葵子(各八分)瞿麥石韋(各五分去)
(毛)蒲黃(六分)陳橘皮(四分)芍藥
茯苓芒硝(各六分)子芩(六分)
右十味擣篩為散空腹煮後飲子服方寸七日二服
漸加至一匕半忌熱麫炙肉醋蒜等
又飲子方
桑白皮(六分)通草百合(各八分)白茅根(一分)
右四味細剉以水四升煮取二升去滓温下前散藥
口乾渴含之亦得也
又療淋小便不通六七日方
滑石(五兩)通草(三兩)瞿麥(三兩)冬葵子(一兩)
茅根(一升)石葦(三兩去毛)芒硝(二兩)
右七味切以水九升煮取二升八合去滓内芒硝分
温三服每服如人行六七里進一服以微利為度忌
如前(並出第四卷中)
范汪療淋方
取蘩縷草滿兩手把以水煮服之可常作飲勿不
飲也
又方
煮莵絲子服之如蘩縷法
又方
露蜂房燒飲之取如椀大者妙
又方
雞子二枚去白黃以鹽内殼中使滿以三升水漬
一升豉絞取汁取殼中鹽投汁中攪令調盡服之
又方
滑石海蛤雞子壳(各等分)
右三味搗篩為散以飲服半錢匕日三服漸加至一
錢七甚良
又方
取地麥草一名地膚草二七把以水二升煎之亦
可長服一法旦漬豉汁飲之良
又療淋利小便葵子散方
葵子(半升)滑石(二兩)石南葉(一兩)地榆(三兩)
石韋(一兩去毛)通草(一兩)
右六味擣篩為散飲服方寸七日三服良
又療淋莖中有石方
取雞屎白半升暴乾熬之令香擣篩為散以酪(一云)
(酢)漿飲方寸七日三服到一二日當下石即愈
又療淋師所不能療者神方
取葛上亭長生折斷腹腹中有白子如小米長二
三分取著白板子上隂乾燥二三日藥成若有人
患十年淋服三枚八九年以還服二枚服時以水
著小杯中水如棗許内藥盞中半食頃以瓜甲研
當令扁扁見於水中仰頭令人寫入咽喉中勿令
近牙近則著牙齒間不盡得入咽之也藥雖微小
下喉自當覺至下焦淋所有頃藥作大煩急不可
堪者飲麥乾飯汁藥勢止也若無麥乾飯汁但水
亦可耳老小服三分之一藥當下淋如膿血連連
爾石去者或如指頭或青或黃男女服之皆愈并
療婦人産生後餘疾積聚或成帶下服之亦愈此
蟲正月二月為芫青三月為王不留行四月五月
六月為葛上亭長七月為班猫九月十月為地膽
隨時變耳亭長時頭當赤身黑若淋不止以意節
度更增服之(並出第六十五卷中)
小品地膚湯療下焦諸結熱小便赤黃數起出少大痛
或便血温病後餘熱及霍亂後當風取熱過度飲酒房
勞及步行冒熱冷飲逐熱熱結下焦及乳石熱動關格
少腹堅胞脹如斗大諸淋服之即通方
地膚草(三兩)知母猪苓(去皮)瞿麥
黃芩升麻通草(各二兩)海藻(一兩)
葵子一(升)枳實(二兩炙)
右十味切以水九升煮取三升分為三服大小便皆
閉者加大黃三兩婦人房勞腎中有熱小便難不利
腹滿痛脉沉細者加猪腎一具(千金同崔氏云若加猪腎先以水一斗半)
(煮取一斗内藥煎)
又療淋榆皮湯方
榆皮(半斤)滑石(二兩一方一兩)黃芩(一兩一方二兩)甘草(炙)
瞿麥(各二兩)葵子(一升)
右六味切以水一斗煮取三升温服一升旦服忌海
藻菘菜(並出第四卷中)
集驗療淋方
以比輪錢三百文以水一斗煮取三升飲之神效
(肘後同千金治氣淋通按比輪錢未詳)
又方
取牛耳中毛燒灰服半錢七立愈(文仲必效同)
又方
燒頭髮灰服之良(文仲同並出第五卷中)
千金療淋痛方
滑石(四兩)貝子(三十枚燒)茯苓白术
通草芍藥(各二兩)
右六味擣篩為散酒服方寸七日二服大良
又方
葵子(五合)茯芩白术當歸(各二兩)
右四味切以水七升煮取三升分三服(范汪同)
又方
栝樓滑石石葦(去毛各二兩)
右三味為散以大麥粥飲服方寸七日三服良
又方
蜀葵根(八兩)大麻根(五兩)甘草(一兩炙)貝子(五合燒)
通草(二兩)茅根(三斤)石首魚頭石(四兩)
右七味切以水一斗二升煮取五升分為五服日三
夜二服亦主石淋
又方
取細白沙三升一味熬令極熱以酒三升淋取汁
一合服之(一云頓服)
又方
榆皮(一斤)車前子(一升)冬瓜子(一升)鯉魚齒
桃膠地麥草通草(各二兩)瞿麥(四兩)
右八味切以水一斗煮取三升分三服日三服
又療卒淋方
灸外踝尖七壯
又方
取石首魚頭石末水服方寸七日三服
又方
鯉魚齒燒灰末酒服方寸七日三服(並出第二十一卷中)
崔氏療淋散方
石韋(洗刮去毛)大蟲魄(一兩研)滑石(一兩半)當歸
芍藥黃芩冬葵子瞿麥(各一兩)
亂髮(三團如雞子大燒灰)茯苓(一兩半)
右十味擣篩為散服方寸匕日二服(出第四卷中通按大䖝魄即琥)
(珀)
古今錄驗療淋瞿麥散方(主簿甄權處)
瞿麥石韋(去毛)滑石車前子
葵子(各四兩)
右五味擣篩冷水服方寸七日三服增至三七
又方
取生續斷絞汁一升服之
又療淋滑石湯方
滑石(一兩)榆白皮(二兩)石韋(一兩去毛)地麥草(二兩)
葵子(二兩)
右五味切以水一斗煮取四升分四服日再服甚良
又療淋榆皮湯方
瞿麥(二兩)防葵(一兩)榆白皮(一兩)葵子(一升)
滑石(二兩一方四兩)黃芩(一兩一方二兩)甘草(二兩一方一兩炙)
右七味切以水一斗煮取三升分二服
又方
取附舡底苔大如鴨子以甌半水煎取一甌頓服
日三服(千金治氣淋並出第二十六卷中)
近效療淋方
葵子(一升)
右一味以水三升煮取二升去滓分温服(煎茅根飲之亦佳)
又方
人參(六分)厚樸(三分炙)粟米(二合)
右三味切以水三升煮取七八合以新布絞去滓分
温三服服别相去如人行七里
又方
茯苓地骨皮(各三兩)甘草(炙)黃芩
前胡生薑(各二兩)麥門冬(八兩去心)竹葉(切一升)
蒲黃(二兩)
右九味切以水九升煮二升六合去滓分為三服
五淋方三首
集驗論五淋者石淋氣淋膏淋勞淋熱淋也石淋之為
病小便莖中痛尿不得卒出時自出痛引少腹膀胱裏
急氣淋之為病小便難常有餘瀝膏淋之為病尿似膏
白出少腹膀胱裏急勞淋之為病倦即發痛引氣衝小
便不利熱淋之為病熱即發其尿血後如豆汁狀畜作
有時五淋各異療方用雜故不載也(並出第五卷中)
范汪療五淋方
䗪蟲(五分熬一作蝱虫)班猫(二分去趐足熬)
地膽(二分去足熬)猪苓(三分)
右四味擣篩為散每服四分七日進三服夜二服但
少腹有熱者去猪苓服藥二日後以器盛小便當有
所下肉淋者下碎肉血淋者下如短繩若如肉膿氣
淋者下如羹上肥石淋下石或下砂劇者十日即愈
禁食羹猪肉生魚葱鹽醋以小麥汁服之良
又療五淋神良延命散方
滑石礜石(燒半白)石膏車前子
露蜂房(炙并白子用之)貝子(擣著苦酒中二三宿取細者用之)
栢子仁魚齒(擣令熟)雞矢白苦瓠中穰
(并子熬)特牛隂頭毛(燒)芒硝(熬令汁盡)
(各一分)白雞肶胵裏黃皮(熬)婦人隂上
毛(二分燒一本無)
右十四味擣篩為散每服半錢七加至一錢七日三
夜一服以葵子飲下之三日愈甚者不過六七日愈
小便以器盛之當見石及諸物也(並出第十五卷中)
必效療五淋方
白茅根四斤剉之以水一斗五升煮取五升去滓
分三四服(肘後千金同出第三卷中)
石淋方一十六首
病源石淋者淋而出石也腎主水水結則化為石故腎
客砂石腎虚為熱所乘熱則成淋其病之狀小便則莖
裏痛溺不能卒出痛引少腹膀胱裏急砂石從小便道
出甚者塞痛令悶絶(出第十四卷中)
范汪療石淋方
鼈甲燒灰擣篩為散酒服方寸匕頻服數劑當去
石也(肘後同)
又方
取人家籬牆上連蔓葎闊掘出見其根挽斷以杯
於坎中承其汁服之一升石自當出若不出更服
一升
又方
取車前子二升用絹囊盛之以水八升煮取三升
去滓頓服之移日又服石當下也宿勿食服之神
良(肘後千金同)
又方
栢子仁芥子滑石(各等分)
右三味擣篩為散以麥汁飲服方寸七日三服已效
又方
牛角燒灰服方寸七日五六服任意飲酒
又方
瞿麥子擣為末酒服方寸七日三服至一二日當
下石又香薷𢷬作屑以酢漿飲服方寸七日三至
二三日當下石(並出第十五卷中)
小品療石淋方
浮石取滿一手擣為末以水三升苦酒一升煮取
二升澄清温服一升不過再三服石即出(古今錄驗千金)
(崔氏同出第四卷中)
集驗療石淋方
鯉魚齒一升貝齒一升擣篩以三歲苦酒和分為
三服宿不食旦服一分日中服一分暮服一分(古今)
(錄驗范汪同)
文仲石淋方
桃膠如棗大夏月著三合冷水中冬月以湯三合
和之一服日三當下石石盡即止(千金古今錄驗同)
又方
濃煮車前草汁飲之良也(古今錄驗同出第四卷中)
古今錄驗療石淋及諸淋方
石首魚頭石(十四枚)當歸(等分)
右二味擣篩為散以水二升煮取一升頓服立愈單
用魚頭石亦佳
又石淋石韋散方
石韋(去毛)滑石(各三分)
右二味擣篩為散用米汁若蜜服一刀圭日二服(范汪)
(同)
又方
取生葎葉擣絞取汁三升為三服石自出(范汪同)
又滑石散療石淋莖中疼痛瀝瀝晝夜百餘行内出石
及血方
滑石(二十分)石韋(去毛)當歸通草
地膽(去足熬)鍾乳(研各二分)車前子(三分)瞿麥
蛇床子(二分)細辛蜂房(炙各一分)
右十一味為散以葵汁麥粥服方寸七日三
又療石淋瀝瀝莖中痛晝夜百行或血出延命散方
滑石牛角䚡(燒灰)芒硝(各二兩)瞿麥(三兩)
車前子露蜂房(炙)貝子(燒)栢子仁
魚齒(炙)雞矢白苦瓠子(燒)牛隂頭毛
(各一兩)婦人隂上毛(二分一本無)
右十三味擣篩為散以葵汁服方寸七日三服
又療石淋方
取雞子陳者一枚用苦酒一升以雞子合苦酒置
器中以油紙三四重密封頭不令水得入沉井中
一宿平旦取剥去皮吞其黃石即消去(並出第二十六卷中)
血淋方五首
病源血淋者是熱淋之甚者則尿血謂之血淋心主血
血之行身通遍經絡循環腑藏勞熱甚者則散失其常
經溢滲入胞而成血淋也(出第十四卷中)
廣濟療血淋不絶雞蘇飲子方
雞蘇(一握)竹葉(一握切)石膏(八分碎)生地黃(一升)
(切)蜀葵子(四分末湯成下)
右五味以水六升煮取二升去滓和葵子末分温二
服如人行四五里久進一服(古今錄騐范汪同)
又療血淋小便磣痛方
雞蘇(二兩)滑石(五兩碎)生地黃(半斤)小蘇根(一兩)
竹葉(二兩)通草(五兩)石膏(五兩碎)
右七味細剉以水九升煎取三升去滓分温三服如
人行四五里進一服(並出第四卷中)
千金療血淋方
石韋(去毛)當歸芍藥蒲黃(各等分)
右四味為散酒服方寸七日三服(肘後文仲同出第二十一卷中)
備急陶氏療淋下血二升者方
取苧麻根十枝以水五升煮取二升一服血止神
騐(肘後古今錄騐同)
又方
灸足大指前節上十壯良(並出第六卷中)
小便赤色如紅方三首
延年論曰療小便赤色如淺紅花汁此是憂愁驚恐心
氣虚熱客邪氣與熱摶於心所以小便赤心主南方火
王在四月五月六月其色赤驚恐動於心心不受邪邪
即𫝊於小腸滲入胞中所以小便赤此為微邪其病猶
輕今服丸子即得漸差心即是火火惡於清清即是水
水能滅火既損心氣即不得食熱及冷水并勿憂愁如
不慎恐小便色赤如血漸即難愈今處乾地黃丸補心
神益脾氣散客熱自然調和小便色即自變如常第一
不得憂愁在心并勿食熱食及冷水等方
乾地黃黃芪(各六分)防風遠志
茯神括樓子芩(各四分)鹿茸(炙三分)
龍骨(四分五色者)人參(五分)滑石(十二分)石韋(湯漬一宿)
(刮去皮)當歸(各二分)芍藥蒲黃
甘草(炙)戎鹽(各三分)車前子(八分)
右十八味篩為末以蜜及棗膏各半相和煎令消散
和藥為丸如梧桐子大每食後少時以粥清下十丸
日二三稍加至十五二十丸以知為度(許孝璋處)
又茅根飲子療胞絡中虚熱時小便如血色方
茅根(一升)茯苓(三兩)人參乾地黃(二兩)
右四味切以水五升煮取一升五合去滓分温五六
服一日食盡(文仲處)
文仲通草飲子主熱氣淋澁小便赤如紅花汁色方
通草葵子茅根王不留行
蒲黃(炮)桃膠瞿麥滑石(各一兩)
甘草(七錢)
右九味切以水一斗煮取六升去滓分温五六服忌
如藥法
熱淋方三首
病源熱淋者三焦有熱氣摶於腎流入於胞而成淋也
其狀小便赤瀝亦有宿病淋今得熱而發者其熱甚則
變尿血亦有小便後如似豆羹汁狀者畜作有時也(出第)
(十四卷中)
(闕)
廣濟療熱淋方
車前草(切一升)通草(三兩切)葵根(切一升)芒硝(六分湯成)
(下)
右四味以水七升煮取二升絞去滓内硝分温三服
服别相去如人行六七里微利為度忌熱食(出第四卷中)
古今錄騐療淋小便數病膀胱中熱滑石散方
滑石(二兩)括樓(三兩)石韋(二分去毛)
右三味擣篩為散以大麥粥清服方寸匕日三(並出第二)
(十六卷中)
近效療熱淋日夜數十度服藥不差方
空腹服井花水一二升必差韋鴻臚進用如神效
方喫水了後行六七百步甚良
勞淋方三首
病源勞淋者謂勞傷腎氣而生熱成淋也腎氣通於隂
其狀尿留莖内數起不出引少腹痛小便不利勞倦即
發也(出第十四卷中)
千金夫勞淋之為病勞倦即發痛引氣衝灸之方
灸足太隂百壯在内踝上三寸三報之療與氣淋
同
又療五勞七傷八風十二痺以為淋勞結為血淋熱結
為肉淋小便不通莖中痛及少腹急痛不可忍者方
滑石(三分)王不留行冬葵子車前子
桂心甘遂通草(各二分)石韋(四分去毛)
右八味𢷬篩為散以麻子粥五合和服方寸七日三
服尿清差(並出第二十一卷中)
古今錄騐療石淋勞淋熱淋小便不利胞中滿急痛石
韋散方
通草(二兩)石韋(二兩去毛)王不㽜行(一兩)滑石(二兩)
甘草(炙)當歸(各二兩)白术瞿麥
芍藥葵子(各三兩)
右十味𢷬篩為散先食以麥粥清服方寸七日三服
(出第二十六卷中)
氣淋方五首
病源氣淋者腎虚膀胱熱氣脹所為也膀胱與腎為表
裏膀胱熱熱氣流入胞熱則生實令胞内氣脹則少腹
滿腎氣不能制其小便故成淋耳其状膀胱小便皆滿
尿澁常有餘瀝是也亦曰氣癃診其少隂脈數者男子
則氣淋(出第十四卷中)
千金療氣淋方
灸關元五十壯
又方
夾玉泉相去一寸半灸三十壯
又方
水三升煮豉一升一沸去滓内鹽一合頓服之
又方
擣葵子末湯和服方寸七
又方
空腹單茹蜀葵一滿口
膏淋方二首
病源膏淋者淋而有肥狀如膏故謂之膏淋亦曰肉淋
此腎虚不能制於肥液故與小便俱出也(出第十四卷中)
千金療膏淋方
𢷬葎草汁三升醋三合和空腹頓服當如大豆汁
下一名葛葎也
又膏淋之為病尿似膏自出療之一如氣淋也(並出第二十一)
(卷中)
許仁則淋方二首
許仁則療小便淋澁方此病有數種有石淋有熱淋有
氣淋氣淋者氣擁塞小便不通遂成氣淋此病自須依
前療水氣法石淋者緣先服石石氣不散擁遏生熱故
成石淋熱淋者體氣生熱更緣食飲將息傷熱熱氣灼
灼遂成熱淋更無餘候但若體氣熱小便澁出處酸酒宜
依後瞿麥等六味湯大䖝魄等五味散三淋俱服之方
瞿麥穗(三兩)冬葵子(一升)榆白皮(切一升)桑根皮(六兩)
白茅根(切一升)石韋(四兩去毛)
右藥切以水一斗煮取三升去滓分温三服每服如
人行十里久服三五劑後宜合大蟲魄五味散服佳
又方
大蟲魄(六兩)石韋(三兩去毛)瞿麥穗(四兩)冬葵子(一升)
茯苓(六兩)
右藥𢷬篩為散煮桑白皮作飲子初服一方寸七日
再服稍加至三七忌酢物(吳昇同出下卷中)
大便難方六首
病源大便難者由五藏不調隂陽偏有冷熱虚實三焦
不和則冷熱并結故也胃為五穀之海水榖之精化為
榮衛其糟粕行之於大腸以出也五藏三焦旣不調和
冷熱擁塞結在腸胃之間其腸胃本實而又為冷熱之
氣所并結聚不宣故令大便難也又云邪在腎亦令大
便難所以爾者腎藏受邪虚而不能制小便則小便利
津液枯燥腸胃乾澁故大便難又渴利之家大便亦難
所以爾者為津液枯竭致令腸胃乾燥診其左手寸口
人迎以前脈手少隂經也脈沉為隂隂實者病苦閉悶
大便不利腹滿四肢重身熱若胃脹右手關上脈隂實
者脾實也病苦腸中怵怵(一作伏伏)如牢狀大便難脈緊而
滑直大便亦難跗陽脈微弦法當腹滿不滿者必大便
難而脚痛此虚寒從下而上也其湯熨鍼石别有正方
補養宣導今附於後養生方導引法云偃卧直兩手捻
左右脅除大便難腹痛脹中寒口内氣鼻出氣温氣咽
之數十病愈(出第十四卷中)
肘後療脾胃不和常患大便堅強難方
大黃芍藥厚樸(炙各二兩)枳實(六枚炙)
麻子(别研五合)
右五味擣篩入麻子蜜和為丸如梧桐子大每服十
丸日三服稍稍增之以通利為度可常將之(集騐備急古今)
(錄騐同出第二卷中)
千金療大便難方
灸承筋二穴三炷在腨中央䧟中
又方
單用豉清醬清羊酪土瓜根汁並單灌之立出(范汪)
(同)
又練中丸主宿食不消大便難方
大黃(八兩)葶藶(熬)杏仁(去皮尖熬)芒硝(各四兩)
右四味擣篩為末鍊蜜為丸如桐子大每服十丸日
三服稍加之(並出第十五卷中)
備急不得大便或十日一月方
葵子二升水四升煮取一升去滓一服不愈重作
服良忌蒜炙肉(古今錄騐文仲范汪同姚方出第六卷中)
古今錄騐麻子仁丸療大便難小便利而反不渴者脾
約方
麻仁(二升别為膏)枳實(半斤炙)芍藥(半斤)大黃(一斤)
厚樸(一尺炙)杏仁(一升去皮尖熬别為脂)
右六味擣篩為末鍊蜜為丸如梧桐子大每服飲下
十丸漸增至三十丸日三服(此本仲景傷寒論方出第二十六卷中)
大便不通方一十七首
病源大便不通者由三焦五藏不和冷熱之氣不調熱
氣偏入腸胃津液竭燥故令糟粕痞結擁塞不通也其
湯熨針石别有正方補養宣導今附於後養生方導引
法云龜行氣伏衣被中覆口鼻頭面正卧不息九通微
鼻出氣療閉塞不通(出第十四卷中)
肘後療大便不通方
研麻子以米雜為粥食之
又方
用礜石如指大者導下部(並出第六卷中)
千金療大便不通方
灸第七椎兩傍各一寸七壯
又方
桃皮三升水五升煮取一升頓服
又方
水一升煮羊蹄根一把取半升頓服
又方
煮麻子取汁飲之
又方
常服蜜煎五合
又方
猪脂和陳葵子末為丸如梧桐子大每服飲下十
丸通即止
又方
常服車前子及苗並通也
又方
擣葵根汁服之良
又方
葵子一升牛酥一升猪脂亦得以水三升煮葵子
取一升内酥煮一沸待冷分二服(並出第十五卷中)
必效療大便不通方
牛膠一條(廣二寸長四寸)葱白一握
右二味用水二升和煮消盡去滓頓服之(千金同)
又方
濕瓜蒂七枚綿褁内下部如非時醬瓜亦得(並出第三)
(卷中)
崔氏療大便不通方
菖蒲末石鹽末
右二味相和取半匕和烏蔴脂少許綿褁内下部中
即通
又方
猪脂一升温酒一服令盡良(並出第四卷中)
古今錄騐療心腹脹滿大便不通方
芍藥(六分)黃芩(五分)大黃(八分)芒硝(六分)
杏仁(熬去皮尖八分)
右五味擣篩為末鍊蜜為丸如梧桐子大每服十五
丸粥飲下加至二十丸取通利為度(經心錄同出第二十六卷中)
近效療大便不通方
用猪膽和少蜜於鐺中熬令熟稠丸如棗大内下
部中即差
大便秘澁不通方七首
千金療大便秘澁不通神方
猪羊膽
右一味以筒灌三合許令深入即出矣不盡須臾更
灌一方加冬葵子汁和之又有椒䜴湯五合猪膏三
合灌之佳(經心錄同)
又三黃湯療下焦熱結不得大便方
大黃(三兩)黃苓(二兩)甘草(炙一兩)梔子(二七枚)
右四味切以水五升煮取一升八合分三服若秘加
芒硝二兩(並出第十五卷中)
備急療卒大便閉澁不通方
葛氏云削瓜葅如指大導下部中即效
又方
燒亂髮灰三指捻投水半升一服
又方
綿褁鹽作三丸如指大内下部中
又方
煎蜜令強加乾薑末和丸如指導下部中姚云欲
死者蜜三升微火煎如飴投冷水中令凝丸如大
指長三四寸導之良
又方
猪膽一枚内下部中姚云療七八日奔氣傷心欲
死者須臾便通良(范汪同)
大便失禁並關格大小便不通方二十二首
病源大便失禁者大腸與肛門虚冷滑故也肛門大腸
之候也俱主行糟粕旣虚弱冷滑氣不能温制故使大
便失禁
又關格大便不通謂之内關小便不通謂之外格二便
俱不通為關格也由隂陽氣不和榮衛不通故也隂氣
大盛陽氣不得營之曰内關陽氣大盛隂氣不得營之
曰外格隂陽俱盛不得相營曰關格關格則隂陽之氣
痞結腹内脹滿氣不行於大小腸故關格而大小便不
通也又風邪在三焦三焦約者則小腸痛内閉大小便
不通日不得前後而手足寒者為三隂俱逆三日死也
診其脈來浮牢且滑直者不得大小便也(並出第十四卷中)
范汪療下部閉不通方
取烏梅五顆著湯漬須臾出核取熟𢷬之如彈丸
内下部中即通也(肘後同)
又方
取蒴藋根一把𢷬末水和絞去滓強人服一升數
用有效兼療脚氣
又療大小便不通三陽實大便不通方
榆白皮(三兩)桂心(二兩)滑石(六兩)甘草(三兩炙)
右四味以水一斗煮取三升分三服(集騐同並出第十六卷中)
集騐療關格之病腸中轉痛不得大小便一日一夜不
差欲死方
芒硝三兩紙三重褁於炭火内燒令沸安一升水
中盡服之當先飲温湯一二升以來吐出乃飲芒
硝汁也(肘後同)
千金療老人小兒大便失禁方
灸兩脚大拇指去爪甲一寸三壯
又方
灸足大指竒間各三壯
又療大小便不通方
灸臍下一寸三壮
又方
灸横文一百壮
又方
葵子(一升)竹葉(一把)
右二味以水一升煮一沸頓服之
又方
葵子(一升)榆白皮(切一升)
右二味以水五升煮取二升分二服
又方
水三升煮葵子一升去滓取一升内猪膏一升空
肚一服
又方
鹽半升合蜜三合同煎如飴出之著冷水中丸如
指大深内下部中立通(並出第十五卷中)
千金翼濡藏湯主大小便不通六七日腹中有燥糞寒
熱煩迫短氣汗出腹滿方
生葛根(二斤切)猪膏(二斤)大黃(一兩切)
右三味以水七升煮取五升去滓内膏煎取三升澄
清強人頓服之羸人分再服(出第七卷中)
備急葛氏療卒關格大小便不通支滿欲死二三日則
殺人方
鹽以苦酒和塗臍中乾又易之(必效同)
陶氏卒大小便不通方
紙褁鹽燒投水中服之
姚氏風寒冷氣入腸忽痛堅急如吹狀大小便不通或
小腸有氣結如升大脹起名為關格病
又療大小便不利方
苦參滑石貝齒(各等分)
右三味𢷬篩為散每服飲下一匕或煮葵根汁服之
彌佳(文仲同出第六卷中)
古今錄騐療關格大小便不通方
以水三升煮鹽三合使沸適寒温以竹筒灌下部
立通也
又療大小便不通方
通草(四兩)郁李仁(三兩去皮)車前子(五合一方一升)
黃芩(三兩)朴硝(四兩)瞿麥(三兩)
右六味切以水八升煮取二升去滓分三服(經心錄同)
又方
取生土瓜根𢷬取汁以水解之於筒中吹内下部
即通(並出第二十六卷中)
經心錄療關格大小便不通方
芒硝烏梅榆白皮(各五兩)芍藥
杏仁(去皮尖各四兩)麻子仁(三兩)大黃(八兩)
右七味切以水七升煮取三升分為三服一方無烏
梅加枳實乾地黃各二兩
又療大小便不通方
滑石(二兩)葵子榆白皮(各一兩)
右三味下篩為散煮麻子汁一升半取二七和服兩
服即通(並出第二卷中)
近效療大小便不通方
含硝石(吐去水)
關格脹滿不通方四首
千金療關格脹滿不通方
芍藥(六分)芒硝(六分)黃芩(五分)杏仁(八分去皮)
(尖)大黃(八分)
右五味末之蜜和丸如桐子飲下十丸日二服良
又方
獨頭蒜燒熟去皮綿褁内下部氣立通削薑褁鹽
導並佳
又方
乾薑鹽杏仁
右三味等分𢷬導之
又療脹滿關格不通方
吳茱萸(一升熬)乾薑大黃桂心
當歸芍藥甘草(炙)芎藭(各二兩)
雄黃(三分研)人參細辛(各四兩)真珠(一分研)
桃白皮(一握)
右十三味切以水一斗煮取三升去滓内雄黃真珠
末酒一升微火煎三沸服一升得下即止不必盡也
每服如人行十里久進之(並出第十五卷中)
許仁則大便暴閉不通方二首
許仁則論曰此病久無餘候但由飲食將息過熱熱氣
藴積秘結若緣氣秘自須仍前療氣法服巴荳等三味
丸及療水氣葶藶等諸方取利若是風秘自依後服大
黃等五味丸㬥秘之狀骨肉強痛體氣煩熱唇口乾焦
大便不通宜依後大黃芒硝二味湯取利方
大黃(六兩)芒硝(五兩)
右藥先切大黃以水四升煮取二升去滓内芒硝頓
服之須臾利良久不覺以熱飲投之若服此依前不
利宜合後大麻仁等五味丸服之取快利
五味大黃丸方
大黃(五兩)大麻子(一升微熬研之)芒硝(六兩)
乾葛桑根白皮(各五兩)
右五味先𢷬四味為散然後𢷬麻仁令如膏即投四
味散和𢷬和少蜜𢷬之丸如梧子大初服十丸日再
服稍稍和得大便通為限(主大便風秘不通吳昇同出下卷中)
小便不通方一十三首
病源小便不通由膀胱與腎俱有熱故也腎主水膀胱
為津液之府此二經為表裏而水行於小腸入胞者為
小便腎與膀胱旣熱熱入於胞熱氣大盛故結澁令小
便不通少腹脹氣急甚者水氣上逆令心急腹滿乃至
於死診其脈緊而滑直者不得小便也(出第十四卷中)
廣濟療下冷疼小便不通雞蘇飲子方
雞蘇(一握)通草(四兩)石韋(一兩炙去毛)冬葵子(一兩)
(半)杏仁(二兩去皮尖)滑石(二兩)生地黃(四兩)
右七味切以水六升煮取二升半絞去滓分温三服
如人行四五里進一服
又方
冬葵子(五兩)通草(三兩)芒硝(二兩湯成下)茅根(四兩)
茯苓(三兩)滑石(五兩)
右六味切以水九升煮取三升去滓内芒硝分温三
服服别如人行六七里
又方
茯苓(二分)大黃(六分)芍藥當歸
枳實(炙)白术人參(各二分)大麻仁(四分)
右八味切以水六升煮取二升去滓分温三服要著
芒硝亦得(並出第四卷中)
崔氏療小便不通方
取熏黃如豆許末之内小孔中神良
又方
桑根白皮猪苓(去皮)通草(各二兩)
右三味切以水六升煮取二升分三服
又方
雞屎白如彈丸以苦酒和服即下不過三四服佳
(一本云療淋)
又方
足大拇指竒間有青脈針挑血出灸三壯愈(並出第四)
(卷中)
救急主小便不通方
取印成鹽七顆𢷬篩作末用青葱葉尖盛鹽末開
便孔内葉小頭於中吹之令鹽末入孔即通非常
之效
又方
取嫩穀木梢濃汁可飲半升以來即愈
必效療小便不通不得服滑藥急悶欲絶方
鹽二升大鐺中熬以布綿褁熨臍下挼之小便當
漸通也(肘後同)
古今錄騐療熱結小便不通利方
刮滑石屑水和塗少腹及繞隂際乾復塗之(肘後同)
又方
取鹽填滿臍中大作艾炷灸令熱為度良(肘後千金同並)
(出第二七六卷中)
近效療小便不通數而微腫方
取陳久筆頭燒作灰和水服之
小便難及不利方九首
病源小便難者此是腎與膀胱熱故也此二經為表裏
俱主水水行於小腸入胞為小便熱氣在於藏腑水氣
則澁其熱勢微故但小便難也診其尺脈浮小便難尺
脈濡小便難尺脈緩故小便難有餘&KR0377;也(出第十四卷中)
集騐療小便難淋瀝湯方
滑石(八兩)石韋(三兩去毛)榆皮(一升)葵子(一升)
通草(四兩)
右五味切以水一斗煮取三升分三服一方加黃芩
三兩
又療淋小便不利隂痛石韋散方
石韋(二兩去毛)瞿麥(一兩)滑石(五兩)車前子(三兩)
葵子(二兩)
右五味擣篩為散服方寸七日三(並出第五卷中)
千金療小便不利莖中痛少腹急方
通草(二兩)葶藶子(熬三兩)茯苓(二兩)
右三味擣為散以水服方寸七日三服忌醋物(出第二十)
(一卷中)
備急療小便不利莖中痛劇亦療婦人血結腹堅痛牛
膝飲方
生牛膝一名牛脣掘取根煮服之立差(肘後同)
陶效方
秦芁(二分)冬瓜子(二兩)
右二味擣為末酒服一七日三服神良(肘後同)
文仲療小便不利方
桑螵蛸(三十枚)黃芩(一兩)
右二味切以水一升煮取四合頓服之良(肘後同)
又方
蒲黃滑石(各一分)
右二味為散酒服一七日三大騐(肘後同)
又療諸淋及小便常不利隂中痛日數十度起此皆勞
損虚熱所致常將散服方
石韋(去毛)滑石瞿麥王不留行
葵子(各二兩)
右五味擣篩為散每服方寸匕日三服之姚方加滑
石五兩車前子三兩無王不留行(備急同出第四卷中)
古今錄騐療淋胞痛不得小便滑石散方
滑石葵子鍾乳(各一兩)桂心
通草王不留行(各半兩)
右六味擣篩為散先食訖以酒服方寸七日三服忌
生葱(出第二十六卷中)
遺尿方六首
病源遺尿者此由膀胱虚冷不能約於水故也膀胱為
足太陽腎為足少隂二經為表裏腎主水腎氣下通於
隂小便者水液之餘也膀胱為津液之府府旣虚冷陽
氣衰弱不能約於水故令遺尿也診其脈來過寸口入
魚遺尿肝脈微滑亦遺尿左手關上脈沉為隂絶者無
肝脈也若遺尿尺脈實少腹牢痛小便不禁尺中虚小
便不禁腎病小便不禁脈當沉滑而反浮大其色當黑
反黃此土之尅水為逆不治其湯熨鍼石别有正方補
養宣導今附於後養生方導引法云蹲踞高一尺許以
兩手從外屈膝至趺上急手握足五趾極力一通令内
曲以利腰臗療遺尿也(出第十四卷中)
集騐療遺尿方
取雄雞腸燒灰為末用三指一撮服之朝暮服當
愈(范汪同出第五卷中)
千金療遺尿小便澁方
牡蠣(熬)鹿茸(炙各四兩)桑耳(三兩)阿膠(二兩炙)
右四味切以水七升煮取二升分為二服作散以飲
送之(經心錄同)
又方
木防己(二兩)葵子(二兩)防風(三兩)
右三味切以水五升煎取二升半分温三服作散亦
佳(古今錄騐同並出第二十一卷中)
古今錄騐牡蠣湯療遺尿小便澁方
牡蠣(四兩熬)鹿茸(炙四兩)阿膠(炙)桑螵蛸(二兩)
右四味切以水五升煮取二升分再服
又方
桑耳(三分)&KR0552;石(二分熬汁盡)阿膠(二分炙)龍骨(三分)
右四味為散空心服方寸七日三服
又方
桑耳(二兩)牡蠣(三兩熬)&KR0552;石(二兩熬汁盡)
右三味𢷬篩為散酒服方寸七日三服(並出第二十六卷中)
尿血方一十一首
千金療房損傷中尿血方
牡蠣(熬)車前子桂心黃芩
右四味等分𢷬篩為散飲服方寸匕日三服不知加
至二匕忌生葱(出第二十一卷中)
崔氏療卒傷熱行來尿血方
大黃(末)芒硝(末各半七)
右二味冷水和頓服之立止三日内禁如藥法(出第四卷)
(中)
古今錄騐療尿血鹿茸散方
鹿茸(炙)當歸乾地黃(各二兩)葵子(五合)
蒲黃(五合)
右五味𢷬篩為散酒服方寸匕日三服忌蕪荑(出第二十)
(六卷中)
蘇澄療尿血方
車前草𢷬絞取汁五合空腹服之差
又方
水服亂髮灰方寸七日三服(肘後千金同)
又方
服益母草汁一升差(一云葎草)
又方
車前三升水五升煮取二升分三服
棘刺二升水三升煮取二升分三服差
又方
膠三兩炙以水二升煮取一升四合分再服
又方
酒服蒲黃二方寸七日二服水服亦得
又方
𢷬水筋汁服六七合日一服
胞轉方一十五首
病源胞轉者由是胞屈辟小便不通名為胞轉其病狀
臍下急痛小便不通是也此病或由小便應下強忍之
或為寒熱所迫此二者俱令水氣上還氣迫於胞屈辟
不得充張外水應入不得入内溲應出不得出外内相
擁塞故令不通此病至四五日乃有致死者飽食訖應
小便而忍之或飽食訖而走馬或小便因急奔走或忍
尿入房亦皆令胞轉或胞落並致死(出第十四卷中)
肘後療卒小便不通及胞轉方
取雞子中黃一枚服之不過三服佳(備急同)
又方
水上浮萍暴乾末服之小便不通利水脹流腫佳
(千金翼同)
又方
炙桑螵蛸𢷬為末水服之方寸七日服良效
又療小便忍久致胞轉方
自取爪甲火燒服之(備急同)
又方
取梁上塵三指撮以水服之神效
又方
服蒲黃方寸七日三服良
范汪療胞轉不得小便方
用蒲席捲人倒立令頭至地三反則通(肘後同)
又方
雀矢(半合)車前子滑石(各四兩)通草
芍藥(各二兩)
右五味切以水七升煮取三升服五合日二先食服立
愈
又療胞轉欲死及失溺方
取豆醬清和灶突中黑如豆大内隂孔中立愈(並出)
(第十五卷中)
備急療卒小便不通及胞轉方
車前草一斤水一斗煮取四升分四服(小品同出第六卷中)
古今錄騐療胞轉小便不通亂髮散方
亂髮(三斤洗去垢燒)滑石(半斤)鯉魚齒(一兩)
右三味𢷬篩為散以飲服方寸七日三服良
又療胞轉不得小便方
真琥珀(一兩)葱白(十四莖)
右二味以水四升煮取三升去葱白末琥珀細篩下
湯中温服一升日三服佳(范汪同)
又張苗說有容忍小便令胞轉大小便不得四五日困
篤欲死無脈服此差方
滑石(二兩)亂髮(三兩燒灰)
右二味𢷬下篩取生桃白皮一斤熟舂以水合絞得
汁二升以汁服散方寸匕日三服即愈其但淋者取
亂髮三兩燒灰滑石五兩合擣為散服方寸匕日三
服
又說不得小便者為胞轉或為寒熱氣所迫胞屈辟不
得充張津液不入其中為尿及在胞中尿不出方
當以葱葉除尖頭内入莖孔中吹之初漸漸以極大
吹之令氣入胞中津液入便愈也朱郁用此藥療郭
虎將十五歲男用
葵子(一升)通草石韋(一兩半去毛)甘草(各二兩炙)
滑石(四兩)榆皮(二升)
右六味以水一斗煮取三升令服(范汪同並出第二十六卷中)
小便血及九竅出血方一十二首
小品療小便血莵絲丸方
莵絲子蒲黃乾地黃白芷
荆實葵子敗醬當歸
茯苓芎藭(各二兩)
右十味合𢷬為末以白蜜和丸如梧子大飲服二丸
日三服不知加至五六丸劉洪玘方已效常服忌酢
物蕪荑(古今錄騐范汪同)
又斷血諸方所云下血者其從腹裏出者悉為下血也
有痔病血從孔邊出者别尋痔方(出第四卷中)
千金療小便出血方
灸脾俞百壯在第十椎
又方
灸三焦俞百壯在第十三椎
又方
灸腎俞百壯在第十四椎
又方
灸章門百壯在季肋端
又方
榆皮二斤水二斗煮取五升
又方
擣乾羊骨下篩水服方寸七日三服
又治小便血方
生地黃(八兩)柏葉(一把)黃芩(三兩)阿膠(二兩)
右四味切以水七升煮取三升去滓内膠分三服(並出)
(第二十一卷中)
文仲療小便出血方
生地黃汁(一升)生薑汁(一合)
右二味相和頓服不差更作(此法許令公處云極效肘後同)
又方
灸足第二指本第一文七壯立愈(肘後同)
又方
龍骨末二方寸七温酒一升服之日三服(深師肘後范汪)
(陶氏同)
又方
當歸四兩酒三升煮取一升頓服之(肘後深師范汪同並出第)
(六卷中)
小便不禁方二首
病源小便不禁者腎氣虚下焦受冷也腎主水其氣下
通於隂腎虚下焦冷不能温制其水液故小便不禁也
(出第十四卷中)
千金翼小便不禁日便一二斗或如血色方
麥門冬(去心)乾地黃(各八兩)蒺䔧子桂心
續斷(各二兩)甘草(一枚炙)乾薑(四兩)
右七味切以水一斗煮取二升五合分三服
又久房散主小便多或不禁方
莵絲子(二兩酒漬)蒲黃(三兩)黃連(三兩)硝石(一兩)
肉蓯蓉(二兩)五味子(三兩)雞肶胵中黃皮(三兩炙)
右八味𢷬篩為散每服方寸匕日三服每服如人行
三四里又服(並出第十五卷中)
小便數及多方五首
病源小便數者膀胱與腎俱虚而有客熱乘之故也腎
與膀胱為表裏俱主水腎氣下通於隂此經旣虚致受
於客熱虚則不能制水故令數小便熱則水行澁澁則
小便不快故令數起也診其脈跗陽脈數胃中有熱即
消穀引食大便必鞭小便則數其湯熨針石别有正方
補養宣導今附於後養生方導引法云以兩踵布膝除
數尿(出第十四卷中)
范汪療小便數而多方
黃連(二分)苦參(二分)麥門冬(去心一兩)土瓜根
龍膽(各一分)
右五味𢷬篩以蜜丸如梧子每服十丸加至二十丸
良(一方無苦參有黃芩)
又方
括樓(十分)黃連(五分)
右二味擣篩為散每服方寸七日三良
又方
瞿麥(二兩)滑石(一兩)葵子(一升)黃芩
甘草(炙各一兩)
右五味切以水六升煮取三升去滓一服六合
又方
桃仁一味㕮咀酒一升煮三沸去滓分為三服強
人一服盡之(並出第十七卷中)
集騐療小便數而多方
羊肺羹内少許羊肉合作之調和鹽如常食之法
多少任意不過三具效(范汪同出第五卷中)
許仁則小便數多方四首
許仁則論此病有二種一者小便多而渴飲食漸加肌
肉漸減乏氣力少顔色此是消渴一者小便雖數而不
至多又不渴食飲亦不異常或不至多能食但稍遇天
寒冷即小便多更無别候此是虚冷所致大都兩種俱
緣腎氣膀胱冷不差便能殺人腎虚腰冷無所為害若
候知是消渴小便數宜依後拔葜等八味湯黃芪等十
四味丸并竹根等十味飲小麥麫等十四味煎以次服
之
菝葜八味湯方
菝葜土瓜根(各三兩)黃芪地骨皮
五味子(各四兩)人參(三兩)石膏(八兩碎)牡蠣(三兩)
右藥切以水一斗煮取三升去滓分温三服每服如
人行十里服一劑服至五六劑佳隔五日服一劑劑
數滿宜合後黃芪等十四味丸服之
又黃芪十四味丸方
黃芪黃連土瓜根(各五兩)苦參(三兩)
玄參(六兩)栝樓地骨皮龍骨
菝葜鹿茸(炙各四兩)牡礪(熬)人參
桑螵蛸(炙各三兩)五味子(一升)
右藥𢷬篩為末蜜和為丸用後竹根飲下之初服十
五丸日二服稍加至三十丸如梧桐子大忌猪肉冷
水
又竹根飲子方
䈽竹根生茅根蘆根(各切五升)菝葜(切二升)
石膏(一斤杵碎)烏梅(三十枚)生薑(切一升)小麥(三升)
竹瀝(二升)白蜜一(升)
右藥以水五斗煮取一斗去滓内竹瀝及蜜著不津
瓶貯之用下前丸縱不下丸但覺口乾及渴即飲之
如熱月即逐日斟酌煎之多則恐壞也如不能作此
飲且用烏牛乳下丸及解渴日服丸及飲夜中恐虚
熱宜合後小麥麫等十四味煎細細含嚥之
又小麥麵十四味煎方
小麥五升以水硬溲之别於水中揉挻令麫粉盡麵
筋别成一塊即止以此麫粉汁别器澄停瀝却清汁
即以稠粉盛於練袋子中漉著令微燥生葛根五挺
徑三寸長二尺碎搥於水中揉挻令葛根中粉汁盡
别器澄停盛貯一如小麥麫法生栝樓五斤𢷬如上
法胡麻三升去皮熬令熟為散䈽竹根切一斤生茅
根切一斤生蘆根切一斤烏梅五十個以上用水五
斗緩火煎取一升半去滓澄取清冬瓜汁二升生麥
門冬汁三升生薑汁一升牛乳一升白蜜二升先取
竹根等汁和冬瓜以下汁微火上煎減半次内牛乳
白蜜又煎六七沸投小麥麫粉生葛粉栝樓粉胡麻
散於諸汁中煎和熟攪之勿住手候如稠糖即成成
訖止火待冷貯别噐中每夜含如此初服一棗大稍
稍加至一匙亦任性日日含之欲作丸飲服亦得(出第)
(十卷中)
尿牀方六首
病源人有於眠睡不覺尿出者是其禀質隂氣偏盛陽
氣偏虚則膀胱腎氣俱冷不能温制於水則小便多或
不禁而遺尿膀胱足太陽也為腎之府腎為足少隂為
藏與膀胱合俱主水凡人之隂陽日入而陽氣盡則隂
受氣至夜半隂陽大會氣交則卧睡小便者水液之餘
也從膀胱入於胞為小便夜卧則陽氣衰伏不能制於
隂所以隂氣獨發水下不禁故於眠睡而不覺尿出也
(出第十四卷中)
千金療尿牀方
羊肚系盛水令滿急繫兩頭熟煮開取水頓服之
立差
又方
雞肶胵一具并腸暴乾末酒服之男雌女雄也
又方
羊胞盛水滿中炭火燒之盡肉晨朝空腹服之不
過四五頓差
又療尿牀方
新炊熟漬飯一盞瀉尿牀處拌之收取與食之勿
令知
又方
垂兩手髀上盡指䧟處灸七壯又灸臍横文七壯
(並出第二十一卷中)
近效療尿牀方
取麻鞋乳𢃄及鼻根等唯不用底須七輛以水七
升煮取二升分再服
灸穴雜法一十二首
千金翼灸五淋法
灸大敦三十壯
又石淋臍下三十六種疾不得小便法
灸關元三十壯一方云百壯
又血淋法
灸丹田穴隨年壯良
又方
灸復溜穴五十壯一云隨年壯
又尿黃法
灸石門穴五十壯
又遺尿法
灸遺道俠玉泉五寸隨年壯
又法
灸陽陵泉穴隨年壯
又失禁尿不自覺知法
灸隂陵泉穴隨年壯
又莖中痛法
灸行間穴三十壯
又腹滿小便數法
灸屈骨端二七壯
又淋痛法
灸中封穴三十壯亦隨年壯
又小便不利及轉胞法
灸心下八寸七壯(以上穴並出第二十七卷中)
外臺秘要方卷二十七
