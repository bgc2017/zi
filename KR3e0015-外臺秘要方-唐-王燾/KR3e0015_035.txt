外臺秘要方卷三十一
唐王燾撰
採藥時節一首
千金翼論曰夫藥採取不以時節不知陰乾暴乾雖有
藥名終無藥實故不依時採取與朽木不殊徒費人功
卒無裨益其法雖具本經學者尋覽造次難得所以甄
别即目可知耳
萎蕤(立春後採陰乾)藁本(暴乾三十月)通草(取枝陰乾)烏喙(陰乾)
烏頭(陰乾)絡石(陰乾以上並正月採)茯苓(陰乾)
茯神(陰乾)桂心(陰)白术(暴)乾地黃(陰)
天門冬(暴)麥門冬(陰)薯蕷(暴)甘草(暴)
人參(暴勿見風)石龍芮(採皮陰乾)藁本(暴)龍膽(陰)
杜仲(陰)牛膝(陰)細辛(陰)獨活(暴)
升麻(暴)柴胡(暴)榆皮(暴)藍葉(暴)
當歸(陰)防風芍藥桔梗
秦芁前胡知母括樓根
沙參狗脊茜根王不留行
萆薢菝葜白芷杜若
百合白歛地榆(以上暴乾)大黃(火乾)
虎掌黃連秦皮猪苓
石韋紫菀紫葛狼毒
鬼臼天雄防己烏喙
烏頭甘遂牡丹巴戟天
石南葉貫衆羊桃黃精
黃芪(以上並陰乾二月採)黃芩(陰)大青(陰)
天門冬(暴)水萍(暴)厚朴(陰)青葙葉(陰)
玄參(陰)白薇艾葉(暴)芫花(陰)
商陸(日乾)白术(暴)麥門冬(陰)紫菀(陰)
躑躅(陰)射干(陰)茵芋(陰)黃環(陰)
澤蘭(陰)蕪荑(陰)杜蘅(暴)藍葉
王瓜(陰)寄生(陰)防葵(暴)紫草(陰)
芎藭(暴)苦參(暴)茜根(暴)紫參(火炙)
澤漆(陰)藜蘆(陰以上並三月採)赤箭
菥蓂子蒲黃玄參蘼蕪(以上暴)
遠志(陰)景天(陰)人參(暴)芎藭
大青(陰)白頭翁白鮮石南葉
鼠尾草(以上並四月採陰乾)菖蒲(陰)卷栢(陰)
白鮮(陰)澤瀉(陰)車前(五月採陰)石龍芮子
蜀漆(陰)肉蓯蓉(陰)菥蓂子(暴)覆盆子
乾漆(夏至後採)半夏(暴)五加(採莖陰)杜仲
茵蔯(陰)莽草(陰)蕤核葛根(暴)
丹參(暴)蛇床子(陰)葶藶子(立夏後採陰)
茺蔚子青葙子茛菪子蘼蕪(暴)
松蘿(陰)旋覆花(暴)萹蓄(陰)䕡茹(陰)
青蘘(巨勝苗也以上五月採)松脂青葙子
茅根杜仲蕘花(以上六月採陰)石解(陰)
五加皮(採莖陰)卷柏(陰)海藻(暴)腐婢(陰)
澤漆(陰)天門冬(暴)鼠尾花(陰)瓜蔕
槐子麻黃(立秋採陰)石龍(芻暴)景天(陰)
飛廉(陰)薇銜(陰)菌桂(陰立秋採)水蘇
瞿麥(立秋取實陰)桃仁(陰)續斷(陰)蒺䔧子(暴以)
(上並七月採)白瓜子飛廉(陰)女青(陰)
地榆(暴)大黃(火乾)桔梗(暴)大棗(暴)
楮實(暴)秦皮(陰)桂(陰)營實(陰)
鬼臼(陰)百合(暴)牡丹(陰)防已(陰)
狼毒(陰)萆薢(暴)菝葜(暴)白芷(暴)
連翹(陰)苦參(暴)石龍芮(陰)狗脊(暴)
白歛(暴)前胡(暴)知母(暴)栝樓根(暴)
巴豆猪苓(陰)茯神(陰)蛇含(陰)
茯苓(陰)虎掌(陰)薏苡仁天門冬
麥門冬(陰)杜若(暴)當歸(陰)耆實(暴)
柴胡(暴)升麻(暴)獨活(暴)細辛(陰)
牛膝(陰)石斛(陰)人參(暴)薯蕷(暴)
甘草(暴)敗醬(暴)恒山(陰)半夏(暴)
雷丸(暴)牡荆(陰)漏蘆(陰)酸棗(陰)
白木(暴)秦芁(暴)龍膽(陰)巴戟天(陰)
蒺䔧子(暴)黃連沙參(暴)王不留行(暴)
續斷(陰)貫衆(陰)乾地黃(陰)地膚子(陰)
五味子(陰)蜀椒(陰)雚菌(陰)鬼箭(陰)
附子(上旬採)秦椒澤瀉(陰)牙子(暴)
黃芪(陰)芍藥(暴)石南實(陰以上八月採)
松實(陰)菊花(陰)耆實(暴)乾薑
枳實(陰)白术(暴)楮實(暴)厚朴(陰)
杜仲皂莢(陰)山茱萸(陰)吳茱萸(九月採陰)
梔子(暴)辛夷(暴)牡荆(陰)秦椒
莵絲子(暴)營實(陰以上並九月採)麥門冬(陰)
牛膝(陰)地膚子(陰)枳實(陰)防風(暴)
決明子皂莢(陰)桂(陰)菴䕡子(陰)
山茱萸(陰)五加根(陰)厚朴(陰)雲實(暴)
貝母(暴以上並十月採)菊子(陰)莧實(陰)
欵冬花(陰)龍膽(陰以上並十一月採)冬葵子
菖蒲龍膽忍冬木蘭
大戟(以上並十二月採陰)拘把子(冬採根春夏採葉秋採莖實陰)
桑根白皮(採無時)柏葉(四時各依方面採之神陰)
蒴藋(春夏採葉秋冬採根莖)
論曰凢藥皆須採之有時日陰乾暴乾則有氣力若不
依時採之則與凡草不别徒棄功用終無益也學者當
要及時採掇以供所用耳
藥所出州土一首
千金翼論曰按本草所出郡縣皆是古名今之學者卒
尋而難曉自聖唐開闢四海無外州縣名目事事惟新
所以須甄明即因土地名號後之學者容易即知其出
藥土地凡一百三十三州合五百一十九種其餘州土
皆有不堪進御故不繁錄耳
關内道
雍州(柏子仁茯苓)
華州(覆盆子茯神)(杜蘅皮柏白)(茵芋冬天門)(木防巳麥門冬)(黃精留行王不)
(白术薯蕷)(茯苓牛膝)(細辛狼牙)(鼈甲水蛭)(丹參松花)
(鬼臼鼈頭)(白芷小草)(欵冬花桑螵蛸)(白斂松子)(松蘿玄參)
(兔肝沙參)(遠志續斷)(澤瀉萸山茱)(五味子萆薢)(茯葜白薇)
(桔梗通草)(石南龜頭)(石韋)
同州(䗪蟲根麻黃)(班猫蕪荑)(麻黃蒲黃)(寒水石麻黃子)
岐州(樗雞及巳)(麞骨藜蘆)(麞髓秦芁)(鬼督郵甘草)
寧州(芫青荆子)(菴䕡子䖟蟲)(萹蓄花菴䕡)
鄜州(芍藥黃芩)(䕡茹秦芁)
原州(獸狼牙黃芪)(楓柳皮白藥)(蓯蓉)
延州(蕪荑)涇州(澤瀉秦芁)(防風黃芩)
靈州(代赭蓯蓉)(野猪黃狟脂)鹽州(青鹽)
河南道
洛州(黃魚膽黃石脂)(秦椒)穀州(半夏桔梗)
鄭州(秦椒)陜州(栝樓仁柏子)
汝州(鹿角鹿茸)許州(鹿茸)
虢州(茯苓細辛)(茯神英白石)(桔梗栝樓)(桑上寄生)
豫州(吳茱萸鹿茸)齊州(阿膠防風)(榮婆藥)
萊州(牡蠣文蛤)(䕡茹魚烏賊)(馬刀牛黃)(海藻海蛤)(七孔決明)
兖州(防風英紫石)(仙靈脾雲母)(羊石石桃花)蜜州(海蛤牛黃)
泗州(麋脂麋角)徐州(桑上寄生)
淄州(防風)沂州(紫石英)
江南東道
潤州(躑躅鬼臼)(貝母半夏)(卷柏)越州(榧子奴劉寄)
婺州睦州歙州建州(並出黃連)泉州(乾薑)
江南西道
宣州(半夏黃連)饒州(黃連)
吉州(陟釐)江州(生石斛)
岳州(杉木楠木)(蟬蛻鼈甲)潭州(生石斛)
郎州(牛黃)永州(石鷰)
彬州(釣樟根)辰州(丹砂)
隴右道
秦州(防葵牙獸狼)(狼毒鹿茸)(鹿角蘼蕪)(芎藭)
成州(防葵狼牙)蘭州(蓯蓉膠鹿角)廓州(大黃)
武州(石膽雌黃)(雄黃)宕州(藁本當歸)(獨活)
河西道
涼州(大黃鹿茸)(白附子)甘州(椒根)
肅州(肉蓯蓉百脉根)伊州(伏翼葵子)
瓜州(甘草)西州(蒲暴)沙州(石膏)
劒南道
益州(苧根梅煎)(枇杷葉蜀漆)(黃環仁薏苡)(鬱金根百部)(百兩金恒山)
(薑黃乾薑)(木蘭草慎火)(沙糖)
眉州(巴豆)資州(折傷木)嘉州(巴豆紫葛)
綿州(天雄側子)(烏頭天一戟)(附子甘皮)(烏喙)
卭州(賣子木)瀘州(蒟醬)
茂州(升麻硝馬牙)(羌活朴硝)(金牙大黃)(馬齒礬雄黃)(芒硝礬石)
嶲州(高良薑)松州當州(並出當歸)
扶州(芎藭)龍州(側子烏頭)(巴戟天烏喙)(天雄附子)
柘州(黃進)
嶺南道
廣州(石斛子決明)(白藤花甘蕉根)(丁根)恩州(蚺蛇膽)
賀州梧州象州(並出蚺蛇膽)桂州(滑石膽蚺蛇)
春州封州瀧州(並出石斛)融州(桂心)
韶州(石斛鍾乳)(牡桂)柳州(桂心根釣樟)
潘州(蚺蛇膽)交州(檳榔龍眼)(三百兩銀木藍子)
峯州(豆蔲)
(馬牙石一名長石一名太乳一名牛腦石出在)(空青出蔚州蘭州宣州梓州宣州者佳蔚州者)
(齊州歴城縣)(無空塊大色深深)
(曾青鄂州蔚州者佳餘州者惡)(白青簡州梓州者並佳)
(石膽蒲州虞鄉東亭谷及薜集窟塊如雞子大者佳)(乳石第一出始興其次連廣灃郎柳等州今陜)
(芒硝同名為硝石嶺南始安出者佳菜州齊州)(州青溪房州三洞出者亞於始興者自餘不可)
(者惡堅潤服之勝乳)(用也)
(赤石脂虢州盧氏縣澤州陵川縣慈州吕鄉縣)(桃花石舊出中州鍾山縣似赤石脂但不著舌)
(並有凡石中有石骨如玉)(陽起石齊州歴城縣西北五六里齊山西北六)
(石腦一名石飴餅出徐州宋里山入土一丈餘)(七里盧山出白者佳黑者不堪)
(得之大如雞子觸著即破)(青琅玕出雋州西烏白蠻中及于闐國一名青)
(疑水石出同州韓城縣色青黃理如雲母者佳)(珠)
(澄城斜理文逆白者劣)(蒼石梁州均州房州金州並出)
(土陰蘖色白如脂出渭州鄣縣三交驛西北坡)(礜石漢川武當西遼坂名礜石谷即是其真者)
(平地土窟中乳是也有六十餘坎人云服之同)(梁州馬道成澗中有)
(鍾乳不發熱)(戎鹽沙州名為禿登鹽廊州名為土陰鹽生河)
(薑石齊州歴城東者良)(岸山坂之陰燒之不鳴)
(代赭今靈州鳴沙縣大勝齊代所出者)
論曰既知無物非藥及所出土地復採得時須在貯積
以供時用不得虛棄光陰臨時忽遽失其機要使風燭
不救實可悲哉博學者深可思之用為備耳
用藥分兩煮湯生熟法則一十六首
千金或曰古人用藥至少分兩亦輕差病極多觀君處
方非不煩重分兩亦多而差病不及古人者何也答曰
古者日月長遠藥在土中自養經久氣味真實百姓少
欲稟氣中和感病輕微易為醫療今時日月短促藥力
輕虚人多巧詐感病厚重難以為醫故病輕藥味須少
痾重用藥即多此則醫之一隅何足怪也
又古之醫者自解採取陰乾暴乾皆悉如法用藥必依
土地所以療十得九今之醫者但知診脉處方不知採
藥時節至於出處土地新陳虚實一皆不悉所以療十
不能得愈五六者實繇於此處方者常須加意重複用
藥藥乃有力若學古人徒自誤耳將來學者須詳熟之
凡紫石英白石英朱砂雄黃硫黃等皆須光明映澈色
理鮮淨者為佳不然令人身體乾躁發熱口乾而死
凡草木藥皆須土地堅實氣味濃烈不爾療病不愈
凡狼毒枳實橘皮半夏麻黃吳茱萸皆欲得陳久者良
其餘唯須精新也
問曰凡和合湯藥治諸草石蟲獸用水升數消殺之法
則云何答曰凡草有根莖枝葉皮骨花實諸蟲有毛翅
皮甲頭足尾骨之屬有須燒鍊炮炙生熟有定一如後
法順方者福逆之者殃或須皮去肉或去皮須肉或須
根莖或須花實依方鍊治極令淨潔然後升合秤兩勿
令參差藥有相生相殺氣力有彊有弱君臣相理佐使
相持若不廣通諸經即不知有好有惡或醫自以意加
減不依方分使諸藥草石彊弱相欺入人腹中不能治
病更加鬭争草石相反使人迷亂力甚刀劍若調和得
所雖未能治病猶得利安五藏於病無所增劇例曰諸
經方用藥所有熬鍊節度皆脚下注之今方不然此篇
具條之更不煩别注也
凡藥治擇熬炮訖然後秤之以充用不得生秤
凡石藥及玉皆碎如米豆以綿褁内湯酒中煮之
凡鍾乳及諸石以玉鎚著水研之三日三夜漂練務令
極細乾研則七日七夜
凡銀屑以水銀和成泥
凡礜石以黃土泥團之火燒半日乃熟可用仍不得過
之不鍊生入藥使入破心肝
凡朴硝礬石燒令汁盡乃入丸散芒硝朴硝皆絞湯訖
乃内汁中更上火兩三沸令烊盡乃服
凡湯中用丹砂雄黃細熟研如粉臨服乃投湯中攪令
調和服之
凡湯中用完物皆擘破乾棗梔子之類是也用細核物
亦打破山茱萸五味子蕤核決明子之類是也細花子
物正爾完用之旋覆花菊花地膚子葵子之類是也米
麥豆輩亦完用之
凡橘皮吳茱萸椒等入湯不㕮咀
凡諸果子仁皆去尖皮及兩仁者湯揉撻去皮仍切之
用梔子者去皮用蒲黃者湯成下
凡生麥門冬生薑入湯皆切三擣三絞取汁湯成去滓
下之煮五六沸依如升數不可共藥煮一法薄切用之
凡麥門冬皆微潤抽去心
凡麻黃去節别煮兩三沸掠去沫更益水如本數乃内
諸藥煮之不爾令人煩寸斬之小草瞿麥五分斬之細
辛白前三分斬之膏中細切用之
凡牛膝石斛等入湯酒拍碎用之石斛入丸散者先以
碪搥極打令碎乃入臼不爾擣不熟
凡用桂厚朴杜仲秦皮木蘭皮輩皆削去上虚軟甲錯
取裏有味者秤之茯苓猪苓削去黑皮秤牡丹天門冬巴
戟天遠志野葛等皆搥破去心紫菀洗去土戟乾乃秤
之薤白葱白除責令盡莽草石南茵芋澤蘭剔取葉及
嫩莖去大枝鬼臼黃連皆除根毛石韋辛夷拭去毛又
去心蜀椒去目及閉口者用大棗烏梅皆去核用鬼箭
削取羽皮
凡茯苓芍藥補藥須白者瀉藥唯赤者
凡兔絲子湯淘汰去土乾漉煖酒漬經一宿漉出暴微
白擣之不盡者更以酒漬之三五日乃出暴微乾擣之
須臾悉盡極易碎
凡甘草厚朴枳實石南茵芋藜蘆皂莢之類皆炙之而
枳實去欀藜蘆去頭皂莢去皮子
凡椒雲實微熬令汗出即有勢力
凡湯丸散用天雄附子烏頭烏喙側子皆煻灰炮令微
拆削去黑皮乃秤之唯薑附湯及膏酒中即生用亦削
去皮乃秤之直理破作七八片半夏熱湯浸洗去上滑
一云十洗四破乃秤之以入湯若膏酒丸散皆煻灰炮
之用
凡巴豆去心皮膜熬令紫色杏仁桃仁葶藶胡麻諸有
膏脂藥皆熬黃别擣令如膏脂㩢視之泯泯爾乃以向
成散稍稍下臼中合研擣令消散乃復都以輕絹篩之
&KR0008;盡又内臼中依法研治數百杵也湯膏中亦有熬者
雖有生用者並擣破
凡麥孽麴末大豆黃卷澤蘭蕪荑皆微炒乾漆熬令煙
斷烏梅入丸散熬之用熟艾者先炒細擘合和諸藥擣
之今細散不可篩者内散中和之
凡用諸毛羽齒牙蹄甲龜鼈鮫鯉等甲皮肉骨角筋鹿
茸等皆炙蛇蛻皮微炙
凡用班猫諸蟲皆去足翅微熬用桑螵蛸中破炙之牡
蠣熬令黃色殭蠶蜂房微熬之
凡湯中用麝香犀角鹿角羚羊角牛黃須末如粉臨服
内湯中攪令調和服之
凡丸散用膠先炙令通體沸起燥乃可擣有不沸處更
炙之斷下湯直爾用之勿炙諸湯中用阿膠皆絞湯畢
内汁中更上火令烊盡
凡用蜜先以火煎掠沫令色紫黃即丸經久不壊掠之
多少隨蜜精麤遂至大稠於丸彌佳
凡丸中用蠟烊之投少蜜中攪調以和藥
凡湯中用飴糖皆湯成下諸湯用酒者皆臨熟下之
又云古秤唯有銖兩而無分名今則以十黍為一銖六
銖為一分四分為一兩十六兩為一斤此則神農之秤
也吳人以二兩為一兩隋人以三兩為一兩今依四分
為一兩為定方家有云等分者皆是丸散隨病輕重所
須多少無定銖兩兩三種或五種皆悉分兩同等爾
凡丸散云若干分兩者是品諸藥宜多宜少之分兩非
必止於若干之分兩也假今日服三方寸匕須差止是
三五兩藥爾
凡散藥有云刀圭者十分方寸匕之一準如梧桐子大
也方寸匕者作匕正方一寸抄散取不落為度錢匕者
以大錢上全抄之若云半錢匕者則是一錢抄一邊爾
並用五銖錢也錢五匕者今五銖錢邊五字者以抄之
亦令不落為度一撮者四刀圭也十撮為一勺十勺為
一合以藥升分之者謂藥有虚實輕重不得用斤兩即
以升平之藥升方作上徑一寸下徑六分深八分内散
勿按抑之正爾微動令平調耳今人分藥不復用此
凡丸藥有云如細麻者即胡麻也不必扁但令較略大
小相稱爾如黍粟亦然以十六黍為一大豆也如大麻
子者即今大麻子準三細麻也如胡豆者今之青斑豆
也以二大麻子準之如小豆者今赤小豆也粒有大小
以三大麻子準之如大豆者以小豆準之如梧桐子者
以二大豆準之一方寸匕散蜜和得如梧桐子十丸為
度如彈丸及雞子黃者以十梧子準之
凡方云巴豆若干枚者當先去心皮畢乃秤之以一分
準十六枚附子烏頭若干枚者去皮畢以半兩準一枚
枳實若干枚者去核畢以一分準二枚橘皮一分準三
枚棗有大小以三枚準一兩乾薑一累者以半兩為正
本草云以一兩為正
凡方云半夏一升者洗畢秤五兩為正椒一升三兩為
正吳茱萸一升五兩為正兔絲子一升九兩為正菴閭
子一升四兩為正蛇牀子一升三兩半為正地膚子一
升四兩為正此其不同也云某子一升者其子各有大
小虚實輕重不可通以秤準皆取平升為正
凡方云桂一尺者削去皮重半兩為正甘草一尺者重
二兩為正云某草一束者重三兩為正云一把者重二
兩為正
凡方云蜜一斤者有七合猪膏一斤者一升二合
凡湯酒膏藥舊方皆云㕮咀者謂秤畢擣之如大豆又
使吹去細末此於事殊不允當藥有易碎難碎多末少
末秤兩則不復均平今皆細切之較略令如㕮咀者乃
得無末而片粒調和也凡云末之者謂擣篩如法也
凡丸散先細切暴燥乃擣之有各擣者有合擣者並隨
方所言其濕潤藥如天門冬乾地黃輩皆先切暴乾獨
擣令偏碎更出細擘暴乾若值陰雨可微火烘之小停
冷乃擣之
凡濕藥燥皆大耗當先增分兩須得屑乃秤之為正其
湯酒不須如此
凡篩丸藥用重蜜絹令細於蜜丸易熟若篩散草藥用
輕疎絹於酒中服即不泥其石藥亦用細絹篩令如丸
藥者
凡篩丸散藥畢皆更合於臼中以杵擣之數百過視其色
理和同為佳
凡煑湯用微火令小沸其水數依方多少大略二十兩
藥用水一斗煑取四升以此為率皆絞去滓而後酌量
也然則利湯欲生少水而多取汁者為病須快利所以
少水而多取汁補湯欲熟多水而少取汁者為病須補
益是以多水而少取汁好詳視之不得令水數多少湯
熟可用新布兩人以尺木絞去滓澄去垽濁分再服三
服者第二第三服以紙覆令密勿令洩氣欲服以銅器
於熱湯上煖之若於鐺中勿令器中有水氣方云再服
三服者要令力勢相及並視人之暴羸病之輕重以為
進退增減之不必悉依方說也
古今諸家丸方一十八首
廣濟療𫝊屍骨蒸殗殜肺痿疰忤鬼氣卒心痛霍亂吐
痢時氣鬼魅瘴瘧赤白暴痢瘀血月閉痃癖疔腫驚癎
鬼忤中小兒吐乳大人狐狸等病吃力伽丸方
吃力伽(白术是也)光明砂訶梨勒皮麝香當門
子香附子丁子香沉香
蓽撥檀香青木香安息香
犀角(屑各二兩)薰陸香蘇合香龍腦(各半兩)
右十五味擣篩白蜜和為丸每朝取井花水服如梧
子四丸於淨器中研破服之老小一丸以蠟褁一丸
如彈丸緋絹袋盛當心帶之一切邪鬼不敢近千金
不𫝊冷水煖水臨時量之忌五辛生血物以臘月合
神前藏之密器中勿令洩藥氣神驗
千金耆婆萬病丸療七種癖塊五種癲病十種注忤七
種飛尸十二種蠱毒五種黃病十二時瘧疾十種水病
八種大風十二種&KR0857;痺並風入頭眼暗膜膜及上氣欬
𠻳喉中如水雞聲不得卧飲食不作肌膚五藏滯氣積
聚不消擁閉不通心腹脹滿連及匈背鼓脹氣堅結流
入四肢或復又心膈氣滿時定時發十年二十年不差
五種下痢疳蟲蚘蟲寸白蟲諸蟲上下冷熱久積痰飲
令人多睡眠消瘦無力蔭入骨髓便成滯疾身體氣腫
飲食嘔逆腰脚酸疼四肢沉重不能久行久立婦人因
産冷入子藏藏中不淨或閉塞不通胞中瘀血冷滯出
流不盡時時疼痛為患或因此斷産並小兒赤白下痢
及胡臭耳聾鼻塞等病服此藥以三丸為一劑服藥不
過三劑萬病悉除說無窮盡故稱萬病丸以其牛黃為
主故一名牛黃丸以耆婆良醫故名耆婆丸方
牛黃麝香犀角朱砂
雄黃(並研)芫青(去頭翅足熬本方七枚)黃連
人參禹餘粮大戟(炙)芫花(熬)
茯苓乾薑桂心桑白皮
當歸芎藭芍藥甘遂(熬)
黃芩蜀椒(汗)細辛巴豆(去皮心别)
(熬擣)前胡桔梗紫菀
蒲黃葶藶子(熬)防風(各一分)蜈蚣(三節炙)
石蜥蜴(一寸炙)
右三十一味並令精細上牛黃麝香犀角朱砂雄黃
禹餘粮巴豆别研餘者合擣篩之以白蜜和更擣三
千杵極熟密封之除破日平旦空腹以酒服三丸如
梧子微下三五升惡物為良若卒暴病不要待平旦
無問早晩即服以吐利為度若不吐利更加一丸或
至三丸五丸須吐利為度不得限以丸數病彊藥少
即不利吐若其發遲以熱稀粥一杯發之若吐利不
止即以酸飯兩三口止之服藥忌陳臭生冷酢滑粘
食大蒜猪魚雞狗馬驢肉白酒行房七日外始得一
日服二日補之得食新米韮菜汁作羹粥臛飲食之
三四頓大良亦不得全飽産婦勿服之吐利以後常
須閉口少語於無風處温牀暖室將息若旅行卒暴
無飲以小便送之若一歲以下小兒有疾者令乳母
服兩小豆亦以吐利為度近病及卒病皆用多積久
疾病即少服常取微溏利為度(崔氏無黃岑桑白皮桔梗防風)
卒病欲死(服三丸如小豆取吐利即差)
卒得中惡口噤(服二丸如小豆和煖水一合灌入口令下令微利即差)
五注鬼刺客忤(服二丸如小豆不差後日更服一丸)
男女邪病歌哭腹大如姙身(服二丸如小豆日三夜一服間食服之)
猫鬼病(服小豆三丸不差更服)
蠱毒吐血腹疼如刺(服小豆二丸不差更服以差止)
瘧病(未發前服三丸未差更服)
諸痰飲者(服三丸如小豆不差更服)
冷癖(服三丸如小豆日三服皆間食常令微溏利為度)
宿食不消(服二丸如小豆取利)
癥瘕積聚(服二丸如小豆日三服皆間食以利差止)
拘急心腹脹滿心痛(服三丸如小豆未差更服)
上氣嘔逆匈中滿不得卧(服二丸不差更服)
大痢(服小豆一丸日三)
疳濕(以一丸如杏人和酢二合灌下部中服小豆二丸差)
水病(服三丸如小豆日再間食服之差止人弱隔日服)
頭痛惡寒(服小豆二丸覆取汗)
傷寒天行病(服二丸小豆一日三間食服)
小便不通(服小豆二丸不差明日更服之)
大便不通(服三丸如小豆大又内一丸下部中則通)
耳聾聤耳(以綿裹如棗核塞耳中差)
鼻衂(服二丸如小豆無不差)
癰腫疔腫(破腫内一丸如麻子日一敷之根自出亦服二丸差)
犯疔腫血出(以猪脂和塗有孔内孔中差止)
癘瘡(以酢泔洗訖取藥和猪脂塗之)
漏瘡有孔(以一丸如小麥内孔中和猪脂敷)
痔瘡(以藥塗綿内孔中别易差止)
瘰癧(以酢和塗上差)
癬瘡(以布揩令汁出以酢和塗上日一易差止)
胷背腰脅腫(以醋和敷腫上日一易之服二丸如小豆)
諸冷瘡積年不差者(以酢和塗之亦餅貼之)
惡刺(以一丸内瘡孔中即差)
蝮蛇螫(以少許内螫處若毒入腹心煩悶欲絶者服三丸如小豆大)
蠍螫(以少許塗之)
蜂螫(以少許敷之差)
婦人諸疾胞衣不下(服二丸如小豆大)
小兒驚癎(服一丸如米許以塗乳令嗍之看兒大小量之)
小兒客忤(服一丸如米和塗乳頭與嗍之以意量之)
小兒乳不消心腹脹滿(服一丸如米許塗乳頭令嗍之取差)
又大麝香丸療鬼注飛尸等萬病皆療之方
麝香(三分)牛黃真珠(並研)附子(炮)
鬼臼莽草(炙)犀角(屑)礬石(熬令汁盡)
細辛桂心獺肝(炙)藜蘆(各二分)
蜈蚣(炙)蜥蝪(炙各一枚)地膽(熬)班猫(熬)
杏仁(去尖皮熬各五十枚)丹砂(二兩研)雄黃(一兩研)
礜石(八分泥裏燒半日)芫青(熬)亭長(熬各七枚)
(並去足趐)巴豆(去心皮熬)
右二十三味合擣别擣巴豆杏人如泥蜜和更擣三
千杵丸如小豆每有病以飲服一丸日再漸至三丸
尤妙毒蟲所螫摩之以知為度若欲入毒疫癘鄉死
喪家及鬼神廟塚墓處以絳囊盛之男左女右肘後
繫之又以少許塗人中卧不魘魅神忌如常法
又小麝香丸主療與大麝香丸同方
麝香(三分)雄黃(研)丹砂(研各四分)細辛
乾薑桂心芍藥(各五分)莽草(炙)
犀角(屑)梔子仁(各三分)附子(炮)烏頭(炮各五枚)
(去皮)巴豆(五十枚去心皮熬)蜈蚣(一枚去頭)
(足炙)
右十四味並擣篩蜜和更擣一千杵丸如小豆每
服三丸至五丸日三一切尸注心痛皆主之忌生血
物生葱生菜蘆笋猪肉冷水神驗(一方有當歸一兩)
崔氏温白丸療癥癖塊等一切病並治之方
紫菀吳茱萸菖蒲柴胡
厚朴(炙)桔梗皂莢(去皮炙)茯苓
桂心乾薑黃連蜀椒(汗)
巴豆(去心皮熬)人參(各三分本方各二分)烏頭(十分炮)
右十五味合擣篩以白蜜和更擣二千杵丸如梧子
大有病服一丸至二丸不知稍增至三丸五丸以知
為度主心腹積聚久癥癖塊大如杯椀黃疸宿食朝
起嘔吐支滿上氣時時腹脹心下堅結上來搶心傍
攻兩脅徹背連胷痛無常處繞臍攪痛狀如蠱咬又
療十種水病八種痞塞反胃吐逆飲食噎塞五淋九
種心痛積年食不消化或婦人諸疾斷緒不生帶下
淋瀝或痎瘧連年不差又療一切諸風身體頑痺不
知痛痒或半身不遂或疼痛或眉髮墮落又療七十
二種風三十六種遁尸注或癲癎或婦人五邪失心
夢與鬼神交通四肢沉重不能食飲昏昏默默只欲
取死終日憂愁情中不樂或恐懼悲啼飲食無味月
水不調真似懷孕連年累月羸瘦困弊遂至於死或
歌或哭為鬼所亂莫之知也但服此藥者莫不除愈
臣知方驗便合藥與婦人服之十日下出癥癖蠱長
二尺五寸三十枚下膿二升黑血一升青黃汁五升
所苦悉除當月有子臣兄墮馬被傷腹内有積血天
陰即發羸瘦著牀命在旦夕與藥服下如雞肝黑血
如手者二百餘片白膿二升赤黃水一升其病即除
臣知方驗敢不獻上忌生冷酢滑猪雞魚犬牛馬鵝
肉五辛油麵豆糯米陳臭等物
仲景三物備急丸司空裴秀為散用療心腹諸卒暴百
病方
大黃乾薑巴豆(各一兩去皮心熬别擣如脂)
右藥各須精新好藥擣篩蜜和更擣一千擣丸如梧
子或小豆服三丸老小量之為散不及丸也若中惡
客忤心腹脹滿卒痛如錐刀刺痛氣急口噤停尸卒
死者以煖水若酒服之或不下捧頭起灌令下咽須
臾差如未更與三丸以腹中雷鳴轉即吐下便愈若
口巳噤亦須折齒灌之令入尤妙神驗忌蘆笋猪肉
冷水肥膩
又理中丸療三焦不通嘔吐不食並霍亂吐痢不止者
並主之方
人參乾薑白术甘草(各三兩炙)
右四味擣篩蜜和如梧子空腹以飲汁服十五丸忌
桃李雀肉海藻菘菜
延年駐車丸主赤白冷熱血痢腹痛者方
黃連(六兩)乾薑當歸阿膠(各三兩)
右四味擣篩以三年米醋煑膠令消和藥衆手撚丸
如梧子每以飲下三十丸日再服亦療産婦下痢不
止者服之甚驗忌猪肉冷水粘膩等物
救急五香丸療諸毒疰氣心腹脹滿大小便不通鬼疰
心痛不可忍方
牛黃(研)犀角(屑各三分)升麻沉香
薰陸香當歸桂心青木香
麝香(研)雄黃(研如粉)鬼箭羽巴豆(去心皮熬)
訶梨勒皮朱砂(研)檳榔乾薑
吳茱萸甘草(炙)豆蔲(各四分)桃仁(去尖皮熬)
附子(炮各五分)
右二十一味擣篩蜜和丸如梧子以煖水服三丸至
五丸如不利更服以利為度此方甚驗人久不𫝊忌
海藻菘菜猪肉冷水生葱蘆笋生血物等
必效玉壺丸主萬病與麝香丸同效方
雄黃(研)朱砂(研)巴豆(去心皮熬)附子(炮去皮)
特生礜石(燒半日研)藜蘆(各三兩炙)
右六味擣篩蜜和丸如小豆以飲服二丸得利病差
小兒黍粟一丸以意量之
又青木香丸療一切氣腹脹滿心痛氣冷食不消方
青木香檳榔仁(各六分)芍藥枳實(炙)
訶藜勒(皮各五分)桂心(四分)大黃(十二分)
右七味擣篩蜜和丸如梧子飲下十五丸以意增減
之常令溏利甚效
又五補七宣者麗正殿脩書學士李公所𫝊公名子昭
字雲卿趙郡人幼志道法以棲名山往來茅嵩山經三
十載云五補七宣丸方
人參茯苓地骨皮乾地黃
牛膝(等分)
右五味擣篩蜜和丸如梧子空腹以酒飲下三十丸
稍稍增至五十丸日再此是五補丸服至五日十日
及半月日覺氣擁即服七宣丸服經二三日覺氣散
還服五補丸若病候未退即稍稍增之常自審以取
調適終須五補及七宣丸並須合服之夫人所疾皆
因風不宣散即成擁緩熱風若氣不流行即成痃癖
冷氣轉生衆病皆因此由尋其本源都為不閑將理
覺虚則補覺風氣擁即利利即腰背更虚且凡是利
藥皆急服便透過未能蓄洩諸病凡是補藥皆滯服
未見效先覺風氣發動明知宣補必藉兼行故其人
授余二法名曰五補七宣所以安七魄鎮五藏堅骨
髓養神明久服長生百病日去髮黑行及奔馬
又七宣丸方
大黃(十五兩)枳實(炙)青木香柴胡
訶黎勒皮(各五兩)桃仁(六兩去尖皮熬)甘草(四兩炙)
右七味擣篩蜜和丸如梧子以酒服二十丸稍加至
五十丸病在下空腹服病在上食後服之以宣利為
度增減以意量之若風氣結聚宿食不消兼沙石皮
毛在腹中服經七八日乃盡出下似牛涎魚腦等若
病深痼則須半月或一月專服之不用五補丸若積
年腰膝疼痛寒冷如冰石脚氣衝心憒悶將死頭旋
暗倒肩背重悶心腹脹滿胷膈閉塞風毒腫氣連及
頭面及大小便或利澁脾胃氣不理不能飲食夜卧
脚轉筋脉掣痛恍恍然眠寢不安等疾以飲服之盡
差此藥功效不可盡說如前十數種病則須服七宣
丸自外輕病不妨與五補丸兼服循環不輟補養無
限不問男女老小並可服餌但須量氣力細察候之
加減服若是初生孩子可與三丸五丸稍稍加之取
通利其二方當須經久常服不限春秋冬夏朝夕行
止勿間藥性甚善禁如常法
近效大麝香丸療積年心痛尸疰蠱毒癥癖氣承心肋
下有塊温瘴毒氣精魅邪氣或悲或哭蛇蠍蜂螫等方
麝香(研)牛黃(研)藜蘆(炙)朱砂(研)
芍藥當歸茯苓桔梗
鬼箭羽金牙(研)烏頭(炮)桂心
吳茱萸貫衆(各一分)雄黃(一分半研)乾薑
人參大蟲骨(各二分炙)蜈蚣(二寸去足)蜥蜴(半枚去牙)
(炙)巴豆(二十枚去心皮熬)
右二十一味擣篩蜜和丸如梧桐子飲下三丸如未
下以熱飲投之即利三行後以酢飯止之即定然後
煮飯葱薤食之忌冷水猪肉如蛇蠍蜂螫取一丸研
和塗之即差精魅狐狸之屬抛磚瓦或如兵馬行夜
發者是鬼魅無早晩每日服二丸只三兩日即定仍
每日燒一丸熏身體衣服無忌以三五丸用緋絹袋
子盛帶左臂上辟大蟲毒蛇精魅鬼氣等病
又犀角丸療癰腫腸癰乳癰發背一切毒熱腫服之腫
膿化為水神方
犀角(屑十二分)川升麻黃芩防風
人參當歸黃芪乾薑(一作乾藍)
蓼實(一方無)黃連甘草(炙)梔子(各四分)
大黃(五分)巴豆(二十四枚去心皮熬)
右十四味如法擣篩蜜和更擣三千杵丸如梧子以
飲服三丸至五丸以利為度或不利投以熱飲如利
以冷漿水粥止之未差每日服一丸以意量之腫消
散為度若下黃水或腫輕皮皺色變即是消候忌如
藥法效驗不可論之
又黃連丸療痢無問冷熱並主之方
黃連(一兩)茯苓(二兩)阿膠(一兩)
右三味擣篩以水消膠和衆手丸暴乾有痢空腹以
飲下十五丸日再以差止甚效
又加減麻仁丸療積年患氣不能食飲兼食不消化風
氣冷氣熱氣衝上痃癖氣並乳石氣發動並療之服經
三四日自覺有效方
蜀大黃(錦文者四兩)人參(二兩)
訶黎勒皮(四兩)大麻仁(二兩)
右四味擣篩依法以蜜和丸每服十丸二十丸增減
以意量之以溏利病除亦不損人雍州王長史常服
三十餘年八十歲萬病皆無百無所忌補理腰脚服
經七八日腰腎先冷者即下膿水腰脚輕徤以酒飲
下之並得
又三黃丸療五勞七傷消渴不生肌肉婦人帶下手足
寒熱主一切熱方
春三月用黃芩(四兩)大黃(二兩)黃連(四兩)
夏三月用黃芩(三兩)大黃(一兩)黃連(四兩)
秋三月用黃芩(六兩)大黃(一兩)黃連(二兩)
冬三月用黃芩(六兩)大黃(一兩)黃連(三兩)
右三味隨時月擣篩蜜和丸如梧子日服七丸諸病
悉除
古今諸家散方六首
千金小金牙散療南方瘴癘疫氣脚弱風邪鬼注方
金牙(五分研)牛黃(一分研)天雄萆薢
黃芩蜀椒(汗)由跋雄黃(研)
朱砂(研)烏頭桂心莽草(炙)
麝香(研各二分)萎蕤細辛犀角(屑)
乾薑(各三分)蜈蚣(一枚長六寸者炙)黃連(四分)
右十九味治下篩為散合牛黃麝香擣三千杵以溫
酒服五錢匕日三夜二以知為度以絳袋盛男左女
右帶一方寸匕省病問孝不避夜行塗鼻人中辟鬼
惡毒氣晨昏霧露亦塗之佳
崔氏五香散療疰忤邪氣或熱或寒時氣在骨節間似
差似劇兼主百病方
沉香丁香麝香薰陸香
鬼箭羽當歸豆蔲仁(各四分)牛黃
鬼臼橘皮金牙(各三分燒)犀角(屑)
羚羊角(屑)大黃(各六分)升麻桔梗
桃仁(去尖皮熬)光明砂(研)安息香(各二分研)
右十九味擣篩為散以湯飲酒隨病服一方寸匕日
再服病差即停亦可蜜丸如梧子服十丸
又備急散療卒中惡心痛脹滿欲吐短氣方
大黃(二兩)桂心(四分)巴豆(一分去皮熬研)
右三味擣篩為散取一錢匕以湯七合和服當吐下
即愈甚妙
紫雪散療脚氣毒遍内外煩熱口中生瘡狂易呌走及
解諸石草藥毒發邪熱卒黃等瘴疫毒癘卒死温瘧五
尸五注心腹諸疾腋緩刺切痛蠱毒鬼魅野道熱毒小
兒驚癎百病方
黃金(一百兩)寒水石石膏(各三斤一本用滑石)
玄參(一斤)羚羊角(屑)犀角(屑)沉香
青木香(各五兩)丁香(一兩)甘草(八兩炙)
右十味切以水三斗煮取一斗去滓取硝石四升芒
硝亦可用朴硝十斤投汁中微火煎以柳木篦攪勿
住手候欲凝入盆中内朱砂三兩麝香一兩急攪即
成霜雪紫色以水和一二分服之以意加減一劑十
年用之神妙脚氣乳石天行熱病等服之若神(千金翼有)
(礠石三斤滑石一斤升麻一斤丁香用四兩朴硝用四升麝香用二分)
仙人鍊綘雪療一切病肺氣積聚欬逆嘔吐膿血丹石
毒發天行時氣一切熱病諸黃疸等心風昏亂心怯徤
忘四肢煩熱頭痛眼赤大小便不通煩悶不安骨節疼
痛赤白痢血痢熱毒痢宿食不消化心腹脹滿出氣不
得下一切諸毒藥脚氣等飲酒多醉困久痢不差孩子
驚癎等以上和水服之産後一切諸病墮胎和酒服之
方
朴硝(十斤)升麻(三兩)大青桑白皮
槐花(各二兩)犀角(屑)羚羊角(屑各一兩)蘇方木(六兩)
竹葉(兩)訶黎勒山梔子(三十枚)檳榔仁(二十)
(顆)朱砂(半大兩研)
右十三味以水二斗漬一宿煎取一斗去滓入鍋内
朴硝鍊烊攪勿住手候欲凝出於盆中攪入朱砂麝
香訖雪成收於垍器中密封有疾量取之和水服之
以利病除身輕目明四肢調適療一切病神驗老小
量之(上云入朱砂麝香未見分兩)
近效腎瀝湯煑散主除風下氣彊腰脚明耳目除痰飲
理榮衛永不染時氣諸風疾方
黃芪芎藭茯苓五味子
防風澤瀉獨活玄參
人參牛膝(各六兩)麥門冬(去心)地骨皮(各八)
(兩)桂心甘草(三兩炙)丹參(五兩)
右十五味切如大豆分作二十四貼貼著生薑一兩
切杏仁十四枚去尖碎以水三升煮一貼取一升去
滓澄清取九合頓服每日一貼晩間以氣下心胷空
妙十服以後身力不可當常須護惜將養之以飲食
補之每年春夏秋冬服一劑勝服腎氣丸二十劑永
不患風氣先有諸病自然除差張中丞自服以來神
效不可言以為乳石力不可比今服不闕效驗妙(方云)
(腎瀝湯恐須用猪腎湯煎)
古今諸家膏方四首
廣濟神明膏主諸風頑痺筋脉不利療癬諸瘡痒方
前胡白术白芷芎藭(並切)
椒(去目)吳茱萸(各一升)附子(三十枚去皮切)當歸
細辛桂心(各二兩切)
右十味以苦酒漬一宿令浥浥然以成鍊猪膏一斗
微火煎十沸以來九上九下候附子白芷色黃絞去
滓膏成病在外摩之在内以酒服棗核大疥癬等瘡
皆療之並去諸風病亦摩折傷被打等(崔氏云藥滓酒浸服之亦)
(大療諸病)
崔氏陳元膏會稽太守思翊昧死再拜上書
皇帝陛下思幸得典郡視事六年處地下濕身病苦痺
飲食衰少醫療不差命在旦暮蒼梧道士陳元賣藥於
市思取藥摩之日至再十五日平復思男嘗墮馬苦為
腰痛天陰雨轉發思取元膏摩之復愈思妻年四十五
苦心腹積聚得病三年思復從元取膏摩之六日下宿
食即愈思銓下郭少苦頭眩思取膏摩三日鼻中下水
二升所病即愈思知元藥驗謹取元本方奉上
當歸(三兩一方隴西者)生地黃(二斤擣取汁)
附子(三兩)細辛(二兩)桂心(一兩)天雄(三兩去皮)
乾薑(二兩)丹砂(一兩研)芎藭(二兩)雄黃(二兩半研)
烏頭(三兩)苦酒(三升)白芷(一兩)松脂(半斤)
不中水猪脂(十斤鍊去滓)
右十五味㕮咀以地黃汁苦酒漬一宿取猪脂内諸
藥微火煎之令十五沸膏成去滓内朱砂等末熟攪
勿令婦人雞犬孝子惡疾不具足人小兒等見有人
若胷脅背痛服之七日所下狀如雞子汁者二升即
愈又有人若脅下積聚如杯摩藥十五日即愈又有
人苦臍傍氣如手藥摩之去瓜中黃穰者升許即
愈有人患腹切痛時引背痛數年以膏摩之下如蠱
者三十枚即愈又有婦人若月經内塞無子數年膏
摩少腹並服如杏子一枚十日下崩血二升即愈其
年便有子又療風搔腫起累累如大豆以膏摩之五
日即愈老少患脚膝冷痛摩之五日便愈又有人若
頭項痛寒熱瘰&KR0659;摩頭及病上即愈又有人患面目
黎黑消瘦是心腹中病服藥下如酒糟者一升餘即
愈内外諸風及腹中積聚可服之有病無不愈所療
人無數不可悉記
又烏膏療一切瘡引膿生肌兼殺瘡中蟲方
烏麻油(一升)黃丹(上好者二兩羅之)蠟(一兩鍊淨濾)
薰陸香(乳頭者一兩末)松脂(半兩末以上並大升兩)
右五味緩火煎油三分減一下鐺待冷乃内黃丹更
上煎之又三分減一又停待冷次内薰陸香末上火
煎候銷盡又内蠟及松脂看膏稍稠即點於鐵上試
斟酌硬軟適中乃罷先問所患瘡如熱即除薰陸及
松脂瘡如久不差此涉於冷即依方合其貼杖瘡者
油若一升地黃汁半合和煎黃丹二大兩蠟一小兩
餘準上法此膏不須硬也
近效蓮子草膏療一切風耳聾眼闇生髮變白堅齒延
年本是婆羅門方
蓮子草汁(三升)生巨勝油(一升)生乳(一升不食糟者)甘草(一大兩末)
右四味和於鍋中煎之緩火熬令魚眼沸數攪之勿
住手看上沫盡清澄濾不津垍器中貯之云本方有
青蓮蘂六分龍腦花三分鬱金香二分並末先煎諸
藥三分減一次下汁及油等膏成每欲點即仰卧垂
頭牀下一孔中各點如小豆許久乃起有唾唾却勿
咽之起訖即啜少熱湯飲點經一年白髮盡黑禿處
並出韓庶子處得每用驗
古今諸家煎方六首
廣濟阿魏藥煎方
阿魏(四分)豆蔲仁(七顆細研)生薑(十二分)人參(八分)
甘草(八分炙)鼈甲(十□分炙)藕汁(二升)訶黎勒(七枚)
(去核)牛膝(半斤)白蜜(一升)地黃汁(二升)
右十一味下地黃等汁煎次下藥末微火煎攪勿住
攪候如餳於不津器盛每取一匙酒和服之
又鹿角膠煎療五勞七傷四肢沉重百事不任怯怯無
力昏昏欲睡身無潤澤腰疼頑痺脚弱不便不能久立
胷脅脹滿腹中雷鳴春夏手足煩熱秋冬腰膝冷疼心
悸徤忘腎氣不理五藏風虛並悉療之方
鹿角膠(二斤擣碎作四分於鐺中熬令色黃)紫蘇子(二升以酒一升研濾取汁)
生地黃(一斤取汁)生薑(一斤汁)黃牛酥(一升)白蜜(三斤)
右六味先煎地黃汁蘇子汁生薑汁等二十餘沸次
下酥蜜又煎三五沸次以蜜並膠末下之攪令相得
膠消盡煎即成矣以器盛之空腹以酒調二合服之
日再此藥補五藏益心力實骨髓生肌肉理風補虛
耳聦目明腰脚甚效驗一兩劑彊徤披覽十倍常時
(忌羊血蕪荑)
又主冷氣益氣力温中下氣蒜煎方
剥了蒜(二升)牛乳(五升)牛膝(一大斤末)
右三味以蒜内牛乳中煎之候蒜消盡攪勿住手下
牛膝末煎成於器中貯之食前以酒和兩匙服(忌羊血)
又地黃煎主婦人丈夫血氣勞骨熱日漸瘦悴方
生地黃汁(二升)甘草(三兩炙末)豉心(一升)葱白(切一升)
牛酥(半斤)藕汁(二升)白蜜(一升)
右七味以小便六升煮葱䜴等取二升絞去滓次下
地黃藕汁更煎取三五沸下酥蜜攪勿住手候似稀
餳以器貯之每服一匙漸至三匙成煎桑枝熬煎湯
調和服之猶妙桃仁湯亦良
小品单地黃煎主補虛除熱散乳石癰疽瘡癤等熱方
生地黃隨多少取汁於銅鉢中重湯上煮勿蓋釜
令氣得泄煎去半更以新布濾絞去麤滓穢又煎
令如餳成矣此用地黃須肥大味濃者作煎甘美
東南地黃堅細味薄作煎鹹不美
近效地黃煎療肺氣欬𠻳補心肺令髭髮不白方
生地黃汁(二升)麥門冬汁(五升)生薑汁(五合)紫菀(三兩)
貝母欵冬花甘草(炙各三兩)
右七味切以水七升煮服三大升去滓却入鍋中下
地黃汁麥門冬薑汁等三十沸下蜜一升煎如餳成
矣盛不津器中冷含如棗許增加量之(一方有人參三兩)
古今諸家酒一十二首(並代茶飲列於下)
千金天門冬酒療五藏六腑大風洞泄虛弱五勞七傷
癥結滯氣冷熱諸風癎惡疾耳聾頭風四肢拘攣猥退
歴節風萬病皆主之久服延年輕身齒落更生髮
天門冬(與百部相似天門冬味甘兩頭方百部細長而味苦令人利)
右一味擣取汁一斗漬麴二升以糯米二斗候麴發
準家醖法釀之春夏極冷下飯秋冬稍温如人肌下飯
酒熟取清飲一盞常令酒氣相接勿至醉吐慎生冷
酢滑雞猪魚蒜特忌鯉魚亦忌油膩此是一斗法餘
一石二石亦準此以為大率服藥酒十日覺身體隠
疹大痒二十日更大痒三十日乃漸止此是風氣出
去故也四十日即覺身心朗然大快似有所得五十
日便覺大快當風坐卧覺風不著人身中諸風悉盡
用米法先淨淘暴炕令乾臨欲用時更别取天門冬
汁漬米乾灑炊餘汁拌飯甚宜密封取天門冬汁法
淨洗心皮水寸切擣押各三四遍令滓乾如草乃止
此酒初熟味酸仍作臭泔腥氣但依式服之久停則
香美餘酒皆不及也封四七日佳凡八九月即少少合
至十月多合擬到來年五月三十日以來相續服之
春三月亦得合入四月不得合服酒若得散服得力
倍速散方如左
天門冬去心及皮暴乾擣篩以上件酒服方寸匕日
三加至三匕久服長生凡酒亦得服
又大金牙酒療瘴癘毒氣中人風冷濕痺口喎面戾半
身不隨手足拘攣歴節腫痛甚者少腹不仁名曰脚氣
無所不療方
金牙(一斤燒)白术附子側子
天雄蓯蓉茯神當歸
防風芎藭黃芪薯蕷
細辛桂心茵芋地骨皮
五加皮杜仲萆薢狗脊
萎蕤白芷厚朴枳實(炙)
桔梗黃芩遠志(去心)蔓荆子(各三)
(兩)人參(二兩)獨活(半斤)石南(二兩)
磁石(十兩燒)丹參牛膝(各五兩)薏苡仁(一升)
麥門冬(一升去心)生石斛(八兩)生地黃(切二升)蒴藋(四兩)
右三十九味並切用絹袋盛以酒八斗漬七日温服
一合日四五夜一石藥細研如粉别絹袋盛共藥同
浸藥力安和主治極多凡是風虛四體小覺有風痾
者皆須將服無不治者服者一依方合之不得輒信
誣人大言浪有加減忌如常法
又鍾乳酒療虛損通順血脉極補益下氣方
鍾乳(五兩碎)附子(三兩炮)石斛(五兩)甘菊花(三兩)
蓯蓉(五兩)
右五味剉以生絹袋盛用酒三斗漬經五日每服二
合日再稍加至一升
千金翼五精酒主萬病髮白反黑齒落更生方
黃精(四斤)天門冬(五斤去心)松葉(六斤)白术(四斤)
枸把(五斤洗)
右五味皆生者内釡中以水三石煮之一日去滓取
汁漬麴如家釀法酒熟取清任性飲之長年補養(忌鯉)
(魚桃李雀肉等)
又白术酒方
白术(二十五斤)
右一味㕮咀以東流水兩石五斗於不津器中漬之
二十日去滓内汁於大盆中夜候流星過時抄巳姓
名置盆中如是五夜汁當變如血取以漬麴如家醖
法造酒熟取清任性飲之十日萬病除百日白髮反
黑齒落更生面有光澤久服長年忌桃李雀肉等此
酒至誠有靈風病服之百神衛人
又枸杞酒方
枸把(一百斤)
右一味切以東流水四石煮之一日一夜去滓令得
一石汁漬麴釀之如家醖法酒熟取清置不津器中
取乾地黃桂心乾薑商陸澤瀉蜀椒末各一升六味
以絹袋盛内酒中漬密封口埋入地三尺堅牢覆上
二十日沐浴整衣冠向仙人拜訖開之其酒當赤如
金色平旦空腹服一盞或半升為度十日萬病皆愈
二十日瘢痕皆滅惡疾人以一升水和半升酒分為
五服服之即愈若欲食少者取河中青白石如棗杏
仁大者半升以水三升煮一沸以酒半合置中須臾
即熱可食也
崔氏蒼耳酒療大風惡疾及一切諸風乃至骨髓中毒
風令人充悅方
蒼耳(和莖葉花實取剉一石八月收)牛膝根(一升)松葉(二斗)
商陸根(二升白色者)鼠粘根(一斗)
右五物皆剉訖量之以水兩石五斗煮取六斗汁如
釡小可分煮之即分三斗汁將浸麴一斗二升高量
其麴加於常法五分為藥力費麴故也餘三斗汁留
將拌饙料糯米一石二斗分作五酘淨淘乾漉以上
並大斗第一酘一日炊四斗米取藥汁九升拌饙熟
細切生地黃三斗和米下之第二酘三日炊三斗米
取藥汁七升拌饙熟與杏仁一斗去皮尖碎和擣如
泥下之第三酘五日炊二斗米取藥汁六升半拌饙
熟取木麻子一斗擣碎和下之第四酘七日炊二斗
米取藥汁四升半拌饙熟取胡麻一斗擣碎和下之
第五酘九日炊一斗米取藥汁三升拌饙下之
右以前五酘法須候米消盡即炊酘之未必要須隔
日其酒如米少味薄更炊一二斗米下之使味足然
後去糟取清依常法飲半升不能者可量性多少常
使有酒氣逼夜飲最是所宜此酒縱非風疾飲之補
養益精神令人充徤
又烏麻地黃酒療風虚補不足除百病已試大效方
六月六日麴(四升淨)王斯油麻(六斗五升出闕州赤色者)
(是如無别用巨勝替之以脫去皮乾暴脫烏麻法以冷水浸經一宿出之置筲箕中漉水令盡舂之)
(即皮自脫去耳)生地黃(四斗冷熟湯洗待水氣盡便切之更取生地黃一石以水)
(一石和煮麤布絞去滓即取汁六斗又以蠟及麻子塗瓮内蒸之令乾前三味總内瓮中浸之)
丹參生石斛牛膝杜仲
萆薢生薑(各二斤)人參(八兩)
右七味切以生絹袋盛同内前件熟地黃汁瓮中浸
封閉七日外更取烏豆四大斗摩使光淨分作四度
微熬令香取無灰重醖酒二斗八升三度淋豆豆一
熬三淋淋訖並去豆總計十二度淋豆取淋酒别器
中盛然後更寫麴汁等物及諸藥並出在大瓮中以
物閉頭及更將此酒先重蒸瓮看冷暖還内麴汁及
藥等安在瓮中其日即用八斗精糯米炊作飯如常
釀酒法酘酒即以淋豆酒投在瓮中封閉經一兩宿
看米消盡又炊四斗糯米飯酘之此後更封閉經七
日其酒即熟任性飲多少量之不限時候常微微覺
身潤夜中稍加少許或汗出佳避風及忌房室特禁
毛桃芥生菜熱麫並酢蒜牛肉冷物醖初酒法待此
酒熟即將此酒更重醖
右麴依當家常用法每一斗麴用熟水一斗一升浸
炊酒飯即量熟湯多少用沾飯如凡釀酒法更不得
加生水每一斗米酒為佳釀重醖酒法待此酒熟即
將酒二斗八升淋豆
右每一斗麴以熟水一斗浸其酒米每一斗饙料以
四斗清酒淋其饙然後炊飯使熟更不得加水其所
洗甑洗手盆瓮等皆須用此酒還投釀瓮中釀藥酒
法右欲和藥酒時先置五斗許藥在瓮底然後加五
斗許飯每次如此斟酌至半即内藥袋其藥袋上亦
使藥飯相參以至於盡然始閉封
封閉藥酒瓮法
右封閉瓮頭用紙七重布一重其釀酒室唯造酒得
入自外猫犬婦人不得輒入室中
又枸把酒療五内邪氣消渴風濕下胷脅氣頭風(本方作痛)
堅筋骨疆陰利大小便填骨髓長肌肉破除結氣五勞
七傷去胃中宿食利耳目衂血吐血風症補中逐水破
積瘀膿血石淋長髮傷寒瘴癘毒氣煩燥滿悶虛勞喘
吸逐熱破血及脚氣腫痺悉主之方
糯米(一石黍米亦得)麴(計常釀酒米一石用麴一斗此藥加五升彌佳末用之)
枸把根(二十斤刮去赤皮半寸剉之以水一石漬經三日煮取汁五斗)
生地黃(二十斤洗去土細切和米炊之)秋麻子(三斗微蒸以枸杞湯淋取汁)
香豉(二斗以枸杞湯煑取汁)
右四味地黃和米蒸之三物藥汁總合得五斗地黃
濕即四斗分半漬米饙半及麴和釀飯即總和一酘
密蓋瓮口經二七日壓取封泥復經七日初一度一
釀用麻子二斗多即恐令人頭痛服酒忌生冷酢滑
雞魚麫蒜油膩白酒房室等服訖一二七日將息
又地黃酒療虚羸令人充悅益氣力輕身明目方(雍州高長)
(史服用效)
生地黃(一石二斗擣絞取汁四斗)杏仁(一斗去尖皮兩仁者熬令黃擣末)
大麻子(一斗熬擣末)糯米(一石暴乾)
麴(一斗五升淨刮暴乾細剉)
右五味先以地黃汁四斗漬麴待發炊米二斗作飯
冷暖如人肌酘麴汁中和之候飯消更炊米一斗酘
之如前法又取杏仁麻子末各一升二合半和飯攪
之酘麴汁中待飯消還炊米一斗杏仁麻子末各一
升二合半一依前法酘之如此凡八酘訖待酒沸定
封泥二七日取清温服一升漸加至二升日再服之
令人頓能食久服去萬病婦人服之更佳令人有子
近效五加酒方
五加根莖(細剉五斗)六月六日麴末(三斗)
黍米(一石糯米亦得)
右三味以水五斗共五加同下於大釡中以木度深
淺與水平剋之即更添水一石五斗並前計兩石即
下火煎旋旋急火取藥汁減下至木剋處即得以火
盆安淨筐筐中安淨布单兼滓漉著筐中其汁在盆
中唯有五斗且别盛密封蓋之又重取所漉者五加
滓以水煮之如别有五加添和同煮更佳取此汁用
洮米拌飯炊之如常炊法用前五加濃汁漬麴且炊
米五斗釀之餘五斗分為兩酘如常造酒法酒熟壓
漉密封頭每服一盞煖飲之漸加勿令醉又遠志十
兩末之下釀中益妙玄參及蛇皮肉亦得其糟與已
下食之尤佳
又代茶新飲方
黃芪通草(各二斤)茯苓乾薑
乾葛(各一斤)桑根白皮(一斤)鼠粘根(三斤濕加一斤)
生乾地黃枸把根(洗)忍冬(十二月採枝莖葉陰乾濕加五兩)
薏苡仁(各十兩)菝葜(八兩)麥門冬(去心)萎蕤(各五兩)
右十四味並㨂擇取州土堅實上者刮削如法然後
秤大斤兩各各别擣以馬尾羅篩之攪令勻調重篩
務令相入不令偏並别取黃白楮皮白皮根相兼細
切煑取濃汁和溲令硬軟得所更於臼中擣别作一
竹棬子圍闊二寸半厚二分以下臨時斟量大小厚
薄作之此亦無定衆手依摸捻成餅子中心穿孔日
暴乾百餘餅為一穿即以葛蔓為繩貫之竹作篾亦
得挂之通風陰處妙若須煮用以炭火上炙令香熟
勿令焦臼中擣末任隨時取足煎以代茶大都濃薄
量之著少鹽煮之頻揚之即滑美著鹽橘皮蓽橃亦
佳除風破氣理丹石補腰脚聰耳明目堅肌長肉緩
筋骨通腠理頭腦閉悶眼睛疼痛心虚脚弱不能行
步其效不可言若患氣肺氣疝氣欬𠻳入口即愈患
消中消渴尤騐主療既多不復一一具說但服之立
取其騐禪居高士特宜多飲暢腑藏調適血脉少服
益多心力無勞饑飽飲之甚良若臘月臘日合之十
年不敗
解飲食相害成病百件
肘後凡飲食雜味有相害相得得則益體害則成病以
此致疾例皆難療所以病有不受藥療必至於死也今
略疏其不可噉物不須各題病名想知者善加慎之諸
鳥獸陸地肉物忌法
白犬血腎(不可雜白雞肝白鵝肝)白羊肉(不可雜雞肉)犬肝(不可雜烏雞狗兔肉)
猪肉(不可合烏梅食一云不可合羊肝)兔肉(不可雜獺肉及白雞心食)白馬(黑頭者不可食)
麋肉(不可合蝦蟆及獺生菜食)麋脂(不可合梅李食)麋肉(不可雜鵠肉食)羊肝(不可合烏)
(梅白梅及椒)牛腸(不可合犬血肉等食)白馬(青蹄肉不可食)白猪(白蹄青瓜班班不可食)
雞(有六翮不可食)烏雞(白頭不可食之殺人)鹿(白膽不可悞食)食猪肉(不可卧稻穰草中)
雄雞肉(不可合生葱芥菜食)雞鴨子(不可合蒜桃李子鼈肉山雞肉)雀肉(不可雜牛肝落)
(地塵不著不可食)暴脯(不肯燥及犬炙不動見水而動者不可食)祭肉(自動及酒自竭並不可飲)
(食也)鳥獸(自死口不開翼不合不可食)鳥獸(被燒死不可食)病人(不可食熊肉及猴肉)山
羊肉(不可合雞子食之)半夏菖蒲(忌食羊肉)雞子(不合鯉魚)巴豆(忌猪肉蘆笋)
商陸(忌白犬肉)細辛桔梗(忌菜)白术(忌食桃李)甘草(忌食菘菜)牡丹(忌胡荽)
常山(忌葱)茯苓(忌酢)天門冬(忌食鯉魚)黃連桔梗(忌食猪肉)藜蘆(忌食狸肉)
凡(蠅蜂及螻蟻集食上而食之致瘻病也)凡(飲水漿及酒不見影者不可飲之)丙午日(勿食)
(雉肉)壬子日(勿食猪五藏及黑獸肉等)甲子日(勿食龜鼈鱗物水族之類)
又療卒得食病似傷寒其人但欲卧七日不療殺人
按其脊兩邊當有陷處正灸陷處兩頭各七壯則愈
又療中虛冷不能飲食食輒不消羸瘦四肢尫弱百病
因此而生方
薤白(一斤)枳實(三兩炙)大棗(十二枚擘)粳米(二合)
豉(七合)
右五味以水七升煮薤餘五升内諸藥煮取一升半
分三服差止
又方
䜴心(一升熬末)麥蘖麴(各一兩熬)蜀椒(一升汗)
乾薑(一升末)
右五味擣篩以蜜拌食後酒服之方寸匕
又方
麴(半斤熬)麥蘖(五升半熬)杏仁(一升去尖皮熬)
右三味擣篩蜜和末食後服如彈丸一枚漸增之
又方
大黃芍藥芒硝(各一斤)
右三味末之以蜜三斤於銅器中湯上煎可丸服如
梧子十丸日再服
又方
麴(一斤熬)吳茱萸(一升)乾薑(十兩)
右三味擣為末服方寸匕
又療脾胃氣弱穀不消兼不復受食方
大麻仁(三升)大豆黃(二升並熬香)
右二味擣篩以飲服一方寸匕漸加服
又療飽食訖便卧得病令人四肢煩重嘿嘿欲卧方
大麥蘖(一升熬)乾薑(二兩)
右二味擣為末服方寸匕日三良
又療食生冷雜物或寒時衣薄當風夜食便卧不消心
腹煩滿痛脹急或連日不化方
燒地令極熱即激薄覆取汗愈
深師療食飽煩悶但欲卧而腹痛方
麴(熬令香黃)
右一味擣為末服方寸匕大麥蘖亦佳
千金翼(凡六畜五藏著草自動摇及得酢鹹不變色又隨地不汚又與犬不食皆有毒殺人也)凡
食飲有毒(澆地地墳起皆殺人)凡(肉在器中蓋密氣不泄者皆殺人)凡(脯肉熟肉不用深藏)
(密氣不泄殺人)若中此毒皆犬糞灰水服方寸匕良
古今錄騐療新中雜食瘀實不消心腹堅痛方
取水三升煮白鹽一升令消分服取吐必差
備急席辯刺史云嶺南俚人毒藥皆因食得之多不即
覺漸不能食或更心中嘈脹並背急悶先寒似瘴微覺
即急取一片白銀含一宿銀變色即是藥也銀色青是
藍藥銀色黃赤是菌藥久久毒入眼眼或青或黃赤若
青是藍藥若黃赤是菌藥俚人有解療者畏人得法在
外預合或言三百頭牛藥或言三百兩銀藥余住久與
首領親狎知其藥並是常用俚人不識本草乃妄言之
其方如後
初得俚人毒藥未得餘藥且令定方
生薑(四兩)甘草(三兩炙)
右二味以水六升煮取二升平旦分二服訖後别方
療之
又療之方
常山(四兩)白鹽(二匕)
右二味以水一斗漬之一宿以月盡日漬之月一日
五更以土釡煎勿令奴婢雞犬見之煮取二升平旦
分再服服訖少時即吐以銅盆盛之看若色青以杖
舉得五尺不斷者即藥未盡一二日後更進一劑
又方
都惏藤(十二兩此藥嶺南有土人識俚人呼為三百銀藥甚細長有高三尺微藤生切)
右一味以水一升酒二升和煮取二升分三服服訖
藥毒逐大小便出十日慎毒食不差更服以差為度
(肘後云黃藤)
又療腹内諸毒方
都惏藤黃藤(各二虎口長三寸並細剉)
右二味以酒三升合甖中密封以糖火圍四邊燒令
三沸待冷出之温常服令有酒色無禁忌若不獲巳
欲食俚人食者先取甘草一寸炙令熟嚼咽汁若食
著毒藥即吐便是藥也依前法療之若經含甘草而
不吐非也宜常收甘草十數片隨身帶之自防也嶺
南將熟食米及生食甘蔗巴蕉之屬自更於火上炮
炙燒食之永無慮也若被席上散藥卧著因汁入肉
最難主療可常自將淨席隨身及匙筯甘草解毒藥
行甚妙(肘後無黃藤)
張文仲白黍(不可合飴糖蜜共食)黍米(不可合葵共食)白蜜(不可合菰首食)菰首
(不可合生菜食)病人(不可食胡荽芹菜及青花黃花菜)姙身(勿食桑椹並鴨子)五月(勿食)
(韭)十月(勿食椒)三月三日四月八日(勿食百草)二月(勿食小蒜)四月
(勿食胡荽謹按仲景方云正月勿食生葱二月勿食蓼三月勿食小蒜四月八月勿食葫五月勿食韭五月五)
(日勿食生菜七月勿食茱萸八月九月勿食薑十月勿食椒)食(駿馬肉不飲酒殺人也)馬(鞍下肉不)
(可食)馬黑脊(而班臂亦勿食)
食馬肝中毒方
取牡鼠矢二七枚兩頭尖者是水和研飲之(仲景同)
又食諸六畜鳥獸肝中毒方
取髮翦之長半寸挼土作溏沾二升合和所剉髮
飲之須臾髮皆貫所食肝出也謹按髮誤食之令
人成髮癥為病不可療今和髮土飲之豈得有此
理否可詳審之别有方法也
又方
服頭垢一錢匕立差(仲景千金同)
又方
清水投豉絞取汁飲數升差止
又凡物肝藏自不可輕噉自死者彌勿食之
諸心皆勿食之為神識所舍使人來生獲報對又食生
肝中毒方
服附子末方寸匕日三須以生薑湯服之不然自
生其毒
又禽獸有中毒箭死者其肉有毒可以藍汁大豆解射
罔也
又食鬱肉及漏脯中毒方
取犬矢燒末以酒服方寸匕
又方
擣生韭絞取汁服一二升冬月連根取和水洗絞
之用薤亦佳凡肉閉在密器中經宿者為鬱肉茅
屋溜下沾脯為漏脯並有大毒
又食黍米中藏乾脯中毒方
濃煮大豆汁飲數升即解兼療諸肉及漏脯毒
又食自死六畜諸肉中毒方
擣黃蘗末以水和方寸匕服未覺再服差
又凡六畜自死皆是遭疫則有毒人有食疫死牛肉令
病洞下亦致堅積者並宜以利藥下之良
又食諸菜肉脯中毒方
燒猪骨擣下篩水服方寸匕日三四差(千金同)
又方
燒笠子末服方寸匕日三
又食馬肉洞下欲死者方
䜴(二百粒)杏仁(三十枚)
右二味合於炊飯中蒸之擣丸服之至差(仲景同)
又甘豆湯冷飲之諸毒悉解諸不可及也
辨魚鼈蟹毒不可食及不得共食
肘後云凡魚(頭有正白連珠至脊上不可食也)魚(無腸膽不可食)魚(頭黑點不可食)魚
(頭似有角不可食)魚(無鰓不可食)鯷魚(赤目鬚不可食)魚(不可合烏雞肉食)生魚(目赤)
(不可作鱠食)魚(不可合鸕鷀肉食)鯷魚(不可合鹿肉食之)鯽魚(不可合猪肝及猴肉食)
青魚(不可合小豆藿食)魚汁(不可合自死六畜肉食)青魚鮓(不可合胡荽及生葵麥醬)
(食)鯉魚鮓(不可合小豆藿)鰕(不可合雞肉食)鰕無鬚(及腹下通黑及煮之反白皆不可食)
鯉魚(不可合白犬肉)鯉魚(不可合繁蔞菜作蒸)鼈(目凹不可食)鼈(壓下有如王字不可食之)
鼈(不可合雞鴨子食之)鼈肉(不可合莧菜食之亦不可合龜共煮之)龜肉(不可合瓜及飲酒)
蟹(自相向及足班目赤者不可食之)病人(不可食鯷魚鮪魚等)姙身(不可食鼈及魚鱠)桂
天門冬(忌食鯉魚)
又療食蟹及諸肴膳中毒方
濃煮香蘇飲汁一升解(本仲景方)
又人有食蟹中毒煩亂欲死服五蠱黃丸得吐下皆差
夫蟹未被霜多毒熟煮乃可食之或云是水莨所為彭
蜞亦有毒蔡謨食之幾死
又療食諸䴵臛百物毒方
取貝齒一枚含之須臾吐所食物差(千金同)
又方
擣韭汁服一升冬以水煮根服(千金云服數升)
又方
掘厠傍地作坎深一尺以水滿坎中取故厠籌十
四枚燒令燃以投坎中乃取汁飲四五升即愈(千金)
(同)
又諸饌食直爾何容有毒皆是以毒投之耳既不知是
何處毒便應煎甘草薺苨湯療之漢質帝食䴵魏任城
王噉棗皆致死即其事也
食魚中毒及食鱠不消方五首
古今錄驗療食鯸鮧傷毒欲死方
取鮫魚皮燒之無皮壞刀裝取燒飲服之䱜魚皮
也食諸鮑魚中毒亦用之(千金同)
千金療食魚中毒方
煮橘皮停冷飲之
又療食魚鱠及生肉住胷膈中不化吐不出便成癥瘕
方
厚朴(炙)大黃(各二兩)
右二味以酒二升煮取一升頓服立消人彊者倍大
黃用三兩酒取二升再服
肘後療食鱠過多冷不消不療必成蟲瘕方
馬鞭草擣絞取汁飲一升即消去亦宜服諸吐藥
吐之(千金同)
刪繁療食魚鱠不消生瘕常欲須鱠者方
獺骨肝肺乾藍大黃(各分)蘆根
鶴骨(各七分)桔梗(五分)乾薑(四分)桂心
班猫(二十枚炙)
右九味擣篩蜜丸酒服十丸至十五丸日再差
食椒菜瓠中毒方四方
肘後蜀椒閉口者有毒食之戟人咽使不得出氣便欲
絶
又令人吐白沫並吐下身體冷痺療方
煮桂飲汁多益佳又飲冷水一二升又多食蒜又
上漿飲一升又濃煮豉汁冷飲之一二升又急飲
酢又食椒不可飲熱飲熱殺人
又療中苦瓠毒方
煮黍穰濃汁飲之數升此物苦則不可食恐作藥
中毒也
千金療菌毒方
掘地作坎以水沃中攪令濁名地漿飲之
又療食菜中毒發狂煩悶吐下欲死方
取雞毛燒末以飲服方寸匕差
解一切食中毒方三首
千金論曰凡人跋涉山川不諳水土人畜飲啖誤中其
毒素不知方多遭其斃豈非枉横耶然而大聖久設其
法以救活之正為貪生嗜樂忽而不學一朝逢遇便自
甘心終不識其所以今述神農黃帝解毒方法好事者
可少留意焉
又論曰甘草解百藥毒此實如湯沃雪有同神妙有人
中烏頭巴豆毒甘草入腹即定中藜蘆毒葱湯下咽便
愈中野葛毒土漿飲訖即止如此之事其驗如反諸掌
要使人皆知之然人皆不肯學誠可嘆息方稱大豆汁
解百藥毒臣試之大懸絶不及甘草又能加之為甘豆
湯其驗尤竒有人服玉壺丸吐嘔不已以百藥與之不
止藍汁入口即定如此之事皆須知之此即成規更不
須試練也解毒方中條例極多若不指出一二學者不
可卒知餘方例爾
又療諸食中毒方
飲黃龍湯及犀角汁百無不治也若飲馬尿亦良
又療食飲中毒方
苦參(三兩)
右一味切以酒二升半煮取一升頓服之取愈
古今錄驗療諸食毒方
取桑黃心破作一斷著釡中令水出三寸煮取二
斗漉澄清微火煎得五升宿不食服之日三合則
吐瘕未差更作羸者減之
酒醉過度恐腸爛及喉舌生瘡方三首
千金療卒大醉恐腸爛方
作湯著大器中漬之冷復易之酒自消夏月亦用
之佳(肘後同)
又方
絞茅根汁飲二升
又療連月飲酒喉咽爛舌上生瘡方
大麻子(一升)黃芩(二兩)
右二味擣末以蜜和丸含之
飲酒連日醉不醒方九首
肘後療飲酒連日醉不醒方
蕪菁菜並少米熟煮去滓冷之内雞子三枚或七
枚調勻飲之二三升無雞子亦可單飲之
又方
取水中螺螝若螺&KR1109;軰以著葱豉椒薑煮如常食
法飲汁數升即解
又方
擣生葛根汁及葛藤餅和絞汁飲之無濕者乾葛
煎服佳乾蒲煎服之亦佳
又方
粳米一升水五升煮使極爛漉去滓飲之尤良
千金療酒醉不醒方
葛根汁飲一二升無多少取醒止
又方(本方治飲酒不醒)
九月九日菊花末飲服方寸匕
又方
小豆葉陰乾一百日末服之日方寸匕良
又方
五月五日取井中倒生草陰乾末酒服方寸匕佳
又病酒方
取豉葱各一升以水四升煮取二升飲之差止
飲酒令難醉方一首
千金飲酒令無酒氣方
乾蕪菁根二匕枚三遍蒸乾末之取兩錢匕飲酒
後水服之
飲酒積熱方二首
肘後飲酒積熱遂發黃病方
雞子七枚苦酒漬之器中密封内井底一宿出當
軟取吞之二三枚漸至盡驗
千金治飲酒房勞虛受熱積日不食四體中虚熱飲酒
不已入百脉心氣虛令人錯謬失常方
酸棗仁(半升)人參白薇枳實(炙)
知母栝樓芍藥(各二兩)茯苓(三兩一云)
(茯神)甘草(一兩炙)生地黃(八兩)
右十味切以水一斗煮取三升分三服
斷酒方一十五首
千金斷酒方
酒七升著瓶中熟朱砂半兩著酒中急塞瓶口安
猪圈中任猪喙動經七日取盡飲之永斷
又方
臘月鼠頭灰柳花等分黃昏時酒服一杯
又方
正月一日酒五升淋碓頭擣一下取飲
又方
故氊中葈耳子七枚燒作灰黃昏時煖取一杯酒
咒言與病狂人飲勿令知之後不喜飲酒
又方
白猪乳汁一升飲之永不用酒
又方
刮馬汗和酒與飲之終身不飲酒
又方
大蟲屎中骨燒末和酒與飲
又方
鸕鷀矢灰水服方寸匕永斷
又方
故紡車絃燒灰和酒與飲之
又方
驢駒衣燒灰酒服之
又方
自死蠐螬乾擣末和酒與飲永世聞酒名即嘔吐
神驗
又方
酒客吐中肉七枚陰乾燒灰服之
又方
酒漬汗鞋替一宿旦空腹與飲即吐不喜見酒
又方
白狗乳汁酒服之
又方
臘月馬腦酒服之
服藥過劑及中毒方一十一首
前後服藥過劑及中毒多煩悶欲死方
刮東壁土少少以水一二升和飲之良
又方
水和胡粉稍稍飲之
又方
青粳米取其瀋汁五升飲之
又方
擣蘘荷取汁飲一二升冬月用根夏月用莖葉
又方
屋霤下作坎方二尺深三尺以水七升灌坎中攪
揚之令沫出取沫一升飲之未解更作
又方
擣藍青絞汁數升飲之無藍以青布水洗飲之
又方
燒犀角水服一方寸匕
備急服藥失度腹中苦煩方
飲生葛汁良或乾葛煎湯服之(肘後同)
又方
雞子黃三枚吞之良又雞子清飲之又服猪膏良
又方
服諸石藥過劑者白鴨矢水和服之差(肘後同)
又方
大黃三兩芒硝二兩以水五升煮取三升分三服
得下便愈(肘後用地黃汁五升煮不用水)
解諸藥草中毒方二十九首
肘後療食野葛已死者方
以物開口取雞子三枚和以灌之須臾吐野葛出
又方
取生鴨就口斷鴨頭以血瀝口中入咽則活若口
不開取大竹筒以一頭注其胷脅取冷水注筒中
數易注之須臾口開則可與藥若甚者兩脅及臍
各筒注之甚佳
又方
飲甘草汁但唯多更善
又鈎吻與食芹相似而其所生之地傍無他草莖有毛
誤食之殺人方
薺苨八兩㕮咀以水六升煮取三升服之
又此多生籬埒水瀆邊絶似茶人識之無敢食但不知
之必是鈎吻按本草鈎吻一名野葛又云秦鈎吻乃並
入藥用此非又一種葉似黃精唯花黃莖紫亦呼為鈎
吻不可食故經方引與黃精為比言其形色相似也
備急療諸藥各各有相解者然難常儲今但取一種而
兼解衆毒求之易得者方
甘草濃煮汁多飲之無不生也又食少蜜佳
又方
煮桂多飲之又服葱涕佳
又方
煮大豆汁服豉亦解
又方
煮薺苨濃汁飲之秘方卒不及煮便嚼食之亦可
散服此藥在諸藥中並解衆毒
又方
藍青皮子亦通解諸毒可預蓄之急則便用之
凡此諸藥飲汁解毒者雖危急亦不可熱飲之待
冷則解毒熱則不解毒也
集驗療中諸毒藥及葛未死但聞腹中煩冤剥裂作聲
如腸胃破斷狀目視一人成兩人或五色光起須臾不
救方
取新小便和清邊久屎一升絞取汁一升頓服氣
已絶但絞口與之入腹便活也已死萬一冀活但
數與屎汁也
又療中藥毒方
取竈中當釡月下土末服方寸匕
千金中百藥毒方
甘草薺苨大小豆汁藍汁及實汁根汁並解之
又中狼毒毒方
白歛鹽藍汁並解之
又中藜蘆毒方
雄黃葱汁並解之
又中巴豆毒方
黃連菖蒲小豆藿汁大豆汁並解之
又中躑躅花毒方
梔子汁解之
又中芫花毒方
防風防己甘草桂枝汁並解之
又中射罔毒方
藍汁大小豆汁竹瀝大麻子汁六畜血貝齒屑蚯
蚓屎藕芰汁並解之
又中半夏毒方
以生薑汁乾薑解之
又中大戟毒方
菖蒲汁解之
又中烏頭天雄附子毒方
用大豆汁遠志防風棗飴糖解之
又中杏仁毒方
用藍子汁解之
又中莨菪毒方
薺苨甘草升麻犀角蟹汁並解之
又解諸毒雞腸草散方
雞腸草(三分)藍子(一合)芍藥(二分)甘草(四分炙)
薺苨(四分)墳土(一分)升麻(四分)當歸(二分)
右八味為散以水服方寸匕多飲水佳若為蜂蛇等
衆毒蟲螫以鍼刺螫上血出著藥如小豆許於瘡中
令濕差為射罔箭所中削竹如釵股長一尺五寸以
綿纏澆水沾令濕取藥内瘡中隨瘡深淺令至底止
有好血出即差若服毒藥水服毒解痛止愈
又解一切藥發不問草石始覺惡即服方
生麥門冬(八兩去心)葱白(八兩切)豉(三升)
右三味以水七升煮取三升半分三服
又療一切諸藥毒方
甘草三兩炙以水五升煮取二升内粉一合更煎
三兩沸内蜜半兩分服以定止
又解毒藥散方
薺苨(一分)藍葉花(二分七月七日取葉並花陰乾)
右二味擣末以水和服方寸匕日三
又中毒方
取秦䴏毛二枚燒灰以水服之
千金翼療藥毒不止解煩悶方
甘草(二兩炙切)白梁粉(一升)蜜(四兩)
右三味以水三升煮甘草取二升去滓内粉湯中攪
令調下蜜煎令熟如薄粥適寒温飲一升(千金同)
解諸蛇蟲毒方六首
千金蛇虺百蟲毒方
並用雄黃巴豆並麝香乾薑解之
又蜈蚣毒方
桑汁及葉根汁解之
又蜘蛛毒方
藍青解之
又蜂毒方
蜂房及藍青解之
又班猫芫青毒方
猪膏大豆汁戎鹽藍汁鹽湯煮猪膏巴豆並解之
又馬刀毒方
清水解之
辨五大毒一首
古今錄驗辨藥有五大毒不可入口方經曰夫藥有大
毒不可入口鼻耳目即殺人一曰鈎吻生崖二曰鴆狀
黑雄鷄生山谷中一名雉三曰除命赤色著木懸其子
生山海中四曰海薑狀如龍赤色生海中五曰鴆羽狀
如鸛雀黑頭赤足遇其毒解之則活卒無藥可飲小便
解金鐡等毒方八首
肘後療金毒已死方
雞矢半升淋取一升飲之可再三(千金云雞子清並屎白燒猪脂)
(和服)
又方
吞水銀一兩即金出
又方
鴨血雞子並解之(千金云及尿汁)
又中雄黃毒方
防已解之
又譽石毒方
大豆汁解之(千金又云白鵝膏)
集驗療服金屑死未絶者知是金毒方
以水銀一兩寫口中摇動令下咽喉入腹金則消
滅成泥即出可三與服則活
千金解金銀銅鐡毒方
取鴨屎汁解之
又鐡毒方
磁石解之
惡毒瘴氣毒風腫毒方四首
千金療惡氣瘴毒百毒方
用犀角羚羊角雄黃麝香解之
又主喉腫邪氣惡毒入腹方
升麻射干並解之
又主哽腫毒方
用五香紫檀解之
又甘草湯主天下毒氣及山水露霧毒氣去地風氣瘴
癘等毒方
甘草(二兩)
右一味以水二升煮取一升分服
外臺秘要方卷三十一
