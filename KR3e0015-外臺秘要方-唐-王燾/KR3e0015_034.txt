外臺秘要方卷三十
唐王燾撰
惡疾大風方一十首
千金論曰惡疾大風有多種不同初得雖遍體無異而
眉鬚已落有遍體已壊而眉鬚儼然有諸處不異好人
而四肢腹背皆有頑處重者手足十指已有墮落有患
四體大寒而重裘不暖者有尋常患熱不能暫凉者有
身體枯槁者有津汗常不止者有身體乾痒徹骨搔之
白皮如麩卒不作瘡者有瘡痍荼毒重疊而生晝夜痛
不已者有直置頑鈍不知痛痒者其色亦有多種有青
黃赤白黑光明枯闇此疾雖種種狀貌不同而難療易
療皆屬在病人不繇醫者何則此病一著無問賢愚皆
難與語口順心違不受醫教直希望藥力不欲求已故
難療易療屬在病人不關醫藥臣嘗手療六百餘人差
者十分有一莫不一一親自撫養所以深細諳委知其
情性若覺難共語不受人教即不須與療縱與療終有
觸藥力病既不差乃勞而無功也仁者易共語故可療
也
又論曰神仙𫝊有數十人皆因惡疾而致仙道者何皆
繇割棄心累懷穎陽之風所以非止差病乃至因禍而
取福也故臣所覩病者其中頗有士大夫乃至有異種
名人乃遇斯患皆戀愛妻孥繋著心髓不能割捨直望
藥力未肯近求諸身若能絶其嗜慾斷其所好非但愈
疾因茲亦可自致神仙嘗問諸病士人皆云自作不仁
之行久久並為極猥之業於中仍欲更作云為雖有悔
言而無悔意但能自新受師教命飡進藥餌何有不除
臣以正觀中嘗將一病士入山教服松脂欲至百日鬚
眉皆生由此觀之唯須求之於已不可一仰醫藥者也
然有人數年患身體頑痺羞見妻子不告之令知其後
病成狀候分明乃云卒患此皆自誤然斯疾也雖大治
之於微亦可即差此疾一得多者不過十年皆死近者
五六歲而亡然病者皆自謂百年不死深可悲悼
又論曰一遇斯疾即須斷鹽常進服松脂一切公私物
務釋然皆棄猶如脱屣凡百口味特須斷除漸漸斷榖
不交俗事絶乎慶弔幽隱巖谷周年乃差差後終身慎
房室犯之還發茲疾有吉凶二義修善則吉若還同俗
類必是凶矣今略述其繇致以示後之學者可覧而思
焉
又&KR1938;豆療惡疾方
細粒烏豆擇取摩治之去有皮不落者三月四月
取天雄烏頭苗及根淨去土勿洗擣絞取汁漬豆
一宿豆如熟豆大漉出暴乾如此七度始堪服每
服三枚漸加至六七枚日一忌房室猪魚雞雉肉
畢三十日毛髮即生犯藥即不差
又岐伯神散療萬病癰疽疥癩風痿骨肉疽敗百節疼
眉毛髮落身體淫淫躍躍痛痒目痛爛眥耳聾齲齒痔
瘻等方
天雄(炮去皮)附子(炮去皮)細辛烏頭(炮去皮)
茵芋(炙各一兩)亁薑(二兩)石南菖蒲
防風(各二兩)白术獨活(各三兩)躑躅(一兩)
椒(汗二兩)防葵(二兩)枳實(二兩炙)
右十五味擣散以酒服方寸七日三勿加
又療惡疾狼毒散方
狼毒(灸)秦芁
右二味等分為散酒服方寸七日二服五十日愈切
須忌慎
又方
松脂鍊投冷水中二十遍杵末蜜丸服二兩饑即
服之日三鼻柱斷離者二百日差斷鹽及雜食房
室
又石灰酒主生髮毛長鬚眉去大風方
松脂(成鍊者十斤)黍米(一石)石灰(一石拌和濕蒸令氣足)
上麴(一石二升)
右四味先於大鐺中炒石灰以木著灰中火出為度
枸杞根剉五斗以水一石五斗煮取九斗半去滓以
淋石灰三遍澄清以石灰汁和釀漬麴用汁多少一
如釀法訖封四七日開飲一二升常令酒氣相及為
度百無所忌不得觸風其米泔水及飯糟不得使六
畜犬鼠食之皆須令深埋却此方九月作至二月止
恐隔上熱服後進三五口冷飯壓之婦人不能食飲
黃瘦積年及褥風不過一石即差
又療風身體如蟲行方
鹽一斗水一石煎減半澄清温洗浴三四遍亦療
一切風
又方
以淳灰汁洗面不過一月愈
又方
以大豆漬飯漿中旦温洗面頭中痒加少麪沐頭
勿以水濯之十洗必差
又方
成鍊雄黃松脂等分蜜和丸以飲服十丸丸如桐
子大日二百日差慎酒肉鹽豉生冷生血物等神
秘不𫝊(出第二十四卷中)
近效婆羅門僧療大風疾並壓丹石熱毒熱風手脚不
隨方
硝石(一大兩)生烏麻油(二大升)
右二味内鐺中以土墼蓋口以紙泥固勿令氣出細
細進火煎之其藥未熟氣腥候香氣發即熟更以生
烏麻油二大升和之更微火煎之以意斟量得所訖
内不津器中服法患大風者用火為使在室中重作
小紙屋子屋子外然火令病人在紙屋中發汗日服
一大合病人力壯日二服服之三七日頭面疱瘡皆
滅若服諸藥丹石熱發不得食熱物著厚衣卧厚牀
牀風者即兩人共服一劑服法同前不用火為使忌
風二七日或但取一匙内口待消咽汁熱除忌如藥
法吕員外處得
諸癩方九首
病源凡癩病皆是惡風及犯觸忌害得之初覺皮膚不
仁或淫淫苦痒如蟲行或目前見物如垂絲或癮疹輙
赤黑此皆為疾之始起便急療之斷米穀肴鮭專食胡
麻松术輩最善也夫病之生多從風起當時微發不將
為害初入皮膚之裏不能自覺或流通四肢潛於經脉
或於五藏乍寒乍熱縱横脾腎蔽諸毛腠理壅塞難通
因茲氣血精髓乖離久而不療令人頑痺或汗不流泄
手足酸疼針灸不痛或在面目習習奕奕或在胷頸狀
如蟲行或身體徧痒搔之生瘡或身面腫痛徹骨髓或
頑如錢大狀如蚝毒或如梳或如手錐刺不痛或青黃
赤黑猶如腐木之形或痛無常處流移非一或如酸棗
或若懸鈴或似繩縳拘急難以俛仰手足不能摇動眼
目流腫内外生瘡小便赤黃尿有餘瀝面無顔色恍惚
多忘其間變狀多端毒蟲若食人肝眉睫墮落若食人
肺鼻柱崩倒或鼻生息肉塞孔氣不得通若食人脾即
語聲變散若食人腎耳鳴啾啾或如雷鼓之音若食人
筋脉支節墮落若食人皮肉頑痺不覺痒痛或如針錐
所刺名曰刺風若蟲乘風走於皮肉猶若外有蟲行復
有食人皮肉徹外從於頭面即起為皰肉如桃核小棗
從頭面起者名曰順風從兩脚起者名曰逆風令人多
瘡猶如癬疥或如魚鱗或痒或痛黃水流出初起之時
或如榆莢或如錢孔或青或白或黑或黃變易無定或
起或滅此等皆病之兆又云風起之繇皆是冷熱交通
流於五藏徹入骨中虚風因濕和合蟲生便即作患論
其所犯多因用力過度飲食相違房室太過毛孔既開
冷熱風入五藏積於寒熱寒熱之風交過通徹流行諸
脉急者即患緩者稍遠所食穢雜肉蟲生日久冷熱至
甚暴蟲遂多食人五藏骨髓及於皮肉筋節久久皆令
壊散名曰癩風若其欲療先與雷丸等散服之出蟲見
其蟲形青赤黑黃白等諸色之蟲與藥療者無不差然
癩名不一木癩者初得先當落眉睫面目痒如復生瘡
三年成大患急療之愈不療患成火癩者生瘡如火燒
瘡或斷肢節七年落眉睫急療可愈八年成疾難可療
金癩者是天所為也負功德崇初得眉落二年食鼻鼻
柱崩倒叵療良醫能愈土癩者作病身體塊磊如雞子
彈丸許此病宜急療之六年成大患十五年不可療水
癩者先得水病因即畱停風觸發動落人眉鬚急療之
經年病成蟋蟀癩者如蟋蟀在人身體内百節頭皆欲
血出三年叵療麫癩者蟲出如麪舉體艾白難療熏藥
可愈多年叵療白癩者班駁或白或赤眉鬚墮落亦可
療之多年難療疥癩者狀似癬瘙身體狂痒十年成大
患可急療之愈風癩者風從體入或手足刺瘡風冷痺
癡不療二十年後便成大患急療之愈蚼癩者得之身
體沉重狀似風癩可療之至久積歲成大患疾速療之
酒癩者酒醉卧黍穰上因汗體虚風從外入落人眉鬚
令人惶懼小療大愈養生禁忌云醉酒露卧不幸生癩
也又云魚無鰓不可食食之令人五月發癩(出第二卷中)
肘後凡癩病皆起於惡風及觸犯忌害得之初覺皮膚
不仁淫淫若痒如蟲行或眼前見物如垂絲或癮疹赤
黑氣漭沆此皆為疾之始便急療之此疾乃有八九種
大都皆須斷米穀鮭肴專食胡麻松术最善别有蠻夷
酒決疑丸諸大方數首亦有符術今只取小小单方
苦參(五斤剉之)
右一味以好酒三斗漬四五日稍稍飲之二三合(備急)
(同本方療白癩)
又方
苦參根皮(三斤)
右一味麤擣以酒三斗漬二十一日去滓服一合日
三若是癩疾即應覺痺禁雜食
范汪療癩方
取馬新蒿一名馬矢蒿一名爛石草擣末服方寸
匕日三百日如更赤起一年都差平復(肘後同)
又方
灸兩手約指中理左右及手足指虎口中隨年壯
深師療癩身體面目有瘡必死方
取白艾蒿十束如升大煮取汁釀米七斗一如釀
法酒熟稍稍飲之
又方
水銀(研)䕡茹藜蘆真珠(研)
丹砂(研)雄黃(研)
右六味各一斤皆研如粉以三歲苦酒三石五斗於
瓮中漬諸藥令耗七日於淨温密室中漬浴始從足
漸至腰浸之日一以綿拭面目訖以水洗兩目勿令
入目也可七日為之勿令冷神效忌狸肉生血等(范汪)
(同)
又療通身癩瘡方
蓮荷二十枚石灰一斗淋取汁合煮令極濃以漬
瘡半日許可數為之
又方
取水中浮萍青者一秤濃煮以漬浴半日用此方
多愈(並出第九卷中)
集驗療癩方
取葎草一擔以水二石煮取一石以漬洗瘡不過
三五度差
烏癩方一首
病源夫癩病皆是惡風及犯觸忌害所得初覺皮毛變
異或淫淫若痒如蟲行或眼前見物如垂絲言語無定
心常驚恐皮肉之中或如桃李癮疹赤黑手足頑痺針
刺不覺痛脚下不得踏地凡食之時開口而鳴語亦如
是身體瘡痛兩肘如繩縳此名黑癩(出第二卷中)
集驗烏癩白癩丸方
猬皮(炙)魁蛤蝮蛇頭(炙)木䖟(四枚去趐足熬)
䖟蟲(去趐足熬)蠐螬(各一枚並炙)陵鯉甲(去頭足炙)葛上亭長(七枚炙)
班猫(去趐足七枚炙)蜈蚣(去頭足炙)附子(各二枚炮去皮)蜘蛛(五枚炙)
水蛭(一枚)雷丸(三十枚)巴豆(十五枚去皮心熬)水銀(研)
大黃真丹桂心射罔(各一兩)
黃連(一分)石膏(研二兩)蜀椒(汗三分)芒硝(一分研)
龍骨(三分)甘遂(熬)礬石(燒)滑石(各一分)
右二十八味擣篩蜜和丸如胡豆服二丸日三加之
以知為度忌猪肉冷水生葱此方分兩多不同為是
古方傳寫差錯若臨用時即以意量之(一方有七蟲無木蝱斑猫)
(蜈蚣蝮蛇作蚺蛇范汪同出第八卷中)
白癩方五首
病源凡癩病語聲嘶破目視不眀四肢頑痺肢節火然
(一作大熱)心中燠熱手脚俱緩背膂至急肉如遭劈身體手
足隱疹起往往正白在肉裏鼻有息肉目生白珠當瞳
子視無所見此名白癩(出第二卷中)
集驗療白癩釀酒方
苦參(二斤)露蜂房(五兩炙)
右二味切以水三斗法麴二斤和藥漬經三宿絞去
滓炊黍米二斗釀凖常法作酒候酒熟壓取先食一
飲一雞子日三稍稍增之以差為度(一云亦療風痿惡瘡肘後同出)
(第八卷中)
范汪療在身白屑虚搔之或呼作白癩方
苦參(五升)露蜂房(五兩炙)猬皮(一具炙剉之)麴(三升)
右四味切以水三斗五升合藥漬四宿去滓炊米二
斗釀如常法酒熟食後飲三五合漸增之以知為度
千金療白癩大風眉鬚落赤白癩病八風十二痺筋急
肢節緩弱飛尸遁注水腫癰疽疥癬惡瘡脚攣手折眼
間血淋痰飲宿癖寒冷方
商陸根二十五斤(如馬耳薄切之)麴二十五斤
右二味以水一斛漬之炊黍米一石釀之如家造酒
法使麴末相淹三酘之訖封三七日開看麴浮酒熟
澄清温服之至三斗稍輕者二斗藥發吐下佳宜食
粥飯牛羊鹿肉羹忌生冷酢滑猪肉魚雞犬肉等物
(出第二十四卷中)
文仲療白癩方
乾艾葉濃煮以漬麴作酒如常法飲之令醺醺(姚氏)
(范汪同)
又方
大蝮蛇一枚乾者并頭尾全勿令欠少以酒漬之
大者一斗小者五升以糠火温令酒盡稍稍取蛇
一寸許以臘月猪膏和𫝊瘡上忌小麥熱麴(肘後范汪)
(同並出第五卷中)
十三種疔腫方一十二首
千金論曰夫稟形之類須存攝養將息失度百病萌生
故四時代謝隂陽遞興比之二氣更相擊怒當其時也
必有暴氣夫暴氣者每月必有䘚然大風大霧大寒大
熱若不將避人忽遇之此皆入人四體頓折皮膚流注
經脉遂使腠理擁隔榮衛結滯隂陽之氣不得宣瀉變
成癰疽疔毒惡瘡諸腫至于疔腫若不預識令人死不
旋踵若著訖乃欲求方其人已入木矣所以養生之士
須早識此方凡是瘡痍無所逃矣
又一曰麻子疔其狀肉上起頭大如黍米色少烏四邊
微赤多痒忌食麻子及衣麻布并入麻田中行二曰石
疔其狀皮肉相連色烏黑如烏豆甚硬刺之不入肉内
隂隂微疼忌瓦礫磚石之屬三曰雄疔其狀疱頭烏黶
四畔仰瘡疱漿起色黃大如錢孔許忌房室四曰雌疔
其狀瘡頭少黃向裏黶亦似灸瘡四畔疱漿起色赤大
如錢孔忌房室五曰火疔其狀如火瘡頭烏黶四畔有
皰漿漿如赤粟米忌火炙爍食炙&KR1020;等物六曰爛疔其
狀色少黑有白斑瘡中有膿水形大小如匙面忌熱食
爛臭物七曰三十六疔其狀頭烏浮起形如烏豆四畔
起火赤今日生一明日生二後日生三乃至十若滿三
十六藥所不療如未滿者可療俗名黑皰忌嗔喜愁恨
八曰蛇眼疔其狀瘡頭黑皮皮浮生形如小豆狀似蛇
眼體大硬忌惡眼人見之及嫉妬人看之九曰鹽膚疔
其狀如匙面遍瘡皆赤有黑粟起忌鹹食十曰水洗疔
其狀大如錢形或如錢孔大瘡頭白裏黑靨汁出中硬
忌飲漿水洗渡河十一曰刀䥥疔其狀瘡闊狹如韭葉
長一寸側内黑忌燒爍刺及刀䥥切割十二曰浮漚疔
其狀如浮漚瘡體曲圓少許不合長狹如薤葉大内黃
外黑曲黑曲處刺不痛裏黃處刺痛十三曰牛拘疔其
狀肉皰起搯不破
右十三種疔瘡初起必先痒後痛先寒後熱熱定多
四肢沉重頭痛心驚眼花若大重者則嘔逆嘔逆者
難療其麻子疔一種始末唯痒所錄之忌不得犯觸
犯觸者難療其浮嘔牛拘兩種無禁忌縱不治亦不
殺人其狀寒熱與諸疔同皆以此方療之萬不失一
欲知犯觸但脊強瘡痛極甚忍不可得則是犯之狀
療之方用枸把春名天精夏名枸把秋名却老冬名
地骨春三月上建日採葉夏三月上建日採枝秋三
月上建日採子冬三月上建日採根四味並暴乾若
得五月五日午時合和大良如不得依法採者但得
一種亦得緋繒一片以褁藥為限亂髮一鷄子大牛
黃如梧子大反勾棘刺針二七枚末赤小豆七枚末
先於緋繒上薄布亂髮以牛黃末等布髮上即卷緋
繒作團亂髮作索十字繋之熨斗中急火熬令沸以
沸定自然乾即刮取擣作末絹下之以方寸一七取
枸把根四味合和擣篩二七和合前一七共為三七
和令相得又分為三分旦空肚酒服一分日三
又凡是疔腫用之齊州榮姥方
白薑石(一斤軟黃者)枸杞根皮(二兩)牡礪(九兩爛者)
鍾乳(下者研一兩)白石英(一兩研)桔梗(一兩)
右六味各擣篩乃秤之合和攪令相得先取伏龍肝
九升末之以清酒一斗二升攪令渾渾澄取清二升
和藥捻作餅子大六分厚二分其濁滓仍置盆中布
餅子於籠上以一重紙藉盆上以泥酒氣熏之仍數
攪令氣發經半日藥餅微乾乃内瓦坩瓶中一重紙
一重藥遍布勿令相著密以泥封之三七日乾以紙
袋貯乾處舉之用法以針刺瘡中心深至瘡根并刺
四畔令血出以刀刮取藥如大豆許内瘡上若病重
困日夜三四度輕者一二度著重者二日根爛始出
輕者半日一日爛出當看瘡浮起是根出之候若根
出已爛者勿停藥仍著之藥甚安穏令生肌易其病
在口咽及胷腹中者必外有腫異相也寒熱不快疑
是此病即以飲或清水和藥如二杏仁許服之日夜
三四服自然消爛或以物剔吐根出即差若根不出
亦差當看精神自覺醒悟合藥以五月五日為上七
月七日次之九月九日臘月臘日皆可若急須藥他
日亦得要之不及良日也脩合須清淨燒香不得觸
穢毋令孝子不全之人及産婦六畜雞犬等見之凡
有此病忌房室猪牛雞魚生韭葱蒜芸薹胡荽醋麫
等若犯諸忌而發動者取枸把根湯和藥服並如後
方前二家方本是一家智者平論以為後方最是真
本其病通忌酒肉五辛芸薹胡荽油麪生冷酢滑耳
後方如左(崔氏同)
白薑石(二十五兩)牡蠣(十兩)枸把根白皮(四兩)茯苓(三兩)
右四味細篩合和先取新枸把根切六升水一斗半
煮取五升去滓内狗屎二升攪令調勻澄取清和前
藥熟搗捻作餅子隂乾取兩刃針當頭直刺瘡痛徹
拔出刮取藥末塞孔中拔針出即内藥勿令歇氣并
遍封瘡上頭即脹起針挑根出重者半日以上即出
或已消爛挑根不出自差勿憂之其病在内者外當
有腫相應並皆惡寒發熱疑有瘡者以水半盞刮取
藥如梧子五枚和服之日夜三四服外自消也若須
根出服藥後一日以上以雞羽剔吐出根縱不出根
亦自消爛在外者亦日夜三四遍敷藥根出後常敷
勿休生肉易差若犯者取枸杞根切三升以水五升
煮取三升去滓研藥一錢七和枸把汁一盞服之日
二三服并单飲冷枸杞汁三盞彌佳
又以枸把汁絞狗屎取汁服之最良合訖即用不必
待乾所言白狗屎是狗食骨其屎色如石灰故直言
狗白屎也如預造取五月五日七月七日臘日合者
其用療病尤良但有人䘚患喉中痛乍寒乍熱者即
是其病當急以此藥療之腹中無故而痛惡寒發熱
者亦是此病前二方同是一方法用一同亦主癰疽
(吳昇同)
又方
以針刺四邊及中心塗雄黃立愈(一云塗黃土)
又方
馬齒菜(二分)石灰(三分)
右二味和擣以雞子白和塗之(文仲備急等同出第二十三卷中)
又療一切疔腫方
取蒼耳根莖子等燒作灰以酢泔淀和如泥塗上
乾即易不過十餘度即拔根出
又論曰臣以正觀四年忽口右角患疔腫造甘子振其
子振每為貼藥十日不差臣以此療之一如方說自是
常作此方以救諸人未說有不愈者故特論之以𫝊後
世疔腫方殆有千首皆不及齊州榮姥方亦不勝此物
造次易得也
又方
飲鐵漿一碗即差
又方
蒺䔧子一升作灰以醶醋和封塗瘡上一宿差
又方
皂莢子中仁末敷之數貼五日愈
又論曰凡療疔腫皆刺中心至痛又刺四邊十餘下令
血出去血後敷藥藥氣入針孔中佳若不達瘡裏則不
得力也
又論曰其腫好著口邊頰中舌上赤黑如珠子疼痛應
心是寒毒久結變作此疾不即療日夜根長流入諸脉
數道如箭入身捉人不得動摇若不慎口味房室死不
旋踵經五六日不差眼中火光生心神惽昩不可具論
此其狀也(並出第二十三卷中)
備急療疔腫姚方云疔毒為瘡肉中突起如魚眼狀赤
黑磣痛是寒毒之結變作此疾始作服湯及如療丹法
便差又支太醫云有一十三種疔瘡其狀在大方中初
起皆患寒熱又三十六疔亦是十三種數内或今日生
一眀日生二或生三或生十滿三十六疔皆療之方
蛇皮炙末和鼠矢以針刺破瘡内中即拔出差止
(文仲同)
又方
取人糞乾者末之挑腫破敷瘡大良若犯瘡未死
者開口灌厠清一大升須臾立差
又方
取白馬牙齒燒作灰先以針刺瘡令破以灰封之
用麪周匝圍之候腫軟用好酢洗却灰其根即出
當便差
又内令消神驗方
反勾棘針(三十二枚一年以上陳者)生大豆黃(四十枚全者)
緋頭&KR1326;(三條條闊一寸)亂髮(三雞子許)
右四味作三分先將緋一片褁棘針豆黃各三十枚
用髮一塊纏緋令周匝牢固又取兩叚緋各如法褁
之訖各於炭火上燒令煙盡且以兩段於瓷器中熟
研之和酒半盞空腹服之半日瘡四邊軟内舒適即
差半日不覺可更服一段必差若後犯之有三五豆
赤黑膿出不經犯者十八日即差此方甚效勿犯之
疔腫方二十首
廣濟療疔腫毒氣敷藥差方
白馬牙(燒令赤内米醋中更燒)附子(生用)雄黃(研)半夏
右四味各等分為末以臘月猪脂和如泥封腫上一
兩遍即差先以針刺至痛處後可封藥即效
又方
爛棘刺三枚反勾者丁香七枚並燒令煙斷以未
滿月孩子糞和塗腫上頻頻三兩度根爛差
又方
車輻軸脂白鹽蕪菁根釡底墨(等分)
右四味等分為末和以臘月猪脂敷上以醋及水亦
得
又療疔腫封藥後宜常服散方
亂髮(雞子大)反勾棘針(爛者二升)露蜂房(一升)
蛇脱皮(一升)絳緋(一尺)
右五味分作五分以緋褁之用麻急纏之於炭火上
燒如煙欲斷即收勿令作白灰末以酒和空肚服方
寸匕日二夜一差止
又方
半夏(生用)石灰(等分)
右二味𢷬末以敷瘡上(並出第五卷中)
備急療疔腫方
乾薑胡椒龍骨斑猫(去翅足熬)
皂莢(炙去皮子)
右五味各等分擣篩以酒和封瘡上日一敷之
又方
以針刺破瘡頭取熱人糞塗上乾易之不過十五
遍即出又以硇砂封上若毒入腹以枸杞根切煎
服之如犯觸亦然
又方
露蜂房(二七枚)曲頭棘刺(二七枚)蒼耳子(七枚)
緋(一寸)亂髮(雞子大)腐蒿草節(二七枚)
右六味熬令黑末研朱砂少許和酒服方寸匕日三
服後加酒令微有酒色禁食如常療肉腫彌佳(文仲同)
又方
斑猫一枚捻破然後以針畫瘡上作米字以封上
根乃出也
又方
生大豆黃(三十二枚生者)緋頭&KR1326;(三條如無用五寸緋代)亂髮(一雞子許)
右三味以緋褁亂髮牢纏於炭火上燒得黑煙欲盡
即出之冷瓷器中研如粉以酒空腹服之方寸匕平
明至午時覺四體舒通覺瘡輕即差如未依前服之
差止若犯之瘡即出膿血未經犯六七日平貼忌如
常法
必效療疔瘡方
取舊厠清絞取汁青竹茹燒作灰
右二味研和清攪一百遍稀稠成膏刺瘡四邊令遍
先以唾和麪圍瘡四面寫藥漸漸令滿其中仍三五
度換之睟時瘡即爛以針挑之拔去根即差止未出
更著之神效
又方
蜂窠(七枚露者)真緋(手掌大)亂髮(拳大)
右三味各燒為灰作末酒一小升和頓服之差止未
差更作之(並出第六卷中)
古今錄驗療疔腫方(出徐王)
大黃秦芁䔧蘆石硫黃(研)
硇砂(各一兩研)
右五味擣篩為散以刀子頭取和冷水量瘡大小封
之若腫大悶可作五香湯服之并取麪和塗腫上乾
即易之差止(一方無大黃封之須刺四面麪糊紙貼勿令乾數著也)
又方
白馬齒亂髮髑髏(各一分)枸把白皮(三分)
右四味燒作灰以酒和服方寸七不差至二七
又方
曲頭棘刺(四百枚)橘皮(三兩)
右二味以水三升煮取半升服一合塗腫上亦得
又方
取磁石擣為粉醶醋和封之立拔根出
又方
五月五日取壯狗矢燒作灰敷瘡數易之(通按壯一作牝)
又方
巴豆二七枚去皮半夏二七枚擣末以寒食餳和
之以針刺瘡四邊即以藥塗之立拔出以澤瀉末
填瘡孔中便差(侍郎崔世謨送)
又方
蛇脱皮(四分燒灰)露蜂房(灰一分)髮灰(一分)
右三味並用五月五日採燥之相和以新瓦碗内燒
灰白飲服棗許大令汗出未汗更服以汗為度七日
不得食鹽酒肉五辛房室生冷醋滑等不得食蝟肉
雞肉食者難差蛇皮不得帶赤色有毒純白者上(此高)
(獺奴法邢長史𫝊之)
又方
亂髮(一雞子許)緋帛(三寸)曲頭棘刺(七七枚東枝白腐者)
蒼耳(三七枝)
右四味合燒作灰研成散每以水半盞許服方寸匕
日二三差止慎風熱餘忌同前慮有犯觸加鹿角一
方寸鼈甲三方寸蜂房三寸三物等分燒灰為散若
有犯者依前方服之甚效(並出第三十卷中)
犯疔腫重發方二首
廣濟療丁腫犯之重發方
青羊糞(一升)
右一味以水二升漬少時煮兩沸絞取汁一升頓服
無所忌(出第五卷中)
古今錄驗療犯疔腫方
枸杞白皮(一方寸匕)麥七粒(燒灰)麻子(七粒燒灰)緋帛(一方寸燒灰)
勾頭棘子(二七枚燒灰)亂髮灰(半七)半夏(一七枚大小如羊糞者熬令黃)
右七味藥不問冬夏悉須温酒和服多少任人性此
方無所忌不宜犯麻子多致死(晉熙公上出第三十卷中)
惡腫一切毒瘡腫方一十八首
廣濟飛黃散療療惡瘡腫方
曾青雌黃白礬石磁石
雄黃丹砂(各一兩)
右六味各細研依四方色以藥置色處曾青東方丹
砂南方白礬石西方磁石北方雄黃中央瓦甕二枚
以黃泥下再三過使厚五六分以雌黃屑著下合篩
諸藥著上後以半雌黃屑覆上以泥密塗際勿令氣
泄土須厚一宿如常點火點火用二年陳蘆作樵中
調火以新布沈水中覆釡上乾復易九十沸止若日
暮七十七沸亦足止太熟一斛米飯頃發出藥惡肉
青黑乾不復出汗愈無甕以土釡二枚如上法也(第二)
(十四卷緩疽中有此方更有石英石膏鍾乳雲母為十味出第三十一卷中)
千金療惡毒腫或著隂卵或偏著一邊疼急攣痛牽少
腹不可忍一宿殺人方
茴香苗
右一味擣取汁飲一升日三四服其滓以貼腫上冬
中根亦可用此外國神方從永嘉以来用之起死神
效
又凡風勞毒腫疼攣痛或牽引少腹及腰胯痛方
桃仁一升去尖皮兩仁熬令黑煙出熟擣研如脂
膏以酒三升攪令相和一服覆取汗不過三差甚
妙
又大麻子小豆湯主毒腫無定處或嗇嗇惡寒或心腹
刺痛煩悶者此由毒氣深重也方
射干(三兩)商陸(二兩薄切)赤小豆(一升)麻子(五升)
附子(三兩炮)升麻(四兩)
右六味切以水二斗煮麻子取一斗半去滓研麻子
令破以麻子汁煮藥令豆極熟去滓可得六七升一
服一升日夜令盡小便當利大下即毒腫氣當減食
此豆益佳如湯汱雪也(出第二十三卷中)
崔氏五香湯療毒腫方
麝香(研)青木香雞舌香藿香
薰陸香當歸黃芩升麻
芒硝(各三分)大黃(五分)
右十味切以水六升煮取二升去滓入芒硝令烊分
為二服相去六七里久亦療諸卒尸注惡氣也
又療惡腫犀角湯方
薰陸香青木香雞舌香藿香
犀角(各二分屑)沉香(二分)升麻(七分)
右七味切以水六升煮取二升半去滓分三服其問
消息以意量之(出第五卷中)
又烏膏療一切瘡引膿生肌殺瘡中蟲方
烏麻油(一升生清者)黃丹(二兩羅之)薰陸香(一兩乳頭者)松脂(半兩)
蠟(半兩)
右五味先空煎油三分減一停待冷次内黃丹更上
火緩煎又三分減一又停冷次内薰陸香末不冷即
恐溢沸出煎候香消盡次下松脂及蠟看膏稍稠即
以點鐵物上試之斟酌硬軟適中乃罷先問所患瘡
是熱即減薰陸香及松脂若瘡如久不差此涉於冷依
方煎之其貼杖瘡者油若一升地黃汁半合黃丹二
大兩蠟一小兩餘凖上法此膏不須硬(出第二卷中)
必效療惡瘡方
熱毒腫以瓮近下鑚孔盛水令水射腫又以雞子
清封腫上熱即易之
又方
取茺蔚臭草擣汁服一雞子許滓封腫熱則易之
甚良
又方
擣地松汁服之每日兩三服即差止
又方
大黃石灰赤小豆(各等分)
右三味擣末以苦醋和塗之效(出第四卷中)
經心錄療諸毒腫升麻膏方
升麻(三兩)白歛漏蘆連翹
芒硝(各二兩)黃芩蛇銜(各三兩)蒴藋根(四兩)
山梔子(二十枚)枳實(二兩)
右十味擣碎以酒浸半日以猪膏五升煎之膏成去
滓以器盛有毒熱腫取塗貼上摩之即消散日三(小品)
(同)
又大潝漬腫毒升麻湯方
升麻(一兩)黃芩(三兩)梔子(二十枚)漏蘆(二兩)
蒴藋根(五兩)芒硝(二兩)
右六味切以水一斗煮取七升候冷分用漬潝腫常
令濕潤即消(小品集驗同)
又漏蘆湯方
漏蘆(無用梔子)白歛黃芩麻黃
白薇(無用知母)枳實(炙)升麻(無用犀角)芍藥
甘草(炙各二兩)大黃(三兩無用芒硝)
右十味切以水一斗煮取三升分三服若無藥處单
服大黃一兩取利忌海藻菘菜等(千金云療一切癰小品亦治丹毒並出第)
(五卷中)
近效療一切熱毒腫驗方并主乳癰
青木香紫葛紫檀朴硝(各二兩)
赤小豆(一合)蜀升麻白歛生礬石(各一兩)
右八味擣篩以水和如稀麪糊又以榆皮汁和之亦
佳以布剪可腫大小仍每片剪三兩箇小孔子塗藥
貼腫上乾即易之(王度支處)
又貼毒熱腫消方
蔓菁根(三兩)芸薹苗葉根(三兩)
右二味擣以雞子清和貼之乾即易之當日消
又方
商陸根芸薹苗葉根(等分)
右二味擣之依上方貼之效
又療一切熱瘡腫硝石膏方
硝石(一斤)生麻油(三升)
右二味先煎油令黑臭下硝石緩火煎令如稠餳膏
成以好瓷器中收貯以塗貼瘡腫或熱發服少許妙
用好酥煎更良忌生血物
反花瘡及諸惡瘡方四首
病源反花瘡者由風毒相搏所為初生如飯粒其頭破
則血出便生惡肉漸大有根濃汁出肉反散如花狀因
名反花瘡凡諸惡瘡久不差者亦惡肉反出如反花形
也(出第三十五卷中)
千金療一切久不差諸惡瘡兼反花瘡大神驗方
鼠粘子草根細切熟擣和以臘月猪脂封貼腫瘡
上取差止(出第二十三卷中)
必效療反花瘡方
柳枝葉以水煎成膏如稠餳塗之良
又方
取馬齒草燒灰敷之頻貼差止(千金同)
又方
鹽灰敷之神驗(並出第四卷中)
魚臍瘡方一十首
千金療魚臍瘡似新火針瘡四邊赤中央如欲黑色可
針刺之若不痛即可畏也方(亦名魚臍疔)
臘月魚頭灰以亂髮灰等分以雞稀溏屎和令相
得封瘡上頻貼差止此瘡見不足言而能殺人
又方
以寒食餳封之又硬者燒灰塗貼敷之即差
又療魚臍瘡其頭白似腫痛不可忍者方
先以針刺瘡上及四畔作孔擣白芷取汁滴著瘡
孔中如無以乾白芷末用敷(一云白苣)
又方(本方云赤根疔瘡)
取鼢鼠壤土以水和如泥塗貼上熱則易之差
又方
馬牙齒擣末以臘月猪脂和塗之拔根出即止亦
燒灰用
又方(本方云療犯丁瘡)
刺瘡頭及四畔令汁極出擣生栗黃敷上以麪圍
之勿令黃出自旦至午根必出
又方(同上)
以麫圍瘡如前法以針亂刺瘡上及四畔取銅器
煎醋令沸寫著麪圍中令容一盞冷即易之不過
三度即拔根出
又方(同上)
以水四升煮蛇脫皮如雞子大三四沸去滓服之
立愈又燒蛇皮灰以雞子清和塗上差(並出第二十三卷中)
崔氏療魚臍毒瘡腫方
瘡初生之時頭白如黍米許大當中黑如蟻四畔
赤至四五日之後疼痛不可忍似潰不潰雖至潰
破膿出迴轉還滿疼痛不止者便是其候取獺屎
以水和封腫處及瘡上即得膿出止痛消腫慎口
味與患疔腫同(千金同)
又方
取瞿麥和生油熟擣塗之亦佳(並出第五卷中)
丹毒方九首
肘後夫丹者惡毒之氣五色無常不即療之痛不可堪
又待壊則去膿血數升或發於節解多斷人四肢蓋疽
之類療之方
煮栗脥有刺者洗之(姚同)
又療發足踝方
擣蒜如泥以厚塗乾即易之(集驗文仲備急同出第二卷中)
小品說丹毒一名天火也肉中忽有赤如丹塗之色大
者如手掌其劇者竟身體亦有痛痒微腫方
赤小豆(一升)
右一味末下篩以雞子白和如泥塗之乾復塗之逐
手消也竟身者倍合之盡復作(刪繁千金同)
又療丹諸单行方或得一物差
水苔生蛇銜生地黃生菘葉
蒴藋葉五葉藤慎火草浮萍草
豆豉大黃梔子黃芩
芒硝
右十三味但得一物擣以貼之即差赤小豆末和雞
子白塗無雞子水和用之(千金同)
又方
新附淋草(半斤)蛇退皮(一條)露蜂房(三兩)
右三味以水一斗煮取四升以帛榻洗之隨手消神
妙經用效故附此卷𫝊之
又方
煮粟取濃汁以洗之妙
又方
取曲蟮糞水和如泥塗之
千金論曰丹毒一名天火肉中忽有赤如丹塗大者如
手掌甚者竟身痒微腫又白丹肉中起痒痛微虚腫如
吹癮疹起亦有雞冠丹赤起大者如錢小者如麻豆粒
如雞冠上澀一名茱萸火丹有水丹由體熱遇水濕搏
之結丹晃晃黃赤色如有水在中喜著腹及隂處此雖
小疾不治令人至死療之皆用升麻膏方
升麻白薇漏蘆連翹
芒硝(各二兩)黃芩蛇銜枳實(炙各三兩)
梔子(二十枚)蒴藋(四兩)
右十味擣碎令細以水三升漬半日猪脂五升煎之
候水氣竭去滓乾器中收之量取敷丹毒上頻塗敷
之以差止凡種丹及熱瘡腫皆用之效忌如常内宜
服漏蘆湯(文仲備急集驗無白薇崔氏同)
又療丹神驗方
芸薹茱萸擣令熟厚封之隨手即消散餘熱未愈
再封臣以貞觀七年三月八日於内江縣飲多至
夜睡中覺四體骨肉並疼比至曉頭痛目眩額左
角如彈子大腫痛不可得近至午時近右角至夕
諸處皆到眼遂閉合不暫開幾致殞斃其縣令周
公以種種方藥治皆不差經七日臣自處此方其
驗如神故疏之以𫝊来世云爾
赤丹方五首
病源赤丹者初發疹起大者如連錢小者如麻豆肉上
粟如雞冠肌理由風毒之重故使赤也亦名茱萸丹(出第)
(三十一卷中)
肘後療面目身體卒得赤班或黑班如瘡狀或痒搔之
隨手腫起不急療之日甚殺人方
羚羊角煎以摩之數百遍若無用牛脂及猪脂有
解毒藥者皆可用摩務令分散毒氣神妙
又若已遍身赤者方
生魚合皮鱗燒擣末以雞子白和遍塗之(文仲備急同)
又新附方
羚羊角無多少即燒之為灰令極細以雞子清和
塗之極神效無雞子以水和塗之亦妙(出第二卷中一云赤)
(小豆一升羊角燒之三兩爲末雞子白和敷之無羊角单用赤小豆良備急文仲同)
集驗療人面目身體卒赤黑丹起如疥狀不療日劇遍
身即殺人也
煎羊脂以摩之青羊脂最良(千金文仲肘後刪繁同)
又方
以猪槽下土泥塗之(千金同又以飼猪杓灸熨之即差並出第八卷中)
白丹方一十三首
病源白丹者初發痒痛微虚腫如吹軫起不痛不赤而
白色由挾風冷故然色白也(出第三十一卷中)
肘後療白丹方
末豉以酒和塗之擣香薷葉苦蓼敷之
又方
屋上塵以苦酒和塗之
又方
燒鹿角作灰以猪膏敷之
又方
蜜和乾薑末敷之
又方
酸模草五葉草煮飲汁又以滓薄丹以薺亦佳(備急)
(文仲同出第二卷中)
集驗云有白丹者肉中起痒痛微虚腫如吹癮疹起者
療之亦如赤丹法有雞冠者赤色丹起大者如連錢小
者如麻麥豆粒肉上粟粟如雞冠肌理也方說一名為
茱萸火丹療之如天火法有水丹由體熱過水濕搏之
結丹晃晃黃赤色如有水在其中喜著腹及隂處療之
亦如火丹法其水丹著人足趺及踹脛間者作黃色如
火丹狀經久變紫色不療皆成骨瘡也無毒非殺人疾
若成骨瘡即難差也經言風邪客於肌中則肌虚真氣
發散又被寒氣搏皮膚外發腠理開毫毛淫淫氣妄行
之則爲痒也所以有風疹風瘙疾皆由於此有赤疹者
忽起如蚊蚤吮煩痒劇者連連重沓壟腫起搔之逐手
起有白疹者亦如此證也療之皆如療丹法也療之方
擣白瓷器屑猪膏和塗之
又方
燒猪矢灰和雞子白塗之(肘後千金備急文仲同)
崔氏療丹毒或發背及諸腫方
取馬齒草熟擣敷之數數易勿住若得藍靛和之
更良
又方
以生羊牛肉貼數數易之良
又方
鼠粘草根勿使見風及犬見洗去土熟擣以敷腫
處兼絞取汁飲之佳
又方
茺蔚草蛇銜草慎火草相和熟擣敷之良數數易
之
又方
擣鯽魚敷之數數易之良(出第五卷中)
備急療白丹方
苧根三斤小豆四升水二斗煮以浴日三四遍(肘後)
(文仲同出第四卷中)
丹疹方四首
病源丹疹者肉色不變又不熱但起癮疹相連而微痒
故謂之丹疹(出第三十一卷中)
千金翼療丹癮疹方
酪和鹽熱煮以摩之手下消也
又方
白芷根葉煮汁洗之效
又方
擣慎火葉封之神良
又方
以一條艾蒿燭竿以兩手極意尋之著壁伸十指
當中指頭以大艾炷灸燭竿上令燭竿斷即止灸
十日差於後重發更依此灸永差
赤疹白疹方一十一首
千金云凡赤疹熱時發冷即止白疹天隂冷即發方
白疹以水煮白礬汁拭之又煮蒴藋著少酒以浴
又以酒煮石南拭之又以水煮雞屎汁拭之又枳
實汁拭之所療一如療丹法(集驗同)
又方
末白术酒服方寸匕日三盡五斤
又方
淋石灰汁漬洗之
又方
煎白芷根葉作湯洗之
又方
芥子末以醋漿水服方寸七日三服差
又療身體赤癮疹而痒搔之隨手腫方
莽草(二分)當歸芎藭躑躅花
大戟細辛芍藥芫花
附子(炮)蜀椒(各四分)猪脂(二升半)
右十一味切以猪膏合煎之候附子色黃膏成濾去
滓收貯以敷病日三以差為度
又方
礬石二兩酒三升漬令煬拭上立差
延年療赤白二疹丸方
白术(一斤)蔓荆子(四分)防風(四分)附子(二分炮)
桂心(二分)
右五味擣篩蜜和為丸如梧子大酒服十丸日二服
稍加至十五丸若能作散服一錢匕此療風疹正方
凡風皆由舊来有風氣所以方中不得不用桂心附
子白术既用一斤附子只有二分復有防風其防風
即能斷附子毒所以一物毒亦無所至伏聽進止
又其赤疹心家稍虚熱氣相搏其色赤宜作芒硝湯拭
之方
芒硝(三兩)
右一味用湯一升内芒硝令消散以帛子沾取拭疹
即漸除湯盡更合(以前二件赤白疹方許崇處並出第十三卷中)
古今錄驗云赤疹者由令濕折於肌中甚即為熱熱成
赤疹也得天熱則劇取冷則減療之方
取生蛇銜草擣極爛以塗之最驗(集驗小品同)
又白疹者由風氣折於肌中之熱熱與風相搏遂為白
疹也得天隂雨冷則劇出風中亦劇得晴暖則減著衣
身暖亦差療之方
水煮枳實拭之佳又擣末熬之青布褁熨之(集驗同出)
(第三十卷中)
肺風冷熱疹方二首
延年論曰凡風疹有二先受風寒氣其疹色白厚搔之
即破應手下有道生此是肺家風冷氣宜外洗拭即定
方
吳茱萸一兩清酒一升煮取五合以軟帛取汁拭
疹處不過三兩度即定如疹處多用盡更合白疹
即是肺藏受寒冷氣所發也
又療肺風熱皮膚生風結狀如疹或生風搔如水疥粟
粒戢戢然方
天門冬(八分去心)枳實(十二分)白术人參(各六分)
獨活苦參(各五分有冷不用)
右六味擣篩蜜和為丸梧子大食後以飲下七丸日
再服加至十丸忌如常法(出第十三卷中)
雜丹疹毒腫及諸色雜瘡方五首
刪繁療丹走皮中淫淫名火丹方
取蠐螬末水和敷之(出第九卷中)
千金療赤流腫方
榆根白皮擣末以雞子白和塗之(出第二十三卷中)
近效梔子湯主表裏俱熱三焦不實身體生瘡或發癰
癤大小便不利方
芒硝(四分)大黃(四分)梔子甘草(炙)
黃芩知母(各六分)
右六味切以水二升煮取九合去滓分温服忌如常
法此方甚佳(一方芒硝三兩大黃四兩梔子二七枚黃芩知母各三兩甘草二兩右以水五)
(升煮減半下大黃煮取一升八合去滓内芒硝分三服)
又療諸色瘡腫神驗方(考功韋郎中處)
胡粉(熬令赤)赤小豆(熬)糯米吳茱萸
黃連(各一兩)水銀(二分)
右六味擣篩以生蔴油和如稀麪糊然後取水銀於
手掌中以唾指研熟訖入藥中令勻先椒湯洗瘡乾
拭以藥塗之日再以差為度療孩子瘡佳(一云用泔清洗瘡)
又牛蒡粥療瘡腫方
取牛蒡根二莖净洗煮令爛於盆中研令細去筋
脉汁中即下米煮粥鹹淡任性服一碗甚良無忌
瘑瘡方一十二首
病源瘑瘡者由膚腠虚風濕之氣折於血氣結聚所生
多著手足間逓相對如新生茱萸子痛痒抓搔成瘡黃
汁出侵淫生長折裂時差時劇變化生蟲故名瘑瘡(出第)
(三十五卷中)
深師療瘑瘡方
荆木燒取汁塗之差(救急同)
又方
灸瘑上周匝最良(並出第二十九卷中)
集驗療瘑瘡方
苦酒一升温令沸以生韭一把内中以薄瘡上即
差(范汪同)
又方
雄黃(一兩)黃芩(二兩)松脂(二兩)髮灰(如彈丸大)
右四味以白膏與松脂合擣以敷瘡上(范汪文仲備急用黃連餘同)
又方
亂髮頭垢等分螺殼二十枚燒以臘月猪脂和如
泥以敷之(范汪同)
又方
羊躑躅花三升以水漬之半月去滓以汁洗瘡一
方炙鮓以敷瘡上蟲當出也(范汪同)
又方
桃花鹽等分熟擣以醋和敷之(范汪同)
又方
皂莢十枚苦酒四升煮之去滓煎如飴以敷瘡上
(范汪同)
又方
新瓦罐一口安雞屎一合酒煎成膏塗之
又方
糓木白汁(一合)苦酒(二合)小蒜(半合)釡月下土(一合)
右四味和如泥塗之乾復塗(並出第八卷中范汪同)
刪繁療瘑瘡螺殼膏方
螺殼(二七枚爛者)亂髮(燒灰)頭垢龍膽(末)
右四味各等分合研如粉以三年油淀和敷之加膩
粉妙
又療瘑瘡多汁方
水銀(八分以唾手掌中研令入藥用)黃連(八分)胡粉(八分熬令黃)
右三味黃連為末和以粉敷瘡上(並出第二十九卷中)
瘑瘡久不差方五首
病源瘑瘡積久不差者由膚腠虚則風濕之氣停滯蟲
在肌肉之間則生長常痒痛故經久不差(出第三十五卷中)
廣濟療瘑瘡久不差方
豆豉熬令極乾爲末先以泔清洗瘡拭乾以生麻
油和之敷上差以油单片褁之三日開未差更塗
差止
又療諸瘑瘡經年依手拂疽痒引日生不差瘡久則有
疽蟲䔧蘆膏方
䔧蘆(六分)黃連(八分)礬石(熬汁盡)松脂
雄黃(研各八分)苦參(六分)
右六味擣以厚絹篩之用豬脂二升煎之候膏成去
滓入雄黃礬石末攪令和調待凝以敷之諸瘡經年
或搔之汁出不生痂百藥療不差悉主之瘑疥痒頭
瘡亦效熱瘡者起瘡便生白膿是也黃爛瘡者起瘡
淺但出黃汁若肥瘡是也侵淫瘡者淺瘡黃汁出兼
搔之漫延長不止是也瘑瘡者喜著手足相對痛痒
折裂春夏隨差(集驗同)
又方
剉羊桃枝葉
右一味水煮以洗之三四度
劉㳙子療久瘑疥癬諸惡瘡毒五黃膏方
雄黃(二兩研)亂髮(如雞子大燒)黃連(一兩)黃蘗(二兩)
黃芩(二兩)青木香(二兩)雞舌香(一兩)白芷(二兩)
狼䟦子(四十枚)雌黃(二兩研)
右十味㕮咀以苦酒半升漬諸藥一宿以臘月猪膏
三升煎取髮三四沸内諸藥又三沸止絞去滓膏成
敷瘡日五過(出第五卷中)
崔氏療瘡積年不差瘡汁浸四畔好肉復變成瘡瘡色
赤黑痒不可耐搔之並汁出者方
黃連黃蘗豉心(各三分擣為末一方加蔓菁子亦有)
(加杏仁者與黃連等分擣篩之)胡粉水銀油脂(以上三物)
(和之如泥)
右六物若慮水銀不散可内掌中細細和唾研之自
當散訖然後攪胡粉等以塗瘡上仍取黃連末粉之
此瘡多有黃汁著藥候汁徹即易之以差為度(出第五卷)
(中)
癬瘡方一十一首
病源癬病之狀皮肉癮疹如錢文漸漸增長或圓或斜
痒痛有匡郭裏生蟲搔之有汁此由風濕邪氣客於腠
理復值寒濕與血氣相搏則血氣否澁發此疾按九蟲
論云蟯蟲在人腸内變化多端發動亦能為癬而癬内
實有蟲也養生方云夏勿露面卧露下墮面皮厚及喜
成癬(出第三十五卷中)
肘後療癬瘡方
獨活根去土擣之一把許附子二枚炮擣以好酒
和塗之三日乃發欲敷藥先以皂莢湯洗拭令乾
然後敷藥便愈(出上卷中)
深師療癬秘方
雄黃(一兩研)硫黃(一兩研)羊蹄根(一兩)白糖(一兩)
荷葉(一兩)
右五味以後三種擣如泥合五種更擣和調以敷之
若強以少蜜解之令濡不過三差
又療癬神驗方
用雄黃研以淳苦酒先和以新布拭癬上令傷以
藥塗之神效
又方
菖蒲細切取五升以水五斗煮取二斗以釀二斗
米如酒法熟極飲令得極醉即愈未差更作無有
不愈一云長服菖蒲末酒調並作丸佳
又方
取乾蟾蜍燒灰末以猪脂和塗之良(出第二十卷中)
千金翼療癬秘方
擣羊蹄根分著瓷中以白蜜和之刮瘡四邊令傷
先以蜜和者敷之如炊一石米久拭去更以三年
大醋和之以敷癬上燥便差若刮瘡處不傷即不
差(深師同出第二十三卷中)
救急療癬方
先以針䥥癬上即擣瓜蔕末敷上仍先以泔洗之
又方
烊松脂擣熏黃末和更煎仍以泔清洗癬乃熱敷
之一兩度即差(並出第五卷中)
必效療癬方
淳甲煎塗之愈好口脂亦得
又方
附子(一枚炮)大皂莢(一枚炙)九月九日茱萸(四合)
右三味為散揩癬上令汁出敷之乾癬苦酒和塗之
(深師古今錄驗同並出第四卷中)
古今錄驗療癬方
作麻浮敷癬上褁之差麻浮不差以鹽及豉和擣
塗之即差止
乾濕癬方一十五首
病源乾癬但有匡郭皮枯索痒搔之白屑出是也皆是
風濕邪氣客於腠理復值寒濕與血氣相搏所生若其
風毒氣多濕氣少故風沉入深故無汁為乾癬其中生
蟲
又濕癬者亦有匡郭如蟲行侵淫赤濕痒搔之多汁成
瘡是其風毒氣淺濕多風少故為濕癬也其中亦有蟲
(出第三十五卷中)
肘後療燥癬方
水銀和胡粉研令調以塗之(范汪同)
又方
以雄鷄冠血塗之(范汪同)
又方
胡粉熬令黃赤色苦酒和塗之乾即易差止
又方
以穀汁塗之
又方
擣桃白皮苦酒和敷之佳(千金同)
又療濕癬方
刮瘡令圻火灸指摩之以蛇床子末和猪脂敷之
差止
深師療乾濕癬神方
取狼毒末以苦酒研之如墨法先洗刮令傷以敷
之不用大塗恐壊人肉(范汪同)
又烏梅煎治燥濕癬方
烏梅(十四枚)大蒜(十四枚)屋塵(三合)鹽(三合)
大麻子(四合)
右五味相和熟擣以苦酒一升半拌和以敷之日三
過差
又香瀝療燥濕癬及瘑疥百瘡方
柏節杉節沉香節松節(各一斤)
右四味悉碎一如指大以布囊盛之竟令囊注麻腴
中半食頃出漉先取一枚白坩穿去底令孔如鷄鴨
卵大以松葉一小把籍孔上以坩安著白鹽以黃土
泥塸坩合際令厚數分畢以藥内坩中以生炭著藥
上使然其瀝當流入塸中須然盡乃開出取塸中汁
以薄瘡上日再用之療白秃疽疥惡瘡神效(出第二十九卷)
(中)
崔氏療乾濕癬方
取楮葉面著癬用匙背打葉葉碎即換可三四度
換即差亦可只用一葉唯熟打使極碎即褁之勿
令碎葉落即差
又療乾癬積年痂厚搔之黃水出每逢隂雨即痒方
取巴豆肥者一枚炭火上燒之令脂出即於斧上
以指研之如杏&KR0008;法以塗癬上薄敷之不過一兩
度便愈
又療乾癬諸治不差者方
但看癬頭有痱癗子處即以小艾炷灸之差(出第五卷)
(中)
古今錄驗療濕癬方
石硫黃研大醋三年者和數數敷瘡上
又方
蛇床子(一兩)黃蘗(一兩)黃連(一兩)胡粉(一兩研)
右四味擣篩為散内水銀一棗大和猪膏研入相和
以塗瘡云是驗方
又方
取肥猪肉薄割之於𨫼上炙之令熱以薄瘡上日
三四度(出第四十卷中)
疥癬惡瘡方五首
廣濟療疥癬惡瘡方
石硫黃六兩白礬十二兩熬並於瓷器中研以烏
麻油和稠調如煎餅麪更熟研敷之熱灸疥癬上
摩一二百下乾即移摩之取差(出第五卷中)
劉涓子療疥癬惡瘡膏方
丹砂(研)雄黃(研)亂髮白蜜
松脂(别入各一兩)䕡茹(三兩)巴豆(十四枚去皮)猪膏(二升)
右八味先煎猪膏亂髮消盡内松脂蜜三上三下絞
去滓末䕡茹石藥内膏中更一沸以攪令極調以敷
瘡上日三差止神效(出第五卷中)
救急療癬瘡方
白礬石(熬)多年韭根雄黃(研)䔧蘆
瓜蒂胡粉(各一分)水銀(三分)
右七味以柳木杵研水銀使盡用猪脂一升煮䔧蘆
韭根瓜蒂三沸去滓入石藥等攪令相得以敷瘡上
甚妙
近效療熱瘡疥癬痒痛不可忍者方
硝石一物先用泔清洗瘡去痂拭乾看瘡大小研
硝石末和生麻油如麪糊以塗瘡上三兩度差
又方
水銀蕪荑酥和塗之薑黃塗之牛李子塗之
醋煎艾塗之羊蹄根和乳汁塗之(出第三卷中)
疥風痒方七首
肘後療疥方
石灰二升以湯五升浸取汁先用白湯洗瘡拭乾
乃以此汁洗之有效(出第六卷中)
深師療疥大黃膏方
黃連(十四銖)䔧蘆(十二銖)大黃(一兩)乾薑(十四銖)
䕡茹(十銖)莽草(十二銖)羊躑躅(十銖)
右七味擣篩以成煎猪脂二斤微火向東煎之三上
三下膏成去痂汁盡付之神效合時勿令婦人雞犬
見之(出第二十九卷中)
集驗療疥方
擣羊蹄根和猪脂塗上或著少鹽佳(范汪同)
又療疥及風瘙瘡苦痒方
丹參(四兩)苦參(四兩)蛇床子(一升)
右三味切以水六升煎之以洗疥瘡以粉粉身日再
為之即差
備急葛氏療疥瘡方
取楝根削去上皮切皂莢去皮子等分熟擣下篩
脂膏和搔痒去痂以塗之護風勿使女人小兒雞
犬見之(范汪同)
又療方
石硫黃無多少研粉以麻油或以苦酒和塗摩之
以酒漬苦參飲之(並出第五卷中)
薰疥法
取艾如雞子大先以布褁亂髮於紙上置艾熏黃
末硃砂末杏仁末水銀各如杏仁許水銀於掌中
以唾研塗紙上以卷藥末炙乾燒以熏之(一云筒瓦一口)
(一同安灰盖上以䋲束之用熏疥於脚頭被内置之少時火盡止隔日一薰不過再即差無所損)
外臺秘要方卷三十
