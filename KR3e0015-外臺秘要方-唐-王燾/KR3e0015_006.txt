外臺秘要方卷二
唐王燾撰
傷寒中風方九首(臣億等按傷寒論傷寒中風自是兩疾今云傷寒中風非)
病源中風傷寒之狀太陽中風陽浮隂弱陽浮者熱自
發隂弱者汗自出嗇嗇惡寒淅淅惡風翕翕發熱鼻鳴
乾嘔此其候也
太陽中風以火劫發其汗邪風被火熱血氣流溢失其
常度兩陽相熏灼其身即發黃陽盛則欲衂隂虚小便
難隂陽俱虚竭身體則枯燥但頭汗出劑頸而還腹滿
微喘口乾咽爛㦯不大便久則譫語(荒語也本作譫)甚者至噦
手足躁擾循衣摸牀小便利者其人可療
陽明中風口苦而咽乾腹滿微喘發熱惡寒脉浮緊若
下之則腹滿小便難
陽明病若能食爲中風不能食爲中寒
少陽中風兩耳無所聞目赤胸中滿而煩者不可吐下
吐下之則悸而驚
太隂中風四肢煩疼其脉陽微隂澀而長者爲欲愈
少隂中風其脉陽微隂浮者爲欲愈
厥隂中風其脉微浮者爲欲愈不浮為未愈(仲景傷寒論同並出)
(第七卷中)
仲景傷寒論桂枝湯療太陽中風陽浮隂弱陽浮者熱
自發隂弱者汗自出嗇嗇惡寒淅淅惡風翕翕發熱鼻
鳴乾嘔方
桂枝芍藥生薑(各三兩)甘草(二兩炙)
大棗(十二枚擘)
右五味切薑擘棗次切餘藥以水七升煮棗令爛去
滓乃内諸藥水少者益之煑令微微沸得三升去滓
服一升日三小兒以意減之初一服便得汗出者後
服小小闊其間如不得汗者小小促之令其藥勢相
及汗出自護如服六物青散法若病重者晝夜服特
須避風若服一劑晬時不解病證不變者當更服之
至有不肻汗出服二三劑乃愈服此藥食頃亦當飲
熱粥以助藥力若初得病甚便以火發汗火氣太過
汗出不解煩躁不得寐因此湯加龍骨牡蠣各三兩
減桂心生薑各一兩不用芍藥若虚勞裏急腹中痛
者取前桂枝湯二升加膠飴一升適寒温分再服若
得大汗出者只用桂枝二兩發汗後重發汗亡陽譫
語其脉反和者不死發汗已解半日許重發煩其脉
浮數可復發汗宜桂枝湯方忌海藻生葱菘菜等(在上)
(出第二卷中千金胡洽集驗文仲備急范汪同)
又療傷寒頭疼腰痛身體骨節疼發熱惡風汗不出而
喘麻黃湯方
麻黃(三兩去節)桂心(二兩)甘草(炙一兩)杏仁(七十枚去)
(皮尖雙仁碎)
右四味切以水九升煮麻黃減二升去上沫内諸藥
煑取二升半去滓服八合覆取微汗不須歠粥餘如
桂枝法將息忌海藻菘菜生葱(臣億等按張仲景傷寒論麻黃湯惟主傷)
(寒不主中風若中風但可服前桂枝湯)
又療太陽病項背強兀兀反汗不出惡風者屬葛根湯
方
葛根(四兩)麻黃(四兩去節)甘草(二兩炙)芍藥
桂心(各二兩)生薑(三兩)大棗(十二枚擘)
右七味切以水一斗煑麻黃葛根減二升去上沫内
諸藥煮取三升去滓温服一升覆取微似汗出不須
喫熱粥助藥𤼵汗餘將息依桂枝法忌海藻菘菜生
葱(並出第三卷中張仲景傷寒論治中風汗出用桂枝此證云汗不出亦傷寒之病非中風也)
小品萎蕤湯療冬温及春月中風傷寒則發熱頭眩痛
喉咽乾舌強胸内疼心胸痞結滿腰背強方
萎蕤(二兩)石膏(三分末綿裹)白薇(二兩)麻黃(二兩去節)
獨活(二兩)杏仁(二兩去皮尖雙仁碎)芎藭(二兩)
甘草(二兩炙)青木香(二兩無可用麝香一分代之)
右九味切以水八升煮取三升分三服取汗若一寒
一熱者加朴硝一分及大黃三兩下之忌海藻菘菜
(並出第六卷中古今錄驗同一方有葛根二兩)
千金療傷寒中風五六日已上但胸中煩乾嘔括蔞實
湯方
括蔞實(一兩)柴胡(半斤)黃芩(三兩)甘草(三兩)
生薑(四兩切)大棗(十枚擘破)
右六味切之勿令大碎吹去末以水一斗二升煮得
六升絞去滓更煎取三升適寒温服一升日三服忌
海藻菘菜(出第十卷中)
千金翼療中風發熱六七日不解而煩有表裏證渴欲
飲水飲水而吐此爲水逆五苓散主之方
豬苓(三分)澤瀉(五分)茯苓(三分)桂心(二分)白术(三分)
右五味擣篩水服方寸匕日三多飲煖水汗出愈忌
桃李醋物生葱雀肉等
又傷寒中風醫反下之其人下利日數十行水穀不化
腹中雷鳴心下痞堅而滿乾嘔心煩不能得安醫見心
下痞以爲病不盡復重下之其痞益甚此非結熱但以
胃中虚客氣上逆故使之堅甘草瀉心湯主之方
甘草(四兩炙)黃芩(三兩)大棗(十二枚擘)黃連(一兩)
乾薑(二兩)半夏(半升洗去滑)
右六味切以水一斗煮取六升分六服忌海藻菘菜
豬羊肉餳(並出第九卷中一方有人參三兩)
古今錄驗療中風傷寒脉浮發熱往來汗出惡風項頸
強鼻鳴乾嘔陽旦湯主之方
大棗(十二枚擘)桂枝(三兩)芍藥(三兩)生薑(三兩)
甘草(三兩炙)黃芩(二兩)
右六味㕮咀以泉水六升煑取四升分四服日三自
汗者去桂心加附子一枚炮渴者去桂加括蔞三兩
利者去芍藥桂加乾薑三兩附子一枚炮心下悸者
去芍藥加茯苓四兩虚勞裏急者正陽旦主之煎得
二升内膠飴半升分爲再服若脉浮緊發熱者不可
與也忌海藻菘菜生葱等(千金同)
又大青龍湯療太陽中風脉浮緊發熱惡寒身疼痛汗
不出而煩躁方
麻黃(六兩去節)桂枝(二兩)甘草(二兩炙)石膏(如雞子大)
(碎綿裹)生薑(三兩)杏仁(四十枚去皮尖及兩仁)
大棗(十枚擘)
右七味切以水九升先煑麻黃減二升去沫乃内諸
藥煮取三升去滓分服一升厚覆取微汗汗出多者
温粉粉之一服汗者不可再服若復服汗多亡陽遂
虚惡風煩燥不得眠也忌海藻菘菜生葱等物(並出第二)
(卷中張仲景傷寒論云中風見傷寒脉者可服之)
傷寒結胸方七首(一十二法)
病源結胸者謂熱毒氣結聚於心胸也此由病發於陽
而早下之熱氣乘虛而痞結不散也按之痛其脉寸口
浮關上反自沈是也脉大不可下下之則死脉浮而大
下之爲逆若陽脉浮關上細小沈緊而飲食如故時小
便利者名爲藏結藏結病舌上白胎滑者為難療不往
來寒熱其人反靜舌上不胎者不可攻之(出第七卷中)
張仲景傷寒論問曰病有結胸有藏結其狀如何答曰
按之痛寸脉浮關脉沈名結胸也問曰何謂藏結答曰
如結胸狀飲食如故時時下利寸口脉浮關上小細而
沈緊名藏結舌上白胎滑者爲難治藏結無陽證不往
來寒熱其人反靜舌上胎滑者不可攻也病發於陽而
反下之熱入因作結胸病發於隂而反下之(一作汗之)因作
痞也所以成結胸者以下之太早故也
結胸證悉具煩躁者亦死
結胸證其脉浮大者不可下也下之則死
夫結胸病項亦強如柔痓狀下之則和宜大䧟胸丸方
蜀大黃(半斤)葶藶子(半升熬)杏仁(半升去皮尖熬令赤黑色)
芒硝(半升)
右四味擣篩二味杏仁合芒硝研如泥和散合和丸
如彈子大每服一丸用甘遂末一錢匕白蜜一兩水
二升同煮取一升温頓服之一㝛乃自下如不下更
服取下爲效(千金翼同)
又太陽病脉浮動數浮則爲風數則爲熱動則為痛數
則爲虚頭痛發熱微盜汗出而反惡寒表未解也醫反
下之動數變遲膈内拒痛(一云頭痛即眩)胃中空虚客熱動膈
短氣煩躁心内懊憹陽氣内䧟心下因堅則爲結胸大
䧟胸湯主之
若不結胸但頭汗出餘處無汗劑頸而還小便不利身
必發黃大䧟胸湯方
蜀大黃(六兩)甘遂末(一錢匕)芒硝(一升)
右三味以水六升先煮大黃取二升去滓内芒硝煮
一兩沸内甘遂末温服一升得快利止後服(千金翼同)
又傷寒六七日結胸熱實脉沈緊心下痛按之石堅大
䧟胸湯主之方依前法
但結胸無大熱者此水結在胸脇也但頭微汗出者大
陷胸湯主之方依前法
又傷寒十餘日熱結在裏復往來寒熱者與大柴胡湯
大柴胡湯方
柴胡(半斤)枳實(四枚炙)生薑(五兩)黃芩(三兩)
芍藥(三兩)半夏(半升洗)大棗(十二枚擘)
右七味切以水一斗二升煮取六升去滓更煎取三
升温服一升日三服一方加大黃二兩若不加大黃
恐不名爲大柴胡湯忌羊肉餳(千金翼古今錄驗同)
又太陽病二三日不能卧但欲起心下必結脉微弱者
本有久寒也而反下之若利止者必作結胸未止者四
日復下之此作恊熱利也
又太陽病下之其脉促不結胸者此爲欲解也若心下
滿鞕痛者此爲結胸也大䧟胸湯主之但滿而不痛者
此爲痞柴胡不中與之也宜半夏瀉心湯主之方
半夏(半升洗)乾薑(三兩)人參(三兩)甘草(三兩炙)
黃連(一兩)大棗(十二枚擘)黃芩(三兩)
右七味切以水一斗煑取六升去滓温服一升日三
若須大䧟胸湯服者如前法忌羊肉餳海藻菘菜豬
肉冷水等(千金翼同一方半夏五兩)
又小結胸病正在心下按之則痛脉浮滑者小䧟胸湯
主之方
黃連(一兩上好者)括蔞實(一枚大者破)半夏(半升洗)
右三味切以水六升煑括蔞實取三升去滓内諸藥
煮取二升去滓温分三服忌羊肉餳豬肉(千金翼同)
又病在太陽應以汗解之反以冷水潠之若灌之其熱
却不得去彌更益煩皮上粟起意欲飲水而反不渴者
服文蛤散若不差者與五苓散用前篇方(士弱氏曰熱得冷水之氣)
(約退而後却也)
又寒實結胸無熱證者與三物小䧟胸湯方如前法白
散亦可服
文蛤散方(士弱氏曰龐安常云無熱證者與三物白散小䧟胸湯治熱白散治寒旨哉言乎)
文蛤(五兩)
右一味擣篩爲散以沸湯和一方寸匕服之湯用五
合(千金翼同)
又白散方
桔梗(三分)貝母(三分)巴豆(一分去心及皮熬令黑赤别研如脂)
右三味擣篩更於臼内擣之以白飲和服強人半錢
匕羸人減之病在膈上則吐在膈下則利利不止飲
冷粥一杯止忌豬肉蘆笋等(竝出第四卷中千金翼同)
傷寒嘔噦方一十四首
病源傷寒病後胃氣不和此由初受病時毒熱氣盛多
服冷藥瀉下及飲冷水病折以後熱勢既退冷氣乃動
故使心下堅牢噫噦食臭腹内雷鳴而泄利此由脾胃
氣虚冷故也(出第八卷中)
仲景傷寒論療嘔噦心下悸痞鞕不能食小半夏湯方
半夏(一升洗)生薑(八兩去皮)
右二味切以水七升煑取一升半去滓分再服忌羊
肉餳
又療嘔噦心下痞鞕者以膈間有水頭眩悸半夏加茯
苓湯方
半夏(一升洗)生薑(八兩去皮)茯苓(三兩)
右三味切以水七升煮取一升半去滓温分再服忌
羊肉餳酢等物
又療胸内似喘不喘似嘔不嘔似噦不噦心中憒憒然
徹無聊賴者生薑汁半夏湯兼主天行方
生薑(汁一升)半夏(半升洗切)
右二味以水三升煎半夏取一升内薑汁取一升半
綿漉小冷分二服一日一夜服令盡嘔噦一服得止
者停後服忌羊肉餳(救急同)
又療乾嘔噦若手足厥冷者小橘皮湯兼主天行方
橘皮(四兩)生薑(八兩去皮)
右二味狹長切以水七升煮取三升去滓小冷服一
升下咽則愈(救急同出第十六卷中)
深師療傷寒病啘不止甘草湯方兼主天行
甘草(三兩炙)橘皮(三兩)
右二味切以水五升煮取一升去滓頓服之日三四
服取差忌海藻菘菜(崔氏同)
又半夏散方
半夏(洗焙乾)
右一味末之生薑湯和服一錢匕忌羊肉餳等
又赤蘇湯方
赤蘇(一把)
右一味水三升煑取一升去滓稍稍飲之(肘後同)
又乾薑丸方
乾薑(六分)附子(四分炮)
右二味擣篩以苦酒丸如梧子服三丸日三服酒飲
下皆得忌豬肉(肘後同)
又療傷寒噦甘竹筎湯方
甘竹筎(四兩)生白米(一升)
右二味以水八升煮之取米熟湯成去滓分服徐徐
服療風熱氣噦甚神驗諸噦亦佳
又療傷寒嘔噦胸滿虚煩不安大橘皮湯方
橘皮(一兩)甘草(一兩炙)生薑(四兩)人參(二兩)
右四味切以水六升煑取二升去滓分三服忌海藻
菘菜(竝出第十四卷中)
小品茅根橘皮湯療春夏天行傷寒胃冷變啘方
白茅根(切一升)橘皮(三兩)桂心(二兩切)
右三味切以水六升煑取三升去滓温分三服數數
服之盡復合之啘止乃停取微汗有熱減桂心一兩
忌生葱(文仲同出第六卷中一方有葛根二兩)
千金療傷寒後嘔噦及乾嘔不下食生蘆根飲方
生蘆根(切一升)青竹筎(一升)粳米(三合)生薑(二兩切)
右四味以水七升先煑千里鞋底一隻取五升澄清下
藥煑取二升半去滓隨意便飲不差重作
又療傷寒後嘔噦通草湯方
通草(三兩)生蘆根(切一升)橘皮(一兩)粳米(三合)
右四味切以水五升煑取二升去滓隨意便稍飲不
差更作取差止(古今錄驗文仲同出第十卷中)
千金翼乾嘔吐涎沫而頭痛茱萸湯主之方
吳茱萸(一升炒)大棗(十二枚擘)生薑(六兩切)人參(三兩細剉)
右四味以水五升煑取二升去滓分服七合日三(仲景)
(同出第十卷中此張仲景傷寒論方)
傷寒咽喉痛方八首
病源傷寒病過經而不愈脉反沈遲手足厥逆者此爲
下部脉不至隂陽隔絶邪客於足少隂之經毒氣上熏
故喉咽不利或痛而生瘡(出第七卷中)
仲景傷寒論少隂病咽喉痛者半夏散及湯主之方
半夏(洗)甘草(炙)桂心
右三味等分各擣篩畢更合擣之以白飲服方寸匕
日三服若不能服散者水一升煑七沸内散兩匕更
煑三沸下火令小冷少少含細嚥之半夏有毒不當
散服之忌羊肉生葱海藻菘菜餳(千金翼同出第六)
(卷中)
文仲療傷寒毒攻喉咽腫痛方兼主天行
切商陸炙令熱以布藉喉以熨布上冷復易之(肘)
(後同)
又方
眞䕡茹瓜甲大内口中以牙小嚼汁以漬喉當微
覺異爲佳亦主天行(肘後同)
又附子丸方
附子(炮)藜蘆(等分)
右二朱末之蜜和丸服如梧子一枚飲下含黃蘗亦
佳忌豬肉狸肉(竝出第二卷中)
深師貼喉膏療傷寒舌強喉痛方
蜜(一升)甘草(四兩)豬膏(半斤)
右三味微火煎甘草豬膏令數沸去滓乃内蜜温令
銷相得如棗大含化稍稍咽之忌海藻菘菜(出第十四卷中)
集驗療傷寒熱病喉中痛閉塞不通烏扇膏方
生烏扇(一斤切)豬脂(一斤)
右二味合煎烏扇藥成去滓取如半雞子薄綿裹之
内口中稍稍咽之取差忌酒蒜等物(張文仲千金等同)
又升麻湯方
升麻(三兩)通草(四兩)射干(二兩)羚羊角(三兩)
(屑)芍藥(三兩)生蘆根(切一升)
右六味切以水七升煑取二升半去滓分爲三服徐
徐服(千金古今錄驗同竝出第三卷中)
千金治傷寒熱病後口乾多唾咽痛乾棗丸方
乾棗(二十枚)烏梅(十枚)
右二味擣合蜜和丸如杏核大綿裹含化嚥津自愈
(出第十卷中)
傷寒吐唾血及下血方三首
病源此由諸陽受邪熱初在表應發汗而汗不發致使
熱毒入深結於五藏内有瘀積故吐血(出第八卷中)
仲景傷寒論吐血不止者柏葉湯主之方
青栢葉(三兩)乾薑(二兩切)艾(三把)
右三味以水五升煑取一升去滓别絞取新出馬通
汁一升相和合煎取一升綿濾之温分再服馬通是
馬屎汁也(一方有阿膠無艾)
又吐血下血黃圡湯主之方
釡竈下黃焦土(半升綿裹)甘草(三兩炙)乾地黃(三兩)
白术(三兩)附子(三兩炮破)阿膠(三兩炙)黃芩(三兩)
右七味切以水八升煑六味取二升去滓内膠令烊
分三服忌海藻菘菜蕪荑豬肉桃李雀肉等物(並出第十)
(六卷中)
古今錄驗蒲黃湯療傷寒温病天行疫毒及酒客熱傷
中吐血不止面黃乾嘔心煩方
蒲黃桑寄生桔梗(一作栝蔞)犀角(屑)
甘草(各二兩炙)葛根(三兩)
右六味切以水七升煑取三升去滓分三服徐徐服
之忌海藻菘菜豬肉(出第三卷中)
傷寒衂血方四首
病源傷寒病衂血者此由五藏熱結所爲也心主血肝
藏血熱邪傷於心肝故衂血也衂者鼻出血也肺主氣
而開竅於鼻血隨氣行所以從鼻出陽明病口燥但欲
漱水不欲嚥者此必衂衂家不可攻其表汗出額上脉
急而緊直視而不能眴不得眠亡血不可攻其表汗出
則寒慄而振脉浮緊發熱其身無汗自衂者愈(出第八卷中)
肘後療傷寒大病差後小勞便鼻衂牡蠣散及丸方
左顧牡蠣(十分熬)石膏(五分)
右二味擣末酒服方寸匕日三四亦可蜜丸如梧子
大酒服十五丸(集驗千金竝同出第二卷中)
小品芍藥地黃湯療傷寒及温病應發汗而不發之内
瘀有畜血者及鼻衂吐血不盡内餘瘀血面黃大便黑
者此主消化瘀血
芍藥(三分)地黃(半斤)丹皮(一兩)犀角屑(一兩)
右四味切以水一斗煑取四升去滓温服一升日二
三服有熱如狂者加黃芩二兩其人脉大來遲腹不
滿自言滿者爲無熱不用黃芩
又茅花湯療傷寒鼻衂不止主之方
茅花(一大把)
右以水八升煮取三升分三服即差若無茅花取茅
根代之亦可
又麥門冬湯療傷寒身熱衂血嘔逆主之方
麥門冬石膏寒水石(各三兩)甘草(二兩)
桂心(一兩)
右五味切以水一斗煑取三升分三服
傷寒煩渴方九首
病源此由隂氣少陽氣勝故熱而煩滿也少隂病惡寒
而踡時自煩欲去其衣被者可治也病脉已解而反發
煩者病新差又強與榖脾胃氣尚弱不能消穀故令微
煩損穀即愈少隂病脉微細而沈但欲卧汗出不煩欲
自吐五六日自利後煩躁不得卧寐者死發汗後下之
脉平而少煩此新虚不勝榖氣故也又傷寒渴者由熱
氣入於藏流於少隂之經少隂主腎腎惡燥故渴而引
飲(竝出第七卷中)
仲景傷寒論療傷寒汗出惡寒身熱大渴不止欲飲水
至二斗者白虎加人參湯主之方
知母(六兩)石膏粳米(各一升)人參(三兩)
甘草(二兩)
右五味切以水一斗二升煮米熟去米内諸藥煮取
六升去滓温服一升日三忌海藻菘菜(出第十卷中小品同)
又若脉浮發熱渴欲飲水小便不利者豬苓湯主之方
豬苓(一兩去皮)茯苓(一兩)阿膠(一兩炙)滑石(一兩碎綿裹)
澤瀉(一兩)
右五味以水四升先煑四物取二升去滓内阿膠令
烊銷温服七合日三服忌醋物(千金翼同出第五卷)
(中)
范汪括蔞湯主渴飲方
括蔞根(内黃脉少者三兩)
右一味切以水五升煮取一升分二服先以青淡竹
瀝一升合水二升煮好銀二兩減半去銀先與病人
飲之訖須臾後乃服括蔞湯其銀汁須冷服(出第二)
(十卷中)
千金療傷寒後結熱在内煩渴青葙子丸方
青葙子(五兩)龍膽(三兩)黃芩(一兩)梔子仁(一兩)
苦參(一兩)黃蘗(二兩)括蔞(一兩)黃連(二兩)
右八味擣篩爲末蜜丸先食服如梧子七丸飲下日
三不知稍增忌豬肉冷水(集驗同出第九卷中)
深師黃芩人參湯療傷寒吐下後内外有熱煩渴不安
方
黃芩人參甘草桂心
生薑(各二兩)大棗(十五枚擘)
右六味切以水八升煑取三升分三服徐徐服忌菘
菜海藻生葱等物
又療傷寒除熱止渴欲飲水括蔞根湯方
黃芩(三兩)人參(二兩)桂心(二兩)大黃(二兩)
括蔞根(三兩)芒硝(二兩)甘草(二兩炙)
右七味切以水八升煑取三升去滓飲一升須臾當
下不下復飲一升得下止勿復飲湯藥力勢歇乃可
食糜耳一方用生薑二兩忌海藻菘菜生葱油膩等
物
又療傷寒下後除熱止渴五味麥門冬湯方
麥門冬(去心)五味子人參甘草(炙)
石膏(碎各一兩)
右五味擣篩三指撮水一升二合煑令沸得四合盡
服忌海藻菘菜(竝出第十四卷中)
古今錄驗黃龍湯療傷寒十餘日不解往來寒熱狀如
温瘧渴胸滿心腹痛方
半夏(半升洗)生薑(三兩)人參(三兩)柴胡(半斤)
黃芩(三兩)甘草(三兩炙)大棗(十二枚擘)
右七味切以水一斗二升煑取六升去滓更煎取三
升温服一升日三服不嘔而渴去半夏加栝蔞根四
兩服如前忌羊肉餳海藻菘菜等物(出第三卷中此本張仲景傷寒)
(論方)
又高堂丸療傷寒苦渴煩滿欲死令極飲水法方
大黃(二分)硝石(三分熬)釡底墨(一分)竈突中墨
(一分)黃芩(一分)梁上塵(一分)竈中黃圡
(一分)麻黃(二分去節)
胡洽用芒硝無黃圡
右八味篩末蜜和如彈丸大取一丸著一盞水中盡
用服之即自極飲水汗出得熱除矣一名黑奴丸一
名駐車丸并療温瘧神良(並出第二卷中此方第一卷用小麥黑奴名黑奴丸)
傷寒癖實及宿食不消方二首
病源此謂被下後六七日不大便煩熱不解腹滿而痛
此爲胃中有乾糞挾宿食故也或先患寒癖因有宿食
又感於傷寒熱氣相搏故宿食不消也(出第八卷中)
深師駃豉丸療傷寒留飲宿食不消一名續命丸方
黃芩(五兩)大黃(五兩)梔子仁(十六枚)黃連(五兩去毛)
豉(一升熬)甘遂(三兩太山者)麻黃(五兩去節)芒硝(二兩)
巴豆(一百枚去皮及心熬研)
右九味擣篩白蜜和丸如梧子服三丸以吐下爲度
若不吐利加二丸一本有杏仁七十枚忌豬肉冷水
蘆笋肉(出第十四卷中范汪同)
古今錄驗續命丸療傷寒及癖實痰飲百病方
大黃(五兩)黃連(一兩)麻黃(五兩去節)甘遂(三兩熬)
黃芩(二兩)芒硝(二兩研)杏仁(七十枚去皮尖熬)
巴豆(一百枚去心熬研)豉(一升熬)
右九味擣篩蜜和丸得傷寒一日服一丸如小梧子
大二日二丸至六七日六七丸但吐下得汗愈若水
澼及痰實服三五丸日二忌豬肉冷水蘆笋(范汪延年刪繁)
(同出第三卷中)
傷寒春冬欬嗽方三首
病源此由邪熱客於肺也上焦有熱其人必飲水水停
心下則肺為之浮肺主於欬水氣乘之故欬嗽(出第八卷中)
小品射干湯主春冬傷寒秋夏中冷欬嗽曲拘不得氣
息喉鳴啞失聲乾嗽無唾喉中如哽者方
射干(二兩)半夏(五兩洗)杏仁(二兩去皮尖兩仁)
乾薑(二兩炮)甘草(二兩炙)紫菀(二兩)肉桂(二兩)
吳茱萸(二兩)當歸(二兩)橘皮(二兩)麻黃(二兩去節)
獨活(二兩)
右十二味切以水一斗煑取三升去滓温分三服始
病一二日者可服此湯汗後重服勿汗也病久者初
服可用大黃二兩初秋夏月暴雨冷及天行暴寒熱
伏於内宜生薑四兩代乾薑除茱萸用枳實二兩炙
忌羊肉海藻菘菜餳生葱(出第六卷中)
古今錄驗下氣橘皮湯療春冬傷寒秋夏冷濕欬嗽喉
中鳴聲上氣不得下頭痛方
橘皮紫菀麻黃(去節)杏仁(去雙仁尖)
(皮)當歸桂枝甘草(炙)
黃芩(各三分)
右八味切以水七升煑取三升分三服不差重合之
忌海藻菘菜生葱(出第三卷中)
延年療傷寒骨節疼頭痛眼睛疼欬嗽知母湯方
知母(二兩)貝母(三兩)乾葛(三兩)芍藥(三兩)
石膏(四兩碎裹)黃芩(三兩)杏仁(一兩去皮尖及雙仁)
梔子仁(三兩擘)
右八味切以水七升煑取二升五合去滓分爲三服
如人行八九里再服忌蒜麫七日(出第九卷中)
傷寒攻目生瘡兼赤白瞖方六首
病源目者藏腑之精華肝之外候也傷寒熱毒壅滯熏
蒸於肝上攻於目則令目赤腫痛若毒氣盛者眼生瞖
膜又肝開竅於目肝氣虚熱乘虛上衝於目故目赤痛
重者生瘡瞖白膜息肉(出第八卷中)
肘後療傷寒大病後熱毒攻目方
煑蜂房以洗之日六七度(張文仲同)
又方
冷水漬青布以掩目(張文仲同)
又療熱病後生瞖方
燒豉二七粒末内管中以吹之(並出第二卷中文仲備急同)
小品漏蘆連翹湯療傷寒熱毒變作赤色癰疽丹疹腫
毒及眼赤痛生障瞖悉主之方兼療天行
漏蘆(二兩)連翹(二兩)黃芩(二兩)麻黃(二兩去節)
白歛(二兩)升麻(二兩)甘草(二兩炙)大黃(三兩切)
枳實(三兩炙)
右九味切以水九升煑取三升去滓温分三服相去
二食頃更服熱盛者可加芒硝二兩忌海藻菘菜等
物(千金同)
又秦皮湯療毒病衝眼忽生赤瞖或白或腫膚起或赤
痛不得視光痛入心肝或眼外浮腫如吹汁出生膜覆
珠子方
秦皮(二兩)前胡(二兩)常山(二兩)黃芩(二兩)
升麻(二兩)芍藥(二兩)白薇(二兩)枳實(二兩炙)
大黃(三兩)甘草(二兩炙)
右十味以水八升煑取三升分三服相去二食頃更
服若盛熱者可加芒硝二兩忌海藻菘菜生葱生菜
(出第六卷中一方加蕤仁一兩梔子仁半兩)
張文仲秦皮湯主傷寒病熱毒氣入眼生赤脉赤膜白
膚白瞖者及赤痛不得見光痛毒煩惱者神效方
秦皮升麻黃連(各一兩)
右三味切以水洗去塵用水四升煑取二升半冷之
分用三合仰眼以綿繞筯頭取湯以滴眼中如屋漏
狀盡三合止須臾復用日五六遍乃佳忌豬肉冷水
(出第二卷中)
傷寒口瘡方二首
病源夫傷寒冬時發其汗必吐利口中爛生瘡以其熱
毒在藏心脾煩壅表裏俱熱熱不已毒氣熏於上焦故
令口舌乾燥生瘡也(出第七卷中)
深師療傷寒熱病口瘡黃蘗蜜方
黃蘗(削去上皮取裏好處薄斜削)
右一味以崖蜜半斤極清者以漬蘗一宿唯欲令濃
含其汁良久吐之更復如前若胸中熱有瘡時飲三
五合尤良
又療傷寒口瘡爛者升麻湯方
升麻(一兩)甘草(一兩炙)竹葉(切五合)麥門冬(三分)
(去心)牡丹(一分)乾棗(二十枚擘)
右六味切以水四升煮取一升半去滓分五服含稍
稍咽之爲度忌海藻菘菜胡荽等(並出第十四卷中)
傷寒手足欲脫疼痛方七首
病源此由熱毒氣從内而出循經絡攻於手足也人五
藏六腑并榮俞皆出於手足指故毒從藏腑而出也(出第)
(八卷中)
范汪療傷寒熱病手足腫欲脫方
生羊肉裹之腫消痛止(出第三十卷中深師同)
崔氏療傷寒手足熱疼欲脫方
取羊屎煮汁以淋之差止亦療時疾隂嚢及莖腫
亦可煮黃蘗洗之(肘後深師集驗千金備急並同出第一卷中)
集驗療毒熱攻手足腫疼欲脫方
濃煮虎杖根適寒温以漬手足入至踝上一尺(兼療)
(天行范汪肘後千金同)
又方
酒煮苦參以漬之(范汪千金集驗同並出第二卷中)
千金療毒熱病攻手足腫疼痛欲脫方
煑馬糞若羊糞汁漬之豬膏和羊糞塗之亦佳(范汪)
(集驗肘後同)
又方
取常思草絞取汁以漬之一名蒼耳(范汪集驗肘後同出第十)
(卷中)
備急療熱病手足腫欲脫者方兼主天行
以稻穰灰汁漬之佳(集驗千金肘後同出第一卷中)
傷寒虚羸方四首
病源其人血氣先虚復爲虚邪所中發汗吐下之後經
絡俱損傷隂陽竭絶熱邪始散眞氣尚少五藏猶虚穀
神未復無津液以榮養故虚羸而生病焉(出第八卷中)
集驗療傷寒虚羸少氣氣逆苦嘔吐方
石膏(一斤碎綿裹)竹葉(一把)麥門冬(一升去心)人參(二兩)
半夏(一升洗)生薑(四兩)甘草(二兩炙)
右七味切以水一斗二升煮取六升去滓内粳米一
升米熟去米飲一升日三服忌海藻菘菜羊肉餳(出第)
(三卷中)
又生地黃湯療傷寒有熱虚羸少氣心下滿胃中有㝛
食大便不利方
生地黃(三斤)大黃(四兩)大棗(二十枚擘)甘草(一兩炙)
芒硝(二合)
右五味合擣令相得蒸五升米下熟絞取汁分再服
忌海藻菘菜(出第二卷中)
千金療傷寒虚羸少氣嘔吐竹葉石膏湯方
石膏(一斤碎綿裹)竹葉(一把)麥門冬(一升去心)人參(二兩)
半夏(半升洗)甘草(二兩)
右六味以水一斗煑取六升去滓内粳米一升煑米
熟去米飲一升日三服忌海藻菘菜羊肉餳(出第十卷中此)
(張仲景傷寒論方)
張文仲梔子豉湯療吐下後虚羸欲死方
梔子(一十枚)豉(四合綿裹)
右二味以水五升先煮梔子取二升内豉又煑三四
沸去滓分再服(支同此出姚萬第二卷中集驗備急同各用梔子十四枚)
傷寒不得眠方四首
病源夫衛氣晝行於陽夜行於隂隂主夜夜主卧謂陽
氣盡隂氣盛則目瞑矣今熱氣未散與諸陽并所以陽
獨盛隂偏虚雖復病後仍不得眠者隂氣未復於本故
也(出第八卷中)
仲景傷寒論療傷寒發汗若吐下後虚煩不得眠劇則
反覆顛倒心内苦痛懊憹者屬梔子豉湯證方
肥梔子(十四枚擘)香豉(四合綿裹)
右二物以水四升先煑梔子取二升半去滓内豉更
煑取一升半去豉分温再服得吐止後服
肘後療大病差後虚煩不得眠腹中疼痛懊憹烏梅䜴
湯方
豉(七分綿裹)烏梅(十四枚擘)
右二味以水四升煑烏梅取二升半内䜴更煑取一
升半去滓温分再服無烏梅用梔子四枚
又半夏茯苓湯方
半夏(三兩洗)秫米(一升)茯苓(四兩)
右三味切以千里流水一石揚之萬遍澄取二斗合
煑諸藥得五升去滓温分五服忌羊肉餳酢等物(竝出)
(第一卷中)
深師酸棗湯療傷寒及吐下後心煩乏氣晝夜不眠方
酸棗仁(四升)麥門冬(一升去心)甘草(二兩炙)蝭母(二兩知母也)
茯苓(二兩)芎藭(二兩)乾薑(三兩)
右七味切以水一斗六升煑酸棗取一斗去棗内藥
煑取三升去滓温分三服忌海藻菘菜大醋(出第十四卷中)
傷寒小便不利方九首
病源傷寒發汗後而汗出不止津液少胃中極乾小腸
有伏熱故小便不通也(出第八卷中)
仲景傷寒論少隂病二三日不已至四五日腹痛小便
不利四肢沈重疼痛自下利者此為有水氣或欬或小
便自利或下利或嘔者真武湯主之方
茯苓(三兩)白芍藥(三兩)附子(一枚炮去皮破八片)
白术(三兩)生薑(三兩去皮)
右五味切以水八升煑取三升去滓温服七合日三
若欬者加五味子半升細辛一兩乾薑一兩若小便
自利者去茯苓若下利者去芍藥加乾薑二兩嘔者
去附子加生薑足前成半斤忌酢豬肉桃李雀肉等
(出第六卷中深師同兼主天行大效)
又傷寒六七日已發汗而復下之胸脇滿結小便不利
渴而不嘔但頭汗出往來寒熱心煩者此未解也屬小
柴胡桂薑湯主之方
柴胡(半斤)桂心(三兩)黃芩(三兩)牡蠣(二兩熬)
甘草(二兩炙)括蔞根(四兩)乾薑(二兩)
右七味切以水一斗二升煑取六升去滓更煎取三
升温服一升日三初一服微煩後汗出便愈忌生葱
海藻菘菜(出第四卷中)
又療傷寒七八日身黃如橘子色小便不利腹微滿者
茵陳湯主之方
茵陳(六兩)肥梔子(十四枚擘)大黃(二兩去皮酒洗破二片)
右三味以水一斗二升先煑茵陳減二升去滓内二
物煑取三升去滓分温三服日三小便當利尿如皂
莢沫狀色正赤一宿腹減黃從小便去(出第五卷中張文仲千金)
(竝同)
又服桂枝湯或下之仍頭項強痛翕翕發熱無汗心下
滿微痛小便不利者桂枝去桂加茯苓白术湯主之方
芍藥生薑(切)白术茯苓(各三兩)
甘草(二兩炙)大棗(十二箇擘)
右六味切以水八升煑取三升去滓温服一升小便
利則愈忌海藻菘菜酢桃李雀肉等
肘後療小腹滿不得小便方兼療天行
細末雄黃蜜和爲丸如棗核内溺孔中令入半寸(出第)
(二卷中文仲同)
千金翼療少隂病四逆其人或欬或悸或小便不利或
腹中痛或洩利下重四逆散方
甘草(十分炙)枳實(十分炙)柴胡(十分)芍藥(十分)
右四味擣細篩白飲和服方寸匕日三服嗽者加五
味子乾薑各五分并主下利胸中悸者加桂心五分
小便不利者加茯苓五分腹中痛者加附子一枚洩
利下重者先以水五升煑薤二升取三升以散三方
寸匕内湯中煮之取一升半分再服忌海藻菘菜(仲景)
(范汪同出第十卷中)
崔氏療傷寒熱盛小便不利滑石湯方兼療天行
滑石(屑二兩)葶藶子(一合熬)
右二味以水二升煑取七合去滓頓服之
又方
擣生葱傅臍下横文中燥則易之
又瞿麥湯方
瞿麥(三兩)甘草(三兩炙)滑石(四兩)葵子(二合半)
石韋(三兩去毛令盡)
右五味切以水八升煮取二升半分三服忌海藻菘
菜(竝出第一卷中古今錄驗同)
傷寒下痢及膿血黃赤方一十六首
病源傷寒病若表實裏虚熱氣乘虚而入攻於腸胃則
下黃赤汁若温毒氣盛則腹痛壯熱下膿血如魚腦或
如爛肉汁若寒毒入胃則腹滿身熱下清榖下清榖者
不可攻表汗出必脹滿表裏俱虚故也
傷寒六七日下利便發熱而痢其人汗出不止者死但
有隂無陽故也
下利有微熱其人渴脉弱者今自愈脉沈弦者下重其
脉大者爲未止脉微數者為欲自止雖發熱不死少隂
病八九日而一身手足盡熱熱在膀胱必便血下利脉
反浮數尺中自濇其人必圊膿血少隂病下利若利自
止惡寒而欲踡手足温者可療陽明病下利其人脉浮
大此皆為虚弱強下之故也
傷寒下利日十餘行其人脉反實者死(出第八卷中張仲景傷寒論陽)
(明無下利證不可下或有云下利其脉浮大者此皆為虚以強下之故也設脉浮革因爾腸鳴當温之與水即)
(噦)
仲景傷寒論傷寒本自寒下醫復吐之下之不解者寒
格更逆吐下食入還吐出者屬乾薑黃連人參湯主之
方
乾薑黃連黃芩人參(各三兩)
右四味切以水六升煮取二升去滓分再服之忌豬
肉冷水等(出第六卷中)
又太陽病桂枝證醫反下之利遂不止脉促者表未解
也喘而汗者屬葛根黃連湯方
葛根(八兩)黃連(三兩金色者)黃芩(三兩切)甘草(二兩)
右四味切以水八升先煮葛根減二升掠去沫内諸
藥煮取二升去滓温分再服忌豬肉冷水海藻菘菜
(出第七卷中)
肘後療傷寒若下膿血者赤石脂湯方
赤石脂(二兩碎)乾薑(二兩切)附子(一兩炮破)
右三味以水五升煑取三升去滓温分三服後臍下
痛者加當歸一兩芍藥二兩用水六升煮忌豬肉(范汪)
(張文仲同)
又主下利不能食者兼療天行黃連丸方
黃連(一兩)烏梅(二十枚炙燥)
右二味擣末臘如博碁子一枚蜜一升於微火煎令
可丸如梧子一服十五丸日三忌豬肉冷水(出第一卷中)
又白通湯療傷寒泄痢不已口渴不得下食虚而煩方
大附子(一枚生削去黑皮破八片)乾薑(半兩炮)甘草(半兩炙)
葱白(十四莖)
右四味切以水三升煮取一升二合去滓温分再服
渴微嘔心下停水者一方加犀角半兩大良忌海藻
菘菜豬肉(范汪同出第十四卷中張仲景傷寒論白通湯惟主少隂下利厥逆無脉乾躁而煩)
(者白通加豬膽湯主之本無甘草仍不加犀角)
范汪療傷寒腹中微痛不止下利秦皮湯方
秦皮(三兩)黃連(四兩)白頭翁(二兩)阿膠(三兩)
右四味㕮咀三味以水八升煮得二升絞去滓内膠
令烊適寒温先食飲七合日二服忌豬肉冷水
又䜴薤湯療傷寒暴下及滯利腹痛方
豉(一升)薤白(一把寸切)
右二物以水三升煑令薤熟漉去滓分為再服不差
復作
又蕙草湯療傷寒除熱止下利方
蕙草(二兩)黃連(四兩)當歸(二兩)
右三味切以水六升煑得二升適寒温飲五合日三
忌豬肉冷水等物
又療傷寒下利脉微足厥冷通草湯方
通草(一兩)乾薑(一兩)枳實(四兩炙)人參(一兩)
附子(一枚炮令裂破)
右五味切以水六升煑取二升適寒温飲五合日三
不差稍加至七合忌豬肉(竝出第三十卷中)
小品犀角湯療熱毒下黃赤汁及赤如腐爛血及赤滯
如魚腦腹痛壯熱諸藥無效方
黃蘗(一兩半)黃芩(一兩半)白頭翁(一兩)黃連(二兩)
當歸(一兩)牡蠣(一兩半熬)犀角(屑半兩)艾葉(半兩)
石榴皮(一兩半)桑寄生(一兩)甘草(一兩炙)
右十一味切以水八升煑取三升分三服忌豬肉冷
水海藻菘菜(出第六卷中古今錄驗同)
集驗療傷寒後下利膿血蘗皮湯方
黃蘗(二兩)黃連(四兩)梔子仁(十四枚擘)阿膠(一兩炙)
右四味切以水六升煑三味取二升去滓内膠令烊
温分再服忌豬肉冷水(范汪同出第二卷中)
千金翼熱利下重白頭翁湯主之方
白頭翁(二兩)黃蘗(三兩)黃連(三兩)秦皮(三兩切)
右四味切以水七升煑取二升去滓分服一升不愈
更服忌豬肉冷水(范汪同出第十卷中此張仲景傷寒論方)
崔氏療傷寒後赤白帶下無數阮氏桃華湯方
赤石脂(八兩冷多白帶者加四兩)粳米(一升)乾薑(四兩冷多白帶者加四兩)
(切)
右三味以水一斗煑米熟湯成去滓服一升不差復
作熱多則帶赤冷多則帶白(千金翼方不同加減稍别傷寒論千金范汪同)
(張仲景傷寒論煮湯和赤石脂末一方寸匕服)
又療傷寒熱利黃連丸方
黃連(三兩去毛)當歸(三兩)乾薑(二兩)赤石脂(二兩)
(切)
右四味擣篩蜜和丸如梧子大服三十丸日三叔尚
書以療熱痢是歲傳與東都當方諸軍營及夏口戍
人發者數千餘人余時亦復用之亦佳但時用之不
及諸湯速耳當服百丸許乃斷忌豬肉冷水(竝出第)
(一卷中)
張文仲陶氏傷寒下利䜴薤湯方
豉(一斤綿裹)薤白(一握)梔子(十四枚擘破)
右三味以水五升煮取二升半去滓温分三服小品
云此方主温毒及傷寒内虚外熱攻腸胃下黃赤汁
及如爛肉汁并去赤滯下伏氣腹痛諸熱毒悉主之
水四升先煑梔子薤白令熟内䜴煑取二升分三服
(千金備急方同)
又療傷寒下利惡血不止犀角湯方
乾薑(一兩)犀角(一兩末)地榆(一兩)蜜(二合)
右四味切以水五升煮取一升半去滓下蜜更煑至
一升分三服自愈此治熱毒蠱利(千金同竝出第十五卷中)
傷寒&KR0630;瘡方一十首
病源凡得傷寒及天行熱病日數較多腹内有熱又人
食少腸胃空虚三蟲行作求食食人五藏及下部也&KR0630;
病之候齒齗無色舌上盡白甚者脣裏有瘡四肢沈重
怱忽喜眠如此皆爲蟲食其肛肛爛見五藏則死當數
看其上脣内有瘡唾血脣内如粟瘡者則心内懊憹痛
此蟲在上食其五藏下脣内生瘡者其人不寤此蟲食
下部皆能殺人也(出第八卷中)
肘後若病人齒齗無色舌上白者或喜眠憒憒不知痛
痒處或下利宜急療下部不曉此者但攻其上不以爲
意下部生瘡蟲食其肛肛爛見五藏便死
燒馬蹄作灰細末豬膏和塗綿以導下部日數度
差
又桃仁苦酒湯方
桃仁(五十枚去皮尖及兩仁)苦酒(二升)鹽(一合)
右三味煑取六合去滓盡服之(竝出第一卷中)
深師療&KR0630;食下部桃皮湯方
桃皮(二兩)槐子(二兩)艾(二兩)大棗(三十枚擘)
(一方用黃連)
右四味切以水五升煑取三升去滓温分三服之
又療&KR0630;蟲食下部方
以泥作甖以竹筒如指所横穿甖肚筒一頭内下
孔中内如雞子艾燒之人就甖口吹之常令艾燒
強人可益艾甚良(千金同)
又龍骨湯治傷寒已八九日至十餘日大煩渴熱盛而
三焦有瘡&KR0630;者多下或張口吐舌呵吁咽爛口鼻生瘡
吟語不識人宜服此湯除熱毒止痢神方
龍骨(半斤碎)
右一味以水一斗煑取四升沈之井底令冷服五合
餘漸漸進之恣意如飲尤宜老少無味殆如飲水亦
斷下(文仲備急千金等同)
又療傷寒及諸病之後内有瘡出下部煩者黃連犀角
湯方
黃連(一兩去毛)烏梅(十四枚擘)犀角(三兩)青木香(半兩)
右四味切以水五升煑取一升半分再服忌豬肉冷
水等(竝出第十四卷中)
范汪療傷寒心中懊憹下利榖道中爛傷當服懊憹散
以&KR0630;藥内榖道中懊憹散方
雚蘆(十分)乾漆(二分)萹蓄(二分)
右三味各異擣篩粉粥飲服一錢匕先食日再服(千金)
(同)
又療&KR0630;懊憹麝香散方
麝香(一分研)雄黃(一分研)丹砂(一分研)犀角(一分屑)
羚羊角(一分研)青葙子(一分)黃連(一分)升麻(一分)
桃仁(一分熬)貝齒(一分)
右十味竝擣合下篩先食以小麥粥服錢五匕服藥
訖復以錢五匕綿裹以導榖道中食頃去之日三忌
豬肉冷水生血等物(竝出第三十三卷中)
小品青葙子散療熱病有&KR0630;下部生瘡方
靑葙(一兩)雚蘆(四兩)狼牙(三分)橘皮(二分)
萹蓄(二分切之)
右五味擣下篩粥飲和合服兩錢匕日三不知稍增
之(出第六卷中千金同有甘草一分)
張文仲療傷寒兼&KR0630;瘡王叔和云其候口脣皆生瘡唾
血上脣内有瘡如粟者則心中懊憹痛如此則此蟲在
上乃食五藏若下脣内生瘡其人喜眠者此蟲在下食
下部方
取雞子一枚扣頭出白與漆一合熟和令調如漆
還内殼中仰吞之食頃或半日或下蟲或吐蟲劇
者再服乃盡熱除病愈凡得熱病腹内熱食少三
蟲行作求食食人五藏及下部人不能知可服此
藥不爾&KR0630;蟲殺人(集驗深師肘後同)
又方
豬膽(一具)
右一味漬著半升苦酒中和之煎三沸三下三上藥
成可放温空腹飲一滿口蟲即死有人經用之驗(竝出)
(第二卷中千金同)
傷寒隂陽易方八首
病源傷寒隂陽易病者是男子婦人傷寒病新差未平
復而與之交接得病者名爲隂陽易也其男子病新差
未平復而婦人與之交接得病者名陽易其婦人得病
新差未平復而男子與之交接得病者名隂易若二男
二女竝不相易所以呼爲易者隂陽感動其毒度著於
人如換易也其病之狀身體重小腹裏急或引隂中拘
攣熱上衝胸頭重不能舉眼内生䁾四肢拘急小腹㽲
痛手足拳皆即死其亦有不即死者病苦小腹裏急熱
上衝胸頭重不能舉百節解離經脉緩弱血氣空虚骨
髓枯竭便嘘嘘吸吸氣力轉少著牀不能動摇起止仰
人或引歲月方死(出第八卷中)
深師療婦人得温病雖差平復未滿一百日不可與交
合交合爲隂易之病病必拘急手足拳皆死丈夫病以
易婦人名爲陽易速當療之可差滿四日不可療也宜
令服此藥方
乾薑(四兩)
右一味擣末湯和一頓服温覆汗出得解止手足伸
遂愈(范汪同出第十四卷中)
范汪豭鼠糞湯療傷寒病後男子隂易方
薤(一大把)豭鼠糞(十四枚)
右二味以水五升煑取二升盡飲之温卧汗出便愈
亦理勞復(豭鼠屎兩頭尖者是也肘後薤作藍)
又丹米湯療傷寒病已後男子隂易方
丹米(三兩)
右一味末以薄酒和盡飲之温覆汗出便愈亦隨人
大小不必三兩自以意消息之
又療交接勞復卵腫腹中絞痛便絶死竹皮湯方
刮青竹皮(一升)
右一味以水三升煑五六沸絞去滓頓服立愈(肘後同)
又療隂陽易括蔞湯方
括蔞根(二兩)
右一味以水五升煑取一升分二服先以青淡竹瀝
一升合水二升煮好銀二兩減半去銀先與病人飲
之訖又須臾乃服湯小便利即差括蔞湯銀汁須冷
服(與前療渴方同)
千金曰昔者有人得傷寒病已差未健請華旉視脉旉
曰雖差尚虚未復陽氣不足勿爲勞事餘勞尚可御内
即死臨死當吐舌數寸其妻聞其夫病除從百餘里來
省之止宿交接中間三日發病口舌出數寸而死病新
差未滿百日氣力未平復而以房室者略無不死有士
蓋正者病愈後六十日已能行射獵以房室則吐涎而
死及熱病房室名爲隂陽易之病皆難療多死近者有
士大夫小得傷寒差以十餘日能乘馬行來自謂平復
以房室則小腹急痛手足拘攣而死醫者張苖說有婢
得病後數十日有六人姦之皆死婦人得病易丈夫丈
夫得病亦易婦人療之燒裩散方兼主温病隂易也
取女人中裩近隠處燒取灰
右一物爲散服方寸匕日三小便即利隂頭微腫此
爲愈矣女人病可取男子裩如前法酒水服(此本仲景方肘)
(後同)
又療交接勞復卵腫縮腹中絞痛便欲死者方
取交接婦人衣服以覆男子(肘後同)
又方
取女人手足瓜二十枚女人衣中裳一尺燒
右二味末以酒服亦可米汁飲服之(出第十卷中肘後同)
傷寒勞復食復方二十五首
病源傷寒病新差津液未復血氣尚虚若勞動早更復
成病故云復也若言語思慮則勞神梳頭澡洗則勞力
勞則生熱熱氣乘虚還入經絡故復病也其脉沉緊者
宜下之又食復傷寒病新差及大病之後脾胃尚虚榖氣
未復若食豬肉腸血肥魚及油膩物必大下利醫所不
能治也必至於死若食餅餌&KR0008;黍飴脯炙膾棗栗諸果
牢強難消之物胃氣虚弱不能消化必更結熱適以藥
下之則胃氣虚冷大利難禁不下之必死下之亦危皆
難救也大病之後多坐此死不可不慎護也夫病新差
後但得食糜粥寧可少食令饑慎勿飽不得佗有所食
雖思之勿與引日轉久可漸食羊肉糜若羹汁慎不可
食豬狗等肉(竝出第八卷中)
廣濟療傷寒因食勞復頭痛壯熱梔子湯方
梔子(十四枚擘)香豉(一升綿裹)葱白(一握切)粟米(三合)
雄鼠屎(二七枚燒令煙絶末)
右五味以水八升煑取二升三合去滓内鼠屎分三
服服别相去如人行六七里須利内芒硝五分忌麫
炙肉蒜等物(出第一卷中)
深師療勞復大青湯方
大青(四兩)甘草(二兩炙)阿膠(二兩炙)香豉(二兩)
右四味切以水一斗煑取三升去滓温服一升日五
六欲盡復作常使有湯渴便飲無毒除熱止吐下傷
寒一二日上至十數日困篤發汗熱不解吐下後熱
不除止下痢甚良先煑大青甘草取四升去滓内膠
豉膠消盡便漉去勿令豉壞當預漬膠令釋也忌菘
菜海藻(集驗肘後千金同)
又方
取雞子空殼碎之熬令黃黑擣篩熱湯和一合服
之温卧取汗愈雞子殼悉服之(肘後崔氏同)
又方
取馬糞燒擣爲散冷酒服方寸匕良三炊頃便驗
神良
又療傷寒差後勞復葵子湯方
葵子(二升)梁米(一升)
右二味合煮作薄粥飲之多多爲佳取汗立差(竝出第十)
(四卷中)
范汪療傷寒病差語言書疏坐起行步勞復方
刮青竹皮多多煑之令厚濃服三升汁則愈
又傷寒已愈食飲多勞復大黃豉湯方
䜴(五合)甘草(二兩炙)桂心(二兩)大黃(四兩)
芒硝(半斤)
右五味㕮咀以水六升煮得二升去滓先食適寒温
飲一升日再忌海藻菘菜生葱等物
又療傷寒差已後飲食勞復梔子湯方
梔子(十四枚)豉(一升)桂心(二兩)麻黃(二兩)
大黃(二兩)
右五味㕮咀以水七升先煮麻黃掠去沫内餘藥更
煮取二升去滓温服一升日再服當小汗及下利忌
生葱(並出第三十四卷中)
千金療傷寒温病後勞復或食飲或動作梔子石膏湯
方
梔子仁(三七枚擘)石膏(五兩碎)鼠屎(尖頭者二十枚)香豉(一升綿裹)
右四味以水七升煮取三升分三服
又療勞復或因洗手足或梳頭或食等勞復方
取洗手足汁飲之一合即愈
又方
取頭垢如棗核大吞一枚
又方
取飯燒爲末飲進一升(肘後同)
又療大病已差勞復者枳實梔子湯方
枳實(三枚炙)梔子(十四枚擘)
右二味以酢漿一斗先煎取六升煑藥取三升内䜴
一升煎五六沸去滓分再服覆取汗如有宿食者内
大黃如碁子一枚(范汪救急集驗竝同出第十卷中張仲景傷寒論内大黃如傳棋子)
(五六枚)
又療勞復垂死者方
煖湯三合洗四五歲女子隂取汁内口中服則愈
男兒亦得起死神方
又療食勞方
麴一餅煮取汁服之
又療食勞方
杏仁五十枚酢二升煎取一升服之取汗則差
又方
燒人糞灰水服之方寸匕
乂療傷寒差後更頭痛壯熱煩悶者方
服黃龍湯三合日三服
又欲令病人不復者方
燒頭垢如梧子大服之(竝出第十卷中)
崔氏療傷寒勞復鼠屎湯方
梔子(二七枚擘)豉(五合)鼠屎(兩頭尖者二七枚)
右三味以漿水二升煑取一升去滓頓服數試異驗
(出第一卷中)
古今錄驗梔子湯療傷寒勞復方
梔子(十四枚擘)麻黃(二兩去節)大黃(二兩)豉(一升綿裹)
右四味切以水七升煑取二升分爲三服(深師肘後同)
又療傷寒勞復鼠屎湯方
鼠屎(二十一枚)䜴(一升綿裹)梔子(七枚擘)大黃(三兩切)
右四味以水五升煎取二升七合分三服微取汗應
小鴨溏下(千金同)
又療病新差早起及食多勞復鼠屎豉湯方
鼠屎(兩頭尖者二十一枚)香豉(一升)
右二味以水三升煑取一升盡服之温卧令小汗(千金)
(同)
又療食不消勞復脉實者鼠屎梔子豉湯方
豉(二升綿裹)鼠屎(二十一枚)梔子(七枚擘)麻黃(三兩去節)
右四味以水五升煮取二升分服七合汗微出日三
服(千金麻黃作大黃)
又療傷寒已愈食飲多復發者方
豉(五合綿裹)甘草(二兩炙)大黃(四兩)芒硝(半兩)
右四味切以水九升煑取三升去滓飲一升日再忌
菘菜海藻等(范汪同)
又療傷寒差令不復白芷散方
白芷(十二分)白术(十分)防風(八分)括蔞(五分)
桔梗(四分)細辛(三分)附子(二分炮去皮)乾薑(二分)
桂心(二分)
右九味擣篩爲散以粳米粥清服一錢匕食已服二
錢小兒服一錢常以雞子作羔喫粳米飯多少與病
人食之亦未必常有雞子羔粳米飯如服藥訖即扶起
令行步仍櫛頭洗手面食輒服之勞行如前則不復
浩云數用佳忌豬肉桃李雀肉胡荽蒜青魚鮓生葱
生菜(范汪同出第三卷中一方有人參三分)
傷寒百合病方七首
病源傷寒百合病者謂無經絡百脉一宗悉致病也皆
因傷寒虚勞大病之後不平復變成斯病也其狀意欲
食復不能食常默默欲得卧復不得卧欲出行而復不
能行飲食或有美時或有不用時聞飲食臭或如強徤
人而欲卧復不得眠如有寒復如無寒如有熱復如無
熱至朝口苦小便赤黃百合之病諸藥不能療得藥則
劇而吐利如有神靈所加也身形如和其人脉微數每
尿輒頭痛其病六十日乃愈若尿時頭不痛淅淅然如
寒者四十日愈若尿時快然但眩者二十日愈其證或
未病而預見或病四五日而出或病二十日一月日復
見其狀惡寒而嘔者病在上焦也二十三日當愈其狀
腹滿微喘大便硬三四日一大便時復小溏者病在中
焦也六十三日當愈其狀小便淋瀝難者病在下焦也
四十三日當愈各隨其證以療之耳(竝出第八卷中)
仲景傷寒論療百合之病諸藥不能療若得藥則劇而
吐痢如有神靈所加也身體仍和脉微數每尿時輒頭
痛六十日乃愈尿時頭不痛淅淅然者四十日愈尿時
快然但頭眩者二十日愈其證或未病而預見或病四
五日而出或病二十日一月復見者悉療之
又發汗已更發者百合知母湯主之方
百合(七枚擘)知母(三兩)
右二味以泉水洗先漬百合經一宿上當白沫瀉却
其汁更以好泉水二升煑取一升去滓置之一處别
以泉水二升煑知母取一升去滓二味汁相和煑取
一升半分温再服之(小品千金同)
又下之已更發者百合滑石代赭湯主之方
百合(七枚擘以泉水漬一㝛上當白泔出去之)滑石(三兩碎)代赭(如彈丸一枚碎)
右三味先以泉水二升煮百合取一升去滓置一廂
又以泉水二升煑和二味取一升去滓合煎取一升
半分再服(千金小品同)
又吐之已更發者百合雞子湯主之方
百合(七枚)
右一味依前法泉水二升煑取一升去滓扣雞子一
枚取中黃内百合湯中攪令調温再服之(千金同)
又不吐不下不發汗病形如初百合生地黃湯主之方
百合(七枚)
右一味依前法漬以泉水二升煑取一升生地黃汁
一升二味汁相和煑取一升半温分再服一服中病
者更勿服也大便當出惡沫(千金小品並同)
又百合病一月不解變成渴者
以漬百合水洗身法其後千金方中一味是後服
括蔞牡蠣散其次則是(竝出第十七卷中)
小品凡百合病見於隂而以陽法攻之其隂不得解也
復發其汗此爲逆其病難治見於陽而以隂法攻之其
陽不得解也復下之其病不愈
千金百合病經一月不解變成渴者方
百合根(切一升)
右一味以水一斗漬一宿以汁洗病人身也洗身訖
食白湯餅(今餺飥也)勿與鹽豉也渴不差可用括蒌根竝
牡蠣等分爲散飲調方寸匕日三服(小品張仲景方)
(同)
又療百合病變而發熱者方
滑石(三兩)百合根(一兩炙)
右二味末之飲下方寸匕日三微利者止勿服之熱
即除一本云治百合病小便赤澁臍下堅急
又百合病變腹中滿痛者方
但服百合根隨多少熬令色黃末之飲調方寸匕
日三滿消痛止(小品同竝出第十卷中)
傷寒狐惑病方四首
仲景傷寒論狐惑之病其氣如傷寒嘿嘿但欲卧目瞑
不得眠起卧不安蝕於喉咽者爲惑蝕於隂者爲狐狐
惑之病並惡飲食不欲聞飲食臭其面乍赤乍黑乍白
蝕於上部其聲嗄蝕於下部其咽乾蝕於上部瀉心湯
主之蝕於下部苦參湯淹洗之蝕於肛外者雄黃熏之
又瀉心湯兼療下利不止心中愊愊堅而嘔腸中鳴
者方
半夏(半升洗)黃芩(三兩)人參(三兩)乾薑(三兩)
黃連(一兩)甘草(四兩炙)大棗(十二枚擘)
右七味切以水一斗煮取六升分服一升日三服忌
豬肉冷水菘菜海藻羊肉餳(千金同出第六卷中)
又雄黃熏法兼主&KR0630;病
雄黃一物研末以兩筒瓦合之燒以熏下部
千金療狐惑薰草黃連湯方
黃連(四兩去皮)薰草(四兩)
右二味切以白漿一斗漬之一宿煮取二升去滓分
爲二服忌豬肉冷水(小品同)
又其人脉數無熱微煩嘿嘿但欲卧汗出得之三四日
眼赤如鳩眼者得之七八日其四眥黃黑能食者膿已
成也療之方
以赤小豆三升漬之令生牙足復乾之加當歸三
兩爲末漿水服方寸匕日三(小品同出第十卷中此本仲景方)
凡病形不可灸因火爲邪散走血脉傷脉尚可傷藏則
劇井輸穴腫黃汁自出經絡外爛肉腐爲癰膿此爲火
疽(七居反)醫所傷也凡微數之脉慎不可灸因火爲邪即
致煩逆追虚逐實血散脉中火氣雖微内攻有力焦骨
傷筋血難復也
外臺秘要方卷二
