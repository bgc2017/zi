外臺秘要方卷二十一
唐王燾撰
天竺經論眼序一首(隴上道人撰俗姓謝住齊州於西國胡僧處授)
蓋聞乾坤之道唯人為貴在身所重唯眼為寳以其所
繫妙絶通神語其六根眼最稱上是以療眼之方無輕
易爾
叙眼生起一首
謝道人曰夫眼者六神之主也身者四大所成也地水
火風隂陽氣候以成人身八尺之體骨肉肌膚塊然而
處是地大也血淚膏涕津潤之處是水大也生氣温暖
是火大也舉動行來屈伸俛仰喘息視瞑是風大也四
種假合以成人身父母精血實斯增長而精成者也其
眼根尋無他物直是水耳輕膜裹水圓滿精微皎潔明
淨状如寳珠稱曰眼珠實無别珠也黑白分明肝管無
滯外託三光内因神識故有所見凡人不解謂眼有珠
喻若魚之被煮此事不然夫魚畜水陸之有目者悉皆
是水無有别珠直以湯火煎煮水凝結變自成珠但看
生魚未被煮炙豈有珠義直置死魚水已凝厚論其活
者水亦輕薄
出眼疾候一首
謝道人曰夫人眼白睛重數有三設小小犯觸無過傷
損但黑睛水膜止有一重不可輕觸致敗俄頃深可慎
之凡人不究謬據多重或七或五此皆是其妄說一家
成言耳然眼之精微水映輕薄無所堪耐易致諸疾故
學療之者事須安審不可麤疎恐致毁傷患眼之家自
須謹慎諸所禁忌悉不應犯若覺有疾即宜早療當及
其初根脚未立則易驅遣若其久後根盤四布既成痼
疾雖復行療極難成效且身稟四大性各不同是以治
者證候非一冷熱風損疾生不同傷勞虚實其方各異
宜應察其元起尋究本根按法依源以行療救不得謬
濫措方以乾薑療熱毒之眼以冷水療風寒之目非直
冷熱無效蓋亦致患俄頃常見愚人不識病源直尋古
方輕欲立療或經有疾遇藥得愈便以此法遞相傳授
都不知病有冷熱之殊虚實之異或有道姑𡡉嫗為人
求食輕得有損寧慮幽冥良為病家不别真偽聞語便
從遂使應愈之病增為痼疾驪珠之眸永成盲瞽一何
可哀故目有條貫以示後人皆苦眼無所因起忽然膜
膜不痛不痒漸漸不明久歷年歲遂致失明令觀容狀
眼形不異唯正當眼中央小珠子裏乃有其障作青白
色雖不辨物猶知明暗三光知晝知夜如此之者名作
腦流青盲眼未患時忽覺眼前時見飛蠅黑子逐眼上
下來去此宜用金篦決一針之後豁若開雲而見白日
針訖宜服大黃丸不宜大泄此疾皆由虚熱兼風所作
也
眼疾品類不同候一首
謝道人曰若有人苦患眼漸膜膜狀與前青盲相似而
眼中一無所有此名黑盲宜針刺服藥如瞳子大者名
曰烏風如瞳子瞖綠色者名為綠瞖青盲皆是虚風所
作當覺急須即療湯丸散煎針灸禁慎以驅疾勢若眼
自闇多時不復可療此疾之源皆從内肝管鈌眼孔不
通所致也亦宜須初欲覺時即須速療之若已成病更
不復可療亦無勞措意也若因時病後得眼生白障者
此名為瞖也為熱毒所作宜應速服湯丸依法鐮之傳
食瞖散若因病後生肉者此為膚障也(後卷并無食瞖散通按後方傳)
(瞖皆令瞖除食即除字意)
此是風熱所作宜服湯丸鈎割除之若眼赤痒淚出者
為熱虚風服散煎除之若見黑煙赤光瞳子黑大者為
烏風勞水動故宜服車前空青丸以消息之若眼忽爾
赤痛者此是天行眼痛風熱所作應宜早急療之不者
當生於瞖後難療若人眼痛當黑珠生白瞖并黑子等
大如米如此之者名為痛損眼此不易可療勿輕犯觸
但眼因破損有物撞作瞖障瘢痕者悉不可療亦無勞
措意(通按勞水動三字疑有闕文)
眼將節謹慎法一首
謝道人曰五行云肝者眼家之根本此乃一家之同類
而言其實五藏六腑悉皆相連故欲療眼而審其虚實
察其由起既識病源宜先作内療湯丸散煎事事分明
既服諸藥便須依方謹慎凡欲療眼不問輕重悉不得
以風霜雨水寒熱虚損大勞并及房室飲食禁忌悉不
得犯若虚勞冷者宜服補肝丸出千金翼第十卷十五
味在此卷下也若人患眼不值明師遇道姑𡡉嫗欺詐
妄語云犯神鬼或以環鈎或復蒜熏或火燒針熨此皆
不識病源而逆療包隂陽為益實微動致傷余見此途
内懷矜愍學療之者勿習是方非直疾勢不除亦自竒
成蠱道(此法中文句疑昧金别季校)
眼暴腫痛方一十首
謝道人療眼暴腫毒痛不可忍欲生瞖方
決明子(一升)石膏(四兩研)升麻(四兩切)梔子仁(一升)
地膚子茺蔚子(各一分)苦竹葉(切二升)乾藍葉(切一升)
芒硝(二兩)車前草汁(一升二合)冬瓜子(三升為末)
右十一味以水二斗煮竹葉取七升二合去滓内諸
藥煮取四升分為四服每服相去可兩食間再服為
度小兒減藥以意裁之
又療眼暴腫痛方
苦竹葉(一升)柴胡(二兩)蛇銜(二兩)黃連
白芒硝細辛(各一兩)
右六味切以水三升煮取一升去滓温服之忌豬肉
又方
秦皮黃連(各一兩)苦竹葉(一升)
右三味切以水五升煮取八合洗眼與前方相類眼
忽腫痛盲須煮秦皮作湯洗是主療也忌豬肉
又方
細辛蕤核仁盧鹽(各一兩)決明子(二兩)
右四味切以地骨汁煮取一升半去滓更以蜜一升
半合煎取一升半與前方同
又療眼天行暴腫痒痛方
地骨皮(三斤切)
右一味以水三斗煮取三升絞去滓更内鹽二兩煎
取一升傅目或加乾薑一兩
又方
前胡(三兩)芍藥青葙子決明子
細辛(各二兩)車前子(五合)梔子淡竹葉(切一升)
右九味切以水九升煮取三升温分為三服忌生菜
又方
半夏(一升洗)生薑(八兩)前胡(四兩)枳實(二兩炙)
細辛(一兩)烏梅(十二枚擘)
右六味切以水七升煮取二升半温分為三服忌羊
肉餳生菜
又方
甘草(一兩炙)粟米(三合)甘竹茹(雞子大)蘆根(五兩)
右四味切以水八升煮取二升七合分為三服忌海
藻菘菜
又療兩眼痛大黃湯方
大黃(四兩)芍藥(五兩)細辛甘草(炙各四兩)
黃芩(二兩)
右五味切以水七升煮取二升半温分為三服甚妙
又方
大黃(八兩切)
右一味以水五升漬之一宿明旦絞取汁分三服之
病甚多由脾實以上忌油膩生冷房室蒜菜酒麫等
物
目赤痛方二十一首
病源凡人肝氣通於目若肝氣有熱熱衝於目故令赤
痛(出第二十八卷中)
廣濟療目赤病及胎赤方
以蜯蛤裹置蜜二分鹽碌一分夜卧火炙煖著目
眥三四日差止
又方
豬膽和鹽碌五分點眥效
深師療眼赤痛除熱黃連煎方
黃連(半兩)大棗(一枚切)
右二味以水五合煎取一合去滓展綿取如麻子注
目日十夜再忌豬肉
集驗療目赤痛方
甘竹葉(二七片)烏梅(四兩碎)大錢(三文)
右三味以水二升洗漬藥半日早向東竈煮之三沸
三上三下取二合臥以注目眥
又療目赤痛洗眼方
蕤核仁(二十枚碎)苦竹葉(一把)細辛(半兩)
右三味以水三升煮取半升以洗眼日三五度甚妙
刪繁療眼赤洗眼竹葉湯方
淡竹葉(五合)黃連(四枚)青錢(二十文)大棗(二十枚去皮核)
梔子仁(七枚)車前草(五合)
右六味以水四升煮取二升以洗眼日六七遍此方
甚良忌豬肉
千金療眼赤闇方
杏未熟時杏仁汁(一合)鹽(五兩)青錢(三文)
右三味合内瓷器中封頭勿令泄百日後出著四眥
頭日二三
千金翼療赤眼方
杏仁四十九枚去皮尖絹袋裹飯底蒸之承熱絞
取脂以銅青胡粉各如大豆乾薑石鹽各如半大
豆許熟研之以雞毛沾取掠眼中眥頭日三夜再
又方
杏仁脂(一合)鹽碌(如棗核大)印成鹽(三顆)
右三味取杏仁脂法先𢷬杏仁如脂布袋盛蒸絞取
脂置蜜器中内諸藥直坐著其中密蓋二七日夜臥
注目四眥不過七度差止
又療赤眼不問久近方
硼砂三兩以酢漿垍器中浸日中暴之三日藥著
器四畔乾者取如粟大夜著兩眥不過三四度永
差并石鹽石膽等分尤佳(並出第十一卷中通按垍乃堅土或係粗瓦罐)
(如甖類也)
張文仲療兩眼熱赤方
東壁上土帛細羅内如豆大兩眥中令淚出三五
度即差常用大效(肘後同)
又傳效療眼赤無新久皆差神驗方
石鹽棗核大人乳一棗許置故銅椀中以古錢十
文研之使青稠著椀底取熟艾急摶一雞子許掘
地作小坑子坐艾於坑中燒使煙出以銅椀覆上
以土擁四邊勿令煙出量艾燃盡即止刮取著椀
青藥每以半豆許於蛤蜯中和棗核大人乳汁研
細以綿纏杖頭注入兩眥夜即仰臥著之至五六
度必差無石鹽以白鹽無古錢以青錢替之亦得
(肘後同)
延年療眼赤熱不能得好差此由肝中客熱不絶方
黃連(三兩)秦皮(三兩)
右二味切以水三升煮取一升五合去滓食後温服
分二服如人行七八里服必效同
又療眼赤飲方
前胡黃連秦皮黃芩
梔子仁(各三兩)決明子(二兩半)蕤仁(一兩碎)竹葉(一升)
右八味切以水六升煮取二升五合去滓分三服食
後服之忌豬肉
又療眼赤方
蕤仁黃芩梔子仁黃連
秦皮(各二兩)竹葉(一升)
右六味切以水五升煮取一升六合分三服
又療目赤熱方
前胡(二兩)防風決明子黃連
蕤仁(各二兩)竹葉(一升)
右六味切以水六升煮取二升分為五服
又竹葉飲主痰熱眼赤頭痛方
竹葉(一握)犀角屑升麻乾葛(各二兩)
黃芩麥門冬(各三兩去心)
右六味切以水六升煮取二升分為三服
又方
竹葉(一握)麥(一升淘)地骨白皮(三分)
右三味以水五升煮取二升以麥熟為度食後分二
服(蒋孝璋處此方)
近效療眼赤痛眼漠漠方
硝石研末於眼四角各點一粟許須臾熱淚出便
睡睡覺以漿水洗又明目
又療赤眼及眼睛上瘡方
秦皮一大兩以清水一大升於白瓷椀中浸春夏
一食久以上看碧色出即以筯頭纏綿點下碧汁
仰卧點所患眼中仍先從大眥中滿眼著微痛不
畏量久三五度飯間即側卧瀝却熱汁每日十度
以上著不過兩日差忌酢蘿蔔(李諫議近效方)
又勅賜源乾曜療赤眼方
生石蜜朱砂(光明者)石鹽芒硝
鹽碌石決明(去麤皮細研各六分)蕤仁(三百顆)
黃連(宣州者)細辛(各一兩)烏賊魚骨(長二寸去甲)
右十味𢷬篩細研欲著時少少取白蜜和置眼兩大
角中如菉豆許大仍不避風日唯破及枯除此並差
萬金不傳忌猪肉生菜
胎赤久赤方七首
病源胎赤者是人初生洗目不淨令穢汁浸漬於眼使
臉赤爛至大不差故云胎赤(出第二十八卷中)
千金療胎赤眼方
取槐木枝如馬鞭大長二尺齊頭麻油一匙置銅
鉢中旦使童子以水研之至瞑止取夜卧時以塗
目眥日三度差止
崔氏療三五十年眼赤并胎赤方(西域法太常丞吕才道效)
生烏麻油(半雞子許著銅器中以細蠣石磨之使述述不能研乃止)熟艾(三升)
杏仁(一升去尖皮)黃連(一兩)雞糞(一升)鹽(一合)
亂頭髮(如半椀許大)
右七味穿一坑其形如瓶口小裏大燒使乾别開一
小風孔以前藥并艾等一重重布著坑内狀如灸炷
以火燒之將前所磨銅器以蓋坑口煙盡收取銅器
上脂煙傅眼眥瘡上欲卧時著胎赤三十五十年者
不過三兩日差忌猪肉
又方
胡粉(六分)蕤仁(四分)
右二味先研蕤仁使碎内胡粉中更熟研又𢷬生麻
子為燭燃使著别取猪肪脂於燭燄上燒使脂流下
滴入蕤人胡粉中更研攪使均如餳以綿纏細杖子
内藥内承軟點眼兩眥藥須臾冷還於麻燭上燒而
用之
又療積年赤眼方
取古字錢四十九文重著又取石鹽末填心孔中
令滿以五月五日中於石上用烈炭火燒令極赤
然後内一升醶酢中以傾甖内用四十九重紙封
一日去一重去盡然後用一黍米大點眼眥中極
效(並出第四卷中)
必效主眼風赤久胎赤方
銅鏭鑼一尺以下面者一枚著石鹽末如杏仁許
油脂半雞子許相和合鹽取柳枝如箸一握急束
齊一頭用研油脂三日狀如墨取熟艾如雞卵大
剜地作小坑置几於下安艾著火合銅鏭鑼於上
其下仍令通氣火盡即成常蓋頭欲用時以綿纏
杖子頭點取藥著兩眥頭每夜著即卧蘇六方云
頓用甚效
又療積年風赤眼方
取生油生猪脂胡粉各等分和研傅眼中二日内
赤揔除
救急療久患風赤眼方
黃連(一兩)大棗(兩顆去皮核細切)印成鹽(兩大豆許)
右三味以井花水半升内前件藥攪緩火煮三分去
一以綿濾使盡其餘汁更緩火煎之候藥上有紫液
起即是更煎以物盡刮取於合内貯之勿使塵汚取
用一度取二大豆許以人乳和之置兩眼眥頭從淚
出每著苦入咽喉即停積年患赤眼者不過五度即
差及風胎赤皆差亦不勞避風每欲出時口含鹽水
以洗之甚良忌猪肉
目暴卒赤方六首
肘後葛氏療目卒赤痛方
以鹽湯洗之
又方
燒荆木出黃汁傅之
又方
竹葉黃連(各一兩)錢(二七枚)
右三味以水三升煎取二合綿染傅眥日五六度忌
豬肉(並出第二卷中)
深師療眼忽赤痛方
鯉魚膽(一枚)黃連(二十一枚)
右二味和淹於飯下蒸之熟去滓塗目眥五六度愈
忌豬肉
必效療眼暴赤方
雞舌香(二十枚)乾棗(二十擘)黃連(二十枚碎)
右三味以水半升煎五六沸澄取清點目中差多著
令人目明忌豬肉(韋永傳)
又日暴赤熟毒方
蕤仁(一分𢷬成膏)吳黃連(一分)雞子白(一枚)
右三味以綿裹二味内雞子白中漬一宿塗眼四五
度厚則洗之
目痒方四首
肘後療目卒痒且痛方
削乾薑令圓滑内眥中有汁拭薑復内之未盡易
之(姚同)
又風目常痒淚出方
以鹽注眥中差止
文仲療眼暗及風赤痒方
煎成白鹽(三匙)烏賊魚骨(四枚去甲)
右二味以清酢漿水四升煎取二升澄清每旦及晚
洗眼赤去膚肉單鹽漿水煎之洗亦佳
又療風痒赤方
黃連(半兩)丁香(二七枚碎)蘗皮(半兩)蕤仁(二七枚)
錢(七文古者)
右五味以水二升煎取一升去滓綿纏杖點取著眼
角差止(肘後同)
目中風腫方五首
病源目為肝之外候肝虚不足為冷熱所干故氣上衝
於目外復遇風冷所擊冷熱相摶而令臉内結腫或如
杏核大或如酸棗之狀腫而因風所發故謂之風腫(出第)
(二十八卷中)
肘後療目中風腫弄眼方
礬石(二錢熬末)
右一味以棗膏和如彈丸以磨目上下食頃止日三
(磨一作揉姚同)
又方
取頭垢著眥中亦得
又方
枸把根白皮伏雞子殼
右二味等分𢷬為末著目上
范汪療目中風腫痛方
取薤白刀截仍以膚上令遍漠皆差薤頭辛痛者
止之
集驗療目中腫痛方
𢷬枸把汁洗之日六七度(深師療眼有熱生瞖肘後同)
眼熱磣痛赤腫方三首
刪繁療眼熱眥赤生赤脈息肉急痛開不得開如芒在
眼磣痛大棗煎方
大棗(十顆去皮核)黃連(二兩)淡竹葉(五合)
右三味以水二升煎取一升澄取八合下棗黃連煎
取四合去滓綿濾細細點傅眼中忌猪肉
又車前草湯洗方
車前草(切半升)乾藍(五合)淡竹葉(三兩)
右三味切以水三升煮取二升綿濾去滓用上好鹽
半刀圭内湯中攪令調取冷細細用洗眼一刀圭者
凖丸如兩大豆大(必效同)
張文仲療眼暴赤腫磣痛不得開淚出方
黃連黃蘗蕤仁鹽碌
芒硝(各等分)
右五味𢷬篩和如黍米大内眥中忌豬肉
眼闇令明方一十四首
千金論曰凡人年四十五十以後漸覺眼闇至六十以
後還漸目明療之法五十以前可服瀉肝湯五十以後
不可瀉肝目中病可傅石膽散等藥無病不可輒傅散
但補肝而已目病肝中有風熱令人眼闇者當灸肝俞
五百壯穴在明堂部中及服除風湯丸散數十劑當愈
也
凡生食五辛接熱食飲刺頭出血過多極目遠視夜讀
細書不避煙火博奕不休日没後讀書飲酒不已熱食
麫食抄寫多年雕鏤細作泣淚過度房室無節數向日
月輪看夜遠視星火月中讀書雪山巨睛視日極目瞻
視山川草木
右十九件並是喪明之由養性之士宜熟慎之又有馳
騁田獵冒涉霜雪迎風追獸日夜不息者亦是傷目之
媒也恣一時之浮意為百年之痼疾可不慎歟可不慎
歟凡人從少時不自將慎年至四十即漸漸眼闇若能
依此將慎可得白首無他所以人年四十已去當須瞑
目非有要事不可輙開此之一術護慎之極也其讀書
博奕等過度患目者名曰肝勞若欲療之非三年閉目
不視不可得差徒自瀉肝及作諸療終是無效也人有
風邪多必眼闇先攻其風而闇自差(出第六卷中)
廣濟主令明目方
三月中取新杏仁研脂絞取汁一升石鹽兩大豆
大銅器盛之取銅古錢二七文浸之二七日綿注
目中夜洗眼用(出第五卷中)
小品療眼漠漠黃連洗湯方
黃連(三兩)秦皮(二兩)蕤仁(半兩)
右三味㕮咀水三升煮取一升半絞去滓適寒温以
洗目日四五度又加升麻二兩加水煎之忌豬肉
集驗明目令髮不落方
十月上巳日取槐子内新甖中封口三十日洗去
皮初服一枚再服二枚至十日服十枚滿十日却
從一起(千金云從月一日一枚二日二枚每日加一枚計十日服五十五枚一月日服一百)
(六十五枚一年服一千九百八十枚小月減六十枚此療主明目令髮不白好顔色長生舊病冷人)
(勿服肘後云扁鵲方)
刪繁療肝虚寒目&KR1129;&KR1129;視物不明稀視生花防風補煎
方
防風細辛(各二兩)芎藭白鮮皮
獨活(各三兩)甘草(炙)橘皮(去脈各二兩)大棗(二七枚去)
(核)甘竹葉(一升切)蜜(五合)
右十味切以水一斗二升煮取四升去滓下蜜更煎
兩沸分為四服日三夜一服若是五六月燥器貯冷
水藏之忌海藻菘菜生菜(千金崔氏同出第十一卷中)
千金補肝散療男子五勞七傷明目方
地膚子(一斤隂乾)生地黃(七斤取汁)
右二味𢷬地膚末和汁暴之令乾更𢷬為散酒服方
寸匕日三
又方
白瓜子七升絹袋盛絞沸湯中三遍訖以酢五升
漬一宿暴乾𢷬下篩酒服方寸匕日三久服佳
又神麴丸主明目百歲可讀細書方
神麴(四兩)磁石(二兩燒研)光明朱砂(一兩研)
右三味末之蜜和丸如梧子飲服三丸日三常服益
眼力衆方不及學者須知此方神驗當寳秘之忌生
血物(並出第六卷中)
千金翼瀉肝湯主藏中痰實熱衝眼漠漠闇方
苦竹根(八兩)半夏(四兩洗)乾藍茯苓
枳實(炙)白术(各三兩)杏仁(二兩熬)乾地黃(二兩)
細辛(二兩)甘草(二兩炙)
右十味切以水一斗二升煮取二升七合分三服
又補肝丸主明目方
地膚子藍子蒺藜子車前子
瓜子莬絲子茺蔚子青葙子(各二)
(分)決明子(三合)細辛桂心
螢火蟲(各三兩)大黃(八分)黃連(六分)
右十四味𢷬篩蜜和為丸如梧子飲服子五丸日三
加至三丸(前方有白术名瀉肝此方有大黃名補肝通按前將節謹慎中云虚勞冷者宜服補)
(肝丸豈有虚冷而可服大黃乎)
又主眼闇方
蔓菁子(一斗淨洗)
右一味以水四升煮自旦至午去汁易水又煮至晚
去汁易水又煮至旦暴乾以布袋貯之一度𢷬三升
以粥飲服三方寸匕日三服美酒等任性所便(並出第十)
(一卷中)
延年令目明方
濾療香取黍米一粒内目眥中當有水出并目中
習習然引風出狀即明之候也常以日申時傅之
若似痛以冷水洗之即定以申時傅藥者為其目
至日下便漠漠暗如有物即以藥内中淚出以熟
帛拭之以水洗訖便豁然明也此香以單主百病
服之益人勝石乳也本云是外國用之明目甚驗
天竺沉香中出此
必效洗眼湯去熱氣漠漠視物不見并瞖方
秦皮黃蘗皮蕤仁(各三分)細辛(二分)
茺蔚子(三分)黃連(四分)古銅錢(七文)
右七味切以水二升煮取八合平旦洗目忌生菜
又青葙子丸主眼風闇有花方
青葙子槐子覆盤子地膚子
菥蓂子車前子(各五分)
右六味𢷬篩蜜和丸如梧子日服十五丸忌五辛豬
雞牛羊肉魚蒜麫酢
近效療眼中一切諸疾盲瞖天行風冷熱胎赤淚出當
漠漠不多見物唯不療睛破餘悉主之方
石膽(一兩光明者)波斯鹽綠(一兩色青隂兩中乾不濕者是)真石鹽(二兩)
硇砂(二分以上四味各别研)秦皮(三兩)蕤仁(三兩研三)
(日)烏賊魚骨(一兩去上甲别研)細辛(一兩)
防風(三兩)馬蹄決明(二兩七孔者仍以煖水洗去上細皮數過用)
鉛丹(一兩)黃連(三兩)
右十二味草石藥合𢷬篩唯似粉仍以重絹羅重篩
訖以白蜜於火上微煖去上沫取下清者和之作塊
更𢷬千杵以油臘紙裹之亦取瓷瓶子盛貯勿使見
風可得多年不敗每欲著以兩米許硬和少許蜜稀
搗如熟麫(闕)篦子頭分置兩眼眥至夜仰卧枕之合
眼至明不漱口含清漿和一豆許鹽鹽消吐洗眼不
避風日未差之前忌食麫羊肉醬果子生菜虀汁苜
蓿萵苣惟羊頭蹄肝冷鹽下餘竝不得食至著後復
更七日慎之過此一任與食每日一度著藥甚妙
失明方六首
肘後療積年失明不識人方
七月七日取蒺藜子隂乾𢷬篩食後服方寸匕
深師療失明主一歲二歲三歲四歲拭目中無他病無
所見如絹中視決明散方
馬蹄決明(二升)
右一味𢷬篩以粥飲服方寸匕忌魚蒜豬肉辛菜
千金補肝散療目失明漠漠無所見方
青羊肝一具去上膜薄切之以新瓦盆子未用者
淨拭之内肝於中炭火上炙令極燥脂汁盡取之
别𢷬決明子半升蓼子一合熬令香下篩三味合
和更篩以飲汁食後服方寸匕漸加至三匕不過
兩劑能一歲復可夜讀書
又補肝散療三十年失明方
細辛鍾乳(研)茯苓雲母粉
遠志(去心)五味子
右六味各等分𢷬作散飲服五分匕日三加至一錢
匕忌生菜大酢
又方
胡麻一石蒸三十遍末之日服一升良
又方
三月採蔓菁花隂乾末之空腹以井花水服方寸
匕久服長生目明可夜讀細書(並出第六卷中)
青盲及盲方六首
病源青盲者謂眼本無異瞳子黑白分明直不見物耳
但五藏六腑之精氣皆上注於目若藏虚有風邪痰飲
乘之有熱則赤痛無熱但内生障是腑藏血氣不榮於
睛故外狀不異只不見物而已是謂之青盲養生方云
勿塞故井水瀆令人耳聾目盲又云正月八日沐浴除
目盲(出第二十八卷中)
深師療青盲方
豬膽一枚一味微火煎之可丸如黍米内眼中食
頃良
又黃牛肝散療青盲積年方
黃牛肝(一具)土瓜根(三兩)羚羊角(屑三升)蕤仁(三兩)
細辛(六兩)車前子(一升)
右六味藥合肝於瓶中春夏之月封之十五日冬月
封之二十日出暴乾𢷬下篩酒服方寸匕忌肉魚五
辛生菜等
又療肝藏病眼青盲内或生障惡風赤痛補肝散方
乾薑(六分)甘遂(三分)桂心茯苓
附子(炮)黃連甘草(炙)當歸
乾漆(熬)貝齒(燒)豬苓白术(各五分)
乾地黃(八分)丹參(六分)防風(七分)黃芪(六分)
右十六味為散酒服方寸匕日三服忌海藻菘菜生
菜豬肉冷水桃李雀肉等
又療肝氣之少眼視&KR0008;&KR0008;面目青眼中眵淚不見光明
調肝散方
細辛栢實(各二兩)蕤仁甘草(炙各一兩)
羊肝(一具去脂膜炙乾)
右五味𢷬為散以酒服方寸匕甚良忌同前
又療眼盲腦痛方
鯉魚腦并膽等分調以注目眥日三良(肘後療雀目)
必效蔓菁子散主青盲瞳子不壊者治十得九方
蔓菁子(六升)蒸之看氣遍合甑下以釡中熱湯淋之
即暴乾如是三度訖𢷬篩清酒服二方寸匕漸至
加三匕隂雨日勿合散壊百曰剋愈神效甚良
雀目方四首
病源人有晝而睛明至瞑則不見物世謂之雀目言其
如鳥雀瞑便無所見也(出第二十八卷中)
廣濟療雀目地膚子丸方
地膚子(五兩)決明子(一升)
右二味𢷬篩米飲和丸每食後以飲服二十丸至三
十丸
又雀目至暮無所見者栢皮散方
老栢白皮(四兩)烏梅肉(二兩熬)細辛地膚子(各四)
(兩)
右四味𢷬篩為散每食後清酒服二方寸匕日三四
服差
崔氏療雀目方
七月七日九月九日取地衣草淨洗隂乾末之酒
和服方寸匕日三服一月即愈(出第四卷中)
千金翼療眼暮無所見方
豬肝(一具)細切以水一斗煮熟置小口器中及熱以
目臨上大開勿閉也冷復温之取差為度(出第十一卷中)
目膚瞖方一十四首
病源隂陽之氣皆上注於目若風邪痰氣乘於腑藏腑
藏之氣虚實不調故氣衝於目久不散變生膚瞖膚瞖
者明眼睛上有物如蠅翅者即是又此言肝藏不足為
風熱之氣干之故令目睛上生瞖瞖久不散漸漸長侵
覆瞳子(出第二十八卷中)
深師療眼瞖方
胡粉注瞖上以療三年瞖
又療眼黑瞖覆瞳子膚起方
貝子(四枚燒)空青(一兩)礬石(一兩熬汁盡)
右三味末取如黍米注瞖上日二
又主眼瞖方
書中白魚末注少許於瞖上
千金療目赤及瞖方
烏賊魚骨(去甲)鉛丹等分合研細和白蜜如泥蒸之
半食久著少許四眥中差
又去瞖方
貝齒(十枚燒)細篩末取胡豆著瞖上日再正仰卧令
人傅之炊一石米久乃拭之息肉者加真珠如貝
子分等研如粉
又療目瞖障白膜落方
雄雀屎人乳和研以傅上當漸漸消爛良妙(肘後并翼)
(同)
又洗眼湯療熱出攻眼生障瞖方
秦皮黃蘗決明子黃芩
黃連(各三分)蕤仁(五分)梔子仁(七枚)大棗(五枚)
右八味切以水一升煮取六合洗目日二差忌豬肉
千金翼真珠散主白瞖覆瞳睛不見物方
光明硃砂(二分研)貝子(五枚炭燒末之)白魚(七枚炙)乾薑(末半分)
右四味𢷬為末相和研之如粉以熟帛三篩之仰卧
遣人以小指爪挑取少許將傅眼中亦主白膚瞖風
淚忌生血物
又七寳散主目瞖經年不愈方
白真珠(一分)珊瑚(一分)紫貝(一分)馬珂(一分)
硃砂(二分)琥珀(一分)蕤仁(二分)決明子(一分)
石膽(一分)
右九味𢷬下篩極細傅目中如小豆日三大良忌生
血物(並出第十一卷中)
崔氏療瞖五十年不差方
貝齒(一枚燒)豆䜴(三十枚)三年苦酒(三升)
右三味先漬貝齒三宿消盡乃内豉微火煎如膠取
三合藥置筒中夜卧時著如小麥大於眥頭明日以
湯洗之十日愈
又療眼中瞖少輕者方
取枸把及車前子葉分等手中熟挼使汁欲出又
别取桑葉兩三重裹之懸於隂地經宿乃摘破桑
葉取汁細細點目中不過三五度瞖自當爛
又瞖如重者方
取楮白皮暴乾合作小繩子如麤釵脚許火燒作
灰待冷隨便以灰點瞖上不過三五度瞖自當爛
張右司送(並出第四卷中)
延年療眼熱暈白瞖覆瞳子方
車前子(九分)決明子黃連(各九分)黃芩
秦皮玄參沙參瞿麥
地骨皮蕤核仁(各七分)藍實(九分)
右十一味𢷬篩蜜和丸如梧子食後飲服二十九漸
加至三十丸差止為度忌豬肉
謝道人療眼瞖欲盡微微猶有者傅此散方
珊瑚虎珀玉屑曾青
紫貝硃砂伏雞子殼(去白皮)
右七味各等分研重篩為散仰卧以米許置瞖上四
五度忌血物
暈瞖方四首
病源五藏六腑之精華皆上注於目目為肝之外候肝
藏血血氣不足則肝虚致受風邪風邪摶於精氣故精
氣聚生於白睛之上繞於黑睛之際精彩昏濁黑白不
明審謂之目暈
延年主眼熱暈瞖覆瞳子方
柴胡(三兩)茯苓枳實(炙)決明子
瞿麥(各三兩)黃連(别漬)甘草(炙)蕤仁(各二兩)
右八味切以水一斗煮取二升七合去滓分再服忌
海藻菘菜豬肉酢物
又方
黃連決明子車前子(各九分)黃芩
沙參人參地骨皮蕤仁
瞿麥茯神(各七分)秦皮甘草
澤瀉(各五分)
右十三味𢷬篩蜜和為丸如桐子飲服二十丸日再
服為度
又療眼因赤差後瞖暈方
決明子(六兩碎)黃連蕤仁(各六兩)黃蘗(四分)
鹽碌(二分)
右五味𢷬末更研極細取少許内目中日三四度忌
豬肉
又方
秦皮(一兩)
右一味以水一升五合煮取七合澄清決明用漬散
内目中一如前法(並出第四卷中)
生膚息肉方八首
病源息肉淫膚此由邪熱在藏氣衝於目熱氣攻於血
脈藴積不散結而生息肉在於白睛膚瞼之間即謂之
息肉淫膚也
肘後療目中生肉稍長欲滿目及生珠管方
貝齒真珠(分等)
右二味並研如粉拌令和以注肉上日三四度良
小品療眼膚肉生覆瞳子者方
取針燒令赤爍著膚上不過三爍縮也有令人割
之三復生不如爍之良
刪繁療肝熱不止衝眼為眥赤脈息肉閉痛不開但熱
勢彭彭不歇及目睛黃洗肝乾藍飲方
乾藍(切)車前子苦竹葉(切各三升)秦皮(三兩)
細辛決明子蕤仁山梔子
升麻芍藥(各三兩)
右十味切以水二斗煮乾藍取一斗去滓取清八升
煮藥取一升下芒硝三兩沸去滓分再服忌生菜
千金療眼中息肉方
驢脂石鹽末和以注眥即差
千金翼礬石散主目瞖及努肉方
礬石上上白者内如黍米大於瞖上及努肉上即
令淚出以綿拭之令得惡汁盡日一其疾逐惡汁
盡日日漸自薄便差好上上礬石無過絳礬色明
淨者慎如療眼常法
崔氏療人眼熱冷膚肉闇方
光明硃砂(一兩研)硇砂(一兩研)漿水(一大升)
右三味以五月五日合置銅器中日暴使乾用刀子
刮取以新帛裹之每夜眠時著一米許安眼四眥各
一米盡一月間内外暗者皆愈忌生血物(出第四卷中)
必效療眼熱努肉及赤痒方
黃連(一兩碎)竹葉(一兩切)
右二味以水一升半煎取半升置銅器中湯上煎似
稀餳止卧時點眼中熱淚出即差止
謝道人療眼風熱生赤肉方
大黃(二兩)黃芩(一兩)甘草(炙)人參
地骨白皮決明子(各三兩)防風石膽
地膚子黃連兔肝(各一兩)車前子(一升)
螢火蟲(一兩枚)
右十三味𢷬篩為散以鯉魚膽一合和丸飲下十五
至三十丸忌豬肉海藻菘菜
目風淚出方六首
病源目為肝之外候若被風邪傷肝肝氣不足故令目
淚出其湯熨針石别有正方補養宣導今附於後養生
方導引法云以鼻内氣左手持鼻除目暗泣出又云端
坐伸腰徐以鼻内氣以手持鼻除目暗淚出又夫五藏
六腑皆有津液通於目者為淚若藏氣不足則不能收
制其液故目自然淚出亦不因風而出不止本無赤痛
(並出第二十八卷中)
深師療眼淚出雞舌香丸方
雞舌香(二銖)黃連(六銖)乾薑(一銖)蕤仁(一百枚)
礬石(二銖熬)
右五味𢷬為末以棗膏和丸如雞距以注眼眥忌豬
肉
又療眼白瞖淚出雞距丸方
乾薑(三分)蕤仁(三十枚)雞舌香(十枚)黃連(二銖)
胡粉(四銖)礬石(五銖熬)
右六味𢷬末以棗膏丸如雞距注眼大眥日再忌豬
肉
又療風淚出眼痒痛散方
貝齒(十枚燒)決明子黃連細辛
乾薑(各一分)
右五味𢷬下篩以指瓜取如麻子注眥中日再三夏
月加乾薑一分眼痛以三指撮二合水煮三沸去滓
以汁洗之良(何漢夀用甚有效驗)
集驗療目中風寒淚出眥赤痒乳汁煎方
黃連(三分)蕤仁(二分)乾薑(四分)
右三味𢷬散以乳汁一升漬藥一宿明旦於微火上
煎得三合綿絞去滓取如米内眥中
崔氏療目淚出方
苦酒(一斗)古錢(一百五十文)
右二味以苦酒漬錢微火煎取三升去錢濾取汁更
煎取七合漸漸點著眥中甚良
又療目中煙淚出不得開即刺痛方
取石鹽如大豆許用内目中習習去鹽以冷水洗
數日差(並出第四卷中)
眯目方八首
廣濟療眯目甑帶灰方
取少許甑帶燒作灰水服方寸匕立出(肘後同)
又療眯目不出淫膚瞿麥散方
瞿麥乾薑(各二分)
右二味為散以井花水服方寸匕日三不過三眯出
又療眯目豬膏塞鼻方
以豬膏如半雞子裹鼻孔中隨眯左右著鼻中以
噏之即便仰卧須臾不知眯處
又麥芒入目不出方
煮大麥汁注眼中即出良
肘後療目萃芒草沙石輩眯不出方
磨好書墨以新筆點注目中瞳子上
又方
鹽豉各少許著水中臨目視之即出(並出第一卷中)
深師療目痛及眯忽中傷因有熱瞑者方
取地膚白注目中
千金翼主眯目不明方
椎羊鹿筋擘之内口中熟嚼著臉上以手輕挼之
若有眯者二七過挼便出之視眯當著筋出即止
未出者復為之如此法常以平旦日未出時為之
以差為度出乾以好蜜注四眥頭鯉魚膽亦佳若
數挼目痛可間日挼之(出第十一卷中)
肝氣不足方二首
千金翼補肝湯主肝氣不足兩脅拘急痛寒熱目不明
并婦人心痛乳癰膝脛熱消渴瓜甲枯口面青方
甘草(炙)防風(各三兩)烏頭(二兩炮)大棗(二十枚)
細辛栢子仁茯苓(各二兩)蕤仁
桂心(各一兩)
右九味切以水八升煮取三升分為三服忌海藻菘
菜豬肉生葱菜酢物
又補肝湯主肝氣不足方
甘草(炙)黃芩人參桂心(各二兩)
右四味切以水六升煮取二升分三服忌生葱餘同
肝實目痛方二首
刪繁療肝實熱目痛胷滿急塞瀉肝前胡湯丸方
前胡秦皮細辛梔子仁
黃芩升麻蕤仁決明子(各三)
(兩)芒硝(三兩)苦竹葉(切一升)車前草(切一)
(升)
右十一味切以水九升煮取三升去滓内芒硝分為
三服(千金同)
又療肝實熱或眼痛熱不止生地黃煎方
生地黃汁(一升)玄參汁(五合)蜜(五合)車前汁(五合)
升麻細辛(各二兩)芍藥梔子(各三兩切)
右八味切以水五升煮升麻等四物取一升五合去
滓下生地黃等汁蜜沸成煎分五六服
眼雜療方二十首(内缺二方)
廣濟療客熱衝眼赤痛淚出決明湯方
決明子升麻枳實(炙)柴胡
黃芩芍藥(各一兩)梔子(十四枚)竹葉(一升)
車前草(四升)甘草(一兩炙)
右十味切以水九升煮取二升五合去滓内芒硝温
服分為三服忌海藻菘菜
又療先服石熱衝上眼赤方
黃連苦參槐子(各八兩)蕤仁
決明子黃芩(各二分)麥門冬(六分去心)萎蕤
大黃(各六分)
右九味𢷬篩蜜和丸如梧子食後以蜜水下二十至
三十丸忌豬肉
肘後療目卒痛珠子脱出及有青瞖方
越鷰矢真丹乾薑(各等分)
右三味末如粉以少許著目中瞖上良妙
小品療眼風結腫合或眼生瞖人口吹之睛中牽引疼
痛白睛赤起或黑變黃從下上覆半睛者秦皮湯方
秦皮(洗)黃連(各二分)黃蘗(三分)大棗(五枚)
蕤仁(二分)
右五味切以水二升煮取一升以洗眼忌豬肉
集驗療眼闇熱病後失明方
以羊膽傅旦暮各一
又療風眼爛眥者方
竹葉(四分)栢白皮(六分)黃連(四分)
右三味切以水二升煎取五合稍稍滴兩眥日三度
忌豬肉
刪繁療肝陽氣伏邪熱喘逆悶恐眼視無明狂悸非意
而言竹瀝泄熱湯方
竹瀝(一升)麻黃大青梔子
人參玄參升麻茯苓
知母(各三兩)石膏(八兩碎)生薑(四兩)芍藥(四兩)
生葛(八兩)
右十三味切以水九升煮取二升去滓下竹瀝更煎
三五沸分三服忌酢物
千金翼蕪菁子主明目益肌膚方
蕪菁子(三升)淨淘高著水煮二十沸出著水盆中淘
之令水清接取以别釡煮之水盡即添益時嘗看
味美瀝出暴乾
右一味𢷬末酒飲等任意和服三方寸匕日惟服七
合飽食任性酒服即服無限時慎生冷百日身熱瘡
出不久自差
又療目赤口乾脣裂方
石膏(一斤)生地黃汁(一升)赤蜜(一升)淡竹葉(五升)
右四味以水一斗二升煮竹葉取七升去滓入石膏
取一升半下地黃汁蜜取三升細細服之忌蕪荑(並出)
(第十一卷中)
文仲陶氏療數十歲&KR0008;眼爛眥方
摘葫葉中心一把著鐺中水五升煮用小板覆上
穿作孔以目臨上瘡當痛食頃出淚一升便即差
必效硃砂散主人眼中有黑白花逐眼上下方
光明砂(六分研)地骨白皮(五分)車前子(三分)龍腦香(六分)
決明子(五分)
右五味𢷬篩細研如粉少少傅之
近效療熱風暴赤臉爛生瘡或磣或疼或痒或痛久患
虚熱遠視不明喻若隔絹看花或服石乳發動冷熱淚
出白睛赤紅腫脹淚裹眼珠皆是肝膈實熱腎藏已虚
宜先服竹葉飲子治之然後可點藥凡患眼有連睛疼
痛者皆不得以辛辣藥點之幸請細意詳思不得措手
比見投方點藥未曾試驗各說異能競施衆療微有疼
障似瞖者或有庸人不審眼珠厚薄乃將針穿至爪甲
摩之傷敗非一今輙附數方百無一失且服之不令吐
利點藥不痛不疼將攝既有所憑疾苦豈能不愈如前
病狀宜服此竹葉飲子除風客熱暴磣澁疼痛睛赤目
黃冷淚熱淚兼理石乳天行眼疾方
竹葉(一握)乾葛(三兩)地骨白皮薺苨(各五兩)
甘草(三兩炙)
右五味切以水二大升煎取半升去滓内車前子三
兩分三服一日令盡皆食後服之良不過三劑眼中
疼痛歇次得點藥一無疼痛神效前方亦須傅藥抽
熱毒風不然恐尋經脈入眼熱深入亦難差也又取
羊肝一具或豬肝亦得豬肉精處亦堪取三斤皆須
破作手許大片厚薄亦如手掌候其疼處或從眼後
連耳上頭或有從眉向上入頭掣痛者火急新汲水
中漬令極冷貼其疼痛脈上及所患部分候肝或肉
稍暖徹則易之須臾間其肝肉等並熟如煮來者豈
不是熱毒之候出也此即損眼之禍又恐三辰齋忌
之月無肉以大豆還作四五替如漬肝肉法更互熨
之其疼痛忽連鼻中酸辛者並是難差之候亦宜急
覓吳藍莖葉𢷬如泥傅痛處亦有差者十得三四凡
是此患不宜久忍痛若深入於眼中漸成痼疾
又療眼睛不疼亦不痛上下臉赤風痒生瘡淚多者宜
點此藥方
蕤仁(四十九枚去赤皮研)胡粉(如碁子許大上火燒看赤變如金色)
右二味各别研取好真酥如杏核許大都一處和研
令勻入龍腦香如大豆許大三粒研令消宜油帛裹
或銅合子盛之勿泄氣傷風則不堪用或有小兒胎
赤並宜用此方且不疼痛亦不損眼大人久患赤痛
爛瘡者宜先取鹽花或好白鹽一方寸匕醋漿水不
用純酢中中者一大升煎鹽三五沸綿濾取汁欲夜
卧先以清水洗眼次以鹽湯洗之拭令眼乾次以爪
甲挑取麻子許多藥塗眼大小眥任眼開合須臾少
淚出眼中涼冷狀若人吹不經三日内其赤便差視
物漸明恐眼中忽有到眯毛刺眼者速令一人以鑷
子摘去之否則令眼淚多磣痛若不除之塗藥終無
益耳
又凡目疾不問少長男女等所忌有五一房室二麪酒
三目衝風冷霜雪向日遠視四哭泣嗔怒五終身不用
喫生五辛蕎麥葵菜若因疾犯者則疾深難療幸細意
將慎百無一失故具五忌也
又療眼赤腫熱疼淚出燒人皮肉不可堪忍或石乳發
動連睛疼悶乍歇乍發頭痛增寒臉赤瘡爛無所見物
白膜覆黑珠或因天行斑毒入眼無所見者一切藥並
不可著唯宜用此法甚驗萬無失一方
千歲虆汁一名蘡薁藤汁也不問春秋冬夏比採
其莖削去上蒼皮麤細如大母指大者即得截斷
可長六七寸取一銅器或瓷器中盛水三五升漬
之一食頃其頭白乳汁出可長半寸許取此汁將
(闕)
又療眼中一切諸疾青盲瞖者天行風赤無端忽不見
物悉主之此方兵部侍郎盧英所傳價重千金
石膽(研)波斯鹽碌(研)石決明烏賊魚骨
(去甲)鉛丹細辛濃沙(各三分)
蕤仁(三兩碎)防風(三兩末)秦皮(三兩支)馬蹄決明
(二兩淨)
右十一味𢷬散及研避風煮以白蜜鍊濾使淨和訖
入臼中更𢷬五七千杵以油臘紙重裹之重合盛勿
令見風可致百年不敗合之不欲見蟲大與鳥雀婦
女及孝子穢惡之類仍取臘月合之有患取米粒更
和上蜜如稀餳夜卧點之衝風行亦不畏每日點以
差即止(夏侯拯處傳)
又凡自天行病後皆不得食葵熱麵生五辛蕎麥魚膾
毒物傷目就中更犯房室加之疼痛連眉乍疼乍痒鬢
邊脈掣微似憎寒愚醫不曉遂妄針灸兼服補藥因茲
失明或有先服英乳之人亦同斯疾宜即將理不得妄
服湯丸甘苦酸辛須知冷熱只如腎風虚損瞳人脹大
無瞖而便失明假如肝藏熱風筋膜連睛生薄浮瞖宜
服甘平苦味之藥辛酸温熱入口發其風毒唯宜傅薄
膏散熱氣自除少飲湯方攝理不盈三劑日漸痊愈吐
利湯鍼灸不得妄施宜服後方療天行從因犯食毒失
明兩鬢脈掣熱疼兼頭痛憎寒天隂即發及先食英乳
者方
前胡(三兩)生麥門冬(五兩去心)竹葉(一握)甘草(二兩炙)
梔子(二七枚)乾葛萎蕤(三兩)漏蘆(各三兩)
右八味切以水三大升煮取一大升分作三服神驗
良忌海藻生菜
又鼢鼠土膏療眼疼脈掣連耳熱疼不可堪者方
取田中鼢鼠土(二升)青木香(一兩)大黃(五兩)白歛(三兩)
寒水石(六兩)
右五味𢷬篩為散用熟新白酒和如稠餳當痛掣處
摩之如手掌許𫝊之乾即易至平旦午即止神效無
比
又眼有倒睫毛或折在臉中聚生刺人白睛唯覺痒悶
漸赤膜起連上下臉多赤生瘡若掣刺黑睛則淚出似
白瞖出若刺著瞳人令眼疼痛磣澁不欲見明連鼻駿
痛兼腦掣疼此多損傷宜速救療其法如左
若欲療之者皆取平晨日未出之際令一眼明人
把鑷子拔之去倒睫毛勿使毛斷連根去之下手
十減八九疼痛立止至夜點前千歲虆汁三五日
將息方得平復點首生男乳汁良若點辛辣之藥
從此傷敗實可痛哉慎風寒日月光及煙火房室
五辛一月内即差
又凡是黑睛及瞳人瑩薄有瘡瞖皆不可用辛辣及温
藥洗之並是害眼之兆宜用秦皮湯洗之方
秦皮(一兩)梔子仁(二七枚)淡竹葉(一握)
右三味切綿裹以水一升半著銅器中煎三五沸以
綿濾取洗眼切須淨器物盛之(夏侯拯錄用)
外臺秘要方卷二十一
