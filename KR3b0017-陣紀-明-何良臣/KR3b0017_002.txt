陣紀卷二
明何良臣撰
竒正虛實
伍束而後陣定陣定而後節制行節制行而後進止熟
進止熟而後竒正生竒正生而後變化不竭惟變化不
竭者迺能致勝于無形淮南子曰竒正相應若水火金
木代為雌雄斯言是矣故静為躁竒治為亂竒飽為饑
竒佚為勞竒而輕疾悍敢若滅若没無不是竒也孫子
謂出竒者無窮如天地不竭如江河要知善用正者亦
如天地之無窮江河之不竭耳又曰善用竒者無不竒
善用正者無不正正謂此也世之談兵者執以旁擊為
竒埋伏為竒後出為竒選鋒為正先合為正老營為正
有等庸將𣲖定伍隊正者只做正兵竒者只做竒兵皆
非也善用竒正者不但使敵人不識我之竒正如三軍
之衆偏禆之多亦不得預測我之孰為竒孰為正也故
當敵處即為首為正為前衝在右即為伏為竒為輔翊
在後即為尾為殿為策應然亦有首内之尾正内之竒
衝内之伏尾内之首竒内之正殿内之衝又以輔翊策
應互易正正而竒竒也于是竒正之變秪以聽號視旗辨
别火鼔而率然之出無不可為首無不可為尾無不可
為伏亦無不可為竒正所謂立定陣成舉號即戰烏有
一定之則而拘于方色前後耶故曰存亡死生在枹之
端既知竒正相變之術便可得敵人虛實之情竒正所
以致敵之虛實也敵實用正敵虚用竒理勢然也敵意
吾正以竒擊之敵意吾竒以正擊之敵意吾出竒内之
正而吾出竒内之竒也敵意吾出正内之竒而吾出竒
内之正也敵意吾以竒正必變故竒竒而正正之也所
謂形之者以竒示敵非吾正也勝之者以正擊敵非吾
竒也故善用兵者必使敵人不識我之意孰為正孰為
竒是以我常實而敵常虚我常致人而不為人所致但
敵之意我何由知故曰端末未見人莫能知能因敵轉
化動而輙隨者發機于無窮之源迺可謂之得敵意迺
可謂之善竒正
李靖曰凡兵却者旗參差而不齊鼓大小而不應人諠
囂而不一此真敗非竒也臣獨以為不然善用兵者正
使旗之參差鼓之不應語之諠囂退如山墮走若潮崩
似果敗矣敵必欺凌倏忽變號出竒内之正用正外之
竒敵雖有見亦必墮我之所不齊所謂以詐而施等類
則有幸與不幸焉靖曰旗齊鼓應號令如一雖却非敗
必有竒也臣意亦以為不然如節制之師進退有度雖
敗必整雖退亦治乃息鼓偃旗反前為後似犇不犇似
驟不驟勢似出伏敵必可售所謂以詐而當節制則必
知其自聽矣是以得節制竒正之用者神乎心故能形
人而我則無形也烏在乎真敗不真敗間生測度哉李
靖曰善用兵者教正不教竒似亦誤矣竒而不教則號
以無别變何以施孫子謂竒正相生循環無端安有不
教而能相生無端者耶唐太宗問曰竒正素分之歟臨
時制之歟靖曰按曹瞞新書已二而敵一則一正而一
竒已五而敵一則三正而二竒此大略耳士卒未習吾
法偏禆未熟吾令則必以二五之術使其各認旗鼓迭
相分合此教戰之法也教閱既成衆知吾法聽將所指
如驅羣羊孰有一一二二為竒正之别哉又曰素分者
教閱也臨時制變者不可勝窮也衛公此際似得孫子
用竒正之理然又既言烏有先後旁擊之拘又謂大衆
合所為正將所自出為竒鑿矣惟無不正無不竒斯言
乃得靖曰非正兵無能致遠非竒兵無能致勝乃有治
力前拒束部伍迭相為用之說此又指車營為正兵步
騎為竒兵也似非無不正無不竒之本義耳又曰正而
無竒守將也竒而無正鬭將也竒正皆得者國之輔也
更又鑿矣殊不知竒正原不可分惟臨時因用才有竒
正之名若以用正用竒竒正皆得而分守將鬭將國輔
之别則臣不敢服也觀其說屢變其意數更似談兵者
流非用兵之傑也否則偽書耳末引握機握竒無三法
在學者兼通稍為可解他如用兵之道先正而後竒先
仁義而後權譎二語極當
法云有正無竒雖整不烈無以取勝也有竒無正雖銳
無恃難以控禦也所以正兵如人之身竒兵如人身之
手伏兵如人身之足三者不可缺其一三者能俱出而
旗鼓秘之是為神化故三分其一為竒伏然伏豈獨以
兵疲食少為虚哉主明將賢上下相欲感激既深意氣
俱起是為氣實豈獨以兵強積廣為實哉故勝在得機
敗在失氣氣實則鬭氣虚則走勝兵非常實敗兵非常
虚虚實之氣係乎人心是以明將常得而闇將常失也
明戰畏其實偷營慮其虚羣鳥集其上烟嵐疎其中鼓
鐸之音不節凑者空營也旁必有伏無伏者遁也當謹
我聚散止我號火速出伏中以免覆我設有旌旗亂而
陣數移將離卒而心恐悸道險狹而渡半涉敵遠來而
地未得疲犇命而炊未食失利便而行未息敵已虚也
當選銳分兵相繼襲擊所以見敵之虚而急攻其危者
得其虚之用也然亦有虚虚實實之情隠然未見者我
則虚者反其實而應之者以虚也實者反其虚而應之
者以實也此又握虚實之竅而致用之以神
衆寡
用衆宜整宜治宜分則利于平易便于正守妙在進止
移抽所謂如山如林如風如雲正正填填雷霆怒天者
用衆之勢也用寡宜固宜輕宜銳則務于隘阨避之于
易變化不厭煩數所謂進不可當退不可追齊力一心
死且不北者用寡之勢也故曰用衆者進而止之用寡
者進而退之所以識衆寡之用者勝吳子曰以一擊十
莫善于阨以十擊百莫善于險以千擊萬莫善于阻是
故善用衆者必務易用少者必務隘尤宜于日暮伏于
必由巧在偷襲擊虚利在未舍半涉耳
衆寡之用法固稱難而尤當識衆寡之治也求衆寡之
情也審衆寡之敵也孫子謂治衆如治寡者無所不任
人也是以任力者勞任人者逸善任人者總其綱則萬
目張握其紀則萬目起雖治千百萬衆何以勞為故曰
任人者多而不勞民誠而從令也其民雖少無畏民偽
而不從令也其民雖衆而寡將衆而用寡者勢不齊也
將寡而用衆者用力諧也其勢不齊其用力諧皆由政
令化之使然耳其誠與偽實在為上者作之如孫子以
三萬勝吳起以五萬雄管仲以五萬霸湯武以萬人王
兵非不可用也民非不可附也不得其所以用之附之
之方雖多亦奚以為故善用兵者不務多善附民者求
諸已
我寡敵衆忽被彼圍須乘其圍勢未固行列未定急出
武勇以挫其來氣謬用譎怪示以神異風突電驅斂翼
轉勢一擊亂之敵衆不治兵入敵境衆寡不當相持且久
被圍已厚常令并氣勿亂待其少懈從其兵厚而不治
處突出大抵圍師必缺缺之前面多有險伏兵厚處必
敵根本之地也觀其不治而衝之者不但欲出更亂其
營所謂一擊而百萬破此又在用者審識相機亦未可
執其圍師必闕一語反為所陷姑記之以為通變云如
敵入我境而被圍者又不同也敵衆我寡人心必懼進
退之間或不應命無得漫行殺戮防有變也宜從容示
好顔色開以必生之機示以必死之路則畏心消釋戰
氣自生戰氣生也則衆寡未可為不敵然衆寡之勢莫
以土地廣大兵馬蕃盛就為衆也但分處多便無處不
寡矣即如敵漫九邊各有部統勢似不多羣敵心合便
覺衆強故善用兵者能分合彼此之勢使其各醜異心
自相攻殺則衆寡可乘之勢因而兩用之矣
率然
所謂率然之勢者言其首尾顧應斯須不離腰不可斷
首不可擊尾不可摧故曰率然如常山之蛇有率然之
才者亦如常山之蛇自是應顧所以善用兵者無不率
然何也蓋緣兵體將意將合兵情教因情措陣因地列
氣自勢張勢從機發如心之役身身之運臂臂之使指
動静率然隨心而使雖風氣有南北之殊其應變無一
定之理大約要節制素明教戒有自者必利急中之用
自無意外之虞矣是以三軍行止必嚴隊列慎行伍謹
甲兵哨遠近如一伍一隊一哨一營一陣之中或晝或
夜但係火角銃砲齊鳴即是率然有急恐令不及下隨
聽遇警之處隊伍營哨之長以二而三以六而四立定
陣角舉手便殺左右隣隊就是竒兵進退迭更人自為
戰有驚營喧嚷誤舉火砲者須令静待其亂自止有制
之兵自無此咎我之隅落固密連坐令嚴縱營内有奸
亦不能動
臣謂軍中率然遇急之勢易為而天下率然有變之勢
難措何也軍中遇急其節制機權在于能將而已能將
之善任戰者率然如風之陡發如雲之陡合如轉圓石
潰積水于萬丈之上使人莫識其來莫知所禦是謂握
率然之用故能握率然之用者必能應變于不撓而又
能以率然制敵之必不測也法曰恩與身先兵雄天下
以是而知軍中率然遇急之勢易為天下有變其冰消
瓦裂之勢以前古鑑之則有五危焉曰亂民也曰罪棄
也曰荒滛也曰四夷也曰權簒也亂民之所起起自凶
荒衣食迫之罪棄之所起起自貪吏殺人無罪高才不
用明時荒滛之所起起自君上好奢佞幸用事四夷之
所起起自戰守不明控禦無制權簒之所起起自威權
日移樹黨交私有一則國貧有二則國亂有三則國危
有四則國分有五則國滅一者五之漸也設或有一則
五隨之矣苟不幸而生此率然遭變之世雖賢智之才
班布而起恐亦不能以率然為捍禦將有驅不教之民
以勤王事者出焉或喻之以必生或繩之以死或激之
以忠孝或重之以功名猶未識其所應之機能為必勝
否也以是而知天下率然有變之勢難措惟聖君良相
能慮患于未形措置于有道自足以弭率然之變耳昔
吳起以饗賜激勸之法行之日久秦衆犯西河魏士聞
之不待將令介胄而奮擊之者以數萬計今也將吏憊
于監司中制之煩士卒疲于科尅工役之苦偏禆困于
謀求犇走之勞則士氣何由而作教戒何由而施所以
將之良能兵無練銳縱竭盡民膏以飬兵將實無益于
率然惜乎臣謂斯時也非商君之變法不可以言守國
非尉子之連刑不可以言治旅以下器具矩式製法用
法别載利器圖攷
技用
古者旌旗旛幟幢葆旐旗不過束伍司方使士卒别認
本部之進退為分合之指麾耳故曰所麾從移所指從
死者是也原無異巧之術後世繪諸像者詭道也出生
尅者厭法也嗣而畫熊彪獅吼以彰其猛鵰鶚鷹隼以
彰其擊星辰日月以彰其明雲龍風怪以彰其不測故
伍有伍旗隊有隊旗門有門旗角有角旗官旗將旗司
命豹尾高招轉光坐纛號帶金鼓清道之製大小方色
雖殊而名則曰旌旗也他如五方五帝旗二十八宿旗
三百六十日神旗雷門十二神旗司地十二祇旗支干
丁甲旗八卦九星旗司天司煞異名譎像之類不可悉
數尅土以青尅火以皂尅金以紅尅水以黃尅木以白
得敵刳心以祭旗取血以釁鼓大率多方誤人示致其
靈以彰我威也能兵之士當自識之又如坐罪人于白
旗殺罪人于黑纛者總不外乎惑士卒之不知悚彼我
之觀望然旌旗不可不多用也旌旗不多則威儀不嚴
威儀不嚴則軍容不整又曰多用旌旗蔽我隊伍使敵
不得登高望我動静虚實也且旗為進導之司尤能遮
蔽矢彈如南夷慣用毒弩邊箭鳥銃藥標到身即死是
以南將多用健士麾旗當先翼兵馳進蓋緣弩箭彈標
著旗即下自不及傷人也用法以旗桿過人二尺椆木
為之旗用好紬上至鎗筒下及鎗鑚少尺餘以兩手托
開隂陽拿住左右伏身盤旋轉繞鼔緊急趨先于高招
鋒交即止以讓短兵
軍中响器則有銅鼓鐃鼓鼙鼓仗鼔鼛鼓鼗鼓鼉鼓之
類用雖不同大抵壯逄&KR2280;之勢彰震天之威故出軍有
釁鼓之法耳其大金錞鉦鐃鐸號笛笳管觱篥鎻叭哱
囉板鈸梆鈴者齊心聽别晝夜用變率然之號而竒正
進退因之以分合焉長六尺者曰角五尺者曰蠡蠡角
之用亦皆神出没三軍也許洞曰大將出師十萬宜用
大角二十四面似亦泥矣如深入敵境欲彰其威盛者
更須多用何妨
凡射之理開弓須雄而引滿發矢須静而慮周故曰心
清也情逸也性静也身正也力閒也審固也所謂從容
閒逸射必中的又曰鏃不上指必無中理指不知鏃同
于無目鏃雖至堅桿宜挺直弓須軟硬適宜而收貯最
畏潮濕學射以十步立標標眼如錢大平肩滿射能三
矢中二移遠五步又能不離左右即于二十步立標標
眼如酒鍾面大平肩滿射能三矢中二移遠五步又能
不離左右即于三十步立標標眼如燒餅大平肩滿射
能三矢中二移遠五步又能不離左右即于四十步立
標標眼如碗面大平肩滿射能三矢中二移遠五步又
能不離左右即于五十步立標標眼大如碟面平肩滿
射能三矢中二移遠五步又能不離左右即于六十步
立標標眼比碟大一圍平肩滿射能三矢中二移遠五
步又能不離左右即于七十步立標標眼比碟大二圍
平肩滿射能三矢中二移遠五步又能不離左右即于
八十步立標標眼大八寸平肩滿射能三矢中二移遠
五步又能不離左右即于九十步立標標眼大一尺平
肩滿射能三矢中二移遠五步又能不離左右即于百
步立標標眼大尺許平肩滿射為率標之高下須以遠
近相稱雖立百步不過高六尺是也武場比射以八十
步立把亦高六尺廣二尺許三矢中二為善射但力能
至百步者當短五十步而發力能至五十步者當短二
十五步而發能是乃得射之妙機馬射必以離把十五
步而及者為熟又能以每把必發分騌對凳抹鞦者為
精竒
奪險守隘非弩莫克邀彼方張非弩不可弩之射利古
人尚之何獨不重于今世此可與有志于邊事者籌之
也如絞車弩能射七百步大合蟬弩能射五百步蹶張
弩能射三百步羣鴉弩發十矢飛鎗弩發一矢諸葛武
侯名之曰元戎隴人呼之為摧山他如叄弓㪷子弩雌
黃樺梢弩大連環弩跳鐙弩小合蟬弩自犯弩大黃參
連弩大木單弩黃肩弩擘張弩毛胡盧毒藥弩猺獞濡
縷毒弩八擔弩雙弓弩木單弩角弓弩伏遠匱子弩神
臂弩神水弩克敵弩二意角弓弩交阯弩彊弩積弩小
弩小黃臺弩床弩連弩腰弩竹根戈之類不止數十種
然弩雖一名其製其用各異如伏弩者藥非至毒未必
能殺人鏃非至堅未必能透甲矢及即死方可稱弩萬
弩一機乃得弩用故善伏弩者站頭高下自準而矢亦
勿令其虚發更藥須至急機須至幽用機之妙妙在從
下從下者得機之用也敵少不必下機敵或當我而大
敵在後亦不必下機敵進大半而發者謂之神擊如胡
馬之雄必不能當半寸之鏃鏃及馬倒敵乃自斃故知
用弩之功不下于火猶宜潛襲最便山林欲以輕騎往
来利于小弩小黃腰弩神臂弩若將守壁據危須用絞
車合蟬蹶張八擔比手弩以五十步立把高五尺廣三
尺許三矢中二為善射發能及飛走之目者稱精竒
學藝先習拳次習棒拳棍法明則刀鎗諸技特易易耳
所以拳棍者為諸藝之本源也如宋太祖之三十六勢
長拳六步拳猴拳囮拳名雖殊而取勝則一焉温家之
七十二行拳三十六合鎻二十四棄探馬八閃番十二
短此又善之精者吕紅之八下綿帳之短打李半天曹
聾子之腿王鷹瓜唐養吾之拿張伯敬之肘千跌張之
跌他如童炎甫劉邦恊李良卿林琰之流各有神授世
稱無敵然皆失其傳而不能竟所奥矣扒扠長一丈二
尺精者能入槍破刀唯東海邊城與閩中俞大猷之棍
相為表裏法有不傳之秘少林棍俱是夜乂棍法故有
前中後三堂之稱前堂棍名單手夜乂中堂棍名隂手
夜乂類刀法也後堂棍法夾鎗帶棍牛山僧能之諺云
紫微棍為第一張家棍為第二青田棍又次之趙太祖
螣蛇棍為第一賀屠鈎杆西山牛家棒為次之其孫家
棒又自宋江諸人之遺法耳大抵練兵教藝切須去了
走跳虚文但動棍須把得堅交棍妙在下起棍入必須
上壓一打一揭欲我疾隂手陽手令人疑大剪小剪神
變用大門小門藏正竒使拔剃滚殺起磕俱得其妙迺
可稱棍俞大猷劍經曰待其舊力略過新力未發而急
乘之似得用藝之秘矣棍法之妙亦盡于大猷之經在
學者悉心研究酌其長短去其花套取其精微久則自
可稱無敵也
馬家槍沙家竿子李家短槍各有其妙長短能兼用虚
實盡其宜銳進不可當速退不能及而天下稱無敵者
惟楊氏梨花槍法也所以行有守立有守守内暗藏攻
殺之機變槍鋒須短利而輕以不過兩為率桿須腰硬
根麤稍稱凡學槍先以進退身法步法與大小門闂闂
串手法演熟繼以六真八母二十四勢的厮殺使手能
熟心能静心手與槍棍法兩化動則裕如變不可測但
施于陣上則伸縮騰挪之機少稱不便故花法不必習
習亦無用也此在學者自妙而通用之惟山東樊氏深
得其傳惜乎老矣較比之時先看單槍試其手法身法
進退步法闂串不宜甚大尺餘便好然後二槍對試真
正交鋒復以二十步外立木把高五尺闊八寸上分目
喉心腰足五孔孔大寸許内懸懸木球每一人執槍立
二十步外聽鼓聲擂緊飜然擎槍飛向前戳去以得孔
内木球于槍尖為熟其五木球俱得為精故曰能殺人
于二十步外者長槍也
筅之出入頗稱不便似非利器也所可恃者能作步卒
之籓籬耳然非長槍短兵夾持而進則所為能禦而不
能殺者也故學筅者必以老成有力而筋骨已硬之人
謂其無活跳閃賺之勢如精銳輕凌之兵必不以重贅
之器為利器用焉筅之竹節須密而稱旁枝須堅而粗
筅刃須長而利以火熨之或曲或直四面扶疎如刺如
戟炙以桐油敷以毒藥較閱之時先令其自使觀其手
法走法六勢成熟之時然後與長槍對比槍哄不動又
能護我短兵進戰搪架敵器不入為精
籐牌宜堅大而輕使之蹲下可以遮一身有餘凡學先
從八勢曰賴禮衣勢斜行勢仙人指路勢滚進勢躍起
勢低平勢金鷄闖步勢埋伏勢八勢既精自得其巧是
以擥牌如壁閃牌如電遮蔽活潑起伏得宜全身藏盡
視聽外馳更須飜滚不露頭足此用牌之要說耳然非
標子無以用也故學牌者先學標每帶二標數枝起手
時左手挽牌右手持標步動標起近敵便投標起敵必
閃顧則牌隨隙滚進使敵措手不及為精設若敵不為
標所動亦必為標所傷矣故曰標者牌之疑兵又所慮
者恐進標而抽刃不迭此用牌之大病也習者慎之較
比牌標之法懸銀錢三箇于三十步内滚牌進標如臨
敵勢標中銀錢者以銀錢賞之三限不中者罰而復責
唯三標百試不差者為竒異長牌主禦駐則成營行則
蔽隊僅可作營隊之藩衛也所謂壯士氣齊部伍退如
山進如堵然非長短之兵雜而用之則不可恃長短之
兵若非牌蔽又不能以節其利故曰得長短剛柔之用
者不敗也牌蔽高廣過人可以搪前遮後護足止馬但
鉛子竟入無以為禦戚繼光曾以絲綿數層製度牌上
名曰剛柔牌以拒鳥銃終不能擋總不若練荆花鎧法
為妙鉛子著之自下但人鮮得其製耳
軍中諸技惟刀劍法少傳但能使長短兵不及遮攔便
為熟矣如日本刀不過三兩下往往人不能禦則用刀
之巧可知耳偃月刀頭大且重使有力者用之而更能
精熟三十六正刀二十四門伏則諸兵仗當之者無不
屈也馬上雙刀須長而輕後過馬尾前過馬頭為要劍
用則有術也法有劍經術有劍俠故不可測識者數十
氏焉唯卞莊之紛絞法王聚之起落法劉先主之顧應
法馬明王之閃電法馬起之出手法其五家之劍庸或
有傳此在學者悉心求之自得其秘他如鳳□刀三尖
兩刃刀斬馬刀鎌刀苗刀糜刀狼刀掉刀屈刀戟刀眉
鋒刀鴈翎刀將軍刀長刀提刀之類各有妙用只是要
去走跳虚文花套手法始得用刀之實故曰不在多能
務求精熟設或不精反為所累所以秘技有神授如無
真授未可強為授之不精或技精而不能變猶為法之
所泥
短兵者為接長兵之不便然亦有長用也馬釵有突越
之勢綽鈀有閃賺之機然釵亦不出隂陽鈀不離五路
如燕尾釵虎尾釵五龍鈀三股釵鈀尾鞭丈八鞭雙鈎
鎗連珠鐡鞭鷹瓜飛撾開山斧剉子斧鈎鎌戟鐡鎲鈎
竿天篷鏟搗馬鎗蒺藜椎鵶項鎗魚肚鎗狼牙棒豹尾
鞭蘆葉鎗流星椎又芉㧓鎗鐡簡棨钁擲遠銕梧環子
鎗㧓子棒紫金標八尺棍之䫫不可悉數各有專門但
身法手法步法皆由拳棍上來其進退騰凌順逆之勢
但有異樣神巧學之得精俱可制敵然非秘授不可強
施外如花刀花鎗奪棍滚釵之類誠無濟于實用是以
謂之軍中之切忌者在套子武藝又所最恨者強不知
以為知
鳥銃出自南夷今作中華長技妙在打眼圓中神在火
門急迅利在藥細子堅中在腹長炤凖裝藥竹筒火繩
信鱉匙鎚通杖油單須隨身懸帶有臨場遺失藥不燥
乾即連坐以法火門損壊藥彈短少即禀修漆較演以
八十步立五尺木廣二尺許上懸鐡片如人頭大中間
懸球為心腹大三發二中其頭腹為熟三發三中為精
但不可連發五七銃恐内熱火起且慮其破惟倭銃不
妨今有以竹木代之甚是輕便又在製者得其巧則得
其妙用矣其所畏者鍊荆花鎧南島油漆兕條甲濕布
幔耳火箭古稱神器而南北俱宜功不在鳥銃之下但
軍中久無製之妙者若造作製放手無法徒費而無所
恃也大抵紙間礬油以避濕藥須極細而築實線眼用
鐡桿打成更要至中而至直如筒長七寸眼須五寸許
火箭桿要直翎宜勁羽去勁二寸秤平此其訣也比試
以八十步立把平去能中為精歪斜起落不入把者治
造法不精責其匠然亦有用強弓較車豁竹射送者妙
其火則後出少而前出多故利于燒積聚耳子母砲者
功在悚敵之馬驚敵之營亂敵之伍奪敵之氣須藥線
不悞放手慣熟為神所畏者母砲未發而子砲先聲則
傷本處人矣或至半途而砲發或至敵營而火息則砲
無益於用矣故線似螺螄旋轉令不相見賽貢銃者竹
木俱可為之長三小尺而鉛子合口約重半斤平卧地
上以墊頭高下得宜放之且不用木馬故神于佛郎妙
于發貢亦軍中之利技耳火之得用者如火磚火毬火
盜火妖火獸火牛星鳶蜂豕火騎雲龍烟毬藥桶神彪
火屏牌銃牌箭遊龍號鴉灰瓶火船毒烟毒火緣油鯢
油火鵬火鷂合砲火樓火兵飛炬火塹火牌十子銃九
龍槍大蜂王大將軍覆地雷絞江龍絞地龍轟山炮混
天炮流星砲净江龍攻戎砲旋風砲天墜砲地樽砲五
梢砲七梢砲天機砲返復槍自犯砲追&KR0034;箭迷&KR0034;砲一
把蓮三隻虎風塵砲浮萍火单梢砲雙梢砲大窩蜂小
窩蜂十丈槍七筩箭打陣砲插翅虎荔枝砲石榴砲地
湧槍千里勝連聲砲葫蘆火衝鋒馬木石砲火龍刀火
鞭箭鐡火床蒺藜毬先鋒砲火龍刀火龍鎗火焰鎗二
虎追火龍口逐人鎗虎尾砲漫天霧毒藥火飛天噴筒
毒烟噴筒神機火鎗旋風五砲纏身火龍驚風牝猪飛
蛇逐馬五虎離山五色障烟飛空神砂獨脚旋風砲霹
靂行火毬交鋒棄馬羣虎嘯風火龍争勝遊鼠驚馬百
鷹獲兔衆虎犇羊一母領十四子砲旋風狼牙砲月落
星隨砲五雷裂山砲大裝囊燕尾炬之類約百餘種製
式用法俱載利器圖考須因敵異用因地異施舉放燃
線不疾不徐得法為妙顧宜預製于軍中以備率然乃
可用也歌云用陣須兼車步騎用器因分南北利用人
何似統賢愚用火得宜無不濟
昔伍子胥教闔廬以舟師之戰大翼者當軍車小翼者
當輕車突冒者當衝車有樓者當樓車走舸者當驃騎
而後退鈎進拒之法以著故水戰利便利用之器具則
有水平拍竿皮船水罌丫篙望斗鎌隂陽鑽燕尾牌虎
頭牌發貢佛郎噴筒火箭鳥銃藥弩擲遠飛標火磚灰
桶緣油硝黃械筏蒲筏簰筏浮囊水袋飛炬之類水戰
利走利鬭之應宜則有蒙衝鬭艦遊艇天艎絶海飛江
樓船走舸海鶻艅艎下瀨戈船沙船漁船梭船網船鷹
船巨艦横海追雲横龍滄兕四輪舸兩軛舟八卦六花
船鴛鴦漿子母舟破敵舸高把梢船開浪船蜈蚣船八
漿船大頭船尖尾船大腹船蒼山船艟&KR2827;船兩頭船草
撇船海滄船廣東船水虎捷水虎翼叭喇唬混江龍犁
雲虬飛海龍赤天艘鐡海青四跳三櫓之名率皆古今
水戰之長技有用而捷者有用而頓者其風濤順逆之
勢港㲼大小之宜江海淺深之用此在明將審勢相機
因時變用不可拘也然不佐助以火弗易有功故曰軍
中大利用者必在水火大為害者亦在水火不仗水火
無以見崩天裂地之勢固在用之得宜與不宜耳
車者軍中之羽翼始于軒轅盛于三代用以陷堅陣要
強敵遮走北也故太公製武衛大扶胥者輪高八尺以
二十四人推之可陷大敵也武翼大扶胥者差小于武
衛輪高五尺以一十八人推之可比銳師也提翼小櫓
扶胥者又差小于武翼用以獨輪大黃參連弩扶胥者
又稍大于小櫓伏以飛鳬電影皆可以摧堅破強迎遏
大勢嗣而武王之製戎車宣王之製元戎楚子之製二
廣晉人之製五乘衛青之製武剛車馬隆之製偏箱鹿
角車馬燧之製冒戰車衛絳之製如意車黃懷信之製
萬全車王大智之製雷電車洪武四年亦令造獨轅車
永樂宣德中亦增其製近如談司馬奏造兩轅車于京
營蠢重失製運轉艱難無益于用也迄皆糜費惜乎他
如狻猊軒神獸車横陣車翼虎車自行車必勝車火箱
車雲軒車行砲車霹靂車轒輼車旋風砲車各樣大小
弩車各樣大小砲車刀車鎗車撞車絞馳車闕車衝車
大油車輜車棄飛車象車天梯車離合車蹲獅車伏虎
車帳幕車三轅車輕車小戎木牛流馬騎冠牌車流車
之類古人用之歴能霆擊風馳何往而非取勝獨不用
于今時何也豈匠不能製而地不宜用哉不能變通其
用者必以山水形勢不便為說今之山水即古之形勢
其宜與不宜又不待辯而自明矣昔以弩衛車今則益
以烈火弩有毒藥火有神方而車有異製其功固十倍
于古人又可見也當事者不言運用之不能變通而謂
車之無益于用難矣識者謂制敵先制馬制馬必以車
又謂破敵非難難在車製戰而無車猶身之無甲所以
北敵之勇悍北騎之輕慓非車無以禦以牛馬驢騾代
人之力者發機于前故不為妙設有巧思者能發機于
後或中或傍斯為有勢是得其善矣大率製車以朴素
渾堅活潑機搆思宜巧法宜新是也若一時有急能令
市上及農間大小之車俱可赴戰此又得用車之竅者
矣
飛樓望遠插板陷坑飛橋釣橋轉關鉏鋙誰何刁斗轆
轤地澁天羅地網武落織女穿環暗門泥擂木擂風扇
竹牌磚擂石擂地筍鉄屋劍刃儲胥搊蹄捉馬毡簾皮
幔麻搭唧筒狗脚木篦籬笆垂鍾版拐子木夜叉擂鹿
角木木女頭木馬子鉄蒺藜鉄菱角鉄撞頭狼牙拍鉄
飛鈎闌干棒霹靂棒之類率皆攻守之具悉令備置于
軍中可也如布城軟壁用于南方則野戰固有所恃用
于北鄙則戎馬亦為之驚疑或軍行失道則以指南車
子午針定其所向欲還本境迺放老馬引導于前軍圍
八面欲知其進退當令城内八方鑿井深二丈許取新
瓮以薄皮覆口如鼔使聰耳者如井中枕瓮而聽去城
五百步悉知之矣或令少壯者枕空葫蘆卧幽静處人
行二十里外東西南北皆知之名之曰瓮聽曰地聰器
具屢有異名如以鉄蒺藜為鬼箭以擲遠為飄石以伏
弩為耕戈以火磚為滿地錦以竹片代銜枚以木城為
壁壘之類不可悉數為將者固宜識之凡製器具務在
精竒三軍生死相關家國存亡所係不可因中制而避
嫌省費也須令匠作自製營中切勿推于有司致悞大
事所謂負大計者不避小嫌不惜小費軍中之樂以圍
獵觀進止之節然賞罰之令必嚴將帥之儀必整如戲
劇音樂之類音必雄壯慷慨戲必馬步藝能凡無益于
軍用之技無預于激烈之音者不可有也
平時用技稱十分精熟而對敵之際能用出五分者不
敗能用出六七分者必勝多有當場便忘了平素手段
况生死之際乎且如長短器械錯襍陣頭一齊擁進起
身就戳便砍雖轉手回頭尚不可得豈容活潑動盪坐
作進退身勢手法耶所以虚花武藝一些不可用在陣
頭上正謂此耳練兵者若曾親經戰陣當識諸此然藝
雖倍精于敵又不可失勢一失恐有隙可乘有隙可乘
則勝敗未可定也
陣紀卷二
