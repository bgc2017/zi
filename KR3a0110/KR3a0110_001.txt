御覽經史講義
奏議
總理事務和碩莊親王(臣)允禄等謹
奏為遵
旨議奏事給事中畢誼奏請令史臣取經史諸書及古
來奏議日派二人各寫數幅進呈等因一摺奉
旨朕在潛邸六經諸史皆常誦習自承大統勅毖萬幾
少有餘閒未嘗不稽經讀禮今祥練既逾畢誼所奏
令諸臣日繕經史奏議理得施行在朕廣挹羣言可
以因事監觀隨時觸發而覽諸臣所進亦可考驗其
學識或召見講論則性資心術並因此可覘但畢誼
止及史臣而朕意科道職司獻替應令一體錄呈其
規條應如何酌定並分日按班呈奏事宜著總理事
務王大臣定議具奏欽此(臣)等竊惟一人者普天率
土之心也一人之心百司萬姓之命也舉心之所
向耳目手足下至毛髮涕唾莫不聽令從欲以羣
相託命此自然之道也其有不然特未之思耳是
故道統心心職思思本學學由習三代而還賢聖
之君代作要未有不學而能不思而得從心中道
而盛德大業昭垂來兹者時習之功蓋不獨儒生
然矣欽惟我
皇上聖資天錫好古敏求懋學敦行一歸實踐自聖經
賢傳以及儒先之緒論子史百氏之嘉言莫不探
其根源挹其精藴是以發為文章施諸政教者幾
與三代同規而虚衷採納覽科臣畢誼所奏輙嘉
與之
特命翰詹科道日繕經史奏議進呈此即虞舜好察邇
言之實周文望道未見之心也臣等欽承之下曷
勝感慶惟是六經深廣道貫精粗諸史放紛事兼
鉅細至於往代名臣奏議多可監觀然亦有論一
事之情形陳當年之弊政而無當於時務者凡所
採錄必具得要領實有啟沃然後日力不費而裨
益良多若不先定指歸使知所遵循恐學殖疎淺
性資選愞者漫陳膚語苟以塞責則有辜
盛典終屬虚文謹酌定規則分别詳列伏候
聖裁
一詩書易禮記周禮擇有關於天德王道者春秋
三傳擇聖人定是非之難辨以植綱常者先標經
文下注先儒義疏
一諸史内擇用人行政實有關於治亂安危者節
略史文下注先儒史斷
一奏議必擇伉直剴切寓目警心濟於實用者或
其辭意繁委亦得芟薙支蔓獨提其要
一經史奏議既經繕錄必各有所見應附列所見
用(臣)謹按云云一段於後
一逐日進呈不拘條數約以千言為度經史奏議
隨意敷陳不必各項俱備亦不必拘經文次序及
時代先後所錄皆古人成言可無忌諱
一翰林詹事為一班科道為一班輪班進摺每日
只用一人周而復始翰詹自講讀學士少詹事迄
編檢而止其科道之不由科目者各自忖所學滿
洲科道清漢文俱准繕錄於每日辦事引
見後到奏事處進呈候
旨凡値不進本日期則停其進奏
一諸臣進奏或蒙
召見原以驗其學識廣其心志俾得成材備用宜各就
所見繕寫封進不得彼此商酌
乾隆二年三月二十七日奉
旨依議每日繕進書摺朕披閱後交南書房收存其或
召見講論朕所降旨令本人於次日繕寫呈覽亦交
南書房收存將來行之日久不特集思廣益亦可薈
萃成書以資觀覽欽此
乾隆十四年正月二十六日監察御史金相奏稱
翰詹科道分班進書人數多寡不齊請均勻輪派
等語奏
旨金相此摺著大學士會同都察院議奏至進呈經史
一事朕初意欲博綜古義廣挹羣言以成執兩用中
之治且可因言觀人究悉諸臣學識之高下心術之
眞偽其有闌入時政於事理未當者間加訓飭自舉
行以來諸臣按日奏御朕一一披閱十餘年於兹矣
所稱洞達天人發明道奥者亦殊不槩見兹據御史
金相奏稱分班進書人數多寡不齊請均勻輪派則
是以進書為煩苦朕前亦聞有此論而不信今金相
既顯為此言是諸臣未必不各有此見且已行之十
餘載漸成故套進呈經史之處著停止所有積年留
存諸摺交南書房翰林擇其有裨經義政治者薈萃
成編用廣中祕之藏朕將親覽焉欽此
