御覽經史講義卷三
周易
泰小往大來吉亨
監察御史(臣)張孝挰
程傳小謂陰大謂陽往往之於外也來來之於内
也陽氣下降陰氣上交也陰陽和暢則萬物生遂
天地之泰也以人事言之大則君上小則臣下君
推誠以任下臣盡誠以事君上下之志通朝廷之
泰也陽為君子陰為小人君子來處於内小人往
處於外是君子得位小人在下天下之泰也泰之
道吉而且亨也
(臣)謹按道有升降時有汙隆古今來治亂廢興循
環無窮一若寒暑書夜之推遷莫之能改非獨氣
數使然蓋亦其理有一定也夫泰以陰居於外陽
居於内君子得位小人在下為吉亨然陽一陰二
陰多於陽自古以來君子常少而小人常多是以
亂日常多而治日常少然則君子處世而值陰陽
和會衆俊彙征之時蓋極不易得可不戒哉周書
曰制治於未亂保邦於未危泰九三曰无平不陂
无往不復艱貞无咎夫曰未亂則是治時未危則
是安時然曰未亂則固有亂之可慮曰未危則是
有危之可憂平陂往復造化之機有自然而至者
此憂勤惕厲持盈保泰之心所以兢兢業業君臣
交儆而不敢刻斁也艱貞无咎當泰之時何艱之
有而處泰之道則必艱危其思慮正固其施為而
庶幾於无咎焉夫是以動一念則惟恐有幾微之
不合於道而開侈肆之端也行一事則惟恐有一
毫之不合於天心一端之不慊於民志而致悔吝
之萌也推而至於一舉一動一嚬一笑無不凛冰
淵於夙夜嚴對越於神明而不敢有絲毫之或忽
也朝乾夕惕一日百年持之以敬要之以久唐虞
成周之隆古今稱至治者其道要不外於此已雖
然治亂安危之機本於天而治於人者也君子道
長為泰小人道長則為否矣小人道消為泰君子
道消則為否矣消長之際禍福之本也依古以來
史册所載何可勝道夫人情莫不好治安而惡危
亂亦莫不喜君子而嫉小人然而君子多困厄小
人多倖進者則以君子之道難合小人之道難知
是以三代以後號稱小康者率多奸貞並立治亂
參半耳若夫明鏡當空妍&KR1126;必照日月在上魑魅
潛形君子小人之情狀既已洞見而周知則舉錯
之間大公至正君子日進小人亦化而為君子朝
廷清明海内樂業宇宙之氣蒸為太和小往大來
之吉亨有垂之無極者矣
周易
泰小往大來吉亨則是天地交而萬物通也上下交
而其志同也内陽而外陰内健而外順内君子而外
小人君子道長小人道消也
少詹事(臣)許王猷
孔穎達曰所以得名為泰者由天地氣交而生養
萬物物得大通故云泰也上下交而其志同以人
事象天地之交也内陽外陰據其象内健外順明
其性此就卦爻釋小往大來吉亨也内君子而外
小人君子道長小人道消更就人事之中釋小往
大來吉亨也
程子曰小往大來陰往而陽來也則是天地陰陽
之氣相交而萬物得遂其通泰也在人則上下之
情交通而其志意同也陽來居内陰往居外陽進
而陰退也乾健在内坤順在外為内健而外順君
子之道也君子在内小人在外是君子道長小人
道消所以為泰也
(臣)謹按易言上下交而其志同者即尚書一德一
心之謂也然志同可以論君子而不可以概小人
夫小人固斷斷乎宜外之者也邵子曰治世非無
小人難乎為小人亂世非無君子難乎為君子惟
在人君慎於用舍之間默以操其消長之權而已
而所以慎用舍而操其消長之權者其道在乎明
以辨之誠以待之蓋小人者其言辨其行堅其見
聞之博足以出人之所不能其情貌之深足以欺
人之所不測其智術之巧足以移人之所好而不
悟其才藝之美足以行人之所難而不憚欲從而
辨其孰君子孰小人也亦綦難矣臣嘗觀李德裕
曰正人如松柏特立不倚小人如藤蘿非附他物
不能自起張浚曰不私其身慨然以天下百姓為
心此君子也謀求之計甚密而天下百姓之利害
我不顧焉此小人也其言之剛正不撓無所阿曲
此君子也詞氣柔佞切切然伺候人主之意於眉
目顔色之間此小人也人君欲知君子小人之分
於此兩言恭之亦可得其大槪矣至於小人既去
則在内者皆君子矣而上之所以待之者是不可
以不誠倚以腹心任以股肱苟有益於國家勿以
專行而疑其擅苟有利於民生勿以樹恩而罪其
私我苐無猜忌之心則納其嘉謨而不嫌於屈參
以獨斷而不病於乖我苐秉忠信之情則尊以禄
位而天下共羨其寵榮即示以裁節而天下愈見
其無間上以一心遇其下則下亦以一心報其上
矣是知人之明既有以辨其君子小人之分而用
舍悉當待下之誠復有以聯其君臣一體之誼而
志意交孚此之謂内君子而外小人此之謂君子
道長小人道消夫至君子道長而後可以稱上下
交矣然臣以為人君誠於待臣必先誠於愛民蓋
人臣受主之眷必將視其主之所寤寐思服者以
求稱其意苟徒以赤心待其臣而無惻怛為民之
意則臣之求報稱者亦惟主之所欲而不暇及于
民生之大計故必上以實心為民然後以實心待
臣使羣臣知上於為民之外别無他欲而人臣於
為民之外亦别無可以報主則其志同矣其志同
而後上下之交乃孚也彼虞廷有喜起之歌則舜
治著時雍之化泰交之盛不千古為昭乎
周易
彖曰泰小往大來吉亨則是天地交而萬物通也上
下交而其志同也内陽而外陰内健而外順内君子
而外小人君子道長小人道消也
右贊善(臣)錢本誠
(臣)謹按泰交之運開之者天地主之者人君保泰
之道無他惟在辨夫君子與小人而已君子之心
至公惟願天下之治安而不計身家之榮利小人
之心至私惟圖身家之利害而不顧天下之安危
推小人之私心則是天下人各異心也而上下安
得而交世運之所以否也推君子之公心則是天
下舉同一心也而上下安得而不交世運之所以
泰也然而天之運也有陽必有陰人之生也有君
子必有小人人主安能盡得君子而用之又安能
悉舉小人而屏之惟於内外之間置之得其當而
已内不盡秉鈞執成凡人主所敬信一德一心者
是也外不必投閒置散凡人主所驅策因材器使
者是也蓋君子固有全備之德而小人亦非無傑
出之材總使君子得以馭小人而小人不得以乘
君子如是則得矣或謂小人不盡去必至與君子
爭而小人常處必勝之勢臣以為此惟邪正混淆
而雜處於内故有此患耳若使君子而在内則知
明處當為小人者皆有以安其身而服其心方將
奔走承順之不暇而又何爭勝之有且彼見小人
之道不可行於時也亦自歛其奸偽刻薄之術而
勉從忠厚正直之風如裴矩在唐太宗時則亦能
直言以悟主王欽若在宋真宗時則亦能蠲賦以
惠民彼雖小人而亦行君子之道故曰君子道長
小人道消夫既能舍其道以從君子則亦君子也
人主安得而棄之哉雖然不可以不戒也陰交乎
陽陰之質自在小人交乎君子小人之性自存堯
舜之世君明臣良而猶畏乎巧言令色孔壬蓋彼
特自知巧令之習必不容於欽明濬哲之主故抑
而不敢肆使誤以為君子而授以百揆四岳之任
則彼亦有進退君子之權而小人之故智復萌矣
此保泰之所以不易而聖人兢兢乎懼之也
周易
彖曰泰小往大來吉亨則是天地交而萬物通也上
下交而其志同也内陽而外陰内健而外順内君子
而外小人君子道長小人道消也
監察御史(臣)陸尹耀
邱氏富國曰天地之形不可交而以氣交氣交而
物通者天地之泰也上下之分不可交而以心交
心交而志同者人事之泰也陰陽以氣言健順以
德言君子小人以類言内外釋往來之義陰陽健
順君子小人釋小大之義
(臣)謹按陰陽對待而分小大者陰不敢抗陽故謂
陰為小陽為大也陰宜在外而六往居四陽宜在
内而九來居三往來適得其宜而初無拂逆焉於
時為貞元會合世道清明是謂之泰也占得此卦
者陽德方亨陰柔退聽其於天運人事無不吉且
亨矣此卦辭之義也由天運言之則天以職覆地
以職載而化生萬物凡芸生庶類莫不各安其常
咸若其性是天地之氣交也天與地以氣交而各
得天地之氣以為氣者氣無不通焉由人事言之
則君以主治臣以效能而宣布教化凡禮樂政刑
莫不協於大中歸於至正是上下之心交也上與
下以心交而各體上下之心以為心者心無不同
焉泰運開自天地泰和起自君臣於以博觀小往
大來之景象生生之氣彌綸充塞於宇宙之内而
肅殺之意潛消蓋陽居於内而陰自在外矣剛毅
之德自強不息於日用之間而柔懦之習不行蓋
健主於内而順自在外矣君子不必盡升諸朝而
有嚮用之機是即内君子矣小人不能盡削其迹
而有疎遠之勢是即外小人矣君子在内以制小
人小人在外以奉君子由是而福國利民之道日
以寖長蠧國病民之道日以寢消安往而不吉且
亨哉夫天地之交乃氣化之本是為一定者也而
人事宜盡上能推誠以待下下能盡誠以事上以
人事之泰克符乎天運之泰而君子秉道而立小
人革面以從庶乎泰交之治可成而氣化相通固
操諸一己者歟
周易
彖曰泰小往大來吉亨則是天地交而萬物通也上
下交而其志同也
給事中(臣)衛廷璞
(臣)謹按傳釋泰小往大來吉亨之義而推之天地
上下之交亦以坤往外卦乾來内卦一往一來有
交之義而物以之通志以之同則有吉亨之意也
然繫辭曰天尊地卑乾坤定矣卑高以陳貴賤位
矣序卦傳曰有天地然後有萬物有君臣然後有
上下是則天地上下其位固有截然甚相懸者乃
竊嘗考之易有不易變易二義乾鑿度云變易者
其氣也不易者其位也則小往大來似不言不易
之文而言變易之義故云交也蓋盈天地間一氣
耳氣有陰陽即有升降而非交則孤陰不生獨陽
不長兩間閉塞萬物不通故卦之坤上者地氣上
騰以交於天即所謂地道卑而上行也乾下者天
氣下降以交於地即所謂天道下濟而光明也二
氣相交絪縕化醇流行不滯而凡得之而成形者
莫不資始資生各正保合聲應氣求於天地之内
此萬物之所以通而為天地之泰也濂溪周子曰
一動一静互為其根互根非即天地交之義乎又
曰二氣交感化生萬物萬物生生變化無窮非即
萬物通之義乎若夫君之尊天也故乾為天為君
皆從乎上之名臣地也故坤曰地道曰臣道皆從
乎下之名上下之位若是其嚴明矣而亦曰交者
何繫辭傳曰君子上交不諂下交不凟大學曰與
國人交止於信則略其位之異而言其志之同有
何不可以言交者夫泰之時開泰者志於裁成輔
相保泰者惕於往復平陂其感孚於夙夜默喻於
隠微者莫不上感下應固結而不可解即使君可
臣否外若不同而卒之為國為民之志可以共白
於天下見諒於君心是不以隨聲附和為同而以
大公無私為同其同也非即其交也耶今夫二帝
之時上下之分非不嚴也三王之世上下之位非
不肅也而或交警堂廉或賡歌廷陛或致三聘之
勤或肖傅巖之求或切後車之載故其時上無不
恤之臣下無不欽之主同寅協恭一心一德和氣
盎然諸福備至天地以位萬物以育將見天地之
泰且由人事之泰基之矣
周易
則是天地交而萬物通也上下交而其志同也
編修(臣)賴翰顒
(臣)謹按兩間生成之機統於造化而萬古經綸之
本起於人心人徒見清寧之候景物咸熙郅隆之
朝幾康就理以為氣化人事之適際其盛而不知
健順勻調明良會合其感通之故殊非偶也今夫
天地高卑異位也陰陽異氣也而且職覆職載之
殊其權也使其判然而不交則號物之數有萬將
何以神其發育哉惟夫乾一之氣下行於坤兩之
中而資生之功上符乎資始之用由是絪縕化醇
自勾萌而甲拆潔齊而相見形形色色莫非此靜
專動直靜翕動闢者為之鼓盪其機是天地形不
交而氣交於物之通而見其泰也至若上下天澤
之辨本於彛倫冠履之嚴行為典禮分之相隔甚
懸絶矣情之所交則疇咨若采幾忘勢位論秀書
升不拘形迹要其所以重汲引而隆交贊者惟厪
民生於在念懋庶績於咸熙故颺拜賡歌固彰同
德同心之雅即予違汝弼亦見無貳無疑之忱是
大業崇為富有盛德畜於日新總此上下之志同
者為之也所以泰也蓋天地上下理本相通而氣
則一貫者也試觀昇平聿啟景運鴻開冲和之氣
鍾為靈秀聖繼出而賢篤生天地方為上下而隆
其作合行若翼而思若啟上下且賴天地而神其
志氣况乎元首明而股肱良雍穆之致無在不昭
其響應故郊焉而天神降景慶且貢其休徵而何
止於百昌之暢遂社焉而地祇出河嶽且為之效
靈寧苐見庶類之咸亨是天地上下亦相交而為
泰也泰之義固無窮哉釋經者取以配合為正月
之卦誠見夫三才之道美善悉備而中和位育之
景象從可識矣
周易
則是天地交而萬物通也上下交而其志同也
監察御史(臣)富德
(臣)謹按資始統天謂之乾乾君道也順承天施謂
之坤坤臣道也乾坤合德謂之泰泰者運會休隆
之象也故極兩間位育之徵顯仁必由於藏用千
古明良之會大業亦本於盛德蓋在天在人無不
交相契合則由體達用以成宇内之極功者道出
同原理無二致也惟是天地者萬物之父母而化
生萬物者也高明之體立於上博厚之體立於下
當其日至之時氣機伊始聲臭無聞而大生廣生
之德發微而不可見及其交而成泰也而天施地
生之益自充周而不可窮是以天以一陽之氣交
乎坤地以一陰之氣交乎乾由是雲以之行也雨
以之施也品物以之咸亨也即極之昆蟲草木皆
得見盛世之休祥蓋此日之氣化宇宙清寧庶類
暢遂其德大其功盛也然交在天地則無心而成
化而代天工以出治者則在上下之同志而成能
也人君繼天立極神化之權操於上而致治保邦
贊襄之功本於下所謂都俞吁咈一德一心足彰
喜起之休風者亦惟其交而已矣獨是上下交會
之際又各有其道矣自古為君難為臣不易聖帝
明王之撫御天下也以聰明睿智之德致經綸參
贊之功猶體道而不居見善如不及當其夙夜宥
密心自強而不息萬幾所以待理也詣純粹而至
精萬物所以待命也剛健中正而嗜慾悉蠲高深
易簡所以合符也由是上有聖智之君下必有賢
明之臣非徒事颺言拜手之儀文也蓋人臣之事
君公正者其心無私者其學抒精誠吐情愫忠愛
發於至性靖獻本於實心體此意以蒞官則竭力
盡能而誠慤可以上達體此意以任事則嘉謨入
告而志意可以上孚是以主聖臣良而元首之康
股肱之佐交相契合而無間者一天道之變化而
各正保合也其理豈有二哉觀之堯舜禹湯文武
之君獲稷契臯陶伊尹呂望之臣明明在朝穆穆
布列聚精會神相得益彰其即上下交之明驗也
歟
周易
則是天地交而萬物通也上下交而其志同也
監察御史(臣)馬丙
伊川程子傳曰天地陰陽之氣相交而萬物得遂
其通泰也在人則上下之情交通而其志意同也
(臣)謹按天尊地卑而乾坤之位以定上天下澤而
君臣之分以昭尊卑上下之間截然而不容紊也
曷可以言交哉然天地之形不可交而以氣交上
下之分不可交而以情交泰寧之象啓於造化成
於人事自古迄今莫之或易焉爾泰之吉亨試先
徵之天地今夫天地間號物有萬其芸然各得而
有暢遂之機者物之通也適以形其泰也而要其
所以為通者則必本於天地之交天處乎上地處
乎下清寧之位豈容無辨哉然而天道下濟地道
上行若或相交焉由是天地絪縕萬物化醇自甲
拆以至勾萌自潔齊以至相見無一物不見其通
焉此天地開一世之運以徵泰象者如此至於郅
隆之運非徒氣化之豫順也朝廷之上更有一德
之隆焉間嘗溯之唐虞考之三代見夫君都臣俞
之世主聖臣良之朝上也略朝宁之威嚴下而與
庶司卿尹講友生之誼下也忘草茅之疎賤上而
與元后父母篤賓朋之好書思對命君樂羣賢之
彙征訪範親師臣欣一人之有道一堂之精神不
隔而内外之情形會而成豫順是亦天地之交也
九閽之情意旣通而草野之好惡亦得以上達是
亦萬物之通也上下交而志同有足信者然後知
氣數當成平之日天地固為君臣兆其休而氣運
際熙盛之時君臣亦為天地大其化隂陽和而萬
物以順明良盛而喜起以歌民安物阜適以徵太
平之景象一德一心適以昭和恒之治理天人相
濟以成其泰者不信而可徵也哉
周易
天地交而萬物通也上下交而其志同也
監察御史(臣)周祖榮
(臣)謹按天地者萬物之父母上下者天澤之等威
有天地然後有萬物有君臣然後有上下其秩然
而不可踰者分之殊也其藹然而不容間者理之
一也惟其分之殊斯防維於以攸别惟其理之一
斯氣誼於以相資自古以來天人迭為經緯以成
世運而清寧之合令共之休固悠然其可想也夫
天地列而乾坤以定卑高陳而貴賤以位兩大之
所以立三才之所以成要皆相助為理而相得益
彰故夫天地猶是也上下猶是也而至治之世清
和雍睦俯仰皆寬莫不樂化日之舒而慶遭逢之
盛此其所以為泰也泰以交而見而交之理實托
始於天地大造和同貞元所以會合也健順有常
絪縕所以化醇也自是而屯蒙闢矣自是而族類
滋矣本乎天者親上本乎地者親下其間剛柔強
弱不同於質靈蠢偏全不同於性溫凉寒燠不同
於氣方圓巨細不同於形而當夫雲行雨施品物
流形之際則固有一通而無不通者試觀金木水
火土穀之繁以及動植飛潛變化之賾孰一非氣
機之鼓舞哉天地如此而上下可知矣上下之統
屬在勢位上下之聯合在精神患其異也所貴惟
同然而同於貌不同於心同於欲不同於道同於
比昵不同於寅恭皆不可以言同也此其間有志
焉志同則情同情同則舉措施為無不同政教之
頒猶其末焉者也堂廉之上不異家人父子而政
教之本已立禮樂之設猶其外焉者也主臣之際
直如元首股肱而禮樂之原已通蓋上下之交猶
之天地之交也誠哉其為休明之象熙皥之風矣
抑嘗思之天地上下之交有天運焉有人事焉天
地交而上下從之此其主持在造化上下交而天
地從之此其權衡在君相從來世運之升降固隨
氣數為轉移而人力之匡扶能以中和為位育是
故有同心之美則必有太和之應有一德之協則
必有純佑之休有明良喜起之君臣則必有光華
復旦之天地人定勝天此其理也雖然乾元資始
坤道順承濬哲知人庶明勵翼天地之交由天之
下於地上下之交由君之下於臣故曰天道下濟
而光明地道卑而上行又曰自上下下其道大光
義可思矣然則泰運之成蓋所繫尤在君德哉
周易
上下交而其志同也
監察御史(臣)葛峻起
(臣)謹按中天之世明良喜起賡歌一堂竊嘆當日
君臣何以略分言情若此也及深考夫致治之由
其時之平成在兩間修和在庶政歌叙在兆民而
其所以相須有成者實原於明堂交儆之一心乃
知君勞於上臣勉於下用臻泰運之隆固有與造
化同功者矣是可即泰彖所云小往大來者得其
意焉夫自乾坤既定而卑高以陳貴賤以位上下
者所以繼天地而成泰者也然而堂高廉遠等級
分明在上者咫尺具見天威在下者毫髮不容自
肆固未易厥孚交如而稱同心同德矣若乃忘勢
分之懸殊而不啻家人父子置儀文之末節而引
為元首股肱則載咏鹿鳴驩然嘉賓之相接式歌
燕笑藹乎譽處之堪親上交不謟下交不凟豈非
泰之所由配天地乎且夫虎嘯而風生龍興而雲
合所投者素也不徧窺望而視已明不殫傾耳而
聽已聰所感者微也今者上下之間氣志之地有
孚嘉而無暌隔有聯合而無乖離則臣也而鄰之
皇心時通於百爾尊也而親之下情畢達於九重
矣斯時也明明在朝穆穆布列聚精會神相得益
章猗歟休哉非君臣一德烏能合志同道如此哉
由是朝廷清而萬幾咸理羣枉黜而衆正日升於
以感召天和嘉祥畢至竊謂卷阿何必矢其音天
保不足揚其盛也要之泰階既平則保泰者當愈
至上勿以日贊有人而忘宵旰之兢業下勿以主
知有素而弛夙夜之靖共故為都為俞同也曰吁
曰咈亦同也惟其然而明良喜起之風直嫓美於
中天矣泰運之隆交釀於上下之間而即洋溢於
天地之際夫豈易致者哉
周易
内君子而外小人君子道長小人道消也
監察御史(臣)陳仁
(臣)謹按君子小人之分自古辨之詳矣然能灼見
其為君子小人而用舍不淆者蓋戞戞乎其難哉
何者君子指小人為邪小人亦指君子為邪且有
跡似君子而心實小人者有言似君子而行實小
人者人主辨之亦在知其術而已夫薰蕕不同器
而芳禾莠不同壠而茂二者其心不相入其勢亦
不可以兩存蓋君子如蒼松古柏挺然獨立植之
甚難去之甚易小人如藤蘿蔓草必多倚附不種
而生除之復蕃故易以陽為君子以陰為小人凡
陽必剛剛則不撓凡陰必柔柔則難測磊磊落落
如青天白日無纖芥可疑者君子也閃倏狡獪如
鬼蜮狐蠱不可方物者小人也不私其身而慨然
以天下百姓為心者君子也但知利己而不顧君
國之安危者小人也志在於行道進以禮而退以
義者君子也志在於謀利利在而相親利盡而相
戕者小人也莊言正論逆耳拂意徇國而不徇君
者君子也委婉遜順切切然伺候上意於眉目顔
色之間者小人也隠惡揚善惡訐以為直者君子
也妬人之善幸人之惡掩其長而暴其短者小人
也然而君子為國而國恒疎之小人病國而國恒
親之何也忠義之士識高而見明慮遠而憂大世
方無虞若可以少安矣而為痛哭流涕以發天下
大難之端乘輿無甚失德猶可以為安也而盡言
極諫甚者有幽厲桓靈之比百官效職亦無大奸
邪未去也而深懼指鹿之禍發於朝夕嘉祥美瑞
人主所罕見而奇焉者也則視以為不足信至於
一日月之食一雨暘之愆則從而尤之曰此疵政
之招也射獵廵幸歌舞之娛似未病於治則禁而
抑之其在巖廊之上天子為之踧然而有所畏士
大夫不敢安肆怠惰於其間雖未必遽就孤危而
其日見陵替也决矣若奸臣則不然小忠小信既
足以固結人主之心逢君長君又有以順適人主
之意方其未得志也或以諂進或以利合或比周
近習以起譽言或阿諛權要以博歡心卑猥鄙賤
無所不至及其得君也彌縫左右愚弄上下使人
主歡愛悦懌陰授以國而不知而公卿大夫庶司
百職莫不奔走歸命爭為之腹心於是内外盤結
而在盲之疾藥之不能達附咽之癭近而不可割
也今夫君子者未有不公而恕者也小人者未有
不私而刻者也昔蜀漢之興也葛蔣諸賢輻輳於
朝同心戮力以扶王室而李平魏延之徒雜處其
間雖寸功片能無弗錄也雖小過微瑕無弗容也
蓋君子存心仁厚必不肯以不肖待之即或彼縱
欲敗度君子亦不過擯斥之而已未嘗絶其自新
之路也而章惇之在宋也自知其負天下之怨而
諸賢之莫吾赦也於是假紹述之名思有以報復
之然斥其一而衆君子尚存猶未足以洩已之忿
欲盡其類而君子謹身寡過無隙可乘惟是國之
有黨最世主所大忌故須此說方可傾之而又恐
其黜而復用也於是編管窮裔置之死地而後安
雖然天下豈盡皆君子哉則亦豈盡皆小人哉使
朝廷之上股肱心膂之寄得二三君子以任之上
格君心下型百僚則小人者將為吾用之不暇又
何奸之萌乎其究也亦莫不勉為君子矣且夫小
人之才亦非不足用也特其心惴惴焉患其得復
患其失故一切惟上意是奉而不遑為國忠謀其
始本為固寵援引醜類表裏交煽而不覺養成禍
胎然則用舍之際人主其可不慎歟夫賢臣進者
治之表也邪臣進者亂之機也如使賢奸並立於
交戟之内而世可長治則古之聖王亦何為以天
下之大而不能容二三宵人哉雖知人則哲堯舜
其難聽言觀行孔子所戒有天下者誠能清心寡
慾兼聽並觀則邪正雖曰難辨而亦豈得而逃哉
苟持不斷之意處賢於欲親欲疎之間而處邪於
欲退欲不退之際則邪者常得以計勝而賢臣不
得闡其忠天下不可一日為理是故人主又貴有
以斷之
周易
天地交泰后以財成天地之道輔相天地之宜以左
右民
編修(臣)甄&KR0008;
朱子曰財成以制其過輔相以補其不及
(臣)謹按造化之與人事相為感通而斯民者生成
於天地教養於元后者也天地仁愛之心初無須
臾之偶息而時當其泰則陽氣方滋陽德方亨上
行下濟物生尤盛卦之所謂小往大來也顧開泰
者天地致泰者君臣君臣之間一心一德相與有
成而其權悉操於元后蓋元后父天母地而子萬
民故乘時以盡道而本道以宜時其精神所聚直
貫乎元會運世之全而紀綱法度又足相維於不
敝是泰之在天地者氣運尚有推遷而泰之在元
后者固百年如一日也竊就財成輔相之說而廣
其義焉蓋化之自然者曰道因其道而裁制之如
明四時定八方垂五教也道之當然者曰宜因其
宜而贊助之如四仲調而三農必辨疆里分而土
宜必協綱常立而訓誡必周也此財成輔相之大
經大法百王莫易者也而推其本詳其末人事多
端要不外元后之一心耳蓋從來聖帝明王學問
淵深篤恭不顯而旦明呼吸動與天地相流通至
其以心而行政也本乎覆載無私之量而運以精
明剛斷之德吏治何以澄清民風何以淳樸慶賞
刑威蠲除興作之事何以有利無弊有得無失莫
不以道體為權衡隨時宜而補救化其過不及之
偏而一歸於大中至正焉則四海九州莫非被德
之區而實無藏奸之藪由是善氣流行休徵恊應
天地太和而斯民受福於無窮矣漢儒董仲舒曰
為人君者正一心以正朝廷正朝廷以正百官正
百官以正萬民遠近四方無敢不出於正而無有
邪氣奸其間者是以陰陽和而風雨時羣生遂而
萬民殖此可見財成輔相之實而泰之所為吉亨
者誠非無故也且夫泰者漸積而趨於盛亦極盛
而戒其盈故泰之初爻幸賢類之同升泰之二爻
見中行之可尚而後則於平陂往復之理申言示
警焉人君體交泰之象深保泰之思進君子退小
人扶陽抑陰以健馭順則主德清明百為振舉自
足以贊化育參天地為生民立命為萬世垂休而
泰運長新矣
周易
天地交泰后以財成天地之道輔相天地之宜以左
右民
編修(臣)曹經
(臣)謹按善言治者莫不求其端於天天之道統於
一元而為氣之始天之運首於一春而為時之始
王者上奉天時下勤民事政教號令之施必始於
正月皆所以本天而正天下云爾審是而易泰卦
之象可取而釋也蓋天地交而陰陽和履端於始
而分至啟閉之候以遞而推焉寒暑往來之序以
漸而積焉月令云立春之日天子命布德和令行
慶施惠下及兆民是天道運於上而時序昭人事
興於下而聖化彰相應而至者也何以明其為財
成也后體天地交泰之道凡畸乎陰陽者限於時
數之偏而以政導之畸乎剛柔者阻於風土之異
而以禮平之朱子所謂制其過者此也蔡氏淵云
氣化流行分春夏秋冬之節地形廣邈分東西南
北之限而財成之義從可識矣至於輔相者繼財
成而有事者也朱子云輔相以補其不及程子云
使民用天時因地利輔助化育之功成其豐美之
利也如時運有溫肅當春而耕當秋而歛以及於
蓋藏卒歲之必謹地勢有高下燥者種黍濕者種
稻以暨於瓜樗葵棗之咸周此則聖人之輔相也
又曰以左右民者其道不外於財成輔相之大要
而實本於我后欽若敬授之深衷蓋天地以生物
為心聖人即以天地之心為心家為富之人為夀
之此治之布於大經大法者也兢業持之時幾勅
之此德之裕於不覩不聞者也天道行而萬物順
聖德修而萬民化其道不有同揆者乎由卦象而
推之乾陽也君道也坤陰也臣道也象獨言后而
略於臣者君為臣綱猶陽之可以統陰也聖人首
出於上奉若天道膏澤頻敷猶儆無逸下而公卿
大夫以及百執事當勵夙夜在公之勤敬君之事
即以代天之工共保乎豐亨豫大之治則載賡明
良者即占協乎泰交也而治法隆矣
周易
天地交泰后以財成天地之道輔相天地之宜以左
古民
檢討(臣)韓彦曾
蔡淵曰氣化流行儱侗相續聖人為之裁制以分
春夏秋冬之節地形廣邈經緯交錯聖人為之裁
制以分東西南北之限此財成天地之道也春生
秋肅此時運之自然高黍下稻亦地勢之所宜聖
人則輔相之使當春而耕當秋而歛高者種黍下
者種稻此輔相天地之宜也
(臣)謹按乾稱父坤稱母人君父天母地而子萬民
故詩云樂只君子民之父母書曰元后作民父母
凡以天地之化育不能無過不及之處賴聖人維
持補救於其間為之範圍不過曲成不遺參天地
而贊化育俾斯民相生相養於天地之中而實相
生相養於聖人一心之中蓋世運之方隆天地先
聖人而開其始治功之獨盛聖人後天地而成其
能是以為天地之宗子克勝父母斯民之任而有
餘也夫天地不外陰與陽而已一陽生而為復復
者天地之心而非天地之交一陰生而為姤姤者
天地之遇而非天地之交惟三陽下濟而天交乎
地三陰上行而地交乎天斯為天地之交而泰於
是乎啟矣泰者通也天地交而二氣通正月之卦
也此天氣下降地氣上騰天地和同草木萌動月
令所記所以屬之孟春也人君效天法地如立四
氣以分天時劃四方以定地利此財成之說也因
天之時而教之春耕夏耘因地之利而教之高黍
下稻此輔相之說也然天地之氣化有餘於彼即
不足於此帝王之經綸於彼損其有餘即於此益
其不足故有財成即統乎輔相而輔相即寓於財
成者如人才為天地所生而建官惟賢位事惟能
此即用人中之財成輔相也貨財亦天地所産而
取之有度用之有節此即理財中之財成輔相也
立教以造士而春秋禮樂冬夏詩書此即立教中
之財成輔相也明刑以弼教而宥過無大刑故無
小此即明刑中之財成輔相也至於積貯以備缺
乏而不使穀貴傷民穀賤傷農溝洫以正疆界而
務使旱則可蓄水則可洩何莫非一事而兼乎財
成輔相者哉故朱子云天人所為各自有分財成
輔相須是人做而又云財成者所以輔相也雖然
主泰之運者君也翼泰之運者臣也人君以天地
之心為心人臣即當以君之心為心蓋所謂泰者
乃地交於天而成其泰也此天地交而萬物通也
亦下交於上而成其泰也此上下交而其志同也
明良一德庶績咸熙唐虞三代之朝所以成泰交
之治也夫
周易
象曰天地交泰后以財成天地之道輔相天地之宜
以左右民
監察御史(臣)陸尹耀
王氏申子曰天地交而陰陽和萬物遂所以為泰
人君象之裁成其道輔相其宜此天地之間所以
無一物之不泰也
(臣)謹按兩間之氣運開之自天地而普之自大君
此三極並尊萬物所由以咸若也蓋隤確之神雖
以妙合而成化然所統不過元氣元形而已藉非
有統乎元功者調其有餘不足之數則出入亦不
靈定其無過不及之衡則施生亦未顯何由使羣
黎之稱機緘如奉律令而不違兆庶之被生成若
就鈞陶而莫爽乎故知一施一濟各無閡隔以基
此泰者兩大之心也或節或宣遞相經緯以宏此
泰者一人之責也裁成輔相誠斷斷乎其不可諉
矣特是天地之道皆天地之神所結天地之宜即
天地之氣所呈此亦何嘗不居其至不適於時者
苟泛焉執繼起之彌綸擬先機之發育意不精切
則恐涉於膚浮局不宏深則慮傷於淺率求其能
酌天地之量尤在善成天地之終所謂虛者實之
微者彰之因其自然之精理著為當然之實事而
已如氣機流行渾淪無迹后則為之紀以日月星
辰統以作訛成易而後春夏秋冬之節具山川墳
衍廣邈無端后則為之辨以疆理戎索制以井牧
師田而後東西南朔之限明此所謂裁成其道也
春生夏長秋斂冬藏為天之宜唯后因之爰以有
作成之要開塞之程而須臾旦晩皆得與大造符
其運高黍下稻燥瘠濕腴為地之宜唯后仍之爰
以有變易之方向背之法而尺寸毫釐均克為下
土訂其經此所謂輔相其宜也他如因時立政度
地居民制節謹度而使不過乎則宣幽出滯而俾
毋壅於機若大若小或緩或急有變有常時行時
止事非一端而總歸於乘權履位者之能凡以以
理運者理至而勢已無加以事伸者事在而責難
旁貸發蒙亨屯以登一世於諴和唯一人當究厥
圖耳凡此皆以為民也蓋民之智能雖足以通天
地而每詘於權民之手足雖可以應天地而或闇
於法唯裁成輔相立於無可增損之地斯蹙者可
舒塞者可通安食飲於不識不知沐光華於大順
大化而無一人之不若其天矣洵乎泰運之成非
后不為功然苟非中和之立極先有以懋其全能
終無由贊化育而參天地意者盡性至命尤凡為
元后者所宜亟求歟
周易
天地交泰后以財成天地之道輔相天地之宜以左
右民
監察御史(臣)劉永泰
朱子曰裁成是裁叚輔相是佐助
王申子曰天地交而陰陽和萬物遂所以為泰人
君象之裁成其道輔相其宜此天地之間所以無
一物之不泰也
(臣)謹按泰治之隆天地與聖人實共參焉然天地
之事俟諸聖人而遂謝其柄聖人之事善承天地
而莫辭其任故運際休嘉之會人知天地予聖人
以甚逸也而不知聖人則代天地以甚勞惟聖人
不敢存一自恃之心萌一圖安之念其於天地所
不能為與不及為者無不經緯之咸周而區畫之
悉當而奠三才以阜兆姓遂獨歸之亶聰作后之
一人蓋元后也者固天地所篤生焉以為斯民之
共主者也秉神明之資履君師之位具仰觀俯察
之能盡人官物曲之制天地有自然之道民不知
所以節之而見為過者后於是為之裁成焉天地
有當然之宜民不知所以用之而見為不及者后
於是為之輔相焉如春夏秋冬之分其序也南朔
東西之别其方也耕耘收穫之隨其候也黍稷稻
粱之因其性也舉凡所為厚民生利民用正民德
者皆使之截然有條秩然就理而天地之所欲致
於民民之所有求於天地者乃無幾微之餘憾矣
當是時宇宙著其光昌億兆游於熙皥仁風翔洽
太和洋溢人莫不曰泰治之隆何若斯之盛也而
抑知其裁成輔相以左右民者皆我后之功也哉
即以易書言之龍馬負圖不過自一至十之數耳
惟伏羲聖人畫陰陽之卦文周聖人繫彖爻之辭
然後民之觀變而玩占者志由此通業由此定靡
不推行以盡利而鼔舞以盡神斯亦贊化牖民之
大端也
周易
天地交泰后以財成天地之道輔相天地之宜以左
右民
監察御史(臣)史積琦
(臣)謹按一代之治運開於造化之相成而一世之
治功本乎帝王之經緯蓋聖人首出身當運會之
隆常有不敢自恃之心其於天地所不能為與不
及為者初無可謝之責固知統三才以立極非主
治者不為功也易於内乾外坤之卦而名之曰泰
斯時也天道下濟地道上行宇宙著太和之象堂
廉有一德之風羣賢類聚正道光昌多士彙征人
才蔚起民生其間可不謂和樂矣乎顧有天地即
有天地自然之化則為道有天地即有天地當然
之節則為宜此其功不在天地而在參贊化育作
民父母之元后也夫后非必有加於天地也人為
未起而清寧奠位天地未嘗求助於至人然天地
固不可以無后也氣化雖盛而經綸待興一人實
能為功於造物故其財成天地之道也定四時之
序經九野之分建五常之極執中以運而覆載不
慮其偏其輔相天地之宜也敬授以趨時辨方以
盡利鼓舞以成能調爕有權而生成不留其憾若
此者過有所制而各得其道不及有所益而適協
其宜以利民用則用無不周以厚民生則生無不
遂以正民德則德無不復后之所以左右斯民不
甚詳且遠乎要之天地何道民之所以為道即其
道天地何宜民之所以為宜即其宜惟天地萬物
父母相億兆之衆而作之君惟皇建其有極而崇
效卑法廣施生之益以及之民此其所以開泰于
一時而平成底績保泰於萬世而樂利蒙休也元
后之功顧不偉哉
周易
后以財成天地之道輔相天地之宜以左右民
編修(臣)陳顧㶌
(臣)謹按古今郅隆之治其端開自兩間其利受於
萬姓而其間參三才而立極者非聖人不為功蓋
天地為民而啟運會不得不歸其權於聖人聖人
為民而大勲猷又何敢諉其責於天地也是故泰
交之時絪縕者其氣感通者其神下濟而上行者
其道陽德方亨羣生畢達竊意天地於此既取物
類而化生之何難取斯民而經理之不知萬物化
醇之氣兩儀實因任乎自然節宣宰制之權二氣
亦有藉於參贊自非亶聰明而作元后者出焉又
惡能酌天地之中而立生民之命也乎蓋化育雖
昭不能為萬方詳其經畫崇卑雖定不能為億兆
遂其生成是道之有時而過宜之有時而不及者
亦天地所無如何也惟后則有以財成而輔相之
明天道於上使往來之不愆察地道於下使疆域
之有别參差不齊之數悉受王者之化裁而無所
或過焉奉天而欽若五行悉協於時奠地而平成
四海畢盡其利開闢未有之奇皆待聖人之補救
而無或不及焉若此者聖人豈徒騖乎調爕陰陽
而思乎參天兩地也哉亦以使斯民者上之識風
雨露雷之故下之辨剛柔燥濕之殊夏葛而冬裘
渴飲而飢食孝友睦婣以厚人倫休養生息以登
仁夀斯民所不能得之天地者有以遂其生天地
所不能及之斯民者有以冺其憾以左右民而已
矣然則造化之隆不可謂不由人事也人苐見聖
王御宇陰陽和會民物恬熙美利普於不言大化
成於有象以為民何幸而躬際太平之盛也庸詎
知其承天而育物者固有如是之範圍不過曲成
不遺者乎則洵乎功參兩大而澤被羣生端在乘
時出治之后哉
周易
后以財成天地之道輔相天地之宜以左右民
監察御史(臣)戴章甫
(臣)謹按兆民之衆天地能生之不能使之各愜其
分願而養欲給求遂默寄其權於代天理物之一
人然聖人之於民亦未嘗違乎造物之自然而所
以體元立制而使之適得其平者初不外乘天因
地與斯民共安於順則之常而薄海内外已共享
昇平之福焉泰之象辭有曰后以裁成天地之道
輔相天地之宜以左右民斯誠體天地之泰而協
之政治使人人各遂其生養歟今夫化機之相續
流行不息非有以節宣之而二氣何以均調廣輿
之交錯形勢各殊非有以區畫之而四方何以克
一則有待於裁成者如此而且東作西成氣候自
有一定高黍下稌燥濕不無異宜非有以經理之
而行生何以順布則有待於輔相者又如此王者
為之作訛成易以定分至為之辨方正位以一版
圖為之布令乘時以興歲功為之度土揆宜以順
物性由是五行布四時和六府修三事治所謂裁
成以制其過輔相以補其不及而教率輔翼以左
右民使人人共享其樂利則天地間寧猶有一物
之不泰乎蓋陰陽和而萬物遂氣化之所以舒也
法制備而民氣樂治功之所以懋也書陳洪範詩
咏豳風禮載王制月令其調燮者不一端經緯者
非一事敬天勤民撫辰凝績庶政惟和萬國咸寧
則自堯舜禹湯文武以來所以成泰運之隆不誠
有先後同揆者歟
周易
后以財成天地之道輔相天地之宜
編修(臣)王覺蓮
程子曰裁成謂體天地交泰之道而裁制成其施
為之方也輔相天地之宜天地通泰則萬物茂遂
人君體之而為法制使民用天時因地利輔助化
育之功成其豐美之利也
(臣)謹按自乾坤至履陽三十畫陰三十畫陰陽之
數相等然後為三陰三陽之泰時至於泰則上下
清明人物恬熙豈復有過與不及之患哉顧開一
時之泰而無過不及者天地也保萬世之泰而常
使之無過不及者聖人也則所以贊化育而參天
地者端有賴於亶聰明之元后矣何也天地有自
然之道有當然之宜所謂自然者天地雖秩然分
之而未始非渾然運之也所謂當然者天地雖有
其理而不必有其事也即如四時之循環無端四
方之廣遠無際非有以裁成之則陰陽不能定其
序剛柔不能定其位而天地之道或至於過萬事
各有所宜萬物各有所適非有以輔相之則寒燠
不能順其性燥濕不能順其情而天地之宜或至
於不及所以古之哲后崇效卑法俯察仰觀定春
夏秋冬之節而氣候不至參差而不齊辨東西南
北之區而疆域不至混同而無别也因天之時而
耕耘收穫順乎長養收藏之機乘地之利而黍稷
稻粱協乎墳壤泥塗之性也推之而君尊臣卑父
坐子立定秩叙之常經禮樂象陽刑罰象陰符舒
慘之妙用夏葛冬裘饑食渴飲因人性之當然服
牛乘馬網罟佃漁隨物性之宜然何一非元后之
裁成輔相為功於天地者乎信乎開泰者天地保
泰者聖人而凡有君天下之責者當盡裁成輔相
之功使天下後世無一物之不泰也
周易
輔相天地之宜
給事中(臣)倪國璉
程子曰天地通泰則萬物茂遂人君體之而為法
制使民用天時因地利輔助化育之功成其豐美
之利也
(臣)謹按此聖王贊天地之全功也蓋天地自然之
化為道而道中之當然者曰宜天地有其宜而不
能自適其宜則必有賴於王者之勷贊以補造化
之所不及此輔相之功聖人所不能已也輔相莫
大於用天時聖人明其陰陽寒暑之宜而東作西
成南訛朔易莫不本以欽若之心而行其敬授之
事由是生長收藏各順其序而允釐百工庶績咸
熙矣輔相莫大於因地利聖人察其高下燥濕之
宜而赤埴青黎塗泥白壤莫不辨其剛柔之性而
作其稼穡之甘由是黍稷稻粱各蕃其植而庶土
交正三壤咸則矣輔相又莫大於秩人倫聖人觀
其恩義序别信之宜而君臣父子夫婦昆弟朋友
既正五典而使之敦又用五禮而俾有常由是經
綸條貫各若其則而百姓無不親五品無不遜矣
是故輔則有匡勷之術相則有承弼之方天地無
心而成化聖人有心而無為所以燮理寅亮不憚
其勞經緯措置曲盡其道凡物或有憾於天地聖
人皆引以為己責而必使之咸有以遂其生皆有
以復其性而後已是故以父母天下為王道尤必
以萬物得所為極功而有天地必賴有聖人也雖
然元后亦豈於天地有所加哉所為輔之相之者
亦因其時與勢之所趨理應如是之補救隨時處
中通權達變是以泰運一開遂無一物之不泰而
且能使萬世之長保其泰也然則王者之輔相天
地信無愧於天之宗子而即與天地參矣故曰天
地設位聖人成能凡贊化育之事何莫非左右斯
民之事哉
周易
初九拔茅茹以其彙征吉
監察御史(臣)李㥳
朱子本義曰三陽在下相連而進拔茅連茹之象
征行之吉也
(臣)謹按國運之盛衰每視賢才以為進退以故若
舟楫若鹽梅若股肱若心膂昔人言之詳矣然而
生之有時聚之有機分之有其類致之有其端泰
之初九其尤言之著乎其曰拔茅茹以其彙征吉
(臣)即其言而思之其言賢而必附之於泰者何蓋
賢之生也不偶而其出也亦不苟上焉者固志存
乎道德次焉者亦意在於功名故度之已度之君
而更度之天人之會時勢之機安全雖未奏乎而
君民輯睦治平固已有其端災沴雖未除乎而上
下惕厲經綸可預期其效是固泰之機也出而從
之以致吾君以澤吾民以伸所學而酬夙志磻溪
之老望西岐而來歸莘野之夫待三聘而後起是
則賢之生因泰而致焉者此也其言泰而必首舉
夫賢者何蓋天下之亂必有所由生而其治也亦
必有所由始故有時方鼎盛君臣羣習為固然而
國無老成覘者已卜其將衰本實撥也亦有僻處
偏安内外日見其憂虞而朝多碩士識者逆知其
將盛道可久也夏有遺老而一旅可以復舊業周
有世臣而幼主可以致中興有腁胝之聖而昏墊
何慮其為災有思文之后而粒食自徵其率育是
則開泰之功因賢而成焉者此也其言賢之進用
而取譬於拔茅連茹者何蓋天下物各有其類一
小人用而衆小人從而附者神相契也一君子用
而衆君子從而進者功又相資也故四岳在位而
夔龍羆虎濟濟登庸矣周召分陜而疏附先後烝
烝丕進矣房杜秉鈞而鄭宋英衛無不稱之職守
矣韓范立朝而歐蔡尹余無不盡之材技矣蓋以
運際昌期則羣材之應運而生者衆而勢可有為
則善類之汲引而升者更切也詩曰藹藹王多吉
士維君子使媚于天子又曰思皇多士生此王國
其亦泰之初九拔茅連茹之意也夫雖然世不能
有泰而無否君子亦不能恒聚而無散其所以勤
延攬廣登進以培邦本承景命相與保泰於無窮
者易雖未言也而意義可思矣
周易
拔茅征吉志在外也
檢討(臣)周燾
楊萬里曰君子之志在天下不在一身故曰志在
外也
(臣)謹按泰之初九有拔茅茹之象其占為征吉孔
子懼後世之筮得此爻者或僅以征吉為榮禄之
階甚或以拔茅為朋比之助也故為之端其本於
志蓋志之所向不過義利公私之間其始為毫釐
之差其後有千里之隔人品之邪正功業之汚隆
未有不由乎此今夫朝廷用人非直曰富之貴之
已也曰吾為天下求賢賢人之用於世尤非靦焉
苟富貴已也曰吾為天下行道志在天下則一身
非所計而富貴不足以易其守志在一身則舍富
貴無他圖而天下之利病皆可漠焉視之夫人臣
而漠視天下雖有不世出之主居可以得為之會
而天下事其誰與共濟者然則所謂志在天下者
當若何朱子曰古之君子一日立乎其位則一日
業乎其官上不敢慢其君以為不足與言仁義下
不敢鄙其民以為不足以興教化屹然中立無一
毫私情之累而惟知其職之所當為羅從彦曰愛
君如愛父愛國如愛家愛民如愛子是皆善言古
大臣之志者也雖然不可以無本也孔子曰隠居
以求其志陸九淵講義亦曰君子喻於義小人喻
於利人之所喻由其所習所習由其所志志乎義
則所習在義斯喻於義矣志乎利則所習在利斯
喻於利矣誠能深思是身不可為小人之歸其於
利欲之習恒為痛心疾首專志乎義而日勉焉由
是而進於場屋其文必皆道其平日之學胸中之
藴而不詭於聖人由是而仕必皆供其職勤其事
心乎國心乎民而不為身計故學記曰凡學官先
事士先志然則志之所向尤存乎策名釋褐之先
誠非倉卒旦暮間可強自樹立者也
周易
九二包荒用馮河不遐遺朋亡得尚于中行象曰包
荒得尚于中行以光大也
監察御史(臣)王興吾
疏正義曰包荒用馮河者體健居中而用乎泰能
包含荒穢之物故云包荒也用馮河者无舟渡水
馮陵于河也不遐遺者遐遠也遺棄也用心宏大
无所疎遠遺棄于物朋亡者得中无偏所在皆納
无私于朋黨之事亡无也故曰朋亡也得尚于中
行者以九二所為如此得配六五之中也所以包
荒得配六五之中者以无私无偏存乎光大之道
也
(臣)謹按泰卦所言皆保泰之道而於初九則曰拔
茅征吉於九三則曰艱貞无咎蓋以陽剛為保泰
之本故於乾之三爻致其意焉而九二則又乾之
中爻也故其言保泰之道獨詳其曰包荒者言含
宏之量無所不包曰用馮河者馮河之事必始終
用力始克濟川蓋言保泰之道當用馮河之力也
曰不遐遺者即不忘遠也曰朋亡者即不泄邇也
曰得尚于中行者即建極用中也曰包荒得尚于
中行以光大者蓋惟光大故能得中而維不遐遺
朋亡乃能光大則不遐遺朋亡者又此爻之要也
而其義則有君道臣道焉蓋九二乾之中也故有
君道九二臣之位也故有臣道以君道言之人主
能以寬大之量切兢業之心不以薄海為遠而遺
之不以殿陛為近而忽之則建中表正而為保泰
之主以臣道言之人臣能以深謀遠慮為心而以
始終一節自勵立志存乎為國為民舉念要於無
私無黨則大公至正而為保泰之臣蓋禍患伏於
隠微而每生於所忽人主能不遐遺朋亡則自外
及内自大至小無一非精神之所貫注而何有隙
孽之萌人臣能不遐遺朋亡則不為目前苟且之
計而為國家久遠之謀不為偏私黨援所累而為
公爾忘私之事矣天下安有不久安長治者乎夫
保泰者人主之心而佐君以保泰者人臣之事聖
人以保泰之道著之於臣位之爻而象曰包荒得
尚于中行愈以見上以此求下以此應上下同心
君臣一德即彖所云上下交而其志同也蓋財成
輔相者保泰之事而不遐遺朋亡者保泰之道惟
其有不遐遺朋亡之心而後能行財成輔相之事
故(臣)以為泰卦所言保泰之道惟此爻最為深切
著明也
周易
九二包荒用馮河不遐遺朋亡得尚于中行
監察御史(臣)陶正靖
(臣)謹按包荒者仁之德用馮河者勇之德仁必兼
智故不遐遺有勇且義故朋亡此卦專言保泰之
事此爻以臣位言之而其說莫詳於程子伏惟
皇上撫泰寧之運當勞於求賢之時(臣)請就程子之說
條舉而核之程子曰九二以陽剛得中上應於五
五以柔順得中下應於二君德本剛而有取於柔
者非柔無以盡臣下之心也臣道宜柔而有取於
剛者非剛無以任天下之重也類於剛矣而不必
得中慮為申棖之慾也近於中矣而不本於剛又
慮為胡廣之中庸也若是而一以柔道御之是猶
以水濟水必無以成交泰之功伏惟
皇上紀元之初嘗舉韓愈感激媕阿之句以風厲羣臣
於今三年果已感激思奮乎抑蹈常襲故而未克
變也(臣)聞王者以仁育萬物必以義正萬民民之
貴於物也則知義之行當自貴者始義行於貴斯
仁溥於物矣所謂百官正而萬民莫敢不一於正
也不然則壅遏沮格之患可勝言哉程子曰人情
安肆則政舒緩而法度廢弛庶事無節治之之道
必有包含荒穢之量則其施為寬裕詳密弊革事
理而人安之又曰泰寧之世人情習於久安安於
守常惰於因循憚於更變非有馮河之勇不能有
為於斯時也凡程子所指二者之弊自三代以至
漢唐宋元明盛極而衰㒺不由此(臣)觀今日在廷
之意指蓋包含之意居多其見諸施為者則似乎
寬裕而實縱弛似乎詳密而無關體要至樂因循
而憚更變則尤為切中且如羣臣條奏下部議者
其說在可否之間行之固屬無益不行亦復無害
而一紙空文可以塞責則姑議行之以稱
皇上求言之心以示不拒人言之意其他則以為難行
而置之者有矣(臣)竊謂事當論是非不當論難易
苟是矣雖難而當行若其非也雖易而必不可行
昔之所謂難行者若暨&KR1904;之欲清流品於吳杜弼
之欲懲勲貴於魏以至唐之末造用師於太原邠
岐是蓋處分裂之朝與積弱之勢誠有所甚難方
今天下一家海内之勢固如身之使臂臂之使指
也而
皇上至仁之德又已洽乎民心必無驚駭物聽之慮何
嫌何疑而一切以難行報寢哉夫治病者必究其
本浚井者必達其源將欲革弊正俗不從其本源
治之而區區維挽於末流此朱子所謂架漏牽補
過時日者也為人臣而懼失物情莫肯任怨此便
文自營之計非程子所謂英烈之輔足以任天下
之重者也程子釋朋亡之義謂如禁奢侈則害於
近戚限田産則妨於貴家不能斷以大公而必行
是牽於朋比也龔煥曰九二大臣所以進退人才
者惟亡其朋類則能用天下之賢兩義相較則龔
說為優極而論之豈惟大臣如治文書者以律令
為可否而不牽於請屬則庶事無不釐矣司糾繩
者以義理為權衡而不奪於知交則宵小無所容
矣此則朋亡之極致雖屯可使泰也而豈有平陂
往復之慮哉朱子曰包荒非混而無别之謂故必
斷以行之明以周之公以處之然後用舍舉措無
不合乎中道蓋孟子所云為君盡君道為臣盡臣
道者似已不外乎此雖成康文景將有恧焉惟
皇上之仁明實克比隆前聖(臣)敢以責難之義效狂瞽
之說仰冀
垂神察納天下幸甚
周易
九三无平不陂无往不復艱貞无咎勿恤其孚于食
有福
編修(臣)蔡新
(臣)謹按天人治亂之機其微矣哉欲治而不亂者
天心之仁愛也不能有治而無亂者氣數之乘除
也懼其亂而保其治者人事之所以維氣數而體
天心也自盈虛消息言之則天心有時不能勝氣
數之權以制治保邦言之則人事亦有時而符天
心之凖謂數不可逃六月雲漢之詩何以光復舊
物謂時有可恃元狩天寳之治何以不克令終明
此意者於泰之三爻見之矣夫泰極盛之時也三
亦猶是陽長之候也聖人於否至四而後有喜祠
於泰當三而即多戒懼慮患之意深矣蓋天下之
亂也不於其亂而生於極治之時何也開創之始
國勢方興人心未固君若臣早夜孜孜無非為天
下謀治安為子孫措磐石其精神之所周貫天人
實繫賴之履泰以後上恬下嬉漸忘其舊君以聲
色逸豫為無害民生臣以持祿養交為安享太平
進諫者謂之沽直遠慮者謂之狂愚其上下之精
神謀畫莫不狃目前之安而圖一己之利夫圖一
己之利者未有不貽天下之害者也狃目前之安
者未有不來後日之悔者也則堂陛之玩愒其一
也開國之初簡節疎目網漏吞舟之魚而吏治烝
烝不恃法也承平以後巧偽漸滋則文網愈密以
繁文縟節為足以黼黻太平以科條律例為足以
釐剔奸蠧由是百里之命可寄而顆粒銖兩之出
入不敢專焉鈞衡之司可秉而是非輕重之權宜
不敢問焉使其君子無所恃以大設施之猷其小
人有所援以售奸詐之術行之既久人人但以簿
書期會為盡職而立法之初心設官之本意茫然
莫辨矣則政令之煩瑣其一也國以民為命民以
食為天當泰之時民物滋豐而民之游惰耗之俗
之侈靡耗之朝廷之徵斂愈密經費日增耗之古
者以庶而致富後世則以庶而愈貧古者論貧富
於民間後世則計贏絀於内府古者制國用量入
以為出後世籌度支則因出而經入由是雖有恤
民之令而民未見益徒有足國之計而用不加饒
則物力之匱竭其一也人才者國家之元氣撥亂
之世尚功致治之初尚文皆有經世之遠猷泰運
既開承平日久朝廷不聞讜論士大夫不言名節
拘牽文義以為學熟習圓通以為才卑順柔脆以
為德靡曼繁縟以為文俗以此為尚家以此為教
莫不漸染成風揣摩干進夫貴之所向賤之所趨
也幼之所學壯之所行也在朝無骨鯁之臣工則
草野之誦讀皆市心矣居鄉無廉隅之砥礪則仕
路之功名皆苟且矣是人才之委靡其一也風俗
者盛衰之本源當泰之初其室家婦子里黨閭巷
多有敦龐安集之思厥後生齒繁則家庭之詬誶
日起生計廹則里巷之任䘏漸衰商賈之豪奢逾
仕宦狙獪之險健欺善良朝廷敦寬大之政然法
行於愚戇而疎於奸民是長其桀驁之氣也吏治
博安靜之名而蠧胥之弊竇日啟雀角之案牘常
懸是釀其刁悍之習也則風俗之澆漓又其一也
此數者或由矯枉之過正或因時勢之遞遷皆人
事與氣數相因而至者也聖人知其然故於泰之
三爻即戒以无平不陂无往不復霜雖未冰月已
幾望誠甚懼乎其孚也然可謂之氣數人事而不
可謂之天心蓋天心之仁愛甚矣自古雖當衰亂
之運其君臣能恪謹天戒側身修行則天猶未有
不予之以治者况其為未雨之綢繆乎誠使為人
君者凛兢業之小心存無虞之儆戒念六月雲漢
之詩鑒元狩天寳之治廟堂之上恪恭震動百爾
臣工惟懷永圖㒺敢玩愒以迓天休然後崇簡易
敦大體重責成戒叢脞則政令不煩矣省浮費戒
屯膏修地利薄征税則財用不匱矣審好尚公賞
罰奬忠直黜浮靡則人才咸奮矣敦孝弟重農桑
嚴豪猾清獄訟則風俗還淳矣保大定功和衆豐
財有苞桑之固無復隍之憂豈不亦于食有福哉
而必自君心之無玩愒始則欲盡人事以體天心
而維氣數者誠不外艱貞之訓歟
御覽經史講義卷三
