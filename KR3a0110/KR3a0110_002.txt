協辦大學士戸部尚書兼署吏部尚書暫管翰林院掌院事務(臣)蔣溥等謹
奏(臣)等奉
旨纂輯
御覽經史講義告竣謹繕寫進
呈伏候
睿鑒(臣)等竊惟皇初之世學與政本無可分周秦以還
治與教始岐為二所以卿士敷陳恒詳官禮之體
要儒生訓詁惟究性命之精微雖有匡董最醇洛
閩極粹不負所學獨得其宗苐各成一家之言罕
克覩會歸之極欽惟我
皇上
躬上聖之姿
心下學之訓
維天不已體乾健以自強
如日方中煥離明而繼照
兢兢業業紹執中精一之心傳
蕩蕩巍巍綜成功文章之道統豈兹芻蕘之謭陋可
禆
山海之崇深祗以道重本圖士期實學令各抒其一得
寄好察於邇言爰
命翰詹科道分錄經史進呈披閱年多篇章日富載加
選輯以備覽觀(臣)等於詮次之下敬繹
敷言一十五條三千餘字究天人之奥昭若發蒙考治
忽之由較如畫一圖書竒耦悟徹羲爻雅頌典謨
神追孔思正誼明道嘉漢儒之言仁愼始圖終論
唐宗之納諫乃至誠明億逆之辨深契本源遂使
濓溪傳道之心上融洙泗凡此微言大義祇舉一
隅有能觸類引伸可該萬彙譬諸風雷鼓舞民遷
善而不知雲漢昭回物有生而共覩其或簡牘汗
漫辭旨繁蕪雖葑菲時有可收抑榛楛殊多未剪
而片長不棄奥義宏宣屢
賜對於青蒲或
寵題於丹扆斯即漢唐勵精之世無此交孚亦惟舜禹
樂善之誠若合符節遭逢極盛感激難名者矣(臣)
等志切賡颺才慚獻納憶昔年之論列未有嘉謨
幸今日之研摩重紆
帝眷詳加校勘審定去留解經務取夫謹嚴論史尤登
其簡要名臣之有奏議附史以傳性理暢於先儒
與經為翼錄一十二年所積為三十一卷之書仰
佐
觀文敢云資治登
綸音於卷首天不可階羅衆製以盈函星惟羣拱何意
尋章摘句得承
&KR0595;訓以同編庶幾遵路近光永頌
高深於莫贊(臣)等無任激切屏營之至謹具摺恭
進以
聞
刑部尚書協辦陜甘總督(臣)劉統勲
工部尚書兼管刑部尚書事務(臣)汪由敦
吏部右侍郎(臣)嵇璜
禮部左侍郎暫管掌院事務(臣)介福
原任刑部左侍郎(臣)錢陳羣
禮部右侍郎(臣)嵩夀
兵部左侍郎(臣)觀保
原任兵部左侍郎(臣)彭啟豐
内閣學士(臣)金德瑛
侍讀學士(臣)莊存與
編修(臣)錢汝誠
