欽定四庫全書
御定子史精華卷一百
人事部四
名譽
光名滿天下(管子四鄰賓客入者說出者譽丨丨丨丨丨)無翼而飛(管子丨丨丨丨)
(者聲也)訾讏(管子毁訾賢者之謂訾推譽不肖者之謂讏丨丨之人得用則人主之明蔽而毁譽之言)
(起)毁外毁内譽外譽内(晏子景公使晏子為東阿宰三年毁聞於國景公不悅召而免)
(之晏子對曰嬰知嬰之過矣請復治阿三年而譽必聞於國景公不忍復使治阿三年而譽聞於國景公悅召)
(而賞之景公問其故對曰昔者嬰之治阿也築蹊徑急門閭之政而淫民惡之舉儉力孝悌罰偷窳而惰民惡)
(之决獄不避貴強惡之左右所求法則予非法則否而左右惡之事貴人體不過禮而貴人惡之是以三邪丨)
(乎丨二䜛丨乎丨三年而毁聞乎君也今臣謹更之不築蹊徑而緩門閭之政而淫民悅不舉儉力孝悌不罰)
(偷窳而惰民悅决獄阿貴強而貴強悅左右所求言諾而左右悅事貴人體過禮而貴人悅是三邪丨乎丨二)
(䜛丨乎丨三年而譽聞於君也昔者嬰之所以當誅者宜賞今所以當賞者宜誅是故不敢受)名不徒
生譽不自長(墨子丨丨丨丨而丨丨丨丨功成名遂名譽不可虛假反之身者也)簡成巧
立(墨子名不可丨而丨也譽不可丨而丨也)光譽令問(墨子丨丨丨丨先人發之)名當則
生於實(鬼谷子循名而為實安而完名實相生反相為情故曰丨丨丨丨丨丨實生於理理生於名實)
(之德德生於和和生於當有主名)姦鼠(商子任譽丨之丨也)偏肥(列子口所丨丨晉國黜之)宿
名(莊子枯槁之士宿名)溢美溢惡(莊子夫兩喜必多丨丨之言兩怒必多丨丨之言凡溢之類妄)
(妄則其信之也莫莫則傳言者殃故法言曰傳其常情無傳其溢言則幾乎全)爼豆於賢人之
間(莊子今以畏壘之細民而竊竊焉欲丨丨予丨丨丨丨丨我其杓之人邪)杓人(見上)行異相
非道異相戾(鶡冠子口者所以抒心誠意也或不能俞受究曉揚其所謂或過其實故丨丨者丨)
(丨丨丨者丨丨)清之俞濁(荀子博而窮者訾也丨丨而丨丨者口也)功名著槃盂銘
篆著壺鑑(呂氏春秋夫欲定一世安黔首之命丨丨丨乎丨丨丨丨丨乎丨丨其勢不厭尊其實不)
(厭多)葉語(淮南子是以明照四海名施後世達略天地察分秋毫稱譽丨丨至今不休注葉世也稱譽世)
(傳相語至今不止)德名為幾(揚子或曰君子病没世而無名盍勢諸名卿可幾也曰君子丨丨丨)
(丨注光曰君子所冀者德成而名顯耳)餓顯(揚子或問柳下惠非朝隱者與曰君子謂之不恭古者高)
(丨丨下祿隱注餓顯謂夷齊餓於首陽之下民到於今稱之)修毫可以寄姓字(抱朴子夫)
(仕也者欲以為名邪則丨丨丨丨丨丨丨何假乎良史何須乎饞鼎哉)先形生影(抱朴子體曲者)
(忌繩墨之容夜裸者憎明燭之來是以高譽美行抑而不揚虛搆之謗丨丨丨丨)力則任鄙智
則樗里(史記樗里子傳秦人諺曰丨丨丨丨丨丨丨丨)名冠諸侯(史記信陵君傳太史公曰)
(吾過大梁之墟求問其所謂夷門夷門者城之東門也天下諸公子亦有喜士者矣然信陵君之接巖穴隱者)
(不恥下交有以也丨丨丨丨不虛耳高祖每過之而令民奉祠不絶也)名重太山(史記廉頗藺相)
(如列傳太史公曰知死必勇非死者難也處死者難方藺相如引璧睨柱及叱秦王左右勢不過誅然士或怯)
(懦而不敢發相如一奮其氣威信敵國退而讓頗丨丨丨丨其處智勇可謂兼之矣)兩人魏之名
士(史記張耳陳餘列傳秦滅魏數歲已聞此丨丨丨丨丨丨也購求有得張耳千金陳餘五百金)得黃
金百斤不如得季布一諾(史記季布傳楚人曹邱生辯士數招權顧金錢事貴人趙)
(同等與竇長君善季布聞之寄書諫竇長君曰吾聞曹邱生非長者勿與通及曹邱生歸欲得書詣季布竇長)
(君曰季將軍不說足下足下無往固請書遂行使人先發書季布果大怒待曹邱曹邱至即揖季布曰楚人諺)
(曰丨丨丨丨丨丨丨丨丨丨丨丨足下何以得此聲於梁楚間哉且僕楚人足下亦楚人也僕游揚足下之名)
(於天下顧不重邪何足下距僕之深也季布乃大悅引入畱數月為上客厚送之季布名所以益聞者曹邱揚)
(之也季布弟季心氣蓋關中遇人恭謹為任俠方數千里士皆爭為之死嘗殺人亡之吳從袁絲匿長事袁絲)
(弟畜灌夫籍福之徒嘗為中司馬中尉郅都不敢不加禮少年多時時竊籍其名以行當是時季心以勇布以)
(諾著聞關中)季心以勇布以諾著聞關中(見上)譽之不容口(史記)
(袁盎傳袁盎雖家居景帝時時使人問籌策梁王欲求為嗣袁盎進說其後語塞梁王以此怨盎曾使人刺盎)
(刺者至關中問袁盎諸君丨丨皆丨丨丨乃見袁盎曰臣受梁王金來刺君君長者不忍刺君然後刺君者十)
(餘曹備之)千里不齎糧(史記鄭莊傳使視決河請治行五日上曰吾聞鄭莊行丨丨丨丨丨請治)
(行者何也)圖畫麒麟閣(漢書蘇武傳上思股肱之美乃丨丨其人於丨丨丨法其形貌署其官爵)
(姓名惟霍光不名曰大司馬大將軍博陸侯姓霍氏次曰衞將軍富平侯張安世次曰車騎將軍龍頟侯韓增)
(次曰後將軍營平侯趙充國次曰丞相高平侯魏相次曰丞相博陽侯丙吉次曰御史大夫建平侯杜延年次)
(曰宗正陽城侯劉德次曰少府梁邱賀次曰太子太傅蕭望之次曰典屬國蘇武皆有功德知名當世是以表)
(而揚之明著中興輔佐列於方叔召虎仲山甫焉凡十一人皆有傳)小冠杜子夏(漢書杜欽傳欽)
(字子夏少好經書家富而目偏盲故不好為吏茂陵杜鄴與欽同姓字俱以材能稱京師故衣冠謂欽為盲杜)
(子夏以相别欽惡以疾見詆廼為小冠高廣財二寸由是京師更謂欽為丨丨丨丨丨而鄴為大冠杜子夏云)
楚兩龔(漢書兩龔傳兩龔皆楚人也勝字君賓舍字君倩二人相友並著名節故謂之丨丨丨)東
海蕭生(漢書蕭望之傳地節三年夏京師雨雹望之因是上疏願賜清閒之晏口陳災異之意宣帝自)
(在民間聞望之名曰此丨丨丨丨邪下少府宋畸問狀無有所諱)通明相(漢書翟方進傳方進知能)
(有餘兼通文法吏事以儒雅緣飭法律號為丨丨丨天子甚器重之)樓護為帥陳遵為雄
原涉為魁(漢書游俠傳序成帝時外家王氏賓客為盛而丨丨丨丨及王莽時諸公之間丨丨丨丨)
(閭里之俠丨丨丨丨)爭欲揖章(漢書游俠傳萭章為京兆尹門下督從至殿中侍中諸侯貴人丨丨)
(丨丨莫與京兆尹言者)子雲筆札君卿唇舌(漢書游俠傳樓護字君卿與谷永俱為五)
(侯上客長安號曰谷丨丨丨丨樓丨丨丨丨言其見信用也)後進冠(漢書游俠傳陳遵字孟公少孤)
(與張竦伯松俱為京兆吏竦博學通達以廉儉自守而遵放縱不拘操行雖異然相敦友哀帝之末俱著名字)
(為丨丨丨並入公府)名聲韁鎻(漢書叙傳今吾子已貫仁義之羈絆繫丨丨之丨丨注師古曰韁如)
(馬韁也)齊聲(漢書叙傳夷惠舛而丨丨注師古曰伯夷不義武王伐殷至於不食而死柳下惠三黜不)
(去戀父母之邦志執乖舛俱有令名)浮英華(漢書叙傳丨丨丨湛道德注師古曰英華謂名譽也)聲
盈塞於天淵(漢書叙傳若廼夷抗行於首陽惠降志於辱仕顏耽樂於簞瓢孔終篇於西狩丨丨)
(丨丨丨丨眞吾徒之師表也)白馬陳從事(後漢書李憲傳憲餘黨淳于臨等聚衆數千人屯灊)
(山攻殺安風令揚州牧歐陽歙遣兵不能尅帝議欲討之廬江人陳衆為從事白歙請得喻降臨於是乘單車)
(駕白馬往說而降之灊山人共生為立祠號丨丨丨丨丨云)劉公一信(後漢書齊武王縯傳平林)
(後部攻新野不能下新野宰登城言曰得司徒丨丨丨丨願先下及伯升兵至即開城門降)來君叔
天下信士(後漢書來歙傳論世稱丨丨丨丨丨丨丨夫專使乎二國之間豈厭詐謀哉而能獨以信)
(稱者良其誠心在乎使兩義俱安而已不私其功也)大樹將軍(後漢書馮異傳異為人謙退不伐行)
(與諸將相逢輙引車避道進止皆有表識軍中號為整齊每所止舍諸將並坐論功異常獨屏樹下軍中號曰)
(丨丨丨丨及破邯鄲乃更部分諸將各有配隸軍士皆言願屬大樹將軍光武以此多之)鉅下二卿
(後漢書馬嚴傳嚴少孤而好擊劍習騎射後迺白援從平原楊大伯講學專心墳典能通春秋左氏因覽百家)
(羣言遂交結英賢京師大人咸器異之仕郡督郵援常與計議委以家事弟敦字儒卿亦知名援卒後嚴乃與)
(敦俱歸安陵居鉅下三輔稱其義行號曰丨丨丨丨)名冠天下當受天下重賞(後漢)
(書卓茂傳光武初即位先訪求茂茂詣河陽謁見乃下詔曰前密令卓茂束身自修執節淳固誠能為人所不)
(能為夫丨丨丨丨丨丨丨丨丨丨故武王誅紂封比干之墓表商容之閭今以茂為太傅封褒德侯食邑二千)
(戶賜几杖車馬衣一襲絮五百斤)五經復興(後漢書魯丕傳元和元年徵再遷拜趙相門生就學)
(者常百餘人關東號之曰丨丨丨丨魯叔陵)伏不鬭(後漢書伏湛傳初自伏生已後世傳經學清靜)
(無競故東州號為丨丨丨云)厥德仁明(後漢書蔡茂傳郭賀字喬卿拜荆州刺史引見賞賜恩寵)
(隆異及到官有殊政百姓便之歌曰丨丨丨丨郭喬卿忠正朝廷上下平)白馬生且復諫(後漢)
(書張湛傳光武臨朝或有惰容湛輙陳諫其失常乘白馬帝每見湛輙言丨丨丨丨丨丨矣七年以病乞身拜)
(光祿大夫代王丹為太子太傅及郭后廢因稱疾不朝拜大中大夫居中東門候舍故時人號曰中東門君帝)
(數存問賞賜)中東門君(見上)以明德用(後漢書杜林傳光武聞林已還三輔乃徵拜侍)
(御史引見問以經書故舊及西州事甚悅之賜車馬衣被羣僚知林丨丨丨丨甚尊憚之京師士大夫咸推其)
(博洽)北單于使求見(後漢書承宮傳永平中徵詣公車駕臨辟雍詔宮拜博士遷左中郎將數)
(納忠言陳政論議切慤朝廷憚其節名播匈奴時丨丨丨遣丨丨得丨宮顯宗敇自整餙宮對曰臣狀醜不可)
(以示遠宜選有威容者帝乃以大鴻臚魏應代之)白衣尚書(後漢書鄭均傳明年帝東巡過任城)
(乃幸均舍勅賜尚書祿以終其身故時人號為丨丨丨丨)杜母(後漢書杜詩傳又修治陂池廣拓土田郡)
(内比室殷足時人方於召信臣故南陽為之語曰前有召父後有丨丨)張君為政樂不可
支(後漢書張堪傳拜漁陽太守捕擊姦猾賞罰必信吏民皆樂為用匈奴嘗以萬騎入漁陽堪率數千騎奔)
(擊大破之郡界以靜乃於狐奴開稻田八千餘頃勸民耕種以致殷富百姓歌曰桑無附枝麥穗兩岐丨丨丨)
(丨丨丨丨丨)鄭公鄉(後漢書鄭康成傳國相孔融深敬於康成屣履造門告高密縣為康成特立一)
(鄉曰昔齊置士鄉越有君子軍皆異賢之意也鄭君好學實懷明德昔太史公廷尉吳公謁者僕射鄧公皆漢)
(之名臣又南山四皓有園公夏黃公潛光隱耀世加其高皆悉稱公然則公者仁德之正號不必三事大夫也)
(今鄭君鄉宜曰丨丨丨昔東海于公僅有一節猶或戒鄉人侈其門閭矧廼鄭公之德而無四牡之路可廣開)
(門衢令容高車號為通德門)通德門(見上)車馬填街徒從無所止(後漢書張)
(楷傳楷字公超通嚴氏春秋古文尚書門徒常百人賓客慕之自父黨夙儒偕造門焉丨丨丨丨丨丨丨丨丨)
(黃門及貴戚之家皆起舍巷次以候過客往來之利楷疾其如此輙徙避之)公超市(後漢書張楷傳)
(司隸舉茂才除長陵令不至官隱居弘農山中學者隨之所居成市後華陰山南遂有丨丨丨)殿中無
雙丁孝公(後漢書丁鴻傳肅宗詔鴻與廣平王羡及諸儒樓望成封桓郁賈逵等論定五經同異於)
(北宮白虎觀使五官中郎將魏膺主承制問難侍中淳于恭奏上帝親稱制臨決鴻以才高論難最明諸儒稱)
(之帝數嗟美焉時人嘆曰丨丨丨丨丨丨丨)棄印綬追謁(後漢書趙咨傳拜東海相之官道經)
(滎陽令敦煌曹暠咨之故孝廉也迎路謁候咨不為畱暠送至亭次望塵不及謂主簿曰趙君名重今過界不)
(見必為天下笑即丨丨丨丨至東海丨咨畢辭歸家其為時人所貴若此)彊直自遂南陽朱
季(後漢書朱暉傳再遷臨淮太守暉好節槩有所拔用皆厲行士其諸報怨以義犯率皆為求其理多得生)
(濟其不義之囚即時僵仆吏人畏愛為之歌曰丨丨丨丨丨丨丨丨吏畏其威人懷其惠)天下第一
(後漢書胡廣傳長大隨輩入郡為散吏太守法雄之子眞從家來省其父眞頗知人會歲終應舉雄勅眞助其)
(求才雄因大會諸吏眞自於牖間密占察之乃指廣以白雄遂舉孝廉既到京師試以章奏安帝以廣為丨丨)
(丨丨)萬事不理問伯始天下中庸有胡公(後漢書胡廣傳性溫柔謹素常)
(遜言恭色達練事體明解朝章雖無謇直之風屢有補闕之益故京師諺曰丨丨丨丨丨丨丨丨丨丨丨丨丨)
(丨)比東海于公(後漢書郭躬傳父弘習小杜律太守寇恂以弘為決曹掾斷獄至三十年用法)
(平諸為弘所決者退無怨情郡内丨之丨丨丨丨)子國有顏子(後漢書黃憲傳世貧賤父為牛)
(醫潁川荀淑至愼陽遇憲於逆旅時年十四淑竦然異之揖與語移日不能去謂憲曰子吾之師表也既而前)
(至袁閎所未及勞問逆曰子國有顏子寧識之乎閎曰見吾叔度邪是時同郡戴良才高倨慠而見憲未嘗不)
(正容及歸罔然若有失也其母問曰汝復從牛醫兒來邪對曰良不見叔度不自以為不及既覩其人則瞻之)
(在前忽焉在後固難得而測矣)關西孔子(後漢書楊震傳震少好學受歐陽尚書於太常桓郁明經)
(博覽無不窮䆒諸儒為之語曰丨丨丨丨楊伯起)八俊(後漢書周舉傳時詔遣八使巡行風俗皆選素)
(有威名者乃拜舉為侍中與侍中杜喬守光祿大夫周栩前青州刺史馮羡尚書欒巴侍御史張綱兖州刺史)
(郭遵太尉長史劉班並守光祿大夫分行天下其刺史二千石有臧罪顯明者驛馬上之墨綬以下便輙收舉)
(其有清忠惠利為百姓所安宜表異者皆以狀上於是八使同時俱拜天下號曰丨丨按李膺荀昱杜密王暢)
(劉祐魏朗趙典朱㝢亦為八俊)徒見二千石不如一逢掖(後漢書王符傳後度遼將)
(軍皇甫規解官歸安定鄉人有以貨得雁門太守者亦去職還家書刺謁規規卧不迎既入而問卿在前郡食)
(雁美乎有頃又白王符在門規素聞符名乃驚遽而起衣不及帶屣履出迎援符手而還與同坐極歡時人為)
(之語曰丨丨丨丨丨丨丨丨丨丨言書生道義之為貴也)荀氏八龍慈明無雙(後漢書荀)
(爽傳幼而好學年十二能通春秋論語太尉杜喬見而稱之曰可為人師爽遂耽思經書慶弔不行徵命不應)
(潁川為之語曰丨丨丨丨丨丨丨丨)前有趙張三王後有邊延二君(後漢書延)
(篤傳徙京兆尹其政用寬仁憂恤民黎擢用長者與參政事郡中歡愛三輔咨嗟焉先是陳留邊鳳為京兆尹)
(亦有能名郡人為之語曰丨丨丨丨丨丨丨丨丨丨丨丨)三君(後漢書黨錮傳海内希風之流遂共相標)
(榜指天下名士為之稱號上曰丨丨次曰八俊次曰八顧次曰八及次曰八厨猶古之八元八凱也竇武劉淑)
(陳蕃為三君君者言一世之所宗也李膺荀昱杜密王暢劉祐魏朗趙典朱㝢為八俊俊者言人之英也郭林)
(宗宗慈巴肅夏馥范滂尹勲蔡衍羊陟為八顧顧者言能以德行引人者也張儉岑晊劉表陳翔孔昱范康檀)
(敷翟超為八及及者言其能導人追宗者也度尚張邈王考劉儒胡母班秦周蕃嚮王章為八厨厨者言能以)
(財救人者也)八顧八及八厨(見上)得御李君(後漢書李膺傳荀爽嘗就謁膺因為)
(其御既還喜曰今日乃丨丨丨丨矣其見慕如此)同舟而濟衆賓望為神仙(後漢)
(書郭泰傳始見河南尹李膺膺大竒之遂相友善於是名震京師後歸鄉里衣冠諸儒送至河上車數千兩林)
(宗惟與李膺丨丨丨丨丨丨丨之以丨丨丨焉)平輿淵有二龍(後漢書許劭傳兄虔亦知名汝)
(南人稱丨丨丨丨丨丨焉)蚊虻一過(後漢書孔融傳不知貶毁之於巳猶蚊虻之一過也注蚊虻之)
(暫過未以為害)漢陽趙元叔(後漢書趙壹傳光和元年舉郡上計到京師是時司徒袁逢受計計)
(吏數百人皆拜伏庭中莫敢仰視壹獨長揖而已逢望而異之令左右往讓之曰下郡計吏而揖三公何也對)
(曰昔酈食其長揖漢王今揖三公何遽怪哉逢則斂袵下堂執其手延置上坐因問西方事大悅顧謂坐中曰)
(此人丨丨丨丨丨也朝臣莫有過之者吾請為諸君分坐坐者皆屬觀)北郭先生(後漢書廖扶傳)
(常居先人冡側未曾入城市太守謁煥先為諸生從扶學後臨郡未到先遣吏修門人之禮又欲擢扶子弟固)
(不肯當時人因號為丨丨丨丨)蔣氏翁任氏童(魏志王昶傳註任嘏别傳曰嘏樂安博昌人世)
(為著姓夙智早成故鄉人為之語曰丨丨丨丨丨丨)高俊(蜀志龐統傳雅好人流經學思謀於時荆楚謂)
(之丨丨)四英(蜀志董允傳註華陽國志曰時蜀人以諸葛亮蔣琬費禕及允為四相一號丨丨也)德
行楊君(蜀志楊儀傳註楚國先賢傳云儀兄慮字威方少有德行為江南冠冕州郡禮召諸公辟請皆)
(不能屈年十七夭鄉人宗貴號曰丨丨丨丨)比肩(吳志吾粲傳孫河為縣長粲為小吏河深竒之後為)
(將軍得自選長吏表粲為曲阿丞遷為長史治有名迹雖起孤微與同郡陸遜卜靜等丨丨齊聲矣)名擅
北州(晉書歐陽建傳歐陽建字堅石世為冀方右族雅有理思才藻美贍丨丨丨丨時人為之語曰渤海)
(赫赫歐陽堅石)與山俱傳(晉書羊祜傳祜樂山水每風景必造峴山置酒言詠終日不倦嘗慨然嘆)
(息顧謂從事中郎鄒湛等曰自有宇宙便有此山由來賢逹勝士登此遠望如我與卿者多矣皆湮滅無聞使)
(人悲傷如百歲後有知魂魄猶應登此也湛曰公德冠四海道嗣前哲令聞令望必丨此丨丨丨至若湛軰乃)
(當如公言耳)杜武庫(晉書杜預傳預在内七年損益萬幾不可勝數朝野稱善號曰丨丨丨言其無)
(所不有也)好為後世名(晉書杜預傳預丨丨丨丨丨常言高岸為谷深谷為陵刻石為二碑紀其)
(勲績一沉萬山之下一立峴山之上曰焉知此後不為陵谷乎)後進領袖(晉書裴秀傳秀少好學有)
(風操能屬文叔父徽有盛名賓客甚衆秀年十歲有詣徽者出則過秀時人為之語曰丨丨丨丨有裴秀)言
談林藪(晉書裴頠傳樂廣嘗與頠清言欲以理服之而頠辭論豐博廣笑而不言時人謂頠為丨丨之)
(丨丨)金聲中朝玉振江表(晉書衞玠傳大將軍王敦鎮豫章長史謝鯤先雅重玠相見欣)
(然言論彌日敦謂鯤曰昔王輔嗣吐丨丨於丨丨此子復丨丨於丨丨微言之緒絶而復續不意永嘉之末復)
(聞正始之音何平叔若在當復絶倒)正始之音(見上)八達(晉書安平獻王孚傳安平獻王孚字)
(叔達宣帝次弟也初孚長兄朗字伯達宣帝字仲達孚弟馗字季達恂字顯逹進字惠逹通字雅達敏字幼達)
(俱知名故時號為丨丨焉)甚得宗室稱(晉書下邳獻王晃傳晃孝友貞廉謙虛下士丨丨丨丨之)
(丨)儁望(晉書扶風武王駿傳年五六歲能書疏諷誦經籍見者竒之及長清貞守道宗室之中最為丨)
(丨)言風流者王樂稱首(晉書樂廣傳廣與王衍俱宅心事外名重於時故天下丨丨丨)
(丨謂丨丨為丨丨焉)但聞劉功曹不聞杜府君(晉書劉毅傳僑居平陽太守杜恕請)
(為功曹沙汰郡吏百餘人三魏稱焉為之語曰丨丨丨丨丨丨丨丨丨丨)南鷂北鷹(晉書崔洪傳少)
(以清厲顯名為尚書左丞時人為之語曰叢生荆棘來自博陵在丨為丨在丨為丨)復品(晉書閻纘傳父)
(卒繼母不慈纘恭事彌謹而母疾之愈甚乃誣纘盗父時金寶訟於有司遂被清議十餘年纘無怨色孝謹不)
(怠母後意解更移中正乃得丨丨)斂錢為婚(晉書阮修傳修居貧年四十餘未有室王敦等丨丨)
(丨丨皆名士也時慕之者求入錢而不得)竹林七賢(晉書嵇康傳所與神交者惟陳留阮籍河内山)
(濤豫其流者河内向秀沛國劉伶籍兄子咸瑯琊王戎遂為竹林之游世所謂丨丨丨丨也)王氏有
子(晉書王接傳接幼喪父哀毁過禮鄉親皆嘆曰丨丨丨丨哉)雲間陸士龍日下荀
鳴鶴(晉書陸雲傳雲與荀隱素未相識嘗會華坐華曰今日相遇可勿為常談雲因抗手曰丨丨丨丨丨)
(隱曰丨丨丨丨丨鳴鶴隱字也按華張華)二陸三張(晉書張亢傳亢字季陽才藻不逮二昆亦有屬)
(綴又解音樂伎術時人謂載協亢陸機雲曰丨丨丨丨)稱為子貢(晉書羅憲傳師事譙周周門人)
(丨丨丨丨)敦煌五龍(晉書索靖傳靖少有逸羣之量與鄉人汜衷張甝索紒索永俱詣太學馳名海)
(内號稱丨丨丨丨)清士(晉書周馥傳馥有二子密矯密字泰元性虛簡時人稱為丨丨)洛中奕
奕慶孫越石(晉書劉輿傳輿字慶孫儁朗有才局與琨並尚書郭奕之甥名著當時京都為之語)
(曰丨丨丨丨丨丨丨丨)越府三才(晉書劉輿傳時稱丨丨有丨丨潘淊大才劉輿長才裴邈清才)
三俊(晉書顧榮傳弱冠仕吳為黃門侍郎太子輔義都尉吳平與陸機兄弟同入洛時人號為丨丨)五
儁(晉書薛兼傳少與同郡紀瞻廣陵閔鴻吳郡顧榮會稽賀循齊名號為丨丨)卞氏六龍元
仁無雙(晉書卞壺傳父粹以清辯鑒察稱兄弟六人並登宰府世稱丨丨丨丨丨丨丨丨元仁粹字也)
盛德絶倫郗嘉賓江東獨步王文度(晉書王坦之傳坦之字文度弱冠與)
(郗超俱有重名時人為之語曰丨丨丨丨丨丨丨丨丨丨丨丨丨丨嘉賓超小字也案世說作揚州獨步)洛
中三嘏(晉書劉惔傳祖宏字終嘏光祿勲宏兄粹字純嘏侍中宏弟潢字冲嘏吏部尚書並有名中朝)
(時人語曰丨丨雅雅有丨丨)京都三明(晉書諸葛恢傳於時潁川荀闓字道明陳留蔡謨字道明)
(與恢俱有名譽號曰中興三明人為之語曰丨丨丨丨各有名蔡氏儒雅荀葛清按恢字道明)深源不
起如蒼生何(晉書殷浩傳於時擬之管葛王濛謝尚猶伺其出處以卜江左興亡因相與省之知)
(浩有確然之志既返相謂曰丨丨丨丨當丨丨丨丨)會稽三康(晉書孔愉傳孔愉字敬康會稽山陰)
(人也與同郡張茂字偉康丁潭字世康齊名時人號曰丨丨丨丨)掩鼻斆洛生詠(晉書謝安)
(傳安本能為洛下書生詠有鼻疾故其音濁名流愛其詠而弗能及或手揜鼻以斆之)南北二元
(晉書謝元傳時吳興太守晉寧侯張元之亦以才學顯自吏部尚書與元同年之郡而元之名亞於元時人稱)
(為丨丨丨丨)封胡羯末(晉書謝萬傳子韶字穆度少有名時謝氏尤彦秀者稱丨丨丨丨封謂韶)
(胡謂朗羯謂元末謂川皆其小字也)王氏三少(晉書王羲之傳深為從伯敦導所器重時陳留阮裕)
(有重名為敦主簿敦嘗謂羲之曰汝是吾家佳子弟當不減阮主簿裕亦目羲之與王承王悅為丨丨丨丨)
彌天釋道安四海習鑿齒(晉書習鑿齒傳時有桑門釋道安峻辯有高才自北至荆)
(州與鑿齒初相見道安曰丨丨丨丨丨鑿齒曰丨丨丨丨丨時人以為佳對)號為異行(晉書庾衮)
(傳鄉黨薦之州郡交命察孝廉舉秀才清白異行皆不降志世遂丨之丨丨丨)庾賢(晉書庾衮傳攜其妻)
(子適林慮山事其新鄉如其故鄉言忠信行篤敬比及朞年而林慮之人歸之咸曰丨丨)蜀有二郎
(晉書杜軫傳累遷尚書郎時涪人李驤亦為尚書郎與軫齊名每有議論朝廷莫能踰之號丨丨丨丨)一
縣號聖君(晉書曹攄傳獄有死囚歲夕攄行獄愍之曰卿等不幸致此非所如何新歲人情所重豈)
(不欲暫見家邪衆囚皆涕泣曰若得暫歸死無恨也攄悉開獄出之尅日令還掾吏固爭咸謂不可攄曰此雖)
(小人義不見負自為諸君任之至日相率而還並無違者丨丨歎服丨曰丨丨)江東步兵(晉書張翰)
(傳翰有清才善屬文而縱任不拘時人號為丨丨丨丨)龍躍雲津鳳鳴朝陽(晉書褚陶)
(傳張華見之謂陸機曰君兄弟丨丨丨丨顧彦先丨丨丨丨謂東南之寶已盡不意復見褚生機曰公但未覩)
(不鳴不躍者耳華曰故知延門之德不孤川嶽之寶不匱矣)時擬王粲(晉書苻融載記融聰辯明)
(慧下筆成章至於談元論道雖道安無以出之耳聞則誦過目不忘丨人丨之丨丨)王太保家法
(宋書王弘傳弘明敏有思致既以名望所宗造次必存禮法凡動止施為及書翰儀體後人皆依倣之謂為丨)
(丨丨丨丨)此人高簡豈聞此軰論議(宋書王景文傳伯父智少簡貴有高名高祖甚)
(重之常云見王智使人思仲祖與劉穆之謀討劉毅而智在焉它日穆之白高祖曰伐國重事也公云何乃使)
(王智知高祖笑曰丨丨丨丨丨丨丨丨丨丨其見知如此)三素望(宋書阮萬齡傅萬齡少知名自通直)
(郎為孟昶建威長史時袁豹江夷相繼為昶司馬時人謂昶府有丨丨丨)張氏五龍(齊書張岱傳岱)
(少與兄太子中舍人寅新安太守鏡征北將軍永弟廣州刺史辨俱知名謂之丨丨丨丨)昇明四友
(齊書褚炫傳丨丨初炫以清尚與劉俁謝朏江斆入殿侍文義號為丨丨)入芙蓉池(齊書庾杲之傳)
(出為王儉衞軍長史時人呼儉府為丨丨丨丨按芙蓉池南史作蓮花池)風流不墜政在江
郎(齊書江斆傳少有美譽桂陽王休範臨州辟迎主簿不就尚孝武女臨汝公主拜駙馬都尉除著作郎太)
(子舍人丹陽丞時袁粲為尹見斆嘆曰丨丨丨丨丨丨丨丨數與宴賞畱連日夜)竹帛傳芳烈
鐘石紀清英(齊書何昌㝢傳昌㝢與司空褚淵書曰百年之壽同於朝露揮忽去留寧足道哉正)
(欲闔棺之日不隕令名丨丨丨丨丨丨丨丨丨丨是以昔賢甘心於死所者也)方軌叔茂追清
彥輔(齊書徐孝嗣傳出為吳興太守儉贈孝嗣四言詩曰丨丨丨丨丨丨丨丨柔亦不茹剛亦不吐時人)
(以比蔡子尼之行狀也按儉王儉)朝隱(齊書王秀之傳初秀之祖裕性貞正徐羨之傅亮當朝裕不與)
(來往及致仕隱吳興與子瓚之書曰吾欲使汝處不競之地瓚之歷官至五兵尚書未嘗詣一朝貴江湛謂何)
(偃曰王瓚之今便是丨丨及柳元景顏師伯令僕貴要瓚之竟不候之至秀之為尚書又不與令王儉欵接三)
(世不事權貴時人稱之)三世不事權貴(見上)兩賢同時未有前例(齊書)
(陸慧曉傳遷右長史時陳郡謝朏為左長史府公竟陵王子良謂王融曰我府二上佐求之前世誰可為比融)
(曰丨丨丨丨便是丨丨丨丨)劉繪貼宅別開一門(齊書劉繪傳永明末京邑人士盛為)
(文章談義皆凑竟陵王西邸繪為後進領袖機悟多能時張融周顒並有言工融音旨緩韻顒辭致綺捷繪之)
(言吐又頓挫有風氣時人為之語曰丨丨丨丨丨丨丨丨言在二家之中也按南史作時人為之語曰三人共)
(宅夾清漳張南周北劉中央言其處二人間與此意同語別)高平二超(齊書檀超傳超字悅祖高)
(平金鄉人也嗜酒好言詠舉止和靡自比晉郗超為丨丨丨丨謂人曰猶覺我為優也)孝江泌(齊書)
(江泌傳泌族人兖州治中泌黃門郎愈子也與泌同名世謂泌為丨丨丨以別之)號曰任君(梁書)
(任昉傳昉好交結奬進士友得其延譽者率多升擢故衣冠貴遊莫不爭與交好坐上賓客恒有數十時人慕)
(之丨丨丨丨言如漢之三君也)如漢三君(見上)充融卷稷(梁書張稷傳性疎率朗悟有才)
(略與族兄充融卷等俱知名時稱之曰丨丨丨丨是為四張)無對日下(梁書陸杲傳舅張融有高)
(名杲風韵舉動頗類於融時稱之曰丨丨丨丨惟舅與甥)加以清言殆將難及(梁書到洽)
(傳天監初沼溉俱蒙擢用洽尤見知賞從弟沆亦相與齊名高祖問待詔邱遲曰到洽何如沆溉遲對曰正清)
(過於沆文章不減溉丨丨丨丨丨丨丨丨)謝有覽舉王有養炬(梁書王筠傳清靜好學與)
(從兄泰齊名陳郡謝覽覽弟舉亦有重譽時人為之語曰丨丨丨丨丨丨丨丨炬是泰養即筠並小字也)東
南之秀(梁書王筠傳陸平原丨丨丨丨王文度獨步江東)所謂左把浮邱袖右
拍洪崖肩(梁書王筠傳累遷太子洗馬中舍人並掌東宫管記昭明太子愛文學士常與筠及劉孝)
(綽陸倕到洽殷芸等遊宴元圃太子獨執筠袖撫孝綽肩而言曰丨丨丨丨丨丨丨丨丨丨丨丨其見重如此)
東海三何子朗最多(梁書何思澄傳初思澄與宗人遜及子朗俱擅文名時人語曰丨丨)
(丨丨丨丨丨丨思澄聞之曰此言誤耳如其不然故當歸遜思澄意謂宜在己也子朗字世明早有才思工清)
(言周捨每與共談服其精理嘗為敗家賦擬莊周馬棰其文甚工世人語曰人中爽爽何子朗)人中爽
爽(見上)二協(梁書顏協傳釋褐湘東王國常侍又兼府記室世祖出鎮荆州轉正記室時吳郡顧協亦)
(在藩邸與協同名才學相亞府中稱為丨丨)二傅沈劉不如一邱(梁書邱仲孚傳遷山)
(陰令居職甚有聲稱百姓為之謠曰丨丨丨丨丨丨丨丨前世傅琰父子沈憲劉元明相繼宰山陰並有政績)
(言仲孚皆過之也)但指寄便不欺(陳書虞寄傳及謝病私庭每諸王為州將下車必造門致)
(禮命釋鞭板以几杖侍坐常出遊近寺閭里傳相告語老幼羅列望拜道左或言誓為約者丨丨丨丨丨丨)
清虛學尚種有其風(陳書張種傳種少恬靜居處雅正不妄交遊傍無造請時人為之語)
(曰宋稱敷演梁則卷充丨丨丨丨丨丨丨丨)士大夫重汝南周弘正(陳書周弘正傳)
(元帝嘗著金樓子曰余於諸僧重招提琰法師隱士重華陽陶貞白丨丨丨丨丨丨丨丨丨其於義理清轉無)
(窮亦一時之名士也)東府二絶(陳書顧野王傳宣城王為揚州刺史野王及瑯琊王褒並為賓客王)
(甚愛其才野王又善丹青王於丨丨起齋乃令野王畫古賢命王褒書贊時人稱為丨丨)蘭臺聚(南史)
(到溉傳父坦齊中書郎溉少孤貧與兄沼弟洽俱知名起家王國左常侍樂安任昉大相賞好坦提㩦溉洽二)
(人廣為聲價所生母魏本寒家悉越中之資為二兒推奉昉梁天監初昉出守義興邀漑洽之郡為山澤之遊)
(昉還為御史中丞後進皆宗之時有彭城劉孝綽劉苞劉孺吳郡陸倕張率陳郡殷芸沛國劉顯及溉洽車軌)
(日至號曰丨丨丨陸倕贈昉詩云和風雜美氣下有眞人遊壯矣荀文若賢哉陳太邱今則蘭臺聚萬古信為)
(儔任君本達識張子復清修既有絶塵到復見黃中劉時謂昉為任君比漢之三君)天下五絶皆
出錢唐(南史張融傳宋文帝云丨丨有丨丨而丨丨丨丨謂杜道鞠彈棋范悅詩褚欣遠模書褚胤圍)
(棋徐道度療疾也)江右潘陸江左顏謝(南史顏延之傳延之與陳郡謝靈運俱以辭采)
(齊名而遲速懸絶文帝嘗各勅擬樂府北上篇延之受詔便成靈運久之乃就嘗問鮑照已與靈運優劣照曰)
(謝五言如初發芙蓉自然可愛君詩若鋪錦列繡亦雕繪滿眼延之每薄湯惠休詩謂人曰惠休制作委巷中)
(歌謠耳方當誤後事是時議者以延之靈運自潘岳陸機之後文士莫及丨丨稱丨丨丨丨稱丨丨焉)第
一官當用第一人(南史劉孝綽傳遷秘書丞武帝謂舍人周捨云丨丨丨丨知丨丨丨丨故)
(以孝綽居此職)百六公(南史張綰傳少與兄纘齊名湘東王繹嘗策之百事綰對闕其六號曰丨丨丨)
任筆沈詩(南史任昉傳以文才見知時人云丨丨丨丨昉聞甚以為病按沈沈約)傅聖(南史)
(傅琰傳琰美姿儀仕宋為武康令遷山陰令並著能名二縣皆謂之丨丨)一臺二絶(南史伏曼容傳)
(為尚書外兵郎嘗與袁粲罷朝相會言元理時論以為丨丨丨丨)發越(南史顧越傳越幼明慧有口辯)
(勵精學業不捨晝夜弱冠游學都下通儒碩學必造門質疑討論無倦至於微言元旨九章七曜音律圖緯咸)
(盡其精微時太子詹事周捨以儒學見重名知人一見越便相嘆異命與兄子弘正弘直游厚為之談由是聲)
(譽日重時又有會稽賀文發學兼經史與越名相埒故都下謂之丨丨焉)三王楚琳琅未若
濟南備圓方(魏書宗室彧傳彧少有才學時譽甚美侍中崔光見彧退而謂人曰黑頭三公當此)
(人也少與從兄安豐王延明中山王熙並以宗室博古文學齊名時人莫能定其優劣尚書郎范陽盧道將謂)
(吏部清河崔休曰三人才學雖無優劣然安豐少於造次中山皂白太多未若濟南風流沈雅時人為之語曰)
(丨丨丨丨丨丨丨丨丨丨丨丨)三哲(魏書王遵業傳遵業有譽當時與中書令陳郡袁翻尚書瑯琊王誦)
(並領黃門郎號曰丨丨)袁諮議(魏書袁式傳與司徒崔浩一面便盡國士之交是時朝儀典章悉出)
(於浩浩以式博於古事每所草創恒顧訪之性長者雖羈旅飄泊而清貧守度不失士節時人甚敬重之皆呼)
(曰丨丨丨)擢穎閭閻聞名象魏(魏書高允傳崔宋二賢誕性英偉丨丨丨丨丨丨丨丨謇)
(謇儀形邈邈風氣達而不矜素而能賁)二高(魏書高閭傳閭好為文章軍國書檄詔令碑頌銘贊百有)
(餘篇集為三十卷其文亦高允之流後稱丨丨為當時所服)三徽(魏書張烈傳烈少孤貧涉獵經史有)
(氣槩時青州有崔徽伯房徽叔與烈並有令名時人號曰丨丨)京師楚楚袁與祖洛中
翩翩祖與袁(魏書祖瑩傳瑩與陳郡袁飜齊名秀出時人為之語曰丨丨丨丨丨丨丨丨丨丨丨)
(丨丨丨)去聲然後聲可立(魏書常景傳惑者見居高可以持勢欲乘高以據榮見直道可)
(以修己欲專道以邀聲夫丨丨丨丨丨丨丨豈矜道之所宣慮危然後安可固豈假道之所全)今日之
讌倂為崔贍父子(北齊書崔贍傳顯祖命贍兼相府司馬使鄴魏孝靜帝以人日登雲龍門)
(其父悛侍宴又勑贍令近御坐亦有應詔詩問邢邵等曰此詩何如其父咸云悛博雅弘麗贍氣調清新並詩)
(人之冠讌罷共嗟賞之咸云丨丨丨丨丨丨丨丨丨丨)能賦詩裴讓之(北齊書裴讓之傳天)
(平中舉秀才對策高第累遷屯田主客郎中省中語曰丨丨丨丨丨丨)諏勝於讓和不如
亮(北齊書裴諏之傳讓之諏之及皇甫和弟亮並知名於洛下時人語曰丨丨丨丨丨丨丨丨)大邢
小魏(北齊書魏收傳初河間邢子才及季景與收並以文章顯世稱丨丨丨丨言尤俊也收少子才十歲)
(子才每曰佛助寮人之偉後收稍與子才爭名文宣貶子才曰爾才不及魏收收益得志自序云先稱溫邢後)
(曰邢魏然收内陋邢心不許也)寺中二絶(北齊書宋世軌傳時大理正蘇珍之亦以平幹知名寺中)
(為之語曰决定嫌疑蘇珍之視表見裡宋世軌時人以為丨丨丨丨)日下粲爛(周書裴寬傳寬弟漢)
(字仲賈操尚弘雅聰敏好學嘗見人作百字詩一覽便誦魏孝武初解褐員外散騎侍郎大統五年除大丞相)
(府士曹行參軍補墨曹參軍漢善尺牘尤便簿領理識明贍决斷如流相府為之語曰丨丨丨丨有裴漢)獨
立君(周書裴俠傳裴公貞惠為世規矩俠嘗與諸牧守俱謁太祖太祖命俠別立謂諸牧守曰裴俠清愼)
(奉公為天下之最今衆中有如俠者可與之俱立衆皆默然無敢應者太祖乃厚賜俠朝野嘆服號為丨丨丨)
六俊(周書唐瑾傳轉吏部尚書銓綜衡流雅有人倫之鑒以父憂去職尋起令視事時六尚書皆一時之)
(秀周文自謂得人號為丨丨然瑾尤見器重)黃驄年少(周書裴果傳永安末盜賊蜂起果從軍征)
(討乘黃驄馬衣青袍每先登陷陣時人號為丨丨丨丨)北府裴諏南省柳虯(周書柳蚪)
(傳馮翊王元季海領軍獨孤信鎮洛陽於時舊京荒廢人物罕極惟有蚪在陽城裴諏在潁川信等乃俱徵之)
(以蚪為行臺郎中諏為都督府屬並掌文翰時人為之語曰丨丨丨丨丨丨丨丨)八米盧郎(隋書)
(盧思道傳文宣帝崩當朝文士各作挽歌十首擇其善者而用之魏收陽休之祖孝徵等不過得三首唯思道)
(獨得八首故時人稱為丨丨丨丨)智無窮清鄉公上下正樊安定(隋書樊叔)
(略傳遷相州刺史政為當時第一上降璽書褒美之賜物三百叚粟五百石班示天下百姓為之語曰丨丨丨)
(丨丨丨丨丨丨丨丨丨)白楊何妥青楊蕭眘(隋書何妥傳時蘭陵蕭眘亦有雋才住青)
(楊巷妥住白楊頭時人為之語曰世有兩雋丨丨丨丨丨丨丨丨其見美如此)裴曾子(北史裴延儁傳)
(叔卿博涉有孝行時人號曰丨丨丨按叔卿延儁姪孫)陳畱八俊(舊唐書格輔元傳伯父德仁隋)
(剡縣丞與同郡人齊王文學王孝逸文林郎繁師元羅川郡戶曹靖君亮司隸從事鄭祖咸宣城縣長鄭師善)
(王世充中書舍人李行簡處士盧協等八人以辭學擅名當時號為丨丨丨丨按名譽類人殊則事異故雖漢)
(有八俊此亦並收餘倣此)五絶(舊唐書虞世南傳太宗嘗稱世南有丨丨一曰德行二曰忠直三曰博學)
(四曰文辭五曰書翰)長離鸑鷟鵷雛(舊唐書薛元敬傳元敬隋選部侍郎邁子也有文學少與)
(收及收族兄德音齊名時人謂之河東三鳳收為丨丨德音為丨丨元敬以年最小為丨丨)紀越(舊唐)
(書紀王愼傳愼少好學長於文史皇族中與越王貞齊名時人號為丨丨)裴李(舊唐書裴行儉傳為吏部)
(侍郎與李敬元為貳同時典選十餘年甚有能名時人稱為丨丨)劉孟高郭(舊唐書劉褘之傳褘)
(之少與孟利貞高智周郭正一俱以文藻知名時人號為丨丨丨丨)陸氏兄弟荀陳無以
加(舊唐書陸元方傳僧一行少時嘗與象先昆弟相善嘗謂人曰丨丨丨丨皆有才行古之丨丨丨丨丨也)
(其為當時所稱如此)蘇李(舊唐書蘇味道傳少與鄉人李嶠俱以文辭知名時人謂之丨丨)河中
三絶(舊唐書徐彥伯傳時司戸韋暠善判事司士李亘工於翰札而彥伯以文辭雅美時人謂之丨丨丨)
(丨)不畏侯卿杖惟畏尹卿筆(舊唐書尹思貞傳以忤張昌宗被搆出為定州刺史)
(轉晉州刺史尋復入為司府少卿時卿侯知一亦厲威嚴吏人為之語曰丨丨丨丨丨丨丨丨丨丨其為人所)
(伏若此)戸部二妙(舊唐書韋虛心傳虛心父維少習儒業博涉文史舉進士自大理丞累至戸部)
(郎中善於剖判時員外郎宋之問工於詩時人以為丨丨有丨丨)方之漢世班氏(舊唐書徐)
(堅傳堅長姑為太宗充容次姑為高宗婕妤並有文藻堅父子以詞學著聞議者丨丨丨丨丨丨)小楊
山人(舊唐書楊炎傳炎美鬚眉風骨峻峙文藻雄麗汧隴之間號為丨丨丨丨)門第人物文
章時稱三絶(舊唐書李揆傳肅宗嘗謂揆曰卿丨丨丨丨丨丨皆當代所推故丨人丨為丨丨)
御史雨(舊唐書顏眞卿傳五原有冤獄久不決眞卿至立辨之天方旱獄決乃雨郡人呼之為丨丨丨)
四䕫(舊唐書崔造傳少涉學永泰中與韓會盧東美張正則為友皆僑居上元好談經濟之略嘗以王佐)
(自許時人號為丨丨)青錢學士(舊唐書張薦傳祖鷟凡應八舉皆登甲科再授長安尉遷鴻臚丞凡)
(四參選判策為銓府之最員外郎員半千謂人曰張子之文如青錢萬簡選中未聞退時時流重之目為丨丨)
(丨丨)大歴十才子(舊唐書李虞仲傳工詩大歴中與韓翃錢起盧綸等文詠唱和馳名都下號丨)
(丨丨丨丨時郭尚父少子曖尚代宗女昇平公主賢明有才思尤喜詩人而端等十人多在曖之門下每宴集)
(賦詩公主坐視簾中詩之美者賞百縑曖因拜官會十子曰詩先成者賞時端先獻警句云薰香荀令偏憐小)
(傅粉何郎不解愁主即以百縑賞之錢起曰李校書誠有才此篇宿構也願賦一韻正之請即起姓為韻端即)
(襞牋而獻曰方塘似鏡草芊芊初月如鈎未上弦新開金埒教調馬舊賜銅山許鑄錢曖曰此愈工也起等始)
(服)元才子(舊唐書元稹傳穆宗皇帝在東宮有妃嬪左右嘗誦稹歌詩以為樂曲者知稹所為嘗稱)
(其善宮中呼為丨丨丨)比之漢朝二馮君(舊唐書馮宿傳宿弟定字介夫儀貎壯偉與宿)
(俱有文學而定過之貞元中皆舉進士時人丨丨丨丨丨丨丨)釘座梨(舊唐書崔澹傳澹子遠文才清)
(麗風神峻整人皆慕其為人當時目為丨丨丨言席上之珍也)柳篋子(舊唐書柳璨傳璨遷左拾遺公)
(卿朝野托為牋奏時譽日洽以其博奥目為丨丨丨)沈宋(舊唐書沈佺期傳佺期善屬文尤長七言之作)
(與宋之問齊名時人稱為丨丨)衣冠望風尋訪門巷(舊唐書李邕傳邕素負美名頻被貶)
(斥皆以邕能文養士賈生信陵之流執事忌勝剝落在外人間素有聲稱後進不識京洛阡陌聚觀以為古人)
(或將眉目有異丨丨丨丨丨丨丨丨又中使臨問索其新文復為人陰中竟不得進)新羅國人願
得為師(舊唐書蕭穎士傳是時外夷亦知穎士之名丨丨使入朝言丨丨丨丨蕭夫子丨丨其名動華)
(夷如此)北京三傑(舊唐書富嘉謨傳嘉謨與少微在晉陽魏郡谷倚為太原主簿皆以文詞著名)
(時人謂之丨丨丨丨)天上謫仙人(舊唐書李白傳浪迹江湖終日沉飲時侍御史崔宗之謫官金)
(陵與白詩酒唱和嘗月夜乘舟自采石達金陵白衣宫錦袍於舟中顧瞻笑傲旁若無人初賀知章見白賞之)
(曰此丨丨丨丨丨也)有宰相望(唐書宗室暠傳暠美風儀以莊重稱當時丨丨丨丨)更名千
里(唐書鬱林王恪傳子仁歷岳州別駕爵郡公嘗使江左州人遺以金拒不内武后遣使者勞曰兒吾家千)
(里駒丨丨丨丨)清以奉國名定不虛(唐書屈突通傳從平薛仁杲時賊珍用山積諸將爭)
(得之通獨無所取帝聞曰丨丨丨丨丨丨丨丨特賚金銀六百兩綵千叚)可語孫吳(唐書李靖傳其)
(舅韓擒虎每與論兵輙嘆曰丨與丨丨丨者非斯人尚誰哉仕隋為殿内直長吏部尚書牛弘見之曰王佐才)
(也左僕射楊素拊其牀謂曰卿終當坐此)小杜公(唐書杜審權傳與杜悰俱位將相悰先進故世謂審)
(權為丨丨丨)古名臣何以加(唐書魏徵傳它日宴羣臣帝曰貞觀以前從我定天下間關草)
(昧元齡功也貞觀之後納忠諫正朕違為國家長利徵而已雖丨丨丨亦丨丨丨親解佩刀以賜二人)此
笏乃今甘棠(唐書魏謩傳帝問卿家書詔頗有存者乎謩對惟故笏在詔令上送鄭覃曰在人不)
(在笏帝曰覃不識朕意丨丨丨丨丨丨)方漢石慶(唐書楊恭仁傳恭仁性冲厚以禮自閑衛未嘗)
(與物忤時人丨丨丨丨既貴不以勢尚人故譽望益重)可軰蘇武張騫(唐書鄭元璹傳劉武)
(周將宋金剛與突厥處羅可汗掎角寇汾晉詔元璹諭罷可汗兵不聽乃進為武周援會暴疾其下意元璹置)
(毒囚之處羅死頡利立畱帳中數年帝既許可汗婚元璹始得還帝勞曰卿不辱於虜丨丨丨丨丨丨矣)良
二千石(唐書蔣儼傳劉祥道以巡察使到部表最狀擢會州刺史再遷殿中少監數陳時政病利高宗)
(輙優納進蒲州刺史戶口充夥訴犴積年不平前刺史踵以罪去儼至發隱禁奸號丨丨丨丨)兩絶(唐書)
(張知謇傳知謇歷十一州刺史所蒞有威嚴武后降璽書存問萬歲通天中自德州刺史入計后奇其貌詔工)
(圖之稱其兄弟容而才謂之丨丨又門皆列戟白雀巢其庭后數寵賜)當代名臣人倫準
的(唐書虞世南傳帝手詔魏王泰曰世南於我猶一體拾遺補闕無日忘之蓋丨丨丨丨丨丨丨丨今其云)
(亡石渠東觀中無復人矣)十八學士登瀛洲(唐書禇亮傳初武德四年太宗為天策上將軍)
(寇亂稍平乃鄉儒宫城西作文學館收聘賢才於是下教並以本官為學士凡分三番逓宿於閤下悉給珍膳)
(每暇日訪以政事討論墳籍權略前載無常禮之間命閻立本圖像使亮為之贊題名字爵里號丨丨丨丨藏)
(之書府以章禮賢之重方是時在選中者天下所慕向謂之丨丨丨)鳳鳴朝陽(唐書韓瑗傳自瑗與)
(遂良相繼死内外以言為諱將二十年帝造奉天宫御史李善感始上疏極言時人喜之謂為丨丨丨丨)三
王(唐書王方翼傳方翼善書與魏叔琬齊名子珣字伯玉與兄璵弟瑨以文學稱時號丨丨)洛有前
賈後張敵京兆三王(唐書張仁愿傳神龍中進左屯衞大將軍兼檢校洛州長史會穀貴)
(多盜仁愿一切捕殺胔積府門畿甸震懾無敢犯先是賈敦頤嘗為長史有政績時人為之語曰丨丨丨丨丨)
(丨丨丨丨丨丨)北門學士(唐書劉禕之傳褘之少與孟利貞高智周郭正一俱以文辭稱號劉孟高)
(郭並直昭文館俄遷右史弘文館直學士上元中與元萬頃等偕召入禁中論次新書凡千餘篇高宗又密與)
(參決時政以分宰相權時謂丨丨丨丨)蘇賈(唐書賈曾傳與蘇晉同掌制誥皆以文辭稱時號丨丨)
健吏(唐書崔日用傳日用從父兄日知字子駿少孤貧力學以明經進至兵部員外郎與張說同為魏元)
(忠朔方判官以丨丨稱)名不虛謂(唐書魏元忠傳元忠始名眞宰以諸生見高宗高宗慰遣不知)
(謝即出儀舉自安帝目送謂薛元超曰是子未習朝廷儀然丨丨丨丨眞宰相也)員推韋狀(唐書)
(韋陟傳徙河南採訪使以判官員錫善訊覆支使韋元甫工書奏時號丨丨丨丨陟皆倚任之)令君四
俊苖呂崔員(唐書張嘉貞傳所薦中書舍人苖延嗣呂太一考功員外郎員嘉靜殿中侍御史崔)
(訓皆位清要日與議政事故當時語曰丨丨丨丨丨丨丨丨)解事舍人(唐書齊澣傳開元初姚崇)
(復相用為給事中中書舍人論駮及詔誥皆援準古誼朝廷大政必咨之時號丨丨丨丨)前有裴馬
後有盧李(唐書盧從愿傳初高宗時吏部號稱職者裴行儉馬載及是從愿與李朝隱為有名故號)
(丨丨丨丨丨丨丨丨)霹靂手(唐書裴漼傳父琰之永徽中為同州司戶參軍年甚少不主曹務刺史李)
(崇義内輕之鐫諭曰同三輔吏事繁子盍求便官毋留此琰之唯唯吏白積案數百崇義讓使趣斷琰之曰何)
(至逼人乃命吏連紙進筆為省決一日畢既與奪當理而筆詞勁妙崇義驚曰子何自晦成吾過邪由是名動)
(一州號丨丨丨)後尹熙熙(唐書李叔明傳遷京兆尹長安歌曰前尹赫赫具瞻允若丨丨丨丨具瞻)
(允斯)吳中四士(唐書包佶傳父融集賢院學士與賀知章張旭張若虛有名當時號丨丨丨丨)楊
穆許李(唐書楊憑傳憑重交遊尚氣節然諾與穆質許孟容李鄘相友善一時歆慕號丨丨丨丨)二
鄭(唐書鄭宗讜傳時鄭畋以宰相鎮鳳翔移檄討賊兩人以忠義相提衡賊尤憚之號丨丨云)人號
小杜(唐書杜牧傳牧於詩情致豪邁丨丨為丨丨以別杜甫云)當世仲尼(唐書王起傳俄兼太)
(常卿禮儀使帝題詩太子笏以賜詔畫像便殿號丨丨丨丨其寵遇如此又使廣五位圖俾太子知古今治亂)
玉筍(唐書李宗閔傳宗閔典貢舉所取多知名士若唐冲薛庠袁都等世謂之丨丨)似衞玠(唐書)
(韋表微傳與王緯司空曙獨孤良弼裴涗居韋臯幕府皆厚相推挹涗嘗謂表微丨丨丨)樂和李公
(唐書李景讓傳元和後大臣有德望者以居里顯景讓宅東都樂和里世稱清德者號丨丨丨丨云)一龍
(唐書賈循傳父會有高節嘗稱疾不荅辟署里中號丨丨)紫芝眉宇(唐書元德秀傳德秀善文辭作)
(蹇士賦以自况房琯見德秀歎息曰見丨丨丨丨使人名利之心都盡蘇源明常語人曰吾不幸生衰俗所不)
(恥者識元紫芝也)三賢論(唐書元德秀傳李華兄事德秀而友蕭穎士劉迅及卒華謚曰文行先生)
(天下高其行不名謂之元魯山華於是作丨丨丨或問所長華曰德秀志當以道紀天下迅當以六經諧人心)
(穎士當以中古易今世)五總龜(唐書殷踐猷傳踐猷博學尤通氏族歴數醫方賀知章嘗號為丨丨)
(丨謂龜千年五聚問無不知也)崔李蘇杜(唐書杜審言傳少與李嶠崔融蘇味道為文章四友世號)
(丨丨丨丨)文章四友(見上)詩人韓翃(唐書韓翃傳李勉在宣武復辟之俄以駕部郎中知)
(制誥時有兩韓翃其一為刺史宰相請孰與德宗曰與丨丨丨丨)三十六英雄(五代史吳世家)
(楊行密所與起事劉威陶雅之徒號丨丨丨丨丨)白馬三郎(五代史閩世家王審知為人狀貌雄)
(偉隆準方口常乘白馬軍中號丨丨丨丨)鐵肝御史(宋史錢顗傳自衢徙秀州家貧母老至丐貸親)
(舊以給朝晡而怡然無謫官之色蘇軾遺以詩有烏府先生鐵作肝之句世因目為丨丨丨丨)魚頭參
政(宋史魯宗道傳樞密使曹利用恃權驕横宗道屢於帝前折之自貴戚用事者皆憚之目為丨丨丨丨因)
(其姓且言骨鯁如魚頭也)王回文(宋史王博文傳年十六善屬文舉進士開封府以回文詩百篇為公)
(卷人謂之丨丨丨)閻羅包老(宋史包拯傳拯立朝剛毅貴戚宦官為之斂手童稚婦女亦知其名)
(呼曰包待制京師為之語曰關節不到有丨丨丨丨)童稚婦女亦知其名(見上)七字
舍人(宋史呂溱傳溱開敏善議論一時名軰皆推許在杭州接賓客不過數語時目為丨丨丨丨云)程
門四先生(宋史呂大防傳大臨字與叔學於程頤與謝良佐游酢楊時在丨丨號丨丨丨)熙寧
三舍人(宋史李大臨傳大臨清正有守議論識大體因爭李定後名益重世幷宋敏求蘇頌稱為丨丨)
(丨丨丨云)徂徠先生(宋史儒林傳石介字守道耕徂徠山下以易教授於家魯人號介丨丨丨丨)
江左二寶胡伸汪藻(宋史文苑傳汪藻字彦章饒州德興人徽宗親製君臣慶會閣詩羣)
(臣皆賡進惟藻和篇衆莫能及時胡伸亦以文名人為之語曰丨丨丨丨丨丨丨丨)酒樓仙(宋史文苑)
(傳石延年喜劇飲嘗與劉潛造王氏酒樓對飲終日不交一言王氏怪其飲多以為非常人益奉美酒肴果二)
(人飲啖自若至夕無酒色相揖而去明日都下傳王氏丨丨有二丨來飲已乃知劉石也)前有谷神
後有婁室(金史紇石烈良弼傳紇石烈良弼本名婁室年十四為北京教授學徒常二百人時人為)
(之語曰丨丨丨丨丨丨丨丨其從學者後皆成名)冷巖十俊(金史孟奎傳平章政事完顏守貞禮)
(接士大夫在其門者號丨丨丨丨奎其一也)孟四元(金史楊伯仁傳孟宗獻發解第一伯仁讀其程)
(文稱之此人當成大名是歲宗獻府試省試廷試皆第一號丨丨丨時論以為知文)滿朝清(元史朵兒)
(赤傳父斡扎簀副撒都忽為中興路管民官國兵西征運餉不絶無毫髮私時號曰丨丨丨)花馬平
章(元史卜顏鐵木兒傳常乘花馬時稱為丨丨兒丨丨云)蕭同(元史同恕傳時蕭㪺居南山下道高)
(當世入城府必主恕家士論稱之曰丨丨)聲聞之壽(徐幹中論夫壽有三有王澤之壽有丨丨丨丨)
(有行仁之壽書曰五福一曰壽此王澤之壽也詩云其德不爽壽考不忘此聲聞之壽也孔子曰仁者壽此行)
(仁之壽也)一世龍門(劉義慶世說李元禮丨丨丨丨)過江第二流(劉義慶世說世論溫)
(太眞是丨丨丨丨丨之高者時名軰共說人物第一將盡之間溫常失色)大才槃槃(劉峻世說註續)
(晉陽秋丨丨丨丨謝家安)晏嬰清節(酈道元水經注北門外東北二百步有齊相丨丨冡宅左傳晏)
(子之宅近市景公欲易之而嬰弗更為誡曰吾生則近市死豈易志乃葬故宅後人名之曰丨丨里)王後
盧前(劉肅大唐新語華陰楊烱與絳州王勃范陽盧照隣東陽駱賓王皆以文辭知名海内稱為王楊盧)
(駱烱與照隣則可全而盈川之言為不信矣張說謂人曰楊盈川之文如懸河注水酌之不竭既優於盧亦不)
(減王恥居丨丨則信然愧在丨丨則為誤矣)旗亭畫壁(薛用弱集異記開元中詩人王昌齡高適)
(王渙之齊名時風塵未偶而遊處略同一日天寒微雪三詩人共詣丨丨貰酒小飲忽有梨園伶官十數人登)
(樓會讌三詩人因避席隈映擁爐火以觀焉俄有妙妓四軰尋跡而至奢華艷曳都冶頗極旋則奏樂皆當時)
(之名部也昌齡等私相約曰我軰各擅詩名每不自定其甲乙今者可以密觀諸伶所謳若詩入韻詞之多者)
(則為優矣俄而一伶拊節而唱乃曰寒雨連江夜入吳平明送客楚山孤洛陽親友如相問一片冰心在玉壺)
(昌齡則引手丨丨曰一絶句尋又一伶謳之曰開篋淚沾臆見君前日書夜臺何寂寞猶是子雲居適則引手)
(畫壁曰一絶句又一伶謳曰奉帚平明金殿開強將團扇共徘徊玉顏不及寒鴉色猶帶昭陽日影來昌齡則)
(又引手畫壁曰二絶句渙之自以詩名已久因謂諸人曰此軰皆潦倒樂官所唱皆巴人下里之詞耳豈陽春)
(白雪之曲俗物敢近哉因指諸妓之中最佳者曰待此子所唱如非我詩吾即終身不敢與子爭衡矣脱是吾)
(詩子等當須列拜牀下奉吾為師因歡笑而俟之須臾次至雙鬟散聲則曰黃河遠上白雲間一片孤城萬仞)
(山羌笛何須怨楊柳春風不度玉門關渙之即揶揄二子曰田舍奴我豈妄哉因大諧笑諸伶不諭其故皆起)
(詣曰不知諸郎君何此懽噱昌齡等因話其事諸伶競拜曰俗眼不識神仙乞降清重俯就筵席三子從之飲)
(醉竞日)人有義聲賣藥宋清(李肇國史補宋清賣藥於長安西市朝官出入移貶賣藥)
(送之貧士請藥常多折劵人有急難傾財救之歲計所入利亦百倍長安言丨丨丨丨丨丨丨丨)文章
李益門戸李益(趙璘因話錄李尚書益有宗人庶子同名俱出於姑臧公時人謂尚書為丨丨)
(丨丨庶子為丨丨丨丨而尚書亦兼門地焉嘗姻族間有禮會尚書歸笑謂家人曰大堪笑今日局席兩箇坐)
(頭總是李益)孟詩韓筆(趙璘因話錄韓文公與孟東野友善韓公文至高孟長於五言時號丨丨)
(丨丨)李白粲花(馮贄雲仙襍記李白與人談論皆成句讀如春葩麗藻粲於齒牙時號丨丨丨丨之)
(論)銷得錦半臂(孫光憲北夢瑣言唐鄭愚為尚書廣州人雄才奥學擢進士第敭歷清顯聲稱)
(烜然而性本好華以錦為半臂崔魏公鉉鎮荆南滎陽除廣南節制經過魏公以常禮延遇滎陽舉進士時未)
(嘗以文章及魏公門此日於客次換麻衣先贄所業魏公覽其卷首尋已賞嘆至三四不覺曰眞丨丨丨丨丨)
(也)聞於宮禁(歐陽修歸田錄王疇之夫人梅鼎臣之女也景彝初除樞密副使梅夫人入謝慈壽)
(宮太后問夫人誰家子對曰梅鼎臣女也太后笑曰是梅聖俞家乎由是知聖俞名丨丨丨丨也)千軸
不如一書(沈括夢溪筆談柳開少好任氣大言凌物應舉時以文章投主司於簾前凡千軸載以獨)
(輪車引試日衣襴自擁車以入欲以此駭衆取名時張景能文有名唯袖一書簾前獻之主司大稱賞擢景優)
(等時人為之語曰柳開丨丨丨丨張景丨丨)鮑清風(方勻泊宅編先子既老迤邐還浙予偶至杭創)
(小圃在清波門外去城十里許稍加葺治迎侍來居二年而先子捐館後因閱遺藁見先子未第時有贈吳興)
(朱臨詩斷章云安得斷茅環堵地漁樵終老繼清風初以為先子慕朱早退故有是句也緒與前軰語方知是)
(圃乃鮑當郎中故居鮑有詩編名曰清風集時號丨丨丨而正夫頃亦曾寓此肄業先子終老有繼清風之兆)
(已見於布衣時矣)日月不能磨而竭(王稱東都事略歐陽修贊孔子既殁而孟子生孟子)
(之後有荀卿荀卿之後而揚雄出雄之後而韓愈繼愈之後而修得其傳其所以明道秘而息邪說立化本而)
(振儒風䆳然以所學入發為朝廷之論議志得道行沛然有餘則功利之及於物者蓋天之所畀也故天下尊)
(仰之如泰山大河丨丨所丨丨丨丨丨矣)瓦為之碎樹為之折(張淏雲谷雜記司馬溫公)
(元豐末來京師都人奔競競觀即以相公目之左右擁塞馬至不能行及謁時相於私第市人登樹騎屋窺之)
(隸卒或止之曰吾非望爾君願一識司馬公耳至於呵叱不退而屋丨丨丨丨丨枝丨丨丨)政事僕
射(馬令南唐書先主書武義元年拜左僕射知政事漸復朝廷紀綱修典禮舉法律以抑強暴中外謂之丨)
(丨丨丨)文價藹北土(馬令南唐書儒者傳高越燕人也少舉進士清警有才思丨丨丨於丨丨)
桃杏嫁東風郎中(范公稱過庭錄張先子野郎中一叢花詞云懷高望遠幾時窮無物似情)
(濃離魂正引千絲亂更南陌香絮濛濛嘶騎漸遙征塵不斷何處郎蹤雙鴛池沼水橈通梯横畫閣黃昏後又)
(還是斜月朦朧沉思細恨不如桃杏猶嫁東風一時盛傳歐陽永叔尤愛之恨未識其人子野家南地以故至)
(都謁永叔閽者以通永叔倒屣迎之曰此乃丨丨丨丨丨丨丨)連底清連底凍(李元綱厚德錄)
(應山二連伯氏庶字君錫仲氏庠字元禮少從學於二宋相繼登科君錫為人清修孤潔故當官人號為丨丨)
(丨元禮加以肅人號為丨丨丨)三豪(王闢之澠水燕談錄濮人杜默師雄少有逸才長於歌篇師事石守)
(道作丨丨詩以遺之默為歌豪石曼卿詩豪永叔文豪而永叔亦有詩曰贈之三豪篇而我濫一名)湖州
鏡(陸游老學庵筆記紹興初漕粟嘉陵以餉邊每一斛至軍中計其費為七十五斛席大光胡承公為帥始)
(議轉船摺運於是費十減六七向非二公蜀已大困矣故至今蜀人謂承公為丨丨丨)宼巴東(釋文)
(瑩湘山野錄寇萊公詩野水無人渡孤舟盡日横之句深入唐人風格初授歸州巴東令人皆以丨丨丨呼之)
(以比前趙渭南韋蘇州之類)
御定子史精華卷一百
