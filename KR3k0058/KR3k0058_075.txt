欽定四庫全書
御定子史精華卷七十五
武功部四
克捷
積衆勝無非義(管子大勝者丨丨丨丨丨丨者焉可以為大勝大勝無不勝也)勝從於
適(管子兵之丨丨丨丨注適和也所謂師克在和也)殷若壊墻(鶡冠子出實觸虛禽將破軍發)
(如鏃矢動如雷霆暴疾𢷬虚丨丨丨丨)一勝者帝(吴子能戰勝易守勝難故曰天下戰國五勝者)
(禍四勝者弊三勝者霸二勝者王丨丨丨丨)威行於冠帶之國(韓非子召陵之事荆軍破)
(兵四布於天下丨丨丨丨丨丨丨)若撥麷(荀子午其軍取其將丨丨丨)烏獲與焦僥
搏(荀子拱揖指麾而彊暴之國莫不趨使譬之是猶丨丨丨丨丨丨也)振槁(荀子及以燕趙起而攻之)
(若丨丨然)卵投石指撓沸(荀子以桀詐桀猶巧拙有幸焉以桀詐堯譬之若以丨丨丨以丨丨)
(丨若赴水火入焉焦没耳)順刃者生蘇刃者死(荀子凡誅非誅其百姓也誅其亂百姓者)
(也百姓有捍其賊則是亦賊也以故丨丨丨丨丨丨丨丨犇命者貢)崩山破潰(呂氏春秋勇則能决)
(斷能决斷則能若雷電飄風暴雨能若丨丨丨丨别辨霣墜若鷙鳥之擊也搏攫則殪中木則碎)搏攫
殪中木碎(見上)二京(呂氏春秋齊攻廪邱趙使孔青將死士而救之與齊人戰大敗之齊將死)
(得車二千得尸三萬以為丨丨)大國朝小城下(淮南子得道之兵車不發軔騎不被鞍鼓不振)
(塵旗不觧卷甲不離矢刃不嘗血朝不易位賈不去肆農不離野招義而責之丨丨必丨丨丨必丨)流血
成川沸聲如雷(戰國策楚地持戟百萬白起率數萬之師以與楚戰一戰舉鄢郢再戰燒夷陵)
(南并蜀漢又越韓魏攻強趙北坑馬服誅屠四十餘萬之衆丨丨丨丨丨丨丨丨使秦業帝)一勝而
覇(戰國策昔者秦穆公丨丨於韓原丨丨西州晉文公一勝於城濮而定天子)刺蜚(戰國策用兵如)
(丨丨注蟲名喻易也)振兵釋旅(史記周本紀偃干戈丨丨丨丨示天下不復用也)乘勝逐
北(史記高祖紀當是事秦兵強常丨丨丨丨諸將莫利先入關)非人之力天之福(史記)
(&KR1073;生傳夫漢王發蜀漢定三秦涉西河之外援上黨之兵下井陘誅成安君破北魏舉三十二城此蚩尤之兵)
(丨丨丨丨丨丨丨也按漢書蚩尤作黃帝)斬捕過當(史記衛將軍驃騎列傳大將軍姊子霍去病年)
(十八幸為天子侍中善騎射再從大將軍受詔與壮士為剽姚校尉與輕勇騎八百直棄大軍數百里赴利丨)
(丨首虜丨丨)歴五王國(史記衛將軍驃騎列傳天子曰驃騎將軍率戎士踰烏盭討遫濮涉狐奴)
(丨丨丨丨輜重人衆懾慴者弗取冀獲單于子轉戰六日過焉支山千有餘里)過焉支山(見上)封
狼居胥山禪姑衍登臨翰海(史記衛將軍驃騎列傳驃騎將軍去病率師躬將所)
(獲葷粥之士約經齎絶大幕涉獲章渠以誅比車耆轉擊左大將斬獲旗鼓歴涉離侯濟弓閭獲屯頭王韓王)
(等三人將軍相國當戶都尉八十三人丨丨丨丨丨丨於丨丨丨丨丨丨執鹵獲醜七萬有四百四十三級師)
(率減什三取食於敵逴行殊遠而糧不絶以五千八百戶益封驃騎將軍)天子大凱(史記主父傳天)
(下既平丨丨丨丨注大凱周禮還師振旅之樂)不戰而耘(史記東越傳大行曰所為來者誅王今王)
(頭至謝罪丨丨丨丨利莫大焉乃以便宜案兵)縣頭槀街(漢書陳湯傳賴陛下神靈隂陽並應天氣)
(精明陷陳克敵斬郅支首及名王以下宜丨丨丨丨蠻夷邸間)縣旌萬里之外(漢書陳湯傳遂)
(陷康居屠五重城搴歙侯之旗斬郅支之首丨丨丨丨丨丨揚威昆山之西埽谷吉之耻立昭明之功萬夷慴)
(伏莫不懼震)薦功告類(漢書陳湯傳今湯親秉鉞席卷喋血萬里之外丨丨宗廟丨丨上帝介胄)
(之士靡不慕義)吉語(漢書陳湯傳湯知烏孫瓦合不能久攻故事不過數日因對曰已觧矣詘指計其日)
(曰不出五日當有丨丨聞居四日軍書到言已觧)燕然刻石(後漢書和帝紀夏六月車騎將軍竇)
(憲出雞鹿塞度遼將軍鄧鴻出棝陽塞南單于出滿夷谷與北匃奴戰於稽落山大破之追至和渠北鞮海竇)
(憲遂登丨丨山丨丨勒功而還)積兵甲宜陽城西與熊耳山齊(後漢書劉盆子)
(傳赤眉出關南向征西大將軍馮異破之於崤底帝聞乃自將幸宜陽盛兵以邀其走路赤眉忽遇大軍驚震)
(不知所為乃遣劉恭乞降曰盆子將百萬衆降陛下何以待之帝曰待汝以不死耳樊崇乃將盆子及丞相徐)
(宣以下三十餘人肉袒降上所得傳國璽綬更始七尺寳劍及玉璧各一丨丨丨丨丨丨丨丨丨丨丨丨)奮
翼黽池(後漢書馮異傳三年春遣使者即拜異為征西大將軍會鄧禹率車騎將軍鄧弘等引歸與異)
(相遇禹弘要異共攻赤眉異曰異與賊相拒且數十日雖屢獲雄將餘衆尚多可稍以恩信傾誘難卒用兵破)
(也上令使諸將屯黽池要其東而異擊其西一舉取之此萬成計也禹弘不從弘遂大戰移日赤眉陽敗棄輜)
(重走車皆載土以豆覆其上兵士饑争取之赤眉引還擊弘弘軍潰亂異與禹合兵救之赤眉小郤異以士卒)
(饑倦可且休禹不聽復戰大為所敗死傷者三千餘人禹得脱歸宜陽異棄馬步走上回谿阪與麾下數人歸)
(營復堅壁收其散卒招集諸營保數萬人與賊約期會戰使壮士變服與赤眉同伏於道側旦日赤眉使萬人)
(攻異前部異裁出兵以救之賊見埶弱遂悉衆攻異異乃縱兵大戰日昃賊氣衰伏兵卒起衣服相亂赤眉不)
(復識别衆遂驚潰追擊大破於崤底降男女八萬人餘衆尚十餘萬東走宜陽降璽書勞異曰赤眉破平士吏)
(勞苦始雖垂翅回谿終能丨丨丨丨可謂失之東隅收之桑榆方論功賞以答大勲)功難於信(後漢)
(書耿弇傳是時帝在魯聞弇為步所攻自往救之未至陳俊謂弇曰劇虜兵盛可且閉營休士以須上來弇曰)
(乘輿且到臣子當擊牛釃酒以待百官反欲以賊虜遺君父邪乃出兵大戰自旦及昏復大破之殺傷無數城)
(中溝塹皆滿弇知步困將退豫置右翼為伏以待之人定時步果引去伏兵起縱擊追至鉅昧水上八九十里)
(僵尸相屬收得輜重二千餘兩步還劇兄弟各分兵散去後數日車駕至臨淄自勞軍羣臣大會帝謂弇曰昔)
(韓信破歴下以開基今將軍攻祝阿以發迹此皆齊之西界功足相方而韓信襲擊已降將軍獨拔勍敵其丨)
(乃丨丨丨也又田横亨酈生及田横降高帝詔衛尉不聽為仇張步前亦殺伏隆若步來歸命吾當詔大司徒)
(釋其怨又事尤相類也將軍前在南陽建此大策常以為落落難合有志者事竟成也)建隆嵑(後漢)
(書竇憲傳封神邱兮丨丨丨注神邱即燕然山也方者謂之碑圓者謂之碣嵑碣也協韻音其例反)鼓洪
爐燎毛髮(後漢書何進傳今將軍總皇威握兵要龍驤虎步高下在心此猶丨丨丨丨丨丨耳)烈
風埽枯葉(後漢書鄭太傳以膠固之衆當觧合之埶猶以丨丨丨彼丨丨)攻堅易於折
枯摧敵甚於湯雪(魏志賈詡傳注九州春秋曰旬月之間神兵電掃丨丨丨丨丨丨丨丨丨)
(丨丨丨)七縱七禽(蜀志諸葛亮傳注漢晉春秋日亮在南中所在戰捷聞孟獲者為夷漢並所服)
(募生致之既得使觀營陣之間問曰此軍何如獲對曰向者不知虛實故敗今蒙賜觀看營陣若祗如此即定)
(易勝耳亮笑縱使更戰丨丨丨丨而亮猶遣獲獲止不去曰公天威也南人不復反矣)赤壁燒營
(吴志周瑜傳瑜逆曹公遇於丨丨瑜部將黃蓋取蒙衝鬭艦數十艘實以薪草膏油灌其中裹以帷幕上建牙)
(旗先書報曹公欺以欲降又豫備走舸各繫大船後因引次俱前曹公軍吏士皆延頸觀望指言蓋降蓋放諸)
(船同時發火時風盛猛悉延丨岸上丨落頃之煙炎張天人馬燒溺死者甚衆軍遂敗退還保南郡)短簫
之樂(晉書樂志其有丨丨丨丨者則所謂王師大捷令軍中凱歌者也)不覺屐齒之折
(晉書謝安傳元等既破堅有驛書至安方對客圍棋看書既竟便攝放牀上無喜色棋如故客問之徐答云小)
(兒軰遂已破賊既罷還内過戶限心喜甚丨丨丨丨丨丨按元謝安兄子)風聲鶴唳皆為王
師(晉書謝元傳堅衆奔潰自相蹈籍投水死者不可勝計肥水為之不流餘衆棄甲宵遁聞丨丨丨丨丨以)
(丨丨丨已至草行露宿重以饑凍死者十七八獲堅乘輿雲母車儀服器械軍資珍寳山積牛馬驢騾駱駞十)
(萬餘)梟鳴牙中(晉書張重華傳以艾為中堅將軍配步騎五千擊秋引師出振武夜有二丨丨於丨)
(丨艾曰梟邀也六博得梟者勝今梟鳴牙中剋敵之兆於是進戰大破之斬首五千級按艾謝艾秋麻秋)髑
髏臺(晉書赫連勃勃載記傉檀遣善射者射之中勃勃左臂勃勃乃勒衆逆擊大敗之追奔八十餘里殺)
(傷萬計斬其大將十餘人以為京觀號丨丨丨)八道俱攻一日即拔(宋書沈慶之傳慶之)
(從弟法系討蕭簡於廣州初世祖先遣鄧琬圍簡唯治一攻道法系至曰宜四面並攻若守一道何時可拔琬)
(慮功不在已不從法系曰更相守五十日日盡又不克乃從之丨丨丨丨丨丨丨丨斬蕭簡廣州平封庫藏付)
(鄧琬而還)士民無遺芻委粒之歎(宋書劉勔傳論吳漢平蜀城内流血霑踝而其後無)
(聞於漢陸抗定西陵步氏禍及嬰孩而機雲為戮上國劉勔克夀春丨丨丨丨丨丨丨丨丨莫不扶老擕幼歌)
(唱而出重圍美矣)一日破十二壘(齊書高帝紀會稽太守尋陽王子房及東諸郡皆起兵明)
(帝加太祖輔國將軍率衆東討至晉陵與賊前鋒將程桿孫曇瓘等戰丨丨丨賊丨丨丨分軍定諸縣)捧
海澆螢烈火消凍(齊書陳顕逹傳信次之間森然十萬飛旍咽於九𣲖列艦迷於三川此蓋)
(丨丨丨丨丨丨丨丨耳)捧崑崙而壓卵傾渤海而灌熒(梁書元帝紀方駕長)
(驅百道俱入夷山殄谷充原蔽野挾輈曳牛之侣拔砈磔石之夫騎則逐日追風弓則吟猿落鴈丨丨丨丨丨)
(丨丨丨丨丨丨丨如駟馬之載鴻毛若奔牛之觸魯縞以此衆戰誰能禦之)觧五牛於冀州
秣六馬於譙郡(梁書元帝紀以殘楚之地抗拒九戎一旅之師剪滅三叛坦然大定御輦東歸)
(丨丨丨丨丨丨丨丨丨丨丨丨緬求前古其可得歟)此獲復與熊耳山等(梁書韋叡傳魏)
(人先於卲陽洲兩岸為兩橋樹柵數百步跨淮通道叡装大艦使梁郡太守馮道根廬江太守裴䆳秦郡太守)
(李文釗等為水軍值淮水暴長叡即遣之鬭艦競發皆臨壘以小船載草灌之以膏從而焚其橋風怒火盛烟)
(塵晦冥敢死之士拔柵斫橋水又漂疾倏忽之間橋柵盡壊而道根等皆身自搏戰軍人奮勇呼聲動天地無)
(不一當百魏人大潰元英見橋絶脱身遁去魏軍趨水死者十餘萬斬首亦如之其餘釋甲稽顙乞為囚奴猶)
(數十萬所獲軍實牛馬不可勝紀叡遣報昌義之義之且悲且喜不暇答語但呌曰更生更生高祖遣中書郎)
(周捨勞於淮上叡積所獲於軍門捨觀之謂叡曰君丨丨丨丨丨丨丨丨)千兵萬馬避白袍
(梁書陳慶之傳慶之麾下悉著白袍所向披靡先是洛陽童謠曰名師大將莫自牢丨丨丨丨丨丨丨自發銍)
(縣至於洛陽十四旬平三十二城四十七戰所向無前)一月中獲十二城(陳書周炅傳隨)
(都督吴明徹北討所向克捷丨丨之丨丨丨丨丨)周武以甲子勝(魏書道武帝紀皇始二年)
(九月賀驎饑窮率三萬餘人出宼新市甲子晦帝進軍討之太史令晁崇奏曰不吉帝曰其義云何對曰昔紂)
(以甲子亡兵家忌之帝曰紂以甲子亡丨丨不丨丨丨丨乎崇無以對)勲高三捷(魏書宗室鍳傳)
(蕭衍角城戍主柴慶宗以城内附鍳遣淮陽太守吴秦生率兵千餘赴之衍淮隂援軍已來斷路秦生屢戰破)
(之乘勝而進遂剋角城世宗詔鍳曰知摧角城威謀展稱良以欣然此城襟帶淮滸川路衝要自昔經筭未能)
(剋之蟻固積紀每成邊害將軍淵規潛運妙略克宣闢境剋城功著不日據要扼喉津徑勢阻可謂丨丨丨丨)
(朕甚嘉焉)甲不去身頻致九捷(魏書傳竪眼傳竪眼既出梁州衍冠軍將軍勾道侍梁州)
(刺史王太洪等十餘將所在扼塞竪眼三日之中轉戰二百餘里丨丨丨丨丨丨丨丨土民統軍席廣度等處)
(處邀擊斬太洪及衍征虜將軍楊伏鍚等首張齊引兵西退遂奔葭萌蜀民聞竪眼復為刺史人人喜悦迎於)
(路者日有百數竪眼至州白水以東民皆寧業)雙兔碑(魏書爾朱榮傳初榮之將討葛榮也軍次襄垣)
(遂令軍士列圍大獵有雙兔起於馬前榮乃躍馬彎弓而誓之曰中之則擒葛榮不中則否既而並應弦而殪)
(三軍咸悦及破賊之後即令立碑於其所號丨丨丨)武士共歌蘭陵王入陣面(北齊)
(書蘭陵王孝瓘傳蘭陵武王長恭一名孝瓘文襄第四子也累遷并州刺史突厥入晉陽長恭盡力擊之芒山)
(之敗長恭為中軍率五百騎再入周軍遂入金墉之下被圍甚急城上人弗識長恭免胄示之面乃下弩手救)
(之於是大捷丨丨丨丨謠之為丨丨丨丨丨丨是也)栽柳七千(北史周文帝紀軍渭南時所徵諸州)
(兵始至乃於戰所凖當時兵人種樹一株丨丨丨丨根以旌武功)聲將動瓦氣欲吞沙
(舊唐書僖宗紀李克用率勵驍雄整齊金革呌噪而丨丨丨丨喑嗚而丨丨丨丨)風雲作氣草
木成形(舊唐書昭宗紀李克用代漠強宗隂山貴族呼吸而丨丨丨丨指揮而丨丨丨丨)轉丸
沃雪(舊唐書哀帝紀梁王躬臨貔武收復荆襄拔峴首若丨丨平荆門如丨丨)會衆書勞(舊唐)
(書職官志凡大將出征皆告廟授鉞辭齊太公廟訖不宿於家臨軍對宼士卒不用命並得專行其罰既捷及)
(軍未散皆丨丨而丨丨與其費用乃告太廟元帥凱旋之日皆使郊勞有司先獻捷於太廟又告齊太公廟)
驗鼻以表殺賊之多少(舊唐書羅士信傳大業中長白山賊王簿左才伯孟譲宼齊郡)
(通守張須陀率兵討擊士信年始十四固請自效須陀謂曰汝形容不勝衣甲何可入陣士信怒重著二甲左)
(右雙鞬而上馬須陀壮而許之擊賊灘水之上陣纔列士信馳至賊所刺倒數人斬一人首擲於空中用鎗承)
(之戴以略陣賊衆愕然無敢逼者須陀因而奮擊賊衆大潰士信逐北每殺一人輙割其鼻而懷之及還則丨)
(丨丨丨丨丨丨丨丨也)三箭定天山(舊唐書薛仁貴傳時九姓有衆十餘萬令驍健數十人逆)
(來挑戰仁貴發三矢射殺三人自餘一時下馬請降仁貴恐為後患並坑殺之更就磧北安撫餘衆擒其偽葉)
(護兄弟三人而還軍中歌曰將軍丨丨丨丨丨戰士長歌入漢關九姓自此衰弱不復更為邊患)駐蹕
山破陣圖(舊唐書高䴡國傳高麗北部傉薩高延夀南部耨薩高惠貞率高麗靺鞨之衆十五萬來)
(援安市城賊中有對盧年老習事謂延夀曰吾聞中國大亂英雄並起秦王神武所向無敵遂平天下南面為)
(帝北夷請服西戎獻欵今者傾國而至猛將銳卒悉萃於此其鋒不可當也今為計者莫若頓兵不戰曠日持)
(久分遣驍雄斷其饋運不過旬日軍糧必盡求戰不得欲歸無路此不戰而取勝也延夀不從引軍直進太宗)
(夜召諸將躬自指麾遣李勣率步騎一萬五千於賊西嶺為陣長孫無忌率牛進逹等精兵一萬一千以為竒)
(兵自山北於狹谷出以衝其後太宗自將步騎四千潛鼓角偃旌幟趨賊營北高峯之上令諸軍聞鼓角聲而)
(齊縱因令所司張受降幕於朝堂之側曰明日午時納降虜於此矣遂率軍而進明日延夀獨見李勣兵欲與)
(戰太宗遥望無忌軍塵起令鼓角並作旗幟齊舉賊衆大懼將分兵禦之而其陣已亂李勣以步卒長鎗一萬)
(擊之延夀衆敗無忌縱兵乘其後太宗又自山而下引軍&KR0916;之賊因大潰斬首萬餘級延夀等率其餘宼依山)
(自保於是命無忌勣等引兵圍之徹東川梁以斷歸路太宗按轡徐行觀賊營壘謂侍臣曰高麗傾國而來存)
(亡所繫一麾而敗天祐我也因下馬再拜以謝天延夀惠貢率十五萬六千八百人請降太宗引入轅門延夀)
(等膝行而前拜首請命太宗簡傉薩以下酋長三千五百人授以戎秩遷之内地收靺鞨三千三百盡坑之餘)
(衆放還平壌獲馬三萬疋牛五萬頭明光甲五千領他器械稱是高麗國振駭后黃城及銀城並自拔數百里)
(無復人烟因名所幸山為丨丨丨領將作造丨丨丨命中書侍郎許敬宗為文勒石以紀其功)上獲中
獲下獲(唐書百官志出少擊多曰上陣兵數相當曰中陣出多擊少曰下陣矢石未交陷堅突衆敵因)
(而敗者曰跳盪殺獲十之四曰丨丨十之二曰丨丨十之一曰丨丨)搴旗先登(唐書程知節傳從破)
(宋金剛竇建德王世充並領左一馬軍總管丨丨丨丨者不一以功封宿國公)整衆山立(唐書王雄)
(誕傳雄誕愛人善撫士能致下死力每破城邑丨丨丨丨無絲毫犯)八遇八克(唐書婁師德傳與虜)
(戰白水澗丨丨丨丨)兵行霧中(五代史唐本紀王謂諸將曰梁人謂我少而新立無能為也宜乘其)
(怠擊之乃出兵趨上黨行至三垂岡歎曰此先王置酒處也會天大霧晝暝丨丨丨丨攻其夾城破之梁軍大)
(敗凱旋告廟)以氣呑之(五代史唐本紀梁晉相拒於栢鄉梁龍驤將軍以赤白馬為兩陣旗幟鎧)
(仗皆如馬色晉兵望之皆懼莊宗舉鍾以飲嗣源曰卿望梁家赤白馬懼乎雖吾亦怯也嗣源笑曰有其表爾)
(翌曰歸吾廐也莊宗大喜曰卿當丨丨丨丨因引鍾飲釂奮撾馳騎犯其白馬挾二禆將而還)刻石點
蒼(元史程鉅夫傳雲南省臣言世祖親平雲南民願丨丨丨丨山以紀功德詔鉅夫撰其文)呑二京
蚊蚋(郭湜高力士傳元帥廣平王中書令郭子儀驅百萬之熊羆丨丨丨之丨丨不逾旬月收復兩都)
露版(封演聞見記露布捷書之别名也諸軍破賊則以布書建諸竿上兵部謂之露布蓋自漢以來已有)
(其名所以名露布者謂不封檢露而宣布欲四方速知亦謂之丨丨者魏武奏事云有警急輙露版插羽是也)
勇力
筋骨秀出於衆(管子於子之鄉有拳勇股肱之力丨丨丨丨丨丨者有則以告)專桃而
宜(晏子公孫接田開疆古冶子事景公以勇力搏虎聞晏子過而趨三子者不起晏子入見公曰此危國之)
(器也不若去之公曰三子者摶之恐不得刺之恐不中也晏子曰此皆力攻掠敵之人也無長幼之禮因請公)
(使人少餽之二桃曰三子何不計功而食桃公孫接仰天而歎曰晏子智人也夫使公之計吾功者不受桃是)
(無勇也士衆而桃寡何不計功而食桃矣接一搏&KR2210;而再搏乳虎若接之功可以食桃而無與人同矣援桃而)
(起田開疆曰吾伏兵而郤三軍者再若開疆之功亦可以食桃而無與人同矣援桃而起古冶子曰吾嘗從君)
(濟於河鼋啣左驂以入砥柱之流當是時也冶少不能游潛行逆流百步順流九里得鼋而殺之左操驂尾右挈鼋)
(頭鶴躍而出津人皆曰河伯也若冶視之則大鼋之首若冶之功亦可以食桃而無與人同矣二子何不反桃抽劍)
(而起公孫接田開彊曰吾勇不子若功不子逮取桃不讓是貪也然而不死無勇也皆反其桃挈領而死古冶子曰)
(二子死之冶獨生之不仁耻人以言而夸其聲不義恨乎所行不死無勇雖然二子同桃而節冶丨丨丨丨亦反其)
(桃挈領而死)一摶&KR2210;再搏乳虎(見上)左操驂尾右挈鼋頭鶴躍而
出(見上)足走千里手裂兕虎(晏子昔夏之衰也有推侈大戲殷之衰也有費仲惡來丨丨丨)
(丨丨丨丨丨任之以力凌轢天下)推侈大戲(見上)以人投人以車投車(子華子吾邱鴆)
(年十有五而始以勇力聞及其壮佼也四鄰畏之能丨丨丨丨丨丨丨丨其視太行之險猶之步仞之邱)絶衆
(尹文子丨丨之勇不可與征陣)湯火不避(尹文子越王勾踐謀報吳欲人之勇路逄怒蛙而軾之比及數)
(年民無長幼臨敵雖丨丨丨丨)却行劑踵(尸子莒國有名焦原者廣尋長五十步臨百仞之谿莒國莫敢)
(近也有以勇見莒子者獨丨丨丨丨焉)裂犀兕之革曳九牛之尾(列子王作色曰吾之)
(力者能丨丨丨丨丨丨丨丨丨丨猶憾其弱女折春螽之股堪秋蟬之翼而力聞天下何也)能拓國
門之關(列子孔子之勁丨丨丨丨丨丨而不肯以力聞)扛鼎(吳子然則一軍之中必有虎賁之士)
(力輕丨丨足輕戎馬褰旗取將必有能者若此之等選而别之愛而貴之是謂軍命)軍命(見上)樓季
之足(韓非子今釋車輿之利損六馬之足與王良之御而下走逐獸則雖丨丨丨丨無時及獸矣)移
大犧(吕氏春秋殷湯良車七十乘必死六千人以戊子戰於郕遂禽丨丨丨注桀多力能推大犧因以為)
(號)六馬逐之不能及矢左右滿把不能中(吕氏春秋吳王欲殺王子)
(慶忌而莫之能殺吴王患之要離曰臣能之吳王曰女惡能乎吾嘗以丨丨丨丨江上矣而丨丨丨射之丨丨)
(丨丨丨而丨丨丨今汝拔劍則不能舉臂上車則不能登軾汝惡能)抽刀相啖(吕氏春秋齊之好勇)
(者其一人居東郭其一人居西郭卒然相遇於塗曰姑相飲乎觴數行曰姑求肉乎一人曰子肉也我肉也尚)
(胡革求肉而為於是具染而已因丨丨而丨丨至死而止)髮植鬢指(吕氏春秋孟賁過於河先其五)
(船人怒而以楫虓其頭顧不知其孟賁也中河孟賁瞋目而視船人丨丨目裂丨丨舟中之人盡揚播入於河)
舟人揚播(見上)兩蛟繞船赴江刺蛟殺之(吕氏春秋荆有次非者得寳劍)
(於干遂還反涉江至於中流有丨丨夾丨其丨次非謂舟人曰子嘗見兩蛟繞船能兩活者乎船人曰未之見)
(也次非攘臂祛衣拔寳劍曰此江中之腐肉朽骨也棄劍以全已余奚爱焉於是丨丨丨丨丨丨而復上船舟)
(中之人皆得活荆王聞之仕之執圭)筋力之聖(抱朴子夏育杜回丨丨丨丨也)九上九下
(國語衛莊公為右曰吾丨丨丨丨擊人盡殪今日之事莫我加也)管莊刺虎(戰國策有兩虎争人)
(而鬭管莊子將刺之管與止之曰虎者戾蟲人者甘餌今两虎争人而鬭小者必死大者必傷子待傷虎而刺)
(之則是一舉而兼兩虎也無刺一虎之勞而有刺两虎之名)叱呼駭三軍(戰國策夏育太史啟)
(丨丨丨丨丨而身死於庸夫)軼賁育高成荆(戰國策韓取聶政屍暴於市縣購之千金久之)
(莫知誰政姊嫈聞之曰吾弟至賢不可爱妾之軀滅吾弟之名非弟意也乃之韓視之曰勇哉氣矜之隆是其)
(丨丨丨丨丨丨矣今死而無名父母既殁矣兄弟無有此為我故也夫爱身不揚弟之名吾不忍也乃抱屍而)
(哭之曰此吾弟軹深井里聶政也亦自殺於屍下)樓煩目不敢視手不敢發(史記)
(頂羽紀項王令壮士出挑戰漢有善騎射者樓煩楚挑戰三合樓煩輒射殺之項王大怒乃自被甲持戟挑戰)
(樓煩欲射之項王瞋目叱之丨丨丨丨丨丨丨丨丨丨遂走還入壁不敢復出漢王使人間問之乃項王也漢)
(王大驚)人馬辟易(史記項羽紀赤泉侯為騎將追項王項王瞋目叱之赤泉侯丨丨俱驚丨丨數)
(里)投石超距(史記王翦傳王翦日休士洗沐而善飲食撫循之親與士卒同食久之王翦使人問)
(軍中戲乎對曰方丨丨丨丨於是王翦曰士卒可用矣)千人皆廢(史記淮隂侯傳項王喑噁叱咤)
(丨丨丨丨按漢書作意烏猝嗟)益知吳壁中曲折請復往(史記灌夫傳灌孟年老潁)
(隂侯彊請之鬱鬱不得意故戰常陷堅遂死吳軍軍法父子俱從軍有死事得與喪歸灌夫不肯隨喪奮曰願)
(取吳王若將軍頭以報父之仇於是灌夫被甲持戟募軍中壮士所善願從者數十人及出壁門莫敢前獨二)
(人及從奴十數騎馳入吳軍至吳將麾下所殺傷數十人不得前復馳還走入漢壁皆亡其奴獨與一騎歸夫)
(身中大創十餘適有萬金良藥故得無死夫創少瘳又復請將軍曰吾丨丨丨丨丨丨丨丨丨丨將軍壮義之)
(恐亡夫乃言太尉太尉乃固止之吳已破灌夫以此名聞天下)騎上下山如飛(史記淮南王傳)
(被曰被所善者黃義從大將軍擊匈奴還告被曰大將軍遇士大夫有禮於士卒有恩衆皆樂為之用丨丨丨)
(丨丨丨材幹絶人被以為材能如此數將習兵未易當也按被伍被)從落中以劍斫斷纍
欲刺虎(漢書李廣傳敢男禹有寵於太子然好利亦有勇嘗與侍中貴人飲侵陵之莫敢應後愬之上)
(上召禹使刺虎縣下圈中未至地有詔引出之禹丨丨丨丨丨丨丨丨丨丨丨上壮之遂救止焉按敢李廣子)
捽胡(漢書金日磾傳日磾得抱何羅因傳曰莾何羅反上驚起左右拔刃欲格之上恐并中日磾止勿格)
(日磾丨丨投何羅殿下得禽縳之窮治皆伏辜繇是著忠孝節注晉灼曰胡頸也捽其頸而投殿下也)奉
蓋(漢書外戚傳孝昭上官皇后祖父桀隴西上邽人也少時為羽林期門郎從武帝上甘泉天大風車不得)
(行觧蓋授桀桀丨丨雖風常屬車雨下蓋輒御上竒其材力)彎弓三百觔(後漢書蓋延傳延身)
(長八尺丨丨丨丨丨邊俗尚勇力而延以氣聞)攝幘復戰(後漢書銚期傳從擊王郎將兒宏劉奉於)
(鉅鹿下期先登䧟陣手殺五十餘人被創中額丨丨丨丨遂大破之)雙帶兩鞬左右馳射
(後漢書董卓傳卓膂力過人丨丨丨丨丨丨丨丨)繩索相懸上通天山(後漢書南匈奴)
(傳張躭生勇銳而善撫士卒軍中皆為用命遂丨丨丨丨丨丨丨丨大破烏桓悉斬其渠帥還得漢民獲其畜)
(生財物)率衆君(後漢書鮮卑傳烏桓豪人扶潄官勇健每與鮮卑戰輙陷敵詔賜號丨丨丨)軍
中號曰飛燕(魏志張燕傳燕剽捍捷速過人故丨丨丨丨丨丨)逆曳牛尾(魏志許禇)
(傳禇禦宼汝南偽與賊和以牛與賊易食賊來取牛牛輙奔還禇乃出陳前一手丨丨丨丨行百餘步賊衆驚)
(遂不敢取牛而走)虎癡(魏志許禇傳軍中以禇力如虎而癡故號曰丨丨)提一雙戟八
十觔(魏志韋典傳韋好持大雙戟與長刀等軍中為之語曰帳下壮士有典君丨丨丨丨丨丨丨)策
馬刺良萬衆中(蜀志關羽傳袁紹遣大將軍顔良攻東郡太守劉廷於白馬曹公使張遼及羽)
(為先鋒擊之羽望見良麾蓋丨丨丨丨於丨丨之丨斬其首還紹諸將莫能當者遂觧白馬圍)據水斷
橋(蜀志張飛傳曹公入荆州先主奔江南曹公追之一日一夜及於當陽之長阪先主聞曹公卒至棄妻子)
(走使飛將二十騎拒後飛丨丨丨丨瞋目横矛曰身是燕人張益德也可來共決死敵皆無敢近者)囊足
而戰(蜀志馬超傳注典略曰超為司隸校尉督軍從事討郭援為飛矢所中以丨囊其丨丨丨破斬援首)
(詔拜徐州刺史)一身是膽(蜀志趙雲傳注雲别傳曰曹公軍追至圍而雲入營更大開門偃旗息鼓)
(公軍疑雲有伏兵引去雷鼓震天惟以戎弩於後射公軍公軍驚駭自相蹂踐墮漢水中死者甚多先主明旦)
(自來至雲營圍視昨戰處曰子龍丨丨都丨丨也作樂飲宴至暝軍中號雲為虎威將軍)猘兒難與
争鋒(吳志孫討逆傳注吳歴曰曹公聞策平定江南意甚難之常呼丨丨丨丨丨丨也)猛銳冠
世(吳志孫策傳評策英氣傑濟丨丨丨丨覧竒取異志凌中夏)竊隨擊賊(吳志吕蒙傳蒙少南)
(渡依姊夫鄧當當為孫策將數討山越蒙年十五六丨丨當丨丨當顧見大驚呵叱不能禁止歸以告蒙母母)
(恚欲罰之蒙曰貧賤難可居脱誤有功富貴可致且不探虎穴安得虎子母哀而舍之)腰引弩三
十六鈞弓四鈞(晉書馬隆傳隆募限丨丨丨丨丨丨丨丨丨丨立標簡試自旦至中得三千五)
(百人)跳高獸身(晉書桓石虔傳有才幹趫捷絶倫從父在荆州於獵圍中見猛獸被數箭而伏諸督)
(將素知其勇戲令拔箭石虔因急往拔得一箭猛獸跳石虔亦丨丨於丨丨猛獸伏復拔一箭以歸)拊牀
一呼而盗俱隕(晉書蔡裔傳有勇氣聲若雷震嘗有二偷入室裔丨丨丨丨丨丨丨丨故浩委)
(以軍鋒焉)飛豹(晉書王彌傳彌多權略凡有所掠必豫圖成敗舉無遺策弓馬迅捷膂力過人青土號為)
(丨丨)被甲游水中(晉書杜曾傳少驍勇絶人能丨丨丨於丨丨)勿跋扈付丁旿
(宋書武帝紀初諸葛長民貪淫驕横為士民所患苦公以其同大義優容之劉毅既誅長民謂所親曰昔年醢)
(彭越今年誅韓信禍其至矣將謀作亂公克期至京邑而每淹留不進公卿以下頻日奉候於新亭長民亦驟)
(出既而公輕舟密至已還東府矣長民到門引前郤人閑語凡平生於長民所不盡者皆與及之長民甚悦已)
(密命左右壮士丁旿等自幔後出於坐拉焉長民墜牀又於地敺之死於牀側輿尸付廷尉并誅其弟黎民旿)
(驍勇有氣力時人為之語曰丨丨丨丨丨丨)負象而趨(宋書樂志慶忌孟賁蹈谷超巒張目決眥)
(髮怒穿冠頓熊扼虎蹴豹摶貙氣有餘勢丨丨丨丨)能儋負數人(宋書孟龍符傳子係祖歸京都)
(有筋榦異力丨丨丨丨丨)聳躍數十左右顧盻(宋書宗慤傳竟陵王誕據廣陵反慤表求)
(赴討乘驛詣都面受節度上停輿慰勉慤丨丨丨丨丨丨丨丨上壯之及行隸大將軍沈慶之初誕誑其衆云)
(宗慤助我及慤至躍馬繞城呼曰我宗慤也事平入為左衛將軍)負楯而進直入重柵
(宋書孔覬傳時齊王率軍東討劉亮果勁便刀楯朝士先不相悉上亦弗聞唯尚書左丞徐爰知之白太宗稱)
(其驍敢至是每戰以刀楯直盪往輒陷決張永嫌其過銳不令居前賊連柵周亘塘道廹狹將士力不得展亮)
(乃丨丨丨丨丨丨丨丨衆軍因之即皆摧破)丈夫跳此不渡亦何須活(宋書卜天)
(與傳天與弟天生少為隊將十人同火屋後有一大阬廣二丈餘十人共跳之皆渡唯天生墜阬天生乃取實)
(中苦竹剡其端使利交横布阬内更呼等類共跳並畏懼不敢天生曰我向已不渡今者必墜此阬中丨丨丨)
(丨丨丨丨丨丨丨乃復跳之往反十餘曾無留礙衆並歎服)單馬衝突(齊書張敬兒傳擊湖陽蠻)
(官軍引退蠻賊追者數千人敬皃丨丨在後丨丨賊軍數十合殺數十人箭中左腋賊不能抗)父子兩
匹騎縈攪數萬人(齊書周盤龍傳盤龍子奉叔單馬率二百餘人陷陣虜萬餘騎張左右翼)
(圍繞之一騎走還報奉叔已没盤龍方食棄箸馳馬奮矟直奔虜素畏盤龍驍名即時披靡時奉叔已大殺虜)
(得出在外盤龍不知乃衝東擊西奔南突北賊衆莫敢當奉叔見其父久不出復躍馬入陣丨丨丨丨丨丨丨)
(丨丨丨虜衆大敗盤龍父子由是名播北國)以名怖兒畫形辟瘧(齊書桓康傳摧堅陷)
(陣膂力絶人所經村邑恣行暴害江南人畏之丨其丨丨小丨丨其丨以丨丨無不立愈)拳捷(齊書桓康)
(傳宜興丨丨善舞刀楯回嘗使十餘人以水交&KR0904;不能著按宜興王宜興回黃回)十餘人以水
交灑不能著(見上)健物(齊書焦度傳師伯啟孝武稱度氣力弓馬並絶人帝召還充左右見)
(度身形黑壮謂師伯曰真丨丨也按師伯顔師伯)關弓四斛力(齊書魚復侯子響傳子響勇力)
(絶人丨丨丨丨丨數在園池中帖騎馳走竹樹下身無虧傷)挾輈曳牛拔距磔石(梁書)
(元帝紀丨丨丨丨之侣丨丨丨丨之夫騎則逐日追風弓則吟猿落雁捧崑崙而壓卵傾渤海而灌熒如駟馬)
(之載鴻毛若奔牛之觸魯縞以此衆戰誰能禦之)免胄下馬據胡牀處分(梁書韋放)
(傳普通八年高祖遣兼領軍曹仲宗攻渦陽又以放為明遠將軍帥師會之魏大將費穆帥衆奄至放軍營未)
(立麾下止有二百餘人放從弟洵驍果有勇力一軍所杖放令洵單騎擊刺屢折魏軍洵馬亦被傷不能進放)
(胄又三貫流矢衆皆失色請放突去放厲聲叱之日今日惟有死耳乃丨丨丨丨丨丨丨丨丨於是士皆殊死)
(戰莫不一當百魏軍遂退)帶甲據鞍自朝及夕(梁書邵陵王綸傳鍾山之役確苦戰所向)
(披靡羣虜憚之確每臨陣對敵意氣詳贍丨丨丨丨丨丨丨丨馳驟往反不以為勞諸將服其壮勇案確綸子)
執二刀楯左右交度(梁書王神念傳神念少善騎射既老不衰嘗於高祖前手丨丨丨丨)
(丨丨丨丨馳馬往來冠絶羣伍時復有楊華者能作驚軍騎並一時妙絶高祖深歎賞之)驚軍騎(見上)
蹋壁直上至五尋横行得七跡(梁書羊侃傳侃少而雄勇膂力絶人所用弓至)
(十餘石嘗於兖州堯廟丨丨丨丨丨丨丨丨丨丨丨丨渭橋有數石人長八尺大十圍侃執以相擊悉皆破碎)
執石人相擊(見上)反覆游水中數里(陳書周文育傳年十一能丨丨丨丨丨丨)
(丨跳高五六尺)距躍三丈(陳書黃法氍傳力勁捷有膽力步行日三百里丨丨丨丨)反手背
彎五斛弓(南史齊晉安王子懋傳董僧慧丹陽姑熟人出自微寒而慷慨有節義好讀書甚驍果能)
(丨丨於丨丨丨丨丨當世莫有能者)撫髀拍張(南史王敬則傳善拍張補刀戟左右宋前廢帝使敬)
(則跳刀高出白虎幢五六尺接無不中仍丨丨丨丨甚為儇捷)跳刀高出白虎幢五六
尺(見上)騙槖駞(南史蘭欽傳幼而果決趫捷過人宋末隨父子雲在洛陽恒於市丨丨丨)衛王
弓桓王矟(魏書衛王儀傳儀膂力過人弓力將十石陳留公虔矟大稱異時人云丨丨丨丨丨丨)
空手摶虎(魏書宗室可悉陵傳可悉陵年十七從世祖獵遇一猛虎陵遂空手搏之以獻世祖曰汝)
(才力絶人當為國立事勿如此也即拜内行阿干又從平凉州沮渠茂虔令一驍將與陵相擊兩槊皆折陵抽)
(箭射之墜馬陵恐其救至未及拔劍以刀子戾其頸使身首異處世祖壮之即日拜都幢將封暨陽子卒於中)
(軍都將)以矟刺人貫而高舉(魏書陳留王虔傳虔姿貌魁傑武力絶倫每以常矟細短)
(大作之猶患其輕復綴鈴於刃下其功力倍加常人以其殊異於世代京武庫常存而志之虔常臨陣丨丨丨)
(丨遂丨丨丨丨又常以一手頓矟於地馳馬偽退敵人争取引不能出虔引弓射之一箭殺二三人搖矟之徒)
(亡魂而散徐乃令人取矟而去)上馬持三仗驅馳若飛(魏書燕鳳傳苻堅遣使牛恬朝)
(貢令鳳報之堅問鳳代王何如人鳳對曰寬和仁愛經略高遠一時之雄主常有并呑天下之志堅曰卿輩北)
(人無剛甲利器敵弱則進彊即退走安能并兼鳳曰北人壮悍丨丨丨丨丨丨丨丨丨主上雄雋率服北土控)
(弦百萬號令若一軍無輜重樵㸑之苦輕行速捷因敵取資此南方所以疲敝而北方之所常勝也)鐵小
兒(魏書長孫稚傳出為撫軍大將軍領揚州刺史假鎮南大將軍都督淮南諸軍事蕭衍將裴邃虞鴻襲據)
(夀春稚諸子驍果邃頗難之號曰丨丨丨)持矟刺虎(魏書來大千傳嘗從太宗校獵見虎在高巖上)
(大千持矟直前刺之應手而死太宗嘉其勇壮)應募先登(魏書周觀傳周觀代人也驍勇有膂力每)
(在軍陳必丨丨丨丨)曳牛却行(魏書伊馛傳伊馛代人也少而勇健走及奔馬善射多力丨丨丨丨)
馬上持幢初不傾倒(魏書韓茂傳茂年十七膂力過人尤善騎射太宗曾親征丁零翟猛)
(茂為中軍執幢時有風諸軍旌旗皆偃仆茂於丨丨丨丨丨丨丨丨太宗異而問之徵茂所屬具以状對太宗)
(謂左右曰記之尋徵詣行在所試以騎射太宗深竒之以茂為虎賁中郎將)手執鞍橋倒立
馳騁(魏書傅永傳拳勇過人能丨丨丨丨丨丨丨丨)立馬上與人角騁(魏書𫝊永傳叔)
(偉九歲為州主簿及長膂力過人彎弓三百斤左右馳射又能丨丨丨丨丨丨丨見者以為得永之武而不得)
(永文也按叔偉永子)弓力十石矢異常箭(魏書奚康生傳康生性驍勇有武藝丨丨丨丨)
(丨丨丨丨為當時所服)大弓平射猶有餘力(魏書奚康生傳時蕭衍聞康生能引彊弓)
(力至十餘石故特作丨丨兩張送與康生康生得弓便會集文武乃用丨丨丨丨丨丨其弓長八尺把中圍尺)
(二寸箭麤殆如今之長笛觀者以為希世絶倫弓即表送置之武庫)長繩繫髻而走繩直
如矢(魏書楊大眼傳太和中起家奉朝請時高祖自代將南伐令尚書李冲典選征官大眼往求焉冲弗)
(許大眼曰尚書不見知聽下官出一技便出丨丨三丈許丨丨丨丨丨丨丨丨馬馳不及見者莫不驚歎冲日)
(自千載以來未有逸材若此者也遂用為軍主大眼顧謂同寮曰吾之今日所謂蛟龍得水之秋自此一舉終)
(不復與諸君齊列矣)擊賊如鶻入鵶羣(北齊書上樂王思宗弟思好傳思好本浩氏子也思)
(宗飬以為弟遇之甚薄少以騎射事文㐮及文宣受命為左衛大將軍本名思孝天保五年討蠕蠕文宣悦其)
(驍勇謂曰爾丨丨丨丨丨丨丨宜思好事故改名焉)能與霹靂鬭(北齊書薛孤延傳高祖嘗閱馬)
(於北牧道逄暴雨大雷震地前有浮圖一所高祖令延視之延乃馳馬按矟直前未至三十步雷火燒面延唱)
(殺繞浮圖走火遂滅延還眉鬢及馬鬃尾俱燋高祖歎曰薛孤延乃丨丨丨丨丨其勇決如此)儒生遂
為武士(北齊書楊愔傳及韓陵之戰愔每陣先登朋僚咸共怪歎曰楊氏丨丨今丨丨丨丨仁者必勇)
(定非虛論)彊弓四張疊挽(北齊書綦連猛傳梁使來聘云有武藝求訪北人欲與相角世宗遣)
(猛就館接之雙帶兩鞬左右馳射兼共試力挽丨丨梁人引弓兩張力皆三石猛遂併取丨丨丨而丨之過度)
(梁人嗟服之)臨陣如平常(周書賀拔勝傳勝長於喪亂之中尤工武藝走馬射飛鳥十中其五)
(六太祖每云諸將對敵神色皆動惟賀拔公丨丨丨丨丨真大勇也)獨當猛獸左挾其腰
右拔其舌(周書楊忠傳嘗從太祖狩於龍門忠丨丨一丨丨丨丨丨丨丨丨丨丨太祖壯之北臺謂)
(猛獸為揜于因以字之)著翅人(周書韓果傳從大軍破稽胡於北山胡地險阻人跡罕至果進兵窮)
(討散其種落稽胡憚果勁健號為丨丨丨太祖聞之笑曰著翅之名寧減飛將軍)以草塞瘡而
戰(隋書張定和傳從上柱國李充擊突厥先登陷陣虜刺之中頸定和丨丨丨丨丨丨神氣自若虜遂敗走)
(上聞而壮之遣使者齎藥馳詣定和所勞問之)肉飛仙(隋書沈光傳初建禪定寺其中幡竿高十餘文)
(適遇繩絶非人力所及諸僧患之光見而謂僧曰可持䋲來當相為上耳諸僧喜因取而與之光以口銜索拍)
(竿而上直至龍頭繫䋲畢手足皆放透空而下以掌拒地倒行數十步觀者駭悦莫不嗟異時人號為丨丨丨)
接垂絙而上(隋書沈光傳從帝攻遼東以衝梯擊城竿長十五丈光升其端臨城與賊戰短兵接殺數)
(十人賊競擊之而墜未及於地適遇竿有垂絙光接而復上帝望見壮異之馳召與語大悦即日拜朝請大夫賜寳)
(刀良馬恒致左右親顧漸密)榮公第六郎(隋書來護兒傳整尤驍勇善撫士卒討擊羣盗所向皆捷)
(諸賊甚憚之為作歌曰長白山頭百戰場十十五五把長槍不畏官軍十萬衆只畏丨丨丨丨丨按整護兒子)
出左入右往返若飛(隋書魚俱羅傳楊素出兵將出靈州道擊突厥路逢俱羅大悦遂奏)
(與同行及遇賊俱羅與數騎奔擊瞋目大呼所當皆披靡丨丨丨丨丨丨丨丨以功進位柱國拜豊州總管)
臂毛逆如䐗鬛力能拔樹(北史高季式傳范陽盧曹身長九尺鬢面甚雄丨丨丨丨)
(丨丨丨丨丨丨性弘毅方重常從容雅服北州敬仰之嘗卧疾猶申足以舉二人)足舉二人(見上)
神力(北史高季式傳時有沙門曇讚號為丨丨唯曹與之角焉曇讚聞呌聲則勝按曹盧曹)老羆
當道卧貉子那得過(北史王羆傳嘗修州城未畢梯在城外神武遣韓軌司馬子如從河)
(東宵濟襲羆羆不覺比曉軌衆已乘梯入城羆尚卧未起聞閤外洶洶有聲便袒身露髻徒跣持一白棒大呼)
(而出謂曰丨丨丨丨丨丨丨丨丨丨敵見驚退逐至東門左右稍集合戰破之軌遂投城遁走文帝聞而壮之)
俄頃三奪矟(舊唐書尉遲敬德傳敬德善觧避矟齊王元吉亦善馬矟聞而輕之欲親自試命去)
(矟刃以竿相刺敬德曰縱使加刃終不能傷請勿除之敬德矟謹當却刃元吉竟不能中太宗問曰奪矟避矟)
(何者難易對曰奪矟難乃命敬德奪元吉矟元吉執矟志在刺之敬德丨丨丨丨其丨元吉素驍勇雖相歎異)
(甚㠯為耻)超升其樓(舊唐書秦叔寳傳隋末羣盗起從通守張須陁擊賊帥盧明月於下邳城賊衆)
(十餘萬須陁所統纔萬人力勢不敵去賊六七里立柵相持十餘日糧盡將退謂諸將士曰賊見兵却必輕來)
(追我其衆既出營内即虛若以千人襲營可有大利此誠危險誰能去者人皆莫對惟叔寳與羅士信請行於)
(是須陁委柵遁使二人分領千兵伏於蘆葦間既而明月果悉兵追之叔寳與士信馳至其柵栅門閉不得入)
(二人丨丨丨丨拔賊旗幟各殺數人營中大亂叔寳士信又斬關以納外兵因縱火焚其三十餘柵烟㷔漲天)
(明月奔還須陁又廻軍奮擊大破賊衆明月以數百騎遁去餘皆虜之由是勇氣聞於遠近)卷金舒
鈎(舊唐書梁崇義傳崇義長安人以升斗給役於市有膂力能丨丨丨丨)擒領批背(舊唐書李)
(正巳傳累至折衝將軍驍健有勇力寳應中衆軍討史朝義至鄭州廻紇方強暴恣横諸節度皆下之正巳時)
(為軍候獨欲以氣呑之因與其角逐衆軍聚觀約曰後者批之既逐而先正已丨其丨而丨其丨廻紇尿液俱)
(下衆軍呼笑虜慙由是不敢為暴)能擒奔馬(舊唐書史敬奉傳敬奉形甚短小若不能勝衣至於)
(野外馳逐丨丨丨丨自執鞍勒隨鞍躍馬然後羇帶)翹關(唐書選舉志武后置武舉其制有丨丨之選翹)
(關長丈七尺徑三寸半凡十舉後手持關距出處無過一尺)躍馬大呼(唐書尉遲敬德傳武德三)
(年獵榆窠會世充自將兵數萬來戰單雄信者賊驍將也騎直趨王敬德丨丨丨丨横刺雄信墮乃翼王出率)
(兵還戰大敗之擒其將陳智略獲排矟兵六千王顧曰比衆人意公必叛我獨保無他何相報速邪賜金銀一)
(篋)先鋒鏖陣前無堅對(唐書泰叔寳傳從討世充建德黑闥三盗未嘗不身丨丨丨丨)
(丨丨丨丨積賜金帛以千萬計)刺萬衆中莫不如志(唐書秦叔寳傳每敵有驍將銳士震)
(燿出入以夸衆者秦王輙命叔寳往取之躍馬挺鎗丨於丨丨丨丨丨丨丨以是頗自負)尾騎不敢
近(唐書叚志元傳從劉文静拒屈突通於潼關文静為桑顕和所襲軍且潰志元率壮騎馳賊殺十餘人中)
(流矢忍不言突擊自如賊衆亂軍乘之唐兵復振通敗走與諸將躡獲於稠桑以多授樂游府車騎將軍從討)
(王世充深入馬跌為賊擒兩騎夾持其髻將度洛志元忽騰而上二人者俱墮於是奪其馬馳歸丨丨數百丨)
(丨丨)獲所射將使拔箭(唐書杜伏威傳煬帝遣右禦衛將軍陳稜以精兵討之稜不敢戰伏)
(威遺以婦人服書稱陳姥怒其軍稜果悉兵至伏威迎出挑戰稜軍射中其額伏威怒曰不殺汝矢不拔遂馳)
(入稜陣大呼衝擊衆披靡丨丨丨丨丨丨丨已斬之)發憤大呼鼻耳流血(唐書王君廓傳)
(鎮幽州擊突厥俘斬二千獲馬五千疋入朝帝賜所乘馬令自庭中乘以出謂侍臣曰昔藺相如叱秦王目眥)
(皆裂君廓往擊建德李勣遏之至丨丨丨丨丨丨皆丨丨其勇何特古人哉朕當不以例賞乃賜錦袍金帶還)
(幽州)趫卞(唐書孫儒傳儒以丨丨横里中)持牛折角(唐書辛讜傳讜少耕於野有牛鬭讜直前)
(兩丨其角丨不能動久而引觸竟丨其丨)獨眼龍(五代史唐本紀李克用少驍勇軍中號曰李鵶兒其)
(一目眇及其貴也又號丨丨丨其威名蓋於代北)操刺(五代史漢本紀契丹耶律德光送晉高祖至潞)
(州臨決指知遠曰此都軍甚丨丨無大故勿棄之注世俗謂勇猛為丨丨)奮劍斷矛(五代史唐臣傳)
(莊宗好戰而輕敵與梁軍戰潘張軍敗而潰莊宗得三四騎馳去梁兵數百追及攢矟圍之元行欽望其旗而)
(識之馳一騎丨丨丨其二丨斬首一級梁兵觧去)擒生踏伏(五代史唐臣傳安金全代北人也為)
(人驍果工騎射號能丨丨丨丨事晉為騎將數從莊宗用兵有功官至刺史)能跣足履棘行
百步(五代史死節傳王彦章為人驍勇有力丨丨丨丨丨丨丨丨持一鐵鎗騎而馳突奮疾如飛而他人)
(莫能舉也軍中號王鐵鎗)戰酣易騎上下如飛(五代史義兒傳存孝猨臂善射身披重鎧)
(槖弓坐矟手舞鐵撾出入陣中以兩騎自從丨丨丨丨丨丨丨丨)王劍兒(宋史王彥昇傳彦昇字光)
(裂多力善擊劍號為丨丨丨)王三鐵(宋史王繼勲傳繼勲有武勇在軍陣常用鐵鞭鐵槊鐵撾軍中)
(目為丨丨丨)負錢四萬五千(史記周仁美傳太祖問其力能丨丨幾許仁美曰臣可勝七八)
(萬太祖曰可惜壓死止命負丨丨丨丨因賜之)王硬弓(宋史王榮傳榮善射嘗引強注屋棟矢入木數)
(寸時人目為丨丨丨)轉陂鶻(宋史錢守俊傳守俊少勇鷙常為盗陂澤中人稱為丨丨丨)生致
二虎一豹(宋史李繼宣傳乾德中補右班殿直令與御帶更直裁十七歲命往陜川捕虎殺二十餘)
(丨丨丨丨丨丨以獻)鐵龍(宋史謝德收傳父文節初仕王氏為侯官令後入南唐為忠烈都虞候饒州團)
(練使以驍勇聞周世宗南征文節獨擐甲渡大江潛覘敵壘吳人號為丨丨)擐甲渡大江(見上)
手接飛鴈(遼史太宗紀九年秋八月壬午自將南伐乙酉伊喇嘉哩丨丨丨丨上異之因以祭天地)
比海東青鶻(遼史耶律辰嘉努傳耶律仁先薦辰嘉努健捷丨丨丨丨丨)躍駝峰而
上(遼史蕭和克傳咸雍初從招討使耶律趙三討番部之違命者及請降來介有能丨丨丨丨丨者以儇捷)
(相詫趙三問左右誰能此和克被重鎧而出手不及峯一躍而上使者大駭趙三以女妻之)馬躓不
仆(遼史逆臣傳達勒達有膂力善馳射丨丨丨丨)哈斯(遼史逆臣傳朗字鄂津季父房阿古齊之孫性)
(輕佻多力人呼為丨丨天顕間以材勇進每戰輒克由是得名)一躍下樓(金史希卜蘇傳世祖常疑)
(珠嘉巴哩圖或與烏春等為變遣希卜蘇單騎往觀巴哩圖呼嚕置酒樓上以飲之希卜蘇聞其私語昵昵)
(若將執己者丨丨丨丨傍出籓籬之外乘馬而歸其勇趫如此)徐大刀(金史徐文傳勇力過人揮巨刀)
(重五十斤所向無前人呼為丨丨丨)被重鎧歴除如飛(金史高彪傳彪勇健絶人能行三百)
(里身丨丨丨丨丨丨丨)鐵簡萬戶(金史烏延察喇傳正隆六年伐宋諸明安穆昆兵皆行州縣無)
(備契丹瓜里陷韓州圍信州遠近震駭察喇道出咸平遂率本部亟還信州與戰敗之已而賊復整兵環攻且)
(登其城察喇下巨木壓之殺賊甚衆瓜里乃觧去察喇左右手持大鐵簡簡重數十斤人號為丨丨丨丨追及)
(瓜里於韓州東八里許賊方就平野為陣察喇身率銳士以鐵簡左右揮擊之無不僵仆賊不能成列乃易馬)
(督軍復擊之賊衆大敗遂走東京咸平隆州民復帖然)角力賭羊輒勝(金史富察世傑傳初)
(在梁王宗弼軍中為人多力每與武士丨丨丨丨丨丨之能以拳擊四歲牛折脅死之有糧車陷淖中七牛挽)
(不能出世傑手挽出之)擊牛折脅(見上)手挽陷車(見上)長槍副統(金史穆延)
(薩克達傳薩克達形不過中人而拳勇善鬭所用槍長二丈軍中號為丨丨丨丨)盧鼓椎(金史赫舍)
(哩約赫德傳屢敗宋兵威震淮泗好用鼓椎擊人世呼曰丨丨丨其名可以怖兒啼大槩如呼瑪呼云)怖
兒啼(見上)馬尾人背不使敵見(元史太祖紀先王戰伐勇進不回丨丨丨丨丨丨丨)
(人丨之)手抉虎舌(元史約斡實傳父伊埒巴圖爾嘗出獵遇虎於隘下馬摶虎虎張吻欲噬之以)
(手探虎口抉其舌拔所佩刀刺而殺之)越二跨三(元史蘇爾約蘇哈雅傳年十二三膂力絶人使健)
(兒驅三惡馬疾馳持槊立而待馬至騰上之丨丨而丨丨運槊生風觀者辟易或挽彊射生逐猛獸上下峻阪)
(如飛諸將咸服其趫捷)風馳電掣(六韜奮威四人主擇材力論兵革丨丨丨丨不知所由)披
距伸鈎絶滅旌旗(六韜有丨丨丨丨強梁多力潰破金鼓丨丨丨丨者聚為一卒名曰勇力)
(之士)走逐奔馬力彀八石(六韜選車士之法取年四十以下長七尺五寸以上丨能丨丨)
(丨及馳而乘之前後左右上下周旋能束縳旌旗丨能丨丨丨弩射前後左右皆便習者名曰武車之士不可)
(不厚也)目若夜光聲若哮虎(越絶書越棲於會稽日行成於吳吳引兵而去句踐將降)
(西至浙江待詔入吳故有鷄鳴墟其入辭曰亡臣孤句踐故將士衆入為臣虜民可得使地可得有吴王許之)
(子胥大怒丨丨丨丨丨丨丨丨此越未戰而服天以賜吳其逆天乎臣唯君王急剬之吳不聽遂許之浙江是)
(也)攫犀摶兕(劉向說苑楚莊王好獵大夫諫曰晉楚敵國也楚不謀晉晉必謀楚今王無乃耽於)
(樂乎王曰吾獵將以求士也其榛藂刺虎豹者吾是以知其勇也其丨丨丨丨者吾是以知其勁有力也罷田)
(而分所得吾是以知其仁也因是道也而得三士焉楚國以安)拊勝數百里(吳越春秋慶忌之勇)
(世所聞也筋骨果勁萬人莫當走追奔獸手接飛鳥骨騰肉飛丨丨丨丨丨吾嘗追之於江駟馬馳不及射之)
(闇接矢不可中)執虎尾倒馳(黃憲天祿閣外史徵君遊&KR0008;山道遇猛虎徵君倚磬而坐謂左權徐)
(淵曰猛虎當道吾死矣夫頃之虎近於磬左權以臂當之虎懸尾呌嘯左權執其尾而倒馳踰&KR0008;山之岡徐淵)
(挾弓矢追之見巨壑中羣虎食一樵者徐淵臨穴而發矢弦絶徐淵以弓擊虎傷臂趨伏於藂林左權負虎皮)
(以救徐淵曰徵君安在曰鼓琴於磬吾子摶一虎而羣虎皆出吾以矢射之其弓不揚為虎所咥而傷其臂子)
(雖勇不能制羣虎之猛也左權莞爾而笑曰制之何有昔者與客涉瞿塘之峽即徵君欲之楚遊道也舟覆得)
(檝而渡有猛虎羣飲於峽一搏而獲斃者二客曰吾與子將赴於峽下之流得一檝而俱免又搏羣虎於峽上)
(如制嬰兒是渡二峡也虎不制則後涉者或免於峽而烏能免峽上之虎乎若子之勇可以倒峽而西矣今之)
(所遇奚足懼哉遂歴&KR0008;山之壑而搜之羣虎皆斃)當避白馬(王粲英雄記鈔瓚每與虜戰常乘白)
(馬追不虛發數獲戎捷虜相告云丨丨丨丨因虜所忌簡其白馬數千匹選騎射之士號為白馬義從)衝
壘(王粲英雄記鈔權卒十萬衆圍合肥張遼夜募敢從之士得八百人椎牛饗將士明日大戰平旦遼被甲)
(持戟先登陷陣殺數十人斬二將大呼是名丨丨入至權麾下權大驚衆不知所為)齧金石(王嘉拾遺)
(記有孝飬之國其俗驍勇能丨丨丨其舌杪方而本小手摶千鈞以爪畫地則洪泉涌流)曳虎尾以
繞臂(王嘉拾遺記任城王彰武帝之子也少而剛毅時樂浪獻虎文如錦班以鐵為檻梟殷之徒莫敢視)
(彰丨丨丨丨丨丨虎弭耳無聲莫不服其神勇時南越獻白象子在帝前彰手頓其鼻象伏不動文帝鑄萬斤)
(鐘置崇華殿欲徙之力士百人不能動彰負之而趨)手頓象鼻(見上)鎮惡郎(劉義慶世說桓)
(石虔司空豁之長庶也小字鎮惡年十七八未被舉而童隸已呼為丨丨丨嘗住宣武齋頭從征枋頭車騎冲)
(没陳左右莫能先救宣武謂曰汝叔落賊汝知不石虔聞之氣甚奮命朱辟為副策馬於數萬衆中莫有抗者)
(徑致冲還三軍歎服河朔後以其名斷瘧)壁飛(張鷟耳目記唐柴駙馬紹之弟有材力輕趫迅捷踊身以)
(上挺然若飛十數步乃止嘗著吉莫靴上磚城直至女牆手無扳引又以足指緣佛殿柱至簷頭捻櫞覆上越)
(百尺樓閣了無障碍文武聖睿皇帝竒之日此人不可以處京邑出為外官時人號為丨丨)走馬若
滅(叚成式酉陽雜爼徐敬業年十餘歲好彈射英公每曰此兒相不善將赤吾族射必溢鏑丨丨丨丨老騎)
(不能及英公常獵命敬業入林趁獸因乘風縱火意欲殺之敬業知無所避遂屠馬腹伏其中火過浴血而立)
(英公大竒之)斬寐龍誰知吾有神力(叚成式酉陽雜爼古龜兹國王阿主兒者有神)
(異力能降伏毒龍時有賈人買市人金銀寳貨至夜中錢並化為炭境内數百家皆失金寳王有男先出家成)
(阿羅漢果王問之羅漢曰此龍所為龍居北山其頭若虎今在某處眠耳王乃易衣持劍默出至龍所見龍卧)
(將欲斬之因曰吾丨丨丨丨丨丨丨丨丨遂叱龍龍驚起化為獅子王即乘其上龍怒作雷聲騰空至城北二)
(十里王謂龍曰爾不降當斷爾頭龍懼王神力乃作人語曰勿殺我我當與王乘欲有所向隨心即至王許之)
(後常乘龍而行)掌大如箕高及丈餘屹屹而下(康駢劇談錄會昌中左軍壮士)
(管萬敵富有膂力扛鼎挾輈衆所推伏一日與儕輩會於東市酒肆忽有麻衣張蓋者直入其座引觥而飲傍)
(若無人萬敵振腕瞋目略無所憚同席恃勇之輩共為推挽竟不微動而觀者漸衆乃言曰某與管供奉較力)
(以定強弱先請供奉拳某三拳後乞撘供奉一撘遂袒膊抱樓柱而立萬敵怒其輕已欲令殞於手下盡力拳)
(之如扣木石觀者咸見樓柱與屋宇俱震其人略不微動既而笑曰到某撘供奉矣於是奮臂而起丨丨丨丨)
(丨丨丨丨丨丨丨丨前後有力之輩方甚恐慄知非常人衆擁萬敵謝而去之俄失所在萬敵寝瘵月餘力遂)
(稍減)以數十騎對賊壘(范公稱過庭錄忠宣帥慶為种話誣訟責守信陽時漢上有巨賊曰)
(羅塹擁衆雄視一隅忽直壓郡界靳三十五里一郡皇怖失措朝夕危陷忠宣集郡寮謀守禦計皆懦怯無敢)
(當者有酒吏秦生請行忠宣命攝廵尉欲假之衆秦曰無益也獨丨丨丨丨直丨丨丨值賊置宴軍勢甚張賊)
(副小關索者領十餘騎飲馬河側隔河問秦曰爾為誰胡為至此秦曰吾信陽廵檢來取爾首爾賊笑曰爾無)
(輕命吾貸爾告若曹速降吾無爾害秦罵曰狂賊敢大言吾惟爾首之得秦因袒膺謂賊曰爾能射我乎賊挽)
(弓射之不中秦復射中賊關索心而死數十人駭散秦即鼓衆絶河掩其不備賊衆皆烏合且醉不能禦盡竄)
(走林谷莫敢出多獲牛馬噐械凱旋而歸一境遂安忠宣率衆郊迎厚加賞晏奏功於朝遷數官)貴由
赤(陶宗儀輟耕錄丨丨丨者快行是也每歲一試之名曰放走以脚力便捷者膺上賞故監臨之官齊其名)
(數而約之以䋲使無後先參差之争然後去䋲放行在大都則自河西務起程若上都則自泥河兒起程越三)
(時走一百八十里直抵御前俯伏呼萬歲先至者賜銀一餅餘者賜叚疋有差)
御定子史精華卷七十五
