欽定四庫全書
御定子史精華卷一百二十四
形色部二
容止
敬發其充(管子敬慎無忒日新其德徧知天下窮於四極丨丨丨丨是謂内得)善氣迎人
(管子丨丨丨丨親如弟兄)氣淵(管子精存自生其外安榮内藏以為泉源浩然和平以為丨丨)正形
飾德(管子形不正者德不來中不精者心不治丨丨丨丨萬物畢得翼然自来神莫知其極昭知天下通)
(於四極)意行似天(管子見利不誘見害不懼寬舒而仁獨樂其身是謂雲氣丨丨丨丨)欣然
淵然漻然(管子東郭郵曰夫丨丨喜樂者鐘鼔之色也夫丨丨清静者縗絰之色也丨丨豐滿而手)
(足拇動者兵甲之色也)顔色整齊(管子丨丨丨丨中心必式)循咡覆手(管子既食乃飽)
(丨丨丨丨注咡口也覆手而循之所以拭其不潔也)據膝隠肘(管子亦有丨丨毋有丨丨)悲色
禮顔(晏子燕之遊士有泯子午者南見晏子於齊言有文章術有條理巨可以補國細可以益晏子者三)
(百篇睹晏子恐愼而不能言晏子假之以丨丨開之以丨丨然後能盡其復也)相御自得相國
自下(晏子晏子為齊相其御之妻從門間而闚其夫為丨丨擁大蓋策駟馬意氣揚揚甚丨丨也既而歸)
(其妻請去夫問其故妻曰晏子長不滿六尺身丨齊丨名顯諸侯今者妾觀其出志念深矣常有以丨丨者今)
(子長八尺廼為人僕御然子之意自以為足妾是以求去也其後自抑損晏子怪而問之御以實對晏子薦以)
(為大夫)刷涕(晏子公丨丨而顧晏子)抑手疾視(晏子公怒色變丨丨丨丨)矜立(晏子)
(景公為巨冠長衣以聽朝疾視丨丨日晏不罷)端弁𢃄(子華子今天下老師先生丨丨丨而說)立
若不勝衣言若不出口(子華子先大夫文子之志也好學而能受規諫丨丨丨丨丨丨)
(丨丨丨丨)道形德容(鬼谷子言必詩書行不僻滛以丨為丨以丨為丨)觧顔而笑(列子)
(五年之後心庚念是非口庚言利害夫子始一丨丨丨丨)地文天壌(列子有神巫自齊來處於鄭命)
(曰季咸列子與之見壺子出而謂列子曰譆子之先生死矣弗活矣不可以旬數矣吾見怪焉見濕灰焉列子)
(入涕泣沾衾以告壺子壺子曰向吾示之以丨丨罪乎不誫不止是殆見吾杜德幾也嘗又與來明日又與之)
(見壺子出而謂列子曰幸矣子之先生遇吾也有瘳矣灰然有生矣吾見杜權矣列子入告壺子壺子曰向吾)
(示之以丨丨名實不入而機發於踵是殆見吾善者幾也)濕灰(見上)杜德幾善者幾(見上)
形諜成光(列子夫内誠不解丨丨丨丨以外鎮人心使人輕乎貴老而&KR3706;其所患)若欺魄
(列子弟子四十人同行見南郭子果丨丨丨焉而不可與接注欺魄土人也)睢盱(列子而睢睢而盱盱)
(而誰與居注高誘注淮南子云丨丨視聽貌)蹀足罄欬疾言(列子惠盎見宋康王康王丨丨)
(丨丨丨丨曰寡人之所說者勇有力也不說為仁義者也)敦杖蹙之乎頤(列子伯昏瞀人北面)
(而立丨丨丨丨丨丨立有間不言而出)掉頭(莊子鴻蒙拊髀雀躍丨丨曰吾弗知吾弗知)卑陬
(莊子子貢丨丨失色頊頊然不自得行三十里而後愈)雁行避影(莊子士成綺丨丨丨丨履行遂)
(進而問脩身若何老子曰而容崖然而目衝然而顙頯然而口闞然而狀義然似繫馬而止也)口呿舌
舉(莊子公孫龍丨丨而不合丨丨而不下乃逸而走)進退成規矩從容若龍虎
(莊子丨丨一丨丨一成丨丨丨一丨丨一若丨)嚬有為嚬笑有為笑(韓非子吾聞明主之)
(爱一嚬一笑丨丨丨丨而丨丨丨丨)由禮則雅(荀子容貌態度進退趨行丨丨丨丨不由禮則夷固)
(辟違庸衆而野)簡連(荀子其冠絻其纓禁緩其容丨丨注簡連傲慢不前之貌)禹行舜趨(荀子)
(第佗其冠祌禫其辭丨丨而丨丨是子張氏之賤儒也)猶若(荀子子路盛服見孔子孔子曰由是裾裾)
(何也昔者江出於岷山其始出也其源可以濫觴及其至江之津也不放舟不避風則不可涉也非維下流水)
(多耶今汝服既盛顔色充盈天下且孰肯諫汝矣由子路趨而出改服而入蓋丨丨也孔子曰志之吾語汝奮)
(於言者華奮於行者伐色知而有能者小人也故君子知之曰知之不知曰不知言之要也能之曰能之不能)
(曰不能行之至也言要則知行至則仁既知且仁夫惡有不足矣哉注猶若舒和之貌)戰者不習
使人戰者嚴駔(呂氏春秋公子沓相周申向說之而戰公子沓訾之曰申子說我而戰為吾相)
(也夫申向曰向則不肖雖然公子年二十而相見老者而使之戰請問孰病哉公子沓無以應丨丨丨丨也丨)
(丨丨丨丨丨也意者恭節而人猶戰任不在貴者矣)純乎其若鍾山之玉桔乎其
若陵上之木(呂氏春秋君子之容丨丨丨丨丨丨丨丨丨丨丨丨丨丨丨丨淳淳乎愼謹畏化而)
(不肯自足乾乾乎取舍不悅而心甚素樸)矔眮(揚子丨丨轉目也梁益之間瞋目曰矔轉目顧視曰矔吳)
(楚曰眮)汨遥(揚子丨丨疾行也南楚之外曰汨或曰遙)罄折抱鼓(抱朴子立則丨丨拱則丨)
(丨)恭恭然如不足溫溫然如有就(文中子其接長者丨丨丨丨丨丨接幼者)
(丨丨丨丨丨丨)動徐行方(文中子子閒居儼然其丨也丨若有所慮其丨也丨若有所畏)晉侯
爽二(國語夫君子目以定體足以從之是以觀其容而知其心矣目以取義足以步目今晉侯視遠而足)
(高目不在體而足不步目其心必異矣自體不相從何以能久夫合諸侯國之大事也於是乎觀存亡故國將)
(無咎其君在會交言視聽必皆無謪則可以知德矣視遠日絶其義足高日棄其德言爽日反其信聽滛日離)
(其名夫目以處義足以踐德口以庇信耳以聽名者也故不可不慎也偏喪有咎既喪則國從之丨丨丨丨吾)
(是以云)情華(國語貌丨之丨也)面很(國語知宣子將以瑶為後知果曰不如宵也宣子曰宵也)
(很對曰宵之很在面瑶之很在心心很敗國丨丨不害)雀立不轉(戰國策丨丨丨丨晝吟宵哭注)
(雀立踊也)錯臂(戰國策被髮文身丨丨左袵甌越之民也注以兩臂交錯而立言無禮容)被服造
次必於儒者(史記五宗世家河間獻王德以孝景帝前二年用皇子為河間王好儒學丨丨丨丨)
(丨丨丨丨山東諸儒多從之游)儀狀端正(史記儒林傳太常擇民年十八已上丨丨丨丨者補博士)
(弟子)天姿善為容(史記儒林傳孝文帝時徐生以容為禮官大夫傳子至孫徐延徐襄襄其丨丨)
(丨丨丨不能通禮經延頗能未善也)股栗(史記酷吏傳濟南瞷氏宗人三百餘家豪猾二千石莫能制於)
(是景帝乃拜都為濟南太守至則族滅瞷氏首惡餘皆丨丨注徐廣曰髀脚戰搖也按都郅都)儻蕩不
備(漢書史丹傳丹為人足知愷悌爱人貌若丨丨丨丨然心甚謹密故尤得信於上)奮髯抵几
(漢書朱博傳齊部舒緩飬名博新視事右曺掾史皆移病卧博問其故對言惶恐故事二千石新到輙遣吏存)
(問致意廼敢起就職博丨丨丨丨曰觀齊兒欲以此為俗耶注師古曰抵挈也)容貌堂堂(後漢書伏)
(湛傳湛丨丨丨丨國之光暉)遇妻子若嚴君(後漢書張湛傳矜嚴好禮動止有則居處幽室)
(必自脩整雖丨丨丨丨丨丨焉及在鄉黨詳言正色三輔以為儀表)容姿趨步有出於衆
(後漢書虞延傳永平初有新野功曹鄧衍以外戚小侯每豫朝會而丨丨丨丨丨丨丨丨顯宗目之顧左右曰)
(朕之儀貌豈若此人特賜輿馬衣服)溫偉(後漢書鄭康成傳身長八尺飲酒一斛秀眉明目容儀丨丨)
溫恭有蘊藉(後漢書桓榮傳車駕幸太學會諸博士論難於前榮被服儒衣丨丨丨丨丨辯明經)
(義每以禮讓相厭不以辭長勝人儒者莫之及特加賞賜)攝須理髯(後漢書蔡邕傳丨丨丨丨餘官)
(委貴)揚衡(後漢書蔡邕傳胡老乃丨丨含笑援琴而歌注衡眉目之間也)常以法度自整
(後漢書黃琬傳刁韙字子榮彭城人後陳蕃被徵而言事者多訟韙復拜議郎遷尚書在朝有鯁直臣節出為)
(魯東海二郡相性抗厲有名略所在稱神丨丨丨丨丨丨家人莫見墯容焉)家人莫見墯容
(見上)避雨危坐(後漢書郭泰傳茅容字季偉陳留人也年四十餘耕於野時與等輩丨丨樹下衆皆)
(夷踞相對容獨丨丨愈恭林宗行見之而奇其異遂與共言因請宿旦日容殺鷄為饌林宗謂為已設既而以)
(供其母自以草蔬與客同飯林宗起拜之曰卿賢乎哉因勸令學卒以成德)狀如學道(後漢書向)
(栩傳向栩字甫興河内朝歌人向長之後少為書生性卓詭不倫恒讀老子丨丨丨丨又似狂生)頭没
杯案(魏志武帝紀注曹瞞傳曰每與人談論戲弄言誦盡無所隱及歡悅大笑至以丨丨丨丨中肴膳皆)
(沾汚巾幘)華獨坐(魏志華歆傳注華嶠譜叙日歆能劇飲至石餘不亂衆人微察常以其整衣冠為異)
(江南號之曰丨丨丨)鬼躁鬼幽(魏志管輅傳注輅别傳曰舅夏大夫問輅前見何鄧之日為己有凶)
(氣未也輅言與禍人共會然後知神眀交錯與吉人相近又知聖賢求精之妙夫鄧之行步則筋不束骨脉不)
(制肉起立傾倚若無手足謂之丨丨何之視候則魂不守宅血不華色精爽烟浮容若槁木謂之丨丨故鬼躁)
(者為風所收鬼幽者為火所燒自然之符不可以蔽也按何謂何晏鄧謂鄧颺)竒雅(蜀志諸葛亮傳亮時)
(年二十七乃建奇策身使孫權求援吳會權既宿服仰備又覩亮丨丨甚敬重之)氣候分明(吳志)
(朱然傳然長不盈七尺丨丨丨丨内行脩潔其所文采惟施軍器餘皆質素終日欽欽常在戰場臨急胆定尤)
(過絶人)終日欽欽(見上)骨體不媚(吳志虞翻傳注翻别傳曰翻放棄南方云自恨䟽節)
(丨丨丨丨犯上獲罪當長没海隅生無可與語死以青蠅為弔客使天下一人知己者足以不恨)龍章
鳳姿(晉書嵇康傳康早孤有奇才遠邁不羣身長七尺八寸美詞氣有風儀而土木形骸不自藻餙人以)
(為丨丨丨丨天質自然)善於俯仰(晉書李勢載記勢身長七尺九寸腰𢃄十四圍丨丨丨丨時人)
(異之)善持音儀(宋書張敷傳丨丨丨丨盡詳緩之致與人别執手曰念相聞餘響久之不絶)顔
嗔謝笑(宋書顔竣傳孝建元年轉吏部尚書領驍騎將軍留心選舉自彊不息任遇既隆奏無不可其)
(後謝莊代竣領選意多不行竣容貌嚴毅莊風姿甚美賓客喧□常歡笑答之時人為之語曰丨竣丨而與人)
(官丨莊丨而不與人官)蓬首緩帶風貌清嚴(宋書孔覬傳先是庾徽之為御史中丞性)
(豪麗服玩甚華覬代之衣服器用莫不粗率蘭臺令史並三吳富人咸有輕之之意覬丨丨丨丨丨丨丨丨皆)
(重迹屏氣莫敢輕犯)遲行緩步便得宰相(齊書禇淵傳淵美儀貌善容止俛仰進退咸有)
(風則每朝會百僚遠國使莫不延首目送之宋明帝常嘆曰禇淵能丨丨丨丨丨持此丨丨丨矣)銜鬚
咀之(齊書柳世隆傳劉攘兵射書與世隆許降世隆開門納之攘兵燒營而去火起乃覺攸之怒丨丨丨)
(丨收攘兵兄子天賜女婿張平慮斬之軍旅大散)空中俯仰(齊書張敬兒傳敬兒武將不習朝儀)
(聞當内遷乃於密室中屏人學揖讓答對丨丨丨丨如此竟日妾侍竊窺笑焉)蟬冕所照更生
風采(齊書庾杲之傳杲之風範和潤善音吐世祖令對虜使兼侍中上每嘆其風器之美王儉在座曰杲)
(之為丨丨丨丨丨丨丨丨陛下故當與其即眞)風形瓌潤(齊書胡諧之傳諧之丨丨丨丨善自居處)
坐常危膝行則曳步(齊書張融傳融風止詭越丨丨丨丨丨丨丨丨翹身仰首意致甚多)
(隨例同行常稽遲不進)風采稜岸(齊書沈文季傳文季丨丨丨丨善於進止司徒禇淵當時貴望)
(頗以門戶裁之文季不為之屈)公庭就列容止出人(梁書何敬容傳敬容身長八尺白晳)
(美鬚眉性矜莊衣冠尤事鮮麗每丨丨丨丨丨丨丨丨)賀雅(梁書賀琛傳每見高祖語常移晷刻省中)
(為之語曰上殿不下有丨丨琛容止都雅故時人呼之)復見衛杜在目(梁書何烱傳何烱白)
(晳美容貌從兄求點每稱之曰叔寳神清弘治膚清今觀此子丨丨丨丨丨丨)恒以方嵇叔夜
(梁書伏曼容傳曼容素美風采帝丨丨丨丨丨丨使吳人陸探微畫叔夜像以賜之)眸表韶慧色
見英朗(梁書伏挺傳伏挺少有盛名徐勉以疾還宅挺致書勉報曰卿雄州擢秀弱冠升朝穿綜百家)
(佃漁六學觀丨丨其丨丨視丨丨其丨丨若魯國之名駒邁雲中之白鶴)局宇詳正(陳書沈君理王)
(㻛陸繕傳論史臣曰夫衣冠雅道廊廟嘉猷諒以操履敦脩丨丨丨丨經曰容止可觀詩言其儀罔忒彼三子)
(者其有斯風焉)我見謝道兒未嘗足(南史謝述傳述字景先小字道兒尚書僕射殷景仁)
(領軍將軍劉湛並與述為異常之交述美風姿善舉止湛每謂人曰丨丨丨丨丨丨丨丨)覺此生芳
蘭竟體(南史謝覧傳梁武平建鄴朝士王亮王瑩等數人揖自餘皆拜覧時年二十餘為太子舍人亦)
(長揖而已意氣閒雅視瞻聰明武帝目送良久謂徐勉曰丨丨丨丨丨丨丨想謝莊政當如此自此仍被賞味)
哺歠亦復可觀(南史王彧傳美風姿為一時推謝袁粲見之歎曰景文非但風流可悅乃丨丨)
(丨丨丨丨有一客少時及見謝琨答曰景文方謝叔源則為野父矣粲惆悵良久曰恨眼中不見此人)雅
步如常(南史袁粲傳愍孫峻於儀範廢帝倮之廹使走愍孫丨丨丨丨顧而言曰風雨如晦鷄鳴不已)
(按袁粲一名愍孫)飄飄有凌雲氣(南史齊宗室衡陽王道度子鈞傳吳郡張融清抗絶俗雖)
(王公貴人視之慠如也唯雅重鈞謂從兄緒日衡陽王丨丨丨丨丨丨其風情素韻彌足可懷融與之遊不知)
(老之將至其見賞如此)趨進轉美(南史齊宗室南豐伯赤斧子穎胄傳穎胄字雲長弘厚有父風)
(起家秘書郎高帝謂赤斧曰穎胄輕朱被身覺其丨丨丨丨足慰人意)韶靡(南史齊臨川獻王映傳應)
(接賓客風韻丨丨)手自捶擊(魏書宗室子華傳性甚褊急當其急也口不擇言丨丨丨丨長史鄭)
(子湛子華親友也見侮罵遂即去之)以文見美(魏書任城王澄傳蕭賾使庾蓽來朝蓽見澄音韻遒)
(雅風儀秀逸謂主客郎張彛曰往魏任城以武著稱今魏任城乃丨丨丨丨也)風神外偉黃中
内潤(魏書清河王懌傳幼而敏惠美姿貌高祖爱之彭城王勰甚器異之並日此兒丨丨丨丨丨丨丨丨)
(若天假之年比二南矣)效人舉措(魏書尉地干傳地干奉上忠謹尤善嘲笑世祖見其丨丨丨丨)
(忻悅不能自勝甚見親爱)舉止風流有似儒者(魏書賀狄干傳狄干在長安幽閉因習讀)
(書史通論語尚書諸經丨丨丨丨丨丨丨丨)有不可犯之色(魏書于烈傳烈善射少言丨丨)
(丨丨丨丨)風彩閑潤(魏書盧元明傳涉歴羣書兼有文義丨丨丨丨進退可觀永安初長兼尚書令)
(臨淮王彧欽爱之及彧開府引為兼屬仍領部曲)聲姿清亮進止可觀(魏書宋弁傳高)
(祖曾因朝會之次歴訪治道弁年少官微自下而對丨丨丨丨丨丨丨丨高祖稱善者久之因是大被知遇)
相愛舉動可更為一行(魏書裴粲傳歴正平恒農二郡太守高陽王雍曾以事屬粲粲)
(不從雍甚為恨後因九日馬射勅畿内太守皆赴京師雍時為州牧粲往修謁雍含怒待之粲神情閑邁舉止)
(抑掦雍目之不覺解顔及坐定謂粲曰丨丨丨丨丨丨丨丨丨粲便下席為行從容而出)不以霑濡
改節(魏書裴粲傳曾詣清河王懌下車始進便屬暴雨粲容步舒雅丨丨丨丨丨丨懌乃令人持盖覆之)
(歎謂左右曰何代無竒人)眼光奕奕(北齊書瑯邪王儼傳儼以和士開駱提婆等奢恣盛脩第宅意)
(甚不平嘗謂曰君等所營宅早晚當就何太遲也二人相謂曰瑯邪王丨丨丨丨數步射人向者暫對不覺汗)
(出天子前奏事尚不然由是忌之)崔生堂堂之貌亦當無媿裴子(北齊書崔)
(瞻傳楊愔欲引瞻為中書侍郎時盧思道直中書省因問思道曰我此日多務都不見崔瞻文藻卿與其親通)
(理當相悉思道答曰崔瞻文詞之美實有可稱但舉世重其風流所以才華見没愔云此言有理便奏用之事)
(既施行愔又曰昔裴瓉晉世為中書郎神情高邁每於禁門出入宿衛者肅然動容丨丨丨丨丨丨丨丨丨丨)
(丨丨)服章有殊於衆(周書獨孤信傳信既少年好自脩餙丨丨丨丨丨丨軍中號為獨孤郎)
側帽(周書獨孤信傳信在秦州嘗因獵日暮馳馬入城其帽微側詰旦而吏民有戴帽者咸慕信而丨丨)
(焉其為隣境及士庶所重如此)容止堂堂足為當今模楷(周書長孫紹遠傳太祖每)
(謂羣公曰長孫公任使之處令人無反顧憂漢之蕭寇何足多也然其丨丨丨丨丨丨丨丨丨丨)獨坐
滿一榻(隋書韋藝傳藝容貌瓌偉每夷狄參謁必整儀衛盛服以見之丨丨丨丨丨番人畏懼莫敢仰)
(視)平生未嘗廻顧(隋書李禮成傳禮成年七歲與姑之子蘭陵太守滎陽鄭顥隨魏武帝入)
(關顥母每謂所親曰此兒丨丨丨丨丨丨當為重器耳)縮鼻笑(北史崔㥄傳素與魏收不協收後專)
(典國史㥄恐被惡言乃悅之曰昔有班固今則魏子收丨丨丨之憾不釋)二天人(北史崔子約傳子約)
(武定中為平原公開府祭酒與兄子瞻俱詣晉陽寄居佛寺瞻長於子約二歲每退朝久立子約馮几對之儀)
(望俱華儼然相映諸沙門竊窺之以為丨丨丨也)領軍門下見一神人(北史李諧傳諧)
(字虔和幼有風采趙郡李搔嘗過元乂門下見之歸謂其父元中曰丨丨丨丨丨丨丨丨元中曰必李諧也問)
(之果然)承受綸言有若成誦(舊唐書溫彦博傳彦博善於宣吐每奉使入朝詔問四方)
(風俗丨丨丨丨丨丨丨丨聲韻高朗響溢殿庭進止雍容觀者拭目)私居拱手内齋束帶
(舊唐書柳仲郢傳仲郢以禮法自持丨丨未嘗不丨丨丨丨未嘗不丨丨)端凝若植(舊唐書馮定傳)
(為太常寺少卿文宗每聽樂鄙鄭衛聲詔奉常習開元中霓裳羽衣舞以雲韶樂和之舞曲成定總樂工閱於)
(廷定立於其間文宗以其丨丨丨丨問其姓名翰林學士李珏對曰此馮定也文宗喜問曰豈非能為古章句)
(者也乃召昇階文宗自吟定送客西江詩吟罷益喜)進止閑華(唐書宗室復傳從父若水為左金吾)
(大將軍兼通事舍人容貌瓌偉在朝三十年多識舊儀每宣勞揖贊丨丨丨丨有可觀者)祁寒烈暑
無懈容(唐書姜行本傳行本性恪敏所居官雖丨丨丨丨丨丨丨加有巧思凡朝之營繕所司必諮而)
(後行)搢紳屬目(唐書陳叔逹傳叔逹明辯善為容每占奏丨丨丨丨江左士客長安或汨振多薦諸)
(朝)居常簡貴(唐書韋陟傳自以門品可坐階三公丨丨丨丨視僚黨謷然其以道誼合雖後進布)
(衣與均禮)雪立不徙足(唐書韋斌傳斌天性質厚每朝會不敢離立笑言嘗大丨在廷者皆振裾)
(更丨斌丨丨丨雪甚幾至鞾亦不失恭)氣象清古(唐書王邱傳丨丨丨丨行脩潔於詞賦尤高)
笑不改容(五代史唐臣傳周德威狀貌雄偉丨丨丨丨人見之凛如也)秀峙(金史顯宗諸子)
(從憲傳從憲風儀丨丨性寬厚善騎射待府僚以禮秩滿去者皆有贐帝尤愛重)俊鶻脫帽(金史)
(李仲略傳除翰林脩撰兼太常博士改授左司都事為立夏國王讀册官還權領左司一日奏事退上顧謂侍)
(臣曰仲略精神明徤如丨丨丨丨又曰李仲略徤吏也)神采煥發如神仙中人(元史)
(趙孟頫傳孟頫才氣英邁丨丨丨丨丨丨丨丨丨)好惡咸發於聲(逸周書三日誠在其中必)
(見諸外以其聲處其實氣初生物物生有聲聲有剛柔清濁丨丨丨丨丨丨心氣華誕者其聲流散心氣順信)
(者其聲順節心氣鄙戾者其聲醒醜心氣寬柔者其聲溫和信氣中易義氣時舒和氣簡備勇氣壯力聽其聲)
(處其氣考其所為觀其所由以其前觀其後以其隐觀其顯以其小占其大此之謂視聲)躅足(逸周書師)
(曠罄然又稱曰溫恭敦敏方德不改聞物口口下學以起尚登帝臣乃參天子目古誰王子應之曰穆穆虞舜)
(明明赫赫立義治律萬物皆足分均天財萬物熙熙非舜而誰能師曠東丨其丨曰善哉善哉王子曰太師何)
(舉足驟師曠曰天寒足躅是以數也)五氣誠於中發形於外(逸周書民有五氣喜怒欲)
(懼憂喜氣内畜雖欲隐之陽喜必見怒氣内畜雖欲隐之陽怒必見欲氣懼氣憂悲之氣皆隐之陽氣必見丨)
(丨丨丨丨丨丨丨丨民情不可隐也喜色猶然以出怒色薦然以侮欲色嫗然以愉懼色薄然以下憂悲之色)
(瞿然以静誠智必有難盡之色誠仁必有可尊之色誠勇必有可新之色誠潔必有難汙之色誠口必有可信)
(之色質浩然固以安偽蔓然亂以煩雖欲改之中色弗聽此之謂觀色)膜拜(穆天子傳天子乃口之人)
(口吾黃金之環三五朱帶貝餙三十工布之四口吾乃丨丨而受)目說耳說心說(董仲舒春)
(秋繁露衣服中而容貌恭則丨丨矣言理應對遜則丨丨矣好仁厚而惡淺薄就善人而遠僻鄙則丨丨矣故)
(曰行意可樂容止可觀此之謂也)兔罝之容(焦氏易林丨丨丨丨不失其恭和謙致樂君子攸同)
攘臂拯肘(焦氏易林丨丨丨丨怒不可止狠戾復狠無與為市)側弁垢顔(荀悅申鑒丨丨)
(丨丨不鑒於眀鏡也)符表(徐幹中論夫容貌者人之丨丨也符表正故情性治情性治故仁義存仁義存)
(故盛德著盛德著故可以為法象斯謂之君子矣)孤松獨立(劉義慶世說山公目嵇叔夜巖巖如)
(丨丨之丨丨)清風拂人(劉義慶世說謝太傅云小時在殿廷會見王丞相覺丨丨来丨丨)冰
衿(劉義慶世說㕁太尉晩節好談既雅非所經而甚矜之後朝覲以王丞相末年多可恨每見必欲苦相規)
(誡王公知其意每引作他言臨還鎮故命駕詣丞相丞相翹須厲色上坐便言方當乖别必欲言其所見意滿)
(口重辭殊不流王公攝其次日後面未期亦欲盡所懷願公勿復談㕁遂大瞋丨丨而出不得一言)朗朗
如日月入懷(劉義慶世說時人目夏侯太初丨丨丨丨丨之丨丨李安國頽唐如玉山之將崩)
頽玉(見上)雞羣野鶴(劉義慶世說有人語王戎曰嵇延祖卓卓如野鶴之在雞羣答曰君未見)
(其父耳)若不堪羅綺(劉義慶世說王丞相見衛洗馬曰居然有羸形雖復終日調暢丨丨丨丨)
(丨)軒軒霞舉(劉義慶世說海西時諸公每朝朝堂猶暗唯會稽王来丨丨如朝丨丨)韶舉
(劉義慶世說林公道王長史斂衿作一来何其軒軒丨丨)一時退匿(劉義慶世說庾長仁與諸弟入)
(吳欲住亭中宿諸弟先上見羣小滿屋都無相避意長仁曰我試觀之乃策杖將一小兒始入門諸客望其神)
(姿丨丨丨丨)密雲(顔氏家訓别易會難古人所重江南餞送下泣言離有王子侯梁武帝弟出為東郡)
(與武帝别帝曰我年已老與汝分張甚心惻愴數行淚下侯遂丨丨赧然而出坐此被責飄颻舟渚一百許日)
(卒不得去北間風俗不屑此事岐路言離歡笑分首然人性自有少涕淚者腸雖欲絶目猶爛然如此之人不)
(可強責按密雲無淚也)庯峭(宋祁筆記齊魏間以人有儀矩可喜者謂之丨丨)徐瞋(馬令南唐)
(書義飬傳徐溫字端美海州昫山人烈祖之飬父也剛毅寡言罕與人交衆中凛然可畏目為丨丨)
妍醜
夷姤(管子其泉黃白其人丨丨注夷平也姤好也)蒙倛首(子華子今有美麗佼好之人人之所)
(同悅也然而丨之以丨丨則見之者棄之而走更之以輕紈阿裼焉則向之走者留行矣)痀僂丈人
(列子孔子顧謂弟子曰用志不分乃疑於神其丨丨丨丨之謂乎)美髯(莊子丨丨長大壯麗勇敢)支
離其形(莊子支離䟽者頤隐於齊肩高於頂會撮指天五管在上兩髀為脅挫鍼治繲足以餬口鼓筴)
(播精足以食十人上徵武士則支離攘臂於其間上有大役則支離以有常疾不受功上與病者粟則受三鍾)
(與十束薪夫丨丨丨丨者猶足以飬其身終其天年又况支離其德者乎)闉跂支離無脤(莊子)
(丨丨丨丨丨丨說衛靈公靈公說之而視全人其脰肩肩甕㼜大癭說齊桓公桓公說之而視全人其脰肩肩)
甕㼜大癭(見上)曲僂發背(莊子丨丨丨丨上有五管頤隐於齊肩高於頂句贅指天隂陽)
(之氣有沴其心間而無事跰&KR1271;而鑑於井)句贅指天(見上)跰&KR1271;(見上)生子恐似己
(莊子厲之人夜半丨其丨遽取火而視之汲汲然惟丨其丨丨也)面長三尺廣三寸(荀子)
(昔者衛靈公有臣曰公孫呂身長七尺丨丨丨丨而丨丨丨鼻目耳具而名動天下)突秃長左(荀子)
(楚之孫叔敖期思之鄙人也丨丨丨丨軒較之下而以楚覇)目可瞻(荀子徐偃王之狀丨丨丨焉注)
(言不能俯視細物遠望纔見焉)面如蒙倛(荀子仲尼之狀丨丨丨丨)身如斷菑(荀子周公)
(之狀丨丨丨丨)色如削瓜(荀子臯陶之狀丨丨丨丨)面無見膚(荀子閎夭之狀丨丨丨丨)
身如植鰭(荀子傅說之狀丨丨丨丨)面無須麋(荀子伊尹之狀丨丨丨丨注麋與眉同)
禹跳湯偏(荀子丨丨丨丨堯舜參牟子)參牟子(見上)桀紂長巨姣美(荀子)
(古者丨丨丨丨丨丨天下之傑也筋力越勁百人之敵也)美麗姚冶竒衣婦飾(荀子今世)
(俗之亂君鄉曲之儇子莫不丨丨丨丨丨丨丨丨血氣態度擬於女子)浹頳(吕氏春秋陳有惡人焉日)
(敦洽讐麇雄顙廣額色如丨丨垂眼臨鼻長肘而盭陳侯見而甚悦之外使治其國内使制其身)垂眼
臨鼻(見上)粲然惡丈夫之狀(吕氏春秋列精子高聽行乎齊湣王善衣東布衣白縞冠)
(顙推之履特會朝雨袪步高堂下謂其侍者曰我若何侍者曰公姣且麗列精子高因步而窺於井丨丨丨丨)
(丨丨丨也喟然嘆曰侍者為吾聽行於齊王也夫何阿哉)重帷而見衣若手(吕氏春秋伍子)
(胥欲見吳王而不得客有言之於子光者見之而惡其貌不聽其說而辭之客請之王子光王子光曰其貌適)
(吾所甚惡也客以間伍子胥伍子胥曰此易故也願令王子居於堂上丨丨丨丨其丨丨丨請因說之)美
鬢(國語丨丨長大則賢)富都那豎(國語今君為此臺也國民罷焉財用盡焉年榖敗焉百官煩焉)
(舉國留之數年乃成願得諸侯與始升焉諸侯皆距無有至者而後使太宰啟彊請於魯侯懼之以蜀之役而)
(僅得以来使丨丨丨丨贊焉而使長鬛之士相焉臣不知其美也注富於容貌都閑也那美豎未冠者也)昳
麗(戰國策鄒忌脩八尺有餘而形貌丨丨)城北徐公(戰國策丨丨丨丨齊國之美麗者也)如
婦人好女(史記留侯世家太史公曰余以為其人訃魁梧竒偉至見其圖狀貌丨丨丨丨丨孔子云)
(以貌取人失之子羽留侯亦云)肥白如瓠(史記張丞相傳蒼坐法當斬解衣伏質身長大丨丨丨丨)
(時王陵見而怪其美士乃言沛公赦勿罪)美士(見上)貌侵(史記武安侯傳武安者丨丨生貴甚注韋)
(昭曰侵音寢短小也又云醜惡也)身體鴻大(漢書王商傳為人多質有威重長八尺餘丨丨丨丨)
(容貌甚過絶人和平四年單于来朝引見白虎殿丞相商坐未央廷中單于前拜謁商商起離席與言單于仰)
(視商貌大畏之遷延却退天子聞而歎曰此眞漢相矣)單于仰視商貌大畏之(見上)
美麗自喜(漢書佞幸傳董賢字聖卿為人丨丨丨丨)明須髮(後漢書馬援傳為人丨丨丨眉)
(目如畫閑於進對尤善述前世行事每言及三輔長者下至閭里少年皆可觀聽自皇太子諸王侍聞者莫不)
(屬耳忘倦)眉目如畫(見上)狀醜不可示遠(後漢書承宫傳永平中徵詣公車駕臨辟)
(雍詔宫拜博士遷左中郎將數納忠言陳政論議切慤朝臣憚其節名播匈奴時北單于遣使求得見宫顯宗)
(敕自整餙宫對曰夷狄眩名非識實者也臣丨丨丨丨以丨丨宜選有威容者帝乃以大鴻臚魏應代之)欽
頤折額(後漢書周燮傳燮生而丨丨丨丨醜狀駭人其母欲棄之其父不聽曰吾聞賢聖多有異貌興)
(我宗者乃此兒也於是飬之)粉白不去手(魏志何晏傳註魏略晏性自喜動静丨丨丨丨丨行)
(步顧影)有姿望(晉書何劭傳劭雅丨丨丨遠客朝見必以劭侍直)姣無雙(晉書石苞傳石)
(苞字仲容渤海南皮人也雅曠有智局容儀偉麗不脩小節時人為之語曰石仲容丨丨丨)玉人(晉書)
(裴楷傳楷風神高邁容儀俊爽博涉羣書特精理義時人謂之丨丨又稱見裴叔則如近玉山照映人也按叔)
(則楷字)玉山照映(見上)觀者如堵(晉書衛玠傳玠字叔寳以王敦豪爽不羣而好居物)
(上恐非國之忠臣求向建鄴京師人士聞其姿容丨丨丨丨)捉玉柄麈尾與手同色
(晉書王衍傳衍既有盛才美貌明悟若神常自比子貢兼聲名籍甚傾動當世妙善元言唯談老莊為事每丨)
(丨丨丨丨丨丨丨丨)連璧(晉書夏侯湛傳幼有盛才文章宏富善構新詞而美容觀與潘岳友善每行止)
(同輿接茵京都謂之丨丨)投果(晉書潘岳傳岳美姿儀辭藻絶麗尤善為哀誄之文少時常挾弹出洛陽)
(道婦人遇之者皆連手縈繞丨之以丨遂滿車而歸時張載甚醜每行小兒以瓦石擲之委頓而反)小兒
以瓦石擲之(見上)姿容既妙廻策如縈(晉書王湛傳濟有從馬絶難乘濟問)
(湛曰叔頗好騎不湛曰亦好之因騎此馬丨丨丨丨丨丨丨丨善騎者無以過之)濯濯如春月
柳(晉書王恭傳恭美姿儀人多愛悦或目之曰丨丨丨丨丨丨常被鶴氅裘涉雪而行孟昶窺見之歎曰此)
(眞神仙中人也)奴僕之下者(晉書趙王倫傳會形貌短陋丨丨丨丨丨按會孫秀子)膚若
凝脂眼如點漆(晉書杜乂傳性純和美姿容有盛名於江左王羲之見而目之曰丨丨丨丨丨)
(丨丨丨此神仙中人也)狗面(晉書符朗載記沙門釋法汰問朗曰見王吏部兄弟未朗曰吏部為誰非)
(人面而狗心丨丨而人心者乎王忱醜而才惠國寳貌美而才劣于弟故朗云然)以形骸為官
(齊書王琨等傳論史臣曰内侍樞近世為華選金璫熲耀朝之麗服久志儒藝專授名家加以簡擇少姿簮貂)
(冠冕基蔭所通後才先貌事同謁者丨丨丨丨丨斯違舊矣辟強之在漢朝幼有妙察仲宣之處魏國見貶容)
(陋何戢之讓雖未能深識前古之美與夫尸官靦服何等級哉)小褚公(齊書何戢傳戢美容儀動止與)
(禇淵相慕時人呼為丨丨丨)王謝一雙(齊書阮韜傳宋孝武選侍中四人並有風貌丨彧丨莊為)
(丨丨韜與何偃為一雙常充兼假)年少堂堂(梁書王茂傳性沈隐不妄交遊身長八尺潔白美容)
(觀齊武帝布衣時見之歎曰玉茂丨丨丨丨如此必為公輔之器)眉目疎朗神彩爽發
(梁書張纉傳起家秘書郎時年十七身長七尺四寸丨丨丨丨丨丨丨丨)靡顔膩理哆噅顣
頞(梁書劉峻傳丨丨丨丨丨丨丨丨形之異也)雙珠(南史謝靈運傳孟顗字彦重平昌安邱人衛將)
(軍昶弟也昶顗並美風姿時人謂之丨丨)肥癡瘦狂(南史沈慶之傳沈昭略性狂雋嘗逢王景文子)
(約張目視之曰汝是王約耶何乃丨而丨約曰汝是沈昭略耶何乃丨而丨昭略撫掌大笑曰瘦已勝肥狂又)
(勝癡奈何王約奈汝癡何)皮膚若漆(南史焦度傳度容貌壯醜丨丨丨丨)面如冠玉鬚
似蝟毛(南史鮑泉傳泉美鬚髯善舉止事元帝征長沙不尅元帝以書責之曰丨丨丨丨還疑木偶丨)
(丨丨丨徒勞繞喙)生犀(南史陸騐傳驗本無藝業而容貌特醜先是外國獻生犀其形甚陋故閭里咸)
(謂驗為丨丨)纖妍白晳如美婦人(魏書崔浩傳浩丨丨丨丨丨丨丨丨而性敏逹長於)
(謀計常自比張良謂已稽古過之)醜舍人(北齊書荀士遜傳世祖時轉中書舍人狀貌甚醜以文辭)
(見用會有事湏奏値世祖在後庭因左右轉通者不得士遜姓名乃云丨丨丨世祖曰必士遜也看封題果是)
(内人莫不忻笑)獮猴面科斗形(北齊書宋游道傳時人語曰遊道丨丨丨陸操丨丨丨意識不)
(關貌何謂醜者必無情)王子晉後身(舊唐書張易之傳易之為奉宸令引辭人閻朝隐薛稷員)
(半千並為奉宸供奉每因宴集則令嘲戲公卿以為笑樂若内殿曲宴則二張諸武侍坐摴蒱笑謔賜與無算)
(時諛佞者奏云昌宗是丨丨丨丨丨乃令披羽衣吹簫乘木鶴奏樂於庭如子晉乘空辭人皆賦詩以美之崔)
(融為其絶唱其句有昔遇浮邱伯今同丁令威中郎才貌是藏史姓名非)狀貌醜異(舊唐書許敬宗)
(傳貞觀十年文德皇后崩百官縗絰率更令歐陽詢丨丨丨丨衆或指之敬宗見而大笑為御史所劾左授洪)
(州都督府司馬)蓮花似六郎(舊唐書楊再思傳易之弟昌宗以姿貌見寵倖再思又諛之曰人言)
(六郎面似蓮花再思以為丨丨丨丨丨非六郎似蓮花也其傾巧取媚也如此)目纇脚短(舊唐書封)
(常清傳常清孤貧年三十餘屬夫蒙靈詧為四鎮節度使高仙芝為都知兵馬使頗有材能每出軍奏傔從三)
(十餘人衣服鮮明常清慨然發憤投牒請預一傔常清細瘦丨丨丨丨而跛仙芝見其貌寢不納明日又投牒)
(仙芝謂曰吾奏傔已足何煩復来常清怒倨謂仙芝曰常清慕公高義願事鞭轡所以無媒而前何見拒之深)
(乎公若方圓取人則士大夫所望若以貌取人恐失之子羽矣)髆上無項胸前有頭(舊唐)
(書崔善為傳武德中歴内史舍人尚書左丞甚得譽諸曹令史惡其聰察因其身短而傴嘲之曰崔子曲如鈎)
(隨例得封侯丨丨全丨丨丨丨别丨丨高祖聞之勞勉之曰澆薄之人醜正惡直昔齊末姦吏歌斛律明月而)
(高緯愚暗遂滅其家朕雖不德幸免斯事因購流言者使加其罪)碧鸛雀(唐書裴寬傳寬性通敏工)
(騎射彈棋投壺略通書記景雲中為潤州參軍事刺史韋詵有女擇所宜歸會休日登樓見人於後圃有所瘞)
(藏者訪諸吏曰參軍裴寬居也與偕来詵問狀答曰寬義不以包苴汙家適有人以鹿為餉致而去不敢自欺)
(故瘞之詵嗟異乃引為按察判官許妻以女歸語妻曰常求佳婿今得矣明日幃其族使觀之寬時衣碧瘠而)
(長既入族人皆笑呼為丨丨丨詵曰愛其女必以為賢公侯妻也何可以貌求人卒妻寬)侻陋(唐書陸羽)
(傳羽貌丨丨口吃而辯)鬼貌藍色(唐書盧杞傳杞體陋甚丨丨丨丨尚父郭子儀病甚百官造省)
(不屏姬侍及杞至則屏之隐几而待家人怪問其故子儀曰彼外陋内險左右見必笑使後得權吾族無類矣)
姿采如峙玉(唐書鄭畋傳畋為人仁恕丨丨丨丨丨凡與布衣交至貴無少易)面如冰
玉唇如渥丹(元史李泂傳泂骨骼清峻神情開朗秀眉疎髯目瑩如電顔丨丨丨丨而丨丨丨丨)
(然峩冠褒衣望之者疑為神仙中人也)性無鬚眉(孔叢子思適齊齊君之嬖臣美鬚眉立乎側齊)
(君指之而笑且言曰假貌可相易寡人不惜此之鬚眉於先生也子思曰非所願也所願者唯君脩禮義富百)
(姓而伋得寄帑於君之境内從繦負之列其榮多矣若無此鬚鬛非伋所病也昔堯身脩十尺眉乃八彩實聖)
(舜身脩八尺有竒面頷無毛亦聖禹湯文武及周公勤思勞體或折臂望視或秃肝背僂亦聖不以鬚眉美鬛)
(為稱也人之賢聖在德豈在貌乎且吾丨丨丨丨而天下王侯不以此損其敬由是言之伋徒患德之不邵美)
(也不病毛髩之不茂也)鬚髯如戟面正紅白(孔叢子高見齊王齊王問誰可臨淄宰稱)
(管穆焉王曰穆容貌陋民不敬答曰夫見敬在德且臣所稱稱其材也君王聞晏子趙文子乎晏子長不過三)
(尺而貌惡齊國上下莫不宗焉趙文子其身如不勝衣其言如不出口非但體陋辭氣又呐呐然其相晉國晉)
(國以寕諸侯敬服皆有德故也以穆軀形方之二子猶悉賢之昔臣嘗行臨淄市見屠商焉身脩八尺丨丨丨)
(丨丨丨丨丨市之男女未有敬之者無德故也王曰是所謂祖龍始者也誠如先生之言於是乃以管穆為臨)
(淄宰)祖龍始(見上)形佳骨&KR0570;皮媚色稱(王充論衡或無補益為上所好籍孺鄧通)
(是也籍孺幸於孝惠鄧通愛於孝文無細簡之才微薄之能偶以丨丨丨丨丨丨丨丨)有晏子之
風(周斐汝南先賢傳周舉字宣光姿貌短陋丨丨丨丨丨)影亦好(劉義慶世說任育長童少時神)
(眀可愛時人謂育長丨丨丨)蒹葭倚玉樹(劉義慶世說魏明帝使后弟毛曾與夏侯元共坐時)
(人謂丨丨丨丨丨)逆流蝦蟆(張鷟朝野僉載周張元一腹粗而脚短項縮而眼跌吉頊目為丨丨)
(丨丨)肉杌(叚成式酉陽襍爼黃㼐兒矮陋機惠明皇常凴之行問外間事動有錫賚號曰丨丨)水月
觀音(孫光憲北夢瑣言蔣凝侍郎有人物每到朝士家人以為祥瑞號丨丨丨丨)清粹端美
(孫光憲北夢瑣言沈詢侍郎丨丨丨丨神仙中人也制除山北節旄京城誦曹唐遊仙詩云玉詔新除沈侍郎)
(便分茅土領東方不知今夜遊何處侍從皆騎白鳳凰即風姿可知也)玉界尺(孫光憲北夢瑣言太)
(傅致仕趙光逢仕唐及梁風神秀異號曰丨丨丨)若冰壺(孫光憲北夢瑣言唐光啟中成都人侯翮)
(風儀端秀有丨丨丨)羅浮茯苓精(東坡志林羅浮道士何宗一以其猶子為童子狀貌肥黑矮小)
(予嘗戲之曰此丨丨丨丨丨也俗諺曰下有茯苓上生兔絲因名之曰苓之字表絲且祝老何善待之壯長非)
(庸物也)人樣子(范公稱過庭錄神廟大長公主哲宗朝重於求配遍士族中求之莫中聖意御帶器)
(械狄詠頗美丰姿近臣奏曰不知要如何人物哲宗曰人物要如狄詠者天下謂詠為丨丨丨狄詠狄青子也)
西字臉(張端義貴耳集有一以官得郡陛辭有宦者奏知来日有川知州上殿官家莫要笑夀皇問如)
(何不要笑外面有一語云裹上幞頭丨丨丨恐官家見了笑只得先奏所謂知州者面大而横闊故有此語来)
(日上殿夀皇一見憶得先語便笑卿所奏不必宣讀容朕宫中自看愈笑不已其人在外曰早来天顔甚悦以)
(某奏劄稱指殊不知西字臉先入之言所以動夀皇之笑也)面落鑑中妻怖遽倒(釋文)
(瑩湘山野錄佑有文而容陋其妻右僕射嚴績之女有絶態一日晨粧佑潛窺於鑑臺其丨丨丨丨丨丨丨丨)
(佑怒其惡已因棄之按佑潘佑)身軀與堂上公案相等(陶宗儀輟耕錄孔某者皇慶癸)
(丑間為江浙省掾史丨丨短小僅丨丨丨丨丨丨丨凡呈署牘文必用低凳閣足令高脱歡丞相以其先聖子)
(孫而且才學優長甚禮遇之時有詔許文正公從祀夫子廟庭公之子參知政事惡孔風度不雅因小過叱之)
(退丞相曰他祖公容得參政父親坐參政反不容他一箇子孫立耶許大慚)
性情
無根而固(管子丨丨丨丨者情也)六氣(管子聖人齊滋味而時動静御正丨丨之變禁止聲)
(色之滛注六氣即好惡喜怒哀樂)正平(管子凡民之生也必以丨丨所以失之者必以喜怒哀樂節怒)
(莫若樂節樂莫若禮)利安以寧(管子彼心之情丨丨丨丨勿煩勿亂和乃自成)人生以歡
(管子凡丨之丨也必丨其丨憂則失紀怒則失端)天植(管子凡將立事正彼丨丨天植者心也天植正)
(則不私近親不孽疎遠)一意摶心(管子四體既正血氣既静丨丨丨丨耳目不滛雖遠若近)摶
氣如神萬物備存(管子氣意得而天下服心意定而天下聽丨丨丨丨丨丨丨丨)心能
執静道將自定(管子其細無内其大無外所以失之以躁為害丨丨丨丨丨丨丨丨)心中
有心(管子治之者心也安之者心也心以藏心丨之丨又丨丨焉)智舍(管子心也者丨之丨也)
心不為九竅(管子丨丨丨丨丨九竅治)滌除元覽(老子丨丨丨丨能無疵)躁勝
寒静勝熱(老子丨丨丨丨丨丨清静為天下正)徑寸之地如炎如冰(子華子人)
(中虚圓不徑寸神明舍焉事物交滑如理亂棼如涉驚浸一則以之怵惕一則以之忌諱一則以之懲創是則)
(一日之間一時之頃而丨丨丨丨丨丨丨丨矣夫所謂神明者其若之何而堪之)以我矜願接
彼忿悁何為不鬭(子華子今子之言曰謹志於為善則不善者將誰與耶違子之所惡則惡)
(將誰歸耶予而勿受歸而勿納則必有忿悁之心起而與我立敵矣丨丨丨丨之意而丨丨丨丨之心丨丨而)
(丨丨鬭且不止小則囂凌詬誶大則碎首穴胷夫以若之言而幸於完其幾於殆矣)靈臺(子華子心胸之)
(兩間其容幾何然則歴陸嶔嶇太行雁門横塞之丨丨之關勺水之不通而奚以有容嗜欲炎之好憎冰之炎)
(與冰交戰焉則必兩相傷者矣是故革四擴則裂胃中滿則充薄氣發喑惴怖作狂積憂損心心氣乃焦)莫
隱乎慈莫便乎恕(子華子道心天也天心帝也帝心人也人之心丨丨丨丨丨丨丨丨赤子)
(匍匐使我心惻隐於慈故也凌波而先濟跂而望乎後之人便於恕故也)性猶水然(子華子人之丨)
(其丨丨丨水之源本甚潔而無有衰穢其所以湛之者久則不能以無易也易而不能反其本初則還復凝於)
(自性者矣)柔心(列子丨丨而弱骨不驕不忌)須臾之忘可復得乎(列子宋陽里華)
(子中年病忘朝取而夕忘夕與而朝忘在塗則忘行在室則忘坐今不識先後不識今闔室毒之謁史而卜之)
(弗占謁巫而禱之弗禁謁醫而攻之弗己魯有儒生自媒能治之華子之妻子以居產之半請其方儒生曰此)
(固非卦兆之所占非祈請之所禱非藥石之所攻吾試化其心變其慮庶幾其瘳乎於是試露之而求衣饑之)
(而求食幽之而求明儒生欣然告其子曰疾可已也然吾之方密傳世不以告人試屏左右獨與居室七日從)
(之莫知其所施為也而積年之疾一朝都除華子既寤乃大怒黜妻罸子操戈逐儒生宋人執而問其以華子)
(曰曩吾忘也蕩蕩不覺天地之有無今頓識既往數十年来存亡得失哀樂好惡擾擾萬緒起矣吾恐將來之)
(存亡得失哀樂好惡之亂吾心如此也丨丨丨丨丨丨丨丨子貢聞而怪之以告孔子孔子曰此非汝所及乎)
(顧謂顔回紀之)氣專志一(列子其在嬰孩丨丨丨丨和之至也)真樂真知(列子無樂無知)
(是丨丨丨丨)心如淵泉形如處女(列子姑射山在海河洲中山上有神人焉吸風飲露)
(不食五榖丨丨丨丨丨丨丨丨)務内觀(列子務外游不知丨丨丨外游者求備於物内觀者取足於身)
惴惴縵縵(莊子小恐丨丨大恐丨丨)心鬭(莊子與接為構日以丨丨)凄然似秋煖
然似春(莊子若然者其心志其容寂其顙頯丨丨丨丨丨丨丨丨喜怒通四時與物有宜而莫知其極)
坐忘(莊子顔回曰回益矣仲尼曰何謂也曰回忘仁義矣曰可矣猶未也他日復見曰回益矣曰何謂也)
(曰回忘禮樂矣曰可矣猶未也他日復見曰回益矣曰何謂也曰回丨丨矣仲尼蹵然曰何謂坐忘顔回曰墮)
(枝體黜聰明離形去知同於大道此謂坐忘)蒿目(莊子今世之仁人丨丨而憂世之患)毘陽毘
隂(莊子人大喜耶丨於丨大怒耶丨於丨)排下進上(莊子老𥅆曰女慎無攖人心人心丨丨而)
(丨丨上下囚殺淖約柔乎剛強廉劌雕琢其熱焦火其寒凝冰其疾俛仰之間而再撫四海之外其居也淵而)
(静其動也縣而天僨驕而不可係者其唯人心乎)廉劌雕琢(見上)俛仰之間再撫
四海之外(見上)淵而静縣而天(見上)形體保神(莊子丨丨丨丨各有儀則)
(謂之性)趣舍滑心(莊子丨丨丨丨使性飛揚)與憂俱生(莊子人之生也丨丨丨丨夀者)
(惛惛久憂不死何之苦也其為形也亦遠矣)為性萑葦蒹葭(莊子故鹵莾其性者欲惡之孽)
(丨丨丨丨丨丨)心若懸於天地之間(莊子有甚憂兩䧟而無所逃螴蜳不得成丨丨丨丨)
(丨丨丨丨慰暋沈屯利害相摩生火甚多衆人焚和)焚和(見上)戚醮(莊子滿心丨丨求益而不止可)
(謂憂矣)五綦(荀子夫人之情目欲綦色耳欲綦聲口欲綦味鼻欲綦臭心欲綦佚此丨丨者人情之所)
(必不免也)百樂(荀子故丨丨者生於治國者也憂患者生於亂國者也急逐樂而緩治國者非知樂者也)
天情(荀子形具而神生好惡喜怒哀樂藏焉夫是之謂丨丨)虛一而静(荀子人何以知道曰)
(心心何以知曰丨丨丨丨心未常不臧也然而有所謂虛心未嘗不滿也然而有所謂一心未常不動也然而)
(有所謂静)不以所已臧害所將受(荀子人生而有知知而有志志也者臧也然而有所)
(謂虛丨丨丨丨丨丨丨丨丨謂之虛)不以夢劇亂知(荀子心臥則夢偷則自行使之則謀故心)
(未常不動也然而有所謂静丨丨丨丨丨丨謂之静)形之君(荀子心者丨丨丨也而神明之主也出令)
(而無所受令自禁也自使也自奪也自取也自行也自止也故口可劫而使墨云形可劫而使詘申心不可劫)
(而使易意是之則受非之則辭故曰心容其擇也無禁必自見其物也雜博其情之至也不貳)心如槃
水(荀子故人丨譬丨丨丨正錯而勿動則湛濁在下而清明在上則足以見鬚眉而察理矣微風過之湛濁)
(動乎下清明亂於上則不可以得大形之正也心亦如是矣導之以理飬之以清物莫之傾則足以定是非决)
(嫌疑矣小物引之則其正外易其心内傾則不足以决粗理也又水至平端不傾心術如此象聖人)精合
感應(荀子性之和所生丨丨丨丨不事而自然謂之性性之好惡喜怒哀樂謂之情)象道工宰
(荀子辯說也者心之丨丨也心也者道之丨丨也)天之就性之質情之應(荀子性者)
(丨丨丨也情者丨丨丨也欲者丨丨丨也)有終身之樂無一日之憂(荀子子路問於)
(孔子曰君子亦有憂乎孔子曰君子其未得也則樂其意既已得之又樂其治是以丨丨丨丨丨丨丨丨丨丨)
(小人者其未得也則憂不得既已得之又恐失之是以有終身之憂無一日之樂也)四六(吕氏春秋通意)
(之悖觧心之繆去德之累通道之塞貴富顯嚴名利六者悖意者也容動色理氣意六者繆心者也惡欲喜怒)
(哀樂六者累德者也智能去就取舍六者塞道者也此丨丨者不蕩乎胸中則正正則静静則清明清明則虛)
(虛則無為而無不為也)說臭(吕氏春秋人有大臭者其親戚兄弟妻妾知識無能與居者自苦而居海)
(上海上人有丨其丨者晝夜隨之而勿能去)春女思秋士悲(淮南子丨丨丨丨丨丨而知物)
(化矣)人之斗極(淮南子夫乘舟而惑者不知東西見斗極則寤矣夫性亦丨丨丨丨也有以自見也)
(則不失物之情無以則動而惑營)桑葉落長年悲(淮南子莊王誅里史孫叔敖制冠浣衣文)
(公棄荏席後黴黑咎犯辭歸故丨丨丨而丨丨丨也注桑葉落長年懼命盡故感而悲)適善惡之
馬(揚子人之性也善惡混脩其善則為善人脩其惡則為惡人氣也者所丨丨丨丨丨也歟)潛天潛
地(揚子或問神曰心請聞之曰丨丨而天丨丨而地天地神明而不測者也心之潛也猶將測之况於人乎)
(况於事倫乎)心度(國語不能深知君之丨丨注度尺寸也)懸旌(戰國策楚王曰寡人自料以楚)
(當秦未見勝焉内與羣臣謀不足恃也寡人臥不安席食不甘味心搖搖如丨丨而無所終薄)齋精(漢書)
(宣帝紀飭躬丨丨祈為百姓)密静有思(漢書薛宣傳宣為人好威儀進止雍容甚可觀也性丨丨)
(丨丨思省吏職求其便安下至財用筆研皆為設方略利用而省費吏民稱之)矜潔自貴(後漢書宼)
(榮傳榮少知名桓帝時為侍中性丨丨丨丨於人少所與)心亭亭(後漢書蔡邕傳練余心兮浸太清滌)
(穢濁兮存正靈和液暢兮神氣寧情志泊兮丨丨丨嗜欲息兮無由生踔宇宙而遺俗兮眇翩翩而獨征)正
靈(見上)愛才樂酒(魏志崔琰傳注續漢書曰孔融雖家居失勢而賓客日滿其門丨丨丨丨常嘆)
(曰坐上客常滿罇中酒不空吾無憂矣)逐蠅不得取筆擲地蹋壊(魏書梁習傳注)
(魏略苛吏傳曰濟隂王思性急嘗執筆作書蠅集筆端驅去復来如是再三思恚怒自起丨丨丨能丨還丨丨)
(丨丨丨丨之)精确(吳志韋曜傳孫休欲延曜侍講而左將軍張布近習寵幸事行多玷憚曜侍講儒士)
(又性丨丨懼以古今警戒休意固争不可)馬癖(晉書杜預傳王濟解相馬又甚愛之和嶠頗聚歛預常稱)
(濟有丨丨嶠有錢癖)錢癖(見上)酒者難改(晉書唐彬傳益州東接吳寇監軍位缺朝議用武陵)
(太守楊宗及彬武帝以問散騎常侍文立立曰宗彬俱不可失然彬多財欲而宗好酒惟陛下裁之帝曰財欲)
(可足丨丨丨丨遂用彬)絶不喜見俗人(晉書阮脩傳性簡任不修人事丨丨丨丨丨丨遇便)
(舍去意有所思率爾褰裳不避晨夕至或無言但欣然相對)怒雞子(晉書王述傳性急為累嘗食雞)
(子以筯刺之不得便大丨擲地丨丨圓轉不正便下床以屐齒踏之又不得瞋甚掇内口中齧破而吐之)正
頼絲竹陶寫(晉書王羲之傳謝安嘗謂羲之曰中年以来傷於哀樂與親友别輙作數日惡羲之)
(曰年在桑榆自然至此湏丨丨丨丨丨丨恒恐兒軰覺損其樂歡之趣)月下長咏申旦而
止(晉書顧愷之傳義熙初為散騎常侍與謝瞻連省夜於丨丨丨丨瞻每遙贊之愷之彌自力忘倦瞻將眠)
(令人代己愷之不覺有異遂丨丨丨丨)柳葉紿(晉書顧愷之傳尤信小術以為求之必得桓元嘗以)
(一丨丨丨之曰此蟬所翳葉也取以自蔽人不見己愷之喜引葉自蔽元就溺焉愷之信其不見也甚以珍之)
唾衣(宋書謝景仁傳景仁性矜嚴整潔居宇净麗每唾轉丨左右人丨事畢即聽一日澣濯每欲唾左右)
(争来受)才端性緒(齊書高帝紀夫膠庠之典彛倫攸先所以招振丨丨啟發丨丨)但問用
險何如(齊書周顒傳常謂惠開性太險峻每致諫惠開不悦答顒曰天險地險王公設險丨丨丨丨丨)
(丨耳)交帚拂坐處(齊書王思遠傳思遠清脩立身簡潔衣服牀筵窮治素淨賓客来通輙使人先)
(密覘衣服垢穢方便不前形儀新楚乃與促膝雖然既去之後猶二人丨丨丨其丨丨)少壯三好
(梁書蕭琛傳琛常言丨丨丨丨音律書酒年長以来二事都廢惟書籍不衰)愛松風(梁書陶弘景傳)
(特丨丨丨每聞其聲欣然為樂)回面避女妓(南史王琨傳大明中尚書僕射顔師伯豪貴下省設)
(女樂琨時為度支尚書要琨同聽傳酒行炙皆悉内妓琨以男女無親授傳行每至令置牀上回面避之然後)
(取畢又如此坐上莫不撫手嗤笑琨容色自若)兩反(南史王思遠傳都水使者季珪之常曰見王思遠終)
(日匡坐不忘言笑簮帽衣領無不整絜便憶邱明士見明士蓬頭散帶終日酣醉吐論縱横唐突卿宰便復憶)
(見思遠言其丨丨也)水淫(南史何佟之傳佟之性好潔一日之中洗滌者十餘遍猶恨不足時人稱為丨)
(丨)方厚(魏書宗室鷙傳鷙有武藝木納少言性丨丨每息直省闥雖暑月不解衣冠)一生不
笑(魏書宗室萇傳萇性剛毅雖有慶吉事未嘗開口而笑高祖遷都萇以代尹留鎮除懷朔鎮都大將因别)
(賜萇酒雖拜飲而顔色不泰高祖日聞公丨丨丨丨今方隔山當為朕笑竟不能得帝日五行之氣偏有所不)
(入六合之間亦何事不有左右見者無不扼腕大笑)雄耿(魏書遼西公意烈傳除廣平太守時和跋為鄴)
(行臺意烈性丨丨自以帝屬耻居跋下遂隂結徒黨將襲鄴發覺賜死)不好煩碎(魏書源懷傳懷)
(性寬容簡約丨丨丨丨恒語人曰為貴人理世務當舉綱維何必湏太子細也譬如為屋但外望高顯楹棟平)
(正基壁完牢風雨不入足矣斧斤不平斲削不密非屋之病也)寧三日不食不能一日
不獵(北齊書元坦傳性好畋漁無日不出秋冬獵雉兔春夏捕魚蟹鷹犬常數百頭自言丨丨丨丨丨丨)
(丨丨丨丨丨)鳥賊(舊唐書李靖傳弟客師性好馳獵四時從禽無暫止息有别業在昆明池南自京城)
(之外西際灃水鳥獸皆識之每出則鳥鵲隨逐而噪野人謂之丨丨)李益疾(舊唐書李益傳少有癡病)
(而多猜忌防閑妻妾過為苛酷而有散灰扄戸之譚聞於時故時謂妬癡為丨丨丨)唐衢善哭(舊唐)
(書唐衢傳嘗客遊太原屬戎帥軍宴衢得預會酒酣言事抗音而哭一席不樂為之罷會故世稱丨丨丨丨左)
(拾遺白居易遺之詩曰賈誼哭時事阮籍哭路岐唐生今亦哭異代同其悲唐生者何人五十寒且饑不悲口)
(無食不悲身無衣所悲忠與義悲甚則哭之太尉擊賊日尚書叱盗時大夫死兇寇諫議謫蠻夷每見如此事)
(聲發涕輒隨我亦君之徒鬱欝何所為不能發聲哭轉作樂府辭其為名流稱重如此)地癖(舊唐書李)
(憕傳憕豐於産業伊川膏腴水陸上田修竹茂樹自城及闕口别業相望與吏部侍郎李彭年皆有丨丨)八
塼學士(唐書李程傳學士入署常視日影為候程性孏日過八塼乃至時號丨丨丨丨)杖未至
嚙其臂血流(唐書皇甫湜傳湜嘗為蜂螫指購小兒歛蜂𢷬取其液一日命其子錄詩一字誤詬)
(躍呼杖丨丨丨丨丨丨丨丨)笑疾(宋史扈蒙傳蒙性沉厚不言人是非好釋典不喜殺縉紳稱善人有)
(丨丨雖上前不自禁)惡飛禽(宋史范廷召傳性丨丨丨所至處彈射殆絶尤不喜驢鳴必擊殺之)藥
餌皆手自扄鐍(宋史王沿傳子鼎性猜忌其行部至於丨丨丨丨丨丨丨至路州八義館疾作)
(不知人事左右遑遽發藥奩悉無題識莫敢進以迄於卒)聞喜宴獨不戴花(宋史司馬光傳)
(仁宗寳元初中進士甲科年甫冠性不喜華靡丨丨丨丨丨丨丨同列語之曰君賜不可違乃簮一枝)薑
桂之性到老愈辣(宋史晏敦復傳檜使所親諭敦復曰公能曲從兩地旦夕可至敦復曰吾)
(終不為身計誤國家况吾丨丨丨丨丨丨丨丨請勿言檜卒不能屈)好别白黑(遼史耶律棠古傳性)
(坦率丨丨丨丨人有不善必盡言無隐時號強棠古)人道尚中耳目役心(逸周書天道尚)
(右日月西移地道尚左水道東流丨丨丨丨丨丨丨丨心有四佐不和曰廢地有五行不通曰惡天有四時不)
(時曰凶)幽心生包大心生雄忌心生勝(逸周書維彼丨丨是丨丨維彼丨丨)
(是丨丨維彼丨丨是丨丨)義樂(董仲舒春秋繁露心不得丨不能丨體不得利不能安)繭卵(董仲)
(舒春秋繁露名性不以上不以下以其中名之性如丨如丨卵待復而為雛繭待繅而為絲性待教而為善此)
(之謂眞天)性禾善米(董仲舒春秋繁露丨比于丨丨比丨米出禾中而禾未可全為美也善出性中)
(而性未可全為善也)春秋冬夏之類(董仲舒春秋繁露為生不能為人為人者天也人之人本)
(於天天亦人之曾祖父也此人之所以為上類天也人之形體化天數而成人之血氣化天志而行人之德行)
(化天理而義人之好惡化天之暖清人之喜怒化天之寒暑人之受命化天之四時人生有喜怒哀樂之答丨)
(丨丨丨丨丨也喜春之荅也怒秋之荅也樂夏之荅也哀冬之荅也)天人同有(董仲舒春秋繁露喜)
(氣為暖而當春怒氣為清而當秋樂氣為太陽而當夏哀氣為太隂而當冬四氣者丨與丨所丨丨也非人所)
(當畜也故可節而不可止也)二襪貫於一足(黃憲天禄閣外史臣嘗與秦王卧懸燭殿中秦)
(王以衿擁臣而起失其一襪欲笞其左右及索之丨丨丨丨丨丨其急也如此)禀蘭石之性有
堅香之驗(王充論衡稷為皃以種樹為戲孔子能行以俎豆為弄石生而堅蘭生而香禀善氣長大)
(就成故種樹之戲為唐司馬俎豆之弄為周聖師丨丨丨丨丨故丨丨丨丨丨)天人大經(王充論衡)
(董仲舒覧孫孟之書作情性之說曰丨之大經一隂一陽丨之丨丨一情一性性生於陽情生於隂隂氣鄙陽)
(氣仁)六節(荀悦申鑒中德不離丨丨不悖則三才允序五事交備百工惟釐庶績咸熙)神鋒太
儁(劉義慶世說王平子目太尉阿兄形似道而丨丨丨丨太尉曰誠不如卿落落穆穆)落落穆穆
(見上)滉瀁無涯(劉勰新論逹者之懷則丨丨而丨丨褊人之情必刻覈而煩細)燔蠱(溫庭筠乾)
(&KR0871;子劎南東川節度鮮于叔明好食臭蠱時人謂之丨丨)兩童專掌縳帚有時不給
(馮贄雲仙雜記王維居輞川宅宇既廣山林亦遠而性好潔地不容浮塵日有十數掃餙者使丨丨丨丨丨丨)
(而丨丨丨)伏草冥搜(鄭景望蒙齋筆談楊朴魏野皆咸平景德間隐士朴居鄭州魏野居陜皆)
(號能詩朴性癖常騎驢往来鄭圃每欲作詩即丨中丨丨或得之則躍而出適遇之者無不驚)一日
無客則病一日接客則病(葉夢得石林燕語蔡魯公喜接賓客終日酬酢不倦家居)
(遇賓客少間則必至子弟學舍與其門客從容燕笑蔡元度禀氣弱畏見賓客每不得已再見則以啜茶多退)
(必嘔吐嘗云家兄丨丨丨丨丨丨某丨丨丨丨丨丨)力剔山骨(范成大驂鸞錄葉公好石丨丨丨丨)
(森然發露若林而開徑於石間亦有自他所移徙置道旁以補缺空者)氣緣心生(張仲才文始眞)
(經盖風雨雷電皆緣氣而生而丨丨丨丨猶如内想大火久之覺熱内想大水久之覺寒)心凝爲水
(張仲才文始眞經蓋丨有所結先丨丨丨心慕物涎出心悲物淚出心愧物汗出)
御定子史精華卷一百二十四
