欽定四庫全書
御定子史精華卷一百三
人事部七
遊覽
發地氣(管子君子修游馳以丨丨丨)滅葭而席(晏子景公獵休坐地而食晏子後至左右)
(丨丨丨丨)所玩無故(列子初子列子好游壺邱子曰禦寇好游游何所好列子曰游之樂丨丨丨丨)
(人之游也觀其所見我之游也觀其所變游乎游乎未有能辨其游者壺邱子曰禦寇之游固與人同歟而曰)
(固與人異歟凡所見亦恒見其變玩彼物之無故不知我亦無故務外游不知務内觀外游者求備於物内觀)
(者取足於身取足於身游之至也求備於物游之不至也於是列子終身不出自以為不知游壺邱子曰游其)
(至乎至游者不知所適至觀者不知所眡物物皆游矣物物皆觀矣是我之所謂游是我之所謂觀也故曰游)
(其至矣乎游其至矣乎)物物皆游(見上)濠上(莊子莊子與惠子游於濠梁之上莊子曰鯈魚)
(出游從容是魚樂也惠子曰子非魚安知魚之樂莊子曰子非我安知我不知魚之樂惠子曰我非子固不知)
(子矣子固非魚也子之不知魚之樂全矣莊子曰請循其本子曰女安知魚樂云者既已知吾知之而問我我)
(知之丨丨也)遊雕陵(莊子莊周丨乎丨丨之樊覩一異鵲自南方來者翼廣七尺目大運寸感周之)
(顙而集於栗林莊子曰此何鳥哉翼殷不逝目大不覩褰裳躩步執彈而畱之覩一蟬方得美蔭而忘其身螳)
(螂執翳而搏之見得而忘其形異鵲從而利之見利而忘其眞莊周怵然曰噫物固相累二類相召也捐彈而)
(反走虞人逐而誶之莊周反入三月不庭藺且從而問之夫子何為頃間甚不庭乎莊周曰吾守形而忘身觀)
(於濁水而迷於清淵且吾聞諸夫子曰入其俗從其俗今吾遊於雕陵而忘吾身異鵲感吾顙遊於栗林而忘)
(眞栗林虞人以吾為戮吾所以不庭也)忘身(見上)山林臯壤(莊子丨丨與丨丨與使我欣欣)
(然而樂與)忘百憂遺朝饑(抱朴子登峻則望遠以丨丨丨臨深則俯覽以丨丨丨)探禹
穴(史記大史公自序年二十而南游江淮上會稽丨丨丨闚九疑浮於沅湘北涉汶泗講業齊魯之都觀孔)
(子之遺風鄉射鄒嶧戹困鄱薛彭城過梁楚以歸)尤樂杜鄠之間(漢書宣帝記數上下諸陵)
(周徧三輔常困於蓮勺鹵中丨丨丨丨丨丨率常在下杜)每風景必造峴山(晉書羊祜傳祜)
(樂山水丨丨丨丨丨丨丨置酒言懷終日不倦)高陽倒載(晉書山簡傳簡優游卒歲惟酒是耽諸習)
(氏荆土豪族有佳園池簡每出遊嬉多之池上置酒輒醉名之曰高陽池時有兒童歌曰山公出何許往至丨)
(丨池日夕丨丨歸酩酊無所知時時能騎馬倒著白接籬舉鞭問葛彊何如并州兒)登臨山水竟
日忘歸(晉書阮籍傳或閉戶視書累月不出或丨丨丨丨丨丨丨丨)樂其風土(晉書阮籍)
(傳籍常從容言於帝曰籍平生曾游東平丨丨丨丨帝大悦即拜東平相籍乘驢到郡壞府舍屏鄣使内外相)
(望法令清簡旬日而還)常自得於林阜之間(晉書阮修傳性簡任不修人事絶不喜見)
(俗人遇便舍去意有所思率爾褰裳不避晨夕至或無言但欣然相對常步行以百錢掛杖頭至酒店便獨酣)
(暢雖當世富貴而不肻顧家無儋石之儲晏如也與兄弟同志丨丨丨丨丨丨丨丨)百錢掛杖頭
(見上)會其得意忽焉忘反(晉書嵇康傳康常採藥遊山澤丨丨丨丨丨丨丨丨)名山
勝川靡不窮究(晉書孫統傳性好山水乃求為鄞令轉在吳寧居職不留心碎務縱意游肆丨)
(丨丨丨丨丨丨丨)每游賞必以妓女從(晉書謝安傳安雖放情邱壑然丨丨丨丨丨丨)
(丨丨)蘭亭修褉(晉書王羲之傳嘗與同志宴集於會稽山隂之蘭亭羲之自為之序以申其志曰永)
(和九年歲在癸丑暮春之初會扵會稽山隂之丨丨丨丨事也)我卒當以樂死(晉書王羲之傳)
(羲之既去官與東土人士盡山水之游弋釣為娛又與道士許邁共修服食採藥石不遠千里徧游東中諸郡)
(窮諸名山泛滄海歎曰丨丨丨丨丨丨)竹下諷嘯(晉書王徽之傳時吳中一士大夫家有好竹欲)
(觀之便出坐輿造丨丨丨丨良久主人灑掃請坐徽之不顧將出主人乃閉門徽之便以此賞之盡歡而去)
無車公不樂(晉書車胤傳善于賞會當時每有盛坐而胤不在皆云丨丨丨丨丨謝安遊集之日)
(輒開筵待之)窈窕尋壑崎嶇經邱(晉書陶潛傳既丨丨以丨丨亦丨丨而丨丨)隨
御者所之(宋書鄭鮮之傳性好游行命駕或不知所適丨丨丨丨丨)相賞有松石間
意(宋書蕭思話傳嘗從太祖登鍾山北嶺中道有磐石清泉上使於石上彈琴因賜以銀鍾酒謂曰丨丨丨)
(丨丨丨丨)卧游(宋書宗炳傳好山水愛遠游西陟荆巫南登衡岳因而結宇衡山欲懷尚平之志有疾還)
(江陵嘆曰老疾俱至名山恐難徧覩唯當澄懷觀道丨以丨之)人外之游(宋書孔淳之傳與徵士戴)
(顒王弘之及王敬弘等共為丨丨丨丨)步屧白楊郊野(齊書高帝紀粲位任雖重無經世之)
(略疎放好酒丨丨丨丨丨丨間道遇一士大夫便呼與酣飲按粲袁粲)携手春林負杖秋
澗(齊書劉善明傳少與崔祖思友善祖思出為青冀二州善明遺書曰昔時之游於今邈矣或丨丨丨丨或)
(丨丨丨丨逐清風於林杪追素月於園垂如何故人徂落殆盡足下方擁旄北服吾剖竹南甸相去千里間以)
(江山人生如寄來會何時)逐清風於林杪追素月於園垂(見上)談討芝
桂借訪荔蘿(齊書禇伯玉傳禇先生從白雲游舊矣古之逸民或留慮兒女或使華隂成市而此)
(子索然唯朋松石介於孤峯絶嶺者積數十載近故要其來此冀慰日夜比丨丨丨丨丨丨丨丨若已窺烟液)
(臨滄洲矣)窺烟液臨滄洲(見上)欣玩水石(齊書明僧紹傳僧紹弟慶符為青州僧紹)
(乏糧食隨慶符之欝洲住弇榆山棲雲精舍丨丨丨丨竟不一入州城)暢餘隂於山澤託
暮情於魚鳥(齊書劉虯傳竟陵王子良致書通意虯荅曰虯四節卧病三時營灌丨丨丨丨丨丨)
(丨丨丨丨丨丨寧非唐虞重恩周邵宏施)睇赭岑瞻鵲岸(梁書張纘傳近丨丨丨遥丨丨丨島)
(嶼蒼茫風雲蕭散)適性遊履(梁書蕭幾傳末年專尚釋教為新安太守郡多山水特其所好丨丨)
(丨丨遂為之記)漾桂棹於清池席落英於曾岨(梁書謝幾卿傳下官自奉違南)
(浦卷迹東郊望日臨風瞻言佇立仰尋惠渥陪奉遊宴丨丨丨丨丨丨丨丨丨丨丨丨蘭香兼御羽觴競集側)
(聽餘論沐浴元流濤波之辯懸河不足譬春藻之辭麗文無以匹莫不相顧動容服心勝口不覺春日爲遥更)
(謂修夜為促)不覺春日為遥更謂修夜為促(見上)不簪不帶恣
心所適(梁書何點傳點雖不入城府而遨遊人世丨丨丨丨或駕柴車躡草履丨丨丨丨致醉而歸)
泛長江而置酒(陳書孫瑒傳出鎮郢州乃合十餘船為大舫於中立亭池植荷芰每良辰美景)
(賓僚竝集丨丨丨丨丨丨亦一時之勝賞焉)有濟勝之具(南史劉歊傳性重興樂尤愛山水登)
(危履嶮必盡幽遐人莫能及皆歎其丨丨丨丨丨)桃花淥水之間秋月春風之
下(南史循吏傳序十許年中百姓無犬吠之驚都邑之盛士女昌逸歌聲舞節袨服華妝丨丨丨丨丨丨丨)
(丨丨丨丨丨無往非適)素玩麗矚(南史隠逸傳論松山桂渚非止丨丨碧澗清潭翻成丨丨)無
高不升無小不入(魏書任城王澄傳車駕還洛引見王公侍臣於清徽堂高祖曰此堂成來)
(未與王公行宴樂之禮後東閣廡堂粗復始就故今與諸賢欲丨丨而丨丨丨丨而丨丨)挾彈携壺
遨遊里閈(北齊書李元忠傳元忠雖居要任初不以物務干懷唯以聲酒自娛大率常醉家事大小)
(了不關心園亭之内羅種果藥親朋尋詣必留連宴賞每丨丨丨丨丨丨丨丨遇會飲酌蕭然自得)踏青
(舊唐書代宗紀上元二年二月壬午幸昆明池丨丨)文會之盛當時莫比(舊唐書楊師道)
(傳師道退朝後必引當時英俊宴集園池而丨丨丨丨丨丨丨丨雅善篇什又工草隸酣賞之際援筆直書有)
(如宿搆太宗每見師道所製必吟諷嗟賞之)樂游原(唐書太平公主傳始主作觀池丨丨丨以為盛)
(集既敗賜寧申岐薛四王都人歲祓褉其地)乘小駟游僧寺名園(宋史符彦卿傳居洛)
(陽七八年每春月丨丨丨從家僮一二丨丨丨丨丨優游自適)老稚爭為挽舟(金史許古傳古)
(性嗜酒老而未衰每乘舟出村落間留飲或十數日不歸及泝流而上丨丨丨丨丨丨數十里不絶其為時人)
(愛慕如此)晚造仙府(金史王若虚傳金亡微服北歸鎮陽與渾源劉郁東游泰山至黃峴峯憩萃美)
(亭顧謂同游曰汨没塵土中一生不意丨年乃丨丨丨誠得終老此山志願畢矣)山水佳處鳴
琴賦詩(元史阿榮傳日與韋布之士游所至丨丨丨丨丨丨丨丨日夕忘返)龍山三老(元史)
(張德輝傳與元裕李冶游封龍山時入號為丨丨丨丨云)萬里一息(王嘉拾遺記帝使風后負書常)
(伯荷劍旦遊洹流夕歸隂浦行丨丨而丨丨)書史十人記行(王嘉拾遺記穆王廵行天下馭)
(黃金碧玉之車傍氣乘風起朝陽之岳自明及晦窮㝢縣之表有丨丨丨丨丨其所丨之地又副以瑤華之輪)
(十乘随王之後以載其書也)瑤華載書(見上)凌雲意(劉義慶世說荀中郎在京日登北固)
(望海云雖未覩三山便自使人有丨丨丨)應接不暇(劉義慶世說王子敬云從山隂道上行山川自)
(相映發使人丨丨丨丨)人情開滌(劉義慶世說王司州至吳興印渚中看歎曰非唯使丨丨丨丨)
(亦覺日月清朗)昇眺清遠勢盡川陸(酈道元水經注城西北隅有小城周三里北面列觀)
(臨河苕苕孤上景明中言之壽春路直兹邑丨丨丨丨丨丨丨丨羇途遊至有傷深情)援蘿騰崟
尋葛降深(酈道元水經注洓水又西南屬於陂陂分為二城南面兩陂左右澤渚東陂世謂之晉興)
(澤東西二十五里南北八里南對鹽道山其西則石壁千尋東則磻溪萬仞方嶺雲迴奇峯霞舉孤標秀出罩)
(絡羣山之表翠栢蔭峯清泉灌頂郭景純云世所謂鴦漿也發于上而潜于下矣厥頂方平有良藥神農本草)
(曰地有固活女疎銅芸紫菀之族也是以緇服思元之士鹿裘念一之夫代往遊焉路出北巘勢多縣絶來去)
(者咸丨丨丨丨丨丨丨丨於東則連木乃陟百梯方降巖側縻鎻之跡仍今存焉故亦曰百梯山也)尋梁
契集(酈道元水經注昔智伯之過晉以水灌晉陽其川上源後人踵其遺跡蓄以為沼沼西際山枕水有)
(唐叔虞祠水側有涼堂結飛梁於水上左右雜樹交蔭希見曦景至有淫朋密友羇遊宦子莫不丨丨丨丨用)
(相娛慰於晉川之中最為勝處)俯仰目對魚鳥極望水木明瑟(酈道元水經注)
(其水北為大明湖西即大明寺寺東北兩面側湖此水便成淨池也池上有客亭左右楸桐負日丨丨丨丨丨)
(丨丨丨丨丨丨丨可謂濠梁之性物我無違矣)竹栢之懷與神心妙達(酈道元水經注)
(黑山在縣地白鹿山東清水所出也上承諸陂散泉積以成川南流西南屈瀑布垂巖懸河注壑二十餘丈雷)
(扑之聲震動山谷左右壁層深獸跡不交隍中散水霧合視不見底南峯北嶺多結禪栖之士東巖西谷又是)
(刹靈之圖丨丨丨丨丨丨丨丨丨仁智之性共山水效深更為勝處也其水歷澗流飛清洞觀謂之清水矣)
思不周賞情乏圖狀(酈道元水經注水出朝歌城北東流南屈至其城東又東流與美溝)
(合水出朝歌西北大嶺下更出逕駱駞谷於中逶迤九十曲故俗有美溝之目矣歴十二崿崿流相承泉響不)
(斷返水捍注倦後深隍隍間積石下通水穴為變觀者若丨丨丨丨丨丨丨丨矣)憑依舊居取
暢林木(酈道元水經注二館之城澗曲泉清山高林茂風烟披薄觸目怡情方外之士尚丨丨丨丨丨)
(丨丨丨按注云二館謂樊於期館荆軻館並有一城木一作水)嬉處(酈道元水經注東流至唐城西北隅)
(堨而為湖俗謂之唐池蓮荷被水勝遊多萃其上信為丨丨也)俯仰池潭意深魚鳥(酈道)
(元水經注桑乾枝水又東流津委浪通結兩湖東湖西浦淵潭相接水至清深晨鳬夕鴈泛濫其上黛甲素鱗)
(潛躍其下丨丨丨丨丨丨丨丨所寡唯良木耳)林淵錦鏡綴目新眺(酈道元水經注其水)
(之東轉逕靈巖南鑿石開山因崖結構其容巨壯世法所締山堂水殿烟寺相望丨丨丨丨丨丨丨丨)鳬
没鸞舉(酈道元水經注渠水又東枝分南入華林園歴疏圃南圃中有古玉井井悉以珉玉為之以錙)
(石為口工作精密猶不變古璨焉如新又瑤華宫南歴景陽山北山在都亭堂上結方湖湖中起御坐石也御)
(坐前建蓬萊山曲池接筵飛沼拂席南面射侯夾席武峙背山堂上則石頭崎嶇巖嶂峻嶮雲臺風觀纓巒帶)
(阜遊觀者升降耶閣出入虹陛望之狀丨丨丨丨矣其中引水飛睪傾瀾瀑布或枉渚聲澑潺潺不斷竹栢蔭)
(於層石繡薄叢於泉側微飇暫拂則芳溢於六空入為神居矣)泛舟昇陟取暢幽情(酈道)
(元水經注潁水又東五渡水注之其水導源崇高縣東北太室東谿縣漢武帝置以奉太室山俗謂之崧陽城)
(及春夏雨泛水自山頂而迭相灌澍崿流相承為二十八浦也陽旱輟津而石潭不耗道路遊憩者唯得飡飲)
(而已無敢澡盥其中苟不如法必數日不豫是以行者憚之山下大澤周數里而清深肅潔水中有立石高十)
(餘丈廣二十許步上甚平整緇素之士多丨丨丨丨丨丨丨丨其水東流南陽城西石澑縈委溯者五涉故亦)
(謂之五渡水)綠竹蔭渚菁菁實望(酈道元水經注睢水又東南流歴於竹圃水次丨丨)
(丨丨丨丨丨丨世人言梁王竹園也)深沉幽翳可以託業怡生(酈道元水經注自入)
(萊蕪谷夾路連山百數里水隍多行石澗中出草藥饒松栢林藿綿濛崖壁相望或傾岑阻徑或迴巖絶谷清)
(風鳴條山壑俱響凌高降深兼惴慄之懼危蹊絶徑過懸度之艱未出谷十餘里有别谷在孤山谷有清泉泉)
(上數丈有石穴二口容人行入穴丈餘高九丈許廣四五丈言是昔人居山之處薪㸑烟墨猶存谷中林木緻)
(密行人尠有能至矣又有少許山田引灌之蹤尚存出谷有平邱面山傍水土人悉以種麥云此邱不宜殖稷)
(黍而宜麥齊人相承以殖之意謂麥邱所栖愚公谷也何其丨丨丨丨丨丨丨丨丨丨如此也余時逕此為之)
(踟蹰為之屢眷矣)提琴命友嬉娛永日桂櫂尋波輕林委浪(酈道)
(元水經注巨洋水自朱虚北入臨朐縣熏冶泉水注之水出西谿飛泉側瀨於窮坎之下泉谿之上源麓之側)
(有一祠目之為冶泉祠按廣雅金神謂之清明斯地蓋古冶官所在故水取稱焉水色澄明而清冷特異淵無)
(潛石淺鏤沙文中有古壇參差相對後人微加功飾以為嬉遊之處南北䆳岸凌空疎木交合先公以太和中)
(作鎮海岱余總角之年持節東州至若炎夏火流閒居倦想丨丨丨丨丨丨丨丨丨丨丨丨丨丨丨丨琴歌既)
(洽懽情亦暢是焉棲寄實可憑矜)目不周翫情不給賞(酈道元水經注沮水南逕臨沮)
(縣西清谿水注之水出縣西青山山之東有濫泉即青谿之源也口徑數丈其深不測其泉甚靈潔至於炎陽)
(有亢隂雨無時以穢物投之輙能暴雨其水導源東流以源出青山故以青谿為名尋源浮谿奇偽深峭盛弘)
(之云稠木傍生凌空交合危樓傾岳恒有落勢風泉傳響於青林之下巖猨流聲於白雲之上遊者常若丨丨)
(丨丨丨丨丨丨)山水有靈亦驚知已於千古(酈道元水經注宜都記曰自黃牛灘)
(東入西陵界至峽口一百許里山水紆曲兩岸高山重嶂非日中夜半不見日月絶壁或千許丈其石彩色形)
(容多所像類林木高茂略盡冬春猿鳴至清山谷傳響冷冷不絶所謂三峽此其一也崧言常聞峽中水疾書)
(記及口傳悉以臨懼相戒曾無稱有山水之美也及余來踐躋此意既至欣然始信之耳聞不如親見矣其疊)
(崿秀峯奇構異形固難以辭敘林木蕭森離離蔚蔚乃在霞氣之表仰矚俯映彌習彌流連信宿不覺忘返目)
(所履歴未嘗有也既自欣得此奇觀丨丨丨丨丨當丨丨丨丨丨丨矣)觸岫延賞(酈道元水經注)
(北則&KR1443;山與嵊山接二山雖曰異縣而峯嶺相連其間傾澗懷烟泉谿引霧吹畦風馨丨丨丨丨是以王元琳)
(謂之神明境)神明境(見上)棲託者不能自絶於其側(酈道元水經注沅水)
(又東逕平山西南臨沅水寒松上蔭清泉下注丨丨丨丨丨丨丨丨丨丨)帆隨湘轉望衡九
面(酈道元水經注衡山東南二面臨映湘川自長沙至此江湘七百里中有九背故漁者歌曰丨丨丨丨丨)
(丨丨丨山上有飛泉下注下映青林直注山下望之若幅練在山矣)聚芳圖百花帶(馮贄雲仙)
(雜記宗測春游山谷見奇花異草則係於帶上歸而圖其形狀名丨丨丨丨丨丨人多效之)吳越之
士號為水仙(袁郊甘澤謠陶峴者彭澤之子孫也自製三舟備極堅巧一舟自載一舟致賓一舟)
(貯飲饌客有前進士孟彦深進士孟雲卿布衣焦遂各置僕妾共載而峴有女樂一部奏清商曲逢奇遇興則)
(窮其景物興盡而行峴且聞名朝廷又値天下無事經過郡邑無不招延峴拒之曰某麋鹿間人非王公上客)
(亦有未招而自請者繄方伯之為人江山之可駐丨丨丨丨丨丨丨丨)小畱龍門賞雪(邵伯)
(温聞見前錄謝希深歐陽永叔官洛陽時同游嵩山自穎陽歸暮抵龍門香山雪作登石樓望都城各有所懷)
(忽於烟靄中有策馬渡伊水來者既至乃錢相遣厨傳歌妓至吏傳公言曰山行良勞當丨丨丨丨丨丨府事)
(簡無遽歸也錢相遇諸公之厚類如此)自序遊山錄(邵伯温聞見前錄司馬温公凡所經從多)
(有詩什丨作丨曰丨丨丨士大夫爭傳之)載酒持被囊往來嵩少間(葉夢得石林燕)
(語几本武士元豐間換文資以中大夫致仕居洛中率騎牛挾女奴五七輩丨丨丨丨丨丨丨丨丨丨初不為)
(定所遇得意處即解囊藉地傾壺引滿旋度所聲自為辭使女奴共飲之醉則就枕不去雖暴露不顧也按几)
(劉几)浣花遨頭(陸游老學菴筆記四月十九日成都謂之丨丨丨丨宴於杜子美草堂滄浪亭傾城)
(皆出錦繡夾道自開歲宴遊至是而止故最盛於他時)記意宛然(張仲才文始眞經昔游再到丨)
(丨丨丨)坐釣鷗邊行歌犢外(陶宗儀輟耕錄林昉田間書載會友人遊山檄云人有殘)
(縑敗素繪一山一水愛之若寳售之必千金至於目與眞景會則略不加喜毋乃貴偽而賤眞耶求樂之眞今)
(日正在我軰春雪既霽春風亦和或丨丨於丨丨或丨丨於丨丨百年瞬息懽樂幾何肴核杯盤随意所命毋)
(以豐約拘也檄書馳告盍勇而前)裙幄(林坤誠齋雜記長安士女游春野步遇名花則藉草而坐解裙)
(四圍遮繞如奕碁謂之丨丨)
行旅
樂與餌過客止(老子丨丨丨丨丨丨注通義曰今有鼓樂飲食於此能使行者之留止謂其有)
(聲容之美麗滋味之旨甘故也)重繭(子華子唯執事者昭明其所存如日月之升以光燭於晉國將四海)
(之士丨丨狎至以承主君之令聞夫豈惟亡臣)褁糧(子華子吾邱鴆恐焉丨丨而之於他國)轍環
河滸(子華子日者主君之召也孔子丨丨於丨丨而弗肻以濟)載書甚多(墨子子墨子南游使)
(衛關中丨丨丨丨弦唐子見而怪曰吾夫子教公尚過曰揣曲直而已今夫子載書甚多何有也子墨子曰昔)
(者周公旦朝讀書百篇夕見七十士故周公旦佐相天子其修至於今翟上無君上之事下無農耕之難吾安)
(敢廢此)嫁衛(列子子列子居鄭圃四十年人無識者國君卿大夫眎之猶衆庶也國不足將丨於丨注)
(自家而出謂之嫁)逆旅(列子楊朱過宋東之於丨丨)舍者爭席(列子楊朱南之沛老𣆀西)
(遊於秦邀於郊至梁而遇老子老子中道仰天而嘆曰始以汝為可教今不可教也楊朱不答至舍進涫潄巾)
(櫛脱履戶外膝行而前曰向者夫子仰天而嘆曰始以汝為可教今不可教弟子欲請夫子辭行不間是以不)
(敢今夫子間矣請問其過老子曰而睢睢而盱盱而誰與居大白若辱盛德若不足楊朱蹵然變容曰敬聞命)
(矣其往也舍者迎將家公執席妻執巾櫛舍者避席煬者避竈其反也丨丨與之丨丨矣)三月聚糧
(莊子適莾蒼者三飡而反腹猶果然適百里者宿舂糧適千里者丨丨丨丨)宿舂糧(見上)車馬
有行色(莊子柳下季曰今者闕然數日不見丨丨丨丨丨得微往見跖耶)税車放馬設
舍以宿(韓非子昔者衞靈公將之晉至濮水之上丨丨而丨丨丨丨丨丨)見大樹必寢
其下(吕氏春秋今行者丨丨丨丨解衣懸冠倚劍而丨丨丨大樹非人之情親知交也而安其若此者信)
(也陵上巨木人以為期易知故也)還軫(國語臣從君丨丨廵於天下)贏縢履蹻負書
擔囊(戰國策蘇秦說秦王書十上而說不行黑貂之裘敝黃金百斤盡資用乏絶去秦而歸丨丨丨丨丨)
(丨丨丨形容枯槁面目黧黑狀有愧色)遇奪釡鬲(戰國策蔡澤見逐於趙而入韓魏丨丨丨丨於)
(涂)約車治裝(戰國策於是丨丨丨丨載劵契而行)日百而舍(戰國策蘇子說李兑曰雒)
(陽乘軒車蘇某家貧親老無罷車駑馬桑輪蓬篋贏幐負書擔囊觸塵埃蒙霜露越漳河足重繭丨丨丨丨造)
(外闕願見於前口道天下之事)衣焦不申頭塵不去(戰國策魏王欲攻邯鄲季梁聞之中)
(道而反丨丨丨丨丨丨丨丨往見王注焦卷也)伏軾結靷(戰國策中國白頭遊遨之士皆積智欲離)
(秦韓之交丨丨丨丨西馳者未有一人言善韓者也)結軼(史記孝文帝紀今朕夙興夜寐勤勞天下憂苦)
(萬民為之怛惕不安未嘗一日忘於心故遣使者冠蓋相望丨丨於道以諭朕意於單于注索隠曰鄒氏軼音)
(逸漢書作轍顧氏按司馬彪云結謂車轍回旋錯結也)蹈毳即橋(史記河渠書陸行載車水行載)
(舟泥行丨丨山行丨丨)一車兩馬(史記孔子世家魯南宫敬叔言魯君曰請與孔子適周魯君與)
(之丨乘丨丨丨一䜿子俱適周問禮蓋見老子云)莊舄越聲(史記陳軫傳越人丨丨仕楚執珪有)
(頃而病楚王曰舄故越之鄙細人也今仕楚執珪貴富矣亦思越不中謝對曰凡人之思故在其病也彼思越)
(則越聲不思越則楚聲使人往聽之猶尚丨丨也)孔席不煗墨突不黔(漢書叙傳聖喆)
(之治棲棲皇皇丨丨丨丨丨丨丨丨注師古曰孔孔子墨墨翟也突竈突也黔黑也言志在明道不暇安居)
持衰(後漢書東夷傳倭行來度海令一人不櫛沐不食肉不近婦人名曰丨丨若在途吉利則雇以財物)
(如疾病遭害以為持衰不謹便共殺之)海中善使人思土戀慕(後漢書西域傳和帝)
(永元九年都護班超遣甘英使大泰抵條支臨大海欲度而安息西界船人謂英曰海水廣大往來者逢善風)
(三月乃得度若遇遲風亦有二歲者故入海人皆齎三歲糧丨丨丨丨丨丨丨丨丨數有死亡者英聞之乃止)
鶴望(蜀志諸葛亮傳注郭冲五事曰去者束裝以待期妻子丨丨而計日)徘徊九臯之内
慷慨重阜之顚(晉書趙至傳廻風狂厲白日寢光徙倚交錯陵隰相望丨丨丨丨丨丨丨丨丨)
(丨丨丨進無所由退無所據涉澤求蹊披榛覓路嘯詠溝渠良不可度斯亦行路之艱難然非吾之心所懼也)
涉澤求蹊披榛覓路(見上)總轡遐路懸鞍陋宇(晉書趙至傳飄颻遠)
(游之士托身無人之鄉丨丨丨丨則有前言之難丨丨丨丨則有後慮之戒朝霞啓暉則身疲而遄征太陽戢)
(暉則情劬而夕惕肆目平隰則寥廓而無覩極聽修原則掩寂而無聞吁其悲矣心傷瘁矣)晨看旅
鴈昏望牽牛(陳書徐陵傳丨丨丨丨心赴江淮丨丨丨丨情馳揚越)僑士(唐書錢徽傳居)
(榖城榖城令王郢善接丨丨遊客以財貸饋坐是得罪觀察使樊澤視其簿獨徽無有)琴鶴自随
(宋史趙抃傳趙抃字閱道神宗立召知諫院及謝帝曰聞卿匹馬入蜀以一丨一丨丨丨為政簡易亦稱是乎)
夜視星斗而行(金史趙興祥傳興祥以父任閤門祗候謁告省親於白霫會遼季土賊據郡作)
(亂興祥攜母及弟妹奔燕京不能進乃自柳城涉沙磧丨丨丨丨丨丨僅逹遼軍而不知遼主所向遂還柳城)
(及婁室獲遼主興祥乃歸國從宗望伐宋為六宅使)津濟道宿所至如歸(逸周書四方遊)
(旅旁生忻通丨丨丨丨丨丨丨丨)九登十陟(焦氏易林丨丨丨丨馬跌不前管子佐之乃能上山)
舉瓦觴飱鬼草(黃憲天祿閣外史今日暮重關渭水東流秦嶺蒼然鳥憩雲木有廬在焉請與)
(子偕歸以薪為榻丨丨丨丨丨丨聊以娛子懷也)朝發白帝暮到江陵(酈道元水經注)
(自三峽七百里中兩岸連山略無闕處重巖叠嶂隠天蔽日非停午夜分不見曦月至于夏水襄陵㳂沂阻絶)
(王命急宣有時丨丨丨丨丨丨丨丨其間千二百里雖乘奔御風不以疾也春冬之時則素湍淥潭迴清倒影)
(絶巘多生檉栢懸泉瀑布飛潄其間清滎峻茂良多趣味每至晴初霜旦林寒澗肅常有高猿長嘯屢引凄異)
(空谷傳響哀轉久絶故漁者歌曰巴東三峽巫峽長猿鳴三聲淚沾裳)朝發黃牛暮宿黃
牛(酈道元水經注下有灘名曰黃牛灘南岸重嶺疊起最外高崖間有色如人負刀牽牛人黑牛黃成就分)
(明既人跡所絶莫得究焉此巖既高加江湍紆迴雖途逕信宿猶望見此物故行者謠曰丨丨丨丨丨丨丨丨)
(言水路行深㢠望如一矣)開囊取縑償甕(李肇國史補澠池道中有車載瓦甕塞於隘路屬天)
(寒冰雪峻滑進退不得日向暮官私客旅羣隊鈴鐸數千羅擁在後無可奈何有客劉頗者揚鞭而至問曰車)
(中甕直幾錢答曰七八千頗遂開囊取縑立償之命僮僕登車斷其結絡悉推甕於崖下須臾車輕得進羣噪)
(而前)漁釣舊想(范成大吳船錄久去江浙奔走川廣乍入舴艋蕭然有丨丨丨丨不知其身之自天)
(來歸也)辦嚴(王楙野客叢書明帝諱莊以老莊為老嚴以辦裝為丨丨或者以為稱人當曰辦嚴自稱)
(曰辦裝不知辦嚴即辦裝也)
御定子史精華卷一百三
