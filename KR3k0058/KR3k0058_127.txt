欽定四庫全書
御定子史精華卷一百二十七
言語部三
品藻上
大器(管子施伯謂魯侯曰管仲者天下之賢人也丨丨也)治其子不可棄其父母
(管子鮑叔曰夫管仲民之父母也將欲丨丨丨丨丨丨丨丨丨)千萬人之上(晏子燕萬乘之國也)
(齊千里之塗也民子午以萬乘之國為不足說以千里之塗為不足遠則是丨丨丨丨丨也)君子細
人(晏子仲尼曰靈公汙晏子事之以整齊莊公壯晏子事之以宣武景公奢晏子事之以恭儉丨丨也相三)
(君而善不通下晏子丨丨也)直稱之士正在本朝(晏子晏子使於晉晉平公問曰吾子)
(之君德行高下如何晏子對以小善公曰否吾非問小善問子之君德行高下也晏子蹵然曰諸侯之交紹而)
(相見辭之有所隱也君之命質臣無所隱嬰之君無稱焉平公蹵然而辭送再拜而反曰殆哉吾過誰曰齊君)
(不肖丨丨丨丨丨丨丨丨也)軫方轂圓(子華子夫子丨丨而丨丨者也將無乎而不可)人之
凖繩(子華子仲尼丨丨丨丨也)國之雋老(子華子昔先大夫隨武子之在位也明睿以博識晉)
(丨丨丨丨也)命善命惡(尹文子善名命善惡名命惡故善有善名惡有惡名聖賢仁智丨丨者也)
(頑嚚凶愚丨丨者也)逄衣徒(列子丈人曰汝丨丨丨也亦何知問是乎修汝所以而後載言其上)堅
白之昧終(莊子昭文之鼔琴也師曠之枝策也惠子之據梧也三子之知幾乎皆其盛者也故載之)
(末年唯其好之也以異於彼其好之也欲以明之彼非所明而明之故以丨丨丨丨丨)存乎蓬艾
之間(莊子夫三子者猶丨丨丨丨丨丨若不釋然何哉)畸人(莊子子貢曰敢問丨丨曰畸人者畸)
(于人而侔于天注向之所謂方外而不耦於俗者)風波之民(莊子若夫人者非其志不之非其心)
(不為雖以天下譽之得其所謂謷然不顧以天下非之失其所謂儻然不受天下之非譽無益損焉是謂全德)
(之人哉我謂之丨丨丨丨)枯槁不舍(莊子墨子真天下之好也將求之不得也雖丨丨丨丨也才士)
(也夫)博大真人(莊子關尹老聃乎古之丨丨丨丨哉)稠適上遂(莊子其於本也弘大而辟)
(深閎而肆其於宗也可謂丨丨而丨丨矣)么麽俊雄(鶡冠子無道之君任用丨丨動即煩濁有道之)
(君任用丨丨動即明白)蚤虱之細(韓非子子圉見孔子於商太宰孔子出子圉入請問客太宰曰)
(吾已見孔子則視子猶丨丨丨丨者也)革車千乘不如燭過一言(韓非子趙簡子)
(曰與吾得丨丨丨丨丨丨聞行人丨丨之丨丨也)通士公士直士慤士(荀子有丨丨者)
(有丨丨者有丨丨者有丨丨者上則能尊君下則能愛民物至而應事起而辨若是則可謂通士矣不下比以)
(闇上不上同以疾下分爭於中不以私害之若是則可謂公士矣身之所長上雖不知不以悖君身之所短上)
(雖不知不以取賞長短不飾以情自竭若是則可謂直士矣庸言必信之庸行必慎之畏法流俗而不敢以其)
(所獨甚若是則可謂慤士矣)以分異人為高(荀子忍情性綦谿利跂苟丨丨丨丨丨丨不足)
(以合大衆明大分然而其持之有故其言之成理足以欺惑愚衆是陳仲史鰌也)倜然無所歸
宿(荀子終日言成文典及紃察之則丨丨丨丨丨丨不可以經國定分然而其持之有故其言之成理足以)
(欺惑愚衆是慎到田駢也)怪說琦辯(荀子不法先生不是禮義而好治丨丨玩丨丨甚察而不惠辨)
(而無用多事而寡功不可以為治綱紀然而其持之有故其言之成理足以欺惑愚衆是惠施鄧析也)斂
然聖王之文章(荀子若夫總方略齊言行壹統類而羣天下之英傑而告之以太古教之以至)
(順奥窔之間簟席之上丨丨丨丨丨丨丨具焉佛然平世之俗起焉則六說者不能入也十二子者不能親也)
(無置錐之地而王公不能與之爭名在一大夫之位則一君不能獨畜一國不能獨容成名况乎諸侯莫不願)
(以為臣是聖人之不得勢者也仲尼子弓是也)上愚(荀子若夫充虛之相施易也堅白同異之分隔也是)
(聰耳之所不能聽也明目之所不能見也辯士之所不能言也雖有聖人之知未能僂指也不知無害為君子)
(知之無損為小人工匠不知無害為巧君子不知無害為治王公好之則亂法百姓好之則亂事而狂惑戇陋)
(之人乃始率其羣徒辯其談說明其辟稱老身長子不知惡也夫是之謂丨丨)老身長子不知
惡(見上)勁士(荀子行法至堅不以私欲亂所聞如是則可謂丨丨矣)篤厚君子(荀子上則)
(能大其所隆下則能開道不已若者如是則可謂丨丨丨丨矣)大儒之稽(荀子其言有類其行有禮)
(其舉事無悔其持險應變曲當與時遷徙與世偃仰千舉萬變其道一也是丨丨丨丨也)獨立貴名
(荀子通則一天下窮則丨丨丨丨天不能死地不能埋桀跖之世不能汙非大儒莫之能立仲尼子弓是也)
雅儒(荀子故有俗人者有俗儒者有丨丨者有大儒者)溝瞀(荀子志不免於曲私而冀人之以已)
(為公也行不免於汙漫而冀人之以已為修也其愚陋丨丨而冀人之以已為知也是衆人也)雅文辯
慧(荀子所以說之者必將丨丨丨丨之君子也)千歲之信士(荀子人無百歲之夀而有千歲)
(之信士何也曰以夫千歲之法自持者是乃丨丨丨丨丨矣)大忠次忠下忠(荀子若周公之)
(於成王也可謂丨丨矣若管仲之於桓公可謂丨丨矣若子胥之於夫差可謂丨丨矣)上勇中勇
下勇(荀子有丨丨者有丨丨者有丨丨者天下有中敢直其身先王有道敢行其意上不循於亂世之君)
(下不俗於亂世之民仁之所在無貧窮仁之所亡無富貴天下知之則欲與天下同苦樂之天下不知之則傀)
(然獨立天地之間而不畏是上勇也禮恭而意儉大齊信焉而輕貨財賢者敢推而尚之不肖者敢援而廢之)
(是中勇也輕身而重貨恬禍而廣解苟免不恤是非然不然之情以期勝人為意是下勇也)國寳國
器國用國妖(荀子口能言之身能行之丨丨也口不能言身能行之丨丨也口能言之身不能行)
(丨丨也口言善身行惡丨丨也)續然大夫(荀子子謂子家駒丨丨丨丨不如晏子晏子功用之臣也)
(不如子産子産惠人也不如管仲管仲之為人力功不力義力知不力仁野人也不可以為天子大夫注續言)
(補續君之過不能興功用)魁士名人(吕氏春秋不疾學而能為丨丨丨丨者未之嘗有也)瞑士
(吕氏春秋丨丨未嘗照故未嘗見)文錦練染(淮南子故筦子丨丨也雖醜登廟子産丨丨也美而)
(不尊)頻頻之黨甚於鸒斯(揚子丨丨丨丨丨丨丨丨亦賊夫糧食而已矣)如玉如
瑩爰變丹青(揚子或問屈原智乎曰丨丨丨丨丨丨丨丨如其智如其智)書肆說鈴
(揚子好書而不要諸仲尼丨丨也好說而不見諸仲尼丨丨也)佗則苓(揚子老子之言道德吾有取焉)
(耳及搥提仁義絶滅禮學吾無取焉耳吾焉開明哉惟聖人為可以開明丨丨丨)牛羊用人(揚子)
(申韓之術不仁之至矣若何丨丨之丨丨也若牛羊用人則狐狸螻螾不膢臘也歟)雖隣不覿(揚子)
(或曰莊周有取乎曰少欲鄒衍有取乎曰自持至周罔君臣之義衍無知於天地之間丨丨丨丨也)莊周
少欲鄒衍自持(見上)君子不妄(揚子君子之言幽必有驗乎明遠必有驗乎近大必)
(有驗乎小微必有驗乎著無驗而言之謂妄丨丨妄乎丨丨)多知為雜(揚子或曰淮南太史公者)
(其多知歟何其雜也曰雜乎雜人病以丨丨丨丨惟聖人為不雜)聖人不雜(見上)蜀莊沉
冥(揚子楚兩龔之絜其清矣乎丨丨丨丨蜀莊之才之珍也不作苟見不治苟得久幽而不改其操雖隋和)
(何以加諸舉兹以㫋不亦寳乎吾珍莊也居難為也注莊遵字君平蜀人也晦迹不仕故曰沉冥)莊揚
蕩而不法墨晏儉而廢禮(揚子丨丨丨丨丨丨丨丨丨丨丨丨申韓險而無化鄒衍)
(迂而不信)絶德絶力(揚子或問丨丨曰舜以孝禹以功臯陶以謨非絶德邪力秦悼武烏獲任鄙扛)
(鼎抃牛非丨丨邪)蛛蝥之靡(揚子或問要離非義者與不以家辭國曰離也火妻灰子以反於慶)
(忌實丨丨丨丨也焉可謂之義也)蕭規曹隨(揚子或問蕭曹曰丨也丨丨也丨)槧人(揚子)
(或問叔孫通曰丨丨也)虎哉虎哉角而翼(揚子或問酷吏曰丨丨丨丨丨丨丨也)貨
殖蚊(揚子或問丨丨曰丨)不純師不純表(揚子世稱東方生之盛也言丨丨丨行丨丨丨)
古之膚使(揚子張騫蘇武之奉使也執節沒身不屈王命雖丨丨丨丨其猶劣諸注膚美也)應
諧不窮正諫穢德(揚子或問東方生名過實者何也曰丨丨丨丨丨丨丨丨應諧似優不窮)
(似哲正諫似直穢德似隠)不夷不惠可否之間(揚子或問子蜀人也請人曰有李仲元者)
(人也其為人也奈何曰不屈其意不累其身曰是夷惠之徒歟曰丨丨丨丨丨丨丨丨也)魚質龍文
(抱朴子丨丨丨丨似是而非遭水而喜見獺即悲)七制之主可以即戎(文中子子曰丨)
(丨丨丨其人丨丨丨丨矣注續書有七制皆漢之賢君立文武之功業者高祖孝文孝武孝宣光武孝明孝章)
(是也)諸葛無死禮樂有興(文中子使丨丨亮而丨丨丨丨其丨丨乎)動權静至
(文中子或曰董常何人也子曰其丨也丨其丨也丨其顔氏之流乎)善藏其用(文中子子讀樂毅論)
(曰仁哉樂毅丨丨丨丨知哉太初善發其藴)天之直人(文中子子謂魏徵曰汝與凝皆丨丨丨丨)
(也徵也遂凝也挺若並行於時有用捨焉)荀史陸文(文中子子謂荀悦史乎史乎謂陸機文乎文乎)
(皆思過半矣)多可少怪(文中子逹人哉山濤也丨丨而丨丨)閉關人(文中子温彦博曰劉)
(伶何人也子曰古之丨丨丨也)顔冉之器(文中子薛收遊於館陶適與魏徵歸告子曰徵丨丨丨丨)
(也徵宿子之家言六經踰月不出及去謂薛收曰明王不出而夫子生是三才九疇屬布衣也)三才九
疇屬布衣(見上)幹輔(文中子或問韋孝寬子曰丨矣問楊愔子曰丨矣)簡敬(文中子或)
(問謝安子曰丨矣問王導子曰丨矣)久於其道鍾美於是(文中子薛公曰王氏有祖父焉)
(有子孫焉雖然丨丨丨丨丨丨丨丨也是人必能敘彛倫矣)真漢相(文中子子謂魏相丨丨丨識兵)
(略逹時令遠乎哉)欒枝貞慎先軫有謀胥臣多聞(國語公使趙衰為卿辭曰)
(丨丨丨丨丨丨丨丨丨丨丨丨皆可以為輔臣弗若也)人傑(史記高祖紀高祖置酒雒陽南宫高祖曰)
(列侯諸將無敢隱朕皆言其情吾所以有天下者何項氏之所以失天下者何高起王陵對曰陛下慢而侮人)
(項羽仁而愛人然陛下使人攻城略地所降下者因以予之與天下同利也項羽妬賢嫉能有功者害之賢者)
(疑之戰勝而不予人功得地而不予人利此所以失天下也高祖曰公知其一未知其二夫運籌策帷幄之中)
(决勝於千里之外吾不如子房鎮國家撫百姓給餽饟不絶糧道吾不如蕭何連百萬之衆戰必勝攻必取吾)
(不如韓信此三者皆丨丨也吾能用之此吾所以取天下也項羽有一范增而不能用此其所以為我擒也)
重厚少文(史記高祖紀吕后問曰陛下百歲後蕭相國即死令誰代之上曰曹參可問其次上曰王)
(陵可然陵少戇陳平可以助之陳平智有餘然難以獨任周勃丨丨丨丨然安劉氏者必勃也可令為太尉)
閎覽博物(史記吳太伯世家延陵季子之仁心慕義無窮見微而知清濁嗚乎又何其丨丨丨丨君)
(子也)真將軍(史記趙世家姑布子卿見簡子簡子徧召諸子相之子卿曰吾嘗見一子於路殆君之子)
(也簡子召子毋䘏至子卿起曰此丨丨丨矣簡子曰此其母賤翟婢也奚道貴哉子卿曰天所授雖賤必貴)
猶龍(史記老子傳孔子去謂弟子曰鳥吾知其能飛魚吾知其能游獸吾知其能走走者可以為㒺游者)
(可以為綸飛者可以為矰至於龍吾不能知其乘風雲而上天吾今日見老子其丨丨邪)老子隱君
子(史記老子傳自孔子死之後百二十九年而史記周太史儋見秦獻公曰始秦與周合而離離五百歲而)
(復合合七十歲而霸王者出焉或曰儋即老子或曰非也世莫知其然否丨丨丨丨丨也)慘礉少恩
(史記老莊申韓列傳贊太史公曰韓子引繩墨切事情明是非其極丨丨丨丨)烈丈夫(史記伍子胥傳)
(方子胥窘於江上道乞食志豈嘗須臾忘郢邪故隱忍就功名非丨丨丨孰能致此哉)以貌取人
失之子羽(史記仲尼弟子列傳孔子曰吾以言取人失之宰予丨丨丨丨丨丨丨丨)傾危之
士(史記張儀傳贊太史公曰張儀之行事甚於蘇秦然世惡蘇秦者以其先死而儀振暴其短以扶其說成)
(其衡道要之此兩人真丨丨丨丨哉)智囊(史記樗里子傳樗里子滑稽多智秦人號曰丨丨)滑稽
多智(見上)談天衍雕龍奭炙轂過髠(史記孟荀列傳騶衍之術迂大而閎辯奭)
(也文具難施淳于髠久與處時有得善言故齊人頌曰丨丨丨丨丨丨丨丨丨丨)佳公子(史記平原)
(君傳贊平原君翩翩濁世之丨丨丨也然未睹大體)為燕尾生(史記鄒陽傳蘇秦不信於天下而丨)
(丨丨丨)秀才(史記賈生傳賈生名誼雒陽人也年十八以能誦詩屬書聞於郡中吳廷尉為河南守聞)
(其丨丨召置門下甚幸愛)國士無雙(史記淮隂侯傳何曰諸將易得耳至如信者丨丨丨丨)握
齱(史記酈生食其傳陳勝項梁等起諸將徇地過高陽者數十人酈生問其將皆丨丨好苛禮自用不能聽)
(大度之言酈生乃深自藏匿)木偶人衣綺繡(史記任安傳趙禹曰吾聞之將門之下必有將)
(類傳曰不知其君視其所使不知其子視其所友今有詔舉將軍舍人者欲以觀將軍而能得賢者文武之士)
(也今徒取富人子上之又無智略如丨丨丨丨之丨丨耳將奈之何)國器(史記韓長孺傳安國為人多大)
(略智足以當世取舍而出於忠厚焉貪嗜於財然所推舉皆廉士賢於已者也於梁舉壺遂臧固郅他皆天下)
(名士士亦以此稱慕之唯天子以為丨丨)才氣天下無雙(史記李將軍傳徙為上谷太守匈奴)
(日以合戰典屬國公孫昆邪為上泣曰李廣丨丨丨丨丨丨自負其能數與虜敵戰恐亡之於是乃徙為上郡)
(太守)蒼鷹(史記郅都傳是時民朴畏罪自重而都獨先嚴酷致行法不避貴戚列侯宗室見都側目而視)
(號曰丨丨)冠狗(漢書五行志賀為王時又見大白狗冠方山冠而無尾此服妖亦犬旤也賀以問郎中令)
(龔遂遂曰此天戒言在仄者盡丨丨也注師古曰言王左右侍側之人不識禮義若狗而著冠者耳)道人
(漢書五行志丨丨始去注服虔曰有道之人去)千里駒(漢書楚元王交傳德字路叔少修黃老術有智)
(略少時數言事召見甘泉宫武帝謂之丨丨丨)夫唯大雅卓爾不羣(漢書景十三王傳贊)
(丨丨丨丨丨丨丨丨河間獻王近之矣)是非頗謬於聖人(漢書司馬遷傳贊又其丨丨丨)
(丨丨丨丨論大道則先黃老而後六經序遊俠則退處士而進姦雄述貨殖則崇勢利而羞賤貧此其所蔽也)
(然自劉向揚雄博極羣書皆稱遷有良史之材服其善序事理辨而不華質而不俚其文直其事核不虛美不)
(隱惡故謂之實錄烏呼以遷之博物洽聞而不能以知自全既陷極刑幽而發憤書亦信矣迹其所以自傷悼)
(小雅巷伯之倫夫惟大雅既明且哲能保其身難矣哉)良史之材(見上)小雅巷伯之
倫(見上)口諧倡辯(漢書東方朔傳贊劉向言少時數問長老賢人通於事及朔時者皆曰朔丨丨)
(丨丨不能持論喜為庸人誦說故令後世多傳聞者而揚雄亦以為朔言不純師行不純德其流風遺書蔑如)
(也然朔名過實者以其詼逹多端不名一行應諧似優不窮似智正諫似直穢德似隱非夷齊而是柳下惠戒)
(其子以上容首陽為拙柱下為工飽食安步以仕易農依隱玩世詭時不逄其滑稽之雄乎朔之詼諧逄占射)
(覆其事浮淺行於衆庶童兒牧豎莫不眩燿而後世好事者因取竒言怪語附著之朔故詳錄焉)言不
純師行不純德(見上)詼逹多端(見上)依隱玩世(見上)滑稽之雄
(見上)近古之逸民(漢書王貢兩龔鮑傳序自園公綺里季夏黃公甪里先生鄭子真嚴君平皆未)
(嘗仕然其風聲足以激貪厲俗丨丨丨丨丨也)伯夷之廉史魚之直(漢書貢禹傳朕以生)
(有丨丨丨丨丨丨丨丨守經據古不阿當世孳孳於民俗之所寡)耆艾魁壘之士(漢書鮑宣)
(傳朝臣亡有大儒骨鯁白首丨丨丨丨丨丨論議通古今喟然動衆心憂國如飢渴者臣未見也)鄒魯
大儒(漢書韋賢傳賢為人質朴少欲篤志於學兼通禮尚書以詩教授號稱丨丨丨丨)天士(漢書)
(李尋傳拔擢丨丨任以大職注李竒曰天士知天道者也)國之司直(漢書盖寬饒傳贊盖寬饒為司)
(臣正色立於朝雖詩所謂丨丨丨丨無以加也)節亞翁歸(漢書何並傳贊何並之丨丨尹丨丨云)
士之高致(漢書蕭望之傳朋奏記望之曰將軍體周召之德秉公綽之質有卞莊之威至乎耳順之)
(年履折衝之位號至將軍誠丨丨丨丨也按朋鄭朋)好節士(漢書蕭望之傳令太常急發執金吾車騎)
(馳圍其第使者至召望之望之欲自殺其夫人止之以為非天子意望之以問門下生朱雲雲者丨丨丨勸望)
(之自裁)儒宗(漢書蕭望之傳贊望之堂堂折而不撓身為丨丨有輔佐之能近古社稷臣也)近古
社稷臣(見上)心如金石(後漢書王常傳帝於大會中指常謂羣臣曰此家率下江諸將輔翼)
(漢室丨丨丨丨真忠臣也是日遷常為漢忠將軍)有宰相器(後漢書寇恂傳恂經明行修名重朝)
(廷所得秩奉厚施朋友故人及從吏士常曰吾因士大夫以致此其可獨享之乎時人歸其長者以為丨丨丨)
(丨)有折衝千里之威(後漢書賈復傳官屬以復後來而好陵折等輩調補鄗尉光武曰賈)
(督丨丨丨丨丨丨丨方任以職勿以擅除)此太僕之室(後漢書祭彤傳從東廵狩過魯坐孔子講)
(堂顧指子路室謂左右曰丨丨丨丨丨太僕吾之禦侮也按彤時為太僕)條侯穰苴之倫不
能過(後漢書祭彤傳論祭彤武節剛方動用安重雖丨丨丨丨丨丨丨丨丨也且臨守偏海政移獷俗徼)
(人請符以立信胡貊數級於郊下至乃臥鼔邊亭滅烽幽障者將三十年古所謂必世而後仁豈不然哉)武
節剛方動用安重(見上)大才晚成(後漢書馬援傳少有大志諸兄竒之嘗受齊詩)
(意不能守章句乃辭况欲就邊郡田牧况曰汝丨丨丨丨良工不示人以樸且從所好按况援兄)井底
蛙(後漢書馬援傳謂囂曰子陽丨丨丨耳而妄自尊大不如專意東方)元精所生王之佐
臣(後漢書郎顗傳處士漢中李固年四十通游夏之蓺履顔閔之仁絜白之節情同皎日忠貞之操好是正)
(直卓冠古人當世莫及丨丨丨丨丨丨丨丨天之生固必為聖漢宜蒙特徵以示四方)韓棱楚龍
淵郅夀蜀漢文陳寵濟南椎成(後漢書韓棱傳肅宗嘗賜諸尚書劍唯此三人)
(特以寳劍自手署其名曰丨丨丨丨丨丨丨丨丨丨丨丨丨丨丨丨時論者為之說以棱淵深有謀故得龍淵)
(夀明逹有文章故得漢文寵敦朴善不見外故得椎成)海内竒士(後漢書臧洪傳中平末棄官還)
(家太守張超請為功曹時董卓弑帝圖危社稷洪說超曰明府歷世受恩兄弟並據大郡今王室將危賊臣虎)
(視此誠義士效命之秋也今郡境尚全吏人殷富若動桴鼓可得萬人以此誅除國賊為天下倡義不亦宜乎)
(超然其言與洪西至陳留見兄邈計事邈先謂超曰聞弟為郡委政臧洪洪者何如人超曰臧洪丨丨丨丨才)
(略智數不比於超矣邈即引洪與語大異之)幾能及揚雄劉向父子(後漢書宋弘傳)
(帝嘗問弘通博之士弘乃薦沛國桓譚才學洽聞丨丨丨丨丨丨丨丨丨於是召譚拜議郎給事中)楚國
二龔不如雲陽宣巨公(後漢書宣秉傳遷司隸校尉務舉大綱簡略苛細百僚敬之秉)
(性節約常服布被蔬食瓦器帝嘗幸其府舍見而歎曰丨丨丨丨丨丨丨丨丨丨丨即賜布帛帳帷什物)崇
英逸偉(後漢書蔡邕傳方今聖上寬明輔弼賢知丨丨丨丨不墜於地)荀君清識難尚
鍾君至德可師(後漢書鍾皓傳時皓及荀淑並為士大夫所歸慕李膺嘗歎曰丨丨丨丨丨丨)
(丨丨丨丨丨丨)士之模楷國之楨幹(後漢書盧植傳建安中曹操北討柳城過涿郡告守)
(令曰故北中郎將盧植名著海内學為儒宗丨丨丨丨丨丨丨丨也)一日千里(後漢書王允傳同郡)
(郭林宗嘗見允而竒之曰王生丨丨丨丨王佐才也)幹國之器(後漢書岑晊傳晊有高才郭林宗朱)
(公叔等皆為友李膺王陽稱其有丨丨丨丨)口訥心辯有珪璋之質(後漢書劉儒傳)
(郭林宗嘗謂儒丨丨丨丨丨丨丨丨丨)隱不違親貞不絶俗(後漢書郭太傳或問汝南)
(范滂曰郭林宗何如人滂曰丨丨丨丨丨丨丨丨天子不得臣諸侯不得友吾不知其他)月旦評(後漢)
(書許劭傳初劭與靖俱有高名好共覈論鄕黨人物每月輙更其品題故汝南俗有丨丨丨焉)琨玉秋
霜(後漢書孔融傳論懔懔焉皜皜焉其與丨丨丨丨比質可也)才兼四科行包九德
(後漢書謝夷吾傳竊見鉅鹿太守會稽謝夷吾出自東州厥土塗泥而英資挺特竒偉秀出丨丨丨丨丨丨丨)
(丨仁足濟時知周萬物)治世之能臣亂世之奸雄(魏志武帝紀注孫盛異同雜語)
(太祖嘗問許子將我何如人子將不答固問之子將曰子丨丨丨丨丨丨丨丨丨丨太祖大笑)噓枯吹
生(魏志武帝紀注張璠漢紀孔公緒能清談高論丨丨丨丨)冠世之懿(魏志武帝紀注河間張超)
(稱袁遺有丨丨丨丨幹時之量)儒林丈人(魏志三少帝紀注傅暢晉諸公贊帝常與中護軍司馬望)
(侍中王沈散騎常侍裴秀黃門侍郎鍾會等講宴於東堂並屬文論名秀為丨丨丨丨沈為文籍先生望會亦)
(有名號)龍翰鳳翼國之重寳(魏志邴原傳崔琰為東曹椽記讓曰徵士邴原議郎張範)
(皆秉德純懿志行忠方清静足以厲俗貞固足以幹事所謂丨丨丨丨丨丨丨丨舉而用之不仁者遠)三
人為一龍(魏志華歆傳注魏略歆與北海邴原管寧俱遊學三人相善時人號丨丨丨丨丨歆為龍)
(頭原為龍腹寧為龍尾)裴樂優劣(魏志陳思王植傳注荀綽冀州記楊凖子嶠字國彦髦字士彦)
(並為後出之俊凖與裴頠樂廣友善遣往見之頠性弘方愛嶠之有高韻謂凖曰嶠當及卿然髦小減廣性清)
(淳愛髦之有神檢謂凖曰嶠自及卿然髦尤精出凖歎曰二兒之優劣即丨丨之丨丨也)子許少欲
文生多情(魏志衛臻傳注郭林宗傳曰臻父茲弱冠與同郡圈文生俱稱盛德林宗與二人共至市)
(子許買物隨價讐直文生訾呵減價乃取林宗曰丨丨丨丨丨丨丨丨此二人非徒兄弟乃父子也後文生以)
(穢貨見損兹以烈節垂名按子許兹字)一時雄兒(魏志鄧艾傳艾深自矜伐謂蜀士大夫曰諸君)
(頼遭某故得有今日耳若遇吳漢之徒已殄滅矣又曰姜維自丨丨丨丨也與某相值故窮耳)天下英
雄唯使君與操耳(蜀志劉先主傳曹公從容謂先主曰今丨丨丨丨丨丨丨丨丨丨本初之)
(徒不足數也先主方食失七箸)臥龍(蜀志諸葛亮傳先主屯新野徐庶見先主先主器之謂先主曰諸葛)
(孔明者丨丨也將軍豈願見之乎)伏龍鳳雛(蜀志諸葛亮傳注襄陽記劉備訪世事於司馬德操)
(德操曰儒生俗士豈識時務識時務者在乎俊傑此間自有丨丨丨丨備問為誰曰諸葛孔明龐士元也)管
蕭亞匹(蜀志諸葛亮傳亮之器能政理抑亦丨丨之丨丨也)絶倫逸羣(蜀志關侯傳侯聞馬)
(超來降舊非故人侯書與諸葛亮問超人才可誰比類亮知侯護前乃答之曰孟起兼資文武雄烈過人一世)
(之傑黥彭之徒當與益德並驅爭先猶未及髯之丨丨丨丨也侯美鬚髯故亮謂之髯)南州冠冕
(蜀志龐統傳統字士元襄陽人也少時樸鈍未有識者潁川司馬徽清雅有知人鑒統弱冠往見徽徽採桑於)
(樹上坐統在樹下共語自晝至夜徽甚異之稱統當為丨丨士之丨丨由是漸顯)非百里才(蜀志)
(龐統傳先主領荆州統以從事守耒陽令在縣不治免官吳將魯肅遺先主書曰龐士元丨丨丨丨也使處治)
(中别駕之任始當展其驥足耳諸葛亮亦言之於先主先主見與善譚大器之以為治中從事)國之元
寳(蜀志秦宓傳注劉焉表薦任安味精道度厲節高邈揆其器量丨丨丨丨宜處弼疑之輔以消非常之咎)
廊廟器(蜀志許靖傳評許靖夙有名譽既以篤厚為稱又以人物為意雖行事舉動未悉允當蔣濟以)
(為大較丨丨丨也)歎述不去口實(蜀志黃權傳宣王與諸葛亮書曰黃公衡快士也每坐起)
(丨丨足下丨丨丨丨)掞張(蜀志鄧芝傳孫權與諸葛亮書曰丁厷丨丨隂化不盡和合二國惟有鄧芝注)
(掞音夷念反或作豔盖謂丁厷之言多浮豔也)筆妙舌妙刀妙(吳志吳主傳注沈友弱冠博學)
(多所貫綜善屬文辭兼好武事注孫子兵法又辯於口每所至衆人皆嘿然莫與為對咸言其丨之丨丨之丨)
(丨之丨三者皆過絶於人)生子當如孫仲謀(吳志吳主傳注曹公出濡須作油船夜渡洲上)
(權以水軍圍取得三千餘人其沒溺者亦數千人權數挑戰公堅守不出權乃自來乘輕船從濡湏口入公見)
(舟船器仗軍伍整肅喟然歎曰丨丨丨丨丨丨丨劉景升兒子若豚犬耳)宗室顔淵(吳志宗室傳注)
(孫桓儀容端正器懷聰朗博學彊記能論義應對權嘗稱為丨丨丨丨)蜀之揚雄今之仲
舒(吳志闞澤傳注虞翻稱澤曰闞生矯傑盖丨丨丨丨又曰闞子儒術德行亦丨丨丨丨也)東南之
美非徒竹箭(吳志虞翻傳翻與少府孔融書幷示以所著易注融答書曰聞延陵之理樂覩吾子)
(之治易乃知丨丨丨丨者丨丨丨丨也又觀象雲物察應寒温原其禍福與神合契可謂探賾窮通者也)當
今無輩(吳志張温傳温少修節操容貌竒偉權聞之以問公卿曰温當今與誰為比大司農劉基曰可)
(與全琮為輩太常顧雍曰基未詳其為人也温丨丨丨丨權曰如是張允不死也徵到延見文辭占對觀者傾)
(竦權改容加禮)是我輩人(晉書石苞傳見吏部郎許允求為小縣允謂苞曰卿丨丨丨丨當相引在)
(朝廷何欲小縣乎)今日顔子(晉書羊祜傳太原郭奕見之曰此丨丨之丨丨也)子竒甘
羅之儔(晉書裴秀傳度遼將軍毋邱儉薦秀於大將軍曹爽曰生而岐嶷長蹈自然元靜守真性入道)
(奥博學強記無文不該孝友著於鄉黨高聲聞於遠近誠宜弼佐謨明助和鼎味毗贊大府光昭盛化非徒丨)
(丨丨丨丨丨兼包顔冉游夏之美)頠若武庫五兵縱横(晉書裴頠傳弘雅有遠識博學)
(稽古自少知名御史中丞周弼見而歎曰丨丨丨丨丨丨丨丨一時之傑也)杜乂膚清叔寳
神清(晉書衛玠傳劉惔謝尚共論中朝人士或問杜乂可方衛洗馬不尚曰安得相比其間可容數人惔)
(又云丨丨丨丨丨丨丨丨其為有識者所重若此)雅素佳士(晉書譙剛王遜傳承行逹武昌釋戎)
(備見王敦敦與之宴欲觀其意謂承曰大王丨丨丨丨恐非將帥才也承曰公未見知耳鉛刀豈不能一割乎)
(按承譙剛王遜子)人之領袖(晉書魏舒傳文帝深器重之每朝會坐罷目送之曰魏舒堂堂丨丨)
(丨丨也)使人神思清發昏不假寐(晉書劉智傳平原管輅嘗謂人曰吾與劉潁川)
(兄弟語丨丨丨丨丨丨丨丨丨丨自此之外殆白日欲寢矣)如卿固未易得何論於
勝(晉書唐彬傳奉使詣相府計事於時僚佐皆當世英彦見彬莫不欽悦稱之於文帝薦為掾屬帝以問其)
(參軍孔顥忌其能良久不答陳騫在坐斂板而稱曰彬之為人勝騫甚遠帝笑曰但能丨丨丨丨丨丨丨丨丨)
(丨因辟彬為鎧曹屬)超然元著(晉書王戎傳朝賢嘗上已禊洛或問王濟曰昨游有何言談濟曰張)
(華善說史漢裴頠論前言往行袞衮可聽王戎談子房季札之間丨丨丨丨)璞玉渾金(晉書王戎)
(傳戎有人倫鑒識常目山濤如丨丨丨丨人皆欽其寳莫知名其器王衍神姿高徹如瑤林瓊樹自然是風塵)
(表物謂裴頠拙於用長荀勖工於用短陳道寧&KR0008;&KR0008;如束長竿)欽其寳莫名其器(見上)瑶
林瓊樹風塵表物(見上)用長用短(見上)&KR0008;&KR0008;如束長竿(見上)當
從古人中求(晉書王衍傳武帝聞其名問戎曰夷甫當世誰比戎曰未見其比丨丨丨丨丨丨耳)
口中雌黃(晉書王衍傳妙善元言唯談老莊為事每捉玉柄塵尾與手同色義理有所不安隨即改)
(更世號丨丨丨丨朝野翕然謂之一世龍門矣)如珠玉在瓦石間(晉書王衍傳衍雋秀有令)
(望希心元遠未嘗語利王敦過江常稱之曰夷甫處衆中丨丨丨丨丨丨丨顧愷之作畫贊亦稱衍巖巖清峙)
(壁立千仞其為人所尚如此)巖巖清峙壁立千仞(見上)神峰太雋(晉書王澄)
(傳衍有重名於世時人許以人倫之鑒尤重澄及王敦庾敳嘗為天下人士目曰阿平第一子嵩第二處仲第)
(三澄嘗謂衍曰兄形似道而丨丨丨丨衍曰誠不如卿落落穆穆然也澄由是顯名有經澄所題目者衍不復)
(有言輙云已經平子矣按平子澄字)落落穆穆(見上)已經平子(見上)人之水鏡
(晉書樂廣傳尚書令衛瓘朝之耆舊逮與魏正始中諸名士談論見廣而竒之曰自昔諸賢既沒常恐微言將)
(絶而今乃復聞斯言於君矣命諸子造焉曰此丨丨丨丨見之瑩然若披雲霧而覩青天也)若披雲
霧而覩青天(見上)森森如千丈松(晉書和嶠傳太傅從事中郎庾敳見而歎曰嶠)
(丨丨丨丨丨丨雖磥砢多節目施之大厦有棟梁之用)大厦棟梁(見上)有孫孟之風
嚴鄭之操(晉書李重傳沉為中正親執銓衡陳原隱居求志篤古好學學不為利行不要名絶迹窮)
(山緼韣道藝外無希世之容内全遯逸之節行成名立縉紳慕之委質受業者千里而應丨丨丨丨丨丨丨丨)
(丨按沉劉沉原霍原)萬物不能移(晉書阮咸傳山濤舉咸典選曰阮咸貞素寡欲深識清濁丨丨)
(丨丨丨若在官人之職必絶於時)兼有諸人之美(晉書阮裕傳有以問王羲之羲之曰此公)
(近不驚寵辱雖古之沈冥何以過此又云裕骨氣不及逸少簡秀不如真長韻潤不如仲祖思致不如殷浩而)
(丨丨丨丨丨丨)一邱一壑自謂過之(晉書謝鯤傳明帝在東宫見之甚相親重問曰論者)
(以君方庾亮自謂何如答曰端委廟堂使百僚凖則鯤不如亮丨丨丨丨丨丨丨丨)木屑霏霏(晉書)
(胡母輔之傳澄嘗與人書曰彦國吐佳言如鋸丨丨丨丨不絶誠為後進領䄂也按澄王澄)兖州八
伯(晉書羊曼傳時州里稱陳留阮放為宏伯高平郗鑒為方伯泰山胡母輔之為逹伯濟隂卞壼為裁伯陳)
(留蔡謨為朗伯阮孚為誕伯高平劉綏為委伯而曼為䵬伯凡八人號丨丨丨丨盖擬古之八儁也)四伯
(晉書羊𥅆傳先是兖州有八伯之號其後更有丨丨大鴻臚陳留江泉以能食為榖伯豫章太守史疇以大肥)
(為笨伯散騎郎高平張嶷以狡妄為滑伯而𥅆以狼戾為瑣伯盖擬古之四凶)八逹(晉書光逸傳尋以世)
(難避亂渡江復依輔之初至屬輔之與謝鯤阮放畢卓羊曼桓彛阮孚散髮祼袒閉室酣飲已累日逸將排戶)
(入守者不聽逸便於戶外脱衣露頭於狗竇中窺之而大呌輔之驚曰他人決不能爾必我孟祖也遽呼入遂)
(與飲不捨晝夜時人謂之丨丨按逸字孟祖輔之胡母輔之)懸河瀉水(晉書郭象傳能清言太尉)
(王衍每云聽象語如丨丨丨丨注而不竭)弘敏而多竒雅逹而聰哲(晉書陸機傳賓)
(禮名賢而張公為之雄交御豪俊而周瑜為之傑彼二君子皆丨丨丨丨丨丨丨丨丨丨)伐吳之役
利獲二俊(晉書陸機傳至太康末與弟雲俱入洛造太常張華華素重其名如舊相識曰丨丨丨丨)
(丨丨丨丨)若非龍駒當是鳳雛(晉書陸雲傳幼時吳尚書廣陵閔鴻見而竒之曰此兒丨)
(丨丨丨丨丨丨丨)在乎四五之間(晉書陸喜傳有較論格品篇曰或問予薛瑩最是國士之)
(第一者乎答曰以理推之丨丨丨丨丨丨問者愕然請問答曰夫孫皓無道肆其暴虐若龍蛇其身沈默其體)
(潛而勿用趣不可測此第一人也避尊居卑祿代耕養元静守約冲退澹然此第二人也侃然體國思治心不)
(辭貴以方見憚執政不懼此第三人也斟酌時宜在亂猶顯意不忘忠時獻微益此第四人也温恭修慎不為)
(諂首無所云補從容保寵此第五人也過此已往不足復數故第二已上多淪沒而遠悔吝第三已下有聲位)
(而近咎累是以深識君子晦其明而履柔順也問者曰始聞高論終年啓寐矣)百代文宗(晉書陸機)
(傳唐太宗制遠超枚馬高躡王劉丨丨丨丨一人而已)連璧(晉書夏侯湛傳幼有盛才文章宏富善搆)
(新詞而美容觀與潘岳友善每行止同輿接茵京都謂之丨丨)天才英博亮拔不羣(晉書)
(孫楚傳初楚與同郡王濟友善濟為本州大中正訪問銓邑人品狀至楚濟曰此人非卿所能目吾自為之乃)
(狀楚曰丨丨丨丨丨丨丨丨)一詠一吟許將北面(晉書孫綽傳沙門支遁試問綽君何)
(如許答曰高情遠致弟子早已伏膺然丨丨丨丨丨丨丨丨矣按許謂許詢)吏非吏隱非隱
(晉書孫綽傳嘗鄙山濤而謂人曰山濤吾所不解丨丨丨丨丨丨若以元禮門為龍津則當點額暴鱗矣)道
德名望抗不及喜立功立事喜不及抗(晉書吾彦傳帝嘗問彦陸喜陸)
(抗二人誰多也彦對曰丨丨丨丨丨丨丨丨丨丨丨丨丨丨丨丨)廊廟之才非簡札之
用(晉書索綝傳綝字巨秀少有逸羣之量靖每曰綝丨丨丨丨丨丨丨丨丨州郡吏不足汙吾兒也)清
靜比揚子雲默識擬張安世(晉書成公簡傳性朴素不求榮利潛心道味罔有干)
(其志者默識過人張茂先每言丨丨丨丨丨丨丨丨丨丨丨丨)向見管夷吾無復憂矣
(晉書王導傳桓彝初過江見朝廷微弱謂周顗曰我以中州多故來此欲求全活而寡弱如此將何以濟憂懼)
(不樂往見導極談世事還謂顗曰丨丨丨丨丨丨丨丨丨)機神明鑒似魏武忠順勤
勞似孔明(晉書陶侃傳尚書梅陶與親人曹識書曰陶公丨丨丨丨丨丨丨丨丨丨丨丨丨丨陸抗)
(諸人不能及也)道韻平淡(晉書郗鑒傳彦輔丨丨丨丨體識冲粹處傾危之朝不可得而親疏按彦)
(輔樂廣)南金(晉書顧榮傳時南土之士未盡才用榮又言陸士光貞正清貴金玉其質甘季思忠欵盡)
(誠膽幹殊快殷慶元質略有明規文武可施用榮族兄公讓明亮守節困不易操會稽楊彦明謝行言皆服膺)
(儒教足為公望賀生沉潛青雲之士陶恭兄弟才幹雖少實事極佳凡此諸人皆丨丨也書奏皆納之)金
玉其質(見上)荒萊特苖鹵田善秀(晉書楊方傳恢嘗遣方為文薦郡功曹主簿虞)
(預稱美之送以示循循報書曰此子開拔有志意只言異於凡猥耳不圖偉才如此其文甚有竒分若出其胸)
(臆乃是一國所推豈但牧豎中逸羣耶聞處舊黨之中好有謙冲之行此亦立身之一隅然世衰道喪人物凋)
(弊每聞一介之徒有向道之志冀之願之如方者乃丨丨之丨丨丨丨之丨丨資質已良但沾染未足耳移植)
(豐壤必成嘉榖按恢諸葛恢循賀循)人所應有而不必有人所應無而不
必無(晉書桓彝傳嘗過輿縣縣宰東海徐寧字安期通朗博涉彝遇之欣然停留累日結交而别先是庾)
(亮每屬彝覓一佳吏部及至都謂亮曰為卿得一吏部矣亮問所在彝曰丨丨丨丨丨丨丨丨丨丨丨丨丨丨)
(丨丨徐寧真海岱清士因為敘之)海岱清士(見上)上方山濤不足下比魏
舒有餘(晉書王湛傳武帝亦以湛為癡每見濟輙調之曰卿家癡叔死未濟常無以答及帝又問如初)
(濟曰臣叔殊不癡因稱其美帝曰誰比濟曰山濤以下魏舒以上時人謂湛丨丨丨丨丨丨丨丨丨丨丨丨湛)
(聞曰欲處我於季孟之間乎)渡江名臣皆出其下(晉書王承傳承少有重譽而推誠接)
(物盡弘恕之理故衆咸親愛焉丨丨丨丨王導衛玠周顗庾亮之徒丨丨丨丨為中興第一)中興第
一(見上)無官官事無事事心(晉書劉惔傳孫綽為之誄云居官丨丨丨之丨處事丨丨)
(丨之丨時人以為名言)勃窣為理窟(晉書張憑傳舉孝廉負其才自謂必參時彦初欲詣惔鄕)
(里及同舉者共笑之既至惔處之下坐神意不接憑欲自發而無端會王濛就惔清言有所不通憑於末坐判)
(之言旨深遠足暢彼我之懷一坐皆驚惔延之上坐清言彌日留宿至旦遣之憑既還船須臾惔遣傳教覓張)
(孝廉船便召與同載遂言之於簡文帝帝召與語歎曰張憑丨丨丨丨丨按惔劉惔)公才公望(晉書)
(虞&KR1294;傳王導常謂&KR1294;曰孔愉有丨丨而無公望丁潭有丨丨而無公才兼之者其在卿乎)諂道佞佛
(晉書何充傳于時郗愔及弟曇奉天師道而充與弟凖崇信釋氏謝萬譏之云二郗丨於丨二何丨於丨)正
字拔人(晉書蔡謨傳初克未仕時河内山簡嘗與琅邪王衍書曰蔡子尼今之正人衍以書示衆曰山)
(子以丨丨丨丨然未易可稱後衍聞克在選官曰山子正人之言驗於今矣按克蔡謨父)向謂問人
不謂問位(晉書蔡謨傳陳留時為大郡號稱多士琅邪王澄行經其界太守吕豫遣吏迎之澄入境)
(問吏曰此郡人士為誰吏曰有蔡子尼江應元是時郡人多居大位者澄以其姓名問曰甲乙等非君郡人邪)
(吏曰是也曰然則何以但稱此二人吏曰丨丨君侯丨丨丨丨丨丨澄笑而止到郡以吏言謂豫曰舊名此郡)
(有風俗果然小吏亦知如此)未若長卿慢世(晉書王徽之傳嘗夜與弟獻之共讀高士傳讚)
(獻之賞井丹高潔徽之曰丨丨丨丨丨丨也)小者佳(晉書王獻之傳嘗與兄徽之操之俱詣謝安二)
(兄多言俗事獻之寒温而已既出客問安王氏兄弟優劣安曰丨丨丨客問其致安曰吉人之辭寡以其少言)
(故知之)獲士一人有半(晉書習鑿齒傳後以脚疾廢於里巷及襄陽陷於苻堅堅素聞其名)
(與道安俱輿而致焉既見與語大悦之賜遺甚厚又以其蹇疾與諸鎮書昔晉氏平吳利在二陸今破漢南丨)
(丨裁丨丨丨丨耳)珪璋特逹機警有鋒(晉書顧和傳和嘗詣導導小極對之疲睡和欲)
(叩會之因謂同坐曰昔每聞族叔元公道公叶贊中宗保全江表體小不安令人喘息導覺之謂和曰卿丨丨)
(丨丨丨丨丨丨不徒東南之美實為海内之俊按導王導)山南有人(晉書何琦傳桓温嘗登琦縣界)
(山喟然歎曰此丨丨丨丨焉何公真止足者也)野鶴在鷄羣(晉書嵇紹傳紹始入洛或謂王戎曰)
(昨於稠人中始見嵇紹昂昂然如丨丨之丨丨丨)立為顔回夀虔為游夏羅憲
為子貢(晉書文立傳師事譙周門人以丨丨丨丨陳丨李丨丨丨丨丨丨丨丨丨)寒素之死
病榮逹之嘉名(晉書王沉傳空囂者以泓噌為雅量璅慧者以淺利為鎗鎗脢胎者以無撿為)
(弘曠僂垢者以守意為堅貞嘲哮者以麤發為高亮韞蠢者以色厚為篤誠菴婪者以博納為通濟眡&KR0034;者以)
(難入為凝清拉答者有沉重之譽嗛閃者得清勦之聲嗆啍怯畏於謙讓闒茸勇敢於饕諍斯皆丨丨丨丨丨)
(丨丨丨丨丨)湘中琳瑯(晉書羅含傳太守謝尚與含為方外之好乃稱曰羅君章可謂丨丨之丨)
(丨按君章含字)才絶畫絶癡絶(晉書顧愷之傳俗傳愷之有三絶丨丨丨丨丨丨)不言
而四時之氣備(晉書禇裒傳謝安亦雅重之恒云裒雖丨丨丨丨丨丨丨亦丨)孫仲謀
晉宣王流亞(晉書桓温傳温豪爽有風槩姿貌甚偉面有七星少與沛國劉惔善惔嘗稱之曰温)
(眼如紫石稜鬚作蝟毛磔丨丨丨丨丨丨之丨丨也)讀書半袁豹則文才不減班
固(晉書殷仲文傳仲文善屬文為世所重謝靈運嘗云若殷仲文丨丨丨丨丨丨丨丨丨丨丨丨言其文多)
(而見書少也)隨陸無武絳灌無文(晉書劉元海載記幼好學師事上黨崔游習毛詩京)
(氏易馬氏尚書尤好春秋左氏傳孫吳兵法略皆誦之史漢諸子無不綜覽嘗謂同門生朱紀范隆曰吾每觀)
(書傳常鄙丨丨丨丨丨丨丨丨道由人弘一物之不知者固君子之所恥也二生遇高皇而不能建封侯之業)
(兩公屬太宗而不能開庠序之美惜哉)姿宇神調英雄之魁(晉書劉曜載記岳從容謂)
(曜曰劉生丨丨丨丨命世之才也四海脱有微風搖之者丨丨丨丨卿其人矣按岳崔岳)吾門摽秀
(晉書慕容皝載記陽裕字士倫右北平無終人也少孤兄弟皆早亡單煢獨立雖宗族無能識者惟叔父眈幼)
(而竒之曰此兒非惟丨丨之丨丨乃佐時之良器也)魏之陳徐晉之潘陸(晉書姚興載記)
(謂其黃門侍郎姚文祖曰卿知宗敞乎文祖曰與臣州里西方之英雋興曰有表理王尚文義甚佳當王尚研)
(思耳文祖曰尚在南臺禁止不與賓客交通敞寓於楊桓非尚明矣興曰若爾桓為措思乎文祖曰西方評敞)
(甚重優於楊桓敞昔與吕超周旋陛下試可問之興因謂超曰宗敞文才何如可是誰輩超曰敞在西方時論)
(甚美方敞丨丨丨丨丨丨丨丨)西方英雋(見上)遠求騏驥不知近在東鄰
(晉書馮跋載記南宫令成藻豪俊有高名素弗造焉藻令門者勿納素弗逕入與藻對坐旁若無人談飲連日)
(藻始竒之曰吾丨丨丨丨丨丨丨丨丨丨何識子之晚也按素弗馮跋弟)紅紫成章邱陵生
韻(晉書慕容德載記德大集諸生親臨策試既而饗宴乘高遠矚顧謂其尚書魯䆳曰齊魯固多君子當昔)
(全盛之時接慎巴生淳于鄒田之徒蔭修檐臨清沼馳朱輪佩長劍恣飛馬之雄辭奮談天之逸辯指麾則丨)
(丨丨丨俛仰則丨丨丨丨至於今日荒草頽墳氣消煙滅永言千載能不依然)
御定子史精華卷一百二十七
