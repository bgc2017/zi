欽定四庫全書
御定子史精華卷一百十八
方術部三
星
后來見(吕氏春秋夏后氏孔甲田于東陽萯山天大風晦盲孔甲迷惑入於民室主人方乳或曰丨丨)
(丨良日也之子是必大吉或曰不勝也之子是必有殃后乃取其子以歸曰以為余子誰敢殃之子長成人幕)
(動折撩斧斫斬其足遂為守門者孔甲曰嗚呼有疾命矣夫)高其戶(史記孟嘗君傳初田嬰有子四)
(十餘人其賤妾有子名文文以五月五日生嬰告其母曰勿舉也其母竊舉生之及長其母因兄弟而見其子)
(文於田嬰田嬰怒其母曰吾令若去此子而敢生之何也文頓首因曰君所以不舉五月子者何故嬰曰五月)
(子者長與戶齊將不利其父母文曰人生受命於天乎將受命於戶耶嬰默然文曰必受命於天君何憂焉必)
(受命於戶則可丨丨丨耳誰能至者嬰曰子休矣)不舉五月子(見上)識命(後漢書王昌傳)
(輿年十二丨丨者郎中李曼卿與俱至蜀按輿劉子輿)六庚為白獸(晉書戴洋傳太公隂謀曰)
(丨丨丨丨丨在上為客星在下為害氣年與命并必凶當忌)惡月生(宋書王鎮惡傳父休為河東太)
(守鎮惡以五月五日生家人以俗忌欲令出繼疎宗猛見竒之曰此非常兒昔孟嘗君丨丨丨而相齊是兒亦)
(將興吾門矣故名之為鎮惡)唯吾與卿猶享富貴(魏書孫紹傳紹曾與百寮赴朝東掖)
(未開守門候旦紹於衆中引吏部郎中辛雄於衆外竊謂之曰此中諸人尋當死盡丨丨丨丨丨丨丨丨雄甚)
(駭愕不測所以未幾有河隂之難紹善推禄命事騐甚多知者異之)祿命篇(唐書呂才傳丨丨丨曰漢)
(宋忠賈誼譏司馬季主曰卜筮者高人祿命以悦人心矯言禍福以規人財王充曰見骨體知命祿見命禄知)
(骨體此則言禄命尚矣推索本原固不其然積善之家必有餘慶豈建禄而後吉乎積惡之家必有餘殃豈劫)
(殺而後災乎皇天無親嘗與善人天人之交如影響有夏多罪天命勦絶宋景修德妖星退舍學也祿在其中)
(不生當建學文王憂勤損夀非初值空亡長平坑降卒非俱犯三刑南陽多近親非俱當六合歴陽成湖不共)
(河魁蜀郡炎火不盡災危世有同建與禄而貴賤殊域共命若胎而夭夀異科魯桓公六年七月子同生是為)
(莊公按歷歲在乙亥月建申然則值祿空亡據法應窮賤又觸句絞六害背驛馬身尅驛馬三刑法無官命火)
(也生當病鄉法曰為人尫弱矬陋而詩言莊公曰猗嗟昌兮頎而長兮美目揚兮巧趨蹌兮唯向命一物法當)
(夀而公薨止四十五一不騐秦莊襄王四十八年始皇帝生以正月故名政是歲壬寅正月命偝祿於法無官)
(假得祿奴婢應少又破驛馬三刑身尅驛馬法望官不到命金也正月為絶無始有終老而吉又建命生法當)
(夀帝崩時不過五十二不騐漢武帝以乙酉歲七月七日平旦生當祿空亡于法無官雖向驛馬乃隔四辰法)
(少無官老而吉武帝即位年十六末年戶口減耗三不騐後魏高祖孝文皇帝生皇興元年八月是歲丁未為)
(偝禄命與驛馬三刑身尅驛馬於法無官又生父死中法不見父而孝文受其父顯祖之禪禮君未踰年不得)
(正位故天子無父事三老也孝文率天下以事其親而法不合識父四不騐宋高祖癸亥三月生祿與命皆空)
(亡於法無官又生子墓中法宜嫡子雖有次子當早卒而高祖長子先被弑次子義隆享國又生祖祿下法得)
(嫡孫財若祿其孫劭濬皆簒逆幾失宗祧五不騐)同建與祿而貴賤殊域共命
若胎而夭夀異科(見上)國命勝人命夀命勝祿命(王充論衡宋衞)
(陳鄭同日並災四國之民必有祿盛未當衰之人然而俱災國禍陵之也故丨丨丨丨丨丨丨丨丨丨)鬼
神不能改聖智不能回(劉勰新論命者生之本也相者助命而成者也命則有命不形)
(於形相則有相而形於形有命必有相有相必有命同禀於天相湏而成也人之命相賢愚貴賤修短吉凶制)
(氣結胎受生之時其真妙者或感五帝三光或應龍跡氣夢降及凡庶亦禀天命皆屬星辰其值吉宿則吉值)
(凶宿則凶受氣之始相命既定則丨丨丨丨丨移而丨丨丨丨丨也)感星(劉勰新論微子丨牽牛丨顔淵)
(感中台星張良感狐星樊噲感狼星老子感火星)磨蝎為身命(東坡志林退之詩云我生之辰)
(月宿直斗乃知退之丨丨丨丨宫而僕乃以磨蝎為丨平生多得謗譽殆是同病也)皆康彊(吴處厚青)
(箱雜記張尚書方平李給事徽之王秘監端俱以丁未九月二十三日生張酉時李卯時王戌時迄今丨致政)
(丨丨)貴人少福人多貴人多福人少(邵伯温聞見前錄張衍年八十以術遊士)
(大夫間紹聖初余官長安因問范忠宣公命衍曰范丞相命僅作參知政事耳今朝廷貴人之命皆不及所以)
(作相又曰古有命格今不可用古者丨丨丨丨丨丨今丨丨丨丨丨丨余問其說衍曰昔之命出格者作宰執)
(次作兩制又次官卿監為監司大郡享安逸夀考之樂任子孫厚田宅雖非兩制福不在其下故曰福人多貴)
(人少今之士大夫自朝官便作兩制忽罷去但朝官耳不能任子孫貧約如初盖其命發於刑殺未久即災至)
(故曰貴人多福人少也)三處合(魏泰東軒筆錄章郇公慶歴中罷相知陳州艤舟蔡河上張方平宋)
(子京俱為學士同謁公公曰人生貴賤莫不有命但生年月日時胎有丨丨丨者不為宰相亦為樞密副使張)
(宋退召術者泛以朝士命推之唯得梁適吕公弼二命各有三處合張宋歎息而已是時梁呂皆為小朝官既)
(而皇祐中梁為相熙寧中呂為樞密使皆如郇公之言)試命(張邦基墨莊漫錄紹聖初逐元祐黨人禁)
(中疏出當責人姓名及廣南州郡以水土美惡繫罪之輕重而貶竄焉執政聚議至劉安世器之時蒋之竒穎)
(叔云劉某平昔人推命極好章惇子厚以筆於昭州上點之云劉某命好且去昭州丨丨一廻)當並案
食九月(馬永卿嬾真子洛中士人張起宗字起宗以教小童為生居於會節園側年四十餘一日行於)
(内前見有西来行李甚盛問之曰文樞密知成都回也姬侍皆騎馬錦繡蘭麝溢人眼鼻起宗自歎曰我丙午)
(生相遠如此傍有瞽卜輒曰秀才我與汝算命因與藉地卜者出算子約百餘布地上幾長丈餘凡關兩時曰)
(好笑諸事不同但三十年後有某星臨某所兩人皆丨丨丨而丨者丨箇丨起宗後七十餘歲時文公亦居於)
(洛起宗視其交游飲宴者皆一時貴人輒自疑曰余安得並案而食乎一日公獨游會節園問其下曰吾適来)
(聞園側教學者甚人對曰老張先公曰請来及見大喜問其甲子文與之同因呼為會節先生公每召客必預)
(召赴入會無先生則不往公為主人則拐於左公為客則拐於右並案而食者將及九月公之子及甫知河陽)
(府公往視之公所居私第地名東田有小姬四人謂之東田小藉共升大車随行祖於城西有伶人素不平之)
(因為口號曰東田小藉已登油壁之車會節先生暫别玳筵之宴坐客微笑自此潞公復歸洛不復召之矣瞽)
(之言異哉聞之於司馬文季)談天(岳珂桯史中都有丨丨者居於觀橋之東日設肆於門標之曰看命)
(司)言不碌碌(岳珂桯史蜀有楊艮者善議命游東南公卿間瞽而多知自云知數丨頗丨丨丨其)
(得失多以五行為主不深信珞琭諸書時韓平原得君權震天下艮曰是不能令終夫年壬申金也目曰劍鋒)
(不復畏它火惟丙寅能制之盖干支納音俱為火而履於木木實生火凡人生時主末今乃遇之兆已成矣且)
(其月辛亥其日己巳四孟全偹二氣交戰雖以致大受之福亦以挻衝擊之災年運於卯火為沭浴氣微而敗)
(灰燼鎔竭不能支矣然受物也大非盡其用弗可一陽將萌亶其時乎既而艮言大驗乃歎其神)辨八
煞(周密齊東野語辨善五星每以八煞為說時人號為丨丨丨按辨謂僧法辨)陳獨步張五
星(周密癸辛雜識續集永嘉術者丨丨丨瞽而善記每有客自外来聞其聲即知其為何人也誦言一别今)
(幾何歲矣台庚乃某年某月日時者乎略無一差吾鄉張神鑑亦瞽而善記胸中所儲何慮數萬每談一命則)
(旁引同庚者數十皆歴歴可聽又有丨丨丨亦瞽而慧善辨寳玉此猶是暗中摸索至於能别婦人妍醜聞其)
(聲欬扣問數語即知其人美惡性情趙信國丞相專俾置婢妾并玉器云)醉筆如飛(陶宗儀輟耕錄)
(術士俞竹心者居慶元嗜酒落魄與人寡合順其意者即與推算丨丨丨丨略不搆思頃刻千餘言道已往之)
(事極驗時皆以為異人至元己邜間婁敬之為本路治中嘗㠯休咎叩之答曰公他日直至一品便休婁深信)
(其說棄職别進適值壬午更化俯就省掾陞除益都府判改換押字冄宛然真書一品二字未幾卒於官所此)
(偶然耶抑數使然耶)安命法(陶宗儀輟耕錄日家者流以日月五星及羅計炁孛四餘氣躔度過宫遲)
(留伏逆推人之生年月日時可以知休咎定夀夭其書曰百中經經首有丨丨丨曰周天天宿度十二宫安命)
(例凡十葉有術士以其例節為一葉簡明易見其法但看本生日太陽所躔何度便以本生時加在上向下逐)
(宫虚數如下面已盡則又於此行自上而下見邜住即是此度安命真捷徑也)納音所起(陶宗儀輟)
(耕錄六十甲子之納音此㠯金木水火土之音而明之也一六為水二七為火三八為木四九為金五十為土)
(然五行之中惟金木有自然之音水火土必相假而成音盖水假土火假水土假火故金音四九木音三八水)
(音五十火音一六土音二七甲己子午九也乙庚丑未八也丙辛寅申七也丁壬卯酉六也戊癸辰戍五也己)
(亥四也甲子乙丑其數三十有四四者金之音也故曰金戊辰己巳其數二十有三三者木之音也故曰木庚)
(午辛未其數三十有二二者火也土以火為音故曰土甲申乙酉其數三十十者土也水以土為音故曰水戊)
(子己丑其數三十有一一者水也火以水為音故曰火凡此六十甲子皆然此丨丨之丨丨也)遇龍則
化(陶宗儀輟耕錄甲己土乙庚金丁壬木丙辛水戊癸火此十干化五行真氣也其法取歲首月建之干如)
(甲己丙作首丙屬火火生土故化土餘倣此又一說亦通謂丨丨丨丨龍辰也甲己得戊辰戊屬土故化土乙)
(庚得庚辰庚屬金故化金丙辛以下皆然)
相
九方歅(莊子子綦有八子陳諸前召丨丨丨曰為我相吾子孰為祥九方歅曰梱也為祥子綦瞿然喜)
(曰奚若曰梱也將與國君同食以終其身)梱也為祥(見上)姑布子卿(荀子相人古之人無)
(有也學者不道也古者有丨丨丨丨今之世梁有唐舉相人之形状顔色而知其吉凶妖祥世俗稱之)相
形論心擇術(荀子丨丨不如丨丨論心不如丨丨形不勝心心不勝術)敦顔土色(吕氏)
(春秋臣嘗聞相人於師丨丨而丨丨者忍醜)吉人吉臣吉主(吕氏春秋荆有善相人者所言)
(無遺策聞於國莊王見而問焉對曰臣非能相人也能觀人之友也觀布衣也其友皆孝弟純謹畏令如此者)
(其家必日益身必日榮矣所謂丨丨也觀事君者也其友皆誠信有行好善如此者事君日益官職日進此所)
(謂丨丨也觀人主也其朝臣多賢左右多忠主有失皆交爭証諫如此者國日安主日尊天下日服此所謂丨)
(丨也臣非能相人也能觀人之友也莊王善之於是疾收士日夜不懈遂伯天下)參午逹理竒
毛通骨(抱朴子或人難曰子體無丨丨丨丨丨丨丨丨年非安期彭祖多歷久夀目不接見神仙耳獨)
(不聞異說何以知長生之可獲養性之有徵哉)方上而銳下宜觸冒人(國語簡王八年)
(魯成公来朝使叔孫僑如先聘且告見王孫說與之語說言於王曰魯叔孫之来也必有異焉其享覲之幣薄)
(而言謟殆請之也若請之必欲賜也魯執政唯強故不歡焉而後遣之且其狀丨丨丨丨丨丨丨丨丨王其勿)
(賜)老父過請飲(史記漢高祖紀高祖為亭長時嘗告歸之田吕后與兩子居田中耨有一丨丨)
(丨丨丨吕氏因餔之老父相吕后曰夫人天下貴人令相兩子見孝惠曰夫人所以貴者乃此男也相魯元亦)
(皆貴老父已去高祖適從旁舍来吕后具言客有過相我子母皆大貴高祖問曰未遠乃追及問老父老父曰)
(鄉者夫人嬰兒皆似君君相貴不可言高祖乃謝曰誠如父言不敢忘德及高祖貴遂不知老父處)呂公
好相人(史記漢高祖紀單父人丨丨善沛令避仇從之客因家沛焉沛中豪傑吏聞令有重客皆往賀)
(蕭何為主吏主進令諸大夫曰進不滿千錢坐之堂下高祖為亭長素易諸吏乃紿為謁曰賀錢萬實不持一)
(錢謁入吕公大驚起迎之門吕公者丨丨丨見高祖狀貌因重敬之引入坐蕭何曰劉季固多大言少成事高)
(祖因狎侮諸客遂坐上坐無所詘酒闌吕公因目固留高祖高祖竟酒後吕公曰臣少好相人相人多矣無如)
(季相願季自愛臣有息女願為季箕帚妾酒罷吕媪怒吕公曰公始常欲竒此女與貴人沛令善公求之不與)
(何自妄許與劉季吕公曰此非兒女子所知也卒與劉季吕公女乃吕后也生孝惠魯元公主)真將軍
(史記趙世家姑布子卿見簡子簡子徧召諸子相之子卿曰無為將軍者簡子曰趙氏其滅乎子卿曰吾嘗見)
(一子於路殆君之子也簡子召子毋䘏毋䘏至則子卿起曰此丨丨丨矣)從理入口(史記絳侯周勃)
(世家條侯亞夫自未侯為河内守時許負相之曰君後三歲為侯侯八歲為將相持國秉貴重矣於人臣無兩)
(其後九歲而君餓死亞夫笑曰臣之兄已代父侯矣有如卒子當代亞夫何說侯乎然既已貴如負言又何說)
(餓死指示我許負指其口曰有丨丨丨丨此餓死法也按漢魏春秋許負河内温縣之婦人漢高祖封為鳴雌)
(亭侯)聖人不相(史記蔡澤傳蔡澤者燕人也游學干諸侯小大甚衆不遇而從唐舉相曰吾聞先生)
(相李兑曰百日之内持國秉政有之乎曰有之曰若臣者何如唐舉孰視而笑曰先生曷鼻巨肩魋顔蹙齃膝)
(攣吾聞丨丨丨丨殆先生乎蔡澤知唐舉戲之乃曰富貴吾所自有吾所不知者夀也願聞之唐舉曰先生之)
(夀從今以往者四十三歲蔡澤笑謝而去謂其御者曰吾持粱刺齒肥躍馬疾驅懷黃金之印結紫綬於要揖)
(讓人主之前食肉富貴四十三年足矣)百日之内持國秉政(見上)先生之夀
從今以往者四十三歲(見上)當刑而王(史記黥布傳黥布者六人也姓英氏)
(秦時為布衣少年有客相之曰丨丨丨丨及壯坐法黥布欣然笑曰人相我當刑而王幾是乎)貴賤在
骨法憂喜在容色(史記淮隂侯傳齊人蒯通知天下權在韓信欲為竒策而感動之以相人)
(說韓信曰僕嘗受相人之術韓信曰先生相人何如對曰丨丨丨於丨丨丨丨丨於丨丨成敗在於决斷以此)
(參之萬不失一韓信曰善先生相寡人何如對曰願少間信曰左右去矣通曰相君之面不過封侯又危不安)
(相君之背貴乃不可言)人奴安得封侯事(史記衞將軍傳青嘗從人至甘泉居室有一鉗)
(徒相青曰貴人也官至封侯青笑曰丨丨之生得毋笞罵即足矣丨丨丨丨丨乎)不得名一錢
(史記鄧通傳文帝時時如鄧通家遊戲然鄧通無他能不能有所薦士獨自謹其身以媚上而已上使善相者)
(相通曰當貧餓死文帝曰能富通者在我也何謂貧乎於是賜鄧通蜀嚴道銅山得自鑄錢鄧氏錢布天下其)
(富如此文帝嘗病癰鄧通常為帝唶吮之文帝不樂從容問通曰天下誰最愛我者乎通曰宜莫如太子太子)
(入問病文帝使唶癰唶癰而色難之已而聞鄧通常為帝唶吮之心慚由是怨通矣及文帝崩景帝立鄧通免)
(家居居無何人有告鄧通盗出徼外鑄錢下吏驗問頗有之遂竟案盡沒入鄧通家尚負責數巨萬長公主賜)
(鄧通吏輒随沒入之一簪不得著身於是長公主乃令假衣食竟丨丨丨丨丨寄死人家)小史有封
侯骨(漢書翟方進傳方進年十二三失父孤學給事太守府為小史號遲頓不及事數為掾史所詈辱方)
(進自傷廼從汝南蔡父相問已能所宜蔡父大竒其形貌謂曰丨丨丨丨丨丨當以經術進努力為諸生學問)
相書(漢書黃覇傳始覇少為陽夏遊徼與善相人者共載出見一婦人相者言此婦人當富貴不然丨丨)
(不可用也覇推問之乃其隣里巫家女也覇即娶為妻與之終身)娶巫家女(見上)能食人
亦當為人所食(漢書王莽傳是時有用方技待詔黃門者或問以莽形貎待詔曰莽所謂鴟目)
(虎吻豺狼之聲者也故丨丨丨丨丨丨丨丨丨)相理鞠條(漢書叙傳許丨丨而丨丨注應劭曰許負)
(相周亞夫從理入口當餓死鞠窮也條亞夫所封也)必為此女稱臣(後漢書明德馬皇后紀太)
(夫人呼相者使占諸女見后大驚曰我丨丨丨丨丨丨然貴而少子若養它予者得力廼當逾於所生)問
息耗(後漢書章德竇皇后紀勲尚東海恭王彊女泚陽公主后其長女也家既廢壊數呼相工丨丨丨見)
(后者皆言當大尊貴非臣妾容貌)日角偃月(後漢書安思閻皇后紀時年十三相工茅通見后驚)
(再拜賀曰此所謂丨丨丨丨相之極貴臣所未嘗見也)燕頷虎頸飛而食肉(後漢書班)
(超傳行詣相者曰祭酒布衣諸生耳而當封侯萬里之外超問其狀相者指曰生丨丨丨丨丨丨丨丨此萬里)
(侯相也)足心有黑子當為二千石(後漢書黃昌傳昌左丨丨丨丨丨常自言丨丨)
(丨丨丨注相書曰足心有黑子者二千石)嫁阿騖(魏志朱建平傳初穎川荀攸鍾繇相與親善攸先亡)
(子幼繇經紀其門戶欲嫁其妾與人書曰吾與公逹曾共使朱建平相建平曰荀君雖少然當以後事付鍾君)
(吾時啁之曰惟當嫁卿阿騖耳何當此子竟早隕沒戲言遂騐乎今欲丨丨丨使得善處追思建平之妙雖唐)
(舉許負何㠯復加也)唐舉許負何以復加(見上)獨見白狗(魏志朱建平傳謂應)
(璩曰君六十二位為常伯而當有厄先此一年當丨丨一丨丨而旁人不見也璩年六十一為侍中直省内欻)
(見白狗問之衆人悉無見者於是數聚會並急遊觀田里飲宴自娛過期一年六十三卒)陶得上夀
周當下夀(晉書周訪傳初訪少時遇善相者廬江陳訓謂訪與陶侃曰二君皆位至方嶽功名略同)
(但丨丨丨丨丨丨丨丨優劣更由年耳)左手中指有豎理當為公(晉書陶侃傳有)
(善相者師圭謂侃曰君丨丨丨丨丨丨丨丨丨丨若徹於上貴不可言侃以針决之見血灑壁而為公字以紙)
(裛手公字愈明)頭低視仰名為盻刀(晉書陳訓傳甘卓為歴陽太守訓私謂所親曰甘侯)
(丨丨而丨丨相法丨丨丨丨又目有赤脉自外而入不出十年必以兵死不領兵則可以免卓果為王敦所害)
魚龍髮際上四道已成(晉書石勒載記有一老父謂勒曰君丨丨丨丨丨丨丨丨丨當)
(貴為人主)憑之無相(宋書武帝紀初高祖與何無忌等共建大謀有善相者相高祖及無忌等並當)
(大貴惟云丨丨丨丨高祖與無忌密相謂曰吾等既為同舟理無偏異吾徒咸皆富貴則檀不應獨殊深不解)
(相者之言至是而憑之戰死)三人皆至方伯(宋書沈攸之傳初攸之賤時與吳郡孫超之全)
(景文共乘小舟出京都三人共上引埭有一人止而相之曰君丨丨丨當丨丨丨攸之曰豈有三人俱有此相)
(相者曰骨法如此若有不驗便是相書悞耳其後攸之為郢荆二州超之廣州景文豫州刺史)鼓角相
(齊書王敬則傳母為女巫生敬則而胞衣紫色謂人曰此兒有丨丨丨)胞衣紫色(見上)仕當
至公(齊書王僧虔傳僧虔少時群從宗族並會客有相之者云僧虔年位最高丨丨丨丨餘人莫及也)
年位最高(見上)日月相(齊書江袥傳高宗胛上有赤誌常秘不傳袥勸帝出以示人晉夀太)
(守王洪範罷任還上袒示之曰人皆謂此是丨丨丨卿幸無泄言洪範曰公日月之相在軀如何可隐轉當言)
(之公卿上大悅)無復公相年夀更增(齊書張欣泰傳欣泰少時有人相其當得三公而年)
(裁三十後屋瓦堕傷額又問相者云丨丨丨丨丨丨丨丨亦可得方伯耳)臂有封侯志(齊書魏虜)
(傳初元度自云丨上丨丨丨丨宋世以示世祖時世祖在東宫書與元度曰努力成臂上之相)竒聲(梁書)
(吕僧珍傳童兒時從師學有相工歴觀諸生指珍謂博士曰此生有丨丨封侯相也)小虧損則當
富貴(陳書章昭達傳少時嘗遇相者謂昭達曰卿容貌甚善湏丨丨丨丨丨丨丨梁大同中昭達為東宫)
(直後因醉堕馬髩角小傷昭逹喜之相者曰未也及侯景之亂昭逹率募鄉人援臺城為流矢所中𦕈其一目)
(相者見之曰卿相善矣不久當貴)不忘司馬之言(南史宋武帝紀初晉陵人韋臾善相術桓)
(脩令相帝當得州否臾曰當得邊州刺史退而私於帝曰君相貴不可言帝笑曰若中當相用為司馬至是臾)
(詣帝曰成王不負桐葉之信公亦應丨丨丨丨丨丨今不敢希鎮軍司馬願得領軍佐於是用焉)大雷
老父(南史柳元景傳元景少時貧苦嘗下都至丨丨日暮寒甚頗有羈旅之嘆岸側有一丨丨自稱善相)
(謂曰君方大富貴位至三公元景以為戲之曰人生免饑寒幸甚豈望富貴老父曰後當相憶及貴求之不知)
(所在)當與天子交手共戲(南史李安人傳安人領水軍討晉安王子勛所向克捷事平明)
(帝大會新亭樓勞諸軍主摴蒱官賭安人五擲皆盧帝大驚目安人曰卿面方如田封侯相也安人少時貧有)
(一人從門過相之曰君後丨大富貴丨丨丨丨丨丨丨至是安人尋此人不知所在)為天地母生
天地主(魏書宣武靈后胡氏傳宣武靈皇后胡氏安定臨涇人司徒國珍女也母皇甫氏産后之日赤)
(光四照京兆山北縣有趙胡者善於卜相國珍問之胡云賢女有大貴之表方丨丨丨丨丨丨丨丨勿過三人)
(知也)額上黑子入幘位當至方伯封公(魏書寇讚傳初讚之未貴也嘗從相)
(者唐文相文曰君丨丨丨丨丨丨丨丨丨丨丨丨丨及貴也文以民禮拜謁仍曰明公憶民疇昔之言乎爾日)
(但知公當貴然不能自知得為州民也讚曰往時卿言杜瓊不得官長人咸謂不然及瓊被選為盩厔令卿猶)
(言相巾不見而瓊果以暴疾未拜而終昔魏舒見主人兒死自知己必至公吾嘗以卿言瓊之驗亦復不息此)
(望也乃賜文衣服良馬)制命關右(魏書盧淵傳及車駕南伐趙郡王幹督關右諸軍事詔加淵使)
(持節安南將軍為副勒衆七萬將出子午尋以蕭賾死停師是時涇州羌叛殘破城邑淵以步騎六千衆號三)
(萬徐行而進未經三旬賊衆逃散降者數萬口惟梟首惡餘悉不問詔兼侍中初淵年十四嘗詣長安將還諸)
(相餞送者五十餘人别於渭北有相者扶風人王伯達曰諸君皆不如此盧郎雖位不副實然德聲甚盛望踰)
(公輔後二十餘年當丨丨丨丨願不相忘此行也相者年過八十詣軍門請見言叙平生)此人亦得
富貴相法何由可解(北齊書文宣帝紀内雖明敏貌若不足世宗每嗤之云丨丨丨丨丨)
(丨丨丨亦丨丨丨丨唯高祖異之謂薛琡曰此兒意識過吾幼時)必為良將位極人臣
(北齊書暴顯傳顯幼時見一沙門指之曰此郎子有好相表大丨丨丨丨丨丨丨丨語終失僧莫知所去)袜
眼試相術(北齊書王甫玉傳顯祖既即位試玉相術故以帛巾袜其眼而使歴摸諸人至於顯祖曰)
(此是最大逹官於任城王曰當至丞相於常山長廣二王並亦貴而各私掐之至石動桶曰此弄癡人至供膳)
(曰正得好飲食而已)此公子有至貴之相(周書孝閔帝紀九歲封略陽郡公時有善相者)
(史元華見帝退謂所親曰丨丨丨丨丨丨丨丨但恨其夀不足以稱之耳)必為台牧(周書李賢傳賢)
(幼有志節不妄舉動常出遊遇一老人鬚眉皓白謂之曰我年八十觀士多矣未有如卿者丨丨丨丨卿其勉)
(之)當為天下君(隋書高祖紀明帝即位授右小宫伯進封大興郡公帝嘗遣善相者趙昭視之)
(昭詭對曰不過作柱國耳既而隂謂高祖曰公丨丨丨丨丨)形不如面面不如眼(北史)
(皇甫玉傳又時有御史賈子儒亦能相人崔暹嘗將子儒私視文襄子儒曰人有七尺之丨丨丨一尺之丨一)
(尺之丨丨丨一寸之丨大將軍臉薄眄速非帝王相也竟如言)位隣台輔年將九十(舊唐)
(書劉仁軌傳初為陳倉衛相工袁天綱謂曰君終當丨丨丨丨丨丨丨丨後果如其言)一門盡貴
(舊唐書蕭嵩傳初娶會稽賀晦女與吳郡陸象先為僚壻象先時為洛陽尉宰相子門望甚高嵩尚未入仕宣)
(州人夏榮稱有相術謂象先曰陸郎十年内位極人臣然不及蕭郎丨丨丨丨官位高而有夀時人未之許)
驢耳甚大龍耳甚小(舊唐書李忠臣傳建中初嘗因奏對德宗謂之曰卿耳甚大真貴人)
(也忠臣對曰臣聞丨丨丨丨丨丨丨丨臣耳雖大乃驢耳也上說之)面似大獸(舊唐書袁天綱傳韋)
(挺就之相天綱曰君丨丨丨丨之面交友極誠必得士友擕接)伏犀貫腦(舊唐書袁天綱傳侍御史)
(張行成馬周同問天綱天綱曰馬侍御丨丨丨丨兼有玉枕又背如負物富貴不可言近古已来君臣道合罕)
(有如公者公面色赤命門色暗耳後骨不起耳無根只恐非夀者周後位至中書令兼吏部尚書年四十八卒)
(謂行成曰公五嶽四凟成就下亭豐滿得官雖晚終居宰輔之地行成後至尚書右僕射)玉枕(見上)背
如負物(見上)五嶽四瀆成就下亭豐滿(見上)鳶肩(唐書馬周傳岑文本)
(謂所親曰馬君論事會文切理無一言可損益蘇張終賈正應此耳然丨丨火色騰上必速恐不能久)速
登者易顛徐進者少患(唐書高智周傳智周始與郝處俊来濟孫處約共依江都石仲)
(覽仲覽傾産結四人驩因請各語所期處俊曰丈夫惟無仕仕至宰相乃可智周濟如之處約曰得為舍人在)
(殿中周旋吐納可也仲覧使相工視之工語仲覧曰高之貴君不及見之来早顯而末躓高晚顯而夀吾聞丨)
(丨丨丨丨丨丨丨丨丨天道也)語遲者神定必為重器(唐書楊元琰傳生數歲未言相)
(者視曰丨丨丨丨丨丨丨丨丨及長秀眉美鬚髯崇肩博頤)面如虎(唐書袁天綱傳在洛陽與杜淹)
(王珪韋挺游天綱謂淹曰公蘭臺學堂全且博當以文章顯謂珪法令成天地相臨不十年官五品謂挺丨丨)
(丨當以武處官)輔角完起(唐書袁天綱傳見竇軌曰君伏犀貫玉枕丨丨丨丨十年且顯立功其在)
(梁益間耶軌後為益州行臺僕射天綱復曰赤脉干瞳方語而浮赤入大宅公為將必多殺願自戒果坐事見)
(召天綱曰公無憂右輔澤而動不久必還果還為都督)赤脉干瞳(見上)龍瞳鳳頸(唐書)
(袁天綱傳武后之幼天綱見其母曰夫人法生貴子乃見二子元慶元爽曰官三品保家主也見韓國夫人曰)
(此女貴而不利夫后最幼姆抱以見紿以男天綱視其步與目驚曰丨丨丨丨極貴驗也若為女當作天子)
眉過目(唐書袁天綱傳帝在九成宫令視岑文本曰學堂瑩夷丨丨丨故文章振天下首生骨未成自)
(前而視法三品肉不稱骨非夀兆也)鼻下氣墨(唐書袁客師傳嘗度江叩舟而還左右請故曰舟中)
(人丨丨丨皆丨不可以濟俄有一男子跛而負直就舟客師曰貴人在吾可以濟江中風忽起幾覆而免跛男)
(子乃婁師德也)相在怒時(唐書張憬蔵傳魏元忠尚少往見憬藏問之久不答元忠怒曰窮通有命)
(何預君邪拂衣去憬藏遽起曰君之丨丨丨丨位必卿相)方頤(五代史雜傳李周年十六為内邱捕賊將)
(以勇聞是時梁晉兵爭山東羣盗充斥道路行者必以兵衞内邱人盧岳將徙家太原舍逆旅傍偟不敢進周)
(意憐之送岳至太原岳謂之曰吾少學星歴且工相人子丨丨隆準眉目疎徹身長七尺真將相也)骨法
非常(五代史吳越世家縣錄事鍾起有子數人與鏐飲博起嘗禁其諸子諸子多竊從之游豫章人有善)
(術者望牛斗間有王氣牛斗錢塘分野因游錢塘占之在臨安乃之臨安以相法隐市中隂求其人起與術者)
(善術者私謂起曰占君縣有貴人求之市中不可得視君之相貴矣然不足當之起乃為置酒悉召縣中賢豪)
(為會隂令術者徧視之皆不足當術者過起家鏐適從外来見起反走術者望見之大驚曰此真貴人也起笑)
(曰此吾旁舍錢生爾術者召鏐至熟視之顧起曰君之貴者因此人也乃慰鏐曰子丨丨丨丨願自愛因與起)
(訣曰吾求其人者非有所欲也直欲質吾術耳明日乃去起始縦其子等與鏐游時時貸其窮乏)求其
人非有所欲質吾術耳(見上)母天下(宋史皇甫坦傳坦善醫術又善相人嘗相)
(道中女必為天下母後果為光宗后)天王形頻伽眼仙人鼻雌龍耳(宋史王延)
(範傳戎城主簿田辨自言善相謂延範曰君是坐丨丨丨丨丨丨丨丨丨丨丨丨虎望有大威德猛烈富貴之)
(相也即日當乘四門輦)牛目虎顧視物如射(宋史蕭注傳注有膽氣嗜殺而能相人自)
(陜西還帝問注韓絳為安撫使施設如何對曰廟算深遠臣不能窺然知絳當位極將相帝喜曰果如卿言絳)
(必成功問王安石曰安石丨丨丨丨丨丨丨丨意行直前敢當天下大事然不如絳得和氣為多惟氣和能養)
(萬物耳)面有權骨可公可卿(金史施宜生傳初宜生困於場屋遇僧善風鍳謂之曰子)
(丨丨丨丨丨丨丨丨而視子身之毛皆逆上且覆腕必有以合乎此而後可貴也宜生聞其言大喜竟從范汝)
(為於建劔)因一青馬而貴(元史王珣傳年三十餘遇道士謂珣曰君之相甚竒他日丨丨丨丨)
(丨丨珣未之信居歲餘有客以青馬来鬻珣私喜曰道士之言或驗乎乃倍賈買之後乘以戰其進退周旋無)
(不如意)河目隆顙修肱龜背(孔叢吾觀仲尼有聖人之表丨丨而丨丨黃帝之形貌也)
(丨丨而丨丨長九尺有六寸成湯之容體也)龍角博顙(焦氏易林丨丨丨丨位至公卿)吳市
吏(吳越春秋子胥之吳乃被髮佯狂跣足塗面行乞於市市人觀罔有識者翌日丨丨丨善相者見之曰吾)
(之相人多矣未嘗見斯人也非異國之亡臣乎)骨鼻仳脇(王充論衡蘇秦丨丨為六國相張儀丨丨)
(亦相秦魏)案骨節察皮膚審人之性命(王充論衡富貴之家役使奴僮育養牛馬)
(必有與衆不同者矣僮奴則有不死亡之相牛馬則有數字乳之性田則有種孳速熟之榖商則有居善疾售)
(之貨是故知命之人見富貴於貧賤睹貧賤於富貴丨丨丨之法丨丨丨之理以丨丨丨丨丨無不應者)性
有骨法(王充論衡貴賤貧富命也操行清濁性也非徒命有骨法丨亦丨丨丨惟知命有明相莫知性)
(有骨法則見命之表證不見性之符驗也)骨法為主氣色為候(王符潛夫論詩所謂天生)
(烝民有物有則是故人身體形貌皆有象類骨法角肉各有分部以著性命之期顯貴賤之表一人之身而五)
(行八封之氣具焉故師曠曰赤色不夀火家性易滅也易之說卦㢲為人多白眼相揚四白者兵死此猶金伐)
(木也經曰近取諸身遠取諸物聖人有見天下之至賾而擬諸形容象其物宜此亦賢人之所察紀往以知来)
(而著為憲則也人之相法或在面部或在手足或在行步或在聲響面部欲溥平潤澤手足欲深細明直行步)
(欲安稳覆載音聲欲温和中宫頭面手足身形骨節皆欲相副稱此其略要也夫骨法為祿相表氣色為吉凶)
(候部位為年時德行為三者招天授性命决然表有顯微色有濃淡行有薄厚命有去就是以吉凶期會祿位)
(成敗有不必非聰明慧智用心精密孰能以中雖然人之有骨法也猶萬物之有種類材木之有常宜巧匠因)
(象各有所授曲者宜為輿檀宜作輻榆宜作轂此其正法通率也若有其質而工不材可如何故凡相者能期)
(其所極不能使之必至十種之地膏壤雖肥弗耕不獲千里之馬骨法雖具弗策不致夫觚而弗琢不成於器)
(士而弗仕不成於位若此者天地所不能貴賤鬼神所不能貧富也或王公孫子仕宦終老不至於榖或庶隸)
(厮賤無故騰躍窮極爵位此受天性命當必然者也詩稱天難忱斯性命之質德行之招參錯授不易者也然)
(其大要丨丨丨丨丨丨丨丨五色之見王廢有智者見祥修善迎之其有憂色循行改尤愚者反戾不自省思)
(雖休徵見相福轉為災於戲君子可不敬哉)貳之於行參之於時(荀悅申鑒或問人形)
(有相曰盖有之焉夫神氣形容之相包也自然矣丨丨丨丨丨丨丨丨相成也亦參相敗也其數衆矣其變多)
(矣亦有上中下品云爾)何氏肥張氏瘦(趙岐三輔決錄張氏得鈎何氏得算故三輔舊語曰)
(何氏算張氏鈎丨丨丨丨丨丨何氏有肥人輒貴瘦人輒賤張氏瘦者輒貴肥者輒賤故二族以鈎算知吉凶)
(以肥瘦知貴賤)岳峻瀆流(劉勰新論相者或見肌骨或見聲色賢愚貴賤修短吉凶皆有表診故五)
(丨崔嵬有丨極之勢四丨皎潔有川丨之形五色鬱然有雲霞之觀五聲鏗然有鐘磬之音善觀察者猶風胡)
(之别刃孫陽之相馬覧其機妙不亦難乎)貴相有四(崔鴻蜀錄李雄美容貌相工相之曰此君將丨)
(其丨丨丨目如重雲鼻如龜龍口方如器耳如相望法為大貴)在乎粹美(李德裕窮愁志夫相之相)
(在乎清明將之相在乎雄傑清明者珠玉是也為天下所寶雄傑者虎兕是也為百獸所伏然清者必得大權)
(不能享豐富雄者必當昌侈不能為大柄兼而有之丨丨丨丨而已)相影(叚成式酉陽雜俎寳歴中有王)
(山人取人本命日五更張燈丨人丨知休咎言人影欲深深則貴而夀)卧蛇文(馮贄雲仙雜記傅咸)
(掌有丨丨丨指甲上隐起花草如雕刻是以文章過人)遷官則面長二寸額有光
氣(馮贄雲仙雜記郭汾陽每丨丨丨丨丨丨丨丨丨丨丨事已乃復)青蠅拜賀及第(馮贄)
(雲仙雜記術士相牛僧孺若丨丨丨丨方能丨丨公疑之及登科訖歸坐家庭有青蝇作人行立約數萬折躬)
(再三良久乃去)如百斛巨器所貯尚空其半(康駢劇談錄自咸通乾符以来京國)
(察相者殊多言事適中者甚少愚之所識處士丁重善於相人吉凶屢有竒驗于都尉方判鹽鐡頻有宰弼之)
(耗時路相國秉鈞持權與之不叶一旦重在新昌私第值于公適至路曰某與之賓朋處士垂箔細看此人終)
(作宰相否備陳飲饌留連數刻既去問之曰所見何如重曰入相必矣兼在旬月之内路公笑曰見是帝王密)
(親復作鹽鐡使耳重曰不然請問于之恩澤何如宣宗朝鄭都尉相國曰又安可比乎重曰鄭為宣宗注意久)
(之而竟不為相豈將人事可以斟酌某熟識于侍郎今日見之觀其骨狀真為貴者其次風儀秀整禮貌謙揖)
(丨丨丨丨丨丨丨丨丨丨丨安使不受益於祿位哉苟逾月不居廊廟某無復敢至門下路曰處士可謂弘遠)
(矣其後浹旬果登台鉉路相國每見朝士大為稱賞由兹聲動京邑車馬造門者甚衆凡有所說其言皆驗後)
(居終南山好事者亦至其所)天津橋老人(康駢劇談錄裴晉公微時羈寓洛中常乘蹇驢入皇)
(城方上天津橋時淮西不庭已數年矣有二老人傍橋柱而立語云蔡州用兵日久徵發甚困於人未知何時)
(得平定忽覩裴公驚愕而退有僕者擕書囊後行相去稍遠聞老人云適憂蔡州未平須待此人為將既歸僕)
(者具述其事裴公曰見我龍鍾相戲耳其秋東府鄉薦明年登第及秉鈞衡朝廷議授吳元濟節鉞既而延英)
(候對憲皇以問宰臣裴公奏曰奸臣跋扈四十餘年聖朝姑務含容盖慮動傷一境未聞歸心效順乃坐據一)
(方若以旄鉞授之恐恣其兇逆以陛下聰明神武藩鎮皆願勤王臣請一詔追兵可以平蕩妖孽於是命晉公)
(為淮西節度使興師致討時陳許汴滑三帥先於偃城縣屯軍晉公統精甲五萬會之受律鼓行而進直造蔡)
(州城下纔兩月擒賊以獻淮西既平後入朝居廊廟六年拜正司徒為侍中中書令儒風武德振耀古今洎留)
(守洛師每話丨丨丨丨丨之事)三人皆節度使(玉泉子李業之舉進士因下第過陜虢山路阻)
(暴雨投村舍避之隣里甚遠村家只有一小僮看舍業牽驢庇於簷下時左軍李生與行官楊鎮亦投舍中李)
(有一馬相與入止舍内及稍霽已暮矣小僮曰阿翁即欲歸不喜見客可去矣業謂曰此去人家極遠日勢已)
(晚固不可前去也須臾老翁歸見客欣然異禮延接留連止宿既曉懇留欲偹饌業以謝媿再三言曰孫子云)
(阿翁不愛客某又礙夜前去不得甚憂怪乃不意過禮週旋何以當此翁曰某家貧無以待賓慚於接客非不)
(好客也然丨丨丨丨丨丨某何敢不祗奉耶業曰三人之中一人行官爾言之過矣老翁曰行官領節鉞在兵)
(馬使之前秀才節制在兵馬使之後然秀才五領節鉞勉自愛也業既數年不第從戎幕矣楊鎮為仇士良開)
(府擢用累職至軍使除涇州節度使李與鎮同時為軍使領邠州節度使業以討党項功除鎮武汾涇凡五鎮)
(麾鉞一如老翁之言)傳相法(歐陽修歸田錄錢副樞若水嘗遇異人丨丨丨其事甚怪錢公後傳楊大)
(年故世稱此二人有知人之鑒)耳白於面(蘇軾仇池筆記歐陽文忠公嘗語少時有僧相我丨丨丨)
(丨名滿天下脣不著齒無事得謗其言頗驗)三十六相(吳處厚青箱雜記荀子曰相形不如論心)
(諺曰有心無相相逐心生有相無心相随心滅此言人以心相為上也故心相有丨丨丨丨人嘗言意氣求官)
(自須如此一也為事有剛有柔二也慕善近君子三也有美食嘗分惠人四也不近小人五也常行隂德每事)
(方便六也從小能治家七也不厭人乞覓八也利人克己九也不遂惡貪殺十也聞事不驚張十一也與人期)
(不失信十二也不易行改操十三也夜卧不便睡著十四也馬上不回頭顧十五也夜不令人生憎怒十六也)
(不文過飾非十七也為人作事周匝十八也得人恩力不忘十九也自小便有大量二十也不毁善害惡二十)
(一也憐孤濟寡急物二十二也不助強欺弱二十三也不忘故舊之分二十四也為事衆人用之二十五也不)
(多言妄語二十六也得人物每生慚愧二十七也聲美言有序二十八也當人語次不先起二十九也常言人)
(善事三十也不嫌惡衣惡食三十一也方圓曲直随時三十二也聞善行之不倦三十三也知人飢渴勞苦嘗)
(有以恤之三十四也不念舊惡三十五也故舊有難竭力救之三十六也以上三十六善皆全者當位極人臣)
(夀考令終或有不全則禍福相折以次減殺具二十者刺史之位具十以上令佐之官具五七者亦須大富)
急流勇退(朱子名臣言行錄錢若水為舉子時見陳希夷於華山希夷曰明日當再來若水如期往)
(見有一老僧擁地爐坐僧熟視若水久之不語以火箸畫灰作做不得三字徐曰丨丨中丨丨人也希夷初謂)
(若水有仙風道骨意未決命僧觀之僧麻衣道者也)洞見肺腑(陶宗儀輟耕錄國初有李國用者自)
(北来杭能望氣占休咎能相人其人崖岸倨傲而時貴咸敬之謝后諸孫字退樂者設早饌延致至即據中位)
(省幕官皆坐下坐不得其一言以及禍福時趙文敏公謂之七司戸與謝婣戚屈来同飯文敏公風瘡滿面李)
(遥見即起迎謂坐客曰我過江僅見此人耳瘡愈即面君公輩記取異日官至一品名聞四海方襄陽未破時)
(世皇命其即軍中望氣行逾三兩舍遄還奏曰臣見卒伍中往往有台輔器襄陽不破江南不平置此人於何)
(地噫李之術亦神矣國用登州人嘗為卒遇神仙教以觀日之法能丨丨丨丨世稱神相)
堪輿
青龍所居庚泥(管子丨丨之丨丨丨丨不可得泉)生地(抱朴子有急則入丨丨而止無)
(患也天下有生地一州有生地一郡有生地一縣有生地一鄉有生地一里有生地一宅有生地一房有生地)
(或曰一房有生地不亦逼乎抱朴子曰經云大急之極隐於車&KR0008;如此一車之中亦有生地亦有死地况一房)
(乎)長樂宫在其東未央宫在其西(史記樗里子傳昭王七年樗里子卒葬於)
(渭南章臺之東曰後百歲是當有天子之宫夾我墓至漢興丨丨丨丨丨丨丨丨丨丨丨丨武庫正直其墓)
行營高敞地旁可置萬家(史記淮隂侯傳太史公曰吾如淮隂淮隂人為余言韓信)
(雖為布衣時其志與衆異其母死貧無以葬然乃丨丨丨丨丨令其丨丨丨丨丨余視其母冢良然)通子
午道(漢書王莽傳莽以皇后有子孫瑞丨丨丨丨子午道從杜陵直絶南山徑漢中注張晏曰時年十四)
(始有婦人之道也子水午火也水㠯天一為牡火㠯地二為牝故火為水妃今通子午㠯協也師古曰子北方)
(也午南方也言通南北道相當故謂之子午耳今京城直南山有谷通梁漢道者名子午谷又宜州西界慶州)
(東界有山名子午嶺南北直相當此則北山者是子南山者是午共為子午道)氣佳哉鬱鬱葱
葱然(後漢書光武帝紀望氣者蘇伯阿為王莽使至南陽遥望見舂陵郭唶曰丨丨丨丨丨丨丨丨)土
禁(後漢書來歴傳時皇太子驚病不安避幸安帝乳母野王君王聖舍太子乳母王男厨監邴吉等㠯為聖)
(舍新繕修犯丨丨不可久御)三書生(後漢書袁安傳初安父沒母使安訪求葬地道逢丨丨丨問安)
(何之安為言其故生乃指一處云葬此地當世為上公須臾不見安異之於是遂葬其所占之地故累世隆盛)
(焉)故犯妖禁(後漢書郭鎮傳初肅宗時司隸校尉下邳趙興亦不䘏諱忌每入官舍輒更繕修館)
(宇移穿改築丨丨丨丨而家人爵祿益用昌熾)出折臂三公(晉書羊祜傳有善相墓者言祜祖墓)
(所有帝王氣若鑿之則無後祜遂鑿之相者見曰猶丨丨丨丨丨而祜竟墮馬折臂位至公而無子)當出
貴甥(晉書魏舒傳少孤為外家寗氏所養寗氏起宅相宅者云丨丨丨丨外祖母㠯魏氏甥小而慧意謂)
(應之舒曰當為外氏成此宅相)當為外氏成此宅相(見上)牛眠(晉書周光傳初陶侃)
(微時丁艱將葬家中忽失牛而不知所在過一父老謂曰前崗見一丨丨山汙中其地若葬位極人臣矣又指)
(一山云此又其次當世出二千石言訖不見侃尋牛得之因葬其處以所指别山與訪訪父死葬焉果為刺史)
(著稱寧益自訪以下三世為益州四十一年如其所言云)當起宫殿(晉書索靖傳先時靖行見姑臧)
(城南石地曰此後丨丨丨丨至張駿於其地立南城起宗廟建宫殿焉)沙漲為桑田(晉書郭璞)
(傳璞以母憂去職卜葬地於暨陽去水百步許人以近水為言璞曰即當為陸矣其後丨丨去墓數十里皆丨)
(丨丨)能致天子問耳(晉書郭璞傳璞嘗為人葬帝微服往觀之因問主人何以葬龍角此法當)
(滅族主人曰郭璞云此葬龍耳不出三年當致天子也帝曰出天子耶答曰丨丨丨丨丨丨帝甚異之)山
作八字數不及九(晉書戴洋傳洋言於亮曰武昌土地有山無林政可圖始不可居終丨丨)
(丨丨丨丨丨丨昔吴用壬寅来上創立宫城至己酉還下秣陵陶公亦涉八年土地盛衰有數人心去就有期)
(不可移也公宜更擇吉處武昌不可久住按亮庾亮)門前水中生洲(宋書張興世傳興世居臨)
(沔水沔水自襄陽以下至於九江二千里中先無洲嶼興世初生當其丨丨丨丨一旦忽丨丨年年漸大及至)
(興世為方伯而洲上遂十餘頃)洲生近市貴王臨境(齊書州郡志泰始中成都市橋忽生)
(小洲始康人邵碩有術數見之曰丨丨丨丨當有丨丨丨丨永明二年而始興王鎮為刺史)相墓工
(齊書祥瑞志武進縣彭山舊塋在焉其山岡阜相屬數百里上有五色雲氣有龍出焉宋明帝惡之遣丨丨丨)
(高靈文占視靈文先與世祖善還詭答云不過方伯退謂世祖曰貴不可言)白兔跳起(齊書高昭)
(劉皇后傳歸葬先帝墓側今泰安陵也門生王清與墓工始下鍤有丨丨丨丨尋之不得及墳成兔還栖其上)
十往五往常坐一處(齊書柳世隆傳世隆曉數術於倪塘創墓與賓客踐履丨丨丨丨丨)
(丨丨丨及卒墓正取其坐處焉著龜經秘要二卷行於世)當出暴貴而不久(齊書荀伯玉傳)
(初善相墓者見伯玉家墓謂其父曰丨丨丨丨丨丨丨也伯玉後聞之曰朝聞道夕死可矣)白馬經
墳(陳書吳明徹傳時有伊氏者善占墓謂其兄曰君葬之日必有乘丨丨逐鹿者來丨丨所此是最小孝子)
(大貴之徵至時果有此應)曲阿丹徒間有天子氣(南史宋武帝紀皇考墓在丹徒之侯)
(山其地秦史所謂丨丨丨丨丨丨丨丨丨者也時有孔恭者妙善占墓帝常與經墓欺之曰此墓何如孔恭曰)
(非常地也)置宅圖墓(北齊書陸法和傳又為人丨丨丨丨以避禍求福嘗謂人曰勿繫馬於碓其人)
(行過鄉曲門側有碓因繫馬於其柱入門中憶法和戒走出將觧之馬已斃矣)葬於桑東封公
侯(北史裴俠傳年十三遭父憂哀毁有若成人將擇葬地而行空中有人曰童子何悲丨丨丨丨丨丨丨俠)
(懼以告其母母曰神也吾聞鬼神福善爾家未嘗有惡當以吉祥告汝耳時俠宅側有大桑林因葬焉)龍
盤鳳翥(舊唐書明皇紀初上皇親拜五陵至橋陵見金粟山崗有丨丨丨丨之勢復近先塋謂侍臣曰)
(吾千秋後宜葬此地得奉先陵不忘孝敬矣)獄氣發(舊唐書李義甫傳隂陽占候人杜元紀為義甫)
(望氣云所居宅有丨丨丨積錢二十萬乃可厭勝義甫信之聚歛更急切)杜固(唐書杜正倫傳正倫與城)
(南諸杜昭穆素遠求同譜不許銜之諸杜所居號丨丨世傳其地有壯氣故世衣冠正倫既執政建言鑿杜固)
(通水以利人既鑿川流如血閱十日止自是南杜稍不振)地有壯氣(見上)石蛇三卵(唐書)
(郭誼傳誼者兗州人兄岌事悟為牙將常樂滏山秀峻曰我死必葬此望氣者言其地當三世為都頭異姓河)
(北謂都頭異姓至貴稱也然窆過二丈不利誼以岌假刺史穿三丈得丨丨并丨丨石破之皆流血至是誼及)
(岌三子同誅)有牛乘人逐牛即啓土(遼史耶律乙不哥傳嘗為人擇葬地曰後三日)
(丨丨丨丨丨丨過者丨丨丨至期果一人負乳犢引㹀牛而過其人曰所謂牛乘人者此也遂啟土既葬吉凶)
(盡如其言)咸陽辰巳長安戍亥(焦氏易林丨丨丨丨丨丨丨丨邱陵生止非思鰌市)破
楚門(吳越春秋子胥乃使術士嘗水象天法地造築大城周廻四十七里陸門八以象天八風水門八以)
(法地八聰築小城周十里陵門三不開東面者欲以絶越明也立閶門者以象天門通閶闔風也立蛇門者以)
(象地戶也闔閭欲西破楚楚在西北故立閶門以通天氣因復名之丨丨丨欲東并大越越在東南故立蛇門)
(以制敵國吳在辰其位龍也故小城南門上反羽為兩鯢鱙以象龍角越在已地其位蛇也故南大門上有木)
(蛇北向首内示越屬於吳也)南大門上有木蛇(見上)缺西北(吳越春秋於是范蠡)
(乃觀天文擬法於紫宫築作小城周千一百二十一步一圓三方西北立龍飛翼之樓以象天門東南伏漏石)
(竇以象地戶陵門四逹以象八風外郭築城而丨丨丨示服事吳也不敢壅塞内以取吳故缺西北而吳不知)
(也北向稱臣委命吳國左右易處不得其位明臣屬也城既成而怪山自生者瑯琊東武海中山也一夕自来)
(故名怪山范蠡曰臣之築城其應天矣崑崙之象存焉)泗水却流(王充論衡傳書言孔子當泗水)
(之葬丨丨為之丨丨此言孔子之德能使水却不湍其墓也)益東家之西損西家之
東(王充論衡今言西益宅謂之不祥何益而祥者且惡人西益宅者誰也如地惡之丨丨丨丨丨丨丨丨丨)
(丨何傷於地如以宅神不欲西益神猶人也人之處宅欲得廣大何故惡之而以宅神惡煩擾則四面益宅皆)
(當不祥)出乘其勝入居其隩(王符潛夫論俗工曰商家之宅宜西出門此復虛矣五行)
(當丨丨丨丨丨丨丨丨乃安吉商家向東入東入反以為金伐木則家中精神日戰鬭也五行皆然)宰相
當出坤鄉(常璩華陽國志漢中志自建武以後郡儒修業開按圖緯漢之丨丨丨丨丨丨於是司徒)
(李公屢登七政太傅子堅奕世論道)得石牌(馮贄雲仙雜記烏重胤葬先世掘丨丨丨有云牛領岡前)
(紅簫隴下葬用丙日手板相亞重胤依而用)牛領岡前紅簫隴下(見上)龜葬梁
家(沈括補筆談瀕海素少士人祥符中廉州人梁士卜地葬其親至一山中見居人說旬日前有數十龜負)
(一大龜葬於此山梁以為龜神物其葬處或是福地與其人登山觀之乃見有邱墓之象試發之果得一死龜)
(梁乃遷葬他所以龜之所穴葬其親其後梁生三子立儀立則立賢立則立賢皆以進士登科立儀嘗預薦皇)
(祐中儂智高平推恩授假板官立則值熙寧立八路選格就二廣連典十餘郡今為朝請大夫致仕予亦識之)
(立儀立則皆朝散郎至今皆在徙居廣州鬱為士族至今謂之丨丨丨丨龜能葬其事已可怪而梁氏適興其)
(偶然耶抑亦神物啓之耶)文筆(方勻泊宅編會稽山為東南巨鎮周廻六十里北出數隴葬者紛紛得正)
(隴者趙陸二祖墳而已二墳下瞰鑑湖湖外有山横抱如几案案之外尖峰名梅里尖地里家謂之丨丨)溪
山環合當出大魁(何薳春渚紀聞余拂君厚霅川人也其居在漢銅官廟後丨丨丨丨有相)
(宅者言此地丨丨丨丨君厚之父朝奉君云與其善之於一家不若推之於一郡則遷其居於後以其前地為)
(烏程縣學不二三年君厚為南宫魁而莫儔賈安宅繼魁天下則相宅之言為不妄)丑年必登高
第(何薳春渚紀聞先友提學張公大亨字嘉甫霅川人先墓在弁山之麓相墓者云公家遇丨丨有赴舉者)
(丨丨丨丨初未之信熙寧癸丑嘉甫之父通直公著登第元豐乙丑嘉甫登乙科大觀己丑嘉甫之兄大成中)
(甲科重和辛丑嘉甫之弟大受復中乙科此亦人事地理相符之異也)鬼靈(何薳春渚紀聞張丨丨三)
(衢人其父使從里人學相墓術忽自有悟見因以鬼靈為名建中靖國初至錢塘請者踵至錢塘尉黃正一為)
(余言縣令周君者括蒼人亦留心地理具飰延欵謂鬼靈曰凡相墓或不身至而止視圖畫可定尅應否鬼靈)
(曰若方位山勢不差合葬時年月亦可定其粗也因指壁間一圖問之鬼靈熟視久之曰據此圖墓前午上一)
(潭水甚佳然其家子弟若有乘馬墜此潭幾至不救者即是吉地而發祥自此始矣令曰有之鬼靈曰是年此)
(墜馬人必被薦送次年登第也令不覺起握其手曰吾不知青烏子郭景純何如人也今子殆其倫比耳是年)
(春祀而某乘馬從之馬至潭仄忽大驚躍啣勒不制即與某俱墜淵底逮出氣息而已是秋發薦次年叨忝者)
(某是也蔡靖安世先墓在富春白昇嶺其兄宏延鬼靈至墓下視之謂宏此墓當出貴人然必待君家麥甕中)
(飛出鵪鶉為可賀也宏曰前日某家卧房米甕中忽有此異方有野鳥入室之憂鬼靈曰此為尅應也君家兄)
(弟有被魁薦者即是貴人也是秋安世果為國學魁選鬼靈常語人曰我亦患數促非久居世者但恨無人可)
(授吾術矣後二歲果殁時年二十五矣)野駝飲水(何薳春渚紀聞先君嘗見蔡元度言其父死委)
(術者王夀昌於餘杭尋視葬地數日不至蔡因夢至一官府有紫衣人據案而坐望蔡之入遥語謂曰汝尋葬)
(地已得之否丨丨丨丨形是也覺而異之適夀昌至問其所得云有一地在臨平山勢聳遠於某術中佳城也)
(但恐觀者未誠吾言耳元度云姑言山形可也王云一大山巍然下臨浙江即野駝飲水形也元度曰無復他)
(求神先告我矣即用之)暗合孫吳(范公稱過庭錄祖妣甲戌冬歿於鎮國軍先子避地倉皇中不)
(復問術者以意卜葬郡之水南未幾有建昌黃生者過墓下愛之問先子所居以刺投謁先子昧其人託以他)
(出生力請曰非有所覬特欲言少事爾先子出見生問曰水南新墳知公所葬術者為誰也先子曰亂離中歸)
(土是急以意自卜爾生曰幾於丨丨丨丨此墳以術徵之不以久遠論来春當有天書及公公赴無疑先子曰)
(哀苦偷生安有是理笑而謝之生曰願公謾記此言一揖而去己酉二月當路有薦先子者果有御營參謀之)
(除)来春當有天書(見上)掘牛山(王明清揮麈後錄中和三年夏太白先生自號太白)
(山人不拘禮則又云姓王竟不知何許人也金州耆宿云每三年見入州市一度自見此先生賣藥已僅三四)
(十年顔貌不改不老其年夏六月三日太白山人修謁金州刺史檢校尚書左僕射兼御史大夫崔堯封云本)
(州直北有牛山傍有黃巢谷金桶水且大寇之帥黃巢凌劫州縣盗據上京近已六年又偽國大齊年號金統)
(必慮王氣在北牛山伏請聞奏蜀京掘破牛山則此賊自敗散堯封聽之大喜且具茶菓與之言話移時太白)
(山人禮揖而去堯封遂與州官商量點州縣義丁男日使萬工丨丨丨一個月餘其山後崖崩十丈以来有一)
(石桶桶深三尺徑三尺桶中有一頭黃腰獸桶上有一劔長三尺黃腰見之乃呦然數聲自撲而死堯封遂封)
(劍及畫所掘地圖所見石桶事件聞奏僖宗大悦尋加堯封檢校司徒封博陵侯黃巢至秋果衰是歲中原尅)
(平)朝揖絶勝(王明清揮麈後錄范擇善同宣和中登第得江西教官自當塗奉䨇親之官其父至)
(上饒而殂寓於道旁之蕭寺中進退彷偟主僧憐之云寺後山半適有一穴不若就葬之不但免般挈之勞而)
(老僧平日留心風水此地丨丨丨丨誠為吉壤擇善從之即其地而殯之其後擇善驟貴登政府乃謀歸祔於)
(其祖兆請朝假以往改卜時老僧尚在力勸不從才徙之後擇善以飛語得罪於秦會之未還闕言者希指攻)
(之云同以遷葬為名謁告於外搔擾州縣遷謫而死)五箭(郭彖暌車志趙三翁名進字從先中牟縣白沙)
(鎮人密縣陸門山道友席洞雲築室於獨紇嶺瀑水潭側慕其清峭高爽落成甚喜既遷入百怪畢見未及一)
(年禍變相踵席謁翁且告之故翁曰得無居丨丨之地乎席曰地理之說多矣素不聞五箭之說敢問何謂也)
(翁曰峰巔嶺脊陵首隴背土囊之口直當風門急如激矢者名曰風箭峻溪急流懸泉瀉瀑衝石走沙聲如雷)
(動晝夜不息者名曰水箭堅剛爍燥斥鹵沙磧不生草木不澤水泉硬鐡腥錫毒蟲蟻聚散若朽壤者名曰土)
(箭層崖叠巘峻壁巉巖銳峰峭岫拔刃攢鍔聳齒露首狀如浮圖者名曰石箭長林古木茂樾叢薄翳天蔽日)
(垂蘿蔓藤隂森肅冽如墟墓間者名曰木箭五箭之地射傷居人皆不可用要在回環于抱氣象明䆳形勢寬)
(閒壤肥土沃泉甘石清乃為上地固不必一一泥天星地卦也子歸依我言去凶就吉當自無恙席悉遵其教)
(居止遂安)君山龍脉正結於此(陶宗儀輟耕錄江隂州宋季時兵馬司在州治東南里許)
(平地上司之後置土牢歸附後有善地理者以為宜帝王居之人問其故曰丨丨丨丨丨丨丨丨是以知其然)
(也皆弗之信越數年就其上起盖三皇廟亦竒術哉君山州之主山也)
御定子史精華卷一百十八
