欽定四庫全書
御定子史精華卷一百十七
方術部二
卜筮
握粟而筮(管子守龜示兆丨丨丨丨者屢中)神筮不靈神龜不卜(管子丨丨)
(丨丨丨丨丨丨注既通天地之道則所行無不當故龜筮不能為卜兆)旬虛(管子若丨丨期於月津)
能動地(晏子景公問太卜曰汝之道何能對曰臣丨丨丨公召晏子而告之曰寡人問太卜曰汝之道)
(何能對曰能動地地可動乎晏子默然不對出見太卜曰昔吾見鈎星在駟心之間地其動乎太卜曰然晏子)
(曰吾言之恐子死之也默然不對恐君之惶也子言君臣俱得焉忠于君者豈必傷人哉晏子出太卜走入見)
(公曰臣非能動地地固將動也)太歲(列子紀之以四時要之以丨丨)小筮(荀子丨丨而後決大事)
先人事而後說卦(文中子謂汾隂侯生善筮丨丨丨丨丨丨丨)挾以銜骨齒
牙為猾(國語獻公卜伐驪戎史蘇占之曰勝而不吉公曰何謂也對曰遇兆丨丨丨丨丨丨丨丨戎夏)
(交捽交捽是交勝也臣故云且懼有口&KR2092;民國移心焉公曰何口之有口在寡人寡人弗受誰敢興之對曰苟)
(可以&KR2092;其入也必甘受逞而不知胡可壅也公不聽)離散(國語我卜伐驪龜往丨丨以應我夫若是賊之)
(兆也非吾宅也離則有之)得國之卦(國語公子親筮之曰尚有晉國得貞屯悔豫皆八也筮史占之)
(皆曰不吉閉而不通爻無為也司空季子曰吉是在易皆利建侯不有晉國以輔王室安能建侯我命筮曰尚)
(有晉國筮告我曰利建侯得國之務也吉孰大焉震車也坎水也坤土也屯厚也豫樂也車班外内順以訓之)
(泉原以資之土厚而樂其實不有晉國何以當之震雷也車也坎勞也水也衆也主雷與車而尚水與衆車有)
(震武也衆而順文也文武具厚之至也故曰屯其繇曰元亨利貞勿用有攸往利建侯主震雷長也故曰元衆)
(而順嘉也故曰亨内有震雷故利貞車上水下必伯小事不濟壅也故曰勿用有攸往一夫之行也衆順而有)
(武威故曰利建侯坤母也震長男也母老子彊故曰豫其繇曰利建侯行師居樂出威之謂也是二者丨丨丨)
(丨也)祭地為祟(戰國策趙取周之祭地周君患之告於鄭朝鄭朝曰君勿患也臣請以三十金復取)
(之周君予之鄭朝獻之趙太卜因告以祭地事及王病使卜之太卜遣之曰周之丨丨丨丨趙乃還之)太
卜(見上)數策占兆(戰國策智伯帥三國之衆以攻趙襄主於晉陽決水灌之三年城且拔矣襄主)
(錯龜丨丨丨丨以視利害何國可降)大横(史記漢文帝紀代王報太后計之猶豫未定卜之龜卦兆得丨)
(丨占曰大横庚庾余為天王夏啟以光代王曰寡人固已為王矣又何王卜人曰所謂天王者乃天子注應劭)
(曰以荆灼龜文正横)鷄卜(史記封禪書是時既滅兩越越人勇之乃言越人俗鬼而其祠皆見鬼數有效)
(昔東甌王敬鬼夀百六十歲後世怠慢故衰耗乃令越巫立越祝祠安臺無壇亦祠天神上帝百鬼而以丨丨)
(上信之越祠鷄卜始用)非龍非彲非虎非羆(史記齊太公世家西伯將出獵卜之曰所)
(獲丨丨丨丨丨丨丨丨所獲覇王之輔)遵厭兆祥(史記田敬仲完世家故周太史之卦田敬仲完)
(占至十世之後及完奔齊懿仲卜之亦云田乞及常所以比犯二君專齊國之政非必事勢之漸然也蓋若丨)
(丨丨丨云)棓生(史記袁盎傳袁盎心不樂家又多怪乃之丨丨所問占注文穎曰秦賢士善術者)神
馬當從西北來(史記大宛傳初天子發書易云丨丨丨丨丨丨丨得烏孫馬好名曰天馬及得)
(大宛汗血馬益壯更名烏孫馬曰西極名大宛馬曰天馬云注漢書音義曰發易書以卜)觀采(史記日者)
(傳吾聞古之聖人不居朝廷必在卜醫之中今吾已見三公九卿朝士大夫皆可知矣試之卜數中㠯丨丨)
按式振棋(史記日者傳今夫卜者必法天地象四時順於仁義分策定卦丨丨丨丨然後言天地之)
(利害事之成敗)昆蟲所長聖人不能與爭(史記龜策傳或以為丨丨之丨丨丨丨丨)
(丨丨丨其處吉凶别然否多中於人)預見表象(史記龜策傳會上欲擊匈奴西攘大宛南收百越卜)
(筮至丨丨丨丨先圖其利及猛將摧鋒執節獲勝於彼而蓍龜時日亦有力於此)摓策灼龜(史記)
(龜策傳夫丨丨定數丨丨觀兆變化無窮是以擇賢而用占焉)荆支(史記龜策傳丨丨卜之必制其創)
祓以卵灼以荆(史記龜策傳卜禁日子亥戌不可以卜及殺龜日中如食已卜暮昏龜之徼也)
(不可以卜庚辛可以殺及以鑚之常以月旦祓龜先以清水澡之以卵祓之乃持龜而遂之若常以為祖人若)
(已卜不中皆丨之丨丨東向立丨丨丨若剛木土卵指之者三持龜以卵周環之祝曰今日吉謹以梁卵焍黃)
(祓去玉靈之不祥玉靈必信以誠知萬事之情辨兆皆可占不信不誠則燒玉靈揚其灰以徵後龜其卜必北)
(向龜甲必尺二寸卜先以造灼鑚鑚中已又灼龜首各三又復灼所鑚中曰正身灼首曰正足各三即以造三)
(周龜祝曰假之玉靈夫子夫子玉靈荆灼而心令而先知而上行於天下行於淵諸靈數箣莫如汝信今日良)
(日行一良貞其欲卜某即得而喜不得而悔即得發鄉我身長大手足收人皆上偶不得發鄉我身挫折中外)
(不相應手足滅去)粱卵焍黃(見上)假之玉靈夫子(見上)龜厭(漢書藝文志丨)
(丨不告詩㠯為刺)射覆(漢書東方朔傳上嘗使諸數家丨丨置守宫盂下射之皆不能中朔自贊曰臣)
(嘗受易請射之廼别蓍布卦而對曰臣以為龍又無角謂之為蛇又有足跂跂脈脈善緣壁是非守宫即蜥蜴)
别蓍布卦(見上)賤業而可以惠衆(漢書王貢兩龔鮑傳序君平卜筮于成都市以)
(為卜筮者丨丨丨丨丨丨丨人有邪惡非正之問則依蓍龜為言利害與人子言依於孝與人弟言依於順與)
(人臣言依於忠各因勢導之以善從吾言者已過半矣裁日閱數人得百錢足自養則閉肆下簾而授老子)
露蓍(漢書張禹傳禹見時有變異若上體不安擇日絜齋丨丨正衣冠立筮得吉卦則獻其占如有不吉)
(禹為感動憂色注服虔曰露筮易蓍於星宿下明日乃用言得天氣也)宜有聖女興(漢書外戚)
(傳昔春秋沙麓崩晉史卜之曰隂為陽雄土火相乘故有沙麓崩後六百四十五年丨丨丨丨丨其齊田乎)
金水王相父母得位(漢書王莽傳莽白願見女太后遣長樂少府宗正尚書令納采見女)
(還奏言公女漸漬德化有窈窕之容宜承大序奉祭祀有詔遣大司徒大司空策告宗廟雜加卜筮皆曰兆遇)
(丨丨丨丨卦遇丨丨丨丨所謂康強之占逢吉之符也)康強之占逢吉之符(見上)仍
物鬼諏(漢書叙傳胥丨丨而丨丨兮廼窮宙而達幽注應劭曰胥湏也仍因也諏謀也易曰人謀鬼謀)
(百姓與能往古來今曰宙聖人湏因卜筮然後謀鬼神極古今通幽微也)賣卜自奉(後漢書郎顗傳)
(父宗字仲綏學京氏易善風角星算六日七分能望氣占候吉凶常丨丨丨丨)九宮(後漢書張衡傳聖人)
(明審律歷㠯定吉凶重之㠯卜筮雜之㠯丨丨)文君端蓍(後漢書張衡傳丨丨為我丨丨兮利飛遁)
(以保名注文君文王也)兩赤蛇分南北走(後漢書許曼傳桓帝時隴西太守馮緄始拜郡)
(開綬笥有丨丨丨丨丨丨丨緄令曼筮之卦成曼曰三歲之後君當為邊將官有東名當東北行三千里復五)
(年更為大將軍南征延熹元年緄出為遼東太守討鮮卑至五年復拜車騎將軍擊武陵蠻賊皆如占)灼
骨(後漢書東夷傳倭丨丨㠯卜用決吉凶)流光如燕爵(魏志管輅傳清河王經去官還家輅)
(與相見經曰近有一怪大不喜之欲煩作卦卦成輅曰爻吉不為怪也君夜在堂戶前有一丨丨丨丨丨者入)
(君懷中殷殷有聲内神不安解衣彷佯招呼婦人覓索餘光經大笑曰實如君言輅曰吉遷官之徵也其應行)
(至頃之經為江夏太守)青囊書(晉書郭璞傳有郭公者客居河東精於卜筮璞從之受業公以丨丨)
(中丨九卷與之由是遂洞五行天文卜筮之術攘災轉禍通致無方雖京房管輅不能過璞門人趙載嘗竊青)
(囊書未及讀而為火所焚)按卦名之是為驢鼠(晉書郭璞傳璞既過江宣城太守殷祐引)
(為參軍時有物大如水牛灰色卑脚脚類象胷前尾上皆白大力而遲鈍来到城下衆咸異焉祐使人伏而取)
(之令璞作卦遇遯之蠱其卦曰艮體連乾其物壯巨山潛之畜匪兕匪虎身與鬼并精見二午法當為禽兩翼)
(不許遂被一創還其本墅丨丨丨丨丨丨丨丨卜適了伏者以戟刺之深尺餘遂去不復見郡綱紀上祠請殺)
(之巫云廟神不悅曰此是䢼亭驢山君鼠使詣荆山暫来過我不湏觸之其精妙如此按驢字誤非連上文也)
(是廬山君鼠耳䢼亭即宮亭湖也)卯爻發而沴金(晉書郭璞傳祐遷石頭督護璞復隨之時)
(有鼯鼠出延陵璞占之曰此郡東當有妖人欲稱制者尋亦自死矣後當有妖樹生然若瑞而非瑞辛螫之木)
(也儻有此者東南數百里必有作逆者期明年矣無錫縣歘有茱萸四株交枝而生若連理者其年盗殺吳興)
(太守袁琇或以問璞璞曰丨丨丨丨丨丨此木不曲直而成災也)震柏(晉書郭璞傳王導深重之引參)
(已軍事嘗令作卦璞言公有震厄可命駕西出數十里得一柏樹截斷如身長置常寢處災當可消矣導從其)
(言數日果丨丨樹粉碎)武進得鐸(晉書郭璞傳時元帝初鎮建鄴導令璞筮之遇咸之井璞曰東)
(北郡縣有武名者當出鐸以著受命之符西南郡縣有陽名者井當沸其後晉陵丨丨縣人於田中丨銅丨五)
(枚歴陽縣中井沸經日乃止及帝為晉王又使璞筮遇豫之暌璞曰會稽當出鍾以告成功上有勒銘應在人)
(家井泥中得之繇辭所謂先王以作樂崇德殷薦之上帝者也及帝即位太興初會稽剡縣人果於井中得一)
(鍾長七寸二分口徑四寸半上有古文奇書十八字云會稽嶽命餘字時人莫識之璞曰盖王者之作必有靈)
(符塞天人之心與神物合契然後可以言受命矣觀五鐸啟號於晉陵棧鍾告成於會稽瑞不失類出皆以方)
(豈不偉哉若夫鐸發其響鍾徵其象器以數臻事以實應天人之際不可不察帝甚重之)歴陽井沸
會稽出鍾(見上)南崗雙柏(晉書郭璞傳敦將舉兵又使璞筮璞曰無成敦固疑璞之勸嶠)
(亮又聞卦凶乃問璞曰卿更筮吾夀幾何答曰思向卦明公起事必禍不久若住武昌夀不可測敦大怒曰卿)
(夀幾何曰命盡今日日中敦怒收璞詣丨丨斬之璞臨出謂行刑者欲何之曰南崗頭璞曰必在丨丨樹下既)
(至果然復云此樹應有大鵲巢衆索之不得璞更令尋覓果於枝間得一大鵲巢密葉蔽之)墓碑生
金(晉書郭璞傳冰又令筮其後嗣卦成曰卿諸子並當貴盛然有白龍者凶徵至矣若丨丨丨丨庾氏之大)
(忌也後冰子藴為廣州刺史妾房内忽有一新生白狗子莫知所由來其妾祕愛之不令藴知狗轉長大藴入)
(見狗眉眼分明又身至長而弱異於常狗藴甚怪之將出共視在衆人前忽失所在藴慨然曰殆白龍乎庾氏)
(禍至矣又墓碑生金俄而為桓温所滅)用三陽可有後(晉書庾冰傳初郭璞筮冰云子孫必)
(有大禍惟丨丨丨丨以丨丨故希求鎮山陽友為東陽家于暨陽)卦與吾同(晉書桓彜傳初彜與)
(郭璞善嘗令璞筮卦成璞㠯手壞之彜問其故曰丨丨丨丨丈夫當此非命如何)含明隠迹(晉書)
(隗炤傳善於易臨終書版授其妻曰吾亡後當大荒窮雖爾慎莫賣宅也却後五年春當有詔來頓此亭姓龔)
(此人負吾金即以此版往責之勿違言也炤亡後其家大困乏欲賣宅憶夫言輒止期日有龔使者止亭中妻)
(遂齎版往責之使者執版惘然不知所以妻曰夫臨亡手書版見命如此不敢妄也使者沉吟良久而悟謂曰)
(賢夫何善妻曰夫善於易而未曾為人卜也使者曰噫可知矣乃命取蓍筮之卦成撫掌而歎曰妙哉隗生丨)
(丨丨丨可謂鏡窮達而洞吉凶者也於是告炤妻曰吾不相負金也賢夫自有金耳知亡後當暫窮故藏金以)
(待太平所以不告兒婦者恐金盡而困無已也知吾善易故書版以寄意耳金有五百斤盛以青瓮覆以銅柈)
(埋在堂屋東頭去壁一丈入地九尺妻還掘之皆如卜焉)書版寄意(見上)往東而小還
東而大(晉書苻健載記時京兆杜洪竊據長安自稱晉征北將軍雍州刺史戎夏多歸之健密圖關中)
(懼洪知之乃偽受石祗官繕宫室於枋頭課所部種麥示無西意有知而不種者健殺之以徇既而自稱晉征)
(西大將軍都督關中諸軍事雍州刺史盡衆西行起浮橋於盟津以濟遣其弟雄率步騎五千入潼關兄子菁)
(自枳關入河東健執菁手曰事若不捷汝死河北我死河南比及黃泉無相見也既濟焚橋自統大衆繼雄而)
(進杜洪遣其將張先要健於潼關健逆擊破之健雖戰勝猶修牋於洪并送名馬珍寳請至長安上尊號洪曰)
(幣重言甘誘我也乃盡召關中之衆來距健筮之遇泰之臨健曰小往大來吉亨昔丨丨丨丨今丨丨丨丨吉)
(孰大焉是時衆星夾河西流占者以為百姓還西之象健遂進軍次赤水遣雄略地渭北又敗張先於隂槃擒)
(之諸城盡陷菁所至無不降者三輔略定健引兵至長安洪奔司竹健入而都之)遠三枕避三
沐(晉書苻融載記京兆人董豐游學三年而返過宿妻家是夜妻為賊所殺妻兄疑豐殺之送豐有司豐不)
(堪楚掠誣引殺妻融察而異之問曰汝行往還頗有怪異及卜筮以不豐曰初將發夜夢乘馬南渡水反而北)
(渡復自北而南馬停水中鞭策不去俯而視之見兩日在于水下馬左白而濕右黑而燥寤而心悸竊以為不)
(祥還之夜復梦如初問之筮者筮者云憂獄訟丨丨丨丨丨丨既至妻為具沐夜授豐枕豐記筮者之言皆不)
(從之妻乃自沐枕枕而寢融曰吾知之矣周易坎為水馬為離夢乘馬南渡旋北而南者從坎之離三爻同變)
(變而成離離為中女坎為中男兩日二夫之象坎為執法吏吏詰其夫婦人被流血而死坎二隂一陽離二陽)
(一隂相乘易位離下坎上既濟文王遇之囚羑里有禮而生無禮而死馬左而濕濕水也左水右馬馮字也兩)
(日昌字也其馮昌殺之乎于是推檢獲昌而詰之昌具首服曰本與其妻謀殺董豐期以新沐枕枕為驗是以)
(悞中婦人)亥年當作公官(宋書蔡興宗傳初興宗為郢州府參軍彭城顔敬以式卜曰丨丨丨)
(丨丨丨有大字者不可受也及有開府之授而太歲在亥果薨於光禄大夫之號焉)賜名蓍(宋書王微)
(傳微常住門屋一間尋書玩古如此者十餘年太祖以其善筮丨以丨丨)别龜甲(南齊書柳世隆傳世)
(隆善卜丨丨丨價至一萬)封侯之瑞(南齊書王敬則傳敬則少時於草中射獵有蟲如烏豆集其身)
(擿去乃脫其處皆流血敬則惡之詣道士卜道士曰不湏憂此丨丨丨丨也)如期雨澍(南齊書徐)
(伯珍傳好釋氏老莊兼明道術歲常旱伯珍筮之丨丨丨丨)安知後爻不為上九(梁書)
(阮孝緒傳時有善筮者張有道謂孝緒曰見子隠跡而心難明自非考之龜蓍無以驗也及布卦既揲五爻曰)
(此將為咸應感之法非嘉遁之兆孝緒曰丨丨丨丨丨丨丨丨果成遁卦有道歎曰此謂肥遁無不利象實應)
(德心迹并也孝緒曰雖獲遁卦而上九爻不發升遐之道便當高謝許生乃著高隠傳上自炎黃終於天監之)
(末斟酌分為三品凡若干卷)象實應德(見上)北下不過作令長南入則
為公侯(陳書周文育傳至大庾嶺詣卜者卜者曰君丨丨丨丨丨丨丨丨丨丨丨丨丨文育曰有錢便)
(可誰望公侯卜人又曰君湏臾可暴得銀至二千兩以此為驗其夕宿逆旅有賈人求與文育博文育勝之得)
(銀二千兩)天帝召歌(南史賀瑒傳伯祖道養工卜筮經遇工歌女人病死為筮之曰此非死也丨丨)
(丨之丨耳乃以土塊加其心俄頃而蘇)手鑄金人(魏書后妃傳序魏故事將立皇后必令丨丨丨)
(丨以成者為吉不成則不得立也)十中八九(魏書耿元傳耿元鉅鹿宋子人也善卜占坐於室内)
(有客扣門元已知其姓字并所齎持及来問之意其所卜筮丨丨丨丨)用五十蓍(魏書高車傳倍)
(侯利質直勇健過人奮戈陷陳有異於衆北方之人畏嬰兒啼者語曰倍侯利来便止處女歌謠云求良夫當)
(如倍侯其服衆如此善丨丨丨丨筮吉凶每中故得親幸賞賜豐厚)飛龍九五大人之卦
貴不可言(北齊書清和王岳傳初岳家於洛邑高祖每奉使入洛必止於岳舍岳母山氏嘗夜起見)
(高祖室中有光密往覘之乃無燈即移高祖於别室如前所見怪其神異詣卜者筮之遇乹之大有占之曰吉)
(易稱飛龍在天大人造也丨丨丨丨丨丨丨丨丨丨丨丨山氏歸報高祖後高祖起兵於信都山氏聞之大喜)
(謂岳曰赤光之瑞今當驗矣汝可間行從之共圖大計岳遂往信都高祖見之大悅)青帬女子(隋書)
(揚伯醜傳有人嘗失子就伯醜筮者卦成伯醜曰汝子在懷遠坊南門道東北壁上有丨丨丨丨抱之可往取)
(也如言果得)買魚得馬(隋書楊伯醜傳人有失馬来詣伯醜卜者時伯醜為皇太子所召在途遇)
(之立為作卦卦成曰我不遑為卿占之卿且向西市東壁門南第三店為我丨丨作膾當丨丨矣其人如此言)
(湏臾有一人牽所失馬而至遂擒之)鳥卜(隋書女國傳有樹神歲初以人祭或用獮猴祭畢入山祝之有)
(一鳥如雌雉来集掌上破其腹而視之有粟則年豐沙石則有災謂之丨丨)蓍立(舊唐書明皇紀四年)
(中宗將祀南郊来朝京師將行術士韓禮筮之蓍一莖孑然獨立禮驚曰丨丨奇瑞非常也不可言)筮大
馬(舊唐書太宗文德順聖皇后長孫氏傳后舅高士廉媵張氏於后所宿舍外見大馬高二丈鞍勒皆具以)
(告士廉命筮之遇坤之泰筮者曰至哉坤元萬物資生乃順承天坤厚載物德合無疆牝馬地類行地無疆變)
(而之泰内陽而外隂内健而外順是天地交而萬物通也象曰后以輔相天地之宜而左右人也龍乾之象也)
(馬坤之象也變而為泰天地交也繇協於歸妹婦人之兆也女處尊位履中居順也此女貴不可言)福弟
(舊唐書温大雅傳大雅將改葬其祖父筮者曰葬於此地害兄而丨丨大雅曰若得家弟永康我將含笑入地)
(葬訖歲餘而卒)投龜於地(唐書張公謹傳王將討隠巢亂使卜人占之公謹自外至丨丨丨丨曰凡)
(卜以定猶豫決嫌疑今事無疑何卜之為卜而不吉其可已乎王曰善)當為卿輔(唐書李綱傳綱)
(在隋宦不進筮之得鼎筮人曰君丨丨丨丨然待易姓乃如志仕不知退折足為敗故綱雖顯於唐數稱疾辭)
(位云)金食其墨而火以貴(唐書趙弘智傳曾孫矜歴襄陽丞客死柳州官為斂葬後十七)
(年子来章始壯自襄陽往求其喪不得野哭再閱旬卜人秦誗為筮曰丨丨丨丨丨丨丨丨其墓直丑在道之)
(右南有貴神冢土是守宜遇西人深目而髯乃得其實明日有老人過其所問之得矜墓直社北遂歸葬弘安)
(墓次時人哀来章孝皆為出涕云)寳物至(宋史孫守榮傳生七歲病瞽遇異人教以風角鳥占之術)
(淮南帥李曾伯薦諸朝既至謁丞相史嵩之丞相一見頗喜之自是數出入相府一日庭鵲噪令占之曰来日)
(晡時當有丨丨丨明日李全果以玉柱斧為貢)當易三卦(宋史掌禹錫傳喜命術自推直生日年庚)
(寅日乙酉時壬午丨丨之歸妹困震初中末丨丨以世應飛伏納五甲行軌析數推之卦得二十五少分三卦)
(合七十五年約半禄秩算數盡於此矣)驄馬當勝(遼史魏璘傳以卜名世天禄元年上命馳馬較)
(遲疾以為勝負問王白及璘孰勝白奏曰赤者勝璘曰臣所見丨丨丨丨既馳竟如璘言上異而問之白曰今)
(日火王故知赤者勝璘曰不然火雖王而上有煙以煙察之青者必勝上嘉之)炙勃焦(遼史西夏傳凡)
(出兵先卜有四一丨丨丨以艾灼羊脾骨二擗算擗竹於地以求數若揲蓍然三咒羊其夜牽羊焚香禱之又)
(焚榖火於野次晨屠羊腸胃通則吉羊心有血則敗四矢擊絃聽其聲知勝負及敵至之期)擗算(見上)
咒羊(見上)矢擊絃(見上)其占如響(金史武禎傳禎深數學貞祐間行樞密院僕散安貞)
(聞其名召至徐州以上客禮之每出師必資焉丨丨丨丨)數卜(劉向說苑孔子問漆雕馬人曰子事臧文)
(仲武仲孺子容三大夫者孰為賢漆雕馬人對曰臧氏家有龜焉名曰蔡文仲立三年為一兆焉武仲立三年)
(為二兆焉孺子容立三年為三兆焉馬人見之矣若夫三大夫之賢不賢馬人不識也孔子曰君子哉漆雕氏)
(之子其言人之美也隠而顯其言人之過也微而著故智不能及明不能見得無丨丨乎)示不自專
(班固白虎通天子下至士皆有蓍龜者重事決疑丨丨丨丨)龜久蓍耆(班固白虎通乾草枯骨衆)
(多非一獨以灼龜何此天地之間夀考之物故問之也丨之為言丨也丨之為言丨也久長意也)究音
(班固白虎通龜以荆火灼之何禮雜記曰龜隂之老也蓍陽之老也龍非水不處龜非火不兆以陽動隂也必)
(以荆者取其丨丨也禮三正記曰灼龜以荆)龜&KR0146;(王充論衡傳或言武王伐紂卜之而丨丨占者曰凶)
(太公曰龜&KR0146;以祭則凶以戰則勝武王從之卒克紂焉)德斯益否斯損(荀悦申鑒或問卜筮)
(曰丨丨丨丨丨丨曰何謂也吉而濟凶而救之謂益吉而恃凶而怠之謂損)虎卜(張華博物志虎知衝)
(破又能畫地卜今人有畫物上下者推其奇偶謂之丨丨)老蠶緣枯桑(常璩華陽國志王長文聞)
(益州亂以通經筮得丨丨丨丨丨之卦歎曰桑無葉蠶以卒也吾蜀人殄于是矣)十二棋卜(劉敬)
(叔異苑丨丨丨丨出自張文成受法于黃石公行師用兵萬不失一逮至東方朔密以占衆事自此以後祕而)
(不傳晉寧康初襄城寺法味道人忽見一老公著黃皮衣竹筒盛此書㠯授法味無何失所在遂復傳流於世)
(云)五行十二氣(唐六典太卜令掌卜筮之法㠯占邦家動用之事丞為之貳一曰龜二曰兆三)
(曰易四曰式凡龜占辨龜之九類五色依四時而用之凡兆以千里徑為母兩翼為外正立為木正横為土内)
(高為金外高為火細長芒動為水兆有仰伏倚著落起發摧折斷動之狀而知其吉凶又視丨丨丨丨丨凡五)
(兆之策三十有六凡易之策四十有九凡式占辨三式之同異凡用式之法凡歷注之用六凡祿命之義六皆)
(辨其象數通其消息所以定吉凶焉)箸三偃三起(劉餗隋唐嘉話今上之為潞州别駕將入朝有)
(軍人韓凝禮自謂知兆上因㠯食箸試之既布卦一丨無故自起凡丨丨丨丨觀者以為大吉徵既而誅韋氏)
(定天保因此行也凝禮起家五品)失牛(張鷟朝野僉載洛州杜元有牛一頭元甚憐之夜夢見其牛有)
(兩尾以問占者李仙藥曰牛字有兩尾失字也經數日果失之)注太元經常取以卜(李肇)
(國史補王相丨丨丨丨丨丨丨丨自言所中多於易筮)取鷄卵以驂其黃(叚公路北戶錄)
(邕州之南有善行術者丨丨丨墨畫祝而煮之剖為二片丨丨丨丨然後決嫌疑定禍福言如響答據此乃古)
(法也)兩頭點土中心虛懸人足踏跋不肯下錢(叚成式酉陽雜俎天)
(寳末術士錢知微嘗至洛遂榜天津橋表柱賣卜一卦帛十疋歴旬人皆不詣之一日有貴公子意其必異命)
(取帛如數卜焉錢命蓍布卦成曰予筮可期一生君何戲焉其人曰卜事甚切先生豈悞乎錢曰請為韻語丨)
(丨丨丨丨丨丨丨丨丨丨丨丨丨丨丨其人本意賣天津橋紿之其精如此)君除拾遺可發
此緘(鍾輅前定錄李相國揆以進士調集在京師聞宣平坊王生善易筮往問之王生每以五百文決一)
(局而来者雲集自辰至酉不得次而有空反者揆時持一縑晨往生為之開卦曰君非文字之選乎當得河南)
(道一尉揆負才華不宜為此色悒忿而去王生曰君無怏怏自此數月當為左拾遺前事固不可涯也揆怒未)
(解生曰若果然幸一枉駕揆㠯書判不中第補汴州陳留尉始㠯王生之言有徵後詣之生于几下取一緘書)
(可十數紙㠯授之曰丨丨丨丨丨丨丨丨不爾當大咎揆藏之既至陳留時採訪使倪若水㠯揆才華族望留)
(假府職會郡有事湏上請擇與中朝通者無如揆乃請行開元中郡府上書姓李者皆先謁宗正時李璆為宗)
(長適遇上尊號揆既謁璆璆素聞其才請為表三通以次上之上召璆曰百官上表無如卿者朕甚佳之璆頓)
(首謝曰此非臣所為是臣從子陳留尉揆所為乃下詔召揆時揆寓宿於懷遠坊盧氏姑之舍子弟聞召且未)
(敢出及知上意欲以推擇遂出既見乃宣命宰臣試文詞時陳黃門為題目三篇其一曰紫絲盛露囊賦二曰)
(答吐蕃書三曰代南越獻白孔雀表揆自午及酉而成既封請曰前二首無所遺恨後一首或有所疑願得詳)
(之乃許拆其緘塗八字旁注兩句既進翼日授左拾遺旬餘乃發王生之緘視之三篇皆在其中而塗注者亦)
(如之遽命駕往宣平坊訪王生則不復見矣)死跋焦生跋焦(沈括夢溪筆談西戎用羊卜謂)
(之跋焦卜師謂之厮乩以艾灼羊髀骨視其兆謂之丨丨丨其法兆之上為神明近脊處為坐位坐位者主位)
(也近傍處為客位盖西戎之俗所居正寢常留中一間以奉鬼神不敢居之謂之神明主人乃坐其傍以此占)
(主客勝負又有先呪粟㠯食羊羊食其粟則自搖其首乃殺羊視其五臟謂之丨丨丨其言極有驗委細之事)
(皆能言之生跋焦土人尤神之)不必專用龜策(吳處厚青箱雜記又有鳥卜東女國以十一月)
(為正至十月令巫者齎酒肴詣山中散糟麥于空大呪呼鳥俄頃有鳥如雉飛入巫者懷中即剖其腹示之有)
(一榖米歲必登若有霜雪則多異災又或擊一丸或打楊枝或杓聽旁人之語亦可以卜吉凶盖誠之所感觸)
(物皆通丨丨丨丨丨丨也)庚午春秋(邵博聞見後錄予見王慶曾言蚤日羇窮嘗從一頭陀占卦象)
(其詞云湏逢庚午方亨快半是春来半是秋頭陀曰豈君運行丨丨丨丨之間少快邪久之無驗晚用秦相君)
(薦至參知政事相君庚午生半春半秋秦字也其異如此)豐字紀年(邵博聞見後錄殿中丞&KR0960;濬頗)
(知數熙寕十年秋翰林學士楊元素貶官荆州過池陽見之濬曰明年當改元以易步之豐卦用事必以丨丨)
(丨丨如期改元豐云)卦影(魏泰東軒筆錄唐坰知諫院成都人費孝先為作丨丨畫一人衣金紫持弓箭)
(射落一鷄坰語人曰持弓者我也王丞相生於辛酉即鷄也必因我射而去位則我亦從而貴矣翼日抗疏㠯)
(彈荆公又乞留班頗喧於殿陛上怒降坰為太常寺太祝監廣州軍資庫以是年八月被責坰笑曰射落之鷄)
(乃我也)推園中牡丹(張邦基墨莊漫錄康節邵先生堯夫在洛中嘗與司馬温公論易數丨丨)
(丨丨丨云某日某時當毁是日温公命數客以觀日向午花方穠盛客頗疑之斯湏兩馬踶絶銜斷轡自外突)
(入馳驟欄上花果毁焉嘗言天下不可傳此者司馬君實章子厚爾而君實不肯學子厚不可學也臨終焚其)
(書不傳祗以皇極經世行於世)蠡卜(王宏卜記丨丨者春秋後語曰蘇秦事鬼谷子學終辭歸道乏困行)
(以筮人丨丨傳說自給)摴蒲卜(王宏卜記丨丨丨者博物志曰老子入西戎造摴蒲摴蒲者五木也)
(或云胡人亦為摴蒲卜)折足之象(陸游老學庵筆記晁以道為明州船場日日平旦具衣冠焚香)
(占一卦一日有士人訪之坐間小雨以道語之曰某今日占卦有丨丨丨丨然非某也客至者當之必驗無疑)
(君宜戒之士人辭去至港口踐滑而仆脛幾折療治累月乃愈)巡官(陸游老學庵筆記今北人謂卜相之)
(士為丨丨巡官唐五代郡僚之名或謂以其巡游賣術故有此稱)帝堯之兆(史繩祖學齋呫嗶今)
(之瓦卜盖有取於周太卜之瓦兆注云瓦兆丨丨丨丨其象似瓦原之璺鏬是用名之)賣卜臨安
三橋(周密齊東野語紹興末有韓慥者丨丨於丨丨之丨丨多奇中庚辰春曾侍郎仲躬呂太史伯恭至)
(其肆則先一人在焉問其姓宗子也次第諸命首言趙可至郡守却多貴子不達者亦卿郎次及曾則曰命甚)
(佳有家世有文學有政事亦有官職只欠一事終身無科第次至呂問何幹至此呂曰赴試曰去年不合發解)
(今安得省試曰赴詞科曰却是詞科人但不在今年詞科别有人矣後三年兩試皆得之且不失甲科復扣其)
(所至沉吟久之曰名滿天下可惜無福已而其言皆驗)兆龜數蓍破瓦文石(張仲才文)
(始真經丨丨丨丨丨丨丨丨皆能告吉凶)黃龍儻仙(陶宗儀輟耕錄吳楚之地村巫野叟及婦人女)
(子輩多能卜九姑課其法屈草九莖屈之為十八握作一束祝而呵之兩兩相結止留兩端已而抖開以占休)
(咎若續成一條者名曰丨丨丨丨又穿一圈者名曰仙人上馬圈不穿者名曰蟢窠落地皆吉兆也或紛錯無)
(緒不可分理則凶矣)仙人上馬(見上)蟢窠落地(見上)金井闌(陶宗儀輟耕錄今人)
(卜卦以銅錢代蓍便于用也又有以錢八文周圍鋪轉而取六爻名曰丨丨丨但乹卦初爻及復之泰不可變)
(盖只有六十二卦耳此法不可用)
占候
圍心虛天下(墨子子墨子北之齊遇日者日者曰帝以今日殺黑龍於北方而先生之色黑不可)
(以北子墨子不聽遂北而反焉日者曰我謂先生不可㠯北子墨子曰南之人不得北北之人不得南其色有)
(墨者有白者何故皆不遂也且帝㠯甲乙殺青龍於東方㠯丙丁殺赤龍於南方㠯庚辛殺白龍於西方以壬)
(癸殺黑龍於北方若用子之言則是禁下行者也是丨丨而丨丨丨也子之言不可用也)兵忌(荀子武王)
(之誅紂也行之日以丨丨東面而迎太歲)熒惑徙舍(呂氏春秋宋景公之時熒惑在心公懼召子韋)
(而問焉曰熒惑在心何也子韋曰熒惑者天罰也心者宋之分野也禍當於君雖然可移於宰相公曰宰相所)
(與治國家也而移死焉不祥子韋曰可移於民公曰民死寡人將誰為君乎寧獨死子韋曰可移於歲公曰歲)
(害則民饑民饑必死為人君而殺其民㠯自活也其誰以我為君乎是寡人之命固盡矣子無復言矣子韋還)
(走北面再拜曰臣敢賀君天之處高而聽卑君有至德之言三天必三賞君今夕丨丨其丨三丨君延年二十)
(一歲公曰子何以知之對曰有三善言必有三賞熒惑有三徙舍舍行七星星一徙當一年三七二十一臣故)
(曰君延年二十一歲矣臣請伏於陛下以伺候之熒惑不徙臣請死公曰可是夕熒惑果徙三舍)天衡
(呂氏春秋至亂之化其雲狀有若犬若馬若白鵠若衆車有其狀若人蒼衣赤首不動其名曰丨丨有其狀若)
(懸釡而赤其名曰雲旍有其狀若衆馬以鬭其名曰滑馬有其狀若衆植華以長黃上白下其名蚩尤之旍)
雲旍(見上)滑馬(見上)蚩尤旍(見上)五勝生一壯(淮南子凡日甲剛乙柔丙剛丁)
(柔㠯至於癸木生於亥壯於夘死於未三辰皆木也火生於寅壯於午死於戌三辰皆火也土生於午壯於戌)
(死於寅三辰皆土也金生於己壯於酉死於丑三辰皆金也水生於申壯於子死於辰三辰皆水也故丨丨丨)
(丨丨)擊鉤陳之衝辰(淮南子凡用太隂左前刑右背德丨丨丨丨丨丨以戰必勝以攻必克)
北斗之神有雌雄(淮南子丨丨丨丨丨丨丨十一月始建於子月從一辰雄左行雌右行五)
(月合午謀刑十一月合子謀德太隂所居辰為厭日厭日不可㠯舉百事堪輿徐行雄以音知雌故為奇辰數)
(從甲子始子母相求所合之處為合十月十二辰周六十日凡八合合於歲前則死亡合於歲後則無殃甲戌)
(燕也乙酉齊也丙午越也丁巳楚也庚申秦也辛夘戎也壬子趙也癸亥胡也戊戌己亥韓也己酉己夘魏也)
(戊午戊子八合天下也太隂小歲星日辰五神皆合其日有雲氣風雨國君當之天神之貴者莫貴於青龍或)
(曰天一或曰太隂太隂所居不可背而可鄉北斗所擊不可與敵)北斗所擊不可與敵
(見上)龍忌(淮南子操舍開塞各有丨丨注中國㠯鬼神之日忌北胡南越皆謂之請龍)以天占
人(揚子史丨丨丨丨聖人㠯人占天注考察象數知人事之吉凶)德隆晷星(揚子或問星有甘石)
(何如曰在德不在星丨丨則丨丨星隆則晷德也注司馬光曰晷影也影從形者也德崇則星從而祥星崇則)
(德從而壞)辰出參入皆晉祥(國語董因迎公於河公問焉曰吾其濟乎對曰歲在大梁將集)
(天行元年始受實沈之星也實沈之虛晉人是居所以興也今君當之無不濟矣君之行也歲在大火大火閼)
(伯之星也是謂大辰辰㠯成善后稷是相唐叔㠯封瞽史記曰嗣續其祖如榖之滋必有晉國臣筮之得泰之)
(八曰是謂天地配亨小往大来今及之矣何不濟之有且㠯丨丨而㠯丨丨丨丨丨也而天之大紀也濟且秉)
(成必覇諸侯子孫賴之君無懼矣)氣為龍虎成五采(史記項羽紀范增說項羽曰沛公居)
(山東時貪於財貨好美姬今入關財物無所取婦女無所幸此其志不在小吾令人望其丨皆丨丨丨丨丨丨)
(此天子氣也急擊勿失)當有玉英見(史記漢文帝紀趙人新垣平㠯望氣見因說上設立渭陽)
(五廟欲出周鼎丨丨丨丨丨)望氣(見上)望敵知吉凶聞聲效勝負(史記律書)
(丨丨丨丨丨丨丨丨丨丨百王不易之道也)五星聚(史記天官書歲星所在丨丨皆從而丨於一舍)
(其下之國可㠯義致天下)監德失次應見柳(史記天官書以攝提格歲歲隂左行在寅歲星)
(右轉居丑正月與斗牽牛晨出東方名曰丨丨色蒼蒼有光其丨丨有丨丨丨歲早水晚旱)降入失
次應見張(史記天官書單閼歲歲隂在卯星居子㠯二月與婺女虛危晨出曰丨丨大有光其丨丨)
(有丨丨丨名曰降入其歲大水)青章失次應見軫(史記天官書執徐歲歲隂在辰星居亥㠯)
(三月居於營室東壁晨出曰丨丨青青甚章其丨丨有丨丨丨曰青章歲早旱晚水)跰踵失次應
見亢(史記天官書大荒駱歲歲隂在已星居戌㠯四月與奎婁胃昴晨出曰丨丨熊熊赤色有光其丨丨)
(有丨丨丨)開明失次應見房(史記天官書敦牂歲歲隂在午星居酉㠯五月與胃昴畢晨出)
(曰丨丨炎炎有光偃兵唯利公王不利治兵其丨丨有丨丨丨歲早旱晚水)長列失次應見
箕(史記天官書叶洽歲歲隂在未星居申㠯六月與觜觹参晨出曰丨丨昭昭有光利行兵其丨丨有丨丨)
(丨)大音失次應見牽牛(史記天官書涒灘歲歲隂在申星居未㠯七月與東井輿鬼晨)
(出曰丨丨昭昭白其丨丨有丨丨丨丨)長王國昌熟榖(史記天官書作鄂歲歲隂在酉星居)
(午㠯八月與柳七星張晨出曰為丨丨作作有芒丨其丨丨丨其失次有應見危曰大章有旱而昌有女喪民)
(疾)長王失次應見危(見上)天睢失次應見東壁(史記天官書閹茂歲)
(歲隂在戌星居已㠯九月與翼軫晨出曰丨丨白色大明其丨丨有丨丨丨丨歲水女喪)大章失次
應見婁(史記天官書大淵獻歲歲隂在亥星居辰㠯十月與角亢晨出曰丨丨蒼蒼然星若躍而隂出)
(旦是謂正平起師旅其率必武其國有德將有四海其丨丨有丨丨丨)天泉失次應見昴
(史記天官書困敦歲歲隂在子星居夘㠯十一月與氐房心晨出曰丨丨元色甚明江池其昌不利起兵其丨)
(丨有丨丨丨)天皓失次應見參(史記天官書赤奮若歲歲隂在丑星居寅㠯十二月與尾)
(箕晨出曰丨丨黫然黑色甚明其丨丨有丨丨丨)歲星赤黃而沈大穰(史記天官書丨)
(丨色丨丨丨丨所居野丨丨)得土得女(史記天官書歷斗之會以定填星之位曰中央土主季夏)
(日戊巳黃帝主德女主象也歲填一宿其所居國吉未當居而居若已去而復還還居之其國丨丨不乃丨丨)
易行(史記天官書五星合是謂丨丨有德受慶改立大人奄有四方子孫蕃昌無德受殃若亡)五星
同色(史記天官書丨丨丨丨天下偃兵百姓寧昌春風秋雨冬寒夏暑)大圜黃&KR1485;(史記天官)
(書其色丨丨丨丨可為好事其圜大赤兵盛不戰太白白比狼赤比心黃比參左肩蒼比參右肩黑比奎大星)
(注&KR1485;音澤)免過太白間可㨔劍(史記天官書辰星繞環太白若與鬭大戰客勝丨丨丨丨)
(丨丨丨丨小戰客勝免居太白前軍罷出太白左小戰摩太白有數萬人戰主人吏死出太白右去三尺軍急)
(約戰注辰星謂之免星㨔音函函容也)日暈制勝(史記天官書兩軍相當日暈暈等力鈞厚長大)
(有勝薄短小無勝重抱大破無抱為和背不和為分離相去直為自立立侯王指暈若曰殺將負且戴有喜圜)
(在中中勝在外外勝青外赤中以和相去赤外青中以惡相去氣暈先至而後去居軍勝先至先去前利後病)
(後至後去前病後利後至先去前後皆病居軍不勝見而去其發疾雖勝無功見半日㠯上功太白虹屈短上)
(下兑有者下太流血丨丨丨丨近期三十日遠期六十日其食食所不利復生生所利而食益盡為主位㠯其)
(直及日所宿加㠯日時用命其國也)食所不利生所利(見上)仰望平望登高
望(史記天官書凡望雲氣丨而丨之三四百里丨丨在桑榆上餘二千里丨丨而丨之下屬地者三千里雲)
(氣有獸居上者勝注正義兵書云雲雄或如雄鷄臨城有城必降)雲雄(見上)稍雲精白(史記)
(天官書丨丨丨丨者其將悍其士怯)雲氣各象其山川人民所聚積(史記天官)
(書故北夷之氣如羣畜穹閭南夷之氣類舟船幡旗大水處敗軍場破國之虛下有積錢金寳之上皆有氣不)
(可不察海旁蜄氣象樓臺廣野氣成宮闕然丨丨丨丨丨丨丨丨丨丨丨丨)若煙非煙若雲
非雲(史記天官書丨丨丨丨丨丨丨丨郁郁紛紛蕭索綸囷是謂卿雲卿雲見喜氣也)若霧非
霧(史記天官書丨丨丨丨衣冠而不濡見則其域被甲而趨)臘明正月旦決八風(史記)
(天官書漢魏鮮集丨丨丨丨丨丨丨丨風從南方来大旱西南小旱西方有兵西北戎菽為小雨趣兵北方為)
(中歲東北為上歲東方大水東南民有疾疫歲惡故八風各與其衝對課多者為勝多勝少久勝亟疾勝徐旦)
(至食為麥食至日昳為稷昳至餔為黍餔至下餔為菽下餔至日入為麻欲終日有雨有雲有風有日日當其)
(時者深而多實無雲有風日當其時淺而多實有雲風無日當其時深而少實有日無雲不風當其時者稼有)
(敗如食頃小敗熟五斗米頃大敗則風復起有雲其稼復起各㠯其時用雲色占種其所宜其雨雪若寒歲惡)
八風各與其衝對課多者為勝(見上)各以其時用雲色占
(見上)正月旦比數雨(史記天官書或從丨丨丨丨丨丨率日食一升至七升而極注月一日雨)
(民有一升之食二日雨民有二升之食如此至七日)金穰水毁木饑火旱(史記天官書月)
(所離列宿曰風雲占其國然必察太歲所在在丨丨丨丨丨丨丨丨此其大經也)五榖逢昌(史記)
(天官書冬至短極縣土炭炭動鹿解角蘭根出泉水躍略以知日至決要晷景歲星所在丨丨丨丨其對為衝)
(歲乃有殃)國殊窟穴家占物怪(史記天官書所見天變皆丨丨丨丨丨丨丨丨以合時應)
(其文圖籍禨祥不法是以孔子論六經紀異而說不書至天道命不傳傳其人不待告告非其人雖言不著)
傳天數者(史記天官書昔之丨丨丨丨高辛之前重黎於唐虞羲和有夏昆吾殷商巫咸周室史佚)
(萇弘於宋子韋鄭則禆竈在齊甘公楚唐昧趙尹臯魏石申)星氣占歲(史記天官書自漢之為天)
(數者丨則唐都丨則王朔丨丨則魏鮮)三光之占亟用(史記天官書夫常星之變希見而丨)
(丨丨丨丨丨日月暈適雲風此天之客氣其發見亦有大運然其與政事俯仰最近大人之符)客氣發
見(見上)必通三五(史記天官書為天數者丨丨丨丨終始古今深觀時變察其精粗則天官備矣)
日再中(史記封禪書平又言臣候丨丨丨居頃之日郤復中按平新垣平也)視日(史記陳涉世家)
(周文陳之賢人也嘗為項燕軍丨丨事春申君注如淳曰視日時吉凶舉動之占)東井秦分先
至必覇(史記張耳陳餘列傳甘公曰漢王之入關五星聚東井丨丨者丨丨也丨丨丨丨楚雖彊後必)
(屬漢)風師(漢書天文志有雲如衆風是謂丨丨法有大兵)斗擊(漢書蓺文志隂陽者順時而發推刑)
(德隨丨丨因五勝假鬼神而為助者也)聖人知命之術(漢書蓺文志又㠯探知五星日月之)
(會凶阨之患吉隆之喜其術皆出焉此丨丨丨丨丨丨)分六十四卦更直日用事
(漢書京房傳治易事梁人焦延夀其說長於災變丨丨丨丨丨丨丨丨丨丨㠯風雨寒溫為候各有占騐)六
情十二律(漢書翼奉傳知下之術在於丨丨丨丨丨而已北方之情好也好行貪狼申子主之東方)
(之情怒也怒行隂賊亥夘主之貪狼必待隂賊而後動隂賊必待貪狼而後用二隂並行是㠯王者忌子卯也)
(禮經避之春秋諱焉南方之情惡也惡行廉貞寅午主之西方之情喜也喜行寬大巳酉主之二陽並行是㠯)
(王者吉午酉也詩曰吉日庚午上方之情樂也樂行姦邪辰未主之下方之情哀也哀行公正戌丑主之辰未)
(屬隂戌丑屬陽萬物各㠯其類應)王者忌子卯吉午酉(見上)辰為客時為
主人(漢書翼奉傳上㠯奉為中郎召奉問来者以善日邪時孰與邪日善時奉對曰師法用辰不用日丨)
(丨丨丨丨丨丨見於明主侍者為主人辰正時邪見者正侍者邪辰邪時正見者邪侍者正忠正之見侍者雖)
(邪辰時俱正大邪之見侍者雖正辰時俱邪即以自知侍者之邪而時邪辰正見者反邪即㠯自知侍者之正)
(而時正辰邪見者反正辰為常事時為一行辰疏而時精其效同功必參伍觀之然後可知)辰疏時
精必參伍觀之(見上)鐵炭低卭(漢書李尋傳政治感隂陽猶丨丨之丨丨見效可信)
(者也注孟康曰天文志云縣土炭也以鐵易土耳先冬夏至縣鐵炭于衡各一端令適停冬陽氣至炭仰而鐵)
(低夏隂氣至炭低而鐵仰以此候二至也)辰星效於四仲(漢書李尋傳丨丨主正四時當丨丨)
(丨丨四時失序則辰星作異)營頭星(後漢書天文志莽使司徒王尋司空王邑將諸郡兵至昆陽山)
(作營百餘圍城數重晝有雲氣如壞山墮軍上軍人皆厭所謂丨丨之丨也占曰營頭所墮其下覆軍流血三)
(千里注袁山松書曰怪星晝行名曰營頭行振大誅也)五色喜怒(後漢書天文志中平二年十月)
(癸亥客星出南門中大如半筵丨丨丨丨稍小至後年六月消)繞帶天街(後漢書蘇竟傳諸儒或曰)
(今五星失晷天時謬錯辰星久而不效太白出入過度熒惑進退見態鎮星丨丨丨丨歲星不舍氐房以為諸)
(如此占歸之國家盖災不徒設皆應之分野各有所主夫房心即宋之分東海是也尾為燕分漁陽是也東海)
(董憲迷惑未降漁陽彭寵逆亂擁兵王赫斯怒命將並征故熒惑應此憲寵受殃太白辰星自亡新之末失行)
(算度㠯至於今或守東井或沒羽林或裴回藩屏或躑躅帝宮或經天反明或潛藏久沈或衰微闇昧或煌煌)
(北南或盈縮成鈎或偃蹇不禁皆大運蕩除之祥聖帝應符之兆也)裴回藩屏躑躅帝宮
(見上)聖帝應符之兆(見上)八魁(後漢書蘇竟傳夫仲夏甲申為丨丨八魁上帝開塞之將)
(也)木勝土刑制德(後漢書蘇竟傳今年比卦部歲坤主立冬坎主冬至水性滅火南方之兵)
(受歲禍也德在中宮刑在木丨丨丨丨丨丨今年兵事畢已中國安寧之效也)風角星算六日
七分(後漢書郎顗傳父宗字仲綏學京氏易善丨丨丨丨丨丨丨丨能望氣占候吉凶常賣卜自奉)丑
寅申皆徵(後漢書郎顗傳今月十七日戊午徵日也日加申風從寅来丑時而止丨丨丨丨丨也不)
(有火災必當為旱)寒温為實清濁為貎(後漢書郎顗傳易傳曰有貌無實佞人也有實)
(無貌道人也丨丨丨丨丨丨丨丨)金氣為變發在秋節(後漢書郎顗傳罰者白虎其宿)
(主兵其國趙魏變見西方亦應三輔凡丨丨丨丨丨丨丨丨)重華(後漢書郎顗傳尚書洪範記曰月行)
(中道移節應期德厚受福丨丨留之重華者謂歲星在心也)風者號令天之威怒(後漢)
(書郎顗傳丁丑大風掩蔽天地丨丨丨丨丨丨丨丨皆所㠯感悟人君忠厚之戒)歸忌(後漢書郭鎮傳)
(桓帝時汝南有陳伯敬者行必矩步坐必端膝呵叱狗馬終不言死目有所見不食其肉行路聞凶便解駕留)
(止還觸丨丨則寄宿鄉亭注隂陽書歷法曰歸忌日四孟在丑四仲在寅四季在子其日不可遠行歸家及徙)
(也)五將三門(後漢書高彪傳天有太一丨丨丨丨注太一式凡舉事皆欲發三門順五將發三門)
(者開門休門生門五將者天目文昌等)武擔石折(後漢書任文公傳公孫述時丨丨丨丨文公曰)
(噫西州智士死我乃當之自是常聚會子孫設酒食後三月果卒故益部為之語曰任文公智無雙)五官
獻橘(後漢書楊由傳有風吹削哺太守以問由由對曰方當有薦木實者其色黃赤頃之丨丨掾丨丨數)
(包)二使星(後漢書李郃傳和帝即位分遣使者皆微服單行各至州縣觀採風謠使者二人當到益)
(部投郃候舍時夏夕露坐郃因仰觀問曰二君發京師時寧知朝廷遣二使耶二人默然驚相視曰不聞也問)
(何以知之郃指星示云有丨丨丨向益州分野故知之耳)荆州占(晉書天文志劉表為荆州牧命武陵)
(太守劉叡集天文衆占名丨丨丨其雜星之體有瑞星有妖星有客星有流星有瑞氣有妖氣有日月傍氣皆)
(略其名狀舉其占騐)集星章(晉書天文志漢京房著風角書有丨丨丨所載妖星皆見於月旁互有五)
(色方雲以五寅日見各有五星所生云)如城門如華蓋如龍馬(晉書天文志天子氣)
(内赤外黃四方所發之處當有王者若天子欲有遊往處其地亦先發此氣或丨丨丨隠隠在氣霧中恒帶殺)
(氣森森然或丨丨丨在氣霧中或氣象青衣人無手在日西或丨丨丨或雜色鬱鬱衝天者此皆帝王氣)火
烟粉沸如旌如弩(晉書天文志猛將之氣如龍如猛獸或如丨丨之狀或白如丨丨或如火)
(光之狀夜照人或白而赤氣繞之或如山林竹木或紫黑如門上樓或上黑下赤狀丨黑丨或丨張丨或如埃)
(塵頭銳而卑本大而高此皆猛將之氣也氣發漸漸如雲變作山形將有深謀)變山形(見上)如持
斧覆舟如牽牛鬭鷄(晉書天文志凡軍勝之氣如堤如坂前後磨地或如火光將軍勇士)
(卒猛或如山堤山上若林木將士驍勇或如埃塵粉沸其色黃白或丨人丨丨向敵或如蛇舉首向敵或氣如)
(丨丨雲丨丨丨或有雲如丨丨赤白相隨在氣中或發黃氣皆將士精勇)如轉蓬揚灰如卷
席匹布(晉書天文志凡負氣如馬肝色或如死灰色或類偃蓋或類偃魚或黑氣如壞山墜軍上者名)
(曰營頭之氣或如羣羊羣猪在氣中此衰氣也或如懸衣如人相隨或紛紛丨丨丨或如丨丨或雲丨丨丨如)
(丨丨亂穰者皆為敗徵氣如繫牛如人臥如雙蛇如飛鳥如決隄垣如壞屋如驚鹿相逐如兩鷄相向此皆為)
(敗軍之氣)繫牛飛鳥(見上)驚鹿相逐兩鷄相向(見上)瓜蔓連結(晉書)
(天文志凡暴兵氣白如丨丨丨丨部隊相逐湏臾罷而復出或白氣如仙人如仙人衣千萬連結部隊相逐罷)
(而復興當有千里兵來)斗牛間紫氣(晉書張華傳初吳之未滅也丨丨之丨常有丨丨道術者)
(皆以吴方強盛未可圖也惟華以為不然及吳平之後紫氣愈明華聞豫章人雷煥妙達緯象乃邀煥宿屏人)
(曰可共尋天文知將来吉凶因登樓仰觀煥曰僕察之久矣惟斗牛之間頗有異氣華曰是何祥也煥曰寳劍)
(之精上徹於天耳)禨祥協德(晉書陸機傳術數則吳範趙達以丨丨丨丨)隠士當之
(晉書謝敷傳月犯少微少微一名處士星占者㠯丨丨丨丨)青蓋入洛(晉書陳訓傳少好秘學天)
(文算歷隂陽占候無不畢綜尤善風角孫皓以為奉禁都尉使其占候皓政嚴酷訓知其必敗而不敢言時錢)
(塘湖開或言天下當太平丨丨丨丨陽皓㠯問訓訓曰臣止能望氣不能達湖之開塞退而告其友曰青蓋入)
(洛將有輿櫬銜璧之事非吉祥也)夾河西流(晉書苻健載記衆星丨丨丨丨占者㠯為百姓還西)
(之象)大鳥望旗顛仆(魏書彭城王勰傳從征沔北賜帛三千匹除使持節都督南征諸軍事中)
(軍大將軍開府又詔曰明便交敵可勅將士肅爾軍儀勰於是親勒大衆湏臾有二丨丨從南而来一向行宮)
(一向府幕各為人所獲勰言於高祖曰始有一鳥丨丨丨丨臣謂大吉高祖戲之曰鳥之畏威豈獨中軍之略)
(也吾亦分其一爾此乃大善兵法咸說至明便大破崔慧景蕭衍)鄰國貢嬪嬙(魏書崔浩傳有)
(兔在後宫騐問門官無從得入太宗怪之命浩推其咎徵浩以為當有丨丨丨丨丨者善應也明年姚興果獻)
(女)熒惑入秦(魏書崔浩傳初姚興死之前歲也太史奏熒惑在匏瓜星中一夜忽然亡失不知所)
(在或謂下入危亡之國將為童謠妖言而後行其災禍太宗聞之大驚乃召諸碩儒士數人令與史官求其所)
(詣浩對曰案春秋左氏傳說神降于莘其至之日各以其物祭也請㠯日辰推之庚午之夕辛未之朝天有隂)
(雲熒惑之亡當在此二日之内庚之與未皆主於秦辛為西夷今姚興據咸陽是丨丨丨丨矣諸人皆作色曰)
(天上失星人安能知其所詣而妄說無徵之言浩笑而不應後八十餘日熒惑果出於東井留守盤旋秦中大)
(旱赤地昆明池水竭童謠訛言國内諠擾明年姚興死二子交兵三年國滅於是諸人皆服曰非所及也)三
隂用兵蓋得其類(魏書崔浩傳浩難淵曰陽者德也隂者刑也故日蝕修德月蝕修刑夫王)
(者之用刑大則陳諸原野小則肆之市朝戰伐者用刑之大者也㠯此言之丨丨丨丨丨丨丨丨修刑之義也)
(歲星襲月年饑民流應在他國遠期十二年太白行蒼龍宿於天文為東不妨北伐淵等俗生志意淺近牽於)
(小數不達大體難與遠圖臣觀天文比年以來月行掩昴至今猶然其占三年天子大破旄頭之國蠕蠕高車)
(旄頭之衆也夫聖明御時能行非常之事古人語曰非常之原黎民懼焉及其成功天下晏然願陛下勿疑也)
(按淵張淵)驛馬星流(魏書張淵傳又有容成令徐路善占候世宗時坐事繫冀州獄别駕崔隆宗就)
(禁尉問路曰昨夜丨丨丨丨計赦即時應至隆宗先信之遂遣人試出城候焉俄而赦至時人重之)兩馬
從西南來(魏書王早傳早與客清晨立於門内遇有卒風振樹早語客曰依法當有千里外急使日)
(中將有丨匹丨一白一赤丨丨丨丨至即取我逼我不聽與妻子别語訖便入召家人鄰里辭别語訖浴帶書)
(囊日中出門候使如期果有二馬一白一赤從凉州而至即促早上馬遂詣行宫時世祖圍凉州未拔故許彦)
(薦之早彦師也及至詔問何時當得此城早對曰陛下但移據西北角三日内必尅世祖從之如期而尅輿駕)
(還都時久不雨世祖問早曰何時當雨早曰今日申時必大雨比至未時猶無片雲世祖召早詰之早曰願更)
(少時至申時雲氣四合遂大雨滂沱)移據西北角三日内必尅(見上)申時大
雨(見上)為客不利(北齊書神武帝紀武定四年八月癸巳神武將西伐自鄴會兵於晉陽殿中將)
(軍曹魏祖曰不可今八月西方王以死氣逆生氣丨丨丨丨主人則可兵果行傷大將軍神武不從自東西魏)
(搆兵鄴下每先有黃黑螘陣鬭占者㠯為黃者東魏戎衣色黑者西魏戎衣色人間㠯此候勝負是時黃螘盡)
(死九月神武圍玉璧㠯挑西師不敢應西魏晉州刺史韋孝寬守玉璧城中出鐵面神武使元盗射之每中其)
(目用李鄴興孤虛術萃其北北天險也乃起土山鑿十道又於東面鑿二十一道以攻之城中無水汲於汾神)
(武使移汾一夜而畢李寬奪據土山頓軍五旬城不拔死者七萬人聚為一塜有星墜於神武營衆驢並鳴士)
(皆讋懼神武有疾十一月庚子輿疾班師)黃黑螘陣鬭(見上)望塵識馬步多少
嗅地知軍度遠近(北齊書斛律金傳金性敦直善騎射行兵用匈奴法丨丨丨丨丨丨丨丨)
(丨丨丨丨丨丨)喜氣下臨必有大慶(周書蔣昇傳大統三年東魏將竇泰入宼濟自風陵)
(頓軍潼關太祖出師馬牧澤時西南有黃紫氣抱日從未至酉太祖謂昇曰此何祥也昇曰西南未地主土土)
(王四季秦之分也今大軍既出丨丨丨丨丨丨丨丨於是進軍與竇泰戰擒之自後遂降河東尅弘農破沙苑)
度星法(隋書騰穆王瓚嗣王綸傳有沙門惠恩崛多等頗解占候綸每與交通常令此三人為丨丨丨)
青氣如樓闕(隋書庾季才傳大定元年正月季才言曰今月戊戌平旦丨丨丨丨丨見於國城之)
(上俄而變紫逆風西行氣經云天不能無雲而雨皇王不能無氣而立今王氣已見湏即應之二月日出卯入)
(酉居天之正位謂之二八之門日者人君之象人君正位宜用二月其月十三日甲子甲為六甲之始子為十)
(二辰之初甲數九子數又九九為天數其日即是驚蟄陽氣壯發之時昔周武王㠯二月甲子定天下享年八)
(百漢高帝以二月甲午即帝位享年四百故知甲子甲午為得天數今二月甲子宜應天受命上從之)鳥
言(北史崔逞傳長謙少為著作佐郎監典校書後為青州司馬賊圍城二百日長謙讀書不廢凡手抄八千)
(餘紙天文律歷醫方卜相風角丨丨靡不開解按長謙名愍崔夤子)小人風(北史李業興傳芒山之役)
(有風從西來入營業興曰丨丨丨來當大勝神武曰若勝㠯爾為本州刺史既而㠯為太原太守)宅有
獄氣(舊唐書李義甫傳隂陽占候人杜元紀為義甫望氣云所居丨丨丨丨發積錢二十萬乃可厭勝義)
(甫信之聚斂更急切)四朔頻大(唐書歷志貞觀十八年淳風上言仁均歴有三大三小云日月之蝕)
(必在朔望十九年九月後丨丨丨丨詔集諸解歷者詳之不能定)漏母(唐書歷志以消息數春分後加)
(千七百五十二秋分後以减二千七百四十八即各其日晷為丨丨也)陽歴隂歴(唐書歷志日道)
(表曰丨丨其裏曰丨丨)郵傳過宿(唐書歷志傳仁均曰日躔宿度如丨丨之丨丨)命辰起
子半命度起虛六(唐書歷志丨丨丨丨丨丨丨丨丨丨符隂陽之始)初凖變凖
末凖刻凖時凖差凖(唐書歷志夏至初日以二百四十八為丨丨去夏至前後每一日損)
(初凖二分皆畢於四十九日為每日丨丨又以丨丨六十減初凖及變凖餘以十八約之為丨丨以並午正前)
(後七刻内數為丨丨又置末凖每一刻加十八為丨丨)黑氣狀如鬭鷄(五代史唐臣傳劉鄩)
(攻同州符存審與李嗣昭救之按軍不動居旬日望氣者言有丨丨丨丨丨丨存審曰可以一戰矣乃進軍擊)
(鄩大破之鄩閉壁不復出)赤文成紫微字(宋史王欽若傳欽若嘗言少時過圃田夜起視天中)
(丨丨丨丨丨丨)日下五色雲見(宋史韓琦傳琦風骨秀異弱冠舉進士名在第二方唱名太史)
(奏丨丨丨丨丨丨左右皆賀)昴宿有光雲從北來(宋史柳開傳真宗即位命知代州開)
(謂其從子曰吾觀丨丨丨丨丨多丨丨丨犯境上宼將至矣)德星(宋史周克明傳克明精於術數凡律)
(歷天官五行䜟緯及三式風雲龜筮之書靡不究其指要開寳中授司天六壬改臺主簿五遷春官正克明頗)
(脩詞藻喜藏書景德初常獻所著文十編召試中書賜同進士出身三年有大星出氐西衆莫能辨或言國皇)
(妖星為兵凶之兆克明時使嶺表及還亟請對言臣按天文錄荆州占其星名曰周伯其色黃其光煌煌然所)
(見之國大昌是丨丨也臣在塗聞中外之人頗惑其事願許文武稱慶以安天下心上嘉之即從其請)旦
色赤應在東暮色赤應在西(金史紇石烈良弼傳嘗問良弼每旦暮日色皆赤何)
(也良弼曰丨而丨丨丨丨丨高麗當之丨而丨丨丨丨丨夏國當之願陛下脩德以應天則災變自弭矣既而)
(夏國有任德敬之亂高麗有趙位寵之難其言皆驗云)知氣變之情以明勝負之
道(越絶書夫聖人行兵上與天合德下與地合明中與人合心義合乃動見可乃取小人則不然以彊厭弱)
(取利於危不知逆順快心於非故聖人獨丨丨丨丨丨丨丨丨丨丨丨凡氣有五色青黃赤白黑色因有五變)
(人氣變軍上有氣五色相連與天相抵此天應不可攻攻之無後其氣盛者攻之不勝軍上有赤色氣者徑抵)
(天軍有應於天攻者其誅乃身軍上有青氣盛明從□其本廣末銳而來者此逆兵氣也為未可攻衰去乃可)
(攻青氣在上其謀未定青氣在右將弱兵多青氣在後將勇榖少先大後小青氣在左將少卒多兵少軍罷青)
(氣在前將暴其軍必來赤氣在軍上將謀未定其氣本廣末銳而來者為逆兵氣衰去乃可攻赤氣在右將軍)
(勇而兵少卒彊必以殺降赤氣在後將弱卒彊敵少攻之殺將其軍可降赤氣在右將勇敵多兵卒彊赤氣在)
(前將勇兵少榖多卒少謀不來黃氣在軍上將謀未定其本廣末銳而來者為逆兵氣衰去乃可攻黃氣在右)
(將智而明兵多卒彊榖足而不可降黃氣在後將智而勇卒彊兵少榖少黃氣在左將弱卒少兵少榖亡攻之)
(必傷黃氣在前將勇智卒多彊榖足而有多為不可攻也白氣在軍上將賢智而明卒威勇而彊其氣本廣末)
(銳而來者為逆兵氣衰去乃可攻白氣在右將勇而兵彊兵多榖亡白氣在後將仁而明卒少兵多榖少軍傷)
(白氣在左將勇而彊卒多榖少可降白氣在前將弱卒亡榖少攻之可降黑氣在軍上將謀未定其氣本廣末)
(銳而來者為逆兵去乃可攻黑氣在右將弱卒少兵亡榖盡軍傷可不攻自降黑氣在後將勇卒彊兵少榖亡)
(攻之殺將軍亡黑氣在左將智而勇卒少兵少攻之殺將其軍自降黑氣在前將智而明卒少榖盡可不攻自)
(降故明將知氣變之形氣在軍上其謀未定其在右而低者欲為右伏兵之謀其氣在前而低者欲為前伏陣)
(也其氣在後而低者欲為走兵陣也其氣陽者欲為去兵其氣在左而低者欲為左陣其氣間其軍欲有入邑)
(右子胥相氣取敵大數其法如是)相氣取敵(見上)日走月步(焦氏易林丨丨丨丨趨不)
(同舍夫妻反目君主失國)支傷日下氣不相受(吳越春秋尚乃入報子胥曰父幸免死二)
(子為侯使者在門兼封印綬汝可見使子胥曰尚且安坐為兄卦之今日甲子時加於己丨丨丨丨丨丨丨丨)
(君欺其臣父欺其子今往方死何侯之有)陽將(吳越春秋句踐之出遊也休息食室於冰厨越王乃召相)
(國范蠡大夫種大夫郢問曰孤欲以今日上明堂臨國政專恩致令以撫百姓何日可矣惟三聖紀綱維持范)
(蠡曰今日丙午日也丙丨丨也是日吉矣又因良時臣愚以為可無始有終得天下之中大夫種曰前車以覆)
(後車必戒願王深察范蠡曰夫子故不一二見也吾王今以丙午復初臨政解救其本是一宜夫金制始而火)
(救其終是二宜蓄金之憂轉而及水是三宜君臣有差不失其理是四宜王相俱起天下立矣是五宜臣願急)
(升明堂臨政越王是日立政翼翼小心出不敢奢入不敢侈)金制始而火救終(見上)德
在合斗擊丑(吳越春秋吳王乃使太宰嚭為右校司馬王孫駱為左校乃從句踐之師伐齊伍子)
(胥聞之諫曰今年七月辛丑平旦大王以首事辛歲位也亥隂前之辰也合壬子歲前合也利以行武武决勝)
(矣然丨丨丨丨丨丨丑辛之本也大吉為白虎而臨辛功曹為太常所臨亥大吉得辛為九醜又與白虎幷重)
(有人若以此首事前雖小勝後必大敗)時羣忌(荀悦申鍳或問曰丨丨丨曰此天地之數也非吉凶)
(所生也東方主生死者不鮮西方主殺生者不寡南方火也居之不燋北方水也蹈之不沈)知神人
來過(葛洪神仙傳老子西出關以昇崑崙關令尹喜占風氣逆丨當有丨丨丨丨乃掃道四十里見老子)
(而知是也老子在中國都未有所授知喜命得道乃停關中)視月中異物(葛洪神仙傳尹思者)
(字小龍安定人也晉元康五年正月十五獨坐屋中遣兒丨丨丨有丨丨否兒曰今年當大水中有一人被簔)
(帶劍思目視之曰將有亂卒至兒曰何以知之曰月中人乃帶甲杖矛當大亂三十年復當小清耳後果如其)
(言)刻鳩表端(王嘉拾遺記帝子與皇蛾泛於海上以桂枝為表結薰茅為旌丨玉為丨置於丨丨)
(言鳩知四時之候故春秋傳曰司至是也今之相風此之遺象也)觀星望氣執算披圖
(王嘉拾遺記宋景公之世有野人被草負笈扣門而進曰聞國君愛隂陽之術好象緯之祕請見景公乃延之)
(崇堂語則及未来之兆而及已往之事萬不失一夜則丨丨丨丨晝則丨丨丨丨不服寳衣不甘素食)客
星伏南斗中(常璩華陽國志大同志初濬將征問靳普今行何如普對曰丨丨丨丨丨丨而太白)
(歲星在西方占曰東方之國破必如志矣按濬謂龍驤將軍王濬)賢人聚(劉敬叔異苑陳仲弓從諸)
(子姪造荀季和父子于時德星聚太史奏五百里内有丨丨丨)欲知五穀但視五木(賈思)
(勰齊民要術師曠占術曰杏多實不蟲者來年秋禾善五木者五榖之先丨丨丨丨丨丨丨丨擇其木盛者來)
(年多種之萬不失一也)雲形似樹日辰在金(劉肅大唐新語馮智戴高州首領盎之子)
(貞觀初奉盎幷入朝太宗聞其善兵法試指山際雲以問之曰其下有賊今日可擊否對曰可擊問何以知之)
(對曰丨丨丨丨丨丨丨丨金能制木擊之必勝太宗奇之授左武衛將軍)赤兵驗黃時豐(韓鄂)
(歲華紀麗油然作雲沛然下雨丨為丨丨丨乃丨丨)黑雲如皂(李石續博物志京房風雨占候曰丨)
(丨丨一匹丨二日中一日大雨二匹三日雨三匹十日雨)皆以天事名之(沈括夢溪筆談予按)
(登明者正月三陽始兆於地上見龍在田天下文明故曰登明天魁者斗魁第一星也斗魁第一星抵於戌故)
(曰天魁從魁者斗魁第二星也斗魁第二星抵於酉故曰從魁傳送者四月陽極將退一隂欲生故傳隂而送)
(陽也小吉夏至之氣大往小來小人道長小人之吉也故為婚姻酒食之事勝光者王者向明而治萬物相見)
(乎此莫勝莫先焉太一者太微垣所在太一所居也天罡者斗剛之所建也太衝者日月五星所出之門戶天)
(之衝也功曹者十月歲功成而會計也大吉者冬至之氣小往大來君子道長大人之吉也故主文武大臣之)
(事十二月子位北方之中上帝所居也神后帝君之稱也天十二辰也故丨丨丨丨丨丨)六壬止合
有十一神將(沈括夢溪筆談丨丨有十二神將以義求之丨丨丨丨丨丨丨貴人為之主其前有)
(五將謂螣蛇朱雀六合勾陳青龍也此木火之神在方左者其後有五將謂天后太隂真武太常白虎也此金)
(水之神在方右者惟貴人對相無物如日之在天月對則虧五星對則逆行避之莫敢當其對貴人亦然莫有)
(對者故謂之天空空者無所冇也非神將也猶月殺之有月空者以之占事吉凶皆空唯求對見及有所伸理)
(干君者遇之乃吉)氣順必雨(沈括夢溪筆談大凡物理有常冇變運氣所主者常也異夫所主者)
(皆變也常則如本氣變則無所不至而各有所占故其候有從逆淫鬱勝復太過不足之變其發皆不同隨其)
(所變疾厲應之皆視當時當處之候雖數里之間但氣候不同而所應全異豈可膠於一定熙寧中京師久旱)
(祈禱備至連日重隂人謂必雨一日驟晴炎日赫然予時因事入對上問雨期予對曰雨候已見期在明日衆)
(以謂頻日晦溽尚且不雨如此暘燥豈復有望次日果大雨是時濕土用事連日隂者從氣已效但為厥隂所)
(勝未能成雨後日驟晴者燥金入候厥隂當折則太隂得伸明日運丨皆丨以是知其丨丨此亦當處所占也)
(若他處候别所占亦異其造微之妙間不容髮推此而求自臻至理)重則水大輕則水小
(范致明岳陽風土記傍湘之民歲幕取江水一㪷歲旦取江水一㪷較其輕重則知其年水勢高下云丨丨丨)
(丨丨丨丨丨甚驗)鳥占(周密齊東野語寳慶間有孫氏子名守榮善風角丨丨其術多驗號富春子薄)
(遊霅上聞譙樓鼓角聲驚曰旦夕且有變而土人當有典郡者適見富公王元春因賀之曰旦夕鄉郡之除必)
(君也王以為誕越兩月而潘丙作亂王果以告變之功典郡自是人始神之後登史衛王之門頗為信用一日)
(聞鵲噪史令占之云來日晡時當有寳物至然非丞相所可用者今已抵關必有所礙而未入耳翼日果李全)
(以玉柱斧為貢為閽者遲留質之於府而後納史嘗得李全書置之袖間未啟也因扣云吾袖中書所言何事)
(對曰假破囊二十萬耳剝封果然史以此深忌之後以他故黥置遠郡死焉後未見有得其術者)五雲
八風(張仲才文始真經丨丨之變可以卜當年之豐歉丨丨之朝可以卜當時之吉凶是知休咎災祥一)
(氣之運耳)積灰懸炭(釋贊寧感應類從志丨丨知風丨丨識雨注以榆化灰聚置幽室中天若將風)
(則灰皆飛揚也秤土炭二物使輕重等懸室中天時雨則炭重天時晴則炭輕)
御定子史精華卷一百十七
