欽定四庫全書
御定子史精華卷四十八
政術部四
銓除
一樹百穫(管子一年之計莫如樹糓十年之計莫如樹木終身之計莫如樹人一樹一穫者糓也一)
(樹十穫者木也丨丨丨丨者人也我苟種之如神用之舉事如神惟王之門)寒清素白(抱朴子時)
(人語曰舉秀才不知書察孝廉父别居丨丨丨丨濁如泥高第良將怯如雞)役官(國語鄉長退而修德)
(進賢桓公親見之遂使丨丨)武功爵(史記平凖書天子曰北邊未安朕甚悼之日者大將軍攻匈奴)
(畱滯無所食議令民得買爵及贖禁固免減罪請置賞官命曰丨丨丨級十七萬凡直三十餘萬金諸買武功)
(爵官首者試補吏先除千夫如五大夫其有罪又減二等爵得至樂卿以顯軍功注瓚曰茂陵中書有武功爵)
(一級曰造士二級曰閑輿衞三級曰良士四級曰元戎士五級曰官首六級曰秉鐸七級曰千夫八級曰樂卿)
(九級曰執戎十級曰左庶長十一級曰軍衞此武帝所制以寵軍功駰案漢書音義曰十爵左庶長以上至十)
(八爵為大庶長也名樂卿樂卿者朝位從九卿加樂者别正卿又十九爵為樂公食公卿禄而無職)樂卿
樂公(見上)越等(史記平凖書軍功多用丨丨大者封侯卿大夫小者郎吏)舉牛口下(史記)
(商君傳夫五羖大夫荆之鄙人也聞秦繆公之賢而願望見行而無資自粥於秦客被褐食牛期年繆公知之)
(丨之丨丨之丨而加之百姓之上秦國莫敢望焉)算十得官(漢書景帝紀詔曰今訾丨丨以上廼)
(丨丨廉士算不必衆有市籍不得官無貲又不得官朕甚愍之訾算四得官亾令廉士久失職貪夫長利注古)
(者疾吏之貪衣食足知榮辱限訾十算乃得爲吏十算十萬也賈人有財不得為吏廉士無訾又不得官故減)
(訾四算得官矣訾與貲同)俊茂(漢書武帝紀贊孝武初立疇咨海内舉其丨丨與之立功)更事有
名之士(漢書平帝紀詔曰選舉者其歴職丨丨丨丨丨丨則以為難保廢而弗舉甚謬於赦小過舉賢)
(材之義諸有臧及内惡未發而薦舉者皆勿案驗令士厲精鄉進不以小疵妨大材注更經也難保者言已嘗)
(有罪過不可保也更音工衡反疵病也)不㠯小疵妨大材(見上)官使(漢書董仲舒𫝊)
(諸侯吏二千石皆盡心於求賢天下之士可得而丨丨也注授之以官以使其材也)功次(漢書兒寬𫝊以)
(射策為掌故丨丨補廷尉文學卒史)拔於芻牧擢於賈豎(漢書公孫弘卜式兒寬𫝊贊卜)
(式丨丨丨丨弘羊丨丨丨丨斯亦曩時版築飯牛之朋已)版築飯牛之朋(見上)隨牒(漢書)
(匡衡𫝊史高為大司馬車騎將軍領尚書事長安令楊興說高曰平原文學匡衡材智有餘經學絶倫但以無)
(階朝廷故丨丨在遠方注隨牒謂隨選補之恒牒不被超擢者)恒牒(見上)博士三科(漢書孔光)
(傳丨丨選丨丨高第為尚書次為刺史其不通政事以久次補諸侯太傅)無拘官簿(後漢書安帝紀)
(詔三公中二千石舉刺史二千石令長相視事一歲以上至十歲清白愛利能敕身率下防姦理煩有益於人)
(者丨丨丨丨注無拘官簿謂超遷之不拘常牒也)不宜專用南陽人(後漢書郭伋傳伋言)
(選補衆職當簡天下賢俊丨丨丨丨丨丨丨帝納之)知名大儒(後漢書張純傳代杜林為大司空在)
(位慕曹參之迹務于無為選辟掾史皆丨丨丨丨)畱拜(後漢書楊秉傳時郡國計吏多丨丨為郎秉上)
(言三署見郎七百餘人帑臧空虚浮食者衆而不良守相欲因國為池澆濯釁穢宜絶横拜以塞覬覦之端自)
(此終桓帝世計吏無復畱拜者)横拜(見上)詔除(後漢書楊秉傳南廵園陵特詔秉從及行至南陽左)
(右並通姦利詔書多所除拜秉復上疏諫於是丨丨乃止)高選庸能(後漢書王暢傳桓帝特詔三公)
(令丨丨丨丨注庸功也)三互法(後漢書蔡邕傳初朝議以州郡相黨人情比周乃制婚姻之家及兩)
(州人士不得對相監臨至是復有丨丨丨注三互為婚姻之家及兩州人不得交互為官也)察選清
平(後漢書左雄傳濟隂太守胡廣等十餘人皆坐謬舉免黜唯汝南陳蕃穎川李膺下邳陳球等三十餘人)
(得拜郎中自是牧守畏慄莫敢輕舉迄於永熹丨丨丨丨多得其人)從外署(後漢書陳寔傳為郡西門)
(亭長尋轉功曹時中常侍侯覽託太守高倫用吏倫教署為文學掾寔知非其人懷檄請見言曰此人不宜用)
(而侯常侍不可違寔乞丨丨丨不足以塵明德倫從之注請從外署之舉不欲䧟倫於請託也)埶家郎
譖訴(後漢書陳蕃傳自蕃為光禄勲與五官中郎將黃琬共典選舉不偏權富而為丨丨丨所丨丨坐免)
(歸頃之徵為尚書僕射)范黨(後漢書范滂傳太守宗資請署功曹委任政事滂在職嚴整疾惡外甥西)
(平李頌公族子孫而為鄉曲所棄中常侍唐衡以頌請資資用為吏滂以非其人寢而不召郡中中人以下莫)
(不歸怨乃指滂之所用以為丨丨)讓選(後漢書楊仁傳舉孝廉除郎太常上仁經中博士仁自以年未)
(五十不應舊科上府丨丨顯宗特詔補北宫衛士令注漢官儀曰博士限年五十以上)答曹人刺
(魏志文帝紀有鵜鶘鳥集靈芝池詔曰此時人所謂汚澤也曹詩刺恭公遠君子而近小人今豈有賢智之士)
(處于下位乎其博舉天下㒞德茂才獨行君子以丨丨丨之丨)總齊清議(魏志崔琰傳注琰清忠高)
(亮雅識經遠推方直道正色於朝委授銓衡丨丨丨丨十有餘年文武羣才多所明拔朝廷歸高天下稱仁)
明拔(見上)設天網頓八紘(魏志陳思王植傳注吾王於是丨丨丨以該之丨丨丨以掩之)
(今盡集兹國矣)選舉莫取有名(魏志盧毓傳時舉中書郎詔曰得其人與否在盧生耳丨丨丨)
(丨丨丨名如畫地作餅不可啖也)九品中正(魏志常林傳注國家始制丨丨各使諸郡選置丨丨)
(差叙自公卿以下至于郎吏功德材行)畱缺待(魏志鄧艾傳注初荆州刺史裴潛以周泰為從事司)
(馬宣王鎮宛潛數遣詣宣王由此為宣王所知及征孟逹泰又導軍遂辟泰泰居喪宣王丨丨丨之至三十六)
(日擢為新城太守)三署皆依四科(吳志孫權傳注詔曰郎吏者宿衛之臣古之命士也間者)
(所用頗非其人自今選丨丨丨丨丨丨不得以虚辭相飾)普篤恩(吳志張溫傳天生明德神啟聖心招)
(髦秀於四方置俊乂於宫朝多士既受丨丨之丨張溫又蒙最隆之施)料材(晉書文帝紀簡賢丨丨營)
(求俊逸爰升多士寘彼周行)六條舉淹滯(晉書武帝紀令諸郡中正以丨丨丨丨丨一曰忠恪)
(匪躬二曰孝敬盡禮三曰友於兄弟四曰絜身勞謙五曰信義可復六曰學以為已)取於農𤨏(晉書)
(懷帝紀論昔高祖宣皇帝丨鄧艾丨丨丨引周泰於行役委以文武各善其事)資重資輕(晉書職官)
(志丨丨者為領軍護軍丨丨者為中領軍中護軍)計資定品(晉書衞瓘傳魏氏立九品之制麄具)
(一時選用之本耳其始造也鄉邑清議不拘爵位褒貶所加足為勸勵猶有鄉論餘風中間漸染遂丨丨丨丨)
(使天下觀望惟以居位為貴)南郭盈朝(晉書劉寔傳齊王好聽竽聲必令三百人合吹而後聽之)
(廪以數人之俸南郭先生不知吹竽者也以三百人合吹可以容其不知因請為王吹竽虚食數人之俸嗣王)
(覺而改之乃下令曰吾之好聞竽聲有甚於先王欲一一列而聽之先生於此逃矣推賢之風不立濫舉之法)
(不改則丨丨先生之徒丨於丨矣)三公共選一公(晉書劉寔傳唐虞之時衆官初除莫不皆)
(讓也謝章之義盖取於此夫人臣初除各思推賢能而讓之矣讓之文付主者掌之三司有缺擇三司所讓最)
(多者而用之此為一公缺三公已豫選之矣且主選之吏不必任公而選三公不如令丨丨自丨丨丨丨為詳)
(也尚書缺擇尚書所讓最多者而用之此為八尚書共選一尚書詳於臨缺令主者選八尚書也)八尚
書共選一尚書(見上)惠絶臣名恩馳天口(晉書山濤傳論委以銓綜則羣)
(情自抑通乎魚水則專用生疑將矯前失歸諸後正丨丨丨丨丨丨丨丨世稱山公啟事者豈斯之謂與)山
公啟事(見上)甲午制(晉書王戎傳遷尚書左僕射領吏部始為丨丨丨凡選舉皆先治百姓然)
(後授用)戶調門選(晉書王戎傳自經典選未嘗進寒素退虚名但與時浮沉丨丨丨丨而已)山
叟知材(晉書山濤𫝊贊晉家求士乃搆仙臺陵雲切漢丨丨丨丨)銓綜廉平(晉書李胤傳遷)
(中護軍司馬吏部郎丨丨丨丨)三難(晉書劉毅傳毅以魏立九品權時之制未見得人而有八損乃上疏)
(曰臣聞立政者以官才為本官才有丨丨而興替之所由也人物難知一也愛憎難防二也情偽難明三也)
上品無寒門下品無勢族(晉書劉毅傳今之中正不精才實務依黨利不均稱尺務)
(隨愛憎所欲與者獲虚以成譽所欲下者吹毛以求疵高下逐強弱是非由愛憎隨世興衰不顧才實衰則削)
(下興則扶上一人之身句日異狀或以貨賂自通或以計恊登進附託者必達守道者困悴無報於身必見割)
(奪有私於己必得其欲是以丨丨丨丨丨丨丨丨丨丨)敦儒貴才(晉書何攀傳攀居心平允莅官)
(整肅愛樂人物丨丨丨丨為梁益二州中正引致遺滯)九班之制(晉書劉頌傳轉吏部尚書建丨)
(丨丨丨欲令居職希遷考課能否明其賞罰)簡久(晉書李重傳建樹官司功在丨丨階級少則人心定)
(久其事則政化成而能否著此三代所以直道而行也)務峻凖評以一風流(晉書李重)
(傳司徒總御人倫實掌邦教當丨丨丨丨丨丨丨丨)以時譽選(晉書𫝊休奕傳休奕少孤貧博學善)
(屬文觧鍾律州舉秀才除郎中與東海繆施俱丨丨丨丨入著作撰集魏書)錦不爲幍稻不
為虀(晉書袁甫傳詣中領軍何勖自言能為劇縣勖曰唯欲宰縣不為臺閣職何也甫曰人各有能有不)
(能譬繪中之好莫過錦丨丨可以丨丨糓中之美莫過稻丨丨可以丨丨是以黃覇馳名於州郡而息譽於京)
(邑自昔然也勖善之)抽拔(晉書苟晞傳尚書何綏中書令繆播太僕繆胤黃門侍郎應紹皆是聖詔親所)
(丨丨)敘功銓德(晉書劉弘傳時荆部守宰多闕弘請補選帝從之弘乃丨丨丨丨隨才補授甚為論)
(者所稱)清塗方選(晉書賀循傳陸機上疏薦循曰此乃衆望所積非但企及丨丨苟充丨丨也)
登叙(晉書應詹傳莅官雖美當以素論降替在職實劣直以舊望丨丨)銓召(晉書應詹傳韋泓游)
(洛陽詹薦之於元帝曰泓抱璞荆山未剖和璧若蒙丨丨付以列曹必能恊隆鼎味緝熙庶績者也)白望
(晉書熊遠傳選官用人不料實德惟在丨丨)束之高閣(晉書庾翼傳少有經綸大略京兆杜乂陳)
(郡殷浩並才名冠世而翼弗之重也每語人曰此軰宜丨丨丨丨俟天下太平然後議其任耳)飾叙(晉書)
(王嶠傳父佑以才智稱嶠少有風尚永嘉末攜其二弟渡江時元帝鎮建鄴教曰王佑三息始至名德之胄並)
(有操行宜蒙丨丨)用寒悴(晉書王彪之傳轉吏部尚書簡文有命用秣陵令曲安遠補句容令殿中)
(侍御史奚朗補湘東郡彪之曰若超丨丨丨當令人才可拔朗等凡器實未足充此選)北士南人
(晉書陸士光傳時帝以侍中皆丨丨宜兼用丨丨士光以清貞著稱遂拜侍中)遷除消息(晉書王沉)
(傳高會曲宴惟言丨丨丨丨)依方銓引(宋書文帝記詔曰舉爾所知宣尼之篤訓貢士任官先代)
(之成准便可宣勅内外各有薦舉當丨丨丨丨以觀厥用)銓貫(宋書孝武帝紀凡一介之善隨才丨丨)
銓榮酬義(宋書帝昱紀詔曰頃列爵叙勲丨丨丨丨條流積廣又各淹闕歲往事留理至逋壅在所)
(參差多違甄飭賞未均洽每疚厥心可悉依舊准並下注職)淹闕(見上)甄飭(見上)飾擢(宋書)
(王弘傳過蒙丨丨志輸短效)選體(宋書蔡興宗傳時薛安都為散騎常侍征虜將軍太子左率殷常為)
(中庶子興宗先選安都為左衞將軍常侍如故殷常為黃門領校太宰嫌安都為多欲單為左衞興宗曰率衛)
(相去唯阿之間且已失征虜非乃超越復奪常侍頓為降貶若謂安都晚達微人本宜裁抑令名器不輕宜有)
(貫序謹依丨丨非私安都義恭曰官宜加超授者殷常便應侍中那得為黃門而已興宗又曰中庶侍中相去)
(實遠且安都作率十年殷常中庶百日今又領校不為少也使選令史往復論執義恭然後署案)署案
(見上)名選(宋書蔡興宗傳孔覬南士之美所歴已多近頻授即復回改於理為屈門下無人此是丨丨)
銓裁(宋書蔡興宗傳尚書袁愍孫任居官人職掌丨丨)通塞之任(宋書蔡廓傳論蔡廓固辭)
(銓衡不欲居丨丨丨丨)才均以資資均以地(宋書王華傳宜使求賢闢其廣塗考績取)
(其少殿若才實拔羣進宜尚德治阿之宰不必計年免徒之守豈限資秩自此以還故宜丨丨丨丨丨丨丨丨)
官稱事立人稱官置(宋書周朗傳置官者將以爕天平氣贊地成功防姦御難治煩理劇)
(使丨丨丨丨丨丨丨丨無空樹散位繁進冗人)州都郡正(宋書恩倖傳序魏武始基軍中倉卒權立)
(九品盖以論人才優劣非為世族高卑因此相沿遂為成法自魏至晉莫之能改丨丨丨丨以才品人而舉世)
(人才升降盖寡徒以馮藉世資用相陵駕都正俗士斟酌時宜品目少多隨事俯仰)資勞(齊書高帝記詔)
(相國驃騎中軍三府職可依丨丨度二官若職限已盈所餘可賜滿)賜滿(見上)訪洗(齊書高帝紀詔)
(曰宋元徽二年以來諸從軍得官者未悉蒙禄可催速下訪隨正即給才堪餘任者丨丨量序若四州士庶本)
(鄉淪䧟簿籍不存尋校無所可聽州郡保押從實除奏荒遠闕中正者特許據軍簿奏除或戍扞邊役末由旋)
(反聽於同軍各立五保所隸有司時為言列)保押(見上)據軍簿(見上)五保(見上)甄才
品能(齊書鬱林王紀詔東西二省府國長老所積財單禄寡良以矜懷選部可丨丨丨丨推校年月)滿
叙(齊書海陵王紀詔曰新安國五品以上悉與丨丨自此以下皆聽觧遣其欲仕者適其所樂)官典
(齊書百官志胡廣舊儀事惟簡撮應劭丨丨殆無遺恨)階資(齊書百官志肇域官品區别丨丨)階
序(齊書禇淵傳詳校丨丨愧在未優)玉石朱素(齊書王儉傳轉左僕射領選儉表曰九流任要)
(風猷所先丨丨丨丨由斯而定臣亦不謂文案之間都無微觧至於品裁臧否特所未閑)美拜(齊書虞悰)
(傳遷散騎常侍太子右率上以悰布衣之舊從容謂曰我當令卿復祖業轉侍中朝廷咸驚其丨丨)胄籍
(梁書武帝紀前代選官皆立選簿應在貫魚自有銓次丨丨升降行能臧否或素定懷抱或得之輿論故得簡)
(通賓客無事掃門)畫刺(梁書武帝紀或有晦善藏聲自埋衡蓽又以名不素著絶其階級必須丨丨投)
(狀然後彈冠則是驅廹廉撝奬成澆競)限歲登朝增年就宦(梁書武帝紀若丨丨丨丨)
(必丨丨丨丨貎實昏童籍已踰立滓穢名教於斯為盛)牛監羊肆(梁書武帝紀詔曰其有能通一)
(經始末無倦者策實之後選可量加叙錄雖復丨丨丨丨寒品後門並隨才試吏勿有遺漏)冰鏡甄
擢(梁書劉之遴傳吏部尚書王瞻嘗候任昉值之遴在坐謂瞻曰此南陽劉之遴學優未仕丨丨所宜丨丨)
清選(梁書庾於陵傳舊事東宫官屬通為丨丨洗馬掌文翰尤其清者近世用人皆取甲族有才望時於)
(陵與周捨並擢充職高祖曰官以人而清豈限以甲族時論以為美)官以人清(見上)文武簿
(陳書武帝紀詔曰梁時舊仕多未銓序又起兵以來軍動甚衆選曹即條丨丨丨及節將應九流者量其所擬)
(於是隨材擢用者五十餘人)策序(陳書宣帝紀異等殊才並加丨丨)德舉(陳書許亨傳王僧辨)
(召為儀同從事中郎遷太尉從事中郎晉安王承制授給事黃門侍郎亨奉牋辭府僧辨答曰省告承有朝授)
(良為丨丨)九臯辭野(南史宋武帝紀官方任能網羅幽滯丨丨丨丨髦士盈朝)選簿(南史梁武)
(帝紀前代選官皆立丨丨請自今選曹精加隐括依舊立簿使冠履無爽名實不違庶人識涯涘造請自息)
弘奬風流(南史梁武帝紀甲族以二十登仕後門以過立試吏豈所以丨丨丨丨希向後進此實巨)
(蠧尤宜刊革)甘顔勿限年次(南史梁武帝紀詔自今九流常選年未三十不通一經不得觧)
(褐若有才同丨丨丨丨丨丨置五經博士各一人)十品八班(南史梁武帝紀天監七年增置鎮衛)
(將軍以下為丨丨以法日數凡二十四班以法氣序不登十品别有丨丨以象八風又置施外國將軍二十四)
(班合一百九號)單狀(南史梁敬帝紀詔諸州各置中正舊放舉選不得輙承丨丨序官皆須中正押上然)
(後量授其選中正每求耆德該悉以他官領之)於坐受署(南史劉穆之傳武帝克京城從何無忌求)
(府主簿無忌進穆之帝曰吾亦識之即馳召焉穆之往見帝帝謂曰我始舉大義須一軍吏甚急誰堪其選穆)
(之曰無見踰者帝笑曰卿能自屈吾事濟矣即丨丨丨丨)超階(南史謝朓傳遷尚書吏部郎朓上表三讓)
(中書疑朓官未及讓沈約曰謝吏部今授丨丨讓别有意豈關官之大小)提鈞懸衡(南史謝莊傳九)
(服之曠九流之艱丨丨丨丨委之選部)六周選代(南史謝莊傳初文帝世限年三十而仕郡縣丨)
(丨乃丨丨刺史或十年餘至是皆易之仕者不拘長少莅人以三周為滿宋之善政於是乎衰)總錄(南史)
(王弘傳自領選及當朝丨丨將加榮爵於人者每先呵責譴辱之然後施行若美相盻接語欣懽者必無所諧)
(人問其故答曰王爵既加於人又相撫勞便成與主分功此所謂姦以事君者也若求者絶官叙之分既無以)
(為惠又不微借顔色即大成怨府亦鄙薄所不任問者悦服)䆒識流品(南史王僧綽傳遷尚書吏)
(部郎參掌大選丨丨丨丨任舉咸盡其分)賞其善據(南史王儉傳遷尚書左僕射領吏部時年二十)
(八多所引進時客有姓譚者詣儉求官儉謂曰齊桓滅譚那得有君答曰譚子奔莒所以有僕儉丨丨丨丨卒)
(得職焉)七流(南史王儉傳以本官領吏部武帝深委仗之丨丨選用奏無不可)和理(南史王志)
(傳為吏部尚書在選以丨丨稱)選局(南史王琨傳為吏部郎史曹丨丨貴要多所屬請琨自公卿下至士)
(大夫例為用兩門生江夏王義恭嘗屬琨用二人後復屬琨答不許)用兩門生(見上)三臺五
省是郎用人(南史王焜傳齊高帝即位加侍中時王儉為宰相屬琨用東海郡迎吏琨使謂曰語)
(郎丨丨丨丨皆丨丨丨丨外方小郡當乞寒賤省官何容復奪之)書聚閣上(南史王惠傳宋少帝)
(以蔡廓為吏部尚書不肯拜乃以惠代焉惠被召即拜未嘗接客人有與丨求官得輙丨丨丨及去職印封如)
(初時以廓不拜惠即拜事異而意同也)選牒(南史王繢傳吏部尚書張岱選繢為長史呈丨丨高帝笑)
(曰此可謂素望)王生才地(南史王勱傳河東王出鎮京口勱將隨之蕃范陽張纘時為典選舉勱造)
(纘言别纘嘉其風采乃曰丨丨丨丨豈可游外府乎奏為太子洗馬)黃紙札(南史張興世傳時臺軍據)
(赭圻朝廷遣吏部尚書褚彦回就赭圻行選是役也皆先戰授位檄板不供由是有丨丨丨)袖一餅
金(南史禇彦回傳遷吏部尚書有人求官密丨中將丨丨丨因求請間出金示之曰人無知者彦回曰卿自)
(應得官無假此物若必見與不得不相啟此人大懼收金而去彦回叙其事而不言其名時人莫之知也)署
紙尾(南史蔡廓傳徵為吏部尚書錄尚書徐羡之曰黃門郎以下悉以委蔡吾徒不復厝懷自此以上故)
(宜共参同異廓曰我不能為徐干木丨丨丨遂不拜干木羡之小字也選案黃紙錄尚書與吏部尚書連名故)
(廓言署紙尾也)詳練清濁(南史蔡興宗傳累遷尚書吏部侍郎時尚書何偃疾患上謂興宗曰卿丨)
(丨丨丨今以選事相付便可開門當之無所讓也)官當圖人人安得圖官(南史何尚)
(之𫝊有人嘗求為吏部郎尚之嘆曰此敗風俗也丨丨丨丨丨丨丨丨丨顔延之大笑曰我聞古者官人以才)
(今官人以勢彼勢之所求子何疑焉)遥遥華胄(南史何昌㝢傳昌㝢為吏部尚書嘗有一客姓閔求)
(官昌㝢謂曰君是誰後答曰子騫後昌㝢團扇掩口而笑謂坐客曰丨丨丨丨)顔瞋而與謝笑
不與(南史顔竣傳轉吏部尚書畱心選舉任遇既隆奏無不可後謝莊代竣領選意多不行竣容貌嚴毅)
(莊風姿甚美賓客喧訴嘗歡笑答之人言丨竣丨丨丨人官丨莊丨而丨丨人官)舉扇一撝(南史)
(蕭子顯傳頗負才氣及掌選見九流賓客不與交言但丨丨丨丨而已衣冠竊恨)九轉(南史劉之亨傳)
(代之遴為安西湘東王繹長史南郡太守上謂尚書令何敬弘曰荆州長史南郡太守皆是僕射出入今者之)
(亨便是丨丨)行選(南史庾域傳梁武帝舉兵起為寧朔將軍領丨丨)速反蔥肆(南史吕僧)
(珍傳武帝欲榮以本州乃拜南兖州刺史從父兄子先以販蔥為業僧珍至乃棄業求州官僧珍曰吾荷國重)
(恩無以報效汝等自有常分豈可妄求叨越當丨丨丨丨耳)撰百家助銓序(南史王僧孺傳)
(領軍將軍劉湛為選曹始丨丨丨以丨丨丨)十八班(南史徐勉傳天監初官名互有省置勉撰立選)
(簿奏之有詔施用其制開九品為丨丨丨自是貪冐苟進者以財貨取通守道淪退者以貧寒見没矣)選
品(南史徐勉傳在選曹撰丨丨三卷)目色(南史徐陵傳梁武帝云世間人言有丨丨我特不目色范)
(悌宋文帝亦云人豈無運命每有好官缺輙憶羊元保此則清階顯職不由選也)清階(見上)騎都
塞市郎將填街(南史鍾嶸傳揮一金而取九列寄片札以招六校丨丨丨丨丨丨丨丨服既纓)
(組尚為臧獲之事職雖黃散猶躬胥徒之役)望計望孝(南史郭原平傳太守蔡興宗深加貴異會)
(稽郡貴重丨丨及丨丨盛族出身不减秘著興宗欲舉山隂孔仲智子為望計原平次息為望孝仲智會土高)
(門原平一邦至行欲以相敵會明帝别敇用人故二選並寢)貫叙門次(南史宗少文傳宋武帝既)
(誅劉毅領荆州問申永曰今日何施而可永曰除其宿釁倍其惠澤丨丨丨丨顯擢才能如此而已武帝納之)
(乃辟少文為主簿)捉車傍馬(南史阮佃夫傳泰始初軍功既多爵秩無序佃夫僕從附隸皆受不)
(次之位丨丨人武賁中郎將丨丨者員外郎)州郡之高鄉閭之選(魏書高祖紀延興二)
(年詔曰頃者州郡選貢多不以實碩人所以窮處幽仄鄙夫所以超分妄進豈所謂旌賢樹德者也今年貢舉)
(尤為猥濫自今所遣皆門盡丨丨丨丨才極丨丨丨丨)品令(魏書高祖紀太和十九年十二月引見郡)
(臣於光極堂宣示丨丨為大選之始)除板(魏書世宗紀景明二年詔曰州府佐史丨丨稍多方成損弊無)
(益政道)依牒(魏書肅宗紀詔曰知人則哲振古所難宜博訪公卿採兹聲實可令第一品以下五品以)
(上人各薦其所知不限素身居職必使精辯器藝具注所能然後丨丨簡擢隨才收叙)破品受階
破階請帛(魏書孝莊紀詔以曰叙軍勲不過征虜自今以後宜依前式以上餘階積而為品其從輿)
(駕北來之徒不在此例悉不聽丨丨丨丨丨丨丨丨)階勞(魏書高陽王雍傳蕃使之人必抽朝彦或歴險)
(千餘或履危萬里先朝賞格酬以爵品今朝改式止及丨丨折以代考有乖使望非所以奬勵皇華而敦崇四)
(牡者也)三選(魏書李騫𫝊參四科其未獲入丨丨而誰許)板宦(魏書邢巒傳詔加巒使持節都)
(督征梁漢諸軍事假鎮西將軍得以便宜從事詔曰巒至彼須有丨丨以懷初附高下品第可依征義陽都督)
(之格也)三清(魏書卒雄傳轉吏部郎中上疏曰郡縣選舉由來共輕貴遊儁才莫肯居此宜改其弊以)
(正官方請上等郡縣為第一清中等為第二清下等為第丨丨選補之法妙盡才望如不可並後地先才不得)
(拘以停年竟無銓革三載黜陟有稱者補在京名官如前代故事不歴郡縣不得為内職)後地先才
(見上)汎前汎後(魏書張普惠傳仰尋世宗詔書百官普進一級中有朝臣刺史登時褒授則内外貴)
(賤莫不同澤自後限以汎前更為年斷六年三年之考以意折之丨丨丨丨之歲隔而絶之遂使如綸之旨頓)
(於一朝汎前六年上第者全不得汎三年上第者蒙半階而已汎前汎後合考者隔絶而不得無考者無折而)
(全汎前汎後有考無考並蒙全汎與否乖違勤舊彌屈)二汎(魏書張普惠傳請遠遵正始元旨近凖聖)
(明丨丨内外百官悉同一階不以汎前折考不以散任增年則同雲共澍四海均洽)辯宗黨(北史魏道)
(武紀天賜元年十一月幸西宫大選臣寮令各丨丨丨保舉才行諸部子孫失業賜爵者二千餘人)年貲
調縣(北史魏明元紀神瑞二年詔以刺史守宰率多逋惰令丨丨丨丨違者謫出家財以充不聽徵發於)
(人)科制(北史魏太武紀太平真君四年詔曰諸功臣勤勞日久皆當以爵歸第隨時朝請饗宴朕前論)
(道陳謨而已不宜復煩以劇職更舉賢俊以備百官明為丨丨以稱朕心)前政選吏(北史魏獻文紀)
(詔曰先朝以州牧親人宜置良佐故敕有司班九條之制使丨丨丨丨以待後人然牧司舉非其人愆於典度)
(今制刺史守宰到官之日仰自舉人望忠信以為選官不論前政共相平置若簡任失所以㒺上論)平置
(見上)募吏(北史魏宣武紀正始元年冬詔斷羣臣白衣丨丨)任保(北史魏孝明紀神龜元年詔以)
(雜役戸或冐入清流所在職人皆令五人相保無人丨丨者奪官還役)輸賞格(北史魏孝明紀孝昌)
(三年詔開丨丨丨輸粟入瀛定岐雍四州者官斗二百斛賞一階入二華州者五百石賞一階不限多少粟畢)
(授官)銓簡舊臣(北史魏景穆十二王傳任城王澄除吏部尚書及車駕自代北廵畱澄丨丨丨丨初)
(魏自公侯以下動有萬數冗散無事澄品為三等量其優劣盡其能否之用咸無怨者案澄任城王雲之子)
考簿除書(北史魏景穆十二王傳東平王匡奏請取景明元年以來内外丨丨吏部丨丨中兵勲案)
(并諸殿最欲以案校竊階盗官之人)德同盡年勞等進德(北史魏景穆十二王𫝊徽授度)
(支尚書兼吏部尚書尋為正以選舉法期在得人限以停年有乖舊體但行之日久難以頓革以丨丨者丨丨)
(丨丨者丨丨於時稱為中平案徽城陽王長夀之孫)行鴈貫魚(北史薛琡𫝊先是吏部尚書崔亮奏)
(立停年格不簡人才專問勞舊琡乃上書曰選曹惟取年勞不簡賢否使義均丨丨次若丨丨勘簿呼名一吏)
(足矣數人而用何為銓衡)數人而用(見上)七等(北史劉昶傳孝文臨光極堂大選曰我今八族)
(以上士人品第有九九品之外小人之官復有丨丨若苟有其人可起家為三公正恐賢才難得不可止為一)
(人混我典制故令班鏡九流使千載之後我得髣像唐虞卿等依稀元凱)起家三公(見上)官以
求成身以請立(北史蕭寳寅傳寳寅上表曰在京之官積年十考無不飾垢掩疵妄加丹素丨)
(丨丨丨丨丨丨丨上下相蒙莫斯為甚又守令考課悉以六載為約限滿代還復經六年而叙是則歲周十二)
(始得一階於東南兩省文武閑職公府散佐無事冗官或數旬方應一直或朔望止於暫朝及其考日更得四)
(年為限是則一紀之中便登三級彼以實勞劇任而遷貴之路至難此以散位虚名而升陟之方甚易何内外)
(相縣厚薄若此)歲周十二始得一階(見上)一紀三級(見上)注色(北史盧愷)
(傳拜禮部尚書攝吏部尚書事憲司奏愷曰吏部預選者甚多愷不即授官皆丨丨而遣)黃素朱印
(北史盧同傳遷尚書左丞表言竊見吏部勲簿多皆改換校中兵奏案並復乖舛請遣一都令史與令僕省事)
(各一人總集吏部中兵二局勲簿對句奏案若名級相應者即於黃素楷書大字具件階級數令本曹尚書以)
(朱印印之明造兩通一關吏部一留兵局與奏案對掌進則防揩洗之偽退則無改易之理從前勲書上省唯)
(别姓名不載本屬今請征職白身具列本州郡縣三長之所其實官正職者亦列官名曹别錄歷皆仰本軍印)
(記其上然後印縫各上所司統將都督並皆印記然後列上行臺行臺關太尉太尉檢練精實乃始關刺省重)
(䆒括然後奏申奏出之日丨丨丨丨關付吏部)偸階(北史盧同傳頃來非但丨丨冐名政換勲簿而已或)
(一階再取或易名受級良由吏部防塞失方何者吏部加級之後簿不注記易生僥倖自今叙階之後名簿具)
(注加補日月尚書印記然後付曹郎中别作抄目遷代相付此制一行差止姦㒺)别作抄目(見上)
朽勞(北史高祐傳選舉不采職政之優劣專簡年勞之多少斯非盡才之謂宜棄彼丨丨唯才自舉)講
義兩行(北史崔暹傳子達拏年十三令儒者權會教其觧周易兩字乃集朝貴名流命達拏高坐開講)
(同郡眭仲讓陽屈服之暹用仲讓為司徒中郎鄴下為之語曰丨丨丨丨得中郎)抽擢人物(北史)
(薛道衡傳除吏部侍郎後坐丨丨丨丨有言其黨蘇威任人有意故除名)征官(北史楊大眼傳太和中將)
(南伐尚書李沖典選丨丨)豪望(北史韓麒麟𫝊麒麟以新附之人未階臺宦士人沈抑乃表請守宰有闕)
(宜推用丨丨增置吏員廣延賢哲)一婚一宦(北史韓麒麟傳朝廷每選舉人士則校其丨丨丨丨)
(以為升降何其密也)為膏粱兒地(北史韓麒麟傳帝曾詔諸官曰近代以來高卑出身恒有常分)
(朕意所為可復以為不可宜校量之李沖曰未審上古以來置官列位為欲丨丨丨丨丨為欲益政贊時帝曰)
(俱欲為人沖曰若欲為人今日何為專崇門品傅巖吕望豈可以門見舉帝曰如此濟世者希曠代有一兩耳)
(李彪曰陛下若專以地望未審魯之三卿孰若四科)專崇門品(見上)三卿孰若四科
(見上)河表門才(北史李彪傳臣聞明王皆禮賢引滯故漢高過趙求樂毅之胄晉武廓定旌吳蜀之)
(彦臣謂宜於丨丨七州人中擢其丨丨引令赴闕依中州官比隨能序之)選典(北史甄琛傳北海王詳奏)
(曰趙修侵公害私琛不陳奏方更往來中外影響致其談譽令布衣之父超登正四之官七品之弟越陟三階)
(之䘵虧先皇之丨丨塵聖明之官人)貧士市瓜(北史楊愔傳典選二十餘年奬擢人倫以為己任然)
(取士多以言貎時致謗言以為愔之用人似丨丨丨丨取其大者愔聞不以為意)漫漢果自不
虚(北史楊愔傳有選人魯漫漢自言猥賤獨不見識愔曰卿前在元子思坊騎秃尾草驢經見我不下以方)
(麹障面我何不識卿漫漢驚服又調之曰名以定體丨丨丨丨丨丨)銓鏡九流(北史郭祚傳遷散騎)
(常侍仍領黃門是時孝文銳意典禮兼丨丨丨丨祚與黃門宋弁參謀帷幄隨其才用各有委寄祚承禀注疏)
(特成勤劇)徘徊下筆(北史郭祚傳除長兼吏部尚書尋正吏部祚持身潔清重惜官位至於銓授假)
(令得人必丨丨久之然後丨丨下筆即云此人便以貴矣由是事頗稽滯每招怨讟然所拔用皆量才稱職時)
(又以此歸之)清品(北史張彛傳第二子仲瑀上封事求銓别選格排抑武人不使預在丨丨)停年
格(北史崔亮傳靈太后令武官得依資入選官員既少應選者多亮乃奏為格制不問士之賢愚專以停觧)
(日月為斷雖復官須此人停日後者終於不得庸才下品年月久者灼然先用沈滯者皆稱其能亮外甥司空)
(諮議劉景安書規亮曰取士之途不溥沙汰之理未精舅屬當銓衡宜改張易調如何反為丨丨丨以限之天)
(下士子誰復修厲名行哉亮答曰劉毅云一吏部兩郎中而欲䆒鏡人物何異以管窺天而求其博哉吾近面)
(執不宜使武人入選請賜其爵厚其禄既不見從是以權立此格限以停年耳)斷年(北史崔亮傳論崔亮)
(既明達從事動有名迹於丨丨之選失之逾遠)喜諫議得君(北史張普惠傳普惠精於三禮兼善)
(春秋百家之說任城王澄重其學業轉諫議大夫澄謂普惠曰不喜君得諫議唯丨丨丨丨丨)關補(北史)
(尒朱榮傳吏部尚書李神㒞議正綱紀而榮乃大相嫌責曾丨丨定州曲陽縣令神㒞以階縣不奏别更擬人)
(榮大怒遣其所補者往奪其任)階縣(見上)求好替(北史陳元康傳司馬子如高季式與孫搴劇飲)
(神武命丨丨丨子如舉魏收他日神武謂季式曰卿飲殺我孫主簿魏收作文書都不稱我意)搜揚貴
游子弟(北史元文遥傳齊因魏宰縣多用厮濫至於士流耻居百里文遥以縣令為字人之切遂請革)
(選於是密令丨丨丨丨丨丨發敕用之士人為縣自此始也)士人為縣(見上)門資(北史蘇綽)
(傳州郡大夫但取丨丨多不擇賢良末曹小吏唯試刀筆並不問志行夫門資者乃先世之爵禄無妨子孫之)
(愚瞽刀筆者乃身外之末材不廢性行之澆偽若門資之中而得賢良是則策騏驥而取千里也若刀筆之中)
(而得志行是則金相玉質内外俱美實為人寳也)抑黜勲人(北史高肇傳肇既當衡軸好改舊制)
(減削封秩丨丨丨丨)訪第(北史樊遜傳天保八年減東西二省官更定選員不過三百參者二三千人楊)
(愔言於衆曰後生清俊莫過盧思道文章成就莫過樊孝謙几案斷割莫過崔成之遂以思道長兼員外郎二)
(人並員外將軍孝謙辭曰門族寒陋丨丨必不成乞補員外司馬督愔曰才高不依常例特奏用之)才高
不依常例(見上)不可無茹生(北史樊遜傳茹瞻字孝博東安人南州舉秀才清朗剛直)
(楊愔將用之曰今日之選丨丨丨丨丨)兩銓(舊唐書中宗紀景龍二年冬西京吏部置兩侍郎銓試東)
(都又置丨丨)十銓(舊唐書明皇紀開元十三年冬分吏部為丨丨敕禮部尚書蘇頲刑部尚書韋抗工)
(部尚書盧從愿等分掌選事)兩都舉選(舊唐書代宗紀廣德二年尚書左丞楊綰知東京選禮部)
(侍郎賈至知東都舉丨丨分丨丨自至始也)一班一級(舊唐書武宗紀李德裕曰朝廷顯官須是)
(公卿子弟何者自小便習舉業自熟朝廷間事臺閣儀範班行准則不教而自成寒士縱有出人之才登第之)
(後始得丨丨丨丨固不能熟習也)粟錯(舊唐書僖宗紀廣明元年制吏部選人丨丨及除駁放者除身)
(名渝濫欠考外並以比遠殘闕收注入仕之門兵部最濫自今後武官不得轉入文官選政所冀輪轅各適秩)
(序區分)輪轅各適(見上)四考爲限(舊唐書職官志凡入仕之後遷代則以丨丨丨丨四)
(考中中進年勞一階叙每一考中上進一階一考上下進二階)泛階(舊唐書職官志自武德至乾封未有)
(丨丨之恩應入三品者皆以恩舊特拜入五品者多依選叙計階至朝散大夫以上奏取進止)吏部三
銓(舊唐書職官志丨丨尚書侍郎分為丨丨注尚書為尚書銓侍郎二人分為中銓東銓也)中銓東
銓(見上)四才三實(舊唐書職官志凡擇人以丨丨校功以丨丨較之優劣而定其留放所以正權)
(衡明與奪抑貪冐進賢能然後據其官資量其注擬注四才謂身言書判三實謂德行才用勞效德均以才才)
(均以勞勞必考其實而進退之)畱放(見上)隔品授(舊唐書職官志其有歴職清要考第頗深者得)
(丨丨丨之不然即否)團甲進甲(舊唐書職官志吏部注擬必先具官階丨丨送門下以聞注注官階)
(高擬卑曰行階卑擬高曰守三銓注擬訖皆當銓團甲過左右僕射若中銓東銓則過尚書訖乃上門下省給)
(事中讀黃門侍郎省侍中審然後丨丨以聞聽旨授而施行焉又兵部官階注擬團甲進甲皆如吏部之制)
當番上下(舊唐書職官志凡散官四品已下九品以上並於吏部丨丨丨丨注其應當番四十五日)
(若都省須人送符諸司須人者並兵部吏部散官上經兩番已上聽簡入選不第者依番名不過五六也)小
銓(舊唐書職官志吏部郎中一人掌丨丨亦分為九品通謂之行署以其在九流之外故謂之流外銓亦謂)
(之小選其校試銓注與流内銓略同注小銓舊委郎中專知開元二十五年勅銓試訖留放皆尚書侍郎定之)
行署(見上)流外銓流内銓(見上)前八司(舊唐書職官志其吏部兵部禮部考功都)
(省御史臺中書門下謂之丨丨丨其餘則曰後行)三考(舊唐書職官志凡擇流外取工書計兼頗曉時)
(務每經丨丨轉送量其才能而進之不則從舊任)帖試(舊唐書職官志吏部員外郎不掌判曹務凡預)
(太廟齋郎丨丨如貢舉之例)六科求人(舊唐書職官志凡舉試之制每歲仲冬率與計偕其科有)
(六一曰秀才二曰明經三曰進士四曰明法五曰書六曰算凡此丨丨丨丨之本必取精䆒理實而昇為第其)
(有博綜兼學須加甄奬不得限以常科)兵部三銓(舊唐書職官志丨丨尚書侍郎分為丨丨注尚)
(書為中銓侍郎分東西)雅諧姓氏(舊唐書高士廉傳為吏部尚書奬鍳人倫丨丨丨丨凡所署用)
(莫不人地俱允)赤牒授官(舊唐書劉祥道傳父林甫貞觀初遷吏部侍郎時天下初定州府及詔使)
(多有丨丨丨丨至是停省盡來赴集將萬餘人林甫隨才銓擢咸得其宜)四等奏聞(舊唐書劉祥道)
(𫝊知吏部選事上䟽曰雜色應入流人望令曹司試判訖簡為丨丨丨丨第一等付吏部第二等付兵部次付)
(主簿次付司勲冀入流不濫官無冗雜且令胥徒之軰漸知勸免)勲格(舊唐書李義府傳初貞觀中太)
(宗命吏部尚書高士廉等修氏族志勒成百卷升降去取時稱允當頒下諸州藏為永式義府恥其家代無名)
(乃奏改此書專委孔志約楊仁卿史元道吕才重修志約等遂立格云皇朝得五品官者皆升士流於是兵卒)
(以軍功致五品者盡入書限更名為姓氏錄由是縉紳士大夫多恥被甄叙皆號此書為丨丨)裴李(舊唐)
(書裴行儉傳咸亨初為吏部侍郎與李敬元為貳同時典選十餘年甚有能名時人稱為丨丨)麟之口
光庭手(舊唐書裴光庭傳為吏部有門下主事閻麟之為光庭腹心專知吏部選官每麟之裁定光庭)
(隨而下筆時人語曰丨丨丨丨丨丨)銓藻(舊唐書裴光庭傳論正平丨丨吏能文學政事頗有深識按光)
(庭封正平男)冬初大集(舊唐書唐臨傳兄皎貞觀中累轉吏部侍郎先是選集無限隨到補職時)
(漸太平選人稍衆皎始請以丨丨一時丨丨終季春而畢至今行之按職官志選授之制每歲集於孟冬去王)
(城五百里之内以上旬千里之内以中旬千里之外以下旬)霧積雲屯(舊唐書魏元同傳官有常)
(員人無定限選集之始丨丨丨丨擢叙於終十不收一淄澠雜混玉石難分)一時精選(舊唐書嚴)
(挺之傳張九齡入相用挺之為尚書左丞知吏部選陸景融知兵部選皆為丨丨丨丨)二八騰芳
(舊唐書馬燧傳德宗賜燧台衡銘曰帝者之盛時唯陶唐乃間疇咨仄陋明揚泊乎有虞丨丨丨丨)江南
典選(舊唐書劉滋傳興元元年改吏部侍郎往洪州知選事時天下蝗旱糓價翔貴選人不能赴調乃命)
(滋丨丨丨丨以便江嶺之人時稱舉職)青錢學士(舊唐書張薦傳祖鷟四參選判策為銓府之最)
(員外郎員半千謂人曰張子之文如丨丨萬簡選中未聞退時時流重之目為青錢丨丨)小冶鼓金
(舊唐書劉廼傳廼常以文部選才未為盡善遂致書於知銓舍人宋昱曰夫判者以狹詞短韻語有定規為體)
(亦猶以一丨丨而丨衆丨雖欲為鼎為鏞不可得也)配官(舊唐書崔鄲傳文宗勤於政道每苦選曹訛弊)
(延英謂宰臣曰吏部殊不選人安得摭實無濫可釐革否李石對曰令錄可以商量他官且宜循舊上曰循舊)
(如丨丨耳賢不肖安能甄别)甲歴(舊唐書楊於陵傳為吏部侍郎以丨丨年深朽斷吏緣為姦奏換大)
(歴七年至貞元二十年甲庫歴令本司郎官監換)配色(唐書選舉志五品以上子孫送兵部凖蔭丨丨)
身言書判(唐書選舉志凡擇人之法有四一曰丨體貌豐偉二曰丨言辭辯正三曰丨楷法遒美四)
(曰丨文理優長四事皆可取)十二選(唐書選舉志凡捉錢品子無違負滿二百日本屬以簿附朝集)
(使上於考功兵部滿十歲量文武授散官其視品國官府佐應停者依品子納課十歲而試凡一歲為一選自)
(一選至丨丨丨視官品高下以定其數因其功過而增損之)四時注擬(唐書選舉志貞觀二年侍)
(郎劉林甫言隋制以十一月為選始至春乃畢今選者衆請丨丨丨丨十九年馬周以四時選為勞乃復以十)
(一月選至三月畢)銓歴(唐書選舉志李敬元為少常伯委事於員外郎張仁褘仁褘又造姓歷改狀樣)
(丨丨等程式而銓總之法密矣)三無坐處(唐書選舉志中宗時韋后及太平安樂公主等用事於側)
(門降墨勑斜封授官號斜封官凡數千員内外盈濫無聽事以居當時謂之丨丨丨丨言宰相御史及員外郎)
(也)聖書(唐書選舉志開元十八年侍中裴光庭兼吏部尚書始作循資格而賢愚一概必與格合乃得)
(銓授限年躡級不得踰越於是久淹不收者皆便之謂之丨丨)三注三唱(唐書選舉志故事必三銓)
(丨丨丨丨而後擬官季春始畢乃過門下省楊國忠以右相兼吏部尚書一日會左相及諸司長官於都堂注)
(唱以誇神速由是門下過官三銓注官之制皆廢侍郎主試判而已)門下過官(見上)四太(唐書)
(選舉志德宗時沈既濟曰近世爵禄失之者久其失非他丨丨而已入仕之門太多世胄之家太優禄利之資)
(太厚督責之令太薄臣以為當輕其禄利重其督責)三科(唐書選舉志夫古今選用之法九流常叙有丨)
(丨而已曰德也才也勞也而今選曹皆不及焉)小選(唐書選舉志凡流外兵部禮部舉人郎官得自主之)
(謂之丨丨又百官志凡流外九品取其書計時務其校試銓注與流内略同謂之小選)東選(唐書選舉)
(志太宗時以歲旱榖貴東人選者集於洛州謂之丨丨)南選(唐書選舉志高宗上元二年以嶺南五管)
(黔中都督府得即任土人而官或非其才乃遣郎官御史為選補使謂之丨丨其後江南淮南福建大抵因歲)
(水旱皆遣選補使即選其人)輸資錢(唐書百官志自四品皆番上於吏部不上者歲丨丨丨三品以)
(上六百六品以下一千水旱蟲霜減半資有文藝樂京上者每州七人六十不樂簡選者罷輸勲官亦如之以)
(征鎮功得護軍以上者納資減三之一)劇選(唐書莊恪太子永傳帝以王幼宜得賢輔於是丨丨戸部)
(侍郎庾敬休兼王傅太常卿鄭肅兼長史戶部郎中李踐方兼司馬)周棘扈藩(唐書姜晦傳為吏部)
(侍郎主選曹史嘗請託為姦前領選者丨丨丨丨檢窒内外猶不禁至晦悉除之示無防限然處事精明私相)
(屬諉罪輙得皆以為神)分明課最(唐書侯君集傳君集典選丨丨丨丨有譽於時)銓汰(唐書)
(李迥秀𫝊迥秀領選丨丨文武號稱職)自舉一人(唐書岑文本傳顔師古為侍郎以遣罷溫彦博)
(為請帝曰師古練時事長於文誥人少逮者幸得復用帝曰朕丨丨丨丨公母憂乃授文本侍郎專典機要)
時議嘉仰(唐書岑羲傳進吏部侍郎時崔湜鄭愔及大理少卿李元恭分掌選皆以賄聞獨羲勁廉)
(為丨丨丨丨)四考進階八考聽選(唐書劉祥道傳顯慶中選吏部黃門侍郎知選事既)
(世職乃釐補敝闕上疏曰今任官率四考罷官知秩滿則懷去就民知遷徙則苟且以去就之官臨苟且之民)
(欲移風振俗烏可得乎請丨丨丨丨丨丨丨丨以息迎新送故之弊)衡綜有序(唐書李敬元傳張仁)
(褘有敏才敬元委以曹事仁褘為造姓歴狀式銓簿鉗鍵周密敬元因其法丨丨丨丨自永徽後選員寖多惟)
(敬元居職有能稱性彊記雖官萬員遇諸道未嘗忘姓氏有來訴者口諭書判參舛及殿累本末無少繆天下)
(服其明)長名榜(唐書裴行儉傳遷吏部侍郎始設丨丨丨銓注等法)灑筆(唐書婁師德傳在夏)
(官注選選者就案閱簿師德曰容我擇之可乎選者不去乃丨丨曰墨汙爾)刀筆量才簿書
察行(唐書魏元同傳上疏言選舉法弊曰丨丨丨丨丨丨丨丨法與世弊其來久矣又尸厥任者間非其)
(選至為人擇官為身擇利下筆繫親疏措情觀勢要悠悠風塵此焉奔競使百行折之一面九能斷之數言不)
(亦難乎)百行折之一面九能斷之數言(見上)商才(唐書韓佽傳遷桂管)
(觀察使部二十餘州自參軍至縣令無慮三百員吏部所補纔十一餘皆觀察使丨丨補職)特榻(唐書)
(崔渙傳起家亳州司功參軍還調於是入判者千餘吏部侍郎嚴挺之施丨丨試彛尊銘謂曰子清廟器故以)
(題相命)清廟器(見上)抑才虞謗(唐書崔渙傳渙為江淮宣諭選補使收采遺逸不以親故)
(自嫌常曰丨丨丨丨吾不忍為)遺劔中流契舟以記(唐書張九齡傳始造簿書備遺忘耳)
(今反求精於案牘而忽於人才是所謂丨丨丨丨丨丨丨丨者也)拔十得五(唐書張九齡傳夫吏)
(部尚書侍郎以賢而授者也豈不能知人如知之難丨丨丨丨斯可矣今膠以格條據資配職為官擇人初無)
(此意故時人有平配之誚官曹無得賢之實)米物為耗(唐書張九齡傳今歲選乃萬計京師丨丨)
(丨丨豈多士哉盖冐濫抵此爾方以一詩一判定其是非適使賢人遺逸)朱點頭(唐書蘇珦傳子晉歴)
(戶部侍郎遷吏部獨事賞拔當時譽之及裴光庭知尚書有過官被却者就籍以丨丨丨而已晉因榜選院曰)
(門下點頭者更擬光庭以為侮已出晉汝州刺史)推知人號席公(唐書席豫傳拜吏部侍郎)
(明皇曰卿前日考功職詳事允故有今授豫典選六年拔寒遠士多至臺閣當時丨丨丨丨丨丨云)臺選
(唐書齊澣傳李元紘杜暹當國表宋璟為吏部尚書澣及蘇晉為侍郎世謂丨丨)茂秀(唐書王邱傳遷)
(吏部侍郎典選其奬用如山隂尉孫逖桃林尉張鏡微湖城尉張晉明進士王泠然皆一時丨丨)不樂
者固與之(唐書楊嶠傳長安中左右御史中丞桓彦範袁恕已爭取為御史楊再思素與嶠善知其)
(意不樂彈抨事為語彦範彦範曰為官擇人豈待情樂乎唯丨丨丨丨丨丨以伸難進抑躁求也遂為右臺侍)
(御史)杷推椀脱(唐書劉知幾傳羣臣無功遭遇輙遷至都下有車載斗量丨丨丨丨之諺)甲乙
丙三科(唐書苗晉卿傳李林甫為尚書以銓事委晉卿及宋遥然歲命它官同較書判覈才實天寳二)
(載判入等者凡六十四人分丨丨丨丨丨以張奭為第一)除吏諧允(唐書崔祐甫傳常袞當國無所)
(甄異賢愚同滯及祐甫則薦舉惟其人不自疑畏推至公以行未踰年丨丨幾八百員莫不丨丨帝嘗謂曰人)
(言卿擬官多親舊何邪對曰陛下令臣進擬庶官夫進擬者必悉其才行如不與聞知何由得其實帝以為然)
審官六議(唐書趙憬傳憬精治道陳前世損益當時之變獻丨丨丨丨一議相臣二議庶官三議京)
(司闕官四議考課五議遺滯六議藩府官屬)擿發清明(唐書奚陟傳知吏部選事遷侍郎銓綜平)
(允時謂與李朝隠略等不能丨丨丨丨如裴行儉盧從愿也)柅杜干請(唐書牛徽傳擢吏部員外)
(郎乾符中選濫吏多姦歲調四千員徽治以剛明丨丨丨丨法度復振)汰去粃滓菁華乃
出(唐書楊嗣復傳進門下侍郎建言使府官屬多宜省帝曰無反滯才乎對曰才者自異丨丨丨丨者丨丨)
(丨丨)察言一幅觀行一揖(唐書劉廼傳今文部始掄材終授位是知人官人兩任其責昔)
(禹稷臯陶之聖猶曰載采有九德考績以九載今有司委一二小宰丨丨於丨丨之判丨丨於丨丨之内何其)
(易哉)尺寸之材後於㭬杙頰舌之感下於蛙黽(唐書劉迺傳雖有周)
(公尼父圖書易象之訓以判責之曾不及徐庾雖有至德以喋喋取之曾不若嗇夫故干霄蔽日巨樹也求丨)
(丨丨丨必丨丨丨丨龍吟虎嘯希聲也尚丨丨丨丨必丨丨丨丨)長人不可輕授亟易
(唐書循吏傳叙開元中詔三省侍郎缺擇嘗任刺史者郎官缺擇嘗任縣令者至宰相名臣莫不孜孜言丨丨)
(丨丨丨丨丨丨是以授受之間雖不能皆善而所得十五)句直平配(唐書蕭德言傳子子儒歴天官)
(侍郎以選事委令史句直日偃臥不下筆時人語曰丨丨丨丨既而補授失序𫝊為口實)方司格(唐書)
(柳沖傳初漢有鄧氏官譜應劭有氏族一篇王符潛夫論亦有姓氏一篇宋何承天有姓苑二篇譜學大抵具)
(此魏太和時詔諸郡中正各列本土姓族次第為舉選格名曰丨丨丨)海内名士(唐書孫逖傳改)
(考功員外郎取顔真卿李華蕭穎士趙驥等皆丨丨有丨丨)揭版南院(唐書楊國忠傳國忠以宰)
(相領選始建罷長名於銓日即定留放故事歲丨丨丨丨為選式選者自通一辭不如式輙不得調故有十年)
(不官者國忠創押例無賢不肖用選深者先補官牒文謬缺得再通衆議翕然美之)右選左選(宋史)
(寧宗紀嘉定十六年詔丨丨試注官如丨丨之制)旅𤨏可閔(宋史度宗紀以文武官在選困於部)
(吏隆寒丨丨丨丨詔吏部長貳郎官日趣銓注小有未備特與放行違者有刑自是隆寒盛暑申嚴戒飭)入
館三路(宋史選舉志治平三年命宰執舉館職各五人先是英宗謂中書曰水潦為災言事者云咎在)
(不能進賢何也歐陽修曰近年進賢路狹往時丨丨有丨丨進士高科一路也大臣薦舉一路也因差遣例除)
(一路也今高科薦舉路塞惟有因差遣例除者半是年勞老病之人此臣所謂路狹也帝納之故有是命)七
階選人(宋史選舉志凡選人階官為七等其一曰三京府判官畱守判官節度觀察判官其二曰節度)
(掌書記觀察支使防禦團練判官其三曰軍事判官京府畱守節度觀察推官其四曰防禦團練推官軍監判)
(官其五曰縣令錄事参軍其六曰試銜縣令知錄事其七曰三京軍廵判官司理戸曹司戸法曹司法參軍主)
(簿縣尉丨丨丨丨須三任六考用奏薦及功賞廼得升改)黃衣選人(宋史選舉志凡吏部丨丨丨丨)
(始許改為白衣選人)引對(宋史選舉志太宗選用庶僚皆得丨丨觀其敷納可采者超擢之)唐銓
(宋史選舉志神宗欲更制度建議之臣以為丨丨與今選殊異雜用其例則有畱礙煩紊之弊始刊削舊條務)
(從簡便因廢南曹而併歸之於銓)堂選(宋史選舉志祖宗以來中書有丨丨百司郡縣有奏舉雖小大)
(殊科然皆不隸於有司暨元豐罷奏舉闕屬之銓曹而堂選亦不領於中書)行守試(宋史選舉志除)
(授職事官並以寄禄官品高下為法凡高一品以上者為行下一品者為守二品以下者為試品同者不用丨)
(丨丨)堂除部注(宋史選舉志紹興二年吕頤浩言近世丨丨多侵丨丨士人失職宜倣祖宗故事外)
(自監司郡守及舊格堂除通判内自察官省郎以上館職書局編修官餘闕并寺監丞法寺官六院等武臣自)
(凖備將領正副將以上其部將廵尉指使以下並歸部注從之)例部(宋史選舉志淳熙元年參知政事龔)
(荗良言昔之患在於用例破法今之患在於因例立法諺稱吏部為丨丨盖用例破法其害少因例立法其害)
(大法常靳例常寬今法令繁多官曹冗濫盖繇此也)須入(宋史選舉志先是初改官人必作令謂之丨丨)
(至是復命除殿試上三名南省元外並作邑後又命大理評事已改官未歴縣人並令親民一次著為令)指
射(宋史選舉志初銓格稍限以法凡州縣幕職每一任近即一任遠川峽廣南及沿邊不許挈家者為遠餘)
(悉為近既分川峽為四路廣南東西為二路褔建一路後增荆湖南一路始立八路定差之制許中州及土著)
(在選者隨意就差名曰丨丨行之不廢)寄祿格(宋史職官志元豐丨丨丨以階易官雜取唐及國朝)
(舊制自開府儀同三司至將仕郎定為二十四階崇寕初又換選人七階大觀初又增宣奉正奉中奉奉直等)
(階政和末又改從政修職廸功而寄禄之格始備自開府至廸功凡三十七階)解樣(宋史王易簡𫝊歴吏)
(部侍郎左丞判吏部銓嘗上言選門格敇條件具存藩府官僚習熟者少凡給文觧未曉規程以致選人詣都)
(親求丨丨往來䟦涉重可傷閔傳寫少差旋復驗放乞自今變南曹詳令觧樣兼錄長定格取觧條下諸州板)
(置州院門每取觧時准條式遵行從之)選掄(宋史王化基傳陛下自登寳位七經丨丨得人多矣)刑
寺再問(宋史陳安石傳進吏部侍郎選人將改京官須次久臨當引對率困於丨丨審問或阻以微文)
(則一跌不復安石則罷丨丨以絶曩弊遂為後法)牓闕(宋史趙及傳權判吏部流内銓初銓吏匿員闕)
(與選人為市及奏闕至即牓之吏部丨丨自及始)百官圖(宋史范仲淹𫝊時吕夷簡執政進用者多)
(出其門仲淹上丨丨丨指其次第曰如此為序遷如此為不次如此則公如此則私况進退近臣凡超格者不)
(宜全委之宰相)入流之路(宋史吕大臨𫝊夫為國之要不過得人以治其事如為治必欲得人唯恐)
(人才之不足而何患於多如治事皆任其責唯恐士之不至不憂其競進也今取人而用不問其可任何事任)
(人以事不問其才之所堪故丨丨丨丨不勝其多)四選法(宋史蘇頌𫝊召判尚書吏部兼詳定官制)
(唐制吏部主文選兵部主武選神宗謂三代兩漢本無文武之别議者不知所處頌言唐制吏部有三銓之法)
(分品秩而掌選事今欲文武一歸吏部則宜分左右曹掌之每選更以品秩分治於是吏部始有丨丨丨)庫
架閣(宋史何執中傳遷吏部尚書兼侍讀四選案籍吏多藏於家以舞文取賄執中請置丨丨丨命官蒞)
(之是後六曹皆倣其法)請御筆(宋史吳敏傳為秘書省校書郎蔡京薦之充館職中書侍郎劉正夫)
(以敏未嘗過省不可京乃丨丨丨特召上殿除右司郎官御筆自此始)峻擢(宋史韓世忠傳部將董旼)
(陳桷觧元呼延通等皆丨丨有差)置令式庭中(宋史劉珙傳遷吏部員外郎丨丨丨丨丨使選)
(集者得自繙閱與吏辨吏無得藏其巧)世選(遼史聖宗紀詔庶孽雖已為良不得與丨丨)銓頭
(金史選舉志凡銓注必取求仕官觧由撮所陳行績資歴之要為丨丨以定其能否)廉陞邊陞(金史)
(選舉志以廉察而陞者為丨丨授東北沿邊州郡而陞者為丨丨)四重兩重(金史選舉志女直進)
(士大定十三年皆除教授二十二年上甲第二第三人初除上簿中甲則除中簿下甲則除下簿大定二十五)
(年上甲甲首遷丨丨餘各遷丨丨第二第三甲授隨路教授)横遷(金史選舉志凡遷三品官資及致仕)
(并丨丨三品者則具行止以聞四品則六十月告遷雜班則否)告遷(見上)換授官格(金史石琚)
(傳琚自員外郎至尚書未嘗去吏部且十年典選久凡宋齊丨丨丨丨南北通注銓法能縷指而次第之當時)
(號為詳明)檢卷(金史高衎𫝊遷吏部尚書每季選人至吏部託以檢閱舊籍謂之丨丨有滯留至後季猶)
(不得去者衎三為吏部知其弊歲餘銓事修理選人便之)點注(金史高汝礪傳章宗詔宰執舉奏中外可)
(為刺史者上親閱闕丨丨取兩員同舉者升用之)髮以櫛理食以匕取(元史許衡傳上)
(疏曰中書之務不勝其煩然其大要在用人立法二者而已矣近而譬之丨之在首不以手理而丨丨丨丨之)
(在器不以手取而丨丨丨手雖不能而用櫛與匕是即手之為也用人何以異此)題目(劉義慶世說山)
(司徒前後選殆周遍百官舉無失才凡所丨丨皆如其言)選草(劉義慶世說王大為吏部郎嘗作丨丨臨)
(當奏王僧彌來聊出示之僧彌得便以已意改易所選者近半王大甚以為佳更寫即奏按王大王忱也僧彌)
(王珉小字)常調(劉餗隋唐嘉話徐大理有功朝廷倚賴至今猶懷之其子預選有司皆曰徐公之子豈可)
(拘以丨丨者乎)嘲竹(高懌羣居觧頤唐初有裴略者宿衞考滿兵部試判為錯一事落第此人即向温彦)
(博處披訴彦博時與杜如晦坐不理其訴此人即云少小以来自許明辨兼能嘲戲彦博始回意共語時廳前)
(有竹彦博即令丨丨此人應聲嘲曰竹風吹青肅肅凌寒葉不凋經冬子不熟虚心未能待國士皮上何勞生)
(節目彦博如晦大嘆喜即令送吏部與官)選門開(錢希白南部新書吏部有四拗初冬納文書之始却)
(謂之選門閉四月秋省事畢乃謂之丨丨丨選人各在令史門前謂之某家百姓南場判後狀却黏判前)侍
郎屬選人(錢希白南部新書吏部放長名榜舊語曰長名以前選人屬侍郎長名以後丨丨丨丨丨)
階級條(張舜民畫墁錄丨丨丨太祖制也至今樞司以匣藏之)需次(周煇清波雜志選人改秩)
(當員多闕少時丨丨動六七年)循資(周煇清波雜志胡宗英該磨勘引見日仁宗驚其年少舉官踰三倍)
(閱其家狀父宿見任翰林學士乃嘆曰寒畯安得不沉滯遂降旨止與丨丨)日者推步(周煇清波)
(雜志政宣間除擢侍從以上皆先命丨丨丨丨其五行休咎然後出命)入等(洪邁容齋隨筆唐銓選擇)
(人之法凡試判登科謂之丨丨甚拙者謂之藍縷選未滿而試文三篇謂之宏辭試判三條謂之拔萃中者即)
(授官既以書為藝故唐人無不工楷法以判為貴故無不習熟)藍縷(見上)宏辭拔萃(見上)簾
試(洪邁容齋四筆吏部長貳丨丨之制非不善也而文具兒戱)成六韻(洪邁容齋四筆開寳中太)
(子賓客邊光範掌選太廟齋郎李宗納赴吏部銓光範見其年少意未能屬辭語之曰苟援筆丨丨丨雖不試)
(書判可入等矣宗納曰非惟學詩亦嘗留心詞賦即試詩賦二首數刻而就甚嘉賞之)誦月蝕詩
(陳善捫蝨新話蔡相當國日有二人求堂除適有美闕二人競欲得之且皆有薦拔蔡莫適所與即謂曰能丨)
(盧仝丨丨丨乎内一耆年者應聲朗念如注瓶水音吐鴻暢一坐盡傾蔡喜遂與美除)美除(見上)
御定子史精華卷四十八
