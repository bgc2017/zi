繪事備考藝術類一(書畫之屬)
提要
(臣)等謹案繪事備考八卷
國朝王毓賢撰毓賢字星聚鑲紅旗漢軍官至
湖廣按察司陳鼎留溪外傳記獄吏汪金章
事稱毓賢勤於吏治案無留牘則其人本以
吏才見然是編即康熙辛未官按察使時所
作乃又能留心於賞鑒第一卷為總論皆撮
錄諸家畫法二卷至八卷則取古來畫家姓
名事迹以時代分序自軒轅至隋共為一卷
遼金元共為一卷唐五代南宋眀俱各為一
卷惟北宋家數繁多析為三子卷故總目雖
分八卷其實乃十卷也其例每人各立小傳
而以諸書所載傳世名蹟附於其人之後大
抵以張彦遠歴代名晝記夏文彦圖繪寳鑑
為藍本增廣其所未備蒐輯頗為詳贍其中
如穆天子傳封膜晝於河水之陽郭璞注明
云膜晝人名張彦遠誤以晝字作畫字遂稱
封膜為畫家之祖并妄造璞注以實之毓賢
乃沿襲其訛殊失於訂覈又遼常思言人品
畫品並高附見郭若虚圖畫見聞志中諸書
並佚其名此亦闕載至於明之畫家僅據韓
昂圖繪寳鑑續編所載迄正德而止嘉靖以
後竟不為採摭續添亦殊傷缺略然前代如
李嗣真釋彦悰劉道醇之流往往分别品第
時代混淆難於檢核是書仿張夏二家舊例
因時類叙一覧可知又芟汰繁冗易於尋討
雖多用舊文固不以遞相祖迹為病矣乾隆
四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
繪事備考目錄藝術類一(書畫之屬)
卷一
總論
卷二
軒轅
周
齊
秦
西漢
東漢
後漢
魏
吳
晉
宋
南齊
梁
陳
北齊
後周
隋
卷三
唐
卷四
五代
卷五(上)
北宋
卷五(中)
北宋
卷五(下)
北宋
卷六
南宋
卷七
遼
金
元
卷八
明
繪事備考原叙
余生平無大嗜好自公之餘雅躭圖畫而尤悟畫理之
通於治理也昔賢謂畫以成教化助人倫窮神變測幽
渺旨最淵博且勿具論第觀其因物賦形不膠成見穠
纖曠密隨景設施為政者誠悟於此而類推之行乎其
所不得不行止乎其所不得不止治不烝烝上古哉而
操觚一道亦不異是然則畫之理尚可通於文而為政
者或等之彝器古翫慮軼於事而屏置之亦過矣畫始
軒轅時之史皇由周秦而漢源流彌盛至六朝唐宋與
元而丹青能事幾侔天地專門大家莫能殫述如南齊
高帝之名畫集梁武帝之昭公錄謝赫之古畫品錄孫
暢之之述畫記姚最之續畫品沙門彦悰之畫後品
張懷瓘之畫斷李嗣真之後畫品錄韓幹之雜色駿騎
錄張璪之繪鏡顧況之畫評劉整之續畫評毛惠遠之
裝馬譜裴孝源之貞觀公私畫史竇蒙之畫錄拾遺吳恬之
畫山水錄朱景玄之唐朝名畫錄張彦遠之歴代名畫
記沙門仁顯之廣畫新集辛顯之益州畫錄宋迪之竹
窗畫品王詵之丹青别紀僧巨然之畫藪吳元瑜之畫
紀聞壬端之續畫史牛戩之畫評張敦禮之關輔小錄
李景孟之書畫淵藪揚補之之南唐畫舫陳容之畫藻
徐鉉之江南畫錄拾遺胡嶠之廣梁朝畫目黃休復之總
畫集郭若虚之圖畫見聞志夏文彦之圖繪寳鑑鄧椿
之畫繼米芾之畫史胡煥之宣和畫譜又亡名氏僧繇
錄一卷畫說文一卷名畫獵精錄二卷梁朝畫目一卷
江南畫錄二卷皆紀歴來作者姓名爵里與源流同異
間及生平嘉言懿行使後學有所稽考然就時論世各
囿所聞一臠半豹苦其未備内惟夏氏圖繪寳鑑張氏
歴代名畫記二書蒐羅頗富足稱大觀而名畫記則唐
大歷以後鮮有述者寳鑑亦止於元而韓昂又續以有
明諸君子自洪永以迄正德然魯魚亥豕類多傳訛襲
舛且或一人而先後互見一事而彼此互傳或祖孫父
子之倒置或吳魏齊梁之錯編或詳江左而略中原或
昂山林而抑軒冕甚至六朝隋唐之得盛名彰彰史册
者強半僅書姓氏不置一詞而諸家畫苑之載有傳世
畫品者亦俱删抹不錄余每撫卷太息思一釐正補綴
而南轅北轍未遑也歲在庚午承乏楚臬憬然思所以
仰承
聖天子刑期無刑之意而督撫兩臺又昕夕提命事事有
所矜式蓋及期而庶幾政通人和焉爰於聽讞之暇折
衷諸書删其繁複訂其謬悞補其漏脱而諸畫之流傳
可考者俱附載姓名爵里之後若世所艷傳而畫苑諸
書顧無所考見者寧闕以俟後之君子亦存疑存信之
意也明自世宗以至啟禎名作林立迨至
本朝人文川嶽圖畫星雲上而巖廊碩彦黼黻
皇猷下而泉石英才恢張萬彙直可追蹤顧陸詎止方駕
徐黃特以耳目方新見聞未備懼涉挂一漏萬之譏當
於是書告成之後廣為諮詢以補有明中葉以後之所
未備而另纂
皇清開國畫統一編俾覽者如登羣玉之山入萬花之谷
有奇必露無美不呈雖不敢云成教化助人倫窮神變
測幽渺然因是編而思作者因物賦形隨景設施之妙
以施之於有政行乎所不得不行而非有適也止乎所
不得不止而非有莫也文章政事且藉是而同悟其源
之一矣龜字效靈龍圖啟瑞豈偶然哉剞劂既竣顔曰
繪事備考雖然考何易言備也繁複謬誤滲脱之譏固
知其不免也夫
康熙三十年辛未孟秋三韓王毓賢題
