繪事備考卷二
湖廣按察使王毓賢撰
軒轅時
史皇黃帝之臣也與蒼頡同時創制垂法體象天地文
字見而圖畫生焉功侔造化故以為羣工之冠
周
封膜穆王時人郭璞云封姓膜名也善畫見穆天子傳
齊
敬君者善畫齊王起九重臺召敬君畫之久不得歸因
思其妻乃畫妻像與之相對齊王知其美與錢百萬
而納之事具劉向說苑
秦
烈裔蹇涓國人秦皇二年本國獻於朝口含丹青噴壁
成龍以指歴地悉如繩界轉手方圓皆中規矩方寸
之内五嶽四瀆備焉尤善畫鸞鳳軒軒然若欲飛去
見王子年拾遺錄
漢
毛延壽杜陵人陳敞安陵人劉白新豐人龔寬
洛陽人陽望下杜人樊育長安人以上六人並
永光建昭中畫手元帝時後宫既多乃使畫工圖其
狀按圖召見諸宫人競賂畫工以錢王嬙貌獨美意
不苟求工人圖之遂極寢陋帝不知也及匈奴和親
帝閱諸圖以昭君行陛辭日見其貌美甚悔之第籍
已定不欲失信於外竟遣之因按誅畫工籍其家資
皆巨萬焉延壽畫人物老少美惡咸得其真陳敞劉
白龔寬並工牛馬而人物不及延壽陽望樊育亦善
畫精於布色
東漢
趙岐字邠卿京兆長陵人多才藝而善畫自為壽藏於
郢城畫季札子産晏嬰叔向四人居賓位自居主位
各系以贊建安中官至太常卿見范曄東漢書
劉褒桓帝時人畫雲漢圖見之者欲熱又畫北風圖見
之者欲寒官至蜀郡太守見張華博物志
蔡邕字伯喈陳留圉人工書畫善鼔琴建寧初為郎中
校書東觀刊正六經文字書於太學靈帝詔邕畫赤
泉侯五代將相於省中(楊喜震叔節賜彪也)復命讚而書之時
稱三美歴官左中郎將封高陽鄉侯見東觀漢記
張衡字平子南陽西鄂人性明悟曉天象有過人之才
而善畫建州浦城山有獸名駭神豕身人首百鬼畏
之常出水邊平子往圖其像獸匿不出或云畏人寫
貌故也因去紙筆而獸果出平子拱手不動潛以足
指畫之深肖厥狀遂名其地為巴獸潭見郭氏異物
志
劉旦楊魯並光和中畫手待詔尚方嘗畫於洪都
學見謝承後漢書
後漢
諸葛亮字孔明南陽人相昭烈後主封武鄉侯諡忠武
按常璩華陽國志云亮以南夷之俗難化因畫圖賜
之諸夷累世珍護
諸葛瞻字思遠丞相忠武侯之子善書能畫為侍中僕
射軍師將軍
魏
少帝曹髦字彦士東海定王霖之子初封高貴鄉公後
即帝位甘露五年卒于成濟之難帝幼好學善書畫
諸譜闕而不載張彦遠名畫記始表而出之畫之傳
世者
祖二疏圖一盜跖圖一
新豐放雞犬圖一黃河春漲圖一
楊修字德祖華陰人有俊才為丞相主簿與陳思王友
善武帝以其多智又袁氏之甥也故惡之修善畫見
魏志畫之傳世者
吳季札像一西京圖一
嚴君平像一
桓範字元則沛國龍亢人少以博學稱號為智囊善丹
青仕漢為羽林左監入魏拜大司農
徐邈字景山燕國薊人性嗜酒而善畫顔光禄所謂魏
元陽之射徐侍中之畫是也初魏明帝游洛水見白
獺愛之而不可得邈適醉乃啟曰獺嗜鰿魚因畫板
作鰿魚置岸側羣獺競出遂捕得之帝歎曰卿畫何
其神也歴官侍中司空封都亭侯諡曰穆見魏志
吳
曹不興吳興人以畫名於時孫權使畫屏風筆誤點墨
就成蠅狀權疑其真以手彈之吳有八絶不興其一
也赤烏中青谿赤龍見寫獻孫皓皓送秘府後宋文
帝時天旱取畫龍置水傍雲霧頓起應時雨足陸探
微觀之歎其神妙謝赫云不興之迹世不多見今秘
閣内一龍頭而已尋其風骨擅名不虚洵第一品也
畫之傳世者
兵符圖一
吳王夫人趙氏丞相達之妹也能書善畫奇巧無雙又
能於指間織絲為龍鳳之錦宫中號為機絶又於方
帛之上繡成五嶽及列國地形時人號為針絶孫權
嘗歎蜀魏未平思得善畫者往圖山川險易之勢夫
人因進所寫江湖九州山嶽圖權深異之見王子年
拾遺錄
晉
明帝諱紹字道幾元帝長子幼穎異有日近長安遠之
對及長善書畫精識鑒尤工佛像蔡謨集云帝畫佛
于樂賢堂經歴寇亂而堂獨存顯宗著為頌焉畫之
傳世者
豳風圖一瀛洲圖一
列女圖一洛神賦圖一
穆王宴瑤池圖一
荀勖字公曾潁川人多才藝善書畫仕魏為大將軍掾
入晉為侍中中書監封濟北侯贈司徒諡曰成初鍾
會詐作勖書從勖母取寳劒勖恨之會兄弟方造宅
極宏麗工甫畢勖潛往畫其父太傅繇像於壁會入
門見之感慟幾絶因廢宅不居勖之畫亦會書比也
見魏志及世說
張墨氣韻澹遠與荀勖齊名
衞協與張墨並為畫聖顧愷之論畫云上林苑圖協最
得意筆也同時作者亦自以為不可及七佛圖大列
女圖奇偉而有情致毛詩北風圖巧密而有才思均
為傑作謝赫云古畫多略至協始精六法稱美備焉
畫之傳世者
卞莊子刺虎圖一高士圖二
王廙字世將琅琊臨沂人善屬辭工書畫過江後品為
第一元帝時官左將軍封武康侯鎮軍謝尚在武昌
昌樂寺造東塔司空戴淵復造西塔並請廙畫衆妙
畢臻終平南將軍荆州刺史贈侍中畫之傳世者
獅子擊象圖一魚龍戲水圖一
王羲之字逸少廙從子也風格標舉迥異時流書法既
為古今之冠冕丹青亦妙絶當世歴官右軍將軍會
稽内史贈金紫光禄大夫有雜獸圖臨鏡自寫真圖
及扇上畫小人物
王獻之字子敬右軍之子少有盛名風流藴藉隸書草
書得父筆法尤善丹青桓温嘗請畫扇誤落筆就成
烏駮㹀牛精妙無比因書㹀牛賦於扇上義熙中猶
有見之者官至中書令贈侍中特進光禄大夫太宰
諡曰憲
康昕字君明義興人書類子敬亦似羊欣嘗潛易子敬
所題方山亭壁子而子敬不能辨也畫法亦妙官臨
沂令
顧愷之字長康小字虎頭晉陵無錫人博學有才氣畫
入神品筆法如春蠶吐絲初見甚平易細視之六法
兼備傅染以濃色微加點綴不求暈飾當時謂之三
絶畫絶才絶癡絶也僕射謝安見愷之畫歎曰自生
人以來得未曾有張懷瓘曰顧公運思精微襟靈莫
測雖寄迹翰墨其神氣飄然在烟霄之上不可以圖
畫間求也其推重如此官至散騎常侍畫之傳世者
淨名居士圖一古賢圖一
夏禹治水圖一斵琴圖一
春龍出蟄圖一牧羊圖一
三天女美人圖一女史箴圖一
黃初平牧羊圖一
夏侯瞻工於畫雖氣韻不足而精密有餘
温嶠字太真太原祁人秀朗有才鑒而善畫明帝時官
平南將軍江州刺史贈侍中大將軍追封始安公諡
曰忠武
謝巖曹龍丁遠楊惠江思遠以上五人俱
見孫暢之畫記皆有孝行高節征西將軍庾亮辟思
遠為儒林參軍餘四人不赴徵
王濛字仲祖晉陽人放達不羈特善清言為時所重書
法似庾征西而丹青尤妙嘗曰我嗜酒好肉善畫人
但以飲食美酒精絹相待固無不往也官至司徒左
長史
戴逵字安道譙郡人穎悟博學善鼔琴工書畫寫人物
山水極妙十餘歲時在瓦棺寺中畫王長史見而異
之范宣初不喜畫後見逵作南都賦圖歎賞彌日以
為有益乃亦學畫逵中年寫行像甚超詣庾道秀語
之曰神猶帶俗豈卿世情未盡邪逵笑曰惟務光當
免卿此語耳前後徵拜終不起畫之傳世者
稽阮十九首詩圖一杜征南人物圖一
吳中溪山邑居圖一
戴勃逵之子有父風山水勝顧長康義熙初以散騎郎
徵不至
戴顒字仲若勃之弟琴書得父之傳丹青尤其所好累
辭辟召隠德萃於一門云
史道碩兄弟凡四人皆善畫道碩工人馬及鵝初與王
微師事荀勖衞協才藝略同而謝赫謂王得其意史
得其似則視王有間矣畫之傳世者
三馬圖一牛圖一
八駿圖一
謝雉陳郡陽夏人晉末為司徒主簿入宋為寧朔將軍
善畫多寫賢母孝子節婦烈女諸圖以風世畫之傳
世者
烈女正節圖一高士圖一
宋
陸探微吳人也為明帝侍從以畫得名謝赫嘗謂畫有
六法至探微而大備喜寫真故一時名賢皆有像而
系以贊云畫之𫝊世者
無量壽佛像一佛因地圖一
降靈文殊像一王獻之像一
淨名居士像一天王圖一
托塔天王圖一五馬圖一
摩利攴天菩薩像一北門天王圖一
陸綏探微子體運遒舉風力頓挫一點一拂咸有深致
簡於繪事傳世蓋寡
陸弘肅綏弟也早藉庭訓饒有家法雖所畫不多然在
張僧繇毛稜之上
顧寳光吳郡人善書畫大明中為尚書水部郎畫之傳
世者
泰始名臣圖一越中風俗圖一
洛中車馬鬭雞圖一
宗炳字少文南陽人好琴書而善畫前後徵辟皆不就
西陟荆巫結宇衡山凡所游歴皆圖於壁自為序以
記之嘗曰老病謝登涉惟當臥遊耳其高致如此
王微字景玄瑯琊臨沂人善書畫獨居一室究心圖史
十餘年不出著畫叙一篇得窮理盡性之妙公府交
辟皆不就武帝以其棲真絶俗贈秘書監
謝莊字希逸陳郡陽夏人幼而敏悟博學多才有巧思
尤善畫製木方丈圖天下山川咸有條理分之則州
郡各殊合之則宇内為一嘗作畫琴帖序以自述歴
官散騎常侍兼中書令泰始二年卒贈光禄大夫諡
曰憲
袁倩畫維摩詰變一卷凡百有餘事運思高妙位置無
差精神所注若有神靈感會瞻仰威容無不歎服可
謂前超顧陸後駭張閻矣
袁質倩之子筆勢勁健亦如其父畫之傳世者
莊周木雁圖一卞和抱璞圖一
史敬文畫黃帝昇仙圖張平子西京賦圖
史藝畫屈原漁父圖
劉斌畫詩黍離圖
尹長生畫南朝貴戚圖車馬圖
顧駿之康允之二人俱善寫貌
顧景秀武帝時人在陸探微之先帝嘗賜何戢蟬雀扇
景秀所畫也後戢入齊為吳興太守以之獻高帝顧
寳光見之歎其巧絶
吳暕張則二人皆善畫體法雅媚意態宏逸
劉胤祖畫蟬雀特盡微妙官尚書吏部郎
劉紹祖善於傳寫筆迹調快而又精密官至太康太守
劉璞胤祖子研精畫學有父叔風
蔡斌畫羣仙圖
濮萬年畫蘇門先生圖弟道興畫列女圖
史粲畫八駿圖
宋僧辨褚靈石范惟賢已上三人咸工繪事見
齊高帝名畫集
南齊
宗測字敬微少文之孫也性好書畫傳其祖業隠居不
仕少文有舊宅在廬山測新之寫所畫尚子平圖於
壁上又畫阮籍遇孫登圖於屏風坐卧相對豫章王
嶷聞其名辟為參軍不赴
劉係宗丹陽人善畫尤工書法在宋為景陵王侍書入
齊為東宫侍書官至驃騎將軍宣城太守
姚曇度畫有逸才巧變鋒出鬼神之像是其所長有子
為僧號惠覺亦善丹青嘗畫白馬寺寳臺樣見稱於
世
蘧道愍與章繼伯並善畫寺壁道愍能於扇上寫人馬
分數毫釐不失姿致入神繼伯不及也沙門僧珍道
愍之甥亦傳其法
范懷珍畫渥洼馬圖
鍾宗之善寫貌
王奴畫嘯賦圖
王殿畫列女傳母儀圖
戴蜀畫孝子圖
陳公恩畫列女仁智圖
陶景貞畫孔雀鸚鵡虎豹等圖
張季和畫游清池圖
沈標妙於丹青無所偏習觸類傍通
謝赫善寫貌人物不俟對看一覽便歸手操目想毫髮
無遺永泰以来此為最著
沈粲筆迹遒媚專工綺羅屏帳
丁光筆致精謹以蟬雀得名
謝惠連陳郡陽夏人博洽有文書畫並妙兄靈運歎服
之官司徒府參軍
周曇研師塞北勤授曹仲達擬曹不足方塞有餘
謝約善山水官衞尉參軍有聲伎樂器圖傳世
虞堅丁寬俱工畫
劉瑱字士温彭城人少聰慧善書畫飲酒至數斗寫嬪
嬙仕女用意綿密畫體精簡為當代第一官至吏部
郎畫之傳世者
少年行樂圖一吳中行舟圖一
毛惠遠滎陽陽武人善畫馬官至少府卿
毛惠秀惠遠之弟永明中待詔秘閣世祖將北征命惠
秀畫漢武北伐圖中書郎王融監其事圖成帝甚喜
置瑯琊臺上時披覽焉畫之傳世者
剡中谿谷邨墟圖一祖二疏圖一
毛稜惠遠之子亦能畫便速有餘靈巧不足
梁
元帝諱繹字世誠武帝第七子初封湘東王聰慧俊朗
博極羣書復工繪事嘗畫聖僧圖武帝喜為之贊傳
世者
芙蓉蘸鼎圖一鶼鶴陂澤圖一
蕭方等字實相元帝長子善寫真凡貌座上賓客點染
即成持問兒童無不識者以侍中中軍將軍揚州刺
史戰殁贈太子諡忠壯
蕭大連字仁靖簡文帝第五子少俊爽有巧思洞曉音
律兼善丹青初封臨海縣公官至東揚州刺史輕車
將軍進封南郡王
蕭賁字文煥蘭陵人有詞采工書畫每於扇上寫山水
具咫尺千里之勢官至河東太守
陸杲字明霞吳郡人能文好佛善畫工書與舅張融齊
名初仕齊入梁為特進大中正
陶弘景字通明丹陽秣陵人幼有異操甫十齡讀葛洪
神仙傳便作出塵之想琴棋書畫無不精妙徵為諸
王侍讀永明十年辭禄歸句曲山自號華陽隠居武
帝嘗欲用之弘景畫二牛以獻一著金籠頭為人牽
制一則藉草飲水略無拘係帝知其意不奪其志焉
朝廷有事多就訪之世謂山中宰相大同二年卒贈
中散大夫諡曰貞白先生
張僧繇吳中人天監初為武陵王國侍郎直秘閣知畫
事武帝崇飾佛刹多命僧繇畫壁嘗於金陵安樂寺
畫四白龍而不點睛以為點即飛去也人或疑其誕
妄固請點之須臾雷電破壁兩龍騰雲而上其未點
者尚在又畫荆州天皇寺盧舍那佛像因及宣聖十
哲帝怪問之對曰後當賴此耳至後周滅佛法焚天
下塔廟惟此殿以有宣聖像得不廢其異如此又在
大内畫定光如来像唐元和中猶有見之者歴官右
將軍吳興太守畫之傳世者
佛像一九曜像一
文殊菩薩像三鎮星像一
大力菩薩像一天王像一
維摩菩薩像一神王像一
佛十弟子圖一掃象圖一
十六羅漢像一十高僧圖一
清溪宫水怪圖一漢武射蛟圖一
摩利攴天菩薩像一五星二十八宿真形圖一
張善果僧繇子也擘畫點拂綽有父風畫悉達太子納
妃圖弟儒童亦善畫有釋迦會圖咸不失其家法
袁昂字千里陳郡陽夏人幼以孝稱工於繪事官至中
書監贈侍中諡穆正
焦寳願畫衣制樹色皆有新意點染設施輕重不失
稽寳鈞畫傅彩鮮麗
聶松與稽寳鈞同品有支道林像行世
解倩畫全法蘧章而筆力不及畫之傳世者
五天人像一九子魔圖一
陸整專寫御像
江僧寳用筆簡勁甚有師法畫職貢圖及小兒戲鵝圖
俱著陳朝年號未知所謂
僧威公善山水
僧迦佛陀禪師天竺人道行誠慤靈應甚多初居魏恭
帝重之後入隋文帝命主少林寺凡房門畫神皆其
迹也畫之傳世者
&KR0034;菻國人物圖一外國獸圖一
僧吉底俱僧摩羅菩提已上二僧俱外國人皆能
畫
陳
顧野王字希馮吳郡人七歲通五經善屬文工書畫天
象地理無不研精仕梁為中領軍入陳官黃門侍郎
卒贈右衞將軍畫之傳世者
草蟲圖一
後魏
蔣少遊樂安博昌人敏慧機巧工書畫人物及雕刻之
事官至將作大匠太常少卿卒贈龍驤將軍青州刺
史諡曰質
楊乞德封新鄉侯歸心釋門繪畫佛像
王由字茂道工畫人物摹寫入神官至東莱太守
祖班東魏人善山水
北齊
高孝珩世宗次子封廣寧郡王性勤學多才藝嘗畫蒼
鷹於廳事壁上鳩鵲遂不敢入人皆以為真鷹也官
至尚書令大司徒司州牧
蕭放字希逸梁武帝之姪初為著作郎入齊待詔詞林
館因其善畫命監諸畫工於内府采詞賦之佳麗者
及古今賢哲俾為圖焉累加鎮東大將軍散騎常侍
楊子華世祖時為直閤將軍散騎常侍因畫馬於省壁
夜聞蹄齧聲如索水草者又嘗畫龍展卷輒有雲氣
帝珍異之命居宫中非奉詔不妄畫也傳世者
鄴中百戲獅猛圖一
田僧亮與董展齊名官至三公中郎將入周為常侍
劉殺鬼與楊子華同時俱為世祖所重偶於壁間畫鬭
鵲帝疑其真拂之方覺歴官梁州刺史
曹仲達能畫梵像擅名北齊畫之傳世者
齊武臨軒試馬圖一
殷英童工畫山水兼善楷隸
高尚士徐德祖曹仲璞已上三人皆善畫得名
於時
後周
馮提伽北平人多畫寺壁風格精密山川草樹車馬皆
有意致而人物非其所長官至散騎常侍兼禮部侍
郎
閻毗榆林人工篆隸善丹青大象中為儀同三司入隋
文帝愛其才藝令侍東宫官至朝散大夫將作少監
隋
展子虔歴仕北齊後周入隋為朝散大夫帳内都督工
畫臺閣人馬尤善山水畫之傳世者
北極巡海圖二維摩像一
石勒問道圖一摘瓜圖一
法華變相圖一按鷹圖一
托墖天王圖一人馬圖一
故實人物圖二人騎圖一
挾彈遊騎圖一十馬圖一
長安車馬人物圖一弋獵圖一
北齊後主幸晉陽圖六
鄭法士取法張僧繇而能得其妙畫遊春苑圖為時所
推在周為建中將軍封長社縣子入隋授中散大夫
畫之傳世者
游春苑圖四讀碑圖四
游春山圖二
鄭法輪法士弟傅色温潤用筆安雅子德文亦善畫有
父風
鄭尚子法士之孫為睦州建德縣尉善畫鬼神亦工仕
女山水始為戰掣之體甚有氣力衣服手足木葉川
流莫不戰動鬚髮特為調利他人效之終莫能及此
其異也
董伯仁汝南人博識有心計鄉黨號為智海善畫樓臺
人物曠絶古今屏幛一種尤其所長官至光禄大夫
殿中將軍畫之傳世者
道經變相圖一弘農田家圖二
隋文帝上廏名馬圖一
楊契丹官至上儀同畫有骨氣六法咸備傳世者
隋朝正會圖一貴戚遊宴圖一
劉烏善畫屏幛筆致綿密
陳善見工山水
江志描摹山石勁健頓挫妙得其真
李雅工畫釋道神鬼形制宏整為滕王庫直
王仲舒畫法精熟而有風骨
閻思光解悰程瓚已上三人並隋之名手畫品
稱最
尉遲跋質那西域人善畫外國神佛像擅名當時人謂
之大尉遲有六番圖外國寳樹圖
曇摩拙叉天竺僧也亦善畫開皇末自本國来禮阿育
王塔至成都大石寺見空中十二神形一一貌之并
刻木為像於塔下
繪事備考卷二
