繪事備考卷七
湖廣按察使王毓賢撰
遼
耶律特節字勝隠官西南面招討都監性敏悟善書畫
每於行軍之際輙圖所在山川形勝以備參考凡受
命出兵者咸取則焉嘗從北院樞密使侵宋有宋將
被傷而仆特節因繪其事張於軍前見者無不傳笑
且歎其摹寫之逼真也畫之傳世者
木葉山圖一黑河秋雨圖一
卓歇圖四勘箭圖二
搜山圖四夜獵圖一
雪獵圖一飛騎圖二
較射圖二射雕圖一
射雉圖一蹴踘圖二
傳餐圖一運糧圖一
調馬圖二習馬圖二
卓泉圖一
蕭瀜遼之貴族累世聯姻帝室門第之盛無與伉者瀜
生而穎異性好讀書被服儒素絶無貴游佻達之習
官至南院樞密使政有餘閒輙親翰墨尤善丹青慕
唐裴寬邊鸞之蹟凡奉使入宋者必命搆求凡遇名
蹟不惜重價裝潢旣就而後攜歸本國建小樓以貯
之風日晴和焚香展卷臨摹所至咸有法則興宗清
寧中以義宗千角鹿圖賜焉畫之傳世者
混同江釣魚曲宴圖一
寫義宗千角鹿圖一
平沙落日圖一關山鼔角圖一
雪磧曉征圖一雪磧晾鷹圖二
角鷹穴狐圖一棘林鶻鷂圖四
秋原講武圖三大宛馬圖二
渥洼馬圖一海東青圖二
青骹鷹圖一受緤鷹圖一
獨擊鶻圖一臂鷹圖二
鞲鷹圖二習鷹圖一
麋鹿圖一馴鹿圖一
驎駵圖一騏驥圖一
奔霄圖一牧放圖一
選駟圖三
杜錡金州人為宣政詳穏官亦善畫馬
金
顯宗善畫獐鹿人馬學李伯時筆法亦工墨竹雖未臻
妙境而淸雋不俗甚有氣韻章宗親為題籖以寓贊
誦畫之傳世者
七星鹿圖一銜花鹿圖二
解角麋圖一果下馬圖二
朱鬛馬圖一試馬圖三
墨竹圖二
海陵煬王完顔亮以才藝自矜好為墨戲寫方竹亦有
奇致嘗遣使入宋藏畫工於衆中潛寫西湖圖歸國
而繪已像於吳山最高處因有立馬吳山第一峯之
句淫刑黷武國人苦之南侵兵變殂於軍中非不幸
也畫之傳世者
方竹圖二
完顏璹字仲寶號樗軒喜寫墨竹另一規格頗近自然
家藏法書名畫幾與中秘等歴官樞密副使封密國
公畫之傳世者
林下清風圖一淇水修篁圖一
折枝竹圖二墨竹圖四
王庭筠字子端自號黃華道人本籍遼東徙居京洛大
定中進士歴官翰林修撰畫山水古木竹石直逼古
人評者謂其胷次浩落不減米元章尤工草書一時
推重畫之傳世者
蒼崖古木圖一飛瀑界山圖一
深林鼓琴圖一石上橫琴圖二
高峯縱目圖一溪橋觀漲圖一
怪石圖三密竹圖二
枯槎圖二
王曼慶字禧伯號澹游善寫墨竹姿致絶佳亦能畫山
水然不逮墨竹也歴官行省左司郎中
任詢字君謨號南麓易州人草書妙入神品工畫山水
亞於王子端
李澥字公渡相州人能行書善山水
龐鑄字才卿號默翁大興人明昌中進士工畫山水禽
鳥官至京兆轉運使
李遹字平甫號寄庵灤城人明昌中進士工畫山水嘗
為元裕之畫繫舟山圖得前輩不傳之妙亦善龍虎
騰躍有神歴官東平府治中畫之傳世者
神魚化龍圖一龍跳天門圖一
虎顧衆彪圖一三虎渡河圖一
子母虎圖三風雲際會圖一
繫舟山圖一
李仲略字簡之大定中進士善畫山水嘗臨米元章名
蹟筆意幽澹元章不是過也官至山東廉訪使畫之
傳世者
臨米元章楚山清曉圖一
劉謙字光父號東軒工畫山水
王競字無競彰德人善書大字兼工墨竹頗有古趣歴
官翰林承旨畫之傳世者
僧贊寧譜竹圖一
虞仲文字質夫定遠人工畫人馬學李伯時墨竹學文
湖州有山林隠逸之氣無縉紳富貴之習得其片紙
不啻寸璣歴官平章政事封秦國公畫之傳世者
燕然勒銘圖一疏勒拜泉圖一
追騎玩鞭圖一臨湖奪槊圖一
拔營圖一卓帳圖一
墨竹圖二竹石圖四
一騎紅塵妃子笑圖一
趙秉文字周臣號閒閒滏陽人楷書得鍾王之秘畫梅
花竹石筆力蒼勁官至翰林學士畫之傳世者
繞屋梅花圖一梅花書屋圖二
雪竹攲石圖一
蔡珪字正甫丞相松年子工畫墨竹學文湖州官至濰
州守
張汝霖字仲澤遼陽人工畫墨竹師黃華道人歴官行
省平章政事
耶律履字履道東丹王七世孫也善畫鹿綽有祖風人
馬亦佳墨竹尤妙歴官尚書右丞畫之傳世者
文囿鹿鳴圖一高岡鹿鳴圖一
白鹿圖四鬭鹿圖二
荼首圖一
耶律浩然工畫山水
韓將軍逸其名工畫墨竹
馬天騋字雲章作小景竹石疎秀可喜弟雲卿雲漢俱
善畫
陳道輔京兆人好寫墨竹自號夜江散人
謝宜休妻忘其姓氏小字阿環山水學李成清潤合格
寫竹學黃華道人瀟灑可觀亦閨房之秀也
武元直字善夫明昌間名士精於傅染畫之傳世者
巢雲圖一曙雪圖一
李元素趙霖周濟川
已上三人皆皇統中名手工畫山水人物
喬夫人善墨竹
李早畫人物甚佳而樹石不稱明昌中有盛名翰林張
翥題其三馬圖云金源六葉全盛年明昌政似宣和
前寶書玉軸充内府時以李早方龍眠其推重如此
武伯英崞縣人泰和中進士善畫官至觀州同知
劉器之祁陽人以墨竹得名兼工小景
張公佐并州人工畫山水明昌泰和之間聲名藉甚
大簡之渤海人工松石小景
錢過庭畫山水以老米楚山清曉圖為法
段志賢工畫龍
徐榮之工畫花鳥
李仲華工畫湍流高樹
李漢卿東平人工畫草蟲
黃謁精于蕃騎歐陽學士家藏有雪獵圖上題大金御
前應奉黃謁
胡叟逸其名工畫山水
杜文字莘老雲中人工山水
張珪工畫人物形貌端正衣褶淸勁筆法從戰掣中來
而生動勾勒直欲駕軼前輩也畫之傳世者
陳琳草檄圖一集賢校書圖一
吹臺秋望圖一梁園雪賦圖一
王官歸隠圖一授書圖一
繙書圖二合樂圖二
古賢像十四
重陽真人王嚞字知明咸陽人大定中得道登真其先
度馬丹陽夫婦日嘗畫髑髏天堂二圖寓意深遠落
筆蒼古自題隠訣於上以贈之又寫松鶴圖贈史宗
密真人其畫流傳人間信仙筆也
玄悟禪師得大鑑不傳之真印語言文字一切相忘而
獨寓意於詩畫旣工山水復善墨竹士大夫得其寸
璣片璧無不寶為夜光然一筆一畫皆有宗旨不妄
作亦不妄與也畫之傳世者
雪山圖二山嵐圖一
曉山圖一偃波圖一
聽潮圖一海晏圖一
定水圖一
僧歸義博通内典亦善山水
龍門翁逸其姓氏獨工墨竹畫之傳世者
千葉琅玕圖一雪壓竹枝圖二
風松竹圖二
秀隐君不詳其姓氏貞佑中于檀州善果寺畫初祖面
壁圖觀者雲集歡喜贊歎主者因求再畫笑而不答
明日訪之已無跡矣
哀宗正大中有畫江潮者署名斌而不著其姓又有畫
佛像者名敏行為彭州人姓亦不著二人皆不詳其
出處附此以備參考
元
趙孟頫字子昂自號松雪道人本宋宗室寓居吳興仕
元為翰林學士承旨封魏國公榮遇五朝名滿四海
書法魏晉畫法晉唐俱入神品卒諡文敏畫之傳世
者
空林積雨圖一林巒新霽圖一
春山過雨圖一春山煙靄圖一
山市早春圖二山市春晴圖一
夏峯出雲圖二夏山空翠圖二
山林避暑圖一長夏江村圖二
溪山夏景圖三林居清暑圖一
水閣招涼圖二秋山黃葉圖二
秋山落木圖二秋山新霽圖二
秋山濯雨圖一雲鎖秋巒圖一
山閣早秋圖一秋澗鳴泉圖一
楓林秋晚圖二寒山晚翠圖二
溪山密雪圖二高峯積雪圖一
溪山晴雪圖二雪夜歸舟圖一
溪山殘雪圖二雪江漁釣圖二
雪江晚渡圖一長林霽雪圖一
雪窗曉讀圖一綠楊春雨圖二
新桐引露圖一梧月山窗圖一
松泉印月圖一雙松挺秀圖一
枕石聽松圖二寫生桃花圖四
寫生海棠圖二寫生芍藥圖四
寫生月季圖二四時月季圖四
薔薇濯露圖一暎水薔薇圖一
折枝桃花圖二折枝海棠圖二
折枝杏花圖二折枝玉蝶圖二
桃竹錦雞圖一芙蓉鸂鶒圖二
荷花鷺鷥圖二竹石黃鸝圖一
雪竹雙禽圖一雪竹山鷓圖二
水仙圖二風蘭圖一
蘭石圖二竹石圖四
墨竹圖二十五八駿圖一
衮塵圖三舞馬圖二
玉驄圖一神馬圖一
洗馬圖一刷馬圖二
調馬圖四習馬圖二
牧馬圖五飲馬圖三
解鞍圖二銜勒圖一
踏花圖一躤柳圖一
蕃馬圖十
趙雍字仲穆文敏子畫山水師董源亦善人馬書篆俱
極精妙官至集賢待制同知湖州路總管府事長子
鳳字允文工畫蘭竹與父無二集賢每題作已畫以
應索者故其名不顯次子麟字彥徽善畫人馬官浙
江行省檢校集賢畫之傳世者
雲峯圖二千巖圖一
峻極圖一鳳岡圖一
望嶽圖一涉江圖一
晚泊圖一落帆圖二
舟雨圖二捕魚圖二
漁村圖一濯纓圖一
攜筇圖一尋芳圖二
詩意圖五
李衎字仲賓薊丘人工畫竹石枯槎初學王澹游繼學
文湖州著色師李頗落筆皆有神趣海内得其手蹟
如獲奇珍不獨士大夫稱重也歴官浙江行省平章
政事致仕封薊國公卒諡文簡畫之傳世者
桃枝竹圖二鮮碧圖二
雲母竹圖一檀欒圖二
員池竹圖一淇園圖一
墨竹圖五
李士行字遵道文簡子畫竹本於家學山水是其所長
官至黃巖知州
商琦字德符曹南人左山參政第五子畫山水師李營
丘得其用墨法畫竹自具風格每寫縑素不盡幅不
止也官至集賢學士畫之傳世者
山居圖一瀟竹圖二
商璹字台元左山之姪國子司業台符之弟恬退不仕
善畫山水得破墨法窠石最佳
劉融字伯熙畫山水師郭熙官至秘書郎
柯九思字敬仲台州人寫墨竹師文湖州官奎章閣鑒
書博士
王振鵬字朋海永嘉人精於界畫仁宗特愛之賜號孤
雲處士官至漕運千戶
周密字公謹號草窗歴山人寓居錢塘家藏法書名畫
最多善寫梅蘭竹石圖成必題詩其上以識之傳世
者
秋蘭圖一谷蘭圖一
梅竹圖二梅花圖二
墨竹圖五
鄭思肖字所南福州人工畫墨蘭妙有神采嘗自寫一
卷長丈餘品目粲然超出塵表題曰全是君子絶無
小人其高致如此
金應桂字一之號蓀壁錢塘人宋時曾為縣令入元後
隠居風篁嶺書法歐陽詢畫學李龍眠當時目為二
絶畫之傳世者
巖居上真圖一朝真圖一
觀音大士像一
錢選字舜舉號玉潭霅川人善人物山水花木翎毛師
趙昌靑綠山水師趙千里尤工折枝小景其得意者
必賦詩於後畫之傳世者
青門折柳圖一隋堤煙雨圖一
春郊試馬圖一書樓玩雪圖一
河梁話别圖一江村晚歸圖一
峯巒疊翠圖一樓臺金碧圖二
折枝芍藥圖四折枝絳桃圖四
折枝牡丹圖一玉蝶梅圖一
龔開字聖予號翠巖淮隂人作隸書極古雅畫山水師
二米畫人馬師曹霸描法甚麤尤善墨筆鍾馗别有
神致畫之傳世者
梅巖霽雪圖一玉澗流泉圖一
江村宿雨圖一鍾馗圖二
寫唐太宗天閑十驥圖一
寫唐德宗望雲騅圖一
沈孟堅畫花鳥師錢舜舉深得其法
王正真初名纘字承之號竹齋原宋内侍佩虎符奉謝
后北行一旦辭榮入道以丹青自娛工畫山水墨竹
趙孟籲字子俊文敏弟工畫人物花鳥官至州牧畫之
傳世者
白鷴圖一白燕圖二
仙女圖二
陳琳字仲美善山水人物花鳥取法前賢標新領異與
趙魏公晨夕講論多所禆益凡臨摹舊蹟觀者幾不
能辨謂自南渡至此將二百年無其匹也畫之傳世
者
高士圖三會仙圖一
畫眉圖一鶺鴒圖一
松鳬圖二紅樹圖一
麗春圖一
劉敏字有功宣德龍門人畫墨竹學顧正之子世亨亦
善此技畫之傳世者
風篁夕翠圖一&KR1696;竹圖一
蒼琅暎水圖一篃竹圖一
釣絲竹圖二棘竹圖一
疎節竹圖一
史杠字柔明自號橘齋道人誦讀之暇弄筆作人物山
水花竹翎毛俱有别致歴官行省左丞畫之傳世者
牡丹孔雀圖一青松白鶴圖一
蘆汀宿雁圖一蘭苕翡翠圖二
紅椒士女圖二芭蕉士女圖二
五色雀圖二白翎雀圖一
越雉圖一
郭敏字伯達杞縣人好讀書工畫人物山水學武元直
師其意而不師其法墨竹尤妙官至州倅畫之傳世
者
竹林七賢圖一竹溪六逸圖一
柯亭選勝圖一
李有字仲芳薊州人原名立義官兩浙運司經歴畫古
木竹石筆意高遠
喬達字達之燕人多才藝善丹青山水學李成墨竹學
王庭筠更學文湖州皆得其法歴官翰林直學士畫
之傳世者
暮山圖一煙林圖一
雪竹圖一風竹圖二
林竹圖三修竹圖一
王英孫字才翁號修竹紹興人仕宋為將作監主簿入
元隠居不仕作墨竹蘭蕙雅潔可師
李倜字士弘自號員嶠真逸畫墨竹師文湖州歴官集
賢侍讀學士
田衍字師孟彰德人性穎異而有才識多藏法書名畫
以時涉獵畫墨竹學王澹游
張衡字士衡樂陵人官中書左司員外郎辭職歸田屢
辟不起作文字極奇古山水學荆關書法學張史墨
竹乃自成一家畫之傳世者
山雨圖一夕嵐圖一
春山圖二江樹圖一
雪竹圖二
顧正之畫墨竹學樂善老人
范庭玉保定人畫墨竹學文湖州
劉貫道字仲賢中山人工畫道釋人物鳥獸花竹取法
諸家銓衡衆妙山水宗郭熙有極佳處亦善寫真至
大中為御衣局使畫之傳世者
延壽真人像一玉局真人像一
純陽大士像三海上三山圖一
阿耨池蓮圖一嘉陵江水圖一
&KR0903;禽集木圖一芙蓉秋雁圖一
竹雀圖二藂竹圖一
寫成宗御容一
柴楨字君正東平人善畫山水天資高妙不學而能
信世昌字雲甫東平人自號中隠畫山水學沈士元名
過其師墨竹具有别致蓋黃華道人之後又一變也
李章字君章東平人善大書晚年以畫墨竹得名
胡瓚字元禮京兆人旣擅丹青復工墨竹官至衡州路
同知
韓公麟字國瑞號雪谷真定人為太醫副使精於養生
之學而留意繪事畫墨竹筆法簡當當時名手無能
出其右者
李益渭州人工畫人物
彭郎中逸其名工畫人物
劉允文廣漢人工畫佛像
陳揚吳真孫玠曹虛白張咸熙皮簡
已上六人俱善畫人物山水皆自宋入元而隠居不
仕者
賀六待詔逸其名海州朐山人家世工畫觀音至待詔
而藝益精忽一日大士化為丏者從之求畫旣授以
圖乃為增改數筆神明煥發視之已在雲中矣從此
名滿天下請索遂無虚日畫之傳世者
蓮葉觀音像二調露觀音像二
送子觀音像六魚籃觀音像三
大海觀音像一水月觀音像四
楊枝觀音像一持鉢觀音像二
潮音三定圖一磐石觀音像一
觀音像十六
危道人逸其名獨善畫魚足跡不出麻姑山蓋有道之
士也畫之傳世者
戲魚圖二游魚圖四
魚梁圖二魚躍圖一
漁村圖一鱖魚圖三
魴魚圖一劍魚圖一
朱魚圖四名魚圖四
魚苗圖二
周弼字伯㢸汝陽詩人善墨竹
僧修範潤州人工畫湖石
僧志堅蜀人工畫山水
僧彦深工寫佛像尤善寫觀音畫之傳世者
天親菩薩像一智積菩薩像一
文殊師利像二寶幢菩薩像一
藥王菩薩像二獻珠龍女像一
觀音大士像十二
牛麟字伯祥太原人精於詞賦能作大字兼畫墨竹風
格蕭散
張德琪字廷玉薊州人書法精到行書學劉房山草書
學張長史墨竹梅花學王澹游人謂其畫意亦有書
法似不誣也畫之傳世者
嶺梅圖二早梅圖一
落梅圖一墨竹圖二
雪竹圖二
劉德淵字仲淵燕人官至藍山縣尹寫墨竹學劉自然
韓紹曄字子華燕人畫山水學武元直墨竹學樂善老
人官至御衣局使
張敏夫燕人喜畫竹石學劉自然
趙淇潭州人宋趙葵之仲子號平遠亦號太初道人又
稱靜華翁歴官湖南宣慰使寫墨竹長竿勁節風致
高閒畫之傳世者
千尋直節圖一竹苞青玉圖一
湘皋雨竹圖一清風苦節圖一
墨竹圖二
周堯敏字禹卿號學山海鹽當湖人畫竹學文湖州頗
有會心處
王鼎字德新海鹽人寫竹學丁子卿得其筆意子泰之
號竹趣筆法略如其父
謝顯字耀卿號隠麓大名人畫墨竹學員大夫
劉廣之燕人工畫墨竹
宋敏字好古亦善墨竹
沈雪坡嘉興人畫梅竹
姚雪心台州黃巖人畫墨竹學文湖州
趙雲巖溫州人寓華亭青龍鎮善畫花鳥設色有法不
以穠艷為工而以清妍生動為貴一時名手咸取則
焉畫之傳世者
儷蘭圖一堯韭圖一
梅竹圖三
喬戚里名字出處未詳專畫梅花竹石建安白鶴山嶽
祠東廡中壁所畫羅浮古梅是其蹟也
王仲元工畫花鳥得傅染之法尤善作小景山水用墨
調潤
自然老人姓劉氏逸其名真定祁州人工畫墨竹禽鳥
畫之傳世者
百舌弄晴圖一鶯遷喬木圖一
綠楊黃鳥圖一條桑戴勝圖一
黃鸚鵡圖二義鶻圖二
十二紅圖一角鷹圖二
牛叟大名人少為牙郎號窩絲牛能畫墨竹以巧悟得
之不師古人麤有理致
朱淳甫濟隂人家世工畫山水至於丹青人物淳甫獨
得其妙樹石亦佳兼善梅竹畫之傳世者
桐江把釣圖一秋林琴奏圖一
策蹇尋山圖一石磴支筇圖二
山窗曉讀圖一疎林煙靄圖二
枕石圖一飯牛圖一
陟巘圖一
焦善甫工畫花竹尤長於寫貌畫之傳世者
夾竹桃花圖二竹枝牡丹圖一
竹醉丹榴圖一
陳仲仁字元長江西人善畫山水人物花鳥主陽城簿
為安定書院山長日與趙文敏論畫多所不及文敏
見其寫生花鳥含毫命意追蹤古人以為黃筌復生
不是過也至元間年幾九十而神明不衰筆墨愈妙
畫之傳世者
高山望雲圖一武夷九曲圖九
載酒問奇圖一空江雨艇圖一
彭蠡候風圖一吐綬鳥圖二
桑扈圖一比翼圖一
鵾雞圖一鳻雀圖一
麗春圖一木香圖一
紫薇圖一百合圖一
芍藥圖十四
徐鵬字程遠涼州人徙居商丘博學能文兼工繪事性
好芍藥圃中所植凡數千本皆名品之最貴者每當
曉日巡行花間相其色澤形質而次第之著為一圖
手自描寫光華掩暎瑰異奪目當時有持兼金求其
尺幅不可得者幸而得之傳玩遂無虚日矣秘閣所
藏者
冠羣芳圖二寶粧成圖四
曉粧新圖一點粧紅圖一
盡天工圖一紅都勝圖一
紫都勝圖一逍遙紅圖一
壽州青圖四縷金囊圖二
簇紅絲圖二試梅粧圖一
玉板纈圖一道粧成圖二
蘸金香圖二菊香瓊圖二
金線樓圖一
顔輝字秋月江山人七歲時見聖果寺畫壁留玩不忍
去歸即以紙摹之見者驚服從此研精繪事專寫道
釋人物氣象雄偉迥不猶人畫之傳世者
大梵天王像一十大弟子像一
五祖授衣圖一淮南拔宅圖一
延壽真人像一姑射神人圖一
金剛經像十
孫君澤錢塘人工畫山水人物兼學夏珪馬遠畫之傳
世者
秋江靜釣圖二羣山霽雪圖一
松月流泉圖一煙嵐晚景圖二
淵明漉酒圖一右軍書扇圖一
摹王維雪裏芭蕉圖三
吳梅山工畫山水人物
吳梅溪工畫花鳥翎毛
馮君道錢塘人工畫花竹翎毛性嗜鵪鶉出入懷袖間
觀其飲啄羣鬭之狀以資筆勢畫之傳世者
竹禽圖二鷺鷥圖一
鵪鶉圖五鬭雀圖二
白燕圖一
楊月澗筆致矯健專畫龍虎畫之傳世者
滄溟龍化圖一神龍躍淵圖一
驪龍抱珠圖一崧高虎拜圖二
山崦虎臥圖一子母虎圖二
逐獸虎圖二
楊說巖畫道釋人物尤工寫貌
馬虚中工畫山水花鳥
許擇山工畫神佛畫之傳世者
華嚴變相圖六
沈月田工畫林木樹石
朱梅閒善畫花竹
劉耀字耀卿樸之子工畫山水兼學馬遠夏珪筆致幽
澹皴染得法畫之傳世者
春山煙靄圖二清池圖一
山椒閣道圖一雪江圖一
翠峯圖一
吳古松錢塘人畫山水學郭熙
王淵字若水號澹軒杭州人幼習丹青趙文敏嘗指授
之故所畫皆有奇致無一筆入於院體山水師郭熙
花鳥師黃筌人物師周昉罔不精妙兼工花木竹石
誠一代名手也畫之傳世者
嵐光清曉圖二湖濱蕭寺圖二
絶巘飛泉圖一秋江待渡圖二
牡丹竹枝圖二千葉石榴圖一
粉紅石榴圖一海紅瑞雀圖一
東籬採菊圖二東籬送酒圖二
崇崗振衣圖一滄浪濯足圖二
讀書圖一載酒圖一
流觴圖一種樹圖一
朱德潤字澤民吳郡人畫山水學郭熙清逸可觀官至
鎮東儒學提舉畫之傳世者
靈巖山四時風景圖四
唐棣字子華吳興人畫山水師郭熙官至休寧縣令畫
之傳世者
梅岑圖一湖景圖一
黃公望字子久號一峯又號大癡道人舉神童有異才
三教之理無不淹貫信口而出皆成文章誦讀餘閒
旁及諸藝工畫山水專師董源晚年稍變其法自成
一家山頂多巖石瀑布必數折而後下皴染秀密筆
法雄健後來名手無不奉為楷模董源以還一人而
已畫之傳世者
溪山亭子圖二柴門夜歸圖一
江亭喚渡圖二山腰樓觀圖一
飛閣棲雲圖一山館閉門圖一
楓林落葉圖二雪溪漁艇圖一
煙村牧笛圖一山閣圖三
山彴圖一山寺圖一
江村圖四平橋圖一
秀峯圖一晚巒圖一
雪意圖二雨意圖三
雪舟圖二秋岸圖一
雪麓圖二
曹知白字貞素號雲西華亭人畫山水學馮覲筆墨稍
弱而清潤可喜有僕汲清亦善山水皆知白所授也
畫之傳世者
盪胷雲海圖二三泖湖圖一
吳鎮字仲圭嘉興魏塘人自號梅花道人畫山水師巨
然其臨摹古蹟合作者絶佳然亦有率略處以其韻
勝不能詰也兼善墨竹墨花落筆輕倩名重一時畫
之傳世者
山居農作圖一雪峰危棧圖一
秋水蘋洲圖二秋晚煙嵐圖一
秋亭待月圖一曲岸醉吟圖二
石岸古松圖二水墨竹禽圖二
山麓漁舟圖一秀峯雙澗圖一
大寒林圖二小寒林圖三
墨牡丹圖四墨荷花圖二
墨梅花圖二墨竹圖六
煙雨圖一墨菊圖三
幽谷圖一
倪瓚字元鎮常州無錫人號雲林生天資高妙賦性孤
介於書無所不窺然止得其梗槩有潔疾所居清閟
閣中几席圖書纖埃不染即地平石砌亦明淨如拭
入其座者幾無唾處酷嗜名畫遇前代真蹟不惜重
價購之晨夕臨摹標新領異故能參綜諸家而為一
代妙筆善寫山水尤長於林木竹石清疎澹遠風致
絶倫晚年率意應酬似出兩手然終不可及也畫之
傳世者
瀟湘秋晚圖一漁浦蒹葭圖二
長江帆影圖二松峯積雪圖二
煙嵐清曉圖一江山平遠圖三
江山卧游圖五山居獨樂圖一
雨晴春曉圖一山溪水閣圖二
萬竿煙雨圖一萬卷書樓圖一
萬壑松風圖一萬里長江圖一
萬峰積雪圖一煙林小景圖二
萬木吟秋圖一竹石小景圖一
長林高隠圖二松石圖三
遠山圖四秋山圖六
遠景圖二層巒圖一
寒山圖一一晴巒圖一
江皋圖四古木圖三
峭壁圖一山樓圖一
山觀圖一山閣圖二
雲山圖七奇峯圖一
雲巖圖一奇石圖三
煙林圖一窠石圖七
盛懋字子昭嘉興魏塘人父洪甫善畫懋自幼學之盡
得其法寫水墨人物花鳥師陳仲美而略變其意工
緻有餘靈宕不足畫之傳世者
宫女圖三醉客圖一
女仙圖二隠逸圖四
萱花圖二葵花圖一
菊花圖四雜花圖五
鸂鶒圖四鬭雞圖一
馴雉圖一雙鳩圖一
孟玉澗吳興人工畫青綠山水傅染得法畫之傳世者
千巖滴翠圖一春山綠樹圖二
碧峯插漢圖一
胡廷暉吳興人工畫花鳥山水雖極精密未免習氣與
孟玉澗姚彦卿同時畫之傳世者
紅槿花圖二素馨花圖二
雁來紅圖一洛陽錦圖三
吐綬鳥圖一黃鸝圖一
鸜鵒圖一鵓鴿圖一
王士熙字繼學東平人好讀書能文章自尹校以至憲
司手不釋卷復好丹青學為山水一往精詣本於天
性非人力也歴官御史中丞畫之傳世者
江山平遠圖四夏景圖一
夏山圖二
賈策字治安河南人工畫禽鳥得飛鳴翔集之狀嘗為
仁和尹有能名畫之傳世者
洪崖跨鸞圖一雁門霜信圖一
平楚歸鴻圖一衛鶴乘軒圖二
蓮塘彩鴛圖二江鷺窺魚圖二
黃鸚鵡圖一
顧安字定之為泉州路判官工畫墨竹
陶復初字明本天台人畫學李營丘自號介軒老人官
台州儒學教授卒贈樂清尹平生喜寫墨竹及著色
竹畫之傳世者
露梢拂雲圖二翠竹圖二
淇園綠玉圖一朱竹圖四
墨竹圖四
李篔嶠河東人性敦厚無他好文章之外惟寫墨竹得
文湖州筆意歴官翰林學士畫之傳世者
蒲竹圖三柘竹圖三
疎竹圖一筍竹圖二
叢竹圖一
謝庭芝字仲和號雪村平江崑山人工墨竹畫之傳世
者
䊸竹圖二&KR1696;竹圖一
墨竹圖四
李升字子雲號紫篔生濠梁人工畫墨竹有蕭疎宕逸
之致亦善窠石
盛昭字克明揚州人畫竹石師文湖州
郭畀字天錫京口人工畫窠石墨竹
蘇大年字昌齡真定人寓居揚州竹石師蘇東坡窠木
師廉宣仲皆有格法畫之傳世者
霜筠勁節圖一筍竹圖一
折枝風竹圖二
張遜字仲敏號溪雲吳郡人善畫竹作鉤勒法妙絶當
世山水學巨然而不逮竹
顧逵字周道吳人工畫山水人物兼善寫真畫之傳世
者
唐玄宗月夜游華清宫圖一
趙惟志字彦功號恕齋大梁人善墨戲歴官集賢待制
提舉江浙儒學
邊魯字至愚號魯生善畫花鳥兼工墨戲畫之傳世者
羣鴉話寒圖一蘆汀宿雁圖一
水墨牡丹圖四
陳君佐宿州人寓居廣陵善墨戲師宋徽宗畫山水師
馬遠夏珪
李容瑾字公琰善界畫山水師王孤雲
朱裕字敏道延陵人畫山水師李成
沈麟字秋澗杭州人畫山水師郭熙尤工寫貌畫之傳
世者
溪雲罨畫圖二秋山風雨圖二
疎林煙靄圖一風雨歸舟圖二
夏山圖五
林士能字若拙畫山水少渾厚秀潤之氣
鄭禧字熙之吳郡人工畫山水得董源筆法用墨清潤
寫墨竹禽鳥全學趙文敏意趣高遠惜乎早逝未竟
其業也畫之傳世者
林巒曉雪圖二江岸漁舟圖一
瀟湘夜雨圖一山市晴嵐圖一
海岸圖二漁村圖二
漁父圖一
王蒙字叔明吳興人趙文敏之甥也畫山水師巨然深
得其意多作平遠疎秀之筆一時推為鉅手亦善寫
人物描摹傅染俱有神韻所畫孝經圖至徹内廷睿
覽詔閣中摹本以賜諸王戚里至今猶豔稱之畫之
傳世者
秋水蒹葭圖一清秋江閣圖二
遠浦落帆圖二江村曉行圖二
秋林落照圖一春山圖四
寒山圖一寒林圖二
江雨圖三江帆圖一
江閣圖一遠景圖二
漁釣圖二松岸圖二
泛舟圖一疊嶂圖一
喚渡圖一
趙元字善長山東人畫山水師董源
張義上字師䕫工畫山水
陳植字叔方吳郡人工畫樹石别有奇趣
李仕傳字仲芳薊門人畫山水人物學李伯時尤善仿
宋徽宗墨戲
戴淳字厚夫錢塘人工畫山水
杜本字厚父工畫牛亦善山水尤長於葡萄畫之傳世
者
烏牸圖二青牛圖二
犇牛圖一鬭牛圖一
服箱圖一牧放圖三
寫生葡萄十五
吳垕字從禮杭州人善丹青專摹院體
張渥字叔厚號貞期生杭州人善白描人物雖筆法欠
老而工緻絶倫畫之傳世者
水墨梅圖十七
吳瓘字瑩之嘉興人家多法書名畫日事臨摹然所畫
者不過窠石墨梅而已
張文樞字石隠湖州人幼嘗為僧能畫山水學巨然亦
工墨竹畫之傳世者
夏嶺風篁圖一墨竹圖三
李沖字用之善畫山水學李成荆浩
張遠字梅巖華亭人善畫山水人物並學馬遠夏珪臨
摹舊蹟往往逼真至於潛補古畫尤為精妙畫之傳
者
寫李成羣峯茂林圖一
寫王維山谷行旅圖一
寫張詢雪峯危棧圖一
寫楊寧劉聰對戎圖一
寫張萱七夕祈巧士女圖一
陳鑑如杭州人精於寫貌有元第一手也其子芝田能
世其學
佟士明上都人以寫貌得名
冷起嵒京師人工寫貌至元間寫寧宗御容稱旨授御
衣局使
王繹字思善杭州人工寫貌尤長於小像不徒得其形
似兼且得其神情
林伯英嘉興魏塘人工畫花鳥
周如齋工畫山水學高房山
沈月溪華亭青村人以稜作為業學馬遠山水人物描
寫極工人莫能辨
邊武字伯京京兆人善墨戲花鳥
王迪簡字庭吉號蕺隠會稽人工畫水仙
陶鉉號菊村金陵人畫山水師李成
謝佑之畫折枝花傅色穠厚欲仿趙昌而未得其法
劉夢良蜀人畫梅花學楊補之
朱邸蜀人工畫墨竹
簡生蜀人善畫山水
陳立工畫山水好寫東南名勝分列為圖曲盡其妙龍
眠山圖尤極明秀虞集手書跋之畫之傳世者
九華山圖一龍眠山圖一
齊山圖一
華嶽工畫山水楊載賦詩贈之有華嶽能詩世有名偶
畫丹青亦疎放之句
潘桂金陵人善寫貌
何大夫逸其名工畫人馬為虞集所稱許
霍元鎮規模董北苑米南宫父子畫山水人物妙有風
格畫之傳世者
雲山圖十一夏山圖二
王起宗工畫山水樹石
戈叔義工畫墨竹
臧良字祥卿錢塘人畫花竹翎毛師王若水
夏迪字簡伯溫州人工畫山水竹石
趙天澤字鑑淵蜀人工畫梅竹
張中字子正松江人畫山水師黃一峯亦善墨戲
衛九鼎字明鉉天台人善界畫師王孤雲
徐愷字士元湖州人畫山水師李成
曾瑞卿號褐夫居錢塘畫山水學范寬
張觀字可觀松江人世業稜作善畫山水兼學馬遠夏
珪而特長於摹仿畫之傳世者
秋山晚霽圖一臨流抱膝圖一
春山圖二
趙清澗淮安人善寫人物女仙畫之傳世者
瓊花仙子圖二洛神圖一
南嶽魏夫人石壇受簡圖一
楊基字孟載蜀人寓居平江精於詩律一時風雅之彦
奉為楷模間寫竹石山水亦有佳趣
高克恭字彦敬號房山其先西域人後居燕京歴官刑
部尚書善畫山水始師二米後學董源墨竹學黃華
道人皆得其法至於怪石奔湍山頭水口烘鎖潑染
作者鮮及
巴延布哈高昌世子而鮮于伯機之甥也自號蒼巖善
畫龍有神氣歴官江東廉訪使畫之傳世者
滚霧戲波龍圖一坐龍圖一
出山子母龍圖二戲龍圖一
持嘉君實女真人寓居京師畫竹學劉自然頗有意趣
蕭鵬摶字圖南本契丹人父崇甫為王子端甥圖南幼
有巧思博學多才能詩善畫墨竹師黃華道人亦工
山水兼寫梅蘭
丁野夫回紇人工畫山水兼學馬遠夏珪得其筆法
宋嘉禾上黨人畫人物學石恪減筆作利市仙官風格
藴藉亦能寫小景墨竹
宋汝志錢塘人家世隸宋畫院汝志不肯仕元為開元
宫道士法號碧雲善畫山水人物花鳥
真人張與材字國梁别號廣微子襲漢天師封昌國公
能大書兼工畫龍墨竹畫之傳世者
祥龍圖二吟龍圖一
墨竹圖二
真人張嗣成號太玄襲漢天師工畫龍兼善山水畫之
傳世者
廬山圖一
真人張嗣德號太一襲漢天師工畫墨竹
道士方方壺提點上清宫工畫山水
吳霞所善畫龍
張彦輔善畫山水
趙元靖以畫墨竹得名雲游浙閩間所至淋漓牆壁雖
近繁冗多有可觀
丁清溪錢塘人工畫道像人物學李嵩王輝馬麟尤長
於寫貌畫之傳世者
五星二十八宿真形圖一
寫唐董展道經變相圖一
紫微北極大帝像一
王景昇杭州人居開元宫工畫道像人物兼學王輝李
嵩
徐太虚善畫山水
盧益修天台人善畫水仙學趙子固
蕭月潭淮南人善白描道像畫之傳世者
三清像三北帝像一
太白像二醉真圖二
七曜像一
以上八人皆元統至元間道士
禪師溥光字元暉號雪庵大同人俗姓李氏善作行草
楷書尤工大字畫山水學關同寫墨竹學文湖州禪
悅旣深涉筆成趣受知寧順兩朝累授昭文館大學
士賜號玄悟大師畫之傳世者
溪山蘭若圖二九夏松峯圖一
萬壑松風圖一小寒林圖六
林汀圖二
僧溥圓字大方號如庵河南人俗姓李氏於雪庵為法
弟書法得之雪庵山水墨竹俱學黃華道人
僧海雲畫墨竹學樗軒
僧妙圓亦工墨竹格度瀟爽
僧智浩號梅軒畫墨竹雖少蘊藉而脫洒簡略亦自有
致
僧道隠字仲孺號月澗海鹽當湖人俗姓李氏畫蘭石
學趙子固寫墨竹學王翠巖畫之傳世者
空谷幽蘭圖三靈石叢蘭圖一
菩薩竹圖一墨竹圖二
竹石圖五
僧允才號雪岑傳法嘉興石佛寺工畫墨梅墨竹學丁
子卿
僧時溥字君澤號雨巖華亭人通經律能詩賦工畫墨
竹意致高遠興至揮毫三梢五葉而已
僧智海工畫墨竹學海雲禪師
僧普明號雪窗工畫蘭栢子庭工畫墨竹菖蒲寫景平淡止
可施諸僧舍不足為文房清玩也
僧惟翰字古清江右人工畫龍
李希閔字克孝薊門人工畫山水竹石
趙彦正工畫人馬
孟運判室劉氏善書法臨摹古人字帖筆力兼到喜賦
小詩尤好墨竹清疎雅澹學金顯宗
完顔用室蔣氏以苦節受旌工畫墨竹畫之傳世者
修竹傲霜圖二雪筠含翠圖(闕)
叢竹圖五
喬德玉室張氏亦善寫竹
繪事備考卷七
