太醫局諸科程文格卷一
墨義第一道
問故治病者必明天道地理
對天不足西北左寒而右凉地不滿東南左熱而右温
其故何也歧伯曰隂陽之氣高下之理太少之異也東
南方陽也陽者其精降扵下故左熱而右温西北方隂
也隂者其精奉扵上故左寒而右凉是以地有高下氣
有温凉高者氣寒下者氣熱故適寒凉者脹適温熱者
瘡下之則脹已汗之則瘡已此腠理開閉之常太少之
異耳帝曰其扵夀夭何如歧伯曰隂精所奉其人夀陽
精所奉其人夭帝曰善其病也治之奈何歧伯曰西北
之氣散而寒之東南之氣收而温之所謂同病異治也
故曰氣寒氣凉治以寒凉行水漬之氣温氣熱治以温
熱強其内守必同其氣可使平也假者反之帝曰善一
州之氣生化夀夭不同其故何也歧伯曰高下之理地
勢使然也崇高則隂氣治之汚下則陽氣治之陽勝者
先天隂勝者後天此天理之常生化之道也帝曰其有
夀夭乎歧伯曰高者其氣夀下者其氣夭地之小大異
也小者小異大者大異故治病者必明天道地理謹對
第二道
問服此水去温氣
對泉水味甘平無毒主消渴及胃熱痢熱淋小便赤澀
兼洗滌瘡瘍癰腫令散久服却温調中下熱氣利小便
並多飲之又新汲水百一方云患心腹冷病者若男子
病令女人以一杯與飲女子病令男子以一杯與飲又解
合口椒毒又主食魚為骨所鯁取一杯水合口向水張
口取水氣鯁當自下又主人忽被墮損腸出以冷水噴
之令身噤腸自入也又臘日夜令人持椒井傍無與人
語内椒井中服此水去温氣博物志亦云凡諸飲水療
疾皆取新汲清泉不用停汙濁暖非直無效固亦損人
謹對
第三道
問肝靑象木
對肝青象木肺白象金今肝得水而沉木得水而浮肺
得水而浮金得水而沉其意何也然肝者非為純木也
乙角也庚之柔大言隂與陽小言夫與婦釋其微陽而
吸其微隂之氣其意樂金又行隂道多故令肝得水而
沉也肺者非為純金也辛商也丙之柔大言隂與陽小
言夫與婦釋其微隂婚而就火其意樂火又行陽道多
故令肺得水而浮也肺熱而復沉肝熱而復浮者何也
故知辛當歸庚乙當歸甲也謹對
脉義第一道
問人之居處動静勇怯脉亦為之變乎
對人之居處既有動静勇怯之不同脉之應見亦隨性
情變易之各異盖禀氣扵天立形扵地居處之不同也
動則陽以擾静則隂以定故在脉者亦有躁静之分禀
賦之有異也勇則氣以行怯則氣以著故在診者豈無
強弱之辨以人形扵外既無一定之體而脉應扵中乃
有變易之候此善診之士必觀人之居處動静勇怯而
察脉為之變者盖以形諸外而必有騐諸中故也經曰
人之居處動静勇怯脉亦為之變乎其意如此原夫人
生扵地氣禀扵天其生扵地也晝作夜息分躁静之不
同其禀扵天也肖形賦貎别強弱之有異人性異常脉
形隨變故聖人即其如是之形而騐其為變之脉者燭
照數計初不能有毫髮之間也盖嘗求其故矣動則氣
行扵陽經静則氣行扵隂分氣行扵陽經也則脉隨之
而動若浮洪者豈非陽之屬乎氣行扵隂分也則脉隨
之而彰若細沉者豈非隂之類乎此動静之見扵脉者
然也勇則氣行而已怯則氣著而病病已扵氣行也則
診應有常而和平皆無病之形病成扵氣著也則診乖
其候而變異亦成病之象此勇怯之應扵脉者然也以
其氣之不常則動静勇怯既非可以一體觀脉之多變
則強弱浮沉尤不可以一診取然則持脉之道又豈可
安常守故而昧變通之宜哉考之下文曰診病之道觀
人勇怯骨肉皮膚能知其情以為診法也又經有曰脉
肥人責浮瘦人責沉即此推之則知診病之道必觀其
脉之變者以其人無一定之形而脉亦無一定之候豈
可執扵膠柱調瑟知常而不知變者乎謹對
第二道
問寸口脉沉滑者中有水氣
對脉朝扵寸既彰沉滑之形病在扵中必為水氣之候
盖脉分三部寸總諸經沉脉重按而方得病為水而主
中則法其潤下之體滑脉往來而流利病為實而主飲則
象其流注之性既二脉俱見扵寸口則水氣必在扵體
中是皆積飲稽留而不行水氣停貯而為病故變如斯
之脉也經曰寸口脉沉滑者中有水氣厥理若是嘗謂
疾之所起未有不因扵自縱脉之所變靡有不參扵病
源故水氣停積居裏分而總謂之中則脉象沉滑見部
分而皆應扵寸何哉冬日飲湯所以敵扵寒氣夏日飲
水所以消於熱邪皆適事知節而有常故行津布液而
無病儻小渴咽乾因縱飲而不已或内虚熱少因寒飲
而太多脾胃守常也猶尅化而内消倉廪或虚也必停
積而不散故凡積飲之證皆曰水氣之名診其寸口脉
沉者沉為水而主裏按其關前脉滑者滑為飲而有風
以沉脉則按指有餘應水屬隂而潤下以滑脉則往來
流利類水得風而慓疾故其為病也攻於上則面目有
腫滿之形發於外則身體有生熱之證以其中先有水
外感於風所以命名曰風水也何以見之下文曰面目
腫大有熱名曰風水又經曰積飲成水又朱肱云水氣
者皆因飲水過多所致又巢氏曰脾胃虚不能制水又
曰滑為有飲又脉經曰沉為水又曰沉為在裏又曰滑
為風况夫大渴欲水者猶令與之不足苟縱飲無節積
而不化焉得不為水氣之患歟謹對
大義第一道
問彼春之暖為夏之暑彼秋之忿為冬之怒
對積暖而為暑本陽氣因春而為夏積忿而為怒乃隂
情因秋而為冬盖二氣因變而乃通四時由微而至著
陽勝固為暑也然不生於夏之時隂極固為寒也本不
起於冬之令熙然而暖實夏暑之基凄然而忿乃冬怒
之漸故暖未幾而為暑皆陽氣之漸勝忿未幾而為怒
本隂情之密移為於此者雖有可見之迹變於彼者實
有難明之妙然則春夏以言其氣秋冬以象其情各分
於隂陽之主也經曰彼春之暖為夏之暑彼秋之忿為
冬之怒大槩如斯嘗謂造化更王於二氣本因微而至
著機緘默運於四時必由變而能通故陽之積也由復
而至於乾隂之積也由姤而至於坤猶人之生自童穉
而至壯大曰加益而不自知猶木之盛自萌芽而至合抱
日加長而不自覺是以觀物之妙必觀其微察時之變
必察其本信夫陽氣方升於厚載之下而萬象皆春隂
氣始凝於太虚之中而一葉知秋方其春也荄者萌而
甲者拆孰不知有登臺之樂方其秋也華者成而實者
收莫不知有落葉之悲故積陽不已必為夏之暑則草
木蕃而金石流積隂不已必為冬之怒則霜露降而冰
雪堅寒固變而為暑也然不變於寒之時暑固變而為
寒也然不變於暑之月春之暖者乃異時之暑秋之忿
者即後日之怒故履霜堅冰其所由来者漸而流金爍
石其所著見者微以其陽主於氣隂主於情是皆為於
此而生於彼也何以明之王氏曰春暖為夏暑言陽生
而至盛秋忿為冬怒言隂少而至壯又經曰陽之動始
於温盛於暑隂之動始於清盛於寒又曰隂陽之往復
寒暑彰其兆又曰春夏則陽氣多而隂氣少秋冬則隂
氣盛而陽氣衰又曰春夏歸陽為生秋冬歸隂為死即
此推之則知造化密移機緘潛運即其微則可以觀其
著因其始則可以究其終也謹對
第二道
問西北之氣散而寒之東南之氣收而温之
對人禀於氣因地勢之不同惟地勢不同故醫之用藥
當知治法之不一且均是方也食熱則外實食凉則外
弱而其人不能以不異同是氣也散之則為寒收之則
為温而其法不能以不殊故當風高氣凛之方則欲寒
而外散者乃所以去其食熱之害在地土卑濕之處則
宜温而内收者盖將以治其食凉之疾此禀氣不同則
用藥有異皆因地勢之使然則治法不得不爾也經曰
西北之氣散而寒之東南之氣收而温之其意如此嘗
謂論方而不論其氣則混寒温以一致求治而不求其
宜則同散收為一法盖方本無異也而異之者以其有
温凉之氣治本不殊也而殊之者以其有散收之宜是
以古人析其土壤辨其方宜者抑豈若是之強為區别
哉然則論方而不論其氣求法而不求其宜其可乎抑
嘗論之人之處世也飲食起居初無一定之性醫之用
藥也温凉散收亦無一定之宜其在西北者則風高氣
凛其人食熱而外實其在東南者則水濕土卑其人食
凉而外弱外實之人則邪不能傷於形體而常起於腑
臓之内外弱之人則病不能起於腸胃而多生於腠理
之間故因其食熱也而治之者所以宜寒而外散隨其
食凉也而療之者所以宜温而内收故治之以毒藥施
之以微鍼皆散寒之類治之以砭石用之以灸&KR0778;亦收
温之法然則施治之士豈可昧其方宜同其治療而不
知變者乎何以見之下文曰所謂同病異治也故曰氣
寒氣凉治之以寒凉行水漬之氣温氣熱治以温熱強
其内守必同其氣可使平也又異法方宜論云一病而
治各不同皆愈何也歧伯曰地勢使然也即此推之則
知古人為治之妙誠不可一槩而論苟無變通執一藥
以盡天下之病守一法以論天下之疾是昧於得病之
情施治之體求治愈切而為效愈邈矣謹對
第三道
問陽之汗以天地之雨名之
對論身形之汗泄既本於至陽之氣即天地之雨降斯
得其同類之名盖兩儀雖大而雨有潤澤之道一身雖
小而汗有滋通之理雨不自降本天氣臨地而使然汗
不自流亦陽氣加隂之所致取而類之也盖因類而求
類即而名之也實能名而可名然則所謂名之者本其
法象之似同故其理可以並稱之也經曰陽之汗以天
地之雨名之大義若此且夫漉漉之汗初何關乎雨降
之時而霖霖之雨本無與乎汗泄之證自其迹而言之
則泥於迹而無相通之道取其意而思之則得其意而
有可名之理况人之一身與乾坤而並立而體之四大
與上下以相參是宜觀雨降之自天如汗流之浹背雲
騰於上則沛然而莫之能禦陽發於外則濈然而不能
自已彼之功也可以足江河而滋草木此之用也可以
潤毛髮而充皮膚以至病在表而汗乃解則亦如霖雨之
應時病當汗而表不潤則有類密雲而不雨出而偏沮
者乃施澤未周之象多而亡陽者亦霖霪不已之如夫
如是則陽之汗豈非類天地之雨乎何以明之王氏曰
夫人汗泄於皮腠者是陽氣之發泄爾然其取類於天
地之間則雲騰雨降而相似也又經曰陽加於隂謂之
汗又曰地氣上為雲天氣下為雨由是觀之陽之汗以
天地之雨名之者實其理之自然矣謹對
假令論方義一道
問素問所載東方青色入通於肝南方赤色入通於心
中央黃色入通於脾西方白色入通於肺北方黑色入
通於腎皆以臟法五行色通五臟至於金石之類草木
之品無非法象之相符也今觀神農本草首卷云丹砂
法火色赤而主心是丹砂色赤法南方之火故丹砂之
功可以專主乎心也如今之方論所載靈砂桂心之屬
皆能治心亦色赤之類如麥門冬遠志之軰亦治心之
藥而色不赤何也諸君以醫為業所當講論請陳其意
而毋略
對物存法象固當博究於根源藥具功能豈在專求於
色類夫二氣之散布俾萬物以滋生自其造化而論則
隂陽配合各有自然之機因其事物而推則形色性味
悉有使然之利故適於器用者取其材色以為要施於
藥石者擇其氣味以為先審乎此則丹砂主心而法火
即光色瑩赤禀南方氣化之純餘藥治心而安神即物
類通靈隨本類功能之騐唯明其色類而法象紀其性
用而施為斯通術而循理逹藥物之要也伏承明問素
問所載東方青色入通於肝南方赤色入通於心中央
黃色入通於脾西方白色入通於肺北方黑色入通於
腎皆以臟法五行色通五臓至於金石之類草木之品
無非法象之相符也今觀神農本草首卷云丹砂法火
色赤而主心是丹砂色赤法南方之火故丹砂之功可
以專主於心也如今之方論所載靈砂桂心之屬皆能
治心亦色赤之類如麥門冬遠志之軰亦治心之藥而
色不赤何也諸君以醫為業所當講論請陳其意而毋
略可得而詳議焉嘗觀夫洪造産物本以氣而感寓羣
形賦質亦以氣而充成唯氣之所召隨類而不齊故物
之所化分數有不等有得天地之中和者如稼穡之致飬
有得天地之純粹者如金石之效珍鱗甲羽毛生屬不
一要不外於隂陽根莖華實形狀不同悉不逃於氣化
是知形色之既備俱有配象而可推且生而後有象象
而後有滋滋而後有數三者物之所受也流動而生色
感發而布氣成熟而具味三者物之所成也至於性有
燥濕材有剛柔體有輕重質有大小雖各賦之於物豈
能出於二氣五行之變化哉此所以形氣既具博物者
必究其源性味既存用藥者必逹其理則法象之本功
效之著因是而兩盡之矣今夫物存五色色合五行八
石之至赤者選於丹砂五官之純赤者推於心臟故以丹
砂之法火南方神化之所寓心臟之屬火陽精運化之
所通以瑩赤之物而主色赤之宫以法火之物而治屬
火之臟是謂得其同類必能致於全功然古人究物取
形色法象者衆良醫用藥取形色配合者希玉石之有
色色之著者多純草木之有色色之變者多雜故本草
注但以五石而法五行良由此也如空青法木雌黃法
土瑩青純黃得木土二色之正雲母法金磁石法水瑩
白純黑得金水二色之正不特此也石英有五色各隨
色而補五宫石脂有五色各隨色而補五臟赤芝透丹
益心氣以增慧青芝透綠補肝氣以安魂豈唯石類為
然草類亦有是也如是則丹砂中外之瑩赤色悠久而
鮮華全火化之至精為心經之上藥内以安神明之正
外以殺鬼魅之邪不唯取顔色配合之全亦以取材性
神靈之正也若夫靈砂色赤非本色也乃硫黃汞白之
所化桂心色赤非純赤也有澤黑皮黃之所包特以硫
汞二氣之存因火而感之必安於心氣肉桂木中之靈
取心而用之則尤養於心神本非以色赤而言也麥門
冬為君有調中保神之效遠志為君得定心同志之升
以類求之不止此焉松下茯苓抱根而有神也用之去
木能益志而心開藕上蓮實通中而至潔也用之取肉
能養神而心喜亦皆以性味功效為用奚以形色法象
為事哉大抵神農嘗藥物原性味以紀功天師明治法
因氣味以致用香湊脾腥湊肺以氣而主五臟也酸入
肝苦入心以味而攻五臟也因歲而言色者有之矣歲
木不及其糓蒼是也隨方而定色者有之矣南方赤色
其糓黍是也雖有法象之理然非治療之機其他如鐵
落治狂取質之重而形色不存蘭草治渴取氣之芳而
形色不與又豈若本草以大小色類子母兄弟不可同
行之說而施用乎要以得五行之正者可以類推受五
氣之偏者難以例舉故石膏滑石皆白而不聞專主肺
代赭鉛丹皆赤而不聞專治心如此色類言之則似相
違戾矣所以丹砂法火主心之說實取其材性之能因
以五行而附會爾用藥之法誠不必泥可也故圖經序
云昔神農嘗百草之滋味以救萬民疾苦又曰藥有酸
鹹甘苦辛五味又有寒熱温凉四氣及有毒無毒繼之
曰良醫以意量得其節也内經氣味之說兹不復言聖
濟經曰物有氣臭有性味交取互用以為虚實補瀉之
法由是推之元牝賦形形色法象者固不可以不究逹
士論藥藥物氣味者尤不可以不明審其性用而但取
夫材之良紀其功效而勿拘於物之合然後權通而意
使致用而恊宜斯為醫道之淵微逹藥理之要妙也謹
對
假令法第一道
問假令虚勞盗汗候目即節氣當得何脉本因是何臟
腑受病發何形候即今宜用是何方藥調理設有變動
又當隨脉如何救療各須引本經為證及本草逐藥主
療所出州土性味畏惡正輔佐使重輕竒偶及修製之
法處方對答
對形神妄用體因虛極以成勞陽氣不充汗因寐出而
名盗盖形設乎外神守於中形太用則勞也陽氣失衛
固之和神太用則耗也真氣無固密之用因其安卧則
陽氣入行於隂經失其充營則津液發逹於形表是以
寐之已熟身體漉漉而常濡寢之方濃汗液津津而常
潤乘卧而出於肌表遇覺而止於皮膚所以類盗而潛
行名盗汗而為候無非虚勞之使然矣目即氣序當春
盛德在木天温地發二氣至此而氤氲隂降陽升品彙
屆斯而榮美萬物始生而未盛六脉微弦而未隆斯為
春時之平脉也經曰春胃微弦曰平今反診得虚弱而
不實細微而不足斯為應病之脉也經曰脉虚弱細微
皆為盗汗脉也本因外勞其形内損其神陽氣無緻密
之和津液有妄出之咎其狀遇卧而汗出潛行而如盗
也巢氏云盗汗者因眠睡而身體流汗也此由陽虚所
致詳此之證病在外而尚淺治處方而用竒經曰近者
竒之宜用正一輔二竒方黃耆湯以黃耆一味為主病
之正以牡蠣麻黃根二味為佐正之輔三味合而服之
使陽氣外密津液内固則虚勞盗汗之候必獲愈矣設
若忽於微細怠於服藥致陽氣轉虚津液日耗形體羸
瘠而不充肌膚瘦悴而不澤則知病必變為虚勞羸瘦
之候也經曰病成而變復診其脉小弱以濇謂之久病
又巢氏曰夫血氣者所以榮養其身也虚勞之人精髓
萎竭血氣虚弱不能充盛肌膚故羸瘦也又曰久病不
已令人羸瘠枯瘦心氣不足亡津液故也再詳此證積
虧成損病久已深非竒方之可去必偶制之可行經曰
竒之不去則偶之宜用正二輔四偶方鹿茸石斛湯以
鹿茸石斛二味為正以黃耆當歸乾地黃桂四味為輔
六味合而服之血氣日滋精髓日盛則肌膚充滿而漸
復於常也大抵治病之法必當分扵輕重處方之宜實
不逃於竒偶要在適事為故而效如影響謹按本草逐
藥主療及修製之法處竒偶二方列之於後
治假令虛弱盗汗候正一輔二竒方黃耆湯黃耆為
正味甘微温無毒補虛損五勞生川郡山谷白水漢中
惡龜甲蜜炙用一兩剉牡蠣為輔味鹹平微寒無毒
止汗生東海池澤貝母為之使惡麻黃吴茱萸辛夷火
煅取粉用半兩麻黃根為輔味苦温無毒能止汗生
晉地及河東用半兩剉右三味㕮咀每服三錢水一盞
半煎至七分去柤温服不拘時候
治假令變證虚勞羸瘦候正二輔四偶方鹿茸石斛湯
鹿茸為正味甘酸微温無毒主虚勞羸瘦火燎去毛
酥炙令黃用二兩剉石斛為正味甘平無毒主虚勞
羸瘦生六安山谷水傍石上陸英為之使惡凝水石巴
豆畏殭蠶雷丸去根用二兩剉黃耆為輔味甘微温
無毒補虚損五勞羸瘦生川郡山谷白水漢中惡龜甲
蜜炙用一兩剉當歸為輔味甘辛大温無毒補五臟
生肌肉生隴西川谷惡䕡茹畏菖蒲海藻牡蒙酒洗去
土及蘆頭用一兩剉乾地黃為輔味甘苦寒無毒填
骨髓長肌肉主五勞七傷生咸陽川澤黃土地者佳惡
貝母畏蕪荑去蘆頭用一兩剉桂為輔味甘辛大熟
有小毒主理疎不足生桂陽去麤皮用一兩剉右六味
㕮咀每服半兩水二盞煎至一盞去渣温服不拘時候
謹對
第二道
問假令傷寒悸候目即節氣當得何脉本因是何臟腑
受病發何形候即今宜用是何方藥調理設有變動又
當隨脉如何救療各須引本經為證及本草逐藥主療
所出州土性味畏惡正輔佐使重輕竒偶及修製之法
處方對答
對逆府藏而受邪因名傷寒之病昧汗下而停飲遂成
悸動之疾盖傷寒則其經有六悸動則其源有二或因
攻發氣虚而不制於水飲或因陽病熱少而不消於水
漿引飲過多停於胷臆之内與水無厭留於膺膈之間
殊不知心屬火而惡水裏因虚而畏寒水乘於心使神
氣之妄動水積於裏致正氣之弗寧故築築然惕惕然
而不安必怔怔然忪忪然而無定夫如是傷寒之悸豈
不為氣虚停飲之所致者哉目即三春屆候萬物發陳
陽氣方升故脉有耎弱之象品彙始育故診有寬虚之
形是以耎而弱寬而虚乃為應時之弦脉苟或切之而
脉如轉索持之而診若切繩斯為緊脉之形乃應傷寒
之悸也仲景曰假令欬者坐飲冷水故令脉緊也則緊
為停飲者是矣不特此也仲景又曰緊為寒脉經亦曰
趺陽脉浮少陽脉緊心下必悸此緊為傷寒悸者明矣
本因冬感殺厲之氣病為傷寒之名或汗下後而引飲
不化或太陽病而飲水過多其候水停心下而築築悸
動者是矣巢氏曰悸者動也謂心下悸動也此由傷寒
病發汗已後因又下之内有虚熱則渴渴則飲水水氣
乘心必振寒而心下悸也太陽病小便不利者多飲水
心下必悸小便少者必苦裏急夫脉浮數法當汗之而
愈下之身體重心悸不可發汗當自汗出而解所以然
者尺中微裏虚表實津液自和便自汗出愈詳此之病
邪氣雖傷而未致於傳變水飲雖停而未致於深重惟
竒方之可療也宜用正一輔二竒方茯苓湯以茯苓一
味為主病之正以半夏生薑二味為佐正之輔三味合
而服之使水飲之消散俾正氣之安寧則悸動之證何
復而有矣設若治不求本水飲無自而除療不窮源正
氣無由而定殊不知水性流散病變多端浸於肺而為
喘為欬停於胃而為&KR0938;為噎溢於皮膚則病生腫滿漬
於腸間則疾成泄利夫若是者此皆病成而必變也始
則氣虚停飲而為悸今則飲盛肺浮而為喘復切其脉
既彰洪大之形再詳其診仍兼盛滿之象故知其病必
變傷寒喘促之候也經曰大則病進又曰上盛則氣高
巢氏曰傷寒太陽病下之微喘者表未解故也夫發汗
後飲水者必喘以水停心下腎氣乘心故喘也以水灌
之亦令喘也復審變病之候治非前證之比竒方不能
及也當用偶方治之經曰竒之不去則偶之宜用正二
輔四偶方厚朴杏核仁湯以厚朴杏核仁二味為正以
半夏茯苓桂乾薑四味為輔六味合而服之使傳變之
邪豁然而散致稽留之飲釋然而消肺臟安和於中正
氣調順於内呼吸有常而喘息自定此其施治之效矣
大抵病分輕重方别竒偶前證病輕而用以竒後證勢
重而制以偶故為治病之要法立方之妙論也故經有
曰君一臣二竒之制也君二臣四偶之制也正此之謂
謹按本草逐藥主療及修製之法處竒偶二方列之扵
右
治假令傷寒悸候正一輔二竒方茯苓湯茯苓為正
味甘平無毒主恐悸及膈中痰水生太山山谷大松下
馬藺為之使惡白蘞畏牡蒙地榆雄黃秦艽龜甲去皮
用一兩剉半夏為輔味辛平生微寒熟温有毒主傷
寒及消心腹胷膈痰熱生槐里川谷射干為之使惡皂
莢畏雄黃生薑秦皮龜甲湯浸七次去滑曝乾用半兩
剉生薑為輔味辛微温主傷寒上氣生犍為川谷及
荆州揚州秦椒為之使殺半夏毒惡黃芩黃連天鼠糞
用半兩切右二味㕮咀入生薑片和勻每服三錢水一
盞半煎至八分去柤温服不拘時候
治假令變證傷寒喘候正二輔四偶方厚朴杏核仁湯
厚朴為正味苦大温無毒消痰下氣生交趾冤句乾
薑為之使惡澤瀉寒水石硝石去麄皮塗薑汁炙乾用
二兩剉杏核仁為正味苦甘平無毒主欬逆上氣湯
浸去皮尖用二兩炒剉半夏為輔味辛平生微寒熟
温有毒主上氣生槐里川谷射干為之使惡皂莢畏雄
黃生薑秦皮龜甲湯浸七次去滑曝乾用一兩剉茯
苓為輔味甘平無毒主胷脇逆氣膈中痰水生太山山
谷大松下馬藺為之使惡白蘞畏牡蒙地榆雄黃秦艽
龜甲去皮用一兩剉桂為輔味甘辛大熱有小毒利
肝肺氣生桂陽去麄皮用一兩剉乾薑為輔味辛温
大熱無毒主胷滿欬逆上氣生犍為川谷及荆州揚州
秦椒為之使惡黃芩黃連天鼠糞炮微裂用一兩剉右
六味㕮咀每服五錢水二盞煎至一盞去渣温服不拘
時候謹對
運氣一道
問甲子年五運六氣所在所宜處方為對
對太極未判之先則名為混沌太極既判之後則氣有
隂陽清陽上積以為天濁隂下辟以為地寒暑燥濕風
火由是而布於穹窿木火土金水火於斯而列於磅礴
五運經横於氣交至神宰制於橐籥司天在泉者即年
辰而可考統運主氣者自支干而乃明陽年則為於太
過應陽道而常饒隂年則為於不及應隂道而常乏或
天與運符而謂之天符或歲與運會而謂之歲會苟三
合平治之年為太一天符之紀其平和也則德化政令
及於物而應於人或過減也則勝復盛衰及於人而見
於物要當察其所在而施於藥物審其所宜而施於方
治和其運而調其化折其鬱而資其源高者抑之而不
致於太盛下者舉之而不致於太衰使上下而無相奪
倫俾氣運而得於平治自非聖人存仁民惻隱之心更
相問難著而為書則歲之氣運何自而明調之正味何
自而知矣考之内經有曰先立其年以明其氣今觀甲
子之年甲為諸干之先故天氣始於甲子為衆支之首
故地氣始於子子甲相合而歲紀始立君臣答問而氣
運方明是歲也上見少隂君火之司天中行大宫之土
運下臨陽明燥金之在泉以陽干復遇於陽支兩陽相
配故為太過之年經曰陽年為太過正此謂也土運有
餘名曰厚阜之紀經曰厚阜之紀是謂廣化厚德清静
順長以盈至隂内實物化充成煙埃蒙鬱見於厚土大
雨時行濕氣迺用燥政迺辟其化圓其氣豐其政静其
令周備其動濡積并結其德柔潤重淖其變震驚飄驟
倒潰其經足太隂陽明其臟脾胃其病腹滿四支不舉
大風迅至邪傷脾也詳此之歲迺同地者温熱化宜用
温熱之藥治其一歲之過愆夫天氣運動而不息則為
之客地氣鎮静而守位則為之主左右間氣以顯於其間
上下加臨必布於其内且初之氣自癸亥年大寒節寅
初一刻交入甲子年初之氣分終六十日而餘八十七
刻半至春分日子丑時夜半止上見太陽寒水為之客
下臨木位為之主地氣遷燥將去寒迺始蟄復藏水迺冰
霜迺降風迺至陽氣鬱民迺周密關節禁固腰脽痛炎
暑將起中外瘡瘍宜用甘熱之藥治其氣爾二之氣自
春分節子中之左交入二之氣分終六十日而餘八十
七刻半至小滿日戌之後四刻止上見厥隂風木為之
客下臨君火為之主陽氣布風迺行春氣以正萬物應
榮寒氣時至民迺和其病淋目瞑目赤氣鬱於上而熱
宜用辛凉之藥治其氣爾三之氣自小滿節亥初一刻
交入三之氣分終六十日而餘八十七刻半至大暑日
酉正止上見少隂君火為之客下臨火位為之主天政
布大火行庶物蕃鮮寒氣時至民病氣厥心痛寒熱更
作欬喘目赤宜用鹹寒之藥治其氣爾四之氣自大暑
節酉中之北交入四之氣分終六十日而餘八十七刻
半至秋分日未後四刻止上見太隂濕土為之客下臨
土位為之主溽暑至大雨時行寒熱互至民病寒熱嗌
乾黃癉鼽衂飲發宜用苦熱之藥治其氣爾五之氣自
秋分節申初一刻交入五之氣分終六十日而餘八十
七刻半至小雪日午正止上見少陽相火為之客下臨
金位為之主畏火臨暑反至陽迺化萬物迺生迺長迺
榮民迺康其病温宜用鹹冷之藥治其氣爾終之氣自
小雪節午中之右交入終之氣分終六十日而餘八十
七刻半至大寒日辰正之後四刻止上見陽明燥金為
之客下臨水位為之主燥令行餘火内格腫於上欬喘
甚則血溢寒氣數舉則霧霧翳病生皮腠内舍於脇下
連少腹而作寒中地將易也宜用苦温之藥治其氣爾
由是抑其運氣資其歲勝折其鬱發先取化源使暴過
不生苛疾不起治六氣之藥已布於前調一歲之方今
附於後
治甲子年五運六氣正一輔二竒方附子湯附子為
正味辛甘溫大熱有大毒生犍為山谷及廣漢地膽為
之使惡蜈蚣畏防風黑豆甘草黃耆人參烏韭炮微裂
去皮臍用一兩剉乾薑為輔味辛温大熱無毒生犍
為川谷及荆州揚州秦椒為之使惡黃芩黃連天鼠糞
炮微裂用半兩剉术為輔味苦甘温無毒生鄭山山
谷漢中南鄭防風地榆為之使用半兩剉右三味㕮咀
每服三錢水一盞半煎至八分去渣温服不拘時候謹
對
