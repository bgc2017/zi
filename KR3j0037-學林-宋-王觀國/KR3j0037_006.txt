學林卷六
宋王觀國撰
霍山
爾雅曰泰山為東嶽崋山為西嶽霍山為南嶽常山為
北嶽嵩高為中嶽郭璞注曰霍山即天柱山潛水所出
前漢郊祀志曰舜歲二月東巡狩至於岱宗岱宗泰山
也五月巡狩至南嶽者衡山也八月巡狩至西嶽者崋
山也十一月巡狩至北嶽者常山也中嶽嵩高也五載
一巡狩觀國案南嶽者衡山也而爾雅以霍山為南嶽
者前漢郊祀志曰武帝巡南郡至江陵而東登禮灊之
天柱山號曰南嶽顏師古注曰灊廬江縣也蓋廬山有
霍山即天柱山之别名灊水出焉所謂灊霍者也漢武
南巡憚衡山之遠而東至霍山即祀以為南嶽爾雅當
舉衡山以為南嶽而反舉霍山者非古也是以知爾雅
非周公之作也
丹陽
前漢地理志丹陽郡有丹陽縣注曰楚之先熊繹所封
十八世文王徙郢觀國案史記周成王封文武先師鬻
熊之曾孫熊繹於荆蠻為楚子居丹陽後漢郡國志南
郡枝江侯國有丹陽聚此楚之所封也史記曰秦齊破
楚屈匄遂取丹陽乃此地也後楚文王徙郢即今之江
陵也若丹陽郡者本奏之鄣郡漢武帝元封二年更鄣
郡為丹陽郡屬揚州而丹陽縣乃其支縣今潤州之境
是已非楚之丹陽也注以為楚熊繹所封者誤矣
沈猶
前漢王子侯表曰楚元王子歲封沈猶夷侯顏師古注
曰沈音審今沈亭是也前漢楚元王傳曰景帝封元王
子歲為沈猶侯晉灼注曰沈音審屬千乘觀國案廣韻
平聲沈字直深切沒也漢複姓魯有沈猶氏常朝飲其
羊引何氏姓苑曰今泰山人也又去聲沈字音審本周
文王第十子𥅆食采於沈即汝南平輿沈亭是也子孫
以國為氏漢書地理志汝南郡平輿縣注曰故沈子國
也以此考之則沈猶之沈音直深切沈亭之沈音審沈
猶屬千乘其地在齊東沈亭屬汝南其地在汝漢東西
不相侔也顏師古晉灼皆以沈猶音審則誤矣又以沈
猶為沈亭亦誤矣家語言沈猶氏孟子言沈猶行其沈
字皆平聲浮沈之沈與音審者多相亂蓋不可不考也
揚
書曰淮海惟揚州廣韻訓說與唐人李濟翁資暇錄皆
曰江南之性輕揚故謂之揚州觀國竊謂古人建立州
縣或由山名或因水名或因事蹟而為之名非此三者
而以意剏立則必取美名若以風俗輕揚而取州名是
鄙之也九州揚居一焉豈有九州之大而揚獨得鄙名
耶說文玉篇曰揚舉也當取明揚軒舉之義後漢揚雄
傳其先封於晉之揚而得姓其地在河東揚縣若以江
淮風俗輕揚而名揚州則河東之揚亦以輕揚而得名
耶沈存中筆談曰予嘗使北至幽薊見路旁生薊茇甚
大恐薊地因此得名亦如荆州宜荆揚州宜楊存中誤
以揚州為從木之楊世俗亦多誤書揚雄為從木之楊
蓋閩浙書籍字多誤鹵莽者因不省爾
翼軫
王勃滕王閣序曰星分翼軫地接衡廬觀國案史記天
官書前漢天文志及諸天文書皆曰牽牛婺女揚州也
翼軫荆州也前漢地理志曰楚地翼軫之分野南郡江
夏零陵桂陽武陵長沙漢中汝南也吳地斗分野會稽
九江丹陽豫章廬江廣陵六安臨淮也然則豫章實吳
粤之分野於星則屬牛女於次則屬星紀滕王閣在豫
章而勃序以為星分翼軫者誤矣蓋翼軫乃荆州之地
於次則屬鶉尾古今州縣雖有分割而豫章未嘗屬荆
州至於天星固有定次亦不為州縣分割而移改勃序
頗為唐人所膾炙而首誤二字何耶歐陽文忠公嘗謂
王勃滕王閣序類俳蓋唐人文格如此好古文者不取也
京索
前漢高帝紀曰韓信亦收兵與漢王會兵復大振與楚
戰滎陽南京索間破之應劭注曰京縣名今有大索小
索亭晉灼注曰索音冊顏師古注曰索音束索之索前
漢蕭何傳曰漢三年與項羽相距京索間韓信傳曰復
擊破楚京索間顏師古注曰索音山客反觀國案後漢
郡國志河南有京縣有索亭北征記有索水其字或作
溹然則索音山客反是也文選陸士衡撰漢高祖功臣
頌曰京索既振引師北討五臣注曰索桑各切案桑各
切者乃以索為宵爾索綯之索誤矣韓退之偃城夜會
聫句詩曰雪下收新息陽生過京索於咢字韻同押則
知亦以索為宵爾索綯之索亦誤矣
費
春秋莊公十六年冬十有二月會滑伯滕子同盟於幽
杜預注曰滑國都費河南緱氏縣陸德明音義曰費扶
味反又音秘閔公二年左氏傳曰莒人歸之及密杜預
注曰琅邪費縣北有密如亭陸德明音義曰費音祕又
扶味反觀國案費音祕又音翡二者皆地名也音祕者
在東海郡費邑也音翡者在河南郡費亭也前漢地理
志東海郡有費縣注曰費音祕魯季氏邑也後漢郡國
志河南郡有緱氏縣注引左傳殄滅我費滑杜預曰滑
國都於費今緱氏縣也然則春秋閔公二年莒人歸之
及密杜預云費縣者音祕是也莊公十六年會滑伯盟
於幽杜預云都費者音翡是也陸德明初不稽考而每
存兩音不能自決何以示後學也又僖公元年左氏傳
公賜季友汶陽之田及費襄公七年左氏傳季氏城費
昭公十二年左氏傳我以費為公田昭公十三年春叔
弓帥師圍費昭公三十一年左氏傳季孫請囚於費昭
公三十二年左氏傳受費以為上卿定公十二年左氏
傳季氏將墮費公山不狃帥費人以襲魯凡此言費皆
謂魯之費邑音祕者也襄十八年左氏傳蒍子馮公子
格率銳師侵費滑昭十五年左氏傳楚費無極害朝吳
之在蔡昭二十年左氏傳費遂將攻華氏前漢高惠功
臣年表陳賀封費侯顏師古注曰費扶味反後漢宦者
傳曹騰以定策功封為費亭侯凡此言費皆謂河南費
亭音翡者也祕翡二音其地東西異域不可易也作音
義者貴在分别豈可一字而存兩音耶
貰滇
春秋僖公二年九月齊侯宋公江人黃人盟於貫杜預
注曰梁國蒙縣有貰城貰與貫字相似陸德明音義曰
貰市夜反又音世觀國案前漢高惠功臣表有貰侯胡害
顏師古注曰貰音式制反然則蒙縣貰城當音世矣春
秋書郭公夏五夫人氏之喪皆闕文也則貫貰相似傳
寫或誤焉前漢高祖紀曰嘗從王媪武負貰酒顏師古
曰貰賒也當音市夜反又地理志汝南郡有慎陽縣顏
師古注曰慎字本作滇音真後誤為慎今猶有真丘真
陽縣字並單作真知其音不改也闞駰曰永平五年失
印更刻遂誤以水為心觀國案刻印而誤則縣當陳請
改正既不能改正遂著圖經脩史者案圖經而纂集之
之故誤莫之革也
郢
史記周成王封熊繹於荆蠻為楚子居丹陽楚文王自
丹陽徙郢楚頃襄王自郢徙陳楚考烈王自陳徙夀春
命曰郢觀國案前漢地理志曰江陵故楚郢都楚既屢
徙至壽春則去郢遠矣地既非郢而猶命曰郢者蓋楚
嘗居郢而霸則先世之威名已著於郢矣後雖東徙猶
以先世威名自稱覬楚之復大也故雖東徙而猶命曰
郢亦猶南朝蕭氏出於蘭陵而其後又剏南蘭陵各貴
其所自出故也今之郢州乃楚之别邑號郢亭非楚都
之郢
舂陵
古舂陵鄉屬零陵郡今道州之地是也而南陽亦有舂陵
案後漢書光武紀曰景帝生長沙定王發發生舂陵節
侯買章懷太子注曰舂陵鄉名本屬零陵泠道縣在今
永州唐興縣北元帝時徙南陽仍號舂陵故城今在隨
州棗陽縣東又案後漢宗室四王傳曰城陽恭王祉光
武族兄舂陵康侯敞之子也敞曾祖父節侯買封於零
陵泠道之舂陵鄉為舂陵侯買卒子戴侯熊渠嗣熊渠
卒子考侯仁嗣仁以舂陵地勢下濕山林毒氣上書求
減邑内徙元帝初元四年徙封南陽之白水鄉猶以舂
陵為國名觀國嘗怪考侯仁以舂陵濕毒而求内徙元
帝許之徙於白水所徙之地既非始封舂陵之地而仍
號舂陵者蓋仁之求徙非因功也有功而徙乃可改封
今仁徙以地氣濕毒而求徙則當時無改封之例故雖
許之徙而猶號舂陵蓋本封舂陵之爵不可改故也世
祖改舂陵為章陵建武十八年使中郎將耿遵築章陵
城自世祖有白水真人之應而南陽舂陵之名遂大著
以此知地之興衰亦有時也前漢地理志零陵有泠道
縣應劭注曰泠水出丹陽宛陵西北入江顏師古注曰
宛陵在豫章案豫章與零陵相去南北遠甚水源亦不
相通蓋宛陵自有泠水非泠道縣之泠水應劭誤矣
曲逆
史記陳平世家曰高帝與功臣剖符定封平為戶牖侯
高帝至平城為匈奴所圍七日用陳平竒計圍以得開
高帝既出南過曲逆上其城望見其屋室甚大曰壯哉
縣吾行天下獨見洛陽與是耳乃詔御史更以陳平為
曲逆侯盡食之陸士衡撰漢高祖功臣頌曰曲逆宏達
好謀能深五臣注文選曰曲音區句切逆音遇觀國案
前漢地理志中山國有曲逆縣注曰蒲陽山蒲水所出
東入濡濡水于城北曲而西流故曰曲逆章帝醜其名
改曰蒲隂在蒲水之隂以此考之則曲逆當依本字音
是也後漢郡國志曰安險縣章帝更名安憙苦陘縣章
帝更名漢安曲逆縣章帝更名蒲隂蓋章帝惡險字苦
字逆字而改之則知當時曲逆無他音也五臣何據而
有去遇之音耶前漢高祖紀曰三月攻開封未拔西與
秦將楊熊會戰白馬又戰曲遇東文穎注曰曲遇地名
也蘇林注曰曲音齲遇音顒顏師古注曰齲丘羽反或
謂注文選者援此而音曲逆然曲逆在中山曲遇在河
南不可援以爲證
衡
王荆公曰衡山謂之衡者以其與中國適平孫宗鑑東
皋雜錄曰予嘗至衡山觀水源北流數百里湍急而下
則衡山地勢甚高觀國案天傾西北地不滿東南是西
北地勢高而東南地勢下故水皆歸東此天下之勢也
瀟湘之源甚細微至永衡而稍大北流過長沙而入於
湖此三州之地勢也三州之水雖北流聚於湖至岳陽
則與大江合而又東去矣孫氏不以天下南北地形而
論水勢乃以三州之水北流而遽謂衡山之地高則誤
矣所謂與中國適平者衡山之巔與中國之地適平也
其實南方耕桑之地則甚下此理灼然
酇䣜
史記蕭相國世家曰高祖以蕭何功最盛封為酇侯文
穎注曰酇音贊臣瓚注曰今南陽酇縣也孫檢注曰有
二縣音字多亂其屬沛縣者音嵯屬南陽者音讚茂陵
書蕭何國在南陽宜呼讚今呼嵯嵯舊字作䣜今皆作
酇所由亂也前漢地理志南陽郡有酇縣顏師古注曰
即蕭何所封又沛郡有酇縣顏師古注曰此縣本為䣜
中古以來借酇字為之耳觀國案沛郡䣜縣中古以來
雖借酇字其實酇亦音嵯玉篇廣韻皆曰䣜沛郡䣜縣
亦作酇所謂亦作酇者亦讀作䣜也是則屬沛郡者音
嵯屬南陽者音贊蕭何所封乃南陽之酇也二縣各有
區别苟不考究則相亂矣後漢郡國志曰沛國有酇縣
劉昭注曰曹騰封費亭是也觀國案費亭乃春秋所謂
費滑蓋滑國都於費在河南緱氏縣亦嘗屬南陽之酇
縣非沛國之酇也以酇字相亂故劉昭誤注耳
朐䏰
漢有朐䏰縣屬巴郡廣韻曰朐音蠢䏰音閏漢朐䏰縣
名在巴東郡下濕多朐䏰蟲許慎說文曰朐音閏䏰音
蠢說文與廣韻音正相反觀國案唐人李濟翁資暇集
朐字又用作&KR1219;字從旬則&KR1219;宜音閏說文為是也前漢
地理志巴郡有朐忍縣顏師古注曰朐音劬後漢郡國
志巴郡有朐忍縣晉書地理志巴東郡有朐䏰縣晉書
音義曰朐䏰音蠢閏然則兩漢謂之朐忍朐又音劬而
晉書又謂之朐䏰疑有不同者蓋許慎說文已釋二字
則漢當已有朐䏰之名班固用字多假借或省偏旁故
以䏰為忍顏師古不稽考遽音朐為劬師古誤也巴東
諸縣初無易名者唯後漢有分置者而古名固不廢也
案前漢地理志齊郡有臨朐縣東郡亦有臨朐縣東海
郡有朐縣此三縣顔師古皆音朐作劬盖此三縣音朐作劬是
也獨巴郡朐䏰非劬音顏師古其必援三縣之音而誤
音巴郡之朐耳
河源
史記大宛列傳太史公贊曰禹本紀言河出崑崙崑崙
其高二千五百餘里日月所相隱避為光明也其上有
醴泉瑶池今自張騫使大夏之後也窮河源惡睹本紀
所謂崑崙者乎鄧展注曰尚書導河積石是為河源出
於積石積石在金城河關不言出於崑崙也觀國案史
記張騫傳曰騫身所至者大宛大月氏大夏康居而傳
聞其旁大國五六具為天子言之曰大宛在匈奴西南
其北則康居西則大月氏西南則大夏東北則烏孫東
則扞罙于闐其南則河源出焉然則烏孫扞罙于闐皆
騫所傳聞未嘗身至其國也但聞河源出於于闐之南
而已是雖有窮河源之文而其實騫未嘗至河源尚何
崑崙之責耶尚書禹貢曰導河積石至於龍門或鑿山
或穿地以通流然則禹導河水其功力始于積石耳而
鄧展注史記乃謂河源出於積石則誤矣前漢西域傳
曰河有兩源一出葱嶺一出于闐于闐河北流與葱嶺
河合東注蒲昌海一名鹽澤者也南出於積石為中國
河案張騫傳亦未嘗言兩源蓋班固得於他書類集而
作史者也
雒
前漢地理志河南郡雒陽縣顏師古注曰魚豢云漢火
行忌水故去洛水而加隹如魚氏說則光武以後改為
雒字也觀國案史記河渠書曰東下砥柱及孟津雒汭
又史記封禪書曰幽王為犬戎所敗周東徙雒邑又史
記十二諸侯年表曰周平王元年東徙雒邑由此觀之
則司馬遷作史記時已用雒字非光武以後改也漢雖
火行然漢字亦從水未嘗改避豈於雒字獨改之哉本
用洛字而司馬遷班固多假借用字故亦通用雒字耳
魚豢之說非也
鄭
前漢地理志京兆尹有鄭縣班固曰周宣王弟鄭桓公
邑應劭曰周宣王母弟友所封其子與平王東遷更稱
新鄭臣瓚曰周自穆王以下都於西鄭不得以封桓公
也初桓公為周司徒王室將亂故謀於史伯而寄帑與
賄於虢檜之間幽王既敗二年而滅檜四年而滅&KR0593;居
於鄭父之丘是以為鄭桓公無封京兆之文也顏師古
曰春秋外傳云幽王既敗鄭桓公死之其子武公與平
王東遷故左氏傳云我周之東遷晉鄭焉依又鄭莊公
云吾先君新邑於此蓋道新鄭也穆王以下無都西鄭
之事瓚說非也又地理志河南郡有新鄭縣班固曰詩
鄭國鄭桓公之子武公所國應劭曰國語云鄭桓公為
周司徒王室將亂寄帑與賄於&KR0593;檜之間幽王敗桓公
死之其子武公與平王東遷洛邑遂伐&KR0593;檜而并其地
而邑於此後漢郡國志京兆尹有鄭縣劉昭注曰鄭桓
公封於此又郡國志河南郡有新鄭縣詩鄭世家曰桓
公友初封於鄭為周司徒幽王以褒后故諸侯叛之公
問周太史曰王室多故予安逃死乎對曰洛東&KR0593;檜之
君貪而好利百姓不附今民皆愛公公居之&KR0593;檜之民
皆公之民也卒徙洛東而&KR0593;檜果獻十邑觀國案詩鄭
國風緇衣美武公也父子並為周司徒善於其職國人
宜之蓋詩之鄭乃河南之新鄭武公之始邑也京兆之
鄭乃桓公之封至於平王東遷洛邑武公始邑於新鄭
故鄭莊公曰吾先君新邑於此先君謂武公也由此觀
之則京兆之鄭實桓公所封而河南新鄭即武公所徙
之邑明矣亦猶豐之有新豐也高祖沛郡豐人及高祖
定天下都關中太上皇思東歸於是高祖改築城市街
里以象豐徙豐民以實之故謂之新豐亦如鄭之有新
鄭也又漢中郡有南鄭縣者京兆之鄭在西河南之鄭
在東則漢中之鄭在南故以南别之也
武陵
晉書良吏傳潘京武陵漢壽人太守趙廞甚器之嘗問
曰貴郡何以名武陵京曰鄙郡本名義陵在沙陽界與
夷相接為所攻光武時移東出遂得全共議易號傳曰
止戈為武詩稱高平曰陵於是名焉觀國案前漢地理
志武陵郡注曰高帝置又有義陵縣又志曰楚地翼軫
之分野南郡江夏零陵桂陽武陵長沙及漢中汝南郡
盡楚分也以此觀之則武陵郡乃漢高帝所置非後漢
立號晉書潘京之談誤矣案後漢郡國志武陵郡劉昭
注云先賢傳曰晉武陵太守趙廞問主簿潘京曰貴郡
何以名武陵京曰鄙郡本名義陵在辰陽縣界與夷相
接為所攻破光武時移東出遂得見全共議易號傳曰
止戈為武高平曰陵於是改名焉然則晉書採先賢
傳之語而作潘京傳者也夫採雜記之書而作史不免
於誤也
匡山
杜子美懷李白詩曰匡山讀書處頭白好歸來注詩者
曰匡山未詳觀國案後漢郡國志廬江郡尋陽縣劉昭
注引釋惠遠廬山記曰有匡俗先生出商周之際居其
下受道於仙人時謂所止為仙人之廬又引豫章舊志
曰匡俗先生字君平夏商之苗裔又建康實錄曰隆安
六年桓玄移書於匡山惠遠法師然則匡山者廬山也
李太白嘗遊廬山舊矣子美既不得志而太白復以譛
出故子美詩曰頭白好歸來蓋欲招隱為廬山之遊也
龜兹
前漢地理志上郡龜兹縣應劭注曰龜兹音丘慈觀國
案字書龜居逵切又居求切蓋居求切者音鳩亦收在
鳩字韻中然則龜兹當音鳩慈而應劭音龜作丘者於
字書居求切誤調入丘音也其餘史書並音龜兹作丘
慈者實應劭倡其誤耳龜兹者西域之國名其國不在
上郡而上郡取以為縣名者顏師古以為龜兹國人來
降附者處之於此故以為名理或然也文士亦或用龜
字作鳩音用之張平子西京賦曰摭紫貝搏耆龜搤水
豹馽潛牛蓋用龜字作鳩音與牛字協聲韻也匈奴有
休屠王而漢武威郡有休屠縣者蓋武威郡有休屠王
故地漢武帝太初四年置武威郡故其縣以休屠為名
此固當然與龜兹縣異矣番夷名號與其地名多有他
音不讀如本字故可汗音榼寒閼氏音煙支谷蠡音祿
梨狋氏音權精浩亹音閤門番汗音盤寒允吾音鉛牙
先零音銑憐凡此皆變為他音字書亦有不載者
交趾
前漢武帝紀元鼎六年定越地以為南海交趾等郡前
漢地理志交趾郡注曰武帝元鼎六年開後漢光武紀
建武五年交趾牧鄧遜奉貢章懷太子注引輿地志曰
其夷足大指開拆兩足並立指則相交應劭注曰始開
北方遂交於南為子孫基阯故曰交阯又後漢郡國志
交趾郡觀國今考漢武紀言交趾用阯字又地理志言
交止用止字後漢光武紀言交阯用阯字又郡國志言
交趾用趾字其用字既不同而注釋者或謂足指相交
或謂子孫基阯亦不同觀國案禮記王制云南方曰蠻
雕題交趾有不火食者矣鄭氏注曰交趾足相鄉蓋雕
題者黥其額也交趾者足相鄉也其俗所生所習如此
然則當用趾字而史或用阯止二字者假借用之也應
劭以為子孫基阯蓋牽於從阜之阯遂誤訓耳
著
春秋襄公十年左氏傳曰晉侯懼而退入於房去旌卒
享而還及著雍疾杜預注曰著雍晉地陸德明音義曰
著都慮反觀國案廣韻平聲曰著直魚切引爾雅曰太
歲在戊曰著雍然則左傳著雍之著當為平聲直魚切
陸德明音誤矣前漢地理志濟南郡有著縣顔師古注
曰著音竹庶反又直庶反韋昭以著為蓍龜之蓍音紀
咨反觀國案前漢地理志後序曰竢我於著乎而顏師
古注曰齊國風著詩之詞也著地名即濟南郡著縣音
直庶反陸德明毛詩音義曰著直屢反蓋直庶反直屢
反同一音此音是也地名不可以呼兩音而顏師古於
前漢志濟南郡著縣列兩音者非也春秋襄公二十一
年左氏傳曰宣子使城著杜預曰著晉邑陸德明音義
曰著直據反又昭公四年九月取鄫左氏傳曰著丘公
立而不撫鄫又昭公十四年左氏傳秋八月莒著丘公
卒陸德明音義皆曰著直居反蓋地名有字同而音各
不同者此類是也非謂一縣而立兩音也觀國案許愼
說文箸字亦作著廣韻曰著直魚切引爾雅太歲在戊
曰著雍又音張慮切明也又音丁吕切任也又音遲倨
切匙筯也又音直略切附也又音張略切服衣於身也
諸音雖不同然本用箸字蓋篆文唯有從竹之箸亦或
作著耳俗書有着字非是史記貨殖傳曰子貢仕於衛
廢著鬻財於曹魯之間徐廣註曰子貢傳云廢居著猶
居也著讀如貯又貨殖傳曰越王句踐用計然積著之
理然則所謂廢著所謂積著皆讀音貯字書丁吕切者
是也史記孔子弟子傳曰子貢好廢舉與時轉貨貲裴
駰注曰廢舉謂停貯也物賤則買停貯貴即轉易貨賣
史記平凖書曰富商大賈廢居居邑注曰廢居者貯蓄
之名也然則所謂廢居所謂廢舉其義與廢著同司馬
氏異其辭耳
蔑
春秋隱公元年三月公及邾儀父盟於蔑左氏傳曰公
攝位而求好於邾故為蔑之盟杜預曰蔑姑蔑魯地魯
國卞縣南有姑城左氏音義曰蔑亡結反公羊傳曰三
月公及邾婁儀父盟於昧昧者何地期也公羊音義曰
昧亡結反糓粱傳曰三月公及邾儀父盟於眛眛地名
也范寗曰眛魯地糓梁音義曰眛音蔑觀國案左氏用
蔑字公羊用昧字糓梁用眛字然字書蔑莫結切而昧
眛二字音妹又音秣不與蔑同音也假借用字唯地名
不可以立二音故亳或用薄粊或用費濟或用泲凡此
皆一音無傷也昧眛二字與蔑分兩音亦非通用以此
定地名豈不致疑耶陸德眀以昧眜二字皆音蔑固不
得不音以為蔑也若覈其聲韻則為無所據矣後漢郡
國志魯國卞縣注曰縣南有姑城引春秋隱公元年盟
於蔑然則當用蔑字不必改作也史家多慕此類假借
字如周亞夫封條侯而或變條為修王莽傅曰信鄉侯
佟上言顏師古曰王子侯表清河綱王子豹封新鄉侯
古者新信同音凡此皆字書所不載者也君牙曰今命
爾予翼作股肱心膂吕侯以穆王命作書訓夏禹輕刑
之法作吕刑故許愼說文曰吕力舉切又作膂廣韻引
字林曰吕脊骨也亦作膂此非假借也蓋自有通用如
此類者無所疑也
閿
前漢戾太子傳曰戾太子死於湖宣帝詔以湖閿鄉邪
里聚為戾園後漢郡國志弘農郡湖縣有䦩鄉章懷太
子注曰戾太子南出葬在䦩鄉觀國案玉篇廣韻皆曰
䦩音文弘農湖縣有䦩鄉汝南西平有䦩亭俗作閿以
此知本用䦩字俗以閿字代之也䦩字門中從&KR2138;案字
書&KR2138;火域切舉目使人也故&KR2138;字篆文為目下攴則&KR2138;
固有篆文矣若閿字則無篆文不可遵用班固作史好
用古文字而於戾太子傳用俗書閿字何耶
台
春秋襄公十二年三月莒人伐我東鄙圍台杜預注曰
琅邪費縣南有台亭陸德明音義曰台勅才反又音臺
又音翼之反觀國案地名當從一音而陸德明於台字
列三音將何所從也今案前漢地理志琅邪郡横縣班
固注曰台水所出東南至東武入淮顏師古注曰台音
怡然則春秋書圍台當音怡在陸德明音翼之反者是
也後漢郡國志泰山郡有台亭屬費縣乃其地也若勅
才反者所謂台栝所謂天台山是也若音臺者古人或
以駑駘為駑台是也台字三音各有區别苟列三音於
一字之下是自疑也何以取信於後學台音怡者其義
則我也怡也尚書凡言台曰其如台之類皆訓我也史
記太史公自序曰唐堯遜位虞舜不台又曰惠之早霣
諸吕不台如此類皆訓悅也徐廣曰不台者無台輔之
德乃讀台為胎誤矣
九州
舜有十二州冀兖青徐荆揚豫梁雍幽并營也禹貢九
州冀兖青徐揚荆豫梁雍也周禮職方氏九州揚荆豫
青兖雍幽冀并也爾雅九州冀豫雍荆揚兖徐幽營也
前漢地理志曰堯遭洪水懷山襄陵天下分絕為十二
州使禹治之水土既平更制九州觀國案堯遭洪水鯀
治九載績用弗成禹纉其事治水成功禹貢所言乃治
水成功之實故禹貢惟列九州方禹治水成功之時堯
尚在位則當堯之時天下惟九州耳及堯禪舜舜即位
始分九州為十有二州則是禹别九州於前而舜肇十
有二州於後也以書考之禹貢曰禹别九州隨山濬川
任土作貢九州攸同四隩既宅九山刊旅九川滌源九
澤既陂四海會同六府孔修東漸於海西被於流沙朔
南暨聲教訖於四海禹錫玄圭告厥成功此蓋堯在位
之日禹功已成故錫元圭以告成功及堯禪舜舜即位
咨四岳曰有能奮庸熙帝之載使宅百揆亮采惠疇僉
曰伯禹作司空帝曰俞咨禹汝平水土惟時懋哉此蓋
舜即位首咨四岳以禹前有治水之大功故用禹為司
空乃宰相之任也舜典曰肇十有二州孔安國傳曰肇
始也禹治水之後舜分冀州為幽州并州分青州為營
州始置十有二州以此觀之則當堯之時禹别九州及
舜即位始分十有二州固可知矣班固於漢書地理志
以為堯遭洪水天下分絕為十二州使禹治之水土旣
平更制九州班固誤也夏商周皆循九州之制周禮職
方氏九州無徐梁而有幽并者蓋徐梁入於青雍而析
冀部以為幽并也爾雅九州無青梁而有幽營郭璞注
謂商制也世傳爾雅周公所作而其列九州則用商制
何耶至漢武帝南置交趾北置朔方兼徐梁幽并之制
改雍曰涼改梁曰益凡十三部置刺史斥地遠矣詩曰
薄伐玁狁至於太原又曰淮夷攸服淮夷卒獲蓋今之
河東在古為北狄今之淮甸在古為東夷周之時所經
理者中原之地而已中原之地平而山澤少故井田之
法以比閭族黨州鄉鄰里酇鄙縣遂寓之於井邑丘甸
縣都之制自九夫為井積而至於百里為一同王畿千
里積百同九百萬夫之地也其制軍也有伍兩卒旅師
軍之法而寓之扵農萬有二千五百人為軍以當一鄉之
軍六鄉七萬五千人以當六鄉之軍六鄉之軍出則無不勝
此中原之定制也其外則有侯服甸服男服采服衛服蠻
服夷服鎮服藩服山林川澤多而可耕之地少與中原
之地不同然則後世無封建之法而欲井田肉刑以致
太平斯亦難矣昔夏少康在虞思有田一成有衆一旅
則井牧之制先古已有之周能損益變通至於大備故
也山海經不知何人作其言皆九州之外耳目之所不
及者頗怪而不可信古之聖人作書如六經者所以信
於天下後世以為常經法如耳目之所不及者聖人固
略而不論也然則山海經者非聖人之所作可知矣史
記孟軻傳曰騶衍作終始大聖之篇所謂中國者於天
下乃八十一分居其一分耳中國名曰赤縣神州赤縣
神州内自有九州禹之序九州是也不得為州數中國
外如赤縣神州者九乃所謂九州也其言謬悠不經殆
未能籠陋民宜後世君子鄙其學蓋與田駢愼到之徒
一體皆聖人之罪人也
鄢
春秋隱公元年夏五月鄭伯克段於鄢杜預曰鄢今潁
川鄢陵縣陸德明春秋釋音曰鄢於晚反又于建反又
於然反觀國竊謂地名不可以呼兩音而今此開三音
者案廣韻平聲鄢於乾切又於晚切鄢陵縣名也亦作
傿上聲鄢於憲切引左傳晉侯鄭伯戰於鄢陵蓋字書
雖亦三分音而於鄢之地則别無二義陸德明見其有
三音故皆列於釋音要當從一音讀可也前漢地理志
陳畱郡有鄢縣應劭曰鄭伯克段於鄢是也又潁川郡
有傿陵縣而後漢郡國志潁川郡有&KR0739;陵縣注曰春秋
克段於鄢然則或用鄢字或用傿字或用&KR0739;字三字通
用也春秋桓公十三年左氏傳曰及鄢亂次以濟成公
十三年傳曰無禮必食言杜預曰為十六年鄢陵戰經
十六年六月甲午晦晉侯及楚子鄭伯戰於鄢陵襄公
十三年傳曰是以不德而亡師於鄢昭公四年傳曰遷
賴於鄢又曰楚無晉備以敗於鄢又十三年傳曰王㳂
夏將欲入鄢凡此春秋及左氏傳或言鄢或言鄢陵陸
德明釋音皆作於晚反而杜預皆以潁川郡鄢陵縣為
訓蓋一地也史記韓世家宣惠王十四年秦伐敗我鄢
徐廣曰潁川郡鄢陵縣鄢于乾反至今鄢陵縣呼鄢為
平聲其音不改也然則當呼鄢作平聲順古今人所呼
之音也前漢地理志潁川郡又有郾縣顏師古曰郾一
戰反此别是一縣也
縣同名
前漢地理志齊郡有臨朐縣東萊郡又有臨朐縣應劭
曰臨朐山也顏師古曰各以所近為名蓋二縣皆以臨
朐山而同為名也九江郡有曲陽縣應劭曰在淮曲之
陽東海郡又有曲陽縣應劭曰在淮曲之陽蓋二縣皆
以在淮曲之陽而同為名也齊郡與東萊郡相附近九
江郡與東海郡相附近故其取縣名則各以其山與水
所近者為名理固然也若夫二郡相遠而縣名亦有同
者東海郡有武陽縣犍為郡又有武陽縣臨淮郡有高
平縣安定郡又有高平縣武都郡有武都縣五原郡又
有武都縣平原郡有富平縣北地郡又有富平縣涿郡
有高陽縣琅邪郡又有高陽縣桂陽郡有隂山縣四河
郡又有隂山縣安定郡有安定縣交阯郡又有安定縣
臨淮郡有廣平縣廣平國又有廣平縣千乘郡有平安
縣廣陵國又有平安縣潁川郡有定陵縣汝南郡又有
定陵縣東海郡有開陽縣臨淮郡又有開陽縣琅邪郡
有平昌縣平原郡又有平昌縣平原郡有阿陽縣天水
郡又有阿陽縣清河郡有東陽縣臨淮郡又有東陽縣
豫章郡有宜春縣汝南郡又有宜春縣東海郡有新陽
縣汝南郡又有新陽縣沛郡有建成縣勃海郡又有建
成縣左馮翊有高陵縣琅邪郡又有高陵縣左馮翊有
武城縣襄定郡又有武城縣鉅鹿郡有新市縣中山國
又有新市縣東海郡有東安縣城陽國又有東安縣金
城郡有金城縣隴西郡又有金城縣凡此皆二郡相遠
而縣名同者也古之封爵多取縣名故前漢王子侯年
表有平昌侯劉卬宜春侯劉成建成侯劉拾新市侯劉
吉安定侯劉賢東陽侯劉洪東安侯劉彊建陽侯劉咸
廣平侯劉德新陽侯劉永又高惠孝文功臣年表有廣
平侯薛歐高陵侯王虞景武昭宣功臣年表有新市侯
王棄之外戚恩澤侯年表有建成侯吕釋之宜春侯王
訢富平侯張安世高陽侯薛宣高陵侯翟方進凡此所
封皆有兩縣同名既非鄉土悉係泛封應當食一縣未
有食兩縣者不知當時所封獨取何縣考之漢書無所
辨異則當時有司定封爵者率爾而然耶
地名旁犯
襄邑縣土人呼其地為襄陵案前漢地理志陳留郡襄
邑縣顏師古注曰本承箱縣襄陵鄉宋襄公所葬故曰
襄陵秦始皇以承箱卑濕故徙縣於襄陵謂之襄邑縣
然則土人呼襄邑為襄陵是也然河東自有襄陵縣前
漢地理志河東郡襄陵縣注曰晉襄公之陵名因以縣
若呼襄邑之地為襄陵有同乎河東之襄陵是自設疑
也毗陵縣土人呼其地為延陵案前漢地理志會稽郡
毗陵縣注曰季札所居也舊延陵漢改之然則土人呼
毗陵為延陵是也然代郡自有延陵縣前漢地理志代
郡有延陵縣若呼毗陵之地為延陵有同乎代郡之延
陵是自設疑也亦如關中有咸陽縣雲中郡正有咸陽
縣宣州有南陵而京兆尹正有南陵縣鼎州之地有武
陵而漢中郡正有武陵縣韶州之地有曲江而漢西都
曲江之名甚著要當分别毋紐於疑似可也若蘭陵之
有南蘭陵兖州之有南兖州不羹之有東不羹西不羹
屈之有南屈北屈凡此類古人亦慮其重複故以東西
南北别之也
羹
史記高祖功臣侯年表有羹頡侯劉信前漢王子侯年
表有頡羹侯劉信服虔曰頡音戞擊之戛在史記言羹
頡在漢書言頡羹不同者觀國案史記楚元王世家曰
高祖長兄伯蚤卒高祖微時嘗辟事時時與賓客過丘
嫂食嫂厭叔詐為羹盡轑釡賓客以故去已而視釜中
尚有羹高祖怨其嫂及高祖為帝封昆弟而伯子獨不
得封太上皇以為言高祖曰非忘封之也為其母不長
者耳於是乃封其子信為羹頡侯裴駰注曰羹頡侯以
高祖七年封由此觀之則史記年表謂羹頡侯者是也
漢書年表顛倒其文為頡羹誤矣潁川郡地名有不羹
者羹音郎春秋昭公十二年左氏傳曰今我大城陳蔡
不羹諸侯其畏我乎子革對曰是四國者專足畏也杜
預曰四國陳蔡二不羹陸德明音義曰羹音郎又十三
年傳曰楚公子比公子黑肱公子弃疾蔓成然蔡朝吳
帥陳蔡不羹許葉之師音義曰羹音郎前漢地理志潁
川郡定陵縣有東不羹襄城縣有西不羹顏師古曰羹
音郎後漢郡國志潁川郡定陵縣有東不羹章懷太子
注引杜預曰縣西北有不羹亭又襄城縣有西不羹注
引杜預曰有不羹城則子革謂陳蔡不羹為四國者乃
杜預所謂陳蔡二不羹也二不羹乃東西不羹以此知
春秋時已分東不羹矣羹音郎者自古所呼如此宋玉
招魂曰肥牛之腱胹若芳和酸若苦陳吳羹濡鼈炮羔
有柘漿鵠酸臇鳬煎鴻鶬以音韻叶之亦讀羹曰郎也
凡地名有他音者字書亦多不載羹音郎之類是也
闕地
地名有歴時既久文籍散失而不可考者春秋桓公十
一年正月齊人衛人鄭人盟於惡曹九月柔會宋公陳
侯蔡叔盟於折僖公十五年三月公會齊侯宋公陳侯
衛侯鄭伯許男曹伯盟於牡丘文公十年秋及蘇子盟
於女栗冬楚子蔡侯次於厥貉十三年冬衛侯會公於
沓成公十二年夏公會晉侯衛侯於瑣澤秋晉人敗狄
於交剛十七年十有一月壬子公孫嬰齊卒於貍脤十
八年冬十有二月仲孫蔑會晉侯宋公衛侯邾子齊崔
舒同盟於虛朾襄公五年夏仲孫蔑衛孫林父會吳子
於善道二十一年冬公會晉侯齊侯宋公衛侯鄭伯曹
伯莒子邾子於商任昭公十一年五月仲孫貜會邾子
盟於祲祥秋季孫意如會晉韓起齊國弱宋華亥衛北
宫佗鄭罕虎曹人杞人於厥憗二十六年秋公會齊侯
莒子邾子把伯盟於鄟陵定公三年冬仲孫何忌及邾
子盟於拔十年冬齊侯衛侯鄭游速會於安甫威公十
年左氏傳曰虞公出奔共池僖公二年左氏傳曰始漏
師於多魚襄公十九年左氏傳曰齊及晉平盟於大隧
凡此春秋及左氏傳所書地名杜預皆曰闕晉時去周
秦漢未遠雖經秦火而漢人文籍甚備以杜預之博學
於春秋闕地有所不能考況後世屢罹兵火書籍錯亂
非特闕地而已也前漢地理志左馮翊徵縣顔師古曰
徵音懲即今之澄城縣引左傳取北徵即此地而杜元
凱未詳其處蓋改徵為澄遂昧而不可考耳右扶風有
郁夷縣班固引詩周道郁夷顏師古曰四牡詩四牡騑
騑周道逶遲韓詩作周道郁夷故班固因用郁夷字耳
琅邪郡有計斤縣顏師古曰即左氏傳所謂介根也語
音有輕重耳遼東郡有無慮縣顔師古曰慮音閭即所
謂醫巫閭也西河郡有圜陽縣又有圜隂縣顔師古曰
圜字本作圁圁陽在圁水之陽圁隂在圁水之隂後誤
為圜字今有銀州銀水即是舊名猶在但字變耳漢右
扶風之槐里縣在周時名犬丘秦更名廢丘漢高祖三
年更名槐里而王莽又改為槐治凡此類皆因更改而
變易其字面又至於訛其聲音苟書籍湮亡則又闕軼
而不可考毋足怪也前漢路温舒傅曰温舒舉孝廉為
山邑丞顏師古曰山邑不知其處若此者雖博學不能
措辭也
改地名
前漢地理志曲陽縣凡有五東海郡有曲陽縣九江郡
有曲陽縣常山郡有上曲陽縣鉅鹿郡有下曲陽縣交
阯郡有曲陽縣應劭曰東海九江曲陽縣皆在淮曲之
陽然則常山鉅鹿之曲陽當為河曲之陽而交阯賓海
當為海曲之陽也上曲陽在上流下曲陽在下流故以
上下别之大抵地名同則分東西南北上下左右以别
之王根在漢成帝時為大司馬封曲陽侯曲陽有五不
知當時所食何地根嘗薦王莽自代及莽得志而根已
死莽以曲陽非令稱乃追諡根為直道侯蓋莽心惡忌
曲字而改之也廣平國有曲周縣又有曲梁縣王莽惡
曲字改曲周為直周曲梁為直梁太原郡有陽曲縣隋
文帝自以姓楊心惡陽曲之號乃改為陽直中山國有
曲逆縣又有安險縣又有苦陘縣漢章帝心惡曲逆險
苦之字故改曲逆為蒲隂改安險為安憙改苦陘為漢
昌若此類皆出於心有惡忌而改之者凡内不足者外
多疑醜其是之謂乎古人以曲險之字名縣者甚多山
陽郡有曲鄉縣東萊郡有曲成縣琅邪郡有海曲縣東
海郡有平曲縣會稽郡有曲河縣桂陽郡有曲江縣廣
平國有南曲縣遼東郡有險瀆縣若此者又焉得悉改
之哉春秋桓公六年左氏傳曰公問名於申繻對曰不
以國不以官不以山川不以隱疾不以畜牲不以器幣
以國則廢名以官則廢職以山川則廢主以畜牲則廢
祀以器幣則廢禮晉以僖侯廢司徒宋以武公廢司空
先君獻武廢二山蓋不以國者慮廢國之號也不以山
川者慮廢山川之號也魯有具山敖山魯獻公名具魯
武公名敖魯既諱獻武之名則具敖二山其名廢矣魯
周公禮義之國也而於曲禮或不能遵焉況於後世乎
漢文帝名恆改恆山為常山漢光武叔父名良改壽良
縣為壽張縣漢殤帝名隆改隆慮縣為林慮北齊文宣
太子名商改商州為趙州隋煬帝名廣改廣平郡為永
平凡此類皆以名而廢國邑山川之號也又有以率意
而改作者秦始皇以望氣者言金陵有天子氣故東巡
以厭之而改金陵為秣陵漢光武更芒縣為臨睢漢安
帝以孝德皇后葬於清河郡之厝縣而改名甘陵又改
千乘郡之狄縣為臨濟始皇忌金陵之氣而不務修德
海内分崩漢安忌夷狄之稱而權歸鄧氏王度以愆然
則率意改作果有益哉且地名者古所𫝊也既以惡忌
而改之又以名諱而改之又以率意而改焉不亦太多
事耶濟南郡有於陵縣而齊有庾於陵河内郡有野王
縣而陳有顧野王此以國邑為名也一介寒士尚踰典
禮得無愧哉
檇
春秋定公十四年五月於越敗吳於檇李杜預注曰檇
李吳郡嘉興縣南醉李城陸德明音義曰檇音醉前漢
地理志會稽郡由拳縣注曰故就李鄉吳越戰地也應
劭注曰古之檇李也啖助春秋纂例曰於越敗吳於雋
李在春秋謂之檇李在杜預注謂之醉李在前漢地理
志注謂之就李在春秋纂例謂之雋李蓋檇與醉同音
可通用而就字與檇不同音前漢地理志注曰故就李
鄉則先有鄉而後有城宜就在前檇在後也雋乃檇之
省文耳後漢郡國志吳郡由拳縣章懷太子注曰左傳
越敗吳於檇李引干寶搜神記曰秦始皇東巡望氣者
云五百年後江東有天子氣始皇至令囚徒十萬人掘
汙其地表以惡名故改曰由拳然則當自檇李改為由
拳也檇李之名未見其善而表以惡名乃改為由拳然
由拳之名亦未見其惡始皇之分美惡如此之未審何
耶
酈
春秋僖公元年冬十月壬午公子友帥師敗莒師於酈
杜預注曰酈魯地陸德明音義曰酈力知反案字書平
聲有酈字吕知切魯地也入聲有酈字郎擊切縣名在
南陽亦姓也所謂吕知切魯地者即春秋敗莒於酈是
也所謂郎擊切縣名在南陽者前漢地理志南陽郡酈
縣如淳注曰酈音蹢躅之蹢蓋蹢躅之蹢音持益切與
擲字同音乃與字書入聲郎擊切者音訓不同矣又弘
農郡析縣注曰黃水出黃谷鞠水出析谷俱東至酈入
湍水顏師古曰酈音持益反蓋持益反者音擲乃如淳
所謂音蹢躅之蹢也顏師古用如淳之音耳然前漢酈
商傳顏師古注曰酈音歴此乃字書入聲郎擊切為姓
者也師古於酈商𫝊既已音酈為歴矣又於地理志析
縣注音酈為持益反是音訓不相應也觀國案酈字在
魯地者音力知反在南陽者音歴而姓亦音歴如酈商
酈食其酈炎酈道元之類皆音歴也若夫音持益反者
雖設此音與姓不合兹為贅矣
&KR0146;
&KR0146;字毗至切下從畀字書曰畀國名也此即舜封象於
有&KR0146;者也庳字下從卑字書曰部弭切下也又中伏舍
也又屋庳也於字書&KR0146;字在去聲與鼻字同韻庳字在
上聲與婢字同韻二字音與義皆不同書史中用有&KR0146;
多作庳字如孟子曰象至不仁封之有庳有庳之人奚
罪焉用庳字者訛誤也然前漢昌邑王賀傳曰舜封象
於有鼻顏師古注曰有鼻在零陵今鼻亭是也此用鼻
字者&KR0146;與鼻皆從畀又同音通用之無嫌也鄒陽傳曰
昔者舜之弟象日以殺舜為事及舜立為天子封之於
有卑又用卑字者班固假借用之耳而服虔注曰卑音
畀與之畀非也雖借用卑字亦與&KR0146;同音
會缶
前漢高祖紀曰十一年七月淮南王布反十二年十月
上破布軍於會缶孟康注曰會缶音儈保邑名屬沛國蘄
縣蘇林注曰缶音垂晉灼注曰鄉名也顏師古注曰會
二外反缶丈瑞反缶本作垂觀國案前漢英布傳曰西
與上兵遇蘄西會垂又案史記高祖紀十一年七月淮
南王黥布反十二年十月擊破布軍會甀又史記黥布
傳曰西與上兵會蘄西會甀蓋前漢英布傳作垂字史
記紀傳皆作甀字垂上從垂在字書為垂然則甀垂皆
從垂其旁或從瓦或從缶其實一字也當依顏師古音
丈瑞反而漢書高祖紀作缶者省文也前漢地理志沛
郡蘄縣有垂鄉顏師古注曰垂音直恚反後漢郡國志
沛國蘄縣章懷太子注曰高祖擊黥布於會甀然則地
理志用垂字者亦省文也凡省文必存其母而省其枝
葉垂者母也瓦缶枝葉也班固於地理志省瓦缶而用
垂可也於高祖紀乃省垂而存缶誤矣
九夷
旅獒曰惟克商遂通道於九夷八蠻論語曰子欲居九
夷觀國案後漢東夷傳曰夷有九種曰畎夷于夷方夷
黃夷白夷赤夷元夷風夷陽夷周康王時徐夷僭號乃
率九夷以伐宗周西至河上穆王命徐偃王主之章懷
太子注引竹書紀年曰九夷來御又曰后泄二十一年
命畎夷白夷赤夷元夷風夷陽夷后相即位二年征黃
夷七年于夷來賓少康即位方夷來賓此乃古九夷之
名也至後世或彊或弱或為大國所滅周宣王命召公
平淮夷春秋晉師滅赤夷郤缺獲白狄之類是也孔子
欲居九夷或曰陋如之何子曰君子居之何陋之有言
君子以道化民則雖夷貉之陋邦亦可行也采薇詩曰
西有昆夷之患緜詩曰混夷駾矣史記周本紀曰西伯
明年伐犬戎前漢匈奴傳曰周西伯昌伐畎夷周穆王
伐畎戎申侯與畎戎攻幽王顏師古注曰畎工犬反畎
夷即畎戎也又曰昆夷或作混又作緄混緄並工本反
然則或言犬戎或言畎夷或言昆夷或言混夷或言緄
夷或言徐夷或言淮夷其名與九夷不同蓋因事生名
皆不出於九夷也前漢匈奴傳云晉文公攘戎翟有赤
翟白翟變狄為翟者假借字也畎夷乃犬夷也二字當
同音犬而顏師古云畎音工犬反非也
瓡䣙
史記漢楚以來侯者年表有瓡讘侯杆者又建元以來
王子侯年表有城陽頃王子瓡侯劉息徐廣注曰瓡一
作報觀國案前漢地理志河東郡有狐讘縣又景武昭
宣功臣年表有瓡讘侯杆者顏師古注曰瓡讀與狐同
讘之涉反以此知史記年表瓡讘侯乃狐讘侯也杆者
乃姓杆名者也又王子侯年表有城陽頃王子劉息封
瓡侯顏師古注曰瓡即瓠字也以此知史記年表瓡侯
乃瓠侯也徐廣云瓡作報誤矣史記高祖功臣侯年表
有䣙城侯周緤而前漢高祖功臣侯年表有䣙城侯周
緤顏師古注曰䣙音陪又音普肯反觀國案前漢周緤
傳曰十二年更封緤為䣙城侯服虔注曰音菅蒯之蒯
蘇林注曰䣙薄回反顏師古注曰䣙字從崩從邑音蒯
非也吕忱音陪而楚漢春秋作憑城侯陪憑相近此其
實也又音普肯反以此觀之則䣙字是也蒯字非也史
記用蒯字故服虔有菅蒯之音耳玉篇曰䣙薄梅切鄉
名也廣韻平聲曰䣙薄回切鄉名在扶風上聲曰䣙普
等切引穆天子傳云西征至䣙郭璞注云國名也以此
知䣙城侯當音薄回切其地在扶風是也周古都鎬京
而穆天子西征至䣙則䣙又在鎬京之西於字書音普
等切者是也此自是一國名非扶風之䣙
鄗蒿
左氏春秋經曰威公十五年夏許叔入於許公會齊侯
於艾左氏傳曰公會齊侯於艾謀定許也公羊春秋曰
公會齊侯於鄗啖趙春秋纂例差繆略曰公會齊侯於
蒿啖助曰若是艾不應誤為鄗若是鄗不應誤為艾未
知孰是觀國案春秋隱公六年夏五月辛酉公會齊侯
盟於艾左氏傳曰盟於艾始平於齊也杜預注曰泰山
牟縣東南有艾山然則艾乃齊魯之境二君相見之地
也威公十五年夏許叔入於許公會齊侯於艾左氏傳
曰謀定許也蓋許國與齊魯相接齊魯二君會於艾謀
在定許於地理皆順況隱公六年嘗盟於艾矣當以艾
字為是鄗乃常山郡之鄗縣漢光武即位於鄗改為高
邑者也鄗非齊魯相會之地蒿亦未詳案啖趙春秋纂
例地名譜於桓公十五年不著蒿地而盟會譜於桓公
十五年曰公會齊侯於艾既於盟會譜言艾而於差繆
略反曰公會齊侯於蒿則知蒿字為非矣啖氏乃曰未
知孰是何耶
學林卷六
