學林卷三
宋王觀國撰
名諱
夏商無所諱諱自周始然而不酷諱也五子之歌曰太
康尸位以逸豫滅厥德胤征曰惟仲康肇位四海此皆
稱其君之名也太甲既立不明伊尹放諸桐三年復歸
伊尹作太甲三篇沃丁既葬伊尹于亳咎單遂訓伊尹
事作沃丁此臣以其君之名為書之篇目也然則夏商
無所諱可見矣周文王父也武王子也文王名昌箕子
為武王陳洪範曰使羞其行而邦其昌是斥其父之名
也武王祖也穆王孫也武王名發穆王作冏命曰發號
施令又作吕刑曰發聞惟腥是穆王作誥命自斥其先
祖之名也周康王名釗而其孫有昭王此立諡之字與
祖先之名同音者也周昭王名瑕而春秋時有彌子瑕
與孔子同時周穆王名滿而定王時有周大夫王孫滿
此臣用其君之名以為名者也魯獻公名具魯武公名
敖范獻子聘于魯問具敖二山魯人對曰先君獻武之
所諱也而春秋時魯大夫有公孫敖與魯武公同名在
武公之後是與國君同名也然則諱自周始而不酷諱
可知矣晉僖侯名司徒故廢司徒而改為中軍宋武公
名司空故廢司空而改為司城凡此類雖或諱之鮮有
避者秦漢以来始酷諱矣秦始皇名政故正月讀音征
而書史釋音皆音正月之正為征也漢高祖名邦故史
記前漢書不用邦字凢邦字皆改國字也吕后名雉前
漢吕后紀注曰雉之字曰野雞故漢人文字皆謂雉為
野雞史記封禪書曰野雞夜聲前漢郊祀志曰野雞夜
鳴杜鄴傳曰野雞著怪若此類是也漢文帝名恒前漢
地理志常山郡張晏注曰恒山在西避文帝諱改為常
山郡自此北嶽恒山改為常山也漢景帝名啟故史記
改微子啟為微子開之類是也漢武帝名徹故徹侯改
為通侯蒯徹改為蒯通史記天官書改循車徹之徹為通
是也漢宣帝名詢故荀况改為孫卿之類是也宣帝紀
元康二年詔曰百姓多上書觸諱以犯罪者朕甚憐之
更諱詢諸觸諱在令前者赦之盖宣帝為皇曾孫時名
病已至是改為詢其詔曰令前者赦之則令以後觸諱
者罪不赦也漢元帝王皇后父名禁王莽諱之改禁中
為省中前漢孔光傳曰孔莽嗣侯避王莽更名均後漢
光武名秀故秀才改茂才光武叔父名良故東郡夀良
縣改為夀張縣之類是也漢明帝名莊故姓莊者皆改
姓嚴前漢藝文志莊忌改為嚴忌莊助改為嚴助莊尤
改為嚴尤又五行志春秋莊公改為嚴公楚莊王改為
楚嚴王異姓諸侯王表秦昭莊改為昭嚴又班固叙傳
謂老莊之術為老嚴之術謂莊子為嚴子之類是也漢
殤帝名隆故前漢地理志河内隆慮縣改為林慮縣之
類是也漢安帝父清河孝王慶也凡姓慶者皆改為賀
氏鍾慶純改為賀純之類是也司馬遷父名談故史記
不用談字而改趙談為趙同范煜父名泰故後漢書不
用泰字鄭泰郭泰傳皆改為太字而兩傳文並稱鄭公
業郭林宗盖避泰音而呼其字也案後漢安帝名祐而
後漢書有朱祐吴祐劉祐殤帝名隆而書有劉隆伏隆
王隆靈帝名宏而書有衛宏范煜於漢臣名犯漢帝之
名則不改避而犯其父之名則改避何私于父而略于
君耶魏武帝名操故杜操改為杜伯度之類是也晉文
帝名昭故王昭君改為王明君經史中昭穆之昭本音
招以避晉文帝諱皆呼昭音韶徵招角招亦音為韶而
經史釋音並音昭作韶矣北齊文宣太子名商改商州
為趙州石勒諱胡字故本草呼胡萎為香萎呼胡瓜為
黃瓜又諱勒字呼羅勒為蘭香羊祜牧荆州荆州人為
諱其名改戶曹為辭曹孔安國父名愉安國除侍中乞
不與侍中王愉連書王舒授會稽内史以父名會求換
他郡于是改會為鄶舒猶不得已而行張稷為永寧太
守以父名永故改永寧為長寧王彧字景文名與宋明
帝諱同故景文以字行孔靖字季恭名與宋武帝祖諱
同故季恭以字行王懿字仲德王獻字元德當晉太元
末徙居彭城以懿字犯晉宣帝名獻字犯晉元帝名故
王仲德王元德兄弟皆以字行謝裕字景仁褚裕之字
叔度張裕字茂度以宋武帝諱裕而三人名皆與宋武
帝諱同故皆以字行隋室諱忠字改中書省為内書省
凡中字皆改為内也隋煬帝名廣故廣平郡改為永平
郡廣宗縣改為宗城縣之類是也唐高祖之祖名虎父
名昞故唐人文字改虎為武改昞為景唐高祖名淵故
劉淵改稱劉元海戴淵改稱戴若思公孫淵改稱公孫
文懿之類是也唐太宗名世民故唐人書世為世書民
為民又改枼為&KR0034;以避世字改昏為昏以避民字而唐
人文字皆改民為人也唐高宗名治故唐人文字皆改
治為理武后名曌音照故高宗懿德太子名重照改名
為重潤而鮑照文集改為鮑昭之類是也武后父名士
彠韋思謙本名仁約以近武后父名為嫌而以字行唐
明皇名隆基故睿宗子惠文太子隆範薛王隆業皆去
隆字之類是也唐睿宗名旦張仁愿本名仁亶以近睿
宗諱改為仁愿之類是也高宗子封孝欽皇帝名洪徐
有功名洪敏以避孝欽皇帝名而以字行唐憲宗名純
故王純改為王紹之類是也唐穆宗名亘故亘州改為
鎮州之類是也李涵擢太子少傅吕渭建言涵父名少
康當避源乾曜以父名師民不拜太子少師賈曾以父
名言忠不拜中書舍人李賀父名晉肅有言賀不當應
進士舉者韓愈為作諱辨是也朱温祖名茂琳改戊為
武至今北人呼戊為武又温父名誠温簒唐居汴州人
為諱城字故韋城考城胙城襄城等縣至今但呼為韋
縣考縣胙縣襄縣也李克用父名國昌克用立州縣名
有昌字者悉改避之又人名有昌字者亦改避之高季
昌改為季興之類是也自秦漢以下至五代其酷諱可
知也夫名者所以别同姓而欲知其宗系之次也前漢
高祖十年徙代王如意為趙王平帝元夀二年立代孝
王玄孫之子如意為廣宗王且劉氏同宗而同名如意
何以别之哉唐書太宗子紀王慎慎之子義陽王名琮
而奉天皇帝名琮又太宗子鬱林王名恪而憲宗子建
王名恪且李氏同宗而同名琮又同名恪何以别之哉
夏商之時質質則事簡故無所諱周之時文文則事備
故有諱而不酷諱也秦漢以来文乎文者也文乎文則
多事多事則疑疑則為之防也密矣此其所以酷諱之
也
古今人表
前漢書古今人表列九等之叙而最下第九等謂之愚
人班固以不道之君逆惡之臣皆置之九等此貶惡勸
善之意也桀紂妲己管蔡幽厲州吁趙高之徒皆在九
等宜矣而鯀與周平王亦在九等之列盖鯀在舜之時
羣臣僉舉以為可治水則其才智固已素稱于朝不幸
而績用弗成則智有所困而力有所不足故也舜殛鯀
所以戒羣臣使後之治水者不可踵鯀之無功也然則
鯀非愚也譬猶戰而敗績爾戰而敗績豈遽爾為愚人
耶周平王為西戎所逼是時周室已弱不能枝梧故平
王東遷以避之迫于不得已也平王非不道之君鯀非
逆惡之臣班氏列在愚人之等則誤矣又如荀卿居第
二而孔子弟子則居第三老子嘗為孔子師乃居第四
列子者有道之賢莊周嘗師之乃與師曠扁鵲同居第
五孔文子為孔子之所稱美而反居第七如此之類升
降不倫者不可勝計奚足以盡公議耶表無漢人則是
有古人而無今人豈書未成歟
挏馬
前漢禮樂志曰師學百四十二人其七十二人給太官
挏馬酒李竒注曰以馬乳為酒撞挏乃成也顔師古注
曰挏音動馬酪味如酒而飲之亦可醉故呼為酒也又
前漢百官公卿表曰武帝太初元年更名家馬為挏馬
應劭注曰主乳馬取其汁挏治之味酢可飲因以名官
也如淳注曰主乳馬以韋革為夾鳬受數斗盛馬乳挏
取其上肥因名曰挏馬今梁州亦名馬酪為馬酒晉灼
曰挏音挺挏之挏觀國案挏馬者乃官號非酒名也前
漢百官公卿表曰太僕掌輿馬有家馬令五丞一尉顔
師古注曰家馬者主供天子私用非大祀戎事軍國所
須故謂之家馬武帝太初元年更名家馬為挏馬則改
家馬之官名為挏馬耳若然則太僕有挏馬令一人有
挏馬丞五人有挏馬尉一人其所治亦主供天子私用
之馬則挏馬者乃太僕之屬官也字書曰挏擁也引也
以擁引其馬為義故曰挏馬禮樂志曰師學百四十二
人其七十二人給太官挏馬酒者乃是以七十二人給
事太官令役以造酒而供挏馬官也以禮樂志上下文
考之可以見志曰河間獻王獻雅樂至成帝時謁者常
山王禹世受河間樂其弟子宋煜等上書言之事下公
卿以為久遠難分明議寢是時鄭聲尤甚哀帝自為定
陶王時疾之及即位乃下詔罷樂官在經非鄭衛之樂
者條奏丞相孔光大司馬何武奏其不應經法或鄭衛
之聲皆罷其名號數十或罷或不罷者也師學百四十
二人其七十二人給太官挏馬酒其七十人可罷者盖
師學乃習樂之有祿食者也師學百四十二人者冗員
如此之多也其七十二人給太官挏馬酒者以此七十
二人撥隸太官使之役之以造酒而供挏馬之所用也
盖挏馬令五丞一尉其官吏必多當時挏馬所用之酒
太官合供之故給此七十二人使從役于太官而使之
造酒而其七十人則罷而不用盖師學百四十二人以
七十二人撥隸他局而其餘七十人又罷而不用是師
學百四十二人皆省而不在樂府矣此皆不應經法者
也哀帝疾鄭聲而省樂官本志首尾甚詳而諸家注釋
漢書乃以挏馬為酒名則誤矣志曰郊祭樂人員六十
二人給祠南北郊又曰給祠南郊用六十七人又曰鄭
聲會員六十二人一人給事雅樂六十一人可罷凡此
皆稱給盖給屬别局與給太官之給同也如諸家注釋
漢書者乃以給為給酒則愈誤矣顔氏家訓牽于漢書
注釋之說不能稽考辨明而卒取撞挏之義又謂挏為
桐當桐花開時造馬酒其鑿愈甚矣
耳孫
前漢惠帝紀曰太子即皇帝位上造以上及内外公孫
耳孫有罪當刑及當為城旦舂者皆耐為鬼薪白粲應
劭注曰耳孫者玄孫之子也李斐曰耳孫曾孫也晉灼
曰耳孫玄孫之曾孫也顔師古曰耳孫諸說不同據平
帝紀諸侯王表耳音仍仍耳聲相近盖一號也觀國案
平帝紀曰元始五年立梁孝王玄孫之耳孫音為王又
諸侯王表梁孝王表曰元始五年二月丁酉王音以孝
王玄孫之曾孫紹封然則漢書在紀言耳孫在表言曾
孫當從漢書以耳孫為曾孫是也若以耳音仍則誤矣
又匈奴傳曰握衍朐鞮單于者烏維單于耳孫也以匈
奴傳考之自烏維單于而下或立弟或立子以世次定
之則握衍朐鞮單于與烏維單于之曾孫同行又以知
耳孫者曾孫也
文身斷髮
史記周本紀曰古公亶父有長子曰泰伯次曰虞仲太
姜生少子季歴季歴生昌有聖瑞古公曰我世當有興
者其在昌乎太伯虞仲知古公欲立季歴以傳昌乃二
人亾如荆蠻文身斷髮以遜季歴應劭注曰常在水中
故斷其髮文其身以象龍子故不見傷害觀國案禮記
曰東方曰夷被髮文身有不火食者矣南方曰蠻彫題
交趾有不火食者矣西方曰戎被髮衣皮有不粒食者
矣北方曰狄衣羽毛穴居有不粒食者矣泰伯虞仲知
古公之欲立季歴以傳昌也乃犇荆蠻文身斷髮盖自
同于蠻夷之習以示無爭立之心乃得以全其生也使
二人不犇荆蠻則見忌于父子兄弟之間其能全其生
乎唐太宗初為秦王時功既高矣建成元吉不知幾卒
以取斃古今一理也若謂常在水中故斷其髮文其身
以象龍子而不見傷害則其說疎矣前漢地理志曰粤
地牽牛婺女之分野也其君禹后帝少康之子云封于
會稽文身斷髮以避蛟龍之害盖文身斷髮者粤俗之
所好也非避蛟龍之害也班固誤訓其文故應劭注史
記有象龍子之語爾
酎酒奪爵
前漢景帝紀曰元年高廟酎張晏注曰正月旦作酒八
月成名曰酎酎之言純也武帝紀曰元鼎五年九月列
侯坐獻黃金酎祭宗廟不如法奪爵者百六人服虔注
曰因八月獻酎祭宗廟時使諸侯各獻金来助祭也顔
師古注曰酎文救反三重釀醇酒也觀國觀古之諸侯
自非大惡不道則不至于奪爵失侯今酎金不如法辠
不至于奪爵而武帝削奪之典如此其重者讀食貨志
然後知其事有所因志曰南粤反西羌侵邊齊相卜式
上書願父子死南粤天子下詔褒揚賜爵關内侯黃金
四十斤田十頃布告天下天下莫應列侯以百數皆莫
求從軍至飲酎少府省金而列侯坐酎金失侯者百餘
人案武帝數事征伐末年國耗民貧四方騷然及南粤
反西羌侵邊中國困乏卜式知其危故身先以率天下
武帝擢式既峻欲以此動諸侯而覬諸侯之来應也然
諸侯憚於從軍各自顧望莫有應者武帝因此發怒乃
以酎金不如法而列侯奪爵者百餘人此在漢法未之
有特以私怒而加威故酎金之辠雖輕而削奪之典特
重權一時之宜可也非不刊之法也古之舉賢不當者
削爵黜位而已古之五刑犯淫者待之以宫刑司馬遷
坐舉李陵降匈奴而下蠶室其辠與刑頗不從類觀國
案裴駰注史記太史公自序引衛宏漢書舊儀注曰司
馬遷作景帝本紀極言其短及武帝過武帝怒而削去
之後坐舉李陵降匈奴故下蠶室有怨言下獄死張晏
曰遷没之後亾景紀武紀元成之間禇先生補缺作武
帝紀由此觀之則司馬遷坐舉李陵而下蠶室實武帝
私忿之刑故辠與刑所以不從類也景武之紀亾則知
當時諱其書無敢傳者耳
度曲
前漢元帝紀贊曰元帝多材藝善史書鼔琴瑟吹洞簫
自度曲被歌聲應劭注曰自隠度作新曲臣瓉注曰度
曲謂歌終更授其次顔師古注曰度音大洛反觀國案
贊所謂自度曲者能製其音調也被歌聲者以所製之
音調播之歌聲而皆合其節奏也臣瓉以謂歌終更授
其次者誤矣盖歌終更授其次者歌曲也後之文士多
援臣瓉之說以度曲為歌曲故張平子西京賦曰度曲
未終雲起雪飛則以度曲為歌曲矣杜子美陪李梓州
泛江詩曰翠眉縈度曲雲鬢儼分行亦用為歌曲矣徐
陵曰奏新聲于度曲唐書段安節善樂律能自度曲此
乃元帝自度曲之本意也
令甲
律令有成法者文士皆稱曰著于令甲觀國案古之律
令書有甲乙丙丁之篇次故前漢書音義曰令有先後
有令甲令乙令丙前漢蕭望之傳曰永惟邊境之不贍
故金布令甲曰邊郡數被兵流離饑寒令天下共給其
費顔師古注曰金布者令篇名也令甲者其篇甲乙之
次也後漢章帝紀元和元年七月詔曰令丙箠長短有
數章懷太子注曰令丙為篇之次也盖箠令在令丙之
篇故也然則古之法書以甲乙丙丁分其篇次而其事
則各有目舉其事則兼舉其目也若不問其事之在何
篇目而一槩稱曰著于令甲則非也世之符祝之巫有
急急如律令之語李濟翁資暇集曰令音平聲律令者
雷部中鬼名能疾行故符呪者以為言觀國案漢以来
朝廷行詔勅約束之文其末必有餘如律令之語盖約
束該載不盡餘事自有律令常法但言如律令則庶目
自舉矣巫覡符呪之語其告誡鬼神亦猶朝廷之告誡
臣民也故符呪亦有如律令之稱朝廷約束之文末必
有勅字故符呪如律令之末亦用敇字此其可見也豈
有朝廷詔敕約束之文引雷部鬼名以喻其疾速者乎
濟翁誤矣揚子法言曰或問先知曰不知知其道者其
如視忽忽眇綿作炳先甲一日易後甲一日難觀國案
甲者教令之始也當民未犯故先甲一日以示之則易
及民已犯而後令之則晩矣故後甲一日以示之則難
此荅先知之問故有先後難易之言也易蠱卦曰先甲
三日後甲三日巽卦曰先庚三日後庚三日觀國案甲
主仁庚主義先甲後甲者先後皆以寬令示之也先庚
後庚者先後皆以嚴令示之也先王之于民始則三令
五申之而猶有犯焉乃刑之而不疑所以取信于天下
慎之至也前漢武帝紀元鼎五年詔云易曰先甲三日
後甲三日朕躬飭齋戒拜祀于郊觀國案先甲三日為
辛後甲三日為丁言自新丁寧以臨祭祀故舉先甲後
甲之文也春秋宣公八年六月辛巳有事于太廟又成
公六年二月辛巳立武宫又十七年九月辛丑用郊又
昭公二十五年七月上辛大雩季辛又雩又襄公元年
夏四月辛巳郊尚書武成篇曰丁未祀于周廟召誥篇
曰丁巳用牲于郊後漢禮儀志曰正月上丁祀南郊凢
此皆用辛丁之日以接事盖古法也
開元錢
今之錢中開元通寳錢最多俗或謂是唐明皇開元年
號所鑄錢背有半月手甲文俗謂是楊妃甲痕皆非也
案唐書食貨志曰武德四年鑄開元通寳錢有司進錢
模太穆皇后誤以指甲損其模遂鑄甲文盖開元者唐
高祖所撰錢寳之號非年號也自古未有以年號鑄文
者唯唐乾封元年鑄乾封重寳以一當十又乾元初鑄
乾元重寳以一當十復鑄重輪乾元錢以一當五十此
皆因經費不足權宜而行之未幾皆寢罷然則終唐三
百年皆鑄開元通寳錢毋怪乎此錢之多也至五代有
天祐天福唐國等錢而本朝始專以年號鑄錢然宋通
元寳皇宋元寳非年號宋通乃開寳時所鑄皇宋乃寳
元時所鑄盖錢文不可用二寳字故變其文也
戊巳校尉
前漢西域傳曰元帝置戊巳校尉屯田車師前王庭前
漢百官公卿表曰元帝初元元年置戊巳校尉顔師古
注曰甲乙丙丁庚辛壬癸皆有正位唯戊巳寄治耳今
所置校尉亦無常居故取戊巳為名也有戊校尉有巳
校尉一說戊巳居中鎮護四方今所置校尉亦處西域
之中撫諸國也後漢西域傳曰武帝時西域内属有三
十六國漢置校尉領護之宣帝改曰都護元帝又置戊
巳二校尉屯田于車師前王庭章懷太子注引漢官儀
曰戊巳中央鎮護四方又開渠播種以為厭勝故稱戊
巳觀國案西域自有都護以統之元帝又置戊巳二校
尉屯田于車師前王庭則都護之外又添置戊巳二校
尉是戊巳校尉為都護之屬官也所置校尉專主屯田
於車師前王庭爾鎮護四方則非其任也盖戊巳土也
屯田以耕土為事故取戊巳為名既專主屯田於車師
前王庭則有常居矣非寄治也前漢西域傳曰都護治
烏孫壘城于西域為中都護治焉以此觀之則居中鎮
護實都護之職戊巳校尉所不預焉况車師王庭亦非
西域居中之地諸家訓說皆非也厭勝之說尤謬所謂
戊巳二校尉者若後漢耿恭傳曰以恭為戊巳校尉屯
車師後王部金蒲城關寵為戊巳校尉屯前王柳中城
此類是也
慮囚
前漢雋不疑傳曰不疑為京兆尹每行縣錄囚徒顔師
古注曰省錄之知其情狀有冤滯與否也今云慮囚本
錄聲之去者耳音力具反而近俗不曉其意訛其文遂
為思慮之慮失其源矣觀國案前漢後漢皆稱錄囚唐
史五代史皆稱慮囚二字皆是也錄者省錄之也慮者
謀議之也周禮朝士若邦凶荒札喪寇戎之故則令邦
國都家縣鄙慮刑貶鄭氏注曰慮謂謀也謂當圖謀緩
刑貶減也雨無正詩曰昊天疾威弗慮弗圖舍彼有罪
既伏其辜鄭氏箋曰慮圖皆謀也由此觀之則史言慮
囚者謀議之欲不失其情也顔師古乃謂近俗不曉其
意訛為思慮之慮失其源盖師古未嘗稽考而遽生非
訾爾
同姓
史記本紀虞舜父曰瞽瞍瞽瞍父曰蟜牛蟜牛父曰句
望句望父曰敬康敬康父曰窮蟬窮蟬父曰帝顓頊又
夏禹之父曰鯀鯀之父曰帝顓頊觀國案舜禹同時人
也同出於顓帝之系是為同姓然自顓帝歴六世而至
舜自顓帝歴二世而至禹何其遠近不等之甚耶其世
次脫誤司馬遷不能究而又不言闕疑故後世無所考
焉盖自戰國迄于秦火譜系散亾而同姓異姓混而無
别春秋左氏傳曰昔周公弔二叔之不咸故封建親戚
以藩屏周管蔡郕霍魯衛毛耼郜雍曹滕畢原酆郇文
之昭也邘晉應韓武之穆也凢蔣邢茅胙祭周公之胤
也盖文之昭十六國皆文王子為文之同姓也武之穆
四國皆武王子為武之同姓也周公之嗣六國皆周公
之同姓也同姓不可為婚所以别人倫也故陳司敗問
昭公知禮乎君取于吴為同姓謂之吴孟子君而知禮
孰不知禮盖吴實泰伯之後與魯同姓也魯昭公取吴
姬是為取同姓魯人諱取同姓故謂之孟子孟子其字
也春秋哀公十二年五月甲辰孟子卒不書姓不稱夫
人不言薨不言葬小君皆因魯人諱之春秋不改但書
曰孟子卒而已以言其不用夫人禮者也左氏傳曰晉
侯有疾鄭伯使公孫僑如晉聘且問疾叔向問曰寡君
之疾病子産曰内官不及同姓男女辨姓禮之大司也
今君内實有四姬焉其無乃是也乎四姬有省猶可無
則必生疾矣杜預曰同姓姬四人也春秋之際同姓之
禮已紊矣晉假道於虞以伐虢宫之竒諫曰泰伯虞仲
大王之昭也虢仲虢叔王季之穆也為文王卿士勲在
王室藏在盟府將虢是滅何愛于虞且虞能親於桓莊
乎桓莊之族何罪猶尚害之況以國乎杜預曰桓叔莊
伯之族晉獻公之從祖昆弟獻公患其偪盡殺之當時
同姓猶路人也無罪而且殺之而況于婚豈有禁哉前
漢元后傳曰王莽自謂黃帝之後姓姚氏八世至舜以
媯為姓至周封于陳為胡公十三世奔齊姓田氏田和
有齊國稱王至漢失國齊人謂之王家因以為氏後徙
魏郡元城為魏郡人王莽傳曰莽妻宜春侯王氏女顔
師古注曰王訢為丞相封宜春侯傳爵至孫咸莽妻咸
之女莽傳又曰姚媯陳田王氏凡五姓予之同族也皆
以為宗室其元城王氏勿令相嫁娶前漢王訢傳曰訢
代車千秋為丞相封宜春侯薨子譚嗣譚薨子咸嗣王
莽妻即咸女顔師古注曰莽本以與譚姓不同祖系各
别故為婚娶觀國案莽自序曰齊人謂之王家因以為
氏後徙魏郡元城為魏郡人盖雖徙元城為魏郡人然
得王姓則自齊也王訢傳曰王訢濟南人也訢雖無家
譜可考然據列傳云濟南人則是亦齊之王氏也訢莽
同為齊之王氏則同姓矣若夫以元城濟南為異是異
居也非異宗也
後漢一字名
後漢書人名惟一字無以二字為名者觀國案前漢匈
奴傳曰漢造設四條遣中郎將王駿王昌副太尉甄阜
王尋使匈奴班四條與單于令奉行時王莽奏令中國
不得有二名因使使者以風單于宜上書慕化為一名
漢必加厚賞單于從之上書言幸得備藩臣竊樂太平
聖制臣故名囊知牙斯今謹更名曰知莽大悦白太后
遣使者答諭厚賞賜焉又前漢王莽傳曰莽念中國已
平惟四夷未有異乃遣使者齎黃金幣帛重賂匈奴單
于使上書言聞中國譏二名故名囊知牙斯今更名知
慕從聖制由此觀之則是平帝時莽奏中國不得有二
名故後漢人皆以一字為名也莽雖簒敗光武中興而
漢制則不改故終後漢之世人惟一字名也
無害
史記蕭何沛豐人也以文無害為沛主吏掾注引漢書
音義曰文無害有文無所枉害也律有無害都吏如今
言公平吏一曰無害者如言無比陳留間語也前漢蕭
何傳服虔注曰為人解通無嫉害也應劭注曰雖為文
吏而不刻害也蘇林注曰無害若言無比也一曰害勝
也無能勝害之者晉灼注曰酷吏傳趙禹為丞相亞夫
吏亞夫曰極知禹無害然文深不可居大府蘇說是也
顔師古注曰害傷也無人能傷害之者觀國考諸家說
或曰無所枉害或曰無比或曰無嫉害或曰不刻害或
曰無能勝害之者或曰無人能傷害之者然皆未當也
文無害者謂不侮文則不害法也不侮文不害法則公
私平允而稱為能吏矣史記酷吏傳減宣以佐史無害
給事河東守府衛將軍青使買馬河東見宣無害言上
召為大廐丞又張湯給事内史為寧成掾以湯為無害
言大府調為茂陵尉又杜周為廷尉史張湯數言其無
害凢此皆以不侮文不害法而見稱於時也凢不侮文
不害法者持文必深若非有道以輔之則皆為酷吏矣
蕭何能輔之以道則不沈於刀筆之間也
戈船
前漢武帝紀元鼎五年夏四月越王相吕嘉反秋遣伏
波將軍路博德出桂陽下湟水樓船將軍出豫章下湞
水歸義越侯嚴為戈船將軍出零陵下離水張晏注曰
越人於水中負人船又有蛟龍之害故置戈於船下以
為名也臣瓉曰伍子胥書有戈船以載干戈因謂之戈
船顔師古注曰以樓船之例言之則非為載干戈船此
盖船下安戈戟以御蛟鼉水蟲之害觀國案今全桂二
州之間有陽海山有水自山出至山下則分流為二其
一向南流者為離水其一向北流者為湘水其地在漢
屬零陵郡二水皆石險而離水南過桂林入蒼梧尤為
嶮澀盖兩山之間亂石潄水或石灘延亘屈曲湍瀧舟
之行也縈回避石阻礙萬端然則船下不可安戈信矣
夫船下安戈雖大江滄海猶不免挂觸而况于山谿石
險之水乎戈船者將軍之號也言能乘船而用戈以戰
故謂之戈船將軍以其善水戰也亦非載干戈者也載
干戈者載任器之舟耳
史記五帝紀
史記本紀首叙五帝一曰黃帝二曰顓帝三曰帝嚳四
曰帝堯五曰帝舜觀國案周禮外史掌三皇五帝之書
鄭氏注曰楚靈王所謂三墳五典也春秋左氏傳曰左
史倚相趨過王曰是能讀三墳五典八索九丘故孔安
國尚書序曰伏羲神農黃帝之書謂之三墳言大道也
少昊顓頊高辛唐虞之書謂之五典言常道也三皇五
帝自古聖人言之著矣孔子定書斷自唐虞以下者取
其告命之文可以垂法於後世者耳堯舜之前非無告
命之文諒其質略不足垂法于後世故孔子刪而弗取
至孔子傳易則曰庖犧氏之王天下也始作八卦作結
繩而為㒺罟庖犧氏沒神農氏作斵木為耜揉木為耒
日中為市神農氏沒黃帝堯舜氏作垂衣裳而天下治
然則孔子未嘗不稱三皇也特不取其告命之文耳史
之有帝統盖紀帝王之名與德也三皇五帝之名德均
在可紀而史册削去三皇惟取五帝者豈以伏羲神農
為不足紀與以為三皇洪荒不可紀則五帝之顓頊帝
嚳亦與三皇等矣史記紀顓頊帝嚳而削三皇何耶黃
帝在三皇之數史記紀五帝乃取黃帝為五帝而獨遺
少昊又何耶若謂尚書始堯舜而作史者不當紀三皇
則誤甚矣太史公贊曰學者多稱五帝尚矣余嘗西至
空峒北過涿鹿東漸于海南浮江淮矣至長老皆各往
往稱黃帝堯舜之處風教固殊焉余并論次擇其言之
尤雅者故著為本紀書首觀國案太史公作史乃採摭
經傳而為之固不待聞四方長老之言然後可紀也至
于易傳言伏羲神農之類反不足取信耶
五運
五運之見于史者伏羲氏以木木生火故神農氏以火
火生土故黃帝氏以土土生金故少昊氏以金金生水
故顓頊氏以水水生木故帝嚳氏以木木生火故陶唐
氏以火火生土故有虞氏以土土生金故夏以金金生
水故湯以水水生木故周以木凡皆以五行相生為序
也周以木木生火則秦當以火矣秦反以水則非相生
之序也秦以水水生木則漢當以木矣漢反以火則亦
非相生之序也前漢律歷志曰秦以水德在周漢木火
之間顔師古注曰秦為閏位不當五德之序觀國案周
至赧王為秦所滅秦滅六國而兼天下則正統在秦矣
使其子孫擇善改轍而持之則其歴世未可量不幸二
世而亾亦猶隋室止傳二世而亾盖其世祚長短自有
數而史家乃以秦為閏位不當五德之序其說不通矣
以漢之火而傳于魏之土以魏之土而傳于晉之金以
為相生之序則可也然自晉元帝渡江之後天下分裂
而為南北兩朝居南朝者曰晉宋齊梁陳相繼而立則
正統在我也彼北朝者外域之入據者耳居北朝者曰
吾據中原而臨天下則正統在我也彼南朝者偏方之
僣奪者耳南北兩帝並立者二百餘年則正統果何在
哉漢文帝時魯人公孫臣上書曰始秦得水德及漢受
之推終始傳則漢當土德時丞相張蒼好律歷以為漢
乃水德之時河決金隄其符也及黃龍見成紀文帝乃
申明土德武帝亦據土德色尚黃數用五然漢卒以火
則漢之一代無定論矣文中子謂隋高祖曰陛下真帝
無踵偽亂必紹周漢以土襲火色尚黃阮逸注曰周木
德漢火德隋當為土德然隋卒以火則隋之一代無定
論矣苟無定論則何以遵之哉前漢郊祀志曰齊威宣
時騶子之徒論著終始五德之運如淳注曰五德各以
所勝為行今考之前代或以五行所生為序或以所勝
為序或越諸代而上承一代以為序皆無定論盖堯舜
文武周公孔子之所不道而儒者各以臆見鼓其說斯
亦贅矣春秋哀公十四年春西狩獲麟公羊傳曰麟者
仁獸也有王者則至無王者則不至有以告者曰有麕
而角者孔子曰孰為来哉孰為来哉反袂拭面而涕沾
袍何休解曰夫子素案圖錄知劉季當代周見薪采者
獲麐知為其出麟者木精薪采者庶人然火之意此赤
帝將代周居其位西狩獲之者從東方王于西也東卯
西金也言獲者兵戈文也言漢姓卯金刀以兵得天下
也又曰得麟之後天下血書魯端門明日血書飛為赤
烏夫子却觀未来豫解無窮知漢當繼大亂之後故作
撥亂之法以授之又曰孔子絶筆于春秋不書下三時
者起木絶火王制作道備當授漢也觀國案孔子因魯
史記而作春秋者也以魯史記所書之事而以褒貶之
法修成春秋筆則筆削則削皆據魯所書之事而已魯
史記之所不書者孔子未嘗創增其事也哀公十四年
春獲麟當時魯史記所書止于此故孔子于此而絶筆
也若謂有告者曰有麕而角者孔子曰孰為来哉反袂
拭面而涕沾袍則是孔子不用魯史記而創增其說矣
春秋書甲戌己丑陳侯鮑卒盖魯史記因其再赴而書
二日春秋亦書二日不改魯史記之文也苟魯史記不
書獲麟則孔子豈遽增其事哉冬獵曰狩于春書狩者
譏哀公變禮也言西而不言地者譏遠狩而非一地也
雖非常之獸亦獲焉見哀公之荒于畋也魯史記止于
此故孔子亦絶筆于此若謂絶筆于春秋不書下三時
則非也案左氏傳哀公盡二十七年乃孔子卒後左氏
取魯史記所書之事自小邾射来奔而下續以為傳故
有傳而無經則知孔子作春秋自小邾射来奔而下魯
史記未書其事也何以知其未書其事也盖小邾射以
句繹来奔與邾庶其(襄二十一年)莒牟夷(昭五年)邾黑肱(昭三十一)
(年)三叛人同而不在三叛人之數是以知作春秋時魯
史記未書小邾射之事也以此考之則哀公十四年止
書春而不書下三時又何疑哉觀國竊謂孔子作春秋
以堯舜文武周公之道而示之以褒貶之法彼圖錄䜟
緯之書皆虚怪不可必信之語也而謂孔子憑此以作
春秋則誣聖人甚矣自魯哀公十四年獲麟至周赧王
五十九年凡二百二十有四年而秦昭襄王滅周自秦
昭襄王滅周後五十年歲在乙未當漢高帝之元年然
則自獲麟至漢元年凡二百七十有四年其間十二諸
侯變而為戰國七雄秦能合而為一是則滅周者秦也
及秦衰然後漢乃興盖其反覆變態授受不一孔子乃
預知劉季有天下而書獲麟以應之將誰欺耶謂漢以
火代周之木則為秦者又何以處之哉至于木精赤帝
血書赤烏皆不經怪誕之說以駭俗聽而何休援此以
釋經亦已過矣卯金刀者假借文字形聲耳西狩止有
西字可以象金而初不言東亦不言兵則卯之與刀義
無從出有以見其傅會之不合也沈存中曰卯金刀為
劉貨泉為白水真人出於緯書乃漢人之語劉字從丣
不從卯貨字從貝非真字字書與本史必有一誤觀國
案圖緯之文但象形取義而已如以天保為一大人只
十以甄舒仲為予西土瓦舍中人以董為千里草以趙
為小月走以亨為二月了以卓為十日卜以李為十八
子以昌為二日以岳為丘山以運為軍走以隆化為降
死以業為苦未以三刀為州以召刀為劭以破田為丑
凢此皆象形取義者非字書偏旁之法也若夫止戈為
武反正為乏毁則為賊皿蟲為蠱此正言字書之義至
于亥有二首六身為二萬六千六百有六旬以知絳人
之年後世猶以左氏傅會其事為誣而況圖緯之家多
鄙俗之語尚何字書之責耶
漢高功臣
前漢高祖功臣表曰漢王即皇帝位八載而天下迺平
始論功而定封封爵之誓曰使黃河如帶泰山若礪國
以永存爰及苗裔于是申以丹書之信重以白馬之盟
又作十八侯之位次高后二年後詔丞相陳平盡差列
侯之功觀國案十八侯者一蕭何二曹參三張敖四周
勃五樊噲六酈商七奚涓八夏侯嬰九灌嬰十傅寬十
一靳歙十二王陵十三陳武十四王吸十五薛歐十六
周昌十七丁復十八蟲達也高后二年盡差列侯之功
總一百五十三人皆在功臣表今考十八侯之位次張
敖本無勲勞而居第三張良陳平佐高祖定天下而不
預十八侯之列此其可疑也觀國竊謂當時吕后以魯
元公主之故曲意取張敖為第三非天下之公論也張
良陳平雖無被堅執銳之勞然實謀主也蕭何以謀主
而佐漢與張良陳平一體蕭何居第一而張良陳平乃
不預十八人之末耶然則當時無公論可知矣若謂以
封戸計則蕭何五千戶而張良為萬戶也若謂以封之
先後則張良在六年正月丙午封而曹參以下則在十
二月甲申封也以此觀之則十八侯之位次果非公論
矣至高后二年復詔丞相平盡差列侯之功而張良居
六十二在鄂千秋之下陳平居四十七在華毋害之下盖
列侯之功一百五十三人可謂衆矣張良陳平不應位
次之降如此觀國竊謂高帝崩高后專制諸吕雖未用
事而高后已有疑大臣將相之心時陳平為丞相承詔
差功臣則主差功臣者平也平多智謀輒自降其名位
所以示無爭功之心而為自全之計也然則功臣一百
五十有三人而張良陳平乃居其中實陳平之隂計也
人君第功臣必能合天下之公論然後可案前漢高祖
功臣侯年表實百三十有七人而表作百四十有七人
班固誤也周吕建成二人在外戚羹頡合陽沛德四人
在王子侯實百四十有三人班固作百五十有三人誤
也
唐史疑
近時有唐史辨疑一帙疏新唐史之舛誤其事數百頗
為詳悉觀國讀唐史于辨疑之外復有可疑者今列於
下方宰相世系曰房玄齡字喬松本傳字喬世系曰高
士廉名宗儉本傳名倫世系曰裴世矩字洪大本傳名
矩世系曰温彦將字大有本傳大有字彦將世系曰崔
安上字敦禮本傳敦禮字安上世系曰薛振字元超本
傳只作元超世系楊琳字再思本傳只作再思世系薛
禮字仁貴本傳只作任貴世系曰劉晏相肅宗代宗據
帝紀只相代宗世系曰崔仁師相太宗高宗據帝紀只
相太宗世系曰杜審權相宣宗懿宗據帝紀只相懿宗
世系曰薛稷相中宗睿宗據帝紀只相睿宗世系曰李
嶠相武后據帝紀又相中宗世系曰郭待舉相高宗據
帝紀又相武后世系曰白敏中相宣宗據帝紀又相懿
宗世系曰鄭餘慶相德宗據帝紀又相憲宗宗室世系
曰終唐之世宰相十一人宗室宰相贊曰唐宰相以宗
室進者九人觀國案宗室宰相實十有二人世系謂十
一人者無李麟贊謂九人者無李麟李宗閔薛王知柔
高氏宰相四人少高季輔當作五人也崔氏宰相二十
三人少崔沅崔敦禮崔造當作二十六人也趙氏宰相
四人少趙隠當作五人也韋氏宰相十四人少韋承慶
韋安石當作十六人也趙郡李氏宰相十七人無李藩
世系也張氏宰相十七人無張光輔世系也陳氏宰相
三人無陳希烈世系也世系三入相者武承嗣崔湜而
帝紀乃四入相也世系再入相者張弘靖杜鴻漸而帝
紀乃一入相也世系再入相者褚遂良而帝紀乃三入
相也觀國案史再入相者又有高士廉李固言陳夷行
夏侯孜四人而世系皆不書也宰相年表有武什方李
景諶孫元亨王本立杜景佺王知古王及善于惟謙相
武后有李義府相高宗有侯希逸相德宗有李訓相文
宗有鄭肅李遜夷相武宗有豆盧琢相僖宗有鄭綮朱
朴相昭宗而世系皆不書也世系有韓滉相德宗而年
表則不書也凢此皆修史之際討論之失也
史互疑
史記陳杞世家曰當周厲王時杞武公生武公立四十
七年乃卒今案孔子作春秋當周平王四十九年去厲
王已六十年則知把武公在春秋前也然春秋襄公六
年三月壬午把伯姑容卒姑容者杞桓公也自襄公六
年去隠公元年一百六十一年矣以史記世家攷之自
杞武公至把桓公卒之年纔一百一十有三年是杞武
公生在春秋中也然則世家謂周厲王時生武公盖世
家之誤也春秋襄公二十九年閽弑吴子餘祭左氏公
羊穀梁史記十二諸侯年表皆同惟吴世家稱十七年
餘祭卒是餘祭享國十七年而卒也案史記年表餘祭
嗣位四年被弑魯襄公二十九年也餘祭既弑矣年表
猶書五年終于十七年十七年乃魯昭公十一年也魯
昭公十二年表方書吴餘昧元年豈餘祭被弑吴國歴
十三年無王越十二年然後餘昧始立耶以此考之則
年表之誤可知也年表吴王十七年亦不書餘祭卒亦
年表之失也
吕武帝紀
漢書立高皇后吕氏帝紀唐書立則天皇后武氏帝紀
其名相類而其事有大不相類者漢惠帝即位太后立
帝姉魯元公主女為皇后無子取後宫美人子名之以
為太子惠帝崩太子立為皇帝年幼太后臨朝稱制方
惠帝崩太后哭而泣不下及陳平等請拜諸吕為將居
中太后悦其哭乃哀盖吕后獨生惠帝惠帝無子取後
宫子為太子者欲繼統出于惠帝也惠帝崩太后哭而
泣不下者太子幼太后心疑大臣未有自全之策及陳
平請用諸吕太后哭乃哀盖吕后不過内欲繼統出于
惠帝而外崇諸吕之名位庶可以固吕氏之宗而享富
貴之安也吕后有假寵外戚太過之罪而無盜漢之心
及吕后崩大臣誅諸吕此亦必然之理使諸吕不誅則
諸吕果能廢劉氏而革天命乎若夫武后則不然方且
廢中宗改國號周自稱神聖皇帝立武氏七廟方是時
天下已移為周矣非復有唐也然則武后真篡唐者也
及大臣誅二張中宗復即位徙太后上陽宫復唐宗廟
然後天下復有唐由此觀之則武后之與吕后其事大
不相類可知也觀國案春秋魯季平子之逐昭公也昭
公奔齊故春秋書曰公孫于齊及昭公居鄆故春秋書
曰公至自齊居于鄆及昭公適晉至乾侯春秋書曰公
如晉次于乾侯昭公復自乾侯歸鄆春秋書曰公至自
乾侯居于鄆昭公又自鄆往乾侯春秋又書曰公如晉
次于乾侯昭公三十年三十一年三十二年皆在乾侯
故春秋于此三年正月皆書曰公在乾侯凡此乃春秋
紀年之法也劉元海劫天子以僣帝號時晉帝在平陽
故晉史書曰帝在平陽此乃春秋書公在乾侯之法也
唐中宗雖被廢然而後復即位當其居于均州宜書曰
帝在均州當其遷于房州宜書曰帝在房州史既不書
則無以見唐祚之不絶武后簒唐罪惡至大列諸帝紀
者為唐正朔設不為其人設也武后淫刑踵及無辜凢
用宰相七十五人而被殺者二十有一人被流者九人
被貶者十有五人當是時簮纓之流宜知幾而退遯矣
乃復接武而競進浮名之誘人也如是哉
律歷志
前漢律歷志引易曰參天兩地而倚數天之數始于一
終于二十有五地之數始于二終于三十觀國案易言
參天兩地者為一三五為參二四為兩此五行之生數
也一三五為九二四為六九六者老隂老陽之數以此
揲蓍而變為卦爻也故曰幽贊于神明而生蓍參天兩
地而倚數觀變于隂陽而立卦發揮于剛柔而生爻此
一節言五行之生數也若天始于一終于二十有五地
始于二終于三十此五行之成數也易曰天一地二天
三地四天五地六天七地八天九地十故一三五七九
為二十有五二四六八十為三十凢天地之數五十有
五此五行之成數也班固援易于先後之意差矣志又
曰衡平也權重也衡所以任權而均物平輕重也其道
如底其在天也佐助璇璣斟酌建指以齊七政故曰玉
衡論語云立則見其參於前也在輿則見其倚于衡也
此衡在前居南方之義也孟康注曰權衡量三者為參
觀國案論語子張問行子曰言忠信行篤敬雖蠻貊之
邦行矣言不忠信行不篤敬雖州里行乎哉立則見其
參於前也在輿則見其倚於衡也夫然後行此孔子戒
子張以忠信篤敬苟立則若參然在前苟在輿則若倚
于衡造次顛沛不可忘也班固援此以釋權衡取義僻
遠而孟康又以權衡量三者為參義益遠矣又曰凡律
度量衡用銅者所以同天下齊風俗也銅為物之至精
不為燥濕寒暑變其節不為風雨暴露改其形介然常
有似於士君子之行是以用銅也觀國案班固所訓銅
之義乃金玉之義銅之義不如此也後漢律歷志曰靈
帝熹平四年五官郎中馮光沛相上計掾陳晃上言歷
元不正自開闢至獲麟二百七十五萬九千八百八十
六歲志又引元命苞乾鑿度皆以為開闢至獲麟二百
七十六萬歲觀國案此數人言歷皆假圖䜟以為言者
夫推實歷以較之尚多不密而况假圖䜟以為言殆不
根之論也適以蔓疑非史家所宜道也
除
前漢景帝紀曰中元二年令諸侯太傅初除之官有司
奏策如淳注曰凡言除者除故官就新官觀國案朝廷
簡擢賢才不次任用故曰除某官除某差遣若據如淳
注謂除故官者是除去之也無乃非美稱耶字書除有
三義曰除開也曰除盡也曰除去也天保詩俾爾單厚
何福不除毛氏傳曰除開也東門之墠詩毛氏傳曰墠
除地也國語曰九月除道禮曰雨畢而除道凢此皆開
道也春秋莊公四年左氏傳曰除道梁溠杜預注曰開
直道也史記曰始皇除道道九原抵雲陽壍山堙谷直
通之所謂除道亦開道也易萃卦曰君子以除戎器戒
不虞盖除者開新簡擢使戎器精且備也以此觀之則
除官者亦如此類盖開新簡擢之也除又訓盡者顔延
年秋胡詩曰良人為此别日月方向除五臣注文選曰
除盡也故階除謂之除者階至此而盡也歲除謂之除
者一歲至此而盡也除又訓去者如淳注漢記以除官
為除故官則是除去之也以除去之為除官固非美稱
如淳誤矣
弧弓
前漢韓安國傳曰匈奴畜牧為業弧弓射獵顔師古注
以木曰弧以角曰弓觀國案顔師古所訓出于易曰弦
木為弧剡木為矢弧矢之利以威天下故云以木曰弧
以角曰弓然周禮考工記弓人為弓取六材必以其時
榦也者以為遠也角也者以為疾也筋也者以為深也
膠也者以為和也絲也者以為固也漆也者以為受霜
露也凡取榦之道七柘為上檍次之檿桑次之橘次之
木瓜次之荆次之竹為下然則為弓者以木為榦而加
以角筋膠絲漆以為之糾約耳是弓未嘗不用木也獨
用角豈能為弓哉特假角以副其木也上古時質朴故
其始創弧矢則弦木為弧至周時禮樂庶事備矣故為
弓也有角筋膠絲漆參合而為之史記云宣王立女童
謠曰檿弧箕服實亾周國服虔注曰檿桑也顔師古注
曰檿山桑之有文者前漢五行志曰檿弧桑弓也禮記
曰桑弧蓬矢凡此言弧皆以木為弧也然列子曰乃以
燕角之弧朔蓬之幹射之此又以角為弧是或以木或
以角無定制矣周禮司弓矢掌六弓之法王弓弧弓以
授射甲革椹質者夹弓庾弓以授射豻侯鳥獸者唐弓
大弓以授學射者蓋往體寡来體多謂之王弧往體多
来體寡謂之夹庾往来體若一謂之唐大射豻侯鳥獸
與學射者皆近射也近射用弱弓則射甲革椹質者用
強弓矣王弓弧弓合九而成規往體寡而来體多強弓
也然則弧弓者乃六弓之一弓其名為弧弓惟強有力
者能挽之以其能射遠也韓安國傳所謂弧弓射獵豈
以強弓射獵耶不然則必以木弧弓又何意也
讀史
前漢石奮傳曰石建為郎中令奏事下建讀之驚恐曰
書馬者與尾而五今乃四不足一獲譴死矣顔師古注
曰馬字下曲者為尾并四點為四足凢五觀國案石建
奏牘以書馬字下少一點乃拖三點以當四點古今書
馬字皆為此亦小疵未至於得罪而建驚曰獲譴死矣
其憂如此之甚者案前漢藝文志曰漢興蕭何草律亦
著其法太史試學童能諷書九千字以上乃得為史又
以六體試之課最者以為尚書御史史書令史吏民上
書字或不正輒舉劾盖吏者百官上書也民者萬民上
書也吏民上書字或不正則令史舉劾石建憂其譴死
慮有舉劾之者故其憂如此之甚也唐書張嘉正傳曰
嘉正歷并州長史奏事京師明皇善其政且許以相及
宋璟等罷帝欲用嘉正而忘其名夜詔尚書侍郎韋抗
曰朕常記其風操而今為北方大將張姓而複名卿為
我思之抗曰張齊丘今為朔方節度使帝即使作詔以
為相夜且半因閱大臣表疏舉一則嘉正所獻遂得其
名即以為平章事觀國竊謂明皇心疑張齊丘非其人
唯大臣表疏可以知之故明皇特閱大臣表疏以求嘉
正之名遂得之非因閱也外廷記事者以為因閱大臣
表疏修史者不改其文也史家事必有所繫不得其繫
則有可怪者此類是矣
史訛
晉書和嶠傳曰嶠遷潁川太守太傅從事中郎庾敳見
而嘆曰嶠森森如千丈松雖磥砢多節目施之大厦有
棟梁之用又庾敳傳曰敳有重名而聚斂積實都官從
事温嶠奏之敳更器嶠曰嶠森森如千丈松雖磥砢多
節施之大厦有棟梁之用觀國案兩傳所譽之辭則同
一則以為和嶠一則以為温嶠史必有一失焉今案庾
敳嘗參東海王越太傅軍事自惠懷以来敳仕漸顯正
與温嶠同時而温嶠傳亦曰嶠舉奏庾敳以此知庾敳
所稱者乃温嶠非和嶠也和嶠早顯與張華等同佐武帝又
在前矣隋書賀若弼傳曰若弼為吴州總管與夀州總
管源雄並為重鎮觀國案源雄傳曰拜徐州總管遷朔
州總管自朔州拜行軍總管以伐陳未嘗為夀州總管
則知賀若弼傳誤也隋書曰許智藏醫秦孝王謂孝王
夜夢亾妃崔氏曰本来相迎即發癎而薨觀國案秦孝
王傳云妃崔氏進毒于孝王孝王薨崔氏以毒之故賜
死于家然則夜夢妃而發癎者悮矣隋柳述傳曰文帝
在仁夀宫述與楊素元巖侍文帝怒煬帝令述召房陵
王述與元巖作勅書楊素聞之與煬帝協謀矯詔執述
巖以屬吏觀國案宣華陳夫人傳曰述巖為勅書以示
楊素素以事白煬帝非召房陵王而執述巖也南史梁
昭明太子傳曰三年三月游後池乘彫文舸摘芙蓉觀
國案三月未有芙蓉史誤記其月也唐書李賀父名晉
肅不敢舉進士韓愈為作諱辨然卒不就舉觀國案韓
愈諱辨曰賀舉進士有與爭名者毁之曰賀父名晉肅
不舉進士為是以此知賀常舉進士矣爭名者毁之故
韓愈作諱辨欲以全賀之名也唐史與諱辨意不同矣
唐人康駢作小說劇談錄曰元稹以明經擢第願結交
李賀執贄造賀門賀覽刺不答稹慚憤而退稹登要路
因指賀祖稱諱進不合應進士舉遂致轗軻韓愈惜其
才為著諱辨觀國案唐人小說雖未可全信然記賀事
與諱辨合則知史辭所載未之盡也
䲭夷
史記伍子胥傳曰子胥自剄吴王怒取子胥尸盛以䲭
夷革浮之江中應劭注曰取馬革為䲭夷䲭夷榼形前
漢食貨志曰范蠡報強吴刷會稽之恥乃乘扁舟浮江
湖變姓適齊為䲭夷子皮顔師古注曰自號䲭夷者言
若盛酒之䲭夷多所容受而可卷懷與時張弛也䲭夷
皮之所為故曰子皮觀國案古之貯酒器多以陶或木
為之皆有擊觸破碎之患故䲭夷者以皮為之可卷舒
以貯酒無破碎之患前漢陳遵傳引揚雄酒箴曰子猶
瓶也觀瓶之居居井之湄處高臨深動常近危酒膠不
入藏水滿懷不得左右牽于纆徽一旦□礙為瓽所轠
自用如此不如䲭夷䲭夷&KR0632;稽腹大如壺盡日盛酒人
復借酤觀此箴意盖為以瓶汲井綆礙瓶破不如䲭夷
盛酒安而不敗以喻人之飲酒不可自取困敗也范蠡
自號䲭夷子皮又號陶朱公托鄙名以自晦其跡耳杜
子美酬薛判官詩曰欲學䲭夷子待勒燕山銘此詩意
非為欲隠也乃欲富貴強兵如范蠡故其下句曰志在
麒麟閣無心雲母屏
聊膠
前漢嚴助傳曰武帝得東方朔枚臯膠蒼終軍等並在
左右又藝文志從横家待詔金馬聊蒼三篇顔師古注
曰嚴助傳作膠蒼而志作聊志傳不同未知孰是觀國
案廣韻聊字落蕭切語助也亦姓也風俗通有聊倉為
漢侍中著子書又有聊氏為潁川太守著萬姓譜以此
觀之則藝文志云聊倉者是也廣韻者陸法言等諸賢
士裒集古今氏姓譜牒天文地理經史百家之書而類
之為可信也膠姓亦有膠鬲當是班固假借用字然聊
膠二字音與義皆不同于假借為難合惟姓與名雖有
假借字當專呼一音朝字古文為鼂亦作晁史記有朝
錯傳前漢有鼂錯傳太史公自序曰賈生晁錯明申韓
朝鼂晁雖三字而一音也史記孔子弟子有虙不齊字
子賤儒林傳有濟南伏生名勝後漢有服虔皆是同姓
虙伏服雖三字而一音也史記有袁盎傳前漢有爰盎
傳袁爰二字亦同音也若夫聊膠二字乃兩音則于假
借為難合矣
秘祝官
前漢文帝紀十三年夏除秘祝官應劭注曰祕祝之官
移過于下國家諱之故曰秘也又郊祀志曰文帝十三
年下詔曰秘祝之官移過于下朕甚弗取其除之觀國
案史記封禪書曰秦祝官有祕祝郎有災祥輒祝祠移
過于下此秦法也漢因之至文帝始詔除之耳觀國讀
湯誥曰其爾萬方有罪在予一人予一人有罪無以爾
萬方說命曰一夫不獲時予之辜泰誓曰百姓有過在
予一人無逸曰小人怨汝詈汝則皇自敬德古之人君
其責己如此之重故天下歸心焉昔屈建問士會之德
于趙武趙武曰夫子之家事治言于晉國竭情無私其
祝史祭祀陳信不愧其家事無猜其祝史不祈建以語
楚康王曰神人無怨宜夫子之光輔五君以為諸侯主
也齊侯疥痁期而不瘳梁丘據與裔欵曰是祝史之罪
也君盍誅於祝固史嚚齊侯問晏子晏子曰若有德之
君外内不廢上下無怨動無違事其祝史薦信無愧心
矣其適遇淫君外内頗邪上下怨疾動作辟違從欲厭
私高臺深池撞鐘舞女斬刈民力輸掠其聚肆行非度
神怒民痛是以鬼神不饗其國以禍之祝史與焉君若
欲誅于祝史修德而後可齊侯說使有司寬政毁關去
禁薄斂已責邾文公卜遷于繹史曰利於民不利於君
邾子曰苟利于民孤之利也民既利矣孤必與焉左右
曰命可長也邾子曰命在養民死之短長時也遂遷於
繹由是觀之凢君民者必能修德自任然後能享其福
焉未聞不修其德而移過于人以徼福於己也暴秦之
君不能修德而誖於上下之情故設秘祝之官欲以移
過于下雖三尺之童知其非也漢文帝能除之可謂明
矣文帝十四年又詔曰先王遠施不求其報望祀不求
其福右賢左戚先民後己今吾聞祠官祝釐皆歸福于
朕躬不為百姓朕甚愧之其令祠官致敬毋有所祈嗚
呼文帝推是心也庶無愧哉
五數
前漢律歷志曰數者一十百千萬也所以筭數事物順
性命之理也本起于黃鍾之數始于一而三之三三積
之歴十二辰之數十有七萬七千一百四十七而五數
備矣觀國案易曰大衍之數當期之日二篇之策萬有
一千五百二十當萬物之數也所謂萬有一千五百二
十者一十百千萬皆備焉此五數之本也律歷志所謂
歴十二辰之數十有七萬七千一百四十七者五數雖
亦備然此乃生律之數非五數之本也生律之數亦自
大衍而出盖黃鍾之數始於子之一以三乘之至丑而
得三至寅而得九至卯而得二十七至辰而得八十一
至巳而得二百四十三至午而得七百二十九至未而
得二千一百八十七至申而得六千五百六十一至酉
而得萬九千六百八十三至戌而得五萬九千四十九
至亥而得十七萬七千一百四十七此自黃鍾之子歴
十二辰而至亥之數也子者乾之初九黃鍾為天統未
者坤之初六林鍾為地統寅者乾之九三太簇為人統
三統既正則還相為宫而律吕生焉其法皆大衍之餘
也二篇之末者陽爻三十六策隂爻二十四策六十四
卦凡三百八十四爻隂陽各居其半故陽爻一百九十
二隂爻一百九十二總計其策萬有一千五百二十古
之造歷者本此而已班固不推大衍而論五數乃指十
二辰之數而言之則非其本矣一三五為九九者老陽
之能變者也二四為六六者老隂之能變者也乾純陽
故乾言用九坤純隂故坤言用六老陽生少陽七是巳
老隂生少隂八是巳九六七八乃揲蓍之變而為卦者
也龍八十一鱗九九之數也鯉三十六鱗六六之數也
龍者在天而能變者故得九九之數鯉者在地而能變
者故得六六之數龍能隠能顯不可制畜故為在天之
能變者鯉能神化飛越山湖故為在地之能變者大抵
得九六之數者皆有變之理盖天地自然之道也
辜孤
書曰與其殺不辜又曰時予之辜詩曰民之無辜又曰
無罪無辜禮曰救無辜伐有罪凡言辜者罪之異名也
故字書曰辜罪也而辜負者是可罪可責之義也古人
或以孤子之孤為負李陵荅蘇武書曰功大罪小不蒙
明察辜負陵心五臣注文選曰國家辜負其心見誅母
妻書又曰陵雖孤恩漢亦負德五臣注曰力屈而降則
孤恩也漢誅陵母亦負德也後漢馬皇后紀曰孤恩不
報章懷太子注曰孤負也蜀志劉備傳曰常恐殞沒孤
負國恩凡此皆用孤字盖孤者不報之義其義亦與辜
通故古人用孤字為孤負字不為失也前漢翟方進傳
曰貴戚近臣子弟賓客多辜𣙜為姦利顔師古注曰辜
𣙜者言己自專之他人取者輒有辜罪後漢靈帝紀光
和四年初置騄驥廏丞領受郡國調馬豪右𣙜辜馬一
匹至二百萬章懷太子注引漢書音義曰辜障也謂障
餘人買賣而自取其利也又孝仁董皇后紀曰何進何
苗等奏孝仁皇后使中常侍夏惲永樂太僕封諝等交
通州郡辜𣙜所在珍寳貨賂悉入西省章懷太子注與
靈帝紀注同觀國案此辜𣙜乃阻障而獨取其利漢書
音義所訓是也而顔師古以為他人取者輒有辜罪所
訓迂矣𣙜與較同音而義亦通周禮大宗伯以疈辜祭
四方百物小子曰凡沈辜候禳飾其牲羊又曰凡沈辜
候禳釁積鄭氏曰辜磔牲以祭也磔牲謂之辜者刑牲
而用之猶刑有罪者故名曰辜也
魯惠公
啖趙春秋纂例魯十二公譜曰魯孝公卒子惠公弗湟
立其下注八字曰惠公三年平王東遷觀國案史記十
二諸侯年表曰周平王元年東徙雒邑歲在辛未至平
王三年歲在癸酉魯惠公即位至平王四十九年歲在
己未魯隠公即位盖周平王既立三年然後魯惠公立
也又史記魯世家曰魯孝公二十五年犬戎殺幽王二
十七年孝公卒子弗湟立是為惠公惠公四十六年卒
隠公立盖魯孝公二十五年犬戎殺幽王是年周平王
立而東遷既東遷三年魯惠公始立也又案章衡編年
通載曰周平王元年歲在辛未東遷雒邑平王三年歲
在癸酉魯惠公立平王四十九年歲在己未魯隠公立
以此諸書考之則周平王東遷三年魯惠公始立明矣
啖趙纂例云惠公三年平王東遷非也
學林卷三
