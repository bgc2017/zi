學林雜家類二(雜考之屬)
提要
(臣)等謹案學林十卷宋王觀國撰觀國長沙人
其事蹟不見於宋史湖廣通志亦未之載惟
賈昌朝羣經音辨篇首載有觀國所作後序
一篇署曰左承務郎知汀州寧化縣主管勸
農公事兼兵馬監押王觀國末題紹興壬戌
秋七月中澣則南渡以後人也考晁公武陳
振孫兩家及宋史藝文志是書俱未著錄獨
吳曾能改齋漫錄引之稱曰學林新編而今
所傳抄本但題學林無新編二字殆傳寫者
又以省文去之矣書中專以辨别字體字義
字音為主自六經史漢旁及諸書凡註疏箋
釋之家莫不臚其異同折衷至當如論無字
謂古但有无亡二字至秦始用無字為有無
之無又引說文文甫切今借為有無字玉篇
有繁廡茂盛之義考核甚精此類凡數百條
多諸儒所未發在南宋諸家中可謂能讀書
識字者雖吳曾漫錄中頗抉摘其所短如謂
左傳季氏介其雞當從高誘以鎧著雞頭不
當作蒙雞之臆佛氏精舍江表傳載于吉事
是魏初已有之觀國謂自晉始有者為誤又
孟子以言餂之觀國不取郭璞音義而取玉
篇音甜之說京索之索觀國以為當音山客
反不知陸氏釋文及五臣之注韓退之之詩
皆音悉落反固未嘗誤其所駁正皆為切中
其病然不過千百之什一其餘則發明小學
無不典確精純以視孫奕示兒編項安世家
說之類殆為過之信無愧於博洽之士卓然
特出者矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
