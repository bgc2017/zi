讀書錄卷五明薛瑄撰
易大象
重坤相因其勢極厚君子法之以厚德載物
水洊至君子以常德行習教事水相續不已有恒久之
意故君子以常德行相沓而来有重復之意故君子以
習教事
天下有山遯君子以遠小人不惡而嚴天高去而不留
山卑下而常止有懸絶不相及之勢君子猶天也小人
猶地也君子以莊敬自持則小人自不能近故取此象
山上有火旅君子以明愼用刑而不留獄火照有明意
山静有慎意火去又有不留之意
澤上於地萃君子以除戎器戒不虞萃聚也人聚既
衆易致變故故除戎器以備不虞
地暗火明明出於暗為晉君子觀其象以去暗即明
故曰以自昭明德
雷出地中其聲大而氣和暢故樂之聲音和暢象之
機不可妄發康節詩曰施為欲似千鈞弩此意近老子
之術
至日閉關商旅不行后不省方安静以養微陽聖人贊
化育之一端
雲雷參錯震迅乃天地屯難之時君子觀其象宜經綸
以濟時難
震動坎險時之未通君子宜不遑安處以濟其屯
火雷噬嗑火明雷震先王明法取火之意勅法取雷意
以茂對時育萬物皆實理也故取法於無妄
外晦則氣象含蓄内明則文理密察蒞衆之道也
既濟乃已盛而有將衰之兆故當思患而豫防之
剛明並用折獄致刑之道也
明相因而不息大人緝熙光明以照臨天下也
澤没火則火滅火燥澤則澤涸相革之義也
四時寒暑迭相更革故治歷明時取革之義
類族辨物各别其所同也
臨下之道無過於教思無窮保民無疆
山下有澤澤滙山減乃損之義人所當損者莫過於忿
怒嗜慾也
麗澤有互相浸灌之義講習有互相滋潤之益
上天下澤其分甚明辨上下定民志法之
鼎器所處安重故能受所載之實君子居位法鼎器之
安重故能凝聚上天之命静則聚動則散故正位足以
凝命
木上有水井其出無窮君子勞民勸相亦無倦
天之不息以剛君子法天之不息亦以剛
地厚無水不容故為師君子法之亦當無物不容也
天下有風鼓物无不周徧誥命施四方法之
隨風巽風有漸次柔入之義君子法其象亦當丁寧其
命於再三以行事則入人深而人易從矣
雷相沓而至聲可畏無甚於此故君子以恐懼修省
艮内外皆止故君子所思不出其位
木自地出為升君子法升之象順積其德自小以至大
澤性潤下山體中虛内能受外也君子亦當虚中無
我以受天下之善
天氣也山形也以形畜氣所畜至大君子法之多識前
言往行以畜其德
山上有木為漸長之義君子居賢德善俗亦當以漸而
不可驟
風行地上无不周徧先王省方觀民設教亦无不周徧
物之相比莫過水與地故先王建萬國親諸侯取其義
他物相比猶有間惟水與地無間
君子之顯晦屈伸隨時而已故否之時則儉德辟難人
不得以禄榮之
過恭過哀過儉皆過之小者也
上安由下厚故剥上厚下以安宅
山下出泉雖蒙昧而有可行之理山上有水則窒礙而
有難行之勢故君子觀蒙之象則當果行育德觀蹇之
象則當反身修德
果行水之義育德山之義
天上水下天左水右二者相違而為訟君子觀其象作
事謀始則訟端絶
只六十四卦之名儘有義理以言者尚其辭此亦可見
君子議獄緩死出於中心之實故取中孚之義
遷善如風之速改過如雷之迅益之大者
雷入澤中聲響閴寂嚮晦入宴息取其義
山下有火賁君子以明庶政無敢折獄明庶政取火之
義無敢折獄取止義山下有火明不能燭遠故其象如
此
制度數議德行節之義
中孚全體則中虚二體則中實中虚如心之無物中實
如心之有理
火上水下各行其性而不相資故君子觀其象以慎
辨物居方辨物謂水火二物居方謂火上水下凡物皆然
風行水上渙散之義享帝立廟所以合其渙
山本高地本下高而能下謙之義
遏惡揚善非内剛外明者不能故大有象之
山下有風蠱君子以振民育德振作其民取風意養育
其德取山義
澤上於天夬君子以施禄及下居德則忌施禄取澤下
之義居德則忌取乾健之義
慎言語養德之大節飲食養生之大
雷雨作解赦過宥罪取解散之義
上火下澤睽君子以同而異同者秉彝之自然異者制
行之當然
君子需時飲食宴樂以需之
隨日入之晦而宴息隨之大者
陽根隂隂根陽而太極之理無不在焉程子所謂易變
易也變易以從道也道者何太極之謂也
天地之化一過而不留聖人之心一應而無迹
金剛經只欲說形而上之道以形而下者為幻迹此所
以偏於空虛也聖人則道器合言所以皆實
立法當審度時宜後世論者多欲復肉刑此不度世宜
者也唐虞三代風氣淳教養備犯者至少故肉刑可
施後世風氣日漓他事皆與古異獨欲復此法殆有屨
賤踊貴之機矣
先儒謂肉刑於今死刑中取之亦足以寬民之死
太極圖右邊黑中之白白盡即為陽非自右而左也左
邊白中之黑黑盡即為隂非自左而右也但假象以顯
義姑以黑白分左右耳
静中之動亦自此起動中之静亦自此起非有二也
聖人之心廓然大公與化無累異端必求一超出隂陽
之外不生不滅之說有是理乎
聖人大公至正之道開眼即見萬世無弊
雨亦有就隨處雲氣蒸騰而成者亦有自他方雲氣
風雷挾持而至者雖有遠近不同及雲氣布濩周匝則
無間矣
想韓文公敬大顛只是被他說着已病故為其所動韓
公不能忘情富貴而大顛以物外清虛曠蕩之說格之
此公之所以為其動也
為學以四書為本
四書五經周程張朱之書道統正傳舍此而他學非學
也
漢唐以来正教與異學並行而學者莫知所宗自宋諸
君子表章四書五經而發揮之如日月經天而爝火自
息有志之士宜熟讀精思而力行之庶不負先正之教
云
四書滿天下眞知實踐者盖有之矣吾不得而識其人
也
書求精一之旨詩求思無邪之旨禮求敬樂求和春秋
求是非易求象占義理皆體於身心則有實用矣惟無
欲最高有欲則低矣
伊傅周召佐王行道其功大矣而彼不自為大也如有
自大之心則非伊傅周召矣
舜禹有天下而不與分定故也
天地日月風雷雲雨金木水火山澤八卦之象健順麗
明險陷止動說入八卦之德
揚子法言意實淺而飾以短澁竒古之詞何邪
聖人雖澤及四海功被萬世而無一毫自滿之意釋氏
動輙言其功德無量何邪
聲香色味觸佛書所謂五欲世人之所貪彼欲滅絶者
也及其論聲香色味之盛又極世人之所無者而誇耀
之何邪
學有所得必自讀書入讀書千熟萬熟時一言一句之
理自然與心融會為一斯有所得矣
象山謂人讀書為義外工夫必欲人静坐先得此心若
如其說未有不流於禪者
太極是易之精六十四卦三百八十四爻中無限事是
易之藴下民雖所禀之性皆同而其實拘於氣質愚昧
無知者多傳曰堯舜帥天下以仁而民從之桀紂帥天
下以暴而民從之使皆有知則帥之以暴而不從矣如
異端怪誕之說分明理所無者而民皆靡然信從之可
見其無知也
好異端者天資高則淪於空虚氣禀下則惑於罪福要
見道只在存心存心則觸處與道相值心不存則雖至
近者亦莫識其為道矣
程子釋中庸鳶飛魚躍曰與必有事焉而勿正心之意
同活潑潑地存心之謂也
萬事猶可力為只此理非力所及
理如物心如鏡鏡明則物無遯形心明則理無蔽迹昏
則反是
惟心明則映得理見
道雖未嘗遠人心有斯須不存則人自遠道矣
釋子以罪福誘人豈是公道
釋子不問賢愚善惡只順己者便是
一片實理徹上徹下萬古完具而有生之類自不能外
理如日光氣如飛鳥理乘氣機而動如日光載鳥背而
飛鳥飛而日光雖不離其背實未嘗與之俱往而有間
斷之處亦猶氣動而理雖未嘗與之暫離實未嘗與之
俱盡而有滅息之時氣有聚散理無聚散於此可見
一理古今完具而萬物各得其一
理如日月之光小大之物各得其光之一分物在則光
在物物盡則光在光
消息者氣而所以消息者理
聖人所以不矜者只為道理是天下古今人物公共之
理非已有之私故不矜
論語一書聖人多就事言而理在中其答問仁處亦只
以求仁之方為仁之資告諸子至於仁之理則未嘗及
也此所謂無迹也歟
論理而不及事末流為虚無之弊
聖人多教人以下學人事
古者詩書禮樂多就事上教人而窮理亦就物上窮究
故所學精粗本末兼該而無弊後世或論理太高學者
踐履未盡粗近而議論已極精深故未免有弊也
君子偕老其辭含蓄微婉略無激發不平之氣可見詩
人之忠厚而學者翫此亦可以進德矣
詩人氣不暴戾而詞語和平雖其一已有涵養之功是
亦先王德澤入人之深也後世之詩有佻薄淺露者雖
其人無涵養之功亦可以觀世變矣
讀書固不可不思索然思索太苦而無節則心反為之
動而神氣不清如井泉然淆之頻數則必濁凡讀書思
索之久覺有倦意當歛襟正坐澄定此心少時再從事
於思索則心清而義理自見
思索太勞而不節暴其氣也
顔子於聖人之言無所不說正與不違如愚互相發
事来不問大小即當揆之以義
萬物本諸天萬事本諸心
氣昏物誘者性之害識明理勝者學之功
三代之治本諸道漢唐之治詳於法
教不以道則非教學不以道則非學
古之學也一後之學也支
公於己者能公於人私諸人者由私諸己
周程張朱有大功於天下萬世不可勝言於千餘年俗
學異端淆亂駁雜中剔撥出四書来表章發明遂使聖
學晦而復明大道絶而復續粲然各為全書流布四海
而俗學異端之說自不得以干正其功大矣
心不錯即諸事不錯矣
法言澁而晦中說暢而淺
思天理則心廣而明思人欲則心狹而暗
中說勝法言
聖賢之書其中必有體要如明德為大學之體要誠為
中庸之體要仁為論語之體要性善為孟子之體要以
至五經各有體要體要者何一理而足以該萬殊也荀
揚諸子之書詞亦竒矣論亦博矣其中果有體要如聖
賢之書乎不然則偏駁支離而已矣
文中子論治道固多條暢只是碎細若聖人論治道則
自源徂流本末兼舉不若是之碎細也
語人以所及者當語人以所不及者妄
默觀太極圖與己一一契合
五經四書之外義理之精妙者無過太極圖切要者無
過西銘太史公謂儒家者流博而寡要非寡要也雖有
要而人自不知也要者何一之外無餘言也
觀衆水之流當知其一源觀萬物之生當知其一本觀
羣聖之言當知其一理
宋以前知孟子者韓子一人而已
實過其名者魯齋其人也
須彌納芥子以形言芥子納須彌以理言
程子挈敬之一辭示萬世為學之要
程子之主敬周子之無欲皆為學之至要
讀書貴知要只顔子四勿心不絶想口不絶念守之勿
失循之勿違豈有差錯泛觀天下之書而不知用力處
雖多亦奚以為
理無影就事可默識
尋思千能百巧都不濟事只無欲是高處
不善之端豈待應物而後見邪如静中一念之刻即非
仁一念之貪即非義一念之慢即非禮一念之詐即非
智此君子貴乎慎獨也
程子曰人之於性猶器之受光於日日本不動得此一
證則此理萬古常存而可知矣
理為主氣為客客有往来皆主之所為而主則不與俱
往
元亨利貞天之命也仁義禮智人之性也四者惟人與
天合而得其全就人中細分之又有氣質清濁通塞之
不齊有全之全者有全之半者有全之少者有皆不能
全者其品盖不能勝計也至於物則拘於氣質愈不能
全矣如木得仁之性火得禮之性金得義之性水得智
之性皆不能相通也蜂蟻得義之性雎鳩得智之性虎
狼得仁之性豺獺得禮之性亦不能盡推也是則同者
生理之一源異者氣質之萬殊
仁之性物得者尤多如牛呼犢而鳴鳥護子而翔鷄護
雛而啄犬護子而噬皆慈愛之發於自然也但為形氣
所拘於此一端略能發見他則不能類推矣
天將隂而穴居者先知如蟻出而鸛鳴於垤是也以此
見物物各有一性
至微之物尤可見其性識之靈常看蟻出穴者雖行百
步之遠一往一返行列不亂而又不迷失故穴非其性
識之靈能若是邪
飛潛動之物皆有知有性植物則無知而有性
性之本體未感物時渾是善到感物而動之初則有善
有不善周子所謂幾也
衆蟻得一物合力舉之以歸其穴謂之無知不可
仁義禮智之謂性率性而行之謂道行道而有得於心
之謂德全是德而真實無妄之謂誠
無欲如至清之水秋毫必見有欲如至濁之水雖山嶽
之大亦莫能鑑矣
人欲盡而天理見如水至清而寳珠露人欲深而天理
昏如水至濁而寳珠暗此先儒之成說但先儒以氣禀
言某以人欲言
犬至賤而有義主家雖貧甚而不去亦可見性無不在
也
鳥逮天未隂雨而綢繆牖戶亦其智之一端
鳥性巧如燕作巢之類可見
瓜瓠之類以竹木引之皆纏附而上又似有心者盖主
宰乎是者乃其心也
鴻鴈之避寒暑鶢鶋之避風皆其智之一端
鳥獸皆知寒煖饑渴牝牡利害之情而不知義禮之當
然乃其氣體昏塞之甚而不能通也晦菴朱子所謂知
覺運動之蠢然者人與物同仁義禮智之粹然者人與
物異正謂此耳
今人開口論治道殊不知治道之大不出乎大學一書
孔子教人說下學處極多說上達處極少至宋諸老先
生多將本源發以示人亦時不得不然耳
細看植物亦似有心但主宰乎是使之展葉開花結實
者即其心也
聖人教人以正容謹節即是持敬之道如告仲弓出門
如見大賓使民如承大祭之類可見
程子曰善固性也惡亦不可不謂之性也可見理雖不
雜乎氣亦不離乎氣
仁義禮智即是性非四者之外别有一理為性也道只
是循此性而行非性之外别有一理為道也德即是行
此道而有得於心非性之外别有一理為德也誠即是
性之眞實無妄非性之外别有一理為誠也命即是性
之所從出非性之外别有一理為命也忠即盡是性於
心非性之外别有一理為忠也恕即推是性於人非性
之外别有一理為恕也然則性者萬理之統宗歟理之
名雖有萬殊其實不過一性
省察之功不可一時而或怠詩曰夙夜匪懈其斯之謂
與
一而無二
内外合一性與理無二致
太極中無一物外物於吾何有
老子多藏必厚亡之言極善
老子曰身與貨孰多身一而已矣世有迷貨喪軀者
何其愚之甚邪
天誠可畏近而吾心吾身密室顯地無非天也敢不畏
乎
人為不善者將以欺天而天不可欺將以欺人而人不
可欺曷若不為之愈也
性一也本然之性純以理言氣質之性兼理氣言其
實則一也故曰二之則不是
程子曰形易則性易性非易也氣然也
萬變不齊者皆氣之所為而理則自若也
輕與必濫取易信必易疑
此理為氣所挾持或善或惡至於萬變之不齊而其
體則一也
性譬如一源水引去清渠中則水亦清亦猶氣清而
性亦明也引去濁渠中則水亦濁亦猶氣昏而性亦
昏也是則水有清濁者渠使之然而水則本清性有昏
明者氣使之然而性則本明此先儒之說余特述以明
已意耳
凡待人當盡其忠而不可以欺人我一致欺人實所以
自欺也
理本齊而氣不齊
氣強理弱故昏明善惡皆隨氣之所為而理有不得制
焉至或理有時而發見隨復為氣所揜終不能長久開
通所謂為學者正欲變此不美之氣質使理常發見流
行耳然非加百倍之功亦莫能致也
慮事周密處心泰然
敬字一字無欲字乃學者至要至要
余近日甚覺敬與無欲之力
此理經宋儒大加發揮之後燦爛明白真所謂江漢以
濯之秋陽以暴之皜皜乎不可尚已
惡亦是性只是性翻轉了便為惡非性之外别有一物
為惡也如隂符經三盜之說可見
略有與人計較短長意即是渣滓消融未盡
人能弘道非道弘人見氣強而理弱
氣自是新者非既散之氣復為方生之氣也程子論呼
吸亦如此
上天之載無聲無臭復何言哉
不行而至不疾而速蓋當體皆具亦無至亦無速
理只為氣所隔蔽故不明去其蔽隔則天理明矣
至大之惡由於一念之不善
君子惟義是守命有所不恤也
君子性其氣小人氣其性
掃却浮雲而太虛自清徹去蔽障而天理自著
世人信占卜小術以為己有富貴之命一切不修人事
恣縱妄為偃然僥倖所獲蓋有不遂所欲而反罹咎者
多矣命其果可恃乎惟君子則不然凡百恐懼修省惟
義是守而貧賤富貴一聽於自然命蓋有所不計也
星命家最誤人君子得吉卜固若常事而不廢其修省
之功小人得吉卜則曰吾命素定矣雖為不義之事可
無傷也恃此而取敗者多矣
命雖在天而制命實在己有人於此以星命家言之謂
其有永年之壽矣然入水即溺入火即焦所謂永年者
不可恃也不入水火即不焦溺豈非命雖在天而制命
在己乎
又如人素羸瘠乃能兢兢業業凡酒色傷生之事皆不
敢為則其夀固可延永矣又如素強壯乃恃其強恣意
傷生之事則其禍可立待也此又豈非命雖在天而制
命在已歟
程子曰修養之引年為國之祈天永命常人之至於聖
賢皆工夫至此則有此效驗信哉斯言也
觀無逸耽樂之戒則祈天永命者誠有在
程子曰吾以徇欲傷生為深恥學者體此則可以保身
矣
聖人為治推其固有之善及人纔有私意即入於權謀
術數矣
為善須表裏澄徹方是真實為善有纖毫私意夾雜其
間即非真為善矣
韓魏公范文正公諸公皆一片忠誠為國之心故其事
業顯著而名望孚動於天下後世之人以私意小智自
持其身而欲事業名譽比擬前賢難矣哉
君子行義以俟命小人恃命以忘義
天道福善禍淫昭然可驗間有不然者幸不幸耳
敬是方做工夫誠是已成就處
心如鏡敬如磨鏡鏡纔磨則塵垢去而光彩發心纔敬
則人欲消而天理明
讀書錄卷五
