太乙金鏡式經卷十
唐王希明撰
推天子巡狩推郡國舉賢良
推太乙擇日推太乙擇時
推歲中災發推域名厄會
推飛行四殺推九州域名
推見聞虚實推望行人
推執囚推求索
推叛亡推雜事
推天子巡狩
古法曰欲知天子巡狩之事當視太乙與天目在四維
之歲則為天子巡狩若不出則遣使者按行風俗欲知
出何方者以主目所臨起處决之假令天目在隂德
出東方行在和德出南方行在大炅出西方行在大武
出北方行
推郡國舉賢良
經曰欲知郡國舉賢良方正學藝之士者則須歲計天
地人具則郡國必然舉也王希明曰近立新術雖得天
地人具又須是亥夘未三合之年則舉也經曰若歲
計遇十六以上為天地人筭具則舉之若單九以下為
不舉也
推太乙擇日
古法曰擇日之法有二若太隂九地之下曰利客太陽
九天之上曰利主盖非太乙元經之義臣等今刪而不
取但以日計太乙局法看太乙局在何元紀宫分定上
下無掩迫關擊則某日可以行師出軍征討興造百事
反此俱不利也法曰天目(以前為内以後為外)一曰来在外或筭
得在外皆不得一曰天目掩内亦以前為内一曰主人
在外皆不得一曰天目掩太乙得而更失一曰欲擊捕
彼人則須知彼人藏匿之處當得太乙臨之又帶掩迫
往必擒之所捕之地如王相必被辱敗也
推太乙擇時法
王希明曰新術有擇時之法上自人君諸王冡宰后妃
將相卿大夫士庶人等各設筭數而用之臣等今參詳
此言屬乎膠柱非通儒之至論並皆削去斯不復錄今
所擇時但取時計太乙門具將發陽隂和主客無掩迫
則為吉時用此征伐興造庶務百事利若用此法擇時
極天人之際理通神明之德也
推歲中灾發
經曰以歲合神徧加月建若天目掩格太乙即其月有
灾變假令上元甲子歲天目起武德若太乙在一宫
二月三月為掩八月九月為格若州郡君長運數厄會
遇之者宜預防之
推域名厄會法
古法曰欲知州郡厄會常以吕申加域名太陽所臨之
辰其州以兵徭為厄隂主所臨之辰其州以疾疫為厄
假令荆州屬丁未當以吕申加未則太陽臨酉酉年
其州有兵徭之厄隂主臨夘夘年有疾疫之厄李淳風
曰先以吕申加域名之干次以呂申加域名之支併而
推之今荆州屬丁未先以吕申加丁則太陽加辛隂主
加乙次以吕申加未則太陽加酉隂主加夘當以辛夘
年辛酉年有兵徭乙酉乙夘年有疾疫之厄也
推飛行四殺
古法曰若攻其域名與飛行四殺併合必有屠城之象
常以隂主加域名地主下為災殺又以域名合神加域
名災殺下為天賊殺月殺者孟月酉仲月巳季月丑隂
殺下為天吏殺常以隂主加歲月日時地主下為災殺
又以歲月日時合神加隂主災殺下為鬼殺月殺下為
天敗殺也
推九州域名法
冀州丁丑荆州丁未青州癸丑徐州甲辰
豫州乙巳雍州甲申梁州戊戌兖州乙未
揚州癸酉益州辛丑幽州癸卯交州壬申
又曰甲齊乙東夷丙楚丁南夷戊魏
己韓庚秦辛西夷壬燕癸北夷
又曰子周丑韓寅楚卯鄭辰晉
巳吳午秦未宋申齊酉魯
戌趙亥燕
推見聞虚實法
古法曰若聞事以時計占之若天目掩迫太乙聞不善
事實聞善事虚若門具將發聞吉則吉聞凶亦凶若四
郭固杜聞吉不吉聞凶則凶經曰重陽有重吉重隂有
重凶皆以重陽重隂併數决之
推望行人法
古法曰主人數在南方客數亦在南方此為自得主人
之數焉不来又法曰望北方人得北方筭不来得南方
筭来掩迫關格者未来又曰望北方人得八三不来得
二七来又望東方人得四九不来得一六来望西方人
六一不来得九四来望南方人得七二不来八三来各
以筭數論之也筭近一日來一曰以天目筭决之數
得二筭二日至或數得三三日至若數盡行人即至也
推執囚
古法曰天目掩迫太乙或主人在外或客立旺神皆吉
宜對吏入獄易解一曰主人在内主人立旺神不可入
獄對吏一曰太乙初入宫日入獄必遲留難解一曰太
乙與主人同宫天目臨之入獄易出見貴人解憂患也
推求索
古法曰筭得天目在内者吉可請謁見貴人及求財物
皆得若天目在外者反此天目前為内後為外筭得外
為孤内為虚一曰主挟客不可請謁求索反此皆得
若主人在内得在外不得一曰筭得天目在内者謁人
必在有求皆得利見貴人筭得天目在外者訪人不見所
求不得一曰天目格太乙見貴人請謁詞訟百事上下
格之一曰主人立王神不可以請謁及見貴者一曰天
目春夏得六秋冬得四皆不可用之
推叛亡
古法曰討捕叛亡當用時計以决之若客格主人或天
目在内或太乙與主人同宫或天目臨之皆為捕得也
主人挾客客筭長天目在外皆不獲
推雜事
古法曰天目掩太乙出征興造買賣百事皆敗天目迫
太乙行者見呵留客挾主人或得廢筭并凶一曰門具
將發隂陽和百事吉反此凶一曰凡占萬物皆以太乙
立休旺神决之
刑日天隂下霧空有風多也遊曲日天隂主有風雨半
隂半晴大集日天隂主有夜雨晝有微少會曲日天隂
主大旱傷田禾萬民災武曲日天隂主風損田禾也
占雨日有無多少
太乙日下雨上見日光太歲日下雨風霧三刑日風隨
日光止遊曲日風雨隨日光止大集日雨名乍雨未時止會曲
日下雨午時日光止武曲日下雨福丙丁日止也
太乙占雨法
此法從未上數初一日順行十三日遇太乙太歲等日
必見有雨無雨之騐也
太乙金鏡式經卷十
