太乙金鏡式經卷九
唐王希明撰
推敵國動靜法推敵使言虚實法
推敵國有無問諜法推敵来方面法
推太乙所在兵法推始擊將臨二十八舍法
推太乙上下二目與太隂相并
推敵國動靜
經曰欲知敵國動靜者當用日時决之若客計得諸五
八門杜塞則敵不来若門具將發不掩迫關格主客俱
會太乙前此則所間皆吉敵来降不為寇若占北方事
天目數轉而南行者為来轉而北行者不来矣假令
隂遁第三紀第五十二局乙夘時太乙在八宫陽德為
天目巳為計神始擊將臨太蔟客計得七大將七參將一此為
五將發隂陽和主客俱會北方又敵轉而北方如此則
敵来不為盗
推敵使言虚實
經曰欲知使言虚實者當用太乙所制以時决之若太
乙能制客目客大將則敵使言實而可信若客目尅太
乙宫反此言虚不可信也假令陽遁第一紀二十五
局戊子時占其時太乙在一宫地主為天目寅為計神
始擊將臨大義客筭四十大將四宫參將二宫太乙在
一宫屬金客大將四屬木以金制木則敵言實可信之
推敵國有無間諜
經曰欲知敵國有無間諜者當視天目以决之假令
太乙在一宫太蔟為天目從太蔟至一宫為前内却從
太蔟至七二九為前外從大義八三四行去為後内若
客目臨隂主是為敵人入我境宜備之假令陽遁第
一紀第二局乙丑時太乙在一宫大蔟為天目丑為計神始
擊將在隂主客計得一客大將一此局主客目與大將
俱會太乙前内下如此則敵之將卒並入我境宜設備
防之也
推敵来方面法
經曰塵埃起烽火舉射敵將多少有將無將從何方来
者若將在陽有賊在隂無賊陽竒隂耦之數也若筭
得十六以上隂陽和賊来有將卒其數必多若筭十五
以下賊少無將若天目臨左從東方来臨右從西方来諸
五八門杜塞賊不来假令陽遁第一紀第八局辛未
時占賊太乙在三宫為陽有賊在陽竒之宫陽德為天
目未為計神始擊將在大武客筭二十二隂陽和則賊
未有將有卒其數多客目臨左賊從西方来
推太乙所在兵法
宜居一祀西北方以牛脯三分酒三杯白絹為藉大將
再拜祝曰一宫太乙萬神護吾三軍令敵莫敢當我
筭得一出軍步卒在前車騎次之大將居中出門無剽掠
宜居二祀正南方以牛脯三分酒三杯赤絹為藉大將再拜
祝曰二宫太乙萬神護吾三軍令敵莫敢當我筭得
二出軍步卒在前車騎次之大將居中出門無剽掠
宜居三祀東北方以牛脯三分酒三杯黃絹為藉大將
再拜祝曰三宫太乙萬神護吾三軍令敵莫敢當我
筭得三出軍步卒在前車騎次之大將居中出門無剽
掠
宜居四祠正東方以牛脯四分酒四杯青絹為藉大將
再拜祝曰四宫太乙萬神護吾三軍令敵莫敢當我
筭得四出軍步卒在前車騎次之大將居中出門無剽
掠
宜居六祀正西方以牛脯六分酒六杯白絹為藉大將
再拜祝曰六宫太乙萬神護吾三軍令敵莫敢當我
筭得六出軍步卒在前車騎次之大將居中出門無剽
掠
宜居七祠西南方以牛脯七分酒七杯黃絹為藉大將
再拜祝曰七宫太乙萬神護吾三軍令敵莫敢當我
筭得七出軍步卒在前車騎次之大將居中出門無剽
掠
宜居八祀正北方以牛脯八分酒八杯黑絹為藉大將
再拜祝曰八宫太乙萬神護吾三軍令敵莫敢當我
筭得八出軍步卒在前車騎次之大將居中出門無剽
掠
宜居九祠東南方以牛脯九分酒九杯青絹為藉大將
再拜祝曰九宫太乙萬神護吾三軍令敵莫敢當我
筭得九出軍步卒在前車騎次之大將居中出門無剽
掠
若筭得單五十五二十五三十五皆為杜塞無門不利
出軍宜深溝高壘畫地而守之吉注云用遁(缺)
推始擊將臨二十八舍法
古法云始擊將者熒惑之精隨歲計所遷臨二十八舍
於歲中各有所主之事矣
東方七舍臨角大人有憂兵出臨亢主民有疾疫之災臨
氐内有叛臣憂火災臨房主人君將相災臨心諸王憂
臨尾後宫驚恐后妃有災臨箕兵起
北方七舍臨斗爵禄關梁閉塞臨牛米貴民飢犧牲多
死臨女后妃有疾病憂火災臨虚諸侯有憂更政令
或有赦臨危主歲多疾死者又有土工兵起臨室大
人匿謀歲不收臨壁文章興兵發
西方七舍臨奎有下臣為孽臨婁山林有寇道路不通
臨胃五榖不收臨昴胡人疾病燕趙兵臨畢有兵刑
罰相用臨觜將叛牛馬疾行臨參有移動事將有憂
南方七舍臨井川瀆滿溢小有兵動臨鬼后妃失勢民
多疫疾臨柳民飢饉流亡臨星憂火災臨張禮儀多
變易臨翼隂陽失序多雨水臨軫有死喪也
推太乙上下二目與太隂相并
經曰太乙文昌將始擊與太隂并(太隂者太歲後二辰是也)主其年
必有隣國進婉淑之女入奉王庭假令太乙在一宫
太隂在戌亥是也若文昌將與太隂并憂上相與女
主挾謀事若始擊將與太隂并憂上將與妃主懷二事
被制之者尤甚騐也
推太乙與太歲格
經曰太歲格太乙格者主有崩亡兵役之事太乙在三
宫太歲在未申當有掃星出東北助太歲西南國前敗
東北國後敗若掃星出西南方反之皆東北主流亡疫
疾太乙在四宫太歲在酉當有太白出西方助太歲東
國前敗西國後敗太乙在八宫太歲在午當有熒惑出
南方助太歲北國前敗南國後敗若辰星出南方反之
兵革喪亡也太乙在九宫太歲在戌亥當有彗孛西北
方助太歲東南國前敗西北國後敗若彗孛出東南反
之主兵喪疾疫以上太乙在三四八九來格午未申酉
戌亥歲而言之此六年皆煞炁如若有妖星出見其方
凶君王以修德禳之矣餘年皆生氣惟格對無害故不
言之
太乙金鏡式經卷九
