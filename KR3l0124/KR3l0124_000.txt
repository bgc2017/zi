述異記小說家𩔖三(瑣記之屬)
提要
(臣)等謹案述異記二卷舊本題梁任昉撰
昉字彦升樂安人仕梁朝官至新安太守事
迹具梁書本傳此書宋志始著錄卷數與今
本相符晁公武讀書志曰昉家藏書三萬卷
天監中採輯先世之事纂新述異皆時所未
聞將以資後來屬文之用亦博物志之意唐
志以為祖冲之所作誤也案隋志先有祖冲
之述異記十卷唐志蓋沿其舊文以為别自
一書則可以為誤題祖冲之則史不誤而公
武反誤矣其書文頗冗雜大抵剽剟諸小說
而成如開卷盤古氏一條即採徐整三五歷
記其餘精衛諸條則採山海經園客諸條則
採列仙傳龜歷諸條則採拾遺記老桑諸條
則採異苑以及防風氏蚩尤夜郎王之𩔖皆
非僻事不得云世所未聞其武陵源一條則
襲陶潛所記而於桃外增李移其地於吳中
周禮孤竹之管空桑之琴瑟二條則附會竹
生東海空桑生大野山尤為拙文陋識考昉
本傳稱著雜傳二百四十七卷地志二百五
十二卷文章三十三卷不及此書且昉卒於
梁武帝時而下卷地生毛一條云北齊武成
河清年中案河清元年壬午當陳天嘉三年
周保定二年後梁蕭巋天保元年距昉之卒
久矣昉安得而記之其為後人依托蓋無疑
義姚寬西溪叢語謂潘岳閒居賦房陵朱仲
之李句李善注朱仲未詳此書中乃有其事
摭以𥙷善注之逸今考李善閒居賦註此句
下引荆州記曰房陵縣有朱仲者家有縹李
代所希有並無未詳之語寬偶讀誤本不知
此書之剽文選注反謂選注未見此書舛誤
甚矣考太平廣記所引述異記皆與此本相
同則其偽在宋以前其中桃都天鷄事温庭
筠鷄鳴埭歌用之燕王為郭隗築臺事白居
易六帖引之則其書似出中唐前蛇珠龍珠
之諺乃剽竊灌畦暇語則其書又似出中唐
後或後人雜採𩔖書所引述異記益以他書
雜說足成卷帖亦如世所傳張華博物志歟
乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
