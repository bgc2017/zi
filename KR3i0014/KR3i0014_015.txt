錢錄卷十五
右四品文俱曰天下太平背作水紋及逥波或二人或
四人九人皆如舞蹈状形容太平之樂事紀盛德也
右一品李孝美謂文曰皇帝萬歲曰忠孝𫝊家洪志所
錄有此錢按前漢書高帝紀殿上羣臣皆稱萬歲稱天
子曰萬歲始此
右一品文曰長命富貴背文有仰月形按崇高莫大乎
富貴富貴二字相聮屬始此又風土記端午造百索繫
臂名曰長命縷
右一品文曰長命守富貴李孝美曰見此錢於汝海王
霖家
右一品文曰五男二女三公九卿按周禮揚州其民二
男五女又五男二女見東京夢華錄三公九卿語本禮
記又三公上應垣宿九卿下括河海後漢李淑語也
右一品文亦曰五男二女面背同
右一品文曰金玉滿堂老子道德經語也背文作雙螭
董逌謂有所謂異錢雖不見於𫝊記然制作之近古者
錄之如李唐撒帳錢其文曰長命富貴金玉滿堂忠孝
𫝊家五男二女天下太平云云以上數種皆是按唐睿
宗女荆山公主出降鑄金銀錢撒帳故董逌謂李唐撒
帳錢然此則並以銅為之特仿其制度耳内府所收
正用諸品而外岐出不同亦莫識其何所用之如洪志
竒品神品諸類並著之於圖亦好古者所不廢也
右一品文六出六字按晉書石勒載記建德校尉王和
掘得一鼎容四斗中有大錢三十文曰百當千千當萬
故洪志謂之鼎錢此錢制不為大而文同蓋後人仿造
取吉語耳
右瑞錢按南齊祥瑞志泰始中世祖治盆城得一大錢
文曰太平百歲此文同
右瑞錢按三國典略北齊文宣帝即位廣宗郡獻瑞錢文
曰歸于聖帝此文同
右一品洪志謂之長年錢文曰長年太寳按宫閣記未
央宫有宣明長年温室昆明四殿又唐書禮樂志玉牒
以通意於天或祈長年錢文蓋祈年意也
右一品仿五銖制故文曰五銖穿上下横出君宜侯王
四字猶詩稱宜君宜王耳
右一品文曰定生貴子按公羊𫝊子以母貴母以子貴
則貴子其說已古非近代語也
右一品一面曰日入千金一面曰長母相忘按公羊𫝊注
百金猶百萬也古者金重一斤若今萬錢又史記平凖
書注黃金一斤直萬錢非也秦以一鎰為一金漢以一
斤為一金云云今人但知以二十四銖為一金因錄此
錢併誌之
右一品洪志謂之豐樂錢李孝美曰有辨古文者謂是
天清豐樂四字亦吉語也
右一品文曰千秋萬歲背文夷漫
右一品文與前同一面作蟠龍抱珠之狀
右龍鳳錢二種背文一作翔鶴四一為四人各執刀楯
之象象武舞也
右龍鳳重輪錢永通泉貨用南唐後主錢文也
右龍鳳錢鏤刻&KR0785;瓏面背無異
右雙龍錢二種微有大小俱空鏤與前品同
右雙龍錢面文凸起背無文
右雙鳳錢空鏤面背同
右雙鳳錢
右龍文錢
右一畫龍文錢與前品並如洪志所錄
右一品一面為龍鳳各一一面為雙魚
右雙魚錢二種按漢唐器多為雙魚形此前一品洪志
有之引洞冥記名輕影錢後一種面背並空鏤如一
右臺閣錢空鏤為樓閣人物之象
右二種舊譜謂之花錢並空鏤二面與前同意皆撒帳
類也
右龜背文錢太平百錢四字用梁武帝時錢文也
右水紋錢亦曰太平百錢作篆隸二種
右雀錢一面為雀形二翩飛上下一面作三雀銜花之
狀洪志謂之三雀錢中篆五行大布四字用後周武帝
錢文也又二字不可識
右一品洪志謂之四事錢二人相向一立一趺坐上下
作飛走物各一背文夷漫
右井紋錢背面同亦見洪志
右羅紋錢
右翅紋錢並與洪志所錄同
右二種曰飛黃曰渠黃按飛黃為六閑之一渠黃為八
駿之一所謂地用莫如馬耶
右一種周郭如常制别作三柱外出按舊唐書元和元
年黃河岸塌處得古錢方孔三足豈即此錢耶從洪志
附錄於此
右一種名蟻鼻錢亦詳洪志
右藕心錢凡五按洪志引舊譜曰世有此錢狀如博棋
下闕如藕挺中破狀其上有首形如稱錘鼻有孔號為
藕心錢此前一品是也後四品俱見宣和博古錄
錢錄卷十五
