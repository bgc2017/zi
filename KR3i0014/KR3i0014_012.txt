錢錄卷十二
右遼太祖天贊通寳錢按遼耶律阿保機於後梁末帝
貞明二年稱神冊元年至龍德二年改元天贊遼史食
貨志鼓鑄之法先代撒剌的為夷离堇以土産多銅始
造錢幣太祖襲而用之遂至富強以開帝業
右二品篆文竒古洪志謂不知年代今按亦天贊二字
特左文讀耳
右穆宗應歷重寳錢遼史穆宗本紀天禄五年九月丁
卯即位改元應歷今按是歲辛亥為後周太祖廣順元
年也
右景宗乾亨元寳錢按景宗保寧十一年改元乾享是
為宗太宗太平興國四年食貨志景宗以舊錢不足於
用始鑄乾亨新錢錢用流布
右聖宗太平元寳錢乾亨四年聖宗即位改元統和二
十九年改開泰開泰元年改元太平則宋真宗天禧五
五年也按食貨志聖宗鑿大安山取劉守光所藏錢散
諸五計司兼鑄太平錢新舊互用
右太平興寳錢與前元寳錢正相類曰興寳者或如石
晉之天福鎮寳別為一種背文丁字疑即聖宗之太平
七年歲在丁卯也洪志讀作大興平寳義未安
右興宗重熙通寳錢按宋仁宗明道元年為遼興宗景
福元年次年遼改元重熙興宗本紀重熙二十二年閏
七月己亥長春州置錢帛司
右道宗錢五種凡六枚大康有通寳元寳二品按道宗
以重熙二十四年即位改元清寧清寧十年冬改明年
為咸雍咸雍十年冬改明年為大康大康十年冬改明
年為大安大安十年冬改明年為夀隆食貨志言道宗
之世錢有四等曰咸雍曰大康曰大安曰夀隆皆因改
元易名而不言清寧今此錢具在則清寧中蓋亦嘗鼓
鑄而史書軼之也
右天祚帝乾統天慶錢各一按天祚帝夀隆七年即位
羣臣上尊號曰天祚皇帝改元乾統乾統十年改元天
慶則宋徽宗政和元年也食貨志天祚之世更鑄乾統
天慶二等新錢
右西遼夀昌錢按李季興東北諸番樞要云契丹天祐
年號夀昌今攷天祐帝則西遼耶律大石也據天祚帝
紀百官冊立大石為帝號葛兒罕復上漢尊號曰天祐
皇帝改元延慶無夀昌紀元之說豈正史失之而樞要
所云或別有據歟至洪志引北遼通書曰天祚即位夀
昌七年云云夀昌蓋夀隆之誤耳
右小大二品舊譜及洪志俱謂不知朝代今自右及上
讀之曰感天元寳按天祐帝在位二十年遺命皇后權
國稱制號感天皇后此錢蓋其時所鑄也
右千秋萬歲錢董逌曰亦遼國錢遼宋通使時其國人
頗擕此錢入中國
右一種穿下字曰二右文近天字左文不可識規制篆
體類天贊錢疑亦初遼所鑄
右大千通寳錢通寳二字倒書之亦見洪志右文丁字
與大平興寳錢同
右千字錢李孝美曰體如遼錢疑其同出今併附於遼
代諸錢之後
右夏仁宗天盛元寳錢按夏人慶六年改元天盛時則
南宋高宗之紹興十九年而金錫王之天德元年也
右金煬王正隆元寳錢按煬王天德五年改貞元貞元
四年改正隆則宋紹興之二十六年也食貨志金初用遼
宋舊錢天會末雖劉豫之阜昌錢亦用之至正隆二年
閱四十餘歲始議鼓鑄三年中都置錢監二京兆置監
一三監鑄錢文曰正隆通寳輕重如宋小平錢與舊錢
通用
右世宗大定通寳錢背文曰申曰酉亦紀年也正隆六
年世宗即位改元大定按史大定十年令戶部流通官
錢十五年諭宰臣增鑄新錢十八年代州立監鑄錢其
文曰大定通寳文字肉好又勝正隆之制又二十年名
代州監曰阜通又二十二年設官提控阜通監又二十
三年以節度領監事又二十七年曲陽縣鑄錢別為一
監以利通為名又二十八年京府及節度州增置流泉
務蓋金代鼓鑄惟是時最盛
右章宗泰和大錢按宋寧宗慶元七年為章宗太和元
年食貨志稱泰和四年八月鑄大錢一直十篆文曰泰
和重寳與鈔並行此錢是也蓋章宗即位罷鑄錢承安
二年鑄銀名承安寳貨一兩至十兩分五等每兩折錢
二貫尋以私鑄多寖不能行亦罷之至是始鑄錢計自
明昌改元以来凡十二年無置監鑄錢之事
錢錄卷十二
