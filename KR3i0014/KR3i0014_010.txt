錢錄卷十
右宋太祖宋元通寳錢宋史食貨志太祖初鑄錢文曰
宋通元寳今按唐鑄開元錢舊唐書言歐陽詢制詞曰
開元流俗讀為開通元寳然則此錢亦當自上及下讀
之而史緣淳化以下諸錢多右旋讀故併此稱為宋通
元寳也
右太宗太平通寳錢按食貨志太宗改元太平興國更
鑄太平通寳錢
右太宗淳化元寳錢三體書按端拱二年改元淳化及
鑄錢文太宗親書淳化元寳作真行草三體又律歷志
淳化二年詔定秤法以御書三體淳化錢校實二銖四
絫為一錢者二千四百得十有五斤為一秤之則又按
真書元字亦左挑如開元錢
右太宗至道元寳錢亦三體書按淳化六年改元至道
右真宗錢咸平元寳有大小二種祥符有通寳元寳二
種景德文曰元寳天禧曰通寳凡六枚按真宗朝凡五
改元皆著於錢文至天禧六年改元乾興未開鑄
右仁宗錢三品凡六枚篆書真書二體文俱為元寳按
仁宗即位之次年改元天聖十年改元明道明道三年
改景祐
右仁宗皇宋通寳錢亦二體書其真書者又一種差小
按景祐五年改元寳元食貨志謂改元更鑄皆曰元寳
而冠以年號至是改元寳元文當曰寳元元寳仁宗特
命以皇宋通寳為文
右仁宗慶歷大錢二種文俱曰重寳而讀各不同按史
慶歷末葉清臣為三司使與學士張方平等上陜西錢
議曰關中用大錢本以縣官取利太多致姦人盗鑄其
用日輕請以江南儀商等州大銅錢一當小錢三云云
蓋其時大錢皆當十當五工費輕而民間邀利者多毁
小錢私鑄故清臣等言之
右仁宗皇祐元寳錢按慶歷九年改元皇祐
右仁宗至和元寳錢篆書真書二體按皇祐九年改元
至和
右至和通寳錢真書
右仁宗嘉祐通寳錢篆書真書二體按至和元年改元
嘉祐
右嘉祐元寳錢真書
右英宗治平元寳錢篆書真書二體按嘉祐八年英宗
即位次年改元治平食貨志治平中饒池江建韶儀六
州鑄錢百七十萬緡
右治平通寳錢亦二體書特大小有間
右神宗篆書熙寧元寳錢前一種稍大後二種篆法各
不同並錄之按治平三年神宗即位次年改元熙寧
右真書熙寧元寳錢
右熙寧重寳大錢亦二體書按通考神宗熙寧四年陜
西轉運使皮公弼言頃歲西邊用兵始鑄當十錢後兵
罷多盗鑄者乃以當三又減作當二行之至今銅費相
當盗鑄衰息請以舊銅鉛盡鑄當二錢從之折二錢遂
行天下云云則此大錢前為當十後減作當二者也餘品
悉謂之小平錢矣
右神宗元豐通寳大錢較熙寧大錢略相等按熙寧十
一年改元豐食貨志言元元豐以陜西師大舉邊用匱缺
徐州置寳豐下監歲鑄折二錢二十萬緡
右元豐通寳錢篆書行書二體按神宗朝鼓鑄最繁食
貨志言諸路大率務於增額而通考載諸路鑄錢總二
十六監每年鑄銅鐡錢五百四十九萬九千二百三十
四貫
右哲宗元祐通寳錢二體書按元豐八年哲宗即位罷
舊所增置鑄錢監凡十四次年改元元祐至元祐八年
八月庚午乃詔陜西復鑄小銅錢
右元祐通寳大錢蓋折二錢也亦二體書按食貨志元
祐八年令折二銅錢許行於陜西及河東京西諸路仍
限二年毋更用尋以人言折二錢不通行非便乃聽行
使如舊
右哲宗紹聖元寳錢亦二體書按元祐九年改元紹聖
又攷哲宗本紀紹聖元年正月辛丑罷河東大銅錢三
年十二月癸酉置施州鑄錢廣積監
右紹聖通寳錢行書
右紹聖元寳大錢折二也亦篆書行書二體
右哲宗元符通寳錢亦二體書食貨志元符二年下陜
西諸路博究利害於是詔陜西悉禁銅錢在民間者盡
送官而官銅悉取就京西置監
右行書元符通寳大錢亦折二也
右徽宗聖宋元寳大錢篆書行書二體按徽宗本紀崇
寧元年十二月庚申鑄當五錢又食貨志崇寧二年五
月令陜西及江池饒建諸州以每歲所鑄小平錢增料
改鑄當五大銅錢以聖宋通寳為文今所錄二種皆文
曰元寳意當時原有通寳元寳二品耶
右聖宋元寳錢亦二種書篆書者後一種更輕小皆小
平錢也按此錢與前折五錢皆一時所鑄食貨志稱三
年遂罷鑄小平錢及折五錢置監於京城所復徐州寳
豐衛州黎陽監並改鑄折二錢為折十蓋此錢與折五
錢鑄於崇寧三年以前及蔡京秉國銳意欲興當十錢
遂未久與舊折錢二咸罷廢不行也
右徽宗崇寧大錢隸書真書二體文曰重寳曰通寳而
讀各不同按本紀崇寧三年正月戊子鑄當十大錢又食
貨志崇寧四年立錢綱騐樣法崇寧監以所鑄御書當
十錢来上緡用銅九斤七兩有竒鉛半之錫居三之一
詔頒其式於諸路令赤仄烏背書畫分明又通考尚書
省言崇寧監鑄御書當十錢每貫重一十四斤七兩用
銅九斤七兩二錢鉛四斤一十二兩六錢錫一斤九兩
二錢去火耗一斤五兩每錢重三錢
右徽宗大觀通寳大錢真書按崇寧六年改元大觀先
是崇寧所鑄當十錢不便於民而私鑄日衆重罰不能
止右僕射趙挺之御史沈畸屢以為言遂減作當五或
當三繼復罷鑄至是蔡京復相再主用折十錢食貨志
稱大觀元年二月首鑄御書當十錢以京畿錢監所得
私錢改鑄尋興復京畿兩監以轉使宋喬年領之喬年
鑄烏背漉洞錢来上詔以漉銅錢頒行諸路
右大觀通寳錢亦真書按本紀大觀四年正月癸夘罷
改鑄當十錢二月庚辰罷京西錢監食貨志稱蔡京復
罷政矣詔止鑄舊額小平錢是也
右徽宗政和通寳錢篆書分楷二體按大觀五年改元
政和食貨志稱政和元年詔往歲圖利之臣鼓鑄當十
錢苟濟目前不究悠久公私為害行之幾十年其法日
弊見在當十錢可並作當三而張商英請收當十錢母
更用俟錢入官擇其惡者鑄小平錢從之此錢是也
右政和通寳大錢亦二體書按食貨志初蔡京主行夾
錫錢詔轉運副使許天啟推行其法以夾錫錢一折銅
錢二會京罷政遂不行至政和二年京復相奏昨鑄夾錫
錢精善請復鑄如故遂以政和錢頒為式此錢是也
右徽宗宣和通寳錢四種前一種篆書後三種以次遞
小俱作分楷按政和七年改元重和次年改宣和食貨
志稱東南錢額不敷宣和以後尤甚乃令饒贑錢監鑄
小平錢
右宣和通寳大錢三種前二種篆書分楷二體後一種
亦分楷而細緣稍大於前按食貨志鑄小平錢後又令
江池饒錢監盡以小平錢改鑄當二錢以紓用度此錢
即當二也
右欽宗靖康元寳大錢與宣和當二錢規制相等按宣
和七年徽宗内禪次年改元靖康
錢錄卷十
