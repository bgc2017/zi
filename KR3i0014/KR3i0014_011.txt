錢錄卷十一
右南宋高宗建炎通寳錢靖康二年康王即位於南京
改元建炎按食貨志建炎經兵鼓鑄皆廢然攷本紀建
炎元年九月壬辰鑄建炎通寳錢則此錢是也
右建炎通寳大錢篆書真書二體此錢蓋與前品同鑄
本紀建炎元年九月庚戌始通當二大錢於淮浙荆湖諸
路按高宗朝只當二及小平錢二種不聞别鑄此大錢
意即當二本紀蓋指先朝大觀等舊錢後改為當三者
非新鑄也
右高宗紹興元寳錢按建炎五年改元紹興本紀紹興
元年八月壬午鑄紹興錢
右紹興大錢二體書一曰元寳一曰通寳讀各不同按
食貨志以李植提點鑄錢公事植言今泉司小平錢一
萬八千緡折二錢六萬六千緍云云則前品蓋小平錢
而此大錢則折二與建炎二種同也
右紹興元寳大錢與前通寳一種同皆折二也背文曰
月文如開元製
右孝宗淳熙元寳大錢按乾道十二年改元淳熙本紀
淳熙元年十二月丙辰罷鐡錢改鑄銅錢食貨志孝宗
隆興元年詔鑄當二小平錢如紹興初注謂乾道淳熙
迄於嘉泰開禧皆如之則此錢實與紹興折二同其背
文八字十字十一字十二字十四字十六字則記是年
所鑄蓋淳熙十六年之次年即改元紹熙也至本紀又
載六年十月庚子四川行當三錢意是别鑄或舊錢只
行於蜀耳
右孝宗紹熙元寳錢小平錢也
右紹熙元寳大錢折二錢也
右寧宗慶元通寳錢背文穿上增漢字蓋鑄錢地如漢
陽監是也食貨志稱併富民監於漢陽監可據
右慶元通寳大錢按此錢大於前折二諸品攷食貨志
慶元三年復神泉監以所括銅器鑄當三大錢則此錢
是也
右寧宗嘉泰通寳大錢按慶元七年改元嘉泰此錢蓋
當三與慶元當三錢同
右寧宗嘉定通寳大錢較前品稍大按開禧四年改元
嘉定本紀嘉定元年十二月庚午四川初行當五大錢
食貨志嘉定元年即利州鑄當五大錢蓋當五也
右嘉定通寳大錢折二錢也
右理宗大宋元寳錢按嘉定十八年理宗即位改元寳
慶本紀寳慶元年秋七月乙酉詔行大宋元寳錢食貨
志寳慶元年新錢以大宋元寳為文
右理宗紹定通寳錢按寳慶四年改元紹定此亦折二
錢也
右理宗端平通寳大錢按紹定七年改元端平此錢與
嘉泰當三錢同應是當三錢也理宗朝專措置楮幣而
銅冶大衰攷本紀端平元年六月癸巳禁毁銅錢
右理宗嘉熙大錢二種曰通寳曰重寳按端平四年改
元嘉熙食貨志嘉熙元年新錢當二并小平錢並以嘉
熙通寳為文當三錢以嘉熙重寳為文今前一種蓋當
二後一種則當三也
右理宗淳祐元寳大錢按嘉熙五年改元淳祐淳祐二
年三月詔在外諸軍請給楮幣權以十八界三分增給
又三年命淮東西總所餉軍劵錢並給楮四分則當時
用楮仍與錢並行特楮賤不得不以錢權之故分配支
給食貨志謂之品撘是也
右淳祐通寳大錢背文有當百字錢質厚重過於諸大
錢數倍而史無明文按本紀淳祐九年三月乙酉以程
元鳳為江淮等路都大提點坑治鑄錢公事蓋是時所
鑄又按淳祐十二年從監察御史劉元龍言遂令純用
楮及至公私交弊明年仍用錢會中半則前此所云三
分增給與給楮四分者又非定額矣賈似道當國主用
會子亦曰交子後又變而為關子其意在於廢錢用楮
故元龍純用楮之議顯為迎合然勢難久行卒不能盡
廢圜法也
右理宗皇宋元寳錢按淳祐十三年改元寳祐食貨志
寳祐元年新錢以皇宋元寳為文
右皇宋元寳大錢二種微有小大
右理宗開慶通寳錢按寳祐七年改元開慶本紀開
慶元年五月乙丑行開慶通寳錢
右理宗景定元寳錢按開慶二年改元景定王圻續通
考景定元年九月詔鑄新錢以景定元寳為文
右景定元寳大錢三種
右度宗咸淳元寳大錢二種按景定六年度宗即位改
元咸淳此錢背文三字七字攷咸淳七年元建國號越
三年為帝㬎德祐元年又一年景炎一年祥興而宋皆
無復置監開鑄之事矣
右錢牌一面曰臨安府行用一面曰凖三百文省攷元
人孔行素至正雜記言南宋有錢牌長三寸有竒闊二
寸今此尺度雖不同然為錢牌無疑曰省者建炎三年
四月正官名合中書省門下省尚書省為一謂之知三
省此蓋三省所鑄也南宋自建都杭州升為府終南宋
一百五十餘年皆稱臨安府此錢不審為何時造據此
則南宋當二當三當五當百諸大錢而外又有凖三百
文之錢牌而志𫝊俱未之錄想未久即罷廢不行耳今
附入於南宋諸品之末可以補舊史之所未備
錢錄卷十一
