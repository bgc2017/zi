玉機微義卷十七明徐用誠原輯
劉純續增
血證門
諸經敘血證所因
内經厥論云陽明厥逆喘欬身熱善驚衂吐血温淫
汗出&KR0864;衂生氣通天論云陽氣者大怒則形氣絶而
血菀於上
氣厥論云脾移熱於肝則為驚衂胞移熱於膀胱則癃
溺血舉痛論云怒則氣逆甚則嘔血故氣上矣陰
陽别論云結陰者便血(云云見下)鍼經云厥氣生足悗
悗生脛寒後則血(云云見積聚門)脈經云下血先見血
後見便此近血也先見便後見血此遠血也
脈法
内經云脈來懸鈎為衂血常脈脈至而搏血衂身熱者
死腸癖下膿血脈弦絶則死滑大則生血温身熱
者死脈經曰脈得諸澁濡弱為亡血脈來輕輕在
肌肉尺中自浮目睛暈黃衂必未止太陽脈大而浮
必衂吐血病人面無血色無寒熱脈沈沈弦衂也
脈浮弱手按之絶者下血脈芤為失血濇為少血
尺脈滑而疾為血虚脈弦而緊脇痛臟傷有瘀血
吐血唾血脈滑小弱者生實大者死唾血脈緊強
者死滑者生腎脈小搏沈為腸癖下血心肝癖亦下
血
論血證分三因
陳無擇云衂者因傷風寒暑濕流傳經絡湧泄于清氣
道中而致者皆外所因積怒傷肝積憂傷肺煩思傷脾
失志陽腎暴喜傷心皆能動血隨氣上溢清氣道中而
致者屬内因飲酒過多啖炙煿辛熱或墜墮車馬傷損
致者為不内外因吐血者或因四氣傷于外七情動于
内及飲食房勞墜閃傷損致榮血留聚膈間滿則吐溢
世謂妄行或吐瘀血此名内傷便血或清或濁或鮮
或黑或在便前便後或與泄物並下此由内外有所感
傷疑停在胃隨氣下通亦妄行之類尿血因心腎氣
結所致或憂勞房室過度此得之虚寒不可專以血得
熱而淖二者皆致尿血與淋不同
謹按衂血下血傷寒邪氣壅迫於經而致者故有之
雜證見者多火熱所致或吐溢於空竅皆五志所動
或陰分鬱熱或内外有所傷而成有寒邪者少如尿
血因房勞者實由精氣滑脫陰虚火動榮血妄行爾
已上論為虚寒恐未必然也若便血清者屬榮虚有
熱濁屬熱與濕色鮮者屬火黑者火極與泄物並下
屬有積或絡脈傷也並宜分治
論下血為内傷絡脈所致
詳見積聚門
論嘔唾血溢為氣逆所致
東垣曰經云怒氣逆甚則嘔血暴癉内逆肝肺相搏血溢鼻
口取天府穴又足少隂腎之脈從腎上貫肝入肺中循喉嚨
其病則飢不欲食面黑如地色咳唾則有血夫氣者陽
也血者隂也氣主呴之血主濡之今血妄行上出於鼻口
者皆氣逆也故經言陽明厥逆怒則氣逆暴癉内逆者是也
謹按悲氣勞氣等皆能致血證詳見氣門但怒氣致
血證者則暴甚故經曰抑怒以全隂者是矣否則五
志之火動甚火載血上錯經妄行也
論衂吐血泄為火熱所致
原病式曰衂者陽熱怫鬱干於足陽明而上熱則血妄
行鼻衂也血溢者上出也心養扵血故熱甚則血有
餘而妄行或謂嘔吐紫凝血為寒者誤也此非冷凝由
熱甚銷爍以為稠濁而熱甚則水化制之故赤兼黑而
為紫也血泄熱客下焦而大小便血也衂衊血汙
血出也汙者濁也心火熱極則血有餘熱氣上甚則為血
溢熱勢亢極則燥而汙濁害承乃制則色兼黑而為紫也
論衂血下血為傷寒所致
成無已曰傷寒衂者為邪氣不得發散壅盛於經逼迫
於血則因致衂也桂枝湯麻黃湯治衂者非治衂也即
是發散經中邪氣爾至畜血者血在下焦結聚而不行
畜積而不散者是也血菀於上而吐血者謂之薄厥留
於下而瘀者謂之畜血此由太陽隨經瘀熱在裏血為
熱所搏結而不行畜於下焦之所致經曰太陽病七八
日表證仍在脈微而沈反不結胸其人如狂者以熱在
下焦少腹當鞕滿小便自利者下血乃愈
傷寒例少陰證下利便膿血者桃花湯以固脫散寒補
正
許氏治少隂誤汗衂血及臍中出血用薑附湯治少陰
之本
陰證略例治三焦出血色紫不鮮此重沓寒濕化毒凝
泣浸漬而成治要用黑錫丹(見直指方)
按所論已上證皆寒邪之變病也至又有甚者如論
云服桂枝湯吐血其後必吐膿血又厥陰證傷寒六
七日大下後寸脈沈而遲手足厥冷下部脈不至咽
喉不利唾膿血泄利不止者為難治宜麻黃升麻湯
火邪亦咽燥唾血陽毒亦吐血皆變證之極者也非
衂證之比大抵傷寒畜血下血為傳變故下血衂血
身凉乃愈其不傳變入裏邪氣不得發散逼迫於血
因致妄行於下者為逆下血必多不能止為難治也
論結陰便血
衞生寶鑑云真定史十年四十二形體本瘦秋時因勉
強飲酸酒數杯少時腹痛次傳下利無度待十餘日便
後見血或紅或紫腹鳴時痛諸醫以為血熱用芍藥柏
皮丸治之未效仍不欲食食則嘔酸形體愈瘦面色青
黃不澤心下痞惡冷物口乾時有煩燥不得安臥診時
脈弦細而微遲手足稍冷經曰結陰者便血一升再結
二升三結三升又邪在五臟則陰脈不和陰脈不和則
血留之結陰之病陰氣内結不得外行無所禀滲入腸
間故便血也外灸中脘三里氣海等穴内服平胃地榆
湯而愈
按此治例實内傷法也宜與積聚門敘積之始兼看
血屬陰難成易虧論
丹溪曰經云人年至四十陰氣自半而起居衰矣又曰
男子六十四而精絶女子四十九而經斷夫以陰氣之
成止供給二十年之運用已先虧矣人之情欲無涯此
難成易虧之陰氣若之何而可以縱欲也
謹按或曰經云榮者水穀之精也和調五臟洒陳於
六腑乃能入於脈也源源而來生化於脾總統於心
藏受於肝宣布於肺施泄於腎灌溉一身目得之而
能視耳得之而能聽手得之而能攝掌得之而能握
足得之而能步臟得之而能液腑得之而能氣是以
出入升降濡潤宣通者由此使然也注之於脈少則
濇充則實常以飲食日滋故能陽生陰長取汁變化
而赤為血也生化旺則諸經恃此而長養衰耗竭則
百脈由此而空虚可不謹養哉故曰血者神氣也持
之則存失之則亡是知血盛則形盛血弱則形衰神静
則陰生形役則陽亢陽盛則陰必衰又何言陽旺而
生陰血也蓋謂血氣之常陰從乎陽隨氣運行於内
苟無陰以羈束則氣何以樹立故其致病也易調治
也難以其比陽常虧而又損之則陽易亢陰易乏之
論可以見矣諸經有云陽道實陰道虚陰道常乏陽
常有餘陰常不足以人之生也年至十四經行至四
十九而經斷可見陰血之難成易虧如此陰氣一傷
所變之證妄行於上則吐衂衰涸於外則虚勞忘反
於下則便紅稍熱膀胱則癃閉溺血滲透腸間則為
腸風陰虚陽搏則為崩中濕蒸熱瘀則為滯下熱極
腐化則為膿血火極似水血色紫黑熱勝於陰發為
瘡瘍濕滯於血則為痛痒癮疹皮膚則為冷痺畜之
在上則人喜忘畜之在下則人喜狂墮恐跌仆則瘀
惡内凝若分部位身半以上同天之陽身半以下同
地之陰此特舉其所顯之證者治血必血屬之藥欲
求血藥其四物之謂乎河間謂隨證輔佐謂之六合
湯者詳言之矣余故陳其氣味專司之要不可不察
夫川芎血中氣藥也通肝經性味辛散能行血滯於
氣也地黃血中血藥也通腎經性味甘寒能生真陰
之虚也當歸分二治血中主藥也通肝經性味辛温
全用能活血各歸其經也芍藥陰分藥也通脾經性
味酸寒能和血治虚腹痛也若求陰藥之屬必於此
而取則焉脾胃論有云若善治者隨經損益摘其一
二味之所宜為主治可也此特論血病而求血藥之
屬者也若氣虚血弱又當從長沙血虚以人參補之
陽旺則生陰血也若四物者獨能生血分受傷為氣
不虚也輔佐之屬若桃仁紅花蘇木血竭牡丹皮者
血滯所宜蒲黃阿膠地榆百草霜棕櫚灰者血崩所
宜乳香沒藥五靈脂凌霄花者血痛所宜蓯蓉瑣腸
牛膝枸杞子益母草夏枯草敗龜板者血虚所宜乳
酪血液之物血燥所宜乾姜桂者血寒所宜生地黃
苦參血熱所宜特取其正治大略耳以能觸類而長
可謂應無窮之變矣
論治血證大法
東垣曰傷寒家衂血者仲景言不可發汗蓋為脈微也
若浮緊者麻黃湯浮緩者桂枝湯脈已微者二藥俱不
可用宜黃芩芍藥湯主之雜病見血多責其熱如衂血
出於肺以犀角升麻栀子黃芩芍藥生地黃紫參丹參
阿膠之類主之咯唾血者出於腎以天門冬麥門冬貝
母知母桔梗百部黃柏遠志熟地黃之類主之痰涎血
者出於脾葛根黃茋黃連芍藥當歸甘草沈香之類主
之嘔吐血出於胃也實者犀角地黃湯主之虚者小建
中湯加黃連主之血證上行或唾或嘔或吐皆逆也若
變而下行為惡痢者順也血上行為逆其治難下行為
順其治易故仲景云畜血證下血者當自愈也與此意
同若無病之人忽然下痢其病進也今病血證上行而
復下行惡痢者其邪欲去是知吉也經曰諸見血身熱
脈大者難治是火邪勝也身凉脈静者易治是正氣復
也故脈訣云鼻衂吐血沈細宜忽然浮大即傾危此之
謂也
血證治法
婦室經血諸證詳見婦人門
治風之劑
敗毒散治風熱流入大腸經下血不止若因酒毒加黃
連
方見欬門
按此出少陽例表裏藥也
本事方槐花散治腸風臟毒下血
槐花(炒)柏葉(杵)荆芥穗枳殼(等分)
右為末每服二錢空心米飲送下
拔萃方結陰丹治腸風下血臟毒下血
枳殼(炒)葳靈仙黃茋陳皮
椿根何首烏荆芥穗(等分)
右為末酒糊丸桐子大每五七十丸米飲下入醋少
許
按此二方手太陰陽明藥也
濟生加減四物湯治腸風下血不止
側柏葉生地黃當歸川芎(各一兩)
枳殼荆芥穗槐花(炒)甘草(各半兩炙)
右咀每四錢入烏梅薑同煎
按此手足厥陰太陰藥也大抵此藥主補血凉血而
以風為虚象者蓋非風客於腸間也
東垣黃茋芍藥湯治衂多歲面黃眼澁多眵手麻
黃茋(三兩)甘草(炙二兩)升麻葛根
芍藥(各一兩)羌活(半兩)
右㕮咀每三錢水煎温服
按此手足太陰陽明藥也然血虚久則陽分亦虚矣
故血不足則麻木陰虚火動變證百出亦實非風也
此出升陽滋陰例
治寒之劑
東垣麻黃桂枝湯治感寒發衂脈微弱者
麻黃黃茋白芍甘草(各一錢)
桂枝當歸(各半錢)人參(一分)麥門冬(三分)
五味子(五箇)
右㕮咀作一服水煎
按此太陽例藥也傷寒論有例兹不詳錄
濟生斷紅丸治臟腑虚寒下血不止面色痿黃羸瘦
側柏葉(炒)川續斷(酒浸)鹿茸(醋煮)附子(炮)
黃茋阿膠(炒)當歸(各一兩)白礬(枯一兩)
右為末醋煮米糊丸如梧子大每七十丸空心米飲
送下
按此厥陰例藥也
寶鑑平胃地榆湯治結陰便血
白术陳皮茯苓厚朴
葛根(各半錢)地榆(七分)乾薑(五分)炙甘草
當歸炒麯白芍人參
益智仁(各三分)蒼术升麻附子(炮各一錢)
右㕮咀作一服水煎加薑棗
按此少陰例藥也
治暑之劑
局方黃連香薷飲治伏暑純下鮮血
方見暑門
按此手少陰足太陰藥心主血脾裹血也
枇杷葉散治水毒攻心嘔吐鮮血
香薷(二錢)厚朴(一錢半)甘草(炙)麥門冬
乾木瓜白茅根(各一錢)枇杷葉陳皮
丁香(各半錢)
右細末每二錢入薑煎
按此手足太陰經藥中熱者慎之
治濕之劑
胃風湯治風濕乘虚入於腸胃下瘀血者
方見滯下門
拔萃升陽和血湯治腸癖下血作派其血唧出有力而
遠射四散如篩春二月中下二行腹中大作痛乃陽
明氣衝熱毒所作也當去濕毒和血而愈
生地黃牡丹皮生甘草(各半錢)炙甘草
黃茋(各一錢)當歸身熟地黃蒼术
秦艽肉桂(各三分)陳皮(二分)升麻(七分)
芍藥(一錢半)
右㕮咀作一服水煎
當歸和血散治腸癖濕毒下血
槐花青皮(各六分)當歸身升麻(各二錢)
川芎(四分)荆芥穗熟地黃白术(各六分)
右為末每服三二錢米飲調下
按此諸方疎風勝濕藥也然濕熱者多宜從滯下法
擇用
治熱之劑
局方龍腦雞蘇丸治膈熱欬嗽或吐血衂血
方見熱門
甘露飲治男女血妄流溢或吐或咯衂血齒齦臭出血
並治之
方見熱門
簡易選竒黃茋散治欬血成勞
黃茋麥門冬熟地黃桔梗
白芍(各半兩)甘草(四錢)
右㕮咀每服半兩水煎
按此手太陰足少陰藥也
濟生犀角地黃湯治鬱熱不解干經絡隨氣湧泄為衂
血或清道閉塞流入胃脘吐出清血如鼻衂吐血不
盡餘血停留致面色痿黃大便黑者並宜服
犀角生地黃白芍牡丹皮(等分)
右㕮咀每四錢水煎
按此足太陰藥也
良方四生丸凡吐衂血陽乘於陰血熱妄行宜此
生荷葉生艾葉生柏葉生地黃(等分)
右爛研丸如雞子大每一丸水煎服或用鹽湯化下
河間生地黃散治鬱熱衂血咯血吐血
枸杞柴胡黃連地骨皮
天門冬白芍甘草黃芩
黃茋生地黃熟地黃(等分)
右㕮咀水煎服下血者加地榆
按此二方手足少陰太陰藥也
局方槐角丸治五種腸風下血痔瘻脫肛下血並宜服
之
槐角(炒一兩)地榆黃芩當歸
防風枳殼(麫炒各半斤)
右為末酒糊丸如梧子大每三四十丸空心米飲下
按此雖有治風例而性味辛苦寒故從熱劑少陽藥
也
秘方枳殼湯治便血下血
枳殼(一兩麫炒)黃連(一兩以槐花四兩同炒去花不用)
右二味水煎取濃食前温服
按此又氣例藥也
治火之劑
黃連解毒湯
大金花丸
方並見火門
理氣之劑
三因茯苓補心湯治心氣虚耗不能藏血以致面色黃
瘁五心煩熱欬嗽唾血
半夏前胡紫蘇茯苓
人參枳殼(炒)桔梗甘草
乾葛(各半兩)當歸(一兩三錢)川芎(三分)陳皮
白芍(各二兩)熟地黃(一兩半)
右㕮咀每半兩入薑棗煎
本事槐角散治腸胃不調脹滿下血
蒼术厚朴陳皮當歸
枳殼(各一兩)槐角(二兩)甘草烏梅(各半兩)
右㕮咀每五錢水煎服
按已上又氣血藥也然三因方雖云補劑而雜以發
表之藥姑存之收入此理氣例
補劑
濟生雞蘇散治勞傷肺經唾内有血咽喉不利
雞蘇葉黃茋生地黃阿膠(炒)
貝母白茅根(各一兩)桔梗麥門冬
蒲黃甘草(各半兩炒)
右㕮咀每四五錢入薑煎
歸脾湯治思慮傷脾不能統攝心血以此致妄行或吐
血下血
白术茯神黃茋龍眼肉
酸棗仁(各一兩)人參木香(各半兩)甘草(炙二錢半)
右㕮咀每四五錢入棗薑煎
東垣麥門冬飲子治吐血久不愈者
五味子(十箇)麥門冬(去心)黃茋(各一錢)當歸身
人參生地黃(各半錢)
右㕮咀水煎服
金匱赤豆當歸散治先血後糞此近血也
赤豆(浸出芽)當歸
右二味為散漿水調服
三因伏龍肝湯治先糞後血此遠血也
伏龍肝(半斤)甘草(炙)白术阿膠
黃芩熟地黃(各三兩)
右㕮咀每四五錢水煎服
髮灰散治小便尿血或便前便後亦遠近之謂也
髮灰
右一味每二錢以米醋二合湯少許服井花水調亦
得
玉屑膏治尿血
黃茋人參(等分)
右為末用蘿蔔大者切一指厚四五片蜜淹少時蘸
蜜炙乾盡蜜二兩為度勿令焦點藥末喫不以時仍
以鹽湯送下
按已上諸方平補藥也然病體亦有寒熱氣積等因
不同用者自宜求責
止澁之劑
三因龍骨散治衂過多
龍骨不以多少研為末以少許吹入鼻中凡九竅
出血皆可用
御藥院方麝香散治衂不止
白礬(枯)龍骨(粘舌者各另研半兩)麝香(半字)
右拌勻每先將冷水洗淨鼻内然後用藥吹入孔内
或以濕紙蘸入尤妙
濟生烏梅丸治便血不止
烏梅三兩燒存性為末用好米醋打糊丸如梧子
大每七十丸米飲下
經驗方治瀉血
百藥煎一兩(半兩燒為灰)
右和飯丸如梧子大每三四十丸空心米飲下或作
末服三二錢
又方乾柿燒灰飲調下二三錢
雜方
試效方治吐血不止以三稜針於氣衝出血立愈
鼻衂不止或素有熱而暴作諸藥無驗者
以紙一張作八牒或十牒於極冷水内濕過置項
中不止仍以熱熨斗於濕紙上熨之立止
灸法
便血不止宜灸等穴
勞宫(手厥陰經)
大白(足太陰經)
會陽(足太陽經)
三里(足陽明經)
按血證宜灸等穴詳見資生等經兹不備錄然火熱
脈盛實者非所宜也
通利之劑
拔萃犀角地黃湯治熱鬱血結上焦寸脈芤
犀角生地黃(二兩)黃芩(一兩半)黃連(一兩)大黃(半兩)
右㕮咀每兩水煎食後服之
桃仁承氣湯治血結胸中心下手不可近為中焦畜血
無寒熱胸滿嗽水不欲嚥喜妄昏迷其人如狂
桃仁(半兩)大黃(一兩)甘草(二錢半)桂
芒硝(各三錢)
右㕮咀每兩入薑煎服
抵當湯治下部畜血即臍下手不可近或其人發狂少
腹滿硬小便自利大便反黑如狂者在中發狂者在
下也
大黃水蛭(炒各半兩)䖟蟲(三錢去翅足)桃仁(三錢)
右製每五錢水煎服如作丸煉蜜和
當歸導滯湯治跌搏墮擊損傷血滯於中
大黃當歸(等分)
右㕮咀每一兩或半兩水煎服
按已上血滯證諸方也蓋畜血有上中下之分故藥
亦隨而輕重之也至血熱血積陰虚等證例見各門
兹不詳錄
解鬱之劑
丹溪越鞠丸治血鬱
桃仁香附子紅花撫芎
青黛(等分)
右為末糊丸每四五十丸食前服
玉機微義卷十七
