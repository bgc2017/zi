玉機微義卷十二明徐用誠原輯
劉純續增
濕門
内經叙濕為諸證
經曰諸濕腫滿皆屬脾土濕勝則濡瀉地之濕氣
感則害人皮肉筋脈
原病式曰諸痙強直積飲痞膈中滿霍亂吐下體重附
腫肉如泥按之不起皆屬於濕
脈法
脈經曰脈沉而緩沉而細微緩者皆中濕脈浮風濕
脈大或浮虛而濇者皆寒濕脈來滑疾身熱煩喘
胸滿口燥發黃者濕熱脈洪而緩隂陽兩虛濕熱自
甚脈洪而動濕熱為痛也
論濕為痿為痺為痛為腫所挾寒熱不同
内經曰因於濕首如裹濕熱不攘大筋腝短小筋弛長
腝短為拘弛長為痿因於氣為腫四維相代陽氣乃竭
按丹溪曰濕者土之濁氣首為諸陽之會其位高其
氣清其體虛故聰明係焉濁氣熏蒸清道不通沉重
不利似乎有物蒙之失而不治濕欎為熱熱留不去
大筋腝短者熱傷血不能養筋故為拘攣小筋弛長
濕傷筋不能束骨故為痿弱因於濕首如裹各三字
為句濕熱不攘以下各四字為句文整而意明第四
章因於氣為腫下文不叙恐有脫簡然王註曰素常
氣疾濕熱加之氣濕熱争故為腫也邪氣漸盛正氣
漸微陽氣衰少致邪代正氣不宣通故四維發腫諸
陽受氣於四肢也但今人見膝間關節腫疼全以為
風治者多悞矣
風寒濕三氣雜至合而為痺也濕氣甚者為著痺也其
多汗而濡者陽氣少隂氣盛也傷於寒濕肌膚盡痛名
曰肌痺
謹按濕證挾寒内甚則腹痛下利外甚則四肢沉重
疼痛或肌肉濡潰痺而不仁也挾風多外甚而身重
痛汗出挾熱内甚則瀉痢外甚則或痛或熱或腫發
黃如此等證雖内傷外感不同況有錯雜之邪合至
當論其先後多少分治可也
寒濕之中人也皮膚不收肌肉堅緊榮血泣衛氣去故
曰虛虛者聶辟氣不足按之則氣足以温之故怏然而
不痛
按東垣曰此清虛之地氣傷人也必從足始故地之
濕氣感則害人皮肉筋脈夫百病之變皆生於風雨
寒暑及飲食居處隂陽喜怒針經解云若身形不虚
外邪不能傷也
要略曰太陽病關節疼痛而煩脈沉而細者此名中濕
亦曰濕痺其候小便不利大便反快但當利其小便
一身盡痛發熱日晡所劇者此名風濕此病傷於汗出
當風或久傷冷所致也風濕脈浮身重汗出惡風
風濕相搏身體疼煩不能轉側不嘔不渴脈虛浮而濇
風濕相搏骨節疼煩掣痛不得屈伸近之則痛劇汗
出短氣小便不利惡風不欲去衣或身微腫也
按以上論風濕寒濕之異
濕家之為病一身盡疼發熱身色如熏黃也濕家病
身疼發熱面黃而喘頭痛鼻塞而煩其脈大自能飲食
腹中和無病病在頭中寒濕故鼻塞内藥鼻中則愈
按以上前一病本濕熱證例而論不言熱無治法當
分出之濕家者唯東南方濕熱證多丹溪曰濕熱相
火為病十居八九東垣有濕熱證例詳見熱門
論中濕為脾虛所致
陳無擇曰脾虛多中濕故曰濕流關節中之多使人䐜
脹四肢關節疼痛而煩久則浮腫喘滿昏不知人挾風
則眩暈嘔噦兼寒則攣拳掣痛治之不得猛發汗及灼
艾泄瀉惟利小便為佳也
謹按脾虛中濕内因多中滿痞膈瀉痢外感多為痿
痺胕腫疼痛等證蓋脾主肌肉爾況有挾風寒暑熱
不一詳前人以挾風與濕在表者宜解肌兼寒與在
半表裏者宜温散宜滲泄唯濕熱在裏宜下裏虛者宜分
消實脾土為上外感非脾虛宜汗之灸之要在適中病
情也
論濕生痰飲
詳見痰飲門
論濕為瀉痢欬瘧等證
詳見泄瀉滯下等門
論濕病似中風
詳見中風門
論濕為脚氣
詳見脚氣門
治濕大法
賈真孫曰濕為土氣火熱能生濕土故夏熱則萬物濕
潤秋涼則萬物乾燥濕病本不自生因熱而怫欎不能
宣行水道故停滯而生濕也況脾土脆弱之人易為感
冐豈必水不流而後為濕哉人只知風寒之威嚴不知
暑濕之炎暄感人於冥冥之中也病式云諸痙強直積
飲等證皆屬於濕或胕腫體寒而有水氣裏必小便赤
少不通或渴是蓄熱入裏極深非病寒也大抵治法宜
理脾清熱利小便為上故治濕不利小便非其治也宜
桂苓甘露木香葶藶木通治之守真師曰葶藶木香散
下神芎丸此藥下水濕消腫脹利小便理脾胃無出乎
此也腹脹脚腫甚者舟車丸下之濕熱内深發黃茵陳
湯下之或佐以防己黃茋一身盡腫痛或無汗是濕流
關節邪氣在表宜五苓散加官桂蒼术微汗之不可大
汗若自汗出多熱燥津液内水不利切勿利之重損津
液也宜防風白术甘草湯主之其濕證有二濕熱證多
濕寒證少當以脈證明辨之如脈滑數小便赤澁引飲
為濕熱證若小便自利清白大便瀉痢身疼自汗為寒
濕證治之宜五苓散加生附蒼术木瓜主之
濕證治法
解表之劑
金匱防己黃茋湯治風濕脈浮身重汗出惡風或痛
防己(一兩)甘草(炙半兩)白术(七錢半)黃茋(一兩一錢)
右㕮咀每服一兩入薑棗煎喘者加麻黃胃氣
不和加芍藥氣上衝加桂枝下有寒加細辛
按濕勝身重陽微中風則汗出惡風故用黃茋炙草
實表防己白术勝濕也足三隂例藥
桂枝附子湯治風濕相搏身體疼煩不能自側不嘔不
渴脈浮虛而濇者此湯主之
桂枝(八錢)生薑(六錢)附子(二錢)甘草(炙四錢)
右㕮咀入大棗作二次煎若小便自利者去桂加白
术湯主之服後其人如冐狀勿怪
甘草附子湯治風濕相搏骨節疼煩掣痛不得屈伸近之
則痛劇汗出短氣小便不利惡風不欲去衣或身微
腫痛者
甘草(炙四錢)附子(三錢)白术(四錢)桂枝(八錢)
右㕮咀水煎金匱减桂枝加生薑大棗名白术附
子湯
按此一方足太陽例藥解肌之劑也
麻黃加术湯治濕勝身煩疼
麻黃(六錢)桂枝(四錢)甘草(炙二錢)杏仁(二十五箇)
白术(八錢)
右㕮咀水煎取微汗金匱减桂术加薏苡仁名麻黃
杏仁薏苡甘草湯治濕勝身疼日晡所劇者
按此太陽發表例藥已上諸方治風寒濕之劑
元戎加味五苓散治濕勝身痛小便不利體重發渴
本方加羌活
按此太陽解表滲利之劑治風濕寒濕藥也
局方五積散治外感風寒冐寒濕身體重痛見本方
按海藏云麻黃桂芍甘草即麻黃桂枝各半湯也蒼
术甘草陳皮厚朴即平胃散也枳殼桔梗陳皮茯苓
半夏即桔梗半夏等湯也又川芎當歸治血兼乾薑
厚朴散氣此數藥相合為解表温中泄濕之劑去痰
消痞調經之方雖為内寒外感表裏之分之所制實
非仲景表裏麻黃桂枝薑附之的方也主於積冷嘔
泄時疫項背拘急加葱白豆豉厥逆加吳茱萸寒熱
欬逆加棗婦人難産加醋始知用之非一途也惟知
活法者其擇之
東垣羌活湯治濕熱自甚身重或眩暈麻木小便澁赤
下焦痿弱無力行步不正
方見熱門
按此勝濕升陽之劑也出太陽茯苓澤瀉例
温散之劑
真武湯治寒少甚腹痛下痢四肢沉重
附子湯
方並見寒門
按此少隂例藥也
局方滲濕湯治寒濕所傷身重腰冷如坐水中小便或
澁大便溏泄皆坐卧濕地或隂雨所襲之也
蒼术白术甘草(各一兩)乾薑
茯苓(各二兩)陳皮丁香(各二錢半)
右㕮咀每四錢入棗煎
按此足陽明太隂藥也温中勝濕之劑
治熱散鬱之劑
茵陳五苓散治濕熱勝發熱黃疸
茵陳蒿(十分)五苓散(五分)
右二物和勻水煎服
宣明桂苓甘露飲治濕熱内甚煩渴瀉痢小便澁大便
急痛霍亂吐下頭痛口乾
方見暑門
大橘皮湯治濕熱内甚心腹脹滿小便不利大便滑洩
橘皮(一兩半)木香(一錢)滑石(六兩)㯽榔(三錢)
茯苓(一兩)猪苓澤瀉白术
桂枝(各半兩)甘草(二錢)
右㕮咀每服六七錢入薑煎
葶藶木香散治濕熱内外餘熱水腫腹脹小便赤澁大便洩
葶藶茯苓猪苓白术(各一兩)
木香(半錢)澤瀉木通甘草(各半兩)
桂枝(半兩)滑石(三兩)
右為末每三錢白湯調下
按以上諸方出太陽例藥也河間曰若小便不得通利而
反轉泄者乃濕熱痞悶極深而攻之不開是能反為注泄
此正氣已衰而多難救慎不可與此也然當滋其化源
東垣清燥湯治表裏有濕熱痿厥癱瘓不能行走或足
踝膝上皆腫痛口乾瀉痢
方見痿門
按隂陽兩虚濕熱甚者不可缺此
當歸拈痛湯
方見瘡瘍門
按此治濕熱盛實之劑
宣劑
瓜蒂散治中寒濕頭痛面黃鼻塞煩而脈大
瓜蒂(一味為末)
右以些小於鼻内吹之其水自下
按濕盛致痰液留膈上肩背重痛麻痺者宜此吐之
出足太陽例藥也
攻下之劑
宣明三花神佑丸治一切水濕腫病大腹實脹喘滿
方見痰飲門
舟車丸
大黃(二兩)甘遂大戟芫花
青皮陳皮牽牛(頭末四兩)木香(半兩)
右為末水丸如桐子大每六七十丸白湯下隨證臨
時加減
濬川散
大黃(煨二兩)郁李仁(二兩)芒硝(半兩)甘遂(一兩製)
牽牛(頭末四兩)
右為末湯調下半錢空心臨卧隨證加减服
導水丸治濕熱内欎胸膈痞悶鼽衂口舌生瘡咽喉不
利牙疳齒蝕口臭或遍身生濕瘡乾疥睡語咬牙驚
惕怔忡大小便滯澁風熱酒毒藴熱等證
大黃黃芩(各二兩)牽牛(頭末)滑石(各四兩)
右為末水丸如梧子大每四五十丸煎水下隨證臨
時加減
按以上諸方出陽明例藥也又氣血之劑濕熱甚者
非此不能除但中病者即止虚弱者慎之故守真亦
云凡正氣已衰者不可與葶藶木香散况以上諸藥
乎
禹功散
方見疝氣門
除濕丹治諸濕客搏腰膝重痛足脛浮腫筋脈緊急津
液凝澁便溺不利
㯽榔甘遂葳靈仙赤芍
澤瀉葶藶(各二兩)乳香沒藥(各一兩)
牽牛(半兩)大戟(炒三兩)陳皮(四兩)
右為末糊丸桐子大每五十丸至七十丸温水下
按此出太陽例藥諸濕欎滯於表裏重痛沉著非此
不除
東垣海金沙散治脾濕太過通身腫滿喘不得卧及腹
脹如鼓
牽牛(一兩半微炒)甘遂(半兩)白术(一兩)海金沙(三錢)
右為末每二錢煎倒流水調下得利止後服
聖靈丹治脾肺有濕喘滿腫盛小便赤澁
苦葶藶(四兩炒)茯苓(寒食麵包煨)木香
㯽榔漢防己木通人參(各二錢半)
右為末棗肉丸梧子大每三十丸桑白皮湯下
續隨子丸治肺經有濕通身虛腫滿悶不快或欬或喘
人參漢防己赤茯苓(如工煨)㯽榔
木香(各半兩)葶藶(四兩炒)續隨子(一兩)海金沙(半兩)
右為末棗肉丸梧子大每三十丸桑白皮湯下
按此三方並太陽例藥當較其輕重選使可也
升散滲利之劑
機要白术芍藥湯
白术湯
茯苓湯
東垣升陽除濕湯
升陽除濕防風湯
方並見泄瀉門
導滯通經湯治脾濕有餘氣不宣通面目手足腫注悶
而痛陳五苓内减猪苓桂加木香陳皮
右㕮咀每服五錢水煎
局方五苓散
白术猪苓茯苓(各兩半)桂(一兩)
澤瀉(二兩半)
右為末每服三二錢熱湯調下
按已上諸方並太陽例藥宜隨證選用
平胃散
蒼术(八兩)陳皮(五兩)甘草(炒三兩)厚朴(五兩)
右為末每三錢薑棗煎或鹽湯點服
對金飲子治脾胃受濕腹脹米穀不化飲食不進身體
沉重肢節酸疼皮膚微腫
平胃散(一兩)桑白皮(炒一兩)
右為末每三二錢入薑煎服
按此二方足太隂陽明手太隂藥也
丹溪越鞠丸治濕欎
蒼术撫芎白芷
玉機微義卷十二
