玉機微義卷三十四明徐用誠原輯
劉純續增
頭痛門
論厥頭痛真頭痛
靈樞云厥頭痛取足六經手少隂真頭痛頭痛其腦盡
痛手足寒至節死不治(詳見厥病篇)
難經云手三陽之脉受風寒伏留而不去則名厥頭痛入
連在腦者名真頭痛
按靈樞有厥頭痛之名而不指何邪為病至難經始
言風寒伏留不去而三因嚴氏論云氣血俱虚風寒
暑濕之氣所侵傳於陽經伏留不去名曰厥頭痛蓋
厥者逆也逆壅而衝於頭也痛引腦巔䧟至泥丸宫
者名真頭痛非藥之能愈夕發旦死旦發夕死則根
氣先絶也斯言得之矣
頭痛脉法
内經云寸口脉中短者曰頭痛
脉經云陽弦則頭痛又云寸口脉浮中風發熱頭痛
脉緊頭痛是傷寒脉緊上寸口者風頭痛
脉訣云頭痛短澁應須死浮滑風痰皆易除
傷寒頭痛
活人書云頭痛者陽證也太陽證頭痛發熱惡寒無汗
麻黃湯有汗桂枝湯若已發汗未發汗頭痛如破者連
鬚䓤白湯不止者葛根䓤白湯陽明證頭痛不惡寒反
惡熱胃實也調胃承氣湯少陽頭痛小柴胡湯太隂少
隂並無頭痛之證仲景只有厥隂一證吳茱萸湯
按傷寒以足三陽經上行至頭并厥隂與督脉會于
巔故止言四經頭痛若雜病所感者諸經皆能頭痛
也活人用䓤白湯以通上下之陽氣也
諸經内外頭痛用藥法
太陽頭痛惡風寒川芎少陽頭痛往來寒熱脉弦柴
胡陽明頭痛自汗發熱惡熱白芷太隂頭痛體重
痰實腹痛半夏少隂頭痛三隂三陽經不流行而足
寒逆為寒厥頭痛細辛厥隂頭痛項痛脉微浮緩欲
入太陽其疾痊然亦當用川芎(寳鑑作藁本一作吳茱)
(萸)氣虚頭痛黃茋血虚頭痛當歸(寳鑑作川芎下同)
諸氣血俱虚頭痛黃茋當歸傷寒太陽頭痛麻黃湯
桂枝湯陽明頭痛白虎湯少陽頭痛柴胡湯太
隂頭痛脉浮桂枝湯脉沉理中湯少隂頭痛脉沉微
熱麻黃附子細辛湯厥隂頭痛外傷本經桂枝麻黃
各半湯嘔而微吐水吳茱萸湯
按此與後論重出者衆然中間藥味略有不同故兩
存之
東垣頭痛論
金匱真言論云東風生於春病在肝俞在頭項故春氣
者病在頭又諸陽會於頭面如足太陽之脉病衝頭痛
足少陽之脉病頭角頷痛夫風從上受之風寒傷上邪
從外入客於經絡令人振寒頭痛身重惡寒治在風池
風府調其隂陽不足則補有餘則瀉汗之則愈此傷寒
頭痛也頭痛耳鳴九竅不利者腸胃之所生乃氣虚頭
痛也心煩頭痛者病在膈中過在手巨陽少隂乃濕熱
頭痛也如氣上不下頭痛巔疾者下虚上實也過在足
少隂巨陽甚則入腎寒濕頭痛也如頭半寒痛者先取
手少陽陽明後取足少陽陽明此偏頭痛也有真頭痛
甚則腦盡痛手足寒至節者死不治有厥逆頭痛者所
犯大寒内至骨髓髓者以腦為主腦逆故令頭痛齒亦
痛凡頭痛者木也風則温也治以辛涼秋尅春之意
故頭痛皆以風藥治之者總其大體而言之高巔之上
惟風可到故味之薄者隂中之陽乃自地升天者也然
有三隂三陽之異故太陽頭痛脉浮緊惡風寒川芎羌
活獨活麻黃之類為主少陽經頭痛脉弦細往來寒熱
柴胡為主陽明頭痛身熱目疼鼻乾惡寒發熱惡熱其
脉浮緩而長升麻湯或石膏白芷為主太隂頭痛必有
痰體重或腹痛為痰癖其脉沉緩蒼术半夏南星為主
少隂經頭痛三隂三陽經不流行而足寒氣逆為寒厥
其脉沉細麻黃附子細辛湯為主厥隂頭痛項痛或痰
吐涎沫厥冷其脉浮緩吳茱萸湯主之諸血虚頭痛當
歸川芎為主諸氣虚頭痛人參黃芪為主為主者主治
也兼見何證以佐使藥治之此立方之大法也氣血俱
虚頭痛者於調中益氣湯中少加川芎蔓荆子細辛其
效如神半夏白术天麻湯治痰厥頭痛藥也青空膏乃
風濕熱頭痛藥也羌活附子湯厥逆頭痛藥也如濕氣
在頭者以苦吐之不可執方而治
按此論頭痛至為詳悉首言傷寒内傷頭痛歴引内
經以明濕熱寒濕偏頭痛真頭痛厥逆頭痛等證細
分六經用藥之法後世無以加矣
論三陽受病頭痛
子和云頭痛不止乃三陽受病也三陽分部分頭與項
痛者足太陽經也攅竹痛俗呼為眉虎骨痛者是也額
角上痛俗呼為偏頭痛者足少陽經也如痛久不已則
令人喪目以三陽受病皆胸膈有宿疾之致然也先以
茶調散吐之吐訖可服川芎薄荷辛涼清上之藥叔和
云寸脉急而頭痛是也
按此云頭痛乃三陽受病皆胸膈有痰之致乃指病
之壅鬱於上而言也内經云春氣者病在頭蓋天氣
在上知病氣亦升於上也吐之所以宣達在上之邪
仲景云大法春宜吐是也此亦治頭痛之一法但不
可專執於此
論頭痛屬火熱之病
子和云丹陽僧病頭熱痛不散見明以布圜其巔上置
冰於其中日易數次戴人曰此三陽畜熱故也乃置炭
火於煖室中出汗涌吐三法併行七日而愈
一婦人偏頭痛五七年大便結燥兩目赤腫眩運世之
頭風藥無不服其頭上針艾數千百矣一日戴人診其
脉急數而有力風熱之甚也此頭角痛是三焦相火之
經乃陽明燥金勝也燥金勝乘肝則肝氣鬱肝氣鬱則
氣血壅氣血壅則上下不通故燥結於裏尋至失明治
以大承氣湯令河水煎二兩加芒硝一兩煎成頓令分
二五服下泄如湯二十餘行次服七宣丸神功丸以潤之
菠稜葵菜猪羊血以滑之三劑之外目豁首輕燥澤結
釋而愈
按此所治之疾既已多年不解豈非風濕熱三氣鬱
滯膠固而然哉故其所施之法雖峻而於中病之情
則得也又論頭風之甚者久則目昏偏頭風者少陽
相火也久則目束小大便秘澁皆宜出血而大下之
出血之義是即開鬱解表也
謹按頭痛之證其原甚多東垣之論可謂詳矣然自
外而致者有風寒暑濕之異若仲景之傷寒東垣分
六經之類皆是也自内而致者有氣血痰飲五臟氣
鬱之異東垣論氣虚血虚痰厥頭痛之類皆是也大
抵四淫皆外邪隨其風寒濕熱多少而治於外也氣
血痰飲五臟之證皆内邪亦宜隨其血氣痰飲七情
内火分虚實寒熱而調其内以治於外也然氣血虚
而用補宜東垣之論若三因等方用附子以治氣虚
此則從陽虚立意非人身平和之血氣也若夫久年
偏正頭風者多因内挾痰涎風火鬱遏經絡氣血壅
滯之證然亦有血虚者須宜分别以治之
頭痛治法
治風之劑
局方川芎茶調散治頭風上攻偏正頭痛
方見傷風門
秘藏徹清膏
川芎薄荷葉(各三分)藁本(一錢)甘草(生半錢)
炙甘草(半錢)蔓荆子細辛(各一分)
右為末每二錢茶清下食後服
按此手足少陽厥隂太陽少隂經藥也
元戎治三陽頭痛
羌活防風荆芥升麻
葛根白芷石膏柴胡
川芎芍藥細辛䓤白(連鬚)
若隂證頭痛只用温中藥足矣如理中薑附軰此則專
治三陽頭痛也
治風寒之劑
仲景麻黃湯治太陽傷寒頭痛無汗
桂枝湯治太陽傷風頭痛有汗
二方並見傷寒門
局方如聖餅子治風寒伏留陽經氣厥痰飲頭痛
防風天麻(各半兩)南星乾薑
川芎甘草(炙各一兩)半夏(半兩)川烏(去皮一兩)
右細末蒸餅糊丸捻作餅子每五餅同荆芥穗細嚼茶
清下
按此足三陽經藥也
秘藏羌活附子湯治冬月大寒犯腦令人腦痛齒亦痛
名曰腦風
麻黃(不去節)黑附子防風白芷
白殭蠶黃栢(各二分)羌活蒼术(各半錢)
升麻(二分)黃芪(一分)甘草(二分)佛耳草(三分)
(無寒嗽去之)
右㕮咀水煎服
按此手足太陽陽明太隂經藥也
寳鑑川芎神功散治風熱上攻偏正頭痛
川芎川烏白芷南星
麻黃(各半兩)甘草(一分)
右為末每服三錢薑水煎服
按此手足少陽厥隂手陽明太隂經藥也
三因芎辛湯治傷風寒生冷及氣虚痰厥頭疼如破兼眩
暈嘔吐
附子(去皮臍生用)烏頭(生)天南星乾薑
甘草(炙)川芎細辛(各等分)
右剉散每四錢薑五片茶芽少許煎服
按此足少陽經藥也
嚴氏小芎辛湯治風寒在腦或感邪濕頭重頭疼眩暈嘔吐
川芎(一兩)細辛白术甘草(炙各半錢)
右㕮咀每四錢生薑五片茶牙少許煎服
局方加减三五七散治風寒入腦陽虚頭痛
山茱萸(去核三斤)細辛(一斤半)乾薑(炮三斤)防風(四斤)
附子(三十五隻炮去皮臍)茯苓(去皮三斤)
右為末每二錢温酒調下
按已上二方亦足少隂經藥也
治風熱之劑
秘藏青空膏治偏頭疼年深不愈者及療風濕熱頭痛
上壅損目
羌活防風(各一兩)柴胡(七錢)川芎(五錢)
甘草(炙一兩半)黃連(炒一兩)細挺子黃芩(三兩一半酒洗一半炒)
右為末每服二錢匕熱茶調如膏抄在口内少用白湯
送下如苦頭痛加細辛二分如太隂脉緩有痰減去羌
活防風川芎甘草加半夏(一兩半)如偏頭痛服之不
愈減羌活防風川芎一半加柴胡一倍如陽明頭痛
只與白虎湯中加白芷
按此足三陽經藥也
川芎散治頭目不清利
川芎(三分)羌活防風藁本
升麻甘草(各一錢)柴胡(七分)黃芩(炒四錢半)
黃連(四錢半酒洗)生地黃(一錢)
右為末每服一二錢茶清調下
按此亦三陽經藥也
細辛散治偏正頭疼
細辛(二分)川芎(七分)柴胡(二錢)黃芩(二錢一半)
(酒洗一半炒)瓦粉(二錢)炙甘草(一錢半)黃連(七分)
芍藥(半錢)
右㕮咀每服三錢煎服
按此少陽少隂太隂經藥也
寳鑑石膏散治頭疼
川芎石膏白芷(等分)
右為末每服四錢熱茶清調下
按此陽明少陽經藥也已上東垣治風熱頭痛諸方
多不同者以其有臟腑經絡之異也今不詳載其方
然有用羌活防風川芎柴胡升麻藁本細辛之異者
行各經也有用黃芩黃連黃柏知母石膏生地黃之
異者分各臟瀉火也用澤瀉茯苓者導濕也又使邪
氣自天而降也用黃茋者補氣行氣也各隨病而增
損之意不可拘執也
治濕之劑
三因芎术湯治濕著頭重眩暈痛極
川芎白术附子(生去皮尖各半兩)
桂心甘草(各一分)
右㕮咀每服四錢薑七片棗一枚同煎食前服
按此足少隂經藥也治寒濕之藥有熱者不治
痰厥頭痛之劑
秘藏半夏白术天麻湯治素有脾胃之證時顯煩燥大
便不利又出入為寒氣所鬱悶亂大作火鬱不伸故
也醫疑有熱服疎風丸下之元證不減復添嘔逆食
不能停痰唾稠粘湧出不止眼澁頭旋惡心煩悶氣
短促上喘無氣力目不敢開如在風雲中頭苦痛如
裂身重如山四肢厥冷是胃氣已損復下兩次重虚
脾胃病名曰痰厥頭痛
半夏(一錢半)白术炒麯(各一錢)天麻
黃茋人參蒼术陳皮
澤瀉茯苓(各半錢)大麥麫(一錢半)乾薑(三分)
黃柏(二分)
此頭痛苦甚為足太隂痰厥頭痛非半夏不能療目
黑頭旋風虚内作非天麻不能除(詳見試效方)
家珍水煑金花丸治頭痛每發時兩頰青黃眩暈目不
欲開懶欲言語身重兀兀欲吐數日方過此厥隂太
隂合而為病名曰風痰服此藥更灸俠谿二穴不旬
日愈
局方玉壺丸加雄黃白术以治風濕
按此出太隂嘔噦例治風痰之藥也
嚴氏三生丸治痰厥頭痛
半夏白附子南星(各一分)
右為細末生薑自然汁浸蒸餅為丸菉豆大每服四
十丸食後薑湯下
按此藥出厥隂南星半夏例亦治風痰之藥也
寳鑑茯苓半夏湯治風熱痰逆嘔吐頭痛
大半夏(三枚)赤茯苓(一分)黃芩甘草
陳皮(各二分)
右剉薑三片煎
按此手足太隂經藥治痰挾熱之藥也其治痰挾寒
之藥與治風寒之劑相類者采之
補氣之劑
寳鑑順氣和中湯治年高氣弱清氣不能上升頭面昏
悶本無表邪因發汗數次清陽之氣愈虚故苦頭痛
惡風不喜飲食氣短脉弱弦細而微宜升陽氣
黃茋(一錢半)人參(一錢)白术陳皮
當歸白芍(五分)甘草(七分)升麻
柴胡(各三分)川芎細辛蔓荆子(各二)
(分)
右剉作一服水煎食後服
按此即補中益氣湯加減法也内傷頭痛本方加蔓
荆子三分痛甚加川芎二分項痛腦痛加藁本二分
若苦頭痛者加細辛二分諸頭痛併用此四味足矣
若頭上有熱則此不能治當以清空之劑
補血之劑
機要四物湯治頭疼
四物湯中倍加川芎
元戎古方治頭痛欲裂
當歸(二兩酒一升煮取六合)
按此二方並出厥隂例藥也
搐藥
本事方治八般頭風
草烏尖細辛(等分)
黃丹(少許)為末搐入鼻中立效
秘方治頭痛不可忍
玄胡(七枚)猪牙皂角(肥實者二箇)青黛(二錢)
右為末水丸成小餅子如杏仁大用時令病者仰卧
以水化開用竹管送入男左女右鼻中覺藥至喉少
酸令病者坐却令咬定銅錢一箇於當門齒當見涎
出成盆即愈
三因搐鼻藥
蓽撥良薑(各一分)白芷(一錢)細辛(半錢)
右為末每服一小字先含水一口分搐鼻内吐水即
止
秘藏搐鼻鬱金散治風熱頭痛
石膏芒硝白芷(各二錢)鬱金(一錢)
薄荷(三分)
右為末極細口含水鼻内搐之
按此陽明經藥也
太陽經嚏藥
防風(二分)羌活(二分)紅豆(二箇)
右為末鼻内搐之
元戎搐藥瓜蒂散治偏頭痛久不愈服藥及針灸不效
者以其濕氣在頭也
瓜蒂一味為末少許吹鼻中清水徐徐出一晝夜
濕盡病止為度
按此已上搐藥元戎云亦吐之義也經云濕氣在上
以苦吐之故邪在胸中服之邪在頭目搐之皆吐之
屬也張子和點目出淚搐鼻流涕口含漉涎皆以同
乎吐也
貼藥
前本事方或三因藥為末和䓤白搗泥為膏貼兩額
上
雜方
嚴氏䓤附丸治元氣虚壅上攻頭痛
附子(一隻炮去皮臍)
右為末䓤涎為丸桐子大空心茶清下
玉真丸治腎厥頭痛不可忍其脉舉之則弦按之則堅
生硫黃(二兩另研)石膏(硬者)半夏(湯洗十次)硝石(另研各一)
(兩)
右為末研勻用生薑自然汁煑糊為丸桐子大每服
四十丸食前米飲下
按頭痛古人多從風而議治故其藥雖有辛平辛涼
辛温辛熱之殊大抵皆於解散之中分所挾之寒熱
耳至於傷寒頭痛仲景論中亦詳兹不詳載但内因
痰厥氣虚血虚頭痛之類東垣雖有論有方學者亦
宜隨病審機而用藥亦難拘於所錄之方以盡其變
也又嚴氏治氣虚頭痛用附子治腎厥頭痛用硫黃
等藥本出三因之論其義皆未切當今姑存之以備
其說耳
玉機微義卷三十四
