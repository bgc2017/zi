玉機微義卷六明徐用誠原輯
劉純續增
泄瀉門此門宜與滯下看
瀉痢生死脉法
内經云脉細皮寒少氣泄利前後飲食不入是謂五虚
死其漿粥入胃泄注止則虚者活
脉經云洩注脉緩時小結者生浮大數者死又洞洩食
不化不得留下膿血脉微小連者生緊急者死
脉訣云下利微小即為生脉大浮洪無差日
仲景治利大法
東垣治利大法按此並見滯下門
瀉分寒熱
病機機要云藏府瀉利其證多種大抵從風濕熱論是
知寒少熱多寒則不能久也故曰暴瀉非陽久瀉非隂
大便完榖下有寒有熱熱者脉疾身多動音聲響亮暴
注下廹此陽也寒者脉沉而細身不動作目睛不了了
飲食不下鼻凖氣息者姜附湯主之若身重四肢不舉
术附湯主之
按此以瀉之久暴分隂陽正如傷寒之病始為寒而
終則𫝊變而為熱也然亦必以脉證參訂焉
原病式曰瀉白為寒青黃紅赤黑皆以為熱也大抵瀉
利小便清白不洽為寒赤色者為熱又完榖不化而色
不變其利脾氣虚弱畏泠小便清白不澁身涼不渴脉
遲細而微者寒也榖雖不化而色變非白煩渴小便赤
澁者熱證也凡榖消化無問色及他證便為熱也寒泄
而榖消化者未之有也或火性急速𫝊化失常榖雖不
化而飱泄者亦有之矣仲景云邪熱不殺榖然熱得濕
則飱泄也
論瀉痢有濕有熱有風有寒
機要云有太隂經受濕而為水泄虚滑身重微滿不知
穀味久則防變而為膿血脾經𫝊腎謂之賊邪故難愈
若先利而後滑謂之微邪故易痊此皆脾土受濕之所
為也
有厥隂經下痢不止其脉沉而遲手足厥逆涕唾膿血
此難治宜麻黃湯小續命汗之此有表邪縮於内當瀉
表邪而愈
有暴下無聲身冷自汗小便自利大便不禁氣難布息
脉微嘔吐急以重藥温之漿水散是也
論暴注屬火
子和云夫暴注瀉水不已内經曰注下也注下水利也
暴速甚者屬火宜用冰調桂苓甘露飲五苓益元散或
以長流水煎放冷服凉膈通聖亦能治之慎不可驟用
嬰粟殼乾薑豆蔲之類縱瀉止亦轉生他疾止可分隂
陽利水道而已
按以上所論辨寒熱風濕火等證所以明六滛之邪
皆能為瀉為注者亦當各隨所滛之邪分而治之可
也
論胃氣下降為飱泄
機要云夫脾胃同濕土之化主腐熟水穀胃氣和平飲
食入胃精氣則輸於脾土歸於肺行於百脉而成榮衛
若飲食一傷起居不時損其胃氣則上升精華之氣反
下降是為飱泄久則太隂轉少隂而為腸澼
論春傷於風夏必飱泄
機要云春宜緩形形緩動則肝木乃榮反靜密則是行
秋令金能制木風内臟夏至則火盛而金去獨火木旺
而脾土損矣輕則飱泄脉泄穀不化重則下痢膿血稠
粘良方云經云春傷於風夏必飱泄蓋風喜傷肝春時
木旺不受邪反移氣尅於脾土脾既受尅不能運化因
成積滯夏秋之間再感暑濕風冷之氣發動而成痢也
論飱泄屬風宜汗
子和云飱泄不止完穀不出發汗可也桂枝麻黃湯主
之此證以風為根蓋風隨汗出也
按飱泄證機要謂胃氣下流及春行秋令良方謂春
木旺移氣尅脾二論雖殊要之皆因風木𫝊變而脾
土受邪爾子和謂風隨汗解此論固是然亦須隨其
𫝊變而治不可執此一法也
瀉分三因
三因嚴氏云泄瀉一證經中所謂洞泄飱泄溏泄溢泄
濡泄米穀注下是也所因有内外不内外差殊耳經云
春傷於風夏必飱泄又云濕勝則濡泄寒甚則為泄暑
熱盛之亦為泄至於七情感動臓氣不平亦致溏泄其
如飲食不節過食生冷而成泄瀉者乃脾胃有傷也但
停滯泄瀉一證直須積滯已消然後用以斷下藥今人
往往便固止之多成痢疾者矣治法先理中焦次分利
水穀治中不效然後斷下
按此三因所分甚詳但外所滛者既六而立方止有
其二内之七情為證而又不詳及於治法
治瀉痢用吐下汗三法
子和云一僧臟腑不調三年不效此洞泄也以謀慮不
决而成肝主謀慮甚則乘脾脾濕不流乃上湧痰半盆
又以丹車丸濬川散下數行仍使澡浴出汗自爾日勝
一日常以胃風湯白术散調養之
按子和為治大率多用此三法洞泄一證縱其果有
積滯鬱結之甚元氣壯實者亦不宜驟用此三法况
有積滯雖甚而元氣尤虚者哉設使果當用此三法
者亦當如仲景察證以辨其吐汗下者有可不可下
之殊况仲景治痢又有合下合温之法焉此得非孟
浪乎
丹溪論局方用熱藥澁藥治痢之誤
按此見滯下門
謹按泄瀉一證古方率以為腸胃虚寒與風冷乘之
為論故多行澁熱之劑彼瀉痢者豈無積滯豈無熱
證乎今觀病機機要所論有屬寒屬風濕屬火之證
此因於外而傷者也又云厥隂經動并胃氣下降為
瀉痢三因所言七情感動臓氣不平亦致溏泄此則
因於内而傷者也外則當調六氣内則當平五臟况
又有飲食所傷腸胃停滯所致者治法各不同也然
更有因胃氣下流而泄者在法則當升舉因風而成
飱泄者則當解散因痰積於上焦以致大腸之不固
而泄者又當去上焦之痰而不治其瀉因脾胃氣虚
而泄者又當補中益氣使胃氣升騰而泄自止蓋各
求其本而治可也
泄瀉治法
治濕之劑
機要白术芍藥湯治太隂脾經受濕水泄注下體重微
滿困弱無力不欲飲食暴泄無數水穀不化宜此湯
和之身重暴下是大勢來亦宜和也
白术芍藥(各一兩)甘草(五錢)
右剉每服一兩水煎
治濕瀉茯苓湯又治食瀉濕熱
白术茯苓(各七錢半)
右咀每服一兩水煎食前服一方有芍藥三味等
分名白术散
按以上三方和中除濕足太隂陽明經藥也白术之
甘入胃而除脾胃之濕芍藥之酸澁除胃中之濕熱
四支困茯苓利水道而除濕此三味泄痢須用之藥
也
蒼术芍藥湯如前證
蒼术(二兩)芍藥(一兩)黃芩(半兩)
右剉每服一兩加淡味桂半錢煎服清
按此解散濕熱上中二焦之劑太隂經的藥也
良方胃苓湯治夏秋之間脾胃傷冷水穀不分泄瀉不
止
五苓散平胃散
右和合薑棗煎空心服
按此乃表裏除濕之劑東垣所謂上下分消其濕是
也太陽太隂經藥也出陽明飲痞例
仲景五苓散
宣明益元散(方並見濕劑)
按以上二方除濕利小便之劑太陽經的藥也
治風之劑
機要防風芍藥湯治泄痢飱泄身熱脉弦腹痛而得及
頭痛微汗
防風芍藥黃芩(各一兩)
右咀每服半兩水煎服清
按此治風辛凉之劑太隂太陽經藥也
蒼术防風湯治泄痢脉弦頭微痛
蒼术(二兩)防風(一兩)
一方蒼术四兩麻黃一兩防風五錢薑七片煎
按此足太隂陽明經藥也
良方神术散治春傷於風夏必飱泄
蒼术(一斤)藁本川芎(各六兩)羌活(四兩)
粉草細辛(一兩六錢)
右粗末每服三錢薑三片煎要出汗加葱白
按以上三方治風勝濕辛温之劑此則太陽經藥也
局方胃氣湯治大人小兒風冷乘虚入客腸胃水穀不
化泄瀉注下(方見滯下門)
按此方名曰治風其實和血之藥也
治熱之劑
局方戊巳丸治脾胃濕熱泄痢不止(方見滯下門)
按泄瀉局方多以為寒至劉張始言有屬熱屬火之
證故諸方中治熱瀉之方甚少然仲景治傷寒挾熱
下痢用葛根黃芩黃連湯但人未之思耳
治暑之劑
局方來復丹治伏暑泄瀉如水(方見本方)
易簡云硝石性寒佐以陳皮其性疎快硫黃且能利
人若作煖藥以止瀉誤矣蓋由啖食生冷或冒暑熱
之氣中脘閉結揮霍變亂此藥通利三焦分理隂陽
服之甚驗
按此出厥隂硫黃例藥也
香薷飲治伏暑吐瀉(方見暑劑)
按此治暑之表藥也肺脾經藥也出太隂厚朴例
宣明桂苓甘露飲治飲水不消嘔吐泄痢或下痢赤白
(方見暑劑)
按五苓散益元散加寒水石解利濕熱太陽經藥也
治寒之劑
機要漿水散治暴瀉如水周身汗出一身盡冷脉微而
弱氣少不能語甚者加吐此為急病
半夏(一兩湯洗)附子(半兩泡)桂(五錢)
甘草(炙五錢)良薑(二錢半)乾薑(一作乾生薑五錢)
右為細末每服三五錢漿水二&KR0678;煎至半&KR0678;和滓熱
服
白术湯
白术芍藥甘草(炙各三錢)
乾薑(半兩炮)
右如前服甚者去乾薑加附子三錢謂辛能發散也
局方理中湯治臟腑停寒泄瀉不已(方見寒劑)
按此出厥隂已寒例藥也以上用薑附之藥皆為暴
瀉氣脫如五虚等證救急之劑所謂暴瀉非陽者也
然有屬火者亦當求責
治風寒濕之劑
本事麴藭丸治中風或中風濕臓腑滑瀉
川芎附子(炮)神麴白术(等分)
右為細末麪糊丸桐子大每服三五十丸温米飲下
此藥亦治飱泄
按此出太隂例藥也
止澁之劑(按諸方論並見滯下門)
去積之劑
本事温脾湯治痼冷在腸胃間泄瀉腹痛宜先取去然
後調治不可畏虚以養病也
厚朴乾薑甘草桂心
附子(生各二兩)大黃(生四錢碎切湯一&KR0678;漬半日搦去滓煎湯時和滓下)
右細剉水二升半煎八合後下大黃汁再煎六合去
滓服
按泄痢腹痛其證多種有積滯者固宜取去豈但痼
冷一端而已須詳證虚實寒熱隨其所宜以調之
升發之劑
東垣升陽除濕湯自下而上者引而竭之
升麻柴胡防風神麴
澤瀉猪苓(各半兩)陳皮(三錢)蒼术(一兩)
大麥蘖麫甘草(炙各三錢)如胃寒腸鳴加益智
仁半夏各半錢薑棗同煎非腸鳴不得而用之
右作一服水煎早飯後熱服之
升陽除濕防風湯如大便閉塞或裏急後重數至圊而
不能便或有白膿或血慎勿利之利之則必致重病
及鬱結而不通也以此湯舉其陽則隂氣自降矣
蒼术(泔浸去皮乾淨四兩)防風(二錢)白术
白茯苓白芍藥(各一錢)
右咀除蒼术另作片子水一碗半煎至二&KR0678;内諸藥
同煎至一大&KR0678;熱服食前
按飲食入胃氣上升輸精心肺然後下降若脾胃有
傷不能上升反下流腎肝而成泄痢者法宜填補中
氣升之舉之不可疎下此東垣發前人所未論也
調補脾胃之劑
錢氏白术散治小兒泄瀉胃熱煩渴不問隂陽並宜服
之
人參白茯苓白术木香
甘草藿香(各一兩)乾薑(按中論即是葛根)
右為末水煎
按此太隂經四君子例藥也治小兒陽明本虚隂陽
不和吐瀉亡津液煩熱口乾以參术甘草甘温補胃
和中木香藿香辛温芳香可以助脾茯苓甘平分隂
陽導水濕葛根甘平倍於衆藥其氣輕浮鼓舞胃氣
上行津液又解風肌熱治脾胃虚弱泄瀉之勝藥也
易簡白术湯治證同前
前方藿香改黃茋是也
秘藏黃茋補胃湯治一日大便三四次溏而不多有時
泄腹中鳴
黃茋當歸身柴胡益智仁
陳皮(各三錢)甘草(炙二錢)升麻(六分)紅花(少許)
右咀作一服水煎食前服
補腎之劑
機要肉豆蔲丸治腎泄久不愈脉沉細無力者效
破故紙(炒)肉豆蔲(麪裹煨各等分)
右為末棗肉為丸桐子大飲湯下空心本事方破故
紙四兩肉豆蔲二兩名二神丸治脾腎虚弱
本事五味子散治腎泄
五味子(二兩)吳茱萸(半兩細粒綠色者)
右二味炒香熟為度細末每服二錢陳米飲下有一
親識每五更初曉時必溏泄一次此名腎泄服此而
愈
局方金鎖正元丹治腎虚泄瀉小便頻數虚冷之證
五倍子茯苓(各八兩)硃砂(别研三兩)
龍骨(煅三兩)紫巴戟(去心一斤)
補骨脂(酒浸炒十兩)肉從蓉(洗焙)
葫蘆巴(焙各一斤)
右為末入研藥令勻酒糊丸桐子大每服三十丸空
心温酒鹽湯任下
玉機微義卷六
