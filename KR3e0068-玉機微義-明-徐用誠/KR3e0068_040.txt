飲定四庫全書
玉機微義卷四十明徐用誠原輯
劉純續增
癘風門
叙癘風為病
内經曰風氣與太陽行諸脉俞散於分肉之間與衛氣
相干其道不利故使肌肉膹䐜而有瘍衛氣有所凝而
不行故其肉有不仁也癘者有榮衛熱腑其氣不清故
使鼻柱壞而色敗皮膚瘍潰風寒客於脉而不去名曰
癘風
癘風治法
内經云病大風骨節重鬚眉墮名曰大風刺肌肉間故
汗出百日王注泄衛氣之怫熱刺骨髓汗出百日泄榮
氣之怫熱凡一百日鬚眉生而止針怫熱屏退隂氣内
復故多汗出鬚眉生也靈樞云癘風者數刺其腫上已
刺以銳針針其處按出其惡氣腫盡乃止常食方食勿
食他食以犯其病
論癘風屬肺生䖝屬木皆血熱之病
病機云内經云脉風成為癘俗云癩病也先樺皮散從
少至多服五七日灸承漿穴七壯灸瘡輕再灸瘡愈三
灸之後服二聖散泄熱祛血中之風邪戒房室三年病
愈藥灸同止述類象形此治肺風之法也然此疾非止
肺臟有之以其病發於鼻俗呼為肺風也鼻腫凖赤脹
大而為瘡乃血隨氣化也氣既不施則血為之聚血既
聚則使肉爛而生䖝也生䖝者厥隂主之厥隂為風木
主生五䖝蓋三焦相火熱甚而制金金衰故木來尅侮
宜瀉火熱利風之劑䖝自不生也故此疾血熱明矣當
以藥緩疎泄之煎局方升麻湯下錢氏瀉青丸餘病各
隨經治
按癘風皮毛血脉先受病二者屬榮衛所主故言肺
風至於内壞生䖝又陽明厥隂所屬故其用藥皆疎
泄肺氣祛逐血分之邪熱其灸承漿一穴乃陽明任
脉之會所以宣通血脉以散風也
論癩風宜汗宜下宜出血
子和書云内經論癩針二百日眉毛再生針同發汗也
但無藥者用針一汗可抵千針故高供奉嘗採萍治癱
瘓風出汗張主薄病癩十餘年戴人曰足有汗者可治
之當發汗其汗出當臭其涎當腥乃置燠室中以三聖
散吐之汗出周身如卧水中其汗果臭痰皆腥如魚涎
足心微有汗次以舟車丸濬川散下五七行如此數次
乃瘳又一人病風面黑爬搔不已眉毛脫落到其面大
出血如墨刺三次血變色每刺自額至頥排針上下俱
刺每隔日一刺至二十餘日方已
按此論内經用針同發汗至於出血亦同汗也但癘
證在經在表故宜針宜汗有惡血留滯故宜出血或
於腫上或於委中皆可也又腸胃有穢惡䖝積故宜
下大抵皆宣泄表裏血氣邪熱之毒也
論癘風所因
三因之經所載癘風即風論所謂惡疾是也雖名曰風
未必皆因風大率多嗜慾勞動氣血熱發汗泄不避邪
風冷濕使滛氣與衛氣相干致肌肉皮膚瘍潰鼻梁塌
壞千金所謂自作不仁極猥之業雖有悔言而無悔心
良得其情然亦有傳染者原其所因皆不内外涉外所
因而成也治之須推其所因凡因風寒濕熱兼勞役飲
食與夫傳染穎然不同若例以瀉風藥治之則失矣
按此云雖名曰風未必皆因風此論固善蓋此疾多
由嗜慾飲食積毒之所致因其病證穢惡可畏又不
可不謂之風也若夫傳染之說世或有之雖因其一
家血脉飲食居處氣味之相傳者本無内熱積毒亦
不能染也
論大風有上下之分
丹溪云大風病是受得天地間殺物之風古人謂之癘
風以其酷烈暴悍可畏爾人得之者須分在上在下夫
在上者以醉仙散取臭涎惡血於齒縫中出在下者以
通天再造散取惡物陳䖝於榖道中出所出雖有上下
道路之異然皆不外乎陽明一經治此病者須知此意
看其疙瘩與瘡上先見者上體多者在上也下先見者
下體多者在下也上下同得者在上後在下也陽明經
胃與大腸也無物不受此風之入人也氣受之則在上
多血受之則在下多血氣俱受者甚重自非醫者有神
病者有鉄心罕有免者夫或從上或從下以漸而來者
皆可治病人見其病勢之緩多忽之雖按此法施治病
已全然脫體若不能絶味絶色後必發再發則終於不
救矣某曾治五人矣中間唯一婦人得免以其貧甚無
物可吃也餘四人三兩年後皆再發孫真人曰吾嘗治
四五百人終無一人免於死非孫真人之不能治也蓋
無一人能守禁忌耳此一婦治本病外又是千餘貼加
减四物湯半年之上方得月經行而十分安全
謹按癘風古方謂之大風惡疾以其瘡痍荼毒膿汁
淋漓眉鬢墮落手足指脫頑痺痛痒鼻塌眼爛齒豁
唇揭病勢之可畏耳若專以房勞嗜慾飲食積毒之
所致何為遽至於是故丹溪先生亦謂之受得殺毒
之風也蓋其風毒之傷與夫内毒所致人皆安得而
知之及其病證顯露方始歸咎於此其於外受之風
内積之毒豈可得而分治之也故内經刺肌肉刺骨
髓以泄榮衛之怫熱靈樞以銳針刺腫上按出惡氣
惡血子和用汗吐下出血之法河間用疎風泄熱之
劑俱不分病之所因隨其病之所在以調之也至於
丹溪分在上在下氣血受病多少其用藥取涎下毒
雖皆前人之法亦可謂深得病情而善用其法者矣
學者宜細觀之若夫用藥之外守禁忌謹調養清心
寡慾獨淡内觀又在乎人而不在乎醫也孫真人戒
之深矣其可忽乎
癘風治法
驅風之劑
局方樺皮散治肺臟風毒遍身瘡疥及癮疹瘙痒治之
成瘡又治面上風刺及粉刺
樺皮(四兩燒灰)荆芥穗(二兩)甘草(炙半兩)
杏仁(二兩去皮尖用水一碗於銀銚子内熬候水)
(减半取出放令乾)枳殼(四兩去穰用炭火燒存性)
(取出於濕紙上令冷)
右除杏仁外餘藥為末將杏仁另研令細次入諸藥
細合勻磁盒内放之
按此太隂陽明經藥出厥隂例
家珍凌霄散治癘風
蟬退地龍(炒)白殭蠶
全蝎(各七個)凌霄花(半兩)
右為細末每服二錢酒調下於浴室内常在湯中住
一時許服藥效
元戎治風疾癩病遍身生瘡
天麻(七錢半)荆芥(二錢半)薄荷(二錢半)
白花蛇(四兩酒浸)
右為末好酒二升蜜四兩石噐中熬成膏子每服一
盞溫服日三煎餅壓下急於煖處令汗出十日效
按此已上二方厥隂例藥也
子和治風疥癬及癩
浮萍(一兩)荆芥川芎甘草
麻黃(各半兩)或加芍藥當歸
右為末每服一兩水一碗入葱白豆豉同煎至一半
無時服汗出為度
寳鑑換肌散治大風疾年深久不愈以至面毛脫落鼻
梁崩壞不致踰月取效如神
白花蛇黑花蛇(各三兩並酒浸一夕)
地龍(去土三兩)當歸細辛白芷
天麻(各一兩)蔓荆子威靈仙木賊
荆芥穗甘菊花苦參紫參
沙參沙苑蒺䔧不灰木赤芍
炙甘草九節菖蒲天門冬寒風草
何首烏胡麻子(炒)草烏頭(去皮臍)
蒼术(泔浸去皮)川芎木鱉子(已上各二兩)
右同為細末每服五錢溫酒調下食後酒多為妙
按此出少隂諸風例藥也
去風養血之劑
易老祛風丸治疥癩經曰脉風成病即癩也
黃茋枳殼防風芍藥
甘草熟地黃生地黃地骨皮
枸杞子
右九味木杵臼為細末煉蜜為丸桐子大白湯下五
十丸
按此出少隂諸風例藥也
東坡四神丹醫未有專此四味者久服可愈大風疾
羌活玄參熟地黃當歸
按此出少隂腎氣例藥也
破血瀉熱補氣之劑
補氣瀉營湯治叚庫使病癘風滿面連頸極痒眉毛已
脫須用熱水沃之稍緩每晝夜須數次或砭刺亦緩
予記内經云癘者榮衛熱胕治者以銳針刺其腫處
按出其惡氣腫盡乃止如以藥治當破惡血去熱升
陽去痒瀉榮運辛溫散之甘溫補之行陽明經瀉心
火補肺氣乃治之正也
升麻連翹(各六錢)蘇木當歸
黃連黃茋全蝎地龍(各三分)
生地黃黃芩(生各四分)人參(二分)
甘草(一分半)桔梗(半錢)桃仁(三個)麝香(少許)
胡桐淚(一分)蠓䖝(去翅足炒三個)
水蛭(炒令烟盡三個)白豆蔲(二分)
右件除連翹另剉胡桐淚研白豆蔲為細末二味另
放麝香蠓䖝水蛭三味為細末另放都作一服水二
盞煎入酒一盞至一盞六分入連翹煎去滓再入豆
蔲二味并麝香等三味再熬至七分稍熱服早飯後
忌酒麫及生冷硬物
取涎之劑
寳鑑醉仙散治大風疾遍身癮疹瘙痒麻木
胡麻子牛蒡子枸杞子
蔓荆子(各一兩同炒)白蒺䔧苦參
瓜蔞根防風(各半兩)
右為細末每十五錢末入輕粉一錢拌勻每服一錢
茶調下晨午夕各一服後五七日先於牙縫内出臭
黃涎渾身疼痛昏悶如醉次後利下膿血惡臭氣病
根乃去
按丹溪方輕粉二錢藥八味各半兩前四味為粗末
炒紫色為度云須量人大小虛實與之證候重而急
者須先以再造散下之候補養得還復與此藥服此
藥須斷塩醬醋諸般魚肉椒料果實煨燒炙煿等止
可淡粥及煑熟時菜亦須淡食茄亦不可食惟諸般
蛇以淡酒蒸熟食之可以助藥
攻下之劑
病機二聖散治大風癘疾
大黃(半兩)皂角刺(三錢燒灰)
右將皂角刺一二箇燒灰研細煎大黃半兩湯調下
二錢早服樺皮散中煎升麻湯下瀉青丸晚服二聖
散此數等藥皆為緩疎泄血中風熱也
三因通天再造散治大風惡疾
欎金(半錢)大黃(一兩炮)白牽牛(六錢半生半炒)
皂角刺(一兩經年黑大者)
右為末每服五錢日未出面東以無灰酒調下
按已上二方並厥隂例藥也
雜方
元戎生眉散
枽寄生南星半夏没藥(各一錢)
右為細末生薑自然汁調成膏子先用自然銅擦過
次以此塗之
子和一方半夏生用羊糞燒焦各等分為末生薑汁
調塗
渫洗藥
何首烏荆芥防風馬鞭草
蔓荆子
右為粗末每二兩水一斗煎十數沸得藥力無風處
渫洗
本事方萆麻法治癘風十指攣曲節間疼不可忍漸至
斷落
萆麻(去皮)黃連(剉各二兩)
右以小瓶入水一升同浸春夏三日秋冬五日後用
萆麻子一粒孹破面赤以浸藥水吞下平旦服漸加
至四五粒微利不妨水少更添水忌動風物累用得
效
按寳鑑以此二味用銀石噐着水大碗煑水盡即添
熬三日二夜取出只用萆麻隂乾切作四段計五粒
二十段作一服荆芥湯下用治諸癎病
玉機微義卷四十
