玉機微義醫家類
提要
(臣)等謹案玉機微義五十卷明徐用誠撰劉
純續增用誠字彦純會稽人純字宗厚咸寧
人用誠原本名醫學折衷分中風痿傷風痰
飲滯下泄瀉瘧頭痛頭眩欬逆痞滿吐酸痓
癘風癎破傷風損傷十七類純以其條例未
備又益以欬𠻳熱火暑濕燥寒瘡瘍氣血内
傷虚損積聚消渴水氣脚氣諸疝反胃脹滿
喉痺淋悶眼目牙齒腰痛腹痛心痛癍疹黃
疸霍亂厥痺婦人小兒三十三類始改今名
仍於目錄各注續添字以相辨識或於用誠
原本十七類中有所附論亦注續添字以别
之是二人相繼而成本書可據明史藝文志
惟著劉純之名蓋失考也其書雖皆採掇諸
家舊論舊方而各附案多所訂正非餖飣抄
撮者可比嘉靖庚寅延平黃焯刻於永州首
載楊士竒序知二人皆明初人士竒序謂二
人皆私淑朱震亨今觀其書信然又謂北方
張元素再𫝊李杲三𫝊王好古南方朱震亨
得私淑焉則於宗派源流殊為舛迕張李王
之學皆以理脾為宗朱氏之學則以補隂為
主去河間一派稍近而去潔古東垣海藏一
派稍遠遺書具存可以覆按王禕青巖叢錄
曰李氏弟子多在中州獨劉氏𫝊之荆山浮
圖師師至江南𫝊之宋中人羅知悌南方之
醫皆宗之云云其宗派授受亦極明白士竒
合而一之誤之甚矣乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
玉機微義原序
此編輯於會稽徐彦純吳陵劉宗厚續有增益皆明於
醫者凡五十卷門分類集於論病因證治條理粲然既
詳備矣夫醫家神農軒岐伊尹及秦越人張仲景之書
萬世所宗不可易也歴晉唐宋代有明者近代張元素
起北方蓋得神授深造閫奥再傳李明之二𫝊王好古
南方朱彦脩得私淑焉遂為醫家之正派彦純宗厚又
私淑彦脩者也論者謂元素醫家之王道蓋王道以養
民為本元素之法厚脾土為要此知本之務也是編主
素難金匱及元素一派之旨若諸家治法不倍此者亦
旁采而附益之雖中醫執此施治可以成功如病者有
能知之亦必不為庸醫所誤其所濟利豈小補哉東里
楊士奇
