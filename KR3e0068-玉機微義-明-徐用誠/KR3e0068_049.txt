玉機微義卷四十九明徐用誠原輯
劉純續增
婦人門
論經閉不行
内經隂陽别論云二陽之病發心脾有不得隱曲女子
不月其傳為風消為息賁者死不治東垣曰婦人脾胃
久虚或形羸氣血俱衰而致經水斷絶不行或病中消
胃熱善食漸瘦津液不生夫經者血脉津液所化津液
既絶為熱所爍肌肉消瘦時見渴躁血海枯竭病名曰
血枯經絶宜瀉胃之燥熱補益氣血經自行矣此證或
經適行而有子子不安為胎病者有矣或心包脉洪數
燥作時見大便秘澁小便雖清不利而經水閉絶不行
此乃血海乾枯宜調血脈除包絡中火邪而經自行矣
内經所謂小腸移熱於大腸為痣瘕為沉月澁不利則
月事沈滯而不利故云為痣瘕為沈也或因勞心心火
上行月事不来安心補血瀉火經自行矣故内經云月
事不来者胞脈閉也胞脈者属心而絡於胞中令氣上
迫肺心氣不得下故月事不来也曾治驗裴澤之夫人
病寒熱而月事不至者數年矣已加喘𠻳醫者率以蛤
蚧桂附等投之曰不然夫人病隂為陽所搏温劑太過
故無益而反害投以涼血和血之藥則經行矣已而果
然
要略曰婦人之病因虚積冷結氣為證經水斷絶至有
歴年血寒積結胞門寒傷經絡凝堅在上嘔吐涎唾久
成肺癰形體損分在中盤結繞臍寒疝或兩脇疼痛與
臟相連或結熱中痛在關元脈數無瘡經候不勻冷隂
掣痛少腹惡寒或引腰脊下根氣街(云云)
謹按良方言婦人月水不通由勞傷血氣致令體虚
受風寒邪氣客於胞内損衝任之脈并手太陽少隂
二經致胞絡内血絶不通如已上病機皆略之不議
且血病經閉又豈止手太陽少隂二經耶然亦有不
因寒熱或痰飲積聚疝瘕所致如七情所動其為氣
病血從一也况隂道常虚不足者實多宜翫血證門
血属隂難成易虧論及後丹溪先生等說
論經水不調或紫或黑
丹溪曰經水者隂血也隂必從陽故其色紅禀火色也
血為氣之配氣熱則熱氣寒則寒氣升則升氣降則降
氣凝則凝氣滯則滯氣清則清氣濁則濁上應於月其
行有常名之曰經為氣之配因氣而行成塊者氣之凝
也將行而痛者氣之滯也来後作痛者氣血俱虚也色
淡者亦虚也而有水混之也錯經妄行者氣之亂也紫
者氣之熱也黑者熱之甚也今人但見其紫者黑者作
痛者成塊者率指為風冷乘之而行温熱之劑禍不旋
踵矣良由病源論月水之病皆曰風冷乘之宜其相習
而成俗也或曰黑者北方水之色也紫者黑之漸也非
冷而何予曰經云亢則害承乃制熱甚者必兼水化所
以熱則紫甚則黑也况婦人性執而鄙嗜欲加倍臟腑
厥陽之火無日不起非熱而何若曰風冷必須外得設
或有之吾恐千百而一二也
按此論經病甚詳大抵不得率指為風冷所乘者此
由良方所言世俗往往因之悞人故戒慎之也然冷
證外邪初感入經必痛或不痛者久則鬱而變熱矣
且寒則凝既行而紫黑故非寒也
論經漏不止
内經隂陽别論云隂虚陽搏謂之崩東垣曰婦人脾胃
虚損致命門脈沈細而數疾或沈弦而洪大有力寸關
脈亦然皆由脾胃有虧下䧟於腎與相火相合濕熱下
廹經漏不止其色紫黑如夏月腐肉之臭中有白𢃄者
脉必弦細寒作於中中有赤𢃄者其脈洪數疾熱明矣
必腰痛或臍下痛臨經欲行先見寒熱往來兩脇急縮
兼脾胃證出見或四肢困熱心煩不得眠卧心下急宜
大補脾胃而升舉血氣可一服而愈或人故貴脫勢人
事䟱少或先富後貧心氣不足其火大熾旺於血脈之
中乂致脾胃飲食失節火乘其中形質肌肉容顔似不
病者此心病者不行於診故脾胃飲食不調其證顯矣
而經水不時而下或適來適斷暴下不止治當先說惡
死之言勸諭令拒死而心不動以大補氣血之藥舉養
脾胃微加鎮墜心火之藥治其心補隂瀉陽經自止矣
痿論云悲哀太甚則胞絡絶則陽氣内動發則心下崩
數溲血也故本病曰大經空虚發則肌痺傳為脈痿此
之謂也
良方論曰婦人崩中由臟腑傷損衝任血氣俱虚故也
衝任為經脈之海血氣之行外循經絡内榮臟腑若無
傷損則隂陽和平而氣血調適若勞動過多致臟腑俱
傷而衝任之氣虚不能約制其經血故忽然暴下或由
隂陽相搏為熱所乘攻傷衝任血得熱則流散甚者至
於昏悶其脈數疾小為順大甚者逆
按此備言經脈致病之因本於臟腑傷損合前東垣
所論極言因熱因虚或悲哀七情等所致病機殆無
餘藴矣
脈法
脈經曰尺脈滑血氣實婦人經脈不利少隂脈弱而
微微則少血少隂脈滑而數者隂中則生瘡寸口脈
浮而弱浮則為虚弱則無血脈來至狀如琴弦若少
腹痛主月水不利孔竅生瘡肝弦沈主月水不利腰
腹痛尺脈來而斷絶者月水不利寸關調如故而
尺脈絶不至者月水不利當患小腹引腰痛氣滯上攻
胸臆也經不通繞臍寒疝痛其脉沈緊此由寒氣客
於血室血凝不行結積血為氣所衝新血與故血相搏
故痛漏血下赤白脈遲者脈小虚滑者生急疾者大
緊實數者死暴崩下血寸口脈微遲尺脈微弦微遲
為寒在上焦但吐爾今尺脈微弦如此即小腹痛引腰
脊痛者必下血也寸口弦而大弦則為减大則為芤
减則為寒芤則為虚寒虚相搏脈則為革婦人則半産
漏下尺脈急而弦大風邪入少隂之經女子漏自下
赤漏下赤白日下血數斗脈急疾者死遲者生尺
寸脈虚者漏血漏血脈浮不可治也
論赤白帶下
機要云赤者熱入小腸白者熱入大腸其本實熱冤結
於脈不散故為赤白帶下也冤屈也結也屈滯而病熱
不散先以十棗湯下之後服苦練丸大玄胡散調下之
熱去濕除病自除也
按此止是論有餘之證也論見下
良方論云帶下起於風氣寒熱之所傷或産後早起不
避風邪風邪之氣入於胞門或中經脈流轉臟腑而發
下血名為帶下若傷足厥隂肝之經其色青如泥傷手
少隂心之經其色赤如紅津傷手太隂肺之經其色白
形如涕傷足太隂脾之經則其色黃如爛瓜傷足少隂
腎之經則色黑如衃血此其因也
按此言風氣寒熱之所傷諸臟致證似言外邪大抵
此證多有本於隂虚陽竭榮氣不升經脈凝泣衛氣
下陷精氣累滯於下焦竒經之分藴積而成其病或
醉飽房勞服食燥劑所致也白物如涕之狀故言帶
者亦病形也經云帶脈為病而得名而白者属氣赤
属血東垣舉脈訣云崩中日久為白帶漏下多時骨
木枯言崩中者始病血崩久則血少復亡其陽故白
滑之物下流不止此可見未得全拘於帶脈矣詳病
亦有濕痰流注於下焦或腎肝隂滛之濕勝或因驚
恐而木乘土位濁液下流或思慕為筋痿内經所謂
二陽之證發心脾是也或餘經濕熱屈滯於少腹小
腹之下而病本殊則皆為氣血虚損榮衛之精氣累
滯而成其病標一也前人立論殆盡病機則治法無
定若戴人以帶下得兩手脈俱滑大而有力乃上用
宣去痰飲下以導水丸泄濕熱繼以淡劑滲之此為
瀉實也如其諸脈微細或沈緊而澁按之空虚或洪
大而澁按之無力正為元氣不足隂虚筋痿虚極中
寒等證東垣有補陽調經固真等例乃兼責虚也丹
溪先生治因濕痰下注用海石南星椿根皮之類較
之前人下之而復吐以提其氣或發中兼補補中兼
利燥中兼升發潤中益氣温而兼收澁之例不同盖
病機有輕重淺深之異爾
論師尼寡婦異乎妻妾之治
寳鑑曰宋禇澄療師尼寡婦别製方盖有為也此二種
寡居獨隂無陽慾心萌而多不遂是以隂陽交爭乍寒
乍熱全類温瘧久則為勞史記倉公傳載濟北王侍人
韓女病腰背痛寒熱衆醫多以為寒熱倉公曰病得之
欲男子不可得也何以知診得其脈肝脈弦出寸口是
以知之盖男子以精為主婦人以血為主男子精盛以
思室女人血盛以懷胎也如厥隂脈弦出寸口又上魚
際則隂盛可知故知禇氏之言有謂矣
論胎産諸證
病機機要云治胎産之病從厥隂經論之無犯胃氣及
上二焦為之三禁不可汗不可下不可利小便發汗者
同傷寒下早之證利大便則脈數而已動於脾利小便
則内亡津液胃中枯燥製藥之法能不犯三禁則榮衛
自和而寒熱止矣如發渴而白虎氣弱則黃茋血刺痛
而用當歸腹中痛而加之芍藥大抵産病天行從增損
柴胡雜證從增損四物宜詳察脈證而用之
謹按已上云胎産禁例大抵主於元氣本病為要至
於病體所因不同學者又必當處於權變也且胎前
之證良方悉具但每證治例殊少如胎漏胎痛子煩
子腫等證出方皆是治本病之例設所因不同或有
所兼之證如胎漏下血亦有氣虚血熱腹痛亦有濕
熱者或形志苦樂不一七情所動氣動血病胎氣即
損雖治例未能以盡其變然欲學者臨證自推充而
行之爾今於諸證未能一一悉具聊以證治數例附
于後云
胎自墮論
丹溪曰陽施隂化胎孕乃成血氣虚乏不足榮養其胎
則墮譬如枝枯則果落藤痿則花墜又有勞恐傷情内
火便動亦能墮胎譬如風撼其木人折其枝也火能消
物造化自然病源乃謂風冷傷於子臟而墮此未得病
情者也予見賈氏婦但有孕至三箇月左右必墮診其
脈左手大而無力重則濇知其血虚也以其壯年只補
中氣使血自榮時正初夏教以濃煎白术湯下黃芩末
一錢與數十貼得保全而生因而思之墮於内熱而虚
者於理為多曰熱曰虚盖孕至三月上属相火所以易
墮不然何以黃芩熟艾阿膠等為安胎妙藥耶
難産論
丹溪曰世之難産者往往見於鬱悶安佚之人富貴奉
養之家若貧賤者鮮有之古方止有瘦胎飲一論而其
方為湖陽公主作也恐非至到之言盖用之者其難自
若予族妺苦於難産遇胎則觸而去之予甚憫焉視其
形肥而勤於女工知其氣虚久坐氣不運而愈弱兒在
胞胎因母氣虚不能自運耳當補其母之氣則兒健易
産令其有孕至五六月來告遂於大全良方紫蘇飲加
補氣藥與之數十貼因得男甚快因以此方隨母之性
禀與時令加减服者無不應用臨蓐時腹不覺痛産母
亦無病因名方曰達生散云
論局方胎産用藥之誤
丹溪曰或問婦人一門無非經候胎産用藥温熱於理
頗通吾子其妄言乎予曰婦人以血為主血属隂易於
虧欠非善於調攝者不能保全也餘方是否若神仙聚
寳丹則有不能㤀言者其方治血海虚寒虚熱盗汗理
宜補養琥珀之燥麝香之散可以用乎面色痿黃肢體
浮腫理宜導濕乳香没藥自可治血可以用乎胎前産
後虚實不同逐敗養新攻補雜病積塊堅癥赤白崩漏
宜於彼者必妨於此而欲以一方通治乎世人以其品
貴名雅又喜其常服可以安神去邪令人有子殊不知
積温成熱香竄散氣服者無不被禍自非五臟能言醫
者終不知覺及至變生他證悖理肉汁發隂經之火易
成内傷之病先哲具有訓戒或以羊雞濃汁作糜而又
常服當歸丸當歸建中湯四聖理中丸雖是滋補悉犯
桂附乾薑僣熱之劑臟腑無寒何處消受若夫兒之初
生母腹頓寬便啖雞子且喫火鹽不思雞子難化火鹽
發熱展轉為病醫者不識委指他病率爾用藥寧不誤
人予每見産婦之無疾者必教以却去黑神散與夫雞
子火鹽諸般肉食且與白粥將理間以些小石首鮝魚
令甘淡食之至半月以後與少肉雖雞子亦湏豁開煮
之大能養胃却痰彼當富貴之家驕恣之婦率有白帶
頭風氣痛膈滿痰逆口乾經事不調髮脫體熱皆是陽
勝隂虚之病天生血氣本自和平日勝日虚又焉知此
等謬妄有以啓之耶
論婦人服熱劑求子之誤
丹溪曰無子之因多起於父氣之不足豈可獨歸罪於
母血之虚寒况母之血病奚止虚與寒而已哉然古方
治婦人無子惟秦桂丸一方其性熱其辭確今之欲得
子者率皆服之無疑夫求子於隂血何至輕用熱劑耶
或曰春氣温和則物生冬氣寒凛則物消不假熱劑何
由子臟得煖而成胎予曰詩言婦人和平則樂有子和
則血氣不爭平則隂陽不乖今得此丸經血必轉紫黑
漸成衰少或先或後始則飲食驟進久則口苦舌乾隂
陽不平血氣不和焉能成胎縱使有成子亦多病以其
能損真隂也鄭憲史子生七箇月得淋(云云見淋閟門)
謹按婦人無子多因經血不調或隂虚血少積聚痰
氣嗜慾等致種種不同奚止虚與寒而已然經寒者
亦有之但不可例為常法爾是以先生論此戒後人
不得病機之的者斯藥勿妄行也况無子之因亦豈
止於婦室者如東垣云李和叔問中年以來得一子
至一歲之後身生紅絲瘤不救後三四子至一二歲
皆病瘤而死何緣至此疾翌曰思之謂曰汝乃腎中
伏火精氣中多有紅絲以氣相傳生子故有此疾俗
名胎瘤是也汝試視之果如其言遂以滋腎丸數服
以瀉腎中火邪補真隂不足忌酒辛熱之物其妻與
六味地黃丸以養隂血受胎五月之後以黃芩白术
二味作散啖五七服後生子至三歲前證不復作今
已年壯噫合觀先生已上所論則其旨深矣
婦人治法
調經之劑
局方四物湯治衝任虚損月水不調臍腹㽲痛
當歸川芎白芍藥
熟地黃(各等分)
右㕮咀每半兩水煎服
按此手足太隂厥隂藥也
逍遙散治血虚煩熱月水不調臍腹脹痛痰𠻳潮熱
甘草(炙半兩)當歸茯苓白芍
白术柴胡(各一兩)
右㕮咀每半兩入薑薄荷葉煎服
按此足三陽三隂藥也散血中濕熱之劑
膠艾湯治勞傷血氣衝任虚損月水過多淋漓不斷
阿膠(炒)川芎甘艸(炙各二兩)
當歸艾葉(炒各三兩)熟地黃
白芍(各四兩)
右㕮咀每半兩水煎
按此温經補血之藥也厥隂例
良方温經湯治婦人血海虚寒月水不利
當歸川芎芍藥桂心
牡丹皮莪术(各半兩)人參甘草
牛膝(各一兩)
右㕮咀每五錢水煎服
薑黃散治血臟久冷月水不調臍腹刺痛
當歸牡丹皮延胡(各二兩)芍藥(三兩)
川芎紅花桂心
莪术(各一兩)川薑黃(四兩)
右為末每一錢水煎服酒同煎
按此二方通經之劑破血之藥非止於温經也臟冷
氣血滯者可用姑存之
加减四物湯
經候微少漸漸不通手足煩疼漸瘦生潮熱脈微數
本方去地黃川芎加澤蘭葉三倍甘草半分
經候過多本方去熟地黃加生地黃
經行身熱脈數頭昏本方加柴胡黃芩各半兩
經行微少或脹或疼四肢疼痛加延胡没藥白芷與
本方等淡醋湯調下末子
經候不調心腹㽲痛只用芎歸二味名君臣散
鹿茸丸治衝任虛損又為風寒所乘尺脈微小甚者可
灸關元穴
鹿茸(炙)赤石脂禹餘粮(各一兩)
續斷(二兩)栢葉附子(炮)熟地黃
當歸(酒浸)艾葉
右為末酒糊丸梧子大每五十丸空心温酒下
按此足少隂厥隂藥也今人多用之故收入治血虛
濕勝帶下甚捷
元戎加味四物湯
氣充經脈故月事頻併臍下多痛本方加芍藥
經欲行臍腹絞痛本方加玄胡㯽榔苦楝木香
經水過多本方加黃芩白术
經水澁少本方加葵花紅花
經水適來適斷或有往來寒熱宜先服小柴胡去寒
熱後以物湯和之
丹溪加味四物湯
經候過而作疼血氣俱虚也宜本方對四君子湯服
之
經候將來作痛者血實也本方加桃仁黃連香附
經水不及期血熱也本方加黃連
過期血少也本方加參术帶痰加半夏陳皮
過期紫黑有塊者血熱也必作痛本方加香附黃連
過期而淡色者痰多也芎歸二味合二陳湯服
紫色成塊者熱也本方加黃連柴胡
肥人不及日數而多痰者多血虚有熱本方加香附
南星半夏黃連白术
瘦人血枯經閉者本方加桃仁紅花或越鞠丸(方見)
(血門)
簡易當歸散治經候不勻或三四月不行或一月再至
或婦人天癸過期經脈不調
當歸川芎白芍黃芩
白术(各半兩)山茱萸肉(一兩半)
右為末每二錢空心温酒調下日三次
按此足厥隂少隂藥也
寳鑑生地黃丸治婦人血實厥隂脈弦而長病惡風體
倦乍寒乍熱面赤心忪或時自汗如傷寒狀宜服抑
隂藥
生地黃柴胡秦芁黃芩(各半)
(兩)芍藥(一兩)
右末蜜丸梧子大每三十丸烏梅湯吞下日三次
按此手足少隂太隂足太陽藥也
謹按已上諸方皆調理法也然血分成水氣腸覃等
證詳見各門兹不備錄大抵經病實者破之結者散
之虚者補之要在適事為故也
理氣之劑
澹寮煮附丸治經候不調血氣刺痛腹脇膨脹頭暈惡
心崩漏帶下並宜服之
香附子(擦其皮不以多少米醋浸一日用瓦銚煮)
(冷醋盡)
右醋糊為丸梧子大曰乾每五十丸淡醋湯下
一方香附一斤艾葉四兩當歸二兩製同名艾附丸
嚴氏抑氣散治婦人氣盛於血變生諸證頭暈膈滿
香附(四兩)茯神甘草(炙各一兩)
陳皮(二兩)
右為末每二錢食前沸湯調下
按此方主於氣煮附丸則氣中之血藥也然氣鬱甚
者宜於氣證門選用不必拘此
東垣益胃升陽湯治婦人經候不調或血脫後脈弱食
少水泄日三二行
黃茋(二錢)人參甘草(炙)當歸身
陳皮(各一錢)白术(三錢)升麻
柴胡(各半錢)炒麯(一錢半)黃芩(半錢秋去之)
右㕮咀每半兩水煎腹痛加芍藥
補中益氣湯治婦人室女經候不調脈微食少體倦或
熱
方見熱門
按此二方氣血之藥血脫益氣之大法也
紺珠正氣天香湯治婦人一切氣氣上凑心心胷攻築
脇肋刺痛月水不調
台烏藥(二錢)香附子(八錢)陳皮
蘇葉(各一錢)乾薑(半錢)
右㕮咀每七八錢水煎服
謹按婦人經病多有因於七情六鬱致者故集已上
例以備其義大抵氣行不失其常則經血亦行也
通經之劑
良方通經丸治婦人室女經候不通臍腹疼痛或成血
瘕
川椒(炒)蓬术乾漆(炒)
當歸(一錢半)青皮乾薑大黃
桃仁(炒)川烏桂心(各一錢)
右為末將一半用米醋熬成膏和餘藥成劑臼中杵
之丸如梧子大隂乾每三五十丸醋湯下
嚴氏方無川烏有紅花
加味四物湯(嚴氏名六合湯)治婦室經事不行腹中結
塊疼痛腰痛
本方加桂蓬术(各等分)
右㕮咀每四錢水煎服
紅花當歸散治婦人血臟虚竭或積瘀血經候不行時
作腹痛腰胯重疼小腹堅硬及室女經不通
紅花當歸尾紫葳牛膝
甘草蘇木(剉各三兩)白芷
桂心(各一兩半)赤芍(九兩)
劉寄奴(五兩)
右為細末空心熱酒調三錢一名凌霄花散
桂枝桃仁湯治經不通繞臍寒疝痛其脈沈緊此由寒
客於血室血凝不行
桂枝芍藥生地黃(各二兩)
桃仁(五十箇)甘草(一兩)
右為粗末每服五錢水煎入薑棗
地黃通經丸治經不行結積成塊臍下如覆杯
熟地黃(三兩)䖟䖝(去頭足炒)
水蛭(糯米炒)桃仁(各五十箇)
右為細末煉蜜丸如梧子大空心温酒下五丸未知
加至七丸
嚴氏琥珀散治婦人室女月事凝滯腹脇脹痛及血逆
攻心眩暈不省
劉寄奴牡丹皮熟地黃玄胡索
烏藥赤芍莪术三稜
當歸桂心(各一两)
右用前五味用烏豆一升生薑半斤切片米醋四升
同煮豆爛為度焙乾入後五味同為細末每服二錢
用温酒調服空心食前
戴人玉燭散治經候不通腹脹或痛
四物湯對調胃承氣湯
右㕮咀水煎服
按已上諸方並出厥隂例藥也然有本於氣虚氣鬱
血虚痰積等因不同宜於前調經理氣諸方内選用
治崩漏之劑
生地黃散治經漏下血脈虛洪經水紫黑
方見血證門
簡易黃芩湯治崩中下血陽乘隂經水沸溢
黃芩不以多少
右為末每一二錢燒秤鎚淬酒調下
按此二方治熱之劑也
一法用此味治天癸當住每月却行或過多不止出
瑞竹堂方名芩心丸
伏龍肝散治氣血勞傷衝任經虚血非時崩下臍腹冷
痛脈遲弱食少或赤白帶下
伏龍肝赤石脂麥門冬(各一兩)
甘草(炙半兩)川芎(三兩)當歸
乾薑(七錢半)桂(半兩)艾葉(三兩)
熟地黃(二兩)
右件為粗末每四錢入棗煎
按此治寒例藥補血固虚之劑也
備金散治婦室血崩不止
香附子(四兩炒)當歸尾(一兩二錢)
五靈脂(一兩炒)
右為末每五錢淡醋湯調空心食前服一方只用香
附一味
澹寮茯苓補心湯治婦人亡血過多或氣逆心悶
四物湯(一分半)參蘇飲(三分)
右㕮咀入薑煎
按已上方理氣補榮之劑也
良方縮砂散治血崩
新縮砂不以多少瓦上炒香為細末米飲調下三
錢
五靈脂散治血山崩不止
靈脂十兩水煎去滓澄清再煎成膏入神麯二兩
和丸如梧子大每三二十丸温酒下
荆芥散治崩中不止
用此一味於麻油燈上燒焦為末每三錢童便調
下
瑞竹堂方蒲黃散治崩中不能止
破故紙蒲黃千古石灰(各等分炒過)
右為末每二三錢淡酒或淡醋湯調下
按已上諸方皆劫劑也
東垣升麻除濕湯治婦人女子漏下惡血月事不調或
暴崩不止多下水漿之物皆由飲食失節或勞傷形
體或素有心氣不足因飲食勞倦致令心火乘脾其
脈緩而弦急按之洪大皆脾土受邪也
柴胡羌活蒼术
黃茋(各一錢半)防風甘草(炙)
升麻藁本(各一錢)蔓荆子(七分)獨活
當歸(各半錢)
右㕮咀作一服水煎食前服
涼血地黃湯治婦人血崩是腎水隂虚不能鎮守胞絡
相火故血走而崩也
生地黃(半錢)黃連羌活柴胡
防風(各二分)黃栢知母升麻
藁本細辛川芎(各二分)甘草(一錢)
荆芥穗蔓荆子黃芩(各一分)當歸(半錢)
紅花(少許)
右㕮咀作一服水煎
按已上二方升劑也經漏不止氣血下陷非此不能
治
當歸芍藥湯治婦人經脈漏下不止其色鮮紅或先因
勞役脾胃虚損氣短氣逆自汗不止身熱食懶大便
或泄體倦無力
黃茋(一錢半)白术蒼术當歸身
白芍(各一錢)熟地黃(半錢)甘草(炙)
生地黃(各三分)陳皮(半錢)柴胡(二分)
右㕮咀作一服水煎
按此補劑也
治帶下之劑
千金方治帶下脈數者
枸杞根(一兩)生地黃(五兩)
右二味酒煮一升至三合作一服
按此治熱例藥也
元戎六合湯治婦人赤白帶下脈沈微腹痛或隂中痛
四物湯(四兩)桂附子(炒五錢)
右㕮咀每五錢水煎食前服
按此治寒之劑也
宣明導水丸治濕熱鬱於下焦之分赤白帶下不止躁
熱煩渴
方見濕門
按此治濕熱之藥下劑也
嚴氏當歸煎丸治赤白帶下腹内疼痛不飲食羸瘦
當歸赤芍(炒)牡蠣(煅)熟地黃
阿膠(炒)白芍(炒)續斷(酒浸各一兩)
地榆(五錢)
右為末醋糊丸梧子大每五十丸空心米飲下
按此治血虚之劑潤燥藥也
良方白芷散治赤白帶下
白芷(一兩)海螵蛸(二箇燒)胎髮(一團煅)
右為細末空心温酒調下二錢
伏龍肝散治婦人赤白帶下久患不差肌瘦黃瘁多困
乏力
棕櫚(不以多少燒灰火然急以盆蓋蔭)
伏龍肝(於鍋竈直下取炒令烟盡)
屋梁上塵(懸長者如無竈頭虚空中有炒令烟盡)
右三味等分碾和令停入龍腦麝香各少許每服二
錢温酒調下淡醋湯亦可患十年者半月可安
按已上方皆劫劑也
益母草散治赤白惡露下不止
益母草開花時採隂乾為細末空心温酒調二錢
日三服
東垣固真丸治白帶久不止臍腹冷痛隂中亦然
白石脂(一錢火燒赤)乾薑(炮四錢)黃栢(酒製)
白芍(各一錢)白龍骨(二錢)柴胡(一錢)
當歸身(二錢)
右除石脂龍骨另研外同為細末水煮糊丸如桐子
大每十丸食前煎水下
按此寒熱之劑又止澁藥也
桂附湯治白帶腥臭多悲不樂大寒
肉桂(一錢)附子(三錢)黃栢知母
甘草(炙)升麻(各半錢)黃茋(一錢半)人參(七分)
右㕮咀作一服水煎食前服
按此補陽氣極虚用黃栢等為引用又升降隂陽藥
也
補經固真湯治白帶下流不止始病崩中日久血少復
亡其陽故白滑之物不止也
柴胡甘草郁李仁(研)
黃芩(各一錢)乾薑(二錢)橘皮(半錢)人參(二錢)
白葵花(去萼一朵)
右㕮咀水煎空心服
按此補例藥也
衛生湯治帶下不止脈微弱腹痛
白芍(炒)當歸(各二兩)黃茋(三兩)甘草(一兩)
右㕮咀或末每五錢水煎空心服下苦楝丸三十粒
按此補血之劑也
苦楝丸治赤白帶下
苦楝(碎酒浸)茴香(炒)當歸(各等分)
右為末酒糊丸桐子大每五十丸空心酒下
按此謂邪入小腸故用此燥丙藥也
酒煮當歸丸治㿗疝白帶下注腳氣腰已下如在冰雪
中以火焙乾厚衣蓋其上猶寒冷不任寒之極者面
白如枯魚之象肌肉瘦削小便不止與白帶常流不
禁病甚者
當歸(一兩)茴香(半兩)良薑
附子(炮各七錢)
已上四味㕮咀以好酒一升半煮至乾再焙乾
炒黃鹽全蝎(各三錢)丁香苦楝
甘草(炙各半錢)柴胡(二錢)升麻
木香(各一錢)玄胡索(四錢)
右與前同為細末酒煮糊為丸如梧子大每五七十
丸空心淡醋湯下忌酒濕麫油膩物
按此升陽勝濕之劑氣血藥也
升陽燥濕湯治白帶下隂戸痛控心急痛身黃皮緩身
重如山隂中如水
防風良薑乾薑郁李仁
甘草(各一錢)柴胡(一錢三分)橘皮
黃芩(各半錢)白葵花(七朵)
右㕮咀分作二服水煎空心服
按此升散之劑也
坐藥勝隂丹
三柰子川烏頭大椒(各半錢)柴胡
羌活(各二分)全蝎(三箇)蒜(七分)甘松(二分)
破故紙(八分與蒜同煮)升麻
枯礬(各二分)麝香(少許)
右為細末煉蜜丸如彈子大綿裹留系在外納丸藥
於隂戸内
按此劫藥也
灸法
氣海一穴在臍下一寸五分主月事不調帶下崩中因
産惡露不止繞臍㽲痛灸五壯
帶脈二穴在季脇下一寸八分陷者宛宛中灸七壯主
婦人月水不調及閉不通赤白帶下氣轉運背引痛
不可忍
血海二穴在膝臏上内膁白肉際二寸中治女子漏下
惡血月事不調逆氣腹脹灸三壯
隂谷二穴在膝内輔骨後大筋下小筋上按之應手屈
膝取之治婦人漏血不止腹脹滿不得息小便黃如
蠱膝如錐不得屈伸小腹引痛灸三壯
關元一穴在臍下四寸主婦人帶下瘕聚因産惡露不
止斷産下經冷可灸百壯
安胎之劑
金匱方當歸散姙娠宜常服之
當歸黃芩白芍
川芎(各一兩)白术(半兩)
右五味為末酒飲調服方寸匕日二次
按此方養血清熱之劑也瘦人血少有熱胎動不安
數曾半産者難産者皆宜服之以清其源而無後患
也
千金茯苓半夏湯治姙娠惡阻心悶吐逆頭眩四肢怠
惰煩疼痰逆嘔吐惡寒自汗黃瘦
半夏(泡七次炒黃)茯苓
熟地黃(各三兩)橘紅細辛
人參芍藥紫蘇
川芎(各二兩)苦梗甘草(各半兩)
右㕮咀每四錢水煎空心服
局方參橘散治姙娠三月惡阻吐逆不食或心虛煩悶
橘皮茯苓(各一兩)麥門冬
白术厚朴(製)甘草(炙各半兩)
右㕮咀每四錢入薑竹茹煎一方加人參名竹茹湯
良方名人參橘皮湯
良方膠艾湯治姙娠或因頓仆胎動不安腰腹疼痛或
胎上搶心或去血腹痛
膠(一斤炙)艾葉(數莖)指迷方加秦艽
右二味以水五升煑取二升分三服
阿膠散(嚴氏方作膠艾湯)不問姙娠月數深淺或頓仆
或因毒藥胎動不安腰痛腹滿搶心短氣
熟地黃艾葉白芍川芎
黃茋阿膠當歸
甘草(炙各一兩)
右㕮咀每四錢入薑棗煎金匱方無黃茋
佛手散治姙娠傷胎下血
當歸(三錢)川芎(二錢)
右㕮咀水煎食前服
安胎散治姙娠自高墜下或為重物所壓觸動胎氣腹
痛下血胃虚嘔逆並宜服之
縮砂(不以多少炒過)
右為末每二錢用酒調服艾鹽湯亦可
簡易方知母飲治姙娠心脾壅熱咽膈渴苦煩悶多驚
赤茯苓黃芩黃茋(各三兩)知母
麥門冬甘草(各二兩)
右㕮咀每四錢入桑白皮熟時再入竹瀝些小服
竹葉湯治姙娠心驚膽怯終日煩悶名曰子煩
白茯苓(四兩)防風麥門冬
黃芩(各三兩)
右㕮咀每四錢入竹葉五片水煎外臺方有竹瀝二
合無葉一方有黃芩知母
拔萃方枳殼湯治胎漏下血或因事下血
枳殼(炒)黃芩(各半兩)白术(一兩)
右為末每一錢白湯調下宣明方無枳殼
二黃散治胎漏下血
生地黃熟地黃
右為末煎白术枳殼湯調下二錢或錢半
按良方論云婦人有子之後血畜以養胎矣豈可復
能散動耶所以然者有娠而月信每至是亦未必因
血盛也若謂榮經有風則經血喜動以其風勝則可
此例可見胎漏之因非止一端也治者宜擴充焉
地黃當歸湯治胎痛
當歸(一兩)熟地黃(二兩)
右為末每半兩水煎良方等分為末蜜丸名内補丸
許學士云大率婦人姙娠唯在抑陽助隂蓋此等藥
甚多然胎前藥唯惡羣隊若隂陽交錯别生他病唯
是枳殼散所以抑陽四物湯所以助隂故爾然枳殼
散差寒若單服之恐有胎寒腹痛之疾以内補丸佐
之則陽不至強隂不至弱隂陽調停有益胎嗣此前
人未嘗論及也愚詳隂陽調停不若不服為愈
全生方白术散治姙娠面目虚浮肢體腫如水氣名曰
子腫
白术(一兩)生薑皮大腹皮陳皮
白茯苓(各半兩)
右為末每二錢米飲調下指迷方有桑白皮無术
李氏天仙藤散治姙娠自三月成胎之後兩足自脚面
漸腫腿膝以來行步艱辛以至喘悶飲食不美狀似
水氣至於脚指間有黃水出者名曰子氣
天仙藤(洗略炒)香附子(炒)陳皮
甘草烏藥(等分)
右為末每服三錢水煎入薑三片木瓜三片紫蘇三
葉同煎空心食前服日三次腫消止藥
按此二方治證例相類故併錄之
嚴氏紫蘇飲治胎氣不和湊上心腹脹滿疼痛謂之子
懸
大腹皮川芎白芍陳皮
蘇葉當歸(各一兩)人參
甘草(各半兩)
右㕮咀每四錢入薑葱煎
安榮散治姙娠小便澁少遂成淋澁名曰子淋
麥門冬通草滑石(各三錢)當歸
燈心甘艸(各半兩)人參
細辛(各一兩)
右為細末每二錢煎麥門冬湯調下
羚羊角散治姙娠中風頭項強直筋脉攣急言語蹇澁
痰涎不利或時發搐不省人事名曰子癎
羚羊角(鎊)川獨活酸棗仁(炒)
五加皮(各半錢)薏苡仁防風
當歸川芎茯神
杏仁(各四分)木香甘草(各二分半)
右㕮咀每五錢入薑煎
八味丸治姙娠小便不通名曰轉胞亦治子淋
方見補虛門
丹溪參术散治姙娠轉胞
四物湯加人參白术半夏(製)
陳皮甘草
右㕮咀入生薑煎空心服
按丹溪曰轉胞之病胎婦之禀受弱者憂悶多者性
急躁者食味厚者庸或有之古方皆用滑利藥鮮有
應效因思胞不自轉為胎所壓展在一邊胞系了戾
不通耳胎若舉起居於其中胞系自疏水道自利然
胎之墜下必有其由近吳宅寵人患此兩脈似濇重
則弦左稍和予曰此得之憂患濇為血少氣多則胎
氣弱而不能舉弦為有飲血少則胎弱氣多有飲中
焦不清而隘則胞知所避而就下乃以已上藥與服
隨以指探喉中吐出藥汁候少頃氣定又與之次早
亦然至八貼安此法恐偶中耳後又治數人亦效未
知果何如耶
仲景云婦人本肌肥盛頭舉自滿今反羸瘦頭舉中
空胞系了戾亦多致此病但利小便則愈宜服腎氣
丸以中有茯苓故也地黃為君功在補胞若頭舉等
語其義未詳恐有能知之者
按已上安娠諸法皆氣血本病之藥故非辛熱苦寒
之劑蓋産前當清熱養血也然有外感風寒内傷生
冷以辛熱散之温之大積大聚以藥衰其大半而止
經曰婦人重身毒之何如岐伯曰有故無殞故無殞
也斯法亦不為本病之謂也故姙娠諸證例藥詳見
大全良方兹不備錄
束胎丸第八箇月服之
黃芩(炒夏一兩春秋七錢半冬半兩)白术(二兩)
茯苓(七錢半)陳皮(三兩忌火)
右為末粥為丸桐子大每三四十丸空心白湯下
達生散(又名束胎散)
大腹皮(三錢)人參陳皮(各半錢)白术
白芍(各一錢)甘草(炙二錢)紫蘇葉莖(半錢)
當歸尾(一錢)或加枳殼縮砂
右㕮咀作一服入青葱五葉黃楊腦七箇煎服扵八
九箇月服十數貼甚得力或夏加黃芩春加芎冬依
正方或有别證以意消息
又方於第九箇月服
黃芩(怯弱人减半)白术(一兩)滑石
枳殼(各七錢半)
右為末粥丸如桐子大每服三十丸空心熱湯下
按世俗婦室姙娠鮮有服束胎藥者蓋局方良方諸
法未能以盡其妙用者多輙動娠故率不敢行然丹
溪先生因製已上諸方以備世俗取擇實好生君子
之一端也
滑胎易産藥
枳殼散治姙娠胎肥壅隘難産臨月服之
粉草(一兩炙)商州枳殼(二兩炒)
右為細末百沸湯點二錢空心日三服
一方枳殼(六兩)甘草(一兩)
一方有糯米半升淘控乾同炒為末
温隱居加當歸木香各等分
又法張氏方治姙娠胎肥動止艱辛臨月服之縮胎易
産治氣寬膈
枳殼(五兩)甘草(一兩半)香附子(二兩炒)
右為細末薑湯點服
神寢丸滑胎易産入月服之
通明乳香(半兩)枳殼(一兩)
右為末煉蜜丸梧子大空心酒下三十丸
陸氏名寤生丸乳香只一分
保氣散安胎易産或居處失宜偶然頓仆胎動胎痛漏
胎下血兼服佛手散
香附子(四兩)山藥(二兩)縮砂(一兩)木香(四錢)
粉草(一兩)益智仁紫蘇(各半兩)
右為細末白湯點二錢入月服之
益元散入月服之滑胎易産
方見前
産間藥
施氏催生如意散臨産腰疼方可服之
人參乳香(各一錢末)辰砂(半錢)
右三味一處研臨産急用雞清一箇調藥末再用生
薑汁調冷服如横生倒産即時端順而生
催生佛手散
方見前
嚴氏無憂散治胎肥氣逆或人瘦血少胎弱臨蓐難産
者便産湏知名保生無憂散
當歸川芎白芍(各一兩)
枳殼(炒五錢)乳香(三錢)木香(一錢半)
血餘灰(二錢)甘草
右為末每二錢水煎服
簡易集效黑散子催生兼治横生逆産
百草霜白芷末(等分)
右和勻每二錢童便并好醋調稀更以沸湯調下
局方催生丹治産婦生理不順産育艱難或横或逆並
宜治之
十二月兔腦髓(去皮膜研如泥)
乳香(另研細如泥)母丁香(二錢半)
麝香(另研五分半)
右三味和勻以兔腦和丸如雞頭大隂乾油紙裹每
一丸温水下即産兒手中握出
良方催生乳香膏名如神開骨膏又名乳珠丹
一法滴乳為末猪心血為丸五月五日午時合
右如桐子大朱砂為衣每一粒面東酒吞下未下再
服如胎乾者先與四物湯
秘方益母丸專治横生逆産難産并安胎順氣神效
益母草五月採隂乾石臼搗為末煉蜜丸如彈子
大每一丸或二丸臨産以童便和温酒送下氣不
順木香參湯送下或作小丸吞服亦可
獨聖散
黃葵子炒七十粒研爛酒服濟君急
若也臨危難産時免得全家俱哭泣
小品療横生倒産手足先出方
用粗針刺兒手足入二分許兒得痛驚轉即縮自
當回順而生
一法鹽塗兒足底又可急搔爪之并以鹽摩産婦
腹上即産
機要半夏湯治胎衣不下或子死腹中或子衝上而昏
悶或血暴下及胎乾不能産者
半夏麯(一兩半)桂(七錢半)
桃仁(三十箇炒)大黃(半兩)
右為細末先服四物湯三兩次服此生薑同煎
良方治死胎不下其證産母舌青黑及胎上冷者子已
死或指甲青舌青脹悶甚者口中作屎臭先以平胃
散一貼作兩服每服酒水各一盞同煎至一盞却投
朴硝半兩研細再煎數沸温服胎化血水而下
鹿角散治因熱病胎死腹中
鹿角屑(一兩)
右水煎入葱白五莖䜴半合丹溪云燒過治産後血
暈
當歸湯治子死不下
川當歸(三兩)川芎(二兩)
右為末水酒各半調下四錢未下再服
一方只用川芎末酒煎服
香桂散下死胎
麝香(半錢)桂心(三錢為末)
右和勻只得一服温酒調下
一方朴硝末(二錢)温童便調下
必效方牛膝湯治胎衣不出腹臍堅脹急痛即殺人服
此胞即爛下死胎
牛膝瞿麥(各四兩)當歸(三兩)通草(六兩)
滑石(八兩)葵子(五兩)
右切細以水九升煮取三升分三服
宣明硇砂散治胎死腹中不下
硇砂(研細)當歸(各一兩)
右二味研極細只分作二服温酒調下如重車行五
里不下再服
局方至寳丹
見本方
花蘂石散治胎死腹中及胎衣不下
花蘂石(一斤)上色硫黃(四兩)
右二味相拌勻煉製見良方
黑龍丹治産後一切血疾産難胎衣不下危急惡疾垂
死者但灌得下無不全活
當歸五靈脂川芎良薑
熟地黃
各一兩剉以沙合盛赤石脂泥封紙筋鹽泥固濟炭
火十斤煆令通赤去火候冷取開看成黑糟色取細
研却入後藥
百草霜(五兩)硫黃乳香(各一錢半)
花蘂石琥珀(各一錢)
右五味並細研與前藥再研如法修製和勻以米醋
煮麫糊丸如彈子大每服一丸炭火燒令通赤投於
生薑自然汁與童便入酒漉出控乾研細只此酒下
一方取死胎用烏雞一隻去毛細切水煎三二升湯
通手用衣帛蘸摩臍下胎自出
産後雜方
局方芎歸湯治産後去血過多暈煩不省
當歸芎藭(等分)
右㕮咀每半兩水煎服腹疼加桂名桂香散一名琥
珀散治腹中痛急自汗頭眩少氣加羊肉名羊肉湯
黑神散治産後惡露不盡胎衣不下血氣攻心及腹痛
不止
黑豆(炒半升)熟地黃當歸肉桂
乾薑甘草白芍
蒲黃(各四兩)
生地黃(局方良方俱無此味便産湏知有之)
右為末每二錢酒童便各半調服一名烏金散
按此手少隂足厥隂太隂陽明表裏血藥也立方大
意見前丹溪之論矣今人以為治産後百病率用之
故收入然用者自宜通變
人參當歸散治産後去血過多血虛則隂虚隂虚則内
熱心煩短氣自汗頭痛
熟地黃人參當歸桂
麥門冬(各一兩)白芍(二兩炒)
右㕮咀每五錢入竹葉生薑煎
當歸黃茋湯治産後失血多腰疼身熱自汗
當歸(三兩)黃茋(二兩)白芍(一兩半炒)
右㕮咀每五錢入薑煎
失笑散治産後心腹絞痛欲死及兒枕痛
蒲黃(炒)五靈脂(各等分)
右為末醋調二錢熬成膏湯化服之
一法治小兒枕痛各單服
經驗方三聖散治兒枕痛
當歸桂玄胡索
右等分為細末每服二錢熱酒或童便調下
嚴氏清魂散治産後血暈昏不知人更宜取漆器於床
前燒薰之頻置醋炭更服此藥
澤蘭葉人參(各一兩)荆芥穗(四兩)
甘草(炙八錢)川芎(二兩)
右為末每二錢熱湯温酒各半盞調下
抵聖湯治産後血氣傷於脾胃腹脇滿悶嘔逆惡心
赤芍半夏澤蘭葉陳皮
人參(各二錢)甘草(炙一錢)
右㕮咀作一服入生薑煎
當歸羊肉湯治産後發熱自汗肢體疼痛名曰蓐勞
當歸人參(各七錢)黃茋(一兩)生薑(半兩)
右㕮咀用羊肉一斤煮清汁五大盞去肉入前藥煎
四盞去柤作六服
良方茯苓散治産後心虚怔忡不定言語錯亂
人參甘草山藥
當歸(各一錢)生薑遠志茯苓
桂心麥門冬(各半錢)大棗
右㕮咀水煎
機要增損柴胡湯治産後經水適斷感於異證手足撁
搐咬牙昏冐
柴胡(八錢)黃芩(四錢半)人參(三錢)
甘草(炒四錢)石膏(四錢)知母(三錢)黃茋(五錢)
半夏(三錢)
右為粗末每半兩入薑棗煎
血風湯治産諸風痿攣無力
秦芁羌活防風白芷
川芎芍藥白术當歸
地黃茯苓半夏黃茋(等分)
右為末一半為丸煉蜜桐子大一半為散温酒送下
五七十丸
愈風散治産後中風口噤牙關緊急手足瘈瘲如角弓
狀
荆芥穗(略炒為末)
右每三錢豆淋酒調下童便亦可一方加當歸
謹按産後多有血病神強瘈瘲而似中風者宜用此
藥通血脈而清神或加當歸者為然非外因例藥也
是以姑錄此一法義見後丹溪論
獨行散治産後血暈昏迷
五靈脂(炒)
右為末水酒童便調下一二錢
當歸散治産後氣血俱虚無大補恐增客熱宜服此去
惡露
當歸白芍川芎
黃芩(各一兩)白术(半兩)
右為細末温童便調下二錢
黃茋湯治産後汗不止因隂虛而得
黃茋(二錢)白术防風熟地黃
牡蠣(煆)白茯苓麥門冬
甘草(炙各半錢)
右㕮咀每半兩入棗煎
加减四物湯治産後隂虛發熱或日間明了暮則發熱
增寒
當歸川芎生地黃柴胡
右等分每四五錢水煎
瑞竹堂方治産後血塊腹痛
京芎(炒)當歸(炒)熟地黃
白芍(炒各半兩)蒲黃(炒二分)
右同為細末每服二錢空心温酒調下
丹溪參术膏治産後胞損成淋瀝證
人參(二錢半)白术(二錢)桃仁
陳皮(各一)錢黃茋(一錢半)茯苓(一錢)
甘草(炙半錢)
右㕮咀水煎猪羊胞後入藥作一服
丹溪曰嘗見尿胞因收生不謹以致破損而得淋瀝
證有徐氏婦於壯年得此因思肌肉破傷在外者且
可補完胞雖在腹恐亦可治診其脈虚甚因悟曰難
産之人多是氣虚難産之後血氣尤虚因用峻補以
參术膏煎以猪羊胞極飢時與之每劑用一兩至一
月而愈恐是氣血驟長其胞可完若稍遲緩恐難成
功
嚴氏趁痛散治産後血滯筋脈拘攣腰背強直遍身疼
痛
當歸桂白术牛膝
甘草(各三)錢黃茋獨活
生薑(各半兩)
右㕮咀每半兩水煎
按此手足三隂藥出大陽例治表之劑也然惡露不
盡絞痛不止宜良方芎歸湯散治裏之劑以大黃桃
仁等藥下之血畜經絡成血塊宜没藥丸以䖟虫水
蛭等藥逐之皆變法也兹不詳錄故已上諸方皆調
理之劑餘有異證詳見大全良方
謹按産後血滯於經多成癰腫或有致不救者盖氣
血虚損逆之甚也大抵此兼隂虚火動凡辛温之劑
宜慎之矧産後用藥有三禁我丹溪先生謂産後如
無惡阻當大補氣血雖有雜證以末治之如中風切
不可作風治與小續命湯必先補氣血然後治痰當
以左右手之脈分其氣血多少而治如發熱惡寒皆
是氣血左手脈不足用補血藥多於補氣藥右手脈
不足用補氣藥多於補血藥惡寒發熱腹痛者當去
惡血以求通變之意也
玉機微義卷四十九
