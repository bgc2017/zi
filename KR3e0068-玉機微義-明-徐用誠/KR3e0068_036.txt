玉機微義卷三十六明徐用誠原輯
劉純續增
欬逆門
叙欬逆為病
内經云歲金太過欬逆金鬱之發欬逆少隂二氣欬逆
按内經所言欬逆者止此他書惟傷寒論欬逆脉散
者死又金匱治欬逆上氣諸方而已似皆指肺金及
火為病也活人書謂欬逆證為極惡仲景所不載孫真
人云徧尋方論無此名遂斷欬逆為噦證而靈樞云噦
者糓入於胃胃氣上注於肺故寒氣與新糓氣俱入於胃
新故相亂真邪相攻氣并相逆復出於胃故為噦注云
噦氣仵也仵偶敵也保命集又以欬逆為噫噫氣者胸
中氣不交也少隂經至胸中交於厥隂水火相傳而有
聲靈樞云噫者寒氣客於胃厥逆從下上復出於胃故
為噫注云噫象火烟隨焰出心不受邪故噫出之愚謂二說
各有其義未知是否而難知力辨朱氏之非其論見後
論傷寒欬逆有寒有熱
活人書云欬逆者仲景所謂噦是也胃寒所生傷寒本
虚攻其熱必噦又云傷寒大吐下之極虚後極汗出者
因得噦所以然者胃中寒冷故也橘皮亁薑湯羌活附
子散半夏生薑湯退隂散主之不差者灸乳下必愈然
亦有陽證者欬逆者有潮熱時時噦小柴胡湯橘皮竹
茹湯又云傷寒噦而腹滿視其前後何部不利利之愈
按活人書以欬逆為噦故今從而以仲景言噦者入於
欬逆之門縱使仲景言噦非此證而活人論證用藥則
是欬逆而非嘔噦大抵欬逆者多由汗下之後胃虚而
作活人以虚作寒治故用諸温熱之藥然亦有虚而有
熱者有實而有熱者所引橘皮竹茹湯未能詳盡也
欬逆分隂陽證
略例云陽證欬逆者胃熱失下也隂消將盡陽逆上行使隂
不内也為之惡候或兼以舌攣語言不正而反昏胃與咽痛
者少隂也速下之宜大承氣湯若陽極脉微將盡者不宜
下宜瀉心湯養隂退陽而已涼膈芒硝清肺亦可隂證者
内已伏隂隂氣太甚腎水擅權肝氣不生胃火已病丁火又
消所有遊行相火寒邪迫而率集於胸中亦欲盡也故令人
發熱大渴引飲并去蓋覆病人獨覺熱也他人按之身體
皆寒此火即無根之火也故用丁香亁薑之類温胃其火
自下欬逆乃止非如陽證以涼膈瀉心湯退心火隂氣乃
生且隂證欬逆從嘔噦而生胃寒嘔噦不已陽逆繼之也
按欬逆本由隂氣已虚陽火暴甚直衝而上出於胃
入於肺而作聲東垣用凉藥者所以瀉熱降火也若夫
所謂隂證欬逆者蓋以隂氣先消陽火亦竭浮於胸
中亦欲散也故不宜用寒而反以温藥養胃留其陽
氣胃氣一和陽生則隂長之說也而此略例以陽證
為失下用承氣瀉心二藥分便秘便軟用之則可矣
以隂證為隂氣太甚腎水擅權寒邪迫火而上愚謂
腎隂若盛則火自不妄動矣其所謂寒邪者未審其
指受外寒耶内寒耶還只是虚耶姑俟明哲
又案張子和云火欲上行為寒邪所遏寒不勝火
故作聲此則是上寒遏下熱與外寒鬱内熱之義同
亦與前說不同
辯欬逆與噦不同
難知云夫欬逆證活人斷為噦逆其說似是而非蓋噦
者乾嘔也若有物直出則為吐也嘔物旋出則為嘔也
嘔無物出則為噦也欬逆者或水漬於肺而心痞或連
續不已而氣逆或喜笑過多而氣噎或嚥飲而錯喉而
氣搶或急食亁物而氣塞皆能作欬逆之聲連續不絶
俗謂之吃忒是也大抵欬逆者不順之義吃忒者差錯
之義二者皆氣不得下為火熱托之而使上至咽喉中
噎而止也人或以紙撚鼻嚏而止或詐冤盜賊因恐而
止或鼻熱聞食香調氣而止皆抑之駭之而使氣下也
千金以欬逆上氣者為病肺脉散者死是心火刑於肺
金也是以李氏稱易老云欬逆者火熱奔急上行而肺
金不内何其當哉故便秘者大承氣湯下之便軟者瀉
心湯主之朱氏斷為胃寒并陽證二法用藥治噦雖勝
大抵其噦之意止是氣逆上行似欬逆耳即非仲景所
謂欬逆之本證也盡噦者出聲也噦出其氣噦聲盡然
後吸欬逆者入聲也抑氣不出逆聲盡然後呼也出入
呼吸其大不同兼嘔噦者本於胃欬逆者本於肺何其
難辨哉
欬逆噦分手足經標本辨
難知云活人以欬逆為噦謂若可下之宜調胃承氣湯
是邪氣在胃故斷之為噦是則然矣抑不思欬逆者是
足陽明失下傳手太隂活人但言其火之本不言其火
之標炎上至極高之分而欬逆也合而觀之噦與欬逆
同一熱也分而言之噦為本為膽為胃為中欬逆為標
為心為肺為上若標病應見止當治標不必名噦若
言作噦使後人只見膽胃本而不見心肺標也此一說
又足經甲戊而傳手經丁辛也
按海藏論欬逆與噦二者不同謂其聲有出入之異
臟腑有肺胃標本之殊其說尤長但欬逆與噦其氣
皆自下而上嘔噦則直出於口欬逆則至咽膈吃忒
而中止然後出也實非有出入之異
論雜病欬逆皆由病後胃虚所生
三因云欬逆之病古人以為噦耳多因吐利之後胃中
虚寒遂成此疾亦有胃中虚膈上熱噦至八九聲相連
收氣不回者大抵傷寒久病後老人虚人及婦人産後
多有此證者皆病深之候也亦有噦而心下痞悸者有
痰水所為别無惡候者是
論吃逆病由隂虚火上亦有暴病屬實者附
丹溪云吃病者氣逆也氣自臍下直衝上出於口而作
聲之名也書曰火炎上内經曰諸逆衝上皆屬於火古
方悉以胃弱言之而不及火且以丁香柿蒂竹茹陳皮
等劑治之未審孰為降火孰為補虚人之隂氣依胃為
飬胃土傷損則木氣侮之矣此土敗木賊也隂為火所乘
不得内守木挾相火乘之故直衝清道而上言胃弱者
隂弱也虚之甚也病人見此似為危證然亦有實者不
可不知趙立道年近五十質弱而多怒七月炎暑大飢
索飯其家不能急具因大怒兩日後得滯下病口渴自
以冷水調生蜜飲之甚快滯下亦漸緩如此者五七日
召予視脉稍大不數遂令止蜜水渴時且令以人參白
术煎湯調益元散與之滯下亦漸收七八日後覺倦甚
發吃予知其因下久而隂虚也令其守前藥然滯下尚
未止又以煉蜜飲之如此者三吃猶未止衆皆尤藥之
未當將以薑附飲之予曰補藥無速效附子非補隂者
服之必死衆曰冷水飲多得無寒乎予曰炎暑如此隂
涼非寒勿多疑待以日數力到當自止又四日而吃止
滯下亦安又陳澤仁年近七十厚味之人也有久喘病
而作止不常新秋患滯下食大減至五七日後吃作召
予視脉皆大豁衆以為難予曰形瘦者尚可為以人參
白术湯下大補丸以補血至七日而安此二人者虚之
為也又一女子年踰笄性躁味厚暑月因大怒而吃作
每作則舉身跳動神昏不知問之乃知暴病視其形氣
俱實遂以人參蘆湯飲一椀大吐頑痰數椀大汗昏睡
一日而安人參入手太隂補陽中之隂者也蘆則反耳
大瀉手太隂之陽女子暴怒氣上肝主怒肺主氣經曰
怒則氣逆氣因怒逆肝脉乘火侮肺故吃大作而神昏
參蘆喜吐痰盡氣降而火衰金氣復位胃氣得和而觧
矣
謹按欬逆一證古方悉作胃寒所致俱用丁香柿蒂
薑附等藥然此證有虚有實有火不可專作寒論盖
傷寒發汗吐下之後與滯下日久及婦人産後而有
此者皆隂大虚之為也若平人食入太速而氣噎或
飲水喜笑錯喉而氣搶或因痰水停膈心下或因暴
怒氣逆痰厥或傷寒熱病失下而有此者則皆屬實
也夫水性潤下火氣炎上今其氣自下衝上而作聲
非火而何大抵治法虚則補之補中須分寒熱如因
汗吐下誤服寒凉過劑當以温而補之如脾胃隂虚
火逆衝上當以平而補之挾熱者涼而補之若夫實
者如傷寒失下地道不通因而欬逆當以寒下之如
痰飲停蓄心下或暴怒氣逆痰厥此等必形氣俱實
别無惡候皆當隨其邪之所在而涌之泄之清之利
之也世醫凡遇此疾首以丁香柿蒂為言殊不知此
藥不能補虚不能降火不能清氣利痰唯有温煖助
火而已豈宜總治斯疾乎
欬逆治法
治熱之劑
活人橘皮竹茹湯治噦逆嚴氏治吐利後胃虚膈熱而
欬逆
橘皮(一升)竹茹(一升半)甘草(二兩炙)
人參(半兩)棗子(三十箇)生薑(半兩)
右剉以水一斗煮取三升去滓温服一升日三服
按此出太隂嘔噦例藥也姜棗參橘亦是温藥故三
因云此治胃中虚冷但以此藥比之姜桂丁香則性
平故從嚴氏入治熱之劑
小柴胡湯治陽證欬逆
難知大承氣湯治欬逆大便秘者
二方並見寒門
瀉心湯治欬逆大便軟利者
方見心下痞門
治寒之劑
半夏生薑湯治噦欲死
半夏(洗一兩一錢)生薑(二兩切)
右水二盞煎八分分作二服
橘皮乾薑湯治噦
橘皮通草乾薑桂心
甘草(炙各二兩)人參(一兩)
右剉每服四錢水煎温服日三次
按已上二方並太隂嘔噦例藥也
三因丁香散治欬逆
丁香杮蒂(各一錢)甘草(炙)良薑(各半錢)
右爲末熱湯點二錢乘熱服不拘時
嚴氏柿蒂湯治胸滿欬逆不止
杮蒂丁香(各一兩)
右㕮咀四錢薑五片煎家珍有人參一味寳鑑有青
陳皮二味並各等分爲末水煎服
按已上二方並太隂陽明經藥也
活人羌活附子散治欬逆嚴氏治吐利後胃寒欬逆
羌活附子(炮)茴香(微炒各半兩)木香
乾薑(各一棗許大)
右細末每服一錢水一盞塩一捻同煎熱服
三因方木香作丁香
按此太陽少隂太隂經藥也
本事方治隂毒欬逆
川烏頭乾薑(炮)附子(炮)肉桂
芍藥甘草(炙)半夏吳茱萸
陳皮大黃
右等分爲細末每服一錢薑五片煎去濁查取清熱
服
按此三隂經藥也
補虚之劑
寳鑑炙甘草湯治許伯威中氣本弱病傷寒八九日醫
見其熱甚以凉藥下之又食梨三枚痛傷脾胃四肢
冷時發昏憒其脉動而中止有時自還乃結脉也心
亦悸動吃逆不絶色變青黃精神減少目不欲開踡
臥惡人語以此藥治之
甘草(炙)生薑桂枝人參
生地黃阿膠麥門冬麻子仁
大棗
成無已云補可以去弱人參大棗之甘以補不足之
氣桂枝生薑之辛以益正氣五臟痿弱榮衛涸流濕
劑所以潤之麻仁阿膠麥門冬地黃之甘潤經益血
復脉通心也加以人參桂枝急扶正氣生地黃減半
恐傷陽氣剉一兩服之其證減半再服而安
按此心肺藥也
謹按欬逆諸方古方唯有治寒之劑至於補虛降火
養隂之藥及治痰氣厥逆之法皆未詳也學者自宜
隨證用之
灸法
嚴氏云欬逆治法婦人屈乳頭向下盡處骨間是穴丈
夫及乳小者以一指爲率正男左女右與乳相直間䧟
中動脉處是穴艾炷如小豆許灸三壯
玉機微義卷三十六
