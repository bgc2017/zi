玉機微義卷三十明徐用誠原輯
劉純續增
牙齒門
論牙齒諸痛所因
東垣曰夫齒者腎之標口者脾之竅諸經多有會於口
者其牙齒是也手足陽明之所過上齗隸於坤土乃足
陽明胃之脉貫絡也止而不動下齗嚼物動而不休手
陽明大腸之脉所貫絡也手陽明惡寒飲而喜熱足陽
明喜寒飲而惡熱其病不一牙者腎之標亦喜寒寒者
堅牢為病不同熱甚則齒動齗斷袒脱作痛不已故所
治療不同也有惡寒作痛者有惡熱而作痛者有惡寒
又惡熱而作痛者有惡寒飲少熱飲多而作痛者有惡
熱飲少寒飲多而作痛者有牙齒動搖而作痛者有齒
袒而為痛者有齒齗為疳所蝕缺少血出為痛者有齒
齗腫起為痛者有脾胃中有風邪但覺風而作痛者又
有牙上多為虫所蝕其齒缺少而色變為虫牙痛者有
胃中氣少不能於寒袒露其齒作痛者有牙齒疼痛而
穢臭之氣不可近者痛既不一豈可一藥而盡之哉
按此論齒惡寒熱等作痛本手足陽明動搖齗脱本足
少隂故此三經所主為多然齒袒虫疳濕熱齗腫血出作痛
痛而穢臭者皆胃熱火盛所致亦有諸經錯雜之邪與夫
外因者故已上病機現證甚詳學者宜究其機而處治焉
論牙痛分三因
陳無擇云齒為關門腎之榮骨之餘也腎衰則齒豁精
固則齒堅又大腸支脉在牙齗主灌注於牙大腸壅則
齒為之浮大腸虚則齒露挾風則攻目頭面疳䘌則齲
脱為痔皆氣鬱而生諸證不同治之
謹按頭面外冒風寒或口吸寒冷致牙痛者皆外因
也實熱或隂虚火動骨蒸所致氣鬱血熱虫疰皆内
因也硬物所支打擊等致皆不内外所因也故諸證
不同治之陳止言經病而不具三因者恐傅梓時脫簡爾
論齒痛為風熱濕熱所致
東垣曰劉經歴之内年三十餘病齒痛不可忍須騎馬
外行口吸凉風則痛止至家則其痛復作家人以為祟
神禱於巫師而不能愈病乃濕熱為邪也足陽明多血
多氣加以膏粱之味助其濕熱故為此病因立一方不
須騎馬常令風寒之氣生於齒間以黃連胡桐淚之苦
寒新薄荷葉荆芥穗之辛凉四味相合而作風寒之氣
治其濕熱為主以新升麻之苦平行陽明經為使牙齒
骨之餘以羊䯒骨灰補之為佐麝香少許入肉為引用
為細末擦之痛乃减半又以調胃承氣湯去硝加黃連
以治其本服之下三兩行其痛良愈遂不復作
按此論實熱例而合辛凉風劑蓋風能勝濕苦以洩
熱也今世俗有以大戟芫花小麥椒細辛蒼耳熬湯
熱𠻳而牙痛立止者正同此例大抵人之牙齒致病
實多内則氣鬱血熱骨蒸等因外則咀炙熱受寒冰
醎酸辛辣之味適口豈不漬搏耶且如以醋沃石則
石為蘇況人之骨餘者乎然雖經絡之喜寒熱氣不
同所受病異者則豈全在標爾
牙齒治法
治風之劑
局方細辛散治風蛀牙疼腮頷浮腫
荆芥穗細辛(各一兩)砂仁(半兩)白芷
紅椒草烏(各二兩)鶴虱牙皂角
畢撥(各半兩)
右為末每少許頻擦患處有涎吐之仍用水灌嗽
按此手陽明足少隂厥隂藥也
三因玉池散治風蛀牙疼腫痒動搖牙齦潰爛宣露出
血口氣
地骨皮白芷升麻防風
細辛川芎槐花當歸
藁本甘草(等分)
右為末每用一字揩之痛甚取二錢水盞半黑豆半
合薑三片煎嗽
按此手足陽明厥隂藥也
百一選方治風牙疼
白芷(一兩)朱砂(一分)
右為末煉蜜丸櫻桃大每一丸擦牙上
按此手陽明之的藥也
御藥院方獨活散治風毒牙疼牙根腫痛
川芎獨活羌活防風(各半兩)
細辛荆芥薄荷生地黃(各二錢)
右㕮咀每三錢水煎漱嚥
按此足太陽厥隂少隂藥也
元戎立效散治牙疼
小椒露蜂房青鹽(等分)
右為細末煎數沸熱𠻳即止
按此足少隂藥也
東垣羌活散治風寒寒濕犯腦項筋急牙齒動搖肉齗
袒脱疼痛苦楚
麻黃(去節三兩)羌活(一錢半)柴胡(半兩)升麻
蒼术(各半兩)草豆蔻(一錢)防風(三分半)藁本(三分)
細辛(少許)當歸身(六分)白芷桂(各三分)
羊脛骨灰(二錢半)
右為末先以温水漱過擦之
按此足三陽太隂藥也
治寒之劑
御藥院方丁香散治牙齒
丁香畢撥蝎梢大椒(等分)
右為末每少許擦於患處
按此足陽明太隂藥也
萆薢散搐藥
萆薢良薑胡椒細辛(等分)
右為末每少許温水隨痛處鼻内搐
按此足少隂太隂藥也
東垣白芷散治大寒犯腦牙齒疼痛
麻黃草豆蔻(各一錢半)黃茋升麻(各二錢)
吳茱萸白芷(各四分)當歸(一錢)藁本(三分)
熟地黃(一錢)桂枝(二分半)羌活(八分)
右為末先用温水漱净以藥擦之
按此手足陽明太陽厥隂藥也
治風熱之劑
元戎胡桐淚散治足陽明經虚風熱所襲流傳牙齒攻
注牙齗則致腫結妨悶甚者與齗間津液相搏化為
濃汁宜用此藥
胡桐淚石膽礬黃礬蘆薈
升麻(各半兩)麝香亂髮灰(各一錢)朱砂
細辛當歸身川芎牛膝(各二錢半)
右為末先以甘草湯漱口後用藥少許傅之以常用少
許擦牙去風熱消腫化毒牢固永無牙宣疳血之病
按此足陽明厥隂藥也
犀角升麻湯治陽明經受風熱口唇頰車連牙腫痛
犀角(七錢半)升麻(五錢)防風羌活(各三錢半)
川芎白芷白附子黃芩(各二錢半)
甘草(一錢半)
右㕮咀水煎服
按此手足陽明太陽藥也
治寒熱之劑
東垣當歸龍膽散治寒熱停牙痛
麻黃升麻黃連龍膽草
草豆蔲(各一錢)白芷當歸尾骨灰(各半錢)
生地黃(五分)
右件為末擦之
按此太陽陽明少隂厥隂藥也
益智仁律散治寒熱牙疼
草豆蔲(二錢二分)木律(二分)熟地黃益智仁
骨灰(各錢半)升麻(一錢半)黃連當歸(各四分)
右為末乾擦之如寒多不用木律
按此足陽明厥隂藥也
麝香散治熱多寒少牙露根肉齗脱血出齒動欲落大
作疼痛妨食凉少忤熱多
麻黃根(一分)草豆蔲黃連(各一錢半)升麻(一錢)
益智仁(二分半)當歸生地黃漢防己(酒製)
人參(各三分)熟地黃(二分)骨灰(二錢)麝(少許)
右為抹擦之
按此足陽明太隂藥也
攻下之劑
元戎調胃丸治齒痛血出不止
右以謂胃承氣湯為末蜜丸服
升麻丸治陽有熱攻注牙齒腫痛脉洪大而實
細辛升麻防己羌活
牽牛大黃
右等分煉蜜丸桐子大每二十丸温水臨睡服
按此二方陽明例藥也論云病源有手陽明之支脉
入於齒齒是骨之所終髓之所養若風冷客於經絡
傷於骨髓冷氣入齒根則齒痛或胃與大腸俱熱
大便秘結經絡壅滯而齒齗痛者治法不同也
清胃凉血之劑
東垣清胃散治因服熱藥使上下牙疼不可忍引頭腦
滿面發熱大痛喜寒惡熱
生地黃(二分酒製)升麻(一錢)牡丹皮(半錢)當歸(三分)
黃連(三分)
右作末為一服水煎冷服
神功丸治多食肉人口臭不可近牙齒疳蝕牙齗肉將
脱齒落血不止
黃連(酒製)砂仁(各半兩)生地黃甘草(各三錢)
藿香葉木香當歸身蘭香葉(如無)
(藿香葉代之各一錢)升麻(二錢)
右為末湯浸蒸餅丸如菉豆大每服百丸至二百丸白
湯食遠服
按此二方並陽明例藥也
治虫之劑
秘方馬夜眼燒存性為末敷上立愈
瑞竹堂方治虫牙疼
天仙子不以多少燒烟用竹筒抵牙引烟燻之其虫即死
謹按牙齦生虫乃陽胃土濕熱甚而生也學者宜治其本
補劑
金匱八味丸治腎虚牙痛
方見補虚門
三因安腎丸治虚壅牙齒疼痛浮腫
方見腰痛門
按此二方並少隂例藥也
取牙藥
本事方取牙落不犯手
草烏畢撥(各兩半)川椒細辛(各三兩)
右為末每少許揩在患處其牙自落
謹按牙齒動搖多因陽明風熱或濕熱疳蝕牙齦坦
露故久則動搖脱之漸也然亦宜求其本而治其内
堅藥擦其外庶或有可安之意否則一以動搖取之
非也況此藥太躁恐非所宜姑采之以備其例爾
堅牙藥
聖濟總錄方治牙齒動搖
黑錫半斤大鍋内化成汁入桑條灰柳木槌研合
成砂以熟絹羅為末每日早辰揩牙温水潄在盂
内以水洗眼能明目黑鬚鬢
食療云治牙動及血䘌並差其齒堅牢
皂角(二錠)鹽(半兩)
右燒令赤細研夜夜用擦牙齒一月
西嶽華峯方
猪牙皂角及生薑西國升麻熟地黃
木律旱蓮槐角子細辛荷葉要相當(荷葉取心)
青鹽等分同燒煆研細將來用最良
揩牙牢牙髭髮黑誰知世上有仙方
元戒麝香間玉散
酸石榴皮訶子(各二兩)升麻綠礬(枯)
何首烏青鹽百藥煎五倍子
沒石子(各兩半)白茯苓(一兩)石膽礬細辛(各半兩)
荷葉灰白檀川芎白芷
甘松茯苓茴香藿香葉
猪牙皂角(灰)木鱉子(各二錢)畢撥青黛(各一錢半)
麝香(一錢)腦子(半錢)
右為末用藥後茶清漱又方無腦子加沉香二錢
瑞竹堂方蒺䔧散治打動牙齒
蒺䔧根一味燒灰貼動處
東垣白牙散
升麻(一錢)骨灰(二錢)白芷(七分)石膏(一錢半)
麝香(少許)
右為末先以温水漱擦之
按齒者骨之餘精氣所養然無病不可常擦蓋精氣
腎氣反有所惡耳昔人有以苦參揩牙久病腰者腎
受傷也此其鏗焉已上方宜隨證選用
嚴氏香鹽散常用牢牙去風冷蛀齲宣露一切齒疾
大香附子(炒令極黑三兩)青鹽(半兩另研)
右為細末如常法擦用
玉機微義卷三十
