玉機微義卷四十五明徐用誠原輯
劉純續增
黃疸門(發黃附)
諸經叙黃疸脈證
内經曰溺黃赤安卧者黃疸
要略曰寸口脈浮而緩浮則為風緩則為痺痺非中風
四肢苦煩脾色必黃瘀熱以行尺脈浮為傷腎跌陽
脈緊為傷脾風寒相摶食榖即眩榖食不消胃中苦濁
濁氣下流小便不通隂被其寒熱流膀胱身體盡黃名
曰榖疸額上黑微汗出手足中熱薄暮即發膀胱急
小便不利名曰女勞疸腹如水狀心中懊憹而熱不
能食時欲吐名曰酒疸多不治
脈經曰脈沈渴欲飲水小便不利者皆發黃凡黃候其
寸口脈近掌無脈口鼻冷並不可治
論五疸
陳無擇云古方叙五種黃者其實一病立名異耳如黃
汗者以胃為脾表屬陽明陽明蓄熱喜自汗汗出因入
水中熱必鬱故汗黃也其後身體腫發熱不渴狀如風
水汗出染衣色正黃如栢汗
黃疸者由暴熱用冷水洗浴熱留胃中所致其候身面
眼悉黃如金色小便如煮蘖汁
榖疸者夫由肌發熱大食傷胃氣衝鬱所致其候食則
腹滿眩暈榖氣不消(云云見前)
酒疸由大醉當風入水所致唯酒變證最多熱毒流於
清氣道中則眼黃鼻雝
女勞疸由大熱交接竟入水水流濕入於脾因腎氣虚
甚以所勝尅入致腎氣上行故有額黑身黃之證其間
兼渴與腹脹者並難治發於隂必嘔發於陽則振寒面
微熱雖本於胃氣鬱發土色上行然發於脾則為内疸
發於腎則為黑疸若所論因外則風寒暑濕内則喜怒
憂驚酒食房勞三因悉備世醫獨嚴於傷寒論中不亦
濫矣
按已上五疸與前要略所具不同宜兼考之陳氏治
例未能以盡其變推其病體究治大抵已上五疸形
證已具無所隐兼證者黃汗黃疸榖疸誠以元氣脾
胃之氣為主而治之形氣榖氣稍實者則可得而復
矣酒疸則元氣胃氣殊已傷甚形氣孤危榖氣與藥
雜進能有斷厚味而守藥得復生者則幾希矣女勞
疸則隂陽之氣虚竭甚者為難治陳云世醫獨嚴於
傷寒而不及此此則亦非傷寒家法所可髣髴施也
論傷寒陽證發黃
保命集云凡發黃有六有畜血發黃邪熱傳於太陽之
本小便先淋而黃其人暴狂内有血也為太陽發黃本
病也濕熱發黃太隂併陽明之本為小便不利風濕熱
發黃併少陽也寒濕發黃太隂併少陽也結胸發黃下
之早附太陽也痞氣發黃附太隂也凡六者各隨脈證
標本而治之大抵發黃從太隂陽明而論脾胃皆土也
故見黃色當從其脾病色黃土氣化濕非濕毒何能發
黃也
論隂證發黃
韓秖和云病人三五曰服下藥太過虚其脾胃亡其津
液渴飲水漿脾土為隂濕加之與邪熱相會發黃此隂
黃也當以温藥治之如兩手脈沈細遲肢體逆冷皮膚
有粟起或嘔吐舌上有胎遍身發黃煩躁欲於泥水中
卧小便赤少皆隂候也故隂黃多以熱湯温之或湯漬
布搭其胸腹或以湯盛瓢中坐於臍下熨之其病愈者
曾治趙顯宗病傷寒至六七日因服下藥太過致發黃
其脈沈細遲無力皮膚涼發躁欲於泥中卧喘嘔小便
赤澁先投茵陳橘皮湯喘嘔止次服小茵陳湯半劑脈
微出不欲於泥中卧次日又服茵陳附子湯半劑四肢
發熱小便二三升當日中大汗而愈似此治愈者不一
一錄凡傷寒病黃每遇太陽或太隂司天歲若下之太
過往往變成隂黃蓋辰戌太陽寒水司天水來犯土丑
未太隂濕土司天土氣不足即脾胃虚弱亦水來侵犯
多變此證也
按已上論傷寒隂陽二證發黃殆無餘藴大抵本形
氣虚實受證不同用藥有汗下温之禁非若雜病之
比也我丹溪先生謂發黃如&KR1883;麯相似濕熱有微甚
及兼熱兼寒瘀血所因不同故治例不可不分
論内傷發黃
略例云内感傷寒勞役形體飲食失節中州變寒之病
生黃非傷寒壊之而得只用建中理中大建中足矣不
必用茵陳也
按此言内傷不足故宜補益惟其有餘新病必湏消
導之久病從榖疸施治可也
論發黃治例
難知云色如熏黃乃濕病也一身盡痛色如橘子黃
乃黃病也一身不痛乾黃燥也小便自利四肢不沈
重渴而引飲者梔子蘗皮湯濕黃脾也小便不利四
肢沈重似渴不欲飲者大茵陳湯若大便自利而黃
者茵陳梔子黃連三物湯往來寒熱一身盡黃者小柴
胡加梔子湯
按一身盡痛而黃者濕勝在表也不痛者病在裏也
乾燥者熱勝也故後證皆有表裏之分殊東垣云傷
寒當汗不汗即生黃邪在表者宜急汗之在表之裏
宜滲利之在半表裏宜和觧之在裏者宜急下之若
已上諸證及略例云男黃小便自利當與虛勞小建
中湯若黃色不變欲自利腹滿而喘不可除熱除熱
必噦小半夏湯皆不必拘於茵陳也
黃疸治法
升散之劑
金匱桂枝加黃茋湯治黃汗身腫汗出出已輒輕輕久
必身瞤胸中痛腰以下無汗腰臗㢮痛如有物在皮
中劇者不能食煩躁小便不利
桂枝芍藥(各三錢)甘草(二錢)黃茋(五錢)
右水煎入薑棗服後仍飲熱粥助藥力
麻黃連翹赤小豆湯治身熱不去瘀熱在裏發黃小便
微利
麻黃連翹(各一兩)赤小豆
右㕮咀作一服水煎
局方茵陳五苓散治傷寒或伏暑發黃小便不利煩渴
本方五分加茵陳一分
韓氏茵陳茯苓湯治發黃脈沈細數四肢冷小便濇煩
躁而渴
茯苓桂枝猪苓(各一兩)滑石(一兩半)
茵陳(一兩)
右為末每服半兩水煎服如脈未出加當歸
按已上方並太陽例藥也
攻下之劑
金匱梔子大黃湯治酒疸心中懊憹或熱痛
梔子(十四枚)大黃(一兩)枳實(五枚)䜴(一升)
右水煎至二升分温三服
大黃硝石湯治黃疸腹滿小便不利而赤自汗此表和
裏實
大黃黃栢硝石(各四兩)
梔子(十五枚)
右水煎服如前法
硝石&KR0552;石散治女勞疸身黃額黑曰晡發熱惡寒膀胱
急小腹滿足下熱因作黑疸其腹滿如水狀大便必
黑時溏此女勞之病非水也
硝石&KR0552;石(各燒等分)
右二味為散以大麥粥汁和服二錢曰三重衣覆取
汗隨大小便去小便黃大便黑是其候也
半夏湯治酒疸身黃無熱言了了腹滿欲嘔心煩足熱
或癥瘕心中懊憹其脈沈弦或緊細
半夏茯苓白术(各三兩)前胡
枳殼(炒)甘草大戟(炒各二兩)
黃芩茵陳當歸(各)(兩)
右㕮咀每服四錢水煎入薑三片空心服
茵陳蒿湯治身熱鼻乾汗出陽上奔小便赤而不利濕
熱發黃
茵陳蒿(六兩)梔子(十四箇)大黃(二兩)
右三味每服一兩半水煎服
難知茵陳大黃湯治傷寒大熱發黃面目悉黃小便赤
茵陳蒿梔子柴胡柏皮
黃芩升麻大黃(炒各一兩)
龍膽草(半兩)
右為粗末每服五錢水煎服
抵當湯治太陽傷寒頭痛身熱法當汗觧反利小便熱
瘀在内則身黃脈沈少腹硬小便自利其人如狂者
下焦有血也宜此湯主之
水蛭蝱虫(各十箇)大黃(一兩)
桃仁(十二箇)
右剉作一服水煎食前服
按已上並陽明經藥也抵當湯厥隂藥輕者桃仁承
氣湯主之
和解之劑
小柴胡加梔子湯
按此手太隂足少陽藥也
治熱和中之劑
梔子柏皮湯治身熱不去大便利而煩熱身黃者
梔子柏皮黃連(各等分)
右㕮咀每服一兩水煎服
寳鑑茯苓滲濕湯治黃疸寒熱嘔吐而渴欲飲冷身體
面目黃小便不利不得安卧不思食
白茯苓(五分)澤瀉(三分)茵陳(六分)猪苓(二錢)
生黃芩黃連梔子防己
白术蒼术陳皮青皮
枳實(各二分)
右㕮咀作一服水煎空心服酒疸兼作丸子服之
按此並太陽例藥
温中之劑
金匱小半夏湯治黃疸小便色不異欲利腹滿而喘
半夏(湯泡七次)
右㕮咀每服三五錢水煎入薑十片
韓氏茵陳橘皮湯治身黃脈沈細數熱而手足寒喘嘔
煩躁不渴者
茵陳橘皮生薑(各一兩)白术(一分)
半夏茯苓(各半兩)
右為末水四升煮取二升放温分作四服
按此並足陽明太隂藥也
小茵陳湯治發黃脈沈細遲四肢及遍身冷
附子(一箇八片)甘草(炙一兩)茵陳(二兩)
右為粗末用水二升煮一升温作三服
茵陳四逆湯治發黃脈沈細遲肢體逆冷腰已上自汗
甘草(炙一兩)乾薑(炮一兩半)
附子(一箇作八片)茵陳(二兩)
右為粗末分作四貼水煎服
茵陳附子湯治服四逆湯身冷汗不止者
附子(二箇各作八片)乾薑(炮二兩半)
茵陳(一兩半)
右為粗末水煎分作三服
按已上並少隂經藥也
茵陳茱萸湯治服茵陳附子湯證未退及脈伏者
吴茱萸(一兩)當歸(三分)附子(二箇作八片)
木通(一兩)乾薑(炮)茵陳(各一兩半)
右為粗末分作二服水煎
按此足少隂厥隂藥也
吐下之劑
三因苦參散治濕熱内甚小便赤澁大便時秘食飲不
妨服諸藥不除因為久黃
苦參黃連瓜蒂黃柏
大黃(各一分)葶藶(半兩)
右為末每服一大錢飲調下當吐利随時消息加減
與之服
按此出太陽陽明例藥也
調理之劑
當歸白术湯治酒疸發黃結飲癖在心胸間堅滿骨肉
沈重逆害飲食小便赤黃此因内虚飲食生冷脾胃
痰結所致其脈弦濇
白术茯苓(各三兩)當歸黃芩
茵陳(各一兩)前胡枳實(炒)甘草(炙)
杏仁(炒各二兩)半夏(一兩半)
右㕮咀每服四五錢入薑煎
小建中湯
養榮湯治五疸腳弱心忪口淡耳鳴微寒發熱氣急小
便白濁當作虚勞治之
方並見虚損門
消食之劑
三因紅丸子治糓疸發黃
方見霍亂門用生薑甘草湯下
寳鑑棗&KR0552;丸治食勞目黃身黃者
皂&KR0552;(不以多少沙鍋内木炭燒通紅赤用米醋内點之)
右為末棗肉丸桐子大每服二三十丸食後用生薑
湯下
取黃水法
瓜蒂散
瓜蒂(二錢)母丁香(一錢)黍米(四十九箇)
赤小豆(半錢)
右為極細末每夜於鼻内㗜之取下黃水内服凉劑
三因如神散治酒毒不散發黃久久浸漬流入清氣道
中宜此内鼻中取黃水
苦瓠子(去皮)苦葫蘆子(去皮三七箇)
黃黍米(三百粒)安息香(二皂子大)
右為末以一字搐入鼻中滴出黃水一升忌勿吹吹
或過多即以黍穰燒灰麝香末各少許吹鼻内立止
玉機微義卷四十五
