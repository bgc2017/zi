玉機微義卷一明徐用誠原輯
劉純續增
中風門
中風叙論之始
内經曰風之傷人也或為寒熱或為寒中或為熱中或
為偏枯風善行而數變至其變化乃為他病歴陳五臟
與胃之傷及風病名皆多汗而惡風(詳見本文)
按風論發明風邪係外感之病有内外臟腑虚實寒
熱之不同别無癱瘓痿弱卒中不省僵仆喎邪攣縮
眩運語濇不語之文後世始與痿證混殽矣
要略云風之為病當半身不遂經絡空虚賊邪不瀉或
左或右邪氣反緩正氣即急正氣引邪喎僻不遂邪在
於絡肌膚不仁在經即重不勝邪入腑則不識人入臟
即難言口吐涎
千金云岐伯中風大法有四一曰偏枯半身不遂二曰
風痱於身無痛四肢不收三曰風懿奄忽不知人四曰
風痺諸痺類風狀
按後世編集中風方治皆祖要略巢氏千金之論但
不當以外中風邪立名而與内臟痿證衮同出治此
千古之弊也
中風脉法
要略云脉微而數中風使然又云頭痛脉滑者中風風
脉虚弱也又寸口脉浮而緊寸口脉緩而遲皆曰中風
也
脉經云浮而大者風又浮而緩皮膚不仁風寒入肌肉
又滑而浮散者癱瘓風又診人被風不仁痿蹷其脉虚
者生堅急疾者死
中風不治證
髮直吐沫搖頭上竄直視口開手撒眼合遺尿不知人
或面赤如粧或頭面青黑汗綴如珠聲如鼾睡皆不可
治
風分在臟在腑之異
病機機要云風本為熱熱勝則風動宜以靜勝其燥是
養血也治須少汗亦宜少下多汗則虚其衛多下則損
其榮宜治在經雖有汗下之戒而有中臟中腑之分中
腑者多著四肢有表證而脉浮惡風寒拘急不仁中臟
者多滯九竅唇緩失音耳聾鼻塞目瞀大便結秘中腑
者宜汗之中臟者宜下之表裏已和宜治之在經當以
大藥養之
發明云中血脉則口眼喎斜中腑則支節廢中臟則性
命危三治各不同中血脉外有六經之形證則從小續命
加減中腑内有便溺之阻隔宜三化湯等通利之外無
六經之形證内無便溺之阻隔宜養血通氣大秦芁湯
羌活愈風湯主之
按此分在表在裏在經之三證立汗下調養之三法
可謂開後世之盲聾但所用諸方學者宜詳審之
治風不可下論
發明云治風當通因通用惟宜宣發以散之不可便以
苦寒之藥妄下龍麝硃砂牛黃諸鎮墜之藥瀉之
按此言風本外邪惟宜宣散此風在表之時也如傷
寒中風𫝊入於胃亦未嘗不可下論中便字妄字可
見其意便者有早與急之義妄者謂有不當下之義
治風不可利小便
如小便少不可以藥利之既以自汗則津液外亡小便
自少若利之使榮衛枯竭無以制火煩熱愈甚當俟熱
退汗止小便自行也兼此證乃陽明經大忌利小便
濕病似中風論
元戎云酒濕之為病亦能作痺證口眼喎斜半身不遂
渾似中風舌強不正當瀉濕毒不可作風病治之而汗
也衍義論甚當易簡所言與此相同
按此則知口眼喎邪半身不遂之病豈止風之一端
而已况六氣皆能中人其證亦有縱急搐搦不知人
等證不可不以脉證分别
中風先調氣說
嚴用和云人之元氣強壯榮衛和平腠理緻密外邪焉
能為害或因七情飲食勞役致真氣先虚榮衛空疎邪
氣乘虚而入故致此疾若内因七情而得者法當調氣
不當治風外因六滛而得者亦當先調氣後依所感六
氣治之此良法也宜八味順氣散
按此說真氣先虚榮衛空疎邪氣乘虚而入擴前人
所未發但既曰虚矣邪又入矣補虚散邪理所當然
而止曰調者意其謂因病而氣壅不通調其通暢條
達則真氣自復邪氣自行之義惜乎不能詳也况中
風治法豈止一端而已
氣中論
許學士云世言氣中者雖不見於方書然暴怒傷隂暴
喜傷陽憂愁不已氣多厥逆往往得此疾便覺涎潮昏
塞牙關緊急若便作中風用藥多致殺人惟宜蘇合香
九灌之便醒然後隨寒熱虚實而調之無不愈者經云
無故而瘖脉不至不治自己謂氣暴逆也氣復則己審
如是雖不服藥自可
按氣中之說即七情内火之動氣厥逆由其本虚故
也用蘇合香丸通行經絡其决烈之性如摧枯拉朽
恐血氣虚者非所宜也後云不治自復之意蓋儆用
藥之失實勝誤於庸醫之手也
四肢不舉有虚有實
病機云四肢不舉俗曰癱瘓經謂土太過則令人四肢
不舉此真膏粱之疾非肝腎經虚其治瀉令氣弱陽虚
土平而愈三化湯調胃承氣湯選而用之若脾虚亦令
人四肢不舉其治可補十全散加減四物去邪留正
按四肢不舉世俗皆以為中風病此云脾土太過不
及皆能致之其可一槩用藥乎
論風非外來乃本氣病
發明曰經云陽之氣以天地之疾風名之此中風者非
外來風邪乃本氣病也凡人年逾四旬氣衰之際或因
憂喜忿怒傷其氣者多有此疾壯歲之時無有也若肥
盛則間有之亦是形盛氣衰而如此治法當和臟腑通
經絡便是治風然亦有賊風襲虚傷之者也治法輕重
有三見前分在經在腑在臟之異
按此云本氣自病乃與劉河間論内熱所生相合但
彼云熱而此云虚虚之與熱並行而不相悖也
風本於熱論
河間曰風病多因熱甚俗云風者言末而忘其本也所
以中風有癱瘓者非謂肝木之風實甚而卒中之也亦
非外中於風良由將息失宜而心火暴甚腎水虚衰不
能制之則隂虚陽實而熱氣拂鬱心神昏冐筋骨不用
而卒倒無知也多因喜怒悲憂恐五志過極而卒中者
皆為熱甚故也若微則但僵仆氣血流通筋脉不攣緩
者發過如故或熱氣太甚鬱滯不通隂氣暴絶陽氣後
竭而死痰涎者由熱甚則水化制火而生偏枯者
由經絡一側得通否者痺而癱瘓也口噤筋急者由
風熱太甚以勝水濕又津液滯于胸膈以為痰涎則筋
太燥然燥金主於收斂勁切故也或筋反緩者乃燥
之甚血液衰少也諸筋攣易愈諸筋痿難復以見燥之
微甚也
治風用汗吐下三法
子和云諸風掉眩皆屬肝木掉搖眩運目喎筋急手搐
瘈瘲皆厥隂肝木之用也經云風滛所勝平以辛凉世
何以熱藥治風邪予治驚風癎病屢用汗吐下三法隨
治愈木鬱達之者吐之令其條達也汗者風隨汗出也
下者推陳致新也失音悶亂口眼喎斜可用三聖散吐
之如牙關緊急鼻内灌之吐出涎口自開也次用通聖
散凉膈散大人參半夏丸甘露飲除熱養液之寒藥排
而用之
按此法的係邪氣卒中痰涎壅盛實熱者可用否則
不敢輕易也
論中風不當與痿證同治
丹溪曰今世所謂風病大率與諸痿證衮同論治良由
局方多以治風之藥通治痿也古聖論風痿各有條目
源流不同治法亦異夫風病外感善行數變其病多實
發表行滯有何不可局方治風之外又歴述神魂恍惚
起便須人手足不隨神志昏憒癱瘓嚲曳手足筋衰眩
運倒仆半身不遂脚膝軟弱四肢無力顫掉拘攣不語
語澁諸痿等證悉皆治之不思諸痿皆起於肺熱𫝊入
五臟散為諸證其昏惑瘈瘲瞀悶瞀昧暴病鬱冐蒙昧
暴瘖瘈昧皆屬於火曰四肢不舉舌本強足痿不收痰
涎有聲皆屬於土悉是濕熱之病當作諸痿論治若以
外感風邪治之寧免虚虚實實之禍乎若夫岐伯仲景
孫思邈之言風大意似指外之感劉河間之言風明指
内傷熱證實與痿證所言諸痿生於熱相合外感之邪
有寒熱虚實而挾寒者多内熱之傷皆是虚證無寒可
散無熱當作實可瀉
謹按中風之病古方冠諸方首以其為人之大病也
夫風乃六淫中之一天之邪氣自外而入者也古人
用藥皆是發散表邪通行經絡之劑以其自表而入
亦當自表而出也至於東垣分在經在腑在臟而有
汗下調養之法可謂詳備精密則又通表裏中三法
而治矣若劉河間以為熱甚制金不能平木或濕土
過甚反兼木化皆非外中於風乃因内熱而生迥出
前古之論我先師丹溪先生謂數千年得經意者河
間一人耳由是觀之若病從外邪而得元氣壯實者
當從古方發散之例但用藥不宜小續命湯須分所
挾有寒熱温凉之異受邪有臟腑經絡之殊若病因
内熱而生者當從劉河間之論但有用藥不宜如子
和專以吐汗下為法蓋病邪有虚有實難一槩論又
况痿病實與内熱所生相同醫者須宜識此或問外
邪之感與内熱之傷何者為多也丹溪曰西北氣寒
為風所中誠有之矣東南氣温而地多濕有風病者
非風也皆濕生痰痰生熱熱生風也經曰亢則害承
廼制是也治痿之法詳見痿條此不贅及
内因似中風論(續添)
盧砥鏡曰經云神傷於思慮則内脫意傷於憂愁則肢
廢魂傷於悲哀則筋攣魄傷於喜樂則皮槁志傷於盛
怒則腰脊難以俛仰也何侍郎有女適夫夫早世女患
十指拳攣掌垂莫舉膚體瘡瘍粟粟然湯劑雜進飲食
頓減幾於半載適與診之則非風也正乃憂愁悲哀所
致耳病屬内因於是料内因藥仍以鹿角膠輩多用麝
香熬膏貼痿垂處漸得掌能舉指能伸病漸近安
謹按經云風之傷人也為病善行而數變變至他證
之類故為治不得其病情者往往或以風為他證或
以他證為風皆不免乎得失之誚惟近代河間東垣
丹溪諸先生者出始論他證之非中風治法當異此
又盧氏治例可謂深達病情之機者即河間所論五
志過極為病之例非真中風也而王安道又曰人
有卒暴僵仆或偏枯或四肢不舉或不知人或死或
不死者世以中風呼之而方書亦以中風治之因嘗
攷諸内經論風為諸證其卒暴僵仆不知人四肢不
舉者並無所論止有偏枯一語而已及觀千金方則
皆引岐伯之旨金匱要略具脉證邪在絡在經入腑
入臟之異由是觀之則卒暴僵仆不知人偏枯四肢
不舉等證固為因風而致者矣乃用大小續命西州
續命排風八風等諸湯散治之及近代河間東垣丹
溪三子者出所論始與昔人有異河間主于火東垣
主于氣丹溪主于濕反以風為虚象而大異于昔人
矣吁昔人之與三子者果孰是與果孰非與若以三
子為是則三子未出之前固有從昔人而治愈者矣
以昔人為是則三子已出之後亦有從三子而治愈
者矣故不善讀其書者往往不得其奥以余觀之昔
人與三子之論皆不可偏廢但三子以類乎中風之
病視為中風而立論故使後人狐疑而不能决殊不
知因於風者真中風也因火因氣因于濕者類中風
而非中風也三子所論者自是因火因氣因濕而為
暴病暴死之證與風何相干哉如内經所謂三隂三
陽發病為偏枯痿易四肢不舉亦未嘗必因於風而
後然也夫風火氣濕之殊望聞問切之間豈無所辨
乎辨之為風則從昔人以治辨之為火氣濕則從三
子以治如此庶乎析理明而用法當矣惟其以因火
因氣因濕之證強引風而合論之所以真偽不分名
實相紊若以因火因氣因濕證分而出之則真中風
病彰矣所謂西北有中風東南無中風者其然與否
與斯辨諸子所論名實相紊而不明真中風之異可
謂精切又何疑丹溪東南無中風之語哉夫風者天
地之大氣也五運之造化四時之正令耳上下八方
無所不至者且人在氣中形虚者即感之傷之中之
有輕重不同實八風虚實之異耳矧有痿濕火熱痰
氣虚諸證而似中風故古今治例不一是以徐先生
折衷諸經之旨辨已上諸證不得與中風同治又豈
惟三子所論哉然王氏以擴充其例因有是辨亦不
害其為叮嚀也余嘗居凉州即漢之武威郡也其地
高阜四時多風少兩土藝粟麥引泉灌溉天氣常寒
人之氣實腠密每見中風或暴死者有之蓋折風燥
烈之甚也時洪武乙亥秋八月大風起自西北時甘
州城外路死者數人余亦始悟經謂西北之折風傷
人至病暴死之旨不誣丹溪之言有所本也人蓋不
經其所雖審經意故莫不有疑者也吁醫之不明運
氣造化地理病機之微而欲行通變之法者難矣哉
中風治法
發表之劑
金匱續命湯(千金名西州續命)治中風痱身不收口不
能言冐昧不知痛處拘急不能轉側
麻黃(三兩去節)桂枝(去皮)當歸
人參石膏(碎綿裹)炙甘草(各二兩)
川芎(一兩)杏仁(去皮尖十四枚)乾薑(二两)
右咀水煎
按心肺脾胃肝之藥也又太陽經血氣藥也
千金大續命湯比前方無人參有黃芩荆瀝(元戎作竹瀝)
局方小續命湯(出千金)治卒暴中風不省人事半身不
遂口眼喎斜手足戰掉語言蹇濇神清氣亂及治諸
風(云云)
防己肉桂(去粗皮)杏仁(去皮尖炒黃)
黃芩白芍甘草(煨)川芎
麻黃(去節)人參(去蘆各一兩)防風(兩半)
附子(炮去皮臍半兩)
右為粗末每三錢薑五片棗一枚煎
按心肺脾胃肝三焦命門藥也
古今錄驗有白术無杏仁救急無芎藭杏仁只十
味延年無防風機要春夏加石膏知母秋冬加
桂附芍藥
易老六經加減法(詳見本方)
麻黃續命湯桂枝續命湯白虎續命湯
葛根續命湯附子續命湯羌活連翹續命湯
按續命湯治太陽外感風邪之藥然外感挾寒者多
故用桂枝等輩千金等方所收此類之藥甚多無分
經絡不辨虚實寒熱所謂雖多亦奚以為易老分六
經庶乎活法也
丹溪曰局方比要略少當歸石膏多防風附子防己
果與仲景意合否也仲景謂汗出則止藥局方則曰
久服差又曰治諸風似皆非仲景意然麻黃防己可
久服乎諸風可通治乎
局方排風湯治風虚冷濕邪氣入臟狂言妄語精神錯
亂及五臟風發等證(詳見本方)
白蘚皮當歸(酒浸)肉桂白芍
杏仁甘草(炒)防風芎藭
白术(各二兩)獨活麻黃(去根節)茯苓(各三兩)
右粗末每服三錢薑四片水煎
丹溪曰此云治邪氣入臟而又曰風發又似有内出
之意夫病既在五臟道遠而所感深用麻黃以發其
表寧不犯誅伐無過之戒乎
按此與小續命相類而無所發明因世俗用之故收
入其餘雷同發散風寒者並略去
寳鑑秦芁升麻湯治風寒客手足陽明經口眼喎斜惡
風寒四肢拘急脉浮緊
升麻乾葛甘草芍藥
人參(各半兩)秦芁白芷防風
桂枝(各三錢)
右咀每一兩連鬚葱白二根同煎
按此治風寒外入陽明經即小續命之變法也古人
續命雖有加減之不同大抵多因太陽一經之藥今
特留此方以見風邪所傷有六經之異也
寳鑑不換金丹退風散熱
羌活川芎白附子烏頭
藿香葉蝎稍(各半兩)荆芥穗天麻
炙甘草殭蠶(各一兩)薄荷(三兩)防風(一兩)
右為末煉蜜丸彈子大每一丸細嚼茶酒任下塗喎
處亦可
按古方治風解表多兼用熱劑至守真開發凉劑始
行然此等方極多姑存此以見意若防風通聖散治
風熱雖佳則又表裏之劑也
攻裏之劑
機要三化湯中風外有六經之形證先以加減續命湯
治之内有便溺之阻隔者此方主之
厚朴大黃枳實羌活(各八分)
右剉每服一兩水煎
此治風邪入裏之下藥也即傷寒用承氣之意非内
實者不可
子和搜風丸治風熱上攻眼昏耳鳴鼻塞頭痛眩運痰
逆涎嗽心腹痞痛大小便結滯
人參茯苓天南星薄荷(各半兩)
乾生薑寒水石生白&KR0552;(各一兩)
蛤粉黃芩大黃(各一兩)滑石
牽牛(各四兩)藿香(一分)半夏(一兩)
右為末水丸小豆大生薑湯下日三
按此方名為搜風其實乃下實熱痰之藥
發表攻裏之劑
宣明防風通聖散治一切風熱
防風川芎當歸芍藥
大黃芒硝連翹薄荷
麻黃(各半兩)甘草(二兩)石膏桔梗
黃芩(各一兩)滑石(三兩)白术山梔
荆芥穗(各半兩)一方去芒硝加牛膝人參半夏
右咀末生薑煎
按此乃肺脾膀胱胃肝心經之藥也又表裏血氣之
藥也海藏云防風麻黃汗劑也大黃芒硝下劑也梔
子滑石利小便也發表攻裏合而並進故治雜病則
佳治傷寒傷風有失仲景云發表攻裏本自不同在
大定間此藥盛行於世而多效何哉當時雖市井之
徒口腹備衣著全但志樂而形不苦然是凉亦多效
而少失變亂之際虀鹽糟糠有所不充加以天地肅
殺之運敢用凉藥如平泰之世耶故多失而少效有
如仲景用桂枝當漢之末也韓祗和戒桂枝當宋之
隆時時世之異不可不知
川芎石膏湯治風熱
防風通聖散去朴硝麻黃加人參寒水石甘菊砂
仁
右為末水煎
按此乃通聖散加減藥法劉張此等方極多兹不詳
錄
調血養血諸劑
機要大秦艽湯治中風外無六經之形證内無便溺之
阻隔知是血弱不能養於筋手足不能運口強不能
語言宜養血而筋自榮也
秦艽石膏(各二兩)甘草川芎
當歸芍藥羌活獨活
防風黃芩白芷生地黃
熟地黃白茯苓白术(各一兩)細辛(半兩)
春夏加知母一兩
右剉每服一兩水煎天隂雨加生薑七片
羌活愈風湯療腎肝虚筋骨弱語言難精神昏憒此藥
安心養神調隂陽無偏勝治中風内外無邪服此藥
以行中道
羌活甘草(炙)防風蔓荆子
川芎熟地黃細辛枳殼
人參麻黃甘菊薄荷
拘杞當歸知母地骨皮
黃茋獨活白芷杜仲
秦艽柴胡半夏前胡
厚朴防己(各二兩)白茯苓黃芩
芍藥(各三兩)桂(一兩)生地黃石膏
蒼术(各四兩)天隂雨加生薑
右每服一兩水煎如微汗加麻黃如通利加大黃更
有四時加減法
就以此湯嚥下四白丹清肺養魄二丹元安神定志
和血是動以安神靜以清肺
天麻丸治風因熱而生熱勝則動宜以靜勝其躁是養
血也此藥行榮衛壯筋骨
天麻牛膝(各六兩同酒浸三日焙乾)
萆薢(另研細)玄參(各六兩)附子(一兩炮)杜仲(七兩)
羌活(十四兩或十五兩)生地黃(一斤)當歸(十兩)
一方有獨活五兩去腎間風
右為細末蜜丸桐子大常服五七十丸病大至百丸
空心食前温酒或白湯下良久則食服藥半月後覺
壅塞以七宣九疎之
按己上三方東垣云調經養血安神之劑然風而挾
虚理宜補養仲景治風虚脚氣用八味丸略露端緒
而世人莫能擴充之也局方骨碎補丸治肝腎風虚
換腿丸治足三隂經虚尃用疎通燥疾之藥既失之
矣此三方較之局方雖優亦所得不償所失也何以
為然秦艽湯愈風湯雖皆有補血之藥而行經散風
之劑居其大半將何以養血而益筋骨也天麻丸養
血壯筋骨庶幾近理
理氣之劑
局方烏藥順氣散治風氣攻注四支骨節疼痛遍身頑
麻及療癱瘓語言蹇澁脚氣步履艱難脚膝痿弱
麻黃陳皮烏藥(去木各二兩)
白殭蠶(去絲觜炒)乾薑(炮半兩)川芎
枳殼(麩炒)甘草(炒)白芷桔梗(各一兩)
右為細末每服三錢水一盞生薑三片棗一枚煎服
按嚴氏調氣之設或出於此也太隂陽明氣藥也藥
性主治恐未必然
嚴氏八味順氣散
白术白茯苓青皮香白芷
陳皮烏藥人參(各一兩)甘草(炙半兩)
右為末每服三錢水煎
按嚴氏謂真氣虚而得此疾法當調氣故用此藥補
虚行氣雖此論迥出前人其用藥則未也何者四君
子補脾胃中氣藥也更用白芷去手陽明經風烏藥
通腎胃間氣陳皮理肺氣青皮泄肝氣若風果在手
陽明經而肝肺腎胃之氣實者可用但人身經有十
二皆能中邪五臟之氣互有勝負此方安能盡其變
乎又况真氣先虚之人亦難用此也
理血之劑
良方治風六合湯治風虚眩運機要同四物四兩
秦芁一作防風羌活
右粗末水煎服
愈風湯療産後中風口噤手足瘈瘲如角弓狀亦治血
暈四支強直
荆芥(略炒為末)
右每服三錢豆淋酒調下用童便亦可其效如神
治婦人産後中風口吐涎手足瘈瘲
當歸荆芥(等分)
右為細末每服二分水一盞酒少許煎七分灌下之
咽即醒
按風本陽邪故内經曰陽受風氣又曰賊風虚邪者
陽受之所以諸方皆用氣分之藥多血分之藥少惟
此二方以産後得疾多因血虚故專用行血之藥
通關透肌骨之劑
局方至寳丹療卒中急風不語中惡氣絶又療心肺積
熱及小兒諸癎急驚心熱(詳見本方)
安息香一兩半為末以無灰酒攪澄飛過濾去砂
石約取淨數一兩慢火熬成膏子
生烏犀角生玳瑁屑琥珀硃砂
雄黃(各一兩)龍腦麝(各一分)牛黃(半兩)
銀箔金箔(各五十片一半為衣)
右將生犀玳瑁為細末入餘藥研勻將安息香膏重
湯煮凝成後入諸藥和搜成劑入不津器中盛並旋
丸如桐子大
牛黃清心丸治諸風瘓瘲不隨語言蹇澁心怔徤忘恍
惚去來頭目眩冐胸中煩鬱痰涎壅塞精神昏憒(云云)
牛黃(一兩二錢)龍腦麝香
羚羊角末(各一兩)當歸防風
黃芩白术麥門冬白芍(各兩半)
柴胡桔梗白茯苓杏仁
芎藭(各一兩二錢半)肉桂大豆卷
阿膠(各一兩七錢半)蒲黃人參
神麯(各二兩半)雄黃(八錢)甘草(五兩)
白斂(七錢半)乾薑(七錢半)犀角末(二兩)
乾山藥(七兩)金箔(一千二百片内四百片為衣)
大棗(一百核蒸熟去皮核研爛成膏)
右為細末煉蜜與棗膏丸每兩作一十丸用金箔為
衣每服一丸温水化下食遠服(詳見本方)
發明云凡用丹劑者為風入骨髓不能得出故用龍
麝牛雄犀珀珠金皆入骨髓透肌膚之劑使風邪得
以外出也若中血脉中腑之病初不宜用龍麝牛黃
恐引風入骨髓如油入麪莫之能出若中臟痰涎昏
冐煩熱者宜用之下痰鎮墜清神
治痰通經諸方
局方青州白丸子治半身不遂口眼喎斜痰涎壅塞手
足頑麻
半夏(七兩水洗過生用)南星(三兩生用)
川烏頭(半兩去皮臍生用)白附子(一兩生用)
右製度丸法見局方
三生飲治卒中昏不知人口眼喎斜半身不遂并痰厥
氣厥
南星(一兩生用)川烏(去皮生用)
附子(去皮生用各半兩)木香(二錢半)
右每服五錢水二盞薑十片煎八分服
按中風之病多因痰得己上二方乃行經治寒痰之
藥也相類之方極多兹不再錄
局方省風湯治中風口噤口眼喎斜筋脉攣急抽掣疼
痛風盛痰實
防風南星(生用各四兩)黃芩
半夏(水浸洗生用)甘草(生用各二兩)
右生薑煎湯滓每半兩
按此治風痰挾熱之藥也
濟生導痰湯治痰涎壅盛或胷膈留飲痞塞(方見痰門)
按此治痰泄痞之藥世俗用之者衆姑存之
千金地黃煎治熱風心煩悶及脾胃間熱不下食
生地黃汁枸杞子汁(各二升)生薑汁
酥(各三升)天門冬人參(各半斤)茯苓(六兩)
荆瀝(五升)大黃梔子(各四兩)竹瀝(五升)
右十一味以五物為細末先煎地黃等汁成煎内藥
末調服方寸日再漸加至三以利為度
竹瀝湯治四肢不收心神恍惚不知人不能言
竹瀝(二升)生葛汁(一升)生薑汁(三合)
右三味相和温暖分三服
荆瀝湯凡患風人多熱常宜服此
荆瀝竹瀝生薑汁(各五合)
右三味相和温暖為一服
三因小竹瀝湯治中風涎潮譫語昏塞四肢縱緩
秦艽(去苗)防風(去蘆)附子(炮去皮臍)
獨活(各一錢)
右咀以水四盞煎至二盞入生地黃汁淡竹瀝各半
&KR0678;再煎去滓分四服無時
丹溪曰竹瀝本草言大寒其意以與石膏芩連同類
而諸方治産後胎前諸病及金瘡口噤與血虚自汗
消渴尿多皆是隂虚之病無不用之何世俗因其大
寒二字棄而不用内經云隂虚則發熱夫寒而能補
正與病對竹瀝味甘性緩能除隂虚之有大熱者大
寒言其功也非以氣言也又况假火而成何寒之有
按竹瀝等方兼大黃附子者分寒熱之異用兼荆瀝
者視痰氣之虚實葛汁秦艽獨活地黃門冬等又隨
經而用也不可不知
雜方
衍義治風涎潮塞氣不通
皂角(炙一兩)白&KR0552;(生半兩)輕粉(半錢)
右末水調一二錢灌之須臾吐涎用&KR0552;者分膈下涎
也
易簡稀涎散治中風四肢不收涎潮膈塞氣閉不通
晉&KR0552;(二兩)猪牙皂角
右為細末每服一錢至二錢温水調下
寳鑑分涎散治中風涎潮作聲不得口噤手足搐搦
藿香乾蝎白附南星
硃砂膩粉粉霜(各二兩)
右研和勻每服一錢至二錢薄荷湯調下未吐利再
服
千金葈耳散治諸風
右以葈耳葉曝燥為末酒調服方寸匕日三若吐逆
者蜜和為丸服十丸准前汁一方寸匕日三
濟生稀薟丸
右以稀薟草五月五日六月六日採葉九蒸九曝凡
蒸用酒蜜洒晒乾為末蜜丸桐子大空心酒下百丸
聖惠方治中風口喎
巴豆七箇去皮爛研如左喎塗右手心右塗左仍以
煖水一&KR0678;安向手心須臾便正洗去藥頻抽掣手中指
宣明防風天麻散治風麻痺走注肢節疼痛中風偏枯
或暴瘖不語内外風熱壅滯解昏眩西北方人多用
之與後方同
防風川芎天麻白芷
小川烏白附子荆芥穗當歸
甘草羌活(各半兩)滑石(二兩)
右為末熱酒化蜜少許調半錢加至一錢覺藥力運
行微麻為度或蜜丸彈大熱酒化下一丸或半丸白
湯化下亦得
經驗如聖散治中風身體麻木走動眩運頭疼牙關緊
急手足搐搦涎潮悶亂及破傷風一切證
蒼术(一斤)川芎(八兩)細辛(四兩)防風
白芷(八兩)草烏(四兩)川烏(五兩)天麻(二兩)
右為末每服半錢或一錢温酒調下茶清亦得如風
狗蛇蝎等所傷先用漿水口含洗净用此貼上仍服
之至效金瘡血出不止貼上立定
灸法
風中脉則口眼喎斜中腑則肢體廢中臟則性命
危凡治莫如以上發表調氣血治痰諸法然此可
扶持疾病若要收全功火艾為良也
灸風中脉口眼喎斜
聽會二穴在耳前䧟者中張口得之有穴動脉應手
頰車二穴在耳下二韭葉䧟者宛宛中開口得之
地倉二穴在横口吻旁四分外近下有脉微動者是
凡喎向右者為左邊脉中風而緩也宜灸左喎䧟中
二七壯
喎向左者為右邊脉中風而緩也宜灸右喎䧟中二
七壯
灸風中腑手足不遂等疾
百會一穴在頂中央旋毛中
肩髃二穴在肩端兩骨間䧟者宛宛中舉臂取之
曲池二穴在肘外輔骨屈肘曲骨中以手拱胷取之
紋頭陷中是
風市二穴在膝外兩筋間平立舒下兩手着腿當中
指頭者宛宛中
足三里二穴在膝下三寸脛骨外大筋内筋骨之間
陷者宛宛中舉足取之
絶骨二穴在足外踝上三寸動脉中
凡覺手足痺或不仁或痛良久乃己此將中腑之候
宜灸此七穴病在左則灸右在右則灸左
灸風中臟氣塞涎上不語昏危者下火立效
百會一穴如前
風池二穴在顳顬後髮際䧟中
大椎一穴在項後第一顀上䧟者是
肩井二穴在肩上䧟罅缺盆上大骨前一寸半以三
指按之當其中指下陷者中舉臂取之
曲池二穴如前
間使二穴在掌後三寸兩筋間䧟中
足三里二穴如前
凡覺心中憒亂神思不怡或手足麻痺此將中臟之
候不問是風與氣可速灸此七穴但依次第灸之各
五七壯日别灸之隨年壯止如素有風人尤宜留意
此灸法可保無虞此法能灸猝死經云凡人風發強
忍怕痛不肯灸忽然猝死謂是何病風入臟故也
玉機微義卷一
