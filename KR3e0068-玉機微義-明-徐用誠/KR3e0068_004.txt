玉機微義卷四明徐用誠原輯
劉純續增
痰飲門
痰飲脉法
要略云脉雙弦者寒也皆大下後善虚脉偏弦者飲也
肺飲不弦但苦喘氣短又云脉浮而細滑者傷飲
脉弦數有寒飲冬夏難治脉沉而弦者懸飲内痛
其人短氣四支歴節痛脉沉者有留飲
陳無擇云飲脉皆弦微沉滑或云左右關脉大者膈
上有痰也可吐之
病人百藥不效關上脉伏而大者痰也眼皮及眼下如
灰烟黑者痰也
仲景四飲
要略云四飲者懸飲留飲支飲痰飲是也其人素盛今
瘦水走腸間瀝瀝有聲謂之痰飲飲後水流在脇下欬
唾引痛謂之懸飲飲水流於四支當汗出而不汗身體
重痛謂之溢飲欬逆倚息短氣不得卧其形如腫謂之
支飲又有留飲者背寒如手大或短氣而渴四支歴節
疼脇下痛引缺盆欬嗽則轉甚又有伏飲者膈滿嘔吐
喘咳發則寒熱腰背痛目泪出其人振振惡寒身瞤惕
病溢飲者當發其汗懸飲者法當下之痰飲者當以温
藥和之
按古方謂四飲生六證者即四飲加伏飲留飲也或
云五飲者即留飲伏飲合為一證也三因為痰飲用
温藥從小便去之支飲則隨證汗下以補四飲之治
法愚嘗觀仲景治飲諸方之意在表者汗之在裏者
下之挾濕則分利之寒熱温涼隨其所屬以治之何
必拘此四證
痰分三因
陳無擇云人之有痰飲者由榮衛不清氣血濁敗凝結
而成也内則七情汩亂臟氣不行鬱而生涎涎結為飲
為内所因外則六淫侵冐玄府不通當汗不泄蓄而為
飲為外所因或飲食過傷色慾無度運動失宜津液不
行聚為痰飲屬不内外因其為病也為喘為欬為嘔為
泄為眩暈嘈煩忪悸愪㦜寒熱疼痛腫滿攣癖癃閉痞
鬲如風如癲未有不由痰飲所致
按此分三因為病之状至為切當而其論中所引三
因之藥有外因而用裏藥者有内因而用表藥者其
意詳見方後論中
論治痰理氣之論
嚴氏云人之氣道貴乎順順則津液流通决無痰飲之
患古方治飲用汗下温利之法愚見不若以順氣為先
分導次之氣順則津液流通痰飲運下自小便中出矣
按嚴氏謂氣順則痰自下之說蓋以人之七情鬱結
氣滯生涎聚為痰飲治者能使氣道通利則痰自降
下也然有病人元有痰積其氣因痰而結滯者豈但
理氣而痰能自行耶必先逐去痰結則滯氣自行豈
可專主一說又云人身無倒上之痰天下無逆流之
水此乃齊東之語夫水性潤下搏而躍之則可使過
顙痰性順下被火泛上亦可至巔今庸醫莫察其義
又每口誦以語人良可悲夫
論痰為諸病
王隱君論云痰證古今未詳方書雖有五飲痰諸飲之
異而莫知其為病之源或頭風眩目運耳鳴或口眼蠕
動眉稜耳輪俱痒或痛或四支游風腫硬而似疼非疼
或為齒頰痒痛牙齒浮而痛痒不一或噫氣吞酸心下
嘈雜或痛或噦或咽嗌不利咯之不出嚥之不下其痰
似墨有如破絮挑膠蜆肉之狀或心下如停冰鐡心氣
冷痛或夢寐竒怪之狀或足腕酸軟腰腎骨節卒痛或
四支筋骨疼痛難名並無常所乃至手麻臂疼狀若風
濕或脊上每日一條如線之寒起者或渾身習習如卧
芒刺者或眼粘濕痒口縻舌爛喉痺等證或遶項結核
狀若瘰&KR0659;或胸腹間如有二氣交紐噎塞煩悶有如烟
火上衝頭面烘熱或為失志顛狂或中風癱瘓或勞瘵
荏苒之疾或風毒脚氣或心下怔忡如畏人捕或喘𠻳
嘔吐或嘔冷涎綠水黑汁甚為肺癰腸毒便膿攣跛蓋
内外為病百般皆痰所致其狀不同難以盡述蓋津液
既凝為痰不復周潤三焦故口燥咽乾大便秘面如枯
骨毛髮焦槁婦人則因此月水不通若能逐去敗痰自
然服餌有效余嘗用一藥即衮痰丸以愈諸疾不可勝
數矣今特相𫝊於世云
脉經云病人一臂不遂時復移在一臂其脉沉細非風
也必有飲在上焦
活人書云中脘有痰亦令人憎寒發熱惡風自汗胸膈
痞滿有類傷寒但頭不痛項不強為異
按所叙病證患者十居八九足見痰之為病誠多也
何則人血氣流行無一息間斷纔有壅滯津液凝閉
鬱而成熱痰遂生焉人於六滛七情飲食起居之際
豈能一一中節而無所壅滯乎故余特叙脉經活人
二條以證隱君之說有所本也但所製衮痰丸一方
難以通治諸疾
論飲專主於濕
原病式曰積飲留飲積蓄而不散也水得於燥則消散
得濕則不消以為積飲土濕主痞故也
論痰證有五
子和云凡人病痰者有五一曰風痰二曰熱痰三曰濕
痰四曰酒痰五曰食痰蓋風痰者形寒飲冷熱痰者火
盛制金濕痰者停飲不散酒痰食痰者飲食過傷所致
按痰乃積飲所化故原病式列於太隂濕土之條又
子和有五痰之說蓋其實一出於濕而所挾所因有
五者之異故王隱君之方書論痰有五曰風痰寒痰
熱痰氣痰味痰夫味痰者因飲食酒醪厚味而然也
氣痰者因事逆意而然也熱痰者因飲食辛辣炙煿
重䄄厚服而然也寒痰者因冐寒凉而然也風痰者
因感風而發或風熱拂鬱而然也此皆素抱痰氣因
風寒氣熱味而作非别有此五種之痰也愚謂治法
當以痰為本以所挾之氣為標也
論痰清濁
王隱君云論痰清白者為寒黃而濁者為熱殊不知始
則清白久則黃濁清白稀薄漬於上黃濁稠粘凝於下
嗽而易出者清而白也欬而不能出則黃濁結滯者也
若咯唾日久濕熱所鬱上下凝結皆無清白者也甚至
帶血血敗則黑痰為關格異病人所不識又清白者氣
味淡日久者漸成惡味酸辣腥臊焦苦不一
按此以痰之新久分清濁可謂得病機之情矣
飲當去水温補轉劇論
子和云留飲一證也古人有四飲五飲之分皆觀病之
形狀而定名也予論飲之所得其來有五有憤鬱而得
之者有因乏而得之者有思慮而得之者有痛飲而得
之者有熱而傷冷得之者飲證雖多其因無出於此夫
水隂物也但積水則生濕停酒則發燥久則成痰在左
脇者同肥氣在右脇者同息賁入肺則多嗽入大腸則
為瀉入腎則為湧水在太陽則為支飲皆由氣逆而得
之故在上則面浮在下則胕腫在中者支滿痞鬲痰逆
在陽不去者久則化氣在隂不去者久則成形今之用
方者例以飲為寒積皆用温熱之劑以補之燥之水濕
未除反增心火况留飲無補法氣方補則轉增豈知内
經所謂留者攻之也且白术參苓服之尚加閉塞况燔
針艾火其痞可知前人處五飲丸用礬石巴豆烏附雖
是下攻終同燥熱今劉河間以十棗湯加大黃牽牛製
三花神祐丸新得之疾服之氣流飲去而愈昔有病數
年不愈予診之左手皆微小右手皆滑而大微小為寒
滑大為燥以瓜蒂散湧其寒痰數升汗出如沃次以導
水丸禹功散去腸中燥垢亦數升其人半愈然後以痰
劑流濕降火開其胃口不踰月而差
按此論飲乃水濕所為發為諸證不宜温補可謂詳
明但專以三花神佑丸為說則失之太峻也(詳見總)
(論中)
論局方用熱藥治諸氣痰飲嘔吐膈噎之誤
丹溪曰夫氣之初病也其端甚微或因飲食不謹或外
觸風兩寒暑或内感七情或食味過厚偏助陽氣藴為
膈熱或資禀充實表密無汗津液不行清濁相干氣為
之病或痞或痛或不思食或噫腐氣或吞酸或嘈雜或
膨滿不求病原便認為寒遽以辛香燥熱之劑投之數
貼時暫得快以為神方厚味仍前不節七情又復相仍
舊病被劫暫開濁液易於攢聚或半月或一月前證復
作如此延曼自氣成積自積成痰此為痰為飲為吞酸
之由也良工未遇謬藥又行痰挾瘀血遂成窠囊此為
痞為痛為嘔以為噎鬲反胃之次第也飲食湯液滯泥
不行滲道蹇濇大便或秘或溏下失𫝊化中焦愈停醫
者不察猶執為冷翻思前藥隨手得失至此賓主皆恨
藥欠燥熱顒俟久服可以温脾壯胃消積行氣以冀一
旦豁然之效不思胃為水糓之海多血多氣脾為消化
之器氣清和則徤而運行不息今久得香熱之味偏助
氣血沸騰其始也胃液凝聚其久也脾氣耗散𫝊化漸
遲醫者又曰虚而積寒非尋常草木可療徑以烏附助
佐丹劑專意服之積而久也血液俱耗胃脘乾槁遂成
鬲噎亦曰反胃仲景論飲有六分别五臟諸證可表者
汗之可下者利之滯者導之鬱者揚之熱者清之寒者
温之偏熱偏寒者反佐而行之挾濕者淡以滲之挾虚
者補而養之治法至矣第恨醫者不善處治病者不守
禁忌遂使藥助病邪展轉深痼去生漸遠深可哀憫
按此論嘔吐痞滿噫腐吞酸噎鬲反胃致病之由皆
以氣之初病誤服燥熱結為痰飲所致故列於痰飲
門中而於彼諸證内不詳載宜於此通考焉
謹按痰之為病仲景論四飲六證無擇叙内外三因
俱為切當蓋四飲則叙因痰而顯諸證者三因則論
其因有所傷而生痰者也唯王隱君論人之諸疾者
悉出於痰此發前人所未論可謂深識痰之情狀而
得其奥者矣製衮痰丸一方總治斯疾固為簡便較
之仲景三因有表裏内外而分汗下温利之法則疎
闊矣况又有虚實寒熱之不同者哉夫痰病之原有
因熱而生痰者亦有因痰而生熱者有因風寒暑濕
而得者有因驚而得者有因氣而得者有因酒飲而
得者有因食積而得者有脾虚不能運化而生者若
熱痰則多煩熱風痰多成癱瘓竒證冷痰多成骨痺
濕痰多倦怠軟弱驚痰多成心痛癲疾飲痰多成脇
痛臂痛食積痰多成癖塊痞滿其為病狀種種難名
王隱君論中頗為詳盡學者但察其病形脉證則知
所挾之邪隨其表裏上下虚實以治也若夫子和謂
飲無補法必當去水故用吐汗下之三法治人常愈
又論熱藥治痰之誤固為精切亦有挾寒挾虚之證
不可不論夫久痰凝結膠固不通狀若寒凝不用温
藥引導必有拒格之患况有風寒外束痰氣内鬱者
不用温散亦何以開鬱行滯也又有血氣虧乏之人
痰客中焦閉塞清道以致四支百骸發為諸病理宜
導去痰滯必當補接兼行又難拘於子和之三法也
大凡病久淹延卒不便死者多因食積痰飲所致何
以然蓋胃氣亦賴痰積所養飲食雖少胃氣卒不便
虚故也亦有治痰用峻利過多則脾氣愈虚津液不
運痰反又生而愈盛法當補脾胃清中氣則痰自然
運下此乃治本之法世謂醫中之王道者正此類也
論痰證有似邪祟(詳見補虚門)
痰飲治法
解表之劑
仲景大青龍湯
小青龍湯並治溢飲者當發其汗二方並見傷寒門
按二方太陽經發散風寒之藥辛温之劑也小青龍
用乾薑細辛半夏以治水氣蓋傷寒表未解心下有
水飲水寒相搏乃為喘欬諸證故用此發汗散水金
匱要略借為治飲之方也
三因參蘇飲治痰積停積胸膈中脘閉嘔逆痰涎眩暈
嘈煩或頭痛發熱狀如傷寒(方見局方)
按此出少陽柴胡例藥治感冐異氣挾痰飲之病本
方云前胡葛根但能解肌枳殼橘紅輩自能寬中快
膈毋以性凉為疑愚觀藥性非凉亦是辛平之劑
局方金沸草散治風化痰除頭項強寒熱欬嗽
旋覆花荆芥麻黃(去節)前胡(各一兩)
甘草(炙)赤芍半夏(製各三錢)
右咀薑棗煎活人金沸草散去麻黃赤芍加茯苓
細辛
按此出陽明旋覆花代赭石例解利治痰之藥也局
方氣味辛平活人則辛温
攻下之劑
金匱十棗湯治懸飲内痛
芫花(熬)甘遂大戟(各等分)
右搗篩以水一升半煑大棗十枚至八合去柤内藥
末強人一錢匕羸人半錢平旦服之不下更加半錢
快下後以糜粥自養
按此出少隂水氣例藥芫花之辛以散飲二物之苦
以泄水甘遂直達水氣所結之處乃泄水之聖藥性
有毒不可輕用下同
三因控涎丹凡人忽患胸背手足頸項腰胯隱痛不忍
筋骨牽引釣痛時時走易不定乃是痰涎在心鬲上
下變為此疾或手足冷痺氣脉不通誤認癱瘓非也
甘遂(去心)紫大戟(去皮)真白芥子(各等分)
右為末糊丸桐子大晒乾食後臨臥淡薑湯或熟水
下五七丸至十丸痰猛加丸數
一方妙應丸亦只上三味
驚痰加硃砂痛者加全蝎
酒痰加雄黃全蝎臂痺加木鱉子(去油殼)
驚氣成塊者加穿山甲鱉甲玄胡索蓬术
熱痰加盆硝寒痰加丁香胡椒桂
宣明三花神祐丸
十棗湯加牽牛大黃輕粉(詳見下劑)
按以上二方仍十棗湯加減法也並出少隂水氣例
前方去芫花加白芥子本草主上氣發汗胸膈痰冷
蓋胸有痰非此不達此方加牽牛大黃大瀉血氣之
濕熱而輕粉又去涎積也虚家不可輕用
金匱厚朴大黃湯治支飲脇滿者
厚朴(一尺)大黃(六兩)枳實(四枚)
右水五升煮二升温服
按此即小承氣湯陽明可下例藥也
王隱君衮痰丸
括曰甑裏翻身甲掛金于今頭戴草堂深相逢二八
求斤正硝煆青礞倍若沉十七兩中零半兩水丸桐
子意常斟千般怪證如神效水瀉雙身却不任
按此以大黃黃芩為君大瀉陽明濕熱之藥礞石以
墜痰沉香則引諸氣上而至天下而及泉為使也有
實熱者可用
脾胃論蠲飲枳實丸逐飲消痰導滯清膈
枳實半夏陳皮(去皮各二兩)
黑牽牛(半斤取末二兩)
右末水煮麪糊丸桐子大每五十丸薑湯下
瑞竹堂方神仙墜痰丸
皂角不蛀者(去皮弦酥炙黃色去子净一兩六錢)
黑牽牛(一斤取頭末四兩)生白礬(一兩二錢)
右為細末清水丸桐子大每五十丸空心温酒下
寳鑑大利膈丸風痰實滿喘嗽風氣上攻
黑牽牛(四兩生用)半夏皂角
青皮(各二兩)槐角(一兩炒)木香(半兩)加㯽榔
大黃(各五錢)
右為細末薑汁糊丸桐子大食後薑湯下五十丸
滌痰丸治三焦氣塞下痰飲酒食
黑牽牛(二兩炒取末)木香㯽榔
青皮陳皮三稜大黃(煨)
枳殼半夏(各一兩)
右末糊丸桐子大每服五十丸食後薑湯下
按以上四方所用牽牛皂角木香㯽榔者並出厥隂
例藥也牽牛以大黃引之則入血以諸氣藥引之則
入氣本瀉氣中濕熱之藥大能脫人元氣用者戒之
透羅丹治痰實欬嗽胸膈不利
皂角(酥炙去皮弦一兩)黑牽牛(微炒一兩)
杏仁(麪炒黃去皮尖一錢)巴豆(去油另研一錢)
半夏(一兩)大黃(一兩紙裹水浸慢火焙乾)
右為細末生薑自然汁為丸桐子大食後薑湯下三
十丸
按此仲景備急丸加減法也破堅積結聚寒熱兼用
之藥也
三因破飲丸治五飲停蓄結為癥癖支滿胸脇搶心疼
痛
畢撥丁香胡椒砂仁
青皮烏梅肉巴豆(去皮)木香
蝎稍(各等分)
右以青皮同巴豆漿水浸一宿次日漉出同炒橘皮
焦去巴豆將所浸水淹烏梅肉炊一熟飯細研為膏
如菉豆大每服五十丸臨臥薑湯下津咽亦得
按此破堅積寒癖大熱之藥也
局方妙香丸治一切久遠沉積
巴豆膩粉硇砂硃砂
牛黃水銀腦麝
右分兩修製見本方
按此用巴豆&KR1288;砂削堅破癖加以腦麝等辛香飛竄
通達五臟入骨透肌之藥也
錢氏白餅子
巴豆(二卜四箇去皮膜水一斗煮水盡為度)
半夏(湯浸七次焙為末)輕粉滑石
天南星(各一錢)
右研勻巴豆後入衆藥以糯米飯為丸小豆大捻作
餅子煎葱白湯下
按此錢氏用治小兒風痰驚涎癲癎驚搐下痰之藥
也以上所用巴豆等方蓋以痰飲癖積結聚堅固非
此不能除故易老號斬關奪門之將然大宜詳審不
可輕用
古方巴豆加減寒熱温凉五色佐使之藥甚多用之
各隨其宜(並見元戎)
吐劑
仲景瓜蒂散
子和三聖散(並見吐劑)
稀涎散
猪牙皂角碌礬晉礬藜蘆
元戎勝金丸
薄荷瓜蒂藜蘆硃砂
猪牙皂角
按以上用瓜蒂藥並出三陽可吐藥例古今吐法以
病在頭或在胸中但在上焦者皆可用也在經絡者
亦可用吐法中就有發散之義焉諸亡血虚家不可
用此
分利之劑
仲景五苓散治瘦人臍下悸吐涎沫而癲眩者水也(方)
(見濕門)
治濕和中之劑
金匱苓桂术甘湯治心下有痰飲胸脇支滿目眩
茯苓(四兩)桂枝白术(各二兩)甘草(二兩)
右水六升煮取三升三服小便即利
按此太陽經藥也
茯苓湯治胸中有痰飲自吐出水後心胸間虚氣滿不
能食消痰氣令能食
茯苓人參白术(各三兩)枳實(二兩)
橘皮(二兩半)生薑(四兩)
右水六升煮取一升八合分温三服
按此足太隂陽明經藥也
枳术湯治心中堅大如盤水飲所作(方見水氣門)
按此足太隂陽明經藥也
澤瀉湯治心下有支飲其人苦眩冐
澤瀉(五兩)白术(二兩)
右以水二升煑取一升分温再服
按此足太隂陽明太陽少隂經藥也
小半夏湯治心下水支飲嘔吐不渴
半夏(一升)生薑(半斤)
右以水七升煮取一升半分温再服
按此足太隂陽明經藥也
小半夏加茯苓湯治卒嘔吐心下痞隔間有水眩悸者
三因名半夏湯
半夏(一升)生薑(半斤)茯苓(三兩)
右同煎服如前
按此足太隂陽明太陽手太隂經藥也
按以上諸方並出太隂痰飲例藥也白术除濕益燥
和中益氣半夏治寒痰和胃勝濕茯苓澤瀉逐水利
小便上下分消其濕也
局方橘皮半夏方(方見本方)
局方二陳湯治痰飲為患嘔吐惡心頭眩心悸等證(方)
(見本方)
桔梗半夏湯治胸痞痰涎不利氣逆嘔噦
桔梗半夏陳皮
右等分細末生薑水煎薑糊丸亦可加枳實減半名
桔梗湯
嚴氏導痰湯治一切痰飲頭目眩暈或痰飲留積不散
(方見本方)
右剉薑煎
按以上所用橘半等乃足太隂陽明經藥也出太隂
嘔噦例
許學士神术丸治痰飲
茅山蒼术(一斤米泔浸一宿去皮切片焙乾為末)
生油麻(半兩水二盞研細取漿)
大棗(十五箇煮取肉研旋入麻漿拌和藥)
右末為丸桐子大日晒乾每服五七十丸温酒空心
下
按此足陽明太隂經藥治濕發散之藥也
仁齋加味二陳湯治痰攻眼腫痛并酒家手臂痛重成
麻痺
二陳湯中加蒼术片子薑黃製枳殼各少許
芎夏湯逐水利飲
二陳湯加川芎白术青皮枳殼
右剉薑五片煎蓋川芎半夏能逐水也
按此二方乃二陳湯加蒼术川芎等藥是亦治濕帶
表之藥也
治風痰之劑
局方青州白丸子(方見小兒門)
按此足太隂經藥出厥隂例治風痰行經通痺之熱
藥也
局方玉壺丸
南星半夏天麻白麪
辰砂化痰丸
南星半夏辰砂白礬
右主治修製並見本方
易老水煮金花丸治風痰脉弦欬嗽
南星半夏(各一兩生用)天麻(五錢)
白麪(三兩)雄黃(一錢)寒水石(一兩燒存性)
右為細末滴水為丸小豆大每服五七十丸至百丸
煎漿水沸下藥煮浮為度漉出淡漿水浸另用生薑
湯下或通聖加半夏局方川芎丸防風丸皆可用也
按以上三方並出太隂嘔噦例治痰挾風之凉藥也
良方天南星丸治婦人風疾
半夏麯(一兩)天南星(一兩炮)晉礬(半兩枯)
白附子(炮)皂角仁(炒黃各一兩)
按此足太隂厥隂經藥也
熱痰之劑
仲景小䧟胸湯
半夏黃連括蔞實
右先以水二&KR0678;煎括蔞實至一&KR0678;半下諸藥煎八分
温服未利再服
嚴氏半夏丸治肺熱痰嗽
瓜蔞仁(另研)半夏(湯洗焙各一兩)
右件和勻薑汁打糊丸
按此小䧟胸加减法也
機要小黃丸治熱痰
人參黃芩南星半夏
生薑
右薑汁糊為丸一方南星半夏黃芩只三味
宣明茯苓半夏湯治風熱痰涎
二陳湯中加黃芩
按此手足太隂經藥也
人參半夏丸化痰治涎止欬定嗽諸痰不可盡述
人參茯苓南星(各半兩)半夏
乾生薑生白礬寒水石(各一兩)
薄荷葉(半兩)蛤粉(二兩)藿香葉(一分)
一法加黃連(半兩)黃栢(二兩)
右為末麪糊丸如小豆薑湯下二三十丸食後
治寒痰之劑
深師消飲丸治停飲胸滿嘔逆腹中水聲不思飲食
白术(二兩)枳實(炒)乾薑(各七錢)茯苓(半兩)
右細末蜜丸桐子大温水下三十丸
寳鑑温胃化痰丸治膈内有寒脾胃傷飲胸膈不快痰
涎不已
陳皮乾薑白术(各一兩)半夏(三兩)
右為末薑汁糊丸桐子大薑湯下二十丸
局方温中化痰丸治停痰留飲
青皮良薑乾薑陳皮
右主治修合見本方
局方丁香五套丸治脾胃虚弱不能宣行水穀故為痰
飲結聚胸膈嘔吐不食(方見本方)
按以上諸方乃温胃燥濕治寒痰温裏之藥也若久
痰凝滯内藴濕熱悮服燥熱多成吞酸膈噎等病用
者審之
發明半夏温肺湯治中脘痰水冷氣心下汪洋嘈雜多
唾清水脇脹不食此胃虚冷所致其脉沉弦細遲
旋覆花細辛桂心人參
甘草陳皮桔梗芍藥
半夏(各半兩)赤茯苓(三分)
右咀四錢薑七片煎
丁香半夏丸治心下停飲冷痰
㯽榔(三分)丁香半夏(各一兩)細辛
乾薑人參(各半兩)
右細末薑汁糊為丸每服三十丸薑湯下
機要薑桂丸治寒痰
南星半夏官桂(各一兩)
右細末糊丸桐子大每服五七十丸薑湯下
按以上三方治寒燥痰温中散表寒之藥也
理氣之劑
局方四七湯治七情氣鬱結聚痰涎狀如破絮或如梅
核在咽喉之間咯不出咽不下并治中脘痞滿痰涎
壅盛上氣喘急
紫蘇葉(二兩)厚朴(三兩)茯苓(四兩)半夏(五兩)
右剉生薑棗煎服
百一選方三仙丸治中脘氣滯痰涎不利
南星半夏(各五兩用薑汁作麴)香附(五兩)
右末糊丸桐子大每服四十丸薑湯下
機要去香附加橘皮名玉粉丸治氣痰
指迷茯苓丸治中脘留伏痰飲臂痛難舉
半夏(二兩)茯苓(一兩)枳殼(炒半兩)
風化硝(二錢半)
右末薑汁糊丸薑湯下三十丸
按以上三方用南星半夏所以勝痰而兼用諸氣藥
即嚴氏順氣則痰自下之意然紫蘇枳殼肺氣藥也
厚朴脾胃氣藥也香附肝氣藥也隨臟氣而用不可
不分
降氣墜痰温補之劑
局方蘇子降氣湯治虚陽上攻氣不升降上盛下虚痰
涎壅盛
俞山人降氣湯治同前
黑錫丹治痰氣壅盛上盛下虚心火炎熾腎水枯竭
靈砂丹治上盛下虚痰涎壅盛此藥最能鎮墜升降隂
陽(四方並見本方)
按以上諸方並係類聚温熱之藥而出證皆云治上
盛下虚氣不升降夫所謂盛者即心火之炎虚者即
腎水之弱火炎水弱則有升無降故津液湧而為痰
涎於上今以金石丹藥濕熱香燥之藥而欲補下焦
之虚如抱薪救火爾若以為下焦陽虚而議治者亦
非也夫陽火之虚則隂水必盛痰涎津液自然隨氣
而降又何必用此藥也
金匱腎氣丸治短氣有微飲當從小便去之(方見補虚門)
按仲景以腎虚有飲故用此補腎逐水以其中有澤
瀉茯苓故也而嚴氏以此方治腎虚寒而不能攝養
腎水使邪水溢上多吐痰唾夫腎既虚寒則陽火必
盛未審所錄攝養腎水者何物耶夫腎水乃天一所
生人之根蒂痰涎乃津液敗濁而成豈可直指腎水
不攝而邪水溢上耶若云腎水虚弱隂虧難降使津
液敗濁而為痰水故用此藥於義則明白矣
謹按痰病多生於濕故古方多用南星半夏之類然
亦有所挾之邪故藥有風寒暑濕之異又人身體叚
有上下表裏故在表者汗之在裏者下之在上者湧
之在下者分利之治飲之法可謂詳矣或曰陳無擇
以大小青龍五苓承氣為外因參苓八味參蘇為内
因十棗葶藶大小半夏控涎破飲為不内外因今吾
子所編諸方意不侔此何也予曰大小青龍外因之
表藥五苓承氣外因之裏藥也參苓八味内因之裏
藥參蘇飲内因之表藥也十棗葶藶控涎破飲不内
外因之下藥也大小半夏不内外因和中藥也彼以
三因立論故叙藥止以所因為主而不分其表裏内
外之異今予以表裏内外分類諸方則難拘其所因
也
玉機微義卷四
