玉機微義卷四十二明徐用誠原輯
劉純續增
破傷風門
論破傷風表裏中治法
病機云破傷風者同傷寒證治通於表裏分别隂陽有
在表有在裏有在半表半裏者在裏宜下在表宜汗在
表裏之間宜和解不可過其治也故表脉浮而無力者
太陽也脉長而有力者陽明也脉浮而弦小者少陽也
若明此三法而施治不中病者鮮矣
原病式云夫破傷中風之由者因瘡熱甚欎結而榮衛
不得宣通怫熱因之徧體故多白痂是時瘡口閉塞氣
難通泄熱甚則生風也不已則表傳於裏亦猶觸冒傷
寒怫熱欎甚不解則表傳於裏者也但有風熱微甚兼
化故殊異矣大法破傷中風風熱燥甚怫欎在表而裏
氣尚平者善伸數欠筋脉拘急或時惡寒或筋惕而搐
脉浮數而弦也宜以辛熱治風之藥開衝結滯而愈猶
傷寒表熱怫欎而以麻黃湯辛熱發散者也凡用辛熱
開衝風熱結滯宜以寒藥佐之則良免致藥中病而風
熱轉甚也如治傷寒發熱用麻黃桂枝加黃芩石膏知
母之類是也若世以甘草滑石葱豉寒藥發散甚妙若
表不已漸傷入裏裏又未太甚而脉在肌肉者宜以退
風熱開結滯之寒藥調之或微加治風辛熱亦得猶傷
寒在半表半裏而以小柴胡和解之也若裏熱已甚而
舌強口禁項背反張驚搐惕搦涎唾稠粘胸腹滿塞而
或便溺閉結或時汗出脉洪數而弦也然汗出者由風
熱欎甚於裏而表熱稍罷則腠理疎泄而心火熱甚故
汗出也法宜除風散結寒藥下之後以退風熱開結滯
之寒藥調之而熱退結散則風自愈矣凡治此亦宜按
摩𨗳引及以藥斡開牙關勿令口禁使粥藥得下也
按此論表裏中脉病證治至為詳盡前人所未論也
論破傷風所因不同
病機云破傷風者有因卒暴傷損風襲之間傳播經絡
至使寒熱更作身體反張口禁不開甚者邪氣入臟有
因諸瘡不瘥榮衛虚肌肉不生瘡眼不合風邪亦能外
入於瘡為破傷風之候有諸瘡不瘥舉世皆言著灸為
上是謂熱瘡而不知火熱客毒逐經諸變不可勝數微
則發熱甚則生風而搐或角弓反張口禁目斜亦有破
傷不灸而病此者因瘡著白痂瘡口閉塞氣難通泄故
陽熱易為欎結熱甚則生風也
按此論所因有四二者因瘡口入風似屬外因一者
因灸逐熱似屬不内外因一者因瘡口閉塞内熱生
風似屬内因也
謹按破傷風證古方藥論甚少豈非以此疾與中風
同論故不另立條目也唯河間論傷寒表裏中三法
同治用藥甚詳其言病因有因外傷於風有因灸及
内熱所作者然與中風相似也但中風之人尚可淹
延歲月而破傷風者犯之多致不救蓋中風有在經
在腑在臟之異獨入臟者最難治破傷風或始而出
血過多或瘡早閉合瘀血停滯俱是血受病血屬隂
五臟之所主故此風所傷始雖在表隨即必傳入臟
故多死也又此病或瘡口坦露不避風寒而無所傷
或瘡口閉合密避風邪而反病此或病已十分安全
而忽有此大抵皆由内氣虚而有欎熱者得之若内
氣壯實而無欎熱者雖傷而無所害也
破傷風治法
治表之劑
病機羌活防風湯治邪初在表
羌活防風甘草川芎
藁本當歸芍藥(各四兩)地榆
細辛(各二兩)
右㕮咀每五錢水煎熱服無時熱則加大黃黃芩(各)
(二兩)
防風湯治破傷風同傷寒表證未傳入裏急宜服之
防風羌活獨活川芎(等分)
右㕮咀每五錢水煎服宜調蜈蚣散大效
按已上二方並三陽經藥也
蜈蚣散
蜈蚣(一對)鰾(三錢)
右為細末用防風湯調下如表解不已覺轉入裏常
服左龍丸(即後江鰾丸四味是也)
蜈蚣散治裏和至愈可服
蜈蚣(一對)鰾(五錢)
左盤龍(五錢炒烟盡野鴿糞是也)
右為細末每服一錢清酒調下治裏至愈可服但有
裏證不可服次當下之用蜈蚣散四錢巴豆霜半錢
燒飯為丸如菉豆大每服一丸加至六七丸清酒調
蜈蚣散少許送下宣利為度
發表雄黃散裏和至愈可服
雄黃(一錢)防風(二錢)草烏(一錢)
右為細末每服一字溫酒調下
天麻雄黃散治表
天南星(三錢)半夏天麻(各五錢)雄黃(二錢半)
右為細末每服一錢溫酒調下如有涎加大黃為下
藥
三因防風散治風入瘡口項強牙關緊急欲死又名玉
真散
防風天南星(炮各等分)
右為末每服三錢童子小便一大盞煎七分熱服
香膠散治破傷風口禁直強
魚膠(燒七分存性)
右研細入麝香少許每服二錢酒調下不飲米湯下
一方以蘇木煎湯下
元戎治破傷風欲死者
川烏南星半夏(並生)
天麻(去蘆各等分)
右為細末每服一錢豆淋酒調下稍溫服次以酒一
二盞投之
治破傷風
蝎稍七條為細末熱酒調下
按此已上八方並厥隂例藥也
治半表半裏之劑
病機羌活湯治半在表半在裏
羌活菊花麻黃川芎
石膏防風前胡黃芩
細辛甘草枳殼白茯苓
蔓荆子(各一兩)薄荷白芷(各半兩)
右㕮咀每服五錢水煎入生薑五片熱服日二三次
按此三陽經藥也
地榆防風散治破傷風半在表半在裏頭微汗身無汗
不可發汗宜表裏治之
地丁草馬齒莧地榆防風(各等分)
右為細末每服三錢溫米湯調下
治裏之劑
病機大芎黃湯治破傷風臟腑小便赤自汗不止者
川芎羌活黃芩大黃(各一兩)
右㕮咀五七錢水煎温服臟腑和為度
按此三陽經藥此自汗乃裏實也如陽明病汗多急下之
江鰾丸治破傷風驚而發搐臟腑秘澁知病在裏可用
此下之
江鰾(剉燒半兩)野鴿糞(半兩炒)雄黃(一錢)
白殭蠶(半兩)蜈蚣(一對炙)天麻(一兩)
只用前四味名左龍丸
右為細末分作三分將二分燒飯為丸桐子大硃砂
為衣將一分入巴豆霜一錢用和亦以燒飯為丸如
桐子大不用硃砂為衣每服硃砂為衣二十丸入巴
豆藥一丸第二服二丸加至利為度再服硃砂為衣
藥病愈即止
按此厥隂例藥也
治汗之劑
病機白术防風湯治服發表藥過有自汗者
白术黃茋(各一兩)防風(二兩)
右㕮咀每服五七錢水煎溫服無時臟腑和而自汗
者可服此藥若臟腑秘小便赤自汗者無寒也宜速
下之用大芎黃湯
按此手少陽足陽明太隂太陽經藥也
白术湯治破傷風大汗不止筋攣搐搦
白术葛根(各一兩)升麻黃芩(各半兩)
芍藥(二兩)甘草(二錢半)
右㕮咀每服一錢水煎溫服無時
按此陽明太隂經藥也
理血之劑
養血當歸地黃散治病日久氣血漸虚邪氣入胃養血
為度
當歸地黃芍藥川芎
藁本防風白芷(各一兩)細辛
右㕮咀水煎服
按此厥隂四物例藥也
雜方
如聖散
方見中風門
一方本藥内加兩頭尖二兩
玉機微義卷四十二
