玉機微義卷三十九明徐用誠原輯
劉純續增
痓門
論痓病屬濕強直屬風
内經曰諸痓項強皆屬於濕王注太陽傷濕又云諸暴
強直皆屬於風王注陽内欎而隂行於外
按内經言痓肺腎太陽督脉與夫六氣皆能為之大
抵專生於濕故原病式云諸痙強直筋勁強直而不
柔和也土主安靜故也隂痓曰柔痓陽痓曰剛痓亢
則害承乃制故濕過極反兼風化制之然兼化者虛
象實非風也又云諸暴強直皆屬於風謂筋勁強有
力不柔和也然燥金主於緊歛短縮勁急風木為病
反見燥金之化由亢則害承乃制也又況風能勝濕
而為燥也愚謂土性安靜木性動搖痓病強直而安
靜故主於濕風病強直而搐搦故屬於風況土氣之
下木氣乘之故痓之強直有似於風又木氣之下金
氣乘之金之緊歛勁切與土相近故風之強直有似
於濕二者有本化有虛象不可不察也
又按病機治痓治風之法云諸痓項強皆屬於濕寒
濕同性水火同居故足太陽屬水而位下所以濕可
傷也其脉下項故主項強太陽表中風加以濕客於
經中内挾寒濕則筋脉抽急故痙項強而不柔和當詳
有汗無汗治以流濕祛風緩發表而愈也強直屬風
乃厥隂風木勢甚而成千金以強直為風治以瀉火
補金木能自平矣愚謂此言痓病項強以外感風寒
濕氣者言之也風病強直以風木自病者言也
論傷寒剛柔二痓
仲景云太陽病發熱無汗而反惡寒名曰剛痓太陽病
發熱汗出而不惡寒名曰柔痓病身熱足寒頸項強急
惡寒時頭熱面赤獨頭動搖卒口噤背反張者痓病也
若發其汗寒濕相得其表益虚即惡寒甚
按活人云太陽經先因傷風又感寒濕而致然也古
人謂之痓又作痙痙者強直也古人以強直為痓外
證與傷寒相似但其脉沉遲弦細而項背反張強硬
如發癎狀為異耳察其有汗無汗以分剛柔二痓無
汗葛根湯主之有汗桂枝加瓜蔞湯主之剛痓胸滿
口噤脚攣急咬齒當行大承氣湯愚謂剛痓柔痓並
屬太陽至於項強口噤一證例太陽兼陽明也因有
陽明故不宜發汗而有用大承氣湯法者難知云傷
寒痓證五種皆屬太陽餘經不言聖人之大意也若
頭低視下手足牽引肘膝相搆陽明痓也若一目或
左或右邪視并一手一足搐搦者少陽痓也汗之止
之和之下之各隨其經可使必已蓋謂此也
論致痓病因
仲景云太陽病發汗太多因致痓風病下之則痓復
發汗必拘急瘡家雖身疼痛不可發汗汗出則痓
按此謂發汗下之而致痓則不專於風寒濕之外傳
矣是又因壞證而成也發汗下之太過皆亡津液損
血之所由也
痓病脉法
脉經云太陽病發熱脉沉而細者名曰痓為難治夫
痓脉按之緊如弦直上下行痓家其脉伏堅直上下
腹暴脹大為欲解脉反伏弦者痓痓病發其汗已
其脉浛浛如蛇
按痓證屬風寒濕所傷有汗者脉必浮緩無汗者脉
必浮緊若其脉沉細者濕所傷也堅直上下行皆緊之
象也發汗已如蛇亡津液而無胃氣之象也
論隂陽痙
活人書云隂陽二痙者陽痙屬剛痓隂痙屬柔痓以附
子散桂心白术湯附子防風散八物白术湯可選而用
之
按仲景論剛柔二痓並屬太陽活人論隂陽二痓既
以陽痙屬剛痓隂痙屬柔痓而乃以术附薑桂諸熱
藥治隂痙則是以隂專為寒治矣恐非至當之論姑
伺明哲其方兹不載詳見本論
論風搐反張有風火之證
子和書云吕君玉妻年三十病風搐目眩角弓反張數
日不食諸醫皆作驚風暗風風癎治之以南星雄黃烏
附用之不效戴人曰諸風掉眩皆屬肝木陽主動隂主
靜由火盛制金不能平木肝木茂而自病先涌風痰二
三升次以寒劑下之又以䤵針刺百會穴出血二杯立
愈
按風搐本與痓證不同而痓證屬濕土極必兼風木
動搖之化風搐屬木木極必見金燥緊歛之形要之
亦可同論故取此條以證痓病不專於風寒濕之外
至亦有風火熱之内作者也
論痓證屬内虛所致
三因方云夫人之筋各隨經絡結束於身血氣内虛外
為風寒濕熱之所中則痓以風散氣故有汗而不惡寒
曰柔痓寒泣血故無汗而惡寒曰剛痓原其所因多由
亡血筋無所营故邪得以襲之所以傷寒汗下過多與
夫病瘡人及産後致斯疾者槩可見矣診其脉皆沉伏
弦緊但陽緩隂急則久久拘攣隂緩陽急則反張強直
二證各異不可不别
按傷寒言痓專主外邪為病陳無擇發明血氣内虛
一節實與仲景所言汗下過多者相合可謂善矣惜
乎用藥未能詳明也又言隂緩陽急則太陽痓也陽
緩隂急則陽明痓也
論産後發痓
郭稽中云産後汗出多而變痓者由産後血虛肉理不
密故多汗因遇風邪搏之則變痓宜灌小續命湯稍緩
即汗出如雨手拭不及不可治也
按此既云産後則血氣本虛矣汗出既多則衛氣亦
虛縱有風邪乘之小續命用麻黃軰其可服乎況有
虛象而實非風者哉陳無擇雖嘗論其失所用大豆
紫湯大聖散亦未盡善也
謹按傷寒痓病活人以太陽中風又感寒濕而致則
專於外邪所傷然仲景亦有汗下過多之戒則又出
於壞證所成矣蓋外邪所傷者通宜解散仲景言剛
柔活人分隂陽難知論經絡等諸方詳矣至於治壞
證補虚救失之法諸方則亡也又千金謂温病熱入
腎中亦為痓小兒病癎熱盛亦為痓若此治法俱未
之見也況此二者之外又有血氣本虚之人如産後
汗出多而變痓者或因七情怒氣而發痓者或因濕
熱内盛痰涎壅遏經絡而作痓者治各不同也大抵
傷寒有外邪之可解宜用風藥發散風寒又風藥亦
能勝濕耳至於邪熱入腎亦非風藥之所能療也其
内證作痓本無外邪前人豈仍用風藥處治惟宜補
虚降火敦土平木清痰去濕隨證而用不可不察也
痓證治法
解散之劑
金匱括蔞桂枝湯治太陽病其證備身體強几几然脉
反沉遲此為痓病
括蔞根甘草(炙各二兩)桂枝芍藥
生薑(各三兩)大棗(十二枚)
右六味以水九升煑取三升分温三服取微汗汗不
出食頃啜熱粥發之
按此出太陽例藥也
葛根湯治太陽病無汗而小便反少氣上衝胸口禁不
得語欲作剛痓
方見傷寒門
海藏神术湯治剛痓
加羌活獨活麻黃
白术湯治柔痓
加桂心黃茋白术
活人舉卿舉敗散治新産血虚痓者汗後中風發搐亦
然荆芥穗不以多少微炒為末大豆黃卷熟以酒沃
之去黃卷取汁調細末三五錢和查飲之其效如神
一方只以好酒調服
按此太陽厥隂經藥也按本草荆芥能發汗破結氣
下瘀血除風濕痺亦是攻邪之藥若血氣果虚之人
亦非所宜也
攻下之劑
金匱大承氣湯治痓為強腦滿口禁卧不着席脚攣急
必齘齒可與
見本方
按此陽明經藥也陽明揔宗筋以風寒濕熱之邪入
於胃津液不行宗筋無所養故急宜用此湯下濕熱
行津液宣明云痓病目置口禁背強如弓卧搖動手
足搐搦通宜三一承氣湯下之亦此意也然非察證
之明的有内實熱者不可輕用
去風養血之劑
難知防風當歸散治發汗過多發熱頭面搖卒口禁背
反張者宜去風養血
防風當歸川芎地黃(各一兩)
右剉每服一兩水煎服
謹按痓證發汗過多與夫血氣内虚之人自當隨證
用藥古方於此等處多缺略姑叙此方以見意爾至
於發散風寒行經之藥甚多及活人治隂痙諸温藥
難知分經絡用藥兹並不載用究本書
玉機微義卷三十九
