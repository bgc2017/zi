玉機微義卷四十六明徐用誠原輯
劉純續增
霍亂門
内經叙霍亂所因
經曰歲土不及風乃大行(云云)民病飱泄霍亂體重腹
痛筋骨繇併
按此言土運不及木乃太過木乘土而為病宜詳玩
本文
論霍亂脈證
内經曰脈伏者霍亂
傷寒論曰病嘔吐而利名曰霍亂或發熱頭痛身疼惡
寒吐利或自吐下又利止復更發熱也皆是霍亂證傷
寒其脈微澁者本是霍亂今是傷寒却四五日至隂經
上轉入陰必利本嘔下利者不可治也
保命集云傷寒霍亂轉筋身熱脈長陽明本病也脾胃
受濕熱中焦氣滯或因冷飲或傷冷水或感濕氣冷熱
不調水火相干隂陽相摶上下相離榮衛不能相維故
轉筋攣痛經絡亂行暴熱吐瀉中焦胃氣所主也
謹按傷寒傳變為霍亂者殊少惟夏秋之間暄熱人
勝理䟱感風濕暍之氣而生此證多有隂陽虚實不
同脈來浮洪者可治微而遲氣少不語者為難治
論霍亂分三因
陳無擇曰霍亂者心腹卒痛嘔吐下利增寒壯熱頭痛
眩暈先心痛則先吐先腹痛則先利心腹俱痛吐利並
作甚則轉筋入腹則斃霍亂惡證無越於斯蓋隂陽反
戾清濁相干陽氣暴升隂氣頓墜隂陽痞隔上下奔逸
治之惟宜温煖更詳别三因以調之外因諸風則惡風
有汗傷寒則惡寒無汗胃濕則重著傷暑則熱煩内因
九氣所致鬱聚痰涎飲痞膈不通遂致滿悶随其勝復
必作吐利或諸飽食膾炙恣飱乳酪冰脯寒漿旨酒胃
既䐜脹脾臟停凝必内鬱發遂成吐利當從不内外因
也
按此具霍亂三因稍備但立方未能以盡其變學者
自宜推格
論霍亂轉筋
陳氏曰轉筋者以陽明養宗筋属胃與大腸今暴吐下
津液頓亡外感四氣内積七情飲食甜膩攻閉諸脈枯
削於筋宗筋失養必致攣縮甚則卵縮舌卷為難治
按此言霍亂者多轉筋大抵冷熱不調隂陽相摶故
筋攣痛甚者遍體轉筋此實隂陽之氣反戾風寒
乘之筋失氣血所榮而為攣縮急痛也
論乾霍亂
陳氏曰乾霍亂者忽然心腹脹滿絞刺疼痛蠱毒煩冤
欲吐不吐欲利不利狀若神靈所附頃刻之間便致悶
絶亦涉三因或臟虛或腸胃素厚故吐利不行
按此謂人腸胃素厚形氣實者故感四氣則吐利不
行而乾揮霍撩亂也大抵熱勝痰鬱則悶亂濕勝飲
鬱則吐下形氣虛者禍不旋踵嚴氏謂胃中諸食結
而不消隂陽二氣擁而反戾揮霍之間變成吐利然
飲食致者亦有有餘不足如飲食自倍外感濕暍而
乾霍亂者宜吐之或下之過傷者宜消導之痰者劫
之寒者温之熱者清之要在適事為故也
論霍亂煩渴
陳氏曰煩渴者以隂陽反戾清濁相干水與糓併小便
秘澁既走津液腎必枯燥引水自救煩渴必矣
按吐利必竭況腎水竭者乎與水者唯宜温煖熱甚
者天水軰以甘緩火也
霍亂治例
保命集云霍亂陽明證宜和中平胃建中軰或四君子
湯脈浮自汗四君子加桂主之脈浮無汗四君子加麻
黃吐利轉筋脇下痛脈弦者木尅土也故痛甚平胃
加木瓜五錢或建中加柴胡木瓜吐利轉筋腹中痛
體重脈沈而細者四君子加白芍良薑吐利四肢拘
急脈沈而遲此少隂霍亂四君子加薑附厚朴吐利
四肢厥冷脈微緩屬厥隂建中加歸附吐利頭痛而
身熱熱多欲飲水者五苓寒多不用水者理中丸主之
元戎云太隂證霍亂者理中加橘紅名治中湯若吐
下心腹作痛手足逆冷理中去白术加熟附名四順湯
若吐利後轉筋者理中加火煆石膏一兩
霍亂治法
和中之劑
四君子湯
平胃散
建中湯並治證見前
方見虚損門
治寒之劑
機要漿水散治暴泄如水周身汗出盡冷脈弱不能語
言甚者加吐
半夏(二錢)附子乾生薑炙甘草
桂(各半錢)良薑(三分半)
右為末作一服漿水煎服之
薑附湯治霍亂轉筋手足厥冷汗嘔逆多
乾薑(一兩)附子(一箇生用)
通脈四逆湯治霍亂多寒身冷脈絶
吳茱萸(三兩炒)附子(炮一兩)桂心
通草細辛白芍
甘草(炙各半兩)當歸(三錢)
右㕮咀每服四錢水酒各半加生薑煎
理中湯治過食生冷遂成霍亂吐下脹滿食不消心腹
痛
方見寒門加橘皮名橘皮治中湯
嚴氏曰若臍上築動者腎氣動也去术加桂吐多者
去术加生薑半夏利多者仍用术心悸者加茯苓腹
痛者加乾薑腹滿者去术加附子厚朴
治濕之劑
三因茯苓澤瀉湯治霍亂吐利後煩渴飲水
五苓减猪苓加甘草
按此太陽例藥也
治暑之劑
局方五苓散治霍亂頭痛吐下煩渴
方見濕門
嚴氏水浸丹治伏暑傷冷冷熱不調口乾煩渴
黃丹(一兩一分炒)巴豆(二十五箇去皮心)
右同研勻用黃蠟作汁為丸如梧子大每服五丸以
水浸少頃别以新汲水吞下
按此劫劑也
加味香薷飲治伏暑吐利不止煩悶多渴
本方加㯽榔黃連
右㕮咀每服五錢水酒各半煎服
冷香飲子治伏暑吐利煩燥
草菓仁(三兩)附子橘紅(各一兩)甘草(半兩)
右㕮咀每服一兩入薑煎水旋冷服
按已上並太陽例藥也有寒熱隂陽不同要在脉證
相符而行也
温經之劑
三因木瓜湯治霍亂吐下舉體轉筋入腹則悶絶
乾木瓜(一兩)吳茱萸(半兩)茴香
炙甘草(各二錢)
右㕮咀每服四大錢入薑三片蘇葉十片煎
按此陽明例藥也大抵轉筋亦有所兼之證不同用
者自宜推格
墜痰温補之劑
三因胃氣丸治憂思過度脾氣閉聚結痰飲留滯腸胃
氣欝於隂凝之於陽隂陽反戾吐利交作四肢厥冷
頭目暈眩或復發熱
硫黃(不以多少入猪臟内縳定頭米泔酒童便各一碗煑乾一半取出洗去穢晒乾秤十兩用)
半夏(洗去滑五兩)人參白茯苓(各一兩)
石膏
右為末生薑汁浸炊餅為丸每五十丸至百丸空心
食前米湯下
理氣温中之劑
三因七氣湯治七氣發欝致臟氣刑尅隂陽反戾變成
吐利交作寒熱眩暈痞滿咽塞
半夏(五錢)厚朴桂心(各三錢)茯苓
白芍紫蘇橘皮(各二錢)人參(一錢)
右㕮咀每服四五錢入薑棗煎
訶子散治心脾冷痛霍亂吐利如神
訶子甘草(炙)厚朴(製)乾薑
草果陳皮良薑茯苓
神麯(炒)麯(各等分)
右為末每服二錢入鹽些小水煎服
按已上並足陽明經藥也
消食之劑
三因紅丸子治脾胃虛冷飲食失節宿食留飲聚癖腸
胃或因食不調衝胃寒濕忽作霍亂吐利並作心腹
絞痛
蓬术三棱(各二兩同用米醋炙一伏時)
胡椒(一兩)青皮(三兩炒)阿魏(一分)
右為末化阿魏入陳米粉為丸如梧子大朱砂為衣
每服百丸至二百丸不拘時生薑甘草湯下
雜方
嚴氏洗法治霍亂轉筋
蓼一把去兩頭水三升煮二升放温熏洗
漬法治霍亂轉筋入腹
鹽多用煎湯於槽中暖漬之
三因吐法治乾霍亂蠱毒宿食不消積冷心腹煩滿鬼
氣極鹹鹽湯三升熱飲一升刺口令吐宿食便盡不
吐更服吐訖復飲三吐乃止此法大勝諸治俗人以
為田舍淺近鄙而不用守死而已凡有此證即先用
之元戎云吐定用理中湯
灸法治霍亂已死腹中有暖氣者鹽内臍中灸二七
壯
玉機微義卷四十六
