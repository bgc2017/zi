玉機微義卷十明徐用誠原輯
劉純續增
火門
内經叙火為諸證
諸熱瞀瘈暴瘖冐昧躁擾狂越罵詈驚駭胕腫疼酸氣
逆衝上禁慄如喪神守啑嘔瘡瘍喉痺耳鳴及聾嘔涌
溢食不下目眯不明暴注瞤瘈暴病暴死皆屬于火
論相火動為諸證
丹溪曰太極動而生陽靜而生陰陽動而變陰靜而合
而生水火木金土各一其性惟火有二曰君火人火也
曰相火天火也火内陰而外陽主乎動者也故凡動皆
屬火以名而言形質相生配於五行故謂之君以位而
言生於虛無守位稟命因動而見故謂之相天主生物
故恒於動人有此生亦恒於動其所以恒於動者皆相
火助之為也見於天者出於龍雷則木之氣出於海則
水之氣也具於人者寄於肝腎一部肝屬木而腎屬水
也膽者肝之腑膀胱者腎之腑心胞絡者腎之配三焦
以焦言而下焦司肝腎之分皆陰而下者也天非此火
不能生物人非此火不能有生天之火雖出於木水而
皆本乎地故雷非伏龍非蟄海非附地則不能鳴不能
飛不能波也鳴也飛也波也動而為火者也腎肝之陰
悉其相火人而同乎天也或曰相火天人所同何東垣
為元氣之賊又曰火與元氣不相兩立一勝則一負然
則如之何則可使之無勝負乎曰周子曰神發知矣五
性感動而萬事出有知之後五者之性為物所感不能
不動謂之動者即内經五火也相火易起五性厥陽之
火相扇則妄動矣火起於妄變化莫測無時不有煎熬
眞陰陰虛則病陰絶則死君火之氣經以暑與熱言之
相火之氣經以火言之蓋表其暴悍酷烈有甚於君火
者也故曰相火元氣之賊周子又曰聖人定之以中正
仁義而主静朱子亦曰必使道心常為一身之主而人
心每聽命焉此善處乎火者人心聽命於道心而又能
主之以靜彼五火將寂然不作而相火者惟有裨補造
化而為生生不息之運用爾何賊之有或曰内經相火
注言少陰少陽矣未曾言及厥陰太陽而吾子言之何
也曰足太陽少陰東垣嘗言之矣治以炒栢取其味辛
能瀉水中之火是也戴人亦言膽與三焦尋火治肝和
胞絡都無異此歷指龍雷之火也予亦備述天人之火
皆生於動如上文所云者實推廣二公之意或曰内經
言火者不一往往於六氣中見之言臟腑者未之見也
二公豈他有所據耶子能為我言之乎經曰百病皆生
於風寒暑濕燥火之動而為變者岐伯歷舉病機一十
九條而属火者五此非相火為病之出於臟腑者乎考
之内經少陽病為瘈瘲太陽病時眩仆少陰病瞀暴㾦
欎冐不知人非諸熱瞀瘈之屬火者乎少陽病惡寒鼓
慄膽病振寒少陰病洒淅惡寒振慄厥陰病洒淅振寒
非諸振鼓慄如喪神守之屬火者乎少陽嘔逆厥氣上
行膀胱病衝頭痛太陽病厥氣上衝胸少腹控睪引腰
脊上衝心少陰病氣上衝胸嘔逆非諸逆衝上之屬火
者乎少陽病譫妄太陽病譫妄膀胱病狂顛疾非諸躁
狂越之屬火者乎少陽病胕腫善驚少陰病瞀熱以酸
胕腫不能久立非諸病胕腫痛酸驚駭之屬火者乎又
原病式曰諸風掉眩屬於肝火之動也諸氣憤欎病痿
屬於肝火之升也諸濕腫滿屬於脾火之勝也諸痛痒
瘡瘍屬於心火之用也是皆火之為病出於臟腑者然
也注文未之發爾以陳無擇之通逹且以暖熾論君火
日用之火言相火而又不曾深及宜乎後人之不無聾
瞽也悲夫
論火豈君相五志俱有
原病式曰五臟之志過度則勞傷本臟凡五志所傷皆
熱也所謂陽動陰静故形神勞則躁不寧静則清平也
是故上善若水下愚若火如卒暴僵仆多因五志七情
過度而卒病也故喜為心火之志病笑者火之甚也五
志過極皆為火也
謹按或曰火之為病其害甚大其變甚速其勢甚彰
其死甚暴何者蓋能燔灼焚熖飛走狂越消爍於物
莫能禦之遊行乎三焦虛實之兩途曰君火也猶人
火也曰相火也猶龍火也火性不妄動能不違於道
常以稟位聽命運行造化生存之機矣夫人在氣交
之中多動少静欲不妄動其可得乎故凡動者皆屬
火化火一妄行元氣受傷勢不兩立偏勝則病移害他
經事非細故動之極也病則死矣經所謂一水不勝
二火之火出於天造君相之外又有厥陽臟腑之火
根於五志之内六欲七情激之其火隨起蓋大怒則
火起于肝醉飽則火起于胃房勞則火起于腎悲哀
動中則火起于肺心為君主自焚則死矣丹溪又啓
火出五臟主病曰諸風掉眩屬肝火動之類經所謂
水不勝五火之火出自人為又考内經病機一十九
條内舉屬火者五諸熱瞀瘈皆屬於火之類而河間
又廣其說火之致病者甚多深契内經之意曰諸病
喘嘔吐酸(云云見熱門)此皆少陰君火之熱乃眞心
小腸之氣所為也若瞀瘈暴瘖冐昧(云云見前)此皆
少陽相火之熱乃心包絡三焦之氣所為也是皆火
之變見為諸病也為脈虛則浮大實則洪數藥之所
主各因其屬君火者心火也可以濕伏可以水滅可
以直折惟黃連之屬可以制之相火者龍火也不可
以水濕折之從其性而伏之惟黃柏之屬可以降之
噫瀉火之法豈止如此虛實多端不可不察以臟氣
司之如黃連瀉心火黃芩瀉肺火芍藥瀉脾火柴胡
瀉肝火知母瀉腎火此皆苦寒之味能瀉有餘之火
耳若飲食勞倦内傷元氣火不兩立為陽虛之病以
甘温之劑除之如黃茋人參甘草之屬若陰微陽強
相火熾盛以乘陰位日漸煎熬為血虛之病以甘寒
之劑降之如當歸地黃之屬若心火亢極欎熱内實
為陽強之病以醎冷之劑折之如大黃朴硝之屬若
腎水受傷其陰失守無根之火為陰虛之病以壯水
之劑制之如生地黃玄參之屬若右腎命門火衰為
陽脫之病以温熱之劑濟之如附子乾薑之屬若胃
虛過食冷物抑遏陽氣於脾土為火欎之病以升散
之劑發之如升麻葛根之屬不明諸此之類而求火
之為病施治何所依據故於諸經集略其說備處方
之用庶免實實虛虛之禍也
又按火熱之極者經曰壮火散氣壮火之氣衰故有
陽極似陰之證河間治身冷唯心胸微暖昏冐不知
人事不能言脈微而欲絶者用涼膈散養陰以退陽
此因病陽厥而尚不下所致身冷脈微而似陰證亢
則害承乃制極變病例也然人火龍火治法與論唯
太僕河間丹溪之意已詳其未悉之旨今輯于左
王安道曰予讀内經六微旨論至于亢則害承乃制
喟然嘆曰至矣哉其造化之樞紐乎王太僕發之於
前劉河間闡之於後聖人之藴殆靡遺矣然學者尚
不能釋然得不猶有未悉之旨也歟謹按經帝曰願
聞地理之應六節氣位何如岐伯曰(云云)嘗觀夫陰
陽五行之在天地間也高者抑之下者舉之強者折
之弱者濟之蓋莫或使然而自不能不然也不如是
則高者愈高下者愈下強者愈強弱者愈弱而乖亂
之弊日已極矣天地豈能位乎雖然高也下也強與
弱也亦莫或使然而自不能不然也故易也者造化
之不可常也惟其不可常故神化莫能以測莫測故
不息也可常則息矣亢則害承乃制者其莫或使然
而自不能不然也歟夫太僕河間已發揮者兹不贅
及其未息之旨請推而陳之夫自顯明之右止君火
治之十五句言六節所治之位也自相火之行下止
陰精承之十二句言地理之應乎歲氣也亢則害承
乃制二句言抑其過也制生則化止生化大病四句
言有制之常與無制之變也承猶隨也然不曰隨而
曰承者以下言之則有上奉之象故曰承雖謂之承
而有防之之義存焉亢者過極也害者害物也制者
克勝之也然所承也其不亢則隨之而已故雖承而
不見既亢則克勝以平之承斯見矣然而迎之不知
其所来迹之不知其所止固若有不可必者然可必
者常存乎杳冥恍惚之中而莫之或欺之
河間曰已亢過極則反似勝己之化似也者其可以
形質求哉故後篇厥陰所至為風生終為肅少陰所
至為熱生終為寒之類其為風生為熱生者亢也其
為肅為寒者制也又水發而為雹雪土發而飄驟之
類其水發土發者亢也其雹雪飄驟者制也若然者
蓋造化之常不能以無亢亦不能以無制焉耳夫前
後二篇所主雖有歲氣運氣之殊然亢則害承乃制
之道蓋無往而不然也惟其無往而不然故求之於
人則五臟更相平也一臟不平所不勝平之五臟更
相平非不亢而防之乎一臟不平所不勝平之非既
亢而克勝之乎姑以心火而言其不亢則腎水雖心
火之所畏亦不過防之而已一或有亢即起而克勝
之矣餘臟皆然制生則化當作制則生化蓋𫝊寫之
誤而釋之讀之者不覺求之不通遂併遺四句而弗
取殊不知上二句止言亢而害害而制耳此四句乃
害與制之外之餘意也苟或遺之則無以見經旨之
周悉矣制則生化正與下文害則敗亂相對辭理俱
順不勞曲說而自通制則生化者言有所致則六氣
不至與亢而為平平則萬物生生而變化無窮矣化
為生之盛故生先於化也外列盛衰者言六氣分布
主治迭為盛衰昭然可見故曰外列害則敗亂生化
大病者言既亢為害而無所制則敗壊乖亂之政行
矣敗壊乖亂之政行則其變極矣其災甚矣萬物其
有不病者乎生化指所生所化者言謂萬物也以變
極而災甚故曰大病上生化以造化之用言下生化
以萬物言以人論之制則生化猶元氣周流滋營一
身凡五臟六腑四肢百骸九竅皆藉焉以為動靜云
為之主生化大病猶邪氣恣横正氣耗散凡五臟六
腑四肢百骸九竅舉不能遂其運用之常也或以害
為自害或以承為承襲或以生為自無而有化為自
有而無或以二生化為一意或以大病為喻造化之
機息此數者皆非也且夫人之氣也固亦有亢而自
制者苟亢而不能自制則湯液鍼石導引之法以為
之助若天地之氣其亢而自制者固復於平亢而不
制者其孰助哉雖然造化之道苟變至於極則亦終
必自反而復其常矣學者能本之太僕河間而參之
此論則造化樞紐之詳亦庶矣乎
氣屬陽動作火論
詳見氣門
論陰虛火動
詳見熱門
論積温畜熱成火宜汗吐下法
子和曰李屏山素飲酒一日得病醫用酒蒸丸熱後目
覩天地但見紅色遂成龍火卒不能救棠溪李濟之
常病目及居省掾每服補肝散以致睛脹但見忩檻横
排幾至喪明令涌泄五七次繼服涼劑方始如故丹
霞朱僧氏代章宗出家既病三陽畜熱常居静室不敢
見明明則頭疼如錐每置冰於頂上不能解其熱歷諸
醫莫能辯其病後治之七日而愈其法用汗吐下三法
而已後用涼物清鎮之平復如故
謹按己上病例非汗吐下法則不能已人惟隂平陽
秘神氣以寧蓋昧者徇情縦慾因致積熱之證非一
朝一夕故也治當如此其為治不能究其源委豈得
不遂致誤人者哉今以積熱沉寒論附錄于左
王安道曰人之所藉以生者氣也氣者何隂陽是也
夫陰與陽可以和而平可以乖而否善攝與否吉凶
於是乎定夫惟攝之不能以皆善也故偏寒偏熱之
病始莫迯於乖否之餘矣雖然寒也熱也苟未至於
甚粗工為之而不難設熱積而寒沈良工猶弗能以
為計況其下乎奈之何俗尚顓蒙恪恃方藥愈投愈
盛迷不之反豈知端本澄源中含至理執其樞要衆
妙俱呈且以積熱言之始而涼和次而寒取寒取不
愈則因熱而從之從之不愈則技窮矣由是苦寒頻
歲而弗停又以沉寒言之始而温和次而熱取熱取
不愈則因寒而從之從之不愈則技窮矣由是辛熱
比年而弗止嘆夫苦寒益深而積熱彌熾辛熱太過
而沉寒愈滋苟非大聖慈仁明垂樞要生也孰從而
全之經曰諸寒之而熱者取之陰熱之而寒者取之
陽所謂求其屬也屬也者其樞要之所存乎斯旨也
王太僕知之故曰益火之原以消陰翳壯水之主以
制陽光又曰取心者不必齊以熱取腎者不必齊以
寒但益心之陽寒亦通行強腎之陰熱之猶可吁混
乎千言萬語之間殆猶和璧之在璞也夫寒之而熱
者徒知以寒治熱而不知熱之不衰者由乎眞水之
不足也熱之而寒者徒知以熱治寒而不知寒之不
衰者由乎眞火之不足也不知眞水火不足汎以寒
熱藥治之非惟臟腑習熟藥反見化於其病而有者
弗去無者復至矣故取之陰所以益腎水之不足而
使其制夫心火之有餘取之陽所以益心火之不足
而使其勝夫腎水之有餘也其指水火也屬猶主也
謂心腎也求其屬者言水火不足而求之於心腎也
火之原者陽氣之根即心是也水之主者陰氣之根
即腎是也非謂火為心而原為肝水為腎而主為肺
也寒亦益心熱亦強腎此太僕之至理於規矩凖繩
之外而非迂生曲士之可以跂及矣
火證治法
吐劑
仲景瓜蒂散
子和三聖散
元戎勝金丸
方並見痰飲門
按賈元良曰宣劑者湧吐是也以君召臣曰宣言以
上召下之義也俚人以瀉為宣非也古曰春宣五臟
之積滯仲景大法春則人病在頭故宜吐之南地人
服屠蘇自下而上是也下攻者非也然一切風熱積
熱或火熾者其證寸口脈滑而有力胸中實滿煩悗
氣上而不化面赤痰盛罵詈驚駭等證並宜吐之但
已上諸方恐非所宜義見痰飲門
升散之劑
東垣瀉陰火升陽湯治肌熱煩熱面赤食少喘欬痰盛
脈右關緩弱或弦或浮數
羌活甘草(炙)黃茋蒼术(各一兩)
升麻(八錢)柴胡(一兩半)人參黃芩(各七錢)
黃連(半兩酒炒)石膏(半兩秋深勿用)
右㕮咀每服一兩或半兩水煎
按此發脾胃火邪之劑又心膽肝肺膀胱藥也瀉陰
火升發陽氣榮養氣血也
升陽散火湯治男子婦人四肢發熱肌熱筋痺熱骨髓
中熱發困熱如燎捫之烙手此病多因血虛而得之
或胃虛過食冷物抑遏陽氣於脾土火欎則發之
升麻葛根獨活羌活(各半兩)
防風(二錢半)柴胡(八錢)甘草(炙三錢)人參
白芍(各半兩)甘草(生二錢)
右㕮咀每服半兩或一兩水煎稍熱服
按此胃膽脾肺膀胱經藥也
千金麥門冬湯治諸病後火熱乘肺欬唾有血胸脇脹
滿上氣羸瘦五心煩熱渴而煩悶
麥門冬桑白皮生地黃(各一兩)半夏
紫苑桔梗淡竹茹麻黃(各七錢半)
五味子甘草(各半兩)
右㕮咀每服五錢或一兩入薑煎
按此心肺藥也然麻黃恐非病後所宜
拔萃方地骨皮散治渾身壯熱脈長而滑陽毒火熾發
渴
地骨皮茯苓(各半兩)柴胡黃芩
生地黃知母(各一兩)石膏(二兩)羌活
麻黃(各七錢半有汗並去之)
右㕮咀每服一兩入薑煎
按此肝心脾肺腎藥又表裏氣血之劑也雲歧子曰
在五臟之標本者皆可用
梔子仁湯治發熱潮熱發狂煩躁面赤咽痛
梔子仁赤芍大青知母(各一錢)
升麻黃芩石膏(各二錢)杏仁(二錢)
柴胡(二錢半)甘草(二錢)豉(百粒)
右㕮咀水煎
按此脾肺肝膽胃經藥也
陽毒升麻湯治傷寒雜病汗吐下後變成陽毒發狂譫
妄喉痛下利
升麻(五錢)犀角射干黃芩
人參甘草(各二錢半)
右㕮咀水煎
按此升散肺胃火熱藥也
葛根橘皮湯治諸熱證温毒成㿀或欬或心悶或嘔
葛根(三錢)橘皮杏仁知母
黃芩麻黃甘草(各二錢)
右㕮咀入薑煎
按此肺胃膀胱經藥也
謹按古方治火升散之劑其例少得姑採已上諸方
以備其旨
折制之劑
局方涼膈散
按此瀉脾胃肺心主膽三焦大腸火熱藥也
調胃承氣湯
按此瀉胃火之藥也
當歸承氣湯
方並見熱門
按此瀉脾胃肝火之藥也
麥門冬散治丈夫婦人藴積邪熱心胸煩悶咽乾口燥
睡卧不安或大小腸不利口舌生瘡
芒硝(一兩)麥門冬(三錢)小草黃連
升麻犀角屑甘草(炙)黃芩
枳殼大青(各半兩)
右為末每三錢水煎
按此瀉心肺肝胃火熱之劑與己上諸方皆醎寒之
藥經云火滛于内治以醎寒而為正治然亦有氣血
上下之分也用者自宜取擇
黃連解毒湯治一切火熱毒狂躁煩心口燥咽乾熱勢
之甚者及吐下後熱不解而脈洪喘急鄭聲目赤睛
疼燥渴
黃連黃柏大梔子黃芩(各等分)
右㕮咀水煎
按此太倉公火劑湯也瀉心肺腎膀胱大小腸胃火之藥
真珠散治男女五臟積熱毒氣上攻心胸煩悶口乾舌
燥精神恍惚悶亂坐卧不安
琥珀真珠粉天花粉鐵粉
硃砂生甘草寒水石(煆)牙硝
大黃(各等分)
右為細末每一錢竹葉湯調下
按此瀉心腎胃火之劑鎮墜藥也
宣明大金花丸治中外諸熱寢汗咬牙睡語驚悸溺血
淋閟欬血衂血瘦弱頭痛并骨蒸肺痿勞𠻳去大黃
加梔子名梔子金花丸
黃連黃柏黃芩大黃(各等分)
右為末滴水丸小豆大每二三十丸新水下
按此解毒湯之變法也出陽明例但云治瘦弱頭痛
已下諸證猶宜詳審用之
當歸龍膽丸治腎水陰虛風熱藴積時發驚悸筋惕搐
搦神志不寧榮衛壅滯頭目昏眩肌肉瞤瘛胸膈咽
嗌不利腸胃燥澁躁擾狂越罵詈驚駭火熱等證
當歸草龍膽大梔子黃連
黃柏黃芩(各一兩)大黃蘆薈
青黛(各半兩)木香(一錢)麝(半錢)
右為末煉蜜丸如小豆大薑湯下三二十丸
按此瀉心肝脾肺腎胃火之藥也
神芎丸治一切熱證常服保養除痰飲消酒食清頭目
利咽膈能令遍身結滯宣通氣利而愈神強體健耐
傷省病
大黃黃芩(各二兩)牽牛滑石(各四兩)
黃連薄荷川芎(各半兩)
右為末水丸如小豆大温水下十丸至十五二十丸
按此瀉肝心脾胃肺膀胱火熱之劑又氣血藥也下
濕熱導滯甚捷但云常服神強體健省病與前方云
治腎水陰虛虛損者恐未必然
升散折制之劑
宣明防風通聖散
川芎石膏湯
方並見中風門
局方紅雪通中散治煩熱躁熱毒熱喉閉狂躁胃爛發
斑酒毒
麝香(半兩)朱砂(一兩)川朴硝(十斤)羚羊角屑
黃芩升麻(各三兩)赤芍竹葉
枳殼人參木香㯽榔
甘草(各二兩)葛根大青藍葉
梔子桑白皮木通(各一兩半)蘇木(六兩)
右件藥製合見局方
按此表裏氣血之藥也
紫雪治内外煩熱不觧口中生瘡狂易呌走解諸熱毒
藥毒邪熱小兒驚癎百病
黃金(百兩)寒水石磁石石膏
滑石(各三斤打碎)
以上用水一石煮至四斗去查入下項
甘草(炙八兩)羚羊角屑犀角屑青木香
沈香(各五兩)丁香(一兩)升麻玄參(並剉細各一斤)
以上再煮至一斗五升入下項
硝石(四升芒硝亦得每升得七兩七錢半)朴硝(十斤提净者)
以上入前藥汁中微火煎柳枝不住手攪候有七升
投放水盆中半日欲凝入下項藥攪令勻
朱砂(研三兩)麝香當門子(一兩二錢半)
右藥成霜雪紫色每服一錢或二錢冷水調下大人
小兒臨時以意加减並食後服
按此心脾肺腎胃經藥也
千金黑奴丸治火熱陽毒發狂發斑煩躁大渴倍常
黃芩釜底煤芒硝竈突墨
梁上塵小麥奴麻黃大黃(各一兩)
右為末煉蜜丸如彈大新汲水化服不定再服半丸
飲水盡足當發寒寒已汗出乃差未汗再服半丸不
大渴者不可與
按此出陽明藥例取諸火化者為從治之意又表裏
之劑也
滋隂壯水之劑
拔萃六味地黃丸治腎氣虚久新憔悴寢汗發熱五臟
齊損瘦弱虛煩骨蒸下血
丹溪大補丸降陰火補腎水
補陰丸降陰火治煩渴骨熱補腎水真陰不足
並見補虛門
按此三方足少陰藥下二方入陰中至陰之劑經云
壯水之主以制陽光所謂求其屬也
局方玄參湯治腎臟實熱心胸煩滿耳聽無聲腰背俯
仰強痛口乾溺赤
生地黃玄參五加皮黃芩
赤茯苓通草石菖蒲甘草(炙)
羚羊角屑麥門冬(各等分)
右㕮咀水煎
按此滋腎通心氣血之藥也
從治之劑
丹溪左金丸瀉肝火行濕為熱甚反佐開痞結治肝邪
黃連(六兩)吳茱萸(一兩)
右為末粥糊丸
局方温膽湯治膽虛痰熱驚悸不眠
半夏竹茹枳實(各二兩)陳皮
生薑(四兩)甘草(二兩)
右㕮咀水煎每服一兩
治要茯苓散治心實熱口乾煩渴眠卧不安
茯神麥門冬(各一兩半)通草(一兩二錢半)知母(一兩)
紫苑桂心(各七錢半)升麻(一兩二錢半)淡竹茹(半兩)
大棗(十二枚)赤石脂(一兩七錢半)
右㕮咀每服一兩井花水煎
茱萸散治小腸虛熱或酒後頻吃冷水等物其病臍下
結塊連外腎俱腫者
吳茱萸(二錢半)川芎(半兩)木通(四錢)半夏(一錢)
右㕮咀每三四錢入葱煎服
瀉熱湯治脾臟熱面黃目赤季脇痛滿
半夏母薑(各八兩)枳實梔子
茯苓芒硝(各三兩)細辛(五兩)白术
杏仁(各四兩)生地黃淡竹葉(各一升)
右㕮咀每服一兩或兩半水煎後下硝温服
桂苓甘露飲治胃受濕熱頭疼身熱煩渴吐瀉口乾
方見熱門
橘皮湯治肺熱氣欬息喘奔
橘皮麻黃(各三兩)紫蘇柴胡(各二兩)
宿薑杏仁(各四兩)石膏(八兩)
右㕮咀每服一兩水煎
生薑泄腸湯治大腸實熱腹脹不通口舌生瘡
生薑橘皮竹茹黃芩
梔子仁白术(各三兩)桂心(一兩)茯苓
芒硝(各二兩)生地黃(十兩)
右㕮咀入大棗煎每服一兩
金匱腎氣丸治腎經虛熱
方見補虛門
五苓散治發熱而渴小便不利煩躁頭痛
方見泄瀉門
按内經註曰若調寒熱之逆冷熱必行則熱物冷服
下咽之後冷體既消熱性便發由是病氣隨愈矣已
上諸方皆從其氣以去拒格之熱可臨證選用求其
意例也
玉機微義卷十
