玉機微義卷三十五明徐用誠原輯
劉純續增
頭眩門
論頭眩屬肝虚
内經云徇蒙招尤目瞑耳聾下實上虚過在足少陽厥
隂甚則入肝
按許學士云上虚者肝虛也攻肝虚則頭暈徇蒙者
如以物蒙其首招搖不定目眩耳聾皆暈之狀也故
肝厥頭暈治宜鈎藤散(方見後)
論眩暈屬肝木風火之證
原病式曰諸風掉眩皆屬肝木風主動故也所謂風氣
甚而頭目眩暈者由風木旺必是金衰不能制木而木
復生火風皆屬陽陽主乎動兩動相搏則為之旋轉故
火本動也熖得風則自然旋轉也
論傷寒頭眩屬虚
成無已云傷寒頭眩責其虚也起則頭眩與眩冒者皆
發汗吐下後所致是知陽虚也故針經曰上虚則眩然
風家亦多有眩者風主動故爾
論眩暈分内外所因等證
嚴用和云眩暈之證經雖云皆屬於肝風上攻所致然
體虚之人外感六淫内傷七情皆能眩暈當以脉證别
之風則脉浮有汗項強不仁寒則脉緊無汗筋攣掣痛
暑則脉虚煩悶濕則脉細沉重吐逆及其七情所感遂使
臟氣不平鬱而生涎結而為飲隨氣上逆令人眩暈眉
稜骨痛眼不可開寸脉多沉此為異耳若疲勞過度下
虚上實金瘡吐衂便利及婦人崩傷産後去血過多皆
令人眩暈當隨其所因而治之
按此所分四氣痰飲亡血等證可謂親切但其所集
之方則欠發明學者當自求之
論頭風眩暈有飲宜吐
子和云大風頭風眩暈手足麻痺胃脘發痛皆風寒濕
三氣雜至合而為痺也在上謂之停飲可用獨聖散吐
之吐訖後服清上辛涼之藥
按此法施於胸膈痰涎閉塞多年眩暈不已血氣充
實之人其效甚捷
謹按眩暈一證人皆稱為上盛下虛所致而不明言
其所以然之故蓋所謂虚者血與氣也所謂實者痰
涎風火也原病之由有氣虚者乃清氣不能上升或
汗多亡陽而致當升陽補氣有血虚者乃因亡血過
多陽無所附而然當益隂補血此皆不足之證也有
因痰涎鬱遏者宜開痰導鬱重則吐下有因風火所
動者宜清上降火若因外感而得者嚴氏雖分四氣
之異皆當散邪為主此皆有餘之證也世有所謂氣
不歸元而用丹藥鎮墜沉香降氣之法蓋香竄散氣
丹藥助火其不歸之氣豈能因此而復耶内經所謂
治病必求其本氣之不歸求其本而用藥則善矣
頭眩治法
治風之劑
本事川芎散治風眩頭暈
山茱萸(一兩)山藥甘菊花人參
茯神小川芎(各半兩)
右為末每服二錢酒調下
按此名治風眩而用藥帶補肝之意若因風而頭眩
者分其所挾寒熱而用辛温辛凉之劑可也若因肝
虚而病者此藥雖近理亦難執此而用
治風寒之劑
嚴氏三五七散治陽虚風寒入腦頭痛目眩耳鳴
天雄(炮去皮)細辛(各三兩)山茱萸乾薑(炮各五兩)
防風山藥(炒各七兩)
右為末每服二錢温酒調下
按此治上焦陽虚發散風寒之藥也若果有風寒所
傷而頭眩者但用辛温辛熱之劑解散可也何必拘
此
治濕之劑
嚴氏芎术湯治冒雨中濕眩暈嘔逆頭重不食
川芎半夏白术(各一兩)甘草(炙半兩)
右㕮咀每服四錢薑七片煎
按此和中散濕之藥也亦可治痰
治濕之劑
子和芎黃湯治頭目眩暈
大黃荆芥川芎防風(各等分)
右為粗末大作劑料水煎去滓服以利為度
按此瀉上焦風熱之藥也若果有風熱頭眩如防風
通聖之類皆可選揀而用
治痰之劑
嚴氏玉液湯治七情感動氣鬱生涎隨氣上逆頭目眩
暈心嘈忪悸眉稜骨痛
大半夏(湯洗七次)
右每服四錢水煎生薑十片煎入沉香水一呷温服
風痰眩暈者宜青州白丸子選用
直指二陳湯治因氣鬱痰眩暈
二陳加乾生薑煎服
按此二方去痰和中之平劑足太隂陽明經藥也若
痰氣甚者如吐下之法皆可施自宜隨證而用
去痰和中瑞竹堂化痰丸亦妙(方見欬門)
治血虚頭眩之劑
嚴氏芎藭湯治一切失血過多眩暈不甦
芎藭當歸(酒浸各等分)
右㕮咀每服四錢水煎服
良方治風六合湯治風虚眩暈
四物湯加秦艽羌活(詳見中風門)
按已上二方皆補血和血之藥並出厥隂例然芎歸
補血之陽而四物則隂陽俱補秦芁羌活可為佐使
不宜等分而用
治氣虚頭眩之劑
直指香橘飲治氣虚眩暈
木香白术半夏麯橘皮
白茯苓砂仁(各半兩)甘草(炙)丁香(各一分)
右剉每服三錢薑五片煎吞蘇合香丸本方加芎歸
各三分官桂半兩治血虚眩暈
按直指方云淫慾過度腎家不能納氣歸元使諸氣
逆奔而上此眩暈出於氣虚也吐衂崩漏肝家不能
收攝榮氣使諸血失道妄行此眩暈生於血虚也夫
既曰腎家不能納氣使氣奔上而用此香散辛熱之
藥此藥果能降氣乎又曰氣虚此藥果能補氣乎又
曰血虚加芎歸官桂夫血虚用芎歸則可矣所加官
桂與丁香木香等藥縱使血有虚寒亦難例用若血
虚有熱者其害將何如哉孟子所謂盡信書則不如
無書者正此類也
治下虚頭眩之劑
局方黑錫丹治隂陽不升降上盛下虚頭目眩暈
養正丹治虚風頭旋吐涎不已此藥升降隂陽
二方並見局方以乳香泡湯送下
順氣散治體虚痰盛氣不順頭目眩暈
南星(一兩炮)川烏附子(各半兩)木香(二錢半)
右每服三錢薑十片煎
嚴氏沉香磁石丸治上盛下虚頭目眩暈耳鳴耳聾
沉香(半兩另研)磁石(火煆醋淬七次研)胡蘆巴(炒)川巴戟(去心)
陽起石(煅)附子(炮)椒紅(炒)山茱萸肉
山藥(炒各一兩)青鹽(另研)甘菊花蔓荆子(各半兩)
右為細末酒煮米糊丸梧子大每七十丸空心鹽湯
下
按已上諸方皆是温熱金石鎮墜之藥雖能補下焦
之陽虚然金石體質雖重必候火煆而成佐以燥熱
之藥多致飛越之亢况眩暈多有屬風屬火之證用
者宜致思焉
雜方
本事鈎藤散治肝厥頭暈清頭目
鈎藤陳皮半夏麥門冬
茯苓茯神人參甘菊花
防風(各半兩)甘草(一分)石膏(一兩)
右㕮咀每四錢薑七片煎
按前許學士所論近是則此方用藥其義未詳
謹按頭暈諸方用藥俱未切當直指香橘飲之說尤
為背理大抵外邪之感理宜解表但隨其風寒暑濕
以治痰涎内蓄者必當清痰為先氣虚者宜補氣如
東垣之法血虚者宜補血如四物增損之類若腎虚
而氣不降者又當益隂而補腎若專執前藥豈能中
其肯綮耶
玉機微義卷三十五
