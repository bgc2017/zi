玉機微義卷二明徐用誠原輯
劉純續增
痿證門
諸痿因肺熱相𫝊
内經曰肺熱葉焦五臟因而受之發為痿蹷心氣熱生
脉痿故脛縱不任地肝氣熱為筋痿故宗筋弛縱脾氣
熱生肉痿故痺而不任腎氣熱生骨痿故足不任身然
治痿獨取陽明陽明者五臟六腑之海主潤宗筋宗筋
主束骨而利機關也云云故陽明虚則宗筋縱帶脉不
引故足痿不用也(詳見本文)
痿因内臟不足所致
陳無擇云人身有皮毛血脉筋膜肌肉骨髓以成其形
内則有肝心脾肺腎以主之若隨情妄用喜怒勞逸致
内臟精血虚耗使皮血筋骨肉痿弱無力以運動故致
痿躄狀與柔風脚氣相類柔風脚氣皆外所因痿則内
臟不足之所致也
痿因血少
原病式曰病痿皆屬肺金大抵肺主氣病則其氣膹鬱
至於手足痿弱不能收持由肺金本燥燥則血液衰少
不能營養百骸故也
治痿與治痺不同
張子和曰痿因肺熱相𫝊四臟其脉多浮而大今人便
作寒濕脚氣治之驟用燥藥針艾湯蒸痿弱轉甚此證
與治痺頗異風寒濕痺猶可蒸湯燔灸惟痿因熱而成
若作寒治是殺之也
治痿大法
丹溪曰内經痿論肺熱葉焦五臟因而受之發為痿躄
又曰諸痿皆屬於土指病之本在肺也又曰昏惑又曰
瘈瘲曰瞀悶曰瞀眛曰暴病皆屬於火又曰四支不舉
曰舌本強曰足痿不收曰痰涎有聲皆屬於土又禮記
注曰魚肉天産也以養陽作陽德以為倦怠悉是濕熱
之病當作諸痿治之何局方治風之方兼治痿者十居
八九不思諸痿皆起於肺熱𫝊入五臟散為諸證大抵
只宜補養若以外感風邪治之寧免實實虚虚之禍乎
或曰諸風掉眩皆屬於肝諸暴強直皆屬於風至於振
掉不能久立善暴僵仆皆以木病風者木之氣何為皆
屬於火曰舌本強痰涎有聲何為皆屬於土痿論未嘗
言及而吾子合火土二家之病而又與倦怠並言總作
諸痿治之何也予曰按原病式曰風病多因熱甚俗云
風者言末而忘其本也所以中風而有癱瘓諸證者熱
甚故也又病源曰脾之脉連舌本散舌下今脾濕受邪
故舌強又河間曰胃膈熱甚火氣炎上故津液湧而為
痰涎潮上因甚稠粘難出故作聲也一以屬脾一以屬
胃熱謂之屬火與上不亦宜乎或曰内經治痿之法獨
取陽明何也曰諸痿生於肺熱只此一句便見治法大
意經曰東方實西方虚瀉南方補北方此固是就生尅
言補瀉而大經大法不外於此五行之中惟火有二腎
雖有兩水惟其一陽常有餘隂常不足故經曰一水不
能勝二火理之必然金體燥而居上主氣畏火者也土
性濕而居中主四支畏本者也火性炎上若嗜欲無節
則水失所養火寡于畏而侮所勝肺得火邪而熱矣木
性剛急肺受邪熱則金失所養木寡于畏而侮所勝脾
得木邪而傷矣肺熱則不能營攝一身脾傷則四支不
能為用而諸痿之病作瀉南方則肺金清而東方不實
何脾傷之有補北方則心火降而西方不虚何肺熱之
有故陽明實則宗筋潤能束骨而利機關矣治痿之法
無出於此駱龍吉亦曰風火相熾當滋腎水東垣先生
取黃柏為君黃茋等補藥為輔佐而無一定之方有兼
痰積者有濕多者有熱多者有濕熱相半者有狹寒者
臨病製方其善於治痿乎雖然藥中肯綮矣若將理失
宜聖醫不治也但是患痿之人若不淡薄食味吾知其
必不能安全也
謹按五痿等證内經特立篇目所論至詳後代諸方
獨於此證槩多缺略攷其由皆因混入中風條内故
也丹溪先生痛千古之弊憫世之罹此疾者多誤于
庸醫之手故叮嚀告戒極其明白有志之士必當於
此究心焉若夫陳無擇謂痿因内臟不足所致誠得
之矣然痿之所不足者乃隂也血也而諸方悉是補
陽補氣之劑能免實實虚虚之患乎且無擇以二因
立方可謂諸方之冠其餘此證猶且未明况求之於
他者乎
痿證治法
雜方
東垣清燥湯治濕熱成痿以燥金受濕熱之邪是絶寒
水生化之源絶則腎虧痿厥之病大作腰以下痿軟
癱瘓不能動
黃茋(一錢半)蒼术(一錢)白术橘皮
澤瀉(各半錢)五味子(九箇)人參白茯苓
升麻(各三分)麥門冬當歸身生地黃
麯末酒黃柏猪苓(各二分)柴胡
黃連甘草(炙各一分)
右咀每半兩水煎空心熱服
徤步丸治膝中無力屈伸不得腰背腿脚沉重行步艱
難
羌活柴胡炒滑石甘草(炙)
瓜蔞根(酒洗各半錢)防風(三錢)澤瀉(三錢)
酒苦參川烏(各一錢)肉桂(半錢)酒防己(一兩)
右為細末酒糊為丸桐子大七十丸空心煎愈風湯
送下
三因加味四斤丸治腎臟肝虚熱淫于内致筋骨痿弱
不能勝持
蓯蓉(洒浸)牛膝(酒浸)天麻乾木瓜
鹿茸(燎去毛切酥炙)兔絲子(酒浸軟另研細)
熟地黃五味子(酒浸各一分)
右為末蜜丸桐子大五十丸温酒米飲下食前
按此方云熱淫于内而用温補何也然隂血衰弱血
不養筋筋緩不能自勝持陽燥熱淫于内故用此養
陽滋隂隂實則水升火降矣
玉機微義卷二
