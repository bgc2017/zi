養生避忌
夫上古之人其知道者法於隂陽和扵術數食飲有
節起居有常不妄作勞故能而夀今時之人不然也
起居無常飲食不知忌避亦不慎節多嗜慾厚滋味
不能守中不知持滿故半百衰者多矣夫安樂之道
在乎保養保養之道莫若守中守中則無過與不及
之病春秋冬夏四時隂陽生病起扵過與盖不適其
性而強故養生者既無過耗之弊又能保守真元何
患乎外邪所中也故善服藥者不若善保養不善保
養不若善服藥世有不善保養又不能善服藥倉卒
病生而歸咎於神天乎善攝生者薄滋味省思慮節
嗜慾戒喜怒惜元氣簡言語輕得失破憂阻除妄想
遠好惡收視聽勤内固不勞神不勞形神形既安病
患何由而致也故善養性者先饑而食食勿令飽先
渴而飲飲勿令過食欲數而少不欲頓而多蓋飽中
饑饑中飽飽則傷肺饑則傷氣若食飽不得便卧即
生百病
凡熱食有汗勿當風發痙病頭痛目澀多睡
夜不可多食卧不可有邪風
凡食訖温水漱口令人無齒疾口臭
汗出時不可扇生偏枯勿向西北大小便
勿忍大小便令人成膝勞冷痺痛
勿向星辰日月神堂廟宇大小便
夜行勿歌唱大呌一日之忌暮勿飽食
一月之忌晦勿大醉一歲之忌暮勿遠行
終身之忌勿燃燈房事服藥千朝不若獨眠一宿
如本命日及父母本命日不食本命所属肉
凡人坐必要端坐使正其心
凡人立必要正立使直其身
立不可久立傷骨坐不可久坐傷血
行不可久行傷筋卧不可久卧傷氣
視不可久視傷神食飽勿洗頭生風疾
如患目赤病切忌房事不然令人生内障
沐浴勿當風腠理百竅皆開切忌邪風易入
不可登高履&KR1361;奔走車馬氣亂神驚䰟魄飛散
大風大雨大寒大熱不可出入妄為
口勿吹燈火損氣凡日光射勿凝視損人目
勿望遠極目觀損眼力坐卧勿當風濕地
夜勿燃燈睡䰟魄不守晝勿睡損元氣
食勿言寢勿語恐傷氣凡遇神堂廟宇勿得輙入
凡遇風雨雷電必湏閉門端坐焚香恐有諸神過
怒不可暴怒生氣疾惡瘡
遠唾不如近唾近唾不如不唾
虎豹皮不可近肉鋪損人目
避色如避箭避風如避讎莫喫空心茶少食申後粥
古人有云人廣者朝不可虚暮不可實然不獨廣凡
早皆忌空腹
古人云爛煑麺軟煑肉少飲酒獨自宿
古人平日起居而攝養今人待老而保生盖無益
凡夜卧兩手摩令熱操眼永無眼疾
凡夜卧兩手摩令熱摩面不生瘡䵟
一呵十搓一搓十摩久而行之皺少顔多
凡清旦以熱水洗目平日無眼疾
凡清旦刷牙不如夜刷牙齒疾不生
凡清旦塩刷牙平日無齒疾
凡夜卧被髮梳百通平日頭風少
凡夜卧濯足而卧四肢無冷疾
盛熱来不可冷水洗面生目疾
凡枯木大樹下久隂濕地不可久坐恐隂氣觸人
立秋日不可澡浴令人皮膚麄燥因生白屑
常默元氣不傷少思慧燭内光
不怒百神安暢不惱心地清凉
樂不可極慾不可縱
姙娠食忌
上古聖人有胎教之法古者婦人姙子寢不側坐不
邊立不蹕不食邪味割不正不食席不正不坐目不
視邪色耳不聽淫聲夜則令瞽誦詩道正事如此則
生子形容端正才過人矣故太任生文王聦明聖哲
聞一而知百皆胎教之能也聖人多感生姙娠故忌
見喪孝破體殘疾貧窮之人宜見賢良喜慶美麗之
事欲子多智觀看鯉魚孔雀欲子美麗觀看珍珠美
玉欲子雄壯觀看飛鷹走犬如此善惡猶感况飲食
不知避忌乎
姙娠所忌
食兔肉令子無聲缺唇食山羊肉令子多疾
食鷄子乾魚令子多瘡食桑椹鴨子令子倒生
食雀肉飲酒令子心淫情亂不顧羞恥
食鷄肉糯米令子生寸白䖝
食雀肉豆醬令子面生䵟黯
食鼈肉令子項短食驢肉令子延月
食冰漿絶産食騾肉令子難産
乳母食忌
凡生子擇於諸母必求其年壮無疾病慈善性質寬
𥙿温良詳雅寡言者使為乳母子在於母資乳以養
亦大人之飲食也善惡相習况乳食不遂母性若子
有病無病亦在乳母之慎口如飲食不知避忌倘不
慎行貪爽口而忘身適性致疾使子受患是母令子
生病矣
乳母雜忌
夏勿熱暑乳則子偏陽而多嘔逆
冬勿寒冷乳則子偏隂而多咳痢
母不欲多怒怒則氣逆乳之令子顛狂
母不欲醉醉則發陽乳之令子身熱腹滿
母若吐時則中虚乳之令子虚羸
母有積熱盖赤黃為熱乳之令子變黃不食
新房事勞傷乳之令子瘦痒交脛不能行
母勿太飽乳之
母勿太飢乳之
母勿太寒乳之
母勿太熱乳之
子有瀉痢腹痛夜啼疾
乳母忌食寒凉發病之物
子有積熱驚風瘡瘍
乳母忌食濕熱動風之物
子有疥癬瘡疾
乳母忌食魚蝦鷄馬肉發瘡之物
子有癖疳瘦疾
乳母忌食生茄黃瓜等物
凡初生兒時
以未啼之前用黃連浸汁調朱砂少許微抺口内
去胎熱邪氣令瘡疹稀少
凡初生兒時
用荆芥黃連熬水入野牙猪膽汁少許洗兒在後
雖生班疹惡瘡終當稀少
凡小兒未生瘡疹時
用臘月兔頭并毛骨同水煎湯洗兒除熱去毒能
令班疹諸瘡不生雖有亦稀少
凡小兒未生班疹時
以黑子母驢乳令飲之及長不生瘡疹諸毒如生
者亦稀少仍治小兒心熱風癎
飲酒避忌
酒味苦甘辛大熱有毒主行藥勢殺百邪去惡氣通
血脉厚腸胃潤肌膚消憂愁少飲尤佳多飲傷神損
夀易人本性其毒甚也醉飲過度喪生之源
飲酒不欲使多知其過多速吐之為佳不爾成痰疾
醉勿酩酊大醉即終身百病不除
酒不可久飲恐腐爛腸胃漬髄蒸筋
醉不可當風卧生風疾醉不可向陽卧令人發狂
醉不可令人扇生偏枯醉不可露卧生冷痺
醉而出汗當風為漏風醉不可卧&KR0927;穰生癩疾
醉不可強食嗔怒生癰疽
醉不可走馬及跳躑傷筋骨
醉不可接房事小者面生䵟欬嗽大者傷臓澼痔疾
醉不可冷水洗面生瘡醉醒不可再投損後又損
醉不可高呼大怒令人生氣疾
晦勿大醉忌月空醉不可飲酪水成噎病
醉不可便卧面生瘡&KR2043;内生積聚
大醉勿燃燈呌恐䰟魄飛揚不守
醉不可飲冷漿水失聲成尸噎
飲酒酒漿照不兒人影勿飲
醉不可忍小便成癃閉膝勞冷痺
空心飲酒醉必嘔吐醉不可忍大便生腸澼痔
酒忌諸甜物酒醉不可食猪肉生風
醉不可強舉力傷筋損力
飲酒時大不可食猪羊腦大損人煉真之士尤宜忌
酒醉不可當風乘凉露脚多生脚氣
醉不可卧濕地傷筋骨生冷痺痛
醉不可澡浴多生眼目之疾
如患眼疾人切忌醉酒食蒜
聚珍異饌
馬思荅吉湯
𥙷益温中順氣
羊肉(一脚子卸成事件)草果(五箇)官桂(二錢)
回回豆子(半升搗碎去皮)
右件一同熬成湯濾淨下熟回回豆子二合香
粳米一升馬思荅吉一錢塩少許調和勻下
事件肉芫荽葉
大麥湯
温中下氣壮脾胃止煩渴破冷氣去腹脹
羊肉(一脚子卸成事件)草果(五箇)
大麥仁(二升滚水淘洗淨微煑熟)
右件熬成湯濾淨下大麥仁熬熟塩少許調和令勻
下事件肉
八兒不湯(係西天茶飯名)
𥙷中下氣寬&KR0909;膈
羊肉(一脚子卸成事件)草果(五箇)
回回豆子(半升搗碎去皮)蘿蔔(二箇)
右件一同熬成湯濾淨湯内下羊肉切如色數大熟
蘿蔔切如色數大咱夫蘭一錢薑黃二錢胡椒二錢
哈昔泥半錢芫荽葉塩少許調和勻對香粳米乾飯
食之入醋少許
沙乞某兒湯
𥙷中下氣和脾胃
羊肉(一脚子卸成事件)草果(五箇)
回回豆子(半升搗碎去皮)沙乞某兒(五箇係蔓菁)
右件一同熬成湯濾淨下熟回回豆子二合香粳米
一升熟沙乞某兒切如色數大下事件肉塩少許調
和令勻
苦豆湯
𥙷下元理腰膝温中順氣
羊肉(一脚子卸成事件)草果(五箇)苦豆(一兩係葫蘆巴)
右件一同熬成湯濾淨下河西兀麻食或米心子
哈昔泥半錢塩少許調和
木瓜湯
𥙷中順氣治腰膝疼痛脚氣不仁
羊肉(一脚子卸成事件)草果(五箇)
回回豆子(半升搗碎去皮)
右件一同熬成湯濾淨下香粳米一升熟回回豆子
二合肉彈兒木瓜二斤取汁沙糖四兩塩少許調和
或下事件肉
鹿頭湯
𥙷益止煩渴治脚膝疼痛
鹿頭蹄(一付退洗淨卸作塊)
右件用哈昔泥豆子大研如泥與鹿頭蹄肉同拌勻
用回回小油四兩同炒入滚水熬令軟下胡椒三錢
哈昔泥二錢蓽撥一錢牛妳子一盞生薑汁一合塩
少許調和一法用鹿尾取汁入薑末塩同調和
松黃湯
𥙷中益氣壮筋骨
羊肉(一脚子卸成事件)草果五(箇)
回回豆子(半升搗碎去皮)
右件同熬成湯濾淨熟羊&KR0909;子一箇切作色數大松
黃汁二合生薑汁半合一同下炒葱塩醋芫荽葉調
和勻對經捲兒食之
粆湯
𥙷中益氣建脾胃
羊肉(一脚子卸成事件)草果(五箇)回回豆子(半升去皮)
右件同熬成湯濾淨熟乾羊&KR0909;子一箇切片粆三升
白菜或蕁麻菜一同下鍋塩調和勻
大麥筭子粉
𥙷中益氣建脾胃
羊肉(一脚子卸成事件)草果(五箇)回回豆子(半升去皮)
右件同熬成湯濾淨大麥粉三斤豆粉一斤同作粉
羊肉炒細乞馬生薑汁二合芫荽葉塩醋調和
大麥片粉
𥙷中益氣建脾胃
羊肉(一脚子卸成事件)草果(五箇)良薑(二錢)
右件同熬成湯濾淨下羊肝醬取淸汁胡椒五錢熟
羊肉切作甲葉糟薑二兩瓜虀一兩切如甲葉塩醋
調和或渾汁亦可
糯米粉搊粉
𥙷中益氣
羊肉(一脚子卸成事件)草果(五箇)良薑(二錢)
右件同熬成湯濾淨用羊肝醬熬取清汁下胡椒五
錢糯米粉二斤與豆粉一斤同作搊粉羊肉切細乞
馬入塩醋調和渾汁亦可
河㹠羹
𥙷中益氣
羊肉(一脚子卸成事件)草果(五箇)
右件同熬成湯濾淨用羊肉切細乞馬陳皮五錢去
白葱二兩細切料物二錢塩醬拌饀兒皮用白麺三
斤作河㹠小油煠熟下湯内入塩調和或清汁亦可
阿菜湯
𥙷中益氣
羊肉(一脚子卸成事件)草果(五箇)良薑(二錢)
右件同熬成湯濾淨下羊肝醬同取淸汁入胡椒五
錢另羊肉切片羊尾子一箇羊舌一箇羊腰子一付
各切甲葉蘑菰二兩白菜一同下清汁塩醋調和
鷄頭粉雀舌子
𥙷中益精氣
羊肉(一脚子卸成事件)草果(五箇)
回回豆子半升(搗碎去皮)
右件同熬成湯濾淨用鷄頭粉二斤豆粉一斤同和
切作子羊肉切細乞馬生薑汁一合炒葱調和
鷄頭粉血粉
𥙷中益精氣
羊肉(一脚子卸成事件)草果(五箇)
回回豆子(半升㨶碎去皮)
右件同熬成湯濾淨用鷄頭粉二斤豆粉一斤羊血
和作搊粉羊肉切細乞馬炒葱醋一同調和
鷄頭粉撧麺
𥙷中益精氣
羊肉一(脚子卸成事件)草果(五箇)
回回豆子(半升搗碎去皮)
右件同熬成湯濾淨用鷄頭粉二斤豆粉一斤白麺
一斤同作麺羊肉切片兒乞馬入炒葱醋一同調和
鷄頭粉搊粉
𥙷中益精氣
羊肉(一脚子卸成事件)草果(五箇)良薑(二錢)
右件同熬成湯濾淨用羊肝醬同取清汁入胡椒一
兩次用鷄頭粉二斤豆粉一斤同作搊粉羊肉切細
乞馬下塩醋調和
鷄頭粉餛鈍
𥙷中益氣
羊肉(一脚子卸成事件)草果(五箇)
回回豆子(半升搗碎去皮)
右件同熬成湯濾淨用羊肉切作饀下陳皮一錢去
白生薑一錢細切五味和勻次用鷄頭粉二斤豆粉
一斤作枕頭餛飩湯内下香粳米一升熟回回豆子
二合生薑汁二合木瓜汁一合同炒葱塩勻調和
雜羹
𥙷中益氣
羊肉(一脚子卸事件)草果(五箇)
回回豆子(半升搗碎去皮)
右件同熬成湯濾淨羊頭洗淨二箇羊肚肺各二具
羊白血雙腸兒一付並煑熟切次用豆粉三斤作粉
蘑菰半斤杏泥半斤胡椒一兩入靑菜芫荽炒葱塩
醋調和
葷素羹
𥙷中益氣
羊肉(一脚子卸成事件)草果(五箇)
回回豆子(半升搗碎去皮)
右件同熬成湯濾淨豆粉三斤作片粉精羊肉切條
道乞馬山藥一斤糟薑二塊瓜虀一塊乳餅一箇胡
蘿蔔十箇蘑菰半斤生薑四兩各切鷄子十箇打煎
餅切用麻泥一斤杏泥半斤同炒葱塩醋調和
珍珠粉
𥙷中益氣
羊肉(一脚子卸成事件)草果(五箇)
回回豆子(半升搗碎去皮)
右件同熬成湯濾淨羊肉切乞馬心肝肚肺各一具
生薑二兩糟薑四兩瓜虀一兩胡蘿蔔十箇山藥一
斤乳餅一箇鷄子十箇作煎餅各切次用麻泥一斤
同炒葱塩醋調和
黃湯
𥙷中益氣
羊肉(一脚子卸成事件)草果(五箇)
回回豆子(半升搗碎去皮)
右件同熬成湯濾淨下熟回回豆子二合香粳米一
升胡蘿蔔五箇切用羊後脚肉丸肉彈兒肋枝一箇
切寸金薑黃三錢薑末五錢咱夫蘭一錢芫荽葉同
塩醋調和
三下鍋
𥙷中益氣
羊肉(一脚子卸成事件)草果(五箇)良薑(二錢)
右件同然成湯濾淨用羊後脚肉丸肉彈兒丁頭
子羊肉指甲匾食胡椒一兩同塩醋調和
葵菜羹
順氣治癃閉不通性寒不可多食今與諸物同製
造其性稍温
羊肉(一脚子卸成事件)草果(五箇)良薑(二錢)
右件同熬成湯熟羊肚肺各一具切蘑菰半斤切胡
椒五錢白麺一斤拌鷄爪麺下葵菜炒葱塩醋調和
瓠子湯
性寒主消渴利水道
羊肉(一脚子卸成事件)草果(五箇)
右件同熬成湯濾淨用瓠子六箇去穰皮切掠熟羊
肉切片生薑汁半合白麺二兩作麺絲同炒葱塩醋調
和
團魚湯
主傷中益氣𥙷不足
羊肉(一脚子卸成事件)草果(五箇)
右件熬成湯濾淨團魚五六箇煑熟去皮骨切作塊
用麺二兩作麺絲生薑汁一合胡椒一兩同炒葱塩
醋調和
盞蒸
𥙷中益氣
撏羊背皮成羊肉(三脚子卸成事件)草果(五箇)
良薑(二錢)陳皮(二錢去白)小椒(二錢)
右件用杏泥一斤松黃二合生薑汁二合同炒葱塩
五味調勻入盞内蒸令軟熟對經捲兒食之
臺苗羹
𥙷中益氣
羊肉(一脚子卸成事件)草果(五箇)良薑(二錢)
右件熬成湯濾淨用羊肝下醬取清汁豆粉五斤作
粉乳餅一箇山藥一斤胡蘿蔔十箇羊尾子一箇羊
肉等各切細入臺子菜韮菜胡椒一兩塩醋調和
熊湯
治風痺不仁脚氣
熊肉(二脚子煑熟切塊)草果(三箇)
右件用胡椒三錢哈昔泥一錢薑黃二錢縮砂二錢
咱夫蘭一錢葱塩醬一同調和
鯉魚湯
治黃疸止渴安胎有宿瘕者不可食之
大新鯉魚(十頭去鱗肚洗淨)小椒末(五錢)
右件用芫荽末五錢葱二兩切酒少許塩一同淹拌
清汁内下魚次下胡椒末五錢生薑末三錢蓽撥末
三錢塩醋調和
炒狼湯
古本草不載狼肉今云性熱治虚弱然食之末聞
有毒今製造用料物以助其味暖五藏温中
狼肉(一脚子卸成事件)草果(三箇)胡椒(五錢)
哈昔泥(一錢)蓽撥(二錢)縮砂(二錢)薑黃(二錢)
咱夫蘭(一錢)
右件熬成湯用葱醬塩醋一同調和
圍像
𥙷益五藏
羊肉(一脚子煑熟細切)羊尾子(二箇熟切細)
藕(二枝)蒲笋(二斤)黃瓜(五箇)生薑(半斤)
乳餅(三箇)糟薑(四兩)瓜虀(半斤)鷄子(一十箇煎作餅)
蘑菰(一斤)蔓菁菜韮菜(各切條道)
右件用好肉湯調麻泥二斤薑末半斤同炒葱塩醋
調和對胡餅食之
春盤麺
𥙷中益氣
白麺(六斤切細麺)羊肉(二脚子煑熟切條道乞馬)
羊肚肺各一箇(煑熟切)鷄子(五箇煎作餅裁旛)
生薑(四兩切)韮黃(半斤)蘑菰(四兩)臺子菜
蓼牙胭脂
右件用清汁下胡椒一兩塩醋調和
皂羹麺
𥙷中益氣
白麺(六斤切細麺)羊&KR0909;子(二箇退洗淨煮熟切如色數塊)
右件用紅麺三錢淹拌熬令軟同入淸汁内下胡椒
一兩塩醋調和
山藥麺
𥙷虚羸益元氣
白麺(六斤)鷄子(十箇取白)生薑汁(二合)豆粉(四兩)
右件用山藥三斤煑熟研泥同和麺羊肉二脚子切
丁頭乞馬用好肉湯下炒葱塩調和
掛麺
𥙷中益氣
羊肉(一脚子切細乞馬)掛麺(六斤)蘑菰(半斤洗淨切)
鷄子(五箇煎作餅)糟薑(一两切)瓜虀(一兩切)
右件用清汁下胡椒一兩塩醋調和
經帶麺
𥙷中益氣
羊肉(一脚子炒焦肉乞馬)蘑菰(半斤洗淨切)
右件用清汁下胡椒一兩塩醋調和
羊皮麺
𥙷中益氣
羊皮(二箇撏洗淨煑軟)羊舌(二箇熟)
羊腰子(四箇熟各切如甲葉)蘑菰(一斤洗淨)糟薑(四兩各切如甲葉)
右件用好肉釅湯或淸汁下胡椒一兩塩醋調和
秃秃麻食(係手撇麺)
𥙷中益氣
白麺(六斤作秃秃麻食)羊肉(一脚子炒焦肉乞馬)
右件用好肉湯下炒葱調和勻下蒜酪香菜末
細水滑(絹邊水滑一同)
𥙷中益氣
白麺(六斤作水滑)羊肉(二脚子炒焦肉乞馬)
鷄兒(一箇熟切絲)蘑菰(半斤洗淨切)
右件用清汁下胡椒一兩塩醋調和
水龍子
𥙷中益氣
羊肉(二脚子熟切作乞馬)白麺(六斤切作錢眼子)
鷄子(十箇)山藥(一斤)糟薑(四兩)胡蘿蔔(五箇)
瓜虀(二兩各切細)三色彈兒(内一色肉彈兒外二色粉鷄子彈兒)
右件用清汁下胡椒二兩塩醋調和
馬乞(係手搓麺或糯米粉鷄頭粉亦可)
𥙷中益氣
白麺(六斤作馬乞)羊肉(二脚子熟切乞馬)
右件用好肉湯炒葱醋塩一同調和
搠羅脫因(係畏兀兒茶飯)
𥙷中益氣
白麺(六斤和按作錢樣)羊肉(二脚子熟切)羊舌(二箇熟切)
山藥(一斤)蘑菰(半斤)胡蘿蔔(五箇)糟薑(四兩切)
右件用好釅肉湯同下炒葱醋調和
乞馬粥
𥙷脾胃益氣力
羊肉(一脚子卸成事件熬成湯濾淨)粱米(二升淘洗淨)
右件用精肉切碎乞馬先將米下湯内次下乞馬米
葱塩熬成粥或下圓米或折米或渴米皆可
湯粥
𥙷脾胃益腎氣
羊肉(一脚子卸成事件)
右件熬成湯濾淨次下粱米二升作粥熟下米葱塩
或下圓米渴米折米皆可
粱米淡粥
𥙷中益氣
粱米(二升)
右先將水滚過澄淸濾淨次將米淘洗三五遍熬成
粥或下圓米渴米折米皆可
河西米湯粥
𥙷中益氣
羊肉(一脚子卸成事件)河西米(二升)
右熬成湯濾淨下河西米淘洗淨次下細乞馬米葱
塩同熬成粥或不用乞馬亦可
撒速湯(係西天茶飯名)
治元藏虚冷腹内冷痛腰脊酸疼
羊肉(兩脚子頭蹄一付)草果(四箇)官桂(三兩)生薑(半斤)
哈昔泥(如回回豆子兩箇大)
右件用水一鐡絡熬成湯扵石頭鍋内盛頓下石榴
子一斤胡椒二兩塩少許炮石榴子用小油一杓哈
昔泥如豌豆一塊炒鵝黃色微黑湯末子油去淨澄
淸用甲香甘松哈昔泥酥油燒煙薰瓶封貯任意
炙羊心
治心氣驚悸欝結不樂
羊心(一箇帶系桶)咱夫蘭(三錢)
右件用玫瑰水一盞浸取汁入塩少許簽子簽羊心
扵火上炙將咱夫蘭汁徐徐塗之汁盡為度食之安
寧心氣令人多喜
炙羊腰
治卒患腰眼疼痛者
羊腰(一對)咱夫蘭(一錢)
右件用玫瑰水一杓浸取汁入塩少許簽子簽腰子
火上炙將咱夫蘭汁徐徐塗之汁盡為度食之甚有
效驗
攅鷄兒
肥鷄兒(十箇撏洗淨熟切攅)生薑汁(一合)葱(二兩切)
薑末(半斤)小椒末(四兩)麺(二兩作麺絲)
右件用煑鷄兒湯炒葱醋入薑汁調和
炒鵪鶉
鵪鶉(二十箇打成事件)蘿蔔(二箇切)薑末(四兩)
羊尾子(一箇各切如色數)麺(二兩祚麺絲)
右件用煮鵪鶉湯杪葱醋調和
盤兔
兔兒(二箇切作事件)蘿蔔(二箇切)
羊尾子(一箇切片)細料物(二錢)
右件用炒葱醋調和下麺絲二兩調和
河西肺
羊肺(一箇)韮(六斤取汁)麺(二斤打糊)酥油(半斤)
胡椒(二兩)生薑汁(二合)
右件用塩調和勻灌肺煑熟用汁澆食之
薑黃腱子
羊腱子(一箇熟)羊肋枝(二箇截作長塊)豆粉(一斤)
白麺(一斤)咱夫蘭(二錢)梔子(五錢)
右件用塩料物調和搽腱子下小油煠
魚彈兒
大鯉魚(十箇去皮骨頭尾)羊尾子(二箇同刴為泥)生薑(一兩切細)
葱(二兩切細)陳皮末(三錢)胡椒末(一兩)哈昔泥(二錢)
右件下塩入魚肉内拌勻丸如彈兒用小油煠
芙蓉鷄
鷄兒(十箇熟攅)羊肚肺(各一具熟切)生薑(四兩切)
胡蘿蔔(十箇切)鷄子(二十箇煎作餅刻花樣)赤根芫荽(打糝)
胭脂梔子(染)杏泥(一斤)
右件用好肉湯炒葱醋調和
肉餅兒
精羊肉(十斤去脂膜筋搥為泥)哈昔泥(三錢)胡椒(二兩)
蓽撥(一兩)芫荽末(一兩)
右件用塩調和勻捻餅入小油煠
塩腸
羊苦腸(水洗淨)
右件用塩拌勻風乾入小油煠
腦瓦刺
熟羊&KR0909;子(二箇切薄片)鷄子(二十箇熟)
右件用諸般生菜一同捲餅
薑黃魚
鯉魚(十箇去皮鱗)白麺(二斤)豆粉(一斤)芫荽末(二兩)
右件用塩料物淹拌過搽魚入小油煠熟用生薑二
兩切絲芫荽葉胭脂染蘿蔔絲炒葱調和
攅鴈
鴈(五箇煑熟切攅)薑末(半斤)
右用好肉湯炒葱塩調和
猪頭薑豉
猪頭(二箇洗淨切成塊)陳皮(二錢去白)良薑(二錢)小椒(二錢)
官桂(二錢)草果(五箇)小油(一斤)蜜(半斤)
右件一同熬成次下芥末炒葱醋塩調和
蒲黃瓜虀
淨羊肉(十斤煑熟切如瓜虀)小椒(一兩)蒲黃(半斤)
右件用細料物一兩塩同拌勻
攅羊頭
羊頭(五箇煑熟攅)薑末(四兩)胡椒(一兩)
右件用好肉湯炒葱塩醋調和
攅牛蹄(馬蹄熊掌一同)
牛蹄(一付煑熟攅)薑末(二兩)
右件用好肉湯同炒葱塩調和
細乞思哥
羊肉(一脚子煑熟切細)蘿蔔(二箇熟切細)羊尾子(一箇熟切)
哈夫兒(二錢)
右件用好肉湯同炒葱調和
肝生
羊肝(一箇水浸切細絲)生薑(四兩切細絲)蘿蔔(二箇切細絲)
香菜蓼子(各二兩切細絲)
右件用塩醋芥末調和
馬肚盤
馬肚賜(一付煑熟切)芥末(半斤)
右件將白血灌腸刻花樣澀脾和脂刴心子攅成炒
葱塩醋芥末調和
煠䐑兒(係細項)
䐑兒(二箇卸成各一節)哈昔泥(一錢)葱(一兩切細)
右件用塩一同淹拌少時入小油煠熟次用咱夫蘭
二錢水浸汁下料物芫荽末同糝拌
熬蹄兒
羊蹄(五付退洗淨煑軟切成塊)薑末(一兩)料物(五錢)
右件下麺絲炒葱醋塩調和
熬羊&KR0909;子
羊&KR0909;子(二箇退毛洗爭煑軟切作色數塊)薑末(二兩)料物(五錢)
右件用好肉湯下麺絲炒葱塩醋調和
魚膾
新鯉魚(五箇去皮骨頭尾)生薑(二兩)蘿蔔(二箇)葱(一兩)
香菜蓼子(各切如絲胭脂打糝)
右件下芥末炒葱塩醋調和
紅絲
羊血同白麺(依法煑熟)生薑(四兩)蘿蔔(一箇)
香菜蓼子(各一兩切細絲)
右件用塩醋芥末調和
燒鴈(燒鷀䳓燒鴨子等一同)
鴈(一箇去毛腸肚淨)羊(土一箇退洗月淨包鴈)葱(二兩)芫荽末(一兩)
右件用塩同調入鴈腹内焼之
燒水札
水札(十箇撏洗淨)芫荽末(一兩)葱(十茎)料物(五錢)
右件用塩同拌勻焼或以肥麺包水札就籠内蒸熟
亦可或以酥油水和麺包水札入爐𨫼内爐熟亦可
柳蒸羊
羊(一口帶毛)
右件扵地上作爐三尺深周回以石燒令通赤用鐡
芭盛羊上用柳子盖覆土封以熟為度
倉饅頭
羊肉羊脂葱生薑陳皮(各切細)
右件入料物塩醬拌和為饀
鹿妳肪饅頭(或做倉饅頭或做皮薄饅頭皆可)
鹿妳肪羊尾子(各切如指甲片)生薑陳皮(各切細)
右件入料物塩拌和為饀
茄子饅頭
羊肉羊脂羊尾子葱陳皮(各切細)嫩茄子(去穰)
右件同肉作饀却入茄子内蒸下蒜酪香菜末食之
剪花饅頭
羊肉羊脂羊尾子葱陳皮(各切細)
右件依法入料物塩醬拌饀包饅頭用剪子剪諸般
花樣蒸用胭脂染花
水晶角兒
羊肉羊脂羊尾子葱陳皮生薑(各切細)
右件入細料物塩醬拌勻用豆粉作皮包之
酥皮奄子
羊肉羊脂羊尾子葱陳皮生薑(各切細或下瓜哈孫係山丹根)
右件入料物塩醬拌勻用小油米粉與麺同和作皮
撇列角兒
羊肉羊脂羊尾子新韮(各切細)
右件入料物塩醬拌勻白麺作皮𨫼上炮熟次用酥
油蜜或以葫蘆瓠子作饀亦可
時蘿角兒
羊肉羊脂羊尾子葱陳皮生薑(各切細)
右件入料物塩醬拌勻用白麺蜜與小油拌入鍋内
滚水攪熟作皮
天花包子(或作蟹黃亦可藤花包子一同)
羊肉羊脂羊尾子葱陳皮生薑(各切細)
天花(滚水燙熟洗淨切細)
右件入料物塩醬拌饀白麺作薄皮蒸
荷蓮兜子
羊肉(三脚子切)羊尾子(二箇切)雞頭仁(八兩)
松黃(八兩)八檐仁(四兩)蘑菰(八兩)杏泥(一斤)
胡桃仁(八兩)必思荅仁(四兩)胭脂(一兩)
梔子(四錢)小油(二斤)生薑(八兩)豆粉(四斤)
山藥(三斤)鷄子(三十箇)羊肚肺(各二付)苦腸(一付)
葱(四兩)醋(半缾)芫荽葉
右件用塩醬五味調和勻豆粉作皮入盞内蒸用松
黃汁澆食
黑子兒燒餅
白麺(五斤)牛妳子(二升)酥油(一斤)黑子兒(一兩微炒)
右件用塩减少許同和麺作燒餅
牛妳子燒餅
白麺(五斤)牛妳子(二升)酥油(一斤)茴香(一兩微炒)
右件用塩减少許同和麺作焼餅
&KR1339;餅(經捲兒一同)
白麺(十斤)小油(一斤)小椒(一兩炒去汗)茴香(一兩炒)
右件隔宿用酵子塩减温水一同和麺次日入麺接
肥再和成麺每斤作二箇入籠内蒸
頗兒必湯(即羊辟膝骨)
生男女虚勞寒中羸瘦隂氣不足利血脉益經氣
頗兒必(三四十箇水洗淨)
右件用水一鐡絡同熬四分中熬取一分澄濾淨去
油去滓再凝定如欲食任意多少
米哈訥關列孫
治五勞七傷藏氣虚冷常服𥙷中益氣
羊後脚一箇(去筋膜切碎)
右件用淨鍋内乾爁熟令盖封閉不透氣後用淨布
絞紐取汁
飲膳正要卷第一
