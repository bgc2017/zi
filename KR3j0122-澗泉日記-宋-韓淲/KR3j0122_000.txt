澗泉日記雜家類三(雜說之屬)
提要
(臣)等謹案澗泉日記三卷宋韓淲撰淲字仲
止澗泉其號世居開封南渡後其父流寓信
州因隸籍於上饒陶宗儀說郛載此書數條
題曰宋虎撰蓋傳刻訛脱江西通志作韓琥
厲鶚宋詩紀事又作韓㴲考淲兄名沆弟名
濟皆連水旁則其名從水不從玉作琥為誤
又考說文㴲水名徐鉉注急移切别無他義
又淲水流貎即詩滮池之滮徐鉉音皮彪切
則名取流而字取止於義為協作㴲亦誤也
淲宋史無傳仕履始末無考惟戴復古石屏
集有挽韓仲止詩云雅志不同俗休官二十
年隠居溪上宅清酌澗中泉慷慨商時事淒
涼絶筆篇三篇遺稿在當竝史書傳自注云
時事驚心得疾而卒作所以商山人所以桃
源人所以鹿門人三詩蓋絶筆也知淲乃遭
逢亂世坎坷退居賫志以殁之士矣是書宋
史藝文志不著錄無從知其卷帙之舊今以
散見永樂大典中者裒合排次勒為三卷約
略以次相從其有關史事者居前品評人物
者次之考證經史者又次之品定詩文者又
次之雜記山川古蹟者又次之雖未必盡復
其舊然亦粲然可觀矣考東南紀聞載淲清
高絶俗不妄見貴人亦不妄受餽遺其人品
學問既具有根柢又參政韓億之裔吏部尚
書韓元吉之子其親串亦皆當代故家如東
萊吕氏之類故多識舊聞不同勦說所記明
道二年明肅太后親謁太廟事可證石林燕
語之誤大觀四年四月命禮部尚書鄭允中
等修哲宗正史事亦可補史傳之遺其他議
論率皆精審在宋人說部中固卓然傑出者
也乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
澗泉日記目錄
卷上
五十條
卷中
七十三條
卷下
七十五條
