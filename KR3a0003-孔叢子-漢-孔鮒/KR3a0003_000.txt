注孔叢子序
孔叢子者乃孔子八世孫鮒字子魚仕陳勝
爲博士以言不見用託目疾而退論集先君
仲尼子思子上子高子順之言及巳之事凢
二十一篇爲六卷名之曰孔叢子盖言有善
而叢聚之也至漢孝武朝太常孔臧又以其
所爲賦與書謂之連叢上下篇爲一卷附之
于末然士大夫號藏書者所得本皆豕亥魚
魯不堪其讀(臣)凢百購求以損益𥙷竄近始
完集然有語或淺固弗極於道疑後人增益
乃悉誅去義例繁猥随亦刪定因念彼鬼谷
尉繚庚桑靈真浮夸汪洋之說尚且命氏于
世矧是書所載皆先聖之言三代之術六藝
之要在焉非諸子之流也又可泯而不稱耶
故敢具所以然注而示諸學者云嘉祐三年
戊戍歲二月日提點廣南西路諸州軍刑獄
公事兼本路勸農事朝散郎守尚書屯田郎
中上輕車都尉賜緋魚袋借紫(臣)宋咸謹序
進孔叢子表
(臣咸)言准中書札子以(臣)注孔叢子奉
聖旨附逓投進者集孔氏之遺書方成傳釋
辱漢家之大詔廣示甄收退省妄庸實深震
悸(臣咸)誠惶誠恐頓首頓首(臣)竊以仲尼以
還子思而後聖嗣不絶賢才挺生皆道被於
門人悉教施於侯氏古今制度曲盡於討論
禮樂綱衡並歸於矩矱成書雖在歷年滋深
盖著非一時故語類三豕(臣咸)伏念上卷盖
闕里之事業中篇乃聖人之子孫儻絶筆而
未明則後代而何覩因以吏隙輙然管窺取
諸史以究尋用群經而參驗既指歸而斯得
復刪定以無繁為注之文廣析其理然小臣
之學古當
真主之好儒有所述傳豈宜隱去遂剡其奏
用文于天豈謂
體天法道欽文聦武聖神孝德
皇帝陛下惟極宜慈未嘗自聖雖微言而必
采在介善以無遺遽降
玉音下從人欲(臣)是敢虔效編摩之制仰塵
黈纊之明雖姓異卯金素非於廣學倘恩垂
乙夜特賜於詳觀
詔近侍以刊修許善工而摹鏤參汲冡之蠧
簡大行於時庶鄹人之緒言不墜于地則非
獨孤生之有遇抑亦素教之增輝永期大忠
仰酧鴻造(臣)無任干
天冐
聖激切屏營之至所注孔叢子七卷謹寫成
五冊附逓投進以
聞伏候
勑旨
嘉祐三年十二月十日廣南西路諸軍州水
陸計轉運使兼本路勸農使朝散大夫尚書
度支郎中上輕車都尉
賜紫金魚袋(臣)宋咸上表
