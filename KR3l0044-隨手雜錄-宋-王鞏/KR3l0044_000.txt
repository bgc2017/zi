







　　欽定四庫全書

　　隨手雜録

　　宋　王鞏　撰

　　江渙言馮悦掌御藥服伏火藥多腦後生瘡熱氣冉冉而
上幾不濟矣一道人教灸風市穴十數壯雖愈時時復作
又教馮以陰煉秋石以大豆卷濃煎湯下遂悉平和其陰
陽也陰煉秋石法余昔有之沈暘所傳是也大豆卷法大
豆於壬癸日浸井華水中候豆生芽取皮作湯使之


　　江表誌云江南李氏進貢中國無虛月十數年間經費
將匱建隆初始申銅禁鑄泉貨當十又鑄唐國通寶錢
兩文當開元錢一文又用韓熙載法變鑄錢其後一縑
約賣三十索銀一兩二十五索餘物稱是至開寶末國
帑罄矣

　　蕭士京大夫為廣東轉運使其妻事僧伽甚謹一夕夢
僧伽别去其妻問欲何往曰後十二日蘇子瞻當渡海
我送過之驚起語其夫後十二日子瞻果有儋州之命

蕭親語於予

　　全州進士唐伯虎一日病卒心獨温後數日還魂初若
夢為人追呼入官府見主者曰誤矣當還已而語伯虎
曰到人間為我轉法華經為報亦當勸人誦之伯虎請
曰某他日亦得禄乎謂之曰雖有薄爾遂出至家而甦
後任梧州推官六十餘卒

　　范文正語先懿敏曰每夜就寢即竊計其一日飲食豢
養之費及其日所為何事茍所為稱所費則摩腹安寢

茍不稱則一夕不安眠矣翌日求其所以稱之者

　　柴世宗銷天下銅像以為錢真定像髙大不可施工有
司請免既而北伐命以砲擊之中佛乳竟不能毁未幾
世宗癰發乳間而殂

　　蔡持正居宛丘一日雪作與里人黄好謙㳺一倡家入
門見其肴醴特盛他時有美少年青巾白裘據席而坐
蔡黄方引去少年亟俾倡邀二公欣然就席少年頋持
正曰君正如李德裕顧黄曰君俟此公貴憑藉亦顯語

畢少年亦引去二公叩倡何人也倡曰朝來齎錢具飲
亦不知誰氏也後如其言持正為侍御史薦黄為御史
云

　　子瞻為學士一日鎻院召至内東門小殿時子瞻半醉
命以新水潄口解酒已而入對授以除目吕公著司空
平章軍國事吕大防范純仁左右僕射承㫖畢宣仁忽
謂官家在此子瞻曰適已起居矣宣仁曰有一事要問
内翰前年任何官職子瞻曰汝州團練副使今為何官

曰偹員翰林充學士曰何以至此子瞻曰遭遇陛下曰
不闗老身事子瞻曰必是出自官家曰亦不闗官家事
子瞻曰豈大臣薦論耶曰亦不闗大臣事子瞻驚曰臣
雖無狀必不别有干請曰乆待要學士知此是神宗皇
帝之意當其飲食而停箸看文字則内人必曰此蘓軾
文字也神宗忽時而稱之曰竒才竒才但未及用學士
而上仙耳子瞻哭失聲宣仁與上左右皆泣已而賜坐
喫茶曰内翰直須盡心事官家以報先帝知遇子瞻拜

而出撤金蓮燭送歸院子瞻親語余如此

　　子瞻自杭召歸過宋語余曰在杭時一日中使至既行
送至望湖樓上遲遲不去時與監司同席已而曰某未
行監司莫可先歸諸人既去宻語子瞻曰某出京師辭
官家官家曰辭了孃孃了來某辭太后殿復到官家處
引某至櫃子旁出此一角宻語曰賜與蘓軾不得令人
知遂出所賜乃茶一斤封題皆御筆子瞻具劄子附進
稱謝至宋語余曰且教子由伏事娘娘我小使頭出來

自家門打一解哲宗眷遇如此復為大臣讒逐至貶海
島命矣

　　曽旼過泗州謂余曰某罷揚州教授時子瞻守揚某徃
見吕吉甫真州吉甫問曰軾何如人也旼曰聰明人也
吉甫怒厲聲曰堯聰明耶舜聰明耶大禹聰明耶旼曰
非三者之聰明亦是聰明也曰所學如何旼曰學孟子
愈怒愕然而立曰是何言歟旼曰孟子以民為重社稷
次之此其所以知學孟子也吉甫黙然乆之


　　周凌司勲之子婦病腿間瘡曉夕痛痒不可勝唯以杖
子撻之乃少解經累年百藥勿效聞有司吏夜主事㝠
司招而問之吏曰當徃叩之見周司勲子冥間問其婦
疾曰此婦不敬舅姑好决罸女使此其報也吏明日語
其子致懇其父父曰婦已有死所矣當在南京又曰吾
所任掠剰大夫也亦以平生刻薄好斂民財以奉縣官
故任此職凡人財有定分或其經營或其種植稱多其
數我即徃取世人不知也職任非善處亦安能救婦也

後其子不復南來㑹其外祖知南京力取之醫治懇辭
不獲至南京三日而卒

　　太祖一日召趙韓王於别殿左右無一人出取幽燕圖
示之趙熟視乆之曰此必曹翰所為帝曰何以知之曰
非翰莫能也帝曰何如趙曰舉必克之須世世得曹翰
守之乃可帝不語攜圖而入不復言幽燕之討

　　曺彬潘美伐太原將下曹麾兵少却潘力争進兵曹終
不許既歸至京潘詢曹何故退兵不進曹徐語曰上嘗

親征不能下下之則我輩速死既入對太祖詰之曹曰
陛下神武聖智尚不能下臣等安能必取帝頷之而已
錢王有外國所獻頗眩伽寳其方尺餘其狀如水精云
可厭十里火殃乃置於龍興寺佛髻中餘杭數回禄而
龍興不能近也有盗嘗焚其殿柱木悉灰燼而煙焰竟
不熾皇朝改為太平祥符寺自唐至皇朝凡有十寳此
其一也

　　吕微仲貶嶺外至䖍州瑞金縣語其子曰吾不復南矣

吾死爾歸吕氏尚有餘種茍在瘴鄉無俱全之理後數
日卒先是十年前有富人治夀材夢偉丈夫冠冕而求
曰且輟賢宅富人驚悟㣲仲過縣富人望之乃夢中偉
丈夫也及卒乃輟其材而斂焉

　　郡君李氏余嬸也嘗有貨珠子老媪李氏攜珠子至既
去遺珠子在地嬸收之後媪踰時不至一日既至形容
恍惚非昔人也嬸詰之曰向時所貨珠子歸則失去告
其主以金十兩償之其主不許因憂愁感疾幾不能起

嬸曰珠子當時遺在地我得之今在此媪驚喜涕下願
致金六兩以請嬸取還之金不受也後㣲疾夢出門乗
車出曠野至大官府見二偉人衣冠坐堂上引至堂下
偉人方問姓氏嬸知其隂府也遂誦大悲呪左右皆驚
愕其堂揺動不已二偉人立語曰勿誦放爾歸矣一吏
持大簿書至案偉人問曰記得還李嫂珠子事否嬸曰
記之其一偉人曰當展二十年夀其一曰得無太多也
其一曰婦人而不愛珠寳此可尚也俾人送還復乗車

而至門首而入見其尸卧帳中驚而悟起後二十年乃
卒

　　栁州張通直舟泊潭州新婦死七日而體温既還魂云
初見二人如弓手追去甚急至一河次一人云解衣婦
曰我婦人衣不可去其一人止之呼舟而渡入大城市
井喧閙聞傳呼聲二人引婦立城砌上二人立其下見
一金紫人導從甚嚴婦識之乃其舅程之邵之元父也
連呼舅舅金紫者亦識之曰七娘來來遂竚馬取二人

文檄視之乃曰誤矣急呼衣箱取紙一畨令婦執之候
至戒石但執紙而立既去二人失色相顧低頭不復語
至府門人間大官府也婦立戒石南俄見金紫人至次
衣緑人次衣朱人皆坐金紫人即呼婦取紙語二人同
坐曰誤勾此人來矣緑衣人曰已來將奈何朱衣人曰
既誤莫湏放回金紫人曰合如此只是二人得徒罪矣
即引二如弓手者取狀杖脊二十下令虞候引婦出至
一寺大厦修廊寂無一人虚堂屏間一僧坐虞候未前

又一吏人至詣僧致語僧移榻俯堦問婦曰識字否曰
識之僧指手中經題問之婦曰金剛經也僧展卷教誦
之又曰歸則誦之遂令婦執堂下旛脚用力引之幡起
驚悟而甦

　　初呉處厚箋蔡持正詩進於朝邸官已傳本報之凡進
入三日而寂無聞執政因奏事禀於簾前宣仁云恁詩
未嘗見也執政云已進入未降出簾中云待取看至午
間遣中使語執政曰已降出矣三省皆云不曽承領上

下疑之明日乃在章奏房與通封嘗程文字共為一複
蓋初進入亦通封也明日進呈殊無怒色但云執政自
商量繼而處厚復有疏執政請送蔡確分析諌官呉安
詩劉安世論列而分析未上間㑹梁燾自潞州召為諌
議大夫至京曰比過河陽邢恕極論蔡確有䇿立勲社
稷臣也同諫官以恕之言論之日益切直宣仁始怒焉
泣諭執政曰當時誰曽有異議官家豈不記得但問他
太妃遂促蔡相謫命執政議太常少卿分司南京議未

决㑹分析至確盛言有䇿立之勲諌官繼登論之益苦
明日執政對簾中忽語曰蔡確可英州别駕新州安置
諸公驚退悉力開陳乆之劉莘老曰蔡確母老引桞宗
元乞與劉禹錫換播州事吕㣲仲曰蔡確先帝大臣乞
如劉摯所論移一近裏州郡簾中曰山可移此不可移
也范堯夫揖王正仲留身論之意不解堯夫曰告官家
且勸太皇太后念蔡確是先朝大臣哲宗不語論辨徃
來乆之堯夫曰臣奉詔乞免内臣押去宣仁曰如何堯

夫以曹利用事言之宣仁曰决不殺他自生自殺不差
内臣此無固必但與執政商量執政議差小使臣或承
務郎以上官伴送至夜批出差内臣一員已而堯夫正
仲與不論確事䑓官皆罷去初處厚繳詩至京莘老嘗
問予曰如何施行余曰此難行前日諸公自罪(闕)定以
詩罪人矣莘老曰豈可已乎余曰一則收報一則劄與
蔡確知堯夫亦以見問余語如前堯夫曰吾弟更語莘
老曰次第須謫曰重則分司輕則小州余曰必若謫之

當與處厚並命此風不可長也後一日莘老召余入宻
室見其顔色慘怛曰九重之内安知有英州新州此必
有博士又曰今日進呈此老斥罵却不入來指文潞公
也余意以莘老賣潞公遂徃見潞公問余曰近事如何
余答曰蔡確外議以為過當潞公聲色皆厲曰見無禮
於其君者如鷹鸇之逐鳥雀又曰曽見司馬康否余曰
見之潞公曰前日被㫖召梁燾司馬康與執政靣問邢
恕語言梁燾言與司馬康同坐聞恕言蔡確社稷臣事

康乃曰不聽得燾曰時第三杯矣康曰時飢貪食肚羮
不聽得潞公曰康如此不肖耶余曰司馬康温公子也
温公道德人也康不證人於罪真肖矣潞公即索湯余
引去始知莘老之言不妄

　　仁宗嘗語張文定宋景文曰孟子可謂知樂矣今樂猶
古樂又曰自排遍以前音聲不相侵亂樂之正也自破
之後始侵亂矣至此鄭衛也

　　越人朱彦弼至華隂震死其父朝夕泣告於天某此一

子平昔無過今乃至此乆之恍惚中聞有言曰朱彦弼
作醮西嶽廟乃用脂燭及便溺於殿角罪當死非枉也
仁宗一日召致仕晁迥對延和殿上問洪範雨暘之數
迥對曰比年災變仍發此天所以左右王者願陛下修
飭五事以當天心庶幾轉禍為福上感悟出所幸嬖尚
美人等又其後命金帛二十餘萬賜三司贍軍實

　　晁文元迥嘗言歴官臨事未嘗挾情害人危人售進保
全固䕶如免膚體之傷


　　太祖皇帝初入宫見宫嬪抱一小兒問之曰世宗子也
時范質與趙普潘美等侍側太祖顧問普等曰去之潘
美與一帥在後不語太祖召問之美不敢答太祖曰即
人之位殺人之子朕不忍為也美曰臣與陛下北靣事
世宗勸陛下殺之即負世宗勸陛下不殺則陛下必致
疑太祖曰與爾為姪世宗子不可為爾子也美遂持歸
其後太祖亦不問美亦不復言後終刺史名惟吉潘夙
之祖也美本無兄弟其後惟吉歴任供三代止云以美

為父而不言祖余得之於其家人

　　太祖無事時常召潘美輩禁中議政或與之縱飲至令
宫女解衣無復君臣之禮一日召美入而太祖冠𢃄不
樂乆之不語美皇恐趨拜殿下請罪太祖曰非爾也上
來語爾前朝民間積欠甚多早來三司乞因赦蠲放適
問二府二府請督索朕謂三司主國財乃要蠲放二府
主德政却要督索近臣如此天下何縁太平朕所以不
樂美贊曰陛下用心如此何縁不太平遂解顔如常時

太祖太宗時諸節度皆解兵柄獨潘美不解美毎赴鎮
留妻子止攜數妾以徃或有子即遣其妾與子歸京仍
具奏乞陛下特照管

　　范祥鈔法陜西貯錢五百萬貫不許輒支用大約每鈔
極賤至五貫即官給錢五貫五十文買之極貴則减五
十文貨之低昻之權常在官矣鈔法無時而不行近年
輒借用本錢貴賤一切不問此所以鈔法不行

　　陜西每銅錢一貫用鐵錢一貫三十文可換後因常平

司指揮諸州勿出銅錢諸司遂效之民間相傳鐵錢將
不用矣家家收蓄銅錢輕用鐵錢由是錢賤而物加貴
(主事潘适云)

　　潘中散适為處州守一日作醮其茶百二十盞皆乳華
内一盞如墨詰之則酌酒之人誤酌茶盞中潘焚香再
拜謝過即成乳華僚吏皆敬嘆麗水宰宣德郎陳縉輒
慢之指老君像曰老子賣烏髭藥裏語畢驚惕月餘遂
發狂不能語解官歸今踰年尚未愈


　　楊彦回為眞州通判一日疾幾卒幕官諸人白郡為下
致仕狀狀附遞即安明日遂出聽事而不知乞致仕矣
諸人遂宻告其妻其妻遣老媪詣州具言朝奉到官未乆
與同官初無怨仇諸人皆作官養老幼獨朝奉令致仕
何耶郡主與諸人厚賂健歩趂遞後八日狀回乃白楊
楊欣然欲具㑹以集同僚是日病復作乃卒

　　黄鐸為陜西漕攝延安帥事夢乗四小舟遄流而下烟
雨中見一卒曰張相公在此鐸徃見之相公何故在此

曰商英候接人更二年方詣相府夢覺汗流浹體遂誌
於書稿間後移䕫路漕以西事除名勒停雇四舟沿峽
江而下至峽州方烟雨間見一卒洗面問之何人曰張
相公虞候也遂持所誌謁張而言之其後張𬒳召拜相
適作夢之二年矣鐸後復官至京不事交謁語其所親
事莫非前定不必求也

　　杜常少年時夢泛河至橋間有自岸而呼者其岸髙峻
常凡再躍始及岸一人引至大木間見偉丈夫衰服而

坐人指之曰天帝也拜之常起帝召常與錢二百文曰
此爾及第人數再請之則曰過此天機不可泄也常後
應舉累不第嘉祐末間嵗科舉放登第者二百人常遂
中甲科時英宗在諒隂中木者廟諱也

　　桞庭俊作官江西𬒳差檢放早以漕司喻意不敢以實
聞一日宿於髙明使者觀夢偉丈夫轉簿示之曰桞庭
俊放税不實使上澤不得流行杖一百驚悟汗浹體

　　太宗朝武程乞放宫人三百人帝喻執政宫中無此數

執政請以狂妄罪之帝釋而不問

　　余在髙郵時友人張由儀彦則以王定國所記雜
事三編見借一曰甲申錄二曰聞見錄三曰隨手
錄彦則云頃因其父嘉父遣從定國檢方書定國
出敝篋付彦則銓擇乃得此三書皆定國手寫㸃
竄之者余因得藏焉靖康初翟公巽自北扉出牧
㑹稽過維揚見之盡攜去後訪此書竟不可得辛
亥嵗余寓呉郡胡茂老館復見前二書意恍然若

舊識也時無筆力乃令翟仲永傳之明年秋余來
海鹽始從仲永取本以抄尚恨無隨手一錄也初
余得此書嘗以隨手錄副本寄子安又明年始遣
人取之於子安始復合三書因再抄之而以先冩
二書併歸子安以備復遺失也時寓天寧僧坊甲
寅五月十四日淮海張邦基子賢書

　　從謹早罹中州之難不能保傳家圖籍之藏至於
先世文集所自著書亦皆散逸窮處江海極力訪

求僅獲一二如清虚先生平生詩文及論語傳今
雖不存而蘇黄秦三公所為序照映方來猶可考
也隆興改元始得先生雜記三篇于向氏乃令二
子淹涵各錄一卷且手抄末篇合為一帙而藏之
書中所記元豐中為中書檢正與聞天章議官制
除目者則從之大父尚書公也四月甲戌四明西
溪三近堂從曽孫從謹識

　　隨手雜録

