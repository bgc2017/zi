清異錄卷下
宋陶糓撰
肢體
髭聖
唐文皇虬鬚壯冠人號髭聖
何首烏
吉州賓客吏何一面有黑誌連耳右腮曹號何首烏
玉板刀
小雪乍晴開明窗深爐之會時&KR0585;際串脯正乾濕得
宜取以侑觴衆賓用小刃削食獨丘侑之左右咬嚼
捷如虎兕一坐譁云丘主簿口中自有玉版刀也
十樣佛
世有十樣佛皆秃首者也一僧二尼三老翁四小兒
五優伶六角觝七泅魚漢八打狐人九秃瘡十酒秃
五百斤肉磨
晉祖時寺宦者廖習之體質魁梧食量寬博食物勇
捷有若豺虎晉祖嘗云卿腹中不是脾胃乃五百斤
肉磨
夢宅
張崇帥廬遇生日設延生大齋僧道獻功德疏祈祝
之詞往往上比彭李有草衣叟聞之笑曰分身夢宅
會歸變滅革囊汙穢煩惱所生何足多戀或言於崇
崇以壽日免决押領出
黑京
臨沂路村人依大𣗳賣瓜有行者四五人邂逅一處
因互問鄉里或云汴京咸亰洛京鄴京惟黥面武士
未對坐末儒生戾聲曰君莫非黑京否衆俱不曉天
下多口不饒人薄德無顧藉措大打頭優伶次之
針史
自唐末無賴男子以劄刺相高或鋪輞川圖一本或
砌白樂天羅𨼆二人詩百首至有以平生所歴郡縣
飲酒蒱博之事所交婦人姓名齒行第坊巷形貌之
詳一一標表者時人號為針史
作用
齒牙春色
婁師德位貴而性通豁尤善捧腹大笑人謂師德為
齒牙春色
口歡手怒
和魯公慷慨厚德每滑稽則哄堂大笑時博士楊永
符能草聖有省郎聞魯公笑聲戲謂楊曰丞相口歡
笑永符曰予忝事筆墨方揮掃之際亦謂太博手怒
耶
無字歌
長沙獄掾任福祖擁騶吏出行有賣藥道人行吟曰
無字歌呵呵亦呵呵哀哀亦呵呵不似荷葉參軍子
人人與箇拜(缺)木大作廳上假閻羅福祖審思豈非
異人急遣訪求已出城矣
混沌譜
華山陳真人𨼆於睡馮翊士寇朝一常事真人得睡
之崖略後還鄉惟睡而已郡南劉垂範往謁其從以
睡告垂範坐寢外聞齁鼾之聲雄美可聽退而告人
曰寇先生睡中有樂乃華胥調雙門曲也或曰未審
譜記何如垂範以濃墨塗紙滿幅題曰混沌譜云即
此是也
小太平
郭尚賢嘗云服餌𨗳引之餘有二事乃養生大要梳
頭浴脚是也尚賢每夜先髮後脚方寢自曰梳頭浴
脚長生事臨卧之時小太平
輕薄蓮華
王行蕳江西人口吻甚惡當世之事莫不品藻一經
題品終身不可逃醜識者憎畏號行蕳舌頭為輕薄
蓮花
守中論
楊玢靖恭諸楊也還政天子娑婆田里自以多言數
窮不如守中著守中論
軟盡虚空藏
人而無信不知其可也浮屠者流謂若將妄語誑衆
生自招拔舌塵沙劫今世假裝桃杏義脩樓閣雖士
大夫尚不能免况屠沽乎余不敢詆訾輒借菩薩名
加兩字稱曰軟盡虚空藏
居室
竹節洞
洛下公卿第宅棋布而郭從義為冠巧匠蔡竒獻樣
起竹節洞通貫明窈人以為神工然從義亦不甚以
為佳終往他所
不思議堂
懿代崇佛法館宇踰制佛骨至起不思議堂將奉遺
體工半帝升遐
薝蔔館
杜岐公别墅建薝蔔館室形亦六出器用之屬俱𧰼
之按本草梔子一名木丹一名越桃然正是西域薝
蔔
會龍橋
蜀相許寂相王衍衍終秦川寂至洛以尚書致政葺
園館引水為溪架巨竹為橋號會龍橋謂竹可以化
龍耳
秋聲館
余銜命渡淮入廣陵界維舟野次縱步至一村圃有
碧蘆方數畆中𨼆小室榜曰秋聲館時甚愛之不知
誰家之别墅意主人亦雅士也
覽驥亭
周初樞密王峻會朝臣予亦預吏引坐覽驥亭深不
喻其名呼吏問之曰太尉暇日悉閱廐馬於此為娛
玩焉
幈宫
幈宫孟蜀高祖晩年作以畫屏七十張關百紐而鬭
之用為寢所
含薰閣
長安富室王元寳起高閣以銀鏤三稜屏風代籬落
密置香槽自花鏤中出號含薰閣
自在窗
韓熙載家過縱姬侍第側建横窗絡以絲繩為觀覘
之地初惟市物後或調戲贈與所欲如意時人目為
自在窗
棧王家
王驥家夀春出郊隔山陂以木棧通之其門人遂目
為棧王家
鳳凰京
壓韻難得京字因讀陳張正見闕下行燈宵詩謾記
之華耀荔枝燭光絢鳳凰京
金迷紙醉
癰醫孟斧昭宗時常以方藥入侍唐宋竄居蜀中以
其熟於宫故治居宅法度竒雅有一小室窗牖煥明
器皆金紙光瑩四射金采奪目所親見之歸語人曰
此室暫憩令人金迷紙醉
小魯軒
宜春城中有堆阜郡人謂之袁臺地屬李致致有文
馳聲衆築室於袁臺取登東山而小魯之義榜為小
魯軒
策勲亭
吳門王希默簡淡無他好惟以對鏡為娛整飾眉髩
終日無倦以杜甫有勲業頻看鏡之句作策勲亭
剖金堂
宣城何子華有古橙四株面橙建剖金堂霜降子熟
開尊潔饌與衆共之
五窟
善談者莫儒生若也老拙幼學時同舍生劉垂尤有
口材曹號虚空錦說他時得志事余嘗記一說曰有
錢當作五窟室吴香窟盡種梅株秦香窟周懸麝臍
越香窟植巖桂蜀香窟栽椒楚香窟畦蘭四木草各
占一時餘日入麝窟便足了一年死且為香鬼況於
生乎其人仕而貧財不副心而卒
假天
貧者以屋不露明上安油瓦以竊微光又或四隣局
塞則半空架版疊垜箱筥分寢兒女故有假天假地
之稱
高明世界
陳犀罷司農少卿省女兄於姑蘇適上元夜觀燈車
馬喧騰目奪神醉歎曰涉冰霜泛烟水乍見此高明
世界遂覺神明頓還舊觀
野春亭
武陵儒生苗彤事園池以接賓客有野春亭者雜植
山花五色錯列
長慶赤
穆宗喜華麗所建殿閣以紙膏膠水調粉飾墻名雪
花泥又一等鰾清和丹砂末謂之長慶赤
藏用僊人
廣府劉龑僣大號晩年亦亊奢靡作南薰殿柱皆通
透刻鏤礎石各置爐燃香故有氣無形嘗謂左右隋
帝論車燒沉水却成麄疎争似我二十四箇藏用&KR0726;
人縱不及堯舜禹湯不失作風流天子
蝶庵
李愚告人予夙夜在公不曾爛遊華胥國意欲於洛
陽買水竹作蝶庵謝事居其間庵未下手銘已畢工
庵中當以莊周為開山第一祖陳摶配食然忙者難
為注籍供職
醉漚亭
王震為天福國子博士好觀雨中漚疎稠出沒每雨
就四階狹擁處寓目而心醉焉張麟瑞戲之曰公宜
以此亭為醉漚
衣服
珠絡平金朝天幞頭
廣順初簿閱太廟雜物其間有珠絡平金朝天幞頭
一事
順褁
郢王鳳歷之叛别制幞頭都如唐巾但更雙脚為&KR0726;
藤耳其徒號為順褁
聖逍遥
同光既即位猶襲故態身預俳優尚方進御巾褁名
品日新今伶人所頂尚有合其遺製者曰聖逍遥安
樂巾珠龍便巾清凉寳山交龍太守六合舍人二儀
幞頭烏程樣玲瓏高常侍小朝天玄虚令漆相公自
在冠鳳翼三千日華輕利巾九葉雲黑三郎慶雲僊
聖天宜卿凡二十品
李家寬
清泰燕服凡兩品幞頭李家寬者漆地加金線稜盤
四脚差細
安豐頂
南漢僣創小國乃作平頂帽自冠之由是風俗一變
皆以安豐頂為尚
化巾
桑維翰服蟬翼紗大人帽庶表四方名為化巾
韓君輕格
韓熙載在江南造輕紗帽匠帽者謂為韓君輕格
減樣方平帽
羅隐帽輕巧簡便省朴人竊倣學相傳為減樣方平
帽
千重韈
唐制立冬進千重韈其法用羅帛十餘層錦夾絡之
欽帽
道士所頂者槖籥冠或戴星朝上巾曰籠綃嘗跨馬
都市間曰暑熱何不去欽帽試回視之乃老黃冠卸
其上巾矣
龍蕊簮
吳越孫妃嘗以一物施龍興寺形如朽木筯僧不以
為珍偶出示舶上胡人曰此日本國龍蕊簮也增價
至萬二千緍易去
蒸黃透繡襖子
明宗天資恭儉嘗因苦寒左右進蒸黃透繡襖子不
肯服索托羅氊襖衣之
遵王履
宣宗性儒雅令有司傚孔子履製進名魯風鞵宰相
諸王傚之而微殺其式别呼為遵王履
脆玉絛
武帝緣金丹示孽中境躁亂内侍童膺福希旨進脆
玉絛用錦作虚帶以冰條裸腹繫之心腑俱凉移時
銷鎔復别更替
佛光袴
潞王從珂出馳獵從者皆輕零衫佛光袴佛光者以
雜色横合為褲
小樣雲
士人暑天不欲露髻則頂矮冠清泰間都下星貨舖
賣一冠子銀為之五朵平雲作三層安置計止是梁
朝物匠者遂依傚造小樣求售
十指倉
曹翰事世宗為樞密承旨性貪侈常著錦韈金線絲
鞵朝士有托無名子嘲之者詩曰不作錦衣裳裁為
十指倉千金包汗脚慚愧絡絲娘
雨&KR0726;
張崇帥廣在鎮不法酷於聚歛從者數千人出遇雨
雪皆頂蓮花帽琥珀衫所費油絹不知紀極市人稱
曰雨&KR0726;
小太清
臨川上饒之民以新智剏作醒骨紗用純絲蕉骨相
兼撚織夏月衣之輕涼適體陳鳳閣喬始以為外衫
號太清氅又為四䙆肉衫子呼小太清
拂拂嬌
同光年上因暇日晩霽登興平閣見霞彩可人命染
院作霞樣紗作千褶裙分賜宫嬪自後民間尚之競
為衫裙號拂拂嬌
氅裝
男子出家學佛始衣礬墨連裙黮謂之氅裝
闌單帶疊垜衫
諺曰闌單帶疉垜衫肥人也覺瘦巖巖闌單破裂狀
疉垜補衲盖掩之多
鳳尾袍
鳳尾袍者相國桑維翰時未仕緼衣也謂其繿縷穿
結𩔖乎鳳尾
芭蕉袴
余在翰苑以油衣漸故遣吏市新者回云馬行油作
舖目錄入朝避雨衫芭蕉袴一副二貫
圍頭債
晉朝賤者承人乏供八甎之職猥蒙天眷一日大暑
方下直還私室裸袒揮拂未須臾中使促召左右急
報裹頭巾余歎曰阿僧祗劫中欠此圍頭債天使於
禁林嚴緊地還之也
裝飾
脂粉簿
顯德中岐下幕客入朝因言其家有舊書名脂粉簿
載古今妝飾殊制
開元御愛眉
五代宫中畫開元御愛眉小山眉五岳眉垂珠眉月
稜眉分梢眉涵烟眉國初小山尚行得之宦者竇季
明
臙脂暈品
僖昭時都下倡家競事妝唇婦女以此分妍否其點
注之工名字差繁其略有臙脂暈品石榴嬌大紅春
小紅春嫩吳香半邊嬌萬金紅聖檀心露珠兒内家
圓天宫巧洛兒殷淡紅心腥腥暈小朱龍格雙(格一作暈)
唐媚花奴樣子
淺文殊
范陽鳳池院尼童子年未二十穠艷明俊頗通賓游
創作新眉輕纖不𩔖時俗人以其佛弟子謂之淺文
殊眉
綠牙五色梳(色一作梳下同)
洛陽少年崔瑜卿多貲喜游冶嘗為倡女玉潤子造
綠象牙五色梳費錢近二十萬
北苑妝
江南晩季建陽進茶油花子大小形製各别極可愛
宫嬪縷金於面皆以淡妝以此花餅施於額上時號
北苑妝
膠煤變相
瑩姐平康妓也玉淨花明尤善梳掠畫眉日作一樣
唐斯立戱之曰西蜀有十眉圖汝眉癖若是可作百
眉圖更假以歲年當率同志為修眉史矣有細宅(一作)
(它)眷而不喜瑩者謗之為膠煤變相自昭哀來不用
青黛掃拂皆以善墨火煨染指號薰墨變相
陳設
瑞英簾
人家畜一簾赤紫色人在簾問自外望之繞身有光
云得於天寳之亂盖宫禁物也後歸於渾瑊家有貴
臣識之曰此瑞英簾耳
尊重纈帳
顯德中創行尊重纈淡墨體花深黃工部郎陳昌達
好緣飾家貧貨琴劍作纈帳一具
六合被
莊宗滅梁平蜀志頗自逸命蜀匠旋織十幅無縫錦
為被材被成賜名六合被
起紋秋水席
顯德中書堂設起紋秋水席色如蒲萄紫而柔薄𩔖
綿疉之可置研函中吏偶覆水水皆散去不能沾濡
不識其何物為之
楊花枕
盧文紀有玉枕骨故凡枕之堅實者悉不可用親舊
間作楊花枕贈之遂獲安寢自是縫青繒充以柳絮
一年一易
水精金脉屏風
成德節度王鎔求長生不死日延異人方士坐邃宇
映水精金脉屏風焚香謂飛昇可致吏民莫不竊笑
鬭磨大同簟
李文饒家藏會昌所賜大同簟其體白竹也鬭磨平
密了無罅隙但如一度膩玉耳
左宫枕
左宫枕青玉為之體方平長可寢二人冬温夏涼醉
者破酲夢者游僊云是左宫王夫人左宫以授杜光
庭光庭進之蜀主與皇明帳為幈宫二寳
皇明帳
自知祥傳至㫤但稱皇明帳不知所自色淺紅恐是
鮫鮹之𩔖於皺紋中有十洲三島𧰼施之大小床皆
稱可此為怪耳夜則燦錯如金箔狀㫤敗失所在
玉羅漢屏
京城北醫者孫氏有木頰小石屏石色赤綠上有正
白如蒙頭坐僧頗𩔖真京人相沿號玉羅漢屏孫家
逍遥座
胡床施轉關以交足穿便絛以容坐轉縮須臾重不
數斤相傳明皇行幸頻多從臣或待詔野頓扈駕登
山不能跂立欲息則無以寄身遂創意如此當時稱
逍遥座
青紗連二枕
舒雅作青紗連二枕滿貯酴醿木犀瑞香散蕊甚益
鼻根尚書郎秦南運見之留詩曰隂香裝艷入青紗
還與欹眠好事家夢裏却成三色雨沈山不敢鬭清
華
綽楔臺盤
五代五十年間易姓告代如翻𨫼上餅然官爵益濫
小人乘君子之器富貴出於非意視國家安危如秦
越不相謀故將相大臣得以竊享燕安當時貴勢以
筵具更相尚陸珍水異畢集於前至於方丈之案不
勝列傍挺二案翼之珠花玉果蔬筍鮓醢糖品香劑
參差數百謂之綽楔臺盤御宴官家例不能辨
節日翁
陸龜蒙譚謔有味居笠澤有一竹襌床常用偃憩時
十月天已寒侍童忘施氊褥龜蒙己坐急起呼曰此
節日翁須是與些衣服不然他寒我也寒
夏清侯傳
保大霸主同氣曰宜春王從謙材性夙成製撰多不
具藁擬下邳侯革華體作夏清侯傳云侯姓干氏諱
秀字聳之渭川人也曾大父仲森碧虚郎大父挺凌
雲處士父太清方𨼆於幽閑輒以卓立卿自名衣綠
縷佩玉玦秦聞之就拜銀綠大夫秀始在胚胞已有
祖父相生而操持面目凜然僉曰鳳雛而文虎鞹而
斑斑秀之謂也不日間昂霄聳壑姿態猗猗遠勝其
父久之材堅可用時秦王病暑席温為下常侍不稱
旨有言秀甚忠能碎身為王得之必如意王亟召使
者駕追鋒車旁午於道既至引對王大悅詔柄臣金
開剖喻秀以革故鼎新之義然後剖析其材刮削其
麄編度令合又教其方直縝密於是風采德能一變
有司奏上殿王宣旨云恨識卿之晩賜姓名為平瑩
封夏清侯實食嶰谷三百戶瑩以賜姓名改字少覃
自此槐殿虚敞玉窗邃深瑩專奉起居往往屏疎妃
嬪以身藉瑩向之喘雷汗雨𨼆不復見如超熱海登
廣寒宫王病良愈謂左右瑩每近吾則四體生風神
志增爽雖古清卿清郎何以尚茲寵遇益隆偃曹侍
郎羽果支頭使沈水卷足功臣添憑皆出其下瑩暇
日沐浴萬珠水醺酣百穗香辟榖安居詠籜兮之詩
以自娛感子猷此君之稱嫌牧之夫人之謗回眎作
甲者勞於魏武為冠者小於漢高白虎殿之虚名童
子寺之寡援未嘗不傷其𩔖而長太息也不懈於位
前後五年秋歸田園夏直軒閣功日大無何秦王有
寒疾不可以風席温再幸兼拜羅大周為斗圍監蒙
厚中為邊幅將軍同司卧起瑩絶不召蹤跡卷而不
舒潦倒塵埃中每火雲排空日色如燄則憶昔悲今
淚數行下乃上表乞骸骨得請以便就第終王世不
用子嗣節襲國有罪除其封人以凝秋叟呼之既不
契風雲但以時見於士庶家亦得人之歡心後世尚
循瑩業流落遍於四方惟西北地寒故轍迹不至云
器具
十二時盤
唐内庫有一盤色正黃圜三尺四周有物𧰼元和中
偶用之覺逐時物𧰼變更且如辰時花草間皆戱龍
轉巳則為蛇轉午則成馬矣因號十二時盤流傳及
朱梁猶在
魚英托鏤椰子立壺
劉鋹偽宫中有魚英托鏤椰子立壺四隻各受三斗
嶺海人亦以為罕有魚英盖魚腦骨熁治之可以成
器
&KR0726;臺祕府小中臼
郭從義營洛第發池得一器受五升餘體如綠玉形
正方其中可用杵物四角有蕃人坐頂傍有篆文曰
&KR0726;臺祕府小中臼按蘇鶚杜陽雜編僊臺祕府乃武
宗脩和藥餌之所
神通盞
文宗屬宦豎專横動即掣肘頗以酣飲為娛嬪御之
小戶者厭患之争賂内執事則造黃金盞以金蓮荷
菱芰為玦束盤其實中空盞滿則可潜引入盤中人
初不知也遂有神通盞了事盤之號
五位缾
五位缾自同光至開運盛行以銀銅為之高三尺圍
八九寸上下直如筒樣安嵌盖其口有微窪處可以
傾酒春日郊行家家用之
銀稜木瓜胡樣桶
段文昌微時貧幾不能自存既貴遂竭財奉身晩年
尤甚以木瓜益脚膝銀稜木瓜胡樣桶濯足盖用木
瓜𣗳解合為桶也
九曲杯
以螺為杯亦無甚竒惟藪宂極彎曲則可以藏酒有
一螺能貯三盞許者號九曲螺杯
小海甌
耀州陶匠創造一等平底深盌狀簡古號小海甌
抵鵲杯
抵鵲杯房州刺史元自誠物也𩔖珉而色淺黃夏月
用浸桃李雖無堅雪而水與果俱冰齒盛冬貯水則
竟不凍
占景盤
郭江州有巧思多創物見遺占景盤銅為之花唇平
底深四寸許底上出細筒殆數十每用時滿添清水
擇繁花插筒中可留十餘日不衰
燕羽觴
江南中書厨宰相飲器有燕羽觴似常杯而狹長兩
邊作羽形塗以佳漆云省有宰相病目惡五色耗明
凡器用𩔖改令黑
小三山(一作不二山)
吳越孫總監承祐富傾霸朝用千金市得石綠一塊
天質嵯峨如山命匠治為博山香爐峰尖上作一暗
竅出烟一則聚而且直穗凌空實美觀視親朋傚之
呼小三山
夜瀦
溺曰房中弱水見於道書溺器曰夜瀦見於唐人文
集
琖中游妓
余家有魚英酒琖中嵌園林美女𧰼又嘗以沈香水
噴飯入盌清馨左散騎常侍黃霖曰陶翰林甑裏薰
香琖中游妓非好事而何
水晶不落
白樂天送春詩云銀花不落從君勸不落酒器也乃
屈巵鑿落之𩔖開運宰相馮玉家有滑樣水晶不落
一隻
玉太古
李煜偽長秋周氏居柔儀殿有主香宫女其焚香之
器曰把子蓮三雲鳳折腰獅子小三神卍字金鳳口
嬰玉太古容華鼎凡數十種金玉為之
平一公
博學記云度量衡有虞所不敢廢舜典同一度量衡
孔安國注謂丈尺斛斗斤兩今文其名曰平一公尺
度曰大展斗量曰半昌王又曰吉佃王升曰夕十遂
知雞林人亦解離合也
光明夾
出行如居家一物不可闕闕則不便於我畢集焉惟
荷者罹其害故須物物輕便余取小薄鏡捨奩糊紙
左右掩為鏡室白牌題曰光明夾後撰遠涉器具數
十種皆如光明夾
烏舅金奴
江南烈祖素儉寢殿燭不用脂䗶灌以烏臼子油但
呼烏舅案上捧燭鉄人高尺五云是楊氏時馬廐中
物一日黃昏急須燭喚小黃門掇過我金奴來左右
竊相謂曰烏舅金奴正好作對
百八丸
和尚市語以念珠為百八丸裴休見人執此則喜色
可掬曰手中把諸佛窖子未見有墮三塗者也
八難爐
有膏粱子弟上莊墅監穫稻天寒野迥須附火莊賓
引往山坡守禾舍拾杉枝燃之舍乃屈竹所成𩔖比
丘圓茨低密烟不出兩目淚洒如啼勃然走出呌曰
入墮淚菴擁八難爐勝如喫十五大棒
還元竹
自紙行於世簡牘之制遂絶予曾與所親言當取江
湖大竹火上出汗候色變白磨瑩破之闊半寸長七
寸厚三分兩兩膠固面目在外細線為繩三道編聯
使卷舒快利每片書字一行密則倍不欲人見者加
囊封宜號還元竹終以身未至南但成漫語
方亭侯
明皇因對寧王問卿近日棋神威力何如王奏臣憑
托陛下聖神庶或可取上喜呼將方亭侯來二宫人
以玉界局進遂與王對手
方便囊
唐季王侯競作方便囊重錦為之形如今之照袋每
出行雜置衣巾篦鑑香藥詞冊頗為簡快
金頭黃鋼小品
針之為物至微者也問諸女流醫工則詳言利病如
吾儒之用筆也朱湯匠氏諳熟精好四方所推金頭
黃鋼小品醫工用以砭刺者大三分以製衣小三分
以作繡
龍酥方丈小驪山
吳越外戚孫承祐奢僣異常用龍腦煎酥製小樣驪
山山水屋室人畜林木橋道纖悉備具近者畢工承
祐大喜贈蠟裝龍腦山子一座其小驪山中朝士君
子見之云圍方丈許
金剛炭
金剛炭有司以進御爐圍徑欲及盆口自唐宋五代
皆然方燒造時置式以受柴稍劣者必退之小熾一
爐可以終日
珠龍九五鞍
劉鋹自結珠龍九五鞍獻闕下頗甚勤勞
小摩尼數珠
漢𨼆帝之禍手中猶持小摩尼數珠凡一百八枚盖
合浦珠也郭允明劫去
玉平脫雙蒲萄鏡
開運既私寵馮夫人其事猶祕會高祖御器用有玉
平脫雙蒲萄鏡乃高祖所愛帝初即位舉以賜馮人
咸訝之未久册為皇后
&KR0726;音燭
同昌公主薨帝傷悼不已以&KR0726;音燭賜安國寺冀追
冥福其狀如高層露臺雜寳為之花鳥皆玲瓏臺上
安燭既燃點則玲瓏者皆動丁當清妙燭盡絶響莫
測其理
淨君
商山館中窗頰上有八句詩云淨君掃浮塵凉友招
清風炎炎火雲節蕭然一堂中誰知鹿冠叟心地如
虚空虚空亦莫問睡起照青銅不知何人作淨君涼
友是帚與扇明矣
金泥五&KR0585;傘
晉少主北還至孟津界一古寺遺下所張紫羅傘五
層疉垜&KR0585;仍泥金作盤花但朱柄折耳
薛醜刀
薛醜刀圃里人善栽植凡花穿接無不冠絶常持厚
脊利刃芟洗繁穢人遂名此樣為薛醜刀
碧金&KR0726;
有刁蕭者携一鏡色碧體瑩背有字曰碧金&KR0726;大中
元年十二月銅坊長老白九峰造余以俸粒五石換
之置於文瑞堂呼為銅此君
光音王
光叔之賢會昌微忌之帝因引照戱令宫嬪離合鏡
字須臾以光音王奏帝曰鏡子封王耶帝不懌而罷
距宣宗即位止三四年
驕龍杖
天師杜光庭驕龍杖紅如猩血重若玉石似非藤竹
所為相傳是&KR0726;人留賜
流星輦
蜀衍荒於游幸乃造平底大車下設四卧軸每軸安
五輪凡二十輪牽以駿馬騎去如飛謂之流星輦
巧先生
石守信掌庫奴蕭雲常博奕大北夜開庫私取錢幣
愴惶失鎖所在雲不敢明言但云不見义手鐵龍有
同𩔖戱曰何不問巧先生求之意以鎖口尚啣鑰譏
雲焉
眉匠
篦誠瑣縷物也然丈夫整鬢婦人作眉捨此無以代
之余名之曰鬢師眉匠
主風神
余游少室經壇院大暑疲薾其徒以扇進題曰經壇
院主主風神而解事有可愛者
黑金社
廬山白鹿洞游士輻凑每冬寒醵金市烏薪為禦冬
備號黑金社十月旦日命酒為氊爐會盖禦密窗家
張置毯褥以是日始也
星子炭
唐宣宗命方士作丹餌之病中熱不敢衣綿擁爐冬
月冷坐殿中宫人以金盆置麩炭火少許進御止煖
手而已禁闥因呼麩火為星子炭
黑太陽
黑太陽法出自韋郇公家用精炭搗治作末研米煎
粥搜和得所豫辦圓鉄範滿内炭末運鉄面鎚實擊
五七十下出範隂乾範巨細若盞口厚如兩餅餤盛
寒爐中熾十數枚烘燃徹夜晉人獸炭豈此𩔖邪
盧州大中正(一作盧州火甲正下同)
焚香賴匙匕室既密爐既深非運匕治灰則淺深峻
緩將焉托哉匕之為功審矣命之曰盧州大中正
齊肩大士
合浦有書生張奉世貧苦飄泊是邦諂登有位之門
獵取酒肉為業又能洪飲巨飡未嘗見其醉飫一日
酒半士友各言其能或私相謂曰張君亦有藝也彼
日夕差使齊肩大士功力如神聞者莫不大噱盖謂
運筯敏速盤無留味也
木齒丹
脩養家謂梳為木齒丹法用奴婢細意者執梳理髮
無數日愈多愈神
高密侯
江南周則少賤以造雨傘為業其後戚連椒閫後主
戲問之言臣急於米鹽日造二傘貨之惟霪雨連月
則道大亨後生理微温至於遭遇盛明遂捨舊業後
主曰非我用卿而富貴乃高密侯提携而起家也明
年當封特以為高密侯實誚之耳
漆方士
王丞相溥還政閒居四方書牘答報皆手筆然不過
百字目前事與親黨相聞勌於紙札封疊造赤漆小
版書其上僕吏以帊蒙傳去雖一時間可發數十公
自為木牋後復加頰拒安抽面以啟閉字濕則能護
之故又有漆方士漆雕開之名
光濟叟
同光年高麗行人至副使春部少卿上柱國朴嵓叟
文雅如中朝賢士既行吏掃除其館舍得餘燭半挺
其末紅印篆文曰光濟叟盖以命燭也
鐵了事
杜岐公悰以剜耳匙子為鐵了事見悰敗藁有云悰
封邠國公恐非岐字
火寸
夜中有急苦於作燈之緩有智者批杉條染硫黃置
之待用一與火遇得燄穗然既神之呼引光奴今遂
有貨者易名火寸
二儀刀
上饒葛溪鉄精而工細余中表以剪刀二柄遺贈皆
交股屈環遇物如風經年不營一上有鑿字曰二儀
刀
惺惺二十一
博徒𨼆語以骰子為惺惺二十一又曰𧰼六謂六隻
成副
文用
月團
徐鉉兄弟工翰染崇飾書具嘗出一月團墨曰此價
值三萬
藏鋒都尉
蜀多文婦亦風土所致元微之素聞薛濤名因奉使
使見焉微之矜持筆硯濤走筆作四友贊其略曰磨
潤色先生之腹濡藏鋒都尉之頭引書媒而黯黯入
文畆以休休微之驚服傳記止載菖蒲花發五雲高
之句而遺此故錄之
璧友
余家世寳一硯不知何在形正圓腹作兩池底分三
魚口以承之紫潤可愛背隂有字云璧友銘云華先
生製天受玉質研磨百為夫惟歲寒非友而誰似是
唐物
定名筆
唐世舉子將入場嗜利者争賣健豪圓鋒筆其價十
倍號定名筆筆工每賣一枝則錄姓名俟其榮捷則
詣門求阿堵俗呼謝筆
剡溪小等月面松紋紙
先君蓄白樂天墨蹟兩幅背之右角有方長小黃印
文曰剡溪小等月面松紋紙臣彦古等上彦古得非
守臣之名乎
五劍堂
范丞相質一墨表曰五劍堂造裏曰天關第一煤下
有臣字而磨滅其名究其所來實遼東物也
雪方池
和魯公有白方硯通明無纖翳得之於峨&KR1453;比丘公
自題硯室曰雪方池
金稜玉海
武昌節度掌書記周彬公余同&KR1212;一硯四圍有少金
紋如陷製者處士方為獻詩曰金稜玉海比連城假
借文章取盛名
仙翁硯
南昌陳省躬好硯成癖晩得一枚腹有四眼徐鉉名
之方相石省躬以近凶不用自號為僊翁硯盖取道
家四目老翁之說
小金城
小金城命者徐闡之硯體純紫而截腰有綠紋如城
之女墙是以得名
四鐶鼓硯
宣城裁衣肆用一石鎮紫而潤予以謂堪為硯材買
之琢為四鐶鼓硯綴以白玉環方圓逾一尺
發光地菩薩
舒雅才韻不在人下以戱狎得韓熙載之心一日得
海螺甚竒宜用滑紙以簡獻於熙載云海中有無心
斑道人往詣門下若書材糙澀逆意可使道人訓之
即證發光地菩薩熙載喜受之發光地十地之一也
出華嚴書
畦宗郎君
歐陽通善書修飾文具其家藏遺物尚多皆就刻名
號研室曰紫方館金苽盛研滴曰金小相鎮紙曰套
子龜(薰陸香魁)小連城(王氊一作壬壇)千鈞史(水瑩鉄眠兒)界尺曰由
凖氏芒筆曰畦宗郎君夾槽曰半身龍
三灾石
蕭穎士文爽兼人而矜躁為甚嘗至倉曹李韶家見
歙硯頗良既退語同行者君識此硯乎盖三灾石也
同行不喻而問之曰字札不竒研一灾文辭不優研
二灾窗几狼籍研三灾同行者歛眉頷之
寳箒
偽唐宜春王從謙喜書札學晉二王楷法用宣城諸
葛筆一枝酬以十金勁妙甲當時號為翹軒寳箒士
人往往呼為寳箒
副墨子
蜀人景煥博雅士也志尚静𨼆卜築玉壘山茅堂花
榭足以自娛嘗得墨材甚精止造五十團曰以此終
身墨印文曰香璧隂篆曰副墨子
麝香月
韓熙載留心翰墨四方膠煤多不合意延歙匠朱逢
於書館傍燒墨供用命其所曰化松堂墨又曰玄中
子又自名麝香月匣而寳之熙載死妓妾携去了無
存者
卯品
建中元年日本使真人興能來朝善書札有譯者乞
得章草兩幅皆文選中詩沙苑楊履顯德中為翰林
編排官言譯者乃遠祖出兩幅示余筆法有晉人標
韻紙兩幅一云女兒青微紺一云卯品晃白滑如鏡
面筆至上多褪非善書者不敢用意惟雞林紙似可
比肩
寳相枝
開元二年賜宰相張文蔚楊涉薛貽寳相枝各二十
龍鱗月硯各一寳相枝斑竹筆管也花點勻密紋如
兔毫鱗石紋似之月硯形𧰼之歙産也
字厄
蔡邕非紈素不下筆書篆老賊(缺)姦太多魏晉人墨
跡𩔖是第一等楮先生可謂自重今人不擇紙而書
已納敗闕更有用故紙者字之大厄也
尺二冤家
少師楊凝式書畫獨步一時求字者紙軸堆疉若垣
壁少師見則浩歎曰無奈許多債主真尺二冤家也
少時怪閻立本戒子弟勿習丹青年長以來始覺以
能為累
治書奴
裁刀治書參差之不齊者在筆墨硯紙間盖似奴隸
職也却似有大功於書且雖四子精絶標界停直字
札楷穏而邊幅無狀不截而整之未可也表飾面目
者繕寫人助之者四子成之者刀如此品等然後為
正余為裁刀争功兒戲之甚都緣無事日月長故耳
退鋒郎
趙光逢薄游襄漢濯足溪上見一方磚𩔖碑上題字
云秃友退鋒郎功成鬢髮傷冢頭封馬鬛不敢負恩
光獨孤貞節立甎後積土如盎微有苔蘚盖好事者
瘞筆所在
化化牋
記未冠時遊龍門山寺欲留詩求紙僧以皺紙進余
題大字曰化化牋還之僧慚懼躬揖請其故答曰紙
之麄惡則供溷材一化也丐徒取諸圊厠積之家匠
買别抄麩麵店肆牧苞果藥遂成此紙二化也故曰
化化牋備雜用可也載字畫不可也舉以與人不可
之甚汝秃士不通世故放過三十拄杖亦知感幸否
乎今年履風波豪氣挫滅不能為是事矣
鄱陽白
先君子蓄紙百幅長如一匹絹光緊厚白謂之鄱陽
白問饒人云本地無此物也
砑光小本
姚顗子姪善造五色牋光緊精華砑紙版乃沈香刻
山水林木折枝花果獅鳳䖝魚壽星八仙鐘鼎文幅
幅不同文縷竒細號砑光小本余嘗詢其訣顗侄云
妙處與作墨同用膠有工拙耳
武器
玉柄龍
朔方裨將其父嘗夢朱衣黑幘人曰吾開陽長史天
命以玉柄龍授君若遇槖籥翁宜付之後汾陽王誕
日部曲競獻珍異裨將以父所寳玉柄龍奉之意汾
陽即翁也得夢六日買是劍既藏四年歸汾陽
護聖將軍
貞明末帝夜於寢間擒刺客乃康王友孜所遣帝自
戮之造雲母匣貯所用劍名匣曰護聖將軍之館
堅利侯
安禄山得飛剛寳劍欲奏上乞封劍為堅利侯僚屬
以無此例力止之
風流箭
寳歷中帝造紙箭竹皮弓紙間密貯龍麝末香每宫
嬪羣聚帝躬射之中者濃香觸體了無痛楚宫中名
風流箭為之語曰風流箭中的人人願
一丈威
隋煬帝將征遼將軍麥鉄杖見帝慷慨誓死扞敵帝
賜御副鎗一丈威
托地仙
槍材難得十全魏州石屋林多有之楊師厚時賜鎗
效節軍皆采於此團典所用多是絶品聖龍筋餘軍
不過四五等托地僊長腰奴范陽嬌金梢裊兒是也
更有風火枝聖蚰蜓頗曲弱軍中不取
小逡巡
王建初起軍中𨼆語代器械之名以犯者為不祥至
孟氏時猶有能道其略者劍曰奪命龍刀曰小逡巡
鎗曰肩二斧曰鉄餻糜甲曰千斤使弓曰潘尚書弩
曰百步王箭曰飛郎鼓曰聖牛兒鑼曰響八旗曰愁
眉錦鉄蒺䔧曰冷尖
十二機弩
宣武廳子都尤勇悍其弩張一大機則十二小機皆
發用連珠大箭無遠不及晉人極畏此文士戲呼為
急龍車
火龍標
梁祖自初起每令左右持大赤旗緩急之際用以揮
軍祖自目為火龍標
玉&KR1639;兒腰品
唐劍具稍短常施於脇下者名腰品隴西人韋景珍
有四方志呼盧酣酒衣玉篆袍珮玉&KR1639;兒腰品修飾
若神人李太白嘗識之見感寓詩云玉劍誰家子西
秦豪俠兒謂景珍也
金翅將軍
葛從周有水瑩鉄甲十年不磨治亦若鏡面遇賊戰
不利甲必前昏事已還復從周常以候尅衂其驗若
神日以香酒奉之設次於中寢曰金翅將軍之位
酒漿
太平君子
穆宗臨芳殿賞櫻桃進西涼州蒲萄酒帝曰飲此頓
覺四體融和真太平君子也
天禄大夫
王世充僣號謂羣臣曰朕萬幾繁壅所以輔朕和氣
者唯酒功耳宜封天禄大夫永賴醇德
魚兒酒
裴晉公盛冬常以魚兒酒飲客其法用龍腦凝結刻
成小魚形狀每用沸酒一盞投一魚其中
含春王
唐末馮翊城外酒家門額書云飛空却回顧謝此含
春王於王字末大書酒也字體散逸非世俗書人謂
是吕洞賓題
天公匙
馬懷真蒲中進士也有異術一日召十數客面前一
方臺臺上有一小銅盤盤中一黑匙於是以匙次第
置客口中皆覺有酒一杯許入喉又以盤向人傾之
滿口是羊次魚次雞一坐皆同懷真偶起人視題目
有文曰天公匙盤底曰如意盤有戲假之者曰但恐
耍龍兒不肯奉借
甘露經
汝陽王璡家有酒法號甘露經四方風俗諸家材料
莫不備具
玉浮梁
舊聞李太白好飲玉浮梁不知其果何物余得吳婢
使釀酒因促其功答曰尚未熟但浮梁耳試取一盞
至則浮蛆酒脂也乃悟太白所飲盖此耳
快活湯
當塗一種酒麯皆發散藥見風即消既不久醉又無
腸腹滯之患人號曰快活湯士大夫呼君子觴
林慮漿
後唐時高麗遣其廣評侍郎韓申一來申一通書史
臨回召對便殿出新貢林慮漿面賜之
觥籌獄
荆南節判單天粹宜城人性躭酒日延親朋強以巨
杯多致狼狽然人以其德善亦喜從之時戱語曰單
家酒筵乃觥籌獄也
雜瑞樣
酒不可雜飲飲之雖善酒者亦醉盖生取煮鍊之殊
官法私方之異飲家之所深忌宛葉書生胡适冬至
日延客以諸家羣遺之酒為具席半客恐私相告戒
适疑而問之一人曰某懼君家百氏漿次曰所畏者
雜瑞樣耳
麯世界
河陽釋法常性英爽酷嗜酒無寒暑風雨常醉醉即
熟寢覺即朗吟曰優游麯世界爛漫枕神僊嘗謂同
志云酒天虚無酒地綿邈酒國安恬無君臣貴賤之
拘無財利之圖無刑罰之避陶陶焉蕩蕩焉其樂可
得而量也轉而入於飛蝶都則又蒙騰浩渺而不思
覺也
丑未觴
余開運中賜丑未觴法用雍酥棧羊筒子髓置醇酒
中暖消而後飲
甆宫集大成
雍都酒海也梁奉常和泉病於甘劉拾遺玉露春病
於辛皇甫别駕慶雲春病於釅光禄大夫致仕韋炳
取三家酒攪合澄窨飲之遂為雍都第一名甆宫集
大成甆宫謂耀州青榼
禍泉
置之缾中酒也酌於杯注於腸善惡喜怒交矣禍福
得失岐矣倘夫性昏志亂膽脹身狂平日不敢為者
為之平日不容為者為之言騰烟焰事墮穽機是豈
聖人賢人乎一言蔽之曰禍泉而已
瓶盞病
嗜飲者無早晩無寒暑樂固醉愁亦如之閒固醉忙
亦如之肴核有無醪醴善否一不問典當抽那借貸
賖荷一不䘏日必飲飲必醉醉不厭貧不悔俗號瓶
盞病徧揭本草細檢素問只無此一種藥
茗荈
十六湯
蘇廙(一作虞二本皆廙字今從之)&KR0726;芽傳第九卷載作湯十六法
以謂湯者茶之司命若名茶而濫湯則與凡末同調
矣煎以老嫩言者凡三品(自第一至第三)注以緩急言者凡
三品(自第四至第六)以器標者共五品(自第七至十一)以薪論者共
五品(自第十二至十六)
第一得一湯
火績已儲水性乃盡如斗中米如稱上魚高低適平
無過不及為度盖一而不偏雜者也天得一以清地
得一以寧湯得一可建湯勲
第二嬰湯
薪火方交水釜纔熾急取旋傾若嬰兒之未孩欲責
以壯夫之事難矣哉
第三百夀湯(一名白髮湯)
人過百息水踰十沸或以話阻或以事廢始取用之
湯已失性矣敢問皤鬢蒼顔之大老還可執弓挾矢
以取中乎還可雄登闊步以邁遠乎
第四中湯
亦見夫鼓琴者也聲合中則意妙亦見磨墨者也力
合中則色濃聲有緩急則琴亡力有緩急則墨喪注
湯有緩急則茶敗欲湯之中臂任其責
第五斷脉湯
茶已就膏宜以造化成其形若手顫臂嚲惟恐其深
缾觜之端若存若忘湯不順通故茶不勻粹是猶人
之百脉氣血斷續欲壽奚苟惡斃宜逃
第六大壯湯
力士之把針耕夫之握管所以不能成功者傷於麄
也且一甌之茗多不二錢茗盞量合宜下湯不過六
分萬一快瀉而深積之茶安在哉
第七富貴湯
以金銀為湯器惟富貴者具焉所以策功建湯業貧
賤者有不能遂也湯器之不可捨金銀猶琴之不可
捨桐墨之不可捨膠
第八秀碧湯
石凝結天地秀氣而賦形者也琢以為器秀猶在焉
其湯不良未之有也
第九壓一湯
貴欠金銀賤惡銅鉄則甆瓶有足取焉幽士逸夫品
色尤宜豈不為瓶中之壓一乎然勿與誇珍衒豪臭
公子道
第十纏口湯
猥人俗軰煉水之器豈暇深擇銅鉄鉛錫取熱而已
夫是湯也腥苦且澀飲之逾時惡氣纏口而不得去
第十一減價湯
無油之瓦滲水而有土氣雖御胯宸緘且將敗德銷
聲諺曰茶瓶用瓦如乘折脚駿登高好事者幸誌之
第十二法律湯
凡木可以煮湯不獨炭也惟沃茶之湯非炭不可在
茶家亦有法律水忌停薪忌薰犯律踰法湯乖則茶
殆矣
第十三一面湯
或柴中之麩火或焚餘之虚炭木體雖盡而性且浮
性浮則湯有終嫩之嫌炭則不然實湯之友
第十四宵人湯
茶本靈草觸之則敗糞火雖熱惡性未盡作湯泛茶
減耗香味
第十五賊湯(一名賤湯)
竹篠𣗳梢風日乾之燃鼎附瓶頗甚快意然體性虚
薄無中和之氣為茶之殘賊也
第十六魔湯
調茶在湯之淑慝而湯最惡烟燃柴一枝濃烟蔽室
又安有湯邪苟用此湯又安有茶耶所以為大魔
龍陂山子茶
開寳中竇儀以新茶飲余味極美奩面標云龍陂山
子茶龍陂是顧渚之别境
聖楊花
吳僧梵川誓願燃頂供養雙林傅大士自往蒙頂結
菴種茶凡三年味方全美得絶佳者聖楊花吉祥蕊
共不踰五斤持歸供獻
湯社
和凝在朝率同列逓日以茶相飲味劣者有罰號為
湯社
縷金耐重兒
有得建州茶膏取作耐重兒八枚膠以金縷獻於閩
王曦遇通文之禍為内侍所盗轉遺貴臣
乳妖
吳僧文了善烹茶游荆南高保勉白子季興延置紫
雲菴日試其藝保勉父子呼為湯神奏授華定水大
師上人目曰乳妖
清人𣗳
偽閩甘露堂前兩株茶鬱茂婆娑宫人呼為清人𣗳
每春初嬪嬙戲摘新芽堂中設傾筐會
王蟬膏
顯德初大理徐恪見貽鄉信鋌子茶茶面印文曰玉
蟬膏一種曰清風使恪建人也
森伯
湯悅有森伯頌盖茶也方飲而森然嚴乎齒牙既久
四肢森然二義一名非熟夫湯甌境界誰能目之
水豹囊
豹革為囊風神呼吸之具也煮茶啜之可以滌滯思
而起清風每引此義稱茶為水豹囊
不夜侯
胡嶠飛龍磵飲茶詩曰沾牙舊姓餘甘氏破睡當封
不夜侯新竒哉嶠宿學雄材未達為耶律德光所虜
北去後間道復歸
雞蘇佛
猶子彛年十二歲予讀胡嶠茶詩愛其新竒因令傚
法之近晩成篇有云生涼好喚鷄蘇佛回味宜稱橄
欖僊然彛亦文詞之有基址者也
冷面草
符昭遠不喜茶嘗為御史同列會茶嘆曰此物面目
嚴冷了無和美之態可謂冷面草也飯餘嚼佛眼芎
以甘菊湯送之亦可爽神
晩甘侯
孫樵送茶與焦刑部書云晚甘侯十五人遣侍齋閣
此徒皆請雷而摘拜水而和盖建陽丹山碧水之鄉
月澗雲龕之品慎勿賤用之
生成盞
饌茶而幻出物𧰼于湯面者茶匠通神之藝也沙門
福全生於金鄉長於茶海能注湯幻茶成一句詩並
點四甌共一絶句泛乎湯表小小物𩔖唾手辦耳檀
越日造門求觀湯戲全自詠曰生成盞裏水丹青巧
畫工夫學不成却笑當時陸鴻漸煎茶&KR1151;得好名聲
茶百戲
茶至唐始盛近世有下湯運匕别施妙訣使湯紋水
脉成物𧰼者禽獸蟲魚花草之屬纖巧如畫但須臾
即就散滅此茶之變也時人謂之茶百戱
漏影春
漏影春法用鏤紙貼盞糝茶而去紙偽為花身别以
荔肉為葉松實鴨脚之𩔖珍物為蕊沸湯點攪
甘草癖
宣城何子華邀客於剖金堂慶新橙酒半出嘉陽嚴
峻畫陸鴻漸像子華因言前世惑駿逸者為馬癖泥
貫索者為錢癖躭於子息者為譽兒癖躭於褒貶者
為左傳癖若此叟者溺於茗事將何以名其癖楊粹
仲曰茶至珍盖未離乎草也草中之甘無出茶上者
宜追目陸氏為甘草癖坐客曰允矣哉
苦口師
皮光業最躭茗事一日中表請嘗新柑筵具殊豐簮
紱叢集纔至未顧尊罍而呼茶甚急徑進一巨甌題
詩曰未見甘心氏先迎苦口師衆噱曰此師固清高
而難以療饑也
饌羞
無心炙
段成式馳獵饑甚叩村家主人老姥出彘臛五味不
具成式食之有餘五鼎曰老姥初不加意而殊美如
此常令庖人具此品因呼無心炙
蓮華餅餡
郭進家能作蓮華餅餡有十五隔者每隔有一折枝
蓮華作十五色自云周世宗有故宫婢流落因受顧
於家婢言宫中人號蕊押班
縷子膾
廣陵法曹宋龜造縷子膾其法用鯽魚肉鯉魚子以
碧筒或菊苗為胎骨
自然羹
蜀中有一道人賣自然羹人試買之盌中二魚鱗鬛
腸胃皆在鱗上有黑紋如一圓月汁如淡水食者旋
剔去鱗腸其味香美有問魚上何故有月道人從盌
中傾出皆是荔枝仁初未嘗有魚并汁笑而急走回
顧云蓬萊月也不識明年時疫食羹人皆免道人不
復再見
赤明香
赤明香世傳仇士良家脯名也輕薄甘香殷紅浮脆
後世莫及
玲瓏牡丹鮓
吳越有一種玲瓏牡丹鮓以魚葉鬭成牡丹狀既熟
出盎中微紅如初開牡丹
五福餅
湯悅逢士人於驛舍士人揖食其中一物是爐餅各
五事細味之餡料互不同以問士人歎曰此五福餅
也
&KR1793;川小樣
比丘尼梵正庖制精巧用鮓臛膾脯醢醬瓜蔬黃赤
雜色鬭成景物若坐及二十人則人裝一景合成&KR1793;
川圖小樣
逍遥炙
睿宗聞金&KR0726;玉真公主飲素日令以九龍食轝裝逍
遥炙賜之
單籠金乳酥
韋巨源拜尚書令上燒尾食其家故書中尚有食賬
今擇竒異者略記
單籠金乳酥(是餅但用獨隔通籠欲氣隔)㬅陀樣夾餅(公廳爐)
巨勝奴(酥蜜寒具)婆羅門輕高麫(籠蒸)
貴妃紅(加味紅酥)七返膏(七捲作四花恐是糕子)
金鈴炙(酥攬印脂取真)御黃王母飯(徧縷印脂盖飯面裝雜味)
通花軟牛腸(胎用羊膏髓)光明蝦炙(生蝦則可用)
生進二十四氣餛飩(花形餡料各異凡二十四種)
生進鴨花湯餅(厨典入内下湯)同心生結脯(先結後風乾)
見風消(油浴餅)金銀夾花平截(剔蟹細碎卷)
火燄盞口䭔(上言花下言體)冷蟾兒羔(冷蛤蜊)
唐安餤(關花)水晶龍鳳糕(棗米蒸破見花乃進)
雙拌方破餅(餅料花角)玉露團(雕酥)
漢宫棋(錢能印花煮)長生粥(進料)
天花鏎鑼(九鍊香)賜緋含香糭子(蜜淋)
甜雪(蜜爁太例麫)八方寒食餅(用木範)
素蒸音聲部(麫蒸𧰼蓬萊僊人凡七十字)白龍臛(治鱖肉)
金粟平䭔(魚子)鳳凰胎(雜治魚白)
羊皮花絲(長及尺)逡巡醬(魚羊體)
乳釀魚(完進)丁子香淋膾(醋别)
蔥醋雞(入籠)吳興連帶鮓(不發缸)
西江料(蒸彘肩屑)紅羊枝杖(蹄上裁一羊得四事)
昇平炙(治羊鹿舌拌三百數)八僊盤(剔鵝作八副)
雪嬰兒(治蛙豆莢貼)僊人臠(乳淪雞)
小天酥(鹿雞糁拌)分裝蒸臘熊(存白)
卯羹(純兔)青涼臛碎(封狸肉夾脂)
筯頭春(炙活鶉子)暖寒花釀驢蒸(耿爛)
水煉犢炙(盡火力)五生盤(羊兔牛熊鹿並細治)
格食(羊肉腸臓纏豆莢各别)過門香(薄治羣物入沸油烹)
纏花雲夢肉(卷鎮)紅羅飣(膋血)
徧地錦裝鼈(羊脂鴨卵脂副)蕃體間縷寳相肝(盤七升)
湯浴繡丸(肉糜治𨼆卵花)
謝諷食經中略抄五十三種
北齊武威王生羊膾細供沒忽羊羔
急成小餤飛鸞膾
咄嗟膾剔縷雞
爽酒十樣卷生龍鬚炙
千金碎香餅子花折鵝糕
修羊寳卷交加鴨脂
君子飣越國公碎金飯
雲頭對爐餅剪雲析魚羹
虞公斷醒酢魚羊&KR0726;料
紫龍糕十二香點臛
春香泛湯滑餅
𧰼牙䭔湯裝浮萍麫
金裝韭黃艾炙白消熊
恬乳花面英加料鹽花魚屑
專門膾拖刀羊皮雅膾
折筯羹香翠鶉羹
朱衣餤千日醬
露漿山子羊蒸加乳腐
天孫膾添酥冷白寒具
金丸玉菜臛鱉暗裝籠味
高細浮動羊乾坤奕餅
乾炙滿天星含漿餅
撮高巧裝壇樣餅楊花泛湯糝餅
天真羊膾魚膾永加王特封
烙羊成美公無憂腊
藏蟹含春侯(二名如上注)新治月華飯
連珠起肉
縷金龍鳳蟹
煬帝幸江都吳中貢糟蟹糖蟹每進御則上旋潔拭
殼面以金縷龍鳳花雲貼其上
消灾餅
僖宗幸蜀乏食有宫人出方巾所包麵半升許會村
人獻酒一偏提用酒溲麫&KR1020;餅以進嬪嬙泣奉曰此
消灾餅乞強進半枚
滹沱飯
光武在滹沱有公孫豆粥之薦至今西北州縣有號
粥為滹沱飯
學士羹
竇儼嘗病目幾喪明得良醫瘉之勸令頻食羊眼儼
遂終身食之其家名雙暈羹世人有呼為學士羹者
道場羹
江南仰山善作道場羹脯麫䔫笋非一物也
清風飯
寳歷元年内出清風飯制度賜御庖令造進法用水
晶飯龍睛粉龍腦末牛酪漿調事畢入金提缸垂下
冰池待其冷透供進惟大暑方作
法乳湯
明宗在藩不妄費嘗召幕屬論事各設法乳湯半盞
盖甖中粟所煎者
同阿餅
天成中帝令作同阿餅法用碎肉與麫搜和如臂刀
截每隻二寸厚蒸之
轉身米
貴有力者治飯材舂搗簸汰但中心一顆存焉俗謂
之轉身米
雙弓米
單公潔陽翟人恥言貧嘗有所親訪之留食&KR0008;慙於
正名但云啜少許雙弓
麥穗生
吳門蕭璉仕至太常博士家習庖饌慕虞悰謝諷之
為人作卷子生止用肥羜包卷成雲樣然美觀而已
别作散飣麥穗生滋味殊冠
鄒平公食憲章
段文昌丞相尤精饌事第中庖所榜曰鍊珍堂在塗
號行珍館家有老婢掌修臠之法指授女僕老婢名
膳祖四十年閱百婢獨九者可嗣法文昌自編食經
五十㢧時稱鄒平公食憲章
寒消粉
張彌守鎮江一日會客作加酥油光酒及酥夾生副
戎許鼐蒼梧人不諳北饌甚嗜之他時再聚忽問前
日盛饌有入口寒而消者尚可得否彌紿之曰此名
龍髓膏金牛國所貢聞用寒消粉煎成寧可復得衆
客無不絶倒
回湯武庫
臘日家宴作臘四方用種種輕細不拘名品治之如
大豆加以湯液滋味盖時人以為節饌遂與老室兒
女輩舉飲食中以雜味為之者間記於册季冬既大
寒可以停食物家家多方鳩集羊豕牛鹿兔鴿魚鵝
百珍之衆預期十日而辦造至正旦日方成以品目
多者為上用製湯餅盛筵而薦之名回湯武庫大槩
秦隴盛行
社零星
予偶以農幹至莊墅適秋社莊丁皆戲社零星盖用
猪羊雞鴨粉麫蔬米為羔
辣驕羊
和魯公嘗以春社遺節饌用奩惟一新樣大方碗覆
以剪鏤蠟春羅椀内品物不知其幾種也物十而飯
二焉禁庭社日為之名辣驕羊
剥皮丹
唐末天降竒禍兵革徧海内時多饑儉秦宗權破巢
魁於汝城遂為節度使滿目荆榛強名曰藩府粒食
價踰金璧通衢有飯肆偶開榜諸門曰貨剥皮丹每
服只賣三千服以碗言也彼時之民與犬豕何以異
玉尖麫
趙宗儒在翰林時聞中使言今日早饌玉尖麫用消
熊棧鹿為内饀上甚嗜之問其形製盖人間出尖饅
頭也又問消之說曰熊之極肥者曰消鹿以倍料精
養者曰棧
十遠羹
石耳石髮石線海紫菜鹿角脂菜天花蕈沙魚海鰾
白石决明蝦魁腊右用雞羊鶉汁及决明蝦蕈浸漬
自然水澄清與三汁相和鹽酎莊嚴多汁為良十品
不足聽闕忌入别物恐倫𩔖雜則風韻去矣
小四海
孫承祐在浙右嘗饌客指其盤筵曰今日坐中南之
蝤蛑北之紅羊東之鰕魚西之粟無不畢備可謂富
有小四海矣
鴈櫝
富家出游運致饌具皆用髹櫝蒙以紫碧重&KR0585;罩衣
兩人舁之其行列之盛有若雁行旁觀號為雁櫝
八珍主人
醬八珍主人也醋食總管也反是為惡醬為厨司大
耗惡醋為小耗
張手美家
閶闔門外通衢有食肆人呼為張手美家水産陸販
隨需而供每節則專賣一物徧京輻湊號曰澆店偶
記其名播告四方事口腹者
元陽臠(元日)油畫明珠(上元油飯)
六一菜(人日)湼盤兜(二月十五)
手裏行厨(上已)冬凌粥(寒食)
指天餕饀(四月八)如意圓(重午)
綠荷包子(伏日)辣雞臠(二社飯)
摩㬋羅飯(七夕)玩月羔(中秋)
盂蘭餅餤(中元)米錦(重九糕)
宜盤(冬至)萱草麫(臘日)
法王料斗(臘八)
酒骨糟
孟蜀尚食掌食典一百卷有賜緋羊其法以紅麴煮
肉緊卷石鎮深入酒骨淹透切如紙薄乃進注云酒
骨糟也
建康七妙
金陵士大夫淵藪家家事鼎鐺有七妙虀可照面餛
飩湯可注硯餅可映字飯可打擦擦臺濕麫可穿結
帶餅可作勸盞寒具嚼著驚動十里人
糟雲
釋鑒興天台山居頌湯玉入甌糟雲上筯謂湯餅瑩
滑糟薑岐秀焉耳
花餻員外
皇建僧舍旁有糕坊主人由此入貲為員外官盖顯
德中也都人呼花糕員外因取餻目錄箋之
滿天星(金米)糁拌(夾棗豆)
金餻糜員外糁(外有花)花截肚(内有花)
大小虹橋(暈子)木蜜金毛麫(棗獅子也)
王羹亥卯未相粥白玄黃
魏王繼岌每薦羔以羊兔猪臠而參之時盧澄為平
章事趨朝待漏堂厨具小饌澄惟進粥其品曰粟粥
乳粥豆沙加糖粥三種並供澄各取少許併和而食
厨官遂有王羹亥卯未相粥白玄黃之語
玉杵羹金綿鮓
吳淑冬日招客詩云曉羹沉玉杵寒鮓疊金綿杵謂
小截山蕷綿乃黃雀脂膏
于闐法全蒸羊
于闐法全蒸羊廣順中尚食取法為之西施捧心學
者愈醜
薰燎
龍腦著色小兒
以龍腦為佛像者有矣未見著色者也汴都龍興寺
惠乘寳一龍腦小兒雕製巧妙彩繪可人
刀圭第一香
昭宗嘗賜崔胤香一黃綾角約二兩御題曰刀圭第
一香酷烈清妙雖焚豆大亦終日旖旎盖成通所製
賜同昌公主者
䬣&KR2571;香
江南山谷間有一種竒木曰麝香𣗳其老根焚之亦
清烈號䬣&KR2571;香
靈芳國
後唐龍輝殿安假山水一鋪沈香為山阜薔薇水蘇
合油為江池零藿丁香為林𣗳薰陸為城郭黃紫檀
為屋宇白檀為人物方圍一丈三尺城門小牌曰靈
芳國或云平蜀得之者
曲水香
用香末布篆文木範中急覆之是為曲水香
旖旎山
高麗舶主王大世選沈水近千斤疊為旖旎山𧰼衡
岳七十二峰錢俶許黃金五百兩竟不售
鬭香
中宗朝宗紀韋武間為雅會各携名香比試優劣名
曰鬭香惟韋温挾椒塗所賜常獲魁
平等香
清泰中荆南有僧貨平等香貧富不二價不見市香
和合疑其&KR0726;者
鷓鴣沈界尺
沈水帶斑點者名鷓鴣沈華山道士蘇志恬偶獲尺
許修為界尺
香燕
李璟保大七年召大臣宗室赴内香燕凡中國外夷
所出以至和合煎飲佩帶粉囊共九十二種江南素
所無也
鷹觜香
番禺牙儈徐審與舶主何吉羅洽密不忍分判臨岐
出如鳥嘴尖者三枚贈審曰此鷹觜香也價不可言
當時疫於中夜焚一顆則舉家無恙後八年番禺大
疫審焚香闔門獨免餘者供事之呼為吉羅香
沈香甑
有賈至林邑舍一翁姥家日食其飯濃香滿室賈亦
不喻偶見甑則沈香所剜也
山水香
道士譚紫霄有異術閩王昶奉之為師月給山水香
焚之香用精沈上火半熾則沃以蘇合油
伴月香
徐鉉或遇月夜露坐中庭但爇佳香一炷其所親私
别號伴月香
雪香扇
孟昶夏月水調龍腦末塗白扇上用以揮風一夜與
花蘃夫人登樓望月悞墮其扇為人所得外有效者
名雪香扇
沈香似芬陀利華
顯德末進士賈顒於九&KR0726;山遇靖長官行若奔馬知
其異拜而求道取篋中所遺沈水香焚之靖曰此香
全𩔖斜光下等六天所種芬陀利華汝有道骨而俗
緣未盡因授鍊&KR0726;丹一粒以柏子為糧迄今尚徤
三勻煎(去聲)
長安宋清以鬻藥致富嘗以香劑遺中朝簮紳題識
器曰三勻煎焚之富貴清妙其法止龍腦麝末精沈
等耳
奪真盤飣
顯德元年周祖創造供薦之物世宗以外姓繼統凡
百務從崇厚靈前看果雕香為之承以黃金起突疊
格禁中謂之奪真盤飣
乞兒香
林邑占城闍婆交趾以雜出異香劑和而範之氣韻
不凡謂中國三勻四絶為乞兒香
莊嚴餅子
長安大興善寺徐理男楚琳平生留神香事莊嚴餅
子供佛之品也峭兒延賓之用也旖旎丸自奉之等
也檀那槩之曰琳和尚品字香
六尺雪檀
南夷香槎到文登盡以易疋物同光中有舶上檀香
色正白號雪檀長六尺地人買為僧坊刹竿
握君
僧繼顒住五臺山手執香如意紫檀鏤成芬馨滿室
繼元時在潜邸以金易致每接僧則頂帽具三衣假
比丘秉此揮談名為握君
清門處士
海舶來有一沈香翁剜鏤若鬼工高尺餘舶酋以上
吳越王王目為清門處士發源於心清聞妙香也
四竒家具
後唐福慶公主下降孟知祥長興四年明宗晏駕唐
避亂莊宗諸兒削髮為苾芻間道走蜀時知祥新稱
帝為公主厚待猶子賜予千計勅器用局以沈香降
真為鉢木香為匙筯錫之常食堂展鉢衆僧私相謂
曰我軰謂渠頂相衣服均是金輪王孫但面前四竒
家具有無不等耳
喪葬
魂樓墓衣
葬處土封謂之魂樓凡兩品一如平頂炊餅一如倒
合水桶上作銅鑪形亦有更用一重甎甃者或刻鎮
物象名墓衣
泉臺上寳冥游亞寳
顯德六年世宗慶陵&KR1238;土發引之日百司設祭於道
翰林院楮泉大若盞口余令雕印字文文之黃曰泉
臺上寳白曰冥游亞寳
義疾
他疾惟一臓受病勞瘵則異矣次第傳變五臓百脉
俱傷並絶然後奄喪人死則有蟲出中者病如前人
非死不已一傳十十傳百展轉無窮故號義疾
永息菴
右補闕正已四十四致仕預製棺題曰永息菴置諸
寢室人勸移之僻地曰吾欲見之常運死想滅除貪
愛耳壽七十八無疾而逝
漆宅
余嘗臨外氏之喪正見漆工髹裹凶器余因言棺槨
甚如法漆工曰七郎中隨身富貴只&KR1151;得一座漆宅
豈可鹵莽
布漆山
天成開運以來俗尚巨棺有停之中寢人立兩邊不
相見者凶肆號布漆山
漆宫沙府
蘇司空禹珪薨百官致祭侍御史何登撰版文曰漆
宫永閟沙府告成禮畢余問沙府之說曰自隧道至
窆棺之穴皆鋪沙以防隂雨泥滑名沙府唐人嘗引
用之
大小脫空
長安人物繁習俗侈喪葬陳拽寓像其表以綾綃金
銀者曰大脫空楮外而設色者曰小脫空製造列肆
茅行俗謂之茅行家事
土筵席
葬家聽術士說例用朱書鉄劵若人家契帖標四界
及主名意謂亡者居室之執守不知争地者誰耶菴
墓前甃石若甎表之面方長高不登三尺號曰劵臺
貧無力則每祭祀以藉尊爼謂之土筵席
鬼
會舉人名鬼
釋種令超游南岳將至祝融峰逢赤幘紫衣人同憩
道側超問其所之因密語曰我豈人也凡舉子入試
天命俊鬼三番旁護之欲以振發其聰明其中為名
第及時運未偶者則無所護衛君以一第為兒戲邪
我即其數也隸蓬萊下宫西臺此來南嶽關會一人
隂德增减耳
神
侯白唾神荼
侯白隋人性輕多戲言嘗唾壁誤中神荼像人因責
之應曰侯白兩脚墮地雙眼覷天太平田地步履安
然此皆符耳安敢望侯白哉
紫相公
進士于則謁外親於汧陽未至十餘里飯於野店旁
有紫荆樹村民祠以為神呼曰紫相公則烹茶因以
一杯置相公前策馬徑去是夜夢峨冠紫衣人來見
自陳余則紫相公主一方菜蔬之屬隸有天平吏掌
豐辣判官主儉然皆嗜茶而奉祠者鮮以是品為供
蚤蒙厚飲可謂非常之惠因口占贈詩曰降酒先生
風韻高攪銀公子更清豪碎牙粉骨功成後小碾當
銜馬脚槽盖則是日以小分鬚銀匙打茶故目為攪
銀公子則家業蔬圃中祠之年年獲收
妖
活玉巢
盩厔吏魁召士人訓子弟館于門士人素有蛀牙一
日復作左腮掀腫遂張口卧意似瞢騰忽聞有聲發
於齦齶若切切語言人馬喧閧漸次出口外痛頓止
至半夜却聞蚤來之聲仍云小都郎回活玉巢也似
呵喝狀頰上蠢蠢然直入口彈指頃齒大痛詰旦具
告主人勸呼符祝用符水士人從之痛已腫消竟不
知何怪也
清異錄卷下
