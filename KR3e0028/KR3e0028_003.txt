證類本草卷三
宋唐慎微撰
玉石部上品總七十三種
一十八種神農本經
三種名醫别錄
一種唐本先附(注云唐附)
三種今附(皆醫家嘗用有效注云今附)
五種新補
五種新分條
三種海藥餘
三十五種陳藏器餘
凡墨蓋子已下並唐慎微續證類
丹砂雲母
玉屑玉泉
石鍾乳礬石
消石芒消
朴消(甜消附)玄明粉(新補)
馬牙消(新補)生消(今附)
滑石石膽
空青曾青
禹餘糧太一餘糧
白石英紫石英
石色石脂青石脂
赤石脂黃石脂
白石脂黑石脂(已上五種元附五色石脂)
(今新分條)白青
綠青石中黃子(唐附)
無名異(今附)菩薩石(新補)
婆娑石(今附)綠礬(新補)
柳絮礬(新補)扁青
三種海藥餘
車渠金線礬
波斯礬
三十五種陳藏器餘
金漿古鏡
勞鐵神丹
鐵繡布鍼
銅盆釘棺下斧聲
枷上鐵釘黃銀
石黃石脾
諸金水中石子
石漆燒石
石藥研朱石搥
暈石流黃石
白師子玄黃石
石欄干玻瓈
石髄霹靂鍼
大石鎮宅金石
玉膏温石
印紙煙藥
特蓬殺阿婆趙榮二藥
六月河中諸熱砂
丹砂味甘微寒無毒主身體五藏百病養精神安魂魄
益氣明目通血脈止煩滿消渴益精神悅澤人面殺精
魅邪惡鬼除中惡腹痛毒氣疥瘻諸瘡久服通神明不
老輕身神仙能化為汞作末名真朱光色如雲母可析
者良生符陵山谷採無時(惡礠石畏鹹水陶隠居云按此化為汞及名真朱者即是)
(今朱砂也&KR0008;醫皆别取武都仇池雄黃夾雌黃者名為丹砂方家亦往往俱用此為謬矣符陵是涪州接巴郡)
(南今無復採者乃出武陵西川諸蠻夷中皆通屬巴地故謂之巴砂仙經亦用越砂即出廣州臨漳者此二處)
(並好惟須光明瑩徹為佳如雲母片者謂雲母砂如樗蒲子紫石英形者謂馬齒砂此二種粗不入藥用但可)
(畫用爾採砂皆鑿坎入數丈許雖同出一郡縣亦有好惡地有水井勝火井也鍊餌之法備載仙方最為長生)
(之寳唐本注云丹砂大略二種有土砂石砂其土砂復有塊砂末砂體並重而色黃黑不任畫用療瘡疥亦好)
(但不入心腹之藥爾然可燒之出水銀乃多其石砂便有十數種最上者光明砂云一顆别生一石龕内大者)
(如雞卵小者如棗栗形似芙蓉破之如雲母光明照澈在龕中石臺上生得此者帶之辟惡為上其次或出石)
(中或出水内形塊大者如拇指小者如杏仁光明無雜名馬牙砂一名無重砂入藥及畫俱善俗間亦少有之)
(其有磨崖新井别井水井火井芙蓉石末石堆豆末等砂形類頗相似入藥及畫當擇去其雜土石便可用矣)
(别有越砂大者如拳小者如雞鵝卵形雖大其雜土石不如細明淨者經言末之名真朱謬矣豈有一物而以)
(全末為殊名者也今注今出辰州錦州者藥用最良餘皆次焉陶云出西川非也蠻夷中或當有之臣禹錫等)
(謹按藥性論云丹砂君有大毒鎮心主尸疰抽風日華子云凉微毒潤心肺治瘡疥痂息肉服并塗用)
圖經曰(丹砂生符陵山谷今出辰州宜州階州而辰州者最勝謂之辰砂生深山石崖間土人採之穴)
(地數十尺始見其苗乃白石耳謂之朱砂牀砂生石上其塊大者如雞子小者如石榴子狀若芙蓉頭箭鏃連)
(牀者紫黯若鐵色而光明瑩澈碎之嶄巖作牆壁又似雲母片可析者真辰砂也無石者彌佳過此皆淘土石)
(中得之非生於石牀者陶隠居注謂出武陵西川諸蠻中今辰州乃武陵故地雖號辰砂而本州境所出殊少)
(往往在蠻界中溪溆錦州得之此地蓋陶所謂武陵西川者是也而後注謂出西川為非是不曉武陵之西川)
(耳宜砂絶有大塊者碎之亦作牆壁但罕有類物狀而色亦深赤為不及辰砂蓋出土石間非白石牀所生也)
(然宜州近地春州融州皆有砂故其水盡赤每煙霧欝蒸之氣亦赤黃色土人謂之朱砂氣尤能作瘴癘深為)
(人患也階砂又次都不堪入藥惟可畫色耳凡砂之絶好者為光明砂其次謂之顆塊其次謂之鹿蔌其下謂)
(之末砂而醫方家惟用光明砂餘並不用採無時謹按鄭康成注周禮以丹砂石膽雄黃礜石礠石為五毒古)
(人惟以攻創瘍而本經以丹砂為無毒故人多鍊治服食鮮有不為藥患者豈五毒之說勝乎服餌者當以為)
(戒)
雷公云(凡使宜須細認取諸般尚有百等不可一一論之有妙硫砂如卷許大或重一鎰有十四面面)
(如鏡若遇隂況天雨即鏡面上有紅漿汁出有梅栢砂如梅子許大夜有光生照見一室有白庭砂如帝硃子)
(許大面上有小星現有神座砂又有金座砂王坐砂不經丹竈服之而自延壽命次有白金砂澄水砂隂成砂)
(辰錦砂芙蓉砂鐃面砂箭鏃砂曹未砂土砂金星砂平面砂神末砂已上不可一一細述也夫修事朱砂先於)
(一靜室内焚香齋沐然後取砂以香水浴過了拭乾即碎搗之後向鉢中更研三伏時竟取一甆鍋子着研了)
(砂於内用甘草紫貝天葵五方草各剉之著砂上下以東流水煮亦三伏時勿令水火闕失時候滿去三件草)
(又以東流水淘令淨乾熬又研如粉用小甆瓶子盛又入青芝草山鬚草半兩蓋之下十斤火煅從已至子時)
(方歇候冷再研似粉如要服則入熬蜜丸如細麻子許大空腹服一丸如要入藥中用則依此法凡煅自然住)
(火五兩硃砂用甘草二兩紫貝天葵一鎰五方草自然汁一鎰若東流水取足)
外臺秘要(傷寒時氣温疫頭痛壯熱脈盛始得一二日者取真砂一兩以水一斗煮取一升頓服覆)
(衣被取汗忌生血物)
又方(辟瘟疫取上等硃砂一兩細研以白蜜和丸如麻子大常以太歲日平旦一家大小勿食諸物面向)
(東立各吞三七丸永無疫疾勿令近齒)
又方(療心腹宿癥及卒得癥取硃砂細研搜飯令硃勻以雄雞一隻先餓二日後以硃飯飼之著雞於板)
(上收取糞曝燥為末温清酒服方寸匙至五錢日三服若病困者晝夜可六服一雞少更飼一雞取足服之俟)
(愈即止)
斗門方(治小兒未滿月驚着似中風欲死者用硃砂以新汲水濃磨汁塗五心上立差最有神驗)
十全博救(療子死腹中不出用硃砂一兩以水煮數沸末之然後取酒服之立出)
姚和衆(小兒初生六日温腸胃壯血氣方鍊成硃砂如大豆許細研以蜜一棗大熱調以綿揾取令小)
(兒吮之一日令盡)
太上八帝玄變經(三皇真人煉丹方丹砂一斤色發明者研末重絹篩之令靡靡以醇酒不)
(見水者沃丹撓之令如封泥狀盛以銅盤中置高閣上勿令婦人見曝之身自起居數撓燥復沃之當令如泥)
(若隂兩疾風復藏之無人處天晏出曝之盡酒三斗而成能長曝之三百日當紫色握之不汚手如著手未乾)
(可丸欲服時沐浴蘭香齊戒七日勿令婦人近藥過傍丸如麻子大常以平且向日吞三丸服之一月三蟲出)
(服之五六月腹内諸病皆差服之一年眉髮更黑歲加一丸服之三年神人至)
張潞云(馬髭鬢大效方以小雌雞一對别處各養餵不得令食蟲并雜物只與烏油麻一件并與水喫)
(使雞長大放卵時專覷取出先放若卵收取及别處更放卵絶却收先放者卵細研好硃砂一兩擊破卵巔些)
(些作竅入砂於卵内安置用紙粘損處數重候乾用後放者卵一齊令雞抱候雞子出為度其藥在卵内自然)
(結實打破取出爛研如粉用蒸餅丸如菉豆大不計時候酒下五七丸不惟變白亦愈疾矣)
青霞子(丹砂自然不死若以氣衰血散體竭骨枯八石之功稍能添益若欲長生久視保命安神須餌)
(丹砂且八石見火悉成灰燼丹砂伏火化為黃銀能重能輕能神能靈能黑能白能暗能明一觧人擎力難昇)
(舉萬斤遇火輕速上騰鬼神尋求莫知所在)
太清服鍊靈砂法(丹砂外包八石内含金精先禀氣於甲受氣於丙出胎見壬結魄成庚增)
(光歸成隂陽升降各本其原目如&KR1133;石五金俱受五隂神之氣結亦分為五顃之形形質頑器志性沉滯)
寳藏論(硃砂若草伏住火胎包在韛成汁可點銀為金次點銅為銀)
别說云(謹按金商州亦見出一種作土氣色微黃陜西河東河北京東京西等路並入藥及盡家亦用)
(長安蜀中研以膠水銀朱作漆器又信州近年出一種極有大者光芒牆壁略類宜州所産然皆有砒氣破之)
(多作生砒色入藥用見火恐殺人今浙中中市肆所貨往往多是用者宜審詳之)
(晟近得武林陳承編次本草圖經本參對陳於圖經外又以别說附著於後其言皆可稽據不妄因增入之)
衍義曰(丹砂今人謂之朱砂辰州朱砂多出蠻峒錦州界狤撩峒老鴉井其井深廣數十丈先聚薪于)
(井滿則縱火焚之其青石壁迸裂處即有小龕龕中自有白石牀其石如玉牀上乃生丹砂小者如箭鏃大者)
(如芙蓉其光明可鑒研之鮮紅砂洎牀大者重七八兩至十兩者晃州亦有形如前鏃帶石者得自上中非此)
(之比也此物鎮養心神但宜生使煉服少有不作疾者亦不减硫黃輩又一醫流服伏火者數粒一旦大熱數)
(夕而斃李善勝嘗鍊朱砂為丹經歲餘沐浴再入鼎誤遺下一塊其徒丸服之遂發懵冐一夕而斃生朱砂初)
(生兒便可服因火力所變變遂能殺人可不謹也)
雲母味甘平無毒主身皮死肌中風寒熱如在車船上
除邪氣安五藏益子精明目下氣堅肌續絶補中療五
勞七傷虚損少氣止痢久服輕身延年悅澤不老耐寒
暑志高神仙一名雲珠色多赤一名雲華五色具一名
雲英色多青一名雲液色多白一名雲砂色青黃一名
磷石色正白生太山山谷齊廬山及琅邪北定山石間
二月採(澤瀉為之使畏鱗甲及流水陶隠居云按仙經雲母乃有八種向日視之色青白多黑者名雲)
(母色黃白多青名雲英色青黃多赤名雲珠如水露乍黃乍白名雲砂黃白皛皛糊料名雲液皎然純白明澈)
(名磷石此六種並好服而各有時月其黯黯純黑有文班班如鐡者名雲膽色雜黑而強肥者名地涿此二種)
(並不可服鍊之有法惟宜精細不爾入腹大害人今虚勞家丸散用之並只擣篩為細末丸琅邪在彭城東北)
(青州亦有今江東惟用廬山者為勝以砂土養之歲月生長今鍊之用礬石則柔爛亦便是相畏之效百草上)
(露乃勝東流水亦用五月茅屋溜水臣禹錫等謹按藥性論云雲母粉君惡徐長卿忌羊血粉有六等白色者)
(上有小毒主下莉腸癖補腎冷楊損之云青赤白黃紫者並堪服餌惟黑者不任用害人日華子云凡有數種)
(通透輕薄者者為上也)
圖經曰(雲母生泰山山谷齊廬山及琅邪北定山石間今兖州雲夢山及江州濠州杭越間亦有之生)
(土石間作片成層可折明滑光白者為上江南生者多青黑色不堪入藥二月採其片絶有大而瑩潔者今人)
(或以飾燈籠亦古屏扇之遺事也謹按方書用雲母皆以白澤者為貴惟中山衛叔卿單服法雲母五色具者)
(蓋本經所謂一名雲華者是一物中而種類有别耳葛洪抱补于内篇云雲母有五種而人不能别也當舉以)
(向日看其色詳占視之乃可知正爾於隂地視之不見其雜色也五色並具而多青者名雲英宜以春服之五)
(色並具而多赤者名雲珠宜以夏服之五色並具而多白者名雲液宜以秋服之五色並具而多黑者名雲母)
(宜以冬服之但有青黃一色者名雲砂宜以季夏服之皛皛純白者名磷石四時可服也然則醫方所用正白)
(者乃磷石一種耳古之服五雲之法甚多陶隠居所撰太清諸石藥變化方言之備矣今道書中有之然修鍊)
(節度恐非文字可詳誠不可輕餌也又西南天竺等國出一種石謂之火齊亦雲母之類也色如紫金離析之)
(如蟬翼積之乃如紗縠重沓又云瑠璃類也亦堪入藥)
雷公云(凡使色黃黑者厚而頑赤色者經婦人手把者並不中用須要光瑩如冰色者為上凡修事一)
(斤先用小地膽草紫背天葵生甘草地黃汁各一鎰乾者細剉濕者取汁了於甆鍋中安雲母并諸藥了下天)
(池水三鎰著火煮七日夜水火勿令失度其雲母自然成碧玉漿在鍋底却以天池水猛投其中將物攪之浮)
(如蝸延者即去之如此三度淘淨了取沉香一兩擣作未以天池水煎沉香湯二升已來分為三度再淘雲母)
(漿了日中曬任用之)
聖惠方(治火瘡敗壊用雲母粉同生羊髄和如泥塗之)
千金方(治風疹遍身百計治不差者煅雲母粉以清水調服之看人大小以意酌量與之多少服)
千金翼(治熱風汗出心悶水和雲母服之不過再服立差)
又方(治帶下温水和服三方寸匕立見神效差)
又方(治赤白痢積年不差飲調服方寸匕兩服立見神效)
又方(治金瘡并一切惡瘡用雲母粉傅之絶妙)
又方(治淋疾温水和服二錢匕)
經效方(青城山丈人觀主康道豐傳治百病煅製雲母粉法雲母一斤拆開揉碎入一大瓶内築實上)
(澆水銀一兩封固以十斤頂火煅通赤取出却拌香䓗紫引翹草二件合擣如泥後以夾絹袋盛於大水盆内)
(摇取粉餘滓未盡再添草藥重擣如前法取粉沉水乾以小木盤一面於灰上印一淺坑鋪紙傾粉在内直候)
(乾移入火焙焙之取出細研以麪糊丸如梧桐子大遇有病者服之無不效知成都府辛諫議曾患大風衆醫)
(不效遇此道士進得此方服之有神驗)
食醫心鏡(治小兒赤白痢及水痢雲母粉半大兩研作粉煮白粥調空腹食之)
抱朴子(服五雲之法或以桂䓗水玉化之以為水或以露於鐵器中以元水熬之為水或以消石合於)
(筒中埋之為水或以蜜溲為酪或以秋露漬之百日&KR1239;囊挻以為粉或以無巔草摴血合餌之服之一年百病)
(除三年久服反老為童五年不闕服可役使鬼神入火不燒入水不濡踐棘而不傷膚與仙人相見他物理之)
(即杇著火即焦而五雲内猛火中經時終不燋埋之永不腐故能令人長生也服經十年雲氣常覆其上夫服)
(其母以致其子其理之自然)
明皇雜錄(開元中有名醫紀朋者觀人顔色談笑知病深淺不待診脈帝聞之召於掖庭中看一宫)
(人每日昃則笑歌啼號若狂疾而足不能履地朋視之曰此必因食飽而大促力頓仆於地而然乃飲以雲母)
(湯令熟寐覺而失所若問之乃言因太華公主載誕宫中大陳歌吹某乃主謳懼其聲不能清且長喫㹠蹄羹)
(飽而當筵歌大曲曲罷覺胸中甚熱戲於砌臺臺上高而墜下久而方甦病狂足不能及地)
丹房鏡源(雲母粉制汞伏丹砂亦可食之)
神仙傳(宫嵩服雲母數百歲有童子顔色)
青霞子(雲母久服寒暑難侵)
衍義曰(雲母古雖有服鍊&KR0008;今人服者至少謹之至也市肆多打作花朵以售之今惟合雲母膏治一)
(切癰毒瘡等惠民局别有法)
玉屑味甘平無毒主除胃中熱喘息煩滿止渴屑如麻
豆服之久服輕身長年生藍田採無時(惡鹿角陶𨼆居云此云玉屑亦)
(是以玉為屑非應别一種物也仙經服瑴玉有擣如米粒乃以苦酒輩消令如泥亦有合為漿者凡服玉皆不)
(得用已成器物及塚中玉璞也好玉出藍田及南陽徐善亭部界中日南盧容水中外國于闐疎勒諸處皆善)
(仙方名玉為玄真潔白如猪膏叩之鳴者是妻也其比𩔖甚多相似宜精别之所以燕石入笥卞氏長號也唐)
(本注云餌玉當以消作水者為佳屑如麻豆服之取其精潤蔵府滓穢當完出也又為粉服之者即使人淋壅)
(屑如麻豆其義殊深臣禹錫等謹按抱朴子云玉屑服之與水餌之俱令人不死所以不及金者令人數數發)
(熱似寒食散狀也若服玉屑者宜十日輙一服雄黃丹砂各一刀圭散髮洗沐寒水迎風而行則不發熱也日)
(華子云玉潤心肺明目滋毛髮助聲喉)
圖經曰(玉按本經玉泉生藍田山谷玉屑生藍田陶𨼆居注云好玉出藍田及南陽徐善亭部界中日)
(南盧容水中外國于闐疎勒諸處皆善今藍田南陽日南不聞有玉禮器及乘輿服御多是于闐國玉晉金州)
(防禦判官平居誨天福中為鴻臚卿張鄴本二名上一字犯太祖廟諱上字使于闐判官回作行程記載其國)
(採玉之地云玉河在于闐城外其源出崑山西流一千三百里至子闐界牛頭山乃疏為三河一曰白玉河在)
(城東三十里二曰綠玉河在城西二十里三曰烏玉河在綠玉河西七里其源雖一而其玉随地而變故其色)
(不同每歲五六月大水暴漲則玉随流而至玉之多寡由水之大小七八月水退乃可取彼人謂之撈玉其國)
(之法官未採玉禁人輙至河濱者故其國中器用服飾往往用玉今中國所有多自彼來耳陶𨼆居云玉泉是)
(玉之精華白者質色明皦可消之為水故名玉泉世人無復的識者惟通呼為玉爾玉屑是以玉為)
(屑非應别是一物仙經服㲄玉有擣如米粒乃以苦酒輩消令如泥亦有合為漿者蘇恭云泉者玉)
(之泉液也以仙室池中者為上其以法化為玉漿者功劣於自然泉液也餌玉當以消作水者為佳)
(又屑如麻豆服之取其精潤藏府滓穢當完出若為粉服之即使人淋壅周禮玉府玉齊則供食玉)
(鄭康成注云玉是陽精之純者食之以禦水氣玉齊當食玉屑正義云玉屑研之乃可食然則玉泉)
(今固無有玉屑醫方方稀用祥符中元帝嘗令工人碎玉如米豆粒制作皆如陶蘇之說然亦不聞)
(以供膳餌其云研之乃食如此恐非益人誠不可輕服也方書中面膏有用玉屑者此恐是研粉之)
(乃可用既非服餌用之亦不害也書傳戰玉之色曰赤如雞冠黃如蒸栗白如截肪黑如純漆謂之)
(玉符而青玉獨無說焉又其質温潤而澤其聲清越以長所以為貴也今五色玉青白者常有黑者時有黃赤)
(者絶無雖禮之六器亦不能得其真今儀州出一種石如蒸栗色彼人謂之栗玉或云亦黃玉之類但少潤澤)
(又聲不清越為不及耳然服玉食玉惟貴純白它色亦不取焉)
海藥(云按異物志云出崑崙又淮南子云出鍾山又云藍田出美玉燕口出璧玉味鹹寒無毒主消渴滋)
(養五藏止煩躁宜共金銀麥門冬等同煎服之甚有所益仙經云服玉如玉化水法在淮南三十六水法中載)
(又别寳經云凡石韞玉但夜將石映燈看之内有紅光明如初出日便知有玉楚記卞和三獻玉不鑒所以遭)
(刖足後有辨者映燈驗之方知玉在石内乃為玉璽價可重連城也)
李預(每羨古人食玉之法乃採訪藍田躬住掘得若環璧雜器形者大小百餘枚稍粗黑皆光潤可玩預)
(乃搥七十枚成屑日食之經年云有效驗而世事寢息並不禁節又加之以好酒損志及疾篤謂妻子曰服玉)
(當屏居山林排棄嗜慾或當有大神力而吾酒色不絶自致於死非藥之過也尸體必當有異於人勿使速殯)
(令後人知飡服之驗時七月中旬長安毒熱預停尸四宿而體色不變其妻常氏以玉珠一枚含之口閉因囑)
(其口都無穢氣)
寳藏論(玉玄真者餌之其命無極令人舉身輕飛不但地仙而已然其道遲成服一二百斤乃可知也)
(玉可以烏米酒及地榆酒化之為水亦可以䓗漿水消之為粘亦可餌以為丸可燒為粉服一年已上入水中)
(不濡)
王莽(遺孔休玉休不受莽曰君面有疵美玉可以滅瘢休猶不受莽曰君嫌其價遂搥碎進休休方受之)
青霞子(玉屑一升也榆草一升稻米一升三物取白露二升置銅器中煮米熟絞取汁玉屑化為水名)
(曰玉液以藥内桮中美醴所謂神仙玉漿也)
天寳遺事(唐貴妃含玉嚥津以解肺渴)
葉天師枕中記(玉屑味甘和無毒屑如麻豆久服輕身長夀惡鹿角)
馬鳴先生金丹訣(玉屑常服令人精神不亂)
丹房鏡源(玉末養丹砂)
玉泉味甘平無毒主五藏百病柔筋強骨安魂魄長肌
肉益氣利血脈療婦人帶下十二病除氣&KR1825;(音隆)明耳目
久服耐寒暑不飢渴不老神仙輕身長年人臨死服五
斤死三年色不變一名玉札生藍田山谷採無時(畏款冬花)
(陶𨼆居云藍田在長安東南舊出美玉此當是玉之精華白者質色明澈可消之為水故名玉泉今人無復的)
(識者惟通呼為玉爾張華又云服玉用藍田㲄音角玉白色者此物平常服之則應神仙有人臨死服五斤死)
(經三年其色不變古來發塜見屍如生者其身腹内外無不大有金玉漢制王公葬皆用珠襦玉匣是使不朽)
(故也鍊服之法亦應依仙經服玉法水屑隨宜雖曰性平而服玉者亦多乃發熱如寒食散狀金玉既天地重)
(寳不比餘石若未深解節度勿輕用之今按别本注云泉者玉之泉液也以仙室玉池中者為上今仙經三十)
(六水法中化玉為玉漿稱為玉泉服之長年不老然功劣於自然泉液也一名玉液一名瓊漿臣禹錫等謹按)
(日華子云玉泉治血塊)
圖經(文具玉屑條下)
别說云(謹按圖經說儀州栗玉乃黃石之光瑩者凡玉之所以異於石者以其堅而有理火刃不可傷)
(為别爾今儀州黃石雖彼人強名栗玉乃輕小刀刃便可彫刻與階州白石同體而異色恐不足繼諸玉類)
衍義曰(玉泉經云生藍田山谷採無時今藍田山谷無玉泉泉水古今不言採又曰服五斤古今方水)
(不言斤又曰一名玉札如此則不知定是何物諸家所解更不言泉但為玉立文陶𨼆居雖曰可消之為水故)
(名玉泉誠如是則當言玉水亦不當言玉泉也蓋泉具流布之義别之則無所不通易又曰山下出泉蒙如此)
(則誠非止水終未臻厥理今詳泉字乃是漿字於義方允漿中既有玉故曰服五斤去古既遠亦文字脫誤也)
(採玉為漿斷無疑焉且如書篇尚多亡逸况本草又在唐堯之上理亦無怪謂如蛇含本草誤為蛇全唐本注)
(云全字乃是合字陶見誤本改為含尚如此不定後有鐵漿其義同此又道藏經有金飯玉漿之文唐李商𨼆)
(有瓊漿未飲結成冰之詩是知玉誠可以為漿又荆門軍界有玉泉寺中有泉與尋常泉水無異亦不能治病)
(寺中日用此水又西洛有萬安山山腹間有寺曰玉泉嘗兩登是山質玉泉之疑寺僧皆懵不能答寺前有泉)
(一派供寺中用泉實皆青石與諸井水無異若按别本注玉泉玉之泉液也以仙室玉池中者為上如此則舉)
(世不能得亦漫立此名故知别本所注為不可取又有燕玉出燕此&KR0008;柔脆如油和粉色不入藥當附于此)
石鍾乳味甘温無毒主欬逆上氣明目益精安五臓通
百節利九竅下乳汁益氣補虚損療脚弱疼冷下膲傷
竭強隂久服延年益夀好顔色不老令人有子不鍊服
之令人林一名公乳一名蘆石一名夏石生少室山谷
及太山採無時(蛇牀為之使惡牡丹玄石牡蒙畏紫石英蘘草陶𨼆居云第一出始興而江陵)
(及東境名山石洞亦皆有惟通中輕薄如鵝翎管碎之如爪甲中無鴈齒光明者為善長挺乃有一二尺者色)
(黃以若酒洗刷則白仙經用之少而俗方所重亦甚貴唐本注云鍾乳第一始興其次廣連澧朗郴等州者蜼)
(厚而光潤可愛餌之並佳今陜州青溪房州三洞出者亞於始興自餘非其土地不可輕服多發淋渴止可擣)
(篩白練裹之合諸藥草浸酒服之陶云鍾乳一二尺者謬說今按别本注云凡乳生於深洞幽穴皆龍蛇潜伏)
(或龍蛇毒氣或洞口隂陽不勻或通風氣鴈齒澁或黃或赤乳無潤澤或其煎鍊火色不調一煎已後不易水則生)
(火毒即令服人發淋又乳有三種有石乳竹乳茅山之乳石乳者以其山洞純石以石津相滋隂陽交備蟬翼)
(文成謂為石乳竹乳者以其山洞徧生小竹以竹&KR3732;相滋乳如竹狀謂為竹乳茅山之乳者山有土石相雜徧)
(生茅草以茅津相滋為乳乳色稍黑而滑潤石乳性温竹乳性平茅山之乳微寒一種之中有上中下色餘處)
(亦有不可輕信凡乳光澤為好也臣禹錫等謹按吳氏云鍾乳一名虚中神農辛桐君黃帝醫和甘扁鵲甘無)
(毒生山谷隂處岸下溜汁成如乳若黃白色空中相通二月三月採隂乾藥性論云鍾乳亦名黃石砂有大毒)
(主泄精寒嗽壯元氣徤益陽事能通聲忌羊血蕭炳云如蟬翅者上爪甲者次鵝管者下明白薄者可服日華)
(子云補五勞七傷通亮者為上更有蟬翼乳功亦同前凡將合鎮駐藥須是一氣研七周時點末臂上便入肉)
(不見為度慮人歇即將鈴繫於槌柄上研常鳴為驗)
圖經曰(石鍾乳生少室山谷及泰山今道州江華縣及連英韶階峽州山中皆有之生嵓穴隂處溜山)
(液而成空中相通長者六七寸如鵝翎管狀碎之如爪甲中無厲齒光明者善色白微紅採無時舊說乳有三)
(種有石鍾乳者其山純石以石津相滋狀如蟬翼為石乳石乳性温有竹乳者其山多生篁竹以竹津相滋乳)
(如竹狀謂之竹乳竹乳性平有茅山之乳者其山土石相雜徧生茅草以茅津相滋乳色稍黑而滑潤謂之茅)
(山之乳茅山之乳性微寒凡此三種尤難識别而唐李補闕鍊鍾乳法云取韶州鍾乳無問厚薄但今顔色明)
(淨光澤者即堪入鍊惟黃赤二色不任用柳宗元與崔連州論鍾乳書云取其色之美而已不必惟上之信是)
(此藥所重惟明白者不必盡如上所說數種也今醫家但以鵝管中空者為最又本經中品載殷孽云鍾乳根)
(也生趙國山谷又生梁山及南海又云孔公孽殷孽根也生梁山山谷又云石花石狀並與殷孽同陶𨼆居云)
(凡鍾乳之類有三種同一體從石室上汁溜積久盤結者為鍾乳牀即此孔公孽也其以次小巃嵸者為殷孽)
(今人呼為孔公孽殷孽復溜輕好者為鍾乳雖同一類而療體為異蘇恭云二孽在上牀花在下陶謂公孽為)
(乳牀非也又有石腦云亦鍾乳之類凡此五種今醫家稀復用之但用鍾乳耳又觀二孽所出州郡不同陶云)
(三種同根而所出各處當是随其土地為勝既云是鍾乳同生則有孽處皆當有乳今並不聞有之豈用之既)
(寡則採者亦稀乎抑時人不知孽中有乳故不盡採乎不能盡究也下品又有土隂孽經云生高山崖上之隂)
(色白如脂陶𨼆居以為鍾乳孔公孽之類蘇恭云即土乳也出渭州生平地上窟中土人云服之亦同鍾乳而)
(不發熱又云是土之脂液狀如殷孽故名之今亦不見用者)
雷公云(凡使勿用頭粗厚并尾大者為孔公石不用色黑及經大火驚過并久在池上收者曾經藥物)
(制者並不得用須要鮮明薄而有光潤者似鵝翎管子為上有長五六寸者凡修事法以五香水煮過一伏時)
(然後漉出又别用甘草紫貝天葵汁漬再煮一伏時凡八兩鍾乳用沉香零陵藿香甘松白茅等各一兩以水)
(先煮過一度了第二度方用甘草等二味各三兩再煮了漉出拭乾緩火焙之然後入臼杵如粉篩過却入鉢)
(中令有力少壯者三兩人不住研三日夜勿歇然後用水飛澄了以絹籠之於日中晒令乾又入鉢中研二萬)
(遍後以甆合子收貯用之)
傷寒類要(治舌癉渴而數飲用鍾乳石主之)
柳宗元(與崔連州書論石鍾乳直産於石石之精粗疎密尋尺特異而穴之上下土之薄厚石之高下)
(不可知則其依而産者固不一性然由其精密而出者則油然而清炯然而輝其竅滑以夷其肌廉以微食之)
(使人榮華温柔其氣宣流生胃通腸夀考康寧其粗疎而下者則奔突結澀乍大乍小色如枯骨或類死灰奄)
(顇不發叢齒積類重濁頑璞食之使人偃塞壅鬱泄火生風戟喉痒肺幽關不聰心煩喜怒肝舉氣剛不能平)
(和故君子慎取其色之美而不必唯土之信以求其至精凡為此也)
太清石壁記(鍊鍾乳法太清經云取好細未遺全銀甌器中瓦一片密蓋甌上勿令泄氣密之自)
(然化作水)
丹房鏡源(乳石可為米匱)
青霞子(補髓添精)
衍義曰(石鍾乳蕭炳云如蟬翼爪甲者為上如鵝管者下經既言乳今復不取乳此何義也蓋乳取性)
(下不用如㕐齒者謂如烏頭附子不用米角之義同但明白光潤輕鬆色如鍊消石者佳服鍊别有法)
礬石味酸寒無毒主寒熱洩痢白沃隂蝕惡瘡目痛堅
骨齒除固熱在骨髓去鼻中息肉鍊餌服之輕身不老
增年岐伯云久服傷人骨能使鐵為銅一名羽硜(泥結切)
一名羽澤生河西山谷及隴西武都石門採無時(甘草為之)
(使惡壯蠣陶𨼆居云今出益州北部西川從河西來色青白生者名馬齒礬已鍊成絶白蜀人又以當渭石名)
(白礬其黃黑者名雞屎礬不入藥惟堪鍍作以合熱銅投苦酒中塗鉄皆作銅色外雖銅色内質不變仙經單)
(餌之丹方亦用谷中合藥皆先火熬令沸燥以療齒痛多即壊齒是傷骨之證而云堅骨齒誠為疑也唐本注)
(云礬石有五種青礬白礬黃礬黑礬絳礬然白礬多入藥用青黑二礬療疳及諸瘡黃礬亦療瘡生肉兼染皮)
(用之其絳礬本來綠色新出窟未見風者正如瑠璃陶及今人謂之石膽燒之赤色故名絳礬矣出瓜州今注)
(陶云蜀人用白礬當消石誤也臣禹錫等謹按藥性論云礬石使一名理石畏麻黃有小毒能治鼠漏瘰&KR0659;療)
(鼻衂治齆鼻生含嚥津治急喉痺日華子云白礬性凉除風去勞消痰止渴暖水藏治中風失音疥癬和桃上)
(䓤湯浴可出汗也)
圖經曰(礬石生河西山谷及隴西武都石門今白礬則晉州慈州無為軍綠礬則隰州温泉縣池州銅)
(陵縣並煎礬處出焉初生皆石也採得碎之煎鍊乃成礬凡有五種其色各異謂白礬綠礬黃礬黑礬絳礬也)
(白礬則入藥及染人所用者綠礬亦入咽喉口齒藥及染色黃礬丹竈家所須時亦入藥黑礬惟出西戎亦謂)
(之皂礬染鬚鬢藥或用之絳礬本來綠色亦謂之石膽燒之赤色故有絳名今亦稀見又有礬精礬蝴蝶皆鍊)
(白礬時侯其極沸盤心有濺溢者如物飛出以鐵匕接之作蟲形者礬蝴蝶也但成塊光瑩如水晶者礬精也)
(此二種入藥力緊於常礬也又有一種柳紫礬亦出礬處有之煎鍊而成輕虚如綿絮故以名之今醫家用治)
(痰壅及心肺煩熱甚佳劉禹錫傳信方治氣痢巴石丸之取白礬一大斤以炭火淨地燒令汁盡則其色如雪謂)
(巴石取一大兩細研治以熟猪肝作丸空腹飲下丸數隨氣力加减水牛肝更佳如素食人&KR0008;餅丸之亦通或)
(云白礬中青黑者名巴石又治蛇咬蟩螫燒刀子頭令赤以白礬置刀上着成汁便熱滴咬處立差此極神驗)
(得力者數十人貞元十三年有兩僧流向南到鄧州俱為蛇齒令用此法救之傅藥了便差更無他苦又崔氏)
(方冶甲疽或因割甲傷肌或因甲長侵内遂成瘡腫痛復緣窄靴研損四邊腫焮黃水出浸淫相染五指俱爛)
(漸漸引上脚跌泡漿四邊起如火燒瘡日夜倍增醫方所不能療者綠礬石五兩形色似朴消而綠色取此一)
(物置於鐵板上聚炭封之囊袋吹令火熾其礬即沸流出色赤如融金汁乃是真也看弗定汁盡去火待冷取)
(出按為末色似黃丹收之先以鹽湯洗瘡拭乾用散傅瘡上惟多為佳著藥訖以軟帛緩裹當日即汁斷瘡乾)
(若患痛急即塗少酥令潤每日一遍鹽湯洗濯有膿處常冼使淨其痂乾處不須近每洗訖傅藥如初但急痛)
(即塗酥五日即覺上痂漸剥起亦依前法傅藥每日即瘡漸漸剥盡痂落軟處或更生白膿包即擦破傅藥自)
(然總差刑部張侍郎親嬰此病卧經六十日困煩不復可言京衆醫並經造問皆隨意處方無效驗惟此法得)
(效如神故錄之以貽好事者又有皂筴礬亦入藥或云即綠礬也傳信方治喉痺用之取皂筴礬入好米醋或)
(常用釅醋亦通二物同研嚥之立差如苦喉中偏一傍痛即側卧就痛處含之勿嚥云此法出於李謩甚竒黃)
(礬入藥見在元亮海上方滅瘢膏以黃礬石燒冷汁出胡分炒令黃各八分惟須細研以臘月猪脂和更研如)
(泥先取生布揩令痛即用藥塗五度又取鷹糞白鷰窠中草燒作灰等分和人乳塗之共&KR3846;自滅肉平如故)
雷公云(凡使須以甆瓶盛於火中煅令内外通赤用鉗揭起蓋旋安石蜂窠於赤瓶子中澆蜂窠盡為)
(度將鉗夾出放冷敲碎入鉢中研如粉後於屋下掘一一坑可深五寸却以紙裹留坑中一宿取出再研每修)
(事十兩用石蜂窠六兩盡為度又云凡使要光明如水精酸鹹澁味全者研如粉於甆瓶中盛其瓶盛得三升)
(已來以六一泥泥於火畔炙之令乾置研了白礬於瓶内用五方草紫貝天葵二味自然汁各一鎰漸漸添白)
(礬於中下火逼令藥汁乾用蓋子并瓶口更以泥泥上下用火一百斤煅從已至未去火取白礬瓶出放冷敲)
(破取白礬再經大火一煅色如銀自然伏火味全不失搗細研如輕粉方用之)
聖惠方(治小兒臍中汁出不止并赤腫用礬燒灰細研傅之)
外臺秘要(療胸中多痰瘀癖頭痛不欲食礬石一兩以水二升煮取一升内蜜半合頓服須臾未吐)
(當飲少熱湯)
又方(主目翳及胬肉用礬石最白者内一黍米大於翳上及日肉上即令淚出綿拭之令惡汁盡其疾)
(日减翳自消薄便差礬石須真白好者方可使用)
千金方(治小兒舌上瘡飲乳不得以白礬和雞子置醋中塗兒足底二七即愈)
又方(治鼻中息肉燒礬石末猪脂和綿裹塞鼻中數日息肉自隨其藥出)
又方(治齒斷間津液血出不止以礬石一兩燒水三升煮取一升先拭齒乃含之)
千金翼(治隂痒脫方燒礬石一味研為末每日空心酒調方寸匕服日三)
又方(治脚氣衝心白礬三兩以水一斗五升煎三五沸浸洗脚良)
肘後方(救卒死而壯熱者礬石半斤水一斗半煮消以浸脚及踝即得甦也)
又方(目中風腫赤眼方礬石二錢熬和棗丸如彈丸以摩上下食頃止日三度)
又方(足大指角怱為甲所入肉便刺作瘡不可著履靴用礬石一物燒汁盡取末著瘡中倉惡肉生好肉)
(細細割去甲角旬日日即差此方神效)
又方(療猘犬咬人摻礬石末内瘡中裹之止痛其瘡速愈)
又方(療耳卒腫出膿水方礬石燒末以筆管吹耳内日三四度或以綿裹塞耳中立差)
又方(療人隂生瘡膿出作臼取高昌白礬麻仁等分研即作末用猪脂相和成膏槐白皮作湯洗瘡拭令乾)
(塗膏然後以楸葉貼其上不過三度差)
又方(患歷齒積久碎壊欲盡常以綿裹礬石含嚼之吐汁也)
經驗方(冶大小便不通用白礬細研末令患人仰卧置礬末於臍中滿以新汲水滴之候患人覺冷透)
(腹内即自然通如為曾炙無臍孔即於元炙盤上用紙作鐶子籠炙盤高一指半已來著礬末在内仍依前法)
(用水滴之)
孫真人食忌(主蝎螫以礬石一兩醋半升煎之投礬末於醋中浸螫處)
王氏博濟(治驢涎馬汗毒所傷神效白礬飛過黃丹炒令紫色各等分相衮合調貼患處)
靈苑(治折傷先用止痛湯法搗白礬為末每用一匙匕沸湯一椀衝了以手帕蘸乘熱熨傷處少時痛止)
(然後排整筋骨貼藥)
孫用和(治懸癰乘長咽中妨悶白礬一兩燒灰鹽花一兩右二味細研為散以筯頭點藥在上差)
子母秘錄(治小兒風疹不止白礬十二分煖熱酒投化用馬尾揾酒塗之)
姚和衆(治小兒目睛上白膜白礬一分以水四合熟銅器中煎取半合下少白蜜調之以緜濾過每日)
(三度點一芥子大)
又方(初生小兒産下有皮膜如㨨中膜裹舌或遍舌根可以指甲刺破令血出燒礬灰細研傅之半菉豆)
(許若不摘去兒必瘂)
御藥院(治脚膝風濕虚汗少力多疼痛及隂汗燒礬作灰細研未一匙頭沸湯投之淋洗痛處)
丹房鏡源(紫礬石可製汞)
異苑(魏武北征踰頓升嶺眈曯見山崗不生百草王粲曰是古塚此人在世服礬石而石生熱蒸出外草)
(木燋滅即令發看果得大墓内有礬石滿瑩)
太平廣記(壁鏡毒人必死用白礬治之)
簡要濟衆(治牙齒腫痛白礬一兩燒灰大露蜂房一兩微炙為散每用二錢水一中盞煎十餘沸熱)
(煠牙令吐之)
衍義曰(礬石今坊州礬務以其火燒過石取以煎礬色惟白不違晉州者皆不可多服損心肺却水故)
(也水化書紙上纔乾水不能濡故知其性却水治涎藥多須者用此意爾火枯為粉貼嵌甲牙縫中血出如衂)
(者貼之亦愈)
消石味苦辛寒大寒無毒主五臟積熱胃脹閉滌去蓄
結飲食推陳致新除邪氣療五臟十二經脈中百二十
疾暴傷寒腹中大熱止煩滿消渴利小便及瘻蝕瘡鍊
之如膏久服輕身天地至神之物能化成十二種石一
名芒消生益州山谷及武都隴西西羌採無時(火為之使惡苦)
(参苦菜畏女死陶𨼆居云療病亦與朴消相似仙經多用此消化諸石今無正識别此者頃來尋訪猶云與朴)
(消同山所以朴消名消石朴也如此則非一種物先時有人得一種物其色理與朴消大同小異朏朏如握鹽雪不冰)
(強燒之紫青煙起仍成灰不停沸如朴消云是真消石也此又云一名芒消今芒消乃是鍊朴消作之與後皇)
(甫說同並未得覈研其驗須試效當更證記爾化消石法在三十六水方中隴西蜀秦州在長安西羌中今宕)
(昌以此諸山有鹹土處皆有之唐本注云此即芒消是也朴消一名消石朴今鍊粗惡朴消淋取汁煎鍊作芒)
(消即是消石本經一名芒消後人更出芒消條謬矣今注此即地霜也所在山澤冬月地上有霜掃取以水淋)
(汁後乃煎鍊而成蓋以能消化諸石故名消石非與朴消芒消同類而有消名也一名芒消者以其切煎鍊時)
(有細芒而狀若消故有芒消之號與後條芒消全别舊經陶注引證多端蓋不的識之故也今不取焉臣禹錫)
(等謹按爾本云大黃為使按今消石是鍊朴消或地霜為之狀如釵脚好者長五分已來能化七十二種石為)
(水故名消石吳氏云消石神農苦扁鵲甘藥性論云消石君惡曾青畏粥味鹹冇小毒主項下瘰&KR0659;瀉得根出)
(破血一名芒消燒之即成消石矣主破積散堅結一作苦消甚治腹脹其消石芒消多川原人製作問之詳其)
(理日華子云消石畏杏仁竹葉含之治喉閉真者火上伏法用柳枝湯煎三周時如湯减少即入熱者伏火即)
(止也)
圖經(文具朴消條下)
雷公云(凡使先研如粉以甆瓶子於五斤火中煆令通赤用雞腸菜栢子仁和作一處分丸如小帝硃)
(子許待瓶子赤時投消石於瓶子内其消石自然伏火每四兩消石用雞腸菜栢子仁共十五商帝珠子盡為)
(度)
聖惠方(治眼赤痛用消石研令極細每夜臨卧以銅筯助如黍米大點目眥頭至明旦以鹽漿水洗之)
外臺秘要(療惡寒嗇嗇似欲發背或已生瘡腫癮疹起方消石三兩以暖水一升和令消待冷取故)
(青布揲三重可似赤處方圓濕布搨之熱即換頻易立差)
靈苑方(治五種淋疾勞淋血淋熱林氣淋石淋及小便不通至甚者透格散用消石一呐不夾泥土雪)
(白者生研為細末每服二錢諸淋各依湯使如後勞淋勞倦虚損小便不出小腹急痛葵子末煎湯下通後便)
(須服補虚丸散血淋小便不出時下血疼痛滿急熱淋小便熱赤色淋瀝不快臍下急痛並用冷水調下氣淋)
(小腹滿急尿後常有餘瀝木通煎湯下石淋莖内痛尿不能出内引小腹膨脹急痛尿下砂石令人悶絶將藥)
(末先入銚子内隔紙炒至紙燋為度再研令細用温水調下小便不通小麥湯下卒患諸淋並只以冷水調下)
(並空心先調使藥消散如水即服之更以湯使送下服諸藥未效者服此立愈)
陳藏器拾遺序(頭疼欲死鼻内吹消末愈)
兵部手集(服丹石人有熱瘡疼不可忍方用紙環圍腫處中心填消石令滿匙抄水淋之覺其不熱)
(疼即止)
寳藏論(消石若草伏而斤兩不折軟一切金銀銅鐵硬物立軟)
史記淳于意(菑川玉美人懷子而不乳來召意意往飲以茛菪藥一撮以酒飲之旋乳意復診其)
(脈而脈躁躁者有餘病即飲以消石一劑出血如豆比五六枚)
衍義曰(消石是再煎鍊時已取訖芒消凝結在下如石者精英既去但餘滓而已故功力亦緩惟能發)
(煙火唐本注蓋以能消化諸石故曰消石煎柳枝湯煮三周時即伏火湯耗即又添柳枝湯)
芒消味辛苦大寒主五臟積聚久熱胃閉除邪氣破留
血腹中痰實結摶通經脈利大小便及月水破五淋推
陳致新生於朴消(石韋為之使惡麥句薑陶𨼆居云按神農本經無芒消只有消石名芒消)
(爾後名醫别載此說其療與消石正同疑此即是消石舊出寧州黃白粒大味極辛苦頃來寕州道斷都絶今)
(醫家多用煮鍊作者色全白粒細而味不甚烈此云生於朴消則作者亦好又皇甫士安解散消石大凡說云)
(無朴消可用消石生山之隂鹽之膽也取石脾與消石以水煮之一斛得三斗正白如雪以水投中即消故名)
(消石其味苦無毒主消渴熱中止煩滿三月採於赤山朴消者亦生山之隂有鹽鹹苦之水則朴消生於其陽)
(其味苦無毒其色黃白主療熱腸中飽脹養胃消榖去邪氣亦得水而消其療與消石小異按如此說是取芒)
(消合煮更成為真消石但不知石脾復是何物本草乃有石脾石肺人無識者皇甫既是安定人又明醫藥或)
(當詳煉之以朴消作芒消者但以煖湯淋朴消取汁清澄煮之减半出著木盆中經宿即成狀如白石英皆六)
(道也作之忌雜人臨視今益州人復煉礬石作消石絶柔白而味猶是礬石爾孔氏解散方又云熬煉消石令)
(沸定汁盡如此消石猶是有汁也今仙家須之能化芒石乃用於理第一唐本注云晉宋古方多用消石少用)
(芒消近代諸醫但用芒消尠言消石豈古人昧於芒消也本經云生於朴消朴消一名消石朴消石一名芒消)
(理既明白不合重出之今注此即出於朴消以煖水林朴消取汁鍊之令减半投於盆中經宿乃有細芒生故)
(謂之芒消也又有英消者其狀若白石英作四五稜白色瑩澈可愛主療與芒消頗同亦出於朴消其煎煉自)
(别有法亦呼為馬牙消唐注以此為消石同類深為謬矣臣禹錫等謹按蜀本又一說人若常鍊石而服者至)
(殁塚中生懸石名芒消冷如雪能殺火毒與此不同舊注說朴消消石芒消等互有得失乃云不合重有芒消)
(條也夫朴消一名消石朴即鍊朴消成消石明矣故有消石條馬又消石一名芒消即明芒消亦是鍊朴消而)
(成也凡藥雖為一體蓋同出而異名修鍊之法既殊主治之功遂别矣藥性諭云芒消使味鹹有小毒能通女)
(子月閉癥瘕下瘰癧黃疸病主堕胎患溙瘡汁傅之主時疾壅熱能散惡血陳藏器云石脾芒消消石並出於)
(西戎鹵地鹹水結成所主亦以類相火)
圖經云(文具朴消條下)
雷公云(凡使先以水飛過用五重紙滴過去脚於鐺中乾之方入乳鉢研如粉任用芒消是朴消中煉)
(出形似麥芒者號曰芒消)
聖惠方(治伐指用芒消煎湯淋漬之)
千金方(療溙瘡方用湯漬芒消令濃塗之令乾即易之)
梅師方(治火丹毒水調芒消塗之)
又方(治一切疹以水煮芒消塗之)
又方(治傷寒發豌豆瘡未成膿研芒消用猪膽相和塗瘡上立效)
子母秘錄(小兒赤遊行於體上下至心即死以芒消内湯中取濃汁以拭丹上)
百一方(療關隔大小便不通脹滿欲死兩三日則殺人芒消三兩紙裹三四重炭火燒之令内一升湯)
(中盡服當先飲湯一升已吐出乃服之)
孫真人食忌(主眼有醫取芒消一大兩置銅器中急火上鍊之放冷後以生絹細羅點眼角中每)
(夜欲卧時一度點妙)
丹房鏡源(芒消伏雄黃)
衍義曰(芒消經云生於朴消乃是朴消以水淋汁澄清再經熬鍊减半傾木盆中經宿遂結芒有廉稜)
(者故其性和緩古今多用以治傷寒)
朴消味苦辛寒大寒無毒主百病除寒熱邪氣逐六府
積聚結固留癖胃中食飲熱結破留血閉絶停痰痞滿
推陳致新能化七十二種石鍊餌服之輕身神仙鍊之
白如銀能寒能熱能滑能澀能辛能苦能鹹能酸入地
千歲不變色青白者佳黃者傷人赤者殺人一名消石
朴生益州山谷有鹹水之陽採無時(畏麥句薑陶𨼆居云今出益州北部)
(故汶山郡西川蠶陵二縣界生山崖上色多青白亦雜黑班俗人擇取白軟者以當消石用之當燒令汁沸出)
(狀如礬石也仙經惟云消石能化他石今此亦云能化石疑必相似可試之唐本注云此物有二種有縱理縵)
(理用之異蓋白軟者朴消苖也虚軟少力鍊為消石所得不多以當消石功力大劣也今注今出益州彼人採)
(之以水淋取汁煎鍊而成朴消也一名消石朴者消即是本體之名石者乃堅白之號朴者即未化之義也以)
(其芒消英消皆從此出故為消石朴也其英消即今俗間謂之馬牙消者是也臣禹錫等謹按藥性論云朴消)
(君味芳鹹有小毒能治腹脹大小便不通女子月候不通日華子云主通泄五藏百病及瘡結治天行熱疾消)
(腫毒及頭痛排膿潤毛髮丸入飲藥先安於盞内攪熱藥澆服)
圖經曰(朴消生益州山谷有鹹水之陽消石生益州山谷及武都隴西西羌芒消生於朴消今南北皆)
(有之而以西川者為佳舊說三物同種初採得其苗以水淋取汁煎鍊而成乃朴消也一名消石朴以消石出)
(於其中又鍊朴消或地霜而成堅白如石者乃消石也一名芒消又取朴消以煖水淋汁鍊之减半投於盆中)
(經宿而有細芒生乃芒消也雖一體異名而修鍊之法既殊則主治之功别矣然本經各載所出疑是二種而)
(今醫方家所用亦不復能究其所來但以未鍊成塊微青色者為朴消鍊成盆中上有芒者為芒消亦謂之盆)
(消其芒消底澄凝者為消石朴消力緊芒消次之消石更緩未知孰為真者又按蘇恭謂晉宋古方多用消石)
(少用芒消近伐諸醫但用芒消尠言消石是不然也張仲景傷寒方承氣湯陷胸丸之類皆用芒消葛洪肘後)
(方傷寒時氣温病亦多用芒消惟治食鱠胸膈中不化方用朴消云無朴消者以芒消代皆可用也是晉宋以)
(前通用朴消芒消矣又胡洽方十棗湯用芒消大五飲丸用消石亦云無消石用芒消是梁隋間通用芒消消)
(石矣以此言之朴消消石為精芒消為粗故陶𨼆居引皇甫士安鍊消石法云乃是取芒消與石脾合煮成為)
(真消石然石脾無復識者又注礬石云生者名馬齒礬青白色已鍊成絶白蜀人以當消石是消石當時已為)
(難得其真矣故方書罕用通以相代若然今所用者雖非真識而其功效既相近亦可通用無疑矣其本經所)
(以各載所出州土者乃方俗治鍊之法有精粗故須分别耳至如芎藭之與蘼蕪大戟之與澤漆俱是一物本)
(經亦各著州土者蓋根與苗土地各有所宜非别是一物則朴消消石别著所出亦其義也他同此比又有英)
(消者亦出於朴消其状若白石英作四五稜白色瑩澈可愛功用與芒消頗同但不能下利力差小耳亦謂之)
(馬牙消蓋以類得名近世用之最多又金石凌法用馬牙消芒消朴消消石四種相參次第下之詳此法出於)
(唐世不知當時如何分别也又下冇生消條云生茂州西山巖石間其形塊大小不常色青白鮮見用者而今)
(醫家又用一種甜消彌更精好或疑是此乃云出於英消鍊治之法未聞又南方醫人論消或小異有著說云)
(本草有朴消消石芒消而無馬牙消諸家所注本草三種竟無堅决或言芒消消石本是一物不合重出又言)
(煎鍊朴消投於盆中經宿乃有細芒既如是自當為馬牙消又云馬牙消亦名英消自是一物既以芒消為朴)
(消所出不應更有英消今諸消之體各異理亦易明而何若此之惑也朴消味若而微鍼本經言苦名醫别錄)
(以為辛蓋誤為消石也出蜀郡者瑩白如冰雪内地者小黑皆蘇脆易碎風吹之則結霜泯泯如粉熬之烊沸)
(亦可鎔鑄以水合甘草猪膽煮之减半投大盆中又下凝水石屑同漬一宿則凝結如白石英者芒消也掃地)
(霜煎鍊而成如解鹽而味辛苦燒之成焰都盡則消石也能化金石又性畏火而能制諸石使拒火亦天地之)
(神物也牙消則芒消是也又有生消不因煮鍊而成亦出蜀道類朴消而小堅也其論雖辯然與古人所說殊)
(别亦未可全信也張仲景傷寒論療膀胱急小腹滿身盡黃額上黑及足下熱因作黑癉大便必黑腹臚脹滿)
(如水狀大便溏者女勞得之非水也腹滿者難療消石礬石散主之消石熬黃礬石燒令汁盡二物等之合裌)
(絹篩大麥粥汁和服方寸匕日三重衣覆取微汗病隨大小便去小便正黃大便正黑也大麥用無皮者千金)
(方消石用二分礬石用一分劉禹錫傳信方著石旻山人甘露飯療熱壅涼膈上歐積滯蜀朴消成末每一大)
(斤用蜜冬用十三兩春夏秋用十二兩先擣篩朴消成末後以白蜜和令勻便入新青竹筒隨小大者一節著)
(藥得半筒已上即止不得令滿却入炊甑中令有藥處在飯内其虚處出其上不妨甑箄即得候飯熟取出承)
(熱綿濾入一甆鉢中竹篦攪勿停手令至凝即藥成收入合中如熱月即於冷水中浸鉢然後攪每食後或欲)
(卧時含匙半匙漸漸咽之如要通轉亦得)
聖惠方(治時氣頭痛不止用朴消二兩擣羅為散用生油調塗於頂上)
又方(治乳石發動煩悶及諸風熱用朴消鍊成者半兩細研如粉每服以蜜水調下一錢匕日三四服)
外臺秘要(療喉痺神驗朴消一兩細細含嚥汁頃刻立差)
孫真人食忌(主口瘡取朴消含之)
簡要濟衆(治小便不通膀胱熱白花散朴消不以多少研為末每服二錢匕温苗香酒調下無時服)
衍義曰(朴消是初採掃得一煎而成者未經再鍊治故曰朴消其味酸澀所以力堅急而不和可以熟)
(生牛馬皮及治金銀有偽葛洪治食鱠不化取此以蕩逐之臘月中以新瓦鑵滿注熱水用朴消二升投湯中)
(攪散掛北簷下俟消參出鑵外羽收之以人乳汁調半錢掃一切風熱毒氣攻注目驗外及發於頭面四支腫)
(痛應手神驗)
玄明粉味辛甘性冷無毒治心熱煩躁并五臟宿滯癥
結明目退膈上虚熱消腫毒此即朴消鍊成者(新補見藥性論)
(并日華子)
仙經(以朴消製伏為玄明粉朴消是太隂之精華水之子也隂中有陽之藥)
太隂號曰(玄明粉内搜衆疾功莫大焉治一切熱毒風搜冷痃癖氣脹滿五勞七傷骨蒸傳屍頭痛)
(煩熱搜除惡疾五藏秘澁大小腸不通三焦熱淋疰忤疾欬嗽嘔逆口苦乾澁咽喉閉塞心肝脾肺藏胃積熱)
(驚悸徤忘榮衛不調中酒中膾飲食過度腰膝冷痛手脚痠久冷久熱四肢壅塞背膊拘急眼昏目眩久視無)
(力腸風痔病血癖不調婦人産後小兒疳氣隂毒傷寒表裏疫癘等疾並悉治之此藥久服令人身輕目明駐)
(顔延夀急解毒藥補益妙)
唐明皇帝(聞說終南山有道士劉玄真服食此藥遂詔而問曰朕聞卿夀約三百歲服食向藥得住)
(世間充悅如此玄真答曰臣按仙經修鍊朴消號玄明粉止服此藥遂無病長生其藥無滓性温能除衆疾生)
(餌尚能救急難性命何况修鍊長服益精壮氣助陽證隂不拘丈夫婦人幼稚襁褓不問四時冷熱即食後冷)
(熱俱治一兩分為十二服但臨時酌量加减似覺壅熱傷寒頭痛鼻塞四肢不舉飲食不下煩悶氣脹不論晝)
(夜急疾要宣瀉求安即看年紀高下用藥一分或至半兩酌量加减用桃花湯下為使最上次用葱湯下如未)
(通宣更以湯一椀或兩椀投之即驗自然調補如常要微暢不秘澁但長服之稍稍得力朝服暮服應不搜刮)
(人五藏怡怡自泰其藥初服之時每日空腹酒飲茶湯任下三錢匕食後良久更下三錢匕七日内常微瀉利)
(黃黑水涎沫等此是搜淘諸疾根本出去勿用止之七日後漸覺腹藏暖消食下氣唯忌食苦參或食諸魚藕)
(菜飲食諸毒藥解注用葱白煎湯一茶杭調玄明粉兩錢頓服之其諸毒藥立瀉下若女人身懷六甲長服安)
(胎誕孩子生日無瘡腫疾病長服除故養新氣血日安如有偶中毒物取地膽一分薺苨犀角各半兩服之立)
(解如長服用大麻湯下為使此藥偏暖水藏女人服補血脈及治骨蒸五勞驚悸徤忘熱毒風等服之立愈久)
(人悅澤開關徤脾輕身延夀駐精神明目諸餘功效不可具載有傳在太隂經中朴消二斤須是白净者以甆)
(爐一箇疊實却以瓦一片蓋爐用十斤炭火一煅爐口不蓋著炭一條候弗定了方蓋之復以十五斤炭煅之)
(放冷一伏時提爐出藥以紙攤在地上盆蓋之一伏時日晒取乾入甘草二兩生熟用細搗羅為末)
馬牙消味甘大寒無毒能除五臟積熱伏氣末篩點眼
及點眼藥中用甚去赤腫障瞖澀淚痛(新補見藥性論并日華子)
圖經(文已具朴消條中)
經驗方(治食物過飽不消遂成痞鬲馬牙消一兩碎之吳茱萸半升陳者煎取茱萸濃汁投消乘熱服)
(良久未轉更進一服立愈竇羣在常州此方得效)
又方(退醫明目白龍散馬牙消光淨者用厚紙裹令按實安在懷内著肉處養一百二十日取出研如粉)
(入少龍腦同研細不計年歲深遠眼内生醫膜漸漸昏愔遠視不明但瞳人不破散並醫得每點用藥末兩米)
(許點目中)
簡要濟衆(治小兒鵝口細研馬牙消於舌上摻之日三五度)
姚和衆(治小兒重舌馬牙消塗舌下日三度)
太清伏煉靈砂法(馬牙消隂極之精能制伏陽精消化火石之氣)
丹房鏡源(養丹砂制&KR1216;砂)
生消味苦大寒無毒主風熱癲癎小兒驚邪瘈瘲風眩
頭痛肺壅耳聾口瘡喉痺咽塞牙領腫痛目赤熱痛多
眵淚生茂州西山巖石間其形塊大小不定色青白採
無時(惡麥句薑今附)
圖經(文附朴消條下)
滑石味甘寒大寒無毒主身熱洩澼女子乳難癃(音隆)閉
利小便蕩胃中積聚寒熱益精氣通九竅六腑津液去
留結止渴令人利中久服輕身耐飢長年一名液石一
名共石一名脫石一名番石生赭陽山谷及太山之隂
或掖北白山或卷(羌權切)山採無時(石韋為之使惡曾青陶𨼆居云滑石色正)
(白仙經用之以為泥又有冷石小青黃性並令利亦能熨油汚衣物今出湘州始安郡諸處初取軟如泥久漸)
(堅強人多以作塜中明器物并散熱人用之不正入方藥赭陽縣先屬南陽漢哀帝置明本經所注郡縣必是)
(後漢時也掖縣屬青州東萊卷縣屬司州榮陽唐本注云此石所在皆有嶺南始安出者白如凝脂極軟滑其)
(出掖縣者理粗質青白黑點惟可為器不堪入藥齊州南山神通寺南谷亦大有色青白不佳至於滑膩猶勝)
(掖縣者臣禹錫等謹按藥性論云滑石臣一名夕冷能療五淋主難産服其末又云與丹參蜜猪脂為膏入其)
(月即空心酒下彈丸大臨産倍服令滑胎易生除煩熱心躁偏主石淋陳藏器云按始安及掖縣所出一石形)
(質既異所用又殊陶云不知今北方有之否當陶之時北方阻絶不知之者曷足怪焉蘇恭引為一物深可嗟)
(訝其始安者軟滑而白是滑石東萊者硬澁而青乃作器石也南越志云膋石音僚城縣出膋石膋石即滑石)
(也土人以為燒器以烹魚日華子云滑石治乳癰利津液)
圖經曰(滑石生赭陽山谷及泰山之隂或掖北白山或卷山今道永萊濠州皆有之此有二種道永州)
(出者白滑如凝脂南越志云膋城縣出膋石膋石即滑石也土人以為燒器用以烹魚是也萊濠州出者理粗)
(質青有白黑點亦謂之斑石一種皆可作器用甚精好初出軟爛如泥久漸堅強彼人皆就穴中乘其軟時制)
(作用力殊少不然堅強費功本經所載土地皆是北方而今醫家所用多是色白者乃自南方來又按雷斆炮)
(炙方滑石有五色當用白色如方解石者其綠色者性寒有毒不入藥又云凡滑石似冰白青色畫石上有白)
(&KR1401;文者為真如此說則與今南中來者又皆相類用之無疑矣然雷斆雖名隋人觀其書乃有言唐以後藥名)
(者或是後人增損之歟或云沂州出一種白滑石甚佳與本經所云泰山之隂相合然彼土不取為藥故醫人)
(亦鮮知用之今濠州醫人所供青滑石云性微寒無毒主心氣澁滯與本經大同小異又吳錄地理志及大康)
(地記云鬱林州布山縣多虺其毒殺人有冷石可以解之石色赤黑味苦屑之著瘡中并以切齒立蘇一名切)
(齒石今人多用冷石作粉治疿瘡或云即滑石也但味之甘苦不同耳按古方利小便治淋澁多單使滑石又)
(與石韋同搗末飲服刀圭更駛又主石淋發煩悶取滑石十二分研粉分兩服以水和攪令散頓服之煩熱定)
(即停後服末已盡服必差)
雷公云(凡使有多般勿誤使之有白滑石綠滑石烏滑石冷滑石黃滑石其白滑石如方解石色白於)
(石上畫有白膩文方使得滑石綠者性寒有毒不入藥中用烏滑石似黳色畫石上有青白膩文入用妙也黃)
(滑石色似金顆顆圓畫石上有青黑色者勿用殺人冷滑石青蒼色畫石上有白膩文者真也凡使先以刀刮)
(研如粉以牡丹皮同煮一伏時出去牡丹皮取滑石却用東流水淘過於日中晒乾方用)
聖惠方(冶乳石發動躁熱煩渴不止滑石半兩細研如粉以水一中盞絞如白飲頓服之未差再服)
又方(治婦人過忍小便致胞轉滑石末葱湯調下二錢匕)
又方(治膈上煩熱多渴通利九竅滑石二兩搗碎以水三大盞煎取二盞去滓下粳米二合煮粥温温食)
(之效)
外臺秘要(療姙娠不得小便滑石末水和泥臍下二寸)
廣利方(治氣壅關格不通小便淋結臍下積悶兼痛以滑石八分研如麵以水五六合和攪頓服)
楊氏産乳(療小便不通滑石末一升以車前汁和塗臍四畔方四寸熱即易之冬月水和亦得)
丹房鏡源(滑石能制雄雌黃為外匱)
周禮(以滑養竅注云滑石也凡諸物通利往來似竅)
衍義曰(滑石今謂之畫石以其軟滑可寫畫淋家多用若暴得吐逆不下食以生細末二錢匕温水服)
(仍急以熱麪半盞押定)
石膽味酸辛寒有毒主明目目痛金瘡諸癎痙(臣郢切)女
子隂蝕痛石淋寒熱崩中下血諸邪毒氣令人有子散
㿂積欬逆上氣及鼠瘻惡瘡鍊餌服之不老久服增夀
神仙能化鐵為銅成金銀一名畢石一名黑石一名碁
石一名銅勒生羌道山谷羌里句青山二月庚子辛丑
日採(水英為之使畏牡桂菌桂羌花辛夷白薇陶隠居云仙經有用此處俗方甚少此藥殆絶今人時有)
(採者其色青綠狀如瑠璃而有白文易破折梁州信都無復有俗用乃以青色礬石當去聲之殊無髣髴仙經)
(一名立制石唐本注云此物出銅處有形似曾青兼綠相間味極酸苦磨鐵作銅色此是真者陶云色似瑠璃)
(此乃絳礬比来亦用綿礬為石膽又以醋揉青礬為之並偽矣真者出蒲州虞鄉縣東亭谷窟及薛集窟中有)
(塊如雞卵者為真臣禹錫等謹按吳氏云石膽神農酸小寒李氏大寒桐君辛有毒扁鵲苦無毒藥性論云石)
(膽君有大毒破熱毒陸英為使日華子云味酸澁無毒治蚛牙鼻内息肉通透清亮蒲州者為上也)
圖經曰(石膽生羌道山谷羌里句青山今惟信州鉛山縣有之生於銅坑中採得煎鍊而成又有自然)
(者尤為珍貴並深碧色入吐風痰藥用最快二月庚子辛丑日採蘇恭云真者出蒲州虞鄉縣東亭谷窟及薛)
(集窟中有塊如雞卵者為真今南方醫人多使之又著其說云石膽最上出蒲州大者如拳小者如桃栗擊之)
(縱横解皆成疊文色青見風久則綠擊破其中亦青也其次出上饒曲江銅坑間者粒細有廉稜如釵股米粒)
(本草注言偽者以醋採青礬為之今不然但取粗惡石膽合消石銷溜而成今塊大色淺渾渾無脉理擊之則)
(碎無廉稜者是也亦有挟石者乃削取石膽牀溜造時投消汁中及凝則相著也)
唐本餘(下血赤白面黃女子藏寒)
外臺秘要(療齒痛及落盡細研石膽以人乳汁和如膏擦所痛齒上或乳中日三四度止痛復生齒)
(百日後復故齒生止每日以新汲水漱令淨)
梅師方(治甲疽以石膽一兩於火上燒令煙盡碎研末傅瘡上不過四五度立差)
勝金方(治一切毒以膽子礬為末用糯米糊丸如雞頭實大以朱砂衣常以朱砂養之冷水化一丸立)
(差)
又方(治口瘡衆療不效膽礬半兩入銀鍋子内火煅通赤置於地上出火毒一夜細研每取少許傅瘡上)
(吐酸水清涎甚者一兩上便差)
譚氏小兒方(治初中風癰緩一日内細研膽礬如麵每使一字許用温醋湯下立吐出涎漸輕)
太清伏煉靈砂法(石膽所出嵩岳蒲州禀靈石異氣形如琴瑟)
沈存中筆談(信州鉛山有苦泉流以為澗挹其水熬之則成膽礬烹膽礬即成銅熬膽礬鐵釡久)
(之亦化為銅)
空青味甘酸寒大寒無毒主青盲耳聾明目利九竅通
血脈養精神益肝氣療目赤痛去膚瞖止淚出利水道
下乳汁通關節破堅積久服輕身延年不老令人不忘
志高神仙能化銅鐵鉛錫作金生益州山谷及越巂山
有銅處銅精熏則生空青其腹中空三月中旬採亦無
時(陶隠居云越巂屬益州今出銅官者色最鮮深出始興者弗如益州諸郡無復有恐久不採之故也涼州)
(西平郡有空青山亦甚多今空青但圓實如鐵珠無空腹者皆鑿土石中取之又以合丹成則化鉛為金矣諸)
(石藥中惟此最貴醫方乃稀用之而多充畫色殊為可惜唐本注云此物出銅處有乃兼諸青但空青為難得)
(今出蔚州蘭州宣州梓州宣州者最好塊段細時有腹中空者蔚州蘭州者片塊大色極深無空腹者今注今)
(出饒信等州者亦好臣禹錫等謹按范子計然云空青出巴郡白青曾青出新淦青色者善藥性論云空青苦畏)
(莵絲子能治頭風鎮肝瞳人破者再得見物蕭炳云腹中空如楊梅者勝日華子云空青大者如雞子小者如)
(相思子其盲厚如荔枝殼内有漿酸甜能點多年青盲内障翳膜養精氣其殼又可摩翳也)
圖經曰(空青生益州山谷及越巂山有銅處銅精熏則生空青今信州亦時有之狀若楊梅故别名楊)
(梅青其腹中空破之有漿者絶難得亦有大者如雞子小者如豆子三月中旬採亦無時古方雖稀用而今治)
(眼瞖障為最要之物又曾青所出與此同山療體頗相似而色理亦無異但其形纍纍如連珠相綴今極難得)
(又有白青出豫章山谷亦似空青圓如鐵珠色白而腹不空亦謂之碧青以其研之色碧也亦謂之魚目青以)
(其形似魚目也無空青時亦可用今不復見之)
千金方(治眼&KR0008;&KR0008;不明以空青少許漬露一宿以水點之)
又方(治口喎不正取空青一豆許含之即效)
肘後方(治卒中風手臂不仁口喎僻取空青末一□許著口中漸入咽即愈)
衍義曰(空青功長於治眼真宗廟朝嘗詔御藥院須中空有水者將賜近戚久而方得其楊梅青治翳)
(極有功中亦或有水者其用與空青同苐有優劣耳今信州穴山而取世謂之楊梅青極難得)
曾青味酸小寒無毒主目痛止淚出風痺利關節通九
竅破癥堅積聚養肝膽除寒熱殺白蟲療頭風腦中寒
止煩渴補不足盛隂氣久服輕身不老能化金銅生蜀
中山谷及越巂採無時(畏莵絲子陶隠居云此說與空青同山療體亦相似今銅官更)
(無曾青惟出始興形累累如黃連相綴色理小類空青甚難得而貴仙經少用之化金之法事同空青唐本注)
(云曾青出薜州鄂州蔚州者好其次鄂州餘州並不任用)
圖經(文附空青條下)
雷公云(凡使勿用夾石及銅青若修事二兩要紫背天葵甘草青芝草三件乾濕各一鎰並細剉放於)
(一甆鍋内將曾青於中以東流水二鎰并諸藥等緩緩煮之五晝夜勿令水火失時足取出以東流水浴過却)
(入乳鉢中研如粉用)
丹房鏡源(曾青結汞製丹砂金氣之所生)
寳藏論(曾青若住火成膏者可立製汞成銀轉得八石)
青霞子(爽神氣)
禹餘糧味甘寒平無毒主欬逆寒熱煩滿下赤白血閉
癥瘕大熱療小腹痛結煩疼鍊餌服之不飢輕身延年
一名白餘糧生東海池澤及山島中或池澤中(陶隠居云今多)
(出束陽形如鵝鴨卵外有殼重疊中有黃細末如蒲黃無砂者為佳近年茅山鑿地大得之極精好乃有紫華)
(靡靡仙經服食用之南人又呼平澤中有一種藤葉如菝葜根作塊有節似菝葜而色赤根形似薯蕷謂為禹)
(餘糧言昔禹行山乏食採此以充糧而棄其餘此云白餘糧也生池澤復有髣髴或疑今石者即是太一也張)
(華云地多蓼者必有餘糧今廬江間便是也適有人於銅官採空青於石坎大得黃赤色石極似今之餘糧而)
(色過赤好疑此是太一也彼人呼為雌黃試塗物正如雄黃色爾唐本注云陶云黃赤色石疑是太一既無殼)
(裹末是餘糧疑謂大一殊非的稱臣禹錫等謹按藥性論云禹餘糧君味鹹主治崩中蕭炳云牡丹為使日華)
(子云治邪氣及骨節疼四肢不仁痔瘻等疾久服耐寒暑又名太一餘糧)
圖經曰(禹餘糧生東海池澤及山島中或池澤中今惟澤潞州有之舊說形如鵝鴨卵外有殼重疊中)
(有黃細末如蒲黃今圖上者全是山石之形都不作卵狀與舊說小異採無時本經又有太一餘糧謹按陶隠)
(居登真隠訣載長生四鎮丸云太一禹餘糧定六府鎮五藏注云按本草有太一餘糧禹餘糧兩種治體猶同)
(而今世惟有禹餘糧不復識太一此方所用遂合其二名莫辨何者的是而後小鎮直云禹餘糧便當用之耳)
(餘糧多出東陽山岸間茅山甚有好者狀如牛黃重重甲錯其佳處乃紫色泯泯如麵齧之無復碜雖然用之)
(宜細研以水洮取汁澄之勿令有沙土也而蘇恭亦云太一餘糧與禹餘糧本一物而以精粗為别故一名太)
(一禹餘糧其殼若甆初在殼中未凝結者猶是黃水久凝乃有數色式青或白或赤或黃年多漸變紫色自赤)
(及紫俱名太一其諸色通謂之餘糧也今醫家但用餘糧亦不能如此細分别耳張仲景治傷寒下痢不止心)
(下痞而利在下焦者赤石脂禹餘糧湯主之赤石脂禹餘糧各一斤並碎之以水六升煮取二升去滓分再服)
(又按張華博物志曰扶海洲上有草焉名曰蒒草其實食之如大麥從七月稔熟民歛至冬乃訖名自然榖亦)
(曰禹餘糧今藥中有禹餘糧者世傳昔禹治水棄其所餘食於江中而為藥也然則蒒草與此異物而同名也)
(其云棄之江中而為藥乃與生海池澤者同種乎)
經驗方(治産後煩躁禹餘糧一枚狀如酸䭑者入地埋一半四面緊築用炭一秤發預火一斤煅去火)
(三分耗二為度用濕砂土罨一宿方取打去外面一重只使裏内細研水淘澄五七度將紙襯乾再研數千遍)
(患者用甘草煎湯調二錢匕只一服立效)
勝金方(治婦人帶下白下即禹餘糧一兩乾薑等分赤下禹餘糧一兩乾薑半兩右件禹餘糧用醋淬)
(搗研細為末空心温酒調下二錢匕)
别說云(謹按越州會稽山中見出一種甚良彼人云昔大禹會稽於此地餘糧者本為此爾)
太一餘糧味甘平無毒主欬逆上氣㿂&KR1742;血閉漏下除
邪氣肢節不利大飽絶力身重久服耐寒暑不飢輕身
飛行千里神仙一名石腦生太山山谷九月採(杜仲為之使畏)
(貝母昌蒲鐵落陶隠居云今人惟總呼為太一禹餘糧自專是禹餘糧爾無復識太一者然療體亦相似仙經)
(多用之四鎮丸亦總名太一禹餘糧唐本注云太一餘糧及禹餘糧一物而以稽粗為名爾其殼若瓷方圓不)
(定初在殼中未凝結者猶是黃水名石中黃子久凝乃有數色或青或白或赤或黃年多變赤因赤漸紫自赤)
(及紫俱名太一其諸色通謂餘糧今太山不見採得者會稽王屋澤潞州諸山皆有之臣禹錫等謹按吳氏太)
(一禹餘糧一名禹餘神農岐伯雷公桐君季氏小寒扁鵲甘無毒生太山上有甲甲中有白白中有黃如雞子)
(黃色九月採或無時)
圖經(文已具禹餘糧條下)
陳藏器云(蘇云禹餘糧及太一禹餘糧皆以精粗為名餘糧中黃子年多變赤從赤入紫俱名太一)
(餘糧雜色者即禹餘糧案蘇恭此談直以紫色為名都無按據且太一者道之宗源太者大也一者道也大道)
(之師即禹之理化神君禹之師也師常服之故有太一之名兼服混然張司空云還魂石中黃子鬼物禽獸守)
(之不可妄得即其神物也會稽有地名蓼出餘糧土人掘之以物請買所請有數依數必得不可妄求此猶有)
(神豈非太一也)
雷公云(凡使勿誤用石中黃并卵石黃此又名石真似禹餘糧也其石中黃向裏赤黑黃味淡微澁卵)
(石黃味酸箇箇如卵内有子一塊不堪用也若誤餌之令人腸乾太一禹餘糧看即如石輕敲便碎可如粉也)
(兼重重如葉子雌黃此能益脾安藏氣凡修事四兩先用黑豆五合黃精五合水二斗煮取五升置於甆堝中)
(下禹餘糧著火煮漸添汁盡為度其藥氣自然香如新米搗了又研一萬杵方用)
白石英味甘辛微温無毒主消渴隂痿不足欬逆胸膈
間久寒益氣除風濕痺療肺痿下氣利小便補五臟通
日月光久服輕身長年耐寒熱生華隂山谷及太山大
如指長二三寸六面如削白澈有光其黃端白稜名黃
石英赤端名赤石英青端名青石英黑端名黑石英二
月採亦無時(惡馬目毒公陶隠居云今醫家用新安所出極細長白澈者夀陽八公山多大者不)
(正用之仙經大小並有用惟須精白無瑕雜者如此說則大者為佳其四色英今不復用唐本注云白石英所)
(在皆有今澤州虢州洛州山中俱出虢州者大徑三四寸長五六寸今通以澤州者為勝也臣禹錫等謹按吳)
(氏云白石英神農甘岐伯黃帝雷公扁鵲無毒生太山形如紫石英白澤長者二三寸採無時又云青石英如)
(白石英青端赤後者是赤石英赤端白後者是赤澤有光味苦補心氣黃石英黃色如金在端者是黑石英黑)
(澤有光藥性論云白石英君能治肺療吐膿治𠻳逆上氣黃疸日華子入五色石英平治心腹邪氣女人心腹)
(痛鎮心療胃中冷氣益毛髮悅顔色治驚悸安魂定魄壯陽道下乳通亮者為上其補益随藏色而治青者治)
(肝赤者治心黃者治皮膚白者治肺黑者治腎)
圖經曰(白石英生華隂山谷及泰山陶隠居以新安出者佳蘇恭以澤州者為勝今亦澤州出焉大抵)
(長而白澤明澈有光六面如削者可用長五六寸者彌佳其黃色如金在端者名黃石英赤端白後者名赤石)
(英青端赤後者名青石英黑澤而有光者名黑石英二月採亦云無時古人服食惟白石英為重紫石英但入)
(五石欲其黃赤青黑四種本經雖有名而方家都不見用者故乳石論以鍾乳為乳以白石英為石是六英之)
(貴者惟白石也又曰乳者陽中之隂石者隂中之陽故陽生十一月後甲子服乳隂生五月後甲子服石然而)
(相反畏惡動則為害不淺故乳石之發方治雖多而罕有能濟者誠不可輕餌也)
聖惠方(治腹堅脹滿號石水方用白石英十兩搥如大豆大以甆瓶盛用好酒二㪷浸以泥重封瓶口)
(將馬糞及糠火燒之長令酒小沸從卯至午即住火候次日煖一中盞飲日可三度如喫酒少随性飲之其白)
(石英可更一度燒之)
簡要濟衆方(治心藏不安驚悸善忘上鬲風熱化痰安神白石英一兩朱砂一兩同研為散每服)
(半錢食後夜卧煎金銀湯調下)
衍義曰(白石英狀如紫石英但差大而六稜白色如水精紫白二石英當攻疾可暫煮汁用未聞久服)
(之益張仲景之意只令㕮咀不為細末者豈無意焉其久服更宜詳審)
紫石英味甘辛温無毒主心腹欬逆邪氣補不足女子
風寒在子宫絶孕十年無子療上氣心腹痛寒熱邪氣
結氣補心氣不足定驚悸安魂魄填下膲止消渴除胸
中久寒散癰腫令人悅澤久服温中輕身延年生太山
山谷採無時(長石為之使得茯苓人參芍藥共療心中結氣得天雄昌蒲共療霍亂畏扁青附子)
(不欲鮀甲黃連麥句薑陶隠居云今第一用太山石色重澈下有根次出雹零山亦好又有南城石無根又有)
(青綿石色亦重黑不明澈又有林邑石腹裏必有一物如眼吳興石四面纔有紫色無光澤會稽諸暨石形色)
(如榴子先時並雜用今丸散家採擇惟太山最勝餘處者可作丸酒餌仙經不正用而為俗方所重也臣禹錫)
(等謹按吳氏云紫石英神農扁鵲味甘平季氏太寒雷公大温岐伯甘無毒生太山或會稽採無時欲令如削)
(紫色達頭如樗蒲者藥性論云紫石英君女人服之有子主養肺氣治驚癎蝕膿虚而驚悸不安加而用之嶺)
(表錄異云隴州山中多紫石英其色淡紫其實瑩澈随其大小皆五稜兩頭如箭鏃煮水飲之暖而無毒比北)
(中白石英其力倍矣日華子云紫石英治癰腫毒等醋淬擣為末生薑米醋煎傅之摩亦得)
圖經曰(紫石英生泰山山谷今嶺南及會稽山中亦有之謹按吳普本草云紫石英生泰山及會稽欲)
(令如削紫色達頭如樗蒲者陶隠居云泰山石色重澈下有根最佳會稽石形色如石榴子最下先時並雜用)
(今惟用泰山石餘處者可作丸酒餌又按嶺表錄異云今隴州山中多紫石英其色淡紫其實瑩澈隨其大小)
(皆五稜兩頭如箭鏃煮水飲之暖而無毒比北中白石英其力倍矣然則泰山會稽嶺南紫石英用之亦久乳)
(石論無單服紫石英者惟五石散則通用之張文仲有秘方單服紫石煮水法胡洽及千金方則多雜諸藥同)
(用今方家用者惟治療婦人及治心病藥時有使者)
聖惠方(補虚勞止驚悸令人能食紫石英五兩打碎如清尖豆大水淘一遍以水一斗煮取三升去滓澄)
(細細服或煮粥羹之食亦得服盡更煎)
青霞子(紫石英輕身充飢)
衍義曰(紫石英明澈如水精其色紫而不勻張仲景治風熱瘈瘲及驚癎瘈瘲風引湯紫石英白石英)
(寒水石石膏乾薑大黃龍齒牡礪甘草滑石等分混合㕮咀以水一升煎去三分食後量多少温呷不用滓服)
(之無不效者)
青石赤石黃石白石黑石脂等味甘平主黃疸洩痢腸
澼膿血隂蝕下血赤白邪氣癰腫疽痔惡瘡頭瘍疥瘙
久服補髄益氣肥健不飢輕身延年五石脂各随五色
補五臟生南山之陽山谷中(臣禹錫等謹按蜀本云今義陽山甚有之一本南陽)
(山谷中也)
青石脂味酸平無毒主養肝膽氣明目療黃疸洩痢腸
澼女子帶下百病及疽痔惡瘡久服補髓益氣不飢延
年生齊區山及海崖採無時
别說云(謹按唐注云出蘇州餘杭山今不採而蘇州今乃見貢赤白二種然入藥不甚佳雅延州山中)
(所出最良揭兩石中取之延州每以蕃寇圍城苦無水廼撅地深廣三五丈以石脂密固貯水得經時久不滲)
(漏宜以此為良)
赤石脂味甘酸辛大温無毒主養心氣明目益精療腹
痛洩澼下痢赤白小便利及癰疽瘡痔女子崩中漏下
産難胞衣不出久服補髄好顔色益智不飢輕身延年
生濟南射陽及太山之隂採無時(惡大黃畏芫花唐本注云此石濟南太山)
(不聞出者今虢州盧氏縣澤州陵川縣及慈州吕鄉縣並有色理鮮膩宜州諸山亦有此石石脂中又有石骨)
(似骨如玉堅潤服之力勝鍾乳臣禹錫等謹按藥性論云赤石脂君惡松脂補五臟虚乏)
圖經曰(赤石脂生濟南射陽及泰山之隂蘇恭云濟南泰山不聞出者惟虢州盧氏縣澤州陵川縣慈)
(州吕鄕縣並有及宜州諸山亦出今出潞州以色理鮮膩者為勝採無時古人亦有單服食者乳石論載服赤)
(石脂發則心痛飲熱酒不解治之用葱豉綿裹水煮飲之千金翼論曰治痰飲吐水無時節者其源以冷飲過)
(度遂令脾胃氣羸不能消於飲食飲食入胃則皆變成冷水反吐不停皆赤石脂散主之赤石脂一斤擣篩服)
(方寸匕酒飲自任稍稍加至三匕服盡一斤則終身不吐淡水又不下痢補五臟令人肥徤有人淡飲服諸藥)
(不效用此方遂愈其雜諸藥用者則張仲景治傷寒下痢不止便膿血者桃花湯主之其方用赤石脂一斤一)
(半全用一半末用乾薑一兩粳米半升以水七升煮之米熟為凖去滓每飲七合内赤石脂末方寸匕服日三)
(愈止後服不爾盡之又有烏頭赤石脂丸主心痛徹背者烏頭一分附子二分並炮赤石脂乾薑蜀椒各四分)
(五物同杵末以蜜和丸大如梧子先食服一丸不愈稍增之)
斗門經(治小兒疳瀉用赤石脂杵羅為末如麵以粥飲調半錢服立差或以京芎等分同服更妙)
衍義曰(赤石脂今四方皆有以舌試之粘著者為佳有人病大腸寒滑小便精出諸熱藥服及一斗二)
(升未甚效後有人教服赤石脂乾薑各一兩胡椒半兩同為末醋糊丸如梧桐子大空心及飯前米飲下五七)
(十丸終四劑遂愈)
黃石脂味苦平無毒主養脾氣安五臟調中大人小兒
洩痢腸澼下膿血去白蟲除黃疸癰疽蟲久服輕身延
年生嵩高山色如鶯雛採無時(曾青為之使惡細辛畏蜚蠊)
唐本餘(畏黃連甘草蜚蠊)
雷公云(凡使須研如粉用新汲水投於器中攪不住手了傾作一盆如此飛過三渡澄者去之取飛過)
(者任入藥中使用服之不問多少不得食卵味)
白石脂味甘酸平無毒主養肺氣厚腸補骨髄療五臟
驚悸不足心下煩止腹痛下水小腸澼熱溏便膿血女
子崩中漏下赤白沃排癰疽瘡痔久服安心不飢輕身
長年生泰山之隂採無時(得厚朴并米汁飲止便膿驚屎為之使惡松脂畏黃芩唐)
(本注云白石脂今出慈州諸山勝於餘處者太山左側不聞有之臣禹錫等謹按蜀本及蕭炳云畏黃連甘草)
(飛廉藥性論云白石脂一名白符惡馬目毒公味甘辛澁大腸)
圖經曰(白石脂生太山之隂蘇恭云出慈州諸山泰山左側不聞有之今惟潞州有馬潞與慈相近此)
(亦應可用古斷下方多用而今瞖家亦稀使採無時五色石脂舊經同一條並生南山之陽山谷中主治並同)
(後人各分之所出既殊功用亦别用之當依後條然今惟用赤白二種餘不復識者唐韋宙獨行方治小兒臍)
(中汁出不止兼赤腫以白石脂細末熬温撲臍中日三良又斗門方治瀉痢用白石脂乾薑二物停搗以百沸)
(湯和麵為稀糊搜勻併手丸如梧子暴乾飲下三三十丸久痢不定更加三十丸霍亂煎漿水為使)
子母秘錄(治小兒水痢形羸不勝大&KR2266;藥白石脂半大兩研如粉和白粥空肚與食)
别說云(謹按唐注云出蘇州餘杭山今不採而蘇州今乃見貢赤白二種然入藥不甚佳唯延州山中)
(所出最良揭兩石中取之延州每以蕃寇圍城苦無水廼橛地深廣三五丈以石脂密固貯水得經時久不渗)
(漏宜以此為良)
衍義曰(白石脂有初生未滿月小兒多啼則致臍中血出以白石脂細末貼之即愈未愈微炒過放冷)
(再貼仍不得剥揭)
黑石脂味鹹平無毒主養腎氣強隂主隂蝕瘡止腸澼
洩痢療口瘡咽痛久服益氣不飢延年一名石湼一名
石墨出潁川陽城採無時(陶隠居云此五石脂如本經療體亦相似别錄各條所以)
(具載今俗用赤石白石二脂爾仙經亦用白石脂以塗丹釡好者出吳郡猶與赤石脂同源赤石脂多赤而色)
(好惟可斷下不入五石散用好者亦出武陵建平義陽今五石散皆用義陽者出&KR3585;縣界東八十里狀如㹠腦)
(色鮮紅可愛隨採復而生不能斷痢而不用之餘三色脂有而無正用黑石脂乃可畫用爾唐本注云義陽即)
(申州也所出者名桃花石非五色脂色如桃花久服肥人土人亦以療下痢舊出蘇州餘杭山大有今不收採)
(爾臣禹錫等謹按吴氏云五色石脂一名青赤黃白黑符青符神農甘雷公酸無毒桐君辛無毒季氏小寒生)
(南山或海涯採無時赤符神農雷公甘黃帝扁鵲無毒季氏小寒或生少室或生太山色綘滑如脂黃符季氏)
(小寒雷公苦或生嵩山色如㹠腦鴈鸚採無時白符一名隨岐伯雷公酸無毒季氏小寒桐君甘無毒扁鵲辛)
(或生少室天婁山或太山黑符一名石泥桐君甘無毒生洛西山空地日華子云五色石脂並温無毒畏黃芩)
(大黃治瀉痢血崩帶下吐血衂血并澀精淋瀝安心鎮五藏除煩療驚悸排膿治瘡癤痔瘻養脾氣壯筋骨補)
(虚損久服悅色文理膩綴脣者為上也)
白青味甘酸鹹平無毒主明目利九竅耳聾心下邪氣
令人吐殺諸毒三蟲久服通神明輕身延年不老可消
為銅劒辟五兵生豫章山谷採無時(陶隠居云此醫方不復用市人亦無)
(賣者惟仙經三十六水方中時有須處銅劒之法具在九元子術中唐本注云陶所云今空青圃如鐵珠色白)
(而腹不空者是也研之色白如碧亦謂之碧青不入畫用無空青時亦用之名魚目青以形似魚目故也今出)
(簡州梓州者好)
綠青味酸寒無毒主益氣療鼽(音求)鼻止洩痢生山之隂
穴中色青白(陶隠居云此即用畫綠色者亦出空青中相帶挾今畫工呼為碧青而呼空青作綠)
(音正反矣唐本注云綠青即扁青也畫工呼為石綠其碧青即白青也不入畫用)
圖經曰(綠青今謂之石綠舊不著所出州土但云生山之隂穴中本經次空青條丄云生益州山谷及)
(越嶲山有銅處此物當是生其山之隂耳今出韶州信州其色青白即畫工用畫綠色者極有大塊其中青白)
(花文可愛信州人用琢為腰帶環及婦人服飾其入藥者當用顆塊如乳香不挾石者佳今醫家多用吐風痰)
(其法揀取上色精好者先擣下篩更用水飛過至細乃再研治之如風痰眩悶取二三錢匕同生龍腦三四豆)
(許研勻以生薄荷汁合酒温調服使偃卧須臾涎自口角流出乃愈不嘔吐其功速於他藥今人用之比比皆)
(效故以其法附之云又下條云扁青生朱崖山谷及武都朱提蘇恭云即綠青是也海南來者形塊大如拳其)
(色又青腹中亦時有空者今未見此色武昌簡州梓州亦有今亦不用)
衍義曰(綠青即石碌是也其石黑綠色者佳大者刻為物形或作器用又同硐砂作吐風涎藥驗則驗)
(矣亦損心)
石中黃子味甘平無毒久服輕身延年不老此禹餘糧
殼中未成餘糧黃濁水也出餘糧處有之陶云芝品中
有石中黃子非也(唐本先附臣禹錫等謹按日華子云功同上去殼研用即是殼内未乾凝)
(者)
圖經曰(石中黃子本經不載所生州土云出禹餘糧處有之今惟出河中府中條山谷内舊說是餘糧)
(穀中未成餘糧黃濁水今云其石形如麵劑紫黑色石皮内黃色者謂之中黃兩說小異謹按葛洪抱朴子云)
(石子中黃所在有之近水之山尤多在大石中其石常潤濕不燥打石石有數十重見之赤黃溶溶如雞子之)
(在殼得者即當飲之不爾便堅凝成石不中服也破一石中多者有一升少者數合法當正及未堅時飲之即)
(堅凝亦可末服也若然舊說是初破取者今所用是久而堅凝者耳採無時)
衍義曰(石中黃子此又字誤也子當作水况當條自言未成餘糧黃濁水焉得却名之子也若言未乾)
(者亦不得謂之子也子字乃水字無疑又曰太一餘糧者則是兼石言之者也今醫家用石中黃只石中乾者)
(及細末者即便是若用禹餘糧石即用其殼故本條言一名石腦須火燒醋淬如此即是石中黃水為一等石)
(中黃為一等太一餘糧為一糧為一等斷無疑焉)
無名異味甘平主金瘡折傷内損止痛生肌肉出大食
國生於石上狀如黑石炭蕃人以油鍊如黳石嚼之如
餳(今附臣禹錫等謹按日華子云無名異無毒)
圖經曰(無名異出大食國生於石上今廣州山石中及宜州南入里龍濟山中亦有之黑褐色大者如)
(彈丸小者如墨石子採無時本經云味甘平主金瘡折傷内損生肌肉今云味鹹寒消腫毒癰疣與本經所說)
(不同疑别是一種又嶺南人云有石無名異絶難得有草無名異彼人不甚貴重豈本經說者為石而今所有)
(者為草乎用時以醋磨塗傅所苦處又有婆娑石生南海解一切毒其石綠色無斑點有金星磨之成乳汁者)
(為上胡人尤珍貴之以金装飾作指彄帶之每欲食及食罷輙含吮數四以防毒今人有得指面許塊則價直)
(百金人莫能辨但水磨㳙滴點雞冠熱血當化成水乃真也俗謂之摩娑石)
衍義曰(無名異今圖經曰本經云味甘平治金瘡折傷生肌肉今云味鹹寒消腫毒癰腫與本經所說)
(不同疑别是一種今詳上文三十六字未審今云字下即不知是何處云也)
菩薩石平無毒解藥毒蠱毒及金石藥發動作癰疽渴
疾消撲損瘀血止熱狂驚癎通月經解風腫除淋並水
磨服蛇蟲蜂蝎狼犬毒箭等所傷並末傅之良(新補見日華子)
楊文公談苑(嘉州峨眉山有菩薩石人多採得之色瑩白若太山狼牙石上饒州水晶之類日光)
(射之有五色如佛頂圓光)
衍義曰(菩薩石出峨嵋山中如水精明澈日中照出五色光如峨嵋普賢菩薩圓光因以名之今醫家)
(鮮用)
婆娑石主解一切藥毒瘴疫熱悶頭痛生南海胡人採
得之無斑點有金星磨成乳汁者為上又有豆斑石雖
亦解毒功力不及復有鄂綠有文理磨鐵成銅色人多
以此為之非真也凡欲驗真者以水磨點雞冠熱血當
化成水是也(此即俗謂之摩娑石也今附)
圖經(文具無名異條下)
衍義曰(婆娑石今則轉為摩娑石如淡色石綠間微有金星者佳磨之如淡乳汁其味淡又有豆斑石)
(亦如此石但於石上有黑斑點無金星)
綠礬凉無毒治喉痺蚛牙口瘡及惡瘡疥癬釀鯽魚燒
灰和服療腸風瀉血(新補見日華子)
圖經(文具礬石條下)
集驗方(治小兒疳氣不可療神效丹綠礬用火煅通赤取出用酸醋淬過復煆如此三度細研用棗肉)
(和丸如菉豆大温水下日進兩三服)
柳絮礬冷無毒消痰治渴潤心肺(新補見日華子)
圖經(文具礬石條下)
扁(音褊)青味甘平無毒主目痛明目折跌(音迭)癰腫金瘡不
瘳(音抽)破積聚解毒氣利精神去寒熱風痺及丈夫莖中
百病益精久服輕身不老生朱崖山谷武都朱(音殊)提(音時)
採無時(陶隠居云仙經俗方都無用者朱崖郡先屬交州在南海中晉代省名朱提郡今屬寧州唐本)
(注云此即前條陶謂綠青是也朱崖巴南及林邑扶南舶上來者形塊大如拳其色又青服中亦時有空者武)
(昌者片塊小而色更佳簡州梓州者形扁作片而色淺也臣禹錫等謹按吳氏云扁青神農雷公小寒無毒生)
(蜀郡治丈夫内絶令人有子)
圖經(文具綠青條下)
三種海藥餘
車渠集韻云生西國是玉石之類形似蜯蛤有文理大
寒無毒主安神鎮宅解諸毒藥及蟲螫以玳瑁一片車
渠等同以人乳磨服極驗也又西域記云重堂殿梁檐
皆以七寳飾之此其一也
金線礬廣州志云生波斯國味鹹酸澁有毒主野雞瘻
痔惡瘡疥癬等疾打破内有金線文者為上多入燒家
用
波斯白礬廣州記云出犬秦國其色白而瑩淨内有棘
針紋味酸澁温無毒主赤白漏下隂蝕洩痢瘡疥解一
切蟲蛇等毒去目赤暴腫齒痛火煉之良惡牡蠣多入
丹竈家功力逾於河西石門者近日文州諸番往往亦
有可用也
三十五種陳藏器餘
金漿味辛平無毒主長生神仙久服腸中盡為金色
古鏡味辛無毒主驚癎邪氣小兒諸惡煮取汁和諸藥
煮服之文字彌古者佳爾
勞鐵主賊風燒赤投酒中熱服之勞鐵經用辛苦者鐵是也
神丹味辛温有小毒王萬病有寒温飛金石及諸
藥随寒温共成之長生神仙
鐵繡主惡瘡疥癬和油塗之蜘蛛蟲等咬和蒜磨傅之
此鐵上衣也鏽生鐵上者堪用
布鍼主婦人横産燒令赤内酒中七遍服之可取二七
布鍼一時火燒粗者用縫布大鍼是也
銅盆主熨霍亂可盛灰厚二寸許以炭火安其上令微
熱下以衣藉患者腹漸漸熨之腹中通熱差
釘棺下斧聲之時主人身弩肉可候有時專聽其聲聲
發之時便下手速擦二七遍已後自得消平也産婦勿
用
枷上鐵及釘有犯罪者忽遇恩得免枷了取葉釘等後
遇有人官累帶之除得災
黃銀銀注中蘇云作器辟惡瑞物也按瑞物即黃銀載
於圖經銀瓮丹甑非人所為既堪為器明非瑞物今烏
銀辟惡煮之工人以為器物養生者為器以煮藥兼於
庭中高一丈夜承得醴投别器中飲長年今人作烏銀
以琉黃薰之再宿寫之出即其銀黑矣此是假非真也
石黃雄黃注中蘇云通名黃石按石黃今人敲取精明
者為雄黃外黑者為薰黃主惡瘡殺蟲薰瘡疥蟣虱和
諸藥薰嗽其武都雄黃燒不臭薰黃中者燒則臭以此
分别之蘇云通名未之是也
石脾芒硝注中陶云取石脾為硝石以水煮之一斛得
三斗正白如雪以石投中則消故名消石按石脾芒消
消石並生西戎鹵地鹹水結成所生次類相似
諸金有毒生金有大毒藥人至死生嶺南夷獠洞穴山
中如赤黑碎石金鐵屎之類南人云毒蛇齒脫在石中
又云蛇者石上又鴆屎著石上皆碎取毒處為生金以
此為雌黃有毒雄黃亦有毒生金皆同此類人中金藥
毒者用蛇解之其候法在金蛇條中本經云黃金有毒
悞甚也生金與彼黃金全别也
水中石子無毒主食魚鱠腹中脹滿成瘕痛悶飲食不
下日漸瘦取水中石子數十枚火燒赤投五升水中各
七遍即熱飲之如此三五度當利出瘕也
石漆堪燃燭膏半釭如漆不可食此物水石之精固應
有所主療檢諸方見有說博物志酒泉南山石出水其
如肥肉汁取著器中如凝脂正黑與膏無異彼方人謂
之石漆今檢不見其方深所恨也
燒石令赤投水中内鹽數合主風瘙癮疹及洗之又取
石如鵝卵大猛火燒令赤内醋中十餘度至石碎盡取
屑暴乾和醋塗腫上出北齊書醫人馬嗣明發背及諸
惡腫皆愈此並是尋常石也
石藥味苦寒無毒主折傷内損瘀血止煩悶欲死者酒
消服之南方俚人以傅毒箭鏃及深山大蝮中人速取
病者當頂上十字𠢐之令皮斷出血以藥末瘡上并傅
所傷處其毒必攻上下洩之當出黃汁數升則悶解俚
人重之帶於腰以防毒箭亦主惡瘡熱毒癰腫赤白遊
瘻蝕等瘡北人呼腫名之曰遊並水和傅之出賀州石
上山内似碎石&KR1216;砂之類土人以竹筒盛之
研朱石槌主姤乳煮令熱熨乳上取二槌更互用之以
巾覆乳上令熱徹内數十遍取差為度也
暈石無毒主石淋磨服之亦燒令赤投酒中服生大海
底如薑石紫褐色極緊似石是鹹水結成之自然有暈
也
流黃香味辛温無毒去惡氣除冷殺蟲似流黃而香吳
時外國傳云流黃香出都昆國在扶南南三千里
南洲異物志云流黃香出南海邊諸國今中國用者從
西戎來
白師子主白虎病向東人呼為歷節風置白師子於病
者前自愈此壓伏之義也白虎鬼古人言如猫在糞堆
中亦云是糞神今時人掃糞莫置門下令人病此療之
法以雞子揩病人痛呪願送著糞堆頭勿反顧
玄黃石味甘平温無毒主驚恐身熱邪氣鎮心久服令
人眼明令人悅澤出淄川北海山谷土石中如赤土代
赭之類又有一名零陵極細研服之如代赭土人用以
當朱呼為赤石恐是代赭之類也人未用之
石欄干味辛平無毒主石淋破血産後惡血磨服亦煮
汁服亦火燒投酒中服生大海底高尺餘如樹有眼莖
莖上有孔如物點之漁人以網罾得之初從水出微紅
後漸青
玻瓈味辛寒無毒主驚悸心熱能安心明目去赤眼熨
熱腫此西國之寳也是水玉或云千歲冰化為之應玉
石之類生土石中未必是冰今水精珠精者極光明置
水中不見珠也熨目除熱淚或云火燧珠向日取得火
石髄味甘温無毒主寒熱中羸瘦無顔色積聚心腹脹
滿食飲不消皮膚枯槁小便數疾癖塊腹内腸鳴下利
腰脚疼冷男子絶陽女子絶産血氣不調令人肥徤能
食合金瘡性擁宜寒瘦人生臨海華蓋山石窟土人採
取澄淘如泥作丸如彈子有白有黃彌佳矣
霹靂鍼無毒主大驚失心恍惚不識人并下淋磨服亦
煮服此物伺候震處掘地三尺得之其形非一或言是
人所造納與天曹不知事實今得之亦有似斧刃者亦
有如剉刃者亦有安二孔者一用人間石作也注出雷
州并河東山澤間因雷震後時多似斧色青黑斑文至
硬如玉作枕除魔夢辟不祥名霹靂屑也
大石鎮宅主災異不起宅經取大石鎮宅四隅荆楚歲
時記十二月暮日掘宅四角各埋一大石為鎮宅又鴻
寳萬異術云埋丸石於宅四隅槌桃核七枚則鬼無能
殃也
金石味甘無毒主久羸瘦不能食無顔色補腰脚冷令
人徤壯益陽有㬥熱脫髮飛鍊服之生五臺山清涼寺
石中金屑作赤褐色
玉膏味甘平無毒(五石)主延年神仙術家取蟾蜍膏軟玉
如泥以苦酒消之成水此則為膏之法今玉石間水飲
之長生令人體潤以玉投朱草汁中化成醴朱草瑞物
已出金水卷中十洲仙記瀛洲有玉膏泉如酒飲之數
杯輙醉令人長生洲上多有仙家似吳兒雖仙境之事
有可憑者故以引為證也
温石及燒塼主之得熱氣徹腰腹久患下部冷久痢腸腹下白
膿燒塼并温石熨及坐之並差但取堅石燒暖用之非别有温石也
印紙無毒主令婦人斷産無子剪有印處燒灰水服之
一錢匕神效
煙藥味辛温有毒主瘰&KR0659;五痔瘻癭瘤瘡根惡腫石黃
空青桂心並四兩乾薑一兩為末取鐵片闊五寸燒赤
以藥置鐵上用甆椀以猪脂塗椀底藥飛上待冷即開
如此五度隨瘡孔大小以藥如鼠屎内孔中麪封之三
度根出也無孔者鍼破内之
特蓬殺味辛苦温小毒主飛金石用之煉丹亦須用生
西國似石脂蠣粉之類能透金石鐵無礙下通出
阿婆趙榮二藥有小毒主丁腫惡瘡出根蝕瘜肉肉刺
齊人以白薑石犬屎緋帛棘鍼鈎等合成如墨硬土作
丸又有阿婆趙榮藥功狀相同云石灰和諸蟲及緋帛
棘鍼合成之並出臨淄齊州
六月河中諸熱砂主風濕頑痺不仁筋骨攣縮脚疼冷
風掣癰緩血脈斷絶取乾沙日暴令極熱伏坐其中冷
則更易之取熱徹通汗然後隨病進藥及食忌風冷勞
役
證類本草卷三
