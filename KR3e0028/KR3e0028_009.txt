證類本草卷九
宋唐慎微撰
草部中品之下總七十八種
一十四種神農本經(白字)
一十三種名醫别錄(墨字)
一十二種唐本先附(注云唐附)
二十二種今附(皆醫家嘗用有效注云今附)
四種新補
二種新定
一種新分條
一十種陳藏器餘
凡墨蓋子已下並唐慎微續證類
艾葉(實續注)惡實(牛蒡葉續注)水萍
王瓜地榆大小薊
海藻(石帆水松石髮瓦松續注)澤蘭
昆布(紫菜續注)防己(木防己續注)天麻(今附)
阿魏(唐附)高良薑百部根
蘹香子(亦名茴香唐附)款冬花紅藍花(紅花也今附)
牡丹京三稜(今附雞瓜三稜等附)
薑黃(唐附蓮藥附)蓽撥(根續注今附)蒟(音蚷)醬(唐附)
蘿摩子(唐附)青黛(今附)鬱金(唐附)
盧會(今附)馬先蒿延胡索(今附)
肉豆蔲(今附)補骨脂(今附)零陵香(今附)
縮沙蜜(今附)蓬莪茂(旬律切今附)積雪草(連錢草附)
白前薺苨白藥(唐附)
葒草莎草(根即香附子也水香稜附)
蓽澄茄(今附)胡黃連(今附)船底苔(新補)
紅豆蔲(今附)蒔蘿(今附)艾蒳香(今附)
甘松香(今附)垣衣(地衣續注)陟釐(音离)
鳬葵(莕菜也唐附)女菀王孫
上馬騣(新定)蜀羊泉菟葵(唐附)
蔛草(唐附)鱧腸(蓮子草也唐附)爵牀(今名香蘇)
井中苔萍(藍附)茅香花(白茅香花續注今附)
馬蘭(新補山蘭附)使君子(今附)乾苔(新補)
百脈根(唐附)白豆蔲(今附)地笋(新補)
海帶(新定)陀得花(今附)翦草(元附白藥條下今分條)
一十種陳藏器餘
迷迭故魚網故繳脚布
江中採出蘆虱建草含生草
菟肝草石芒蠶網草
問荆
艾葉味苦微温無毒主灸百病可作煎止下痢吐血下
部&KR0630;瘡婦人漏血利隂氣生肌肉辟風寒使人有子一
名冰臺一名醫草生田野三月三日採暴乾作煎勿令
見風(陶隠居云擣葉以灸有病亦止傷血汁又殺蚘蟲苔酒煎葉療癬甚良唐本注云别錄云艾生寒熟)
(熱主下血衂血膿血痢水煑及丸散任用臣禹錫等謹按藥性論云艾葉使能止崩血安胎止腹痛醋煎作煎)
(治癬止赤白痢及五藏痔瀉血煎葉主吐血實主明目療一切鬼氣初生取作乾菜食之又除鬼氣炒艾作餛)
(飩吞三五枚以飯壓之良長服止冷痢又心腹惡氣取葉擣汁飲又擣末和乾薑末為丸一服三十丸飯壓日)
(再服治一切冷氣鬼邪毒氣最去惡氣孟詵云艾實與乾薑為末蜜丸消一切冷氣田野人尤與相當日華子)
(云止霍亂轉筋治心痛鼻洪并帶下及患痢人後分寒熱急痛和蠟并訶子燒熏神驗艾實煖無毒批陽助水)
(藏腰膝及暖子宫)
圖經曰(艾葉舊不著所出州土但云生田野今處處有之以複道者為佳云此種灸百病尤勝初春布)
(地生苖莖類蒿而葉皆白以苖短者為佳三月三日五月五日採葉暴乾經陳又方可用俗間亦生擣葉取汁)
(飲止心腹惡氣古方亦用熟艾榻金瘡又中風掣痛不仁不隨並以乾艾斛許揉團之内瓦甑中並下塞諸孔)
(獨留一目以痛處著甑目下燒艾一時久知矣又治癩取乾艾隨多少以浸麴釀酒如常法飲之覺痺即差近)
(世亦有單服艾者或用蒸木瓜丸之或作湯空腹飲之甚補虚羸然亦有毒其毒發則熱氣衝上狂躁不能禁)
(至攻眼有瘡出血者誠不可妄服也)
食療云(乾者并煎者金瘡崩中霍亂止胎漏春初採為乾餅子入生薑煎服止瀉痢三月三日可)
(採作煎甚治冷若患冷氣取熟艾麪裹作餛飩可大如彈許又治百惡氣取其子和乾薑搗作末蜜丸如梧子)
(大空心三十丸服以飯三五匙壓之日再服其鬼神速走出頗消一切冷血田野之人與此方相宜也又産後)
(瀉血不止取乾艾葉半兩灸癭老生薑半兩濃煎湯一服便止妙)
外臺秘要(治霍亂吐下不止艾一把水三升煑取一升頓服)
又方(治諸骨哽生艾蒿數升水酒共一斗煑取四升稍稍飲之良)
肘後方(鬼擊之病得之無漸卒著人如刀刺狀匈脇腹内㽲刺切痛不可抑按或即吐血鼻中出血下)
(血一名鬼排以熟艾如雞子三枚水五升煎取二升頓服之)
又方(治卒心痛白熟艾成熟者一升以水三升煑取一升去滓頓服若為客氣所中者當吐蟲物)
又方(治傷寒及時氣温病頭痛壯熱脈盛乾艾葉三升以水一斗煑取一升去滓頓服取汁)
又方(治病人齒無色舌上白或喜睡不知痛痒處或下痢急治下部不曉此者但攻其上不以為意下部)
(生蟲食其肚爛見五藏便死燒艾於管中熏下部全煙入更入少雄黃良)
葛氏方(治蚘蟲或心如刺口吐清水搗生艾取汁宿勿食但取肥香脯一方寸片先喫令蟲聞香然後)
(即飲一汁當下蚘)
又方(姙娠卒胎動不安或但腰痛或胎轉搶心或下血不止艾葉一雞子大以酒四升煑取二升分為二服良)
經驗方(治喉痺青艾和莖葉一握用醋搗傅痺上若冬月取乾艾亦得李亞𫝊)
又方(王峽州傳野雞痔病方用槐柳湯洗便以艾灸其上七壯以知為度王及郎中充西川安撫判官乘)
(騾入洛谷數日而痔病固是大作如胡苽貫於腸頭其熱如煻煨火至一驛僵仆無計有主郵者云須灸即差)
(及命所使為槐柳湯熱洗苽上因用艾灸三五壯忽覺一道熱氣盛入腸中因大轉瀉鮮血穢物一時出至楚)
(痛瀉後遂失胡苽所在)
孫真人(糞後有血濃煎艾葉生薑汁三合服)
斗門方(治火眼用艾燒令煙起以椀蓋之候煙上椀成煤取下用温水調化洗火眼即差更入黃連甚妙)
又方(治癲癎用艾於隂囊下糓道正門當中間随年歲炙之)
勝金方(治中風口喎以葦筒子長五寸一頭刺於耳内四面以麫密封塞不透風一頭以艾灸之七壯)
(患右灸左患左右耳痛亦灸得)
初虞世(治婦人崩中連日不止熟艾雞子大阿膠炒為末半兩乾薑一錢剉右以水五盞先煑艾薑至)
(二錢半入膠消揚温分三服空腹服一日盡)
兵部手集(治發背頭未成瘡及諸熱腫以濕紙搨上先乾處是熱氣衝上欲作瘡子便灸之如先疼)
(痛灸即不痛即以痛為度)
錢相公篋中方(治誤吞錢取艾蒿一把細剉用水五升煎取一升頓服便下)
傷寒類要(治婦人姙娠七月若傷寒壯熱赤班變為黑班溺血用艾葉如雞子大酒三升煑取一升)
(半分為二服)
又方(&KR0630;蟲蝕下部以泥作甖以竹筒如指大一頭坐甖缸中一頭内下部孔中以雞子大艾一團燒之以)
(泥作甖口次之常令艾煙熏下部強人可益久良)
子母秘錄(胎動上迫心痛取艾葉如雞子大以頭醋四升煎取二升分温服)
又方(治倒産子死腹中艾葉半斤酒四升煑取一升服)
又方(小兒黃爛瘡燒艾葉灰傳上)
荆楚歲時記(端午四民踏百草採艾以為人懸之戶上除毒氣又宗士炳之繇常以端午日雞未鳴時)
(採似人者縟用炙有驗)
衍義曰(艾葉乾搗篩去青滓取白入石硫黃為硫黃艾灸家用得米粉少許可擣為末入服食藥入硫黃竒效)
惡實味辛平主明目補中除風傷根莖療傷寒寒熱汗
出中風面腫消渴熱中逐水久服輕身耐老生魯山平
澤(陶隱居云方藥不復用唐本注云魯山在鄧州東北其草葉大如芋子殼似栗狀實細長如茺蔚子根主)
(牙齒疼痛勞㿖脚緩弱風毒癰疽欬𠻳傷肺肺壅疝瘕積血主諸風癥瘕冷氣吞一枚出癰疽頭别錄名牛蒡)
(一名鼠黏草今按陳藏器本草云惡實根蒸暴乾不爾令人欲吐浸酒去風又主惡瘡子名鼠黏上有芒能綴)
(鼠味苦主風毒腫諸瘻根可作茹食之葉亦擣傅杖瘡不膿辟風臣禹錫等謹按藥性論云牛蒡亦可單用味)
(甘無毒能主面目煩悶四肢不健通十二經脈洗五藏惡氣可常作菜食之令人身輕子研末投酒中浸三日)
(每日服三二盞任性飲多少除諸風去丹石毒主明目利腰脚又食前吞二枚熱挼下散諸結節筋骨煩熱毒)
(又根細切如豆麪拌作飲食之消脹壅又莖葉煑汁釀酒良又取汁夏月多浴去皮間習習如蟲行風洗了愼)
(風少時又能搨一切腫毒用根葉入少許鹽花擣)
圖經曰(惡實即牛蒡子也生魯山平澤今處處有之葉如芋而長實似葡萄核而褐色外殼如栗葉小)
(而多刺鼠過之則綴惹不可脫故謂之鼠黏子亦如羊負來之比根有極大者作菜茹尤益人秋後採子入藥)
(用根葉亦可以擣入少鹽花以搨腫毒又冬月採根蒸暴之入藥劉禹錫傳信方療暴中風用緊細牛蒡根取)
(時須避風以竹刀或荆刀刮去土用生布拭了擣絞取汁一大升和灼然好蜜四大合温分為兩服每服相去)
(五六里初服得汗汗出便差此方行之岳鄂鄴中丞鄭頃年至潁陽因食一蝢熱肉便中暴風外主盧氏為潁)
(陽尉有此方當時便服得汗隨差神效又篋中方風頭及手掣痛不可禁者摩膏之主取牛蒡莖葉擣取濃汁)
(一升合無灰酒一升鹽花一匙頭煻火煎令稠成膏以摩痛處風毒散自止亦主時行頭痛摩時須極力令作)
(熱乃速效冬月無苗用根代之亦可)
雷公云(凡使採之净㨂勿令有雜穢然後用酒拌蒸待上有薄白霜重出却用布拭上然後焙乾)
(别擣如粉用)
食療云(根作脯食之良熱毒腫擣根及葉封之枚瘡金瘡取葉貼之永不畏風又癰緩及丹石風毒石)
(熱發毒明耳目利腰膝則取其子末之投酒中浸經三日每日飲三兩盞隨性多少欲散支節筋骨煩熱毒則)
(食前取子三十粒熟挼吞之十服後甚良細切根如小豆大拌麪作飰煑食尤良又皮毛間習習如蟲行煑根)
(汁浴之夏浴愼風却入其子炒過末之如茶煎三匕通利小便)
聖惠方(治時氣餘熱不退煩躁發渴四肢無力不能飲食用根擣絞取汁不訃時候服一小盞效)
外臺秘要(治喉痺牛蒡子六分馬藺子八分擣為散每空心煖水服方寸匕漸加至一匕半日再服)
經驗方(治風熱閉塞咽喉遍身浮腫以牛蒡子一合半生半熟杵為末熱酒調下壹錢匕立差)
孫眞人食忌(主天行以生牛蒡根擣取汁五大合空腹分為兩服服訖取桑葉一大把炙令黃水)
(一升煑取五合去滓蝢服暖覆取汗無葉用枝)
食醫心鏡(治熱攻心煩躁恍惚以牛蒡根搗汁一升食後分為三服良)
斗門方(治頭面忽腫熱毒風内攻或手足頭面赤腫觸著痛用牛蒡子根一名蝙蝠刺洗淨爛研酒煎)
(成膏攤在紙上貼腫處仍熱酒調下一服腫止痛減)
王氏博濟(治瘡疱將出以牛蒡子炒令熱杵為末每服一錢入荆芥二穗水一盞同煎至七分放温)
(服如瘡疹己出更服亦妙)
初虞世(治皮膚風熱遍身生癮疹牛蒡子浮萍等分以薄荷湯調下二錢日二服)
衍義曰(惡實子是也今謂之牛蒡未去萼時又謂之鼠黏子根謂之牛菜疎風壅延垂多咽膈不利微)
(炒同入荆芥穗各一兩甘草炙半兩同為末食後夜卧湯點二錢服當緩取效子在萼中萼上有細鈎多至百)
(十謂之芒則誤臭根長一二尺麄如拇指煑爛為菜)
水萍味辛酸寒無毒主暴熱身痒下水釀酒長鬚髮注
消渴下氣以沐浴生毛髮久服輕身一名水花一名水
白一名水鮮生雷澤池澤三月採暴乾(陶隱居云此是水中大萍爾非)
(今浮萍子藥錄云五月有花白色即非今溝渠所生者楚王渡江所得有斯實也唐本注云水萍者有三種大)
(者名蘋水中又有荇菜亦相似而葉圓水上小浮萍主火瘡今按陳藏器本草云水萍有三種大者曰蘋葉圓)
(闊寸許葉下有一點如水沫一名芣菜暴乾與栝樓等分以人乳為瓦主消渴搗絞取汁飲主蛇咬毒入腹亦)
(可傅熱瘡小萍子是溝渠間者未傅面䵟擣汁服之主水腫利小便又人中毒取萍子暴乾末酒服方寸匕又)
(為膏長髮本經云水萍應是小者臣禹錫等謹按爾雅云苹萍其大者蘋注水中浮萍江東謂之藻陸機毛詩)
(義疏云其麄大者謂之蘋小者曰萍季春始生可糝蒸為茹又可苦酒淹以就酒日華子云治熱毒風熱疾熱)
(狂躁腫毒湯火瘡風疹)
圖經曰(水萍生雷澤池澤今處處溪澗水中皆有之此是水中大萍葉圓闊寸許葉下有一點如水沫)
(一名芣菜爾雅謂之苹其大者曰蘋是也周南詩云于以采蘋陸機云海中浮萍麄大者謂之蘋季春始生可)
(糝蒸以為茹又可用苦酒淹以就酒三月採暴乾蘇恭云此有三種大者曰蘋中者荇菜即下鳬葵是也小者)
(水上浮萍即溝渠間生者是也大蘋今醫方鮮用浮萍俗醫用治時行熱病亦堪發汗甚有功其方用浮萍草)
(一兩四月十五者麻黃去節根桂心附子炮裂去臍皮各半兩四物擣細篩每服二錢以水一中盞入生薑半)
(分煎至六分不計時候和滓熱服汗出乃差又治惡疾竒古也遍身瘡者取水中浮萍濃煑汁漬浴半日多效此方甚)
聖惠方(治少年面上起細皰挼浮萍盦之亦可飲少許汁良也)
又方(發背初得毒腫焮熱赤爛擣和雞子清貼之良)
千金方(治中水毒手足指冷即是或至膝尉以浮萍日乾服方寸匕差)
千金翼(治小便不利膀胱水氣流滯以浮萍日乾末服方寸匕日一二服良)
孫眞人食忌(五月取浮萍隂乾燒烟去蚊子又主消渴以浮萍汁服之)
子母秘錄(熱毒浮萍擣汁傅之令遍)
高供奉(採萍時日歌不在山不在岸採我之時七月半下選甚雄風與輿風些小微風都不算豆林酒内)
(三丸韯幞頭上也出汗)
王瓜味苦寒無毒主消渴内痺瘀血月閉寒熱酸疼益
氣愈聾療諸邪氣熱結鼠瘻散癰腫留血婦人帶下不
通下乳汁止小便數不禁逐四肢骨節中水療馬骨刺
人瘡一名土瓜生魯地平澤田野及人家垣牆間三月
採根隂乾(陶隱居云今土瓜生籬院間亦有子熟時赤如彈丸大根今多不預乾臨用時刀掘取不)
(堪入大方正單行小小爾禮記月令云王瓜生此之謂也鄭玄云菝葜殊為繆矣唐本注云此物蔓生葉似栝)
(樓圓無义缺子如梔子生青熟赤但無稜爾根似葛細而多糁北間者纍纍相連大如棗皮黃肉白苗子相似)
(根狀不同試療黃疸破血南者大勝也今按陳藏器本草云王瓜主蠱毒小兒閃癖痞滿并瘧取根及葉擣絞)
(汁服當吐下宜少進之有小毒故也臣禹錫等謹按爾雅云鉤葵姑釋曰鉤一名葵姑郭云鉤&KR0803;也一名王瓜)
(實如瓝瓜正赤味苦藥性論云土瓜根使平一名王瓜子主蠱毒治小便數遺不禁日華子云王瓜子潤心肺)
(治黃病生用肺痿吐血腸風瀉血赤白痢炒用又云土瓜根通血脈天行熱疾酒黃病壯熱心煩悶吐痰痰瘧)
(排膿熱勞治撲損消瘀血破癥癖落胎)
圖經曰(王瓜生魯地平澤田野及人家垣牆間今處處有之月令四月王瓜生即此也葉似栝樓圓無)
(义缺有刺如毛五月開黃花花下結子如彈丸生青熟赤根似葛細而多糝謂之土瓜根北間者其實纍纍相)
(連大如棗皮黃肉白苖葉都相似但根狀不同耳三月採根隂乾均房間人呼為老鵶瓜亦曰菟瓜謹按爾雅)
(曰蔩羊善切菟瓜郭璞注云似土瓜而土瓜自謂之葵與暌同菇與姑同又名鉤菇蓋菟瓜别是一種也又云)
(芴音物菲亦謂之王瓜自别是一物詩所謂採葑採菲者非此土瓜也大凡物有異類同名甚多不可不辯也)
(葛氏療面上痱瘰子用之仍得光潤皮急以土瓜根擣篩漿水勻和入夜光漿水洗而傅藥旦復洗之百日光)
(華射人小兒四歲發黃生擣絞汁三合與飲不過三飲愈)
聖惠方(治黑疸多死宜急冶用瓜根一斤搗絞汁六合頻服當有黃水隨小便出如未出更服之)
外臺秘要(治蠱土瓜根大如母指長三寸切以酒半升漬一宿一服當吐下)
肘後方(治黃疸變成黑疸醫所不能治土瓜根汁頓服一小升平旦服食後須病汗當小便出愈不爾)
(再服)
又方(治小便不通及關格方生土瓜根擣取汁以少水解之筒中吹下部取通)
産書(下乳汁土瓜根為末酒服一錢一日三)
衍義曰(王瓜體如栝樓其殼俓寸一種長一寸許上微圓下尖長七八月間熱紅赤色殼中子如螳螂)
(頭者今人又謂之赤雹子其根即土瓜根也於細根土生淡黃根三五相連如大指許根與子兩用紅子同白)
(子皆治頭風)
地榆味苦甘酸微寒無毒主婦人乳痓痛七傷帶下病
止痛除惡肉止汗療金瘡止膿血諸瘻惡瘡熱瘡消酒
除消渴補絶傷産後内塞可作金瘡膏生桐柏及冤句
山谷二月八月採根暴乾(得髮良惡麥門冬陶隱居云今近道處處有葉似榆而長)
(初生布地而花子紫黑色如豉故名玉豉二莖長直上根亦入釀酒道方燒作灰能爛石也乏茗時用葉作飲)
(亦好今按别本注云今人止冷熱痢及疳痢熱極效臣禹鍚等謹按藥性諭云地榆味苦平能治産後餘瘀疹)
(痛七傷治金瘡止血痢餘膿蕭炳云今方用共樗皮同□赤白痢日華子云排膿止吐血鼻洪月經不止血崩)
(産前後諸血疾赤白痢并水瀉濃煎止腸風俱是平原川澤皆有獨莖花紫七八月採)
圖經曰(地榆生桐柏及冤句山谷今處處有之宿根三月内生苗初生布地莖直高三四尺對分出葉)
(葉似榆少狹細長作鋸齒狀青色七月開花如揕子紫黑色根外黑裏紅似柳根二月八月採暴乾葉不用山)
(人乏茗時採此葉作飲亦好古斷下方多用之葛氏載徐平療下血二十年者取地榆鼠尾草各二兩水二升)
(煮半□服不斷水漬屋塵飲一小杯投之不過重作乃愈小兒疳痢亦單煮汁加飴糖與服便已又毒蛇螫人)
(擣新根取汁餘兼以潰瘡良崔元亮海上方赤白下骨立者地揄一斤水三升煮取一升半去滓再煎如稠餳絞)
(慮空腹服三合日再)
唐本注云(主帶下十二病孔氏音義云一曰多赤二曰多白三曰月水不通四曰隂蝕五曰子)
(藏堅六曰子門僻七曰合隂陽患痛八曰小腹寒痛九曰子門閉十曰子宫冷十一曰夢與鬼交十二曰五藏)
(不定用葉作飲代茶甚解熱)
聖惠方(治婦人漏下赤白不止令人黃瘦虚竭以地榆三兩細剉米醋一升煮十餘沸去滓食前稍熱)
(服一合亦治吐血)
千金翼(伐指逆腫單煮地榆作湯漬之半日愈)
肘後方(療虎犬咬人地榆根末服方寸匕日一二服傅瘡尤佳)
葛氏(毒蛇螫人擣地榆根絞取汁飲秉以潰瘡)
梅氏方(治猘犬咬人煮地榆飲之兼末傅瘡上服方寸匕日三服忌酒若治瘡巳差者擣生韮汁飲之)
(三升)
齊民要術(地榆汁釀酒治風痺補腦)
三洞要錄(地榆草剉一升稻米一升白玉屑一升三物取白露汁二升置銅器中煮米熱絞取汁玉)
(屑化為水名曰玉液以藥内杯美醴中所謂神玉漿也)
衍義曰(地榆性沉寒入下焦熱血痢則可用若虚寒人及水瀉白痢即未可輕使)
大小薊根味甘温主養精保血大薊主女子赤白沃安
胎止吐血衂鼻令人肥健五月採(陶隱居云大薊似虎薊小薊是猫薊葉並)
(多刺相似田野甚多方藥復用是賤之故大薊根甚療血亦有毒唐本注云大小薊葉欲相似功力有殊並無)
(毒亦非虎猫薊也大薊生山谷根療癰腫小薊生平澤俱能破血小薊不能消腫也今按陳藏器本草云小薊)
(破宿血止新血暴下血血崩金瘡出血嘔血等絞取汁温服作煎和糖合金瘡及蜘蛛蛇蝎毒服之亦佳臣禹)
(錫等謹按藥性論云大薊亦可單用味苦平主崩中血下生取根擣絞汁取半升許多立差日華子云小薊根)
(凉無毒治熱毒風并胷膈煩悶開胃下食退熱補虚損苗去煩熱生研汁服小薊力微只可退熱不似大薊能)
(補養下氣又云大薊葉凉治腸廱腹藏瘀血暈撲損可生研酒并小便任服惡瘡疥癬鹽研窨傅又名刺薊山牛蒡)
圖經曰(小薊根本經不著所出州土今處處有之俗名青刺薊苗高尺餘葉多刺心中出花頭如紅藍)
(花而青紫色北人呼為千針草當二月苗初生二三寸時并根作茹飲之甚美四月採苗九月採根並隂乾入)
(藥亦生擣根絞汁飲以止吐血衂血下血皆驗大薊根苗與此相似但肥大耳而功力有殊破血之外亦療癰)
(腫小薊專主血疾)
陳藏器云(薊門以薊為名北方者勝也)
食療云(小薊根主養氣取生根葉擣取自然汁服一盞立佳又取菜煮食之除風熟根主崩中又女子)
(月候傷過擣汁半升服之金瘡血不止挼葉封之夏月熱煩悶不止擣葉取汁半升服之立差)
聖惠方(治心熱吐血口乾用刺薊葉及根擣絞取汁每服一小盞頓服)
又方(乳石發動壅熱心悶吐血以生刺薊擣取汁每服三合入蜜少許攪勻服之)
外臺秘要(治鼻窒塞不通小薊一把水二升煮取一升去滓分服曾有人隂冷漸漸冷氣入隂囊腫)
(滿恐死夜疼悶不得眠煮大薊根汁服立差)
梅師方(治卒吐血及瀉鮮血取小薊葉擣絞取汁温服)
簡要濟衆(治九竅出血以刺薊一握絞取汁以酒半盞調和頓服之如無清汁只擣乾者為末冷水調三錢匕)
又方(治小兒浸淫瘡疼痛不可忍發寒熱刺薊末新水調傅瘡上乾即易之)
衍義曰(大小薊皆相似花如髻但大薊高三四尺葉皺小薊高一尺許葉不破以此為異小薊山野人)
(取為蔬甚適用雖有微芒亦不能害人)
海藻味苦鹹寒無毒主癭瘤氣頸下核破散結氣癰腫
癥瘕堅氣腹中上下鳴下十二水腫療皮間積聚暴㿉
留氣熱結利小便一名落首一名藫生東海池澤七月
七日採暴乾(及甘草陶隱居云生海島上黑色如亂髮而大少許葉大都似藻葉又有石帆狀如)
(柏療石淋又有水松&KR0008;如松療溪毒今按陳藏器本草云此物有馬尾者大而有葉者本經及注海藻功狀不)
(分馬尾藻生淺水如短馬尾細黑色用之當浸去鹹大葉藻生深海中及新羅葉如水藻而大本經云主結氣)
(癭瘤是也爾雅云綸音開似綸組似組正為二藻也海人取大葉藻正在深海底以䋲繫腰没水下則得旋繫)
(繩上五月已後當有大魚傷人不可取也臣禹錫等謹按爾雅云藻海藻注藥草也一名海蘿如亂髮生海中)
(藥性論云海藻其味鹹有小毒主辟百邪鬼魅治氣疾急滿療疝氣下墜疼痛核脹去腹中雷鳴幽幽作聲孟)
(詵云海藻主起男子隂氣常食之消男子㿉疾南方人多食之傳於北人北人食之倍生諸病更不宜矣陳藏)
(器云馬藻大寒擣傅小兒赤白遊疹火焱熱瘡搗絞汁服去暴熱熱痢止渴生水上如馬齒相連又云石帆高)
(尺餘根如漆上漸軟作交羅文生海底煮汁服主婦人血結月閉石淋又云水松葉如松半茸食之生水腫主)
(生海底吳都賦云石帆水松是也日華子云石帆平無装毒紫色梗大者如筋見風漸硬色如漆多人飾作珊瑚)
圖經曰(海藻生東海池澤今出登萊諸州海中凡水中皆有藻周南詩云于以採藻于沼于沚是也陸)
(幾云藻水草生水底有二種一種葉如雞蘇莖如筋長四五尺一種莖如釵股葉如蓬蒿謂之聚藻扶風人謂)
(之藻聚為發聲也二藻皆可食熟挼其腥氣米麪糁蒸為茹甚佳美荆楊人饑荒以當糓食今謂海藻者乃是)
(海中所生根著水底石上黑色如亂髮而麄大少許葉類水藻而大謂之大葉藻本經云主癭瘤是也海人以)
(䋲繫腰没水下則得之旋繫䋲上又有一種馬尾藻生淺水中狀如短馬尾細黑色此主水廕下水用之陶隱)
(居云爾雅所謂綸似綸組似組東海有之今青苔紫菜皆似綸昆布亦似組恐即是此也而陳藏器乃謂綸組)
(正謂此藻謹按本經海藻一名藫而爾雅謂藫為石衣又謂&KR1627;徒南切名海藻與藻同是海藻自有此二名而)
(注釋皆以為藥草謂綸組乃别草若然隱居所云似近石之藏器之說亦未可的據又注釋以石衣為水若一名)
(髮石髮即陟釐也色類似苔而麄澁為異又云藫葉似䪥音薤而大生海底且陟釐下自有條味性功用與海)
(藻今别又生江南池澤乃是水中青苔古人用以為紙亦青黃色今注以為石髮是也然則藫與&KR1627;皆是海藻)
(之名石髮别是一類無疑也昆布今亦出登萊諸州功用乃與海藻相近也陶又云凡海中菜皆療癭瘤結氣)
(青苔紫菜輩亦然又有石帆如柏主石淋水松如松帆主溪毒吳都賦所謂草則石帆水松劉淵林注云石)
(生海嶼石上草類也無葉高尺許其華離樓相貫連死則浮水中人於海邊得之稀有見其生者水松藥草生)
(水中出南海交趾是也紫菜附石生海上正青取乾之則紫色南海有之東海又有一種海帶似海藻而麄且)
(長登州人取乾之柔韌可以繫束物醫家用下水速於海藻昆布之類石髮今人亦乾之作菜以虀臛噉之尤)
(美青苔可以作脯食之皆利人苔之類又有井中苔生廢井中并井籃皆主熱毒又上有垣衣條云生古垣牆)
(隂蘇恭云即古牆北隂青苔衣也生石上者名昔邪屋上生者名屋游大抵主療略同陸龜蒙苔賦云高有瓦)
(松卑有澤葵散巖竇者曰石髮補空田者曰垣衣在屋曰昔邪在藥曰陟釐是也瓦松生古瓦屋上若松子作)
(層澤葵鳬葵也雖曰異類而皆感瓦石而生故陸推類而云耳今人罕復用之故但附見於此瓦松即下條作)
(葉荷草也廣志謂之蘭香叚成式云或言構木上多松栽土木氣洩則生瓦松然亦不必爾今醫家或用作女)
(子行經絡藥陟釐古方治虚冷下痢最要范注治腹中留飲有海藻丸又有癭酒方用海藻一斤絹袋盛以清)
(酒二斤浸春夏二日秋冬三日一服兩合日三酒盡更合飲之如前滓暴乾末服方寸匕日三不過兩劑皆差)
(廣濟療氣膀胱急妨宜下氣昆布臛法高麗昆布一斤白米泔浸一宿洗去鹹味以水一㪷煮令向熱擘長三)
(寸闊四五分仍取葱白一握二寸切斷擘之更煮令昆布極爛仍下鹽酢豉糝調和一依臛法不得令鹹酸以)
(生薑橘皮椒水等調和宜食梁米粳米飯海藻亦依此法極下氣大效無所忌)
海藥云(主宿食不消五膈痰壅水氣浮腫脢氣責㹠氣並良)
雷公(凡使先須用生烏豆并紫貝天葵和海藻三件同蒸一伏時候日乾用之)
肘後方(治頷下瘰癧如梅李宜連消之海藻一斤酒一升潰數日稍稍飲之)
又方(治頸下卒結囊欲成癭海藻一斤洗去鹹酒浸飲之)
澤蘭味苦甘微温無毒主乳婦内衂中風餘疾大腹水
腫身直四肢浮腫骨節中水金瘡癰腫瘡膿産後金瘡
内塞一名虎蘭一名龍棗一名虎蒲生汝南諸大澤傍
三月三日採隂乾(防己為之使陶隱居云今處處有多生下濕地葉微香可煎油或生澤傍)
(故名澤蘭亦名都梁香可作浴湯人家多種之而葉小異今山中又有一種甚相似莖方葉小強不甚香旣云)
(澤蘭又生澤傍故山中者為非而藥家乃採用之唐本注云澤蘭莖方節紫色葉似蘭草而不香今京下用之)
(者是陶云都梁香乃蘭草爾俗名蘭香煮以洗浴亦生澤畔人家種之花白紫萼莖圓殊非澤蘭也陶注蘭草)
(復云名都梁香並不深識也臣禹錫等謹按吳氏云澤蘭一名水香神農黃帝岐伯桐君酸無毒季氏温生下)
(地水傍葉如蘭二月生香赤節四葉相值枝節間藥性論云澤蘭使味苦辛主産後腹痛頻産血氣衰冷成勞)
(瘦羸又治通身面目大腫主婦人血瀝腰痛日華子澤蘭通九竅利關脈養血氣破宿血消癥瘕産前産後百)
(病通小腸長肉生肌消撲損瘀血治鼻洪吐血頭風目痛婦人勞瘦丈夫面黃四月五月採作纏把子)
圖經曰(澤蘭生汝南諸大澤傍今荆徐隨壽蜀梧州河中府皆有之根紫黑色如粟根二月生苗高二)
(三尺莖&KR1520;青紫色作四稜葉生相對和薄荷微香七月開花帶紫白色萼通紫色亦似薄荷花三月採苗隂乾)
(荆湖嶺南人家多種之壽州出者無花子此與蘭草大抵相類但蘭草生水傍葉光潤根小紫五六月盛而澤)
(蘭生水澤中及下濕地葉尖微有毛不光潤方莖紫節七月八月初採微辛此為異耳今婦人方中最急用也)
(又有一種馬蘭生水澤傍頗似澤蘭而氣臭味辛亦主破血補金創斷下血陳藏器以為楚詞所喻惡草即是)
(也北人呼為紫菊以其花似菊也又有一種山蘭生山側似劉寄奴葉無椏不對生花心微黃赤亦能破血皆)
(可用)
雷公云(凡使須要别識雄雌其形不同大澤蘭形葉皆圓根青黃能生而調氣與榮台小澤蘭迥)
(别採得後看葉上班根須尖此藥能破血通久積凡脩事大小澤蘭須細剉之用絹袋盛懸於屋南畔角上令)
(乾用)
子母秘錄(治小兒蓐瘡爵澤蘭心封上)
衍義曰(澤蘭按補注云葉似蘭今蘭葉如麥門冬稍闊而長及一二尺無枝梗殊不與澤蘭相似澤蘭)
(纔出土便分枝梗葉如菊但尖長若取香嗅則稍相類旣謂之澤蘭又曰生汝南大澤傍則其種本别如蘭之)
(說誤矣)
昆布味鹹寒無毒主十二種水腫癭瘤聚結氣瘻瘡生
東海(陶隱居云今惟出高麗䋲把索之如卷麻作黃黑色柔韌可食爾雅云綸音開似綸組似組東海有)
(之今青苔紫菜皆似綸此昆布亦似組恐即是也凡海中菜皆療癭瘤給氣青苔案菜輩亦然乾苔性熱柔苔)
(甚冷也今按陳藏器本草云昆布主隂㿉含之咽汁生南海葉如手大如薄葦紫色臣禹錫等謹按藥性論云)
(昆布臣有小毒利水道去面腫治惡瘡鼠瘻陳藏器云紫菜味甘寒主下熱煩氣多食令人腹痛發氣吐白沫)
(飲少熟醋消之蕭炳云海中菜有小螺子損人不可多食)
圖經(文具海藻條下)
唐本注云(又有石帆狀如柏治石淋又有水松狀如松治溪毒)
陳藏器云(主頽卯腫煮汁咽之生南海葉如手乾紫赤色大似簿葦陶云出新羅黃黑色葉柔細陶)
(解昆布乃是馬尾海藻也新注云如癭氣取末蜜丸含化自消也)
海藥云(謹按異志生東海水中其草順流而生新羅者黃黑色葉細胡人採得搓之為索隂乾舶上來)
(中國性温主大腹水腫諸浮氣并癭瘤氣結等良)
雷公云(凡使先弊甑箄同煮去鹹味焙細剉用每修事一斤用甑箄大小十箇同昆布細剉二味各一)
(處下東流水從已煮至亥水旋添勿令少)
食療云(下氣久服瘦人無此疾者不可食海島之人愛食為無好菜只食此物服久病亦不生遂傳說)
(其功於北人北人食之病皆生是水土不宜爾又云紫菜下熱氣多食脹人若熱氣塞咽喉者汁飲之此是海)
(中之物味猶有毒性凡是海中菜所以有損人矣)
聖惠方(治癭氣結核㿔㿔腫硬昆布一兩洗去鹹擣為散每以一錢綿裹於好醋中浸過含嚥津藥味)
(盡再含之)
外臺秘要(治頷下卒結囊漸大欲成癭以昆布海藻等分為末蜜丸含如杏核大稍稍嚥汁)
千金翼(治五癭昆布一兩並切如指大酢漬含嚥津愈)
防己味辛苦平温無毒主風寒温瘧熱氣諸癎除邪利
大小便療水腫風腫去膀胱熱傷寒寒熱邪氣中風手
脚攣急止洩散癰腫惡結諸蝸疥癬蟲瘡通腠理利九
竅一名解離文如車輻理解者良生漢中川谷二月八
月採根隂乾(殷孽為之使殺雄黃毒惡細辛畏萆薢陶隱居云今出宜都建平大而青白色虚軟)
(者好黯黑冰強者不佳服食亦須之是療風水氣要藥爾唐本注云防己本出漢中者作車輻解黃實而香其)
(青白虛軟者名本防己都不任用陶謂之佳者蓋未見漢中者爾臣禹錫等謹按藥性論云漢防己君味苦有)
(小毒能治濕風口面喎斜手足疼散留痰主肺氣𠻳喘又云木防己使畏女菀鹵其味苦辛能治男子肢節中)
(風毒風不語主散結氣惡腫温瘧風水腫治膀胱蕭炳云木防己出華州)
圖經曰(防己生漢中川谷今黔中亦有之但漢中出者破之文作車輻解黃實而香莖梗甚嫩苗葉小)
(類牽味折其莖一頭吹之氣從中貫如木通類它處者青白虛軟又有香氣皮皺上有丁足子名木防己二月)
(八月採隂乾用木防己雖今不入藥而古方亦通用之張仲景治傷寒有增减木防己湯及防己地黃五物防)
(己黃蓍六物等湯深師療膈間支滿其人喘滿心下痞堅面黧黑其脈沉緊得之數十日吐下之乃愈木防己)
(湯主之木防己二兩石膏二枚雞子大碎綿裹桂心二兩人參四兩四物以水六升煮取二升分再服虚者便)
(愈實者三日復發汗至三日復不愈者宜去石膏加芒消三合以水六升煮三味取二升去滓内芒消分再服)
(微下利則愈禁生葱孫思邈療遺溺小溲澁亦用三物木防己湯)
陳藏器云(如陶所注即是木防己用體小同按木漢二防己即是根苗為名漢主水氣木主風)
(氣宣通作藤著木生吹氣通一頭如通草)
雷公云(凡使勿使木條以其木條己黃腥皮皺上有丁足子不堪用夫使防己要心花文黃色者然細)
(剉又剉車前草根相對同蒸半日後出㬠去車前草根細剉用之)
肘後方(服雄黃中毒防己汁解之防己實焙乾為末如茶法煎服俗用治脱肛)
初虞世方(治肺痿咯血多痰防己葶藶等分為末糯米飲調下一錢)
天麻味辛平無毒主諸風濕痺四肢拘攣小兒風癎驚
氣利腰膝強筋力久服益氣輕身長年生鄆州利州太
山嶗山諸山五月採根暴乾(葉如芍藥而小當中抽一莖直上如箭簳莖端結實)
(狀若續隨子至葉枯時子黃熟其根連一二十枚猶如天門冬之類形如黃瓜亦如蘆菔大小不定彼人多生)
(噉或蒸煮食之今多用鄆州者佳今附臣禹錫等謹按别注又云主諸毒惡氣支滿寒疝下血今處處有之時)
(人多用焉莖似箭簳赤色故莖名赤箭也藥性論云赤箭脂一名天麻又名定風草味甘平能治冷氣&KR0857;痺癱)
(緩不遂語多恍惚多驚失志陳藏器云天麻寒主熱毒廱腫擣莖葉傅之亦取子作飲去熱氣生平澤似馬鞭)
(草節節生紫花花中有子如青葙子日華子云味甘暖助陽氣補五勞七傷鬼疰蠱毒通血脈關竅服無忌)
圖經曰(天麻生鄆州利州太山嶗山諸山今京東京西湖南淮南州郡亦有之春生苗初出若芍藥獨)
(抽一莖直上高三二尺如箭簳狀青赤色故名赤箭脂莖中空依半以上貼莖微有尖小葉梢頭生成穗開花)
(結子如豆粒大其子至夏不落却透虛入莖中潛生土内其根形如黃瓜連生一二十枚大者有重半斤或五)
(六兩其皮黃白色名曰龍皮肉名天麻二月三月五月蒿八月内採初取得乘潤刮去皮沸湯略煮過暴乾收之)
(山衡山人或取生者蜜煎作果食之甚珍妙)
雷公曰(凡使勿用御風草緣與天麻相似只是葉莖不同其御風草根莖斑葉皆白有青點使御)
(風草根勿使天麻二件若同用即令人有腸結之患修事天麻十兩用蒺蔾子一鎰緩火熬焦熱後使先安置)
(天麻十兩於瓶中上用火熬過蒺蔾子蓋内外便用三重紙蓋并繫從已至未時又出蒺蔾子再入熬炒焦前)
(安天麻瓶内用炒過蒺蔾子於中依前蓋又隔一伏時後出如此七遍瓶盛出後用布拭上氣汗用刀劈焙之)
(細剉單擣然用御風草修事法亦同天麻)
别說云(謹按赤箭條下所說甚詳今就此考之尤為分明詳此圖經之狀即赤箭苗之未長大者二說)
(前後自不同則所為紫花者又不知是何物也若依赤箭條後用之為是)
衍義曰(天麻用根須别藥相佐使然後見其功仍須加而用之又或蜜漬為果或蒸煮食用天麻者深)
(思之則得矣苗則赤箭也)
阿魏味辛平無毒主殺諸小蟲去臭氣破癥積下惡氣
除邪鬼蠱毒生西蕃及崑崙(唐本注云苗葉根莖酷似白芷擣根汁日煎作餅者)
(為上截根穿暴乾者為次體性極臭而能止臭亦為竒物也唐本先附臣禹錫等謹按蕭炳云今人日煎蒜白)
(為假者眞者極臭而去臭為竒物今下細蟲極效叚成式酉陽雜爼云阿魏出伽闍郍國即北天竺也伽闍郍)
(呼為形虞亦出波斯國波斯呼為阿虞載樹長八九尺皮色青黃三月生葉葉形似鼠耳無花實斷其枝汁出)
(如飴久乃堅凝名阿魏拂林國僧彎所說同摩伽陀僧提婆言取其汁和米豆屑合成阿魏日華子云阿魏熱)
(治傅屍破癥癖冷氣辟温治瘧兼主霍亂心腹痛腎氣温瘴禦一切蕈菜毒)
圖經曰(阿魏出西蕃及崑崙今惟廣州有之舊說苗葉根極似白芷擣根汁日煎作餅者為上截根穿)
(暴乾者為次今廣州出者云是木膏液滴釀結成二說不同謹按叚成式酉陽雜爼云阿魏本生波斯國呼為)
(阿虞木長八九尺皮色青黃三月生葉似鼠耳無花實斷其枝汁出如飴久乃堅凝名阿魏或云取其汁和米)
(豆屑合釀而成乃與今廣州所上相近耳)
海藥云(謹按廣志云生石崑崙國是木津液如桃膠狀其色黑者不堪其狀黃散者為上其味辛)
(温善主於風邪鬼注并心腹中冷服餌又雲南長河中亦有阿魏與舶上來者滋味相似一般又無黃色)
雷公云(凡使多有訛偽其有三驗第一驗將半銖安於古甆器中一宿至明霑阿魏處白如銀汞無赤)
(色第二驗將一銖置於五味草自然汁中一夜至明如鮮血色第三驗將一銖安於柚樹上樹立乾便是眞凡)
(使先於静室中所隙粉了於熱酒器上裛過任入藥用)
千金翼(尸疰惡氣阿魏治之神效)
别說云(謹按阿魏補注圖經所說合在木部今二浙人家亦種枝葉香氣皆同而差淡薄但無汁膏爾)
高良薑大温主暴冷胃中冷逆霍亂腹痛(陶隱居云出高良郡人腹)
(痛不止但嚼食亦效形氣與杜若相似而葉如山薑唐本注云生嶺南者形大虚軟江左者細緊味亦不甚辛)
(其實一也今相與呼細者為杜若大者為高良薑此非色也今按陳藏器本草云高良薑味辛温下氣益聲好顔)
(煮作飲服之止痢及霍亂蕭炳别本注云二月三月採根暴乾味辛苦大熱無毒臣禹錫等謹按藥性論云高)
(良薑使能治腹内久冷胃氣逆嘔吐治風破氣腹冷氣痛去風冷痺弱療下氣冷逆衝心腹痛吐瀉日華子云)
(治轉筋瀉痢反胃嘔食解酒毒消宿食)
圖經曰(高良薑舊不載所出州土陶隱居云出高良郡今嶺南諸州及黔蜀皆有之内郡雖有而不堪)
(入藥春生莖葉如薑苗而大高一二尺許花紅紫色如山薑二月三月採根暴乾古方亦單用治忽心中惡口)
(吐清水者取根如骰子塊含之嚥津逡巡即差若臭亦含嚥更加草豆蔲同為末煎湯常飲之佳)
聖惠方(治霍亂吐痢腹痛等疾高良薑一兩剉以水三大盞煎取二盞半去滓下粳未二合煮粥食之)
外臺秘要(備急霍亂吐利方火炙高良薑令焦香每用五兩打破以酒一升煮取一碗頓服亦治腹)
(痛氣惡)
蘇恭云(凡患脚氣每旦任意飽食午後少食日晩不食如饑可食豉粥若暝不消欲致霍亂者即以高)
(良薑一兩打碎以水三升煮取一升頓服盡即消待極饑乃食一橈薄粥其藥唯極飲之良若卒無高良薑毋)
(薑一兩代之以清酒一升煮令極熱去滓食之雖不及高良薑亦大效矣)
十全方(治心脾痛以高良薑細剉微炒杵末米飲調下一錢匕立止)
百部根微温(臣禹錫等謹按蜀本云微寒)主欬𠻳上氣(陶隱居云山野處處有根)
(數十相連似天門冬而苦強亦有小毒火炙酒漬飲之療欬𠻳亦主去蝨煮作湯洗牛犬蝨即去博物志云九)
(眞有一種草似百部但長大爾懸火上令乾夜取四五寸短切含咽汁勿令人知主暴𠻳甚良名為𠻳藥疑此)
(是百部恐其土肥潤處是以長大爾今按陳藏器本草云百部根火炙酒浸空腹飲去蟲蠶咬兼疥癬瘡臣禹)
(錫等謹按藥性論云百部使味甘無毒能治肺家熱上氣欬逆主潤益肺日華子云味苦無毒治疳蚘及傳尸)
(骨蒸勞殺蚘蟲寸白蟯蟲并治一切樹木蛀蟲盡之亦可殺蝇蠓又名婆婦草一根三十來莖)
圖經曰(百部舊不著所出州土今江湖淮陜齊魯州郡皆有之春生苖作藤蔓葉大而尖長頗似竹葉)
(面青色而光根下作撮如芋子一撮乃十五六枚黃白色二月三月八月採暴乾用古今方書治𠻳多用葛洪)
(主卒𠻳以百部根生薑二物各絞汁合煎服一合張文仲單用百部根酒漬再宿大温服一升日再千金方療)
(三十年𠻳以百部根二十斤擣絞取汁煎之如飴服方寸匕日三驗)
唐本云(微寒有小毒)
雷公云(凡使採得後用竹刀劈破去心皮花作數十條於簷下懸令風吹待土乾後却用酒浸一宿漉)
(出焙乾細剉用忽一窠自有八十三條者號曰地仙苖若脩事餌之可千歲也)
外臺秘要(治誤吞錢百部根四兩酒一升漬一宿温服一升日再服)
續十全方(治暴𠻳百部藤根搗自然汁和蜜等分沸湯煎成膏嚥之)
抱朴子(百部根理咳𠻳及殺虱)
蘹(音懷)香子味辛平無毒主諸瘻霍亂及蛇傷(唐本注云葉似老胡)
(荽極細莖麄高五六尺叢生今注一名茴香子亦主膀胱腎間冷氣及育腸氣調中止痛嘔吐唐本先附臣禹)
(錫等謹按藥性論云蘹香亦可單用味苦辛和諸食中甚香破一切臭氣又卒惡心腹中不安取莖葉煮食之)
(即差川中多食之日華子云得酒良治乾濕脚氣并腎勞㿗疝氣開胃下食治膀胱痛隂疼入藥炒)
圖經曰(蘹香子亦名茴香本經不載所出今交廣諸蕃及近郡皆有之入藥多用蕃舶者或云不及近)
(處者有力三月生葉似老胡荽極疎細作叢至五月高三四尺七月生花頭如傘蓋黃色結實如麥而小青色)
(北人呼為土茴香茴蘹聲近故云耳八九月採實隂乾今近道人家園圃種之甚多古方療惡毒癰腫或連隂)
(髀間疼痛急攣牽入小腹不可忍一宿則殺人者用茴香苗葉擣取汁一升服之日三四用其滓以貼腫上冬)
(中根亦可用此外國方永嘉以來用之起死神效)
食療云(國人重之云有助陽道用之末得其方法也生擣莖葉汁一合投熱酒一合服之治卒腎)
(氣衝脇如刀刺痛喘息不得亦甚理小腸氣)
孫眞人云(治瘴瘧渾身熱連背項蕤茴香子擣取汁服)
經驗後方(治脾胃進食茴香二兩生薑四兩同擣令勻淨器内濕紙蓋一宿次以銀石器中文武火)
(炒令黃焦為末酒丸如梧子大每服十丸至十五丸茶酒下)
食醫心鏡(茴香治霍亂辟熱除口氣臭煮作羹及生食並得)
衍義曰(蘹香子今人止呼為茴香治膀胱冷氣及瘇痛亦調和胃氣唐本注似老胡荽北誤矣胡荽葉)
(如蛇牀蘹香徒有葉之名但散如絲髮特異諸草枝上時有大青蟲形如蠶治小腸氣甚良)
款冬花味辛甘温無毒主欬逆上氣善喘喉痺諸驚癎
寒熱邪氣消渴喘息呼吸一名橐吾一名顆涷一名虎
鬚一名菟奚一名氐冬生常山山谷及上黨水傍十一
月採花隂乾(杏仁為之使得紫苑良惡皂莢消石玄參畏貝母辛夷麻黃黃蓍黃芩黃連青葙陶)
(隱居云第一出河北其形如宿蓴未舒者佳其腹裹有絲次出高麗百濟其花乃似大菊花次亦出蜀北部宕)
(昌而並不如其冬月在冰下生十二月正月旦取之唐本注云今出雍州南山溪水及華州山谷澗間葉似葵)
(而大叢生花出根下臣禹錫等謹按爾雅云菟奚顆凍釋曰藥草也郭云款涷也紫赤花生水中藥性論云款)
(冬花君主療肺氣心促急熱乏勞欬連連不絶涕唾稠粘治肺痿肺廱吐膿日華子云潤心肺益五藏除煩補)
(勞劣消痰止𠻳肺痿吐血心虚驚悸洗肝明目及中風等疾十一十二月雪中出花)
圖經曰(款冬花出常山山谷及上黨水傍今關中亦有之根紫色莖青紫葉似萆薢十二月開黃花青)
(紫萼去土一二寸初出如菊花萼通直而肥實無子則陶隱居所謂出高麗百濟者近此類也又有紅花者葉)
(如荷而斗直大者容一升小者容數合俗呼為蜂斗葉又名水斗葉則唐注所謂大如葵而叢生者是也十一)
(月採花隂乾或云花生於冰下正月旦採之郭璞注爾雅顆凍云紫赤花生水中冰水字近疑一有誤而傳咸)
(款冬賦序曰余曾逐禽登于北山于時仲冬之月也冰凌盈谷積雪被崖顧見款冬&KR0008;然始敷華豔當是生於)
(水下為正也本經主欬通古今方用之為治𠻳之最崔知悌療久𠻳熏法每日取款冬花如雞子許少蜜拌花)
(使潤内一升鐵鐺中又用一瓦椀鑽一孔孔内安一小竹筒筆管亦得其筒稍長作椀鐺相合及插筒處皆麪)
(埿之勿令漏氣鐺下著炭少時款冬煙自從筒出則口含筒吸取煙嚥之如胷中少悶須舉頭即將指頭捻筒)
(頭勿使漏煙氣吸煙使盡止凡如是五日一為之待至六日則飽食羊肉餺飥一頓永差)
雷公云(凡採得須去向裏裹花蘂殼并向裏實如粟零殼者并枝葉用以甘草水浸一宿却取款)
(冬花葉相伴裛一夜臨用時即乾㬠去兩件拌者秪用葉)
衍義曰(款冬花百草中惟此不顧冰雪最先春也世又謂之鑽凍雖在冰雪之下至時亦生芽春時人)
(或採以代蔬入藥須微見花者良如已芬芳則都無力也今人又多使如筯頭者恐未有花爾有人病𠻳多日)
(或教以然款冬花三兩枚於無風處以筆管吸其烟滿口則嚥之數日效)
紅藍花味辛温無毒主産後血暈口噤腹内惡血不盡
絞痛胎死腹中並酒煮服亦主蠱毒下血堪作燕脂其
苗生擣碎傅遊腫其子吞數顆主天行瘡子不出其燕
脂主小兒聤耳滴耳中生梁漢及西域一名黃藍博物
志云黃藍張騫所得今倉魏地亦種之(今附)
圖經曰(紅藍花即紅花也生梁漢及西域今處處有之人家場圃所種冬而布子於熟地至春生苗夏)
(乃有花下作梂彙多刺花蘂出梂上圃人承露採之採已復出至盡而罷梂中結實白顆如小豆大其花暴乾)
(以染眞紅及作燕脂主産後血病為勝其實亦同葉頗似藍故有藍名又名黃藍博物志云張騫所得也張仲)
(景治六十二種風兼腹内血氣刺痛用紅花一大兩分為四分以酒一大升煎強半頓服之不止再服又一方)
(紅藍子一并擣碎以無灰酒一大升攙合拌了暴令乾重擣篩蜜丸如桐子大空腹酒下四十丸正元廣利方)
(治女子中風血熱煩渴者以紅藍子五大合微熬擣碎旦日取半大匙以水一升煎取七合去滓細細嚥之又)
(崔元亮海上方治喉痺壅塞不通者取紅藍花擣絞取汁一小升服之以差為度如冬月無濕花可浸乾者濃)
(絞取汁如前服之極驗但咽喉塞服之差亦療婦人産量絶者)
唐本注云(治口噤不語血結産後諸疾堪染紅)
外臺秘要(治一切腫方以紅花熟爛擣取汁服之不過再三服便差服之多少量腫大小而進之)
簡要濟衆(産後血暈心悶氣絶紅花一兩擣為末分作兩服酒二中盞煎取一盞併服如口噤幹開)
(灌之子母秘錄同)
産寶(療産後中風煩渴紅花子五合微熬研碎以一匙水一升煎取七合徐徐呷之)
近效方(治血暈絶不識人煩悶者紅花三兩新者佳無灰酒半升童子小便半升煮取一大盞去滓候)
(冷頓服之新汲水煮之亦良)
牡丹味辛苦寒微寒無毒主寒熱中風瘈(音契)瘲(音縱)痙驚
癎邪氣除癥堅瘀血留舍腸胃安五藏療癰瘡除時氣
頭痛客熱五勞勞氣頭腰痛風噤癲疾一名鹿韭一名
鼠姑生巴郡山谷及漢中二月八月採根隂乾(畏菟絲子陶隱)
(居云今東間亦有色赤者為好用之去心按鼠婦亦名鼠姑而此又同殆非其類恐字誤唐本注云牡丹生漢)
(中劒南所出者苗似羊桃夏生白花秋實圓綠冬實赤色凌冬不凋根似芍藥肉白皮丹出漢劒南土人謂之)
(牡丹亦名百兩金京下謂之吳牡丹者是眞也今俗用者異於此别有臊氣也臣禹錫等謹按藥性論牡丹能)
(治冷氣散諸痛治女子經脈不通血瀝腰疼蕭炳云今出合州者佳白者補赤者利出和州宣州者並良日華)
(子云除邪氣悅色通關腠血脈排膿通月經消撲損瘀血續筋骨除風痺治胎下胞産後一切女人冷熱血氣)
(此便是牡丹花根巴蜀渝合州者上海鹽者次服忌蒜)
圖經曰(牡丹生巴郡山谷及漢中今丹延青越滁和州山中皆有之花有黃紫紅白數色此當是山牡)
(丹其莖便枯燥黑白色二月於梗上生苖葉三月開花其花葉與人家所種者相似但花止五六葉耳五月結)
(子黑色如雞頭子大根黃白色可五六寸長如筆管大二月八月採銅刀劈去骨隂乾用此花一名木芍藥近)
(世人多貴重圃人欲其花之說異皆秋冬移接培以壤土至春盛開其狀百變故其根性殊失本眞藥中不可)
(用此品絶無力也牡丹主血乃去瘀滯正元廣利方療因傷損血瘀不散者取牡丹皮八分合䖟蟲二十一枚)
(熬過同擣篩每旦温酒和散方寸匕服血當化為水下)
雷公云(凡使採得後日乾用銅刀劈破去骨了細剉如大豆許用清酒持蒸從已至未出日乾用)
外臺秘要(治蠱毒方取牡丹根擣為末服一錢匕日三服良)
肘後方(下部生瘡已决洞者服牡丹方寸匕日三服)
衍義曰(牡丹用其根上皮花亦有緋者如西洛潛溪緋是也今禁苑又有深碧色者惟山中單葉花紅)
(者爲佳家椑子次之若移枝接者不堪用為其花葉既多發奪根之氣也何以知之今千葉牡丹初春留花稍)
(多來年花枝并葉便瘦多是開不成市人或以枝梗皮售於人其乖殊甚)
京三稜味苦平無毒主老癖癥瘕結塊俗傳昔人患癥
癖死遺言令開腹取之得病塊乾硬如石文理有五色
人謂異物竊取削成刀柄後因以刀刈三稜柄消成水
乃知此可療癥癖也黃色體重狀若鯽魚而小又有黑
三稜狀似烏梅而稍大有鬚相連蔓延體輕為療體並
同(今附臣禹錫等謹按日華子云味甘澁采治婦人血脈不和心腹痛落胎消惡血補勞通月經治氣脹消)
(撲損瘀血産後腹痛血暈并宿血不下並效)
圖經曰(京三稜舊不著所出地土今河陜江淮淵襄間皆有之春生苗高三四尺似芰蒲葉皆三稜五)
(六月開花似莎草黃紫色霜降後採根削去皮鬚黃色微若似如小鯽魚狀體重者佳多生淺水傍或陂澤中)
(其根初生成塊如附子大或有扁者傍生一根又成塊亦出苗其不出苗只生細根者謂之雞爪三稜又不生)
(細根者謂之黑三稜大小不常其色黑去皮即白河中府又有石三稜根黃白色形如釵股葉綠色如蒲苗高)
(及尺葉上亦有三稜四月開花白色如紅蓼花五月採根亦消積氣下品别有草三稜條云生蜀地即維爪三)
(稜也其實一類故附見於此一說三稜生荆楚字當作荆以著其地本經作京非也今世都不復有三稜所用)
(皆江南綠蒲根也泰州尤多舉世皆用之雖太醫不以為據蓋流習既久用根者不識其苗採藥者莫究其用)
(因緣差蒙不復更辯今三稜荆湘江淮水澤之間皆有葉似莎草極長莖三稜如削大如人指高五六尺莖端)
(開花大體皆如莎草而大生水際及淺水中苗下即魁其傍有根横貫一根則連數魁魁上發苗採時斷其苗)
(及横根形扁長如鯽魚者三稜也根未將盡一魁未發苗小圓如烏梅者黑三稜也又根之端鉤屈如爪者為)
(雞爪三稜皆皮黑肌白而至輕三者本一物但力有剛柔各適其用因其形為名如鳥頭鳥啄雲母雲華之類)
(本非兩物也今人乃妄以鳬茨香附子為之又本草謂京三稜形如鯽魚黑三稜如烏梅而輕今綠蒲根至堅)
(重刻削而成莫知形體又葉扁莖圓不復有三稜處不知何緣名三稜也今三稜皆獨傍引二根無直下根其)
(形其體多亦如鯽魚)
陳藏器云(本經無傳三稜總有三四種但取根似烏梅有鬚相連蔓如綖作漆色蜀人織為器)
(一名蓼者是也)
外臺秘要(治癥瘕及主鼓脹滿以三稜草切一石水五石煮一石去滓更煎取三斗汁銅器中重釡)
(煎如稠糖即内密器中旦服一匕酒一盞服之日二每服恒令酒氣相續)
又方(下乳汁取京三稜三箇以水二椀煎取一椀洗妳取汁為度極妙)
子母秘錄(治小兒氣癖取三稜汁作羹粥以米麪為之與妳母食每日取一棗大與小兒喫亦得作)
(粥與癎熱食之治小兒十歲已下及新生百日無問癎熱無辜癥癖等皆理之秘妙不可具言大效)
薑黃味辛苦大寒無毒主心腹結積疰忤下氣破血除
風熱消癰腫功力烈於鬱金(唐本注云葉根都似鬱金花春生於根與苗並出夏)
(花爛無子根有黃青白三色其作之方法與鬱金同爾西戎人謂之蒁藥其味辛少苦多與鬱金同惟花生異)
(爾唐本先附臣禹錫等謹按陳藏器云薑黃眞者是經種三年已上老薑能生花花在根際一如蘘荷根節緊)
(硬氣味辛辣種薑處有之終是難得性熱不冷本經云寒誤也破血下氣西蕃亦有來者與鬱金蒁藥相似如)
(蘇所附即是蒁藥而非薑黃蘇不能分别二物也又云蒁味苦温主惡氣疰忤心痛血氣結積蘇云薑黃是蒁)
(又云鬱金是胡蒁夫如此則三物無别遞相連名總稱為蒁功狀則合不殊今蒁味苦色青薑黃味辛温無毒)
(色黃主破血下氣温不寒鬱金味苦寒色赤主馬熱病三物不同所用各别日華子云薑黃熱無毒治癥瘕血)
(塊癰腫通月經治撲損瘀血消腫毒止暴風痛冷氣下食海南生者即名蓬莪蒁江南生者即為薑黃)
圖經曰(薑黃舊不載所出州郡今江廣蜀川多有之葉青綠長一二尺許闊三四寸有斜文如紅蕉葉)
(而小花紅白色至中秋漸凋春未方生其花先生次方生葉不結實根盤屈黃色類生薑而圓有節或云眞者)
(是經種三年以上老薑能生花花在根際一如蘘荷根節堅硬氣味辛辣種薑處有乏八月採根片切暴乾蜀人)
(以治氣脹及産後敗血攻心甚驗蠻人生噉云可以袪邪辟惡謹按鬱金薑黃蒁藥三物相近蘇恭不細辯所)
(說乃如一物陳藏器解紛云蒁味苦色青薑黃味辛温色黃鬱金味苦寒色赤主馬熱病三物不同所用全别)
(又劉淵林注吳都賦薑彙非一云薑彙大如螺氣猛近於臭南土人擣之以為虀荾一名廉薑生沙石中薑類)
(也其味大辛而香削皮以黑梅并鹽汁潰之乃成也始安有之據此廉薑亦是其類而自是一物耳都下近年)
(多種薑往往有薑黃生賣乃是老薑市人買生噉之云治氣為最醫家治氣藥大方中亦時用之)
千金翼(瘡癬初生或始痛痒以薑黃傅之妙)
經驗後方(治心痛薑黃一兩桂穰三兩為末醋湯下一錢匕)
蓽撥味辛大温無毒主温中下氣補腰脚殺腥氣消食
除胃冷隂疝痃癖其根名蓽撥沒主五勞七傷隂汗核
腫生波斯國此藥叢生莖葉似蒟醬子緊細味辛烈於
蒟醬(今附臣禹錫等謹按日華子云治霍亂冷氣心痛血氣陳藏器云畢勃没味辛温無毒主冷氣嘔逆)
(心腹脹滿食不消寒疝核腫婦人内冷無子治腰腎冷除血氣生波斯國似柴胡黑硬蓽撥根也)
圖經曰(蓽撥出波斯國今嶺南有之多生竹林内正月發苖作叢高三四尺其莖如筋葉青圓闊二三)
(寸如桑面光而厚三月開花白色在表七月結子如小指大長二寸已來青黑色類椹子九月收採灰殺暴乾)
(南人愛其辛香或取葉生茹之黃牛乳煎其子治氣痢神良謹按唐太宗實錄云貞觀中上以氣痢久未痊服)
(它名醫藥不應因詔訪求其方有衛士進乳煎蓽撥法御用有效劉禹錫亦記其事云後累試年長而虚冷者)
(必效)
海藥云(謹按徐表南州記本出南海長一指赤褐色為上復有蓽撥短小黑味不堪舶上者味辛)
(温又主老冷心痛小瀉虚痢嘔逆醋心産後洩痢與阿魏和合良亦滋食味得訶子人參桂心乾薑治藏腑虚)
(冷腸鳴洩痢神效)
陳藏器云(蒟醫注蘇云蓽撥叢生子細味辛烈於蒟醫按蓽撥温中下氣補腰脚煞腥氣消食除胃)
(冷隂疝痃癖根名蓽撥没主五勞七傷隂汗核腫已出拾遺生波斯國胡人將來此謂食用之)
唐本注(今人以調食味)
雷公云(凡使先去挺用頭醋浸一宿焙乾以刀刮去皮粟子令淨方用免傷人肺令人上氣)
聖惠方(治冷痰飲惡心用蓽撥一兩搗為末於食前清粥飲調半錢服)
經驗後方(治偏頭疼絶妙蓽撥為末令患者口中含温水左邊疼令左鼻吸一字右邊疼令右鼻吸)
(一字效)
衍義曰(蓽撥走腸胃中冷氣嘔吐心腹滿痛多服走泄眞氣令人腸虚下重)
蒟(音短)醬味辛温無毒主下氣温中破痰積生巴蜀(唐本注云)
(蜀都賦所謂流味於番禺者蔓生葉似王瓜而厚大味辛香實似桑椹皮黑肉白西戎亦時將來細而辛烈或)
(謂二種交州愛州人云蒟醬人家多種蔓生子長大謂苗為浮留藤取葉合檳榔食之辛而香也又有蓽撥叢)
(生子細味辛烈於蒟醬此當信也今注渝瀘等州出焉唐本先附)
圖經曰(蒟音短醬生巴蜀今䕫州嶺南皆有之昔漢武使唐蒙曉諭南越南越食蒙以蒟醬蒙問所從)
(來答曰西北䍧牱江廣數里出番禺城下武帝感之於是開䍧牱越郡也劉淵林注蜀都賦云蒟醬緣木而生)
(其子如桑椹熟時正青長二三寸以蜜藏而食之辛香温調五藏今云蔓生葉似王瓜而厚大實皮黑肉白其)
(苗為浮留藤取葉合檳榔食之辛而香也兩說大同小異然則淵林所云乃蜀種如此今說是海南所傳耳今)
(惟貴蓽撥而不尚蒟醬故鮮有用者)
海藥云(謹按廣州記云波斯國文實狀若桑椹紫褐色者為上黑者是老不堪黔中亦有形狀相)
(似滋味一般主咳逆上氣心腹虫痛胃弱虚瀉霍亂吐逆解酒食味近多黑色少見褐色者也)
雷公云(凡使採得後以刀刮上麄皮使擣用生薑自然汁拌之蒸一日了出日乾每修事五兩用生薑)
(汁五兩蒸乾為度)
食療(温散結氣治心腹中冷氣亦名土蓽撥嶺南蓽撥尤治胃氣疾巴蜀有之)
齊民要術(蒟子下氣消穀)
蘿摩子味甘辛温無毒主虛勞葉食之功同於子陸機
云一名芄蘭幽州謂之雀瓢(唐本注云按雀瓢是女青别名葉蓋相似以葉似女)
(青故兼名雀瓢今按陳藏器本草云蘿摩條中白汁主蜘蛛蠶咬折取汁點瘡上此汁爛絲煮食補益按陶注)
(枸杞條云傳腫東人呼為白環藤生籬落間折有白汁一名雀瓢此注又云雀瓢是女青然女青終非白環二)
(物相似不能分别唐本先附臣禹錫等謹按爾雅云雚芄蘭釋曰雚一名芄蘭郭璞云雚芄蔓生斷之有白汁)
(可啖如此注則似雚芄一名蘭或傳寫誤芄衍字)
外臺秘要(治白癜風以蘿摩草白汁傅上揩令破再傳三渡差)
梅師方(治痰火毒遍身赤種不可忍以蘿摩草擣絞取汁傅之或擣傅上隨手消)
青黛味鹹寒無毒主解諸藥毒小兒諸熱驚癎發熱人
行頭痛寒熱並水研服之亦摩傅熱瘡惡腫金瘡下血
蛇犬等毒從波斯國來及太原幷廬陵南康等染澱亦
堪傅熱惡腫蛇虺螫毒染瓮上池沫紫碧色者用之同
青黛功(今附臣禹錫等謹按藥性論云青黛君味甘平能解小兒疳熱消瘦殺蟲陳藏器云青黛幷雞)
(子白大黃傅瘡癰蛇虺等)
圖經(文具藍實條下)
梅師方(治傷寒發豌豆瘡未成膿方以波斯青黛大棗許冷水研服)
宫氣方(疳痢羸瘦毛焦方歌曰孩兒雜病變成疳不問強羸女與男恰似春傍多變動還如瘦疾困躭)
(躭又歌曰煩熱毛焦鼻口乾皮膚枯槁四肢癱腹中時時更下痢青黃赤白一般般眼澁面黃鼻孔赤糓道開)
(張不欲看忽然瀉下成疳淀又却濃涕一團團唇焦嘔逆不乳哺壯熱曾寒卧不安腹中有病須醫藥何須祈)
(擣信神盤此方便是青黛散孩兒百病服來安)
初虞世(治諸虫毒所傷青黛雄黃等分同研為末新汲水調下二錢匕)
太平廣記(青黛殺惡蟲物化為水)
衍義曰(青黛乃藍為之有一婦人患臍下腹上下連二隂遍滿生濕瘡狀如馬瓜瘡他處並無熱痒而)
(痛大小便澁出黃汁食亦减身面微腫醫作惡瘡治用鰻鯏魚松脂黃丹之類藥塗瘡愈熱痛甚治不對故如)
(此問之此人嗜酒貪啗喜魚蟹發風等物急令用温水洗拭去膏藥尋以馬齒莧四兩爛研細入青黛一兩再)
(研勻塗傅瘡上即時熱减痛痒皆去仍服八政散日三服分敗客熱每塗藥得一時久藥性乾燥又再塗新濕)
(藥凡如此三日減三分之一五日減三分之二自此二十日愈既愈而問曰此瘡何緣至此曰中下焦蓄風熱)
(毒氣若不出當作腸癰内痔仍常須禁酒及發風物然不能禁酒後果然患内痔)
鬱金味辛苦寒無毒主血積下氣生肌止血破惡血血
淋尿血金瘡(唐本注云此藥苗似薑黃花白質紅未秋出莖心無實根黃赤取四畔子根去皮火)
(乾之生蜀地及西戎馬藥用之破血而補胡人謂之馬蒁嶺南者有實似小豆蔲不堪用唐本先附臣禹錫等)
(謹按藥性論云鬱金軍用亦可治女人宿血氣心痛冷氣結聚温醋摩服之亦啖馬藥用治脹痛)
圖經曰(鬱金本經不載所出州土蘇恭云生蜀地及西戎胡人謂之馬蒁今廣南江西州郡亦有之然)
(不及蜀中者佳四月初生苗似薑黃花白質紅未秋出莖心無實根黃赤取四畔子根去皮火乾之古方稀用)
(今小兒方及馬醫多用之謹按許愼說文解字云鬱芳草也十葉為貫百二十貫築以煮之為鬱鬱今鬱林郡)
(也木部中品有鬱金香云生大秦國二月三月有花狀如紅藍其花即香也陳氏云為百草之英既云百草之)
(英乃是草類只與此同名而在木部非也今人不復用亦無辯之者故但附於此耳)
經驗方(治水血不定以一兩搗為末葱白一握相和以水一盞煎至三合去滓温服日須三服)
經驗後方(治風痰鬱金一分莉蘆十分各為末和令勻每服一字用温漿水一盞先以少漿水調下)
(餘者水𠻳口都服便以食壓之)
孫用和(治陽毒入胃下血頻疼痛不可忍鬱金五箇大者牛黃一皂莢子别細研二末同為散每服用)
(醋漿水一盞同煎三沸温服)
丹房鏡源云(灰可用結砂子)
說文曰(芳草也十葉為貫百廾貫築以煮之為鬱从臼曰缶鬯彡其飾也一曰鬱鬯百艸之華遠方鬱)
(人所貢芳艸合釀之以降神)
周禮(鬱人凡祭祀之禆用鬱鬯)
衍義曰(鬱金不香今人將染婦人衣最鮮明然不耐日炙染成衣則徵有鬱金之氣)
盧會味苦寒無毒主熱風煩悶胷膈間熱氣明目鎮心
小兒癲癎驚風療五疳殺三蟲及痔病瘡瘻解巴豆毒
一名訥會一名奴會俗呼為象膽蓋以其味苦如膽故
也生波斯國似黑餳(今附臣禹錫等謹按藥性論云盧會亦可單用殺小兒疳蚘主吹鼻)
(殺腦疳藻鼻痒南海藥譜云樹脂也本草不細委之謂是象膽殊非也兼治小兒諸熱)
圖經曰(盧會出波斯國今惟廣州有來者其木生山野中滴脂淚而成採之不拘時月俗呼為象膽以)
(其味苦而云耳盧會治濕痒搔之有黃汁者劉禹錫著其方云余少年曾患癬初在頸項間後延上左耳遂成)
(濕瘡用斑猫狗膽桃根等諸藥徒令蜇蠚其瘡轉盛偶於楚州賣藥人教用盧會一兩研炙甘草半兩末相和)
(令勻先以温漿水洗癬乃用舊乾帛子拭乾便以二味合和傅之立乾便差神竒又治&KR0630;齒崔元亮海上方云取)
(盧會四分杵末先以鹽揩齒令洗淨然後傅少末於上妙也)
雷公云(凡使勿用雜膽其象膽乾了上有青竹文斑粉并光膩微微甘勿便和衆藥擣此藥先搗成)
(待衆藥末出然後入藥中此物是胡人殺得白象取膽乾入漢中是也)
馬先蒿味苦平無毒主寒熱鬼疰中風濕痺女子帶下
病無子一名馬屎蒿生南陽川澤(陶隱居云方云一名爛石草主惡瘡方藥)
(亦不復用唐本注云此葉大如茺蔚花紅白色實八月九月熟俗謂之虎麻是也一名馬新蒿所在有之茺蔚)
(苗短小于夏中熟而初生三種極相似也今按别本注云近道處處有三月八月採莖葉隂乾臣禹錫等謹接)
(爾雅云蔚牡&KR0034;釋曰蔚即蒿之雄無子者又曰蔚一名牡&KR0034;詩蓼莪云匪莪伊蔚陸機云牡蒿也三月始生七)
(月華華似胡麻華而紫赤八月為角角似小豆角角而長一名馬新蒿是也)
圖經(文具第十一卷中白蒿條下)
聖惠方(治大風癩疾骨肉疽敗百節疼酸眉鬢墮落身上習習痒痛以馬先蒿細剉炒為末每空)
(心及曉食前温酒調下二錢愈)
外臺秘要(治癩馬先蒿一名馬矢蒿擣末服方寸匕日三服如更赤起一年都差)
延胡索味辛温無毒主破血産後諸病因血所為者婦
人月經不調服中結塊崩中淋露産後血暈暴血衡上
因損下血或酒摩及煮服生奚國根如半夏色黃(今附臣禹)
(錫等謹按日華子云除風治氣暖腰膝破癥癖撲損瘀血落胎及暴腰痛)
海藥云(生奚國從安東道來味苦甘無毒主腎氣破産後惡露及兒枕與三稜鼈甲大黃為散能)
(散氣通經絡蛀蟲成末者使之惟良偏主産後病也)
聖惠方(治産後穢污不盡腹滿方延胡索末和酒服一錢立止)
又方(治墮落車馬筋骨疼痛不止用延胡索一兩擣羅為散不計時候以豆淋酒調下二錢匕)
勝金方(治膜外氣及氣塊方延胡索不限多少為末猪胰一具切作塊子炙熟蘸藥末食之)
産書(治産後心悶手脚煩熱氣力欲絶血暈連心頭硬及寒熱不禁延胡索熬擣為末酒服一錢匕)
拾遺序云(延胡索止心痛酒服)
肉豆蔲味辛温無毒主鬼氣温中治積冷心腹脹痛霍
亂中惡冷疰嘔沫冷氣消食止洩小兒乳霍其形圓小
皮紫堅薄中肉辛辣生胡國胡名迦拘勒(今附臣禹錫等謹按藥性)
(論云肉豆蔲君味苦辛能主小兒吐逆不下乳腹痛治宿食不消痰飲日華子云調中下氣止瀉痢開胃消食)
(皮外絡下氣解酒毒治霍亂味珍力更殊)
圖經曰(肉豆蔲出胡國今惟嶺南人家種之春生苗花實似豆蔲而圓小皮紫緊薄中肉辛辣六月七)
(月採續傳信方治脾泄氣痢等以豆蔲二顆米醋調麪裹之置灰中煨令黃焦和麪碾末更以炒了欓子末一)
(兩相和又焦炒陳廪米為末每用二錢匕煎作飲調前二物三錢匕旦暮各一便差)
陳藏器云(大舶來即有中國無)
海藥云(謹按廣志云生秦國及崑崙味辛温無毒主心腹虫痛脾胃虚冷氣併冷熱虚洩赤白痢等凡)
(痢以白粥飲服佳霍亂氣併以生薑湯服良)
雷公云(凡使須以糯米作粉使熱湯搜裹豆蔲於煻灰中炮待米圓子焦黃熟然後出去米其中有子)
(取用勿令犯銅)
聖惠方(治冷痢腹痛不能食肉豆蔲一兩去皮以醋麪裹煨令麪熟為度擣為散非時粥飲下一錢匕)
衍義曰(肉豆蔲對草豆蔲言之去殼只用肉肉油色者佳枯白味薄瘦虚者下等亦善下氣多服則泄)
(氣得中則和平其氣)
補骨脂味辛大温無毒主五勞七傷風虛冷骨髓傷敗
腎冷精流及婦人血氣墮胎一名破故紙生廣南諸州
及波斯國樹高三四尺葉小似薄荷其舶上來者最佳
(今附臣禹錫等謹按藥性論云婆固脂一名破故紙味苦辛能主男子腰疼膝冷囊濕遂諸冷痺頑止小便利)
(腹中冷日華子云興陽事治冷勞明耳目南蕃者色赤廣南者色綠入藥微炒用又名胡韭子)
圖經曰(補骨脂生廣南諸州及波斯國今嶺外山坂間多有之不及蕃舶者佳莖高三四尺葉似薄荷)
(花微紫色實如麻子圓扁而黑九月採或云胡韭子也胡人呼若婆固脂故别名破故紙今人多以胡桃合服)
(此法出於唐鄭相國自叙云予為南海節度年七十有五越地卑濕傷於内外衆疚俱作陽氣衰絶服乳石補)
(益之藥百端不應元和七年有訶陵國舶主李摩訶知予病狀遂傳此方并藥予初疑而未服摩訶稽顙固請)
(遂服之經七八日而覺應驗自爾常服其功神驗十年二月罷郡歸京錄方傳之破故紙十兩淨擇去皮洗過)
(擣篩令細用胡桃瓤二十兩湯浸去皮細研如泥即入前末更以好蜜和攪令勻如飴糖盛於瓷器中且日以)
(煖酒二合調藥一匙服之便以飯壓如不飲人以煖熟水調亦可服彌久則延年益氣悅心明目補添筋骨但)
(禁食芸臺羊血餘無忌此物本自外蕃隨海舶而來非中華所有蕃人呼為補骨䲭語訛為破故紙也續傳信)
(方載其事其義頗詳故并錄之)
海藥云(惡甘草)
雷公云(凡使性本大燥毒用酒浸一宿後漉出却用東流水浸三日夜却蒸從巳至申出日乾用)
經驗後方(治腰疼神妙用破故紙為末温酒下三錢匕)
又方(治男子女人五勞七傷下元久冷烏髭鬢一切風病四肢疼痛駐顔壯氣補骨脂一斤酒浸一宿放)
(乾却用烏油麻一升和炒令麻子聲絶即播去只取補骨脂為末醋煮麪糊丸如梧子大早辰温酒鹽湯下二)
(十丸)
零陵香味甘平無毒主惡氣疰心腹痛滿下氣令體香
和諸香作湯丸用之得酒良生零陵山谷葉如羅勒南
越志名燕草又名薰草即香草也山海經云薰草麻葉
方莖氣如蘼蕪可以止癘即零陵香也(今附臣禹錫等謹按陳藏器云)
(薰草明目止淚療洩精去邪惡氣傷寒頭疼一名蕙草生下濕也三月採隂乾脫節者良按薰草即蕙根也葉)
(如麻兩兩相對此即是零陵香也葉日華子云治血氣腹脹酒煎服莖)
圖經曰(零陵香生零陵山谷今湖嶺諸州皆有之多生下濕地葉如麻兩兩相對莖方氣如蘼蕪常以)
(七月中旬開花至香古所謂薰草是也或云蕙草亦此也又云其莖葉謂之蕙其根謂之薰三月採脫節者良)
(今嶺南收之皆作霍竈以火炭焙乾令黃色乃佳江淮間亦有土生者作香亦可用但不及湖嶺者芬薰耳古)
(方但用薰草而不用零陵香今合香家及面膏澡豆諸法皆用之都下市肆貨之甚多)
唐本注(生水山間可和諸香煮汁飲之亦宜合衣中香)
海藥云(謹按山海經生廣南山谷陳氏云地名零陵故以地為名味辛温無毒主風邪衝心牙車腫痛)
(虛勞疳&KR0630;凡是齒痛煎含良得升麻細辛善不宜多服令人氣喘)
衍義曰(零陵香至枯乾猶香入藥絶可用婦人浸油飾髮香無以加此即蕙草是也)
縮沙蜜味辛温無毒主虛勞冷瀉宿食不消赤白洩痢
腹中虛痛下氣生南地苗似廉薑形如白豆蔲其皮緊
厚而皺黃赤色八月採(今附臣禹錫等謹按藥性論云縮沙蜜君出波斯國味苦辛能)
(主冷氣腹痛止休息氣痢勞損消化水糓温煖脾胃治冷滑下痢不禁虛羸方曰熬末以羊子肝薄切用末逐)
(片糝丸上焙乾為末入乾薑末飯為丸日二&KR2136;五十丸又方炮附子末乾薑厚朴陳橘皮等分為丸日二服四)
(十丸陳藏器云縮沙蜜味酸主上氣欬𠻳奔豚鬼疰驚癎邪氣似白豆蔲子蒿陽子曰止痢味辛香日華子云)
(治一切氣霍亂轉筋肚腹病能起酒香味)
圖經曰(縮沙密生南地今惟嶺南山澤間有之苗莖似高良薑高三四尺葉青長八九寸闊半寸已來)
(三月四月開花在根下五六月成實五七十枚作一穗狀似益智皮緊厚而皺如栗文外有刺黃赤色皮間細)
(子一團八漏可四十餘粒如黍米大微黑色七月八月採)
海藥云(今按陳氏生西海及西戎諸國味辛平鹹得訶子鼈甲豆蔲白蕪荑等良多從安東道來)
孫尚藥(治婦人姙娠偶因所觸或墜高傷打致胎動不安腹中痛不可忍者縮沙不計多少熨斗内盛)
(慢火炒令熱透去皮用仁搗羅為末每服二錢用熱酒調下須臾覺腹中胎動處極熱即胎已安神效)
蓬莪茂味苦辛温無毒主心腹痛中惡疰忤鬼氣霍亂
冷氣吐酸水解毒食飲不消酒研服之又療婦人血氣
丈夫奔㹠生西戎及廣南諸州(子似乾椹葉似蘘荷茂在根下並生一好一惡)
(惡者有毒西戎人取之先放羊食羊不食者棄之今附臣禹錫等謹按陳藏器云一名蓬莪黑色二名蓬黃色)
(三名鬼殺味甘有大毒藥性論云蓬莪茂亦可單用能治女子血氣心痛破痃癖冷氣以酒醋摩服效日華子)
(云得酒醋良治瘀血氣開胃消食通月經消瘀血止撲損痛下血及内損惡血等此即是南中薑黃根也)
圖經曰(蓬莪茂生西戎及廣南諸州今江浙或有之三月生苖在田野中其莖如錢大高二三尺葉青)
(白色長一二尺大五寸已來頗類蘘荷五月有花作穗黃色頭微紫根如生薑而茂在根下似雞鴨卵大小不)
(常九月採削去麄皮蒸熟暴乾用凡物極堅硬難擣治用時熱灰火中煨令透熟乘熱入臼中擣之即碎如粉)
(古方不見用者今醫家治積聚諸氣為最要之藥與京三稜同用之良婦人藥中亦多使)
雷公云(凡使於砂盆中用醋磨令盡然後於火畔吸令乾重篩過用)
十全博救方(治小兒氣候止疼蓬莪茂炮候熱擣為末用一大錢熱酒調下)
孫用和(正元散治氣不接續氣短兼治滑泄及小便數王丞相服之有驗蓬莪茂一兩金鈴子去核一)
(兩右件為末更入鵬砂一錢煉過研細都和勻每服二錢鹽湯或温酒調下空心服)
積雪草味苦寒無毒主大熱惡瘡癰疽浸淫赤熛皮膚
赤身熱生荆州川谷(陶隱居云方藥亦不用想此草當寒冷爾唐本注云此草葉圓如錢)
(大莖細勁蔓延生溪澗側擣傅熱腫丹毒不入藥用荆楚人以葉如錢謂為地錢草徐儀藥圓名連錢草生處)
(亦稀今按陳藏器本草云積雪草主暴熱小兒丹毒寒熱腹内熱結擣絞汁服之又按别本注云今處處有並)
(入藥用生隂濕地八月九月採苗葉隂乾臣禹錫等謹按藥性論云連錢草亦可單用能治瘰&KR0659;鼠漏寒熱時)
(節來往日華子云味苦辛以鹽挼貼消腫毒并風疹疥癬)
圖經曰(櫝雪草生荆州川谷今處處有之葉圓如錢大莖細而動蔓延生溪澗之側荆楚人以葉如錢)
(謂為地錢草徐儀藥圖名連錢草八月九月採苗葉隂乾用叚成式酉陽雜爼云地錢葉圓莖細有蔓一日積)
(雪草一曰連錢草謹按天寶單行方云連錢草味甘平無毒元生咸陽下濕地亦生臨淄郡濟陽郡池澤中甚)
(香俗間或云圓葉似薄荷江東吳越丹陽郡極多彼人當充生菜食之河北柳城郡盡呼為海蘇好近水生經)
(冬不死咸落二京亦有或名胡薄荷所在有之單服療女子小腹痛又云女子忽得小腹中痛月經初來便覺)
(腰中切痛連脊間如刀錐所刺忍不可堪者衆醫不别謂是鬼疰妄服諸藥終無所益其疾轉增審察前狀相)
(當即用此藥其藥夏五月正放花時即採取暴乾擣簁為散女子有患前件病者取二方寸匕和好醋二小合)
(攪令勻平旦空腹頓服之每日一服以知為度如女子先冷者即取前件藥五兩加桃仁二百枚去尖皮熬擣)
(為散以蜜為丸如梧子大每日空腹以飲及酒下三十丸日再服以疾愈為度忌麻子蕎麥)
陳藏器云(東人呼為連錢生陰處蔓延地葉如錢)
衍義曰(積雪草今南方多有生隂濕地不必荆楚形如水荇而小面亦光潔微尖為異今人謂之連錢)
(草蓋取象也葉葉各生擣爛貼一切熱毒癰疽等秋後收之蔭乾為末水調傅)
白前味甘微温(臣禹錫等謹按蜀本云微寒)無毒主胷脇逆氣欬𠻳
上氣(陶隱居云此藥出近道似細辛而大色白易折主氣𠻳方多用之唐本注云此藥葉似柳或似芫花)
(苗高尺許生洲渚沙磧之上根白長柃細辛味甘俗以酒漬服主上氣不生近道俗名石藍又名𠻳藥今用蔓)
(生者味苦非眞也今按别本注云二月八月採根隂乾根似牛膝白薇臣禹錫等謹按藥性論云白前臣味辛)
(兼主一切氣日華子云治賁㹠腎氣肺氣煩悶及上氣)
圖經曰(白前舊不載所出州土陶隱居云出近道今蜀中及淮浙州郡皆有之苗似細辛而大色白易)
(折亦有葉似柳或似芫花苗者並高尺許生洲渚沙磧之上根白長而細辛亦似牛膝白薇輩今用蔓生者味苦)
(非眞也二月八月採根暴乾深篩療久欬逆上氣體腫短氣脹滿晝夜倚立不得卧常作水雞聲者白前湯主)
(之白前二兩紫苑半夏此各三兩大戟七合切四物以佳水一斗漬一宿明且煮取三升分三服禁食羊肉餳大)
唐本云(微寒主上氣衝喉中呼吸欲絶)
雷公云(凡使先用生甘草水浸一伏時後漉出去頭鬚了焙乾任入藥中用)
梅師方(治久患㗇呷欬𠻳喉中作聲不得眠取白前擣為末温酒調二錢上服)
衍義曰(白前保定肺氣治𠻳多用白而長於細辛但麄而脆不似細辛之柔以温藥相佐使則尤佳餘)
(如法)
薺苨味甘寒主解百藥毒(陶隱居云根莖都似人參而葉小異根味甜絶能殺毒以)
(其與毒藥共處而毒皆自然歇不正入方家用也今按别本注云根似桔梗以無心為異無毒二月八月採根)
(暴乾臣禹錫等謹按爾雅云苨菧苨釋曰苨一名菧苨郭云薺苨也日華子云薺苨殺蠱毒治蛇蟲咬熱狂温)
(疾罯毒箭)
圖經曰(薺苨舊不載所出州土今川蜀江浙皆有之春生苗莖都似人參而葉小異根似桔梗根但無)
(心為異潤州尤多人家收以為果萊或作脯噉味甚甘美二月八月採根暴乾古方解五石毒多生服薺苨汁)
(良又小品方療蠱取薺苨根擣末以飲服方寸匕立差)
食療云(丹石發動取根食之尤良)
千金翼(封丁腫取生薺苨根汁一合去滓傅不過三)
食醫心鏡(薺苨主利肺氣和中明目止痛蒸切作羹粥食之虀葅亦得)
金匱玉凾方(鈎吻葉與芹葉相似誤食之殺人薺苨八兩水六升煮取三升為兩服解之)
胡野僉載(野猪中毒藥箭多食此物愈)
别說云(今多以蒸壓偏亂人參但味淡耳)
衍義曰(薺苨今陜州採為脯别有法甚甘美兼可寄遠古人以謂薺苨似人參者是此解藥毒甚驗)
白藥味辛温無毒主金瘡生肌出原州(唐本注云三月苗生葉似苦荳)
(四月抽赤莖花白根皮黃八月葉落九月枝折採梗日乾今按别本注云解野葛生金巴豆藥毒刀斧折傷能)
(止血痛乾末傅之唐本先附臣禹錫等謹按藥性論云白藥亦可單用味苦能治喉中熱寒噎痺不通匈中隘)
(塞咽中常痛腫脹日華子云白藥能消痰止𠻳治渴井吐血喉閉消腫毒又云剪草凉無毒治惡瘡疥癬風瘙)
(根名白藥)
圖經曰(白藥出原州今䕫施江西嶺南亦有之三月生苖似苦荳葉四月而赤莖長似葫蘆蔓六月開)
(白花八月結子亦名苽蔞九月採根以水洗切碎暴乾名白藥子江西出者葉似烏白子如菉豆至八月其子)
(變成赤色施州人取根并野猪尾二味洗淨去麄皮焙乾等分停擣簁酒調服錢匕療心氣痛解熱毒甚效乂)
(諸瘡癰腫不散者取生根爛搗傅貼乾則易之無生者用末水調塗之亦可崔元亮海上方治一切天行取白)
(藥研如麪漿水一大盞空腹頓服之便即卧一食頃候心頭悶亂或惡心腹内如車鳴㽲刺痛良久當有吐利)
(數行勿怪欲服藥時先令煮漿水粥於升中懸著待冷若吐利過度即喫冷粥一椀止之不喫即困人)
經驗後方(治姙娠傷寒護胎以白藥子不拘多少為末用雞子清調攤於紙花上可椀來大貼)
(在臍下胎存生處乾即以温水潤之)
衍義曰(白藥今為治馬肺熱藥有效)
葒(音紅)草味鹹微寒無毒主消渴去熱明目益氣一名鴻
䕵(音纈)如馬蓼而大生水傍五月採實(陶隱居云此類甚多今生下濕地極)
(似馬蓼甚長大詩稱隰有遊龍注云葒草郭景純云即籠古也今按别本注云此即水紅也以為湯浸療脚氣)
(臣禹錫等謹按爾雅云紅籠古其大者蘬䟽引陸機云一名馬蓼葉大而赤白色生水澤中高丈餘郭云俗呼)
(紅草為籠古語轉耳)
圖經曰(葒草即水紅也舊不著所出州郡云生水傍今所在下濕地皆有之似蓼而葉大赤白色高丈)
(餘爾雅云紅籠古其大者蘬坵追切鄭詩云隰有遊龍是也陸機云一名馬蓼本經云似馬蓼而大若然馬蓼)
(自是一種也五月採實今亦稀用但取根莖作湯去脚氣耳)
陳藏器(云作湯浸水氣惡瘡腫佳)
唐本注(云有毛花紅白除惡瘡腫脚氣煮濃汁漬之多差)
衍義(文具水蓼條下)
莎草根味甘微寒無毒主隂胷中熱充皮毛久服令人
益氣長鬚眉一名薃(音號)一名侯莎其實名緹生田野二
月八月採(陶隱居云方藥亦不復用離騷云青莎雜樹繁草靃音髓靡音美古人為詩多用之而無)
(識者乃有鼠蓑療體異此唐本注云此草根名香附子一名雀頭香大小氣除胷腹中熱所在有之莖葉都似)
(三稜根若附子周匝多毛交州者最勝大者如棗近道者如杏仁許荆襄人謂之莎草根合和香用之)
圖經曰(莎草根又名香附子舊不著所出州土但云生田野今處處有之或云交州者勝大如棗近道者)
(如杏仁許苗莖葉都似三稜根若附子周匝多毛今近道生者苗葉如薤而瘦根如筯頭大二月八月採謹按)
(天寶單方圖載水香稜功狀與此頗相類但味差不同其方云水香稜味辛微寒無毒性澁元生博平郡池澤)
(中苗名香稜根名莎結亦名草附子河南及淮南下濕地即有名水莎隴西謂之地藾根蜀郡名續根草亦名)
(水巴戟今涪都最饒名三稜草用莖作鞋履所在皆有單服療肺風又云其藥療丈夫心肺中虚風及客熱膀)
(胱間連脅下時有氣妨皮膚瘙痒癮疹飲食不多日漸瘦損常有憂愁心忪少氣等並春收苗及花隂乾入冬)
(採根切貯於風凉處有患前病者取苗二十餘斤剉以水二石五斗煮取一石五斗於浴斛中浸身令汗出五)
(六度浸兼浴其肺中風皮膚痺即止每載四時常用則癮疹風永差其心中客熱膀胱間連脅下氣妨常日憂)
(愁不樂兼心忪者取根二大斤切熬令香以生絹袋盛貯於三大斗無厌清酒中浸之春三月浸一日即堪服)
(冬十月後即七日近暖處乃佳每空腹服一盞日夜三四服之常令酒氣相續以知為度若不飲酒即取根十)
(兩加桂心五兩蕪荑三兩和擣為散以蜜和為丸擣一千杵丸如梧子大每空腹以酒及薑蜜湯飲汁等下二)
(十丸日再服漸加至三十丸以差為度)
雷公云(凡採得後隂乾於石臼中擣勿令犯鐵用之切忌爾)
衍義曰(莎草其根上如棗核者又謂之香附子亦入印香中亦能走氣今人多用雖生於莎草根然根)
(上或有或無有薄皺皮紫黑色非多毛也刮去皮則色白若便以根為之則誤矣其味苦)
蓽澄茄味辛温無毒主下氣消食皮膚風心腹間氣脹
令人能食療鬼氣能染髮及香身生佛誓國似梧桐子
及蔓荆子微大亦名毗陵茄子(今附臣禹錫等謹按日華子云治一切氣并霍)
(亂瀉脹腹痛腎氣膀胱冷)
圖經曰(蓽澄茄生佛誓國今廣州亦有之春夏生葉青滑可愛結實似梧桐子及蔓荆子微大八月九)
(月採之今醫方脾胃藥中多用又治傷寒欬癔日夜不定者其方以蓽澄茄三分高良薑三分二物擣羅為散)
(每服二錢水六分煎十餘沸入少許醋攪勻和滓如茶熱呷)
海藥云(謹按廣志云生諸海嫩胡椒也青時就樹採摘造之有柄麄而蒂圓是也其味辛苦微温)
(無毒主心腹卒痛霍亂吐瀉痰癖冷氣古方偏用染髮不用治病也)
雷公云(凡使採得後去柄及皺皮再用酒浸蒸從已至酉出細杵任用也)
胡黃連味苦平無毒主久痢成疳傷寒欬𠻳温瘧骨熱
理腰腎去隂汗小兒驚癎寒熱不下食霍亂下痢生胡
國似乾楊柳心黑外黃一名割孤露澤(今附)
圖經曰(胡黃連生胡國今南海及秦隴間亦有之初生似蘆乾似楊柳枯枝心黑外黃不拘時月收採)
(今小兒藥中多用之又治傷寒勞復身熱大小便赤如血色者胡黃連一兩山梔子二兩去皮入蜜半兩拌和)
(炒令微焦二味擣羅為末用猪腸汁和丸如梧桐子大每服用生薑二片烏梅一箇童子小便三合浸半日去)
(滓食後煖小便令温下十丸臨卧再服甚效)
唐本云(大寒主骨蒸勞熱補肝膽明目治冷熱洩痢益顔色厚腸胃治婦人胎蒸虚驚治三消五)
(痔大人五心煩熱出波斯國生海畔陸地八月上旬採惡菊花玄參白蘚皮解巴豆毒服之忌猪肉令人漏精)
(以人乳浸點目甚良苗若夏枯草根頭似鳥觜折之肉似鸜鵒眼者良)
孫尚藥(治小兒盜汗潮熱往來南蕃胡黃連柴胡等分羅極細煉蜜和丸如雞頭大每服一丸至三丸)
(銀器中用酒少許化開更入水五分重湯煮三二十沸放温食後和滓服)
别說云(謹按胡黃連折之塵出如煙者為眞)
船底苔冷無毒治鼻洪吐血淋疾以炙甘草幷豉汁濃
煎湯旋呷又主五淋取一團鴨子大煮服之又水中細
苔主天行病心悶擣絞汁服(新補見孟詵陳藏器日華子)
陳藏器云(主五淋取一鴨卵大塊水煮服之)
聖惠方(治乳石發動小便淋澁不通心神悶亂用船底青苔如半雞子大以水一大盞煎至五分去滓)
(温服日三四服)
子母秘要(小兒赤遊行於體上下至心即死水中苔擣末傅上良)
紅豆蔲味辛温無毒主腸虛水瀉心腹攪痛霍亂嘔吐
酸水解酒毒不宜多服令人舌麄不思飲食云是高良
薑子其苗如蘆葉似薑花作穗嫩葉卷而生微帶紅色
生南海諸谷(今附臣禹錫等謹按藥性論云紅豆蔲亦可單用味苦辛能治冷氣腹痛消瘴霧氣)
(毒去宿食温腹腸吐瀉痢疾)
海藥云(擇嫩者加入鹽櫐櫐作朵不散落須以朱槿令色深善醒於醉解酒毒此外無諸要使也)
蒔蘿味辛温無毒主小兒氣脹霍亂嘔逆腹冷食不下
兩肋痞滿生佛誓國如馬芹子辛香亦名慈謀勒(今附臣禹)
(錫等謹按日華子云健脾開胃氣温腸殺魚肉毒補水藏及壯筋骨治腎氣)
圖經曰(蒔蘿出佛誓國今嶺南及近道皆有之三月四月生苗花實大類蛇牀而香辛六月七月採實)
(今人多以和五味不聞入藥用)
海藥云(謹按廣州記云生波斯國馬芹子即黑色而重蒔蘿子即褐色而輕主膈氣消食温胃善)
(滋食味多食無損即不可與阿魏同合奪其味爾)
艾蒳香味甘温無毒去惡氣殺蟲主腹冷洩痢廣誌曰
出西國似細艾又有松樹皮綠衣亦名艾納可以和合
諸香燒之能聚其煙青白不散而與此不同也(今附臣禹錫等)
(謹按古樂府詩云行胡從何方列國持何來氍&KR0146;&KR0146;橙五木香迷迭艾蒳與都梁是也)
陳藏器(云主癬辟蛇)
海藥云(謹按廣志云生剽國温平主傷寒五洩主心腹注氣下寸白止腸鳴燒之辟温疫合螫窠浴脚)
(氣甚良)
甘松香味甘温無毒主惡氣卒心腹痛滿兼用合諸香
叢生葉細廣誌云甘松香出姑臧(今附臣禹鍚等謹按日華子云治心腹脹)
(下氣作浴湯令人身香)
圖經曰(甘松香出姑臧今黔蜀州郡及遼州亦有之叢生山野葉細如茅草根極繁密八月採作湯浴)
(令人體香)
陳藏器(云叢生葉細出凉州)
海藥云(謹按廣志云生涼州苗細引蔓而生又陳氏云生黑皮黔祛風疳齒&KR0630;野雞痔得白芷附子良)
(合諸香及裛衣妙也)
垣衣味酸無毒主黃疸心煩欬逆血氣暴熱在腸胃金
瘡内塞久服補中益氣長肌好顔色一名昔邪一名烏
韭一名垣嬴一名天韭一名鼠韭生古垣牆隂或屋上
三月三日採隂乾(陶隱居云方藥不甚用俗中少見有者離騷亦有昔邪或云即是天蒜爾)
(唐本注云此即古牆北隂青苔衣也其生石上者名昔邪一名鳥韭江南少牆陶故云少見本經載之屋上者)
(名屋遊在下品形並相似為療略同别錄云主暴風口噤金瘡酒漬服之效臣禹錫等謹按日華子云垣衣冷)
(又云地衣冷微毒治卒心痛中惡以人垢膩為丸服七粒此是隂濕地被日曬起苔蘚是也幷生油調傅馬及)
(諸瘡良)
圖經(文具海藻條下)
陟釐(音离)味甘大温無毒主心腹大寒温中消糓強胃氣
止洩痢生江南池澤(陶隱居云此即南人用作紙者方家惟合斷下藥用之唐本注云此)
(物乃水中苔今取以為紙名苔紙青黃色體澁小品方云水中麄苔也范東陽方云水中石上生如毛綠色者)
(藥對云河中側梨側梨陟釐聲相近也王子年拾遺云張華撰博物志上晉武帝嫌繁命削之賜華側理紙萬)
(張子年云陟釐紙也此紙以水苔為之溪人語訛謂之側理也今按别本注云此即石髮也色類似苔而麄澁)
(為異且水苔性冷陟釐甘温明其陟釐與苔全異池澤中石上名陟釐浮水中者名苔爾)
圖經(文具海藻條下)
衍義曰(陟釐令人事治音池為苔脯堪啗京城市中甚多然治渴疾仍須禁食鹽餘方家亦罕用)
鳬葵味甘冷無毒主消渴去熱淋利小便生水中即莕
(音杏)菜也一名接余(唐本注云南人名猪蓴堪食有名未用條中載也今按别本注云即荇菜)
(也生水中菜似蓴莖澁根極長江南人多食云是猪蓴全為誤也猪蓴與絲蓴並二種以春夏細長肥滑為絲)
(蓴至冬短為猪蓴亦呼為龜蓴此與鳬葵殊不相似也南人擣汁服之療寒熱也唐本先附臣禹鍚等謹按日)
(華子云猪蓴解蠱毒毒藥絲蓴已見蓴條解之今據唐本注云有名未用條中載也而尋有名未用條中即無)
(鳬葵猪蓴蓋經開寶詳定已刪去也)
圖經曰(鳬葵即莕菜也舊不著所出州土云生水中今處處池澤皆有之葉似蓴莖澁根甚長花黃色)
(水中極繁盛謹按爾雅莕謂之接余其葉謂之苻郭璞以為叢生水中葉圓在莖端長短隨水深淺江東人食)
(之詩周南所謂參差荇菜是也陸機云白莖葉紫赤色正圓徑寸餘浮在水上根在水底大如釵股上青下白)
(鬻其白莖以苦酒浸膮美可以按酒今人不食醫方亦鮮用)
女菀味辛温無毒主風寒雜症霍亂洩痢腸鳴上下無
常處驚癎寒熱百疾療肺傷欬逆出汗久寒在膀胱支
滿飲酒夜食發病一名白菀一名織女菀一名茒(音柳)生
漢中川谷或山陽正月二月採隂乾(畏鹵鹹陶隱居云比來醫方都無復)
(用之市人亦少有便是欲絶别復有白菀似紫菀非此之别名也唐本注云白菀即女菀更無别者有名未用)
(中浪出一條無紫菀時亦用之功效相似也臣禹錫等今據有名未用中無白菀者蓋唐修本草時刪去爾)
衍義曰(女菀一名白菀或者謂為二物非也唐删去白菀之條甚合宜陶能言不能指說性狀餘從經)
(中所說甚明今直取經)
王孫味苦平無毒主五藏邪氣寒濕痺四肢疼酸膝今
痛療百病益氣吳名白功草楚名王孫齊名長孫一名
黃孫一名黃昏一名海孫一名蔓延生海西川谷及汝
南城郭垣下(陶隱居云今方家皆呼名黃昏又云牡蒙市人亦少識者唐本注云小品述本草牡)
(蒙一名王孫藥對有牡蒙無王孫此則一物明矣又主金瘡破血生肌肉止痛赤白痢補虛益氣除脚腫發隂)
(陽也臣禹錫等謹按蜀本注云葉似及已而大根長尺餘皮肉亦紫色)
土馬騣治骨熱敗煩熱毒壅衂鼻所在背隂古牆垣上
有之歲多雨則茂盛世人或便以為垣衣非也垣衣生
垣牆之側此物生垣牆之上北垣衣更長大抵苔之類
也以其所附不同故立名與主療亦異在屋則謂之屋
遊瓦苔在牆垣則謂之垣衣土馬騣在地則謂之地衣
在井則謂之井苔在水中石上則謂之陟釐土馬騣近
世常用而諸書未著故附新定條焉(新定)
蜀羊泉味苦微寒無毒主頭秃惡瘡熱氣疥瘙痂癬蟲
療齲齒女子隂中内傷皮間實積一名羊泉一名羊飴
生蜀郡川谷(陶隱居云方藥亦不復用彼土人時有採識者唐本注云此草俗名漆姑葉似菊花)
(紫色子類枹杞子根如遠志無心有糝苗主小兒驚兼療漆瘡生毛髮所在平澤皆有之今按别本注云今處)
(處有生隂濕地三月四月採苗葉隂乾之)
菟葵味甘寒無毒主下諸石五淋止虎蛇毒(唐本注云苗如石龍)
(芮葉光澤花白似梅莖紫色煮汁極滑堪噉爾雅釋草一名莃所在平澤皆有田間人多識之今按别本注云)
(蛇虎毒諸瘡擣汁飲之及塗瘡能解毒止痛六月七月採莖葉暴乾唐本先附臣禹錫等謹按爾雅云莃菟葵)
(注顔似葵而小葉狀如藜有毛汋啖之滑疏汋煮也)
圖經(文具第三十卷冬葵條下)
衍義曰(莵葵綠葉如黃蜀葵花似拗霜甚雅形如至小者初聞單葉蜀葵有檀心色如牡丹姚黃葉則)
(蜀葵也唐劉夢得還京云唯莵葵燕麥動摇春風者是也)
蔛草味甘寒無毒主暴熱喘息小兒丹腫一名蔛榮生
水傍(唐本注云葉圓似澤瀉而小花青白亦堪噉所在有之今按别本注云江南人用蒸魚食之甚美五)
(月六月採莖葉暴乾唐本先附)
鱧腸味甘酸平無毒主血痢針灸瘡發洪血不可止者
傅之立已汁塗髮眉生速而繁生下濕地(唐本注云苗似旋復一名)
(蓮子草所在坑渠間有之今按别本注云二月八月採隂乾唐本先附臣禹錫等謹按蕭炳云作膏點鼻中添)
(腦日華子云排膿止血通小腸長鬚髮傅一切瘡并蠶瘑)
圖經曰(鱧腸即蓮子草也舊不載所出州郡但云生下濕地今處處有之南方尤多此有二種一種葉)
(似柳而光澤莖似馬齒莧高一二尺可花細而白其實若小蓬房蘇恭云苗似旋復者是也一種苖梗枯瘦頗)
(似蓮花而黃色實亦作房而圓南人謂之蓮翹者三種摘其苗皆有汁出須臾而黑故多作烏髭髮藥用之俗)
(謂之旱蓮子二月八月採隂乾亦謂之金陵草見孫思邈千金月令云益髭髮變白為黑金陵草煎方金陵草)
(一秤六月以後收採揀擇無泥土者不用洗須青嫩不雜黃葉乃堪爛擣研新布絞取汁又以紗絹濾令滓盡)
(内通油器鉢盛之日中煎五日又取生薑一斤絞汁白蜜一斤合和日中煎以柳木篦攪勿停手令勻調又置)
(日中煎之令如稀餳為藥成矣每旦日及午後各服一匙以温酒一盞化下如欲作丸日中再煎令可丸大如)
(梧子依前法酒服三十丸及時多合製為佳其效甚速)
爵牀味鹹寒無毒主腰脊痛不得著牀俛仰艱難除熱
可作浴湯生漢中川谷及田野(唐本注云此草似香葇葉長而大或如荏且細)
(生平澤熟田近道傍甚療血脹下氣又主杖瘡汁塗立差俗名赤眼老母草今按别本注云今人名為香蘇)
井中苔及萍大寒主漆瘡熱瘡水腫井中藍殺野葛巴
豆諸毒(陶隱居云廢井中多生苔萍及磚土間生雜草菜藍既解毒在井中者彌佳不應復别是一種)
(名井中藍井底泥至冷亦療湯火灼瘡井華水又服鍊法用之臣禹錫等謹按蜀本云井中苔及萍味苦日華)
(子云無毒)
圖經(文具海藻條下)
茅香花味苦温無毒主中惡温胃止嘔吐療心腹冷痛
苗葉可煮作浴湯辟邪氣令人身香生劒南道諸州其
莖葉黑褐色花白即非白茅香也(今附臣禹錫等謹按陳藏器云茅香味甘)
(平生安南如芽根日華子云白茅香花塞鼻洪傅久不合炙瘡罯刀箭瘡止血并痛煎湯止吐血鼻衂)
圖經曰(茅香花生劒南道諸州今陜西河東京東州郡亦有之三月生苗似大麥五月開白花亦有黃)
(花者或有結實者亦有無實者並正月二月採根五月採花八月採苗其莖葉黑褐色而花白者名曰茅香也)
陳藏器(白茅香味甘平無毒主惡氣令人身香美煮服之主腹内冷痛生安南如毛根作浴用之)
海藥云(謹按廣志云生廣南山谷味甘平無毒主小兒遍身瘡疱以桃葉同煮浴之合諸名香甚竒妙)
(尤勝舶上來者)
肘後方(治熱淋取白茅根四斤剉之以水一斗五升煮取五升令冷仍煖飲之日三服)
又方(諸竹木刺在肉中不出取白茅根燒末脂膏和塗之亦治因風致腫)
衍義曰(茅香花白根如茅但明潔而長皆可作浴湯同藁本尤佳仍入印香中合香附子用)
馬蘭味辛平無毒主破宿血養新血合金瘡斷血痢蠱
毒解酒疸止鼻衂吐血及諸菌毒生擣傅蛇咬生澤傍
如澤蘭氣臭楚詞以惡草喻惡人北人見其花呼為紫
菊以其花似菊而紫也又山蘭生山側似劉寄奴葉無
椏不對生花心微黃赤亦大破血下俚人多用之(新補見陳)
(藏器及日華子)
圖經(文具澤蘭條下)
使君子味甘温無毒主小兒五疳小便白濁殺蠱療瀉
痢生眉廣等州形如梔子稜瓣深而兩頭尖亦似訶梨
勒而輕俗傳始因潘州郭使君療小兒多是獨用此物
後來醫家因號為使君子也(今附)
圖經曰(使君子生交廣等州今嶺南州郡皆有之生山野中及水岸其葉青如兩指頭長二寸其莖作)
(藤如千指三月生花淡紅色久乃深紅有五瓣七八月結子如拇指長一寸許大類梔子而有五稜其殼青黑)
(色内有仁白色二月採實)
衍義曰(使君子紫黑色四稜高瓣深今經中謂之稜瓣深似令人難解秋末冬初人將入鼎灃其仁味)
(如椰子肉經不言用仁為復用皮今按文味甘即是用肉然難得仁蓋絶小今醫家或兼用殼)
乾苔味鹹寒(一云温)主痔殺蟲及霍亂嘔吐不止煮汁服
之又心腹煩悶者冷水研如泥飲之即止又發諸瘡疥
下一切丹石殺諸藥毒不可多食令人痿黃少血色殺
木蠧蟲内木孔中但是海族之流皆下丹石(新補見孟詵陳藏器)
(日華子)
百脈根味甘苦微寒無毒主下氣止渴去熱除虛勞補
不足酒浸若水煮丸散兼用之出肅州巴西(唐本注云葉似苜蓿)
(花黃根如遠志二月八月採根日乾唐本先附)
白豆蔲味辛大温無毒主積冷氣止吐逆反胃消榖下
氣出伽古羅國呼為多骨形如芭蕉葉似杜若長八九
尺冬夏不凋花淺黃色子作朵如葡萄其子初出微青
熟則變白七月採(今附)
圖經曰(白豆蔲出伽古羅國今廣州宜州亦有之不及蕃舶者佳苗類芭蕉葉似杜若長八九尺而光)
(滑冬夏不凋花淺黃色子作朵如葡萄生青熟白七月採張文仲治胃氣冷喫食即欲得吐以白豆蔲子三枚)
(擣篩更研細好酒一盞微温調之併飲三兩盞佳又有治嘔吐白术等六物湯亦用白豆蔲大抵主胃冷即宜)
(服也)
地笋温無毒利九竅通血脈排膿治血止鼻洪吐血産
後心腹痛一切血痛肥白人産婦可作蔬菜食甚佳即
澤蘭根也(新補出陳藏器及日華子)
海帶催生治婦人及療風亦可作下水藥出東海水中
石上比海藻更麄柔韌而長今登州人乾之以苴束器
物(新定)
陀得花味甘温無毒主一切風血浸酒服生西國胡人
將來胡人採此花以釀酒呼為三勒漿(今附)
翦草凉無毒治惡瘡疥癬風瘙根名白藥(新分條見日華子)
圖經曰(翦草生潤州味苦平有毒主諸瘡疥痂瘻蝕及牛馬諸瘡二月三月採暴乾用)
陳藏器(翦草味甚苦平無毒主䖝瘡疥癬浸酒服之生山澤間葉如茗而細江東用之)
治勞療(方云婺台州皆有惟婺州者可用狀如茜草又如細辛每用一斤淨洗為末入生蜜二斤和為膏)
(以器皿盛之不得犯鐵器九蒸九暴日一蒸暴病人五更起面東坐不得語令匙抄藥如粥服之每服四兩服)
(已良久用稀粟米飲壓之藥冷服粥飲亦不可太熱或吐或下皆不妨如久病肺損咯血只二服愈尋常咳𠻳)
(血妄行每服一匙可也有一貴人忽一日病療其尊人嘗以此方治之九日而藥成前一夕病者夢人戒令翌)
(日勿亂服藥次日將服之為屋上土墜器中不可服再合旣成又將服之為籍覆器又不得食又再合未就而)
(夫人卒矣此藥之異如此若小小血妄行一啜而愈矣)
一十種陳藏器餘
迷迭香味辛温無毒主惡氣令人衣香燒之去鬼魏略
云出大秦國廣志云出西海
海藥云(味平不治疾燒之祛鬼氣合羌活為丸散夜燒之辟蚊蚋此外别無用矣)
故魚網主鯁以網覆鯁者頸差如煮汁飲之骨當下矣
故繳脚布無毒主天行勞復馬駿風黑汗洗汁飲帶垢
者佳江中採出蘆蘆令夫婦和同用之有法此江中出
波蘆也
虱建草味苦無毒去蟣虱挼取汁沐頭盡死人有誤吞
虱成病者搗絞汁服一小合亦主諸蟲瘡生山足濕地
莖葉似山丹微赤高一二尺又有水竹葉如竹葉而短
小生水中亦云去虱人取水竹葉生食
含生草主婦人難産口中含之立差亦咽其汁葉如卷
栢而大生靺羯國其葉煮之不熱無毒
兔肝草味甘平無毒主金瘡止血生肉解丹石發熱初
生細軟似兔肝一名雞肝奥蘩蔞同名
石芒味甘平無毒主人畜為虎狼等傷恐毒入肉者取莖
雜葛根濃煮服之亦取汁生高山如芒節短江西人呼
為折草六月七月生穗如狄也
蠶苪草味辛平無毒主蠶及諸蟲如蠶類咬人恐毒入
腹煮汁服之生搗傅瘡濕地如蓼大莖赤花白東土亦
有之
問荆味苦平無毒主結氣瘤痛上氣氣急煮服之生伊
洛間洲渚苗似木賊節節相接亦名接續草
證類本草卷九
