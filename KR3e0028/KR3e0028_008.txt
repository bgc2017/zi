證類本草卷八
宋唐慎微撰
草部中品之上總六十二種
三十二種神農本經(白字)
四種名醫别錄(墨字)
一種唐本先附(注云唐附)
二種今附(皆醫家嘗用有效注云今附)
一種新分條
二十二種陳藏器餘
凡墨蓋子已下並唐慎微續證類
乾薑生薑(元附乾薑下今分條)葈(私以切)耳實(倉耳也葉)
(附)葛根(汁葉花附)葛粉(今附)
栝樓(實莖葉附)苦參當歸
麻黃通草(鷰覆子通脱术續注)芍藥
蠡(音禮)實(馬蘭子是也花葉子附)瞿(音劬)麥(葉續注)
玄參秦艽(音膠)百合(紅百合續注)
知母貝母白芷
淫羊藿(仙靈脾是也)黃芩狗脊
石龍芮茅根(茅花茅針屋茅續注)紫菀
紫草前胡敗醬
白鮮皮酸漿(根續注)紫參
藁本(實附)石韋(石皮瓦韋續注)萆薢
杜蘅白薇菝(蒲八切)葜(葉八切葉續注)
大青女萎(唐附)石香葇(今附)
二十二種陳藏器餘
兜納香風延母耕香
大瓠藤水筋子根土芋
優殿土落草㹿菜
必似勒胡面莽海藴
百丈青斫合子獨自草
金釵股博落迴毛建草
數低仰盆離鬲草
廅藥
乾薑味辛温大熱無毒主胸滿欬逆上氣温中止血出
汗逐風濕痺腸澼下痢寒冷腹痛中惡霍亂脹滿風邪
諸毒皮膚間結氣止唾血生者尤良(臣禹錫等謹按唐本又云治風下氣)
(止血宣諸絡&KR0899;微汗久服令眼暗)
圖經(文貝生薑條下)
外臺秘要(治瘧不痊乾薑高良薑等分為末每服一錢水一中盞煎至七分服)
又方(治卒心痛乾薑為末米飲調下一錢)
千金方(治&KR1604;鼻以乾薑末蜜和塞鼻中)
肘後方(治隂昜病身體重小腹急熱必衝匈膈頭重不能舉眼中生翳膝脛拘急乾薑四兩末易和温)
(服覆取汗得解)
又方(治寒痢切乾薑如大豆米飲服六七十枚日三夜一服痢青色者為寒痢累服得效)
又方(治虎犬咬人乾薑末以内瘡中立差)
又方(治蝎螫人嚼乾薑塗之)
王氏博濟方(治瘧乾薑炒令黑色搗為未臨發時以温酒調三錢服已發再服)
廣利方(治諸蛇毒螫人欲死兼辟蛇乾薑碓黃等分同研用小絹袋盛繫臂上男左女右蛇聞藥氣逆)
(避人螫毒傅之)
又方(治鼻衂出血乾薑削令頭尖微煨塞鼻中)
孫真人(治水瀉無度乾薑末粥飲調一錢服立效)
集驗方(治血痢神妙乾薑急於火内燒黑不令成灰甆椀合放冷為末每服一錢米飲調下)
又方(治咳𠻳冷氣結脹乾薑為末熱酒用半錢服兼治頭旋眼眩立效)
傷寒類要(治傷寒婦人得病雖差未滿百日不可與男交合為隂陽之病必拘急手足拳欲死丈夫)
(病名為隂昜婦人名為陽易速當汗之可愈滿四日不可療宜令服此藥乾薑四兩為末湯調頓服覆衣被出)
(汗得解手足伸遂愈)
生薑味辛微温主傷寒頭痛鼻塞欬逆上氣止嘔吐久
服去臭氣通神明生犍為川谷及荆州揚州九月採(秦芁)
(為之使殺半夏茛菪毒惡黃芩黃連天鼠糞陶𨼆居云乾薑今惟出臨海章安兩三村解作之蜀漢薑夙美荆)
(州有好薑而並不能作乾者凡作乾薑法水淹三日畢去皮置流水中六日更去皮然後曬乾置甆&KR2265;中謂之)
(釀也又云生薑歸五藏去痰下氣止嘔吐除風邪寒熱久服少志少智傷心氣如此則不可多食長御有病者)
(是所宜爾今人服諸辛辣物惟此最常故論語云不徹薑食言可常噉但勿過多爾唐本注云薑久服通神明)
(去風邪去痰氣生者尤良經云久服通神明即可常服也今云少智少志傷心氣不可多食者謬為此說檢無)
(所據今注陶注生薑别出莱部韭條下今井唐本注移在本條臣禹鍚等謹按藥性論云乾薑臣味苦辛洽腰)
(腎中疼冷冷氣破血去風通四肢關節開五臟六腑去風毒冷痺夜多小便乾者治嗽主温中用秦艽為使主)
(霍亂不止腹痛消脹滿冷痢治血閉病人虛而冷宜加用之又云生薑使主痰水氣滿下氣生與乾並治嗽療)
(時疾止嘔逆不下食生和半夏主心下急痛若中熱不能食𢷬汁和蜜服之又汁和杏仁作煎下一切結氣實)
(心匈擁隔冷熱氣神效蕭炳云生薑一名母薑孟詵云生薑温去痰下氣多食少心智八九月食傷神又冷痢)
(取椒烙之為末共乾薑末等分以醋和麪作小餫飩子服二七枚先以水煑更稀飲中重煑出停冷吞之以粥)
(飲下空腹日一度作之良謹按止逆散煩悶開胃氣又薑屑末和酒服之偏風汁作煎下一切結實衝匈膈惡)
(氣神驗陳藏噐云生薑本功外汁解毒藥自餘破血調中去冷除痰開胃湏熱即去皮要冷即留皮日華子云)
(□薑消痰下氣治轉筋吐瀉五藏冷反胃乾嘔瘀血撲損止鼻洪解冷熱毒開胃消宿食)
圖經曰(生薑生犍為山谷及荆州揚州今處處有之以漢州池州者為良苖高二三尺葉似箭竹葉而)
(長兩兩相對苖青根黃無花實秋採根於長流水洗過日曬為乾薑漢州乾薑法以水淹薑三日去皮又置流)
(水中六日更刮去皮然後曝之令乾釀於瓮中三日乃成也近世方有主脾胃虚冷不下食積久羸弱成瘵者)
(以温州白乾薑一物漿水煑令透心潤濕取出焙乾擣篩陳廪米煑粥飲丸如梧子一服三五十枚湯使任用)
(其效如神又千金方主痰澼以薑附湯治之取生薑八兩附子生用四兩四破之二物以水五升煑取二升分)
(再服亦主卒風禁猪肉冷水崔元亮集驗方載勑賜薑茶治痢方以生薑切如麻粒大和好茶一兩椀呷任意)
(便差若是熱痢即留薑皮冷即去皮大妙劉禹錫傳信方李亞治一切𠻳及上氣者用乾薑湏是合州至好者)
(皂莢炮去皮子取肥大無孔者桂心紫色辛辣者削去皮三物並别搗下篩了各秤等分多少任意和合後更)
(搗篩一遍鍊白蜜和搜又搗一二千杵每飲服三丸丸稍加大如梧子不限食之先後𠻳發即服日三五服禁)
(食葱油鹹腥熱麪其效如神劉在淮南與李同幕府李每與人藥而不出方或譏其吝李乃情話曰凡人患𠻳)
(多進冷藥若見此方用藥熱燥即不肯服故但出藥多效試之信然李卿換白髮方云刮老生薑皮一人升於)
(鐺中以文武火煎之不得令過沸其鐺惟得多油膩者尤佳更不須洗刷便以薑皮置鐺中密固濟勿令通氣)
(令一精細人守之地色未分便湏煎之緩緩不得令火急如其人稍疲即換人看火一復時即成置於甆鉢中)
(極研之李云雖曰一復時若火候勻即至日西藥成矣使時先以小物點取如麻子大先於白鬚下點藥訖然)
(後拔之再拔以手指熟撚之令入肉第四日當有黑者生神效)
食療(生薑温去痰下氣除壯熱治轉筋心滿去匈中臰氣通神明又胃氣虚風熱不能食薑汁半鷄)
(子殼生地黃汁少許蜜一匙頭和水三合頓服立差又皮寒性温作屑末和酒服治偏風又薑汁和杏仁汁煎)
(成膏酒調服或水調下善下一切結實衝匈膈)
外臺秘要(治霍亂注痢不止轉筋入腹欲死生薑三兩搗破以酒一升煑三四沸頓服)
又方(久患咳噫連咳四五十聲者取生薑汁半合蜜一匙頭煎令熟温服如此三服立效)
又方(治咳噫生薑四兩爛搗入蘭香葉二兩椒末一錢匕鹽和麪四兩裹作燒餅熟煨空心喫不過兩三)
(度)
又方(去燥糞生薑削如小指長二寸鹽塗之内下部中立通)
千金方(治乾噦若手足厥冷宜食生薑此是嘔家聖藥又治心下痞堅不能食匈中嘔噦生薑八兩細)
(切以水三升煑取一升半夏五合洗去滑以水五升煑取一升二味合煑取一升半稍稍服之)
义方(冶喉閉并毒氣生薑二斤搗汁好蜜五合慢火煎令相得每服一合日五服)
又方(治産後穢汚下不盡腹滿生薑二斤以水煑取汁服即出)
肘後方(治霍亂心腹脹痛煩滿短氣未得吐下生薑一斤切以水七升煑取二升分作三服)
維驗方(善治狐臭用生薑汁塗夜下免根本)
梅師方(治霍亂吐下不止欲死生薑五兩牛兒屎一升切薑以水四升煎取二升分温服)
又方(治腹滿不能服藥煨生薑綿裏内下部中冷即易之)
孫真人(治小兒咳𠻳用生薑四兩煎湯沐浴)
孫真人食忌(正月之節食五辛以辟癘氣一日薑)
又方(八月九月食薑至春多眼患損夀减筋力)
食醫心鏡(治嘔吐百藥不差生薑一兩切如菉豆大以醋漿七合於銀器中煎取四合空腹和滓旋)
(呷之又生薑歸五藏理傷寒頭痛去痰下氣通汗除鼻塞欬逆上氣止嘔吐去骨熱匈膈中臰氣除風邪傷寒)
(調和飲食湯壺居土云薑殺腹内長蟲久食令人少智慧傷心性)
兵部手集(治反胃羸弱不欲動母薑二斤爛搗絞取汁作撥粥服作時如葛粉粥法)
楊氏産乳(胎後血上衝心生薑五兩切以水八升煑三升分三服)
唐崔魏公(鉉夜暴亡有梁新聞之乃詐之日食毒僕日常好食竹雞多食半夏苗必是半夏毒命生)
(薑捩汁啟齒而灌之活)
衍義曰(生薑治暴逆氣嚼三兩皂子大下熱定屢服屢定初得寒熱痰𠻳燒一塊唅嚙之終日間𠻳自)
(愈暴赤眼無瘡者以古銅錢刮净薑上取汁於錢唇點目熱淚出今日點来日愈但小兒甚懼不湏疑已試良)
(驗)
葈(私以切)耳實味苦甘温葉味苦辛微寒有小毒主風頭
寒痛風濕周痺四肢拘攣痛惡肉死肌滕痛溪毒久服
益氣耳目聰明強志輕身一名胡&KR0034;一名地葵一名葹
(音施)一名常思生安陸川谷及六安田野實熟時採(陶𨼆居云)
(此是常思菜傖土行切人皆食之以葉覆麥作黃衣者一名羊負來昔中國無此言從外國逐羊毛中來方用)
(亦甚稀唐本注云蒼耳三月已後七月已前刈日乾為散夏水服冬酒服主大風癲癎頭風濕痺毒在骨髓日)
(三服丸服二十三十丸散服一二七服滿百日病當出如癘疥或癢汁出或班駮甲錯皮起後乃皮落肌如癡)
(脂令人省睡除諸毒螫殺疳濕&KR0630;久服益氣耳目聰明輕身強志主腰膝中風毒尤良忌食猪肉米泔亦主猘)
(狗毒今按陳藏器本草云葈耳葉挼安舌下令涎出去目黃好睡子炒令香搗去利使腹破浸酒去風補益又)
(燒作灰和臘月猪脂封丁腫出毒又氊中子七枚燒作灰投酒中飲之勿令知主嗜酒葉煑根之主狂狗咬臣)
(禹錫等謹按爾雅云卷耳蒼耳注廣雅云葈耳也亦云胡葈江東呼為常葈或曰蒼耳形似鼠耳叢生如盤釋)
(曰詩周南云采采菤耳陸機疏云葉青白色似胡荽白華細莖蔓生可煑為茹滑而少味四月中生子如婦人)
(耳璫幽州人謂之爵耳藥性論云葈耳亦可單用味甘無毒主肝家熱明目孟詵云蒼耳温主中風傷寒頭痛)
(又丁腫困重生搗蒼耳根葉和小兒尿絞取汁冷服一升日三度甚驗日華子云治一切風氣填髓暖腰脚治)
(瘰癧疥癬及瘙痒入藥炒用)
圖經曰(菜耳生安陸川谷及六安田野今處處有之謹按詩人謂之菤耳爾雅謂之蒼耳廣雅謂之葈)
(耳皆以實得名也陸機疏云葉青白似胡荽白華細莖蔓生可煑為茹滑而少味四月中生子止如婦人耳璫)
(今或謂之耳璫草鄭康成謂是白胡荽幽州人呼為爵耳郭璞云形似鼠耳叢生如盤今之所有皆類此但不)
(作蔓生耳或曰此物本生蜀中其實多刺因羊過之毛中粘来遂至中國故名羊負來俗呼為道人頭實熟皆)
(採之古今方書多單用治丁腫困甚者生搗根葉和小兒溺絞取汁令服一升日三度燒作灰和臘月猪脂封)
(上須臾拔出根愈)
雷公云(凡採得去心取黃精用竹刀細切拌之同蒸從巳至亥去黃精取出隂乾用)
食療(拔丁腫根脚又治一切風取嫩葉一石切搗和五升麥蘗團作塊於蒿艾中盛二十日狀成麴取米)
(一斗炊作飲看冷暖入蒼耳麥蘗麴作三大升釀之封一十四日成熟取此酒空心暖服之神驗封此酒可兩)
(重布不得全密密則溢出又不可和馬肉食)
聖惠方(治婦人風瘙癮疹身痒不止用蒼耳花葉子等分搗羅為末豆淋酒調服二錢即愈)
又方(治産後諸痢神效蒼耳葉搗絞汁温服半中盛日三四服)
外臺秘要(療熱毒病攻手足腫疼痛欲脱方取蒼耳汁以漬之)
又方(救急療齒風動痛蒼耳一握以漿水煑入鹽含)
千金方(當以五月五日午時附地刈取葈耳葉洗曝燥擣下篩酒若漿水服方寸匕日三夜三作散若)
(吐逆可蜜和為丸凖計一方寸匕數也風輕易治者日再服若身體有風處皆作粟飢出或如麻豆粒此為風)
(毒出也可以針刺潰去之皆黃汁出乃止五月五日多取隂乾著大瓮中稍取用之皆能辟惡若欲省病著病)
(者使服之令人無所畏若時氣不和舉家服之若病胃脹滿心悶發熱即服之并殺三蟲腸痔能進食一周年)
(服之佳七月七九月九可採用之)
千金翼(治身體手足卒瘨腫擣蒼耳傅之立效春用心冬用子)
又方(治牙痛以蒼耳子五升水一斗煑取五升熱含之疼即吐吐後復含不過三劑差莖葉亦得)
又方(治一切丁腫取蒼耳根莖和葉燒作灰以醋泔溊和如泥塗上乾即易不過十餘度即拔出其根)
又方(治五痔方蒼耳莖葉以五月五日採乾為末以水服方寸匕立效)
百一方(治卒得惡瘡以蒼耳桃皮作屑内瘡中佳)
孫真人食忌(蒼耳合猪肉食害人)
食醫心鏡(除一切風濕痺四肢拘攣蒼耳子三兩搗末以水一升半煎取七合去滓用)
斗門方(治婦人血風攻腦頭旋悶絶忽死忽倒地不知人事者用喝起草取其嫩心不限多少陰乾為)
(末以常酒服一大錢不拘時候其功大效服之多連腦蓋善通頂門今蒼耳是也)
勝金方(治毒蛇并射工沙風等傷眼黑口噤手脚強直毒攻腹内成塊逡巡不救宜用此方蒼耳嫩葉)
(一握所取汁溫酒和灌之將滓厚罨所傷處)
楊氏産乳(治誤吞錢葈耳頭一把以水一升浸水中十餘度飲水愈)
葛根味甘平無毒主消渴身大熱嘔吐諸痺起陰氣解
諸毒療傷寒中風頭痛解肌發表出汗開腠理療金瘡
止痛脅風痛
生根汁大寒療消渴傷寒壯熱
葛榖主下痢十歲已上
葉主金瘡止血
花主消酒一名雞齊根一名鹿藿一名黃斤生汶山川
谷五月採根曝乾(殺野葛巴豆百藥毒陶𨼆居云即今之葛根人皆蒸食之當取入土中大)
(者破而日乾之生者搗取汁飲之解温病發熱其花并小豆花乾未服方寸匕飲酒不知醉南康廬陵間最勝)
(多肉而少筋甘美但為藥用之不及此間爾五月五日日中時取葛根為屑療金瘡斷血為要藥亦療瘧及瘡)
(至良唐本注云葛穀即是實爾陶不言之葛雖除毒其根入土五六寸已上者名葛脰音豆脰頸也服之令人)
(吐以有微毒也根本之主猘狗囓并飲其汁良蔓燒為灰水服方寸匕主喉痺今按陳藏器本草云葛根生者)
(破血合瘡堕胎解酒毒身熱赤酒黃小便赤澀可斷榖不飢根堪作粉臣禹錫等謹按藥性論云乾葛臣能治)
(天行上氣嘔逆開胃下食主解酒毒止煩渴熬屑治金瘡治時疾解熱日華子云葛冷治匈膈熱心煩悶熱狂)
(止血痢通小腸排膿破血傅蛇蟲齧解暑毒箭乾者力同)
圖經曰(葛根生汶山川谷今處處有之江浙尤多春生苖引藤蔓長一二丈紫色葉頗似揪葉而青七)
(月著花似豌豆花不結實根形如手臂紫黑色五月五日午時採根曝乾以入土深者為佳今人多以作粉食)
(之甚監人下品有葛粉條即謂此也古方多用根張仲景治傷寒有葛根及加半夏葛根黃芩黃連湯以其主)
(大熱解肌開腠理故也葛洪治腎古對切腰痛取生根嚼之嚥其汁多益佳葉主金刃瘡山行傷刺血出卒不)
(可得藥但採葉傅之甚效正元廣利方金創中風痙欲死者取生根四大兩切以水三升煑取一升去滓分温)
(四服口噤者灌下即差)
食療(葛根蒸食之消酒毒其粉亦甚妙)
聖惠方(治時氣頭痛壯熱用生葛根淨洗搗取汁一大盞豉一合煎至六分去豉不計時候分作二服)
(汗出即差無汗再服若心熱加梔子仁十枚同煎去滓服)
又方(治小兒熱渴久不止用葛根半兩細剉水一中盞煎取六分去滓頻温服)
外臺祕要(治傷筋絶搗葛根汁飲之葛曰屑熬令黃傅瘡止血)
千金方(酒醉不醒搗葛根汁飲一二升便醒)
肘後方(治卒乾嘔不息搗葛根絞取汁服一升差)
又方(治金瘡中風痙欲死搗生葛根一斤吮咀以水一斗煑取五升去滓取一升服若乾者搗末温酒調)
(三指撮若口噤不開但多服竹瀝又多服生葛根自愈食亦妙)
又方(服藥失度心中苦煩飲生葛根汁大良無生者擣乾葛末水服五合亦可煑服之)
又方(食諸菜中毒發狂煩悶吐下欲死煑葛根汁飲之)
梅師方(治金中經脈傷及諸大脈皆血出多不可止血冷則殺人用生葛根一斤剉以水九升煎取三)
(升分作三服)
又方(治虎傷人瘡取生葛根煑濃汁洗瘡兼搗葛末木服方寸匕日夜五六服)
又方(治傷寒初患二三日頭痛發熱葛根五兩香豉一升細剉以童子小便六升煎取二升分作三服取)
(汗觸風食葱豉粥)
又方(治熱毒下血或因喫熱物發動用生葛根二斤擣取汁一升并藕汁一升相和服)
廣利方(治心熱吐血不止生葛根汁半大升頻服立差)
傷寒類要(治傷寒有數種庸人不能分别今取一藥兼治大行病若初覺頭痛内熱脈洪起至二日)
(取葛根四兩水一升内豉一升煑取半升服搗生根汁尤佳)
又方(治姙娠熱病心悶取葛根汁二升分作三服)
衍義曰(葛根澧鼎之間冬月取生葛以水中揉出粉澄成垜先煎湯使沸後擘成塊下湯中良久色如)
(膠其體甚靭以蜜湯中拌食之摖少生薑尤佳大治中熱酒渴疾多食行小便亦能使人利病酒及渴者得之)
(甚良彼之人又切入煑茶中以待賓但甘而無益又將生葛根煑熟者作果賣虔吉州南安軍亦如此賣)
葛粉味甘大寒無毒主壓丹石去煩熱利大小便止渴
小兒熱痞以葛根浸搗汁飲之良(今附臣禹錫等謹按中品上卷葛根條功)
(用與此相通)
圖經(文見葛根條下)
陳藏器(拾遺云用裛小兒熱瘡妙)
聖惠方(治中鴆毒氣欲絶者用葛粉三合水三中盞調飲之如口噤者以物揭開灌之)
又方(治匈中煩熱或渴心燥葛粉四兩先以水浸粟米半升經宿漉出與葛粉相半令勻煑熟食之)
食醫心鏡(治小兒壯熱嘔吐不住食驚癎方葛粉二大錢以水二合調令勻瀉向鏭鑼中&KR1043;側令遍)
(重湯中煑令熟以糜飲相和食之)
栝樓根味苦寒無毒主消渴身熱煩滿大熱補虚安中
續絶傷除腸胃中痼熱八疸身面黃脣乾口燥短氣通
月水止小便利一名地樓一名果臝一名天瓜一名澤
姑
實名黃瓜主匈痺悅澤人面
莖葉療中熱傷暑生洪農川谷及山隂地入上深者良
生鹵地者有毒二月八月採根曝乾三十日成(枸杞為之使惡)
(乾薑畏牛膝乾漆反烏頭陶隱居云出近道藤生狀如土瓜而葉有义毛詩云果臝之實亦施于宇其實今以)
(雜作手膏用根入土六七尺大二三圍者服食亦用之唐本注云今用根作粉大宜服及虚熱人食之作粉如)
(作葛粉法潔白美好今出陜州者白實最佳臣禹錫等謹按爾雅云果臝之實栝樓釋曰果臝之草其實名栝)
(樓郭云今齊人謂之天瓜日華子云栝樓子味苦冷無毒補虚勞口乾潤心肺療手面皺吐血腸風瀉血赤白)
(痢並炒用又栝樓根通小腸排膿消腫毒生肌長肉消撲損瘀血治熱狂時疾乳癰發背痔瘻瘡㾿)
圖經曰(栝樓生洪農山谷及山隂地今所在有之實名黃瓜詩所謂果蓏之實是也根亦名白藥皮黃)
(肉白三四月内生苗引藤蔓葉如甜瓜葉作义有細花七月開花似葫蘆花淺黃色實在花下大如拳生青至)
(九月熟赤黃色二月八月採根刮去皮曝乾三十日成其實有正圓者有銃而長者功用皆同其根惟歲久入)
(土深者佳鹵地生者有毒謹按栝樓主消渴古方亦單用之孫思邈作粉法深掘大根厚削皮至白處寸切之)
(水浸一日一易水經五日取出爛搗研以絹袋盛之澄瀘令極細如粉去水服方寸匕日三四服亦可作粉粥)
(乳酪中食之並宜卒患匈痺痛取大實一枚切薤白半升以白酒七升煑取二升分再服一方加半夏四兩湯)
(洗去滑同煑服更善又唐崔元亮療箭鏃不出搗根傅瘡日三易自出又療時疾發黃心狂煩熱悶不認人者)
(取大實一枚黃者以新汲水九合浸淘取汁下蜜半大合朴消八分合攪令消盡分再服便差)
雷公云(栝樓凡使皮子莖根效各别其栝并樓樣全别若栝自圓黃皮厚蒂小若樓唯形長赤皮)
(蒂麄是隂人服若修事去上殼皮革膜并油了使根待構二三圍去皮細搗作煎攪取汁冷飲任用也)
食療(子下乳汁又治癰腫栝樓根苦酒中熬燥搗篩之苦酒和塗紙上攤貼服金石人宜用)
聖惠方(治熱病頭疼發熱進退方用栝樓一枚大者取其瓤細剉置甆椀中用熱湯一盞沃之蓋却良)
(久去滓不計時侯頓服)
又方(治中風口眼喎斜用栝樓絞取汁和大麥麪搜作餅炙令熱熨正便止勿令太過)
外臺秘要(治消渴利方生栝樓根三十斤以水一石煑取一斗半去滓以牛脂五合煎取水盡以煖)
(酒先食服如鷄子大日三服即妙)
又方(主傷寒汮飲栝樓根一兩以水五升煑取一升分二服清淡竹瀝一升水二升煑好銀二兩半去銀)
(先與病人飲之然後服栝樓湯其銀汁湏冷服)
肘後方(治耳卒得風覺耳中㤨㤨栝樓根削令可入耳以臘月猪脂煎三沸出塞耳每用三七日即愈)
又方(消渴小便多栝樓根薄切炙取五兩水五升煑取四升隨意飲之良)
又方(折傷取栝樓根以塗之重布裹之熱除痛即止)
又方(治二三年聾耳方栝樓根三十根細切之以水煑用釀酒如常法久久服之甚良)
又方(若腸隨肛出轉久不可收入搗生栝樓汁温服之以猪肉汁洗手隨挼之令暖自得入)
梅師方(治諸癰背發乳房初起微赤搗栝樓作末以井華水調勻服)
勝金方(治太陽傷寒栝樓根二兩水五升煑取一升半分二服小便利即差)
廣利方(治小兒忽發黃面目皮肉並黃生栝樓根搗取汁二合蜜一大匙二味煖相和分再服)
集驗方(下乳汁栝樓子淘洗控乾炒令香熟瓦上㩉令白色為末酒調下一匕合面卧少時)
杜壬(治匈膈痛徹背心腹痞滿氣不得通及治痰𠻳大栝樓去穰取子熟炒别研和子皮麪糊為丸如梧)
(桐子大米飲下十五丸)
傷寒類要(治脾癉溺赤出少惕惕若恐栝樓主之)
母子秘錄(治乳腫痛栝樓黃色老大者一枚熟搗以白酒一斗煑取四升去滓温一升日三服若無)
(大者小者二枚黃熟為上)
楊氏産乳(治熱遊丹赤腫栝樓末二大兩釅醋調塗之)
又方(治乳無汁栝樓根燒灰米飲服方寸匕)
産寳(治産後乳無汁栝樓末井花水服方寸匕日二服夜流出)
楊文蔚(治痰𠻳利匈膈方栝樓肥實大者割開子净洗搥破栝皮細切焙乾半夏四十九箇湯洗十遍)
(搥破焙乾搗羅為末用洗栝樓熟水井瓤同熬成膏研細為丸如梧子大生薑湯下二十丸)
又方(治癰未潰栝樓根赤小豆等分為末醋調塗)
衍義曰(栝樓實九月十月間取穰以乾葛粉拌焙乾銀石器中慢火炒熟為末食後夜卧以沸湯點一)
(二錢服以肺燥熱渴大腸秘其根與貝母知母秦艽黃芩之類皆治馬熱)
苦參味苦寒無毒主心腹結氣癥瘕積聚黃疸溺有餘
瀝逐水除癰腫補中明目止淚養肝膽氣安五藏定志
益精利九竅除伏熱腸澼止渴醒酒小便黃赤療惡瘡
下部&KR0630;平胃氣令人嗜食輕身一名水槐一名苦□(音識)
一名地槐一名菟槐一名驕槐一名白莖一名虎麻一
名岑莖一名禄白一名陵即生汝南山谷及田野三月
八月十月採根暴乾(玄參為之使惡貝母漏蘆菟絲反黎蘆陶𨼆居云今出近道處處有)
(葉極似槐𣗳故自槐名花黃子作莢根味至苦惡病人酒漬飲之多差患疥者一兩服亦除蓋能殺蟲唐本注)
(云以十月收其實餌如槐子法久服輕身不老明目有驗臣禹錫等謹按藥性論云苦參能治熱毒風皮飢煩)
(燥生瘡赤癩眉脫主除大熱嗜唾治腹中冷痛中惡腹痛除體悶治心腹積聚不入湯用日華子云殺□蟲炒)
(帶煙出為末飯飲下治腸風瀉血并熱痢)
圖經曰(苦參生汝南山谷及田野今近道處處皆有之其根黃色長五七寸許兩指麄細三五莖並生)
(苗高三四尺已來葉碎青色極似槐葉故有水槐名春生令凋其花黃白七月結實如小豆子河北生者無花)
(子五月六月八月十月採根暴乾用古今方用治瘡疹最多亦可治癩疾其法用苦參五斤切以好酒三斗漬)
(三十日每飲一合曰三常服不絶若覺痺即差取根皮末服之亦良)
唐本云(治脛酸療惡蟲)
雷公云(凡使不計多少先湏用糯米濃泔汁浸一宿上有腥穢氣並在水面上浮並須重重淘過即蒸)
(從巳至申出&KR0008;乾細剉用之)
聖惠方(治傷寒四日已嘔吐更宜吐以苦參末酒下二錢得吐差)
外臺秘要(治天行病四五日結匈滿痛壯熱身體熱苦參一兩剉以醋二升煑取一升二合盡飲之)
(當吐即愈天行毒病非苦參醋藥不解及温覆取汗愈)
又方(治小兒身熱苦參湯浴兒良)
千金方(治狂邪發惡或披頭大呌欲殺人不避水火苦參以蜜丸如桐子大每服十丸薄荷湯下)
又方(治飲食中毒以苦參三兩酒二升半煑取一升服取吐愈)
肘後方(治穀疸食勞頭旋心沸鬱不安面發黃由失飢大食胃氣衝燻所致苦參三兩龍膽一合為末)
(牛膽丸如梧子大生大麥汁服五丸日三服)
又方(治時氣垂死者苦參一兩吮咀以酒二升半煑取一升半去滓適寒温盡服之當聞若參吐毒如溶)
(膠便愈)
又方(治卒心痛苦參三兩苦酒一升半煑取八合分二服)
梅師方(治飲食中毒魚肉菜等苦參三兩以苦酒一升煎三五沸去滓服吐出即愈或取煑犀角汁一)
(升亦佳)
又方(治傷寒四五日頭痛壯熱匈中煩痛苦參五兩烏梅二十枚細剉以水二升煎取一升分服)
孫真人食忌(治中惡心痛苦參一兩酒一升半煑取八合乘熱頓服)
勝金方(治時疾熱病狂言心燥苦參不限多少炒黃色為末每服二錢水一盞煎至八分温服連煎三)
(服有汗無汗皆差)
集驗方(治毒熱足腫疼欲脫酒煑苦參以漬之)
傷寒類要(治瘟氣病欲死苦參二兩以水二升煑取一升頓服之吐則愈或汗愈)
子母秘錄(治小腹疼青黑或赤不能喘苦參一兩醋一升半煎八合分二服)
太倉公(淳于意醫齊中大夫病齲齒灸左手陽明脈苦參湯日潄三升出入慎風五六日愈)
沈存中筆談(常患腰疼時以病齒用苦參後有太常少卿舒昭亮用苦參揩齒歲久亦病腰自後)
(不用苦參腰疾遂愈)
衍義曰(苦參有朝士苦腰重久坐旅拒十餘步然後能行有一將佐謂朝士曰見公日逐以藥揩齒得)
(無用苦參否曰始以病齒用苦參已數年此病由苦參入齒其氣味傷腎故使人腰重後有太常少卿舒昭亮)
(用苦參揩齒歲久亦病腰自後悉不用腰疾皆愈此皆方書舊不載者有人病遍身風熱細疹痺痛不可忍連)
(匈頸臍腹及近𨼆皆然涎痰亦多夜不得睡以苦參末一兩皂角二兩水一升揉濾取汁銀石器熬成膏和苦)
(參末為丸如梧桐子大食後温水服二十至二十九次日便愈)
當歸味甘辛温大温無毒主欬逆上氣温&KR1211;寒熱洗(音癖)
在皮膚中婦人滿下絶子諸惡瘡瘍(音羊)金瘡煑飲之温
中止痛除客血内塞中風痓汗不出濕痺中惡客氣虚
冷補五藏生肌肉一名乾歸生隴西川谷二月八月採
根隂乾(惡䕡茹畏菖蒲海藻杜蒙陶𨼆居云今隴西四陽黑水當歸多肉少枝氣香名馬尾當歸稍難)
(得西川北部當歸多根枝而細歴陽所出色白而氣味薄不相似呼為草當歸闕少時乃用之方家有云真當)
(歸正謂此有好惡故也俗用甚多道方時須爾唐本注云當歸苗有二種於内一種似大葉芎藭一種似細葉)
(芎藭惟莖葉卑下於芎藭也今出當州宕州翼州松州宕州最勝細葉者名𧖟頭當歸大葉者名馬尾當歸今)
(用多是馬尾當歸蠶頭者不如此不復用陶稱歴陽者是𧖟頭當歸也臣禹錫等謹按爾雅云薜山蘄注廣雅)
(曰山蘄當歸也當歸今似蘄而麄大吳氏云當歸神農黃帝桐君扁鵲甘無毒岐伯雷公辛無毒季氏小温或)
(生羌胡地范子云當歸無枯者善藥性論云當歸性惡熱麪止嘔逆虛勞寒熱破宿血主女子崩中下腸胃冷)
(𥙷諸不足止痢腹痛單煑飲汁治温瘧主女人澁血腰痛療齒疼痛不可忍耐人虛冷加而用之日華子云治)
(一切風一切血𥙷一切勞破惡血養新血及主癥癖)
圖經曰(當歸生隴西川谷今川蜀陜西諸郡及江寧府滁州皆有之以蜀中者為勝春生南禄葉有三)
(瓣七八月開花似蒔蘿錢紫色根黑黃色二月八月採根隂乾然苗有二種都𩔖芎藭而葉有大小為異莖梗)
(比芎藭甚卑下根亦二種大葉名馬尾當歸細葉名𧖟頭當歸大抵以肉厚而不枯者為勝謹按爾雅云薜布)
(革切山蘄古芹字巨斤切郭璞注引廣雅云山蘄當歸也似蘄而麄大釋曰說文云蘄草也生山中者名薜一)
(名山蘄然則當歸芹類也在平地者名芹生山中而麄大者名當歸也)
雷公云(凡使先去塵并頭尖硬處一分已來酒浸一宿若要破血即使頭一節硬實處若要止痛)
(止血即用尾若一時用不如不使服食無效單使妙也)
外臺秘要(治頭疼欲裂當歸一兩酒一升煑取六合飲至再服)
又方(治心痛當歸為末酒服方寸匕)
肘後方(治小兒多患胎寒好啼晝夜不止因此成癎當歸末一小豆大以乳汁灌之日夜三四度服差)
葛氏方(治小便出血當歸四兩細剉酒三升煑取一升頓服之)
梅師方(治胎動下血心腹疼死生不知服此湯活即安死即下用當歸四兩芎藭九兩細剉以酒三升)
(水四升煎取三升分服)
子母秘錄(治倒産子死腹中搗當歸末酒服方寸匕)
又方(治小兒臍風瘡久不差用當歸末傅之)
賈相公(進過牛經牛有尿血病當歸紅花各半兩為末以酒半升煎候冷灌之差)
支太醫方(治婦人百病諸虚不足當歸四兩地黃二兩為末蜜和丸如梧子大食前米飲下十五丸)
别說云(謹按當歸自古醫家方論用治婦人産後惡血上衝倉卒取效無急於此世俗多以謂唯能治)
(血又外臺秘要金匱千金等方皆為人補不足决取立效之藥氣血昏亂者服之即定此蓋服之能使氣血各)
(有所歸則可以於産後備急於補虛速效恐聖人立當歸之名必因此出矣)
衍義曰(當歸廣雅云山蘄古芹切當歸也似芹而麄大說文云蘄草也生山中者名薜音百新書圖經)
(以謂當歸芹類也在平地者名芹生山中麄大者名當歸若然則今川蜀皆以平地作畦種尤肥好多脂肉不)
(以平地山中為等差但肥潤不枯燥者佳今醫家用此一種為勝市人又以薄酒酒使肥潤不可不察也藥性)
(論云補女子諸不足此說盡當歸之用也)
麻黃味苦温微温無毒主中風傷寒頭痛温瘧發表出
汗去邪熱氣止欬逆上氣除寒熱破癥瘕積聚五藏邪
氣緩急風脅痛字乳餘疾止好唾通腠理疎傷寒頭疼
解肌洩邪惡氣消赤黑班毒不可多服令人虚一名卑
相一名龍沙一名卑鹽生晉地及河東立秋採莖陰乾
令青(厚樸為之使惡辛荑石韋陶𨼆居云今出青州彭城榮陽中牟者為勝色青而多沫蜀中亦有不好)
(用之折除節節止汗故也先煑一兩沸去上沫沬令人煩其根亦止汗夏月雜粉用之俗用療傷寒解肌第一)
(唐本注云鄭州鹿臺及關中沙苑河傍沙州上太多其青徐者今不復用同州沙苑最多也今注今用中牟者)
(為勝開封府歲貢焉臣禹錫等謹按藥性論云麻黃君味甘平能治身上毒風疹痺皮肉不仁主壯熱解肌發)
(汗温瘧治温疫根節能止汗方曰并故竹扇杵末撲之又牡蠣粉粟粉并根等分末生絹袋盛盜汗出即撲手)
(摩之段成式酉陽雜爼云麻黃莖端開花花小而黃蔟生子如覆盆子可食日華子云通九竅調血脈開毛孔)
(皮膚逐風破癥癖積聚逐五藏邪氣退熱禦山嵐瘴氣)
圖經曰(麻黃生晉地及河東今近京多有之以榮陽中牟者為勝苖春生至夏五月則長及一尺已來)
(稍上有黃花結實如百合瓣而小又似皂莢子味甜微有麻黃氣外紅皮裏仁子黑根紫赤色俗說有雌雄二)
(種一者於二月四月内開花六月内結子雄者無花不結子至立秋後收採其莖隂乾令青張仲景治傷寒有)
(麻黃湯及大小青龍湯皆用麻黃治肺瘻上氣有射干麻黃湯厚朴麻黃湯皆大方也古方湯用麻黃皆先煑)
(去沫然後内諸藥今用丸散者皆不然也必效方治天行一二日者麻黃一大兩去節以水四升煑去沫取二)
(升去滓著末一匙及豉為稀粥取強一升先作熟湯浴淋頭百餘椀然後服粥厚覆取汁於夜最佳千金方療)
(傷寒雪煎以麻黃十斤去節杏仁四升去兩仁尖皮熬大黃一斤十三兩金色者先以雪水五碩四斗漬麻黃)
(於東向竈釡中三宿後内大黃攪令調以桑薪煑之得大黃汁去滓復内釡中又搗杏仁内汁中復煑之可餘)
(六七斗絞去滓置銅器中更以雪水三斗合煎令得二斗四升藥成丸如彈子有病者以沸白湯五合研一丸)
(入湯中適寒温服之立汗出若不愈者復服一丸封藥勿令泄也)
雷公云(凡使去節并沫若不盡服之令人悶用夾刀剪去節并頭槐砧上用銅刀細剉煎三四十)
(沸竹片掠去上沫盡漉出熬乾用之)
傷寒類要(張仲景傷寒論云黃疸病以麻黃醇酒湯主之麻黃一把去節綿裹以美酒五升煑取半)
(升去滓頻服乂治傷寒表熱發疸宜汗之則愈冬月用酒春宜用水煑之良)
子母秘錄(治産後腹痛及血下不盡麻黃去節杵未酒服方寸匕一日二三服血下盡即止澤蘭湯)
(服亦妙)
衍義曰(麻黃出鄭州者佳翦去節半兩以蜜一匙匕同炒良久以水半升煎後沸去上沫再煎去三分)
(之一不用滓病瘡疱倒饜黑者乘熱盡服之避風同其瘡復出一法用無灰酒煎但小兒不能飲酒者難服然)
(其效更速以此知此藥入表也)
通草味辛甘平無毒主去惡蟲除脾胃寒熱通利九竅
血脈關節令人不忘療脾疸常欲眠心煩噦出音聲療
耳聾散癰腫諸結不消及金瘡惡瘡鼠瘻踒折齆(音甕)鼻
息肉堕胎去三蟲一名附支一名丁翁生石城山谷及
山陽正月採枝陰乾(陶𨼆居云今出近道繞樹藤生汁白莖有細孔兩頭皆通含一頭吹)
(之則氣出彼頭者良或云即葍音福藤莖唐本注云此物大者徑三寸每節有二三枝枝頭有五葉其子長三)
(四寸核黑穰白食之甘美南人謂為鷰&KR2467;芳服切或名鳥&KR2467;今言葍藤葍&KR2467;聲相近爾臣禹錫等謹按藥性論)
(云木通臣微寒一名王翁萬年主治五淋利小便開關格治人多睡主水腫浮大除煩熱用根治項下瘤癭孟)
(詵云鳥&KR2467;子平厚腸胃令人能食下三焦除惡氣和子食之更好江北人多不識江南人多食又續五藏斷絶)
(氣使語聲足氣通十二經脈其莖名通草食之通利諸經脈擁不通之氣北人但識通草不委子之功其皮不)
(堪食陳士良云鷰&KR2467;子寒無毒主胃口熱閉反胃不下食除三焦客熱此是木通實名桴掞子莖名木通主理)
(風熱淋疾小便數急疼小腹虛滿宜煎湯并葱食之有效野生日華子云木通安心除煩止渴退熱治健忘明)
(耳目治鼻塞通小腸下水破積聚血塊排膿治瘡癤止痛催生下胞女人血閉月候不勻天行時疾頭痛目眩)
(羸劣乳結及下乳子名&KR2467;子七八月採陳藏器云通脫木無毒花上粉主諸蟲瘡野難病取粉内瘡中生山側)
(葉似萆麻心中有瓤輕白可愛女工取以飾物爾雅云離南活脫也一本云藥草生江南主蟲病今俗亦名通)
(草)
圖經曰(通草生石城山谷及山陽今澤潞漢中江淮湖南州郡亦有之生作藤蔓大如指其莖幹大者)
(徑三寸岳節有二三枝枝頭出五葉頗類石韋又似芍藥三葉相對夏秋開紫花亦有白花者結實如小木瓜)
(核黑瓤白食之甘美南人謂之鷰&KR2467;亦云鳥&KR2467;正月二月採枝隂乾用或以為葡萄苗非也今人謂之木通而)
(俗間所謂通草乃通脫木也此木生山側葉如萆麻心空中有瓤輕白可愛女工取以飾物爾雅云離南活莌)
(音脱釋云離南草也一名活莌山海經又名完脫生江南高丈許大葉似荷而肥莖中有瓤正白者是也又名)
(倚商主蟲毒其花上粉主諸蟲瘻惡瘡痔疾取粉内瘡中正元廣利方療瘰癧及李絳兵部療匈伏氣攻胃因)
(不散方中並用之今京師園圃間亦有種蒔者又按張氏燕吳行役記揚州大儀甘泉東院兩廊前有通草其)
(形如椿少葉子垂稍際如苦棟與今所說殊别不知是木通邪通脫邪或别是一種也古方所用通草皆今之)
(木通通脫稀有使者近世醫家多用利小便南人或以蜜煎作果食之甚美兼解諸藥毒)
陳藏器云(本功外子味甘利大小便宣通去煩熱食之令人心寬止渴下氣江東人呼為畜葍)
(子江西人呼為拏子如算袋穰黃子黑食之當去其皮蘇云色白乃候葍也)
海藥(云謹按徐表南州記云生廣州山谷味温平主諸瘻瘡喉嚨痛及喉痺並宜煎服之磨亦得急即含)
(之)
食療(云煑飲之通婦人血氣濃煎三五盞即便通又除寒熱不通之氣消鼠瘻金瘡踒折煑汁釀酒妙)
芍藥味苦酸平微寒有小毒主邪氣腹痛除血痺破堅
積寒熱疝瘕止痛利小便益氣通順血脈緩中散惡血
逐賊血去水氣利膀胱大小腸消癰腫時行寒熱中惡
腹痛腰痛一名白木一名餘容一名犁食一名解倉一
名鋋生中岳川谷及丘陵二月八月採根暴乾(須丸為之使臣)
(禹錫等謹按别本作雷丸惡石斛芒消畏消石鼈甲小薊反藜蘆陶𨼆居云今出白山蔣山茅山最好白而長)
(大餘處亦有而多赤赤者小利俗方以止痛乃不减當歸道家亦服食之又煑石用之今按别本注云此有兩種)
(赤者利小便下氣白者止痛散血其花亦有紅白二色臣禹錫等謹按吳氏云芍藥神農苦桐君甘無毒岐伯)
(鹹季氏小寒雷公酸藥性論云芍藥臣能治肺邪氣腹中㽲痛血氣積聚通宣藏腑擁氣治邪痛敗血主時疾)
(骨熱強五藏補腎氣治心腹堅脹婦人血閉不通消瘀血能飿膿日華子云治風補勞主女人一切病并産前)
(後諸疾通月水退熱除煩益氣天行熱疾瘟瘴驚狂婦人血暈及腸風瀉血痔瘻發背瘡疥頭痛明目目赤努)
(肉赤色者多補氣白者治血此便是芍藥花根海鹽杭越俱好)
圖經曰(芍藥生中岳川谷及丘陵今處處有之淮南者勝春生紅芽作叢莖上三枝五葉似牡丹而狹)
(長高一二尺夏開花有紅白紫數種子似牡丹子而小秋時採根根亦有赤白二色崔豹古今注云芍藥有二)
(種有草芍藥木芍藥木者花大而色深俗呼為牡丹非也又云半山問曰將離相别贈以芍藥何也答曰芍藥)
(一名何離故相贈猶相招召贈以文無文無一名當歸欲忘人之憂則贈以丹棘丹棘一名忘憂使忘憂也欲)
(忘人之忿則贈以青裳青裳一名合歡贈之使忘忿也張仲景治傷寒湯多用芍藥以其主寒熱利小便故也)
(古人亦有單服食者安期生服鍊法云芍藥二種者金芍藥二者木芍藥救病用金芍藥色白多脂肉木芍藥)
(色紫瘦多脂若取審看勿令差錯若欲服餌採得净刮去皮以東流水煑百沸出隂乾停三日又於木甑内蒸)
(之上覆以净黃土一日夜熟出隂乾搗末以麥飲或酒服三錢匕日三滿三百日可以登嶺絶穀不飢正元廣)
(利方治婦女赤白下年月深久不差者取白芍藥三大兩并乾薑半大兩細剉熬令黃搗下篩空肚和飲汁服)
(二錢已日再佳又金創血不止而痛者亦單搗白芍藥末傅上即止良驗)
唐本註(益好血)
雷公云(凡採得後於日中牺乾以竹刀刮上麄皮并頭土中剉之將蜜水拌蒸從巳至未牺乾用之)
經驗後方(治風毒骨髓疼痛芍藥五分虎骨一兩炙為末夾絹袋盛酒三升漬五日每服三合日三)
(服)
博濟方(治五淋赤芍藥一兩㯽榔一箇麪裹煨為末每服一錢匕水一盞煎七分空心服)
廣利方(治金瘡血不止痛白芍藥一兩熬令黃杵令細為散酒或米飲下二錢並得初二服漸加)
初虞世(治咯血衂血白芍藥一兩犀角末一分為末新水服一錢匕血止為限)
别說云(謹按本經芍藥生丘陵川谷今世所用者多是人家種植欲其花葉肥大必加糞壤每歲八九)
(月取其根分削因利以為藥遂暴乾貨賣今淮南真陽尤多藥家見其肥大而不知香味絶不佳故入藥不可)
(責其效今考用宜依本經所說川谷丘陵有生者為勝爾)
衍義曰(芍藥全用根其品亦多須用花紅而單葉山中者為佳芍藥多節根然其根多赤色其味澁若)
(或有色白麄肥者益好餘如經然血虚寒人禁此一物古人有言曰减芍藥以避中寒誠不可忽)
蠡(音禮)實味甘平温無毒主皮膚寒熱胃中熱氣風寒濕
痺堅筋骨令人嗜食止心煩滿利大小便長肌膚肥大
久服輕身花葉去白蟲療喉痺多服令人溏洩一名荔
實一名劇草一名三堅一名豕首生河東川谷五月採
實隂乾(陶𨼆居云方藥不復用俗無識者天名精亦名豕首也唐本注云此即馬藺子也月令云荔挺)
(出鄭注云荔馬薤也說文云荔似蒲根可為制通俗文一名馬藺木經一名荔實子療金瘡血内流癰腫等病)
(有效臣禹錫等謹按蜀本云蠡實寒日華子云馬藺治婦人血氣煩悶産後血暈并經脉有止崩中帶下消一)
(切瘡癤腫毒止鼻洪吐血通小腸消酒毒治黃病溥宅蟲交殺蕈毒亦可蔬菜食莖葉同用)
圖經曰(蠡實馬藺子也北人音訛呼為馬棟子生河東川谷今陜西諸郡及鼎澧州亦有之近京尤多)
(葉似薤而長厚三月開紫碧花五月結實作角子如麻大而赤色有稜根細長通黃色人取以為刷三月採花)
(五月採實並隂乾用謹按顔氏家訓云月令曰荔挺出鄭康成云荔挺馬薤也易統驗玄國云荔挺不出則國)
(多火灾說文云荔似蒲而小根可為刷廣雅云馬薤荔也蔡邕高誘皆云荔以挺出然則鄭以荔挺為名誤矣)
(此物河北平澤率生之江東頗多種於階庭但呼為旱蒲故不識馬薤講禮者乃以為馬莧且馬莧亦名豚耳)
(俗曰馬齒者是也其花實皆入藥列仙傳寇先生者宋人也好種荔食其葩實焉今山人亦單服其實云大温)
(益下甚有竒效崔元亮治喉痺腫痛取荔花皮根共十二分以水一升煑取六合去滓含之細細默汁差止)
外臺秘要(治睡死者杵蠡實根一握水絞取汁稍稍嚥之口噤灌之)
又方(治喉痺咽喉喘息不通須臾欲絶神驗以根葉二兩水一升半煑取一盞去滓細細喫立通)
千金方(治申蠱下血如鷄肝出其餘四藏悉壞唯心未毁或鼻破待死取馬藺根末水服方寸匕隨吐)
(則出極神此苖似葛蔓綠紫生子似橘子)
肘後方(治面及鼻病酒&KR0008;以馬藺子花杵傅之佳)
張文仲(治水痢百病以馬藺子用六月六日麪熬令黃各等分為末空心米飲服方寸匕如無六月六)
(日麪用常麪或牛骨灰等分亦得)
又方(治水痢百病以馬藺子乾薑黃連各等分為散熟煑湯取一合許和二方寸匕入腹即斷冷熱皆治)
(常用神效不得輕之忌猪肉冷水)
衍義曰(蠡實陶𨼆居云方藥不復用俗無識者本經諸家所注不相應若果是馬藺則日華子不當更)
(言亦可為蔬菜食蓋馬藺其葉馬牛皆不食為纔出上馬葉已硬况又無味豈可更堪人食也今不敢以蠡實為)
(藺子更候博識者)
瞿(音劬)麥味苦辛寒無毒主關格諸癃結小便不通出刺
决癰腫明目去瞖破胎墮子下閉血養腎氣逐膀胱邪
逆止霍亂長毛髮一名巨句麥一名大菊一名大蘭生
太山川谷立秋採實隂乾(蓑草牡丹為之使惡螵蛸陶𨼆居云今出近道一莖生細)
(葉花紅紫赤可愛合子葉刈取之子頗似麥故名瞿麥此類乃有兩種一種微大花邊有义椏未知何者是今)
(市人皆用小者復一種葉廣相似而有毛花晚而甚茂按經云採實中子至細燥熟便脱盡今市人惟合莖葉)
(用而實正空殼無復子爾臣禹錫等謹按藥性論云瞿麥臣味甘主五淋日華子云瞿麥催生又名杜母草鷰)
(麥籥麥又云石竹葉治痔瘻并瀉血作湯粥食並得子治月經不通破血塊排膿葉治小兒蛔蟲痔疾煎湯服)
(丹石藥發并眼目腫痛及腫毒搗傅治浸淫瘡并婦人隂瘡)
圖經曰(瞿麥生泰山川谷今處處有之苖高一尺以夾葉尖小青色根紫黑色形如細蔓菁花紅紫赤)
(色赤似映山紅三月至五月開七月結實作穗子頗似麥故以名之主秋後合子葉收採隂乾用河陽河中府)
(出者苖可用淮甸出者根細村民取作刷菷爾雅謂之大菊廣雅謂之茈萎是也古今方通心經利小腸為最)
(要張仲景治小便不利有水氣栝樓瞿麥丸主之枯樓根二兩大附子一箇茯苓山芋各三兩瞿麥一分五物)
(杵末蜜丸如梧子大一服三丸日三未知益至七八丸以小便利腹中温為知也)
雷公云(凡使只用蘂殼不用莖葉若一時使即空心令人氣咽小便不禁凡欲用先須以堇竹瀝)
(浸一伏時漉出㬠乾用)
外臺秘要(治骾以瞿麥為末水服方寸匕)
又方(治石淋取子擣為末酒服方寸匕日二三日當下石)
千金方(治産經數日不出或子死腹中母欲死以瞿麥煑濃汁服之)
梅師方(冶竹木刺入肉中不出瞿麥為末水服方寸匕或煑瞿麥汁飲之日三次愈)
崔氏(治魚臍瘡毒腫燒灰和油傅於腫上甚佳)
衍義曰(瞿麥八政散用瞿麥今人為至要藥若心經雖有熱而小腸虚者服之則心熱未退而小腸别)
(作病矣料其意者不過為心輿小腸為傳送故用此入小腸藥按經瞿麥並不治心熱若心無大熱則當止治)
(其心若或制之不盡須當求其屬以衰之有八政散者其意如此)
玄參味苦鹹微寒無毒主腹中寒熱積聚女子産乳餘
疾補腎氣令人目明主暴中風傷寒身熱支滿狂邪忽
忽不知人瘟瘧洒洒血瘕下寒血除匈中氣下水止煩
渴散頸下核癰腫心腹痛堅癥定五藏久服補虚明目
強隂益精一名重臺一名玄臺一名鹿腸一名正馬一
名咸一名端生河間川谷及冤句三月四月採根暴乾
(惡黃耆乾薑大棗山茱萸反藜蘆陶𨼆居云出近道處處有莖似人參而長大根甚黑亦微香道家時用亦以)
(合香唐本注云玄參根苗並臭莖亦不似人參陶云道家亦以合香未見其理也今注詳此藥莖方大高四五)
(尺紫赤色而有細毛葉如掌大而尖長根生青白乾即紫黑新者潤膩合香用之俗呼為馥草酒漬飲之療諸)
(毒鼠瘻陶云似人參莖唐本注言根苗並臭蓋未深識爾臣禹錫等謹按藥性論云玄參使一名逐馬味苦能)
(治暴結熱主熱風頭痛傷寒復勞散瘤癭瘰癧日華子云治頭風熱毒遊風補虚勞損心驚煩燥勞乏骨蒸傳)
(尸邪氣止健忘消腫毒)
圖經曰(玄參生河間及冤句今處處有之二月生苗葉似脂麻又如槐柳細莖青紫色七月開花青碧)
(色八月結子黑色亦有白花莖方大紫赤色而有細毛有節若竹者高五六尺葉如掌大而尖長如鋸齒其根)
(尖長生青白乾即紫黑新者潤膩一根可生五六枝三月八月九月採暴乾或云蒸過日乾陶𨼆居云道家時)
(用合香今人有傳其法以玄參甘松香各杵末均秤分兩盛以大酒瓶中投白蜜漬令瓶七八分緊封繫頭安)
(釡中煑不住火一伏時止火候冷破瓶取出再擣熟如乾更用熟蜜和甆器盛廕埋地中旋取使入龍腦香亦)
(可以熏衣)
雷公云(凡採得後須用蒲草重重相隔八甑蒸兩伏時後出乾㬠使用時勿令犯銅餌之後噎人)
(喉喪人目㨂去蒲草盡了用之)
經驗方(治患勞人燒香法用玄參一斤甘松六兩為末煉蜜一斤和勻入甆缾内封閉地中埋窨十日)
(取出更用灰末六兩更煉蜜六兩和令勻入缾内封更窨五日取出燒令其鼻中常聞其香疾自愈)
廣利方(治瘰癧經年久不差生玄參搗碎傅上日二易之)
秦艽(膠字)味苦辛平微温無毒主寒熱邪氣寒濕風痺肢
節痛下水利小便療風無問久新通身攣急生飛烏山
谷二月八月採根暴乾(菖蒲為之使陶𨼆居云飛烏或是地名今出甘松龍洞蠶陵長)
(大黃白色為佳根皆作羅文相交中多衝士用之熟破除去方家多作秦膠字與獨活療風常用道家不須爾)
(唐本注云今出涇州鄜州岐州者良本作札或作糾作膠正作艽也臣禹錫等謹按藥性論云秦艽解米脂人)
(食穀不充悅畏牛乳點服之利大小便差五腫黃病解酒毒去頭風蕭炳云本經名秦瓜世人以療酒黃黃疸)
(大效日華子云味苦冷主傳尸骨蒸治疳及時氣又名秦瓜羅紋者佳)
圖經曰(秦艽生飛烏山谷今河陜州軍多有之根土黃色而相交糾長一尺已來麄細不等枝&KR1520;高五)
(六寸葉娑娑連莖梗俱青色如萵苣葉六月中開花紫色似葛花當月結子每於春秋採根隂乾正元廣利方)
(療黃心煩熱口乾皮肉皆黃以秦艽十二分牛乳一大升同煑取七合去滓分温再服差此方出於許仁則又)
(崔元亮集驗方凡發背疑似者須便服秦艽牛乳煎當得快利三五行即差法並同此又治黃方用秦艽一大)
(兩細剉作兩貼子以上好酒一升每貼半升酒絞取汁去滓空腹分兩服或利便止就中好酒人易治凡黃有)
(數種傷酒曰酒黃夜食誤食鼠糞亦作黃因勞發黃多痰涕目有赤筋日益憔悴或面赤惡心者是元亮用之)
(及治人皆得力極效秦艽須用新好羅文者)
雷公曰(凡使秦并艽須於脚文處認取左文列為秦即治疾艽即發脚氣凡用秦先以布拭上黃)
(肉毛盡然後用還元湯浸一宿至明出日乾用)
聖惠方(治傷寒心神熱燥口乾煩渴用秦艽一兩去苖細剉以牛乳一大盞煎至六分去滓不計時侯)
(分温二服)
又方(治小便難腹滿悶不急療之殺人用秦艽一兩去苗以水一大盞煎取七分去滓每於食後分為二)
(服)
孫真人(治黃疸皮膚眼睛如金色小便赤取秦芁五兩牛乳三升煑取一升去滓内芒消一兩服)
百合味甘平無毒主邪氣腹脹心痛利大小便補中益
氣除浮腫膨脹痞滿寒熱通身疼痛及乳難喉痺止涕
淚一名重箱一名摩羅一名中逢花一名強瞿生荆州
川谷二月八月採根暴乾(陶𨼆居云近道處處有根如葫蒜數十片相累人亦蒸煑)
(食之乃言初是蚯蚓相纏結變作之俗人皆呼為&KR0008;仇仇即瞿也聲之訛爾亦堪服食唐本注云此藥有二種)
(一種細葉花紅白色一種葉大莖長根麄花白宜入藥用臣禹錫等謹按藥性論云百合使有小毒主百邪鬼)
(魅涕泣不止除心下急滿痛治脚氣熱欬逆吳氏云百合一名重邁一名中庭生冤朐及荆山日華子云白百)
(合安心定膽益志養五藏治癲邪啼泣狂呌驚悸殺蠱毒氣脇乳癰發背及諸瘡腫并治産後血狂暈又云紅)
(百合凉無毒治瘡腫及療驚邪此是紅花者名連珠)
圖經曰(百合生荆州川谷今近道處處有之春生苗高數尺&KR1520;麄如箭四面有葉如雞距又似柳葉青)
(色葉近莖微紫莖端碧白四五月開紅白花如石榴觜而大根如葫蒜重疊生二三十瓣二月八月採根暴乾)
(人亦蒸食之甚益氣又有一種花黃有黑斑細葉葉間有黑子不堪入藥徐錯歲時廣記二月種百合法宜雞)
(糞或云百合是蚯蚓所化而反好雞糞理不可知也又百合作麪最益人取根暴乾搗細篩食之如法張仲景)
(治百合病有百合知母湯百合滑石代赭湯百合雞子湯百合地黃湯凡四方病名百合而用百合治之不識)
(其義)
食療(云平主心急黃蒸過蜜和食之作粉尤佳紅花者名山丹不甚良)
聖惠方(治肺藏壅熱煩悶新百合四兩蜜半盞和蒸令軟時時含一棗大嚥津)
又方(治傷寒腹中滿痛用百合一兩炒令黃色搗為散不計時候粥飲調下二錢服)
孫真人食忌(治隂毒傷寒煑百合濃汁服一升)
勝金方(治耳聾疼痛以乾百合為末温水調下二錢匕食後服)
衍義曰(百合張仲景用治傷寒壞後百合病須此也莖高三尺許葉如大柳葉四向攢枝而上其顛即)
(有淡黃白花四垂向下覆長藥花心有檀色每一枝顛湏五六花子紫色圓如梧子生於枝葉間每葉一子不在)
(花中此又異也根即百合其色白其形如松子殼四向攢生中間出苖)
知母味苦寒無毒主消渴熱中除邪氣肢體浮腫下水
補不足益氣療傷寒久瘧煩熱脅下邪氣膈中惡及風
汗内疸多服令人洩一名蚔(音岐)母一名連母一名野蓼
一名地參一名水參一名水星一名思母一名蝭(音匙又音)
(提)母一名女雷一名女理一名兒草一名鹿列一名韭
逢一名兒踵草一名東根一名水須一名莐藩一名&KR1627;
(杜含切臣禹錫等謹按唐本一名昌支)生河内川谷二月八月採根暴乾
(陶𨼆居云今出彭城形似菖蒲而柔潤葉小難死掘出隨生須枯燥乃止甚療熱結亦主瘧熱煩也臣禹錫等)
(謹按爾雅云&KR1627;莐藩釋曰知母也一名&KR1627;一名莐藩郭云生山上葉如韭范子云提母出三輔黃白者善吳氏)
(云知母神農桐君無毒補不足益氣藥性論云知母君性平主治心煩燥悶骨熱勞往來生産後蓐勞腎氣勞)
(憎寒虚損患人虚而口乾加而用之日華子云味苦甘治熱勞𫝊屍疰病通小腸消痰止𠻳潤心肺補虚乏安)
(心止驚悸)
圖經曰(知母生河内川谷今瀕河諸郡及解州滁州亦有之根黃色似菖蒲而柔潤葉至難死掘出隨)
(生湏燥乃止四月開青花如韭花八月結實二月八月採根暴乾用爾雅謂之&KR1627;徒南切又謂之莐直林切藩)
(是也肘後方用此一物治溪毒大勝其法連根葉搗作散服之亦可投水搗絞汁飲一二升夏月出行多取此)
(屑自隨欲入水先取少許投水上流便無畏兼辟射上亦可和水作湯浴之甚佳)
雷公云(凡使先於槐砧上細剉焙乾木臼杵搗勿令犯鐵器)
聖惠方(治姙娠月未足似欲産腹中痛用知母二兩末為丸如梧桐子大不計時候粥飲下二十丸楊)
(氏産乳同)
貝母味辛苦平微寒無毒主傷寒煩熱淋瀝邪氣疝瘕
喉痺乳難金瘡風痙療腹中結實心下滿洗洗惡風寒
目眩項直欬𠻳上氣止煩熱渴出汗安五藏利骨髓一
名空草一名藥實一名苦花一名苦菜一名商草一名
勤母生晉地十月採根暴乾(厚樸白薇為之使惡桃花畏秦艽礜石莽草反烏頭)
(陶𨼆居云今出近道形似聚貝子故名貝母斷榖服之下飢唐本注云此葉似大蒜四月蒜熟時採良若十月)
(苗枯根亦不佳也出潤州荆州㐮州者最佳江南諸州亦有味甘苦不辛按爾雅一名莔忙庚切也臣禹錫等)
(謹按爾雅云莔貝母注根如小貝員而白華葉似韭疏引陸機云其葉如栝樓而細小其子在根不如芋子正)
(白四方連累相著有分解也藥性論云貝母臣微寒治虚熱主難産作末服之兼治胞衣不出取七枚末酒下)
(末點眼去膚醫主匈脅逆氣療時疾黃疸與連翹同主項下瘤癭疾日華子云消痰潤心肺末和沙糖為丸含)
(止𠻳燒灰油傅人畜惡瘡)
圖經曰(貝母生晉地今河中江陵府郢夀隨鄭蔡潤除州皆有之根有瓣子黃白色如聚貝子故名貝)
(母二月生苗莖細青色葉亦青似蕎麥葉隨苗出七月開花碧綠色形如鼓子花八月採根曬乾又云四月蒜)
(熟時採之良此有數種鄘詩言采其莔音蝱陸機疏云貝母也其葉如栝樓而細小其子在根下如芋子正白)
(四方連累相著有分解今近道出者正類此郭璞注爾雅云白花葉似韭此種罕復見之此藥亦治惡瘡唐人)
(記其事云江左嘗有商人左膊上有瘡稷人面亦無它苦商人戱滴酒口中其面亦赤色以物食之亦能食食)
(多則覺膊内肉脹起或不食之則二臂痺有善醫者教其歴試諸藥金石草木之類悉試之無苦至貝母其瘡)
(乃聚眉閉口商人喜曰此藥可治也因以小葦筒毁其口灌之數日成痂遂愈然不知何疾也謹按本經主金)
(瘡此豈金瘡之類歟)
雷公云(凡使先於柳木灰中炮令黃擘破去内口鼻上有米許大者心一小顆後拌糯米於瓦上)
(同炒待米黃熟然後去米取出其中有獨顆團不作兩片無皺者號曰母龍精不入藥用若誤服令人筋脈永)
(不收用黃精小篮中合服立愈)
别說云(謹按貝母能散心匈鬱結之氣殊有功則詩所謂言采其蝱者是也盖作詩者本以不得忘而)
(言之今用以治心中氣不快多愁鬱者殊有功信矣)
白芷味辛温無毒主女人漏下赤白血閉隂腫寒熱風
頭侵目淚出長肌膚潤澤可作面脂療風邪久渴吐嘔
兩脅滿風痛頭眩目痒可作膏藥面脂潤顔色一名芳
香一名白茞一名䖀(許驕切)一名莞一名苻蘺一名澤芬
一名蒚(音歴)麻可作浴湯生河東川谷下澤二月八月採
根暴乾(當歸為之使惡旋復花陶𨼆居云今出近道處處有近下濕地東間甚多葉亦可作浴湯道家)
(以此香浴去尸蟲又用合香也臣禹錫等謹按范子計然云白芷出齊郡以春取黃澤者善也藥性論云白芷)
(君能治心腹血刺痛除風邪主女人血崩及嘔逆明目止淚出療婦人瀝血腰痛能蝕膿日華子云治目赤努)
(肉及補胎漏滑落破宿血補新血乳癰發背瘰癧腸風痔瘻排膿瘡痍疥癬止痛生肌去面上疵瘢)
圖經曰(白芷生河東川谷下澤今所在有之吳地尤多根長尺餘白色麄細不等枝&KR1520;去地五寸已上)
(春生葉相對婆娑紫色闊三指許花白微黃入伏後結子立秋後苗枯二月八月採根暴乾以黃澤者為佳楚)
(人謂之藥九歌云辛荑楣弓藥房王逸住云藥白芷是也)
雷公云(凡採得後勿用四條作一處生者此名喪公藤兼勿用馬藺並不入藥中採得後刮削上)
(皮細剉用黃精亦細剉以竹刀切二味等分兩度蒸透伏時後出於日中㬠乾去黃精用之)
外臺秘要(治丹瘾疹白芷及根葉煑汁洗之效)
子母秘錄(治小兒身熱白芷煑湯浴兒避風)
衍義曰(白芷&KR0034;是也出吳地者良經曰能蝕膿今人用治帶小腸有敗膿淋露不已腥穢殊甚遂至臍)
(腹更增冷痛此蓋為敗膿血所致卒無已期須以此排膿白芷一兩單葉紅蜀葵根二兩芍藥根白者白礬各)
(半兩礬燒枯别研除為末同以蠟丸如梧子大空肚及飯前米飲下十丸或十五丸俟膿盡仍别以他藥補之)
淫羊藿味辛寒無毒主隂痿絶傷莖中痛利小便益氣
力強志堅筋骨消瘰癧赤癰下部有瘡洗出蟲丈夫久
服令人無子一名剛前生上郡陽山山谷(薯蕷為之使陶𨼆居云服)
(此使人好為隂陽西川北部有淫羊一曰百遍合蓋食藿所致故名淫羊藿唐本注云此草葉形似小豆而圓)
(薄莖細亦堅所在皆有俗名仙靈脾者是也臣禹錫等謹按蜀本云淫羊藿温注云生處不聞水聲者良藥性)
(論云淫羊藿亦可單用味甘平主堅筋益骨日華子云仙靈脾紫芝為使得酒良治一切冷風勞氣補腰膝強)
(心力丈夫絶陽不起女人絶隂無子筋骨孿急四肢不仁老人昏耄中等健忘又名黃速祖千兩金乾雞筋放)
(杖草棄杖草)
圖經曰(淫羊藿俗名仙靈脾生上郡陽山山谷今江東陜西泰山漢中湖湘間皆有之葉青似杏葉上)
(有刺莖如粟稈根紫色有鬚四月開花白色亦有紫色碎小獨頭子五月採葉曬乾湖湘出者葉如小豆枝莖)
(緊細經冬不凋根似黃連關中俗呼三枝九葉草苗高一二尺許根葉俱堪使)
雷公云(凡使時呼仙靈脾湏用夾刀夾去葉四畔花秋盡後細剉用羊脂相對拌炒過待羊脂盡)
(為度每修事一斤用羊脂四兩為度也)
聖惠方(治偏風手足不遂皮膚不仁宜服仙靈脾浸酒方仙靈脾一斤好者細剉以生絹袋盛於不津)
(器中用無灰酒二斤浸之以厚紙重重密封不通氣春夏三日秋冬五日後旋開每日隨性煖飲之常令醺醺)
(不得大醉若酒盡再合服之無不效驗合時切忌雞犬見之)
經驗方(治瘡子入眼以仙靈脾葳靈仙等分為末食後米湯下一錢匕小兒半錢匕)
食醫心鏡(益丈夫興陽理腰膝冷淫羊藿一斤酒一斗浸經二日飲之佳)
黃芩味苦平大寒無毒主諸熱黃疸腸澼洩痢逐水下
血閉惡瘡疸蝕火瘍療痰熱胃中熱小腹絞痛消榖利
小腸女子血閉淋露下血小兒腹痛一名腐腸一名空
腸一名内虚一名黃文一名經芩一名妬婦其子主腸
澼膿血生秭歸川谷及冤句三月三日採根隂乾(得厚樸黃)
(連止腹痛得五味子牡蒙牡蠣令人有子得黃耆白歛赤小豆療鼠瘻山茱萸龍骨為之使惡葱實畏丹砂牡)
(丹藜蘆陶𨼆居云秭歸屬建平郡今第一出彭城鬱州亦有之圓者名子芩為勝破者名宿芩其腹中皆爛故)
(名腐腸惟取深色堅實者為好俗方多用道家不須唐本注云葉細長兩葉相對作叢生亦有獨莖者今出宜)
(州鄜州涇州者佳兖州者大實亦好名㹠尾芩也臣禹錫等謹按藥性論云黃芩臣味苦甘能治熱毒骨蒸寒)
(熱往來腸胃不利破擁氣治五淋令人宣暢去關節煩悶解熱渴治熱腹中㽲痛心腹堅脹日華子云下氣主)
(天行熱疾丁瘡排膿治乳癰發背)
圖經曰(黃芩生秭歸山谷及冤句今川蜀河東陜西近郡皆有之苗長尺餘莖&KR1520;麄如筋葉從地四面)
(作叢生類紫草高一尺許亦有獨莖者葉細長青色兩兩相對六月開紫花根黃如知母麄細長四五寸二月)
(八月採根暴乾用之吳普本草云黃芩又名印頭一名内虚二月生赤黃葉兩兩四四相值其莖空中或方圓)
(高三四尺花紫紅赤五月生實黑根黃二月九月採與今所有小異張仲景治傷寒心下痞滿瀉心湯四方皆)
(用黃芩以其主諸熱利小腸故也又太陽病下之利不止有葛根黃芩黃連湯及上姙娠安胎散亦多用黃芩)
(今醫家嘗用有效者因著之又千金方巴郡太守奏加减三黃丸療男子五勞七傷消渴不生肌肉婦人𢃄下)
(手足寒熱者春三月黃芩四兩大黃三兩黃連四兩夏三月黃芩六兩大黃一兩黃連七兩秋三月黃芩六兩)
(大黃二兩黃連三兩冬三月黃芩三兩大黃五兩黃連二兩三物隨時合搗下篩蜜丸大如烏豆米飲服五丸)
(日三不知稍增七丸服一月病愈久服走及奔馬追頻有驗食禁猪肉又陶𨼆居云黃芩圓名子芩仲景治雜)
(病方多用之)
千金翼(治淋黃芩四兩袋貯之水五升煑三升分三服)
梅師(治水丹杵黃芩末水調傅之)
狗脊味苦甘平微温無毒主腰背強關機緩急周痺寒
濕膝痛頗利老人療失溺不節男子脚弱腰痛風邪淋
露少氣目闇堅脊利俛仰女子傷中關節重一名百枝
一名強膂一名扶蓋一名扶筋生常山川谷二月八月
採根暴乾(萆薢為之使惡敗醬陶𨼆居云今山野處處有與菝葜相似而小異其莖葉小肥其節疏)
(其莖大直上有刺葉圓有赤脈根凹烏交切凸徒絶切蘢從如羊角細強者是唐本注云此藥苗似貫衆根長)
(多歧狀如狗脊骨其肉作青綠色今京下用者是陶引說乃有刺萆薢非狗脊也今江左俗猶用之臣禹錫等)
(謹按吳氏云狗脊一名狗青一名赤節神農苦桐君黃帝岐伯雷公扁鵲甘無毒李氏小温如萆薢莖節如竹)
(有刺葉員赤根黃白亦如竹根毛有刺歧伯經云莖無節葉端員青赤皮白有赤脉藥性論云狗脊味苦辛微)
(熱能治男子女人毒風軟脚邪氣濕痺腎氣虚弱補益男子續筋骨)
圖經曰(狗脊生常山川谷今太行山淄温眉州亦有根黑色長三四寸兩指許大苗尖細碎青色高一)
(尺已來無花其莖葉似貫衆而細其根長而多歧似狗脊骨故以名之其肉青綠春秋採根暴乾用今方亦用)
(金毛者)
雷公云(凡使勿用透山藤其根盤大與透山藤一般只是入頂苦不可餌之凡修事細剉了酒拌)
(蒸從巳至申出㬠乾用)
石龍芮味苦平無毒主風寒濕痺心腹邪氣利關節止
煩滿平腎胃氣補隂氣不足失精莖冷久服輕身明目
不老令人皮膚光澤有子一名魯果能一名地椹一名
石能一名彭根一名天豆生太山川澤石邊五月五日
採子二月八月採皮隂乾(大戟為之使畏蛇蛻皮吳茱萸陶𨼆居云今出近道子形)
(粗似蛇牀子而扁非真好者人言是蓄菜子爾東山石上所生其葉芮内短少其子狀如葶藶黃色而味小辛)
(此乃實是也唐本注云今用者俗名水堇音謹苗似附子實如桑椹故名地椹生下濕地五月熟葉子皆味辛)
(山南者粒大如葵子關中河北者細如葶藶氣力劣於山南者陶以細者為真未為通論又别錄水堇云主毒)
(腫癰癤瘡&KR0008;蟲齒齲臣禹錫等謹按藥性論云石龍芮能逐諸風主除心熱燥)
圖經曰(石龍芮生泰山川澤石邊陶𨼆居云近道處處有之今惟出兖州一叢數莖莖青紫色每莖三)
(葉其葉芮芮短小多刻缺子如葶藶而色黃五月採子二月八月採皮隂乾用能逐諸風除心熱燥蘇恭云俗)
(名水堇苗如附子實如桑椹生下濕地此乃水堇非石龍芮也今兖州所生者正與本經陶說相合為得其真)
(矣)
陳藏器(云芮子味辛按蘇别藥錄云水堇主毒腫蛇蟲齒齲且水堇如蘇所注定是石龍芮更非)
(别草爾雅云芨堇草郭注云烏頭苗也蘇又注天雄云石龍芮葉似堇草故名水堇如此則依蘇所注是水堇)
(附子是堇草水堇堇草二物同名也)
衍義曰(石龍芮今有兩種水中生者葉光而子圓陸生者葉有毛而子銳入藥須生水者陸生者又謂)
(之天多取少葉揉繫臂上一夜作大泡如火燒者是惟陸生者補隂不足莖當冷失精餘如經)
茅根味甘寒無毒主勞傷虚羸補中益氣除瘀血血閉
寒熱利小便下五淋除客熱在腸胃止渴堅筋婦人崩
中久服利人其苗主下水一名蘭根一名茹根一名地
管一名地筋一名兼杜生楚地山谷田野六月採根(陶𨼆)
(居云此即今白茅菅音姦詩云露彼菅茅其根如渣芹甜美服食此斷榖甚良俗方稀用惟療淋及崩中爾唐)
(本注云菅花味甘温無毒主衂血吐血灸瘡臣禹錫等謹按藥性論云白茅臣能破血主消渴根治五淋煎汁)
(服之陳藏器云茅針味甘平無毒主惡瘡腫未潰者煑服之服一針一孔二針二孔生挼傅金瘡止血煑服之)
(主鼻衂及暴下血成白花者功用亦同針即茅笋也又云屋茅主卒吐血細剉三升酒浸煑服一升屋上爛茅)
(和醬汁研傅班瘡蠶嚙瘡一名百足蟲茅屋滴溜水殺雲母毒日華子云茅針凉通小腸癰毒軟癤不作頭濃)
(煎和酒服花罯刀箭瘡止血并痛根主婦人月經不勻又云茅根通血脈淋瀝是白花茅根也又云屋四角茅)
(平無毒止鼻洪)
圖經曰(茅根生楚地山谷田野今處處有之春生苖布地如針俗間謂之茅針亦可噉甚益小兒夏生)
(白花茸茸然至秋而枯其根至㓗白亦甚甘美六月採根用今人取茅針挼以傅金瘡塞鼻洪止暴下血及溺)
(血者殊效劉禹錫傳信方療癰腫有頭使必穴方取茅錐一莖正爾全煎十數沸服之立潰若兩莖即生兩孔)
(或折斷一枝為二亦生兩穴白茅花亦主金瘡止血又有菅亦茅類也陸機草木疏云菅似茅而滑無毛根下)
(五寸中有白粉者柔韌宜為索漚之尤善其未漚者名野菅詩所謂白茅菅弓即此也入藥與茅等其屋苦茅)
(經久者主卒吐血細剉三升酒浸煑服一升良已)
肘後方(療熱淋取白茅根四升剉之以水一斗五升煑取五升適冷煖飲之日三服)
又方(諸竹木刺在肉中不出取白茅根燒末脂膏和塗之亦治因風致腫)
紫菀味苦辛温無毒主欬逆上氣匈中寒熱結氣去蠱
毒顛蹷安五藏療欬唾膿血止喘悸五勞體虚補不足
小兒驚癎一名紫蒨一名青苑生房陵山谷及真定邯
鄲二月三月採根隂乾(款冬為之使惡天雄瞿麥雷丸遠志畏茵蔯蒿陶𨼆居云近道)
(處處有生布地花亦紫本有白毛根甚柔細有白者名白菀不復用唐本注云白菀即女苑也療體與紫菀同)
(無紫菀時亦用白菀陶云不復用或是未悉臣禹錫等謹按藥性論云紫菀臣味苦平能治尸疰補虚下氣及)
(匈脅逆氣治百邪鬼魅勞氣虚熱日華子云調中及肺痿吐血消痰止渴潤肌膚添骨髓形似重臺根作節紫)
(色潤軟者佳)
圖經曰(紫菀生房陵山谷及真定邯鄲今燿成泗夀台孟州興國軍皆有之三月内布地生苗葉其葉)
(三四相連五月六月内開黃紫白花結黑子本有白毛根甚柔細二月三月内取根隂乾用又有一種白者名)
(白菀蘇恭云白菀即安苑也療體並同無紫菀時亦可通用女菀下自有條今人亦稀用古今傳信方用之最)
(要近醫療久𠻳不差此方甚佳紫菀去蘆頭欵冬花各一兩百部半兩三物搗羅為散每服一錢匕生薑三片)
(烏梅一箇同煎湯調下食後欲卧各一服)
唐本餘(治氣喘隂痿)
雷公云(凡使先去髭有白如練色者號曰羊鬚草自然不同採得後去頭刮淨用東流水淘洗令淨用)
(蜜浸一宿至明於火上焙乾用凡修一兩用蜜二分)
千金方(治婦人卒不得小便紫菀末以井花水服三撮便通小便血服五撮立止)
斗門方(治纆喉風喉閉飲食不通欲死者用返魂草根一莖淨洗内入喉中待取惡涎出即差神效更)
(以馬牙消津嚥之即絶根本一名紫菀又南中呼為液牽牛是也)
衍義曰(紫菀用根其根柔細紫色益肺氣經具言之唐本注言無紫菀時亦用白菀白菀即女苑也今)
(本草無白菀之名蓋唐修本草時已刪去)
紫草味苦寒無毒主心腹邪氣五疸補中益氣利九竅
通水道療腹腫脹滿痛以合膏療小兒瘡及面皶(側加切)
一名紫丹一名紫芺(哀老反)生碭山山谷及楚地三月採
根隂乾(陶𨼆居云今出襄陽多從南陽新野來彼人種之即是今染紫者方藥家都不復用博物志云)
(平氏陽山紫草特好魏國以染色殊黑比年東山亦種色小淺於北者唐本注云紫草所在皆有爾雅云一名)
(藐苖似蘭香莖赤節青花紫白色而實白臣禹錫等謹按廣雅云紫草一名並䓞藥性論云紫草可單用味甘)
(平能治惡瘡瘑癬)
圖經曰(紫草生碭山山谷及楚地今處處有之人家園圃中或種蒔其根所以染紫也爾雅謂之藐廣)
(雅謂之茈䓞苗似蘭香莖赤節青二月有花紫白色秋實白三月採根隂乾古方稀見使今醫家多用治傷寒)
(時疾發瘡疹不出者以此作藥使其發出韋宙獨行方治豌豆瘡煑紫草湯飲後人相承用之其效尤速)
雷公云(凡使須用蠟水蒸之待水乾取去頭并兩畔髭細剉用每修事紫草一斤用蠟三兩於鐺)
(中鎔鎔盡便投蠟水作湯用)
聖惠方(治惡蟲咬人用紫草油塗之)
又方(治卒小便淋瀝痛用紫草一兩搗羅為散每於食前以井花水調下二錢匕産寳治淋澁産後同)
經驗後方(治嬰兒童子患疹豆疾用紫草二兩細剉以百沸湯一大盞泡便以物合定勿令氣漏放)
(如人體温量兒大小服半合至一合服此瘡雖出亦當輕减)
前胡味苦微寒無毒主療痰滿匈脅中痞心腹結氣風
頭痛去痰實下氣治傷寒寒熱推陳致新明目益精二
月八月採根暴乾(半夏為之使惡皂莢畏藜蘆陶隠居云前胡似柴胡而柔軟為療殆欲同)
(而本經上品有柴胡而無此晚來醫乃用之亦有畏惡明畏惡非盡出本經也此近道皆有生下濕地出吳興)
(者為勝臣禹錫等謹按藥性論云前胡使味甘辛能去熱實下氣主時氣内外俱熱單煑服佳日華子云治一)
(切勞下一切氣止𠻳破癥結開胃下食通五藏主霍亂轉筋骨節煩悶反胃嘔逆氣喘安胎小兒一切疳氣越)
(衢婺陸等處皆好七八月採外黑裏白)
圖經曰(前胡舊不著所出州土今陜西梁漢江淮荆襄州鄉及相州孟州皆有之春生苖青白色似斜)
(蒿初出時有白芽長三四寸味甚香美又似芸蒿七月内開白花與葱花相類八月結實根細青紫色二月八)
(月採暴乾今鄜延將來者大與柴胡相似但柴胡赤色而脆前胡黃而柔軟不同耳一說今諸方所用前胡皆)
(不同京師北地者色黃白枯脆絶無氣味江東乃有三四種一種類當歸皮斑黑肌黃而脂潤氣味濃烈一種)
(色理黃白似人參而細短香味都微又有如草烏頭膚黑而堅有兩三歧為一本者食之亦戟人咽喉中破以)
(薑汁漬搗服之甚下膈解痰實然皆非前胡也今最上者出吳中又夀春生者皆類柴胡而大氣芳烈味亦濃)
(苦療痰下氣最要都勝諸道者)
雷公云(凡使勿用野蒿根緣真似前胡只是味粗酸若誤用令人胃反不受食若是前胡味甘微)
(苦凡修事先用刀刮去蒼黑皮并髭泥土細剉用甜竹瀝浸令潤於日中㬠乾用之)
外臺秘要(治小兒夜啼前胡搗篩蜜丸如小豆日服一丸熟水下至五六丸以差為度)
敗醬味苦鹹平微寒無毒主暴熱火瘡赤氣疥瘙疸痔
馬&KR0008;熱氣除癰腫浮腫結熱風痺不足産後疾痛一名
鹿腸一名鹿首一名馬草一名澤敗生江夏川谷八月
採根暴乾(陶𨼆居云出近道葉似稀薟根形似柴胡氣如敗豆醬故以為名唐本注云此藥不出近)
(道多生崗嶺間葉似水茛及薇銜叢生花黃根紫作陳醬色其葉殊不似稀薟也臣禹鍚等謹按藥性論云鹿)
(醬臣敗醬是也味辛苦微寒治毒風&KR0857;痺主破多年凝血能化膿為水及産後諸病止腹痛餘疹煩渴日華子)
(云味酸治赤眼障膜努肉䁎耳血氣心腹痛破癥結産前後諸疾催生落胞血暈排膿補瘻鼻洪吐血赤白帶)
(下瘡痍疥癬丹毒又名酸益七八十月採)
圖經曰(敗醬生江夏川谷今江東亦有之多生崗嶺間葉似水茛及薇銜叢生花黃根紫色似柴胡作)
(陳敗豆醬氣故以為名八月採根暴乾用張仲景治腹癰腹有膿者薏苡仁附子敗醬湯薏苡仁十分附子二)
(分敗醬五分三物搗為末取方寸匕以水二升煎取一升頓服之小便當下愈)
雷公云(凡使收得後便麄杵入甘草葉相拌對蒸從巳至未出焙乾去甘草葉取用)
楊氏産乳(治蠷螋尿繞腰者煎敗醬汁塗之差)
白鮮味苦鹹寒無毒主頭風黃疸欬逆淋瀝女子隂中
腫痛濕痺死肌不可屈伸起止行步療四肢不安時行
腹中大熱飲水欲走大呼小兒驚癎婦人産後餘痛生
上谷川谷及冤句四月五月採根隂乾(惡螵蛸桔梗茯苓萆薢陶𨼆居)
(云近道處處有以蜀中者為良俗呼為白羊鮮音仙氣息正似羊羶或名白羶唐本注云此藥葉似茱萸苖高)
(尺餘根皮白而心實花紫白色根宜二月採若四月五月採便虚惡也臣禹錫等謹按藥性論云白鮮皮臣治)
(一切熱毒風惡諸症瘡疥癬赤爛眉髮脫脆皮飢急此熱惡寒主解熱黃酒黃急黃穀黃勞黃等良日華子云)
(通關節利九竅及血脈并一切風痺筋骨弱乏通小腸水氣天行時疾頭痛眼疼根皮良花功用同上亦可作)
(菜食又名金雀兒椒)
圖經曰(白觧生上谷川谷及冤句今河中江寧府滁州潤州亦有之苖高尺餘莖青葉稍白如槐亦似)
(茱萸四月開花淡紫色似小蜀葵根似蔓菁皮黃白而心實四月五月採根隂乾用又云宜二月採差晚則虚)
(惡也其氣息都似羊羶故俗呼為白羊鮮又名地羊羶又名金雀兒椒其苖山人以為菜茹葛洪治鼠瘻已有)
(口膿血出者白鮮皮煑汁服一升當吐鼠子乃愈李兵部手集方療肺𠻳有白鮮皮湯方甚妙)
酸漿味酸平寒無毒主熱煩滿定志益氣利水道産難
吞其實立産一名醋漿生荆楚川澤及人家田園中五
月採隂乾(陶𨼆居云處處人家多有葉亦可食子作房房中有子如梅李大皆黃赤色小兒食之能)
(除熱亦主黃病多效臣禹錫等謹按蜀本云根如葅芹白色絶苦搗其汁治黃病多效爾雅云葴寒漿注今酸)
(漿草江東人呼曰苦葴)
圖經曰(酸漿生荆楚川澤及人家田園中今處處有之苗似水茄而小葉亦可食實作房如囊囊中有)
(子如梅李大皆赤黃色小兒食之尤有益可除熱根似葅芹色白絶苦搗其汁飲之治黃病多效五月採隂乾)
(爾雅所謂葴音針寒漿郭璞注云今酸漿草江東人呼為苦葴是也今醫方稀用)
千金方(治婦人赤白𢃄下三葉酸草隂乾為末空心酒下三錢匕)
靈苑方(治卒患諸淋遺瀝不止小便赤澁疼痛三葉酸漿草人家園林亭檻中著地開黃花味酸者是)
(取嫩者净洗研絞自然汁一合酒一合攪湯煖令空心服之立通)
衍義曰(酸漿今天下皆有之苗如天茄子開小白花結青殼熟則深紅殼中子大如櫻亦紅色櫻中腹)
(有細子如落蘇之子食之有青草氣此即苦躭也今圖經又立苦躭條顯然重復本經無苦躭)
紫參味苦辛寒微寒無毒主心腹積聚寒熱邪氣通九
竅利大小便療腸胃太熱唾血衂血腸中聚血癰腫諸
瘡止渴益精一名牡蒙一名衆戎一名童腸一名馬行
生河西及冤句山谷三月採根火炙使紫色(畏辛荑陶𨼆居云今)
(方家皆呼為牡蒙用之亦少唐本注云紫參葉似羊蹄紫花青穗皮紫黑肉紅白肉淺皮深所在有之牡蒙葉)
(似及已而大根長尺餘皮肉亦紫色根苖並不相似雖一名牡蒙乃王孫也紫參京上見用者是出蒲州也臣)
(禹錫等謹按吳氏云牡蒙神農黃帝苦季氏小寒生河西或商山圓聚生根黃赤有文皮黑中紫五月華紫赤)
(實黑大如豆藥性論云紫參味苦能散瘀血主心腹堅脹治婦人血閉不通)
圖經曰(紫參生河西及冤句山谷今河中解晉齊及淮蜀州郡皆有之苗長一二尺根淡紫色如地黃)
(狀莖青而細葉亦青似槐葉亦有似羊蹄者五月開花白色似葱花亦有紅紫而似水葒者根皮紫黑肉紅白)
(色肉淺而皮深三月採根火炙令紫色又云六月採曬乾用張仲景治痢紫參湯主之紫參半斤甘草二兩以)
(水五升煎紫參取二升内甘草煎取半升分温三服)
藁本味辛苦温微温微寒無毒主婦人疝瘕隂中寒腫
痛腹中急除風頭痛長肌膚悅顔色辟霧露潤澤療風
邪嚲曳金瘡可作沐藥面脂
實主風流四肢一名鬼卿一名地新一名微莖生崇山
山谷正月二月採根暴乾三十日成(惡䕡茹陶𨼆居云俗中皆用芎藭根)
(鬚其形氣乃相類而桐君藥錄說芎藭苖似藁本論說花實皆不同所生處又異今東山别有藁本形氣甚相)
(似惟長大爾唐本注云藁本莖葉根味與芎藭小别以其根上苖下似藁根故名藁本今出宕州者佳也臣禹)
(錫等謹按藥性論云藁本臣微温畏青葙子能治一百六十種惡風鬼疰流入腰痛冷能化小便通血去頭風)
(疵皰日華子云治癎疾并皮膚疵好酒齇粉刺)
圖經曰(藁本生崇山山谷今西川河東州郡及兖州杭州有之葉似白芷香又似芎藭但芎藭以水芹)
(而大藁本葉細耳根上苗下似禾藁故以名之五月有白花七八月結子根紫色正月二月採根暴乾三十日)
(成)
石韋味苦甘平無毒主勞熱邪氣五癃閉不通利小便
水道止煩下氣通膀胱滿補五勞安五藏去惡風益精
氣一名百䩾(之夜切)一名石皮用之去黃毛毛射人肺令
人欬不可療生華隂山谷石上不聞水及人聲者良二
月採葉隂乾(滑石臣禹錫等謹按蜀本作絡石杏仁為之使得菖蒲良陶𨼆居云蔓延石上生葉)
(如皮故名石韋今處處有以不聞水聲及人聲者為良出建平者葉長大而厚唐本注云此物叢生石傍隂處)
(不蔓延生生古瓦屋上名瓦韋用療淋亦好也臣禹錫等謹按藥性論云石韋使微寒治勞及五淋胞囊結熱)
(不通膀胱熱滿日華子云治淋瀝遺溺入藥須微炙用)
圖經曰(石韋生華隂山谷石上今晉絳滁海福州江寧府皆有之叢生石上葉如柳皆有毛而斑點如)
(皮故以名之以不聞水聲者良二月七月採葉隂乾用南中醫人炒末冷酒調服療發背甚效石韋一名石皮)
(而福州自有一種石皮三月有花其月採葉煎浴湯主風又有生古瓦屋上者名瓦韋用治淋亦佳)
萆薢味苦甘平無毒主腰背痛強骨節風寒濕周痺惡
瘡不瘳熱氣傷中恚怒隂痿失溺關節老血老人五緩
一名赤節生真定山谷二月八月採根暴乾(薏苡為之使畏葵根)
(大黃柴胡牡蠣陶𨼆居云今處處有亦似菝葜而小異根大不甚有角節色小淺唐本注云此藥有二種莖有)
(刺者根白實無刺者根虚軟内軟者為勝葉似薯蕷蔓生臣禹錫等謹按藥性論云萆薢能治冷風&KR0857;痺腰脚)
(不遂手足驚掣主男子暨腰痛久冷是腎間有膀胱宿水博物志云菝葜與萆薢相亂日華子云治癰緩軟風)
(頭旋癎疾補水藏腎筋骨益精明目中風失音時人呼為白菝葜)
圖經曰(萆薢生真定山谷今河陜京東荆蜀諸郡有之根黃白色多節三指許大苗葉俱青作蔓生葉)
(作三义似山芋又似菉豆葉花有黃紅白數種亦有無花結白子者春秋採根暴乾舊說此藥有一種莖有刺)
(者根白實無刺者根虚軟以軟者為勝今成德軍新産者根亦如山芋體硬其苖引蔓葉似蕎麥子三稜不拘)
(時月採其根用利刀切作片子暴乾用之正元廣利方療丈夫腰脚痺緩急行履不穏者以萆薢三錢四分合)
(杜仲八分𢷬篩每早温酒和服三錢匕增至五匕禁食牛肉又有萆薢丸大方功用亦同)
孫尚藥(治腸風痔漏如聖散萆薢細剉貫衆逐葉擘下了去土等分搗羅為末每服二錢温酒調)
(下空心食前服)
杜蘅味辛温無毒主風寒欬逆香人衣體生山谷三月
三日採根熟洗暴亁(陶𨼆居云根葉都似細辛惟氣小異爾處處有之方藥少用惟道家)
(服之令人身衣香山海經云可療癭唐本注云杜蘅葉似葵形如馬蹄故俗云馬蹄香生山之隂水澤不濕地)
(根似細辛白前等今俗以及已代之謬矣及已獨莖莖端四葉葉間白花殊無芳氣有毒服之令人吐惟療瘡)
(疥不可亂杜蘅也臣禹錫等謹按爾雅云杜土鹵注杜蘅也似葵而香山海經云天帝山有草狀如葵其臭如)
(蘼蕪名曰杜蘅可以走馬食之已癭郭璞注云帶之令人便馬或曰馬得之而健走藥性論云杜蘅使能止氣)
(奔喘促消痰飲破留血主項間瘤癭之疾)
圖經曰(杜蘅舊不著所出州土今江淮間皆有之苗葉都似細辛惟香氣小異而根亦麄黃白色葉似)
(馬蹄故名馬蹄香三月三日採根熟洗暴亁謹按山海經云天帝之山有草狀如葵其臭如蘼蕪名曰杜蘅可)
(以走馬食之已癭郭璞注云𢃄之可以走馮或曰馬得之而健走爾雅謂之杜又名土鹵然杜若亦名杜蘅或)
(疑是杜若據郭璞注云似葵而香故知是此杜蘅也今人用作浴湯及衣香甚佳)
衍義曰(杜蘅用根似細辛但根色白葉如馬蹄之下市者往往亂細辛須如此别之爾雅以謂似葵而)
(香是也將杜蘅與細辛相對便見真偽况細辛惟出華州者良杜蘅其色黃白拳局而脆乾則作圓)
白薇味苦鹹平大寒無毒主暴中風身熱肢滿忽忽不
知人狂惑邪氣寒熱酸疼瘟瘧洗洗發作有時療傷中
淋露下水氣利隂氣益精一名白幕一名薇草一名春
草一名骨美久服利人生平原川谷三月三日採根隂
乾(惡黃蓍大黃大戟乾薑乾漆山茱萸大棗陶𨼆居云近道處處有根狀似牛膝而短小爾方家用多療驚)
(邪風疰疰病臣禹錫等謹按藥性論云白薇臣能治忽忽睡不知人百邪鬼魅)
圖經曰(白薇生平原川谷今陜西諸郡及滁舒潤遼州亦有之莖葉俱青頗類柳葉六七月開紅花八)
(月結實根黃白色類牛膝而短小三月三日採根隂乾用今云八月採非)
雷公云(凡採得後用糯米泔汁浸一宿至明取出去髭了於槐砧上細剉蒸從巳至申出用)
菝(蒲八切)葜(棄八切)味甘平温無毒主腰背寒痛風痺益血
氣止小便利生山野二月八月採根暴乾(陶𨼆居云此有三種大略)
(根苗並相類菝葜莖紫短小多細刺小减萆薢而色深人用作飲唐本注云陶云三種相類非也萆薢有刺者)
(葉粗相類根不相類萆薢細長而白菝葜根作塊結黃赤色殊非狗脊之流也臣禹錫等謹按日華子云治時疾)
(瘟瘴葉治風腫止痛撲損惡瘡以鹽塗傅佳又名金剛根又名王瓜草)
圖經曰(菝葜舊不載所出州土但云生山野今近京及江浙州郡多有之苖莖成蔓長二三尺有刺其)
(葉如冬青烏藥葉又似菱葉差大秋生黃花結黑子櫻桃許大其根作塊赤黃色二月八月採根暴乾用江浙)
(間人呼為金剛根浸赤汁以煑粉食云噉之可以辟瘴其葉以鹽搗傅風腫惡瘡等俗用有效田舍貧家亦取)
(以釀酒治風毒脚弱痺滿上氣殊佳)
大青味苦大寒無毒主療時氣頭痛大熱口瘡三四月
採莖隂乾(陶𨼆居云療傷寒方多用此本經又無今出東境及近道長尺許紫莖除時行熱毒為良)
(唐本注云大青用葉兼莖不獨用莖也臣禹鍚等謹按藥性論云大青臣味甘能去大熱治温疫寒熱日華子)
(云治熱毒風心煩悶渴疾口乾小兒身熱疾風疹天行熱疾及金石藥毒兼塗罯腫毒)
圖經曰(大青舊不載所出州土今江東州郡及荆南眉蜀濠淄諸州皆有之春生青紫莖似石竹苗葉)
(花紅紫色似馬蓼亦似芫花根黃三月四月採莖葉隂乾用古方治傷寒黃汗黃疸等有大青湯又治傷寒頭)
(身強腰脊痛葛根湯亦用大青大抵時疾藥多用之)
女萎味辛温主風寒洒洒霍亂洩痢腸鳴遊氣上下無
常驚癎寒熱百病出汗李氏本草云止下消食(唐本注云其葉)
(似白歛蔓生花白子細荆襄之間名為女萎亦名蔓楚止痢有效用苖不用根與萎蕤全别今太常謬以為白)
(頭翁者是也唐本先附)
圖經(文具萎蕤條下)
雷公云(凡採得隂乾去頭并白蘂於槐砧上剉拌豆淋酒蒸從巳至未出㬗令乾用)
石香葇味辛香温無毒主調中温胃止霍亂吐瀉心腹
脹滿臍腹痛腸鳴一名石蘇生蜀郡陵榮資簡州及南
中諸處在山巖石縫中生二月八月採苖莖花實俱用
(今附)
衍義曰(石香葇處處有之不必山巖石縫中但山中臨水附崖處或有之九月十月尚有花)
二十二種陳藏器餘
兜納香味甘温無毒去惡氣温中除暴冷廣志云生剽
國魏略曰大秦國出兜納香
海藥(謹按廣志云生西海諸山味辛平無毒主惡瘡腫瘻止痛生肌並入膏用燒之能辟遠近惡氣)
(帶之夜行壯膽安神與茆香柳枝合為湯浴小兒則易長)
風延母味苦寒無毒小兒發熱發強驚癎寒熱熱淋解
煩利小便明目主蛇犬毒惡瘡癰腫黃疸並煑服之細
葉蔓生纓繞草木南都賦云風衍蔓延於衡臯是也
海藥(謹按徐表南州記生南海山野中主三消五淋下痰小兒赤白毒痢蛇毒癉溪等毒一切瘡腫)
(並宜煎服祇出南中諸無所出也)
耕香味辛温無毒主臭鬼氣調中生烏滸國南方草木
狀曰耕香莖生細葉
大瓠藤水味甘寒無毒主煩熱止渴潤五藏利小便藤
如瓠斷之水出生安南太康地記曰朱崖儋耳無水處
種用此藤取汁用之
海藥(臣謹按太原記云生安南朱崖上彼無水淮大瓠中有天生水味甘冷香美主解大熱止煩渴)
(潤五藏利水道彼人造飲饌皆瓠也)
筋子根味苦温無毒主心腹痛不問冷熱遠近惡鬼氣
注刺痛霍亂蠱毒暴下血腹冷不調酒飲磨服生四明
山苖高尺餘葉圓厚光潤冬不凋根大如指亦名根子
土芋味甘寒小毒解諸藥毒生研水服當吐出惡物盡
便止煑食之甘美不飢厚人腸胃去熱𠻳蔓如豆根圓
如卵鶗鶗食後彌吐人不可食
優殿味辛温去惡氣温中消食生安南人種為茹南方
草木狀曰合浦有優殿人種之以豆醬汁食芳香好味
土落草味甘温無毒主腹冷疼氣痃癖作煎酒亦𢷬絞
汁温服葉細長生嶺南山谷土人服之
㹿菜(猪切)孝味辛温無毒主冷氣腹内久寒食飲不消令
人能食字林曰㹿辛菜南人食之去冷氣
必似勒味辛温無毒主冷氣胃閉不消食心腹脹滿生
崑崙似馬藺子
胡面莽味甘温去痃癖及冷氣止腹痛煑之生嶺南葉
如地黃
海藴味鹹寒無毒主癭瘤結氣在喉間下水生大海中
細葉如馬尾似海藻而短也
百丈青味苦寒平無毒主解諸毒物天行瘴瘧疫毒並
煑服亦生搗絞汁生江南林澤藤蔓緊硬葉如薯蕷對
生根服令人下痢
斫合子無毒主金瘡生膚止血搗碎傅瘡上葉主目熱
赤挼滴目中云昔漢高帝戰時用此傅軍士金瘡故云
斫合子籬落間藤蔓生至秋霜子如柳絮一名薰桑一
名鷄腸
獨自草有大毒煎傅箭鏃人中之立死生西南夷中獨
莖生續漢書曰出西夜國人中之輒死今西南夷獠中
猶用此藥傅箭鏃解之法在拾遺石部鹽藥條中
金釵股味辛平小毒解諸藥毒人中毒者煑汁服之亦
生研更烈必大吐下如無毒亦吐去熱痰瘧瘴天行蠱
毒喉閉生嶺南山谷根如細辛三四十莖一名三十根
釵子股嶺南人用之
博落迴有大毒主惡瘡癭根瘤贅瘜肉白癜風蠱毒精
魅溪毒已上瘡瘻者和百丈青雞桑灰等為末傅瘻瘡
蠱毒精魅當有别法生江南山谷莖葉如萆麻莖中空
吹作聲如博落迴折之有黃汁藥人立死不可入口也
毛建草及子味辛温有毒主惡瘡癰腫疼痛未潰煎𢷬
葉傅之不得入瘡令人肉爛主瘧令病者取一握微碎
縛臂上男左女右勿令近肉便即成瘡子和薑搗破破
冷氣田野間呼為猴蒜生江東澤畔葉如芥而大上有
毛花黃子如蒺藜又有建有毒生水旁葉似胡芹未間
餘功大相似
數低味甘温無毒主冷風冷氣下宿食不消脹滿生西
蕃北土亦無有似茴香胡人作羹食之
仰盆味辛温有小毒主蠱飛尸喉閉水磨服少許亦磨
傅皮膚惡腫生東陽山谷苗似承露仙根圓如仰盆子
大如鷄卵
離鬲草味辛寒有小毒主瘰癧丹毒小兒無辜寒熱大
腹痞滿痰飲膈上熱生研絞汁服一合當吐出匈膈間
宿物生人家階庭濕處高三二寸苗葉似羃䍥去瘧為
上江東有之北土無
廅藥味鹹温無毒主折傷内損瘀血生膚止痛主産後
血病治五藏除邪氣補虚損乳及水煑服之亦擣碎傅
傷折處生胡國似乾茅黃赤色
證類本草卷八
