證類本草卷六
宋唐慎微撰
草部上品之上總八十七種
三十八種神農本經
二種名醫别錄
一種唐本餘
四十六種陳藏器餘
凡墨蓋子已下並唐慎微續證類
黃精菖蒲
菊花(苦薏白菊續注)人參
天門冬甘草
乾地黃术
莵絲子牛膝
茺蔚子(莖附)女萎(萎蕤附)
防葵茈(柴字)胡
麥門冬獨活(羌活附)
升麻車前子(葉根等附)
木香薯蕷(今呼山藥)
薏苡(音以)仁澤瀉(葉實等附)
遠志(小草附)龍膽
細辛石斛
巴戟天白英
白蒿赤箭
菴(音淹)䕡(音閭)子菥(音錫)蓂(音覓)子
蓍實赤芝
黑芝青芝
白芝黃芝
紫芝卷柏
一種唐本餘
辟虺雷
四十六種陳藏器餘
藥王兜木香
草犀根薇
無風獨摇草零餘子
百草花紅蓮花白蓮花
旱藕羊不喫草
萍蓬草根石蘂
仙人草會州白藥
救窮草草豉
陳思岌千里及
孝文韭倚待草
雞侯菜桃朱術
鐵葛伏雞子根
陳家白藥龍珠
搥胡根甜藤
孟娘菜吉祥草
地衣草郎耶草
地楊梅茅膏菜
鏨菜益妳草
蜀胡爛雞脚草
難火蘭蓼蕎
石薺寧藍藤根
七仙草甘家白藥
天竺乾薑池德勒
黃精味甘平無毒主補中益氣除風濕安五藏久服輕
身延年不饑一名重樓一名莵竹一名雞格一名救窮
一名鹿竹生山谷二月採根隂乾(陶𨼆居云今處處有二月始生一枝多葉)
(葉狀似竹而短根似萎蕤萎蕤根如荻根及菖蒲概音既節而平直黃精根如鬼臼黃連大節而不平雖燥並)
(柔軟有脂潤俗方無用此而為仙經所貴根葉華實皆可餌服酒散隨宜具在斷穀方中黃精葉乃與鈎吻相)
(似惟莖不紫花不黃為異而人多惑之其類乃殊遂致死生之反亦為竒事唐本注云黃精肥地生者即大如)
(拳薄地生者猶如拇指萎蕤肥根頗類其小者肌理形色都大相似今以鬼臼黃連為比殊無髣髴又黃精葉)
(似柳及龍膽徐長鄕輩而堅其鈎吻蔓生殊非比類今按别本注今人服用以九蒸九暴為勝而云隂乾者恐)
(為爛壊臣禹錫等謹按抱朴子云一名垂珠服其花勝其實其實勝其根但花難得得其生花十斛乾之纔可)
(得五六斗耳而服之日可三合非大有役力者不能辨也服黃精僅十年乃可得其益耳且以斷穀不及术术)
(餌令人肥徤可以負重涉險但不及黃精甘美易食凶年之時可以與老小代糧人食之謂為米脯也廣雅云)
(黃精龍銜也永嘉記云黃精出崧陽永寧縣藥性論云黃精君陳藏器云黃精陶云捋鈎吻相似但一善一惡)
(耳按鈎吻即野萬之别名若將野葛比黃精則二物殊精不相似不知陶公憑何有此說其華偏生不對者為偏)
(功用不如正精蕭炳云黃精寒日華子云補五勞七傷助筋骨止飢耐寒暑益脾胃潤心肺單服九蒸九暴食)
(之駐顔入藥生用)
圖經云(黃精舊不載所出州郡但云生山谷今南北皆有之嵩山茅山者為佳三月生苖高一二尺以)
(來葉如竹葉而短兩兩相對莖梗柔脆頗似桃枝本黃末赤四月關細青白花如小豆花狀子白如黍亦有無)
(子者根如嫩生薑黃色二月採根蒸過暴乾用今遇八月採山中人九蒸九暴作果賣甚甘美而黃黑色江南)
(人說黃精苖葉稍類鈎吻但鈎吻葉頭極尖而根細蘇恭注云鈎吻蔓生殊非比類恐南北所産之異耳初生)
(苖時人多採為菜茹謂之畢菜味極美採取尤宜辯之隋羊公服黃精法云黃精是芝草之精也一名萎蕤一)
(名仙人餘粮一名苟格一名菟竹一名垂珠一名馬箭一名白及二月三月採根入地八九寸為上細切一石)
(以水二石五斗煮去苦味漉出囊中壓取汁澄清再煎如膏乃止以炒黑豆黃末相和令得所捏作餅子如錢)
(許大初服二枚日益之百日知亦焙乾篩末水服功與上等抱朴子云服黃精花勝其實花生十斛乾之可得)
(五六斗服之十年乃可得益又博物志云天老謂黃帝曰太陽之草名黃精餌之可以長生世傳華佗漆葉青)
(黏散云青黏是黃精之正葉者書傳不載末審的否)
雷公云(凡使勿用鈎吻真似黃精只是葉有毛鈎子二箇是别認處若誤服害人黃精葉似竹葉凡採)
(的以溪水洗淨後蒸從己至子刀薄切曝乾用)
食療(餌黃精能老不饑其法可取甆子去底釡上安置令得所盛黃精令滿密蓋蒸之令氣溜即暴之第)
(一遍蒸之亦如此九蒸九暴凡生用時有一石熟有三四斗蒸之若生則刺人咽喉暴使乾不爾朽壊其生者)
(若初服只可一寸半漸漸增之十日不食能長服之止三尺五寸服三百日後盡見鬼神餌必昇天根葉花實)
(皆可食之但相對者是不對者名偏精)
聖惠方(神仙服黃精成地仙根莖不限多少細剉隂乾搗末每日淨水調服任意多少一年之周變老)
(為少)
稽神錄(臨川有上人虐所使婢婢乃逃入山中久之見野草枝葉可愛即拔取根食之甚美自是常食)
(久而遂不饑輕徤夜息大樹下聞草中動以為虎懼而上樹避之及曉下平地其身歘然凌空而去或自一峯)
(之頂若飛鳥焉數歲其家人採薪見之告具主使捕之不得一日遇絶壁下以網三面圍之俄而騰上山頂其)
(主異之或曰此婢安有仙骨不過靈藥服食遂以酒饌五味香美置往來之路觀其食否果來食食訖遂不能)
(遠去擒之具述其故指所食之草即黃精)
道藏神仙芝草經(黃精寬中益氣五藏調良肌肉充盛骨體堅強其力倍多年不老顔色鮮)
(明髮白更黑齒落更生先下三尸蟲上尸好寳貨百日下中尸好五味六十日下下尸好五色三十日下爛出)
(花實根三等花為為飛英根為精氣)
博物志(昔皇帝問天老曰天地所生豈有食之令人不死乎天老曰太陽之草名曰黃精餌之可以長)
(生太隂之草名曰鈎吻不可食之入口立死人信鈎吻之殺人不信黃精之益夀不亦甚乎)
靈芝瑞草經(靈芝即黃精也)
菖蒲味辛温(臣禹錫等謹按久風濕痺通用藥云菖蒲平)無毒主風寒濕痺
欬逆上氣開心孔補五藏通九竅明耳目出音聲主耳
聾癰瘡温腸胃止小便利四肢濕痺不得屈伸小兒温
瘧身積熱不解可作浴湯久服輕身聰耳目不忘不迷
惑延年益心智高志不老一名昌陽生上洛池澤及蜀
郡嚴道一寸九節者良露根不可用五月十二月採根
隂乾(泰皮泰芁為之使惡地膽麻黃陶𨼆居云上洛郡屬梁州嚴道縣在蜀郡今乃處處有生石磧上概)
(音既節為好在下濕地大根者名昌陽止主風濕不便服食此藥甚去蟲升蚤蝨而今都不言之真菖蒲葉有)
(脊一如劍刃四月五月亦作小釐華也東澗溪側又有名溪蓀者根形氣色極似石上菖蒲而葉正如蒲無眷)
(俗人多呼此為石上菖蒲者謬矣此正主欬逆亦斷蚤蝨爾不入服御用詩詠多云蘭孫正謂此也臣禹錫等)
(謹按吳氏云菖蒲一名堯韭羅浮山記云山中菖蒲一寸二十節藥性論云菖蒲君味苦辛無毒治風濕&KR0857;痺)
(耳鳴頭風淚下鬼氣殺諸蟲治惡瘡疥瘙所生堅風下小一寸九節者上此菖蒲亦名昌陽日華子云除)
(氣丈夫水藏女人血海冷敗多忘長智除煩悶止小腹痛霍亂轉筋治客風瘡疥澁小便殺腹藏蟲及蚤蝨耳)
(痛作末炒承熱裏罯甚驗忌飴糖羊肉石菖蒲出宣州二月八月採取)
圖經曰(菖蒲生上洛池澤及蜀郡嚴道今處處有之而池州戎州者佳春生青葉長一二尺許其葉中)
(心有脊狀如劔無花實五月十二月採根隂乾今以五月五日收之其根盤屈有節狀如馬鞭大一根傍引三)
(四根傍根節尤密一寸九節者佳亦有一寸十二節者採之初虚軟暴乾方堅實折之中心色微赤嚼之辛香)
(少滓人多植于乾燥砂石上中臘月移之尤易活古方亦有單服者採得緊小似魚鱗者治擇一斤許以水及)
(朮泔浸各一宿又刮去皮切暴乾搗篩以糯米粥和勻更入熱蜜搜九如梧子大絺葛袋盛置當風處令乾每)
(旦酒飲任下三十丸臨卧更服二十丸久久得效如本經所說又蜀人用治心腹冷氣搊痛者取一二寸搥碎)
(同吳茱萸煎湯飲之良黔蜀蠻人亦常將隨行卒患心痛嚼一二寸熱湯或酒送亦效其生蠻谷中者尤佳人)
(家移種者亦堪用但乾後辛香堅實不及蠻人持來者此即醫方所用石菖蒲也又有水菖蒲生溪澗水澤中)
(甚多葉亦相似但中心無眘採之乾後輕虛多滓殊不及石菖蒲不堪入藥用但可搗末油調塗疥瘙今藥肆)
(所貨多以兩種相雜尤難辨也)
雷公云(凡使勿用泥菖夏菖其二件相似如竹根鞭形黑氣穢味腥不堪用凡使採石上生者根條嫩)
(黃緊硬節稠長一寸有九節者是真也採得後用銅刀刮上黃黑硬節皮一重子用嫩桑枝條相拌蒸出暴乾)
(去桑條剉用)
千金方(日月未足而欲産者搗菖蒲根汁一二升灌喉中)
又方(久服聰明益智甲子日取菖蒲一寸九節者隂乾百日為末服方寸匕日三服耳目聰明不忘)
又方(治産後崩中下血不止菖蒲一兩半剉酒二盞煎取一盞去滓分三服食前温服)
又方(治好忘久服聰明益智七月七日取菖蒲酒服三方寸匕飲酒不醉好事者服而驗之不可犯鐡令)
(人吐遂)
肘後方(扁鵲云中惡與卒死鬼擊亦相類已死者為治皆參用此方搗菖蒲生根絞汁灌之立差尸厥)
(之病卒死脉猶動聽其耳中如微語聲股間暖是也示此方治之又人卧怱不寤勿以火照照之害人但痛齧)
(其踵及足拇指甲除而唾其面即活又菖蒲末吹鼻中桂末内舌下)
又方(耳聾菖蒲根一寸巴豆一粒去心二物合搗分作七丸綿裏塞耳日著一丸效)
又方(卒胎動不安或腰痛胎轉搶心下血不止菖蒲根汁三升服之)
又方(若下血不止菖蒲三兩酒五升煮取一升分三服)
經驗方(治癰腫發背生菖蒲搗貼若瘡乾搗末以水調塗之孫用和方同)
子母秘錄(治胎動勞熱不安去血手足煩菖蒲搗取汁服二升分三服)
産書(治産後下血不止菖蒲二兩以酒二升煮分作兩服止)
夏禹神仙經(菖蒲薄切令日乾者三斤以絹囊盛之玄水一斛清者玄水者酒也懸此菖蒲密封)
(閉一百日出視之如綠菜色以一斗熱黍米内中封十四日間出飲酒則一切三十六種風有不治者悉效)
漢武帝内傳(武帝上嵩山忽見仙人長可二丈間之曰吾九嶷山人也聞中嶽有石上菖蒲一寸)
(九節食之長生故來採之忽然不見)
抱朴子(南山多鹿每一雄遊牝百數至春羸瘦蓋遊牝多也及夏則唯食菖蒲一味却肥當角解之時)
(其茸甚痛獵人逢之其鹿不敢逸走伏而不動獵者先以䋲繋其茸截取之以其血未散然後斃鹿又韓&KR0034;服)
(菖蒲十三年身上生毛日視書萬言皆誦之冬袒不寒又菖蒲須得石上一寸九節紫花尤善)
别說云(謹按今陽羨山中生水石間者其葉逆水而生根鬚略無少泥土根葉極緊細一寸不啻九節)
(入藥極佳今二浙人家以瓦石器種之旦暮易水則茂水濁及有泥滓則萎近方多稱用石菖蒲必此類也其)
(池澤所生肥大節疎麄侵恐不可入藥唯可作果盤蓋氣味不烈而和淡爾)
衍義曰(菖蒲世又謂之蘭蓀生水次失水則枯根節密著氣未足有人患遍身生熱毒瘡痛而不痒手)
(足尤甚然至頸而止粘着衣被曉夕不得睡痛不可任有下俾教以菖蒲三斗剉日乾之摏羅為末布蓆上使)
(病瘡人恣卧其間仍以被衣覆之既不粘着衣被又復得睡不五七日間其瘡如失後自患此瘡亦如此用應)
(手神騐其石菖蒲根絡石而生若節乃密入藥須此等)
菊花味苦甘平無毒主風頭眩腫痛目欲脫淚出皮膚
死肌惡風濕痺療腰痛去來陶陶除&KR0909;中煩熱安腸胃
利五脉調四肢久服利血氣輕身耐老延年一名節花
一名日精一名女節一名女華一名女莖一名更生一
名周盈一名𫝊延年一名隂成生雍州川澤及田野正
月採根三月採葉五月採莖九月採花十一月採實皆
隂乾(水枸杞根桑根白皮為之使陶隠居云菊有兩種一種莖紫氣香而味甘葉可作羹食者為真一種)
(青莖而大作蒿艾氣味苦不堪食者名苦薏非真其葉正相似唯以甘苦别之爾南陽酈縣最多今近道處處)
(有取種之便得又有白菊莖葉都相似唯花白五月取亦主風眩能令頭不白仙經以菊為妙用但難多得宜)
(常服之爾臣禹錫等謹校爾雅云鞠治蘠注今之秋華菊藥性論云甘菊花使能治爇頭風旋倒地腦骨疼痛)
(身上諸風令消散陳藏器云苦薏味苦破血婦人腹内宿血食之又調中止洩花如菊莖似馬蘭生澤畔似菊)
(菊甘而薏苦語曰苦如薏是也又云白菊味苦染髭髮全黑和巨勝茯苓蜜丸主風眩變白不老益顔色又靈)
(寳方茯苓合為九以成鍊松脂和每服如雞子一丸令人好顔色不老主頭眩生平澤花紫白五月花抱朴子)
(劉生丹法用白菊花汁和之楊損之云甘者入藥苦者不任日華子云菊花治四肢遊風利血脉心煩匈膈壅)
(悶并癰毒頭痛作枕明目葉亦明目生熟並可食菊有兩種花大氣香莖紫者為甘菊花小氣烈莖青小者名)
(野菊味苦然雖如此園蔬内種肥沃後同一體花上水益色壯陽治一切風並無所忌)
圖經曰(菊花生雍州川澤及田野今處處有之以南陽菊潭者為佳初春布地生細苖夏茂秋花冬實)
(然菊之種類頗多有紫莖而氣香葉厚至柔嫩可食者其花微小味甚甘此為真有青莖而大葉細作蒿艾氣)
(味苦者花亦大名苦薏非真也南陽菊亦有兩種白菊葉大似艾葉莖青根細花白藥黃其黃菊葉似茼蒿花)
(藥都黃然今服餌家多用白者南京又有一種開小花花瓣下如小珠子謂之珠子菊云入藥亦佳正月採根)
(三月採葉五月採莖九月採花十一月採實皆隂乾用唐天寳單方圖載白菊云味辛平無毒元生南陽山谷)
(及田野中潁川人呼為回蜂菊汝南名蔡苦蒿上黨及建安郡順政郡並名羊歡草河内名地薇蒿諸郡皆有)
(其功主丈夫婦人久患頭風眩悶頭髮乾落匈中痰結每風發即頭旋眼昏暗不覺欲倒者是其候也先炙兩)
(風池各二七壯并服此白菊酒及九永差其法春末夏初收軟苗隂乾搗末空腹取一方寸七和無灰酒服之)
(日再漸加三方寸七若不欲飲酒者但和羹粥汁服之亦得秋八月合花收暴乾切取三十斤以生絹囊盛貯)
(三丈㪷酒中經七日服之日三常令酒氣相續為佳今諸州亦有作菊花酒者其法得於此乎)
食療云(甘菊平其葉正月採可作羹莖五月五日採花九月九日採並主頭風目眩淚出去煩熱利五)
(藏野生苦菊不堪用)
聖惠方(治頭風頭旋用九月九日菊花暴乾取家糯米一斗蒸熟用五兩菊花末搜拌如常醖法多用)
(細麫麴為候酒熟即壓之去滓每煖一小盞服)
外臺秘要(治酒醉不醒九月九日真菊花末飲服方寸七)
肘後方(治丁腫垂死菊葉一握搗絞汁一升入口即活此神驗冬用其根)
食醫心鏡(甘菊主頭風目眩匈中洶洶目淚出風痺骨肉痛切作羹煮粥并生食並得)
玉函方(王子喬變白增年方甘菊三月上寅日採名曰玉英六月上寅日採名曰容成九月上寅日採)
(名曰金精十二月上寅日採名曰長生長生者根莖是也四味並隂乾百日取等分以成日合搗千杵為末酒)
(調下一錢匕以蜜丸如桐子大酒服七九一日三服百日身輕潤澤服之一年髮白變黑服之二年齒落再生)
(服之三年八十歲老人變為童兒神效)
衍義曰(菊花近世有二十餘種惟單葉花小而黃綠葉色深小而薄應侯而開者是也月令所謂菊有)
(黃花者也又鄧州白菊單葉者亦入藥餘皆醫經不用專治頭目風熱今多收之作枕)
人參味甘微寒微温無毒主補五藏安精神定魂魄止
驚悸除邪氣明目開心益智療腸胃中冷心痛鼓痛胸
脇逆滿霍亂吐逆調中止消渴通血脉破堅積令人不
忘久服輕身延年一名人銜一名鬼蓋一名神草一名
人微一名二精一名血參如人形者有神生上黨山谷
及遼東二月四月八月上旬採根竹刀刮暴乾無令見
風(茯苓為之使惡溲䟽反藜蘆又云馬藺為使惡鹵鹹陶隱居云上黨郡在冀州西南今魏國所獻即是形)
(長而黃狀如防風多潤實而甘俗用不入服乃重百濟者形細而堅白氣味薄於上黨次用高麗高麗即是遼)
(東形大而虚軟不及百濟百濟今臣屬高麗高麗所獻兼有兩種止應擇取之爾實用並不及上黨者其為藥)
(切要亦與甘草同功而易蛀上蚛五唯内器中密封頭可經年不壤人參生一莖直四相對生花紫色高)
(麗人作人參讚曰三椏五葉背陽向隂欲來求我椵有樹相尋椵樹葉相似甚大隂廣則多生隂地採作甚)
(法今近山亦有但作之不好唐本注云陶說人參苗乃是薺苨桔梗不悞高麗讃也今潞州平州澤州易州檀)
(州箕州幽州媯州並出蓋以其山連亘相接故皆有之也今注人參見用多高麗百濟者潞州大行山所出謂)
(之紫團參亦用焉陶云俗用不入非也臣禹錫等謹按藥性論云人參惡鹵鹹生上黨郡人形者上次出海東)
(新羅國又出渤海主五臟氣不足五勞七傷虚損痰弱吐逆不下食止霍亂煩悶嘔噦補五藏六腑保中守神)
(又云馬藺為之使消匈中痰主肺萎吐膿及癎疾冷氣逆上傷寒不下食患人虚而多夢紛紜加而用之蕭炳)
(云人參和細辛密封經年不壤日華子云殺金石藥毒調中治氣消食開胃食之無忌)
圖經曰(人參生上黨山谷及遼東今河東諸州及泰山皆有之又有河北擢場及閩中來者名新羅人)
(參然俱不及上黨者佳其根形狀如防風而潤實春生苖多於深山中背隂近椵□漆下濕潤處初生小者三)
(四寸許一椏五葉四五年後生兩椏五葉木有花莖莖至十年後生三椏年深者生四椏各五葉中心生一莖俗)
(名百尺杵三月四月有花細小如粟蘂如絲紫白色秋後結子或七八枚如大豆生青熟紅自落根如人形者)
(神二月四月八月上旬採根竹刮去土暴乾無令見風泰山出者葉&KR1520;青根白殊别江淮出一種上人參葉如)
(匙而小與桔梗相似苗長一二尺葉相對生生五七節根亦如桔梗而柔味極甘美秋生紫花又帶青色春秋)
(採根不入藥本處人或用之相傳欲試上黨人參者當使二人同走一與人參含之一不與度走三五里許其)
(不含人參者必大喘含者氣息自如者其人參乃真也李絳兵部手集方療反胃嘔吐無常粥飲入口却吐困)
(弱無力垂死者以上黨人參二大兩拍破水一大升煮取四合熱頓服日再兼以人參汁煮粥與噉李直方司)
(勲徐郎中於漢南患反胃兩月餘諸方不差遂與此方當時便定差後十餘日發入京絳每與名醫持論此藥)
(難可為儔也又雜他藥而其效最著者張仲景治匈痺心中痞堅留氣結匈匈滿脅下逆氣搶心治中湯主之)
(人參术乾薑甘草各三兩四味以水八升煑取三升每服一升日三如臍上築者為腎氣動去术加桂四兩吐)
(多者去术加生薑三兩下多者復其术悸者加茯苓二兩渴者加术至四兩半腹痛者加人參至四兩半寒者)
(加乾薑至四兩半滿者去术加附子一枚服藥後如食頃飲熱粥一升許微自温勿發揭衣被此方晉宋以後)
(至唐名醫治心腹病者無不用之或作湯或蜜丸或加減皆奇效胡洽治霍亂謂之温中湯陶隠居百一方云)
(霍亂徐藥乃可難求而治中丸四順厚朴諸湯不可暫闕常須預合每至秋月常齎自隋唐石泉公土右慶云)
(治中丸以下四方不惟霍亂可醫至于諸病皆療並須預排此也其三方者治中湯四順湯厚朴湯也四順湯)
(用人參附子炮乾薑甘草各二兩切以水六升煎取二升半分四服若下不止加龍骨二兩若痛加當歸二兩)
(厚朴湯見厚朴條)
海藥云(出新羅國所貢之有手脚狀如人形長尺餘以杉木夾定紅線纏飾之味甘微温主腹腰消食)
(補養藏腑益氣安神止嘔逆平脉下痰止煩燥變酸水又有沙州參短小不堪採根用時去其蘆頭不去者吐)
(人慎之)
雷公云(凡使要肥大塊如雞腿并似人形者採得隂乾去四邊蘆頭并黑者剉入藥中夏中少使發心)
(痃之患也)
外臺秘要(治蜂蝎螫人方人參嚼以封之)
千金方(開心肥徤人人參一分猪肪十分酒拌和服一百日百日滿體髓溢日誦千言肌膚潤澤去熱)
(風痰)
肘後方(治卒上氣喘急鳴息便欲絶人參末服方寸匕日五六服)
經驗後方(治大人小兒不進乳食和氣去痰人參四兩半夏一兩生薑汁熬一宿曝乾為末麫糊為)
(丸如菉豆大每服十九食後生薑湯吞下)
又方(治狗咬破傷風以人參不計多少桑柴火上燒令煙絶用盞子合研為末摻在瘡上立效)
勝金方(治吐血以人參一味為末雞子清投新汲水調下一錢服之)
靈苑方(治咳嗽上氣喘急𠻳血吐血人參好者搗為末每服三錢匕雞子清調之五更初服便睡去枕)
(仰卧只一服愈年深者冄服忌醒鹹鮓醬麫等并勿過醉飽將息佳)
衍義曰(人參今之用者皆河北擢場慱易到盡是高麗所出率盧軟味薄不若潞州上黨者味厚體實)
(用之有據土人得一窠則置於板上以色茸纏繋根頗纖長不與擢場者相類根下垂有及一尺餘者或十岐)
(者其價與銀等稍為難得)
天門冬味苦甘平大寒無毒主諸暴風濕偏痺強骨髓
殺三蟲去伏尸保定肺氣去寒熱養肌膚益氣力利小
便冷而能補久服輕身益氣延年不饑一名顛勒生奉
高山谷二月三月七月八月採根暴乾(垣衣地黃為之使畏曾青陶𨼆)
(居云奉高泰山下縣名也今處處有之高地大根味甘者為好張華博物志云天門冬逆將有逆刺若葉滑者)
(名絺體一名顛棘可以浣縑素白如絨音越紵𩔖金城人名為浣草擘其根温湯中授之以浣衣勝灰此非門)
(冬相似爾按如此說今人所採皆是有刺者本名顛勒亦粗相似以浣垢衣則淨桐君藥錄又云葉有刺蔓生)
(五月花白十月實黑根連數十枚如此殊相亂而不復更有門冬恐門冬自一種不即是浣草耶又有百部根)
(亦相𩔖但苖異耳門冬蒸剥去皮食之甚甘美止饑雖暴乾猶脂潤難搗必須薄切暴於日中或火灸之也俗)
(人呼苗為棘刺煑作飲乃宜人而終非真棘刺爾服天門冬禁食鯉魚唐本注云此有一種苖有刺而澁者無)
(刺而滑者俱是門冬俗云顛刺浣草者形兒詺音暝之雖作數名終是一物二根浣垢俱淨門冬浣草互名之)
(也今按陳藏器本草云天門冬陶云百部根亦相𩔖苗異耳按天門冬根有十餘莖百部多者五六十莖長尖)
(内虚味苦天門冬根圓短實潤味甘不同苗蔓亦别如陶所說乃是同𩔖今人或以門冬當百部者說不明也)
(臣禹錫等謹按陶雅云蘠蘼□冬注云門冬一名滿冬□音門抱朴子云或地名門冬或名筵門冬或名巔棘)
(或名滛羊食或名管松其生高地根短味甜氣香者上其生水側下地者葉細似藴而微黃根長而味多苦氣)
(奥者下亦可服食然善令人下氣為益又遲也服之百日皆丁壯兼倍駃於术及黃精也杜紫微服之御八十)
(妾有男一百四十歲入山便可蒸若煮啖之取足以斷穀若有力可餌之亦作散并搗絞其汁作液以服散禿)
(益藥性論云天門君主肺氣欬逆喘息促急除熱通腎氣療肺痿生癰吐膿治濕疥止消渴去熱中風宜久服)
(煮食之令人肌體滑澤除身上一切惡氣不潔之疾令人白淨蜀人使浣衣如玉和地黃為使服之久者頭不)
(白能冷補患人體虚而熱加而用之楊損之云服天門冬誤食鯉魚中毒浮萍解之日華子云貝母為使鎮心)
(潤五藏益皮膚悦顔色補五勞七傷治肺氣并嗽消痰風痺熱毒遊風煩悶吐血去心用)
圖經曰(天門冬生奉高山谷今處處有之春生藤蔓天如釵股高至丈餘葉如茴香極尖細而疎滑有)
(逆刺亦有澁而無刺者其葉如絲杉而細散皆名天門冬夏生白花亦有黃色者秋結黑子在其根枝傍入伏)
(後無花暗結子其根白或黃紫色大如手指長二三寸大者為勝頗與百部根相類然圓實而長一二十枚同)
(撮正月二月三月七月八月採根四破之去心先蒸半暴乾停留久仍濕潤入藥時重炕焙令燥洛中出者葉)
(大幹麄殊不相類嶺南者無花餘無他異謹按天門冬别名爾雅謂之蘼亡彼切一名□與門同冬山海經云)
(條谷之山其草多芮藥□冬是也抱朴子及神仙服食方云天門冬一名顛棘在東嶽名淫羊藿在中嶽名天)
(門冬在西嶽名管松在北嶽名無不愈在南嶽名百部在京師山阜名顛棘雖處處皆有其名不同其實一也)
(在北嶽地出者尤佳欲服之細切隂乾搗下篩酒調三錢匕日五六進一二百日知可以強筋髓駐顔色與鍊)
(成松脂同蜜丸益善服者不可食鯉魚此方以顛棘為别名而張茂先以為異類博物志云天門冬莖間有刺)
(而葉滑者曰絺休一名顛棘根以浣縑素令白越人名為浣草似天門冬而非也凡服此先試浣衣如法者便)
(非天門冬若如所說則有刺而葉滑便不中服然今所有往往是此類用者須詳之)
雷公云(採得了去土皮一重便劈破去心用柳木甑燒柳木柴蒸一伏時洒酒令遍更添火蒸出曝去)
(地二尺已來作小架上鋪天門葉將蒸了天門冬攤令乾用)
食療(補虚勞治肺勞止渴去熱風可去皮心入蜜煑之食後服之若爆乾入蜜丸尤佳亦用洗面甚)
(佳)
外臺秘要(治風癲引脇牽痛發作則吐耳如蟬鳴天門冬去心皮暴乾搗篩酒服方寸匕若人久服)
(亦能長生)
經驗後方(服天門冬法不計多少去心皮為末每服方寸匕曰三四服不絶其益人以酒飲之又治)
(癥瘕積聚去三尸輕身益氣延年耐老百病不侵)
孫真人枕中記(天門冬末服方寸匕日三無間山中人間恒勿廢久服益若釀酒服之去癥瘕)
(積聚風痰癲狂三蟲伏尸除瘟痺輕身益氣令人不饑百日還年耐老)
修真秘旨(神仙服天門冬三十斤細切隂乾搗末每服三錢酒調下日五六服二百日後怡泰拘急)
(者緩羸劣者強三百日身輕二年走及奔馬)
道書八帝聖化經(欲不畏寒取天門冬茯苓等分為末服方寸匕日再服大寒時單衣)
(汗出)
抱朴子(云杜紫微服天門冬御八九妾有男一百四十歲日行三百里)
列仙傳(赤須子食天門冬齒落更生細髮復出)
神仙傳(甘始者太原人服天門冬在人間三百餘年)
衍義曰(天門冬麥門冬之類雖曰去心但以水漬漉使周潤滲入肌俟軟緩緩擘取不可浸出脂液其)
(不知者乃以湯浸一二時柔即柔矣然氣味都盡用之不效乃曰藥不神其可得乎治肺氣之功為多其味苦)
(但專泄而不專收寒多人禁服餘如二經)
甘草(國老)味甘平無毒主五臟六腑寒熱邪氣堅筋骨長
肌肉倍力金瘡尰(時勇切)解毒温中下氣煩滿短氣傷藏
欬嗽止渴通經脉利血氣解百藥毒為九土之精安和
七十二種石一千二百種草久服輕身延年一名蜜甘
一名美草一名蜜草一名蕗草生河西川谷積沙山及
上郡二月八月除日採根暴乾十日成(术乾漆苦參為之使惡遠志反)
(大戟芫花甘遂海藻四物陶隱居云河西上郡不復通市今出蜀漢中悉從汶山諸夷中米赤皮斷理看之堅)
(實者是抱罕草最佳抱罕羌地名亦有火炙乾者理多虚疎又有如鯉魚腸者被刀破不復好青州間亦有不)
(如又有紫甘草細而實之時可用此草最為衆藥之主經方少不用者猶如香中有沉香也國老帝師之稱)
(雖非君為君所宗是以能安和草石而解諸毒也臣禹錫等謹按爾雅云蘦大苦注今甘草也蔓延生葉似荷)
(青黃莖赤有節節有枝相當䟽引詩唐風云采苓采苓首陽之巔是也藥性論云甘草君忌猪肉諸藥衆中為)
(君治七十二種乳石毒解一千二百般草木毒調和使諸藥有功故號國老之名矣主腹中冷痛治驚癎除腹)
(脹滿補益五藏制諸藥毒養腎氣内傷令人隂痿主婦人血&KR0659;腰補虚而多熱加而用之日華子云安魂定魄)
(補五勞七傷一功虚損驚悸煩悶徤忘通九竅利百脉益精養氣壯筋骨解冷熱入藥炙用)
圖經曰(甘草河西川谷積沙山及上郡今陜西河東州郡皆有之春生青苗高一二尺葉如槐葉七月)
(開紫花似柰冬結實作角子如畢豆根長者三四尺麄細不定皮赤土有横梁梁下皆細根也二月八月除日)
(採根暴乾十日成去蘆頭及赤皮今云隂乾用今甘草有數種以堅實斷理者為佳其輕虚縱理及細韌者不)
(堪惟貨湯家用之謹按爾雅云蘦大苦釋曰蘦一名大苦郭璞云甘草也蔓延生葉似荷青黃莖赤有節節有)
(枝相當或云蘦似地黃詩唐風云采苓采苓首陽之巔是也蘦與苓通用首陽之山在河東蒲坂縣乃今甘草)
(所生處相近而先儒所說苗葉與今全别豈種類有不同者乎張仲景傷寒論有一物甘草湯甘草附子甘草)
(乾姜甘草瀉心等湯諸方用之最多又能解百毒為衆藥之要孫思邈論云有人中烏頭巴豆毒甘草入腹即)
(定方稱大豆解百藥毒嘗試之不效乃加甘草為甘豆湯其驗更速又備急方云席辨刺史嘗言嶺南俚人解)
(毒藥並是嘗用物畏人得其法乃言三百頭牛藥或言三百兩銀藥辯久住彼與之親狎乃得其實凡欲食先)
(取甘草一寸炙熟嚼咽汁若中毒隨即吐出乃用都惏藤黃藤二物酒煎令温常服毒隨大小溲出都惏藤者)
(出嶺南高三尺餘甚細長所謂三百兩銀藥也又常帶甘草十數寸隨身以備緩急若經含甘草而食物不吐)
(者非毒也崔元亮海上方治發背秘法李北海云此方神授極奇秘以甘草三大兩生搗别篩未大麥麫九兩)
(於一大盤中相和攪令勻取上好酥少許别捻入藥令勻百沸水溲如餅劑方圓大于瘡一分熱傅腫上以油)
(片及故紙隔令通風冷則换之巳成膿水自出未成腫便内消當患腫著藥時常須喫黃耆粥甚妙又一法甘)
(草一大兩微炙搗碎水一大升浸之器上横一小刀子置露中經宿平明以物攪令沫出吹服之但是瘡腫發)
(背皆可服甚效)
雷公云(凡使須去頭尾尖處其頭尾吐人每斤皆長三寸剉劈破作六七片使甆器中盛用酒浸蒸從)
(巳至午出暴乾細剉使一斤用酥七兩塗上炙酥盡為度又先炮令内外赤黃用良)
外臺秘要(救急瘦疾甘草三兩炙每旦以小便煮三四沸頓服之良)
百一方(小兒初生未可與朱蜜取甘草一指節長炙碎以水二合煑取一合以纏綿點兒口中可得一)
(蜆殼止而當快吐匈中惡汁此後待兒饑渴更與之若兩服並不吐盡一合止得吐惡汁兒智惠無病)
又方(中蠱者煮甘草服之當痰出若平生預服防蠱者宜熟炙甘草煮服之凡中蠱毒即令内消令吐痰)
(神驗)
又方(食牛羊肉中毒者煮甘草汁服之一二升當愈)
經驗方(崔宣州衍傳赤白痢方甘草一尺炙擘破以淡漿水蘸一三度又以慢火炙之後用生薑去皮)
(半兩二寸以漿水一升半煎取八合服之立效)
梅師方(治初得痢冷熱赤白及霍亂甘草一兩炙豆蔲七箇剉以水三升煎取一升分服)
孫真人食忌(主一切傷寒甘草如中指長炙細剉取童子小便一升和煎取土合空心服日再服之)
廣利方(治肺痿久咳𠻳涕唾多骨節煩悶寒熱甘草十二分炙搗為末每日取小便三合甘草末一錢)
(匕攬令散服)
御藥院(治二三日咽痛可與甘草湯去滓日三服)
今古錄驗(治隂下濕痒甘草一尺並切以水五升煮取三升漬洗之日三五度差)
金匱玉函(菜中有水莨菪葉圓而光有毒誤食之令人狂亂狀若中風或吐甘草煮汁服之即解)
又方(治誤飲饌中毒者未審中何毒卒急無藥可解只煎甘草薺苨湯服之入口便活)
又方(治小兒撮口及發噤方用生甘草一分細剉以水一盞煎至六分去滓温與兒服令吐痰涎後以乳汁點兒口中差)
又方(治小兒中蠱欲死甘草半兩剉以水一盞煎五分去滓作二服當吐蠱出)
又方(治小兒羸廋&KR0008;&KR0008;方甘草二兩炙焦杵為末蜜丸如菉豆大每温水下五丸日二服)
傷寒類要(治傷寒三二日咽痛者與甘草二兩炙水三升煮取一升半服五合日三)
又方(傷寒脉結代者心悸動方甘草二兩水三升煮取一半服七合日一)
姚和衆(治小兒尿血甘草五分以水六合煎取二合去滓一歲兒一日服令盡)
淮南子(甘草主生肌肉)
衍義曰(甘草枝葉悉如槐高五六尺但葉端微尖而□澁似有白毛實作角生如相思角作一本生子)
(如小扁豆齒嚙不破今出河東西界入藥須微灸不爾亦微涼生則味不加)
乾地黃味甘苦寒無毒主折跌絶筋傷中逐血痺填骨
髓長肌肉作湯除寒熱積聚除痺主男子五勞七傷女
子傷中胞漏下血破惡血溺血利大小腸去胃中宿食
飽力斷絶補五藏内傷不足通血脉益氣力利耳目生
者尤良生地黃大寒主婦人崩中血不止及産後血
上薄心悶絶傷身胎動下血胎不落墮墜踠折瘀血留
血衂鼻吐血皆擣飲之久服輕身不老一名地髓一名
芐一名芑生咸陽川澤黃土地者佳二月八月採根隂
乾(得麥門冬清酒良惡貝母畏蕪荑陶隱居云咸陽即長安也生渭城者乃有子實實如小麥淮南上精散)
(用之中間以彭城乾地黃最好次歴陽今用江寧板橋者為勝作乾者有法搗汁和蒸殊用工意而此直云隂)
(乾色味乃不相似更恐以蒸作為失乎大貴時乃取牛膝萎蕤作之人不能别仙經亦服食要用其華又善生)
(根亦主耳暴聾重聽乾者黏濕作丸散用須烈日暴之既燥則斤兩大減一斤纔得十兩散爾用之宜加量也)
(今按陳藏器本草云乾地本經不言生乾及蒸乾方家所用二物别蒸乾即温補生乾即平宣當依此以用之)
(臣禹錫等謹按爾雅云芐地黃注云一名地髓江東呼芐音怗藥性論云乾地黃君能補虚損温中下氣通血)
(脉久服變白延年治産後腹痛主吐血不止又云生地黃忌三白味甘平無毒解諸熱破血通利月水閉絶不)
(利水道擣薄心腹能消瘀血病人虚而多熱加而用之蕭炳云乾生二種背黑鬚髮良醫日華子云乾地黃助)
(心膽氣安䰟定魄治驚悸勞劣心肺損吐血鼻衂婦人崩中血運助筋骨長志日乾者平火乾者温功用同前)
(又云生者水浸驗浮者名天黃半浮沉者名人黃沉者名地黃沉者力佳半沉者次浮者劣煎忌鐡器)
圖經曰(地黃生咸陽川澤黃土地者佳今處處有之以同州為上二月生葉布地便出似車前葉上有)
(皺文而不光高者及尺餘低者三四寸其華似油麻花而紅紫色亦有黃花者其實作房如連翹子甚細而沙)
(褐色根如人手指通黃色麄細長短不常二月八月採根蒸三一日令爛暴乾謂之熟地黃隂乾者是生地黃)
(種之甚易根入土即生一說古稱種地黃宜黃土今不然大宜肥壤虚地則根大而多汁其法以葦席圓編如)
(車輪徑丈餘以壤土實葦席中為壇壇上又以葦席實上為一級此下壇徑減一尺如此數級如浮屠也乃以)
(地黃根節多者寸斷之蒔壇上層層令滿逐日以水灌之令茂盛至春秋分時自上層取之根皆長大而不斷)
(折不被斸傷故也得根暴乾之熟乾地黃最上出同州光潤而甘美南方不復識但以生地黃草煙薰使乾黑)
(洗之煤盡乃白也今乾之法取肥地黃三二十斤淨洗更以揀去細根及根節瘦短者亦得二三十斤搗絞取)
(汁投銀銅器中下肥地黃浸漉令浹飯上蒸三四過時時浸漉轉蒸訖又暴使汁盡其地黃當光黑如漆味甘)
(如飴糖須甆器内收之以其性常喜暴潤也又醫家欲辨精粗初採得以水浸有浮者名天黃不堪用半沉者)
(名人黃為次其沉者名地黃最佳也神仙方服食地黃採取根淨洗搗絞汁煎令小稠内白蜜更煎令可丸晨)
(朝酒送三十丸如梧子日三亦入青州棗肉同丸又煎膏入乾根末丸服又四月採其實隂乾篩末水服七錢)
(其效皆等其花名地髓花延年方有單服二法又治傷折金瘡為最要之藥肘後方療踠折四肢骨破碎及筋)
(傷蹉跌爛搗生地黃熬之裏所傷處以竹簡編夾之遍急縛勿令轉動一日一夕可以十易則差崔元亮海上)
(方治一切心痛無問新久以生地黃一味隨人所食多少擣絞取汁搜麵作䬪飥或冷淘食良久當利出蟲長)
(一尺許頭似壁宫後不復患矣昔有人患此病二年不差深以為恨臨終戒其家人吾死後當剖去病本果得)
(蟲置於竹節中每所食皆飼之因食地黃䬪飥亦與之隨即壊爛由此得方劉禹錫傳信方亦紀其事云正元)
(十年通事舍人崔抗女患心痛垂氣絶作地黃冷淘微食之便吐一物可方一寸已來如蝦蟇狀無目足等)
(似有口蓋為此物所食自此遂愈食泠淘不用著鹽)
雷公云(採生地黃去白皮甆鍋上柳木甑蒸之攤令氣歇拌酒再蒸又出令乾勿令銅鐡器令人腎消)
(并白髮男損榮女損衛也)
食療(地黃微寒以少蜜煎或浸食之或煎湯或入酒飲並妙生則寒主齒痛唾血折傷葉可以羹)
外臺秘要(張文仲治骨蒸方生地黃一升搗取汁三度搗絞汁盡分再服若利即减之以身體凉為)
(度)
千金方(治牙齒根欲動脫生地黃細剉綿裏着齒上咂之漬齒根日三四并嚥之十日大佳)
肘後方(治耳中常鳴生地黃截塞耳數易之以差為度一云以紙裏微灰火中煨之用良)
百一方(姙娠漏胎生地黃汁一升漬酒四合煮三五沸服之不止又服)
又方(治&KR3181;犬咬人搗地黃汁飲之并塗瘡口百度止)
梅師方(治墮損筋骨蹉跌骨碎破搗生地黃熨熱喪三日夜數易若血聚以針决之)
又方(治吐血神效方生地黃汁一升二合白膠香二兩以甆器盛入甑蒸令膠消服)
又方(治乳癰搗生地黃汁傅之熱即易之無不見效也)
食醫心鏡(主勞瘦骨蒸日晚寒熱咳嗽唾血生地黃汁三合煮白粥臨熟入地黃汁攪令勻空心食)
(之)
慱濟方(治一切癰腫未破疼痛令内消以生地黃杵如泥就腫大小攤於布上糝木香末於中又再攤)
(地黃一重貼於腫上不過三五度)
孫兆方(治鼻衂及膈上盛熱乾地黃龍腦薄荷等分為末令水調下)
子母秘錄(小兒患蠱毒痢生地黃汁一升二合分三四服立效)
産寳(妊娠下血如月信通恐胎漏方乾地黃乾薑等分為末用酒調方寸匕)
抱朴子(楚文子服地黃八年夜視有光于上車弩)
淮南子(云地黃主屬骨)
衍義曰(地黃葉如甘露子花如脂麻花但有細斑點北人謂之牛嬭子花莖有微細短白毛經只言乾)
(生二種不言熟者如血虚勞熱産後虚熱老人中虚燥熱汁地黃者生與生乾常慮太寒如此之類故後世改)
(用熟者蒸曝之法以細碎者洗出研取汁漿麄地黃蒸出曝乾投汁中浸三二時又曝再蒸如此再過為勝亦)
(不必多此等與乾生二種功治殊别陶但云搗汁和蒸殊用主意不顯其法不注治療故須悉言耳)
术味苦甘温無毒主風寒濕痺死肌痙(巨井切)痘止汗除
熱消食主大風在身面風眩頭痛目淚出消痰水逐皮
間風水結腫除心下急滿及霍亂吐下不止利腰臍間
血益津液暖胃消穀嗜食作煎餌久服輕身延年不饑
一名山薊一名山薑一名山連生鄭山山谷漢中南鄭
二月三月八月九月採根暴乾(防風地榆為之使陶隱居云鄭山即南鄭也今)
(處處有之蔣山白山茅山者為勝十一月十二月正月二月採好多脂膏而甘仙經云亦能除惡氣弭灾疹丸)
(散煎餌並有法其苗又可作飲甚香美去水术乃有兩種白术葉大有毛而作椏根甜而少膏可作丸散用赤)
(术葉細無椏根小苦而多膏可作煎用昔劉㳙子挼取其精而丸之名守中金丸可以長生東境术大而無氣)
(烈不任用今市人賣者皆以米粉塗令白非自然用時宜刮去之臣禹錫等謹按吳氏本草云术一名山芥一)
(名天蘇爾雅云术山薊注今术似薊而生山中䟽云生平地者即名薊生山中者名术抱朴子云术一名山精)
(故神農藥經曰必欲長生常服山精藥性論云白术君忌桃李雀肉菘菜青魚味甘辛無毒能主大風&KR0857;痺多)
(年氣痢心腹脹痛破消宿食開胃去痰涎除寒熱止下泄主面光悅駐顔去䵟治水腫脹滿止嘔逆腹内冷痛)
(吐瀉不止及胃氣虚冷痢日華子云术治一切風疾五勞七傷冷氣腹脹補腰膝消痰治水氣利小便止反胃)
(嘔逆及筋骨弱軟痃癖氣塊婦人冷癥瘕温疾山嵐瘴氣除煩長肌用米泔浸一宿入藥如常用又名吃力伽)
(蒼者去皮)
圖經曰(术生鄭山山谷漢中南鄭今處處有之以嵩山茅山者為住春生苗青色無椏一名山薊以其)
(葉似薊也莖作蒿幹狀青赤色長三二尺以来夏開花紫碧色亦似刺薊花或有黃白花者入伏後結子至秋)
(而苗拈根似薑而傍有細根皮黑心黃白色中有膏液紫色二月三月八月九月採暴乾乾濕並通用今八月)
(採之服食家多單之餌或合白茯苓或合石菖蒲並搗末旦日水調服晚再進久久餌家又斸取生术去土水)
(浸再三煎如飴糖酒調飲之更善今茅山所製术煎是此法也陶隱居云昔者劉㳙子挼取其精而丸之名守)
(中金九今傳其法乃是膏煎恐非真耳謹按术有二種爾雅云术山薊楊枹音孚薊釋曰此辯薊生山中及平)
(地者名也生平地者名薊生山中名术陶注本草云白术葉大而有毛甜而少膏赤术細苦而多膏是也其生)
(平地而肥大於衆者名楊枹薊今呼之馬薊然則楊枹即白术也今白术生杭越舒宣州高山岡上葉葉相對)
(上有毛方莖莖端生花淡紫碧紅數色根作椏生二月三月八月九月採根暴乾以大塊紫花者為勝又名乞)
(力伽儿古方云术者乃白术也非謂今之术矣)
唐本云(利小便及用苦酒潰之用拭面䵟黷極效)
聖惠方(治雀目不計時月用蒼术二兩搗羅為散每服不計時侯以好羊子肝一箇用竹刀子批破摻)
(藥滿貯于内麻䋲纏定以粟米泔一大盞煮熟為度患人先薰眼藥氣絶即喫之簡要濟衆亦治小兒雀目)
外臺秘要(療忽頭眩暈經久不差四體漸羸食無味好食黃土术三斤麴三斤搗篩酒和併丸如梧)
(桐子大曝乾飲服二十丸忌桃李雀蛤日三服)
千金方(治中風口噤不知人术四兩酒三升煮取一升頓服)
又方(療煩悶白术未水調服方寸匕)
經驗方(鳥鬚鬢駐顔色壯筋骨明耳目除風氣潤肌膚久服令人輕徤蒼术不計多少用米泔水浸三)
(兩日逐日換水侯滿日取出刮去黑皮切作片子暴乾用慢火炒令黃色細搗末每一斤末用蒸過茯荃半斤)
(煉蜜為丸如梧桐子大空心卧時温熱水下十五丸别用术末六兩甘草末一兩拌和勻作湯點之下术丸妙)
(忌桃李雀蛤及三白)
又方(治内外障眼蒼术四兩米泔浸七日逐日換水後刮去黑皮細切入青鹽一兩同炒黃色為度去鹽)
(不用木賊二兩以童子小便浸一宿水淘焙乾同搗為末每日不計時侯但飲食蔬菜内調下一錢匕服甚驗)
梅師方(治心下有水白术三兩澤瀉五兩剉以水三升煎取一升半分服)
集驗方(治毒氣攻疰足脛久瘡不差白术為細末鹽漿水洗瘡乾貼二日一換可以負重涉險凶年與)
(老小代粮人不能别之謂之米脯)
産寳(産後中風寒遍身冷直口噤不識人方白术四兩以酒三升煎取一升頓服)
荀子注(列仙傳劉涓子齊人隱於岩山餌术能致風雨)
抱朴子(内篇曰南陽文氐值亂逃壼山中饑困欲死有一人教之食术遂不饑數十年乃還鄉里顔色)
(更少氣力轉勝故术一名山精神農藥經曰必欲長生常服山精)
異術(术草者山之精也維隂陽之精氣服之令人長生絶殼致神仙)
梁庾肩吾(荅陶隱居賚术啟曰味重金漿芳喻玉液足使坐致延生伏深銘感)
衍義曰(蒼术其長如大小指肥實皮色褐氣味辛烈須米泔浸洗再换泔浸二日去上麄皮白术麄促)
(色微褐氣味亦微辛苦而不烈古方及本經止言术未見分其蒼白二種也只緣陶隱居言术有兩種自此人)
(多貴白者今人但貴其難得惟用白者往往將蒼术置而不用如古方平胃散之類蒼术為最要藥功尤速殊)
(不詳本草元無白术之名近世多用亦宜兩審嵇康曰聞道人遺言餌术黃精令人久夀亦無白字)
莵絲子味辛甘平無毒主續絶傷補不足益氣力肥徤
汁去面䵟養肌強隂堅筋骨主莖中寒精自出溺有餘
瀝口苦燥渴寒血為積久服明目輕身延年一名莵蘆
一名莵縷一名唐蒙一名玉女一名赤綱一名莵纍(音羸)
生朝鮮川澤田野蔓延草木之上色黃而細為赤綱色
淺而大為莵纍九月採實暴乾(得酒良薯蕷松脂為之使惡藿菌陶隱居云宜)
(丸不宜煮田野墟落中甚多皆浮生藍紵蔴蒿上舊言下有茯苓上生莬絲今未必爾其莖挼以浴小兒療熱)
(疿音沸用其實須酒漬之一宿仙經俗方並以為補藥今臣禹錫等謹按吕氏春秋云或謂莬絲無根也其根)
(不属地茯荃是也抱朴子云菟絲之草下有伏兔之根無此兔則絲不得生於上然實不属也又内篇云莬絲)
(初生之根其形似兔握取割其血以和丹服之立變化藥性論云莬絲子君能治男子女人虚冷添精益髓去)
(腰疼膝冷久服延年駐悅顔色又主消渴熱中日華子云補五勞七傷治鬼交泄精尿血潤心肺苗莖似黃麻)
(線無根株多附田中草被蘿死或生一叢如席潤開花結子不分明如碎黍米粒八月九月已前採)
圖經曰(莵絲子生朝鮮川澤田野今近京亦有之以冤旬者為勝夏生苗如絲綜蔓延草木之上或云)
(無根假氣而生六七月細實極細如蠶子土黃色九月收採暴乾得酒良其實有二種色黃而細者名赤綱色)
(淺而大者名莬纍其功用並同謹按爾雅云唐蒙女蘿莬絲釋曰唐也蒙也女蘿也莬絲也一物四名而本經)
(并以唐蒙為一名又詩云蔦與女蘿毛傳云女蘿莵絲也陸璣云今合藥莵絲也而本經莵絲無女蘿之别名)
(有松蘿條一名女蘿自是木類寄生松上者亦如莬絲寄生草上豈二物同名本經脫漏乎又書傳多云莵絲)
(無根其根不属地今觀其苖初生纔若絲遍地不能自起得地草梗則纏繞隨而上生其根漸絶於地而寄空)
(中信書傳之說不謬矣然云上有莬絲下有茯苓茯苓抽則莬絲死又云莬絲初生之根其形似莵掘取剖其)
(血以和丹服之今人未見其如此者豈自一類乎仙方多單服者取實酒浸暴乾再浸又暴令酒盡篩末酒服)
(久而彌佳兼明目具苗生研汁塗面斑神效)
雷公曰(勿用天碧草子其樣真相似只是天碧草子味酸澁并粘不入藥用其莬絲子稟中和凝正陽)
(氣受結偏補人衛氣助人筋脉一莖從樹感枝成又從中春上陽結實其氣大小受七鎰二兩全採得去麄簿)
(殼了用苦酒浸二日漉出用黃精自然汁浸一宿至明微用火煎至乾入臼中熱燒鐡杵一去三千餘杵成粉)
(用苦酒并黃精自然汁與莬絲子相對用之)
肘後方(治卒腫滿身面皆洪大莬絲子一升酒五升浸二三宿每服一升日三服)
又方(治痔發痛如蟲齧莬絲子熬令黃黑末和雞子黃塗之亦治糓道中赤痛)
又方(治面上粉刺搗莬絲子絞取汁塗之差)
經驗後方(治大夫腰膝積冷痛或腿麻無力莬絲子洗秤一兩牛膝一兩同浸於銀器為用過一寸)
(四五日暴乾為末將元浸酒再入少醇酒作糊搜和為丸如梧桐子大空心酒下二十丸)
又方(固陽丹莬絲子二兩酒浸十日水淘焙乾為末更入杜仲一兩蜜炙搗用薯蕷末酒煮為糊丸如梧)
(桐子大空心用酒下五十丸)
子母秘錄(治小兒頭瘡及女人面瘡莬絲湯洗)
産書(治横生莬絲子為末酒調下一錢匕米飲調下亦得)
修真方(神仙方莬絲子一㪷酒一㪷浸良久漉出暴乾又浸以酒盡為度每服二錢温酒下日二服後)
(喫三五匙水飰壓之至三十日加至三錢匕服之令人光澤三年老變為少此藥治腰膝去風久服延年)
衍義曰(莬絲子附叢木中即便蔓延花實無綠葉此為草中之異其上有莬絲下有茯苓之說未必耳)
(已於茯苓條中具言之)
牛膝(為君)味苦酸平無毒主寒濕痿痺四肢拘攣膝痛不
可屈伸逐血氣傷熱火爛墮胎療傷中少氣男子隂消
老人失溺補中續絶填骨髓除腦中痛及腰脊痛婦人
月水不通血結益精利隂氣止髮白久服輕身耐老一
名百倍生河内川谷及臨朐二月八月十月採根隂乾
(惡螢火陸英龜甲畏白前陶隱居云今出近道蔡州者最長大柔潤其莖有節似牛膝故以為名也乃云有雌)
(雄雄者莖紫色而節大為勝爾唐本注云諸藥八月已前採者背日乾火乾乃佳不爾絶爛黑黯其十月已後)
(至正月乃可除乾臣禹錫等謹按藥性論云牛膝臣忌牛肉能治隂痿補腎填精逐惡血流結肋十二經脉病)
(人虚羸加而用之日華子云牛膝治腰膝軟怯冷弱破癥結排膿止痛産後心腹痛并血暈落死胎壯陽懷州)
(者長白近道蘇州者色紫)
圖經曰(牛膝生河内川谷及臨朐今江准閩粤關中亦有之然不及懷州者為真春生苗莖高二三尺)
(青紫色有節如鶴膝又如牛膝狀以此名之葉尖圓如匙兩兩相對於節上生花作穗秋結實甚細此有二種)
(莖紫節大者為雄青細者為雌二月八月十月採根隂乾根極長大而柔潤者佳莖葉亦可單用葛洪治老瘧)
(久不斷者取莖葉一把切以酒三升漬服令微有酒氣不即斷更作不過三劑止唐崔元亮海上方治瘧用水)
(煮牛膝根未發前服今福州人單用土牛膝根淨洗切焙乾搗下□酒煎温服云治婦人血塊極效)
雷公云(用使去頭并塵土了用黃精自然汁浸一宿漉出細剉焙乾用)
聖惠方(治眼卒生珠管牛膝并葉擣絞取汁日三四度點之)
又方(治氣濕痺腰膝痛用牛膝葉一斤切以米三合於豉汁中相和煮作粥和鹽醬空腹食之)
外臺秘要(治勞瘧積久不斷者長生牛膝一握切以水六升煮取三升分三服未發前服臨發又一)
(服)
千金方(治婦人小戸疼痛牛膝五兩酒三升煮取一升半去滓分作三服)
又方(治風瘙癮疹牛膝末酒服方寸匕日三并主骨疽癩病及㾦㿔)
肘後方(口中及舌上生瘡爛取牛膝酒浸含漱之無酒者空含亦佳)
又方(治卒暴癥腹中有如石刺晝夜啼呼牛膝二斤以酒一斗清密封熱灰火中温令未出服五合至一)
(升量力服之)
又方(治齒痛牛膝末着齒間含之)
又方(凡痢下應先白後赤若先赤後白為腸蠱牛膝三兩搗碎以酒一升漬經一宿每服飲一兩杯日三)
(服)
又方(治小便不利莖中痛欲死兼治婦人血結腹堅痛牛膝一大把并葉不以多少酒煮飲之立愈)
經驗後方(治消渴不止下元虚損牛膝五兩細剉為末生地黃汁五升浸晝暴夜浸汁盡為度蜜丸)
(梧桐子大空心温酒下三十丸久服壯筋骨駐顔色黑髮津液自生)
梅師方(治竹木針在肉中不出取生牛膝莖搗末塗之即出)
又方(治胞衣不出牛膝八兩葵子一兩以水九升煎取三升分三服)
又方(治金瘡痛所生牛膝搗傅瘡上立瘥)
孫真人食忌(治牙齒疼痛燒牛膝根灰置牙齒間)
又方(治卒得惡瘡人不識者以牛膝根搗傅之)
衍義曰(牛膝今西京作哇種有長三尺者最佳與蓯蓉酒浸服益腎竹木刺入肉嚼爛罨之即出)
茺蔚子味辛甘微温微寒無毒主明目益精除水氣療
血逆大熱頭痛心煩久服輕身莖主癮疹(上音癮下音&KR0008;)癢可
作浴湯一名益母一名益明一名大札一名貞蔚生海
濱地澤五月採(陶隱居云今處處有葉如苴方莖子形細長二稜方用亦稀唐本注云擣茺蔚)
(莖傳丁腫服汁使丁腫毒内消又下子死腹中主産後血脹悶諸雑毒腫丹油等腫取汁如豆滴耳中主兩耳)
(中虺蛇毒傳之良今按陳藏器本草云此草田野間人呼為鬱臭草木功外苗子入面藥令人光澤亦擣苗傳)
(乳癰惡腫痛者又擣苖絞汁服主浮腫下水兼惡毒腫又按别本注云其子狀如菥蓂子而稍麄大微有陳氣)
(作煎及擣絞取汁服之下死胎也臣禹鍚等謹按爾雅釋草注云蕉蓷今茺蔚也葉似荏方莖白華華主節間)
(又名益母䟽引劉歆曰荏臭穢即茺蔚也日華子云治云治産後血脹苗葉同功乃益母草子也節節生花如)
(雞冠子黑色九月採)
圖經曰(茺蔚子生海濱池澤今處處有之謹按毛詩云中國有蓷他回切爾雅云萑音佳蓷郭璞云今)
(茺蔚也葉似荏方莖白華華生節間陸璣云韓詩及三蒼皆云蓷益母也故曾子見之感恩劉歆亦謂蓷臭穢)
(臭穢即茺蔚也今園圃及田野見者極多形色皆如郭說而苗葉上節節生花實似雞冠子黑色莖作四方稜)
(五月採又云九月採實醫方中稀見用實者唐天后鍊益母草澤面法五月五日採根苗具者勿令著土暴乾)
(搗羅以水和之令極熟團之如雞子大再暴仍作一鑪四傍開竅上下置火安藥中央大火燒一次久即去大)
(火留小火養之勿令絶經一復時出之甆器中斫治篩再研三日收之使如澡豆法廣濟方療小兒疳痢困垂)
(死者取益母草煮食之取足差止甚佳韋丹治女子因熱病胎死腹中擣此草并苗令熟以少許煖水和絞取)
(汁頓服良又主難産搗取汁七大合煎半頓服立下無新者以乾者一大握水七合煎服又名鬱臭草又名若)
(低草亦主馬齒細切此草和醋炒傅之良)
聖惠方(治婦人勒乳痛成癰益母為末水調塗乳上一宿自差生搗爛用之亦得)
又方(治産後血不下益母搗絞汁每服一小盞入酒一合温攪勻服)
外臺秘要(治折傷内損有瘀血每天隂則痛兼治産婦諸疾神方三月採益母草一名負擔一名夏)
(枯草洗擇令淨於箔上攤暴令水乾别用拔斷可長五寸已來勿用刀即置鍋中以水二石以來令草上水深)
(二三寸煎煮候益母爛水三分減二漉出草取五六㪷汁瀉入盆中澄之半日以来以綿濾取清汁盆中查滓)
(盡棄之其清汁放小釡中慢火煎取一㪷以來如稀餳每取梨許大煖酒和服之日再服以和羹粥並可如遠)
(行不能稀煎去即更煉可丸得每服之七日内則疼痛斬瘳七日平復或有産婦惡露不盡及血暈一二服差)
(其藥治風益心力無忌)
肘後方(治一切産後血病并一切傷損益母草不限多少用刀切洗淨銀器内鍊成膏甍器内封之並)
(以酒服内損亦服)
孫真人(治馬咬方益母草細切和錯炒封之)
食醫心鏡(治小兒疳痢痔疾以益母草葉煑粥食之取汁飲之亦妙)
簡要濟衆(新生小兒浴法益母草五兩剉水一斗煎十沸温浴而不生瘡疥)
斗門方(治癤子已破用益母搗傅最妙)
丹房鏡源(燒益母灰用麫湯溲燒之徧治面上風刺亦制硫黃)
集驗方(治婦人帶下赤白色益母草花開時採搗為末每服二錢食前温湯調下)
子母秘錄(治産後血暈心氣絶益母草研絞汁服一盞妙)
又方(治小兒疳益母草絞汁稍稍服)
衍義曰(茺蔚子葉至初春亦可煑作菜食凌冬不凋悴唐武后丸燒此灰入緊面藥丸燒之義已具冬)
(灰條下)
女萎萎蕤味甘平無毒主中風暴熱不能動搖跌筋結
肉諸不足心腹結氣虚熱濕毒腰痛莖中寒及目痛&KR1475;
爛淚出久服去面黑□好顔色潤澤輕身不老一名熒
一名地節一名玉竹一名馬薰生太山山谷及丘陵立
春後採隂乾(畏鹵鹹陶隱居云按本經有女萎無萎蕤别錄無女萎有萎蕤而為用正同疑女萎)
(即萎蕤也惟名異爾今處處有其根似黃精而小異服食家亦用之今市人别用一種物根形狀如續斷莖味)
(至苦乃言是女青根山荆州今療下痢方多用女萎而此都無止洩之說疑必非也萎蕤又主理諸石人服石)
(不調和者煑汁飲之唐本注云女萎功用及苗蔓與萎蕤全别列在中品今本經朱書是女萎能效墨字乃萎)
(蕤之效今以朱書為白字臣禹錫等謹按爾雅云熒萎萎釋曰藥草也一名熒一名萎萎葉似竹大者名箭竽)
(有節葉狹長而表白裏青根大如指長一二尺可啖藥性論云萎蕤君主時疾寒熱内補不足去虚勞客熱頭)
(痛不安加而用之良陳藏器云女萎萎蕤二物同傳陶云同是一物但名異耳下痢方多用女萎而此都無止)
(洩之說疑必非也按女萎蘇又於中品之中出之云主霍亂洩痢腸鳴正與陶注上品女萎相會如此即二萎)
(功用同矣更非一物蘇乃剰出一條蘇又云女萎與萎蕤不同其萎蕤一名玉竹為其似竹一名地節為其有)
(節魏志樊阿傳青黏一名黃芝一名地節此即萎蕤極似偏精本功外主聰明調血氣令人強壯和漆葉為散)
(主五藏益精去三蟲輕身不老變白潤肌膚煖腰脚惟有熱不可服晉嵇紹有匈中寒疹每酒後苦垂服之得)
(愈草似竹取根花葉隂乾昔華佗入山見仙人所服以告樊阿服之夀百歲也蕭炳云萎蕤補中益氣出均州)
(日華子云除煩悶止渴澗心肺補五勞七傷虚損腰脚疼痛天行熱狂服食無忌)
圖經曰(萎蕤生太山山谷丘陵今滁州舒州及漢中皆有之葉狹而長表白裏青亦類黃精莖簳強直)
(似竹箭簳有節根黃多鬚大如指長一二尺或云可噉三月開青花結圓實立春後採根隂乾用之本經與女)
(萎同條云是一物二名又云自是二物苗蔓與功用全别爾雅謂熒萎萎上於為切下人垂切郭璞注云藥草)
(也亦無女萎之别名疑别是一物且本經中品又别有女萎條蘇恭云即此女萎今本經朱書是女萎能效黑)
(字是萎蕤之功觀古方書所用則似差别胡治治時氣洞下&KR0630;下有女萎丸治傷寒冷下結腸丸中用女萎治)
(虚勞小黃耆酒云下痢者加女萎詳此數方所用乃似中品女萎緣其性温主霍亂洩痢故也又主賊風手足)
(枯痺四肢拘攣苗芋酒中用女萎及古今錄驗治身體癧痬斑&KR2872;女萎膏乃似朱字女萎緣其主中風不能動)
(摇及去皯好色故也又治傷寒七八日不解續命鼈甲湯治脚弱鼈甲湯並用萎蕤及延年方主風熱項急痛四肢)
(骨肉煩熱萎蕤飲又主虚風熱發即頭熱萎蕤丸乃似此黑字萎蕤緣其主虚熱濕毒腰痛故也三者主治既别則)
(非一物明矣然陳藏器以為更非二物是不然此乃萎性平味甘中品女萎味辛性温性味既殊安得為一物又云)
(萎蕤一名地節極似偏精疑即青黏華佗所服漆葉青黏散是也然世無復能辨者非敢以為信然耳)
雷公云(凡使勿用釣吻并黃精其二物相似萎蕤只是不同有誤疾人萎蕤節上有毛莖斑葉尖處有小黃)
(點採得先用竹刀刮上節皮了洗淨却以蜜水浸一宿蒸了焙乾用)
外臺秘要(主發熱口乾小便澁萎蕤五兩煮汁飲之)
楊氏産乳(療久痢脫肛不止取女萎切一升燒薰之)
防葵味辛甘苦寒無毒主疝瘕腸洩膀胱熱結溺不下
欬逆温瘧癲癎驚邪注走療五藏虚氣小腹支滿臚脹
口乾除腎邪強志久服堅骨髓益氣輕身中火者不可
服令人恍惚見鬼一名梨蓋一名房慈一名爵離一名
農果一名利茹一名方蓋生臨淄川谷及嵩高太山少
室三月三日採根暴乾(陶隱居云北信斷今用建平間者云本與狼毒同根猶如三建)
(今其形亦相似但置水中不沉爾而狼毒陳久亦不能沉矣唐本注云此藥上品無毒久服主邪氣驚狂之患)
(其根葉似葵花子根香味似防風故名防葵採依時者亦能沉水今乃用枯朽狼毒當之極為謬矣此物亦稀)
(有襄陽望楚山東及興州西方有之其興州採得乃勝南者為鄰蜀土也臣禹錫等謹按藥性論云防葵君有)
(小毒能治疝氣痃癖氣塊膀胱宿水血氣瘤大如椀悉能消散治鬼瘧主百邪鬼魅精&KR0988;通氣)
圖經曰(防葵生臨淄川谷及嵩高少窒泰山蘇恭云襄陽望楚山東及興州西方有之其興州採得乃)
(勝南者為隣蜀土也今惟出襄陽諸郡不聞有之其葉似葵每莖三葉一本十數莖中發一簳其端開花如葱)
(花景天輩而色白根似防風香味亦如之依時採者乃沉水陶隱居云與狼毒同根但置水不沉耳今乃用枮)
(朽狼毒當之極為謬矣三月三日採六月開花即結實採根為藥)
陳藏器云(按此二物一是上品而陶云防葵與狼毒根同但置水中不沉爾然此二物善惡不同形)
(質又别陶既為此說後人因而用之防葵將以破堅積為下品之物與狼毒同功今古因循遂無甄别此殊誤)
(也)
雷公云(凡使勿誤用狼毒緣真似防葵而驗之有異效又不同功須審之恐誤疾人其防葵在蔡州沙)
(土中生採得二十口便蚛用之唯輕為妙欲使先須揀去蚛末用甘草湯浸一宿漉出暴乾用黃精自然汁一)
(二升拌了土器中母令黃精汁盡)
肘後方(治癲狂疾防葵末温酒服一刀圭至二三服身潤有小不仁為候)
茈(柴字)胡(為君)味苦平微寒無毒主心腹去腸胃中結氣飲
食積聚寒熱邪氣推陳致新除傷寒心下煩熱諸痰熱
結實匈中邪逆五藏間遊氣大腸停積水脹及濕痺拘
攣亦可作浴湯久服輕身明目益精一名地薰一名山
菜一名茹草葉一名芸蒿辛香可食生洪農川谷及冤
句二月八月採根暴乾(得茯苓桔梗大黃石膏麻子仁甘草佳以水一㪷煑取四升入)
(硝石三方寸七療傷寒寒熱頭痛心下煩滿半夏為之使惡皂莢畏女菀藜蘆陶隱居云今出近道狀如前胡)
(而強博物志云芸蒿葉似邪蒿春秋有白蒻音弱長四五寸香美可食長安及河内並有之此茈胡療傷寒第)
(一用唐本注云茈是古柴字上林賦云苑薑及爾雅云藐音邈茈草並作茈字且此草根紫色今太常用茈胡)
(是也又以本代系相承呼為茈胡且檢諸本草無名此者傷寒大小茈胡湯最為痰氣之要若以芸蒿根為之)
(更作茨音大謬矣臣禹錫等論按藥性論云茈胡能治熱勞骨節煩疼熱氣肩背疼痛宣暢血氣勞乏羸瘦主)
(下氣消食主時疾内外熱不解單煮服良蕭炳云主痰滿匈脅中痞日華子云味甘補五勞七傷除煩止驚益)
(氣力消痰止嗽潤心肺添精補髓天行瘟疾熱狂乏絶匈脅氣滿徤忘)
圖經曰(柴胡生洪農山谷及冤句今關陜江湖間近道皆有之以銀州者為勝二月生苗甚香莖青紫)
(葉似竹葉稍緊亦有似科蒿亦有似麥門冬而短者七月開黃花生丹州結青子與他處者不類根赤色似前)
(胡而強蘆頭有赤毛如鼠尾獨窠長者好二月八月採根暴乾張仲景治傷寒有大小柴胡及柴胡加龍骨柴)
(胡加芒硝等湯故後人治寒熱此為最要之藥)
陳藏器(陶云芸蒿是茈胡主傷寒蘇云紫薑作紫此草紫色上林賦云茈胡今常有茈胡是也)
雷公曰(凡使莖長軟皮赤黃䯸鬚出在平州平縣即今銀州銀縣也西畔生處多有白鶴綠鶴於此翔)
(處是柴胡香直上雷間若有過往聞者皆氣爽几採得後去麄并頭用銀刀削上赤薄皮少許却以麄布拭了)
(細剉用之勿令犯火立便無效也)
孫尚藥(治黃疸柴胡一兩去苗甘草一分右都細剉作一劑以水一椀白茅根一握同煎至七分絞去)
(滓任意時時服日盡)
别說云(謹按柴胡唯銀夏者最良根如鼠尾長一尺二尺香味甚佳今雖不見於圖經俗亦不識其真)
(市人多以同華者代之然亦勝於他處者蓋銀夏地多沙同華亦沙苑所出也)
衍義曰(茈胡本經並無一字治勞今人治勞方中鮮有不用者嗚呼凡此誤世甚多嘗原病勞有一種)
(真藏虚損復受邪熱邪因虚而致勞故曰勞者牢也當須斟酌用之如經驗方中治勞熱青蒿煎之用茈胡正)
(合宜耳服之無不效熱去即須急已若或無熱得此愈甚雖至死人亦不怨目擊甚多日華子又謂補五勞七)
(傷藥性論亦謂治勞乏羸瘦若此等病苟無實熱醫者熱而用之不死何待注釋本草一字亦不可忽蓋萬世)
(之後所誤無窮耳苟有明哲之士自何處治中下之學不肯考究枉致淪没可不謹哉可不戒哉如張仲景治)
(寒熱往來如瘧狀用柴胡湯正合其宜)
麥門冬(為君)味甘平微寒無毒主心腹結氣傷中傷飽胃
絡脉絶羸瘦短氣身重目黃心下支滿虚勞客熱口乾
燥渴止嘔吐愈痿蹷強隂益精消糓調中保神定肺氣
安五藏令人肥健美顔色有子久服輕身不老不饑秦
名羊韭齊名愛韭楚名馬韭越名羊蓍一名禹葭一名
禹餘粮葉如韭冬夏長生生函谷川谷及堤坂肥土石
間久廢處二月三月八月十月採隂乾(地黃車前為之使惡欵冬苦瓠)
(畏苦參青蘘陶隱居云函谷即秦關而麥門冬異於羊韭之名矣處處有之四月採冬月作實如青珠根似穬)
(麥故謂麥門冬以肥大者為好用之湯澤抽去心不爾令人煩斷穀家為要二門冬潤時並重既燥即輕一斤)
(減四五兩爾今按陳藏器本草云麥門冬本經不言生者按生者本功外去心熱飲止煩熱消渴身重目黃寒)
(熱體勞止嘔開胃下痰飲乾者入丸散及湯用之功如本經方家自有分别出江寧小潤出新安大白其大者)
(苗如鹿葱小者如韭葉大小有三四種功用相似其子圓碧久服輕身明目和車前子乾地黃為九食後服之)
(去温瘴變白明目夜中見光臣禹錫等謹按吳氏云一名馬韭一名虋音門火冬一名忍冬一名忍陵一名不)
(死藥一名僕壘一名隨脂神農岐伯甘平黃帝桐君雷公甘無毒季氏甘小温扁鵲無毒生山谷肥地葉如韭)
(肥澤叢生採無時實青黃藥性論云麥門冬使惡苦芖畏木耳能治熱毒止煩渴上火水面目肢節浮腫下水)
(治肺痿吐濃主泄精療心腹結氣身黑目黃心下苦支滿虚亂客熱日華子云治五勞□傷安魂定魄止渴肥)
(人時疾熱狂頭痛止嗽)
圖經曰(麥門冬生函谷川谷及堤坂肥土石間久廢處今在在有之葉青似沙草長及尺餘四季不凋)
(根黃白而有鬚根在連珠形似穬麥顆故名麥門冬四月開淡紅花如紅蓼花實碧而圓如珠江南出者葉大)
(者苗如鹿葱小者如韭大小有三四種功用相似或云吳地者尤勝二月三月八月十月採隂乾亦堪單作煎)
(餌之取新根去心擣熟絞取汁和白蜜銀器中重湯煮攪不停手候如飴乃成酒化温服之治中益心悦顔色)
(安神益氣令人肥徤其力甚驗又主金石藥發麥門冬去心六兩人參四兩甘草二兩炙二物下篩蜜丸如梧)
(子大再飲下又崔元亮海上方治消渴丸云偶於野人處得神驗不可言用上元板橋麥門冬鮮肥者二大兩)
(宣州黃連九節者二大兩去兩頭尖三五節小刀子調理去皮毛了淨吹去塵更以生布摩拭秤之擣末以肥)
(大苦瓠汁浸麥門冬經宿然後去心即於臼中擣爛即内黃連末臼中和擣俟丸得即並手丸如梧子食後)
(飲下五十丸日再但服兩日其渴必定苦重者即初服藥每一服一百五十丸第二日服一百二十丸第三日)
(一百丸第四日八十丸第五日依本服丸若欲合藥先看天氣晴明其夜方浸藥切須淨處禁婦人雞犬見知)
(如是可每日只服二十五丸服訖覺虚即取白羊頭一枚淨去毛洗了以水三大斗煮令爛去頭取汁可一斗)
(已來細細服之亦不著鹽不過三劑平服)
衍義曰(麥門冬根上子也治心肺虚熱并虚勞客熱亦可取苗作熟水飲)
獨活味苦甘平微温無毒主風寒所擊金瘡止痛賁豚
癎痓(音熾)女子疝瘕療諸賊風百節痛風無久新者久服
輕身耐老一名羌活一名羌青一名護羌使者一名胡
王使者一名獨摇草此草得風不摇無風自動生雍州
川谷或隴西南安二月八月採根暴乾(豚實為之使陶隱居云藥名無)
(豚實恐是蠡實此州郡縣並是羌活羌活形細而多節軟潤氣息極猛烈出益州北部西川為獨活色微白形)
(虚大為用亦相似而小不如其一莖直上不為風摇故名獨活至易蛀宜密器藏之唐本注云療風宜用獨活)
(兼水宜用羌活臣禹錫等謹按藥性論云獨活君味苦辛能治諸中風濕冷奔喘逆氣皮肌苦痒手足攣痛勞)
(損主風毒齒痛又云羌活君味苦辛無毒能治賊風失音不語多痒血癲手足不遂口面喎斜遍身&KR0857;痺日華)
(子云羌活治一切風并氣筋骨拳攣四肢羸劣頭旋明目赤疼及伏梁水氣五勞七傷虚損冷氣骨節痠疼通)
(利五藏獨活即是羌活母類也)
圖經曰(獨活羌活出雍州川谷或隴西南安今蜀漢出者佳春生苖葉如青麻六月開花作叢或黃或)
(紫結實時黃葉者是夾石上生葉青者是上脉中生此草得風不摇無風自動故一名獨摇草二月八月採根)
(暴乾用本經云二物同一類今人以紫色而節密者為羌活黃色而作塊者為獨活一說按陶隱居云獨活生)
(西川益州北部色微白形虚大用與羌活相似今蜀中乃有大獨活類桔梗而大氣味亦不與羌活相類用之)
(微寒而少效今又有獨活亦自蜀中來形類羌活微黃而極大收時寸解乾之氣味亦芳烈小類羌活又有槐)
(葉氣者今京下多用之極效驗意此為真者而市人或擇羌活之大者為獨活殊未為當大抵此物有兩種西)
(蜀者黃色香如蜜隴西者紫色秦隴人呼為山前獨活古方但用獨活今方既用獨活而又用羌活兹為謬矣)
(篋中方療中風纔覺不問輕重便須吐涎然後次苐治之吐法用羌活五大兩以水一大斗煎取五升去滓更)
(入好酒半升和之以牛蒡子半升炒下篩令極細以前湯酒斟酌調服取吐如已昏眩即灌之更不可用下藥)
(及謬針灸但用補治湯餌自差)
雷公云(採得後細剉拌淫羊藿裛二日後暴乾去淫羊藿用免煩人心)
千金方(治中風通身冷口噤不知人獨活四兩好酒一升煎取半升分温再服)
肘後方(治風齒疼頰腫獨活酒煮熱含之)
經驗後方(治中風不語獨活一兩剉酒二升煎一升大豆五合炒有聲將藥酒熱投蓋良久温服三)
(合未差再服)
必效方(治産後腹中絞刺痛羌活二兩酒二升煎取一升去滓為二服)
子母秘錄(治中風腹痛或子腸脱出酒煎羌活取汁服)
小品方(治産後風虚獨活湯主之又白鮮皮湯主之亦可與獨活合白鮮皮各三兩水三升煮取一升)
(半分二服耐酒者可以酒水中煮之佳用白鮮亦同法)
又方(治産後中風語澁四肢拘急羌活三兩為末每服五錢水酒各半盞煎去滓温服經驗方同)
文潞公(治牙風上攻腫痛獨活地黃各三兩末每服三錢水一盞煎和滓温服卧時再用)
升麻味甘苦平微寒無毒主解百毒殺百精老物殃鬼
辟瘟疫瘴氣邪氣蠱毒入口皆吐出中惡腹痛時氣毒
癘頭痛寒熱風腫諸毒喉痛口瘡久服不夭輕身長年
一名周麻生益州山谷二月八月採根日乾(陶隱居云舊出寕州)
(者第一形細而黑極堅實舊無蕧有今唯出益州好者細削皮青綠色謂之雞骨升麻北部間亦有形又虚大)
(黃色建平間亦有形大味薄不堪用人言是落新婦根不必爾其形自相似氣色非也落新婦亦解毒葉挼)
(作小兒浴湯主驚忤今按别本注云今嵩高出者色青功用不如蜀者臣禹錫等謹按藥性論云蜀升麻主治)
(小兒驚風癎時氣熱壅閉不通口瘡煩悶療癰腫豌豆瘡水煎綿沾拭瘡上主百邪鬼魅陳藏器云陶云人言)
(升麻是落新婦根非也相似耳解毒取葉作小兒浴湯主驚按今人多呼小升麻為落新婦功用同于升麻亦)
(大小有殊日華子云安魂定魄并鬼附啼泣遊風腫毒口氣疳&KR0630;又名落新婦)
圖經曰(升麻生益州川谷今蜀漢陜西淮南州郡皆有之以蜀川者為勝春生苗高三尺以來葉似麻)
(葉並青色四月五月著花花似粟穗白色六月以後結實黑色根紫如蒿根多鬚二月八月採日暴乾今醫家以)
(治咽喉腫痛口舌生瘡解傷寒頭痛凡腫毒之屬殊效細剉一兩水一升煎鍊取濃汁服之入口即吐出毒氣)
(蜀人多用之楊炎南行方療煙疽湯用升麻又有升麻膏升麻㧺湯并療諸丹毒等石泉公王方慶嶺南方服)
(乳石補壅法云南方養生治病無過丹沙其方用升麻末三兩研鍊子光明砂一兩二物相合蜜丸如梧子每)
(日食後服三丸又有七物升麻九升麻犀角黃芩朴硝梔子大黃各二兩䜴二升微熬同搗散蜜九覺四肢大)
(熱大便難即服三十丸取微利為知若四肢小熱於食上服二十丸非但辟邪兼甚明目)
雷公曰(採得了刀刮上麄皮一重了用黃精自然汁浸一宿出暴乾細剉蒸了暴乾用之)
聖惠方(治小兒斑瘡及豆瘡心躁眠卧不安用川升麻一味不計多少細剉水一盞煎去滓取汁以綿)
(霑汁洗拭瘡盤上)
外臺秘要(比歲有病天行發斑瘡頭面及身須臾周匝狀如火燒瘡皆戴白漿隨决隨生不治數日)
(必死治差後盤黯彌歲方減此惡毒之氣所為以水煮升麻綿霑洗之苦酒煮彌佳但躁痛難忍也)
千金翼(治産後惡血不盡或經月半歲升麻三兩清酒五升煮取二升半分温再服當吐下惡物極良)
肘後方(喉痺升麻剉含之喉塞亦然)
梅師方(治時行病發瘡升麻五兩以水蜜二味同煎三沸半服半傅瘡)
姚和衆(小兒尿血蜀升麻五分水五合煎取一合去滓一歲兒一日服盡)
車前子味甘鹹寒無毒主氣癃止痛利水道小便除濕
痺男子傷中女子淋瀝不欲食養肺強隂益精令人有
子明目療赤痛久服輕身耐老
葉及根味甘寒主金瘡止血衂鼻瘀血血瘕下血小便
赤止煩下氣除小蟲一名當道一名芣(音浮)苢(音以)一名蝦
蟇衣一名牛遺一名勝舄(音昔)生真定平澤丘陵阪道中
五月五日採隂乾(陶隱居云人家及路邊甚多其葉搗取汁服療洩精甚驗子性冷利仙經)
(亦服餌之令人身輕能跳越岸谷不老而長生也韓詩乃言芣苢是木似李食其實宜子孫此為謬矣唐本注)
(云今出開州者為最臣禹錫等謹按爾雅云苤苢馬舄馬舄車前注今車前草大葉長穗好生道邊江東呼為)
(蝦蟇衣䟽引陸璣䟽云馬舄一名車前一名當道喜在牛跡生故曰車前當道也幽州人謂之牛舌可鬻作茹)
(大滑其子治婦人難産藥性論云車前子君味甘平能去風毒肝中風熱毒風衝眼目赤痛瘴翳腦痛淚出壓)
(丹石毒去心匈煩熱葉主泄精病治尿血能補五藏明目利小便通五淋蕭炳云車前養肝日華子云常山為)
(使通小便淋澁壯陽治脫精心煩下氣)
圖經曰(車前子生真定平澤丘陵道路中今江湖淮甸近京北地處處有之春初生苗葉布地如匙而)
(累年者長及尺餘如鼠尾花甚細青色微赤結實如葶藶赤黑色五月五日採隂乾今人五月採苗七月八月)
(採實人家園圃中或種之蜀中尤尚北人取根日乾作紫苑賣之甚誤所用謹按周南詩云采采芣苢爾雅云)
(芣苢馬舄馬舄車前郭璞云今車前草大葉當道長穗好生道邊江東人呼為蝦蟇衣陸璣云馬舄一名車前)
(一名當道喜在牛跡中生故曰車前當道也幽州人謂之牛舌草可鬻與煮同作茹大滑其子治婦人難産是)
(也然今人不復有取者其子入藥最多駐景丸用車前莬絲二物蜜丸食下服古今為奇方其葉今醫家生研)
(水解飲之治衂血甚善)
雷公曰(凡使須一窠有九葉内有蘂莖可長一尺二寸者和蘂葉根去土了稱有一鎰者力全可用使)
(葉勿使蘂莖使葉剉於新瓦上攤乾用之)
聖惠方(治熱痢不止者搗車前葉絞取汁一盞入蜜一合煎温分二服)
又方(治久患内障眼車前子乾地黃麥門冬等分為末蜜丸如梧桐子大服屢試有效)
外臺秘要(治隂痒痛車前子以水三升煮三沸去滓洗痒痛處)
又方(治咯血車前草搗絞取汁五合空心服之)
百一方(小便不通車前子草一斤水二升煎取一升半分三服)
又方(治石淋車前子二升以絹囊盛水八升煮取三升不食盡服之須臾石下)
梅師方(治妊㜊患淋小便澁水道熱不通車前子五兩葵根切一升二件以水五升煎取一升半分三)
(服)
子母秘錄(治横生不可出車前子末酒服二錢匕)
治瀉(歐陽文忠公嘗得暴下國醫不得愈夫人云市人有此藥三文一貼甚效公曰吾輩藏腑與市人不)
(同不可服夫人貰之以國醫藥雜進之一服而愈後公知之召賣藥者厚遺之問其方久之乃肯傳但用車前)
(子一味為末米飲下二錢又云此藥利水道而不動氣水道利則清濁分穀藏自止矣)
衍義曰(車前陶隱居云其葉搗取汁服療洩精大誤矣此藥甘滑利小便走洩精氣陶云主小便赤下)
(氣有人作菜食小便不禁幾為所誤)
木香味辛温無毒主邪氣辟毒疫温鬼強志主淋露療
氣劣肌中偏寒主氣不足消毒殺鬼精物温瘧蠱毒行
藥之精久服不夢寤魘寐輕身致神仙一名蜜香生永
昌山谷(陶隱居云此即青木香也永昌不復貢今皆從外國舶音白上來乃云大秦國以療毒腫消惡)
(氣有驗今皆用合香不入藥用惟制蛇蟲凡用之常能煮以沭浴大佳爾唐本注云此有一種當以崑崙來者)
(為佳出西胡來者不善葉似羊蹄而長大花如菊花其實黃黑所在亦有之今按别本注云葉似薯蕷而稍大)
(花紫色功效極多為藥之要用陶云不入藥用非也臣禹錫等謹按蜀本云今苑中種之花黃苗高三四尺葉)
(長八九寸皺軟而有毛藥性論云木香君治女人血氣刺心心痛不可忍水酒服之治九種心痛積年泠氣痃)
(癖癥塊脹痛逐諸壅氣上衝煩悶治霍亂吐瀉心腹疞刺隋書云樊子蓋為武威大守車駕西廵將入吐谷渾)
(子蓋以彼多瘴氣獻靑木香以禦霧露南州異物志云青木香出天竺是草根狀如甘草蕭炳云靑木香功用)
(與此同又云嵬崙舶上來形如枯骨者良日華子云治心腹一切氣止瀉霍亂痢疾安胎健脾消食療羸劣膀)
(胱冷痛嘔逆反胃)
圖經曰(木香生永昌山谷今惟廣州舶上有來者他無所出陶隱居云即青木香也根窠大類茄子葉)
(似羊蹄而長大花似菊實黃黑亦有葉如山芋而開紫花者不拘時月採根芽為藥以其形如枯骨者良江淮)
(間亦有此種名土青木香不堪入藥用偽蜀王昶苑中亦嘗種之云苗高三四尺葉長八九寸皺軟而有毛開)
(黃花恐亦是土木香種也續傳信方著張仲景青木香丸主陽衰諸不足用崑崙青木香六路訶子皮各二十)
(兩篩末沙糖和之駙馬都尉鄭某忘其名去沙糖加羚羊角十二兩白蜜丸如梧子空腹酒下三十丸日再其)
(效甚連然用藥不類古方而云仲景者不知何從而得之邪雜修養書云正月一日取五木煮湯以浴令人至)
(老鬚髮黑徐鍇注云道家謂青香亦云五木道家多以此浴當是其義也又古方主癰疽五香湯中亦使青木)
(香靑木香名為五香信然矣)
海藥(謹按山海經云生東海崑崙山)
雷公曰(凡使其香是蘆蔓根條左盤旋採得二十九日方硬如朽骨硬碎其有蘆頭丁盖子色青者是)
(木香神也)
傷寒類要(天行熱病若發赤黑斑如㽿青木香二兩水二升煮取一升頓服之效)
孫尚藥(治丈夫婦人小兒痢木香一塊方圓一寸黃連半兩右件二味用水半升同煎乾去黃連只薄)
(切木香焙乾為末三服第一橘皮湯第二陳米飲第三甘草湯調下此方李景純傳有一婦人久患痢將死夢)
(中觀音授此方服之遂愈)
别說云(謹按木香今皆從外國來即青木香也陶說為得本在草部而圖經所載廣州一種乃是木類)
(又載海州者乃馬兜苓根此山鄉俗名爾治療冷熱殊不相似此三種自當入一外類别名爾)
衍義曰(木香專泄决匈腹間滯塞冷氣他則次之得橘皮肉豆蔲生薑相佐使絶佳效尤速又一種嘗)
(自岷州出塞得生青木香持歸西落葉如牛蒡但狹長莖高三四尺花黃一如金錢其根則青木香也生嚼之)
(極辛香尤行氣)
薯蕷味甘温平無毒主傷中補虚羸除寒熱邪氣補中
益氣力長肌肉主頭面遊風頭風眼眩下氣止腰痛補
虚勞羸瘦充五藏除煩熱強隂久服耳目聰明輕身不
饑延年一名山芋秦楚名玉延鄭越名土藷(音除)生嵩高
山谷二月八月採根暴乾(紫芝為之使惡甘遂陶隱居云今近道處處有之東山南)
(江皆多掘取食之以充粮南康間最大而美服食亦用之唐本注云薯蕷日乾搗細篩為粉食之大美且愈疾)
(而補此有兩種一者白而且佳一者青黑味亦不美蜀道者尤良臣禹錫等謹按吳氏云薯蕷一名藷署齊越)
(名山羊一名修脆一名兒草神農甘小温桐君雷公甘無毒或生臨胊鍾山始生赤莖細蔓五月華白七月實)
(青黃八月熟落根中白皮黃類芋藥性論云薯蕷臣能補五勞七傷去冷風止腰疼鎮心神安䰟魄開逹心孔)
(多記事補心氣不足患人體虚羸加而用之異苑云薯蕷野人謂之土藷若欲掘取嘿然則穫唱名便不可得)
(人有植之者隨所種之物而像之也日華子云助五藏強筋骨長志安神主泄精徤忘乾者功用同前)
圖經曰(薯蕷生嵩高山谷今處處有之以北都四明者為佳春生苗蔓延籬援莖紫葉青有三尖角似)
(牽牛更厚而光澤夏開細白花大類棗花秋生實於葉間狀如鈴二月八月採根今人冬春採刮之白色者為)
(上青黑者不堪暴乾用之法取麄根刮去黃皮以水浸用白礬少許滲水中經宿取淨洗去涎焙乾近都人種)
(之極有思春取宿根頭以黃沙和牛糞作畦種苗生以竹稍作援援高不得過一二尺夏月頻溉之當年可食)
(極肥美南中有一種生山中根細如指極緊實刮磨入湯煮之作塊不散味更珍美云食之尤益人過於家園)
(種者又江湖閩中出一種根如薑芋之類食之尤益人大者一枚可重斤餘刮去皮煎煮食之俱美但性冷於)
(北地者耳彼上人單呼為藷音若殊亦曰山藷而山海經云景山北望少澤其草多藷藇音與薯蕷同郭璞注)
(云根似芋可食今江南人單呼藷音&KR0008;語或有輕重耳據此注則薯蕷與藷乃一種南北之産或有不同故其)
(形類差别然字音殊儲不同蓋相傳之訛也一名山芋)
食療(治頭疼利丈夫肋隂力和麵作餺飥則惟動氣為不能制麵毒也熟煮和蜜或為湯煎或為粉并佳)
(乾之入藥更妙也)
雷公曰(凡使勿用平田生二三紀内者要經千紀者山中生皮赤四面有髭生者妙若採得用銅刀削)
(去上赤皮洗去涎蒸用)
聖惠方(補虚損益顔色用薯蕷於沙盆中細研然後下於銚中先以&KR0008;一大匙熬令香次旋添酒一盞)
(煎攪令勻空心飲之)
食醫心鏡(主下焦虚冷小便數瘦損無力生薯蕷半斤刮去皮以刀切碎研令細爛於鐺中著酒酒)
(沸下薯蕷不得攪待熟著少鹽葱白更添酒空腹飲三二杯妙)
衍義曰(山藥按本草上一字犯預英廟諱下一字曰蕷唐代宗名預故改下一字為藥今人遂呼為山)
(藥如此則盡失當日本名慮歲久以山藥為别物故書之此物貴生乾方入藥其法冬月以布裹手用竹刀子)
(刮去皮於簷下風過處盛竹篩中不得見日色一夕乾五分候全乾收之惟風緊則乾速所以用乾之意蓋生)
(濕則滑不可入藥熟則不堪啗亦滯氣餘如經)
薏(音意)苡(音以)仁味甘微寒無毒主筋急拘攣不可屈伸風
濕痺下氣除筋骨邪氣不仁利腸胃消水腫令人能食
久服輕身益氣其根下三蟲一名解蟸一名屋菼(音毬)一
名起實一名&KR0034;(音感)生真定平澤及田野八月採實採根
無時(陶隱居云真定縣屬常山郡近道處處有多生人家交阯者子最大彼土呼為簳音幹珠馬援大取)
(將還人䜛以為珍珠也實重累者為良用之取中仁今小兒病蚘蟲取根煮汁糜食之甚香而去蚘蟲大效今)
(按陳藏器本草云薏苡收子蒸令器内暴乾磨取仁炊作飯及作麫主不饑温氣輕身煮汁飲之主消渴又按)
(别本注云今多用梁漢者氣力劣於真定取青水色者良臣禹錫等謹按藥性論云能治熱風筋脉攣急能令)
(人食主肺痿肺氣吐膿血欬嗽涕唾上氣若煎服之破五溪毒腫種於彼取仁甑中蒸使氣饀暴於日中使乾)
(挼之得仁矣孟詵云性平去乾濕脚氣大驗)
圖經曰(薏苡仁生真定平澤及田野今所在有之春生苗莖高三四尺葉如黍開紅白花作穗子五月)
(六月結實青白色形如珠子而稍長故呼意珠子小兒多以線穿如貫珠為戲八月採實採根無時今人通以)
(九月十月採其實中仁古方大抵心肺藥多用之韋丹治肺癰心匈甲錯著淳苦酒煮薏苡仁令濃微温頓服)
(之肺冇血當吐愈廣濟方治冷氣薏苡仁飯粥法細舂其仁炊為飯氣味欲勻如麥飯乃佳或煮粥亦好自任)
(無忌根之入藥者葛洪治卒心腹煩滿又匈脅痛者剉根濃煮汁服三升乃定今人多取葉為飲香益中空膈)
(甚勝雜其多藥用者張仲景治風濕身煩疼日晡劇者與麻黃杏仁薏苡仁湯麻黃三兩杏仁二十枚甘草薏)
(苡仁各一兩四物以水四升煮取二升分再服又治胃痺偏緩急者薏苡仁附子散方薏苡仁十五兩大附子)
(十枚炮二物作末每服方寸匕日三)
陳藏器餘(主消渴煞蚘蟲根煮服墮胎)
雷公云(凡使勿用&KR0008;米顆大無味其&KR0008;米時人呼為粳&KR0008;是也若薏苡仁顆小色青味甘咬着粘人齒)
(如用一兩以糯米二兩同熬令糯米熟去糯米取使君以鹽湯煮過别是一般修制亦得效)
外臺秘要(治牙齒風痛薏苡根四兩水四升煮取二升含冷易之斷便生)
又方(咽喉卒癰腫吞薏苡仁二枚)
梅師方(肺疾出膿血取薏苡仁十兩杵破以水三升煎取一升入酒少許服之)
又方(蛔蟲攻心腹痛薏苡根一斤切水七升煮取三升先食盡服之蟲死盡出)
食醫心鏡(治筋脉拘攣久風濕痺下氣除骨中邪氣利腸胃消水腫久服輕身益氣力蕙苡仁一升)
(搗為散每服以水二升煮兩匙末作粥空心服之)
馬援(後漢馬援傳援在交阯常餌薏苡實用能輕身省慾以勝瘴氣南方薏苡實大援欲以為種軍還載)
(之一車)
衍義曰(薏苡仁此李商隱太倉銘中所謂薏苡似珠不可不虞者也取仁用本經云微寒主筋急拘攣)
(拘攣有兩等素問注中大筋受熱則縮而短縮短故攣急不伸此是因熱而拘攣也故可用薏苡仁若素問言)
(因寒則筋急者不可更用此也凡用之須倍於他藥此物力勢和緩須倍加用即見效蓋受寒即能使人筋急)
(受熱故使人筋攣若但熱而不曾受寒亦能使人筋緩受温則又引長無力)
澤瀉味甘鹹寒無毒主風寒濕痺乳難消水養五藏益
氣力肥徤補虚損五勞除五藏痞滿起隂氣止洩精消
渴淋瀝逐膀胱三膲停水久服耳目聰明不饑延年輕
身面生光能行水上扁鵲云多服病人眼一名水瀉一
名及瀉一名芒芋一名鵠瀉生汝南池澤五月八月採
根隂乾(畏海蛤□蛤)葉味鹹無毒主大風乳汁不出産難隂
氣久服輕身五月採
實味甘無毒主風痺消渴益腎氣強隂補不足除邪濕
久服面生光令人無子九月採(陶隱居云汝南郡屬豫州今近道亦有不堪用)
(惟用漢中南鄭青代形大而長尾間必有兩岐為好此物易朽蠧常須密藏之葉狹長叢生諸淺水中仙經服)
(食斷榖皆用之亦云身輕能步行水上唐本注云今汝南不復採用惟以涇州華州者為善也臣禹錫等謹按)
(爾雅云蕍蕮䟽云蕍蕮名蕮即藥草澤瀉也藥性論云澤瀉君味苦能主腎虚精自出治五淋利膀胱熱宣通)
(水道日華子云治五勞七傷主頭旋耳虚鳴筋骨攣縮通小腸止遺瀝尿血催生難産補女人血海令人有子)
(葉壯水藏下乳通血脉)
圖經曰(澤瀉生汝南池澤今山東河陜江淮亦有之以漢中者為佳春生苗多在淺水中葉似牛舌獨)
(莖而長秋時開白花作叢似榖精草五月六月八月採根隂乾今人秋末採暴乾用此物極易朽蠧常須密藏)
(之漢中出者形大而長尾間有兩岐最佳爾雅謂之蕍羊朱切一名蕮與舄同私多切素問身熱解墮汗出如)
(浴惡風少氣名曰酒風治之以澤瀉术各十分麋衛五分合以二指撮為後飯後飯者飯後藥先謂之後飯張)
(仲景治雜病心下有支飲感胃澤瀉湯主之澤瀉五兩术二兩水二升分温再服治傷寒有大小澤瀉湯五苓)
(散輩皆用澤瀉行利停水為最要深思治支飲亦同用澤瀉术但煮法小别先以水二升煮二物取一升又以)
(水一升煮澤瀉取五合合此二汁為再服病甚欲眩者服之必差仙方亦單服澤瀉一物搗篩取末水調日分)
(服六兩百日體輕久而徤行)
雷公曰(不計多少細剉酒浸一宿漉出暴乾任用也)
經驗方(常服澤瀉皂莢水煮爛焙乾為末煉蜜為丸如桐子大空心以温酒下十五丸至二十丸甚妙)
(治腎藏風主瘡尤良)
衍義曰(澤瀉其功尤長於行水張仲景曰水搐渴煩小便不利或吐或瀉五苓散主之方用澤瀉故知)
(其用長於行水本經又引扁鵲云多服病人眼誠為行去其水張仲景八味丸用之者亦不過引接桂附等歸)
(就腎經别無他意凡服澤瀉散人未有不小便多者小便既多腎氣焉得復實今人止洩精多不敢用)
遠志(為君)味苦温無毒主欬逆傷中補不足除邪氣利九
竅益智慧耳目聰明不忘強志倍力利丈夫定心氣止
驚悸益精去心下膈氣皮膚中熱面目黃久服輕身不
老好顔色延年葉名小草主益精補隂氣止虚損夢洩
一名棘菀一名葽繞一名細草生太山及冤句川谷四
月採根葉隂乾(得茯苓冬葵子龍骨良殺天雄附子毒畏珍珠藜蘆蜚蠊齊蛤陶隱居云按藥)
(名無齊蛤恐是百合冤句縣屬兖州濟隂郡今猶從彭城北蘭陵來用之可去心取皮今用一斤正得三兩皮)
(爾市者加量之小草狀似麻黃而青遠志亦入仙方藥用唐本注云藥錄下卷有齊蛤即齊蛤元有不得言無)
(今陶云恐是百合非也今注遠志莖葉似大青而小比之麻黃陶不識爾臣禹錫等謹按爾雅云葽繞棘苑注)
(今遠志也似麻黃赤華葉□而黃其上謂之小草藥性論云遠志畏蠐螬治心神徤忘安䰟魄令人不迷堅壯)
(陽道主夢邪日華子云主膈氣驚魘長肌肉肋筋骨婦人血噤失音小兒客忤服無忌)
圖經曰(遠志生泰山及冤句川谷今河陜京西州郡亦有之根黃色形如蒿根苗名小草似麻黃而青)
(又如華豆葉亦有似大青而小者三月開花白色根長及一尺四月採根葉隂乾今云曬乾用泗州出者花紅)
(根葉俱大於他處商州者根又黑色俗傳夷門遠志最佳古本通用遠志小草今醫但用遠志稀用小草古今)
(錄驗及范汪方治匈痺心痛逆氣膈中飲不下小草丸小草桂心蜀椒去汙乾薑細辛各三兩附子二分炮六)
(物合擣下篩和以蜜丸大如梧子先食米汁下三丸日三不知稍增以知為度禁猪肉冷水生葱菜)
雷公曰(遠志凡使先須去心若不去心服令人悶悶去心了用熟甘草湯浸一宿漉出曝乾用之)
肘後方(治人心孔惛塞多忘喜誤丁酉日密自至市買遠志著巾角中還為末服之勿令人知)
抱朴子(内篇云陵陽仲子服遠志二十年有子三十七人開書所視便記而不忘)
龍膽味苦澁大寒無毒主骨間寒熱驚癎邪氣續絶傷
定五藏殺蠱毒除胃中伏熱時氣温熱熱洩下痢去腸
中小蟲益肝膽氣止驚惕久服益智不忘輕身耐老一
名陵游生齊朐山谷及冤句二月八月十一月十二月
採根隂乾(貫衆為之使惡防葵地黃陶隱居云今出近道吳興為勝狀似牛膝味甚苦故以膽為名)
(今按别本注云葉似龍葵味苦如膽因以為名臣禹錫等謹按藥性論云龍膽君能主小兒驚癎入心壯熱骨)
(熱癰腫治時疾熱黃口瘡日華子云小豆為使治客忤疳氣熱病狂語及瘡疥明目止煩益智治健忘)
圖經曰(龍膽生齊朐山谷及冤句今近道亦有之宿根黃白色下柚根十餘本類牛膝直上生苗高尺)
(餘四月生葉而細莖如小竹枝七月開花如牽牛花作鈴鐸形青碧色冬後結子苗便枯二月八月十一月十)
(二月採根隂乾俗呼為草龍膽浙中又有山龍膽草味苦澁取根細剉用生薑自然汁浸一宿去其性焙乾搗)
(水煎一錢匕温服之治四肢疼痛採無時候葉經霜雪不凋此同類而别種也古方治疸多用之集驗方穀疸)
(丸苦參三兩龍膽一兩二物下篩牛膽和丸先食以麥飲服之如梧子五丸日三不知稍增剛繁方治勞疸同)
(用此龍膽加至二兩更增梔子仁三七枚三物同篩搗名丸以猪膽服如前法以飲下之其說云勞疸者因勞為)
(穀疸者因食而勞也)
雷公云(採得後隂乾欲使時用銅刀切去髭土頭了剉於甘草湯中浸一宿至明漉出暴乾用勿空腹)
(餌之令人溺不禁)
聖惠方(治蛔蟲攻心如割吐清水龍膽一兩去頭剉水二盞煮取一盞去滓隔宿不食平旦時一頓服)
(之即差)
外臺秘要(治卒下血不止龍膽一虎口以水五升煮取二升半分為五服差)
肘後方(治卒心痛龍膽四兩酒三升煮取一升半頓服)
細辛味辛温無毒主欬逆頭痛腦動百節拘攣風濕痺
痛死肌温中下氣破痰利水道開匈中除喉痺□(音甕)鼻
風癎癲疾下乳結汗不出血不行安五藏益肝膽通精
氣久服眀目利九竅輕身長年一名小辛生華隂山谷
二月八月採根隂乾(曾青棗根為之使得當歸芍藥白芷芎藭牡丹藁本甘草共療婦人)
(得决明鯉魚膽青羊肝共療目痛惡狼毒山茱萸黃耆畏硝石滑石反藜蘆陶隱居云今用東陽臨海者形叚)
(乃好而辛烈不及華隂高麗者用之去其頭節人患口臭者含之多效最能除痰明目臣禹錫等謹按范子云)
(細辛出華隂色白者善吳氏云細辛一名細辛神農黃帝雷公桐君辛小温岐伯無毒季氏小寒姤葵葉赤黑)
(一根一葉相連藥性論云細辛臣忌生菜味苦辛治欬逆上氣惡風風頭手足拘急安五藏六腑添膽氣去皮)
(風濕痒能止眼風淚下明目開匈中滯除齒痛主血閉婦人血瀝腰痛日華子云治嗽消死肌瘡肉匈中結聚)
(忌狸肉)
圖經曰(細辛生華山山谷今處處有之然他處所出者不及華州者真其根細而其味極辛故名之曰)
(細辛二月八月採根隂乾用今人多以杜蘅當之杜蘅吐人用時須細辯耳杜蘅春初於宿根上生苗葉似馬)
(蹄形狀高三二寸莖如麥藁麄細每窠上有五七葉或八九葉别無枝蔓又於葉莖間錿内蘆頭上貼地生紫)
(花其花似見不見闇結實如豆大窠内有碎子似天仙子苗葉俱青經霜即枯其根成空有似節菷密閉細長)
(四五寸微黃白色味辛江淮俗呼為馬蹄香今人多誤用故此詳述之)
雷公云(凡使一一㨂去雙葉服之害人須去頭土了用瓜水浸一宿至明漉出曝乾用之)
聖惠方(治口臭及&KR0630;齒腫痛細辛煮取濃汁熱含冷吐差)
外臺秘要(治辛客忤停口不能言細辛桂心等分内口中)
别說云(謹按細辛非華隂者不得為細辛用若杜蘅之類自應依本性於用爾又細辛若單用末不可)
(過半錢太多即氣悶塞不通者死雖死無傷近年開中或用此毒人者聞平凉獄中嘗治此故不可不記非本)
(有毒但以不識多寡之用因以有此)
衍義曰(細辛用根今惟華州者佳柔韌極細真深紫色味極辛嚼之習習如椒治頭面風痛不可闕也)
(葉如葵葉赤黑非此則杜蘅也杜蘅葉形如馬蹄下故俗云馬蹄香蓋根似白前又似細辛襄漢間一種細辛)
(極細而直色黃白乃是鬼督郵不可用)
石斛味甘平無毒主傷中除痺下氣補五藏虚勞羸瘦
強隂益精補内絶不足平胃氣長肌肉逐皮膚邪熱疿
(音沸)氣脚膝疼冷痺弱久服厚腸胃輕身延年定志除驚
一名林蘭一名禁生一名杜蘭一名石蓫生六安山谷
水傍石上七月八月採莖隂乾(陸英為之使惡凝水石巴豆畏殭蠶雷丸陶隱)
(居云今用石斛出始興生石上細實桑灰湯沃之色如金形似蚱音窄蜢音猛髀者為佳近道亦有次宣城間)
(生櫟樹上者名木斛其莖形長大而色淺六安屬廬江今始安亦出木斛至虚長不入丸散惟可為酒漬煮用)
(爾俗方菆以補虚療脚膝唐本注云作乾石斛先以酒洗將蒸九成不用灰湯今荆襄及漢中江左又有二種)
(一者似大麥累累相連頭生一葉而性冷一種大如雀髀名雀髀斛生酒漬服乃言勝乾者亦如麥斛葉在莖)
(端其餘斛如竹節間生葉也臣禹錫等謹按藥性論云石斛君益氣除熱主治男子腰脚軟弱健陽逐皮肌風)
(痺骨中久冷虚損補腎積精腰痛養腎氣益力日華子云治虚損劣弱壯筋骨暖水藏輕身益智乎胃氣逐虚)
(邪)
圖經曰(石斛生六安山谷水傍石上今荆川廣州郡及温合州亦有之以廣南省為佳多在山谷中五)
(月生苖莖似竹節節節間出碎葉七月開花十月結實其根細長黃色七月八月採莖以桑灰湯沃之色如金)
(隂乾用或云以酒洗將蒸九成不用灰湯其江南生者有二種一種似大麥累累相連頭生一葉名麥斛二種)
(大如雀髀名雀髀斛惟生石上者勝亦有生櫟木者名木斛不堪用)
雷公云(凡使先去頭土了用酒浸一宿漉出於日中曝乾却用酥蒸從己至酉却徐徐焙乾用石斛鎻)
(涎澁丈夫元氣如斯修事服滿一鎰永無骨痛)
衍義曰(石斛細若小草長三四寸柔韌析之如肉而實今人多以木斛渾行醫工亦不能明辨世又謂)
(之金釵石斛蓋後人取象而言之然甚不經將木斛折之中虚如禾草長尺餘但色深黃光澤而已真石斛治)
(胃中虚熱有功)
巴戟天味辛甘微温無毒主大風邪氣隂痿不起強筋
骨安五藏補中增志益氣療頭面遊風小腹及隂中相
引痛下氣補五勞益精利男子生巴郡及下邳山谷二
月八月採根隂乾(覆盆子為之使惡朝生雷丸丹參陶隱居云今亦用建平宜都者壯如牡)
(丹而細外赤内黑用之打去心唐本注云巴戟天苗俗方名三蔓草葉似茗經冬不枯根如連珠多者良宿根)
(青色嫩根白紫用之亦同連珠肉厚者為勝臣禹錫等謹按藥性論云巴戟天使能治男子夜夢鬼交泄精強)
(隂除頭面中風主下氣大風血癩病人虚損加而用之日華子云味苦安五藏定心氣除一切風治邪氣療水)
(腫又名不凋草色紫如小念珠有小孔子堅硬難搗)
圖經曰(巴戟天生巴郡及下邳山谷今江淮河東州郡亦有之皆不及蜀川者佳葉似茗經冬不枯俗)
(名三蔓草又名不凋草多生竹林内内地生者葉似麥門冬而厚大至秋結實二月八月採根隂乾今多焙之)
(有宿根者青色嫩根者白色用之皆同以連珠肉厚者勝今方家多以紫色為良蜀人云都無紫色者彼方人)
(採得或用黑豆同前欲其色紫此殊失氣味尤宜辨之一說蜀中又有一種山律根正似巴戟但色白土人採)
(得以醋水煮之乃紫以雜巴戟莫能辨也真巴戟嫩者亦白乾時亦煮治使紫力劣弱不可用今兩種市中皆)
(是但擊破視之其中紫而鮮潔者偽也真者擊破其中雖紫又有微白慘如粉色理小暗也)
雷公曰(凡使須用枸杞子湯浸一宿待稍軟漉出却用酒浸一伏時又漉出用菊花同熬令燋黃去菊)
(花用布拭令乾用)
衍義曰(巴戟天本有心乾縮時偶自落或可以抽摘故中心或空非自有小孔子也今人欲要中間紫)
(色則多偽以大豆汁沃之不可不察外堅難染故先從中間紫色有人嗜酒日須五七杯後患脚氣甚危或教)
(以巴戟半兩糯米同炒米微轉色不同米大黃一兩剉炒同為末熟蜜為丸温水服五七十丸仍禁酒遂愈)
白英味甘寒無毒主寒熱八疸消渴補中益氣久服輕
身延年一名榖菜一名白草生益州山谷春採葉夏採
莖秋採花冬採根(陶隱居云諸方藥不用此乃有蔛音解菜生水中人蒸食之此乃生山谷)
(當非是又有白草葉作羹飲甚療勞而不用根華益州乃有苦菜土人專食之皆茺健無病疑或是此唐本注)
(云此鬼目草也蔓生葉似王瓜小長而五椏實圓若龍葵子生青熟紫黑煑汁飲解勞東人謂之白草陶云白)
(草似識之而不的辯今按陳藏器本草云白英主煩熱風疹丹毒瘧瘴寒熱小兒結熱煑汁飲之一名鬼目爾)
(雅云苻鬼目注似葛葉有毛子赤如耳當珠若云子熟黑誤矣又按别本注云今江東人夏月取其莖葉煮粥)
(極解熱毒)
白蒿味甘平無毒主五藏邪氣風寒濕痺補中益氣長
毛髮令黑療心懸少食常饑久服輕身耳目聰明不老
(生中山川澤三月採陶隱居云蒿類甚多而俗中不聞呼白蒿者方藥家既不用皆無復識之所主療既殊佳)
(應更加研訪服食七禽散云白兔食之仙與前菴䕡了同法爾唐本注云爾繁音煩皤音婆蒿即白蒿也此蒿)
(葉麄於青蒿從初生全枯白於衆蒿欲似細艾者所在有之也今按别本注云葉似艾葉止有白毛麄澁俗呼)
(為蓬蒿臣禹錫等謹按爾雅云蓬蒿可以為葅故詩箋云以豆薦繁葅陸璣云几艾白色為皤蒿今白蒿春始)
(生及秋香羹可食生又可蒸一名游胡北海人謂之旁勃故大戴禮夏小正傳曰繁游胡游胡旁勃也孟詵云)
(白蒿寒春初此蒿前諸草生擣汁去熱黃及心痛其葉生挼醋淹之為葅甚益人又葉乾為末夏日暴水痢以)
(米飲和一匙空腹服之子主鬼氣末和酒服之良又燒淋□煎治淋瀝疾)
圖經曰(白蒿蓬蒿也生中山川澤今所在有之春初最先諸草而生似青蒿而葉麄上有白毛錯澁從)
(初生至枯白於衆蒿□似細艾二月採比爾雅所謂蘩音煩皤音婆蒿是也䟽云蓬蒿可以為葅故詩箋云以)
(豆薦蘩葅陸璣云凡艾白色為皤蒿今白蒿春始生及秋香美可生食又可蒸一名游胡北海人謂之旁勃故)
(大戴禮夏小正云蘩游胡游胡旁勃也此草古人以為苗唐孟詵亦云生挼醋食今人但食蔞蒿不復食此或)
(疑此蒿即萎蒿而孟詵又别著蔞蒿條所說不同明是二物乃知古今食品之異也今又階州以白蒿為茵陳)
(蒿苗葉亦相似然以入藥恐不可用也按蒿類亦多爾雅云蘩之醜秋蒿言春時各有種名至秋老成皆通呼)
(為蒿也中品有馬先蒿云生南陽川澤葉如益母草花紅白八九月有實俗為之虎麻亦名馬新蒿詩小雅所)
(謂匪莪伊蔚是也陸璣云蔚牡蒿牡蒿牡菆愆刃切也三月始生七月華似胡麻花而紫赤八月為角角似小)
(豆角銳而長一名馬新蒿郭璞注爾雅蔚牡菆謂無子者而陸云有子二說小異今當用有子者為正下品又)
(有角蒿云葉似白蒿花如瞿麥紅赤可愛子似王不留行黑色作角七八月採又有茵蔯蒿草蒿下自有條白)
(蒿為新蒿古方治癩疾多用之梅師方云取白艾蒿十束如升大煮取汁以麴及米一如釀酒法侯熟稍稍飲)
(之但是惡疾偏體面目有瘡者皆可飲之又取馬新蒿搗末服方寸匕日三如更赤起服之一年都差平復角)
(蒿醫方鮮有用者)
赤箭味辛温主殺鬼精物蠱毒惡氣消癰腫下支滿疝
(音山)下血久服益氣力長隂肥徤輕身增年一名離母一
名鬼督郵生陳倉川谷雍州及太山少室三月四月八
月採根暴乾(陶隱居云陳倉屬雍州扶風郡按此草亦芝類云莖赤如箭簳葉生其端根如人足)
(又云如芋有十二子為衛有風不動無風自摇如此有亦非俗所見而徐長卿亦名鬼督郵又復有鬼箭莖)
(羽其療並相似而益人乖異恐並非此赤箭唐本注云此芝類莖似箭簳赤色端有花葉遠看如箭有羽根皮)
(肉汁與天門冬同惟無心脉去根五六寸有十餘子衛似芋其實似苦楝子核作五六稜中肉如麫日暴則枯)
(萎也得根即生噉音瀯之無乾服法臣禹錫等謹按藥性論云赤箭無毒)
圖經曰(赤箭生陳倉川谷雍州及泰山少室今江湖間亦有之然不中藥用其苗獨莖如箭簳葉生其)
(端四月開花簳葉俱赤實似枯苦棟子核作五六稜中有肉如麫日暴則枯萎其根大類天門冬惟無心脉耳)
(去根五六寸有十餘子為衛似竿三月四月八月採根暴乾今三月四月採苗七月八月九月採根謹按此草)
(有風不動無風則自摇抱朴子云按仙方中有合離草一名獨摇一名離母所以謂之合離離母者此草為物)
(下根如芋魁有游子十二枚周環之去大魁數尺雖相須而實不連但以氣相屬耳如莬絲之草下有茯莬之)
(根無此則絲不得上亦不相屬也然則赤箭之異陶隱居已云此亦非俗所見莬絲之下有伏莬亦不復聞有)
(見者殆其種類中時有神異者乃如此耳又陶蘇皆云赤箭是芝類而上有六芝條五芝皆以五色生于五嶽)
(諸方所獻者紫芝生高夏山谷蘇云芝多黃白稀有黑青者紫芝最多皆五芝類但芝是難得縱獲一二豈得)
(終久服邪今山中雖時復有之而人莫能識其真醫家絶無用者故州郡亦無圖上蓋祥異之物非世常有但)
(附其說於此耳凡採藥時月皆先據本經而後著今土俗所宜且赤箭本經但云三月四月八月採根不言用)
(苖而今方家乃并用根苗各有收採時月與本經參差不同難以兼著故但從今法其他藥有相類者亦同此)
(比又按序例云凡採藥其根物多以二月八月採者謂春初津潤始萌未衝枝葉勢力淳濃故也至秋枝葉津)
(潤歸流於下今即事驗之春寧宜早秋寧宜晚據此文意採根者須晚秋以後初春以前欲其苗梗枯落至今)
(萌芽時氣味正完乃可採耳然其他藥類生長及枯死有早晚採之自隨其時不必拘以春秋也下文云華實)
(莖葉乃各隨其所熟歲月亦有早晏不必都依本文是其義也他亦同于此)
别說云(謹按今醫家見用天麻即是此赤箭根今補注與圖經所載乃别是一物中品之下又出天麻)
(一目注云出鄆州考今之所出赤箭根苖乃自齊鄆而來者為上今翰林沈公括最為博識嘗解此一說云古)
(方用天麻者不用赤箭用赤箭者即無天麻方中諸藥皆同而唯此名或别即是天麻赤箭木為一物並合用)
(根也今中品之下所别出天麻一目乃與此赤箭所說都不相干即明别是一物爾然中品之下所為天麻者)
(世所未嘗見用今就此赤箭根為天麻則與今所用不相違然赤箭則言苗用之有自表入裏之功天麻則言)
(根用之有自内逹外之理根則抽苗徑直而上苗則結子成熟而落返從簳中而下至上而生似此粗可識其)
(外内主治之理)
衍義曰(赤箭天麻苗也然與天麻治養不同故後人分之為二經中言八月採根暴乾故知此即)
(苗也)
菴(音淹)䕡(音閭)子味苦微寒微温無毒主五藏瘀血腹中水
氣臚脹留熱風寒温痺身體諸痛療心下堅膈中寒熱
周痺婦人月水不通消食明目久服輕身延年不老駏
(音巨)驉(音墟)食之神仙生雍州川谷亦生上黨及道邊十月
採實隂乾(荆實薏苡為之使陶隱居云狀如蒿艾之類近道處處有仙經亦時用之人家種此辟蛇)
(也臣禹錫等謹按藥性論云菴䕡使味辛苦益氣主男子隂痿不起治心腹脹滿能消瘀血日華子云治腰脚)
(重痛膀胱疼明目及骨節煩痛不下食)
圖經曰(菴䕡子生雍州川谷及上黨道邊今江淮亦有之春生苗葉如艾蒿三二尺七月開花八月間)
(結實十月採實隂乾今人通以九月採江南人家多種此辟蛇謹按本經久服輕身延年不老而古方書少有)
(服食者惟入諸雜治藥中如胡治療驚邪狸骨丸之類皆大方中用之孫思邈千金翼韋宙獨行方主踠折瘀)
(血並單用菴䕡一物煮汁服之亦末服今人治打撲損亦多用此法飲散皆通其效最速服食方不見用者)
廣利方(治諸瘀血不散變成癰搗生菴䕡蒿取汁一升服之)
菥(音錫)蓂(音覓)子味辛微温無毒主明目目痛淚出除痺補
五藏益精光療心腹腰痛久服輕身不老一名薎菥一
名大蕺一名馬辛一名大薺生咸陽川澤及道傍四月
五月採暴乾(得荆實細辛良惡乾薑苦參陶隱居云今處處有之人方言是大薺子俗用甚稀唐)
(本注云爾雅云是大薺然驗其味甘而不辛也臣禹鍚等謹按蜀本云似薺菜而細俗呼為老薺藥性論云菥)
(蓂子苦參為使能治肝家積聚眼目赤腫陳藏器云菥蓂子本經一名大薺蘇引爾雅為注云大薺按大薺即)
(葶藶非菥蓂也菥蓂大而褊葶藶細而圓二物殊别也)
圖經曰(菥蓂子生咸陽川澤及道傍今處處有之爾雅云菥蓂大薺郭璞云似薺細葉俗呼之曰老薺)
(蘇恭亦云是大薺又云然菥蓂味辛大薺味甘陳藏器云大薺當是葶藶非菥蓂菥蓂大而扁葶藶細而圓二)
(物殊也而爾雅自有葶藶謂之蕇音典注云實葉皆似芥一名狗薺大抵二物皆薺類故人多不能細分乃爾)
(致疑也四月五月採暴乾古今眼目方中多用之崔元亮海上方療眼熱痛淚不止以菥蓂子一物搗篩為末)
(欲卧以銅筯點眼中當有熱淚及惡物出并去努肉可二四十夜點之甚佳)
蓍實味苦酸平無毒主益氣充肌膚明目聰慧先知久
服不饑不老輕身生少室山谷八月九月採實日乾(唐本)
(注云此草所在有之以其莖為筮陶誤用楮實為之本經云味苦楮實味甘其楮實移在木部也)
圖經曰(蓍實生少室山谷今蔡州上蔡縣白龜祠傍其生如蒿作叢高五六尺一本一二十莖至多者)
(三五十莖生便條直所以異於衆蒿也秋後有花出于枝端紅紫色形如菊八月九月採其實日乾入藥今醫)
(家亦稀用其莖為筮以問鬼神知吉凶故聖人贊之謂之神物史記龜策傳曰龜千歲乃遊於蓮葉之上蓍百)
(莖共一根又其所生獸無虎狼蟲無毒螫徐廣注曰劉向云龜千歲而靈蓍百年而一本生百莖又褚先生云)
(蓍生滿百莖者其下必有神龜守之其上常有青雲覆之傳曰天下和平王道得而蓍莖長丈其叢生滿百莖)
(方今世取蓍者不能中古法度不能得滿百莖丈長者取八十莖已上蓍長八尺即難得也人民好用卦者取)
(滿六十莖已上長滿六尺者即可用矣今蔡州所上者皆不言好此然則此𩔖其神物乎故不常有也)
赤芝味苦平主匈中結益心氣補中增慧智不忘久食
輕身不老延年神仙一名丹芝生霍山(陶隱居云南嶽本是衡山漢武)
(帝始以小霍山代之非山也此則應生衡山也)
英公云(安心神)
黑芝味鹹平主&KR1825;(音隆)利水道益腎氣通九竅聰察久食
輕身不老延年神仙一名玄芝生常山(唐本注五芝經云皆以五色生)
(於五嶽諸方所獻白芝未必華山黑芝又非常嶽且多黃白稀有黑青者然紫芝最多非五芝類但芝自難得)
(縱獲一二豈得終久服耶)
青芝味酸平主明目補肝氣安精魂仁恕久食輕身不
老延年神仙一名龍芝生泰山
英公云(不忘強志)
白芝味辛平主欬逆上氣益肺氣通利口鼻強志意勇
悍安魄久食輕身不老延年神仙一名玉芝生華山
黃芝味甘平主心腹五邪益脾氣安神忠信和樂久食
輕身不老延年神仙一名金芝生嵩山
紫芝味甘温主耳聾利關節保神益精氣堅筋骨好顔
色久服輕身不老延年一名本芝生高下山谷六芝皆
無毒六月八月採(薯蕷為之使得髮良得麻子仁白瓜子牡桂共益人惡常山畏扁青茵蔯)
(蒿陶隱居云按郡縣無高夏名恐是山名爾此六芝皆仙草之類俗所稀見族種甚多形色壤異並載芝草圖)
(中今俗所用紫芝此是朽樹木株上所生狀如木檽音軟名為紫芝蓋止療痔而不宜以合諸補丸藥也九得)
(芝草便正爾食之無餘節度故皆不云服法也臣禹錫等謹按爾雅云茵芝釋曰瑞草名也一歲三華一名茵)
(一名芝論衡云芝生于土土氣和故芝草三瑞命禮曰王者仁慈則芝草生是也抱朴子云赤者如珊瑚白者)
(如截肪黑者如澤漆青者如翠羽黃者如紫金而皆光明洞徹如堅冰也又云木芝者松栢脂淪地千歲化為)
(茯苓萬歲其上生小木狀似蓮花名曰木威喜芝夜視有光持之甚滑燒之不焦帶之辟兵藥性論云紫芝使)
(畏髮味甘平無毒主能保神益夀)
卷(君免切)柏味辛甘温平微寒無毒主五藏邪氣女子隂
中寒熱痛癥瘕血閉絶子止欬逆治脫肛散淋結頭中
風眩痿蹷強隂益精久服輕身和顔色令人好容顔一
名萬歲一名豹足一名求股一名交時生常山山谷石
間五月七月採隂乾(陶隱居云今出近道叢生石土上細葉似栢卷屈狀如雞足青黃色)
(用之去下近石有沙土處臣禹錫等謹按范子云卷栢出三輔吳氏云卷栢神農辛平相君雷公目建康記云)
(建康出卷栢藥性論云卷栢君能治月經不通戸疰鬼疰腹痛去百邪鬼魅日華子云鎮心治邪啼泣除面皯)
(頭風暖水藏生用破血炙用止血)
圖經曰(卷栢生常山山谷間今關陜沂兖諸州亦有之宿根紫色多鬚春生苗似栢葉而細碎拳孿如)
(雞足青黃色高三五寸無花子多生石上五月七月採隂乾去下近石有沙土處用之)
一種唐本餘
辟虺雷味苦大寒無毒主解百毒消痰袪大熱療頭痛
辟瘟疫一名辟蛇雷其狀如麄塊蒼术節中有眼
四十六種陳藏器餘
藥王味甘平無毒解一切毒止鼻衂吐血袪煩躁苗莖
青色葉摘之有汁搗汁飲驗
兜木香燒去惡氣除病疫漢武帝故事西王母降上燒
兜木香末兜木香兜渠國所獻如大豆塗宫門香聞百
里關中大疫疫死者相枕燒此香疫則止内傳云死者
皆起此則靈香非中國所致摽其功用為衆草之首焉
草犀根味辛平無毒主解諸藥毒領南及睦㜈間如中
毒草此藥及千金藤並解之亦主蠱毒溪毒惡刺虎狼
蟲虺等毒天行瘧瘴寒熱咳嗽痰壅飛尸喉閉瘡腫小
兒寒熱丹毒中惡注忤痢血等並煮汁服之其功用如
犀故名草犀解毒為最生衢㜈洪饒間苗高二三尺獨
莖根細辛研服更良生水中者名水犀也
海藥云(謹按廣州記云生嶺南及海中獨莖對葉而生如燈臺草若細辛平無毒主解一切毒氣虎狼)
(所傷溪毒野蠱等毒並宜燒碎服臨死者服之得活)
薇味甘寒無毒久食不饑調中利大小腸生水傍葉似
萍爾雅曰薇垂也三秦記曰夷齊食之三年顔色不異
武王誡之不食而死廣志曰薇葉似萍可食利人也
海藥云(謹按廣州記云生海池澤中爾雅注云薇水菜主利水道下浮腫潤大腸)
無風獨摇草帶之令夫婦相愛生嶺南頭如彈子尾若
烏尾兩片開合見人自動故曰獨摇草
海藥云(謹按廣志云生嶺南又云生大秦國性温平無毒主頭面遊風遍身癢煑汁淋蘸陶朱術云五)
(月五日採諸山野往往亦有之)
零餘子味甘温無毒主補虚強腰脚益腎食之不饑曬
乾切用強於薯蕷有數此則是其一也一本云大如雞
子小者如彈丸在葉下生
百草花主百病長生神仙亦煮花汁釀酒服之異類云
鳳剛者漁陽人也常採百花水漬封泥埋之百日煎為
丸卒死者内口中即活胡剛服藥百餘歲入地肺山列
仙傳云堯時赤松子服之得仙
紅蓮花白蓮花味甘平無毒久服令人好顔色變白却
老生西國胡人將來至中國也
旱藕味甘平無毒主長生不饑黑毛髮生太行如藕
羊不喫草味苦辛温無毒主一切風血補益攻諸病煮
之亦浸酒生蜀川山谷葉細長在諸草中羊不喫者是
萍蓬草根味甘無毒主補虚益氣力久食不饑厚腸胃
生南方池澤大如荇花黃未開前如算袋根如藕饑年
當榖也
石蘂主長年不饑生太山石上如花蘂為丸散服之今
時無復有王隱晉書曰庚褒入林慮山食木實餌石蘂
得長年也
仙人草主小兒酢瘡煮湯浴亦搗傳之酢瘡頭小大硬
小者此瘡或有不因藥而自差者當丹毒入腹必危可
預飲冷藥以防之兼用此草洗瘡亦明目去膚翳挼汁
滴目中生階庭間高二三寸葉細有鴈齒似離鬲草北
地不生也
會州白藥主金瘡生膚止血碎末傅瘡上藥如白斂出
會州也
救窮草食之可絶榖長生生地肺山大松樹下如竹出
新道書地肺山高六千丈其下有之應可求也
草豉味辛平無毒主惡氣調中益五藏開胃令人能食
生巴西諸國草似韭豉出花中人食之
陳思岌味辛平無毒主解諸藥毒熱毒丹毒癰腫天行
壯熱喉痺蠱毒除風血補益已上並煮服之亦磨傅瘡
上亦浸酒出嶺南一名千金藤一名石黃香今江東又
有千金藤一名鳥虎藤與陳思岌所主頗有異同終非
一物也陳思岌蔓生如小豆根及葉辛香也
千里及味苦平小毒主天下疫氣結黃瘧瘴蠱毒者服
之吐下亦搗傅瘡蠱蛇犬等咬處藤生道傍籬落間有
之葉細厚宣湖間有之
孝文韭味辛温無毒主腹内冷脹滿泄痢腸澼温中補
虚生塞北山谷如韭人多食之能行云昔後魏孝文帝
所種以是為名又有山韭亦如韭生山間主毛髮又有
石蒜生石間又有澤蒜根如小蒜葉如韭生平澤並温
補下氣又滑水源又有諸葛亮韭而長彼人食之是蜀
魏時諸葛亮所種也
倚待草味甘温無毒主血氣虚勞腰膝疼弱風緩羸瘦
無顔色絶傷無子婦人老血浸酒服之逐病極疾故名
倚待生柱州如安山谷葉圓高二三尺八月採取
雞侯菜味辛温無毒久食温中益氣生嶺南顧廣州記
曰雞侯菜似艾二月生宜雞羹故名之
桃朱術取子帶之令婦人為夫所愛生園中細如芹花
紫子作角以鏡向旁敲之則子自發五月五日收之也
鐡葛味甘温無毒主一切風血氣羸弱令人性徤久服
風緩及偏風並正生山南峽中葉似枸杞如葛黑色也
伏雞子根味苦寒無毒主解百藥毒諸熱煩悶急黃天
行黃疽疽瘡瘧瘴中惡寒熱頭痛馬急黃及牛疫並水
磨服生者尤佳亦傅癰腫與陳家白藥同功但霍亂諸
冷不可服耳生四明天台葉圓薄似錢蔓延根作鳥形
者良一名承露仙
陳家白藥味苦寒無毒主解諸藥水研服之入腹與
毒相攻必吐疑毒未止更服亦去心匈煩熱天行瘟瘴
出蒼梧陳家解藥用之故有陳家之號蔓及根並似土
瓜緊小者良冬春採取一名吉利菜人亦食之與婆羅
門白藥及赤藥功用並相似葉如錢根如防已出明山
龍珠味苦寒無毒子主丁腫葉變白髮令人不睡李邕
方云主諸熱毒石氣發動調中解煩生道傍子圓赤珠
似龍葵但子熟時赤耳
搥胡根味甘寒無毒主潤五藏止消渴除煩去熱明目
功用如麥門冬生江南川谷蔭地苗如萱草根似天門
冬用去心
甜藤味甘寒無毒去熱煩解毒調中氣令人肥徤又主
剥馬血毒入肉狂犬牛馬熱黃搗絞取汁和米粉作糗
餌食之甜美止洩搗葉汁傅蛇咬瘡生江南山林下蔓
如葛又有小葉尖長氣辛臭搗傅小兒腹除痞滿閃癖
孟娘菜味苦小温無毒主婦人腹中血結羸瘦男子隂
囊濕痒強陽道令人徤行不睡補虚去痔瘻瘰癧癭瘤
作菜生四明諸山冬夏常有葉似升麻方莖山人取之
為菜一名孟母菜一名厄菜
吉祥草味甘温無毒主明目強記補心力生西國胡人
將來也
地衣草味苦平無毒主明目崔知悌方云服之令人目
明地上衣如草生濕處是
郎耶草味苦平無毒主赤白久痢小兒大腹痞滿丹毒
寒熱取根莖服煮之生山澤間三四尺葉作鴈齒如鬼
針苗
地楊梅味辛平無毒主赤白痢取莖子煎服生江東温
濕地四五月有子似楊梅苖如蓑草也
茅膏菜味甘平無毒人赤白久痢煮服之草高一尺生
茅中葉有毛如油膩黏人手子作角中有小子也
鏨菜味辛平無毒主破血産後腹痛煮汁服之亦搗碎
傅丁瘡生江南蔭地似益母方莖對節白花花中甜擣
傅蛇咬瘡生高原如小蒜而長産後作羹食之良
石薺寧味辛温無毒主風冷氣并瘡疥瘙野雞漏下血
煮汁服生山石上紫花細葉高一二尺山人並用之
藍藤根味辛温無毒上氣冷嗽煮服之生新羅國根如
細辛七仙草主杖瘡搗枝葉傅之王山足葉尖細長
甘家白藥味苦大寒小有毒主解諸藥毒與陳家白藥
功用相似人吐毒物疑不穏水研服之即當吐之未盡
又服此二藥性冷與霍亂下痢相反出龔州已南甘家
亦因人為號葉似車前生隂處根形如半夏嶺南多毒
物亦多解物豈天資乎汁飲之如蜜
益妳草味苦平無毒主五野雞病脫肛止血炙令香浸
酒服之生永嘉山谷葉如澤蘭莖赤高二三尺也
蜀胡爛味辛平無毒主冷氣心腹脹補腎除婦人血氣
下痢殺牙齒蟲生安南似蘹香子
雞脚草味苦平無毒主赤白久痢成疳生澤畔赤莖對
葉如百合苗
難火蘭味酸温無毒主冷氣風痺開胃下食去腹脹久
服明目生巴西胡國似莬絲子長少許
蓼蕎味辛温無毒主霍亂腹冷脹滿冷氣攻擊腹内不
調産後血攻匈脇刺痛煮服之亦食其苖如䓗韭也
天竺乾薑味辛温無毒主冷氣寒中宿食不消腹脹下
痢腰背疼痃癖氣塊惡血積聚生婆羅門國似薑小黃
一名胡乾薑
池德勒味辛温無毒主破冷氣消食生西國草根也胡
國人用之
證類本草卷六
