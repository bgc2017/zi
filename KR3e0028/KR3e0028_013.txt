證類本草卷十三
宋唐慎微撰
木部中品總九十二種
一十七種神農本經
三種名醫别錄
一十一種唐本先附(注云唐附)
一十四種今附(皆醫家常用有效注云今附)
二種新補
四十五種陳藏器餘
凡墨蓋子已下並唐慎微續證類
桑根白皮(葉耳五木耳附桑椹桑灰唐注蕈菌續注)竹葉(根汁實瀝皮茹笋附竹黃續注)
吳茱萸(根附葉并梂子根續注)檳榔梔子(山梔子續注)
紫鉚(音礦)騏驎竭(唐附自玉石部今移)龍腦香(唐附相思子續注)
食茱萸(唐附皮續注)蕪荑枳殼(今附)
枳實厚朴茗苦&KR1431;(唐附)
秦皮秦椒山茱萸(胡&KR0034;子續注)
紫葳(凌霄花也莖葉等附根續注)胡桐淚(唐附自草部今移)墨(今附)
棘刺花(實葉針附)猪苓白棘
烏藥(今附)沒藥(今附)龍眼
安悉香(唐附)仙人杖(新補草仙人杖附)松蘿
毗梨勒(唐附)菴摩勒(唐附)鬱金香(今附)
衛矛(鬼箭也)海桐皮(今附)大腹(今附)
紫藤(今附)合歡虎杖(自草部今移)
五倍子(今附自草部今移)伏牛花(今附自草部今移)天竺黃(今附)
蜜蒙花(今附自草部今移)天竺桂(今附)折傷木(唐附)
桑花(新補)椋子木(唐附)每始王木(唐附)
四十五種陳藏器餘
必栗香櫚木研藥
黃龍眼箭&KR1520;元慈勒
都咸子鑿孔中木櫟木皮
省藤松楊木楊廬耳
故甑蔽梫木象豆
地主腐木石刺木
柟木息王藤角落木
鴆鳥漿紫珠牛領藤
枕材鬼膊藤木戟
奴柘温藤鬼齒
鐵槌柄古櫬板慈母
飯籮白馬骨紫衣
梳笓倒掛藤故木砧
古厠木桃㭾梭頭
救月杖地龍藤火槽頭
桑根白皮味皆寒無毒主傷中五勞六極羸瘦崩中脈
絶補虚益氣去肺中水氣唾血熱渴水腫腹滿臚脹利
水道去寸白可以縫金瘡採無時出土上者殺人
(續斷桂心麻子為之使)
葉主除寒熱出汗汁解蜈蚣毒
桑耳味甘有毒黑者主女子漏下赤白汁血病癥瘕積
聚隂痛隂陽寒熱無子療月水不調其黃熟陳白者止
久洩益氣不饑其金色者治癖飲積聚腹痛金瘡一名
桑菌一名木麥(蜀本麥作浚詮荀切)
五木耳名糯(音軟)益氣不饑輕身強志生犍為山谷六月
多雨時採即暴乾(陶隠居云東行桑根乃易得而江邊多出土不可輕信桑耳斷穀方云木)
(糯又呼為桑土寄生此云五木耳而不顯四者是何木按老桑樹生桑耳有黃者赤白者又多雨時亦生軟濕)
(者人採以作葅皆無復藥用唐本注云楮耳人常食槐耳用療痔榆柳桑耳此為五耳軟者並堪噉桑椹味甘)
(寒無毒單食主消渴葉味苦甘寒有少毒水煎取濃汁除脚氣水腫利大小腸灰味辛寒有小毒蒸淋取汁為)
(煎與冬灰等同滅誌疵黑子蝕惡肉煮小豆大下水脹傳金瘡止血生肌也今按陳藏器本草云桑葉汁主霍)
(亂腹痛吐下冬月用乾者濃煮服之研取白汁合金瘡又主小兒吻瘡細剉大釡中煎取如赤糖去老風及宿)
(血葉椏者名雞桑最堪入用椹利五藏開節通血氣久服不饑多收暴乾𢷬末蜜和為丸每日服六十丸變白)
(不老取黑椹一斤和科斗子一斤瓶盛封閉懸屋東頭一百日盡化為黑泥染白鬢如漆又取二十枚和胡桃)
(脂研如泥拔去白髮點孔中即生黑者臣禹錫等謹按藥性論云桑白皮使平能治肺氣喘滿水氣浮腫主傷)
(絶利水道消水氣虛勞客熱頭痛内補不足桑耳使一名桑臣又名桑黃味甘辛無毒能治女子崩中帶下月)
(閉血凝産後血凝男子痃癖兼療伏血下赤血又云木耳亦可單用乎孟詵云寒無毒利五藏宣腸胃氣擁毒)
(氣不可多食惟益服丹石人熱發和葱鼓作羹蕭炳云桑葉炙煮飲止霍亂孟詵云桑根白皮煮汁飲利五藏)
(又入散用下一切風氣水氣又云桑葉炙煎飲之止渴一如茶法又云桑皮煮汁可染褐色久不落紫燒灰淋)
(汁入鍊五金家用日華子云桑白皮温調中下氣益五藏消痰止渴利大小腸開胃下食殺腹藏蟲止霍亂吐)
(瀉此即出桑根皮又云家桑東行根暖無毒研汁治小兒天弔驚癎客忤及傅鵝口瘡大驗又云家桑葉暖無)
(毒利五藏通關節下氣煎服除風痛出汁并撲損瘀血並蒸後署蛇蟲蜈蚣咬鹽挼傅上春葉未開枝可作煎)
(酒服治一切風又云桑耳温微毒止腸風瀉血婦人心腹痛藥性論云蕈耳亦可單用乎古槐桑樹上者良能)
(治風破血益力其餘樹上多動風氣發痼疾令人肋下急損經絡背膊悶又煮漿粥安槐木上草覆之即生蕈)
(次柘木者良孟詵云菌子寒發五藏風擁經脈動疾病令人昏昏多朏背膊四肢無力又菌子有數般槐樹上)
(生者良野田中者恐有毒殺人又多發冷氣令腹中微微痛)
圖經曰(桑根白皮本經不著所出州土今處處有之採無時不可用出土上者用東行根益佳或云木)
(白皮亦可用初採得以銅刀剥去上麄皮取其裏白切焙乾其皮中青涎勿使刮去藥力都在其上惡鐵及鉛)
(不可近之桑葉以夏秋再生者為上霜後採之煮湯淋渫手足去風痺殊勝桑耳一名桑黃有黃熟陳白者又)
(有金色者皆可用辟切酒煎主帶下其實椹有白黑一種暴乾皆主變白髮皮主白蘚花亦名桑花狀似地錢)
(刀削取炒乾以止衂吐血等其柴燒灰淋汁醫家亦多用之桑上蠧蟲主暴心痛金瘡肉生不足皮中白汁主)
(小兒口瘡傅之便愈又以塗金刃所傷燥痛須臾血止更剥白皮嚢之令汁得入瘡中良冬月用根皮皆驗白)
(皮作線以縫金創腸出者更以熱雞血塗之唐安金藏剖腹用此法便愈桑條作煎見近效方云桑煎療水氣)
(脚氣肺氣雞腫兼風氣桑條二兩用大秤七兩一物細切如豆以水一大升煎取三大合如欲得多造準此增)
(加先熬令香然後煎每服肚空時喫或茶湯或羹粥每服半大升亦無禁忌也本方云桑枝平不冷不熱可以)
(常服療徧體風痒乾燥脚氣風氣四肢拘攣上氣眼暈肺氣𠻳消食利小便久服輕身聰明耳目令人光澤兼)
(療口乾仙經云一切仙藥不得桑煎不服出抱朴子本方桑枝一小升細切熬令香以水三大升煎取二大升)
(一日服盡無問食前後此服只依前方也桑葉可常服神仙服食方以四月桑茂盛時採葉又十月霜後三分)
(二分已落時一分在者名神仙葉即採取與前葉同隂乾𢷬末丸散任服或煎以代茶飲又採椹暴乾和蜜食)
(之並令人聰明安魂鎮神又炙葉令微乾和桑衣煎服治痢亦主金創及諸損傷上血方書稱桑之功最神在)
(人資用尤多爾雅云桑瓣有葚與椹同梔郭璞云辨半也一半有葚半無名曰梔又云女桑桋桑俗間呼桑木)
(之小而條長者為女桑又山桑木椹弓弩檿桑絲中琴瑟皆林之美者也他木鮮及焉)
雷公云(凡使十年已上向東畔嫩根採得後銅刃剥上青黃薄皮一重只取第二重白嫩青涎者於槐)
(砧上用銅刀剉了焙令乾勿使皮上涎落涎是藥力此藥惡鐵并鉛也)
聖惠方(治大風頭面髭髮脱落以桑柴灰熱湯淋取汁洗頭面以大豆水研取漿鮮澤灰味彌佳次用)
(熱水入菉豆麪濯之取淨不過十度良三日一沐頭一日一洗面)
外臺秘要(治偏風及一切風桑枝剉一大升用今年新嫩枝以水一大斗煎取二大升夏用井中沈)
(恐酸壞每日服一盞空心服盡又煎服終身不患徧風若預防風能服一大升佳)
又方(脈極寒髮鬢墮落令髮潤生桑白皮二升以水淹浸煮五六沸去滓洗沐鬢髮自不落)
又方(五痔以桑耳作羹空心下飰飽食之日三食之待孔卒痛如鳥啄取大小豆各一升合搗作兩嚢蒸)
(之及熱更互坐之即差)
千金方(治口瘡白漫漫取桑樹汁先以髮栻口次以汁傅之)
又方(八月九月中刺手足犯惡露腫多殺人以桑枝三條内煻灰中炮令極熱破斷以頭柱瘡口上令熱)
(盡即易之盡二條則瘡自爛仍取韮白傅瘡上以布帛急裹之若有腫者更作用薤白佳)
肘後方(治人少小鼻衂小勞輙出桑耳無多少熬令焦擣末每衂發輙以杏仁大塞鼻數度即可斷深)
(師方同)
葛氏方(卒小便多消渴入地三尺取桑根剥去白皮炙令黃黑剉以水煮之令濃隨意飲之亦可内少)
(米勿入鹽)
又方(産後下血不止炙桑白皮煮水飲之)
又方(血露不絶鋸截桑根取屑五指撮取醇酒服之日三)
又方(因瘡而腫者皆因中水及中風寒所作其腫入腹則殺人多以桑灰淋汁漬冷復易取愈梅師方同)
又方(飲食中蠱毒令人腹内堅痛面黃青淋露骨立病變無常取桑木心剉得一斛著釡中以水淹之令)
(上有三斗水煮取二斗澄取清微火兼得五升宿勿食早服五合則吐蠱毒出)
梅師方(治水腫坐卧不得頭面身體悉腫取東引花桑枝燒灰淋汁煮赤小豆空心食令飽饑即食盡)
(不得喫飲)
又方(治金瘡止痛取桑柴灰研傅瘡上佳)
經驗方(治欬𠻳甚者或有吐血殷鮮桑根白皮一斤米泔浸三宿净刮上黃皮剉細入糯米四兩焙乾)
(一處𢷬為末每服米飲調下一兩錢)
又方(治青盲此一法當依而用之視物如鷹鶻有此效正月八二月八三月六四月六五月五六月二七)
(月七八月二十五九月十二十月十二十一月二十六十二月晦每遇上件神日用桑柴灰一合以煎湯沃之)
(於甆器中澄令極清以藥汁稍熱洗之如覺冷即重湯煮令得所不住手洗遇上件日不得不洗緣此神日本)
(法也)
經驗後方(治肺毒瘡如大風疾綠雲散以桑葉好者净洗過熟蒸一宿候日乾為末水調二錢匕服)
又方(墜馬拗損以桑根白皮五斤為末水一升煎成膏傅於損處便止已後亦無宿血終不發動)
廣利方(治瀉血不止桑耳一大兩熬令黑以水一大升三合煎取六大合去滓空心分温三服)
又方(治蛇咬瘡桑樹白皮汁傅之差)
又方(治金瘡取新桑白皮燒灰和馬糞塗瘡上數易之)
勝金方(治小兒渴用桑葉不拘多少用生蜜逐葉上傅過將線繫葉蒂上綳隂乾細切用水煎汁服之)
(差)
錢相公篋中方(治蜈蚣及蜘蛛毒取桑白皮汁傅之效)
子母秘錄(治落胎下血不止以桑木中蝎蟲燒末酒服方寸匕日二服)
又方(小兒重舌桑白皮煮汁塗乳飲之)
又方(小兒鵝口桑白皮汁和胡粉傅之)
楊氏産乳(凡子不得與桑椹子食令兒心寒)
宫氣方(治小兒舌上生瘡如粥皮桑白皮汁傅之三兩度差)
仙方(桑椹熟時取之日乾為末蜜和丸桐子大空心酒服四十丸長服之良)
史記(桑樹根旁行出地者名為伏蛇治心痛一絶本經云桑根出土者殺人此用治心痛宜更研訪)
毛詩(泮水篇云食我桑椹懷我好音)
氓詩(無食桑葚注葚桑實也食過則醉傷其性)
丹房鏡源(桑灰結汞)
衍義曰(桑根白皮條中言桑之用稍備然獨遺烏椹桑之精英盡在於此採摘微研以布濾去滓石器)
(中熬成稀膏量多少入蜜再熬成稠膏貯甆器中每抄一二錢食後夜卧以沸湯點服治服金石發熱渴生精)
(神及小腸熱性微凉)
竹葉䈽(音謹)竹葉味苦平大寒無毒主欬逆上氣溢筋急
惡瘍殺小蟲除煩熱風痙喉痺嘔吐
根作湯益氣止渴補虚下氣消毒汁主風痓
實通神明輕身益氣生益州
淡竹葉味辛平大寒主胷中痰熱欬逆上氣
瀝大寒療暴中風風痺胷中大熱止煩悶
皮筎微寒主嘔啘温氣寒熱吐血崩中溢筋
苦竹葉及瀝療口瘡目痛明目利九竅
竹笋(蜀本作諸笋)味甘無毒主消渴利水道益氣可久食
(陶隠居云竹類甚多此前一條云是䈽竹次用淡苦爾又一種薄殼者名甘竹葉取勝又冇實中竹篁竹並以)
(笋為佳於藥無用凡最竹瀝惟用淡苦䈽竹爾竹實出藍田江東乃冇花而無實而竹米班班有實狀如小麥)
(堪可為飯今按陳藏器本草云苦竹笋主不睡去面目并舌上熱黃消渴明目解酒毒除熱氣徤人諸笋皆發)
(冷血及氣淡竹根煮取汁主丹石發熱渴除煩熱臣禹錫等謹按藥性論云淡竹葉味甘無毒主吐血熱毒風)
(厭丹石毒止消渴竹燒瀝治卒中風失音不語苦者治眼赤又云青竹筎使味甘能止肺痿唾血鼻衂治五痔)
(曰華子云淡竹并根味甘冷無毒消痰治熱狂煩悶中風失音不語壯熱頭痛頭風并懷姙人頭蔙倒地止驚)
(悸温疫迷悶小兒驚癎天弔莖葉同用又云苦竹味苦冷無毒治不睡止消渴解酒毒除煩熱發汗治中風失)
(音作瀝功用與淡竹同孟詵云笋寒主逆氣除煩熱動氣發冷癥不可多食越有蘆及箭笋新者稍可食陳者)
(不可食其淡竹及中毋笋雖美然發背悶脚氣又云慈竹瀝療熱風和食飲服之良蜀本圖經云竹節間黃白)
(者味甘名竹黃尤制石藥毒發熱)
圖經曰(䈽竹淡竹苦竹本經並不載所出州土今處處有之竹之類甚多而入藥者惟此三種人多不)
(能盡别謹按竹譜䈽字音斤其竹堅而促節體圓而質勁皮白如霜大者宜刺船細者可為笛苦竹有白有紫)
(甘竹似篁而茂即淡竹也然今之刺船者多用桂竹作笛者有一種亦不名䈽竹苦竹亦有二種一種出江西)
(及閩中本極麄大笋味殊苦不可噉一種出江浙近地亦時有肉厚而葉長闊笋微有苦味俗呼甜苦笋食品)
(所最貴者亦不聞入藥用淡竹肉薄節間冇粉南人以燒竹瀝者醫家只用此一品與竹譜所說大同而小異)
(也竹實今不復用亦稀有之)
陳藏器序(久渴心煩服竹瀝)
食療(淡竹上甘竹次主欬逆消渴痰飲喉痺鬼疰惡氣殺小蟲除煩熱苦竹葉主口瘡目熱瘖亞苦竹筎)
(土下熱壅苦竹根細剉一斤水五升煮取汁一升分三服大下心肺五藏熱毒氣苦笋不發痰淡竹瀝大寒主)
(中風大熱煩悶勞傷淡竹筎主噎膈鼻衂竹實通神明輕身益氣䈽淡苦甘外餘皆不堪不宜人)
外臺秘要(療凡脱折折骨諸瘡腫者慎不可當風及多自扇若中風則發痓口噤殺人若已中風覺)
(頸項強身中急速者急服此方竹瀝飲二三升若已口噤以物強發内之忌冷飲食及酒竹瀝卒煩難得可合)
(十許束併澆中央承取投之可活)
千金方(凡飲酒頭痛以竹筎三兩水五升煮取三升去滓令冷内破雞子三枚攪調更煮三沸飲之)
又方(治齒斷間津夜血出不止苦竹筎四兩以醋漬一宿含之)
又方(治齒間血出以竹葉濃煮與鹽少許寒温得所含之)
又方(齒血不止刮生竹皮醋漬之令其人解衣乃别令一人含噀其背上三過并取茗草濃煮汁適寒温)
(含潄之差)
又方(治時氣五六日心神煩燥不解用竹瀝半盞新水半盞相和令勻非時服)
肘後方(治霍亂轉筋心腹脹痛濃煮竹葉湯五六升令灼已轉筋處)
又方(傷寒五六日已上者作青竹瀝小煎分減數數飲之厚覆取汗)
又方(卒失聲聲噎不出濃煮苦竹葉服之)
又方(小兒身中惡瘡煮取竹汁日澡洗)
葛氏方(卒消渴小便多作竹瀝恣飲數日愈)
孫真人食忌(卒得惡瘡不識者燒苦竹葉和雞子黃傅)
梅師方(治産後身或強直口噤面青手足強反張飲竹瀝一二升醒)
又方(主姙娠恒若煩悶此名子煩竹瀝湯茯苓三兩竹瀝一升水四升合竹瀝煎取三升分三服不差重)
(作亦時時服竹瀝)
又方(治目赤皆痛如刺不得開肝實熱所致或生障瞖苦竹瀝五合黃連二分綿裹入竹瀝肉浸一宿以)
(點日中數度令熱淚出)
食醫心鏡(理心煩悶益氣力止渴苦笋熟煮任性食之又苦竹笋主消渴利水道下氣理風熱脚氣)
(取蒸煮食之又䈽竹笋主消渴風熱益氣力發氣脹蒸煮炒任食)
簡要濟衆(頭瘡大笋竹葉燒為灰量瘡大小用灰調生油傅入少膩粉佳)
兵部手集(治發背頭未成瘡及諸熱腫痛以青竹筒角之及掘地作坑貯水卧以腫處就坑子上角)
(之如菉豆大戢戢然出不止遍匝腰肋)
又方(治瘡慈竹笋&KR0034;灰油和塗之妙)
又方(治中風口噤服淡竹瀝一升)
又方(治湯火灼爛竹中蟲蚛末𫝊之良)
又方(小兒口噤體熱者竹瀝一合煖之分三四服兒新生慎不可逆加鍼灸忍痛動其五脈因之成癎是)
(以田舍小兒任其自然皆無此疾可審之)
又方(治小兒大人欬逆短氣匈中吸吸欬出涕唾𠻳出臭濃涕粘淡竹瀝一合服日三五服大人一升)
廣利方(治金瘡中風口噤欲死竹瀝半大升微微煖服之)
姚氏方(卒齒痛取苦竹燒一頭一頭得汁多揩齒上差)
傷寒類要(治交接勞復卵腫腹中絞痛便欲死刮竹皮升以水三升煮五沸絞去滓頓服梅師方同)
子母秘錄(治胎動取甘竹根取汁服)
又方(安胎取瀝服之)
又方(治姙娠八月九月若墮樹或牛馬驚傷得心痛青竹筎五兩切以酉一升煎取五合頓服不差再服)
(之)
又方(小兒頭瘡耳上生瘡竹葉燒末和猪脂塗上又以雞子白傅之亦妙)
又方(小兒癎刮青竹筎三兩醋三升煎一升去滓服一合兼治小兒口噤體熱病)
産書(治姙娠悞有失墜忽推築著疼痛新青竹筎二合以好酒一升煮筎三五沸分作三度服)
産寳(治姙娠因夫所動困絶以竹瀝飲一升立愈)
又方(治産後血氣暴虚汗出淡竹瀝三合微煖服之須臾再服)
楊氏産乳(療瘡疥燒竹葉為末以雞子白和之塗上不過三四次立差)
又方(姙娠苦煩此子煩故也竹瀝不限多少細細服之)
又方(療胎動安胎方甜竹根煮取濃汁飲之)
姚和衆(小孩夜後狂語竹瀝每一歲兒連夜二合服令盡之)
李畋該聞集(云爆竹辟妖氣鄰人有仲叟家為山&KR0008;所崇擲瓦石開戶牖不自安叟求禱之以佛)
(經報謝而妖崇彌盛畋謂其叟曰翁旦夜於庭落中若除夕爆竹數十竿叟然其言爆竹至曉寂然安帖遂止)
别說云(謹按舊稱竹實鸞鳳所食今近道竹間時見開花小白如棗花亦結實如小麥子無氣味而澁)
(江浙人號為竹米以為荒年之兆及其竹即死信非鸞鳳之所食也近有江南餘千人來言彼有竹實大如雞)
(子竹葉層層包裹味甘勝蜜食之令人心膈清涼生深竹林茂盛蒙密處頓因得之但口久汁枯乾而味尚存)
(爾因知鸞鳳之食必非常物也)
衍義曰(竹葉凡諸竹與笋性皆微寒故知葉其用一致本經不言笋及苦取瀝作油亦不必強擇也張)
(仲景竹葉湯用淡竹笋難化不益脾鄰家一小兒方二歲偶失照管壯熱喘麄不食多睡仰頭呻吟微嘔逆瞑)
(目多驚凡三五日醫作慢驚治之治不對病不愈忽然其母誤將有巴豆食藥作驚藥化五丸如麻子大嚾之)
(良久大吐有物噎於喉中乳媪以指摘出之約長三寸麄如小指乃三日前臨揩曝者乾箭笋是夜諸證皆定)
(次日但以和氣藥調治遂安其難化也如此經日問而知之者謂之工小兒不能問故為難治醫者當審慎也)
吳茱萸味辛温大熱有小毒主温中下氣止痛欬逆寒
熱除濕血痺逐風邪開腠理去痰冷腹内絞痛諸冷實
不消中惡心腹痛逆氣利五藏
根殺三蟲根白皮殺蟯蟲治喉痺欬逆止洩注食不消
女子經産餘血療白癬一名藙生上谷川及冤句九月
九日採隂乾(參實為之使惡丹參消石白堊畏紫石英陶隠居云禮記名藙而俗中呼為藙音殺)
(子當是不識藙字似藙字仍以相傳其根南行東行者為勝道家去三尸方亦用之唐本注云爾雅釋木云&KR0554;)
(榝醜梂陸氏草木疏云&KR0554;榝属亦有榝名陶誤也臣禹錫等謹按藥性論吳茱萸味苦辛大熱有毒能主心腹)
(疾積冷心下結氣疰心痛治霍亂轉筋胃中冷氣吐瀉腹痛不可勝忍者可愈療遍身&KR0146;痺冷食不消利大腸)
(澁氣削皮能療&KR0146;瘡主中惡腹中剥痛下痢不禁治寸白蟲博雅云柷榝欓越&KR0554;茱萸也柷音考孟詵云茱萸)
(主心痛下氣除嘔逆藏冷又皮止齒痛又患風瘙痒痛者取茱萸一升清酒五升和煮取一升半去滓以汁煖)
(洗中賊風口偏不能語者取茱萸一升清酒一升和煮四五沸冷服之半升目三服得少汗差謹按殺鬼疰氣)
(又開目者不堪食又魚骨在人腹中刺痛煮一盞汁服之止又骨在肉中不出者嚼封之骨當爛出脚氣衝心)
(可和生薑汁飲之甚良日華子云連脾通關節治霍亂瀉痢消痰破癥癖逐風治腹痛腎氣脚氣水腫下産後)
(餘血又云茱萸葉熱無毒治霍亂下氣止心腹痛冷氣内外腎釣痛鹽研罯神驗乾即又浸復罯霍亂脚轉筋)
(和艾以醋暢拌罯妙也陳藏器云梂子根濃煮浸痔有驗燒末服亦主痔病又爾雅云櫟實梂也其子房生為)
(梂又赤瓜草一名羊梂一名鼠查梂此乃名同耳梂似小柤而赤人食之生高原)
圖經曰(吳茱萸生上谷川谷及冤句今處處冇之江浙蜀漢尤多木高丈餘皮青綠色葉似椿而闊厚)
(紫色三月開花紅紫色七月八月結實似椒子嫩時微黃至成熟則深紫九月九日採隂乾風土記曰俗尚九)
(月九日謂為上九茱萸到此日氣烈熟色赤可折其房以插頭云辟惡氣禦冬又續齊諧記曰汝南桓景隨費)
(長房學長房謂曰九月九日汝家有灾厄宜令急去家各作絳嚢盛茱萸以繫臂上登高飲菊花酒此禍可消)
(景如言舉家登高山夕還見雞犬牛羊一時暴死長房聞之曰此代之矣故甘人每至此日登高飲酒戴茱萸)
(囊由此耳世傳茱萸氣好上言其衝膈不可為服食之藥也張仲景治嘔而胷滿者茱萸湯主之吳茱萸一升)
(棗二十枚生薑一大兩人參一兩以水五升煎取二升每服十合日三乾嘔吐涎沫而頭痛者亦主之又其南)
(行枝主大小便卒關格不通取之斷度如手第二指中節含之立下出姚僧垣方根亦入藥用刪繁方療脾勞)
(熱有白蟲在脾中為病令人好嘔者取東行茱萸根大者一尺大麻子八升橘皮二兩凡三物㕮咀以酒一升)
(浸一宿微火上薄煖之三下絞去滓平旦空腹服一升取盡蟲便下出或死或半爛或下黃汁凡作藥法禁聲)
(勿語道作藥蟲便下驗)
雷公云(凡使先去葉核并雜物子用大盆一口使鹽水洗一百轉自然無涎日乾任入丸散中用修事)
(十兩用鹽二兩研作末投東流水四斗中分作一百度洗别有大效若用醋煮即先沸醋三十餘沸後入茱萸)
(待醋盡晒乾每用十兩使醋一溢為度)
食療(微温主痢止瀉厚腸胃肥徤人不宜多食)
聖惠方(治隂毒傷寒四肢逆冷宜熨以茱萸一升酒和勻濕絹袋二隻盛蒸令極熱熨脚心候氣通暢)
(勻暖即停熨累用驗)
外臺秘要(集驗熨癥法茱萸三升碎之以酒利煮熟布裹熨癥上冷更炒更番用之癥移走逐熨之)
(候消乃止也)
又方(治癕疽發背及發乳房茱萸一升𢷬之以苦酒和帖癕上)
又方(隂下濕痒茱萸一升水三升煮三沸去滓洗痒差)
千金方(治寸白蟲茱萸根洗去土四兩切以水酒各一升漬一宿平旦分再服凡茱萸皆用細根東北)
(隂者良若稍大如指已上者皆不任用)
又方(治心腹内外痛茱萸一升酒三升煎取半升空心頓服之)
千金翼(産後虚羸盜汗時嗇嗇惡寒茱萸一雞子大以酒三升浸半日煮服)
又方(主大人小兒風疹茱萸一升酒五升煮取一升帛染找之)
又方(主頭風沐頭茱萸二升水五升煮取三升以綿藥拭髮根良)
肘後方(治中風不能語䜴茱萸各一升水五升煮取二升稍稍服之)
又方(治腸痔大便常血下部痒痛如蟲咬者掘地作坑燒令赤酒沃中𢷬茱萸二升内中乘熟拔開小孔)
(以下部榻上令乃下不過三四度即差)
孫真人備急方(赤痢臍下痛茱萸一合黑豆湯吞之效)
經驗方(治脾元氣發歇痛不可忍者茱萸一兩桃仁一兩和炒令茱萸焦黑後去茱萸取桃仁去皮尖)
(研細葱白三莖煨熟以酒浸温分三服)
經驗後方(補水氣藥赤茱萸二兩米醋煮爛細研為膏丸如梧桐子大椒湯下七丸空心服)
兵部手集(治醋心每醋氣上攻如釅醋茱萸一合水三盞煎七分頓服縱濃亦須強服近有人心如)
(蜇破服此方後二十年不發)
又方(治中風腹痛或子腸脱出茱萸三升酒五升煎取二升分温三服)
又方(小兒火灼瘡一名瘭漿瘡一名火爛瘡用酒煎茱萸拭上)
楊氏産乳(療中惡心痛吳茱萸五合以酒三升煮三沸分三服)
衍義曰(吳茱萸須深湯中浸去苦烈汁凡六七過始可用今文與注及注中藥法皆不言亦漏落也此)
(物下氣最速腸虚人服之愈甚)
檳榔味辛温無毒主消榖逐水除痰癖殺三蟲伏尸療
寸白生南海(陶隠居云此有三四種出交州形小而味甘廣州以南者形大而味澁核亦有大者)
(名猪檳榔竹藥皆用之又小者南人名蒳子俗人呼為檳榔孫亦可食唐本注云檳榔生者極大停數日便爛)
(今人比來者皆先灰汁煮熟仍火熏使乾始堪停久其中仁主腹脹生𢷬末服利水榖道傅瘡生肌肉止痛燒)
(為灰主口吻白瘡生交州愛州及崑崙臣禹錫等謹按藥性論云白檳榔君味甘大寒能主宣利五藏六腑擁)
(滯破堅滿氣下水腫治心痛風血積聚廣志云水實白檳榔樹無枝略如柱其顛生穟而秀生棘針重疊其下)
(彼方珍之以為口實陳藏器云蒳子小檳榔也生收火乾中無仁者功劣於檳榔顧徵廣州記云檳榔形小而)
(耎細蒳子土人呼為檳榔孫日華子云檳榔味澁除一切風下一切氣通關節利丸竅補五勞七傷建䐾調中)
(除煩破癥結下五膈氣南海藥譜云檳榔仁赤者味苦殺蟲兼哺)
圖經曰(檳榔生南海今嶺外州郡皆有之大如桄榔而高五七丈正直無枝皮似青桐節如桂竹葉生)
(木巔大如楯頭又似芭蕉葉其實作房從葉中出傍有刺若棘針重疊其下一房數百實如雞子狀皆有皮殼)
(肉滿殼中正白味苦澁得扶留藤與瓦屋子灰同咀嚼之則柔滑而甘美嶺南人噉之以當果實其俗云南方)
(地温不食此無以袪瘴癘其實春生至夏乃熟然其肉極易爛欲收之皆先以灰汁煮熟仍火焙熏乾始堪停)
(久此有三四種有小而味甘者名山檳榔有大而味澁核亦大者名猪檳榔最小者名蒳子其功用不說有别)
(又云尖長而有紫文者名檳圓而矮者名榔檳力小榔力大今醫家不復細分但取作雞心狀存坐正穏心不)
(虚破之作錦文者為佳其大腹所出與檳榔相似但莖葉根榦小異并皮收之謂之大腹檳榔或云檳榔難得)
(真者今賈人貨者多大腹也)
海藥(謹按廣志云生東海諸國樹莖葉根&KR1520;與大腹小異且又云如椶櫚也葉茜似芭蕉狀陶弘景云向)
(陽曰檳榔向隂曰大腹味澁温無毒主賁㹠諸氣五膈氣風冷氣宿食不消脚氣論云以沙牛尿一盞磨一枚)
(空心煖服治肺氣壅毒水腫浮氣秦醫云檳榔二枚一生一熟𢷬末酒煎服之善治膀胱諸氣也)
食療(多食發熱南人生食閩中名橄欖子所來比者煮熱熏乾將來)
雷公云(凡使取好存坐穏心堅文如流水碎破内文如錦文者妙半白半黑并心虚者不入藥用凡使)
(須别檳與榔頭圓身形矮毗者是榔身形尖紫文麄者是檳檳力小榔力大欲使先以刀刮去底細切勿經火)
(恐無力效若熟使不如不用)
聖惠方(治口吻生白瘡用一枚燒灰細研傅之妙)
又方(治胎動腰痛搶心或有血下用一兩為末非時水煮葱白濃汁調下一錢匕)
外臺秘要(若脚氣非冷非熱老人弱人脹滿者檳榔仁為末以檳榔榖汁或茶飲或䜴汁中調服方)
(寸七甚利)
經驗方(治金瘡白檳榔黃連少許為末傅之即差)
梅師方(治醋心檳榔四兩橘皮一兩細𢷬為散空心生蜜湯下方寸匕)
孫真人食忌(治嘔吐以白檳榔一顆&KR0008;橘皮一分炙為末水一盞煎半盞服)
斗門方(治腰重痛用檳榔為末酒下一錢)
又方(治本藏氣以雞心檳榔小便濃磨半箇服或用熱酒調一錢匕效)
簡要濟衆(治諸蠱在藏腑久不差檳榔半兩炮𢷬為末每服一錢至二錢葱蜜煎湯調下空心服)
又方(治脚氣衝心白檳榔一箇雞心大者為末用童子小便生薑汁温酒共半盞調只作一服無時服)
廣利方(治脚氣衝心致悶亂不識人白檳榔十二分為末分二服空心暖小便五大合調服日再服)
御藥院(治痰涎檳榔為末白湯點一錢)
齊民要術(檳榔下氣及宿食白蟲消除痰飲)
衍義曰(檳榔方書所說甚詳今人又取尖長者入藥言真快銳速效屢嘗試之果如其說)
梔子味苦寒大寒無毒主五内邪氣胃中熱氣面赤酒
炮皶鼻白癩赤癩瘡瘍療目熱赤痛胷心大小腸大熱
心中煩悶胃中熱氣一名木丹一名越桃生南陽川谷
九月採實暴乾(陶𨼆居云解玉支毒處處有亦兩三種小異以七稜者為良經霜乃取之今皆)
(入染用於藥甚稀玉支即羊鄭躅也臣禹錫等謹按藥性論云山梔子殺□蟲毒去熱毒風利五淋主中惡通)
(小便解五種黃病明目治時疾除熱及消渴口乾目赤腫病)
圖經曰(梔子生南陽川谷今南方及西蜀州郡皆有之木高七八尺葉似李而厚硬又似樗蒲子二三)
(月生白花花皆六出甚芬香俗說即西域詹匐也夏秋結實如訶子狀生青熟黃中仁深紅九月採實暴乾南)
(方人競種以售利貨殖傳云巵茜千石亦比千乘之家言獲利之傳也此亦有兩三種入藥者山梔子方書所)
(謂越桃也皮薄而圓小刻房七稜至九稜者為佳其大而長者乃作染色又謂之伏尸梔子不堪入藥用張仲)
(景傷寒論及古今諸名醫治發黃皆用梔子茵蔯香豉廿草等四物作湯飲又治大病起勞復皆用梔子鼠矢)
(等湯並小利而愈其方極多不可悉載梔子亦療血痢挾毒熱下者葛洪方以十四枚去皮𢷬蜜丸服如梧子)
(三九日二大效又治霍亂轉筋燒梔子三枚末服立愈時行重病後勞發水煮十枚飲汁温卧徹汗乃愈挾食)
(加力黃别煮汁臨熟内之合飲微利遂差)
雷公曰(凡使勿用顆大者號曰伏尸梔子無力須要如雀腦并鬚長有九路赤色者上凡使先去皮鬚)
(了取仁以甘草水浸一宿漉出焙乾𢷬篩如赤金末用)
食療(主瘖啞紫癜風黃疸積熱心躁)
又方(治下鮮血梔子仁燒灰水和一錢匕服之量其大小多少服之)
千金方(治火瘡未起梔子仁灰麻油和封厚乃佳已成瘡燒白糖灰粉之燥即差)
肘後方(治霍亂心腹脹痛煩滿短氣未得吐下若轉筋燒梔子二七枚研末熟水調服)
梅師方(治火丹毒𢷬和水調傅之)
又方(治熱毒下血或因食物發動以三十枚擘水二升煎取一升去滓服)
又方(治熱病新差早起及多食後發以十枚水三升煎取一升去滓温服卧令微汗若食不消加大黃三)
(兩)
又方(治傷寒差後交接發動因欲死眼不開不能語梔子三十枚水三升煎取一升服)
又方(治狂犬咬梔子皮燒末石硫黃等分同研為末傅瘡上日三二傅之差)
博濟方(治冷熱氣不和不思飲食或腹痛㽲刺山梔子川烏頭等分生𢷬為末以酒和丸如梧子大每)
(服十五丸生薑湯下如小腹氣痛將葱酒再下二十丸)
兵部手集(治頭痛不可忍是多風痰所致梔子末和蜜濃傅舌上吐即止)
勝金方(治婦人臨産痢不限多少燒灰細末空心熟水調一匙頭甚者不過五服)
孫尚藥(冶傷寒下痢後更煩按之心下䎡者虚煩也梔子十四枚擘豉四合右二味以水四升煎梔子)
(取二升半内豉更煎取二升去滓分再服得吐餘勿服嘔有癰膿者不可服嘔膿盡乃愈)
古今錄驗(秦王散胃疸食多喜飲梔子實主之)
丹房鏡源(梔子柔金)
衍義曰(梔子仲景治發汗吐下後虚煩不得眠若劇者必反覆顛倒心中懊憹梔子䜴湯治之虚故不)
(用大黃有寒毒故也梔子雖寒無毒治胃中熱氣既亡血亡津液腑藏無潤養内生虚熱非此物不可去張仲)
(景傷寒論已著又治心經留熱小便赤澁去皮山梔子火炮大黃連翹甘草炙等分末之水煎三二錢匕服之)
(無不效)
紫&KR1133;(音礦)騏驎竭味甘鹹平有小毒主五藏邪氣帶下止
痛破積血金瘡生肉與騏驎竭二物大同小異(唐本注云紫色)
(如膠作赤麖音京皮及寳鈿用為服色亦以膠寳物云蟻於海畔樹藤皮中謂之紫&KR1133;樹名渴廩騏驎竭樹名)
(渴留喻如蜂造蜜研取用之吳錄謂之赤膠者今按别本注云紫&KR1133;騏驎竭二物同條功效全别紫&KR1133;色赤而)
(黑其葉大如盤&KR1133;從葉上出騏驎竭色黃而赤味鹹平無毒主心腹卒痛止金瘡血生肌肉除邪葉如櫻桃三)
(角成竭從木中出如松脂唐本先附玉石部今移臣禹錫等謹按日華子云紫&KR1133;無毒治驢馬鎔漏可完補又)
(云騏驎竭暖無毒得蜜陀僧良治一切惡瘡疥癬久不合者𫝊此藥性急亦不可多使却引膿)
圖經曰(騏驎竭舊不載所生州土今出南蕃諸國及廣州木高數丈婆娑可愛葉似櫻桃而有三角其)
(脂液從木中流出滴下如膠飴狀久而堅漩乃成竭赤作血色故亦謂之血竭採無時其味鹹而氣腥者是海)
(母血不可用真竭微鹹而甘作梔子氣味舊說與紫&KR1133;大都相類而别是一物功力亦殊今按段成式酉陽雜)
(俎云紫&KR1133;出真蠟國國人呼為勒佉亦出波斯國木高丈許枝&KR1520;繁鬱葉似橘柚冬不凋落三月花開不結子)
(每有霧露微雨霑濡其枝條則為紫&KR1133;波斯國使人呼及沙利兩人說如此而真蠟國使人言是蟻運土上於)
(木端作窠蟻壤為霧露所霑即化為紫&KR1133;又交州地志亦云本州歲貢紫&KR1133;出於蟻壤乃知與血竭雖俱出於)
(木而非一物明矣今醫方亦罕用惟染家所須耳)
海藥(紫&KR1133;謹按廣州記云生南海山谷其樹紫赤色是木中津液成也治濕痒瘡疥宜入膏用又可造胡)
(臙脂餘滓則玉作家使也又騏驎竭謹按南越志云是紫&KR1133;樹之脂也其味甘温無毒主打傷折損一切疼痛)
(補虚及血氣攪刺内傷血聚並宜酒服欲驗真偽但嚼之不爛如蠟者上也)
雷公云(騏驎竭凡使勿用海母血真似騏驎竭只是味鹹并腥氣其騏驎竭味微鹹甘似梔子氣是也)
(欲使先研作粉重篩過臨使安於丸散或膏中任使用勿與衆藥同𢷬化作飛塵也)
聖惠方(産後血暈不知人及狂語麟竭一兩細研為末非時温酒調二錢七)
廣利方(治金瘡血不止兼痛麟竭未傅之立止)
賈相牛經(牛馬有漏蹄以紫礦少許和猪脂内入漏處燒鐵篦烙之)
酉陽雜俎(紫&KR1133;樹出真臘國使衝都尉沙門陀沙尼拔陁言蟻運土於樹下作窠蟻壤得雨露結而)
(成紫礦崑崙者善波斯次)
太清伏煉靈砂法(騏驎竭出於西胡稟於熒惑之氣生於湯石之隂結而成質紫&KR1133;形若爛)
(石其功亦能添益陽精消隂滯氣)
衍義曰(紫&KR1133;如糖霜結於樹枝上累累然紫黑色研破則紅今人用造綿&KR2916;&KR2800;邇來亦難得餘如經)
龍腦香及膏香味辛苦微寒一云温平無毒主心腹邪
氣風濕積聚耳聾明目去目赤膚翳出婆律國形似白
松脂作杉木氣明淨者善久經風日或如雀屎者不佳
云合糯(一作粳)米炭相思子貯之則不耗膏主耳聾(唐本注云)
(樹形似杉木言婆律膏是樹根下清脂龍腦是根中乾脂子似豆蔻皮有錯甲香似龍腦味辛尤下惡氣消食)
(散脹滿香人口舊云出婆律國藥以國為名即杉脂也江南有杉木未經試或方土無脂猶甘蕉無實唐本先)
(附臣禹錫等謹按段成式酉陽雜俎云龍腦香樹出婆利國呼為箇不婆律亦出波斯國樹高八丈大可六七)
(圍葉圓而背白無花實其樹有肥有瘦瘦者出龍腦香肥者出婆律膏香在木心中波斯斷其樹剪取之其膏)
(於樹端流出斫樹作坎而承之入藥用有别法南海藥譜云龍腦油性温味苦本出佛誓國此油從樹斫取摩)
(一切風陳藏器云相思子平有小毒通九竅治心腹氣令人香止熱悶頭痛風痰殺腹藏及皮膚内一切蟲又)
(主蠱毒取二七枚末服當吐出生嶺南樹高丈餘子赤黑間者佳)
圖經曰(龍腦香出婆律國今惟南海番舶賈客貨之相傳云其木高七八丈大可六七圍如積年杉木)
(狀傍生枝葉正圓而背白結實如豆蔲皮有甲錯香即木中脂似白松脂作杉木氣膏乃根下精液耳亦謂之)
(婆律膏段成式酉陽雜俎說此木有肥瘦瘦者出龍腦香其香在木心波斯斷其木剪取之肥者出婆律膏其)
(膏於木端流出斫木作坎而承之兩說大同而小異亦云南海山中亦有此木唐天寳中交阯貢龍腦皆如蟬)
(蠶之形彼人云老根節方有之然極難得時禁中呼為瑞龍腦帶之衣衿香聞十餘步外是後不聞有此今海)
(南龍腦多用火煏成片其中亦容雜偽入藥惟貴生者狀若梅花瓣甚佳也)
海藥(謹按陶弘景云生西海律國是波律樹中脂也如白膠香狀味苦辛微温無毒主内外障眼三蟲治)
(五痔明目鎮心秘精又有蒼龍腦主風瘡䵟&KR0845;入膏煎良用點眼則有傷名醫别錄云婦人難産取龍腦研末)
(少許以新汲水調眼立差又唐太宗時西海律國真龍腦香楚知波處出耳)
經驗方(治急中風目暝牙噤無門下藥者以中指點散子揩齒三二十揩大牙左右其口自開始得下)
(藥龍腦天南星等分為末乳鉢内研自五月五日午時合出者鬼用一字至半錢名開關散)
經驗後方(治時疾發豌豆瘡及赤瘡子未透心煩狂躁氣喘妄語或見鬼神龍腦二錢細研旋滴猪)
(心血和丸如雞頭肉大每服一丸紫草湯下少時心神便定得睡瘡復發透依常將息取安)
衍義曰(龍腦條中與圖經所說各未盡此物大通利關膈熱塞其清香為白藥之先大人小兒風涎閉)
(壅及暴得驚熱甚濟用然非常服之藥獨行則勢弱佐使則有功於茶亦相宜多則掩茶氣味萬物中香無出)
(其右者西方株羅短吒國在南印度境有羯布羅香榦如松株葉異濕時無香採乾之後折之中有香狀類雲)
(母色如冰雪此龍腦香也蓋西方亦有)
食茱萸味辛苦大熱無毒功用與吳茱萸同少為劣爾
療水氣用之乃佳(唐本注云皮薄開口者是雖名為食茱萸而不堪多噉之也今按顆粒大)
(經久色黃黑乃是食茱萸顆粒緊小久色青綠即是吳茱萸今按陳藏器本草云食茱萸殺鬼魅及惡蟲毒起)
(陽殺牙齒蟲痛唐本先附臣禹錫等謹按藥性論云食茱萸畏紫石英治冷痺腰脚軟弱通身刺痛腸風痔疾)
(殺腸中三蟲去虚冷陳藏器云樹皮殺牙齒蟲止痛本經已有吳茱萸云是口拆者目茱萸南其總有以吳地)
(為好所以有吳之名兩處俱堪入食若充藥用要取吳者止可言漢之與吳豈得云食與不食其口拆者是日)
(乾口不拆者是隂乾本經云吳茱萸又云生宛朐宛朐既非吳地以此為食者耳蘇重專一條)
圖經曰(食茱萸舊不載所出州土云功用與吳茱萸同或云即茱萸中顆粒大經久色黃黑堪噉者是)
(今南北皆有之其木亦甚高大有長及百尺者枝莖青黃上有小白點葉正類油麻花黃蜀人呼其子為艾子)
(蓋禮記所謂藙者藙艾聲訛故云耳宜入食羹中能發辛香然不可多食多食衝眼兼又脱髮採無時)
食療(温主心腹冷氣痛中惡除飲逆去藏腑冷能温中甚良又齒痛酒兼含之又殺鬼毒中賊風口偏不)
(語者取子一升美豉三升以好酒五升和煮四五沸冷服半升日三四服得汗便差又皮肉痒痛酒二升水五)
(升茱萸子半升煎取三升去滓微煖洗之立止又魚骨在腹中刺痛煮汁一盞服之其骨軟出又脚氣衝心和)
(生薑煮汁飲之又魚骨刺入肉不出者𢷬封之其骨自爛而出又閉目者名欓子不堪食)
孫真人食忌(云六月七月勿食傷人氣發瘡痍)
勝金方(治蛇咬毒茱萸一兩為末冷水調分為三服立差)
蕪荑味辛平無毒主五内邪氣散皮膚骨節中淫淫温
行毒去三蟲化食逐寸白散腸中嗢嗢喘息一名無姑
一名□(音殿)䕋(音唐)生晉山川谷三月採實隂乾(陶𨼆居云今惟出高)
(麗狀如榆羹氣臭如犱音信彼人皆以作醬食之性殺虫置物中亦辟蛀但患其臭唐本注云爾雅云蕪荑一)
(名蔱蘠今名□䕋字之誤也今延州同州者最好今注蕪荑河東河西處處有之况經云生晉山川谷而陶以)
(為惟出高麗蓋是不知其元也臣禹錫等謹按爾雅蜀本云無姑其實夷延無姑姑榆也生山中葉圓而厚剥)
(取皮合漬之其味辛香所謂蕪荑藥性論云蕪荑使味苦辛能主積冷氣心腹□痛除肌膚節中風淫淫如蟲)
(行孟詵云主五藏皮膚肢節邪氣又熱瘡𢷬和猪脂塗差又和白蜜治濕癬和沙牛酪療一切瘡陳者良可少)
(食之傷多發熱心痛為辛故也秋天食之尤宜人長食治五痔諸病不生日華子云治腸風痔瘻惡瘡疥癬)
圖經曰(蕪荑生晉山川谷今近道亦有之大抵榆類而差小其實亦早成比榆乃大氣臭如犱爾雅釋)
(木云無姑其實夷郭璞云無姑姑榆也生山中葉圓而厚剥取皮合漬之其味辛香所謂蕪荑也又釋草云□)
(荑蔱蘠注云一名白蕢而與本經一名□音殿䕋音唐相近蘇恭云蔱蘠□䕋字之誤也然莁荑草類蕪荑乃)
(木也明是二物或氣類之相近歟三月採實隂乾殺蟲方中多用之今人又多取作屑以芼五味其用陳者良)
(人收藏之多以鹽漬則失氣味此等不堪入藥但可作食品耳秋後尤宜食之續傳信方治久患脾胃氣泄不)
(止蕪荑五兩𢷬末以飯丸每日空心午飯前各用陳米飲下三十丸增至四十丸久服去三尸益神駐顔云得)
(之章鐐曾得力)
陳藏器(作醬食之主五雞病除瘡癬其氣膻者良此山榆仁也)
海藥(謹按廣州記云生大秦國是波斯蕪荑也味辛溫無毒治冷痢心氣殺蟲止痛又婦人子宫風虚孩)
(子疳瀉得訶子豆蔲良)
食療(散腹中氣痛又和馬酪可治癬作醬甚香美功尤勝於榆仁陳者良又殺中惡蟲毒)
外臺秘要(治膀胱氣急宜下氣蕪莄𢷬和食鹽末二物等分以綿裹如棗大内下部或下水惡汁并)
(下氣佳)
千金方(主脾胃有蟲食二即痛面黃無色疼痛無時必效以石州蕪荑仁兩和麪炒令黃色為末非時米)
(飲調二錢匕差)
衍義曰(蕪荑有大小兩種小蕪荑即榆莢也揉取仁醖為醬味尤辛入藥當用大蕪荑别有種然小蕪)
(荑醖造多假以外物相和不可不擇去也治大腸寒滑及多冷氣不可闕也)
枳殼味苦酸微寒無毒主風痒麻痺通利關節勞氣欬
𠻳背膊悶倦散留結胸膈痰滯逐水消脹滿大腸風安
胃止風痛生商州川谷九月十月採隂乾(用當去瓤核乃佳此與枳)
(實主療稍别故特出此條今附臣禹錫等謹按藥性論云枳殼使味苦辛洽遍身風疹肒中如麻豆惡痒主腸)
(風痔痰心腹結氣兩脅脹虚關膈擁塞根浸酒煎含治齒痛消痰有氣加而用之日華子云徤脾開胃調五藏)
(下氣止嘔逆消痰治反胃霍亂瀉痢消食破癥結痃癖五膈氣除風明目及肺氣水腫利大小腸皮膚痒痔腫)
(可炙熨入藥浸軟剉炒令熟)
圖經(文具枳實條下)
陳藏器(云根皮主野雞病末服方寸匕本經採實用九月十月不如七月八月既厚且辛書曰江南為)
(橘江北為枳今江南俱有枳橘江北冇枳無橘此自别種非干變易也)
雷公云(凡使勿使枳實緣性效不同若使枳殼取辛苦腥并有隟油能消一切㿏要陳久年深者為主)
(用時先去瓤以麩炒過待麩燋黑遂出用布拭上燋黑然後單𢷬如粉用)
千金方(主口癖眼急風枳茹刮取上青為末欲至瓤上者得茹五升微火灼去濕氣以酒三升漬微火)
(煖令得藥味遂性飲之)
肘後方(治中風身直不得屈伸反覆者刮枳樹皮一升酒三升漬一宿服五合至一升酒盡再作良)
食醫心鏡(治水氣皮膚痒及明目枳殼一兩柞末如茶法煎呷之)
經驗後方(治風疹痒不止以枳殼三兩麩炒微黃去瓤為末每服二錢非時水一中盞煎至六分去)
(滓服)
梅師方(治一切疹以水煮枳殼為煎塗之乾即又塗之)
博濟方(治遠年日近腸風下血不止枳殼燒成黑灰存性羊胿炭為末枳殼末五錢脛末五錢和勻用)
(濃米飲一中盞調下空心服五更初一服如人行五里再服當日見效)
必效方(熨痔痔頭出或痛不可忍枳殼於煻灰中煨熟微熨盡七枚立定發即熨之)
杜壬方(瘦胎散昔胡陽公主難産方士進枳殼四兩甘草二兩為末每服空心大錢匕如茶點服自五)
(月後一日一服至臨月不惟易産仍無胎中惡病忌登高側)
衍義曰(枳殼文其枳實條下)
枳實味苦酸寒微寒無毒主大風在皮膚中如麻豆苦
痒除寒熱結止痢長肌肉利五藏益氣輕身除胸脅痰
癖逐停水破結實消脹滿心下急痞痛逆氣脅風痛安
胃氣止溏洩明目生河内川澤九月十月採隂乾(陶𨼆居云)
(今處處有採破令乾用之除中核微炙令香亦如橘皮以陳者為良枳樹莖及皮療水脹暴風骨節疼急枳實)
(俗方多用道家不須唐本注云枳實日乾乃得隂便濕瀾也用當去核及中瓤乃佳今或用枳殼乃爾若稱枳)
(實須合核瓤用者殊不然也今按陳藏器本草云枳實根皮主痔末服方寸匕本經採實用九月十月不如七)
(月八月既厚且辛舊云江南為橘江北為枳今江南俱有橘枳江北有枳無橘此自是種别非關變也臣禹錫)
(等謹按藥性論云枳實臣味苦辛觧傷寒結胸入陷胸湯用主上氣喘欬腎内傷冷隂痿而有氣加而用之)
圖經曰(枳實生河内川澤枳殼生商州川谷今京西江湖州郡皆有之以商州者為佳如橘而小高亦)
(五七尺葉如棖多刺春生白花至秋成實九月十月採隂乾舊說七月八月採者為實九月十月採者為殼今)
(醫家多以皮厚而小者為枳實完大者為殼皆以飜肚如盆口唇狀須陳久者為勝近道所出者俗呼臭橘不)
(堪用張仲景治心下堅大如盤水飲所作枳實术湯煮之枳實七枚术二兩以水一斗煎取三升分三服腹中)
(軟即稍減之又胸痺心中痞堅留氣結胸胸滿脅下逆氣搶心枳實薤白桂湯主之陳枳實四枚厚朴四兩薤)
(白半斤切栝樓一枚桂一兩以水五升先煎枳實厚朴取二升去滓内餘藥於湯中煎三兩沸分温三服當愈)
(只有橘皮枳實湯桂生薑枳實湯皆主胸痺心痛葛洪治卒胸痺痛單用枳實一物搗末服方寸匕日三夜一)
(其根皮治大便下血末服之亦可煮汁常飲又治卒中急風身直不得屈伸反覆者刮取枳木皮屑謂之枳筎)
(一升酒一升漬一宿服五合至盡再作良)
外臺秘要(塗風疹取枳實以醋漬令濕火炙令熱適寒温用熨上即消)
千金方(治胸痺氣壅滿心膈不利枳實二兩麩炒微黃為末非時以清粥飲調下二錢聖惠方同)
又方(治積痢脱肛枳實石上磨令滑鑚著柄蜜塗火炙令煖更易熨肛取縮即止)
經驗方(治腸風下血枳實半斤麩炒去瓤綿黃芪半斤洗剉為末米飲非時下二錢匕若難服以糊為)
(丸湯下三五十丸效)
集驗方(治五痔不以年月日久新枳實為末煉蜜丸如桐子大空心飲下二十丸)
濟衆方(治傷寒後卒胸膈閉痛枳實一味剉麩炒黃為末服二錢米飲調下一日二服)
廣利方(治小兒久痢淋瀝水榖不調枳實六分𢷬末以飲汁調二錢匕二歲服一錢子母秘錄方同)
子母秘錄(治婦人隂腫堅痛用半斤碎炒令熟故帛裏熨冷即易之)
衍義曰(枳實枳殼一物也小則其性酷而速大則其性詳而緩故張仲景治傷寒倉卒之病承氣湯中)
(用枳實此其意也皆取其疎通决泄破結實之義他方但導敗風壅之氣可常服者故用枳殼其意如此)
厚朴味苦温大温無毒主中風傷寒頭痛寒熱驚悸氣
血痺死肌去三蟲温中益氣消痰下氣療霍亂及腹痛
脹滿胃中冷逆胸中嘔不止洩痢淋露除驚去留熱心
煩滿厚腸胃一名厚皮一名赤朴其樹名榛其子名逐
折療鼠瘻明目益氣生交阯冤句三九十月採皮隂乾
(乾薑為之使惡澤瀉寒水石消石陶𨼆居云今出建平宜都極厚肉紫色為好殼薄而白者不如用之削去上)
(外麄皮俗方多用道家不須也今注出梓州龍州者最佳臣禹錫等謹按吳氏云厚朴神農岐伯雷公苦無毒)
(季氏小温日華子厚朴出洪農藥性論云厚朴臣忌豆食之者動氣味苦辛大熱能主療積年冷氣腹内雷鳴)
(虚吼宿食不消除痰飲去結水破宿血消化水穀止痛大温胃氣嘔吐酸水主心腹滿病人虚而尿白日華子)
(云徤脾主反胃霍亂轉筋冷熱氣瀉膀胱泄五藏一切氣婦人産前産後腹藏不安調關節殺腹藏蟲除驚去)
(煩悶明耳目入藥去麄皮薑汁炙或薑汁炒用又名烈朴)
圖經曰(厚朴出交阯冤句今京西陜西江淮湖南蜀川山谷中往往有之而以梓州龍州者為上木高)
(三四丈徑一二尺春生葉如柳葉四季不凋紅花而青實皮極鱗皴而厚紫也多潤者佳薄而白者不堪三月)
(九月十月採皮隂乾廣雅謂之重皮方書或作厚皮張仲景治雜病厚朴三物湯主腹脹脈數厚朴半斤枳實)
(五枚以水一斗二升煎二物取五升内大黃四兩再煎取三升温服一升腹中轉動更服不動勿服又厚朴七)
(物湯主腹痛脹滿厚朴半斤廿草大黃各三兩棗十枚大枳實五枚桂二兩生薑五兩以水一斗煎取四升去)
(滓溫服八合日三嘔者加半夏五合下痢者去大黃寒多者加生薑至半斤陶𨼆居治霍亂厚朴湯厚朴四兩)
(炙桂心二兩枳實五枚生薑三兩四物切以水六升煎取二升分三服唐石泉公王方慶廣南方云此方不惟)
(霍亂可醫至於諸病皆療並須預排北也此方與治中湯等並行其方見人參條中)
雷公曰(凡使要用紫色味辛為好或丸散便去麄皮用醋炙過每修一斤用酥四兩炙了細剉用若湯)
(飲中使用自然薑汁八兩炙一升為度)
聖惠方(治霍亂製之以薑汁火上炙令香為末非時新水調下二錢匕佳)
又方(治痰壅嘔逆心胸滿悶不下飲食用一兩塗生薑汁炙令黃為末非時粥飲調下二錢匕)
梅師方(治水穀痢久不差厚朴三兩黃連三兩剉水三升煎取一升空心服)
斗門方(治男子女人久患氣脹心悶飲食不得因食不調冷熱相繋致令心腹脹滿厚朴火上炙令乾)
(又蘸薑汁炙直待焦黑為度𢷬篩如麪以陳米飲調下二錢七日二服良亦治反胃止瀉甚妙)
子母秘錄(治月水不通厚朴三兩炙水三升煎取一升為一服空心不過三四劑差)
衍義曰(厚朴今西京伊陽縣及商州亦有但薄而色淡不如梓州者厚而紫色有油味苦不以薑製則)
(棘人喉香平胃散中用最調中至今此藥盛行既能温調胃氣又能走冷氣為世所須也)
茗苦&KR1431;茗味甘苦微寒無毒主瘻瘡利小便去痰熱渴
令人少睡春採之
苦&KR1431;主下氣消宿食作飲加茱萸葱薑等良(唐本注云爾雅釋木)
(云樌苦&KR1431;注樹小似梔子冬生葉可煮作羹飲今呼早採者為茶晚取者為茗一名荈蜀人名之苦茶生山南)
(漢中山谷今按陳藏器本草云茗苦&KR1431;寒破熱氣除瘴氣利大小腸食之宜熱冷即聚痰&KR1431;是茗嫩葉𢷬成餅)
(並得火良久食令人瘦去人脂使不睡唐本先附)
圖經曰(茗苦&KR1431;舊不注所出州郡今閩浙蜀荆江湖淮南山中皆有之爾雅所謂檟苦&KR1431;郭璞云木小)
(似梔子冬生葉可煮作羹飲今呼早採者為茶晚採者為茗一名荈蜀人謂之苦茶是也今通謂之茶茶茶聲)
(近故呼之春中始生嫩葉蒸焙去苦水末之乃可飲與古所食殊不同也茶經曰茶老南方佳木長一尺二尺)
(至數十尺其巴川峽山有兩人合抱者伐而掇之木如瓜蘆葉如梔子花如白薔薇實如栟橺蒂如丁香根如)
(胡桃其名一曰茶二曰檟三曰蔎音設四曰茗五曰荈又曰茶之别者有枳殼芽栒杷芽枇杷芽皆治風疾又)
(有皂莢芽槐芽柳芽乃上春摘其芽和茶作之故今南人輸官茶往往雜以衆葉惟茅蘆竹箬之類不可入自)
(餘山中草木芽葉皆可和合椿柿尤竒真茶性極冷惟雅州蒙山出者温而主疾茶譜云蒙山有五頂頂有茶)
(園其中頂曰上清峯昔有僧人病冷且久遇一老父謂曰蒙之中頂茶當以春分之先後多搆人力俟雷之發)
(聲併手採摘三日而止若獲一兩以本處水煎服即能袪宿疾二兩當眼前無疾三兩固以筋骨四兩即為地)
(仙矣其僧如說獲一兩餘服未盡而疾差其四頂茶園採摘不廢惟中峯草木繁密雲霧蔽虧鷙獸時出故人)
(跡不到矣近歲稍貴此品製作亦精於他處其性以不甚冷大都飲茶少則醒神思過多則致疾病故唐母景)
(茶飲序云釋滯消壅一日之利暫佳瘠氣侵精終身之累斯大是也)
食療(云茗葉利大腸去熱解痰煮取汁用煮粥良又茶主下氣除好腫消宿食當日成者良蒸𢷬經宿用)
(陳故者即動風發氣市人有用槐柳初生嫩芽葉雜之)
外臺秘要(治卒頭痛如破非中冷非中風其病是胸膈有痰厥氣上衝所致名為救頭痛吐之即差)
(單著茗作飲二三升適冷煖飲一二升須臾吐吐畢又飲能如此數過劇者須吐噡汁乃止不損人待渴即差)
食醫心鏡(主赤白痢及熱毒痢好茶一斤炙𢷬末濃煎一二盞喫差如久患痢亦宜服又主氣壅暨)
(腰痛轉動不得煎茶五合投醋二合頓服)
經驗方(治隂嚢上瘡用蠟面茶為末先以廿草煎水洗後用貼妙)
兵部手集(治心痛不可忍十年五年者煎湖州茶以頭醋和服之良)
勝金方(治&KR0008;螋尿人成瘡初如糝粟漸大如豆更大如火烙漿疱疼痛至甚速用草茶并蠟茶俱可以)
(生油調傅止其痛藥至立止妙)
别說云(謹按唐本注引爾雅云葉可作羹恐非此也其嫩者是今之茶芽經年者又老鞭二者安可作)
(羹是知恐非此圖經今閩浙蜀荆江湖淮南山中皆有之然則性類各異近世蔡㐮蜜學所述極備閩中唯建)
(州北苑數處産此性味獨與諸方略不同今亦獨名臘茶研治作餅日得火愈良其他者或為芽葉或為末收)
(貯微若見火便更不可久收其色味皆敗唯鼎州一種芽茶其性味略類建州今京師及河北京西等處磨為)
(末亦冒蠟茶名者是也近人以建茶治傷暑合醋治泄瀉甚效則餘者皆可北用信之其不同者多矣今建州)
(上供品第備見茶經)
衍義曰(茗苦&KR1431;今茶也其文有陸羽茶經丁謂北苑茶錄毛文錫茶譜蔡宗顔茶山節對其說甚詳然)
(古人謂其芽為雀舌麥顆言其至嫩也又有新芽一發便長寸餘微麄如針惟芽長為上品其根榦水土力皆)
(有餘故也如雀舌麥顆又下品前人未盡識誤為品題唐人有言曰釋滯消壅一日之利暫佳斯言甚當飲茶)
(者宜原其始終又晉温嶠上表貢茶千斤茗三百斤郭璞云早採為茶晚採為茗茗或曰荈尺兖切葉老者也)
秦皮味苦微寒大寒無毒主風寒濕痺洗洗寒氣除熱
目中青瞖白膜療男子少精婦人帶下小兒癎身熱可
作洗目湯久服頭不白輕身皮膚光澤肥大有子一名
岑皮一名石檀生廬江川谷及冤句二月八月採皮隂
乾(大戟為之使惡吳茱萸陶𨼆居云俗云是樊槻音規皮而水漬以和墨書色不脱微青且亦殊薄恐不必)
(爾俗方惟以療目道家亦有用處唐本注云此樹似檀葉細皮有白點而不麄錯取皮水漬便碧色書紙有背)
(青色者是俗見味苦名為苦樹亦用皮療眼有效以葉似檀故名石檀也臣禹錫等謹按藥性論云秦白皮平)
(惡苦瓠防葵主明日去肝中久熱兩目赤腫疼痛風淚不止治小兒身熱作湯浴差皮一升水煎澄清冷洗赤)
(眼極效日華子云洗肝益精明目小兒熱驚皮膚風痺退熱一名盆桂)
圖經曰(秦皮生廬江川谷及冤句今陜西州郡及河陽亦有之其木大都似檀枝榦皆青綠色葉如匙)
(頭許大而不光並無花實根似槐根二月八月採皮隂乾其皮有白點而不麄錯俗呼為自□木取皮漬水便)
(碧色書紙看之青色此為真也)
外臺秘要(治赤眼及睛上瘡秦皮一兩清水一升於白椀中浸春夏一食特以上看碧色出即以筯)
(頭纏綿仰卧點所患眼仍光從大背中滿眼著微痛不畏良久三五飰間即側卧&KR0377;却熱汁每日十度已上著)
(不過兩日差)
又方(治眼因赤差後瞖暈秦皮一兩切水一升五合煮取七合澄清用漬目中)
淮南子(梣木色青翳而羸痛蝸脘此皆治目之藥也注梣苦歷木水浸皮青用先服效)
沈存中(秦皮治天蛇毒似癩而非癩也天蛇即草間□花□蛛是也人被其螫仍為露水所濡乃成此)
(疾遂煮汁一斗飲之差)
秦椒味辛溫生溫熱寒有毒主風邪氣温中除寒痺堅
齒髮明目療喉痺吐逆疝瘕去老血産後餘疾腹痛出
汗利五藏久服輕身好顔色耐老增年通神生太山川
谷及秦嶺上或琅琊八月九月採實(惡栝樓防葵畏雌黃陶𨼆居云今從)
(西來形似椒而大色黃黑味亦頗有椒氣或呼為大椒又云即今樛居蛇切樹而樛子是猪椒恐謬唐本注云)
(秦椒樹華及莖子都似蜀椒但味短實細藍田南秦嶺間大有也臣禹錫等謹按范子計然云蜀椒出武都赤)
(色者善秦椒出大水隴西細者善藥性論云秦椒君味苦辛能治惡風遍身四肢㿏痺口齒浮腫搖動主女人)
(月閉不通治産後惡血痢多年痢主生髮療腹中冷痛孟詵云秦椒温滅瘢長毛去血若齒痛醋煎含之又損)
(瘡中風者以麪作□納灰中燒之使熱斷使口開封其瘡上冷即易之又法去閉口者水洗麪拌煮作粥空腹)
(吞之以飰壓之重者可再服以差為度)
圖經曰(秦椒生泰山川谷及秦嶺上或琅邪今秦鳳及明越金商州皆有之初秋生花秋未結實九月)
(十月採陶𨼆居云似椒而大色黃黑或呼大椒蘇恭云葉及莖子都似蜀椒但實細味短爾雅云檓大椒郭璞)
(云椒叢生生實大者名為檓詩唐風云椒聊且陸璣疏云椒似茱萸有針刺莖葉堅而滑蜀人作茶吳人作茗)
(皆合煮其葉以為香今成臯諸山謂之竹葉椒其木亦如蜀椒少毒熱不中合藥可著飲食中又用蒸雞豚最)
(佳東海諸島上亦有椒枝葉皆相似子長而不圓甚香其味似橘皮島上□鹿食其葉其肉自然作椒橘香而)
(今南北所生一種椒其實大於蜀椒與陶及郭陸之說正相合當以實大者為秦椒其云蜀吳作茶茗皆煮其)
(葉今不復如此蓋古人所食與今異者多矣故苦&KR1431;與茶同條云作飲加茱萸葱薑等良是也相傳椒可以來)
(水銀又云椒氣好下言餌之益下不上衝也服食藥當用蜀椒)
肘後方(手足心風腫椒益末等分醋和傅之良)
傷寒類要(治膏癉其人飲少小便多方秦椒一分出汗瓜蒂二分未水服方寸匕日二服)
續十全方(治蟲入耳椒末一錢醋半盞浸良久少少灌耳蟲自耳出)
衍義曰(秦椒此秦地所實者故言秦椒大率椒株皆相似秦椒但葉差大椒粒亦大而絞低不若蜀椒)
(以絞高為異也然秦地亦有蜀種椒如此區别)
山茱萸味酸平微温無毒主心下邪氣寒熱温中逐寒
濕痺去三蟲腸胃風邪寒熱疝瘕頭風風氣去來鼻塞
目黃耳聾面皰温中下氣出汗強隂益精安五藏通九
竅止小便利久服輕身明目強力長年一名蜀棗一名
雞足一名□(音妓)實生漢中山谷及琅邪冤句東海承縣
九月十月採實隂乾(蓼實為之使惡桔梗防風防己陶𨼆居云出近道諸山中大樹子初)
(熟未乾赤色如胡&KR0034;子亦可噉既乾皮甚薄當以合核為用爾臣禹錫等謹按藥性論云山茱萸使味鹹辛大)
(熱治腦骨痛止月水不定補腎氣興陽道堅長隂莖添精髓療耳鳴除面上瘡主能發汗止老人尿不節日華)
(子云暖腰膝助水藏除一切風逐一切氣破癥結治酒&KR0146;陳藏器云胡&KR0034;子熟赤酢澁小兒食之當果子止水)
(痢生平林間樹高丈餘葉隂白冬不凋冬花春熟最早諸果莖及葉煮汁飼狗主瘑又有一種大相似冬凋春)
(實夏熟人呼為木半夏無别功根平無毒根皮煎湯洗惡瘡疥并犬馬瘑瘡)
圖經曰(山茱萸生漢中山谷及琅邪冤句東海承縣今海州亦冇之木高丈餘葉似榆花白子初熟未)
(乾赤色似胡&KR0034;子有核亦可噉既乾皮甚薄九月十月採實隂乾吳晉云一名鼠矢葉如梅有刺毛二月花如)
(杏四月實如酸棗赤五月採實與此小異也舊說當合核為用而雷斆炮炙論云子一斤去核取肉皮用只秤)
(成四兩半其核八稜者名雀兒蘇别是一物不可用也)
雷公云(凡使勿用雀兒蘇真似山茱萸只是核八稜不入藥用使山茱萸須去内核每修事去核了一)
(斤取肉皮用只秤成四兩已來緩火熬之方用能壯元氣風精核能滑精)
衍義曰(山茱萸與吳茱萸甚不相類山茱萸色紅大如枸杞子吳茱萸如川椒初結子時其大小亦不)
(過椒色正青得名則一治療又不同未審當日何緣如此命名然山茱萸補益腎藏無一不宜經與注所說備)
(矣)
紫葳(音威)味酸微寒無毒主婦人産乳餘疾崩中癥瘕血
閉寒熱羸瘦養胎莖葉味苦無毒主痿蹷益氣一名
陵苕一名茇華生西海川谷及山陽(陶𨼆居云李云是瞿麥根今方用至)
(少博物志云郝梅行覓杏華草於太行山北得紫葳華必當竒異今瞿麥華乃可愛而處處有不應乃在太行)
(山且有樹其莖葉恐亦非瞿麥根詩有苕之華郭云用凌霄亦恐非也唐本注云此即凌霄花也及莖葉俱)
(按爾雅釋草云苕一名陵苕黃花蔈必曜切白華苃郭云一名陵時又名凌霄本經云一名陵苕苃華即用花)
(不用根也山中亦有白花者按瞿麥花紅無黃白者且紫葳瞿麥皆本經所載若用瞿麥根為紫葳何得復用)
(莖葉體性既與瞿麥乖異生處亦不相關郭云凌霄此為貞說也臣禹錫等謹按藥性論云紫葳臣一名女葳)
(畏鹵鹹味甘主熱風風癎大小便不利腸中結實止産後奔血不定淋瀝安胎日華子云根治熱風身痒遊風)
(風疹治瘀血帶下花葉功用同又云凌霄花治酒齇熱毒風刺風婦人血膈遊風崩中帶下)
圖經曰(紫葳凌霄花也生西海川谷及山陽今處處皆有多生山中人家園圃亦或種蒔初作藤蔓生)
(依大木崴久延引至巔而有花其花荑赤夏中乃盛陶𨼆居云詩有苕之華郭云陵霄又蘇恭引爾雅釋草云)
(苕陵苕郭云又名陵霄按今爾雅注苕一名陵時本草云而無陵霄之說豈古今所傳書有異同邪又據陸機)
(及孔穎達疏義亦云苕一名陵時陵時乃是鼠尾草之别名郭又謂苕為陵時本草云今紫葳無陵時之名而)
(鼠尾草冇之乃知陶蘇所引是以陵時作陵霄耳又陵霄非是草類益可明其誤矣今醫家多採其花乾之入)
(婦人血崩風毒藥又治少女血熱風毒四肢皮膚生&KR1350;疹并行經脈方陵霄花不以多少𢷬羅為散每服二錢温)
(酒調下食前服甚故)
斗門方(治暴耳聾陵霄葉爛杵自然汁灌耳内差)
衍義曰(紫葳今蔓延而生謂之為草又有木身謂之為木又須物而上然榦不逐冬斃亦得未之多也)
(故分人木部為至當唐白樂大詩有木名陵霄擢秀非孤徱由是益知非草也本經又云莖葉味苦是與瞿麥)
(别一種甚明唐本注云且紫葳瞿麥皆本經所載若用瞿麥根為紫葳何得復用莖葉此說盡矣然其花赭黃)
(色本條雖不言其花又却言莖葉味苦則紫葳為花故可知矣)
胡桐淚味鹹苦大寒無毒主大毒熱心腹煩滿水和服
之取吐又主牛馬急黃黑汗水研三二兩灌之立差又
為金銀銲藥出肅州以西平澤及山谷中形似黃礬而
堅實有夾爛木者云是胡桐樹滋淪入上石鹼(音減)鹵地
作之其樹高大皮葉似白楊青桐桑輩故名胡桐木堪
器用又名胡桐律律淚聲訛也西域傳云胡桐似桑而
曲(唐本先附草部今移臣禹錫等謹按蜀本圖經云涼州以西有之初生似柳大則似桑桐之間津下入地)
(與土石相染狀如薑石極鹹苦得水便消若礬石消石類也冬採之日華子云治風蚛牙齒痛有二般木律不)
(中入藥用石律形如小石片子黃土色者為上即中入齒藥用兼殺火毒并麪毒)
圖經曰(胡桐淚出肅州以西平澤及山谷中今西蕃亦有商人貨之者相傳其木甚高大皮似白楊青)
(桐輩其葉初生似柳漸大則似桑桐輩其津液淪入地中與大石相著冬月採得之狀如黃礬薑石味極鹹若)
(得水便消如消石也古方稀用今治口齒家為最要之物一名胡桐律律淚聲近也然有一種水律極相類不)
(堪用也)
海藥(謹按嶺表記云出波斯國是胡桐樹脂也名胡桐淚又有石淚在石上採也主風疳&KR0630;齒牙疼痛骨)
(槽風勞能軟一切物多服令人非也作律字非也)
通典(西戎樓國多出檉柳胡桐白草白草牛馬所嗜也胡桐亦似蟲食其樹而津下流出者俗名為胡桐)
(淚可以桿金銀俗訛呼淚為律)
墨味辛無毒止血生肌膚合金瘡主産後血運崩中卒
下血醋摩服之亦主眯目物芒入目摩點瞳子上又止
血痢及小兒客忤𢷬篩和水温服之好墨入藥麄者不
堪(今附臣禹錫等謹按陳藏器云墨温)
外臺秘要(治天行毒病衂鼻是熱毒血下數升者取好墨末之雞子白丸如梧子用生地黃汁下一)
(二十丸如人行五里再服)
千金方(治物落眼中不出好墨清水研鋼筋點之即出)
肘後方(客忤者中惡之類也多於道間門外得之令人心腹絞痛脹滿氣衝心胸不即治亦殺人𢷬墨)
(水和服一錢匕)
又方(崩中漏下清黃赤白使人無子好墨末一錢匕服)
又方(難産墨一寸末水服之立産)
又方(治赤白痢薑墨瓦乾薑好墨各五兩篩以醋漿和丸桐子大服三十丸加至四五十丸米飲下日夜)
(可六七服如無醋漿以醋入水解之令其味如醋漿和之七十病痢垂死服之愈徐云但嚼書墨二丸差)
又方(治墮胎胞衣不出腹中腹中疼痛牽引腰脊痛用好墨細研每服非時温酒調下二錢匕)
梅師方(治鼻衂出血多眩冒欲死濃研香墨點入鼻孔中)
子母秘錄(治産後血暈心悶氣絶以丈夫小便濃研墨服一升)
又方(姙娠胎死腹中若胞衣不下上衝心墨二寸末酒服)
衍義曰(墨松之煙也世冇以粟草灰偽為者不可用須松煙墨方可入藥然惟遠煙為佳今高麗國每)
(貢墨於中國不知用何物合和不宜入藥此蓋未達阿不盿嘗之義又治大小血好墨細末二錢以白湯化)
(膠清調稀稠得所頓服熱多者尤相宜又鄜延界内有石油燃之煙甚濃其煤可為墨黑光如漆松煙不及其)
(識文曰延川石液者是不可入藥當附于此)
棘刺花味苦平無毒主金瘡内漏冬至後百一十日採
之實主明目心腹痿痺除熱利小便生道傍四月採
一名䓆蓂一名馬朐一名刺原又有棗針療腰痛喉痺
不通(陶隠居云此一條又相違越恐假言多是然復道其花一名䓆蓂此恐别是一物不關棗針也今俗)
(人皆用天門冬苗吾亦不許門冬苖乃是好作飲益人正自不可當棘刺爾唐本注云棘有赤白二種亦猶諸)
(棘色類非一後條用花斯不是怪以江南無棘李云用棘針天門冬苗一名㒹棘南人復代棘針陶不許今用)
(棘當用白者為佳花即棘花定無别物然刺有兩種有鈎者有直者補益宜用直者療病宜用鈎者又云棘在)
(棗部南人昧於棗棘之别所以同用棘條中也臣禹錫等謹按蜀本注云棘有赤白二種切韻曰棘小棗也田)
(野間多有之叢高三二尺花葉莖實俱似棗也)
圖經(文具白棘條下)
聖惠方(治小兒一切疳用刺針爪蔕等分末吹入鼻中日三)
猪苓味甘苦平無毒主痎(音皆)瘧解毒蠱疰不祥利水道
久服輕身耐老一名假猪屎生衡山山谷及濟隂冤句
二月八月採隂乾(陶隠居云是楓樹苓其皮去黑作塊似猪屎故以名之肉白而實者佳用)
(之削去黑皮乃利之臣禹錫等謹按吳氏云猪苓神農甘雷公苦無毒司馬彪注莊子云豕槖一名苓根似猪)
(矢治渴藥性論云猪苓臣微熱解傷寒温疫大熱發汗主腫脹滿腹急痛)
圖經曰(猪苓生衡山山谷及濟隂冤句今蜀州眉州亦有之舊說是楓木苓今則不必楓根下乃冇生)
(土底皮黑作塊似猪糞故以名之又名地烏桃二月八月採隂乾削去皮肉白而實者佳莊子謂之豕槖司馬)
(彪注云一名苓根似猪矢治渴張仲景治傷寒諸病在藏加渴者猪苓湯主之猪苓茯苓澤瀉滑石阿膠各一)
(兩以水四升煮四物取二升内膠每服七合日三嘔而思水者亦主之又治消渴脈浮小便不利微熱者猪苓)
(散發其汗病欲飲水而復吐之為水逆冬時寒𠻳如瘧狀亦與猪苓散此即五苓散也猪苓木茯苓各三分澤)
(瀉五分桂三分細搗篩末服方寸匕日三多飲煖水汗出即愈利水道諸湯劑無若此駛今人皆用之又黃疸)
(病及狐惑病並猪苓散主之猪苓茯苓术等分杵末每服方寸匕與水調下今施州有一種刺猪苓蔓生春夏)
(採根削皮焙乾彼土人用傳瘡毒殊效云味甘性涼無毒)
唐本餘(去邪氣)
雷公云(凡採得用銅刀削上麄皮一重薄切下東流水浸一夜至明漉出細切以升麻葉對蒸一日出)
(去升麻葉令淨晒乾用)
外臺秘要(治姙娠患子淋猪苓五兩一味末以白湯三合服方寸匕漸至二七日三夜二盡劑不差)
(宜轉用之)
又方(治小兒大便不通猪苓一兩以水少許煮雞屎白一錢調服立差)
子母秘錄(治姙娠從脚上至腹腫小便不利微渴引飲猪苓五兩末以熟水服方寸匕日三服)
楊氏産乳(療通體遍身腫小便不利猪苓五兩搗篩煎水三合調服方寸匕加至二匕)
衍義曰(猪苓行水之功多久服必損腎氣昏人日果欲久服者更宜詳審)
白棘味辛寒無毒主心腹痛癰腫漬膿上痛决刺結療
丈夫虛損隂痿精自出補腎氣益精髓一名棘鍼一名
棘刺生雍州川谷(陶隠居云李云此是酸棗棘針今人用天門冬苗代之非是真也唐本注)
(云白棘莖白如粉子葉與赤棘同棘中時復有之亦為難得也)
圖經曰(白棘棘鍼也生雍州棘刺花生道傍今近京皆有之棘小棗也叢高三四尺花葉莖實都似棗)
(而有赤白二種蘇恭云白棘莖白如粉子葉與赤棘同赤棘中時復有之亦為難得耳然有鈎直三種直者宜)
(入補藥鈎者入癰腫藥鍼採無時花冬至後百四十日採實四月採又棗針療喉痺不通藥中亦用陳子昂觀)
(玉篇云在張掖郡時有人以仙人杖為白棘同旋皆信之二物都不相類不知何故疑惑若此其說見枸杞條)
外臺秘要(治齒蟲腐棘針二百枚以水三升煮取一升含之)
又方(治尿血棘刺三升水五升煮取二升分三服)
千金方(治諸惡腫失治有膿燒棘針作灰末服之經宿頭出)
又方(蟲食齒根肉黑燒腐棘取瀝傅之十遍雄黃末傅之即愈)
子母秘錄(小兒驚風口噤乳不下白棘燒末水服一錢匕)
又方(癰疽痔漏瘡及小兒丹水煮棘根汁洗之出千金)
衍義曰(白棘一名棘鍼一名棘刺按經如此甚明諸家之意強生疑惑今略不取求其經而可矣其白)
(棘乃是取其肥盛紫色枝丄冇皺薄白膜先剥起者故曰白棘取白之意不過如此其棘刺花乃是棘上所開)
(花也餘無他義今人燒枝取油塗垢髮使垢解)
烏藥味辛温無毒主中惡心腹痛蠱毒疰忤鬼氣宿食
不消天行疫瘴膀胱腎間冷氣攻衝背膂婦人血氣小
兒腹中諸蟲其葉及根嫰時採作茶片炙碾煎服能補
中益氣偏止小便滑數生嶺南邕容州及江南樹生似
茶高丈餘一葉三椏葉青陰白根色黑褐作車轂形狀
似山芍藥根又似烏樟根自餘直根者不堪一名旁其
八月採根(今附臣禹錫等謹按日華子云治一切氣除一切冷霍亂及反胃吐食瀉痢癰癤疥癩并)
(解冷熱其功不可悉載猫犬百病並可摩服)
圖經曰(烏藥生嶺南邕容州及江南今台州雷州衡州亦有之以天台者為勝木似茶檟高五七尺葉)
(微圓而尖作三椏面青背白五月開細花黃白色六月結實如山芍藥而有極麤大者又似釣樟根然根有二)
(種嶺南者黑褐色而堅硬天台者白而虚軟並八月採根以作車轂形如連珠狀者佳或云天台出者香白可)
(愛而不及海南者力大)
斗門方(治陰毒傷寒烏藥子一合炒令黑煙起投於水中煎取三五沸服一大盞候汗出回陽立差)
别說云(謹按本草圖經及世稱以天台者為勝今比之衡州洪州者其香味唯天台者為劣入藥功效)
(亦不及但肉色頗赤而差細小爾用者宜廣求而比試之)
衍義曰(烏藥和來氣少走泄多但不甚鋼猛與沉香同磨作湯點治胷腹冷氣甚穏當)
沒藥味苦平無毒主破血止痛療金瘡杖瘡諸惡瘡痔
漏卒下血目中瞖暈痛膚赤生波斯國似安息香其塊
大小不定黑色(今附臣禹錫等謹按藥性論云沒藥單用亦得味苦辛能主打撲損心腹血滯)
(搗折踒跌筋骨疼痛金刃所損痛不可忍皆以酒投飲之良日華子云破癥結宿血消腫毒)
圖經曰(沒藥生波斯國今海南諸國及廣州或有之木之根株皆如橄㰖葉青而密歲久者則有膏)
(液流病在施下凝結成塊或大或小亦類安息香採無時今方多用治婦人内傷痛楚又治向暈及臍腹㽲刺)
(者沒藥一物研經温酒調一錢便止又治歷節諸風骨節疼痛晝夜不可忍者沒藥半兩研虎脛骨三兩塗酥)
(炙黃色先搗羅為散與沒藥同研令細温酒調二錢日二服大佳)
海藥(謹按徐表南州記生波斯國是彼處松脂也狀如神香赤黑色味苦辛温無毒主折傷馬墜推陳置)
(新能生好血凡服皆須研爛以熱酒調服近效墮胎心腹俱痛及野雞漏痔産後血氣痛並宜丸散中服爾)
衍義曰(沒藥大㮣通滯血打撲損疼痛皆以酒化服血滯則氣壅淤氣壅淤則經絡滿急經絡滿急故)
(痛且腫凡打撲著肌肉須腫脹者經絡傷氣血不行壅淤故如是)
龍眼味甘平無毒主五藏邪氣安志厭食除蟲去毒久
服強魂聰明輕身不老通神明一名益智其大者似檳
榔生南海山谷(陶隠居云廣州别有龍眼似荔枝而小非益智恐彼人别名今者為益智爾食)
(之並利人唐本注云益智似連翹子頭未開者味甘辛殊不似檳榔其苖葉花根與豆無别惟子小爾龍眼一)
(名益智而益智非龍眼也其龍眼樹似荔枝葉若林檎花白色子如檳榔有鱗甲大如雀卵味甘酸也今注按)
(此樹高二丈餘枝葉凌冬不凋花白色七月始熟一名惡荔枝大者形似檳榔而小有鱗甲其肉薄於荔枝而)
(甘美堪食本經云一名益智者蓋甘味歸脾而能益智非今益智子爾臣禹錫等謹按蜀本龍眼除蠱毒去三)
(蟲)
圖經曰(龍眼生南海山谷今閩廣蜀道出荔枝處皆有之木高二丈許似荔枝而葉微小凌冬不凋春)
(末夏初生細白花七月而實成殼青黃色文作鱗甲形圓如彈丸核若無患而不堅肉白有漿甚甘美其實極)
(繁每枝常三二十枚荔枝纔過龍眼即熟故南人目為荔枝奴一名益智以其味甘歸脾而能益智耳下品自)
(有益智子非此物也東觀漢記云南海舊獻龍眼荔枝十里一置五里一候奔馳險阻道路為患孝和時汝南)
(唐羌為臨武長縣接南海上書言狀帝下詔大官勿復受獻由是而止其為世所貴重久矣今人亦甚珍之暴)
(乾寄遠北中以為佳果亞於荔枝)
衍義曰(龍眼經曰一名益智今專為果未見入藥補注不言神農本草編入木部中品果部中復不曾)
(收入今除為果之外别無龍眼若謂為益智子則專調諸氣今為果者復不能也矧自有益智條遠不相當故)
(知木部龍眼即便是今為果者按今注云甘味歸脾而能益智此說甚當)
安息香味辛苦平無毒主心腹惡氣鬼疰出西戎似松
脂黃黑色為塊新者亦柔韌(音刃唐本先附臣禹錫等謹按蕭炳云燒之去鬼來)
(神段成式酉陽雜俎云安息香樹出波斯國波斯呼為辟邪樹長三丈皮色黃黑葉有四角經寒不凋二月開)
(花黃色花心微碧不結實刻其樹皮其膠如脂名安息香六七月堅凝乃取之燒之通神辟衆惡日華子治邪)
(氣魍魎鬼胎血邪辟蠱毒腎氣霍亂風痛治婦人血噤并産後血暈)
海藥(謹按廣州記云生南海波斯國樹中脂也狀若桃膠以秋月採之又方云婦人夜夢鬼交以臭黃合)
(為丸燒薰丹穴永斷又主男子遺精煖腎辟惡氣)
仙人杖味鹹平(一云冷)無毒主噦氣嘔逆辟痁小兒吐乳
大人吐食並水煮服小兒驚癎及夜啼安身伴睡良又
主痔病燒為末服方寸匕此是笋欲成竹時立死者色
黑如漆五六月收之苦桂竹多生此(又别一種仙人杖味甘小温無毒久)
(服長生堅筋骨令人不老作茹食之去痰癖除風冷生劒南平澤葉似苦苣叢生陳子昂觀玉篇序云夏四月)
(次于張掖河洲草木無他異者皆仙人杖往往叢生予家世代服食者昔嘗啖之及此行也息意滋味戌人有)
(薦嘉蔬者此物存焉豈非將欲扶吾夀也新補見陳藏器日華子)
圖經曰(文具枸杞條下)
松羅味苦甘平無毒主頣怒邪氣止虚汗頭風女子陰
寒腫痛療痰熱温瘧可為吐湯利水道一名女蘿生熊
耳山川谷松樹上五月採隂乾(陶隠居云東山甚多生雜樹上而以松上者為)
(真毛詩云蔦音鳥與女蘿施於松上蔦是寄生以桑上者為真不用松上者此或有異同爾今詳經云松蘿當)
(用松上者臣禹錫等謹按藥性論云松蘿使味苦辛微熱能治寒熱能吐胷中客痰涎去頭癢主項上瘤癭日)
(華子云令人得眠)
圖經(文具桑寄生條下)
毗梨勒味苦寒無毒功用與菴摩勒同出西域及嶺南
交愛等州戎人謂之三果(唐本注云樹似胡桃子形亦似胡桃核似訶梨勒而圓短)
(無稜用亦同法唐本先附臣禹錫等謹按藥性論云毗梨勒便能温暖腸腹兼去一切冷氣蕃中人以此作漿)
(甚熱能染鬚髮變黑色日華子云下氣止瀉痢)
海藥(謹按唐志云生南海諸國樹不與訶梨子相似即圓而毗也味苦滯澁微温無毒主烏髭髮燒灰乾)
(血效)
菴(音諳)摩勒味苦甘寒無毒主風虚熱氣一名餘甘生嶺
南交廣愛等州(唐本注云樹葉細似合歡花黃子似李柰青黃色核圓作六七稜其中人亦入)
(藥用今按陳藏器本草云菴摩勒主補益強氣力合鐵粉用一斤變白不者取子壓取汁和油塗頭生髮去風)
(痒初塗髮脱後生如漆人食其子先苦後甘故曰餘甘唐本先附)
圖經曰(菴摩勒餘甘子也生嶺南交廣愛等州今二廣諸郡及西川蠻界山谷中皆有之木高一二丈)
(枝條甚軟葉青細密朝開暮斂如夜合而葉微小春生冬凋三月有花著條而生如粟粒微黃隨即結實作莢)
(每條三兩子至冬而熟如李子狀青白色連核作五六瓣乾即并核皆裂其俗亦作果子噉之初覺味苦良久)
(更甘故以名也)
海藥(生西國大小如枳橘子狀梵云菴摩勒果是也味苦酸甘微寒無毒主丹石傷肺上氣欬嗽久服輕)
(身延年長生凡服乳石之人常宜服也)
衍義曰(菴摩勒餘甘子也解金石毒為末作湯點服佛經中所謂菴摩勒果者是此蓋西度亦有之)
鬱金香味苦温無毒主蠱野諸毒心氣鬼疰鵶鶻等臭
陳氏云其香十二葉為百草之英按魏略云生秦國二
月三月有花狀如紅藍四月五月採花即香也(今附臣禹錫等)
(謹按陳藏器云鬱金香平入諸香藥用之說文鬱香芳草也十二葉為貫將以煑之用為鬯為百草之英合而)
(釀酒以降神也以此言之則草也不當附於木部)
陳藏器云(味苦平無毒主一切臭除心腹間惡氣鬼疰入諸香藥用之生大秦國花如紅藍花即是)
(香也)
衛矛味苦寒無毒主女子崩中下血腹滿汗出除邪殺
鬼毒蠱疰中惡腹痛去白蟲消皮膚風毒腫令陰中解
一名鬼箭生霍山山谷八月採陰乾(陶隠居云山野處處有其莖有三羽)
(狀如箭羽俗皆呼為鬼箭而為用甚稀用之削取皮羽今注醫家用鬼箭療婦人血氣大效臣禹錫等謹按藥)
(性論云鬼箭使一名衛矛有小毒能破陳血能落胎主中惡腰腹痛及百邪鬼魅日華子云鬼箭羽味甘澁通)
(月經破癥結止血崩帶下殺腹藏蟲及産後血咬肚痛)
圖經曰(衛矛鬼箭也出霍山山谷今江淮州郡或有之三月以後生莖苗長四五尺許其幹有三羽狀)
(如箭翎葉亦似山茶青色八月十一月十二月採條莖陰乾其木亦名狗骨崔氏方療惡疰在心痛不可忍有)
(鬼箭月湯集驗方療卒暴心痛或中惡氣毒痛大黃湯亦用鬼箭皆大方也)
雷公云(凡使勿用石苑根頭真似鬼箭只是上葉不同味各别採得後只使箭頭用拭上赤毛用酥緩)
(炒過用之每修事一兩川酥一分炒酥盡為度)
外臺秘要(治乳無汁鬼箭五兩水六升煑取四升一服八合日三亦可作灰水服方寸匕日三大效)
衍義曰(衛矛所在山谷皆有之然未嘗於平陸地見也葉絶少其莖黃其色若檗皮三面如鋒刃人家)
(多蟠之遺崇方家用之亦妙)
海桐皮味苦平無毒主霍亂中惡赤白久痢除甘&KR0630;疥
癬牙齒蟲痛並煑服及含之水浸洗目除膚赤堪作繩
索入水不爛出南海已南山谷似梓(一作桐)白皮(今附臣禹錫等)
(謹按日華子云温治血脈麻痺疼痛及目赤煎洗)
圖經曰(海桐皮出南海已南山谷今雷州及近海州郡亦有之葉如手大作三花尖皮若梓白皮而堅)
(韌可作繩入水不爛不拘時月採之古方多用浸酒治風蹷南唐筠州刺史王紹顔撰續傳信方著其法云昔)
(年予在姑熟之日得腰膝痛不可忍醫以腎藏風毒攻刺諸藥莫療因覽傳信方備有此驗立修製一劑便減)
(五分步履便輕故錄之耳海桐皮二兩牛膝芎藭羌活地骨皮五加皮各一兩甘草半兩薏苡仁二兩生地黃)
(十兩八物淨洗焙乾細剉生地黃以蘆刀子切用綿一兩都包裹入無灰酒二㪷浸冬二七日夏一七日候熟)
(空心食後日午晚卧時時一盞長令醺醺合時不用添減禁毒食)
海藥(謹按廣志云生南海山谷中似桐皮黃白色故以名之味苦温無毒主腰脚不遂頑瘇腿膝之痛霍)
(亂赤白瀉痢血痢疥癬)
大腹微温無毒主冷熱氣攻心腹大腸壅毒痰膈醋心
並以薑鹽同煎入疎氣藥良所出與檳榔相似莖葉根
&KR1520;小異生南海諸國(今附臣禹錫等謹按日華子云下一切氣止霍亂通大小腸建脾開)
(胃調下)
圖經(文具檳榔條下)
孫真人云(檳榔皮鳩鳥多栖此樹上宜先酒洗仍以大豆汁洗方可用)
紫藤味甘微温有小毒作煎如糖下水良花接碎拭酒
醋白腐壞子作角其中人熬令香著酒中令不敗酒敗
者用之亦正四月生紫花可愛人亦種之江東呼為招
豆藤皮著樹從心重重有皮(今附)
陳藏器云(主水癊病京都人亦種之以飾庭池)
合歡味甘平無毒主安五藏利心志令人歡樂無憂久
服輕身明目得所欲生益州山谷(陶𨼆居云按嵇康養生論云合歡蠲忿萱)
(草忘憂也詩人又有萱草者即今鹿葱而不入藥用至於合歡俗間少識之者當以其非療病之功稍見輕略)
(遂致永謝猶如長生之法人罕毁尚亦為遺棄唐本注云此樹生葉似皂莢槐等極細五月花發紅白色所謂)
(山澗中有之今東西京第宅山池間亦有種者名曰合歡或曰合昏秋實作莢子極薄細爾今按陳藏器本草)
(云合歡皮殺蟲擣為末和鐺下墨生油調塗蝎蛛咬瘡及葉並去垢葉至暮即合故云合昏也臣禹錫等謹按)
(蜀本音義云樹似梧桐枝弱葉紫互相交結每一風來輒似相解了不相牽階樹之皆庭使人下忿日華子云)
(夜合皮殺蟲煎膏消臃腫并療臃骨葉可洗夜垢又名合歡樹)
圖經曰(合歡夜合也生益州山谷今近京雍洛間皆有之人家多植於庭除間木似梧桐枝甚柔弱葉)
(似皂莢樹葉極細而紫密互相交結每一風來輒似相解了不相牽引其葉至暮而合故又名合昏五月花發)
(細白色瓣上若綠茸然至秋而實作莢子似薄細採皮及葉用不拘時月崔豹古今注曰欲蠲人之憂則贈以)
(丹棘丹棘一名忘憂欲蠲人之忿則贈以青裳青裳合歡也故嵇康種之舍前是也韋螢名行方胷心甲錯是)
(為肺癰黃昏湯治取夜合皮掌大一校水三升煑取半分再服)
子母秘錄(小兒撮口病夜合花枝濃煑汁拭口并洗)
又方(打榼損疼痛夜合花末酒調服二錢匕妙)
衍義曰(合歡花其色如今之醮暈線七半白下半肉紅散垂如絲為花之異其綠葉至夜則合又謂之)
(夜合花陳藏器日華子皆曰皮殺蟲又曰續筋骨經中不言)
虎杖根微温主通利月水破留血癥結(陶𨼆居云田野甚多此狀如大)
(馬蓼莖斑而葉圓極主暴瘕酒漬根服之也今按陳藏器本草云虎杖主風在骨節間及血瘀煑汁作酒服之)
(葉𢷬傅蛇咬一名苦杖莖上有赤點者是臣禹錫等謹按蜀本圖經云生下濕地作樹高丈餘其莖赤根黃二)
(月八月採根日乾所在有之爾雅云&KR0008;虎杖注云似紅草而麤大有細刺可以染赤藥性論云虎杖使一名大)
(蟲杖也味甘平無毒主治大熱煩躁止渴利小便壓一切熱毒暑月和甘草煎色如琥珀可愛堪著嘗之甘美)
(瓶置井中令冷徹如冰白甆器及銀器中盛似茶啜之時人呼為令飲子又且等於茗能破女子經脈不通𢷬)
(以酒浸常服有孕人勿服破血日華子云治産後惡血不下心腹脹滿排膿主瘡癤癰毒婦人血暈撲損瘀血)
(破風毒結氣又云酸杖又名斑杖)
圖經曰(虎杖一名苦杖舊不載所出州郡今處處有之三月生苗莖如竹笋狀上有赤斑點初生便分)
(枝丫葉似小杏葉七月開花九月結實南中出若無花根皮黑色破開即黃似柳根亦有高杖餘者爾雅云&KR0008;)
(虎杖郭撲云似葒草而麤大有細刺可以染赤是也二月三月採根暴乾河東人燒根灰貼諸惡瘡浙中醫工)
(取根洗去皴皮剉焙𢷬篩蜜丸如赤豆陳米飲下治腸痔下血甚佳俗間以甘草同煎為飲色如琥珀可愛瓶)
(盛置井中令冷徹如冰極解暑毒其汁染米作糜餻益美)
雷公云(凡使勿用天藍并斑補根其二味根形味相似用之有誤採得後細剉却用上虎杖葉宿一夜)
(出洒乾用)
外臺秘要(治卒暴癥腹中有物硬如石痛刺晝夜若不治之百日内死取虎杖根勿令影臨水上可)
(得石餘許洗乾𢷬作末稌米五升炊飯内攪之好酒五㪷潰封候藥消飯浮可飲二升半勿食鮭魚鹽癥當出)
(亦可但取其一㪷乾擣酒漬飲之從少起日三亦佳此治癥乃勝諸大藥)
肘後方(治時疫傷寒毒攻手足腫疼痛欲斷方用虎杖根剉水煑適寒温以漬手足令踝上有水尺許)
(止之傷寒類要同)
集驗方(治五淋苦杖不計多少為末每服二錢用飰飲下不拘時候)
衍義曰(虎杖根微苦經不言味此草藥也蜀本圖經言作木高丈餘此全非虎杖人率皆似寒菊然花)
(葉莖蘂差大為異仍莖葉有淡黑斑自六七月漸漸開花至九月中方已花片四出其色如桃花差大外微深)
(陜西山麓水次甚多今天下暑月多煎根汁為飲不得甘草則不堪飲藥性論云和甘草煎嘗之甘美其味甘)
(即是甘草之味非虎杖也論其攻治則甚當矣)
五倍子味苦酸平無毒療齒宣疳&KR0630;肺藏風毒流溢皮
膚作風濕癬瘡瘙痒膿水五痔下血不止小兒面鼻疳
瘡一名文蛤在處有其子色青大者如拳内多蟲一名
百蟲倉
圖經曰(五倍子舊不著所出州土云在處有之今以蜀中者為勝生膚木葉上七月結實無花其木青)
(黃色其實青至熟而黃大者如拳内多蟲九月採子暴乾生津液最佳)
陳藏器序云(五倍子治腸虚泄痢熟湯服)
博濟方(治風毒上攻眼腫痒澁痛不可忍者或上下臉皆赤爛浮瞖瘀肉侵睛神效驅風散五倍子一)
(兩蔓荆子一兩半同杵末每服二錢水二盞銅石器内煎及一盞澄滓熱淋洗留滓一服又依前煎淋洗大能)
(明眼目去澁痒)
經驗後方(治小兒吐不定五倍子二箇一生一熟甘草一握用濕紙裹炮過同𢷬末每服米泔調下)
(半錢立差)
丹房鏡源(五倍子佐鉛)
衍義曰(五倍子今染家亦用口瘡以末摻之便可飲食)
伏牛花味苦甘平無毒療久風濕痺四肢拘攣骨肉疼
痛作湯主風眩頭痛五痔下血一名隔虎刺花花黃色
生蜀地所在皆有三月採
圖經曰(伏牛花生蜀地所在皆有今惟益蜀近郡有之多生川澤中葉青細似黃蘗葉而不光莖赤有)
(刺花淡黃色作穗似杏花而小三月採陰乾)
天竺黃味甘寒無毒主小兒驚風天弔鎮心明目去諸
風熱療金瘡止血滋養五藏一名竹膏人多燒諸骨及
葛粉等雜之按臨海誌云生天竺國今諸竹内往往得
之(今附臣禹錫等謹按日華子云平治中風痰壅卒失音不語小兒客忤及痢痰此是南海邊竹内塵沙結)
(成者耳)
衍義曰(天竹黃自是竹内所生如黃土著竹成片涼心經去風熱作小兒藥尤宜和緩故也)
蜜蒙花味甘平微寒無毒主青盲膚瞖赤澁多眵淚消
目中赤脈小兒麩豆及疳氣攻眼生益州川谷樹高丈
餘葉似冬青葉而厚背色白有細毛二月三月採花
圖經曰(蜜蒙花生益州川谷今蜀中州郡皆有之木高丈餘葉似冬青葉而厚背白色有細毛又似橘)
(葉花微紫色二月三月採花暴乾用此木類而在草部不知何至於此)
雷公云(凡使先揀令淨用酒浸一宿漉出候乾却拌蜜令潤蒸從卯至酉出日乾如此拌蒸三度又却)
(日乾用每修事一兩用酒八兩漫待色變用蜜半兩蒸為度此元名水錦花)
衍義曰(蜜蒙花利州路甚多葉冬亦不凋然不似冬青蓋柔而不光潔不深綠花細碎數十房成一朵)
(冬生春開此木也今居草部恐未盡)
天竺桂味辛温無毒主腹内諸冷血氣脹功用似桂皮
薄不過烈生西胡國(今附)
圖經(文具桂條下)
海藥(謹按廣州記云生南海山谷補暖腰脚破産後惡血治血痢腸風功力與桂心同方家少用)
衍義曰(天竺桂與牡菌桂同但薄而已)
折傷木味甘鹹平無毒主傷折筋骨疼痛散血補血産
後血悶止痛酒水煮濃汁飲之生資州山谷(唐本注云藤生繞樹)
(上葉似菌草葉而光厚八月九月採莖日乾唐本先附)
桑花暖無毒徤脾澁腸止鼻洪吐血腸風崩中帶下此
不是桑椹花即是桑樹上白癬如地錢花樣刀削取入
藥微炒使(新補見日華子)
圖經(文具桑根白皮條下)
椋(音良)子木味甘鹹平無毒主折傷破惡血養好血安胎
止痛生肉(唐本注云葉似柿兩葉相當子細圓如牛李子生青熟黑其木堅重煮汁赤色爾雅云椋)
(即來是也郭注云椋材中車輞八月九月採本日乾唐本先附)
每始王木味苦平無毒主傷折跌筋骨生肌破血止痛
酒水煮濃汁飲之生資州山谷(唐本注云藤生繞樹木上生葉似蘿摩葉三月)
(八月採唐本先附)
四十五種陳藏器餘
必栗香味辛温無毒主鬼氣煮服之并燒為香殺蟲魚
葉搗碎置上流魚悉暴鰓一名化木香詹香也葉如椿
生高山堪為書軸白魚不損書也
海藥(主鬼疰心氣除一切惡氣葉落水中魚當暴死)
櫚木味辛温無毒主破血血塊冷嗽並煮汁及熱服出
安南及南海人作牀几似紫檀而色赤為枕令人頭痛
為熱故也
海藥(謹按廣志云生安南及南海山谷胡人用為牀坐性堅好主産後惡露衝心癥瘕結氣赤白漏下並)
(剉煎服之)
研藥味苦温無毒主霍亂下痢中惡腹内不調者服之
出南海諸州根如烏藥圓小樹生也
海藥(葉如椒主赤白痢蠱毒中惡並剉煎服之)
黃龍眼味苦温無毒主解金藥銀藥毒以水研取半合
空心少少服經二十許日差出嶺南狀如龍眼黃色也
海藥(功力勝解毒子也)
箭&KR1520;及鏃主婦人産後腹中痒安所卧蓆下勿令婦人
知
元慈勒味甘無毒主心病流血合金瘡去腹内惡血血
痢下血婦人帶下明目去障瞖風淚努肉生波斯國似
龍腦香
海藥(慈勒樹中脂也味甘平消瞖破血止痢腹中惡血今少有)
都咸子及皮葉味甘平無毒主渴潤肺去煩除痰火乾
作飲服之生南方樹如李徐表南州記云都咸樹子大
如指取子及皮作飲極香美
海藥(謹按徐表南州記云生廣南山谷味甘平無毒主煩躁心悶痰鬲傷寒清涕欬逆上氣宜煎服子食)
(之香大小如半夏)
鑿孔中木主難産取入鐵裹者燒末酒服下産也
櫟木皮味苦平無毒根皮主惡瘡中風犯毒露者取煎
汁洗瘡當令膿血盡止亦治痢南北總有作柴亦云櫪
音同也
千金方(治諸瘡中風致腫以根皮三十斤剉以水三斛濃煮服盡一把漬瘡當出膿血日日為之差上)
省藤味苦平無毒主&KR0008;蟲煮汁服之又主齒痛打碎口
中合之又取和米煮粥飼狗去瘑生南地深山皮赤如
脂堪縳物片片自解也
松楊木皮味苦平無毒主水痢不問冷熱取皮濃煎令
黑服一升生江南林落間大樹葉如梨江西人呼為涼
木松楊縣以此樹為名也
楊廬耳平無毒主老血結塊破血止血煮服之楊廬木
上耳也出南山
故甑蔽無毒主石淋燒灰末服三指撮用水下之又主
盜汗書云止鹹味
聖惠方(治膀胱虚熱下砂石歮痛利水道燒灰研食前温酒調下一錢匕)
梫木味苦平無毒破産後血煮服之葉搗辟封蛇咬亦
洗瘡癬樹如石榴葉細高丈餘四月開花白如雪生江
東林筤間
象豆味甘平無毒主五野雞病蠱毒飛尸喉痺取子中
人碎為粉微熬水服一二匕亦和大豆藻面去䵟生嶺
南山林作藤著樹如通草藤三年一熟角如弓袋子若
雞卵皮紫色剖中人用之一名榼子一名合子主野雞
病為上
地主平無毒主鬼氣心痛酒煮服一合此土中古木腐
爛者也
腐木主蜈蚣咬末和醋傅之亦漬取汁傅咬處良
石刺木根皮味苦平無毒主破血因産血不盡結瘕者
煮汁服此木上寄生破血神驗不可得生南方林筤間
江西人呼為靳刺亦種為籬院樹似棘而大枝上有逆
鈎也
柟木枝葉味苦温無毒主霍亂煎汁服之木高大葉如
桑出南方山中郭注爾雅云柟(汝占切)大木葉如桑也
息王藤味苦温無毒主産後腹痛血露不盡濃煮汁服
之生嶺南山谷冬月不凋
角落木皮味苦温無毒主赤白痢皮煮汁服之生江西
山谷似茱萸獨莖也
鴆鳥漿味甘温無毒主風血羸老山人浸酒用解諸毒
故曰鴆鳥漿生江南林木下高一二尺葉陰紫色冬不
凋有赤子如珠
紫珠味苦寒無毒解諸毒物癰疸喉痺飛尸蠱毒毒腫
下瘻蛇虺蟲螫狂犬毒並煮汁服亦煮汁洗瘡腫除血
長膚一名紫荆樹似黃荆葉小無椏非田氏之荆也至
秋子熟正紫圓如小珠生江東林澤間
牛領藤味甘温無毒主腹内冷腰膝疼弱小便白數陽
道乏煮汁浸酒服之生嶺南高山形褊如牛領取之陰
乾也
枕林味辛小温無毒主欬嗽痰飲積聚脹滿鬼氣注忤
煮汁服之亦可作浴湯浸脚氣及小兒瘡疥生南海山
谷作&KR1299;船次於樟木無藥處用之也
鬼膊藤味苦温無毒主癰腫搗莖葉傅之藤堪浸酒去
風血生江南林澗中葉如梨子如柤子山人亦名鬼薄
者也
木戟味辛温無毒主痃癖氣在藏府生山中葉如梔子
也
奴柘味苦小温無毒主老血瘕男子痃癖閃痞取刺和
三稜草馬鞭草作煎如稠糖病在心食後在臍空心服
當下惡物生江南山野似柘節有刺冬不凋
温籐味甘温無毒主風血積冷浸酒服之生江南山谷
不凋著樹生也
鬼齒無毒主中惡注忤心腹痛此腐竹根先入地者煮
服之亦名鬼針為其賊惡𨼆其名爾
鐵槌柄無毒主鬼打及彊鬼排突人致惡者和桃奴鬼
箭等丸服之
古櫬板無毒主鬼氣注忤中惡心腹痛背急氣喘惡夢
悸常為鬼神所崇撓者水及酒和東引桃枝煎服當得
吐下古塚中棺木也彌古者佳杉材最良千歲者通神
作琴底爾雅注云杉生江南作棺埋之不腐
慈母無毒取枝葉炙黃香作飯下氣止渴令人不睡主
小兒痰痞生山林間葉如櫻桃而小樹高丈餘山人並
識之
飯蘿燒作灰無毒主時行病後食勞取方寸匕服南方
人謂筐也又籃耳燒作灰末傅狗咬瘡籃竹器也
白馬骨無毒主惡瘡和黃連細辛白調牛膝雞桑皮黃
荆等燒為末淋汁取治瘰&KR0659;惡瘡蝕息肉白癜風以物
揩破塗之又單取莖葉煮汁服之止水痢生江東似石
榴而短小對節
紫衣味苦無毒主黃疸暴熱目黃沈重下水癊亦止熱
痢煮服之作灰淋取汁沐頭長髮此古木錦花也石瓦
皆有之堪染褐下水廣濟方云長髮也
梳笓無毒主蝨病者汁服蝨病是活蝨入腹為病如癥
瘕者又梳笓垢主小兒惡氣霍亂水和飲之
倒掛藤味苦無毒主一切老血及産後諸疾結痛血上
欲死煮汁服生深山如懸鉤有逆刺倒掛於樹葉尖而
長也
故木砧一名百味無毒主人病後食勞復取發當時來
參病人行止脚下土如錢許男病左女病右和砧上垢
及鼠頭一枚無即以鼠屎三七煮服之神效又卒心腹
痛取砧上垢著人鞋履底悉穿又㭢几上屑燒傅吻上
嚵瘡
古厠木主鬼魅傅尸温疫魍魎神等取木以太歲所在
日時當戶燒薰之又薰之杖瘡冷風不入以木於瘡上
薰之厠籌主難産及霍亂身冷轉筋於牀下燒取熱氣
徹上亦主中惡鬼氣此物雖微其功可錄
桃㭾無毒主卒心腹痛鬼疰破血惡氣脹滿煮服之三
載者良桃性去惡㭾更辟邪桃符與桃㭾同功也
梭頭主失音不語吃病者刺手心令痛即語男左女右
救月杖主月蝕瘡及月割耳燒為灰油和傅之杖即月
蝕時救月繫物木也人亦取月桂子碎傅耳後月蝕耳
瘡今江東諸處每至四五月後晦多於衢路間得之大
如狸豆破之辛香古老相傳是月中下也山桂猶堪為
藥况月桂乎正應不的識其功耳今江東處處有不知
北地何意獨無為當非月路耶月感之矣餘杭靈𨼆寺
僧云種得一株近代詩人多所論述漢武洞冥記云有
遠飛雞朝往夕還常銜桂實歸於南土所以北方無南
方月路所以有也
地龍藤味苦無毒主風血羸老腹内及腰脚諸冷食不
作肌膚浸酒服之生天目山蟠屈如龍故號地龍藤遶
樹木生似龍所生與此頗同小有異耳吳中亦有也
火槽頭主蠍螫横井上立愈上立炭主金瘡刮取傅瘡
上止血生肉帶之辟邪惡鬼帶火内水底取得水銀著
出
證類本草卷十三
