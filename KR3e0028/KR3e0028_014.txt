證類本草卷十四
宋唐慎微撰
木部下品總九十九種
一十八種神農本經(白字)
七種名醫别錄(墨字)
二十一種唐本先附(注云唐附)
二十七種今附(皆醫家嘗用有效注云今附)
九種新補
一種新定
二十六種陳蔵器餘
凡墨盖子已下並唐慎微續證類
巴豆蜀椒(目葉崖椒續注)皂莢(鬼皂莢續注)
訶梨勒(隨風子附唐附)柳華(葉實子汁附)陳實(即金鈴子也根附皮續注)
椿木葉(樗木附唐附樗白皮續注)郁李仁(根附)
莽草無食子(唐附)黃藥根(今附)
雷九槲(音斛)若(唐附皮附)白楊皮(唐附)
桄榔子(今附)蘇方木(唐附)櫸樹皮(葉山櫸續注)
桐葉(花梧桐皮油續注)胡椒(唐附)釣樟根皮(樟材續注)
千金藤(今附)南燭枝葉(今附)無患子(今附)
梓白皮(葉附)橡實(唐附櫟樹皮續注)石南(實附)
木天蓼(唐附子續注)黃環益智子(今附)
溲(音搜)疏(音疎)鼠李椰子皮(今附漿附)
枳(音止)梖(音矩唐附)小天蓼(今附)小蘗(唐附)
荚蒾(唐附)紫荆木(今附)紫真檀
烏臼子(唐附子續汁)南藤(今附)鹽麩子(樹白皮根白皮今附)
(葉上毬子續汁)杉材(杉菌附)接骨木(唐附)
楓柳皮(唐附)赤爪(側絞切)木(唐附)樺木皮(今附)
榼藤子(今附)榧實欒荆(唐附子續注)
扶栘木(新補)木鼈子(今附)藥實根
鈎藤欒華蔓椒
感藤(新補)赤檉木(今附即三春柳是也)突厥白(今附)
賣子木(唐附)婆羅得(今附)甘露藤(新補)
大空(唐附)椿莢(新定)水楊葉(唐附)
楊櫨木(唐附)欓子(新補)楠材
柘木(新補)柞木皮(新補)黃櫨(新補)
㯶櫚(皮附新補)木槿(新補)莞花(本在草部今移)
二十六種陳蔵器餘
栟櫚木楸木皮没離梨
柯樹皮敗扇總根
橉木灰&KR0008;桐皮竹肉
桃竹笋甖子桐子馬瘍木
木細辛百家筯樳木皮
刀鞘芺樹丹桎木皮
結殺杓車家雞棲木
檀石荆木黎蘆
瓜蘆諸木有毒
巴豆味辛温生温熟寒有大毒主傷寒温瘧寒熱破癥
&KR1742;結聚堅積留飲痰癖大腹水脹蕩練五藏六腑開通
閉塞利滑榖道去惡肉除鬼毒蠱疰邪物殺蟲魚療女
子月閉爛胎金瘡膿血不利丈夫陰殺班猫毒可練餌
之益血脈令人色好變化與鬼神通一名巴椒生巴郡
川谷八月採陰乾用之去心皮(芫花為之使惡蓑草畏大黃黃連菰蘆陶隠居)
(云出巴郡似大豆最能瀉人新者佳用之皆去心皮乃秤又熬令黃黑别擣如膏乃和丸散爾道方亦有練餌)
(法服之乃言神仙人吞一枚便欲死而鼠食之三年重三十斤物性乃有相耐如此爾唐本注云樹高丈餘葉)
(似櫻桃葉頭微赤十二月葉漸凋至四月落盡五月葉漸生七月花八月結實九月成十月採其子三枚共蒂)
(各有殼裹出眉州嘉州者良今按陳藏器本草云巴豆主癥癖痃氣痞滿腹内積聚冷氣血塊宿食不消痰飲)
(吐水取青黑大者每日空腹服一枚去殼勿令白膜破乃作兩片并四邊不得有損缺吞之以飲壓令下少間)
(腹内熱如火痢出惡物踓痢不虛若久服亦不痢白膜破者棄之生南方樹大如圍極高不啻一丈也臣禹錫)
(等謹按藥性論云巴豆使中其毒用黃連汁大豆汁解之忌蘆笋醬豉冷水得火良殺班猫蛇虺毒能主破心)
(腹積聚結氣治十種水腫痿痺大腹能落胎日華子云通宣一切病泄壅滯除風補勞建脾開骨消痰破血排)
(膿消腫毒殺腹蔵蟲治惡瘡息肉及疥癩丁腫凡合丸散炒不如去心膜煮五度換水各煮一沸)
圖經曰(巴豆出巴郡川谷今嘉眉戎州皆有之木高一二丈葉如櫻桃而厚大初生青後漸黃赤至十)
(二月葉漸凋二月復漸生至四月舊葉落盡新葉齊生即花發成穗微黃色五六月結實作房生青至八月熟)
(而黃類白豆䓻漸漸自落即收之一房有三瓣一瓣有實一粒一房共實三粒也戎州出者殼上有縦文隠起)
(如線一道至兩三道彼土人呼為金線巴豆最為上等它處亦稀有)
雷公云(凡使巴之與豆及剛子須在子細認勿誤用殺人巴顆小緊實色黃豆即顆有三稜色黑)
(若剛子顆小似棗核兩頭尖巴與豆即用剛子勿使凡修事巴豆敲碎以麻油并酒等可煮巴豆了研膏後用)
(每修事一兩以酒麻油各七合盡為度)
聖惠方(治中風口喎巴豆七枚去皮爛研喎左塗右手心喎右塗左手心仍以煖水一盞安向手心須)
(臾即便正洗去藥并頻油掣中指)
又方(治牙疼用巴豆一粒煨至黃熟去殼用蒜一瓣切一頭作盖剜去中心可安巴豆在内以盖子合之)
(用綿裹隨患處左右塞耳中)
外臺秘要(文仲方主療腹大動搖水聲皮膚黑名曰水蠱巴豆丸十枚去心皮熬令黃杏仁六十枚)
(去皮尖令黃二味擣丸如小豆大水下一丸以利為度勿飲酒)
千金方(主大人小兒風瘙瘾疹心迷悶方巴豆二兩槌破以水七升煮取二升以帛染拭之)
又方(治寒癖宿食久飲不消大便炒巴豆仁一升清酒五升煮三日三夜研令大熟合酒微火煎之丸如)
(胡豆大每服一丸水下欲吐者服二丸)
又方(治喉痺已死有餘氣者巴豆去皮針線穿嚥入喉中牽出)
千金翼(治小兒身腫并手足腫兼瘾疹巴豆五十枚去皮心以水二升煎取一升用綿于湯中隨手拭)
(之)
經騐方(鄭獬侍御傳治氣痢巴豆一兩去皮心熬細研取熟猪肝和丸空心米飲下量力加减服之牛)
(肝尤佳如食素人以蒸餅丸服)
又方(治耳卒聾巴豆一粒蠟裹針刺令通透用塞耳中)
又方(治箭鏃入骨不可拔取巴豆微熬與蜣蜋同研塗所傷處斯須痛定微痒忍之待極痒不可忍便撼)
(動箭鏃即拔之立出夏侯鄲云初在潤州得方箭鏃出後速以生肌膏傅之說者云兼治瘡鄲得方後至洪州)
(旅舍主人妻患背瘡呻吟鄲遽用此方試之愈)
勝金(治喉閉纏喉風巴豆兩粒紙緊角可通得入鼻用刀子切斷兩頭殼子將針穿作孔子内鼻中久即)
(差)
千金方(治疥瘡巴豆十粒大炮過黃色去皮膜右順手研如麵入酥少許膩粉少許同研勻爪破以竹)
(篦子點藥不得落眼裏及外腎如熏灸着外腎以黃丹塗甚妙)
初廣方(治藥毒秘效巴豆去皮不出油馬牙消等分合研成膏冷水化一彈子許服差)
賈相公(治過牛經牛有卒疫動頭打肋者以巴豆兩箇去皮𢷬末生油三兩炎漿水半升灌之差)
蜀椒味辛温大熱有毒主邪氣欬逆温中逐骨節皮膚
死肌寒濕痺痛下氣除六腑寒冷傷寒温瘧大風汗不
出心腹留飲宿食腸澼下痢洩精女子字乳餘疾散風
邪瘕結水腫黃疸鬼疰蠱毒殺蟲魚毒久服之頭不白
輕身增年開腠理通血脈堅齒髮調關節耐寒暑可作
膏藥多食令人乏氣口閉者殺人一名巴椒一名蓎(音唐)
□(音毅)生武都川谷及巴郡八月採實陰乾(杏仁為之使畏欵冬陶隠)
(居云出蜀都北郡人家種之皮肉厚腹裏白氣味濃江陽晉原及建平間亦有而細赤辛而不香力勢不如巴)
(郡巴椒有毒不可服而此為一名恐不爾又有秦椒黑色在中品中凡用椒皆火微熬之令汁出謂為汗椒令)
(有勢力椒目冷别入藥用不得相雜唐本注云椒目味苦寒無毒主水腹脹滿利小便今椒出金州西域者最)
(善臣禹錫等謹按爾雅疏云檓者大椒之别名郭云今椒樹業生實大者名為檓詩唐風云椒聊且陸機云椒)
(樹似茱萸有針刺葉堅而滑蜀人作茶吳人作茗皆合煮其葉以為香今成臯諸山間有椒謂之竹葉椒其樹)
(亦如蜀椒少毒熱不中合藥也可著飲食中又用蒸雞豚最佳香東海諸島上亦有椒樹枝葉皆相似子長不)
(圓甚香其味似橘皮島上獐鹿食此椒葉其肉自然作椒橋香藥性論云蜀椒使畏雄黃又名巴椒有小毒能)
(治冷風頑頭風下淚腰脚不遂虚損留結破血下諸石水能治嗽主腹内冷而痛除齒痛又云椒目使治十二)
(種水氣味苦辛有小毒主和巴豆昌蒲松脂以蠟溶為筒子内耳中抽腎氣虚耳中如風水鳴或如打鍾磬之)
(聲卒暴聾一日一易最神騐日華子云漢椒破癥結開胃治天行時氣瘟疾産後宿血治心腹氣壯陽療陰汗)
(暖腰膝縮小便椒目主膀胱急又云椒葉熱無毒治賁㹠伏梁氣及内外腎釣并霍亂轉筋和芡及葱研以醋)
(湯拌罯並得)
圖經曰(蜀椒生武都川谷及巴郡今歸峽及蜀川陜洛間人家多作園圃種之高四五尺似茱萸而小)
(有針刺葉堅而滑可煮飲食甚辛香四月結子無花但生于葉間如小豆顆而圓皮紫赤色八月棌實焙乾此)
(椒江淮及北土皆有之莖實都相類但不及蜀中者皮肉厚腹裏白氣味濃烈耳服食方單服椒紅補下宜用)
(蜀椒也韋宙獨行方治諸瘡中風者生蜀椒一升取少麵合溲裹椒勿令漏氣分作兩裹扵煻灰火中燒熟及)
(熱出之刺頭作孔當瘡上罯著使椒氣射入瘡中冷則易之須臾瘡中出水及遍體出汗即差施州又有一種)
(崖彼土人四季採皮入藥云味辛性熱無毒主肺氣有上喘兼欬嗽并野薑簁末酒服錢匕甚效忌塩下又)
(蔓椒條云生雲中川谷及丘冡間採莖根煮釀酒陶隠居云俗呼為樛似椒&KR0034;音黨小不香耳今亦無復分别)
(或云即金椒是也&KR0034;子出閩中江東其木似樗莖間有刺子辛辣如椒主遊蠱飛尸及腹冷南人淹蔵以作果)
(品或以寄遠吳越春秋云越以甘蜜丸欓矣與黨同報吳增封之禮然則&KR0034;之相贈尚)
雷公云(一名南椒凡使須去目及閉口者不用其椒子先須酒拌令濕蒸徙巳至午放冷密盖除)
(向下火四畔無氣後取出便入甆器中盛勿冷傷風用也)
食療(云温粒大者主上氣咳嗽久風濕痺又患齒痛醋煎含之又傷損成瘡中風以麵拌作餛飩灰中炮)
(之使熟斷開口封其瘡上冷易熱者三五度易之下治傷損成弓風又去久患口瘡去閉口者以水洗之以麪)
(拌煮作洸空心吞之三五匙飯壓之再服差又椒温辛有毒主風邪腹痛痺寒温中去齒痛堅齒髮明目止嘔)
(逆滅瘢生毛髮出汗下氣通神去老益血利五蔵治生産後諸疾下乳汁久服令人氣喘至十月勿食及閉口)
(者大忌子細黑者是秦椒白色也)
聖惠方(治因熱取凉睡有蛇入口中抛不出用刀破蛇尾内生椒三二粒裹著須臾即出)
外臺秘要(治瘡腫生椒末麪釡下土末之以大醋和傅之)
千金方(有人陰冷漸漸冷氣入陰囊腫滿恐死日夜疼悶不得眠取生椒擇之令淨以布帛裹著丸囊)
(令厚半寸須臾熱氣大通日再易之取消差)
肘後方(治金瘡中風蜀椒量瘡口大小用麪作餛飩煻火中炮令熟開一孔當瘡上掩之引風出可作)
(數枚以差替換之妙)
又方(蛇毒以閉口椒并葉擣傅之止)
孫真人(云十月勿食椒食之損氣傷心令人多忘)
又方(治心腹俱痛以布裹椒薄注上火熨令椒汗出良)
斗門方(治腹内虚冷久服駐顔用生椒擇去不拆者除其黑子用四十粒以漿水浸經一宿盡令口合)
(空心新汲水下去積年冷煖蔵腑久服則能駐顔黑髮明目令人思飲食妙)
勝金方(治好食生茶用椒末不限多少以糊丸如梧子大茶下十丸)
深師方(治手足皴裂椒四合水煮之去滓漬之半食頃出令燥須臾復浸乾塗羊猪髓腦極妙)
姚和衆(治小兒水瀉妳疳椒一分去目為末酥調之少少傅腦上日可三度)
譚氏(治小兒水瀉椒紅散及人年五十已上患瀉用椒二兩醋二升煮醋盡慢火焙乾為末甆器貯之每)
(服二錢匕酒或米飲下之)
又方(治漆瘡漢椒湯洗之即愈)
援神契(椒薑禦瘟補益聦明)
衍義曰(蜀椒須微炒使出汗又須去附紅黃殼去殼之後再微炒乘熱入竹筒中以杵舂之播取紅如)
(末盡更播更舂以盡為度凡用椒須如此其中子謂之椒目洽盜汗有功將目微炒擣為極細末用半錢匕以)
(生猪上脣煎湯一合調臨睡服無不效盖椒目能行水又治水蠱)
皂莢味辛鹹温有小毒主風痺死肌邪氣風頭淚出利
九竅殺精物療腹脹滿消榖除欬嗽囊結婦人胞不落
明目益精可為沐藥不入湯生雍州川谷及魯鄒縣如
猪牙者良九月十月採莢陰乾(栢實為之使惡麥門冬畏空青人參苦參陶隠)
(居云今處處有長尺二者良俗人見其皆有蟲孔而未嘗見蟲形皆言不可近令人惡病殊不爾其蟲状如草)
(菜上青蟲莢微欲黑便出所以難見爾但取青莢生者看自知之唐本注云此物有三種猪牙皂莢最下其形)
(曲淚薄惡全無滋潤洗垢不去其有二寸者麄大長虚而無淚若長六七寸圓厚節促直者皮薄多肉味濃大)
(好臣禹錫等謹按藥性論云皂莢使主破堅癥腹中痛能墮胎又曰將皂莢于酒中取盡其精于火内煎之成)
(膏塗帛貼一切腫毒兼能止疼痛陳蔵器云鬼皂莢作浴湯去風瘡疥癬挼葉去衣垢沐髮長頭生江南澤畔)
(如皂莢高一二尺日華子云皂莢通關節除頭風消痰飲勞蟲治骨蒸開胃及中風口禁入藥去皮子以酥炙)
(用)
圖經曰(皂莢出雍州川谷及魯鄒縣今所在有之以懷孟州者為勝木極有高大者此有三種本經云)
(形如猪牙者良陶注云長尺二者良唐注云長六寸圓厚節促直者皮薄多肉味濃大好今醫家作疏風氣丸)
(煎多用長皂莢治齒及取積藥多用猪牙皂莢所用雖殊大抵性味不相遠九月十月採莢陰乾用張仲景治)
(雜病方欬逆上氣唾濁但坐不得卧皂角丸主之皂莢杵末一物以蜜丸大如梧子以棗膏和湯服一丸日三)
(夜一服崔元亮海上方療腹脹滿欲瘐病者猪牙皂莢相續量長一尺微火煨去皮子搗篩蜜丸大如梧子欲)
(服藥先喫煮羊肉兩臠呷汁三兩口後以肉汁下藥十丸以快利為度覺得力更服以利凊水即停差後一月)
(已來不得食肉及諸油膩又治熱勞以皂莢長一尺續成者亦可須無孔成實者以土酥一大兩微微塗于火)
(上緩炙之不得令酥下待酥盡即搗篩蜜丸如梧子大每日空腹飲下十五丸漸增至二十丸重者不過兩劑)
(差其初生嫩葉芽以為𬞞茹更益人核中白肉亦入治肺藥又炮核取中黃心嚼餌之治膈痰吞酸又米醋熬)
(嫩刺針作濃煎以傅瘡癬有竒效)
雷公云(凡使須要赤膩肥并不蚛者然用新汲水浸一宿了用銅刀削上麄皮用酥反覆炙酥盡)
(為度然出槌之去子擣篩皂莢一兩酥二分子收得揀取圓滿堅硬不蛀者用瓶盛下水於火畔煮待泡熟剥)
(去硬皮一重了取向裏白嫩肉兩片去黃其黃消人腎氣將白兩片用銅刀細切于日中乾用)
聖惠方(治時氣三日頭痛煩熱用皂角燒作灰為末非時新汲水一中盞生薑汁蜜各少許和二錢服)
(之先用暖水淋浴後服藥須臾汗出愈)
外臺秘要(治卒中風口喎以皂角五兩去皮為末以三年大醋和右喎塗左左喎塗右乾更傅之差)
又方(齲齒方𢷬皂角去皮炙為末塗齒上吐之)
又方(溺死一宿者尚沾擣皂角紙裹内下部須臾出水即活)
千金方(&KR1604;鼻炙皂角末如小豆以竹管吹入鼻中)
又方(鬼魘不悟皂莢末刀圭起死人)
又方(難産吞皂角子二枚立差)
肘後方(卒腫滿身面洪用皂角剥炙令黃剉三升酒一斗漬合器煮令沸服一升日三服頻作)
又方(小兒身上惡瘡先以皂角水洗拭乾以少油麻擣爛傅燋即差)
經騐方(治食氣遍身黃腫氣喘食不得心胷滿悶不蛀皂角去皮及子塗好醋炙令焦為末一錢匕巴)
(豆七枚去油膜二件以淡醋及研好墨為丸如麻子大每服三丸食後陳橘皮湯下日三服隔一日增一丸以)
(利為度如常服消酒食)
梅師方(治霍亂轉筋皂莢末丸如小豆入鼻中得嚏便差)
又方(治卒外腎偏疼皂莢和皮為末水調傅之良)
孫真人(治咳嗽皂莢燒研碎二錢匕䜴湯下之)
又方(治大小便不通關格不利燒皂莢細研粥飲下三錢立通)
又方(傷寒無問陰陽神騐方以皂角一挺肥者燒令赤為末以水五合和頓服陰陽傷寒以酒和服)
又方(治腰脚不覆地取子一千一百箇淨洗令乾少酥熬令香為末蜜丸如梧子大空心以蒺藜子酸棗)
(子湯下三十丸)
又方(治卒死以末吹鼻中)
又方(治誤食物落鼻中及入眼不出吹皂角取嚏)
又方(人好魘以末吹鼻中)
斗門方(治卒頭痛以皂角末吹入鼻中令嚏則止)
簡要濟衆(治中風口噤不開涎潮吐方用皂角一挺去皮塗猪脂炙令黃色為末每服一錢匕非時温)
(酒服如氣實脈盛調二錢匕如牙關不開用白梅揩齒口開即灌藥以吐出風涎差)
博濟方(治皂莢水并惡水入口内熱痛不止以皂莢子燒存性一分沙糖半兩先殺研皂子令細續入)
(沙糖勻和如膏含之)
十全方(治牙疼用猪牙皂角鹽等分燒為末揩疼處良)
靈苑方(治急喉閉逡巡不救方以皂莢去皮子生半兩為末每服少許以筯頭點腫處更以醋調藥末)
(厚傅項下須臾便破少血出即愈)
孫尚藥(治卒中風昏昏若醉形體惛悶四肢不收或倒或不倒或口角似利微有涎出斯須不治便為)
(大病故傷人也此證風涎潮于上膈痺氣不通宜用救急稀涎散猪牙皂角四挺須是肥實不蚛削去黑皮晉)
(礬一兩光明通瑩者二味同搗羅為細末再研為散如有患者可服半錢重者三字匕温水調灌下不大嘔生只)
(是微微涎稀冷出或一升二升當候惺惺次緩而調治不可使人頓吐之恐過傷人命累經效不能盡述)
感應神仙傳(崔言者職隸左親騎軍一旦得疾雙眼昏咫尺不辨人物眉髮自落鼻梁崩倒肌膚)
(有瘡如癬皆為惡疾勢不可救因為洋州駱谷子歸寨使遇一道流自谷中出不言名姓授其方曰皂角刺一)
(二斤為灰蒸久晒研為末食上濃煎大黃湯調一錢匕服一旬鬢髮再生肌膚悦潤愈眼目倍常明得此方後)
(却入山不知所之又鐵堪以斷金銀雖百十年不壞以槌皂莢則一夕破碎)
衍義曰(皂莢其子炒春去赤皮仍將骨浸軟煮熟以糖漬之可食甚疏導五臓風熱擇其莢不蚛肥者)
(微炙為末一兩入生白礬末半兩膩粉半兩風涎潮塞氣不通水調灌一二錢但過咽則須吐涎凡用白礬者)
(分隔下涎也又暑中濕熱時或久雨合蒼木燒碎瘟疫邪濕氣)
訶梨勒味苦温無毒主冷氣心腹脹滿下食生交愛州
(唐本注云樹似木梡音患花白子形以梔子青黃色皮肉相著水摩或散服之唐本先附臣禹錫等謹按蕭炳)
(云訶梨勒苦酸下宿物止腸癖久洩赤白痢波斯舶上來者六路黑色肉厚者良藥性論云訶梨勒使亦可單)
(用味苦甘能通利津液主破胷膈結氣止水道黑髭髮日華子云消痰下氣除煩治水調中止瀉痢霍亂賁㹠)
(腎氣肺氣喘急消食開胃腸風瀉血崩中帶下五膈氣懷孕未足月人漏胎及胎動欲生脹悶氣喘并患痢人)
(後分急痛并産後陰痛和蠟燒熏及熱煎湯重通手暢洗)
圖經曰(訶梨勒生交愛州今嶺南皆有而廣州最盛株似木梡花白子似梔子青黃色皮肉相著七月)
(八月實熟時採六路者佳嶺南異物志云廣州法性寺佛殿前有四五十株子極小而味不澁皆是六路每歲)
(州貢只以此寺者寺有古井木根蘸水水味不鹹每子熟時有佳客至則院僧煎湯以延之其法用新摘訶子)
(五枚甘草一寸皆碎破汲木下井水同煎色若新茶今其寺謂之乾明舊木猶有六七株古井亦在南海風俗)
(尚貴此湯然煎之下不必盡如昔時之法也訶梨勒主痢本經不載張仲景治氣痢以訶梨勒十枚麪裹煻灰火)
(中煨之令麪黃熟去核細研為末和粥飲頓服又長服方訶梨勒陳橘皮厚朴各三大兩擣篩蜜丸大如梧子)
(每服二十丸至三十丸唐劉禹錫傳信方云子曾苦赤白下諸藥服遍久不差轉為白膿令狐將軍傳此法用)
(阿梨勒三枚上好者兩枚炮取皮一枚生取皮同末之以沸漿水一兩合服之淡水亦得若空水痢加一錢匕)
(廿草末若微有膿血加二匕若血多加三匕皆效又取其核入白蜜研注目中治風赤澁痛甚良其子未熟時)
(風飄墮者謂之隨風子暴乾收之彼人尤珍貴益小者益佳治痰𠻳咽喉不利含三數枚殊勝)
海藥云(按徐表南州記云生南海諸國味酸澁温無毒主五鬲氣結心腹虚痛赤白諸痢及嘔吐)
(咳嗽並宜使皮其主嗽肉炙治眼澁痛方家使陸路訶梨勒即六棱湯也按波斯將訶梨勒大腹等舶上用防)
(不虞或遇大魚放涎滑水中數里不通舶也遂乃煮此洗其涎滑尋化為水可量治氣功力者乎大腹訶子性)
(燋者是近鐺不故中國種不生故梵云訶梨恒雞謂唐言天堂未並只此也)
雷公云(凡使勿用毗梨勒罨梨勒榔精勒雜路勒若訶梨勒文只有六路或多或少並是雜路勒)
(毗梨勒箇箇毗雜路勒皆圓露文或八路至十三路號曰榔精勒多澁不入用凡修事先扵酒内浸然後蒸一)
(伏時其訶梨勒以刀削路細剉焙乾用之)
外臺秘要(治一切風痰風霍亂食不消大便澁訶梨三枚搗取皮和酒頓服三五度良)
又方(治風熱衝項熱悶訶梨三枚以大者芒硝同于醋中攪令消摩傅熱處)
經騐方(治嗽氣嗽久者亦主之生訶梨一枚含之嚥汁差後口爽不知食味却煎㯽榔湯一椀服之立)
(便有味此知連州銀庫官成密方)
廣濟方(治嘔逆不能食訶梨勒皮二兩去核熬為末蜜和丸如梧桐子大空心服二十丸日三服)
孫真人(治常患氣以訶梨三枚濕紙裹煨紙乾剥去核細嚼以生乳一升下之日三服)
又方(治一切氣宿食不消訶梨一枚入夜含之至明嚼嚥)
集騐方(蜀沙門傳水痢以訶梨勒三顆麪裹炮赤去麪取訶梨勒皮搗為末飯和為丸米飲空腹下三)
(七丸已百人見效)
子母秘錄(治小兒霍亂訶梨一枚末沸湯研一半頓服未差再服)
食醫心鏡(下氣消食并茶青色訶梨一枚打碎為末銀器中水一大升煎三兩沸後下訶梨更煎三)
(五沸便如麴塵色著少鹽服)
廣異記(云高仙芝大食得訶梨勒長五寸初置抹肚中便覺腹中痛因大利十餘行初為訶梨為崇待)
(欲弃之後問大食長老云此物人帶一切病消利者出惡物耳仙芝甚保天寳末被誅遂失所在)
金光眀經(流水長者子除病品云熱病下藥服訶梨勒)
衍義曰(訶梨勒氣虚人亦宜緩緩煨熟少服此物雖澁腸而又泄氣置其味苦澁)
柳華味苦寒無毒主風水黃疸面熱黑痂疥惡瘡金瘡
一名柳絮
葉主馬疥痂瘡取煎煮以洗馬疥立愈又療心腹内血
止痛實主潰癰逐膿血
子汁療渴生琅邪川澤(陶隠居云柳即今水楊柳也花熟隨風狀如飛雪陳元方以為)
(譬當用其未舒時了亦隨花飛正應水漬汁爾柳花亦宜貼炙瘡皮葉療漆瘡唐本注云柳與水楊全不相似)
(水楊葉圓闊而赤枝條短硬柳葉狹長青綠枝條長軟此論用柳不載水楊水楊亦有療能本草不錄樹枝及)
(木中蟲屑枝皮味苦寒無毒主痰熱淋可為吐湯煮洗風腫癢酒煮含主齒痛木中蟲屑可為浴湯主風瘙癢)
(瘾疹大效此人間柳樹是也陶云木楊非也臣禹錫等謹按藥性論云苦柳華使主止血治濕痺四肢攣急膝)
(痛陳蔵器云柳絮本經以絮為花花即初發時黃蘂子為飛絮以絮為花其誤甚矣江東人通名楊柳北人都)
(不言楊楊樹葉短柳樹枝長日華子云葉治天行熱病丁瘡𫝊尸骨蒸勞傷火瘡毒入腹熱悶服金石藥人發)
(大熱悶并下水氣煎膏續筋骨長肉止痛牙痛煎含枝煎汁可消食也)
圖經曰(柳華葉實生琅邪川澤今處處有之俗所謂楊柳者也本經以絮為花陳蔵器云華即初發黃)
(蘂也子乃飛絮也採無時其枝皮及根亦入藥葛洪治癰疽腫毒妬乳等多用之韋宙獨行方主丁瘡及反花)
(瘡並煎柳枝葉作膏塗之今人作浴湯膏藥齒牙藥亦用其枝為最要之藥按楊柳異類今人謂柳為楊柳非)
(也說文楊蒲柳也柳小楊也其類非一蒲柳其枝勁韌可為箭笴左傳所謂董澤之蒲又謂之雚符即上條水)
(楊是也今河北沙地多生此又生水傍葉麄而白木理微赤白杞柳鄭詩云無伐我樹杞陸璣云杞柳也其木)
(人以為車轂衛國淇水傍魯國汶水傍純生杞也又孟子云告子曰以人性為仁義猶以杞柳為桮棬是也今)
(人取其細條火逼令柔韌屈作箱篋河朔尤多又下有赤檉木生河西沙地皮赤葉細即是今所謂檉柳者又)
(名春柳爾雅曰檉河柳郭璞云今河傍赤莖小楊陸璣詩䟽云皮正赤如絳一名雨師枝葉似松是也其木中)
(脂一名檉乳醫方稀用故附扵此)
陳蔵器(云絮主止血治小兒一日五日寒熱煎柳枝浴)
外臺秘要(治黃疸柳枝以水一斗煮取濃汁半升服令盡)
肘後方(治乳癰二三百種痛不差但堅紫色者用煎柳根皮法云熬令温熨腫一宿愈)
又方(湯火灼成瘡柳皮燒灰以粉塗之)
又方(取柳白皮細切以猪脂煎取汁傅之)
孫真人(治牙齒疼柳枝一握細剉入少鹽花漿水煎含之甚妙)
集騐方(治腫柳枝如脚指大長三尺二十枚水煮令極熱以故布裹腫處取湯熱洗之即差)
子母秘錄(小兒丹煩柳葉一斤水一斗煮取三升去滓榻洗赤處日七八度)
斗門方(治耳痛有膿不出及癰已結聚柳根細切熟搥封之以帛掩燥即易之)
又方(治耳卒風毒腫起用柳蠧樹上蟲糞以水化取清水調白礬少許滴入耳中甚妙)
又方(治卒風毒腫氣急痛以柳白皮一斤剉以酒煮令熱帛裹熨腫上令再煮易之甚妙也)
古今錄騐(治齒痛以楊柳白皮卷如指許大含嚼之以汁漬痛齒根數過即差也)
又方(治牙齒風齲以柳枝剉一升大豆一升合炒豆炮盡子甆器盛之清酒二升漬之經三日含之頻吐)
丹方鏡源(云柳膠結砂子)
别說云(謹按絮貼灸瘡良飛入池沼于隂暗處為浮萍嘗以器盛水置絮其中數日覆之即成又多積)
(可以桿作氊以代羊毛極柔軟宜與小兒卧益佳以性凉也)
衍義曰(柳華經曰味苦即是初生有黃蘂者也及其華乾絮方出又謂之柳絮收之貼灸瘡及為茵褥)
(絮之下連小黑子因風而起得水濕處便生如地丁之類多不因積植于人家庭院中自然生出盖亦如柳絮)
(兼子而飛陳蔵器之說是然古人以絮為花陶隠居亦曰花隨風狀如飛雪誤矣經中有實及子汁諸家不解)
(今人亦不見用註釋氏謂柳為尼俱律陀木其子極細如人妄因極小妄果至大是知小黑子得因風而起)
楝實味苦寒有小毒主温疾傷寒大熱煩狂殺三蟲疥
瘍利小便水道
根微寒療蚘蟲利大腸生荆山山谷(陶隠居云處處有俗人五月五日皆)
(取葉佩之云辟惡其根以苦酒摩塗疥甚良煮汁作糜食之去蚘蟲唐本注云此有兩種有雄有雌雄者根赤)
(無子有毒服之多使人吐不能止時有至死者雌者根白有子微毒用當取雌者臣禹錫等謹按藥性論云棟)
(實亦可單用主人中大熱狂失心躁悶作湯浴不入湯服日華子云棟皮苦微毒治遊風熱毒風疹惡瘡疥癩)
(小兒壯熱並煎湯浸洗服食須是生子者雌樹皮一兩可入五十粒糯米煎煮殺毒瀉多以冷粥止不瀉者以)
(以熱葱粥發無子雄樹能吐瀉殺人不可以誤服)
圖經曰(楝實即金鈴子也生荆山山谷今處處有之以蜀川者為佳木高丈餘葉密如槐而長三四月)
(開花紅紫色芬香滿庭間實如彈丸生青熟黃十二月採實其根採無時此種有雌雄雄者根赤無子有大毒)
(雌者根白有子微毒當用雌者俗間謂之苦楝子韋宙獨行方主蟯蟲攻心如刺口吐清水取根剉水煮令濃)
(赤黃色以汁合米煮作糜隔宿勿食來旦後一七為始少時復食一匕半糜便下蟯騐)
雷公云(凡採得後㬠乾酒拌浸令濕蒸待上皮軟剥去皮取肉去核勿單用其核碎搥用漿水煮)
(一伏時了用如使肉即不使核使核即不使肉又花落子謂之石茱萸)
外臺秘要方(治長蟲楝實淳苦酒中漬宿以綿裹塞榖道中三寸許日易之)
千金方(治小兒蚘蟲楝木皮削上蒼皮以水煮汁飲量大小進)
又方(蠗螋瘡棟樹枝皮燒灰和猪膏傅之)
又方(治小兒禿瘡及諸惡瘡)
肘後方(治瘻若著口裏東行楝根細剉水煑濃汁含之數口吐勿嚥)
經騐方(小兒殺蟲定疼痛抵聖散以苦楝二兩白蕪荑半兩為末水一盞末一錢煎取二分放令待發)
(時服之)
又方(治臓毒下血以苦楝子炒令黃為末蜜丸米飲下十丸至二十丸甚妙)
又方(治丈夫本臓氣傷膀胱連小腸等氣金鈴子一百箇湯温浸過去皮巴豆二百箇搥微破麩二升同)
(于銅鐺内炒金鈴子赤熟為度放冷取出去核為末每服三錢非時熱酒醋湯調並得其麩巴豆不用也)
斗門方(治蛔蟲咬心用苦楝皮煎一大盞服下)
又方(治五種蟲以楝皮去其蒼者焙乾為末米飲下二錢匕)
又方(治癮疹楝皮濃煎浴)
荆楚歲時記(云風俗通解豸食楝)
又云(蛟龍畏楝)
椿木葉味苦有毒主洗瘡疥風疽水煑葉汁用之
皮主甘&KR0630;
樗木根葉尤良(唐本注云二樹形相似樗木疎椿木實為别也今按陳蔵器本草云樗木味苦)
(有小毒皮主赤白久痢口鼻中疳蟲去疥&KR0630;主鬼注傳尸蟲毒下血根皮去鬼氣取一握細切以童兒小便二)
(升豉一合宿浸絞取汁煎一沸三五日一度服葉似椿北人呼為山椿江東人呼為虎目葉脱處有痕如白樗)
(散木也唐本先附臣禹錫等謹按藥性論云樗白皮使味苦微熱無毒能治赤白痢腸滑痔疾瀉血不住蕭炳)
(云樗皮主疳痢得地榆同療之根皮尤良俗呼為虎眼樹本經椿木殊不相似孟銑云椿温動風熏十二經脈)
(五臓六腑多食令人神昏血氣微又女子血崩及産後血不止月信來多可取東引細根一大握洗之以水一)
(大升煮分再服便斷亦止赤帶下又椿俗名猪椿療小兒疳痢可多煮汁後灌之又取白皮一握倉粳米五十)
(粒葱白一握甘草三寸炙豉兩合以水一升煮取半升頓服之小兒以意服之核葉與皮功用皆同日華子云)
(樗皮温無毒止瀉及腸風能縮小便入藥蜜炙用)
圖經曰(椿木樗木舊並不載所出州土今南北皆有之二木形幹大抵相𩔖但椿木實而葉香可噉樗)
(本疎而氣臭膳夫亦能熬去其氣北人呼樗為山椿江東人呼為鬼目葉脱處有痕如樗蒲子又如眼目故得)
(此名其本最為無用莊子所謂吾有大木人謂之樗其本擁腫不中䋲墨小枝曲拳不□規矩立于途匠者不)
(顧是也並採無時爾雅云栲山樗郭璞注云栲似樗色小白生山中因名亦𩔖&KR0238;也俗語云櫄樗栲&KR0238;相似如)
(一詩唐風云山有栲陸機疏云山樗與田樗無異葉似差狹耳吳人以其葉為茗許慎以栲讀為□今人言栲)
(失其聲耳然則樗類之别種也樗根煮汁主下血及小兒疳痢亦取白皮和倉秔米葱白甘草䜴同煎飲服血)
(痢便斷唐劉禹錫著樗根餫飩法云每至立秋前後即患痢或是水榖痢兼腰疼等取樗根一大兩𢷬節以好)
(麵捻作餫飩子如皂莢子大清水煮每日空腹服十枚並無禁忌神良)
食療(云主疳殺蛔蟲又名臭楮若和猪肉熱麵頻食則中滿盖壅經脈也)
雷公云(椿木根凡使根不近西頭者上及不用莖葉只用根採出拌生葱蒸半日出生葱細剉用)
(袋盛掛屋南畔陰乾用偏利溺澁也)
肘後方(治小兒頭生白禿髮不生出椿楸桃葉心取汁傅之大效)
經騐方(治藏毒赤白痢香椿淨洗刷剥取皮日乾為末飲下一錢立效)
子母秘錄(治小兒疳椿白皮日乾二兩為末淘粟米去泔研濃汁糊和九如梧子大十歲三四丸量)
(數加減一丸内竹筒中吹入鼻中三度差服丸以飲下)
楊氏産乳(療疳痢因重樗白皮搗麵拌作小顆子日晒少時又拌凡三過水煮至熟加鹽醋酒亦得)
(頻服多少量兒大小)
又方(近效療久痢及疳痢楝樗白根皮不限多少常取土際不用見狗及風細切𢷬如泥取麪捻作餛飩)
(子如小棗大勿令破熱煮吞七枚重者不過七服皆空肚忌油膩熱麵毒物)
又方(疳痢曉夜無度者取樗根濃汁一雞子殼許和粟米泔水一雞子許灌下部再度即差其騐如神小)
(孩減用之甚妙)
衍義曰(椿本葉椿樗皆臭但一種有花結子一種無花不實世以無花不實木身大其榦端直者為椿)
(椿用木葉其有花而莢木身小榦多迃矮者為樗樗用根葉莢故曰未見椿上有莢者惟樗木上有又有樗雞)
(故知古人命名且不言椿雞而言樗雞者以顯有雞者為樗無雞者為椿其義甚明用椿木葉樗木根葉莢者)
(宜依此推窮洛陽一女子年四十六七躭飲無度多食魚蠏攝理之方蔑如也後以飲啖過常蓄毒在臓日液)
(二三十謁大便與膿血雜下大腸連肛門痛不堪任醫以止血痢藥不效又以腸風藥則益甚盖腸風則有血)
(而無膿凡如此已半年餘氣血漸弱食漸減肌肉漸瘦稍服熱藥則腹愈痛血愈下服稍凉藥即泄注氣羸粥)
(食愈減服温平藥則病不知如此將朞歲醫告術窮垂命待盡或有人教服人參散病家亦不敢主當謾與服)
(之纔一服知二服減三服膿血皆定自此不拾服其疾遂愈後問其方云治大腸風虚飲酒過度挾熱下痢膿)
(血疼痛多日不差樗根白皮一兩人參一兩為末每用二錢匕空心以温酒調服如下飲酒以温米飲代忌油)
(膩熱麵青菜菓子甜物雞猪魚蒜等)
郁李仁味酸平無毒主大腹水腫面目四肢浮腫利小
便水道
根主齒齗腫齲(丘禹切)齒堅齒去白蟲一名爵李一名車下
李一名棣生高山川谷及丘陵上五月六月採根(陶隠居云)
(山野處處有子熱赤色亦可噉之臣禹錫等謹按蜀本云甚甘香有少澁味也又圖經云樹高五六尺葉花及樹)
(並似大李惟子小若櫻桃甘酸爾雅䟽云常棣一名棣郭云今山中有棣樹子如櫻桃可食詩小雅云常棣之)
(華陸機云許慎曰白棣樹也如李而小如櫻桃正白今官園種之又有赤棣樹亦似白棣葉如刺榆葉而微圓)
(子正赤如郁李而小五月始熟關西天水隴西多有之藥性論云郁李仁臣味苦辛能治腸中結氣關格不通)
(根治齒痛宣結氣破結聚日華子云郁李仁通泄五藏膀胱急痛宣腰膝冷膿消宿食下氣又云根凉無毒治)
(小兒熱發作湯浴風䖵牙濃煎含之)
圖經曰(郁李仁本經不載所出州土但云生高山川谷及丘陵上今處處有之本高五六尺枝條葉花)
(皆若李惟子小若櫻桃赤色而味甘酸核隨子熟六月採根并實取核中仁用陸機本草䟽云唐棣即奥李也)
(一名雀梅亦曰車下李所在山中皆有其華或白或赤六月中成實如李子可食今近京人家園圃植一種枝)
(莖作長條花極繁密而多葉亦謂之郁李不堪入藥用韋宙獨行方療脚氣浮腫心腹滿大小便不通氣急喘)
(息者以郁李仁十二分擣碎水研取汁薏苡仁𢷬碎如粟米取三合以汁煑米作粥空腹飡之佳必效方療癖)
(取車下李仁微湯退去皮及並仁者與乾麪相拌𢷬之為餅如猶乾和淡水如常搜麵作餅大小一如病人掌)
(為二餅微炙使黃勿令至熟空腹食一枚當快利如不利更食一枚或飲熱粥汁以痢為度若至午後痢不止)
(即以醋飯止之利後當虚病未盡者量力一二日更進一服以病盡為限小兒亦以意量之不得食酪及牛馬)
(肉等無不效但病重者李仁與麪相半輕者以意減之病減之後服者亦任量力累試神騐)
雷公云(凡採得先湯浸然削上尖去皮令净用生蜜浸一宿漉出陰乾研如膏用)
食療(云氣結者酒服仁四十九粒更瀉尤良又破癖氣能下四肢水)
外臺秘要(張文仲齲齒以郁李根白皮切水煑汁含之冷即易吐出蟲)
姚和衆(治小兒多熱不痊後熟湯研郁李仁如杏酪一日服二合)
又方(治卒心痛郁李仁三七枚爛嚼以新汲水下之餃温湯尤妙須臾痛止却煎薄塩湯熱下之)
楊氏産乳(療身體腫滿水氣急卧不得郁李仁一大合𢷬為末和麥麵搜作餅子與喫入口即大便)
(通利氣便差)
衍義曰(郁李仁其子如御李子至紅熟堪啗微澁其仁湯去皮研極爛入生龍腦點赤目陜西甚多根)
(煎湯淋風蚛牙)
莽草味辛苦温有毒主風頭癰腫乳癰疝瘕除結氣疥
瘙殺蟲魚療喉痺不通乳難頭風癢可用沐勿令入眼
一名葞一名春草生上山谷及冤句五月採葉陰乾(陶隠)
(居云今東間處處皆有葉青新烈者良人用𢷬以和米内水中魚吞即死浮出人取食之無妨莽草字亦作䒽)
(音罔字今俗呼為䒽草也臣禹錫等謹按爾雅云葞春草釋曰藥草也今俗呼為䒽草郭云一名芒草者所見)
(本異也藥性論云䒽草臣能治風疽疝氣腫墜凝血治瘰癧除濕風不入湯服主頭瘡白秃殺蟲與白斂赤小)
(豆為末雞子白調加糊協毒腫乾即更易上日華子云治皮膚麻痺並濃煎湯淋風蚛牙痛喉痺亦濃煎汁含)
(後淨𠻳口)
圖經曰(莽草亦曰䒽草出上谷及冤句今南中州郡及蜀川皆有之木若石南而葉稀無花實五月七)
(月採葉陰乾一說藤生繞木石間古方治風毒痺厥諸酒皆用䒽草今醫家取其葉煎湯熱含少須間吐之以)
(治牙齒風蚛甚效此木也而爾雅釋草云葞春草釋曰藥草莽草也郭璞云一名芒草䒽音近故爾然謂之草)
(者乃蔓生者是也)
唐本餘(治難産)
雷公云(凡使採得後便取葉細剉又生甘草水蓼二味並細剉之用生稀絹袋盛毒木葉扵甑中)
(上甘草水蓼同蒸一日去諸生二件取出晒乾用之勿用尖有㝈者)
聖惠方(治牙齒蚛孔疼痛及有蟲用䒽草為末綿裏内蚛孔中或于痛處咬之低頭吐津勿嚥之疼痛)
(便定)
又方(治瘰癧發腫而堅結成核用䒽草一兩為末雞子白和傅扵帛上貼之日二易之便差)
肘後方(治癰瘡未潰䒽草末雞子白塗紙厚貼上燥復易得痛良又風嚙疼頭腫用五兩水一斗煮取)
(五升熱含潄吐之一日盡)
梅師方(治嚙腫痛䒽草郁李仁各四兩水六升煎取二升去滓熱含冷吐)
周禮(翦氏掌除蠧物以䒽草熏之則死)
衍義曰(莽草今人呼為䒽草濃煎湯淋渫皮膚麻痺本經一名春草諸家皆謂為草今居木部圖經亦)
(然今世所用者皆木葉也如石南枝梗乾則縐楺之其嗅如椒爾雅釋草云葞春草釋曰今莽草也與本經合)
(今當具言之石南條中陶隠居注云似䒽草凌冬不凋誠木無疑)
無食子味苦温無毒主赤白痢腸滑生肌肉出西戎(唐本)
(注云生沙磧間樹似檉今注一名没石子出波斯國主小兒疳䘌能黑髭髮治陰瘡陰汗温中和氣唐本先附)
(臣禹錫等謹按藥性論云無食子使治大人小兒大腹冷滑痢不禁段成式酉陽雜俎云無石子出波斯國波)
(斯呼為摩賊樹高六七丈圍八九尺葉似桃而長三月開花白色心微紅子圓如彈丸初青熟乃黃白蟲蝕成)
(孔者入藥用其樹半年生蕪食子一年生䟦屢大如指長三寸上有顆中仁如粟黃可噉之)
海藥(謹按徐表南荆記云波斯國大小如藥子味温平無毒主腸虚冷痢益血生精鳥髭髮和氣安)
(神治陰毒痿燒灰用張仲景使治陰汗取燒灰先以微温浴了即以帛微裹後傅灰囊上甚良波斯每食以代)
(果番胡呼為没食子今人呼墨食子轉謬矣)
雷公云(墨石子凡用勿令犯銀鐵并波火驚者顆小文細上無杴米者炒用漿水于砂盆中或硬)
(者石上研令盡却焙乾研了用勿𢷬能為烏犀色)
千金方(治急疳蝕口鼻者没石子為末吹下部即差)
子母秘錄(治産後痢没石子一箇燒為末和酒服方寸匕冷即酒服熱即飲下)
宫氣方(治小兒久痢不差沒石子二箇切熬令黃色研作餛飩食之)
衍義曰(無石子今人合他藥染髭)
黃藥根味苦平無毒主諸惡腫瘡瘻喉痺蛇犬咬毒取
根研服之亦含亦塗藤生高三四尺根及莖似小桑生
嶺南(今附臣禹錫等謹按日華子云黃藥凉治馬一切疾)
圖經曰(黃藥根生嶺南今䕫峽州郡及明越秦隴州山中亦有之以忠萬州者為勝藤生高三四尺根)
(及莖似小桑十月採根秦州出者謂之紅藥子葉似蕎麥枝梗赤色七月開白花其根初採濕時紅赤色暴乾)
(即黃開州興元府又産一種苦藥子大抵與黃藥相𩔖主五蔵邪氣治肺壓熱除煩躁亦入馬藥用春採根暴)
(乾又下有藥實根條云生蜀中山谷蘇□云即藥子也用其核仁本經誤載根字疑即黃藥之寳然云生葉似)
(杏花紅白色子肉味酸此為不同今亦稀用故附於此孫思邈千金月令療忽生癭疾一二年者以萬州黃藥)
(子半斤須堅重者為上如輕虚即是佗州者力慢須用一倍取無灰酒一斗投藥其中固濟瓶口以糠火燒一)
(復時停騰待酒冷即開患者時時飲一盞不令絶酒氣經二五日後常須把鏡自照覺銷即停飲不爾便令人)
(項細也劉禹錫傳信方亦著其效云得之邕州從事張岧岧目擊有效復已試其騐如神其方並同有小異處)
(惟燒酒候香氣出外燒頭有津出即止不待一宿火仍不得大益酒有灰)
經驗方(治各血黃藥漢防已各一兩為末每服一錢匕水一盞小麥二十粒同煎食後温服)
斗門方(治癭氣用黃藥子一斤浸洗淨酒一斗浸之每日早晚常服一盞忌一切毒物及不得喜怒但)
(以線子逐日度癭知其效)
簡要濟衆(治鼻衂不止黃藥子為末每服二錢匕煎薄膠湯下良久以新汲水調麪末一匙頭服之)
衍義曰(黃藥亦治馬心肺熱有功)
雷丸味苦鹹寒微寒有小毒主殺三蟲逐毒氣胃中熱
利丈夫不利女子作摩膏除小兒百病逐邪氣惡風汗
出除皮中熱結積蟲毒白蟲寸白自出不止久服令人
陰痿一名雷矢一名雷實赤者殺人生石城山谷及漢
中土中八月採根暴乾(劦實厚朴為之使惡葛根陶隠居云今出建平宜都間累累相)
(連如丸本經云利丈夫别錄云久服陰痿于事相反唐本注云雷丸竹之苓也無有苗蔓皆零無相連者今出)
(房附金州今注此物性寒本經云利丈夫不利女子别錄云久服令陰痿者于事相反按此則疏利男子元氣)
(不疏利女子蔵氣其義顯矣臣禹錫等謹按苑子云雷矢出漢中色白者善吳氏云雷丸神農苦黃帝岐伯桐)
(君甘有毒扁鵲甘無毒季氏大寒藥性論云雷丸君惡葛根味苦有小毒能逐風芫花為使主癲癎狂走殺蚘)
(蟲日華子云入藥炮用)
雷公云(凡使用甘草水浸一宿了銅刀刮上黑皮破作四五片又用甘草湯浸一宿後蒸從己至)
(未出日乾却以酒拌如前從己至未蒸日乾用)
經驗前方(下寸白蟲雷丸一味水浸軟去皮切焙乾為末凡有疾者五更初先食炙肉少許便以一)
(錢匕藥稀粥調半錢服之服時須向陽及上半月日蟲乃下)
槲(音斛)若味甘苦平無毒主痔止血療血痢止渴取脈炙
用之皮味苦水煎濃汁除蠱及瘻俗用甚效(唐本先附臣禹錫等)
(謹按藥性論云斛皮亦可單用主治惡瘡煎湯洗之良日華子云槲皮味澁能吐瘰癧澁五藏)
圖經曰(槲若本經不載所出州土今處處山林多有之木高丈餘若即葉也與櫟相類亦有斗但小不)
(中用耳不拘時採其葉并皮用葛洪洗諸敗爛瘡乳瘡並用此皮切三斗水一斗煮五升春夏冷用秋冬温用)
(洗瘡洗畢乃傅諸膏謂之赤龍皮湯又治毒攻下部生瘡者槲皮合櫸煮汁如飴糖以導之千金翼方療蟲毒)
(以槲木比陰白皮一大握長五寸以水三升煮取一升空腹分服即吐蟲出也)
聖惠方(治冷淋小腸下痢莖中急痛用斛葉擣末每服三錢水一盞葱白七寸煎六分去滓食前)
(温服)
又方(治螻蛄瘻用斛葉燒灰細研以泔别浸斛葉取洗瘡拭之内少許灰扵瘡中)
孫真人(備急方孩子淋疾斛葉三片煎湯服一雞子小便當時下)
簡要濟衆(治吐血斛葉不拘多少擣末每服一錢水一盞煎取五七分和滓服)
又方(若鼻中外查瘤膿血斛葉灰先以泔清煑榆葉取汁洗拭乾内灰瘡中良)
子母秘錄(治小兒及大人赤白痢新斛皮一斤去黑皮細切以水一斗煎取五升去滓更煎如膏和)
(酒服立愈)
衍義曰(槲若亦有斗但不及櫟木雖堅而不堪充材葉微炙炒槐花減槲葉之半同為水米飲調服治)
(初得腸風及血痔熱多者尤佳亦堪為炭但不及櫟木)
白楊樹皮味苦無毒主毒風脚氣腫四肢緩弱不隨毒氣遊
易(音翼)在皮膚中痰癖等酒漬服之(取葉圓大蔕小無風自動者今按陳藏器)
(本草云白楊去風痺宿血折傷血瀝在骨肉間痛不可忍及皮膚風瘙腫雜五木為湯將浸損處北土極多人)
(種墟墓間樹大皮白或云葉無風自動此是栘音移楊治非白楊也唐本先附臣禹錫等謹按日華子云味酸冷)
(撲損瘀血並須酒服煎膏可續筋骨非尋常楊柳并松楊樹葉如梨者是)
圖經曰(白楊舊不載所出州土今處處有之北土尤多人種于墟墓間株大葉圓如梨皮白木似楊故)
(名白楊採其皮無時此下又有水楊條經云葉圓潤而赤枝條短梗多生水岸傍其形如楊柳相似以生水岸)
(故名水楊爾雅所謂旄凙柳其云生水傍形如楊柳即今蒲柳是也楊柳之類亦多崔豹古今注曰白楊葉圓)
(青楊葉長柳葉尤長細栘時題切楊圓葉弱蔕微風則大搖一名高飛一曰獨搖蒲柳生水邊葉似青楊亦曰)
(蒲楊亦曰栘柳亦曰蒲栘焉水楊即蒲楊也枝莖勁韌膏刃作矢用又有赤楊霜降葉赤材理亦赤也然今人)
(鮮能分别之餘並見柳華條必效方療腹滿癖結如石積年不損者取白楊木東南枝去蒼皮護風細剉五升)
(熬令黃以酒五升淋訖即以絹袋盛滓還内酒中密封再宿每服一合日三)
雷公云(凡使以銅刀刮麄皮蒸從已至未出用布袋盛于屋東掛乾用)
外臺秘要(治口吻瘡以楊枝於鐵上燒作灰脂𫝊之)
千金方(治姙娠下痢白楊皮一斤水一斗煑取二升分三服)
梅師方(治牙疼白楊皮醋煎含之)
孫真人(主口瘡以白楊枝漿水煎和鹽含之)
衍義曰(白楊陜西甚多永耀間居人修盖多此木也然易生根斫木時碎札入土即下根故易以種植非止墟墓)
(間于人家舍前後及夾道往往植之土地所宜爾風過至葉如大雨聲葉便故如是又謂無風自動則無此事嘗官永耀)
(間熟見之但風微時當風逕者其葉孤絶處則往往獨搖以其蒂細長葉重大微風雖過故往來卒無已時勢使然也其)
(葉面青光背白木身微白故曰白楊非如粉之白)
桄(音光)榔(音郎)子味苦平無毒主宿血其木似栟櫚堅硬研
其内有麵大者數斛食之不饑其皮堪作綆生嶺南山
谷(今附)
圖經曰(桄榔生嶺南山谷今二廣州郡皆有之人家亦植扵庭除問其木似栟橺而堅硬研其間有麵)
(大者至數石食之不飢其皮至柔堅韌可以作綆其子作穗生木端不拘時月採之嶺表錄異云桄榔木枝葉)
(並茂與棗㯽榔等小異然葉下有鬚如麄馬㞑廣人採之以織巾子其鬚尤宜鹹水浸漬即麄脹而韌故人以)
(此縛舶不用釘線木性如竹紫黑色有文理工人解之以制博弈局又其木剛作鑊鋤利如鐵中石更利惟中)
(蕉㭨致敗耳)
陳蔵器云(華陽國志云郡少榖取桄榔麵以牛酪食之臨海志曰桄榔木作鑊鋤利如鐵中石)
(更利惟中蕉根破之物之相伏如此其中有似米粉中作餅餌食之得飽有欀木皮中亦有白粉如白米乾擣)
(之水淋屑者可作麵餅吳都賦云文欀楨橿是也又有莎木麵温補久服不飢長生嶺南山谷大者四五圍麵)
(數斛主人取次為餅蜀志曰莎木高大生山膚嶺南中八郡志曰莎木皮出麵大者百斛色黃鳩人部落食之)
(廣志曰樹多枝葉如鳥翼其麵色百樹收麵不過一斛𢷬篩如麵則不磨屑為飯)
海藥云(謹按嶺表錄云生廣南山谷樹身皮葉與蕃棗㯽榔等小異然葉下有髮如麄馬尾廣人用織)
(巾子木皮内有麵食之極有補益虚羸乏損腰脚無力久服輕身辟榖錄異云桄榔盖以此也)
蘇方木味甘鹹平無毒主破血産後血脹悶欲死者水
煑苦酒煑五兩取濃汁服之效(唐本注云此木用染色者出南海崑崙來交州)
(愛州亦有樹似菴按葉若榆葉而無澁抽條長丈許花黃子生青熟黑今陳蔵器本草云蘇方寒主霍亂嘔)
(逆及人常嘔吐用水煎服之破血當以酒煑為良唐本先附臣禹錫等謹按日華子云治婦人血氣心腹痛月)
(候不調及蓐勞排膿止痛消癰撲損瘀血女人失音血噤赤白痢并後分急痛)
雷公云(凡使去上麄皮并節了若有中心文横如紫角者號曰木中尊色其質倍常百等須細剉)
(了重擣拌細條梅枝蒸從巳至甲出陰乾用)
肘後方(治血暈蘇方三兩細剉水五升煮取二升分再服差若無蘇方取緋衣煮汁服亦得)
海藥云(謹按徐表南海記生海畔葉似絳木若女楨味平無毒主虛勞血癖氣壅滯産後惡露不安怯)
(起衝心腹中攪痛及經絡不通男女中風口噤不語宜依法細研用頭香細末方寸十酒煎蘇方去滓調服立)
(吐惡物差)
櫸樹皮大寒主時行頭痛熱結在腸胃(陶隠居云山中處處有皮似檀)
(槐葉如櫟槲人亦多識用之削取裏皮去上甲煎服之夏日作飲去熱唐本注云此樹所在皆有多生溪澗水)
(側葉似樗而狹長樹大者連抱高數仞皮極麄厚殊不似檀俗人取煑汁以療水及斷痢取嫩葉授貼火爛瘡)
(有效臣禹錫等謹按日華子云櫸樹皮味苦無毒下水氣止熱痢安胎主姙娠人腹痛又云葉冷無毒治腫爛)
(惡瘡鹽擣罯又云山櫸樹皮平無毒治熱毒風脇腫毒鄉人採葉為甜茶)
雷公云(凡使勿用三四年者無力用三十年以來者心空其樹只有半邊向西生者是斧剥下去)
(上麄皮細剉蒸從己至未出焙乾用櫸牛凡採得用銅刀取作兩片去兩翅用紙袋盛扵舍東掛待乾用)
肘後方(治毒氣攻手足腫疼以樹皮和槲皮合煮汁如飴糖以樺皮檂煮汁絞飲之)
衍義曰(櫸木皮今人呼為櫸柳然葉謂柳非柳謂槐非槐木最大者高五六十尺合二三人抱胡南北)
(甚多然亦下材也不堪為器用嫰皮取以緣拷栳與箕脣)
桐葉味苦寒無毒主惡蝕瘡著隂皮主五痔殺三蟲療
賁㹠氣病花主傅猪瘡飼猪肥大三倍生桐柏山谷
(陶隱居云桐樹有四種青桐葉皮青似梧而無子梧桐色白葉似青桐而有子子肥亦可食白桐與崗桐無異)
(惟有花子爾花二月舒黃紫色禮云桐始華者也崗桐無子是作琴瑟者今此云花便應是白桐白桐堪作琴)
(琴一名椅桐人家多植之唐本註云占本草桐花飼猪肥大二倍今云傅瘡恐誤矣豈有故破傷猪傅桐花者)
(臣禹錫等謹按爾雅疏云櫬一名梧郭云今梧桐詩大雅云梧桐生矣于彼朝陽是也又曰桐木一名榮郭云)
(即梧桐與櫬梧木也藥性論云白桐皮能洽五淋沐髮去頭風生髮滋潤日華子云桐油冷微毒傅惡瘡疥及)
(宣水腫塗鼠咬處能辟鼠)
圖經曰(桐生桐柏山谷今處處有之其類有四種舊注云青桐枝葉俱青而無子梧桐皮白葉青而有)
(子子肥美可食白桐有華與子其華二月舒黃紫色一名椅桐又名黃桐則藥中所用華葉者是也崗桐似白)
(桐惟無子即是作琴瑟者陸機苹木疏云白桐宜為琴瑟雲南䍧牱人績以為布似毛布是作琴瑟宜崗桐白)
(桐二種也又曰梓實桐皮曰椅今人云梧桐也爾雅謂之櫬又謂之榮是白桐梧桐二種俱有椅名也或曰梧)
(桐以知日月正閏生十二葉一邊有六葉從下數一葉為一月至上十二葉有閏十三葉小餘者視之則知閏)
(何月也故曰梧桐不生則九州異或云今南人作油者乃崗桐也此桐亦有子頗大於梧子耳江南有赬桐秋)
(開紅花無實有紫桐花如百合實堪糖煑以噉嶺南有刺桐葉如梧桐花側敷如掌枝幹有刺花色深紅生金)
(瘡止血殊劾又梧桐白皮亦主痔□繁方療腸中生痔肛門邊有核者猪□蹄青龍五生膏中用之其膏傅瘡)
(并酒服之)
子母秘錄(治廱瘡疸痔瘻惡瘡小兒丹用皮水煎傅)
衍義曰(桐葉經注不指定是何桐致難執用今具四種桐名有治療條其状列于後一種白桐可斲琴)
(者葉三&KR0008;開白花亦不結子藥性論云皮能治五淋沐髮去頭風生髮一種荏桐早春先開淡紅花狀如鼓子)
(花成筒子子或作桐油日華子云桐油冷微毒一種梧桐四月開淡黃小花一如棗花枝頭出絲墮地成油霑)
(漬衣覆五六月結桐子今人收炒作果動風氣此是月令清明之日桐始華者一種崗桐無花不中作琴體重)
胡椒味辛大温無毒主下氣温中去痰除藏腑中風冷
生西戎形如鼠李子調食用之味甚辛辣(唐本先附臣禹錫等謹按)
(日華子云調五藏止霍亂心腹冷痛壯腎氣及主冷痢殺一切魚肉鼈蕈毒)
海藥云(謹按徐表南州記生南海諸國去胃口氣虚冷宿食不消霍亂氣逆心腹卒痛冷氣上衝)
(和氣不宜多服損肺一云向隂者澄茄向陽者胡椒也)
雷公云(凡使只用内無皺殼者用力大漢椒使殼胡椒使子每脩揀了於石槽中碾碎成粉用)
食療云(治五蔵風冷冷氣心腹痛用清水酒服之佳亦宜湯服若冷氣吞三七枚)
孫真人(治霍亂以胡椒三四十粒以飲吞之)
段成式酉陽雜爼(云胡椒出摩伽陁國呼為昧履攴其苗蔓生莖極柔弱長寸半有細條與)
(葉齊條上結子兩兩相對葉晨開暮合合則裹其子于葉中形似漢椒至辛辣六月採今作胡盤肉食皆用之)
衍義曰(胡椒去胃中寒痰吐水食已即吐甚驗過劑則走氣大腸寒滑亦用須各以他藥佐之)
釣樟(音章)根皮主金瘡止血(陶隱居云出桂陽郡陵諸處亦呼作鳥樟方家少用而俗)
(人多識此刮根皮屑以療金瘡斷血易合甚騐又有一草似狼牙氣辛臭名地菘人呼為劉㦎音獲草五月五)
(日採乾作屑亦主療金瘡言劉㦎昔採用之爾唐本注云釣樟生郴州山谷樹高丈餘葉似柟音南葉而尖長)
(背有赤毛若枇把葉八月九月採根皮日乾也臣禹錫等謹按蕭炳云俗人取莖葉置門上辟天行時疾别錄)
(云似烏藥取根摩服治霍亂日華子云温無毒治賁㹠脚氣水腫煎服并將皮煎湯洗瘡痍風瘙疥癬陳藏器)
(云樟林味辛温無毒主惡氣中惡心服痛鬼注霍亂腹脹宿食不消常吐酸臭水酒煑服之無藥處用之江東)
(&KR1299;船多是樟木研取乳用之彌辛烈者佳亦作浴湯治脚氣除疥癬風痒作履除脚氣縣名豫章因木為名也)
千金藤主一切血毒諸氣霍亂中惡天行虚勞瘧瘴痰
嗽不利癰腫蛇犬毒藥石發癲癎悉主之生北地者根
大如指色黑似漆生南土者黃赤如細辛(今附)
陳蔵器(有數種南北名模不同大略主痍相似或是皆近于藤主一切毒氣其中霍亂中惡天行)
(虚勞瘴瘧痰嗽不利腫疽大毒藥石發癲雜疹悉主之生北地者根大如指色似漆生南土者黃赤如細辛舒)
(廬間有一種藤似木蓼又有鳥虎藤遶樹冬青亦名千金藤又江西山林間有草生葉頭有癭子似鶴膝葉如)
(柳亦名千金藤似荷葉只錢許大亦呼為千金藤一名古藤主痢及小兒大腹千金者以貴為名豈俱一物亦)
(狀異而功名同南北所用若取的穪未知熱是其中有草今並入木部草部亦重載也)
海藥(云謹按南州記云生嶺南山野陳氏云呼為石黃香味苦平無毒主天行時氣治蠱野諸毒癰腫發)
(背並宜煎服浸酒治風輕身也)
南燭枝葉味苦平無毒止泄除睡強筋益氣力久服輕
身長年令人不饑變白去老取莖葉擣碎漬汁浸粳米
九浸九蒸九暴米粒緊小正黑如瑿珠袋盛之可通遠
方日進一合不饑益顔色堅筋骨能行取汁炊飯名烏
飯亦名烏草亦名牛筋言食之徤如牛筋也色赤名文
燭生高山經冬不凋(今附臣禹錫等謹按日華子云烏飯草並腸胃擣洗浸蒸晒乾服又)
(名南燭也)
圖經曰(南燭本經不載所出州土云生高山今惟江東州郡有之株高三五尺葉類苦棟而小陵冬不)
(凋冬生紅子作穗人家多植庭除間俗謂之南天燭不拘時採其枝葉用亦謂之南燭草木謹按陶隠居登真)
(隠訣載太極真人青精乾石䭀飯法䭀音迅䭀之為言飱也謂以酒密藥草為飱搜而暴之也亦作&KR0008;凡内外)
(諸書並無此字惟施于今飯之名耳云其種是木而似草故號南燭草木一名猴藥一名男續一名後草一名)
(惟那木一名草木之王生嵩高少室抱犢雞頭山江左吳越至多土人名之曰猴菽或曰染菽粗與真名相彷)
(彿也此木至難長初生三四年狀若菘菜之屬亦頗似梔子二三十年乃成大株故曰木而似草也凡有八名)
(各從其邦域所稱而正號是南燭也其子如茱萸九月熟酸可食葉不相對似茗而圓厚味小酢冬夏常青)
(枝莖微紫大者亦高四五丈面甚肥脆易摧折也作飯法以生白粳米二斛五㪷更舂治淅取一斛二㪷木葉)
(五斤燥者用三斤亦可雜莖皮益嘉煑取汁極令清冷以潚米釋坎之潚郎溲字也今課其時月從四月生新)
(新葉至八月末色皆深九月至二月用宿葉色皆淺可隨時進退其斤兩寧小多合採軟枝莖皮扵石臼中擣)
(碎假令四五月中作可用十許斤熟舂以斛二斗湯漬染得一斛以九斗淹斛一斗米北來止爾用水漬一二)
(宿不必隨湯煑漬米令上可走蝃周時乃漉而炊之初米正作紅色既得蒸便如紺若一過汁漬不得好色亦)
(可淘去更以新汁漬之泗濩皆用此汁當令飯作正青色乃止向所餘汁一斗以共三過洒飯預作高格暴令)
(乾當三過蒸暴每一燥輙以清汁搜令浥浥耳日可服二升勿復血食亦以填胃補髓消滅三蟲上元寳經曰)
(子服草木之王氣與神通子食青燭之津命不復殞此之謂也今茅山道士亦作此飯或以寄遠重蒸過食之)
(甚香甘也孫思邈千金月令南燭煎益髭髮及容顔兼補暖方三月三日採葉并蘂子入大淨瓶中乾盛以童)
(子小便浸滿瓶固濟其口置閒處經一周年取開每日一兩次温酒服之每服一盞調煎一匙極有效驗)
聖惠方(治一切風疾若能久服輕身明日黑髭駐顔用南燭樹春夏取枝葉秋冬取根皮揀擇細)
(剉五斤水五斗慢火煎取二斗去滓别于淨鍋中慢火煎如稀錫以甆瓶盛温酒下一匙日三服)
又方(治小兒誤吞銅鐵物在咽喉内不下用南燭根燒細研熟水調一錢下之)
無患子皮有小毒主澣垢去面䵟喉痺研内喉中立開
又主飛尸子中人燒令香辟惡氣其子如漆珠生山谷
大樹一名噤婁一名桓(今附臣禹錫等謹按段成式酉陽雜俎云昔有神巫曰瑶㲘)
(能符劾百鬼閉鬼以無患木擊殺之世人競取此木為器用却鬼因曰無患日華子云無患子皮平)
陳蔵器云(有小毒主澣垢去面皯喉閉飛尸研内喉中立開子中人燒令香辟邪惡氣子黑如)
(漆珠子深山大樹一名噤婁一名桓桓患字聲訛也博物志云桓葉似柳子核堅正黑可作香纓用辟惡氣浣)
(垢古今注云程稚問木曰無患何也答曰昔有神巫曰瑶㲘能符劾百鬼得鬼則以此木為棒棒殺之世人相)
(以為器用厭鬼故曰無患也纂文云無患名噤婁實好去垢今僧家貫之為念珠紅底為也)
纂文(無患木名也實可以去垢核黑如瑿問櫨木曰無患何也答曰昔有神筮曰無患此木能作符劾百)
(鬼則以此木為棒殺之世人相傳以此木為衆鬼所惡競取為器用以厭鬼故號無患)
衍義曰(無患子今釋子取以為念珠出佛經惟取紫紅色小者佳今入藥絶少西洛亦有之)
梓白皮味苦寒無毒主熱去三蟲療目中疾葉擣傅
猪瘡飼猪肥大三倍生河内山谷(陶隠居云此即梓樹之皮梓亦有三種當)
(用拌素不腐者葉療手脚火爛療桐葉及此以肥猪之法未見應在商丘子養猪經中唐本注云此二樹花葉)
(取以飼並能肥大且易養今見李氏本草博物志但云飼猪使肥今云傅猪瘡並訛矣别錄云皮主吐逆胃反)
(去三蟲小兒熱瘡身頭熱煩蝕瘡湯浴之并封傅嫩葉主爛瘡臣禹錫等謹按爾雅云椅梓釋曰别二名也郭)
(云即楸詩鄘風云椅桐梓漆陸機云梓者楸之疏理白色而生子者為梓梓實桐皮曰椅則大同而小别也蕭)
(炳云樹似桐而葉小花紫日華子云煎湯洗小兒壮熱一切瘡疥皮膚瘙痒梓樹皮有數種惟楸梓佳餘即不)
(堪)
圖經曰(梓白皮生河内山谷今近道皆有之木似桐而葉小花紫爾雅云椅梓郭璞注云即楸也詩鄘)
(風云椅桐梓漆陸機云梓者楸之疏理白色而生子者為梓梓實桐皮曰椅大同而小别也又一種鼠梓一名)
(楰亦楸之属也江東人謂之虎梓詩小雅云北山有楰陸機云其枝葉木理如楸山楸之異者今人謂之苦楸)
(是也鼠李二名鼠梓或云即此也然鼠花之實都不相類恐别一物而名同也梓之入藥當用有子者為使楸)
(梓官寺及人家園亭多植之崔元亮集騐方療毒腫不問硬軟取楸葉十重薄腫上即以舊帛裹之日三易當)
(重重有毒氣為水流在葉中如冬月取乾葉鹽水浸良久用之或取根皮剉爛擣傅之皆效又療上氣欬𠻳腹)
(滿痿頓者楸葉三斗以水三斗煑三十沸去滓煎堪丸如棗大以竹筒内下部中立愈篋中方楸葉一味為煎)
(療瘰癧瘻瘡神方秋分前後平旦令人持囊袋枝上旋摘葉内袋中枰取十五斤水一石净釜中煎取三斗又)
(别換鍋煎取七八升又換鍋煎取二升即成煎内不津器中凡患者先取麻油半合蠟一分酥一栗子許同消)
(如面脂又取杏仁七粒生薑少許同研令細米分二錢同入膏中攪令勻先塗瘡上經二日米乃拭却即以篦)
(子勻塗楸煎滿瘡上仍用軟帛裹却二日一度拭却更上新藥不遇五六上已作頭便生肌平復未發者即内)
(消差後須將慎半年已求採葉及煎合時禁孝子婦女僧人雞犬見之)
橡實味苦微温無毒主下痢厚腸肥徤人其殼為散
及煑汁服亦主痢并堪染用一名杼斗槲櫟皆有斗以
櫟為勝所在山谷中皆有(唐本先附臣禹鍚等謹按爾雅云栩杼釋曰栩一名杼郭)
(云柞樹詩唐風云集于枹栩陸機云今柞櫟也徐州人謂櫟為杼或謂為栩其子為皂或言皂斗其殼為汁可)
(以染皂今京洛及河内言杼斗謂櫟為杼五方通語也曰華子云櫟樹皮平無毒治水痢消瘰癧除惡瘡橡斗)
(子澁腸止瀉煑食可止饑禦歉歲殼止腸風崩中𢃄下冷熱瀉痢并染鬚髮入藥並摶炒焦用)
圖經曰(橡實櫟木子也本經不載所出州土云所在山谷皆冇今亦然木高二三丈三四月開黃花八)
(九月結實其實為皂斗槲櫟皆有斗而以櫟為勝不拘時採其皮并實用爾雅云櫟其實梂釋曰櫟似樗之木)
(也梂盛實之房也其實橡也有梂彙自裹詩秦風云山有苞櫟陸機云秦人謂柞櫟為櫟又唐風云集于枹栩)
(陸機云今柞櫟也徐州人謂櫟為杼或謂之栩今京洛及河内謂櫟亦為杼五方通語也然則柞櫟也杼也栩)
(也皆橡櫟之通名也)
雷公云(凡使去麄皮一重取橡實蒸從巳至未出剉作五片用之)
食療(云主止痢不宜多食)
孫真人(枕中記云橡子非果非榖而最益人服食未能斷榖啖之尤佳無氣而受氣無味而受味消食)
(止痢令人強徤不極)
衍義曰(橡實櫟木子也葉如栗葉在處有但堅而不堪充材亦木之性也山中以椿人為粮然澁腸木)
(善為炭也木皆不及其殼堪染皂若曾經兩水者其色淡不若不經兩水者槲亦有殼但少而不及櫟木所實)
(者)
石南味辛苦平有毒主養腎氣内傷隂衰利筋骨皮毛
療脚弱五藏邪氣除熱女子不可久服令思男
實殺蠱毒破積聚逐風痺一名鬼目生華隂山谷二月
四月採葉八月採實隂乾(五加皮為之使陶隱居云今廬江及東間皆有之葉狀如)
(枇杷葉方用亦稀唐本注云葉似䒽草凌冬不凋以葉細者為良關中者好為療風邪丸散之要其江山已南)
(者長大如枇杷葉無氣味殊不任用今醫家不復用實臣禹錫等謹按蜀本云終南斜谷近石處甚饒今土人)
(多以瓦韋為石韋以石韋為石南不可不審之日華子云石南臣主除熱惡小薊無毒能添腎氣治胸膈煩悶)
(實殺蟲能逐諸風雖能養腎内令人隂痿)
圖經曰(石南生華隂山谷今南北皆有之生于石上林極有高大者江湖間出者葉如枇杷葉有小刺)
(凌東不凋春生白花成蔟秋結細紅實關隴間出者葉似莽草青黃色背有紫點兩多則併生長及二三寸根)
(横細紫色無花實葉至茂密南北人多移以植亭宇間隂翳可愛不透曰氣入藥以䦗中葉細者良二月四月)
(採葉四月採實隂乾魏王花木記曰南方石南木取皮中作魚羹和之尤美今不聞用之下有楠村條其木頗)
(似石南而更高大葉差小其材中梁柱醫方亦稀用之)
衍義曰(石南葉狀如枇杷葉之小者但背無毛光而不鈹正二月間開花冬有二葉為花苞苞既開中)
(有十五餘花大小如椿花甚細碎每一苞約彈許大成一毬一花六葉一朵有七八毬淡白綠色葉末微淡赤)
(色花既開蘂滿花但見葉不見花花纔罷去年綠葉盡脱落漸生新葉治腎衰脚弱最相宜但京洛河北河東)
(山東顧少人以此故少用湖南北江東西二浙甚多故多用南實今醫家絶不用)
木天蓼味辛温有小毒主癥結積聚風勞虛冷生山谷
中(唐本注云作藤蔓葉似柘花白子如棗許無定形中瓤似茄子味辛噉之以當薑蓼其苗藤切以酒浸服)
(或以釀酒去風冷癥癖大效所在皆有今出安州申州今按陳藏器本草云木天蓼今時所用出鳳州樹高如)
(冬青不凋出深山人云多服損人以其逐風損氣故也不當以藤天蓼為注既云本蓼豈更藤生自有藤蓼爾)
(唐本先附臣禹錫等謹按藥性論云天蓼子使味苦辛微熱無毒能治中賊風口面喎斜主冷痃癖氣塊女子)
(虚勞)
圖經曰(木天蓼味辛温有小毒主癥結積聚風勞虚冷生山谷中木高二三丈三月四月開花似柘花)
(五月採子作毬形似梔其毬子可藏作果橄之亦治諸冷氣蘇公云作藤蔓生者自是藤天蓼也又有一種小)
(天蓼生天目山四明山木如梔子冬不凋然則天蓼有三種雖其狀不同而體療甚相似也)
聖惠方(治風立有竒效用木天蓼一片去皮細剉以生絹袋盛好酒二斗浸之春夏一七日秋冬二七)
(日後間每空心日午初夜各温飲一盞老幼臨時加减若長服日只每朝一盞)
黃環味苦平有毒主蟲毒鬼疰鬼魅邪氣在藏中除欬
逆寒熱一名就葛一名大就生蜀郡山谷三月採根隂
乾(鳶尾為之使惡茯苓防己陶隱居云似防己亦作車輻理觧蜀都賦云青珠黃環者或云是大戟花定非)
(也用甚插市人尠有識者唐本注云此物襄陽巴西人謂之就葛作藤生根亦葛𩔖所云似防己作車輻觧者)
(近之人取葛根誤得食之吐痢不止用土漿觧乃差此眞黃環也餘處亦稀惟㐮陽大有本經用根今云大戟)
(花非也其子作角生似皂莢花實與葛同時矣今園庭種之大者莖徑六七寸所在有之謂其子名狼䟦子今)
(太常科劍南來者乃雞屎葛根非也臣禹鍚等謹按藥性論云黃環使惡乾薑大寒有小毒治上氣急寒熱及)
(百邪)
益智子味辛温無毒主遺精虚漏小便餘瀝益氣安神
補不足安三焦調諸氣夜多小便者取二十四枚碎入
塩同煎服有竒驗按山海經云生崑崙國(今附臣禹錫等謹按陳藏)
(器云止嘔噦廣志云葉似蘘荷長丈餘其根上有小枝高八九尺無葉萼子叢生大如棗中辦黑皮白核小者)
(名益智含之攝涎穢出交阯)
圖經曰(益智子生崑崙國今嶺南州郡往往有之葉似蘘荷長丈餘其根傍生小枝高七八寸無葉花)
(萼作穗生其上如棗許大皮白中仁黑仁細者佳含之攝涎唾採無時盧循為廣州刺史遺劉裕益智粽裕答)
(以續命湯是此也)
齊民要術(云益智子攝涎穢)
顧微(廣州記云益智葉如蘘荷莖如竹箭子從心出一枝有十子子肉白滑四破去之或外皮蜜煑為粽)
(味辛)
溲(音㮴)疏(音疎)味辛苦寒微寒無毒主身皮膚中熱除邪氣
止氣溺通利水道除胃中熱下氣可作洛湯一名巨骨
生熊耳川谷及田野故丘墟地四月採(漏蘆為之使陶隱居云李云溲)
(疏一名楊櫨一名牡荆一名空疏皮白中空時時有節子似枸杞子冬月熟色赤味甘苦近代乃無識者此實)
(眞也非人籬援之楊櫨也李當之此說於論牡荆乃不為大乖而濫引溲疏恐斯誤矣又云溲䟽與空疏亦不)
(同掘耳疑應作熊耳熊耳山名都無掘耳之號唐本注云溲疏形似空疎樹高丈許白皮其子八九月熟色赤)
(似枸杞子味苦必兩兩相並與空疏不同空疏一名楊櫨子為莢不似溲疏今注溲疏枸杞雖則相似然溲疏)
(有刺枸杞無刺以此為别爾臣禹錫等謹按藥性論云溲疏使)
圖經(文具枸杞條下)
鼠李主寒熱瘰癧
其皮味苦微寒無毒主除身皮熱毒一名牛
李一名鼠梓一名椑(音卑)生田野採無時(唐本注云此藥)
(一名趙李一名皂李一名烏槎樹皮主諸瘡寒熱毒痺子主牛馬六畜瘡中蟲或生擣傅之或)
(和脂塗皆效子味甘採取日乾九蒸酒浸服三合日再能下血及碎肉除疝瘕積冷氣大良皮)
(子俱有小毒臣禹錫等謹按日華子云味苦凉微毒治水腫皮主風痺)
圖經曰(鼠李即烏巢子也本經不載所出州土但云生田野今蜀川多有之枝葉如李子實若五味子)
(色䃜黑其汁紫色味甘苦實熟時採日乾九蒸酒浸服能下血其皮採無時一名牛李劉禹錫傳信方主大人)
(口中疳瘡并發背萬不失一用山李子根亦名牛李子&KR0034;薇根野外者佳各細切五升以水五大斗煎至半日)
(已來汁濃即於銀銅器中盛之重湯煎至一二升看稍稠即於甆瓶子中盛少少温含咽之必差忌醬醋油膩)
(熱麵大約不宜食肉如患發背重湯煎令極稠和如膏以帛塗之瘡上神效襄州軍事柳岸妻竇氏患口疳十)
(五年齒盡落斷亦斷壊不可近用此方遂差)
食療云(微寒主腹脹滿其根有毒煑濃汁含之治䘌齒并疳蟲蝕人脊骨者可煑濃汁灌之良其)
(肉主脹滿殼脹和麺作餅子空心食之少時當瀉其煑根汁亦空心服一盞治脊骨疳)
衍義曰(鼠李即牛李子也木高七八尺葉如李但狹而不澤子扵條十四邊生熟則紫黑色生則青葉)
(至秋則子落尚在枝是處皆有故經不言所出處今關陜及湖南江南北甚多木皮與子兩用)
椰子皮味苦平無毒止血療鼻衂吐逆霍亂煑汁服之
殼中肉益氣去風
漿服之主消渴塗頭益髮今黑生安南樹如椶櫚子殼
可為器交州記曰椰子中有漿飲之得醉(今附臣禹錫等謹按日華)
(子云皮入藥炙用)
圖經曰(椰子出安南今嶺南州郡皆有之木似桄榔無枝條高數丈葉在本末如束蒲實大如瓠垂於)
(枝間如桂物實外有麄皮如椶包次有殼圓而且堅裏有膚至白如猪肋厚半寸許味亦似胡桃膚裏有漿四)
(五合如乳飲之冷而氛醺人多取殼為器甚佳不拘時月採其根皮用南人取其肉糖飴漬之寄至北中作果)
(味甚佳也)
陳藏器(理水廣志白汁有餘清如水美如蜜可食之)
海藥云(謹按交州記云生南海狀若海椶實名椰子大如椀許大外有麄皮如大腹子豆䓻之類内有)
(漿似酒飲之不醉主消渴吐血水腹去風熱雲南者亦好武侯討雲南時並令將士剪除椰樹不令小邦有此)
(異物多食動氣也)
衍義曰(椰子開之有汁如乳極甘香自别是一種氣味中又有一塊瓤形如瓜蔞上有細龍起亦白色)
(但微虚紋若婦人裙褶其味亦如其汁又着殼一重白肉剮取之皆可與瓠糖煎為果汁色如白酒其味如瓤)
(然謂之酒者好事者當日強名之取其殼為酒器如酒中有毒則酒沸起今人皆漆其裏則全失用椰子之意)
枳(音止)椇(音矩)味甘平無毒主頭風小腹拘急一名木蜜其
木皮温無毒主五痔和五藏以木為屋屋中酒則味薄
此亦竒物(唐本注云其樹徑尺木名白石葉如桑柘其子作房似珊瑚核在其端人皆食之唐本先)
(附臣禹錫等謹按蜀本云字或單作拘音矩云木名出蜀近酒能薄酒味江南人呼謂之木蜜也)
食療云(多食發烟蟲昔有南人修舍用此悞有一片落在酒甕中其酒化為水味)
荆楚歲時記云(詩有椇羞廣雅枳椇實如珊瑚十一月採是白石木子中山多有之塩荷裹一)
(冬儲備又以辟蟲毒)
小天蓼味甘温無毒主一切風虚羸冷手足疼痺無論
老幼輕重浸酒及煑汁服之十許曰覺皮膚間風出如
蟲行生天目山四明山樹如梔子冬不凋野獸食之更
有木天蓼出山南大樹今市人貨之云久服促夀當是
其逐風損氣故也本經有木天蓼即是此也蘇注云藤
生子辛與木又異應是復有藤天蓼江淮南山間有木
天蓼作藤著樹葉如梨光而薄子如棗辛甘大主風血
羸痺腰脚疼冷取皮釀酒即是蘇引為天蓼注者夫如
是則有三天蓼俱能逐風其中優劣小者最為勝(今附)
圖經(文具木天蓼條下)
小蘗味苦大寒無毒主口瘡疳䘌殺諸蟲去心腹中熱
氣一名山石榴(唐本注云其樹枝葉與石榴無别但花異子組黑圓如生李子爾生山石間所)
(在皆有襄陽峴山東者為良陶於蘗木附見二種其一是此陶云皮黃其樹乃皮白今太常所貯乃葉多刺者)
(名白刺蘗非小蘗也今注陳藏器本草云凡是蘗木皆皮黃今既不黃而自然非蘗小蘗如石榴皮黃子赤如)
(枸杞子兩頭尖人剉枝以染黃若云子黑而圓恐是别物非小蘗也唐本先附)
圖經(文其蘗木條下)
莢蒾(音迷)味甘苦平無毒主三蟲下氣消榖(唐本注云葉似木槿皮似)
(榆作小樹其子如溲䟽兩兩相並四四相對而色赤味甘煑樹枝汁和作粥甚美以飼小兒殺蚘蟲不入方用)
(陸機草木疏名擊迷一名畀先蓋檀榆之類也所在山谷有之今按陳藏器本草云莢蒾主六畜瘡中蛆煑汁)
(作粥灌之蛆立出皮堪為索生北土山林間唐本先附)
紫荆木味苦平無毒主破宿血下五淋濃煑服之今人
多於庭院間種者花豔可愛(今附臣禹錫等謹按陳藏器云紫珠寒主觧諸毒物)
(癰疽疾痺飛尸蠱毒腫下瘻蛇虺蟲蠶狂犬等毒並煑汁服亦煑汁洗瘡腫除血長膚一名紫荆樹似黃荆葉)
(小無椏非田氏之荆也至秋子熟正紫圓如小株生江東林澤間有之日華子云紫荆木通小腸波梗同用花)
(功用亦同)
圖經曰(紫荆舊不載所生州郡今處處有之人多于庭院間種植木似黃荆葉小無椏花深紫可愛或)
(云田氏之荆也至秋子熟如小珠名紫珠江東林澤間尤多)
衍義曰(紫荆木春開紫花甚細碎共作朵生出無常處或生于木身之上或附根上之下直出花花罷)
(葉出光紫微圓園圃間多植之)
紫真檀味鹹微寒主惡毒風毒(陶隱居云俗人摩以塗風毒諸腫亦效然不及)
(青木香又主金瘡止血亦療淋用之唐本注云此物出崑崙盤盤國也雖不生中華人間遍有之也臣禹錫等)
(謹按日華子云紫真檀無毒)
陳藏器云(檀樹如檀出海南本功外心腹痛霍亂中惡鬼氣殺蟲)
外臺秘要(止血止痛至妙凡裹縛瘡用故布帛不寬不急如繋衣𢃄即如)
千金方(治一切腫以紫檀細碎末醋和傅腫上)
梅師方(治金瘡止血急刮眞紫檀末傅之)
烏臼木根皮味苦微温有毒主暴水癥結積聚生山南
平澤(唐本注云樹高數仞葉似梨杏花黃白子黑色今按陳藏器本草云烏臼葉好染皂子多取壓為油)
(塗頭令黑變白為燈極明服一合令人下痢去隂下水唐本先附臣禹錫等謹按日華子云烏臼根皮凉治頭)
(風通大小便以慢火炙令脂汁盡黃乾後用又云子凉無毒壓汁梳頭可染髮炒作湯下水氣)
斗門方(治大便不通用烏臼木方停一寸來劈破以水煎取小半盞服之立通不用多喫其功神)
(聖兼能取水)
衍義曰(烏臼葉如小杏葉但微薄而綠色差淡子八九月熟初青後黑分為三瓣取子出油然燈及染)
(髮)
南藤味辛温無毒主風血補衰老起陽強腰脚除痺變
白逐冷氣排風邪亦煑汁服亦浸酒冬月用之生依南
樹故號南藤莖如馬鞭有節紫褐色一名丁公藤生南
山山谷(南史觧叔謙雁門人母有疾夜於庭中稽顙祈告聞空中云得丁公藤即差訪醫及本草皆無)
(至宜都山中見一翁伐木云是丁公藤療疾乃拜泣求得之及漬酒法受畢失翁所在母疾遂愈今附)
圖經曰(南藤即丁公藤也生南山山谷今出泉州荣川如生依南木故云南藤苖如馬鞭有節紫褐色葉)
(杏葉而尖採無時此下又有千金藤云生北地又者根大如指色黑似膝生南土者黃赤如細辛)
(有榼藤子生廣南山林間林如通草藤三年方熟紫黑色一名象豆今醫家並稀用故但附于其類)
陳藏器云(氣味辛烈亦磨服之變白不老出藍田八月採日乾用)
塩麩子味酸微寒無毒除痰飲瘴瘧喉中熱結喉痺止
渴觧酒毒黃疸飛尸蠱毒天行寒熱痰嗽變白生毛髮
取子乾𢷬為末食之嶺南人將以防瘴
樹白皮主破血止血蠱毒血痢殺蚘蠱并煎服之
根白皮主酒疸𢷬碎米泔浸一宿平旦空服温服一二
升葉如椿生吳蜀山谷子秋熟為穗粒如小豆上有塩
似雪食之酸鹹止渴一名叛奴塩(今附臣禹錫等謹按陳藏器云子主頭風)
(白屑效日華子云塩麩葉上毬子治中蠱毒毒藥消酒毒根用并同)
陳藏器云(蜀人為之酸桶博物志云酸桶七月出穗蜀人謂之主音穗上有塩著可為羹亦謂)
(之酢桶矣吳人謂之為塩也)
杉材微温無毒主療漆瘡(陶隠居云削作片煑以洗漆瘡無不即差又有鼠查生去)
(地高尺餘許煑以洗漆多差又有漆姑葉細細多生石邊亦療漆瘡其雞子及蟹並是舊方唐本注云杉材木)
(水煑汁浸捋脚氣腫滿服之療心腹脹痛去惡氣其鼠查漆姑有别功列出下品臣禹錫等謹按日華日云味)
(辛治風毒賁㹠霍亂止氣並煎湯服并淋洗須是油杉及臭者良)
圖經曰(杉材舊不載所出州土今南中深山中多有之木類松而勁直葉附枝生若刺針爾雅云被音)
(披煔與杉同郭璞注云煔似松生江南可以為船及棺材作柱埋之不腐也乂人家常用作桶板甚耐水醫師)
(取其節煑汁浸捋脚氣殊效唐柳柳州纂救三死方云元和十二年二月得脚氣夜半痞絶脅有塊大如石且)
(死因大寒不知人三曰家人號哭滎陽鄭洵美傳杉木湯服半食頃大下三下氣通塊散杉木節一大升橘葉)
(切大升北地無葉可以皮代之大腹㯽榔七枚合子碎之童子小便三大升共煑取一大升半分兩服差一服)
(得快利即停後服已前三死眞死矣會有教者皆得不死恐他人不幸有類余病故傳焉又杉菌出宜州生積)
(年杉木上若菌狀味苦性微温主心脾氣疼及暴心痛採無時)
斗門方(治霍亂用黃杉木劈開作片一握以水濃煎一盞服之差)
衍義曰(杉其幹端直大抵如松冬不凋但葉潤成枝廬山有萬杉寺即此杉也作屑煑汁浸浣脚氣腫滿今處)
(處有之)
接骨木味甘苦平無毒主折傷續筋骨除風癢齲齒可
作浴湯(唐本注云葉如陸英花亦相似但作樹高一二名丈許木輕虚無心斫枝插便生人家亦種之一)
(木蒴藋所在皆有之唐本先附臣禹鍚等謹按陳藏器云接骨木有小毒根皮主痰飲下水腫及痰瘧煑服之)
(當前下及吐不可多服葉主瘧小兒服三葉大人服七葉並生𢷬絞汗服得吐為度本經云無毒誤也)
圖經曰(接骨木舊不著所出州土今近京皆有之木高一二丈許花葉都類陸英水芹輩故一名木蒴)
(藋其木輕虚無心斫枝插土便生人家亦種之葉主瘧研絞其汁飲之得吐乃差大人七葉小兒三葉不可過)
(多也又上有枳椇條云其木徑尺木名白石葉如桑柘其子作房似珊瑚核在其端人多食之即詩小雅所謂)
(南山有枸是也陸機云枸枝枸也木似白楊所在山中皆有枝枸不直噉之其美如飴八九月熟謂之木蜜木)
(從南方來能敗酒若以為屋柱則一屋之酒皆薄)
産書云(治産後心悶手脚煩熱氣力欲絶血暈連心頭梗及寒熱不禁接骨木破之如算子一握)
(以水一升煎取半升分温兩服或小便數惡血不止服之即差此木煑之三徧其力一般此是起死人方)
楓(音風)柳皮味辛大熱有毒主風齲齒痛出原州(唐本注云葉似)
(槐莖赤根黃子六月熟綠色而細剥取莖皮用之唐本先附)
陳藏器云(性澁止水痢蘇云下水腫腫非澁藥所治有殊蘇為誤矣又云有毒轉明其謬水煎)
(止痢為最)
梅師方(治中熱遊及火燒除外痛以柳白皮燒為末傅之兼治炙瘡亦同妙)
斗門方(治白虎風所患不以積年久治無效痛不可忍者用腦麝不限多少細剉焙乾浸酒常服以醉)
(為度即差今之寄生楓樹上者方堪用其葉亦可制砒霜斯尤妙矣)
赤爪(劍鮫切)木味苦寒無毒主水痢風頭身癢生平陸所
在有之
實味酸冷無毒汁服主水痢沐頭及洗身上瘡癢一名
羊梂一名鼠查(唐本注云小樹生高五六尺葉似香葇子似虎掌爪木如小林擒赤色出山南)
(申安随等州唐本先附)
陳藏器云(陶注於松條中鼠查一名羊梂即赤爪也煑汁洗漆瘡效爾雅云櫟其實梂有梂草)
(自裹其子房生為梂又爪木一名羊梂一名鼠查梂此乃名同耳梂似小查面赤人食之生高原)
樺木皮味苦平無毒主諸黃疸濃煑汁飲之良堪為燭
者木似山桃取脂燒辟鬼(今附臣禹錫等謹按陳藏器云晉中書令王珉傷寒身驗)
(方中作㯸字濃煑汁冷飲主傷寒時行熱毒瘡特良今之豌豆瘡也)
靈苑方(治乳痛癰初發腫痛結硬欲破膿令之服差以齒牙眞樺皮無灰酒服方寸匕服之卧及)
(覺已差)
衍義曰(樺木皮燒為黑灰合他藥治肺風毒及取皮上有紫黑花勻者裹鞍弓鐙)
榼藤子味澁甘平無毒主蠱毒五痔喉痺及小兒脱肛
血痢並燒灰服瀉血宜服一枚以刀剜内瓤熬研為散
空腹熱酒調二錢不過三服必效又宜入澡豆善除䵟
&KR0845;其殼用貯丹藥經載不壊按廣州記云生廣南山林
間樹如通草藤也三年方始熟紫黑色一名象豆(今附臣禹)
(錫等謹按日華子云治飛尸入藥炙用)
圖經(文具南藤條下)
衍義曰(榼藤子紫黑色微光大一二寸圓褊治五痔有功燒成黑灰微存性米飲調服人多剔去肉作)
(藥瓢垂腰間)
榧(音匪)實味甘無毒主五痔去三蟲蠱毒鬼疰生永昌(陶隱)
(居云今出東陽諸郡食其子療寸白蟲唐本注云此物是蟲部中被子也爾雅云被杉也其樹大連抱高數仞)
(葉似杉其木如柏作松理肌細軟堪為器用也今注被子與此殊類既未知所用退入有名無用臣禹錫等謹)
(按孟詵云平多食一二升佳不發病令人能食消榖助筋骨行榮衞明目輕身)
食療云(治寸白蟲日食七顆十日滿其蟲皆化為水)
外臺秘要(治白蟲榧子一百枚去皮只然啖之能食盡佳不然啖五十枚亦得經宿蟲消下)
衍義曰(榧實大如橄欖殼色紫褐而脆其中子有一重麄黑衣其仁黃白色嚼久漸甘美五痔人常如)
(果食之愈過多則滑腸)
欒荆味辛苦温有小毒主大風頭面手足諸風癲癎狂
痙濕痺寒冷疼痛俗方大用之而本草不載亦無别名
但有欒花功用又别非此花也(唐本注云按其莖葉都不似石南乾亦反卷經)
(冬不死葉上有細黑點者真也今雍州所用者是而洛州乃用石荆當之非也唐本先附臣禹錫等謹按藥性)
(論云欒荆子君惡石膏味甘辛微熱無毒能治四肢不遂主通血脈眀目益精光決明為使)
圖經曰(欒荆舊不著所出州郡今生東海及淄州汾州性温味若有小毒苗葉主大風頭面手足諸風)
(癲狂痙痺冷病蘇恭云莖葉都似石南乾亦自反經冬不凋葉上有細黑點者真也今諸郡所生者枝莖白葉)
(小圓而青色頗似棆葉而長冬夏不枯六月開花花有紫白一種子似大麻四月採苗葉八月採子與柏油同)
(熬塗駝畜瘡疥或淋渫藥中用之亦名頑荆)
圖經曰(欒荆即前所謂牡荆也不合更立此條况本經元无欒荆已具蔓荆實條中)
扶栘木皮味苦平有小毒去風血脚氣疼痺踠損瘀血
痛不可忍取白皮火炙酒浸服之和五木皮煑作湯捋
脚氣疼腫殺瘃(陟玉切)蟲風瘙燒作灰置酒中令味正經
時不敗生江南山谷樹大十數圍無風葉動華反而後
合詩云棠棣之華偏其反而鄭注云棠棣栘也亦名栘
楊崔豹云栘楊圓葉弱蒂微風大搖(新補見陳藏器)
木鼈子味甘温無毒主折傷消結腫惡瘡生肌止腰痛
除粉刺䵟&KR0845;婦人乳癰肛門腫痛藤生葉有五花狀如
署預葉青色面光花黃其子似栝樓而極大生青熟紅
肉上有刺其核似鼈故以為名出朗州及南中七八月
採之(今附臣禹錫等謹按日華子云醋摩消酒毒)
圖經云(木鼈子出朗州及南中今湖廣諸州及杭越全岳州亦有之春生苖作蔓葉有五花狀如山芋)
(青色面光四月生黃花六月結實似栝樓而極大生青熟紅肉上有刺其核似鼈故以為名每一實其核三四)
(十枚八月九月採嶺南人取嫩實及苗葉作茹蒸食之)
孫用和(治痔方以木鼈子三枚去皮杵碎砂盆内研如泥以百沸湯一大碗以上入盆器内坐上)
(薰之至通手即洗一日不過三二次)
衍義曰(木鼈子蔓生歲一枯狀如薯蕷實如大栝樓熟則紅黃色微有刺不能刺人今荆南之南皆有)
(之九月十月熟實中之子曰木鼈子但根不死春旋生苗其子一頭尖者為雄凡植時須雌雄相合麻縷纏定)
(及其生也則去其雄者方結實)
藥實根味辛温無毒主邪氣諸痺疼酸續絶傷補骨髓
一名連木生蜀郡山谷採無時(唐本注云此藥子也當今盛用胡名那定出通)
(州渝州本經用根恐誤載根字子味辛平無毒主破血止痢消腫除蠱疰蛇毒樹生葉有香花紅白色子肉味)
(酸其用其核仁)
圖經(文具黃藥條下)
鈎藤微寒無毒主小兒寒熱十二驚癎(陶隠居云出建平亦作弔藤字)
(惟療小兒不入餘方唐本注云出梁州葉細長莖間有刺若釣鈎者是臣禹鍚等謹按蜀本云味苦藥性論云)
(釣藤臣味甘平能主小兒驚啼瘈瘲熱擁日華子云治客忤胎風)
圖經曰(釣藤本經不載所出州土蘇恭云出梁州今亦興元府有之葉細莖長節間有刺若釣鈎三月)
(採字或作弔葛洪治小兒方多用之其赤湯治卒得癎用弔藤甘草炙各二分水五合煑取二合服如小棗大)
(日五夜三大良又廣齊及崔氏方療小兒驚有諸湯飲皆用弔藤皮)
衍義曰(釣藤中空二經不言之長八九尺或一二丈者湖南北江南江西山中皆有小人有以穴隙間)
(致酒瓮中盗取酒以氣吹之酒既出涓涓不斷專治小兒驚熱)
欒華味苦寒無毒主目痛淚出傷眥消目腫生漢中川
谷五月採(決明為之使唐本注云此樹葉似木槿而薄細花黃似槐而小長大子殼似酸漿其中有)
(實如熟踠豆圓黑堅硬堪為數珠者是也五月六月花可收南人取合黃連作煎療目赤爛大效花以染黃色)
(甚鮮好)
圖經曰(欒華生漢中川谷今南方及都下園圃中或有之葉以木槿而薄細花黃似槐而稍長大子殼)
(似酸漿其中有實如熟踠豆圓黑堅硬為數珠者五月採其花亦可染黃南人取以合黃連作煎療目赤爛甚)
(效)
衍義曰(欒華今長安山中亦有其子即謂之木欒子攜至京都為數珠未見其入藥)
蔓椒味苦温無毒主風寒濕痺歷節疼除四肢厥氣膝
痛一名家椒一名豬椒一名彘椒一名狗椒生雲中川
谷及丘冢間採莖根煑釀酒(陶隠居云山野處處有俗呼為樛似椒&KR0034;音黨小不)
(香爾一名狶椒可以蒸病出汗也)
圖經曰(文具蜀椒條下)
食療(主賊風攣急)
感藤味甘平無毒調中益氣主五臟通血氣解諸熱止
渴除煩悶治腎釣氣如木防己生江南山谷如雞卵大
研藤斷吹氣出一頭其汁甘美如蜜葉生研傅蛇蟲咬
瘡一名甘藤甘感聲近又名甜藤也(新補見陳蔵器日華子)
赤檉木無毒主剥驢馬血入肉毒取以火炙用熨之亦
可煑汁浸之其木中脂一名檉乳入合質汗用之生河
西沙地皮赤色葉細(今附臣禹錫等謹按爾雅疏云檉一名河柳郭云今河傍赤莖小楊)
(陸機云生水傍皮正赤如絳一名雨師枝葉似松日華子云赤檉木温)
圖經(文具柳華條下)
衍義曰(赤檉木人謂之三春柳以其一年三秀也花肉紅色成細穗河西者戎人取滑枝為鞭京師亦)
(甚多)
突厥白味苦主金瘡生肉止血補腰續筋出突厥國色
白如灰乃云石灰共諸藥合成之夷人以合金瘡中國
用之(今醫家見用經效者潞州出焉其根黃白色狀似茯苓而虚軟苗高三四尺春夏葉如薄荷花似牽)
(牛而紫上有白稜二月八月採根暴乾今附)
賣子木味甘微鹹平無毒主折傷血内溜續絶補骨髓
止痛安胎生山谷中(唐本注云其葉似柿出劒南邛州唐本先附臣禹錫等謹按今渠州)
(歲貢作買子木)
圖經曰(賣子木本經不載所出州土注云出劒南邛州今惟渠州有之每歲土貢謂之買子木殊高五)
(七尺木徑寸許春生嫩枝條葉尖長一二寸俱青綠色枝稍淡紫色四五月開碎花百十枝圍簇作大朵焦)
(紅色隨花便生子如椒目在花瓣中黑而光潔每株花裁三五大朵耳五月採其枝葉用)
雷公云(凡採得後簏擣用酥炒令酥盡為度然入用每一兩用酥二分為度)
婆羅得味辛温無毒主冷氣塊温中補腰腎破痃癖可
染髭髮令黑樹如柳子如萆(音卑)麻生西國(今附)
海藥云(謹按徐氏云生西海波斯國似中華柳樹也方家多用)
甘露藤味甘温無毒主風血氣諸病久服調中温補令
人肥徤好顔色止消渴潤五藏除腹内諸冷生嶺南藤
蔓如筯一名肥藤人服之得肥也(已上二種新補見陳藏器日華子)
大空味辛苦平有小毒主三蟲殺蟣蝨生山谷中取根
皮作末油和塗蟣蝨皆死(唐本注云根皮赤葉似楮小圓厚作小樹抽條高六七尺)
(出襄州山谷所在亦有秦隴人名為獨空唐本先附)
椿莢主大便下血今近道處處有之夏中生莢樗之有
花者無莢有莢者無花常生臭樗上未見椿上有莢者
然世俗不辨椿樗之異故俗中名此為椿莢其實樗莢
耳(新定)
衍義(文具椿木條下)
水楊葉嫩枝味苦平無毒主久痢赤白𢷬和水絞取汁
服一升日二大效(今注水楊葉圓闊而赤枝條短硬多生水岸傍樹與楊柳相似既生水岸)
(故名水揚也唐本先附)
圖經(文具白楊條下)
楊櫨木味苦寒有毒主疽瘻惡瘡水煑葉汁洗瘡立差
生籬垣間一名空䟽所在皆有(唐本先附)
欓子味辛辣如椒主遊蠱飛尸著喉口者刺破以子揩
之令血出當下涎沫煑汁服之去暴冷腹痛食不消殺
腥物木高大莖有刺(新補見陳蔵器)
圖經(文具蜀椒條下)
楠材微温主霍亂吐下不止(陶隠居云削作片煑服之窮無他藥用此臣禹錫等)
(謹按日華子云味辛熱微毒治轉筋)
衍義曰(補林今江南等路造船場皆此木也緣木性堅而善居水久則多中空為白蟻所穴)
柘木味甘温無毒主補虚損取白皮及東行根白皮煑
汁釀酒主風虚耳聾勞損虚羸瘦腰腎冷夢與人交接
洩精者取汁服之無刺者良木主婦人崩中血結及主
瘧疾兼堪染黃(新補見陳蔵器日華子)
衍義曰(柘木裏有紋亦可旋為器葉銅蠶曰柘蠶葉梗然不及桑葉東行根及皮煑汁釀酒治風虚耳)
(聾有驗餘如經)
柞木皮味苦平無毒治黃疸病皮燒末服方寸匕生南
方葉細今之作梳者是(新補見陳蔵器日華子)
黃櫨味苦寒無毒除煩熱解酒疸目黃煑服之亦洗湯
火漆瘡及赤眼堪染黃生商洛山谷葉圓木黃川界甚
有之(新補見陳蔵器日華子)
楊氏産乳(治漆瘡煎黃櫨木汁洗之最良)
㯶櫚子平無毒澁腸止瀉痢腸風崩中帶下及養血
皮平無毒止鼻洪吐血破癥治崩中帶下腸風赤白痢
入藥燒灰用不可絶過(新補見陳蔵器日華子)
圖經曰(㯶櫚亦曰栟櫚出嶺南及西川江南亦有之木高一二大傍無枝條葉大而圓岐生枝端有皮)
(相重被扵四傍每皮一匝為一節二旬一採轉復生上六七月生黃白花八九月結實作房如魚子黑色九月)
(十月採其皮木用山海經曰石脆一作翠之山其木多㯶是也)
衍義曰(㯶櫚木今人旋為器皮燒為黑灰治婦人血露及吐血仍佐之他藥每歲剮取㯶皮不爾束死)
(花如魚子熟淹為果)
木槿平無毒止腸風瀉血又主痢後熱渴作飲服之令
人得睡入藥炒用取汁度絲使得易絡
花涼無毒治腸風瀉血并赤白痢炒用作湯代茶喫治
風(新補見陳蔵器日華子)
衍義曰(木槿如小葵花淡紅色五葉成一花朝開暮斂花與枝兩用湖南北人家多種植為籬障餘如)
(經)
芫花味辛苦温微温有小毒主欬逆上氣喉鳴喘咽腫
短氣蟲毒鬼瘧疝瘕癰腫殺蟲魚消胷中痰水喜(音戲)唾
水腫五水在五臓皮膚及腰痛下寒毒肉毒久服令人
虚一名去水一名毒魚一名杜芫其根名蜀桑根療疥
瘡可用毒魚生淮源川谷三月日採花陰乾(決明為之使反甘草)
(陶𨼆居云近道處處有用之微熬不可近眼臣禹錫等謹按蜀本圖經云苗高二三尺葉似白煎及柳葉根皮)
(黃似桑根正月二月花發紫碧色葉未生時收日乾三月即葉生花落不堪用也藥性論云芫花使有大毒能)
(治心腹脹滿去水氣利五臓寒痰涕唾如膠者主通利血脈治惡瘡風痺濕一切毒風四肢攣急不能行步能)
(瀉水腫脹滿日華子云療𠻳瘴瘧所在有小樹子在陂澗傍三月中盛花淺紫色)
圖經曰(芫花生淮源川谷今在處有之宿根舊根莖紫長一二尺根入土深三五寸白色似榆根春生)
(苗葉小而尖似楊柳枝葉二月開紫花頗似紫荆而作細穗又似藤花而細三月三日採陰乾其花須未成蘂蔕)
(小未生葉時收之葉生花落即不堪用吳普本草云芫花一名敗華一名兒草一名黃大戟二月生葉加厚則)
(黑華有紫赤白者三月實落盡葉乃生是也而今絳州出者花黃謂之黃芫花漢大倉公淳于意治臨淄女子)
(薄吾蟯音饒疫蟯疫為滿腹大上膚莖麄褚之戚戚然意飲以芫花一撮即出蟯可數升病遂愈張仲景治太)
(陽中風吐下嘔逆者可攻十棗湯主之芫花熬甘遂大戟三物等分停各篩末取大棗十枚水一升半煑取入)
(合去滓内諸藥彊人一錢匕羸人半匕温服之不下明旦更加半匕下後糜粥自養病懸飲者亦主之胡洽治)
(水腫及支飲澼飲加大黃甘草并前五物各一兩棗十枚同煑如法一方又加芒消一兩湯成下之又千金方)
(凝雪湯療天行毒病七八日熱積聚胷中煩亂欲死起人死㩉方取芫花一斤以水三升煑取一升半漬故布)
(薄胷上不過再三薄熱則除當温四肢護厥逆也吳普又云芫花根一名赤芫根神農辛雷公苦有毒生邯鄲)
(八月九月採陰乾久服令人洩古方亦入藥用古今錄驗療暴中冷傷寒鼻塞喘𠻳喉中瘂塞失音聲者取芫)
(花一虎口切暴乾令病人以薦自縈就裏春芫花根令飛揚入其七孔中當眼淚出口鼻皆羅䓶畢畢耳勿注)
(令芫根盡則止病少扵此差)
經驗方(治痔瘻有頭方用芫花入土根不限多少以淨水冼却入木臼擣用少許水絞取汁扵銀)
(銅器内慢火煎成膏將絲線扵膏内度過繋痔繋時微痛候心躁落時以紙撚子入膏藥扵竅内永除根本未)
(落不得使水)
三國志(魏初平中有青牛先生常服芫花年如五六十人或親識之謂其已百餘歲矣)
二十六種陳蔵器餘
栟櫚木皮味苦澁平無毒燒作灰主破血止血初生子
黃白色作房如魚子有小毒破血但戟人喉未可輕服
皮作䋲入土千歲不爛昔有人開塚得之索已生根此
木類嶺南有虎散桄榔冬葉蒲葵椰子㯽榔多羅等皆
相似各有所用栟櫚一名椶櫚即今川中椶櫚
海藥云(謹按徐表南州記云生嶺南山谷平温主金瘡疥癬生肌止血並宜燒灰使用其實黃白)
(色有大毒不堪服食也)
楸木皮味苦小寒無毒主吐逆殺三蟲及膚蟲煎膏粘
傅惡瘡疸癰腫疳野雞病除膿血生肌膚長筋骨葉擣
傅瘡腫亦煑湯洗膿血冬取乾葉湯揉用之范汪方諸
腫癰潰及内有刺不出者取楸葉十重貼之生山谷間
亦植園林以為材用與梓樹本同末異若栢葉之有松
身蘇敬以二木為一誤也其分析在解紛條中矣
圖經(文具梓白皮條下)
海藥云(微温主消食澁腸下氣及上氣咳𠻳並宜入面藥)
聖惠方(治頭極痒不痛出瘡用楸葉不限多少少搗絞汁塗之)
又方(治炙瘡多時不差痒痛出黃水用楸葉頭根皮搗羅為末傅瘡上即差)
外臺秘要(療癰腫煩困生楸葉十重貼之布帛裹緩急得所日三易止痛消腫食膿血良無比勝扵)
(衆藥冬以先椒乾者臨時鹽湯沃潤用之又主患癰破下膿訖著瓮藥塞瘡孔瘡痛煩悶困極方楸葉十重去)
(瓮藥下粘之以布帛裹緩急得所日再三易之痛悶即止此法大良無比勝扵衆法主癰疸潰後及凍瘡有刺)
(不出甚良冬無楸葉當早收之臨時以鹽湯沃之令擇日亦佳薄削楸白皮用之亦得)
又方(療口吻瘡楸枝皮白濕貼上數易)
千金翼(治小兒頭髮不生取楸葉中心搗絞塗之)
肘後方(治瘻煎楸枝作煎淨洗瘡子孔中大效)
子母秘錄(治小兒頭上瘡髮不生楸葉搗汁塗瘡上髮即生兼白禿)
没離梨味辛平無毒主上氣下食生西南諸國以毘梨
勒上自毛少許也
海藥云(微温消食澁腸下氣及上氣咳𠻳並宜入面藥)
柯樹皮味辛平有小毒主大腹水病取白皮作煎令可
丸如梧桐子大平旦三丸須臾又一丸一名木奴南人
用作大船者
海藥云(謹按廣志云生廣南山谷臨海志云是木奴樹主乳氣採皮以水煑去滓復煉候凝結丸)
(得為度每朝空心飲下三丸浮氣水腫並從小便出故波斯家用為船舫也)
敗扇主蚊子新造屋柱下四隅埋之蚊永不入燒為末
和粉粉身上主汗彌敗者佳
樬根(去王切)一作棇味辛平小毒主水癊取根白皮煑汁
服之一盞當下水如病已困取根擣碎坐其取氣水自
下又能爛人牙齒齒有蟲者取片子許大内孔中當自
爛落生以南山谷高丈許直上無枝莖上有刺山人折
取頭茹食之亦治冷氣一名吻頭
橉木灰(良刃切)味甘温小毒主卒心腹癥瘕堅滿痃癖燒
為白灰淋取汁以釀酒酒熟漸從半合温服增至一二
盞即愈此灰入染家用生江南深山大樹樹有數種取
葉厚大白花者入藥自餘用染灰一名橝(音潭)灰本經汗
扵病者牀下灰之勿令病人知也
&KR0008;桐皮(而郢切)味甘温無毒主爛絲葉擣封蛇蟲蜘蛛咬
皮為末服之亦主蠶咬毒入肉者雞犬食欲死煑汁灌之
絲爛即差樹似青桐葉有椏生山谷人取皮以漚絲也
竹肉味鹹温有大毒主殺三蟲毒邪氣破老血灰汁煑
三度煉訖然後依常菜茹食之煉不熟者戟人喉出血
手爪盡脱生苦竹枝上如雞子似肉臠應别有功人未
盡識之一名竹實也
桃竹笋味苦有小毒主六畜瘡中蛆搗碎内之蛆盡出
亦如皂李葉能殺蛆蟲南人謂之黃笋灰汁煑可食不
爾戟人喉其竹叢生醜類非一張鼎食療云慈竹夏月
逢雨滴汁著地生芽似鹿角色白取洗之和薑醬食之
主一切赤白痢極騐
甖子桐子有大毒壓為油毒鼠主死摩疥癬蟲瘡毒
腫一名虎子桐似梧桐生山中
馬瘍木根皮有小毒主惡瘡疥癬有蟲者為末和
油塗之出江南山谷樹如櫪也
木細辛味苦温有毒主腹内結積聚瘕大便不利推陳去惡破冷氣
末可輕服令人利下至困生終南山冬月不凋苖如大戟根似細辛
百家筯主狂狗咬乞取煎汁飲之又燒筯頭為灰傅吻
上鷰口瘡
樳木皮葉煑洗蛇咬亦可作屑傅之樳木木也出江南
也
刀鞘無毒主鬼打卒得取二三寸燒末服水下之此是
長刀鞘也腰刀彌佳
芺樹(音夭)有大毒主風痺偏枯筋骨攣縮癱&KR0146;皮膚不仁
疼冷等取枝葉擣碎大甑中蒸令熱鋪著牀上展卧其
中冷更易骨節間風盡出當得大汗補藥及羔粥食之
慎風冷勞復生江南深山葉長厚冬月不凋山人總識
也
丹桎木皮主癧瘍風取一握去上黑打碎煎如糖塗風
上桎木似杉木生江南深山
結殺味香主頭風去白屑生髮入膏藥用之生西國樹
花胡人將香油傅頭也杓打人身上結筋二下筋散矣
車家雞棲木無毒主失音不語雜方云作灰服一升立效也
檀秦皮注蘇云檀似秦皮按檀樹取其皮和榆皮
食之可斷榖爾雅云檀苦茶其葉堪為飲樹體細堪作
斧柯至夏有不生者忽然葉間當有大水農人候之以
測水旱號為水檀又有一種葉如檀高五六尺生高原
花四月開色正紫亦名檀根如葛極主瘡疥殺蟲有小
毒也爾雅無檀苦茶唯言檟苦茶郭注樹小似梔子冬
生葉可煑作羔今早採者為茶晩採者為茗一名菽蜀
人呼茗為苦茶前面已有茗苦茶又引爾雅疑此誤矣
石荆欒荆注蘇云用當欒荆非也按石荆似荆而小生
水傍作灰汁沐頭生髮廣濟方云一名水荆主長髮是
也
木黎蘆漏蘆注陶云漏蘆一名鹿驪生山南人用苖北
人用根功在本經木黎蘆有毒非漏蘆樹生如茱萸樹
高二尺有毒殺蟲山人以瘡疥用之
瓜蘆苦菜注陶云又有瓜蘆木似茗取葉煎飲通夜不
寐按此木一名臯蘆而葉大似茗味苦澁南人煑為飲
止渴明目除煩不睡消痰和水當茗用之廣州記曰新
平縣出臯蘆葉大而澁南越志云龍川縣有臯蘆葉似
茗土人謂之過羅
諸木有毒合口椒有毒椒白色有毒木耳惡蛇蟲從下
過有毒生楓木上者令人笑不止採歸色變者有毒夜
中視光有毒欲爛不生蟲者有毒並生擣冬瓜蔓主之
也
證類本草卷十四
