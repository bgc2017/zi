證類本草卷十九
宋唐慎微撰
禽部三品總五十六種
五種神農本經
一十種名醫别錄
二種唐本先附(注云唐附)
一十三種新補
二十六種陳藏器餘
凡墨蓋子已下並唐慎微續證類
(禽上)丹雄雞(白雄雞烏雄雞黑雌雞黃雌雞等附)白鵝膏(毛肉等附蒼鵝續注)
鶩肪(白鴨屎附)鷓鴣(唐附)鴈肪
(禽中)雀卵(腦頭血屎等附)鷰屎(石鷰續注)伏翼(即蝙蝠是也自蟲魚部今)
(移)天鼠屎鷹屎白
雉肉
(禽下)孔雀鴟(尺脂切)頭鸂鷘(新補)
斑䳡(新補)白鶴(新補)烏鴉(新補)
練雀(新補)鴝鵒(唐附)雄鵲
鸕鷀屎(頭附)鸛骨白鴿(新補)
百勞(新補)鶉(新補)啄木鳥(新補)
慈鴉(新補)鶻嘲(新補)鵜鶘(新補)
鴛鴦(新補)
二十六種陳藏器餘
鷸蝟鷃蟬陽鳥
鳳凰臺鸀鳿巧婦鳥
英雞魚狗駝鳥矢
鵁鶄蒿雀鶡雞
山茵子百舌鳥黃褐侯
鷩雉鳥目無毒鸊&KR0008;膏
布榖脚腦骨蚊母鳥杜鵑
鴞目鉤鵅姑獲
鬼車諸鳥有毒
三十種神農本經等
(禽上)丹雄雞味甘微温微寒無毒主女人崩中漏下赤白
沃補虚温中止血久傷乏瘡通神殺毒辟不祥(臣禹錫等謹按)
(孟詵云土患白虎可鋪飯於患處使雞食之良久取熱使伏於患人牀下其肝入補腎方中用冠血和天雄四)
(分性心二分大陽枌四分丸服之益陽氣日華子云朱雄雞冠血療白瘚風糞治白虎風并傅風痛)
頭主殺鬼東門上者尤良
白雄雞肉味酸微温主下氣療狂邪安五藏傷中消渴
(臣禹錫等謹按日華子云白雄雞調中除邪利小便去丹毒)
烏雄雞肉微温主補中止痛膽微寒主療目不明肌
瘡(臣禹錫等謹按孟詵云烏雄雞主心痛除心腹惡氣又虚弱人取一隻治如食法五味汁和肉一器中封)
(日重湯中煑之使骨肉相去即食之甚補益仍須空腹飽食之肉須爛生即反損亦可五味淹經宿炙食之分)
(作兩頓又刺在肉中不出者取尾二上枚燒作灰以男子乳汁和卦瘡刺當出又目淚出不止者以三年冠血)
(傅目睛上日三度日華子云温無毒止肚痛除風濕痺補虚嬴安胎治折傷并癰疽生署竹木刺不出者)
心主五邪
血主踒折骨痛及痿痺(臣禹錫等謹按痿折通用藥云烏雄雞血平)
肪主耳聾(臣禹錫等謹按藥對云雞肪寒)
腸主遺溺小便數不禁肝及左翅毛主起隂
冠血主乳難肘胵裹黃皮微寒主洩利小便利遺溺
除熱止煩(臣禹錫等謹按月華子云諸雞肶胵平無毒止伳精并尿血崩中帶下腸風寫痢此即是肫)
(内黃皮)
尿白微寒主消渴傷寒寒熱破石淋及轉筋利小便止遺
溺滅瘢㾗
黑雌雞主風寒濕痺五緩六急安胎血無毒主中惡
腹痛及踒折骨痛乳難(臣禹錫等謹按藥性論云黑雌雞味甘安胎通用藥云烏雌雞)
(温中惡通用藥云烏雌雞血平孟銑云産後血不止以雞子三枚醋半升好酒二升煎取一升分為四服如人)
(行三二里微煖進之又新産婦可取一隻理如食法和五味炒熟香即投二升酒中封口經宿取飲之令人肥)
(白又和烏油麻二升熬令黃香末之入裹酒盡極效日華子云烏雌雞温無毒安心定志除邪辟惡氣治血邪)
(破心中宿血及治癰疽排濃補新血補産後虚嬴益色助氣膽治肱用耳瘑瘡日三𫝊腸治遺尿并小便多糞)
(治中風失音痰逆消渴破石淋利小腸餘&KR0659;𫝊瘡痍滅瘢㾗炒服治小兒客忤蠱毒翼治小兒夜啼安席下勿)
(令母知窠中草治頭瘡白秃和白頭翁草燒灰猪脂傅)
翮羽主下血閑
黃雌雞味酸甘平主傷中消渴小便數不禁腸澼洩利
補益五藏續絶傷療勞益氣(臣禹錫等謹按日華子云黃雌雞温無毒)
肋骨主小兒羸瘦食不生肌(臣禹錫等謹按孟詵云黃雌雞主腹中水癖水瘇以)
(一隻理如食法和赤小豆一升同煑候豆爛即出食之其汁日二夜一每服四合補丈夫陽氣治泠氣瘦著牀者)
(漸漸食之良又先患骨熱者不可食之雞子動風氣不可多食又先粉諸石為末和飯與雞食之後取雞食之)
(甚補益又子醋煑熟空腹食之治久赤白痢又人熱毒發可取二顆雞子白和蜜一合服之差月華子云黃雌)
(雞止勞劣添髓補精助陽氣暖小腸止泄精補水氣)
雞子主除熱火瘡癎痙可作虎魄神物(臣禹錫等謹按藥對云雞子平)
卵白微寒療目熱赤痛除心下伏熱止煩滿欬逆小兒
下洩婦人産難胞衣不出□漬之一宿療黃疸破大煩
熱卵中白皮主久欬結氣得麻黃紫菀和服之立也
雞白&KR1500;肥脂生朝鮮平澤(陶隠居云雞比例甚多又云作虎魄用欲煆卵黃白混雜)
(煑作之亦極相似惟不拾芥爾又煑白合銀口含須臾色如金雞又不可合葫蒜及李子食之烏雞肉不可合)
(犬肝犬腎食之小兒食雞肉好生蚘蟲又雞不可合芥葉蒸食之朝鮮乃在玄兔樂浪不應總是雞所出今去)
(白&KR1500;不知是何物别恐一種爾唐本注云白雞距及腦主産難燒灰酒服之腦主小兒驚癎今注雞入藥用蓋)
(取朝鮮者良又按陳藏器本草云雞主馬咬瘡及剥驢馬傷手熱雞血及熱侵之黃雌雞温補益陽白雞寒利)
(小便去丹毒風屎白雄雞三年者能為鬼神所使烏雄雞殺鬼物卵白觧熱煩屎炒服之主蟲咬毒黃脚雞主)
(白虎病布飯病處將雞米食飯亦可抱雞來壓之雄雞脅血塗白瘢風&KR0659;瘍風雞子益氣多食令人有聲一枚)
(以濁水攪之兩拂合水服之主産後痢和蠟作煎餅與小兒食之止痢取二枚破著器中以白粉和如稀粥頓)
(服之主婦人胎動腰臍下血又取一枚打開取白釅醋如白之半攪調吞之主産後血開不下人取卵三枚醋)
(半升酒二升攪和煑取二升分四服主産後血下不止又白虎病取雞子揩病處咒願送糞堆頭不過三度差)
(白虎是糞神愛喫雞子雞屎和黑豆炒浸酒主賊風風痺破血臣禹錫等謹按蜀本注云凡雞子及卵白等以)
(黃雌産者良雞膽心肝腸肪䏶脛及糞等以烏雄為良頭以丹雄為良翮以烏雄為良藥性論云雞子液味甘)
(微寒無毒能治目赤痛黃和常山末為丸竹葉煎湯下治久瘡不差治漆瘡塗之醋煑治産後虚及痢主小兒)
(發熱煎服空痢除煩熱鍊之主嘔逆屎血破石淋利小便日華子云雞子鎮心安五藏止驚安胎治懷姙天行)
(熱疾狂走男子隂囊濕痒及開聲喉卵醋煑治久痢和光粉炒乾止小兒疳痢及婦人隂瘡和豆淋酒服治賊)
(風麻痺醋浸令壊𫝊疪皯作酒止産後血暈并暖水藏縮小便止耳鳴和蠟炒治疳痢耳鳴及耳聾黃炒取油)
(和粉傅頭瘡殼研摩障腎)
圖經曰(諸雞本經云雞白蠧肥脂出朝鮮平澤陶隠居云朝鮮不應總是雞所出而云白蠧不知何物)
(恐别是一種耳開寶注便謂雞入藥用蓋取朝鮮者良今處處人家畜養甚多不聞自朝鮮來也雞之類最多)
(丹雄雞白雄雞烏雄雌雞頭血冠腸肝膽肶胵裏黃脂肪羽翮肋骨卵黃白屎白等並入藥古今方書用之尤)
(多其肉雖有小毒而補虚羸最要故食治方寸多用之素問心腹滿旦食則不能暮食名為鼓脹治之以雞矢)
(醴一劑知二劑已注云今本草雞矢利小便微寒並不治鼓脹今方制法當取用處湯漬服之耳又張仲景治)
(轉筋為病其人臂脚直脉上下行微弦轉筋入腹雞屎白散主之取雞屎白為末量方寸匕以水六合和温服)
(差雞子入藥最多而髮煎方特竒劉禹鍚傳信方云亂髮雞子膏主孩子熱瘡雞子五枚去白取黃亂髮如雞)
(子許大二味相和於鐵銚子中炭火熬初甚乾少須即髮焦遂有液出旋取置一甆椀中以液盡為度取塗熱)
(瘡上即以苦参末粉之項在武陵生子蓐内便有熱瘡發於臀腿間初塗以諸藥及他藥無益日加劇蔓延半)
(身状猴至重晝夜啼號不乳不睡因閱本草至髮髲本經云合雞子黃煎之消為水療小兒驚熱下痢注云俗)
(中嫗母為小兒作雞子煎用髮雜熬良久得汁與小兒服去痰熱主百病用髮皆取久梳頭亂者又檢雞子本)
(經云療火瘡因是用之果如神立效其殼亦主傷寒勞復見深師方取雞子空殼碎之熬令黃黑擣篩熱湯和)
(一合服之温卧取汗出愈)
食療(云治大人及小兒發熱可取卵三顆白蜜一合相和服之立差卵並不得和蒜食令人短氣又)
(胞衣不出生吞雞子清一枚治目赤痛除心下伏熱煩滿咳逆動心氣不宜多食烏雌雞温味酸無毒主除風)
(寒濕痺治反胃安胎及腹痛踒折骨疼乳癰月蝕瘡遶香耳根以烏雌雞膽汁𫝊之日三以烏油麻一升熬之令)
(未和酒服之即飽熱能食雞具五色者食之致狂肉和魚肉汁食之成心瘕六指玄雞白頭家雞及雞死足爪)
(不伸者食並害人雞子和葱食之氣短雞子白共鱉同食損人雞子共獺肉同食成遁尸注藥不能治雞兔同)
(食成洩痢小兒五歲已不未斷乳者勿與雞肉食)
雷公云(雞子凡急切要用勿便敲損恐得二十一日滿在内成形空打損後無用若要用先於温湯中)
(試之若動是成形也若不動即敲損取清者用黃即去之内有自潰者亦不用也)
聖惠方(主蛐蟮咬人以雞屎傅之)
外臺秘要(主天行嘔逆不下食食即出以雞卵一枚煑三五拂出以水浸之外熱内熟則吞之良)
千金方(鼠瘻以卵一枚米下蒸半日取出黃熬令黑先拭瘡上汁令乾以藥内瘡孔中三度即差)
又方(小兒驚啼燒雞屎白米飲下)
又方(治小兒瘑燒雞胵中黃皮為末乳服之男雄女雌)
肘後方(治心痛以卵一箇打破頭醋二合和攪令勻燒過頓服)
又方(肝風虚轉筋入腹以屎白乾末熱酒調下一錢匕服)
又方(自縊死定安心神徐緩解之慎勿割䋲斷抱取心下猶温者刺雞冠血滴口中即活男雌女雄又方)
(以雞屎白如棗大酒半盞和灌之及鼻中佳)
又方(□卒死或先病或常居寢卧奄忽而絶皆是中惡割雄雞冠取血塗其面乾後復塗并以灰營死人)
(一周)
又方(卒得嗽烏雞一枚治如食法以好酒漬之半日出雞服酒一云苦酒一斗煑白雞取三升分三服食)
(雞莫與鹽食良)
又方(治卒得浸淫瘡轉有汁多起於心不早治之續身周市則殺人以冠血傅之差)
葛氏方(治卒乾嘔不見破卵夫白吞黃數枚差)
又方(蚰蜒入耳小雞一隻去毛足以油煎令黃筯穿作孔枕之)
又方(卒腹痛下赤白痢數日不絶以卵一枚取出黃去白内胡粉令滿殼燒成屑以酒服一錢)
又方(治小便不通卵黃一枚服之不過三)
又方(卒腹痛安胎烏雞肝一具切過酒五合服令盡姚云肝勿令入水中)
又方(中風寒痙直口噤不知人屎白一升熬令黃極熱以酒三升和攪去滓服)
又方(被壓作墮墜舟船車轢馬踏牛觸胷腹破䧟四肢摧折氣悶欲死以烏雞一隻合毛杵一千二百杵)
(好苦酒三升相和得所以新布搨病上取藥塗布以乾易覺寒根欲吐不可輙去藥須臾復上一雞少則再作)
又方(馬咬人瘡有毒腫疼痛以冠血著瘡中三下馭馬用雌牝馬用雄)
又方(狐屎刺棘人腫痛欲死破雞搨之差)
又方(食諸菜中毒發狂悶吐下欲死屎末燒研水服方寸匕)
經驗方(治小兒疳痢肚脹方用雞子一箇打破眼子如豆大内芭豆一粒去皮膩粉一錢用五十重紙)
(裹於飯甑上蒸三度放冷打破取雞子肉同芭粉一時研入少麝添麺糊丸如米粒大食後夜卧温湯下二丸)
(至三丸)
經驗後方(主婦人産後口乾舌縮渴不止打雞子一箇水一盞衝之槃蓋少時服)
又方(治齒痛不可怱取雞屎白燒未綿裹安痛處咬立差)
又方(治諸癰不消已成膿懼針不得欲令速決取白雞翅下第一毛兩邊各一莖燒灰研水調服之)
又方(治因瘡中風腰瘠反張牙關口噤四肢強直雞屎白一升大豆五升和炒令變色桑熱以酒沃之微)
(煑令豆味出量性飲之覆身出汗慎勿觸風)
又方(治蜈蚣咬人痛不止燒雞屎酒和服之佳又取雞屎和醋服之)
孫真人(家雞和水雞食作遁尸又云如小兒未斷乳食雞生蛔䖝)
又方(卒中五尸道尸其杖腹脹氣急衝心或磥塊踊起或牽腰脊者以卵一枚取白吞之困者摇頓令下)
(又云雞朱辛補肺主漆瘡雞子黃傅之)
食醫心鏡(主脾胃氣虚腸滑下痢以炙雞散黃雌雞一隻治如食法以炭炙之搥了以鹽醋刷之又)
(炙令極熱熟乾燥空腹食之又云主赤白痢食不下肥雌雞一隻治如常法細研為臛作麺餛飩空心食之又)
(云主消渴傷中小便數黃雌雞一隻治如常煑令熟去雞停冷渴即飲之肉亦可食若和米及鹽豉作粥及以)
(五味作羹並得又云主小便數虚令雞腸一具治如常炒作臛煖酒和飲之又云主風寒濕痺五緩六急烏雞)
(一隻治如食法煑令極熟調作羹食之又云理狂邪癲癎不欲眠卧自賢自智驕倨妄行不佅安五藏下氣白)
(雄雞一隻煑令熟五味調和作羹粥食之又云勿食暴雞肉殺人發痘)
續十全方(主子死腹中不出雄雞糞二十一枚水二升煎取五合下米作粥食即出)
勝金方(主百䖝入耳不出以雞冠血滴入耳内即出)
集驗方(主鱉癥及心腹宿徵及卒得癥以白雌雞屎無多少小便和之於器中火上熬令燥未服方寸)
(匕多服不限度以膏熬飯飼彌佳)
又方(治遺屎取雄雞腸燒末三指撮朝服暮愈)
又方(治尿床雞肶胵一具并腸服之男雌女雄)
又方(治湯火燒瘡熟雞子一十箇取黃炒取油入十文膩粉攪勻用雞翎掃瘡上永除瘢㾗)
古今錄驗(主瘇大如斗取雞翎毛其毛一孔生兩毛者佳方瘇取左翅右取右翅雙腫取兩邊翅並)
(並燒灰研飲服)
又方(治絗蟲攻心臍如刺口吐清水雞子一枚開頭去黃以好漆内殼中合和仰頭吞之蟲出)
又方(治莖中林石取屎白日中半乾熬令香末以路漿飯飲服方寸)
兵部手集(主蛇蝎蜘蛛毒卵輕敲一小孔合咬處立差)
廣濟方(主咽喉塞鼻中瘡出及乾嘔頭痛食不下生雞子一顆開頭取白去黃著米酢拌窘火頓沸起)
(擎下沸定更頓三度成就熱飲酢盡不過一二差)
錢相公篋中方(主蜈蚣蜘蛛毒以雞冠血傅之)
子母秘錄(主姙娠得時疾令胎不傷以雞子七枚内井中令極冷破吞之)
又方(治小兒下血雌雞翅下血服之)
又方(治小兒心腹胷脇煩滿欲死燒雞子殼末酒服方寸)
又方(小兒頭身諸瘡燒卵殼研和猪脂傅之)
又方(兒頭上瘡及白秃髮不生汁出者雞子七箇去白皮於銅器中熬和油傅之)
又方(姙娠下血不止名曰漏胎雞肝細剉以酒一升和服)
産寳(産後小便不禁以屎燒作灰空心酒服方寸匕)
又方(治妬乳及癰腫雞屎末服方寸匕須更三服愈梅師亦治乳頭頗裂方同)
楊氏産乳(姙娠不得食雞子乾鯉魚合食則令兒患瘡姙娠不得雞肉與糯米合食令兒多寸白)
譚氏方(小兒卒驚似有痛處而不知疾狀取雄雞冠血臨兒口上滴少許差)
又方(小兒急丹㣧不止以雞子白和赤小豆末傅之)
治痢(生雞子一箇連紙一幅烏梅十箇有肉者取雞子白攤徧連紙日乾榻作四重包撮烏梅安熨斗中)
(用白炭大燒煙欲盡取出以盞椀蓋覆候冷研令極細入水銀粉少許和勻如大人患分為二服小兒分三服不)
(拘赤白痢空心井花水調服如覺藏府微有疎利更不須再服)
千金方(療頭風臘月烏雞屎一升炒令黃末之絹袋盛酒三升漬温服之多少任性常令醺酣)
衍義曰(丹雄雞今言赤雞者是也蓋以毛色言之巽為雞為風雞鳴於五更者日將至巽位感動其氣)
(而鳴也體有風人故不可食經所著其用甚偹産後血暈身痙直帶眼口角與目外眵向上牽急不知人取子)
(一枚去殼分清以荆莽末二錢調服遂安仍依次調治若無他疾則不須治甚敏捷烏雞子尤善經注皆不言)
(雞發風今體有風人食之無不發作為雞為巽信可驗失食雞者當審慎)
白鵝膏主耳卒聾以灌之(臣禹錫等謹按千金通用藥云白鵝膏微寒)
毛主射工水毒肉平利五藏(陶隱居云東川多溪毒養鵝以辟之毛羽亦佳)
(中射工毒者飲血又以塗身鵝未必食射工蓋以威相制爾乃言鵝不食生蟲今鵝子亦噉蚯蚓輩唐本注鵝)
(毛主小兒驚癎極者又燒灰主噎今按陳藏器本草云鵝主消渴取煑鵝汁飲之臣禹錫等謹按陳藏器云蒼)
(鵝食蟲白鵝不食蟲主射工當以蒼者良主渴以白者勝孟詵云脂可合面脂肉性泠不可多食令人易霍亂)
(與服丹石人相宜亦發痼疾日華子云蒼鵝冷有毒發瘡膿糞可傳蛇蟲咬毒舍中養能辟蟲蛇白鵝凉無毒)
(觧五藏熱止渴脂爛皮膚尾罌治聤耳及聾内之亦療手足皴子補中益氣不可多食尾燒灰酒服下治噎)
食療(卵温補五藏亦補中益氣多發痼疾)
肘後方(誤吞鐶若指彄燒鵝羽數枝末飲服之)
子母秘錄(小兒鵝口不乳者白鵝矢汁灌口中)
鶩(音牧)肪味甘無毒主風虚寒熱(臣禹錫等謹按陳士良云鶩肪大寒)
衍義曰(鶩肪陶隠居云鶩即是鴨然有家鴨有野鴨陳藏器本草曰尸子云野鴨為鳬家鴨為鶩蜀本)
(注云爾雅云野鳬鶩注云鴨也如此則鳬鶩皆是鴨也又云本經用鶩肺即家鴨也如此所說各不同其義不)
(定又按唐王勃滕王閤記云落霞與孤鶩齊飛則明知鶩為野鴨也勃唐之名儒必有所據故知鶩為野鴨明)
(矣)
白鴨屎名通主殺石藥毒解結縳散蓄熱
肉補虚除熱和藏腑利水道(陶隠居云鶩即是鴨鴨有家有野又本經云鴈肪一)
(名鶩肪其療小異此說則專是家鴨爾黃雌鴨為補最勝鴨卵不可合鼃肉食之凡鳥自死口不閉者皆不可)
(食食之殺人唐本注云别錄云鴨肪主水腫血主觧諸毒肉主小兒驚癎頭主水腫通利小便古方療水用鴨)
(頭丸今按陳藏器本草云尸子云野鴨為鳬家鴨為鶩不能飛翔如庶人守耕稼而已臣禹錫等謹按蜀本注)
(云爾雅云野鳬鶩注云鴨也本經用鶩肪即家鴨也野鴨與家鴨有相似者有全别者甚小小者名刀鴨味最)
(重食之補虚孟詵云野鴨主補中益氣消食九月已後即中食全勝家者雖寒不動氣消十二種蟲平胃氣調)
(中經身又身上諸小熱瘡多年不可者但多食之即差又云白鴨肉補虚消毒熱利水道及小兒熱驚癎頭生)
(瘡腫又和葱豉作汁飲之去卒煩熱又糞主熱毒毒痢又取和雞子白封熱腫毒止消又黑鴨滑中發泠痢下)
(脚氣不可食之子微寒少食之亦發氣令背膊悶日華子云野鴨凉無毒補虚助力和胃氣消食治熱毒風及)
(惡瘡&KR2043;殺腹藏一切蟲九月後立春前採大補益病人不可與木耳胡桃豉同食家鴨泠微毒補虚消熱毒利)
(小腸止驚癎觧丹毒止痢綠頭者佳頭治水腫煑服糞治熱毒瘡升腫毒以雞子調傅内消卵治心腹胷隔熱)
(多食發泠疾)
食療(項中熱血觧野葛毒飲之差卵小兒食之脚軟不行虔倒鹽淹食之即宜人屎可搨蚯蚓咬瘡)
外臺秘要(觧金銀銅鐡毒取鴨屎汁觧之)
百一方(卒大腹水病取青雄鴨以水五升煑取一升飲盡厚蓋之取汁佳)
又方(石藥過劑者白鴨屎末和水調服之差)
食醫心鏡(治子種水病不差爵死青頭鴨一隻治如食法細切和米并五味煑令極熟作粥空腹食)
(之又云主水氣脹滿浮腫小便澁少白鴨一食去毛腸湯洗饋飯半升以飯薑椒釀鴨腹中縫定如法蒸候熟)
(食之)
孫真人(蛐蟮咬以屎傅瘡又云鴨肉合鱉食之害人)
鷓鴣味甘温無毒主嶺南野葛菌毒生金毒及温瘴久
欲死不可差者合毛熬酒漬之生𢷬取汁服最良生江
南形似母雞鳴云鈎輈格磔者是(唐本注云有鳥相似不為此鳴者則非也)
(臣禹鍚等謹按孟詵云鷓鴣能補五藏益心力聰明此鳥出南方不可與竹笋同食令人小腹脹自死者不可)
(食一言此鳥天地之神每月取一隻饗至尊所以自死者不可食也日華子云微毒療蠱氣瘴疾欲死者酒服)
(之)
圖經曰(鷓鴣出江南今江西閩廣蜀䕫州郡皆有之形似母雞臆前有白圓點背間有紫赤毛彼人亦)
(呼為越雉又謂之隨陽之鳥南越志云鷓鴣雖東西徊翅然開翅之始必先南翥崔豹古今注云其名自呼此不)
(然也其鳴若云鈎輈格磔者是矣亦有一種鳥酷相類但不作此鳥不可食之彼土人食鷓鴣云主野葛生金)
(蛇菌等毒不可與竹笋同食自死者亦禁食之其脂膏手可以已癉瘃令不龜裂)
衍義曰(鷓鴣鄭谷所謂相呼相應湘天闊者南方專充庖然治瘴及菌毒甚效餘悉如經)
鴈肪味甘平無毒主風攣拘急偏枯氣不通利久服長
毛髮鬚眉益氣不飢輕身耐老一名鶩肪生江南池澤
取無時(陶隠居云詩云大曰鴻小曰鴈今鴈類亦有大小皆同一形又别有野鵝大於鴈猶似家蒼鵝)
(謂之駕今鵝鴈肪自不多食其肉應亦好鶩作木音云是野鴨此一名鶩肪則鴈鶩皆相類爾此前又有鴨)
(事注在前鴈乃住江湖夏應産伏皆佳比恐鴈門比人不食此鳥故也中原亦重之爾雖採無時以冬月為好)
(唐本注云鴈喉下白毛療小兒癎有效夫鴈為陽鳥冬則南翔夏則北徂時當春夏則孳育於比豈謂北人)
(下食之乎然鴈與鷰相反鷰來則鴈往鷰往則鴈來故禮云秋候鴈來春玄鳥至臣禹鍚等謹按吳氏云鴈肪)
(神農岐伯雷公甘無毒殺諸石藥毒孟詵云通膏可合生髮膏仍治耳聾者灰和泔洗頭長髮日華子云涼無)
(毒治風麻痺久服助氣壯筋骨和豆黃作丸補勞瘦肥白人其毛自落者小兒帶之療驚癎)
梅師方(治炙瘡腫痛取鴈屎白人措相和研傅瘡)
孫真人(六月七月勿食鴈傷神)
食醫心鏡(主風攣拘急偏枯血氣不通利鴈肪四兩煉慮過每日空心煖酒一杯肪一匙頭飲之)
衍義曰(鴈肪人多不食者謂其知隂陽之升降分長少之行序世或謂之天厭亦道家之一說爾食之)
(則治諸風唐本注曰鴈為陽鳥其義未盡兹蓋得中和之氣熱則即北寒則即南以就和氣所以為禮幣者一)
(以取其信二取其和)
(禽中)雀卵味酸温無毒主下氣男子隂痿不起強之令熱
多精有子腦主耳聾(臣禹錫等謹按耳聾通用藥云雀腦良)
頭血主雀肩
雄雀屎(臣禹錫等謹按齒痛通用藥云雄雀屎温)療目痛決癰癤女子帶下
溺不利除疝瘕五月取之良(陶隠居云雀性利隂陽故卵亦然術云雀卵和天雄)
(丸服之令莖大不衰人患黃昏間目無所見為之雀盲其頭血療之雄雀屎兩頭尖者是也亦療齲齒雀肉不)
(可合李子食之亦忌合醬食之姙娠人尤禁之唐本注云列錄云雀屎和男首生乳如薄泥點目中弩肉赤脉)
(貫腫子上者即消神效以蜜和為丸飲服主癥瘕久痼冷病或和少乾薑服之大肥悅人今按陳藏器本草云)
(雀肉起陽道食之令人有子多月者良臘月收雀屎俗腹乎為青丹主痃癖諸塊伏梁和乾薑桂心艾等為丸入)
(能爛痃癖患癰苦不潰以一枚傳之立決又急黃欲死以兩枚細研水温服之臣禹錫等謹按孟詵云其肉十)
(月以後正月已前食之續五藏不足氣助隂道益精髓不可停息糞和天雄乾薑為丸令隂強腦塗東瘡日華)
(子云雀煖無毒壮陽益氣煖腰膝縮小便治血崩帶下糞頭尖及成梃者雄右掩左者亦是)
圖經曰(雀舊不著所出州土今處處有之其肉大温食之益陽冬月者良卵及腦頭血皆入藥雄雀屎)
(臘月收之俗呼為青丹頭尖者為雄屎素問云&KR0909;脇支滿者妨於食病至則先聞臊臭出清液先垂血四肢清)
(目眩時時前後血病名血枯得之年少時有所大脫血若醉入房中氣竭肝傷故月事衰少不來洽之以鳥鰂)
(骨藘茹一物并合之丸以雀卵大如小豆以五丸為後飯飲鰂魚汁以利腸中及傷肝也飯後藥先謂之後飯)
(按古本草烏鰂魚骨藘茹等並不治血枯然經法用之是攻其所生所起耳今人亦取雀肉以蛇床子熬膏和)
(合衆藥丸服補下有效謂之驛馬丸此法起於唐世云明皇服之又下有鷰屎條陶隠居云有胡越二種入藥)
(用胡燕也胡洽治疰青羊脂丸中用之其窠亦入藥崔元亮海海方治濕瘑取胡鷰窠最寬大者惟用其抱子)
(處餘處不用擣為末以漿水煎耳草入少許鹽成湯用洗瘡洗訖拭乾便以窠末貼其上三兩徧便愈若患惡)
(刺以醋和窠末如泥褁之三兩日易便差)
食療(卵白和天雄末兔絲子末為丸空心酒下五丸主男子隂痿不起女子帶下便溺不利除疝瘕)
(決癰腫續玉藏經)
雷公云(雀蘇凡使勿用雀兒糞其雀兒口黃末經淫者糞是蘇若底坐尖在上即白雌兩頭圓者是雄)
(隂人使雄陽人使雌凡採之先去兩畔有附子生者勿用然後鉢内搗如粉煎甘草湯浸一宿傾上清甘草水)
(盡焙任用)
外臺秘要(療齒齼痛有蟲取雄雀糞以綿裹塞齒孔内日一二易之)
又方(治咽喉閉塞口禁用雄雀糞細研每服温水調灌半錢匕)
肘後方(療目熱生膚赤白膜取雀屎細直者以人乳和傅上自消爛盡)
梅師方(治諸癰不消已成膿懼針不得破令速決取雀屎塗頭上即易之雄雀屎佳堅者為雌)
簡要濟衆(婦人吹妳獨勝散白丁香半兩擣羅為散每服一錢匕温酒調下無時服)
廣利方(姙娠食雀肉飲酒令子心淫亂又云姙娠食雀肉及豆醬令子面多䵟)
子母秘錄(治小兒中風口噤乳不下雀屎白水丸如麻子大服二丸即愈)
又方(治小兒凍瘡用雀兒腦髓塗之立差)
衍義曰(雀卵孟詵云肉十月已後正月已前食之此蓋取其隂陽靜定未決泄之義卵亦取苐一番者)
鷰屎味辛平有毒主蠱毒鬼疰逐不祥邪氣破五癃利
小便生高山平谷(陶隠居云鷰有兩種有胡有越紫胷輕小者是越鷰不入藥用胷班黑聲)
(大者是胡鷰俗呼胡鷰為夏候其作窠喜長人言有容一疋絹者令家富窠亦入藥用與屎同多以作湯洗浴)
(療小兒驚邪也窠戶有北向及尾倔求力切色白者皆是數百歲鷰食之延年丸鷰肉不可食令人入水為咬)
(所吞亦不宜殺之唐本注云别錄云胡鷰卵主水浮腫肉出痔蟲越鷰屎亦療痔殺蟲去目瞽也今按陳藏器)
(本草云鷰屎有毒主瘧取方寸匕令患者發日平旦和酒一升攪調病人兩手捧捥當鼻下承取氣慎勿入口)
(毒人又主蠱毒取屎三合熬令香獨頭蒜十枚去皮和𢷬為丸服三丸如梧桐子蠱當隨痢下而出臣禹錫等)
(謹按孟詵云石鷰在乳穴石洞中者冬月採之堪食餘者不中只可治病食如常法都二十枚投酒一升中漬)
(之三日後取飲每服一二盞隨性多少甚益氣力日華子云石鷰援無毒壯陽暖腰膝添精補髓益氣潤皮膚)
(縮小便禦風寒嵐瘴温疫氣)
圖經(文具雀卵條下)
外臺秘要(治蠼螋尿瘡繞身痛即死以鷰巢中土猪脂苦酒和服之)
肘後方(治卒大腹水病取胡鷰卵中黃頓吞十枚)
葛氏方(卒得浸淫瘡有汁多發於心不早療周匝身則殺人胡鷰窠中土水和傅之)
又方(若石淋者取鷰屎末以泠水服五錢匕早服至食時當尿石水)
賈相公牛經(牛有非時喫著雜蟲腹脹滿取鷰屎一合以水漿二升相合灌之效)
伏翼味鹹平無毒主目瞑(音冥)痒痛療淋利水道明目夜
視有精光久服令人熹樂媚好無憂一名蝙蝠生太山
川谷及人家屋間立夏後採隂乾(莧實雲實為之使陶隠居云伏翼目及膽)
(術家用為洞視法自非白色倒懸者亦不可服之也唐本注云伏翼以其晝伏有翼爾李氏本草云即天鼠也)
(又云西平山中别有天鼠十一月十二月取主女人生子餘疾帶下病無子方言一名仙鼠在山孔中食諸乳)
(食精汁皆千歲頭上有冠淳白大如鳩鵲食之令人肥徤長年其大如鶉未白者皆已百歲而並倒懸其石孔)
(中屎皆白如大鼠屎下條人鼠屎當用此也其屎灰酒服方寸匕主子死腹中其腦主女子面靤服之令人不)
(忘也今按陳藏器本草云伏翼主蚊子五月五日取倒懸者晒乾和桂薰陸香為末燒之蚊子去取其血滴目)
(令人不睡夜中見物自蟲魚部今移臣禹錫等謹按藥性論云伏翼微熱有毒服用治五淋日華子云蝙蝠久)
(服解愁糞名夜明砂炒服治瘰&KR0659;)
圖經曰(伏翼蝙蝠也出泰山川谷及人家屋間立夏後採隂乾用天鼠屎即伏翼屎也出合浦山谷十)
(月十一月取蘇恭引方言伏翼一名仙鼠故知一物又云仙鼠在山孔中食諸乳石精汁皆千歲頭上有冠淳)
(白大如鳩鵲其大如鶉未白者皆已百歲而並倒懸其石乳中此仙經所謂肉芝者也其屎皆白如大鼠屎入)
(藥當用此然今蝙蝠多生古屋中白而大者蓋稀有屎亦有白色者料其出乳石處山中生者當應如此耳續)
(傳信方療馬撲損不可忍者仙鼠屎三兩枚細研以熱酒一升投之取其清酒服之立可止痛更三兩服便差)
雷公曰(凡使要重一斤者方採之每修事先拭去肉上毛去爪腸即留翅并肉脚及嘴然後用酒)
(浸一宿灑出取黃精自然汁自之炙令乾方用每修事重一斤一箇用黃精然汁五兩為度)
聖惠方(治小兒生十餘月後母又有姙令兒精神不爽身體萎瘁名為鬾病用伏翼燒為灰細研以粥)
(飲調下半錢日四五服效若炙令香熟嚼之哺兒亦效)
百一方(治久咳嗽上氣十年二十年諸藥治不差方蝙蝠除翅足繞令燋末飲服之)
鬼遺方(治金瘡出血内瘻蝙蝠二枚燒烟盡未以水調服方寸匕令一日服盡當下如水血消也)
抱朴子(十歲蝙蝠色白如雪集則倒懸蓋腦重也得而隂乾末服令人夀千歲也)
衍義曰(伏翼屎合疳藥白日亦能飛但畏鷙鳥不敢出此物善服氣故能夀冬月不食亦可騐矣)
天鼠屎味辛寒無毒主面癰腫皮膚洗洗時痛腹中血
氣破寒熱積聚除驚悸去面黑皯一名鼠法一名石肝
生合浦山谷十月十二月取(惡白飲白薇陶隠居云方家不復用俗不識也唐本)
(注云季氏本草云即伏翼屎也伏翼條中不用屎是此明矣方言名仙鼠伏翼條已論也今注一名夜明沙)
簡要濟衆(治五瘧方夜明沙擣為散每服二大錢用泠茶調下立差)
家傳驗方(一歲至兩歲小兒無辜夜明沙熬𢷬為散任意拌飯并喫食與喫二歲號乾無辜)
鷹屎白主傷撻滅瘢(陶隠居云止單用白亦不能減癥復應合諸藥殭蠶衣魚之属以為)
(膏也唐本注云鷹屎灰酒服方寸匕主惡酒勿使飲人知今按陳藏器本草云鷹肉食之主邪魅野狐魅觜及)
(爪主五痔狐魅燒為末服之臣禹錫等謹按滅瘢通用藥云鷹屎白平藥性論云鷹屎性微寒有小毒主中惡)
(又頭燒灰和米飲服之治五痔又眼睛和乳汁研之夜三注眼中三日見碧霄中物忌烟熏)
外臺秘要(主食哽鴈鷹屎燒末服方寸匕虎狼□屎亦得)
衍義曰(鷹屎白兼他藥用之作潰虚積藥治小兒妳痺黃鷹糞白一錢蜜拖僧一兩舶上硫黃一分丁)
(香二十一箇右為末每服一字三歲已上半錢用乳汁或白麺湯調下並不轉瀉一復時取下青黑物後服補)
(藥&KR0008;石溜皮半兩炙黑色伊祁一分水香一分麝香半錢同為末每服一字温薄酒調下併喫二服凡小兒脇)
(下硬如有物乃是癖氣俗謂之妳脾只服温脾化積氣丸子藥不可取轉無不愈也取之多失)
雉肉味酸微寒無毒主補中益氣力止洩痢除蟻瘻(陶隠)
(居云雉雞非辰屬而正是离禽丙午日不可食者明王於火也唐本注云雉温主諸瘻瘡臣禹錫等謹按孟詵)
(云山雞主五藏氣喘不得息者食之發五痔和蕎麥麺食之生肥蟲卵不與葱同食之寸白蟲又野雞久食令)
(人瘦又九月至十一月食之稍有補佗月即發五痔及諸瘡疥不與胡桃同食菌子木耳同食發五痔立下血)
(日華子云雉雞平微毒有有疾人不宜食秋冬益春夏毒)
圖經曰(雉本經不載所出州土今南北皆有之多取以充者廚周禮庖人共六禽雉是其一亦食品之)
(貴然有小毒不宜常食九月以後至十一月以前食之即有補它月列發五痔及諸瘡疥又不可以胡桃菌蕈)
(木耳之類同食亦發痔疾立下血須禁之爾雅所載雉名尤衆今人鮮能盡識江雉伊洛間有一種尾長而小)
(者為山雞人多畜之奬中則所謂翟山雉者也江南又有一種白而背有細黑文名曰鵬亦堪畜養彼人食其)
(肉亦雉之類也其餘不復用之)
食療(云不與胡桃同食即令人發頭風如在船草内兼發心痛亦不與豉同食自死足爪不神食之)
(殺人)
食醫心鏡(主消渴飲水無度小便多口乾渴雉一隻細切和鹽豉作羹食又云主脾胃氣虚下痢日)
(夜不止腸浸不下食野雞一隻如食法細研著橘皮椒葱鹽醬調和作餛飩熱煑空心食之又云治消渴舌焦)
(口乾小便數野雞一隻以五味煑令極熟取二升半已來去肉取汁渴飲之肉亦可食又云治産後下痢腰腹)
(痛野雞一隻作餛飩食之)
衍義曰(雉其飛若矢以往而墮故今人取其尾置船車上意欲如此快速也漢吕太后名雉高祖字之)
(曰野雞其實即雞屬也食之所損多所益少)
(禽下)孔雀屎微寒主女子帶下小便不利(陶隠居云出廣益諸州方家不)
(見用唐本注云孔雀交廣有劒南元無臣禹錫等謹按陳藏器云孔雀味鹹無毒日華子云孔雀凉微毒觧藥)
(毒蠱毒血治毒藥生飲凉糞治崩中帶下及可𫝊惡瘡)
衍義曰(孔雀尾不可入目昏翳人眼)
鴟(天脂切)頭味鹹平無毒主頭風眩顛倒癎疾(陶隠居云即俗人呼)
(為老鴉者一名鳶又有鳴鶚並相似而大雖不限雌雄恐雄者當勝今鴟頭酒用之當微炙不用囊蟲者)
食療(云頭燒灰主頭風目眩以欲服之肉食之治癲癎疾)
千金方(治癲癎瘈瘲飛䲭頭三枚鉉丹一斤右二末末之蜜丸先食後三九日三瘈者稍加之)
鸂鶒味甘平無毒治驚邪食之主短狐可養亦辟之今
短狐處多有鸂鷘五色尾有毛如船柂小於鴨臨海異
物志曰鸂鷘水鳥食短狐在山澤中無復毒氣也又杜
臺卿淮賦云鸂鷘尋邪而逐害是也(新補)
斑䳡味甘平無毒主明目多食其肉益氣助隂陽一名
斑鳩范方有斑䳡丸是處有之春分則化為黃楬侯秋
分則化為斑䳡又有青䳡平無毒安五藏助氣虚損排
膿治血并一切瘡&KR2043;癰瘻又名黃楬侯鳥(新補)
衍義曰(斑䳡斑鳩也嘗養之數年並不見春秋分化有病有斑者有無斑者有灰色者有小者有大者久)
(病虚損人食之補氣雖有此數色其用即一也)
白鶴味鹹平無毒血主益氣力補勞乏去風益肺肫中
砂石子摩服治蠱毒邪今鶴有玄有黃有白有蒼取其
白者為上佗者次之穆天子傳云天子至巨蒐二氏獻
白鶴之血以奉天子注云血益人氣力(新補)
烏鴉平無毒治瘦欬嗽骨蒸勞臘月瓦缻泥煨燒為灰
飲下治小兒癎及鬼魅目睛注目中通治目
圖經(玄具雄鵲條下)
聖惠方(治土蜂瘻以鴉頭燒灰細研傅之)
練鵲味耳温平無毒益氣治風疾冬春開取細剉炒令
香袋盛於酒中浸每朝取酒温服之似鸜鵒小黑褐色
食槐子者佳
&KR0008;鵒肉味甘平無毒主五痔止血炙食或為散飲服之
(唐本注云鳥以鵙而有㥽者是今按陳藏器本草云&KR0008;鵒主吃取炙食之小兒不過一枚差也臘月得者主者)
(來唐本先附臣禹鍚等謹按日華子云治嗽及乞意下氣炙食之作如可通靈眼睛和乳點眼甚明)
陳藏器(云目睛和乳汁研滴目瞳子能見雲外之物五月五日取子去古端能效人言又可使取)
(火)
食療(寒主五痔止血又食法臘日採之五味炙之治老嗽或作羹食之亦得或𢷬為散白蜜和丸並得治)
(上件病取臘月臘日得者良有效非臘日得者不堪用)
雄鵲肉味甘寒無毒主石淋消結熱可燒作灰以抆中
&KR0008;解者是雄也(陶隠居云五月五日鵲腦入術家用一名飛駮鳥鳥之雌雄難别舊云其翼左)
(覆右是雄右覆左是雌又燒毛作屑内水中沈者是雄浮者是雌今云投石恐止是鵲也餘鳥未必爾今按陳)
(藏器本草云雄鵲子下石淋燒作灰淋取汁飲之石即下臣禹錫等謹按日華子云雄鵲涼主消渴疾巢多年)
(者療癲狂鬼魅及蠱毒等燒之仍乎祟物名號亦傳癉瘡良)
圖經曰(雄鵲舊不著所出州土今在處有之肉主風大小腸澁四肢煩熱胷膈痰結婦人不可食經云)
(燒作灰以石投中散觧者是雄也陶隠居云鳥之雌雄難别舊云其翼左覆右是雄右覆左是雌又燒毛作屑)
(内水沈者是雄浮者是雌今云投石恐止是鵲如此餘鳥未必爾鵲一名飛駁鳥又烏鴉今人多用而本經本)
(著古方有用其翅羽者葛洪肘後方療從高墮下淤血棖心面青短氣者以鳥翅羽七枚得石翅最良燒末酒)
(服之當吐血便愈近世方家多用烏鴉之全者以治急風其法臘月捕取翅羽觜足全者泥出固濟大火燒鍜)
(入藥烏犀丸中服之)
鸕鷀屎一名蜀水花去面黑䵟黶誌頭微寒主鯁及
噎燒服之(陶隠居云溪谷間甚多見之當自取其屎擇用白處市賣不可信骨亦主魚鯁此鳥不卵)
(生口吐其鶵獨為一異臣禹鍚等謹按陳藏器云鸕鷀本功外主昜産臨時令産婦執之此鳥胎生仍從口出)
(如兔吐兒二物産同其療一亦云其類有二種頭細身長頂上白者名魚蚊杜臺卿淮賦云鸕鷀吐鶵於八九)
(鵁鶄銜翼而抵昂藥性論云蜀水花亦可收用鸕鷀鳥糞是有毒能去面上䵟靤日華子云令微毒療面瘢疳)
(及湯火瘡㾗和脂油調傅丁瘡)
圖經曰(鸕鷀屎本經不載所出州土今永鄉皆有之此鳥胎生從口中吐鶵如兔子類故杜臺鄉淮賦)
(云鸕鷀吐鶵於八九鵁鶄銜翼而低昂是也産婦臨蓐令執之則易生其屎多在山石上紫色如花就石上刮)
(取用之南人用治小兒疳蚘乾碾為末炙猪肉點與噉有竒功本經名蜀水花而唐面膏方有使鸕鷀屎又使)
(蜀水花者安得一物而兩用未知其的别有一種似鷀而頭細背長項上有白白者名白鮫不堪藥用)
聖惠方(治鼻面酒□皰用鸕鷀糞一合研以臘月猪脂和每夜傅之)
外臺秘要(治魚骨鯁口稱鸕鷀則下)
又方(治斷酒鸕鷀糞灰水服方寸匕)
孫真人(治噎欲發時銜鸕鷀觜遂下外臺秘要同)
衍義曰(鸕鷀陶隠居云此鳥不卵生口吐其鶵今人謂之术老鵶巢於大木羣集宿處有常久則木枯)
(以其糞毒也懷姙者不敢食為其口吐其鶵陳藏器復云使易産臨時令産婦執之與陶相戾嘗官於澧州公)
(宇後有大木一株其上有三四十巢日夕觀之既能交合兼有卵殼布地其色碧豈得鶵吐口中是全未考尋)
(可見當日聽人之誤言也)
鸛骨味甘無毒主鬼蠱諸疰毒五尸心腹疾(陶隠居云鸛亦有兩)
(種似鵠而巢樹者為白鸛黑色曲頸者為烏鸛今宜用白者今按陳藏器本草云鸛脚骨及觜主喉痺飛尸蛇)
(&KR1699;交及小兒閃廦大腹痞滿並煑汁服之亦燒為黑灰飲服有小毒殺樹木花人毛髮沭湯中少許髮盡脫亦)
(更不生人探巢取鸛子六十里旱能羣飛激雲雲散雨歇其巢中以泥為池含水滿中中養魚及蛇以哺其子)
(臣禹錫等謹按藥性論云鶴骨大寒亦可單用治尸疰鬼疰腹痛炙令黃末空心煖酒服方寸匕)
衍義曰(鸛頭無丹項無烏帶身如鶴者是兼不善唳但以啄相擊而鳴作池養魚蛇以哺子之事豈可)
(垂示後世此禽多在樓殿吻上作窠日夕人觀之故知其未審耳礬石條中亦著)
白鴿味鹹平無毒肉主解諸藥毒及人馬久患疥
屎主馬疥(一云犬疥)鳩類也鴿鳩類翔集屋間人患疥食之
立愈馬患疥入宗尾者取屎炒令黃𢷬為末和草飼之
又云鵓鴿暖無毒調精益氣治惡瘡疥并風瘙解一切
藥毒病者食之雖益人緣恐食多減藥力白瘢癧瘍風
炒酒服傳驢馬疥瘡亦河(新補)
聖惠方(主頭極痒不痛生瘡用白鴿屎五合以好醋和如稀膏煑二兩弗日二二上𫝊之)
又方(治白秃以糞擣細羅為散先以醋米汁洗了傅之立差)
外臺秘要(救急治蠱以白鴿毛糞燒灰以飲和服之)
食醫心鏡(治消渴飲水不知足白花鴿隻隻切作小臠以土蘇煎含之燕汁)
衍義曰(白鴿其毛羽色於禽中品苐最多野鴿糞一兩炒微燋麝香别研吳白术各一分赤芍藥青木)
(香各半兩柴胡三分延胡索一兩炒赤色去薄皮七物同為末温無火酒空心調一錢服治帶下排膿候膿盡)
(即止後服仍以他藥補血藏)
百勞平有毒毛主小兒繼病繼病母有娠乳兒兒有病
如瘧痢他日亦相繼腹大或差或發他人相近亦能相
繼北人未識此病懷姙者取毛帶之又取其蹋枝鞭小
兒令速語鄭禮注云鵙博勞也(新補)
楚詞云(左見弓鳴鵙言其鳴惡也)
白澤圖云(屋間開不祥)
月令云(鵙始鳴鄭云博勞也)
鶉補五藏益中續氣實筋骨耐寒温消結熱小豆和生
薑煑食之止洩痢酥煎偏令人下焦肥與豬肉同食之
令人生小黑子又不可和菌子食之令人發痔四月已
前未堪食是蝦蟆化為也(新補)
楊文公談苑(至道二年夏秋間京師鬻鶉者積於市門皆以大車載而入鶉纔直一文是時)
(雨雨水絶無蛙聲人柱得於水次者半為鶉半為蛙列子天瑞篇曰蛙變為鶉張偡住云事見墨子斯不謬矣)
(又田鼠亦為鶉蓋物之變非一揆也)
月令云(田鼠化為鴽素問云鴽鶉也)
衍義曰(鶉有雌雄從卵生何言化也其說甚容易嘗於田野屢得其卵初生謂之羅鶉至初秋謂之早)
(秋中秋已後謂之白唐然一物四名當悉書之小兒患疳及下痢五色旦日食之有效)
啄木鳥平無毒生痔瘻及牙齒疳&KR0630;蚛牙燒為末内牙
齒孔中不過三數此烏有大有小有褐有斑褐者是雌
斑者是雄穿木食&KR1500;爾雅云鴷斵木荆楚歲時記云野
人以五月五日得啄木貨之主齒痛古今異傳云本雷
公採藥吏化為此鳥淮南子云斲木愈齲信㦲又有青
黑者黑者頭上有紅毛生山中土人呼為小啄木大如
鵲(新補)
姚大夫(治瘻有頭出膿水不止以啄木一隻燒灰酒下二錢匕)
深師方(治蛀牙有孔疼處以啄本鳥舌尖綿裹於痛處咬之)
慈鴉味酸平無毒補勞治瘦助氣止欬嗽骨蒸羸弱者
和五味淹炙食之良慈鴉似烏而小多羣飛作鴉鴉聲
者是北土極多不作膻臭也今謂之寒鴉(新補)
食療(主瘦病&KR2098;嗽骨蒸者可和五味淹炙食之良其大鴉不中食肉澁只能治病不宜常食也以目)
(睛汁注眼中則夜見神鬼又神通目法中亦要周此物又北帝攝鬼錄中亦用慈鴉卵)
鶻嘲味鹹平無毒助氣益脾胃主頭風目眩煑炙食之
頓盡一枚至驗今江東俚人呼頭風為瘇頭先從兩項
邊筋起直土入頭目眩頭悶者是大都此疾是下俚所
患其鳥南北總有似鵲尾短黃色在深林間飛翔不遠
北人名鸜鷜爾雅云鳴鳩似鵲鶻鵃似鵲尾短多聲東
京賦云鶻嘲春鳴或呼為骨鵰(新補)
鵜鴣觜味鹹平無毒主赤白久痢成疳者燒為黑末服
一方寸匕鳥大如蒼鵝頥下有皮袋容二升物展縮由
袋中盛水以養魚一名逃河身是水沫惟胷前有兩塊
肉如拳云昔為人竊肉入河化為此鳥今猶有肉因名
逃河詩云維鵜在梁不濡其味鄭云鵜鴣味喙也言愛
其觜(新補)
鴛鴦味鹹平小毒肉主諸瘻疥癬病以酒浸炙令熱傅
瘡上冷更易食其肉令人患大風(新補)
食療(其肉主瘻瘡以清洒炙食之食之則令人美麗又主夫婦不和作羹&KR0751;私與食之即立相憐愛)
(也)
食醫心鏡(主五痔瘻瘡鴛鴦一隻治如食法煑令極熱細細切以五味醋食之羹亦妙)
荆楚記(云節木鳥主齒痛鴦是也)
二十六種陳藏器餘
鷸蝟注蘇云如蚌鷸按鷸如鶉觜長色蒼在泥塗間作
鷸鷸聲人取食之如鶉無别餘功蘇恭云如蚌鷸之相
持也新注云取用補虚甚暖村民云田雞所化亦鵪鶉
同類也鷃蟬注陶云雀鷃蜩范按鷃是小鳥如鶉之類
一名鴽鄭注禮記以鷃為鴽又云鴽鷄母也莊子云赤
鷃人食之無别功用也
陽鳥鸛注陶云陽烏是鸛按二物殊不似陽烏身黑頸
長白殊小鸛觜主惡蟲咬作瘡者燒為末酒下亦名陽
鴉出建州鳳凰臺咏辛平無毒主勞損積血利血脉安
神異志云驚邪癲癎雞癎發熱狂走水磨服之此鳳凰
脚下物如白石也鳳凰靈鳥時或來儀侯其棲止處掘
土二三尺取之狀如圓石白似卵然鳳鳥非梧桐不棲
非竹實不食不知棲息那復近地得臺入土正是物有
自然之理不可識者今有鳳處未必有竹有竹處未必
有鳳恐是諸國麟鳳洲有之如漢時所貢續絃膠即煎
鳳髓所造有亦曷足怪乎今雞亦有白臺如卵硬中有
白無黃云是牡雞所生名為父公臺本經雞曰槖橐字
似臺後人寫之誤耳書記云諸天國食鳳卵如此土人
食雞卵也
鸀鳿鳥主溪毒砂虱术弩射工蟈短狐蝦鬚等病將鳥
來病人邊則能唼人身訖以物承之當有砂石出也其
砂即是含沙射人砂是此蟲之箭也亦可燒屎及毛作
灰服之亦可籠以近人令鳥氣相吸山中水毒處即生
此鳥當為食毒蟲所致已前數病大略相似俱是山水
間蟲含沙射影亦有無水處患者防之發夜卧常以手
摩身體覺辣痛處熟視當有赤點如鍼頭急捻之以芋
葉入肉刮却視有細沙石以蒜封瘡頭上不爾少即寒
熱瘡漸深也其蝦鬚瘡桂嶺獨多著者十活一二唯有
早覺者當用芋草及大芋甘蔗等葉屈角入肉鈎之深
盡根蒜封可差須臾即根入至骨其根拔出如蝦鬚瘡
號蝦鬚瘡有如丁腫最惡者人幽隠處自餘六病或如
瘧及天行初著寒熱亦有瘡出者亦有無瘡者要當出
得砂石遲緩易療不比蝦鬚鸀鳿鳥如鴨而大眼赤觜
斑好生山溪中
巧婦鳥主婦人巧吞其卵小於雀在林籔間為窠窠如
小囊袋亦取其窠燒女人多以燻手令巧爾雅云桃蟲
䳡注云桃雀也俗呼為巧婦鳥也
英雞味甘温無毒主益陽道補虚損令人肥徤悅澤能
食不患泠常有實氣而不發也出澤州有石英處常食
碎石英體熱無毛飛翔不遠人食之取其英之功也如
雉尾短腹下毛赤腸中常有碎石瑛凡鳥食之石入腸
必致消爛終不出今人以末石瑛飼雞取其卵而食則
不如英雞
魚狗味鹹平無毒主鯁及魚骨入肉不可出痛甚者燒
令黑為末頓服之煑取汁飲亦佳今之翠鳥也有大小
小者名魚狗大者名翠取其尾為飾亦有斑白者俱能
水上取魚故曰魚狗爾雅云竭天狗注曰小鳥青似翠
食魚江東呼為魚狗穴土為窠
駝鳥矢無毒主人中鐡刀入肉食之立銷鳥如駝生西
夷好食鐡永徽中吐火羅獻鳥高七尺如駝鼓翅行能
食鐡也
鵁鶄水鳥人家養之厭火灾似鴨綠衣馴擾不去出南
方池澤爾雅云鳽(䲺音堅也)鵁鶄畜之厭火災博物志云鵁
鶄巢於高樹生子穴中銜其母翅飛下
蒿雀味甘温無毒食之益陽道取其腦塗凍瘡手足不
皸似雀青黑在蒿間塞外彌多食之美於諸雀塞北突
厥雀如雀身赤從北來當有賊下邊人候之食其肉極
熱補益人也
鶡雞味甘無毒食肉令人勇徤出上黨魏武帝賦云鶡
雞掹氣其闘終無負期於必死今人以歇(曷渴二音)為冠像
此也
山菌子味甘平無毒主野雞病殺蟲煑炙食之生江東
山林間如小雞無尾
百舌鳥主蟲咬炙食之亦主小兒久不語又取其窠及
糞塗蟲咬處今之鶯一名反舌也
黃褐侯味甘平無毒主蟻瘻惡瘡五味淹炙食之極美
如鳩作綠褐色聲如小兒吹竿
鷩雉主火災天竺法真登羅山䟽云山海經曰鷩雉養
之穰火災如雉五色
鳥目無毒生吞之令人見諸魅或以目睛研注目中夜
見鬼也肉及卵食之令人昏忘毛把之卵然未必昏為
其臭羶
鸊(拘歴反)&KR0008;(天黎反)膏主耳聾滴耳中又主刀劒令不肅以
膏塗之水鳥也如鳩鴨脚連尾不能陸行常在水中人
至即沉或擊之便起爾雅注云膏主堪瑩劒續英華詩
云馬銜首蓿葉劒瑩鸊&KR0008;膏是也
布榖脚腦骨令人夫妻相愛五月五日收帶之各一男
左女右云置水中自能相隨又江東呼為郭公北人云
撥榖一名穫榖似鷂長尾爾雅云鳲鳩注云今之布榖
也牝牡飛鳴以翼相拂禮記云鳴鳩拂其羽鄭注云飛
且翼相擊
蚊母鳥翅主作扇蚊即去矣鳥大如鷄黑色生南方池
澤茹慮中其聲如人嘔吐每口中吐出蚊一二升爾雅
云鷏蚊母注云常說常吐蚊蚊雖是惡水中蟲羽化所
生然亦有蚊母吐之猶如塞北有蚊母草嶺南有蟲母
草江東有蚊母鳥此三物異類而同功也
杜鵑初鳴先聞者主離别學其聲令人吐血於厠溷上
聞者不祥猒之法當為狗聲以應之俗作此說按荆楚
歲時記亦云有此言乃復古今相會鳥小似鷂鳴呼不
已蜀王本記云杜宇為望帝淫其臣鼈靈妻乃亡去蜀
人謂之望帝異苑云杜鵑先鳴者則人不敢學其聲有
人山行見一羣聊學之嘔血便殞楚詞云鶗鴂鳴而草
木不芳人云口出血聲始止故有嘔血之事也
鴞目無毒吞之令人夜中人物又食其肉主鼠瘻古人
重其炙固當肥美内則云鵲鴞眸其一名梟一名&KR2609;吳
人呼為&KR0146;魂惡鳥鳥也賈誼云鵩似鴞其實一物入室
主人當去此鳥盛午不見物夜則飛行常入人家捕鼠
周禮哲蔟氏掌覆妖鳥之巢注云惡鳴之鳥若鴞&KR2609;也
鉤鵒入城城空入宅宅空怪鳥也常在一處則無若聞
其聲如笑者宜速去之鳥似䲰有角夜飛晝伏爾雅云
鵅鵋欺注云江東人呼謂之鉤鵅(音革)北土有訓胡二物
相似抑亦有其類訓胡聲呼其名兩目如猫兒大於鴝
鵒乃云作笑聲當有人死又有&KR2609;鶹亦是其類微小而
黃夜能入人家拾人手瓜知人吉凶張司空云&KR2609;鶹夜
鳴人剪爪棄露地鳥拾之知吉凶鳴則有殃五行書云
除手爪埋之戶内恐此鳥得之也爾雅云鵅鵋欺人獲
之者於嗉中猶有爪甲莊子云䲻鴞夜撮蚤察毫釐畫
則瞑目不見岳言殊性也
姑獲能收人䰟魄今人一云乳母鳥言産婦死變化作
之能取人之子以為己子胷前有兩乳玄中記云姑獲
一名天帝少女一名隠飛一名夜行遊女好取人小兒
養之有小子之家則血點其衣以為誌今時人小兒衣
不欲夜露者為此也時人亦名鬼鳥荆楚歲時記云姑
獲一名鉤星衣毛為鳥脫毛為女左傳云鳥鳴于毫杜
注云譆譆(音希)是也周禮庭氏以救日之弓救月之矢射
之即此鳥也
鬼車晦暝則飛鳴能入人室收人䰟氣一名鬼鳥此鳥
昔有十首一首為大所噬今猶餘九首其一常下血滴
人家則凶夜聞其飛鳴則捩狗耳猶言其畏狗也亦名
九頭鳥荆楚歲時記云姑獲夜鳴聞則捩耳乃非姑獲
也鬼車鳥耳二鳥相似故有此同白澤圖云蒼鶊昔孔
子與子夏所見故歌之其圖九首
諸鳥有毒凢鳥自死目不閉者勿食鴨目白者殺人鳥
三足四距殺人鳥六指不可食鳥死足不伸不可食白
鳥玄首玄鳥白首不可卵有八字不可食婦人姙娠食
雀腦令子雀目凡鳥飛投人其口中必有物拔毛放之
吉也
證類本草卷十九
