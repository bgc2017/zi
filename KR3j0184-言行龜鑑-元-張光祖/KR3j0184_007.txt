言行龜鑑卷七元張光祖撰
民政門
張忠定公知益州時有僧行止不明有司執以白公公
判其牒曰勘殺人賊既而案問果一民也與僧同行道
中殺僧取其祠部戒牒三衣自披剃為僧僚屬問公何
以知之公曰吾見其額上猶有繫巾痕也張忠定公
在蜀主帥翌日送賊三十餘人請公治之公悉給憑遣
之令各著業去帥怒曰何給憑縱賊公曰昨日李順脅
民為賊今日僕與足下化賊為民用固邦本張忠定
公斷事有情輕法重情重法輕者必為判語讀以示之
蜀人鏤板謂之戒民集大抵以敦風俗篤孝義為本也
歐陽公曄為鄂州崇陽素號難治公治之至則决滯獄
百餘事桂陽民有争舟相毆至死者獄久不决公自臨
其獄出囚坐庭中去其桎梏與飲食之食訖悉勞而還
于獄獨留一人于庭留者色動惶顧公曰殺人者汝也
囚不知所以然公曰吾視食者皆以右手持匕而汝獨
以左今死者傷右肋此汝殺之明也囚即涕泣曰我殺
也不敢以累他人
燕公肅判刑部故事州郡之獄有疑及情可憫者雖許
上請而法寺多舉駁則官吏當不應奏之罪故皆移情
就法不以上請公奏天聖三年天下斷大辟二千四百
三十六豈無法疑情可憫者而州郡無所奏讞盖畏罪
也請自今奏而不應奏者不科以罪自是奏讞者歲不
減千人皆情可憫法疑者無不貸免自天聖四年距今
盖五十年貸免萬人古所謂仁人之言肅有之矣
薛簡肅公奎為蜀以惠愛得名民有老嫗告其子不孝
者子訴貧不能養公取俸錢與之曰用此為生以養母
子遂相慈孝
吳正肅公奎知蔡州蔡故多盜公簡其法民便安之盜
賊為息京師有告妖賊聚確山者上遣中貴人馳至蔡
以名捕者十人使者欲得兵自往取之公曰使者欲藉
兵立威欲得妖人以還報也使者曰欲得妖人爾公曰
吾在此雖不敏然聚千人於境内安得不知使信有之
今以兵往是趣其為亂也此不過鄉人相聚為佛事以
利錢財爾一弓手召之可致也乃館使者日與之飲酒
而密遣人召十人者皆至送京師告者果伏辜
趙清獻公知越州兩浙旱蝗米價踴貴餓死者十五六
諸州皆榜衢路禁增米價公獨令有米者任增價糶之
於是諸州米商輻輳詣越米價更賤民無饑死者
富鄭公自鄆州移青會河朔大水民流京東擇所部豐
稔者三州勸民出粟得十五萬斛益以官廩隨所在貯
之得公私廬舍十餘萬間散處其人以便薪水凡活五
十餘萬人募而為兵者又萬餘人上聞之遣使勞公即
拜禮部侍郎公曰救災守臣職也辭不受然自公立法
簡便周至天下𫝊以為法至於今不知所活者幾千萬
人矣
杜正獻公聽訟明敏而審覈愈精故屢决疑獄人以為
神其簿書出納推析毫髮使吏不得為奸及其臨民則
政簡而易行始居平遥嘗以吏事適他州而縣民争訟
者皆不肯决以待公歸安撫使察其治行以公權知鳳
陽府二邦之民争於界上一曰此我公也汝奪之一曰
今我公也汝何有焉
范忠宣公知齊獄多屠販盜竊遂盡呼出立於庭下戒
飭之曰爾輩為惡不悛在位者不欲釋汝懼為良民害
復紊官司汝等若能悔過自新我欲釋汝皆叩頭曰敢
不佩服教令遂釋之歡呼而出轉相告語是歲犯者減
舊歲之半
沈内翰文通治杭州人有貧不能葬及女子孤無以嫁
者公以錢賙濟數百人倡優養良家女為己子者奪歸
其父母
陳古靈知建州浦城縣日有人失物捕得莫知的為盜
者古靈乃紿之曰某廟有一鐘能辨盜使人迎至後閤
祠之引羣囚立鐘前言不為盜者摸之則無聲為盜者
摸之則有聲古靈自率同職禱鐘甚肅祭訖以帷帷之
乃陰使人以墨塗良久引囚逐一入帷以手摸之既出
乃騐其手皆有墨惟有一囚無墨訊之遂承為盜盖恐
鐘有聲不敢摸也
吕許公行狀河北自五代末即筭民鎛公嘆曰王道本
於農此何名哉因表除之朝廷推其法他路自是農器
無征
吕申公知河陽時役法已定類多張虚數以取羨餘蓋
所統五縣歲取於民者有募監倉庫人等錢三千九百
二十七緡而官未嘗募人實以軍吏代役又有追償舊
牙校重役錢五千五百緡然至是所償已盡而取於民
遂為定數歲輸之無已時公為括其數以告於朝請一
切蠲之以寬下戶之輸錢者詔付司農竟不行
包孝肅公知天長縣有訴盜割牛舌者公使歸屠其牛
鬻之既而有告私殺牛者公曰何為割某家牛舌而又
告之盜者驚伏
靳提舉宗說監滄州鹽山縣務日嘗攝縣事有繫囚坐
殺人法當死宗說疑之會犯者言其母年九十病且甚
願得一别母而死宗說惻然釋囚縛令人與俱至家既
而更獲所殺人者
韓億知洋州日有大狡李甲以財豪於鄉里誣其兄之
子為他姓賂里嫗之貎類者使認之為己子又醉其嫂
而嫁之盡奪其奩橐之畜嫂姪訴于州及提轉甲賂獄
吏嫂姪皆笞掠反自誣伏受杖而去積十餘年洎公至
又出訴公察其冤因取前後案牘視之皆未嘗引乳醫
為證一日盡召其黨立庭下出乳醫示之衆皆服罪子
母復歸如初
孫公莘老知福州時民有欠市易錢者繫獄甚衆適有
富人出錢五百萬葺佛殿請於公公徐曰汝輩所以施
錢何也衆曰願得福耳公曰佛殿未甚壊又無露坐者
孰若以其錢為獄囚償官遂使數百人釋枷鎖之苦其
得福豈不多乎富人不得已諾之即日輸官囹圄遂空
周公敦頥在合州郡民心悦誠服事不經先生手吏不
敢决在下之人亦不從趙清獻公為使者或譖之清獻
惑臨之甚厲比去猶不釋而先生處之超然也
康節先生閒居林下時朝廷初行新法所遣使者皆新
進少年遇事生風天下騷然州縣始不可為矣公門生
故舊仕宦四方者皆欲投劾而歸以書問康節康節答
曰正賢者所當盡力之時新法固嚴能寬一分則民受
一分之賜矣投劾而去何益
孫公伯純知海州日朝廷調發軍器有弩樁箭簳之類
海州素無此物民甚苦之請以鰾膠充折孫謂之曰弩
樁箭簳共知非海州所産盖一時所須耳若以土産物
代之恐汝歲歲被科無已也
虞公允文在浙先是浙民歲輸身丁錢絹細民生子即
棄之稍長即殺之公聞之惻然訪知江渚有荻場其利
甚溥而為勢家及浮屠所私公令有司籍其數以聞請
以代輸民之身丁錢絹以緡計者至一十三萬七千有
竒以疋計者一十六萬三千有竒免符下日諸州之民
歡呼鼔舞始知有父子生聚之樂
谷志古清修集云當官處事務合人情忠恕違道不遠
未有捨此二字而能有濟者前輩當官處事常思有恩
以及人而以方便為上如差科之行既不能免即就其
間求所以便民省力者不使騷擾重為民害其益多矣
高公防初為澶州防禦使張從恩判官有軍校段洪進
盜官木造什物從恩怒欲殺之洪進紿云防使為之從
恩問防防即誣伏洪進免死乃以錢十千馬一疋遺防
而遣之防别去終不自明既又以騎追復之歲餘從恩
親信言防自誣以活人命從恩驚歎益加增重
