欽定四庫全書
御製執中成憲序
惟我
皇考法天行健一日萬幾宵旰不遑猶以其閒
簡命儒臣採錄經史子集所載自古帝王元德顯功訏謨
大訓以及名臣奏章先儒語類深切治道者次第進呈
皇考親為刪定命曰執中成憲始於雍正六年仲春成於
十三年中夏未及刊布而我
皇考遽遐棄臣民予小子向雖承
訓示一二節全編則未之見也嗣統後每以幾暇始發而
讀之既卒業然後知
聖心聖學實與堯舜孔子同揆而汲汲於是編則專以啓
迪後人昭垂標凖也間嘗殫思大學一書因見仲尼祖
述堯舜之實義焉其所謂眀德者即虞書所謂道心也
所謂眀眀德者懼其為人心所蔽也所謂格物致知者
嚴辨人心道心之界以盡萬事萬物之理即書所謂惟
精也所謂正心誠意者力祛人心之雜以致道心之純
即書所謂惟一也所謂脩身齊家治國平天下而止於
至善者即書所謂允執厥中也然極乎執中之量則惟
堯舜為無歉而中之散見扵萬事萬物者則不惟三代
聖王即秦漢以後仁厚英哲之君下及中主亦必有一
事二事之合焉不獨臯夔益契伊傅周召孔曾思孟即
近代羣儒文士亦必有一話一言之合焉故中庸曰舜
好問而好察邇言執其兩端用其中扵民盖中之理無
事無物而不具亦無人而不知是即明德之根扵性而
不息者而惟舜能察之惟舜能執之惟舜能用之故善
與人同合德扵天地我
皇考編定是書自二帝三王之事古聖賢之言下逮羣儒
文士之可節取者兼收而不遺用是道也
皇考之治天下無一事不審其則無一物能匿其情即書
所謂惟精大學所謂物格而知至無一時之不敬無一
念之不誠即書所謂惟一大學所謂心正而意誠故凡
施於政教者或予或奪或寬或嚴或抑揚遲速之稍有
不同而無不立乎大中可為民極即書所謂執中大學
所謂身脩家齊國治天下平而眀德新民皆止扵至善
也而所以立綱陳紀更化善治其大者皆斷自
聖心而細者亦博採扵衆議有其人不能皆入扵善而一
言之中必不廢焉即中庸所謂好問好察執兩用中也
然我
皇考聰眀睿智夙具於
聖性而養成扵
聖學者已數十年故
皇考之惟精乃不思而得
皇考之惟一乃不勉而中
皇考之執中而化成天下乃從容中道無為而成豈復有
資扵是書所以
親為刪定者正恐在後之恫懵然無見扵執中立極之道
爰示之以成憲也豈惟予小子奉以終身惟日兢兢無
敢踰越哉世世子孫苟能服膺勿失而溯其淵源則扵
堯舜孔子之道一以貫之矣豈惟君人者舍是無以建
其有極以消天下之偏陂反側哉凡百有位果能是訓
是行則上之可輔理成化以著勲猷而下亦可以謹身
而寡過扵以謨眀弼諧共臻喜起眀良之盛無難矣
乾隆丙辰三月望日
欽定四庫全書子部一
御定執中成憲儒家類
提要
(臣)等謹案
御定執中成憲八卷雍正六年春
世宗憲皇帝勅撰雍正十三年夏書成奏
進仰蒙
裁定
宣付
武英殿校刊乾隆三年告蕆
御製序文頒行前四卷錄帝堯以來至明孝宗嘉
言善政後四卷皆唐虞至明諸臣論說有所
禆于治道者其或奥旨未顯疑義未明則折
衷以
論以闡發其理藴評斷其是非昔孔子刪書斷自
唐虞始著帝王經世之法後來遞相推衍互
有發明御製之書惟唐之帝範敷陳得失為
最悉官撰之本惟明之君鑒縷舉事迹為最
詳然帝範頗參雜說詞意或不深醇君鑑旁
摭諸書義例亦為冗雜至於宋之洪範政鑒
以焦贛京房之說附會於武王箕子之文益
離其宗盖聖人之道統惟聖人能傳之聖人之
治法亦惟聖人能述之非可以強而及也我
世宗憲皇帝聖德神功上超三古闡明帝學
論定是編汰駁存精刪繁舉要凡遺文舊籍一經
持擇即作典謨猶虞帝𫝊心親闡執中之理殷宗典
學自述成憲之監也雖百篇之裁於洙泗何
以加兹
家法貽留以鞏萬世之丕基者豈偶然歟乾隆四十
八年三月恭校上
總纂官(臣)紀昀(臣)陸錫(臣)孫士毅
總校官(臣)陸費墀
欽定執中成憲目錄子部一
卷一儒家類
唐帝堯
虞帝舜
夏王禹
商王湯
商王太甲
商王盤庚
商王武丁
周文王
周武王
周成王
周康王
周穆王
漢高祖皇帝
漢太宗孝文皇帝
卷二
漢孝景皇帝
漢世宗孝武皇帝
漢中宗孝宣皇帝
漢世祖光武皇帝
漢顯宗孝眀皇帝
漢肅宗孝章皇帝
漢孝和皇帝
晉世祖武皇帝
南齊世祖武皇帝
梁高祖武皇帝
魏太宗眀元皇帝
魏高祖孝文皇帝
魏世宗宣武皇帝
唐高祖皇帝
唐太宗皇帝
卷三
唐太宗皇帝
唐德宗皇帝
唐憲宗皇帝
唐文宗皇帝
唐宣宗皇帝
後周世宗皇帝
宋太祖皇帝
宋太宗皇帝
宋真宗皇帝
宋仁宗皇帝
宋神宗皇帝
宋高宗皇帝
宋孝宗皇帝
宋理宗皇帝
金世宗皇帝
金章宗皇帝
元太祖皇帝
元憲宗皇帝
元世祖皇帝
元仁宗皇帝
卷四
眀太祖高皇帝
眀成祖文皇帝
眀仁宗昭皇帝
眀宣宗章皇帝
眀憲宗純皇帝
眀孝宗敬皇帝
卷五
唐虞
商
周
卷六
漢
三國
卷七
晉
南北朝
隋
唐
宋(上)
卷八
宋(下)
金
元
眀
