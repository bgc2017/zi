欽定四庫全書
欽定執中成憲卷五
唐虞
書益曰吁戒哉儆戒無虞罔失法度罔遊于逸罔淫
于樂任賢勿貳去邪勿疑疑謀勿成百志惟熙(蔡沈曰百)
(志猶百慮也言方寸之間光輝明白)㒺違道以干百姓之譽㒺咈百姓
以從己之欲無怠無荒四夷來王
益贊于禹曰惟德動天無遠弗屆滿招損謙受益時
乃天道
皐陶曰都慎厥身修思永惇叙九族庶明勵翼邇可
遠在兹(蔡沈曰慎者言不可不致其謹也身修則無言行之失思永則非淺近之謀厚叙九族則)
(親親恩篤而家齊矣庶明勵翼則羣哲勉輔而國治矣邇近也言近而可推之遠者正此道也盖身脩家)
(齊國治而天下平矣)
又曰無教逸欲有邦兢兢業業一日二日萬幾無曠
庶官天工人其代之(蔡沈曰無教逸欲有邦者言天子當以勤儉率諸侯不可以逸)
(欲導之也一日二日者言其日之至淺萬幾者言其幾事之至多也盖一日二日之間事幾之来且至萬)
(焉是可一日而縦欲乎)
又曰天叙有典勅我五典五惇哉天秩有禮自我五
禮有庸哉(蔡沈曰有庸當作五庸)同寅協恭和衷哉(蔡沈曰叙者君臣父)
(子兄弟夫婦朋友之倫叙也秩者尊卑貴賤等級隆殺之品秩也言典禮雖天所叙秩然正之使叙而益)
(厚用之使秩而有常則在我而已故君臣當同其寅畏協其恭敬誠一無間融會流通而民彝物則各得)
(其正所謂和衷也)天命有德五服五章哉天討有罪五刑五
用哉政事懋哉懋哉(懋勉也)天聰明自我民聰明天明
畏(蔡沈曰明者顯其善畏者威其惡)自我民明威(蔡沈曰威古文作畏)逹于上
下敬哉有土(蔡沈曰言天之聰明非有視聽也因民之視聽以為聰明天之明畏非有好惡)
(也因民之好惡以為明畏上下上天下民也言天人一理通逹無間民心所存即天理之所在而吾心之)
(敬是又合天民而一之者也有天下者可不知所以敬之哉)
商
書仲虺曰德日新萬邦惟懷志自滿九族乃離王懋
昭大德建中于民以義制事以禮制心垂裕後昆予
聞曰能自得師者王謂人莫已若者亡好問則裕自
用則小
伊尹曰今王嗣厥德㒺不在初立愛惟親立敬惟長
始于家邦終于四海
又曰嗣王祗厥身念哉聖謨洋洋嘉言孔彰惟上帝
不常作善降之百祥作不善降之百殃爾惟德㒺小
萬邦惟慶爾惟不德㒺大墜厥宗(蔡沈曰言勿以小善而不為萬邦之)
(慶積于小勿以小惡而為之厥宗之墜不在大盖善必積而後成惡雖小而可懼)
又曰慎乃儉德惟懷永圖若虞機張往省括于度則
釋(蔡沈曰括矢括也釋發也言若虞人之射努機既張必往察其括之合于法度然後發之則發無不)
(中矣)欽厥止率乃祖攸行惟朕以懌萬世有辭
又曰奉先思孝接下思恭視遠惟明聽德惟聰朕承
王之休無斁(蔡沈曰思孝則不敢違其祖思恭則不敢忽其臣惟亦思也思明則所視者遠)
(而不蔽于淺近思聰則所聽者德而不惑于憸邪)
又曰惟天無親克敬惟親民㒺常懷懷于有仁鬼神
無常享享于克誠天位艱哉德惟治否德亂與治同
道㒺不興與亂同事㒺不亡終始慎厥與惟明明后
又曰若升高必自下若陟遐必自邇無輕民事惟難
無安厥位惟危慎終于始有言逆于汝心必求諸道
有言遜于汝志必求諸非道(真德秀曰聽言之道當求義理之當不當順意)
(見之偏苟合乎理雖逆吾意不可不從苟拂乎理雖順吾意不可不察)
又曰君㒺以辯言亂舊政臣㒺以寵利居成功邦其
永孚于休
又曰天難諶(諶信也)命靡常常厥德保厥位厥德靡常
九有以亡
又曰非天私我有商惟天佑于一德非商求于下民
惟民歸于一德德惟一動㒺不吉德二三動㒺不凶
惟吉凶不僣在人惟天降災祥在德(蔡沈曰僣差也惟吉凶不差在)
(人者惟天之降災祥在德故也)
又曰任官惟賢才左右惟其人(蔡沈曰左右者輔弼大臣非賢才之稱可)
(盡故曰惟其人)臣為上為德(蔡沈曰為上為德左右厥辟也不曰君而曰德者兼君道而言)
(也)為下為民其難其慎惟和惟一(蔡沈曰難者難于任用慎者慎于聽)
(察所以防小人也和者可否相濟一者始終如一所以任君子也)德無常師主善為
師善無常主協于克一(蔡沈曰克一者能一之謂也博而求之于不一之善約而)
(會之于至一之理此聖學始終條理之序也)
說苑伊尹曰王者得賢材以自輔然後治也雖有堯
舜之明而股肱不備則主恩不流化澤不行故明君
在上慎於擇士務於求賢設四佐以自輔有英俊以
治官尊其爵重其禄賢者進以顯榮罷者退而勞力
是以主無遺憂下無邪慝百官能治臣下樂職恩流
羣生潤澤草木昔者虞舜左禹右皐陶不下堂而天
下治此使能之效也
書傅說曰惟木從繩則正后從諫則聖后克聖臣不
命其承疇敢不祇若王之休命(蔡沈曰言君果從諫臣雖不命猶且承之)
(况命之如此誰敢不敬順其美命乎)
又曰明王奉若天道建邦設都樹后王君公承以大
夫師長不惟逸豫惟以亂民(亂治也)惟天聰明惟聖時
憲惟臣欽若惟民從乂(蔡沈曰天之聰明無所不聞無所不見無他公而已矣人)
(君法天之聰明一出于公則臣敬順而民亦從治矣)
又曰慮善以動動惟厥時(蔡沈曰善當乎理也時時措之宜也)
又曰惟厥攸居政事惟醇(蔡沈曰居止而安之義安于義理之所止也義理安)
(于自然則一矣一故政事醇而不雜也)
又曰非知之艱行之維艱王忱不艱允協于先王成
德惟說不言有厥咎(蔡沈曰王忱不艱言王忱信之亦不為難)
又曰人求多聞時惟建事學于古訓乃有獲事不師
古以克永世匪說攸聞(蔡沈曰人求多聞者是惟立事然必學古訓深識義理然)
(後有得)惟學遜志務時敏厥修乃來允懷于兹道積于
厥躬(蔡沈曰遜其志如有所不能敏于學如有所不及虚以受人勤以勵己則其所修如泉始逹源)
(源乎其来矣篤信而深念乎此則道積于身不可以一二計矣)惟斆學半念終始典
于學厥德修㒺覺(蔡沈曰斆教也言教人居學之半始之自學學也終之教人亦學也)
(一念終始常在于學無少閒斷則德之所修有不知其然而然者矣)
周
書箕子曰人之有能有為使羞其行而邦其昌(蔡沈曰羞)
(進也使進其行則官使者皆賢才而邦國昌盛矣)
又曰惟辟作福惟辟作威惟辟玉食臣無有作福作
威玉食臣之有作福作威玉食其害于而家凶于而
國人用側頗僻民用僣忒
三略呂望曰軍井未逹將不言渴軍幕未辦將不言
倦軍竈未炊將不言饑與之安與之危故其衆可合
而不可離以其恩素篤謀素和也
書召公奭曰不作無益害有益功乃成不貴異物賤
用物民乃足
又曰不寶遠物則遠人格所寳惟賢則邇人安
又曰夙夜㒺或不勤不矜細行終累大德為山九仞
功虧一簣
周公曰君子所其無逸先知稼穡之艱難乃逸則知
小人之依(蔡沈曰先知稼穡之艱難乃逸者以勤居逸也)
逸周書周公曰王者所佩在德德在利民昌大在自
克無過在數懲不困在豫慎見禍在未形除害在能
斷安民在知過用兵在知時勝大患在合人心施舍
在平心不幸在不聞其過福在受諫基在愛民固在
親賢禍福在所密利害在所近存亾在所用尊在慎
威安在恭已
國語史佚曰動莫若敬居莫若儉德莫若讓事莫若
咨
左傳周任曰為國家者見惡如農夫之務去草焉芟
夷藴崇之(藴崇積聚也)絶其根本勿使能殖則善者信矣
又曰為政者不賞私勞不罰私怨
國語虢文公曰夫民之大事在農上帝之粢盛於是
乎出民之蕃庶於是乎生事之共給(共供也)於是乎在
和協輯睦於是乎興財用蕃殖於是乎始敦龐純固
於是乎成
左傳季梁曰夫民神之主也是以聖王先成民而後
致力於神故務其三時修其五教親其九族以致其
禋祀於是乎民和而神降之福故動則有成
國語内史過曰國之將興其君齊明衷正(齊齋也)精潔
惠和其德足以昭其馨香其惠足以同其民人神饗
而民聽民神無怨故明神降之觀其德政而均布福
焉
曹劌曰夫惠本而後民歸之民和而後神降之福若
布德於民而平均其政事君子務治而小人務力動
不違時器不過用財用不匱莫不共祀是以用民無
不聽求福無不豐
管子管夷吾曰凡牧民者欲民之可御也欲民之可
御則法不可不審法者將立朝廷者也將立朝廷者
則爵服不可不貴也爵服加於不義則民賤其爵服
民賤其爵服則人主不尊人主不尊則令不行矣法
者將用民力者也將用民力者則祿賞不可不重也
祿賞加於無功則民輕其祿賞民輕其祿賞則上無
以勸民上無以勸民則令不行矣
又曰規矩者方圓之正也雖有巧目利手不如拙規
矩之正方圓也故巧者能生規矩不能廢規矩而正
方圓雖聖人能生法不能廢法而治國
又曰天子有善讓德於天諸侯有善慶之於天子大
夫有善納之於君民有善本於父慶之於長老此道
法之所從來是治本也
又曰雖有明君百步之外聽而不聞閒之堵墻窺而
不見也而名為明君者君善用其臣臣善納其忠也
信以繼信善以傳善(君信而臣繼之君善而臣傳之)是以四海之内
可得而治
又曰天不為一物枉其時(冬不為松柏不凋輟其霜雪夏不為薺麥枯死止其)
(雨露)明君聖人亦不為一人枉其法天行其所行而萬
物被其利聖人亦行其所行而百姓被其利
又曰昔年七十九代之君法制不一號令不同然俱
王天下者何也必國富而粟多也夫國富多粟生於
農故先王貴之凡為國之急者必先禁末作文巧末
作文巧禁則民無所游食民無所游食則必農民事
農則田墾田墾則粟多粟多則國富國富者兵強兵
強者戰勝戰勝者地廣是以先王知衆民強兵廣地
富國之必生於粟也故禁末作止奇巧而利農事
又曰目貴明耳貴聰心貴智以天下之目視則無不
見也以天下之耳聽則無不聞也以天下之心慮則
無不知也
又曰天生四時地生萬財以養萬物而無取焉明主
配天地者也教民以時勸之以耕織以厚其養而不
伐其功不私其利故曰能予而無取者天地之配也
又曰天之道滿而不溢盛而不衰明主法象天道故
貴而不驕富而不奢行理而不惰故能長守貴富久
有天下而不失也故曰持滿者與天
又曰國有四維一曰禮二曰義三曰廉四曰恥
又曰一年之計莫如樹榖十年之計莫如樹木終身
之計莫如樹人
又曰人君泄則言實之士不進言實之士不進則國
之情偽不竭於上
又曰夫民别而聽之則愚合而聽之則聖雖有湯武
之德復合於市人之言是以明君順人心安情性而
發於衆心之所聚先王善與民為一體與民為一體
則是以國守國以民守民也
又曰天因人聖人因天
又曰公之所加罪雖重下無怨氣私之所加賞雖多
士不為歡
又曰明主之治國也其當賞者群臣不得辭也其當
罰者群臣不敢避也夫賞功誅罪所以為天下致利
除害也草茅弗去則害禾榖盜賊弗誅則傷良民夫
舍公法而行私惠則是利姦邪而長暴亂也行私惠
而賞無功則是使民偷幸而望於上也行私惠而赦
有罪則是使民輕上而易為非也夫舍公法用私意
明主不為也
又曰錯國於不傾之地積於不涸之倉藏於不竭之
府下令於流水之原使民於不爭之官明必行之路
開必得之門不為不可成不求不可得不處不可久
不行不可復錯國於不傾之地者授有德也積於不
涸之倉者務五榖也藏於不竭之府者養桑麻育六
畜也下令於流水之原者令順民心也使民於不爭
之官者使各為其所長也明必行之路者嚴刑罰也
開必得之門者信慶賞也不為不可成者量民力也
不求不可得者不強民以其所惡也不處不可久者
不偷取一世也不行不可復者不欺其民也故授有
德則國安務五榖則食足養桑麻育六畜則民富令
順民心則威令行使民各為其所長則用備嚴刑罰
則民遠邪信慶賞則民輕難量民力則事無不成不
強民以其所惡則詐偽不生不偷取一世則民無怨
心不欺其民則下親其上
又曰人主之所以令則行禁則止者必令於民之所
好而禁於民之所惡也民之情莫不欲生而惡死莫
不欲利而惡害故令於生利人則令行禁於殺害人
則禁止
又曰斷制五刑各當其名罪人不怨善人不驚
又曰疑今者察之古不知來者視之往萬事之生也
異趣而同歸古今一也
又曰時者得天義者得人既時且義故能得天與人
又曰主不周密則正言直行之士危正言直行之士
危則人臣黨而成羣
又曰凡民之從上也非從口之所言從情之所好者
也上之所好民必甚焉明君知民之必以上為心也
故置法以自治立儀以自正也
又曰心治是國治也治心在於中治言出於口治事
加於民故功作而民從
又曰聽言之道勿望而距勿望而許許之則失守距
之則閉塞
又曰凡人莫不欲利而惡害是故與天下同利者天
下扶之擅天下之利者天下謀之天下所謀雖立必
隳天下所扶雖高不危
又曰明主之道卑賤不待尊貴而見大臣不因左右
而進故無壅遏之患
國語晉文公問於郭偃曰始也吾以國為易今也難
對曰君以為易其難也將至矣君以為難其易也將
至矣
左傳胥臣曰敬德之聚也能敬必有德
熊旅曰民生在勤勤則不匱
又曰夫武禁暴戢兵保大定功安民和衆豐財者也
(豐財謂綏萬邦屢豐年也)
國語王孫說曰聖人之施舍也議之其喜怒取與也
亦議之是以不主寬惠亦不主猛毅主德義而已
范燮曰賢者寵至而益戒不足者為寵驕
又曰德福之基也無德而福隆猶無基而厚墉也其
壊也無日矣
左傳臧孫紇曰在上位者灑濯其心壹以待人軌度
其信可明徵也而後可以治人夫上之所為民之歸
也上所不為而民或為之是以加刑罰焉而莫敢不
懲若上之所為而民亦為之乃其所也又可禁乎(灑讀)
(作洗)
士弱曰政不可不慎也務三而已一曰擇人二曰因
民三曰從時
子太叔問政於子産子産曰政如農功日夜思之思
其始而成其終朝夕而行之行無越思(思而後行)如農之
有畔(言其次)其過鮮矣
鄭人游於鄉校以論執政(論其得失)然明謂子産曰毁鄉
校如何子産曰何為夫人朝夕退而游焉以議執政
之善否其所善者吾則行之其所惡者吾則改之是
吾師也若之何毁之我聞忠善以損怨(為忠善則怨謗息)不
聞作威以防怨(欲毁鄕校即作威)豈不遽止然猶防川大決
所犯傷人必多吾不克救也不如小決使道(道通也)不
如吾聞而藥之也(以為已藥石)
又曰君子有四時朝以聽政晝以訪問夕以修令夜
以安身
衛侯問北宫文子曰何為威儀對曰有威而可畏謂
之威有儀而可象謂之儀君有君之威儀其臣畏而
愛之則而象之故能有其國家令聞長世臣有臣之
威儀其下畏而愛之故能守其官職保族宜家故君
子在位可畏施舍可愛進退可度周旋可則容止可
觀作事可法德行可象聲氣可樂動作有文言語有
章以臨其民謂之有威儀也
晏嬰曰君令臣忠父慈子孝兄愛弟敬夫和妻柔姑
慈婦聽禮之經也君令而不違臣忠而不貳父慈而
教子孝而箴兄愛而友弟敬而順夫和而義妻柔而
貞姑慈而從婦聽而婉禮之質也
又曰君人執信臣人執恭忠信篤敬上下同之天之
道也
又曰君所為可而有否焉臣獻其否以成其可君所
為否而有可焉臣獻其可而去其否是以政成而不
干
晏子春秋晏嬰曰先王之立愛以勸善也其立惡以
禁暴也昔者三代之興也利於國者愛之害於國者
惡之故明所愛而賢良衆明所惡而邪僻滅
又曰古之聖王其行公正而無邪故讒人不得入不
阿黨不私色故羣徒之卒不得容薄身厚民故聚歛
之人不得行
又曰賢君之治國其政任賢其行愛民其取下節其
自養儉從邪害民者有罪進善舉過者有賞其政刻
上而饒下赦過而救窮不因喜以加賞不因怒以加
罰不從欲以勞民不修怨而危國上無驕行下無諂
德上無私義下無竊權上無朽蠧之藏下無凍餒之
民賢君之治國若此
左傳閔馬父曰禍福無門惟人所召
易孔子彖傳曰泰小往大來吉亨則是天地交而萬
物通也上下交而其志同也(朱子曰泰通也小謂隂大謂陽言坤往居外乾)
(来居内)
謙亨天道下濟而光明地道卑而上行天道虧盈而
益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也(朱子曰人能謙)
(則其居尊者其德愈光其居卑者人亦莫能過)
天地以順動故日月不過而四時不忒聖人以順動
則刑罰清而民服
天地養萬物聖人養賢以及萬民
天地感而萬物化生聖人感人心而天下和平觀其
所感而天地萬物之情可見矣
日月得天而能久照四時變化而能久成聖人久於
其道而天下化成觀其所恒而天地萬物之情可見
矣
家人女正位乎内男正位乎外男女正天地之大義
也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
兑說也剛中而柔外說以利貞是以順乎天而應乎
人說以先民民忘其勞說以犯難民忘其死說之大
民勸矣哉(程子曰君子之道其說於民如天地之施感於心而悦服無斁故以之先民則民悦)
(隨而忘其勞率之以犯難則民心悦服於義而不恤其死)
天地節而四時成節以制度不傷財不害民
象傳曰天地交泰后以財成天地之道輔相天地之
宜以左右民(程子曰裁成謂體天地交泰之道而裁制成其施為之方也輔相天地之宜天)
(地通泰則萬物茂遂人君體之而為法制使民用天時因地利輔助化育之功成其豐美之利也如春氣)
(發生萬物則為播種之法秋氣成實萬物則為收歛之法乃輔相天地之宜以左右輔助於民也民之生)
(必賴君上為之法制以教率輔翼之乃得遂其生養是左右之也)
風雷益君子以見善則遷有過則改
文言曰元者善之長也亨者嘉之會也利者義之和
也貞者事之幹也君子體仁足以長人嘉會足以合
禮利物足以和義貞固足以幹事(朱子曰以仁為體則無一物不在所)
(愛之中故足以長人嘉其所會則無不合禮使物各得其所利則義無不和貞固者知正之所在而固守)
(之故足以為事之幹)君子行此四德者故曰乾元亨利貞
繫辭傳曰勞謙君子有終吉(此謙九三爻辭)子曰勞而不伐
有功而不德厚之至也語以其功下人者也德言盛
禮言恭謙也者致恭以存其位者也(朱子曰德言盛禮言恭言德欲)
(其盛禮欲其恭也)
不出戶庭无咎(此節初九爻辭)子曰亂之所生也則言語以
為階君不密則失臣臣不密則失身幾事不密則害
成是以君子慎密而不出也
天地之大德曰生聖人之大寶曰位何以守位曰仁
何以聚人曰財理財正辭禁民為非曰義(朱子曰正辭便只是)
(分别是非)
禮記孔子曰儒有内稱不避親外舉不避怨程功積
事不求厚禄推賢而進逹之不望其報君得其志苟
利國家不求富貴其舉賢援能有如此者
又曰夫禮先王以承天之道以治人之情
又曰張而不弛文武弗能也弛而不張文武弗為也
一張一弛文武之道也
又曰立愛自親始教民睦也立敬自長始教民順也
教以慈睦而民貴有親教以敬長而民貴用命孝以
事親順以聽命錯諸天下無所不行
孔子侍坐於哀公公曰敢問何謂為政孔子對曰政
者正也君為正則百姓從政矣君之所為百姓之所
從也君所不為百姓何從公曰敢問為政如之何孔
子對曰夫婦别父子親君臣嚴三者正則庶物從之
矣
子夏曰三王之德參於天地敢問何如斯可謂參天
地矣孔子曰奉三無私以勞天下子夏曰敢問何謂
三無私孔子曰天無私覆地無私載日月無私照奉
斯三者以勞天下此之謂三無私
孔子曰下之事上也不從其所令從其所行上好是
物下必有甚者矣故上之所好惡不可不慎也是民
之表也
又曰民以君為心君以民為體心莊則體舒心肅則
容敬心好之身必安之君好之民必欲之
孝經孔子曰愛親者不敢惡於人敬親者不敢慢於
人愛敬盡於事親而德教加於百姓刑於四海盖天
子之孝也甫刑云一人有慶兆民賴之
又曰在上不驕高而不危制節謹度滿而不溢高而
不危所以長守貴也滿而不溢所以長守富也富貴
不離其身然後能保其社稷而和其民人盖諸侯之
孝也詩曰戰戰兢兢如臨深淵如履薄冰
又曰夫孝天之經也地之義也民之行也天地之經
而民是則之則天之明因地之利以順天下是以其
教不肅而成其政不嚴而治先王見教之可以化民
也是故先之以博愛而民莫遺其親陳之以德義而
民興行先之以敬讓而民不爭導之以禮樂而民和
睦示之以好惡而民知禁
又曰昔者明王之以孝治天下也不敢遺小國之臣
而况於公侯伯子男乎故得萬國之歡心以事其先
王治國者不敢侮於鰥寡而况於士民乎故得百姓
之歡心以事其先君
又曰君子言思可道行思可樂德義可尊作事可法
容止可觀進退可度以臨其民是以其民畏而愛之
則而象之故能成其德教而行其政令
又曰君子之事上也進思盡忠退思補過將順其美
匡救其惡故上下能相親也
左傳仲尼曰政寬則民慢慢則糾之以猛(糾猶攝也)猛則
民殘殘則施之以寬寬以濟猛猛以濟寬政是以和
又曰君子之行也度於禮施取其厚事舉其中斂從
其薄
大戴禮孔子曰君子之道譬則防歟夫禮之塞亂之
所從生也猶防之塞水之所從來也故以舊防為無
用而壊之者必有水敗以舊禮為無用而去之者必
有亂患凡人之知能見已然不能見將然禮者禁於
將然之前而法者禁於已然之後是故法之用易見
而禮之所為難知也若夫慶賞以勸善刑罰以懲惡
先王執此之正堅如金石行此之信順如四時處此
之公無私如天地豈顧不用哉然曰禮云禮云者貴
絶惡於未萌而起教於微渺使民日徙善遠罪而不
自知也
又曰福莫長於無咎
又曰工女必自擇絲麻良工必自擇齎材賢君良上
必自擇左右是故佚於取人勞於治事勞於取人佚
於治事
又曰父之於子天也君之於臣天也有子不事父有
臣不事君是非反天而倒行耶故有子不事父不順
有臣不事君必刃
家語孔子曰御四馬者正六轡御天下者正六官同
是車馬或以致千里或不及數百里以其所為進退
緩急異也同是官法或以致平或以致亂者亦以其
所為進退緩急異也
晏子春秋孔子曰古之善為人臣者聲名歸之君禍
災歸之身入則切磋其君之不善出則高譽其君之
德義
賈誼新書孔子曰少成若天性習慣成自然
說苑孔子曰弓調而後求勁焉馬服而後求良焉士
信慤而後求知能焉
韓詩外傳子路曰敢問持滿有道乎孔子曰持滿之
道抑而損之子路曰損之有道乎孔子曰德行寬裕
者守之以恭土地廣大者守之以儉祿位尊盛者守
之以卑人衆兵彊者守之以畏聰明睿智者守之以
愚博聞強記者守之以淺夫是之謂抑而損之
荀子顔淵曰鳥窮則啄獸窮則攫人窮則詐自古及
今未有窮其下而無危者也
大戴禮曾子曰君子成人之美朝有過夕改則與之
夕有過朝改則與之
又曰目者心之孚也言者行之指也作於中則播於
外也故曰以其見者占其隐者
又曰先憂事者後樂事先樂事者後憂事
又曰古者天子日旦思其四海之内戰戰唯恐不能
乂諸侯日旦思其四封之内戰戰唯恐失損之大夫
士日旦思其官戰戰唯恐不能勝庶人日旦思其事
戰戰唯恐刑罰之至也是故臨事而栗者鮮不濟
又曰與父言言畜子與子言言事父與兄言言友弟
與弟言言承兄與君言言使臣與臣言言事君
又曰孝子善事君
又曰與君子遊苾乎如入蘭芷之室久而不聞則與
之化矣與小人遊忒乎如入鮑魚之次久而不聞則
與之化矣是以君子慎其所去就與君子遊如長日
加益而不自知也與小人遊如履薄冰每履而下幾
何而不陷乎哉
公羊傳公羊高曰君子之善善也長惡惡也短惡惡
止其身善善及其子孫
子華子程本曰上下洞逹而無疑是以天下和平天
下之所以平者政平也政之所以平者人平也人之
所以平者心平也
荀子荀卿曰田野縣鄙者財之本也垣窌倉廪者財
之末也(窌窖也)百姓時和事業得叙者貨之源也等賦
府庫(等賦以差等制賦也)貨之流也故明主必謹養其和節其
流開其源而時斟酌焉使天下必有餘而上不憂其
不足如是則上下俱富交無所藏之是知國計之極
也故禹十年水湯七年旱而天下無菜色者十年之
後年榖豐熟而陳積有餘是無他故焉知本末源流
之謂也
又曰義與利者人之所两有也雖堯舜不能去民之
欲利然而能使其欲利不克其好義也上重義則義
克利上重利則利克義故天子不言多少諸侯不言
利害大夫不言得喪士不通財貨從士以上皆羞利
而不與民爭利樂分施而恥積藏
又曰公生明偏生闇端慤生通詐偽生塞誠信生神
夸誕生惑
又曰有治人無治法
陳囂問孫卿子曰先生議兵常以仁義為本仁者愛
人義者循理然則又何以兵為孫卿子曰非汝所知
也彼仁者愛人故惡人之害之也義者循理故惡人
之亂之也彼兵者所以禁暴除害也非爭奪也
又曰刑當罪則威不當罪則侮爵當賢則貴不當賢
則賤
又曰天不為人之惡寒也而輟冬地不為人之惡遼
遠也而輟廣君子不為小人之匈匈也而輟行
又曰聖人無欲無惡無始無終無近無遠無博無淺
無古無今兼陳萬物而中懸衡焉是以衆異不得相
蔽也
又曰人心譬如槃水正措而勿動則湛濁在下而清
明在上則可以見鬚眉而察理矣微風過之湛濁動
乎下清明亂乎上則不可以得形之正也心亦如是
矣導之以理養之以清物莫之傾則足以定是非决
嫌疑矣小物引之其正外易其心内傾則不足以察
麤理矣
又曰以仁心說以學心聽以公心辨(說教人也聽聽人之言也辨辨)
(其是非也)
又曰王者尚賢使能而等位不遺惜愿禁悍而刑罰
不過使百姓暁然皆知為善於家而取賞於朝也為
不善於幽而蒙刑於顯也
欽定執中成憲卷五
