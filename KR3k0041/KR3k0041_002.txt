氏族大全卷二
四江
江(商音江濟陽楚顓頊玄孫伯益之後封於後為所滅子孫以國為氏)
說客
江乙說安陵君曰以財交者財盡而交絶以色交者華
落而交渝是以嬖女不敝席寵臣不敝軒
子孫博士
瑕丘江公受詩書春秋於申公以詩授韋賢以春秋授
榮廣子孫皆博士
奇士
江充為人魁岸漢武異之曰燕趙固多奇士拜直指繡
衣使者治巫蠱獄迫促衛太子太子斬之
巨孝
江革字次翁齊郡人事母自輓車鄉里稱之曰江巨孝
舉孝廉遷諫議大夫告歸漢元和中詔齊相以見穀千
斛賜巨孝由是名聞天下
爇雞
江逌字道載晉殷浩北伐請為諮議參軍擊姚襄逌取
雞數百以繩連之繫火於足飛集襄營因其亂擊之
從子績有志氣為南郡相遷御史中丞
江左馳聲
江統字應元静默有遠志時語曰嶷然稀言江應元
晉惠朝為太子洗馬作徙戎論以警朝廷史贊云霦
統兄弟江左馳聲彬彬藻思卓冠羣英子思玄思
悛
夢筆
江淹字文通年十三孤貧賣薪以養母於樵所得蟬冠
一具母曰此汝休徵也可留待得侍中時著之後果如
其言少以文章顯晚節微退云為宣城太守時罷歸泊
禪靈寺渚夢張景陽謂曰前以匹錦相寄今可見還探
懷中得數尺與之此人大恚曰那得割截都盡顧見丘
遲曰餘此以遺君自是淹文章躓矣又少時夢人授
以五色筆自是文藻日新後宿冶亭夢郭璞曰吾有筆
在卿處多年可見還淹乃探懷中得筆還之後為詩絶
無美句時人謂之才盡嘗作别賦云春草碧色春水
綠波送君南浦傷如之何齊武帝朝除侍郎王儉謂
曰卿年三十五已作中書侍郎何憂不至尚書所謂富
貴卿自取之梁天監中遷金紫光禄大夫封醴陵侯
御龍騁驥
江革字休映(一作休明)少孤貧弟兄自相訓勖俱詣太學補
國子生舉高第王融謝眺雅相敬重眺嘗過革時大雪
革敝絮單席而耽學不倦眺脫所著𥜗併手割半氊與
革充卧席而去梁建安王為雍州刺史以革為記室
參軍革弟觀同為記室沈約任昉與書云卿昆季可謂
御雙龍於長途騁騏驥於千里
刻燭賦詩
江拱與蕭文琰丘令楷等並以文稱竟陵王夜集賦詩
約四韻刻燭一寸而成又共擊鉢立韻響絶而成(南史)
觀書秘閣
江子一仕梁為侍郎啓求觀書秘閣武帝許之有勅直
華林省侯景反與二弟子四子五同死國難追諡
子一曰義子子四曰毅子子五曰烈子
狎客
江總字總持蒨之孫也少孤依外氏故杜詩云江總外
家養仕陳為尚書侍後主遊宴後庭多為艷詩與孔
範陳聘等十餘人謂之狎客劉禹錫詩云南朝詞臣
北朝客歸來惟見秦淮碧池臺竹樹三畆餘至今人道
江家宅
江高齊名
江文蔚字君章後唐長興二年盧華榜下進士八人文
蔚張沅吳承範湯鵬范禹偁五人為學士後歸南唐
為御史對仗彈馮延巳常夢錫大言曰白麻雖佳要不
如江文蔚一疏與高越俱以能賦擅名江表
抗疏
江公望字民表宋徽宗朝除左司諫與王縉並以風節
著抗節極論時政為陳上堯舜之道累數百言有云一
池四監未知其孰守十羊九牧未知其孰從陛下不
以先入已信之言宿於心不以未入遽告之言拒於耳
决事如析薪從理如破竹上稱奇者數四曰卿文采
甚奇
氣節
江萬里號古心文章氣節當代推敬宋咸淳中拜右相
閒居值大元革命之際赴水死弟萬頃號古崖
女德婚姻
解珮
江妃二女不知何許人出遊江濱逢鄭交甫解珮二珠
與之交甫受而懷之行數十步女不見珮亦隨失(韓詩外傳)
梅妃
江氏女名采蘋唐開元中選入宫性愛梅明皇戲名曰
梅妃吹白玉笛作驚鴻舞(遺事)
金盤㯽榔
江嗣女妻劉穆之穆之微時苦貧嘗往妻家食畢求㯽
榔江之兄弟曰君常飢何須此後為丹陽令召妻兄弟
以金盤貯㯽榔一斛以進
我顧伊
江霦娶諸葛恢長女此女初適庾亮之子會會死改適
霦次女適羊楷楷子衡娶鄧攸女于時謝尚求婚其小
女恢云羊鄧是平婚江家我顧伊庾家伊顧我
風流江郎
江斆字叔文湛之孫為丹陽丞袁粲嘆曰風流不墜正
在江郎齊孝武謂謝莊曰此小兒當為名器尚臨汝
公主三子蒨字彥標曇字彥德禄字彥遐皆為
梁顯官
舅氏鍾愛
江總之母蕭氏總少依外家舅蕭勵鍾愛之曰爾神采
英拔後世當出吾右
西江濯錦江烏江曲江
龐(宫音後始平封周文王子畢公高之支子於龐鄉因氏焉)
兵法
龐㳙魏人與孫臏同學兵法後與臏戰臏使人斫大樹
白而書之曰龐㳙死此樹下㳙夜至伏兵起戰敗智窮
自剄
宰相器
龐參字仲遠漢安帝朝為漢陽太守郡人任棠有奇節
參往候之棠抱兒當戶以一盂水拔大本薤獻之參曰
水者欲吾清也拔大本薤者欲吾擊強宗也抱兒當戸
者欲吾開門恤孤也虞詡薦之有宰相器
鹿門採藥
龐德公居峴山之南平生不入城府劉表問曰先生不
肯受官禄何以遺子孫曰世人遺之以危我遺之以安
司馬德操嘗謁之值其上冢徑入其室妻子羅拜堂
下命速作黍徐元直當来乃設具須臾德公還直入相
就不知何者為客也諸葛亮每造之獨拜床下德公
初不令止漢建安中攜妻入鹿門山採藥不返(逸民傳)
從子統
鳳雛
龐統字士元南州士之冠冕也蜀先主使守耒陽令不
治魯肅曰士元非百里之才處之治中别駕之任始當
展其驥足耳少樸鈍惟德公司馬徽重之德公以為
鳳雛
陶令故人
龐通之淵明故人也王弘欲識淵明而不能致乃命通
之齎酒於栗里半道以邀之
造禪
龐居士名藴深造禪理嘗參馬祖祖云待汝一口吸盡
西江水却道居士大悟
貧宰相
龐籍字醇之宋明道中召拜殿中侍御史孔道輔曰龐
君可謂天子御史與程文惠同戊子生程已貴而籍尚
小官程戲之曰君乃小戊子慶歷中龐大拜程以書賀
云今日大戊子却為小戊子矣年七十六致仕家居
讀書自娛賦詩云田園貧宰相圖史舊書生封潁公
諡莊敏
聾醫
龐安常黃州人善醫而聾然甚穎悟以指畫字示之深
會人意東坡嘗戲之曰余以手為口君以眼為耳
魏龐德號白馬將軍以戰死諡壯侯
女德婚姻
孝養
龐盛女為姜詩妻養姑篤孝姑好飲江水汲不時至詩
怒逐之龐氏止於鄰家紡績供養(見姜氏)
坐逝
龐居士女名靈照以賣竹漉籬自給後得道日中坐居
士之坐而逝
師友婚
龐直温博學范景仁少受學焉後直温之子昉卒於京
公娶其女為孫婦養其妻子終身
逄(宫音陵長樂齊夏殷諸侯有逄公伯封於其子孫因氏焉)
代君任患
逄丑父齊大夫齊侯戰敗丑父與易位晉韓厥獲之卻
子將戮之呼曰自今無有代其君任患者乃免之
掛冠城門
逄萌字子慶初為亭長擲楯嘆曰大丈夫安能為人役
哉遂去之王莽專政萌謂友人曰三綱絶矣不去禍
將及身即解冠掛東都城門歸將家屬浮海光武連
徵不起
雙(宫音魏始平士顓頊之後封于雙蒙城因氏焉後有雙洛為凉州刺史號天水公)
五支
支(徵音胡邵陽今支雄傳云其先月支人也琅琊有支氏)
講經
晉支遁字道林天竺人與許詢講維摩經杜詩云空忝
許詢輩難酬支遁詞
天下博知
支謙受業於支亮亮受業於支懴世稱天下博知不出
三支
白鵲之異
支叔才至孝母亡廬墓有白鵲止其旁唐高宗表異其
門
郗(角音作山陽一讀卻)
儒雅著名
晉郗鑒字道徽漢御史大夫慮之孫博覽經籍躬耕隴
畆吟詠不倦以儒雅著名與王導受遺詔輔少主拜司
空諡文成二子曇愔
修褉成詩
郗曇字重熙為中書郎中遷御史中丞永和修褉成
五言一首(見王姓)郗愔字方回襲父爵南昌縣公徵拜門
下中書侍郎有三子超融冲
入幕之賓
郗超字景興少卓犖不羈父愔好聚斂積錢數千萬超
一日散與親故俱盡桓温辟為府掾府中語曰髯參
軍短主簿能令公喜能令公怒超多鬚而王珣短也
桓温入朝謝安與王坦之詣温温令超卧帳中聽客語
風動帳開安笑曰郗生可謂入幕之賓矣
伊川田父
唐郗士美字和夫張九齡稱之自拾遺七遷至中書舍
人還東都德宗召拜學士不就世高其節
女德婚姻
坦腹東床
郗鑒嘗使門生求婚於王導導使遍觀東廂子弟一人
獨坦腹東床訪之乃王逸少遂妻之
戒弟勿至
王右軍郗夫人戒二弟曰王家見汝輩来平平耳可毋
煩復至也
乘果生天
郗氏夫人梁武帝妻也梁王作懴郗氏得以生天
施(徵音施吳興五魯惠公子施父尾生伯公代孫因氏焉)
兵學得禄
魯施氏二子一好學一好兵皆以得禄孟氏二子效之
而皆以得禍(列子)
執經聖門
施之常字子恒孔子弟子魯人也贈乘氏伯封臨濮侯
贊曰開國乘氏有德斯彰參稽百行贊理三綱
論經石渠
施讎字長卿從田王孫受易梁丘賀薦之拜為博士與
諸儒論難五經同異於石渠閣以經授張禹
修道上昇
施芩字太玉棲紫玉府修道晉寧康二年御蒼虬上昇
蓋竹山
施真人名存洽隠蓋竹山在衢州仙都縣天下第二福地也
朝士執經
施士匄在太學十九年為博士韓愈銘其墓云先生明
毛詩通春秋左氏傳朝士大夫從而執經考疑者踵于
門子友直縣簿次友諒齋郎
文有古風
施師點字聖愈十歲通六經十二歲能文宋紹興中入
太學高公閌為司業見公文嘆其深醇有古風孝宗
淳熙中樞密院事搜訪人才手書置夾袋中薦胡晉臣
有廊廟器後果大用公執政柄既久果於引去疏凡五
上識者韙之謂進退之義合於時中
心算
施文慶陳後主時為中書舍人心算口占應時條理
進中興雅頌
施鍔婺州人宋紹興中進中興頌紹興雅十篇詔免文
解進士及第
文帶之寵
施鉅宋紹興中與宋樸鄭仲熊同日遷侍郎受詔日易
服謝樸鉅緋仲熊綠賜毬文帶
女德
東西施
越女姓施住東者曰東家施住西者曰西家施東醜而
西妍(寰宇記)
達施先施設施嬙施
皮(徵音齊詩)(天水有漢有皮容受蒲昌後漢皮究為諫議大夫)
賦桃花
皮日休唐文士也有桃花賦九諷七愛諸篇黃巢入
長安日休孟浩然皆隠於鹿門山有鹿門草隠書序云
不醉則游不游則息息於道思其所未至息於文慙其
所未用故復草隠書焉自戲曰醉士又曰酒民作酒
箴食箴歸氏子有詩嘲之云八片尖斜砌作毬火灰
撏之水中揉一生閑氣如常在惹踢招拳卒未休與
陸龜蒙為友有松陵倡和集
機悟
皮子信機悟有風神位儀同三司勲貴子弟稱其識鑒
(北史)
五羊皮榴皮掇皮羊質虎皮
師(徽音後太原為周師尹之以官氏)
轉轂致財
師史前漢人轉轂百數郡國無不至過邑不入門能致
十千萬(貨殖傳)
儒宗
師丹治詩事匡衡舉孝廉為郎漢哀帝朝領尚書事徙
犬司空平帝朝封義陽侯經為世儒宗德為國元輔
可謂社稷臣矣
墨帖
晉師宜官工書王右軍贊之云師宜墨帖之竒令去官
字
麋(宫音)(汝南)
麋竺以妹事劉備為夫人奴客三千貨幣助軍資先主
待以上賓之禮為安漢將軍弟芳子威(三國志)
綦(角音)
綦宗禮字叔厚三世取進士明經科遂為北海名家宋
建炎中除翰林學士上曰綦某之文有體真學士也以
文翰際遇在玉堂前後五載退居合州賓客到門攝
衣延坐雖一介韋布之士亦與均禮故家子弟淪落不
自給者援橐金推月俸以賑其乏
伊(宫音氏陳留因古天子有伊祈其後以伊為姓)
耕莘
伊尹耕于有莘之野湯以幣聘之
才辯機捷
蜀伊籍使孫權權聞其才辯欲逆拒之入拜權曰勞事
無道之君乎曰一拜一起未足為勞其機捷如此
拽牛却行
北魏伊馛善射力能拽牛却行走及奔馬太武擢為秘
書監拜司空賜爵河南公
吾伊我顧伊欎伊
姬(徵音永南陽因帝嚳生姬支子氏焉)
周姬旦制禮作樂以開千萬世之治
漢姬嘉號周子南君
唐姬處遜為水部郎中
瑶姬蒼姬周姬
眭(商音)
眭弘字孟從嬴公受春秋以明經為議郎漢昭帝元鳳
中因推大石起立枯柳復生之異霍光惡之奏妄設妖
言惑衆伏誅
邳(宫音)(清河)
邳肜信都人歸光武信都反者捕係其父弟妻子使為
手書招肜肜報曰事君者不顧家後以功封靈夀侯圖
像雲臺
祁(角音)(太原)
祁奚請老晉平公問嗣焉舉其子祁午建一官而三物
成能舉善也
隨(羽音隨河内之晉大夫武子後)
隨何為謁者說九江王黥布歸漢
猗(羽音)
猗頓魯之窮士用盬鹽起家與王者埒富
時(徵音)(隴西)
留犢
時苗少清白漢建安中為夀春令之官用黃㹀牛牽車
歲餘生一犢及去留其犢以初来本無犢也(魏略)
紫蓋府
時荷字道陽從許君學道晉寧康二年與陳真君孝舉
執策導從許君上昇荷有遺迹在紫蓋府今為南昌縣
廳宋封為洪施真人
破黃巢
時溥徐州人破黃巢功第一後兼中書令封鉅鹿郡王(五代)
脂(商音)
脂習京兆人漢末與孔融相友善及曹操殺融習往撫
之曰文舉捨我死吾何用生為文帝以習有欒布之節
加中散大夫(孔融傳)
危(角音)(汝南)
危稹字逢吉號驪塘宋嘉定中柴與之得謫稹送以詩
有云人才自係國輕重吾道亦關公去留為世所稱
登進士第
訾(徵音之後)(渤海訾帝嚳妃訾娵氏古有順為樓虚侯)
遲(徵音設太原也遲任賢人)
池(徵音北西平池漢有池瑗為中牟令魏有仲魚為城門侯)
䕫(羽音孫京兆國楚有䕫國子因以為氏)
斯(闕)
八微
韋(羽音於京兆苗顓帝天彭之後封豕韋裔以國為氏)
鄒魯大儒
韋賢字長孺漢宣朝拜相在位五年致仕賜第一區封
扶陽侯自韋孟至賢五世為鄒魯大儒
金籯
韋玄成字少翁賢幼子也以父仕為郎與五經諸儒雜
論於石渠閣元帝朝拜相封侯故國父子俱以明
經至相諺曰遺子黃金滿籯不如教子一經
五處士
韋著博學篤行陳蕃薦處士徐穉韋著等德行純備
可登三事桓帝以安車玄纁備禮徵之
明珠出蚌
韋端二子長元將次仲將孔融與端書云不意雙珠近
出老蚌前日元將来淵才亮茂雅度弘毅經世之器也
昨日仲將来文敏篤誠保家之主也
徑丈之勢
韋仲將善大字魏初鄴都宫觀始就詔仲將題署奏云
若用張芝筆左伯紙及臣墨又得臣手然後可以逞徑
丈之勢明帝立陵雲觀誤先釘榜以籠盛仲將書扁
轆轤引之去地二十五丈既下鬚髮皓白
竹如意
韋叡字懷文梁武朝名將也臨陣交鋒緩服乘輿執竹
如意以麾進止任豫州刺史進爵為侯
逍遥公
韋瓊字敬遠澹於勢利前後十見徵辟不就所居枕帶
林泉娛翫琴書時人號為居士周文帝勅有司日給
河東酒一升號逍遥公兄孝寬西魏名將
東西眷
韋氏東眷有逍遥公瓊鄖公孝寬西眷有平齊公瑱固
安公法保並為盛門至今稱四公之後(北史)
動搖山岳
韋思謙字仁約唐高宗朝擢監察御史曰出不能使動
搖山岳者為不任職丈夫當敢言地須明目張膽以
報天子安能錄錄保妻子邪子承慶嗣立
一門三相
韋承慶在武后朝代父為天官侍郎嗣立代兄為鳳閣
舍人長安中拜鳳閣侍郎一門父子三人為相兄弟相
繼大拜制曰芝蘭並秀見謝石之階庭騏驥齊驅有劉
山之昆季嗣立子濟天寶中尚書左丞孫弘慶長
慶間名卿
五雲體
韋陟字殷卿安石長子年十歲美文辭開元中遷禮部
侍郎常以五綵牋為書記使侍婢主之陟惟署名自謂
書陟字若五朵雲時號郇公五雲體肅宗朝與弟斌從
兄由及縚同時列戟罕比父安石武后朝進中書令
延英賜對
韋渠牟初為浮屠已而復冠少工詩李白異之韓滉
表試校書郎德宗誕日進詩七百言未浹旬擢諫議
大夫對延英殿輒五六刻乃罷
儲書
韋述家儲書二千卷兒時誦之略遍撰唐春秋三十
篇開元譜二十篇元宗朝任史官二十年禄山亂抱國
史藏南山弟五人迪逍迴巡迫俱進士及第時趙冬
曦兄弟亦知名當時張說曰韋趙弟兄人之杞梓
二妙
韋維開元中為戶部郎中善裁割宋之問為員外善詩
人稱戶部二妙
召講太液
韋處厚字德載家藏書萬卷舉賢良方正與路隋為
侍講穆宗召入太液亭講關睢洪範文宗朝拜相
松菊主人
韋表微字子明羈丱能文元和三年崔邠榜及第一榜
十三人長慶中同年五人庾敬休柳公權李紳高鉞表
微皆為翰林學士授表微監察御史裏行不樂曰吾將
為松菊主人
子弟之賢
韋羣玉賢而有才韓愈與陸祠部書云求子弟之賢而
能業其家者羣玉是也
覆以蜀袍
韋綬為翰林學士帝幸其院綬方寢以蜀袍覆之而去
三世學士
韋貫之在憲宗朝其伯兄綬在德宗朝其子澳在宣宗
朝澳之子庠在僖宗朝弟郊在明宗朝三世五人皆為
翰林學士
呈身御史
韋澳字子裴武宗朝擢宏詞十年不調高元裕欲薦之
諷澳謁已澳曰恐無呈身御史周墀表署幕府
山林友
韋温字弘育綬之子七歲日誦書數千言年十一舉兩
經及第換著作郎謝歸事親疾彌二十年衣不㢮帶
文宗朝遷尚書右丞性剛峻少合惟與蕭祐善不以
塵事自蒙號山林友
凝香齋
韋應物工詩代宗朝為蘇州太守有凝香齋館自娛日
與文士宴集有詩云兵衛森畫戟燕寢凝清香
丹鼎未開
韋承矩僖宗朝策試夜書一詩於都堂壁云褒衣博帶
滿塵埃獨上都堂納卷回蓬巷幾時聞吉語棘籬他日
免重來三條燭盡鐘初動九轉丹成鼎未開殘日漸低
人擾擾不知誰是謫仙才
勸農興學
韋丹字文明孝寬六世孫唐憲宗朝擢明經為容州刺
史教民耕織興學校徙江西觀察使德被八州治行第
一子宙為永州刺史築常平倉置社立學官宣宗朝
拜相
女德婚姻
著女訓
韋温女工屬文續曹大家女訓
韋氏適王琳琳卒韋年二十五不嫁自處一室著女訓
行於世
仙婚
韋恕有女及笄有張老者六合縣之園叟也求婚恕曰
今日内得五百緡則可老曰諾不移時而錢至既娶負
钁穢地鬻蔬不輟妻執㸑濯王屋山下有小莊女謂恕
曰他日可令大兄来相訪後恕令男義方訪之至一甲
第見一青衣人引一衣冠人即張老也曰賢妹梳頭即
令引入堂内敘寒温經日别奉金三十鎰并一舊席帽
曰可於揚州王老家取錢一千萬持此為信歸往王家
果得錢再尋之不復有路矣
識貴人
韋臯秀才也張延賞之妻苗夫人選為婿延賞不禮臯
東遊改名韓翺唐德宗幸奉天臯以功持節西川代延
賞公慙懼郭圍詩云當時甚訝張延賞不識韋臯是
貴人
族望清華
韋詵為潤州刺史族望清華特選參軍裴寬為婿時寬
衣碧瘠而長族人呼為碧鸛雀詵曰愛女必以為賢公
侯妻何可以貌求人卒妻之
定婚店
韋固旅次宋城店議司馬潘昉女為婚見老人月下檢
書云此婚不合後娶刺史王泰之女宋城題其店曰定
婚店
指腹婚
梁韋叡之子放字元真為徐州刺史與吳郡張率皆有
側室方孕指腹為婚後率亡放贍恤之以子娶率女時
稱其能篤舊
奇才
韋孝寬齊神武嘗稱之云關西男子屬楊侃為大都督
出鎮潼關引孝寬為司馬奇其才以女妻之
翁婿同相
韋執誼杜黃裳之婿也翁婿同時為相近古衣冠無比
翁婿相知
韋夐為京兆尹時薛裕弱冠為丞相參軍載酒肴候之
談宴終日夐遂以女妻之裕曰韋公退不丘壑進不市
朝怡然守道榮辱不及
通家婚
韋堅娶姜皎之女李林甫舅子也韋陟堂妹年十九
與崔元綜議婚韋丹初娶清河崔諷之女再娶蘭陵
中書令蕭華之孫殿中侍御史恒之女也
佩韋脂韋
歸(徵音歸京兆孫春秋時晉有生子因氏焉)
博通墳典
歸崇敬字正禮家學治禮唐天寶中舉博通墳典科對
策第一有詔舉才可宰百里者復策高等授左拾遺
使新羅國東夷傳其清德子登
竄名
歸登字冲之唐德宗貞元初策賢良為右拾遺陽城熊
執易論裴延齡以疏示登登動容曰願竄吾名雷霆之
下君難獨處故同列聯署無所回諱
祈(徵音)(太原)
舉善
祈奚為晉公族大夫祈奚能舉善矣稱其讎不為諂
立其子不為比子祈午
勇士
祈彌明為趙盾車右國之勇士也
呼窗
晉祈嘉字孔賓夜窗忽有聲呼曰祈孔賓歸去来修飾
人間事甚苦不可諧
九魚
徐(商音之東海封顓頊之後嬴姓伯益兄受於徐子孫因氏)
入海求仙
徐市因始皇游海上上書請與童男女各五百人入海
求三神山不死藥
上書闕下
徐樂趙人漢武朝上書言事天子召見曰公等安在何
相見之晚拜郎中遷中大夫
賜帛
徐福茂陵人漢宣朝三上書言霍氏奢僣後賜福帛十
疋遷為郎
南州高士
徐穉字孺子南昌人家貧常自耕稼非其力不食恭儉
義讓所居服其德陳蕃薦五處士穉居其一桓帝以安
車玄纁備禮徵之不就(見韋著)太尉黃瓊辟之亦不就
郭林宗丁母憂穉往弔之置生芻一束而去林宗曰此
必南州高士徐孺子也太守陳蕃特設一榻以待之子
胤篤行孝弟隠居不仕
名將
徐晃字公明魏武名將每戰必先為不可勝攻圍陷陣
功最多遷右將軍卒諡壯侯
柱石臣
徐宣字寶堅魏人歴仕三朝有託孤寄命之節可謂柱
石之臣諡貞侯
十年西省
徐邈字景山魏初為尚書郎嘗私飲沈醉趙達問以曹
事曰中聖人魏亡歸晉太傅謝安舉之補中書舍人處
西省前後十年志高行潔通介有常可謂國之良材
時之彥士
建安七子
徐幹字偉長魏人擅名東土與陳琳阮瑀應㻛劉楨曹
植王粲皆好文章號建安七子騁騏驥於千里仰齊
足而並馳
佳吏部
徐寧字子期東晉人桓彝謂庾亮曰為卿得一佳吏部
矣真海岱清士也
托孤
徐羡之字宗文起布衣宋武帝朝位司空與傅亮謝晦
等同被顧命
風亭月觀
徐湛之字孝源為南兖州刺史廣陵舊有高樓起風亭
月觀吹臺琴室招集文士盡遊翫之適伎樂之妙冠絶
一時
人中騏驥
徐勉字脩仁宋人徐孝嗣見之曰此人中騏驥必能致
千里王儉謂其有宰輔之量後事梁為尚書左丞客有
求詹事者正色曰今夕止可談風月不宜及公事嘗曰
人遺子孫以財我遺以清白諡簡肅公
石麒麟
徐陵字孝穆陳人摛之子也母臧氏夢五色雲化為鳳
集左肩已而生陵年數歲沙門寶誌摩其頂曰天上石
麒麟也任吏部尚書為一代文宗子儉為郎中儀
為尚書份為洗馬
南徐北魚
襄陽舊志云徐鯤魚宏尚豪侈人化之府中諺曰北路
魚南路徐
鳳閣舍人樣
徐齊𣆀八歲能文唐太宗召試賜所佩金削刀子堅
與張說修三教珠英楊再思目為鳳閣舍人樣
徐則唐時東海隠士杖策入縉雲山後入天台山卓矣
仙才飄然騰氣千尋萬頃莫測其涯(六帖)
天下無冤
徐有功舉明經武后時補蒲州司法參軍為仁政不忍
杖罰民相約曰犯徐參軍杖者衆共斥之訖代不杖一
人遷肅政臺侍御史天下洒然相賀潘好禮曰有
功斷獄天下無冤人仁恕過漢于張盧若虚曰徐公
當雷電之震而能全仁恕千載未有其比
河東三絶
徐彥伯七歲能文對策高第調蒲州司兵參軍時司戶
韋嵩善判司士李亘工書彥伯屬文時稱河東三絶
怒貎渴驥
徐嶠善書以其法授其子浩書四十二幅屏八體皆備
草隸尤工如怒猊抉石渴驥飲泉肅宗朝授浩中書
舍人張說見其喜雨賦嘆曰後来之英
篤舊
徐晦素為楊憑所厚李夷簡彈憑貶臨賀尉獨徐公送
至藍田夷簡奏為監察御史曰公不負楊臨賀豈負國
乎
天上麒麟
徐卿生二子杜甫歌云孔子釋氏親抱送並是天上麒
麟兒(未云)吾知徐公百不憂積善衮衮生公侯徐偉有
子八人號徐氏八龍
白髮青衫
徐遹宋初作特奏狀元詩云白髮青衫晚得官瓊林頓
覺酒腸寬平康里過無人問留得宫花醒後看
狀元
徐奭宋祥符時人狀元及第試鑄鼎象物賦云足惟下
正詎聞公餗之欹傾鉉乃上居可比王臣之威重
甘露連理
徐積字仲車獨行人也毋終廬墓三年所居茅舍不蔽
風雨而農夫樵婦瞻仰如神每歲甘露降於墳所墳左
有杏樹一本而兩枝一日兩枝之端相合成連理與
山谷同登治平四年第徽宗朝除宣德郎諡節孝
處士
詩派法嗣
徐俯字師川懷奇負氣七歲能詩為其舅山谷所知
吕居仁作江西傳衣詩派圖列陳無已等二十五人為
法嗣陳無已潘大臨謝無逸徐俯洪朋
洪炎林敏修林敏功王直方洪芻饒節
高荷江革李錞晁冲之潘大觀江端本
李彭謝遵楊符何顗韓子倉夏均父僧
仕可僧善權謂皆出於豫章也
見如骨肉
徐君猷宋元豐中知黃州時東坡謫居與子由詩云舉
眼無親識君猷一見如骨肉
江南文士
徐鉉南唐人十歲能文與韓熙載齊名時謂之韓徐歸
宋直學士院時稱江南文士弟鍇與鉉齊名李穆使
江南見之曰二陸不能及
水墨高品
徐熙江南布衣也工畫宋初至京師其妙但以墨筆畫
之殊草草略施丹粉神氣迥出别有飛動之象
徐復之舉進士不第退而學易號冲晦處士
女德婚姻
績分餘光
齊女徐吾貧共鄰婦燭光夜績曰妾以貧故起常先去
常後布席以待来者坐常處下今一室之中益一人燭
不為益暗去一人燭不為益明何愛東壁餘光乎皆莫
能應
八歲能文
徐惠生五月而能言四歲通論語毛詩八歲能屬文父
孝德嘗使擬離騷為小山篇云仰幽蘭以流盻撫桂枝
以凝想將千齡兮此遇荃何為而獨往唐太宗聞之召
為才人及卒贈賢妃
蓬萊女官
徐清字静之蓬萊女官也下西里王氏詩得謝體書效
山谷妍妙可喜后山詩云蓬萊仙子補天手妙筆詩清
萬世功肯學黃家元祐脚信知人厄匪天窮
種璧成婚
徐氏洛陽人陽雍伯因給義漿有一人飲漿罷懷中出
石一升與之曰種此則生玉并得好婦後得白璧一雙
娶徐氏女天子聞而異之拜為大夫生十男位至卿相
委禽
徐吾犯之妹美公孫黑強委禽焉卒與子南
擇婿
徐邈有女才淑大會僚佐使女於内觀之指王濬告母
遂以妻之時濬為江東從事
徐陵仕陳為吏部尚書虞世基一見奇之謂朝士曰當
今潘陸也以女妻之
擇婦
徐廣字野民晉朝為秘書郎仕宋遷秘書監娶中山劉
謐之女
徐非(一作俳)娶劉孝標妹劉三娘作文尤清拔可喜
徐氏盧惟清妻也盧貶播州尉死徐迎尸還足繭流
血
青徐舒徐虚徐
余(商音以下邳字秦由余之後王父為氏)
四賢四諫
余靖字安道宋慶歷中除右正言知制誥時范文正以
言事忤大臣落職公上書謫監筠州酒稅尹洙歐陽修
抗䟽亦遠謫士大夫號為四賢初歐公余靖王素俱
列諫官蔡襄詩曰御筆新除三諫官喧騰朝野競相觀
當年流落丹心在自古忠良得路難必有謀謨禆帝右
更須風采動朝端世間萬事皆塵土留取功名久遠看
三人以詩聞於上亦除諫官時謂之四諫為廣帥十
年不載南海一物廣州有八賢堂(見潘美)英宗朝遷工部
尚書諡襄公
劍井瑞氣
余中熙寧中狀元及第常州有劍井先一歲瑞氣氤氲
上騰數日乃大魁之䜟也
石月老人
余安行號石月老人鄒道卿常與之遊作春秋新傳李
綱序之紹興中扣閣論時事遭斥逐而不悔未老
投紱樂道養恬坐忘屢空而憂國之心切切焉
神救水患
余端禮字處恭未十歲時衢婺大水與里人共處一閣
閣將沈空中有聲云余端禮在内當為宰相可護之有
頃一物如黿鼉長數十丈来負此閣達於平地衆賴以
全宰烏程縣決事風生事紛如蝟庭寂如水鼠輩膽
落鶩行股栗台湖嚴三州之民有口算錢曰丁絹臨
安之民有口算錢曰身丁公請與復三年又請減免衢
州雜稅符既下五州之民欣舞宋光宗朝相封郇國公
教子
宋余良弼教子詩云白髮無憑吾老矣青春不再汝知
乎年將弱冠非童子學未成名豈丈夫幸有明窗并淨
几何勞鑿壁與編蒲功名欲自殊頭角記取韓公訓阿
符
余佛
余崇龜字景望在孕時母葉氏夢星入懷童稚穎異宋
淳熙中擢甲科家藏書萬卷出入經史貫串古今扁
其堂曰静勝徜徉其中視升沈淡如也開禧中侂胄
專權公獨立不倚嘗曰名節至重官職至輕力求去出
知江州恤民禱雨民呼為佛
孝行里
余齊有孝行父亡號叫而絶秦改其里為孝行里(南史)
女德
余媚娘初適周氏夫亡介潔自守陸希聲為郎中娶之
劈牋泳墨更倡迭和後希聲又娶名姬柳舜媚娘手刃之
由余
舒(徵音以京兆姓舒子后國為)
賦牡丹
舒元輿唐元和進士太和中獻書闕下所上八萬言出
入古今作玉筯篆志云斯去千年冰生唐時冰復去
矣後來者誰千年有人誰能得之後千年無人篆止於
斯嗚呼主人為吾寶之作牡丹賦文宗摘其傑句
拜監察御史死於甘露之禍
鸞鳳隠起
舒亶字信道熙寧中夢入空中見樓閣金壁輝煌有瓊
琚琅佩者數百人揖亶請詩且曰此間文章要似鸞鳳
隠起與織女分巧亶吟曰天風吹散赤城霞染出連雲
萬樹花誤入醉鄉迷去路傍人應笑却還家一人曰未
免近凡調臨海縣民有醉酒逐其叔母者亶執之而
斷其首投劾去題壁云一鋒不斷兇渠首千古誰知將
相材時荆公當國奇之為改調官御史裏行號亦
樂居士
雪月苦
舒堯夫苦學坡翁夜過其家戲作詩云先生堂前雪月
苦弟子讀書喧兩廡撞門入室書縱横蠟紙燈籠似雲
母
卷舒望舒荆舒
蘧(角音)
蘧伯玉名瑗衛人孔子弟子贈衛伯淮南子云蘧伯
玉年五十而知四十九年之非衛靈公與夫人南子
夜坐聞車聲轔轔至闕而止夫人曰此伯玉也公曰何
以知之曰大臣不為冥冥惰行伯玉賢大夫也不以暗
昧廢禮是以知之
魚(徵音有鴈門為宋司馬子魚之後以王父字為氏宋魚容左師魚府為少宰成十五年)
梁魚容性侈靡以象齒沈檀造一睡床金蓮花捧琥珀
龜支床脚
唐魚朝恩肅宗朝知内侍省事為觀軍容宣尉使觀軍
容自朝恩始
南徐北魚
疏(商音)(東海)
疏廣字仲翁少好學明春秋漢地節三年拜太子太傅
兄子受拜太子少傅居職五年乞身去送者車數百兩
觀者皆曰賢哉二大夫
儲(羽音之後)(河東儲齊儲子漢有太伯)
唐儲光羲工詩為汜水尉山中流泉詩云映地為天色
飛空作雨聲
渠(角音之後)(鴈門有周大夫渠伯後漢渠參封贊侯)
居(宫音字鴈門王父為氏)(晉大夫先且居之後以漢有居般封宋城侯)
諸(商音之後)(琅邪諸越大夫諸稽郢漢有於為洛陽令)
氏族大全卷二
