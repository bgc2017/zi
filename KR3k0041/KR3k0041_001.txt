氏族大全卷一
一東
馮(宫音後始平之周文王第十五子畢公高之畢萬孫食采於馮城因氏焉)
能斷
馮簡子鄭大夫能斷大事鄭國將有諸侯之事與禆諶
乘以適野使謀可否而告簡子使斷之(左襄三十一年)
世宦
馮亭為秦上黨太守馮去疾為秦丞相馮無擇為秦將
馮敬為魏騎將皆亭之後(見史記)
彈鋏
馮驩躡屩見齊孟嘗君置傳舍十日君問傳舍長曰客
何為曰馮先生甚貧猶有一劔耳又蒯緱彈其劔而歌
曰長鋏歸來乎食無魚遷之幸舍食魚有魚矣又彈劔
而歌曰長鋏歸來乎出無輿遷之代舍出有輿矣又彈
劔而歌曰長鋏歸來乎無以為家孟嘗君不悅後孟嘗
君廢諸客皆去獨賴馮驩得復其位(孟嘗君傳)
白首郎官
馮唐白首為郎漢文帝輦過郎署與論將帥拜為車騎
都尉子遂字王孫漢武帝求賢良公卿舉唐唐時年
九十餘不能官以遂為郎亦竒士也
建節封侯
馮奉世字子明年三十學春秋涉大義讀兵法漢宣帝
時韓增舉之持節送大宛諸國客與其副嚴昌擊莎車
王威振西域得名馬象龍而還元帝朝拜執金吾後
賜爵關内侯居爪牙官前後十年以功名終
四子四經
馮奉世子九人而四子通四經次子野王通詩逡通易
立通春秋參通尚書長子譚舉孝廉早世逡舉茂
才參為黃門郎綏和中封宜卿侯
大馮小馮
馮立字聖卿竟寧中遷五原太守徙西河上郡與兄野
王相代公廉相似民歌曰大馮君小馮君兄弟繼踵相
因循
萬石君
馮楊漢宣時為弘農太守八子皆為二千石趙魏間榮
之號萬石君次子偃偃子伉伉子勤光武朝拜尚書
僕射
大樹將軍
馮異字公孫佐漢光武中興蕪蔞亭上豆粥至南宫復
進麥飯破赤眉帝降璽書勞之曰始雖垂翅回溪終
能奮翼澠池可謂失之東隅收之桑榆異為人謙退
諸將論功獨退居樹下軍中號為大樹將軍拜征西
將軍賜璽書曰征西功若丘山猶自以為不足孟之反
亦何異哉諡節侯
托旨避山
馮信嘉定人公孫述徵之不起與任永托青盲以避世
述敗洗盥更視曰世適平目即清(獨行傳)
壯志凌雲
馮衍字敬通幼有竒才更始任為立漢將軍光武即位
不見用因不得志乃作顯志賦以自厲又自論曰馮子
以為夫人之德不碌碌如玉落落如石風興雲蒸一龍
一蛇與道翺翔與時變化夫豈守一節哉居常慷慨
嘆曰衍少事名賢經歴顯位懷金垂紫揭節奉使不求
苟得常有凌雲之志三公之貴千金之富不得其願不
槩於懷子豹
道德彬彬
馮豹字仲文以詩書春秋教麗山下語曰道德彬彬馮
仲文明帝時舉孝廉拜尚書郎每奏事未報常俯伏省
閤或從昏至明帝令黃門持被覆之勅令勿驚
三葉侍中
馮魴字孝孫光武朝遷郟令賊延褒攻縣魴力戰帝曰
此健令也安帝時為司空父子三葉侍中兄弟並帶
青紫
羔幣聘禮
馮良字君朗志行高潔安帝以玄纁羔幣聘之
八俊
馮羨漢順帝詔遣八使巡行風俗拜周舉為侍中杜喬
周栩馮羡欒巴張綱郭遵劉班並光禄大夫分行州郡
班宣教化舉實臧否天下號曰八俊
一州之寄
馮道根字巨基少孤貧至孝梁天監中遷豫州刺史宴
别武德殿帝曰道根所在能使朝廷不復憶此州矣
性儉約所居如素貧賤世服其清遠
歲寒松栢
馮慈明仕隋為兵部尚書大業末詔令安集瀍洛為李
密所執欲降之荅曰直道事人有死而已遇害史云
歲寒松栢疾風勁草千載之後凛凛如生(誠節傳)
嵩山棲遊
馮亮字靈通博覽羣書篤好佛理隠居嵩山結架巖林
得棲遊之適齊宣武召為羽林監領中書舍人固辭
九登科選
馮萬石唐聖歷初第進士大定初中嫉惡科神龍初中
才高位下科景雲中中懷能抱器科開元初重考及第
六年中超羣拔類科十三年考判入第十六年又入等
二十六年中文詞壯麗科凡九登科選
諭蒙書
馮伉唐德宗朝為醴泉令縣多奸猾伉著諭蒙書十四
篇勸務農進文士教以忠孝居一年韋渠牟薦為給事
中遷祭酒
誦詩為友
馮道明謁雍陶時陶為簡州牧呵曰與公素昧平生道
明曰誦員外詩仰員外德遂吟曰閉門客到常疑病滿
院花開未是貧陶延上坐歡狎如平昔之友(詩話)
龍虎榜
馮宿字拱之貞元中陸贄主司試明水賦宿入第一榜
多天下孤雋偉傑之士號龍虎榜(詳見齊姓)
兔園册
馮道字可道本田家狀貌質野入朝數反顧任贊問劉
岳岳曰遺下兔園册耳在五代時歴事四朝自號長樂
老著書數萬言年七十三卒人稱與孔子同夀
玄武湖
馮延魯南唐人銳於仕進然喜言高退事曰玄宗賜賀
監三百里鏡湖今得賜玄武湖亦足遂意徐鉉曰上豈
惜一玄武湖恨無賀知章耳弟延已工詩子僎侃
儀价伉入宋取第(五代史)
獻金華五箴
馮元少好學宋真宗朝為國子直講上召講泰卦推君
道至尊臣道至卑而能上下相感所以輔天地裁成萬
物也上悅除龍圖學士景德中獻金華五箴官至翰林
御賜錦屏
馮拯字道濟少時以文謁趙普普曰子之位與夀他日
我若也宋太平興國三年胡旦榜及第拯為探花太宗
詩曰二三千客裏成事七十四人中少年仁宗朝同平
章事封魏國公上賜以衾裯錦綺屏諡文懿
耆英會
馮行己字肅之宋元豐五年與富弼等十二人為耆英
會馮詩云自愧櫟樗非遠器誰知齒髮亦遐年(詳富弼)
睢陽五老
馮平宋至和中與杜衍王煥畢世長朱貫咸以耆德掛
冠優游桑梓暇日宴集為五老會賦詩酬唱平詩云醉
遊春圃烟霞暖吟聽秋潭水石寒錢明逸為睢陽五
老圖序
金玉自至
馮大亮見樵叟八人各出枏木一枝才五六寸曰可栽
庭中樹徑尺則家財百萬旬日而樹凌空金玉自至(廣記)
馮德選唐開元含象亭十八學士中人(見庾子元)
馮方與李浩等為五賢(見胡憲)
女德婚姻
誤食金桃
馮氏陳堯佐母封燕國夫人閫範嚴毅嘗入宫誤食金
桃宫人大笑後再入宫再食之宫人怪問馮曰吾長兒
生夢食金桃叨恩狀頭今有此兆次兒必復作狀元矣
宫人遂以金桃為瑞一時競取之
娶長妻
馮偃自耻陋短乃為子伉娶長妻生子名勤長八尺三
寸善計漢光武除郎中給事嘗曰佳乎吏也母年八十
每朝見詔勿拜令御者扶上殿曰使勤貴寵者此母也
名族願婚
馮元常閨門雍睦有禮法唐神龍中旌表其家署曰忠
臣之門天下高其節名族皆願通婚
東隣騏驥
馮素弗北燕信都人跋之長弟也慷慨有大志魁偉雄
傑交結時豪詣慕容熙尚書左丞韓業請婚業拒之復
求高劭女不許南宫令成藻有高名造焉談飲連月藻
竒之曰吾遠求騏驥不知近在東鄰何識子之晩也遂
妻以女
兩娶相女
馮京式之子也雋邁不羣仁宗朝廷試第一張堯佐欲
妻以女使擁入其家示以奩具不肯就後冨弼妻以女
有曰兩娶相家之女三魁天下之儒再娶晏殊女
以妹續親
馮左藏娶張顯夀女早世女臨終曰吾妹慈惠可撫諸
孤遂娶之顯夀開封府人世為閤門祇候
馮婕妤奉世女也從漢元帝幸虎圈熊逸出馮直當
之
馮雙王母侍女從母降魏夫人家彈雲璈以荅母歌
馮衍娶任氏悍忌不得蓄媵妾兒女常自操井臼
馮后北魏文明后也作勸戒歌三百篇皇誥十八篇
馮淑妃名小憐齊後主穆后從婢也號曰續命善琵
琶
馮京女適蔡確之子懋
馮夷諸馮
熊(宫音文江陵著黃帝有熊氏之後熊克家譜云鬻熊為王師書一卷名鬻熊子成王封其曾孫)
(熊繹於楚)
弄丸解兵
熊宜僚楚人白公勝欲殺子西曰市南有熊宜僚者可
當五百人矣善弄丸鈴八個常在空中一個在手楚與
宋戰宜僚披胷受刃於軍前弄鈴一軍停戰視之
寢石為虎
熊渠子夜行見寢石以為伏虎射之滅矢飲羽渠子見
其誠心而金石為開況人心乎(新序)
安車駟馬
熊安生字植之仕齊為國子博士通五經周使尹公正
問周禮兩疑一一演說聞周主入鄴遽令掃門已而果
幸其家執手同坐給安車駟馬留宿内省乃歸
伏閤上疏
熊執易通九經唐貞元中策賢良方正與裴復柳公綽
崔邠等同榜世美鮑防知人後為右補闕與陽城同
伏閤上疏極論裴延齡奸邪以其䟽示歸登登為之動
容
制行通介
熊克字子復宋哲宗朝舉進士後除起居郎兼直學士
院著九朝通略中興小歷官制新典帝王經譜壻王
克勤狀行云文有顔延之錯綜之工史有陳夀叙事之
長牧民得曹參清淨之旨制行適徐公通介之常
九華山人
熊皎號九華山人工詩早行云山前猶見月陌上未逢
人山居云深逢野草皆為藥淨見樵人恐是仙又厭聽
啼鳥夢醒後慵掃落花春盡時與黃損同師陳沆
慶親夀
熊大經宋嘉定間為建陽簿視篆之始迎親未至遣使
馳香炬慶親庭八袠之夀自製酻江月一曲以獻
熊襄南齊人著齊書名為河洛金匱(文學傳)
熊仁瞻丁母憂哀毁廬墓慈烏來巢大歷中旌表門
閭
熊羆之夢飛熊之兆熊經(修養法)熊丸
童(徵音孫鴈門父顓頊生老童子以王字為氏)
呪虎
童恢字漢宗後漢時為不其令民有為虎傷者捕至二
虎呪曰王法殺人者死傷人則論法一虎低頭伏罪一
虎鳴吼遂殺一釋一吏民為歌遷丹陽太守執法廉平
贊曰政畏強急理善烹鮮一夫得情千室鳴絃與
孟嘗劉寵許荆王渙任延同循吏傳
童宗說唐人號南城先生注柳文
童國賢宋乾道間舉進士與吳從周李爚劉瑨等同
榜
童太一宋人為直閣將軍(南史)
童蒙竒童童顔童心
洪(羽音姓燉煌避古共工之後本共因仇改姓洪)
文采遒麗
洪湛宋雍熙二年上御崇政殿試禮部舉人得進士梁
顥等一百七十九人左右言有遺才再試得洪湛等七
十六人賜及第以湛文采遒麗特升正榜第三
四洪
洪師民四子俱有才名潘邠老有詩以四洪比封胡羯
末四謝長洪朋字龜父有詩百篇句句可𫝊為郡舉
首次洪芻字駒父第進士放浪江湖不求聞達生平
詩千餘篇有前後老圃集靖康中為諫議大夫坐事貶
海上洪炎字玉父登第於元祐末試吏於紹聖初顯
於宣和貴於紹興官至著作郎秘書少監重聽對上曰
世人皆聾於心臣獨聾於耳心則了了惟上所使洪
羽字鴻父元符末入黨籍遂終其身紹興間朝廷官其
一子師民娶黃山谷女弟
洪佛子三瑞堂
洪皓字光弼鄱陽人政和中第進士初為寧海簿攝令
事蠲貧弱四千八百戶稅縣境荷花桃實竹榦有連理
之瑞建三瑞堂已而生子适後适以貳車行縣題詩云
久矣馳䰟夢今登三瑞堂故山有喬木近事話甘棠
宣和中秀州水皓籍有粟者無貴糶戒米肆揭價於青
白旗上不能自食者食之活九萬五千餘人公出無不
以手加額呼洪佛子建炎中擢徽猷待制禮部尚書
使金流遞之冷山二十年還朝擢朝請大夫三子适
遵邁並中詞科上曰洪皓身陷北庭乃心王室三子詞
科忠孝之報也晩年求鄉郡養老母上曰卿忠貫日
月志不忘君豈可舍朕去也諡忠宣
别墅小隠
洪适字景伯官至翰林遷簽樞參政拜右僕射號盤洲
諡文惠洪遵字景嚴平居言不輕發上前論事灑灑
語簡而意足與物無競人不忍欺親舊有求捐俸不靳
家無餘貲官至樞密有别墅號小隠
詩書宗主
洪邁字景盧官至内翰諡文敏號容齋作容齋五筆合
四十七卷父子以文章為一代禮樂詩書宗主中興人
物之首也父子相承四上鑾城之直弟兄相望三陪
鳳閣之遊時以為忠義之報嘗使金風疾頭微掉時
語曰一日之饑禁不得蘇武當年十九秋傳語天朝洪
内翰好掉頭時不掉頭适邁皆嘗出守越州故郡有
棣萼堂有别墅孝宗御書野處二字
策試第一
洪興祖宋紹興中與孔端朝張炳周林四人俱召試上
覽策曰興祖讜直當第一遂與孔並除祕書省正字張周
與諸州學官
洪文甫南康人六世義居宋朝旌表門閭
洪範龐洪涵洪
戎(羽音人江陵之茙姓同齊戎夷後)
漢戎賜封柳溪侯
漢宣時有戎婕妤
戎昱盛唐詩人詩似晩唐為節度使
蒙戎&KR1370;戎
翁(商音采鹽官因周昭王庶子食翁山以為氏)
詠槐
翁承贊字文饒莆田人唐乾寧中登進士第擢宏詞
為福建鹽鉄使過建陽别舊識僧亞齊詩云瀟瀟風雨
建陽溪溪畔維舟見亞齊一軸新詩劍潭北十年舊識
華山西吟䰟昔向江村老空性元知世路迷應笑乘軺
青𤨏客此時無暇聽猿啼在中書詠槐云雨中妝點
望中黃勾引蟬聲送夕陽憶得當年隨計吏馬蹄終日
為君忙天祐初為右拾遺後拜相父巨隅為滎
陽參軍
翁君前漢人傳穀梁春秋之學
翁伯前漢人販脂而富傾邑里
翁仲孺渭川人一日天雨金十斛於其家富與王侯
等
翁偉為襄漢守跨馬而出望瞎馬而嘶偉能辨其音
翁彦國宋宣和間召除戶侍御史中丞遷徽猷學士
翁績字德功宋宣和間人該博能文躬踐履之學負
笈從游者以百數
翁靈舒宋人有詩名劉后村贈以詩有云徧問諸郎
皆冠帶自言别業可樵漁
翁衍字元廣宋人號逃禅翁少負俊聲参江西詩祖
翁合字與可號丹山善詞賦歴仕江西憲
仙翁塞翁
种(商音仲河南避仲山甫之後姓氏因難改姓种)
舉孝廉
种暠字景伯河南人父有財三十萬卒暠悉以賑䘏宗
族邑里之貧者晉武帝朝王湛舉之為孝廉官至益州
刺史遷司徒子岱舉孝廉不就次子拂官至太常
孫邵官至諫議大夫
雲谿醉叟
种放字明逸宋初人自少年有山林之志有别業在終
南性耆酒躬耕種秫處豹林谷所居有林泉之勝自號
雲溪醉叟真宗聞所居幽絶遣畫工圖之
樵夫拜
种放一日往見陳希夷作樵夫拜於庭下希夷挽之而
上曰君豈樵者邪二十年後當為顯官放曰某為道義
而來官禄非所願也希夷笑曰君骨相當爾後張齊賢
言放隠居求志孝友之行可厲薄俗真宗召為左司諫
攜手登龍圖閣論天下事賜第一區辭歸山當時有閒
忙令曰世上何人號最閒司諫拂衣歸華山
竒男子
种放以祥符八年一日晚起服道衣聚諸生列飲取平
生所作文藁焚之酒數行而逝亦竒男子也夀六十不
娶無子贈工部尚書
鉄石心腸
种世衡字平仲放兄子也宋仁宗朝知青澗城事築青
澗城開營田二千頃嘗為屬吏所訟經略使龐籍奏世
衡披荆棘若一拘文法邊將無所措手足矣詔勿問及
徙環州别龐公曰世衡心腸鉄石也今日為相公下淚
矣知環州五年開示恩信羌人悅服八子詁診詠
諮諤訢記誼詁字大質杜門讀書時稱小隠居諤
字子政神宗以為將子可任除知延州誼字夀翁倜
儻有氣節紹聖初知蘭州
山西望族
种師道字彝叔世衡之孫也知兵有謀巍然有柱石之
望山西望族惟种姚二家子弟各不相下宋靖康中
金人圍城師道以河東河北制置使將援兵至闕入對
為戰守之計除同知樞密院京畿宣撫使弟師中
終(徵音後南陽為陸終之以字姓)
終童
終軍字子雲濟南人漢武朝十八歲選為博士弟子
初步入關關吏與繻軍曰丈夫西遊終不復傳還弃繻
而去後為謁者給事中建節東出關關吏識之曰此使
者前弃繻生也除諫議大夫自請願受長纓以羈南
越王頸致之闕下時軍年二十餘世謂之終童
書薦不遇
終慎思苦學董儲以書薦于士人之富者不遇取書歸
董啟云魯箭高飛謂聊城之必下秦都不割懷趙璧以
空歸
鬷(商音)(鄭國)
一言而善
鬷蔑字然明晉叔向如鄭然明從收器者立於堂下一
言而善叔向曰嘻鬷明也下堂執其手以上曰子如不
言吾幾失子矣
問政見心
然明始見知於子産子産問為政焉且曰吾他日見蔑
之面而已今吾見其心矣
宫(角音适太原南宫之後)
三復白圭
宫縚孔子曰獨居思仁公言以義一日三復白圭之玷
是宫滔之行(家語)
宫之竒虞人也晉荀息以屈産之乘垂棘之璧假道於
虞以伐虢宫之竒諫不聽遂以其族行
酆(宫音侯京兆以周文王子酆之後國為姓)
酆舒赤狄潞子之相也有三雋才晉伯宗曰狄有五罪
雋才雖多何補焉遂滅潞殺舒
豐(宫音)(括陽)
豐稷宋哲宗朝為殿中侍御大夫司諫首論蔡京之罪
數上疏言近習之非
蒙(宫音)(安定)
蒙鶩其先齊人仕秦昭王居上卿子武孫恬毅
恬為秦將築萬里長城始製筆毅位至上卿
東(徵音東平原之舜十友不訾後)
通(商音采西河因巴大夫食通川氏焉)
紅(宫音王平昌富紅侯楚元交劉之後)
公(羽音公括陽後魯公衍為之)
充(宫音人贊皇之漢充由仙充向後)
融(宫音之南康祝融後)
弓(羽音之後)(太原弓魯大夫叔弓漢有祉為光禄勲)
風(宫音須闕國風伏羲之後成魯僖公母向姓女故曰風)
二冬
龍(羽音龍武陵治舜朝龍作納言子孫以王父字為氏子曰地莫善於助龍旦為項羽將救)
(齊)
刻鵠類鶩
龍伯高為山都長馬援戒兄子曰龍伯高敦厚周慎口
無擇言謙約節儉廉公有威吾愛之重之愿汝曹效之
效伯高不得猶為謹飭之士所謂刻鵠不成尚類鶩者
也
揣骨相
龍復本唐開成中人無目善聽聲揣骨知人官禄年夀
揣蕭寘骨曰宰相骨又揣宋祈骨曰長官骨後皆驗
龍駱
龍起擢進士第丁咸序未第時夢乘龍而起回顧又有
駱駝在後及登第次其下者乃龍起駱起也
知名東南
龍太初工詩王荆公退居與郭功父坐有士人上謁視
其刺則曰詩人龍太初功父叱之曰相公前敢稱詩人
令賦沙詩頃之即云茫茫黃出塞漠漠白鋪汀鳥去風
平篆潮回日射星功父閣筆由此知名東南(詩話)
龍敏字欲訥事祖父以孝聞仕石晉為太常卿
龍昌朝宋人劉敞奏其非聖不經而賜昌朝五品服
龍澄游瀼水見水中一石合獲玉印五文字如星霞
傍有九天使者謂曰此上帝所寳可投元處後登
科
卧龍神龍驪龍婿乘龍技屠龍
鍾(角音晉潁川犁宋微子啟之後桓公曾孫伯宗仕生州仕楚食采鍾離因以為氏)
知音
鍾子期伯牙為友伯牙鼓琴子期善聽伯牙志在高山
子期曰峩峩然若泰山志在流水曰洋洋然若江河子
期死伯牙絶絃以世無知音者(列子)
九膺台輔
鍾皓字秀明少以篤行稱隠密山以詩教授門徒千餘
人前後九辟公府皆不就李膺笑曰鍾公至德可師漢
桓帝朝為林慮長諸儒頌曰林慮懿德非禮不處悅此
詩書絃琴樂古五就州招九膺台輔逡巡王命卒歲容
與與陳寔荀淑韓韶為潁川四長孫繇
一代偉人
鍾繇字元常仕魏封平陽侯一代偉人也文帝嘗賜之
五熟釡銘與胡昭並師劉德升草書繇書若飛鴻戲
海舞鶴遊天世傳胡肥鍾瘦子會筆法絶似荀勖嘗詐
為勖書就勖母鍾夫人取寳劍二子毓會
鍾毓機捷談笑有父風遷御史中丞鍾會魏末為鎮
西將軍與鄧艾平蜀有異志死于兵
石心松操
鍾雅字彦胄晉蘇峻之亂與劉超侍衛天子拜侍中死
之史臣曰雅正直當官﨑嶇宼難契闊艱虞匪石為心
寒松比操
詩評
鍾嶸字仲偉齊朝人明易義兩為記室專掌文翰作
詩評品藻古今詩人其論最詳齊明帝躬親細務上
書切諫上不懌曰鍾嶸何人乃欲斷朕機謀(文學傳)
小鍾
鍾紹京繇十代孫工草書世號小鍾唐中宗景龍中
拜中書侍郎進中書令皇甫徹詩有云唐元佐命功輝
煥何烈烈
終南進士
鍾馗唐武德中應舉不捷觸殿階而死後現夢于明皇
曰臣終南山進士鍾馗願為掃天下虚耗之孽
摶虎之勇
鍾傅洪州人少射獵醉遇虎與鬭持虎不置人得斬虎
既貴曰士處世尚智與謀勿效吾暴虎也畫摶虎狀戒
子孫在唐僖宗朝拜鎮南節度使檢校太保中書令潁
川郡王今之雲石墟鍾家會者即傅所置也
操南音
鍾儀楚人囚於晉琴操南音(左)
女德婚姻
娶季芊
鍾建楚小臣也昭王避亂使負其妹季芊而逃及反國
季芊曰所以為女子者遠丈夫也鍾建常負我矣以妻
鍾建為樂尹(左定五)
姑舅婚
鍾瑾好學慕古有退讓風與李膺同年俱有令名瑾之
母乃膺之姑膺祖太尉常言瑾似我家性復以膺妹妻
瑾生四子亮叔訓秀號四龍安帝時俱為
牧守
鍾禮郝法
鍾夫人琰繇之曾女孫數歲能屬文博覽羣籍適王渾
禮儀法度為中外所則王湛妻郝氏亦有行德琰雖貴
與郝雅相敬重時稱鍾夫人之禮郝夫人之法
金陵才士
鍾輻五代時金陵才士也年少氣豪樊若水愛其才以
女妻之後輻中甲科樊氏早世輻遂隠終南山終身不
仕
萬鍾龍鍾情鍾琉璃鍾
宗(宫音之京兆官周大夫宗伯後以為氏)
主畫諾
宗資漢延熹中為汝南太守以范滂為功曹凡事委之
郡中謠曰汝南太守范孟博南陽宗資主畫諾
棲丘飲谷
宗炳字少文好琴書圖畫每臨山水佳處忘歸東晉末
劉毅領荆州辟為主簿不就荅曰吾棲丘飲谷三十年
豈可於王門折腰為吏邪(蓮社中人)
乘風破浪
宗慤字元幹少時叔父炳問其志荅曰願乘長風破萬
里巨浪為豫州太守曰得一州如斗大何足以展吾志
伐林邑入象浦其國裝象以戰慤製為獅子與象相
禦象果驚奔尅林邑珍寳山積慤一毫無犯歸惟被枕
小兒學士
宗懍字元懍(音稟)少聰明鄉里呼為小兒學士梁元帝
鎮荆州令兼記室遷吏部尚書撰荆楚歲時記
忠義
宗澤字汝霖有文武才略宋建炎初為東京留守李綱
所薦澤前後二十餘疏請高宗還京為汪黃所沮未及
一年憤死詠杜詩云出師未捷身先死長使英雄淚滿
襟子潁
宗慈漢黨人名列八顧顧者言能以德行引人也
宗元卿至行盡孝稱為宗曾子
宗楚客唐神龍初拜相以文章得幸
女德婚姻
宗連長安富人季女賢而有色求賢夫時趙元淑豪
宕家徒四壁連謂之曰吾有愛女願為箕箒妾公子
意何如元淑聘焉及嫁奴婢二十口馬十餘疋金帛
錦綺無數元淑遂為富人
宗慤外甥樂藹幼悟慤竒之
宗少文妻羅氏
儒宗大宗亢宗
封(宫音父渤海侯封鉅為黃帝師因氏焉封夏時國君也今封江是)
士君子
封孚字處道仕燕官至太尉有士君子之稱得大臣之
體
封公復來
封隆之北魏人寬和有量四為冀州刺史每臨郡郡中
舊齒曰封公復來矣歴事五帝四為侍中諡宣懿
四戒
封軌仕北魏兼散騎常侍博覽經傳為務德慎言遠佞
防姦四戒子偉伯博學有才思弱冠除太學博士
同文苑傳
封肅字元邕博涉經史仕元魏為尚書郎中與袁躍
邢臧盧觀温子升裴伯茂同列文苑傳
宫錦玉帶
封敖字碩夫唐會昌中除翰林學士李德裕以平劉稹
功進太尉敖草制云謀與吾同言不他惑德裕解玉帶
贈之武宗使作詔慰邊將傷夷者云傷居爾體痛在朕
躬上喜賜以宫錦
三世同財
封延伯字仲連三世同財為梁郡太守有高士風(南史)
威儀閒雅
封孝琰字士元位秘書丞風流自立威儀閒雅(北史)
封嵩兄弟躍龍騁驥
女德婚姻
死節
封氏殷保晦妻也為黃巢所執罵曰吾死猶生豈辱賊
手
封郎
封德彝本名倫舅盧思道曰是兒識量過人當自致卿
相楊素與論天下事竒之薦為内史舍人妻以從妹撫
床曰封郎終據此地貞觀中拜僕射
仙偶
封陟字少登居少室山一夕有仙姝顧揖以詩求為仙
偶陟固拒之
侯封華封黃封斜封蟻封酒泉封
龔(角音龔武陵後晉大夫堅之)
牛劔之化
龔遂字少卿漢宣帝朝為渤海太守單車至府勸民農
桑使民賣劔買牛賣刀買犢與黃霸王成朱邑文翁
召信臣同列循吏傳
楚兩龔
龔勝字君實三舉孝廉漢哀帝徵為諫大夫王莽秉政
歸老鄉里莽遣使奉印綬安車駟馬徵之拜秩上卿勝
謂門人高暉等曰誼豈以一身事二姓不食死居彭
城廉里後世刻石表其里門
龔舍字君倩通五經魯詩詩教授與孔休卓茂蔡勲劉
宣鮑宣同志不仕初以勝薦徵為諫大夫復拜光禄大
夫終不起二人並著名節世謂之楚兩龔
結廬山中
龔玄之字道玄好學潛默於臨湘山中結廬而居養一
白鹿以自偶朝廷徵為國子博士不就
荆楚仙人
龔祈風姿端雅范述見之嘆曰此荆楚仙人也(南史)
秀山斗門
龔穎為常德太守常篆秀山斗門四字劉海蟾游斗門
曰此秀水乃武陵郡一條玉帶也宋端拱初除侍御
史
冠豸
龔央字彦和宋徽宗召為殿中侍御史論五朝寳訓乞
令不可增損時鄒浩為右正言張舜民為右諫議董
敦逸為在諫議故山谷詩云且喜龔鄒冠豸又聞張董
上坡
相繼登科
龔茂字實之宋舉進士莆人也樞密黃祖舜聞其賢薦
為秘書省正字位至參政日安日政堪塤皆
其子孫夢良遂良史良友良日嚴日章
皆其羣從並相繼登科
賜緋
龔明之字熙仲幼孤鞠於祖母李氏李嘗語之曰吾少
時夢綠袍判官曰與汝七十七宋崇寧中及此數果病
亟明之焚香于頂泣禱于天願減已算五年以益祖母
之夀李病愈至八十三而終淳熙中遷宣教郎服銀緋
乘龍往來
龔聖者邵武道人也結庵修竹間有異道乘龍往來勅
封神濟妙應大師所居峯上有磐石歲旱禱雨置淨
瓶石下水滴瓶中水滿即止
女德婚姻
龔貴妃孔貴妃居望仙閣張貴妃居結綺閣陳後主居
臨春閣並複道相往來
龔氏陶侃妻也
容(宫音又燉煌秋黃帝時容成之後云春時南容之後)
氏族大全卷一
