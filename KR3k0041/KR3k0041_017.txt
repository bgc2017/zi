氏族大全卷十七
一送(二宋附)
貢(宫音)(廣平)(端木賜子貢之後以王父字為氏)
弹冠
貢禹字少翁以眀經潔行著聞徵為博士為河南令
以職事為府官所責免冠謝禹曰冠一免安可復冠遂
去與王吉相友善世言王陽在位貢禹弹冠言取舍同
也遷光禄大夫詔曰生有伯夷之廉史魚之直漢
元帝朝為御史大夫數上書言得失上嘉納之
錫貢鄉貢九貢
仲(宫音又中山相高辛氏才子仲堪之後以王父字為氏湯左仲虺)
負米
仲由字子路在孔門政事科嘗見於夫子曰家貧親
老不擇禄而仕昔由也常食藜藿之食為親負米百里
之外親殁之後南遊於楚從車千乘積粟萬鍾累茵而
坐列鼎而食雖欲為親負米不可得也
仲光漢初元中西羌入寇遣右扶風仲光等擊之
仲子陵蜀人習禮自名其家舉賢良仕唐為常侍
仲杲仕東晉為尚書
管仲伯仲晏平仲
女德
仲杲之女見釋書有比丘尼問講師而建尼寺
宋(宫音氏)(京兆)(周武王封殷後於宋其後以國為)
華山冠
宋鈃齊宣王時人莊子末章叙天下之治方術者多矣
宋鈃尹文聞其風而說之作為華山之冠以自表
九辯
宋玉師事屈原為楚大夫作九辯悲屈原也作神
女高唐二賦皆寓言托興有所諷也
清行
宋弘字仲子威容德量羣臣莫及時帝姊湖陽公主新
寡帝引弘曰諺言冨易交貴易妻人情乎弘曰糟糠之
妻不下堂貧賤之交不可忘漢建武中為大司空以
清行著聞封宣平侯
去虎害
宋均字叔庠漢建武中為九江守郡多虎暴常募設檻
穽而猶多傷害均曰今為民害咎在殘吏其務退奸貪
進忠善可一去檻穽其後虎皆東遊渡江去楚沛多
蝗其飛至九江界者輙東西散去明帝朝拜尚書令
神父
宋登字叔陽少傳歐陽尚書教授數千人為汝隂令
政令明稱神父入為尚書僕射順帝以登明識禮樂
使持節臨太學奏定典律
人中龍
宋纖有遠操居酒泉之南山酒泉太守馬岌造焉纖拒
不見岌笑曰名可聞而身不可見德可仰而形不可覩
今而後知先生人中龍也銘詩於石壁曰丹崖百丈青
壁萬尋竒木蓊鬱蔚若鄧林其人如玉維國之琛室邇
人遠實勞我心謚玄虛先生
王佐才
宋弁字義和李冲曰此人一日千里王佐才也魏孝
文朝為中書侍郎
郡獄生蒿
宋世良字元友魏孝莊拜為清河太守郡東有曲隄盗
之所萃世良施八條之制盗奔他境民謠曰曲隄雖險
賊何益但有宋公且屏迹郡無一囚獄内穭生桃樹
蓬蒿亦滿衙門虛寂謂之神門弟世軌
二絶
宋世軌仕魏為大理少卿執法寬平時蘇珍之為大理
正明敏能斷寺中語曰决定嫌疑蘇珍之視表見裏宋
世軌時人以為寺中二絶
忠清君
宋遊道少有氣節仕魏為殿中侍御史戒其子仕約仕
愼仕素曰吾執法大剛子孫不足師兖州人為立生
祠題曰忠清君
鉄石心腸
宋璟耿介有大節初居小官以所作梅花賦投蘇味道
蘇稱之自是知名皮日休云璟貞姿勁質剛態毅狀疑
有鉄石心腸不解吐軟媚語觀其梅花賦清便冨艷得
南朝徐庾體殊不類其為人唐開元中與張說源乾
曜同日拜相帝賦三傑詩自寫以賜封廣平公謚文
正五子渾恕尚華衡皆以貪敗廣州
十賢
三絶
宋令文工書冨文辭有勇力號三絶三子之問文章
之悌蹻勇之懸精草隸世謂三子各得父之一絶
奪袍
宋之問字延清武后朝求為北門學士不許作明河篇
以自見云明河可望不可親願得乘槎一問津后游
洛南龍門詔從臣賦詩左史東方虬先成賜錦袍之問
俄頃成以獻后嗟賞奪袍賜之與張說等撰三教珠
英與沈佺期文成錦綉(見沈姓)與韋維稱一臺二妙
與陳子昂等為方外十友(見盧藏用)中宗朝為修文
館學士(文藝傳)
元和風俗
宋綬字公垂少聰警外祖楊徽之雅愛之後以徽之遺
恩召試中書眞宗竒其文久之再召試學士院授集賢
校理時綬父臯直集賢院父子同在館閣世以為榮
王旦曰劉筠宋綬晏殊屬文有貞元元和風格四入
翰林仁宗朝參大政謚宣獻子敏求字次道知
制誥六年與李大臨蘇頌相繼繳還詞命世稱熙寧三
舍人
編竹渡蟻
宋庠字公序初名郊仁宗命改今名少時與弟祁逢一
異僧曰小宋當魁天下大宋亦不失前名後十年大宋
又遇之途僧曰公已活數萬命乎當為大魁庠自計云
北堂蟻穴為大水所侵編竹為橋以渡之必此也比唱
名小宋第一章獻太后謂弟不可先兄命大宋第一小
宋第十後並入翰苑葉清臣戲其更名公答詩云紙
尾勤勤問姓名禁林依舊玷華纓莫驚書錄題臣向便
是當時劉更生嘗奏事而衣帶寬誤墜文書於地不
顧而行上呼内侍拾與之議者謂仁宗得人君體宋公
得大臣體嘉祐中拜相封莒國公治平中封鄭國公
謚元憲
修唐書
宋祁字子京父玘為應山令夢人遺文選一部而生公故
小字選郎仁宗朝知成都帶唐書刊修垂簾燃二椽
燭婢夾侍和墨伸紙人望之如神仙皆知其為修唐書
也以翰林承旨召還寄梁相云粉署重來憶舊遊蟠桃
開盡海山秋寧知不是神仙骨上到鰲山最上頭謚
景文
四卿堂
宋宜天聖中與陳侁藍承趙誠於泉州朱明院讀書後
皆登科同時為列卿故郡有四卿堂
十賢堂
宋彦建昌人仙都觀十賢堂李覯陳彭年曾子固子開
子宣王无咎吕南公宋京鄧伯温宋彦也皆郡之先逹
碎金
宋懋宗寄黃知命䕫州五十詩知命答云五十清詩是
碎金試教擲地有餘音方今臺閣稱多士且傍江山好
處吟
漁樵笛譜
宋自遜字謙父南昌人號壺山詞筆絶高嘗作驀山溪
自述云壺山居士未老心先懶愛學道人家辦竹几蒲
圑茗椀青山可買小結屋三間開一徑俯清溪脩竹栽
教滿客來便請隨分家常飯若肯小留還更薄酒三
杯兩盞吟詩度曲風月任招呼身外事不相關自有天
公管著有詞集名漁樵笛譜
宋義知項梁必敗楚懷王以為上將軍號卿子冠軍
宋昌為代王驂乘王即位夜拜為衛將軍領南北軍
宋白淳化中與李至賈黃中吕蒙正蘇易簡同拜翰
林扈蒙詩云五鳳齊飛入翰林白兩入翰苑凡二
十年
宋琪字叔寳宋太平興國中位參政與至道九老(見李)
(昉)
女德婚姻
絳帳
宋氏韋逞母也家世以儒學稱受周官音義苻堅閔周
官之學久廢乃就宋氏家立講堂置生員百二十人隔
絳紗帳授業號文宣君
女學士
宋廷芳五女長若莘次若昭若倫若憲若荀俱警慧善
屬文莘昭尤高蕙澤靚妝不願事人欲以學名家若莘
訓諸妹如嚴師著女論語十篇以韋文宣君代孔子以
曹大家等為顔冉貞元中李抱眞表其才德宗召入
禁中試文章并問經史大義帝咨美留之宫中自是每
與羣臣屬和五人皆預人高其風操呼之為學士以若
萃總領秘書歷憲敬穆三朝皆呼為先生后妃諸王公
主皆以師禮見寳歷末若憲代司秘書
冰玉清潤
宋司馬女妻傅侯李白有送傅八之江南序云前許州
司馬宋公藴冰清之姿重傅侯玉潤之德妻以其子鳳
凰于飛潘陽之好斯為睦矣
教子
宋氏白之族也適張氏親教督二子讀書客至輙於忩
間聽之客與二子論文學政事則設肴饌或閒話諧謔
則不設也二子奎亢後皆登第
蓬山不遠
宋祁過御街逢内家車子有褰帷者曰小宋也祁因作
鷓鴣天一曲落句云劉郎已恨蓬山遠更隔蓬山千萬
重其詞傳逹禁中仁宗訪知呼小宋者後因與翰林語
及小詞祁惶懼上曰蓬山不遠遂以贈之
朱輔有子幼孤舊友陳希亮以女妻之贍其母子終
身
宋臯娶楊氏女(見楊氏)
宋玘娶錢氏生大小宋
屈宋沈宋
雍(角音)(京兆)
雍子楚人奔晉晉人與之鄐以為謀主(襄卄六)
雍齒漢祖封為什方侯諸將曰雍齒且侯吾屬無患
矣
雍陶唐詩人(見馮氏)
五寘
摯(古諸侯國摯畤之後)
摯恂京兆人漢永初中以儒術教授隠於南山不應
徵聘名重關西(馬融傳)女妻馬融(見馬氏)
摯虞京兆人才學通博舉賢良晉武帝詔賢良會
東堂策問虞對畢擢太子舍人以漢末喪亂譜傳
多失乃撰族姓昭穆十卷奏之歴任光禄勲太常
鄕
摯峻字伯陵隠&KR1770;山號&KR1770;山居士&KR1770;人為之立祠(高士)
(傳)
季(徵音四渤海犮陸終氏之子季連之後一云魯桓公第子季之後)
宗卿
季友之孫行父謚文子文子子宿謚武子武子子紇謚
悼子悼子子意如謚平子平子子斯謚桓子桓子子肥
謚康子世為魯正卿文子歴相三君無衣帛之妾無
食粟之馬(國語)韓子聘魯宴於季氏有嘉樹焉韓宣子
譽之武子曰宿敢不封殖此樹以無忘角弓(昭二)
金諾
季布楚人初事項羽羽滅漢高召拜郎中後為河東
守文帝召欲以為御史大夫人言其使酒難近罷去
曹丘生見之曰諺曰得黃金百斤不如季布一諾足下
何以得此聲於梁楚間哉弟心為任俠氣蓋關中
宏詞
季南夀宋紹興中貢院言慱學宏詞科有武進尉周麟
之婺州教季南夀合格詔並與堂除
季産字子喬仕燕為尚書子績季陵宋建炎中
為中書舍人
季績少有風節為中庶子(並載記)
季無為唐人與鄭仁傑隠居太白山
季錞字希聲江西詩𣲖中人(見吕氏)
知(晉知氏之後知氏其先與中行氏同出於荀林父自荀首始始分族稱知氏)
晉卿
知季謚莊子即荀首也莊子子知藿謚武子武子子知
盈謚悼子世為晉上卿悼子子知躒謚文子為下軍
佐文子子知瑤謚襄子是為知伯韓趙魏滅之三分其
地
上書訟冤
知浹宋高宗朝人好直言岳飛以賓客待之飛下吏浹
上書訟其冤秦檜怒併送獄
義(平原)
義縱漢武時酷吏也居官以鷹擊為治為長安令直法
行治不避貴戚為河内都尉道不拾遺為定襄太
守郡中不寒而栗
冀(角音北渤海冀晉大夫卻芮食采於冀其後以為氏史有雋善隸書周文帝引為記室)
利(徵音)(河南)(漢有利幾)(利眞源得道為眞人)
賁(漢應璩薦賁伯偉表云賁琳稟性純和宜任以列曹之職晉有賁嵩清操之士也)
八未
魏(鉅鹿國周文王子畢公高之後畢萬晉封於魏子孫以為氏畢萬子魏犫犫子絳絳子舒舒子成)
金石之樂
魏絳晉悼公任為正卿言和戎有五利後鄭人獻女樂
公以其半賜之絳於是始有金石之樂(襄十一)謚莊子
總領衆職
魏相字弱翁漢地節中拜相總領衆職甚稱上意與
丙吉同心輔政視事九年薨封高平侯圖形麒麟
閣
虎觀講經
魏應字君伯經明行修漢永平初為博士肅宗朝會
諸儒於白虎觀講論五經同異上甚重之
宅相
魏舒字陽元少孤為外家甯氏所養甯氏起宅相宅者
曰當出貴甥舒曰當為外氏成此宅相年四十對策
上第入為尚書郎累遷為鍾毓長史毓與參佐射舒常
為畫籌後令舒射容&KR1688;閑雅發無不中舉坐愕然魏
文帝深器重之每朝退目送之曰魏舒堂堂人之領䄂
也晉武朝拜司徒舒有威重德望禄賜散之九族家
無餘財累表送章綬永退時論以三公辭榮善終未有
如舒也年八十二
三代遺直
魏徵字玄成唐貞觀初拜諫議大夫上或引至卧内訪
以天下事徵乃展盡底藴凡二百餘奏無不剴切當帝
心十漸一䟽上以列為屏幛欲朝夕見之上曰人
言魏徵舉止疎慢我視之更覺嫵媚耳唐柳芳以為
三代遺直封鄭公謚文貞圖形凌烟四子叔王叔琬叔
璘叔瑜
薛魏
魏叔瑜善草隸以筆意傳其子華及甥薛稷世稱善書
者前有虞禇後有薛魏
故笏
魏謩字申之徵五世孫文宗因讀貞觀政要詔訪徵後
楊汝士薦謩為右拾遺起居舍人上問家書有存者乎
對曰惟故笏在詔今上送鄭覃曰在人不在笏帝曰此
笏乃今之甘棠宣宗朝拜相議事天子前規諷讜切
上曰謩名臣孫有祖風年八十六薨贈司空
晝錦
魏元忠宋州人為太學生高宗召見目送之曰名不虚
傳眞宰相也聖歷中拜鳳閣侍郎還鄉拜掃詔宰
相諸司長官送於上東門上幸白馬寺送之賜錦袍一
領銀千兩制曰衣錦晝遊在乎兹日散金敷惠諒屬斯
辰中宗復位拜中書令
遺直遺愛
魏知古方直有雅才唐先天初為侍中旣卒宋璟嘆
曰叔向有遺直子產有遺愛兼之者其魏公乎封梁
國公
聰眀尉
魏奉古初仕為雍丘尉九日公宴有客草序五百言奉
古曰此舊文也援筆倒䟽之徐笑曰適覧記之耳由是
知名時挺涖汴州召奉古前曰此聰眀尉也
耐久朋
魏玄同字和初與裴炎締交善保終始時號耐久朋
則天朝同鳳閣鸞臺一品
長者
魏仁溥字道濟周世宗朝同平章事趙祖即位進右僕
射與鄭元昭有宿憾及大用以元昭典五郡人稱為長
者謚宣懿子咸信尚主
草堂居士
魏野字仲先居東郊架草堂有水竹之勝無貴賤皆白
衣紗帽見之出跨白驢號草堂居士好彈琴賦詩其
詩有云棋進莫饒客琴生却問兒松風輕賜扇石井
勝頒冰洗硯魚吞墨烹茶鶴避烟宋太宗祀汾隂
召之辭疾不至一日方教鶴舞俄報中使至抱琴踰垣
而走以詩贄王文正云從前輔相皆頻出獨在中書
十五秋西祀東封俱了畢這回好伴赤松遊寇萊公
鎮洛三邀不至遂寫刺訪之仲先葛巾布袍長揖議論
騷雅相得甚懽曰盛刺不復還留為山間寳與萊公
同遊陜郊僧寺後再到萊公詩用碧紗籠魏詩塵滿從
行官妓以袖拂之仲先云若得時將紅袖拂也應勝著
碧紗寵後與萊公詩云好去上天辭將相却來平地
作神仙子閒亦不仕號清逸居士詩話多載為仲先
之號
八賢
魏瓘宋眞宗朝知廣州以築子城有功再任五年有感
懷詩云羸羸霜髮一衰翁蹤迹年來類斷蓬萬里遠辭
雙闕下一身長在衆人中螭頭輪對恩雖厚雉堞論功
事亦空淮上有山歸未得獨揮清淚洒春風又云人言
嶺外無霜雪何事秋來亦滿頭文潞公採其詩呈進加
龍圖學士尹天府廣州八賢堂(見潘美)
中興名將
魏勝字彥威少有勇力善騎射宋建炎初縣募弓弩手
勝應募立大功官至武功大夫戰死於淮隂縣金人
以金一兩易勝肉一兩與岳飛劉錡李顯忠為中興
四將
間世眞儒
魏了翁字華父宋慶元中進士第三人謝恩詩云聖皇
學問冨春秋當宇宵衣渴壯猷鶴立銀袍天北闕龍飛
金榜殿西頭彤墀繆對三千字黃榜俄輸一二籌初學
粗知存大體紛更要說洛陽羞公知紹興府詞云間
世眞儒斯民先覺以學問淵源之邃為黼黻河漢之文
甫晉陟於樞庭即宏䦕於督府該慶典加恩詞云進
思盡忠憂國家而如渴退不失正付軒冕於儻來號
鶴山在靖州創鶴山書院聚友讀書行法俟命端平
中除樞相謚文靖
魏顆亦犫子也為大夫敗秦師于輔氏勲銘景鍾(國語)
魏冉秦昭王母舅也四豋相位冨於王室封穰侯
魏尚漢文朝為雲中守上功幕府一言不相應(馮唐傳)
魏朗字少英黨錮八俊中人魏延蜀名將也封
南鄭侯
魏滂永和修禊中人成五言詩一首(見王氏)
魏泳之家貧躬耕好學不倦仕晉為荆州刺史
布衣時不以貧賤為恥居顯位不以冨貴驕人
魏收字伯起折節讀書夏月坐板床隨樹隂諷誦以
文章顯素輕薄人目為驚蝴蝶齊河清中拜右僕
射
魏谷倚北京三傑中人(見吳少微)魏石至道九老
中人
魏京高安人宋天禧中第六人登第博學能文鄉里
稱為魏夫子名所居坊曰儒榮坊
女德婚姻
貞節
魏氏樊彥琛妻也值徐敬業兵起聞其知音令鼓筝魏
曰夫亡不死而又逼我以管絃引刀斷指軍伍強妻之
死焉
得
魏悅性沈厚有度量宣城公李孝伯見而重之以女妻
焉後仕至濟隂太守以善政稱
魏溥娶房湛女幼有烈操有母儀法度能訓子(北史)
魏知古有雅才蘇氏有女十人以長女妻之(見蘇氏)
魏仁溥娶李温玉之女丙魏象魏
費(羽音)(江夏)
葛陂龍杖
費長房汝南人東漢時為小掾從壺公學仙後辭歸公
與一竹杖曰騎此任所之既至可投之葛陂又為作一
符曰以此主地上鬼神乘杖湏臾來歸自謂去家旬日
而已十餘年矣以杖投陂顧視則龍也遂能鞭笞百鬼
驅使社公或一日之間人見其千里之外數處焉後失
其符為衆鬼所殺
志慮忠純
費禕字文偉識悟過人仕蜀嘗使吳孫權曰君天下淑
德必當股肱蜀朝出師表云攸之禕允等此皆良實志
慮忠純宫中之事宜悉以咨之為尚書令子承黃門
郎
黃鶴樓
費文禕得道登仙駕黃鶴返憩鄂渚故有黃鶴樓南
軒記云樓以山得名唐圖經何自而為怪說也
費貽蜀人公孫述徵之佯狂以避述亡仕至合浦太
守
費直東萊人治易長於卦筮
費詩仕蜀以直言左遷後蔣琬秉政以為諫議大
夫
費冠卿唐人登第母卒遂隠九華山不仕
費孝先宋至和初嘗遊青城老人村壊其竹床欲償
其直老人曰成敗有數何償焉遂授以易
女德婚姻
費氏蜀主之妃號花蘂夫人能詩有宫詞云日午殿
頭宣索鱠隔花催喚打魚人蜀亡歸宋宋祖令賦詩
云十重鐵甲夜城圍妾在深宫那得知四十萬人齊
解甲寧無一箇是男兒
費觀才識過人劉璋以女妻之璋母乃觀之族姑
貴(陸終之後)(漢有貴遷為廬江太守)
御
茹(江夏)
茹法亮仕齊為中書通事舍人勢傾天下(南史恩倖傳)
茹法珍齊東昏朝為制局監用事專國命(仝前傳)
茹皓仕魏為驍騎將軍弟聘安豊王延眀妹(北史)
豫
豫讓晉人事智伯漆身為癩吞炭為啞欲刺趙襄子
為智伯報仇襄子曰義士也讓曰范中行氏以衆
人遇我我故衆人報之智伯國士遇我我故國士報
之(史記)
豫且漁者也漁于泉陽舉網而得神龜白龍下清冷
之淵化為魚豫且射中其目龍上訢於天帝伍子胥
曰龍天帝之貴畜也豫且宗周之賤臣也
十遇
傅(商音)(清河)(殷相傅說築于傅巖因以為氏)
作霖
傅說有賢德傅巖之下有水壊道常使胥靡築之說為
胥靡代築以供食殷高宗夢得之用為相書云若濟
巨川用汝作舟楫若歲大旱用汝作霖雨若作酒醴
爾惟麹糵若作和羹爾惟鹽梅莊子云說乘東維騎
箕尾而比於列星
臺閣生風
傅玄字休奕晉武帝朝為司隸校尉每有奏劾或值日
暮捧白簡整簮帶疎踊不寐坐而待旦貴游懾伏臺閣
生風
癡兒了事
傅咸字長虞玄子也風格峻整晉惠朝楊駿秉政咸數
侵之駿弟濟與咸善與之書曰每事欲了生子癡了官
事官事未易了也為御史中丞
冰清玉白
傅渾仕晉為襄邑令江革頌云乃冰其清乃玉其白風
抗其高雲垂其澤君有遺愛民有遺思
書簏
傅迪仕晉為右丞廣讀書籍不解其義劉柳云卿可謂
書簏
傅聖
傅琰字季珪仕宋為永康令遷山隂縣謂之傅聖父僧
祐為山隂令有能名父子著績世傳諸傳有理縣譜子
孫相傳不以示人子翽為吴令遷山隂令亦有能名
聰眀學士
傅昭字茂遠袁凱曰此兒神情不凢必成佳器丹陽尹
袁粲辟為郡主簿使諸子從之受學稱為聰眀學士梁
天監中為黃門侍郎兼御史中丞
臨水觀影
傅大士生傅宣慈家娶劉氏嵩頭陀命臨水觀影乃見
圓光寳蓋大士笑而悟梁天監中講經九鳳山下
天下士
傅霖少與張詠同學張顯逹求霖三十年不得晩守宛
丘有被褐騎驢扣門大呼曰語尚書青州傅霖求見公
曰傅先生天下士昔何隠今何出霖曰子將去矣來報
子公曰詠亦知之後一月薨
校書
傅卞宋景祐中為國子博士與王陶趙彥若孫洙並任
館閣編校書籍治平中知諫院除寳文待制
金玉君子
傅堯俞字欽之十歲能文未冠及第宋元祐中拜中書
侍郎名重朝廷風節凜然大皇大后曰傅侍郎清直
一節終始不變金玉君子也司馬公曰清直勇三德
吾於欽之畏焉邵雍曰至清而不矯至直而不激至勇
而能温此為美爾孟州濟源孫有别業作草堂坡有
詩云微官共有田園興老罷方尋退隠廬栽種成隂十
年事倉皇求買萬金無謚獻簡三老堂(見劉摯)
飲月
傅大詢字公謀宋詩人飲月云酒滿金樽月滿輪月沈
輪影在金樽更深坐久詩喉渴一舉金樽和月吞新
霜云瓊宫青女妝初試錦幄佳人睡未知但見玉童呵
手道破寒惟有酒相宜
死節
傅察字公晦堯俞猶子也生而秀穎好學晨夕不懈宋
宣和中為接伴使時金人已渝盟境上遇金太子左右
促使拜白刃如林公曰死則死耳後燕山遇害贈徽
猷待制謚忠肅三子自強自得自修
至樂齋
傅自得少負文名三應博學宏詞科尤袤序其文集
云英偉蓋世之才超邁不羣之器不能與世俯仰其人
氣骨雄壯波瀾浩渺有至樂齋文集淳熙中為宣城
太守二子伯夀伯誠聮第伯夀仕至樞密伯誠
仕至侍郎除集撰知建寧
傅寬漢祖定元功十八人位次寬第九封陽陵侯
傅介子漢元鳳中使大宛斬樓蘭王封義陽侯
傅喜字稚遊哀帝朝丁傅二家驕侈喜獨謙退守節
上賜黃金百斤以光禄大夫養病封高武侯
傅俊字子衛漢雲臺二十八將中人封昆陽侯
傅毅字武仲漢章帝朝為蘭臺令史與班固賈逵共
典校書著詩賦頌誄連珠凡二十八篇封眀進侯
傅縡七歲能讀古詩後仕陳為秘監掌詔誥為文典
麗
傅永字脩期有氣幹拳勇過人仕元魏拜中書博士
帝曰上馬能擊賊下馬作露布惟傅脩期耳
傅奕唐武德中為太史令上䟽請除佛法蕭瑀不能
詰如其奏病不問醫自誌云傅奕青山白雲人也
以醉死
傅遊藝謟事武后一年歴衣青綠緋紫時謂四時仕
宦
傅忠孝仕唐為大史令以知星顯(見姜氏)
傅䂀工文坡贈云窈眇文章宜和寡崢嶸肝肺亦交
難
女德婚姻
重侯累爵
傅昭儀父早卒母適鄭氏昭儀納漢元帝宫中得幸生
定陶共王共王子欣是為哀帝由是丁傅之家重侯累
爵
金石人
傅楫字元通嘗從學於陳襄襄曰金石人也以其女妻
之宋徽宗朝為中書舍人
傅自得未成童時賦玉界尺詩語意警拔李公邴異
之許妻以女(見前)
傅咸穎異嚴氏見之曰此千里駒也以妹之女妻之
(見嚴氏)
傅察少秀穎趙清獻以女妻之
傅侯娶宋司馬之女
師傅太傅賢傅
顧(羽音)(武陵)(顧伯夏殷侯國也子孫以國為氏)
琴書
顧雍字元歎從蔡伯喈學琴書以為伯喈所歎因以為
字仕吳為相十九年孫權曰顧公在坐使人不樂其
見憚如此封醴侯長子邵邵子譚承少子濟濟
子裕譚字子默弱冠與諸葛恪為太子四友後領尚
書事
羽扇麾軍
顧榮字彥先吳平與陸機兄弟入洛時號三俊拜尚書
郎廣陵相陳敏反假榮丹陽内史榮以白羽扇麾之其
軍自潰因名麾扇楊脩詩云羽扇一揮風偃草策勲
多謝顧丹陽晉元帝以為散騎常侍史臣云顧榮賀
循等並南金赤箭世胄高門典憲資其刊緝帷幄佇其
謀猷
吾家麒麟
顧和字君孝總角便有清操族叔榮器之曰此吾家麒
麟興吾宗者必此子也周顗嘗指和心曰此中何所
有徐答曰此中最是難測地顗稱之仕晉為尚書令
蒲柳弱質
顧悅之字君叔與晉簡文帝同年而髮白帝問之對曰
松栢之姿經霜猶茂蒲柳之質望秋先零為尚書左丞
三絶
顧凱之字長康小字虎頭有才氣工畫而痴時稱其有
三絶才絶畫絶痴絶也每食甘蔗自尾至本云漸入
佳境晉桓温引為大司馬參軍父悦之
晝日垂簾
顧顗之字偉仁仕宋為山隂令御繁以約晝日垂簾門
階閑寂遷湘州刺史謚簡子孫憲之
顧建康
顧憲之字士思宋元徽中為建康令清儉強力都下飲
酒而醇旨者號為顧建康言其清且美也仕齊為衡
陽内史王煥到郡嘆曰顧衡陽之化至矣由是遷吏部
郎中宋時祖覬之為吏部列植嘉樹曰此為憲之植耳
至是果然
讀書堆
顧野王字希馮吳郡人七歲讀五經九歲能屬文天文
地理卜筮蟲篆竒字無所不通撰玉篇及輿地志
今秀州有顧亭湖野王讀書堆仕梁歸陳為黃門侍
郎
顧况唐詩人白居易少時以詩投况况戲曰長安物
貴居大不易及見原上草篇曰有句如此居亦何難
顧少連字夷仲初仕為登封主簿邑有虎暴少連移
文岳神虎不為害唐貞元中權禮侍持笏擊奸裴延
齡也
顧雲幼與杜荀鶴殷文圭同隸業九華山(又見羊昭業)
顧臨宋熙寧中以館職王存顧臨同編修經武要略
女德婚姻
顧(闕)娶張玄妹濟尼曰顧家婦清心玉映自是閨房
之秀
顧歡字景恰隠天台山開館聚徒齊永眀中徵為大
學博士不就見朱巽之有志節以女妻之(南史隠逸傳)
顧協字正禮清介有志操仕梁為廷尉少聘舅息女
及母亡免喪後不復娶年六十餘此女猶未他適協
義而迎之卒以無嗣
眷顧三顧顧諟左顧周郎顧
喻(羽音)(江夏)
捫膝先生
喻汝礪字迪孺靖康初為祠部員外郎不附和議遂掛
冠號捫膝先生初自京師入見上命赴都堂與李綱
語綱大竒之紹興九年召對首論願革文章骫骳之
習還西京典雅鴻奥之風起中興博大混一之氣上嘉
納之下所奏付中書後直秘閣
西洛淵源
喻樗宋紹興中趙鼎喜伊川之學伊川門人皆進用曰
桐廬喻樗真其人也薦除正字王居正行誥詞云頃窮
西洛之淵源遂見古人之大體
忠義傳
喻良能字叔竒宋淳熙中為國子監簿進忠義傳起於
戰國王蠋終於五代孫晟上下一千一百年所取一百
九十人凡二十卷乞頒之武學上曰忠臣義士誠可表
厲風俗
去婦
喻氏張孝祥之妻也事舅姑不豫竟至仳離孝祥作木
蘭花寄之有玉簮中折覆水難收之句
喻歸仕東晉撰西河記三卷
喻希仕南齊請用釋奠先聖先師禮樂
喻鳬謁杜紫微不遇曰我詩無綺羅鉛粉宜不售
路(商音氏)(内黃)(黃帝封其支子於路子孫以國為)
截蒲
路温舒東里人父為里監門使温舒牧羊温舒取澤中
蒲截以為牒編用寫書受春秋通大義舉孝廉為山
邑丞遷廷尉史漢地節中上尚德緩刑一書仕至臨
淮太守
太液講書
路隋字南式唐穆宗朝為翰林學士與韋處厚掇六經
粹要題為六經法言凡二十篇上之與處厚入太液
亭侍講講關睢洪範文宗朝同平章事
十年至相
路巖字魯瞻年少自監察入翰林崔鉉曰路十如今便
入翰林如何到老不出長安城十年至宰相唐咸通
初同平章事時年三十六後兼中書令
路僑如事梁孝王侍遊於忘憂之館為鶴賦
路邕仕元魏為魏郡太守涖政清勤出家粟賑貧與
張恂宋世景等同良吏傳(北史)
路去病仕北齊為侍御史與崔伯謙等同循吏傳(北史)
路嗣恭仕唐為蕭關令考績為天下最玄宗以為可
嗣漢魯恭因賜名官至兵尚書封冀國公
路德延數歲能詩賦芭蕉云葉如斜界紙心似倒抽
書
路振宋淳化中登第時小錄用綾人謂之五金花帖
後知制誥文詞温麗有唐人風
義路季路仕路
步(羽音焉)(平陽)(晉大夫步陽之先食采於步因氏)
步叔乘字子車孔門弟子贈淳于伯贊云親炙避席唯
諾趍隅發微淹博雅道是扶
種瓜
步隲字子山漢末避難江東與衛旌同年相善俱以種
瓜自給共修刺奉瓜獻焦征羌坐隲旌於牖外以小盤
飯食之旌不能食隲曰吾貧賤主人以貧賤遇之當何
所恥仕吳為中郎將後為丞相
步協仕吳為撫軍盡忠於國通逹治體
步闡仕吳為西陵督後降晉
度
度尚字博平漢桓帝朝除上虞長為政嚴峻發摘奸
非吏民謂之神眀曹娥投江尚憐而葬之命邯鄲子
作碑黨錮八厨中人官至荆州刺史
遇(姓苑云東筦有遇氏)(漢有遇冲為東安太守)
十二霽
衛(羽音為氏)(河東)(周文王子康叔封於衛子孫以國)
無他腸
衛綰醇謹漢文臨崩屬孝景帝曰綰長者善遇之景
帝立以綰為廉忠無他腸遷御史大夫拜為丞相
封侯骨
衛青字仲卿微時有一鉗徒相之曰貴人也當封侯
漢武朝凡七出征匈奴立大功封長平侯益封八千七
百戶三子伉不疑登皆封侯
一臺二妙
衛瓘字伯玉晉咸寧初加侍中時索靖為尚書郎俱善
草書號一臺二妙子恒工草隸為四體書勢恒子璪
玠
眀珠照人
衛玠字叔寳風神秀異總角乘羊車入市見者以為玉
人其舅王濟嘆曰珠玉在側覺我形穢又曰與玠遊若
眀珠在側朗然照人王澄王玄王濟並有盛名世云
王家三子不如衛家一兒好談玄理王澄每聞其言
嘆息絶倒時語曰衛玠談道平子絶倒至建業人士
觀者如堵年二十七卒時謂玠被人看殺仕晉為太
子洗馬
玉麟符
衛玄字文昇仕魏為京兆尹文帝曰關右之任一委於
公乃賜玉麟符以代銅獸(北史)
衛宏字敬仲漢建武中從謝曼卿受詩學得風雅之
旨
衛臻字公振仕魏為吏部尚書文帝目之曰天下之
珍
衛旌與步隲俱以種瓜自給(詳步氏)
衛大經卓然高行䆳於易人謂之易聖武后召之不
就
魏次公舉進士潘炎曰國器也唐貞元中翰林學
士
衛太素宋景德二十四賢中人(見邊氏)
女德婚姻
孝女
衛孝女絳州人字無忌父為衛長則所殺後從父延客
長則在坐無忌抵以甕殺之詣吏請就刑唐太宗特免
其罪賜之田宅以禮嫁之
五可
衛瓘女晉武帝將納為太子妃曰衛公女有五可種賢
而多子美而長白
冰清玉潤
衛玠妻父樂廣有海内重名時以為婦翁冰清女壻玉
潤玠妻先亡山簡見而重之曰戴叔鸞嫁女惟賢是與
不問貴賤况衛氏權貴門戶令望之人乎於是以女妻
之
衛少兒衛青之姊為平陽侯侍者與霍仲儒通生去
病
衛敬瑜娶姚玉京(見姚氏)按南史云衛瑜娶王整之
姊瑜早卒王氏截耳守志
衛颯漢建武中為桂陽守下車修庠序之教設婚姻
之禮朞年民從其化
衛仲道娶蔡邕之女
精衛武衛放虎自衛
惠(商音)(扶風)(周惠王支孫以謚為姓)
漢有惠乘為交趾太守
芮(徵音詩平原柔之)(周芮伯之後)(芮伯字良夫作桑)
芮強仕漢為鉅鹿太守
芮曄宋人因賦牡丹詩忤秦檜得謫檜死再和牡丹
韻云寧令漢社稷變作莽乾坤起為江西漕
芮國器仕宋為祭酒諫孝宗用兵曰陛下為數文腥
手錢所作
芮國瑞仕宋為桐川簿過倪偁曰與我遊者皆有歌
詩然珠玉之賜不如藥石之贈公曰建平吏黠民奸
子何以處之曰以嚴馭吏以恕待民奉公以勤律身
以儉交同僚以誠暇日讀吾所未見書以增其所未
至公善之
計(京兆)
計然名研范蠡之師也蠡既雪會稽之恥嘆曰計然
之策十越用其五而得志今吾欲用之家乃之陶治
産致鉅萬為朱公(史記貨殖傳)
計氏張魏公母夫人也計有功居魏公幕府紹興
中遣詣行在奏對獻所著晉鑑
薊(内黃)
薊子訓漢建安中人見在長安與一老翁摩挲銅人
曰適見鑄此近五百歲矣時呼為薊先生(方術傳)
厲(角音太守)(景陽陽齊厲公之後孫漢有厲温為魏郡封義侯吳孫皓以秀奔魏改姓厲)
桂(天水令漢有桂褒為楊州刺史永寧)(唐有桂仲武為)
氏族大全卷十七
