氏族大全卷十九
四十一漾
向(許亮切宫音氏河内宋桓公子向父肸孫向戌為左師子孫因焉)
聞笛感舊
向秀字子期好老莊之學註莊子發眀竒趣振起玄風
嵇康善鍜秀為之佐文共吕安灌園於山陽康被誅
秀入洛鄰人有吹笛者發聲寥亮秀因追想曩昔嵇生
游宴之好感音而嘆作思舊賦仕晉為散騎常侍
赤幢曲蓋
向雄字茂伯仕魏為秦州刺史假赤幢曲蓋鼓吹仍賜
錢三十萬
大耐官職
向敏中字常之宋太平五年試春雨如膏賦蘇易簡榜
及第西京有僧殺眢井婦人冤獄已具公獨明其非
察得其實一府以為神太宗飛白書張詠敏中名付
中書曰二人名臣也為朕記之眞宗朝進左僕射上
使人覘之門闌悄然上曰敏中大耐官職與寇凖同
年公既秉鈞凖以使相守長安寄公詩云玉殿登科四
十年當時僚友盡英賢歲寒惟有公兼我白首猶持將
相權謚文簡子傳正傳式傳亮傳範亮子涇涇
女為神宗欽聖皇后
死節
向子韶字和卿文簡四世孫少游賢關清約如寒士人
不知其為相門后族之子姪也強學自厲曰先丞相事
業寂寥者久永嘉劉安節壯其言引為忘年交宋靖
康初守淮寧金人入寇公親擐甲胄冐矢石城陷金人
酌酒於前令屈膝公植立不動戟手罵之遇害謚忠
毅弟子忞
伊山小隠
向子忞字宣卿宋紹興中吕頥浩薦公賜對加直秘閣
歴任湖北憲節人懷之繪像佛祠晚年居伊山乃
晉桓伊書堂故基胡公眀仲名其所居曰有裕堂仍為
之記其略云晩年小隠衡山之伊山結茅為堂寘書史
其中茂竹幽隂春葩秋馥杳然雲水之外侍郎胡公寅
諫官劉公璜自天柱峯南襆被枝笻歲一往焉商較文
義把酒賦詩逍遙襄羊興盡而後别兄子諲為湖東安
撫自號薌林居士
向戌仕宋為左師克合晉楚之和公賞之邑六十左
師辭邑(襄廿七)子宜宜子鄭
向長字子平讀易至損卦嘆曰吾已知冨不如貧貴
不如賤但未知死何如生耳漢建武中男女嫁娶畢
&KR0897;斷家事勿相關遊五岳名山逸民傳(高士𫝊向作尚)
向寵仕蜀為牙門將孔明出師表云將軍向寵性行
淑均曉暢軍事封都亭侯
蜀向朗字巨逹位特進潜心典籍年踰八十手自校
書
向栩字甫興仕後漢侍中朝廷大事侃然正色百官
憚之
女德㛰&KR0666;
向后
向氏女后族也
檀道濟妻張商英妻
向氏檀道濟之妻有賢行向子山梁山鄉先生也
以女妻張商英
尚(商音)(京兆)(周太師尚父之後)
尚靳戰國游士也楚圍雍氏靳為韓使秦秦遂救韓
尚長後漢高士也(事見向姓可通用)
尚衡唐至德中功臣二百六十五衡第二加散騎常
侍檢校禮部尚書兼御史大夫
尚可孤唐建中四年朱泚反李晟屯東渭橋可孤以
神策軍屯藍田受晟節度晟兵大振
尚美人宋景祐中遣内侍稱教旨免二人市租時龐
籍為開封府判官奏之
尚長道仕宋為簽判楊誠齋贈詩云今代高人尚子
平風流文彩舊家聲合於玉殿班中立却向紅蓮幕
裏行
高尚吕尚嘉尚
况
况長寧諸葛恪傳云况長寧以為君子臨事而懼
好謀而成蜀為蕞爾之國所規所圖惟守與戰(三國志)
佳况荀况
暢
暢惠明齊人撰論語集註暢瓘仕唐為戶尚書
暢當唐貞元中為太常博士(儒學傳)
諒
諒毅辨士也為趙使秦有專對之才(國策)
諒輔仕東漢為五官掾大旱積薪自焚須臾而雨
四十三敬(徑證二䪨附)
敬(商音)(平陽)(陳厲公子敬仲之後以謚為姓)
鐵石心
敬肅字弘儉少以貞介知名心如鐵石老而彌篤隋
大業中郡國守令畢集帝問蘇威曰其中清名天下第
一者誰對曰柳儉復問其次曰涿郡丞郭絢穎川郡丞
敬肅帝賜儉帛二百匹絢肅各一百匹旌異之(循吏傳)
敬暉字仲曄唐聖歷初為衛州刺史後以誅二張功
封平陽郡王謚肅愍
敬播唐貞觀中遷太子司議郎與令狐德棻等撰晉
書房玄齡嘗稱為陳壽之流以顏師古所註漢書文
繁令掇其要為四十篇
敬翔字子振深沈有大略後梁太祖受禪改樞密院
為崇政院以翔為使遷金鑾殿大學士
鄭(徵音謂榮陽鄭周厲王少子封於鄭平王時遷于河間之新傳十三代為韓所滅子孫居陳以)
(國為氏)
推轂
鄭當時字莊漢景帝朝為太子舍人常置驛馬請謝賓
客其知友皆天下名士武帝朝為大司農戒門下客
至無貴賤兼留以貴下人常推轂士進之惟恐後山東
諸公翕然稱鄭莊與汲黯同列九卿
谷口耕夫
鄭子眞谷口人耕於巖石之下名震京師漢成帝朝王
鳳以禮聘之不屈其清風足以激貪厲俗近古逸民也(楊子)
金華說書
鄭寬中受張山拊書有雋才漢成帝朝與張禹說尚書
於金華殿賜爵關内侯
尚書履聲
鄭崇字子游漢哀帝朝拜尚書僕射數進諫每見曳革
履上笑曰我識鄭尚書履聲上嘗責之曰卿門如市
何以欲禁切主上對曰臣門如市臣心如水上怒下之
吏死獄中
奉使不拜
鄭衆字仲師從父興受左氏春秋明三統歷漢永平初
以眀經為給事中持節使匈奴不拜單于怒欲脅服之
衆拔刀自誓後復遣使衆上言臣誠不忍持大漢節
對氊裘獨拜章帝朝有䆠者鄭衆字季序每班賞則
辭多受少
白衣尚書
鄭均字仲虞任城人漢建初中徵拜尚書數進忠言以
病告歸帝東巡過任城乃幸均舍賜尚書禄以終其身
時號為白衣尚書
隔座屏風
鄭弘字巨君會稽山隂人微時採薪白鶴山得一遺箭
頃有人覓弘與之問弘所欲曰常患若耶溪載薪為難
願旦南風暮北風至今猶然俗呼鄭公風第五倫為
會稽守召署督郵舉孝廉累遷為淮隂守春出行早有
鹿方道夾轂而行主簿賀曰三公車轓畫鹿明府必為
宰相漢元和初拜太尉時第五倫為司空班次在下
每朝見弘曲躬自卑帝問知其故置雲母屏風分隔其
間由此為故事(東漢史)宣帝時亦有鄭弘字穉卿為
南陽太守所居民冨所去見思兄次卿為涿郡太守通
法律政事(西漢史)
書帶草
鄭玄字康成西入關事馬融居三年從質疑義問畢辭
歸融曰鄭生今去吾道東矣漢建寧初黨禍作玄杜
門修業時何休著公羊墨守左氏膏盲榖梁廢疾玄乃
發墨守鍼膏肓起廢疾休曰康成乃入吾室操吾戈以
伐我乎國相孔融深敬之告高密縣為玄特立一鄉
曰鄭公鄉門曰通德門註詩書易禮記儀禮論語孝
經凡百餘萬言何進等薦辟皆不就鄭玄教授山生草
如薤葉土人名曰康成書帶草子益思
碧筩酒
鄭慤魏正始中於三伏内集賓僚避暑歴陽取大荷葉
盛酒刺令與柄通屈莖如象鼻傳吸之名碧筩酒
大鄭小鄭
鄭道昭仕北魏為兖州刺史於城南小山起亭亭刻石
為記有云中岳先生鄭道昭之白雲堂子述祖字恭
文齊天寳中亦為是州尋舊迹得之在職能治民歌曰
大鄭公小鄭公相去五十載風教猶尚同能琴造龍
吟十弄
南鄭北鄭
鄭絪字文眀幼有竒志唐貞元末除中書舍人制云羽
儀周行黼藻王度以温潤雅麗之文居獻納論思之地
元和初拜相絪從子餘慶字居業貞元中拜相時絪第
在南餘慶第在北人稱南鄭相北鄭相
一字師
鄭谷幼有名譽司空圖見而竒之因撫其背曰當為一
代風騷主僧齊已攜早梅詩詣之谷為改數枝開作
一枝齊已不覺下拜以為一字師世稱為鄭都官
有鷓鴣詩極佳人謂之鄭鷓鴣咸通十哲中人
白雲翁
鄭儋仕唐為北都留守日與賓客投壺飲博平居簾閣
據几終日號白雲翁
七松處士
鄭薰字子溥唐末知貢舉錯認顔標為魯公之後有冬
烘之誚所居為隠巖薛松子庭號七松處士
人瑞
鄭仁表豪爽有文仕唐為起居郎以門閥文章自尊曰
天瑞有五色雲人瑞有鄭仁表父肅拜相挺挺有大
臣節
廣文氊
鄭虔好書苦無紙慈恩院貯柿葉數屋日往取葉隸書
書之殆遍善圖山水自寫其詩併畫以獻帝大署其尾
曰鄭虔三絶元宗愛其才置廣文館以為博士著書
八十餘篇杜詩云廣文先生官獨冷又云才名三十
年坐客寒無氊近有蘇司業時時與酒錢
雪驢詩思
鄭綮字藴武能為歇後詩世號鄭五歇後體或問詩
思答曰詩思在灞橋風雪中驢子上唐乾寧初拜相
詔下綮搔首曰歇後鄭五作宰相時事可知矣
儒者之勇
鄭畋字合文姿彩如峙玉唐末為鳳翔節度使大破黃
巢兵上曰畋儒者之勇乃爾進司空平章事
三高士
鄭雲叟舉進士不中入少室山為道士徙華隂山與李
道殷羅隠之友善世號三高士晉高祖以諫議大夫
召不起賜號逍遙先生
忠孝狀元
鄭獬字毅夫俊邁不羣初舉國子監第五人謝啓云李
廣才氣自謂無雙杜牧文章止得第五宋皇祐五年
上御崇政殿試圜丘象天地賦進士第一試前一日上
焚香祝曰願得忠孝狀元遂得獬獬微時夢至一處有
小池方闊數尺甃以眀玉獬以水浴身視其臂生白鱗
視水中影頭已角出有吏云此玉龍池也故登第詩云
霹靂一聲從地起到頭身是白龍翁神宗朝為翰林學
士有翰林夜直詩云中使傳宣學士家君王令草侍中
麻紫泥金印才封了蓮炬燒殘一寸花
流民圖
鄭俠字介夫福州人初從王安石學舉進士宋熙寧
中監東京西上門和荆公詩云何處難緘口熙寧政失
中四方三面戰十室九家空見佞眸如水聞忠耳似聾
君門深萬里焉得此言通時亢旱俠以本門所見流
離之民扶老攜幼飢寒困苦之狀呼畫工列為流民圖
上獻之且曰使陛下觀臣之圖行臣之言十日不雨乞
斬臣宣德門外以正欺君慢天之罪神宗覧畢下責躬
詔方田保甲青苗並罷越三日大雨荆公辭位薦吕惠
卿俠上言安石本為惠卿所悞不報乃取唐書房杜姚
宋林甫國忠畫為兩軸一曰君子正直社稷之臣事業
一曰邪曲小人容悅之臣事業執政怒送汀州編管
元祐中起為泉教
晩年勁節
鄭戬字夫休宋天聖初試雲瑞紀官賦宋郊一李清臣
二鄭戬三高若訥四曾公亮五知長安表曰聽嚴城之
鐘鼔未卜何辰植勁節於雪霜更觀晚歲上稱誦者數
四曰戬氣識英豪朕將用之為相官至樞副
獻草得官
鄭可簡以貢茶遷福建運使子待問以獻朱草得官好
事者詩云父貴因茶白兒榮為草朱
鄭渾魏代良守也在沛郡興陂漑田民刻石號曰鄭
陂
鄭冲八公攀龍(見何曾)位太傅封夀光公
鄭據香山九老會中年八十五為長史(見胡杲)
鄭居中仕唐為中書舍人同裴相修禊洛濱(見白氏)
女德婚姻
孝女
鄭孝女兖州人父神佐戰死慶州母早亡無兄弟女年
廿四毁服護喪還鄉與母合葬廬墓不嫁詔襃表其門
堅貞不撓
鄭氏余洪妻也洪為閩帥唐師下建州禆將王建封得
之以其有色而堅貞不撓不敢犯獻之大將查文徽文
徽欲納之鄭大罵曰王師弔伐當襃錄節義以厲風俗
建封行伍尚知見憚君元帥也而欲為禍首邪文徽訪
其夫歸之
事姑孝
鄭袤字林叔再娶魯國曹氏事姑孝躬紡績之勞以充
奉養叔姪妯娌之間俱盡其禮袤仕晉為儀同三司
鄭誠娶清河張氏生子善果號清吏
鄭幼麟弱冠舉秀才李孝伯以女妻之後為中書侍
郎
鄭獬娶張氏女鄭儋長女適遼東李繁
鄭亞娶李翺女生三子皆拜相鄭宗大族也世與
王家相嫁娶
鄭交甫適楚遵彼漢臯遇二女與之佩珠(詳江氏)
鄭衆言㛰禮有合歡鈴取和諧有九子墨取多子
鄭天休選王禹玉為婿後拜相禹玉選鄭達夫為婿
亦拜相
鄭天休娶李氏女與范文正為連袂
晉鄭善鄭南北鄭
孟(羽音為氏)(平陸子魯桓公子慶父之後曰孟孫因以慶父公孫敖為孟穆伯伯子曰榖曰難)
(榖也豐下)
仁義七篇
孟子名軻字子輿受業子思命世亞聖之大才也著書
七篇皆言仁義韓愈云孟氏醇乎醇者也
天下長者
孟舒事趙王敖從王至長安高祖召見與語漢廷臣無
出其右拜為郡守文帝問田叔曰公知天下長者乎對
曰雲中守孟舒長者也
易學
孟卿善為禮春秋授后蒼疏廣子喜字長卿從田王
孫受易由是易有施孟梁丘之學
合浦還珠
孟嘗字伯周漢順帝朝為合浦太守郡不産榖實而海
出珠寳前守宰貪穢詭民採求不知紀極珠漸徙於交
趾界嘗革前弊去珠復還百姓蒙利商賈流通稱為神
明
墮甑
孟敏字叔達漢延熹中客居大原荷甑墮地不顧而去
郭林宗問其意曰甑已破矣視之何益
含棗
孟節漢末人得仙道能含棗核而不食可至五年十年
又能結氣不息狀若死人可至五年十年
孝養
孟宗字子恭性至孝母嗜笋冬天欲之宗入林哀泣搖
竹笋忽自生一云母卒後冬節將至宗得以供祭晉
武時為魚池監作鮓寄母母曰何不避嫌疑遂還之
龍山落帽
孟嘉字萬年江夏人晉永和中為桓温府參軍九日温
宴龍山風吹嘉帽落初不自覺飲多不亂温問酒有何
好而君嗜之嘉曰明公但不得酒中趣耳遷長史卒
嘉禾瑞麥
孟業字敬業仕北齊為東郡太守以寬惠著名郡内麥
一莖五穗或三穗四穗縣人送嘉禾一莖九穗咸以為
政化所感(循吏傳)
孟亭
孟浩然襄陽人少好節義隠鹿門山遊京師王維邀入
禁署玄宗忽至浩然匿床下維以實對帝問所作再拜
自誦誦至不才明主棄之句上曰卿不求仕朕未嘗棄
卿奈何誣我由是失意王維過郢州畫其像於刺史
亭因曰浩然亭又曰孟亭
以詩鳴世
孟郊字東野少隠嵩山貧居苦吟有云夜吟曉不休苦
吟鬼神愁如何不自閒心與身為仇結交詩云君子
芳桂性春濃寒更繁(云云)惟當金石交可與賢達論
韓愈引為忘年交序云孟郊東野始以其詩鳴詩云低
頭拜東野原得終始如駏蛩誌其文云劌目鉥(述)心物
迎縷解鈎章棘句搯擢胃腎言得句之難也年五十
第進士詩云昔日齷齪不足嗟今朝放蕩思無涯春風
得意馬蹄疾一日看盡長安花調溧陽尉鄭餘慶
鎮興元奏為參謀卒張藉諡曰貞曜先生二子酆鄠
杯樽石
孟仕源唐人夀昌有石臨樊水有窊仕源居其下元結
命曰杯樽石銘曰時俗澆狡日益偽薄誰能杯飲共守
淳朴
屈子齊名
孟昭圖唐末為左拾遺上疏論事坐貶田令孜遣人投
之蟇頤津後人祠之裴澈詩云一章何罪死何名千載
惟君與屈平從此蜀江烟雨夜杜鵑應作兩般聲
金鰲集
孟賓于五代末與李昉同及第昉仕宋入翰林而賓于
仕南唐為令昉寄詩云初攜寳劍别湘潭金榜標名第
十三昔日聲名喧洛下只今詩句滿江南歸老連上
號羣峯叟有詩百篇號金鰲集
孟莊子惡臧孫臧孫曰孟孫之惡我藥石也(襄廿三)
孟僖子屬二子說與何忌師事仲尼而學禮焉(昭七)
孟公綽為趙魏老則優又公綽之不欲
孟賁古勇士也孟說秦力人也
孟昶孟顗兄弟並美風儀時謂之雙珠(南史)
孟簡字幾道唐元和中為尚書韓愈與書論闢佛
孟貫有詩云不伐有巢樹多移無主花二句忤周世
宗
孟忠厚隆祐太后兄子也宋紹興中任樞密上曰朕
不欲以國戚任軍旅萬一有過治之則傷恩釋之則
廢法
女德婚姻
孟母(列女傳)
孟軻幼被慈母三遷之教娶婦一日入室婦袒於内
軻不悅婦辭求去母召軻謂曰禮將上堂聲必揚所以
戒人也將入戶視必下恐見人過也今子察於禮而責
於善不亦遠乎軻乃留婦謝之君子曰孟母知禮而明
姑婦之道
齊眉(詳梁氏)
孟光扶風平陵孟氏之女狀肥醜而黑力舉石臼年三
十未嫁曰欲得賢如梁伯鸞者梁聞而取之字之曰德
耀
孟氏女后族也宋哲宗皇后孟氏紹興中居瑶華宫
孟嘉娶陶侃之女
孔孟趙孟季孟非孟
盛(汝南)(周穆王時盛國之後)
盛吉仕漢為廷尉視事二十年天下稱有恩無怨
盛冲吴孫休受學焉及即位以為博士講論道藝
盛彦字子翁晉人事母孝母疾失明婦取蠐螬炙以
食之母密藏以示彦彦見之抱母慟哭母目豁然而
開
盛彦師唐武德中為總管擊斬李密以功封葛國公
盛度字公量宋真宗朝奉使陜西參質漢唐故地繪
為西域圖以獻天聖中入翰林拜參政諡文肅
盛玄宋景德中上召翰林梁灝夜對詢以館閣人物
對曰晁迥篤於詞學盛玄敏於吏事
盛次仲宋元祐間與孔平仲同在館中夜論雪詩次
仲曰看來天地不知夜飛入園林總是春平仲大服
盛湘周穆王之姬也
盛小叢去籍之妓也尚書李訥嘗夜登城樓聞歌曰
雁門山上雁初飛其音慘切召至乃小叢也
慶
慶鄭晉大夫惠公禦秦卜右慶鄭吉不使(僖十五)
慶封齊左相當國專政奔魯穆子享之不敬使工為
之賦茅鴟亦不知
正(周末正考父之後)(魏志有正帛為永昌太守)
寗(徵音齊郡為衛康叔之後至武公生季疊食采於寗以國氏)
繼舊好
寗武子名俞為衛卿聘魯公與之宴為賦湛露及彤弓
不辭又不答賦曰陪臣來繼舊好君辱貺之其敢干大
禮以自取戾(文四)
飯牛
寗戚飯牛於車下擊牛角歌曰南山矸白石爛中有鯉
魚長尺半生不逢堯與舜襌短布單衣纔至骭從昏飯
牛至夜半長夜漫漫何時旦齊桓聞之命後車載之賜
之衣冠授以卿位
乳虎
寗成漢酷吏也好氣為人上操下急如束濕武帝拜
為都尉歲餘郡國出入關者號曰寧見乳虎母值寗成
怒
寗夀亢父人龔勝薦夀及侯加詔徵之夀稱疾不起
寗悌原仕唐修國史以直筆忤旨仕不起
寗智博學宋元祐中上問王岩叟從誰學對曰從河
東寗智先生
鄧(春秋鄧侯吾離之後以國為氏)
銅山
鄧通以櫂船為黃頭郎文帝夢上天有黃頭郎推上見
其衣凥後穿覺而之漸臺通衣穿寵幸之賞賜鉅萬相
者相通當餓死帝賜以蜀道銅山得自鑄鄧氏錢布天
下官至上大夫
垂名竹帛
鄧禹字仲華漢更始時光武持節河北禹杖策北渡追
及於鄴曰禹願效其尺寸垂功名於竹帛耳光武即
位拜為大司徒後加封高密侯禹篤行淳備有子十
三人各使守一藝修整閨門教養子孫皆可以為後世
法雲臺二十八將禹為之首後分封三子為三國
長曰震次曰襲曰珍俱封侯震子乾襲子漢珍
子周尤有操行
累世寵榮
鄧訓字平叔禹第六子有大志閨門甚嚴兄弟敬憚為
張掖大守訓五子隲京悝弘闔女為和帝后鄧氏
累世寵貴侯二十九人公二人大將軍以下十三人中
二千石十四人列校二十二人州牧郡守四十八人其
餘侍中大夫郎謁者不可勝數後為宫人誣告悝弘
等皆坐黜
平蜀立功
鄧艾字士載魏景元中大舉伐蜀艾督軍自隂平道以
氊自裹推轉而下將士攀木沿崖魚貫而進蜀平詔以
艾為太尉為鍾會所搆死於蜀晉武即位議郎段
灼上疏為艾伸冤詔以其孫朗為郎中
入水斬蛟
鄧遐字應遠勇力絶人仕晉歴數郡守襄陽沔水有蛟
害人遐入水揮劍斬蛟數段時號為名將
民挽不留
鄧攸字伯道晉永嘉末石勒兵起攸挈家而逃以其弟
早亡特全其姪繫其子於樹而去至江東元帝以為中
庶子遷吴郡太守載米之郡但飲吴水而已後稱疾去
職郡有迎送錢數百萬不受一錢百姓牽攸船不得去
夜發吴人歌曰紞如打五鼓雞鳴天欲曙鄧侯挽不留
謝令推不去遷吏尚書卒無嗣人義而哀之曰天道
無知伯道無兒史臣云棄子存姪以義斷恩自可割情
忍痛何至預加徽纏絶其奔走豈慈父仁人所為也勿
謂天道無知乃有知也(良吏傳)
古循吏風
鄧璠瑞陽人唐中和元年權袁州興崇學校有古循吏
風詔正任彭瞻賀以詩云六年惠政及黎氓太府論功
賞陟明一尺詔書天上降二千石禄世間榮新添畫戟
門增峻舊躡青雲路轉平更待皇恩酬善政碧油幢到
郡齋迎課最優於文翁黃霸(宜春志)
隠玄先生
鄧世隆棲白鹿山號隠玄先生唐貞觀初召授修史學
士
四世同居
鄧文瑞瑞陽人唐華林實錄云四世同居五百餘口長
幼睦婣衣無常主開元中詔旌表門閭
兩秀里
鄧佑五代末擢童科弟吉擢三禮科改所居為揚名鄉
兩秀里(臨江志)
李鄧同年
鄧洵美五代乾祐中與李昉同年及第後相遇贈詩憶
昔詞場共着鞭當年鶯谷喜同遷關河契闊三千里音
信稀疎二十年
十賢(見朱氏)
鄧伯溫名潤甫從李泰伯學後為尚書左丞入翰林
會宿玉堂
鄧聖求宋元祐中入翰林東坡云聖求為武昌令時余
居黃與武昌相望常往來溪山間後與會宿玉堂話舊
作詩云憶從樊口載春酒步上西山尋野梅西山一上
十五里風駕兩腋飛崔嵬豈知白首同夜直卧看
椽燭高花摧江邊曉夢忽驚斷銅鐶玉鎖鳴春雷
白霞丹景
鄧伯元吴郡人與王玄甫同學道於福州鶴林山授餐
青精飯白霞丹景之法
鄧平仕漢為太史丞造太初歷
女德㛰姻
鄧禹女孫名綏十二歲通詩書修婦業暮誦經典後
為和熹皇后
鄧攸嘗詣鎮軍賈混混以訟事示攸使决之攸曰聽
訟吾猶人也必也使無訟乎混竒之以女妻焉
鄧叔娶牛僧孺第四女與苗愔張希復為女壻
過鄧曹鄧
四十九宥
寇(宫音)(上谷)(蘇忿生為周司寇子孫以官為氏)
借寇一年
寇恂字子翼更始末光武定河内而難其守鄧禹曰寇
恂文武備足有牧民御衆之才非此子莫可使也賈復
與有舊怨帝召二人至謂曰今天下未定兩虎安得私
鬭今日朕分之於是並坐極歡共車同出結友而去
穎川盗起恂從車駕南征賊平百姓遮道曰願復借寇
君一年封雍奴侯圖形雲臺曾孫榮桓帝朝為侍中
野水横舟
寇凖字平仲八歲吟華山詩云只有天在上更無山與
齊其師謂凖父曰賢郎怎不作宰相秋風亭詩云野
水無人渡孤舟盡日横時人以為必濟巨川初試仕
改知巴東縣手植雙柏於庭至今以比甘棠名萊公柏
宋真宗朝大拜决策成澶淵之功鎮大名府北使謂
公曰相公重望可以不在中書公曰北門鎖鑰非凖不
可魏野上詩云有官居鼎鼐無地起樓臺公外奢
内儉寢處一青幃二十年貶雷州道出公安公剪竹
插神祠前祝之曰凖若無負朝廷枯竹再生已而果生
後喪還過公安民皆迎祭斬竹插地以掛紙錢後生笋
成林邦人號相公竹仁宗朝贈中書令封萊公
諡忠愍詔學士孫抃撰神道碑御篆其首曰旌忠之
碑以從子隨為後官至殿中丞女妻王曙
寇讚字奉國仕元魏為雍州刺史在郡十七年得公
私之譽進爵河南公孫雋(北史)
寇雋字祖雋有識量好學強記為梁州刺史立庠
序勸耕桑敦禮讓大統中拜秘書監
寇泚唐開元中為宋州刺史玄宗至州宴從臣於樓
上泚與焉
寇彦卿善騎射梁太祖賜所乘馬一丈烏曰真神將
也
寇瑊宋天聖中為三司使言鹽法不可數更帝然之
富(羽音)(秦郡)(周大夫富辰之後)
孤峯絶岸
富嘉謨文辭雅麗雄邁張說與徐堅論近世文章曰富
嘉謨如孤峯絶岸壁立萬仞濃雲鬱興震雷俱發若施
之廊廟則駭矣仕唐為晉陽尉北京三傑(見吴氏)
洛社衣冠
富弼字彦國幼有大度范文正器之曰王佐才也舉
茂才異等宋慶歷中除資政殿學士使契丹往返十
數言割地必不可爭獻納二字北朝君臣敬憚之在
位薦王質王素余靖張瓌石介吴奎韓維陳襄陳希亮
等皆知名之士洛陽耆英會十三人富公文潞
公席汝言王尚恭趙南正劉几馮行巳
楚建中王不疑王拱辰張昌言司馬公張
燾富公年最高詩云西洛古帝都衣冠走集地大尹
吾舊相曠懷輕富貴(云云)神宗朝大拜封鄭公進封韓
公年八十諡文忠子紹庭紹宗紹隆孫直柔
富元衡宋紹興中充宫教遷宗正司
富直言遇事敢諫宋紹興中知樞密院事
㛰&KR0666;
富弼初名臯晏元獻求婿范文正曰公之女若嫁官人
某不敢知必求國士無如富某者元獻妻之以宰相得
宰相為衣冠盛事(出邵氏聞見錄言行錄所載不同見晏氏)
以文為富北阮富彼以其富
竇(扶風少夏帝相遭有窮之難后緡方娠逃出自竇而生康支孫以竇為氏竇鳴犢晉大夫)
退讓君子
竇廣國字少君漢文皇后之弟少貧賤后新立與兄長
君至長安自陳廣選有德行者與居由此為退讓君子
不敢以富貴驕人廣國賢有行帝欲相之曰恐天下
以吾私廣國久念不可封安豐侯從子嬰
侯自我得
竇嬰字王孫景帝朝為詹事七國平嬰與有功封魏其
侯喜賓客天下遊士多歸之後灌夫罵坐得罪嬰銳
為救曰侯自我得之自我捐之無所恨竟受誅
拔起風塵
竇融字周公漢建武初帝賜璽書授凉州牧入朝拜
大司空論曰融以豪俠為名拔起風塵之中蟬蛻王
侯之尊終膺卿相之位及爵位榮滿乃放遠權寵恂恂
若不能者又何智也長子穆尚主
勒功燕然
竇憲字伯度漢永元初拜車騎將軍出塞擊北單于戰
於稽落山大破之登燕然山刻石勒功紀漢威德封
冠軍侯
東觀校書
竇章字伯向居貧蓬戶蔬食躬勤孝弟講讀不輟漢
安帝朝學者以東觀為道家蓬萊山太僕鄧康乃薦章
入東觀為校書郎
三君
竇武少以經行著稱漢建寧初錄尚書事士大夫以
武與陳蕃劉淑為三君君者言二世之所宗也
六儒
竇士榮隋開皇初上徵山東文學之士馬光張仲讓孔
龐張買奴竇士榮劉祖仁並授太學博士號六儒
書癡
竇威字文蔚有器局貫覽羣書家世子弟喜武力威獨
尚文諸兄詆為書癡與薛收等師王通北面受王佐
之道
一門四相
竇威唐武德初為中書令姪抗為納言贈司徒姪孫德
玄為左相德玄子懷貞為侍中一門四相抗三子
衍襲爵靜為民部尚書誕為宗正少卿贊曰高竇
雖緣外戚姻家然自以才猷結天子厠迹名臣垂榮無
窮(云云)竇宗自漢迄唐支曹扶疏數百年所憑厚矣
注云在漢再為外戚元魏有三皇后在周為上柱國在
隋為太𫝊在唐又為外戚(竇毅女為唐高祖后)
聯珠集
竇羣唐德宗以處士徵為石拾遺二兄常牟二弟庠鞏
擢進士第為郎俱工詞章為聯珠集行於時義取若五
星然鞏與人言如不出口世號囁嚅翁
丹桂五枝
竇禹鈞五子儀儼侃偁僖五代末相繼登科時謂竇氏
五龍馮道詩云燕山竇十郎教子以義方靈椿一株
老丹桂五枝香儀字可象宋太祖朝自翰林遷端明
儼字望之通律歷自左拾遺遷禮侍侃起居郎
偁字日彰太宗朝參大政僖右補闕
女德㛰姻
竇毅在周為上柱國有女方數歲讀列女傳一過不忘
聞隋祖受周禪自投床下曰恨我非男子不能救舅家
難毅掩口曰毋妄言赤吾族毅嘗謂夫人曰此女有竒
相不可妄與人畫二孔雀於屏間請婚者射二矢隂約
中目李淵最後射各中一目遂以歸之後淵為唐高祖
竇氏為后
姊妹烈行
竇伯女仲女京兆人唐永泰中賊剽二女將逼以私行
臨大谷伯曰我豈受汙於賊自投崖下仲亦躍而至京
兆尹第五琦表其烈行詔旌門閭
竇章女年十二能屬文漢順帝朝以才貌選入為貴
人
竇偁女妻丁謂(見丁氏)竇滔妻織回文錦(見蘇氏)
竇璠晚娶宇文翃之女方登第
竇懷貞唐中宗朝為御史大夫歲除日帝宴羣臣謂
懷貞曰卿喪妻欲繼室乎俄而寳扇障衛一翟衣者
出乃衛后乳媪莒國夫人也
圭竇大姓馬竇不徑不竇
繆(羽音)(蘭陵)(或作謬或讀作穆)
後漢繆肜汝南人兄弟四人同財業及娶諸婦求分
異肜乃閉戶自撾諸婦謝罪更為敦睦之行為中
牟令
繆襲仕魏為散騎常侍繆徵金谷廿四友(見潘谷)
繆瑜工詩劉后村詩話云余初筮仕江西有繆瑜袖
詩來訪調官一聫云有客去遊丞相宅無人來問孝
廉船有崆峒集行世為晉賢宰
救(漢有救乂為諫議大夫)
五十四闞(五十六)(附)
闞(商音)(天水)(邑名齊卿闞止之後)
闞澤字潤甫山隂人自幼好學博覽羣籍通春秋歷
數舉孝廉除錢塘長遷太子太傅封鄉都侯(吴志)
闞駰字玄隆博通經傳拜為秘書(北史)
闞稜貌魁雄善用兩刃仕唐為越州都督
啖(唐書音徒濫切)
啖助字叔佐唐大歷間人淹該經術善為春秋考三
家短長縫䘺漏闕號集傳凡十年乃成(儒學傳)
念
念賢金城抱罕人頗涉經史子華性和厚有長者
風為合州刺史(北史)
氏族大全卷十九
