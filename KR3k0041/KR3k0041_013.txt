氏族大全卷十三
一董(二腫附)
孔(角音至魯國生子姓之後微子啓封宋弟微仲衍六世考父孔父嘉子孫以王父字為氏鄭)
(有孔張出於子孔衛有孔悝魏有孔逹出於姬姓姓同而族異也)
先聖世系
孔子名丘字仲尼孔父嘉四世孫為叔梁紇紇生夫子
以周靈王二十一年庚戌歲生敬王四十一年壬戌夏
四月己丑卒葬泗水上唐玄宗諡為文宣王宋真宗加
諡至聖二字元加諡大成至聖文宣王子鯉字伯
魚過庭聞詩禮之訓孫伋字子思受道於曾子作中
庸一書白(子上)求(子家)箕穿(子高)順鮒襄
忠延年覇福房均(光武封)志損曜
元羡震嶷撫榖鮮(宋朝封)乘靈珍
文泰(北齊封)渠長孫(隋封)嗣哲德倫(唐封)崇基
璲之萱齊卿惟房榮昭儉光嗣仁王
宜(宋朝封)延世聖佑宗愿若虚端友先
聖之後世為曲阜令襲封文宣公至宋仁宗朝改襲封
衍聖公
著書
孔叢子一書漢藝文不載但於儒家有常蓼侯孔臧著
書十篇今附見叢子嘉祐四年宋咸始註釋以進叢子
者先聖八世孫孔鮒字子魚所論集也鮒為陳涉博
士
書學
孔安國先聖十一世孫申公弟子治古文尚書承詔作
傳武帝朝為諫議大夫
褒城君
孔覇治尚書漢宣帝時授皇太子經元帝即位爵關内
侯食邑八百戸號褒城君
靈夀杖
孔光字子夏明經學居公輔前後十七年歴事成哀平
三朝上賜靈夀杖歸老於家
累世通家
孔融字文舉先聖二十世孫十歲詣河南尹李膺造門
曰我是李君通家子弟膺曰高明祖父與僕有舊恩乎
曰先君孔子與君先世李老君同德比義而相師友則
融與君累世通家膺異而禮之
北海樽
孔融為北海相立學校表儒術漢獻都許召融拜大中
大夫賓客日盈其門常曰坐上客常滿樽中酒不空吾
無憂矣後忤曹操操殺之坡贊云文舉以英偉冠世
之賢師表海内此人中龍也
布衣之心
孔子建世傳古文尚書與崔篆善及篆仕王莾勸子建
仕答曰吾有布衣之心子有衮冕之志各從所好(孔僖傳)
印龜左顧
孔愉字敬康與同郡張茂字偉康丁潭字世康齊名號
會稽三康隠新安山晉建興初始出應召以功封餘
不亭侯嘗行經此亭見籠龜於路買而放之溪中龜中
流左顧者數四及鑄侯印而印龜左顧三鑄如初愉悟
而佩之後遷侍中子安國孫靖三世皆為僕
射
酒豪
孔羣字敬休愉從弟性嗜酒與親友書云今年田得秫
七百石不足了麯糵其耽湎如此仕晉歴中丞卒
醉勝人醒
孔覬字思遠宋孝建中為長史不媚權倖醉日居多而
明曉政事醒時判决無壅衆云孔公一月二十九日醉
勝世人二十九日醒也弟道存從弟道徽美任回十
餘船綿絹紙席覬曰汝輩忝預士流何至作賈豎邪
蛙當鼓吹
孔珪(一作孔圭)字德璋風韻清疎居宅盛營山水門庭内草
萊不剪中有蛙鳴笑謂客曰我以此當兩部鼓吹周
顒出而再隠珪作北山移文譏之仕齊為都官尚書
神君
孔奐字休文陳永定中除晉陵太守郡中號曰神君曲
阿富人殷綺見其儉素餉以衣氊一具奐曰太守身居
美禄豈不能辦此但百姓未周不容獨享温飽不煩厚
意
孔獨誦
孔休源字慶緒梁武帝問徐勉求一學藝解朝儀者為
尚書儀曹郎勉舉休源即日除拜時多改作每訪以前
事休源以所誦記斷決任昉常謂之孔獨誦後為晉
安王長史行荆州府事王於齋中别設一榻云此是孔
長史坐
青成藍
孔璠為小學博士李謐師之後數年璠還就謐請業門
生語曰青成藍藍謝青師何常在明經(北史)
三世司業
孔穎達八歲記誦日千餘言隋初舉明經高第唐初以
右庶子兼司業子志孫德元三世並為司業時人
榮之瀛洲十八學士穎達與焉
座右置水
孔若思博學唐初擢明經歴庫部郎中嘗曰仕宦至郎
中足矣座右置止水一石明自足意後遷禮侍弟仲
思遷給事中三任並與兄同府時人榮之子至著作
郎
竹溪逸士
孔巢父字若翁先聖三十七世孫起為參軍歸江東杜
父送以詩云巢父掉頭不肯住東將入海隨烟霧詩卷
常留天地間釣竿欲拂珊瑚樹德宗朝為宣慰使
二宜去
孔戣唐憲宗朝嶺南節使既至免屬州逋賦十八萬緍
米八萬斛穆宗召為左丞以老自乞韓愈曰公尚壯何
去之果孔曰吾年一宜去吾為左丞不能進退郎官二
宜去愈上䟽言戣守節清苦以禮部尚書致仕歲致羊
酒如徵士禮諡曰貞十賢堂(見吳隱之)
擊蛇笏
孔道輔字原魯先聖四十五世孫初任為寧州推官時
有道士治真武像巨蛇穿其前州將率屬往拜之道輔
即舉笏碎其首衆大服明道中除御史中丞郭后廢
道輔率諫官伏閣請對宦者闔扉拒之道輔拊門銅鐶
大呼乃入後上在兖州近臣有獻詩百篇者上曰是詩
雖多不如孔道輔一言子宗翰為刑侍
四瞪
孔宗旦宋仁宗朝為邕州司戸參軍與徐尚同等為監
司耳目號四瞪人多憚之
立鼎
孔文仲字經父宋元佑初中書舍人武仲字常父直學
士平仲字毅父為戸部郎兄弟皆以文章名世山谷詩
云二蘇上連鼎三孔分立鼎天不墜斯文俱來集臺省
孔奕愉從父明察過人識酒重水輕為全椒令
孔熾為參軍永和修褉詩不成罰酒三觥(見王逸少)
孔祐隱四明山德操松桂古之遺德也
女德婚姻
女司馬
顧琛母孔氏年百餘歲晉安帝隆安初平吳亂有功封
為貞烈將軍及孫恩亂東土饑荒孔氏散家糧以賑邑
里全活者衆生子皆以孔為名
可妻
孔子謂公冶長可妻也以其子妻之南容三復白圭
以其兄之子妻之兄名孟皮字伯尼
烏羊為聘
孔淳之字彦深少高尚性好山水與王敬弘為方外之
遊申以婚姻敬弘以女妻淳之子尚以烏羊繫所乘車
轅提壺為禮至則盡歡迄暮而歸或怪之答曰固亦農
夫田父之禮也
眼孔帶孔針九孔
董(角音龍隴西之黃帝之後有飂叔安裔子曰董父好龍多歸乃擾畜龍舜賜姓董氏曰豢龍)
良史
董狐晉史官也左宣二年趙穿弑晉靈公狐書曰趙盾
弑其君孔子曰董狐古之良史也書法不隱趙宣子古
之良大夫也為法受惡
天人三策
董仲舒少治春秋為博士下帷誦講三年不窺園漢武
即位以賢良對策三策畢天子以為江都相循吏傳
云仲舒儒者通庶務明習文法以經術潤飾吏事班
固曰劉向稱仲舒有王佐之才伊尹無以加管晏殆不
及然考其師友淵源所漸未及游夏子孫皆以學至
大官
強項令
董宣字少平漢光武朝為洛陽令湖陽公主蒼頭白日
殺人宣格殺之帝召宣使謝主兩手據地終不肯俯因
勑強項令出賜錢三千萬悉以頒諸吏搏擊豪強京師
號曰卧虎死之日止有大麥數斛敝車一乘帝傷之曰
董宣廉潔死乃知之賜文綬葬以大夫禮
通儒
董鈞字文伯習慶氏禮漢永平初為博士草立郊祀禮
樂威儀世稱為通儒遷中郎將
郿塢
董卓字仲穎漢末擅權築郿塢與長安城埒塢中金寶
山積袁紹曰天下健者豈惟董公
褒貶
董扶字茂安漢靈帝朝拜侍中褒秋毫之善貶纖芥之
惡
羔羊素節
董和蜀人與黃權李嚴皆劉璋所信用也為益州守
家無儋石之儲而蹈羔羊之素子允
忠亮
董允字休昭事蜀秉心公亮專獻納之任諸葛孔明
曰侍中董允忠亮死節之臣也
杏林
董奉吳人有道為人治病不取錢病重而愈者栽杏五
株輕者栽二株數年計十餘萬株號董仙杏林
宿白社
董京晉逸士也初至洛陽逍遥吟詠常宿白社中後不
見
腰龜杖節
董徵字文發魏人遷安州刺史因過家置酒高會曰腰
龜返國昔人稱榮杖節還家云胡不喜(北史)
畫家三史
董伯仁隋人善畫名畫記云顧陸張吳為正經楊鄭董
為三史
受業河汾
董常河南人北面王通受王佐之道備聞六經之義
上柱國
董晉字混成唐貞元中拜相累陞上柱國封隴西郡開
國公四子皆善士長全道著作郎次溪秘書郎三全
素太子舍人幼澥太常寺太祝
盤龍衣
董遵誨趙太祖委以方面守通遠軍十四年上解所服
真珠盤龍衣賜之
董半夜
董儼陳儀太宗朝為三司使趙昌言為樞副胡旦知制
誥皆同年生旦夕會飲樞第茶觴壺矢未嘗虚日夜歸
金吾候馬首聲喏諺曰陳三更董半夜
踏槐
董𫝊字至和有詩名嘗與東坡相從坡和其詩云麄繒
大布裹生涯腹有詩書氣自華厭伴老儒烹瓠葉(劉昆教授)
(以瓠葉為俎豆)強隨舉子踏槐花囊空不辦尋春馬眼亂行看
擇婿車得意猶堪誇世俗詔黃新濕字如鴉韓魏公
知長安薦之而己卒
擕妻去官
董鉞字義夫自梓漕得罪歸鄱陽遇東坡於齊安曰吾
再娶柳氏三日而去官吾固不戚戚而憂柳氏亦欣然
同憂患處富貴是難能也令家僮歌其所作滿江紅
坡次其韻結句云便相將右手把琴書雲間宿蓋用樂
天左手引妻子右手把琴書句也
董賢漢哀帝倖臣嘗晝寢偏藉上袖上斷袖而起
董陽三世同居詔榜曰篤行董氏之閭(南史)
董方九舉不第號白臘明經時以張鷟青錢學士為
對
董敦逸宋徽宗朝為諫議大夫極言蔡卞過惡
女德婚姻
束髻守節
董氏賈直言妻也賈坐事貶嶺南與妻訣曰生死不可
期吾去可亟嫁妻不答以繩束髻封以帛使直言署之
曰非君手不解直言貶二十年方還署帛宛然
奏雲和
董䨇成王母侍女也王母降武帝殿命侍女王子登彈
八琅之璈䨇成吹雲和之笛許飛瓊鼓靈虚之簧安法
興歌玄靈之曲(又見何姓)
奏曲西幄
董嬌娘仙女也武夷君會鄉人於幔亭峰上嬌娘與謝
英妃吕荷香黃次姑朱小娥羅妙容等西幄奏賓雲右
仙之曲
織女為婚
董永後漢人家貧傭力父死就主人貸錢一萬以葬道
遇一婦人求為永妻永與俱詣主人令織縑三百疋以
償一月而畢辭永而去乃曰我天之織女緣君至孝天
帝令我助君償債言訖凌雲而去
董祀娶蔡邕女
董溪女嫁新及第人陸暢
晁董賈董
鞏(宫音鞏山陽之周卿士簡公後)
鞏朔晉大夫宣十二年行成於鄭成二年獻捷于周
鞏伋為漢侍中秉忠正之節
鞏嶸宋孝宗朝提點坑冶定鑄額十五萬緍
鞏湘宋淳熙中知廣州除龍圖閣待制
竇鞏(詩人)膠鞏
三講
項(商音氏遼西秋本姬姓國齊桓滅項子孫以國為春時有項橐七歲而為孔子師)
力扛鼎
項燕世為楚將燕子梁梁從子籍字羽力能扛鼎秦末
起兵吳中自立為西楚霸王後敗垓下歌曰力拔山兮
氣蓋世時不利兮騅不逝騅不逝兮可奈何虞兮虞兮
奈若何
鴻門翼蔽
項伯羽季父也沛公見羽鴻門伯為之先容後項莊拔
劍起舞欲擊沛公於坐伯以身翼蔽沛公得免高祖即
位封伯為列侯賜姓劉氏
飲水投錢
項仲山飲馬渭水每投三錢郝廉亦然
逢人說項
項斯唐詩人楊祭酒詩云幾度見君詩盡好及觀標格
過於詩平生不解藏人善到處逢人說項斯由此知名
(詩話)
黨人
項安世宋寧宗朝與徐誼劉光祖陳傅良等皆黨人也
背項相望
四紙
李(徵音有隴西改堯時臯陶為理官子孫以理為氏殷末理微為李唐太宗賜徐世勣姓李)
(昭宗賜朱邪赤心姓李譜南唐賜奚廷珪姓李各有系)
紫氣浮關
老子名耳字伯陽諡曰𥅆母懷之八十一歲乃生從母
左腋而出指李為姓周武王時為柱下史所出度世
之法九丹八石玉醴金液治心養性絶粒變化役使鬼
神談道德五千言嘗乘青牛薄板車徐甲為御度函
谷關關吏尹喜先望見紫氣而知之乃授以長生之術
立犀
李冰仕秦為蜀守蜀多水災冰立三石犀沈之江浦水
患以息宋子京文翁祠碑云蜀廟食千五百年而不
絶者秦李冰漢文翁而已
控龍乘鶴
李少君字雲翼入泰山採藥病困遇安期生以神樓散
一七與服而愈乃上言於漢武曰臣能凝汞成白銀化
丹沙成黃金控飛龍而八遐徧乘白鶴而九垓同冥海
之棗如瓜鍾山之李如瓶臣皆得而食之遂生竒花上
尊禮之
飛將軍
李廣隴西成紀人材氣天下無䨇文帝曰惜廣不逢
時令當高祖世萬戸侯何足道哉武帝朝拜右北平
太守匈奴號之曰漢之飛將軍嘗謂王朔曰諸妄校
尉以下(妄猶凡也)以軍功取侯者數十人廣終無尺寸功豈
吾相不當侯耶後從衛青出塞上以廣數竒不令當
單于乃令廣出東道失利自剄子當戸孫陵
國士風
李陵所將皆荆楚勇士竒材劍客力扼虎射命中與單
于戰大捷後以矢盡降匈奴司馬遷云陵事親孝與士
信奮不顧身以徇國家之急有國士之風
鼎角匿犀
李固字子堅郃之子狀貎有竒表鼎角匿犀足有龜文
少好學負笈從師不遠千里究覽墳籍為世大儒順
帝朝為泰山太守杜喬按察兖州奏李固政為天下第
一郎顗薦之曰潔白之行有同皦日元精所生王佐
之臣冲帝即位拜太尉後為梁冀所害子爕
登龍門
李膺字元禮性簡亢無所交接惟以同郡荀淑為師陳
寔為友荀爽嘗就謁因為其御既還喜曰今日乃得
御李君矣桓帝朝拜司隸校尉獨持風裁以聲名自
高士有被其容接者名為登龍門時名賢更相褒舉
學中語曰天下楷模李元禮不畏強禦陳仲舉天下俊
秀王叔茂黨禍作詣詔獄死黨人八俊之首
三老
李躬年耆學明漢永平中拜為三老安車輭輪供綏執
綬以二千石禄養終身
陳情表
李密字令伯蜀人事祖母至孝蜀平晉帝徵為太子洗
馬密上表陳情云臣無祖母無以至今日祖母無臣無
以終餘年臣年四十有四祖母劉年九十有六烏鳥私
情願乞終養上嘉之(蜀志)
老拳
李陽幼與石勒隣居爭漚麻池相歐擊後勒曰李陽壯
士召至引陽臂笑曰孤往日厭卿老拳卿亦遭孤毒手
賜甲第一區拜參軍都尉
孝義里
李謐字永和少好學惟以琴書為業屢辭徵辟諡貞静
處士表其門曰文德門里曰孝義里
孝敬村
李德饒字世文仕隋為監察御史性至孝送父母喪雪
中單縗徒跣行四十餘里後有甘露降於庭所居村曰
孝敬村里曰和義里(孝義傳)
出粟賑饑
李士謙家富嘗出粟數千石貸鄉人值歲饑召債家設
酒燔劵至春又出糧種分給趙郡農人曰此李參軍遺
德也仕元魏為開府參軍歸隋不仕
王佐才
李靖字藥師姿貎魁竒嘗謂所親曰大丈夫當以功名
取富貴何至作章句儒其舅韓擒虎與論兵曰可與語
孫吳矣牛弘見之曰王佐才也唐貞觀中出將入相
封衛國公圖形凌烟
賢於長城
李勣字懋功唐貞觀中拜并州都督在州十六年帝曰
我用勣守并州賢於長城遠矣封英國公圖形凌
烟
七品清要
李素立貞觀中以親喪去官既除服上詔授以七品清
要官有司擬雍州司戶上曰此官要而不清又擬秘書
郎上曰此官清而不要乃授侍御史
人猫
李義府唐太宗初召見詠烏詩云上林無限樹不得一
枝棲上曰當全林借汝高宗朝拜參政狡險忌刻與
人語嬉怡微笑隂中傷之人謂笑中有刀柔而害物又
曰李猫
翰林六絶
李邕字泰和揚州人父善淹貫今古不能屬辭人號為
書簏邕少知名唐武后時李嶠張廷珪薦之召拜左
拾遺開元中遷北海太守時稱李北海又號翰林六絶
謂文章書翰等過人也李林甫忌其才殺之
良金美玉
李嶠字巨山兒時夢人遺雙筆自是文辭大進張說云
嶠文如良金美玉無施不可武后朝為鳳閣舍人又
為鸞臺侍郎
花萼集
李乂字尚真兄尚一尚真兄弟俱以文章名同為一集
號李氏花萼睿宗朝擢監察御史請謁不行時人語曰
李下無蹊徑姚崇惡其軋已薦為紫薇侍郎
山判
李元紘為雍州司戶時太平公主勢震天下與民爭碾
磑元紘判還民長史竇懷貞趣改之元紘大書曰南山
可移判不可改開元中拜中書侍郎端午日宴武成
殿賜臣下衣特以紫服金魚賜之
樂聖
李適之唐天寶元年代牛仙客為相後李林甫以計去
之適之詩云避賢初罷相樂聖且銜杯試問門前客今
朝幾箇來喜賓客飲酒至斗餘不亂
篆室
李陽冰工篆法舒元輿篆書云秦李斯作玉箸篆更八
姓無出其右唐開元中陽冰窮入篆室獨能隔千年與
李斯相見其格峻其力猛天以字寶瑞吾唐矣處州
有吏隠山乃陽冰嘗為縉陽令秩滿退居此山也篆刻
至今在焉
偃月堂
李林甫小字哥奴唐天寶中拜相奸猾專政好㗖人以
甘言而隂䧟之世謂口有蜜腹有劍有堂如偃月號
偃月堂居相位十九年
竒童小友
李泌字長源七歲能文開元中召至令張說試之時方
奕令賦方圓動静立就說賀帝得竒童張九齡呼為小
友詔賜束帛敕其家曰善視養之肅宗即位召至因
賜金紫拜司馬賊平隠衡山給三品禄賜隠士服代
宗召至舍蓬萊殿書閣賜第拜杭州刺史德宗召拜
平章事後月蝕東璧泌曰吾當之矣果卒子繁為隨
州刺史封於鄴韓愈詩云鄴侯家多書插架三萬軸
十年宰相
李泌長而辟榖每𨗳引骨節珊然人謂鎻子骨作詩
云天覆吾地載吾天地生吾有意無不然絶粒升天衢
不然鳴珂遊帝都安能不貴復不去空作昂藏一丈夫
居衡岳僧明瓚號懶殘撥火中芋以㗖之曰領取十
年宰相
金鑾召對
李白字太白生時母夢長庚星入懷因以命之天寶
初至長安賀知章見其文嘆曰子謫仙人也言於上召
見金鑾殿論當世事賜食親為調羹有詔供奉翰林
帝嘗坐沉香亭召白作樂章援筆成文婉麗精切上愛
其才欲官之會力士以脱靴為耻摘其詩以激怒貴妃
故妃輒阻止浮游四方嘗乘月與崔宗之自采石至
金陵著宫錦袍坐舟中旁若無人(夲傳)嘗騎驢過華隂縣
縣令止之白索筆供云曾使龍巾拭唾御手調羹力士
脱靴貴妃捧硯天子門前尚容臣走馬華隂縣裏不得
我騎驢令愧謝之杜詩云昔年有狂客號爾謫仙人
筆落驚風雨詩成泣鬼神韓詩云李杜文章在光燄
萬丈長李陽冰序太白集云三代以來風騷之後千
載獨步惟公一人後坐從永王璘逆郭子儀以官爵
贖罪長流夜郎
六逸八仙
李白與孔巢父陶沔韓凖裴政張叔明居徂徠山號竹
溪六逸與賀知章李適之汝陽王李璡崔宗之蘇晉
張旭焦遂為飲中八仙杜甫作歌
文辭藻麗
李華字遐叔作含元殿賦成以示蕭穎士士曰景福之
上靈光之下華文辭緜麗少宏傑氣穎士健爽自肆而
華自疑過之他日作弔古戰場文極思方成汗為故紙
與穎士讀之問今日誰可及穎士曰君加精思便能至
矣華愕然而服(三賢論)
三絶
李揆字端卿乾元末拜相帝曰卿門地人物文章皆當
世第一信朝廷羽儀時稱三絶德宗朝為入蕃會盟
使酋長曰聞唐有第一人李揆公是否揆畏留因紿之
曰彼李揆安肯來
三斗壯膽
李璡封汝陽王嘗於上前醉不能下殿上遣人扶出璡
謝罪曰臣三斗壯膽不覺至此杜甫云汝陽三斗始
朝天贈以詩云霜蹄千里駿風翮九霄鵬小字花奴
戰功第一
李光弼唐肅宗朝拜節度使平安史之亂與郭子儀齊
名世稱李郭中興戰功推為第一其代子儀於朔方也
營壘士卒麾幟無所更而光弼號令氣色乃益精明
代宗朝臨淮郡王詔賜鐡券名藏太廟圖形凌烟閣
朝廷始尊
李勉字元卿肅宗朝為監察御史劾大將管崇嗣背闕
坐不恭上曰吾有李勉朝廷始尊貞元中拜相廣
州十賢(見吳隠之)
擅場
李端與盧綸等號大歷十才子唐人宴集賦詩必推一
人擅場郭曖尚昇平公主盛集端詩擅場
八磚學士
李程字表臣擢進士宏詞賦日五色德宗朝為翰林學
士性懶日過八磚乃至時號八磚學士敬宗朝拜相
錦裘繡帽
李晟字良器建中四年平朱泚之亂每戰必錦裘繡帽
自表曰涇原士頗相畏伏欲令見之奪其心耳泚平
上迎勞之曰天生李晟為社稷非為朕也拜司徒兼
中書令封西平郡王子愬愿憲
雪夜鵝池
李愬字元直元和中討吳元濟會大雪夜半至懸瓠城
旁皆鵝鶩池愬令擊之以混軍聲黎明雪止入駐元濟
外宅取之以獻京師進左僕射封沛國公
真宰相
李絳字深之初及第試明水賦稱龍虎榜元和中進
中書舍人賜以金紫上親擇良笏與之拜相每進直
言上曰絳言骨鯁真宰相也遣賜酴醿酒
清廟器
李珏字待價甫冠舉明經李絳見之曰日角珠庭非庸
人相明經碌碌非子所宜乃舉進士高第穆宗朝除
侍御史宰相韋處厚曰清廟之器豈擊搏才邪開成
中拜相
古錦囊
李賀字長吉七歲能辭章苦吟每旦出騎弱馬小奚奴
背古錦囊隨後遇所得投其中暮歸母探囊見所書多
即怒曰是兒嘔出心肝乃已憲宗朝為協律郎一日
晝見緋衣人駕赤虬持一板書云上帝成白玉樓召君
作記遂卒時年二十七
盤谷
李愿隠居盤谷韓愈送愿歸盤谷序有云是谷也隠者
之所盤旋又云濯清泉以自潔坐荗樹以終日採於山
美可茹釣於水鮮可食此大丈夫不遇知於時之所為
也我則行之
星鳳
李渤字濬之隠廬山後徙少室山元和初召拜右拾遺
不就韓公與之書有云朝廷士引頸東望若景星鳳凰
爭先覩之為快又詩云少室山人索價高兩以諫官徵
不起與兄涉俱隠南康山中嘗養一白鹿號白鹿先
生
好脚迹門生
李逢吉字虛舟元和間知貢舉所取多知名士榜未放
而入相及第人就中書見座主時稱好脚迹門生
紗籠人物
李藩字叔翰少時問卜於葫蘆生生曰紗籠中人藩不
省後有新羅僧言凡位當宰相者冥司必潛以紗籠護
之恐為異物所害也元和中拜相
短李
李紳字公垂為人短小精悍精於詩號短李穆宗朝
召拜翰林學士與李德裕元稹同時號三俊武宗朝拜
相始以文藝節操見用獨能以名位終
柳汁染衣
李固言未第時古柳樹下有彈指聲曰吾柳神九烈君
用柳汁染子衣矣宜以棗餻祠我後果為狀元文宗
朝拜中書同平章事
丹扆六箴
李德裕字文饒唐寶歷中為浙西觀察使獻丹扆六箴
曰宵衣曰正服曰罷獻曰納誨曰辨邪曰防微詞皆婉
切上優詔謝之大和中徙劍南西川建籌邊樓置平
泉莊周回十里建臺榭百餘所竒花異卉珍松怪石靡
不畢致會昌初入相當相六年決策制勝平諸藩鎮策
功拜太尉封衛國公末年一僧相之曰相公當食萬羊
其數將滿其不還乎貶崖州司戸卒
牛李之怨
李宗閔舉賢良方正對策詆宰相李吉甫由是與德裕
各立朋黨文宗朝宗閔入相引牛僧孺同秉政而排擯
德裕牛李之怨益深更相傾軋垂四十年
鳳閣鰲宫
李昉字明遠所居鄉曰調元鄉秉鈞里仕漢周歸宋三
入翰林兩入中書有詩云衣染御香拖瑞錦筆宣皇澤
洒春霖三載經綸棲鳳閣五年提筆直鰲宫再入
相詩云傷禽再展凌雲翼枯木重為犯斗槎退官詩
云布裘藜杖鹿胎冠散率身如不在官晝枕静欹無遠
夢秋窗閑坐有微寒以司空致仕至道元年燈夕太
宗御樓以安輿召至賜坐御樓之側敷對詳明上親酌
御樽飲之選肴核之精者賜之曰善人君子也時年
七十一思洛中九老會與張好問李運宋琪武允成僧
輦寧魏實楊徽之朱昂欲繼其事而次年公即世事竟
不成(容齊隨筆)諡文正公子宗諤
父子掌誥
李宗諤字昌武宋真宗朝擢知制誥在翰林九年以朱
衣䨇引而去其一宋朝父子掌綸誥者九家李昉子昌
武王祐子旦主忠獻子安簡晁迥子文莊錢希白子修
懿梁顥子適昌吕夷簡子公綽宋綬子敏求蘇紳子頌
廳容旋馬
李沆字太初雍熙中太宗謂宰相曰李沆宋湜皆嘉士
也命中書召試除知制誥嘗侍宴上目送之曰李沆
風範端凝真貴人也咸平初拜相在位沉厚寡言日
取四方水旱盗賊奏之王旦初以為細事後乃嘆曰李
文靖真聖人也時稱聖相劉元城論夲朝名相最得
大體者沆也沆所居陋巷頽簷敗壁不以屑意及治
第於封丘廳事前僅容旋馬或言其太隘公笑曰居第
當傳子孫此為宰相廳事誠隘為太祝奉禮廳事已寬
矣諡文靖
金鼎調元
李迪字復古宋景德二年試天道猶張弓賦舉進士第
一天禧中與王沂公繼秉鈞軸故王公寄詩云錦標得
雋曾相繼金鼎調元亦屢更後與子東之皆早年告
老時以比漢二疎諡文定
山房李氏
李常字公擇居南康世號山房李氏少讀書廬山五
老峯白石庵之僧舍書幾萬卷藏於山中時人目為李
氏藏書房東坡為記守秀州張子野劉孝叔在焉楊
元素蘇子瞻陳令舉過之會飲碧澗堂子野作六客詞
故郡圃有六客亭後張復守是邦再繼前事終兵尚
書
龍眠三李
李公麟字伯時宋元祐中登第工草書圖畫時以比顧
陸元符中歸老肆意泉石間作龍眠山莊圖自號龍眠
居士又與二弟公權公寅號龍眠三李
下第
李廌字方叔素為東坡所知元祐初坡知舉擬擢為第
一開榜則非坡詩云平生浪說古戰場過眼空迷日五
色(事見章姓)廌母曰蘇公知舉而吾兒下第命也
抱才尚氣
李元亮抱才尚氣宋崇寧中處太學時蔡嶷為學錄元
亮輕之後嶷守和州元亮猶布衣也過州不謁嶷命駕
先至其館元亮以啓謝云定館而見長者古所不然輕
身以先匹夫今無此事蔡嗟嘆餉以錢五十萬且致書
延譽於諸公遂登科
中興名相
李綱字伯紀才器過人有憂國愛民經綸天下之志高
宗即位首拜為相上十議才七十五日而罷紹興不
言和者前有李忠定後有張魏公子宗之
中興名將
李顯忠字君錫青澗人初生即立於蓐室有火光及長
雄偉勇力絶人紹興九年自夏國歸宋屢立大功為中
興名將氣雄萬夫官至二府孝宗朝除大尉薨贈
隴西郡開國公
海外倡和
李光紹興中參大政與秦檜議論不合謫瓊州與胡銓
海外倡和其吏隠堂詩云旋移松石成岩壑時引笙歌
入醉鄉吏散簾垂公事畢清風一榻傲羲黃
冰壺秋月
李侗字愿中號延平先生幼從羅仲素受春秋與朱松
為同門友退而屏居山田簞瓢屢空怡然自得閩帥汪
玉山具書禮聘之至之日疾作而卒鄧廸夫曰延平如
冰壺秋月瑩徹無瑕
地行仙
李八百名真蜀人得仙常游人間自稱年八百歲又白
鹿先生謂陳摶曰此神仙李八百動則八百里故宅在
筠州治楊誠齋詩云李真宅子故依然道院西偏古洞
前一日身遊八百里三番花落九千年劍池丹井俱蒼
蘚絳節霓旌已碧天借問飛仙那用步步行猶是地行
仙
李斯楚人為秦相變蒼頡籀文為玉筯篆
李通佐漢光中興封固始侯圖形雲臺
李密少時以蒲韀乘牛掛漢書一帙於角上讀之
李淳風為太史令制渾天儀父播棄官入道號黃冠
子
李元爽年百三十六九老會中人(見胡泉)
李栖筠代宗朝為御史大夫封贊皇縣男時稱贊皇
公
李吉甫憲宗朝拜中書侍郎同平章事封贊皇縣侯
李商隠字義山文宗時人詩文塊邁竒古號西崑體
李成五代末人以詩酒自娱畫山水為當世第一
李谿後唐人家有竒書萬卷時號李書樓
李浩字德遠紹興末為光禄丞輪對陳無逸之戒太
學作五賢詩以述其事(見胡憲)
李裳䕫州人子公京弟襲襲子公奭次子公奕紹興
中相繼登第時號李氏五桂
李挺之謂康節曰科舉之外有物理之學物理之外
有性命之學
李八百妹明香真人修道華林山之玄秀峯後於五
龍岡沖升
女德婚姻
堅貞節婦
鄭廉妻李氏年十七夫死截髮麻衣塵膚垢面刺史號
之曰堅貞節婦名其所居曰節婦里
斷髮終喪
汴女李氏八歲父亡殯于堂十年母欲嫁之斷髮丐終
喪廬于墓蓬頭負土以完園塋唐武后詔旌表門閭
晝田夜紡
楊三安妻李氏京兆人舅姑亡三安死子幼孤李氏晝
田夜紡凡三年葬舅姑及夫兄弟七喪宋太宗異之詔
賜帛三百段
勝丈夫
王之才妻李夫人公擇之妹也山谷呼之為姨母有詩
云小竹扶疎大竹枯筆端真有造化爐人間俗氣一點
無健婦果勝大丈夫
斷臂
五代王凝妻李氏扶凝喪自虢州歸東過開封止於旅
舍主人不納牽其臂而出之李氏仰天慟曰我為婦人
不能守節而此手為人所執引斧自斷其臂開封尹以
聞于朝厚恤李氏而笞其主人
潄玉集
李易安趙抃之子明誠妻也再適張汝舟能詩詞有潄
玉集三卷八詠樓詩云千古風流八詠樓江山留與後
人愁水通南國三千里氣壓江城十二州
四子皆良士
程文矩妻李氏字穆姜有二男而文矩前妻有四男文
矩卒四子迭毁之穆姜恩愛益隆郡縣異之蠲其家徭
四子為良士李氏年八十餘卒
託孤
趙伯英妻曰文姬李固之女也固誅二子基滋俱死獄
中小子燮在文姬告父門生王成曰君執義先公有古
人之節今委公以六尺之孤成遂將燮浮江入徐州界
變姓名為酒家傭酒家異之以女妻燮後得還姊弟相
見靈帝時為河南尹
寶窗之選
李林甫有女六人並有姿色於廳事壁間開一横窗飾
以雜寶蒙以絳紗使六女戲窗下每貴族子弟入謁使
女於窗中自選其可意者事之
娶孤女
李仁鈞與崔晤為中表兄弟求婚於晤晤曰我女縱薄
命何能嫁田舍翁後晤死有女孤幼仁鈞閔然曰崔之
孤女視余猶兄余視彼猶女弟納為繼室永固崔兄之
夙眷
翁婿能詩
李頻字德新舉進士遷武功令有治績唐懿宗嘉之擢
侍御史賜緋衣銀魚姚合妻以女翁壻能詩
佳士
李訢字元盛魏大武謂杜超曰李訢佳士也可以女妻
之
李氏女多貴
李昌齡長女妻范仲淹次女妻鄭戩皆自小官布衣選
配後皆位至兩府李晉卿二女長妻判官王陶樂道次
妻布衣滕甫元發自云我家得二壻足矣皆非常士也
後相繼為翰林學士至兩府故世傳李氏女多貴
因詩選壻
李清臣字邦直少有學問韓琦守中山清臣謁其猶子
老兵辭以方寢清臣題于壁云公子乘閒卧絳厨白衣
老吏慢寒儒不知夢見周公否曾說當年吐哺無琦曰
吾知此人久矣遂有東牀之選而以兄之子妻之
婚感知己
李迪為舉子時㩦所業見柳開開出題令與諸子同賦
賦成開曰必魁天下異日無忘也及迪拜相門下客有
柳某者迪命長子東之娶其女欲志開之言也
李膺姑妻鍾皓復以妺妻皓子瑾
李膺娶桓叔元女時謂桓女乘龍
李淡字中庸蕭穎士愛其才以女妻之
李漢字南紀韓愈之門人以女妻之
陶李洞三姓世為婚姻(見陶姓)
李沆有愛女選王曾為婿(見王姓)
李䕫之娶山隂吴氏李氏寒素後官至中大夫(見吴姓)
李翶長女妻狀元盧儲(見盧姓)
李監宅詩門闌多喜色女壻近乘龍(杜詩)
李象後唐天成中登第宰相劉昫愛其才以女妻之
魏李沖三世為司空與侍郎盧淵相善結為婚姻
盤根仙李華踰穠李道傍苦李公門桃李
託根桃李
史(徵音春京兆有周大史史佚之後以官為氏秋時史趙史魚史墨史黯)
屍諫
史鰌字子魚衛大夫語曰直哉史魚邦有道如矢邦無
道如矢註云魚死而以尸諫靈公進伯玉退子瑕其直
可見
民歌其政
史起魏人為鄴令引漳水溉鄴以富河内民歌之曰鄴
有賢令兮為史公決漳水兮灌鄴傍終古瀉鹵兮生稻
粱
外屬舊恩
史恭有女弟漢武時為衛太子良娣生史皇孫皇孫生
宣帝帝微時依倚史氏及即位恭己死三子皆以外屬
舊恩受封長子高岳陵侯次子曾將陵侯少子玄平臺
侯霍氏衰諸領羽林及兩宫衛將悉以所親許史子
弟代之
伏青蒲
史丹字君仲高之子也元帝朝拜侍中帝寢疾有廢立
太子之意丹直入卧内伏青蒲上泣諫帝意悟太子遂
安成帝即位封武陽侯為將軍前後十六年以名位
終子二十人九為侍中四人封侯餘皆至大夫二千
石
平原無黨
史弼字公謙桓帝時為平原相時詔舉鈎黨弼獨無所
上全活千餘人
良將
史萬歲杜陵人仕隋權大將軍以功加上開府時南寧
夷人叛因詔萬歲討之入自蜻蛉川行數百里見諸葛
亮紀功碑銘其背曰萬歲之後有勝我者過此仆碑而
進破其三千餘部勒石頌美隋德而還時號良將
五步成詩
史育博聞強記唐開元中上書自薦能詩云曹子建七
步臣五步之内可塞明詔明皇試以除夜上元等詩除
夜詩云今歲今宵盡明年明日來寒隨一夜去春逐五
更回氣色空中改容顔暗裏催風光人不覺己入後園
梅上稱賞授左監門衛將軍(詩話以為王涯詩非也)
來何晩
史謙恕唐末為梁州刺史百姓歌之曰使君來何晩昔
日無儲今有飯
神智
史寧字永和少以軍功加持節征東將軍突厥憚之曰
此中國神智人也
學士升殿
史圭後唐時為直學士時宰相安重誨不知書倚圭以
備顧問許令升殿侍立學士升殿自圭始
安用毛錐
史弘肇仕後晉典宿衛嘗曰安朝廷定禍亂直須長鎗
大劍若毛錐子安足用哉
都堂盛觀
史浩字直翁宋孝宗朝拜相上大書舊學二字賜之執
政歎曰自古依光日月際會風雲未有如今日之盛者
請鏤諸石永為都堂盛觀封衛國公
淳熙六老
史浩淳熙乙巳挂冠歸四明年登八十女兄年八十二
四弟皆高年同氣至親舉觴相屬朱顔華髮咸夀而康
繪為六老圖(樓參政作六老圖序)
三葉宰相
史浩(孝宗朝)史彌遠(寧宗朝)史嵩之(彌遠之子理宗朝)三葉宰相春
帖云一門三宰相四世八公卿
史扶宋瀘州人能詩有瀘南詩卷行于世
婚姻
史曜素微賤周浚以妹妻之(見周姓)
青史穢史柱下史呈身御史
紀(徵音于平陽國炎帝之後封紀以為姓)
代君任患
紀信事漢王為將軍項羽攻滎陽急自請乘漢王車黃
屋左纛以誑楚漢王間出後立廟於順慶府太平門
曰忠祐廟誥詞云以忠徇國代君任患實開漢業使後
世知君為重身為輕侯何有焉
隔坐屏風
紀亮仕吴為尚書令子隲為中書令每朝會以雲母屏
風隔坐(吴志)
社稷臣
紀瞻字思遠初入洛張華見而竒之晉元帝朝拜尚書
右僕射才兼文武忠亮雅正明帝嘗獨引之於廣堂慨
然憂天下曰社稷之臣無復十人因屈指曰君便其一
王敦叛帝謂之曰但為朕卧護六軍所益多矣
夢筆
紀少瑜字幼瑒梁人幼有志節嘗夢陸倕以一束青鏤
管筆授之曰君自擇其善者其文因此大進(南史文學傳)
貫蝨
紀昌學射于飛衛衛曰視小如大視微如著而後告我
昌以氂垂蝨於牖間南面而望之寖大三年如車輪焉
射之貫蝨之心而垂不絶(列子)
婚姻
紀僧珍仕齊武帝恩倖無比請曰臣小人出自武吏
榮階至此為兒婚得荀昭光女惟就陛下乞作士矣
(南史)
阿紀謝尚妾也有國色善吹笛尚死誓不嫁郄曇設
計得之紀終身不答
秦紀人紀權萬紀
士(帝堯之胤杜伯之子温為晉士師子孫以官為氏晉士蒍為大司空蒍子士成伯成伯子士會字季)
(氏食采於隨稱隨季後又封范自是又稱范氏)
世為晉卿
士會為范文子子士燮為范武子子士匄為范宣子子
士鞅為范獻子子士吉射世為晉卿
兄弟列郡
士燮漢末為交趾太守次弟鮪九真太守小弟武南海
太守兄弟並為列郡雄長一州出入鳴鐘笳鼓吹車騎
滿道胡人夾轂焚香者常數千人在郡四十餘年年九
十(吴志)
卿士國士木居士瓦學士
是(齊大夫之□漢末北海有氏儀孔融嘲之曰氏字乃民無上遂改為是)
是儀字子羽北海人孫權徵為大傅專典機密忠亮公
正輒進規諫屋舍才足自容食不重膳家無餘儲權嘗
幸其舍求視蔬飯親嘗之對之歎息拜尚書僕射(吴志)
蒍
後賀
蒍賈字伯羸楚大夫楚子玉治兵於蒍終日而畢國老
皆賀子文賈尚幼後至不賀曰不知所賀(僖二十七年)
三仕三去
蒍艾獵賈之子即孫叔敖也傳云蒍敖為宰擇楚國之
令典(宣十一)相楚莊王以霸三得相不喜三去相不愠(國語)
薳
生死骨肉
薳子馮楚子使為令尹以疾辭方暑闕地下冰而牀焉
重繭衣裘鮮食而寢(襄二十一年)後為令尹有寵者八人無
禄而多馬聞申叔豫言而懼曰吾見申叔夫子所謂生
死而肉骨也(襄二十二年)
薳罷字子蕩為楚令尹承君命不忘敏(襄二十七年)
薳啓強為楚大宰能諫君以禮君聽之(昭五年)
子(殷姓子殷滅武王封微子啓於宋今子姓皆其後也宋司馬子魚僖十九宋公子鮑文十八)
梓(魯大夫梓慎之後)
里(本理氏春秋時改為里故晉有里克鄭有里析後居襄城者為相里氏)
杞(周武王封東樓公於杞子孫因氏焉)
綺(商山綺里季之後)
氏族大全卷十三
