氏族大全卷十四
八語
許(羽音文高陽許周武王封炎帝之後叔於子孫以國為姓)
重侯累將
許廣漢封昌成君女為宣帝后弟舜封博望侯弟延夀
樂成侯延夀子嘉平恩侯嘉女為成帝后許史丁傅
之家皆重侯累將窮貴極富
書學
許商從周堪受尚書著五行論歴仕至九卿號其門人
林子高為德行吴章為言語王吉為政事齊幼卿為文
學(如孔門四科)王莽時林吉至九卿自表上師家大夫博士
郎吏為許氏學者各從門人會車數百兩儒者榮之(周堪)
(傳)
張許師友
許武漢明帝時舉孝廉産業悉以推二弟晏普一無所
留晏受魯詩於張游卿為博士由是張家有許氏學
月旦評
許劭字子將平輿(音預)人與從兄靖俱有高名好共覈論
人物每月輙更其品題故汝南俗有月旦評靖字文
休有廊廟器靈帝時為尚書劭兄虔亦知名汝南人
稱平輿有二龍焉
五經無
許慎字叔重少博學時人語曰五經無雙許叔重作五
經異義及說文觧字十四篇行於世漢獻時舉孝廉
癡虎
許褚事魏武為都尉勇力絶人能逆曳牛尾軍中以褚
力如虎而癡號曰癡虎又曰虎侯遷武衛將軍
拔宅升天
許遜字敬之為旌陽令棄官入道道成晉元康三年八
月十五日舉家四十二口拔宅上升
服氣
許邁字敬玄六代祖肇父副皆仙台州有玉京洞邁常
居之父母終遣婦孫氏還家徧遊名山餌术三年辟榖
服氣一氣千息後入蓋竹山為地仙子穆五世皆仙
交梨火棗
許穆入華陽洞得道遇王母女雲林夫人降教之得為
左卿仙侯幼子翽小字玉斧為侍宸仙翁後雲林
與穆書云玉醴金漿交梨火棗當與山中許道士不與
人間許長史(長史謂穆道士謂玉斧)穆旌陽族子也
清風明月
許詢晉高士也劉惔云清風明月恨無玄度(又見支姓)
孝順里
許孜字季義親没負土作墳列植松栢鹿犯觸者皆死
晉元康中舉孝廉不起詔旌表門閭號所居里曰孝順
里
長髯公
許惇仕東魏為司徒主簿有明斷時號鉄主簿遷殿
中尚書美鬚下垂至帶省中號長髯公
神童
許善心家有書萬卷無不徧覽時稱為神童仕隋為秘
書丞嘗製神雀頌文不加點筆不停麾子敬宗姦人
清白箴
許紹字嗣宗隋末任夷陵守開倉活流民數十萬歸唐
封譙國公子圉師有器幹為相州刺史部内有受賕
者不忍按但以清白箴賜之其人自愧卒為廉士龍
朔中拜左相會孫欽寂欽明皆死王事
死節
許遠與張巡同守睢陽專治軍糧戰具城䧟死之睢陽
至今祠享號䨇廟云宣帝時圖像凌煙閣
中和之氣
許景先開元初知制誥以雅厚稱張說曰許舍人文雖
乏峻峯激流然詞旨豐美得中和之氣
甘露嘉禾
許法真至孝親喪廬墓有甘露嘉禾之祥天寶中表異
其閭拜文館直學士
兄弟尹京
許孟容字公範擢進士異等元和初遷京尹奏曰臣職
司輦轂當抑豪強捕責神策軍吏償富民錢八百萬豪
右大震弟季同相繼為京兆少尹龍虎榜中人
孤進還舟
許棠以晚年登第曰自得一第輕健愈於少年乃知一
名孤進之還丹也十哲中人(見吴罕)
丁卯橋
許渾唐詩人居鎮江府口有别墅在丁卯橋有詩云裴
相功名冠四朝許渾身世老漁樵若論風月江山主丁
卯橋應作午橋
大許小許
許將字元沖宋嘉祐八年及第試寅畏以享天賦元
祐臣僚乞發司馬光墓將曰發人墓非盛德事乃不從
許世安治平四年狀元及第試剛中履帝位賦時謂
大許小許元沖官至尚書謚文定子份
百花洲
許份字子大宋崇寧中擢甲科知鄧州政尚寬郡有
百花洲建堂其上與民同樂值歲饑公置場給食全活
饑民二萬九百有竒去之日百姓遮道拜泣方之召父
杜母上聞之曰許將之子賢能世其家徙維揚帥
丞相漕使
許申初從陳堯佐為潮州倅艤舟於岸月夜有馬騎數
人云丞相漕使會宿於此後陳大拜許為廣東漕
㛰制
許荆漢和帝時為桂陽太守為百姓設喪紀㛰姻制度
使知禮禁(循吏傳)
女德㛰姻
投詩免夫罪
許虞部女好學能詩為方勉妻夜與勉看晁錯傳作詩
云匣劍未磨晁錯血已聞刺客殺袁絲後勉與友人
飲於市犯夜禁時鄭毅夫作尹囚之許氏投詩云明時
樂事娛詩酒帝里風光别占春況是白衣重得侣不堪
青旆自招人早知玉漏催三鼓不把金貂換百巡大抵
仁人憐氣節不教孤客作囚身遂釋之
大貴
許廣漢女平君年十四五與歐侯氏子為姻臨當入門
歐侯氏子死卜相者言大貴後為宣帝后
許穆孫女(娥黃)道育瓊輝並得仙
許飛瓊王母侍女也(見董氏)
燕許巢許心許
呂(羽音子河東焉虞夏之際封姜姓之後於呂至周失國孫氏呂尚姓姜號太公事見姜姓可通)
(作呂姓用)
著月令
呂不韋陽翟大賈人秦莊襄以為相封文信侯作月令
集著所聞為十二紀八覽六論合十餘萬言名曰呂氏
春秋懸千金於市能增損一字者與之
赤兔
吕布字奉先驍武有駿馬名赤兔時語曰馬中有赤兔
人中有吕布漢初平中以誅董卓功封温侯曹操
殺之
吴蒙
吕蒙字子明仕吴為偏將軍魯肅嘗過蒙拊其背曰吾
謂大弟有武勇耳今學識英博非復吴下阿蒙蒙曰士
别三日即當刮目相待孫權曰子明學問開益籌略
竒至可次於周瑜封孱陵侯
封侯相
吕僧珍字元瑜童兒時有相士曰此兒有竒聲封侯相
也梁武即位以軍功封平固縣侯遷直秘書省宋
季雅市宅於其屋側問其價曰一千一百萬怪其貴宋
曰一百萬買宅一千萬買鄰及僧珍生子季雅賀以錢
一千乃金錢
四俊
吕太一自負才華唐開元中張嘉貞為中書令薦苖延
嗣吕太一員加静崔訓皆位清要時語曰令君四俊苖
吕崔員(加静傳)後為監察御史
連錦書
吕向字子回工草隸能一筆環寫百字若縈髮世號連
錦書以李善釋文選為繁與吕延濟劉良張銑李周
翰更為詁觧時號五臣註開元中召入翰林遷工侍
瑞柳
吕渭字君載唐建中末為禮侍時中書省有古柳枯死
德宗自梁州還復榮茂人以為瑞柳渭令貢士賦之
子四人温恭儉讓
藻翰
吕温字和叔有竒表藻翰精好一時推尚作凌煙閣功
臣贊二十二首官至尚書郎
回先生
吕嵓字洞賓唐咸通中再舉進士不第遊廬山遇異人
得長生訣多遊湘潭岳鄂之間嘗題岳陽樓云朝遊北
越暮蒼梧袖有青蛇膽氣粗三入岳陽人不識朗吟飛
過洞庭湖自稱回道人四月生號純陽真人
台輔器
吕端字易直宋太宗欲相之或言端為人糊塗上曰小
事糊塗大事不糊塗趙普相端參政普曰台輔器也
與李昉同踐文館後皆登台輔昉詩云青衫共直昭文
館白首同登政事堂淳化中拜相諡正惠父琦
孫誨
袖中彈文
吕誨字獻可熙寧中為御史中丞王安石新拜參政
衆喜得人誨當對舉手謂温公曰袖中彈文乃新參
後温公論人才必曰獻可之先見范景仁之勇决予所
不及公捐館有朱明見之乘青角鹿云吾侍玉帝南
遊為司糾也子由庚
夾袋冊
吕蒙正字聖功微時薄遊一縣胡旦父宰是邑遇之薄
客有舉其詩者曰挑盡寒燈夢不成胡曰一渴睡漢耳
太平初吕中甲科寄聲曰渴睡漢狀元及第矣嘗有詩
云怪得池塘春水滿夜來雷雨動南山宰相狀元器業
也淳化咸平中凡兩入相在位夾袋中有冊子每四
方人謁見必問有何人才即䟽之悉分門類朝廷求賢
求之囊中封許國公諡文穆父龜圖子居簡
龍圖直學士
宰相才
吕夷簡字坦夫宋真宗嘗問蒙正曰卿諸子孰可用對
曰諸子皆豚犬有姪夷簡宰相才也仁宗朝大拜在
中書二十年三冠輔相上嘗大書方正忠良四字又書
懷忠之碑以賜之嘗薦范仲淹韓琦文彦博龐籍梁
適會公亮皆至大用又薦陳堯佐遂大拜陳作歸燕
詞有主人恩重朱簾捲之句封許國公諡文靖
祖龜祥父蒙亨五子公沔公著公亮公
孺公綽
公輔器
吕公著字晦叔識慮深遠夷簡曰此子公輔器也宋
熙寧中起知河南尹賈昌朝温公程伯淳餞於福先寺
温公與公辨論出處不已伯淳以詩解之曰二龍閒卧
洛波清此日都門獨餞行願得賢人均出處始知深意
在蒼生元祐中與温公同相歴事四朝夷簡善任智
公著則持正賢於父遠矣公簡重清儉出於天性冬
月不附火夏月不用扇寡嗜慾薄滋味聲色華耀視之
漠如也御書墓碑曰純誠厚德之碑封忠國公
諡正獻三子希哲希績希純
德器夙成
吕希哲字原明方十餘歲師焦千之及長從胡安定於
太學與黃履邢恕同舍至相友善後又從石徂徠孫明
復講讀辨問故德器成就大異衆人元祐中除崇政
殿說書晚年退居宿洲真掦間十餘年静坐一室日讀
易一爻家事一切不問其在和州有詩云除却借書沽
酒外更無一事擾公私徽宗即位召為光禄少卿
封滎陽公子好問好問二子弸中本中弸中子大
器大器子祖謙
江西詩派
吕本中字居仁紹興初賜進士第除中書舍人平生因
詩以窮耽禪而病清癯如不勝衣有孟浩然跨驢之象
一室蕭然凝塵滿席裕如也作江西詩派圖(見徐俯)子
大猷大同孫祖平祖仁
心涵千古
吕祖謙字伯恭號東萊先生隆興初中宏詞科除秘
書兼編修奉詔編類宋朝文鑑書成除直閣晦庵贊
其像云一身備四氣之和以一心通千古之秘推其有
足以尊主庇民出其餘足以範俗垂世
七字舍人
吕溱字濟叔寶元中試鯤化為鵬詩云九霄離海嶠一
夕過天池仁宗見之升為第一時有三魁吕溱王昂李
易也溱後為中書舍人喜自重見賓客不及數言時號
為七字舍人
克己工夫
吕大臨字與叔通六經平生著文有克己銘及克己詩
元祐中為正字范内翰薦為講書未大用而卒兄大
忠元祐中拜左僕射弟大鈞字和叔以聖門事業為
己任
殺身成仁
吕祉字安老宋紹興中為荆湖路提刑訟簡刑清野老
山謠漁童樵婦亦能稱道吕提刑之善政也除都督
謝表云願為志士殺身以成仁敢效鄙夫既得而患失
可見所養遷兵部尚書酈瓊叛公死之
勤王
吕頥浩字元直紹興初苗劉叛公與朱勝非張浚等勤
王卒能戮賊復辟李忠定寄詩有云手扶日月行黃道
足履星辰上紫微拜少保左僕射諡忠穆
吕安與稽康相善每一相思輙千里命駕
吕諲唐至德以來處方面者數十諲最知名後拜
相
吕元膺姿儀瓌秀有直氣讜言元和中進御史中丞
吕思禮長於論難諸生語曰講書論易談鋒難敵
吕恭字敬叔尚氣節明隂符握機之用三子爽壊
特
女德婚姻
美德
唐吕恭有女三人曰環曰鸞曰倩皆有美德
右仙之樂
吕荷香女仙也秦始皇時武夷君以八月十五日會鄉
人於幔亭峯設紅雲茵紫霞褥荷香戞圓鼓奏賓雲右
僊之樂(武夷記)
箕箒妾
吕公單父人見劉季曰僕相人多矣無如季相僕有弱
息願為箕箒妾卒歸之即高后也
淑質
吕希哲子好問娶王僖女乃沂公曾孫女也少有淑質
事舅姑盡禮
性似乃翁
吕公著婿范祖禹吕希哲婿趙演二人性皆酷似乃翁
擇婿
馬亮為䕫州監司善相人時吕蒙亨為州職官子夷簡
在焉亮一見許妻以女妻怒亮曰此必為國夫人也
識鑒
吕範字子衡汝南人同邑人劉氏家富女美範求之母
弗許劉氏曰觀吕子衡寧久貧者邪遂與成婚後孫
策拜為揚州牧
吕諲少孤貧程楚賓以女妻之唐乾元中拜相(見程氏)
吕君華隂人舉進士娶里中盲女生五男皆第
鼎吕伊吕申吕
褚(羽音於河南曰宋共公子叚食采禇號褚師因氏焉)
五經博士
褚大前漢人居蘭陵以儒學稱通五經為博士(儒林傳)
褚少孫受魯詩於王式亦以儒學稱元成間為博士(王式)
(傳)
皮裏陽秋
褚裒字季野桓彛曰季野有皮裏陽秋言其外無臧否
而内實有褒貶也謝安曰裒雖不言而四時之氣備
矣晉穆帝朝為征北將軍有彭城之捷
東南之寶
褚陶字季雅吴人少作鷗鳥水磑二賦見者竒之居常
以墳典自娱曰聖賢備在黃卷中何必外求吴亡歸
晉張華曰始得二陸謂東南之寶已盡不意復見褚生
仕至中尉卒(文苑傳)
餽金不受
褚彦回幼有清譽父卒悉推家財與弟澄惟取書數千
卷而已宋明帝時為吏部尚書有求官者袖中密懷
金一餅示之彦回曰公自應得官無假此物美容儀
山隂公主欲亂之彦回不肯主曰公鬚髯如戟何無丈
夫情袁粲嘗曰褚公眼睛多白所謂白虹貫日亡宋
者必此人也後歸心齊高帝以成其簒事父湛之為
丹陽尹子賁
從白雲遊
褚伯玉字元璩少有隠操往剡居瀑布山三十年滅影
雲樓隔絶交往時王僧達為吴郡盡禮徵之一至即退
僧達曰褚先生從白雲遊舊矣
登瀛洲
褚亮字希明唐文館十八學士中人(見房姓)子遂良
還笏歸田
褚遂良字登善博涉文史工楷隸貞觀中遷諫議大夫
兼起居注上曰朕有不善卿亦記耶對曰守道不如守
官臣職在載筆君舉必書為定策顧命大臣高宗
即位拜尚書右僕射上將立武后遂良力諫不納乃置
笏殿階叩頭流血曰還陛下笏乞歸田里
孝心感鹿
褚無量母喪廬墓其所植松栢羣鹿馴服不敢觸開
元初與馬懷素更日侍讀
詩遇
褚載字厚之唐元和中客梁宋間以詩投襄陽節度云
西風一夜墜紅蘭一宿郵亭事百般無地可耕歸不得
有恩當報死何難流年怕老看將老百計求安未得安
一卷新書滿懷淚頻來門館訴飢寒君牙薦之擢第
褚向字景政有器量位侍中風儀端麗眉目如畫
子翔字世舉為義興守郡西亭枯樹生枝以為善政
所感
楚(羽音其江陵以鬻熊封楚本芉姓後有國為氏者)
親吏
楚昭輔趙太祖親吏也開寶中拜樞密判官三司使事
耆英會
楚建中字正叔與洛中耆英會年七十二詩云自顧頽
齡七十餘久慙頑鈍費洪爐歸逢大老耆英會衰朽形
骸愧畫圖(詳富姓)又與司馬公等七人為真率會公增飲
食之數罰一會(詳司馬氏)
孫楚荆楚吴楚
汝(羽音鳩江陵之殷賢人汝汝方後)
汝叔齊晉大夫君子謂叔侯於是乎知禮(昭五)
汝寬諫魏舒曰願以小人之腹為君子之心(昭廿八)
汝郁字叔異漢和帝朝賈逵薦之累遷魯相以德化人
巨
巨武東漢人為荆州刺史
巨無霸身長一丈大十圍王莽以為壘尉(光武本紀)
巨覽漢順帝時梁商辟為掾史(梁商傳)
巨師古宋高宗時為統制官討戚方三戰三勝
所
所忠漢武時為諫議大夫司馬相如病上使所忠往收
遺書得書言封禪事
處
處興仕漢為北海太守
處子漢辯士也著書九篇
莒(伯益之後封於莒其後以國為氏)
莒誦仕漢為緱氏令
九麌
杜(商音王京兆遷劉累之後在周為唐杜氏成滅唐封於杜其後遂為杜氏)
定策功
杜延年字幼公周少子也寬厚明法律昌邑王廢延
年勸霍光立宣帝帝即位以其定策安宗廟封侯益土
出即奉駕入給事中居九卿之位十餘年五鳳中乞
致仕天子賜安車駟馬罷就第諡敬侯六子欽
最知名
小冠子夏
杜欽字子夏少好經書目偏盲茂陵有杜鄴與欽同姓
字故衣冠謂欽為盲杜子夏欽惡之乃著小冠高廣才
三寸由是更稱為小冠杜子夏而鄴為大冠杜子夏云
建始中詔舉直言之士詣白虎殿對策欽對畢賜帛
罷後拜為議郎復以病免兄綏以列侯奉朝請綏
子業嗣
草書
杜度字伯度東漢人與崔實皆工草書張伯英自云上
方崔杜不足謂度與實也
駁堯
杜林字伯山博洽多聞時稱通儒初客河西拘於隗囂
而不屈節弟成卒囂聽持喪歸遣刺客楊賢遮殺之賢
見其身推鹿車自載弟喪嘆曰我雖小人何忍殺義士
因亡去光武召拜侍御史引見問以經書時議郊祀多
以漢當祀堯林曰漢業特起功不緣堯故云杜林駁堯
為大司空
杜母
杜詩字公君建武初為南陽太守政治清平造水排(去聲)
農器百姓便之郡内比室殷足人歌之曰前有召父後
有杜母視事七年政化大行
杜父
杜預字元凱博學朝野號曰杜武庫言無所不有也
晉泰始中為河南尹以孟津渡險請建河橋於富平津
羊祜舉預自代拜鎮南將軍伐吴既克江陵曰譬如
破竹數節之後皆迎刃而解無復著手處也吴平封當
陽侯還襄陽倄召信臣遺迹用滍淯諸水浸原田萬
餘頃衆庶頼之號曰杜父預身不跨馬射不穿札而
用兵制勝諸將莫及功成之後耽思經籍作春秋左
傳集解嘗對武帝曰臣有左傳癖子錫
針氊
杜錫字世嘏累遷太子舍人亮直忠烈屢諫太子太子
患之置針於錫所坐氊中刺之流血
神仙中人
杜乂預之孫美姿容王逸少目之曰膚如凝脂眼如點
漆神仙中人也劉惔曰衛玠神清杜乂形清早卒
赤松峯
杜曇永好仙道玉笥山古名羣玉峯有三十六峯二十
四洞洞中有郁水坑杏花䲧山有赤松峯飛仙峯養素
臺乃漢九真人杜曇永蕭子雲煉丹得道上昇之處
良相
杜如晦字克明少英邁負大節高孝基見之曰君當為
棟梁用願保令德房玄齡曰如晦王佐才也太宗即
位進右僕射與玄齡共筦朝政房善謀杜善斷二人深
相知當世稱良相必曰房杜皮日休七愛詩云吾愛
房與杜貧賤共聫步黃閣三十年清風一萬古封萊
國公子覯荷貶死弟楚客位工尚書(又見房氏)
蘭臺
杜淹字執禮如晦叔父也有材辯袁天綱謂曰公蘭臺
學堂全且博將以文章顯貞觀中檢校吏部尚書
杜固
杜正倫舉秀才一門三秀才與城南諸杜昭穆素遠求
同譜不許諸杜所居號杜固世傳其地有旺氣時正倫
為中書侍郎建言鑿杜固通水以利人既鑿川流如血
自是南杜不振貞觀初魏徵薦之
真宰相
杜景佺唐武后朝同平章事后於秋季出梨花一枝以
示宰相朝臣皆賀景佺獨曰宰相助天理物而不和臣
之咎也后曰真宰相
五代五相
杜如晦五世孫元穎元穎姪審權審權子讓能讓能子
曉五代五人拜相
百紙參軍
杜暹五世同居明經擢第補婺州參軍秩滿歸吏以紙
萬番贐之受百番號百紙參軍開元中同平章事
幕中六客
杜鴻漸張鎰喬琳陳少游杜黃裳高郢六人皆郭汾陽
幕中客也後俱拜相
撰通典
杜佑字君卿嗜學雖貴夜分猶讀書撰政典三十五篇
又參益新禮為二百篇號通典奏之優詔嘉美順宗
朝拜司徒封岐國公
秃角犀
杜悰字永裕佑之子仕唐十擁旌節兩登相位三掌邦
計一判版圖凡三十七仕出入朝廷垂六十年而未嘗
薦進幽隱佑之素風衰焉故時號秃角犀
小杜
杜牧字牧之有竒節不為齪齪小謹詩情豪邁人號為
小杜以别杜甫云(本傳)作阿房宫賦辭甚警拔太和初崔
郾試進士吴武陵見郾袖中出牧賦搢笏讀之曰牧方
試有司請以第一人處之牧果異等(文藝傳)客牛竒章幕
為書記微服逸遊有詩云落魄江湖載酒行楚腰纖細
掌中輕十年一覺揚州夢嬴得青樓薄倖名遊湖州觀
水戲後守湖州有自恨尋芳到已遲一詩守黃州有
詩云平生五色線願補舜衣裳(詩話)會昌中遷中書舍人
時稱杜紫微弟顗姪阿宜
綠衣少年
杜黃裳字遵素微時潘孟陽母問末坐綠衣少年何人
乃黃裳也曰此人全别必是貴人元和初拜相封邠
國公
文章四友
杜審言字必簡才高傲世曰吾文章當得屈宋作衙官
吾筆當得王右軍北面與李嶠崔融蘇味道為文章
四友與盧藏用等為方外十友中宗朝為修文館直
學士病甚謂宋之問曰甚為造化小兒相苦子閑閑
子甫
詩史
杜甫字子美衮州人少貧舉進士不第困長安天寶末
奏賦三篇帝竒之使待制集賢院肅宗立甫上謁拜
右拾遺因上書救房琯黜客秦州流落劍南依嚴武武
表為參謀檢校工部員外郎嘗從李白高適過汴州
酒酣登吹臺慷慨懷古人莫測也大歴中客耒陽一
夕大醉卒少與李白齊名時稱李杜韓詩云李杜文章
在光芒萬丈長宋子京贊云善陳時事千言不少衰
世號詩史殘膏賸馥沾丐後人多矣
射策第
杜勤甫從姪也下第歸甫作詩别之云只今年才十六
七射策君門期第一
九華山人
杜荀鶴字彦之隸業九華山號九華山人長於宫詞
為唐第一有詩云風暖鳥聲碎日高花影重時稱杜詩
三百首妙在一聫中
清白宰相
杜衍字世昌擢進士甲科知乾州未滿歲改知鳳翔
二邦之民争於境上一曰我公也汝奪之一曰今我公
也汝何有焉慶歴中大拜時號清白宰相封祁國
公至和中退居睢陽與王渙等為睢陽五老錢明善
為序云蹈榮名而保終吉却貴勢而躋遐耉白首一節
人生所難衍詩云五人四百有餘歲俱稱分曹與掛冠
天地至仁難補報林泉幽致許盤桓花朝月夕隨時樂
雪鬢霜髯滿坐寒若也睢陽為故事何妨列向畫圖看
三豪
杜默字師雄豪於歌石曼卿豪於詩歐陽永叔豪於文
默上永叔詩云一片靈臺掛明月萬丈辭熖飛長虹乞
取一杓鳳池水活取久旱蟠泥龍
隠士風
杜介之瓊州人真純野逸有隠士風李光贈詩云白鬚
映紅頰疑是羲皇人
杜殿院
杜莘老宋紹興中為侍御史不畏強禦罷去朝士祖道
東門者百餘人雖武夫賤隸誦說骨鯁敢言之臣必曰
杜殿院云
杜康善造酒以酉日死故酉日不飲食會客
杜周漢武時為廷尉二子夾河為郡守家貲累鉅萬
杜喬字叔榮與周詡等八使廵行天下號八俊
杜密漢桓靈時黨人與李膺齊名號李杜
女德婚姻
能詩
杜羔妻劉氏能詩羔登第未回寄詩云長安此去無多
地鬱鬱葱葱佳氣浮良人得意正年少今夜醉眠何處
樓羔得詩即回
廐中騏驥
杜廣初為劉景廐卒景問其意廣申敘有條景執其手
曰吾久負賢者告其妻曰為女求夫三十年不覺廐中
有騏驥於是妻之後廣為商州刺史
問疾得婚
宋杜驥年十三父使之往問同郡韋華疾華子玄見而
異之以女妻焉後為青冀二州刺史拜左將軍
教兒讀書
杜衍微時客濟源縣縣令知其必貴令大姓相里氏與
之結婚不成衍别娶而亡令曰相里氏女當作國夫人
矣乃召相里氏之弟曰秀才杜君人才足依當以汝女
弟事之議定其兄悵然曰俾教諸兒讀書耳未成婚而
衍登第相里氏兄厚資往見之衍曰婚議定其敢違但
某出仕頗憂門下無教兒讀書者耳相里兄大慙以歸
求佳婿
杜衍有女夫人鍾愛之必求佳婿以妻蘇舜欽(見蘇氏)
杜姥晉武帝朝崇進為廣德縣君(見裴氏)
杜有道妻能教子以禮法
杜悰二子登第人謂非其母賢不能成其子
杜羔有至性於兵亂後訪求得母而奉養焉
妓妾
杜鴻漸以司空鎮揚州韋應物為蘇州刺史過之杜
出二妓為宴韋為賦司空見慣一章(一作劉禹錫過洛)
杜牧為分司御史李聰召宴牧酒酣瞪目問聰曰聞
有愛妾紫雲者孰是宜以見惠朗吟兩行紅粉一章
杜大中有愛妾能詞一日題臨江仙有彩鳳隨鴉之
句大中見之怒云鴉且打鳳掌其面至項折而斃
杜秋娘金陵女也為李錡妾每唱金縷衣一曲
杕杜小杜老杜房杜
魯(羽音魯扶風以周伯禽封於其後國為氏)
天下士
魯仲連齊人竒偉倜儻其師稱之曰吾弟子雖小千里
駒也時秦圍趙急魏遣新垣衍說趙請帝秦仲連見衍
曰彼即肆然為帝連有蹈東海而死耳秦軍聞之却五
十里衍曰吾乃今知仲連為天下士平原君遂欲以千
金為魯連夀連笑曰所貴乎為天下士者為人排患釋
難解紛亂而無所取也齊田單問策於仲連下狄又
破聊城歸言於齊王欲爵之仲連逃於海上曰吾以富
貴而詘於人寧貧賤而輕世肆志焉
三異
魯恭字仲康漢建初中為中牟令以德化為理時郡國
螟傷稼獨不入中牟河南尹使肥親往視之恭隨行阡
陌與坐桑下有雉止其旁旁有兒童親曰兒何不捕之
兒曰雉方將雛親起曰蝗不犯境化及鳥獸豎子有仁
心此三異也是歲嘉禾生恭便坐中位至司徒
子撫弟丕
五經復興
魯丕字叔陵通五經以魯詩尚書教授為世名儒門生
就學者百餘人關東號曰五經復興魯叔陵建初中
舉賢良方正位至侍中再為三老
指囷
魯肅字子敬臨淮人家富而好施周瑜嘗候之求資粮
肅家有兩囷米各三千斛指一囷與之仕吳為奮武校尉
錢神論
魯褒西晉人好學洽聞傷時貪鄙作錢神論以譏之
十州節度
魯炅唐將也屢破安史兵拜襄鄧十州節度使封金
鄉公
魚頭公
魯宗道字貫之宋真宗朝與劉曄同為正言後拜諫
議大夫參大政號魚頭參政又曰魚頭公因其姓且言
其骨鯁如魚頭也營小室朝退獨坐名曰退思堂
上嘗追念其忠御筆題壁曰魯直諡肅簡
仙道
魯妙典女道士也入九嶷山仙去
魯賜漢人受詩於申公後為東海太守有廉節
魯勝漢隠士為建康令稱疾去官再徵為博士不就
鄒魯東魯參也魯
庾(羽音夫齊郡以堯時有庾大其後命為氏)
徵君
庾乘漢桓帝時人少給事縣廷郭林宗見而役之勸遊
學遂為諸生傭後能講論徵之不起號徵君孫峻
俊秀
庾峻字山甫有高才蘇林嘗謂之曰君兄弟俊秀此由
尊祖之積德也贊云穎川多士峻亦飛英子敳
卿用卿法
庾敳字子嵩少有遠韻家富而性儉劉輿欲擠之說太
傅越就之換錢千萬越遂問敳敳頽然已醉徐答曰下
官家有二千萬隨公所取劉乃服庾曰可謂以小人之
慮度君子之心王衍不與之交敳卿之不置衍曰君
不得為耳敳曰卿自君我我自卿卿我自用我家法卿
自用卿家法衍甚竒之晉東海王越署為軍諮祭酒
從子亮
月夜登樓
庾亮字元規晉咸和中自中書令出鎮武昌諸佐史殷
浩軰乘秋夜登南樓亮忽至曰老子於此興復不淺便
據胡床而浩等談詠竟夕嘗與陶侃談宴噉薤而留
白雲故可以種侃稱嘆四弟懌冰條翼三子
彬義龢
異行
庾衮字叔褒舉秀才清白有異行世號庾異行性友愛
晉咸寧中家大疫二兄病亡衮獨扶持不去
蓮花幕
庾杲之字景行性清儉食常有韮葅瀹韮生韮任昉戲之
曰誰謂庾郎貧一食有二十七種為王儉長史時以
為入蓮幕(見王氏)仕南齊位至侍中柳世隆曰使杲之為
蟬冕所映彌有華采
青雲遼亮
庾易字幼簡性恬静以文義自娱長史袁彖欽其風贈
以鹿角書格蚌盤蚌研牙筆併一詩曰白日清明青雲
遼亮昔聞巢許今聞臺尚易以連理凡竹翹格報之
齊主詔徵不就子黔婁肩吾
天台逸民
庾肩吾字慎之與劉孝威徐防王囿等十人在晉安王
府抄撰衆籍號高齋學士隠居天台號天台逸民子
信
徐庾體
庾信字子山為文綺麗盛為都下所稱與徐陵齊名號
徐庾體梁簡文帝開文德省置學士徐庾並充其選
同年學士
庾敬休與柳公權李紳高越韋表微同年皆為翰林學
士
十八學士
庾子元少負才名開元中拜張說徐堅李述趙
點賀知章趙冬㬢馮德選庾子元侯行果
毋照張會真咸冀宣李子訓東方顯陸玄
泰季良金欽孫吕向為十八學士圖形含豪亭
御為贊
庾翼字稚恭少有經綸大略咸康末代兄亮鎮武昌
庾蘊與永和修禊成五言詩一首(見王氏)
庾域梁文帝異其才曰荆南杞梓其在兹乎
庾叔奕參掌太史撰靈臺秘苑百二十卷
庾承宣登貞元八年第號龍虎榜(見齊姓)
庾詵性愛林泉諡貞節處士(南史)
庾純博學有才義為世儒宗(晉史)
女德
箕箒之訓
庾衮兄女名芳將嫁刈荆苕為箕箒以訓之曰事舅姑
洒掃庭内婦道也
大庾徐庾我庾夾庾(二引)
祖(羽音乙范陽因殷王祖甲祖支庶氏焉)
擊楫誓江
祖逖字士稚有英氣晉元帝拜為豫州刺史渡江中流
擊楫而誓曰逖不能清中原而復濟者有如大江恢
定河南復欲推鋒越河掃清冀朔會有妖星見逖曰為
我矣果卒(又見劉琨)
神鎚
祖納字士言有操行時梅陶鍾雅數談論納輙困之曰
君汝潁之士利如錐我幽冀之士鈍如鎚持我鈍鎚捶
君利錐錐當摧矣陶雅曰神錐不可得鎚納曰我亦有
神鎚(晉史)
巧思入神
祖沖之字文遠明歴法造指南車欹器千里船有巧思
入神之妙宋初直華林學省子暅之傳家業(南史文學)
(傳)
聖小兒
祖瑩字元珍八歲誦詩書親屬呼為聖小兒常云文
章須自出一家機軸成一家風骨何能與人同生活也
與袁翻齊名時語曰京師楚楚袁與祖洛中翩翩祖
與袁仕元魏十二歲為中書學生遷祭酒秘書監
定雅樂
祖孝孫唐武德初為太常少卿與張文收定樂製十二
和以法天之數號大唐雅樂(禮樂志)
皇極箴
祖無擇罷濟南自歴山南走三百里别明復先生徂徠
相與講道德究經史耽雲霞玩水石舉觴賦詩五日方
去知袁州興學李秦伯為記宋治平初知制誥獻
皇極箴
婚姻
祖無懌晚年議徐氏婚徐氏必欲訾相其人祖貎寢同
舍馮京秀美諭媒妁俟馮出則紿之曰此祖學士也徐
見而喜遂成婚後竟以反目仳離歐公詩云早歲多竒
晚方偶謂此也
彭祖黃祖鼻祖
武(羽音文大原曰周平王少子生而有在手武因以為氏)
國士
武陔字元夏弟韶字叔夏次弟茂字季夏並總角知名
劉公榮見之曰三子皆國士也後俱仕晉為顯宦
隱居龍門
武攸緒則天兄惟良子也恬淡寡慾好易及老莊書隠
居龍門少室間冬蔽茅椒夏居石室晚年肌肉消省瞳
有紫光晝能見星
隱嵩山
武平一名甄博通春秋崔日用相與詰難語塞乃曰吾
請北面武后時隱嵩山屢詔不起中宗即位召拜脩
文館學士
真宰相器
武元衡字伯蒼德宗歎其才嘗對延英上目送之曰真
宰相器元和中拜相時淮蔡用兵悉以機政委之
扇揮瓜蠅
武儒衡字延碩有風節氣韻高雄論事風采時元稹
倚宦官知制誥儒衡鄙之會食瓜蠅集其上儒衡揮以
扇曰適從何來遽集於此一坐皆失色寶歷初遷中
書舍人
武涉盱台人項羽使說韓信三分天下
武允成宋淳化中為太子中允與至道九老(見李昉)
婚姻
降勑結親
武士彠為荆州都督喪妻唐高祖曰隋楊逹為納言有
女志行賢明可以輔德遂降勑結姻庶事官給
武殷謫官潮陽太守韋安貞以女妻之數月而卒
武崇訓尚中宗安樂公主光豔動天下
步武孫武蘇武
伍(羽音伍安定後楚大夫舉之)
班荆
伍舉楚大夫邑於椒故曰椒舉襄二十六年奔晉蔡聲
子遇之鄭郊班荆相與坐而言
烈丈夫
伍員字子胥父奢兄尚為楚平王所殺員奔吴導吴伐
楚以報父仇後因諫吴王夫差不從太宰嚭讒之王
乃賜子胥屬鏤之劍盛以鴟夷革浮之江中吴人怜之
為立祠於江上命曰胥山太史公曰隠忍就功名烈
丈夫也
伍喬星
伍喬南唐人力學詩調寒苦常有羸童瘦馬之嘆山中
浮屠夢一大星人曰伍喬星也既覺訪得喬傾資奉之
後舉進士第一試畫八卦賦與張洎相友善張為翰
林伍為歙倅詩寄張云職事久參侯伯幕夢魂長逹帝
王州又云遥想玉堂多暇日花邊誰伴出城遊張言於
上召為考功郎
伍被事漢淮南王為中郎王隂有邪謀被數微諫
伍朝字世明晉逸民也游心物外守静衡門
行伍羞與噲等伍
古(羽音古新安後周太王公之)
筆公
古弼代人也頭尖魏太武命之曰筆頭時人呼為筆公
數進克諫帝曰筆公可謂社稷之臣以功拜立節將
軍賜爵霓夀侯遷尚書令
縣令箴
古之竒唐人作縣令箴云政不欲猛刑不欲寬寬則人
慢猛則人殘小惡無為涓流成池片言可用毫末將拱
勿輕小道大車可覆不恕而明不如不明不通而清不
如不清
弔古稽古
扈(羽音之京兆國夏有扈氏後以為姓)
碧鮮賦
扈載有文名常遊相國寺見庭竹可愛作碧鮮賦題壁
間周世宗命黃門錄進稱善久之
太平御覽
扈蒙宋開寶中知貢舉擢進士合格者八人與李昉
以羣書編類賜名太平御覽
扈寅仕晉為尚書令史以非罪繫獄廷尉劉頌理出
之
輔(宫音輔扶風後晉大夫躒之)
輔公祐仕唐為錄事李太白贈以詩云鸚鵡洲横漢陽
渡水引寒煙没江樹漢口雙魚白錦鱗令傳尺素報情
人
鄔(商音之潁川郡晉鄔大夫後以為姓)
鄔彤工草書如寒林棲鴉(黃詩注)
萭
萭章字子夏漢元成間俠士也在長安城西號西城萭
子夏為京兆尹門下督從至殿中諸侯貴人争揖之
氏族大全卷十四
