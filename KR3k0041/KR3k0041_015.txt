氏族大全卷十五
十一薺
禰(平原)
禰衡字正平氣尚剛傲矯時慢物漢建安初遊許下隂
懷一刺既而無所適懷中刺字漫滅孔融深愛其才
上疏薦之云鷙鳥累百不如一鶚曹操召為鼓吏衡
為漁陽操檛蹀𨄌而前容態有異聲節悲壯操送於
劉表表送於黃祖祖長子射(音赤)大會賓客有獻鸚鵡者
射曰願先生賦之以娛嘉賓衡攬筆而作文無加點黃
祖性急竟殺之
米(徵音域京兆出西米國)(本)
米楷後漢人與田盤陳耽薛郭宋布唐就嬴咨宣褒為
八及張儉等亦名八及此非
三朝供奉
米嘉榮唐長慶間人善歌劉禹錫詩云唱得涼州意外
聲舊人惟有米嘉榮三朝供奉米嘉榮能變新聲作
舊聲子和尤善琵琶
饋羊
米暨唐會昌中為振武軍節度使饋李德裕四百羊
書畫船
米芾字元章宋熙豐間人少負英聲以恩補校書郎遷
太學博士東坡云清雅拔俗之文超邁入神之字何
時見之以洗瘴毒兒子得寳月賦琅然一誦老夫臥聽
未半蹶然而起恨二十年相從知元章不盡此賦當過
古人不論今世也出守無為軍建寳月齋鑿墨池仰
高堂明遠樓愛潤州京口溪山之勝遂定居焉作庵城
東號海岳潤州火惟存李衛公塔與此庵耳米詩云神
護衛公㙮天留米老庵喜蓄書畫山谷贈詩二章有
云萬里風帆水拍天麝煤鼠尾過年年滄江夜夜虹貫
月盡是米家書畫船工篆隸真行草書宋高宗極愛其
字分為十卷刻於石
御賜碑
米友仁芾之子也筆法能世其業高宗眷侍甚厚賜御
書石文殿碑又詔書道山堂碑紹興中權兵部尚書
四賢堂
米憲宋嘉泰中守瑞州先是三賢堂在酒務之右祠東
坡欒城米憲後塑山谷易曰四賢堂
十二蟹
解(商音為平陽大唐叔虞子食采於解子孫以邑氏晉夫解揚解狐皆其後也)
治績第一
解修仕晉為渤海太守考績為天下第一
惡人及蟹
解系字少連仕晉為雍州刺史與趙王倫有隙倫得志
收系兄弟梁王彤救之倫曰我於水中見蟹且惡之况
此人兄弟輕我乎竟害之二弟結育
知大體
解琬仕唐為滄州刺史為政知大體以金紫光禄大夫
致仕年八十餘卒
忠義天知
解潛宋紹興初為荆南鎮撫使募人耕荒田收大利紹
興中屯田自此始疾劇張九成往候之泣曰平生誓與
虜死此心忠義惟有天知言終而逝九成壯之
女德
解結字叔連一女適裴氏明日當嫁而趙王倫收結與
兄系同坐裴氏欲活其女女曰家既若如此我何活為
亦死之
十四賄
宰(徵音之西河官周大夫宰孔後以為氏)
宰予字子我孔門高弟在言語科為臨菑大夫
宰鼂仕漢為會稽太守
宰直仕漢為司空掾
隗(宫音餘杭)
隗囂西漢末據天水稱西州將軍
隗相後漢人事母至孝徵為郎
善易
隗炤晉人善易卜終以書板授妻子曰後雖大荒慎勿
賣宅後五年有詔使來此亭姓龔曾負吾金如其來以
此書板索之至期果有天使至昭妻持板索之天使取
蓍筮卦曰妙哉隗生賢夫自有金五百斤在堂屋下去
地九尺妻子掘之果得金
磊隗二隗
十六軫
閔(宫音隴西)
蘆花絮
閔損字子騫孔門居德行科不仕大夫之家不食汙君
之禄性至孝後母冬月以蘆花衣之以代絮父知之
欲出其妻損曰母在一子单母去三子寒乃止贈瑯
琊公
節士
閔貢字仲叔太原人世稱節士客居安邑家貧日買猪
肝一片屠者或不肯安邑令聞之勅吏常給仲叔怪問
而知之嘆曰閔仲叔豈以口腹累安邑邪遂去客沛
漢建武中以博士徵不至
五雋
晉閔鴻與薛兼紀瞻顧榮賀循號五雋張華曰皆南金
也
遥遥華胄
梁朝有閔姓求官者時何昌㝢為吏部尚書問之曰君
是誰後答曰閔子騫後何笑曰遥遥華胄(南史)
尹(徵音周天水甫少昊之子封於尹城因氏焉尹吉詩註云尹官也以官為氏)
清風
尹吉甫周卿士也作崧高韓奕江漢丞民四詩皆以美
宣王也丞民篇云吉甫作誦穆如清風六月詩云
吉甫燕喜既多受祉子伯竒
踐霜挽車
尹伯竒事後母孝無衣無履踐霜挽車韓愈為之作履
霜操張横渠云勇於從而順令者伯竒也
草樓
尹軌杜仲有道之士也周穆王召之居終南山尹真人
草樓因號樓觀道士之名始此(事物紀原)
鍊氣
尹喜為函谷關吏望見紫氣又占風而知有神仙過老
君果至授喜鍊氣内修吐納之道三宫正一之法
製錦
尹何鄭人子皮欲使為邑子産曰不可猶未能操刀而
使割也子有美錦不使人學製焉大官大邑身之所庇
也而使學者製焉其為美錦不亦多乎
保障
尹鐸趙簡子使為晉陽請曰以為繭絲乎抑為保障乎
簡子曰保障哉
文武兼備
尹翁歸字子兄(音况)田延年故吏也文武兼備漢地節
中徵拜東海太守以高第入守右扶風治為三輔最
三子皆為郡守少子岑歴位九卿
四葉表間
尹嗣宗唐人子平孫恭先曾孫仁恕皆有孝行王荆公
詩云四葉表閭唐尹氏
尹卿筆
尹思貞弱冠明經及第授太府卿時少府侯知一亦厲
威嚴吏語曰不畏侯卿杖祗畏尹卿筆前後為刺史
十三郡治以清最聞唐景雲初遷工尚書子愔集
賢學士
神人鑿心
尹知章少夢人持巨鑿破心内劑驚悟志思開徹徧明
六經仕唐為國子博士
文體變古
尹洙字師魯深於春秋其文謹嚴唐末文章淺俗寖以
大敝宋初柳仲塗以古道發明之天聖初公與穆伯長
矯時所尚力以古文為主又得歐公以雄詞鼔動之於
是文風一變慶歷初遷起居舍人貶均州監稅卒
孫焞
六有三畏
尹焞字彦明初與張繹同師伊川張以高識尹以篤行
晚歲手書聖賢所言治心養氣之要粘之屋壁以自警
一室名六有齋取横渠言有教動有法晝有為宵有得
瞬有養息有存之意一室名三畏堂取夫子言君子有
三畏之意宋靖康初召至京師懇辭還山授和靜處士
紹興中授崇政殿說書遷禮侍
尹更始以儒術進治穀梁春秋拜議郎子咸
尹齊木強少文斬伐不避貴勢漢武朝拜中尉
尹賞漢元延間為長安令修治長安獄名虎穴
尹正義仕唐為澤州法曹百姓歌曰前得尹佛子
尹元凱唐人與富嘉謨吳少微號北京三傑
師尹令尹
二十阮
阮(角音之陳留孫殷有阮國在汾渭間子以國為氏)
青白眼
阮籍字嗣宗任情不羈或閉戸讀書累月不出或登山
臨水竟日㤀歸尤好老莊能嘯能琴嗜酒放曠人謂之
癡聞步兵廚有酒三百斛乃求為步兵校尉籍能
為青白眼母死嵇喜來弔作白眼嵇康齎酒挾琴造焉
乃見青眼作詠懷八十餘篇及達莊諭大人先生傳
子渾字長成有父風姪咸竹林七賢
南北阮
阮咸字仲容與籍居道南諸阮居道北北阮富南阮貧
七夕日北阮曬衣錦綺粲目咸以竹竿掛犢鼻裩於庭
曰未能免俗聊復爾耳顧延年五君詠云仲容青雲
噐又云屢薦不入朝一麾乃出守歴散騎常侍出補
始平太守
三語掾
阮瞻字千里性清虚自得見司徒王戎戎問曰聖人貴
名教老莊明自然其旨固異答曰將無同戎咨嗟良久
即辟之時人謂之三語掾永嘉中為太子舍人
幾緉屐
阮孚字遥集晉元帝朝為黃門侍郎終日酣縱嘗以金貂
換酒為有司所彈帝宥之性好屐有詣孚者見其自
理蠟屐嘆曰未知一生當着幾緉屐神色閒暢與畢
卓等為八逹
杖頭酒資
阮修字宣子善清言常步行以百錢掛杖頭至酒店便
獨酣暢雖當世富貴不肯顧家無擔石之儲晏如也
寵辱不驚
阮裕字思曠有肥遯之志王羲之曰此公不驚寵辱
仕晉為東陽太守
阮瑀字元瑜與陳琳並為曹操記室與建安七子(見徐)
(幹)
阮种字德猷有殊操何曾薦之舉賢良第一授中書
郎
阮孝緒年十三徧通五經屏居一室呼為居士
阮逸宋仁宗朝上樂論二十篇與馮元等定樂
婚姻
天台仙遇
阮肇入天台山採藥遇仙女為偶今阮郎亭有詩云阮
客家何在仙雲洞口横人間不到處今日此中行其碑
石乃李陽冰書(又見劉晨)
歛錢為婚
阮修居貧年四十未有室王敦等歛錢為婚皆名士時
有求入錢不得者
劉阮南阮北阮
苑(亦作宛范陽苑殷武丁子文封苑其後因氏焉何忌為齊大夫)
筆端風雨
苑論字言揚元和中與柳子厚聮弟柳拜而兄之送以
序云掉鞅乎術藝之場遊刃乎詞翰之林風雨交於筆
札烟霞發於簡牘甚可壯也
苑康字仲真後漢人舉孝廉歴仕泰山太守
翰苑北苑藝苑
二十三旱
管(徵音於平昌管周文王第三子鮮封管為叔以國為氏)
瓜期
管至父齊侯使與連稱戍葵丘瓜時而往曰及瓜而代
(莊八)
仲父
管仲名夷吾少與鮑叔牙游叔牙知其賢薦於齊桓以
為相九合諸侯一匡天下仲之力也桓公稱為仲父
仲曰吾嘗與鮑叔賈分財利多自與叔不以我為貪知
我貧也吾嘗與鮑叔謀事而更窮困叔不以我為愚知
我有利不利也吾嘗三仕三逐叔不以我為不肖知我
不逢時也吾嘗三戰三走叔不以我為怯知我有老母
也公子糾敗吾幽囚受辱叔不以我為恥知我不修小
節而恥功名不顯也生我者父母知我者鮑子也(撰管子八)
(十六篇)
割席
管寧字幼安少與華歆同席讀書有乘軒冕過門者歆
廢書觀之寧遂與割席分坐曰子非吾友又嘗與歆
共鋤菜地遇金寧揮鋤不顧歆捉而擲之漢魏之際
居遼東二十年孟觀孫邕王基薦之曰寧含章素質冰
潔淵清匿景藏光嘉遯養浩金聲玉色久而彌章前世
未有厲俗獨行若寧者魏明帝具安車蒲輪束帛加璧
聘焉家貧好學一藜床五十年當膝處皆穿龍頭
(見邴氏)子邈為博士
善易筮
管輅字公明明周易風角占相之道魏正元初其弟辰
謂曰兄當富貴乎輅曰吾額上無生骨眼中無守睛鼻
無梁柱脚無天根背無三甲腹無三壬皆不夀之驗後
果然
白雲先生
管師復自號白雲先生與弟師常齊名號二管宋熙
豐間陳衮公以其與伊川經明學修薦為學官
管子白心篇云滿盛之家不可為婚
&KR0686;管銀管龍管
筦
筦輅琅琊人受公羊春秋於疎廣以授孫仕漢為
御史中丞
滿(宫音有河東受陳胡公滿之後漢滿昌齊詩於匡衡)
清儉
滿寵字伯寧魏祖表為汝南太守景初中以功遷太
尉寵不治産業家無餘財詔曰卿典兵在外專心憂國
有行父祭遵之風賜田十傾穀五百斛錢二十萬以明
清忠儉約之節諡景侯
滿奮仕晉為尚書令
引滿持滿撲滿
罕(鄭穆公長子曰子罕其孫罕虎以王父字為氏)
罕虎一名子皮子皮子嬰齊嬰齊子達達子魋魋子朔
世為鄭卿聽子皮授子産政子産辭子皮曰虎帥以聽
誰敢犯子子善相之(襄三十)
簡(宫音簡范陽後晉續伯之)
書學
簡卿漢人受尚書於兒寬後又受於夏侯勝
滑稽
簡雍字憲和蜀先主以為賓友拜昭德將軍性簡傲
跌宕無所為屈時天旱禁酒吏於人家得釀具欲加
之罪雍與先主游觀見一男一女行道曰彼欲行淫先
主曰何以知之曰彼有其具與釀者同先主大笑而赦
有釀具者
山簡汗簡白簡
二十七銑
單(徵音甸南安因周成王封少子臻於單士邑為内侯氏焉二十餘世為周卿)
五侯
單超漢宦官也與徐璜左悺具瑗唐衡誅梁冀同日封
為五侯
仙道
單道開得仙道恆服細石子一吞數枚日一服晉升平
中入羅浮山獨處茅茨蕭然物外年百餘歲
單襄公如晉拜成(成元年)
單成公為王官伯(昭二十二)
單穆公即單旗也王子朝云單劉贊私立少(昭二十六)
單颺明天官善術學孝廉遷太史令
單雄信王世充將也善用馬槊號飛將
單士寧宋慶歴中與王洙同編修史館
單時宋乾道中為殿中侍御史上疏諫擊毬
蹇(秦蹇叔之後)
蹇叔諫秦穆公襲鄭公曰中夀爾墓之木拱矣(僖三十二)
蹇蘭仕漢為交趾刺史
蹇譽仕宋為歴陽令
蹇周輔善屬文宋神宗命答高麗書稱旨
蹇序辰宋紹聖中為給事中搆縉紳之禍
偃蹇連蹇忠蹇
展(魯孝公子展之後無駭卒公命以字為展氏)
聖之和
展禽名獲字禽無駭之子為士師三黜曰直道而事
人焉往而不三黜柳下惠聖之和者也(孟)食邑柳下
諡曰惠弟盜跖
展喜魯人齊侵魯北鄙公使喜犒師還(僖二十八)
展上公修道於句容縣玉晨觀得仙
展子竒工畫為畫家三史
雋(渤海)
雋不疑字曼倩渤海人暴勝之為直指使東至海不疑
冠進賢冠帶櫑具劍珮環玦褒衣博帶至門上謁勝之
望見屣履出迎敬納其說還朝表薦之徵拜青州刺史
昭帝即位擢為京兆尹其母喜平反故不疑為吏嚴而
不殘
善
善卷古高士也舜以天下讓善卷善卷不受去而入深
山不知其處後隠居華妙洞天今常德府武陵縣南
蒼山名枉渚人號枉水山上有善卷壇宋政和中賜號
遁世高蹈先生郡守李壽為壇記
積善擇善遷善
典
典韋形貌魁梧膂力過人魏太祖引置左右遷校尉軍
中語曰帳中壯士有典君提一雙戟八十斤子滿為
中郎
扁(渤海之鄭人扁鵲後)
扁鵲史記云姓秦名越人醫書云廬國人姓扁名鵲
二十九篠
趙(角音周天水賜虞伯益之後十三代至造父穆王以趙城由此為趙氏)
良大夫
趙衰字子餘諡成子子盾字孟諡宣子世為晉卿賈
季曰趙衰冬日之日也趙盾夏日之日也仲尼曰趙
宣子古之良大夫也盾子朔
袴中兒
趙朔亡有遺腹子夫人置之袴中得脫匿程嬰家十五
年因韓厥立之是為趙武(史記)武為晉卿薦白屋之士六
十家舉筦庫之士七十余家(韓子)
四豪
趙勝封平原君食客數千人與齊孟嘗楚春申魏信陵
為四豪太史公曰平原翩翩濁世之佳公子也
讀父書
趙括馬服君奢之子徒能讀父書而有長平之敗
金城上方略
趙充國字翁孫沉勇有大略漢元康初羌人叛時充國
年七十余上老之使丙吉問誰可將者充國曰無踰老
臣者矣馳至金城圖上方略上屯田便宜十二事
羌破振旅而還封營平侯圖形麒麟閣
清如水
趙軌仕隋為齊州别駕召入朝父老送之曰公清如水
酌一杯水奉餞軌受飲之遷夀州長史開廣芍陂三
十六門灌田五千餘頃人賴其利
科第趙家
趙不器子夏日冬曦和璧安貞居貞順貞彙貞父子八
人皆進士及第時稱科第趙家(唐登科記元又見庾子)
文館學士
趙彦昭少有才學唐中宗於修文館置大學士四員以
韋嗣立李嶠宗楚客趙彦昭為之又置學士以李適
劉憲崔湜鄭愔劉子元李乂盧藏用為之又置直學士
以馬懷素宋之問沈佺期武平一杜審言徐堅等為之
天子饗會學士得從春幸梨園則賜細柳圈夜宴
蒲萄園賜金櫻秋登慈恩寺浮屠賜菊花酒冬幸新豐
歴白鹿觀賜浴湯池從行給翔麟兵賦詩屬和無君臣
之分惟以文章得幸
方外十友
趙元亮(一無亮字)字貞固少負志略如隠者之操諡昭夷
先生十友名(見盧藏用)
玉界尺
趙光逢字延吉以文行知名時人稱其方直温潤謂之
玉界尺仕後梁為中書侍郎
社稷臣
趙普字則平宋太祖開國功臣也上常夜半幸其第立
風雪中普皇恐出迎設重茵席地熾炭燒肉普妻行酒
上以嫂呼之遂定下江南之議每决大事啟閣觀書乃
論語也時稱趙普以半部論語治天下雷德驤嘗詆
之上叱之曰鼎鐺尚有耳汝不聞趙普吾社稷臣乎
雍熙中兼中書令封真定郡王諡忠獻王
諫林
趙槩字叔平性重厚寡言宋仁宗朝與歐陽修同知起
居注後參大政熙寧初致仕居睢陽十五年惟以讀
書著文憂國愛君為事集古今諫諍為諫林一百二十
卷奏之上賜詔褒美諡康靖
琴鶴清風
趙抃字閱道氣貌清逸人不見其喜愠自號知非子
宋至和中為侍御史彈劾不避貴勢京師號為鐵面御
史初任成都攜一琴一鶴自行其再任也屏去琴鶴
止有蒼頭執事張公裕學士送以詩云馬諳舊路行來
滑琴遇知音尚不彈公平生日所為事夜必衣冠露
香拜手告天不可告者則不敢為也元豐初告老退
居於衢有溪石松竹之勝與山僧野老游不𣸪有貴勢
也有高齋詩云軒外長溪溪外山捲簾空曠水雲間高
齋有問如何答清夜安眠白晝閒位至參政年七十
七薨諡清獻公二子㞦明誠
戲綵堂
趙㞦篤行君子也元豐中為温倅迎清獻來遂名其堂
曰戲綵東坡送以詩云風流半刺史清絶校書郎
耆英會
趙丙字南正宋元豐中為太常少卿與文富耆英會
丙詩云新春鼎鼐燕英髦主禮雍容下庶僚二相比肩
官一品十人華髮仕三朝星階並列瞻台曜樽酒時行
挹斗杓東穎庸夫最無狀也將顔面赴嘉招
秋陽賦
趙令畤字德麟封安定郡王恭儉如寒士東坡作秋陽
賦以調其辭云趙王之孫有賢公子告予曰吾心皎然
如秋陽之清吾好善而欲成之如秋陽之堅百谷吾惡
惡而欲刑之如秋陽之隕羣木是以樂而賦之
居中總政
趙鼎字元鎮宋紹興中張浚出視師江上鼎居中總政
以圖興復之功拜左僕射加特進諡忠簡
論詩法
趙蕃字昌甫號章泉有詩云學詩渾似學參禪要保心
𫝊與耳𫝊秋菊春蘭寧易地清風明月本同天有重
名屢召不起劉后村云一生官職監南嶽四海𫝊名仰
玉山
趙禹漢武朝以刀筆積勞遷御史與張湯論定律令
趙廣漢孝宣朝為京兆尹發奸摘伏如神
趙熹歴仕三朝(光武明章)為國元老以太傅致仕
趙温仕漢為京兆丞曰大丈夫當雄飛安能雌伏棄
官去
趙典為大司農閉門却掃非德不交漢八俊中人
趙咨吳大夫使魏自云如臣比者車載斗量不可勝
數
趙雲號虎威將軍蜀先主曰子龍一身都是膽也
趙昌言字仲謨宋太宗朝拜樞使與同年會飲(見董姓)
女德㛰姻
報父仇
趙氏字娥酒泉龐㳙母也娥父為人所殺兄弟三人俱
物故娥感憤十年後遇讎於都亭刺殺之詣縣自首遇
赦州縣表其閭
盡婦道
趙氏字阿周郁妻也閑於婦道而其夫驕淫郁父謂阿
曰汝宜以道匡夫阿退曰我無樊衛二姬之術言而不
用必謂我不奉教令言若用是為子違父而從婦生如
此亦何聊乃自殺(楚莊王好獵樊姬不食鮮禽齊桓公好樂衛姬不聽五音)
石華廣袖
趙曼二女長曰宜主舉止翩然名飛燕次曰合德漢成
帝召入宫俱拜婕妤飛燕嘗與妺坐誤唾其袖合德
曰姊唾染人紺碧似石上花令尚方為之未必能此乃
號石華廣袖後立飛燕為后
娶九姨
趙晃為尚書劉曄未第前晃以女妻之早亡二妺未適
人劉登第夫人復欲妻之使媒妁通意曄乃復娶九姨
生七子皆至大官
李居士
趙明誠字德甫妻李易安號李居士平生與之同志德
甫在太學時每朔望告謁出質衣取半千錢步入相國
寺市碑文果實歸相對咀嚼展玩後連守兩郡竭俸以
事鉛槧有窮天下古文竒字之志著金石錄三十篇
趙璘之姑適盧綸生四子並及第時稱趙家出甥
趙昌言之女妻王旦
趙元淑娶宗連女遂為富人(見宗氏)
趙德麟再娶王氏人以為二八字媒(見王氏)
趙縦郭令公壻郭氏歸寧公出縦像問曰誰也曰趙
郎
趙師雄遷羅浮一夕於松林間見美人乃梅花精也
趙氏女名解愁母夢海棠花蘂而生後為潘杭妾
趙岐娶扶風馬融兄敦之女
燕趙完璧歸趙
三十一巧
鮑(宫音仕東海采夏禹之後有鮑敬叔齊食於鮑因以為氏)
貧交
鮑叔牙敬叔之子也代為齊卿知管仲之賢薦以為
相杜甫云管鮑貧時交此道今人棄如土
知不如葵
鮑牽為齊卿宣公信聲孟子之訴而刖之仲尼曰鮑莊
子之知不如葵葵猶能衛其足(成十七)
舉幡
鮑宣字子都漢哀帝朝拜司隸校尉以挫辱宰相下廷
尉博士弟子王咸舉幡太學下曰欲救鮑司隸者會此
會者千餘人子孫三世俱為司隸乘驄馬京師歌曰
鮑氏驄三入司隸再入公府
貴戚欵手
鮑永字君長光武朝拜司隸辟鮑恢為從事不避強禦
帝曰貴戚且歛手以避二鮑子昱
挽鹿車
鮑昱字文泉建武中拜司隸奉法守正有父風後自
郡守入拜三公嘗從容問其母桓少君曰寧復識挽鹿
車時否母曰存不忘亡安不忘危子德
神父
鮑德有志節章帝朝為南陽太守時歲大荒惟南陽豐
稔吏民愛悦號為神父
玉郎
鮑泉字潤玉梁元帝謂之曰卿面如冠玉髮似蝟毛
王僧辯常呼為玉郎
煮白石
鮑靚字太玄五歲記其前生語父母云本是曲陽李家
兒九歲墮井死驗之信然及長學兼内外明天文河
洛之書仕晉為南海太守行部入海遇風飢甚取白石
煮而食之
詞格清美
鮑昭字明遠工詩詩評云為詩欲詞格清美當看鮑昭
謝靈運詩人中稱為鮑謝仕宋為臨海王參軍
杜詩云俊逸鮑參軍
知人
鮑防字子楨唐德宗朝為御史大夫典貢舉得名士
崔邠等世美其知人(見熊姓)與謝良弼友善時號為鮑謝
鮑孤鴈
鮑當宋景德中為河南法掾時薛尚書映知郡因事怒
之乃獻孤鴈詩云天寒稻粱少萬里孤難進不惜充君
庖為帶邊城信薛大稱賞時目之為鮑孤鴈
賜緋
鮑彪宋紹興中為尚書司封員外郎引年告老虞允明
胡沂陳俊卿等言彪篤學守道安於靜退博物洽聞可
以備議論清介端懿可以表縉紳勇退戒得陳義甚高
望表而出之以厲士夫之節詔褒美賜緋魚袋致仕
㛰姻
鮑宣娶桓少君能與同志(見桓氏)
鮑靚見葛洪深器之以女妻焉洪乃就靚學𫝊其道
二十二皓
棗(穎川也本姓棘棘子成之後因避仇改為棗)
屯田
棗祗漢末為羽林監請建屯田曹操以為屯田都尉任
峻為典農中郎將募民屯田許下得穀百萬斛軍國之
饒起於祗而成於峻
一門貴顯
棗據字道彦仕晉為山隂令政有異績遷尚書左丞父
叔偉仕魏為鉅鹿太守子腆以文章顯仕晉為襄城
太守弟嵩才藝尤美仕晉為中庶子
羊棗安期棗交梨火棗
老(顓帝子老童之後一云老萊子之後)
保(周禮有保章氏其後以官為氏)
三十三哿
左(商音明濟陽古齊公族有左右公子因氏焉七左丘姓名者之聞人也左郢字子行孔門十)
(二賢中人南華侯)
素臣
左丘明因春秋作傳杜預云仲尼為素王丘明為素臣
宋元豐中詔從祀封瑕丘伯
喉舌之官
左雄字伯豪漢永建初虞詡薦之云實有王臣蹇蹇之
節宜擢任喉舌之官遷尚書令陽嘉中上言自今
舉孝廉年未滿四十不得察舉由是多得其人
銅盤引魚
左慈字元放少有神道嘗在曹操坐操使求松江鱸魚
慈以銅盤貯水以竿餌釣於盤中須臾引一鱸魚出
他日操欲收殺之卻入壁中霍然不知所在(方術傳)
洛陽紙貴
左思字太冲口訥而辭藻壯麗欲作三都賦構思十年
門庭藩溷皆著紙筆遇得一句即疏之賦成皇甫謐為
之序張華見而嘆曰班張之流也於是豪貴之家競相
傳寫洛陽為之紙貴齊王因命為記室不就作詩功
成不受賞長揖歸田園
斬巫
左震唐肅宗朝為黃州守時王璵以祠禱得相遣女巫
乘𫝊分禱天下名山大川震斬之州人歌曰吾鄉有鬼
巫惑人人不知天子正尊信左公能殺之
左伯桃與羊角哀為死友(見羊氏)
女德
左思妺名芬晉武帝選入後宫
虚左閭左道左
三十五馬
馬(羽音子扶風封商姓伯益之後焉趙王趙奢馬服君子孫氏)
儒宗
馬宫字游卿受公羊春秋於冷豐以射策甲科為郎
漢哀帝朝為太師封扶德侯以儒宗居宰相位
圖形雲臺
馬武字子張漢中興二十八將中人論曰咸能感會
風雲奮其知勇稱為佐命亦各志能之士也(本傳)臧宫馬
武之徒撫鳴劍而抵掌志馳伊吾之北矣(臧宫傳)封陽虛
侯
大才晚成
馬援字文淵少有大志乃辭兄况欲就邊郡田牧况曰
汝大才當晚成援嘗謂賓客曰丈夫為志窮當益堅
老當益壯建武中拜為伏波將軍擊交趾軍還故人孟
冀迎勞之援曰男兒要當死於邊野以馬革裹尸還葬
耳何能臥床上在兒女子手中邪冀曰諒為烈士當如
此矣武陵五溪蠻反援自請行據鞍顧盻以示可用
帝笑曰□鑠哉是翁也進營壺頭失利病卒三兄
况余員從弟少游四子廖防光客卿
下澤車
馬少游嘗謂援曰士生一世但取衣食裁足乘下澤車
御欵段馬鄉里稱善人斯可矣援征交趾在浪泊西
里間下潦上霧仰視飛鳶跕跕墮水中臥念少游平生
時語何可得也(馬援傳)
兄弟貴盛
馬廖封順陽侯弟防穎陽侯次第光許陽侯幼弟
客卿幼而岐嶷援竒之以為將相器兄弟貴盛資産
巨億大起第觀連閣臨道彌街路多聚聲樂杜篤之徒
數百人常為食客有司奏其奢侈踰制悉免就國
鉅下二卿
馬嚴字威卿弟敦字孺卿援兄子也居鉅下交結英賢
並知名當世三輔稱其行義號鉅下二卿援嘗為書
戒之有刻鵠畫虎之喻嚴七子固伉歆鱄融留續
絳帳
馬融字季長才高博洽為世通儒諸生千數盧植鄭亥
皆其徒也坐高堂施絳紗帳前授生徒後列女樂弟子
以次相傳鮮有入其室者漢永初中拜校書郎中
蝗化魚蝦
馬稜字伯威漢章和初為廣陵太守有治行蝗飛入海
化為魚蝦吏民刻石頌之
白眉
馬良字季常兄弟五人並有才名諺曰馬氏五常白眉
最良良眉中有白毛故稱之蜀先主辟為荆州從事
位至侍中弟謖字幼常好論兵計有街亭之敗
新豐斗酒
馬周字賓王少時袁天綱見之曰伏犀貫腦背若有負
貴相也入關舍新豐逆旅命酒一斗八升悠然獨酌
衆異之舍中郎將常何家為條三十餘事帝問何武人
安能此對曰家客馬周為之召與語大悦拜監察御史
貞觀十八年拜中書令帝嘗以飛白書賜之曰鸞鳳冲
霄必假羽翼股肱之寄要在忠力岑文本曰馬君論
事聽之纚纚令人忘倦然鳶肩火色騰上必速恐不能
久年四十八卒子載有知人之鑒(見裴行儉)
武幹絶倫
馬璘武幹絶倫以忠力奮李光弼曰吾用兵三十年未
見以少擊衆如馬將軍者也唐至德中為四鎮節度
使
翠竹碧梧
馬燧字洵美姿度魁傑與諸兄學輟策嘆曰方天下有
事當以功濟四海豈老一儒哉唐大歷建中間屢立
大功進封北平郡王賜宸扆台衡二銘以言君臣相
成之美圖形凌煙諡莊武子暢位至少傅歷孫繼
祖殿中少監韓愈誌繼祖墓云北平王猶高山深林
鉅谷龍虎變化不測魁傑人也退見少傅翠竹碧梧鸞
停鵠峙幼子娟好靜秀瑶環瑜珥蘭茁其芽
建銅柱
馬總字會元唐元和中遷南安都護建二銅柱於漢故
處鑱著唐德以表伏波之裔韓愈贈詩云紅旗照海
壓南荒徵入中臺作侍郎
酒狂
馬自然有異行飲酒至一石不醉人有疾以雜草木揉
與之食無不瘥者自吟云昔日曾隨魏伯陽經時醉臥
紫金床東君道我多情懶罰向人間作酒狂何用燒
丹學駐顔閙非城市靜非山時人若覓長生藥對景無
心是大還唐廣明中於梓州上昇
險怪
馬異唐詩人詩體與盧仝俱尚險怪盧仝與馬異結
交詩有云仝不仝異不異是謂大仝而小異
以笏擊奸
馬知節字子元年十八監彭州兵馬以嚴飭見憚如老
將歴典數郡治迹卓然宋景德中拜樞密一日與同
列奏對忽厲聲叱王欽若曰莫謾官家退見王文正曰
諸子上前議論如此知節幾欲以笏擊死之諡正惠
馬成字君遷光武二十八將中人封全椒侯
馬光與張仲讓等號為六儒(見竇士榮)
馬存字子才善属文有豪氣觀浩齋歌等作可見
馬㳙字巨濟宋元祐進士第一人(見陳堯咨)
馬伸字時中學於伊川元祐中為西京法曹公暇必
造程門
馬廷鸞號碧梧宋咸淳中與江古心同拜相
女德㛰姻
有才辨
馬融少女名倫少有才辨家世豐豪適汝南袁隗資裝
甚厚既成禮隗問之曰婦奉箕箒而已何乃珍麗對曰
慈親愛重不敢違命君若慕鮑宣梁鴻之高妾亦效少
君孟光之事隗又曰弟先兄舉世以為笑令處姊未
適先行可乎答曰妾姊高行未獲良匹不似鄙薄苟然
而已隗不能屈
賣餅媪
馬周微時因袁天綱言京師有賣餅媪者此婦大貴周
遂娶之媪乃引至常何家後周為相媪亦為夫人
馬該深為廬陵守唐貞元中王陟游廬陵馬妻以幼
女
馬融有俊才從摯恂學恂竒其才以女妻之
馬暢娶吉州刺史盧徹女(見盧氏)
班馬司馬五馬
賈(商音以武威氏唐叔虞少子公明康王封之於賈國為晉賈它賈季賈辛其後也)
洛陽年少
賈誼洛陽人文帝即位河南守吳公薦之於朝帝召為
博士時年二十餘絳灌之徒毁之曰洛陽年少專欲擅
權乃以為長沙大傅上坐宣室問鬼神之本至夜半
前席拜為梁太傳上疏陳政事名治安策劉向稱
誼通達國體古伊管未能過也孫嘉好學世其家昭
帝時為九卿曾孫捐之
至言
賈山涉獵書記漢文時上書言治亂之道借秦為諭名
曰至言
待詔金馬
賈捐之字君房元帝即位上疏言得失召待詔金馬門
長安令楊興曰君房言語妙天下使為尚書過五鹿充
宗遠甚後以忤石顯遇害
治河三策
賈讓哀帝朝奏言治河有上中下策通渠有三利不通
有三害(漢溝洫志)
折衝千里
賈復字文君佐光武中興帝解左驂以賜之曰賈督有
折衝千里之威拜執金吾封膠東侯圖形雲臺
舌耕
賈逵字景伯父徽從劉歆受左氏春秋逵傳父業自為
兒童時常在太學身長八尺二寸諸儒為之語曰問事不
休賈長頭門徒來學獻粟盈倉人曰逵非力耕乃舌
耕也和帝朝為侍中内備帷幄兼領秘書
褰帷訪問
賈琮字孟堅漢中平初三府舉之為交趾刺史巷路歌
曰賈父來晚使我先反今見清平吏不敢飯政為十三
州最遷冀州刺史舊典傳車垂赤帷裳琮曰刺史當逹
視廣聽紏察美惡何有反垂帷裳以自掩塞乎乃命御
者褰之百姓聞風震竦貪吏皆解印綬去
賈父
賈彪字偉節兄弟三人並有高名時語曰賈氏三虎偉
節最怒漢桓帝時為新息長時小民多不養子彪嚴
為之制數年人養子者以千數皆曰此賈父所生也名
曰賈子
州中曄曄
賈洪字叔業蘇荀字文通並仕魏為參軍時語曰州中
曄曄賈叔業辨論不窮蘇文通
充閭之慶
賈逵字梁道魏文帝以為豫州刺史長吏不如法者皆
奏免之帝曰真刺史矣通運渠二百里名賈侯渠晚
年生子云當有充閭之慶故名之曰充字公閭後仕晉
為尚書充死無嗣立外孫韓氏為子名謐仕晉為
秘書監開閤延賢
父子繼美
賈至字幼隣玄宗朝知制誥初睿宗傳位父曾草詔玄
宗傳位至草詔帝曰兩朝盛典出卿家父子可謂繼美
矣有早朝大明宫詩云銀燭朝天紫陌長禁城春色
曉蒼蒼千條弱柳垂青𤨏百囀流鶯遶建章劍珮聲隨
玉墀步衣冠身惹御爐香共沐恩光鳳池表朝朝染翰
侍君王
棠棣碑
賈敦頥唐永徽中遷洛州刺史以廉潔稱咸亨初弟敦
實復為洛州長史以寬惠得人心洛人先為敦頥刻碑
大市旁後為敦實立碑其側號棠棣
詩瘦
賈島字浪仙初為浮屠號無本居法乾寺後舉進士苦
吟常跨驢不避公卿貴人嘗吟詩云僧敲月下門又欲下
推字於驢上以手作敲推勢不覺衝至京尹韓愈第三
節左右擁至馬前詰之以實對愈曰敲字佳與共論詩
為布衣交宣宗嘗微行至法乾寺聞鍾樓上有吟聲
取其詩卷覽之島奪取其卷曰郎君何會此邪宣宗去
賜御札除遂州長江簿時稱為賈長江又為詩云騎驢
衝大尹奪卷忤宣宗
神童
賈黃中六歲中神童宋太宗朝與宋白等五人同拜學士
扈蒙有五鳳齊飛之句(見宋白)居翰林九年有詩云青綸
輝映輕前古丹禁深嚴隔世塵
公輔器
賈昌朝字子明宋天僖中除國子監說書時孫奭判監
一見許以公輔治平初拜相封魏國公
不欺
賈黯字直孺慶歴中與王曾張唐卿彭汝礪同年登第
見范仲淹於鄧州范曰惟不欺二字可終身行之黯拜
其言後與人曰吾得范公不欺二字平生用之不盡也
嘉祐中為翰學士遷給事中
賈瓊王通門人與董常姚義等北面受王佐之道
賈曾少有才名唐景雲中知制誥與蘇晉同僚並以
文辭稱時號蘇賈
賈耽字敦詩為汾州刺史七年政有異績唐貞元中
拜相
賈餗字子美三典貢舉得士七十五人唐大和中拜
相
賈亨彦宋元祐末掛冠與吳師道等為七老(見朱光復)
女德㛰姻
孝友
賈孝女濮州人父為族人玄基所殺弟強仁尚幼撫育
至長教伺玄基殺之有司論死女請代弟高宗詔并免
之
賈女
賈充有女求納為太子妃晉武帝曰衛瓘女有五可賈
充女有五不可衛氏種賢而多子賈氏種妬而少子
充少女名午與韓夀通竊香以遺之充知之以妻夀
射雉
賈大夫惡娶妻而美三年不言不笑御以如臯射雉獲
之其妻始笑而言
擇婚
賈詡字文和筭無遺策經達權變當曹操盛時闔門自
守退無私交男女嫁娶不結高門魏文帝以為太尉
擇壻
賈混充之弟也仕晉為鎮軍鄧攸訪之混以訟示攸使
决之攸曰孔子云必也使無訟乎混竒之妻以女
蘇賈陸賈董賈
夏(羽音民會稽孟夏后氏之後以國為夏育賁古之力士也)
賜金百鎰
夏無且侍醫秦皇當其環柱避荆軻之時無且以所奉
藥囊提之論功賜黃金百鎰荆軻傳
冶家傭
夏馥字子治言行質直與范滂張儉俱為黨魁剪鬚為
冶家傭後其弟遇於涇陽市中不識聞聲乃覺
木腸石心
夏統字仲御會稽人引身不仕母病篤詣洛市藥會上
已洛中王公並至浮橋車乘如雲統不之顧賈充引
船與語其應如響勸之仕俯而不答充曰卿能作卿土
地間曲乎曰昔曹娥投水國人哀之為作河女之章伍
子胥以忠投海國人為作小海唱今欲歌之於是以足
扣舷引聲清激大風應至雲雨響集充令妓女盛服繞
船三匝統危坐如故若無所聞充曰此吳兒木腸石心
也(晉隠逸傳)
宰相器
夏竦字子喬宋仁宗朝舉制科有老宦者曰賢良他日
必大用以吳綾手巾乞詩公題曰殿上衮衣明日月硯
中旗影動龍蛇縱横禮樂三千字獨對丹墀日未斜楊
徽之見而嘆曰真宰相器也初除館職時早秋上在
拱宸殿按舞命中使索新詞公立進喜遷鶯云霞散綺
月沉鈎簾捲未央樓夜涼河漢截天流宫闕鎻新秋
瑶階曙金莖露鳳髓香和雲霧三千珠翠擁宸游水殿
按梁州知南京二詩寄執政云造化平分荷大鈞腰
間新佩玉麒麟南湖不住栽桃李擬狎沙禽過十春
海鴈橋邊春水深略無塵土到花隂忘機不取人知否
自有江鷗信此心徙西都以青雀寄諫院張昇云弱
羽傷弓尚未完孤飛誰敢擬鴛鸞明珠自有千金價莫
與遊人作彈丸命奉使契丹辭表云父歿王事身丁
母憂義不共天難下穹廬之拜禮當枕塊忍聞夷樂之
聲時謂精絶皇祐中拜樞密副使封鄭國公嘗知襄
州值歲饑募富人出粟全活數萬人子安期為陜西
漕
夏黃公與東園公綺里季角里先生隠商山為四皓
歌曰曄曄紫芝可以樂飢富貴之畏人不如貧賤之肆
志
夏寬受詩於申公漢武時為陽城内史以廉節稱
夏恭字敬公習孟氏易門徒千餘人漢建武中拜郎
中諡宣明君子牙習家業早卒號文德先生(文苑傳)
肆夏韶夏大夏
假
假倉漢成帝朝人習經學由是小夏侯有張鄭秦假氏
之學
氏族大全卷十五
