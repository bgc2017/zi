氏族大全卷九
十陽下
張(商音始清河矢黃帝第五子青陽生揮為弓正觀弧星制弓主祀弧星因姓張氏魏范雎入)
(秦改姓張氏)
通玄先生
張果隠中條山世傳數百歲其貌如年六七十者唐玄
宗遣徐嶠以璽書邀之肩輿入宫詔以玉真公主降先
生果笑不奉詔還山擢銀青光禄大夫賜號通玄先生
未幾卒帝為立栖霞觀
善頌
張老晉大夫獻文子成室張老曰美哉輪焉美哉奐焉
君子謂之善頌善禱
舌在
張儀魏人學鬼谷子之術以遊說顯名楚相誣以盜
金箠擊遍體歸謂其妻曰視吾舌尚在否曰在曰舌在
足矣後為秦相
取履
張良字子房少遊下邳圯上(楚人謂橋曰圯)有一老父至其所
墮履圯下曰孺子下取履良取而跪進父以足受之曰
孺子可教矣期以再會良凡三往父乃出書一編與之
曰讀是為王者師後十三年見我濟北穀城下黃石即
我也旦日視書乃太公兵法後過濟北果得黃石寶祠
之良死并葬其石伏臘上塚祠黃石佐漢祖運籌帷
幄决勝十里與蕭韓為三傑封留侯曰吾以三寸
舌為帝者師封萬戶侯此布衣之極於良足矣願棄人
間事欲從赤松子遊耳泗水亭銘漢功臣十八良第
三諡文成侯子不疑嗣為侯次子辟強年十五為侍
中
美士
張蒼秦時為御史主柱下方書歸漢從沛公攻南陽當
斬解衣伏質身長大肥白如瓠王陵怪其美士言於沛
公而免之以文學律歷為漢名相歴事兩朝年老
無齒食女子乳百餘歲卒
結襪
張釋之事漢文帝十年不得調後為廷尉天下無冤民
王生者善為黃老言嘗召至廷中公卿盡會王生顧
謂釋之為我結襪釋之跪而結之聞者重王生而賢釋
之
乘槎
張騫漢武時奉使大夏乘槎到河源見一婦人織一丈
夫牽牛飲渚女與一石歸問嚴君平君平曰此織女支
機石也漢書不載
鼠獄
張湯為兒時隨父為長安丞守舍鼠盜肉父怒笞之湯掘
熏得鼠及餘肉劾鼠掠治傳爰書訊鞫論執具獄磔鼠
堂下父視其文辭若老獄吏大驚乃使書獄漢武朝
遷大中大夫子安世又八世至張吉皆貴盛故班固
不敢以入酷吏傳
七葉侍中
張安世字子孺漢宣立以定策功拜大司馬安世以父
子封侯在位太盛乃辭禄詔都内别藏張氏無名錢以
百萬數自宣元以來金張之家七葉皆侍中三子
千秋延夀彭祖
五日京兆
張敞字子高漢宣帝朝尹京兆九年枹鼓稀鳴椽絮
舜以敞有劾當免曰五日京兆耳嘗為婦畫眉長安
中傳京兆眉嫵
帝師
張禹字子文明習經學試為博士身居大第前堂教
授後堂理絲竹管絃於弟子中親愛戴崇敬彭宣而疏
之崇至則將入後堂飲食管絃鏗鏘極樂宣來但於便
坐講論經義日晏賜食不過一肉巵酒相對元帝朝
詔禹授太子論語成帝即位尊禮師傅令與鄭寬中說
書金華殿河平中拜相封安昌侯傳曰禹以儒宗
居相位子宏嗣安帝朝亦有張禹字伯遠封安鄉
侯
白馬生
張湛字子孝漢光武朝拜光禄勲常乘白馬上每見之
輒曰白馬生且復諫矣
岐麥之歌
張湛字君游少時志美行厲諸儒號曰聖童漢建武
中為漁陽太守民歌曰桑無附枝麥穗兩岐張君為政
樂不可支視事八年寇弭民富
張曾子
張霸字伯饒七歲通春秋博覽五經鄉人號曰張曾子
初舉孝廉和帝召拜侍中中子楷
五里霧
張楷字公超通春秋尚書門徒百人徙隠弘農山學者
隨之所居成市後華隂山南道有公超市性好道術
能作五里霧順帝徵之不至
埋輪
張綱字文紀順帝漢安元年遣八使循行天下風俗綱
獨埋其車輪於洛陽都市亭曰豺狼當道安問狐狸遂
奏劾梁冀八使(名見馮羨)
鵲印
張顥為梁相一日雨後見一鵲墮地化為圓石顥椎破
之得金印曰忠孝侯印顥表聞藏秘府靈帝朝為太
尉
十腰銀艾
張奐字然明前後仕進十腰銀艾注云銀印綠綬也以
艾草染之漢永夀中遷安定屬國都尉凉州三明
(見段氏)
草聖
張芝字伯英臨池學書池水盡黑凡衣帛必書而後練
韋仲將謂為草聖靈帝朝為太尉
萬人敵
張飛字益德雄壯威猛為世虎臣魏程昱等咸稱為萬
人敵蜀先主拜為右將軍封西鄉侯評曰飛義釋
嚴顔有國士風
博物
張華字茂先博物洽聞著博物志千篇嘗徙居載書
三十乘作詩出於王粲猶恨兒女情多風雲態少
晉武朝拜侍中中書賜金章紫綬永熙末少子韙以
中台星折勸華避位不聽竟為趙王倫所害
思蓴
張翰字季鷹有清才善屬文號為江東步兵晉惠朝
齊王冏辟為東曹掾謂顧榮曰吾本山林間人以明防
前以智慮後榮曰吾當與子採南山蕨飲三江水耳
因秋風起思吳中菰米蓴羹鱸魚鱠歎曰人生貴適志
耳富貴何為即引去嘗曰使我有身後名不如生前
一杯酒
當代文宗
張載字孟陽為當代文宗貌極醜遊洛陽市羣女以
瓦石擲之仕晉為著作佐郎弟協字景陽次弟亢
字季陽並博學有俊才與陸機雲齊名時稱三陸三張
贊云載協飛芳棣華相映
六經鼓吹
張衡字平子作二京賦十年乃成孫綽曰張衡左思二
京三都賦六經之鼓吹也作渾天儀著靈憲算罔論
數術窮天地制作侔造化晉永和中拜尚書
理窟
張憑字長宗嘗詣劉惔惔處之下坐王濛與惔論言有
不通憑於末坐判之一坐皆驚惔延之上坐晉簡文
帝召之與語曰張憑勃窣為理窟
正始遺風
張緒風姿清雅時靈和殿前植蜀柳帝曰此楊柳風流
可愛似張緒少年時帝每歎其清談袁粲曰緒有正
始遺風宋明帝朝為中書令子充
高卧風月
張充字延符與王儉書云介然之志聳峭霜崖確乎之
情風行海岸又云飛竿釣渚濯足滄洲獨浪煙霞高卧風
月不能事王侯覓知己也儉以示緒緒杖之一百梁
初為祭酒
孝張里
張敷字景胤小名樝父小名梨宋文帝問之曰樝何如
梨對曰梨是百果之宗樝何敢比父卒毁瘠過制詔
改其居曰孝張里宋武帝朝拜中書郎子融
海賦
張融字思光弱冠有名道士陸修静以白鷺羽扇遺之
曰此既異物以奉異人作海賦顧凱之曰實超玄虚
但恨不道鹽耳即注曰漉沙揚白熬波出素積雪仲春
飛霜暑路有文集數十卷行世名玉海集初解褐
為宋參軍
碧山學士
張褒梁天監中不供學士職御史彈劾之褒曰碧山不
負吾乃焚章長嘯而去杜詩云碧山學士焚銀魚
論事回天
張玄素諫唐大宗修洛陽宫魏徵聞之曰張公論事有
回天之力可謂仁人之言為左庶子
翠微頌
張昌齡王公謹舉進士王師旦知貢舉黜之以其文浮
靡恐傷雅道貞觀末翠微宫成詣闕獻翠微頌上愛
其文補通事舍人
三戟張家
張儉字師約貞觀中為營州都督兄文師大僕卿弟延
師左將軍並賜銀青光禄大夫兄弟門皆立戟時號三
戟張家
萬石張家
張文瓘字稚圭高宗朝拜侍中四子潜沛洽涉官皆三
品時號萬石張家
青錢學士
張鷟字文成兒時有紫文大鳥止於庭太公曰五色赤
文鳳也紫文鸑鷟也殆將以文章瑞朝廷乎遂名鷟
高宗朝八以制舉皆中甲科員半千稱其文猶青銅錢
萬選萬中時謂青錢學士
明經高第
張知謇歴十一州刺史則天奇其貌詔工圖之中宗
立封范陽郡公弟玄知晦知泰知默共五人皆明經高
第
六郎
張易之弟昌宗得幸於則天兄弟出入禁中貴震天下
呼易之五郎昌宗為六郎楊再思曰人言六郎似荷花
乃荷花似六郎耳
宰相材
張柬之為荆州長史則天欲得一奇士用之狄仁傑曰
張柬之雖老宰相材也卒用為相誅二張中宗復辟有
安社稷功封漢陽郡王皇甫徹詩云烈烈張漢陽
左袒誅諸武茂勲鑄鐘鼎江山食茅土至今稱五王卓
立邁千古
金鑑錄
張九齡字子夀唐開元賢相也千秋節公王皆獻寶鑑
九齡上事鑑十章號千秋金鑑錄李林甫欲中傷之
九齡作海燕詩云海燕雖微物乘春亦暫来豈知泥滓
濺只見玉堂開繡戶時雙入華堂日幾回無心與時競
鷹隼莫相猜帝賜白羽扇獻賦自況末云苟效用之
得所雖殺身而何忌又曰縱秋氣之移奪終感恩於篋
中開元後天下呼曲江公而不名弟九臯九章子
拯玄孫仲芳生而岐嶷父友高郢異之曰此兒必為
國器後為御史
鳴珂里
張嘉貞唐開元中拜中書令弟嘉祐進左金吾每朝軒
蓋騶導盈園巷時號所居坊曰鳴珂里子延賞延
賞子弘靖弘靖子次宗四世並為中書舍人
識一丁
張弘靖字元理為盧龍節度使曰而輩挽兩石弓不如
識一丁字軍士銜之唐元和中拜平章事祖父為相
號三相張家
幽谷一叟
張鎬字從周有大志觀經史猶漁獵然蕭嵩薦之曰用
之則為帝王師不用則幽谷一叟耳杜詩云張公一
生江海客元宗擢為右拾遺不數年出將入相
曳白
張奭唐開元中就試花萼樓下手持試紙竟日不成一
字時人謂之曳白
矮屋擡頭
張彖為華隂簿為守令所抑嘆曰大丈夫有凌雲蓋世
之氣而拘於下位如立身矮屋之下使人擡頭不得弃
官歸
罵賊
張巡志氣高邁唐天寳中禄山反巡守睢陽縳藁為人
剡蒿為矢大小四百戰糧盡城陷罵賊而死尹于竒以
刀抉其口齒存者三四
燕許筆
張說字道濟唐開元中為中書令封燕國公蘇頲封許
國公皆以文章著名時號燕許筆帝有所為必使視
草三子均垍淑均授大理卿杜贈詩云通籍踰青瑣
亨衢照紫泥後均垍皆以從禄山而敗
烟波釣徒
張志和字子同金華人母夢楓生腹上産志和初名龜
齡肅宗命待詔翰林賜今名因親喪不仕居江湖自號
烟波釣徒每垂釣不設餌志不在魚也號玄眞子觀
察使陳少游表其居曰玄眞坊為買地大其閭號回軒
巷門前阻水為構一橋號大夫橋陸羽問孰與往來
對曰太虚為室明月為燭與四海諸公共處未嘗少别
何有往來帝賜奴婢各一志和配為夫婦名曰漁童
樵青有漁歌云西塞山前白鷺飛桃花流水鱖魚肥
青蒻笠綠簔衣斜風細雨不須歸松江蠏舍主人歡
菰米蓴羹亦共餐楓葉落荻花乾醉宿漁舟不覺塞
雲溪灣裏釣魚翁舴艋為家西復東江上雨浦邊風更
著荷衣不歎窮兄鶴齡築室越州東郭椽棟不施斤
斧
草聖
張旭嗜酒善草書每大醉呼呌狂走乃下筆或以頭濡
墨而書既醒自視以為神世呼張顚與李白等為飲
中八仙杜甫歌云張旭三杯草聖傳揮毫落紙如雲烟
草木知名
張萬福三世明經德宗召拜濠州刺史謂曰先帝改爾
名所以褒也朕謂江淮草木亦知爾威名仍賜舊名
天麒麟
張盥始生三朝劉禹錫與宴故其詩云爾生始懸弧我
作座上賓舉筯引湯餅祝詞天麒麟
雙與
張越石與弟楚金同中第有司以兄弟不兩收將罷越
石楚金自陳請俱退李勣曰貢舉本求才行何惜雙
與
十策
張齊賢字師亮趙太祖幸西都齊賢以布衣陳十策四
說稱旨堅執其餘皆善以束帛遣之歸謂晉王曰吾幸
西都得一張齊賢異日可用為相太宗即位放進士
齊賢適在第三甲有旨一榜盡與京官不十年拜相
致仕歸洛陽得裴度午橋莊鑿渠通流栽花植竹日與
故舊乘小輿攜觴遊釣詩云午橋今得晉公廬水竹煙
花興有餘師亮白頭心已足四登五府九尚書諡文
定
方面之任
張詠字復之登太平八年第嘗曰吾榜得人最多謹重
雅望無如李公(沆)深沉有德無如王公(旦)面折廷争無
如寇公(準)當方面之任詠不敢辭及第後寄友人𫝊
霖詩云前年失脚下漁磯苦戀明時未忍歸為報巢由
莫相笑此心不是愛輕肥嘗從陳希夷學道欲分華
山一半陳以筆墨蜀牋贈之後帥蜀寄希夷詩云性愚
不肯住山林剛要清流擬致君今日星馳劍南檄回頭
慚愧華山雲性極清介燕處惟紗帽皂絛布裘而已
畫像衣兔褐自贊云乖則違俗崖不利物乖崖之名聊
以表德因號乖崖公遷工部尚書再充十州宣撫使
諡忠定
好官員
張晞顔為萍鄉宰時范延賞貴為殿直過金陵張詠為
守問天使見好官員否范曰萍鄉宰張晞賢好官員也
自入其境橋道完田萊闢野無惰農市肆無賭博夜聞
更鼓分明詠曰天使亦好官員也同薦于朝二人後皆
良吏
三世衣冠
張士遜字順之少時植桐於蕭寺宋淳化壬辰登第後
告老留於寺云桐枝手植有桐孫二紀重來愧此身三
世衣冠聯貴仕十州軒冕接清塵耕桑雖喜多新隴耆艾
堪嗟少故人蕭寺門前題粉壁壁書丁巳對壬辰眞宗
朝與陳堯佐同秉政及致仕寄以詩云赭案當年並命
時蒹葭衰颯倚瓊枝皇恩乞與桑榆老鴻入高冥鳳在
池
閒忙令
張君房宋祥符中為著作佐郎學士院辭命多其代作
時章聖詔撰日本國祥光寺記而君房方醉飲樊樓中
使三促紫微大窘後因舉閒忙令錢希白云世上何人
號最忙紫微失却張君房
白雲孤鶴
張俞字少愚又字叔才仁宗朝西戎犯邊上書陳攻取
十策授校書郎歸隱青城山之白雲溪文潞公田况吕
夷簡屡薦之皆不起凡六辭召命有詩云欲作外臣誰
是友白雲孤鶴在岩扉遊驪山二絶後夢太眞賜百
合香
六客詞
張復守秀州郡圃有六客亭先是李公擇守此郡張子
野劉孝叔在焉楊元素蘇軾陳令舉過之會飲于碧澗
堂子野作六客詞今張復守是邦蘇軾曹子方劉景山
蘇伯固張秉道来過與復為六可繼前事坡為後六客
詞
文有三代風
張方平李安道少穎悟家貧無書借人三史旬日還之
曰已知其詳矣凡書一覽終身不再讀宋綬蔡齊以為
天下竒才共以茂才異等薦之慶歷初元昊叛公上
平戎十策上手詔褒之曰文章典雅有三代風熙
寧初參大政諡文定子恕
三影郎中
張先字子野詩筆老健倅秀州創花月亭詞中警句
云雲破月來花弄影浮萍斷處見山影隔墻送過秋千
影世號為張三影神宗朝為郎中
浮休居士
張舜民字芸叟少慷慨善論事元祐中司馬公舉之云
才氣秀異剛直敢言召試秘閤自號浮休居士
虎皮講易
張載字子厚學古力行為關中士友宗師皆稱為横渠
先生在京師坐虎皮說周易聽徒甚衆一夕二程至次日
撤去虎皮曰二程深明易道吾不如諸子宜師之遂歸
陜西故晦庵贊之云蚤說孫吳晩逃佛老勇撤臯比一
變至道有訂頑砭愚二銘後改為東西銘有正蒙經
學行於世神宗朝同知太常禮院弟戩
無盡居士
張商英字天覺童時日記萬言趙抃薦之召之赴闕䄂
草茅憂國書以進紹興中權相時久旱彗出天心是夕
大雨彗没徽宗書商霖二字賜之學浮屠法號無盡
居士
忠貫日月
張浚字德遠號紫岩先生紹興中拜相充川陜宣撫
忠貫日月孝通神明勲在王室恩在生民威震四夷功
垂永世後公謫於永胡澹庵謫於衡二公手書往來無
一語不相勉以天人之學無一念不相憂以國家之事
述四德銘以示人曰忠則順天孝則生福勤則業進儉
則心逸遣人鑱之於石去國二十年雖小兒婦女亦知
天下有張都督也孝宗即位進封魏國公諡忠
獻子栻
義利之辨
張栻字敬夫自幼侍魏公左右所見聞莫非仁義忠孝
之實及長學於胡五峯之門學必先義利之辨官至
秘閣修撰號南軒先生
横浦居士
張九成字子韶號無垢八歲默誦六經十歲能屬文諸
老先生嘆異之曰竒童子也始學於龜山之門紹興
中對策集英殿上曰忠鯁可嘉擢寘第一一歲薦寒
士館地十數人而得魁天下之報謫南安閉門謝客
以經史自娛倚柱觀書庭磚雙足趺隱然公自題柱曰
老來目病執書就明者十四年倚立積久雙趺隱然可
一笑也因自號横浦居士官至秘閣修撰子遜厚
幼厚
張相如漢文稱為長者封東陽侯
張邵字元伯與范巨卿為雞黍之約
張玄字希祖范寗謂王忱曰張玄吳中之秀
張裕五子演鏡永辯岳俱知名時謂
張氏五龍
張楚事母至孝榜其門曰孝行之閭里曰孝行之里
張稷仕梁為左僕射武帝埒其鬚曰張公可謂異人
張祐元和中詩人令狐楚錄其詩三百首表薦之
張季友等號龍虎榜張渾香山九老(見胡姓)
張喬咸通中號十哲張正則號四䕫
張好問為太子中允至道九老中人
張燾字景先張問字昌言為耆英會
張耒字文潜為蘇門四學士
張中庸知洋州民號水晶燈籠
張亢世尚儒學號書樓張家與王琪為晏元獻上客
張知白宋天聖中權相清約如寒士諡文節
女德婚姻
閨房之秀
晉張玄字希祖妹有才質適顧氏濟尼曰顧家婦清心
玉映自是閨房之秀
當梁之忌
張華少孤貧鄉人劉毅奇其才以女妻焉華嘗著感
婚賦有云彼婚姻之俗忌惡當梁之在行俗以子午夘
酉為當梁年婦不可娶舅姑重禁之
公侯妃
張宣子并州豪族富於財與劉殷同郡時齊王攸徵殷
殷辭宣子勸之就徵殷曰今王母在堂既應他命不得
就養矣此子輿所以辭齊大夫也宣子嘉嘆以女妻之
妻怒曰吾女姿識如此何患不作公侯妃而以與劉殷
乎宣子曰非爾所及也卒妻之女性柔婉事王母盡孝
奉殷如父
婚家
張詠之子娶王禹偁之女張齊賢嘗言於上曰詠本無
文凡奏疏皆婚家王禹偁代為之
婚姻榮盛
張說男女數人婚姻榮盛次子垍尚公主為三品夫人
次女適盧氏為舅盧公求官與徐堅徐安皆再召入禁
中謂之翰林待詔垍供奉翰林以所得御賜誇其兄
兄曰此婦翁賜女壻非天子賜學士也
友婿
張方平娶馬氏大常少卿絳之女也女適王鞏子恕
娶滕達道第五女與何洵直王渙之並為友婿
仙婚
張老種瓜園叟也下聘錢五百緡娶韋恕女後同歸王
屋山夫婦成仙
狀元婚詩
張又新唐元和中狀元及第乃謂楊虔州曰吾少擅美
名得美室足矣既婚殊失所望作牡丹詩云牡丹一朵
直千金將謂從来色最深今日滿園開似雪一生辜負
賞花心
妓妾
記曲娘子
張紅紅大歷中才人也韋青納為歌姬樂工撰新聲未
進潜聽而記其拍矣敬宗召入宫號記曲娘子
紫雲車
張好好善歌沈著作納之杜牧詩云君為豫章姝十三
纔有餘主人再三嘆為言天下無又云身外任塵土樽
前極歡娛飄然集仙客載以紫雲車
燕子樓
張建封舞妓盼盼居燕子樓公薨誓不他適有燕子樓
詩三百首白樂天為之作序又作三絶云滿窗明月滿樓
霜被冷燈殘拂卧床燕子樓中霜月苦秋宵只為一人
長今春有客洛陽回曾到尚書冡上来見說白楊堪
作柱爭教紅粉不成灰
燕燕
張祜妾名燕燕又漢成帝時童謠云燕燕尾涎涎張公
子時相見故東坡賀子野買妾云公子歸来燕燕忙
張浚母秦國夫人高夀浚知福州就州宅建眉夀堂
(此以後並婚姻)
張齊賢母封晉國夫人(見孫氏)
張負戸牖富室也以女孫妻陳平(見陳氏)
張禹愛女以妻蕭咸(見蕭氏)
張嘉貞五女重牽絲之選(見郭姓)
張公徵以女妻太守田豹之子仲春成婚(見令狐氏)
張顯夀二女適馮左藏(見馮氏)
張延賞不識韋臯是貴人(見韋氏)
張率韋放指腹為婚(見韋氏)
張鎰女倩娘妻外甥王宙(見王姓)
張日用見鄭獬奇之妻以女既而鄭果魁天下
張撤娶韓氏之女(見韓氏)張藉娶尚書胡珦之女
張說微時元懷景知其必貴以女妻之
張耳遊外黃外黃富人有女甚美庸奴其夫父曰欲
求賢夫宜從張耳遂嫁之
鋪張蘇張譸張金張更張
章(商音去河間章齊大公支孫封于鄣其後以國為氏邑為齊將章子秦將章邯皆其後也)
升台鉉
章昭達字伯通吳興人性倜儻輕財尚氣陳文帝夢昭
達升台鉉及旦告之曰何以償夢對曰當效犬馬之用
以盡臣節後拜司空
歸燕詩
章孝標唐元和中進士下第作歸燕詩上考官庾承宣
云積累危巢泥已落今年欲向社前歸連雲大厦無棲
處更傍誰家門戶飛上知舉侍郎鄭愚云翩翩飛燕畫堂
開送古迎今幾萬回長向春秋社前後為誰歸去為誰來
譏諷
章碣唐詩人也邵安石隨高湘歸朝湘知貢舉安石中
第碣作詩譏之曰懶修珠玉望樓臺眉目連娟幸不開
縱使東巡也無益君王自帶美人來
孝子
章全益唐人家涪城少孤為兄全啟鞠養兄亡服斬衰
斷一指以報不娶賣藥自給居成都四十年號章孝子
庭横象笏
章得象字希言仔鈞之後生時母夢庭横象笏因以得
象名之性端重宋仁宗朝在翰林二十年怡然自得處
相位八年親戚子弟皆抑而不進封郇公諡文簡
風骨奇貴
章惇字子厚始生族父得象奇其風骨以為必貴宋
元豐中拜相封申國公子持援
兄弟甲科
章援宋元祐中進士第一人兄持第十人時東坡知貢
舉屬意李方叔令叔黨持一簡與之值其出僕受簡置
几上偶章持兄弟来訪取簡竊視乃劉向優於揚雄論
二篇持去已而果出此題二章模倣坡作坡取之意必
方叔乃二章也子厚諸孫傑潜泳深澥
洽箴梓籥俱及第
水龍吟
章楶字質夫與東坡往来倡和嘗作水龍吟詠楊花坡
與之帖云切聞公會用香藥皆珍異之物極為蕃商之
苦公若奏罷之陰德非小補也柳花詞絶妙使来者何
以措辭宋徽宗朝為樞密諡莊敏
河堤便民
章衡字子平宋嘉祐進士第一人帥真定府滹沱河
每春瀰漫為民大患衡為築横堤二十餘丈以障衝突
民獲安處終寶文待制
秋霜烈日
章穎字茂顯宋光宗朝為左司諫中書一日奏事擬公
紫微上曰章穎好諫官何以遷之寧宗朝為侍御史
遷禮尚書諡文肅贊曰公風規峻整踐履端直凜
乎如秋霜烈日之不可犯
篤實君子
章才邵篤學能文世稱為篤實君子喜吟詩過清遠峽
云巖頭風急樹欹斜江畔漁樵十數家老盡往来名利
客年年秋水映蘆花晚年閒居與朱晦翁遊
仙道
章思廉得道靈異之迹見於處州天慶觀有章真人畫
像自贊云狂走兀坐端立静眠默而又默顛而不顛漏身
走脫且守三田人以為怪
章仔鈞五代時人安貧樂道居鄉有賢行子孫多顯
仕
婚姻
章仔鈞娶練氏生子十五人仁嵩仁郁居長多為顯
官家于浦城之西村
章文虎江寧人妻劉氏字文美能詩詞
天章含章建章蘇章
姜(商音姜天水氏炎帝生于水因焉)
釣璜
姜子牙釣於磻溪之慈泉釣得玉璜刻曰周受命吕佐
(書大傳)周西伯出獵卜之曰所獲非龍非彲非虎非羆所
獲伯王之輔果遇子牙於渭之陽曰吾太公望子久矣
故號之曰太公望載之後車立為師封於吕故曰吕
尚(齊世家)兵法六韜曰文韜武韜虎韜豹韜龍韜犬韜
共被
姜肱字伯淮與弟仲海季江友愛甚至肱事後母篤孝
常與二弟共被卧以慰母心嘗與季江詣郡夜遇盜
肱曰吾弟父母所怜且未聘娶可殺我季江曰吾兄國
之珍寶願代兄死盜兩釋之漢桓帝安車徵之不至
江水出鯉
姜詩事母至孝妻龐氏奉姑尤謹母好飲江水嗜魚膾
一日舍側忽有湧泉味如江水每旦輒出雙鯉取以供
母漢永平中舉孝廉
膽斗
姜維字伯約蜀先主用為征西將軍孔明與張裔書曰
伯約忠勤凉州上士也後錄尚書事魏破蜀維因
鍾鄧之亂欲復立蜀主事不成將士格殺之剖其腹膽
如斗
衣錦
姜謩山西豪族也唐高祖擢為泰州刺史曰昔人稱衣
錦還鄉今以本州相授所以償功
一心穿地
姜師度唐元宗朝為河東尹遷同州刺史以清白稱收
弃地二千餘頃皆為上田時傅忠孝以知星顯時語曰
孝忠知仰天師度知相地傅兩眼看天姜一心穿地
破天荒
姜唐佐字公弼瓊人從東坡學坡嘗跋其課冊又贈之
詩云滄海何曾斷地脉白袍端合破天荒子由足成一
篇云生長茅間有異芳風流稷下占諸姜適從瓊管魚
龍窟秀出羊城翰墨場(入前二句)錦衣他日人爭看始信東
坡眼力長
一世大儒
姜潜石守道門人也吕希哲薦潜及王回吳回張載為
一世大儒潜之孫自號金城居士宋熙豐間為承議
郎后山有寄姜承議詩云金城已作歸田計玉版方書
濟物情(黃帝素問有玉版篇居士善醫故云)
雙白石
姜䕫字堯章宋南渡後人居苕溪與白石洞天為鄰潘
轉翁號之曰白石道人且畀以詩云人間官爵似樗蒲
采到枯松亦丈夫白石道人新拜號斷無繳駁任稱呼
姜答云南山仙人何所食夜夜山中煑白石世人喚作
白石仙一生費齒不費錢仙人食罷腹便便七十二峯
生肺肝(云云)時姜與黃巖老同學詩於蕭千巖而黃亦
號白石時稱雙白石
璽書之寵
姜嶼宋景德中劉文質奏部内官高輔之李易直艾仲
孺梅詢高貽慶姜嶼六人有治迹賜璽書褒諭(又見邊肅)
方士
姜識方士也自言有神術可使死者再生時仁后薨上
悲慕俾試其術旬日不效乃曰臣見太皇太后與仁宗
臨白玉闌賞牡丹無意人間世也
姜公輔德宗朝拜相在奉天直諫上謂其賣直售名爾
姜度生子李林甫手書賀云聞有弄麞之喜(錯寫璋字)
婚姻
姜宇字子居少孤貧為河北陳不識家牧羊年十五身
長七尺九寸美風儀聰慧夜專讀書達旦而止不識竒
之欲妻以女妻不從其女曰觀其姿才豈久為人牧羊
者乎遂妻之
姜詩娶龐盛之女
姜遵字從式為樞副以女妻范文正公
姬姜齊姜
梁(商音子安定夏伯益之後秦仲有為功平王封其少康於陽是為梁伯其後以國為氏)
生當封侯
梁竦字叔敬登高遠望嘆曰大丈夫生當封侯死當廟
食如其不然閒居可以養志詩書足以自娛州郡之職
徒勞人耳著書名曰七序班固見之曰孔子作春秋
而亂臣賊子懼梁竦作七序而素餐竊位者慚漢明
帝朝辟命交至並不就肅宗納其二女為貴人生和帝
良輔
梁商字伯夏竦之孫漢順帝選其女為后拜商大將軍
商自以戚屬居大位每存謙柔虚已進賢辟巨覽陳龜
為掾李固杜喬為從事中郎京師翕然稱為良輔子
冀字伯卓鳶肩豺目質帝目之曰跋扈將軍也後誅
五噫
梁鴻字伯鸞扶風人東漢逸民也東出關過京師作五
噫歌易姓連期名耀與妻居齊魯之間又適吳依大家
臯伯通居廡下卒伯通為求葬地於吳要離冡傍曰要
離節士伯鸞清高可令之相近
嘉禾之瑞
梁彥先字脩之少岐嶷父母曰此兒風骨不凡當興吾
宗後為岐州刺史嘉禾連理木出於其境奏課第一
甘露之瑞
梁文貞至孝親亡廬墓喑然三十年有甘露降塋木白
兔馴擾縣令刻石紀之(唐孝友傳)
荆臺隠士
梁震唐末登第過江陵高季興愛其才欲留之震退築
室洲上披鶴氅自稱荆臺隠士曰吾老不能復事人矣
鳳樓賦
梁周翰字元褒宋乾德中大修宫闕周翰撰丹鳳樓賦
以進時李昉為相以其名聞除起居舍人真宗朝知
制誥柳開贈之詩云九重城闕新天子萬卷詩書老舍
人與朱昂楊大年同在禁掖
青雲得路
梁顥宋雍熙二年試庭燎賦進士第一人時年八十二
謝啟云白首窮經少伏生之八歲青雲得路多太公之
二年詩云天福三年来應舉雍熙二載始成名從教白
髮巾中滿且喜青雲足下生觀榜更無朋輩在歸家但
有子孫迎也知年少登科好争奈龍頭屬老成(遯齋閒覽)先
正云以史考之顥字太素雍熙二年登第景德元年以
翰林知開封府卒年四十三遯齋所言非也子固
狀元兒
梁固宋祥符二年試大德曰生賦擢掄魁魏野詩賀云
封禪汾隂連歲榜狀元俱是狀元兒本朝人物熙熙盛
風虎雲龍會遇時後直史館卒年三十三
名在御屏
梁鼎宋淳化中為殿中丞出守吉州擊狂猾上賞其能
賜緋魚犀帶且記其名於御屏
玉堂硯
梁燾宋熙寧中蘇頌贈以石硯曰留為異日玉堂之用
後頌拜相燾在翰林草制用此硯也
甘露亭
梁紹仕宋為廣東提幹事母孝母病掛冠歸及卒廬墓
手植松栢號碧林亭甘露降芝草生東坡在海外聞其
孝節往見之易其亭曰甘露亭松曰瑞松皆為親題
調鼎
梁克家字叔子嘗館於東齋梅花忽開詩云九鼎燮調
終有待百花羞澁敢言芳宋紹興中果魁天下後為相
梁鱣字叔魚孔門弟子封千乘侯
梁統字仲寧漢建武中封義成侯出守九江有治迹
梁松字伯孫統之子問馬援疾拜床下援不答松恨之
女德婚姻
冤訟
梁嬺(於計切)梁貴人之姊南陽樊調之妻竦之女時二妹
為貴人以竇氏譛死嬺上書為之訟冤帝引見留宫中
賞賜十萬號梁夫人擢樊調為光禄大夫
綠珠
梁氏女有容色石崇為交趾采訪使以真珠二斛買之
名曰綠珠趙王倫簒位孫秀求之綠珠墜樓而死崇
遇害山谷詩云欲買娉婷供煑茗我無二斛明月珠
舉按齊眉
梁鴻有高節勢家争欲女之平陵縣孟光狀肥醜而黑
力舉石臼擇對不嫁年三十曰欲得賢如伯鸞者鴻聞
而娶之既成婚鴻曰吾欲裘褐之人可與隠深山者爾
今衣綺縞傅粉黛豈予願哉光曰妾又有隠居之服乃
更為堆髻著布衣操作而前鴻大喜曰真梁鴻妻字之
德耀與俱入霸陵山以耕織為業詠詩彈琴自娛後
又同適吳依大家臯伯通為人賃舂每歸妻具食舉案
齊眉
河梁吕梁濠梁屋梁
凉
凉茂字伯芳少好學議論常據經典為魏郡太守拜甘
陵相所至有治績魏之良吏也文帝朝拜尚書僕射
房(商音邑清河孫堯子丹朱封為房侯子以父封為氏)
校書
房鳳字子元漢成帝時大司馬王根薦之明經通達擢
為光禄大夫與王龔劉歆共校書三人皆侍中
規矩
房植漢桓帝時為河南尹有名當朝鄉人謠曰天下規
矩房伯武因師獲印周仲進由是甘陵有南北部之議
五經庫
房暉遠字崇儒幼有志行明三禮詩易春秋隋文帝禪
遷太常博士牛弘服其博稱之為五經庫
三輔最
房恭懿字慎言隋開皇初蘇威薦之授新豐令政為三
輔之最上嘉之賜物四百緞米三百石恭懿以賑貧人
上嘗呼至榻前訪以理人之術
慈父
房彥謙字孝冲唐高祖時為長昌令百姓號之為慈父
立碑頌德後去寂不仕居家屢空怡然自得謂其子玄
齡曰人皆因禄貴我獨以官貧所遺子孫清白耳
聳壑昂霄
房玄齡字喬孫幼警敏年十八舉進士高孝基謂裴矩曰
僕閱人多矣未有如此郎者當為國器恨不見其聳壑
昂霄耳唐武德初太宗時為秦王延四方文學之士
以記室房玄齡杜如晦虞世南姚思廉李
玄道褚亮蔡恭允薛元敬顔相時于志寧
蘇世長薛收李守素陸德明孔穎達蓋
文達許敬宗蘇勖兼文學館學士號十八學士
時人謂之登瀛洲太宗即位以有決勝帷幄定社稷
功居第一進左僕射更封魏居相位十五年孜孜奉
國年七十一薨諡文昭
家法
玄齡治家有法集古今家戒書為屏風令諸子各取一
具曰留意於此足以保躬子遺愛尚主驕恣永徽中
誣告兄遺直上令長孫無忌鞫其事因得遺愛與公主
謀反之狀遺愛伏誅公主賜死李世勣云房杜辛苦
立門戶為不肖子蕩覆無餘
片言悟主
房琯字次律宰相房融之子隠陸渾山十年天寶末明
皇幸蜀琯上謁拜平章事與韋見素奉冊靈武立肅宗
吐辭洪暢上傾意待之詔收復西京遇賊於陳濤斜
琯效古法用車戰大敗贊云琯以忠義自奮片言悟
主取宰相
女德婚姻
房玄齡妻剔一目示信(見盧氏)
房愛親妻親授子九經
房武幼壯為良子弟老為賢父兄娶滎陽鄭氏生六
男次卿次公次膺次回次衡次元
葯房子房張君房費長房
唐(徵音氏晉國叔陶唐氏之後封唐侯子孫以國為唐得禾異畆同穎作嘉禾篇書)
丹崖
唐節唐玄宗時為縣令去官家于崖下號丹崖翁元結
重之作丹崖公詩銘曰磳磳丹崖其下誰家門前釣
舟籬下釣車不知幾峯為其西墉竹出石磴泉飛戸中
辨謗略
唐次字文編儉裔孫也唐德宗時因遭謗黜十年不遷
作辨謗略三篇憲宗立見而善之命學士沈𫝊師等再
增十篇號曰元和辨謗略
詩瓢
唐求放曠疎逸唐末方外人也吟詩有得即將藁撚為
九投入瓢中後卧病投瓢於江曰得之者方知吾苦心
耳瓢至新渠江有識之者曰此唐山人詩瓢也接得十
纔二三題鄭處士隠居云不信最清曠及来愁已空數
點石泉雨一溪霜葉風業在有山處道成無事中酌盡
一杯酒老夫顔亦紅
識面臺官
唐介字子方為人簡伉端勁孫抃薦介及吳中復為御
史與二人未嘗相識或訝之抃曰昔人恥為呈身御史
今豈求識面臺官邪宋仁宗朝為御史裏行彈張堯
佐特加六品服以旌敢言又言文彥博以燈籠錦媚張
貴妃致相位上怒貶英州别駕徙監郴州稅李師中送
以詩有去國一身輕似葉高名千古重於山之句介
渡淮中流遇風作詩云聖世非狂楚清淮異汨羅平生
仗忠信今日任風波舟楫欹斜甚黿鼉出沒多斜陽幸
無事沽酒聽漁歌神宗朝參大政諡質肅子淑
問義問待問嘉問之問
宋詩人
唐庚字子西工詩湖上云佳月明作哲好風聖之清暮
歸云草青仍過雨山紫更斜陽語意俱新宋紹聖中
張商英薦其才除提舉常平號魯國先生有文集二
十卷
唐舉戰國時人善相相李兊貴相蔡澤夀皆驗
唐都方士也漢武詔求民間治歷者二十餘人都與焉
唐林字子高唐遵字伯高明經飭行仕莽為九卿
唐擅字子產東漢人好星占著書二十八篇號唐子
唐彬同王渾等破吳稱疾史臣曰避名全節有廊廟材
唐瑾周朝吏尚書有人倫之鑒平江陵惟載書二車歸
唐儉佐太宗定天下為天策長史封吕公圖形凌煙閣
唐愈宋元祐末掛冠為七老會
唐璘字伯玉宋寶慶間為察院凜凜有直聲
女德婚姻
唐瓊華楚大夫唐勒之女勒妻一產二子男一女一
男曰正夫女曰瓊華
唐衡漢中官也荀彧娶其女彧父緄畏其聲勢故與婚
唐儉愛崔謙之才以女妻之
唐光韓愈為友婿俱娶盧貽女
荒唐高唐陶唐晚唐
汪(商音歙平陽婺古汪茫氏之後五代末汪族有自徙居源皆以高貲為江左著姓)
衛社稷
汪踦魯童子也仲尼曰能執干戈以衛社稷雖欲勿殤
也不亦可乎
居下訕上
汪輔之字正夫宋神宗朝為北京運判時文彥博以侍
中判署北京輔之密劾公不治事上批云輔之小臣敢
爾無禮
龍溪清風
汪藻字彥章紹興中為翰林學士草高麗詔不許入貢
云壊晉館以納車庶無後悔閉玉關而謝質匪用前規
上稱其得代言體高麗謝表至上以所御白團扇親書
紫誥仍兼綰黃麻似六經十字以賜之自號龍溪結
茅為亭面愚溪之口有羣鷗日馴其地名曰玩鷗亭
有龍溪集行世晚年詩文益奇與柳儀曹相望於數
百歲後文章格力實相上下七子恬悟恪惇憺憘惲
十科薦士
汪愷紹興五年詔復十科取士葉夢得薦愷及徐度汪
藻薦徐度王棠中興後以十科薦用自此始
掄魁之選
汪應辰字聖錫元名洋紹興五年進士第一御賜今名
後為秘書監食罷會茶一同舍就枕不起或戲之曰宰
予晝寢於予與何誅汪曰子貢方人夫我則不暇合坐
稱美累遷吏尚書號玉山
義莊
汪大猷字仲嘉在四明置田二十畆以為義莊欣慕者
衆積置三頃郡守林大中助絶產二頃遇士族之貧者
家有吉凶隨事白郡郡下莊給之為無窮之利初調
衢州江山尉分鄉警捕境内肅然後有諭德之除龍大
淵在閤門聞之亟稱以為當曰某昔在三衢只見說江
山縣尉之賢孝宗朝除敷文待制特升學士
賜榮園
汪綱字仲舉宋乾道中知紹興府築一園曰賜榮取李
白憶賀監詩勅賜鑑湖水為君臺沼榮之意創鎮越
堂自為記又創月臺於堂之前王十朋詩云人望使君
如望月要須如鏡莫如鈎後以郎官為本路憲兼帥
在任九年召為戶侍
汪革字信民宋紹興中省元與江西詩派
汪徹字明遠宋乾道中除樞密使諡莊敏公
婚姻
汪勃娶祝景先之女朱文公書祝確遺事云確景先次
子也景先死時四妹猶未行公竭已資遣之其一歸汪
公勃仕登三府德公不忘人兩賢之
憲量汪汪
方(商音風河南云周大夫方叔之後俗通方霄氏之後)
泥印
方回為盜所劫閉之室中回化而去仍以一丸泥封其
戶以方回印印之
鑑湖處士
方千字雄飛居桐廬釣臺東之白雲原時號方處士隠
鑑湖任情漁釣吟詩有警句庭接停猿樹巖飛浴鶴
泉野渡波搖月山城雨翳鍾孫洽稱之云其秀也
仙蕊於常花其鳴也靈鼉於衆響以脣缺有司不與
科名晚年遇醫補之人號為補脣先生唐元和間韋
莊奏賜千及第
高尚鑑
方楷千之後也宋范文正詩云高尚鑑先君巖居與俗
分幽蘭在深處終日自清芬
惡詩
方圭好為惡詩仁宗朝宋庠知揚州圭来謁燕于平山
堂圭誦詩不已適見野外有牛就木磨痒謂坐客胡詼
曰青牛恃力狂挨木詼應聲曰妖鳥啼春不避人圭悟
其意飲散擊詼
題南樓
方澤字公悦宋神宋朝守鄂渚有題南樓畫閣詩山谷
過之登樓次其韻二篇又作詩寄公悦末云庾公風流
冷如鐵誰其繼之方公悦
名士
方豐之號北山紹興名士也有絶句云舍人早定江西
派句法須從活處參參取陵陽正法眼寒花承露落毿
毿
輟俸抄書
方崧字季申宋隆興初登第和氣接物二十年安分有
守始終所得清俸以為抄書之費子信孺倅肇慶
花木僚友
方孚若新居成劉後村賀以詩云按行花木皆僚友主
掌湖山即事權宋寧宗朝為寺丞終寶謨知府
奇怪
方岳字巨山號秋崖長於詞翰有小藁行世方澄孫序
之云奇奇怪怪之文如其人磊磊落落之氣如其文
宋理宗朝兩為文學掌故宫中秘書出守康廬秀水二
郡
方達源宋元祐中為御史子元脩元若元矩俱有材名
方君式與毛國華從東坡遊西菩提寺坡有詩刻于石
方廷實宋紹興中拜監察御史剛直敢言
方孟卿紹興中為右司諫
方蒙仲號烏山宋理宗朝為博士和劉後村梅詩百首
婚姻
方勉字及甫娶許虞部之女好學能詩
義方大方肘後方越人方
常(商音氏平原一衛康叔支孫封于常邑因焉云黃帝臣常先之後)
奉使不辱
常惠太原人漢武時隨蘇武使匈奴拘留十餘年乃還昭
帝嘉其勤勞拜光禄大夫諡壯武侯
忠節
常達陜州人從高祖征伐帝曰君忠節正可求之古人
帶經耕鉏
常林字伯槐家貧苦學帶經耕鉏梁習薦為名士魏
太祖以為南和宰後拜光禄大夫
儒林先生
常爽字仕明北魏人少聰敏五經百家多所研綜置館
温水之右教授門徒七百餘人嚴厲有方高允稱之曰
文翁柔勝先生剛克立教雖殊成人一也不事王侯
獨守閒静時為儒林先生子文通孫景
知人受賞
常何唐貞觀中為中郎將陳便宜二十餘條上怪其能
對曰臣家客馬周具草耳上以何為知人賜絹三百匹
設鄉校
常衮唐建中初為福建觀察使始閩人未知學衮為設
鄉校教導之自是文風始盛代宗朝為中書舍人文
彩贍蔚長於應用譽重一時後拜相
論奏時相
常安民字希古宋元祐中公卿薦其才召為太常博士
上疏論蔡京姦足以惑衆辯足以飾非巧足以移人主
之視聽力足以顛倒天下之是非建炎中官其子孫
二人紹興中其子固為御史中丞敢言
汝隂處士
常秩字夷甫潁川汝隂人長於春秋居陋巷二十餘年
歐公荆公聞而稱之嘉祐中薦于朝除國子直講不
就熙寧中被召遂起累遷除寳文待制時歐公致仕
治第于潁有詩云笑殺汝隂常處士十年騎馬聽朝雞
常景字永昌雅好文章澹於榮利初為叶律博士
常思字克恭郭威少孤舍於思家及即位呼為常叔
婚姻
常衮以兄之子妻陳京常脩娶關圖之妹
綱常馬氏五常
桑(商音後黎陽父秦大夫子桑之以王字為氏)
心計
桑弘羊漢武時領大農盡管天下鹽鐵作平準之法
以心計不用籌算言利事析秋毫元封中賜爵左庶
長
五世同居
桑虞字子深晉人五世同居閨門雍穆有園去宅數里
瓜果初熟人盜之虞以園多荆棘使奴開道盗覺之来
請罪
遁甲
桑道茂唐人善遁甲待詔翰林所言皆驗
鐵硯
桑維翰字國僑為人醜怪身短面長嘗臨鑑自奇曰七
尺之軀不如一尺之面初舉進士有司惡其姓與喪
同音不取人或勸其他仕乃著日出扶桑賦以見志鑄
鐵硯示人曰硯弊則改而他仕卒第進士晉高祖拜
為相
桑慥有素行宋天聖中除監察御史
桑懌宋景祐中遷閤門祗侯賞平蠻獠之功懌辭或
譏懌好名懌曰若避名則善皆不可為矣
扶桑柴桑苞桑
臧(商音孫東海為魯孝公子彊食采於臧是為臧僖伯子因以氏臧文仲武仲宣叔昭伯皆其後)
(世為大夫)
有後
臧哀伯魯大夫周内史曰臧孫達其有後於魯乎君違
不忘諫之以德
撫劍抵掌
臧宫字君翁佐光武中興封朗陵侯圖形雲臺史
臣論曰臧宫馬武撫鳴劍而抵掌志馳伊吾之比矣
臧盾侍宋武帝宴賦詩不成罰酒一斗
臧榮緒宋人隠居京口教授生徒號披褐先生
臧厥拜晉安守下車宣化凶黨皆去人謂之臧彪
臧質字含文有氣幹宋文帝謂可大任以為徐兖二
州刺史元嘉末守旴𣅿却魏兵三十萬衆
莊(徵音齊天水賈楚莊王支孫以諡為姓遂周有莊辛有莊景公使監穰苴軍後至斬之)
(莊暴見孟子)
漆園傲吏
莊子名周蒙人也嘗為蒙漆園吏楚威王厚弊迎以
為相莊子絶之終身不仕著書十餘萬言名南華經
莊舄越之鄙人仕楚執圭
莊青翟前漢人以功臣侯子孫拜相
莊大成十歲能誦史書宋紹興中擬試童科
黑莊康莊蒙莊
郎(商音城中山之魯懿公之孫費伯郎居子孫因氏焉)
善風角
郎顗北海人父宗善風角星算望氣占候顗少𫝊父業
兼明經典晝妍精義夜占象度漢順帝時拜章言灾
異之故召對復陳便宜七事召拜中郎辭病不就
削木剪紙
郎基字世業本文吏有武略北齊擢為海西鎮將梁兵
攻城基削木為箭剪紙為羽固守還朝拜侍御史子
茂字蔚之七歲誦騷雅日千餘言次子楚之(北史)
西昌逸士
郎詠𨼆西昌採樵為業或擔入郡市遇人買則曰我西
昌逸士酒中人也我今獻公所缺公當惠我所無
培塿松栢
郎餘令唐初為霍王元軌參軍從父和年亦為王友王
曰郎家二賢皆入府不意培塿而松栢成林也弟餘
慶為吏清而刻
錢郎
郎士元晚唐詩人佳句甚多與錢起齊名時人語曰前
有沈宋後有錢郎
檀郎夜郎郭郎
康(商音後京兆為衛康叔之以諡姓)
草封禪儀
康子元唐開元初詔舉能治易老莊者張說以子元應
詔除侍講上封泰山說引子元草封禪儀徙宗正卿
六可畏
康澄唐明宗時為大理少卿上疏言國家有不足懼者
五有深可畏者六詔奬之
金帶
康延孝以百騎奔莊宗解御衣金帶賜之(五代)
射藝
康保裔宋真宗朝人善騎射以十五矢引滿括鏑相繼
而墜人服其妙後戰没子伯雄為桂州觀察使
待詔金馬
康與之字伯可號順庵宋南渡後有聲樂府秦申公薦
於上以文詞待詔金馬門凡中興粉飾治具兩宫宴集
皆假其歌詠故應制之詞居多嘗題徽宗畫像云玉
輦宸遊事已空尚餘奎藻繪春風年年花鳥無窮恨盡
在蒼梧夕照中高宗見之一慟而已
康絢字長明倜儻有志氣仕齊為華山守歸梁除衛奕
康真人名桑治三十九福地在常州宜興縣
嵇康孫康顧長康
匡(商音匡晉陽之魯匡邑宰句須後)
廬山君
匡裕周武王時人兄弟七人皆有道術結廬山中後得
仙去空廬在焉故曰廬山漢武封裕為大明君又稱為
廬山君廬山記載匡裕為周威王時人
解頥
匡衡字稚圭家貧好學常鑿鄰壁引光讀書精力絶人
諸儒語曰無說詩匡鼎来匡語詩解人頥宣帝朝射
策甲科元帝朝史高薦於上遷博士給事中建初三年
拜相十年之間不出長安城門而至相位子咸亦
明經歴位九卿家世多為博士者
至孝
匡昕字令先有至性母病亡經日昕奔還號叫母即蘇
皆以為至孝所感
湯(商音後中山為商湯之以諡姓)
詩僧
湯惠休宋孝武時沙門也善屬文武帝命之還俗官至
揚州從事史江淹擬惠休雜篇二十一首
潤筆
湯文圭吳人時李德誠加司空文圭草麻濡毫之賂不
至湯以詩促之云紫殿西頭日欲斜曾草臨川上相麻
潤筆已曾關奏謝更飛章句問張華時人笑之
同年學士
湯鵬後唐長興二年盧華榜下登第同榜五人皆為翰
林學士張說湯鵬吳承範江文蔚范禹偁也
東西府
湯鵬舉字致遠宋紹興中參大政家于潤之金壇時
張綱居縣西人呼張為西府湯為東府同時執政也
御軍有法
湯東野宋建炎初試工部知建康府代連南夫之任時
戍兵喜摽掠市井東野峻法繩之民恃以安
三元坊
湯璹長沙人宋淳熙中為省元先是同郡王容釋褐易
袚為狀元故郡有三元坊
湯悅與徐鉉直學士院皆江南文士
湯思退試博學宏詞宋紹興末拜相封岐公
商(宫音公汝南受商湯之後以國為氏後商鞅本衛公子孫氏秦封於商號商君其亦以商為)
(氏)
傳易
商瞿字子木傳易孔門(古注商瞿姓也)有若曰商瞿年長無子
孔子曰勿憂瞿年四十後當有五丈夫已而果然
蛤詩
商凝式隋人煬帝好食蛤忽一蛤推擊不破夜有光肉
又自脫有一佛三菩薩像乃悔不食凝式詩曰雖因雀
變化不逐月虧盈惟有天中像神功詎可成
昌(商音子汝南之黃帝之昌意後)
昌義之梁天監中封永豐侯遷徐州刺史魏兵十萬
攻鍾離義之固守救兵至大破之(南史)
昌懿邕州進士補文學紹興中上疏言馬政
昌湜宋仁宗朝為大理寺丞胡文恭公行制
昌永宋紹興中特奏狀元
萇
萇弘周敬王時為大夫孔子從而問樂焉莊子外
物篇云萇弘死于蜀藏其血三年而化為碧(碧玉也)
萇鳳唐末人嘗贈羅𨼆鴈頭牋百幅
萇從簡善用槊力敵數人仕後晉為金吾將軍
皇(三皇之後因氏焉又出宋戴公之後皇封子為宋大夫僖二十皇國父為宋太宰襄十七皇初平)
(黃見姓)
皇弘東漢人受書於朱普
皇侃好學尤明三禮為國子助教梁武帝召入夀光
殿說禮記義善之加散騎常侍
強(商音強天水聲左傳鉏平)
強循為雍州參軍華原无水人畜多渴死循引渠水
以浸田一方利之號強公渠
強獻明錢塘人宋熙寧中兄弟五人相繼登第皆至
顯官獻明工部架閣浚明尚書郎淵明翰林學
士偉明陟明歴外任皆有名績
襄
襄楷字公矩好學博古善天文隂陽之術漢桓帝時灾
異數見楷詣闕上疏不見採陳蕃舉楷方正不就
倉(官望出武陵倉黃帝史官倉頡之後于漢循吏居長子孫有氏庫氏漢倉公姓淳為太倉令)
(故號倉公)
倉頡四目觀鳥跡而制字淮南子云頡作書而天雨
粟鬼夜哭
倉孝仁魏太和中遷燉煌太守良二千石也
倉跋北魏人孝行見稱鄉里詔旌表門閭史臣曰
竭股肱之力盡愛敬之心承膝下之歡忘軒冕之貴
羌
羌岵五代時人與桑維翰有宿怨維翰拜相令韓魚召
之來與之一官及至誣其謀反殺之他日公坐小軒岵
來謁見責公報怨何深未幾維翰卒
氏族大全卷九
