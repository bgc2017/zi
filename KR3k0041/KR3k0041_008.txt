氏族大全卷八
十陽
陽(商音陽周景王少子封陽樊子孫因邑為氏晉有處父為太𫝊魯人陽虎貌似孔子)
擊奸
陽球字方正漢靈帝朝為司隸校尉誅磔宦官王甫等
豪右權門莫不屏氣
標秀
陽裕字士倫幼時叔父躭奇之曰此兒吾家標秀佐時
之良也後為大將軍司馬
德薰晉鄙
陽城字亢宗與弟階域隠中條山唐德宗朝宰相薦之
召拜諫議大夫韓愈諍臣論云陽子居晉之鄙晉之鄙
人薰其德而善良者幾千人矣
壊白麻
陽城居諫職八年與王仲舒等守延英門伏閤極論裴
延齡奸邪且曰脫以延齡為相城當取白麻壊之遷
司業
撫字心勞
陽城為道州刺史治民如治家賦稅不登觀察使數加
誚責城自署曰撫字心勞徵科政拙考下下柳子厚
為作遺愛碑
㛰姻
種璧
漢陽雍伯嘗設義漿給行人三年有一人飲訖懷中出
石子一升與之曰種此生美玉并得好婦後求北平徐
氏女為㛰徐曰得白璧一雙乃可雍伯於所種處求之
得白璧五雙以聘名其地曰玉田生十男皆俊異位
至卿相
高陽朝陽卧南陽
楊(商音子弘農楊唐叔虞之後伯僑自晉歸周天封為侯子孫因以為氏)
廉潔
楊惲字子幼漢宣朝為中郎將居殿中廉潔無私答
孫會宗書云烹羊炰羔斗酒自勞又云酒後耳熱而呼
烏烏人生行樂耳須富貴何時父敞為相封安平侯
鱣堂
楊震字伯起明經博覽諸儒語曰關西孔子楊伯起客
於湖有冠雀銜三鱣魚飛集講堂前都講取魚進曰蛇
鱣者卿大夫之服也數三者三台也先生自此升矣
五十始仕漢延光中拜太尉中子秉
畏四知
楊震遷荆州刺史昌邑令玉密懷金十斤遺之曰暮夜
無知者震曰天知地知子知我知何謂無知子孫蔬
食步行故舊勸其殖產業震曰使後世稱為清白吏子
孫以此遺之不亦厚乎
三不惑
楊秉字叔節為豫荆徐兖四州刺史所至以純白稱
嘗曰我有三不惑酒色財也子賜
三葉宰相
楊賜少𫝊家學篤志博聞靈帝朝侍講光華殿遷司空
自震至賜三葉宰相自震至彪四世為太尉故東京楊
氏為漢名族賜子彪彪子脩
機捷
楊脩字德祖好學有俊才漢末為曹操主簿能解曹娥
碑隠語脩既解操行水路三十里方解曰有智無智後
三十里操後殺之父彪悼痛答操曰猶懷老牛䑛犢
之愛
我家龍文
楊愔字遵彥六歲受史書十一歲受詩易從兄昱器重
之曰此兒駒齒未落已是我家龍文更十年當求之千
里之外梁大寶初拜太子少保封開國公
朱紫滿庭
楊侃字士業愛琴書父播叔父椿一門朱紫盈庭侃獨
不仕曰苟有良田何憂晚歲仕魏為大都督
無心富貴
楊素字處道奇策高文一時之傑周主謂曰勿憂不富
貴素曰但恐富貴來逼臣臣無心圖富貴也隋初加
上柱國
一門三相
楊師道字景猷清警有才思善草隸工詩唐貞觀中拜
中書令兄恭仁性忠厚唐初拜侍中從孫執柔武
后朝同平章事一門三相
清儉
楊綰字公權尚清儉獨處一室左右圖史凝塵滿席澹
如也唐大歷中拜相制下朝士相賀及薨帝嘆曰天
不欲朕致太平邪何奪吾楊綰之速也
重器
楊元琰字温卿生數歲未言相者視曰語遲者神定必
重器也中宗即位以誅二張有功封弘農郡公
芝雀之祥
楊炎字公南父喪廬墓有紫芝白雀之祥詔旌表其閭
唐建中初拜相以片言移人主意作兩稅法天下利
之父播高蹈丘壑號玄靖先生
高麗舞
楊再思佞人也武后朝居相位十年張易之曰楊内史
面似高麗再思欣然作高麗舞
金石鏗鏘
楊憑字虚受善詩文韓愈荆潭唱和詩序云僕射裴公
均開制荆蠻統郡惟九常侍楊公憑領湖之南壤地二
千里有唱斯和搜竒抉經雕鏤文字鏗鏘發金石幽眇
感鬼神信所謂才全而能鉅也子敬之孫戎戴
楊家三喜
楊憑與二弟凝凌俱有重名唐大歷中登第稱三楊敬
之與戎戴亦並登第時謂楊家三喜
壓倒元白
楊汝士與元稹白居易賦詩席上汝士後成最佳警句
云文章舊價留鸞掖桃李新隂在鯉庭歸曰今日壓倒
元白
慶門
楊嗣復字繼之於陵之子其舅韓滉撫其頂曰名與位
皆踰其父楊氏之慶也字之曰慶門文宗朝與李珏同
相
文如懸河
楊炯中童科授校書郎年十一待制弘文館武后朝與
宋之問分直藝館終盈川令張說曰楊盈川文如懸河
注水酌之不竭與王勃等為四傑
金印朝天
楊收字藏之與王鐸薛逢同年唐咸通中拜相逢上詩
云須知金印朝天客同是沙堤避路人子鉅弟嚴嚴
子注兩世四人翰林學士
懷玉山人
楊億字大年初生其祖文逸夢一羽衣自稱懷玉山人
覺而生億數歲不能言一日家人抱之登樓偶觸其首
即吟曰危樓高百尺手可摘星辰不敢高聲語恐驚天
上人年十一歲試中童科試喜朝京闕詩云願秉清忠
節終身立聖朝授正字真宗朝拜正言遷知制誥翰
林學士諡日文
一代文豪
楊億作文與賓客飲博投壺奕棋語笑喧嘩不妨締思
以小紙細書揮翰如飛文不加點頃刻數千言真一代
文豪也與劉筠齊名時號楊劉與王鼎王綽號江東
三虎詩宗李義山號西崑體
詩在御屛
楊徽之字仲猷宋太宗聞其名召見以詩數百篇為獻
上選十聯書御屏間梁周翰詩云誰似金華楊處士十
聯詩在御屏間僧文瑩謂楊公作文必以天地浩露
滌筆於冰甌雪椀中至道九老徽之其一也(見李昉)
斷送頭皮
楊朴字契元工詩少與畢士安同學士安薦之太宗召
見除官不受歸山真宗東封召對上問有人送詩否曰
臣妻一首云更休落魄躭杯酒切莫猖狂愛作詩今日
捉將官裏去這回斷送老頭皮
一世儒宗
楊時字中立號龜山先生與游定夫謝顯道俱游明道
先生之門學有本原行無玷缺為一世儒宗宋徽宗
朝為國子祭酒
華鄂堂
楊邦乂吉水人始生未冠妣陳氏即世兄弟三人視兄
如父揭所居堂曰華鄂宋政和中以釋褐還家拜伯氏
更其堂曰韡韡同郡郭孝友記之曰余嘉楊氏友其季
而不伐恭其兄而不忘一時名勝賦者百餘人
刺血書襟
楊邦乂宋建炎中倅建康金國兵大至杜充戰敗遁去
公刺血書襟曰寧為趙氏鬼不作他邦臣遂遇害贈
直秘閣制云儒夫愛生名不稱於沒世烈士砥節死有
重於泰山紹興中再賜田三百畆官其一子諡忠
襄五子長振文郁文
千載生氣
楊由義字宜之宋隆興初與胡昉使金國不肯供退海
泗唐鄧四郡又不拜曰若死此間做得个忠孝鬼全璧
歸朝二公抗節異域争禮氊帳千載之下凜然猶有生氣
日月争光
楊萬里字廷秀號誠齋先生際遇三朝始終一節愛君
憂國之心皎然與日月爭光宋孝宗稱其仁者有勇
又曰書生知兵寧宗朝除寶謨閣學士年八十自書
十四言擲筆隠几而沒子長孺
留俸代租
楊長孺字伯子號東山潜夫帥番禺將受代有俸錢七
千緡悉以代下戶輸租有詩云兩年枉了鬢霜華照管
南人淺一&KR1963;七百萬錢都不要脂膏留放小民家每對
客曰士大夫清廉便是七分人了以忤權貴劾去陳
膚中作玉壺冰朱絲絃二詩餞行林自知詩云公来
無琴鶴公去有芒鞋幕官詩云從渠腰下有金帶何
處山中無菜羹紹定元年以敷文閣直學士致仕年
七十九薨
楊回居鄉三逐事君三去趙簡子用為相其國大治
楊朱泣岐謂其可以南可以北(列子)
楊王孫漢武朝人學黃老之術遺戒臝葬以返其真
楊倫字仲理少師事丁鴻習古文尚書仕漢拜侍中
楊政字子行從范升受易善說經語曰說經鏗鏗楊
子行
楊國忠貴妃從祖兄也領四十餘使後拜相張彖以
為冰山
楊滔仕唐為中書舍人當應制斵窗取本號斵窗舍
人
楊紹復炙手可熱
楊繪字元素與李常等會飲碧澗堂
楊丕與彭齊等為江西三端
女德㛰姻
癡姨
楊氏為姚家婦符承祖母氏之妹承祖方用事親姻趨
附楊氏獨不然謂承祖之母曰姊有一時之榮不若妹
有無憂之樂姊與之衣物皆不受由此號為癡姨
秦虢
楊妃六姨韓國夫人三姨秦國夫人八姨虢國夫人與
兄銛錡國忠五家第舍聯亘治錦繡琢金玉者千人
新妝詩
楊盈川姪女容華作新妝詩云宿鳥驚眠罷房櫳趁曉
開鳳釵金作鏤鸞鏡玉為臺妝似臨池出人疑向月来
自憐終不見欲去復徘徊
世姻
楊經字仲武潘岳誄文云藉三葉世親之恩而子之姑
實予之伉儷潘楊之睦有自来矣
著㛰禮
楊瑒居官為清白吏常笑士大夫不能用古禮因其家
冠㛰喪祭乃據古禮為之節文
夫婦履任
楊汝士小字沙哥白樂天妻兄也汝士領東川節度與
妻崔氏同履任樂天代妻作詩賀之云劉綱與婦共升
仙弄玉隨夫亦上天何似沙哥與崔嫂碧油幢引過東
川
經笥
楊玠娶崔季讓女崔家富於圖籍玠㛰後造其門遍取
觀覽捫腹曰已藏之經笥矣
佳婿
楊於陵字達夫有奇志年十八擢進士第韓滉少許可
獨奇之謂妻柳氏曰吾閱人多矣求佳婿貴且夀無如
於陵者有子必為宰相以女妻之唐德宗朝為中書
舍人
仙㛰
越漁者楊父一女絶色有謝生求娶焉父曰吾女有詩
兩句能續之則可詩曰珠簾半窗月脩竹一簾風謝曰
何事今宵景無人解與同女曰天生吾夫遂偶之七年
忽瞑目而逝後見之江中曰吾本水仙謫居人間耳
楊敬真田家女也適王清後得仙去
楊收女妻裴坦之子器用多用犀玉坦命碎之
楊徽之無子一女賢明知書以妻宋臯
楊侃奇韋孝寬之才以女妻之
楊素從妹妻封德彝
楊雅以女妻歐陽永叔
楊東山母羅氏宋嘉定初侍母夫人入京就職
潘楊長楊穿楊
揚
奏四賦
揚雄字子雲少好學口吃不能劇談漢元鼎中居岷山
之陽有田一㕓有宅一區漢成帝朝有薦雄者上召雄
待詔承明之庭奏甘泉河東校獵長揚四賦以經莫
大於易作太玄𫝊莫大於論語作法言史篇莫善於蒼
頡作訓纂箴莫善於虞箴作九箴賦莫深於離騷作反
騷辭莫麗於相如作四賦家貧嗜酒有好事者載酒
從遊劉棻從學作奇字王莽投棻四裔辭連雄雄時
校書天禄閣治獄使者来雄恐從閣上投下幾死後
仕莽故晦菴書曰莽大夫
鐵面
揚王休字子美調台州黃巖尉白郡黥一武斷豪民州
閭稱賀號為鐵面少府
鷄窠小兒
揚避舉瓊州人李守奉使至瓊道遇之至其家其諸父
年百二十餘祖宋卿年百九十五次見雞窠小兒出頭
下視宋卿曰此九代祖也不語不食不知其年
清揚荀揚班揚荆揚
羊(商音晉河上氏按氏族譜云春秋末羊舌之後始單姓羊)
羊羹之怨
羊斟為宋華元御士元殺羊食士而不及斟斟曰疇昔
之羊子為政今日之事我為政與入鄭師故敗
死友
羊角哀與左伯桃為友聞楚王賢而歸之道遇雪度不
能俱生乃併衣服與角哀伯桃入樹死角哀至楚為上
大夫平王以角哀賢備上卿禮葬伯桃後角哀自殺下
從之
懸魚
羊續字興祖漢靈帝朝為南陽太守弊衣羸馬府丞
送生魚續受而懸於庭丞再送續出前所送者以杜其
意
探環
羊祜字叔子續之孫蔡邕之外孫方五歲令乳母於隣
家李氏園桑樹下探取金環李氏驚曰此吾亡兒所失
乃知李氏子祜之前身也晉武時鎮襄陽在軍中輕
裘緩帶身不被甲鈴閣之下侍衛不過十數人好遊
峴山嘗與從事鄒湛同登慨然浩歎及沒襄陽人建廟
立碑其上望者流涕杜預名之曰墮淚碑遷尚書僕射
獸炭
羊琇仕晉為散騎常侍性豪侈屑炭和作獸形以溫
酒洛下豪貴效之
食藕
羊敦仕晉為廣平太守歲饑家餽不至拔藕而食朝廷
聞之賜穀千斛以旌其清
八伯八達
羊曼嗜酒與阮放等八人相友善號兖州八伯阮放為
宏伯郗鑒為方伯胡母輔之為達伯卞壺為裁伯蔡謨
為朗伯阮孚為誕伯劉綏為委伯羊曼為䵬伯擬古八
俊
真率
羊固仕晉拜臨海太守饌客甚盛羊曼拜丹陽尹饌客
隨宜論者以固之豐腴不如曼之真率也
晝卧書裙
羊欣字敬元年十二隨父為令時王獻之為吳興甚愛
之欣嘗著新絹裙晝寢獻之入縣見之書裙數幅而去
折樹矟
羊侃善馬矟時少府造兩矟新成帝令試之侃執矟上
馬左右擊刺提矟登樹樹折號折樹矟仕北魏為侍中
踏龍尾道
羊昭業唐大順中與顧雲同修史時僕射劉子長有清
名求高逢休書為先容謁之雲潜啟書觀之但云昭業
擬將一尺三寸汗脚踏龍尾道無一語及雲雲嘆息而
已
羊陟漢黨錮八顧中人少清直三遷為尚書令
羊衜仕魏為上黨太守孫登表其有專對才子祜
羊曇謝安之甥安與姪賭墅顧謂曇曰以墅乞汝
羊璿之與謝靈運等為四友(見荀氏)
㛰姻
羊祜身長七尺餘郡將夏侯威異之以兄霸之女妻焉
後封萬歲鄉君食邑五千戶
公羊相羊食萬羊叱石為羊
王(商音晉太原喬周靈王子王子之後)
鬼谷子
王詡周末人受道老君居清溪之鬼谷號鬼谷先生
臣義
王陵少文任氣漢高帝功臣十八人位次陵居十三封
安國侯高后欲王諸吕陵争之先儒云人臣之義當以
王陵為正
驪歌
王式為昌邑王師以詩授王王廢徵式為博士江公疾
之令諸生歌驪駒式曰客歌驪駒主人無庸歸江公曰
何拘曲也式謝病歸
後世必興
王翁孺漢武朝為繡衣御史嘆曰吾聞活千人者有封
吾所活者萬餘人後世其興乎子禁禁子譚商立根
逢時漢成帝朝同日封侯是為五侯鳳曼崇亦禁之子
共八子
獻頌
王褒字子淵蜀人益州刺史王襄令作中和樂職宣布
詩因奏褒有軼材上徵之既至作聖主得賢臣頌上
令往益州祠金馬碧雞之神道病卒宣帝朝為諫大夫
三世清廉
王吉字子陽漢宣朝為博士諫大夫子駿元帝朝為
諫大夫駿子崇平帝朝為司空三世以清廉著名
孝子忠臣
王尊字子贛為益州刺史先是王陽守是州行部至卭
郲九折坂嘆曰奉先人遺體奈何乘此險尊至是問吏
曰此非王陽所畏道邪叱其馭曰驅之王陽為孝子王尊為
忠臣為東平相王以至親驕奢尊謂曰天下皆言王
勇顧乃負貴安能勇如尊乃勇耳為東郡太守河決
浸瓠子金隄水盛隄壊吏民奔走惟一主簿在尊旁立
不動水稍却乃還漢成帝朝為光禄大夫
牛衣
王章字仲卿漢成帝朝為京兆尹欲上封事妻止之曰
人當知足獨不念卧牛衣中涕泣時邪章不聽
養性論
王充字仲任家貧無書常遊洛陽市肆閱所賣書一見
輒能誦著論衡八十五篇二十餘萬言晚年著養
性論十六篇裁節嗜慾順神自守章帝詔以公車徵
之不行
潜夫論
王符字節信漢末人少好學與馬融張衡崔瑗友善隠
居著書號潜夫論皇甫規解官歸安定鴈門太守謁規
規不為禮王符在門規屣履迎之時語曰徒見二千石
不如一縫掖言書生道義之貴也
望廬而還
王烈字彥方漢末人少有行義鄉里有争訟者將質之
於烈或至塗而返或望廬而還
繡被墜前
王純字少林嘗詣京師於空舍中見一書生疾困曰吾
腰下有金十斤願以相贈乞收骸骨純候書生卒賣一
斤營葬餘金置棺下後為大度亭長有駿馬馳入亭
而止大風飄綉被墜前乘馬到雒縣馬逸入他舍主人
曰此我家馬也純因言葬書生事主人悵然曰我子也
姓金名彥大恩久不報天以此彰卿德耳
依劉
王粲字仲宣漢末避亂往依劉表於荆州曹子建云
仲宣獨步於江南蔡邕每聞粲在門倒屣迎之與曹
劉等為建安七子(見陳琳)
卧冰得鯉
王祥字休徵事繼母朱氏盡孝母欲生魚時天寒冰凍
祥解衣剖冰求之雙鯉躍出魏末為三老南面几杖
以師道自居天子幸學北面乞言五子肇夏馥烈
芬弟覽晉武朝八公同辰(見何曾)
輟社
王脩七歲喪母以社日亡每社設祭哀哭閭里為之罷
社
渾默深沉
王昶字文舒魏末為兖州刺史遷司空名其子曰渾
曰深名其姪曰默曰沈為書以戒之有云物速成則疾
亡晚就則善終朝華之草夕而零落松柏之茂隆寒不
衰
門容幡戟
王濬少有大志嘗起宅開門前路廣數十步曰吾欲使
容長戟旛旗晉武朝為益州刺史以平吳功拜大
將軍
床頭周易
王湛字處冲渾弟也少言語宗族以為癡渾子濟嘗
詣之見床頭周易湛因剖析玄微濟嘆服晉武每見
濟曰卿家癡叔死未對曰臣叔不癡為汝南内史時稱
王汝南
巖下電
王戎字濬仲渾子也幼而穎悟神彩秀徹視日不眩裴
楷日戎眼爛爛如巖下電阮籍每適渾輒過視戎良
久出謂渾曰濬仲清賞非卿倫也與卿言不如共阿戎
談嘗經黃公酒壚下過顧為後車客曰吾昔與嵇阮
酣暢於此自彼云亡吾便為時羈紲今日視之雖近邈
若山河晉元康中拜司徒封安豐侯
金溝
王濟字武子渾次子也風流豪爽氣盡一時性好馬時
洛陽地貴買地為馬埒編錢滿之時謂之金溝
寧馨兒阿堵物
王衍字夷甫神情明秀方總角見山濤濤曰何物老嫗
生此寧馨兒妻郭氏性貪鄙衍疾之口不言錢妻令
婢以錢遶床衍晨起謂婢曰舉此阿堵物去
口中雌黃
王衍初補元城令終日清談每捉玉柄麈尾與手同色
義理有未安隨即更改世號口中雌黃
風塵表物
王衍神姿高徹王戎謂其如瑶林瓊樹自是風塵表物
王敦曰夷甫處衆中如珠玉在瓦石之間顧愷之
稱其巖巖清峙壁立萬仞晉永嘉初拜司徒
絶倒
王澄字平子有高名每聞衛玠言輒嘆息絶倒時語曰
衛玠談道平子絶倒永嘉初拜荆州刺史
三窟
王衍為司徒以弟澄為荆州敦為青州曰足以為三窟
矣
新亭之宴
王導字茂弘少有風鑒識量清遠佐晉元帝中興號為
仲父諸賢出新亭飲宴周顗等相顧流涕嘆曰風景
不殊舉目有山河之異導曰當與戮力王室尅復神州
何至作楚囚對泣邪拜司空錄尚書事永寧初進位
太保封郡公賜劒履上殿入朝不趨六子悅恬洽
協邵薈
黑頭公
王珣字元琳洽長子也為桓温掾温曰王掾當作黑頭
公後果然嘗夢人以大筆如椽與之覺而語人曰當
有大手筆事晉太元中為散騎常侍弟珉子曇首
難兄
王岷字季琰少有才藝名出珣右時語曰法護非不佳
僧彌難為兄後代王獻之兼中書令二人素齊名時
謂獻之為大令珉為小令
蠟珠之戲
王曇首内集任子孫戲適僧達下地作彪子僧虔累十
博棋不墜僧綽採蠟珠為鳳凰
佳子弟
王羲之字逸少導從子也王敦曰此吾家佳子弟也與
王承王悦為王氏三少仕晉為右軍將軍會稽内史
羲帖
王羲之臨池學書池水盡黑草隸為古今之冠論者稱
其筆勢飄若游雲矯若驚龍又曰烟霏霧結狀若斷而
實連鳳翥龍蟠勢若斜而反直其最為後世重者蘭亭
記樂毅論黃庭經也性愛鵝為山隂道士寫道德經畢
籠鵝以歸在戢山為老姥書六角扇各五字人競買
之子七人其知名者玄之凝之徽之操之獻之也
獻之子靜之
蘭亭勝集
王羲之為會稽内史上巳日與同寮宴於山隂蘭亭賦
詩成四言五言各一首者十一人王羲之謝安
謝萬王肅之凝之林之徽之徐豐之孫
綽孫統袁嶠之成五言一首者十五人郗曇
華茂庾犮王豐之魏滂謝繹曹茂之
庾蘊華平桓偉王元之蘊之渙之孫嗣
詩不成罰酒者十六人王獻之謝瑰卞廸
卓髦王模孔熾劉密虞谷華耆謝藤
吕系吕本曹禋任凝后綿勞夷宋景祐
中會稽守蔣某修永和故事詩云一段西園曲水聲水
邊終日會冠纓幾多詩筆無停輟不似當年有罰觥
西山爽氣
王徽之字子猷風流為一時之冠為桓冲參軍冲曰卿
在府日久比當相料理徽之初不酬答但以手扳拄頰
云西山朝來致有爽氣耳性愛竹嘗寄居空宅中便
令種竹曰何可一日無此君邪居山陰夜雪初霽月
色清朗忽憶戴逵逵時在剡溪便乘小舟造門不前而
返曰乘興而來興盡而返何必見戴安道邪仕晉為
黃門侍郎
管中窺豹
王獻之字子敬高邁不羈年數歲觀門生樗蒲曰南風
不競門生曰此即於管中窺豹時見一斑獻之怒拂衣
去有愛妾名桃葉其妹名桃根子敬嘗臨渡歌以送
之因名其渡曰桃葉渡晉大元中為中書令
廢蓼莪
王裒字偉元父死廬墓攀柏悲號涕著于樹為之枯隠
居教授讀詩到蓼莪未嘗不三復流涕門人為之廢蓼
莪一篇(晉孝友傳)
神仙中人
王恭字孝伯美姿儀人目之曰濯濯如春風柳嘗披鶴
&KR0769;涉雪而行孟昶見而笑曰真神仙中人
王掾不癡
王述字懷祖年三十未知名人謂之癡王導辟為中兵
屬問以江東米價述張目不答導曰王掾不癡人何言
癡
江東獨步
王坦之字文度述子也甚愛之長猶抱置膝上弱冠
與郗超有重名時語曰盛德彬彬郗嘉賓江東獨步王
文度四子怡愉國寶忱述坦之愉三世皆
中書令
披褐捫虱
王猛字景略隠華陰山懷佐世之志晉桓温入關猛披
縕袍詣之捫虱談當世事旁若無人温異之後仕秦
苻堅為相
將門有將
王鎮惡猛之孫五月五日生猛曰是兒將興吾門矣年
十三而苻氏敗寓食黽池李方家曰遭英雄主取萬戶
侯當厚相報歸晉客荆州劉裕見而異之曰將門有將
署參軍裕北伐鎮惡為龍驤將軍過黽池造李方家
升堂拜母厚加酬賚鎮長安為沈田子所圖裕受命追
封龍陽縣侯
貂裘採藥
王弘之字方平宋武辟召不就拂衣歸耕宋文帝時從
兄敬弘為吏部尚書解貂裘與之即著以採藥釣於上
虞之石頭或問漁師得魚賣否曰亦自不得得亦不賣
白面書生
王玄謨為彭城太守勸宋文帝伐魏帝言玄謨諫事令人
有封狼居胥意沈慶之曰陛下欲伐國而與白面書生
謀之事何由濟
蓮幕
王儉字仲寶袁粲曰此兒雖小已有棟梁之器年十八
拜秘書郎仕齊領吏部用庾杲之為長史蕭沔與儉
書云庾景行泛綠水依芙蓉何其麗也時人以儉府為
蓮花幕
金友
王銓字公衡王錫字公嘏梁人皆琳子也銓學不及弟
而孝行齊焉世謂玉昆金友
白團扇
王摛善屬文時王儉使賓客隸事多者賞之何憲為勝
賞以五花簟白團扇摛後至操筆立成文辭華美乃命
抽憲簟掣取扇登車而去
青箱學
王淮之字元魯梁人自曾祖彪之而下四世並御史中
丞家世相傳並諳江左舊事緘之青箱世傳王氏青箱
學
明珠彈雀
王貞字孝逸七歲善綴文隋開皇初齊王暕以書召之
曰夫山藏美玉光照廊廡之間地蘊神劒氣浮星漢之
表貞謝啟曰學無半古才不過人枉高車以載鼷辱
明珠之彈雀
鼔琴河汾
王通字仲淹初篤學慨然有濟蒼生之志西遊長安見
隋文帝於太極殿奏太平十二策不見用楊素甚禮重
之居河汾教授生徒續詩書修元經董常程元房杜
王魏等咸北面受王佐之道蓋千餘人鼓琴於汾亭
有釣者過而嘆曰居山澤而有廊廟之志諡曰文中
子弟凝字叔恬二子福郊福畤三孫勔勮勃
斗酒學士
王績字無功隋大業中舉孝廉還鄉種黍蒔藥釀酒自
供以周易老子置床頭遊北山東臯著書自號東臯子
唐武德初待詔門下省官給酒一斗號斗酒學士
飲至五斗不亂著五斗先生傳及醉鄉記
激濁揚清
王珪字叔玠唐太宗朝為諫大夫嘗令品藻當代人物
珪曰激濁揚清臣於數子亦有一日之長當時以為確
論
碧紗籠
王播字明敡微時客揚州木蘭寺隨僧飯厭之飯後擊
鐘後鎮是邦前所題詩已碧紗籠矣唐穆宗朝拜相
五經指南
王元感唐武后朝明經高第撰書糾繆春秋振滯禮繩
愆數百篇魏知古嘆曰五經指南也徐堅等薦之詔褒
美為儒宗授四門博士
三珠樹
王勃字子安唐高宗朝對策高第與兄勔勮並著才名
林易簡稱為三珠樹勃為文磨墨數升酣飲引被覆
面卧及寤援筆成篇不易一字時謂腹藳請為文者日
衆金帛豐積人謂勃心織筆耕因作沛王鬭雞檄被
斥終朝散郎
輞川
王維字摩詰開元中維為尚書左丞弟縉為蜀州刺史
維表已五短縉五長别墅在輞川有欹湖柳浪茱萸
沜辛夷塢與裴迪遊其中賦詩為樂東坡云摩詰詩中
有畫畫中有詩禄山亂為所得宴凝碧池維詩云萬
戸傷心生野烟百官何日再朝天秋槐葉落空宫裏凝
碧池邊奏管絃賊平維以此詩獲宥
宫詞
王建唐元和間人以宫詞名家凡一百有四篇逸詩九
篇
沉香檻
王元寶巨富以金銀疊屋紅泥泥壁置禮賢堂沉香為
軒檻碔砆甃地錦文石為柱礎銅線穿錢為園徑人謂
王氏富窟
西江集
王仁裕幼夢出其腸胃以西江水滌之見江中沙石皆
籕文文思日進乃集平生所作詩文為西江集五代
漢高祖時為翰林學士遷尚書知貢舉門生王溥和凝
范質皆至宰相與門生飲掛詩板於坐次云二百一十四
門生春風初長羽毛成
金鼎
王溥字齊物趙太祖朝拜相座主王仁裕賀以詩云一
戰文場拔趙旗便携金鼎贊無為白麻驟降何恩厚黃
閣初開喜可知跋敕案前人到少築沙堤上馬行遲押
班長得遥相見親狎争如未貴時藏書萬卷長子貽
孫遍覽之幼子貽永慶歷中拜相
三槐堂
王祐字景叔趙太祖命使魏州曰卿還當與王溥官職
及還得謫或曰意公作王溥官職矣曰祐不做兒子二
郎必做手植三槐于庭曰吾子孫必有為三公者天
下謂之三槐王氏官至兵侍子旦
聖德老臣
王旦字子明相真宗於景德祥符間福禄榮名者十有
八年為天書使常悒悒不樂魏野獻詩云西祀東封
俱了畢歸来相伴赤松遊公甚喜仁宗親篆其碑云
聖德老臣之碑諡文正三子雍冲素
四諫
王素字仲儀宋仁宗御筆親除四諫官素其一也(見蔡襄)
帝曰王素真御史也時目為擊鶻出入侍從將帥三
十餘年以工部尚書致仕諡懿敏子鞏
冰蘖聲
王質字子野文正之姪也其在相門弗驕弗華以貧為
寶仁宗朝歴蔡州盧州荆南府數郡所至以冰蘖聲
經綸才
王禹偁字元之七歲能文畢文簡留於子弟中講學一
日太守席上出詩句云鸚鵡能言爭似鳳文簡書之屏
間元之書其下云蜘蛛雖巧不如蠶公曰經綸才也
太宗聞其賢召拜右拾遺賜緋特命文犀帶寵之獻端
拱箴上曰元之文章當是天下獨步真宗朝除知制
誥子嘉言嘉祐
手搏狀元
王嗣宗字希阮趙太祖朝與趙昌言爭狀元上命二人
手搏嗣宗勝故种放曰卿以手搏得狀元為泰山司
理有詩云欲掛衣冠神武門先尋水竹近南村却將舊
斬樓蘭劒買得黃牛教子孫
紫微
王欽若字定國少時夜視天文有紫微字宋祥符中
大拜以故相守杭州有一老尉蒼顔華髮乃同年生
也公憐之薦于朝特改京秩尉詩謝云當年同試大明
宫文字雖同命不同我作尉時君作相東皇元沒兩般
風
真宰相
王曾字孝先眉目如刻畫布衣時以梅詩謁吕文穆云
雪中未問和羹事且向百花頭上開吕曰此已安排作
狀元宰相矣弱冠三試皆首冠劉子儀戲之曰狀元
試三場一生喫著不盡公正色答曰曾生平之志不在
温飽仁宗朝大拜范文正曰王公真宰相也韓
魏公言沂公德器謹厚當時有得其品題兩句者皆以
為榮封沂公
變法
王安石字介甫宋熙寧中自參政拜相變新法有青苗
市易保馬保甲新經字義水利雇役等名色後罷相
歸金陵自悔變法之非於鍾山書院多寫福建子三字
恨為吕惠卿誤也先是拜相之日取筆題窗云霜松
雪竹鍾山寺投老歸歟寄此生致仕居金陵白下門外
遊鍾山憩法雲寺是日正當霜雪虚窗松竹皆如詩中
之景公憮然山谷云公晚年詩律精嚴每諷味之便
覺沆瀣生牙頰間封荆公號半山子雱弟安國
在經筵二十七年
西漢風
王珪字禹玉宋慶歷中及第試學士院其文典麗有西
漢風治平四年召至蘂珠殿兼端明學士賜盤龍金
盆神宗朝大拜晩號志堂居士有華陽集百卷
同范景仁知貢舉
花瑞
王珪監維陽郡王安石為幕官陳升之為衛尉丞時韓
魏公出守是邦初夏圃内芍藥開有金腰帶四朵公召
四人同賞各簮一朵後相繼為相果花瑞也
元祐名臣
王存字正仲恂恂不為詭激至有所中確不可奪温公
曰並馳萬馬之中能駐足者其王存乎吕希哲薦為
元祐名臣官至尚書
天子門生
王竒字漢謀為李文定客嘗題詩屏間云鴈聲不到
歌樓上秋色偏欺客路中文定薨章聖臨奠見而愛之
召見賜及第有詩謝云不拜春官為座主親逢天子作
門生
梅溪集
王十朋字龜齡紹興中廷試第一賦不欺詩云室明
室暗兩奚疑方寸常存不可欺莫問天高鬼神惡直須
先要自家知號梅溪有梅溪集朱文公為序為司
業遷侍御史太學五賢詩
王霸王梁王常並雲臺二十八將中人
王粹金谷二十四友中人
王曇首既為家寶又為國珍兄弟分財惟取圖書而已
王彬曇首之子善草隸時語曰三真六草天下之寶
王渙睢陽五老中人
僊道
七轉靈符
王遠字方平明天文圖䜟漢桓帝問以災祥題宫門四
百餘字帝令人削之入板裏老君賜之七轉靈符號
總真真人領仙公萬五千人嘗降蔡經家教以尸解
鳬舄
王喬漢明帝時為葉令每朔望自縣詣朝帝怪之密令
太史伺望言其臨至輒有雙鳬從東南来舉羅張之但
得一隻舄詔上方侯視則四年所賜尚書官屬履也
肉芝
王喬蜀人益州北平山有白蝦蟆謂之肉芝非仙材莫
之致也喬食之得道武陽有喬仙祠
柯山
王質入石室山伐木見二童子奕棋局終坐下斧柯爛
矣
石室石髓
王烈字長休入河東抱犢山中於石室中見一卷素書
歸言於嵇康與共往取而失其所在又得石髓如飴即
自服半餘留半與康康不敢服凝而為石烈私語弟子
曰叔夜不應得道故也
懸崖取桃
王長趙昇從張天師學道一日與臨萬仞懸崖下有紅
桃二株師令下取之投崖而墜正立桃樹上道成得仙
瓊花金蟾
王興為蒲江主簿隠秋長山洞中有千歲金蟾見者得
道山有瓊花開則有人升天興見瓊花金蟾白日上升
鏡中冠帔
王迪宋熙寧中為洪州左司理有道人磨鏡俾迪自照
見星冠羽帔縹緲鏡中遂弃官與妻偕隠新建簿劉簿
送以詩云髮如抹漆左參軍脫去青衫作隠淪世上更
無羈紲事壺中别有自由身鼎烹玉免山前藥花看金
鼇背上春莫怪少年能决烈藍田夫婦總登真
金地玉泉
王公名敖號閬仙入白玉洞修道經年能藥及詩題龍
宫云靈刹倚山光無塵染洞房雲籠金地暖龍噴玉泉
香王御史贈以二詩一云白布襴衫白布裙不羈蹤
迹似浮雲而今却有青牛跨便是當年李老君
少室仙伯
王遠知天台山道士也師陶隠居傳符籙作易經十五
卷一日雷雨雲霧中一老人叱曰所泄禁書何在上帝
命攝六丁雷電取去後司命授遠知為少室仙伯(雲笈經)
女德㛰姻
貞婉
王惠風衍之女也貞婉有志節為愍懷太子妃太子廢
衍請絶㛰惠風號哭而歸
燕華君
王綸宋祥符中為太子中允有女年十八自稱燕華君
謂父曰與汝有洞天之緣初不識字而能詩其雪詩云
何事月娥欺不在亂飄瑞葉到人間與人言天上有瑞
木花開六出後適吕氏懵然不復能詩矣
二八字媒
王氏暮年未嫁作詩曰白藕作花風已秋不堪殘睡更
回頭晩雲帶雨歸飛急去作虚窗一夜秋趙德麟鰥居
見詩求㛰人以為二十八字媒也
卿答
王渾妻鍾氏嘗卿王渾渾止之答曰親卿愛卿是以卿
卿我不卿卿誰當卿卿渾字玄冲見猶子濟趨庭而
過渾曰生子如此足慰人心鍾曰使新婦得配參軍生
兒當不止是謂渾弟淪也
王郎
王凝之娶謝奕女道藴女初適凝之意殊不樂曰不意
天壤間有此王郎
奇男子
王適懷奇負氣處士侯高有一女曰吾女必嫁官人不
與凡子適曰吾求婦久矣此翁差可人意謂媒嫗曰吾
明經及第即官人也嫗曰得一卷書粗若告身者袖以
往則可翁見文書銜袖即許之後聞金吾將軍李惟
簡喜士造門曰天下奇男子王適願見將軍白事一語
合意薦為參軍遷監察御史
婿有風姿
王凱與弟粲避地荆州依劉表表欲以女妻粲嫌其形
陋以凱為風姿遂以妻凱
公輔器
王曾未第時李文靖慕之為婿語夫人曰此人當為公
輔時吕文穆亦欲擇之為婿曾曰李公知我從李氏
頑僻
王坦之弟小字阿智年長昏愚無肯為㛰孫綽曰我一
女不惡坦之白父驚喜成㛰女之頑僻過於阿智
擇德
王通曰㛰娶而論財非也古者男女之族各擇德焉
王荆公之妹能詩適張奎封長安縣君
王荆公之女能詩適吳安持封蓬萊縣君
王仲舒二女長適諫議大夫李行脩早世復㛰其妹
東坡娶王氏後又娶其妹為繼室
王仲德宋將軍也有妹賢淑以妻郭逸
王克正一女手相甚貴以妻陳恕
王敬弘與孔淳之世為方外之遊以女妻其子
王當為陳州刺史擇姚崇為婿
王戎女適裴頠貸錢十萬未還女歸寧戎不悦
王平甫之女適劉天保有詩云不緣燕子穿簾幕春
去春來那得知
王毛仲嫁女曰萬事皆已具但未得客耳
王逸少坦腹東床郗鑒曰此正佳婿
王湛自求郝仲將之女有淑德
王旦娶趙昌言女及為相㛰姻不求門閥
王純亮娶山谷妹山谷有留王郎一詩
王禹玉選鄭達夫為婿後拜樞相
王陶滕甫為連袂王炳張恕亦為連袂
薛元超三恨第一恨不娶王家女
王仁妻名羅敷姓秦氏邯鄲美女也
花王山王蜂王象王
王氏於晉為盛而有兩派一派漢王書之後有王融
融二子祥覽覽有從兄曰雄雄二子渾乂渾生戎
封安豐侯乂生衍為尚書令覽六子長子裁生導
其後最盛四子正生曠曠生逸少其後亦盛此瑯
琊臨沂王氏也一派漢代郡守王澤之後澤生昶昶
四子渾深淪湛渾四子尚濟澄汶湛子承承子
述述子坦之世封藍田縣侯故稱述為王藍田此晉
陽太原王氏也有兩渾一戎父為凉州刺史一濟
父錄尚書事兩澄一衍弟字平子一濟弟字道深
兩安期一含子應一湛子產兩愷一晉武舅一
切之子兩處冲一邃字一湛字兩人一衍父一
緒父然世說云王武子與從兄恬不平則其初豈亦
同源乎抑或朝貴盛而通譜乎後之王姓皆出此兩
族云
蘭亭考異
任凝(一作汪凝)曹禋(一作禮)王摸(一作楊摸)
卓髦(一作丘髦)后綿(一作澤)庾犮(一作旻)
黃(商音受江夏黃顓帝曾孫陸終之後封於其後以國為氏)
珠履
黃歇號春申君相楚二十三年門下客三千人其上客
皆躡珠履趙使見之大慙
叱石起羊
黃初平牧羊有道士將入金華山石室中四十餘年其
兄初起尋之道士引至山中相見兄問羊所在曰在山
東往視之但見白石初平叱云羊起白石俱起成羊數
萬頭初起就之學道服松脂茯苓常有童子色後初
平改為赤松子初起改為魯般(仙傳皇黃一作)
政治第
黃霸字次公守潁川外寬内明治為天下第一在郡八
年吏民咸稱神明
黃童無雙
黃香字文強年九歲失母事父盡孝暑則扇其床枕寒
則以身温席太守劉護聞而異之署為門下孝子幼
能文章專精經典京師語曰天下無雙江夏黃童漢
肅宗詔詣東觀讀所未見書又召詣安福殿言政事拜
尚書郎遷尚書令子瓊
被褐懷寶
黃瓊字世英漢永建中公卿多薦之公車徵至拜議郎
稍遷尚書僕射初隨父在臺閣習見政事及後居職達
練官曹與周舉同時輔政名重朝廷郎顗薦之曰被褐
懷寶含味經籍孫琬
陂量汪汪
黃憲字叔度漢安帝朝舉孝廉不就陳蕃周舉常相
謂曰旬月之間不見黃生鄙吝之萌復存乎心矣郭
泰曰叔度汪汪若千頃陂澄之不清淆之不濁不可量
也
對日食
黃琬字子琰少辨慧祖瓊為魏郡太守漢建和元年正
月日食京師不見而瓊以狀聞詔問所食多少瓊未有
以對琬在旁曰何不云日食之餘如月之初即以其言
應詔後為五官中郎將
柘枝舞
黃通累舉不第作官數任年將耳順再應舉或嘲之曰
老婦舞柘枝剰員呈武藝
龍頭獨露
黃裳字冕仲常有魁天下之志自叙云予家劔潭之濱
斗牛之光上下相照風雷之信有時變現宋元豐中
南劔州譙門一柱忽為雷擊作詩云風雷昨夜破枯株
借問天公有意無莫是卧龍蹤迹困放開頭角入雲衢
次年果魁天下工詩有演山集
黃氏審言
黃庶字亞夫工詩如書對聖賢為客主竹兼風雨似咸
韶史解戮人惟戮古地能埋死不埋愚皆奇崛又怪石
絶句為世所稱山谷嘗手書其宿趙屯一詩刻于星
子灣跋云先君平生刻意於詩與子美吾祖冠古之評
何異亞夫真黃氏之審言矣子大臨庭堅叔達
江西詩祖
黃庭堅字魯直東坡薦之云瑰竒之文絶妙當世孝友
之行追配古人初與李公擇相見于舒州石牛洞山
谷寺常遊而樂之故自號山谷道人謫涪州别駕因號
涪翁謫黔州寓開元寺寺有摩圍泉因號摩圍老人
吕居仁等推為江西詩祖元祐中為太史子相
敦厖
黃相小字小德生母出於微賤故谷詩云解著潜夫論
不妨無外家坡次韻有云名駒已汗血老蚌空泥沙山
谷在黔中與王瀘州帖云小子相今年十四骨相差厖
厚又詩云小兒未可知客或許敦厖
雪鴒風鴈
黃大臨字元明自號寅庵山谷之謫黔州也元明送之故
書萍鄉縣壁云兄元明自陳留山渡漢沔上䕫峽過一
百八盤涉四十八渡送余至摩圍山掩淚握手臨别有
詩云急雪&KR1799;鴒相並影驚風鴻鴈不成行
騎驢圖
黃叔達號知命君在黔中所作數詩附山谷集中殊有家
法當由山谷潤色以成弟之名嘗與陳履常謁法雲
禪師夜歸衣白衫騎驢緣道搖頭而歌履常行於後一
市驚以為異人明日李伯時畫以為圖邢敦夫作歌
青瑣登賢
黃廉字夷仲山谷叔父也元祐中拜給事中議論引大體
山谷詩云廊廟從來不在邊黃庭青瑣慶登賢
忠鯁
黃昭字晦甫山谷伯父也元祐中為閩漕召拜御史山谷
曰伯父在家著孝犮之譽立朝有忠鯁之節子友聞
友益友顔
酒失
黃友聞字聞善與柳氏兄弟杯酒相失山谷有詩云自入
醉鄉無畔岸心與歡伯為友朋更闌罵坐客星散午過
未蘇髮鬅鬙
貧樂齋
黃友顔字顔徒作貧樂齋山谷以二詩詠之其一云小山
作朋友義重子輿桑香草當姬妾不須珠翠妝鳥烏窺
凍硯星月入幽房兒報無炊米浩歌繞屋梁
幼悟
黃鑑七歲不能言其祖喜其風骨之美遇物誨之一日
携至池上祖曰水馬池中走對曰遊魚波上浮後任
臺閣
稼村
黃公度宋紹興中進士第一喜詩有稼村集十三卷與
定光子倡和有云嗜酒揚雄官落魄耽詩沈約瘦伶俜
何時握臂論今古經庫勞君一啟扄
十要道
黃中字通老宋紹興中為秘書監以言不盡用浩然有
歸志乃陳十要道之說晦翁致書云明公兩朝元老
上還印綬天子賜几杖而乞言焉天下知德之士莫不
仰慕下風俱有執鞭之願而進於門人弟子之列官
至端明殿直學士年八十五
遇僊
黃覺因送客都門外入旅舍遇洞賓乃取酒與共飲吕
曰明年江南相見既而果得江南見一道士俵大錢七
文其次十文又小錢二文仍與藥可數寸許曰每歲但
以酒磨服可保一歲無疾年七十餘藥亦垂盡作詩曰
床頭歷子無多日屈指明年七十三是年果卒
黃祖性急為江夏太守以禰衡為書記竟害之
黃蓋為周瑜部將赤壁之捷建策火攻為江表虎臣
黃敬直武陵人晉太元中緣溪釣魚至桃花源
黃滔字文江以賦擅名有景陽井館蛙宫等賦有
泉山秀句集二十卷唐乾寧中登第仕至御史
女德婚姻
國色
黃公者齊人有二女皆國色常謙辭云醜惡醜惡之名
播於遠近長而無婚衛有鰥夫冐然娶之乃國色此違
名而得實矣
醜女
黃承彥沔南名士也謂諸葛孔明曰聞君擇婦家有醜
女才堪相配孔明許婚即載送之諺曰莫學孔明擇婦
正得阿承醜女
十年擇對
山谷季妹適張叔和有詩云有齊先生之季女十年擇
對無可人莫笑張公堂上塵家風孝友故相親一妹適
王純亮字世弼山谷有詩云墨以傳千古文章之印歌以
寫一家兄弟之情江山千里俱頭白骨肉十年終眼青
一妹適李安詩亦文章士也
娶巫女
黃霸微時與善相者同出見一婦人相者曰此婦人當
貴訪之乃巫家女霸即娶之與終身焉
黃郎
黃仁覽字紫庭師許君學仙許君以女妻之稱曰黃郎
嘗為青州從事晝居官所夜則還家父母怪之紫庭自
陳其誠取所携青竹杖化青龍乘去封冲道真人
重義
黃龜年字德昭號竹溪先生初應科舉有縣尉為考官
見公大奇之曰安得此郎出我門下既領薦尉喜許妻
以女及登第回尉已捐館妻子護喪相遇於道公哭之
慟使人導意遂定婚焉宋紹興中為侍御史遷給事
中
黃山谷娶謝師厚女
山谷子相骨氣厖厚眉人石信道以女妻之早歲成
婚
黃芻字季野陳魏公以聶夫人女弟妻之而季野早
夭
黃榦字直卿號勉齋從朱晦翁學朱以女妻之
蘇黃雌黃玄黃姚黃鵝黃飛黃
氏族大全卷八
