氏族大全卷十八
十四泰
蔡(徵音以濟陽氐周文王子蔡叔度生子曰仲封蔡子孫國為)
金印紫綬
蔡澤燕人少時問相於唐舉舉曰先生曷鼻巨肩魋顔
蹙膝攣手吾聞聖人不相殆先生乎澤曰冨貴吾自有
不知者夀耳舉曰從今以往四十三歲澤笑謂御者曰
吾躍馬食肉懷金印結紫綬冨貴四十三年足矣為
秦昭王相
儒宗
蔡義漢昭帝召見說詩悦之後以為相封陽平侯史
云義以儒宗居相位坐持禄保位被譏
至孝
蔡順字君仲汝南人以至孝稱母噬指而心動伏母棺
而火滅橰朽藤生遇雷泣冡漢建武初太守韓崇召為
東閣祭酒
焦尾琴
蔡邕字伯喈性至孝三世同居漢熹平中與揚賜奏定
六經文字自書冊鐫碑立於太學門外觀視摹寫者車
乘一日千餘因避患往來吳會吳人有燒桐以㸑者
邕聞火烈之聲知其良材因請裁以為琴有美音其尾
焦名焦尾琴漢末董卓辟之署祭酒遷侍御史又遷
侍書御史又遷尚書三日之間周歴三臺所著詩賦
碑節書記等作凡百四篇傳於世後以卓黨死獄中
蔡侯紙(出宧官傳)
蔡倫字敬仲有才學言自古書契多編以竹簡其用縑
帛書者謂之紙縑倫始用樹膚麻頭敝布魚網為紙天
下咸稱蔡侯紙今耒陽縣北有漢黃門蔡倫宅宅西
有石臼云是倫舂紙臼也漢和帝拜為中常侍元初
中封龍亭侯
蔡克兒
蔡克字子尼山簡與王衍書曰子尼今之正人衍曰山
子以一字拔人子謨字道眀嘗戲王導導曰吾往與
羣賢游何曾聞有蔡克兒邪晉康帝朝謨位司徒
宰相器
蔡齊字子思神色眀秀鬚眉如畫宋祥符八年策進士
上夜夢有菜一苖與殿基相高及齊為狀元上喜曰得
人矣試天下如置器賦有云安天下於覆盂其功可
大上曰宰相器也公喜飲賈存道上詩云聖君恩重
龍頭選慈母年高鶴髮垂君寵母恩俱未報酒如成病
悔何追公自是非賓客不對酒喜薦士如楊偕郭勸劉
隨等皆為當世名臣仁宗朝大拜謚文忠
江南夫子
蔡用之筠州人宋天禧中豋第上萬言書上喜曰自朕
有天下竒才偉器未有如用之者出其文以示諸學士
曰此江南夫子也
三歲竒童
蔡伯禧(一作伯倫)宋眞宗朝試童科對上誦書歲未二
周故號三歲神童賜詩云七閩山水多材俊三歲神童
出盛時家世應傳清白訓嬰兒自得老成資初能學步
來朝闕方及能言解誦詩更勖孜孜圖進益青雲千里
有前期授校書郎春宫伴讀
四賢三諫詩
蔡襄字君謨文章清粹工小楷草書歐公以為獨步當
世宋慶歷初歐公王素張方平除諫官公作詩云御筆
新除三諫官喧傳朝野競相歡當年流落丹心在自古
忠良得路難必有謀猷禆帝右直湏風采動朝端世間
萬事皆塵土留取功名久遠看三人以詩薦于上未幾
除公知諫院先是歐公范公余靖尹洙坐貶公作四賢
一不肖詩以記其事故王十朋詩云四賢詩出人增氣
三諫章成國有光終端眀殿學士
德政碑
蔡襄知福州時聘周希孟以經學授學者延見處士陳
烈尊以師禮而鄭穆陳襄方以德行著稱公皆折節下
之公去閩人相率詣州請立德政碑公嚴毅忮刻
鎮福唐時陳烈往見而不入謁留題津亭云溪山龍虎
蟠六月夜衾寒殷勤囑舟子移棹過前灘公見之少霽
威洗位八座椹侍從橚樞師言敷言諒詵六人俱豋
第皆公之諸孫也
藩邸舊人
蔡抗字子直宋嘉祐中中甲科英宗在藩邸深器重之
即位召對語之曰卿朕故人勿以常禮自疎也除工
待
玉關人老
蔡挺字子正抗弟也宋仁宗朝從冨弼使契丹久留邊
作詞有應念玉關人老之句治平中召拜樞副謚
敏肅
無為居士
蔡諲字伯恭筠州人宋元祐間家居不仕築義方書院
有志於學者給之以三十人為率築圃植花木為遊
憩所號無為居士邑有訟不訴之官而决於諲有王烈
之風年八十一子眀發紹聖中何昌榜及第官至議郎
東郭居士
蔡曾字子飛淹貫經史少為太學生宋至和中丞相劉
沆舘之以訓諸生欲以郊祀恩例官之不就而歸為南園
植花木山谷為作南園記有云學問之澤不加於民而
孝友睦於子弟文章之報不華於身而輝光發於草木
於竹中作堂曰青玉據羣山之會作亭曰翠光因高
作閣曰冠霞宴居之齋曰樂静經行之亭曰浩然所居
類市隱揔其地曰南園自號東郭居士
三年博士
蔡肇字天啓長於歌詩為博士三年不遷因和人治字
韻云先生萬古名何用博士三年冗不治和秦少游詩
云願同籍湜輩終老韓公門宋大觀末召除中書舍
人張天覺薦之
蔡千秋受榮廣春秋及詩以授劉向漢宣朝給事
中
蔡勲好黃老王莽徵用之勲以不事二姓逃入山不
仕
蔡衍字孟喜少明經以禮譲化鄉里漢八顧中人
蔡裔有勇氣聲若震雷有二盗入室裔撫床一呼二
盗俱殞
蔡廓字子度宋廢帝以為吏尚書廓曰我不能為徐
羡之書楮也
蔡凝字子居博涉經傳尤工草隸常端坐西齋自非名
流罕與交接陳大建初除吏侍
蔡允恭唐瀛洲十八學士中人(見房氏)
蔡劒唐末仕至散騎常侍子郊為行營判官没王事
蔡嶷宋崇寧中魁多士初為太學錄有李元亮者
忽之後公自給事中出臨和州先造元亮之舘元亮
作啓謝焉
蔡元定字季通號西山晦庵門人也補晦庵禮書後
卷
女德婚姻
辨琴
蔡琰字文姬邕女也小年能辨琴絃之斷初適衛仲道
為胡騎所獲在胡中二十年生二子曹操素與邕善遣
使以金璧贖之再嫁董祀祀為屯田都尉犯法當刑文
姬蓬首徒行詣操請罪文辭清辨祀獲免操問汝家多
書能識之否曰亡父賜書四千餘卷罔有存者今所誦
憶才四百餘篇乞給紙筆眞草唯命於是繕寫送呈文
無遺語
甘貧苦
蔡氏職方郎中蔡巽之女適劉道原道原苦學家窶十
月無寒具蔡氏與甘貧苦道原在庭悅親以孝蔡之助
也封安平縣君
再婚
蔡興宗仕宋為尚書妻劉氏早卒一女幼外甥袁顗妻
劉氏亦死一子幼名彖顗母乃興宗之姊躬自撫養二
幼欲為婚姻大眀初詔興宗以女與南平王敬獻為婚
而彖亦他娶其後彖娶不終敬獻遇害蔡氏無子嫠居
遂適彖
碧雞材
蔡襄娶葛常之祖姑清源君已而赴漳南幕常之曾祖
通議贈詩云藻思舊傳青管夢哲科新試碧雞材乍依
仲寳蓮花幕更下温郎玉鏡臺
蔡大寳一女擇配見柳莊有遠量曰襄陽水鏡遂妻
之
蔡齊女妻劉庠蔡子飛娶山谷之姑
蔡天申娶張方平之女與王鞏為友壻
蔡懋持正之子也為馮當世之壻
蔡襄母有賢行仁宗特賜冠帔以寵之
適蔡下蔡上蔡(見謝氏)
賴(徵音)(穎川)(春秋時有賴國其後以國為姓)
賴先仕漢為交趾太守
賴仙芝宋紹聖間人坡詩序云正月二十四日與兒
子過賴仙芝王原同遊羅浮道院及西禅精舍
賴好古宋紹興中奏事行在上曰布衣賴好古上書
言虔賊事頗有理趙鼎奏云大槩以招安為非
艾(商音)(天水)(齊大夫艾孔之後)
艾君岳州天岳山昔眞人艾君居之石崖壁立有篆
文
艾穎宋乾德初上命擇廷臣穎中首選以工侍致
仕
艾仲儒宋至道中兩浙運使劉文質入奏部内官有
艾仲儒高輔之李易直梅詢高貽慶姜嶼戚綸等八
人有治績並降璽書褒諭
艾預宋眞宗朝赴鄉舉遇一村儒曰此行登第矣有
書一卷授君乃左傳第十冊曰宜熟此取冨貴會李
愚知舉試鑄鼎象物賦事在卷中一揮而就遂擢甲
科後官至戶侍致仕
艾宣鍾陵人工畫花竹翎毛孤標雅致别有風格東
坡有詩詠其畫四軸
未艾耆艾徵艾口艾艾
十五卦
祭(徵音傳大康祭周公弟五子祭伯子孫以國為民左註云仲初為祭封人掌封疆者後以為)
(氏)
雅歌投壺
祭遵字弟孫為人廉約賞賜盡與士卒家無私財身衣
韋袴布被范升奏云遵為將軍取士皆用儒術對酒
設樂雅歌投壺雖在軍旅不忘爼豆帝每笑曰安得憂
國奉公之臣如祭征虜者乎封潁陽侯圖形雲臺
卧鼓邊亭
祭彤字次孫有勇力能貫三百斤弓漢建武中拜遼東
太守在職幾三十年卧鼓邊亭熄烽幽障永平中徵
為太僕賜錢百萬
蒯(晉大夫蒯得之後)
蒯徹(漢書避武帝諱作通)齊辯士也論戰國時說士
權變序其說凡八十一首號曰雋永
蒯恩字道恩膽力過人仕晉為龍驤將軍建黃州横
江館杜牧詩云孫家兄弟晉龍驤馳騁功名業帝王
畢竟江山誰是主蒼磯空屬釣魚郎宋初封都鄉侯
蒯鰲善屬文以理趣為本居鄉飲博與諸葛瀇盧絳
號廬山三害晚節自厲風操尚信義嘗蓄龍尾硯友
人欲之而不言鰲亦心許而未與一日友人不告而
去乃徒步追及送硯而還仕南唐為殿中丞
蒯亮仕南唐為海州錄事參軍多與徐鉉往還亮受
代鉉送以詩云昔年聞有蒯先生二十年來道不行
抵掌曾談天下事折腰猶有俗人情老還上國風光
薄貧理歸装結束輕遷客臨流重惆悵晩風黃葉滿
都城
介
介之推晉文公從者也文公復國之推不言禄禄亦
不及遂隠而死文公求之不獲以綿上為之田以旌
善人(僖廿四)琴操作介子綏
介象學道得仙介琰
十八隊
戴(徵音)(譙國)(宋戴公之後以謚為氏)
大戴小戴
戴德字延君兄之子戴聖字次君同受禮於后蒼德删
禮記為八十五篇號大戴禮聖又刪為四十九篇號小
戴禮德為信都太𫝊聖以博士論石渠德以授徐
良聖以授橋仁楊榮並家世傳業(西漢儒林)
重席
戴憑字次仲習京氏易漢建武中正旦朝賀上令能說
經者相詰難其不通者輙奪其席以與通者憑遂重五
十餘席京師語曰解經不窮戴侍中
關中大豪
戴良字叔鸞東漢逸民也才高倨傲議論尚竒曰我獨
步天下誰與為偶入江夏山中優游不仕父遵字子
高多財好施食客常三四百人語曰關中大豪戴子高
賢良第一
戴封字平仲東漢末對賢良策第一拜議郎遷西華令
蝗不入界歲旱積薪自焚火起而雨遷中山相
琴書自娱
戴逵字安道常以琴書自娛太宰武陵王晞聞其能琴
遣人召之逵對使者破琴曰戴安道不能為王門伶人
晉太康中累徵不至二子勃顒隠居不仕並有高名
(隠逸傳)雪夜訪戴(見王氏)
了了令史
戴碩會稽人也家貧三子延夀延興法興並能修立山
隂有陳戴者家冨積錢三千萬鄉人云戴家三兒敵陳
戴三千萬錢法興好學初為尚書令史彭城王於尚
書中覓了了令史得法興以為記室宋武即位以為南
臺侍御史兼中書通事舍人甚見親待門外成市家累
千金(恩倖傳)
言若湧泉
戴胃唐初為秦王府參軍後太理少卿缺太宗曰胄清
直其人也參處法意至析秋毫言若湧泉上益重之
遷尚書左丞子至德
飛白之寵
戴至德唐乾封中除西臺侍郎高宗為飛白書賜之曰
汎洪源俟舟楫遷右僕射父子相繼世詫其榮
戴洪正唐人每得密友書於編簡號金蘭簿
戴嵩善畫有藏嵩鬭牛者以錦&KR0809;係肘自隨
戴松饒州童子也十歲能誦書宋紹興中免文解
戴蒙宋慶歴中賈黯榜登第時翰林孫抃知舉
戴述與弟迅俱以文學稱(虎)二戴
戴復古字式之號石屏有詩行世趙嬾庵姚雪蓬為
選父敏才號東泉子亦工於詩
婚姻
擇行義
大戴記云娶妻嫁女必擇孝弟世世有行義者是則子
孫慈愛孝弟不為淫暴故鳳凰生而有仁義之性虎豹
生而有貪戾之心戒之哉
練裳竹笥
戴良嫁女惟賢是與不問貴賤五女並賢皆練裳竹笥
木履以遣之
戴逵師事徵士范宣於豫章宣異之妻以兄女
愛戴訪戴
代
代淵字仲騫宋朝舉進士為汜水主簿不赴退居青
城山著書為樂
二十震(二十三問附)
藺(中山)(晉韓厥支孫仕趙食采於藺因氏焉)
藺相如仕趙初為舍人奉璧入秦易城秦留趙璧無
意償城相如紿取璧却立倚柱怒髮上衝冠曰今臣
頭與璧俱碎於此桂矣睨柱欲擊秦王辭謝相如全
璧以歸趙王拜為上卿與廉頗為刎頸友漢司
馬長卿慕其為人改名相如
藺仁基仕唐為并州刺史
靳(徵音)(河西)
靳尚楚幸臣妬屈子之能與上官大夫共譛毁之
靳歙漢祖定元功十八人位次歙第十封信陵侯
靳恒唐景龍中為侍御史
慎(天水)
慎到韓大夫務刑名之學所撰四十二篇申韓稱之
愼條仕晉為東陽太守愼錢仕宋為國子博士
愼氏毗陵人儒家女也唐末適嚴灌夫無子出之愼
氏毅然登舟留詩别云當時心事已相關雨散雲收
一餉間便駕片帆從此去不堪重到望夫山夫婦如
初(唐宋遺史)
印(角音)(馮翊)(鄭穆公子印之後)
印叚字子石鄭大夫鄭伯享趙孟子石賦蟋蟀趙孟
曰善哉保家之主也(襄三十七)子癸
印癸字子柳鄭六卿餞韓宣子於郊子柳賦籜兮宣
子曰二三君子皆數世之主也(昭十六)
晉(徵音)(平陽)(晉國子孫因以為氏)
晉鄙仕魏為將軍守鄴公子無忌奪其兵以救趙
員(宫音)(平凉)
員半千字榮期幼通書史舉童子長事王義方義方
曰五百年一賢人生子宜當之因名半千凡舉八科
皆中唐咸亨中上書自陳曰陛下何惜玉階方寸地
不使臣披露肝膽乎歴事五君有清白節年老不
衰樂山水自放睿宗朝封平原郡公
員嘉静唐開元中張嘉貞薦苖延嗣吕太一崔訓及
嘉静皆位清要時語曰令君四俊苖吕崔員
員結唐貞元龍虎榜中人(見齊姓)員寓唐德宗朝
為殿中侍御史
卄五願(二十八翰附)
頓(周末有頓弱縱横士也秦王資頓子萬金破散六國合從)
頓起宋熙寧中為教授與東坡相往來倡和坡答起
有云側聞頓夫子講道出新貫又殿廬直宿眞如夢
猶記夏時策萬言(起及第時坡為殿後編修官)
漢有頓肅為卲陽長
萬(商音為氏)(扶風)(畢萬之後一云芮伯萬之後以字)
萬章孟子弟子難疑答問以發眀道德仁義之言
萬脩漢雲臺二十八將中人咸際風雲之會封槐
里侯
萬璫唐貞元龍虎榜中人(見齊氏)
萬敬儒三世同居喪親廬墓刺血寫浮屠書手斷二
指復生所居曰成孝鄕唐宣宗大中年間表其家
(韋女傳)
萬頃汀州童子也宋紹興中召見内殿時方十歲記
誦經史子書如流賜文林郎
鉅萬畢萬鄭百萬
叚(徵音干京兆叚三輔决錄云叚干木之子隠如入關去字為氏一云鄭共叔叚之後以字為)
(氏)
取卿相
叚會宗字子松漢竟寧陽朔中兩為西域都護谷永閔
其老與書云若子之才可優游都城取卿相何必勒功
崑山之側元延中賜爵關内侯
凉州三眀
叚熲字紀眀初舉孝廉與皇甫威眀張然眀並知名顕
逹京師稱為凉州三眀漢建寧初破羌有功遷司隸
校尉
眞將軍
叚志玄少驍果唐貞觀中衛章武門上夜遣使至志玄
拒曰軍門不夜開示以手詔曰夜不能辨上笑曰眞將
軍封褒國公子建中興榮昌二郡建中子文昌
禱而雨
叚文昌字墨卿唐長慶初為翰林學士上屢召入思政
殿顧問至夕乃出拜相文宗立徙帥荆南或旱檜解
必雨或久雨出游必霽民歌曰旱不苦禱而雨雨不愁
公出遊子成式博學強記多竒篇秘籍著酉陽雜爼書
舉笏擊賊
叚秀實字成公六歲母病勺飲不入口七日號孝童
唐建中初召為司農卿朱泚反遣銳師襲奉天秀實倒
用司農印以追其兵眀日奪源休象笏前唾泚面大罵
舉笏擊之中顙流血衊面興元初詔贈太尉謚忠
烈子伯倫為觀察使孫嶷珂
夢鳳
叚少連字希逸初生時其母夢鳳集于庭宋眞宗朝
舉服勤辭舉科後為三司度支使終龍圖直學士
叚規韓康子相也請致邑以驕知伯(史記)
女德婚姻
叚儀仕燕為光禄大夫二女長字元妃婉惠有操嘗謂
妹季妃曰我終不為庸人妻妹曰我亦不為庸人婦後
慕容垂納元妃慕容德納季妃俱為后
錦叚欵叚(馬)片叚
灌(睢陽)(古諸侯斟灌氏之後以國為氏)
灌嬰漢祖定元功十八人位次嬰第十八班固泗
水亭銘載在第九封潁隂侯號昌文君文帝朝
拜相
灌夫字仲孺父張孟為灌嬰舍人得幸故蒙灌姓為
灌孟吳楚反孟戰死仲孺奮曰願取吳王之頭以報
父仇由此名聞天下喜任俠結交豪傑家累數千
萬食客日數十百人潁川兒歌曰潁水清灌氏寧潁
水濁灌氏族性剛直使酒終以此敗漢武朝入
為太僕
灌賢漢武朝封臨汝侯
絳灌溉灌
貫
貫高為趙相時張敖(張耳子)為趙王漢祖過趙倨慢
高潛有異謀趙王不聽後高能眀王不反自絶吭死
貫支仕東漢為西羌校尉
魚貫該貫條貫
三十諫(三十二霰附)
諫(周禮有司諫氏子孫以官為氏漢有諫忠為侍書御史)
晏(齊公族晏弱桓子之後)
解驂
晏嬰字平仲桓子之子齊景公以為相食不重肉妾不
衣帛一狐裘三十年越石父賢在縲紲之中晏子解
左驂贖之以為上客太史公曰假令晏子在雖為之
執鞭所忻慕焉
元和風格
晏殊字同叔祖墉官江西居筠父延昌徙臨川七歲善
屬文張知白薦之試童科除正字置之秘閣從陳彭年
學為西京留守幕下士王琪張亢最為上客范仲
淹孔道輔歐陽修一時名士多出其門王旦曰劉筠
宋綬晏殊屬文有貞元元和風格宋天聖中大拜謚
元獻子叔原
樂府
晏叔原號小山有樂府行於世山谷為序如舞低楊柳
樓心月歌罷桃花扇底風等句流麗為世所稱
薑桂之性
晏敦復字景初幼若成人從伊川學伊川見而竒之
宋大觀中第進士除正字凡奏篇上嘉奬曰卿鯁峭
敢言無忝爾祖薑桂之性到老愈辣論事眀目張
膽不避權要樂道人之善成人之美紹興中授臨淄
郡開國侯
婚姻
晏元獻幼能屬文李虚已知滁州竒之許妻以女
晏元獻判西京范文正掌西監謂范曰吾一女及笄
君為擇壻范曰監中二舉子冨臯張為善晏曰孰優
曰冨修謹張疎俊公取冨為壻即冨弼也
晏晏何晏劉晏
卞(羽音氏焉)(濟陽子曹叔振鐸之後支庶食采於卞因卞莊之勇注云卞邑大夫)
泣玉
卞和楚人得玉璞凡兩獻之楚王而兩受刖乃抱玉而
哭復以獻王使人理之乃得玉名曰和氏之璧
卞氏六龍
卞壼字望之晉大寧末領尚書與王導同受顧命蘇
峻反壼戰死二子眆盱見父殁相隨赴賊皆死母裴氏
撫二子尸哭曰父為忠臣汝為孝子徵士翟湯聞之歌曰
子死於父父死於君忠孝之道萃於一門父粹字玄仁
兄弟六人並登宰府世稱卞氏六龍玄仁無雙
卞華字昭岳仕梁為五經博士說經折理當時之冠
卞延之弱冠為上虞令有剛氣太守孟顗以令長裁
之延之拂衣去子彬
卞彬字士蔚峻拔有才擯斥數年不得仕進為枯魚
賦以喻意仕梁為南康郡丞
三十四嘯(三十七號附)
召(魏郡之周召公奭之後奭本周之支族食邑於召故謂召公其後因氏焉)
召伯宣教南國嘗止於甘棠之下
召虎周宣王之臣王命平淮夷江漢之詩作焉
召忽奉齊公子糾奔魯桓公殺子糾召忽死之
召信臣字翁卿漢宣朝為南陽太守躬勸耕桑戶口
增倍吏民親愛號曰召父治行第一增秩賜金
竟寧中徵為少府列於九卿
召馴字伯春習韓詩時語曰德行恂恂召伯春漢
章帝朝拜左中郎將
邵(商音)(博陵)(召公奭之後加邑為卲氏)
青門瓜
卲平故秦東陵侯秦亡為布衣種瓜長安城東瓜有五
色甚美世謂之東陵瓜又曰青門瓜
安樂窩
卲雍字堯夫始至洛蓬蓽環堵不蔽風雨名所居曰安
樂窩為甕牖讀書宴居其下旦則焚香獨坐晡時飲酒
三四甌微醺即止自號安樂先生有安樂吟云安樂先
生不顯姓氏垂三十年居洛之涘風月情懷江湖性氣
色斯其舉翔而後至無賤無貧無冨無貴無將無迎無
拘無忌窘未嘗憂飲不至醉收天下春歸之肝肺盆池
資吟甕牖薦睡小車賞心大筆快志或戴接䍦或着半
臂或坐床間或行水際樂見善人樂聞善事樂道善言
樂行善意聞人之惡若負芒刺聞人之善如佩蘭蕙不
佞禅伯不諛方士不出戶庭直際天地三軍莫陵萬鍾
莫致為快活人六十四歲每出乘小車詩云花似錦時
高閣望草如茵處小車行司馬公詩云林間高閣望已
久花外小車猶未來每到一家子弟家人尊奉惟恐
不及不呼姓氏但云吾家先生來也十餘家如安樂窩
起屋以待其來謂之行窩殁後鄉人挽詩云春風秋月
嬉遊處冷落行窩十二家先生在洛與冨韓公司馬
公王宣徽諸君子常相往來其園宅自司馬公而下二
十餘家集錢買贈之時有四不出謂大風大雨大寒大
暑也會有四不赴謂公會葬會生會燕會也熙寧十年
夏感微疾曰雍欲觀化一廵如何七月十四日作詩云
生於太平世死於太平世客問年幾何六十有七歲俯
仰天地間浩然獨無愧是夜五更捐舘先生之學得
之李挺之有皇極經世書六十卷喜吟詩有擊壤集
二十卷贈秘書省著作郎元祐中賜謚康節朱
文公贊云天挺人豪英邁蓋世駕風鞭霆歴覧無際手
探月窟足躡天根閒中今古醉裏乾坤
子伯温孫溥博
童子賦詩
邵煥宋咸平初以童子召對上令賦春雨詩授筆立成
授秘書省正字就秘閣讀書時年十一
邵榮八世同居旌表門閭蠲租稅邵軫與李華等
八人相友善
邵亢字興宗宋英宗召對羣玉殿曰學士眞國器也
知制誥遷吏侍謚安簡
邵溥宋紹興中除徽猷待制弟博除秘書省校書
郎
邵曄字日華廣州八賢堂中人
邵宏淵宋紹興中與金人戰於眞州胥浦橋大捷中
興十三戰功之一也
婚姻
邵續仕晉為平原樂安太守見塢主劉遐剛毅勇壯
以女妻之
邵康節擇婚詩云人之娶婦德容威儀倘或生子不
皐則䕫娶婦娶恭和嫁夫嫁才美安得正婦人作配
眞君子
廖(汝南)(古有廖叔安春秋伯飂其後也)
隠居南岳
廖凝字熙績有學行隠居南岳三年仕江南受偽官為
彭澤令詩云風清竹閣留僧宿雨濕庭莎放吏衙解印
云五斗徒勞自折腰三年兩鬢為誰焦今朝官滿重歸
去還挈來時舊酒瓢遷連州刺史與李建勲為詩友
白雲集
廖正一字眀略宋元豐初上御集英殿放時彦以下有
晁補之廖正一同榜晁與廖云十年山林廖居士今隨
詔書稱舉子文章宏麗學西京新有詩聲似侯喜山谷
詩云廖侯言如不出口銓量今古大如斗度越崔張與
二班古風蕭蕭筆追還有詩文號白雲集元祐中召
試館職坡大竒之除正字
世綵堂
廖剛字用中宋紹興中為御史中丞居言路毅然守正
於是廖中丞之名重天下公之曾大母年九十三歲
曾大父年八十八皆見耳孫累世以華髮奉養公名其
堂曰世綵諫議陳公播之聲歌士大夫詩者甚衆趙忠
簡因取世綵集進奏上他日謂公曰觀世綵集誠人間
美事也封朝儀大夫工尚書
衡山居士
廖融字元素隠衡山號衡山居士與任鵠凌蟾王正己
相友善皆一時名士也嘗作夢仙謠云琪木扶疎係
辟邪麻姑夜宴紫皇家銀河旌節搖波影珠閣笙簫吸
月華翠鳳引遊三島路赤龍齊駕五雲車星移猶倚虹
橋立擬就張騫搭漢槎左司諫與詩云未向漆園為
傲吏定應明代作徵君傳家奕世無金玉樂道經年有
典墳帶雨小舟横别澗隔花幽犬吠深雲到頭終為蒼
生起休戀耕烟楚水濱王正己與詩云病起坐當秋
閣迥酒醒吟對夜濤寒爐中藥熟分僧服榻上琴閒借
客弹融後吟詩雲穿搗藥屋雪壓釣魚船自以為不
祥果卒刺史何承矩葬之進士鄭鉉誌其墓
詩人
廖圖字贊禹虔州人能詩和人贈沈彬云逼眞但使心
無著混俗何妨手強抄自喜卜居連岳邑水邊松下得
論交贈泉陵上人云直疑木少難留鶴未信山低住得
雲(南唐)
廖扶字文起東漢人習詩書教授常百人尤明天文
䜟緯風角推步之術號北郭先生
廖立字公淵楚之良材也蜀先主徵為侍中後廢為
民
廖化仕蜀先主假節為并州刺史封中鄉侯以果烈
稱
廖洪筠州人父母亡捧土為墳結草廬居有青蛇白
獸來止廬側唐咸通中旌表門閭
廖琮宋嘉祐中歐公知舉試民監賦章衡榜及第
廖德明字子晦晦庵門人後把麾持節官至正郎
銚(見三蕭)
到(彭城)(楚令尹屈到之後以父字為氏)
到彦之字道豫晉末宋初守荆楚垂三十年士庶懷
其威信遷南豫州刺史元嘉中督軍北侵有淮南之
捷長子元慶益州刺史次子仲慶從事中郎沆
漑洽皆其曾孫也
到沆字茂瀣梁天監中文德殿置學士召高才碩學
待詔沆通籍焉帝宴華光殿命羣臣賦詩召沆為二
百字三刻而成除殿中侍郎
到溉字茂灌仕梁為御史中丞遷吏尚書以清白自
修
到洽字茂松清警有才學任昉笑曰此子日下無雙
天監中昉守義興邀溉洽為山澤之遊號蘭臺聚(見殷)
(氏)
暴(河東侯也)(周卿士暴公之後)(風俗通云暴辛周諸)
暴勝之字公子漢天漢中為直指使者繡衣持斧威
振州郡至渤海雋不疑上謁曰聞暴公子舊矣(不疑傳)
暴顯字思祖幼時有一沙門指之曰此郎子好相表
大必為良將仕北齊為徐州刺史
三十八箇
賀(商音中廣平帝齊公族慶父之後漢安帝時慶純為侍避安父諱改姓賀氏)
儒宗
賀循字彥先操尚清厲晉建武初拜太常朝廷疑難皆
咨之為當世儒宗帝曰循冰清玉㓗位上卿而居室才
蔽風雨賜六尺床薦席褥并錢三十萬授光禄大
夫循玄孫名瑒字德璉世以儒術顯梁天監中兼五
經博士瑒子名革字文眀通三禮仕梁為國子博士
啓陳四事
賀琛字國寳瑒從子也精三禮梁武帝聞其有學術召
見文德殿與語悅之遷御史中丞每進見坐語移晷
刻省中語曰上殿不下有賀雅(以容止閒雅得名)大同
中啓陳四事上不納
三世儒學
賀德基字承業祖父仕梁俱為祠部三世儒學有名當
世游學都下一日白馬寺前逢一婦人謂曰君方為重
噐貧寒乃爾脫白綸巾贈之而去位尚書
高陽里
賀德仁與從兄德基師事周洪正以文辭稱語曰學行
可師賀德基文質彬彬賀德仁兄弟八人比漢八荀
太守王伯仁改其所居里曰高陽里唐初為祭酒
四眀狂客
賀知章字季真陸象先曰季眞清談風流吾一日不見
鄙吝生矣唐開元中遷禮侍兼集賢學士天寳中乞
歸田里為道士詔許之供帳東門百僚祖餞御製詩送
云遺榮朝入道辭老早抽簮豈不惜賢逹其如高尚心
(云云)以宅為千秋觀而居賜鏡湖剡川一曲見李白
呼為謫仙人以金龜換酒與共飲年八十六卒少
子由亦度為道士賜帛百匹
得仙道
賀元得道不死宋朝章聖東封謁於道左曰晉水部員
外郎賀元再拜而去坡寄以詩云舊聞老父晉郎官
已作飛騰變化看聞道東蒙有居處願供薪水看燒丹
遺老集
賀鑄字方回好學藏書萬卷工文辭有慶湖遺老集小
詞二卷名東山寓聲樂府題定林云破冰泉脈漱籬
根壊衲遙疑掛樹猿蠟屐舊㾗尋不見東風先為我開
門舒王見之大稱賞由此知名春愁云欹枕有時成
雨夢隔簾無處說春心元祐中倅涇州
泉石之樂
賀允中宋紹興末為給事中權吏尚書李顯忠居丹
丘與錢端禮賀允中曹勛蕭振日為棋酒之樂徜佯泉
石間
婚姻
賀晦二女妻蕭嵩與陸象先夏榮相之曰陸郎位極
人臣不及蕭郎一門盡貴嵩子尚主夫人賀氏嘗
入覲拜席玄宗呼親家母儀禮甚盛
賀瓌仕後梁為義成軍節度使辟和凝為從事瓌戰
敗揮凝使去凝曰大丈夫當為知己死豈可去也引
弓射殺追者瓌歸戒諸子曰和生忠義士也後必冨
貴爾謹事之因妻以女後封魯國夫人
燕賀臨賀(郡名)李賀
四十禡
謝(商音為陳留以國氏)(周宣王之舅姜姓受封於謝其後)
名儒
謝該字子儀漢末人眀春秋為世名儒門徒數百人
孔融薦之曰博通文藝周覧古今清白異行抱璞而逃
社稷元龜
謝夷吾字堯卿永平中為鉅鹿太守第五倫令班固為
文薦之曰才兼四科行包三德誠社稷之元龜大漢之
棟甍
神龍鳳凰
謝譚吳處士也會稽太守召之為功曹譚辭疾太守曰
夫龍以屈伸為神鳳以嘉鳴為貴何必隠形於天外潜
鱗於重淵哉(吳志)
一丘一壑
謝鯤字幼輿好老易隣有高氏女美鯤挑之女飛梭折
其兩齒時語曰任逹不已幼輿折齒鯤傲然長嘯曰猶
不廢我嘯歌顧愷之畫鯤坐石岩中曰鯤嘗云一丘
一壑此子宜在丘壑中仕晉為豫章太守子尚
一座顔回
謝尚字仁祖八歲神悟父攜之送客或曰此兒一座顔
回也尚曰座無尼父焉别顔回鎮牛渚秋夜乘月泛
舟會袁宏在舫中諷誦即迎之升舟談論逹旦晉鎮
西將軍
圍棋却敵
謝安字安石四歲桓彛見之曰此兒風神秀徹弱冠詣
王濛濛曰此公亹亹逼人隠會稽與王逸少許詢支遁
遊放情丘壑有公輔之望高崧戲之曰高卧東山安
石不出將如蒼生何蒼生亦將如卿何淮淝之役圍
棋賭墅破符秦百萬之師捷書至過戶限不覺屐齒之
折紹興府有東山山半有薔薇洞即安石攜妓遊處
也晉太元中錄尚書事加太保謚文靖子琰琰
子混
江左第一
謝混字叔源風華為江左第一桓玄欲以安宅為營混
曰召伯仁及甘棠文靖之德不能保五畆之宅乎三世
僕射
狂司馬
謝奕安之兄也桓温辟為安西司馬在温坐岸幘笑詠
嘗逼温飲温入南康王門避之王曰公若無狂司馬何
由相見奕攜酒就廳事引一兵帥共飲曰失一老兵得
一老兵温不之責為豫州刺史二子朗玄
芝蘭玉樹
謝玄字幼度與兄朗皆為叔父安所器重安曰子弟亦
何預人事而正欲使其佳玄答曰譬如芝蘭玉樹欲使
其生於階庭耳肥水之捷玄為前鋒假節封康樂
縣公子瑍瑍子靈運謝氏尤彥秀者稱封(韶)胡(朗)
羯(玄)末(川)皆其小字也
綸巾鶴氅
謝萬字萬石安之弟簡文帝作相召為從事中郎萬著
白綸巾鶴氅裘而前共語移日為豫州刺史萬少患面
瘡瘡愈㾗白人呼謝白面拜相子韶
兩玉人
謝晦字宣眀嘗與謝混同在武帝前帝目之曰一時頓
有兩玉人宋初為鎮北將軍與傅亮等同被顧命
齒牙餘論
謝眺字玄暉文章清麗長五言詩在宣城因豋三山得
澄江静如練之句古今所稱好奬人才謂孔珪曰士
子聲名未立宜共奬成無惜齒牙餘論位尚書郎
西堂吟夢
謝靈運幼穎悟文章之美與顔延之為江左第一世稱
顔謝與族弟惠連為刎頸交每對之輙得佳語嘗於
永嘉西堂思詩不就忽夢惠連即得池塘生春草之句
常云此語有神助宋元嘉中為永嘉守郡有名山水
肆意遨遊尋山陟嶺必造幽峻登躡常著木屐上山去
前齒下山去後齒與何長瑜等為四友(見荀氏)小字客
兒襲父爵封康樂公世稱謝康樂子超宗超宗子
幾卿
鳳毛
謝超宗好學有文辭嘗作殷淑儀誄帝嗟賞謂謝莊曰
超宗殊有鳳毛宋末為義興太守昇眀二年坐事免
詣東府自通齊高帝時為太傅謂同坐曰此客至使人
不衣自暖
神童(德門)
謝幾卿清辨時號神童年十二召補國子生後為侍
御史(並本傳)論曰謝氏自晉以降雅道相傳景桓景仁
德素傳美景懋景先節義流譽宣眀行己之度玄暉藻
繪之竒各擅一時可謂德門者矣(南史)
烏衣之遊
謝密字宏微與族子靈運晦瞻以文義賞會同居烏衣
巷故謂烏衣之遊晉義熙初襲父爵建昌縣侯惟受書
數千卷而已遺財禄秩一無干預子莊
江東獨步
謝莊字希逸七歲能屬文宋文帝見而異之曰藍田生
玉豈虚也哉作赤鸚鵡賦袁淑見之曰江東無我卿
當獨步我若無卿亦一時之傑孝建初遷左將軍
子朏
謝家千金
謝朏字敬冲十歲能屬文琅琊王景文謂其父莊曰卿
子足稱神童莊笑撫朏背曰吾家千金宋末領秘書
監齊受禪不屈節梁初為尚書令子諼
伊洛間意
謝孺子與王或宴於相臺孺子吹笙起舞嘆曰今日眞
使人飄飄有伊洛間意(並南史)
李詩謝賦
謝偃唐貞觀初對策高第為弘文館直學士時李百藥
工詩偃善賦世稱李詩謝賦
遇仙
謝玄卿遇神仙見丹柯碧葉微風時叩五音相節即琅
玕樹也又設素麟脂斑螭髄玄洲白柰空洞靈瓜扶桑
丹椹瓊飴酒桂䐉芝英彈八琅之璈吹叢霄之笙作回
鸞轉鳳之舞
有元白風
謝絳字希深文章典雅有元白風宋天聖中錢惟演
留守西都絳為通判歐公為推官尹洙為書記梅聖俞
為主簿休沐相從為樂後為制誥
江西詩𣲖
謝逸字無逸號溪堂居士有詩云貪夫蟻旋磨冷官魚
上竹山谷稱賞作蝶詩三百首極有佳句人呼為謝蝴
蝶與從弟幼槃皆江西詩𣲖中人
名利關
謝良佐字顯道號上蔡先生伊川門人别一年後伊川
問曰做得甚工夫曰方去得一箇矜字或問謝子勢利
如何曰打透此關十餘年矣透得名利關便是小歇處
須以窮理工夫至此方可望入聖域伊川嘗稱其有
王佐才以釋褐登第宋建中靖國初召對除書局官
訓子孫
謝師稷字務本邵武人宋淳熙中為集英殿修撰謝
氏之族盛於江左求其純德懿行操履端㓗始終無瑕
未有出公之右者閒居子孫環侍每以持身居官大節
為訓
西州五鳳
謝發永康人五子固田因圓困迭魁太學號西州五鳳
性學淵源
謝諤字昌國新喻人初居縣南之竹坡榜曰艮齋晩徙
邑東地多巖桂命曰桂山二名聞於中外周益公嘗薦
之上曰是所謂艮齋邪朕見其性學淵源五卷工大
字時稱為堆金積玉廬陵艱食飢民萬餘守譙門求賑
公時為錄事參軍亟命植五色旗分部給窮頃刻而定
宋淳熙中為太學博士遷監察御史光宗登極首獻
十箴除工尚書
謝繹謝琨皆永和修禊中人謝濤宋景德二十四
賢中人
謝瞻作喜霽詩靈運寫謝混詠時王弘在坐以為三
絶
謝泌宋淳化中直史館擢右司諫賜金紫有長樂
集
謝公定景初之子為竟陵簿山谷有詩送之
女德婚姻
殺盗報仇
謝小娥叚居貞之妻也居貞與謝父同賈江湖間為盗
申蘭申春所殺小娥詭服為男子託傭蘭家出入二年
因羣偷釃酒蘭春醉卧小娥閉戸拔佩刀斬蘭首大呼
捕賊鄉人救而擒春得贓千萬小娥祝髮為尼
仙妃
謝英妃秦皇二年武夷君會鄕人於幔亭峯英妃撫長
琴吕荷香戞圓鼓宴罷彩雲四合環佩人馬之聲凌空
而去
詠雪
謝道韞奕女也聰識有才辨因内集雪下安曰何所似
兄子朗曰散塩空中差可擬道韞曰未若柳絮因風起
初適王凝之不樂曰一門叔父則有阿大中郎羣從
兄弟則有封胡羯末不意天壊間乃有王郎凝之弟
獻之與客談論辭理將屈遣婢白獻之云欲為小郎解
圍乃施青綾步障申獻之前議客不能屈濟尼曰王
夫人神情散朗有林下風氣
禁臠
謝混少有美譽晉武欲擇壻王珣曰謝公不及眞長(劉惔)
不减子敬(王獻之)帝崩袁崧欲壻混珣曰卿莫近禁臠
得壻
謝景初字師厚宋熙豐間任司封郎中方為長女擇對
見黃山谷曰得壻如是足矣遂妻之山谷卒從師厚得
詩法曰自從見謝公論對得濠梁幼女以妻壻茂湛
茂湛端厚敏逹初調烏程簿壻夫人居室靖深婉慈言
動顧繩墨
世姻
謝師直小字錦衣奴梅聖俞與謝氏世姻作詩戲之曰
古錦裁詩句斑衣戲坐隅木奴今正熟肯效六郎兒時
師直時方十歲已悟其意
謝安妻劉惔妹也見家富貴安獨静退謂曰大丈夫
不如此也安掩鼻曰恐不免耳
謝萬早有時譽太原王述以女妻之
謝瀹七歲能文朏之弟也禇彥回以女妻之厚為資
送
謝尚娶袁彥道之妹與殷浩為連袂
謝生見越漁父一女絶色求娶焉謝玄之女以妻
袁湛
謝安之壻王國寳以浮躁不用
王謝陶謝沈謝鮑謝
射(後漢謝服為將軍出征不祥改姓射名威其後因氏焉)
華(角音)(武陵)(宋戴公子考父食采於華因氏焉)
神膏
華佗字元化漢末人曉養性之術年百歲有壯容精於
方藥若疾發於内鍼藥所不能及者令先用酒服麻沸
散旣醉因割破腹背抽割積聚若在腸胃則斷截湔洗
除去疾穢而縫合傅以神膏疾乃愈曹操苦頭風一
針而愈後竟殺之(方術傳)
淵清玉㓗
華歆字子魚一代偉人也漢末為豫章太守為政清静
吏民信愛後因赴召賓客贈遺累數百金初無所拒
臨去曰單車遠行懷璧為罪悉還之衆服其德入朝拜
尚書令陳登曰歆淵清玉㓗魏文受禪遷司徒封安
樂鄉侯擲金割席(見管氏)子表字偉容為尚書以苦節
垂名
華耦来魯涖盟書曰宋司馬華孫貴之也(文十五)
華元宋右師也殺羊食士其御羊斟不與(宣二)夜入
楚師登子反之牀起之遂為質於楚而盟(宣十五)
華譚字令思仕晉為秘監薦朱鳳吳震為著作佐郎
華嶠字叔駿博學仕晉為臺郎徧觀秘籍作漢紀十
卷
華茂為上虞令華平為徐州西曹與蘭亭宴(詳王氏)
華融矯矯壯節有國士風(陳登)
華秋幼失父母以孝聞隋大業中表其門閭盗起相
戒勿犯孝子鄉
華子期建昌有華子崗第卄四福地泉源在羅浮山
中仙人華子期居之
婚姻
華廙有才盧毓以女妻之後毓典選而廙年三十五
不得調有苜蓿園
泰華嵩華
氏族大全卷十八
