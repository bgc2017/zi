氏族大全卷十
十二庚
程(商音馬安定以周程伯休父之後程國名休父為大司其後國為氏晉程鄭為乘馬御六騶)
(屬焉成十八)
立孤
程嬰晉趙氏客也屠岸賈攻滅趙氏趙朔夫人有遺腹
及生男夫人置之袴中得脫朔客公孫杵臼謂嬰曰胡
不死嬰曰死易立孤難杵臼曰吾為其易子為其難取
他人嬰兒匿山中嬰繆呼曰與我千金吾告趙氏孤處
屠岸賈諸將隨嬰殺杵臼及趙孤而趙氏真孤乃在嬰
家後十五年因韓厥復立之是為趙武嬰乃自殺曰我
得下報宣孟與杵臼矣(史記)劉後村詩賢矣兩家臣存孤
極苦辛後來有曹馬亦是受遺人宋紹興為立廟封
二子為侯
傾蓋
孔子之郯遇程子於途傾蓋而語終日甚相親也顧子
路取束帛一以贈先生
程李
程不識漢元光初與李廣為東西衞尉程治軍極嚴廣
極簡易俱為名將灌夫罵坐曰今日斬首宂胷何知程
李
膽過賁育
程昱字仲德魏武表為東平相嘗曰程昱之膽過於賁
育拜奮武將軍二子武延及孫曉
褦襶
程曉仕魏為汝南太守作伏日詩曰平生三伏時道路
無行車今世褦襶子觸熱到人家
伊洛道學
程顥字伯淳十歲能為詩賦十二三居庠序如老成人
與弟頥以經術為諸儒倡坐如泥塑人接人渾是一
團和氣窗前有茂章覆砌或勸芟之曰常欲見造化
生意置盆池蓄小魚數尾時時觀之或問之曰欲觀萬
物自得意范祖禹與陳瑩中論顔子不貳過惟伯淳能
之瑩中曰伯淳誰也公曰不識程伯淳邪曰予生長東
南實未知也乃作責沈文以自責宋神宗朝為監察
御史裏行上問所以為御史對曰使臣拾遺補闕裨贊
朝廷則可使臣掇拾臣下短長以沽直名則不能上曰
得真御史體上使擇人才薦十數人而以父表弟張載
與其弟頥為首張茂則嘗招講官啜茶觀畫先生曰
平生不喫茶亦不識畫元豐八年卒年五十四文潞公
表其墓諡曰明道先生其表略云才周萬物而不自以
為高學際三才而不自以為足行貫神明而不自以為
異識照古今而不自以為得晦菴贊云揚休山立玉
色金聲元氣之會渾然天成
真侍講
程頥字正叔以經學淑人吕申公司馬公同薦之云河
南處士程頥力學好古安貧守節年踰五十不樂仕進
真儒者之高尚聖世之逸民朱光庭言頥道德純備
學問淵博有經天緯地之才有制禮作樂之具以言乎
道則貫徹三才而無一毫之為間以言乎德則并包衆
美而無一善之或遺以言乎學則博古通今而無一物
之不知以言乎才則開物成務而無一理之不明乃天
民之先覺聖代之真儒元豐八年以通直郎召授崇
政殿說書入侍經筵文潞公聞其講說曰真侍講也
紹聖中孔文仲奏先生為五鬼之魁胡宗愈深詆之
范致虚奏先生惑亂衆聽事下河南府盡逐學徒隸
元祐黨籍涪州編管徽宗即位復宣德郎大觀元年
卒年七十五號伊川先生晦翁贊云規圓矩方繩直準
平允矣君子展也大成布帛之文菽粟之味知德者希
孰識其貴紹興初官其一孫名易
掌文柄
程大昌字泰之乾道中為司業兼禮侍一時文柄屬公
成就人才甚多著禹貢論五十二篇辨江淮河漢弱
水黑水甚詳著演繁露六卷易老通言易原莊錄
四書略十卷頗有功於學者
守庚申
程紫霄有道之士也有朝士夜會終南太一觀拉師同
守庚申師作詩云不守庚申亦不疑此心只與道相依
玉皇已自知行止任汝三彭說是非
程邀秦時人改篆為隸今楷字是
程林烏巾秦時人以釀美酒得名
程普仕吳與周瑜為左右督時人呼為程公江表虎
臣
程敀梅州人結廬江濱人服其行義名其江曰程江
程靈洗少以勇聞仕陳為豫州刺史號雲飛將軍
程文季靈洗之子勇決有父風北齊憚之號為程彪
程元師事王通北面受王佐之道備閑六經之義
程知節唐貞觀中封盧國公圖形凌煙閣
程琳字天球前後守魏十年宋元祐中拜相諡文簡
程珦仕宋為中散大夫與潞公同甲會(見文姓)子顥頥
程瑀仕宋為給事中居𤨏闥以平奏自任上特賜象
笏
女德婚姻
烈婦
程氏事衡方厚為董昌齡所殺程氏步行詣闕自刎為
夫陳冤文宗詔封武昌縣君
擇婦
伊川遺訓云世人多謹於擇婿而忽於擇婦其實婿易
見而婦難知所係甚重豈可忽哉
姑舅婚
程仁霸女適蘇老泉老泉女適仁霸孫之才(見蘇姓)程之
邵程懿叔程德儒皆東坡表弟也坡送程六表弟云君
家兄弟真連璧門十朱輪家萬石賀德孺生日長身自
昔傳甥舅夀骨遥知是弟兄
富婚
程楚賓家富于財重鄉人呂諲之才以女妻之諲早孤
貧不能自振楚賓厚分資贍濟其所欲故其名譽日
廣
明道娶彭思永女(見彭姓)明道之女適朱純之
陶靖節之妹適程氏程文矩妻李清之女兄穆姜
鵬程烏程周程
彭(商音堯隴西彭顓帝孫陸終第三子曰大彭即彭祖也封之城以國為姓孔子竊比老彭註)
(云殷之賢大夫)
導引術
彭祖歴虞夏至商夀八百歲故號曰彭祖有導引術有
疾則閉氣以攻所患運行體中達趾末即體和矣嘗云
服藥百裹不如獨卧本姓籛名鏗可借用
仙曲
彭令昭歌師也秦始皇時武夷君會鄉人于幔亭峯令
昭歌人間可哀曲歌罷綵雲四合環珮鏘然凌空而去
張彭之學
彭宣師事張禹治易禹受易於施讎由是施家有張彭
之學禹薦宣明經有威重可任政事入為右扶風
哀帝朝拜大司空封長平侯
書學
彭閎治歐陽書漢光拜桓榮為博士榮曰臣不如同門
生彭閎因拜為議郎
童子義士
彭修字子陽漢永平間人年十五父為郡吏得休與修
同歸道為盜所劫脩拔刀前持盜曰父辱子死盜曰此
童子義士也辭謝而去後仕郡為功曹
白日上昇
彭抗字武陽累遷尚書左丞以疾辭歸師事旌陽學修
仙道日益精進宋永初二年二月十六日舉家白日昇
天趙宋政和中封潛惠真人
恬退士
彭乘字利建舉進士與同年生登相國寺閣顧望鄉關
曰親老矣安可捨晨昏之奉以圖一身之榮乎乃奏乞
歸侍養後中書擬人乘在選中上曰此恬退士也
仁宗朝為翰林學士
不拾遺金
彭思永字季長登天聖五年第八九歲時晨就學舍得
金釵於門外訪失主還之仁宗朝為御史抗疏極論
張堯佐任守忠之憑侍寵倖上怒解公言職公居顯
仕奉養不改其素氣宇高爽未嘗有怠慢之色戲侮之
言以戶侍致仕年七十一
義莊
彭汝礪字器資鄱陽人弱冠為狀元王安石薦為國子
直講擢太子中允監察御史裏行初對上十事皆人所
難言者元祐中為中書舍人詞命典雅有古人風上
賜服紫金居家孝友兄無子為立後以所得官俸賑
給族人之貧者置義莊弟汝方知衢州立忠節方臘
陷城罵賊而死
五恨三奇
彭淵材家宜豐宋元豐間人平生喜遊出入京師貴人
之門十餘年父以書呼之歸侍一日以一黥徒負一布
槖而歸一邑聚觀意槖中皆金珠也淵材曰吾富可以
埒國及開槖止有李廷珪墨一丸文與可竹一枝歐陽
公五代史藁一巨編而已嘗自言平生有五恨一恨
鰣魚多骨二恨金橘帶酸三恨蓴菜性冷四恨海棠無
香五恨曾子固不能詩曉大樂嘗獻樂書得協律郎
時洪覺範奇於詩鄒元佐奇於命淵材奇於樂號新
昌三奇姪覺範為僧名惠洪有冷齋夜話甘露集林
間錄行於世
毋自欺
彭龜年字子夀登乾道五年第益篤於學以毋自欺名
齋以書問南軒中庸語孟大義鄭僑張杓同薦為太
常博士開禧中以寶謨待制致仕諡忠肅名隸偽
學偽黨之籍號止堂
五歲能詩
彭興祖五歲能詩劉轂五歲能騎射紹興中張俊以名
聞召見内殿以興祖為迪功郎轂為進武校尉皆賜袍
笏
談詩
彭仲舉乾道間為正字林謙之為司業二人遊天竺談
詩談到少陵好處仲舉大呼曰少陵可殺聞者曰林司
業彭正字謀殺少陵
蓮峯幸民
彭正建以詩名世有云天與蓮峯作幸民舊時相識幾
猶存家書千里懶開眼僦屋兩間長閉門
羯鼓縚詩
彭公永福州人紹興戊午登第長子渙次子演相繼及
第演嘗宿甘泉寺因閒步至一官舍梁上有紅絲羯鼓
縚數條垂於地一老人杖而守之曰此開元興慶宫也
二百年中至此者十二人皆有留題請書一絶演詩云
長安宫闕半蓬蒿塵暗虹梁羯鼓縚惟有水天明月夜
一條空碧見秋毫題畢而退
扁舟載鶴
彭戢元豐中為兩浙提舉奉祠以歸嘗畜雙鶴江左士
大夫送之詩云扁舟載雙鶴萬卷貯羣書
江西社
彭元忠淳熙中為司戶楊誠齋贈詩云詩入江西社心
傳肘後方木天須此事丹筆校官黃
彭越漢高開國功臣封梁王以無罪受誅
彭齊文章江西三瑞(見蕭姓)彭更
彭任聞富弼使不測之域憤憤推酒牀拳皮皆裂
婚姻
彭抗師事旌陽納愛女旌陽之子為婦旌陽嘉其誠恪
應驗諸秘要悉以傳之
彭思永程明道之母舅明道年十二三思永見而奇之
許妻以女
老彭岑彭三彭韓彭
明(宫音孟吳興子周泰伯之裔為百里奚生明視孫以王父字為氏)
籜冠
明儒紹字休烈少明經有儒術宋元嘉中舉秀才後
𨼆居攝山棲霞寺齊高帝欲見之不得他日謂其弟慶
符曰卿兄高尚其事賜以竹根如意筍籜冠儒者以為
榮封延伯聞之嘆曰身彌後而名彌先亦宋齊之儒
仲也弟慶符為青州刺史
珥金拖紫
明山賓字孝若梁武朝首應五經博士出守大藩擁旌
節珥金拖紫而恒事屢空帝命裁成大典吉禮則明
山賓凶禮則嚴植之軍禮則陸璉賓禮則賀瑒嘉禮則
(闕)又命沈約徐勉等參評
盛夏取雪
明崇儼以奇術自名唐高宗召見盛夏思雪崇儼坐頃
即取以進自云於陰山取之上又億瓜索百錢須臾以
瓜獻曰得之緱氏老人圃中上召問老人云失一瓜而
得百錢
明仲璋亦居栖霞寺寺後有碧鮮亭白雲菴白雲泉
明公霞梁簡文除為尚書曰不喜卿得尚書喜朝廷
得人
明鎬字化基薛奎稱其有廊廟材宋仁宗朝參政
明槖宋紹興中為御史宣諭廣東訪求遺逸
昆明孔明淵明
平(商音食河内邑韓哀侯少子采平因氏焉)
父子宰相
平當字子思以尚書授朱普鮑宣由是歐陽書有平陳
之學漢哀帝朝拜相賜爵關内侯子晏亦以明經
拜相封侯漢興父子拜相惟韋平二氏
視井湧泉
平鑒字明達受詩書禮通大義仕魏為懷州刺史敵
來攻城城内泉竭鑒具衣冠俯井而視水泉湧出(北史)
平恒安貧樂道魏帝徵為中書博士
廣平君平邵平
荆(角音地廣平號楚熊繹國古荆州之故亦荆支孫因氏焉)
攝相
荆公攝相事孔子使人往觀返曰其朝清静無事(家語)
易水悲風
荆軻衞人燕太子丹客之稱荆卿令劫秦王反諸侯侵
地方入秦賓客皆白衣冠送至易水既祖取道高漸離
擊筑荆卿和而歌曰風蕭蕭兮易水寒壯士一去兮不
復還復為羽聲士皆瞑目髮盡指冠入秦事不成死之
名將
荆罕儒後周名將也前後一百五十餘戰皆有功而未
嘗自伐
班荆紫荆負荆識荆
京(角音謂東都城衞武公少子段封京之京大叔因氏焉)
易學
京房字君明治易長於災變分六十卦更日用事以風
雨寒温為候初事焦延夀延夀曰傳吾道以亡身者
京生也後果因上封事言災異下獄棄市漢元帝朝
為魏郡太守秩八百石
公輔器
京鏜字仲遠豫章人宋紹興中舉進士高宗謂趙師
雄曰京鏜有公輔器使金國以我喪故不肯受宴樂
題詩于館云鼎湖龍去已無蹤三遣行人意則同凶禮
強更為吉禮北風終不變南風假令耳與笙鏞末只願
身甘鼎鑊中已辦滯留期必得不能築館汴江東使還
上曰京鏜今之毛遂也有樂章自號松坡居士集
與何浩劉德秀胡鈜專主偽學之禁宋寧宗慶元中
拜右相子沆
玉京八世莫京
榮(角音先上谷於周大夫榮叔其食采榮因氏焉)
三樂
榮啓期鹿裘帶索鼓琴而歌孔子遊太山見而問何以
樂曰吾得為人一樂也得為男二樂也人有不免襁褓
吾行年九十矣三樂也貧者士之常死者人之終處常
得終吾所樂也(列子)
楚榮黃諫子玉請以瓊弁玉纓畀于河神(僖八)
魯大夫榮成伯勸㐮公如楚曰遠圖者忠也
榮毗字子諶仕隋為侍御史立朝侃然正色百僚所
憚
榮旂字子祺孔門弟子贈雩婁伯
尊榮仁則榮前榮
成(商音後上谷為周文王五子郕叔式之後以國為氏其去邑成成肅公為周卿士成覸齊)
(人)
貴仕
成得臣字子玉仕于楚伐陳有功使為令尹子文曰有
大功而無貴仕其人能靖者與有幾(僖三)子大心
坐嘯
成瑨漢桓帝朝為南陽太守信任功曹岑晊時語曰南
陽太守岑公孝弘農成瑨但坐嘯
公車聘禮
成翊世漢逸士也安帝即位陳忠上書薦周燮杜根成
翊世為有道之士於是公車聘禮焉
政績
成景雋仕為豫州刺史有政績甚得吏民心(南史)
職在典刑
成幼文仕南唐為大理卿作謁金門云風乍起吹皺一
池春水唐王召問之曰職在典刑一池春水關卿甚事
應制科
成銳宋人應制科以詩上王文惠公其野菊云綵檻應
無分東西不借恩其野花云馨香雖有地栽植未逢人
婚姻
成藻為南宫令奇馮素弗之為人以女妻之
陶成大成虧成
英(羽音後晉陵後英氏國臯陶之也其以國為氏)
英布六人也少時有客相之曰當刑而王及壯坐法黥
故曰黥布陳涉起布往見番君番君以女妻之後事項
王又挾劒歸漢高祖即位封淮南王
雲英落英英英
衡(商音衡平陽因商伊尹為阿子孫以為氏)
衡方厚唐人(見程氏)
匡衡林衡權衡
十五青
丁(徵音子濟陽王齊大公生丁公伋孫以父字為氏)
名藏金匱
丁復佐漢有功高帝即位剖符作誓金匱石室定元功
十八人位復居十七
易學
丁寬字子㐮事田何學易學成東歸何謂門人曰易已
東矣漢景朝為梁孝王將軍作易說三萬言
殿中無雙
丁鴻字孝公治尚書漢肅宗詔鴻與諸儒於白虎觀論
定五經鴻論難最明時語曰殿中無雙丁孝公封馬
亭鄉侯父綝從光武征伐願封本鄉封新安鄉侯
松夢
丁固初為尚書夢松生腹上謂人曰松字十八公也十
歲其為公乎卒如其言(吳人)
聚書
丁顗宋初人盡家貲買書至八千卷曰吾聚書多矣必
有好學者為吾子孫子逢吉為光祿寺丞孫度
邇英要覽
丁度字公雅登服勤詞學科仁宗朝為翰林十年著邇
英要覽十卷上呼為學士而不名遷端明殿學士仁
宗曰度為侍從十五年議論天下事未嘗及私後拜
參政
骰子選
丁謂字公言宋太宗朝登第孫何第一謂第四恥居其
下上曰甲乙丙丁合居第四夫復何言真宗朝拜參
政或率楊億賀億曰骰子選耳何足道哉後拜相自
以為令威後故好鶴人呼為鶴相
丁恭以春秋教授生徒數百人當世稱為大儒
丁儀丁&KR1771;兄弟並有文采魏文帝以為曹植黨誅之
丁蘭事母孝
丁令威鶴仙也化為白鶴集遼東華表柱吟一詩而
去
女德婚姻
仙女㙮
丁義以神方授吳真君今瑞州崇元觀乃丁真君女秀
英煉丹之所丹井猶存秀英仙去葬衣冠於觀北至今
呼為仙女塔
擇婿
丁顥與竇偁同幕時顥子謂尚幼偁見而奇之曰此子
後必以文致遠以女妻之
丁姬生哀帝由是許史丁傅之家皆重侯累爵
丁謂女適錢惟演之子
識丁添丁石與丁
邢(商音周河間胤周公第四子封於邢傳所謂邢茅胙祭公之是也子孫以國為氏邢前勇士)
(也襄二十一年)
雅士
邢顒字子昂舉孝廉時人語曰德行堂堂邢子昂劉
稹曰邢顒北土之彦少秉高節真雅士也魏文帝拜
為尚書僕射子友曾孫文官至尚書
緯世之器
邢巒字洪賓才兼文武内參機揆外寄折衝其緯世之
器歟北魏中書侍郎
一代模楷
邢邵字子才十歲能屬文日誦萬言五行俱下一覽無
遺讀漢書五日略能編記年未二十名動衣冠文章
獨步當時每一文出京師為之紙貴時與温子升為文
士之冠世謂之温邢魏收亦天才艷發温歿後世稱邢
魏仕北魏為中書令
國藩
邢君牙唐元和中為鳳翔節度使韓愈與之書云閣下
為王爪牙為國藩垣
鑿墻度厄
邢和璞得仙與崔司馬有舊崔病經年且死一日臥室
聞北墻有斸聲七日不已窺之有人立云邢真人處分
開此司馬厄
講學精博
邢昺字叔明講師比二卦宋太宗嘉其精博召為國子
監丞專講學之任真宗始置翰林侍講首以命昺
父子情
邢恕字和叔從伊川學呂公著薦為崇政院說書元
祐初除御史後謫隨州子居實字敦夫早有詩名山
谷詩云兒中兀老蒼趣造甚奇異早天山谷詩云兒
到隨州更老成江山為助筆縱横眼看白壁埋黃壌何
況人間父子情
逸民
邢淳字君雅雍丘人宋真宗幸亳州以布衣召對問治
道對曰陛下東封西祀皆已畢矣臣復何言上大悅除
許州助教不就及卒人見其勅與麻紙同束在屋梁間
邢貞魏太常卿奉策使吳入門不下車張昭詰之
邢臧字子良除東牟太守和雅信厚有長者風
邢冉唐貞元中與李絳等同龍虎榜
女德婚姻
邢姨
邢侯之姨譚公維私手如柔荑膚如凝脂謂莊姜也(詩碩)
(人)
尹邢
邢婕妤與尹夫人漢武時並得幸詔不得相見尹請見
邢帝使邢衣故衣獨身來前見之俛泣自痛其不如也
女君
邢女君濠州人與鄰女樵&KR0008;徐二水之間有數婦從水
出若連腰裙至前曰東海君聘女為婦敷茵褥水上置
女坐其上遂逝鄉人為立女君祠
魏河間邢氏高允娶之
唐邢渙初娶季忠女再娶張植女
冷(詳見冷姓)
冷至秦伯使如晉報問(僖十)
十六蒸
曾(商音太魯國仕夏少康封少子曲烈于鄫周末莒滅鄫子巫魯去邑為曾氏三桓家臣曾夭曾)
(阜其後也)
堯舜氣象
曾點字晳言志有沂水詠歸之樂程子云點與聖人志
同便是堯舜氣象也子參
道統之傳
曾參字子輿一唯之間深悟一貫之旨封郕國公
世取科第
曾致堯南豐人旴江擢第自致堯始幼子易簡易占並
登科易占三子鞏布肇
五朝史事
曾鞏字子固號南豐先生平生嗜書家藏至二萬餘卷
手自讎對白首不倦有元豐類藳五十卷王震序其
文曰南豐以文章名天下久矣其文雄渾瓌偉若江湖
之波濤煙雲之姿狀一何奇也元豐五年與李清臣
王存等脩史上手詔中書曰五朝史事宜付曾鞏遂為
史館修撰史成上賜龍衣金帶擢試中書舍人
黨附時相
曾布字子宣舉進士王安石薦之召除崇政院說書後
新法青苖助役皆布與惠卿建議也徽宗朝拜右僕
射漸進紹述之說諡文肅封曾
前輩風流
曾肇字子開天姿仁厚剛大之氣睟然見於面知其為
成德君子也在朝以論思之責為己任龜山云公
慎重深得大臣之體前輩風流惟公一人耳徽宗朝
為翰林學士諡文昭
賢子弟
曾紆工詩詞號空青先生布第四子也汪彦章誌其墓
云公材高識明悟極書史為家賢子弟以文章翰墨風
流藴藉為時名勝以精明強力見事風生為國能吏
官至中大夫三子惇忺憕
鳳池
曾公亮字明仲宋天聖初試雲瑞紀官賦宋郊榜第五
人嘉祐中拜相至熙寧中尚在中書年雖老精力不衰
故無非之者惟李復圭作詩曰老鳳池邊蹲不去饑烏
臺上噤無聲以太傅致仕年八十薨諡憲靖封魯
國公碑曰兩朝顧命定策亞勲之碑子孝寬字公
綽除簽書時魯公還政迎養西府世以為榮
曾覿字純甫號海野東都故老有詞可稱
曾從龍字天錫慶元五年進士第一人
曾懋曾開曾幾兄弟榮貴懋尚書開幾侍郎懋二
子迪造幾子逢為左司次子逮為侍郎
婚姻
曾崇範妻兄許嫁者數人每至親迎之夕其夫輒死一
夕夢有人謂曰田頭有鹿迹田尾有日炙乃汝夫也後
嫁崇範乃悟其語
顔曾何曾王曾
應(羽音應汝南之周武王子封于應傳言邘晉韓武穆也其後以國為氏)
淮陽一老
應曜隠於淮南山中漢高時與四皓俱被徵命曜不至
時語曰商山四皓不如淮陽一老
七世通顯
漢中興初有應嫗生四子而寡見神光照社探之得黃
金自是諸子宦學並有才名應順子疊疊子郴郴子奉
奉子邵邵子郇郇子瑒七世通顯
半面識
應奉字世叔少聰明讀書五行俱下黨事起慨然以
疾自退追思屈原作感騷三十篇嘗詣袁賀賀時出
閉門造車匠於内開扇出半面視之後數年路逢車匠
識而呼之漢桓帝朝為司隸校尉
著述
應邵字仲遠少篤學博覽洽聞舉高第刪定律令著
漢官儀又選風俗通以辨物類名號漢獻朝拜軍謀
太尉
三入承明
應瑒字德璉璩字休璉兄弟並以文章貴顯璩作詩云
問我何功德三入承明廬蓋為侍郎常侍侍中也魏
建安七子瑒其一也
百姓歌謠
應詹字思遠仕晉督南平武陵天門三郡軍事時天下
大亂詹境獨全百姓歌之曰歲寒不凋孤境獨守拯我
塗炭惠隆丘阜潤同江海恩猶父母
廟食百世
應智項九江人徙居靖州(今瑞州)隋末林士弘攻掠江西
應於華林山置雲柵募義兵保靖一方武德五年歸唐
以為靖州刺史死為城隍之神廟食一郡妻梅氏新昌
人
三紅秀才
應子和詩有云兩岸夕陽紅爉炬短燒紅風過落花紅
因話錄云張子野為三影尚書子可為三紅秀才仕
宋
應貞字吉甫自漢至魏世以文章顯軒冕相襲為盛
族
滕(宫音封南陽子周文王第十四子於滕孫以國為氏)
文武材
滕撫漢順帝朝博求將帥三公舉撫有文武材拜九江
都督東南悉平
通家之好
滕胄北海人與劉繇通家漢末以世亂渡江依繇善屬
文孫權待以賓禮家國書疏常令潤色之子胤字承嗣
少有節操為丹陽太守日接賓客夜省文書
寒瓜之養
滕曇恭年五歲母病熱思得寒瓜土俗不産曇恭遍求
乃遇桑門得一瓜以進父母卒水漿不入口者旬日人
號為滕曾子(南史)
活飢民
滕甫字元發宋神宗朝為翰林學士以論新法出知定
州元祐初徙知蘇揚二州又徙鄆州稱為名帥時淮
南京東飢召富民約曰吾得城外營地為屋二千五百
間活五萬餘人題德安府浮雲樓詩云舉頭便見長
安日弄袖時飄夢澤風吳苑久抛飛鳥外楚臺遥望碧
雲中
四絶
滕宗諒字子京明道中以司諫謫守岳州重修岳陽樓
時稱此樓子京作范文正記蘇子美書邵(闕)篆頗號四
絶
滕涉二十四賢中人
婚姻
滕元發五女長適何洵直次適王炳卒又以第四女續
姻三適王渙之五適張方平之子恕元發娶李氏
長滕齊滕
凌(徵音凌河間孫衞康叔支子為周人子以官為氏)
虎兒
凌統字公續吳人禮賢好士輕利重義有國士之風
魏張遼軍奄至津口統率兵三百陷圍而出拜偏將軍
評曰江表虎臣也子烈及封年各數歲每賓客至
呼而出之曰此吾虎兒也
後漢春秋
凌準字宗一唐元和間人讀書為文著後漢春秋二十
餘萬言尚氣節年二十以書干丞相丞相以聞試其文
日萬言授校書郎賜緋魚袋為浙東廉使判官撫循按
驗厥績以茂召拜翰林學士柳子厚銘其墓子四
人夷仲永仲南仲殷仲
儒官
凌士燮唐人柳子有贈凌助教蓬屋詩序云儒有蓬戶
甕牖而自立者河間凌士燮窮計六籍而為儒官
印劒之祥
凌策字子奇宋初舉進士夢人以六印加劒遺之其後
官劒外者凡六人以為異知益州遷侍郎
凌景陽天禧中因廖復訟覆考遂取高第
凌氏蘇頌妻也
承(商音承千乘後衞大夫成之)
承宫字子少八歲時為人牧豕過徐子盛學舍棄猪而
留聽講後為大儒漢永平中為博士遷中郎將數進直
言朝臣憚之名播匈奴北單于求見宫宫貌醜以魏應
代之
弘
弘演衞人閔二年狄人滅衞殺懿公盡食其肉獨舍其
肝演哭之盡哀曰臣請為裸自出其肝而内懿公之肝
萇弘公孫弘王茂弘
氏族大全卷十
