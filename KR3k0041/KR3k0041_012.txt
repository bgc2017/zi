氏族大全卷十二
三十一侵
任(宮音為樂安一黃帝十二子以德姓第子為任姓)
釣海
任公子以五十犗為餌投竿東海期年不得魚已而大
魚食之騖揚奮鬐海水震蕩得而腊之制河以東蒼梧
以北莫不厭若魚者(莊外物)
窖粟
宣曲任氏其先為督運倉吏秦之敗豪傑争取金玉任
氏獨窖倉粟楚漢相距榮陽民不得耕種米碩至萬錢
豪傑金玉多歸任以此起冨
聖童
任延字長孫年十二明詩易春秋顯名太學號任聖童
漢建武中徵為九真太守教民婚娶養子人生子名任
屯田
任峻漢末從曹操為典農中郎將募民屯田許下軍國
之饒起於棗祗成於任峻謚成侯次子覽關内侯
一食萬錢
任愷魏人性豪侈一食萬錢猶云無下筯處子罕字
子倫有賢行時稱為清平佳士仕晉為大鴻臚
旗鈴入夢
任昉字彦升父遥仕齊為中散大夫母裴氏夢五色采
旗四角懸鈴一鈴落入懷中遂有娠生昉八歲能屬文
褚彦回謂遥曰卿有令子所謂百不為多一不為少
家聚書萬卷所著文章數千萬言
蘭臺聚
任昉梁武帝朝為御史中丞簪裾輻凑預其宴者殷芸
劉孺劉顯劉孝綽張率陸倕日為龍門遊號蘭臺聚
出為新安太守卒于官諡曰敬子
弘文舘
任敬臣字希古七歲喪母問父英曰若何可以報母父
曰揚名顯親可也乃刻志從學舉孝廉虞世南器之
歲終書上考唐初詔為弘文館學士
因詩免役
任濤筠州人唐咸通中進士謂之十哲見吳罕詩名早
著常侍李隲見其詩有露漙沙鶴起人卧釣船流之
句特與免役鄉民訟之隲判云江西界内有詩似清者
並與免役
御書閣
任中師字祖聖宋仁宗朝除右諫議大夫上以飛帛書
賜之及歸里中建御書閣鄉人榮之諡安惠兄中立
參大政諡康懿
五知
任布字應之宋慶歷中拜樞副歸休洛中作五知堂
一知恩二知命三知足四知道五知幸諡恭惠子
遜
大任小任
任孜字道聖與弟伋知名于蜀東坡謂之大任小任詩
云大任剛烈世無有疾惡如風朱伯厚小任温毅老更
文寬柔惠愛小馮君伋字師中慶歴中倅黃州郡人德
之作任公亭蘇轍作記孜之子伯雨字德翁宋元符
中除正言上章論章惇蔡卞熙寧中坐黨論貶
任座直言魏文侯親下堂迎之以為上客(史記)
任鄙力人也秦武王好力鄙扣關自鬻(史記)
任安衛青客也青罷諸客皆去惟任安不去(衛青傳)
任永與馮宿同隠公孫述徵之托青盲不就
任光漢光武功臣封何陵侯圖形雲臺子隗
任棠漢陽幽人隠居教授凡三辭徵命(見龐參)
任孝恭讀書一遍諷誦無遺仕齊為司文侍郎
任圜唐明宗立為相孔循曰天下事一則任圜二則
任圜圜乃何人
婚姻
題葉之緣
任氏能詩一日題詩于葉云拭翠歛蛾眉為郁心中事
搦管下庭除書成相思字此字不書石此字不書紙書
向秋葉上願逐秋風起天下有心人盡解相思死侯繼
圖本儒素倚大慈寺樓因秋風四起拾此葉貯巾篋五
六年與任氏婚任見曰此吾在左綿時書葉侯仕至
尚書
仙遇
任生隠嵩山讀書夜有女子來曰冥數合與君為姻凡
三題詩其三云阮郎迷不悟何處伸情素明日海山春
綵舟却歸去生竟不納而去後數月任生病為黃衣吏
所攝道遇女仙笑曰嵩山薄命漢汝數盡更與三年
選婿
任瞻字育長少有令名晉武崩選一百二十挽郎極一
時之秀彦育長與焉王安豊從挽郎中選女婿得四人
任在其中任童少時神明可愛時人謂育長影也好
任遥娶河東裴氏高明有德行生子助
唐崔寧妻任氏散家財募兵擊楊子琳破之
馮衍妻任氏性悍忌
任生投曹文姬以詩而成姻
治任大任力難任
陰(宫音焉始興有齊管仲七世孫修適楚為陰大夫因氏周陰不佞世居南陽折闕至西漢末)
(始盛)
黃羊祀竈
陰子方漢宣朝人至孝臘日晨炊竈神形見子方再拜
受慶家有黃羊因以祀之自是暴至巨富田七百餘頃
子方常言我子孫必大後有陰典為漢衛尉典孫名隣
隣長子識次子興女麗華為光烈皇后
輔導東宫
陰興字君陵漢建武中為黃門侍郎帝詔興欲封之興
固讓曰臣未有先登陷陣之功而一家並蒙爵土誠為
盈溢拜衛尉輔導太子兄識字次伯為侍中從兄嵩素
與興不相能興疾言於帝曰席廣陰嵩經行明修踰於
公卿子慶博員丹
賢德
陰慶有賢德推其居第田園奴婢分與二弟但佩印而
已當代稱美漢永平中封鮦陽侯
霞綬雲
陰長生與王方平修道仙都觀坡詩云真人王遠陰長
生飛符御氣朝百靈蘇子由詩云道士白髮尊面若
嵐氣染自言王方平學道古有驗後有陰長生此地亦
所占並騎雙龍翔霞授紫雲檐陽陽玉堂上與世作豐
歉
忍垢
陰子春身服垢汚脚數年一洗言每洗則失財敗事在
梁州以洗足致梁州敗山谷詩云何須忍垢不濯足苦
學梁州陰子春仕梁為梁州刺史
陰何
陰鏗字子堅工五言梅詩云花舒雪嘗飄照日不俱銷
詩與何遜齊名號陰何體為梁湘東王法曹參軍嘗
與賓客晏見行觴者因回酒炙授之衆皆笑鏗曰吾儕
終日酣酒而執爵者不知其味非人情也及侯景亂鏗
為賊擒或救之得免乃前行觴者
陰世師少有節槩隋邦張掖太守戎狄惮之
女德
陰麗華陰典孫女也漢光微時適新野聞其美嘆曰仕
宦當作執金吾娶妻當得陰麗華後納為后在位恭儉
性仁孝
華陰山陰惜分陰
琴(角音)
琴牢字子開孔門弟子贈南陵伯進頓丘侯
琴高水仙也坡詩云脚踏赤鮮公跳下清泠中
禽(角音)
禽滑釐與田子方叚干木受業子夏為王者師
禽息秦大夫也薦百里奚而不納穆公出息當車以
頭擊之曰臣生無補於國不如死也公感其言用
百里奚為相
禽慶王莽時與栗融蘇章以儒生去官
岑(宫音之南陽為周文王封異母弟耀子渠岑子因氏焉)
征南公
岑彭字君然建武中為征南將軍伐蜀裝樓船有攻蜀
浮橋詔報曰劍門之事一由征南公為重而己所向無
前進至武陽公孫述以杖擊地曰是何神也一夕駐
軍地名彭亡刺客詐為亡奴降夜刺殺彭諡壯侯子
遵嗣
德政謠
岑熙彭玄孫也順帝朝為魏郡太守視事二年輿人歌
之曰我有枳棘岑君伐之我有蟊賊岑君遏之狗吠不
驚足下生氂含哺鼓腹焉知凶災美矣岑君於戲休兹
文墨致相
岑文本字景仁少時山亭避暑有叩門云上清童子元
寳參衣上清五銖之服出門至墻下不見掘之得古錢
一枚自是富盛(傳異志)年十四父之象坐獄文本詣司隸
理冤作蓮花賦合臺稱賞父冤遂直唐貞觀中為中
書令或勸營産業文本曰吾漢南一布衣徒步入關所
望不過秘書郎縣令耳今無汗馬之勞以文墨致宰相
俸䘵已重况殖産業邪家事皆令其弟文昭主之
江東三岑
岑羲字仲華武后時為金壇令時弟仲翔為長洲令仲
林為溧水令皆有治績宰相宗楚客謂本道巡察御史
曰毋遺江東三岑後皆列清要皆文本孫也
一門三相
岑長倩文本從子也唐垂拱初自夏官尚書拜文昌右
相鳳閣鸞臺三品特進文本中書令長倩内史羲侍中
一門三相
詩出肺肝
岑參詩與李杜相頡頑歌行則流出肺肝無斧鑿痕郊
島旬鍜月鍊者參談笑為之為嘉州守號岑嘉州
岑晊字公孝李膺王暢稱其有幹國器
李白有鳴皋歌送岑徵君云白鷗兮飛來長與君相
親
岑仲唐聖歴中為縣令登仙杏山尋覓仙人杏
金(角音之少昊金天氏之後漢漢金日磾本匈奴休屠王子武帝賜姓金氏朝金姓多其後也)
七葉珥貂
金日磾字翁叔漢武任為侍中信愛之漢侍中官入
侍帝帷出負國璽冠金貂蟬金取堅蟬取潔貂取温又
著鵕䴊冠著忠勲之節封秺侯(上音姹)諡敬侯與
張安世皆七葉珥貂漢代衣冠金張為盛弟倫二
子賞建昭帝時俱為侍中賞嗣侯佩兩綬及孫而衰
綠車之寵
金涉敞之子也成帝時拜侍中以綠車載送衛尉舍(綠車)
(皇孫輦也)涉弟欽平帝時為京兆尹以家世忠孝遷光禄
大夫
遊華山
金榜一陳希夷詩集云昔有衣冠子金礪遊華山問予
曰向見先生先生睡未覺亦有道乎予答詩云至人本
無夢其夢亦遊仙云云爐裏名為藥壺中别有天
金倫子安上惇篤有知為侍中封侯安上四子常
敞岑明
金敞元帝時為侍中與蕭望之周堪劉向同心謀議
金彦東漢人以金贈王忳得葬
金彦寳慶府人宋朝舉孝廉天下第一號義門金氏
金去偽晦菴門人也名見附錄
女德婚姻
金節婦者安南賊帥齊亮之母以忠義誨齊亮齊亮不
聽遂絶之自田而食自紡而衣唐大歷初下詔褒之
賜兩丁侍養
金賞娶霍光之女宣帝即位賞遷太僕霍氏事萌芽賞
上書去妻獨得不坐
籝金懷金諾金
林(宫音長西河因毅比干之子逃難林山以林為姓)
德門
林皋為趙相生九子國人號為九德之父十德之門趙
王聞而嫉之欲誅之出令曰欲幸諸國擇其木果繁者
伐之皋曰此王欲殺我父子也遂父子相攜入白雲山
王聞而嘆曰賢哉林皋父子也
甘露之瑞
林攅唐貞元中為福唐尉母亡廬墓有白鳥來甘露降
詔表其閭蠲徭役時號闕下林家
翰林人物
林&KR0008;字彦福宋崇寧人用韓維例除翰林學士宋朝不
由科第而除學士者惟此二人
西湖處士
林逋字君復少孤刻志於學結廬小孤山喜吟詩梅詩
疎影一聯為世所稱有高節范文正公贈詩云巢由
不願仕堯舜豈遺人風俗因公厚文章到老醇蓄雙
鶴縱之飛入雲霄歸則復入籠中逋或遊西湖諸寺有
客至童子放鶴即棹小舟歸真宗朝賜號和靖先生
高隠處士
林敏功字子仁蘄春人年十六預鄉薦下第歸嘆曰軒
冕富貴非吾願也杜門不出者二十年該通六經貫穿
百氏宋元符末蔡元度薦之不就徵政和中林震為郡
守謂同僚曰吾宗有隠君子出郊見之及還朝舉其隠
德賜號高隠處士旌表其門子仁謝表云自是難陪英
俊之遊何敢妄意高尚之事卧牛衣而待旦寒如之何
搔鶴髮以興懷老其將至有詩文千餘篇松坡集
江西宗派法嗣二十五人之一(見潘姓)
聖賢之舉
林謙之莆田人宋隆興中下第歸專心聖賢踐履之學
晚登仕版在詞掖多論駁不得其言而歸號文軒先生
風節
林大中字和叔宋寧宗登極除中書舍人癸丑歲朱熹
坐客有知天文者曰星變正人當之熹曰其林和叔乎
已而公果出臺去國一節風誼凛然明年熹與公同在
從班相得如平生歡公清瘦不勝衣而毅然有任重道
遠之意平生言不出口而論事有回天之力古之所謂
大臣歟
林放字子丘魯人從孔子問禮之本
林回弃千金之璧負赤子而趍彼以利合此以天屬
林湜字正甫善人君子也宋紹興中為監察御史
女德
林氏封魏國夫人劉後村之母也
雞林鄧林杏林翰林
郴(商音)
郴寶晉人代居江夏
諶(商音)(河南)
諶自求宋寧宗朝人家于旴江好學能詩求師友於
千里外得意處自謂前輩不能及(異齋集)
諶仲字文疊南昌人有德行漢和帝朝郡舉有道仕
至荆州刺史
諶禮字秀登漢和帝朝為薛令
女德
諶姆居丹陽郡黃堂潜修至道後以銅符鐵劵金丹寶
章傳付許君及還帝鄉取香茅一根南望擲之俾許君
認茅落處立祠今豫章有黃堂觀
尋(隋末有尋相)
二十二覃
譚(徵音子齊邦子譚子國在齊州平隂縣西南齊滅之譚奔莒孫氏焉孟嘗逐於齊而返有譚)
(拾子逆之於境)
仙道
譚峭得仙有詩云線作長江扇作天靸鞋抛向海東邊
蓬萊信是無多地只在譚生拄杖前(仙傳)
數學
譚忠唐元和中為幽州大將說劉總歸唐曰天地之數
合必離離必合河北與天下離六十年數窮必合總從
之
三策
譚世勣字彦威長沙人唐末中詞學兼茂異科除給
事中時北騎南牧上奏以守邊為上策守河為中策巡
幸江淮下策也
聰悟
譚惟寅肇慶府人幼聰悟讀書一覽終身不忘宋紹
興末梁克家榜登弟
譚宏寶四世同居詔旌表門閭蠲其租稅(南史)
譚必韶州人應神童科
譚燠南雄人舉八行科
女德婚姻
譚子娶齊女碩人詩云譚公維私妹妹之夫曰私
吳琪妻譚氏守節罵賊而死
鐔(漢書音徒南切)
鐔顯漢和帝朝陳寵為廣漢太守王渙為功曹顯為
主薄寵皆引以為腹心及還朝對上曰顯拾遺補闕臣
奉詔書而已後遷廷尉
談(宫音)(廣平)
談弘謩唐開成中為四門博士與裴度洛瀆修禊
之晏(見白姓)
談庚安吉布衣也宋紹興中言本邑去秋園瓜並蔕
合而為一此皇帝孝治天下故見祥瑞以昭天意
塵談手談阿戎談
南(徵音後汝南有周大夫南仲之魯南遺南蒯)
死節
南霽雲善騎射唐天寳末禄山反張巡守睢陽受圍急
築臺以募萬死一生者有人喑嗚而來乃霽雲也巡
遣求救於臨淮賀蘭進明無出師意霽雲拔劒斷一指
示信一坐大驚城陷巡呼曰南八男兒死爾應曰公
知我者敢不死宣宗朝圖其像於凌烟閣子承嗣
七歲為婺州别駕賜緋魚袋歴施涪二州
松滋令
南卓唐人因言事出為松滋令詩贈從事云翺翔曾在
玉京天墮在江南地幾年從事不須輕縣宰滿身猶帶
御爐煙
南伯逢學仙道傳初平服松根茯苓之訣
女德婚姻
南孺子季桓子之妻生男則以告君而立之
南威之妹美晉文公得之三日不朝遂推而遠之曰
後世必有以色亡國者
南子衛靈夫人孔子適衛而見之夫人在錦帷中再
拜環珮玉聲璆然
南楚材娶薛氏後欲别婚貴族薛圖形寄詩乃止
斗南圖南終南指南
藍(徵音秋汝南大出自藍田春時楚夫藍尹亹)
望仙樓
藍采和唐末時有逸士襕衫綠袴黑术腰帶一足靴一
足跣夏服絮衫冬卧冰雪出氣如蒸自號藍采和歌曰
踏踏歌藍采和世界能幾何紅顔三春樹流年一擲梭
古人混混去不少今人紛紛來更多朝騎鸞鳳到碧落
暮見桑田生白波長景明輝在空際金銀宫闕高嵯峨
㖂長繩施錢以行錢散不收後至濠梁飛升遺下靴帶
襕衫濠州今有望仙樓相傳采和登仙時人聚此樓
望之(仙傳)
乘鶴飛仙
藍喬龍川人後遊洛陽布衣百結入酒肆中一飲數斗
常置紙百番於足下令人片片拽之無一破者蓋身輕
也語人曰吾羅浮山仙人一日復置紙於足下令人取
盡足浮風雲翛翛而去有仙鶴南來空中歴歴聞笙簫
四卿堂
藍承宋天聖中與趙誠宋宜陳侁於泉州朱明院讀書
後皆登科同時為列卿故朱明院有四卿堂
詩名
藍元威宋朝人有詩名其寒詩云朔風陣陣送將來日
午柴門寂不開靈照只教添短褐孟光重喚煖深杯苦
吟簷角玲瓏玉閒撥爐頭搰拙灰移步東籬紅日晩細
看凍蝶尚依梅其霜詩錦句云潤松盡作龍鍾結匝地
渾銷鴈齒高皆為時所稱(詩話)
藍方號養素先生修道南岳(見劉氏)
出於藍采藍雲藍
甘(宫音于渤海既夏時侯國也以國為氏甘殷高宗舊學甘盤乃遯于荒野左傳周人與晉)
(大夫争閻田)
息壤
甘茂事秦武王為左相伐韓宜陽與王盟于息壤而行
宜陽五月不拔樗里子果争之王召茂欲罷兵茂曰息
壤在彼昭王時茂亡奔齊道逢蘇代謂代曰吾聞貧
人女與富人女會績曰我無以買燭而子之燭光有餘
可分我餘光今臣亡而妻子在秦願以餘光振之孫羅
策士
甘羅年十二事文信侯吕不韋不韋言於始皇以為上
卿太史公曰甘羅年少出一奇計聲稱後世雖非篤行
君子亦戰國一策士也
懸旌萬里
甘延夀字君貺少以良家子善騎射為羽林投石拔距
嘗超踰羽林亭樓漢元帝朝與陳湯奉使西域斬郅支
劉向奏其功遂封千戶賜黃金百斤拜長水校尉(見陳湯)
懷遠
甘英漢永元九年為班超掾超遣之窮臨西海而還凡
前世所未至山經所未詳者莫不備其風俗焉(班超傳)
江表虎臣
甘寧為孫權將有計略破曹公於烏林亦江表虎臣也
麟車乘雲
甘戰字伯武許君學道付以金丹妙訣陳大建元年駕
麟車乘雲而去宋政和中封精行真人(仙傳)
德政
甘卓字季思晉梁州刺史鎮襄陽善於綏撫徭役悉除
市無二價西土稱其德政
甘蠅古之善射者彎弓而獸鳥下弟子飛衛(列子)
甘龍與衛&KR0008;争變法曰緣法而治者吏習而民安之
婚姻
甘公為蒼梧太守以女妻陶謙(見陶氏)
二十四鹽
閻(宫音焉大原閻周武王封泰伯曾孫仲奕於閻鄉因氏晉嘉與甘大夫争閻田于周左昭九)
(年)
臨食三嘆
閻沒晉魏舒屬大夫時魏子將受梗陽人女樂閻沒女
寬入諫魏子召之食比置三嘆魏子問其故荅云願以
小人之腹為君子之心屬饜而已獻子辭梗陽人(左昭二十)
(八)
明府
閻憲為綿竹令邑人有夜行得遺錦者平明送縣憲曰
夜行得錦是天賜也對曰縣有明府犯此則慙人歌
之曰閻君賦政明且昶
有大節
閻纉字續伯博覽墳典該通物理慷慨有大節不修細
行愍懷太子廢纉輿棺詣闕上書訟冤仕晉為漢中
太守
孝門
閻允明至孝行著鄉閭詔表為孝門復其租調自序云
願盡膝下之歡忘懷軒冕之貴
馳譽丹青
閻立本唐貞觀中為主爵郎中上與侍臣泛春苑池見
異鳥容與詔坐者賦詩而召立本侔狀閣外傳呌畫師
至則俯伏池左研吮丹粉羞悵流汗因歸戒其子慎勿
習之總章元年拜右相時姜恪以戰功拜左相故曰
左相宣威沙漠右相馳譽丹青兄立德將作大監
弟立行衛尉卿立德子玄邃司農卿父子兄弟四
大卿監
文館學士
閻朝隠唐中宗朝修文館大學士張說論近世文朝
隠若麗服靚妝燕歌趙舞觀者忘疲
雅望
閻伯嶼唐時為豫章都督王勃滕王閣記云都督閻公
之雅望棨戟遥臨
高唐館
閻欽受宋朝御史宿濠州高唐館有詩云借問襄王安
在哉山川此地勝樓臺今宵寓宿高唐館神女何曾入
夢來
北魏閻仁慶為龍驤將軍子毗篆書草隸妙絶當
世
閻慶禮為敷城太守歲以家粟千萬賑恤貧者人賴
以濟
閻安中宋紹興中進士唱名王十朋第一安中第二
閻温字伯儉為上郅令立忠節(魏志)
婚姻
閻伯嶼壻吳子章隨婦翁守洪都時滕王閣落成子
章作記欲於席上出以誇客王勃為之閻意不悅
杜純妻閻氏有賢行
閭閻南閻
嚴(宫音漢天水諱芉姓之後楚莊王支孫以諡為姓莊氏明帝莊故漢書改為嚴如嚴助嚴光之)
(類皆然)
先進
嚴助會稽人漢武朝以賢良對策擢為中大夫是時上
親任司馬相如枚皋等而助最先進每令助等與大臣
辨論中外相應以義理之文後因侍宴從容乞為會
稽太守上與之數年上賜之書曰君厭承明之廬懷故
土間者闊焉久不聞問其以春秋對助上書謝留為侍
中後坐與淮南王交通弃市
近古逸民
嚴遵字君平西漢時人卜筮於成都市日閱數人每依
卦辭教人以忠孝曰得百錢足以自養則閉肆下簾而
讀老子揚雄少從之學曰其風聲足以激貪勵俗亦近
古之逸民也蜀人羅冲為具車馬衣糧勸之仕君平
曰我有餘君不足奈何以不足奉有餘冲曰吾家萬金
子無儋石之儲何謂有餘曰吾嘗宿子家見子晝夜汲
汲未嘗有足今我賣卜不下床而錢至尚餘數百塵埃
厚寸不知所用明我有餘而子不足也益州牧李強
召為從事不就年九十餘以其業終
嚴顔之學
嚴彭祖字公子與顔安樂俱事眭孟孟弟子百餘人惟
二子能質問疑義孟曰春秋之義在二子矣由是公羊
春秋有嚴顔之學宣帝朝為博士
客星閣
嚴光字子陵小字狂奴少有高名與光武同學帝即位
光披羊裘釣澤中乃備安車玄纁聘之三反乃至除諫
議大夫不屈去耕于富春山後人名其釣處為嚴陵瀨
云釣臺在桐廬縣南東西二臺各高數百丈有羊裘
軒客星館招隠堂
知天文
嚴譔字善思唐武后時為大史令長安元年熒惑入月
犯天關譔曰當亂臣伏罪歲餘張柬之誅二張先是
為監察御史公直敢言后令按問告密者皆引虚伏罪
材吏
嚴挺之名浚資質軒秀擢制科調義興尉號材吏累遷
給事中俄改濮汴二州刺史重交游許與生死不易
開元中九齡薦為尚書左丞知吏部天寳初李林甫
擠之降為詹事卒
挺之有兒
嚴武字季鷹幼豪爽母裴氏不為挺之所荅獨厚其妾
英武八歲袖鐵鎚就英寢碎其首左右驚白挺之以為
戲殺武曰安有大臣厚妾而薄妻者兒故殺之非戲殺
也父奇之曰真嚴挺之子天寳中為劒南節度使最
厚杜甫甫嘗登武床睨之曰嚴挺之乃有此兒武累欲
殺之母救免
歴三鎮
嚴綬初過湖州于閿(無問切)鄉尉李達飯他客不接之後
達適并州謁綬綬方晏謂曰吾昔羈旅君不顧我今我
亦不敢留公達慚綬才不踰中人而歴三鎮所奏辟
位將相者九人憲宗朝拜左僕射封鄭國公
歌姬賭帶
嚴續有歌姬唐鎬有通犀帶唐有慕姬之意嚴有欲帶
之心各出姬解帶賭之唐采大勝乃酌酒姬歌一曲而
别續悵然遣之
嚴安上書武帝召見曰公等安在何相見之晩拜郎
中
嚴震德宗朝封馮翊郡王子公弼治行為山南第
一
女德婚姻
萬石嚴媪
嚴延年兄弟五人皆至大官東海號其母曰萬石嚴媪
教子以禮
嚴氏名憲為杜有道妻十二歲而嫁十八而婺居有子
名植有女名鞾教以禮度植遂名顯鞾亦有淑德傅玄
求鞾為繼室遂成婚玄前妻之子咸六歲嘗隨其母
省侍嚴氏曰千里駒也以其妹之女妻之
嚴灌夫娶慎氏無嗣而出之慎氏别之以詩遂止
師嚴許嚴戒嚴
廉(角音氏河東絜顓帝曾孫大廉之後以王父字為廉孔門弟子也封服成伯)
刎頸交
廉頗趙良將以勇氣聞於諸侯拜為上卿與藺相如
為刎頸交強秦不能加兵於趙者以此兩人在也趙
王信秦反間頗亡之魏後乃遣使至魏視頗可用否頗
對使者一飯斗粟肉十斤被甲上馬以示可用郭開與
使者金歸報曰廉將軍年老尚善飯然與臣坐頃之三
遺屎矣遂不復召
襦袴之歌
廉范字叔度漢明帝朝為蜀郡大守百姓歌之曰廉叔
度來何暮不禁火民安作昔無襦今五袴與慶鴻為
刎頸交時語曰前有管鮑後有慶廉
飛廉孝廉高士廉
詹(羽音詹河間瑕周宣王次子賜姓詹封詹侯詹晉人使嘉處以守桃林之塞文十三使桓)
(伯辟於晉昭九)
粒餌引魚
詹何楚詹尹之後以獨繭絲為綸芒針為鈎荆條為竿
剖粒為餌引盈尺之魚於百仞之淵綸不絶竿不撓(列子)
世宦
詹洸為福州侯官令子豪移家建陽生三子一居嚴陵
一居信城一居婺女之間留武夷者二在唐有詹肇為
御史中丞詹沆為侍御史在宋有詹庠為工侍
忠節
詹良臣為縉雲尉方臘犯境守忠節罵賊而死徽宗
朝官其二子長子大萬紹興中拜簽書尋參大政
詹邈施州人元祐中擢倫魁之選
詹眩字晉卿淳熙中進士第一人
詹範宋靖康中官于汴逃歸行在所高宗曰卿忠臣
也
詹適為御史臺主簿東坡有和詹適飲饌亭詩江上
同三黜天涯又一樽
女德
詹茂先妻有寄夫詩錦江之上探春回消盡寒光落盡
梅争得兒夫似春色一年一度一歸來
二十七咸
汜(音泛)
農師
汜睠之撰農書十八篇劉向别錄云使教田三輔有好
田者師之漢武時為議郎遷御史
五龍
汜昭漢桓靈間人濟北英賢傳云汜昭戴所徐晏夏隠
劉彬時人號為濟北五龍
琴書
汜滕舉孝廉為郎中散家財五十萬以施宗族柴門灌
園琴書自適
世儒
晉汜毓奕世儒業敦睦九族時人號其家兒無常母衣
無常主撰春秋釋疑
汜衷與索靖等馳名海内人號燉煌五龍(見索氏)
晉汜稚春有操行七世同居家人無怨色(淵明與子疏)
咸(羽音)(汝南)
漢咸宣為御史幾二十年(酷吏傳)
咸冀宣唐開元十八學士之一圖形含象亭(見庾子元)
凡姬姓之後以國為姓𫝊云凡蔣邢茅周公之胤
是也
氏族大全卷十二
