氏族大全卷三
十虞
虞(角音為氏)(陳留王舜有天下曰虞子商均封虞以國周武封虞仲於河東其後因以字為氏)
擔簦
虞卿游說之士躡蹻擔簦說趙孝王一見賜黃金百鎰
白璧一雙再見為趙上卿故號虞卿著書八篇世號虞
氏春秋
匹練
虞延字子大初生時屋上有物若一匹練升天力能
扛鼎漢永平中位司徒
增竈
虞詡字升卿祖父經為郡獄吏平允寬恕曰吾子孫何
不為九卿邪及詡生年十二通尚書太守王朗待以賓
友之禮鄧隲惡之遷為朝歌長時朝歌賊方盛故舊
皆弔之詡曰不遇槃根錯節何以别利器鄧太后以
詡有將帥之略遷武都太守日夜進道令吏士各作兩
竈日增倍之羌不敢逼後大破之漢順帝朝尚書僕
射子恭有俊才次子顗
琥珀受芥
虞翻字仲翔年十三客有候其兄者不過翻與書曰琥
珀不受腐芥磁石不受曲針吳孫權拜為騎都尉數
有酒失流交州講學不倦注老子國語行于世
清廉
虞愿字士恭宋朝為晉安太守郡有越玉石常隠雲霧
清廉太守乃見愿往觀清徹無所蔽褚彦回嘗詣愿
不在見床上積塵書數卷嘆曰虞君之清至此拂地掃
床而去晉安舊出蚺蛇膽可為藥有遺愿蛇者愿放之
蛇歸者再仁心所致也
南金之貴
虞世基陳人與弟世南歸隋比二陸博學有俊才善草
隸孔奐見之嘆曰南金之貴屬在斯人
五絶
虞世南字伯施外謹懦而中抗烈唐太宗時為弘文館
學士謂之登瀛洲後以銀青光祿致仕圖形凌煙諡文
懿上嘗命寫列女傳于屏風無本暗疏之無一字繆
上每稱其五絶一德行二忠直三博學四文詞五書翰
上嘗出行有司請載書以從上曰虞世南在行秘書
也
翹材館
虞允文字彬父十歲賦詩有驚人語諸老知其遠器
宋紹興中督師江淮有采石之捷劉錡執其手曰朝廷
養兵三十年今日大功乃出儒者我輩愧死矣及作
相置翹材館延四方賢士懷袖有方冊曰材館錄間人
一善必書首薦胡銓張震等二十人一時得人之盛凜
凜有慶歷元祐之風諡忠肅
虞放楊震門徒也漢桓帝朝為司空封都亭侯
虞溥晉人字允源篤志典墳謂學之染人甚于丹青
婚姻
虞翻與弟書曰長子容當為求婦遠求小姓足使生子
天之福人不在貴族芝草無根醴泉無源揚雄之才非
出孔氏著為虞氏家法
講唐虞驩虞騶虞
胡(羽音滿安定子周武王封舜後胡公于陳孫以諡為姓)
白鶴臺
漢胡安於卭州白鶴山乘鶴飛去弟子立白鶴臺山有
胡先生授易之洞泉有滴珠樹有木蓮西岩有翠屏萬
竹之境
天下中庸
胡廣字伯始本姓黃五月五生父母棄之胡公見而舉
之舉孝廉位公台三十餘年歴事安順沖質桓靈六
帝練達事體京師語曰萬事不理問伯始天下中庸有
胡公荆有菊潭水廣飲之年八十心力克壯狄梁公
表云餌胡廣延年之菊與陳藩皆為臺閣舊臣位太
傅諡文恭
歴事四朝
胡質字文德魏人正元中詔胡質徐邈田預歴事四朝
出統戎馬入贊庶政憂國忘私賜穀二千石錢三十萬
爵關内侯子威
推縑
胡威字伯虎嘗省父自驅驢不止𫝊舍留十數日告歸
質與之縑跪曰大人清貧何以得此卒以與父帳下都
督晉武問曰卿清何如父曰臣父清畏人知臣清畏
人不知其弟羆益州刺史威徐州刺史
九老
胡杲唐會昌間胡吉劉鄭盧白張季及僧如滿合尚齒
之會為香山九老杲詩云閒居同舍此三春大抵愚年
最出羣霜鬢不嫌杯酒興白頭仍愛玉爐熏徘徊玩柳
心猶健老大看花意却勤鑿落酒斟拚酩酊香囊高桂
任氤氲(云云)時為懷州司馬
玉竈鍊丹
胡惠起字警俗唐天后以蒲輪召之引見武成殿問仙
事止陳道德帝王治化之原遣使送歸賜書曰軒歷之
廣成漢朝之河上(云云)日御先開望霓裳之漸遠天津
後渡瞻鶴蓋以方遥於洪崖先生古壇鍊丹三年詩
云碧岫窺玄洞玉竈鍊丹砂今日星津上延首望靈槎
白玉蟾集云胡天師字拔俗唐永淳中幅巾布褐身不
長處稠人中有獨出稱胡長仙長安三年二月十六日
命弟子於伏龍岡造墳解蛻年數百歲諡洞真先生
春秋硯
胡旦字周父有俊才尚氣節嘗曰應舉不狀元仕宦不
宰相虚生也吟鴈詩云明年春色裏領取一行歸興國
三年試不定而成功賦魁天下有硯可數尺鑱其旁
曰宋朝胡旦作春秋硯宋太宗朝知制誥進河清
頌得謫
茶觴壺矢(見董半夜)渴睡漢(見吕文穆)
白首不欺
胡宿字武平氣宇高爽議論清新仁愿誠慤出于自然
平生守道不以進退為意在文館二十餘年語後進
曰富貴貧賤莫不有命士人當修已俟命毋為造物者
所嗤當世以為名言平生以誠事主今白首矣不忍
絲髮欺君宋仁宗朝在翰林十年位至樞副諡
文恭
湖學
胡瑗字翼之讀書泰山攻苦食淡年四十餘累試不第
范文正薦之以白衣對崇政殿授校書郎改湖州教
授弟子數百人置經術齋治道齋明體用之學以教諸
生諸生有好明經者好談兵者好文藝者好節義者各
以其類羣居慶歷中在太學教人亦然出其門者士
多秀彦歐公詩云吳興先生冨道德詵詵子弟多賢才
荆公詩云先收先生作棟梁以次收拾桷與榱嘉祐
中為侍講時有四真之目冨公真宰相包公真御史中
丞永叔真學士胡翼之真先生遷太子中允尋致仕號
安定先生
無黨論
胡宗愈字完夫哲宗朝黨人方盛公進無黨論知成
都錄杜詩刻石于草堂自作碑序至吏尚書諡修
簡崇寧中與李清臣等通入元祐黨籍
望雲臨水
胡安國字康侯紹聖中對策詞幾萬言出入今古哲宗
親擢為第三除太學錄宣和中去位謂子弟曰為親
而仕稱疾掛冠買田築室置圖籍其中望雲倚杖臨水
觀魚課子耕種取給則止建炎中召拜給事中三辭
再召入對獻時政三十篇除徽猷待制後以寳文閣
學士致仕晚年退居衡山不出諡文定
聞道伊洛
朱晦翁謂安國聞道伊洛志在春秋著書立言格君垂
後明天理正人心扶三綱叙九法體用該貫有剛大正
直之氣又曰胡氏春秋未論義理且看文字便見此
老胷中間架規模不草草也
松柏獨秀
謝顯道語朱震曰胡康侯如大冬嚴雪百草萎死而松
柏挺然獨秀楊龜山欲留公瑣闥詩云欲驅殘臘變
春風只有寒梅作選鋒莫把疎英輕鬭雪好藏清艷月
明中公風度凝遠蕭然塵表視天下無一物嬰其心曰
浮世利名真蠛蠓之過前也
管見
胡寅字明仲號致堂宋建炎中拜起居郎諸子嘗侍
坐數杯之後歌孔明出師表誦陳了翁奏章可謂豪傑
之士也謫新州著讀史管見二十卷弟寧字和仲
紹興中為太常丞
正蒙
胡宏字仁仲號五峯自幼志于大道嘗見楊中立于京
師又從侯師聖于荆門卒傳文定之學析太極精微
之旨窮皇王制作之原一呼吸足以參寒暑之變一語
默足以察行藏之妙一往來足以究天地之理創書
樓於衡岳布衣藜杖尋壑經丘著書五十三篇皆仁
政之大如井田封建學校兵制喪祭等事朱子曰正
蒙一書規模大知言一書規模小子大壯大時
芸閣
胡憲字原仲文定從子也以鄉貢入大學後歸隠故山
力田賣藥以奉親文定稱其有隠君子之操宋紹興
中除正字朱子送詩云先生去上芸香閣閣老新峩豸
角冠留取幽人卧空谷一川風月要人看號籍溪先生
五賢
胡憲與王十朋馮方查籥李浩轉對有所開陳大學為
五賢詩拜八品京官予祠館閣之士載酒肴祖于東
門外
道義交
胡憲與劉子翬劉致中為道義交相見講學外無襍言
朱松屬其子曰籍溪胡原仲白水劉致中屏山劉彦仲
三人吾友學有淵源汝往師之熹奉以告而受學焉
名重泰山
胡銓字邦衡號澹菴後諡忠簡居廬陵四忠之一紹興
中為樞密編修官上疏乞斬王倫秦檜孫近三人頭懸
之藁街金人以千金購其書得之大驚遂退師貶韶
州監倉陳剛中啟送之云身為嶺海之行名若泰山之
重又曰知無不言願借上方之劒不遇故去聊乘下澤
之車再貶新州有詩云夢入瓊崖身益壯煙銷金塢
臭空傳廬溪王庭珪贈詩云癡兒不了公家事男子
要為天下奇亦得貶張魏公云秦檜專柄二十年只
成就得一個胡邦衡耳
望海臺
胡銓居海外二十年孝宗登極起知饒州未到任除秘
少監登南恩望海臺吟曰君恩寬逐客萬里聽歸來未
上凌煙閣先登望海臺山為翠浪湧湖拓碧天開目斷
飛雲處終身愧老萊除工侍進解經除龍圖學士
孫祈榘
繡衣玉斧
胡榘字仲方為江西憲楊東山復書云繡衣玉斧威惠
兼施玉虹翠浪又逢賢主人也寧宗朝以工部尚書
來鎮三山作百花莊
漁隠
胡仔字元任號苕溪漁隠日以漁釣自適有詩話行于
世宋宣和間官
健筆
胡直孺字少汲能詩與劉邦直詩云我無健筆翻三峽
君有長才肅五兵同是行人更分手不堪風樹作離聲
宋建炎中拜刑部尚書
賦藕
胡致隆號蕭灘居士與山谷往來坐上分題賦藕云平
生冰雪姿七星羅心胷豈無有絲毫上裨天子聰而不
自薦達胡為乎泥中沉痾正無賴安得君從容其子亦
可憐風味如乃翁
致虚
胡逸號致虚菴山谷題之云山隨宴坐畫圖出水作夜
忩風雨來
小澹翁
胡夢旦字季昭又字季汲宋寧宗朝試刑法科楊東山
賀云得雋兩科持平三尺理宗即位上書言濟邸事
羈管象州東山詩送之有云便是吾鄉小澹翁端平
更化詔云爾風裁峭潔志槩激壯方嘉貫日之忠已墮
偃月之計
胡楚賓唐秋浦人屬文敏甚必酒後然後下筆
胡諒中龍虎牓(見齊氏)
女德婚姻
配偶
周武王以元女大姬為胡公滿之配而封于陳故陳為
周之甥滿周陶正閼父之子也
絳紗繫臂
胡奮為征南大將軍有女名芳時晉武選士庶女有姿
色者以充後宫中選者先以絳紗係其臂芳入選拜貴
妃今定親之禮多用之杜牧詩絳縷猶封係臂紗
壻得文士
胡珦擇張籍為壻以文學除廣文博士
嫁娶家法
安定先生遺訓嫁女必須勝吾家娶婦必須不若吾家
勝吾家則女之事人必敬必戒娶不若吾家則事舅姑
必執婦道
匣硯
胡銓嫁女惟漢書一部匣一硯而已
杭婦能詩
胡楚杭之婦人也能詩有云不見當時丁令威年年處
處是相思若將幽恨同芳草却恐青山有盡時
封胡(人名)盧胡(笑)含胡酒家胡
盧(商音高范陽徯齊姜太公之後至文公子之孫食采于盧因以為氏)
羊酒相賀
盧綰與漢高祖同里同日生里閈交以羊酒相賀高祖
即位立為燕王
聲如鐘
盧植字子幹涿郡人聲音如鐘才兼文武漢獻朝拜中
郎將曹操曰植名著海内學為儒宗士之楷模國之
楨榦
盧前
盧照隣字昇之與王勃楊炯駱賓王為四傑世稱王楊
盧駱炯曰吾愧在盧前恥居王後病居大白山得方
士玄明膏餌之
終南捷徑
盧藏用字子潛始隠終南少室二山有意用世人目為
隨駕隠士司馬承禎嘗召至闕下藏用指終南曰此
中有嘉趣司馬曰仕宦之捷徑耳中宗朝為中書舍
人
方外十友
藏用與陳子昂陸餘慶杜審言宋之問畢構郭襲微司
馬承禎趙貞固釋懷一為方外十友
伴食
盧懷慎清儉得禄盡賜故人親戚唐開元中與姚崇並
相每事推讓於崇人嗤為伴食宰相長子奐為陜州
刺史以清白稱玄宗次陜嘉其美政題于廳曰斯為國
寳不墜家風次子奕清節不易天寳中留守東都禄
山陷城朝服罵賊而死奕子杞面色如藍險刻賊忌
德宗朝拜相
多田翁
盧從愿字子龔喜殖産占良田數百頃帝薄之目為多
田翁睿宗朝吏侍郎名覆金甌
隠居服
盧鴻字浩然隠嵩山開元中備禮召之三詔方至拜諫
議大夫不就還山賜隠居服
玉川
盧仝號玉川子唐詩人如月蝕詩茶歌皆世所稱道
有所思云相思一夜梅花發忽到忩前疑是君生子
名添丁
四䕫
盧東美韓會張正則崔造士大夫謂之四䕫雖處而未
仕天下許以為相子暢申易孫立
十才子
盧綸字允言與韓翃錢起李端司空曙吉中孚崔峒耿
湋夏侯審苗發能詩齊名號大歷十才子四子簡能
簡辭弘正簡求
錦標
盧肇宜春人與黃頗同學郡中獨餞頗明年肇狀元歸
太守請觀競渡肇詩云向道是龍人不信果然奪得錦
標歸
紅綾餅
盧延遜唐人及第賜宴曲江後有詩云莫欺老缺殘
牙齒曾喫紅綾餅餤來
九老圖
盧真官至御史年八十三自詩云先時共作三朝貴今
日猶逢九老翁但願綠醅常滿酌煙霞萬里會應同
琉璃瓶
盧文紀後唐人帝擇相悉書清望官名琉璃瓶中祝天
以筯挾之得文紀相之祖簡求
盧士琛言於楊愔曰盧郎潤朗所以比玉時吏唱名
為士深故自辨也
盧元明字幼章中山王熙曰盧郎如此風神惟須誦
離騷飲美酒自為佳器
女德婚姻
剔目
房玄齡妻盧氏見玄齡病且死入帷中剔一目示無他
意
冒刃
鄭義宗妻盧氏恭順夜有盜劫其家盧冒刃立姑側不
去姑曰歲寒知松柏今乃見婦之心
女自擇
盧儲舉進士投卷謁尚書李翺翺置案間長女及笄謂
小青衣曰此人必為狀元翺乃慕為壻來年果狀元成
婚之夕儲詩曰昔年曾向玉京遊第一仙人許狀頭今
日已成秦晉約早教鸞鳳下妝樓
姊妹妯娌
盧尚之長女適崔休之姪長謙休為子㥄求其次女曰
家道多由婦人欲令姊妹妯娌於是同日成婚
指腹為婚
盧遐妻崔浩女也王寳興母浩弟恬女也盧妻王母皆
有孕浩曰皆我之自出可指腹為婚
公姑皆賀
盧徹為吉州刺史一女有幽閒之德馬暢求之卜者曰
祥夫人入門而媪(闕)皆喜既饋而公姑皆賀克受成福
不事女主
狄梁公為相有堂姨盧氏姥居午橋南公啟之曰吾今
為相爾子有何願悉如指盧曰老姨止此一子不欲使
事女主公慙而退
盧柔字子剛未冠能文司徒王彧奇之以女妻焉
柳毅妻盧氏即洞庭君女也
盧淵與李沖相交善結為婚
盧校書晚娶崔氏
崔盧望族
崔盧的盧(馬)韓盧(犬)呼盧
朱(角音所沛國孫周封曹挾於邾為楚滅子因去阝姓朱)
濺虎
朱亥力人也魏公子無忌使亥奉璧使秦秦王怒置之
虎圈中亥瞋目視虎眥裂血出以濺虎虎不敢動無忌
使亥袖四十斤鐵椎椎殺晉鄙奪其兵擊秦存趙
大俠
朱家關東大俠也漢初陰脱季布之厄及貴終身不見
晝錦
朱買臣字翁子採樵自給謂妻曰吾年五十當富貴
漢武擢為會稽太守謂曰冨貴不歸故鄉如衣錦夜行
折角折檻
朱雲倜儻有大節與五鹿充宗論易連拄諸儒語曰五
鹿岳岳朱雲折其角漢成帝朝為槐里令上書願借尚
方之劒斬佞臣張禹上怒欲斬之御史將雲去雲攀折
殿檻
桐鄉
朱邑字仲鄉漢宣時為北海太守治行第一入為司農
臨終戒子曰我故桐鄉吏葬我桐鄉子孫奉我不如桐
鄉民
結綬
朱博字子元與蕭育為友時語曰蕭朱結綬王貢彈冠
言相薦達也漢成朝代孔光為相封陽鄉侯
志士
朱暉字文季家世衣冠性矜嚴陰就往候之不見致禮
不受就曰志士也勿奪其節明帝朝為臨淮太守人
歌曰強直自遂南陽朱季吏畏其威人懷其惠與陳
揖交善揖卒薦其遺腹子友為吏其義烈如此孫穆
奇士
朱穆字公叔舉孝廉梁異曰公叔文武兼資海内奇士
舉為侍御史著崇厚論傷時澆薄也著絶交論言
鴟鳳異域為劉伯宗作也立節忠清卒蔡邕與門人
諡曰文忠先生
疾惡
朱震字伯厚為銍令聞友人陳蕃死棄官哭之匿其子
逸甘陵界中拷掠至死不言由是得免諺曰車如雞
栖馬如狗疾惡如風朱伯厚
黨中八俊
朱㝢與李膺王暢等為八俊言人之英也
金山玉海
朱異字彦和徧覽五經明山賓表薦之云金山萬丈緣
涉未登玉海千尋窺映不測梁武朝拜侍中
讓畔
朱仁軌字德容隠居養親常誨子弟曰終身讓路不枉
百步終身讓畔不失一段孝感赤烏白鵲之祥卒
諡孝友先生唐人
居士屩
朱桃椎成都人淡泊絶俗被裘曳索結廬山中常織芒
屨置道上見者曰此居士屩也以米茗置其處易之
唐初高士廉治蜀備禮見之不荅士廉曰欲使我以無
事治蜀耳
睢陽五老
朱貫年八十八詩云各還朝政遇堯年鶴髮俱宜頂道
冠乍到林泉能放曠全抛簪紱尚盤桓序云蹈榮名
而保終吉却貴勢而躋遐耉白首一節人情所難
至道九老
朱昂字舉之少篤學先是有朱遵度者謂之朱萬卷目
昂為小萬卷號退叟有二亭曰知止曰幽棲卒門
人諡曰正裕先生九老(見李昉)
七老
朱光復宋元祐中掛冠同時休退者孫諭吳師道梁宏
賈亨彦張叔達與布衣唐愈為七老會五日一集飲酒
賦詩
坐春風
朱光庭字公掞宋嘉祐中登第見明道於汝曰光庭在
春風中坐了一個月初從安定復從二程以格物致
知為入道之門以正心誠意為入德之方排異端扶正
道温公薦之召拜正言遷左司諫
刺血寫經
朱夀昌字康叔三歲失母及長棄官刺血寫金剛經行
四方求之于陜州得焉士大夫多以歌詩美之東坡為
序
十賢
朱京建昌人郡有十賢堂宋陳彭年李泰伯曾子固子
宣子開王無咎吕南公鄧伯温朱京宋彦皆郡之先達
也
神仙風致
朱希真名敦儒宋紹興中以詩詞擅名天資曠達有神
仙風致自述詞云我是清都山水郎天教分付與疎狂
曾批給月支風劵屢上留雲借月章詩萬卷酒千觴幾
曾著眼看侯王玉樓金殿慵歸去且插梅花醉洛陽
檢盡歷頭冬又殘愛他風雪耐他寒横拖竹杖家家月
穏上籃輿處處山添老大轉癡頑謝天教我老來閒道
人還了鴛鴦債紙帳梅花醉夢間御史明槖宣諭廣
東訪求遺逸以希真應命召對入館為郎出憲浙東
韋齋先生
朱松字喬年生有俊才天然秀發自謂卞急害道因取
古人佩韋之義以名其齋紹興中試館職除正字
出守建陽晚年屏居建溪日以討尋舊學為事玩心義
理之微放意塵垢之外有以自樂卒贈通議大夫
子熹
道學
朱熹字元晦居紫陽山下從學于屏山籍溪以一心
窮造化之原盡性情之妙達聖賢之藴以一身體天地
之運備事物之理任綱常之責初居崇安扁讀書堂
曰紫陽書堂後築室建陽號雲谷老人其草堂曰晦菴
自號晦翁晚居考亭精舍號蒼洲病叟最後號遯翁
宋紹熙中除煥章待制理宗朝贈太師封徽國公
朱祐佐光武中興封為鬲侯圖形雲臺
朱浮事光明兩朝數上書言事拜司空
朱雋字公偉漢黨人也好義輕財鄉閭敬之位太
尉
朱勝非宋建炎中拜相平苗劉之亂保護之力居多
朱貞白江南處士有詩
朱協與景德二十四賢
女德婚姻
朱氏王輔道夫人也自號華清居士有倡和詞
朱淑真有詩集劉後村多選其詩
朱陳二姓世婚徐州古豐縣有朱陳村
朱文公著婚禮多引用司馬公家訓
朱紀有才略吳孫權以兄之子妻之為校尉領軍
朱晦翁夫人劉氏白水劉致中之女
朱晦翁女適黃勉齋
朱喬年娶祝氏
陶朱紆朱奪朱
蘇(羽音以武功氏顓帝祝融後陸終生昆吾封於蘇國為周有蘇忿生為司寇居河内)
六國相印
蘇秦說秦王書十二上而說不行黑貂裘敝黃金百斤
盡嬴藤履屩擔槖負書以歸後從說得行併相六國
曰使我有負郭二頃田安能佩六國相印弟代厲
嚙雪
蘇武字子卿漢武天漢元年以中郎持節使匈奴嚙雪
咽旃杖節牧羝居沙漠十九年昭帝始元六年因漢使
詭言得鴈帛書得還李陵别以詩有云雙鳬俱北飛一
鳬獨南翔五言詩始此號蘇李體還朝拜典屬國
宣帝賜爵關内侯圖形麟閣
二天
蘇章字孺文漢順帝朝為冀州刺史與故人清河大守
宴飲太守喜曰人皆一天我獨有二天
餉爪不受
蘇瓊為清河太守趙穎餉爪一雙瓊置梁上
蘇仙
蘇仙公名耽得修真之術隠于郴州高秀之峯有橘泉
元結詩云靈橘無根井有泉世間如夢又千年鄉關不
見重歸鶴姓字今為第幾仙初乘鶴去後騎白鶴來
止郡城樓上鶴以爪攫版作字云城郭是人民非三百
甲子一來歸(云云)
奇士
蘇綽有王佐才對周文帝指陳帝王之道上不覺前席
曰真奇士也子威仕隋封邳國公與高熲同心協贊
江南平作五教令民誦之
秘府
蘇弁字元容少博學聚書二萬卷手自讎定當時稱為
秘府唐高宗時擢進士召見延英賜紫衣金魚
戰功
蘇烈字定方從李靖討高麗縳賀魯以還由是唐之州
縣極四海矣高宗策功拜邢國公
以詩鳴
蘇源明肅宗朝知制誥與陳子昂元結李杜以詩鳴
摸稜
蘇味道武后朝相位脂韋自營而已嘗曰決事不欲明
白但摸稜持兩端世號摸稜手
大手筆
蘇瓌字昌容武后朝拜相子頲字廷碩拜中書舍人
同在禁中時人榮之元宗朝頲亦拜相父子前後俱封
許國公李嶠曰蘇舍人思若湧泉吾所不及與張
說同以文章顯時稱燕許大手筆
蘇李
蘇頲與李乂對掌文誥號蘇李蘇味道與李嶠俱以
文翰顯號蘇李蘇晉李嶠同知制誥號蘇李
玉堂之署
蘇易簡字大簡宋淳化中拜翰林學士上飛白書玉堂
之署四字賜之曰美卿居清華之地也一日上召賜酒
上曰君臣千載會對曰忠孝一生心上喜盡以席上金
器賜之在翰林八年知制誥四年時年三十子耆
飛仙
蘇舜欽字子美長於歌詩與梅聖俞齊名世稱蘇梅
徙居蘇州買水石作滄浪亭號滄浪翁後崔存遇王
屋山問曰世傳學士仙矣曰瀛洲有召遂飛去作詩云
崑崙氣候四時春紫府光陰夜如曉來時不用五雲車
跨著清風下蓬島
古君子
蘇頌字子容記問博洽長于史學處館職九年富弼遺
之書曰若吾子出處可謂真古君子矣元祐初拜右
相進邇英要覽父紳知制誥子攜徽猷待制
老蘇
蘇洵字明允號老泉年二十七始發憤閉戶讀書五六
年不為文辭及下筆頃刻數千言宋嘉祐中歐公上其
所著權書衡論等二十二篇于朝召試舍人院除校書
郎時蘇氏文章名擅天下學者以其父子俱知名故
稱老蘇以别之二子軾轍兄澹渙
出人頭地
蘇軾字子瞻號東坡居士嘉祐中歐公考試見公文語
梅聖俞曰老夫當避此人一頭地召對便殿宣仁后
曰先帝每見卿文章必嘆曰奇才奇才命坐賜茶以金
蓮燭送歸院元豐二年謫黃州元祐初召除翰林遷
内翰紹聖元年南遷山谷詩云赤壁風月笛玉堂雲
霧忩又贊云嬉笑怒罵皆成文章解羈而歸紫微玉堂
諡文忠公長子邁字伯達作文頗有父風咄咄皆
跨竈東坡嘗與聯句云傳家詩筆古已自過宗武中
子迨小子過字叔黨善為文士大夫以小坡目之
孫十四人簞太府卿符禮尚書箕筌籌&KR0034;
籥籍節笈&KR1055;笁嶠給事中峴
東軒長老
蘇轍字子由號穎濱遺老又號欒城元豐初謫監筠州
酒税假部刺史府以居即堂之東為軒種杉二本竹百
個為宴休之所自號東軒長老作東軒記元祐初起為
中書舍人翰林學士門下侍郎三子遲适遠
孫簡籕諤詡材麓森從姪安節千
乘千能千之
風神蕭散
蘇庠字養直有詩名清江曲云長占煙波弄明月坡謂
置太白集中誰疑其非元豐中居廬山與徐師川同
召庠不起二公對奕庠拈一子笑曰今日須還老夫下
此一著徐有愧色胷中本無軒冕是以風神筆墨皆
自蕭散非慕名而隠者也弟為僧名祖可詩亦多佳
練氣
蘇澄善養生年八十餘容貌甚少曰不過精思練氣耳
婚姻
蘇耆才器過人王旦以女妻之子舜欽杜衍愛其才
謂其文章學業天下第一以女妻之
重母黨
蘇洵娶大理寺丞程文應之女追封成國夫人有女幼
好學長能文適母兄程濬之子之才詩云鄉人嫁娶重
母黨雖我不肯將安云
姊妹繼室
蘇軾娶鄉貢進士王弗女繼室又其從女弟也
纏紅
蘇伯達女名阿巽初與山谷小兒議婚後契闊不成乃
適范子功之孫潩字箕叟者
擇壻為相
信都蘇氏巨室也有十女擇良壻張文成往見焉蘇曰
子雖有才不能富貴得五品官即死魏知古時方及
第蘇曰此雖黑小必貴以長女妻之女髮長七尺黑光
如漆相者云大冨貴後知古拜相女封夫人
璇璣圖
蘇蕙字若蘭適將軍竇滔滔鎮襄陽攜寵姬趙陽臺之
任蘇織回文錦題詩二百餘首凡八百四十字名璇璣
圖以獻滔滔善遇之滔苻秦人
流蘇大蘇姑蘇屠蘇
吳(羽音封延陵孫周太王泰伯仲雍吳子以國為氏)
兵法
吳起衛人善用兵仕魏與武侯浮西河而下論在德不
在險與田文論功去魏適楚楚悼王聞其賢以為相
掛劒
吳季札聘魯過徐徐君好季札劒口不敢言季札心知
之為使上國未獻還至徐徐君已死解劒繫徐君冢樹
而去從者曰徐君已死尚誰子乎季子曰始吾以心許
之豈以死倍吾心哉
番君
吳芮秦時為番陽令甚得江湖間心號曰番君
治平第一
吳公漢文時為河南守治平為天下第一
八戰八克
吳漢字子顔佐光武中興伐蜀與公孫述戰廣都成
都之間八戰八克帝曰吳公差強人意隠若一敵國矣
位大司馬封廣平侯繪像雲臺
四行
吳祐字季英漢桓帝時舉孝廉以四行遷膠東相四
行敦厚質朴遜讓節儉也與公沙穆定交杵臼之間
酌貪泉
吳隠之字處默介立有清操日晏歠菽儋石無儲與韓
康伯隣居康伯母殷氏謂康伯曰汝掌銓衡必舉如此
輩人後為廣州刺史酌貪泉飲之吟曰古人云此水一
歃懷千金試使夷齊飲終當不易心及歸妻劉氏齎沉
香一片隠之見之投于湖亭之水晉義熙年間為度
支尚書以竹蓬為屏風坐無氊席廣州十賢堂滕修
吳隠之王綝宋璟李商隠李勉孔幾賈鈞蕭倣盧奐前
後有清節者
羽扇渡水
吳猛晉人少有孝行夏月手不驅蚊恐其去而噬親丁
義授以神方後因回豫章江波甚急以白羽扇畫水而
渡後從許君學仙得道飛升宋朝封神烈真人
薦士
吳武陵唐元和中為太常博士時禮侍崔郾試進士東
都武陵謂曰君為天子求奇士敢獻所益出袖中書搢
笏為郾讀之乃杜牧阿房賦曰請以第一處之
三傑
吳少微唐人與魏谷倚富嘉謨並負文辭時稱北京三
傑
十哲
吳罕唐咸通末京兆府解試試月中桂詩李建州主試
得許棠張喬俞坦之劇燕任濤吳罕張蠙周繇鄭谷李
栖温憲謂之十哲
畫聖
吳道玄字道子善畫下筆如有神助傳筆法于張旭張
號書顛吳為畫聖元宗詔畫大同殿寫蜀中嘉陵三百
里山水一日而畢
鑾坡
吳通玄弟通微唐貞元中同時為翰林學士移院金鑾
坡下極承眷遇
策入三等
吳育字春卿舉制科策入三等直史館修太常禮四
十卷慶歷中參大政諡正肅
良史
吳競唐汴州人直史館私撰唐春秋號良史
鐵御史
吳中復字仲庶孫抃未識之舉為監察御史曰昔人恥
為呈身御史今豈求識面臺官以風力稱于世仁宗
書鐵御史三字賜之兄幾復弟嗣復子立禮為
御史直言不避有父風
孫吳兵法
吳玠字晉卿少沉毅尚氣節日讀七書用兵本于孫臏
吳起佐高宗中興保有全蜀上賜御戰袍曰大丈夫
當自結主知何必附人而進紹興中進開府儀同三
司諡武安
兵陣圖
吳璘字唐卿長負氣節善騎射著兵法二篇上篇兵要
下篇陣圖鎮武興二十年民安之如一日中興名將也
乾道初加太傅封新安郡王諡武順
父子兄弟建節
玠子拱璘子挺俱建節宋朝兄弟建節者七家玠璘其
一拱挺其二也
吳俶字正儀潤州人唐韓熙載曰中林之蘭蕙也
吳迪吉吳君裕八人會飲賦歸堂賦詩(見饒氏)
女德婚姻
女相如
吳絳仙以紅箋進詩于帝帝曰絳仙才調女相如也
繡襦甲帳
吳采鸞吳仙君女也瑞州有崇元觀乃丁義女秀英鍊
丹之所吳就學焉後有文蕭以中秋日到西山遊觀見
一姝歌詞脱俗詩云若能相伴陟仙壇應得文蕭駕采
鸞自有繡襦并甲帳瓊臺不怕雪霜寒與生攜手下山
歸鍾陵為夫婦一紀各跨一虎陟峯巒而去
賣犬
吳隠之將嫁女謝石知其貧素移厨帳助其經營使者
至見其婢方牽犬賣之此外蕭然無辦時為謝石主簿
也
配名士
吳氏越州山陰人一女天性孝謹言德功容人鮮儷焉
父母謂必得名士乃可配時李䕫擢高第特以妻之吳
望族李寒素夫人能盡婦道李後為中大夫
三吳東吳女於吳娶於吳平吳天吳
于(羽音邘河内以周武王弟二子叔後國為氏)
門容駟馬
漢于公門閭壞父老共治之公曰少高大令容駟馬高
蓋車我治獄多陰德子孫必有興者子定國甘露中
拜相封西平侯孫永為御史大夫
名將
魏于禁字文則假節鉞為虎威將軍雖古名將無以加
之
黑矟公
于栗磾材力過人好持黑矟劉裕遺之書題曰黑矟公
麾下北魏明元帝因授黑矟將軍
三老
于謹字思敬後周時位太師為大厦之棟梁作巨川之
舟楫耆年碩德譽高望重為三老賜延年杖封藍田縣
公
三代學士
于志寧字仲謐唐太宗時瀛洲十八學士志寧與焉
為右庶子撰諫苑二十篇能直言諫太子上賜金帛
曾孫休烈休烈二子益肅三代四學士
水利
于頔字允元為湖州刺史修復湖陂溉田三千頃憲宗
朝拜司空平章
知人之鑑
于邵天寳末以書判超絶補校書郎有知人之鑑
玉音嘉賞
于公易或作公異在李晟幕下平朱泚公易作露布云
臣肅清宫禁祇謁園陵鍾簴不移廟貌如故德宗讀之
泣下嘉歎一再
婚姻
于顗謹之孫也美鬚眉宇文護以女妻之(北史)
于祐娶韓夫人紅葉是良媒
俞(角音)(河間)
醫國
俞拊良醫也太古有岐伯俞拊中古有扁鵲秦和論病
以及國原診以知
二俞
俞紫芝字秀老有高行不娶得浮屠心法而工于詩荆
公居鍾山與相往來尤愛重之秀老嘗有夜深童子喚
不起猛虎一聲山月高之句為荆公稱賞俞澹字清
老滑稽善謔洞曉音律荆公亦喜之一日見公云吾欲
為浮屠公欣然為置祠部約日祝髮既而見公曰吾思
僧亦不易為公所贈祠部已送酒家償舊債矣公為之
大笑(石林詩話)
古君子
俞尚字退翁東坡與為友及卒有詩送其子節推云吳
興古君子淡如朱絃琴一唱三歎息至今有餘音
士風六弊
俞㮚宋政和中為御史中丞言今日士風六弊大觀
中為中書舍人與李圖南蔡居厚同知貢舉
金山寺詩
俞似之廣州黔轄憩金山寺作兩詩其一云轉食膠膠
擾擾間林泉高步不容攀興來尚有平生屐管領東南
到處山其妻趙氏書于壁字畫遒健灑落不凡
俞坦之咸通中十哲(見吳罕)
曰俞都俞
符(宫音)(河東)
談辭如雲
符融字偉明後漢人遊太學師事李膺幅巾奮袖談辭
如雲膺每捧手嘆息知名公府連辟不應
樂施
符雅為人樂施乞人填門曰天下物何常今日富明日
貧耳位尚書令
節婦
符鳳妻字玉英尤姝美鳳罪徙儋州為僚賊所殺脅玉
英欲私之罵曰受賊辱不如死沈海而死
符承祖齊人專權用事親姻争趨其利
符彦卿五代人歸宋為中書令女為太宗后
同符虎符釵符桃符
苻(角音王河東苻本姓蒲氏即蒲洪以䜟文有革付惠改姓氏洪子建帝位至苻堅始盛)
千里駒
苻朗字元達苻堅從兄子也幼懷遠操不屑時榮堅曰
吾家千里駒也歸晉加散騎侍郎至揚州風流邁于
一時謝安設宴請之朗在坐唾則令小兒跪而張口含
出傾之
蒲(角音如河柬時蒲洪先代其家池中蒲生長五丈五節竹節謂之蒲家因以為氏至洪改姓苻)
人傑
蒲洪字廣世氐人歸後趙石閔曰蒲洪人傑也
學士佩魚
蒲宗孟字傳正家多書敞閣曰清風戒子孫曰寒可無
衣饑可無食讀書不可一日失宋神宗朝為翰林學
士上曰學士職清地近而官儀未備自今宜備魚學士
佩魚自蒲始
婚姻
蒲宗孟嘉祐中以右丞治蜀與周茂叔語三日夜退曰
世有斯人邪明年以妹歸之
編蒲團蒲九節蒲
烏(羽音)(潁川)
二龍
烏承玭唐開元中與族兄承恩皆為平盧先鋒沈勇而
決號轅門二龍為冠軍將軍封昌化郡王子重胤
禮羅
烏重胤鎮河陽聘禮名士石洪温造韓愈送二處士序
云以禮為羅羅而致之幕下平蔡有功封邠國公
既歿士三十餘人皆刲股以祭子漢弘襲爵
屋烏童烏九烏靈烏
塗(徵音山豫章界塗山氏之後興柳子塗山銘云塗巖巖彼東國在紹府山陰縣)
金聲玉色
唐塗曉以中散大夫為江州刺史廉能可述號為金聲
玉色
石室得道
塗定辭得道者也居石室貯五十萬錢賞廉者不得一
人
漢塗揮為諫議大夫與王璜受毛詩於孔安國
晉塗欽以功封新吳侯
唐塗元琛為正議大夫
泥塗正塗宦塗
涂(徵音涂南昌唐洪州人因水為姓&KR1771;南人補豫章記)
須(角音中渤海賜須勾國之後有魏有須賈為大夫范睢綈袍漢須无)
瞿(角音升山陽有桃源萬壽宫有瞿童天今八跡壇在焉)
扶(宫音嘉京兆尉漢有扶為廷)
都(徵音稽黎陽淄漢有都為臨侯)
殳(商音後武陵有舜臣殳斨之漢殳嘉興)
氏族大全卷三
