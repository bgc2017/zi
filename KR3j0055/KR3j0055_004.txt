困學紀聞卷四
宋王應麟撰
周禮
漢河間獻王得周官而武帝謂末世瀆亂不驗之書唯
唐太宗夜讀之以為真聖作曰不井田不封建而欲
行周公之道不可得也人君知此經者太宗而已劉
歆始用之蘇綽再用之王安石三用之經之蠹也唯
文中子曰如有用我執此以往程伯子曰必有關雎
麟趾之意然後可以行周官之法度儒者知此經者
王程二子而已
漢志謂之周官(若璩按河間獻王𫝊亦曰周官)經序錄云劉歆始建立
周官經以為周禮意者周禮之名昉此乎然後漢書
云鄭衆𫝊周官經後馬融作周官𫝊授鄭玄玄作周
官注猶未以周禮名也隋志自馬融注已下始曰周
官禮(隋志三禮目錄一卷鄭玄撰今見於釋文氏若璩按鄭康成序云世祖以來通人達士鄭父)
(子衛宏賈逵馬季長皆作周禮解詁周禮之名已見於此賈公彦曰以設位言之謂之周官以制作言之)
(謂之周禮)
五峯胡氏云周官司徒掌邦教敷五典司空掌邦土居
四民世傳周禮闕冬官未嘗闕也乃冬官事屬之地
官程泰之云五官各有羡數天官六十三地官七十
八春官七十夏官六十九秋官六十六蓋斷簡失次
取羡數凡百工之事歸之冬官其數乃周俞庭椿為
復古編亦云司空之篇雜出於五官之屬九峯蔡氏
云周公方條治事之官而未及師保之職冬官亦闕
首末未備周公未成之書也(若璩按古者三公多繫兼官惟六卿是實職周)
(禮蓋載其實職者也其中有三公云何孤云何皆六卿職之所及亦莫或遺蔡氏說頗傅會)
考工記或以為先秦書而禮記正義云孝文時求得周
官不見冬官一篇乃使博士作考工記補之馬融云
孝武開獻書之路周官出於山巖屋壁漢書謂河間
獻王得之非孝文時也序錄云李氏上五篇失事官
一篇取考工記補之六藝論云壁中得六篇誤矣齊
文惠太子鎮雍州有盜發楚王冢獲竹簡書青絲編
簡廣數分長二尺有得十餘簡以示王僧虔僧虔曰
是科斗書考工記周官所闕文也漢時科斗書已廢
則記非博士所作也易氏云考工記非周書也言周
人上輿而有梓匠之制言周人明堂而有世室重屋
之制言溝洫澮川非遂人之制言旂旗旟旐非大司
馬司常巾車之制眡周典大不類(若璩按科斗書漢世盛行且著之功)
(令見漢蓺文志蕭何草律云云)
禮器經禮三百鄭氏注謂即周禮三百六十官漢志禮
經三百臣瓚注云周禮三百是官名也禮經謂冠昏
吉凶蓋以儀禮為經禮也朱子從瓚說謂周禮乃設
官分職之書禮典在其中而非專為禮設也
鄭康成釋經以緯書亂之以臆說汨之而聖人之微指
晦焉徐氏微言謂鄭注誤有三王制漢儒之書今以
釋周禮其誤一司馬法兵制也今以證田制其誤二
漢官制皆襲秦今引漢官以比周官小宰乃漢御史
大夫之職謂小宰如今御史中丞如此之類其誤三
鶴山(若璩按鶴山魏了翁號)謂以末世弊法釋三代令典如以
漢算擬邦賦以莽制擬國服止齋謂以周禮為非聖
人之書者以說之者之過也
張禹以論語文其諛劉歆以周官文其姦猶以詩禮發
冢也禹不足以玷論語而以歆訾周官可乎(西山曰歆之王)
(田安石之泉府直竊其一二以自蓋爾)
易氏總義云府史胥徒通典總言其為六萬三千六百
七十五人愚考之通典周六萬三千六百七十五員
内二千六百四十三人(若璩按文獻通考云此數未知何據據周禮當作二萬五)
(千二百六十六人)外諸侯國官六萬一千三十二人(按通考又云此)
(據王制殷時天下諸侯官數則合)此乃官數非謂府史胥徒也
嬪御奄寺飲食酒漿衣服次舍器用貨賄皆領於冢宰
冕弁車旗宗祝巫史卜筮瞽侑皆領於宗伯此周公
相成王格心輔德之法周之興也滕侯為卜正呂伋
為虎賁氏侍御僕從罔非正人左右攜僕庶常吉士
及其衰也昏㭬靡共婦寺階亂膳夫内史趣馬師氏
締交於嬖寵瑣瑣姻亞私人之子竊位於王朝至秦
而大臣不得議近臣矣至漢而中朝得以詘外朝矣
至唐而北司是信南司無用矣由周公之典廢也間
有詰責幸臣如申屠嘉奏劾常侍如楊秉宫中府中
為一體如諸葛武侯可謂知宰相之職者唐太宗責
房玄齡以北門營繕何預君事豈善讀周禮者哉我
朝趙普於一熏籠之造亦制以有司之法李沆於後
宮之立奏以臣沆不可(若璩按宜增一事曰文彦博於疾勢增損責宦者必以告)
趙鼎於内苑移竹責宦者罷其役庶幾古大臣之風
矣五峯乃謂周公不當治成王燕私之事殆未之思
也
李泰伯曰内宰用大夫士世婦每宫卿二人皆分命賢
臣以參檢内事(漢世皇后詹事以二千石為之猶有成周遺意)
漢食貨志太公為周立九府圜法顔師古注周官太府
玉府内府外府泉府天府職内職金職幣皆掌財幣
之官故曰九府愚按爾雅醫無閭之珣玗琪會稽之
竹箭梁山之犀象華山之金石霍山之珠玉崑崙之
璆琳琅玕幽都之筋角斥山之文皮岱岳之五穀魚
鹽是謂九府五峯胡氏皇王大紀所述與爾雅同而
繼之曰尚父立圜法輕重以銖通九府之貨又按史
記列𫝊吾讀管氏輕重九府劉向别錄曰九府書民
間無有索隱謂其書論鑄錢之輕重鹽鐵論文學曰
管仲設九府徼山海通典亦云太公立九府之貨然
則九府太公立之管仲設之其名列於爾雅蓋即管
氏書也大紀之說得之顔注恐非(曲禮天子之六府亦與大禹謨之六府異)
九嬪注引孔子曰日者天之明月者地之理孝經援神
契之言也何休公羊𫝊序引孔子有云吾志在春秋
行在孝經孝經鉤命決之言也漢儒以緯書孔子所
作(康成注中庸亦引孔子曰吾志在春秋行在孝經)
宮伯掌王宮之士庶子漢諸侯子入宿衛齊王之弟章
是也入京師受業楚王之子郢客是也其制猶古
奄止於上士抑其權也唐太宗詔内侍省不立三品官
不任以事然内侍並列於六省開奄尹與政之階與
周典統於冢宰異矣
八則禮俗以馭其民呂微仲謂庶民可參之以俗士以
上專用禮此說非也大𫝊百志成故禮俗刑呂成公
謂禮俗不可分為兩事制而用之謂之禮習而安之
謂之俗若禮自禮俗自俗不可謂之禮俗
王之膳服雖不會而九式有羞服之式冢宰所均節也
待王之膳服不過以關市之賦則其用簡矣
司徒掌教不言財司馬掌政不言兵鄉遂九畿兵財在
其中井田封建足食足兵之本也周官之法不行無
善教善政於是憂財用畏夷狄矣
鄉有軍制無田制遂有田制無軍制(疏云鄭注互見其義)
大司徒建邦國以土圭土其地匠人建國晝參諸日中
之景夜考之極星詩定之方中𫝊云度日出日入以
知東西南視定北準極以正南北愚按晏子春秋景
公新成柏寢之室使師開鼓琴師開左撫宮右彈商
曰室夕東方之聲薄西方之聲揚公召大匠曰室何
為夕大匠曰立室以宮矩為之於是召司空曰立宮
以城矩為之明日晏子朝公曰先君太公立宮何為
夕對曰古之立國南望南斗北戴樞星彼安有朝夕
哉而以今之夕者周之建國國之西方以尊周也公
曰古之臣乎樞星即極星也公劉居豳既景迺岡然
則尚矣
蔡邕明堂論曰王居明堂之禮南門稱門西門稱闈故
周官有門闈之學師氏教以三德守王門保氏教以
六藝守王闈然則師氏居東門南門保氏居西門北
門也朱子大學章句序王宫有學蓋謂此魯孝公之
為公子嘗入京師為國子人稱其孝宣王命之導訓
諸侯他書言國子者唯周語焉
師氏三德朱子曰至德以為道本明道先生以之敏德
以為行本司馬温公以之孝德以知逆惡趙無愧徐
仲車之徒以之(若璩按趙無愧名君錫洛陽人事父良規至孝絶𩔖除仲車歷官神宗哲)
(宗朝見宋史列𫝊第四十六)
牧誓顧命皆言師氏雲漢之𫝊曰年穀不登則師氏弛
其兵文王世子大司成注以為師氏而楀維師氏以
刺匪其人九兩師以賢得民注謂諸侯師氏言賢者
以身教也后妃亦有之葛覃云言告師氏
保氏九數鄭司農云今有重差夕桀句股釋文夕音的
此二字非鄭注愚按少儀正義引鄭司農云今有重
差句股馬融干寶等更云今有夕桀各為二篇未知
所出則夕桀二字後人附益非鄭注信矣劉徽九章
算經序云包犧氏始畫八卦作九九之術以合六爻
之變黃帝建歷紀協律呂隸首作數周公制禮有九
數九數之流則九章是矣漢張蒼耿壽昌皆善算因
舊文刪補故校其目與古或異而所論多近語
里宰以歲時合耦于耡注云耡者里宰治處也若今街
彈之室於此合耦使相佐助疏謂漢時在街置室檢
彈一里之民金石錄有中平二年正月都鄉正街彈
碑在昆陽城中趙明誠失於考禮注而酈氏注水經
洪氏隸釋皆以街為衛又誤矣漢食貨志言古制云
春將出民里胥平旦坐於右塾鄰長坐於左塾畢出
然後歸夕亦如之里胥之塾其即里宰所謂耡者歟
庖人注青州之蟹胥(釋文胥息徐反劉音素字林先於反蟹醬也)集韻蝑蟹
醢四夜切(當從集韻)籩人注鱐者析乾之出東海陸廣微
吳地記云闔閭思海魚而難於生致治生魚鹽漬而
日乾之故名為鯗(讀如想)
管子地員篇九州之土為九十物每土有常而物有次
羣土之長是唯五粟次曰五沃次曰五位次曰五蘟
次曰五壤次曰五浮凡上土三十物種十二物中土
曰五怸次曰五纑次曰五壏次曰五剽次曰五沙次
曰五塥凡中土三十物種十二物下土曰五猶次曰
五&KR2496;次曰五殖次曰五觳次曰五鳬次曰五桀凡下
土三十物種十二物凡土物九十其種三十六按大
司徒以土會之法辨五地之物生以土宜之法辨十
二壤之物而知其種此篇亦古制之存者河圖謂東
南神州曰晨土正南卭州曰深土西南戎州曰淊土
正西弇州曰开土正中冀州曰白土西北柱州曰肥
土北方玄州曰成土東北咸州曰隱土正東揚州曰
信土
地員篇凡草土之道各有穀造或高或下各有草土葉
下於□□下於莧莧下於蒲蒲下於葦葦下於雚雚
下於蔞蔞下於荓荓下於蕭蕭下於薜薜下於萑萑
下於茅凡彼草物有十二衰(注□即鬱也衰謂草上下相重次也)按周
官有草人此豈其遺制歟
土圭度地之法景一寸地差千里一分地差百里王畿
千里以寸為法五等諸侯之地以分為法尺有五寸
者一萬五千里之景也天地相去三萬里嘗攷隋唐
志宋元嘉十九年測於交州何承天謂六百里差一
寸後魏永平元年測於洛陽信都芳謂二百五十里
差一寸然宋之於陽城魏之於金陵皆隃度未可據
也唐開元十二年植表浚儀大率五百二十六里二
百七十步差二寸餘遂以舊說千里一寸為妄(王朴曰陽)
(城乃在洛之東偏開元得浚儀之岳臺應南北弦居地之中)司馬公日景圖云日
行黃道每歲有差地中當隨而轉移故周在洛邑漢
在潁川陽城唐在汴州浚儀潏水李氏云周於洛陽
測景說者謂地形西北高東南下極星在北斗亦在
北極星乃天之中也天之中則地之中
諸公之地方五百里與武成孟子之言不合子産曰列
國一同孟子亦曰魯方百里明堂位乃云魯方七百
里或謂周官明堂位兼附庸而言職方氏疏云無功
縱是公爵惟守百里地謂若虞公虢公舊是殷之公
至周仍守百里國以無功故也愚按左氏傳虞仲大
王之昭也虢仲虢叔王季之穆也皆周所封謂舊是
殷之公誤矣
歲終正治而致事注上其計簿疏云漢時考吏謂之計
吏今按說苑晏子治東阿三年景公召而數之明年
上計景公迎而賀之韓子外儲說西門豹為鄴令居
期年上計君收其璽新序魏文侯東陽上計錢布十
倍史記秦昭王召王稽拜為河東守三歲不上計然
則春秋戰國時已有上計非始於漢
朱文公曰讀曹公杜牧孫子見其所論車乘人數諸儒
皆所未言唯蔡季通每論此事以考周禮軍制皆合
愚按孫子作戰篇凡用兵之法馳車千駟革車千乘
𢃄甲十萬曹公注馳車輕車也杜牧注輕車戰車也
古者車戰革車輜車重車也載器械財貨衣裝司馬
法曰一車甲士三人步卒七十二人炊家子十人固
守衣裝五人廐養五人樵汲五人輕車七十五人重
車二十五人故二乘兼一百人為一隊舉十萬之衆
革車千乘校其費用支計則百萬之衆皆可知也左
氏𫝊乙卯楚師軍於邲丙辰楚重至於邲呂成公謂
凡戰兵車在前輜重常在兵車之後楚重次日乃至
後一日故無鈔擊之患唐說齋云儒者謂甸出七十
五人不知實出百人其七十五人戰車也其二十五
人重車也
古者步百為畝古之百畝為今四十一畝一百六十步
古之一井為今三百七十五畝竇儼曰小畝步百周
之制也中畝二百四十漢之制也大畝三百六十齊
之制也今所用者㵄之中畝鹽鐵論御史曰古者制
田百步為畝先帝哀憐百姓制田二百四十步為一
畝通典謂商鞅佐秦以為地利不盡更以二百四十
步為畝二說不同
禹貢之田九等為掩别楚地亦九等孟子王制為五等
而周官止三等解者謂大司徒不易一易再易三等
都鄙之制也小司徒上中下地三等六鄉之制也遂
人上中下地三等有萊者六遂之制也大司馬上中
下地三等諸侯之制也
遂人治野乃鄉遂公邑之制匠人溝洫乃采地之制鄭
康成云周制畿内用夏之貢法税夫無公田邦國用
殷之助法制公田不税夫朱文公亦云溝洫以十為
數井田以九為數井田溝洫決不可合而永嘉諸儒
欲混為一康成注分為二是也愚按李泰伯平土書
云周畿内及諸侯一用貢法蓋泰伯已與康成異矣
非始於永嘉諸儒也劉氏中義以匠人溝洫求合乎
遂人治野之制謂遂人言積數匠人言方法然周禮
考工各為一書易氏謂匠人前代之制
禹盡力乎溝洫濬畎澮距川遂人五溝五涂之制因於
古也以水佐耕者豐稻人掌之以水佐守者固司險
掌之自鄉遂之法弛子駟為田洫而喪田者以為怨
子産作封洫而伍田疇以為謗晉欲使齊盡東其畝
而戎車是利甚而兩周爭東西之流至商鞅決裂阡
陌呂政決通川防古制蕩然矣古者内為田廬外為
溝洫在易之師寓兵於農伏險於順取下坎上坤之
象溝洫之成自禹至周非一人之力溝洫之壞自周
衰至秦非一日之積先儒謂井田壞而戎馬入中國
如入無人之境悲夫
人耦牛耦鄭氏注合耦並言之疏謂周時未有牛耦耕
至漢趙過始教民牛耕今考山海經后稷之孫叔均
始作牛耕周益公云孔子有犂牛之言冉耕亦字伯
牛賈誼書新序載鄒穆公曰百姓飽牛而畊月令季
冬出土牛示農耕早晩何待趙過過特教人耦犂費
省而功倍爾
盬鹽引池而化山海經盬販之澤穆天子傳至于盬晉
郇瑕氏之地而猗頓用是起者也散鹽煑水而成夏
書青州之貢職方幽州之利齊之渠展燕之遼東而
宿沙初作者也形鹽掘地以出之周公閱所云鹽虎
形也飴鹽於戎以取之伊尹所云和之美者大夏之
鹽也後周四鹽之政倣此古者川澤之饒與民共之
自海王之篇祈望之守作俑于齊至漢二十倍於古
考之漢志鹽官三十有五唐有鹽之縣一百五本朝
鹽所出者十二路為池二為監七為場二十二為井
六百有九(若璩按玉海作井八百二十二)法益詳而利無遺矣
玩物喪志召公以為戒凡式貢之餘財以共玩好之用
恐非周公之典無逸曰惟正之供
外府注泉始蓋一品周景王鑄大泉而有二品韋昭注
周語曰單穆公云古者有母平子子權母而行然則
二品之來古而然矣
古者以射御為藝孔子曰執射乎執御乎詩曰叔善射
忌又良御忌四黃既駕兩驂不猗御之善也不失其
馳舍矢如破射之善也學射者多矣造父之師泰豆
氏尹需之習秋駕皆學御者也說苑謂御者使人恭
射者使人端亦正心修身之法(若璩按朱子言六藝之射猶略見鄉射大)
(射篇御法則廢不可考矣余每讀其言而三歎之鄭司農註五馭曰鳴和鸞逐水曲過君表舞交衢逐禽)
(左惟漢時猶流𫝊此名目恐後并名亦不能詳惜哉淮南說山詶射者使人端釣者使人恭)
貨賄用璽節注今之印章也司市注云如今斗檢封職
金云楬而璽之左𫝊季武子使公冶問璽書追而與
之戰國策欲璽者段干子也蔡邕獨斷云古者尊卑
共用之衛宏云秦以來天子為璽又獨以玉為之臣
下莫敢用唐又改璽為寶(五代史臣曰國以玉璽為傳授神器遂古無聞運斗)
(樞曰舜為天子黃龍員璽世本曰魯昭公始作璽)
司門正其貨賄正者禁其淫侈而歸於正也注讀為征
非是
迹人春秋末宋猶有是官左氏哀十四年𫝊迹人來告
曰逢澤有介麇焉
司禄闕孟子云諸侯惡其害己也而皆去其籍趙氏注
今周禮司禄之官無其職是諸侯皆去之故不復存
(若璩按欲以此補集註為以經解經)
槁人注今司徒府中有百官朝會之殿後漢蔡邕集所
載百官會府公殿下者也古天子之堂未名曰殿說
苑魏文侯御廪災素服辟正殿五日莊子說劒云入
殿門不趨蓋戰國始有是名燕禮注當東霤者人君
為殿屋也疏謂漢時殿屋四向流水舉漢以況周然
漢黃霸𫝊先上殿注謂丞相所坐屋古者屋之高嚴
通呼為殿不必宫中也
大宗伯疏星備云五星初起牽牛歲星一日行十二分
度之一十二歲而周天熒惑日行三十三分度之一
三十三歲而周天鎮星日行二十八分度之一二十
八歲而周天太白日行八分度之一八歲而周天辰
星日行一度一歲而周天馮相氏疏星備云明王在
上則日月五星皆乘黃道保章氏疏星備云五星更
王相休廢其色不同王則光芒相則内實休則光芒
無角不動搖廢則少光色順四時其國皆當也星備
之書僅見於此隋唐志皆不著錄
周五禮之别三十有六唐五禮之儀一百五十有二唐
志云自梁以來始以當時所行傅於周官五禮之名
各立一家之學
九㲈之舞注云當為大㲈愚謂九㲈之名尚矣不必改
字說苑孔子至齊郭門之外遇一嬰兒挈一壺相與
俱行其視精其心正其行端孔子謂御曰趣驅之趣
驅之韶樂方作孔子至彼聞韶三月不知肉味齊景
公作徵招角招蓋舜樂之存者劉原父云九招者九
名予識其三焉祈徵角之謂也山海經夏后開得九
辯九歌以下始歌九招於大穆之野帝王世紀啓升
后十年舞九韶(竹書曰夏后間儛九招)史記禹乃興九招之樂
索隱曰即舜樂簫韶九成艾軒謂勸之以九歌即九
招之樂呂氏春秋帝嚳命咸黑作為舞(若璩按舞字宜衍)聲
歌九招六列六英帝舜令質修九招六列六英以明
帝德然則九招作於帝嚳之時舜修而用之(秦惟韶武二樂)
(存之若璩按後漢孔僖傳章帝幸闕里祠孔子作六代樂疑此時安得備此樂蓋秦得天下唯餘韶武)
(耳後讀玉海載劉子文武篇漢祖海内大定以文正戈召鄒魯儒生而制禮儀修六代之樂朝諸侯於咸)
(陽則闕里所作樂其漢祖之所遺與抑出於夸飾而史家沿之也)
班固律歷志述劉歆之言以律為下生呂為上生鄭康
成以黃鍾三律為下生以蕤賓三律為上生梁武帝
鍾律緯謂班固夾鐘中呂過於無調鄭康成有升陽
而無降陽陳用之禮書謂自子午以左皆上生子午
以右皆下生以鄭說為是張文饒翼元曰十二月之
律以候月六十日之律以候日月律當一下一上依
次而生日律當用蕤賓重上生司馬遷劉歆之法月
律也呂不韋淮南京房之法日律也晉志取司馬而
非淮南梁武是京房而非班固皆非通論
大卜三兆其頌皆千有二百夏后鑄鼎繇曰逢逢白雲
一南一北一西一東九鼎既成遷于三國懿氏占曰
鳳皇于飛和鳴鏘鏘有媯之後將育于姜成季卜曰
間于兩社為公室輔驪姬繇曰專之渝攘公之羭一
薰一蕕十年尚猶有臭衛侯繇曰如魚竀尾衡流而
方羊裔焉漢文兆曰大横庚庚余為天王夏啓以光
皆龜繇也(若璩按漏齊世家西伯卜曰所獲非龍非彲非虎非羆所獲覇王之輔晉語史蘇卜)
(曰挟以衝骨齒牙為猾戎夏交捽漢元后傳晉史卜曰隂為陽雄土火相乘故有沙麓崩後六百四十五)
(年宜有聖女興襄十年孫文子卜曰兆如山陵有夫出征而喪其雄哀九年史龜曰是謂沈陽可以興兵)
(利以伐姜不利子商)
卜師四兆鄭氏鍔以理推之謂方兆占四方之事也漢
武帝發易占知神馬從西北來功兆占立功之事也
楚司馬子魚卜戰令龜義兆占行義之事也惠伯曰
忠信之事則可弓兆有射意後世有覆射之法
龜人六龜易十朋之龜(爾雅十龜)唐六典辨龜九類五色依
四時用之
列子夢有六候與占夢同噩作蘁東坡曰高宗言夢文
王武王言夢孔子亦言夢其情性治其夢不亂西山
曰正夢不緣感而得餘皆感也
大祝九祭九曰共祭注云共猶授也王祭食宰夫授祭
孝經說曰共綏執授疏云孝經說孝經緯文共綏執
授謂將綏祭之時共此綏祭以授尸愚謂疏謂綏祭
非也後漢禮儀志注孝經援神契曰尊三老者父象
也謁者奉几安車輭輪供綏執授宋均曰供綏三老
就車天子親執綏授之永平二年養老詔亦有安車
輭輪供綏執授之語蓋取孝經緯
鄭司農注肅□但俯下手今時撎是也項氏云古之拜
如今之揖折腰而已介胄之士不拜故以肅為禮以
其不可折腰也其儀特斂手向身微作曲勢此正今
時婦人揖禮也漢時婦人之拜不過如此或謂自唐
武氏始尊婦人不令拜伏誤矣周天元令婦人拜天
臺作男子拜則雖虜俗婦人亦不作男子拜也内則
尚右手者言斂手右向非若今用手按膝作跪也男
之尚左亦然(今考太祖問趙普拜禮何以男子跪而婦人不跪普問王眙孫對曰古詩長跪)
(問故夫婦人亦跪也唐武后時婦人始拜而不跪普問所出對曰唐張建章渤海記備言之若璩按嘗)
(共胡朏明讀此條舉劉熙釋名云拜於婦人為扶自袖扶而上下也證漢婦人之拜朏明為解頤朱子)
(曰古者婦人首飾盛多如副筓六珈之類自難以俯㐲地上此解為正確又辨樂府只說長跪問故夫)
(不曾說伏拜引者亦非以余謂婦人拜之重者莫遇昏禮之扱地拜扱地拜手至地猶首不至手首至)
(手則書所謂拜手大祝所謂空首矣婦人無此等)
眡祲掌十煇之法占日旁之氣也二鄭解其同者六其
異者四大卜掌三夢之法其經運十其别九十謂占
夢之正法有十也一運而九變十運而九十變注以
經運為十煇先儒謂日之煇光夢之變通其占不同
不當改運為煇
大史正歲年以序事注中數曰歲朔數曰年中數三百
六十五日四分日之一朔數三百五十四日漢歷志
曰閏所以正中朔也或謂周以建子為正而四時之
事有用夏正建寅者用建寅則謂之歲用建子則謂
之年(洪範正義從冬至及明年冬至為一歲)
馮相氏致日致月注冬至日在牽牛景丈三尺夏至日
在東井景尺五寸此長短之極春分日在婁秋分日
在角而月弦於牽牛東井左氏𫝊日月之行分同道
也至相過也正義云春分朔則日在婁朢則月在角
秋分朔在角朢在婁婁角天之中道故晝夜等冬至
朔則日在斗朢則月在井夏至朔在井朢在斗斗井
南北故晝夜長短極冬至古日在牽牛今在斗鄭注
與孔疏異歷法歲差也
保章氏星土按乙巳占論十二次云北方之宿主吳越
火午之辰在周邦天度均列而分野殊别一次所主
或亘萬里跨數州或於寰内不布一郡國語歲在鶉
火有周之分野今豐鄗當秦宿而周分隸豫州理實
難詳至如熒惑守心宋景禳其咎實沈為祟晉侯受
其殃事驗時有相應賈公彦謂吳越在南齊魯在東
今歲星或北或西不依國地所在此受封之日歲星
所在之辰國屬焉故也或云十二次可言者一其惟
析木乎(尾箕艮維燕可以言東北然若&KR2011;按保章氏星土之說康成尚襲舊聞亦直至唐浮圖)
(一行始闡發無遺見唐天文志余欲取以補鄭註之不逮)
十有二歲注歲星為陽右行於天太歲為隂左行於地
十二歲而小周潏水云歲星在天歲隂在地天官書
曰歲隂在攝提格歲星在星紀歲隂在單閼歲星在
玄枵自嘉祐丁酉驗之多差近年尤甚歲星常先月
餘近年以來常先一百二十餘日愚考大衍歷議曰
歲星自商周迄春秋之季率百二十餘年而超一次
戰國後其行寢急至漢尚微差及哀平間餘勢乃盡
更八十四年而超一次三山陳氏謂如左氏之說則
寅而在卯午而在亥如史記之說則寅而在丑辰而
在亥以次推之皆不同汲冢師春謂歲星每歲而成
一分積百四十四年而滿本數則為超辰之限
外史達書名鄭康成謂古曰名今曰字(字者滋也聘禮記云百名以上)
(書於策不及百名書於方)王文公云文者竒偶剛柔雜比以相承
如天地之文故謂之文字者始於一而生於無窮如
母之字子故謂之字夾漈謂獨體為文合體為字主
類為母從類為子六書象形指事文也會意諧聲轉
注字也假借者文與字也諧聲與五書同出五書尚
義諧聲尚聲說文形也以母統子廣韻聲也以子該
母字書眼學韻書耳學中庸或問曰司徒教民書居
其一外史達書名於四方大行人又九歲一諭焉其
制度之詳如此秦以小篆隸書為法而周制始改
鎛師注引春秋𫝊賓將趨今左傳作掫環人注引御下
掚馬今作兩職方氏注引國語閩芈蠻矣今作蠻芈
司爟鄭司農引鄹子與論語馬融引周書月令同(春取楡柳)
(之火夏取棗杏季夏取桑柘秋取柞楢冬取槐檀)王劭曰周官四時變火以救
時疾火不數變疾必興聖人作法豈徒然也晉時有
以洛陽火度江者代代事之相續不滅火色變青東
漢禮儀志日夏至浚井改水日冬至鑽燧改火(改水唯見)
(於此)
水有疏導火有出納山林金錫之地皆為之厲禁時而
用之先王財成輔相之妙也鹽鐵論大夫曰五行東
方木而丹章有金銅之山南方火而交趾有大海之
川西方金而蜀隴有名材之林北方水而幽都有積
沙之地此天地所以均有無通萬物也管子出銅之
山四百六十七出鐵之山三千六百九唐六典天下
水泉三億三萬三千五百五十有九(若壉按丹謂丹揚章謂鄣郡)
漏刻之法晝夜百刻易氏云十二時每時八刻二十分
每刻六十分王昭禹云寅申巳亥子午夘酉八時各
八刻辰戌丑未四時各九刻愚謂易氏之說與古法
合司寤氏掌夜時注謂夜晩早若今甲乙至戊疏云
甲乙則早時戌亥則晩時愚按衛宏漢舊儀中黃門
持五夜甲乙丙丁戊夜今謂之五更疏以戊為戌誤
矣馬融以昏明為限鄭康成以日出入為限有五刻
之差蔡邕以星見為夜日入後三刻日出前三刻皆
屬晝鄭與蔡校一刻王伯照云晝夜長短以岳臺為
定九服之地與岳臺不同則易箭之日亦皆少差
職方氏漢樊毅修西嶽廟記作識方氏史通云周書職
方之言與周官無異
兖州其浸盧(若璩按周禮作廬此促漢地理志)維注云當為雷雍字誤
也顔師古曰盧水在濟北盧縣說文濰水出琅邪箕
屋山東入海徐州浸夏書濰淄其道鄭讀非也
王有三朝一曰治朝在路門之外宰夫司士掌之二曰
燕朝在路門之内大僕掌之三曰外朝在皐門之内
庫門之外朝士掌之(内朝二外朝一)唐六典承天門古之外
朝大極殿古之中朝兩儀殿古之内朝(若璩按此則蔡氏書𫝊外)
(朝在路門外内朝在應門之内之說全非)
鄭康成因左氏三辰旂旗之文謂王與公同服九章之
衮考之經無所見司服云公自衮冕而下如王之服
則衮冕而上之章日月星辰也冕十二旒取法天數
豈同服九章無君臣之别哉郊特牲王被衮以象天
注謂有日月星辰之章此魯禮也豈有周服九章而
魯乃服十二章者乎漢明帝采周官禮記尚書皐陶
篇乘輿服從歐陽氏說備十二章得古制矣
五刑之法疏謂宮刑至隋乃赦崔浩漢律序文帝除肉
刑而宮不易書正義隋開皇之初始除宮刑按通鑑
西魏大統十三年三月除宮刑非隋也(若璩按宮刑西魏雖除而)
(於時土字分裂北齊天統五年猶有應宫刑者之詔不似隋開皇元年永行停止詳見尚書古文疏證卷)
(四第六十三條)
孫君孚(若璩按君孚名升高郵人坐元祐黨謫)談圃謂周官贊牛耳荆公
言取其順聽不知牛有耳而無竅本以鼻聽有人引
一牛與荆公辯今按周禮義云牛耳尸盟者所執無
順聽之說蓋荆公聞而知之(若璩按尸盟者所執五字用鄭註)
萍氏幾酒猶妹土之誥也禹惡旨酒易未濟之終以濡
首為戒曷嘗導民以飲而罔其利哉初𣙜酒酤書於
漢武紀其流害萬世甚於魯之初税畝
大戴記朝事篇取周官典命大行人朱子儀禮經傳以
為朝事義
考工記貉踰汶則死先儒以汶為魯之汶水列子釋文
云案史記汶與㟭同謂汶江也今江邊人云狐不渡
江說文貉狐類也踰越大水則傷本性
有虞氏上陶舜陶河濱器不苦窳周陶正猶以虞閼父
為之
周人上輿中庸或問軌者車之轍迹輿之廣六尺六寸
其轍迹在地者相距之間廣狹如一無有遠邇莫不
齊同至秦然後車以六尺為度
輪人注揱讀為紛容揱參之揱疏云今檢未得愚謂即
上林賦紛溶箾蔘
冶氏注鋌讀如麥秀鋌之鋌表記注移讀如禾汜移之
移六字未知出何書疏不釋其義或者農書所載歟
(移昌氏反)
潏水云㮚氏為量鄭玄以方尺積千寸此乃九章米粟
法某家舊有一古銅敦乃周成王時物甘人侵扈命
正人出師復扈邦賜有功師氏而數亦皆備
嘉量之銘祭侯之辭皆極文章之妙而梓人筍虡之制
文法竒古有飛動之狀蓋精於道者兼物物而後能
制器莊子謂梓慶削木為鐻鐻成見者驚猶鬼神以
天合天道與藝俱化豈物物刻雕之哉
大戴記投壺篇云嗟爾不寧侯為爾不朝于王所故亢
而射女強食食爾曾孫侯氏百福此祭侯之辭也與
梓人同而略異(萇弘設射不來不來者諸侯之不來朝者也)侯者射垜也
因祭寓意以為諸侯之戒
司儀問君君問大夫君勞客注云問君曰君不恙乎對
曰使臣之來寡君命臣於庭問大夫曰二三子不恙
乎對曰寡君命使臣於庭二三子皆在勞客曰道路
悠遠客甚勞勞介則曰二三子甚勞疏云未知所出
何文或云是孔子聘問之辭亦未得其實愚按說苑
魏太子擊封中山遣倉唐使於文侯文侯召倉唐見
之曰擊無恙乎倉唐曰唯唯如是者三乃曰君出太
子而封之國君名之非禮也文侯怵然變容問曰子
之君無恙乎倉唐曰臣來時拜送書於庭鄭氏所述
蓋古禮也(大行人注亦云問不恙字若璩按說苑太子擊舍人趙倉唐趙似不宜脱)
周禮劉向未校之前有古文校後為今文古今不同鄭
據今文注故云故書朱子曰八法八則三易三兆之
類各有書屬民讀法其法不可知如戰之陳其陳法
不可見矣
冥氏注鄭司農云讀為冥氏春秋之冥按儒林傳冥都
𫝊顔氏春秋之學疏謂若晏子呂氏之類非也
王肅聖證論譏短鄭康成謂天體無二郊丘為一禘是
五年大祭先祖非圜丘及郊祖功宗德是不毁之名
非配食明堂皆有功於禮學先儒韙之聖證論今不
𫝊正義僅見一二唐禮志曰讖緯亂經鄭玄主其說
以禋祀祀昊天上帝此天也玄以為天皇大帝者北
辰耀魄寶也兆五帝於四郊此五行精氣之神也玄
以為靈威仰赤熛怒含樞紐白招拒汁光紀者五天
也由是有六天之說顯慶二年禮官議六天出緯書
南郊圜丘一也玄以為二郊及明堂祭天而玄以為
祭太微五帝啓蟄而郊郊而後耕而玄謂周祭感帝
靈威仰配以后稷因而祈穀皆繆論也
古未有筆以書刀刻字於方策謂之削魯為詩書之國
故考工記以魯之削為良
沙隨程氏曰禹貢冀州之北不可畫五服之地周官雍
州之西不可畫九畿之地
師氏使其屬帥四夷之隸各以其兵服守王之門外司
隸帥四翟之隸使皆服其邦服執其邦兵守王宮唐
太宗擒頡利其酋長𢃄刀宿衛亦古制也然結社率
之變幾至危殆蓋先王德化之盛非太宗所能及慕
冠𢃄百蠻之名而不虞後患孟子曰以力服人者非
心服也
遂師抱磨音歷史記樂毅書故鼎反乎磨室徐廣注磨
歷也戰國策新序作歷室蓋古字通用
大史大師抱天時注云大出師則大史主抱式以知天
時史記日者𫝊旋式正棋唐六典太卜令三式曰雷
公太一六壬其局以楓木為天棗心為地六壬之說
許叔重曰水者準也生數一成數五以水數配之為
六壬也遁甲者推六甲之陰而隱遁也本黃帝風后
之術孤虚者一畫為孤無畫為虚二畫為實以六十
甲子定四方占其孤虚實而向背之(吳越春秋計&KR1165;曰孤虚謂天門)
(地戶也)
鄭剛忠解義如冕服九章授田三等治兵大閱旗物之
互建六鄉六遂師都之異名陰陽之祀有用牲之疑
九畿之國有朝貢之惑豆區鍾釡有多少之差世室
重屋非明堂之制皆辯明使有條理
古者國有閒田田有餘夫夫有閒民民有羨卒不盡其
財力也至秦而自實田至漢而覈墾田至隋而閱丁
口至唐而括逃戶隱田於是財殫力盡民無樂生之
心矣(若璩按楚子重為政猶曰大戶已責晉尹鐸為晉陽猶曰損其戶數則周官可知矣)
取士之制其塗有三諸侯三年一貢士侯國之士也鄉
大夫興賢能王畿之士也大司樂教國子國之貴游
子弟也
漆林之征二十而五漆以飾器用而已舜造漆器羣臣
咸諫防奢靡之原也種漆成林重其征所以抑末而
返撲也
困學紀聞卷四
