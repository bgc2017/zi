右厚齋王先生困學紀聞二十卷先生諱應麟字伯
厚自號深寧叟曰厚齋云者鄉人門弟子尊敬之者
為之也先生平日多著述是編於經𫝊子史各有攷
據評證於後學足益見聞得鋟諸梓則其益博其𫝊
遠工費浩事未得遂泰定二年冬十月淛東道憲司
官行部涖止肅訪之暇詢及是書謂未有刊本為學
校欠事翰林學士袁先生亦專舉明為宜𫝊遠惠後
學於是具辭申請之於總府轉逹於憲司宣慰司都
元帥府咸是所請乃鳩工度費於學儲給焉工食之
粟則翰林學士袁先生倡助之本學官及岱山長共
助以足其用凡書者刊者董者觀者莫不以是編得
𫝊為大喜幸翕然集事嗟夫王先生所為書久不有
所遇一旦得鋟諸梓王先生之志卒以遂此盖遇鑒
識之明主張之力作成之功而然也刊書成謹識卷
末俾觀是書而有得者知所自云泰定二年十二月
癸卯慶元路儒學教授吴郡陸晉之敘
康熙戊午己未間家大人應博學鴻詞之薦入都時
宇内名宿鱗集而家大人以博物洽聞精於攷據經
史獨為諸君所推重過從質疑殆無虚日或有問說
部書最便觀者誰第一家大人曰其宋王尚書困學
紀聞乎近常熟顧仲恭以演繁露並稱非其倫也由
是海内始知尊尚此書其後家大人返里門遠近從
游者各以此書来請丹黃大人皆應之不厭然其本
特萬歴間刻者不如詠家所蔵慶元路本出尚書兩
孫厚孫寧孫手最勝大人自壮至老手自校讎不啻
五六過訛者正之遺者補之常謂詠曰苟無訛可正
無遺可補天下之能事畢矣雖古人撰著臻此亦難
歲丁丑大人間游江陰從一故家得斷爛鈔本以歸
較多二十七條其辭簡而義精非尚書萬萬不能為
也又檢王子充序水經歴引尚書言有云江水東逕
永安宫南五十一字刊本鈔本都失去因知子充當
日所見本尤完善亟為增入歎惋者累日其用心之
勤如此詠以端憂多暇請鳩工授梓大人復自矻矻
者彌月乃手之而喜曰續古人之慧命啓来學之博
聞其在斯乎夫校定書籍故非易自劉向揚雄方稱
此職世豈有其人哉要事求有據不敢憑臆以決亦
可矣小子紀其緣起庶以正世之君子詠遂拜而書
之康熙三十七年歲在戊寅六月望日男詠謹識
