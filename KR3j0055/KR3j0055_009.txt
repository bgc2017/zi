困學紀聞卷九
宋王應麟撰
天道
三五歷紀天去地九萬里淮南子以為五億萬里春秋
元命包陽極於九周天八十一萬里洛書甄曜度一
度千九百三十二里天地相去十七萬八千五百里
孝經援神契周天七衡六閒相去萬九千里八百三
十三里三分里之一合十一萬九千里從内衡以至
中衡中衡以至外衡各五萬九千五里關令内傳天
地南午北子相去九千萬里東卯西酉亦九千萬里
四隅空相去九千萬里天去地四十千萬里天有五
億五萬五千五百五十里地亦如之各以四海為脈
論衡天行三百六十五度積凡七十三萬里天去地
六萬餘里靈憲自地至天一億萬六千二百五十里
垂天之晷薄地之儀皆千里而差一寸周髀天離地
八萬里冬至之日雖在外衡常出極下地上二萬里
周禮疏案考靈耀從上臨下八萬里天以圓覆地以
方載河圖括地象西北為天門東南為地戸天門無
上地戸無下極廣長南北二億三萬一千五百里東
西二億三萬三千里廣雅天圜南北二億三萬三千
五百里七十五步東西短減四步周六億十萬七百
里二十五步從地至天億一萬六千七百八十七里
半下度地之厚與天高等天度云東方七宿七十五
度南方七宿百一十二度西方七宿八十度北方七
宿九十八度四分度之一四方三百六十五度四分
度之一度二千九百三十二里二十八㝛間相距積
百七萬九百一十三里徑三十五萬六千九百七十
里月令正義考靈耀云一度二千九百三十二里千
四百六十一分里之三百四十八周天百七萬一千
里是天圓周之里數也以圍三徑一言之直徑三十
五萬七千里此二十八㝛周迴直徑之數也然二十
八㝛之外上下東西各有萬五千里是為四遊之極
謂之四表據四表之内并星㝛内總三十八萬七千
里天之中央上下正半之處一十九萬三千五百里
地在於中是地去天之數也安定胡先生云南樞入
地下三十六度北樞出地上三十六度狀如倚杵此
天形也一晝一夜之間凡行九十餘萬里人一呼一
吸謂之一息一息之間天行八十餘里人之一晝一
夜有一萬三千六百餘息是故一晝一夜而天行九
十餘萬里致堂胡氏謂天雖對地而名未易以智識
窺非地有方所可議之比也
河圖括地象云天左動起於牽牛地右動起於畢尸子
云天左舒而起牽牛地右闢而起畢昴(爾雅注牽牛斗者日月五)
(星之所終始故謂之星紀)
楊倞注荀子云天無實形地之上空虛者盡皆天也其
說本於張湛列子注謂自地而上則皆天矣故俯仰
喘息未始離天也
黃帝書曰天在地外水在天外水浮天而載地又曰地
在太虛之中大氣舉之道書謂風澤洞虛金剛乘天
佛書謂地輪依水輪水輪依風輪風輪依虚空虛空
無所依風澤洞虛者風為風輪所謂大氣舉之也澤
為水輪所謂浮天載地也金剛乘天者道家謂之剛
風岐伯謂之大氣葛稚川云自地而上四千里之外
其氣剛勁者是也張湛解列子湯問曰太虛無窮天
地有限朱文公曰天之形雖包於地之外而其氣常
行乎地之中則風輪依空虛可見矣
三禮義宗天有四和崑崙之四方其氣和暖謂之和天
道左轉一日一夜轉過一度日月左行於天而轉一
日一夜帀於四和愚按周髀云天地四極四和注謂
四和者謂之極子午卯酉得東西南北之中義宗之
說本此
白虎通曰日月徑千里徐整長歷曰大星徑百里中星
五十小星三十晉魯勝正天論謂以冬至之後立晷
測影準度日月星案日月裁徑百里無千里星十里
不百里未詳其說
月令正義引前漢律歷志二十八㝛之度不載四分度
之一愚謂天度列為二十八㝛唯斗有餘分續漢志
斗二十六(四分退二)晉志斗二十六(分四百五十五)皆有餘分唐
一行謂太初歷今赤道星度其遺法也續漢志黃道
度與前志不同賈逵論云五紀論日月循黃道南至
牽牛北至東井率日日行一度月行十三度十九分
度七今史官一以赤道為度不與日月行同而沈存
中謂二十八㝛度數皆以赤道為法唯黃道度有不
全度者蓋黃道有斜有直故度數與赤道不等蔡伯
靜亦謂歷家欲求日月交會故以赤道為起算之法
月令正義引赤道度其以是歟(淮南子天文訓箕十一四分一與漢晉志)
(不同)
日右轉星左轉約八十年差一度漢文帝三年甲子冬
至日在斗二十二度唐興元元年甲子冬至日在斗
九度九百六十一年差十三度見李肇國史補裴胄
問董生云貞觀三年己丑冬至日在斗十二度每六
十年餘差一度此李淳風之說也漢太初元年丁丑
冬至日在斗二十度至慶歷甲申崇天歷冬至日在
斗五度八十四分每八十五年退一度(每年不及者一分差)見
武經總要歲差之說不同賈逵云古歷冬至日在建
星即今斗星太初歷冬至日在牽牛初何承天云堯
冬至日在須女十度太初歷冬至日在牽牛初四分
景初歷在斗二十一祖沖之云漢初用秦歷冬至日
在牛六度太初歷日在牛初四分法日在斗二十二
晉姜岌以月蝕知冬至在斗十七今參以中星課以
蝕望冬至日在斗十一通而計之未盈百載所差二
度沈存中云顓帝歷冬至日㝛斗初今㝛斗六度堯
典日短星昴今日短星東壁
信都芳曰渾天覆觀以靈憲為文蓋天仰觀以周髀為
法劉智謂黃帝為蓋天顓頊造渾儀春秋文曜鉤謂
帝堯時羲和立渾儀而本朝韓顯符渾儀法要序以
為伏羲立渾儀未詳所出
後漢天文志黃帝始受河圖鬭苞授規日月星辰之象
故星官之書自黃帝始鬭苞似是人名氏當攷
刻之長短由日出之蚤晩景之長短由日行之南北(此語)
(蓋出於方氏禮記解)
觀象賦後魏張淵撰(見後魏書)初學記云宋張鏡非也
大象賦唐志謂黃冠子李播撰李台集解播淳風之父
也今本題楊炯撰畢懷亮注館閣書目題張衡撰李
淳風注薛士龍書其後曰專本巫咸星贊旁覽不及
隋書時君能致諸蘭臺坐卧渾儀之下其所論著何
止此耶愚觀賦之末曰有少微之養寂無進賢之見
譽恥附耳以求達方卷舌以幽居則為李播撰無疑
矣播仕隋高祖時棄官為道士時未有隋志非旁覽
不及也張衡著靈憲楊炯作渾天賦後人因以此賦
附之非也
步天歌唐志謂王希明丹元子今本司天右拾遺内供
奉王希明撰喬令來注二十八舍歌三垣頌五行吟
總為一卷鄭漁仲曰隋有丹元子隱者之流也不知
名氏作步天歌句中有圖言下見象王希明纂漢晉
志釋之然則王希明丹元子蓋二人也
沈約宋志五星聚者有三周將伐殷聚房齊桓將霸聚
箕漢高入秦聚東井周漢以王齊以霸襄陵許氏謂
恒星不見星隕如雨齊桓之祥也沙鹿崩晉文之祥
也桓將興而天文隳文欲作而地理決王道之革也
後漢永建初李郃上書曰趙有尹史見月生齒齕畢大
星占有兵變趙君曰天下共一畢知為何國也下史
於獄其後公子牙謀殺君如史所言(天文志注李氏家書)
按太史公天官書昔之傳天數者趙尹臯又謂臯唐
甘石因時務論其書傳尹史即臯也其占驗僅見於
此趙世家不載
星家有甘石巫咸三家太史公謂殷商巫咸攷之書伊
陟贊于巫咸作咸乂四篇又曰在太戊巫咸乂王家
孔安國云巫氏也馬融謂殷之巫也鄭康成謂巫官
孔穎達云咸賢父子並為大臣必不世作巫官言巫
氏是也後漢天文志乃云湯則巫咸當以書為正(史記)
(正義巫咸吳人今蘇州常熟縣西海隅山上有巫咸巫賢冢併識之以廣異聞郭璞巫咸山賦序巫咸以)
(鴻術為帝堯之醫此又一巫咸也)
莊子言傅說乘東維騎箕尾而比於列星古賦有云傅
說奉中闈之祠注云傅說一星在尾北後河中蓋後
宫女巫也說為商良相豈為後宫女巫祈子而禱祠
哉此天官之難明者也
春秋繁露云天不剛則列星亂其行君不堅則邪臣亂
其官故為天者務剛其氣為君者務堅其政丁鴻日
食封事天不可以不剛不剛則三光不明王不可以
不彊不彊則宰牧縱橫其言出於此
元祐末日食不盡如鉤元符末日食正陽之朔此皆有
陰慝見于祲象志壹之動氣也
元祐七年三月朢月食既王巖叟言漢歷志月食之既
者率二十三食而復既按元豐八年八月朢食之既
今未及二十三食而復既則是不當既而既也愚謂月
食之既猶儆戒如此況日食乎
素問太始天元册文有九星之言王冰(若璩按冰當作砅砅古厲字)
注云上古世質人淳九星垂明中古道德稍衰標星
藏曜故星之見者七焉九星謂天蓬天芮天衝天輔天
禽天心天任天柱天英此蓋從標而為始遁甲式法
今猶用焉楚辭劉向九歎云訊九鬿(音祈)與六神注九
鬿謂北斗九星也補注謂北斗七星輔一星在第六
星旁又招搖一星在北斗杓端北斗經疏云不止於
七而全於九加輔弼二星故也與素問注不同曲禮
招搖在上注招搖星在北斗杓端主指者正義引春
秋運斗樞云北斗七星第一天樞第二旋第三機第
四權第五衡第六開陽第七搖光搖光則招搖也淮
南時則訓注招搖斗建也楚辭補注以招搖在七星
之外恐誤(徐整長歴曰北斗七星間相去九千里皆在日月下其二陰星不見者相去八千里)
(一若璩按王砅見杜詩即我之曾祖姑爾之高祖母首也砅肅宗寳應時人自號啓玄子首註素問八)
(十一篇者精於醫唐人物志云王砅仕至太僕令年八十餘以夀終近杜註都遺此素問太始天元)
(冊文有九星之言元板作醫書素問之中亦嘗有九星之言又從標而為始下元板缺遁甲式法今猶用)
(焉八字多所謂九星者此也七字)
王介甫云雲陰中之陽風陽中之陰朱文公云緯星陰
中之陽經星陽中之陰按素問天元紀大論天有陰
陽地亦有陰陽故陽中有陰陰中有陽
顔之推歸心篇孔毅父星說皆倣屈子天問之意然天
問不若莊子天運之簡妙巫咸祒之言不對之對過
柳子天對矣(傅玄擬天問見太平御覽)
古詩黃姑織女時相見之句此所云黃姑即河鼔也吳
音訛而然
黃帝風經曰調長祥和天之善風也折揚奔厲天之怒
風也(見御覽)周官小祝寧風旱漢代田之法能風與旱
此昌黎所以訟風伯也
太平御覽以五色雲列於咎徵宋景平元年有雲五色
如錦而徐羨之廢帝韓魏公五色雲見之事不見於
國史疑家傳之增飾也(元板空此條)
龍城錄月落參橫之語容齋隨筆辨其誤然古樂府善
哉行云月沒參橫北斗闌干親交在門忘寢與餐龍
城錄語本此而未嘗考參星見之時也
天經紹興三十年(若璩按高宗在位三十四年庚辰)王及甫(按及甫同州進士)
上朱文公謂類集古今言天者極為該備
星始則見於辰終則伏於戌自辰至戌正於午中於未
堯典舉四時之正以午為中月令舉十二時之中以
未為中(以火星論之以午為正故堯典言日永星火以正仲夏以未為中故月令言季夏昏火中)
(至申為流故詩曰七月流火以辰為見以戌為伏故傳曰火見於辰火伏而蟄者畢諸星亦然詩定之方)
(中亦以十月中於未也朱子曰堯時昏旦星中於午月令差於未漢晉以來又差今比堯時似差及四分)
(之一)
後魏天象志曰班史以日暈五星之屬列天文志薄蝕
彗孛之比入五行說七曜一也而分為二志故陸機
云學者所疑
凡星皆出辰沒戌故五星為五辰十二舍亦為十二辰
弧與建星非二十八㝛而昏明舉之者由弧星近井建
星近斗(月令正義)二十八㝛連四方為名者唯箕斗井壁
四星(詩正義)
唐天文志咸通中熒惑鎮太白辰星聚於畢昴在趙魏之
分詔鎮州王景崇被衮冕軍府稱臣以厭之衰世之
政其怪如此是謂人妖何以弭變(元板空此條)
月令凡二儺一以季春一以仲秋鄭康成謂陰氣右行
季春之中日行歴昴陽氣左行仲秋之月㝛直昴畢
昴有大陵積尸之氣氣佚則厲鬼隨而出行於是索
室敺疫以逐之王居明堂禮曰季春出疫于郊以攘
春氣仲秋九門磔攘以發陳氣禦止疾疫然則民之
疾係乎日星之行度古者聖君範圍於上賢相燮理
於下是為天地之良醫皇建有極五福錫民莫不夀
考且寧儺所以存愛民之意而已
唐天文志測景在浚儀岳臺按宋次道東京記宣德門
前天街西第一岳臺坊今祥符縣西九里有岳臺圖
經云昔魏主遙祀霍山神築此臺禱於其上因以為
名
太初歴以前歴上元泰初四千六百一十七歲至於元
封七年復得閼逢攝提格之歲孟康注此為甲寅之
歲大事記解題按通鑑目錄皇極經世太初元年歲
次丁丑當考愚按大衍歷議云洪範傳曰歷記始於
顓頊上元太始閼蒙攝提格之歲畢陬之月朔日己
巳立春七曜俱在營室五度秦顓頊歷元起乙卯漢
太初歷元起丁丑推而上之皆不值甲寅猶以日月
五緯復得上元本星度故命曰閼蒙攝提格之歲而
實非甲寅(其說可以補解題之遺)
大衍歷議曰考靈曜命歷序皆有甲寅元其所起在四
分歷庚申元後百十四歲緯所載壬子冬至則其遺
術也按漢志魯釐公五年正月辛亥朔旦冬至殷歷
以為壬子隋志春秋緯命歷序云僖公五年正月壬
子朔旦冬至然則緯與殷歷同故劉洪曰甲寅歷於
孔子時效即命歷序所謂孔子修春秋用殷歷也晉
志姜岌曰考其交會不與殷歷相應春秋分記曰周
正皆建子也今推之歷法積之氣候驗之日食則春
秋隱桓之正皆建丑莊閔僖文宣之正建子及丑者
相半至成襄昭定哀之正而後建子間亦有建亥者
非一代正朔自異尚也歷亂而不之正也
歷有小歷有大歷唐曹士蒍七曜符天歷一云合元萬
分歷本天竺歷法以顯慶五年庚申為歷元雨水為
歲首世謂之小歷行于民間石晉調元歷用之後周
王朴校定大歷削去符天之學為欽天歷
劉貺曰歴動而右移律動而左轉
劉洪曰歷不差不改不驗不用未差無以知其失未驗
無以知其是失然後改之是然後用之李文簡以為
至論(若璩按李燾傳乾道四年新歷成燾引劉洪此論於疏乞申飭歷官討論)
蓂莢謂之歷草田俅子曰堯為天子蓂莢生於庭為帝
成歷而大戴明堂篇謂朱草日生一葉至十五日生
十五葉十六日一葉落終而復始(唐律賦有朱草合朔)古有云
梧桐不生則九州異注謂一葉為一月有閏十三葉
(平園閏月表用梧桐之葉十三若璩按平園周必大號)
納甲之法朱文公謂今所傳京房占法見於火珠林者
是其遺說參同契借以寓行持進退之候虞翻云日
月垂天成八卦象三日暮震象月出庚八日兌象月
見丁十五日乾象月盈甲壬十六日旦巽象月退辛
二十三日艮象月消丙三十日坤象月滅乙晦夕朔
旦坎象水流戊日中離象火就己虞與魏伯陽皆會
稽人其傳蓋有所自漢上朱氏云乾納甲壬坤納乙
癸震納庚巽納辛坎納戊離納己艮納丙兌納丁庚
戊丙三者得於乾辛己丁三者得於坤始於甲乙終
於壬癸而天地五十五數具焉又有九天九地之數
乾納甲壬坤納乙癸自甲至壬其數九故曰九天自
乙至癸其數九故曰九地九天九地之說者九天之
上六甲子也九地之下六癸酉也
五運六氣一歲五行主運各七十二日少陰君火太陰
溼土少陽相火陽明燥金太陽寒水厥陰風木而火
獨有二天以六為節故氣以六期為一僃地以五為
制故運以五歲為一周左氏載醫和之言曰天有六
氣降生五味即素問五六之數易洪範月令其致一
也楊退脩謂五運六氣通之者唯王砅然遷變行度
莫知其始終次序程子曰氣運之說堯舜時十日一
雨五日一風始用得
朱文公嘗問蔡季通十二相屬起於何時首見何書又
謂以二十八宿之象言之唯龍與牛為合而他皆不
類至於虎當在西而反居寅雞為鳥屬而反居西又
舛之甚者韓文考異毛穎傳封卯地謂十二物未見
所從來愚案吉日庚午既差我馬午為馬之證也季
冬出土牛丑為牛之證也蔡邕月令論云十二辰之
會五時所食者必家人所畜丑牛未羊戌犬酉雞亥
豕而已其餘虎以下非食也月令正義云雞為木羊
為火牛為土犬為金豕為水但陰陽取象多塗故午
為馬酉為雞不可一定也十二物見論衡物勢篇(若璩)
(案獨不及辰之禽龍)說文亦謂巳為蛇象形
自帝堯元年甲辰至宋德祐丙子(若璩按瀛國公在位二年)凡三千
六百三十三年帝堯而上六閼逢無紀致堂云有書
契以來凡幾鴻荒幾至德矣廣雅自開闢至獲麟二
百七十六萬歲分為十紀蓋茫誕之說劉道原疑年
譜謂大庭至無懷氏無年而有總數堯舜之年衆說
不同三統歴次夏商西周與汲冢紀年及商歴差異
況開闢之初乎王質景文云渾淪以前其略見於釋
氏之長含經開闢以後其詳見於邵氏之皇極經世
以十一星行歷推人命貴賤始於唐貞元初都利術士
李彌乾(聿斯經本梵書)程子謂三命是律五星是歷晁氏謂
泠州鳩曰武王伐殷歲在鶉火月在天駟日在析木
之津辰在斗柄星在天黿五星之術其來尚矣
定之方中公劉之詩擇地之法也我辰安在論命之說
也傳云不利子商則見姓之有五音詩吉日維戊庚
午則見支幹之有吉凶
五代史馬重績傳刻漏之法以中星考晝夜為一百刻
六十分刻之二十為一時時以四刻十分為正此自
古所用也今攷五代會要晉天福三年司天臺奏漏
刻經云晝夜一百刻分為十二時每時有八刻三分
之一十六分為一刻一時有八刻二十分四刻十分
為正前十分四刻為正後二十分中心為時正上古
以來皆依此法歐陽公作史於六十分之上闕八刻
二字不若會要之明白(若璩按五代史記馬重績傳正有八刻二字則王氏所見)
(本不如今本矣)
數術記遺云世人言三不能比兩乃云捐悶與四維甄
鸞注藝經曰捐悶者周公作先布本位以十二時相
從徐援稱捐悶是奇兩之術御覽引藝經作悁悶三
不能比兩者孔子所造布十干於其方戊已在西南
四維東萊子所造布十二時四維
桓譚新論曰老子謂之玄揚子謂之太玄石林謂太玄
皆老子緒餘老氏道生一一生二二生三三之為九
故九而九之為八十一章太玄以一玄為三方自是
為九而積之為八十一首(金樓子云揚雄有太玄經楊泉有太元經)
潛虛心學也以元為首心法也人心其神乎潛天而天
潛地而地温公之學子雲之學也先天圖皆自中起
萬化萬事生乎心豈惟先天哉連山始艮終而始也
歸藏先坤闔而闢也易之乾太極之動也玄之中一
陽之初也皆心之體一心正而萬事正謹始之義在
其中矣邵子曰玄其見天地之心乎愚於虛亦云虛
之元即乾坤之元即春秋之元一心法之妙也張文
饒衍義以養氣釋元似未盡本旨
管子幼官篇冬十二始寒盡刑十二小榆賜予十二中
寒收聚十二中榆大收十二寒至靜十二大寒之陰
(若璩按有十二大寒終句不宜漏)注云陰陽之數日辰之名盤洲(按盤)
(洲洪适號)於閏十一月用中榆立閏蓋出於此
國史志云歷為算本治歷之善積算遠其驗難而差遲
治歷之不善積算近其驗易而差亦速
歷元始於冬至卦氣起於中孚豳詩於十月曰為改歲
周以十一月為正蓋本此(曰為改歲用周正何以卒歲乃夏正)
困學紀聞卷九
