困學紀聞卷六
宋王應麟撰
春秋
春秋之法韓文公謹嚴二字盡之學春秋之法吕成公
切近二字盡之
詩亡然後春秋作詩春秋相表裏詩之所刺春秋之所
貶也小雅盡廢有宣王焉春秋可以無作也王風不
復雅君子絶望於平王矣然雅亡而風未亡清議蓋
凛凛焉擊鼔之詩以從孫子仲為怨則亂賊之黨猶
未盛也無衣之詩待天子之命然後安則簒奪之惡
猶有懼也更齊宋晉秦之霸未嘗無詩禮義之維持
人心如此魯有頌而周益衰變風終于陳靈而詩遂
亡夏南之亂諸侯不討而楚討之中國為無人矣春
秋所為作與
春王正月程氏傳曰周正月非春也假天時以立義耳
胡氏傳曰以夏時冠月垂法後世以周正紀事示無
其位不敢自專朱文公謂以書考之凡書月皆不著
時疑古史記事例如此至孔子作春秋然後以天時
加王月以明上奉天時下正王朔之義而加春於建
子之月則行夏時之意亦在其中以程子假天時以
立義考之則是夫子作春秋時特加此四字以繫年
見行夏時之意如胡氏之說則周亦未嘗改月而夫
子特以夏正建寅之月為歲首月下所書之事是周
正建子月事自是之後月與事常差兩月恐聖人制
作不如是錯亂無章也劉質夫說似亦以春字為夫
子所加但魯史謂之春秋似元有此字石林葉氏考
左傳祭足取麥穀鄧來朝以為經傳所記有例差兩
月者是經用周正而傳取國史有自用夏正者失于
更改也陳氏後𫝊曰以夏時冠周月則魯史也夫子
修春秋每孟月書時以見魯史每正月書王以存周
正蓋尊周而罪魯也張氏集傳曰周官布治言正月
之吉此周正也而以夏正為正歲詩七月言月皆夏
時而以周正為一之日可見兼存之法沙隨程氏曰
周正之春包子丑寅月吕成公講義於春字略焉蓋
闕疑之意(若璩按春秋魯史記之名孔子前已然年有四時不可徧舉四字以為書號故交錯)
(互舉取春秋二字耳此豈聖人特筆哉)
胡文定春秋傳曰元即仁也仁人心也龜山謂其說似
太支離恐改元初無此意(東萊集解亦不取)
隠元年有正月後十年皆無正月陸淳曰元年有正言
隠當立而不行即位之禮十年無正譏隠合居其位
而不正以貽禍
春秋書侵者才五十八(若璩按胡傳以為侵六十)而書伐者至於二
百一十三蘇氏謂三傳侵伐之例非正也有隙曰侵
有辭曰伐愚謂孟子曰春秋無義戰非皆有辭而伐
也
金石錄鼎銘有云王格大室即立按古器物銘凡言即
立或言立中庭皆當讀為位蓋古字假借其說見鄭
氏注儀禮秦泰山刻石猶如此愚按周禮小宗伯掌
建國之神位故書位作立鄭司農云立讀為位古者
立位同字古文春秋經公即位為公即立蓋古字通
用詛楚文變輸盟刺即渝字朱文公引以證公穀鄭
人來輸平即左氏渝平也(胡文定謂以物求平恐不然)
史記孔子世家文辭有可與人共者至於為春秋筆則
筆削則削子夏之徒不能贊一辭曹子建與楊德祖
書昔尼父之文辭與人通流至於制春秋游夏之徒
乃不能措一辭李善注引史記曰子游子夏之徒不
能贊一辭今本無子游二字
公羊疏案閔因叙云昔孔子制春秋之義使子夏等十
四人求周史記得百二十國寳書(今經止有五十餘圖通戎夷㝛潞之)
(屬僅有六十)莊七年傳云不修春秋曰雨星不及地尺而
復君子修之曰星霣如雨何氏曰不修春秋謂史記
也古者謂史記為春秋劉原父謂何休以不修春秋
百二十國寳書三禮春秋朱文公謂二書不傳不得
深探聖人筆削之意(若璩按三禮二字疑不可曉反覆窮思似是修為二字質諸公)
(羊傳疏頗合因自笑曰邢邵言日思誤書更是一適墨子曰吾見百國春秋)
王介甫荅韓求仁問春秋曰此經比他經尤難蓋三傳
不足信也尹和靜云介甫不解春秋以其難之也廢
春秋非其意朱文公亦曰春秋義例時亦窺其一二
大者而終不能自信於心故未嘗敢措一辭
鶴山曰春秋由懼而作書成而亂賊懼亂賊蓋陷溺之
深者而猶懼焉則人性固不相遠也其說本於吕成
公講義
書尹氏卒此尹氏立王子朝之始也書齊崔氏出奔衛
此崔杼弑其君之始也比事觀之履霜堅冰之戒明
矣聖人絶惡於未萌必謹其微
薛士龍春秋旨要序謂先王之制諸侯無史天子有外
史掌四方之志而職於周之太史隠之時始更魯歴
而為魯史諸侯之有史其周之衰乎費誓秦誓列於
周書甘棠韓奕編之南雅烏在諸侯之有史也晉乘
始於殤叔秦史作於文公王室之微諸侯之力政焉
爾止齋後傳因之朱文公以為諸侯若無史外史何
所稽考而為史古人生子則閭史書之閭尚有史況
一國乎(愚謂酒誥曰矧太史友内史友則諸侯有史矣若璩按成王封伯禽有史有典策典策)
(春秋之制也)
春秋日食三十六有甲乙者三十四歴家推騐精者不
過二十六(有日朔者二十六以周歴考之朔日失二十五魯歴校之又失十三)唐一行
得二十七(朔差者半)本朝衛朴得三十五獨莊十八年三
月古今算不入食法(若璩按春秋三十六日食有誤五為三者莊公十八年僖公十)
(二年是有誤三為二者文公元年是有誤十為七者宣公八年是有誤九為六者昭公十七年是有以後)
(月作前月不應閏而閏先時者隠公三年桓公三年十七年莊公二十五年三十年是有以前月作後月)
(應閏而不閏後時者宣公十七年成公十七年襄公十五年二十七年昭公十五年定公十二年是至僖)
(公十五年五月之交宜在四月然乃亥時月食非日食何誤至此蓋史失其官閏餘乖次從古未有過於)
(春秋之世則難信亦未有過春秋之書者也是衛朴以莊公十八年三月獨不入食法不知法推歲五)
(月壬子朔申時日食元史郭守敬曰蓋誤五為三是也詳見余潛丘劄記)
漢日食五十三後漢七十二唐九十三歴法一百七十
三日有餘一交會然春秋隠元年至哀二十七年凡
三千一百五十四月唯三十七食是雖交而不食也
襄二十一年九月十月二十四年七月八月頻食是
頻交而食也(漢高帝三年十月十一月亦頻食家若璩按比月頻食此理所絶無者歴如)
(姜岌一行皆言之鑿鑿不必西法為然余嘗意襄公二十一年二十四年之前之後必有某公某年為冬)
(十月庚辰朔日有食之者又有為八月癸巳朔日有食之者脱其簡於彼而錯其簡於此事固有之理或)
(一解秦雲九頗以為然)
西疇崔氏曰春秋桓四年七年無秋冬定十四年無冬
桓十七年書夏五而闕其月莊二十二年書夏五月
而闕其事僖二十八年書壬申而不繫之月桓十年
書五月而不繫之夏昭十二年書十二月而不繫之
冬郭公仲孫忌與凡日食而不繫朔與日者皆闕也
孟子題辭仲尼有云我欲託之空言不如載之行事之
深切著明也太史公自序聞之董生曰子曰我欲載
之空言不如見之行事之深切著明也正義云此春
秋緯文愚謂緯書起哀平間董生時未有之蓋為緯
書者述此語耳
公矢魚于棠朱文公曰據𫝊曰則君不射是以弓矢射
之如漢武親射蛟江中之類按淮南時則訓季冬命
漁師始漁天子親往射魚則在氏陳魚之說非矣
春秋正月書王者九十二二月書王者二十有三三月
書王者一十九(元年不以有事無事皆書王)何休謂二月三月皆
有王者以存二王之後(二月殷之正月三月夏之正月)先儒以為妄
紀侯大去其國陳齊之謂聖人蓋生名之大名也若漢
欒大是也愚按以大為紀侯之名本劉質夫說
魯哀公問仲尼曰春秋之記曰冬十二月霣霜不殺菽
何為記此仲尼對曰此言可以殺而不殺也夫宜殺
而不殺桃李冬實天失道草木猶犯干之而況於人
君乎此韓非書所載也以魯論焉用殺之言觀之恐
非夫子之言也法家者流託聖言以文其峭刻耳胡
文定公春秋傳取之未詳其意
沙隨春秋例目云有蜮或考隸古春秋作有蟘爾雅食
葉蟘音特(爾雅蜚蠦蜰郭璞注蜰即負盤臭蟲劉歆曰負蠜誤矣江休復雜志唐彦猷有舊本)
(山海經說蜚處淵則涸行木則枯疑春秋所書即此物若是負蠜不當云有謂之多可也)
郎顗謂魯僖遭旱修政自勅時雨自降然春秋於僖公
初書雨已而書雩已而書大旱公之德衰矣(若璩按晉袁甫)
(傳公羊有言魯僖甚悦故致旱此何休註也)
名不可不謹也春秋或名以勸善或名以懲惡衮鉞一
時薰蕕千載東漢豪傑恥不得豫黨錮慕其流芳也
我朝鐫工之微不肯附名黨碑懼其播惡也名教立
而榮辱公其轉移風俗之機乎(若璩按鐫工安民李仁父長編作李姓非)
(余觀至西安碑林中辨之)
公如京師非禮也晉楚可以言如京師不可以言如於
是朝覲之禮廢矣
仲子之賵宰書其名成風之賵王不書天正三綱也公
羊氏乃有母以子貴之說謂之知春秋之義可乎漢
章帝不以尊號加於賈貴人晉明帝不以尊號加於
荀豫章君猶近古也
齊侯衛侯胥命于蒲荀子曰春秋善胥命程子胡文定
皆善之劉原父以為自相命非正也止齋亦以為相
推長也於是齊僖稱小伯黎之臣子亦以方伯責衛
宣愚謂齊衛胥命此霸者之始其末也齊魏會于徐
州以相王霜凝冰堅其來漸矣
書郊九皆卜不吉失時牛災則書之書大雩二十一皆
在午未申之月建巳之雩常事不書
三書蒐於昭公之時兵權在大夫再書蒐於定公之時
兵權在陪臣
定公六月即位而於春夏書元年正義謂漢魏以來雖
於秋冬改元史於春夏即以元年冠之因於古也通
鑑漢建安二十五年之初漢尚未亡即以為魏黃初
元年朱文公謂奪漢太速與魏太遽非春秋存陳之
意
春秋三書孛而昭十七年有星孛于大辰申須曰彗所
以除舊布新也史記天官書劉更生封事云春秋彗
星三見則彗孛一也晏子春秋齊景公睹彗星使伯
常騫禳之晏子曰孛又將出彗星之出庸何懼乎則
孛之為變甚於彗矣(齊有彗星見於𫝊而經不書)
星孛東方在於越入吳之後彗見西方在衛鞅入秦之
前天之示人著矣
齊桓之將興也恆星不見星隕如雨晉文之將興也沙
鹿崩自是諸侯無王矣晉三大夫之命為侯也九鼎
震自是大夫無君矣人事之感天地為之變動故董
子曰天人相與之際甚可畏也
晉自武獻以來以詐力彊其國故傳曰晉人虎狼也晉
人無信晉所以霸師武臣力也春秋書晉人納捷菑
于邾弗克納晉士匄帥師侵齊至穀聞齊侯卒乃還
此孟子所謂彼善於此者君子與之義理之在人心
不可泯也剝之上九一陽尚存春秋之作見人心之
猶可正也
列國之變極于吳越通吳以疲楚者晉也通越以撓吳
者楚也春秋於是終焉唐以南詔攻吐蕃而唐之亡
以南詔本朝以女眞滅契丹而中原之亡以女眞女
眞之將亡也吾國又不監宣和而用夾攻之策不知
春秋之義也
邢有狄難已遷於夷儀三國之師城邢俾反其國都故
列三國稱師以著其功淮夷病把方伯不能斥逐蠻
夷使杞人安其都邑乃城緣陵使遷故書諸侯而不
列序狄入衛踰年齊侯方城楚丘以處文公故但書
城楚丘而不著其城之者書愈略者功愈降也沙隨
程氏云
齊桓之霸自盟于幽至會于淮凡十有二會而孔子稱
九合諸侯劉氏意林曰始于幽終于淮合者九崔氏
曰道其不以兵車而已莊十六年九國盟于幽二十
七年五國又盟于幽僖元年六國會于檉二年四國
盟于貫五年八國會王世子于首止七年五國盟于
甯母八年王人與七國會于洮九年宰周公與七國
會于葵丘十三年七國會于鹹凡九合諸侯也牡丘
之盟陽穀之會淮之會蓋有兵車矣胡氏通旨曰桓
公霸四十二年會盟凡二十有一獨稱九合舉衣裳
之會爾穀梁𫝊衣裳之會十有一論語疏謂不取北
杏及陽榖為九史記兵車之會三乘車之會六其說
不同朱文公謂九春秋𫝊作糾展喜犒師之詞云爾
李氏韶世紀云桓公會不邇三川盟不加王人文公
會畿内盟子虎矣桓公寧不得鄭不納子華懼其奬
臣抑君文公則為元咺執衛侯矣此夫子所以有正
譎之辨
春秋繁露曰春秋甚幽而明無𫝊而著又曰易無達吉
詩無達詁春秋無達例(若璩按今繁露例兩作辭)陸農師稱之又
曰不由其道而勝不如由其道而敗攻媿(按攻媿樓鑰號)謂
眞得夫子心法(何挍本云逹吉疑作達占)
董仲舒春秋決獄其書今不傳太平御覽載二事其一
引春秋許止進藥其一引夫人歸于齊通典載一事
引春秋之義父為子隠應劭謂仲舒作春秋決獄二
百三十二事(隋唐志十卷)今僅見三事而已(若璩按藝文類聚亦載一)
(事)御史中丞衆議薛況之罪孔季彦斷梁人之獄皆
以春秋合於經誼終軍之詰徐偃則論正而心刻矣
吕步舒使治淮南獄窮驗其事蓋仲舒弟子不知其
師書者也公孫弘以春秋之義繩臣下張湯請博士
弟子治尚書春秋補廷尉史是以春秋為司空城旦
書也胡文定公曰春秋立法謹嚴而宅心忠恕斯言
足以正漢儒之失(鹽鐵論文學曰吕步舒弄口而見戮若璩按文學曰當作丞相史)
(曰)
劉原父深於春秋然議郭后祔廟引春秋禘于太廟用
致夫人致者不宜致也且古者不二嫡當許其號而
不許其禮張洞非之曰按左氏哀姜之惡所不忍道
而二𫝊有非嫡之辭敞議非是然則稽經議禮難矣
哉
桓以許田賂鄭宣以濟西田賂齊身為不義而以賂免
取宋郜鼎納莒僕寳玉人欲横流天理滅矣末流之
敝貨范鞅而昭公不入矣竊寳弓而盜臣肆行矣受
女樂而孔子遂去矣三叛人以邑來知利而不知義
矣孟子是以有不奪不饜之戒
公如京師者一朝王所者二卿大夫如京師者五其簡
如是而朝聘於大國史不絶書尊卑之分不明強弱
之力是視記禮者以魯為有道之國道焉在哉
衛人立晉不稱公子者宣公淫亂此狄入衛之兆也居
中國去人倫變華而狄以滅其國東徙渡河終不復
還舊封詩以鶉之奔奔在定之方中之前其戒深矣
故於晉始立名之
書狄入衛書楚子入陳不忍諸夏見滅于夷狄故稱入
焉書吳入郢楚昭出奔猶有君也申包胥求救猶有
臣也故不言楚書於越入吳國無人焉如升虚邑故
言吳
禮樂自天子出而獻六羽焉非天子不制度而税畆焉
故皆書曰初史記表於秦書初立西畤初租禾初為
賦取法乎春秋
陳同甫春秋屬辭公會戎于潛公及戎盟于唐曰聖人
不與蠻貊共中國故中國不與蠻貊共禮文齊侯使
其弟年來聘鄭伯使其弟語來盟曰諸侯以國事為
家事聖人以國事為王事鄭世子忽復歸于鄭許叔
入于許曰不能大復國於諸侯則力不足以君國不
能公復國於諸侯則義不足以有國公如齊納幣大
夫宗婦覿用幣曰父子之大義不以夫婦而遂廢夫
婦之常禮不以彊弱而有加鄭伯逃歸不盟鄭伯乞
盟曰去就不裁於大義則舉動無異於匹夫宋公會
于盂戰于泓曰與蠻貊共中國者必不能與蠻貊爭
中國盟于翟泉晉人秦人圍鄭曰銳於合諸侯者必
有時而惰工於假大義者必有時而拙狄圍衛衛遷
于帝丘衛人侵狄衛人及狄盟曰避蠻貊之兵以見
小國之無策要蠻貊之好以見中國之無霸遂城虎
牢戍鄭虎牢曰公其險於天下所以大霸者制敵之
策歸其險於一國所以成霸者服叛之功城杞城成
周曰大夫之於諸侯不自嫌則列國之於王室何以
辨其發明經旨簡而當
晉語司馬侯曰羊舌肸習於春秋楚語申叔時曰教之
春秋皆在孔子前所謂乘檮杌也魯之春秋韓起所
見公羊𫝊所云不修春秋也
康節邵子學於李挺之先視以陸淳春秋欲以表儀五
經既可語五經大旨則授易終焉此學自春秋而始
也横渠張子謂非理明義精殆未可學朱子謂春秋
乃學者最後事此學至春秋而終也
孫明復春秋總論曰周禮九命作伯得專征諸侯孟子
所謂五霸者伯也李泰伯常語司馬公迂書皆用此
說通鑑謂五霸無異道先儒非之愚按五伯見左傳
成二年杜氏注云夏伯昆吾商伯大彭豕韋周伯齊
桓晉文以霸為伯可也而非孟子則過矣邵子於五
霸取秦穆晉文齊桓楚莊(若璩按杜註五伯本服虔說見毛詩疏此三代之五)
(伯也)
錫桓公命葬成風王不書天桓四年七年去秋冬二時
此天法也不書即位名天子之宰貶諸侯討大夫此
王法也孟子謂天子之事邵子謂盡性之書胡文定
謂傳心之要典也
明天理正人倫莫深切於春秋三忠臣書及而為義者
勸焉三叛人書名而不義者懼焉書克段許止而孝
悌行矣書仲子成風而綱常立矣書郜鼎衛寳而義
利辨矣書遇于清會于稷而亂賊之黨沮矣
宣之於仲遂定之於意如以私勞忘大誼不若叔孫昭
子遠矣晉文公以定襄王而請隧王弗許曰班先王
之大物以賞私德又曰余敢以私勞變前之大章眞
文忠文章正宗以此篇為首其有感于寳慶之臣(若璩)
(按寳慶理宗初即位乙酉改元之臣謂史彌遠)乎懔懔焉春秋之法也
晉陽以叛書聖筆嚴矣公羊氏乃謂逐君側之惡穀梁
亦云以地正國漢之亂賊晉之彊臣唐之悍將假此
名以稱亂甚於詩禮發冢者也
平王之遷戎為之也襄王之出狄為之也春秋之筆戎
為先狄次之其末也淮夷列諸侯之會天下之變極
矣
春秋以道名分其特書皆三綱之大者曰成宋亂以宋
督弗討而貨賂是取也曰宋災故以蔡般弗討而細
故是䘏也曰用致夫人以嫡妾無辨而宗廟之禮亂
也曰大夫盟以君弱臣彊而福威之柄移也吁其嚴
乎
沈既濟書中宗曰帝在房陵孫之翰范淳夫用其例春
秋公在乾侯之比也沙隨程氏謂三子不以敬王之
例書居而引諸侯之在他國者其考春秋而未熟者
歟朱文公詩以為范太史受說伊川然既濟之議乃
其始也(若璩按初吳兢撰國史為則天本紀次高宗下既濟奏議以為則天皇后進以彊有退非)
(德讓史臣追書當稱為太后不宜曰上中宗雖降居藩邸而體元繼代本吾君也宜稱皇帝不宜曰廬陵)
(王睿宗在景龍前天命未集假臨大寳於誼無名宜曰相王未容曰帝且則天改周正朔立七廟天命革)
(矣今以周厠唐列為帝紀考于禮經是謂亂名中宗嗣位在太后前而叙年製紀反居其下方之躊僖公)
(是謂不智昔漢高后稱制獨有王諸吕為負漢約無遷鼎革命事時孝惠已殁子非劉氏不紀吕后尚誰)
(與哉議者猶謂不可況中宗以始年即位季年復祚雖尊名中奪而天命未改足以首事表年何所拘閡)
(而列為二紀魯昭公之出春秋歲書其居曰公在乾侯君在雖失位不敢廢也請省天后紀合中宗紀每)
(歲首必書孝和在所以統之曰皇帝在房陵太后行某事改某制紀稱中宗而事述太后名不失正禮不)
(違常矣夫正名所以尊王室書法所以觀後嗣且太后遺制自去帝號及孝和上諡聞元册命而后之名)
(不易今祔陵配廟皆以后禮而獨承統于帝是有司不時正失先旨若后姓氏名諱才藝智略崩葬日月)
(宜入皇后𫝊題其篇曰則天順聖武皇后云議不行今唐書則帝紀后𫝊兩收則天殆亦參用其說焉)
大雩大閱大蒐肆大眚凡以大言者天子之禮也書魯
之僭月令曰大雩帝天子雩上帝諸侯雩山川經書
大雩二十有一非禮也賈逵云言大别山川之雩(諸侯)
(雩上帝於是季氏旅泰山矣)
溴梁之盟大夫無君申之會諸侯皆狄春秋之大變也
有雞澤之盟而後有溴梁之盟有宋之盟而後有申
之會君臣夷夏之分謹其微而已
諸侯之主盟自齊桓始也北杏鄄之會魯不至及幽之
盟而始會焉則魯不亟於從霸也夷狄之主盟自楚
靈始也申之會魯不至及薳啓疆之召而後如楚焉
則魯不亟於從狄也故曰魯一變至於道
幽王之尹氏不能世吉甫之賢而秉國不平西周所以
夷於列國也景王之尹氏又世太師之惡而私立子
廟東周所以降於戰國也
魯秉禮之國也大夫不止僭諸侯而旅泰山以雍徹僭
天子矣陪臣不止僭大夫而竊寳弓祀先公僭諸侯
矣
左氏
三傳皆有得於經而有失焉左氏善於禮公羊善於讖
穀梁善於經鄭康成之言也左氏豔而富其失也巫
穀梁清而婉其失也短公羊辯而裁其失也俗范武
子之言也左氏之義有三長二傳之義有五短劉知
幾之言也左氏拘於赴告公羊牽於讖緯榖梁窘於
日月劉原父之言也左氏失之淺公羊失之險穀梁
失之迂崔伯直之言也左氏之失專而縱公羊之失
雜而拘穀梁不縱不拘而失之隨晁以道之言也事
莫備於左氏例莫明於公羊義莫精於穀梁或失之
誣或失之亂或失之鑿胡文定之言也左氏傳事不
傳義是以詳於史而事未必實公羊穀梁傳義不𫝊
事是以詳於經而義未必當葉少藴之言也左氏史
學事詳而理差公穀經學理精而事誤朱文公之言
也學者取其長舍其短庶乎得聖人之心矣啖趙以
後憑私臆決甚而閣束三傳是猶入室而不由戶也
吕成公謂左氏有三病周鄭交質不明君臣之義一也
以人事傅會災祥二也記管晏之事則善說聖人之
事則陋三也王介甫疑左氏為六國時人者十一事
(介甫左氏解一卷其序謂為春秋學餘二十年館閣書目以為依託)
漢武帝好公羊宣帝善穀梁皆立學官左氏嘗立而復
廢賈逵以為明劉氏之為堯後始得立不以學之是
非而以時之好惡末哉漢儒之言經也(若璩按賈逵雖明劉氏為)
(堯後止令逵選高才生二十人教以左氏與簡紙經𫝊各一通未嘗立學官立學官乃光武因陳元之言)
(然旋立旋廢)
八世之後莫之與京其田氏篡齊之後之言乎公侯子
孫必復其始其三卿分晉之後之言乎其處者為劉
氏其漢儒欲立左氏者所附益乎皆非左氏之舊也
新都之篡以沙麓崩為祥釋氏之熾以恆星不見為
證蓋有作俑者矣
正義云和帝元興十一年鄭興父子奏上左氏始得立
學遂行於世至章帝時賈逵上春秋大義四十條愚
嘗考和帝元興止一年安得有十一年一誤也鄭興
子衆終於章帝建初八年不及和帝時二誤也章帝
之子為和帝先後失序三誤也釋文序錄亦云元興
十一年皆非也
優而柔之使自求之大戴禮孔子之言也東方曼倩杜
元凱皆用之
老泉諡論云婦人有諡自周景王穆后始愚按魯惠公
聲子已有諡在春秋之初(若璩按文姜亦不從夫諡金仁山謂特諡為文也計)
(必有秀慧之質晨雊之才者)
衆仲對羽數服杜之說不同服虔云天子八八至士二
八則每佾八人杜預云天子六十四人至士四人則
人數如其佾數宋太常傅隆以杜注為非謂八音克
諧然後成樂故必以八人為列降殺以兩減其二列
爾預以為一列又減二人至士止餘四人豈復成樂
劉原父謂士無舞特牲少牢皆士禮無用樂舞之儀
(若璩按今宋書樂志故必以八人為列人誤作八列誤作例王氏所見本尚古)
石碏曰陳桓公方有寵於王公羊𫝊公子翬曰吾為子
口隠矣荀子周公曰成王之為叔父穆天子傳亦云
穆滿皆生而稱諡紀事之失也(若璩按顧寧人歴引生而稱諡及魯語鮑)
(國謂子叔聲伯曰子何辭苦成叔之邑以成為諡不知下文稱苦成氏晉語稱苦成叔子左傳苦成叔傲)
(甯殖曰苦成家其亡乎則成非諡蓋亦邑名)
富辰言周公封建親戚凡二十六國成鱄言武王兄弟
之國十有五人姬姓之國四十人(史記云文武成康所封數百而同姓)
(五十五與此同)荀子謂周公立七十一國姬姓獨居五十三
人漢表謂周封國八百同姓五十有餘後漢章和元
年詔謂周之爵封千有八百姬姓居半當以成鱄之
言為正皇甫謐亦云武王伐紂之年夏四月乙夘祀
於周廟將率之士皆封諸侯國四百人兄弟之國十
五人同姓之國四十人(若璩按富辰首舉國名皆文王之子武王之弟明十六人)
(何以云成鱄十五人當為正)
宋人請猛獲于衛衛人欲勿與石祁子曰天下之惡一
也名臣之言可訓萬世蓋祁子之學識見於不沐浴
佩玉之時衛多君子淵原有自來矣
原繁曰臣無二心天之制也此天下名言萬世為臣之
大法西山讀書記取之博議貶繁恐未為篤論
鄭伯謂燭之武曰若鄭亡子亦有不利焉觀魏受禪碑
唐六臣傳利菑而樂亡者有矣
君之於民亦曰忠季梁云上思利民忠也子之於親亦
曰慈内則云慈以旨甘聖賢言忠不顓於事君為人
謀必忠於朋友必忠告事親必忠養以善教人以利
及民無適非忠也
素問立端於始表正於中推餘於終而天度畢矣注謂
立首氣於初節之日示斗建於月半之辰退餘閏於
相朢之後此可以發明左氏正時之義
通鑑外紀目錄云杜預長歴既違五歲再閏又非歸餘
於終但據春秋經傳考日辰朔晦前後甲子不合則
置一閏非歴也春秋分記云長歴於隠元年正月朔
則辛巳二年則乙亥諸歴之正皆建子而預之正獨
建丑焉日有不在其月則改易閏餘彊以求合故閏
月相距近則十餘月遠或七十餘月劉羲叟起漢元
以來為長歴通鑑目錄用之(若璩按春秋長歴論止有言當順天以求合非)
(為合以驗天二語是)
王貳于虢王叛王孫蘇曰貳曰叛於君臣之義失矣不
可以訓通鑑書燕叛齊而大事記非之書蜀漢寇魏
而綱目非之書晉寇梁而讀史管見非之況天子之
於臣乎
晉假道於虞曰冀為不道入自顚軨伐鄍三門杜氏以
冀亭為冀國嘗考之東漢西羌𫝊渭首有冀戎史記
云秦武公伐而縣之漢天水郡之冀縣也入顚軨者
蓋冀戎(前此虢公敗犬戎于渭汭蓋亦渭首之戎但秦之縣冀在晉假道於虞之前蓋其餘種也)
晉自有冀邑(冀缺為卿復與之冀氏若璩按杜註冀即晉之冀亭最是王以為漢冀縣則)
(今伏羌縣也距虞千有餘里)
子犯曰民未知禮未生其共生之一字與樂記易直子
諒之心油然生矣孟子樂則生矣之生同温公省試
民受天地之中以生論以生為活其說以為民受天
地之中則能活也朱文公謂此說好
楚箴曰民生在勤生如生於憂患之生蓋心生生不窮
勤則生矣生則烏可已也怠焉則放放則死矣故公
父文伯之母曰民勞則思思則善心生
古者以德為才十六才子是也如狄之酆舒晉之知伯
齊之盆成括以才稱者古所謂不才子也
禹鯀之子也史克於鯀曰世濟其凶而於禹曰世濟其
美論其世則鯀非美也於此見立言之難
貴而能貧張文節司馬公有焉能賤而有耻劉道原陳
無已有焉(若璩按富而能臣見定十三年註能執臣禮)
楚有夏州以夏變夷衛有戎州以夷變夏(若璩按楚復封陳鄉取一)
(人焉以歸謂之夏州夏氏也)
管子大正篇管仲曰君會其君臣父子則可以加政矣
公曰會之道奈何曰諸侯毋專立妾以為妻毋專殺
大臣無國勞無專予祿士庶人毋專棄妻毋曲隄毋
貯粟毋禁林行此卒歲則始可以罰矣君乃布之於
諸侯諸侯許諾受而行之孟子所謂五禁略見于此
吕成公曰如内政之類桓公於五命之戒亦未免有
所犯故左氏隠而不書使後世不知桓公躬言之而
躬自蹈之也說苑晉文公合諸侯而盟曰無以美妾
疑妻無以聲樂妨政無以姦情害公無以貨利示下
亦五禁之意傳記不載
趙衰以壺飱從徑餒而弗食故使處原韓非子曰晉文
公出亡箕鄭挈壺餐而從迷而失道與公相失餓而
不敢食及文公反國曰輕忍飢餒之患而必全壺餐
是將不以原叛乃舉以為原令此即趙衰事也
杜預解傳云諸侯諒闇國事皆用吉禮議太子服云高
宗無服喪之文唯稱不言而已飾經舞禮不可以訓
伯宗伐潞曰後之人或者將敬奉德義以事神人而中
固其命若之何待之樂毅伐齊曰待彼悔前之非改
過恤下而撫其民則難慮也羊袩伐吳曰若更立令
主雖有百萬之衆長江未可窺也此皆兵家權謀惟
恐人之遷善豈所謂以善養人者哉
西陸朝覿其說有三服氏謂春分奎晨見東方杜氏謂
三月奎朝見鄭氏謂四月昴朝見爾雅西陸昴也劉
炫云鄭為近之詩三星在天其說有二毛氏以爲參
十月始見鄭氏以為心三月見東方朱文公從鄭說
季氏有嘉樹韓宣子譽之服虔云譽游也宣子游其樹
下夏諺曰一游一譽為諸侯度(孟子注引苑宣子豫焉苑字誤)
宋伯姬先儒謂婦人之伯夷左氏謂女而不婦非也陸
淳又以為非可繼可𫝊之道胡文定譏之謂以此卜
其貪生惜死不知命矣愚謂淳黨叔文而不羞由其
不知命也
衛侯賜北宫喜諡曰貞子賜析朱鉏諡曰成子是人臣
生而諡也魏明帝有司奏帝制作興治為魏烈祖是
人君生而諡也(若璩按孫盛謂此當年而逆制祖宗未終而豫自尊顯是也何屺瞻告)
(余頃得宋槧本不全左傳恰有昭二十年衛侯賜北宫喜事杜註云皆死而賜諡及墓田傳終言之較近)
(刻少未字而字意尤眀義尤協似勝王氏所據之本王氏本與吾單今日同余擊節曰若果未死賜諡是)
(豫凶事非禮也杜當以為譏不應云終言之一字之增何啻霄壤宋槧本眞寳也)
蔡墨曰國有豢龍氏有御龍氏後漢有侍御史擾龍宗
豈其苗裔歟
甯殖愧諸侯之策賈充憂諡傳其惡不可揜也是以知
可欲之謂善
左氏曰先二子鳴莊子曰子以堅白鳴昌黎送東野序
言鳴字本於此
人生求富而子文逃之富人之所欲而晏子弗受庶幾
乎無欲矣
僑不以防怨為善而怨自弭故僑與鄭俱昌斯以分過
為忠而過益彰故斯與秦俱亡
韓非曰宋君失刑而子罕用之故宋君見劫李斯曰司
城子罕相宋身行刑罰以威行之朞年遂劫其君愚
按襄九年宋樂喜為司城以為政即子罕也左氏載
其言行檀弓亦稱之賢大夫也宋世家無子罕劫君
之事非斯乃與田常並言不亦誣乎戰國策謂忠臣
令誹在己譽在上宋君奪民時以為臺而民非之子
罕釋相為司空民非子罕而善其君此即左氏分謗
之事司城宋之司空也宋無兩子罕則非斯之言妄
矣史記鄒陽曰宋信子罕之計而囚墨翟漢書作子
冉文穎注以子冉為子罕皆所未詳(若璩按韓非子外儲說右下兩)
(載司城子罕謂宋君曰慶賞賜與民之所喜也君自行之殺戮誅罰民之所惡也臣諸當之宋君曰諾處)
(期年子罕殺宋君而奪政與田常事宛似自屬誣罔然王氏竟未讀此)
臧文仲廢六關家語云置六關注謂文仲置關以税行
者故為不仁
氣志有交勝之理治亂有可易之道故君相不可以言
命多福自我求哲命自我貽故聖賢可以言天天者
理而已以萇弘為違天是人臣不當扶顚持危也以
楚克有陳為天道是夷狄可以猾夏亂華也(趙氏震揆曰左)
(氏之害義未有甚於記女寬之論萇弘也自昔聖賢未嘗以天廢人殷既錯天命王子則曰自靖自獻周)
(天命不又大夫則曰黽勉從事治亂安危天之天也危持顚扶人之天也以忠臣孝子為違天則亂臣賊)
(子為順天矣而可哉)
劉文公合諸侯于召陵及臯鼬將長蔡於衛衛侯使祝
佗私於萇弘乃長衛侯於盟考之春秋是年三月會
于召陵蔡侯已在衛侯之上矣五月盟于臯鼬不序
諸侯經無長衛之文𫝊未足信也(若璩按盟與會不同盟較會之次為)
(重𫝊固云乃長衛侯於盟非會也會在召陵蔡固在衛上盟在臯鼬衛則在蔡上異地復異事王氏于此)
(析猶未掅)
韓詩外𫝊受命者必以其祖命之孔子為魯司寇命之
曰宋公之子弗甫何孫魯孔丘命爾為司寇(古重世族故命)
(必以祖)
文選補亡詩蕩蕩夷庾李善注夷常也辯亡論旋皇輿
於夷庚注引繁欽辨惑吳人以船檝為輿馬以巨海
為夷庚庚者藏車之所愚按左𫝊成十八年披其地
以塞夷庚正義謂平道也二字出於此選注誤
齊伐晉入孟門孟門山在慈州文城縣林成己春秋論
謂孟門即孟津誤矣晉裴秀客京相璠撰春秋土地
名其說多見于水經注(若璩按胡朏明曰唐文城縣即今山西平陽府吉州此孟)
(門則近朝歌杜註以為晉隘道非文城河中之石槽山也余禹貢錐指冀州壺口下辨甚詳)
匠慶謂季文子曰子為正卿而小君之喪不成不終君
也君長誰受其咎吕文靖於李宸妃之喪其意本於
此
衛公叔發注謂公叔文子論語孔注作公孫拔集注云
公孫枝蓋傳寫之誤(若璩按鄭氏註檀弓亦云名拔或作𤼵)
史記仲尼弟子顔高字子驕定八年傳公侵齊門于陽
州士皆坐列曰顔高之弓六鈞皆取而傳觀之陽州
人出顔高奪人弱弓籍丘子鉏擊之與一人俱斃豈
即斯人與家語作顔刻孔子世家云過匡顔刻為僕
古者文武同方冉有用矛樊遲為右有若與微虎之
宵攻則顔高以挽彊名無足怪也
攻媿跋語用飛矢在上行人在下迂齋引熙寧八年舊
弼韓富文三公之對愚考春秋釋例曰使以行言言
以接事信令之要於是乎在舉不以怒則刑不濫刑
不濫則兩國之情得通兵有不交而解者皆行人之
勲也是以雖飛矢在上走驛在下(見正義)攻媿之言本
此(嘉熙庚子愚試冑闈王圖南發策亦用此二語熙若璩按王氏淳祐元年辛丑進士前一年為嘉)
(四年庚子故猶試國子監也)
釋例終篇云稱凡者五十其别四十有九蓋以母弟二
凡其義不異故也隋志有春秋五十凡義疏二卷
魏絳曰靡自有鬲氏收二國之燼以滅浞而立少康杜
氏謂靡夏遺臣事羿者眞文忠辯之曰靡忠於王室
如此考其本末乃事相非羿也豈有夏之忠臣而肯
事羿者哉張宣公曰若靡可謂忠之盛者矣(若璩按靡于后)
(羿被殺後始奔有鬲氏故曰曾事羿註非無因)
師曠驟歌北風又歌南風服氏注北風無射夾鍾以北
南風姑洗南吕以南律是候氣之管氣則風也
讒鼎之銘服氏注疾讒之鼎明堂位所云崇鼎是也一
云讒地名禹鑄九鼎於甘讒之地故曰讒鼎正義謂
二說無據愚考韓子說林曰齊伐魯索讒鼎魯以其
贗往齊人曰贗也魯人曰眞也齊曰使樂正子春來
吾將聽子新序吕氏春秋皆曰岑鼎二字音相近然
則讒鼎魯鼎也明堂位魯有崇鼎服注不為無據
謂之鄭志以明兄弟之倫謂之宋志以正君臣之分
宋人取長葛經以為冬傳以為秋劉原父謂左氏雜取
諸侯史策有用夏正者有用周正者
公羊疏左氏先著竹帛故漢時謂之古學公羊漢世乃
興故謂之今學是以五經異義云古者春秋左氏說
今者春秋公羊說鄭衆作長義十九條十七事論公
羊之短左氏之長賈逵作長義四十條云公羊理短
左氏理長魏鍾繇謂左氏為太官公羊為賣餅家
權載之問左氏云夏五之闕艮八之占名對也
史趙曰自幕至于瞽瞍無違命舜重之以明德寘德於
遂魯語幕能帥顓頊者也有虞氏報焉韋昭注云幕
舜之後虞思也為夏諸侯鄭語虞幕能聽協風以成
樂物生者也注亦以為舜後虞思按左氏則幕在瞽
瞍之先非虞思也(若璩按金仁山前編亦辯舜出於虞幕祖顓頊不祖黃帝之說頗悉)
穆有塗山之會注在夀春東北說文嵞會稽山一曰九
江當嵞也民以辛壬癸甲嫁娶按漢地理志九江郡
當塗應劭注禹所娶塗山侯國有禹虚蘇鶚演義謂
宣州當塗誤也東晉以淮南當塗流民寓居于湖僑
立當塗縣以治之唐屬宣州漢之當塗乃今濠州鍾
離也
季平子卒陽虎將以璵璠斂仲梁懷弗與吕氏春秋云
孔子徑庭而趨歴級而上曰以寳玉收譬之猶暴骸
中原也說文云孔子曰美哉璵璠遠而望之奐若也
近而視之瑟若也一則理勝二則孚勝初學記引逸
論語曰璠璵魯之寳玉也(下與說文同)其即季孫之事歟
范武子之德本於家事治宣子不能守家法乃縱女祁
之惡信子鞅之讒錮逐欒盈幾危晉國忝厥祖矣再
傳而吉射亡宜哉
子周公之孫也多饗大利猶思不義子贛之責公孫成
也劉歆亦少愧哉
猶秉周禮齊猶有禮觀猶之一字則禮廢久矣
吕向注雪賦曰隱公之時大雪平地一尺是歲大熟為
豐年桓公之時平地廣一丈以為陽傷隂盛之證按
左氏於隠公云平地尺為大雪不言是歲大熟桓公
事無所據其說妄矣桓八年冬十月雨雪建酉之月
而雪未聞其廣一丈也
柳子晉問魏絳之言近寳則公室乃貧按左傳成六年
此乃韓獻子之言(若璩按東坡石鐘山記魏獻子之歌鐘也獻當作莊何屺瞻曰詩)
(文中誤用事有自誤者有因古人之誤而亦誤者如晉問作魏絳乃出水經注非不記左𫝊故以示博此)
(又一例也)
劉勰辨騷班固以為羿澆二姚與左氏不合洪慶善曰
離騷用羿澆等事正與左氏合孟堅所云謂劉安說
耳
列子載隨會知政羣盜奔秦趙襄子勝翟有憂色皆格
言也而謂隨會時有趙文子又謂孔子聞襄子之言
其先後差齵凡諸子紀事若此者衆說苑載祁奚救
叔向以欒盈為樂達(若璩按史記樂盈皆作欒逞避惠帝諱也樂達二字乃欒逞𫝊)
(寫之訛非說苑本然王氏偶未契勘及此)范宣子為范桓子皆誤
考古編謂歐陽公論二帝三王世次差舛發端於杜佑
通典按釋例世族譜已有此疑則發端乃杜預也(若璩)
(按曹魏時博士張融難王肅亦以五帝非黃帝子孫相續次者又前於預)
雍熙中校九經史館有宋臧榮緒梁岑之敬所校左傳
諸儒引以為證孔維謂不可按據杜鎬引貞觀勅以
經籍訛舛由五胡之亂學士多南遷中國經術浸微
今並以六朝舊本為證持以詰維維不能對(見談苑)太
平興國中校漢書安德裕取西域𫝊山川名號字之
古者改附近人集語錢熙謂人曰予於此書特經師
授皆有訓說豈可胷臆塗竄以合詞章(見晏元獻公書)觀鎬
熙之言則經史校讐不可以臆見定也(若璩按齊武帝賜晉安王)
(子懋以杜預手所定左𫝊梁蕭琛得三輔相傳班固眞本漢書此二書當更竒)
前輩學識日新日進東坡詠三良其和淵明者與在鳳
翔時所作議論夐殊吕成公博議論公孫敖二子及
續說則謂宗子有君道趙宣子使臾駢逆賈季帑則
謂古人風俗尚厚博議非是可以見進德修業之功
齊晉楚之霸皆先服鄭范雎李斯之謀皆先攻韓蓋虎
牢之險天下之樞也在虢曰制在鄭曰虎牢在韓曰
成臯虢叔恃險而鄭取之鄭不能守而韓滅之韓又
不監而秦并之秦之亡也漢楚爭之在德不在險佳
兵者好還信夫(若璩按戰國策三晉既破智氏將分其地段規曰分地必取成臯韓王曰)
(成臯石溜之地也無所用之段規曰不然臣聞百里之厚而動千里之權者地利也王用臣言則韓必取)
(鄭矣王曰善果取成臯是成臯不待鄭亡而久入晉矣)
欲治國者先齊家家之不齊莫甚於魯衛觀詩可見已
衛不足言也魯自括戲之爭而桓宣皆篡兄矣自文
姜之亂而哀姜襲其跡矣自成風事季友而敬嬴事
襄仲矣家法不修故曰魯衛之政兄弟也然衛多君
子魯無君子者斯焉取斯風化猶媺也畏清議者亦
曰何以見魯衛之士政治雖濁風俗不衰與漢之東
都同
周人以諱事神名終將諱之曲禮注云生者不相辟名
衛侯名惡大夫有石惡君臣同名春秋不非理道要
訣云自古至商子孫不諱祖父之名周制方諱(夷狄皆無)
(諱)漢宣帝詔曰古天子之名難知而易諱也其更諱
詢則生而稱諱矣博議謂名子者當為孫地出顔氏
家訓(若璩按孔疏引熊氏曰石字誤當作名字蓋大夬有名惡者謂齊惡非石惡也)
河圖曰崑山出五色流水其白水入中國名為河故晉
文公投璧于河曰有如白水
狐偃曰求諸侯莫如勤王荀彧以此勸曹操迎獻帝(彧之)
(言曰晉文公納周襄王而諸侯景從)豈誠於為義者故曰譎而不正淮
南之書謂晉文得之乎閨内失之乎境外非也辰嬴
之事閨内之法安在哉詩於衛風木瓜猶美齊桓而
唐風不錄晉文亦以是夫
介之推曰身將隠焉用文之君子之潛也名不可得聞
先儒謂召平高於四皓申屠蟠賢於郭泰
邵子曰修夫聖者秦穆之謂也蓋取其悔過自誓胡文
定謂文四年見伐不報始能踐自誓之言矣尸子稱
穆公明於德獄斷刑之日揖士大夫曰寡人不敏使
民入於刑寡人與有戾焉二三子各據爾官無使民
困於刑此雖大禹之泣辜無以過以此坊民猶有立
威於棄灰者(若璩按嘗謂秦穆公曰其君是惡其民何罪楚共王曰其自為謀也則過矣其)
(為吾先君謀也則忠大哉二君之言可為萬世法)
楚之興也篳路藍縷其衰也翠被豹舄國家之興衰視
其儉侈而已
樂王鮒毁叔向以平公不好賢也梁丘據不毁晏子以
景公好賢也二臣皆從君者易地則皆然(劉貢父詩云)顧
子曰昔梁丘據之諫景公也於房晏嬰之諫景公也
於朝然晏嬰之忠著於竹素梁丘之佞于今不絶(顧夷)
(義訓唐志在儒家)梁丘據豈能諫景公哉斯言繆矣
或求名而不得如向戌欲以弭兵為名而宋之盟其名
不列焉或欲蓋而名章如趙盾偽出奔崔杼殺太史
將以蓋弑君之惡而其惡益著焉推此類言之可見
謹嚴之法求名非謂齊豹名章不止三叛也
孫郃論春秋無賢臣蓋諸侯不知有王其臣不能正君
以尊王室此孟子所以卑管晏也
周之替也自原伯魯之不說學秦之亡也自子楚之不
習誦
史墨對趙簡子曰天生季氏以貳魯侯又曰君臣無常
位自古以然簡子在晉猶季氏在魯也史墨之對其
何悖哉張睢陽責尹子竒曰未識人倫焉知天道(若璩)
(按張雎陽語以前惟郭璞嘗遇顔含欲為之筮含曰年在天位在人修己而天不與者命也守道而人不)
(知者性也自有性命無勞蓍龜皆理學精言尹子竒按通鑑當作令狐潮)
今天或者大警晉也畏而能自修者也雖晉之彊能違
天乎怠而不自彊者也
叔向曰楚辟我衷若何效辟王魏公之於寇萊公曰不
可學他不是
公山不狃曰君子違不適讎國所託也則隠斯言也蓋
有聞於君子矣背君父以覆宗國者不狃之罪人也
齊人歌曰唯其儒書以為二國憂春秋之季已輕儒矣
至戰國而淳于髠有賢者無益之譏秦昭王有儒無
益之問末流極於李斯
申包胥似張子房天下士也楚破矣請秦師以却吳韓
亡矣借漢兵以滅秦其相似一也入郢之仇未報則
使越為之謀以滅吳(見吳語)韓王成之仇未報則從漢
為之謀以滅項其相似二也楚君既入而逃賞漢業
既成而謝事其相似三也自夏靡之後忠之盛者二
子而已然楚國復興而韓祀不續天也子房之志則
伸矣我思古人唯漢諸葛武侯可以繼之鞠躬盡力
死而後已其志一也若梁之王琳唐之張承業功雖
不就抑可以為次矣不當以功之成否論吁春秋亡
國五十二未見其人也遂之四氏僅能殲齊戍其亡
而復存者唯一包胥豈不難哉太史公𫝊伍員而不
傳包胥非所以勸忠也戰國策楚莫敖子華曰昔吳
與楚戰於柏舉三戰入郢棼冒勃蘇贏糧潛行上崢
山踰深溪蹠穿膝暴七日而薄奏朝雀立不轉晝吟
宵哭七日不得告水漿無入口秦遂出革車千乘卒
萬人屬之子滿(左氏作蒲)與子虎下塞以東與吳人戰於
濁水大敗之棼冒勃蘇即申包胥也豈蚡冐之裔楚
之同姓歟淮南修務訓云申包胥贏糧跣走跋涉谷
行上峭山赴深谿游川水犯津關躐蒙蘢蹷沙石蹠
達膝曾繭重胝七日七夜至於秦庭鶴跱而不食晝
吟宵哭面若死灰顔色黴黑涕液交集以見秦王亦
與子華之言同所謂莫敖大心深入吳軍而死以左
氏考之即左司馬戍也戍者葉公諸梁之父也諸梁
定白公之亂不有其功而老於葉其聞包胥之風而
師法之歟(雀立元板作鶴立)
邾文公之知命楚昭王之知大道惠王之知志其所知
有在於卜祝史巫之外者禆竈言鄭之將火或中或
否子産謂焉知天道梓愼言魯之將水昭子曰旱也
秋大旱如昭子之言亦非知天者也故聖人以人占
天
鉏麑之於趙宣子沐謙之於司馬楚之誠敬之感人至
矣商君載甲操戟李林甫重關複壁不亦愚乎
春秋書災異不書祥瑞所以訓寅畏防怠忽也災異古
史官之職隕石六鷁宋襄以問周内史有雲夾日楚
昭以問周太史在漢則太史公掌天官張衡為日官
我朝舊制太史局隸祕書凡天文失度三館皆知之
淳熙中熒惑入斗同修國史李燾類次漢元鼎至宣
和四十五事以進熒惑犯氐祕書丞蔣繼周言氐者
邸也驛𫝊宜備非常不淹旬都進奏院災蓋每有星
變館吏以片紙錄報故得因事獻言自景定(若璩按理宗在)
(位三十六年庚申改元)後枋臣(按枋臣謂賈似道)欲抹殺災異三館遂
不復知甲子(按景定五年)彗星宫中見之乃下求言之詔
則蒙蔽可見壬申(按度宗咸淳八年)地生毛明年失襄陽災
異其可忽哉為人臣不知春秋之義其禍天下極矣
叔輒所以哭日食也(若璩按馬貴與言古太史所職掌者察天文記時政蓋合占侯)
(紀載之事以一人司之故其時象緯有變而紀錄無遺)
宋襄求諸侯而敗于泓楚靈卜得天下而辱於乾谿淮
南子曰侯而求霸者必失其侯霸而求王者必喪其
霸
臧孫於魯曰國有人焉師慧於宋曰必無人焉襄仲於
秦曰不有君子其能國乎有士五人晉文所以霸也
有大叔儀有母弟鱄衛獻所以入也有趙孟有伯瑕
有史趙師曠有叔向女齊晉所以未可媮也曰子無
謂秦無人曰無善人則國從之國之存亡輕重視其
人之有無而已舜有臣五人武王有亂臣十人殷有
三仁周有八士之人也始可謂之有虞有宫之竒項
有范增不能有其有矣魏之窺吳則曰彼有人焉賈
生言天下倒縣則曰猶為國有人乎此皆以人為盛
衰也
隠公之大夫多不氏猶可言未命也宋昭公之大夫多
不名則說者不一矣
春秋誅亂臣賊子左氏謂稱君君無道也穀梁謂稱國
以弑其君君惡甚矣安定先生曰是啓亂臣賊子之
言也其為害教大矣
宗人釁夏之守禮聖人遺化也後世犯葵丘之禁者多
矣漢之劉輔魏之棧潛我朝之鄒浩守經據古其有
魯宗人之風乎(若璩按劉輔諫成帝不宜立趙倢伃為后棧潛諫文帝不宜立郭貴嬪為)
(后)
夫差之報越其志壯矣燕昭報齊似之取其大節而略
其成敗可也慕容盛之討蘭汗其言曰免不同天之
責凡在臣民皆得明目當世君子猶有取焉況吳乎
周之大寳鎮河圖大訓列焉易象在魯三墳五典在楚
周不能有其寳矣然而老耼之禮萇弘之樂文獻猶
存及王子朝以典籍奔楚(若璩按奔楚為魯昭公二十六年事在倚相之後)
於是觀射父倚相皆誦古訓以華其國以得典籍故
也區區一鼎與懷璧同其能國乎(若璩按楚昭王失國猶賴蒙穀入大)
(宫負雞次之典以浮於江逃於雲夢中昭王反蒙穀獻典五官得法而百姓大治非典籍之力乎)
古之謀國者知彼知己如良醫察脈如善奕觀棋德刑
政事典禮不易楚自克庸以來此晉臣之知楚也晉
君類能而使之此楚臣之知晉也皆以紀綱風俗知
之楚自邲之後晉自蕭魚之後精神景象非昔矣
請討陳恒之年春秋終焉夫子之請討也將以見之行
事請討不從然後託之空言(若璩按馬公驌告余曰使孔子請討而得也經)
(大書曰齊陳恒弑其君壬公伐齊殺陳恒春秋二百餘年一大快也請而不得春秋可以絶筆矣春秋之)
(作以亂臣賊子之故其不作亦以亂臣賊子之故哉)
杜氏注云仲尼之徒皆忠於魯國史記載夫子之言曰
夫魯父母之國國危如此二三子何為莫出此夫子
之訓也
仲子有文在手曰為魯夫人成季唐叔有文在手曰友
曰虞正義云石經古文虞作&KR0034;魯作&KR2590;手文容或似
之友及夫人當有似之者(若璩按吾鄉張文潛生而有文在其手曰表故以為)
(名而字文潛陸務觀云)
藝文志春秋虞氏微傳二篇按劉向别錄云虞卿作抄
撮九卷授荀卿卿授張蒼然則張蒼師荀卿者也左
氏傳漢初出蒼家亦有功於斯文矣浮丘伯亦荀卿
門人申公事之受詩是為魯詩經典序錄根牟子傳
趙人荀卿子荀卿子𫝊魯人大毛公是爲毛詩荀卿
之門有三人焉李斯韓非不能玷其學也(毛詩傳以平平為辯)
(治又以五十矢為束皆與荀子同)
御孫曰儉德之共也侈惡之大也古之格君心者必以
儉董仲舒對策乃謂儉非聖人之中制公孫弘亦云
人主病不廣大舒弘正邪雖殊而啓武帝之侈心則
一
伯宗好直言而不容于晉國武子好盡言而不容于齊
小人衆而君子獨也漢士習於諂諛而以汲長孺為
戇朱游為狂晉士習於曠達而以卞望之為鄙君子
之所守不以習俗移也
列國大夫之無君晉為之也會于戚而不討孫林父會
于夷儀而不討崔杼會于適歴而不討季孫意如君
臣之義不明而大夫篡奪之禍晉自及矣晉語趙宣
子曰大者天地其次君臣然宣子能言之而躬自犯
之
寺人披之斬袪芊尹無宇之斷旌其讐一也披請見而
晉文讓之無宇執人於宫而楚靈赦之楚靈之量優
於晉文矣漢高帝之赦季布魏武帝之免梁鵠吳景
帝之遣李衡皆有君人之量
楚伍參曰晉之從政者新謂荀林父也士彌牟曰晉之
從政者新謂范鞅也一以喪師一以失諸侯書曰人
惟求舊(若璩按謂荀林父新從政在本月范鞅新從政僅十日新字竒確)
以近事為鑒則其言易入申叔豫以子南戒薳子馮是
也告君亦然樊噲諫高帝曰獨不見趙高之事乎爰
盎諫文帝曰獨不見人彘乎
劉炫謂國語非丘明作(傳言鄢陵之敗苗賁皇之為楚語云雍子之為與𫝊不同𫝊玄)
(云國語非丘明作有一事而二文不同)葉少藴云古有左氏左丘氏太
史公稱左丘失明厥有國語今春秋傳作左氏而國
語為左丘氏則不得為一家文體亦自不同其非一
家書明甚左氏(王荆公以為六國時人)蓋左史之後以官氏者
朱文公謂左氏乃左史倚相之後故其書說楚事為
詳(鄭漁仲云左氏世為楚史)司馬公謂左氏欲傳春秋先作國語
國語之文不及傳之精也(若璩按黃楚望書出極辨以左氏為楚人之非蓋均)
(載晉楚之事辭意間多與晉而抑楚是也)
臧文仲以玉磬告糴于齊見魯語容齋三筆書博古圖
謂左傳無玉磬之說非也
晉語伯宗索士庇州犂得畢陽及欒弗忌之難諸大夫
害伯宗畢陽實送州犂于荆畢陽之孫豫讓見戰國
策祖孫皆以義烈著所謂是以似之者太史公不書
於𫝊故表而出之
晉語知宣子將以瑶為後知果曰不如宵也弗聽知果
别族于太史為輔氏(通鑑取此)戰國策張孟談因朝智伯
而出遇智過轅門之外智過入見智伯曰二主殆將
有變知過言之不聽出更其姓為輔氏(韓非子同云更其族)知
過即智果也二說之先後不同
楚語伍舉曰德義不行則邇者騷離而遠者距違(注騷愁也)
(離畔也)伍舉所謂騷離屈平所謂離騷皆楚言也揚雄
為畔牢愁與楚語注合
皇王大紀景王二年(襄三十年)楚公子圍至晉晉趙武子鞅
鳴玉以相按楚語王孫圉聘於晉定公饗之趙簡子
鳴玉以相蓋楚昭王時鞅者武之孫也今以王孫圉
為公子圍以鞅為武之子皆誤
古者孫以王父字為氏子産子國之子國語謂公孫成
子左傳謂公孫僑(子産之于始為國氏)致堂作子産傳曰國僑
非也(若璩按子産之子左傳謂之國參)
鄭語依㽥歴莘史記鄭世家注莘作華水經注黃水逕
華城西史伯曰華君之土也韋昭曰華國名秦白起
攻魏拔華陽司馬彪曰華陽在密縣括地志華陽城
在鄭州管城縣南可以證今本之誤(按下文前華後河則上文當作)
(華誤若璩按此證致精朱鬱儀反以酈注華字誤矣何屺曕曰明道本前華後河正作華)
晉語竇犨對趙簡子曰君子哀無人不哀無賄哀無德
不哀無寵哀名之不令不哀年之不登味其言見其
賢矣史記孔子將西見趙簡子聞竇鳴犢之死臨河
而歎索隠云鳴犢犨字通鑑外紀於周敬王二十八
年書簡子殺鳴犢三十年書竇犨對簡子誤也
江端禮嘗病柳子厚作非國語乃作非非國語東坡見
之曰久有意為此書不謂君先之也然子厚非國語
而其文多以國語為法(若璩按東坡續楚語論即東坡非非國語)
古以一句為一言左氏傳子大叔九言論語一言蔽之
曰思無邪秦漢以來乃有句稱今以一字為一言如
五言六言七言詩之類非也(若璩按戰國策臣請三言而已矣益一言臣請)
(烹是古以一字為一言不為非又按盧六以曰論語子貢問曰有一言而可以終身行之者乎子曰其恕)
(乎亦以一字為一言是論語已有兩例也)
史墨曰越得歲而吳伐之必受其凶杜牧注孫子曰歲
為善星不福無道火為罰星不罰有德嘉定(若璩按寧宗在)
(位十四年戊辰)中日官言五福太一臨吳分眞文忠公奏漢
之肇造以寬仁得民而不在五星之聚井晉之郤敵
以將相有人而不在歲星之臨吳
子産鑄刑書趙鞅荀寅鑄刑鼎至鄧析竹刑則書於竹
簡矣然甫刑云明啓刑書其來已久漢杜周傳不循
三尺法注謂以三尺竹簡書法律也朱博亦云奉三
尺律令以從事鹽鐵論乃云二尺四寸之律古今一
也蓋律書以二尺四寸簡舉其大數謂之三尺曹裦
新禮寫以二尺四寸簡漢禮與律令同錄其制一也
趙襄子曰以能忍恥庶無害趙宗乎(若璩按吕覽尹鐸謂趙簡子曰敦顔)
(而上色者忍醜)說苑談叢云能忍恥者安能忍辱者存吕居
仁謂忍詬二字古之格言學者可以詳思而致力(若璩)
(按嘗戲謂韓信屈於市之少年步騭屈於郡之豪族何淮隂人偏能忍辱耶亦一異)
内有疑妻之妾此宫亂也庶有疑室之子此家亂也朝
有疑相之臣此國亂也管子之言即辛伯之諗周桓
公也然管子能言之而不能格齊桓之心
朱子曰左氏之失在以成敗論人愚嘗觀蔡邕獨斷引
王仲任曰君子無幸而有不幸小人有幸而無不幸
(若璩按與論衡不同王氏所擇精矣)韓文公謂君子得禍為不幸而小
人得禍為常君子得福為常而小人得福為不幸亦
仲仕之意斯言可以正左氏之失
宋人享趙文子叔向爲介司馬置折爼禮也仲尼使舉
是禮也以為多文辭服虔云以其多文辭故特舉而
用之後世謂之孔氏聘辭以孔氏有其辭故傳不復
載也正義謂孔氏聘辭不知事何所出
是謂一終一星終也今俗語云一帀淮南子以數雜之
夀憂天下之亂猶憂河水之少泣而益之也(文子作數集)
注雜匝也人生子從子至亥為一匝(俗語出於此)
或以益為臯陶之子列女𫝊睪子生五歲而贊禹曹大
家注臯陶之子伯益也(李邕為李思訓碑云睪子贊禹甘生相秦睪與臯同)林
少穎謂伯益即伯翳其後為秦臧文仲聞六蓼滅曰
臯陶庭堅不祀忽諸使臯陶猶有後於秦則文仲之
言不若此之甚也(列子夷堅聞而志之服虔注即庭堅也若璩按伯益為臯陶子亦)
(見高誘注吕氏春秋及鄭氏詩譜陸德明音義詳尚書古文疏證卷四第五十八條)
嫠不恤緯齊女有禮漆室女憂君況委質為臣者乎(列女)
(傳魯漆室女韓詩外傳云魯監門之女嬰者莒婦投紡復其夫之讐而不知有君與不恤緯異矣)
漢世祖罷郡國都尉晉武帝去州郡武備其害皆見于
後唐穆宗之銷兵則不崇朝而變生焉故曰誰能去
兵
劉知幾曰能言吾祖郯子見師不識其先籍談取誚鄧
名世曰春秋時善論姓氏者魯有衆仲晉有胥臣(見晉)
(語)鄭有行人子羽皆能探討本源自炎黃而下如指
諸掌(鄭漁仲曰世本公子譜二書皆本左傳)
子皮曰君子務知大者遠者小人務知小者近者程子
謂君子之志所慮者豈止一身直慮及天下千萬世
小人之慮一朝之忿不遑恤其身
莊公寤生風俗通云俗說兒墮地未能開目視者謂之
寤生(若璩按周書寤儆解王曰今朕寤有商驚予註云言夢為紂所伐故驚史記解王召左史戎夫)
(曰今夕朕寤遂事驚予參以說文寤晝見而夜夢也則莊公寤生者乃夢中所生解較直捷)
黃池之會王孫雒曰必會而先之吳晉爭先雒之謀也
然不能救吳之亡故吕氏春秋曰吳王夫差染於王
孫雒太宰噽然則雒亦噽之流耳(若璩按何屺瞻傳明道二年刊國語)
(正作王孫雒與王氏當日所引本同今流俗本盡作雄)
晉有四姬鄭子産有男女辨姓之言考之穆天子𫝊穆
王有盛姬蓋周禮之壞自王朝始諸侯何誅焉
叔向習春秋為平公之傅而不能諫四姬之惑何也曰
正己則可以格君心之非叔向娶於申公巫臣氏違
母之訓而從君之命無諸己而後非諸人自反而不
縮其能正君乎先儒有言寡欲之臣然後可以言王
佐
季武子曰有叔向女齊以師保其君公室之卑私言於
晏嬰把田之治僅及於侵小師保固如是乎
魯用田賦仲尼曰有周公之典在晉鑄刑鼎仲尼曰晉
國將守唐叔之所受法度周公之典唐叔之法度魯
晉所以立國也是以漢循高祖之法則治唐變太宗
之制則亂(夏有典則商云成憲周云舊章)
古也有志克己復禮仁也或謂克己復禮古人所傳非
出於仲尼致堂曰夫子以克己復禮為仁非指克己
復禮即仁也胥臣曰出門如賓承事如祭仁之則也
蓋左氏粗聞闕里緒言每每引用而輒有更易穆姜
於隨舉文言亦此類(若璩按亦有辯見尚書古文疏證卷五第七十六條)
晉語欒氏之臣辛俞曰三世仕家君之再世以下主之
(注大夫稱主)優施謂里克妻曰主孟啗我(注大夫之妻稱主)左傳
醫和謂趙孟曰主是謂矣魏戊曰主以不賄聞於諸
侯此大夫稱主也(若璩按盧六以曰魯語以歜之家而主猶績懼于季孫之怒也此子)
(稱母亦稱主也)齊侯使高張來唁公稱主君子家子曰齊卑
君矣主君大夫之稱也史記甘茂傳樂羊拔中山魏
文侯示之謗書樂羊曰此非臣之功也主君之力也
戰國策梁王魏嬰觴諸侯於范臺魯君曰主君之尊
儀狄之酒也主君之味易牙之調也魏以大夫為諸
侯故猶稱主君(若璩按周禮主以利得民註云主謂公卿大夫是大夫稱主周之制也)
困學紀聞卷六
