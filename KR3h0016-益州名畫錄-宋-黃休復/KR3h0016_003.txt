益州名畫錄卷下宋黃休復撰
能格中品五人
陳若愚
道士陳若愚者左蜀人也師張素卿畫遂衣道士服師
事素卿受其筆法王氏永平廢興聖觀為軍營其觀有
五金鑄天尊形明皇御容一軀移在大聖慈寺御容院
供養餘道門尊像殿堂皆就龍興觀起立今精思院北
帝殿是也殿上壁畫有青龍君白虎君朱雀君玄武君
四像並若愚筆見存
張景思
張景思者金水石城山張玄之裔也思之一族世傳圖
畫佛像羅漢景思王氏永平年於聖夀寺北廊下畫降
魔變相一堵見存
麻居禮
麻居禮者蜀人也幼師張南本筆法親得其訣光化天
復年聲跡已喧資簡卭蜀州寺觀壁畫甚多今聖夀寺
偏門北畔畫八難觀音一堵見存
僧楚安
僧楚安蜀州什邡人也俗姓句氏攻畫人物樓臺有明
皇幸華清宫避暑圖吳王宴姑蘇臺圖此二圖皆畫於
墻壁圖簇團扇之上其墻壁圖簇團扇大小雖殊功夫
並無減者竒巧如此當時公侯相重皆稱妙手今大聖
慈寺三學院大廳後明皇帝幸華清宫避暑圖一堵楚
安筆見存僧惠堅者蜀人也亦好圖畫而最謬焉廣政
中三學院僧請畫姑蘇臺一堵對句楚安避暑宫圖識
者以為無鑒之甚也今亦見存恐後人誤認故附而正
之
滕昌祐
滕昌祐字勝華先本吳人隨僖宗入蜀以文學從事唯
昌祐不婚不仕書畫是好情性高潔不肯趨時常於所
居樹竹石把菊種名花異草木以資其畫殁時年齒八
十有五初攻畫無師唯寫生物以似為功而已有蟲魚
圖蟬蝶圖生菜圖折枝花圖折枝果子圖雜竹樣造夾
紵果子隨類傅色並擬諸生攻書時呼滕書今大聖慈
寺文殊閣普賢閣蕭相院方丈院多利心院藥師院天
花瑞像數額並昌祐筆也其畫蟬蝶草蟲謂之點畫蓋
唐時陸果劉襃之類也其畫折枝花下筆輕利用色鮮
妍蓋唐時邊鸞之類也
能格下品七人
姜道隠
姜道隠者蜀州綿竹人也年纔齠齔盡日不歸父母尋
之多於神佛廟中畫處纔見及長為人木訥不務農桑
唯畫是好不畜妻孥孑然一身常戴一竹笠布衣草履
筆墨而已雖父母兄弟亦罕測其行止人皆呼為木猱
頭(蜀語謂其鬢髮蓬鬆)偽相趙國公(吴)知其性迹請畫屏風相公
問何姓名蜀語對云姜姓無名相國曰既無名何不以
道隠名之自此始名馬宋王趙公(庭隠)於淨衆寺創一
禪院請道隠於長老方丈畫山水松石數堵宋王與諸
侍從觀其運筆道隠未嘗回顧旁若無人畫畢王贈之
十縑置僧堂前拂衣而去他皆放此今緜竹縣山觀寺
多有畫壁見存
禪月大師
禪月大師婺州金溪人也俗姓姜氏名貫休字德隠天
復年入蜀王先主賜紫衣師號師之詩名高節宇内咸
知善草書圖畫時人比諸懷素師閻立本畫羅漢十六
幀龐眉大目者朵頤隆鼻者倚松石者坐山水者蕃貌
梵相曲盡其態或問之云休自夢中所覩爾又畫釋迦
十弟子亦如此類人皆異之頗為門弟子所寶當時卿
相皆有歌詩求其筆唯可見而不可得也太平興國年
初太宗皇帝搜訪古畫日給事中程公(羽)牧蜀將貫休
羅漢十六幀為古畫進呈
偽翰林學士歐陽炯禪月大師應夢羅漢歌
西嶽高僧名貫休高情峭拔凌清秋天教水墨畫羅漢
魁岸古容生筆頭時捎大絹泥高壁閉目焚香坐禪室
或然夢裏見真儀脱下袈裟點神筆高握節腕當空擲
窣窣豪端任狂逸逡巡便是兩三軀不似畫工虚費日
怪石安排嵌復枯真僧列坐連跏趺形如瘦鶴精神健
骨似犬犀頭骨麤(缺)倚松根傍巖縫曲碌腰身長欲動看
經弟子擬聞聲瞌睡山童疑有夢不知夏臘幾多年一
手搘頤偏袒肩口開或若共人語身定復疑初坐禪案
前卧象低垂鼻崖畔老猿斜展臂芭蕉花裏刷輕紅苔
蘚文中暈深翠硬(缺)笻杖矮松牀雪色眉毛一寸長繩
關梵夾兩三片線補衲衣千萬行林間落葉紛紛墮一
印殘香斷煙火皮穿木屐不曾拖笋織蒲團鎮長坐休公
休公逸藝無人加聲譽喧喧遍海涯五七字詩一千
首大小篆字三十家唐朝歷歷多名士蕭子雲兼吳
道子若將書畫比休公只恐當時浪生死休公休公始自
江南來入秦于今到蜀無交親詩名畫手皆竒絶覷你凡
人争是人瓦棺寺裏維摩詰舍衛城中辟支佛若將
此畫比量看總在人間為第一
張詢
張詢者南海人也爰自鄉薦下第久住帝京精於小筆
中和年隨駕到蜀與昭覺寺夢休長老故交遂依托焉
忽一日長老請於本寺大慈堂後留少筆蹤畫一堵早
景一堵午景一堵晚景謂之三時山盖貌吳中山水頗
甚工畫畢之日遇僖宗駕幸兹寺盡日歎賞王氏朝皇
太子簡王欲要遷於東宫為壁泥通枋移損不全乃寢
前命今見存
宋藝
宋藝蜀人也攻寫真王蜀時充翰林寫貌待詔模寫大
唐二十一帝聖容及當時供奉道士葉法善禪僧一行
沙門海會内侍高力士於大聖慈寺玄宗御容院上壁
今見存
李夀儀
道士李夀儀者卭州依政人也壯年慕道於本縣有德
觀為道士齋醮之外專精畫業人呼為李水墨多畫道
門尊像往來青城山丈人觀宗師張素卿筆法每點簇
五嶽四瀆部屬歸家習學之如此數年簡州開元觀有
張素卿畫十二僊君一堂(乾德四年遭火所焚)廣政中夀儀往彼
焚香齋潔模寫將歸卭州天師觀西院上壁其畫但窮
精粹筆力因於素卿神彩氣運有過時流一堂六堵見
存
僧令宗
僧令宗丘文播異姓弟也攻畫山水人物佛像天王今
大聖慈寺三學院下經樓院下兩畔四天王兩堵放生
池揭諦堂内六祖並令宗筆見存
丘文曉
丘文曉文播弟也攻畫山雀人物佛像今淨衆寺延夀禪
院天王祖師及諸高僧竹石花雀二十餘堵廣政癸卯
歲文曉與僧令宗合手描畫今見存
有畫無名
大聖慈寺六祖院羅漢閣上峨眉山青城山羅浮山霧
中四堵中和年畫不留姓名評妙格中品
三學院舊名東厨院門兩畔畫東北二方天王兩堵王
蜀先主修改後移在院内北廊下亡失姓名評能格上
品
多寶塔下南北二方天王彌勒佛會師子國王菩薩普
賢閣外北方天王不記畫人名姓評能格中品
聖夀寺東廊下維摩詰堂内畫居士方丈花竹芭蕉山
水松石風候雲氣三堵景福年畫不留姓名評能格中
品
昭覺寺大悲堂内四天王兩堵堂外觀音一堵寺門後
兩畔東西天王兩堵並中和年畫不知畫人名姓評能
格中品
無畫有名
益州學館記云獻帝興平元年陳留高朕為益州太守
更葺成都玉堂石室東别創一石室自為周公禮殿其
壁上圖畫上古盤古李老等神及歷代帝王之像梁上
又畫仲尼七十二弟子三皇以來名臣耆舊云西晉太
康中益州刺史張收筆古有益州學堂圖今已别重粧
無舊迹矣劉瑱齊永明十年成都刺史劉悛再修玉堂
禮殿靈宇嚴肅悛弟瑱性自天真時推妙手畫仲尼四
科十哲像并車服禮器今已重粧别畫無舊蹤矣
薛少保者名稷天后朝位至太子少保文章學術名冠
當時而好圖畫畫品錄云秘書省有薛少保畫鶴時稱
一絶又聞蜀郡多有公畫盧求成都記云府衙院西廳
少保畫鶴與青牛并少保自眉州司馬遷移文記今改
舊制無畫蹤矣
王宰者大歷年家于蜀川善畫山水樹石意出像外故
杜甫歌云十日畫一水五日畫一石能事不受相促迫
王宰始肯留真跡壯哉崑崙方壺圖掛君高堂之素壁
巴陵洞庭日本東赤岸水與銀河通中有雲氣隨飛龍
舟人漁子入浦溆山木盡亞洪濤風尤攻遠勢古莫比
咫尺應須論萬里焉得并州快剪刀剪取吳松半江水
今蜀中寺觀亦無畫蹤唯好事者收得畫品錄定為妙
格
韋偃者京兆人也寓止蜀川善畫馬韓幹之亞也故杜
甫歌云韋侯别我有所適知我憐君畫無敵戲拈秃筆
掃驊騮欻見騏驎出東壁一匹齕草一匹嘶坐看千里
當霜蹄時危安得真致此與人同生亦同死蜀中寺觀
亦無筆蹤唯好古者收得畫品錄定為妙品
浣花龍興寺成都記云本正覺寺内有前益州長史臨
淮武公(元衡)并從事五人具朝服繪于中堂淳化五年
兵火後無畫蹤矣
成都記云府衙西北前益州五長史真李太尉(德裕)文
記今無畫蹤唯文字相傳爾
重寫前益州五長史真記
益州草堂寺(成都記云寺在府西七里去浣花亭三里)列畫前長史一十四
人(節度使職不帶尹則帶長史非今賓佐也)代稱絶跡余嘗於數公子孫之
家獲見圖狀乃知草堂繢事靡不造真昔巖野旁求徒
聞審像稽山高遯唯上鎔金孰若托之丹青妙畫神照
然楚國祠廟魯王宫室暨此邦文翁舊館皆圖歷代卿
相粲然可觀雖有慕於前良曾莫究於形似豈與夫年代
既遠遺像猶存入虚室而烟霞暫披拂浮埃而瑶林斯
覩余以精廬甚古畫壁將傾乃選其功德尤著者五人模
於郡之廳所追惟二漢臺閣皆有圖寫黃霸于定國雖
宰相名臣不得在畫像之列卓子康德行君子而居功
臣之右今之所取其在兹乎采色既新光靈可想儼若
神對吾將與歸因叙其事以貽來哲太和四年閏十二
月十八日劒南西川節度副大使知節度事銀青光禄
大夫檢校兵部尚書兼成都尹御史大夫贊皇縣開國
伯李德裕記
胡氏亭畫記
蓋聞藝遊而至者則神傳焉神傳者國寳矣墨妙之於
藝蓋又加貴焉浮圖燄熾於今國力不能迨也故藝之
至者雖鴻德巨儒亦伍於工徒矣唐故宰相薛公稷畫
入神品以名之重時加貴之成都静德精舍有壁二堵
雜繪鳥獸人物態狀生動乃一時之尤者也吾后帝宇
之五年汙叛帖夷萬方無事於是大去蠱人之疾以浮
圖氏為最詔走御史監毁域内之祠凡雲構山峙之宇
一時而壞百工之名跡隨去焉胡氏(璩)文而好古惜少
保之迹不存於鄉迺操斤挾黨力剟於頽坌之際得人
三十七頭馬八足又於福勝祠獲展氏子虔天樂二十
五身及鄉之名工李氏感天樂十二色皆神傳異跡陷
于茅亭之壁長者之車益滿門矣任愚子若缺時寓蜀
壯君好事之心亡於壓覆於是染醉豪紀其始於石會
昌五年五月三日檢校尚書司空員外郎賜緋魚袋郭
圖記(今畫無舊迹唯有石記在三學山廨院東北此院是胡璩宅)
益州名畫錄卷下
