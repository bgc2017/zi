香乘卷三
明周嘉胄撰
香品
龍腦香
龍腦香即片腦金光明經名羯婆羅香膏名婆律香
西方抹羅短吒國在南印度境有羯婆羅香樹松身異
葉花果斯别初採既濕尚未有香木亁之後循理而析
其中有香狀如雲母色如冰雪此所謂龍腦香也(大唐西域)
(記)
咸陽山有神農鞭藥處山上紫陽觀有千年龍腦葉圓
而背白無花實者在樹心中斷其樹膏流出作坎以承
之清香為諸香之祖
龍腦香樹出婆利國婆利呼為固不婆律亦出婆斯國
樹高八九丈大可六七圍葉圓而背白無花實其樹有
肥有瘦瘦者有婆律膏香亦曰瘦者出龍腦香肥者出
婆律膏也在木心中斷其樹劈取之膏於樹端流出斫
樹作坎而承之(酉陽雜爼)
渤泥三佛齊國龍腦香乃深山窮谷中千年老杉樹枝
幹不損者若損動則氣泄無腦矣其土人解為板板傍
裂縫腦出縫中劈而取之大者成斤謂之梅花腦其次
謂之速腦腦之中又有金脚其碎者謂之米腦鋸下杉
屑與碎腦相雜者謂之蒼腦取腦已淨其杉板謂之腦
木札與鋸屑同搗碎和置磁盆中以笠覆之封其縫熱
灰煨逼其氣飛上凝結而成塊謂之熟腦可作面花耳
環佩帶等用又有一種如油者謂之油腦其氣勁於腦
可浸諸香(香譜)
亁脂為香清脂為膏子主去内外障眼又有蒼龍腦不可
點眼經火為熟龍腦(續博物志)
龍腦是樹根中亁脂婆律香是根下清脂出婆律國因
以為名也又曰龍腦及膏香樹形似杉木腦形似白松
脂作杉木氣明靜者善久經風日或如鳥遺者不佳或
云子似荳蔲皮有錯甲即松脂也今江南有杉木末經
試或入土無脂猶甘蕉之無實也(本草)
龍腦是西海婆律國婆律樹中脂也狀如白膠香其龍
腦油本出佛誓國從樹取之(同上)
片腦産暹羅諸國惟佛打泥者為上其樹高大葉如槐
而小皮理類沙柳腦則其皮間凝液也好生窮谷島夷
以鋸付銃就谷中寸斷而出剥而采之有大如指厚如
二青錢者香味清烈瑩潔可愛謂之梅花片鬻至中國
擅翔價焉復有數種亦堪入藥乃其次者(華夷續考)
渤泥片腦樹如杉檜取之者必齋沐而往其成冰似梅
花者為上其次有金脚腦速腦米腦蒼腦札聚腦又一
種如油名腦油(一統志)
有人下洋遭溺附一蓬席不死三晝夜泊一島間乃匍
匐而登得木上大菓如梨而芋味食之一二日頗覺有
力夜宿大樹下聞樹根有物沿依而上其聲&KR0785;瓏可聽
至顛而止五更復自樹顛而下不知何物乃以手捫之
驚而逸去嗅其掌香甚以為必香物也乃俟其升樹解
衣舖地至明遂不能去凡得片腦斗許自是每夜收之
約十餘石乃日坐水次望見海䑸過大呼求救遂賫片
腦以歸分與舟人十之一猶成巨富(廣艷異編)
藏龍腦香
龍腦香合糯米炭相思子貯之則不耗或言以雞毛相
思子同入小瓷罐密收之佳相感志言杉木炭養之更
良不耗也
相思子與龍腦相宜
相思子有蔓生者與龍腦香相宜能令香不耗韓朋拱
木也(搜神記)
龍腦香御龍
羅子春欲為梁武帝入海取珠杰公曰汝有西海龍腦
香否曰無公曰奈之何御龍帝曰事不諧矣公曰西海
大船求龍腦香可得(梁四公記)
獻龍腦香
烏荼國獻唐太宗龍腦香(方輿勝略)
龍腦香藉地
唐宫中每欲行幸即先以龍腦鬱金塗其地
賜龍腦香
唐玄宗夜宴以琉璃器盛龍腦香賜羣臣馮謐曰臣請
效陳平為宰自丞相以下皆跪受尚餘其半乃捧拜曰
勅賜錄事馮謐玄宗笑許之
瑞龍腦香
天寶末交阯國貢龍腦如蟬蠶形波斯言乃老龍腦樹
節方有禁中呼為瑞龍腦上惟賜貴妃十枚香氣徹十
餘步上夏日嘗與親王弈碁令賀懷智獨彈琵琶貴妃
立于局前觀之上數枰上子將輸貴妃放康國猧子於
座側猧上局局子亂上大悅時風吹貴妃領巾於賀懷
智巾上良久回身方落懷智歸覺滿身香氣非常乃卸
幞頭貯於錦囊中及上皇復宫闕追思貴妃不已懷智
乃進所貯幞頭具奏前事上皇發囊泣曰此瑞龍腦香
也(酉陽雜爼)
遺安禄山龍腦香
貴妃以上賜龍腦香私發明駝使遺安禄山三枚餘歸
夀邸楊國忠聞之入宫語妃曰貴人妹得佳香何獨吝
一韓司掾也妃曰兄若得相勝此十倍(楊妃外傳)
瑞龍腦碁子
開成中貴家以紫檀心瑞龍腦為碁子(碁談)
食龍腦香
寶歷二年浙東國貢二舞女冬不纊衣夏不汗體所食
荔枝榧實金屑龍腦香之類宫中語曰寶帳香重重一
雙紅芙蓉(杜陽雜編)
翠尾聚龍腦香
孔雀毛著龍腦香則相綴禁中以翠尾作帚每幸諸閣
擲龍腦香以避穢過則以翠尾帚之皆聚無有遺者亦
若磁石引鍼琥珀拾芥物類相感然也(墨莊漫錄)
梓樹化龍腦
熙寧九年英州雷震一山梓樹盡枯中皆化為龍腦香
(宋史)
龍腦漿
南唐保大中貢龍腦漿云以縑囊貯龍腦懸於琉璃瓶
中少頃滴瀝成冰香氣馥烈大補益元氣(江南異聞錄)
大食國進龍腦
南唐大食國進龍腦油上所秘惜耿先生見之曰此非
佳者當為大家致之乃縫夾絹囊貯白龍腦一觔垂於
棟上以胡瓶盛之有頃如注上駭嘆不已命酒汎味逾
於大食國進者(續博物志)
焚龍腦香十觔
孫承祐吳越王妃之兄貴近用事王常以大片生龍腦
香十觔賜承祐承祐對使者索大銀爐作一聚焚之曰
聊以祝王夀及歸朝為節度使俸入有節無復向日之
豪侈然卧内每夕燃燭二炬焚龍腦二兩(樂善錄)
龍腦小兒
以龍腦為佛像者有矣未見著色者也汴都龍興寺僧
惠乘寶一龍腦小兒雕裝巧妙彩繪可人(清異錄)
松窗龍腦香
李華燒三城絶品炭以龍腦褁芋魁煨之擊爐曰芋魁
遭遇矣(三賢典語)
龍腦香與茶宜
龍腦其清香為百藥之先於茶亦相宜多則掩茶氣味
萬物中香無出其右者(華夷草木考)
焚龍腦歸錢
青蚨一名錢精取母殺血塗錢繩入龍腦香少許置櫃
中焚一爐禱之其錢并歸於繩上
麝香
麝香一名香麞一名麝父梵書謂之莫訶婆伽香
麝生中臺山谷及益州雍州山中春分取香生者益良
陶弘景云麝形似麞而小黑色常食栢葉又噉蛇其香
正在隂莖前皮内别有膜袋裹之五月得香往往有蛇
皮骨今人以蛇蛻皮裹香云彌香是相使也麝夏月食
蛇蟲多至寒則香滿入春臍内急痛則以爪剔出著屎
溺中覆之常在一處不移曾有遇得乃至一斗五升者
此香絶勝殺取者昔人云是精溺凝結殊不爾也今出
羌夷者多真好出隨郡義陽晉溪諸蠻中者亞之出益
州者形扁仍以皮膜裹之多偽凡真香一子分作三四
子刮取血膜雜納餘物裹以四足膝皮而貨之貨者又
復偽之彼人言但破看一片毛共在裹中者為勝今惟
得真者看取必當全真耳(本草)
蘇頌曰今陜西益州河東諸路山中皆有而秦州文州
諸蠻中尤多蘄州光州或時亦有其香絶小一子纔若
彈丸往往是真蓋彼人不甚作偽耳(同上)
香有三種第一生者名遺香乃麝自剔出者其香聚處
遠近草木皆焦黃此極難得今人帶真香過園中瓜菓
皆不實此其驗也其次臍香乃捕得殺取者又其次為
心結香麝被大獸捕逐驚畏失心狂走山巔墜崖谷而
斃人有得之破心見血流出作塊者是也此香亁燥不
堪用(華夷草木考)
嵇康云麝食栢故香
黎香有二色番香蠻香又雜以黎人撰作官市動至數
十計何以責科取之責所謂真有三說麝羣行山中自
然有麝氣不見其形為真香入春以脚剔入水泥中藏
之不使人見為真香殺之取其臍一麝一臍為真香此
余所目擊也(香譜)
商汝山中多麝遺糞常在一處不移人以是獲之其性
絶愛其臍為人逐急即投巖舉爪剔其香就縶而死猶
拱四足保其臍李商隠詩云投巖麝自香(談苑)
麝居山麞居澤以此為别麝出西北者香結實出東南
者謂之土麝亦可入藥而力次之南中靈貓囊其氣如
麝人以雜之(本草)
麝香不可近鼻有白蟲入腦患癩久帶其香透關令人
成異疾
水麝香
天寶初漁人獲水麝詔使養之臍下惟水滴瀝於斗中
水用灑衣衣至敗香不歇每取以鍼刺之捉以真雄黃
香氣倍於肉麝(續博物志)
土麝香
自邕州溪洞來者名土麝香氣燥烈不及他産(桂海虞衡志)
麝香種瓜
嘗因會客食瓜言瓜最惡麝香坐有延祖曰是大不然
吾家以麝香種瓜為鄰里冠但人不知制伏之術耳求
麝二錢許懷去後旬日以藥末攪麝見送每種瓜一窠
根下用藥一捻既結瓜破之麝氣撲鼻次年種其子名
之曰土麝香然不如藥麝香耳(清異錄)
瓜忌麝
瓜惡香香中尤忌麝鄭注太和初赴職河中姬妾百餘
騎香氣數里逆於人鼻是歲自京至河中所過路瓜盡
死一蔕不獲(酉陽雜爼)
廣明中巢寇犯闕僖宗幸蜀關中道傍之瓜悉萎蓋宫
嬪多帶麝香所熏遂皆萎落耳(負暄雜錄)
夢索麝香丸
桓誓居豫章時梅玄龍為太守夢就玄龍索麝香丸(續搜)
(神記)
麝絶惡夢
佩麝非但香辟惡以真香一子置枕中可絶惡夢
麝香塞鼻
錢方義如厠見怪怪曰某以隂氣侵陽貴人雖福力正
強不成疾病亦當少有不安宜急服生犀角生玳瑁麝
香塞鼻則無苦方義如其言果善(續玄怪錄)
麝遺香
走麝以遺香不捕是以聖人以約為記(續韻府)
麝香不足
黃山谷云所惠香非往時意態恐方不同或是香材不
精乃婆律與麝香不足耳
麝䙞
晉時有徐景於宣陽門外得一錦麝䙞至家開視有蟲
如蟬五色兩足各綴一五銖錢(酉陽雜爼)
麝香月
韓熙載留心翰墨四方膠煤多不合意延歙匠朱逢於
書館製墨供用名麝香月又名玄中子(清異錄)
麝香墨
歐陽通每書其墨必古松之烟末以麝香方下筆(李孝美墨)
(譜)
已下曰木曰檀曰草皆以香似麝名之
麝香木
出占城國樹老而仆埋於土而腐外黑内黃赤者其氣
類於麝故名焉其品之下者蓋緣伐生樹而取香故其
氣劣而勁此香賓童龍尤多南人以為器皿如花梨木
類(香錄)
麝香檀
麝香檀一名麝檀香蓋西山樺根也爇之類煎香或云
衡山亦有不及海南者(□碎錄)
麝香草
麝香草一名紅蘭香一名金桂香一名紫述香出蒼梧
鬱林二郡今吳中亦有麝香草似紅蘭而甚香最宜合
香(述異記)
鬱金香亦名麝香草此以形似言之實自兩種魏略
云鬱金狀如紅蘭則非鬱金審矣而述異記又謂龜
甲香即桂香之善者
香乘卷三
