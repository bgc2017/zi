香乘卷二
明周嘉胄撰
香品(隨品附事實)
檀香
陳藏器曰白檀出海南樹如檀
蘇頌曰檀香有數種黃白紫之異今人盛用之江淮河
朔所生檀木即其類但不香耳
李時珍曰檀香木也故字從亶亶善也釋氏呼為旃檀
以為湯沐猶言離垢也番人訛為真檀
李杲曰白檀調氣引芳香之物上至極高之分
檀香出崑崙盤盤之國又有紫真檀磨之以塗風腫(以上)
(集本草)
葉廷珪曰出三佛齊國氣清勁而易泄爇之能奪衆香
皮在而色黃者謂之黃檀皮腐而色紫者謂之紫檀氣
味大率相類而紫者差勝其輕而脆者謂之沙檀藥中
多用之然香材頭長商人截而短之以便負販恐其氣
泄以紙封之欲其滋潤也(香錄)
秣羅矩吒國南濱海有秣刺耶山崇崖峻嶺洞谷深澗
其中則有白檀香樹旃檀你婆樹樹類白檀不可以别
惟於盛夏登高遠矚其有大蛇縈者於是知之由其木
性涼冷故蛇盤踞既望見以射箭為記冬蟄之後方能
採伐(大唐西域記)
印度之人身塗諸香所謂旃檀鬱金也(同上)
劍門之左峭巖間有大樹生於石縫之中大可數圍枝
幹純白皆𫝊為白檀香樹其下常有巨虺蟠而護之人
不敢採伐(玉堂閒話)
吉里地悶其國居重迦羅之東連山茂林皆檀香樹無
别産焉(星槎勝覽)
檀香出廣東雲南及占城真蠟瓜哇渤泥暹羅三佛齊
回回等國(大明一統志)
雲南臨安河西縣産勝沈香即紫檀香(同上)
檀香嶺南諸地亦皆有之樹葉皆似荔枝皮青色而滑
澤
紫檀諸溪峒出之性堅新者色紅舊者色紫有蟹爪文
新者以水浸之可染物舊者揩粉壁上色紫故有紫檀
色黃檀最香俱可作帶骻扇骨等物(王佐格古論)
旃檀
楞嚴經云白旃檀塗身能除一切熱惱今西南諸蕃酋
皆用諸香塗身取其義也
檀香出海外諸國及滇粤諸地樹即今之檀木蓋因
彼方陽盛燠烈鍾地氣得香耳其所謂紫檀即黃白
檀香中色紫者稱之今之紫檀即格古論所云器料
具耳
檀香止可供上真
道書言檀香乳香謂之真香止可燒祀上真
旃檀逆風
林公曰白旃檀非不馥焉能逆風成實論曰波利質多
天樹其香則逆風而聞
檀香屑化為金
漢武帝有透骨金大如彈丸凡物近之便成金色帝試
以檀香屑共褁一處置李夫人枕旁詰旦視之香皆化
為金屑(拾遺記)
白檀香龍
唐玄宗嘗詔術士羅公遠與僧不空同祈雨校功力俱
詔問之不空曰臣昨焚白檀香龍上命左右掬庭水嗅
之果有檀香氣(酉陽雜爼)
檀香牀
安禄山有檀香牀乃上賜者
白檀香末
凡將相告身用金花五色綾紙上散白檀香末(翰林志)
白檀香亭子
李絳子璋為宣州觀察使楊收造白檀香亭子初成會
親賓觀之先是璋潛遣人度其廣袤織成地毯其日獻
之(杜陽雜編)
檀香板
宣和間徽宗賜大王御筆檀香板應遊翫處所並許直
入
雲檀香架
宫人沈阿翹進上白玉方響云本吳元濟所與也光明
皎潔可照十數步其犀槌亦響犀也凡物有聲乃響應
其中焉架則雲檀香也而又彩若雲霞之狀芬馥着人
則彌月不散製度精妙固非中國所有者(同上)
雪檀六尺
南夷香槎到文登盡以易疋物同光中有舶上檀香色
正白號雪檀長六尺土人買為僧坊刹竿(清異錄)
薰陸香即乳香
薰陸即乳香其状垂滴如乳頭也鎔塌在地者為塌香
皆一也佛書謂之天澤香言其潤澤也又謂之多伽羅香
杜魯香摩勒香馬尾香
蘇恭曰薰陸香形似白膠香出天竺者色白出單于者
夾綠色亦不佳
宗奭曰薰陸木葉類棠梨南印度界阿叱釐國出之謂
之西香南番者更佳即乳香也
陳承曰西出天竺南出波斯等國西者色黃白南者色
紫赤日久重疊者不成乳頭雜以砂石其成乳者乃新
出未雜砂石者也薰陸是總名乳是薰陸之乳頭也今
松脂楓脂中有此狀者甚多
李時珍曰乳香今人多以楓香雜之惟燒時可辯南番
諸國皆有宋史言乳香有一十三等(以上集本草)
大食勿拔國邊海天氣暖甚出乳香樹他國皆無其樹
逐日用刀斫樹皮取乳或在樹上或在地下在樹自結
透者為明乳番人用玻璃瓶盛之名曰乳香在地者名
塌香(埤雅)
薰陸香是樹皮鱗甲采之復生乳頭香生南海是波斯
松樹脂也紫赤如櫻桃透明者為上(廣志)
乳香其香乃樹脂以其形似榆而葉尖長大斫樹取香
出祖法兒國(華夷續考)
薰陸出大秦國在海邊有大樹枝葉正如古松生於沙
中盛夏木膠流出沙上狀如桃膠夷人採取賣與商賈
無賈則自食之(南方異物志)
阿叱釐國出薰陸香樹樹葉如棠梨也(西域記)
法苑珠林引益期牋木膠為薰陸流黃香
薰陸香出大食國之南數千里深山窮谷中其樹大抵
類松以斧斫脂溢於外結而成香聚而為塊以象負之
至於大食大食以舟載易他貨於三佛齊故香常聚於
三佛齊三佛齊每年以大舶至廣與泉廣泉舶上視香
之多少為殿最而香之品有十其最上品為揀香圓大
如指頭今世所謂滴乳是也次曰瓶乳其色亞於揀者
又次曰瓶香言收時量重置於瓶中在瓶香之中又有
上中下之别又次曰袋香言收時只置袋中其品亦有
三等又次曰乳塌蓋鎔在地雜以沙石者又次曰黑塌
香之黑色者又次曰水濕黑塌蓋香在舟中為水所侵
漬而氣變色敗者也品雜而碎者砍硝簸揚為塵者曰
纏香此香之别也(葉廷珪香錄)
偽乳香以白膠香攪糖為之但燒之烟散多叱聲者是
也真乳香與茯苓共嚼則成水
皖山石乳香&KR0785;瓏而有蜂窩者為真每先爇之次爇沈
香之屬則香氣為亂香烟罩定難散者是否則白膠香
也
薰陸香樹異物志云枝葉正如古松西域記云葉如
棠梨華夷續考云似榆而葉尖長一統志又云類榕
似因地所産葉幹有異而諸論著多自𫝊聞故無的
據其香是樹脂液凝結而成者香錄論之詳矣獨廣
志云薰陸香是樹皮鱗甲采之復生乳頭香是波斯
松樹脂也似又兩種當從諸說為是
斗盆燒乳頭香
曹務光見趙州以斗盆燒乳頭香十斛曰財易得佛難
求(舊相禪學錄)
雞舌香即丁香
陳藏器曰雞舌香與丁香同種花實藂生其中心最大
者為雞舌擊破有順理而解為兩向如雞舌故名乃是
母丁香也
蘇恭曰雞舌香樹葉及皮並似栗花如梅花子似棗核
此雌樹也不入香用其雄樹雖花不實采花釀之以成
香出崑崙及交州愛州以南
李珣曰丁香生東海及崑崙國二月三月花開紫白色
至七月始成實小者為丁香大者如巴豆為母丁香
馬志曰丁香生交廣南番按廣州圖上丁香樹高丈餘
木類桂葉似櫟花圓細黃色凌冬不凋其子出枝蕊上
如釘長三四分紫色其中有粗大如山茱萸者俗呼為
母丁香二八月採子及根一云盛冬生花子至次年春
採之
雷斆曰丁香有雌雄雄者顆小雌者大如山茱萸名母
丁香入藥最勝
李時珍曰雄為丁香雌為雞舌諸說甚明(以上集本草)
丁香一名丁子香以其形似丁子也雞舌丁香之大者
今所謂母丁香是也(香錄)
丁香諸論不一按出東海崑崙者花紫白色七月結
實産交廣南番者花黃色二八月採子及盛冬生花
次年春採者蓋地土氣候各有不同亦猶今之桃李
閩越燕齊開候大異也愚謂即此中丁香花亦有紫
白二色或即此種因地産非宜不能子大為香耳
辯雞舌香
沈存中筆談云予集靈苑方據陳藏器本草拾遺以雞
舌為丁香母今考之尚不然雞舌即丁香也齊民要術
言雞舌俗名丁子香日華子言丁香治口氣與含雞舌
香奏事欲其芬芳之說相合及千金方五香湯用丁香
雞舌最為明騐開寳本草重出丁香謬矣今世以乳香
中大如山茱萸者為雞舌香略無氣味治疾殊乖
老學庵日記云辯雞舌香為丁香亹亹數百言竟是以
意度之惟元魏賈思勰作齊民要術第五卷有合香澤
法用雞舌香注云俗人以其似丁子故謂之丁子香此
最的確可引之證而存中反不及之以此知博洽之難
也
存中辯雞舌已引齊民要術而老學庵云存中反不
及之何也總之丁香雞舌本是一種何庸聚訟
含雞舌香
尚書郎含雞舌香伏奏事黃門郎對揖跪受故稱尚書
郎懷香握蘭(漢官儀)
尚書郎給青縑白綾被或以錦被含香(漢官典職)
桓帝時侍中刁存年老口臭上出雞舌香與含之雞舌
頗小辛螫不敢咀咽嫌有過賜毒藥歸舍辭决家人哀
泣莫知其故僚友求䑛其藥出口香咸嗤笑之
嚼雞舌香
飲酒者嚼雞舌香則量廣浸半天回而不醒(酒中玄)
奉雞舌香
魏武與諸葛亮書云今奉雞舌香五斤以表微意(五色)
(線)
雞舌香木刀靶
張受益所藏篦刀其靶黑如烏木乃西域雞舌香木也
(雲烟過眼錄)
丁香末
聖夀堂石虎造垂玉佩八百大小鏡二萬枚丁香末為
泥油瓦四面垂金鈴一萬枚去鄴三十里(羊頭山記)
安息香
安息香梵書謂之拙貝羅香
西域𫝊安息國去洛陽二萬五千里北至康居其香乃
樹皮膠燒之通神明辟衆惡(漢書)
安息香樹出波斯國波斯呼為辟邪樹長二三丈皮色
黃黑葉有四角經冬不凋二月開花黃色花心微碧不
結實刻其樹皮其膠如飴名安息香六七月堅凝乃取
之(酉陽雜爼)
安息出西戎樹形類松栢脂黃黑色為塊新者柔韌
(本草)
三佛齊國安息香樹脂其形色類核桃瓤不宜於燒而
能發衆香人取以和香(一統志)
安息香樹如苦楝大而直葉類羊桃而長中心有脂作
香(同上)
辯真安息香
焚時以厚紙覆其上烟透出是否則偽也
燒安息香呪水
襄國城塹水源暴竭西域佛圖澄坐繩床燒安息香呪
願數百言如此三日水泫然微流(高僧傳)
燒安息香聚鼠
真安息焚之能聚鼠其烟白色如縷直上不散
篤耨香
篤耨香出真臘國樹之脂也樹如松形又云類杉檜香
藏於皮其香老則溢出色白而透明者名白篤耨盛夏
不融香氣清遠土人取後夏月以火炙樹令脂液再溢
至冬乃凝復收之其香夏融冬結以瓠瓢盛置隂涼處
乃得不融雜以樹皮者則色黑名黑篤耨一說盛以瓢
碎瓢而爇之亦香名篤耨瓢香(香錄)
瓢香
三佛齊國以瓠瓢盛薔薇水至中國碎其瓢而爇之與
篤耨瓢略同又名乾葫蘆片以之蒸香最妙(瑣碎錄)
詹糖香
詹糖香出晉安岑州及交廣以南樹似橘煎枝葉為香
似糖而黑如今之沙糖多以其皮及蠧糞襍之難得純
正者惟軟乃佳其花亦香如茉莉花氣(本草)
□齊香
□齊香出波斯國佛林呼為頂勃梨咃長一丈圍一尺
許皮青色薄而極光淨葉似阿魏每三葉生於條端無
花實西域人常八月伐之至臘月更抽新條極滋茂若
不剪除反枯死七月斷其枝有黃汁其狀如蜜微有香
氣入缶療百病(酉陽雜爼)
麻樹香
麻樹生斯調國其汁肥潤其澤如脂膏馨香馥郁可以
熬香美於中國之油也
羅斛香
暹羅國産羅斛香味極清遠亞於沈香
鬱金香
鬱金香金光明經謂之荼矩麽香又名紫述香紅藍花
草麝香草鬱香可佩宫嬪每服之於褵袵
許慎說文云鬱芳草也十葉為貫百二十貫築以煮之
為鬯一曰鬱鬯百草之英合而釀酒以降神乃遠方鬱
人所貢故謂之鬱鬱今鬱林郡也
鬱金生大秦國二月三月有花狀如紅藍四月五月採
花即香也(魏略)
鄭玄云鬱草似蘭
鬱金香出罽賓國人種之先以供佛數日萎然後取之
色正黃與芙蓉花褁嫩蓮者相似可以香酒(楊孚南州異物)
(志)
唐太宗時伽毘國獻鬱金香葉似麥門冬九月花開狀
如芙蓉其色紫碧香聞數十步花而不實欲種者取根
賽瑪爾堪西域中大國也産鬱金香色黃似芙蓉花(方輿)
(勝略)
柳州羅城縣出鬱金香(一統志)
伽毘國所獻葉象花色與時迥異彼間關致貢定又
珍異之品亦以名鬱金乎
鬱金香手印
天竺國婆陀婆恨王有宿願每年所賦細緤並重疊積
之手染鬱金香拓於緤上千萬重手印即透丈夫衣之
手印當背婦人衣之手印當乳(酉陽雜爼)
香乘卷二
