香乘卷二十五
明周嘉胄撰
獵香新譜
宣廟御衣攢香
玫瑰花(四錢)檀香(二兩咀細片茶葉煮)木香花(四兩)
沈香(二兩咀片蜜水煮過)茅香(一兩酒蜜煮炒黃色)茴香(五分炒黃色)
丁香(五錢)木香(一兩)倭草(四兩去土)
零陵葉(三兩茶滷洗過)甘松(一兩蜜水蒸過)藿香葉(五錢)
白芷(五錢共成咀片)麝(二錢)片腦(五分)
蘇合油(一兩)欖油(二兩)
共合一處研細拌勻(秘傳)
御前香
沈香(三兩五錢)片腦(二錢四分)檀香(一錢)
龍涎(五分)排草鬚(二錢)唵叭(五錢)
麝香(五分)蘇合油(一錢)榆麫(二錢)
花露(四兩)
印餅用
内甜香
檀香(四兩)沈香(四兩)乳香(二兩)
丁香(一兩)木香(一兩)黑香(二兩)
郎苔(六錢)黑速(四兩)片麝(各三錢)
排草(三兩)合油(五兩)大黃(五錢)
官桂(五錢)金顏香(二兩)陵葉(二兩)
右入油和勻加煉蜜和如泥磁礶封一次二分
内府香衣香牌
檀香(八兩)沈香(四兩)速香(六兩)
排香(一兩)倭草(二兩)苓香(三兩)
丁香(二兩)木香(三兩)官桂(二兩)
桂花(二兩)玫瑰(四兩)麝香(五錢)
片腦(五錢)合油(四兩)甘松(六兩)
榆末(六兩)
右以滚熱水和勻上石碾碾極細窨乾雕花如用玄
色加木炭末
世廟枕頂香
𣝕香(八兩)檀香藿香
丁香沈香白芷(已上各四兩)
錦紋大黃茅山蒼术桂皮
大附子(極大者研末)遼細辛排草
廣零陵香排草鬚(已上各二兩)甘松
三柰金顏香黑香
辛夷(已上各三兩)龍腦(一兩)麝香(五錢)
龍涎(五錢)安息香(一兩)茴香(一兩)
共二十四味為末用白芨糊入血結五錢杵擣千餘
下印枕頂式隂乾製枕
余屢見枕板香塊自大内出者旁有嘉靖某年造填
金字以之鋸開作扇牌等用甚香有不甚香者應料
有殊等上用者香珍至給宮嬪平等料耳
香牌扇
檀香(一觔)大黃(半觔)廣木香(半觔)
官桂(四兩)甘松(四兩)官粉(一觔)
麝(五錢)片腦(八錢)白芨麫(一觔)
印造各式
玉華香
沈香(四兩)速香(四兩黑色者)檀香(四兩)
乳香(二兩)木香(一兩)丁香(一兩)
郎苔(六錢)唵叭香(三兩)麝香(三錢)
龍腦(三錢)廣排草(三兩出交趾者)蘇合油(五錢)
大黃(五錢)官桂(五錢)金顏香(二兩)
廣零陵(用葉一兩)
右以香料為末和入蘇合油揉勻加煉好蜜再和如
濕泥入磁瓶錫蓋蠟封口固每用二三分
慶真香
沈香(一兩)檀香(五錢)唵叭(一錢)
麝香(二錢)龍腦(一錢)金顏香(三錢)
排香(一錢五分)
用白芨末成糊脫餅焚之
萬春香
沈香結香零陵香
藿香茅香甘松(已上各十二兩)
甲香龍腦麝(各三錢)
檀香(十八兩)三柰(五兩)丁香(三兩)
煉蜜為濕膏入磁瓶封固取焚之
龍樓香
沈香(一兩二錢)檀香(一兩五錢)片速(二兩)
排草(二兩)丁香(五錢)龍腦(一錢半)
金顏香(二錢)唵叭(一錢)郎苔(二錢)
三柰(二錢四分)官桂(三分)芸香(三分)
甘麻然(五分)欖油(五分)甘松(五分)
藿香(五分)撒䭱蘭(五分)零陵香(一錢)
樟腦(一錢)降香(五分)白荳蔲(一錢)
大黃(一錢)乳香(一錢)硝(一錢)
榆麫(一兩二錢)
散用如印餅和蜜去榆麫
恭順壽香餅
檀香(四兩)沈香(二兩)速香(四兩)
黃脂(一兩)郎苔(一兩)零陵(二兩)
丁香(五錢)乳香(五錢)藿香(三錢)
黑香(五錢)肉桂(五錢)木香(五錢)
甲香(一兩)蘇合(一兩五錢)大黃(二錢)
三柰(一錢)官桂(一錢)片腦(一錢)
麝香(一錢五分)龍涎(一錢五分)
以白芨隨用為末印餅
臞仙神隠香
沈香檀香(各一兩)龍腦
麝香(各一錢)棋楠香羅合
欖子滴乳香(各五錢)
右味為末煉蔗漿和為餅焚用
西洋片香
黃脂(一兩)龍涎(二錢)安息(一錢)
黑香(二兩)乳香(二兩)官桂(五錢)
綠芸香(三錢)丁香(一兩)沈香(二兩)
檀香(二兩)酥油(一兩)麝香(一錢)
片腦(五分)炭末(六兩)花露(一兩)
右煉蜜和勻為度乘熱作片印之
越鄰香
檀香(六兩)沈香(四兩)黑香(四兩)
丁香(一兩五錢)木香(一兩)黃脂
乳香(一兩)藿香(二兩)郎苔(二兩)
速香(六兩)麝香(五錢)片腦(一錢)
廣零陵(二兩)欖油(一兩五錢)甲香(五錢)
以白芨汁上竹篾
芙蓉香
龍腦(三錢)蘇合油(五錢)撒䭱蘭(三分)
沈香(一兩五錢)檀香(一兩二錢)片速(三錢)
生結香(一錢)排草(五錢)芸香(一錢)
甘麻然(五分)唵叭(五分)丁香(一錢)
郎苔(三分)藿香(三分)零陵香(三分)
乳香(二分)三柰(二分)欖油(二分)
榆麫(八錢)硝(一錢)
和印或散燒
黃香餅
沈速香(六兩)檀香(三兩)丁香(一兩)
木香(一兩)乳香(二兩)金顏香(一兩)
唵叭香(三兩)郎苔(五錢)蘇合油(二兩)
麝香(三錢)龍腦(一錢)白芨末(八兩)
煉蜜(四兩)
和劑印餅用
黑香餅
用料四十兩加炭末一觔蜜(四觔)
蘇合油(六兩)麝香(一兩)白芨(半觔)
欖油(四觔)唵叭(四兩)
先煉蜜熟下欖油化開又入唵叭又入料一半將白
芨打成糊入炭末又料一半然後入蘇合麝香揉勻
印餅
撒䭱蘭香
沈香(三兩五錢)龍腦(二錢四分)龍涎(五分)
檀香(一錢)唵叭(五分)麝香(五分)
撒䭱蘭(一錢)排草鬚(二錢)蘇合油(一錢)
甘麻然(三分)薔薇露(四兩)榆麫(六錢)
印作餅燒之佳甚
玫瑰香
花(一觔)
入丸三兩磨汁入絹袋灰乾有香花皆然
聚仙香
麝香(一兩)蘇合油(八兩)丁香(四兩)
金顏香(六兩另研)郎苔(二兩)欖油(一觔)
排草(十二兩)沈香(六兩)速香(六兩)
黃檀香(一觔)乳香(四兩另研)白芨麫(十二兩)
蜜(一觔)
已上作末為骨先和上竹心子作第一層趁濕又滚
檀香二觔排草八兩沈香八兩速香八兩為末作滚
第二層成香紗篩㫰乾一名安席香俗名棒兒香
沈速棒香
沈香(二觔)速香(二觔)唵叭香(三兩)
麝香(五錢)金顏香(四兩)乳香(二兩)
蘇合油(六兩)檀香(一觔)白芨末(一觔八兩)
煉蜜(一觔八兩)
和成滚棒如前
黃龍挂香
檀香(六兩)沈香(二兩)速香(六兩)
丁香(一兩)黑香(三兩)黃胭(二兩)
乳香(一兩)木香(一兩)三柰(五兩)
郎苔(五錢)麝香(一錢)蘇合(五錢)
片腦(五分)硝(二錢)炭末(四兩)
右煉蜜隨用和勻為度用線在内作成炷香銀絲作
鈎
黑龍挂香
檀香(六兩)速香(四兩)黃熟(二兩)
丁香(五錢)黑香(四錢)乳香(六錢)
芸香(一兩)三柰(三錢)良姜(一錢)
細辛(一錢)川芎(二錢)甘松(一兩)
欖油(二兩)硝(二錢)炭末(四兩)
以蜜隨用同前銅絲作鈎
清道引路香
檀香(六兩)芸香(四兩)速香(二兩)
黑香(四兩)大黃(五錢)甘松(六兩)
麝香殼(二箇)飛過樟腦(二錢)硝(一兩)
炭末(四兩)
右煉蜜和勻以竹作心形如安席大如蠟燭
合香
檀香(六兩)速香(六兩)沈香(二兩)
排草(六兩)倭草(三兩)零陵香(四兩)
丁香(二兩)木香(一兩)桂花(二兩)
玫瑰(一兩)甘松(二兩)茴香(五分炒黃)
乳香(二兩)廣蜜(六兩)片麝(各二錢)
銀硃(五分)官粉(四兩)
右共為極細末香皂如合香料止去硃一種加石膏
灰六兩煉蜜和勻為度
捲灰壽帶香
檀香(六兩)速香(四兩)片腦(三分)
茅香(一兩)降香(一錢)丁香(二錢)
木香(一兩)大黃(五錢)桂枝(三錢)
硝(二錢)連翹(五錢)柏鈴(三錢)
荔枝核(五錢)蚯蚓糞(八錢)榆麫(六錢)
右共為極細末滚水和作絶細線香
金猊玉兔香
用杉木燒炭六兩配以櫟炭四兩擣末加炒硝一錢用
米糊和成揉劑先用木刻狻猊兔子二塑圓混肖形如
墨印法大小任意當獸口開一線入小孔獸形頭昂尾
低是訣將炭劑一半入塑中作一凹入香劑一段再加
炭劑築完將鐵線針條作鑽從獸口孔中搠入至近尾
止取起晒乾狻猊用官粉塗身週遍上蓋黑墨兔子以
絶細雲母粉膠調塗之亦蓋以墨二獸俱黑内分黃白
二色每用一枚將尾向燈火上焚灼置爐内口中吐出
香烟自尾隨變色樣金猊從尾黃起焚盡形若金妝蹲
踞爐内經月不敗觸之則灰滅矣玉兔形儼銀色甚可
觀也雖非雅供亦堪遊戲其中香料精粗隨人取用取
香和榆麫為劑捻作小指粗段長八九寸以獸腹大小
量入但令香不露出炭外為佳
金龜香燈(新)
香皮每以好烰炭研為細末紗篩過用黃丹少許和
却使白芨研細米湯調膠烰炭末勿令太濕香心
茅香藿香零陵香三柰子柏香印香白膠香用水煮如
法去柏烟性漉上待乾成堆碾不成餅以上等分剉為
末和令停獨白膠香中半亦研為末以白芨末水調和
捻作一指大如橄欖形以烰炭為皮如棗饅頭入龜印
却用針穿自龜口插從尾出脫出龜印將香龜尾捻合
焙乾時從尾起自然吐烟於頭燈明而且香每以油燈
心或油紙撚點之
金龜延壽香(新)
定粉(半錢)黃丹(一錢)烰炭(一兩並為末)
右研和薄糊調成劑雕兩片龜兒印脫裹别香在腹
内以布針從口中穿到腹香烟出從龜口内燒過灰
冷龜色如金
窗前省讀香
菖蒲根當歸樟腦
杏仁桃仁(各五錢)芸香(二錢)
右研末用酒為丸或撚成條隂乾讀書有勌意焚之
爽神不思睡
劉真人幻烟瑞毬香
白檀香降香馬牙香
蘆香甘松三柰
遼細辛香白芷金毛狗脊
茅香廣零陵沈香(已上各一錢)
黃盧干官粉鐵皮
雲母石磁石(已上各五分)水秀才(一箇即水面寫字蟲)
小兒胎毛(一具燒灰存性)
共為細末白芨水調作塊房内爐焚烟儼垂雲如將
萌花根下津用瓶接津調香内烟如雲垂天花也若
用猿毛灰桃毛和香其烟即獻猿桃象若用葡萄根
下津和香其烟即獻葡萄象若出簾外焚之其烟高
丈餘不散如噴水烟上即結蜃樓人馬象大有奇異
妙不可言
香烟奇妙
沈香藿香乳香
檀香錫灰金晶石
右等分為末成丸焚之則滿室生雲
窨酒香丸
腦麝(二味同研)丁香木香
官桂胡椒紅荳
縮砂白芷(已上各一分)馬㟑(少許)
右除龍麝另研外餘藥同搗為細末蜜為丸和如櫻
桃大一斗酒置一丸於其中却封繫令密三五日開
飲之其味特香美
香餅
柳木灰(七錢)炭末(三錢)
用紅葵花搗爛為丸此法最妙不損爐灰燒過瑩白
如銀絲數條
又
槿木灰(一兩五錢)杭粉(六錢)榆樹皮(六錢)
硝(四分)
共為極細末用滚水為丸
燒香難消炭
竈中燒柴下火取出罈閉成炭不拘多少搗為末用塊
子石灰化開取濃灰和炭末加水和勻以猫竹一筒劈
作兩半合脫成釘晒乾燒用終日不消
燒香留宿火
好胡桃一枚燒半紅埋熱灰中經夜不滅
香餅古人多用之蔡忠惠以未得歐陽公清泉香餅
為念諸譜製法頗多并摷入香屬近好事家謂香餅
易壊爐灰無需此也止用堅實大櫟炭一塊為妙大
爐可經晝夜小爐亦可永日熒熒聊收一二方以備
新譜之一種云
煮香
香以不得烟為勝沈水隔火已佳煮香逾妙法用小銀
鼎注水安爐火上置沈香一塊香氣幽微翛然有致
面香藥(除雀斑酒刺)
白芷藁本川椒
檀香丁香三柰
鷹糞白蘚皮苦參
防風木通
右為末洗面湯用
頭油香(内府秘傳第一妙方)
新菜油(十觔)蘇合油(三兩衆香浸七日後入之)黃檀香(五兩槌碎)
廣排草(去土五兩細切)甘松(二兩去土切碎)茅山草(二兩碎)
三柰(一兩細切)遼細辛(一兩碎)廣零陵(三兩碎)
紫草(三兩粉碎)白芷(二兩碎)乾木香花(一兩紫心白的)
乾桂花(一兩)
將前各味製淨合一處聽用屋上瓦花去泥根淨四
觔老生薑刮去皮二觔將花薑二味入油煎數十沸
碧綠色為度濾去花薑渣熟油入罈冷定納前香料
封固好日曬夜露四十九日開用罈用鉛錫妙
又方
茶子油(六觔)丁香(三兩為末)檀香(二兩為末)
錦紋大黃(一兩)辟塵茄(三兩)遼細辛(一兩)
辛夷(一兩)廣排草(二兩)
將油隔水微火煮一炷香取起待冷入香料丁檀辟
塵茄為末用紗袋盛之餘切片入封固再曬一月用
兩朝取龍涎香
嘉靖三十四年三月司禮監𫝊諭戶部取龍涎香百觔
檄下諸藩懸價每觔償一千二百兩往香山澚訪買僅
得十一兩以歸内驗不同姑存之亟取真者廣州獄夷
囚馬那别的貯有一兩三錢上之黑褐色密地都密地
山夷人繼上六兩褐白色問狀云褐黑色者採在水褐
白色者採在山皆真不贋而密地山商周鳴和等再上
通前十七兩二錢五分馳進内辯萬歷二十一年十二
月太監孫順為備東宮出講題買五觔司劄驗香把總
蔣俊訪買二十四年正月進四十六兩再取於二十六
年十二月買進四十八兩五錢一分二十八年八月買
進九十七兩六錢二分自嘉靖至今夷舶聞上供稍稍
以龍涏來市始定買解事例每兩價百金然得此甚難
(廣東通志)
龍涏香(補遺)
海旁有花若木芙蓉花落海大魚吞之腹中先食龍涎
花嚥入久即脹悶昂頭向石上吐沫乾枯可用惟糞者
不佳若散碎皆取自沙滲力薄欲辨真偽投沒水中須
臾突起直浮水面或取一錢口含之微有腥氣經一宿
細沫已嚥餘結膠舌上取出就淖稱之亦重一錢將淖
者又乾之其重如故雖極乾枯用銀簪燒熱鑽入枯中
抽簪出其涎引絲不絶驗此不分褐白褐黑皆真(東西洋考)
丁香(補遺)
丁香東洋僅產於美洛居夷人用以辟邪曰多置此則
國有王氣故二夷之所必爭(同上)
又
丁香生深山中樹極辛烈不可近熟則自墮雨後洪潦
漂山香乃湧溪澗而出撈拾數日不盡宋時充貢(同上)
香山
雨後香墮沿流滿山採拾不了故常帶泥沙之色王每
檄致之委積充棟以待他壤之售民間直取餘耳(同上)
龍腦(補遺)
腦樹出東洋文萊國生深山中老而中空乃有腦有腦
則樹無風自搖入夜腦行而上瑟瑟有聲出枝葉間承
露日則藏根柢間了不可得蓋神物也夷人俟夜靜持
革索就樹底鞏束震撼自落(同上)
稅香
萬歷十七年提督軍門周詳允陸餉香物稅例
檀香成器者每百觔稅銀五錢不成器者每百觔稅銀
二錢四分
奇楠香每觔稅銀二錢四分
沈香每十觔稅銀一錢六分
龍腦每十觔上者稅銀三兩二錢中者稅銀一兩六錢
下者稅銀八錢
降真香每百觔稅銀四分
束香每百觔稅銀二錢一分
乳香每百觔稅銀二錢
木香每百觔稅銀一錢八分
丁香每百觔稅銀一錢八分
蘇合油每十觔稅銀一錢
安息香每十觔稅銀一錢二分
丁香枝每百觔稅銀二分
排草每百觔稅銀二錢
萬歷四十三年恩詔量減諸香料稅課
余髮未燥時留神香事銳志此書今幸纂成不勝種
松成鱗之感諸譜皆隨朝代見聞修採此所收一惟
國朝大内及勲璫夷賈以至市行時尚奇方秘製略
備於此附兩朝取香稅香及補遺數則題為獵香新
譜好事者試拈一二按法修製當悉其妙
香乘卷二十五
