香乘卷五
明周嘉胄撰
香品
龍涎香
龍涎嶼望之獨峙南巫里洋之中離蘇門答剌西去一
晝夜程此嶼浮灧海而波激雲騰每至春間羣龍來集
於上交戲而遺涎沫番人挐駕獨木舟登此嶼採取而
歸或風波則人俱下海一手附舟旁一手揖水而得至
岸其龍涎初若脂膠黑黃色頗有魚腥氣久則成大塊
或大魚腹中刺出若斗大亦覺魚腥和香焚之可愛貨
於蘇門答剌之市官秤一兩用彼國金錢十二個一觔
該金錢一百九十二個准中國錢九干個價亦匪輕矣
(星槎勝覽)
錫蘭山國卜剌哇國竹步國木骨都束國剌撒國佐法
兒國忽魯謨斯國溜山洋國俱産龍涎香(同上)
諸香中龍涎最貴重廣州市值每兩不下百千次等亦
五六十千係番中禁𣙜之物出大食國近海旁常有雲
氣罩住山間即知有龍睡其下或半年或二三年土人
更相守候視雲氣散則知龍已去矣往觀之必得龍涎
或五七兩或十餘兩視所守之人多寡均給之或不平
更相仇殺或云龍多蟠於洋中大石龍時吐涎亦有魚
聚而潛食之土人惟見沒處取焉(稗史彙編)
大洋海中有渦旋處龍在下湧出其涎為太陽所爍則
成片為風飄至岸人則取之納於官府(同上)
香白者如白藥煎而膩理極細黑者亞之如五靈脂而
光澤其氣近於燥似浮石而輕香本無損益但能聚烟
耳和香而用真龍涎焚之則翠烟浮空結而不散坐客
可用一剪以分烟縷所以然者入蜃氣樓臺之餘烈也
(同上)
龍出沒於海上吐出涎沫有三品一曰汎水二曰滲沙
三曰魚食泛水輕浮水面善水者伺龍出沒隨而取之
滲沙乃被波浪漂泊洲嶼凝積多年風雨浸淫氣味盡
滲於沙土中魚食乃因龍吐涎魚競食之復作糞散於
沙磧其氣雖有腥燥而香尚存惟汎水者入香最妙(同上)
泉廣合香人云龍涎入香能收歛腦麝氣雖經數十年
香味仍存(同上)
所謂龍涎出大食國西海多龍枕石而卧涎沫浮水積
而能堅鮫人採之以為至寶新者色白稍久則紫甚久
則黑(嶺外雜記)
嶺南人有云非龍涎也乃雌雄交合其精液浮水上結
而成之
龍涎自番舶轉入中國炎經職方初不著其用彼賈
胡殊自珍秘價以香品高下分低昂向南粤友人貽
余少許珍比木難狀如沙塊厥色青黎厥香鱗腥和
香焚之乃交醖其妙裊烟蜒蜿擁閉緹室經時不散
旁置盂水烟徑投撲其内斯神龍之靈涎沫之遺猶
徵異乃爾
古龍涎香
宋奉宸庫得龍涎香二琉璃缶玻瓈母二大篚玻瓈母
者若今之鐵滓然塊大小猶兒拳人莫知其用又歲久
無籍且不知其所從來或云柴世宗顯德間大食國所
貢又謂真廟朝物也玻瓈母諸璫以意用火煆而融瀉
之但能作珂子狀青紅黃白隨其色而不克自必也香
則多分錫大臣近侍其模製甚大而外視不甚佳每以
一豆大爇之輒作異花香氣芬郁滿座終日略不歇於
是太上大竒之命籍被賜者隨數多寡復收取以歸禁
中因號古龍涎為貴也諸大璫爭取一餅可直百緡金
玉為穴而以青絲貫之佩於頸時於衣領間摩娑以相
示繇此遂作佩香焉今佩香蓋因古龍涎始也(鐵圍山藂談)
龍涎香燭
宋代宫燭以龍涎香貫其中而以紅羅纏炷燒燭則灰
飛而香散又有令香烟成五綵樓閣龍鳳文者(華夷草木考)
龍涎香惡濕
琴墨龍涎香樂器皆惡濕常近人氣則不蒸(山居四要)
廣購龍涎香
成化嘉靖間僧繼曉陶仲文等競奏方伎廣購龍涎香
香價騰溢以遠物之尤供尚方之媚
進龍涎香
嘉靖四十二年廣東進龍涎香計七十二兩有竒(嘉靖聞見)
(錄)
甲香
甲香蠡類大者如甌面前一邊直攙長數寸獷殼岨峿
有刺共掩雜香燒之使益芳獨燒則味不佳一名流螺
諸螺之中流最厚味是也生雲南者大如掌青黃色長
四五寸取靨燒灰用之南人亦煮其肉噉今各香多用
謂能發香復聚香烟須酒蜜煮製去腥及涎方可用法
見後
甲香惟廣東來者佳河中府者惟闊寸許嘉州亦有如
錢樣大於木上磨令熱即投釅酒中自然相趁是也若
合香偶無甲香則以鱟殼代之其勢力與甲香均尾尤
好
&KR1616;醿香露(即薔薇露)
&KR1616;醿海國所産為勝出大西洋國者花如中州之牡丹
蠻中遇天氣淒寒零露凝結著地草木乃冰澌木稼殊
無香韻惟&KR1616;醿花上瓊瑤晶瑩芳芬襲人若甘露焉夷
女以澤體髮膩香經月不滅國人貯以鉛瓶行販他國
暹羅尤特愛重競買略不論值隨舶至廣價亦騰貴大
抵用資香奩之飾耳五代時與猛火油俱充貢謂薔薇
水云(華夷續考)
西域薔薇花氣馨烈非常故大食國薔薇水雖貯琉璃
瓶中蠟蜜封固其外猶香透徹聞數十餘步著人衣袂
經數十日香氣不散外國造香則不能得薔薇苐取素
馨茉莉花為之亦足襲人鼻觀但視大食國真薔薇水
猶奴婢耳(稗史彙編)
薔薇水即薔薇花上露花與中國薔薇不同土人多取
其花浸水以代露故偽者多以琉璃瓶試之翻搖數四
其泡周上下者真三佛齊出者佳(一統志)
番商云薔薇露一名大食水本土人每曉起以爪甲於
花上取露一滴置耳輪中則口眼耳鼻皆有香氣終日
不散
貢薔薇露
五代時番將蒲訶散以薔薇露五十瓶效貢厥後罕有
至者今則採茉莉花蒸取其液以代之
後周顯德五年昆明國獻薔薇水十五瓶云得自西域
以之灑衣衣敝而香不減二者或即一事
飲薔薇香露
榜葛刺國不飲酒恐亂性以薔薇露和香蜜水飲之(星槎)
(勝覽)
野悉蜜香
出拂林國亦出波斯國苗長七八尺葉似梅葉四時敷
榮其花五出白色不結實花開時遍野皆香與嶺南詹
糖相類西域人常採其花壓以為油甚香滑唐人以此
和香髣髴薔薇水云
橄欖香
橄欖香出廣海之北橄欖木之節因結成狀如膠飴而
清烈無俗旖旎氣烟清味嚴宛有真馥生香惟此品如
素馨茉莉橘柚(稗史彙編)
橄欖木脂也狀如黑膠飴江東人取黃連木乃楓木脂
以為橄欖香蓋其類也出於橄欖故獨有清烈出塵之
氣品格在黃連楓香之上桂林東江有此果居人采香
賣之不能多得以純脂不雜木皮者為佳(虞衡志)
欖子香
出占城國蓋占城香樹為蟲蛇鏤香之英華結于木心
蟲所不能蝕者形如橄欖核故名焉
思勞香
出日南如乳香瀝青黃褐色氣如楓香交阯人用以合
和諸香
薰華香
按此香蓋海南降真劈作薄片用大食薔薇水漬透於
甑内蒸亁慢火爇之最為清絶樟鎮所售尤佳
紫茸香
此香亦出於沉速之中至薄而膩理色正紫黑焚之雖
數十步猶聞其香或云沉之至精者近時有得此香回
禱祀爇於山上而山下數里皆聞其芬溢
珠子散香
滴乳香中至瑩淨者
膽八香
膽八香樹生交阯南番諸國樹如稚木樨葉鮮紅色類
霜楓其實壓油和諸香爇之辟惡氣
白膠香
白膠香一名楓香脂金光明經謂其香為須薩析羅婆
香
楓香樹似白楊葉圓而岐分有脂而香子大如鴨卵二
月花發乃結實八九月熟曝亁可燒(南中異物志)
楓實惟九真有之用之有神乃難得之物其脂為白膠
香(南方草木狀)
楓香樹有脂而香者謂之香楓其脂名楓香(華夷草木考)
楓香松脂皆可亂乳香但楓香微白黃色燒之可見真
偽其功雖次於乳香而亦可髣髴
䬣&KR2571;香
江南山谷間有一種竒木曰麝香樹其老根焚之亦清
烈號䬣&KR2571;香(清異錄)
排香
安南志云好事者種之五六年便有香也按此香亦占
香之大片者又謂之夀香蓋獻夀者多用之(香譜)
烏里香
出占城地名烏里土人伐其樹劈之以為香以火焙亁
令香脂見於外以輸販夫商人刳其木而出其香故品
次於他香(同上)
豆蔲香
豆蔲樹大如李二月花仍連著實子相連纍其核根芬
芳成殼七八月熟曝亁剥食核味辛香(南方草木狀)
豆蔲生交阯其根似薑而大核如石榴辛且香(異物志)
薰衣豆蔲香霍小玉故事余按豆蔲非焚爇香具其
核其根味辛烈止可用以和香而小玉以之熏衣應
是别有香劑如豆蔲狀者名之耳亦猶雞舌馬蹄之
謂至如都梁鬱金本非名香直一小草而操觚者每
藉以敷藻資華因跡典名雅遞相祖述不復證非究
是也
竒藍香
占城竒南出在一山酋長禁民不得採取犯者斷其手
彼亦自貴重烏木降香樵之為薪(星槎勝覽)
賓童龍國亦産竒南香(同上)
竒南香品雜出海上諸山蓋香木枝柯竅露者木立死
而本存者氣性皆温故為大螘所穴螘食蜜歸而遺漬
於香中歲久漸浸木受蜜香結而堅潤則香成矣其香
本未死蜜氣未老者謂之生結上也木死本存蜜氣凝
於枯根潤若餳片謂之糖結次也其稱虎皮結金絲結
者歲月既淺木蜜之氣尚未融化木性多而香味少斯
為下耳有以制帶袴率多凑合頗若天成純全者難得
(華夷續考)
竒南香降真香為木黑潤竒南香所出産天下皆無其
價甚高出占城國(同上)
竒藍香上古無聞近入中國故命字有作竒南茄藍
伽南竒南棋&KR0008;等不一而用皆無的據其香有綠結
糖結蜜結生結金絲結虎皮結大略以黑綠色用指
搯有油出柔靭者為最佩之能提氣令不思溺真者
價倍黃金然絶不可得倘佩少許纔一登座滿堂馥
郁佩者去後香猶不散今世所有皆彼酋長禁山之
外産者如廣東端溪研舉世給用未嘗非端價等常
石然必宋坑下巖水底如蘇文忠所謂千夫挽綆百
夫運斤之所出者乃為真端溪可寶也竒南亦然
倘得真竒藍香者必須慎護如作扇墜念珠等用遇
燥風黴濕時不可出出數日便藏防耗香氣藏法用
錫匣内實以本體香末匣外再套一匣置少蜜以蜜
滋末以末養香香匣方則蜜匣圓蜜匣圓則香匣方
香匣不用蓋蜜匣以蓋總之斯得藏香三昧矣
竒南見水則香氣盡散俗用熱水蒸香大誤謬也
唵叭香
唵叭香出唵叭國色黑有紅潤者至佳爇之不甚香而
氣味可取用和諸香又能辟邪魅以軟淨色明者為上
唵叭香辟邪
燕都有空房一處中有鬼怪無敢居者有人偶宿其中
焚唵叭香夜聞有聲云是誰焚此香令我等頭痛不可
居後怪遂絶(五雜爼)
國朝貢唵叭香
西番與蜀相通貢道必由錦城有三年一至者有一年
一至者其貢諸物有唵叭香(益部談資)
唵叭香前亦未聞五雜爼益部談資二書近出
撒䭱蘭
撒䭱蘭出夷方如廣東蘭子香味清淑和香最勝吳恭
順夀字香餅惟增此品遂為諸香之冠
乾島香
出滇中樹類榆取根皮研末作印香味極清遠幽窗靜
夜每一聞之令興出塵之想
香乘卷五
