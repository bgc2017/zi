香乘卷九
明周嘉胄撰
香事分類(上)
天文香
香風
瀛洲時有香風泠然而起張袖受之則歷年不歇着肌
膚必軟滑(拾遺記)
香雲
員嶠山西有星池池有爛石常浮於水邊其色紅質虚
似肺燒之有烟香聞數百里烟氣升天則成香雲遍潤
則成香雨(物類相感志)
香雨
蕭總遇神女後逢雨認得香氣曰此從巫山來
香露
炎帝始百穀滋阜神芝發其異色靈苗擢其嘉穎陸地
丹蕖駢生如蓋香露滴瀝下流成池(拾遺記)
神女擎香露
孔子當生之夜二蒼龍亘天而下來附徵在之房因而
生夫子有二神女擎香露空中而來以沐浴徵在(同上)
地理香
香山
廣東德慶州有香山上多香草(一統志)
香水
香水在并州其水香潔浴之去病吳故宫亦有香水溪
俗云西施浴處呼為脂粉塘吳王宫人濯妝於此溪上
源至至馨香古詩云安得香水泉濯郎衣上塵俗說魏
武帝陵中亦有泉謂之香水(述異記)
香溪
歸州有昭君村下有香溪俗𫝊因昭君草木皆香(唐書)
明妃秭歸人臨水而居恒於溪中盥手溪水盡香今名
香溪(下惟短牒)
曹溪香
梁天監元年有僧知藥泛舶至韶州曹溪水口聞其香
嘗其味曰此水上流有勝水遂開山立名寶林乃云
此去百七十年當有無上法寳在此演法今六祖南華
是也(五車韻瑞)
香井
卓文君閨中一井文君手自汲則甘香沐浴則滑澤鮮
好他人汲之則與常井等(採蘭襍志)
泰山有上中下三廟廟前有大井水極香泠異於凡井
不知何代所掘(從征記)
浴湯泉異香
利州平痾鎮湯泉勝他處云是朱砂湯他則硫黃也昔
有兩美人來浴既去異香郁郁累日不散
香石
卞山在湖州山下有無價香有老母拾得一文石光彩
可愛偶堕火中異香聞於遠近收而寳之每投火中異
香如初(洪譜)
湖石炷香
觀州倅武伯英嘗得宣和湖石一窽竅穿漏殆若神劖
鬼鑿炷香其下則烟氣四起散布槃木上濃淡霏拂有
烟江疊嶂之韻(元遺山集)
靈壁石收香
靈壁石能收香齋閣之中有之香雲終日不散(格古要論)
張香橋
張香橋昔有女子名香與所觀會此故名一曰女子姓
張名香(荻樓雜抄)
香木梁
佛䔉國王都城八十里門高二十丈以香木為梁黃金
為地
香城
香城金簡龍宫玉牒(三教論)
香柏城
孟養之地名香柏城(一統志)
沈香洞
新都白嶽山有沈香洞(本志)
香洲
香洲在朱崖郡洲中出諸異香往往不知名焉(述異記)
香林
日南郡有千畆香林名香往往出其中(同上)
香市
日南有香市商人交易諸香處(同上)
成都府十二月中皆有市六月為香市(成都記)
香戸
南海郡有採香戸(述異記)
海南俗以貿香為業(東城集)
香界
佛寺曰香界亦曰香阜因香所生以香為界(楞嚴經)
衆香國
米元章臨逝端坐合掌曰衆香國裏來衆香國裏去(米)
(襄陽志林)
草木香
遥香草
岱輿山有遥香草其花如丹光耀如月葉細長而白如
忘憂之草其花葉俱香扇馥數里故名曰遥香草(拾遺記)
家孽香
家孽葉大而長開紅花作穗俗呼草荳蔲其葉甚香俗
以蒸米粿
蘭香
一名水香生大吳池澤葉似蘭尖長有岐花紅白而香
俗呼為鼠尾香煮水浴以治風(香譜)
蕙香
廣志云蕙花紫莖綠葉魏文帝以為香燒之
右蘭香蕙香乃都梁之屬非幽蘭芳蕙也
蘭為香祖
蘭雖吐一花室中亦馥郁襲人彌旬不歇故江南人以
蘭為香祖(清異錄)
蘭湯
五月五日以蘭湯沐浴(大戴禮)浴蘭湯兮沐芳(楚辭)
蘭佩
紉秋蘭以為佩(楚辭)記曰佩帨&KR0581;蘭
蘭畹
既滋蘭之九畹兮又樹蕙之百畮(楚辭)
蘭操
孔子自衛反魯隠谷之中見香蘭獨茂喟然歎曰夫蘭
當為王者香今乃獨茂與衆草為伍乃止車援琴鼓之
自傷不逢時託辭於幽蘭云
蘼蕪香
蘼蕪香草一名薇蕪似蛇床而香騷人借以為譬魏武
以蔵衣中
三花香
三花香嵩山仙花也一年三花色白美道士所植也
五色香草
濟隂園客種五色香草服其食忽有五色蛾集生華蠶
蠶食香草得繭大如甕有女來助繅繅訖女與客俱仙
(述異記)
八芳草
宋艮嶽八芳草曰金蛾曰玉蟬曰虎耳曰鳳尾曰素馨
曰渠那曰茉莉曰含笑
聚香草
獨角仙人居渝州仙池池邊起樓聚香草植樓下(渝州圖)
(經)
芸薇香
芸薇一名芸芝宫人採帶其莖葉香氣歷月不散(拾遺記)
鍾火山香草
鍾火山有香草漢武思李夫人東方朔獻之帝懷之夢
見因名懷夢草
蜜香花
生天台山一名土常香苗莖甚甘人用為藥香甜如蜜
百草皆香
于闐國其地百草皆香
威香
威香瑞草一名葳蕤王者禮備則生於殿前又云王者
愛人命則生(孫氏瑞應圖)
真香茗
巴東有真香茗其花白花如薔薇煎服令人不眠能誦
無忘(述異記)
人參香
邵化及為高麗國王治藥云人參極堅用斧斷之香馥
一殿(孔平仲談苑)
睡香
廬山花始緣一比丘畫寢盤石上夢中聞香氣酷烈不
可名既覺尋香求之因名睡香四方竒之謂乃花中祥
瑞以瑞易睡(清異錄)
牡丹名香
慶天香西天香丁香紫蓮香玉玉兔天香
芍藥香名
蘸金香疊英香掬香瓊擬香英聚香絲
御蟬香
御蟬香瓜名
萬歲棗木香
三佛齊産萬歲棗木香樹類絲瓜冬取根曬乾者香(一)
(統志)
金荆榴木香
隋煬帝令朱寬等征琉球得金荆榴木數十觔色如真
金蜜緻而文綵盤蹙如美錦甚香極細可以為枕及案
面雖沈檀不能及(朝野僉載)
素松香
密縣有白松樹一株神物也松枯枝極香名素松香然不
敢妄取取則不利縣令每登禱之取製帶甚香(密縣志)
水松香
水松葉如檜而細長出南海土產衆香而此木不大香
故彼人無被服者嶺北人極愛之然愛其香殊勝在南
方時植物無情者也不香於彼而香於此豈屈於不知
己而伸於知己者歟物類之難窮者如此(南方草木狀)
女香樹
影娥池有女香樹細枝葉婦人戴之香終年不減男子
戴之則不香(華夷革木考)
水香異地則香女香因人而馥草木無情之物乃徵
異如此八卷内如香草亦然
七里香
樹婆娑略似紫薇蕊如碎珠紅色花開如蜜色清香襲
人置髮間久而益馥其葉搗可染甲鮮紅(仙遊縣志)
君遷香
君遷子生海南樹高丈餘其實中有乳汁甘美香好
香艷各異
明皇沈香亭前牡丹一枝二頭朝深碧暮深黃夜粉白
香艷各異帝曰此花木之妖賜楊國忠以百寳為欄(華)
(夷花木考)
木犀香
採花隂乾以合香甚竒
方載十八卷
木蘭香
生零陵山谷及泰山一名林蘭一名杜蘭狀如楠皮似
桂而甚薄味辛香道家用以合香
月桂子香
月桂子今江東諸處至四五月後每於衢路得之大如
狸豆破之辛香古老相𫝊是月中下也(本草)
海棠香國
海棠故無香獨昌州地產者香乃號海棠香國有香霏
亭
桑椹甘香
張天錫云北方桑椹甘香鴟鴞革響淳醇養性人無妬
心(世說新語)
栗有異香
殷七七遊行天下人言久見之不測其年夀偶於酒間
以二栗為令接者皆聞異香(續仙傳)
必栗香
内典云必栗香花木香又名詹香生高山中葉如老椿
葉落水中魚暴死木取為書軸辟蠧魚不損書(本草)
桃香
史論出獵至一縣界憩蘭若中覺香氣異常訪其僧僧
云是桃香因出桃啖論仍共至一處竒泉怪石非人境
也有桃數百株枝榦拂地高二三尺異於常桃其香破
鼻(酉陽雜俎)
檜香蜜
亳州太清宫檜至多檜花開時蜂飛集其間作蜜極香
謂之檜香蜜歐陽公守亳州時有詩云蜂採檜花村落
香(老學菴筆記)
三名香
千年松香聞十里謂之十里香亦謂之三名香(述異記)
杉香
宋淳熙年間古杉生花在九座山其香如蘭(華夷草木考)
㯽榔苔宜合香
西南海島生檳榔木上如松身之艾蒳單爇不佳交阯
人用以合泥香則能成溫黁之氣功用如甲香(桂海虞)
(衡志)
苔香
太和初改葬基法師初開塜香氣襲人側卧塼臺上形
如生塼上苔厚二寸餘作金色氣如旃&KR0950;(酉陽雜俎)
鳥獸香
聞香倒挂鳥
瓜哇國有倒挂鳥形如雀而羽五色日間焚好香則收
而蔵之羽翼夜間則張翼尾而倒挂以放香(星槎勝覧)
越王鳥糞香
越王鳥狀似鳶口勾末可受二升許南人以為酒器珍
於文螺此鳥不踐地不飲江湖不唼百草不下餌蟲魚
惟噉木葉糞似薰陸香南人遇之既以為香又治雜瘡
(竺法真登羅山疏)
香象
百丈禪師曰如香象渡河截流而過無有滯疑慧忠國
師云如世大匠斤斧不傷其手香象所負非驢能堪
牛脂香
周禮云春膳膏香注牛脂香
骨咄犀香
骨咄犀以手摸之作巖桂香若摩之無香者為偽物也
(雲烟過眼錄)
骨咄犀碧犀也色如淡碧玉稍有黃色其文理似角扣
之聲清越如玉磨刮嗅之有香(格古論)
靈犀香
通天犀角鎊少末與沈香爇烟氣裊裊直上能抉隂雲
而覩青天故抱朴子云通天犀角有白理如線置米羣
鷄中鷄往啄米見犀輒驚郤故南人呼為駭鷄犀也
香猪
香猪建昌松潘俱出小而肥其肉香(益部談資)
香猫
契丹國產香猫似土豹糞溺皆香如麝(西使記)
香貍
香貍一名靈貍一名靈貓生南海山谷狀如貍自為牝
牡其隂如麝功亦相似
靈貍一體自為隂陽刳其水道連囊以酒灑隂乾其氣
如麝若人入麝香中罕能分别用之亦如麝焉(異物志)
狐足香囊
習鑿齒從桓溫出獵時大雪於江陵城西見草上有氣
出伺一物射之應弦而斃往取之乃老雄狐足上帶絳
繒香囊(渚宫故事)
狐以名香自防
胡道洽體有臊氣恒以名香自防臨絶戒弟子曰勿令
犬見斂畢棺空時人咸謂狐也(異苑)
猿穴名香數斛
梁大同末歐陽紇探一猿穴得名香數斛寳劒一雙美
婦人三十輩皆絶色凡世所珍靡不充備(續江氏𫝊)
獺掬鷄舌香
宋永興縣吏鍾道得重疾初瘥情欲倍常先悅白鶴墟
中女子至是猶存想焉忽見此女振衣而來即與燕好
復數至道曰吾甚欲鷄舌香女曰何難乃掬滿手以授
道道邀女同含咀之女曰我氣素芳不假此女子出戶
犬忽見隨咋殺之乃是老獺(廣艷異編)
香鼠
中州産香鼠身小而極香
香鼠至小僅如指擘大穴於柱中行地上疾如激箭(桂)
(海虞衡志)
蜜縣間出香鼠隂乾為末合香甚妙鄉人捕得售製香
者(蜜縣志)
蚯蚓一奩香
孟州王雙宋文帝元嘉初忽不欲見明常取水沃地以
菰蔣覆上眠息飲食悉入其中云恒有女著青裙白&KR1326;
來就其寢每聽薦下歷歷有聲發之見一青色白纓蚯
蚓長二尺許云此女常以一奩香見遺氣甚清芬奩乃
螺殼香則菖蒲根於時咸以雙漸同阜螽矣(異苑)
香乘卷九
