香乘卷七
明周嘉胄撰
宫掖諸香
薰香
莊公曹縛管仲以予齊使受而以退比至三釁三浴之
注云以身塗香曰釁釁或為薰(齊語)
魏武令云天下初定吾便禁家内不得薰香(三國志)
西施異香
西施舉體異香沐浴竟宫人争取其水積之罌甕用灑
帷幄滿室皆香甕中積久下有濁滓凝結如膏宫人取
以晒乾錦囊盛之佩於寳袜香踰於水(採蘭雜志)
迫駕香
戚夫人有迫駕香
燒香禮神
漢武故事昆邪王殺休屠王來降得金人之神置之甘
泉宫金人者皆長丈餘其祭不用牛羊惟燒香禮拜
金人即佛武帝時已崇事之不始於成帝也
龍華香
漢武帝時海國獻龍華香
百藴香
趙后浴五藴七香湯婕妤浴荳蔲湯帝曰后不如婕妤
體自香后乃燎百藴香婕妤傅露華百英粉(趙后外傳)
九回香
婕妤又沐以九回香膏髮為薄眉號遠山黛施小朱號
慵來妝
坐處餘香不歇
趙飛燕雜薰諸香坐處則餘香百日不歇
昭儀上飛燕香物
飛燕為皇后其女弟在昭陽殿遺飛燕書曰今日嘉辰
貴姊懋膺洪冊謹上襚三十五條以陳踴躍之心中有
五層金博山爐青木香沈水香香螺巵九真雄麝香等
物(西京雜記)
綠熊席薰香
飛燕女弟昭陽殿卧内有綠熊席其中雜薰諸香一坐
此席餘香百日不歇(同上)
餘香可分
魏王操臨終遺令曰餘香可分與諸夫人諸舍中無所
為學作履組賣也(三國志)
香聞十里
隋煬帝自大梁至淮口錦帆過處香聞十里(煬帝開河)
(記)
夜酣香
煬帝建迷樓樓上設四寳帳有夜酣香皆雜寳所成(南)
(部烟花記)
五方香
隋煬帝觀文殿前兩廂為堂各十二間於十二間堂每
間十二寳橱前設五方香床綴貼金玉珠翠每駕至則
宫人擎香爐在輦前行(錦繡萬花谷)
拘物頭花香
大唐貞觀十一年罽賓國獻拘物頭花丹紫相間其香
遠聞(唐太宗實錄)
敕貢杜若
唐貞觀敕下度支求杜若省郎以謝暉詩云芳洲生杜
若乃責坊州貢之(通志)
助情香
唐明皇正寵妃子不視朝政安禄山初承聖睠因進助
情花香百粒大小如粳米而色紅每當寢之際則含香
一粒助情發興筋力不倦帝秘之曰此亦漢之慎恤膠
也(天寳遺事)
疊香為山
華清溫泉湯中疊香為方丈瀛洲(明皇雜錄)
碧芬香裘
玄宗與貴妃避暑於興慶宫飲宴於靈隂樹下寒甚玄
宗命進碧芬之裘碧芬出林氐國乃騶虞與豹交而生
此獸大如犬毛碧於黛香聞數里太宗時國人致貢上
名之曰鮮渠上沮鮮渠華言碧上沮華言芬芳也(明皇)
(雜錄)
濃香觸體
寳歷中帝造紙箭竹皮弓紙間蜜貯龍麝末香每宫嬪
羣聚帝躬射之中者濃香觸體了無痛楚宫中名風流
箭為之語曰風流箭中的人人願(清異錄)
月麟香
玄宗為太子時愛妾號鸞兒多從中貴董逍遥微行以
輕羅造梨花散蘂裛以月麟香號袖裏春所至暗遺之
(史諱錄)
鳳腦香
穆宗思玄解每詰旦於藏真島焚鳳腦香以崇禮敬後
旬日青州奏云玄解乘黃牝馬過海矣(杜陽雜編)
百品香
上崇奉釋氏每舂百品香和銀粉以塗佛室又置萬佛
山則雕沈檀珠玉以成之(同上)
龍火香
武宗好神仙術起望仙臺以崇朝禮復修降真臺焚龍
火香薦無憂酒(同上)
焚香讀章奏
唐宣宗每得大臣章奏必盥手焚香然後讀之(本傳)
步輦綴五色香囊
咸通九年同昌公主出降宅於廣化里公主乘七寳步
輦四面綴五色玉香囊囊中貯辟寒香辟邪香瑞麟香
金鳳香此香異國所獻也仍雜以龍腦金屑刻鏤水晶
瑪瑙辟塵犀為龍鳳花其上仍絡以真珠玳瑁又金絲
為流蘇雕輕玉為浮動每一出遊則芬馥滿路晶熒昭
灼觀者眩惑其目是時中貴人買酒於廣化旗亭忽相
謂曰坐來香氣何太異也同席曰豈非龍腦耶曰非也
余幼給事於嬪御宫故常聞此香未知由何而致因顧
問當罏者遂云宫主步輦夫以錦衣換酒於此也中貴
人共視之益歎其異(杜陽雜編)
玉髓香
上迎佛骨焚玉髓之香香乃訶陵國所貢獻也(同上)
沈檀為座
上敬天竺教製二高座賜新安國寺一為講座一為唱
經座各高二丈砑沈檀為骨以漆塗之(同上)
刻香檀為飛簾
詔迎佛骨以金銀為寳刹以珠玉為寳帳香舁刻香檀
為飛簾花檻瓦木階砌之類(同上)
含嚼沈麝
寧王驕貴極於奢侈每與賓客議論先含嚼沈麝方啓
口發談香氣噴於席上(天寳遺事)
昇霄靈香
公主薨帝哀痛令賜紫尼及女道冠焚昇霄靈之香擊
歸天紫金之磬以導靈舁(同上)
靈芳國
後唐龍輝殿安假山水一鋪沈香為山阜蘅薇水蘇合
油為江池苓藿丁香為林樹薰陸為城郭黃紫檀為屋
宇白檀為人物方圍一丈三尺城門小牌曰靈芳國或
云平蜀得之者(清異錄)
香讌
李璟保大七年召大臣宗室赴内香讌凡中國外夷所
出以至和合煎飲佩帶粉囊共九十二種江南素所無
也(同上)
爇諸香晝夜不絶
蜀主王衍奢縱無度常列錦步障毬其中往往遠適而
外人不知爇諸香晝夜不絶久而厭之更爇皂莢以亂
香氣結繒為山及宫觀樓殿於其上(續世說)
鵝梨香
江南李後主帳中香法以鵝梨蒸沈香用之號鵝梨香
焚香祝天
後唐明宗每夕於宫焚香祝天曰某為衆所推戴願早
生聖人為生民主(五代史)
香孩兒營
宋太祖匡胤生於夾馬營赤光滿室營中異香人謂之
香孩兒營(稗雅)
降香嶽瀆
國朝每歲分遣驛使齎御香有事於五嶽四瀆名山大
川循舊典也歲二月朝廷遣使馳驛有事於海神香用
沈檀具牲弊主者以祝文告於神前禮畢使以餘香回
福於朝(清異錄)
雕香看果
顯德元年周祖剏造供薦之物世祖以外姓繼統凡百
物從厚靈前看果雕香為之(同上)
香藥庫
宋内香藥庫在謻門外凡二十八庫真宗御賜詩一首
為庫額曰每歲沈檀來遠裔累朝珠玉實皇居今辰御
庫初開處充牣尤宜史筆書(石林燕語)
諸品名香
宣政間有西主貴妃金香得名乃蜜劑者若今之安南
香也光宗萬機之暇留意香品合和竒香號東閣雲頭
香其次則中興復古香以占臘沈香為本雜以龍腦麝
身薝蔔之類香味氤氲極有清韻又有劉貴妃瑶英香
元總管勝古香韓鈐轄正德香韓御帶清觀香陳司門
木片香皆紹興乾淳間一時之勝耳慶元韓平原製閱
古堂香氣味不減雲頭番禺有吳監税菱角香乃不假
印手捏而成當盛夏烈日中一日而乾亦一時之絶品
今好事之家有之(稗史彙編)
宣和香
宣和時常造香於睿思東閣南渡後如其法製之所謂
東閣雲頭香也馮當世在兩府使潘谷作墨名曰福庭
東閣然則墨亦有東閣云(癸辛雜識外集)
宣和間宫中所焚異香有亞悉香雪香褐香軟香瓠香
猊眼香等
行香
國初行香本非舊制祥符二年九月丁亥詔曰宣祖昭
武皇帝昭憲皇后自今忌前一日不坐羣臣進名奉慰
寺觀行香禁屠廢務累朝因之今惟存行香而已(王捄)
(燕翼貽謀錄)
齎降御香
元祐癸酉九月一日夜開寳寺塔表裏通明徹旦禁中
夜遣中使齎降御香(行營襍錄)
僧吐御香
藝祖微行至一小院旁見一髠大醉吐穢於地藝祖密
召小璫往某所覘此髠在否且以其所吐物狀來至御
前視之悉御香也(鐵圍山藂話)
麝香小龍團
金章宗宫中以張遇麝香小龍團為畫眉墨
祈雨香
太祖高皇帝欲戮僧三千餘人吳僧永隆請焚身以救
免帝允之令武士衛其龕隆書偈一首取香一瓣書風
調雨順四字語中侍曰煩語陛下遇旱以此香祈雨必
騐乃秉炬自焚骸骨不倒遇香逼人羣鶴舞於龕頂上
乃宥僧衆時大旱上命以所遺香至天禧寺禱雨夜降
大雨上嘉曰此真永隆雨上製詩美之永隆蘇州尹山
寺僧也(剪勝野聞)
子休氏曰漢武好道遐邦慕德貢獻多珍竒香疊至
乃有辟瘟回生之異香雲起處百里資靈然不經史
載或謂非真固當事秉筆者不欲以怪異使聞於後
世人君耳但漢制貢香不滿觔不收似希多而不冀
精遺笑外使故使者憒憒不再陳異懷香而返僅留
香豆許示異一國明皇風流天子篤愛助情香至創
作香箭尤更標新宣政諸香極意製造芳郁昭勝大
都珍異之品充貢尚方者應上清大雄受供之餘自
非萬乘之尊曷能享其熏烈草野潜夫猶得於穎楮
間挹其芬馥殊為幸矣
香乘卷七
