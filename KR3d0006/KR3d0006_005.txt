救荒本草卷五
明周王朱橚撰
木部
葉可食(本草原有八種新增三十三種)
茶樹本草有茗苦&KR2002;(與茶字同)圖經云生山南漢
中山谷閩浙蜀荆江湖淮南山中皆有之惟建州北苑
數處產者性味獨與諸方不同今密縣梁家衝山谷間
亦有之其樹大小皆類梔子春初生芽為雀舌麥顆又
有新芽一發便長寸餘微麄如針漸至環脚軟枝條之
類葉老則似水茶白葉而長又似初生青岡橡葉而少
光澤又云冬生葉可作羹飲世呼早採者為&KR2002;(與茶字)
(同)晚取者為茗一名荈(音喘)蜀今謂之苦&KR2002;今通謂之
茶茶荼聲近故呼之又有研治作餅名為臘茶者皆味
甘苦性微寒無毒加茱萸葱薑等良又别有一種蒙山
中頂上清峰茶云春分前後多聚人力候雷初發聲併
手齊採若得四兩服之即為地仙
救飢採嫩葉或冬生葉可煮作羹食或蒸焙作茶皆
可
治病文具本草木部茗苦&KR2002;條下
夜合樹本草名合歡一名合昏生益州及維洛山
谷今鈞州鄭州山野中亦有之木似梧桐其枝甚柔弱
葉似皂莢葉又似槐葉極細而密互相交結每一風來
輒似相解了不相牽綴其葉至暮而合故名合昏花發
紅白色瓣上若絲茸然散垂結實作莢子極薄細味
甘性平無毒
救飢採嫩葉煠熟水浸淘淨油鹽調食晒乾煠食尤好
治病文具本草木部合歡條下
木槿樹本草云木槿如小葵花淡紅色五葉成一
花朝開暮斂花與枝兩用湖南北人家多種植為籬障
亦有千葉者人家園圃多栽種性平無毒葉味甜
救飢採嫩葉煠熟泠水淘淨油鹽調食
治病文具本草木部條下
白楊樹本草白楊樹皮舊不載所出州土今處處
有之此木高大皮白似楊故名葉圓如梨肥大而尖葉
背甚白葉邊鋸齒狀葉蒂小無風自動也味苦性平無
毒
救飢採嫩葉煠熟作成黃色換水淘去苦味洗淨油
鹽調食
治病文具本草木部條下
黃櫨生商洛山谷今鈞州新鄭山野中亦有之葉
圓木黃枝莖色紫赤葉似杏葉而圓大味苦性寒無毒
木可染黃
救飢採嫩葉煠熟水淘去苦味油鹽調食
治病文具本草木部條下
椿樹芽本草有椿木樗木舊不載所出州土今處
處有之二木形幹大扺相類椿木實而葉香可噉樗木
疏而氣臭膳夫熬去其氣亦可噉北人呼樗為山椿江
東人呼為虎目葉脱處有痕如樗蒲子又如眼目故得
此名夏中生莢樗之有花者無莢有莢者無花莢常生
臭樗上未見椿上有莢者然世俗不辨椿樗之異故俗
名為椿莢其實樗莢耳其無花不實木大端直為椿有
花而莢木小幹多迂矮者為樗椿味苦有毒樗味苦有
小毒性温一云性熱無毒
救飢採嫩葉煠熟水浸淘淨油鹽調食
治病文具本草木部椿木樗木及椿莢條下
椒樹本草蜀椒一名南椒一名巴椒一名蓎藙(音)
(唐毅)生武都川谷及巴郡歸峽蜀川陜洛間人家園圃
多種之高四五尺似茱萸而小有針刺葉似刺䕷葉微
小葉堅而滑可煮食甚辛香結實無花但生於葉間如
豆顆而圓皮紫赤此椒江淮及北土皆有之莖實皆相
類但不及蜀中者皮肉厚腹裏白氣味濃烈耳又云出
金州西城者佳味辛性温大熱有小毒多食令人乏氣
口閉者殺人十月勿食椒損氣傷心令人多忘杏仁為
之使畏欵冬花
救飢採嫩葉煠熟換水浸淘淨油鹽調食椒顆調和
百味香美
治病文具本草木部蜀椒條下
椋子樹(上音良)本草有椋子木舊不載所出州王
今密縣山野中亦有之其樹有大者木則堅重材堪為
車輞初生作科條狀類荆條對生枝义葉似柿葉而薄
小兩葉相當對生開白花結子細圓如牛李子大如豌
豆生青熟黑味甚鹹性平無毒葉味苦
救飢採葉煠熟水浸淘去苦味洗淨油鹽調食
治病文具本草木部條下
雲桑生密縣山野中其樹枝葉皆類桑但其葉如
雲頭花义又似木欒樹葉微闊開細青黃花其葉味微
苦
救飢採嫩葉煠熟換水浸淘去苦味油鹽調食或蒸
晒作茶尤佳
黃楝樹生鄭州南山野中葉似初生椿樹葉而極
小又似楝葉色微帶黃開花紫赤色結子如豌豆大生
青熟亦紫赤色葉味苦
救飢採嫩芽葉煠熟換水浸去苦味油鹽調食蒸芽
曝乾亦可作茶煮飲
凍青樹生密縣山谷間樹高丈許枝葉似枸骨子
樹而極茂盛凌冬不凋又似樝(音柤)子樹葉而小亦似
穁芽葉微窄頭頗團而不尖開白花結子如豆粒大青
黑色葉味苦
救飢採芽葉煠熟水浸去苦味淘洗淨油鹽調食
穁芽樹(上音冗)生輝縣山野中科條似槐條葉似
冬青葉微長開白花結青白子其葉味甜
救飢採嫩葉煠熟水淘淨油鹽調食
月芽樹又名芿(音仍)芽生田野中莖似槐條葉似
歪頭菜葉微短稍硬又似穁芽葉頗長&KR1359;其葉兩兩對
生味甘微苦
救飢採嫩葉煠熟水浸淘淨油鹽調食
女兒茶一名牛李子一名牛筋子生田野中科條
高五六尺葉似郁李子葉而長大稍尖葉色光滑又似
白棠子葉而色微黃綠結子如豌豆大生則青熟則黑
茶褐色其葉味淡微苦
救飢採嫩葉煠熟水浸淘淨油鹽調食亦可蒸曝作
茶煮飲
省沽油又名珍珠花生鈞州風谷頂山谷中科條
似荆條而圓對生枝义葉亦對生葉似驢駞布袋葉而
大又似葛藤葉却小每三葉攅生一處開白花似珍珠
色葉味甘微苦
救飢採葉煠熟水浸淘淨油鹽調食
白槿樹生密縣梁家衝山谷中樹高五七尺葉似
茶葉而甚闊大尤潤又似初生青岡葉而無花义又似
山格刺樹葉亦大開白花其葉味苦
救飢採嫩葉煠熟換水浸去苦味油鹽調食
回回醋一名淋樸&KR0554;生密縣韶華山山野中樹高
丈餘葉似兜櫨樹葉而厚大邊有大鋸齒又似厚椿葉
而亦大或三葉或五葉排生一莖開白花結子大如豌
豆熟則紅紫色味酸葉味微酸
救飢採葉煠熟水浸去酸味淘淨油鹽調食其子調
和湯味如醋
槭樹芽(槭音色)生鈞州風谷頂山谷間木高一二
丈其葉狀類野葡萄葉五花尖义亦似綿花葉而薄小
又似絲瓜葉却甚小而淡黃綠色開白花葉味甜
救飢採葉煠熟以水浸作成黃色換水淘淨油鹽調
食
老葉兒樹生密縣山野中樹高六七尺葉似茶葉
而窄瘦尖&KR1359;又似李子葉而長其葉味甘微澁
救飢採葉煠熟水浸去澁味淘洗淨油鹽調食
青楊樹在處有之今密縣山野間亦多有其樹高
大葉似白楊樹葉而狹小色青皮亦頗青故名青楊其
葉味微苦
救飢採葉煠熟水浸作成黃色換水淘淨油鹽調食
龍栢芽出南陽府馬鞍山中此木久則亦大葉似
初生橡櫟(音歴)小葉而短味微苦
救飢採芽葉煠熟換水浸淘淨油鹽調食
兜櫨樹生密縣梁家衝山谷中樹甚高大其木枯
朽極透可作香焚俗名壊香葉似回回醋樹葉而薄窄
又似花楸樹葉却少花义葉皆對生味苦
救飢採嫩芽葉煠熟水浸去苦味淘洗淨油鹽調食
青岡樹舊不載所出州土今處處有之其木大而
結橡斗者為橡櫪(音歴)小而不結橡斗者為青岡其青
岡樹枝葉條幹皆類橡櫟但葉色頗青而少花义味苦
性平無毒
救飢採嫩葉煠熟以水浸漬(音自)作成黃色換水淘
洗淨油鹽調食
檀樹芽生密縣山野中樹高一二丈葉似槐葉而
長大開淡粉紫花葉味苦
救飢採嫩芽葉煠熟換水浸去苦味淘洗淨油鹽調
食
山茶科生中牟土山田野中科條高四五尺枝梗
灰白色葉似皂莢葉而團又似槐葉亦團四五葉攅生
一處葉甚稠密味苦
救飢採嫩葉煠熟水淘洗淨油鹽調食亦可蒸晒乾
做茶煑飲
木葛生新鄭縣山野中樹高丈餘枝似杏枝葉似
杏葉而團又似葛根葉而小味微甜
救飢採葉煠熟水浸淘淨油鹽調食
花楸樹生密縣山野中其樹高大葉似回回醋葉
微薄又似兜櫨樹葉邊有鋸齒义其葉味苦
救飢採嫩芽葉煠熟換水浸去苦味淘洗淨油鹽調
食
白辛樹生滎陽塔兒山崗野間樹高丈許葉似青
檀樹葉頗長而薄色微淡綠又似月芽樹葉而大色亦
差淡其葉味甘微澁
救飢採葉煠熟水浸淘去澁味油鹽調食
木欒樹生密縣山谷中樹高丈餘葉似楝葉而寬
大稍薄開淡黃花結薄殼中有子大如豌豆烏黑色人
多摘取串作數珠葉味淡甜
救飢採嫩芽葉煠熟換水浸淘淨油鹽調食
烏稜樹生密縣梁家衝山谷中樹高丈餘葉似省
沽油樹葉而背白又似老婆布䩞葉微小而&KR1359;開白花
結子如梧桐子大生青熟則烏黑其葉味苦
救飢採葉煠熟換水浸去苦味作過淘洗淨油鹽調
食
刺楸樹生密縣山谷中其樹高大皮色蒼白上有
黃白斑點枝梗間多有大刺葉似楸葉而薄味甘
救飢採嫩芽葉煠熟水浸淘淨油鹽調食
黃絲藤生輝縣太行山山谷中條類葛條葉似山
格刺葉而小又似婆婆枕頭葉頗硬背微白邊有細鋸
齒味甜
救飢採葉煠熟水浸淘淨油鹽調食
山格刺樹生密縣韶華山山野中作科條生葉似
白槿樹葉頗短而尖&KR1359;(音肖)又似茶樹葉而闊大及似
老婆布䩞葉亦大味甘
救飢採葉煠熟水浸作成黃色淘洗淨油鹽調食
&KR0034;樹(杭去聲)生輝縣太行山山谷中其樹高丈餘
葉似槐葉而大却頗軟薄又似檀樹葉而薄小開淡紅
色花結子如菉豆大熟則黃茶褐色其葉味甜
救飢採葉煠熟水浸淘淨油鹽調食
報馬樹生輝縣太行山山谷間枝條似桑條色葉
似青檀葉而大邊有花义又似白辛葉頗大而長硬葉
味甜
救飢採嫩葉煠熟水淘淨油鹽調食硬葉煠熟水浸
作成黃色淘去涎沫油鹽調食
椵樹生輝縣太行山山谷間樹甚高大其木細膩
可為桌器枝义對生葉似木槿葉而長大微薄色頗淡
綠皆作五花椏(音鴉)义邊有鋸齒開黃花結子如豆粒
大色青白葉味苦
救飢採嫩葉煠熟水浸去苦味淘洗淨油鹽調食
臭&KR3438;(臭去聲)生密縣楊家衝山谷中科條高四五
尺葉似杵瓜葉而尖&KR1359;(音哨)又似金銀花葉亦尖&KR1359;五
葉攢生如一葉開花白色其葉味甜
救飢採葉煠熟水浸淘淨油鹽調食
堅莢樹生輝縣太行山山谷中其樹枝幹堅勁可
以作棒皮色烏黑對分枝义葉亦對生葉似拐棗葉而
大微薄其色淡綠又似土欒樹葉極大而光潤開黃花
結小紅子其葉味苦
救飢採嫩葉煠熟水浸去苦味淘洗淨油鹽調食
臭竹樹生輝縣太行山山野中樹甚高大葉似楸
葉而厚頗&KR1359;却少花义又似拐棗葉亦大其葉面青背
白味甜
救飢採葉煠熟水浸去邪臭氣味油鹽調食
馬魚兒條俗名山皂角生荒野中葉似初生刺䕷
花葉而小枝梗色紅有刺似棘針微小葉味甘微酸
救飢採葉煠熟水浸淘淨油鹽調食
老婆布䩞生鈞州風谷頂山野間科條淡蒼黃色
葉似匙頭樣色嫩綠而光俊又似山格刺葉却小味甘
救飢採葉煠熟水浸作過淘淨油鹽調食
救荒本草卷五
