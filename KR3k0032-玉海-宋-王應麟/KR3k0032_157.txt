卷一百五十六
玉海卷一百五十六
宋王應麟撰
宫室
宫(二)
漢宜春宫棠梨宫宣曲宫
司馬相如傳上林賦蹷石關歴封巒過䧴鵲望露寒(注張)
(楫曰此四觀建元中作在雲陽甘泉宫外)下棠梨息宜春(張楫曰棠梨宫名在雲陽南三十里)
(一云東南三十里師古曰宜春宫名在杜縣東即今曲江池是其處也)西馳宣曲濯鷁牛
首(張楫曰宣曲宫名在昆明池西牛首池名在上林苑西頭)登龍臺掩細柳(觀名)相如
嘗從上至長楊獵還過宜春宫奏賦以哀二世行失曰
登陂陁之長阪兮坌入曾宫之嵯峨臨曲江之隑洲兮
望南山之參差(張楫曰隑長也苑中有曲江之象中有長洲師古曰臨曲岸之洲今謂曲江)
(史記正義曲池武帝造周廻五里在宜春苑中)觀衆樹之蓊薆兮覽竹林之榛
榛東方朔傳建元三年微行北至池陽西至黃山南
獵長楊東游宜春置更衣從宣曲以南十二所中休更
衣投宿諸宫長楊五柞倍陽宣曲尤幸(師古曰皆宫名)揚雄
傳棠梨師得(師古曰棠棃官在甘泉苑垣外師得宫在櫟陽界)百官表長水校
尉掌宣曲胡騎(師古曰宣曲觀宫)黃圖宣曲宫在昆明池西
孝宣帝曉音律嘗於此度曲因以名宫宜春宫本秦之
離宫在長安城東南杜縣東近下杜在鄠者宜春觀(郭璞)
(曰在渭南)棠梨宫在甘泉苑垣外雲陽南三十里括地志
秦宜春宫在雍州萬年縣西南三十里宜春苑在宫之
東杜之南
漢龍淵宫(龍淵劒)
武紀元光三年夏五月河決濮陽汜郡十六發卒十萬
救決河起龍淵宫注孟康曰在西平界其水可用淬刀
劒特堅利古龍淵之劒取於此水服虔注宫在長安西
作銅飛龍故以冠名也如淳曰黃圖云有龍淵宫今長
安城西有其處溝洫志救河決亦起龍淵宮於其旁師
古曰黃圖云龍淵廟在茂陵東不言宫也此言救決河
而起龍淵宫即不在長安西矣又章帝賜尚書韓稜龍
淵劒孟說是(劉攽曰非因救河起宫黃圖所說是德陽廟亦云宫)韓稜傳楚龍
淵注晉太康地記云汝南西平縣有龍淵水可淬刀劒
汝南即楚分野(史記公孫龍為堅白同異之辨注同)國史志澶州濮陽
縣有龍淵宫景紀中四年春三月起德陽宫
注臣瓉曰景帝廟也西京故事云景帝廟為德
陽
漢宣防宫
見河渠括地志故龍泉宫俗名瓠子宫在濮州濮陽
縣北十里州西北九十里元光中河決瓠子塞決河之
傍龍泉之側因以為名
漢三雍宫三宫(見明堂)
河間獻王傳獻王修學好古其學舉六蓺修禮樂被服
儒術山東諸儒多從之游武帝時獻王來朝(元光五年十月)獻
雅樂對三雍宫及詔策所問三十餘事其對推道術而
言得事之中文約指明注三雍宫靈臺辟雍明堂也雍
和也言天地君臣人民皆和也蓺文志儒家河間獻
王對上下三雍宫五篇後桓榮傳永平二年三雍初
成拜榮為五更(李躬為三老)每大射養老禮畢帝輒引榮及
弟子升堂執經自為下說又中元元初建三雍
漢扶荔宫
黃圖在上林苑元鼎六年破南越起扶荔宫以植所得
竒草異木菖蒲山薑桂龍眼荔支檳榔橄欖甘橘之類
西京雜記初修上林苑羣臣遠方各獻名果異木亦
有製為美名以標竒麗就上林令虞淵得朝臣所上草
木名二千餘種宋朝嘉祐中劉敞守長安得林
華宫行鐙銘蓮勺宫銅博山爐下槃銘皆漢五鳳
中造金石錄廩丘宫鐙銘甘露三年造宫不見
于史
漢首山宫高靈館
武紀元封四年冬十月行幸雍通回中道(孟康曰回中在北地武帝)
(故宮黃圖云回中宫在汧)六年冬行幸回中春作首山宫二月幸河
東祠后土詔曰朕禮首山昆田出珍物化或為黃金祭
后土神光三燭注應劭曰首山在上郡於其下立宫廟
也文穎曰在河東蒲阪界師古曰文說是黃圖武帝
元封元年封禪後夢高祖坐明堂朝羣臣於是祀高祖
於明堂以配天作首山宫以為高靈館
漢建章宫前殿鳳闕玉堂璧門天
梁宫四殿漢宫室制度圖
武紀太初元年二月起建章宫(注師古曰在未央官西今長安故城西俗所稱)
(正女樓即此宫之闕也)太始四年五月還幸建章宫大置酒赦天
下(天漢四年夏征和元年春正月皆行幸)史罕書臨幸皆從飛閣越城以出也郊祀志柏
梁災(太初元年十一月乙酉)粤人勇之曰粤俗有火災復起屋必
大用厭勝之於是作建章宫度為千門萬戸前殿度高
未央其東則鳳闕高二十餘丈其西則商中(商庭也西方之庭)
數十里虎圈其北治大池漸臺高二十餘丈名曰太液
池中有蓬萊方丈瀛洲壺梁象海中神仙龜魚之屬其
南有玉堂璧門大鳥之屬立神明臺井幹樓高五十丈
輦道相屬焉東方朔傳陛下以城中為小圖起建章
左鳳闕右神明號稱千門萬戸土木衣錦繡撞萬石之
鍾擊雷霆之鼓使民不奢侈難矣能燔甲乙之帳却走
馬示不復用堯舜可比矣(史記東方朔傳建章後閣有騶牙見)百官表
太初元年置建章營騎(李陵衛青為建章監青給事建章召為建章監侍中)紀
昭帝始元元年二月黃鵠下建章宫太液池中公卿上
壽元鳳二年四月上有建章宫徙未央大置酒宣帝元
康元年冬置建章衛尉甘露三年正月匈奴呼韓邪單
于來朝置酒建章宫饗賜單于觀以珍寳元帝初元三
年六月罷甘泉建章宫衛黃圖建章宫在長安城外
於未央宫西跨城池作飛閣通建章宫構輦道以上下
宮之正門曰閶闔高二十五丈亦曰璧門左鳳闕高二
十五丈(三輔舊事鳳凰闕武帝造高二十五丈五尺一名别風闕又曰嶕嶢闕門内二百步)右神
明臺門内北起别風闕高五十丈對峙井幹樓高五十
丈連閣皆有罘罳前殿下視未央其西則廣中殿受萬
人有玉堂函德等二十六殿太液池唐中池三輔舊事
建章宮周回三十里又於宫門北造圓闕高二十五丈
上有銅鳳皇(古歌云長安城西有雙闕上有雙銅爵即銅鳳皇也)關中記上林
苑中有宫十二建章其一也圓闕臨北道括地志建
章宫在雍州長安縣西二十里長安故城西(元和志同)西
都賦輦路經營修涂飛閣自未央而連桂宫北彌明光
而亘長樂陵墱道而超西墉混建章而外屬(東都賦建章甘泉館)
(御列仙)設璧門之鳳闕上觚稜而棲金爵内則别風之嶕
嶢眇麗巧之竦擢張千門而立萬戸順陰陽而開闔爾
乃正殿崔嵬層建厥高臨乎未央經駘盪而出馺娑洞
枍詣以與天梁(官名)上反宇以蓋戴激日景而納光(注三輔故)
(事曰建章宫有折風闕關中記一名别風又關中記曰建章宫有馺娑駘盪枍詣承光四殿)黃圖駘盪宫春
(時景物滿官中也馺娑宫馬行迅疾一日遍宫中言宫之大也枍詣宫木名宫中美木茂盛也天梁官梁木至)
(於天言官之高也四宫皆在建章宫又有竒華殿鼔簧宫)神明鬱其特起遂偃蹇而
上躋軼雲雨於大半虹霓迴帶於棼楣攀井幹而未半
目眴轉而意迷步甬道以縈紆又杳窱而不見陽排飛
闥而上出若遊目於天表似無依而洋洋前唐中而後
太液覽滄海之湯湯(注未央官在西長樂在東桂宫明光宫在北建章宫在城西)
西京賦柏梁既災越巫陳方建章是經用厭火祥營宇
之制事兼未央圓闕竦以造天若雙碣之相望鳳騫翥
於甍標咸遡風而欲翔閶闔之内别風嶕嶢干雲霧而
上達狀亭亭以岧岧神明崛其特起井幹疊而百層上
飛闥而仰眺正睹瑤光與玉繩馺娑駘盪枍詣承光反
宇業業飛檐䡾䡾流景内照引曜日月天梁之宫實開
高闈長廊廣廡連閣雲蔓閈庭詭異門千戸萬珍臺蹇
産以極壯嶝道邐倚以正東似閬風之遐坂橫西洫而
絕金墉城尉不弛柝而内外潜通前開唐中顧臨太液
清淵洋洋神山峩峩列瀛洲與方丈夾蓬萊而駢羅立
脩莖之仙掌承雲表之清露屑瓊蘂以朝餐必性命之
可度(薛琮注圓闕上作鐵鳳凰令張兩翼舉頭敷尾以函屋上下有轉樞向風如將飛)晉張
華傳武帝嘗問漢宫室制度及建章千門萬戸華畫地
成圖左右屬目帝甚異之
漢迎年宫延年宫望仙宫
郊祀志太初三年上東巡海上考神仙之屬未有驗者
方士有言黃帝時為五城十二樓(崑崙玄圃五城十二樓仙人所居)以
候神人於執期(地名)名曰迎年(若言析年)上許作之如其方名
曰祈年上親禮祀上犢黃焉太始三年東幸琅邪禮日
成山登之罘(地理志東萊腄縣有之罘山祠也)浮大海用事八神延年
即迎年也(按元封元年四月癸卯封太山詔用事八神)漢宫閣名長安有祈年
宫延壽宫漢武故事長安有通天宫郭子橫洞冥記
元封三年起望仙宫
漢明光宫明光殿省
武紀太初四年秋起明光宫注師古曰黃圖云在城中
元后傳成都侯商病欲避暑從上借明光宫注在城
内近桂宫平紀元始元年六月罷明光宫及三輔馳
道黃圖明光宫在長樂宫後南與長樂宫相屬武帝
求仙起明光宫發燕趙美女二千人充之三秦記曰桂
宫中有明光殿皆金玉珠璣為簾箔處處明月珠晝夜
光明明光殿以金為戺玉為階(一本云此宫在甘泉宫中)西都賦
彌明光而亘長樂注三輔舊事曰桂宫内有明光殿
西京賦屬長樂與明光徑北通于桂宫注明光殿直北
通桂宫漢官儀尚書奏事於明光殿省中以丹朱采
地曰丹墀尚書伏其下奏事(程氏以此殿為東都之殿後漢門名有建禮門黃門)
(侍郎揖疏受事)程大昌曰漢有明光宫三一在北宮與長樂
相連一在甘泉宫中一為尚書奏事之地
漢桂宫四寳宫北宫
三輔黃圖桂宫漢武帝太初四年秋起周回十餘里(一本)
(云周匝四十里)在未央宫北(元和志在長安縣北十三里長安故城中)漢書桂宫有
紫房複道通未央宫關輔記桂宫通未央宫北中有明
光殿土山複道從宫中西上城西至建章宫神明臺蓬
萊山三秦記未央宫漸臺西有桂宫中有明光殿皆金
玉珠璣為簾箔綴明月珠金戺玉階晝夜光明西京雜
記武帝為七寳牀雜寳案寳屏風列寳帳設於桂宫時
人謂之四寳宫(長安記曰桂宮在未夾宮北亦曰北官)北宫在長安城中
近桂宫俱在未央宫北周回十里高帝時制度草創孝
武增修之中有前殿廣五十步珠簾玉戸如桂宫漢書
曰孝惠孝成皇后廢處北宫哀帝皇后居桂宫西都
賦輦路經營修塗飛閣自未央而連桂宫西京賦鈎
陳之外閣道穹窿屬長樂與明光徑北通乎桂宫
郊祀志置壽宫北宫(括地志在長安西北十三里)張羽旗設共具以
禮神君神君所言上使受書名曰畫法(策畫之法)東方朔
傳武帝嘗從董偃游戲北宫馳逐平樂於是上為竇太
主置酒宣室朔時陛戟殿下辟戟而前有詔更置酒北
宮引董君從東司馬門入更名東交門霍光傳昌邑
王駕法駕皮軒鸞旗驅馳北宫桂宫注師古曰在未央
宫北宣紀元康四年三月詔曰神爵集北宫成紀
為太子居桂宫上嘗急召太子出龍樓門不敢絕馳道
(師古曰黃圖桂宫在城中近北宫非太子宫)建始二年三月北宫井水溢出
平紀孝哀皇后傅氏退居桂宫注師古曰桂宫在城
中非未央宫中孔光傳光議定陶太后宜改築宫何
武曰可居北宫上從武言北宫有紫房複道通未央宫
傅太后果從複道朝夕至帝所
漢長信宫永信宫中安宫長秋宫儲
元宫永樂宫東宫東朝
哀紀綏和二年上即位五月丙戌尊定陶太后丁姬各
置左右詹事食邑如長信宫中宫(注成帝母王太后居長信宫中宫皇后之)
(宫)建平二年夏四月詔尊共皇太后曰帝太太后稱永
信宫共皇后曰帝太后稱中安宫百官志詹事屬官
有長信詹事掌皇太后宫景帝中六年更名長信少府
平帝元始四年更名長樂少府注居長信宫則曰長信
居長樂宫則曰長樂東方朔傳武帝夜出夕還齎五
日糧會朝長信宫注五日一朝長信宫故齎五日糧長
信太后之宫也霍光傳出入長信宫殿中通籍長信
宫王嘉傳哀帝為董賢治器自貢獻宗廟三宫猶不
至此(劉原父曰太皇太后稱長信宫傅太后永信宫丁姬中安宫故稱三宫)班婕妤傳
求共養太后長信宫上許之退處東宫作賦曰奉共養
於東宫託長信之末流杜欽傳唯陛下數御安車由
輦道親二宫之饔膳注韋昭曰卭成太后與成帝母
續志帝祖母稱長信宫故有長信少府(後漢都洛陽亦有長信宫長樂)
宫又有長秋宫(漢官儀帝祖母稱長信宫帝母稱長樂宮後曰永樂)黃圖云長樂殿
西有長信宫長秋殿(又云后宫在西秋之象也秋主信故以長秋長信為名)水經
亦曰殿西有長信長秋等殿則皆在長樂宫中也長安
志别出長信等七宫不以統諸長樂殆傳疑也百
官表將行秦官景帝中六年更名大長秋詹事屬官
有中長秋注師古曰秋者秋成之時長者常久之義故
以為皇后宫名馮昭儀傳為信都太后與王俱居儲
元宫注師古曰黃圖在上林苑中後后紀馬后永平
三年春有司奏立長秋宫注皇后所居宫也長者久也
秋者萬物成熟之初也故以名焉匽后和平元年尊
為孝崇皇后宫曰永樂置太僕少府以下皆如長樂宫
董后尊號曰孝仁皇后居南宫嘉德殿宫稱永樂
叔孫通傳惠帝為東朝長樂宫及間往數蹕煩民作複
道方築武庫南爰盎傳上朝東宫趙談驂乘張湯
傳吳楚七國反景帝往來東宫間田蚡傳武帝二年
御史大夫趙綰請毋奏事東宫(竇太后)灌夫傳東朝廷
辯之注如淳曰東朝太后朝也夏侯勝傳羣臣奏事
東宫太后省政勝用尚書授太后許后傳成帝報曰
其孝東宫毋闕朔望注東宫太后所居也(劉向言王氏依東宮之尊)
叙傳上朝東宫太后曰班侍中伯大將軍所舉宜寵
異之伯每朝東宫常從
漢後宫八區後宫十四位椒房掖庭十
四級
班倢伃傳為倢伃居增成舍注應劭曰後宫有八區增
成第三黃圖武帝時後宫八區有昭陽飛翔增成合
歡蘭林披香鳳皇鴛鴦等殿西都賦後宫則有掖庭
椒房后妃之室合歡增成安處常寧茞若椒風披香發
越蘭林蕙草鴛鸞飛翔之列(注黃圖長樂宫有椒房殿漢宫闕名有合歡披香鴛)
(鸞飛翔殿餘亦殿名新論曰董昭儀居舍號曰椒房)昭陽特盛隆於孝成(注昭陽殿名孝)
(成趙皇后弟絕幸為昭儀居昭陽舍)屋不呈材牆不露形裛以藻繡絡以
編連隨珠明月錯落其間金釭銜璧是為列錢翡翠火
齊流耀含英懸黎垂棘夜光在焉於是玄墀釦砌玉階
彤庭碝磩采緻琳珉青熒珊瑚碧樹周阿而生紅羅颯
纏綺組繽紛精曜華燭俯仰如神後宫之號十有四位
窈窕繁華更盛迭貴西京賦後官則昭陽飛翔增成
合驩蘭林披香鳳皇鴛鸞館室次舍采飾纖縟裛以藻
繡文以朱綠金戺玉階彤庭輝輝珊瑚琳碧瓀珉璘彬
珍物羅生煥若崐崘雖厥裁之不廣侈靡踰乎至尊列
爵十四競媚取榮盛踰無常惟愛所丁外戚傳漢帝
母稱皇太后祖母稱太皇太后適稱皇后妾皆稱夫人
又有美人良人八子七子長使少使之號武帝制偼伃
娙娥傛華充依各有爵位而元帝加昭儀之號凡十四
等云(注自昭儀以下至秩百石十四等)昭儀位視丞相偼伃視上卿娙
娥視中二千石傛華視真二千石美人視二千石八子
視千石充依視千石七子視八百石良人視八百石長
使視六百石少使視四百石五官視三百石順常視二
百石無涓共和娛靈保林良使夜者皆視百石上中家
人子視有秩斗食後皇后紀秦并天下官備七國爵
列八品漢興因循其號武元之後掖庭三千增級
十四光武中興六宫稱號惟皇后貴人金印紫綬
又置美人宫人采女三等並無爵秩霍光傳上
官桀有椒房中宫之重注師古曰椒房殿名皇后
所居以椒和泥塗壁取其温芳也在未央宫谷
永傳願抑損椒房玉堂之盛寵許后傳省減椒房掖
庭用度後第五倫傳椒房之親注后妃以椒塗壁取
其繁衍多子故曰椒房禮内宰六宫注若今稱皇后
為中宫疏漢舊儀有此事
漢犬臺宫
江充傳召見犬臺宫黃圖在長安西二十八里上有
犬臺宫外有走犬觀
漢鉤弋宫堯母門
趙偼伃傳居鉤弋宫太始三年生昭帝號鉤弋子十四
月乃生命所生門曰堯母門注黃圖宫在城外漢武故
事在直門南(括地志在長安城中)黃圖林光宫中有長定宫三
輔決錄曰后從帝行幸甘泉宫居長定宫長門宫在
長安城孝武陳后居之(東方朔傳竇太主獻長門園更名長門宫注如淳曰長門在長)
(安城東南)昭臺宫在上林苑中西京雜記趙王如意年幼
未就外傅使趙媪傅之號其室曰養德宫後改為魚藻
宫
漢交門宫鼎湖宫
武紀太始四年夏四月幸不其祠神人于交門宫若有
鄉坐拜者作交門之歌注晉灼曰琅邪縣有交門宫武
帝所造黃圖鼎湖宫在湖城縣界(晉灼曰在藍田引黃圖)昔黃
帝採首山銅以鑄鼎鼎成有龍下迎帝仙去小臣攀龍
髯而上者七十二人漢武帝於此建宫(詳見郊祀志)
漢萬歲宫亭
黃圖萬歲宫武帝造汾陰有萬歲宫宣帝元康四年幸
萬歲宫神爵翔集以元康五年為神爵紀元宣紀
神爵元年正月行幸甘泉郊祀泰畤三月幸河東
祠后土詔曰迺元康四年嘉穀元稷降于郡國神爵仍
集金芝九莖産於函德殿銅池中九真獻竒獸南郡獲
白虎威鳳為寳朕之不明震于珍物飭躬齋精祈為百
姓東濟大河天氣清靜神魚舞河幸萬歲宫神爵翔集
注服虔曰萬歲宫在東郡平陽縣今有津晉灼曰黃圖
汾陰有萬歲宫是時幸河東師古曰晉說是後黃瓊
傳順帝永建中公車召瓊李固遺書曰聞渡伊洛在萬
歲亭注亭在洛州嵩陽縣西北武帝元封元年登太室
聞山呼萬歲者三因以名亭(又桓帝紀注洛陽夏門外有萬歲亭)三齊
記曲城齊城東有萬歲水水北有萬歲亭漢武所造
西征記(戴延之)漢武帝於太室山作登仙臺及萬歲亭
漢日華宫
黃圖河間獻王德築日華宫置客館二十餘區以待學
士(又見西京雜記)梁孝王作曜華宫築兔園有鴈池鶴洲鳬渚
(廣川王太后居長壽宮)
漢步夀宫
郊祀志神爵二年正月鳳皇集祋祤於所集得玉寳起
步壽宫迺下詔赦天下(厥後五鳳紀年鳳皇名殿)黃圖秦亦有步
壽宫今按其地與秦異則秦漢各有步壽宫秦在新豐
縣步高宫西漢宫閣名長安有延壽宫祈年宫
元和志漢步壽宫在華原縣東北三里(本漢祋祤)
隋志京兆渭南有步壽宫初學記黃圖曰京兆
有步高宫(元和志秦步高宫在渭南縣西南二十里)有熊迎年孝武
益壽
漢太子宮
疏廣傳宣帝幸太子宫受為家令迎謁應對及置酒宴
奉觴上夀王褒傳詔使褒等皆之太子宫虞侍太子
朝夕誦讀竒文及所自造作太子喜褒所為甘泉及洞
簫頌成紀元帝在太子宫生甲觀畫堂帝為太子初
居桂宫(師古曰三輔黃圖桂宮在城中近北宮非太子官)元后傳送政君太
子宫見丙殿甘露三年生成帝於甲館畫堂為世適皇
孫哀紀定陶王立為皇太子謝曰材質不足以假充
太子之宫戾太子傳及冠就宫上為立博望苑後
班彪傳中宗令劉向王褒蕭望之周堪之徒保訓東官
申屠剛傳言皇太子宜時就東宫簡任賢保以成其
德陰識傳守執金吾輔導東宫
漢陽靈宫
揚雄甘泉賦蓋天子穆然珍臺閒館璇題玉英蜵蜎蠖
濩之中惟夫所以澄心清魂儲精垂思感動天地逆釐
三神者迺搜逑索耦臯伊之徒冠倫魁能函甘棠之思
挾東征之意相與齊乎陽靈之宫(注齊同也祭天之所故曰陽靈之宫也)
集乎禮神之囿登乎頌祇之堂
漢萯陽宫屬玉觀
紀宣帝甘露二年十二月行幸萯陽宫屬玉觀注應劭
曰宫在鄠秦文王所起成帝元延二年冬行幸長楊
宫大獵宿萯陽宫賜從官黃圖萯陽宫(東方朔傳作倍陽)在
今鄠縣西南二十三里(元和志同)西都賦天子登屬玉之
館歴長楊之榭(以玉飾因名焉)
漢池陽宫
宣紀甘露三年春正月呼韓邪單于來朝使有司道單
于先行就邸長安宿長平上自甘泉宿池陽官上登長
平阪詔單于母謁黃圖池陽宫在池陽南上原之阪
去長安五十里或謂即秦蘭池之陽(元和志在涇陽縣西北八里)地理志左
馮翊池陽縣惠帝四年置(應劭曰在池水之陽)東方朔傳武帝微
行北至池陽百官表有胡騎校尉掌池陽胡騎(屯於池陽)
(者)後章紀建初七年十月幸長安進幸長平御池陽
宫東至南陵造舟於涇而還
漢蒲陶宫
匈奴傳元壽二年單于來朝以太歲厭勝所在舍之上
林苑蒲陶宫告之以加敬單于黃圖蒲陶宫在上林
苑
漢神光宫
文選揚子雲羽獵賦入西園切神光注張晏曰神光宫
名初學記黃圖長安有望遠宫
漢蘭池宫
地理志扶風渭城縣有蘭池宫楊僕傳受詔不至蘭
池宫文選西都賦注黃圖曰蘭池觀在城外長安圖
曰周氏陂南一里漢有蘭池宫黃圖秦始皇三十一
年微行咸陽逢盗蘭池注渭城縣有蘭池宫史記景
紀馳道木填蘭池正義秦蘭池在雍州咸陽縣界三秦
記云始皇都長安引渭水為長池築為蓬萊山刻石為
鯨長二百丈元和志秦蘭池宫在咸陽縣東二十五
里蘭池陂即秦之蘭池也在縣東二十五里初始皇
引渭水為池東西二百里南北二十里築為蓬萊山刻
石為鯨魚長二百丈唐書太宗出征突厥高祖餞之
蘭池宫
漢濟陽宫鳳皇廬光武碑
光武紀南頓君初為濟陽令以建平元年乙卯歲十二
月甲子夜生光武於縣舍有赤光照室中是歲縣界有
嘉禾生一莖九穗因名曰秀(注蔡邕光武碑文云光武將生皇考以令舍不顯開)
(宮後殿居之而生)建武五年十二月詔復濟陽二年徭役注帝
生於濟陽宫明紀永平五年十月詔豐沛濟陽受命
所由加恩報德適其宜也安紀延光三年二月丙子
東狩丁丑告陳留太守祠南頓君光武于濟陽郡國
志陳留郡濟陽注有行宫光武生(吳都賦注光武紀云濟陽有武帝行過宮)
論衡光武以建平元年十二月甲子生於濟陽宫後
殿第二内中室内自明是歲嘉禾生三本一莖九穗長
於禾一二尺元帝之初有鳳皇下濟陽故今濟陽宫有
鳳皇廬始與李父等俱起遇賊兵走濟陽舊廬見光若
火正赤在舊廬道南光燿上屬天(水經注云光明照室)蔡邕光
武濟陽宫碑帝乃龍見白水淵躍昆滍云云先民有言樂
樂其所自生禮不忘其本是以虞稱媯汭姬美周原作
頌曰應期潜見扶陽而飛
漢懷宫
光武紀建武元年八月癸丑祠高祖太宗於懷宫列
傳伏隆建武二年詣懷宮光武親接之范升建武三
年召詣懷宫拜議郎耿純世祖即位從攻王郎還詣
懷宫注懷河内縣名有離宫枚叔七發乃下置酒於
虞懷之宫
漢洛陽南宫(又見上)却非殿九龍殿前殿
光武紀建武元年七月圍朱鮪於洛陽九月朱鮪舉城
降十月癸丑車駕入洛陽幸南宫却非殿遂定都焉十
四年正月起南宫前殿注蔡質漢典職儀云南宫至北
宫中央作大屋複道三行天子從中道從官夾左右十
步一衛兩宫相去七里又洛陽宫閣名有却非殿順
帝紀帝即位尚書以下從輦到南宫登雲臺(又質帝桓帝迎入南)
(宫即位)馬后紀諸貴人徙居南宫五行志南宫宣室
殿承善闥黃龍千秋萬歲殿長秋和歡殿鉤盾掖傳
論顯宗圖二十八將於南宫雲臺列傳張酺永平九
年顯宗為四姓小侯開學於南宫酺數講於御前馮
魴永平十五年東巡郡國留魴宿衛南宫賈逵建初
元年詔入講北宫白虎觀南宫雲臺東平王蒼建初
三年帝饗衛士於南宫因從皇太后周行掖廷池閣因
閱陰太后舊時衣服賜蒼及琅邪王京書鄭弘章帝
以前後所陳補益王政皆著之南宫以為故事(謝承漢書明帝)
(條沛相李壽前後所上便宜為南宮故事)楊賜靈帝徙南宫閱錄故事得
所上張角奏及前侍講注籍乃感悟下詔封賜臨晉侯
宦者傳靈帝修南宫玉堂東都賦皇城之内宫室
光明闕庭神麗奢不可踰儉不能侈(李通傳建武二年拜大司農帝每征)
(討四方常令通居守京師鎮撫百姓修宮室起學宮)東京賦於南則前殿雲臺
和歡安福謻門曲榭邪阻城洫竒樹珍果鉤盾所職西
登少華亭候修飭九龍之内實曰嘉德西南其戸匪彫
匪刻我后好約乃宴斯息(九龍本周時殿名也門上有三銅柱三龍相糾繞故曰九)
(龍嘉德殿名在九龍門内也我后謂明帝也)桓帝延熹二年南宮嘉德殿黃龍見又有朱雀
蒼龍白虎玄武闕司馬門掖門承明門金馬門鴻都門
青瑣門崇德殿宫之正門也章德殿宫之前殿也有玉
堂前後殿明光殿建始殿東有太倉武庫又有鳳皇黃
龍千秋萬歲殿雲臺(一作靈臺)阿閣蘭臺東觀仁壽闥咸在
焉洛陽宮又有却非門漢表云分為二(周有逃責之臺注劉德曰雒陽南宫謻臺是也)
漢太駕宫修西京宫室六王邸
光武紀建武十九年修西京宫室杜篤傳篤以關中
表裏山河先帝舊京不宜改營洛邑乃上論都賦曰皇
帝以建武十八年二月甲辰升輿洛邑巡于西岳推天
時順斗極排閶闔入函谷觀阸於殽黽圖險於隴蜀其
三月丁酉行至長安經營宫室傷愍舊京遂天旋雲遊
造舟于渭北&KR2246;涇流衍陳於岐梁東横乎大河瘞后土
禮邠郊(四月反于洛都)明年有詔復函谷關作大駕宫(胡廣漢制度曰)
(天子出有大駕法駕小駕)大駕言即天子行幸也六王邸高車廏於長安修理
東都城門(長安外城門)橋涇渭往往繕離觀東臨灞滻西望
昆明北登長平規龍首橅末央覛平樂儀建章
漢洛宫三宫
東京賦昔先王之經邑也審曲面勢泝洛背河左伊右
瀍西阻九阿東門于旋盟津達其後太谷通其前太室
作鎮揭以熊耳底柱輟流鐔以大岯龍圖授羲龜書畀
姒召伯相宅卜惟洛食周公初基其繩則直經涂九軌
城隅九雉度堂以筵度室以几京邑翼翼四方所視世
祖龍飛白水鳳翔參墟叡喆玄覽都兹洛宫曰止曰時
昭明有融既光厥武仁洽道豐登岱勒封與黃比崇逮
至顯宗六合殷昌乃新崇德(殿名在東)遂作德陽(西)啓南端
之特闈立應門之將將昭仁惠於崇賢(東門)抗義聲於金
商(西門)飛雲龍(東門)於春路屯神虎(西門)於秋方建象魏於兩
觀旌六典之舊章其内則含德章臺天祿宣明温飭迎
春壽安永寧(八殿在應門之内)飛閣神行莫我能形於南則前
殿(路寢)雲臺龢驩安福謻門(外室門也)曲榭邪阻城洫九龍(周時)
(殿名)之内實曰嘉德西南其戸匪彫匪刻我后好約乃宴
斯息於東則鴻池清籞綠水澹澹其西則平樂都場示
遠之觀(李尤賦曰設平樂之顯觀處金商之維陬)龍雀(飛廉也)蟠蜿天馬(銅馬也)
半漢經始勿亟成之不日猶謂為之者勞居之者逸慕
唐虞之茅茨思夏后之卑室乃營三宫布教頒常複廟
重屋八達九房(謂明堂)規天矩地授時順鄉造舟清池維
水泱泱左制辟雍右立靈臺因進拒衰表賢簡能馮相
觀祲祈裭禳災(薛綜注德陽殿東有辟雍西有靈臺謂於其上班教令者曰明堂大合樂射鄉)
(者曰辟雍司歷紀侯節氣者曰靈臺)東都賦至于永平重熙累洽增周
舊修洛邑扇巍巍顯翼翼光漢京于諸夏總八方而為
極皇城之内宫室光明闕庭神麗奢不可踰儉不能侈
(賦序云京師修宫室浚城隍起苑囿以備制度)
漢北宫(又見上)
紀明帝永平三年起北宫及諸官府(夏旱鍾離意諫曰成湯六事自責今)
(宫室大作人失農時所謂宮室榮也)八年十月北宫成和帝永元四年
四月庚申幸北宫順帝召虎賁羽林士屯南北宫諸
門(文選注蔡質漢官典職曰南宫北宮相去七里中間作大屋複道三行)竇后(章)見於
北宫章德殿鄧后(和)自御北宫增喜觀閱問宫人即
日遣五六百人列傳鍾離意永平三年夏旱而大起
北宫意詣闕上疏帝敇太匠止作諸宫減省不急遂應
時注雨後德陽殿成百官大會帝思意言謂公卿曰鍾
離尚書在此殿不立注漢宫殿名曰北宫中有德陽殿
井丹建武末沛王輔等五王居北宮皆好賓客請丹
不能致(逸民)賈逵入講北宫白虎觀張禹永元十五
年以太尉兼衛尉留守注東觀記曰留守北宮馬融
陽嘉二年對策北宫端門五行志有北宫盛饌門閣
東掖庭
漢濯龍宫池
桓紀延熹五年十月換王侯租以助軍糧出濯龍中藏
錢還之九年七月庚午祠黃老於濯龍宫論曰飾芳林
以考濯龍之宫設華蓋以祠浮屠老子注續漢志祠老
子於濯龍宫用郊天樂馬后紀明帝幸濯龍中諸才
人下邳王以下在側請呼皇后帝笑曰是家志不好樂
雖來無歡建初二年太后詔曰前過濯龍門見外家問
起居者車如流水馬如游龍置織室蠶於濯龍中數往
觀視以為笑樂注續漢志曰濯龍園名也近北宫(少府屬官)
(有濯龍監一人四百石)李雲傳桓帝在濯龍池管霸奏雲等事
李尤賦德陽之北斯曰濯龍文㮰曜水甘果成叢
洛都賦(傳毅)顧濯龍之臺觀淳清沼以汎舟東京賦濯
龍芳林九谷八溪芙蓉覆水秋蘭被涯注洛陽圖經曰
濯龍池名
漢胡桃宫
匈奴傳順帝漢安二年六月丙寅立南單于兜樓儲詔
太常祖會饗賜作樂角抵百戲帝幸胡桃宮臨觀之
漢承光宫
种暠傳順帝擢暠監太子於承光宫百官志永安丞一
人永安北宫東北别小宫名有園觀(洛陽宫殿名曰永安宫周迴六百九十八)
(丈故基在洛陽故城中)苑中丞主苑中離宫李尤永安宫銘合歡
黃堂中和是遵候臺集道俾司星辰晉紀太元二十一
年四月新作永安宫
漢宫閣簿宫闕疏鼓簧宫
唐志漢宫閣簿三卷洛陽宮殿簿二卷文選注引漢
宫閣名長安有鴛鸞殿又引漢宫殿疏曰長安有鴈鶩
陂又引晉宫闕名西都賦注引漢宫闕疏景福殿賦注
引洛陽宫殿簿上林賦注引漢宫殿簿漢書顔師古
注引漢宫閣疏黃圖鼓簧宫漢宫閣疏云周匝一百
三十步在建章宫西北光武紀注洛陽宫殿名有却
非殿漢宫閣疏曰靈臺高三丈十二門
蜀漢新宫
蜀都賦金城石郭兼帀中區既麗且崇實號成都闢二
九之通門畫方軌之廣塗營新宫於爽塏擬承明而起
廬注新宫宫名漢有承明廬此擬而起之
魏洛陽宫太極殿建始殿承明廬
紀文帝黃初元年十二月初營洛陽宫戊午幸洛陽注
臣松之曰時帝居北宮以建始殿朝羣臣門曰承明陳
思王植詩曰謁帝承明廬至明帝始於漢南宫崇德殿
處起太極昭陽諸殿魏略魏有鄴宫(洛陽宮殿簿有魏太極九龍芙蓉九華承光諸殿)
明帝青龍三年三月大治洛陽宫起昭陽太極殿築
總章觀高十餘丈建翔鳳于上(初學記歷代殿名或㳂或革惟魏之太極自晉以降正殿皆名之)
張遼傳黃初二年遼朝洛陽宫文帝引會建始殿親
問破吳意狀魏都賦經始之制牢籠百王畫雍豫之
居寫八都之宇高門有閌築室百堵思重爻摹大壯造
文昌之廣殿極棟宇之宏規長庭砥平鍾虡夾陳巖巖
北闕南端攸遵西闢延秋東啓長春左則中朝有赩聽
政作寢前則宣明顯陽順德崇禮重闈洞出鏘鏘濟濟
禁臺省中連闥對廊藹藹列侍金蜩齊光後則椒鶴文
石永巷閫術楸梓木蘭次舍甲乙西南其戸成之匪日
丹青炳煥特有温室
魏許昌宫
紀文帝黃初三年正月庚午行幸許昌宫四年九月甲
辰行幸許昌宫五年七月幸許昌宫明帝太和六年四
月壬寅行幸許昌宫九月治許昌宮起景福承光殿十
二月行還許昌宮青龍三年十一月丁酉行幸許昌宫
卞蘭許昌宮賦入南端以北眺望景福之嵯峨望舒
涼室羲和温房楊脩許昌宫賦置天臺於辰角列執
法於西南元和志許昌宫在許昌故城中(漢建安元年都許)
吳太初宮
吳志孫權赤烏十年三月改作太初宫注權以建業宫
(南宫)腐朽徙武昌宫材瓦繕治孫皓寳鼎二年六
月起顯明宫注吳有太初宫方三百丈權所起也
昭明宫方五百丈皓所作也避晉諱故曰顯明在
太初之東志又有蒼龍門白虎門黃龍元年
九月權遷都建業因故府不改館召陸遜輔太子
登掌武昌留事建康建都自吳及陳三百二十
一年
晉咸和新宫
成帝紀(兼王導傳)咸和四年二月蘇峻平宫闕灰燼以建平
園為宫温嶠議遷都豫章三吳之豪請都會稽二論紛
紜未有所適王導曰金陵舊為帝里又孫仲謀劉玄德
俱言王者之宅古之帝王未必以豐儉移都苟弘衛文
大帛之冠則無往不可且北寇䰟游伺我之隙一旦示
弱竄於蠻越求之望實俱非良計以咸和五年九月造
新宫(王彬為大匠)繕苑城(修六門)七年十二月庚戌帝遷於新
宫八年正月辛亥朔詔曰既獲臨御大饗羣后九賓充
庭百官象物
晉崇化宫弘訓宫崇德宫崇訓宫
紀武帝泰始元年十二月丁卯尊王太后宫曰崇化二
年正月辛丑尊羊皇后宫曰弘訓穆帝升平元年正
月褚太后居崇德宫(褚皇后傳穆帝幼冲后臨朝帝既冠反崇德宮)孝武太
元十九年八月己巳尊李太后宫曰崇訓
晉太元新宫太極殿
孝武紀太元三年春二月乙巳作新宫七月辛巳帝入
新宫(新宫内外殿宇大小三千五百間)十七年八月新作東宫二十一
年正月造清暑殿(宋孝武帝有華林清暑殿賦)謝安傳孝武時宫
室毁壞安欲繕之尚書令王彪之等以外寇為諫安竟
獨決之宫室用成皆仰模玄象合體辰極而役無勞怨
王獻之傳太元中新起太極殿(時建太極殿有梅木流至以為梁因畫花)
(於梁以表瑞)謝安欲使獻之題榜以為萬代寳而難言之以
魏韋仲將書凌雲殿榜諷之獻之曰仲將魏之大臣寧
有此事徐爰晉紀孝武寧康二年尚書令王彪之等
改作新宫太元三年二月内外軍六千人始營築至七
月而成太極殿高八丈長二十七丈尚書謝萬監視賜
爵關内侯大匠毛安之關内侯梁書天監十二年改
造太極殿王規獻新殿賦(陳徐陵有銘)
玉海卷一百五十六
