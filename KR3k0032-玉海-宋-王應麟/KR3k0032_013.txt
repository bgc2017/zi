卷十三
玉海卷十三
宋王應麟撰
律歷
改元
黃帝五始文
春秋正義春秋緯稱黃帝受圖有五始說公羊者云元
者氣之始春者四時之始王者受命之始正月者政教
之始公即位者一國之始春秋緯云黃帝坐於扈閣鳳
凰銜書致帝前其中得五始之文謂此五事何休又云
公即位者一國之始政莫大於正始故春秋以元之氣
正天之端以天之端正王之政以王之政正諸侯之即
位
文王改元
詩文王正義尚書運期授注云周文王以戊午蔀二十
九年受命受命之月已是季秋至明年乃改元書序云
惟十有一年武王伐殷注云本文王受命而數之是年
入戊午蔀四十歲矣以歷校之入戊午蔀二十九年歲
在戊午其年殷九月二十五日得甲子明年乃改元則
元年歲在己未是得赤雀之命後年改元之驗也(是類謀注)
(云入戊午蔀二十九年時赤雀銜丹書而命之)季秋之月甲子赤雀銜丹書武成正義文
王斷虞芮之訟諸侯歸之改稱元年諸侯自於其國各
稱元年是已之所稱容或中年得改汲冡周書魏惠王
有後元年漢初文帝二元景帝三元此必有因於古也
漢改元嘉瑞改元(見祥瑞)
文帝十六年(史記十七年)九月得玉杯刻曰人主延夀明年
改元索隱曰按秦本紀惠文王十四年更為元年又汲
冡竹書魏惠王亦有後元當取法於此又按封禪書以
新垣平候日再中故改元也武帝建元元年顔師古
曰年號起於此封禪書後三年有司言元宜以天瑞
不宜以一二數一元曰建二元以長星曰光今郊得一
角獸曰狩云(劉貢父曰後三年蓋盡元狩六年至元鼎三年也然元鼎四年方得寳鼎無緣先三)
(年而稱之以此而言自元鼎以前之元皆有司所追命其實年號起元鼎故元封改元始有詔書矣)吕氏曰
(封禪書言天子封泰山反至甘泉有司言寳鼎出為元鼎以今年為元封元年然則元鼎年號亦追改也)
終軍傳對曰今郊祀未見於神祇而獲獸以饋宜因昭時
令日改定告元對奏由是改元為元狩(劉仲馮曰按紀獲麟在元狩元)
(年史記封禪書元鼎三年有司始言元不宜以一二數乃云三元曰狩蓋追述也)
漢改元正歷
肅宗賈逵傳陛下通天然之明建大聖之本改元正
歷垂萬世則是以麟鳳百數嘉瑞雜遝注改元謂改建
初九年為元和元年(八月癸酉詔)正歷謂元和二年始用四
分歷(二月甲寅)章帝時鳳凰見百三十九麒麟五十二白虎
二十九黃龍三十四神雀白燕等史官不可勝紀見東
觀記陳湯傳耿育上書延夀湯係萬里難制之虜先
帝下明詔宣著有功改年垂歷傳之無窮應是南郡獻白
虎元帝紀邊垂長無兵革之事其改元為竟寧
唐古今年號錄
志封演一卷(天寳末)書目一卷封演集并序以肅宗至
德代宗永泰乃陳後主齊明帝年號為失於考據遂起
漢武建元至於唐纂為一卷後蜀杜光庭撰古今類
聚年號圖一卷自漢武元年辛丑至蜀乾德元年己夘
凡一千五十九年歴一百八十九君改四百七號内六
十號重出崇文目年號歷一卷紀年錄一卷元類一
卷
乾德郊祀改元
建隆四年十一月甲子郊祀改元乾德六年十一月
二十四日郊陳告謝之儀改開寶興國九年十一月
二十一日郊改雍熙五年正月十七日藉田改端拱
景祐五年十一月十八日郊改寶元康定二年十
一月二十日郊改慶歷至和三年九月十二日恭謝
改嘉祐靖國元年十一月二十三日郊改崇寧乾
道元年正月一日郊祀改元(法乾德紀元之義)九年十一月九
日郊改淳熙
景德朝元殿受朝改元
見禮儀元會類
紀年通譜
書目十二卷參政宋庠撰以古今運歷之書凡十餘家
皆無可采遂取十七代正史百家雜記凡正偽年號括
為一書斷自漢文後元之戊寅下止周恭帝顯德之庚
申凡一千二百二十二歲并本朝建隆之元至慶歷元
年之辛巳合為十二卷其十八篇曰統元以甲子貫之
其二篇曰類元歴代紀元賦一卷大理丞楊備撰自
漢至五代别為宋頌四章紹興中晁公邁撰歴代紀
年十卷紹熙五年八月侯望進古今年號錄五卷自
漢建元至今一千三百三十五年正偽年號總八百三
十八為字二百三十五
宋朝年號頌
天佑下民藝祖立極繇三而五建隆乾德開寶之九享
國十七太宗之元改為興國八而改之雍熙乃復四而
更之端拱乃續麟正二書淳化是易鳳紀五朌至道是
革至三而終二十四訖章聖纘圖咸平凡六景德祥符
四九其别天禧乾興五一其畢二紀仍朞仁皇嗣服天
聖明道九二先及景祐寶元康定慶歷皇祐至和嘉祐
之日曰四而二曰一而八曰五而二曰八而足四十一
年政事修飭英皇治平四載善述神考之興聿新制作
熙寧十更元豐八閱哲宗紹休元祐凡八紹聖元符四
三其列十有五禩徽皇靖國崇觀政重宣和岌岌總其
歴年五加二十靖康屯難高宗正域建炎紹興再立宗
祏四與三二紀凡三歴孝廟隆興乾道相襲二九之餘
淳熙十六二十七春乾清坤謐光宗五稔紹熙駿遹寧
考慶元六更歲律泰禧四三嘉定十七三十年間不皇
暇逸吾皇承統光增燕翼寶慶三改紹定六易端平嘉
熙歴載凡七淳祐十二寶祐歲六開慶一禩景定更瑟
總論改元
漢武六年一改號自太初後四年一改孝昭亦六年一
改孝宣四年一改孝元五年一改孝成四年一改(餘改號皆)
(不常)年號及十年已上不改者光武建武三十一孝明
永平十八孝和永元十六獻帝建安二十四蜀漢後主
建興十五延熙二十吳大帝赤烏十三晉武泰始十太
康十穆帝永和十二孝武太元二十一安帝義熙十四
宋文帝元嘉三十齊武建元十一梁武天監十八大同
十一陳宣大建十四魏昭成(稱代)建國三十九道武登國
十太武真君十一孝文太和二十三西魏文帝大統十
七隋文開皇二十煬帝大業十三唐太宗貞觀二十三
玄宗開元二十九天寶十四代宗大歷十四德宗貞元
二十一憲宗元和十四宣宗大中十三懿宗咸通十四
春秋正義漢魏以來雖秋冬改元史於春夏即以元年
冠之是有因於古也元者氣之本也善之長也人君執
大本長庶物欲其與元同體故年稱元也諸侯於其封
内各得改元傳說鄭國之事云僖之元年簡之元年是
諸侯皆改元非獨魯也隋志道經有延康赤明龍漢
開皇是其年號春秋後傳惟王者改元諸侯改元自
汾王以前未有也晉竹書曲沃莊伯十一年十一月
則用夏正為歲首而秦譜至宣公初志閏月不惟改
元又改歷矣書正義顧氏云殷家猶質踰月即改
元年以明世異不待正月以為首也郎顗曰仲終
季始歴運變改故可改元所以順天道也文中子
曰改元立號非古也其於彼心自作之乎舜典紀
元日商訓稱元祀春秋書元年人君之元即乾坤之
元也大哉乾元萬物資始天之用也至哉坤元萬物
資生地之用也成位乎其中則與天地參元即仁也
仁人心也衆非元后何戴后體元則仁覆天下矣即
位之一年必稱元年絫數雖久而不易戰國而下此
義不明秦惠文王十四年更為元年汲冡竹書魏惠
王有後元始變謂一為元之制漢文帝十有六年惑
方士說改後元年景帝因之壬辰改中元戊戌改後
元猶未以號紀年也武帝因事建號一元曰建二元
以長星曰光六年而更始曰朔郊得一角獸曰狩顔
氏謂年號起建元劉氏据封禪書謂起元鼎呂氏
謂元鼎亦追改也元封改元始有詔曰登封泰山
至于梁父然後升䄠肅然自新嘉與士大夫更始
其以十月為元封元年及征和之後復改後元年
於是武帝厭改元矣歴代襲沿或五六年或三四
年或一歲再更或一歲三號一歲四號記注繁蕪
莫之勝載哀帝以建平二年為太初元將見于王
莽傳世祖以建武三十二年為建武中元見于續
漢志而本紀削二字梁之大同大通俱有中字亦
憲章於建武也經載十二而年名不易陳夀以美
諸葛武侯間有復古號為元年如魏廢帝恭帝周
閔帝明帝唐肅宗未幾仍舊蓋春秋之義不明久
矣即位踰年改元古制也劉禪孫亮石弘符生李
景未踰年而改亡以議為晉惠帝改武帝太熙為
永熙謂欲長奉先皇之制亦非也議者以為違春
秋踰年書即位之義令史官没之明年正月復改
年唐順宗以貞元二十一年正月嗣位至八月改
永貞蓋已稱太上皇嫌於獨無紀年故亟更之太
平興國之改元不俟踰年史臣謂與常例不同又
有踰年而不改元者唐中宗仍武后神龍代宗繼
寶應至七月梁末帝追承乾化晉少帝襲天福至
九年孟昶仍父明德漢高祖追用晉天福隠帝仍
父乾祐周世宗仍太祖顯德皆非禮之正唐哀帝
仍昭宗天祐蓋畏朱温而不敢云漢獻除光熹昭
寧永漢梁元帝黜大寶梁末帝黜鳳歷諉曰繼故
晉惠後改永安漢高祖黜開運最為無謂自唐德
宗慨想貞觀開元之盛改貞元以法二祖(紀元用先代名)
(始於唐德宗貞元合貞觀開元之名用李泌之言)我朝因之若淳熙慶元開
禧之類是也元祐之號或謂並用元豐嘉祐而有
對鈎之談隆興欲隆紹興之治紹熙將紹淳熙之
政詞臣草詔乃合建隆紹興及紹興淳熙為義非
初意矣夫歴世無窮而美名有盡於是有離合之
䜟有重複之嫌如永昌隆昌為二日大亨為一人
二月了天正為二人一年而止天保為一大人只
十隆化為降死德昌為得二日宣政為宇文亡日
大象為天子冡廣運為軍走大業為大苦末廣明
為唐去丑口而著黃家日月大平為一人六十咸
字人口有戈宣和為一家有二日靖康為立十二
月康建炎為兩火此離合之䜟也炎興應司馬氏
之名升平有不滿斗之謠大足若數足而則天改之
天元為周號昌字乃二日而李泌議之成字負戈
美者犬羊亨為子不成而神宗避之隆興近正隆
純熙旁作屯而孝宗更之治平或謂火德不宜用
水康定靖康或謂其如諡法天聖於文為二人明
道於文為日月並蓋以母后之臨朝也乾道九年
而改謂用九之數已極純熙之易為淳避告成大
武之語發號告元其謹始如此乃若晉建興同孫
劉之號唐至德永泰襲陳齊之舊晉惠六同漢號
一用吳號漢哀之太初晉元之建武魏孝武之永
興唐肅宗之上元皆自重一代之號乾德蜀號也
因宫人鑑背而後知隆興偽號也因曾布日錄而
後見建中靖國之紀元曾肇以唐建中為疑欲改
建字為執字任伯雨亦以唐為戒而徽宗謂梁末
禪位年號太平太宗不以為嫌重和犯契丹重熙
之稱一年而亟改高孝欲用炎興乾統以劉蜀契
丹已用而更議此重複之嫌也至和三年而改以至
道末年為忌熙寧崇寧或云同劉宋陵名宣和或
云契丹宫門名其避忌又不止於重複矣然晉有
立始長順之筮唐有元和咸通之兆我朝有重火
之䜟是亦有數存焉若文王以受命之年為元年
緯書之說也文王不宜改元而又改元武王宜改
元而不改元歐陽子嘗辯其妄矣道家有延康赤
明龍漢開皇之紀上皇無極永夀之號事不經見
云
歴代年號
元
後元魏惠王漢文帝(景帝)武帝或曰征和後元
中元漢景帝(光武或曰建武中元)
建元漢武帝晉康帝(齊高帝)漢劉聰秦苻堅
始元(漢昭帝)初元(漢元帝)
正元(魏高貴鄉公)景元(魏元帝)
永元漢和帝(齊東昏侯)凉張茂太元晉孝武(吳孫權)凉張駿
上元(唐高宗肅宗)興元(唐德宗)
貞元(唐德宗金海陵王)乾元(唐肅宗)
開元(唐玄宗)燕元(燕慕容垂)
昇元(唐李昇)寶元(仁宗)
慶元寧宗建武中元(漢光武)
中元克復(唐譙王重福)元光漢武帝秦竇衝(武昌王渾)金宣宗
元朔(漢武帝)元狩(漢武帝)
元鼎(漢武帝)元封(漢武帝)
元鳳(漢昭帝)元平(漢昭帝)
元康(漢宣帝晉惠帝)元延(漢成帝殤帝)
元夀(漢哀帝)元始(漢平帝)
元和(漢章帝唐憲宗)元初(漢安帝)
元興漢和帝(晉安帝吳孫皓)定安國元嘉(漢桓帝宋文帝)
元熙(晉恭帝漢劉淵)元徽(宋蒼梧王昱)
元璽(燕慕容雋)元象(東魏靜帝)
元慶(唐德宗不用)元豐(神宗)
元祐哲宗元符(哲宗)
太初元將(漢哀帝)
天
天漢(漢武帝蜀王建)天鳳(王莽)
天監(梁武帝)天嘉(陳文帝)
天康(陳文帝晉桓謙)天賜(魏道武)
天興魏道武劉武周(遼國)金哀宗蒙國斯
天建(後魏莫折念生)天安(魏顯祖桓謙)
天啟(魏元法僧梁永嘉王莊)天平(東魏靜帝)
天保(齊顯祖梁世宗巋)天統(後魏邢杲齊温公緯)
天和(周高祖安慶緒)天復(唐昭宗)
天寶(唐玄宗吳越錢鏐)天祐(唐昭宗或曰天順)金國
天授北魏劉獲(唐武后)西夏元昊天冊吳孫皓(董昌或云順天或曰大聖)
天璽(吳孫皓北凉段業)天紀(吳孫皓)
天福(晉高祖)天明(輔公祏)
天皇朱泚天歷(倭國)
天夀唐濮王(隋秦王浩一云宇文化及)天成(楚林士弘梁貞陽侯淵明後唐明宗安慶緒)高開道
天贊(契丹太祖)天顯(契丹太宗)
天禄(契丹世宗)天嗣(蕭幹)
天會(北漢劉承鈞)金太宗天眷(金熙宗)
天輔(金太祖)天慶(遼天祚帝)倭國
天元日本(唐德宗不用)天祚(吳楊溥)
天德殷王延政(交趾李賁)金海陵王天造(漢東劉黑闥)
天正(梁豫章王棟武陵王紀)天順(唐昭宗紀云天祐遼國或曰順天)
天戰陳萬天禧(真宗)
天聖仁宗天册萬歲(唐武后)
天平勝寶日本天瑞景星(南詔)
天貺寶象(交趾李日尊)先天(唐睿宗)
保天大理光天(蜀王建南漢劉玢)
順天郝儀(史思明)董昌應天史思明(朱泚)劉守光
萬歲通天(唐武后)
仁
仁夀(隋文帝)仁安(渤海)
仁平(日本)
神
神爵漢宣帝(宋孝武不用或云神雀)神䴥(後魏世祖)
神龜(後魏肅宗)神瑞(後魏太宗)
神鼎(凉呂隆)神璽(凉段業)
神鳳(晉劉尼吳孫權)神功(唐武后)
神龍(唐中宗)神獸(後魏万俟醜奴)
神册(契丹太祖)神嘉(山胡劉蠡升)
神武(交趾李日尊)
乾
乾明(北齊廢帝)乾封(唐高宗)
乾符(唐僖宗)乾寧(唐昭宗)
乾化(梁太祖)乾元(上)
乾祐(漢高祖夏國)乾亨(南漢劉巖契丹明記)
乾和(南漢劉晟)乾統(遼天祚帝)
乾貞(吳楊溥)自杞乾興(真宗)
乾德輔公祏(蜀王衍)太祖乾道(孝宗)
乾淳(理宗不用)通乾(唐高宗以反語不善停)
應乾(南漢劉晟)
開
開皇道經(隋文帝)開元(上)
開耀(唐高宗)開成(唐文宗)
開平(梁太祖)開運(晉少帝西夏元昊)
開泰(契丹聖宗)開明(鄭王世充)
開寶太祖開禧(寧宗)
開興(理宗不用)金哀宗開慶(理宗)
咸
咸熙(魏元帝)咸寧(晉武帝凉呂纂)
咸和晉成帝(渤海王彝震)咸康(晉成帝蜀王衍)
咸安(晉簡文)咸亨(唐高宗)
咸通(唐懿宗)咸平(真宗)
咸雍(遼道宗)咸淳(度宗)
延
延光(漢安帝)延平(漢殤帝燕慕容麟)
延熹(漢桓帝)延康道經(漢獻帝)沈法興
延熙(蜀漢後主)趙石弘延初(秦苻崇)
延和(魏世祖唐睿宗)延興(魏高祖齊海陵王)
延昌(魏世宗)延載(唐武后)
延歷日本延祥(高䴡)
天授理法延祚(西夏元昊)元延(上)
太延(魏世祖)永延(日本)
長
長夀(唐武后)長安(唐武后)
長慶(唐穆宗)長樂(燕慕容盛)
長興(唐明宗)
皇
皇始(秦苻健魏道武)皇初(秦姚興)
皇興(魏顯祖)皇泰(隋越王侗)
皇統(金熙宗)皇建(北齊肅宗)
皇祐(仁宗)
地皇王莽上皇(道經)
和
征和(漢武帝)綏和(漢成帝)
元和上章和(漢章帝)
永和漢順帝(秦姚泓晉穆帝)閩王鏻建和漢桓帝(南凉利鹿孤)
光和(漢靈帝)太和魏明帝晉廢帝(後魏高祖)蜀李勢趙石勒
大和(唐文宗吳楊溥)景和(宋廢帝子業)
咸和上隆和(晉哀帝或曰崇和)
中和(唐僖宗)義和(凉沮渠蒙遜)
承和(凉沮渠牧犍)興和(東魏静帝)
天和上乾和(上)
延和上至和(仁宗)
政和徽宗重和(徽宗契丹)
宣和徽宗泰和(金章宗)
統和(契丹聖宗)保和(南詔)
和平漢桓帝(涼張祚)後魏高宗
光
元光上永光漢元帝(宋廢帝子業)
建光(漢安帝魏翟遼)延光(上)
始光(後魏世祖)興光(魏高宗)
正光(魏肅宗)夀光(秦苻生)
承光齊幼主(夏赫連昌)勝光(夏赫連定)
同光(唐莊宗)光和(上)
光熙(晉惠帝)光大(陳臨海王伯宗)
光興(漢劉聰)光夀(燕慕容雋)
光始(燕慕容熙)光初(漢劉曜)
光熹(漢少帝辯)光宅(唐武后)
光啟(唐僖宗)光化(唐昭宗)
光天上光定(西夏)
興
元興上長興(上)
永興漢桓帝晉惠帝(秦苻堅魏冉閔)後魏太宗孝武帝
建興漢後主吳孫亮晉愍帝(成李雄)燕慕容垂渤海王仁秀
太興(晉元帝燕馮弘)大興(渤海王欽茂)
漢興(漢李夀)燕興(慕容泓)
秦興(薛舉或曰泰興)光興(上)
中興齊和帝燕慕容永(後魏安定王)渤海南詔唐李景
炎興(漢後主高宗不用)天興(上)
皇興上延興(上)
嘉興(凉李歆)真興(夏赫連勃勃)
始興(隋操師乞一云操天成)高開道更興(後魏汝南王悦)
魯興(後魏鮮于修禮)龍興公孫述(趙諗李子揚)侯子光
乾興真宗紹興(高宗)
隆興孝宗(或云趙諗將建此號)開興(上)
德興(契丹蕭后)崇興大寶(南詔)
興平(漢獻帝齊唐㝢之)興寧(晉哀帝)
興元上興安(後魏高宗)
興光上太平興國(太宗)
平
元平上河平(漢成帝)
建平漢哀帝趙石勒燕慕容德慕容盛(慕容瑶)後魏京兆王愉白亞栗斯宋南郡王義宣
永平漢明帝晉惠帝(後魏世宗李密蜀王建)和平(上)
熹平(漢靈帝)中平(漢靈帝)
初平(漢獻帝)興平(上)
升平(晉穆帝)嘉平魏邵陵公(漢劉聰)凉傉檀
景平(宋少帝義符)仁平(上)
延平上太平梁敬帝吳孫亮(燕馮䟦)唐林士弘契
丹隆緒(柔然晉趙廞)李婆備晏平(成李雄)
正平魏世祖(梁臨賀王正德)熙平(魏肅宗)
天平上武平(齊温公緯范陽王紹義)
開平上丑平(郭子和)
清平夏國昌平(燕叚隨)
石平(稽胡劉没鐸)承平(後魏南安王余)
羅平裘甫(僧王法思)李接始平(柔然)
咸平真宗治平(英宗)
端平理宗經平(理宗不用)
太平興國上太平真君(後魏世祖)
平都(汾胡王巨觸)平趙(晉巴酋句渠知自稱大秦)
平成(神宗不用)
熙
咸熙上太熙(晉武帝)
光熙上義熙(晉安帝)
元熙上延熙(上)
建熙(燕慕容暐)永熙晉惠帝(後魏孝武帝)
雍熙太宗淳熙(孝宗)
紹熙光宗嘉熙(理宗)
重熙(契丹宗真或曰重和)純熙(孝宗不用)
熙平(後魏宣武帝)熙寧(神宗)
寧
竟寧(漢元帝)建寧(漢靈帝)
永寧漢安帝(晉惠帝)趙石祗咸寧(上)
義寧(隋恭帝)太寧晉明帝(北齊世祖趙石虎)交趾李乾德
大寧(宋武帝)興寧(上)
乾寧上嘉寧(蜀李勢)
保寧(契丹明記)昭寧(漢少帝辯)
清寧(契丹洪基)熙寧(上)
崇寧徽宗至寧(金衛王)
寧康(晉烈宗)
初
太初漢武帝哀帝重號始此(秦苻登凉秃髮烏孤)乞伏乾歸宗元凶劭
建初漢章帝(成李特秦姚萇)涼李暠永初(漢安帝宋高祖)
元初上本初(漢質帝)
黃初(魏文帝)景初(魏明帝)
光初上延初(上)
皇初上載初(唐武后安慶緒)
廣初(吳越錢鏐)初元(上)
初平上初始王莽(或曰始初荀紀嘉號錄紀年通譜皆作)
(始初)太初元將(上)
嘉
鴻嘉(漢成帝)陽嘉(漢順帝)
永嘉漢冲帝(晉懷帝)大理元嘉(上)
天嘉上麟嘉(漢劉聰凉呂光)
義嘉(宋晉安王子勛)神嘉(上)
嘉平上嘉禾(吳孫權)
嘉寧上嘉興(上)
嘉祐仁宗嘉泰(寧宗)
嘉定寧宗嘉熙(上)
彰聖嘉慶(交趾)
龍
黃龍漢宣帝(吳孫權)梁叚子璋青龍魏明帝(燕蘭汗)趙石鍳
白龍(南漢劉龑)黑龍(蜀張育)
神龍(唐中宗)景龍(唐睿宗)
龍漢道經龍朔(唐高宗)
龍紀(唐昭宗)龍飛(凉呂光)
龍昇(夏赫連勃勃)龍德(梁均王)
龍啟(閩王鏻)龍興(上)
安
漢安(漢順帝)建安(漢獻帝)
大安凉呂光(遼道宗)金衛王太安晉惠帝(秦苻丕後魏高宗)柔然
隆安(晉安帝或曰崇安)咸安(上)
仁安上廣安(後魏葛榮)
永安吳孫休(後魏敬宗涼沮渠蒙遜)張寔長安(上)
政安南詔承安(金章宗)
安樂(涼李軌)
隆
隆和上隆安(上)
隆緒(齊蕭寳寅)隆化(齊後主緯)
隆興上隆昌(齊欝林王昭業)
永隆唐高宗(閩王延䂀)梁師都唐隆(唐殤帝或曰唐元唐安唐興)
建隆太祖正隆(金海陵王)
道隆(大理國)
康
康定仁宗康保(日本)
永康漢桓帝晉惠帝(燕慕容寶)秦乞伏熾盤柔然
建康漢順帝(晉南陽王保)太康(晉武帝金國)
元康上延康(上)
咸康上寧康(上)
天康上大康(遼道宗)
靖康(欽宗)
明
赤明道經大明(宋孝武)
昇明(宋順帝)文明(梁簡文不用)
永明(齊武帝)承明(後魏孝文)
景明(後魏世宗)聖明(後魏陳瞻)
建明後魏束海王曄(呂苟兒)燕慕容顗禎明(陳後主)
貞明(梁均王南詔)廣明(唐僖宗)
開明上明統(南詔或曰明侯)
明聖南詔明政(李子通)
明昌(金章宗)明道仁宗(元昊稱顯道)
明受(元懿太子旉)明慶(唐高宗顯慶或曰明慶)
明德(元懿太子不用)蜀孟知祥
昌
昌武(夏赫連勃勃)昌逹(朱粲)
昌平上延昌(上)
明昌上永昌(晉元帝唐武后)
孝昌(後魏肅宗)隆昌(上)
弘昌(凉傉檀)德昌(齊安德王延宗)
夀昌(契丹洪基)太昌(後魏孝武一作大昌)
阜昌(偽齊劉豫)漢昌(漢劉粲)
建昌(秦張琚柔然)盛昌(金國)
通
普通(梁武帝)大通(梁武帝)
中大通(梁武帝)咸通(唐懿宗)
進通(唐王摩沙)萬通(蜀紀叢帝)
通聖(曹武徹)通正(蜀王建)
通文(閩王昶)通乾(上)
萬歲通天(上)
符
乾符上元符(上)
大中祥符(真宗)
宣
宣政(周高祖)宣和(上)
承
承聖(梁元帝)承光(上)
承明上承玄(凉沮渠蒙通)
承平上承和(上)
承安(金主璟)貞明承智大同(南詔)
陽
陽朔(漢成帝)陽嘉(上)
更
更始漢劉聖公(秦乞伏乾歸)燕慕容冲更興(上)
章
章和上章武(漢昭烈帝)
總章(唐高宗)
麟
麟嘉上麟德(唐高宗)
文
文德(唐僖宗)文明(上)
文治(日本或曰治樣)大理通文(上)
河
河平上河清(齊世祖)
河瑞(漢劉淵)
庚
庚子(凉李暠)庚戌(楊么)
王
王霸黃巢真王(後魏杜洛周破六韓拔陵)
大天聖王(楊么)
登
登國(後魏道武)萬歲登封(唐武后)
同
同光上同慶(于闐)
大同(梁武帝南詔)中大同(梁武帝)
會同(契丹德光)
豐
元豐上正豐(高麗)
豐享(神宗不用)
重
重熙上重和(上)
重德(廖森)
貞
貞觀(唐太宗)貞元(上)
貞明上永貞(唐順宗襄王煴)
乾貞上建貞(唐襄王煴)
利貞(大理)
君
聖君(後魏司馬小君)太平真君(後魏世祖)
成
天成上武成宇文周世宗(蜀王建)李希烈
開成上平成(上)
美成(神宗不用)大成(周宣帝)
端
端拱太宗端懿(儂智高)
弘
弘道(唐高宗)弘始(秦姚興)
弘昌上寬弘(日本)
永弘(秦乞伏暮末)建弘(秦乞伏熾盤)
淳
淳化太宗淳熙(上)
淳祐理宗永淳(唐高宗)
乾淳上咸淳(上)
清
太清(梁武帝凉張天錫)河清(上)
清泰(後唐潞王)清寧(上)
清平(上)
中
中元(上)中平
中興上中和(上)
大中(唐宣宗)建中(唐德宗)
大中祥符上建中靖國(徽宗)
執中靖國(徽宗不用)中元克復(上)
亨
大亨桓玄咸亨(上)
乾亨上豐亨(上)
永
永光上永始(漢成帝楚桓玄)
永平上永元(上)
永初上永寧(上)
永建(漢順帝凉李恂)永漢(漢獻帝梁劉敬躬)
永嘉上永和(上)
永興上永夀(道經漢桓帝)
永昌上永康(上)
永明上永泰(齊明帝唐代宗)
永弘上永鳳(漢劉淵)
永歷日本永安(上)
永熙上永延(上)
永定(陳武帝)永徽(唐高宗)
永隆上永淳(上)
永貞上永然(日本)
永德(渤海王元瑜)永樂凉張重華(方臘)張遇賢
景
景初上景元(上)
景雲(唐睿宗)景平(上)
景明上景龍(上)
景耀(漢後主)景福(唐昭宗契丹興宗)
景和上景德(真宗)
景祐仁宗景瑞(儂智高)
景定理宗天瑞景星(上)
廣
廣德(唐代宗)廣明(上)
廣運梁蕭琮(夏國元昊)北漢劉繼元廣順(周太祖)
廣政(蜀孟昶)廣安(上)
廣僖(夏國)
寶
寶應(唐肅宗)寶歷(唐敬宗)
寶鼎(吳孫皓)寶正(吳越錢鏐)
寶勝(唐袁晁)寶龜(日本)
寶象(交趾李日尊)寶大(吳越錢鏐或曰寶太)
寶元仁宗寶慶(理宗)
寶祐理宗大寶梁簡文(南漢劉鋹)日本
天寶上開寶(上)
天平勝寶上崇興大寶(上)
武
武德(唐高祖)武成(上)
武平上武定(東魏静帝)
武義(吳楊隆演)武泰(後魏肅宗)
神武上昌武(上)
建武漢光武晉元帝成都王穎(齊明帝)趙石虎慕容忠魏元顥
章武(漢昭烈)黃武(吳孫權)
聖武(安禄山)
紹
紹泰(梁敬帝)紹漢(公孫淵)
紹聖哲宗紹興(上)
紹熙上紹定(理宗)
始
太始漢武帝(凉張玄靚侯景渤海王明忠)秦始晉武帝(宋明帝)蜀程道養趙廣
永始上初始(上)
元始上更始(上)
建始漢成帝晉趙王倫(桓玄)燕慕容詳慕容熙
正始魏邵陵公(後魏世宗)燕高雲皇始(上)
光始上弘始(上)
玄始(凉沮渠蒙遜)始元(上)
始光上始初(上)
始興上始平(上)
始建國(王莽)
道
弘道上至道(太宗)
明道上(元昊稱顯道)乾道(上)
道隆(上)
拱
垂拱(唐武后)端拱(上)
拱化(西夏)
統
金統黃巢皇統(上)
天統上乾統(上)
明統上大統(後魏文帝)
統和(上)
保
保定(周高祖)保大李景(遼天祚帝)
保寧上保和(上)
應保日本康保(上)
天保(上)
久
久視(唐武后)
建
建元上建昭(漢元帝)
建始上建平(上)
建國王莽(代什翼犍)建光(上)
建武上建初(上)
建康上建和(上)
建寧上建安(上)
建興上建貞(上)
建昌上建衡(吳孫皓)
建明上建弘(上)
建義秦乞伏國仁(氐楊難當)後魏敬宗齊雍道睎
建德(周高祖)建福(契丹淳)
建中上建極(南詔酋龍或曰建樞)
建世(漢劉盆子)建熙(上)
建隆上建炎(高宗)
建中靖國上永建(上)
皇建上太建(陳宣帝)
孝建(宋孝武)
太
太初上太始(上)
太和上太康(上)
太熙上太安(上)
太武(蜀李雄)太興(上)
太寧上太元(上)
太清上太平(上)
太昌上太建(上)
太延上太上(燕慕容超)
太極(唐睿宗)太寶(日本)
太亥(雜記俳諧文)太平興國(上)
太平真君(上)
大
大通上中大通(上)
大同上中大同(上)
大業(隋煬帝)大昌(上)
大統上大定(後梁中宗)金世宗
大寶上大明(上)
大象(周静帝)大世(隋劉迦論)
大歷(唐代宗)大中(上)
大順(唐昭宗)大和(上)
大成上大安(上)
大興上大亨(上)
大足(唐武后)大有(南漢劉龑)
大寧上大慶(西夏元昊)金國
大康上大觀(徽宗)
大美雜記大德(夏國乾順)
大聖董昌大中祥符(上)
大天聖王上貞明承智大同(上)
光大上保大(上)
正大(金哀宗)
鳳
五鳳漢宣帝(吳孫亮)竇建德天鳳(上)
儀鳳(唐高宗)永鳳(上)
神鳳上鳴鳳(梁蕭銑或曰鳳鳴)
鳳凰吳孫皓(凉張大豫)晉李弘鳳翔(夏赫連勃勃)
鳳歷(梁朱友珪)
祐
乾祐上天祐(上)
景祐上皇祐(上)
嘉祐上元祐(上)
淳祐上寶祐(上)
貞祐(金宣宗)慶祐(欽宗不用)
(闕)
夀
元夀上光夀(上)
永夀上仁夀(上)
長夀(上)
夀光上夀昌(上)
泰
永泰上紹泰(上)
清泰上彝泰(吐蕃)
交泰(南唐李景)開泰(上)
皇泰上武泰(上)
普泰(魏節閔帝)嘉泰(上)
泰始上泰常(後魏太宗)
泰豫(宋明帝)泰和(上)
泰興(上)
化
光化上乾化(上)
隆化上淳化(上)
拱化西夏化順(王均)
慶
顯慶(唐高宗或曰明慶)長慶(上)
同慶上大慶(上)
天慶上崇慶(金衛王)
開慶上寶慶(上)
慶歷仁宗慶元(上)
慶祐上彰聖嘉慶(上)
聖
承聖上紹聖(上)
明聖上天聖(上)
通聖上嗣聖(唐中宗)
得聖王則大聖(上)
顯聖(史朝義)證聖(唐武后)
聖歷(唐武后)聖武(上)
聖明上聖君(上)
彰聖嘉慶(上)
地
地節(漢宣帝)地皇(上)
露
甘露漢宣帝(魏高貴鄉公)吳孫皓秦苻堅
調露(唐高宗)
觀
貞觀上大觀(上)
義
順義(吳楊溥)武義(上)
建義(上)
定
永定上武定(上)
大定上保定(上)
康定上嘉定(上)
紹定上景定(上)
光定上定鼎(翟釗)
政
宣政上明政(上)
廣政上越政(大理)
政和上政安(上)
正
正始上正元(上)
正平上正光(上)
正大上正隆(上)
正豐上正歷(渤海王嵩隣)
正法(李合戎雷進)通正(上)
利正(大理國)乾正(楊溥即乾貞)
會
會同上會昌(上)
天會(上)
上
上元上上願(梁鮮于琮)
上皇上太上(上)
順
應順(後唐愍帝)契丹化順(王均)
大順上廣順(上)
天順(上)
順天上順義(上)
孝
孝基(後魏元顥)孝昌(上)
孝建(上)
漢
漢復隗囂漢興(上)
漢安上漢昌(上)
永漢上紹漢(上)
龍漢(上)
運
開運上廣運(上)
應運(李順)
治
治平上文治(上)
歲
萬歲通天上萬歲登封(上)
天册萬歲(上)
德
武德上麟德(上)
廣德上至德(陳後主唐肅宗)
文德上龍德(上)
明德上天德(上)
顯德(周世宗)乾德(上)
重德上建德(上)
景德上德勝(王則一作得聖)
德昌上德興(上)
歷
聖歷上大歷(上)
天歷上鳳歷(上)
應歷(契丹述律)正歷(上)
啟歷(儂智高)延歷(上)
慶歷(上)
國
建國上登國(上)
昇國(唐袁晁)收國(金太祖或曰契丹)
始建國上太平興國(上)
建中靖國(上)
朔
元朔上陽朔(上)
龍朔(上)
玉
玉衡(蜀李雄)玉恒(蜀李期)
白
白烏(隋向海明)白龜(日本)
白龍上白雉(日本)
白雀(秦姚萇)
赤
赤烏(吳孫權)赤明(上)
雀
白雀上朱雀(渤海王言義)
神雀(上)
法
法輪(高曇晟)
正法上天授理法延祚(上或曰禮法)
樂
安樂上永樂(上)
長樂(上)
極
太極上建極(上)
無極(道經)
補遺
居攝王莽人和(雷進)
如意(唐武后)丁丑(竇建德)
玉海卷十三
[案]
謹案元祀肇於商書年號建於漢代至於泰否之
幾繫乎君德德修則昌不修則替非以年號兆其
盛衰也且建元當踐阼之初君德之克修與否皆
未可知而王應麟乃謂建元有離合之讖分析其
文指為咎徵使幸災樂禍狂愚不得志之徒由此
妄生傅會逞邪說以惑世誣民實是說有以啓之
也應麟記醜學博不知持擇所著書醇疵參半如
困學紀聞引史證易謂陳完之奔齊為亡齊者已
至漢宣帝時匈奴來朝而王政君已在太子宫唐
太宗即位而武氏已生於前二年宋藝祖二年女
真來貢而宣和之禍乃作於女真其言穿鑿不足
信伏讀
御製讀王應麟困學紀聞篇云智者必鄙而謂誕愚者
將忽而不省實洞鑒其支離而此卷之論建元則
尤入於讖緯不經復蒙
聖明指示駁其紕繆所以息邪說正人心者至深且遠
洵足垂教萬世豈徒砭應麟一人之失已哉謹遵
旨加案如右
