卷五十七
玉海卷五十七
宋王應麟撰
蓺文
圖繪名臣
自古皇王褒崇勲德既勒名於鐘鼎又圖形於丹青
周明堂周公圖
家語觀周第十一孔子觀乎明堂覩四門墉有周公相
成王抱之負斧扆南面以朝諸侯之圖孔子曰此周之
所以盛也有周盛時褒賞功德或藏在盟府或紀于
太常或銘于昆吾之鼎獨周公有大勲勞於天下迺繪
象於明堂之墉期億萬年無忘師保之德使覩之者肅
然動心願竭忠盡瘁追配前人褒崇奬勸之道於是
為至
漢未央宫畫
文苑英華盧碩畫諫曰漢文帝三年(兩漢故事)於未央宫承
明殿畫屈軼草進善旌誹謗木敢諫鼓獬豸
漢麒麟閣名臣圖
蘇武傳甘露三年單于始入朝上思股肱之美廼圖畫
其人於麒麟閣法其形貌著其官爵姓名唯霍光不名
曰大司馬博陸侯姓霍氏次曰衛將軍富平侯張安世
次曰車騎將軍龍頟侯韓增次曰後將軍營平侯趙充
國次曰丞相高平侯魏相次曰丞相博陽侯丙吉次曰
御史大夫建平侯杜延年次曰宗正陽城侯劉德次曰
少府梁丘賀次曰太子太傅蕭望之次曰典屬國蘇武
皆有功德知名當世是以表而揚之明著中興輔佐列
於方叔召虎仲山甫焉凡十一人皆有傳自丞相黃覇
廷尉于定國大司農朱邑京兆尹張敞右扶風尹翁歸
及儒者夏侯勝等皆以善終著名宣帝之世然不得列
於名臣之圖以此知其選矣注張晏曰武帝獲麒麟時
作此閣圖畫其象於閣遂以為名師古曰漢宫閣疏名
云蕭何造叙傳博陸堂堂受遺武皇權定社稷配忠
阿衡(霍光)安世温良塞淵其德子孫遵業全祚保國(張安世)
宣和自守温顔遜辭(韓增見本傳)營平皤皤立功立論以不
濟可上諭其信(趙充國)高平師師惟辟作威圖黜凶害天
子是毗(魏相)博陽不伐含弘光大天誘其衷慶流苗裔(丙吉)
延年寬和列于名臣(杜延年)其在于京奕世宗正劬勞王
室用侯陽成(劉德)小心周密上信重之(梁丘賀本傳)長倩懙懙
覿霍不舉(蕭望之)蘇武信節不詘王命(蘇武)
漢未央宫趙充國圖
趙充國傳充國以功德與霍光等列畫未央宫成帝時
西羌嘗有警上思將帥之臣追美充國廼召黃門郎揚
雄即充國圖畫而頌之
漢南宫雲臺功臣圖(當參考褒功類人物類)
後漢論中興二十八將前世以為上應列宿未之詳也
然咸能感會風雲奮其智勇稱為佐命亦各志能之士
也永平中顯宗追感前世功臣乃圖畫二十八將於南
宫雲臺其外有王常李通竇融卓茂合三十二人故依
其本第係之篇末以志功臣之次云大傅高密侯鄧禹
(授西討之略)中山太守全椒侯馬成(平江淮築亭障)大司馬廣平侯
吳漢(勇鷙有謀建大策)河南尹阜成侯王梁(應符而被袞)左將軍膠
東侯賈復(方直多計)琅琊太守祝阿侯陳俊(定太山)建威大將
軍好畤侯耿弇(走延岑次祝阿)驃騎大將軍參遽侯杜茂(破盧芳平)
(東方)執金吾雍奴侯宼恂(居河内)積弩將軍昆陽侯傅俊(定江)
(東)征南大將軍舞陽侯岑彭(建南征之效)左曹合肥侯堅鐔
(攻洛陽降朱鮪)征西大將軍夏陽侯馮異(守洛陽定關中)上谷太守淮
陵侯王霸(權以濟事)建義大將軍鬲侯朱祐(降秦豐)質直信都太
守阿陵侯任光(迎車駕)征虜將軍潁陽侯祭遵(平河北用儒雅)豫
章太守中水侯李忠(疏財而受賜從平萌憲)驃騎大將軍櫟陽侯
景丹(殘五校)右將軍槐里侯萬修(從平河北)虎牙大將軍安平
侯蓋延(梯城破敵)太常靈壽侯邳彤(一言興邦屠邯鄲)衛尉安成侯
銚期(勝青犢)驃騎大將軍昌成侯劉植(談說而受封)東郡太守
東光侯耿純(克赤眉)横野大將軍山桑侯王常(心如金石)城門
校尉朗陵侯臧宫滅公孫(質樸而見親)大司空固始侯李通(忘身)
(奉主)捕虜將軍揚虛侯馬武(力戰無前)大司空安豐侯竇融(奉圖)
(歸忠)驃騎將軍慎侯劉隆(討李憲)太傅襃德侯卓茂(執節淳固)贊
曰帝績思乂庸功是存有來羣后捷我戎軒婉孌龍姿
儷景同飜(謂光武也)馬援傳顯宗圖畫建武中名臣列將
於雲臺以椒房故獨不及援東平王蒼觀圖言於帝曰
何故不畫伏波將軍像帝笑而不言通鑑永平三年
二月功臣之次鄧吳賈耿恂彭異祐遵丹延期純宫武
隆成梁俊茂俊鐔霸光忠修彤植常通融茂(通鑑所叙誤)陶
淵明集聖賢羣輔錄云鄧禹吳漢賈復耿弇寇恂馮異
岑彭祭遵邳彤耿純王覇臧宫景丹杜茂朱祐劉隆馬
成王梁銚期蓋延馬武劉植任光李忠萬修陳俊傅俊
堅鐔右河北二十八將光武所與定天下禹漢弇恂
異復彭遵光武之起資為腹心祐丹延期純隆宫武光
武之起資為禦侮成梁二俊茂霸鐔光忠修彤植爪牙
為良茂常通融四七之餘續以繪之功臣之圖
漢西閣畫
楊惲傳惲上觀西閣上畫人指桀紂畫謂樂昌侯王武
曰天子過此一二問其過可以得師矣畫人有堯舜禹
湯不稱而舉桀紂
漢列士圖
論衡宣帝之時畫圖漢列士或不在於畫上者子孫恥
之
漢明帝殿閣畫
見後
漢圖畫胡廣黃瓊頌鴻都文(東觀學圖贊)畫象
胡廣傳熹平六年靈帝思感舊德乃圖畫廣及太尉黃
瓊省内詔議郎蔡邕為頌注謝承書頌云巖巖山岳配
天作輔降神有周生申及甫允兹漢室誕育二后曰胡
曰黃方軌齊武惟道之淵惟德之藪股肱元首代作心
膂天生蒸人有則有類我胡我黃鍾厥純懿巍巍特進
仍踐其位赫赫三事七佩其紱奕奕四牡沃若六轡衮
職龍章其文有蔚參曜乾台窮寵極貴功加八荒羣生
以遂超哉邈乎莫與為二陽球傳靈帝&KR0897;中尚方為
鴻都文學三十二人圖象立贊以勸學者臣聞圖象之
設以昭勸戒欲令人君動覽得失高彪傳詔東觀畫
彪象以勸學者姜肱傳桓帝下彭城使畫工圖肱形
狀蔡邕傳靈帝光和元年置鴻都門學畫孔子及七
十二弟子陳紀傳以至德稱豫州刺史嘉其至行表
上尚書圖象百城以厲風俗(冀州表朱穆之象太丘有陳寔之畫)蔡質
漢官典職曰尚書奏事於明光殿省中皆以胡粉塗壁
紫青界之畫古烈士重行書讃
漢禮殿圖文翁學堂圖
益州記成都學有周公禮殿舊記云漢獻帝時立高眹
文翁石室在焉(眹再作石室在文翁石室之東又東即周公禮殿)益州太守高眹修周公禮
殿記初平五年九月(始自文翁開建泮宫至于甲午文君參增造吏寺)益州刺史張收畫
盤古三皇五帝三代君臣與仲尼七十弟子於壁間(史記)
(索隱仲尼弟子傳引文翁圖所記)唐志雜傳記類益州文翁學堂圖
一卷隋志蜀文翁學堂像題記二卷益部耆舊傳
益州刺史董榮圖畫譙周像於州學命從事李通頌之
李業傳益部紀載其高節圖畫形象宋祁文翁祠碑
云公為禮殿以舍孔子及七十二子之象殿右廡作石
室舍公像其中後人又作高眹象進偶公室嘉祐二年
祁知益州肖公像於宇間繪相如等于東西壁本古學
之復莫若眹今學之盛莫若蔣堂繪二公配祠焉十
贊太守文翁司馬相如王褒嚴遵張寬李仲元何武揚
雄太守高眹知益州蔣堂魯靈光殿賦曰圖畫天地
品類羣生云云上紀開闢遂古之初鴻荒朴略厥狀雎
盱煥炳可觀黃帝唐虞下及三后云云惡以誡世善以
示後先賢行狀曰陳紀與寔高名並著而弟諶又配
之每宰府辟召羔鴈成羣世號三君百城皆圖畫狀
人紀(見著書)
漢賢王圖
唐志漢王元昌畫賢王圖韋無忝畫高祖及諸王圖曹
元廣畫高祖太宗諸子圖
魏温室畫象贊
魏都賦(見贊類)魏陳思王畫讃序曰畫者鳥書之流
也(吕氏春秋史皇作圖)
唐文學館十八學士圖贊
褚亮傳亮與杜如晦等十八人為文學館學士武德四
年上以秦王功大前代官不足以稱之特置天策上將
軍位在王公上冬十月以秦王為天策上將軍領司徒
陜東道大行臺尚書令增邑二萬戶仍開天策府置官
屬秦王以海内寖平乃向儒學開館於宫城西(作文學館)收
聘賢才於是下教以王府屬杜如晦記室房玄齡虞世
南文學褚亮姚思廉主簿李玄道參軍蔡允恭薛元敬
顔相時諮議典籖蘇勖天策府從事中郎于志寧軍諮
祭酒蘇世長記室薛收倉曹李守素國子助教陸德明
孔穎達太學助教蓋文達宋州總管府戶曹許敬宗並
以本官兼文學館學士(收卒召劉孝孫入館)分為三番逓宿閣下
供給珍膳恩禮優厚每遇朝謁公事之暇輒至館中引
諸學士討論文籍㩁略前代無常禮之間或夜分乃寢
又使庫直閻立本圖像文學禇亮為之贊題名爵里號
十八學士藏之書府以彰禮賢之重方是時天下向慕
學士大夫得預其選者謂之登瀛洲(實錄云勒成一卷號曰十八學士寫)
真圖(會要云具題其爵里)藝文志閻立本畫秦府十八學士圖
又曹元廣畫秦王府學士圖舊史列傳房玄齡貞觀
十八年與司徒長孫無忌等圖形於凌烟閣讚曰才兼
藻翰思入機神當官勵節奉上忘身(一作危身)杜如晦兼
文學館學士畫像於丹青者十有八人而如晦為冠首
令文學禇亮為贊曰建平文雅休有烈光懷忠履義(一作)
(抱義)身立名揚虞世南圖形凌烟閣姚思廉為文學
館學士寫其形像列於十八學士圖令文學褚亮為讚
曰志古精勤紀言實錄臨名殉義餘風勵俗孔穎達
貞觀十八年圖形凌烟閣讚曰道光列第風傳闕里精
義霞開掞辭颷起蘇世長為學士圖畫亮為讚曰軍
諮諧噱超然辯悟正色于庭匪躬之故
十八學士贊(各四句舊史贊十八文星連輝炳燿)
房玄齡杜如晦姚思廉孔穎達蘇世長(見舊史本傳)
虞世南篤行揚聲雕文絶世網羅百氏並包六藝
李守素賢哉博識穆爾清風遊情文苑高步談叢
劉孝孫劉君直道存交守信雅度難追清文遠振
褚亮道高業峻神清氣遠學總書林文兼翰苑
蓋文逹言超理窟辯折談風蒲輪遠聘稷下連蹤
于志寧古稱益友允光斯職藴此文辭懷兹諒直
許敬宗槐市騰聲蘭宫游道抑揚辭令縱横才藻
顔相時六文科籕三冬經史家擅學林人遊書市
陸德明儒術為貴玄風可師儔學非遠離經在兹
李玄道李侯鑒遠雅量淹通清言析理妙藻推工
薛元敬薛生履操昭哉德音辭奔健筆思逸清襟
蔡允恭猗與達學蔚有斯文冰霜比映蘭桂同芬
蘇勖業敏遊藝躬勤帶經書傳竹帛畫美丹青
薛收傳後遍圖學士太宗歎曰恨不早圖其像後圖學
士像歎其早死不得與王覿有記褚亮有贊蔣乂有
傳王覿十八學士圖記曰十八學士皆煬帝之臣曷
闇於隋而明於唐是有其材而無其時矣如晦玄齡於
一尉或非好去任或挂網徙邊褚亮虞南不離下位或
嫉才見謫或七品十年暨顯我國家則有才兼文武器重
圭璋者慷慨大節臨機能斷者仁孝忠直預識存亡者
潔行檢身而有英略者好學敏達詳明吏道者出入軍
旅涉歴危難者不憚兵威植立忠誼者博聞正儉文翰
兼絶者風韻閑雅善於吟詠者精練詁訓長於講論者
立身行道之事盡在斯矣輒采本傳列嘉績庶幾閱像
者思其人披文者思其人後周杜良作唐文皇畫像
記曰太宗未定天下而高祖已登九五矣太宗於閭閻
疾瘼干戈勤勞且盡知之於仁義之治興太平極治之
功容或有未究焉耳既作文學館延四方英俊講貫紬
繹薰陶耳目者莫非帝王之事彼十八登瀛人必曰為
如是事而治為如是事而亂以太宗之明刻記于心肻
圖衰亂乎一意於求治而已仁鑪義鞲道薪德火日往
月來就聖神之模其為宗廟社稷生靈者炳焉與三代
無以異矣故太宗之功烈自漢高以降莫之與敵十八
人之力也名賢畫錄閻立本圖秦府十八學士凌烟
閣二十四功臣輝映今古惟職貢鹵簿等圖與立
德同製之南齊竟陵王子良集學士於西邸並見
圖畫
唐貞觀圖功臣凌烟閣(高宗附)
太宗紀貞觀十七年二月戊申圖功臣于凌烟閣(舊紀云無忌等)
勲臣二十四人(凌烟閣在凝隂殿西北面寫功高宰輔南面寫功高侯王太宗贊閻立本畫褚遂良題比天二十)
(四氣)秦瓊傳十七年詔司徒趙國公無忌河間王孝恭司
空萊國公如晦司空太子太師鄭國公徵(傳徵亡帝思不已登凌烟閣觀)
(畫像作詩悼痛)司空梁國公玄齡開府儀同三司鄂國公敬德特
進衛國公靖(會要無李靖)特進宋國公瑀輔國大將軍褒國公
志玄輔國大將軍䕫國公弘基尚書左僕射蔣國公通陜東
道行臺右僕射鄖國公開山荆州都督譙國公紹荆州都督
邳國公順德(傳帝閱功臣圖見其像憐之復爵邑)洛州都督鄖國公亮吏
部尚書陳國公君集左驍衛大將軍郯國公公謹左領
軍大將軍盧國公知節禮部尚書永興郡公世南戶部
尚書渝國公政會戶部尚書莒國公儉兵部尚書英國
公勣(太宗時李勣已畫像高宗永徽四年復畫其形自序之本傳無此事)并叔寳并圖形
凌烟閣高宗永徽六年遣使致祭名臣圖形凌烟閣者
凡七人徵士廉瑀志玄弘基世南叔寳皆終始著名者
也會要貞觀十七年二月二十八日詔曰甘露良佐
麟閣著其美建武功臣雲臺紀其跡司徒長孫無忌河
間王孝恭司空萊國公杜如晦太子太師鄭國公魏徵
梁國公房玄齡鄂國公尉遲敬德宋國公蕭瑀褒國公
叚志玄䕫國公劉弘基蔣國公屈突通右僕射鄖國公
殷開山譙國公許紹邳國公長孫順德鄖國公張亮吏
部尚書陳國公侯君集郯國公張公謹盧國公程知節
永興郡公虞世南渝國公劉政會莒國公唐儉英國公
李勣胡國公秦叔寳等二十四人可並圖形凌烟閣(譙公)
(當是柴紹會要作許紹誤柴紹封霍國公徙譙國卒贈荆州都督諡曰襄)案秦瓊傳止叙
二十三人而遺高士廉唐吕温作贊(一作頌見文粹)有高申公
士廉按序云象二十四氣之佐天即二十四人明矣然
只贊二十二人不贊張亮侯君集以其負國䟦扈自陷
大逆故没其名用彰天刑異姓為後又以河間王孝恭
為首會要叙二十二人遺衛國公李靖與高申公士廉
却言叔寳等二十四人藝文志太宗凌烟功臣贊一
卷令狐德棻凌烟閣功臣故事四卷雜史類蔣乂凌烟
功臣秦府十八學士史臣等傳四十卷藝術類凌烟閣
功臣二十四人圖閻立本畫(秦府十八學士及凌烟功臣圖並閻立本之跡也)
(又有曹元廣畫凌烟圖)舊史永徽五年高宗圖長孫無忌形象
親為畫贊以賜之通志有唐朝功臣配享圖李
嗣真武后竒其風度召閻元静圖之楊志誠為贊殷
仲容書
唐廣德凌烟閣圖功臣
代宗紀廣德元年七月壬子給功臣鐵劵藏名於太廟
圖形凌烟閣(實錄御宣政殿下詔雍王至曹楚王三十三人)栢良器圖形凌烟閣侯希逸寳
(應初圖形凌烟閣)德宗紀為天下兵馬元帥封雍王寳應元
年十月諸將敗史朝義遂克東都十一月朝義死河北
平以功兼尚書令與功臣郭子儀李光弼等賜鐵劵圖
形凌烟閣李光弼傳浙東賊袁晁反台州建元寳勝
以建丑為正月殘剽州縣光弼遣麾下破其衆於衢州
廣德元年擒晁浙東平詔增實封戶二千與一子三品
階賜鐵劵名藏太廟圖形凌烟閣郭子儀傳回紇吐
蕃入寇代宗跳幸陜程元振懼罪說帝都洛陽帝可其
計子儀表諫帝得奏泣謂左右曰子儀社稷臣朕西决
矣乘輿還子儀頓首請罪帝勞曰用卿晚至此乃賜鐡
劵圖形凌烟閣鮑防傳代宗時兼太原尹人樂其治
詔圖形别殿
唐貞元凌烟閣圖象(聖歷侍臣圖贊)
舊紀貞元五年九月壬戌詔以褚遂良已下至李晟等
二十七人圖形於凌烟閣以繼國初功臣之像李晟
傳貞元三年進拜太尉中書令明年詔為晟立五廟他
日與馬燧見延英帝嘉其勲下詔曰昔我烈祖乘乾
盪滌掃隋季荒茀體元御極作人父母則有熊羆之士
不二心之臣左右經綸參贊締創昭文德開武功威不
庭康不乂用端命于上帝付畀四方王業既成太階既
平乃圖厥容列于凌烟閣懋昭績效表式儀刑以弗忘
朝夕永垂乎來裔君臣之義厚莫重焉歲在己巳秋九
月(會要作貞元己巳歲孟秋七月)我行西宫瞻望崇構見老臣遺像顒
然肅然和敬在色想雲龍之協期感政業之艱難覩往
思今取類非遠且功與時並才與世生苟藴其才遇其
時尊主庇人何代蔑有在中宗時有如桓彦範等著輔
戴之績在玄宗時有如劉幽求等申弼翼之勲在肅宗
時有如郭子儀掃除氛祲今顧晟等保寧朕躬咸宣力
肆勤光復宗祏訂之前烈夫豈多謝闕而未錄孰旌厥
賢况念功紀德文祖所為也在予其曷敢怠有司宜叙
先後各圖其像于舊臣之次命皇太子書其文以賜晟
晟刻石于門會要貞元五年九月李晟馬燧見延英
上嘉其勲下詔云云於是史官考其功績第其前後以
禇遂良蘇定方郝處俊等三十七人充之馬燧傳與
李晟皆圖像凌烟閣張萬福傳江淮草木亦知威名
德宗召為右金吾大將軍詔圖形凌烟閣李惟簡傳
號元從功臣圖形凌烟閣賜鐵劵蔣乂傳德宗嘗登
閣視右壁頽剥題文漫闕行纔數字命錄以問宰相無
能知者遽召乂至答曰此聖歷中侍臣圖贊帝前口誦
以補不失一字
唐大中圖元和將相凌烟閣續圖凌烟功臣
宣宗紀大中二年七月己巳續圖功臣于凌烟閣李
絳傳大中初詔史官差第元和將相圖形凌烟閣綘在
焉獨留中忠義傳大中初又詔求李峴王珪戴胄馬
周褚遂良韓瑗郝處俊婁師德王及善朱敬則魏知古
陸象先張九齡裴寂劉文静張柬之袁恕己崔玄暉桓
彦範劉幽求郭元振房琯袁履謙李嗣業張廵許遠盧
奕南霽雲蕭華張鎬李勉張鎰蕭復柳渾賈躭馬燧李
憕三十七人畫像續圖凌烟閣云(會要只三十六人名而曰三十七人有岑)
(文本而無褚遂良袁恕己)會要大中二年七月十一日史館奏選
堪上凌烟閣功臣除所有舊真形并有子孫在中
外任官令寫進外三十七人敕旨令御史臺牒
諸縣尋訪子孫圖寫真形以進崔損凌烟閣圖
功臣賦見文苑英華文宗畫王起象於便殿當
世仲尼
唐開元十八學士圖贊(含象亭圖贊)
藝文志商B韋無忝畫開元十八學士圖(開元人)張說
傳天子尊尚經術開館置學士修太宗之政皆說倡之
常典集賢圖書之任間雖致仕一歲亦修史於家始帝
欲拜說大學士辭曰學士本無大稱中宗榮寵大臣乃
有之臣不敢以為稱固辭乃免後宴集賢院故事官重
者先爵說曰吾聞儒以道相高不以官閥為先後太宗
時修史十九人長孫無忌元舅每宴不肯先舉爵長安
中與修珠英當時學士亦不以品秩為限於是引觴同
飲時服其有體(馬植傳奏言開元中麗正殿賜酒大學士張說以十八人不知先舉者說以學)
(士德行相先遂同舉酒)中書舍人陸堅以學士或非其人而供擬
太厚無益國家者議白罷之說聞曰古帝王功成則有
奢滿之失或興池觀尚聲色今陛下崇儒向道躬自講
論詳延豪雋則麗正乃天子禮樂之司所費細而所益
大矣會要開元十三年改集仙殿為集賢殿麗正書
院為集賢院詔院内五品以上為學士六品以上為直
學士中書令張說充學士知院事散騎常侍徐堅為副
禮部侍郎賀知章中書舍人院陸堅並為學士國子博
士康子元為侍講學士考功員外郎趙崇曦監察御史
咸廙業左補闕韋述李子釗陸去泰吕向拾遺毋煚大
學助教余欽四門博士趙玄默校書郎孫季良並直學
士太學博士侯行果四門博士敬會真右補闕馮朝隱
並侍講學士初以張說為大學士辭之列傳賀知章
開元十三年兼集賢院學士玄宗自為贊賜之康子
元玄宗嘗製贊賜說子元命工圖其象詔冬曦述煚分
為傳陸堅玄宗待之甚厚圖形禁中親製贊趙崇
曦開元集賢學士又有尹愔鄭欽說盧僎名稍著集
賢注記殷季友商B韋無忝等分貌張說等燕公以手
雜不精奏同州僧法明獨貌諸學士等法明於寫貌無
工切於形似圖成奏之上稱善令藏其本於書院(詳見集賢)
書院(圖以年久致失康子元得一本取以進今唯有寫本存焉)翰林盛事開元中
拜張說等十八人為學士於東都上陽宫含象亭圖象
寫御贊述之
唐孔子廟圖七十子開元二十二賢圖(贈孔子弟)
(子爵)
禮樂志武德六年(六月戊戌)詔國子學立孔子廟貞觀二十
一年(二月十五日壬申)詔左丘明卜子夏公羊高穀梁赤伏勝
高堂生戴聖毛萇孔安國劉向鄭衆賈逵杜子春馬融
盧植鄭玄服虔何休王肅王弼杜預范寗二十二人皆
配享開元八年(三月十八日)司業李元瓘奏先聖廟為十哲
象以先師顔子配則配象當坐今乃立侍餘弟子列象
廟堂不豫享而范寗等皆從祀請釋奠十哲享於上而
圖七十子於壁曾參以孝受經於夫子請享之如二十
二賢乃詔十哲為坐像悉豫祀曾參大孝德冠同列特
為之像坐亞之圖七十子及二十二賢於廟壁二十七
年(八月十四日)詔謚文宣王以其嗣為文宣公先時以周公
南面而夫子坐西墉下貞觀中廢周公祭而夫子位末
改至是始改南向以顔淵配贈諸弟子爵公侯子淵兖
公子騫費侯伯牛鄆侯仲弓薛侯子有徐侯子路衛侯
子我齊侯子貢黎侯子游吳侯子夏魏侯又贈曾參以
䧏六十七人(會要開元二十七年八月二十四日詔贈)參成伯顓孫師陳伯
澹臺滅明江伯宓子賤單伯原憲原伯公冶長莒伯南
宫适郯伯公晳哀郳伯曾點宿伯顔路杞伯商瞿蒙伯
高柴共伯漆雕開滕伯公伯寮任伯司馬牛向伯樊遲
樊伯有若卞伯公西赤邵伯巫馬期鄫伯梁鱣梁伯顔
柳蕭伯冉孺郜伯曹䘏豐伯伯虔鄒伯公孫龍黃伯冉
季産東平伯秦子南少梁伯漆彫歛武城伯顔子驕琅
邪伯漆彫徒父須句伯壤駟赤北徵伯商澤睢陽伯石
作蜀郈邑伯任不齊任城伯公夏首亢父伯公良孺東
牟伯后處營丘伯秦開彭衙伯奚容蒧下邳伯公肩定
新田伯顔襄臨沂伯鄡單銅鞮伯句井彊淇陽伯罕父
黑乘丘伯秦商上洛伯申黨召陵伯公祖子之期思伯
榮子期雩婁伯縣成鉅野伯左人郢臨淄伯燕汲漁陽
伯鄭子徒滎陽伯秦非汧陽伯施常乘氏伯顔噲朱虛
伯步叔乘淳于伯顔之僕東武伯原亢籍萊蕪伯樂欬
昌平伯廉絜莒父伯顔何開陽伯叔仲會瑕丘伯狄黑
臨濟伯邽巽平陸伯孔忠汶陽伯公西輿如重丘伯公
西蒧祝阿伯於是二京之祭牲太牢樂宫縣舞六佾矣
會要開元八年三月十八日元瓘奏云云七十子者
文翁之壁尚不缺如豈有國庠遂無圖繪請命有司圖
形於壁兼為之贊上以顔子亞聖親為製贊書於石仍
令朝士分為之贊題於壁(漢藝文志論語家有孔子徒人圖法二卷)蘇冕曰
檢貞觀顯慶年敇並稱二十一賢又檢大極開元年敇
即稱二十二賢將前敇與學令比類於服虔之下有賈
逵未知何年月附入舊紀武德二年六月戊寅令國
子學立周公孔子廟四時致祭仍博求其後乾封元年
正月甲午次曲阜縣幸孔子廟開元二十七年八月甲
申贈孔子文宣王顔回兗國公餘十哲皆侯夾坐(詳見學校)
(釋奠類)韋弘機傳顯慶中為檀州刺史脩學宫畫孔子
七十二子漢晉名儒象自為贊勸生徒
唐武成廟名將圖
禮樂志開元十九年(四月丙申)始置太公尚父廟以留侯張
良配中春中秋上戊祭之牲樂之制如文宣仍以古名
將十人為十哲配享上元元年(會要閏四月十九日)尊太公為武
成王以歴代良將為十哲白起韓信諸葛亮李靖李勣
列於左張良田穰苴孫武吳起樂毅列於右以良為配
後罷中祀遂不祭建中三年(閠正月二十五日)禮儀使顔真卿
奏武成廟請如月令春秋釋奠(七月十一日)詔考定可配享
者列古今名將凡六十四人圖形焉范蠡孫臏廉頗王
翦曹參周勃李廣霍去病鄧禹賈復寇恂馬援皇甫嵩
張遼關侯周瑜陸遜羊祜王濬謝玄慕容恪檀道濟王
僧辨慕容紹宗宇文憲韓擒虎史萬歲尉遲敬德蘇定
方張仁愿王晙王孝傑(以上三十二人列於左)管仲田單趙奢李
牧彭越周亞夫衛青趙充國吳漢馮異耿弇叚熲鄧艾
張飛吕蒙陸抗杜預陶侃王猛長孫嵩王鎮惡吳明徹
斛律光于謹韋孝寬楊素賀若弼河間王孝恭裴行儉
郭元振張齊丘郭子儀(以上列於右)貞元二年刑部尚書關播
奏太公古稱大賢今乃置亞聖又有未安而仲尼十哲
皆當時弟子今以異時名將列之弟子非類也請但用
古今名將配享去亞聖十哲之名自是唯享武成王及
留侯而諸將不復祭矣藝文志盧鋌武成王廟十哲
讚一卷百官志武成王廟令一人六十四名將列
國范蠡等八人兩漢曹參等十七人三國張遼
等八人晉羊祜等五人南北朝檀道濟等十二
人隋韓擒虎等四人唐尉遲敬德等十人
唐崇賢學士圖贊
顔魯公集顔勤禮與兄師古相時同時為崇賢弘文館
學士太宗嘗圖畫崇賢諸文學士命師古為讚以兄弟
不宜相褒述乃命中書舍人蕭鈞讚勤禮曰德彰素里
行成蘭室鶴鑰馳譽龍樓委質當代榮之(當考)會要顯
慶元年三月十六日太子弘請於崇賢館置學士尼
父有徒人之法晉帝著樂賢之象
唐龍朔功臣圖
藝文志雜藝術類有韓幹畫龍朔功臣圖(今秘閣畫有閻立本貞觀)
(名臣圖二)
唐麟德殿漢名臣圖
會要貞元十二年二月(己卯)以寒食節御麟德殿内宴於
宰相位後施畫屏風圖漢名臣仍紀其嘉言美行題之
班倢伃曰觀古圖畫賢聖之君皆有名臣在
側
唐古今朝臣圖
舊史韋述傳聚書二萬卷皆自校定兼古今朝臣圖歴
代知名人畫魏晉以來草隷真跡數百卷志曹元廣
畫後周北齊梁陳隋武德貞觀永徽等朝臣圖(武后左尚方令)
唐六賢圖讃
志雜傳記李渤六賢圖讚一卷(崇文目同)見後
唐九老圖
白居易傳稱香山居士嘗與胡杲吉晈鄭據劉真盧真
張渾狄兼謩盧貞燕集皆高年不仕人慕之繪為九老
圖
唐歴代名畫記
書目十卷唐張彦遠撰首論畫源流興廢至叙畫人姓
名自史皇至唐王默凡三百三十餘人(唐志十卷)
唐帝王事迹圖
宋朝宗室傳守節上所集唐帝王事迹為列聖圖别類
君臣議論為小錄
端拱注撰武成王廟贊
和峴傳端拱初以所著奉常集五卷秘閣二十卷注撰
武成王廟贊五卷奏御上嘉之授判太常寺兼禮院事
明道重修七十二賢圖贊傳
明道元年八月戊午詔國子監重修七十二賢堂其左
丘明而下二十一人並以本品衣冠圖之(先是真宗於至道三年七)
(月癸酉詔文宣王十哲七十二賢像咸加繪飾)元豐七年五月壬戌詔釋奠
以鄒國公孟軻配食文宣王設位于兗國公之次荀況
揚雄韓愈以世次從祀於二十二賢之間並封伯(況蘭陵雄)
(成都愈昌黎)又詔學士院撰贊明道元年六月癸卯國子
監說書李敏上所著孔子七十二弟子贊傳六十卷(國史)
(志李略六十卷)
治平孝嚴殿圖文武大臣
治平元年三月作仁宗神御殿于景靈宫西園八月成
名曰孝嚴别殿曰寧真戶部副使張燾請圖乾興以來
文武大臣於殿壁繪象自此始十二月御篆孝嚴殿額
二年四月丙午奉安仁宗御容
元豐景靈宫繪勲臣
元豐五年十一月乙酉脩景靈宫成奉安聖容繪勲臣
紹興景靈宫圖配饗功臣
十三年正月乙酉建景靈宫十八年五月甲子(一作乙丑)命
有司圖配饗功臣像于景靈宫廷之壁皇武殿(太祖)韓忠
獻王趙普(咸平二年二月丙申初以趙普配享太祖廟)周武惠王曹彬大定
殿(太宗)司空同平章事諡文惠薛居正樞密使諡元懿石
熙載鄭武惠王潘美熙文殿(真宗)右僕射平章事諡文靖
李沆魏文正公王旦山南東道節度使同平章事諡忠
武李繼隆美成殿(仁宗)沂文正公王曾許文靖公吕夷簡
簽書樞密院諡武穆曹瑋治隆殿(英宗)魏忠獻王韓琦魯
宣靖公曾公亮大明殿(神宗)韓文忠公富弼重光殿(哲宗)温
文正公司馬光承元殿(徽宗)魏文定公韓忠彦凡十有六
人(先是禮部下諸路訪十六人繪像)十九年八月甲戌詔以景靈宫繪
像功臣之副藏于天章閣及秘閣復故事也(先是九年四月二十)
(五日李德光上五帝功臣繪像圖)端慶殿(欽宗)皇德殿(高宗)吕頥浩趙
鼎韓世忠張俊系隆殿(孝宗)陳康伯史浩美明殿(光宗)
葛邲垂光殿(寧宗)汝愚合二十四人商盤庚云兹
予大享于先王爾祖其從與享之(古者天子錄功臣配食於)
(廟大享烝嘗也)周司勲有功者銘書王之太常祭於大烝
司勲詔之洛浩云記功宗以功作元祀漢祭功臣廟庭
魏正始六年祫祭太祖廟佐命臣二十一人晉咸寧初
荀顗等十二人銘功太常配享清廟唐武德至大中功
臣列祀典三十八人漢舊儀宗廟祭功臣四十人食
堂下惟御僕滕公祭於廟門外塾用一壺酒四脛骨
熙寧元年命取狄青畫像入觀禁中遣使賫中牢祠于
其家御製祭文
紹熙八圖
黃裳為嘉王府翊善作八圖以獻曰太極曰三才正性
曰天文曰地理曰王伯學術曰九流學術曰帝王紹運
終以百官文武各述其大旨因誕日作渾天儀輿地圖
以獻皆以木為之因為歌詩勉進學如天之運行
而不息及念祖宗郡國大半陷為賊區乃王心所
宜感憤者
寳慶昭勲崇德閣圖配享功臣
皇帝誕膺駿命憲章鴻烈嗣位之元顧二三大臣
曰惟前寧人昭則垂佑予曷敢不迪既而太常禮
官舉嘉定表章勲臣之意以聞於是奉俞咨閱故
府凡以功宗作元祀自韓忠獻王普至郕文定公
邲合文武二十有三人即頌臺建傑閣肖象登繪
寳慶二年八月賜名昭勲崇德之閣宸翰書扁紹
定元年十一月癸巳詔翰林學士清之為紀端平
二年益以汝愚自昔繼體守文之君欲大有為
於天下必賴輔弼共濟康功是以元首股肱相須
一體志同道合乃克有成載之詩書不可誣已然
自非藻繪形容昭揚勲德以著其感會之榮奉承
之蹟何以為君子之勸哉吳越春秋越王使良
工鑄金象范蠡之形置之坐側朝夕與之論
政
記志
古之史官必廣其所記非獨人君之舉後世因其事類
相繼而作者甚衆名目轉廣又雜以虛誕怪妄之說
推其本源蓋亦史官之末事也
堯握河記
文選王元長曲水詩序注帝王世紀曰堯與羣臣沈壁
於河乃為握河記今尚書候是也
禹受地記
三禮義宗明天地歲祭義禹受地記云崐崘東南五千
里之地謂之神州
周記
韓非子周記曰無尊大臣以擬其主
孔子三朝記
漢志論語十二家孔子三朝七篇注師古曰今大戴禮
有其一篇盖孔子對魯哀公語也三朝見公故曰三朝史
記黃帝紀漢高帝紀臣瓉引孔子三朝記漢武紀元光元年
注亦引之索隱曰劉向别錄云孔子見魯哀公問政比
三朝退而為此記凡七篇並入大戴禮蜀志秦宓曰
昔孔子三見哀公言成七卷注劉向七略曰孔子三見
哀公作三朝記七篇今在大戴禮臣松之案中經部有
孔子三朝八卷一卷目錄餘者所謂七篇(穀梁疏引三朝記)文選
東都賦注引三朝記(爾雅疏張揖引禮三朝記)
漢河間古辟雍記
見三雍類志儒家河間獻王對上下三雍宫三篇
漢逸禮王度記
輿服志注逸禮王度記曰天子駕六馬諸侯駕四大夫
三士二庶人一白虎通王度記曰子男三卿一卿命
於天子天子冡宰一人爵祿如天子之大夫反之以玦
玉者象君子之德天子鬯諸侯薰大夫芑蘭士蒹禮
記雜記注王度記百戶為里里一尹周禮疏王度記
云天子以鬯諸侯以薰曲禮疏按大戴禮王度記云
大夫俟放於郊三年得環乃還得玦乃去禮記疏案
别錄王度記云似齊宣王時淳于髠等所說也三禮
義宗王度記云玉者象君子之德文王世子記曰有
師保有疑烝世子之記曰朝夕至于大寢之門外注
世子之禮亡此存其記學記云記曰三王四代唯
其師
禮三正記
曲禮正義案白虎通稱禮三正記天子龜一尺二寸諸
侯一尺大夫八寸士六寸白虎通别名記曰司徒典
民司空主地司馬順天禮别名記曰五人曰茂十人曰
選百人曰俊千人曰英倍英曰賢萬人曰傑萬傑曰聖
禮三正記曰正朔三而改文質再而復質法天文法地
禮親屬記曰男子先生稱兄禮運記曰六情所以扶成
五性也儀禮疏按三正記大夫蓍五尺故立筮士之
蓍三尺當坐筮三禮義宗引三正記曰三王各以正
月祭天南郊日用上辛夏官注引王霸記疏云記王
及霸事白虎通又引禮五帝記文選注引禮瑞命
記古瑞命記
蔡氏辨名記
月令正義蔡氏辨名記曰十人曰選倍選曰俊萬人曰
傑尹文子及毛詩傳皆云萬人為英春秋正義辨名
記云倍人曰茂十人曰選倍選曰雋千人曰英倍英曰
賢萬人曰桀倍桀曰聖唐志名家范謐辨名苑十卷
雜家盧辯稱謂五卷徐陵名數十卷
漢鄭志鄭記
見經解類初學記引鄭記王贊問曰云云後魏禮志
引鄭志檢魯禮南齊禮志引鄭志正月上辛祀南郊
又引趙商問續漢郡國志注引鄭志曰有小泰山
書正義引鄭志張逸問鄭答云禮記正義引鄭志答
趙商問焦喬答王權云周禮疏引鄭志趙商問又案
雜問志詩正義引鄭志答趙商云答張逸云鄭志張
逸問又引雜問志云隋志鄭志十一卷魏侍中鄭小
同撰鄭記六卷鄭玄弟子撰
魯禮禘祫記
詩正義(鄭康成)
魏人物志唐廣人物志
劉劭傳黃初中為尚書郎受詔集五經羣書以類相從
作皇覽後與荀悅等定科令作新律十八篇著律略論
景初中受詔作都官考課七十二條說略一篇又著樂
論十四篇凡所撰述法論人物志之類百餘篇(文選注引人物)
(志)唐志名家(隋志同)劉劭人物志三卷(魏散騎常侍崇文目三卷)
劉昞注人物志三卷(涼祭酒字延明)中興書目二卷述人性
品有上下材質有邪正欲考諸行事而約之中庸十二
篇九徵體别流業才理才能利害接識英雄八觀七繆
效難釋争廣人物志一卷唐進士杜周士撰(志三卷崇文目三卷)
採唐朝名臣賞拔人物自武德止貞元凡五十五科以
廣劉劭志云陸羽有南北人物志十卷唐忘又有趙
武孟河西人物志十卷宋璲吳興人物志十卷(名家)江敞
陳留人物志十五卷陽休之幽州古今人物志三十卷
(傳記類)李德裕人物志論以為索隱精微研幾玄妙然
品人物不倫以管仲商鞅俱為法家是不究成敗之術
也以子産西門豹俱為器能是不辨精麤之迹也其甚
者曰辨不入道而應對資給是謂口辯樂毅曹丘生是
也一人之身兼有英雄高祖項羽是也隋志名
家梁有姚信士緯新書二卷魏盧毓九州人士論一
卷
吳張儼默記
諸葛亮傳注吳大鴻臚張儼作默記其述佐篇論亮與
司馬宣王書唐志雜家三卷
晉博物志
張華傳著博物志十篇唐志小說家十卷(隋志雜家十卷)
書目十卷采錄雜說異聞有周日用盧氏注釋間見于
下(晁氏云載歴代四方竒物異事首卷有地理略後有讃文)拾遺記張華作博物
志晉武賜以麟角筆管遼西所獻青鐵硯于闐所貢鐵
側理紙萬番南越所貢北史常景刪正張華博物志
隋志張公雜記一卷張華撰(唐志雜家)梁有五卷與博物
志相似小不同又雜記十一卷郭義恭廣志二卷後
漢郡國志律志注引博物記春秋正義引博物志廣
志魏志後漢書注引博物志班超傳注引郭義恭
廣志續咸傳著異物志遠遊志皆十卷干寳傳寳
撰集古今神祗靈異人物變化名為搜神記凡三十卷
(唐志小說家)以示劉惔惔曰卿可謂鬼之董狐寳博采異聞
遂混虚實因作序以陳其志隋志魏文帝列異傳三
卷宋東陽元疑齊諧記七卷吳均續齊諧記一卷取莊
子志怪之義書目搜神總記十卷崇文目云不著撰
人名氏或題干寳撰非也唐顧况有戴氏廣異記序
(戴孚二十卷)
晉發蒙記(見小學)啟蒙記
束晢傳所著三魏人士傳七代通記晉書紀志(亡失)其五
經通論發蒙記補亡詩文集數十篇行於世隋志一
卷著作郎束晢顧愷之傳著啟蒙記(文選注引顧愷之啟蒙記)
晉西京雜記
隋志舊事類葛洪二卷(唐志地理類崇文目傳記類)書目六卷晉
葛洪撰初洪有劉子駿漢書無首尾題目但以甲乙丙
丁紀卷數洪父傳之歆欲撰漢書編錄未就後好事者
始甲終癸次第為十袠袠十卷合百卷洪以校班史殆
是全取劉書而固所不取者不過二萬言洪抄為二卷
以禆漢書之缺案洪後序復有漢武帝禁中起居注一
卷漢武故事二卷并五卷為一袠今雜記共六卷不同
疑後人誤析爾故事見前(起居注今不存)顔師古曰其書淺俗
出里巷多妄說或以為吳均依記為之
晉拾遺記
晉藝術傳(見錄類)書目别史類晉王嘉撰著拾遺記十
卷事多詭怪今行於世梁蕭綺序云本十九卷書後殘
缺綺因删集為十卷
晉文章志
見總集文章類
晉華陽國志(見地理)
隋志霸史(崇文目同)華陽國志十二卷(唐志三卷)常璩撰(記漢)
(以来巴蜀人物)後漢書注華陽黑水惟梁州孔安國注
曰北拒華山之陽故常璩叙蜀事謂之華陽國志
光武紀注引之蜀志注引之(前地理志牂柯郡注引華陽國志)武都郡注引仇池南
史崔慰祖著海岱志起太公迄西晉人物為四十卷
(隋志二十卷齊崔蔚祖)隋志地理有揚雄蜀王本記一卷譙周
三巴記一卷常寬蜀志一卷唐志雜史有王隱删補
蜀記七卷後漢注引孫盛蜀譜南中八郡志李膺
益州記蜀志注引王隱蜀記蜀本紀益部耆舊雜記
益州耆舊傳
古今集記
文選王儉集序撰古今集記今書七志為一家言
梁述異記
書目任昉二卷梁天監二年撰(崇文目二卷)昉家書三萬卷
多異聞又采於祕書撰此記唐志小說家祖冲之述
異記十卷
梁皇德記
梁書周興嗣撰皇德記
梁長春殿義記
梁書簡文在東宫撰一百卷徐陵為序(南史云長春義記)唐志一
百卷經解類
梁孔志
隋志梁有孔志十卷梁太尉參軍劉被撰
唐一百二十五家雜傳記(周諸侯史記)
志史錄雜傳記一百二十五家一百四十六部一千六
百五十六卷失姓名十四家始於趙岐三輔决錄次魏
文帝海内士品錄魏明帝時海内先賢傳終於李襲譽
忠孝圖傳讚許敬宗文館詞林文人傳自崔玄暐友義
傳至武誼自古忠臣傳不著錄五十一家二千五百七
十四卷附以女訓自劉向列女傳至鳳樓新誡十七家
二十四部三百八十三卷總一百四十七家一百五十
一部隋志二百十七部一千二百八十六卷周官外
史掌四方之志則諸侯史記兼而有之虢仲叔勲藏於
盟府司寇盟書登天府則王者誅賞具錄其事善惡之
迹畢集史職而又閭胥旅師黨正書敬敏孝弟德行入
於鄉大夫大比獻其書登天府是以側陋之士言行必
達皆有史傳漢阮倉作列仙圖劉向作列仙列女列士
傳皆不在正史光武始詔南陽撰作風俗郡國之書由
是作魏文帝作列異以序竒怪嵇康作高士傳以叙聖
賢今部而類之謂之雜傳舊唐志雜傳一百九十四
部一千七十八卷
唐西征記
韋弘機傳貞觀初為左千牛胄曹參軍使西突厥會石
國叛道梗三年不得歸裂裾錄所遇風俗物産為西征
記北還太宗問外國事即上其書帝大悅志雜傳記
類卷亡地理類戴祚西征記二卷(文選注引戴延之西征記)
唐景龍文館記
志武平一撰十卷(崇文目書目同)中宗景龍二年詔修文館
置大學士學士直學士凡二十四員賦詩賡唱是書咸
記錄為七卷又學士二十九人傳為三卷記云大學
士四人象四時學士八人象八節直學士十二人象十
二時張說文景龍之際六合清謐内峻圖書之府外
闢修文之館搜英獵俊野無遺才白雲起而帝歌翠
華飛而臣賦雅頌之盛與三代同風
唐兆人本業記
志農家武后兆人本業三卷會要垂拱二年四月七
日武后撰百寮新誡及兆人本業記頒賜朝集使
唐初學記
志類書類初學記三十卷張說類集要事以教諸王(天部)
(至鱗介部)徐堅韋述余欽施敬本張烜李銳孫季良等分撰
會要開元十五年五月一日集賢學士徐堅等纂經
史文章之要以類相從上制名初學記至是上之欲令
皇太子諸王檢事綴文中興書目神龍中徐堅掇諸
書分門類事附見詩賦銘頌之文集賢注記開元十
六年正月學士徐堅已下撰成初學記三十卷奏之賜
絹有差寫十本分賜諸王(初尹鳳翔宣敇與燕公云兒子欲學綴文若御覽類文博)
(要珠英之類部袠廣大卿與學士撰集要事要文以類相從務要省便)
唐翼善記
褚無量傳玄宗為太子拜司業兼侍讀撰翼善記以進
厚被禮答志儒家類卷亡
唐東封記漢封禪儀記(見封禪)
韋述傳從封泰山奏東封記志一卷儀注類初學
記引張華封禪儀
唐兩京新記
志韋述兩京新記五卷宋敏求依韋述例撰汴都事
為東京記三卷又以雍洛遺事為長安河南志各二十
卷
唐御史臺記
志職官類韓琬十二卷韋述十卷李建御史臺故事三
卷(杜易簡御史臺雜注五卷)集賢注記宋州司馬韓琬上續史記
一百三十卷南征記十卷御史臺記十二卷書目韓
琬十二卷載唐初至開元御史臺中制度故事以大夫
中丞侍御史殿中監察主簿錄事分門載姓名行事著
論一篇叙御史正邪得失附卷末以為世戒嘉祐御
史臺記五十卷馮潔已撰臺有記始於武后時姚庭筠
其後韓琬韋述嗣有紀者嘉祐中王疇命潔已續之自
建隆之元迄嘉祐八年凡一百四年分門載名氏行事
(潔已拯之子為敘傳兩篇述其父事附于後)宋聖寵新御史臺記崇寧中
續韓琬書用其規式所異者不為諸人立傳於儀制令
式為詳
唐王政記
裴遵慶傳初為郎時著王政記述古今治體識者知有
公輔器志王政記卷亡鄴侯家傳德宗謂李泌曰
朕欲知自古政理之要而史籍廣博卒難尋究讀何書
而可對曰昔魏徵為太宗略羣書之言理道者成五十
卷謂之羣書理要今集賢合有本又肅宗朝宰臣裴遵
慶撰自上古以來至貞觀帝王成敗之政謂之王政記
凡六十卷比寫一本送臣欲令進獻於先朝竟未果其
書見在臣請進之以廣聖聰上曰此尤善也盧稹著
五常皇極志
唐輔佐記
志職官類賀蘭貞元輔佐記十卷會要貞元十二年
(志云十三年)十月昭義判官賀蘭貞元進用人權衡輔佐記
各十卷舉選衡鏡三卷(志作衡鑒三卷)
唐文武兩朝獻替記
志雜史類李德裕獻替記三卷又會昌伐叛記一卷
書目二卷載其在文宗武宗朝論奏始末
唐平戎記
志雜傳類裴肅五卷(休之父)
唐九鼎記
志許康佐四卷
唐三足記
盧景亮傳善屬文根於忠仁有經國志嘗謂人君足食
足兵而又得士天下可為也乃興黃帝以來至唐剟治
道之要著書上下篇號三足記又作答問輓運大略及
陳西戎利害切指當世公卿伏其逹古今云志雜家
二卷
唐卓異記
志小說家陳翺卓異記一卷(憲穆時人)裴紫芝續卓異記一
卷書目卓異記一卷開成中李翔撰唐世君臣盛事
如封禪并兩朝三代為相之類(二十七類)崇文總目云陳翺
撰乾符中裴紫芝續一卷載唐衣冠盛事樂史廣卓異
記二十卷集聖賢神仙之事(崇文目廣唐卓異記三卷)雍熙三年正月上
唐志雜家李文成博物志十三卷
唐止戈記
志兵書劉秩七卷崇文目總集止戈書五十卷(未詳)
唐科目記
見科舉
唐四時記
志薛登撰四時記二十卷
唐洽聞記
志小說家鄭遂一卷崇文目同(晁氏志云鄭常)書目二卷唐鄭
遂類次古今書史異聞凡百五十六條
唐讀書記
舊志儒家讀書記三十三卷王劭撰
唐青宫要記
舊志儒家青宫要記十卷天后撰
唐國朝傳記
志雜傳記類劉餗國朝傳記三卷國朝舊事四十卷書
目傳記三卷凡一百九十事
唐中台志
志傳記類李筌中台志十卷書目十卷李筌錄輔弼
邪正之尤者起商伊陟終隋虞世基以皇王霸亂亡五
者第之而為鑒戒唐相以李林甫陳希烈附皇道筌上
元中乃自表天寳初迫以綴名云景德中曾致堯以筌
叙事簡略褒貶未當乃為廣中台志八十卷自黃帝得
六相而下至於唐末類事為二十四門(致堯著為臣要紀十五篇)
唐辨疑志
志小說家陸長源辨疑志三卷書目三卷辨世俗流
傳之謬
唐通志
舊唐書歸崇敬傳授司業兼集賢學士與諸儒官同修
通志崇敬撰禮儀志衆稱允當
唐典章文物志法象志
舊唐書李淳風所撰典章文物志等書行於世論前代
渾儀得失之差著書七卷名為法象志奏之
唐禮志
志禮類丁公著禮志十卷
唐孝行志
志雜傳記類趙珫孝行志二十卷柳宗元孝門銘曰
在帝有虞以孝烝烝仲尼述經以教于曾惟昔魯侯見
命夷宫亦有考叔寤莊稱純
唐經略志
書目唐年經略志十卷張陟撰始征伐四夷終朝貢皆
唐時事
淳化續翰林志
淳化二年十月辛巳翰林承旨蘇易簡獻續唐李肇翰
林志二卷詔藏史館仍賜詩二章又飛白玉堂四字以
賜唐志職官類李肇翰林志一卷楊鉅學士院舊規
二卷雜史類韓偓金鑾密記五卷書目次續翰林志
一卷蘇耆撰摭易簡所不及載者一十九事附當時名人
詩翰林雜記一卷學士李宗諤集翰苑規制恩例著為
定式(祥符中上之)天聖四年三月十五日錢惟演為金坡
遺事三卷太宗御札御詩及銘共九首真宗詩六首標
于上篇終以雜記晁迥别書三事附焉周必大玉堂
雜記三卷
淳化史氏懋官志
五年四月戊申直史館錢熙至自宋州得趙隣幾所撰
補會昌已來日歷三十六卷文集三十四卷所著鮿子
一卷六帝年略一卷史氏懋官志五卷他書又五十卷
來上詔以錢十萬賜其家直史館馮起撰御試三
牓碑淳化初中允和㠓撰七牓題名記以獻遂直集
賢院(并補注父凝所撰古今孝悌集成十卷以獻)宋庠掖垣叢志三
卷
至道總仙記(見後列仙傳)
二年四月知黃州樂史獻百三十七卷目錄四卷帝宣
示宰臣付史館
景德鹵簿記
三卷景德二年十二月乙巳朔南郊鹵簿使王欽若上
大中祥符封禪記奉祀記祀汾隂記
祥符元年十二月壬辰龍圖閣待制陳彭年請自天書
降至封禪畢編錄藏之秘府詔李宗諤丁謂及彭年纂
錄謂等就起居院編錄至三年十月書成凡五十卷皆
先為記事次列儀注御製册祝樂章步虚詞御札詔敇
德音表狀頌碑銘記贊分門載之庚申丁謂等上之帝
為製序祀汾隂禮畢亦詔謂等撰記六年八月丁丑成
五十卷七年謂與李維等又作迎奉聖像記二十卷降
聖記五十卷奉祀記五十卷天禧元年十一月辛亥維
等以獻
祥符先天紀(天源錄)
祥符八年十月十五日(壬辰)知制誥盛度上聖祖黃帝天
源錄五卷命王曾晏殊編未備事迹二十八日乙巳樞
密使王欽若上纂集聖祖事迹十二卷以先天紀為名
(中興書目二十六卷)御製序九年三月戊午欽若上續成先天紀
三十二卷詔褒之天禧元年六月乙未賜輔臣先
天紀人一本唐志神仙類楊上器注太上玄元皇
帝聖紀十卷
天禧大禮記
天禧元年正月辛丑朔上玉皇寳册壬寅上聖祖册己
酉上太廟六室寳册辛亥合祭天地天安殿上尊號册
寳上寳册禮畢亦詔禮儀院撰記時王欽若李迪繼判
院楊億知院又成天禧大禮記四十卷二年正月戊午
以獻(宰相欽若等上)
天禧五嶽廣聞記
三年二月丙辰宰臣王欽若上會靈志百卷詔名五嶽
廣聞記賜序冠篇手詔褒之封芝翠檢篆玉英辭桂
旗羽盖雲屋風扃
景祐鹵簿圖記
宋綬十卷
慶歷文武賢臣治蜀編年志
書目一卷慶歷初王玉纂章詧為序始唐武德戊寅逮
慶歷壬午凡四百二十五年治蜀賢臣以年編次
皇祐大饗明堂記
二年九月親祠明堂制度損益多由上裁酌十月詔宰
臣文彦博宋庠參政高若訥史館王洙編修大饗明堂
記三年二月五日丙戌彦博等上二十卷目錄一卷彦
博言編修起三月戊子降詔迄季秋辛亥禮成廣記而
備言之慮簡牘頗多仰煩聖覽因纂成皇祐大饗明堂
紀要三卷以聞庚寅内出御製序從所請也令崇文院
鏤板以賜近臣
治平十國志
見雜史
熙寧都水名山記
八年七月四日右諫議大夫沈立進都水記二百卷名
山記一百卷
元豐新修大樂記
三年置局修製太樂知禮院楊傑以前後討論大樂奏
議所承詔旨編為三卷又以元祐樂議七篇附卷末
建炎中興記
龍圖直學士耿延禧承詔著建炎初繼綂事迹一卷
李綱編建炎時政記三卷自元年五月一日以後至八
月十八日
建炎進退志
李綱建炎進退志總叙四卷
乾道籌邊國志
三年十二月八日參政蔣芾上
淳熙聖德記
十五年五月十三日左司郎中王正已進皇帝聖德孝
感記詔付史館
嘉定聖德記
五年九月二十四日吏侍彭龜年之子欽纂龜年勸講
所得聖語及事實本末名聖德記上之詔付史館
玉海卷五十七
