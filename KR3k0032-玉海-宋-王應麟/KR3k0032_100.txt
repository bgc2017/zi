卷九十九
玉海卷九十九
宋王應麟撰
郊祀
社稷
孝經說曰社者土地之主稷者五糓之長土地廣博
不可徧敬故封土以為社五糓衆多不可徧祭故立
稷而祭之(詳具白虎通)鄭康成曰社為五土總神稷為原
隰之神古者以句龍有平水之功配社祀之稷有播
種之功配稷祀之三禮義宗王者諸侯所以為社
為萬民求福拜功之道也無土不立無糓不生故立
社稷則祭之春則求之秋則拜之故月令云仲春之
月擇元日命民社孝經援神契云仲秋穰禾拜祭社
稷(祭日用甲牲用大牢夏用黝秋冬用犉)
神農社
後漢郡國志注(見井類)
虞社
管子輕重戊有虞之王封土為社置木為閭始民知禮
也淮南子齊俗訓有虞氏之祀其社用土祀中霤夏
后氏其社用松祀戸商人社用石祀門周人社用栗祀
竈
湯稷祠
漢郊祀志湯欲遷夏社不可作夏社(見書序應劭曰大旱不止故遷社)
迺遷烈山子柱以周棄代為稷祠祭法聖王之制祭
祀也法施於民則祀之以死勤事則祀之以勞定國則
祀之能禦大菑捍大患則祀之厲山氏(炎帝也)之有天下
也其子曰農能殖百糓夏之衰也周棄繼之故祀以為
稷(正義夏末湯遭大旱七年欲變置社稷故廢農祀棄)共工氏之伯九州也其子
曰后土能平九州故祀以為社王為羣姓立社曰大社
王自為立社曰王社諸侯為百姓立社曰國社諸侯自
為立社曰侯社大夫以下成羣立社曰置社書伊尹
曰先王承上下神祇社稷宗廟罔不祗肅論語宰我
曰社夏以松殷以栢周以栗
周社壝三社大社軍社五社
禮大司徒設其社稷之壝(后土及田正之神)植之田主(詩曰田祖)各以野
所宜木遂以名其社與野(宰我對社以松栢栗莊周之櫟社潁川之長社)小
司徒凡建國立社稷封人設王之社壝為畿封而樹
之凡封國設其社稷之壝封其四疆(疏王之三社三稷之壇及壇外四邊)
(之壝)小宗伯建國之神位右社稷左宗廟(大宗伯以血祭祭社稷注)
社稷土榖之神有德者配食焉(司服祭社稷則希冕)小子珥于社稷州長歲時祭祀州社屬民讀法
鼓人以靈鼓鼓社祭(大司樂奏大蔟歌應鍾舞咸池以祭地示注謂社稷)牧人隂祀用黝牲注北郊及社
稷(匠人營國左祖右社)詩綿乃立冢土注大社也起大事動大
衆先有事乎社謂之宜(泰誓曰宜于冢土)周書作雒諸侯受
命于周乃建大社于國中其壝東青土南赤西白北驪
中霤以黃(將建諸侯取方一面之土苴以白茅以土封之)召誥戊午社于新
邑牛一羊一豕一(注告立社稷之位用大牢社稷共牢)詩載芟春藉田
而祈社稷也良耜秋報社稷也白虎通天子社稷
方五丈諸侯半之通典顓頊祀共工氏子句龍為社
(祭法曰后土為社)烈山氏子柱為稷(祭法曰厲山氏炎帝也其子曰農)湯為旱
遷柱以周弃代之欲遷句龍無可繼者而止周制天子
立三社大社於庫門内之西立之王社於藉田立之亳
社廟門之門立之(五經通義大社在中門之外稷在西并壇王社在藉田之中在國者明天)
(下拜功在藉田者明千畆拜功)諸侯立三社國社侯社亳社(祭法無亳社)大
夫以下立一社曰置社(名異神同)社者五土之神稷者五土
之中特指原隰之祇(天子社壇廣五丈以五色土諸侯以其方之色立木以表之大夫以)
(下以地所宜木)禮神玉以兩圭有邸天子太牢(角尺)諸侯少牢皆
黝色(良耜詩犉牡)幣用黑日用甲(郊特牲云用日之始也按周初未制禮之時日猶用)
(戊故召詔云戊午乃社于新邑)王服絺冕樂奏太蔟歌應鍾舞咸池用
三獻左傳昭二十九年蔡墨(晉太史)對魏獻子社稷云
云(同上)句龍柱自夏以上祀之周弃亦為稷自商以來祀
之(國語同)祭法王為羣姓立社曰大社王自為立社曰
王社云云郊特牲社祭土而主隂氣也天子大社必
受霜露風雨以達天地之氣云云疏社祭一歲有三仲
春命民社(月令)一也詩以社以方謂秋祭(甫田)二也孟冬大
割祠于公社(月令)三也禮運祀社于國所以列地利命
降于社之謂殽地魯語土發而社助時也援神契
仲秋穰禾拜祭社稷夏官量人營軍之壘舍量其軍
社之所里注社主在軍者春官大祝大師宜於社設
軍社左傳君以軍行袚社釁鼓祝奉以從馬融周
禮注王者五社大社在中門之外惟松東社八里惟栢
西社九里惟栗南社七里惟梓北社六里惟槐(後漢志注)尚
(書逸篇曰大社惟松東社惟栢南社惟梓西社惟栗北社惟槐)
周方社
詩甫田以我齊明與我犧羊以社以方注社后土也方
迎四方氣於郊也箋云秋祭社與四方為五糓成熟報
其功雲漢祈年孔夙方社不莫(方祭四方社祭土神)
周郊社
家語孔子至周歴郊社之所公羊傳天子祭天諸侯
祭土注郊所以祭天天子所祭莫重於郊土謂社也諸
侯所祭莫重於社禮運祭帝於郊所以定天位也祀
社於國所以列地利也故禮行於郊而百神受職焉禮
行於社而百貨可極焉中庸明乎郊社之禮治國其
如示諸掌乎祭法疏大社在庫門内之右小宗伯云
右社稷王社所在書傳無文或云與大社同處王社在
大社之西崔氏云王社在藉田王自所祭以供粢盛詩
頌云春藉田而祈社稷是也諸侯國社亦在公宫之右
侯社在藉田鄭駮異義云有國及治民之大夫乃有
社稷郊特牲疏鄭康成之說以社為五土總神稷為原
隰之神句龍稷配之案郊特牲云社祭土而主隂氣社
所以神地之道禮運云命降于社之謂殽地故知社即
地神稷是社之細别名曰稷聖證論王肅難鄭云禮運
云祀帝於郊所以定天位祀社於國所以列地利言列
地利知社非地也為鄭學者馬昭通之云地體有形不
須云定位肅又難鄭云召誥用牲于郊牛二明后稷配
天故二牲社于新邑牛一羊一豕一明唯祭句龍更無
配祭之人祭法及昭二十九年傳云句龍能平水土故
祀以為社不云祀以配社明知社即句龍也為鄭者通
之云后稷非能與天同功惟尊祖配之故不得稱天不
敢與天同牲句龍與社同功故得云祀以為社而配同
牲也肅又難鄭云月令命民社鄭注云社后土也孝經
注云社后土也句龍為后土既云后土則句龍也是鄭
自相違為鄭者通之云句龍為后土之官其地神亦名
后土白虎通云天子之社壇方五丈諸侯半之社之
主盖用石(鄭注宗伯云)案條牒論稷壇在社壇西俱北嚮營
並壇共門或曰在社壇北其用玉無文今禮用兩圭有
邸胡氏曰古者祭地於社猶祀天於郊也泰誓曰郊
社不修周公祀于新邑亦先用二牛于郊後用大牢于
社記曰天子將出類于上帝宜于社又曰郊所以明天
道社所以明地道周禮以禋祀祀昊天上帝以血祭祭
社稷而别無地示之位四圭舞雲門以祀天神兩圭舞
咸池以祀地而别無祭社之說則以郊對社可知矣(後世)
(既立社又立北郊失之矣)
魯兩社
左傳閔二年間于兩社為公室輔注周社(右)亳社左兩
社之間朝廷執政所在疏魯是周之諸侯故國社謂之
周社哀四年亳社災是魯國有亳社魯外朝在庫門之
内東有亳社西有國社(疏又云雉門之外左有亳社右有周社)定六年
盟于周社亳社公羊傳云蒲社禮記外傳社者
五土之神稷者百糓之神(一云稷是原隰之神)明堂位曰春
社天子之祭也郊特牲曰地載萬物天垂象取財
於地取法於天是以尊天而親地也故教民美報焉家
主中霤而國主社示本也後漢志大司農鄭玄說古
者官有大功則配食其神故句龍配社棄配稷
漢社稷公社枌榆社官社官稷
高紀二年二月癸未令民除秦社稷立漢社稷(蕭何傳漢二年)
(何守關中立宗廟社稷宫室)郊祀志高祖初起禱豐枌榆社徇沛
為沛公遂以十月至覇上立為漢王二年令縣為公社
(李竒曰猶官社)後四歲天下已定詔御史令豐治枌榆社常以
時春以羊彘祠之(鄭氏曰枌榆鄉名也社在枌榆晉灼曰枌白榆也社在豐東北十五里師)
古曰以此木為社神因立名(史記正義曰高祖里社也)續志豐有枌榆亭十年春有司請
令縣常以春二月及臘祠稷以羊彘民里社各自裁以
祠元始五年莽又言社者土也稷者百糓之主王者
尊重親祭禮如宗廟詩曰乃立冢土以御田祖以祈甘
雨聖漢禮儀稍定已有官社未立官稷(臣瓉曰高帝立漢社稷禮所謂)
(大社也時又立官社配以夏禹所謂王社也見漢祀令而未立官稷至此始立之世祖中興不立官稷相承至)
(今)遂於官社後立官稷以夏禹配食官社后稷配食官
稷稷種榖木(楮木也)徐州牧歲貢五色土各一斗(紀元始三年夏)
(立官稷及學官注師古曰初立官稷於官社之後是為一處今更創置建於别所不相從也)後紀
章帝章和元年八月己丑遣使祠沛高原廟豐枌榆社
續志注白虎通曰人非土不立非糓不食土地廣博
不可徧敬五糓衆多不可一一而祭故封土立社示有
土也稷五糓之長故立稷而祭之也歲再祭之春求秋
報也祭以三牲重功也(天子太牢諸侯少牢)孔鼂云周祀一社一
稷漢及魏初亦一社一稷至景初中立帝社二社到于
今荀彧問仲長統以社祭何神統答土神也侍中鄧義
難之答曰郊社之次天地之序也禮記正義鄭康成
以社為五土總神稷為原隰之神句龍稷配之天子諸
侯各有二社(祭法王立大社王社諸侯立國社侯社又有喪國之社春秋亳社魯宋有之)祭
法大夫以下成羣立社曰置社注云大夫不得特立社
與民族居百家以上共立一社今里社是也秦漢以來
民二十五家以上得立社(鄭志云月令命民社謂秦社也自秦以下民始得立社)
皇侃曰天子諸侯祭社用藉田之糓大夫以下丘乘之
民共粢盛孝經援神契社者土地之主稷者五糓之
長詩載芟疏祭法云王為羣姓立社曰大社王自為
立社曰王社此為百姓祈祭當主於泰社其稷與社共
祭甫田注社后土也方迎四方氣於郊也疏中庸云
郊社相對郊是天則社是地后土者地之大名句龍職
主土地故謂官為后土死以配祭禮儀志注漢舊儀
曰成帝五年六月始命諸官止雨朱繩縈社是後水旱
常不和
漢雒陽社稷
紀建武二年正月壬子起高廟建社稷於雒陽志建
武二年立太社稷于雒陽在宗廟之右方壇無屋有墻
門而已二月八月及臘一歲三祠皆太牢具使有司祠
(漢舊儀使者監祠南向立不拜)郡縣置社稷太守令長侍祠牲用羊豕
唯州所治有社無稷以其使官也古者師行有載社不
載稷也(古今注曰建武二十一年二月乙酉徙立社稷上東門内元和三年初為郡國立稷及祠社靈)
(星禮器也)社稷之樂(見四品樂)晉志漢至魏但太社有稷而
官社無稷故常二社一稷通典魏明帝景初中立帝
社(曹植有社頌)
漢茅土
續志注獨斷曰天子太社封諸侯者取其土苞以白茅
授之以立社其國謂之受茅土漢興唯皇子封為王者
得茅土其他功臣以戶數租入為節不受茅土不立社
武帝五子傳元狩六年封三王齊受青社燕受玄社
廣陵受赤社(祭法諸侯為百姓立社曰國社自立社曰侯社)禹貢徐州貢土五色注王者封五
(色之土為社建諸侯則各割其方色土與之使立社燾以黃土苴以白茅茅取其潔黃取王者覆四方)
漢欒公社
欒布傳景帝時復為燕相燕齊之間皆為立社號曰欒
公社陳平傳里中社平為宰分肉甚均石慶傳慶
社于齊不言動民(慶為齊相齊國大治為立石相祠)
晉二社
武紀太康九年三月壬辰初并二社為一十年六月庚
子復置二社禮志太康九年改建宗廟而社稷祠壇
俱徙乃詔曰社實一神其并二社之祀於是傅咸表曰
祭法王社太社各有其義天子尊事宗廟故冕而親耕
自為立社者為藉田而報者也國以人為本人以糓為
命故又為百姓立社而祈報焉此社所以有二也謂宜
仍舊立二社而加立帝社之稷時成粲議稱景侯論太
社不立京都欲破鄭氏學劉寔與咸同詔曰社稷一神
而二位衆議不同何必改作其使仍舊一如魏制其後
摯虞奏以為祭法王為羣姓立社曰王社周禮大司徒
設其社稷之壝又曰以血祭社稷則太社也封人掌設
王之社壝又有軍旅宜于社則王社也宜定新禮從二
社詔從之至元帝建武元年又依洛京立二社一稷其
太社之祝曰地理普施惠存無疆乃建太社保佑萬邦
帝社之祝曰坤德厚載邦畿是保乃建帝社以神地道
(洛京社稷在廟之右而江左又然)宋何承天有社頌
梁社稷五壇隋親祀太社
隋志梁社稷在太廟西其初盖晉元帝建武元年所
創有太社帝社太稷凡三壇門牆各隨其方色大同初
加官社官稷並前為五壇後齊立三壇於國右隋開皇
初社稷並列於含光門内之右又於國城東南七里延
興門外為靈星壇(韋叔夏曰魏以官社為帝社晉初或廢或置皆不言所置之處或云兩社)
(同處崔氏皇甫氏云王社在藉田)隋紀開皇三年八月戊子親祀太
社
唐親祠太社東都太社
紀武德九年正月丙子初令州縣祀社稷戊寅親祠太
社(舊紀云九年二月戊寅親祠社稷)會要武德九年正月親祠太社
丙子詔曰吉日惟戊親祠太社率從百僚以祈五糓神
龍元年五月乙酉詔於東都建置太社祝欽明問禮官
博士曰周禮田主各用所宜木今太社主用石何也韋
叔夏等四人議曰春秋傳軍行拔社書曰不用命戮于
社社之主盖用石為之崔靈恩三禮義宗曰社神用石
以土地所生最實故也又吕氏春秋云殷人之禮其社
用石後魏書云天平四年太社石主遷於社宫是社主
用石古有明說周禮用所宜木謂民間之社非太社也
云云張齊賢傳同開元十九年正月三十日詔州縣社
惟用酒脯二十二年三月二十五日詔用牲牢天寳元
年十月戊寅九日詔社為九土之尊稷乃五糓之長祭
官宜加精潔其社壇側禁樵牧三載二月戊寅十四日
詔社稷升為大祀以四時致祭初開元禮列為中祀後
又依開元禮為中祠長慶二年正月王彦威奏牲用太
牢太尉攝行事祭之日不坐並大祠之義請昇為大祠
唐帝社帝稷壇先農壇
禮樂志藉田祭先農唐初為帝社亦曰藉田壇貞觀三
年將親耕給事中孔穎達議曰禮天子藉田南郊今帝
社乃東壇未合於古太宗曰吾方位少陽乃耕於東郊
垂拱中藉田壇曰先農壇神龍元年五月祝欽明議緣
田為社曰王社今曰先農失王社之義宜正名曰帝社
韋叔夏張齊賢等議宜於藉田立帝社帝稷配以禹棄
則先農帝社並祠叶周載芟之義欽明又議先農王社
一也更加二祀不可叔夏齊賢乃奏先農與社一神今
先農壇請改曰帝社壇於是立帝社壇又立帝稷壇於
西如太社太稷而壇不設方色以異於太社(志又云廣五丈以五)
(土為之者社稷壇也)開元十九年停帝稷而祀神農氏於壇上以
后稷配憲宗元和五年詔以來歲藉田太常修撰韋公
肅采開元乾元故事為先農壇於藉田高五尺廣五丈
四出陛其色青草具其儀以水旱用兵而止通典社
稷在含光門内之右仲春秋戊日祭之(太社以大罍實醍齊著尊實盎)
(齊皆二山罍大稷如之及配坐籩豆皆十簋簠二鉶三孟春祭帝社及配坐亦如之)社稷牲以黑會
要神龍元年五月問禮官舊社主長尺六寸方尺七寸
韋叔夏等議曰社主之制在禮無文郊特牲云社祭土
主隂氣韓詩外傳云天子太社方五丈諸侯半之五土
數社主宜長五尺以凖隂數五方二尺以凖隂偶剡其
上以象物生方其下以象地體埋半土中本末均也請
度以古尺又問舊社稷壇四方設以方色中央數尺以
黃土叔夏等曰韓詩外傳云天子太社廣五丈分置四
方色上冒以黃土說云象王者覆被四方請凖古改造
於是以方色飾壇四面及四陛上以黃土覆之(張齊賢傳同)
祥符祭社稷禮器壇制度儀注元豐兩圭
有邸
祥符二年正月八日甲子詔禮院定州縣祭社稷及釋
奠文宣王禮器數請正配坐每坐樽二籩豆八簠簋各
二俎三從祀籩豆二簠簋俎一圖其制摹印頒之七月
十四日丁夘又詳定祭器祭服州縣止用公服行事十
月十日禮院定諸州祭社稷儀約開寳通禮定儀注摹
印頒之(從知白州曾世南之請)四年十月十三日壬子詔州縣社
稷壇多不如禮命禮院定高下丈尺制度頒天下依禮
修築天聖十年七月三日修太社稷壇(從王隨之言也)禮官言
按唐郊祀錄太社壇廣五丈高五尺五色土為之稷壇
在西(如社之制)社以石為主形如鍾長五尺方二尺剡上方
下培其半宫垣飾五色屋三門每門十二戟四隅飾罘
罳如廟之制中植槐其壇三分宫之一在南無屋從之
元豐七年八月二十二日己丑造兩圭有邸二以為社
稷禮神玉(舊止有瘞玉)八年二月十六日庚辰詔州縣社壇
用石為主(尺寸廣長半太社之制)元祐七年三月十八日禮官請
設宫懸登歌樂政和元年六月請諸州壇飾隨方色紹
興十二年三月十八日乙巳詔臨安府建大社稷壇淳
熙六年四月常德守李燾請頒下春秋祭社稷繪畫尊
爵簠簋制度於是太常以五禮新儀及祭社稷儀注并
圖畫尊爵簠簋之制頒下十年七月詔水旱令州縣先
祈社稷
嘉祐郊社令
嘉祐元年十一月置郊社令(命石祖元)熙寧元年始主
四郊壇壝(命張伯世)紹興十九年二月始除韓彦直太
社令(祀先農儀省牲之日太社令帥屬除壇)周封人典祀漢太祝
令祠祀梁明堂太社令後周司社隋唐郊社令
社土也稷榖也非土不生非榖不育國始建則壝
以祀示民有命也社者五土之神稷者五榖之
神土榖之有功於民此祀典之所當尊是以人臣
有平土之功則取以配社有播榖之功則取以配
稷示不忘本之義也書正義漢儒說社稷有二
左傳說社祭句龍稷祭柱棄唯祭人神而已孝經
說社為土神稷為榖神句龍柱棄是配食者也
隋志凡人非土不生非榖不食土榖不可徧祭故
立社稷以主祀古先聖王法施於人則祀之故以
勾龍主社周棄主稷而配焉歲凡再祭蓋春求而
秋報列於中門之外外門之内尊而親之與先祖
同也然而古今既殊禮亦異制故左社稷而右宗
廟者得質之道也右社稷而左宗廟者文之道
也
祀日月
王朝日者示有所尊訓人事君也王者父天而母地
兄日而姊月故常以春分朝日秋分夕月況人不得
事耶君子履端於始舉正於中故本二分也
炎帝祀朝日
拾遺記炎帝築圓丘以祀朝日飾瑶階以揖夜光家
語高辛歷日月之生朔而迎送之堯典寅賓出日注
春分朝日漢賈誼傳三代之禮春朝朝日秋暮夕月
周朝日夕月周拜日壇
禮大宗伯以實柴祀日月星辰注實牛柴上也疏郊特
牲曰郊之祭大報天而主日祭義曰配以月則郊祭并
祭日月掌次朝日則張大次小次設重帟重案注春
分拜日於東門之外祭義曰周人祭日以朝及闇肆
師立次祀用牲幣注天神日月星辰小宗伯兆四類
注兆日於東郊兆月與風師於西郊云云典瑞王晉
大圭執鎮圭繅藉五采五就以朝日注繅有五采文所
以薦玉木為中幹用韋衣而畫之王朝日者示有所尊
訓民事君也天子常春分朝日秋分夕月覲禮曰拜日
於東門之外疏插大圭長三尺玉笏於帶間手執鎮圭
尺二寸王者父天母地兄日姊月既春拜日於東明秋
夕月於西圭璧以祀日月疏若春秋分并大報天主
日配以月(玉人云圭璧五寸)司儀將合諸侯則令為壇三成
宫旁一門注天子春帥諸侯拜日於東郊則為壇於國
東夏禮日於南郊則為壇於國南秋禮山川丘陵於西
郊則為壇於國西冬禮月四瀆於北郊則為壇於國北
既拜禮而還加方明於壇上而祀焉所以教尊尊也
覲禮天子乘龍載大旆象日月升龍降龍出拜日於東
門之外反祀方明(注此謂會同以春)禮日於南門外禮月於北
門外此謂會同以夏冬(禮月於北郊月六隂之精)祭義郊之祭大報天而
主日配以月夏祭其闇殷祭其陽周祭日以朝及闇祭
日於壇祭月於坎以别幽明祭日於東祭月於西以别
外内疏天無形體懸象著明不過日月故以日為百神
之主配之以月天帝獨為壇其日月及天神等共為一
壇故日得為衆神之主也祭日於壇謂春分也祭月於
坎謂秋分也月為幽日為明日為陽在外月為隂在内
祭日於東用朝旦之時是為外祭月於西鄉夕之時是
為内崔氏云日月有合祭之時謂郊祭天而主日配以
月其禮大用牛各祭之時謂春分朝日秋分夕月其禮
小故祭法用少牢今謂小司徒小祭祀奉牛牲鄭注謂
玄冕所祭何得用少牢祭法禱祈之祭也崔說非郊
特牲疏凡祭日月之禮崔氏云一歲有四迎氣之時祭
日於東祭月於西故小宗伯云兆五帝於四郊四望四
類亦如之一也春分朝日秋分夕月二也(此二祭日月各祭于一處)
(皆為壇所謂王宫夜明也)夏正郊天之時而主日配以月祭義云大
報天而主日配以月三也孟冬大蜡之時又祭日月月
令祈來年于天宗四也(此二祭并祭日月共在一處)其牲皆用犢若
祈禱則用少牢祭法王宫祭日夜明祭月也注王宫
日壇王君也夜明月壇疏日神尊故其壇曰君宫月明
於夜故其壇為夜明玉藻天子玄端而朝日於東門
之外注端當為冕玄衣之冕冕服之下朝日春分之時
也疏案宗伯實柴祀日月星辰則日月為中祀而用玄
冕者以天神尚質按魯語大采朝日少采夕月孔晁云
大采謂衮冕少采謂黼衣而用玄冕者孔氏之說非也
書傳略說云祀上帝於南郊即春迎日於東郊彼謂孟
春與此春分朝日别朝事儀云冕而執鎮圭帥諸侯朝
日於東郊魯語天子大采朝日與三公九卿祖識地
德少采夕月與太史司載糾虔天刑注王搢大圭執鎮
圭藻五采五就以朝日大采謂此也朝日以五采則夕
月其三采也周語先王朝日夕月以教民事君通
典周制以實柴祀日月日壇曰王宫月壇曰夜明牲幣
俱色青樂同祭五帝樂禮玉以圭璧左傳日月之神
則雪霜風雨之不時於是禜之糓梁傳雖為天子必有
尊也貴為諸侯必有長也故天子朝日諸侯朝朔尚
書大傳以正月朝迎日於東郊所以為萬物先而尊事
天也宋志尚書大傳迎日之辭曰維某年月上日明
光于上下勤施于四方旁作穆穆維予一人某敬拜迎
日于郊(吳時陳融奏東郊頌亦行此禮)漢郊祀志四望盖謂日月星
海也三光高而不可得親海廣大而無限界故其樂同
祀天則天文從祭地則地理從
漢修天文壇竹宫揖日月
見郊祀類泰畤郊祀志天子始郊見泰一朝日夕月
則揖而見泰一(武帝立二十八年元鼎五年)元始祭禮祀天則天文
從晉禮志春分祀日秋分祀月漢武帝郊泰畤朝
日夕月不在東西郊旦夕常拜故魏文帝詔曰漢氏
不拜日於東郊而旦夕常於殿下東西拜日月煩䙝
似家人之事非事天之道也黃初二年正月乙亥祀朝
日於東門之外(將祭必先夕牲其儀如郊)又違禮二分之義明帝太
和元年二月丁亥朝日於東郊八月己丑夕月於西郊
始得古禮晉因之武帝太康二年親朝日(齊何佟之議馬鄭用二分)
(盧植用立春)
漢禮日成山(又見人神)
武紀太始三年二月幸琅邪禮日成山(郊祀志作盛山其音同)
祭之罘浮大海山稱萬歲注師古曰成山在東萊不
夜斗入海郊祀志宣帝修武帝故事盛車服敬齊
祀之禮頗作歌詩迺祠成山於不夜萊山於黃成山祠
日萊山祠月京師郡縣鄠則有日月祠成帝初成山萊
山之屬皆罷地理志東萊郡不夜有成山日祠注師
古曰齊地記云古有日夜出見於東萊故萊子立城以
不夜為名(顧野王云初築此城有日夜出故名不夜)括地志不夜城在萊
州文登縣東北八十里漢不夜縣有成山祠成山在萊
州文登縣北八十里萊山在萊州黃縣東南二十里
魏朝日夕月
見上段
元魏朝日東郊
紀太和十五年八月甲寅詔朝日以朔夕月以朏十六
年二月甲午始朝日東郊
唐朝日夕月壇
志壇埳之制廣四尺高八尺者朝日之壇也為坎深三
尺縱廣四丈壇於其中高一尺方廣四丈者夕月之壇
也(舊志有樂章十六首貞觀中作)朝日夕月無配日以圭璧幣以青
月以圭璧幣以白大明青犢夜明白犢通典二分朝
日夕月於國城東西各用方色犢陸贄東郊朝日賦
載青旂儼翠華柳宗元朝日說曰古者旦見曰朝暮
見曰夕楚辭九歌有東君日神也漢志亦有東君
隋志後周以春分朝日於國東門外為壇如其郊用特
牲青幣青圭有邸秋分夕月於國西門外為壇於坎中
方四丈深四尺燔燎禮如朝日隋開皇初於國東春明
門外為壇以春分朝日於國西開遠門外為坎深三尺
廣四丈為壇於坎中高一尺廣四尺以秋分夕月
元豐朝日夕月壇
見祠壇類景德三年撰朝日三曲(降神送神高安奠玉幣酌獻嘉)
(安)夕月三曲紹興十曲(升殿正安捧俎豐安亞終獻文安送神禮安)
羲御寅賓載嚴大采示民有尊揚光下燭煜爚東
門肸蠁是屇禮神以兄羲和駕兮其容杲杲
大采黝冕乃昭其文珪奠春舒鍾歌曉溢玄端
肅事紫幄興祥扶光若英合璧重輪載嚴姊事
用答隂靈光凝冕服氣肅環珮坎祀貽則郊禋展
敬璧薦登光金歌動映有齊斯旨有牲斯碩纖
阿案晷
星祠
爾雅祭星曰布祭法幽宗祭星(宗當為禜)注幽禜謂星
壇也星以昏始見疏星至夜而出故曰幽為營域而
祭之故曰幽禜
舜五星祠
拾遺記虞舜在位十年有五老遊於國都舜以師道尊
之言則及造化之始舜禪於禹五老去不知所從舜乃
置五星之祠以祭之其夜有五長星出薰風四起連珠
合璧祥應備焉
周祭靈星
通典周制仲秋之月祭靈星於國之東南(就歲星之位)絲
衣繹賓尸高子曰靈星之尸(正義張晏曰農祥)周語辰馬農
祥也后稷所經緯(晉語辰以成善后稷是相)周書作雒農星皆與
食
周夀星祠
通典周制秋分日享夀星于南郊(注南極老人星祠以祈福夀)又曰
周立夀星祠於下杜亳時奉焉漢志秦於杜亳有五
杜(史記作三社)主之祠夀星祠各以歲時奉祠(史記正義角亢在辰為夀)
(星三月之時萬物始生春氣布養各盡其性故夀)爾雅夀星角亢也與老人别星
周祀司中司命(詳見後四類)
大宗伯以實柴祀日月星辰以槱燎祀司中司命風師
雨師注鄭司農云司中三能三階司命文星宫星玄謂
司中司命文星第五第四星或曰中能上能風師箕雨
師畢正義實柴無玉有牲幣槱燎止有牲武陵太守星
傳三台一名天柱上台司命中台司中下台司禄(楚辭九歌)
有大少司命(上台文昌第四星故有兩司命)春秋緯月離于箕風揚沙(箕風師也)
詩云月離于畢俾滂沱矣(畢雨師也)
周祭司民司禄
見後四類
漢靈星祠
郊祀志高祖二年冬擊項籍還後四歲天下已定詔安
置祀官其後二歲(即高祖八年也)或言曰周興而邑(一有邰字)立后
稷之祠至今血食天下於是高祖制詔御史其令天下
立靈星祠(注張晏曰龍星左角曰天田則農祥也晨見而祭之)服虔云祠角星以后稷配食常
以歲時祠以牛孝武元封三年夏旱迺下詔令天下尊
祠靈星(史記赤星寬舒之祠官歲時行禮正義赤星即靈星祠龍左角色赤)漢舊儀云五年脩復周
(家舊祠祀后稷於東南為民祈農報厥功)後祭祀志漢興八年有言周興
而邑立后稷之祀於是高帝令天下立靈星祠(注三輔故事長)
(安城東十里有靈星祠廟記同)言祀后稷而謂之靈星者以后稷又配
食星也舊說星謂天田星也一曰龍左角為天田官主
糓(注張晏曰農祥農見而祭也)祀用壬辰位祠之壬為水辰為龍就
其類也牲用大牢縣邑令長侍祠(注漢舊儀曰古時歲再祠靈星春秋用大)
牢禮也(史記正義辰之神為靈星故以壬辰日祠於東南)舞者用童男十六人(注服)
(虔應劭曰即古之二羽也)舞者象教田初為芟除次耕種芸耨驅
爵及穫刈舂簸之形象其功也(注古今注曰元和三年初為郡國立稷及祀社)
靈星禮器(通典周仲秋辰日祭靈星於國之東南王者所以復祭靈星者為人祈時以種五穀故别報其功)
(唐六典立秋後辰日祀靈星於國城東南晉志江左以來靈星配饗南郊不復特置)長安志
靈星壇在萬年縣南一十五里啟夏門外嵩高山記
孝武遊登五岳尊祠靈星移祠置岳南築作殿壇立圓
石闕論衡今靈星秋之雩也
漢雍諸星祠
志雍有日月參辰南北斗熒惑太白歲星填星辰星二
十八宿風伯雨師四海九臣十四臣之屬百有餘廟(史記)
(正義漢舊儀祭參辰星於池陽谷口夾道左右為壇文王都豐武王都鎬二都有昭明祠)河圖云熒惑星散為昭
(明春秋傳昭明起有德如太白)成帝時衡譚條奏長安祠凡六百八十
三所其二百八十所應禮奉祠如故餘四百七十五所
不應禮皆罷奏可雍舊祠三百三所惟山川諸星十五
所為應禮云地理志扶風舊有五畤太昊黃帝以下
祠三百三所
漢歲星祠
志宣帝神爵元年立歲星辰星太白熒惑南斗祠于長
安城旁
漢南郊祀老人星(又見祀高禖)
後禮儀志仲秋之月縣道皆按戸比民年始七十者授
玉杖餔之麋粥八十九十禮有加賜玉杖長尺端以鳩
鳥為飾鳩不噎之鳥也祀老人星於國都南郊老人星
廟(通典周立夀星祠于下杜亳漢志亳有夀星祠各以歲時奉祀)郊祀志元豐二年郊
雍還祠太一贊饗曰夀星仍出淵燿光明(索隠曰老人星也)
晉天文志老人一星在弧南一曰南極見於丙沒於丁見
則治安以秋分候之南郊
漢城南壇祠心星
後禮儀志季秋祠心星於城南壇心星廟(晉志引漢儀云)心
三星天王正位也
晉祠靈星
北史劉芳傳靈星本非禮事兆自漢初專為祈田常隷
郡縣晉祠令云郡縣國祠社稷先農縣又祠靈星
隋司中司命司禄壇
志陳制令太史以二月八日於庭中以太牢祠老人星
兼祠天皇大帝天一太一日月五星鉤陳北極北斗三
台二十八宿丈人星子孫星四十六坐隋制於國城
西北十里亥地為司中司命司禄三壇同壝祀以立冬
後亥國城東北七里通化門外為風師壇祀以立春後
丑國城西南八里金光門外為雨師壇祀以立夏後申
壇皆三尺牲以一少牢(舊禮兆風師於西方司中司命於南郊雨師於北郊開皇三年四月皇帝親祀雨師)
唐從祀星辰圖
六典見郊祀春祀青帝歲星東方三辰七宿並從祀
夏祀赤帝熒惑南方三辰七宿從祀季夏祀黃帝鎮星
從祀秋祀白帝太白西方三辰七宿從祀冬祀黑帝辰
星北方三辰七宿從祀許子儒傳初太尉無忌等議
祠令及禮用鄭玄說以昊天帝當北辰耀魄寳郊明堂
當太微五帝唐家祀圓丘太史所上圖昊天上帝外自
有北辰李淳風曰昊天上帝位于壇北辰斗列第二垓
與緯書駁異司馬天官書太微宫五精之神五星所奉
有人主象故名曰帝猶房心有天王象安得盡為天乎
羣星從坐錯落侈哆
唐靈星祠
通典立秋後辰日祀靈星祝曰九糓方成三時不害馮
兹多祐介其農穡開元祀於國城東南天寳四載
升中祠(上元元年四月停貞元六年二月十七日甲申太常卿崔縱奏勅靈星司中司命等)
(壇准開元禮配饗)玄宗天寳三載二月戊寅升日月五
星為大祀諸星為中祀隋開皇初於國城東南
七里延興門外為靈星壇立秋後辰祠以一少
牢
唐祀夀星(詳見壇壝門)
會要開元二十四年七月己巳置夀星壇以千秋節日
修祠祭老人星及角亢七宿著之常式(明皇生於八月以仲秋日月會)
于夀星置壇用千秋節日祭(文苑英華有南郊享夀星賦)爾雅夀星角亢也注列宿之長故曰夀星
通典隋令太史以二月八日以太牢祠老人星兼祀天
皇大帝等四十六坐
唐五星壇
玄宗天寳十四載三月時雨未降二十五日令給事中
王維等分祭五星壇
景德享夀星紹興享夀星
見祠壇類志秋分享夀星王欽若傳請置先蠶并
夀星祠升天皇北極帝座於郊壇第一龕增執法孫星
位所著書有列宿萬靈朝真圖祥符二年九月翰
林天文邢中和言景德中周伯星出亢宿之下天文
志角亢為太山之根符上封之應望於親郊日特置
周伯星於亢宿間禮官司天監議周伯星出氐三度
亢氐相去不遠並鄭分兖州壽星之次望設於氐宿
之間從之
皇祐司中夀星靈星壇
志司中壇方丈三尺夀星壇方丈八尺靈星壇東西丈
三尺南北丈二尺馬祭壇在城西北高三尺五寸東西
丈五尺南北丈四尺皇祐定如唐司中周二十五步夀
星靈星周八步四尺馬祭周九步皆高三尺
皇祐汴河祭星
四年春二月丁亥詔每歲汴口祭河兼祠十七星初
司天監靈臺郎王太明言汴河之祭不及星詔司天詳
定汴河口祭星自此始箕斗奎東井天江咸池積水天
淵天潢水位水府四瀆九坎天船王良羅堰(凡十七星)
䄍祭
古之王者以歲事成熟搜索羣神而報祭之而謂之
大蜡仁之至義之盡也又為臘祭先祖五祀因屬民
飲酒而勞賜農夫以休息之
伊耆氏蜡八蜡
郊特牲天子大蜡八(所祭有八神)伊耆氏始為蜡(古天子號疏皇氏云)
(神農釋文或云帝堯)蜡者索也歲十二月合聚萬物而索饗之也
(建亥之月)蜡之祭主先嗇(神農)而祭司嗇也(后稷)祭百種以報嗇
也饗農(田畯)及郵表畷(田畯督約百姓於井間之處)詩曰下國畯郵禽獸(猛獸)仁
之至義之盡也迎貓虎而祭之(迎其神也)祭坊與水庸(溝也)事
也曰土反其宅水歸其壑昆蟲毋作草木歸其澤(此蜡祝辭)
(也)黃衣黃冠而祭息田夫也(謂既蜡臘先祖五祀)大羅氏天子之
掌鳥獸者也諸侯貢屬焉草笠而至尊野服也羅氏致
鹿與女以戒諸侯八蜡以記四方(先嗇一司嗇二農三郵表畷四貓虎五坊)
(六水庸七昆蟲八疏鄭數八神約上文也王肅分貓虎為二無昆蟲)順成之方其蜡乃通
既蜡而收民息已君子不興功(息民與蜡異)周禮伊耆氏
共杖咸盖蜡以息老故共杖咸者以名官明堂位土
鼓葦籥伊耆氏之樂
夏清祀(嘉平)殷嘉平周蜡秦臘
禮運仲尼與於蜡賓釋文夏曰清祀殷曰嘉平周曰蜡
秦曰臘字林作䄍(疏清祀以清潔祭祀嘉平嘉善也平成也以歲終方物善成就而報功蜡)
(臘義見下)明堂位秋省而遂大蜡天子之祭也周禮籥
章國祭蜡龡豳頌擊土鼓以息老物(通典用六奏之樂)注萬物
助天成歲事至是為其老而勞乃祀而老息之於是國
亦養老焉月令孟冬勞農以休息之是也(隋志周法以歲十二月建)
(亥之月也)大司樂凡六樂者六變而致羽臝鱗毛介象物
及川澤山林丘陵墳衍土示天神注此謂大蜡索鬼神
而致百物六奏樂而禮畢東方之祭用太蔟姑洗南用
𬎼賓西用夷則無射北用黃鍾為均焉每奏有所感
羅氏蜡則作羅襦注致鹿與女以戒諸侯大宗伯以
疈辜祭四方百物注謂蜡祭黨正國索鬼神而祭祀
則屬民飲酒于序注謂歲十二月大蜡之時(建亥之月也)
左傳虞不臘矣疏月令孟冬臘門閭及先祖五祀臘之
見於傳記者唯月令與此二文而已秦本紀惠王十二
年初臘始皇三十一年更改臘曰嘉平蔡邕獨斷云臘
者歲終大祭縱吏民宴飲非迎氣故但送不迎應劭風
俗通云案禮傳夏曰嘉平殷曰清祀周曰大蜡漢改曰
臘臘者獵也曰獵取獸祭先祖也此言虞不臘明當時
有臘祭周時臘與大蜡各為一祭漢改曰臘不蜡而為
臘耳說文冬至後三戌臘祭百神(高堂隆議曰王者各以其行之終而臘水以辰火以戌木以未金以)
(丑土以辰)
周顯王四十三年秦初臘按春秋時已稱虞不臘非
始於秦也始皇更名臘曰嘉平亦復用殷之舊名也
周蜡於十有二月秦臘於孟冬皆建亥之月也蜡以
息老物臘以息民柳宗元有䄍說
郊特牲云云既蜡而收民息已故既蜡君子不興功注
息民與蜡異則黃衣黃冠而祭為臘必矣疏先蜡後息
民是息民為臘與蜡異也上文黃衣黃冠在蜡祭之下
故知是臘也月令臘在祈天宗之下但不知臘與蜡祭
相去幾日准隋禮及今禮皆蜡之後日月令孟冬祈
來年於天宗大割祠於公社及門閭臘先祖五祀注此
周禮所謂蜡也疏此等之祭總謂之蜡若細别言之天
宗公社門閭謂之蜡其祭則皮弁素服葛帶榛杖其臘
先祖五祀謂之息民之祭其服則黃衣黃冠鄭注郊特
牲云息民與蜡異也黨正飲酒在蜡祭之後此大飲在
蜡祭之前屬民飲酒在後勞農也若天子諸侯羣臣大
飲在蜡祭之前凡蜡皆在建亥之月而皇氏以為夏殷
蜡各在已之歲終蔡邕云夏曰清祀殷曰嘉平周曰蜡
秦曰臘案左傳云云是周亦有臘名也詩甫田農夫
之慶箋謂大蜡勞農以休息之正義郊特牲曰天子大
蜡八歲十有二月合聚萬物而索饗之是說大蜡之祭
也月令孟冬臘門閭及先祖五祀勞農以休息之是說
休息之事也郊特牲蜡祭之下又曰黃衣黃冠而祭息
田夫注云既蜡臘先祖五祀於是勞農以休息之是臘
即次蜡之後與蜡異也(月令之臘祭與特牲息田夫為一)雜記云子貢
觀於蜡曰一國之人皆若狂是恣民大飲也以歲豐場
功畢入而特聽之故謂之慶賜勞息漢家每有國慶而
賜民大酺亦此義也(鄉飲酒義疏大蜡祭黨中於學飲酒子貢觀蜡是也)
周祈年田祖
禮籥章國祈年於田祖龡豳雅擊土鼔以樂田畯注田
祖始耕田者謂神農詩甫田琴瑟擊鼓以御田祖箋
設樂以迎祭先嗇謂郊後始耕也周禮祈年田祖大田
來方禋祀以其騂黑箋成王之來則又禋祀四方之神
祈報焉黃冠野服駿奔皇皇自古有年神其降康
漢臘賜
何敞傳元和中奏記宋由曰臘賜自郎官以上公卿王
侯以下至於空竭帑藏損耗國資注漢官儀臘賜大將
軍三公錢各二十萬牛肉二百斤粳米二百斛特進侯
十五萬卿十萬校尉五萬尚書三萬侍中將大夫各二
萬千石六百石各七千虎賁羽林郎二人共三千以為
祀門戸直禮儀志季冬之月星迴歲終隂陽以交勞
農大享臘葦戟桃杖以賜公卿將軍特侯諸侯注漢官
名秩曰大將軍三公臘賜錢各三十萬牛肉二百斤粳
米二百斛特侯十五萬卿十萬校尉五萬尚書丞郎各
萬五千千石六百石各七千侍御史謁者議郎尚書令
各五千郎官蘭臺令史三千中黃門羽林虎賁士二
人共三千以為當祠門戸直各隨多少受也東觀記
每臘詔賜博士人一羊甄宇取瘦者風俗通以臘祭
夕飾桃人懸葦索畫虎於門以禦凶(東京賦注引之)月
令孟冬大飲烝注十月農功畢天子諸侯與其羣
臣飲酒於太學以正齒位今天子以燕禮郡國以鄉飲
酒禮代之詩云躋彼公堂稱彼兕觥是頌大飲之詩
天子乃祈來年于天宗大割祠于公社及門閭臘先祖
五祀注周禮蜡祭也臘以田獵所得禽祭也勞農以
休息之注黨正屬民飲酒是也東方朔傳伏日詔
賜從官肉
唐蜡祭百神
志蜡祭百神大明夜明在壇上神農伊耆各在其壇上
后稷在東五官田畯各在其方五星十二次二十八宿五
方之岳鎮海瀆等各在方之壇龍麟至於莵猫各在其
方壇之後(志又云高尺廣丈蜡壇也)通典貞觀十一年房玄齡等
議曰按月令蜡法惟祭天宗近代蜡五天帝人帝五地
極皆非古典今並除之季冬寅日蜡祭百神于南郊凡
百八十七座明日又祭社稷于社宫開元中制儀季冬
臘日蜡百神于南郊之壇後周用夏后之時行姬氏
之䄍(孟冬丁亥)隋開皇四年十一月詔以十二月為臘
建隆䄍祭元豐䄍壇
建隆四年(即乾德元年癸亥)六月二十三日和峴言䄍者臘之
别名漢火行戌日為臘唐土德貞觀之際以寅䄍百神
卯祭社宫辰臘宗廟開元定禮三祭皆以臘辰應土德
也聖朝火德臘宜以戌而前七日辛卯行䄍禮恐未合
宜於是如開元禮臘日䄍百神祀社稷享宗廟皆用戌
日天聖三年十一月二十二日庚子知禮院陳詁言䄍
祭一百九十二位祀文惟載一百八十二位而闕五方
田畯郵表畷十位下禮官議曰后稷祝文已云爰及田
畯其五方神祝文請增郵表畷郊祀正辭錄司天監神
位圖虎為於莵盖避唐諱請改於莵為虎從之元豐六
年正月癸未詳定禮文所言歴代䄍祭在南郊為一壇
唯周隋四郊之兆合禮請四郊各為一壇以祀其方之
神先期司農言不順成之方不修報祀又月令以䄍與
息民為二祭請息民祭在䄍後奏可紹興十九年五月
乙酉詔定䄍祭(從戸部郎周莊仲之言也)乾道四年十一月二十七
日禮官王㵸等言東西䄍備登歌三獻而南北方正配
從祀一奠而已請如中祀儀式從之
皇祐䄍壇
志臘日䄍百神壇高四尺東西七步二尺南北六步四
尺皇祐定壇高八尺廣四丈
紹興臘饗
二十六年十二月戊戌臘饗太廟(罷朔祭)以禮官援淳化
故事有請也明年六月戊午定冬饗祭功臣臘饗祭七
祀祫饗兼之(用太常博士張庭實請也)隋志蜡者索也古之
君子使人必報之故周法以歲十二月合聚萬物
而索饗之仁之至義之盡也其祭法四方各自祭
之若不成之方則闕而不祭
禖祀
王者以高辛氏有嘉祥故立高禖祀之以祈子
(鄭康成謂由高辛氏有吞鳥之異故稱高禖祀之以配帝蔡邕謂高禖祀名高猶尊也禖猶媒)
(也吉事先見之象詳見下)
高辛氏郊禖
詩生民克禋克祀以弗無子注云無子求有子古
者必立郊禖焉玄鳥至之日以太牢祠于郊禖天
子親往后妃率九嬪御乃禮天子所御帶以弓韣
授以弓矢于郊禖之前(疏祭天用太牢者以兼祭先禖之神異於常郊盖祭)
(天而以先禖配之)箋禋祀上帝於郊禖(疏云后稷未生之前已有郊禖之祀)
玄鳥天命玄鳥降而生商注春分玄鳥降湯之
先祖有娀氏女簡狄配高辛氏帝率與之祈于
郊禖而生契故本其為天所命以玄鳥至而生焉
疏大戴禮帝係篇說帝嚳卜其四妃之子皆有天
下月令䟽鄭義稷契當堯時案命歷序云帝嚳
傳十世則稷契不為帝嚳之子是後世子孫之子鄭注
生民云姜嫄高辛氏之世妃則簡狄亦後世之妃此立
為禖神者是簡狄之夫不得為帝嚳祭高禖是祭天故
生民傳云從於帝而見于天高禖為配祭之人祭天特
牲此用太牢者此謂配祭之人也(生民疏姜嫄得祈郊禖者是二王之後得)
(祭天也毛以帝為高辛氏帝親行禋祀姜嫄從於帝而往見於天鄭以帝為上帝即蒼帝靈威仰也長發箋云)
(帝黑帝以下有玄王故言黑帝)
周祠高禖
月令仲春玄鳥至至之日以太牢祠于高禖天子親往
后妃帥九嬪御乃禮天子所御帶以弓䪅授以弓矢于
高禖之前注玄鳥燕也燕以施生時來巢人堂宇而孕
乳嫁娶之象也媒氏之官以為候高辛氏之世玄鳥遺
卵娀簡吞之生契後王以為媒官嘉祥而立其祠變媒
言禖神之也御謂從往侍祠天子所御謂令有娠者於
祠大祝酌酒飲於高媒之庭以神惠顯之也帶以弓韣
授以弓矢求男之祥也王居明堂禮曰帶以弓韣禮之
禖下其子必得天材疏逸禮篇名禖在壇上御者在下
故云禖下高辛氏之世有吞鳥之異是為媒官嘉祥(中候)
契握云玄鳥翔水遺卵娀簡狄吞之生契(詩疏云毛氏不信䜟緯以天無命鳥生人之理)後王立
高辛為禖神蔡邕以為禖神高辛巳前舊有高者尊也
生民玄鳥毛傳曰姜嫄從帝祠郊禖簡狄從帝祈郊禖
則前此矣鄭志焦喬荅王權云先契之時必自有媒氏
祓除之祀位在南郊則契已前祭天南郊以先媒配謂
之郊禖後王即以高辛立為禖神以配天其古昔先禖
則廢矣(尊貴先禖當是伏羲)續漢志注月令玄鳥至之日以太
牢祠月令章句曰高猶尊也禖猶媒也吉事先見之象
盖為人求子孫之祀玄鳥感陽而至其來主為孕乳蕃
滋故重其至日因以用事契母簡狄盖以有事高禖而
生契焉故詩曰天命玄鳥降而生商鄭玄謂後王以禖
官嘉祥而立其祠盧植謂玄鳥至時隂陽中萬物生於
是以三牲請子於高禖之神居明顯之處故謂之高因
其求子故謂之禖以古者有媒氏之官因以為神通
典周制月令仲春玄鳥至之日以太牢祠高禖詩閟
宫有侐實實枚枚注孟仲子曰是禖宫也疏盖以姜嫄
祈郊禖而生后稷故名姜嫄之廟為禖宫
漢禖祝
枚臯傳武帝春秋二十九乃得皇子羣臣喜臯與東方
朔作皇太子生賦及立皇子禖祝受詔所為皆不從故
事重皇子也(元朔元年春太子據生)注師古曰高禖求子之神也
武帝晚得太子喜而立此禖祠而令臯作祭祝之文
戾太子傳上年二十九乃得太子甚喜為立禖使東方
朔枚臯作禖祝注禖之祝辭東方朔傳朔之文辭有
皇太子生禖賦晉元康中高禖壇上石破詔問出何
經典束晢答曰漢武晚得太子始為立高禖之祠高禖
者人之先也故立石為主祠以太牢(許慎曰山陽人以石為主)
漢城南高禖廟
後禮儀志仲春之月立高禖祠于城南祀以特牲晉
禮志漢儀云(同上)通典謂武帝立後漢因之禋祀祓
無子始見於詩太牢以祠禖復著於月令漢臯朔亦為
皇子禖祝然則尚矣
晉禖壇
禮志元康時洛陽猶有高禖壇百姓祠其旁或謂之落
星隋志晉惠帝元康六年禖壇石中破為二詔問石
毁今應復不博士議禮無高禖置石之文束晢議以石
在壇上盖主道也宜埋而更造後得高堂隆故事魏青
龍中造立此石詔更鐫石令如舊置壇上埋破石入地
一丈案梁太廟北門内道西有石如竹葉小屋覆之宋
元嘉中修廟所得陸澄以為孝武時郊禖之石然則江
左亦有此禮後齊為壇於南郊傍廣輪二十六尺高九
尺四陛三壝春分親帥六宫祀青帝於壇以太昊配而
祀高禖之神以祈子禮用青珪束帛牲共以一太牢隋
制祀於南郊壇牲用太牢一隋經籍志宋太始祭高
禖歌辭十一卷
唐祀高禖
通典大唐月令以仲春玄鳥至之日以太牢祀高禖天
子親往(月令經文及注不言有壇廟)詩生民疏祀天而以先禖配
之義如后土祀以為社由高辛有嘉祥故稱高禖
景祐高禖壇頌報祠高禖
景祐四年二月二日(舊編云三年二月)殿中侍御史張奎言陛
下春秋鼎盛未有皇嗣謹按月令仲春燕至之日以太
牢祀于高禖天子親往后妃率九嬪御乃禮天子所御
帶以弓韣授以弓矢于高禖之前此先王求嗣之祭願
勑有司凖舊儀詔有司詳定庚戌禮官以為詩月令雖
可執據然周官所載獨闕其文則成康之際似廢而不
講月令本秦吕不韋所集疑此乃夏商所行班固郊祀
志言漢家祠祭最悉不及禖祀獨枚臯傳言皇子禖祝
則武帝乃一時權祭非經也後漢至江左槩見其事而
儀典委曲不可周知且推驗歴代祭享樂章無高禖歌
辭則當時所祀似禮之細者惟高齊禖祠最顯然出於
草創儀章駁雜妃嬪参享黷而不蠲恐不足以為後世
法唐明皇因舊月令特存其事又開元定禮已復不著
陛下垂采下議圖復舊章然高禖之祠湮晦已久必欲
復之亦應参准前言允惬今事謂當築壇於南郊春分
之日以祀青帝本詩克禋以祓之義也配以伏羲帝嚳
羲本始嚳著祥也以禖神從祀報古為禖之先也以青
石為主依漢晉隋之舊也牲用太牢樂以升歌儀視先
蠶使有司攝事祝版所載具言天子求嗣之意乃以弓
矢弓韣置于禖神之前祀訖奉弓矢等并胙若酒進内
後宫以禮所御使齊戒受之以應求男之祥仍每歲孟
春令有司申請祭之與否聽詔旨命曰特祀不為常典
詔可庚戌七月太常禮院言凖詔以今年春分遣官致
祭其壇制高九尺周廣二丈六尺四出陛陛廣五尺設
三壝壝别二十五步主用青石其長三尺八寸(用木生成之數)
(形凖廟社主植壇上稍北露其首三寸)玉用青玉幣色從之牲用牛一羊
一豕一(如盧植舊說)樂章祀儀並凖祀青帝樽器神坐如句
芒唯有司攝行事受福不飲為異内侍祀前一日奏請
皇后宿齋於别寢兩宫嬪從焉從之是歲春分遣官致
祭如儀壇在南薰門外東直郊壇四百步(郊壇西南)三月己
卯司封外郎賈昌朝太常博士梁適王平史館檢討王
洙各獻祀高禖賦頌賜勑書奬諭(二月乙丑宫中置赤帝像以祈嗣)寳
元二年八月甲戌皇子生(先是見赤蛇出於殿墀神光照庭)辛巳二十
一日命參政王&KR0934;以太牢報祠高禖凖春分祀儀唯不
設弓韣弓矢康定二年正月二十二日壬申詔著為常
祀遣兩制官攝事二月十三日禮官言既為報祀請不
設弓韣慶歷三年五月太常博士余靖言聖嗣未廣請
仍用弓韣弓矢以祈嘉祥皇祐三年九月四日詔徙爽
塏之地四年六月十四日徙郊壇東南奉先寺同知禮
院張師中言其卑陋保章正皇甫定等請徙於圓丘之
東鎮安軍文學鄭孝先謂宜在東方長男之位禮官司
天監詳定嘉祐二年五月甲申九日徙壇於南郊壇東
(擇高爽地改築)紀慶歷元年正月壬申詔歲以春分祠高禖
(即康定二年)李絢傳仁宗未有繼嗣絢因奉祠高禖還奏
賦大指言王者遠嬖寵近柔良則神降之福子孫繁衍
帝嘉納
元豐高禖壇
熙寧二年十一月七年六月九年十二月皇子生以太
牢報祀高禖如春分儀不設弓韣弓矢五年閏七月己
酉判太常章衡請遵故事祀禖飲福受胙以應求男之
祥上曰帝王子孫自有天命元豐四年十月九日(一云二年)
(八月己酉)天章待制羅拯言禖壇廣二丈六尺上設神位三
庳陿不足以行禮下太常議禮官言禖祠以青帝為主
請如青帝壇廣四丈高八尺(祀儀禖壇四丈)又請下詳定禮文
所講求制度乃言詩克禋克祀乃郊禖祀天以高禖配
於郊謂之郊今禖壇祀青帝於南郊以伏羲高辛並配
又於壇下設高禖之位殊為爽誤請凖古郊禖改祀上
帝以高禖配祀以太牢其位在國南以石為主略放南
郊為壇而圓以青帝壇制增築之詔典禮依舊壇制如
太常奏元祐八年正月十四日太常奏祀禖政和二年
四月二十九日詔以伏羲高辛配簡狄姜嫄從祀
詔興高禖壇親祠
元年十一月八日太常少卿趙子晝請來春祀高禖奏
可二年二月二十三日禮官上春分行禮飲福受胙儀
注三年正月二十四日博士趙霈請宸翰製祝辭以代
親祠十二年十二月二十日博士劉嶸請講求禖壇方
位制度禮官請建於行宫東南(巽地)城外十六年六月二
十七日乙丑建高禖壇(在嘉會門外南四里龍華寺)從御史王鎡言
也(鎡請一新壇宇取姜嫄從帝見於天之義月令天子親往之文法駕臨祠以獲詵詵之福既而禮官請改)
(築于郊壇之東以符一索得男之象飲祠受胙如景祐之儀奏可)九月十五日有司請
舉行景祐故事祗祓休饗祈天錫羨禮官言徽宗修親
祠之制具載新儀十七年二月三日上親祠儀注(上服通天)
(絳紗乘輦詣壇大次降輦入次服衮冕執大圭奏儀安嘉安景安之樂帝臨降康之舞甲辰以太師檜為親祠)
(使)乙巳(十三日)上親祠青帝于東郊以伏羲高辛配
(普安郡王亞獻思平郡王終獻)祀簡狄姜嫄于壇下牲用太牢玉
用青幣放其玉之色樂舞如南郊之制禮畢御端
誠殿受賀十七日有司奏築壇之所有瑞氣之應
修壇之日有六鶴之祥二十二年三月己未(二十四日)
校書郎董德元請高禖與青帝分為二壇禮官請
如舊制(樂曲十四降神用高安升壇用正安奠玉幣用嘉安捧爼用豐安青帝酌獻用祐安亞終)
(獻用文安送神用理安)東方作祝漢美可尋南郊建壇齊
制甚陋展青幣以奠燎眡先蠶而登歌稽周
官考吕令惟昔高辛敏歆肇祀娀嫄肇國孕商
毓周在漢六世置壇于南前星標瑞侍臣獻祝東
都廸儀仲春講祠特牲謹物城南辨方載在青編
蕩人耳目生民之什朔臯之詞朔賦邕儀
惟禖之神主用青石祀崇青帝羲嚳類從樂用升
歌儀視先蠶玄鳥司分命官攝祠夢羆協兆吹銅
侑龢休光靈颷燀燿清穆以告震夙之喜紺髦髧如豐
角淵如盖五緯儲英九潢毓粹以啟暉潤之美神其
醉止介我蕃釐乃占吉夢維熊維羆
玉海卷九十九
