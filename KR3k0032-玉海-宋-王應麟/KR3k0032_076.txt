卷七十五
玉海卷七十五
宋王應麟撰
禮儀
射
射者進退周還必中禮内志正外體直然後持弓矢
審固持弓矢審固然後可以言中此可以觀德行矣
虞射侯禮
書益稷帝曰侯以明之注當行射侯之禮以明善惡之
教禮記正義射起於黃帝(易弧矢世本揮作弓夷牟作矢是弓矢起於黃)
(帝)
周大射射儀射正鵠射法射中
天官司裘(中士二人下士四人)王大射則共虎侯熊侯豹侯設其
鵠諸侯則共熊侯豹侯卿大夫則共麋侯皆設其鵠注
大射者為祭祀射王將有郊廟之事以射擇諸侯及羣
臣與邦國所貢之士可以與祭者射者可以觀德行其
容體比於禮其節比於樂而中多者得與於祭諸侯謂
三公及王子弟封於畿内者卿大夫亦有采地焉將祀
先祖亦與羣臣射以擇之凡大射各於其射宫(疏云於西郊小)
(學之中行大射之法)侯者其所射也以虎熊豹麋之皮飾其側又
方制之以為辜(本亦作準)謂之鵠著於侯中所謂皮侯王之
大射虎侯王所自射也熊侯諸侯所射豹侯卿大夫以
下所射諸侯之大射熊侯諸侯所自射豹侯羣臣所射
卿大夫之大射麋侯君臣共射焉凡此侯道虎九十弓
熊七十弓豹麋五十弓鄭司農云方十尺曰侯四尺曰
鵠二尺曰正四寸曰質(正鵠皆鳥之捷黠者)玄謂鵠小鳥而難中
是以中之為雋用虎熊豹麋之皮示服猛也士不大射
士無臣祭無所擇掌次射則張耦次注大射曰遂命
三耦取弓矢于次夏官射人(下大夫二人上士四人下士八人)掌三
公孤卿大夫之位(疏儀禮内諸侯有燕朝及射朝)以射法治射儀王以
六耦射三侯三獲三容樂以騶虞九節五正(九十弓)諸侯
以四耦射二侯二獲二容樂以貍首七節三正(七十弓)孤
卿大夫以三耦射一侯一獲一容樂以采蘋五節二正
(五十弓)士以三耦射豻侯一獲一容樂以采蘩五節二正
(易氏曰大射則大司馬合諸侯之六耦賓射則諸侯與王射而合卿大夫為六耦至諸侯之四耦孤卿大夫士)
(之三耦各以等辨)注射法王射之禮治射儀謂肄之也鄭司農
云容者乏也待獲者之所蔽也(大射禮唱獲者居乏中中則舉旌以宫下旌以)
商(鄉射曰司馬命獲者執旌以負侯)九節析羽九重設於長杠三侯虎
熊豹也玄謂三侯者五正三正二正之侯也二侯者三
正二正之侯也一侯者二正而已此皆與賓射於朝之
禮也梓人職曰張五采之侯則遠國屬謂諸侯來朝者
也五采之侯即五正之侯也正之言正也(儀禮注正亦鳥名齊魯之)
(間名題肩為正)射者内志正則能中畫五正之侯中朱次白次
蒼次黃玄居外三正損玄黃二正去白蒼而畫朱綠九
節七節五節者奏樂以為射節之差疏大射諸侯禮謂
之司射天子謂之射人(易氏曰天子之射與諸侯卿大夫之射尊卑雖異而皆發乘矢)
(四矢也故用四節未發矢之前而天子以五節為聽諸侯以三節為聽孤卿大夫士以一節為聽此所以有九)
(節七節五節之辨也)若王大射則以貍步張三侯注貍步謂一
舉足為一步貍善搏者也其發必獲三侯虎熊豹也(易氏)
(曰射人掌賓射之灋而兼及大射之張侯)王射則令去侯立于後以矢行
告卒令取矢祭侯則為位與太史數射中佐司馬治射
正注大射禮曰大射正立于公後以矢行告于公下曰
留上曰揚左右曰方注射正射之法儀也疏射之威儀乃
是禮之正大司馬若大射則合諸侯之六耦注王射
三侯以諸侯為六耦(射人注列國之君大射亦張三侯數與天子同)服不氏
射則贊張侯以旌居乏而待獲(儀禮大射儀司馬正洗散遂實爵獻服不)
大僕王射則贊弓矢司弓矢大射共弓矢並夾(詳見兵制)
繕人掌詔王射贊王弓矢之事(疏案大射禮大射正授弓小臣授矢天子)
(禮則繕人)春官大史凡射事飾中舍筭執其禮事注司農
云中所以盛筭玄謂設筭於中以待射時而取之中則
釋之鄉射禮曰君國中射則皮竪中於郊則閭中於竟
則虎中大夫兕中士鹿中天子之中未聞(射人注射中數肘者中侯)
之筭也(禮記投壺之禮主人奉矢司射奉中疏其中之制刻木為之狀如兕鹿而伏背以盛筭)車
僕大射共三乏(疏乏者矢至此乏極)司常凡射共獲旌大司
樂大射王出入令奏王夏及射令奏騶虞詔諸侯以弓
矢舞禮記月令季春之末擇吉日大合樂天子率公
卿諸侯大夫親往視之注大合樂所以助陽逹物風化
天下其禮今亡天子以大射郡國以鄉射代之
周鄉射五物
地官大司徒鄉三物教萬民賓興之三曰六藝射鄉
師正歲稽鄉器黨共射器(射器弓矢楅中之屬黨正主集為之)鄉大夫
以鄉射之禮五物詢衆庶(疏州長春秋二時習射於序名為鄉射物事也)一曰
和二曰容三曰主皮四曰和容五曰興舞注司農云和
閨門内行也容容貌也主皮善射射所以觀士也玄謂
和載六德容包六行主皮和容興舞則六藝之射與禮
樂與射之時民必觀因詢之也孔子射於矍相之圃觀
者如堵墻射至於司馬使子路執弓矢出誓射者又使
公罔之裘序點揚觶而語詢衆庶之儀若是乎庶民無
射禮因田獵分禽則有主皮疏儀禮鄉射云豫則鈎楹
内堂則由楹外又云序則物當棟堂則物當楣堂謂鄉
學鄉大夫所行射禮也豫謂州長春秋習射于序此詢
者是三物之内三物其事十有八今六德之中唯問和
六行之中唯問容六藝之中惟問禮樂射既貢賢于王
其餘未能盡備略舉五者問之鄉射記唯君有射于國
中其餘則否鄉射在城外衆庶皆觀焉故得詢五物天
子諸侯射先行燕禮鄉大夫士射先行鄉飲酒禮孔子
為鄉大夫鄉射之禮先行飲酒禮子路為司射(易氏曰五物德)
(之發見於射者也射之物有五而其節有三曰和曰容見於未射之時主皮和容見于射侯之際興舞特見於)
(既射之後此射之序也内志正而其節比于樂是之謂和外體直而其容比于禮是謂之容以中鵠為主是謂)
(主皮禮樂交作是為和容發揚蹈厲是為興舞州行州射之禮鄉行鄉射之禮及三年而賓興)州長
春秋以禮會民射于州序注序州黨之學會民而射所
以正其志也夏官諸子秋合諸射儀禮鄉射禮第
五乃合樂周南關雎葛覃卷耳召南鵲巢采蘩采蘋工
告于樂正曰正歌備司正(立司正以監之)司射(主人之吏也)司正為
司馬司射適堂西命弟子設豐(將飲不勝者豐形似豆而卑)樂正東
面命太師曰奏騶虞賓興樂正命奏陔禮記王制耆
老皆朝千庠(鄉學也鄉禮春秋射)元日習射上功習鄉上齒論
語射不主皮馬融注射有五善一曰和志(體和)二曰和容
(有容儀)三曰主皮(能中質)四曰和頌(合雅頌)五曰興武(與舞同)
家語孔子射於鄉射於是退而與門人習射於矍相之
圃周禮大聚解立鄉射以習容射義注鄭目錄云
記燕射大射之禮别錄屬吉禮疏此篇中有鄉射又云
不失正鵠正則賓射然則鄉射賓射俱有之矣桑弧蓬
矢取其質也用六者射天地四方也禮射唯四矢者示
事有不用也象禦四方之亂孔子射於矍相之圃子路
出延射者是將射之前案鄉射司射比衆耦於堂西但
觀者既多庭中不容故出延之入乃比耦以初門外未
入觀者既多未有賓主之禮故誓惡者令不入射禮畢
旅酬之時乃使二人舉觶鄉射禮畢司馬反為司正樂
工升堂復位賓取俎西之觶酬主人主人酬大夫自相
旅畢君使二人舉觶於賓與大夫此公罔之裘序點二
人舉觶之節也又云其侯並同賓射之法鄭注云鄉侯
二正漢石渠議(見後漢志注)甘露三年三月黃門侍郎臨
奏鄉射合樂大射否何也韋玄成曰鄉人無樂故合之
朝廷君臣固有樂矣郊特牲疏王者獵在囿而主皮
射亦在澤故鄭注鄉射記引尚書傳主皮射陳於澤然
後卿大夫相與射也又云嚮之取也於囿中勇力之取
也今之取也於澤宫揖遜之取也澤習禮之處燕禮
疏鄉射賓與主人為耦此君與賓為耦亦是異於鄉射
也大司馬疏大射是將祭而射故用諸侯為六耦賓
射亦用六耦用卿大夫為之燕射三耦用卿大夫已下
為之射人疏案鄉射記鄉侯五十弓弓二寸以為侯
中行葦疏孔子射於矍相之圃先行飲酒之禮則孔
子用鄉射禮公羊注諸侯歲貢小學之秀者於天子
學於大學其有秀者命曰造士行同而能偶别之以射
然後爵之
周燕射饗射羣臣射禮
春官樂師燕射帥射夫以弓矢舞(射夫衆耦也)司几筵大
饗射王立依前南鄉司服饗射則鷩冕注饗食賓客
與諸侯射也笙師饗射共其鍾笙之樂夏官司弓
矢大射燕射共弓矢并夾注每人一弓乘矢繕人掌
詔王射疏王射先行燕禮以大夫為賓賓與王為耦
冬官梓人張獸侯則王以息燕注燕謂勞使臣與羣臣
飲酒而射儀禮燕禮射人告具(注射人主此禮以其或射也)射人
遂為司正若射則大射正為司射如鄉射之禮(大射正射人之)
(長也)君與射則為下射袒朱襦樂作而后就物詩行葦
四鍭既鈞序賓以賢四鍭如樹序賓以不侮傳鍭矢參
亭疏參亭謂三分矢一在前二在後輕重鈞亭四矢皆
然周禮司弓矢鍭矢殺矢用諸近射田獵恒矢庳矢用
諸散射注云散射謂禮樂之射此養老即是禮射而用
鍭矢此與賓客私宴不與常射同箋周之先王將養老
先與羣臣行射禮以擇其可與者以為賓疏禮稱將祭
而射謂之大射養老與祭相類亦射以擇賓則亦為大
射禮射有三賓射在朝而以射娱賓燕射因燕而射以
為樂皆無擇士之義此射必大射也王肅以此為養老
燕射案燕射於燕旅酬之後乃為之不當設文於曾孫
維主之上豈先為燕射而後酌酒也射義云古者天子
諸侯將射必行燕禮卿大夫之射必行鄉飲酒之禮大射
禮搢三挾一箇謂卿大夫若其君則使人屬矢不親挾
也鄉射記君國中射則皮樹中以翿旌獲白羽朱羽
揉(注國中城中也謂燕射也)於郊則閭中以旌獲(注於郊謂大射也大射於大學王制)
(曰大學在郊)於竟則虎中龍&KR0950;(於竟謂與鄰國君射也)
周賓射
大宗伯以賓射之禮親故舊朋友注射禮雖王亦立賓
主疏案大射禮以大夫為賓主小臣賓射掌事如大
僕之法注與諸侯來朝者射牛人掌賓射共膳羞之
牛鏄師賓射鼓金奏之樂眡瞭賓射奏鍾鼓典
庸器賓射設筍虡陳庸器射人以射法治射儀注此
賓射於朝之禮(詳見前大射)不言士此與諸侯之賓射士不
與也疏司裘大射不言士案下文士豻侯二正則士得
自行賓射不得與君賓射矣大射在學故有著冕在扆
之事賓射在路門之外朝與彼異(司裘疏賓射射正大射射鵠)梓人
張五采之侯則遠國屬注五采畫正之侯賓射也射
義疏射矍相之圃謂賓射鄭注鄉侯二正是用賓射之
正凡賓射之侯謂之正天子賓射用五正三正二正之
侯畿内諸侯賓射用三正卿大夫士二正畿外諸侯同
天子
周郊射
樂記武王克殷散軍而郊射左射貍首右射騶虞而貫
革之射息也裨冕搢笏而虎賁之士說劍也注郊射謂
為射宫於郊也左東學也右西學也疏諸侯習射東學
天子習射西學皇氏以為射必中如貍之取物其義非
也(鄭注大射云貍首逸詩貍之言不求也其詩有射諸侯首不朝者之言因以名篇)武成乃
偃武修文注倒載干戈包以虎皮示不用行禮射設庠
序修文教
周禮射
書武成乃偃武修文注行禮射禮司弓矢散射注謂
禮射及習射詩行葦疏養老即是禮射而用鍭矢者
此與賓客私宴不與常射同禮射有三賓射在朝而射
以娛賓燕射因燕而射以為樂是無擇士之義樂記云
祀於明堂食老更於大學是祭與養老相類故知此射
必大射也射義疏禮射唯四矢
周五射三射
大司徒六藝注射五射之法保氏教六藝三曰五射
注白矢參連剡注襄尺(襄音讓)井儀也疏白矢矢貫侯過
見其鏃白參連前放一矢後三矢連續而去剡注羽頭
高鏃低而去剡剡然也襄尺臣與君射不與君竝立襄
君一尺而退也井儀四矢貫侯如井之容儀(漢陳敬王傳愍王寵)
(善努射十發十中中皆同處華嶠書曰寵射其秘法以天覆地載參連為竒又有三微三小三微為經三小為)
(緯然要在機牙六韜太黃參連弩見李廣傳注)射義疏凡天子諸侯及卿大
夫禮有三射一為大射是將祭擇士之射二為賓射諸
侯來朝天子入而與之射也或諸侯相朝而與之射也
三為鄉射謂燕息而與之射(賓之初筵鄭箋射禮有三大射賓射燕射)其天
子諸侯大夫三射皆具其士無大射故司裘職云大射
唯明王及諸侯卿大夫不及於士賓射燕射士皆有之
射人云士射豻侯二正是士有賓射也又鄉射記曰士
布侯畫以鹿豕是士有燕射矣此三射之外又有鄉射
謂鄉大夫貢賢能之後行鄉射之禮而詢衆庶又有州
長射于州序之禮其侯並同賓射之法鄭注云鄉侯二
正又有主皮之射二一是卿大夫從君田獵班餘獲而
射書傳云凡祭取餘獲陳於澤卿大夫相與射鄭注鄉
射稱主皮者無侯張獸皮而射之主於獲也二是庶人
亦主皮鄭注周禮庶人無侯張皮而射之是也(詩行葦正義大)
(夫射禮有五大射賓射燕射鄉射主皮之射)又有習武之射司弓矢云弧弓
以授射甲革椹質是也畫布曰正則賓射也栖皮曰鵠
則大射也(周禮正義大射射鵠賓射燕射射侯)射人疏梓人有二等侯
云張皮侯而棲鵠及司裘虎熊豹皆大射之侯也張五
采之侯及五正等皆賓射之侯也張獸侯及鄉射記天
子熊侯白質之等皆燕射之侯也三射各有其侯
先鄭以皮侯釋正侯非也射義諸侯之射必先
行燕禮疏案儀禮大射在未旅之前是先行饗禮
而云燕者燕初似饗燕射則尊卑皆用一侯君畫
一臣畫二燕射射熊虎豹不忘上下相犯射麋鹿
豕志在君臣相養也其耦射人云諸侯以下謂畿
内也若畿外諸侯以下則皆三耦大射及鄉射并左傳
襄二十九年晉士鞅來聘射皆三耦是也司弓矢恒
矢庳矢用諸散射注謂禮射及習射也疏禮射者即大
射賓射燕射之等其習亦於此三射中為之通典周
初千八百國所以崇三射之制立五善之目於兹選士
由此封侯本在戡敵實寓大政(晉竹書有繳書二篇論弋射法)
周皮侯五采侯獸侯祭侯
梓人為侯廣與崇方參分其廣而鵠居一焉上兩个與
其身三下兩个半之上綱與下綱出舌尋張皮侯而棲
鵠則春(春讀為蠢蠢動也)以功(大射)張五采之侯則遠國屬(賓射)張
獸侯則王以息燕(燕射)祭侯之禮以酒脯醢其辭曰惟若
寧侯毋或若汝不寧侯不屬于王所故抗而射女注皮
侯以皮飾司農曰王大射共虎熊豹侯也又射人曰王
大射則以貍步張三侯五采侯者五采畫正之侯王以
六耦射三侯九節五正諸侯朝會張之所謂賓射也獸
侯畫獸之侯鄉射記曰凡侯天子熊侯白質諸侯麋侯
赤質大夫布侯畫以虎豹士布侯畫以鹿豕凡畫者丹
質是獸侯之差也息者休農息老物燕謂勞使臣若與
羣臣飲酒而射(侯之别有三易氏曰後鄭謂大射之侯用鵠賓射之侯用正燕射之侯用質合)
(于梓人之說)射人祭侯則為位注祭侯獻服不服不以祭
侯為位為服不受獻之位也大射曰服不侯西北三步
北面拜受爵疏大射禮使服不氏負侯將祭之時先設
位於侯西北北面射鳥氏矢在侯高則以并夾取之
司弓矢疏天子用王弧射虎侯用唐大射熊侯用夾
庾射豹侯禮記正義(射義)虞書曰侯以明之是射侯見
於堯舜夏殷無文周則具矣儀禮大射儀司馬命量
人量侯道與所設乏以貍步大侯九十參七十干五十
設乏各去其侯西十北十遂命量人巾車張三侯詩
猗嗟終日射侯不出正兮箋正所以射於侯中者天子
五正諸侯三大夫二士一皆居侯中參分之一賓之初
筵大侯既抗弓矢斯張射夫既同獻爾發功發彼有的
以祈爾爵箋天子諸侯之射皆張三侯故君侯謂之大
侯(鄉射禮注獸侯燕射則張之鄉射及賓射當張采侯二正)鄉大夫注主皮者張皮射之無侯
周射器
地官鄉師正歲稽鄉器比共二服閭共祭器(簠簋鼎爼之屬)黨
共射器(弓矢楅中之屬)州共賓器(尊爼笙瑟之屬)鄉共禮樂之器儀
禮鄉射命弟子納射器注弓矢決拾旌中籌楅豐也
大射儀命有司納射器射器皆入君之弓矢適東堂賓
之弓矢與中籌豐皆止于西堂下衆弓矢不挾總衆弓
矢楅皆適次而俟賈誼新書懸弧之禮東方以梧南
方以柳中央以桑西方以棘北方以棗大射儀疏熊
侯而謂之大者言畿外諸侯亦得用三侯其數上同於
天子故於熊侯加大以别之天子三侯則虎熊豹諸侯不
得用虎侯而以熊糝豻為三侯若畿内則但有熊豹天
子大射賓射六耦三侯畿内諸侯則二侯四耦畿外諸
侯大射賓射皆三侯三耦畿外内各有一伸一屈畿外
三侯遠尊得申三耦則屈畿内二侯近尊則屈四耦則
申若燕射則天子諸侯例同三耦一侯而已以其燕私
屈也若卿大夫士例同一侯三耦侯射布也三侯皆以
布為之而以皮為鵠侯旁亦以皮飾之乏即周禮所謂
容射義疏天子大射射皮侯(虎熊豹)畿内諸侯大射張
熊侯豹侯若畿外諸侯大射亦張三侯鄭注云遠尊得
伸故亦張三侯一曰大侯(熊)二曰糝侯(雜也豹鵠而麋飾)三曰
豻侯(胡犬皮飾侯)若畿内卿大夫射麋侯畿外卿大夫射侯
無文降君一等則糝豻侯其大射之侯皆有鵠鄉射
記君國中射則皮樹中以翿旌獲白羽朱羽揉(城中也謂燕射)
(也)於郊則閭中以旌獲(大射於大學王制大學在郊)於竟則虎中龍
&KR0950;(謂與鄰國君射也)大夫兕中各以物獲士鹿中翿旌以獲(謂小)
(國之州長也)唯君有射于國中其餘否(臣不習武事於君側也)禮司
裘注所射正謂之侯者天子中之則能服諸侯諸侯以
下中之則得為諸侯侯中之大小取數於侯道鄉射記
曰弓二寸以為侯中則九十弓者侯中廣丈八尺七十
弓者侯中廣丈四尺五十弓者侯中廣一丈尊卑異等
梓人為侯廣與崇方參分其廣而鵠居一則侯中丈八
尺者鵠方六尺丈四尺者鵠方四尺六寸大半寸一丈
者鵠方三尺三寸少半寸疏侯中上下俱有布一幅夾
之所飾者唯兩旁射人注今儒家云四尺曰正二尺
曰鵠鵠乃用皮其大如正此說失之矣疏賓射射正大
射射鵠儒家以正鵠為一解故鄭破之侯道者各以弓
為度九節者九十弓七節者七十弓五節者五十弓疏
弓之上制六尺六寸中制六尺三寸下制六尺六尺與
步相應春秋正義屈蕩為連尹服虔云連尹射官言
射相連屬也
周澤宫
夏官司弓矢澤共射椹質之弓矢大射燕射共弓矢如
數并夾注鄭司農云澤澤宫也所以習射選士之處也
射義曰天子將祭必先習射於澤澤所以擇士也已射
於澤而後射於射宫射中者得與祭并夾矢籋也疏射
椹質是試弓習武在澤宫矢籋之言出於漢時射義
天子將祭必先習射於澤已射於澤而后射於射宫疏
澤所在無文盖於寬閑之處近水澤而為之非唯祭而
擇士餘射亦在其中書傳云凡祭取餘獲陳於澤然後
卿大夫相與射論主皮射云嚮之取也於囿中勇力之
取也今之取也於澤宫揖讓之取也是主皮之射亦近
於澤選士於澤不射侯也但試武而已(於澤中射椹質)郊特
牲卜之日王立于澤親聽誓命受教諫之義也注澤澤
宫也所以擇賢之宫也既卜必到澤宫擇可與祭祀者
因誓敕之以禮也正義於其宫以射擇士因呼為澤宫
王者獵在囿而主皮射亦在澤賓之初筵箋先王將
祭必射以擇士射禮有三有大射有賓射有燕射正義
將祭再為射禮澤宫言習射則未是正射射於射宫乃
行大射鄉射記曰於郊則閭中注云於郊謂大射於學
則射宫者西郊之學也澤宫之所在則無明文毛以此
篇為燕射(注云大侯君侯也有燕射之禮)鄭則為大射大射者將祭擇
士於射宫賓射者謂諸侯來朝與之射於朝燕射者因
燕賓客即與射於寢三者其處不同其侯亦别冬官梓
人皮侯即大射也五采之侯賓射也獸侯燕射也不言
鄉射者鄉射是州長與其民射於州序之禮天子諸侯
無之射禮主於射略於樂大射云司射命曰不鼔不釋
言射不與鼓節相應不釋筭也樂正命大師曰請奏貍
首間若一言調其疏數以節射也然則射之樂者擊鼓
作歌與射者為節而已不必大作諸樂車攻注禽雖
多擇取三十焉其餘以與大夫士以習射於澤宫田雖
不得禽射中則得取禽古者以辭遜取不以勇力取疏
所謂班餘獲射也書傳榖梁傳略同(小宗伯注詩傳云習射于澤宮而分之)尚書大傳
(已祭取餘獲陳于澤然後卿大夫相與射注澤射宫也)又射夫既同疏田無射禮
既田乃有班餘獲射在於澤宫言同復將射之位在澤
宫之位也鄉射禮云禮射不主皮不勝者降即此是也
家語郊問篇王親立于澤宫以聽誓命說文泮諸
侯鄉射之宫西南為水東北為牆
周射宫
諸子掌國子之倅秋合諸射注射射宫也疏射宮即國
之小學在西郊則虞庠是也(司几筵疏大射席在虞庠)大司馬大
射合諸侯六耦注大射王將祭射于射宫以選賢也(司裘)
(注凡大射各於其射宫疏西郊之學)大射儀公入驁注射宫在郊以將
還為入射義諸侯歲貢士於天子天子試之於射宫
其容體比於禮其節比於樂而中多者得與於祭已射
於澤然後射於射宫正義其射宫天子大射則在廟也
司服云享先公饗射則鷩冕天子賓射則在朝射人云
諸侯在朝皆北面是也其服皮弁服天子諸侯燕射則
在寢諸侯燕於小寢天子路寢之朝謂之燕朝鄉射記
云君國中射則皮樹中注謂燕射其服則玄冠緇衣素
裳諸侯大射在郊學鄉射記於郊則閭中注云大射於
大學其服皮弁諸侯賓射若在國則亦在朝若在國外
相會則在竟鄉射記於竟則虎中其服亦皮弁其卿大
夫以下射之所在無明文(禮大射之禮王將祭射宫擇士以助祭張虎侯熊侯豹侯)
(若今之的天子射中可以服諸侯也天子侯丈八尺)樂記疏郊射射於射宫在
郊學之中天子於郊學而射所以擇士簡德習禮射於
學故貫革之射止息也熊氏云殷禮小學在公宫南之
左大學在郊武王猶用殷制故小學射貍首大學射騶
虞言為射宫於郊者大學也貫革所謂軍射也燕義
疏仲秋之時合其諸子在於射宫(擇士習射之宫也)榖梁傳習
射於射宫
周射節
樂師凡射王以騶虞(大司樂及射令奏騶虞)諸侯以貍首大夫以
采蘋士以采蘩為節注皆樂章名在國風召南惟貍首
在樂記射義曰騶虞樂官備貍首樂會時采蘋樂循法
采蘩樂不失職也鄭司農說以大射禮曰樂正命大師
曰奏貍首間若一疏樂記曰左射貍首右射騶虞間若
一者謂七節五節之間緩急稀稠如一大師帥瞽而
歌射節注王歌騶虞鍾師凡射王奏騶虞諸侯奏貍
首卿大夫奏采蘋士奏采蘩射人九節七節五節注
奏樂以為射節之差(詳見大射)騶虞九節貍首七節采蘋采
蘩皆五節言節者容侯道之數射義云云詩曰曾孫侯
氏四正具舉大夫君子凡以庶士小大莫處御于君所
以燕以射則燕則譽注此貍首節也疏鄉射注云五節
歌五終四節四拾其一節先以聽也然則九節者五節
先以聽七節者三節先以聽皆以四節應乘矢拾發也
鄭注大射云貍之言不來也其詩有射諸侯首不朝者
之言大射禮獻大夫之後乃後工入樂作而後射若燕
射則說屨升堂坐之後乃射矣孔子曰射者何以射何
以聽循聲而發發而不失正鵠者其惟賢者乎疏射中
與樂節相會為難郊特牲孔子曰射之以樂也何以
聽何以射士使之射不能則辭以疾懸弧之義注多其
射容與樂節相應也大射儀司射與司馬請以樂于
公注云請奏樂以為節也射用應樂為難疏禮射其節
比於樂也司射命曰不鼓不釋注鼔亦樂之節凡射之
鼓節投壺其存者也周禮射節天子九諸侯七卿大夫
以下五疏今禮記投壺篇圖出魯鼓薛鼓云取半以下
為投壺節盡用之為射節奏貍首注逸詩曾孫也(漢郊祀志)
(萇弘設射不來史記設射貍首史記有原壤所歌之辭曰貍首之班然或曰貍首鵲巢也篆文貍似鵲首似巢)
周射
見朝儀
漢射法射書唐射經(又見後)
藝文志兵技巧十三家百九十九篇逢門射法二篇隂
通成射法十一篇李將軍射法三篇(李廣)魏氏射法六篇
強弩將軍王圍射法五卷望遠連弩射法具十五篇護
軍射師王賀射書五篇晁錯傳居則習民於射法
李廣傳世世受射注射法(控弦貫石威動北隣)唐志蓻術有王
琚射經一卷張守忠射記一卷(通典兵制引趙國公王琚教射經上下篇)
漢辟雍大射(射宫)
紀明帝永平二年三月臨辟雍初行大射禮(月令季春注大合樂)
(今天子以大射郡國以鄉射代之)和帝永元十四年三月戊辰臨辟
雍饗射順帝陽嘉元年三月庚寅帝臨辟雍饗射大
赦改元陽嘉禮儀志永平二年三月上始帥羣臣養
三老五更于辟雍行大射禮注袁山松書曰天子皮弁
素積親射大侯(周雅頌樂辟雍饗射之樂)輿服志行大射禮於辟
雍公卿諸侯大夫行禮者冠委貌衣玄端素裳執事者
冠皮弁衣緇麻衣皂領袖下素裳百官志太常卿大
射養老皆奏其禮儀東京賦春日載陽合射辟雍設
業設虡宫縣金鏞鼖鼓路鼗植羽幢幢伯夷相儀后䕫
為工張大侯制五正設三乏厞司旌并夾既設儲乎廣
庭天子乃撫玉路時乘六龍發鯨魚鏗華鐘大丙弭節
風后陪乘攝提運行徐至于射宫禮事展樂物具王夏闋
騶虞奏决拾既佽雕弓斯彀仁風衍而外流誼方激而
遐騖列傳曹充建武中議立大射養老禮儀樊凖
上疏明帝每饗射禮畢正坐自講雖闕里之化矍相之
事不足言陳王羡子思王鈞立不法私行天子大射
禮注謝承書曰陳國戶曹史高慎諫曰諸侯射豕天子
射熊八彛六尊禮數不同奢僣之漸不可聽也張敏
永初元年(安帝)召拜司空六年春行大射禮陪位
漢鄉射郡縣饗射
儒林傳序高帝引兵圍魯魯中諸儒尚講誦習禮於是
諸儒始得修經學講習大射鄉飲之禮禮樂志河間
王雅樂春秋鄉射作於學宫傳司馬遷鄉射鄒嶧
韓延夀為東郡太守修治學宫春秋鄉射陳鍾鼔管弦
盛升降揖讓及都試講武習射御之事歌者先居射室
(李竒曰都試射堂也)延夀坐射室騎士從者帶弓鞬羅後後儒
林傳序本初元年詔於鄉射月一饗會注漢官儀春三
月秋九月習鄉射禮禮生皆使太學學生後傳劉昆
陳留人教授弟子每春秋饗射常備列典儀以素木瓠
葉為爼豆桑弧蒿矢以射菟首(注歌菟首之詩而為節)行禮縣宰
率吏屬觀之(儒林)鮑永為魯郡太守孔子闕里無故荆
自除從講堂至于里門永謂府丞及魯令曰闕里自開
豈夫子欲令行禮邪乃會人衆修鄉射之禮秦彭為
山陽太守每春秋饗射修升降揖讓之儀(循吏)楊厚門
人為立廟郡文學掾史春秋饗射常祠之伏湛傳論
惠公造次急於鄉射之禮禮儀志注服虔應劭曰漢
家郡縣饗射祭祀皆假士禮而行之樂縣笙磬籩俎皆
如士制儀禮注(鄉射禮)今郡國行此禮以季春今郡國
行此鄉射禮皮弁服與禮禮記射義疏儀禮大射
云耦進上射在左並行當階北面揖及階揖升堂
揖皆當其物北面揖及物揖射畢北面揖揖如升
射是射時升降揖讓也大射又云飲射爵之時勝
者皆袒決遂執張弓不勝者皆襲說決拾卻左手
右加弛弓于其上遂以執弣揖如始升射及階勝
者先升升堂少右不勝者進北面坐取豐上之觶
立卒觶坐奠於豐下興揖不勝者先降是飲射爵
之時揖讓升降也宋蔡興宗為會稽太守三吳舊
有鄉射禮久不復修興宗行之禮儀甚整先是元嘉
中羊玄保為郡亦行鄉射
漢大射曲臺博士行大射禮
見臺類五行志鴻嘉二年三月博士行大射禮有飛
雉集於庭歴階登堂
晉宴射華林園
文選應吉甫有晉武帝華林園集詩注干寳晉紀泰始
四年二月晉武帝與羣臣射於華林園晉書應貞字
吉甫武帝於華林園宴射貞賦詩最美詩曰於時肄射
弓矢斯御發彼五的有酒斯飫(的射質也)
晉鄉射
通典晉咸康五年征西庾亮行鄉射之禮依古周制親
執其事洋洋有洙泗風宋武帝為宋公在彭城九月九
日出戲馬臺射北齊三月三日射晉輿服志行鄉射
禮則公卿委貌冠隋志(禮類)雜鄉射等議三卷晉太尉
庾亮撰
元魏射宫銘
宣武景明中幸鄴帝親射遠及一里五十步羣臣勒銘
於射所後於河内懷縣親射矢一里五十餘步侍中高
顯等奏聖武自天神藝夙茂巧會騶虞之節妙盡矍圃
之儀威稜攸疊甝兕懾氣才猛所振勍憝弭心足以肅
截九區赫服八宇盛事竒跡請勒銘射宫
隋大射武德殿
紀開皇十二年十一月甲子百竂大射於武德殿大業
四年正月庚戌百竂大射於允武殿周武帝保定元年
正月丙子大射於正武殿二年十月辛亥御大武殿大
射
唐大射射殿
會要武德二年正月(一云五年正月辛丑)賜羣臣大射于玄武門
四年八月(一云九月癸亥)賜五品以上射於武德殿貞觀三
年三月三日(甲辰)賜羣臣大射於立(一作玄)德門五年三
月三日(癸亥)賜文武五品以上射武德殿(九月乙丑同舊紀貞觀五年)
(九月乙丑賜羣公大射於武德殿)六年三月三日(丙辰)賜羣臣大射武
德殿十一年三月三日(戊子)引五品以上射於儀鳳(一作)
(鸞)殿十六年三月三日(戊午)賜百僚大射於觀德殿九
月九日又賜文武五品以上射於玄武門永徽三年
三月三日(丙辰)幸觀德殿賜羣臣大射五年九月三日
(乙亥)御丹霄樓三品以上行大射禮四日丙子賜五品以上
射帝升永光門樓觀之麟德元年三月三日展大射
禮景雲二年源乾耀上表請行射禮先天元年九
月九日(乙亥)御安福門賜公卿射麟德後此禮久廢今重
行之二年三月三日太上皇御安福門觀百僚射至
八日乃止開元七年三月三日賜百官射八年九
月七日制賜百官九日射給事中許景先駁奏遂罷之
二十一年八月詔曰將射侯以觀德豈愛羊而去禮
其三九射禮依舊九月九日五品以上賜射于安福門
樓下自此以後射禮遂廢(以上並會要)大射樂章四皇帝射
騶虞二奏王公射貍首一奏迎送皇帝入閣奏太和(貞觀)
(初張文收定樂皇帝大射以姑洗為宫奏騶虞之曲皇太子奏貍首之曲)志射前一日太
樂令設宫縣之樂鼔吹令設十二案於射殿之庭張熊
侯去殿九十步設三乏於侯西北十步及五楅庭前少
西布侍射者位陳賞物於東階下罰豐於西階下其日
質明皇帝服武弁文武官公服引入樂作如元會儀酒
二徧侍中奏稱有司謹具請射制可王公以下皆降立
文官東階下武官西階下千牛備身奉御弓及矢立東
階上千牛中郎奉决拾以笥千牛將軍北面張弓以袂
順左右隈左執弣右執簫以進千牛郎將以巾拂矢一
一供御欲射協律郎舉麾先奏鼓吹及奏樂騶虞五節
御及射第一矢與第六節相應第二矢與第七節相應
以至九節協律郎偃麾樂止千牛將軍以矢行奏中曰
獲下曰留上曰揚左曰左方右曰右方侍射者進云云
樂奏貍首三節以至七節樂止有司奏請賞罰若特射
無侍射之人則不設楅不陳賞罰若燕游小射則常服
不陳樂縣不行會禮(鄭玄說射禮入嘉禮開元入軍禮)通典唐制射
于射宫則張熊侯觀于射宫則張麋侯皆去殿九十步
若游宴則不陳樂縣張說玄武門侍宴詩序開元之
初季冬望後二日乃命羣臣合宴射堋新成大侯既設
槊仗林立帷軒霧布卷珠箔臨玉除唐弓在手夏箭斯
發應弦命中屬羽連飛詩曰彫弧月半上畫的暈重圍
元稹有觀兵部馬射賦
唐顯德殿習射
通鑑武德元年九月丁未太宗引諸衛騎兵統將等習
射于顯德殿庭上親臨試中多者賞以弓刀布帛其將
帥亦加上考謂將軍已下曰兵士習弓馬庶使汝戰闘
前無横敵居閑無事則為汝師突厥入寇則為汝將朝
臣多有諫者上不納日引數百人於殿前教射自是士
卒皆為精銳
唐諸王射苑中
(闕二字)肅宗初為忠王嘗與諸王射苑中矢三發連中的
觀者以為神
唐射宫
見東宫官
唐射經
崇文目射經一卷王琚注射法一卷射書十五卷射鑑
九圖一卷射記一卷九章射術三卷九鑑射經一卷
書目王琚射經一卷分上下二篇上篇論體法下篇較
手力(武經緫要云王琚教射二篇多言射之容止)射訣一卷唐王堅道案田
逸張宗王琚韋蘊等經纂為此書有四戒三謹五善五
難二合三開五病隨題立注從注加詩射評要略一卷
題漢李廣撰論學射體法之病凡十五篇淺近盖依託
也
唐馬射圖
志藝術陳宏畫玄宗馬射圖含元殿賦張三侯以興
武王潜節度荆南分射三等課士習之
唐太學射堂
文苑英華周存觀太學射堂賦非取善於主皮盖繹心
而正己外直諸體内正乎志循聲而發彼有的得祭而
益乎爾地孫樵云嘗入太學見叢甓負土而起就視
得石刻乃射堂舊址
建隆迎春苑金鳳園玉津園北園
習射
建隆二年二月二十六日辛夘幸迎春苑習射帝
中的者三從官稱賀閠三月十六日癸未三年正
月十六日庚午五月七日甲子六月二十六日乙
卯十二月九日癸亥乾德二年正月癸未三月五
月壬申四年正月十四日己丑五年四月二十日
戊寅又射建隆四年三月十二日辛未幸金鳳
園召符彥卿等習射帝七發皆中的彦卿等進馬
稱賀賜從臣名馬銀器四月二十四日丁亥幸玉
津園閱諸軍騎射(紀云宴射)乾德四年三月十九日乙
酉九月十四日乙巳又閱射乾德二年正月十
六日乙巳幸玉津園命從臣習射帝中的者五三月
辛巳五月十九日癸未三年七月丁酉四年五月庚午
五年三月丙午開寳二年九月壬戌三年七月戊辰四
年三月乙巳又宴射乾德四年二月七日癸卯幸北
園習射二十三日戊午召近臣習射苑中七月己巳幸
開封府尹北園宴射開寳六年四月四日丁亥召皇
弟開封尹鄭度石守信等賞花習射於苑中甲午召
近臣宴射苑中五月庚午宴射苑中
開寳講武殿習射
八年三月二十九日辛丑召契丹使於講武殿觀武士
習射(戊寅召近臣宴射苑中)
太平興國玉津園習射
太平興國二年二月乙巳五月乙丑習射於玉津園九
月壬寅幸西御園習射上中的者八十一月庚寅幸内
園習射癸丑習射内園上中的者六三年八月癸丑朔
四年二月壬子十二月乙卯五年閏三月庚午七年五
月甲午九年五月辛亥端拱元年八月庚辰正月癸未
淳化二年三月五年二月丙午並幸玉津園習射
太平興國含芳園習射
太平興國六年十月丙寅幸含芳園習射八年七月癸未
幸含芳園習射九年(即雍熙元年)三月壬申幸含芳園習射
上中的者四宋琪曰陛下控弦發矢一如在晉邸時時
偽主劉繼元李煜等皆侍坐琪奏曰繼元等皆江南塞
北之人累世不賓非神功聖德豈致如此琪與李昉等
因賦詩進以形容至德上悅屬和賜之(一本云時劉繼元李)
(繼捧等皆侍坐宰相宋琪因贊頌神武與李昉等賦詩上和賜之)雍熙二年閏九月十
三日甲申幸含芳園張樂習射
太平興國習射水心殿
太平興國九年三月丁巳駕幸後園習射中的者五乙
丑又召近臣賞花後園上曰四方無事朕以天下之樂
為樂宜令侍從詞臣各賦詩因習射水心殿宰相宋琪
等各以應制詩上進上吟咏久之雍熙三年二月乙
丑幸新騏驥院廻召近臣宴後苑上臨池釣魚令侍臣
賦詩遂御水心殿習射飲從官酒四年三月己卯登水
心殿張樂習射四月丁未幸金明池觀水戲因習射上
中的五賜從官飲九月丙寅水心殿習射中的五十月
壬辰召親王近臣射後園上中的五淳化四年三月
甲寅宴後苑命羣臣賦詩因習射水心殿上五發中的
閏十月辛卯後苑習射四中的五年三月戊午(同上)中的六
張樂飲酒至道元年三月壬戌宴後苑登水心殿習射
太平興國迎春苑宜春苑射
太平興國三年正月二十八日癸丑幸迎春苑習射帝
中的者九五年閏三月丙午幸北園習射上中的者五
九月丁未習射内園七年二月庚午幸宜春苑習射
淳化三年正月射迎春苑
太平興國瓊林苑習射後苑習射
太平興國八年二月甲寅召近臣習射後苑上中的九
三月庚申幸御龍直班院閱武回幸後園習射是月癸
酉又幸瓊林苑習射上中的四雍熙二年三月戊午
習射後苑上發皆中的四月丙子習射後苑召近臣賞
花釣魚上中的五丙申幸瓊林苑習射上為歌詩賜羣
臣淳化二年三月乙卯射瓊林苑三年三月庚申宴
瓊林苑因習射中的五六年二月射瓊林苑
淳化後苑習射賦詩
淳化元年二月己未宴近臣於後苑習射張樂飲酒詔
羣臣賦詩上亦賦一章賜宰相吕蒙正等九月辛巳(八日)
召近臣後苑習射因御崇政殿觀角抵之戲二年三月
庚子朔宴後苑上臨池釣魚詔羣臣賦詩因習射上中
的四三年三月丙午宴後苑因習射五發皆中的
淳化大射圖
五年九月壬子(二十三日)中書門下獻大射圖先是八月五
日甲申上有意於大射詔有司講求典故(實錄云講求大射儀注)
自周官射禮及開元開寳禮斟酌損益草定其儀大約
如朝謁元會之禮酒三行有司奏賜王公下射侍中稱
制可皇帝改服武弁射於殿上布七埓於殿下自公卿
大夫各有著位開樂虡於東廂中設熊虎等侯陳賞物
於東階以賞能者設醴爵於西階以罰否者并畫其冠
冕儀式表著埻(音準)埓之位以進上覽嘉之謂宰相曰俟
弭兵當與卿等行之
至道崇政殿射
元年三月己巳令衛士數百射於崇政殿庭召張浦觀
之先是上賜李繼遷勁弓三皆力及一石六斗繼遷意
上欲威示戎虜非有人能挽也至是士皆引滿平射有
餘力浦大駭上向戎人敢敵否曰蕃部弓弱矢短敢拒
敵乎
咸平苑中宴射玉津園射
咸平二年九月戊子(九日)召宗室宴射于苑中癸卯宴射
于後苑帝中的者十一四年閏十二月己巳宴射後苑
五年三月戊戌射于水心殿六年三月丁未又射至祥
符九年正月丙午朔宴射凡八咸平三年五月丁丑
朔幸玉津園召從臣射于西園北亭帝中的者九九月
壬辰(十八日)帝中的十二祥符四年五月丁丑(四日)中的者
八五年五月癸未(十七日)六年四月丙戌(二十五日)九年五月
乙巳天禧元年五月己亥(二日)三年四月庚戌(七日)並射玉
津園咸平三年十二月丁巳(十四日)幸殿前班院閱馬
射遂宴射後苑上七中的
咸平瓊林苑射
咸平三年五月己丑(十三日)幸瓊林苑南亭命親王帥臣
射帝三中的四年四月丁巳(十六日)六年四月戊辰(九日)祥
符三年三月壬辰四月辛未又射
咸平含芳園習射
咸平四年八月壬子(十一日)幸含芳園習射景德元年正
月癸巳三年九月甲寅又射
咸平宜春苑宴射潜龍園宴射
五年二月己丑幸上清宫宴射宜春苑上中的者六
六年二月戊寅(十八日)幸潜龍園宴射上中的者七祥
符元年九月乙亥二年九月乙丑又宴射于潜龍園四
年十二月辛亥幸殿前班觀習射移幸潜龍園宴射
咸平後苑習射射宫詩
咸平四年三月十八日己丑後苑賞花習射帝與近臣
言及大射投壺鄉飲酒之禮因命直館各賦射宫五言
六韻詩帝詔羣臣極歡八月壬子幸御龍營閱射勁弓
賜緡錢有差遂幸含芳殿宴射
景德凱旋燕射
元年十二月戊子宴從臣于行宫後苑之西亭因習射
上連中的羣臣奉觴稱賀李繼隆等相繼而中上命矢
連發疊中之咸賜襲衣金帶鞍馬舉酒屬之戊戌北征
凱旋庚子賜近臣宴于寇準第諸帥宴射于本司賜上
尊珍膳
祥符太清樓宴射
元年三月庚午二年正月癸亥三月戊辰三年閠二月
辛未四年八月庚戌六年三月丙申七年三月癸巳十
月丙寅九年三月丁巳天禧三年三月十三日庚午皆
宴射于太清樓下又景德四年三月甲寅宴後苑射於
太清樓下
祥符水心殿宴射射堂宴射賜詩
元年五月庚申朔幸玉津園水心殿宴射帝中的者十
又觀衛士騎射於苑南門二年五月庚申幸玉津園宴
射水心亭三年閏二月十七日丁卯幸開封府射堂命
宗室牧伯射帝巾的者七三月壬辰幸金明池瓊林苑
宴射上作七言詩賜近臣屬和八月十四日庚申幸含
芳苑宴射帝中的者再四年十二月十二日辛亥幸殿
前班召從臣觀騎士習射移幸潜龍苑宴射五年四月
五日壬寅幸瓊林苑宴射帝作五言詩賜近臣和六年
四月甲戌幸瓊林苑宴射上作歌丙戌射于水心殿上
十中的七年八月八日辛酉幸瑞聖苑宴射於水心殿
帝作五言詩賜近臣八年三月十日丙申幸瓊林苑宴
射上中的者六帝作七言詩近臣和九年四月九日壬
午幸瓊林苑宴射帝作七言詩賜從臣五月二日乙巳
宴射玉津園帝作七言詩從臣和
祥符幸射堂宴射
三年閏二月丁卯幸開封府射堂宴射又至西堂閱太
宗御書圖畫上作詩從臣皆賦甲戌增葺射堂為繼照
堂設帟張樂許士民游觀三日至道初上居府廨太
宗命府東建堂習射周起奏陛下嘗所聽事臣不敢居
天聖瓊林苑賜射玉津園宴射寳元瑞聖
苑射
天聖八年四月三日乙酉幸瓊林苑賜從臣射射于苑
亭遂燕從臣是日旁有五色雲九年四月己卯景祐三
年四月辛亥五年四月癸酉慶歷二年四月甲戌朔六
年四月辛亥朔八年四月甲戌皇祐二年四月丁巳朔
四年四月丙子朔嘉祐六年四月七年三月又射至
和二年四月四日壬辰幸瓊林苑宴射上中的者十四
已而閱騎士射柳枝嘉祐七年三月丁丑燕瓊林苑觀
衛士射柳枝天聖八年五月十一日幸玉津園宴
射上中的者七從臣奉酒貢馬稱賀九年五月丁
巳射慶歷五年八月又射四年五月壬申幸玉津
觀稻遂燕從臣射于園中上中的十九寳元二
年八月丁亥(二十八日)幸瑞聖苑射上中的十一慶
歷元年八月丁丑朔又射五年八月丁巳幸瑞聖園
觀刈榖燕從臣射于苑中觀騎士射柳枝皇祐元年
八月乙亥凡四幸
景祐太清樓宴射
景祐二年十月八日戊午宴射太清樓帝中的者四
慶歷五年九月九日辛卯六年九月九日乙未又射(四年九月)
(丁亥召宗室燕太清射于苑中)
熙寧瓊林苑宴射
熙寧三年四月三日幸瓊林苑宴射元豐二年四月
辛丑(三日)再幸宴射上中的羣臣皆賀廼命羣臣射御苑
門觀軍士射柳枝(上再幸池苑)熙寧八年五月臧景言馬
射六事一曰順騌直射二曰背射三曰盤馬射四曰射
親五曰野戰六曰輪弄各為說以曉習射者詔即武學
教習并下經略將官
熙寧太學射圃
熙寧十年二月癸巳詔太學西門修築射圃聽諸生遇
假日習射從國子監請也
宋朝神射式
書目廣弓經一卷紀旦取韋蘊舊篇仲既新訓李將軍
手訣王堅道歌詩削浮辭成此書神射式一卷王德用
分拽弓遣箭去病射親四類又劉懷德以所聞德用射
法之要分為十篇為射法一卷任權撰弓箭啟蒙一卷
謂學射之術有五張仲商射訓一卷馬思永射訣一卷
十篇論體法辨弓箭弦及射親之要王越石射議一卷
有選弓擇矢容體引挽斷發去病取親凡七篇
乾道玉津園射燕射舊儀淳熙燕射賦
詩
乾道二年二月四日幸玉津園射次命皇太子慶王恭
王次管軍臣僚射如是者三每射者四發上前後四中
的先是閤門討論燕射舊儀輔臣奏曰此政和新儀所
載儀式煩苛費亦不少上曰祖宗朝想無樂今宜事事
節省别行議定七年二月十二日諭輔臣曰祖宗數召
近臣賞花釣魚朕暇日欲命卿等射飲君臣相親則情
通九年十二月二十二日庚辰臣僚請令太學生習射
上曰玉津燕射唯武臣射文臣亦當與可討論典故以
聞淳熙元年三月十三日庚子禮官言按會要游幸
池苑賦宴詔宗室武臣射無文臣射典故於是詔從駕
文武臣射用唐貞觀中賜文武五品以上射於武德殿
故事九月壬寅(十八日)再幸玉津園燕射賜皇太子已下
宴酒三行樂作上臨軒有司進弓矢上中的皇太子進
酒率羣臣再拜稱賀宣皇太子射射中次宣與射臣僚
(文臣葉衡等皆射)上再射復中的保信節度鄭藻起居舍人王
卿月環衛官蕭奪里懶射巾賜襲衣金帶上賦七言詩
丞相曾懷已下屬和還宫都人聳觀驩動林野二十七
日詔臨安府擇寬閑地建射圃備百僚習射四年三月
十日又射九月二十二日選德殿觀擊毬紹興十八年
五月丙子金使賀天申節始燕射于玉津園遂為故
事
淳熙後苑觀射射鐵簾(又見講武類)宴凌虚閣
上壽
二年二月庚辰宣引輔臣使相至後苑觀步軍司弓弩
手射上曰近來諸軍射藝頗精每射訖上親視所中箭
多寡并射入鐵簾淺深賚賜有差宴羣臣于凌虚閣下
丞相葉衡等席于左少保士輵等席于右酒三行衡率
羣臣以次上夀再拜退詔宣勸在列已而舞劍者進其
技精絶上曰此軍中之樂衡乞獨班再奉萬年之觴上
喜飲釂命以琉璃鍾酌丞相徧及羣臣仍各第其量以
賜上曰兹有典故衡奏是乃祖宗賞花釣魚故事越二
日選德殿奏謝上曰猶恨不得與卿欵曲
淳熙試進士射
孝宗嘗諭輔臣欲令文士能射御武臣知詩書淳熙元
年三月庚子禮部胄監言知道州樓源請令太學生習
射州縣學置射圃今欲舉行舊法令太學生講習射禮
進士殿試上二甲人擇日試射庶合射宫試士之意從
之二年五月己丑御射殿引新進士按射(元年七月二十六日太學)
置射圃(孝宗課儒生以金榖懼空言之無補角進士以弧矢慮戎偹之或忘)元豐六年五
月癸未司業朱服請太學生暇日習射從之宋祁上
皇帝後苑燕射賦暌取星弧之象樂著天騶之節披虎
落之囿會麟定之親始講射侯之容將明潔觶之禮天
威粹健帝表胖正彫弓栗笴儼若有容栖鵠畫正砉然
命中賦曰執徐統歲少皥司秋月著授衣之令日紀吹
花之游司射謹官梓人庀具飭虎進侯張貍設步厞崇
旌以虹拖畫廣堋而雲布并夾竝儲决拾相旅我物孔
陽我儀用光剡矢薦於夏箙彫弓出于扶桑采五施而
烈暈歌九節而升堂萬乘來御羣心樂康弦隨月上弓
與天張捨拔則供應弦而中主皮劃其已徹勁羽飲而
猶動駭踆烏於日域震封狼於星冡皇衿兌說協氣雲
蒸少府之賜錢流地庖人之割肉如陵軒霞蕃后盤石
宗英美發的之希代咸奉觴而造庭射之為義是謂觀
禮外則審固而正躬内則雍容而繹志支左屈右之能
項發口縱之異或合宴序賓或筭多與祭公用隼而射
墉觀如墻而揚觶中則得為諸侯爭有似乎君子然特
人臣之善容未識我皇之射意若夫修五常為弓矯百
度為矢緫黎獻以植的罄綿區而除位參天地之控引
順陰陽而張弛一發則英雄在弦虚撫則蠻夷斷臂豈
徒鵠取難中之名騶樂庶官之備曹子建詩控弦破
左的右發摧月支注引邯鄲淳藝經曰馬射左邊為月
支三枚馬蹄二枚曹毗馬射賦曰修埒坦其平舒
應瑒馳射賦曰旝動鼓震李充良弓銘力稱顔高巧
發由基射之制尚矣上火下澤象著羲經弦弧剡矢
利剙黃帝蒼姬定憲其禮益詳曲臺辟雍武德玄武間
舉漢唐制度卑陋弧矢肇於黃帝射侯見於虞書
曲臺習肄辟雍舉行貞觀武德之儀開元安福之制
貍步是分虎侯是辨禮正六耦詩歌九節巾車三
乏司裘五正雪鶴銜箭星麟集弦附枝觀體定杯水
覩心平左㩜繁弱右接綦衛六鈞七規中有疊
雙控無虚發始暌畫而取象終井儀以奠名六鈞
用壯百中無疑和容就列省括于兹蒙輪之俊超乘
如飛聽采蘋之章逞穿楊之妙工歌九夏庭列三
侯立豐置福具鹿中歌貍首唐弓九合夏箭三
成以祈爾爵反求諸身歌(闕)采蘩試可乃已簮
佩儼立冕旒高視前疊楊葉後貫戟支連袂逢蒙
比肩由基蹲甲壯基揚觶觀孔引滿雷碎騰淩飆
疾揮弓電掣激矢風追臨廣望坐百層料武藝品
驍騰流藻周施和鈴重設睨影高鳴將超中折分馳迥
場角壯永埒捷夫之敏手促華鼓之繁節經玄蹄而
雹散歴素支而冰裂(馬射)
玉海卷七十五
