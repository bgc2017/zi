卷一百八十
玉海卷一百八十
宋王應麟撰
食貨
錢幣
太玄經曰古者寳龜而貨貝(自虞以上)後世君子易之以
金幣(自夏以下)通典曰夏商以前幣為三品太公立九府
圜法周景以母子相權秦為上下二等漢為八銖莢
錢白金赤仄八銖五分王莽又為數十品公孫述始
作鐵錢魏文穀帛相貿劉備以一當百孫權以一當
千理道陵夷有鵝眼綫環之别王綱解紐有風飄水
浮之異
虞夏三品幣
通典自神農列鄽於國以聚貨帛日中為市以交有無
虞夏商之幣(史無商字)金為三品或黃或白或赤或錢或刀
或布或龜貝史記平凖書虞夏之幣金為三品或黃
或白或赤索隠金銀銅也國語注賈侍中云虞夏商
周金幣三等黃為上幣銅鐵為下幣後魏任城王澄
傳言夏殷之政九州貢金以定五品周仍其舊列星
圖天錢十星在北落西
禹湯金幣
管子山權數篇(輕重八)湯以莊山之金鑄幣禹以歴山之
金鑄幣而贖民之無&KR1399;賣子者地數篇出銅之山四百
六十七史記殷紀鹿臺之錢鹽鐵論大夫曰禹以
歴山之金湯以嚴山之銅鑄幣天下稱仁後魏史高
謙之表曰堯遭大水以歴山之金鑄錢救民
周上中下幣武王國筴
管子地數篇(輕重十)桓公問曰以天財地利立功成名於
天下者誰子也管子曰文武是也夫玉起於禺氏金起
於汝漢珠起於赤野此皆距周七千八百里其涂遠而
至難故先王各用於其重珠玉為上幣黃金為中幣刀
布為下幣令疾則黃金重令徐則黃金輕先王權度其
號令之疾徐高下其中幣而制上下之用則文武是也
輕重乙篇武王問於癸度癸度對曰吾國衢處之國
也苟入吾國之粟因吾國之幣然後載黃金而出故君
請重重而衡輕輕運物而相因則國筴可成武王曰行
事奈何癸度曰金出於汝漢之右衢珠出於赤野之末
光玉出於禺氏之旁山因以珠玉為上幣(餘與上同)
周九府圜法
漢志太公為周立九府圜法黃金方寸重一斤錢圜函
方(荀悦曰外圓内方)輕重以銖布帛廣二尺二寸為幅長四丈
為匹故貨寳於金利於刀流於泉布於布束於帛太公
退又行之於齊注師古曰太府玉府内府外府泉府天
府職内職金職幣曰九府圜謂均而通也後魏書熙
平初任城王澄上言太公立九府之法於是國貨始行
定銖兩之楷齊桓循用以覇諸侯及秦始漢文遂有輕
重之異唐會要崔沔議曰太公之創九府將以貧殷
人賈生之陳七福規於更漢令姒乙鼔於莊歴姬姜
均于九府
鄭樵曰謂之泉者言其形金言其質刀言其器貨布言
其用古文錢字作泉者言其形如泉文一變而為刀器
再變而為圜法自圜法流通於世民實便之故泉與刀
遂廢後人不曉其謂觀古錢其形即篆泉文後世代以
錢字故泉之文借為泉水之泉其實泉之篆文下體不
從水也先儒不知本末為流於泉布於布寳於金利於
刀皆沿鑿之義
周泉府(泉二品)邦布周六幣(見圭璧)
禮天官外府(中士二人)掌邦布之入出以共百物而待邦之
用注布泉也其藏曰泉其行曰布泉始蓋一品周景王
鑄大泉而有二品後數變易不復識本制至漢唯有五
銖久行王莽作泉布多至十品疏泉始蓋一品者即此
經泉布是也莽之大泉與景王所鑄大泉亦異(韋昭注國語曰)
(單穆公云古者有母權子而行則二品之來古而然矣鄭君云一品省之不熟耳)地官泉府
(上士四人中士八人下士十六人)掌以市之征布斂市之不售貨之滯
於民用者司市(下大夫二人上士四人中士八人下士十有六人)以商賈阜
貨而行布以泉府同貨而斂賒㕓人掌斂市絘布總
布質布罰布㕓布而入于泉府注布泉也絘布列肆之
税布總(玄謂讀如租&KR1469;之&KR1469;)布謂守斗斛銓衡之税質布質人之
所罰犯質劑者之泉罰布犯市令者之泉㕓布貨賄諸
物邸舍之税鹽鐵論錯幣第四大夫曰教與俗改幣
與世易夏后以元貝周人以紫石後世或金錢刀布
說文古者貨貝而寳龜周而有泉秦廢貝行錢(宋沈演之以為)
(龜貝行於上古泉刀興自周代)管子桓公曰何謂藏於民請散棧臺
之錢散諸城陽鹿臺之布散諸濟隂(闕)泉之興蓋
自燧人氏以輕重為天下至黃帝成周其法寖具(泉取水泉)
(流行無不徧)
周大錢寳貨
漢食貨志景王患錢輕將更鑄大錢(古曰泉後轉曰錢)單穆公
曰不可古者天降災戾於是量資幣權輕重以救民患
輕則為之作重幣以行之(重曰母輕曰子)於是有母權子而行
民皆得焉若不堪重則多作輕而行之亦不廢重於是
乎有子權母而行大小利之今王廢輕而作重民失其
資能無匱乎民若匱王將用有所乏乏將厚取於民民
不給將有遠志是離民也且絶民用以實王府猶塞川
源而為潢洿也竭亡日矣王其圖之弗聽鑄大錢文曰
寳貨肉好皆有周郭以勸農贍不足百姓蒙利國語
景王二十一年魯昭之十八年也云云注韋昭曰或云文
曰寳貨皆非事實(周時已名泉為錢劉秩曰錢以平輕重權本末齊桓得其術而國以霸周)
(景失其道而人用敝)
齊鑄錢管子九府書
管子(輕重戊)管子令桓公與民通輕重令左司馬伯公將
白徒鑄錢於莊山令中大夫載錢二千萬求生鹿於楚
史記吾讀管氏輕重九府(見府庫類)
楚三錢府
史記越世家楚王赦常封三錢之府注金幣三等也
孫叔敖傳莊王以為幣輕更以小為大百姓不便皆去
其業市令言之相後五日朝相言之王請復如故王許
之下令三日而市復如故蘇秦傳秦之燕貸人百錢
為資及冨貴以百金償之吕氏春秋趙宣孟見餓人
與錢百而遂去之
漢莢錢八銖五分四銖錢
食貨志秦兼天下(始皇二十六年)幣為二等黃金以溢為名上
幣(注孟康曰二十兩為溢師古曰改周一斤之制高祖初賜張良金百溢此尚秦制也上幣者二等之中黃)
(金為上而錢為下也)銅錢質如周錢(古今注云徑寸二分重十二銖)文曰半兩重
如其文而珠玉龜貝銀錫之屬為器飾寳藏不為幣然
各隨時而輕重無常漢興以為秦錢重難用更令民鑄
莢錢注如淳曰如榆莢(通典云文曰漢興)伏無忌曰重三銖黃金一斤(注復周之制)
孝文五年為錢益多而輕乃更鑄四銖錢其文為半兩
除盗鑄錢令使民放鑄賈誼諫曰銅布於天下其為禍
博矣今博禍可除而七福可致也(見新書銅布篇)黥罪不積一
矣偽錢不蕃民不相疑二矣采銅鑄作者反於耕田三
矣上挾銅積㠯御輕重貨物必平四矣作兵器假貴臣
多少有制五矣臨萬貨調盈虚收竒羨六矣制吾棄財
與匈奴逐争其民七矣退七福行博禍臣誠傷之上不
聽是時吳即山鑄錢富埒天子鄧通鑄錢財過王者故
吳鄧錢布天下(文帝賜鄧通蜀嚴道銅山得自鑄錢)吳王濞亂天下幣紀高后
二年七月行八銖錢(應劭曰本秦錢質如周錢文曰半兩重如其文即八銖也漢以其太)
(重更鑄莢錢今民間名榆莢錢是也民患其太輕至此復行八銖錢)六年六月行五分錢
(應劭曰所謂莢錢者)文帝五年夏四月除盗鑄錢令(應劭曰聽民鑄也)更
造四銖錢(應劭曰文帝以五分錢太輕小更作四銖錢文亦曰半兩今民間半兩錢最輕小者是也)
景帝中六年十二月定鑄錢律(應劭曰文五年聽民放鑄律尚未除)賈
山傳上疏諫以為富貴人主之操柄令民為之是與人
主共操柄不可長也其後復禁鑄錢云惠紀注
晉灼曰食貨志黃金一斤直萬錢師古曰諸賜言
黃金者皆與之金不言黃者一金與萬錢也史
記秦惠王二年初行錢始皇三十七年復行錢
平凖書秦中一國之幣為三等後南蠻傳秦昭襄王
時巴郡閬中夷人得以倓錢贖死高祖為漢王發夷人
伐三秦復其渠帥七姓餘戶乃歲入賨錢口四十楚
漢春秋項梁鑄大錢
漢三銖錢白金皮幣
武紀建元元年春二月行三銖錢(注師古曰新壊四銖錢造此)五年
春罷三銖錢行半兩(注又新鑄作也)元狩四年冬有司言關東
貧民徙隴西北地西河上郡會稽凡七十二萬五千口
縣官衣食振業用度不足請收銀錫造白金及皮幣以
足用初筭緍錢(管子曰桓公朝周請天子號令諸侯以石璧賀獻此亦鹿皮銀錫為幣之義也)
六年六月詔曰日者有司以幣輕多姦農傷末衆故改
幣以約之(注李竒曰更去半兩行五銖皮幣)稽諸往古制宜於今廢期
有月而山澤之民未諭遣博士大等六人循行天下
王子侯表建武侯拾元鼎二年坐使行人奉璧皮薦賀
元年十月不會免志武帝(元狩間)山東被水灾民多飢
乏天子遣使虚郡國倉廩以振貧猶不足富商賈或墆
財役貧轉轂百數廢居居邑封君皆氐首仰給焉冶鑄
鬻鹽財或累萬金而不佐公家之急黎民重困於是天
子與公卿議更造錢幣以贍用而榷浮淫并兼之徒是
時禁苑有白鹿而少府多銀錫自孝文更造四銖錢至
是歲四十餘年從建元以來用少縣官往往即多銅山
而鑄錢民亦盗鑄不可勝數錢益多而輕物益少而貴
有司言曰古者皮幣諸侯以聘享金有三等黃金為上
白金為中赤金為下(赤金丹陽銅也)今半兩錢法重四銖而姦
或盗摩錢質而取鋊(西京黃圖叙曰民摩錢取屑)錢益輕薄而物貴
則遠方用幣煩費不省乃以白鹿皮方尺緣以繢為皮
幣直四十萬王侯宗室朝覲聘享必以皮幣薦璧然後
得行又造銀錫白金以為天用莫若龍地用莫若馬人
用莫如龜故白金三品其一曰重八兩圜之其文龍名
白撰直三千二曰以重差小方之其文馬直五百三曰
復小撱之(音他果反)其文龜直三百令縣官銷半兩錢更鑄
三銖錢重如其文盗鑄諸金錢罪皆死而吏民之犯者
不可勝數上與湯既造白鹿皮幣問顔異異曰今王侯
朝賀以蒼璧直數千而其皮薦反四十萬本末不相稱
天子不說
漢五銖錢
志更鑄三銖錢其明年大將軍票騎大出擊胡賞賜五
十萬金軍馬死者十餘萬匹轉漕車甲之費不與焉是
時財匱戰士頗不得禄矣有司言三銖錢輕輕錢易作
姦詐迺更請郡國鑄五銖錢周郭其質令不可得摩取
鋊然自造白金五銖錢後五歲而赦吏民之坐盗鑄金
錢死者數十萬人其不發覺相殺者不可勝計赦自出
者百餘萬人然不能半自出天下大抵無慮皆鑄金錢
矣武紀元狩五年春三月行五銖錢罷半兩錢(志元狩四)
(年冬更鑄三銖錢今乃罷三銖而行五銖也)列傳張湯遷御史大夫會渾
邪等降山東流徙皆印給縣官湯承上指請造白金及
五銖錢籠天下鹽鐵出告緡令汲黯免官隠於田園
會更立五銖錢民多盗鑄楚地尤甚召拜淮陽太守
義縦為定襄守會更五銖錢白金起民為姦以縦為右
内史
漢赤仄上林三官錢後漢五銖錢魏五
銖錢
志天子既下緡錢令而尊卜式百姓終莫分財佐縣官
於是告緡錢縦矣郡國鑄錢民多姦鑄錢多輕而公卿
請令京師鑄官赤仄(注應劭曰所謂子紺錢也子或作紫如淳曰以赤銅為其郭今錢郭)
見有赤者不知作法云何(元鼎元年鑄初鑄錢屬少府)平凖書曰鑄鍾官赤側一當五賦官
用非赤仄不得行白金稍賤民弗寳用(大事記元鼎二年行赤側罷白)
(金)縣官以令禁之無益歲餘終廢不行是歲湯死而民
不思(紀元鼎二年冬十一月御史大夫張湯有罪自殺)其後二歲(元鼎四年)赤仄錢
賤民巧法用之不便又廢於是悉禁郡國毋鑄錢專令
上林三官鑄錢(通鑑元鼎二年三月鑄)既多而令天下非三官錢
不得行諸郡國前所鑄錢皆廢銷之輸入其銅三官而
民之鑄錢益少計其費不能相當惟真工大姦乃益為
之(鹽鐵論曰幣數易而民益疑於是廢天下諸錢而專命水衡三官作)自元狩五年三官
初鑄五銖錢至平帝元始中成錢二百八十億萬餘云
百官表水衡屬官有上林均輸鍾官辨銅令丞(元鼎二年初置)
(水衡都尉掌上林苑然則上林三官其是此三令乎)功臣表蒯成侯周仲居元
鼎三年坐為太常收赤側錢不收完為城旦曲成侯蟲
皇柔元鼎二年為汝南太守不用赤側錢為賦為鬼薪
貢禹傳元帝時言古者不以金錢為幣專意於農今
漢家鑄錢取銅鐵一歲十萬人不耕自五銖錢起七十
餘年民坐盗鑄陷刑者衆富人積錢滿屋猶亡厭足民
心動搖商賈求利而不出租税故民棄本逐末窮則起
為盗賊何者末利深而惑於錢姦邪不可禁其原皆起
於錢宜罷采珠玉金銀鑄錢之官亡復以為幣除其租
銖之律租税禄賜皆以布帛及穀議不從師丹傳哀
帝時有上書言古以龜貝為貨今以錢易之民貧宜改
幣上問丹丹對可改有司以行錢久難卒變易志王
莽變漢制更造大錢徑寸二分重十二銖文曰大錢五
十又造契刀長二寸文曰契刀五百錯刀文曰一刀直
五千與五銖錢凡四品並行以書劉字有金刀乃罷錯
刀契刀及五銖更作金銀龜貝錢布之品名曰寳貨錢
貨六品小錢直一么錢十幼錢二十中錢三十壯錢四
十大錢五十銀貨二品龜寳四品貝貨五品布貨十品
凡寳貨五物六名二十八品置錢府丞一人天鳳元年
改作貨布貨泉二品並行(民坐挾銅炭没入鍾官數十萬人注鍾官主鑄錢)世
祖受命盪滌煩苛復五銖錢與天下更始後公孫述
傳述廢銅錢置鐵官錢(置鐵官以鑄錢)童謠曰黃牛白腹五銖
當復光武紀建武十六年復五銖錢列傳馬援在
隴西上書言宜如舊鑄五銖錢事下三府以為未可許
及入為虎賁中郎將求前奏難十餘條隨牒解釋(東觀記凡)
(十三難援一一解之)帝從之天下賴其便朱暉元和中為尚書
僕射時穀貴縣官經用不足尚書張林言穀貴由錢賤
可盡封錢一取布帛為租暉奏林言不可施行劉陶
遊太學桓帝時(永夀三年夏)或言改鑄大錢事下四府羣僚
及太學能言之士陶議曰伏讀鑄錢之詔平輕重之議
當今憂不在貨在乎民飢蓋民可百年無貨不可一朝
有飢議者不達農殖之本多言鑄冶之便或欲因緣行
詐以賈國利國利將盡取者争競造鑄之端生萬人鑄
之一人奪之猶不能給况一人鑄之萬人奪之乎欲民
殷財阜要在止役禁奪則百姓不勞而足帝竟不鑄
紀靈帝中平三年鑄四出文錢獻帝初平元年董卓
壊五銖更鑄小錢(曹公罷之還用五銖)第五倫傳長安鑄錢多
姦巧京兆尹以倫為督鑄錢掾領長安市鍾離意傳
詔班賜羣臣更以庫錢三十萬賜意
漢少府禁錢
百官表少府注應劭曰名曰禁錢以給私養自别為藏
賈捐之傳議棄珠厓竊以往者羌軍言之暴師曾未
一年兵出不踰千里費四十餘萬大司農錢盡迺以少
府禁錢續之食貨志武帝時胡降者數萬人皆得厚
賞縣官不給天子乃損膳解乘輿駟出御府禁藏以贍
之
漢水衡錢
表水衡都尉掌上林苑屬官有上林鍾官注鍾官主鑄
錢官志上林三官鑄錢楊可告緡錢上林財物衆乃
令水衡主上林宣紀本始二年春以水衡錢為平陵
徙民起第宅王嘉傳奏封事曰元帝温恭少欲都内
錢四十萬萬水衡錢四十五萬萬少府錢十八萬萬常
幸上林獸圈猛獸出馮貴人前當之賜錢五萬賞賜節
約是時外戚貲千萬者少故少府水衡見錢多也注應
劭曰水衡與少府皆天子私藏
都内錢
食貨志武帝時迺募豪民田南夷入粟縣官而内受錢
於都内(師古曰都内京師主藏者也)恩澤侯表本始二年田延年
為大司農盗都内錢三千萬(如淳曰天子錢藏中都内又曰大内)百官
表治粟内史屬官有都内中興省(尹翁歸補都内令)列傳張安
世辭禄詔都内别藏張氏無名錢以百萬數賈捐之對
武帝元狩六年都内之錢貫朽而不可校王嘉奏曰
元帝温恭少欲都内錢四十萬萬淮南王安書越人
名為藩臣貢酎之奉不輸大内(應劭曰大内都内也國家寳藏也)文
選注桓子新論曰漢宣以來百姓賦錢一歲餘
二十萬蔵於都内後漢紀桓帝延熹五年十
月辛丑換王侯租以助軍糧出濯龍中蔵錢還
之
漢錢官銅官
史記北軍有錢官地理志丹陽郡有銅官(錢官長丞五十有一)
(而專其官以主丹陽之銅)越巂卭都南山出銅犍為朱提山出銀益
州懷山出銅石空山出錫盢町山出銀鉛采山出錫羊
山出銀鉛烏山出錫從&KR1980;山出銅常山蒲吾有鐵山豫
章鄱陽有黃金采(采取金之處)鹽鐵論大夫曰丹章有金
銅之山(史記章山之銅吳有豫章郡銅山)山海經禹曰天下名山五
千三百七十出銅之山四百六十出鐵之山三千六百
九十(管子地之東西二萬八千里南北二萬六千里其出水者八千里受水者八千里出銅之山四百六)
(十七出鐵之山三千六百九)
錢官漢氏初屬少府後屬水衡後漢屬司農魏晉以下
或屬少府或屬司農漢錢官長丞五十有一而專其
官以主丹陽之銅唐諸道置鑪九十有九而重其使以
總江淮之鐵(淮揚荆衡之壤厥貢三品會稽具區之畛其利金錫)
魏五銖錢
魏志文帝黃初二年三月初復五銖十月以穀貴罷五
銖使民以穀帛相貿明帝太和元年司馬芝議用錢豐
國省刑四月乙亥復行五銖錢至晉用之韓暨為監冶
謁者舊時冶作馬排每一孰石用馬百匹更人排又費
功力暨乃因長流為水排利益三倍加司金都尉班亞
九卿蜀志張裔為司金中郎將典作農戰之器南
齊崔祖思云劉備取帳鈎銅鑄錢以充國用齊
建元四年孔覬上議曰自漢鑄五銖錢至宋文帝歴
五百餘年制度有廢興而不變五銖者明其輕重可法
得貨之宜也漢建安十九年先主用劉巴之言以一
當百孫權嘉禾五年春鑄大錢以一當五百赤烏元年
春鑄一當千大錢晉元帝過江用赤烏舊錢輕重雜行
大者比輪小者四文沈充鑄小錢謂之沈郎錢安帝元
興中議欲廢錢用穀孔琳之以為救弊之術無取於廢
錢議遂不行前涼張軌參軍索輔言於軌曰二漢制五
銖錢通易不滯晉太始中河西荒廢遂不用錢今宜復
五銖以濟通變之會軌納之錢遂行人賴其利
宋四銖梁五銖後魏五銖隋五銖
通典文帝元嘉七年(十月戊午)鑄四銖重如其文人盜鑄多
剪鑿取銅帝患之江夏王義恭建議以一大錢當兩以
防剪鑿(二十四日)何尚之議曰泉貝之興事在交易數少則
幣輕數多則物重多少雖異濟用不殊以一當兩徒崇
虚價沈演之以為以大錢當兩則國傳難朽之寳家贏
一倍之利不俟加憲巧源自絶上從演之議(六月)以一當
兩行之經時公私非便乃罷(明年五月己卯)言事者欲禁私銅
以充官鑄五銖范泰曰貨存貿易不在多少孝武孝建
(元年正月壬戌)更鑄四銖文曰孝建徐爰議收銅繕鑄詔可之
以銅贖刑又以為銅轉難得欲鑄二銖錢顔竣言不可
者三不聽景和二年鑄二銖錢(又永光元年二月庚寅鑄二銖錢三月甲)
(辰罷)文曰景和形式細人模效之剪鑿者謂之萊子薄者
謂之荇葉永光元年(九月戊午)沈慶之啓通私鑄於是錢貨
亂一千錢長不盈三寸謂之鵝眼綖環明帝泰始初禁
之唯用古錢齊志永明八年劉悛言蒙山下有嚴道
銅山舊鑄錢處上遣使入蜀鑄錢頃之以功費多而止
隋志梁武帝(天監元年)鑄錢文曰五銖重四銖三絫三黍
又别鑄除其肉郭謂之公式女錢徑一寸文曰五銖重
如新鑄五銖二品並行百姓私以古錢交易五銖(女銖)太平
百錢定平一百五銖稚錢(五銖對文)豐貨男錢此等輕重不一至普通(四年十二)
(月戊午)更鑄鐵錢人皆私鑄八十為百名曰東錢七十為
百名曰西錢京師九十為百名曰長錢末年以三十五
為百梁末又有兩柱鵝眼錢陳文帝天嘉五年(閏五月甲子)
改鑄五銖一當鵝眼十宣帝大建十一年(七月辛夘)鑄大貨
六銖一當五銖之十後還當一人皆不便後魏志孝
文帝始用錢太和十九年公鑄粗備文曰太和五銖宣
武永平三年冬又鑄五銖孝莊初私鑄者益更薄小
乃至風飄水浮楊侃奏更鑄五銖高恭之以為有五銖
之名無二銖之實永安二年秋更鑄文曰永安五銖盗
鑄彌衆高謙之求鑄三銖錢事未就隋志北齊文宣
(天保四年正月己丑)改鑄常平五銖重如其文後周武帝保定元
年七月更鑄布泉之錢(建德五年正月廢)以一當五與五銖並
行建德三年六月壬子鑄五行大布錢以一當十宣帝
大象元年十一月(丁巳)又鑄永通萬國錢一以當千凡三
品並用隋文帝開皇元年(九月)鑄五銖重如其文十年詔
晉王廣聽於揚州立五鑪鑄錢漢王諒於并州立五鑪
又詔晉王置十鑪蜀王秀於益州立五鑪是時錢益濫
惡(自漢至隋時或輕重皆用五銖)
唐開元通寳乾元重寳乾封泉寳
食貨志隋末行五銖白錢高祖入長安民間行綫環錢
八九萬纔滿半斛武德四年(會要七月十日丁卯)鑄開元通寳徑
八分重二銖四參十錢重一兩得輕重大小之中其文
以八分隷篆三體(舊紀武德四年七月丁卯廢五銖行開元通寳錢)舊志開元錢之文歐
(陽詢制詞其字含八分及隷體)賜齊秦王三鑪裴寂一鑪以鑄乾封元
年四月庚寅(通鑑五月)會要五月二十五日改鑄乾封泉寳錢以一當舊
錢之十明年復行開元通寳錢(會要二年正月二十九日詔乾封新錢更不須)
(鑄)私錢犯法日蕃武后時盗鑄蜂起先天之際兩京錢
益濫郴衡錢纔有輪郭鐵錫五銖之屬皆可用之開元
初(六年正月十八日勅)宋璟請禁惡錢行二銖四參錢(行三銖四分已上舊)
(錢)毁舊錢不可用者江淮有官鑪偏鑪錢稜錢時錢璟
又請出米十萬斛收惡錢少府毁之(七年二月)十一年詔所
在加鑄二十六年宣潤等州初置監其後錢又漸惡詔
出銅所在置監鑄開元通寳錢京師庫藏皆滿盗鑄益
起兩京錢有鵝眼古文綫環之别至剪鐵而緡之天寳
十一載内作判官韋倫請厚價募工役用減而鼓鑄多
肅宗乾元元年(七月)經費不給鑄錢使第五琦鑄乾元重
寳錢以一當十(詔曰周興九府實啓流泉之利漢造五銖亦弘改鑄之法)琦為相(二年)
(九月戊辰三日)復鑄重輪乾元錢一當五十肅宗以新錢不便
命百官集議不能改(二年三月十三日詔變法非良令百官集議)上元元年
(六月七日)減重輪一當三十開元乾元一當十由是錢有虛
實之名代宗即位(寳應元年五月)重寳以一當二重輪當三凡
三日(十九日)而大小錢皆以一當一人便之其後二錢鑄
為器不復出矣劉晏以江嶺麤賤之貨積之江淮易銅
鉛薪炭廣鑄錢歲得十餘萬緡輸京師及荆揚二州錢
日增矣建中初(四年六月)判度支趙贊采連州白銅鑄大錢
一當十以權輕重貞元初禁錢出駱谷散關張滂奏禁
江淮鑄銅為器時商賈至京委錢諸道進奏院及諸軍
諸使以輕裝趨四方合券乃取之號飛錢元和四年(六月)
禁錢出嶺京兆尹裴武請禁與商賈飛錢者六年(二月)貿
易錢十緡以上者參用布帛自禁飛錢家有滯藏物價
浸輕判度支盧坦請許於戶部度支鹽鐵三司飛錢每
千錢增給百錢然商人無至者太和三年峻鉛錫錢之
禁文宗詔禁銅器宰相李珏請加鑪鑄錢武宗廢浮屠
法永平監官李都彦請以銅像鐘磬鑪鐸皆歸巡院淮
南節度李純請天下以州名鑄錢京師為京錢大小徑
寸如開元通寳(會要會昌六年二月勅十月以後行新錢其舊錢權停)宣宗立新
錢復鑄為像柳仲郢傳為鑄錢使吏請以字識錢者
不答既淮南鑄會昌字久之僧反取為鐘鈸云舊紀
武德四年七月丁卯廢五銖錢行開元通寳錢乾封元
年四月庚寅改鑄乾封泉寳錢二年正月罷乾封錢復
行開元通寳陸贄奏議謂宜廣即山殖貨之功峻用
銅為器之禁制捋得所則錢不乏矣
唐鑄錢議鑄錢使
食貨志(兼用會要)開元二十二年三月二十一日宰相張九
齡奏請縦民鑄錢議下百官裴耀卿等皆以為許私鑄
則下皆棄農而競利秘書監崔沔議曰錢貴通貨何待
私鑄然後足用左監門衛錄事參軍劉秩上議曰今之
錢古之下幣也今若捨之任人自鑄則上無以御下下
無以事上其不可一也物賤則傷農錢輕則傷賈輕則
由於物多多則作法收之使少少則重重則作法布之
使輕奈何而假於人其不可二也夫鑄錢不雜以鉛鐵
則無利雜以鉛鐵則惡其不可三也人去南畆者衆其
不可四也昔吳濞富埓天子鄧通財侔王者皆鑄錢所
致必欲許其私鑄是與人利權其不可五也夫錢重者
由人鑄日滋於前而鑪不加於舊盗鑄者破重錢以為
輕錢禁寬則行禁嚴則止止則棄矣此錢所以少也夫
銅不布下則盗鑄者無因而鑄而公錢不破人不犯死
刑錢又日增是一舉而四美兼也時公卿皆以縦民鑄
為不便事既不行但嚴斷惡錢而已(杜佑以為自昔言貨幣者皆不達其)
(要唯賈生劉秩頗詳其旨)信安王褘復言國用不足請縦私鑄獨韋
伯陽以為不可褘議亦格肅宗以新錢不便命百官集
議不能改會要開元二十五年二月羅文信為諸道
鑄錢使天寳三載九月楊慎矜除御史中丞充鑄錢使
六載楊釗上元元年五月劉晏寳應元年劉晏又充廣
德二年第五琦李峴永泰元年正月十三日劉晏第五
琦(分領諸道)大歴五年三月二十六日停
晉天福三年十一月詔許天下私鑄四年七月復官鑄
周世宗顯德二年九月丙寅詔禁天下銅器始議官
鑄錢(毁天下銅佛以鑄)
唐鑄錢七監錢官(洛源桂陽飛狐監)
百官志諸鑄錢監監各一人副監各二人丞各一人凡
鑄錢有七監(屬少府)會昌中增至八監每道置鑄錢坊一
大中初三監廢(韓洄傳上言江淮七監歲鑄錢四萬五千緡每緡度二千本倍於子請復洛源)
(廢監江淮七監請皆罷洄又言天下銅鐵冶隷鹽鐵使從之)食貨志天下銅坑五十歲采銅一十六萬六千
(斤)地理志商州有洛源監錢官(食貨志建中初戶部侍郎韓洄以商州紅崖冶)
(銅多請復洛源廢監起十鑪歲鑄錢七萬二千緡每千錢費九百)郴州有桂陽監錢官
(志元和三年五月李巽以郴州平陽銅坑二百八十餘復置桂陽監兩鑪日鑄錢二十萬天下歲鑄錢十三萬)
(五千緡命商賈蓄錢者皆出以市貨詔曰著錢令以出滯藏加鼓鑄以資流布)錢譜曰咸通十一年桂陽監
(鑄錢官進新鑄錢文曰咸通元寳尋廢不行)河東蔚州飛狐有三河銅冶有
錢官(志蔚州三河冶距飛狐故監二十里而近河東節度王鍔置鑄以刺史李聽為使以五鑪鑄每鑪月)
(鑄錢三千萬自是河東錫錢皆廢至太和八年錫錢復起鹽鐵使王涯置飛狐鑄錢院於蔚州天下歲鑄錢不)
及十萬緡(會要元和六年三月鍔奏請)李聽傳開五鑪官鑄錢日五萬河中府解縣有
紫泉監乾元元年置有銅穴十二揚州有丹陽監廣陵
監錢官宣州南陵有梅根宛陵二監錢官鄂州有鳳山
監錢官饒州有永平監錢官有銅坑三信州有玉山監
錢官有銅坑一鉛坑一絳州有銅源翔臯錢坊二梓州
銅山縣貞觀二十三年置鑄錢官調露元年罷食貨
志武德四年洛并幽益桂等州皆置監(會要七月十八日癸酉置監於)
(洛并幽益等州五年五月二十四日桂州置監)開元二十六年宣潤等州初置
監天下鑪九十九絳州三十揚潤宣鄂蔚皆十益郴皆
五洋州三定州一每鑪歲鑄錢三千三百緡役丁匠三
十費銅二萬一千二百斤鐵三千七百斤錫五百斤每
千錢費七百五十天下歲鑄三十二萬七千緡穆宗時
(元和十五年閏正月十七日令百僚議錢貨輕重)戶部尚書楊於陵曰開元中
天下鑄錢七十餘鑪歲盈百萬今纔十數鑪歲入十五
萬而已大歷以前淄青太原魏博雜用鉛鐵嶺南雜以
金銀丹砂象齒今一用泉貨故錢不足宜使兩税榷酒
鹽利上供及留州送使錢悉輸以布帛穀粟然後出内
府之積收市㕓之滯廣山鑄之數限邊商之出禁私家
之積六典鑄錢監(屬少府)監各一人皇朝少府置十鑪
諸州皆屬焉及少府罷鑄錢諸州遂别今絳州三十揚
宣鄂蔚各十益鄧郴各五洋州三定州一鑄錢監以所
在州府都督刺史判之(副監二人上佐判之丞一人以判司)代宗實錄
大歷四年正月丁酉關内道鑄錢等使第五琦上言請
於絳州汾陽銅源兩監增置五鑪鑄錢許之
唐銀銅鐵錫冶瑞金監山澤寳冶
食貨志凡銀銅鐵錫之冶一百六十八陜宣潤饒衢信
五州銀冶五十八銅冶九十六鐵山五錫山二鉛山四
汾州礬山七麟德二年廢陜州銅冶四十八開元十五
年初税伊陽五重山銀錫德宗時韓洄建議山澤之利
宜歸王者自是隷鹽鐵使(洄傳云德宗初上言天下銅鐵冶乃山澤利當歸王者請)
(悉隷鹽鐵使從之)元和初天下銀冶廢者四十歲采銀萬二千
兩銅二十六萬六千斤鐵二百七萬斤錫五萬斤鉛無
常數開成元年復歸州縣宣宗時裴休請復歸鹽鐵使
增銀冶二鐵山七十一廢銅冶二十七鉛山一(元和三年六月)
(詔天下自五嶺以北銀坑並禁斷令其採銅四年六月詔依前開採)裴休傳收山澤寳冶悉歸鹽鐵紀大
(歷十四年七月庚午㢮邕州金坑禁)地理志凡天下有銀者三十六縣
關内一河南五河東二山南二隴右三江南十九劍南
一嶺南三有銅者六十三縣關内二河南五河東九河
北一山南一隴右一淮南四江南三十一劍南六嶺南
三有鐵者一百三縣關内六河南八河東十五河北九
山南十隴西一淮南三江南二十七劍南十八嶺南六
有錫者十三縣河南二河東一河北一山南一江南六
嶺南二有金之郡縣十八關内一河南一山南三隴右
一江南七劍南二嶺南三(天祐元年虔州置瑞金監虔之雩都有金)百官
志少府監有掌冶令丞諸冶監令丞列傳河間王孝
恭治荆州為立銅冶百姓利之權萬紀為侍書御史奏
宣饒部中可鑿山冶銀歲取數百萬太宗斥之曰不能
推賢乃以利規我韓思復遷滁州刺史州有銅官人
鏟鑿尤苦思復為賈他鄙費省獲多國史兩朝志金
銀銅鐵鉛錫之冶總二百七十一金産六州冶十一銀
産二十三州三軍一監冶八十四銅十一州一軍冶四
十六鐵二十四州二軍冶七十七銅九州一軍冶三十
錫七州冶十六又丹砂二州冶二水銀四州冶五皆置
吏主之九牧脩貢篚卝人申厲禁
唐錢譜
藝文志農家類顧烜錢譜一卷(顧氏為書凡歴代造立之原大小輕重之度皆)
(有倫序)小說類封演續錢譜一卷(隋志又有錢圖一卷)晁氏志梁顧
烜嘗撰錢譜一卷唐張台亦有錢錄兩卷本朝紹聖間
李孝美以兩人所纂舛錯增廣成十卷分八品陶岳撰
貨泉錄一卷記五代諸侯擅改錢幣之由(五篇)董逌撰續
錢譜十卷(紹聖元年)國史志張台錢錄一卷(本朝金光襲錢寳錄)于
公甫古今泉貨圖一卷崇文目杜鎬鑄錢故事一卷
(書目咸平二年杜鎬承詔撰錄前代書史鑄錢故事分五門)紹興十九年洪遵得古
泉百有餘品旁考傳記下逮稗官所紀攟摭為泉志十
五卷有正用偽不知年代刀布(外國)竒神厭勝品錢之品九
錢輕重得中五銖(漢)開元(唐)
錢重赤仄(漢一當五)比輪(晉)大泉(王莽一直五十又吳嘉禾五年一當五百)大
貨六銖(陳一當五銖之十)四柱(梁一准二十又改一准十)兩柱(梁末)布泉(後周一當)
(五)大布(後周五行大布一當十)永通萬國(後周一當千)當兩(宋)乾封(唐高)
(宗一當十建中初趙贊鑄大錢一當十)當十(唐永通梁元帝)八銖(漢)乾元(肅宗一當)
(十)重輪乾元(一當五十)直百(蜀梁)當千(吴後周)得壹(史思明一當百)
錢輕榆莢(三銖漢)風飄水浮(元魏)鵝眼綖環耒
子荇葉(二銖宋)沈郎四分晉
開寳便錢務
開寳三年五月丁巳詔於兩京置便錢務命陳鄂監(取唐)
(朝飛錢故事許民入錢左藏庫以諸州錢給之敕諸州候劵至即給)唐會要元和七年王播奏商人於戶部
(鹽鐵三司飛錢謂之便換)
開寳錢監至道永豐監皇祐永通監
建隆二年三月禁鐵錫錢乾德五年十二月丙辰禁惡
錢開寳四年正月雅州百丈縣興置錢監歲鑄九千餘
貫增十鑪九年七月昇州言歲鑄三十萬緡命通判杜
見素經度采銅江南舊用鐵錢十當銅錢之一(太祖平吳因舊)
(制開監于鄱陽錢俶入朝又得杭州錢監尋廢)興國二年二月壬辰朔漕臣樊
若水奏復用銅錢四年九月乙酉初聽銅錢入蜀八年
三月奚嶼請於建州鑄大鐵錢文曰太平通寳尋以不
便罷先是李煜因唐制於饒之永平監歲鑄六萬緡江
南平增為七萬患銅少不給漕臣張齊賢調丁采饒信
虔等州銅鉛錫是年增數十倍明年得銅八十五萬斤
鉛二十六萬斤錫十六萬斤歲鑄錢三十萬貫以丁釗
領三郡銅山(初永平監用開通元寳錢法肉好精妙至雜以鉛錫雖歲增數倍稍惡矣)天聖間
(歲鑄百餘萬貫慶歷間至三百萬熙寧六年後歲鑄銅鐵錢六百餘萬貫)至道二年十月己
未池州新置錢監賜名永豐先是饒之永平歲鑄四十
萬貫今分置是監共鑄六十四萬貫(楊允恭言其事始分鑄於池)咸
平二年五月宰臣齊賢請置監廣鑄命虞部郎馮亮等
按視至建州置豐國監江州置廣寧監明年凡鑄一百
二十五萬八月丙子祕閣校理杜鎬等承詔檢討鑄錢
故事上之(廣寧監歲鑄二十萬貫肇四月癸亥終七月己卯王元之為記)慶歷元年九
月壬申以虢州監為朱陽監十一月詔江饒池錢監鑄
鐵錢百萬緡六年五月壬寅以興元府西縣錢監為濟
遠監八年六月乙未詔陜西所用江南儀商等州大銅
錢以一當三其小鐵錢三當銅錢之一先是慶歷初兵
興用乏知商州皮仲容議采洛南縣紅崖山虢州青水
冶青銅置阜民朱陽二監以鑄錢陜西漕臣張奎永興
守范雍又請鑄大錢一當十四年復采儀州黃銅置博
濟監鑄大錢而江南亦鑄大銅錢江池饒晉儀虢州鑄
小鐵錢並輦送關中雜行大約小銅錢三可鑄當十大
錢一民多盗鑄物價翔踊命翰林學士張方平宋祁中
丞楊察與三司雜議至是與三司使葉清臣等先上陜
西之議謂捄弊不先自損則法不可以下行遂下是詔
七月辛丑詔河南所用小鐵錢以三當銅錢之一仍罷
諸州官所置鑪(元年晉州鑄小銅錢二年晉澤州鑄大錢一當十未幾三司奏罷鑄大錢五年)
(小錢獨留用河東盗鑄無窮至是如陜西行之)其後罷商州鑄青黃銅錢(皇祐二年)
(二月)詔大銅鐵錢並當常錢之二(嘉祐四年二月癸未)盗鑄乃止慶
歷八年九月癸亥韶州置鑄錢監時天興場歲采銅二
十五萬斤皇祐元年二月丁卯以韶州新置監為永通
監(淳熙十二年三月省)至和二年三月詔韶州岑水場銅發令漕
司益鑄錢治平四年置惠州阜民監(熙寧三年八月二十四日詔阜民監)
(錢專給岑水場市銅之費七年七月十八日廣東漕臣言永通阜民二監歲鑄八十萬比又增鑄二十萬近改)
(鑄折二錢歲增二十萬詔羡餘復歸内藏庫)熙寧三年七月十三日陜西興
置鑄錢監市岑水場銅鉛增鑄百萬緡六年六月壬辰
行折二錢七月四日詔京西淮淛江西荆湖六路各置
鑄錢監一江荆以十五萬餘以萬緡為額七年三月二
十八日以永興鑄折二錢備熙河之用二十四日三司
言河北有銅五十七萬九千九百餘斤錫九千八百九
十餘斤詔度地置監乃置黎陽監於衛州歲鑄三萬五
千緡八年二月一日商虢洛南增置三監耀鄜權置二
監凡九監(鄜州等五監俟改鑄省樣錢畢併入商州等四監鑄大錢)九月九日岷州
置監十月十四日詔黎陽監歲增鑄折二錢五萬緡十
一月十一日進熙河當二鐵錢樣九年六月八日罷折
二錢(初薛向鑄折二錢於陜西許彦先又鑄於廣南宰臣安石曰錢有二品自周巳然乃復行之)十
月五日命饒州增鑄三十萬緡元豐元年八月興州濟
衆監增鑄并舊為七萬二千餘緡二年二月二十九日
通遠軍監改鑄銅錢罷鳳翔郿縣置監三年六月二十
九日徐州置監十一月二十六日興復雅州錢監歲鑄
三萬緡(餘見後)元祐二年七月二十一日置河中府龍門
韓城錢監八年五月十一日罷二廣鑄折二錢八月陜
西復鑄小銅錢紹聖二年十二月施州置廣積監崇寧
元年八月戶部言江池饒建四監歲額上供新錢一百
三十餘萬貫二年十月行當十錢三年二月復置寳豐
黎陽監九月詔東南十監舒衡睦鄂韶梧六監鑄小錢
餘五監鑄當十錢四年閏二月汝州魯山置監并陜西
兩河京西十八監鑄夾錫錢大觀二年七月懷衛州建
鑄錢院政和四年四月復融州寳興監六年四月置邕
州通寳監宣和六年七月罷萬州廣濟監(江東鑄銅錢始于樊若水)
以鉛錫雜鑄始于張齊賢(嘉祐有折二之令雖鑄於陜廣至熙寧而始行慶歷有當三之請雖發于鄭戩至)
(崇寧而始鑄三品之錢至今便之)
淳化御書三體錢
國初錢文曰宋元通寳淳化元年五月乙未改鑄淳化
元寳錢上親書其文作真草行三體自後每改元必更
鑄以年號為文景德權衡式以御書三體錢較定祥
符元年六月癸巳賜輔臣新鑄御書祥符元寳錢
淳化鑄錢議
淳化二年十二月宗正少卿趙安易言蜀鐵錢賤而物
騰請如劉備鑄大錢十當百事下尚書集三省議可否
吏部尚書宋琪等議曰備患鈔少而改作今乃患多改
之恐難經久安易論請不已鹽鐵使李惟清言非便度
支使魏羽請於一州鑄而行之以觀其效乃命安易以
錢式往川峽鼓鑄歲僅得三千餘緡議者以為非便罷
之五年正月庚申安易復請鑄帝不從但令兩川以銅
錢一當鐵錢十民頗便之景德二年二月知益州張詠
鑄大鐵錢于嘉卭四年五月詔行之一當十祥符七年
二月凌策又請鑄當十鐵錢與舊錢兼行(慶歷事見後)興國
二年九月丁酉詔所在用七十七陌(初因漢乾祐之制以八十五為百)
益利䕫三州皆有鐵冶邛州舊鑄歲十萬緡建炎二年
六月乙夘罷之紹興十五年七月戊申始即利州鑄錢
歲十萬緡其後增至十五萬二十三年六月丁酉復置
監于卭明年四月乙酉詔卭州歲鑄三萬緡利州九萬
緡二十五年又詔利州鑄大小錢各二萬緡三十一年
二月戊申卭州復置惠民監歲鑄鐵錢三萬緡再減利
州錢為六萬緡大小各半許景衡曰元豐左藏庫月
支約三十六萬緡宣和費一百二十萬
咸平鑄錢使
咸平三年五月庚申馮亮以江南運副兼都大提點鑄
錢(亮等言饒池江建州歲鑄百三十五萬貫)景祐二年八月己卯置提點坑
冶鑄錢官初命魏兼(既罷發運使故别置官)十月乙丑詔俸賜同提刑寳元元年
八月丁卯復置發運使提點鑄錢事
宋朝鹽鐵領於三司後鑄錢屬發運使其後專置使以
總九路故鑄銅之數視歴代為多自元豐二年七月癸
酉增使者為二其一領湖廣江西其一領閩淛淮南江
東迨至元祐復合於一又慮諸道莫與之協力也紹聖
二年始命提點刑獄兼治坑冶明年又詔轉運使預聞
其事崇寧間則提舉常平亦與焉中興以來用度既廣
泉府之入浸虧於舊議者謂數錢之費可得一錢而官
屬吏卒其費不可計始也分命兩使于贛于饒蓋倣元
豐之制也未幾廢一而存一又未幾舉廢之而歸其職
於戶部蓋倣三司之制也議者不以為便則又委之諸
道轉運使蓋酌紹聖之制也既而課入益朘尋既復其
一繼又增為二今蓋定為一司矣乾道六年四月一日
併於發運司七年二月復置八年十二月置提點官二
員分治饒贛淳熙二年併於饒州初虔饒分鑄歲解緡
錢四十九萬後總九路為一司歲額僅十五萬祥符
九年五月發運司言饒池江杭四監共鑄百二十
五萬緡用銅四百五十三萬餘斤元豐二年七月七日
三省言鑄錢司舊領五監近歲江池饒增歲鑄額及興
國睦衡舒蘄惠剏置六監宜增提點一員乃命錢昌武
領淮淛建江東李棻領湖廣江西元祐元年二月庚申
朔合為一司從李深請也崇寧五年九月三日中書奏
錢監鑄銅錢總二百八十九萬四百貫(諸路支費錢一百五十六萬貫)
詔蘇莊提舉九路銅事先是遊經言有膽水可浸鐵為
銅者韶岑水潭瀏陽及鉛山德興建蔡池婺銅山汀赤
水邵武黃齊潭礬山温南溪池銅山凡十一所惟岑水
鉛山德興已經理餘未也靖國元年四月九日命經提
舉措置銅事大觀四年三月壬戌罷江淮等路銅事併
入鑄錢司紹興二十七年七月庚午戶部侍郎林覺奏
請復饒永平贛鑄錢院韶永通監選通判主之領以漕
臣饒贛八萬緡韶七萬緡為額奏可殿中御史王珪言
岑水鉛山興利三場唯給兩監韶州監久廢難復用十
七錢鑄一錢費多得寡請先收本錢然後專置一司八
月庚申戶侍榮嶷兼提領鑄錢二十八年八月壬寅選
官二員往嚴饒州措置命戶部侍郎趙令詪提領二十
九年七月乙巳復置鑄錢司(上曰利害大槩有四坑戶銅本工役木炭是也)三
十年五月丙戌權以五十萬緡為額然亦止鑄十
萬緡而止耳乾道二年二月庚子設饒贛兩司
會要有金之州十有銀之州四十二有銅之州十三(渭饒)
(信興國南安郴興建南劍汀漳邵武英)有鐵之州三十六(西京至融水)有鉛之
州十一有錫之州十三凡山澤之入金一千四十八兩
銀十二萬九千四百六十兩銅二千一百七十四萬四
千七百四十九斤鐵五百六十五萬九千六百四十六
斤鉛七百九十四萬三千三百五十斤錫六百十五萬
九十餘斤歲總收金三萬七千九百八十五兩銀二百
九十萬九千八十六兩諸路上供金萬七千四兩銀百
十四萬六千七百八十四兩凡賦入之數金萬七千九
十七兩銀百二十三萬一千二百七十七兩續會要
有金二十五州(十三州土貢)有銀七十四州(二十一州土貢)銅二十
一州(元豐元年計一千四百六十萬五千九百六十九斤)鐵三十六州(元豐元年收五百五)
(十萬一千九十斤)鉛三十一州錫二十七州紹興三十二年虞
部具諸道坑冶數金坑興者一百三十四廢者一百四
十銀坑興者八十四廢者八十三銅坑興者五十七廢
四十五鐵坑興者三百七十廢二百五十六鉛之興三
十二而廢十五錫之興九十四而廢四十四(凡銅場十四鐵場三)
(十八鉛場二十四錫場五)乾道二年七月鑄錢司言銅歲取七百五
萬七千二百六十三斤有竒鐵歲收二百十六萬二千
一百四十四斤有竒鉛三百二十一萬三千六百二十
二斤有竒錫七十六萬一千二百四斤開寳二年十
一月乙巳詔未能捐金於山豈忍奪民之利減桂陽監
歲入白金三之一至道元年三月廢邵武金場二年正
月廢成州金坑詔曰捐金於山前聖盛德所寳惟穀舊
史格言九月廢衢州銀冶景德元年正月建州寳通山
出銀以圖來獻天聖四年十二月乙未虔州石城産銀
置義豐場建炎元年八月十六日依祖宗舊法山澤坑
冶隷金部轉運(先是崇寧二年隷右曹及常平正和六年有措置東南坑冶寳貨司)乾道
二年五月二十五日命工部侍郎薛良朋措置諸路坑
冶良朋言歲鑄錢一百六十一萬七千九百三十五貫
約用銅五百五萬六千餘斤以銅少權以五十五緡為
額韶之岑水銅六十二萬斤今增為七十七萬潭之永
興五萬斤今增為十五萬信之鉛山三十八萬斤潼州
利州一萬四千六百六十二斤九年閏正月五日以江
淮淛潼利路隷饒司江西湖閩廣隷贛(十月二十三日李大正言岑水)
永興鉛山場銅課最盛(趙師&KR0759;著寳司撮要五卷)有管仲則藏富於國得
劉晏則錢流於地
天聖交子務
初蜀民以鐵重私為劵謂之交子以便貿易至大中祥
符末薛田為轉運使請官置交子務以榷其出入久不
報寇瑊守蜀請廢交子不用瑊去而田代之詔田與轉
運使張若谷度其利害田若谷議請官為置務禁民私
造詔從之置益州交子務時天聖元年十一月戊午也
每界以一百二十五萬六千三百四十為額大觀元年
夏四月甲子詔改交子為錢引(熙寧四年正月詔陜西行交子)
元豐二十七監
會要元豐三年是歲諸路鑄錢總二十七監(一作二十六監)鑄
銅鐵錢五百九十四萬九千二百三十四貫銅錢一十
七監鑄錢五百六萬貫鐵錢九監鑄錢八十八萬九千
二百三十四貫
銅錢西京阜財監二十萬貫衛州黎陽監二十萬貫
永興軍監陜州華州監各鑄二十萬貫絳州垣曲監二
十六萬貫舒州同安監十萬貫睦州神泉監十萬貫興
國軍富民監二十萬貫衡州熙寧監二十萬貫鄂州寳
泉監十萬貫江州廣寧監二十四萬貫池州永豐監四
十四萬五千貫饒州永平監六十一萬五千貫建州豐
國監二十萬貫韶州永通監八十萬貫惠州阜民監七
十萬貫(鑄錢監唯饒之永平最古自唐乾元初已創至道中增池之永豐咸平中增江之廣寧而虔之)
鑄錢院大觀末二年四月始建(皇祐會計錄饒池建江韶五州鑄一百四十萬貫)
鐵錢虢州朱陽兩監十二萬五千貫(慶歴元年九月壬申置)商
州阜民洛南兩監各十二萬五千貫威遠鎮(通遠軍)滔山
鎮(岷州)兩監二十萬貫興州濟衆監四萬一千貫嘉州豐
遠監二十萬五千貫卭州惠民監七萬三千二百三十
四貫(三州鑄大錢以一當十)凡銅錢行一十三路銅鐵錢兩路
鐵錢四路元豐四年二月十四日詔秦州置監六年
三月丙子朔詔徐州置寳豐監以四十萬緡為額(七年四月)
(二十五日以利國監鐵置寳豐下監)五月三日梧州置監以十五萬緡為
額八日萬州置鐵錢監八月朔同州置鐵錢監渭州復
置博濟監七年天下坑冶凡一百三十餘所八年十二
月八日(戊寅)詔罷增置監十有四
漕軺兼統肇於興國都提命官昉于咸平合江淮荆淛
閩廣而建一臺則景祐之憲度東治於饒西治於虔則
元豐之章程自崇寧以迄宣和(崇寧至宣和錢法五六變)庫務所積
一千三百餘萬諸監鑄九百餘萬諸路餘鏹三十餘萬
通内外所有凡五千萬有竒(宣和元年都省言云云)許景衡曰元
豐左藏庫月支約三十六萬緡宣和費一百二十萬
中興鑄錢監
中興會要饒州永平監額四十六萬五千貫池州永豐
監三十四萬五千貫江州廣寧監二十四萬貫(後以十萬貫為)
(額)建寧府豐國監二十五萬四百貫淳熙二年罷(一云紹興二年九月)
(罷)韶州永通監四萬七千十七貫(淳熙十二年罷)贛州鑄錢監
嚴州神泉監並無定額(慶元三年八月戊子復置)紹興二年八月癸
巳令永豐監卒寓役於饒廣寧監卒寓役於虔(移少就多)二
十七年七月庚午戶部侍郎林覺奏慶歷嘉祐以來歲
鑄一百八十餘萬緡後亦不下一百餘萬紹興二十五
年猶得一十四萬六千緡二十六年得二十三萬緡(孝宗)
(定鑄額歲十五萬緡)冶場之盛名在幹官者鉛山濛山石堰岑水
昭寳富寳寳成寳瑞雙瑞嘉瑞大挺大濟永興新興興
國興利大富廣富通利通濟監務坑井殆幾萬計
建炎元年七月丙辰工部郎李士觀言江池饒建州四
監歲鑄錢百三十三萬餘緡多未輸者今發運司委官
催督九月庚戌始通當三大錢於淮淛荆湖諸路政和
舊法大錢止行於京畿東西河東北由是東南小平錢
甚重而物輕張夀言改當十為當三無私鑄之利請行
於東南從之九月壬辰鑄建炎通寳三年六月三日命
江池饒錢監以二萬五千緡為一綱紹興元年八月十
八日工部進真篆當二小平銅鐵錢牙樣詔下鑄錢司
三年八月工部侍郎李擢言國初得唐乾元中所置永
平監舊址因之歲鑄四十六萬緡逮至道咸平置永豐
廣寧豐國三監總鑄八十六萬餘緡一歲上供百三十
餘萬緡紹興二年八月併廣寧永豐於虔饒兩司分歲
額是年又罷豐國令虔司閩漕各立歲額鑄不及往時
十二三纔八萬緡十五年七月四日置利州鑄錢監二
十六年六月十六日上謂錢法開元始精緻國家太平
祥符崇寧錢亦精二十八年七月庚辰嚴銅禁紹興三
十年五月丙戌諸路歲鑄錢以五十萬緡為額明年纔
鑄及十萬緡惟嚴州神泉監直輸行在而建韶饒贛皆
輸内帑乾道三年三月以左藏庫銅九萬八千八百十
斤下嚴州神泉監鼔鑄(可鑄錢三萬九千五百餘緡)六年四月命朝
臣往淮西措置鑄錢六月舒曰同安監蘄曰蘄春監黃
曰齊安監七年十一月興置撫之𥙿國(六萬緡)臨江之豐
餘(五萬緡)興國之富民監(十萬緡)慶元三年二月癸巳復禁
銅器
紹興會子務
紹興元年六月壬午張俊始置見錢關子(於婺州)後行於
淮南江東(議者言不便有五)六年二月甲辰先是張澄請依四
川法造交子三十萬行於江淮至是遂置行在交子務
造百五十萬緡充糴本五月乙酉改為關子三十年十
二月一日戶侍錢端禮言奉詔以臨安府應支官錢造
會子欲以見錢品支三十一年戶部請以都茶場會子
務為名二月丙辰始立會子務分一千二千三千凡三
等乾道三年正月度支郎唐瑑言自紹興三十一年印
造至乾道二年七月住印共印二千二百餘萬道五年
正月辛酉詔以一千萬緡為一界
周官小宰八成四曰聽稱責以傅别注傅别謂劵書也
用漢武帝之皮幣參唐憲宗之飛錢通物之變扶時之
偏
玉海卷一百八十
