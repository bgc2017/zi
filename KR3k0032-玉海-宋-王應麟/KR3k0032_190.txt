卷一百八十九
玉海卷一百八十九
宋王應麟撰
兵捷
兵捷露布(一)
魏晉宋齊梁陳為尚書五兵元魏為七兵隋唐方有
兵部龍朔改司戎光宅改夏官天寳十一載改武部
通典後魏攻戰克捷欲天下聞知乃書帛建於漆
竿上名為露布自此始也(後漢鮑昱傳使封胡降檄昱曰當司徒露布注檄軍)
(書若今之露布也李雲傳露布上書注謂不封也又蜀漢露布天下告諭伐魏)文章緣起曰漢賈洪為
(馬超伐曹操作魏志注虞松從司馬宣王征遼東及破賊作露布世說袁宏倚馬前作露布後魏彭城王)
(勰曰露布者布於四海露之耳目)隋文帝開皇中詔牛弘撰宣露布
禮九年平陳元帥晉王以馹上露布兵部奏請依新
禮集百官四方客使䓁並赴廣陽門外内史令宣訖
蹈舞者三又拜而罷(隋志有雜露布十二卷雜檄文十七卷魏武帝露布文九卷)
唐每平寇宣露布其日守宫量設羣官次露布至兵
部侍郎奉以奏聞集羣官東朝堂中書令宣布
漢票騎將軍破渾邪王
霍去病傳元狩二年春(紀在三月)為票騎將軍將萬騎出隴
西有功上曰票騎將軍率戎士隃烏盭討遫濮涉狐奴
歴五王國幾獲單于子轉戰六日過焉支山千有餘里
合短兵鏖臯蘭下殺折蘭王斬盧侯王銳悍者誅全甲
獲醜執渾邪王子及相國都尉捷首虜八千九百六十
級收休屠祭天金人師率減什七益封去病二千二百
戶其夏與合騎侯敖俱出北地去病至祁連山捕首虜
甚多上曰票騎將軍涉鈞耆濟居延遂臻小月氏攻祁
連山揚武乎鱳得得單于單桓酋涂王及相國都尉以
衆降下者二千五百人捷首虜三萬二百獲五王王母
閼氏王子五十九人相國將軍當戶都尉六十三人師
大率减什三益封去病五千四百戸(去病凡六出擊匈奴)紀云夏去病
(公孫敖出北地二千餘里過居延斬首虜三萬餘級秋昆邪王殺休屠王并將其衆降置五屬國)
漢大將軍圍單于至闐顔山
武紀元狩四年夏大將軍衛青將四將軍出定襄將軍
去病出代各將五萬騎步軍踵軍後數十萬人青至幕
北圍單于(匈奴伊穉斜單于)斬首萬九千級至闐顔山乃還(去病)
(與左賢王戰斬首虜七萬餘級封狼居胥山迺還)霍去病傳上與諸將議曰
翕侯趙信為單于畫計常以為漢兵不能度幕輕留今
大發卒其勢必得所欲是歲元狩四年也春上令大將
軍青票騎將軍去病各五萬騎令去病出代郡令青出
定襄郎中令李廣為前將軍太僕公孫賀為左將軍主
爵趙食其為右將軍平陽侯襄為後將軍皆属大將軍
趙信為單于謀曰漢兵即度幕人馬罷匈奴可坐收虜
耳迺悉遠北其輜重皆以精兵待幕北而適直青軍出
塞千餘里見單于兵陳而待於是青令武剛車自環為
營而縱五千騎往當匈奴匈奴亦從萬騎會日入大風
起沙礫擊面兩軍不相見漢益縱左右翼繞單于單于
視漢兵多戰而匈奴不利薄莫單于遂乘六驘壯騎數
百直冒漢圍西北馳去漢軍因發輕騎夜追之青隨其
後匈奴兵亦散走會明行二百餘里不得單于頗捕斬
首虜萬餘級遂至闐顔山趙信城得匈奴積粟食軍軍
留一日而還悉燒其城餘粟以歸凡斬首虜萬九千級
是時匈奴衆失單于十餘日(青凡七出擊匈奴)匈奴傳是後
匈奴遠遁而幕南無王庭單于用趙信計遣使好辭請
和親
漢伏波將軍平南粤
南粤王傳興嗣立(嬰齊之子)元鼎四年漢使諭王入朝興上
書願比内諸侯三歲一朝除邊關許之賜丞相吕嘉銀
印王欲入朝嘉諫不聽隂謀作亂天子遣韓千秋將二
千人入粤境嘉乃反殺太后王漢使者立建德為王以
兵擊千秋等滅之函封漢使節至塞上謾辭謝罪發兵
守要害天子令粤人及江淮以南樓船十萬師往討元
鼎五年秋衞尉路博德為伏波將軍出桂陽下湟水主
爵都尉楊僕為樓船將軍出豫章下横浦故歸義粤候
二人為戈船下瀨將軍出零陵下灕水抵蒼梧馳義侯
因巴蜀罪人發夜郎兵下牂柯江咸會番禺六年冬樓
船將精卒先陷尋陿破石門得粤船粟因推而前挫粤
鋒以數萬人待伏波伏波道遠後期與樓船會乃有千
餘人遂俱進樓船居前至番禺建德嘉城守會暮樓船
攻敗粤人縦火燒城伏波遣使招降者賜印綬復縦令
相招遲旦城中皆降伏波嘉建德夜與其屬數百人亡
入海伏波問降者知所之遣人追故其校司馬蘇弘得
建德(為海常侯)粤郎都稽得嘉(為臨蔡侯)蒼梧王趙光降(為隨桃侯)粤
桂林監居翁諭告甌駱四十餘萬口降(為湘城侯)粤平以為
九郡自尉佗王凡五世九十三歲而亡紀元鼎六年
冬幸緱氏至左邑桐鄉聞南粤破改聞喜縣春至汲新
中鄉得吕嘉首㠯為獲嘉縣遂定越地天官書越之
亡熒惑守斗
漢中郎將平西南夷
武紀元鼎六年春馳義侯遺兵未及下上令征西南夷
平之定西南夷㠯為武都牂柯越巂沈黎文山郡(西夷卭都)
滇南夷夜郎(大事紀曰本紀所書誤且蘭所殺使者即馳義侯)元封二年秋遣將軍
郭昌中郎將衞廣發巴蜀兵平西南夷未服者為益州
郡傳南粤反上使馳義侯因犍為發南夷兵且蘭君
恐遠行旁國虜其老弱乃與其衆反殺使者及犍為太
守漢乃發巴蜀罪人當擊南越者八校尉擊之會粤已
破漢八校尉不下中郎將郭昌衞廣引兵還行誅隔滇
道者且蘭斬首數萬遂平南夷為牂柯郡夜郎侯多同
始倚南粤粤已滅遂入朝卬君并殺莋侯冉駹皆震恐
請臣置吏以卭都為粤巂莋都為沈黎冉駹為文山廣
漢西白馬為武都郡使王然于風諭滇王入朝滇舉國
降請置吏入朝以為益州郡(滇莊蹻後)
漢横海將軍平東越
通鑑元鼎六年秋東越王餘善反遣横海韓說出句章
浮海從東方往樓船楊僕出武林中尉王温舒出梅嶺
越侯為戈船下瀨將軍出若耶(漢書作如邪)白沙閩粤
王傳漢五年立無諸為閩越王王閩中(無諸姓騶氏初帥粤)
(人佐漢擊項)建元六年餘善殺王郢自立因立為東粤王至
元鼎五年南粤反餘善請以卒八千從樓船擊吕嘉等
兵至揭陽以海風波為解持兩端隂使南粤及漢破番
禺樓船將軍僕上書請誅之明年秋餘善發兵距漢道
號將軍騶力等為吞漢將軍入白砂武林梅嶺殺漢三
校尉刻武帝璽自立上遣韓說等擊之元封元年冬咸
入東粤樓船軍卒榬終古斬徇北將軍故粤衍侯吳陽
以其邑七百人反攻粤軍於漢陽及故粤建成侯敖與
繇王居股謀俱殺餘善以其衆降横海軍詔遷其民江
淮遂虚其地
漢將軍平西羌
武紀元鼎六年冬十月發隴西天水安定騎士及中尉
河南河内卒十萬人遣將軍李息郎中令徐自為征西
羌平之後傳先零羌與匈奴通合兵十餘萬攻令居
圍枹䍐息自為擊平之始置護羌校尉羌乃去湟中依
西海鹽池
漢匈河將軍虜樓蘭王
表元封三年趙破奴以匈河將軍擊樓蘭封浞野侯
大事紀元封元年冬十月遣破奴擊西域虜樓蘭車
師王解按大宛傳自博望侯開外國道而樓蘭姑師(即車)
(師)當空道攻劫漢使王恢等匈奴竒兵時時遮擊使西
國者使者争言兵弱易擊天子遣從票侯破奴將屬國
騎及郡兵數萬至匈河水欲擊胡胡皆去(通鑑載於元鼎六年秋)
其明年擊姑師破奴與輕騎七百餘先至虜樓蘭王遂
破姑師中郎將王恢捕得其王因暴兵威動大宛烏孫
之屬於是酒泉列亭鄣至玉門矣(通鑑據破奴封侯之歲載於元封三年)
漢左將軍荀彘滅朝鮮
傳朝鮮王滿燕人盧綰反滿聚黨千餘人椎結夷服度
浿水居上下障都王險孝惠高后時遼東太守約滿為
外臣至孫右渠誘亡人滋多未嘗入見真番辰國欲上
書見天子又雍閼弗通元封二年漢使涉何譙諭右渠
不奉詔拜何遼東東部都尉朝鮮襲殺何(四月)乃募罪人
擊之秋遣樓船將軍楊僕從齊浮渤海兵五萬荀彘出
遼東誅右渠兩將未有利使衞山因兵威往諭右渠見
信節請服疑不度浿水三年夏尼谿相參使人殺王右
渠來降定為四郡(時星茀於河戒)
漢拔胡將軍擊昆明
紀元封六年春益州昆明反赦京師亡命令從軍遣拔
胡將軍郭昌將㠯擊之斬首數十萬
漢貳師將軍誅宛王
武紀太初元年秋八月遣貳師將軍李廣利發天下讁
民西征大宛四年春貳師將軍廣利斬大宛王首獲汗
血馬來作西極天馬之歌(劉向曰封拜兩侯三卿二千石百有餘人)李廣
利傳太初元年發屬國六千騎及郡國惡少年數萬人
伐宛期至貳師城取善馬故號貳師將軍故浩侯王恢
使道軍既西過鹽水當道小國各堅城守不肯給食攻
之不能下下者得食不下者數日則去比至郁成士有
數千皆飢罷攻郁成城郁成距之所殺傷甚衆貳師將
軍與左右計至郁成尚不能舉况至其王都乎引而還
往來二歲至敦煌士不過什一二使使上書言道遠多
乏食士卒不患戰而患飢人少不足以拔宛願且罷兵
益發而復往天子聞之大怒使使遮玉門關曰軍有敢
入斬之貳師恐因留屯敦煌其夏發惡少年及邊騎出
敦煌六萬人益發戌甲卒十八萬而發天下七科適及
載糒給貳師而拜習馬者二人為執驅馬校尉備破宛
擇取其善馬云於是貳師復行至輪臺屠之至宛城兵
到者三萬宛兵迎擊漢兵漢兵敗之宛入保其城攻之
四十餘日宛貴人謀曰王母寡匿善馬殺漢使今殺王
而出善馬漢兵宜解宛貴人以為然共殺王持其頭出
其馬令漢自擇之漢軍取其善馬數十匹中馬以下牝
牡三千餘匹而立昧蔡為宛王與盟而罷兵終不得入
中城軍還詔曰匈奴與旁國謀共要絶大月氏使遮殺
中郎將江故鴈門太守攘危須以西及大宛皆合約殺
期門車令中郎將朝及身毒國使隔東西道貳師將軍
廣利征討厥罪伐勝大宛賴天之靈從泝河山涉流沙
通西海山雪不積士大夫徑度獲王首虜珍怪之物畢
陳於闕其封廣利為海西侯伐宛再反凡四歲而得罷
焉西域傳宛别邑七十餘城多善馬張騫始言之上
遣使持千金及金馬以請宛王以絶遠大兵不能至愛
寶馬不肯與攻殺漢使取其財物於是天子遣貳師將
軍李廣利將兵前後十餘萬人伐宛連四年宛人斬其
王母寡首獻馬三千匹漢軍乃還貳師既斬宛王更立
貴人素遇漢善者名昧蔡為宛王史天官書兵征大
宛星茀招搖
漢開陵侯獲車師王騎都尉破車師
大事記征和三年夏五月遣開陵侯成娩發樓蘭六國
兵圍車師獲其王(當攷)宣紀神爵二年秋九月匈奴
日逐王先賢撣將人衆萬餘來降使都護西域騎都尉
鄭吉迎日逐破車師皆封侯西域傳武帝天漢二年
以匈奴降者介和王為開陵侯(表不得封年)將樓蘭兵始擊
車師匈奴遣右賢王將數萬騎救之漢兵不利引去征
和四年遣重合侯馬通將四萬騎擊匈奴道過車師北
復遣開陵侯將樓蘭尉犂危須凡六國兵别擊車師勿
令得遮重合侯諸國兵共圍車師車師王降服臣屬漢
昭帝時匈奴復使四千騎田車師宣帝即位本始二年
遣五將將兵擊匈奴車師田者驚去車師復通於漢匈
奴怒召其太子軍宿欲以為質軍宿焉耆外孫不欲質
匈奴亡走焉耆車師王更立子烏貴為太子及烏貴立
為王與匈奴結婚婣教匈奴遮漢道通烏孫者地節二
年漢遣侍郎鄭吉校尉司馬憙將免刑罪人田渠犂積
穀欲以攻車師至秋收穀吉憙發城郭諸國兵萬餘人
自與所將田士千五百人共擊車師攻交河城破之王
尚在其北石城中未得會軍食盡吉等且罷兵歸渠犂
田收秋畢復發兵攻車師王於石城王聞漢兵且至北
走匈奴求救匈奴未發兵王來還與貴人蘇猶議欲降
漢恐不見信猶教王擊匈奴邊國小蒲類斬首略其人
民以降吉車師旁小金附國隨漢軍後盜車師王復自
請擊破金附匈奴發兵攻車師迺輕騎奔烏孫吉迎其
妻子傳送詣長安賞賜甚厚每朝會四夷常尊顯以示
之元康二年立軍宿為王(吉既破車師降日逐威震西域)
漢水衡都尉破西南夷
昭紀始元元年夏益州廉頭姑繒牂柯談指同並二十
四邑三萬餘人皆反(注皆西南夷别種)遣水衡吕破胡募吏民
及發犍為蜀郡犇命往擊大破之四年西南夷姑繒葉
榆復反冬遣大鴻臚田廣明擊之五年秋廣明及軍正
王平斬首捕虜三萬餘人獲畜産五萬餘六年詔以鉤
町侯母波率君長人民擊反者有功立為鉤町王
漢張掖屬國都尉破匈奴犂汙王
匈奴傳元鳳三年春正月壺衍鞮單于使犂汙王窺邊
言酒泉張掖兵弱出兵試擊冀復得其地漢先得降者
聞其計詔邊警備後無幾右賢王犂汗王四千騎分三
隊入日勒屋蘭番和張掖太守屬國都尉發兵擊大破
之得脱者數百人屬國千長義渠王騎士射殺犂汗王
因封為犂汗王屬國都尉郭忠封成安侯(二月癸丑封)自是
匈奴不敢入張掖
漢平樂監誅樓蘭
昭紀元鳳四年夏四月詔平樂監傅介子持節使誅斬
樓蘭王安歸首懸北闕七月乙巳封義陽侯傅介子
傳使大宛還謂大將軍霍光曰樓蘭龜兹數反覆而不
誅無所懲艾介子過龜兹時其王近人易得也願往刺
之以威示諸國大將軍曰龜兹道遠且驗之於樓蘭於
是白遣之介子與士卒俱齎金幣揚言以賜外國為名
至樓蘭王意不親介子介子陽引去至其西界使譯謂
曰漢使者持黃金錦繡行賜諸國王不來受我去之西
國矣即出金幣以示譯譯還報王王貪漢物來見使者
介子與飲坐陳物示之王起入帳中屏語壯士二人從
後刺之刃交匈立死介子諭告以王負漢罪天子遣我
來誅王當更立前太子質在漢者(西域傳立王弟尉屠耆為王)漢兵
方至毋敢動動則滅國矣遂持王首還詣闕公卿將軍
議者咸嘉其功上乃下詔曰樓蘭王安歸常為匈奴間
候遮漢使者發民殺掠衞司馬安樂光禄大夫忠期門
郎遂成等三輩及安息大宛使盜取節印獻物甚逆天理
介子斬安歸首懸北闕以直報怨不煩師衆封介子義
陽侯食邑七百五十九戶刺王者皆補侍郎西域傳
樓蘭治杅尼城去陽關千六百里為匈奴反間數遮殺
漢使其弟尉屠耆降漢言狀元鳳四年霍光白遣介子
往刺遂斬其王安歸首馳傳詣闕立尉屠耆為王更名
其國為鄯善
漢校尉入匈奴右地
宣紀本始二年匈奴數侵邊又西伐烏孫秋大發兵調
關東輕車銳卒選郡國吏三百石伉健習騎射者田廣
明為祁連趙充國為蒲類田順為虎牙及度遼范明友
前將軍韓增凡五將軍十五萬騎校尉常惠持節護烏
孫兵咸擊匈奴三年正月戊辰五將軍師發長安夏五
月軍罷常惠將烏孫兵入匈奴右地大克獲封列侯
匈奴傳烏孫昆彌上書言連為匈奴所侵削願發國半
精兵人馬五萬匹盡力擊匈奴本始二年校尉常惠使
護發兵烏孫西域昆彌自將翕侯以下五萬餘騎從西
方入與五將軍兵二十餘萬衆惠與烏孫兵至右谷蠡
庭獲單于父行及嫂居次名王犂汗都尉千長將以下
三萬九千餘級虜馬牛羊驢驘槖駞七十餘萬漢封惠
為長羅矦(四年四月癸巳封)匈奴遂衰耗
漢衞侯平莎車
莎車傳宣帝時烏孫公主小子萬年莎車王愛之莎車
王無子死時萬年在漢莎車國人計欲自託於漢又欲
得烏孫心即上書請萬年為莎車王漢許之遣使者奚
充國送萬年萬年初立暴惡國人不悅莎車王弟呼屠
徵殺萬年并漢使者自立為王約諸國背漢會衛侯馮
奉世使送大宛客即以便宜發諸國兵擊殺之更立它
昆弟子為莎車王還拜奉世為光禄大夫是歲元康元
年也馮奉世傳本始中從軍擊匈奴軍罷復為郎先
是時漢數出使西域多辱命不稱或貪汙為外國所苦
是時烏孫大有擊匈奴之功而西域諸國新輯漢方善
遇欲以安之選可使外國者前將軍韓增舉奉世以衞
候使持節送大宛諸國客至伊修城都尉宋將言莎車
與旁國共攻殺漢所置莎車王萬年并殺漢使奚充國
時匈奴又發兵攻車師城不能下而去莎車遣使揚言
北道諸國已屬匈奴矣於是攻劫南道與㰱盟叛漢從
鄯善以西皆絶不通都護鄭吉校尉司馬意皆在北道
諸國間奉世與其副嚴昌計以為不亟擊之則莎車日
強其埶難制必危西域遂以節諭告諸國王因發其兵
南北道合萬五千人進擊莎車攻拔其城莎車王自殺
傳其首詣長安諸國悉平威振西域奉世乃更立他昆
弟罷兵以聞宣帝召見韓增曰賀將軍所舉得其人奉
世遂西至大宛大宛聞其斬莎車王敬之異於他使得
其名馬象龍而還
漢後將軍平先零
趙充國傳(兼紀)神爵元年春先零羌反夏四月充國以後
將軍將兵擊之充國計欲以威信招降䍐开及劫略者
解散虜謀傳檄乃擊之秋奏罷騎兵留屯田明年五月
充國奏羌本可五萬人軍凡斬七千六百級降三萬一
千二百人溺河湟餓死者五六千人定計遺脱不過四
千人羌靡忘等自詭必得請罷屯田充國振旅而還秋
羌共斬大豪首率四千餘人降(詳見屯田類)
漢右將軍光祿勲平隴西羌
馮奉世傳為右將軍光禄勲元帝永光二年秋七月隴
西羌彡姐旁種反詔丞相韋元成等議是時歲比不登
京師穀石二百餘邊郡四百關東五百四方饑饉朝廷
方以為憂而遭羌變元成等漠然莫有對者奉世對曰
羌虜近在境内背畔不以時誅亡以威制遠蠻臣願帥
師討之上問用兵之數對曰善兵者役不再興糧不三
載故天誅亟決今反虜無慮三萬人法當倍用六萬人
然羌戎弓矛之兵耳器不犀利可用四萬人一月足以
决丞相等以發萬人屯守且足奉世不可曰天下飢饉
士馬羸耗守戰之備久廢不簡夷狄有輕邊吏之心而
羌首難今以萬人分屯數處見兵少必不畏懼有詔益
二千人於是遣奉世將萬二千人騎以將屯為名典屬
國任立護軍都尉韓昌為偏禆到隴西分屯三處典屬
國為右軍屯白石護軍都尉為前軍屯臨洮奉世為中
軍屯首陽西極上前軍到降同阪先遣校尉在前與羌
爭地利又别遣校尉救民於廣陽谷羌戎盛多皆為所
破殺兩校尉奉世上地形部衆多少之計願益三萬六
千人乃足以决事書奏天子大為發兵六萬餘人拜太
常弋陽侯任千秋為奮武將軍以助焉(紀云八月别將五校並進)奉
世上言願得其衆不欲煩大將上於是以璽書勞奉世
且讓之曰皇帝問將兵右將軍上書言羌虜依深山多
徑道不得不多分部遮要害須得後發營士足以决事
部署已定埶不可復置大將聞之前為將軍兵少不足
自守故發近所騎日夜詣非為擊也今發三輔河東弘
農越騎迹射佽飛彀者羽林孤兒及呼遫累嗕種(降漢者)
方急遣且兵凶器也故復遣奮武將軍何疑焉須奮武
將軍到合擊羌虜十月兵畢至隴西十一月並進羌虜
大破斬首數千級餘皆走出塞上曰羌虜破散創艾亡
逃出塞其罷吏士頗留屯田備要害處明年二月奉世
還京師(紀三年春西羌平)其後錄功拜爵詔曰羌虜桀黠賊害
吏民攻隴西府寺燔燒置亭絶道橋甚逆天道奉世前
將兵征討斬捕虜首八千餘級鹵馬牛羊以萬數賜爵
關内侯禆將校尉三十餘人皆拜
漢使護西域騎都尉誅郅支(羣臣上壽改元告祠郊廟)
陳湯傳宣帝時(甘露元年)呼韓邪單于與郅支單于俱遣子
入侍漢兩受之後呼韓邪單于親入稱臣朝見郅支單
于怨漢不助已乃困辱漢使者江迺始等初元四年又
殺漢使谷吉等自知負漢遂西奔康居建昭二年西域
副校尉陳湯因與都護甘延壽謀曰郅支侵陵烏孫大宛
常為康居畫計欲降服之如得此二國北擊伊列西取
安息南排月氏山離烏弋數年之間城郭諸國危矣遂
矯制發西域城郭諸國兵(所發十五王)車師戊巳校尉屯田
吏士部勒行陳益置陽威白虎合騎之校漢兵胡兵合
四萬餘人即日引軍分行别為六校其三校從南道踰
葱嶺經大宛其三校都護自將發温宿國從北道入赤
谷過烏孫涉康居界前至郅支城都瀨水上離城三里
止營傅陳望見單于城上立五采幡幟數百人被甲乘
城延壽湯令軍聞鼔音皆薄城下四面圍城各有所守
穿塹塞戸鹵楯為前戟弩為後卬射城中時康居萬餘
騎分為十餘處四面環城亦相與應和平明四面火起
吏士喜大呼乘之鉦鼔聲動地康居兵引却漢兵四面
推鹵楯並入土城中單于男女百餘人走入内單于被
創死軍候假丞杜勲斬單于首得漢使節二及谷吉等
所齎帛書諸鹵獲以畀得者凡斬閼氏太子名王以下
千五百一十八級生虜百四十五人降虜千餘人於是
延壽湯上疏曰天下之大義當混為一昔有唐虞今有
彊漢呼韓邪已稱北藩唯郅支叛逆未伏其辜大夏之
西以為彊漢不能臣也臣延壽臣湯將義兵行天誅上
賴陛下神靈隂陽並應天氣晴明陷陳克敵斬郅支首
及名王以下宜挂頭藳街蠻夷邸間以示萬里明犯彊
漢者雖遠必誅元帝紀建昭三年秋使護西域騎都
尉甘延壽副校尉陳湯矯發戊巳校尉屯田吏士及西
域胡兵攻郅支單于冬斬其首傳詣京師懸蠻夷邸門
四年春正月以誅郅支單于告祠宗廟赦天下羣臣上
壽置酒以其圖書示後宫貴人竟寧元年春正月虖韓
邪單于來朝詔曰郅支伏辜虖韓邪復修朝賀之禮願
保塞傳之無窮邊垂長無兵革之事其改元為竟寧夏
封延壽列侯湯爵關内侯黃金百斤劉向上疏曰郅
支殺使者傷威毁重陛下赫然欲誅之意未嘗有忘延
壽湯承聖指倚神靈緫百蠻之君㩜城郭之兵出百死
入絶域遂蹈康居屠五重城搴歙侯之旗斬郅支之首
懸旌萬里之外揚威昆山之西埽谷吉之耻立昭明之
功萬夷慴伏莫不懼震呼韓邪單于見郅支已誅且喜
且懼鄉風馳義稽首來賓雖易之折首詩之雷霆不能
及也谷永曰湯義勇奮發横厲烏孫隃集都賴報十
年之逋誅雪邊吏之宿耻秉鉞席卷喋血萬里之外薦
功祖廟告類上帝耿育云為聖漢揚鉤深致遠之威
討絶域不羈之君係萬里難制之虜下詔宣著其功改
年垂歷應是南郡獲白虎
漢牂柯太守平西夷武威將軍平西南夷
西南夷傳成帝河平中夜郎王興與鉤町王禹漏卧侯
俞更舉兵相攻遣太中大夫張匡持節和解興等不從
命刻木象漢吏射之陳立為牂柯太守諭告夜郎王興
興不從命迺從吏數十人出行縣至興國且同亭興從
邑君數十人見立立數責斷頭邑君皆釋兵降鉤町漏
卧震恐入粟牛羊勞吏士興妻父翁指與子邪務收餘
兵迫脅二十二邑反立奏募諸夷斬之立已平定西夷
召詣京師通鑑建武十九年西南夷棟蠶反殺長吏
詔武威將軍劉尚討之路由越巂卭穀王任貴欲襲擊
尚尚知之先據卬都掩任貴誅之二十年尚進兵與棟
蠶等連戰皆破之二十一年正月追至不韋斬棟蠶帥
西南諸夷悉平二十三年正月南郡蠻叛尚討破之
漢征西大將軍破赤眉
光武紀建武三年閏正月乙巳馮異與赤眉戰崤底大
破之己亥帝幸宜陽甲辰親勒六軍大陳戎馬赤眉震
怖乞降丙子面縛奉高帝璽綬更始元年十月赤眉
樊崇降既而亡歸二年冬西攻長安蕭王籌赤眉必破
長安以鄧禹深沈有大度授以西討之略拜前將軍分
兵二萬遣西入關建武元年六月赤眉立盆子九月入
長安二年禹軍昆明池九月禹兵敗赤眉延岑暴亂三
輔(岑自稱武安王欲據關中)遣偏將軍馮異代禹討之車駕送至河
南敕曰元元塗炭無依今之征伐非必略地屠城要在
平定安集之耳異布威信羣盜皆降又詔鄧禹還曰以
飽待饑逸待勞折箠笞之遣破姦將軍侯進等屯新安
建義大將軍耿弇屯宜陽異與赤眉遇華隂相距六十
餘日戰數十降將卒五千餘三年春正月甲子拜異征
西大將軍禹要異共攻大敗異走回谿阪堅壁自守閠
月集諸營數萬人約期會戰使壯士變服伏道側旦日
賊萬人攻異大戰日昃賊氣衰伏兵卒起衣服相亂衆
驚潰追擊大破於崤底降男女八萬人餘衆尚十餘萬
東走宜陽降璽書勞異曰始雖垂翅回谿終能奮翼澠
池崔駰賦握狼弧蹈參伐
漢大司馬平山東
見獻功類
漢中郎將平隴右
紀建武十年冬十月中郎將來歙等大破隗純於落門
純與周宗降隴右平初建武元年十二月隗囂自稱
西州上將軍三年十二月帝謂太中大夫來歙曰云云
歙曰臣嘗與囂遇長安其始起以漢為名願奉威命開
以丹青之信必束手自歸帝令歙使囂乃奉奏四年冬
十月使馬援奉書洛陽十二月遣兵佐馮異有功帝報
以手書五年十二月使囂擊蜀效信囂不可帝知其持
兩端稍黜其禮援歙奉使往來勸令入朝許以重爵復
遣歙說乃遣子恂詣闕王元不願專心内事囂然其計
六年三月帝謀討之四月丙子遣耿弇等七將軍從隴
道伐蜀先使歙奉璽書諭囂五月遂發兵反使王元據
隴坻伐木塞道遂稱臣於述七年二月述立囂為朔寧
王秋歙以書招王遵遵降八年春歙將二千餘人伐山開
道從番須回中入略陽斬守將金梁囂驚曰何神也閏
四月帝自將征囂召馬援問之援聚米為山谷指畫形
勢帝曰虜在吾目中矣明旦進軍竇融率步騎與軍會
數道上隴使王遵以書諭牛邯於是囂大將十三人屬
縣十六衆十餘萬皆降囂奔新城帝勞賜歙班坐絶席
在諸將右進幸上邽詔囂束手自詣終不降乃誅其質
子使吳漢岑彭圍西城耿弇蓋延圍上邽十一月王元
等將蜀救兵五千人入城迎囂歸安定北地天水隴西
復反九年春囂卒立少子純帝使馮異擊之六月歙監
護諸將屯長安太中大夫馬援副之詔於汧積穀六萬
斛八月歙率異等五將軍討純於天水十年夏異斬述
將田弇等共攻落門高峻降於寇恂冬十月歙與弇延
等攻破落門周宗行巡苟宇趙恢等將隗純降王元奔
蜀
漢隴西太守破先零
通鑑建武十年冬十月先零羌與諸種寇金城隴西來
歙率蓋延等進擊大破之斬首虜數千人十一年夏寇
臨洮歙薦馬援為隴西太守擊先零大破之冬十月諸
種數萬人寇鈔拒浩亹隘援深入討擊大破之徙降羌
置天水隴西扶風又招撫塞外氐羌皆降附奏復其侯
王君長十二年參狼羌與諸種寇武都援擊破之降者
萬餘人隴右清静
漢大司馬平蜀
紀建武十一年春征南大將軍岑彭率舟師伐公孫述
平巴郡十二月大司馬吴漢率舟師伐述十二年十一
月戊寅吳漢臧宫與述戰大破之述死辛巳漢夷述宗
族及延岑等十三年夏四月漢自蜀還京師大饗將士
班勞策勲初公孫述為導江卒正更始元年殺宗成
并其衆二年四月自立為蜀王都成都建武元年四月
僣帝號成家二年二月延岑據漢中四年十二月述遣
李育屯陳倉馮異大破之五年二月岑彭拔夷陵六年
春帝與書曰以掌文為瑞王莽何足效乎三月使田戎
出江關欲取荆州四月丙子遣耿弇蓋延等七將軍從
隴道伐蜀九年春述遣數萬人下江關拔巫及夷道夷
陵據荆門虎牙横江水起浮橋鬭樓立攅柱絶水道十
一年三月岑彭屯津鄉攻田戎等不克帝遣吳漢率誅
虜將軍劉隆等三將發荆州兵六萬餘人騎五千匹與
彭會荆門閏月彭率諸郡棹卒並進斬任滿獲程汎田
戎走江州彭率輔威將軍臧宫驍騎將軍劉歆入江關
吳漢留夷陵裝露橈繼進六月來歙克下辨述遣人刺
歙秋彭至武陽繞出延岑軍後述大驚以杖擊地曰是
何神也岑盛兵沅水臧宫大破之衆降十月述使客刺
彭十二月吳漢自夷陵將三萬人泝江而上伐述十二
年正月破述將於魚涪津圍武陽入揵為拔廣都遣輕
騎燒成都市橋詔諭述終不降七月馮駿拔江州獲田
戎九月漢夜銜枚與劉尚合大破謝豐等斬之漢與述
戰廣都成都之間八戰八克遂軍于郭中臧宫拔緜竹
破涪城拔繁郫與漢會成都十一月臧宫軍咸門戊寅
述自將數萬人攻漢漢使護軍高午唐邯將銳卒數萬
擊之述兵大亂高午奔陳刺述洞胸墮馬其夜死明旦
延岑降辛已漢盡滅公孫氏十三年三月振旅而還四
月至京師
漢遼東太守破鮮卑
祭肜傳匈奴鮮卑及赤山烏桓彊盛入塞殺略建武十
七年拜肜遼東守厲兵馬廣斥候數破走之二十一年
秋鮮卑萬餘騎寇遼東肜率數千人迎擊虜大奔窮追
斬三千餘級獲馬數千震怖不復闚塞二十五年大都
護偏何奉獻初赤山烏桓數犯上谷肜遣偏何討之永
平元年偏何擊破赤山斬魁帥持首詣肜塞外震讋西
自武威東盡玄菟及樂浪胡夷皆内附乃悉罷緣邊屯
兵
漢伏波將軍平交阯
紀建武十八年四月癸酉遣伏波將軍馬援樓船將軍
段志等擊交阯賊十九年四月援破交阯傳交阯女
子徵側徵貳反(麊泠縣人)九真日南合浦蠻夷應之略六十
五城自立為王璽書拜援以劉隆為副督樓船緣海而
進隨山刊道千餘里十八年春至浪泊上與賊戰破之
斬數千級降萬餘人明年正月斬側貳傳首京師復將
樓船大小二千艘戰士二萬餘人擊餘黨九真賊都羊
等斬獲五千餘人嶠南悉平(徙其渠帥三百餘口於零陵)廣州記曰援到交阯
立銅柱(駱越奉行馬將軍故事下潦上霧仰視飛鳶跕跕墮水中)二十年秋振旅還
京師
漢將兵長史破安定屬國胡
紀建武二十一年四月安定屬國胡叛屯聚靑山(今慶州烏)
(嶺西北)遣將兵長史陳訢討平之
漢奉車都尉破呼衍王破白山虜定車師
紀永平十六年春二月遣太僕祭肜出高闕奉車都尉
竇固出酒泉駙馬都尉耿秉出居延騎都尉來苖出平
城伐北匈奴竇固破呼衍王於天山留兵屯伊吾盧城
十七年冬十一月遣奉車都尉竇固駙馬都尉耿秉騎
都尉劉張出燉煌昆侖塞擊破白山虜於蒲類海上遂
入車師(西河舊事曰白山冬夏有雪故曰白山匈奴謂之天山)竇固傳顯宗欲
遵武帝故事擊匈奴通西域以固明習邊事十六年固
與騎都尉耿忠率酒泉燉煌張掖甲卒及盧水羌胡萬
二千騎出酒泉塞耿秉秦彭率武威隴西天水募士及
羌胡萬騎出居延塞又太僕祭肜度遼將軍吳棠將河
東北地西河羌胡及南單于兵萬一千騎出高闕塞騎
都尉來苖護烏桓校尉文穆將太原鴈門代郡上谷漁
陽右北平定襄郡兵及烏桓鮮卑萬一千騎出平城塞
固忠至天山擊呼衍王斬首千餘級呼衍王走追至蒲
類海留吏士屯伊吾盧城耿秉秦彭絶漠六百餘里至
三木樓山明年復出玉門擊西域遂破白山降車師
秉張皆屬固合兵萬四千騎破白山進擊車師秉以為
先赴後王并力根本則前王自服乃引兵北入衆軍並
進斬首數千後王安得震怖降前王亦歸命遂定車師
而還十八年二月罷兵
漢西域長史斬疏勒王
章紀元和三年是歲西域長史班超擊斬疏勒王(通鑑在九)
(月)班超傳時龜兹王建為匈奴所立倚恃虜威據有
北道攻破疏勒殺其王而立龜兹人兜題為疏勒王明
年春(永平十七年)超從間道至疏勒去兜題所居槃槖城九
十里逆遣吏田慮先往降之兜題無降意慮因其無備
遂前劫縛兜題馳報超超即赴之召疏勒將吏說以龜
兹無道之狀因立其故王兄子忠為王國人大悅疏勒
由是與龜兹結怨建初八年(十二月)拜超為將兵長史假
鼓吹幢麾以徐幹為軍司馬明年(元和元年十二月)復遣假司
馬和恭等四人將兵八百詣超超因發疏勒于闐兵擊
莎車莎車隂通使疏勒王忠忠遂反從之西保烏即城
超更立其府丞成大為疏勒王積半歲康居遣兵救之
超不能下超使使齎錦帛遺月氏王令曉示康居王康
居王乃罷兵執忠以歸烏即城遂降後三年(九月)忠詐降
於超超勒兵待之為供帳設樂酒行叱吏縛忠斬之因
擊破其衆南道遂通
漢西域長史擊破莎車
章紀章和元年是歲西域長史班超擊莎車大破之
班超傳是年超發于闐諸國兵二萬五千人復擊莎車
而龜兹王遣左將軍發温宿姑墨尉頭合五萬人救之
超召將校及于闐王議曰今兵少不敵其勢莫若各散
去龜兹王聞之大喜自以萬騎於西界遮超温宿王將
八千騎於東界徼于闐超密召諸部勒兵鷄鳴馳赴莎
車營胡大驚亂追斬五千餘級大獲其馬畜財物莎車
遂降龜兹等因各退散威震西域
漢車騎將軍破北單于
見紀功燕然山詔曰役不再籍萬里清蕩
漢大將軍破北單于金微山
和紀永元三年二月大將軍竇憲遣左校尉耿䕫出居
延塞圍北單于於金微山大破之獲其母閼氏竇憲
傳元年憲遣軍司馬吳汜梁諷奉金帛遺北單于說令
修呼韓故事遣弟奉貢入侍憲以單于不身到奏還之
二年五月遣副校尉閻礱掩擊北虜之守伊吾者復取
其地九月北單于遣車儲王等欵居延塞欲入朝見十
月憲遣中護軍班固行中郎將與司馬梁諷迎之會南
單于襲圍之北單于被創走固至私渠海而還憲以北
虜微弱欲遂滅之明年二月復遣䕫及司馬任尚等將
兵擊於金微山大破之獲五千餘級出塞五千餘里而
還自漢出師所未嘗至
漢西域都護破焉耆尉犂
和紀永元六年班超大破焉耆尉犂斬其王自是西域
降服納質者五十餘國班超傳建初三年五月超上
疏欲伐龜兹焉耆平定西域薦勲祖廟奉萬年之觴布
大喜於天下書奏帝知其功可成永元三年十月龜兹
姑墨温宿皆降十二月以超為都護徐幹為長史西域
唯焉耆危湏尉犂以前殺都護懷二心其餘悉定(永平末焉)
(耆與龜兹共攻没都護陳睦副校尉郭均)六年秋七月超遂發龜兹鄯善等
八國兵合十萬人及吏士賈客千四百人討焉耆兵到
尉犂而遣說焉耆尉犂危須三國曰都護來欲鎮撫三
國耳焉耆王廣與大人迎超於尉犂奉獻珍物焉耆國
有葦橋之險廣乃絶橋不欲令漢軍入國超更從他道
厲度七月晦到焉耆去城二十里止營大澤中廣出不
意於是焉耆王廣尉犂王汎及北鞬支等三十人相率
詣超其國相腹久等懼誅皆亡入海而危須王亦不至
坐定超怒詰廣曰危須王何故不到腹久等何緣逃亡
遂叱吏士收廣汎等於陳睦故城斬之傳首京師縱兵
抄掠斬首五千餘級獲生口萬五千人馬畜牛羊三十
餘萬頭更立左候元孟為焉耆王且留半歲鎮撫之於
是西域五十餘國皆納質内屬贊曰坦步葱雪咫尺龍
沙西域傳班超擊破焉耆海瀕四萬里外皆重譯貢
獻斬焉耆尉犂二王首傳送京師縣蠻夷邸
漢度遼將軍破南匈奴
通鑑安帝永初三年六月漢人韓琮說南單于反九月
圍中郎將耿种於美稷十一月以何熙行車騎將軍事
中郎將龐雄為副將五營及邊郡兵遼東守耿䕫率鮮
卑及諸郡兵共擊之以梁慬行度遼將軍事雄䕫擊奥
鞬日逐王破之四年正月慬䕫斬其别將于屬國故城
單于自將迎戰慬等復破之單于還虎澤二月寇常山
三月雄慬种將步騎萬六千人攻虎澤單于大怖遣使
乞降(見耿䕫梁慬傳)順帝建康元年四月使匈奴中郎將馬寔
擊南匈奴左部破之(見本紀)桓帝永壽元年秋南匈奴左
薁鞬臺耆且渠伯德等反寇美稷東羌舉種應之安定
屬國都尉張奐勒壁中二百人進屯長城遣將誘東羌
因據龜兹縣使南匈奴不得交通東羌諸豪與奐共擊
薁鞬等破之伯德降延熹元年十二月南匈奴諸郡叛
寇緣邊九郡拜奐北中郎將討匈奴烏桓等匈奴燒度
遼將軍門奐安坐講誦潜誘烏桓使斬匈奴屠各渠帥
襲破其衆諸胡悉降(見張奐南匈奴傳)
漢西域長史斬車師後王平車師六國
安紀延光四年七月西域長史班勇擊車師後王斬之
班勇傳四年秋勇發燉煌張掖酒泉六千騎及鄯善
疏勒車師前部兵擊後部王軍就大破之捕得軍就及
匈奴持節使者斬之傳首京師永建元年十月更立後
部故王子加特奴為王勇又使别校誅斬東且彌王亦
更立其種人為王於是車師六國悉平先是元初六
年燉煌太守曹宗遣長史索班將千餘人屯伊吾車師
前王及鄯善王皆來降後數月(永寧元年三月)北單于與車師
後部共攻没班進擊走前王略有北道鄯善王求救於
曹宗宗請出兵五千人擊匈奴報索班之耻因復取西
域鄧太后召勇詣朝堂會議勇上議復燉煌營兵三百
人復西域副校尉居燉煌如永元故事(先是永初元年六月壬戌罷都)
(護)遣長史將五百人屯樓蘭西當焉耆龜兹徑路南彊
鄯善于闐心膽北扞匈奴東近敦煌於是從勇議延光
二年夏復以勇為西域長史將兵五百人出屯柳中三
年正月至樓蘭以鄯善歸附特加三綬而龜兹王白英
猶自疑勇開以恩信乃率姑墨温宿自縛詣勇因發步
騎萬餘人到車師前王庭擊走匈奴伊蠡王於伊和谷
收前部五千餘人(云云見上文)遂發諸國兵擊走匈奴呼衍
王北單于自將萬餘騎至金且谷勇使假司馬曹俊追
斬骨都侯於是車師無復虜跡
漢護羌校尉平西羌東羌
段熲傳桓帝延熹二年遷護羌校尉十二月燒當燒何
當煎等八種羌寇隴西金城塞熲出湟谷擊破之追斬
二千級三年閏正月餘羌復寇張掖大戰虜退追之晝
夜相攻四十餘日至積石山出塞二千餘里斬燒何大
帥降其餘衆十一月勒姐零吾圍允街又破之六年十
二月羌益熾復以熲為校尉七年將萬餘人破當煎八
年正月破䍐姐五月擊勒姐進擊當煎於湟中潜師夜
出大破之斬二萬三千級獲數萬人降萬餘落西羌弭
定(封都鄉侯)東羌先零等自覆没馬賢後數寇三輔既降又
叛熲上言曰所餘三萬餘落近居塞内不誅滋大若以
騎五千步萬人車三千兩三冬二夏足以破定許之永
康元年正月熲擊破之靈帝建寧元年二月將兵萬餘
人從彭陽直指高平與先零諸種戰令軍中長鏃利刃
長矛三重挾以強弩列輕騎為左右翼擊虜大潰斬首
八千餘級拜破羌將軍六月將輕兵追羌出橋門又戰
靈武谷羌大敗餘寇四千落散入漢陽山谷張奐言宜
以恩降熲言昔先零作寇趙充國徙令居内當煎亂邊
馬援遷之三輔始服終叛至今為鯁臣奉大漢之威建
長久之策欲絶其本根二年七月羌東犇射虎谷熲規
一舉滅之乃結木為栅遮之分遣田晏夏育等將七千
人銜枚夜上西山結營穿塹張愷將三千人上東山縱
兵奮擊破之斬渠帥以下萬九千級馮禪等招降四千
人分置定安漢陽隴西東羌悉平凡百八十戰斬三萬
八千餘級(更封新豐侯)先是永寧元年六月護羌校尉馬
賢將萬人討沈氐羌於張掖破之斬千八百級獲千餘
人陽嘉三年七月鍾羌良封等寇隴西漢陽十月校尉
馬續破之延熹四年冬皇甫規為中郎將持節監關西
兵討零吾等十一月規擊羌破之斬八百級先零諸種
降者十餘萬
漢丞相益州牧諸葛亮平南中四郡
諸葛亮傳建興元年南中諸郡叛三年春亮率衆南征
至南中所在戰捷生致孟獲縱使更戰七縱七擒獲曰
公天威也南人不復反矣遂至滇池其秋南中平蜀
志後主三年三月亮南征四郡四郡皆平七月由越巂
入斬雍闓
漢右將軍行丞相事平武都隂平二郡
諸葛亮傳建興七年亮遣陳戒攻武都隂平魏雍州刺
史郭淮率衆欲擊戒亮自出至建威淮退還遂平二郡
詔策曰前年燿師馘斬王雙今歲爰征郭淮遁走降集
氐羌興復二郡(七年春克定二郡)
魏太尉平海東諸郡
魏志景初元年七月璽書召公孫淵淵發兵反幽州刺
史母丘儉進軍討之會遼水漲引軍還二年正月詔太
尉司馬宣王帥衆討遼東八月丙寅圍淵於襄平大破
之傳首京都海東諸郡平
魏征西將軍平巴蜀
魏志景元四年五月詔鄧艾帥諸軍趣甘松沓中雍州
刺史諸葛緒督諸軍趣武都鎮西將軍鍾會由駱谷伐
蜀十一月劉禪降巴蜀皆平
吳前部都督周瑜破曹操
通鑑(吳志周瑜傳)漢建安十三年冬曹操既降劉琮於南郡
自江陵將順江東下遺孫權書曰近者奉辭伐罪劉琮
束手今治水軍八十萬衆方與將軍會獵於吳羣下莫
不響震失色張昭等咸勸迎之獨魯肅特異因請召周
瑜與計事瑜謂操捨鞍馬仗舟楫與吳越争衡又今盛
寒馬無藁草驅中國士衆遠涉江湖不習水土必生疾
病此數者用兵之患而操皆冒行之必成擒矣請以精
兵數萬人破之於夏口且云操書稱水步八十萬人以
實校之彼將中國人不過十五六萬且已久疲所得表
衆亦極七八萬耳尚懷狐疑夫以疲病之卒狐疑之衆
數雖多甚未足畏願將軍勿慮權乃命周瑜程普為左
右督將兵與劉備并力逆操以魯肅為贊軍校尉助畫
方略備在鄂縣之樊口見瑜等甚喜進與操遇於赤壁
操兵一戰不利即引次江北瑜等在南岸部將黃蓋曰
今寇衆我寡雖與持久操軍方連船艦首尾相接可燒
而走也乃取蒙衝鬭艦十艘載燥荻枯柴灌油其中褁
以帷幕上建旌旗預備走舸於其尾先以書遺操詐云
欲降時東風急蓋以十艦最著前中江舉帆餘船以次
俱進操軍吏士皆出營立觀指言蓋降去北軍二里餘
同時發火火烈風猛船往如箭燒盡北船延及岸上營
落頃之煙炎張天人馬燒溺死者甚衆瑜等率輕騎繼
其後雷鼓大進北軍大壞操引軍從華容道走尋又破
曹仁兵於夷陵將士形勢百倍其後以瑜領南郡屯江陵
吳撫越將軍領丹陽太守平山越
諸葛恪傳丹陽山險民多果勁升山赴險抵突叢棘若
魚之走淵猨狖之騰木戰則蠭至敗則鳥竄自前世以
來不能羈恪移書四部明立部伍分諸將羅兵幽阻候
稼熟芟刈使無遺種山民饑窮漸出降老幼相攜而出
恪自領萬人餘分給諸將權勞其功遣薛綜勞軍曰山
越恃阻不賓歴世緩則首鼠急則狼顧神策内授武師
外震兵不染鍔甲不沾汗蕩滌山藪野無遺寇藜蓧稂
莠化為善草魑魅魍魎更成虎士雖詩美執訊易嘉折
首周之方召漢之衛霍豈足以談
玉海卷一百八十九
