卷四十四
玉海卷四十四
宋王應麟撰
藝文
小學(上)
歐陽修曰古者教學之法八歲入小學以習六甲四
方書數之藝至於成童而後授經儒者究天地人神
事物之理無所不通故其學者次第而後大成焉爾
雅出於漢世正名物講說資之於是有訓詁之學文
字之興隨世轉易務趨便省久後乃或亡其本三蒼
之說始志字法而許慎作說文於是有偏傍之學五
聲異律清濁相生而孫炎始作字音於是有音韻之
學篆隷古文為體各異秦漢已來學者務極其能於
是有字書之學先儒之立學其初為法未始不詳而
明後世猶或訛失故小學者不可闕也
伏羲六書
古三墳伏羲氏始畫八卦命臣飛龍氏造六書江式
曰宓羲作而八卦形其畫黃帝興而靈龜彰其采顧
野王曰包羲成八卦蒼頡創六文玄龜龍馬負河洛之
圖赤爵素鱗標受終之命鳳羽為字掌理成書豈但人
力亦由天授潘伯彥曰龍莢授河龜威出洛綠綈白
檢述勛華之運金繩玉字表殷夏之符銜甲姬壇吐卷
孔室墨藪太昊作龍書外紀伏造八卦始作三
畫以象二十四氣因而重之爻象備矣
虙戲六峜九九數
管子輕重戊虙戲作造六峜以迎隂陽作九九之數以
合天道而天下化之周人之王循六峜行隂陽虙戲以
來未有不以輕重而能成其王者也(峜字未詳)漢梅福傳
齊桓之時有以九九見者桓公不逆所以致大也今臣
所言不特九九也注師古曰九九筭術若今九章五曹
之輩(事見說苑韓詩外傳)韓詩外傳齊桓公設庭燎東野人有
以九九見者(選注)漢志伏羲畫八卦由數起(萬物之數因八卦而)
(起)晉志黃帝使隷首作筭數
蒼頡書石室字
淮南子史皇(蒼頡)生而能書(宋均注援神契曰蒼頡視龜而作書)蒼頡作書
而天雨粟鬼夜哭說文庖羲氏始作易八卦神農氏
結繩為治黃帝之史倉頡見鳥獸蹏迒之迹初造書契
倉頡之初作書蓋依類象形故謂之文其後形聲相益
即謂之字字者言孳乳而浸多也著於竹帛謂之書書
者如也通志蒼頡石室記有二十八字在蒼頡北海
墓中土人呼為藏書室周時無人識秦李斯始識八字
曰上天作命皇辟迭王漢叔孫通識十二字
周六書書名
地官保氏教國子六藝五曰六書注鄭司農云六書象
形會意轉注處事假借諧聲正義象形日月之類會意
武信之類人言為信止戈為武(漢書曰象意)轉注考老之類
處事上下之類(漢志曰象事說文序曰指事)假借令長之類一字兩
用諧聲江河之類水為形工可為聲(漢志曰象聲說文序曰形聲)書
有六體形聲實多若江河之類是左形右聲鳩鴿之類
是右形左聲草藻之類是上形下聲婆娑之類是上聲
下形圍國之類是外形内聲闤闠衡銜之類是外聲内
形此聲形之等有六也孝經緯援神契三皇無文則五
帝以下始有文字說者多以蒼頡為黃帝史造文字於
後滋益而多大司徒六蓺注書六書之品春官外
史掌達書名于四方注謂若堯典禹貢或曰古曰名今
曰字使四方知書之文字秋官大行人九歲屬瞽史
諭書名(注書之字也聘禮曰百名)漢志六書造字之本說文許
慎子冲上書曰周禮漢律皆當學六書貫通其意隋
志書起黃帝蒼頡比類象形謂之文形聲相益謂之字
著於竹帛謂之書古者童子六年教之數與方名十歲
入小學學書計(志又有六文書一卷)衛恒四體書勢黃帝創制
造物沮誦蒼頡始作書契代結繩蓋睹鳥迹而興思也
因而遂滋則謂之字有六義焉自黃帝至三代其文不
改(籕篆蓋其子孫隷草乃其曾玄)漢六體(見後)
周九數九章筭術漢小學筭術漢九數
唐筭經(又見歷筭)
周官大司徒六藝注數九數之計保氏以六藝教國
子六曰九數注鄭司農云方田粟米差分少廣商功均
輸方程贏不足旁要今有重差夕桀(音的)勾股也(禮記正義周禮)
(注九數方田粟米差分少廣商功均輸方程贏不足旁要今有重差句股九數之名書本多誤儒者所解方田)
(一粟米二差分三少廣四商功五均輸六方程七贏不足八旁要九云今有重差句股者鄭司農指漢時云今)
(世於九數之内有重差句股二篇其重差即與舊數差分一也去舊數旁要而以句股替之為漢之九數即今)
(之九章也先師馬融干寳等云今有夕桀各為一篇未知所出今依司農所注餘並不取)見後劉徽筭經序
正義方田已下皆依九章筭術而言重差夕桀句股此
漢法增之馬氏以重差夕桀亦是筭術之名與鄭異按
今九章以句股替旁要則旁要句股之類也後漢鄭
康成傳通九章筭術注周公所作也凡九篇方田粟米
差分少廣均輸方程旁要贏不足鉤股馬續傳善九
章筭術注劉徽九章筭術曰商功五均輸六盈不足七
方程八並無重差夕桀(馬傳注無旁要鄭注無商功)晉隋律志引九章粟
米商功法考工記注引於今粟米法疏云筭術有筭
粟為米之法玉人疏引盈不足術曰玉方寸重七兩
石方寸重六兩禹貢疏引九章筭術云海島邈絶不
可踐量詩綿疏引九章筭術云穿地四為壤五為堅
三召旻疏引粟米法春秋疏引九章筭術云粟率
五十鑿二十四伏湛傳注引九章筭術曰粟五十糲
率三十一斛粟得六斗米漢律志一曰備數紀於一
協於十長於百大於千衍於萬其法在筭術宣於天下
小學是則職在太史羲和掌之(夏侯陽序云漢備五數)漢志八歲入小學學
(六甲五方書計之事)歷譜有許商筭術二十六卷杜忠筭術十六
卷溝洫志博士許商治尚書善為筭能度功用商及
乘馬延年皆明計筭能商功利食貨志耿壽昌習於
商功分銖之事(研桑心計)張蒼傳善筭律歷定章程後
傳卓茂習歷筭究極師法劉瑜善歷筭鄭康成善
筭翟酺何休善歷筭張衡致思歷筭西京雜記
成帝時嵩真曹元理並明筭術夏侯陽筭經序筭數
起自伏犧而黃帝定三數為十等隷首因以著九章漢
備五數云云五曹孫子述作滋多甄鸞劉徽為之詳釋
堯典正義天之三光四時變化以此為政故命羲和
令以筭術推步累歴其所行法象其所在具有分數節
候(左傳史趙曰亥有二首六身下二如身是其日數也)魏志王粲善筭作筭術
略盡其理吳志趙達治九宫一筭之術南史顧越
於九章七曜音律圖緯咸盡精微北史劉焯九章筭
術周髀七曜歷書十餘部推步日月之經量度山海之
術莫不覈根本窮祕奥蘇綽善筭術隋志古之九數
圓周率三圓徑率一其術疏舛自劉歆張衡劉徽王蕃
皮延宗之徒各設新率未臻折衷宋祖冲之更開密法
以圓徑一億為一丈圓周盈數三丈一尺四寸一分五
釐九豪三秒七忽朒數三丈一尺四寸一分五釐九豪
三秒六忽正數在盈朒二限之間密率圓徑一百一十
三圓周三百五十五約率圓徑七周二十二又設開差
羃立兼以正員參之指要精密筭氏之最也所著書名
綴術(六卷)學官莫能究其深奥劉徽九章術義序一卷九
章筭術十卷徐岳甄鸞重述二卷李遵義疏一卷楊淑
九九筭術二卷岳鸞等撰别術二卷筭經二十九卷又
徐岳注二卷劉徽九章六曹筭經一卷重差圖一卷又
有孫子趙&KR1835;夏侯陽張丘建筭經五經筭術黃鍾筭法
張峻九章推圖經法(又劉炫著筭術一卷)唐志劉向九章重差
一卷徐岳九章筭術九卷甄鸞九章筭經九卷(又董泉三等數)
一卷甄鸞注(史記正義引甄鸞注筭經)劉祐九章雜筭文一卷劉徽九章
重差圖一卷李淳風注九章筭術九卷要略一卷謝察
微筭經三卷(御覽引謝察微筭經曰易稱太極是生兩儀蓋數之先也自隷首作術容成造歷顯)
筭斯興(一位筭法按孫子筭經)又引發象筭經會要永隆元年十二月太
史令李淳風進注釋孫子等十部筭經分為二十卷(傳云)
(奉詔與筭博士梁述助教王真儒等是正五曹孫子等書刊定注解立於學宫)志注五曹孫子等筭經二十
卷筭經表序一卷(淳風又注周髀二卷注九章九卷注九章筭經要略一卷注五經張丘建海島甄鸞孫子)
(筭經共九卷釋祖冲之綴術五卷注王孝通緝古筭術四卷)百官志筭學九章海
島孫子五曹張丘建夏侯陽周髀五經筭綴術緝古為
顓業兼習記遺三等數王孝通上緝古表周公制禮
有九數之名即九章是也其理幽而微其形祕而約漢
張蒼刪補殘缺校其條目頗與古術不同魏劉徽為之
注觸類增長乃造重差之法列於終篇賀循徐岳王彪
甄鸞之輩會通之數無聞焉祖暅之綴術時人稱精妙
方邑進行之術全錯不通芻亭方亭之間於理未盡九
章商功篇有平地役功受袤之術至于上寬下狹前高
後卑闕而不論臣於平地之餘續狹斜之法凡二十術
(唐志四卷李淳風注)徐岳數術記遺黃帝為法數有十等及其
用也乃有三焉十等者謂億兆京垓秭壤溝澗正載三
等者謂上中下也其下數者十十變之若言十萬曰億
十億曰兆十兆曰京也中數者萬萬變之若言萬萬曰
億萬萬億曰兆萬萬兆曰京也上數者數窮則變若言
萬萬曰億億億曰兆兆兆曰京也從億至載終於大衍(徐岳)
(生於漢末受歷學於劉洪其書甄鸞注宇文周時造天和歷者)唐志數術記遺一卷世人言三
不能比兩乃云捐悶與四維(注藝經曰捐悶者周公作也先本位以十二時相從)
(徐援稱捐悶乃是奇兩之術三不能比兩者孔子所造也布十千於其方戊己在西南維四維東萊子所造)
(也布十二時四維)魏劉徽九章筭經序包羲氏始畫八卦作
九九之術以合六八之變黃帝神而化之引而伸之建
歷紀協律吕用稽道原然後兩儀四象可得而效焉記
稱隷首作數其詳未之聞也周公制禮而有九數九章
是矣漢北平侯張蒼大司農中丞耿壽昌皆以善筭命
世蒼等因舊文之遺殘各稱刪補故校其目與古或異
而所論者多近語也且筭在六藝古者以賓興賢能教
習國子其能窮纖入微探測無方以法相傳亦猶規矩
度量可得而共今好之者寡雖通才達學未必能綜於
此周官說云南戴日下萬五千里按九章立四表望遠
及因木望山之術皆端旁互見無有超邈若斯之類蒼
等為術猶未足以博盡羣數也九數有重差之名原其
指趣乃所以施於此凡望極高測絶深而兼知其遠者
必用重差句股則必以重差為率輒造重差并為注解
以究古人之意綴於句股之下方田以御田疇界域(筭田)
(畆)粟米以御交質變易(變造榖米精麄分數)衰分以御貴賤禀税
(若律管不成寸者餘分)少廣以御積羃方圓(若東西廣南北狹)商功以御
功程積實(計功役)均輸以御遠近勞費(租賦之屬)盈不足以御
隠雜互見(以多補少一云盈朒)方程以御錯糅正負(開方法若禮為方千里者)
(一)句股以御高深廣遠(今天文家筭天象所用)李籍周髀音義
云以九數句股重差筭日月周天行度遠近之數皆得
於股表即推步蓋天之法也髀者股也以表為股周天
歷度本包犧氏立法其傳自周公受之於大夫商高周
人志之故曰周髀崇文目筭術三十一部七十九卷
始於周髀筭經至數術記遺(御覽引周髀筭經天不可階而升地不可尺寸而度)
(周髀曰周公問於殷高曰聞子大夫善數)詳見天文景德二年龍圖閣子書有
筭術六卷書目五經筭術二卷漢甄鸞注唐李淳風
等注釋引五經之說如詩毛鄭數書定閏法月令黃鍾
律管法禮求地中法易策數法之類故名周髀筭經二
卷趙君卿(君卿趙爽字也)注并序甄鸞重述淳風等注釋以蓋
天有周髀之法大抵句股乘除之數古一卷今分為二
海島筭經一卷甄鸞撰李淳風等注釋元豐間袐書監
趙彥若等校定皆以物設為乘除法唐志崇文目魏劉
徽撰云海島者取其首篇所筭言之注九章筭經九卷
不知作者魏劉徽注并序淳風釋其序言九章九九之
數也周官測日景求地中亦九章立四表望遠及因木
望山之術故輒造重差并為注解以究古人之意綴於
句股之下張丘建筭經三卷凡一百問設為乘除法中
言臣淳風等當是注釋(隋志二卷)夏侯陽筭經三卷以明乘
除法為首篇條五乘五除之異(隋志二卷)緝古筭經一卷唐
太史丞王孝通撰并注趙彥若等校定以九章商功篇
有平地役功受袤之術世人不達遂於平地之餘續狹
斜之法凡二十術名曰緝古崇文目云淳風注(唐志四卷)唐
(令筭學習業緝古三年)今亡其三孫子筭經三卷淳風注彥若等校定
首言度量所起次言乘除之法亦設為之數謝察微筭
術三卷設為乘除法凡一百六事五曹筭經五卷淳風
注彥若等校定以地利生人之本故首田曹田疇必資
人功故次兵曹人衆必用食飲故次集曹會集必務儲
蓄故次倉曹倉廪貨幣交貿變易故次金曹或云五曹
法出於孫武九章音義一卷(李籍)又周髀音義一卷(仝上)
周五馭
地官保氏六藝四曰五馭注五馭鳴和鸞逐水曲過君
表舞交衢逐禽左正義馭車有五種鳴和鸞者和在軾
鸞在衡韓詩云升車則馬動馬動則鸞鳴鸞鳴則和應
逐水曲謂馭車隨水勢之屈曲而不墜水也過君表者
謂若毛傳云褐纏旃以為門裘纏質以為槸間容握驅
而入轚則不得入榖梁亦云艾蘭以為防置旃以為轅
門以葛覆質以為槷流旁握御轚者不得入舞交衢者
御車在交道車旋應於舞節逐禽左者謂御驅逆之車
逆驅禽獸使左當人君以射之人君自左射禮記云佐
車止則百姓田獵是也大司徒三物教萬民三曰六
藝注御五御之節記問大夫之子長曰能御晉語
鐵之戰郵無正(王良)御曰兩靷將絶吾能止之云云吕
氏春秋乘雅作御寒哀作御(世本韓哀作御)造父始習於大豆
(造父師泰豆得於足應於心)列子淮南子尹需學御三年中夜夢受
秋駕於師注善御之術(吕氏春秋作尹儒)孔叢子孔子曰以
禮齊民譬之御則轡也以刑齊民譬之於御則鞭也執
轡於此而動於彼御之良也無轡而用策則馬失道矣
古之善御者執轡如組兩驂如舞非策之助也(吕氏春秋詩曰)
(執轡如組孔子曰審此言也可以為天下)韓非子趙襄王學御於王子期
對曰御之所貴馬體安于車人心調于馬而後可以進
速致遠說苑御者使人恭射者使人端韓詩外傳
孔子云善哉顏无父之御也云云至於顏倫少衰矣云云
至於顏夷而衰矣範我馳驅車軌塵馬候蹄御者不
失其馳吾執御矣
周公爾雅釋詁漢小爾雅叔孫通補爾
雅晉爾雅音義圖譜魏廣雅隋博雅
唐續爾雅元豐埤雅
漢志孝經十一家爾雅三卷二十篇(張晏曰近正也今本十九篇)小
爾雅一篇(陳涉博士孔鮒撰十三章申衍詁訓見孔叢子乃别行)周禮正義引之隋志小爾雅
一卷李軌略解(唐志李軌解小爾雅一卷今亡)書目小爾雅一卷孔鮒撰十三章古今字一
卷弟子職一篇管仲作(在管子雜篇第五十九略曰朝益暮習小心翼翼一此不懈是謂學)
則(禮酒正注杜子春引周旋而貳)書目魏博士張揖上廣雅表云周
公著爾雅一篇陸德明釋文云釋詁一篇蓋周公所作
(邢昺疏云其文有周公後事先儒疑焉)三朝記哀公曰寡人欲學小辨
以觀於政可乎孔子曰爾雅以觀於古足以辨言矣(大戴)
(禮小辨篇)西京雜記劉歆問揚子雲子雲以為游夏之徒
所記以解釋六蓺劉向謂史佚教其子以爾雅或言仲
尼所增或言子夏所益或言叔孫通梁文所補(文帝置博士)
(周公倡於前子夏和於後自是之後世罕得聞)爾雅疏釋詁一篇蓋周公所
作釋言以下或言仲尼所增子夏所足叔孫通所益梁
文所補張揖云昔在周公纉述唐虞宗翼文武克定四
海勤相成王六年制禮以導天下著爾雅一篇以釋其
義禮三朝記孔子曰爾雅以觀於古足以辨言矣春秋
元命包言子夏問夫子作春秋不以初哉首基為始何
是以知周公所造也爰暨帝劉魯人叔孫通撰置禮記
文不違古今俗所傳三篇或言仲尼所增或言子夏所
益叔孫通所補梁文所著皆解家所說先師口傳疑不
能明也(蓺文志附孝經經籍志附論語類皆非是)晉郭璞傳注釋爾雅(隋志)
(五卷書目三卷)别為音義圖譜(隋志爾雅圖十卷梁有圖讃二卷)唐志郭璞注圖音義各一
(卷)又注三蒼方言爾雅序通詁訓之指歸叙詩人之
興詠㧾絶代之離詞辯同實而殊號九流之津步六藝
之鈐鍵學覽者之潭奥摛翰者之華苑也興於中古隆
於漢氏豹鼠既辨其業亦顯(武帝時得豹文鼮鼠孝廉郎終軍知之賜絹百匹)
(竇氏家傳云竇攸對鼮鼠世祖詔諸侯子弟從攸受爾雅)璞考方國之語采謠俗之
志錯綜樊孫博關羣言剟其瑕礫搴其蕭稂别為音圖
用袪未寤(宋朝邢昺等為疏釋十卷)陸德明叙錄犍為文學注二
卷劉歆李巡孫炎注各三卷(隋志炎注七卷唐志六卷)樊光注六卷
五經正義引某氏謝氏顧氏隋志梁黃門郎沈琁集
注十卷(及施乾謝嶠顧野王四家在郭氏後)唐志江灌圖贊一卷音六
卷隋志魏博士張揖廣雅二卷唐志四卷(中興書目今逸唯音存分三)
(卷)唐志劉伯莊續爾雅一卷曹憲博雅十卷爾雅音
義二卷隋志憲廣雅音四卷古今字圖雜錄一卷(憲注廣雅藏秘書改廣為博書目十卷因張揖廣)
(雅附作音解更為十篇)宋朝元豐中陸佃修說文因進書獲對
神宗論物性恨未有著書者佃進說魚說木二篇自是
益加論撰為埤雅二十卷(唐李商隠蜀爾雅三卷嘉祐中劉温潤羌爾雅一卷)晁
(氏志蕃爾雅一卷)釋智騫撰爾雅音義二卷景德二年四月
丁酉吳鉉言其多誤命杜鎬孫奭詳定天聖四年五月
戊戌國子監摹印陸德明音義二卷頒行晁氏志蜀
毋昭裔音略三卷爾雅舊有釋智騫及陸朗釋文昭
裔以一字有兩音或三音後生疑于呼讀今釋其文義
最明者為定書目爾雅注五卷唐裴瑜撰其序云依
六書八體撮諸家注未盡之義勒成五卷并音一卷今
本無音疏十卷邢昺等撰昺序云俗間有孫炎高璉皆
淺俗奉敕校定與杜鎬舒雅李維孫奭等討論以景純
為主陸佃爾雅新義二十卷鄭樵注三卷爾雅貫類一
卷不知作者取字同者類之梁劉杳撰要雅五卷(周禮)
(疏劉杳要雅亦以宜成為酒名)韓愈曰爾雅注蟲魚定非磊落人
爾雅十九篇釋詁釋言釋訓釋親上(釋宫釋器)釋樂釋天釋地釋丘釋
山釋水中釋草釋木(釋蟲釋魚)釋鳥釋獸釋畜下
周籀書古今文字
後魏書江式祖強上書三十餘法延昌三年三月式表
曰古史蒼頡剏文字以代結繩周保氏教六書秦有八
體一曰大篆二曰小篆三曰符書四曰蟲書五曰摹印
六曰署書七曰殳書八曰隷書漢興有尉律學復教以
籀書又習八體試之課最以為尚書史書省字不正輒
舉劾焉又有草書莫知誰始宣王太史史籀著大篆十
五篇與古文或同或異時人即謂之籀書秦李斯作蒼
頡篇趙高作爰歴篇胡毋敬作博學篇皆取史籀式頗
有省改所謂小篆者也秦官獄繁多以趣約易始用隷
書古文由此息矣始皇使下杜人程邈附於小篆所作
世人以邈徒隷即謂之隷書(水經注隷自出古非始於秦)左傳疏隷書起於秦
(末)亡新居攝使大司馬甄豐校文字之部頗改定古文
時有六書一曰古文孔子壁中書也二曰奇字即古文
而異者三曰篆書云小篆也四曰佐書秦隷書也五曰
繆篆所以摹印也六曰鳥蟲所以幡信也(壁中書者孔子宅得尚書)
(春秋論語孝經也又北平侯張蒼獻春秋左氏傳書體與孔氏相類即前代古文)臣求撰集古
來文字以許慎說文為主及孔氏尚書五經音注籀篇
爾雅三蒼凡將方言通俗文祖文宗埤蒼廣雅古今字
詁三字石經字林韻集諸賦文字有六書之誼者以類
編聯文無復重統為一部其古籀竒惑俗隷諸體咸使
班篆下各有區别詁訓假借之誼隨文而解音讀楚夏
之聲逐字而注詔就太常撰集字書號曰古今文字凡
四十卷大體依許氏說文為本上篆下隷其書竟未能
成宋世良撰字略五篇(梁謝善勛能為八體六文方寸千言)
漢小學十家八體六技六體蒼頡
凡將元尚急就篇訓纂三蒼草書
尺牘爰書八分書
志史籀十五篇(周宣王大史作大篆十五篇建武時亡六篇矣)八體六技(韋昭曰云)
(云見後)蒼頡一篇(上七章秦丞相李斯作爰歴篇中車府令趙高作博學七章太史令胡毋敬作)
凡將急就元尚訓纂各一篇别字十三篇蒼頡傳一篇
揚雄杜林蒼頡訓纂各一篇蒼頡故一篇凡小學十家
三十五篇(入揚雄杜林二家二篇)聖人易結繩以書契百官以治
萬民以察蓋取諸夬夬揚于王庭其用最大也古者八
歲入小學故周官保氏掌養國子教之六書謂之象形
象事象意象聲轉注假借造字之本也漢興蕭何草律
亦著其法曰太史試學童能諷書九千字以上乃得為
史又以六體試之課最者以為尚書御史史書令史吏
民上書字或不正輒舉劾(石建曰書馬者與尾而五今乃四不足一獲譴死矣)六
體者古文竒字篆書隷書繆篆蟲書皆所以通知古今
文字摹印章書幡信也(初學記云秦廢古文更用八體大篆至隷書王莽居攝使甄豐)
(刊定六體古文至蟲書)古制書必同文不知則缺問諸故老至於
衰世是非無正人用其私故孔子曰吾猶及史之闕文
也今亡矣夫蓋傷其寖不正史籀篇者周時史官教學
童書也與孔子壁中古文異體蒼頡七章者秦丞相李
斯所作也爰歴六章者車府令趙高所作也博學七章
者太史令胡毋敬所作也文字多取史籀篇而篆體復
頗異所謂秦篆者也(說文序云所謂小篆)是時始建隷書矣起於
官獄多事苟趨省易施之於徒隷也漢興閭里書師合
蒼頡爰歴博學三篇斷六十字以為一章凡五十五章
并為蒼頡篇武帝時司馬相如作凡將篇無復字(唐志一卷)
元帝時黃門令史游作急就篇(隋志謂之急就章)唐志一卷成帝時
將作大匠李長作元尚篇皆蒼頡中正字也凡將則頗
有出矣至元始中召天下通小學者以百數各令記字
於庭中(五年正月召天下通知小學史篇者)揚雄取其有用者以作訓纂
篇順續蒼頡又易蒼頡中重復之字凡八十九章臣班
固復續揚雄作十三章(韋昭曰十三章後人不别疑在蒼頡下篇三十四章中)唐志
(有太甲在昔篇)凡一百二章無復字六蓺羣書所載略備矣蒼
頡多古字俗師失其讀宣帝時徵齊人能正讀者張敞
從受之傳至外孫之子杜林為作訓故并列焉(傳云初杜鄴從)
(張吉學吉子竦從鄴學問尤長小學鄴子林清靜好古亦有雅材其是正文字過於鄴竦言小學者由杜公注)
小學謂文字之學(隋志梁有蒼頡二卷杜林注)說文引杜林說揚雄說韋昭曰八體一
曰大篆二曰小篆三曰刻符四曰蟲書五曰摹印六曰
署書七曰殳書八曰隷書師古曰古文謂孔子壁中書
竒字古文而異者篆書小篆蓋秦始皇使程邈所作隷
書亦邈所獻主於徒隷從簡易也繆篆謂其文屈曲纏
繞所以摹印章蟲書謂為蟲鳥之形所以書幡信也
說文序尉律學童十七已上始試諷籀書九千字乃得
為吏又以八體試之郡移太史并課最者以為尚書史
書或不正輒舉劾之(秦時有八體大篆至隷書與韋昭注同)亡新使大司
空甄豐等改定古文時有六書(古文竒字篆書佐書繆篆鳥蟲書佐書即秦隷)
(書)書疏秦罷古文而有八體亡新六書於秦八體用
其小篆蟲書摹印隷書而加以古文與奇字去其大篆
刻符殳書署書愚按說文序尉律試八體書正義亦
云秦有八體而六書乃亡新改定也志以為漢興試六
體恐誤(尉律者廷尉治獄之律也)元帝紀多材蓺善史書注應劭
曰史籀所作大篆許后傳善史書後紀安帝年十
歲好學史書和帝稱之數見禁中注史書者周宣王
太史籀所作之書也凡五十五篇可以教童幼鄧
后六歲能史書注史籕所作大篆十五篇也梁后
好史書揚子或欲學蒼頡史篇曰史乎史乎愈於
忘闕也漢官儀能通蒼頡史籀篇補蘭臺令史滿
歲為尚書郎貢禹傳郡國擇便巧史書者以為右
職俗皆曰何以禮義為史書而仕宦魏志胡昭善
史書與鍾繇邯鄲淳衛覬韋誕並有名尺牘之迹動
有楷焉史籀六字見法帖唐志古今八體六文
書法一卷(南史梁謝善勛能為八體六文方寸千言)蕭子良古今篆隷
文體曰殳書者伯氏之職也古者文既記笏武亦書
殳秦璽李斯魚蟲篆隋志梁有蒼頡二卷漢司
空杜林注亡(唐志杜林蒼頡訓詁二卷)考工記注蒼頡篇有鞄
又曰蒼頡篇有柯欘疏云蒼頡有七章李斯所作
鞄是其一篇内有治皮之事光武紀安紀注春
秋釋文文選注廣韻注曲禮䟽皆引蒼頡篇韓非
子曰蒼頡之作書也自環者謂之私背私謂之公
顔子推曰蒼頡篇李斯所造而云漢兼天下海内并
厠豨黥韓覆畔討滅殘非本文也唐志凡將篇一
卷蓺文類聚引凡將篇曰鐘磬竽笙筑坎侯文
選蜀都賦注引司馬相如凡將篇曰黃潤纖美宜制
禪急就章漢黃門令史游撰(雜記姓名諸物五官等字以教童蒙急就)
(者謂字之難知者緩急可就而求焉有皇象鍾繇衛夫人王羲之所書傳於世)唐志一卷
曹夀解顔之推顔師古注隋志二卷崔浩注(太宗即位)
(元年敕浩解)又三卷豆盧氏撰北史劉芳急就篇續
注音義證三卷陸暐擬急就篇為晤蒙章書目
顏師古急就篇注一卷叙曰其源出於小學家漢
司馬相如作凡將篇史游景慕擬而廣之元成之
間列於秘府文亦清靡義闕經綸至於包括品類
錯綜今古詳其意趣實有可觀幼學相承猶競習
之既無良師祗增僻謬師古家傳蒼雅尤精訓故
舊得皇象鍾繇衛夫人王羲之所書篇本備加詳
覈凡三十二章又見崔浩劉芳所注未善遂為解訓皆
據經籍遺文先達舊指字有難識隨而音之别理兼通
亦即並載(隋唐志始謂之急就章)急就篇舊分三十二章前代
能書者多以草書寫之今唯有一本相傳是吳皇象寫比
顏解本無焦滅胡以下六十三字纔三十一章而已國
朝大宗嘗親書此篇又於顏本外多齊國山陽兩章凡
為章三十四此兩章蓋起於東漢按急就篇末說長安
中涇渭街術故此篇亦言洛陽人物之盛以相當而鄗
縣以世祖即位之地升其名為高邑與先漢所改真定
常山並列此為後漢人所續不疑急就篇云急就奇
觚與衆異羅列諸物名姓字分别部居不雜厠注云觚
者學書之牘或以記事削木為之蓋簡屬也孔子歎觚
即此之謂以有稜角故謂之觚言學僮急當就此竒好
之觚其中深博與衆書有異也今俗猶呼小兒學書簡
為木觚章蓋古文遺語也春秋正義引急就篇頃町
界畆天官武成正義引史游章司農少府國之淵
考工記天官疏引急就章云蒲蒻藺席考工記
正義引别部居文選文賦注引竒觚後漢張
敏傳注引臯陶造獄法律存左傳疏引鹽豉
書斷云章草書史游所作揚雄傳史篇莫大於
倉頡作訓纂說文序孝宣召通倉頡讀者張敞
從受之凉州刺史杜鄴沛人爰禮講學大夫秦近
亦能言之孝平召禮等百餘人說文字於未央庭
中以禮為小學元士黃門侍郎揚雄采作訓纂篇
凡倉頡已下十四篇凡五千三百四十字司空甄
豐等校文書之部頗改定古文時有六書(即前六體)說
文史篇徐鍇曰謂所作倉頡十五篇也史記正
義引訓纂云戶扈鄠三字一也隋志三蒼三卷
(郭璞注)李斯作倉頡篇揚雄作訓纂篇後漢郎中賈
魴作滂喜篇故曰三蒼又三蒼訓詁三卷埤蒼二
卷魏博士張揖撰廣蒼一卷樊恭撰(唐志同)唐志李
斯等三蒼三卷(郭璞解)杜林倉頡訓詁二卷元魏江
式曰李斯破大篆為小篆造蒼頡九章趙高造爰歴
六章胡母敬造博學七章後人分五十五章為三卷
上卷至哀帝元夀中揚子雲作訓纂為中卷和帝永
元中賈叔郎接記滂喜為下卷故稱為三蒼徐鉉
曰賈魴以三蒼之書皆為隷字隷字始廣而篆籀轉
微春秋釋文史記索隠後漢書注文選注多引三
蒼解詁音釋文選注引埤蒼三蒼詁訓詩疏引
陸璣疏云三蒼說棫即柞也又引蒼頡解詁埤蒼
禮記釋文引郭璞三蒼解詁後漢戴就傳注引
說文三蒼張湯傳爰書訊鞠論報劉奉世曰
趙高作爰歴獄吏用之李陽冰論篆云秦始皇
時王次仲制八分書蕭子良曰漢靈時上谷王次
仲與秦同姓名亦作八分書魏鍾繇謂之章程書
繇又善隷書始為楷法書苑蔡文姬言割程隷
字八分取二分割李篆字二分取八分於是為八
分書漢石經乃蔡邕八分書鍾繇善八分有隼
尾波(太山銘有此體)草書尺牘(牘書板長一尺)北海敬王睦善
史書世以為楷則永平中帝驛馬令作草書尺牘
十首章帝好草書名章草杜伯度張芝昶善
草書晉庾翼有伯英章草十紙崔子玉著草
書埶庾肩吾云北海之牘西河之簡張超善
草書文選鶴書注蕭子良古今篆隷文體曰鶴
頭書與偃波書俱詔板所用在漢則謂之尺一簡
(或云召隠逸之士)陳遵善書與人尺牘主皆蔵去以為
榮晉習鑿齒善尺牘宋劉穆朱齡石並便尺牘
北齊顏之推工尺牘
漢别國方言
唐志揚雄别國方言十三卷(積二十七歲而書成名曰輶軒使者絶代語釋别國)
(方名蓋爾雅之流也)隋志十三卷郭璞注中興書目十四卷
(雄書云十五卷)郭璞序方言之作出於輶軒之使循游方國
采覽異言車軌所交人迹所蹈靡不具載古文苑天
下計孝廉及由郡衛卒會者雄常把三寸弱翰齎油素
四尺以問其異語即以鉛摘次之於槧雄以示張伯松
曰是垂日月不刊之書也劉歆從雄取方言書曰詔
問三代周秦遒人軒車使者以歲八月循路采童謠歌
戲欲頗得其最目因從事郝隆求之篇中但有其目無
見文者歆先君數為成帝言當使諸儒共集訓詁聞子
雲獨採集先代絶言異國殊詞以為十五卷其所解略
多矣非子雲澹雅之才沈鬱之志不能經年銳精以成
此書(文選注同)欲驗考四方之事不勞戎馬高車之使坐知
謠俗雄報曰敕以殊言十五卷云云常聞先代輶軒之使
奏籍之書皆藏於周秦之室嚴君平林閭深好訓詁猶
見輶軒之使所奏言君平財有千言耳書疏春秋疏
詩行葦疏考工記疏高紀注文選注皆引方言(及郭璞注)左
傳注引揚雄方言孑者戟也北史劉延明著方言三
卷漢志注蘇林曰五方之異書如今祕書學外國書
也孟子有夏諺左傳有周諺
漢釋名唐糾繆正俗
劉珍傳撰釋名三十篇辨萬物稱號吳韋昭傳北海
劉熙(字成國)作釋名物類衆多難詳究時有得失而爵位
之事又有非是因作官職訓及辨釋名各一卷隋志
(唐志同)劉熙釋名八卷(崇文目云熙即物名以釋義凡二十七目書目同)書正義引之
韋昭辨釋名一卷尚書釋文引之(選注引韋昭釋名辨位)月令正義引蔡氏辨名記云
(十人曰選倍選曰俊春秋正義引辨名記)北史李鉉覽說文蒼雅刪正
六蓺經注中謬字名曰字辨唐會要永徽三年三月
三日符璽郎顏揚庭上父師古所撰刊謬正俗八卷付
祕閣(志及崇文目同)書目匡謬正俗八卷永徽二年師古子
揚庭表上之其表云師古藁草纔半部帙未終揚庭以
遺文分為八卷鄭樵跋正八卷辨其差舛唐祭酒
李涪刊誤二卷刊正古今沿習舛誤凡五十條
漢說文唐說文字源雍熙校定說文(元豐重修)
說文繫傳韻譜引經字源
後漢許慎傳字叔重以五經傳說臧否不同撰五經異
義又作說文解字十四篇(隋唐志十五卷并序目一篇)中興書目十五卷雍熙四
年徐鉉校定春秋正義云說文是小篆之書(水經注云許氏字說專釋於篆而不本古文)考工記注引
(說文解字)叔重自叙今叙篆文合以古籒稽譔其說分别
部居十四篇五百四十部九千三百五十三文重一千
一百六十三解說凡十三萬三千四百四十一字其建
首也立一於耑引而伸之以究萬原畢終於亥粤在永
元困敦之年(十二年庚子)孟陬之月朔日甲申演贊其志次
列微辭安帝建光元年九月二十日戊午慎子冲上
之其書曰先帝詔侍中賈逵修理舊文臣父從逵受古
學作說文解字十五卷前以詔書校書東觀教小黃門
孟生李喜等詔召冲詣右掖門賜布四十匹即日受詔
朱雀掖門江式曰首一終亥各有部屬類聚羣分雜
而不越顏之推曰檢以六文貫以部分櫽括有條例
剖析窮根源鄭玄注書往往引以為證徐鉉曰集蒼
雅之學研六書之旨字書精博莫過於是唐志李騰
說文字源一卷陽冰從子(金石錄正元五年十月賈躭撰序李騰篆徐璹正書)後蜀林罕
(撮五百四十一字為字源偏旁小說二卷)隋志說文音隠四卷梁有演說
文一卷庾儼默注(唐書學博士以石經說文字林為專業)宋雍熙三年
十一月乙丑朔右散騎常侍徐鉉等獻新校定說文三
十卷十五卷每卷分上下以正副本及羣臣家藏者詳
考是非補正缺漏(十四篇并序目一篇凡萬六百餘字)有正體而時俗訛
變者具于注中違戾六書者序列于後諸儒箋釋可取
者亦附益鉉等亦加訓釋時未有反切後人附益互有
異同今並以孫愐唐韻音切為定詔付史館摹板頒行
(鉉與直史館句中正皆賜銀幣)鉉序曰古文既絶譌偽日滋漢宣始命
諸儒修蒼頡之法亦不能復故光武時馬援上疏論文
字之譌謬其言詳矣和帝時申命賈逵修理舊文許慎
采史籀李斯揚雄之書博訪通人考於賈逵作說文解
字安帝十五年始奏上之而隷書行之已久加以行草
八分紛然間出以篆籀為竒怪不復經心六籍舊文相
承傳寫多求便俗漸失本原唐大歷中李陽冰篆迹殊
絶刊定說文修正筆法然頗排斥許氏自為臆說今為
字者多從陽冰新義所謂貴耳賤目(太宗留意字學故詔儒學之臣詳篆)
(籀之迹)元豐元年二月六日詔知禮院王子韶於資善
堂置局修定說文五月庚寅(十七日)詔光禄丞陸佃同修
定五年六月九日上重修說文各賜銀幣百其書不行
王安石字說二十卷以會意一體貫通六書(春秋傳以毁則為賊而資以守典以止戈為武而達於用兵以)
(反正為乏而定伐惡之謀以皿蟲為蠱而立養生之戒)春秋正義說文序云蒼
頡之初作書蓋依類象形謂之文其後形聲相益謂之
字文者物象之本字者孳乳而生魏略邯鄲淳善蒼
雅蟲篆許氏字指書目說文解字繫傳四十卷南唐
徐鍇(楚金)傳釋朱翺反切案鍇系述通釋一至三十部叙
三十一至三十二通論三十三至三十五袪妄三十六
類聚三十七錯綜三十八疑義三十九系述四十今亡
第二十五卷崇文目鍇以許氏學廢推源析流演究
其文作四十篇近世言小學惟鍇名家(鍇集通釋四十篇三十卷)又
韻譜十卷(五音凡十卷李燾為五音譜)吳淑好篆籀取說文有字義
者千八百餘條撰說文五義三卷唐林罕小說三卷凡
五百四十一字其說頗與許慎不同而互有得失邵必
進禮記石經陛對仁宗問罕書如何必曰雖有所長而
微好怪(一本云林罕著說文二十篇自曰林氏小說刻石蜀中)中興書目引經
字源二卷熙寧五年李行中取諸家說文與許叔重注
義序例校正偏旁制為字源句中正傳太平興國二
年獻八體書授直史館詔詳定篇韻與徐鉉重校定說
文模印頒行太宗問凡有聲無文字有幾何中正退條
為一卷以獻上曰朕亦得二十一字可并錄之又命與
吳鉉楊文舉同撰定雍熙廣韻中正先以門類上進成
一百卷嘗以大小字八分三體書孝經摹石咸平三年
表上之十五年方成命藏祕閣書之學出於聖人夬
揚王庭官治民察者書契也仲尼見泰山封禪者
七十有二家文皆不同可謂不知書邪子雲持三
尺素入未央廷中以集訓纂復作竒字許子重為
說文解字以佐孔氏伯喈自為三體勒五經於太
學未聞以善書為訾也
漢古文官書雜字指古文竒字黃帝古文
隋志漢議郎衛敬仲(宏)古文官書一卷(儒林傳序師古注引衛宏詔定)
(古文官書序)太子中庶子郭顯卿雜字指一卷(唐志郭訓字旨篇一卷)
古文竒字一卷唐志二卷(書正義引衛宏古文竒字序云秦改古文以為篆隷)朱育
異字二卷賈魴字屬一卷(唐志云字屬篇)晉李肜字指二卷
唐志衛宏詔定古文字書一卷後漢傳盧植熹平中
言古文科斗降在小學中興通儒班固賈逵鄭興父子
並說之杜林於西州得漆書古文尚書說文序古
文孝經建武時給事中議郎衛宏所校韓愈科斗書
後記李陽冰子服之授余以其家科斗孝經漢衛宏官
書兩部合一卷愈寳蓄之而不暇學歸公好古書能通
之凡為文辭宜略識字書序孔壁得科斗文字(事始云高)
陽氏作(江式云張蒼獻古文左傳字體與孔氏相類)漢書叙傳函雅故通古今
正文字劉棻從揚雄學作竒字(古文之異者)吴志注會
稽典錄曰山隂朱育少好竒字依體像類造作異字千
名以上(陳庾持好為竒字)蜀志來敏精於蒼雅訓詁好是正
文字魏志衛覬好古文鳥篆隷草無所不善書斷
古文者黃帝史蒼頡所造也仰觀奎星圜曲之勢俯察
龜文鳥跡之象采衆美合而為字是曰古文後漢陽
球傳鴻都文學或鳥篆盈簡注八體書有鳥篆象形為
字蔡倫傳自古書契多編以竹簡其用縑帛者謂之
為紙倫造意用木膚麻頭及敝布魚網為紙元興元年
奏上之
漢勸學聖皇太甲在昔飛龍篇晉
小學篇字苑
唐志(隋志同)蔡邕勸學篇二卷聖皇章一卷(隋志又有女史篇)班
固太甲篇在昔篇各一卷(續揚雄作十三章)崔瑗飛龍篇合篆
草勢三卷黃初篇一卷陸機吳章篇一卷(隋志二卷)吳項峻
始學十二卷晉楊方少學集十卷(隋志九卷)朱嗣卿幼學篇
一卷(隋志朱育二卷)束晳發蒙記一卷(隋志地理有束晳發蒙記一卷載物產之異)
顧愷之啓蒙啓疑記各三卷王羲之小學篇一卷(隋志作下)
(邳内史王義)葛洪要用字苑一卷馮幹括字苑十三卷宋顏
延之詁幼文三卷荀楷廣詁幼一卷易晉卦疏引蔡
邕勸學篇云鼫鼠五能不成一伎術初學記引項峻
始學篇曹植飛龍篇南史劉杳傳引何承天纂文葛
洪字苑後漢志注引顏延之幼誥文選注引顧愷
之啓蒙記顏延年纂要郭忠恕曰軍陳為陣始於逸
少小學章形景為影本於稚川字苑
漢三體書法
後儒林傳序為古文篆隷三體書法(見石經)注古文謂孔
子壁中書篆書秦始皇使程邈所作也隷書亦邈所作
也主於徒隷從簡易也程迥曰隷書始於程邈八分
始於王次仲東漢以來碑刻用八分書近世乃誤以八
分為隷如邈書見古帖者自是小楷也書苑曰蔡文姬
言割程隷字八分取二分割李篆字二分取八分於是
為八分書千文曰杜藁鍾隷唐孫過庭草書譜曰元常
專精於隷書伯英尤工於草體彼之二美逸少兼之此
以真行為隷也梁蕭子雲啓曰見敇旨論書洞達字體
又以逸少不及元常子敬不及逸少因此研思遂悟隷
式此以真行為隷無疑(王羲之傳尤善隷書為古今之冠)
漢通俗文
顏氏家訓通俗文世間題云服虔造虔漢人其叙乃引
蘇林張揖蘇張皆是魏人且鄭玄以前全不解反語通
俗反音甚會近俗阮孝緒又云李虔所造晉中經簿及
七志並無其目殷仲堪常用字訓亦引服虔俗說今復
無此書隋志通俗文一卷服虔撰文選注引之(春秋釋文引通俗)
顏之推訓俗文字略一卷(小學)
魏古今字詁晉字林(韻集)梁文字集略
隋志張揖古今字詁三卷難字誤字各一卷(張揖魏太和中為博)
(士解司馬相如傳一卷)周氏雜字解詁四卷晉吕忱字林七卷宋
吳恭字林音義五卷晉王延文字音七卷何承天纂文
三卷戴規辨字一卷梁阮孝緒文字集略六卷(唐志同)後漢
(戴就傳注引張揖字詁字林何承天纂文張衡傳注引字詁)文選注引字林文字集略陸德明釋文多引
字林(書目字林五卷或疑非本書三朝史止一卷)魏世又有八分書其字義訓
讀有史籀蒼頡篇三蒼埤蒼廣蒼等諸篇章訓詁說文
字林音義聲韻體勢等諸書江式曰魏博士清河張
揖著埤蒼廣雅古今字詁(埤廣綴拾遺漏增長字類然字詁方之許篇或得或失)
陳留邯鄲淳亦與揖同博聞古蓺特善蒼雅許氏字指
八體六書精究閑理有名於揖以書教諸皇子又建三
字石經於漢碑西(其文蔚煥三體復宜校之說文篆隷大同而古字少異又有韋誕衛覬並)
(號能篆咸傳之子孫世稱其妙)晉世吕忱表上字林六卷附託許氏說
文别古籀奇惑之字文得正隷不差篆意忱弟靜别放
故左校令李登聲類之法作韻集五卷(使宫商角徵羽各為一篇而音)
(讀楚夏時有不同)
魏聲類晉韻集梁四聲譜韻略唐韻
隋志魏左校令李登聲類十卷晉安復令吕靜韻集六
卷(唐志五卷)張諒四聲韻林二十八卷(唐志四聲部三十卷)段弘韻集
八卷羣玉典韻五卷陽休之韻略一卷夏侯詠四聲韻
略十三卷梁太子太傅沈約四聲一卷李槩音譜四卷
周研聲韻四十一卷唐志趙氏韻篇十二卷陸慈切
韻五卷蕭鈞韻音二十卷孫愐唐韻五卷(愐增陸法言之書)武
元之韻銓十五卷玄宗韻英五卷李舟切韻十卷顔真
卿韻海鏡源三百六十卷釋智猷辨體補脩加字切韻
五卷(國史志天寶元年集切韻五卷)隋書陸法言切韻五卷(陸法言云吳楚)
(時傷輕淺燕趙多傷重濁秦隴去聲為入梁益平聲似去)南齊陸厥傳周顒善識聲
韻(顒始著四聲切韻)沈約等文皆用宫商以平上去入為四聲
以此制韻不可增减世呼為永明體(沈約作四聲譜梁武帝雅不好焉)
沈約宋書謝靈運傳論玄黃律吕各適物宜欲使宫
羽相變低昂舛節若前有浮聲則後須切響一簡之内
音韻盡殊兩句之中輕重悉異妙達此旨始可言文自
靈均以來多歴年代雖文體稍精而此祕未覩(沈約荅陸厥書)
(曰宫商之聲有五文字之别累萬以累萬之繁配五聲之約高下低昂非思力所學又非止若斯而已云云)
(約論四聲妙有詮辨而諸賦亦往往與聲韻乖時有王斌著四聲論行於時)齊永明中王融謝朓沈約文章
(始用四聲以為新變至梁轉拘聲韻彌為靡麗復踰往時簡文與湘東王書論之云云)世謂蒼
頡制字孫炎作音沈約撰韻為椎輪之始不知書契既
造字生其間文字既生音傳其内聲音既出韻存其中
觀立我蒸民莫匪爾極日月光華弘于一人之辭則堯
舜之時固有聲韻也不然舜命夔何以曰詩言志歌永
言聲依永律和聲(唐楊收曰均言韻也古無韻字)韻略之名謂音韻各
有畛略也(崇文目五卷)求治之法本於形聲始於形也始東終
法聲也訓纂字林等書以形相沿韻書既作學者趨便
就簡不復知造書之意則比聲而求之或形存聲亡則
茫無所考而韻書窮矣徐鼎臣兄弟分韻譜以從世好
豈勢之所趨耶(因聲求形因形得意吳楚辯音隷古分體)三十六字母圖
一卷僧守温四聲等第圖一卷僧宗彦切韻指玄
論三卷王宗道
玉海卷四十四
