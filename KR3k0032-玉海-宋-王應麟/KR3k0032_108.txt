卷一百七
玉海卷一百七
宋王應麟撰
音樂
樂舞
樂之在耳者為聲而可以聽知在目者曰容容藏於
心難以貌覩故聖人假干戚羽旄以表其容發揚蹈
厲以見其意盡筋骸之力以要鍾鼓拊會之節然後
聲容選和而樂備矣
黃帝雲門舞
見樂類(又見後)
後魏志顓頊承雲舞
顓頊作承雲之舞
陶唐氏舞
上林賦奏陶唐氏之舞注如淳曰舞咸池師古曰當為
隂康吕氏春秋隂康氏之始隂多滯伏民氣鬱閼故作
舞以宣導之(高誘誤解云堯)
舜韶舞舞干羽籥舞八伯樂舞(見人物)
論語樂則韶舞注舜樂也盡善盡美漢志文始舞本
舜招舞左傳季札見舞韶箾書舞干羽于兩階(武舞)
(執干文舞執羽兩階賓阼之下文舞在東武舞在西右文左武聖人柔遠之意見矣)淮南子禹執干戚舞于
(兩階之間而三苗服庾信有舜干戚畫贊)大戴禮五帝德帝舜云云䕫
作樂以歌籥舞和以鐘鼓
夏六佾六列
見樂類(淮南子)
禹萬舞
月令注夏小正曰丁亥萬用入學疏曰萬舞或以為禹
以萬人以上治水故樂亦稱萬夏小正傳萬者干戚
舞也禮樂師疏成人舞大夏大夏夏禹之舞其實雲
門以下六舞皆學以其自夏以上揖讓得天下自夏以
下征伐得天下夏為文武中故特舉之可以兼前後也
商萬舞干舞
商頌那祀成湯也庸鼓有斁萬舞有奕箋云其干舞又
閑習
周六舞(又見六代樂)帗舞羽舞皇舞旄舞
干舞人舞小舞漢靈星舞
地官舞師(下士二人胥四人舞徒四十人)掌教兵舞帥而舞山川之
祭祀教帗舞帥而舞社稷之祭祀教羽舞帥而舞四
方之祭祀教皇舞帥而舞旱暵之事凡野舞皆教之
小祭祀不興舞(舞師先教兵舞以祭祀大小為先後樂師先教帗舞以所教之序為)
先後(舞師四舞不及旄舞人舞教其所當用者而已非國子之小舞也)鄉大夫五物
五曰興舞(杜子春謂能為六舞)春官大可樂以六舞大合樂
帥國子而舞詔諸侯以弓矢舞樂師掌國學之
政以教國子小舞(注謂幼少時教之内則十三舞勺成童舞象二十舞大夏疏天)
(地宗廟用大舞分樂序之是也勺與象皆小舞幼少時學之詩為樂章與舞人為節)舞有小大大
舞見於大司樂(樂師教國子舞師教鄉遂之民)凡舞有帗舞有羽舞有
皇舞有旄舞有干舞有人舞(疏此六舞即小舞也)詔來瞽臯
舞(注告國子當舞者)燕射帥射夫以弓矢舞注鄭司農
云帗舞者全羽羽舞者析羽皇舞者以羽冒覆頭上衣
飾翡翠之羽旄舞者氂牛之尾干舞者兵舞人舞者手
舞社稷以帗宗廟以羽四方以皇辟雍以旄兵事以干
星辰以人(人舞非舞之正者故列於末)玄謂帗析五采繒今靈星舞
子持之是也皇雜五采羽如鳳皇色持以舞人舞無所
執以手袖為威儀四方以羽宗廟以人山川以干旱暵
以皇(疏漢時有靈星舞子)文王世子凡學世子及學士必時春夏
學干戈秋冬學羽籥皆於東序(注干戈萬舞象武用動作之時學之羽籥籥舞)
(象文用安靜之時學之詩云左手執籥右手秉翟)小學正學干大胥贊之籥師
學戈籥師丞贊之(注四人皆樂官之屬)胥鼓南(注南南夷之樂也胥掌以六樂之會)
(正舞位旄人教夷樂則以鼓節之詩云以雅以南以籥不僣)大樂正學舞干戚(注戚斧也)
不舞不授器(注釋奠則舞舞則授器司馬之屬司兵司戈司盾祭祀授舞者兵也)注學舞
於夏后氏之學文武中也疏周禮樂師教小舞則六舞
皆教諸侯謂之小樂正天子謂之樂師籥師丞或諸侯
之禮或異代之法漢志國子學歌九德誦六詩習六
舞注帗羽皇旄干人舞也
周象舞大武舞(見樂類)
周頌維清奏象舞箋象用兵刺伐之舞武王制焉(春秋疏維)
(清奏象舞則此象箾之舞)正義曰文王時有擊刺之法武王作樂象
而為舞號其樂曰象舞周公成王之時用而奏之於廟
春秋之時季札觀樂尚見舞象象舞不列於六樂盖大
合諸樂乃為此舞或祈告所用周禮無之襄二十九年
魯為季札舞之服虔云象文王之樂象舞也箾舞曲名
禮記文王世子登歌清廟下管象注云象周武王伐
紂之樂也以管播其聲又為之舞明堂位朱干(赤盾)玉
戚(斧也)冕而舞大武皮弁素積裼而舞大夏注大武周舞
大夏夏舞疏六冕周制故用而舞周樂皮弁三王服故
用舞夏樂内則十有三年學樂誦詩舞勺成童舞象
二十舞大夏注先學勺後學象文武之次也(疏曰舞象謂武舞也)
大夏樂之文武備者祭統大嘗禘升歌清廟下而管
象朱干玉戚以舞大武八佾以舞大夏此天子之樂也
康周公故以賜魯也注管象吹管而舞武象之樂也干
戚武象之舞所執大夏禹樂文舞也執羽籥文武之舞
皆八列互言之耳左傳見舞象箾南籥者注象箾舞
者所執南籥籥舞也皆文王之樂疏南籥文舞象箾武
舞劉敞曰象則文王之樂所謂象箾者盖文舞也故
其辭稱文王之典
周六代舞
春官大司樂以樂舞教國子舞雲門大卷大咸大㲈大
夏大濩大武(注周所存六代之樂)以六舞大合樂疏大司樂教大
舞樂師教小舞内則十三舞勺成童舞象舞象謂戈皆
小舞二十舞大夏即此六舞也六舞皆學也保氏教之
六樂教以書此教以舞六舞雲門已下是黃帝堯舜夏
殷周者並依樂緯及元命包三皇之樂不存者以質故
也下神用一代樂合樂用六代分此六代之舞尊者用
前代卑者用後代使尊卑有序故云序左傳襄二十九
年季札見舞象箾南籥大武韶濩大夏韶箾(莊二十年樂及徧舞)
(注云兼舞六代之樂)穎容春秋釋例曰魯受四代之禮樂故不舞
雲門咸池内則疏熊氏云勺籥也舞象謂干戈之小
舞也年尚幼故習文武之小舞大司樂疏言六變
八變九變者謂在天地及廟庭而立四表此約周
之大武其餘大濩已上亦立四表以與舞人為曲
别三禮義宗樂九變者舞九終八變者舞八
終六變者舞六終終成也白虎通歌在堂上舞在堂
下歌者象德舞者象功君子上德而下功大司樂言
樂德樂語而終於樂舞樂師言樂成告備而終於臯舞
孟子言仁義禮樂之實而終於不知手之舞之記言詩
言志歌咏聲而終於舞動容此舞所以為樂之成也由
小學之書以進於瞽宗之禮樂由瞽宗之禮樂而成之
以東序之舞則周之教法可知古之教舞者朱其干
玉其戚則尚道不尚事尚德不尚威
周三舞
小雅鼓鐘以雅以南以籥不僣注舞四夷之樂以為籥
舞箋云雅萬舞也萬也南也籥也三舞不僣言進退之
旅也周樂尚武故謂萬舞為雅雅正也籥舞文樂也正
義以干戚而言萬者舉本用兵人衆之大數為舞以象
之萬即武舞樂記武王食老更於大學冕而總干注
親在舞位也祭統君執干戚就舞位君為東上冕而
總干周書世俘解籥人奏武(注以干戚為舞)萬獻明明三終
奏崇禹生開三終(注詩篇名)
周籥舞
春官籥師(中士四人)掌教國子舞羽龡籥(注文舞有持羽吹籥者所謂籥舞也)
(文王世子曰秋冬學羽籥詩云左手執籥右手秉翟)祭祀則鼓羽籥之舞賓客
饗食亦如之司干(下士二人注干舞者所持)掌舞器(注舞器羽籥之屬)祭
祀舞者既陳則授舞器(疏文武二舞之器皆司干掌之)夏官司兵祭
祀授武者兵(注朱干玉戚之屬)易氏曰文舞羽籥則籥師掌
之武舞干戈則司干掌之然文王世子曰小樂正學干
大胥贊之籥師學戈籥師丞贊之是籥師亦教干戈
詩賓之初筵籥舞笙鼓樂既和奏祭統注大夏文舞
執羽籥
周合舞漢大樂律舞酎
月令仲春上丁命樂正習舞(注順萬物始出地鼓舞也夏小正曰丁亥萬用入學)
仲丁又命樂正入學習樂注為季春將合樂也春官
大司樂帥國子而舞大胥掌學士之版以待致諸子
春入學舍采合舞秋頒學合聲以六樂之會正舞位以
序出入舞者(注以長幼次之)注司農云學士謂卿大夫諸子學
舞者版籍也漢大樂律曰卑者之子不得舞宗廟之酎
除吏二千石到六百石及關内侯到五大夫子先取適
子高七尺以上年二十到年三十顔色和順身體修治
者以為舞人與古用卿大夫子同義小胥巡舞列
夏官諸子凡樂事正舞位授舞器後漢百官志大予
樂令注盧植云漢大樂律至以為舞人
周八佾
見樂器類左傳衆仲曰舞所以節八音而行八風故
自八以下注唯天子得盡物數故以八為列宋志太
常傅隆云杜預注左傳佾舞云諸侯六六三十六人常
以為非夫舞所以節八音必以八人為列自天子至士
降殺以兩減其二列預以為一列又減二人至士止餘
四人豈復成樂案服虔注傳云天子八八諸侯六八大
夫四八士二八其義甚允
魯六羽六佾
左傳隠五年九月考仲子之宫將萬焉(萬是舞之大名)魯頌閟宫萬
(舞洋洋)公問羽數於衆仲對曰天子用八諸侯用六(注六六三)
(十六人)大夫四士二於是初獻六羽始用六佾也注魯唯
文王周公廟得用八而他公僣用之正義按公羊傳曰
萬者何干舞也籥者何羽舞也則萬與羽不同今傳云云
是萬與羽為一何休云仲子之廟唯有羽舞無干舞者
婦人無武事獨奏文樂也劉炫云羽者為文萬者為武
武則左執朱干右秉玉戚文則左執籥右秉翟服虔以
用六為六八四十八大夫四為四八三十二士二為二
八十六(士有功賜用樂)仲子之廟用六佾他公則仍用八昭二
十五年公羊傳朱干玉戚以舞大夏八佾以舞大武此
皆天子之禮也是昭公之時僣用八也其後季氏舞於
庭榖梁傳舞夏天子八佾諸公六佾諸侯四佾(劉氏云士無舞)
公羊傳初獻六羽譏始僣諸公也天子八佾(注法八風)諸公
六(法六律)諸侯四(法四時)詩簡兮公庭萬舞注干羽箋據公
羊傳以為干舞正義萬者舞之總名何休曰象武王以
萬人定天下春秋萬入去籥(言文武二舞俱入去其有聲者左氏仲子之宫將萬)
(焉婦人之廟不應獨用武舞也公羊以萬舞為武舞與籥舞對言之失經意矣)異義公羊說樂
萬舞以鴻羽詩毛說萬以翟羽韓詩說以夷狄大鳥羽
祭統大嘗禘升歌清廟下而管象朱干玉戚以舞大武
八佾以舞大夏此天子之樂也康周公故以賜魯也
漢宗廟樂舞武德文始五行舞昭德文始
四時五行舞盛德文始四時五行舞
禮樂志漢興樂家有制氏(魯氏)以雅樂聲律世在大樂官
能紀其鏗鏘鼓舞而不能言其義高祖時叔孫通因奏
樂人制宗廟樂奏嘉至永至休成永安之樂又有房中
祠樂高祖廟奏武德文始五行之舞孝文廟奏昭德文
始四時五行之舞(後漢祭祀志注孝文祫食於高廟昭德之舞不進與高廟同樂)孝武
廟奏盛德文始四時五行之舞(荀悦漢紀高十二年孝惠即位叔孫通定武德)
文始五行之舞(景紀元年十月詔曰祖有功宗有德歌者所以發德也舞者所以明功也高廟酎奏武德文)
(始五行之舞孝惠廟酎奏文始五行之舞文帝德侔天地明象日月其為孝文廟為昭德舞以明休德)諸
帝廟皆常奏文始四時五行之舞武德舞者高祖四年
作以象天下樂已行武以除亂也(舞人執干戚)文始舞者本
舜招舞也高祖六年更曰文始以示不相襲也(舞人執羽籥)
五行舞者本周舞也秦始皇二十六年更名曰五行也
(其人冠冕衣服法五行)四時舞者孝文所作以示天下之安和也
樂已所自作明有制也樂先王之樂明有法也孝景采
武德舞為昭德以尊太宗廟(元年十月)孝宣采昭德舞為盛
德以尊世宗廟(本始二年六月庚午)哀帝罷樂府官孔光奏剛别
拊員二人給盛德不可罷(注剛及别拊皆鼓名)文中子子謂武德
之舞勞而决其發謀動慮經天下乎謂昭德之舞閑而
泰其和神定氣綏天下乎武德則功存焉不如昭德之
善也
漢祠泰一后土樂舞雲舞九歌
郊祀志元鼎四年春滅南粤李延年以好音見上善之
下公卿議曰民間祠有鼓舞樂今郊祀無樂豈稱乎公
卿曰古者祠天地皆有樂而神祇可得而禮於是塞南
越禱祠泰一后土始用樂舞益召歌兒作二十五絃及
空侯瑟自此起禮樂志郊祀歌天地章千童羅舞成
八溢合好效歡虞泰一九歌畢奏斐然殊鳴琴竽瑟會
軒朱展詩應律鋗玉鳴函宫吐角激徵清發梁揚羽申
以商造兹新音永久長聲氣遠條鳳鳴鴹惟泰元章鐘
鼔竽笙雲舞翔翔天門章飾玉梢以舞歌景星章四興
遞代八風生注臣瓉曰舞者四縣代奏左傳舞節八音
行八風
漢鼙舞
晉志鼙舞未詳所起漢氏已施於燕享傅毅張衡所賦
皆其事也舊曲有五篇一關東有賢女二章和二年中
三樂久長四四方皇五殿前生桂木其辭並亡曹植鼙
舞詩序云故漢靈帝西園鼓吹有李堅者能鼙舞古曲
多謬誤故依前曲作新歌五篇(宋志五篇聖皇靈芝大魏精微孟冬)泰始
中又製其詞其舞二八魏曲曰明明魏皇帝(太和有聖帝)魏歷長天生烝民
為君不易晉歌詩五篇(洪業)天命景皇大晉明君篇文選傳毅舞賦樂
記干戚之容雅美蹲蹲之舞揚激徵騁清角贊舞操奏
均曲軼態横出瑰&KR1086;譎起眄盤鼓則騰清眸吐哇咬則
發皓齒(李善云般鼓之舞載籍無文似舞人更遞蹈之而為舞節古新成安樂宫辭曰盤鼓鐘聲張衡)
(七盤舞賦曰歴七盤而屣躡又曰盤鼓煥以駢羅王粲七釋曰七盤陳於廣庭疇人儼其齊俟揄皓袖以振策)
(竦并足而軒跱邪睨鼔下伉音赴節)南都賦怨西荆之折盤唐志明之君漢鞞舞
曲也隋志牛弘請存鞞鐸巾拂等四舞與新伎並陳
按漢魏以來並施於宴饗鞞舞漢巴渝舞也至章帝造
鞞舞辭鐸舞傅玄代魏辭云振鐸鳴金成公綏賦云鞞
鐸舞庭八音並陳是也(奏鞞鐸舞曲二卷宋志鐸舞歌詩二篇)拂舞者沈
約宋志云吳舞吳人思晉化其辭本云白符鳩是也(晉志)
有拂舞歌詩五篇(唐志白鳩吳拂舞曲也)巾舞者公莫舞也伏滔云項莊
因舞欲劔高祖項伯紆長紬以扞其鋒魏晉傳為舞此
雖非正樂亦前代舊聲故梁武報沈約云鞞鐸巾拂古
之遺風楊泓云此舞本二八人桓玄為八佾後因而不
改吕氏春秋帝嚳令人作鼙鼓之樂張載鞞舞賦
采干戚之遺式兮同數度於二八夏侯湛賦云專奇
巧於樂府苞殊妙乎伶人晉志鐸舞歌一篇幡舞歌
一篇鼓舞伎六曲陳於元會宋志杯槃舞巾舞歌詩
各一篇白紵舞歌詩三篇
漢萬舞八佾舞
明紀永平二年冬十月壬子幸辟雍初行養老禮詔曰
升歌鹿鳴下管新宫八佾具修萬舞於庭續志方山
冠似進賢祠宗廟大予八佾四時五行樂人服之冠衣
各如其行方之色而舞焉百官志大予樂令注漢官
曰樂人八佾舞三百八十人東都賦歌九功舞八佾
東京賦冠華秉翟列舞八佾注蔡邕獨斷曰郊祀舞
者冠建華冠藝文志武帝時河間王獻八佾舞總
章八佾舞(見迎氣樂)
漢八佾雲翹育命舞
前志孔光奏諸族樂人兼雲招給祠南郊用六十七人
不可罷注招與翹同後祭祀志永平中兆五郊于雒
陽迎春歌青陽八佾舞雲翹之舞迎夏歌朱明八佾舞
雲翹之舞先立秋迎黃靈歌朱明八佾舞雲翹育命之
舞迎秋歌西皓八佾舞育命之舞迎冬歌玄冥八佾舞
育命之舞注魏繆襲議漢有雲翹育命之舞不知所出
舊以祀天今可兼以雲翹祀圜丘育命祀方澤輿服
志爵弁雲翹舞人服之建華冠育命舞人服之禮樂
師注帗析五采繒今靈星舞子持之
漢大武舞武德舞登歌八佾舞漢宗廟
樂漢百官頌
紀明帝永平三年冬十月蒸祭光武廟初奏文始五行
武德之舞注文始舞人執羽籥五行舞冠冕衣服法五
行色武德舞人執干戚章帝即位十二月癸巳有司
奏明帝廟曰顯宗禘祫於光武之堂進武德之舞和
帝即位有司奏章帝廟曰肅宗共進武德之舞祭祀
志注東觀書曰永平三年八月丁卯公卿奏議世祖廟
登歌八佾舞名東平王蒼議以為漢制舊典宗廟各奏
其樂不皆相襲以明功德光武受命中興撥亂反正登
封告成修建三雍肅穆典祀功德巍巍歌所以詠德舞
所以象功世祖廟樂名宜曰大武之舞詩傳曰頌言成
也一章成篇宜列德故登歌清廟一章也漢書曰百官
頌所登御者一章十四句損益前後之宜六十四節為
舞曲副八佾之數十月蒸祭始御用其文始五行之舞
如故勿進武德舞歌詩曰於穆世廟肅雍顯清俊乂翼
翼秉文之成越序上帝駿奔來寧建立三雍封禪泰山
章明圖䜟放唐之文休矣惟德罔射協同本支百世永
保厥功詔書曰驃騎將軍議可進武德之舞如故章帝
初即位賜蒼書曰太尉熹等奏顯宗四時祫食於世祖
廟如孝文在高廟之禮奏武德文始五行之舞蒼上言
昔者孝文廟樂曰昭德孝武曰盛德今皆祫食於高廟
昭德之舞不進與高廟同樂今孝明主在世祖廟當同
樂盛德之舞無所施當進武德之舞詔祫食世祖廟樂
皆如王議以正月十八日始祠齊志永平三年東平
王蒼造光武廟登歌一章二十六句魏王肅作宗廟
詩頌十二篇不入於樂
漢鞶舞
通典鞶舞漢曲至晉加之以杯謂之世寧舞張衡賦云
歴七鞶(文選注作盤)而屣躡王粲釋云七鞶陳於廣庭顔延
之云遞間關於鞶扇鮑昭云七鞶起長袖(干寳云晉武帝大康中天)
(下為晉代寧舞矜手以接鞶反覆之宋改為宋世寧齊改為齊代昌舞今謂之鞶舞隷清部樂中)鶴舞
馬舞竹書穆天子傳亦有之宋鮑昭有舞鶴賦今翔麟
鳳苑廏有蹀馬俯仰騰躍皆合曲節朝會用樂則兼奏
之
漢巴俞舞(見夷樂)
相如傳注師古曰巴俞之人剛勇好舞初高祖用之克
平三秦美其功力後使樂府習之因名巴俞舞
宋志魏俞兒舞歌四篇王粲造(矛俞弩俞安臺行辭新福歌)晉宣武
舞歌四篇傅玄造惟聖皇篇(矛俞第一)短兵篇(劔俞第二)軍鎮篇
(弩俞第三)窮武篇(安臺行辭第四)又宣文舞歌二篇(羽籥羽鐸)
魏鳳翔靈應武頌大韶大武
昭武舞三祖廟舞大鈞樂
魏志(通典)文帝黃初四年有司奏改漢雲翹舞曰鳳翔舞
育命曰靈應舞武德曰武頌舞文始曰大韶舞五行曰
大武舞(三年改巴俞舞曰昭武舞)明帝景初元年六月有司奏(宋志太和)
(初公卿議)武帝為太祖樂用武始之樂文帝為高祖樂用咸
熙之舞帝為烈祖樂用章斌之舞三祖之廟萬世不毁
(於文文武為斌)三舞並以薦饗及臨朝大享舞之臣等思惟三
舞宜有總名可名大鈞之樂(鈞平也言大魏三世同功以至隆平也)三舞
皆執羽籥王肅議高皇至高祖文昭廟兼用先代及武
始大鈞之舞
晉宣武宣文舞正德大豫舞
通典晉改魏昭武曰宣武舞羽籥舞曰宣文舞咸寧元
年定宗廟之號而廟樂乃停宣武宣文二舞而同用荀
勖所使郭瓊宋識等所造正德大豫二舞(志歌二篇張華作)正德
歌曰象容表慶協律被聲軼武超濩取節六英(大豫歌曰爰制大豫宣德舞功醇化既穆王道協隆)宋志
又有傅玄荀勖造各二篇(荀顗傳時以正德大豫雅頌未合命顗定樂事未終)宋永初元年
改正德曰前舞大豫曰後舞孝建二年改前舞為凱容
(文)後舞為宣烈(武)何承天三代樂序云正德大豫二舞
盖出於二容樂按二舞即出宣武宣文魏大武三舞也
何以知之宣武魏昭武舞也宣文魏文始舞也今凱容
執籥翟即魏武始也宣烈有矛弩有干戚矛弩漢巴渝
舞也干戚周武舞也宋代止革其辭與名不變其舞瓊
識所造雜用二舞以為大豫耳夷蠻之樂雖陳宗廟不
應雜以周舞也宋志魏明帝太和初詔曰音樂以舞
為主自黃帝雲門以下至周大武皆太廟舞名也顔竣
云東平王蒼以為前漢諸祖别廟是以祖宗之廟各有
舞樂至於祫祭始祖之廟則專用始祖之舞故謂後漢
諸祖共廟同庭雖有祖宗不宜入别舞魏三祖各有舞
樂豈復是異廟齊志周大武舞秦改為五行漢高造
武德舞執干戚魏文改五行還為大武而武德曰武頌
明帝改造武始晉世仍舊傅玄六代舞歌有武辭此武
舞非一也宋孝建初以凱容舞為韶舞宣烈舞為武舞
據韶為言宣烈即古之大武非武德也其冠服魏明帝
世尚書所奏定舜韶舞漢高改曰文始魏復曰大韶又
造咸熙為文舞晉傅玄六代舞有虞韶舞辭宋以凱容
繼韶為文舞用魏咸熙冠服晉泰始九年造正德大豫
舞傅玄張華各為歌辭宋元嘉中改正德為前舞大豫
為後舞通典梁以武舞為大壯舞以文舞為大觀舞
陳舞七德九序後魏志祖瑩請以韶舞為崇德武舞為
章烈總名曰嘉成詔樂為大成舞依舊為文武鄭樵
曰舞與歌相應歌主聲舞主形自六代之舞至于漢魏
並不著辭舞之有辭自晉始
後周六舞
隋志天和元年武帝初造山雲舞以備六代建德二年
十月甲辰六代樂成奏於崇信殿羣臣咸觀其宫縣依
梁三十六架舞六代大夏大濩大武正德武德山雲之
舞於是正定雅音為郊廟樂創造鍾律(後魏志漢世唯有虞韶周武魏)
(為武始咸熙)
隋三調四舞漢舞
何妥傳上令考定鍾律上表曰伏羲減瑟文王足琴仲
尼擊磬子路鼓瑟漢高擊筑元帝吹簫魏之三祖並制
樂辭今三調四舞頗具雅聲若教習傳授庶流傳古樂
謹具錄三調四舞曲名又製歌辭書奏敕太常取妥節
度於是作清平瑟三調聲又作八佾鞞鐸巾拂四舞
志隋平陳獲宋齊舊樂於是牛弘等定文武之舞又依
樂記象德擬功初來就位揔干而山立思君道之難也
發揚蹈厲威而不殘也舞亂皆坐四海咸安也云云
唐志公莫舞漢舞也巴渝漢高帝命工人作也明之君
漢鞞舞曲也鐸舞漢曲也
唐治康凱安舞
樂志初隋有文舞武舞至祖孝孫定樂更文舞曰治康
武舞曰凱安舞者各六十四人文舞左籥右翟與執纛
而引者二人皆委貌冠黑素絳領廣褏白絝革帶烏皮
履武舞左干右戚執旌居前者二人執鼗執鐸皆二人
金錞二輿者四人奏者二人執鐃二人執相在左執雅
在右皆二人夾導服平冕餘同文舞朝會則武弁平巾
幘廣褏金甲豹文絝烏皮鞾執干戚夾導皆同郊廟凡
初獻作文舞之舞亞終獻作武舞之舞太廟降神以文
舞每室酌獻各用其廟之舞(六典曰宫縣之舞八佾軒縣之舞六佾)儀鳳
二年(會要十一月二十二日)太常卿韋萬后定凱安舞六變一變
象龍興參墟二變象克定關中三變象東夏賓服(會要作夷)
(夏)四變象江淮平五變象玁狁服六變復位以崇象兵
還振旅(武后改治康為化康)麟德二年(會要十月二十四日)詔郊廟饗宴奏
文舞用功成慶善樂曳履執紼服袴褶童子冠如故武
舞用神功破陣樂衣甲持戟執纛者被金甲八佾加簫
笛歌鼓列坐縣南若舞即與宫縣合至上元三年詔神
功破陣樂不入雅樂功成慶善樂不可降神皆罷而郊
廟用治康凱安如故(詔舊文武舞并器服依舊)會要儀鳳二年十
一月六日太常少卿韋萬后奏貞觀禮郊享曰文舞奏
元和順和永和等樂舞人著委貎冠舞執籥翟武舞奏
凱安舞人著平冕執干戚詔錄凱安六變法象奏聞二
十二日萬石又與刊正樂官等奏曰凱安舞是貞觀年
中所造云云案貞觀禮武舞唯作六變亦如周之大武六
成開元八年九月趙慎言奏五郊衣服獨乖方色舞者
常持皂飾工人常服絳衣請各依方色其宗廟黃色仍
各以所主色褾袖通典凡天子宫縣奏文武二舞以
為衆樂之容文舞九功武舞七德也太樂令壁記云
唐虞三代舞用國子欲其早習於道也樂用瞽師謂
心專一也漢魏以來以國之賤隷為之唯雅舞尚選
用良家子百官志太樂令文武二舞郎一百四十
人
唐三大舞七德舞(秦王破陣樂神功破陣樂)九功舞(功成)
(慶善舞)上元舞
樂志(參用會要)唐之自製樂凡三大舞一曰七德舞二曰九
功舞三曰上元舞七德舞者本名秦王破陣樂太宗為
秦王破劉武周軍中相與作秦王破陣樂曲及即位宴
會必奏之(貞觀元年正月丁亥宴羣臣奏破陣樂)謂侍臣曰雖發揚蹈厲
異乎文容然功業由之被於樂章示不忘本也右僕射
封德彛曰陛下以聖武戡難陳樂象德文容豈足道哉
帝矍然曰朕雖以武功興終以文德綏海内謂文容不
如蹈厲斯過矣(會要貞觀三年正月三日宴羣臣謂侍臣云云七年正月七日製舞圖吕才教)
(舞百二十人數日而就十五日奏之於廷武臣列將咸上夀顯慶元年正月二十五日詔改破陣樂舞為神功)
(破陣樂)乃製舞圖左圓右方先徧後伍交錯屈伸以象魚
麗鵝鸛(舊史七年正月戊子上製破陣樂舞圖)命吕才以圖教樂工百二
十八人被銀甲執戟而舞凡三變每變為四陣象擊刺
往來歌者和曰秦王破陣樂後令魏徵與員外散騎常
侍褚亮員外散騎常侍虞世南太子右庶子李百藥更
製歌辭名曰七德舞舞初成觀者皆扼腕踊躍(太常卿蕭瑀請)
(備寫禽獲之狀帝不許)諸將上夀羣臣稱萬歲蠻夷在廷者請相
率以舞(會要列將上夀曰此陛下百戰百勝之形容)自是元日冬至朝會慶
賀與九功舞同奏舞人更以進賢冠虎文袴螣蛇帶烏
皮鞾二人執旌居前其後更號神功破陣樂(通監七年正月更名)
(破陳樂曰七德舞癸巳宴三品以上及州牧蠻夷於玄武門奏七德九功舞觀其抑揚蹈厲莫不踴躍震竦)
(通典貞觀初作破陣樂舞有發揚蹈厲之容歌有麤和嘽發之音表興王之盛烈何謝周之文武)九功
舞者本名功成慶善樂太宗生於慶善宫貞觀六年(九月)
(二十九日己酉)幸之宴從臣賞賜閭里同漢沛宛帝歡甚賦詩
(會要十韻有曰指麾八荒定懷柔萬國夷單于陪武帳日逐衛文㮰端扆朝四岳無為任百司)起居郎
吕才被之管弦名曰功成慶善樂以童兒六十四人(八佾)
冠進德冠紫袴褶長褏漆髻(大樂令壁記云漆髮皮履)屣履而舞號
九功舞進蹈安徐以象文德麟德二年(十月二十四日)詔郊廟
享宴奏文舞用功成慶善樂曳履執紼服袴褶童子冠
如故武舞用神功破陣樂衣甲持戟執纛者被金甲八
佾加簫笛歌鼓列坐縣南若舞即與宫縣合奏其宴樂
二舞仍設焉上元舞者高宗所作也舞者百八十人衣
畫雲五色衣以象元氣其樂有上元二儀三才四時五
行六律七政八風九宫十洲得一慶雲之曲大祠享皆
用之(會要咸享四年十月十五日丙寅上自製樂章十四首云云詔有司諸大祠享並奏)至上元
三年(十一月三日)詔惟圜丘方澤太廟乃用餘皆罷又曰神
功破陣樂不入雅樂功成慶善樂不可降神亦皆罷而
郊廟用治康凱安如故儀鳳二年(十一月六日)太常卿韋萬
石奏請作上元舞兼奏破陣慶善二舞(二十二日萬石與刊正樂官等)
(奏)而破陣樂五十二徧著於雅樂者二徧慶善樂五十
徧(會要云七徧)著於雅樂者一徧上元舞二十九徧皆著於
雅樂又曰雲門大咸太㲈大夏古文舞也大濩大武古
武舞也為國家者揖讓得天下則先奏文舞征伐得天
下則先奏武舞神功破陣樂有武事之象功成慶善樂
有文事之象用二舞請先奏神功破陣樂(會要又奏祭享日三獻已)
(終上元舞猶未畢其破陣慶善上元三曲望修改令長短與禮相稱從之)初朝會常奏破陣
樂高宗即位不忍觀之(永徽二年十一月二日郊祀宇文節請奏九部樂上曰被甲而)
(舞者不忍觀)乃不設後(儀鳳三年)幸九成宫置酒(七月辛酉)韋萬石(太常)
(少卿)曰破陣樂舞所以宣揚祖宗盛烈以示後世自陛下
即位寢而不作者久矣禮天子親總干戚以舞先祖之
樂今破陣樂久廢羣下無所稱述非所以發孝思也帝
復令奏之舞畢歎曰不見此樂垂三十年追思王業勤
勞若此朕安可忘武功耶羣臣皆稱萬歲然遇饗燕奏
二樂天子必避位坐者皆興太常博士裴守真以謂奏
二舞時天子不宜起立詔從之(永淳元年二月守真謂二舞義均韶夏用兼賓)
(祭古無立觀之禮)及高宗崩改治康舞曰化康以避諱武后毁
唐太廟七德九功之舞皆亡唯其名存自後復用隋文
舞武舞而已志又曰太宗高宗作三大舞雜用於燕樂
其他諸曲出於一時之作非純雅尚不至於滛泆太
宗李靖問對靖曰臣觀陛下所製破陣樂舞前出四表
後綴八旛左右折旋趍走金鼓各有其節此即八陣圖
四頭八尾之製也人間但見樂舞之盛豈有知軍容如
斯焉帝曰兵法可以意授不可以語傳朕為破陣樂唯
卿已曉其表矣(會要凱歌奏破陣樂曲辭曰受律辭元首相將討叛臣咸歌破陣樂共賞太平)
人(開元三年詔燕國公張說改定樂章上自定聲度說為之詞令太常樂工就集賢院教習數月方畢因定)
(封禪郊廟詞曲及舞至今行焉)浮屠玄奘至天竺國(會要貞觀初)其王尸羅
逸多召見曰而國有聖人出作秦王破陣樂試為我言
其為人玄奘粗言太宗神武平定禍亂四夷賓服王喜
曰我當東面而朝貞觀十五年遣使來朝魏徵傳帝
以兵定天下雖已治不忘經略四夷故徵侍宴奏破陣
武德舞則俛首不顧至慶善樂則諦玩無斁其舉有所
諷切如此大樂令壁記坐部伎有破陣樂今上玄宗
所作也生於立部伎破陣樂舞四人金甲胄(志云小破陣樂)千
(秋節會勤政樓奏小破陣樂)舊紀貞元十四年二月戊午御麟德
殿宴百寮初奏破陣樂徧奏九部樂元德秀傳以王
者作樂崇德天人之極致而詞章不稱是無樂也作破
陣樂詞以訂商周(白居易作七德舞詩)吐蕃傳穆宗長慶二年
遣大理卿劉元鼎往使贊普宴之奏秦王破陣曲
唐六朝樂舞
志(參用會要)初太宗時(貞觀十四年六月一日)詔袐書監顔師古等撰
定弘農府君至高祖太武皇帝六廟樂曲舞名其後變
更不一而自獻祖而下廟舞略可見也獻祖曰光大之
舞懿祖曰長發太祖曰大政世祖曰大成高祖曰大明
太宗曰崇德(徐景安樂書太宗之室曰崇德即七德也)高宗曰鈞天中宗曰
大和睿宗曰景雲玄宗曰大運(會要云廣運)肅宗曰惟新代
宗曰保大德宗曰文明順宗曰大順德宗曰象德穆宗
曰和寧敬宗曰大鈞文宗曰文成武宗曰大定昭宗曰
咸寧(會要云咸亨)其餘缺而不著會要貞觀十四年六月
一日詔廟樂未稱宜詳定袐書監顔師古議弘農府君
宣簡公懿王三廟同奏長發舞(德明興聖皇帝奏長發之舞樂章九李紓撰)
景帝廟奏永錫舞元帝廟奏大有舞高祖廟奏大明舞
文德后奏光大舞給事中許敬宗議景帝廟奏大有元
帝廟奏大成制曰可後太宗室奏崇德舞高宗室奏鈞
天舞中宗室奏保大舞德宗室奏文明舞順宗室奏大
順舞憲宗室奏象德舞穆宗室奏和安舞敬宗室奏大
鈞舞文宗室奏文成舞武宗室奏大定舞自是以下亡
矣開元二十九年六月十九日太常奏東封泰山日(十三)
(年)所定雅樂獻祖用光大懿祖用長發太祖用大政(十年)
(改定)至睿宗用景雲之舞(並同樂志)開元九年九月趙慎言表
曰古之舞者即諸侯子孫故神祇降福靈光燭壇隋猶
以品子為之號三舞郎願考復古道取品子年二十以
下顔容修正者令太常博士主之
唐六合還淳舞
志調露二年幸洛陽城南樓宴羣臣太常奏六合還淳
之舞其容制不傳舊紀調露二年正月乙酉(會要二十一日)
宴諸王諸司三品已上都督刺史於洛城南門樓奏新
造六合還淳之舞
唐紫極舞
會要太清宫薦獻混元皇帝奏混成紫極之舞天寳元
年四月十四日有司奏降神用混成之舞送神用太一
之樂樂章十一貞元九年宏詞試太清宫觀紫極舞
賦(李觀裴度)
唐中和樂舞
見繼天誕聖樂貞元十四年二月戊午上自製中和
樂舞曲是日奏之麟德殿又製觀新樂詩一章六句序
曰仲春之首紀為令節象中和之容作中和之舞
唐景雲承天樂舞四部舞
六典燕樂伎有景雲樂承天樂之舞樂志燕樂舞共
二十人分四部一景雲舞二慶善三破陣四承天舞景
雲樂舞八人五色雲冠錦袍五色袴金銅帶慶善樂舞
四人紫袍白袴破陣樂舞四人綾袍絳袴承天樂舞四
人進德冠紫袍白袴景雲舞元會第一奏之太樂令
壁記坐部伎六讌樂張文收所造也工人緋綾袍絲布
袴四部(同志)長夀樂武后長夀年所造舞二十人畫衣冠
天授樂天授年所造舞四人畫衣五綵鳳冠鳥歌萬歲
樂武后造舞三人緋大袖畫鸜鵒冠龍池樂今上為此
樂舞十二人冠飾芙蓉(通典龍池小破陣樂玄宗所作)破陣樂今上作
生於立部破陣樂舞四人金甲胄
唐八舞三舞
劉貺太樂令壁記立部伎八部安樂一後周武帝平齊
所作也行列方正象城郭謂之城舞舞者八十人刻木
為面姿制猶作羌胡狀太平樂二亦謂之五方師子舞
師子摰獸出西南夷綴毛為之像俛仰馴狎之容二人
持繩秉拂為習弄之狀五師子各位其方色百四十人
歌太平樂舞抃從之服飾皆作崑崙象破陣樂三文帝
所造也百二十人被甲持戟以金銀飾發揚蹈厲聲韻
慷慨歌和云秦王破陣樂慶善樂四文帝所造也舞六
十四人紫大袖裙襦漆髻皮履舞蹈安徐以象文教洽
大定樂五高宗所造出自破陣樂舞百四十人被五綵
文甲持槊歌和云八紘同軌樂以象平遼東上元樂六
高宗所造舞百八十人畫雲衣備五色以象元氣聖夀
樂七高宗武后所作也舞百四十人金銅冠五色衣行
列成字十六變而畢有聖超千古道泰百王皇帝萬年
寳祚彌昌字光夀樂八今上玄宗所造舞八十人鳥冠
五綵畫衣兼似上元聖夀之容以歌王迹所興自破陣
舞以下(通典云自安樂以後)皆雷大鼓雜以龜兹之樂聲振百里
動蕩山谷大定樂加金鉦唯慶善舞獨用西涼樂最為
閑雅破陣等八舞聲樂皆立奏之樂府謂之立部伎餘
揔謂之坐部坐部伎六自長夀樂已下皆用龜兹樂舞
人皆著靴唯龍池備用雅樂而無聲舞人躡履志每
享郊廟則破陣上元慶善三舞皆用之通典三舞皆
易其衣冠合之鐘磬以享郊廟
唐太宗舞圖
國史樂志和峴言舞人約唐太宗舞圖用一百二十八
人以倍八佾之數
唐勤政樓舞馬
志玄宗以馬百匹盛飾分左右施三重榻舞傾杯數十
曲壯士舉榻馬不動樂工少年姿秀者十數人衣黃衫
文玉帶立左右每千秋節舞於勤政樓下後賜宴設酺
亦會勤政樓其日未明金吾引駕騎北衙四軍陳仗列
旗幟被金甲短後繡袍太常卿引雅樂每部數十人間
以胡夷之技内閑廏使引戲馬五坊使引象犀入場拜
舞宫人數百衣錦繡衣出帷中擊雷鼓奏小破陣樂歲
以為常宋謝莊舞馬賦肆夏已升采齊既薦始徘
徊而龍俛終沃若而鸞眄迎調露於飛鍾赴承雲於
驚箭梁天監初河南獻舞馬詔周興嗣到沆張率
為賦
建隆新定樂舞
九年二月五日有司請改一代樂名并太廟四室酌獻
迎俎送神樂章詔令判太常竇儼撰進四月四日癸酉
儼上新定二舞十二樂曲名文舞為文德武舞為武功
之舞自祭天地及饗先農藉田共十二曲各新定名五
月壬寅(四日)儼又上新定太廟室舞曲名及登歌辭自僖
至宣凡四舞四曲僖曰大善順曰大寧翼曰大順宣曰
大慶舞制曰恭依典禮仍付所司
太祖大定太宗大盛真宗大明仁宗大仁
英宗大英神宗大神哲宗大成
中興饗廟樂舞迎神孝熙昭德太祖酌獻皇武
太宗大定真宗熙文仁宗美成英宗治隆
神宗大明哲宗重光徽宗承元欽宗端慶
高宗大德孝宗大倫光宗大和寧宗大安
亞終獻禮洽儲祥理宗大昭度宗大熙
(自皇武至端慶皆原廟殿名以為舞名非也)
乾德文武二舞淳化朝元殿二舞
景祐武舞九器
乾德四年十月辛酉詔太常置熊羆十二案及文武
舞羽籥干戚樂工之數本寺上言文武舞各六十六人
文舞二人執纛前引其舞人並服進賢冠黃紗袍革帶
烏皮履左手執籥右手執翟武舞二人執旌其舞人並
服武弁平巾幘金支緋綠布大袖右手執干左手執戚
引舞十八人内二人執鼗二人執鐸六人持金錞二人
執鐃二人執相四人執雅其引舞人並服武弁冠朱衣
白袴革帶烏皮履以上舞郎并引舞共一百五十人十
二案設氈牀十二為熊羆騰倚之狀以承其下十二案
共一百八人并服武弁冠二舞用樂章二首詔學士陶
穀竇儀分撰(景祐二年九月宋祁上大樂圖義論武舞所執九器舞入之時左執干右執戚離為)
(八列别使工人執旌鼗鐸以發之錞以和之左執相以輔之右執雅以節之及舞之將成也則鳴鐃以退行列)
(築雅以陔步武鼗鐸錞相皆罷而不作己酉二十九日學士承旨章德象請如祁所論奏可)一本云乾德四
(年十月辛酉朔詔大朝會復用文德武功之舞始命和峴修復禮樂之器别造宫縣三十六虞設於庭登歌兩)
(架設於殿上又置鼓吹十二案及舞人所執與其服皆如舊制)是月十九日己卯判太
常和峴言郊廟殿庭通用文德武功舞然其綴兆未稱
功德之形容又按古義以揖遜得天下者先奏文舞以
征伐得天下者先奏武舞陛下以揖遜受禪宜先奏文
舞又取尚書舜玄德升聞之義請改文舞為至德升聞
之舞舞人約唐太宗舞圖用百二十八人以倍八佾之
數分為八行行十六人皆著履執拂服袴褶冠進賢冠
引舞二人各執五采纛其舞狀文容變數聊更改制文
陛下以神武平一海内即當次奏武舞取周書武王一
戎衣之義改為天下大定之舞人數行列悉同文舞其
人皆被金甲持戟引舞二人各執五采旗其舞六變一
變象六師初舉二變象上黨克平三變象維揚底定四
變象荆湖歸服五變象邛蜀納欵六變象兵還振旅其
鐃鐸雅相金錞鼗鼓并引二舞等人冠服即依樂令而
文德武功之舞請於郊廟依舊通用詔二舞人數衣冠
悉依舊制殿前朝會自石晉後遂廢至是歲始詔大朝
會復用二舞文物甚盛十一月癸巳日南至御乾元殿
受朝始用二舞(初用雅樂)太宗淳化二年正月太子中允直
集賢院和㠓上言兄峴乾德中約唐志故事請改殿庭
二舞之名舞有六變之象各有樂章歌咏太祖功業今
覩來歲正會之儀登歌五瑞之曲已從改制則文武二
舞亦當更定其名案周易有化成天下之辭謂文德也
漢書有威加海内之歌謂武功也望改殿庭舊用玄德
升聞之舞為化成天下之舞天下大定之舞為威加海
内之舞一變象登臺講武二變象漳泉奉土三變象杭
越來朝四變象克殄并汾五變象肅清銀夏六變象兵
還振旅每變樂章各一首詔可三年正月丙申朔御朝
元殿復用宫縣二舞登歌五瑞曲
淳化朝元殿二舞
淳化元年正月和㠓言云云(見前)三年正月丙申朔朝
賀畢再御朝元殿羣臣上夀復用宫縣二舞登歌五瑞
曲
祥符盛德升聞之舞
大中祥符五年十二月八日辛未詔改玄德升聞之舞
為盛德升聞之舞
祥符同和定功舞太宗聖製雅樂詩
祥符六年四月十九日己卯召輔臣至龍圖閣宣示太
宗御製曲名三百九十六付修史院又以萬國朝天樂
曲同和之舞平晉樂曲定功之舞二曲雅樂譜及御製
二曲樂章令太常寺與禮官參議於郊廟祭享參用之
乾興元年冬十月己未真宗廟樂舞曰大明嘉祐八
年十月庚辰仁宗廟舞曰大仁學士院并上樂章志
真宗又取太宗所撰萬國朝天曲曰同和之舞平晉曲
曰定功之舞親作辭奏于郊廟
天聖厚德無疆舞
天聖九年四月二十一日丁酉資政學士晏殊上皇太
后御殿樂章十四首詔付有司其德合無疆之舞改曰
厚德無疆之舞(酒一行用之)四海會同之舞(酒再行用之)景祐
二年十月詔問奉慈廟不作武舞禮院言春秋考仲子
之宫初獻六羽不言佾者明佾則干舞在其中婦人無
武事獨奏文樂也唐垂拱以來始用鏄鐘獻武舞失禮
之甚請以特磬代鏄鐘止用文德之舞奏可
天聖郊廟樂舞
天聖五年十月壬午判太常禮院孫奭言郊廟用樂未
應古制皇帝酌獻不作文舞亞獻不作武舞但奏登歌
之曲盖有司失講求詔兩制及禮官詳定乙未翰林承
旨劉子儀言奉詔詳定孫奭所言郊廟樂舞之制國初
至咸平以前舊儀僖祖室奠爵大善之舞作以次奏本
室之舞今請宫架奏逐室曲作文舞舊儀皇帝還版位
文舞退武舞入近制引亞獻始進武舞今請如舊儀郊
祀之舞迎神奏文其亞獻三獻武舞請如正禮及舊儀
昭應景靈宫如郊祀之儀降神至出廟門宫架樂作升
降殿壇至徹豆饌登歌樂作從之
皇祐御製明堂樂舞
皇祐二年五月二十三日己酉内出御製明堂樂曲及
二舞名文舞曰右文化俗武舞曰威功睿德又出御製
鎮安慶安信安孝安四曲餘命輔臣分撰是歲九月辛
亥展事(詳見上)
嘉祐御製祫享樂舞
嘉祐四年四月詔以十月十二日癸酉大祫祭九月癸
巳朔内出御製祫享樂舞名僖祖奏大基順祖奏大祚
翼祖大熙宣祖大光太祖大統太宗大昌真宗大治孝
惠后淑安孝章后靜安淑德后柔安章懷后和安迎神
送神懷安皇帝升降肅安奠瓚顧安捧俎徹豆充安飲
福禧安亞終獻祐安退文舞進武舞顯安皇帝歸大次
定安登樓禮成聖安駕回奏采茨文舞曰化成治定之
舞武舞曰崇功昭德之舞又出御製迎送神樂章仍詔
宰臣富弼等撰大基至采茨曲詞十八章下太常肄習
之
治平大英之舞
治平四年八月十九日上英宗廟舞曰大英之舞并上
樂章
元豐定二舞容節
元豐二年七月十二日戊寅詳定朝會儀注所言書曰
舞干羽于兩階詩曰左執翿又曰值其鷺羽今文舞所
秉翟羽以雉尾插髹漆之柄求之古制盖無所本景祐
廣樂記載聶崇義圖羽舞所執類羽葆幢析羽四重以
結綬系之於柄請依崇義圖以翟羽為之又按禮曰朱
干玉戚冕而舞大武又曰君執干戚就舞位此人君自
舞故冕而執干戚文王世子曰春夏學干戈周禮司戈
盾祭祀授舞者兵記曰天子夾振之而四伐伐謂擊刺
也玉戚非可施於擊刺當左執干右執戈三年八月十
五日楊傑言本朝之樂先奏文舞次奏武舞容節六變
一變象六師初舉所向宜北二變象上黨克平所向宜
北三變象維揚底定所向宜東南四變象荆湖來歸所
向宜南五變象邛蜀納欵所向宜西六變象兵還振旅
所向宜北而南今舞者非止發揚蹈厲進退俯仰不稱
成功盛德差失所向又文舞容節殊無法度請定二舞
容節及改所向以稱成功盛德從之
元豐帝臨嘉至舞
元豐六年三月六日辛巳禮部奏有司攝事祀昊天初
獻曰帝臨嘉至之舞亞終獻曰神娭錫羨之舞太廟初
獻曰孝熙昭德之舞亞終獻曰禮洽儲祥之舞從之
政和三年四月二十九日議禮局上親祠登歌文武二
舞大中祠登歌大祠宫架二舞之制崇寧四年八月
二十四日大司樂劉炳改定二舞各分九成每三成為
一變籥翟戈盾威儀之節取象治功
元豐方丘樂舞
元豐七年六月甲戌禮部言親郊之歲夏至祀地方丘
冢宰攝事而樂虡十二樂工百五十有二舞者六十有
四與常歲無異未稱欽崇之意請用三十六虡工人二
百有六舞人百三十有四從之
南郊太廟二舞郎總六十八文舞罷捨羽籥執戈戚就
為武舞治平二年九月李育言舊典二舞各用八佾文
舞陳於架北武舞立於架南又文出武入有送迎之曲
名曰舒和亦曰同和請二舞各用六十四人奏可
元祐朝會二舞儀式
元祐四年十二月十七日始命大樂正葉防撰朝會二
舞儀式曰威加海内之舞曰化成天下之舞威加海内
舞為猛賁趫速之狀坐作進退之儀以成一變化成天
下舞作三揖三辭三讓之儀以成一變儀式既具再命
恊律郎陳沂按閱節奏詳備自是朝會則用之
政和明堂樂舞
七年八月二十六日太常言奠玉幣右文化俗之舞改
作寧親昭事之舞進熟威功睿德之舞改作日靖四方
之舞今明堂舞用舊名書言舞干羽則先干而後
羽樂記言干戚羽旄謂之樂則先干戚而後羽旄郊特
牲明堂位祭統皆先大武而後大夏詩簡兮先萬舞而
後籥翟漢樂先武德而後文始唐樂亦先七德而後九
功然則古人之舞皆先武而後文蓋曰平難常在於先
守成常在於後樂舞象事故觀舞容知其德
玉海卷一百七
