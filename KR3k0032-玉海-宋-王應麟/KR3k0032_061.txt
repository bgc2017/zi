卷六十
玉海卷六十
宋王應麟撰
藝文
銘碑(又見紀功)
銘名也觀器必也正名審用貴乎慎德(詩正義曰因其器名書以)
(為戒釋名曰述其功美使可稱名也)碑埤也上古封禪樹石埤岳宗廟
有碑樹之兩楹事止麗牲未勒勲績而庸器漸闕故
後代用碑以石代金同乎不朽(釋名曰臣子述君父之功美以書其上後)
(世因焉)
湯盤銘武王銘
見御製碑銘類
商銘
晉語郭偃曰商之衰也其銘有之曰嗛嗛之德不足就
也不可矜而祗取憂也
周嘉量銘楛矢銘(見弓矢)
考工記㮚氏為量其銘曰時文思索允臻其極嘉量旣
成以觀四國永啟厥後兹器維則疏鬴器之上銘文在
模上刻之
周金版銘金人銘
文選劉孝標論聖賢鏤金版而鐫盤盂注太公金匱曰
屈一人之下申萬人之上武王曰請著金版周書大
聚解第三十九維武王勝殷撫國綏民乃觀於殷政告
周公旦曰嗚呼殷政總總若風草周公曰聞之文考來
遠賓廣近有道别陰陽之利相土地之宜營邑制命之
曰大聚乃令縣鄙商旅曰能來三室者與之一室之禄
(以一大夫之祿耕)闢關修道五里有郊十里有井二十里有舍
遠旅來至關人易資舍有委市有五均早暮如一送行
逆來振乏救窮以國為邑以邑為鄉以鄉為閭五戶為
伍以首為長十夫為什以年為長合閭立教以威為長
合旅同親以敬為長鄉立巫醫具百藥以備疾災蓄五
味以備百草立勤人以職孤立正長以順幼立君子以
修禮樂立小人以教用兵立鄉射以習容云云旦聞禹
之禁春三月山林不登斧以成草木之長夏三月川澤
不入網罟以成魚鼈之長且以并農力勢成男女之功
則有生不失其宜萬物不失其性人不失其事天不失
其時以成萬財稱賢使能而賢歸之關市平商賈歸之
分地薄歛農民歸之水性歸下民性歸利王若欲來天
下民先設其利而民自至譬之若冬日之陽夏日之陰
不召而民自來五德旣明民乃知常武王再拜曰允哉
乃召昆吾冶而銘之金版藏府而朔之(昆吾古之利冶月旦朔省之)
六韜金板曰太公曰以賢者為人下何人不與文王
曰善請著之金板家語孔子觀周入太祖后稷之廟
廟堂右階之前有金人三緘其口而銘其背曰古之慎
言人也晉潘岳有兩階銅人訓
周穆王舂山銘
穆天子傳天子觀舂山之上乃為銘疏於玄圃之上以
貽後世天子升于奄山乃紀迹于奄山之石而樹之槐
眉曰西王母之山奄山即崦嵫山(一云紀名迹于弇山之石曰西王母之山)
(集仙錄曰刻石紀迹于弇山之上)山海經穆王至崑崙之丘眺鍾山
之嶺勒石王母之山紀迹玄圃之上劉勰曰穆王紀
迹弇山之石亦碑之意
魯林鍾銘宋正考父鼎銘(見鼎類)
左傳襄十九年季武子以所得於齊之兵作林鍾而銘
魯功臧武仲曰非禮也夫銘天子令德(銘德不銘功)諸侯言
時計功大夫稱伐夫大伐小取其所得以作彝器銘其
功烈以示子孫昭明德而懲無禮也(注鑄鍾聲應林鍾因以為銘)
詩傳作器能銘可以為大夫韓非子先王之賦頌鍾
鼎之銘皆番吾之跡華山之博也文心雕龍夏鑄九
鼎周勒楛矢令德之事也呂望銘昆吾仲山鏤庸器計
功之義也魏顆景鍾孔悝衞鼎稱伐之類也事始靈
后氏象形篆以銘鍾鼎
晉景鍾銘
見樂器類
晉䜛鼎銘衞孔悝鼎銘
見鼎鼐類庾信文維師尚父昆吾載寶鼎之銘王
命尸臣栒邑傳琱戈之賜吕氏春秋云功名著
乎盤盂銘篆著乎壺鑑魯視豐碑衞銘烝彝
栒戈考篆魯鼎著銘栒鼎悝銘之欵羽陵汲冢
之書
秦刻石名山文
漢藝文志春秋家秦奏事二十篇秦時大臣奏事及刻
石名山文也(始皇登名山凡六刻石史記載其詞)孫何碑解曰管子稱
無懷氏封泰山刻石記功出自寓言(書正義曰管子書古之封太山者七)
(十二家夷吾所識十二而已其登封者皆刻石紀號)宣王石鼓或曰獵碣延陵墓
表俗目為夫子十字碑其事皆不經見始皇刻石頌德
亦無勒碑之說古之為碑以識日景節賓揖麗祭牲
晉衞恒傳秦李斯工篆諸山及銅山銘皆斯書也
禹廟銘
後漢郡國志巴郡江州注杜預曰巴國也有塗山華陽
國志曰帝禹之廟銘存焉雍丘縣注引曹植禹廟讃
金石錄有禹廟碑在龍門文中子宿禹廟觀其碑首
曰先君獻公所作也其文典而達
漢泗水亭碑
高帝紀十一年師古注引班固泗水亭碑後郡國志
沛有泗水亭亭有高祖碑班固為文(并十八侯銘銘曰承累流裔襲唐末)
風寸木尺土無俟斯亭水經注碑延熹十年立(任彦升曰配天之迹存乎泗水之上素王之道紀於沂川之)
(側)
漢四皓碑
文章緣起有漢惠帝四皓碑高士傳高車山上有四
皓碑及祠漢惠帝所立
漢揚雄銘詩
古文苑雄為郎一歲作繡補靈節龍骨銘詩三章成帝
好之方言銘詩今亡(或曰繡補䄄褥之類靈節靈壽杖龍骨水車也)
漢燕然山銘
見紀功類
紀[山弇]嵫勒之罘頌嶧山銘燕然螭蟠龜戴蟲篆鳥章
漢三鼎銘
水經注(睢陽縣)漢太尉橋玄廟碑陰有右鼎文建寧三年
拜司空又有中鼎文建寧四年拜司徒又有左鼎文光
和元年拜太尉鼎名文曰述公之行咨度體則文德銘
于三鼎武功勒于征鉞書于碑陰以昭光懿又有鉞文
稱是用鏤石假象作兹征鉞軍鼓陳之于東階亦以昭
公之文武之勲焉(石鼔仍存鉞今不知所在)
漢冠蓋里銘
水經注宜城縣有太山山下有廟漢末多士其中刺史
二千石卿長數十人朱軒華蓋同會於廟下荆州刺史
行部見之雅歎其盛號曰冠蓋里(國史志襄陽有冠蓋里)刻石銘
之其辭曰峨峨南岳烈烈離明寔敷儁乂君子以生惟
此君子作漢之英德為龍光聲化鶴鳴宋伏曼容為
南海太守至石門作貪泉銘
漢李尤圍棋銘馮衍車銘
藝文類聚李尤圍棋銘馮衍車銘杖銘刀陽銘刀陰銘
杯銘太平御覽李尤博銘壺籌銘文章流别傳李
尤為銘自山河都邑至于刀筆笇契無不有銘而文多
穢病李尤集序尤好為銘讃門階戶席莫不有述
初學記馮衍席前右後右銘文選注有馮衍爵銘
文章流别曰後世器銘之佳者有崔瑗几銘朱公叔鼎
銘王粲硯銘周顯德六年王仁𥙿進回文金鏡銘
漢銘論
蔡邕銘論曰昔肅慎納貢銘之楛矢所謂天子令德也
黃帝有巾几之法孔甲有槃盂之誡殷湯有丼誓之勒
䜛鼎有丕顯之銘武王踐阼咨于太師作席几楹杖器
械之銘十有八章周廟金人緘口書背銘之以慎言所
以勉于令德也呂尚作周太師封于齊其功銘于昆吾
之冶獲寶鼎于美陽仲甫有補衮闕式百辟之功周禮
司勲凡有大功銘之太常所謂諸侯言時計功也宋正
考父三命滋益恭而莫侮其國衞孔悝之祖莊叔隨難
漢陽左右獻公衞國賴之皆銘于鼎晉魏顆獲秦杜回
于輔氏銘功于景鍾所謂大夫稱伐也近世以來咸銘
于碑文選漏刻銘注蔡邕銘論曰武王作席几楹杖
雜銘呂尚銘昆吾鼎黃帝有巾几之法孔甲有盤盂之
戒德非此族不在銘典王簡栖碑注引銘論曰碑在
宗廟兩階之間近代以來咸銘于碑晁公武曰蔡邕
所著文章百四篇今錄止存九十篇而銘墓居其半或
曰碑或曰銘或曰神誥或曰哀讃其實一也自云為郭
有道碑獨無愧辭則其他可知也(郭林宗陳仲弓碑見文選)
魏九寶銘
典論文帝為三劒三刀三匕首因姿定名以銘其拊(此即)
(九寶)其詳曰選兹良金命彼國工精而鍊之至于百辟以
為三劒三刀三匕首因姿定名以銘其拊惜乎不遇薛
燭青萍也其三劒一曰飛景長四尺二寸二曰流采長
四尺二寸三曰華鋌色似綵虹長四尺二寸其三刀一
曰靈寶長四尺二寸似靈龜二曰含章采似丹靈長四
尺四寸三曰素質長四尺三寸刀身而劒鋏其三匕首
一曰清剛長二尺三寸色似堅冰二曰揚文長二尺一
寸重一斤六兩曜似朝日三曰龍鱗狀似龍文文心
雕龍魏文九寶器利辭鈍初學記文帝露陌刀銘
文選注典論有劒銘
魏寶器銘(見小學)
晉衞恒傳魏氏寶器銘題皆韋誕書
晉劒閣銘
張載傳父收蜀郡太守太康初至蜀省父道經劒閣載
以蜀人恃險好亂因著銘以作誡曰巖巖梁山積石峩
峩遠屬荆衡近綴岷嶓南通邛僰北達襃斜狹過彭碣
高踰嵩華惟蜀之門作固作鎮是曰劒閣壁立千仞窮
地之險極路之峻世濁則逆道清斯順一人荷戟萬夫
趑趄形勝之地非親勿居興實由德險亦難恃自古及
今天命不易憑阻作昏尠不敗績公孫旣滅劉氏銜璧
覆車之軌無或重跡勒銘山阿敢告梁益益州刺史張
敏見而奇之乃表上其文武帝遣使鐫之於劒閣山
隋文帝毁劒閣之路立銘垂戒唐柳宗元作劒門銘
梁石闕銘
梁典天監七年正月戊戌詔曰今禮盛化光役務簡便
便可營建象闕以表舊章於是選匠量功䥴石為闕陸
倕吳郡人仕至太常卿詔使為漏刻石闕二銘冠絕當
世二銘見文選(刻漏銘叙曰寧可多謝曾水有陋昆吾金字不傳銀書未勒)
唐醴泉銘
見地瑞類(魏徵)
唐砥柱銘二門勒銘鐵戟銘
太宗紀貞觀十一年九月丁亥河溢壞陜州河北縣毁
河陽中潬幸白司馬坂觀之賜瀕河遭水家粟帛十二
年二月癸亥如河北縣觀底柱(書注底柱山名河水分流包山而過山見水中)
(若柱然在西虢之界)舊紀二月癸亥觀砥柱勒銘以紀功德
通典陜州硤石縣底柱山太宗命魏徵勒銘(或云銘乃特進魏徵)
(之辭有仰臨底柱北望龍門茫茫禹迹浩浩長源之語)命有司勒銘會要十二年二
月幸河北縣勒銘底柱地理志陜州峽石縣有底柱
山山有三門河所經太宗勒銘(十四年命正字薛純書之)平陸縣本
河北太守李齊物開三門通漕得古刀有篆文曰平陸
天寶元年更名(齊物傳為陜州刺史開底柱通漕路發重石下得古鐵戟若鏵然銘曰平陸上)
(之詔以名縣)陜縣茅津貞觀十一年造浮梁又使丘行恭開
南渠
唐朝覲碑銘
崔融傳武后幸嵩高見融銘啓母碣歎美之及已封即
命銘朝覲碑梁昇卿工八分書東封朝覲碑為時絶筆
舊史員半千傳則天封中嶽半千撰封禪四壇碑十
二首以進
唐彝尊銘
崔渙傳亳州司功還調於是入判者千餘吏部侍郎嚴
挺之施特榻試彝尊銘曰子清廟器故以題相命
唐孔子廟碑
文選注沂水南有孔子舊廟漢魏以來列七碑二碑無
字(選注有尼父頌)會要大中五年十一月祭酒馮審奏孔子
廟堂碑太宗建立睿宗書額(金石錄武德元年十二月虞世南撰幷書)
唐棠棣碑
循吏傳賈敦頤永徽中遷洛州發姦擿伏下無能欺咸
亨初弟敦實為洛州長史亦寬惠人心懷向始洛人為
敦頤刻碑大市旁及敦實入為右庶子人復為立碑其
側故號棠棣碑(兩京記碑建於東都)
唐泰華二山碑
安金藏傳玄宗屬其事於史官詔鑱其名於泰華二山
碑以為榮通鑑開元二十年三月賜爵代國公於東
西嶽立碑以銘其功
唐韋丹刻功碑
韋丹傳憲宗時韋丹為江西觀察使計口受俸罷八州
冗食者教民陶瓦置南北市為營以舍軍築隄扞江長
十二里為陂塘五百九十八所灌田萬二千頃大和中
裴誼上言為丹立祠堂刻石紀功不報宣宗讀元和實
錄見丹政事卓然與宰相語元和治民孰第一(大中一年正月)
周墀對臣嘗守江西韋丹有大功德被八州没四十年
老幼思之不忘乃詔觀察使紇干泉上丹功狀命刻功
于碑(乙亥詔史館修撰杜牧撰遺愛碑擢其子宙為御史)元和中韓愈為丹銘曰爰及江西功德具全
(子宙亦為江西觀察使政簡易南方稱為世官)韓愈傳父仲卿為武昌令有
美政旣去縣人刻石頌德
淳化公政銘
五年九月真宗以壽王尹京吳王元傑獻公政銘
元豐黃樓銘
陳師道撰
蔡邕銘論(見上)文心雕龍飛廉有石槨之錫靈
公有蒿里之諡(莊子博物志石槨銘云靈公奪之我里)趙靈勒跡
於番吾秦昭刻博於華山(趙主父令工施鈎梯而緣番吾刻疎人迹)
(其上而勒之曰主父嘗遊於此秦昭王令工施鈎梯而上華山以松栢之心為博勒之曰)
(昭王嘗與天神博於此)始皇勒岳政暴而文澤若班固燕
然之勒(見後漢書)張昶華陰之碣(見古文苑文選注有張昶)
(華山堂闕銘)序亦盛矣蔡邕銘思獨冠古今橋公之鉞
吐納典謨(橋玄黃鉞銘見藝文類聚)朱穆之鼎全成碑文(文章流别)
(云見上)敬通雜器(馮衍見上)準矱戒銘崔駰品物讃多戒
少李尤積篇義儉辭碎魏文九寶器利辭鈍唯張
載劒閣其才清采
事始無懷氏封泰山刻石紀功此碑之始述異
記崆峒山中有堯碑禹碣皆籀文檀弓注豐碑
斵大木為之形如石碑桓楹形如大楹祭義祭
之日牽牲入廟門麗于碑聘禮賓自碑内聽命
又曰東面北上碑南宫必有碑所以識日景知
陰陽也孫何曰古所謂碑乃葬祭饗聘之際所
植一大木耳其字從石取其堅且久易之以石者
後儒所增耳六經所載無刻石之事又曰碑非文
章之名也蓋後人假以載其銘耳陸機曰碑披文
而相質則本末無據焉王儉曰石誌不出典禮
宋元嘉中顔延之為王球石誌歐陽公曰後漢
以來始有冢墓碑文門生故吏相與立碑頌德
頌
頌者容也所以美盛德而述形容也(朱文公曰頌容古字通)
有焱氏頌
莊子天運篇北門成問於黃帝曰帝張咸池之樂於洞
庭之野云云帝曰天機不張而五官皆備此之謂天樂
無言而心說故有焱氏為之頌曰聽之不聞其聲視之
不見其形充滿天地苞裹六極注此乃無樂之樂樂之
至也(孔子歌焱氏之風)
黃帝六德頌
類要黃帝妃嫫母訓宮人而有淑德奏六德之頌
黃帝龍袞頌
太平御覽夏侯玄辨樂論曰昔伏羲氏因時興利教民
田漁天下歸之時則有網罟之歌神農繼之教民食穀
時則有豐年之詠黃帝備物始垂衣裳時則有龍衮之
頌拾遺記軒轅始造書契服冕垂衣故有衮龍之頌
文心雕龍帝嚳之世咸墨為頌以歌九招
虞樂頌
董仲舒傳虞氏不為政久矣然而樂頌遺風猶有存者
是以孔子在齊而聞韶也
商名頌
魯語閔馬父曰正考父校商之名頌十二篇於周太師
以那為首注名頌頌之美者鄭司農云自考父至孔子
又亡其七篇故餘五那烈祖玄鳥長發殷武五篇十六
章百五十四句史記襄公脩行仁義其大夫正考父
美之作商頌注裴駰引韓詩章句美襄公樂記注商
宋詩
周成王冠頌
見冠禮類家語冠頌
周文公頌
周語祭公謀父曰周文公之頌曰載戢干戈載&KR1060;弓矢
詩正義(時邁篇)外傳引思文時邁皆言周文公之頌國
語云周文公之為頌曰思文后稷克配彼天此篇周公
所自歌與時邁同春秋正義常棣之詩周公所作周
語曰周文公之詩呂氏春秋周公旦乃作詩曰文王
在上於昭于天以繩文王之德王襃講德論周公詠
文王之德而作清廟史記樂書成王作頌推已懲艾
周頌三十一篇多周公所定魯頌四篇商頌五篇
漢高祖頌
高紀贊劉向頌高祖云漢帝本系出自唐帝降及于周
在秦作劉涉魏而東遂為豐公(志劉向賦二十五篇)
漢高祖著錄勲臣頌
祭遵傳博士范升上疏高祖著錄勲臣頌其德美晉
陸機作漢高功臣頌自蕭何至侯公三十一人
漢孝景皇帝頌
志李思孝景皇帝頌十五篇(賦家)
漢長安都國頌
淮南王安傳入朝獻頌德及長安都國頌每宴見談說
得失及方技賦頌
漢聖主得賢臣頌中和樂職宣布詩
王襃傳宣帝修武帝故事講論六藝羣書博盡奇異之
好神爵五鳳間天下殷富數有嘉應上頗作歌詩欲興
協律之事益州刺史王襄欲宣風化於衆庶聞王襃有
俊才請與相見使襃作中和樂職宣布詩選好事者令
依鹿鳴之詩習而歌之時氾鄉侯何武選在歌中武等
學長安歌太學下轉而上聞宣帝召見武等觀之皆賜
帛謂曰此盛德之事吾何以當之襃旣為刺史作頌又
作其傳益州刺史因奏襃有軼材上乃徵襃旣至詔襃
為聖主得賢臣頌(唐志襃集五卷)
漢甘泉洞簫頌
王襃傳太子喜襃所為甘泉及洞簫頌令後宮貴人左
右皆誦讀之宣帝詔襃等之太子宮虞侍太子朝夕讀
誦奇文及所自造文選有洞簫賦類聚有甘泉宮
頌
漢碧雞頌(又見郊祀)
文選劉孝標論注王襃碧雞頌曰持節使者王襃謹拜
南崖敬移金精神馬縹(一作剽)碧之雞云云歸來歸來漢
德無疆廣乎唐虞澤配三皇黃龍見兮白虎仁歸來歸
來可以為倫歸來翔兮何事南荒
漢趙充國畫頌
趙充國傳以功德與霍光等列畫未央宮成帝時西羌
有警上思將帥之臣追美充國乃召黃門郎揚雄即充
國圖畫而頌之曰明靈惟宣戎有先零先零猖狂侵漢
西疆漢命虎臣惟後將軍整我六師是討是震旣臨其
域諭以威德有守矜功謂之弗克請奮其旅于䍐之羌
天子命我從之鮮陽營平守節屢奏封章料敵制勝威
謀靡亢遂克西戎還師於京鬼方賓服罔有不庭昔周
之宣有方有虎詩人歌功乃列于雅在漢中興充國作
武赳赳桓桓亦紹厥後
漢列女傳頌
志劉向所序六十七篇新序說苑世說列女傳頌圖也
漢光武受命中興頌
東平王蒼傳顯宗永平十五年春行幸東平帝以所作
光武本紀示蒼(顯宗作光武本紀)蒼因上光武受命中興頌帝
甚善之以其文典雅特令校書郎賈逵為之訓詁東
觀記上問校書郎此與誰等皆言類相如揚雄史岑(文選)
(東平齊聲於揚史)魏志昔唐叔歸禾東平獻頌
漢德頌
傳臨邑侯復(北海興王之子)永平中著漢德頌復子騊駼與從
兄平望侯毅並有才學毅元初元年上漢德論并憲論
十二篇(又曹朔作漢頌四篇)
漢神爵頌
賈逵傳顯宗永平中(東觀記永平十四年)有神爵集宮殿官府冠
羽有五采色帝異之以問臨邑侯劉復復不能對薦逵
博學多識帝乃召逵問之對曰昔武王終文之業鸑鷟
在岐宣帝威懷夷狄神雀仍集此胡降之徵也因敕蘭
臺給筆札使作神雀頌拜為郎(唐志逵集二卷)論衡永平中
神雀羣集孝明詔上神雀頌百官上頌文比瓦石唯班
固賈逵傅毅楊終侯諷五頌金玉孝明覽焉西域都
護班超獻大雀詔曹大家作頌隋許善心亦有神雀
頌
漢顯宗頌
傅毅傳建初中肅宗博召文學之士以毅為蘭臺令史
拜郎中與班固賈逵共典校書追美孝明皇帝功德最
盛而廟頌未立乃依清廟作顯宗頌十篇奏之由是文
雅顯於朝廷(唐志毅集五卷)文選注引傅毅顯宗頌曰
蕩蕩川瀆既瀾且清又引杜篤衆瑞頌傅毅明帝
頌表太平御覽引傅毅西征頌晉袁宏見傅
毅作顯宗頌乃作頌九章頌簡文之德上於孝武
帝
漢四巡頌廣成頌
章帝記建初七年冬十月癸丒西巡狩幸長安丙辰祠
高廟遂有事於十一陵以中牢祠蕭何霍光岐山得銅
器形似酒樽獻之又獲白鹿帝曰上無明天子下無賢
方伯斯器曷為來哉又幸長平御池陽宮每有所到幸
輒會郡縣吏人勞賜作樂十二月丁亥車駕還宮八年
十二月東巡狩幸陳留梁國淮陽潁陽元和元年八月
丁酉南巡狩詔所經道上無得設儲峙賜鰥寡孤獨人
不能自存者粟人五斛九月辛丒幸章陵祠舊宅冬十
月乙未進江陵詔廬江太守祠南岳又詔長沙太守祠
長沙定王舂陵侯還幸宛十一月乙丒車駕還宮二年
二月丙辰東巡狩乙丒耕于定陶使使者祠堯於成陽
靈臺(成陽縣有堯母慶都墓)辛未幸泰山柴告岱宗有黃鵠三十
經祠壇進幸奉高壬申宗祀五帝於汶上明堂癸酉告
祀二祖四宗大會内外羣臣丙子赦天下復博奉高嬴
無出今年田租戊寅進幸濟南三月己丒進幸魯祠東
海共王陵庚寅祠孔子于闕里及七十二弟子賜襃成
侯及諸孔男女帛進奉祠陵四月乙夘還宮(帝東巡鳳皇黃龍并)
(集楊終贊頌嘉瑞上述祖宗洪業十五章上之)三年正月丙申北巡狩辛丒帝
耕于懷二月戊辰進幸中山遣使祠北岳癸酉幸元氏
祠光武顯宗於縣舍正堂明日又祠顯宗於始生堂皆
奏樂三月丙子詔高邑令祠光武於即位壇復元氏七
年徭役辛夘還宮章和元年八月南巡狩幸梁沛彭城
壽春汝陰贊曰儒館獻歌(謂崔駰游太學時上四巡等頌)戎亭虛候
崔駰傳元和中肅宗始修古禮巡狩方岳駰上四巡頌
以稱漢德辭甚典美文多故不載帝嗟歎之謂侍中竇
憲曰卿寧知崔駰乎對曰班固數為臣言之然未見也
帝曰公愛班固而忽崔駰此葉公之好龍也試請見之
崔駰集有南北東西四巡頌(隋唐志駰集十卷)駰東封頌
曰伊漢中興三葉矩坤度以範物規乾則以陶鈞重雍
襲熙代增其德乘輿登大靈之威輅駕太一之象車升
九龍之華旗建掃霓之旌旄班固數入讀書禁中每
行巡狩輒獻上賦頌(固有東巡南巡頌見類聚)張衡東巡誥惟二
月初吉帝將狩于岱岳展義省方備法駕届靈宮是日
也有雙鳳集千臺壬辰祀上帝于明堂帝曰上帝有靈
不替朕命誕敢不祗承馬融傳永初四年校書東觀
鄧太后臨朝俗儒以為文德可興武功宜廢遂寢蒐狩
之禮息戰陣之法故猾賊縱横乘此無備融以為文武
之道聖賢不墜五材之用無或可廢元初二年上廣成
頌以諷諫述蒐狩之義(廣成苑在今汝州梁縣西)延光三年東巡岱
宗融上東巡頌帝奇其文(唐志融集五卷)
漢頌從臣嘉頌
論衡宣漢篇觀杜撫班固等所上漢頌頌功德符瑞汪
濊深廣滂沛無量踰唐虞入皇域西都賦采游童之
歡謠第從臣之嘉頌注宣帝頗好神仙王褒張子僑等
並侍詔所幸宫館輒為歌頌第其高下以差賜帛
漢孝竹頌
秦中記(一云述異記)章帝三年子母笱生白虎殿前時謂之
孝竹羣臣獻孝竹頌(詩義曰南中生子母竹今慈竹是也)
漢百官頌
見樂舞類
漢高士頌
梁鴻傳仰慕前世高士而為四皓以來四十四人作頌
因東出關過京師作五噫之歌(唐志鴻集二卷)文選注引梁
鴻安丘嚴平頌曰無營無欲澹爾淵清崔琦有四皓
頌
漢胡廣黃瓊圖畫頌
見圖繪名臣類
漢出師頌
文選史孝山出師頌西零不順東夷遘逆乃命上將授
以雄戟威威上將是天所啓允文允武明詩悅禮鼓無
停響旗不暫褰澤霑遐荒功銘鼎鉉注涼部叛羌搖蕩
西州詔鄧騭將兵擊之車駕幸平樂觀餞送騭西屯漢
陽征西校尉任尚與羌戰大敗之遣中郎將迎拜騭為
大將軍旣至大會羣臣賜以束帛乘馬流别集及集林
載史岑和熹鄧后頌并序
魏皇子生頌
初學記陳王曹植皇子生頌嘉月令辰篤生聖嗣慶由
一人方國作喜
魏宗廟詩頌
宋樂志魏王肅私造宗廟詩頌十二篇不被歌
晉太康頌
摰虞傳除聞喜令時武帝留心政道又吳寇新平天下
乂安虞上太康頌以美晉德其辭曰云云邈矣聖皇參
乾兩離陶化以正取亂以奇洋洋四海率禮和樂穆穆
宮廟歌雍詠鑠光天之下莫匪帝略窮髮反景承正受
朔喬山惟嶽望帝之封猗歟聖帝胡不封哉(唐志虞集十卷隋志)
(九卷)張載元康頌(見文選注)左貴嬪名芬帝重芬詞藻每
有方物異寶必詔為賦頌
晉釋奠頌
潘尼傳元康三年閏月丙申太子入學釋奠太子舍人
潘尼上釋奠頌其辭曰元康元年冬十二月上以皇太
子富於春秋而人道之始莫先於孝悌初命講孝經於
崇正殿至三年春閏月將有事于上庠釋奠于先師禮
也越二十四日丙申侍祠者旣齊輿駕次于太學太傅
在前少傅在後云云(隋唐志尼集十卷)
晉袁宏三國名臣頌
袁宏傳為三國名臣頌荀文若諸葛孔明等二十餘人
見文選云序贊(魏九人蜀四人吳七人)又作北征賦皆其文之高者(隋志宏集)
(十五卷)
梁儲德頌
梁書上黃侯蕭曄兼宗正卿簡文居監撫獻儲德頌
唐藉田三元頌(又見藉田元會類)
岑文本傳貞觀三年太宗既藉田又元日朝羣臣
文本為秘書郎奏藉田三元頌二篇文致華贍(志文)
(本集六十卷)頌見初學記晉劉臻妻陳氏正旦獻椒
花頌
唐釋奠頌
孔穎達傳太宗幸太學觀釋菜(貞觀十四年二月)命孔穎達講經
上釋奠頌詔襃美(穎達集五卷)
唐文皇帝頌
張文琮傳永徽初獻文皇帝頌(太宗)優制襃美賜絹百匹
(時為亳州刺史)顔師古有聖德頌李百藥有皇德頌
(見初學記)
唐孝德頌狄仁傑頌
臨川公主上孝德頌高宗詔襃之吕温狄仁傑頌曰
取日虞淵洗光咸池潛授五龍夾之以飛世以為名言
(又作凌煙勲臣頌)
唐洛出寶圖頌
崔融傳融為文華婉其洛出寶圖頌尤工(融集六十卷)志
别集崔融寶圖贊一卷王起注(舊史富嘉謨作雙龍泉頌千燭谷頌)
唐龍池頌
宗子璆傳(襃信王)初帝賜第隆慶坊坊南之地變為池中
宗嘗泛舟厭其祥帝即位作龍池樂張九齡撰龍池頌
刊石興慶宮西天寶元年五月宗子以為不稱盛德更
命璆為頌建花萼樓北會要五王子宅景龍末有龍
池涌出日浸廣望氣者言有天子氣中宗泛舟厭之明
皇以為興慶宮開元二年詔右拾遺蔡孚獻龍池篇公
卿已下百三十篇付太常考其辭合音律者為樂章錄
姚元崇沈佺期等十首十六年置壇十八年十二月二
十九日有龍見于池敕太常韋縚草祭儀縚奏祭用二
月牲用少牢樂用鼓鍾奏姑洗歌南呂二十三年五月
一日宗子請於興慶宮龍池建聖德頌以紀符命望令
皇太子書張九齡為文寧王憲題額從之(舊紀開元二十三年五月)
(戊寅宗子請率月俸於興慶宮建龍池聖德頌)天寶二年五月五日重建襃信
王璆撰太子書題額五行志開元二十三年十二月
乙巳龍池聖德頌石自鳴集賢註記開元二十七年
四月光祿卿襃信郡王璆進龍池頌(建立訖梁上有黃芝之瑞)
唐封禪壇頌朝覲壇頌(並見封禪類)唐鶺鴒頌
(見麟德殿)
詩注(常棣)脊令雝渠也飛則鳴行則搖不能自舍(爾雅作䳭鴒左)
(傳同)
唐金鑾殿奏頌
李白傳天寶初召見金鑾殿論事奏頌一篇(文苑英華云上宣唐)
(鴻猷篇上重之)
唐慶鴻名頌
獨孤及撰唐興百三十有八載春正月請增明號二月
乙酉朝太清宮丙戌享太廟丁亥朝羣臣于蓬萊前殿
展禮奉策虔受大號穆穆閟宮敷時繹思天有成命孝
孫受之鋪衍下土報功神祇我瑞如山我福孔夷誕受
鴻名載揚緝熙風動雲行雨飛露垂恭已南面無為之
師永錫多祜萬壽無期
唐中興頌
文粹元結作大唐中興頌曰天寶四年安祿山陷洛陽
明年陷長安天子幸蜀太子即位於靈武明年皇帝移
軍鳳翔其年復兩京於戱前代帝王有盛德大業者必
見於歌頌今若歌頌大業刻之金石非老於文學者其
誰宜為頌曰噫嘻前朝孽臣姦驕為昏為妖邊將騁兵
毒亂國經羣生失寧大駕南巡百寮竄身奉賊稱臣天
將昌唐繄睨我皇匹馬北方獨立一呼千麾萬旟戎卒
前驅我師其東儲皇撫戎蕩攘羣凶復服指期曾不踰
時有國無之事有至難宗廟再安二聖重驩地闢天開
蠲除妖災瑞慶大來盛德之興山高日昇萬福是膺能
令大君聲容沄沄不在斯文湘江東西中直浯溪石崖
天齊可磨可鐫刊此頌焉何千萬年(金石錄顔真卿正書大歷六年六月)
楊炎作鳳翔出師紀功頌
唐太階頌
文粹梁肅鄴侯李泌文集序至德初宣皇以元良受禪
公則獻太階頌昭纂堯之道
唐無疆頌
李華述列聖為無疆頌高祖(元)太宗(烈)高宗(康)中宗(興)
睿宗(德)玄宗(文)肅宗(孝)今上(昭)
唐親政頌
呂温皇帝親庶政頌天道福謙我則奉天人生在勤我
則率先求人之瘼思國之經年亦豐止御膳不馨夜如
何其皇寢未寧偃武修文大和氤氲海不揚波天無纖
氛鳥章之長椎髻之君會朝明庭其從如雲
唐新羅織錦頌
見内附類
唐驃國獻樂頌
開州刺史唐次
開寶聖功頌
太祖克澤潞下維揚湖湘得荆渚收劒南取嶺表及平
江左武功震耀開寶九年(丙子歲)正月(戊辰朔)受朝乾元殿
降王在列聲明大備知制誥扈蒙上聖功頌以述其事
赫矣昌運巍乎成功大荒夷夏高格旻穹始肅禋祀蒼
璧黃琮爰命將帥玈矢彤弓乃定湘楚乃服巴卭乃平
嶺表乃殄江東四隩旣宅八表攸同皇明所被如日之
融帝業之盛如嶽之崇六合之内其樂邕邕萬方之外
其來憧憧慕我慶澤熙我薰風闕里諸彥康衢游童咸
歌大化悉願東封耀德如是儲休永隆臣蒙作頌播告
寰中詔襃之(本傳)
開寶武功仁德頌
二年十一月壬戌太常博士董淳進
太平興國南郊頌
三年王操獻南郊頌稱旨十一月己酉以為太子中允
太平興國平晉頌
四年五月甲申太原平直史館宋白從征因獻平晉頌
太平興國初刁衎撰聖德頌
端拱聖德頌
梁鼎端拱初獻聖德徽號頌萬餘言
端拱秘閣頌
端拱初新建秘閣命中書試崔遵度作頌一首擢著作
佐郎太宗議封禪趙孚上封禪頌
咸平幸太學頌
劉鍇咸平二年擢進士第嘗獻幸太學頌真宗中夜觀
書得鍇頌頗嘉賞之出以示輔臣召試直史館
景德五頌
夏竦進平邊廣文朝陵廣農周伯星五頌(并大中祥符頌)明
鎬上真宗頌四十六篇詔奬之
祥符頌
元年正月甲申以錢惟演知制誥獻祥符頌故擢之三
年一月壬辰直史館陳靖上祥符超古頌又夏竦進
太中祥符頌
祥符河清頌
三年十一月庚子陜州靈寶縣言黃河清十二月庚戌
寶鼎縣黃河再清上作七言詩賜近臣畢和集賢
校理晏殊上河清頌宋元嘉中河濟清鮑照作
河清頌
祥符汾陰朝覲壇頌
五年三月初命王旦撰祀汾陰壇頌王欽若撰朝覲壇
頌陳堯叟撰親謁后土廟頌庚戌旦等以頌成進邑封
天禧惟德動天頌
元年十月丁夘集賢校理晏殊以歲經蝗旱上軫聖慮
災沴已息稼穡大稔獻惟德動天頌詔襃之序曰雲漢
興詠周宣厲兢業之懷雩場改祈漢明述哀戚之詔雨
螽墜地祲孽坐銷原菽穭生良苗自熟
天禧聖德頌
五年五月太常博士鄭向上
天聖文明頌
四年九月一日程戡進文明頌二年胡宿作烈文即
政頌
明道藉田頌皇祐明堂頌
見藉田及明堂類
慶歷聖德頌
三年四月直講石介作慶歷聖德頌凡九百六十字言
進賢退姦之不易曰明與斷
宋頌
仁宗時石介甫取太祖太宗真宗仁宗功德之尤著見
者為宋頌九篇一曰皇祖太祖初用師伐潞州殺李筠
伐揚州滅李重進也二曰聖神太祖出師援長沙且假
道徑遂取荆潭也三曰湯湯太祖收蜀取孟昶也四曰
莫醜太祖用周渭之策命潘美取廣州也五曰金陵太
祖命師取李煜也六曰聖文錢俶以吳越歸也七曰六
合雷聲太宗親征太原取劉繼元也八曰聖武戎犯我
疆至于澶淵真宗親臨六師射殺戎首軍不得歸乞盟
請和也九曰明道今皇帝獨臨軒墀聽決萬幾睿謨聖
政赫然日新也惟帝之道與時語默靜則坤闔動則乾
開十年深宮不有其權今日南面退姦進賢德與辭表
裏功與文相埒然後奮為宏休摛為英聲昭為烈光暐
暐曄曄如日之華鏗鏗訇訇如雷之行暢於無前揚於
無上江浸海流天高地厚不有窮盡張方平為宋
頌十五章上下二什天假之什八篇繫之先帝日
之初升之什七篇繫之今上(作於再臨軒錄士之春)天假先
帝封岱薦諡告祖宗也大定祀烈祖也曰嗟祀太宗
也報成告上帝上岱宗封也有北北鄙始賓也有諶上
帝天錫寶書也祈汾陰祀后土也龍登于天升陪京營
祖廟也日之初升上始即政也天監有事南郊也民懷
母后佑臨御也皇造祀真宗也有浚者泉大袷祖宗也
載耜修千畝也成重民政也宋祁有皇帝神武
頌
皇祐聖政惟公頌
皇祐手詔禁貴戚近習私謁王疇獻聖政惟公頌詔奬
之遂召試直秘閣
嘉祐袷享受釐頌
四年十二月十五日磁州防禦使承亮上袷享受釐頌
詔奬之梅堯臣袷禮頌聖德詩曰溥哉孝享將事于
寧文武卿士冠劒在庭帝入靈宮左撞黃鍾升階置玉
日氣曈鴻鴻鴻杲杲氣駁除掃宿于太宫月星皓皓
世滋進恭謝禮成頌世準進鼎頌(皇祐中)
紹興聖德頌淳熙中興聖德頌
紹興十三年十一月一日王仲嶷上紹興聖德頌詔復
職淳熙七年二月二十七日陳岩肖上中興聖德頌
宣付史館十年五月文林郎李揆上頌堯賦孝宗初
崔端詩作紹隆聖德詩二百七韻具載二聖傳授之盛
淳熙明堂頌
見明堂
文心雕龍昔帝嚳之世咸墨為頌以歌九韶自商
以下文理允備頌主告神義必純美(文章流别論曰頌詩之美)
(者也)魯以公旦次編商人以前王追錄斯乃宗廟之
正歌非饗讌之恒詠也(商頌非以成功告神其體異於周頌魯頌詠僖公功)
(德纔如變風之美者耳又與商頌異)至於秦政刻文爰頌其德(見史記)
漢之惠景(李思孝景帝頌十五篇)亦有述容若夫子雲之表
充國(見漢書)孟堅之叙載侯(竇融)仲武之美顯宗(傅毅作顯)
(宗頌十篇)史岑之述熹后(流别集及集林載史岑和熹鄧后頌并序)或擬清
廟或範駉那至於班傅之北征西逝變為序引(班固)
(傅毅竇將軍北征頌又班固東巡南巡頌)馬融之廣成上林雅而似賦
(見本傳)崔瑗文學蔡邕樊渠(瑗南陽文學頌蔡邕京兆樊惠渠頌並見藝文類聚)
(後漢郡國志引蔡邕作樊陵頌)陳思所綴以皇太子為標(皇子生頌見初學記皇太)
(子頌見類聚)陸機積篇唯功臣最顯(見文選)原夫頌惟典雅辭
必清鑠敷寫似賦而不入華侈之區敬慎如銘而異乎
規戒之域文章流别論班固為安豐戴侯頌史岑為
出師頌和熹鄧后頌與魯頌體意相類揚雄趙充國頌
頌而似雅傅毅顯宗頌文與周頌相似而雜以風雅之
意若馬融廣成上林之屬純為今賦之體而謂之頌失
之遠矣
玉海卷六十
