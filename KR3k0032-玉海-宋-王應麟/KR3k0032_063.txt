卷六十二
玉海卷六十二
宋王應麟撰
藝文
論
鄭康成曰論者綸也可以經綸世務劉熙曰論倫也
有倫理也劉勰曰聖哲&KR0595;訓曰經述經叙理曰論陳
政則與議說合契釋經則與傳注參體辯史則與贊
評齊行銓文則與叙引共紀彌綸群言而研精一理
者也
漢素王妙論
史記越世家注太史公素王妙論云范蠡本南陽人正
義二卷七略云司馬遷撰隋志五行類梁有太史公
素王妙議二卷太平御覽太史公素王妙論曰諸稱
富者非貴其身得志也乃貴恩覆子孫澤及鄉里也黃
帝設五法布之天下用之無窮蓋世有能知者莫不尊
親如范子可謂曉之矣管子設輕重九府行伊尹之術
則桓公以霸范蠡行十術之計二十一年之間三致千
萬再散與貧太史公自序司馬談習道論於黃子論
六家之要指隂陽儒墨名法道德(文中子謂史談善述九流)
漢鹽鐵論
蓺文志儒家桓寬鹽鐵論六十篇(本議第一曰惟始元六年有詔使丞相御)
(史與所舉賢良文學問民疾苦)注師古曰寬字次公汝南人也孝昭帝
時丞相御史與諸賢良文學論鹽鐵事寬撰次之昭
紀始元六年二月詔有司問郡國所舉賢良文學民所
疾苦議罷鹽鐵榷酤秋七月罷榷酤官贊光知時務之
要輕徭薄賦與民休息至始元元鳳之間匈奴和親百
姓充實舉賢良文學問民所苦議鹽鐵而罷榷酤(中興書目)
(云雜論致理之言崇本抑末之書也)食貨志昭帝即位六年詔郡國舉
賢良文學之士問以民所疾苦教化之要皆對願罷鹽
鐵酒榷均輸官毋與天下争利視以儉約然後教化可
興弘羊難以此國家大業所以制四夷安邊足用之本
不可廢也迺與丞相千秋共奏罷酒酤(取下萹曰公卿愀然遂罷議奏)
(且罷郡國榷酟關内鐵官奏可)杜延年傳舉賢良議罷酒酤鹽鐵皆
自延年發之車千秋傳始元六年詔郡國舉賢良文
學之士問以民所疾苦於是鹽鐵之議興焉(注師古曰議罷鹽鐵)
(之官百姓皆得煑鹽鑄錢因總論政治得失也)贊曰所謂鹽鐵議者起始元中
徵文學賢良問以治亂皆對願罷郡國鹽鐵酒榷均輸
務本抑末毋與天下争利然後教化可興御史大夫弘
羊以為不可廢當時相詰難頗有其議文至宣帝時汝
南桓寬次公治公羊春秋舉為郎至廬江太守丞博通
善屬文推衍鹽鐵之議增廣條目極其論難著數萬言
亦欲以究治亂成一家之法焉(師古曰即今之所行鹽鐵論十卷是也)其
辭曰觀公卿賢良文學之議異乎吾所聞聞汝南朱生
(子伯)言當此之時英俊並進賢良茂陵唐生文學魯國萬
生之徒六十有餘人咸聚闕庭舒六蓺之風陳治平之
原知者贊其慮仁者明其施勇者見其斷辯者騁其辭
齗斷焉行行焉雖未詳備斯可略觀矣中山劉子推(論作)
(劉子雍)言王道矯當世反諸正彬彬然宏博君子也九江
祝生奮史魚之節發憤懣譏公卿桑大夫據當世合時
變上權利之略雖非正法鉅儒宿學不能自解車丞相
履伊吕之列當軸處中括囊不言容身而去若夫丞相
御史兩府之士不能正議以輔宰相阿意苟容以說其
上隋志儒家鹽鐵論十卷漢廬江府丞桓寬撰(唐志崇文)
(目中興玄目卷同)鹽鐵論六十篇卷一本議力耕通有錯幣
禁耕復古卷二非鞅晁錯刺權刺復論儒憂邊卷三園
池輕重未通卷四地廣貧富毁學褒賢卷五相刺殊路
頌賢遵道論誹孝養刺議利議國疾卷六散不足救匱
鹽鐵箴石除狹疾貪後刑授時水旱卷七崇禮備胡執
務能言鹽鐵取下擊之卷八結和誅秦伐功西域世務
和親卷九繇役險固論勇論功論鄒論蓄卷十刑德申
韓周秦諸聖大論雜論凡六十篇(後百官志注史記荆軻傳注引漢鹽鐵論)
漢桓譚新論
桓譚傳譚博學多通徧習五經尤好古學從劉歆揚雄
辨析疑異著書言當世行事二十九篇號曰新論上書
獻之世祖善焉琴道一篇未成肅宗使班固續成之注
新論一曰本造二王霸三求輔四言體五見徵六譴非
七啓寤八祛蔽九正經十識通十一離事十二道賦十
三辨惑十四述策十五閔友十六琴道本造述策閔友
琴道各一篇餘並有上下東觀記曰光武讀之敕書卷
大今皆别為上下凡二十九篇東觀記曰琴道未畢但
有發首一章唐志儒家桓子新論十七卷(隋志同梁有集五卷)
高帝紀陳平祕計注師古曰應劭之說出新論夏
侯湛亦有新論十卷並在儒家華譚新論十卷吳顧
譚著新言二十篇薛瑩著書八篇名曰新議賈誼新
書陸賈新語劉向新序裴玄新言
漢王命論
叙傳班彪著王命論言高祖之興有五一曰帝堯之苖
裔二曰體貌多竒異三曰神武有徵應四曰寬明而仁
恕五曰知人善任(唐志彪集三卷)傅幹王命叙言世祖之興
有四曰帝皇之正統形相多異表體文而知武履信而
好士(文選注引傅幹王命叙)
漢沛王通論演經雜論
沛獻王輔傳輔矜嚴有法度好經書善說京氏易孝經
論語傳及圖䜟作五經論時號之曰沛王通論曹褒
傳作通義十二篇演經雜論百二十篇又傳禮記四十
九篇慶氏學遂行於世
漢論衡六儒論
王充傳字仲任會稽上虞人好論說始若詭異終有理
實以為俗儒守文多失其真乃閉目潛思絶慶弔之禮
戶牖牆壁各置刀筆著論衡八十五篇二十餘萬言釋
物類同異正時俗嫌疑充造養性書十六篇注袁山松
書充聰明入太學觀天子臨辟雍作六儒論充作論衡
中土未有傳者蔡邕入吳始得之常祕玩以為談助其
後王朗為會稽太守又得其書及還許下時人稱其才
進或曰不見異人當得異書問之果以論衡之益由是
遂見傳焉抱朴子曰時人疑蔡邕得異書或搜求其帳
中隠處果得論衡數卷持去邕丁寧之曰唯我與爾共
之勿廣也唐志雜家王充論衡三十卷(隋志二十九卷)今本亦
(三十卷八十五篇逢遇第一至自紀八十五)韓愈三賢贊閉門潛思論衡
以修崇文目有續論衡二十卷(當攷)
漢潛夫論
王符傳字節信自和安之後世務游宦當塗者更相薦
引而符耿介不同於俗以此遂不得升進志意藴憤乃
隠居著書三十餘篇以譏當時得失不欲章顯其名故
號曰潛夫論其指訐時短討擿物情足以觀當時風政
著其五篇云爾貴忠篇浮侈篇實貢篇愛日篇述赦篇
唐志儒家王符潛夫論十卷(隋志同崇文目同)韓愈三賢
贊述赦之篇其旨甚明
漢六蓺論
隋志論語類(唐志經解類)六蓺論一卷鄭玄撰(别集類鄭玄集二卷)
漢禦寇論
趙岐傳延熹九年應胡廣之辟會南匈奴烏桓鮮卑叛
公卿舉岐擢并州刺史岐欲奏守邊之策未及上會坐
黨事免因撰次以為禦寇論注決錄注曰是時綱維不
攝閹宦專權岐擬前代連珠之書四十章上之留中不
出
漢政論
崔寔傳字子真少沈静好典籍桓帝初詔公卿郡國舉
至孝獨行之士寔以郡舉詣公車病不對策除為郎(通監)
(元嘉元年十一月)明於政體吏才有餘論當世便事數十條名
曰政論指切時要言辨而确當世稱之仲長統曰凡為
人主宜寫一通置之坐側其辭曰漢興以來三百五十
餘歲矣政令垢翫上下怠懈風俗彫弊人庶巧偽咸復
思中興之救矣且濟時拯世之術豈必體堯蹈舜然後
乃理哉期於補䘺決壊枝柱邪傾隨形裁割要措斯世
於安寧之域而已故聖人執權遭時定制步驟之差各
有云設不強人以不能背急切而慕所聞也昔孔子對
葉公以來遠哀公以臨人景公以節禮非其不同所急
異務也今縱不能純法八世固宜參以霸政嚴之則理
寬之則亂宣帝嚴刑峻法海内清肅元帝多行寬政為
基禍之主文帝以嚴致平非以寬致平也當大定其本
使人主師五帝而式三王弃苟全之政蹈稽古之蹤復
五等之爵立井田之制然後選稷契為佐伊吕為輔云
云論曰雖晁錯之徒不能過也贊曰崔為文宗世擅雕
龍子真持論感起昏俗唐志法家崔氏政論六卷(隋志)
(同作正論梁有五原太守崔寔集二卷錄一卷)舊唐志崔氏正論五卷崔寔撰司馬公曰
寔論以矯一時之枉非百世之通義隋唐志法家魏
劉廙阮武政論各五卷(隋志阮子正論)雜家陸澄述政論十三
卷(選注引阮子政論又引崔寔本論)
漢仲長統昌言
仲長統傳字公理建安中統為尚書郎參丞相操軍事
(通監十一年)每論說古今及時俗行事常發憤歎息因著論
名曰昌言凡三十四篇十餘萬言繆襲稱統才章足繼
西京董賈劉揚今簡撮其書有益於政者略載云理亂
篇損益篇法誡篇隋志雜家仲長子昌言十二卷錄
一卷漢仲長統撰唐志儒家十卷(崇文目二卷)魏志注云二十四篇中興
書目今存十六篇餘皆缺(八卷雜家)文選注引仲長子昌
言
漢申鑒
荀悦傳建安中遷秘書監侍中(通監十年)志在獻替而謀無
所用乃作申鑒五篇其所論辨通見政體既成奏之其
略曰道之本仁義而已五典以經之群籍以緯之前鑒
既明後復申之為政之術先屏四患乃崇五政養生正
俗章化秉威統法又著崇德正論及諸論數十篇(其自著漢)
(記嘗載其略范曄擿篇首數百言及次篇尚主之制備置史官之法)隋志儒家五卷(唐志)
(同)中興書目今所載政體時事俗嫌雜言上下凡五
卷(本傳止載政體篇)文選注引申鑒
漢德論
劉毅傳封平望侯(北海敬王子)少以文辨稱元初元年上漢
德論并憲論十六篇(一云十二篇)劉珍馬融共上書稱其美
安帝嘉之拜議郎賜錢百萬文選演連珠注班固功
德論曰朱軒之使鳳舉於龍堆之表曹植有魏德論
(文選注引之)
漢四子講德論
見詩類
漢明世論
杜篤傳著明世論十五篇文選魏都賦注引杜篤通
邊論
漢辨和同論崇厚論
劉梁傳字曼山常疾世多利交以邪曲相黨乃著破羣
論時之覽者以為仲尼作春秋亂臣知懼又著辨和同
論云云(隋志劉梁集二卷)朱穆傳字公叔感時澆薄作崇厚
論云云注穆著論甚美蔡邕嘗至其家自寫之(穆集二卷)
晉劉寔崇讓論
漢七曜論
劉陶傳字子竒拜諫議大夫著書數十萬言作七曜論
正老子反韓非復孟軻(隋志陶集三卷梁二卷)
後漢文武釋論
舊唐志雜史後漢文武釋論二十卷王越客撰
魏聖證論晉禮樂聖真論
王肅傳肅善賈馬之學而不好鄭氏采會同異為尚書
詩論語三禮左氏解撰定父朗易傳皆列學官時樂安
孫叔然(炎)授學鄭玄之門人肅集聖證論以譏短玄叔
然駮而釋之及作周易春秋例毛詩禮記春秋三傳國
語爾雅諸注又著書十餘篇隋志聖證論十二卷(難鄭)
(玄)唐志經解類十一卷(通典引之)又有王肅政論十卷(殷興)
續(隋志正論十卷)元澹曰王肅規鄭玄數千百條鄭學馬昭
詆劾肅短詔遣博士張融按經問詰融推處是非而肅
酬對疲於歲時禮記正義案聖證論王肅難鄭馬昭
申鄭云張融謹案郊與圓丘是一為鄭學者馬昭等通
之晉皇甫謐傳號玄晏先生著禮樂聖真之論
魏中論
徐幹傳字偉長北海人病辭人工麗美之文乃著中論
二十篇闡宏大義以示學者其書雜論治道修身學問
之要旁及歷象壽夭之說注魏文帝書曰偉長懷文抱
質恬淡寡欲有箕山之志著中論三十餘篇辭義典雅
足傳於後(文選注引中論)隋志儒家徐氏中論六卷魏太子
文學徐幹撰梁目一卷(唐志崇文目卷同)曾鞏目錄序貞觀政要
太宗稱嘗見幹中論復三年喪篇而今書此篇缺攷之
魏志稱二十餘篇世所有者非全書也幹能考六藝推
仲尼孟軻之旨述而論之求其辭時有小失要其歸不
合於道者少矣其所得於内者又能信而充之有去就
顯晦之大節因其書以求其為人又知其行之可賢也
(李獻民云别本有復三年制役二篇鞏特不見之爾)中興書目十卷今本二十
篇分上下兩卷上帙治學法象修本虚道貴驗貴言藝
紀覆辨智行爵禄下帙考偽譴交歷象别夭壽說藝審
大臣謹所從亡國賞罰民數
魏典論
隋志典論五卷魏文帝撰
魏陳思王征蜀論
春秋正義陳思王征蜀論云下礧成雷榛殘木碎
魏德論
文選王元長序注曹植魏德論曰越八九於往素踵黃
帝之靈矩
魏萬機論
蔣濟傳字子通上萬機論文帝善之隋志雜家八卷
(唐志十卷舊志八卷)書目蔣子萬機論十卷凡五十五篇雜論
立政用人兵家之說及考論前賢故事雜問(三國志注引萬機論)
唐志雜家陸澄述正論十三卷(隋志述政論)晉楊偉撰時
務論十二卷(隋志同)
魏體論篤論
杜恕傳著體論八篇(隋志四卷儒家)又著興性論一篇(興於為己也)
唐志雜家杜恕篤論四卷鍾會芻蕘論五卷(隋志同)
劉劭樂論(見人物志)唐志法家劉氏(劭)法論十卷(隋志梁有之)
(桓範世要論十二卷梁二十卷文選注引之)宋朝邵亢體論十卷論王體
者三教體者四兵體者五政體者十三凡二十五篇
魏要論
隋志儒家梁有周生子要論一卷錄一卷魏侍中周生
烈撰袁子正論十九卷袁凖撰梁又有袁子正書二十
五卷魏曹羲作至公論王蔚善之而著至機論辭義
甚美唐志法家陳子要言十四卷陳融(隋志云吳豫章太守)
任子道論
隋志道家任子道論十卷(舊唐志同)魏任嘏撰梁有養生論
三卷嵇康撰晉阮籍著達莊論王坦之著廢莊論
(坦之非時俗放蕩不崇儒教頗尚刑名著廢莊論)孔嚴著通葛論坦之贊美
之
九州人士論
舊唐志名家九州人士論一卷盧毓撰
晉五等論
陸機傳以聖王經國義在封建著五等論又作辨亡論
二篇魏曹冏(宗室)字元首作六代論
晉安邊論徙戎論
杜預傳拜度支尚書建安邊論處軍國之要江統傳
時關隴屢為氐羌所擾統深懼四夷亂華宜杜其萌作
徙戎論(一本云元康九年正月太子洗馬江統云云)伏滔傳從桓温伐袁
真至壽陽(咸安元年)著論二篇名曰正淮上篇曰自戰國至
晉中興六百餘年保淮南者九姓稱兵者十一人皆亡
不旋踵壽陽東連三吳之富南引荆汝之利北接梁宋
平塗不過七百西援陳許水陸不出千里龍泉之陂良
疇萬頃舒六之貢利盡蠻越其俗尚氣其人習戰先王
之宰天下選於有德訪於三吏正分位明等級畫封疆
宣政令宋何承天上安邊論陳四事
晉五行三統論
索靖傳作五行三統正驗論辨理隂陽氣運隋志梁
有三統五德論曹思文撰
晉翰林論
隋志揔集翰林論三卷晉著作郎李充撰(梁五十四卷)唐志文史
(類三卷)中興書目凡二十八篇論為文體要(文選注初學記引翰)
(林論)文心彫龍魏文述典陳思序書應瑒文論陸機文
賦仲冶流别弘範翰林又云翰林博而寡要
晉竹林七賢論
唐志傳記類戴逵竹林七賢論二卷孟仲暉七賢傳七
卷
晉公謙論
王坦之傳與殷康子書論公謙之義曰公道體於自然
故理泰而愈降謙義生於不足故時弊而義著康子及
袁宏並有疑難坦之標章擿句一一申而釋之韓伯
傳坦之著公謙論袁宏作論難之伯作辨謙以折中曰
懲忿窒欲著於損象卑以自牧實繫謙爻皆所以存其
所不足拂其所有餘
晉新論物理論
隋志新論十卷散騎常侍夏侯湛撰梁有楊子物理論
十六卷徵士楊泉撰(文選注引之)
隋興衰要論
文中子文中子之父王隆以博士待詔雲龍門承詔著
興衰要論七篇每奏帝稱善(王道篇曰其言六代得失明矣)
唐帝王略論
志雜家虞世南五卷(崇文目同舊史雜史類)中興書目貞觀間
太子中舍人世南承詔撰起太昊訖于隋凡帝王事迹
皆略紀載假公子荅問以攷訂云
唐封建論
會要貞觀二年十二月十六日太宗問子孫長久之道
蕭瑀對以封建上然之始議封建禮部侍郎李百藥論
曰云云乃欽明昏亂自係安危非守宰公侯以成興廢
唐宗室傳帝與名臣蕭瑀喟然講封建事而魏徵李
百藥皆謂不然天子由是罷不復議劉秩政典文皇
惠侔前古下無山甫將明之才乃聽百藥偏昧之說百
藥不詳秦漢晉宋齊隋得失之異謂不足法復忽淳于
賈曹劉陸成敗之說委之天命天之所命人事而已棄
人事捨天理滅聖智任存亡也柳宗元有封建論
唐聖德論
通監貞觀六年閏七月戊辰祕書少監虞世南上聖德
論上手詔稱卿論太高朕何敢擬上古但比近世差勝
耳(實錄八月戊辰上)武德九年四月給事中歐陽詢上帝德
論
唐列藩正論正論忠孝論十代興亡論
析滯論
志儒家武后列藩正論三十卷(雜傳記類云章懷太子)儲光羲正
論十五卷(開元進士)法家李敬玄正論三卷儒家又有袁子
正論二十卷(詩靈臺疏引袁準正論云明堂宗廟太學非一體也)正書二十五卷
袁凖(晉人隋志十九卷)干寶正言十卷雜家朱敬則十代興亡論
十卷魏晉至周隋(聖歷中撰各載一代興亡之迹先賢忠義之節)淳化二年閏二月己丑祕書監李
(至等獻新補注正言十代興亡論二部十卷手詔荅之藏祕閣)許王素節傳著忠孝
論自明盧藏用傳以俗徇隂陽為析滯論以暢其方
徐彦伯傳武后時王公卿士以言語為酷吏所排彦
伯著樞機論以為世戒
唐大衍論
舊史僧一行尤明著述撰大衍論三卷改撰新歷推周
易大衍之數立術以應之撰開元大衍歷經
唐君臣政理論
志儒家楊相如君臣政理論三卷(崇文目同)書目開元十
三年河南府陸渾主簿楊相如撰上中卷論君臣之體
下卷論治理之要咸平五年十月十七日幸龍圖閣
觀五經圖賜宴次御資政殿觀楊相如政要論(即政理論)
天聖四年閏五月學士宋綬錄進晉張昭撰唐朝君
臣正論二十五卷上之
唐八卦論
唐書蘇晉數歲知為文作八卦論人謂後來王粲魏
志注文章序錄曰裴秀著易及樂論裴頠著崇有貴
無二論以矯虚誕之弊書目張說才命論一卷假才
命荅問以叩窮達之理又隨句注釋
唐五代論
于休烈傳肅宗中興文物未全休烈獻五代論討著舊
事天子嘉之(舊史云五代帝王論)宋朝韓丕著五代興亡論
唐戰論守論
杜牧傳作罪言原十六衛作戰論守論
唐福禄論
舊史孫思邈撰五卷
咸平資政論
咸平四年十二月乙卯工部侍郎致仕朱昂上資政論
三卷論時政賞罰得失且言天下至廣宜急於擇才以
張治具倘限以常牒則英俊無由升舉詔付史館仍寫
本留中會要實錄作資理(資理論三卷凡六篇崇文目同)祥符製勤政論
咸平元元論
咸平四年十一月丁亥上御龍圖閣召輔臣觀太宗御
書移御崇和殿閱張去華所著元元論(二萬餘言大指以養臣務穡為)
(急上命寫以縑素為一十八軸列置龍圖閣之四壁)國田圖上曰養民之道稼
穡為先冀兵革粗息可以力行其事富庶吾民矣去華
雍熙中獻大政要錄三十篇祥符五年淛漕臣上湖州
進士許既濟所著四民論授本州助教(六月二十九日)
景德聖德論
四年八月丁未直祕閣錢帷演上聖德論
天聖演聖通論
天聖五年十二月二十二日祕書監胡旦上七十二卷
(駁正五經)景祐元年七月壬辰又上續演聖通論(崇文目云三十六卷)
胡旦演聖通論論六經傳注得失易十六卷書七卷
詩十卷禮記十六卷而春秋論别行博辨精詳學者宗
焉
康定通志論
康定元年十二月十七日翰林學士王堯臣上祕書丞
蔡亶(一作旦)通志論十三篇備言攻守之策如其可采乞
於陜西緣邊任使詔知乾州
慶歷朋黨論
歐陽修
至和兵民總論
三年正月趙肅上十卷(定州進士)范仲淹為四論以獻譏
指時政仁宗頗以好名為非田况著論上之
紹興時政論
胡安國為時政論二十篇紹興二年七月乙丒安國(為給)
(事中)入對曰臣聞保國必先定計定計必先定都建都擇
地必先設險設險分土必先遵制制國以守必先恤民
行此有道必先立政立政有經必先核實然顧人主志
尚如何耳尚志所以立本也正心所以決事也養氣所
以制敵也宏度所以用人也寬隠所以明德也具此五
者帝王之能事備矣乞以覈實而上十有五篇付宰相
參酌施行(安國又有制國論)先是建炎三年四月以給事中召
安國未至先上中興策十四篇施昌言上政論三十
篇
紹興十君論
紹興六年四月宋藻上所著十君論召對辛丒補迪功
郎
紹興中興統論
紹興十二年五月十七日辛亥給事中程克俊言漢州
布衣陳靖所獻中興統論其三始五要八實之說深明
治體論事之外自為文章詔補右迪功郎紹興十六
年吳澥進寡見論責實論各二卷謹始論五卷九月六
日詔免解二年閏四月二十四日林珦進砭石論可采
召赴都堂審察六年十月二十七日王湛上負薪論循
資八年二月二日吳武陵獻更化論循資十六年三月
二十六日徐存上鑑古十論免解乾道六年正月十八
日王信進十論除學官
紹興八朝聖孝通紀論三朝正論
紹興十四年三月戊寅王銍獻祖宗八朝聖孝通紀論
詔遷一官五年四月庚午曾紆上其父布所著三朝
正論二卷詔付史館(以布熙寧記市易本末及紹聖以來奏對要語集為正論)
乾道恢復十論
乾道七年太常簿趙粹中進恢復機密十論俾邊帥招
中原之人用竒以擣燕山又進制狄權鑑取書傳制狄
之說參考歴代事迹總歸條例為十六門四十卷又富
彊要策十卷專論屯田文心雕龍自論語以前經無
論字六韜二論後人追題(六韜霸典文論文師武論)莊周齊物以論
為名(莊子内篇齊物論第二)不韋春秋六論昭列(吕氏春秋六論三十六篇)石
渠論藝(隋志石渠禮論四卷戴聖撰)白虎講聚(肅宗會諸儒講論五經作白虎通德論)
述聖通經論家之正體也班彪王命嚴尤三將(太平御覽引嚴)
尤三將論(唐志雜家一卷)蘭石之才性傅嘏(嘏論才性同異鍾會集而論之)仲宣
之去伐(隋志王粲去伐論集三卷)叔夜之辯聲(嵇叔夜聲無哀樂論見世說注)太初
之本玄(夏侯玄著樂毅張良及本無肉刑論)輔嗣之兩例平叔之二論(隋志)
(何晏撰老子道德論二卷又見世說以所注老子為道德二論)並師心獨見鋒穎精密
蓋論之英也李康運命陸機辨亡(並見文選)宋岱郭象(晉宋岱周)
(易論一卷郭象注)選注引郭象論夷甫裴頠(裴頠著崇有論王衍之徒攻難交至頠著崇有貴無)
(二論以矯虚誕)並獨步當時流聲後代
序贊
序緒也緒述其事使相胤續贊明也稱人之美曰讚
漢新序
見著書類
漢劉向揚雄所序
見著書等類漢蓺文志劉向所序六十七篇揚雄所
序三十八篇唐志别集類向集五卷雄集五卷(書目雄集)
(六卷四十三篇向集五卷十八篇)
漢梁竦七序傅幹王命叙(見論類)
梁竦傳閉門自養以經籍為娛顯宗時著書數篇名曰
七序班固見而稱曰孔子著春秋而亂臣賊子懼梁竦
作七序而竊位素餐者慙文選注引傅幹後漢王命
叙
漢三輔耆舊節士序名德先賢贊
隋志後漢光武始詔南陽撰作風俗故沛三輔有耆舊
節士之序魯廬江有名德先賢之贊郡國之書由此而
作魯沛三輔序贊並亡蜀志楊戲以延熙四年著季
漢輔臣贊其所頌述多載于蜀書北史李仲尚著前
漢功臣序讚
漢河南尹壁贊
見牧守類京兆五守西漢難追河南二尹東京罕繼
(梁邵陵王表云)
漢太學贊
見學校類
漢明帝畫讚
唐志雜傳類漢明帝畫讚五十卷(舊志書讚五十卷漢明帝撰)隋
志總集類畫讚五卷漢明帝殿閣畫魏陳思王讚梁五
十卷(藝文類聚有曹植帝堯畫贊)漢文帝時詔繪古帝王名臣像
於殿壁明帝好畫立畫官詔班固賈逵輩取經史事畫
之起伏羲凡五十謂之畫贊徐陵曰甘泉之殿舊禮
羲軒長樂之宫本圖堯舜
魏温室畫像讚百瑞圖
魏都賦丹青煥炳特有温室儀形宇宙歴像賢聖圖以
百瑞綷以藻詠芒芒終古此焉則鏡有虞作繪兹亦等
競張載注鳴鶴堂之前次聽政殿之後東西二坊之中
央有温室中有畫像讚景福殿賦命共工使作繢明
五采之彰施圖象古昔以當箴規椒房之列是準是儀
故將廣智必先多聞立德必先近仁朝觀夕覽何與書
紳玄軒交登騶虞承獻
晉三國名臣贊
見頌類文苑英華嚴從有擬三國名臣讚序文心
雕龍昔虞舜之祀樂正重贊(尚書大傳)益贊于禹伊陟贊于
巫咸(尚書)漢置鴻臚以唱拜為讚相如屬詞始讚荆軻(文章)
(緣起)史班書記託贊褒貶景純注雅動植必讚(隋志郭璞爾雅圖讚)
(二卷)翰林論曰容象圖而讚立宜使辭簡而義正
晉諸公讚
唐志雜史傅暢晉諸公讚二十二卷隋志二十一卷
晉祕書監傅暢撰(魏志注文選注引之)晉傅暢著晉諸公贊及
晉公卿禮秩故事(見典故類)
晉歷贊
晉書張亢宗領著作述歷贊一篇
兩晉名臣讚
孫何作兩晉名臣贊宋詩二十篇春秋意尊儒教議
七國叙讚
舊唐志十卷集錄
宋孔子讚
宋書元嘉十四年河西獻孔子讚一卷舊唐志四科
傳讚四卷姚澹撰
唐志孝圖傳讚
志傳記類李襲譽二十卷又見圖類
唐六賢圖讚
志李渤一卷李渤傳渤隠廬山摭古聯德高蹈者楚
接輿老萊子黔婁先生於陵子王仲儒梁鴻六人圖像
讚其行因以自儆
祥符雙廟讚
睢陽祠張巡許遠號雙廟大歷中建(大觀二年十月賜名協忠廟)章聖
東巡過其廟留駕裴回咨其雄挺著金石刻贊明厥忠
與夷齊踣西山孔子稱仁何以異(唐史)祥符七年八月
丁丑以聖製雙廟贊示輔臣先是景德四年二月己巳
次西京詔曰滎陽舊邑次舍所經漢將軍紀信以身徇
國宜贈太尉又贈司徒魯恭太師以奬名臣戊子又增
封唐大歷中孝子潘良玉之墓大歷四年八月齊嵩
撰雙廟記(金石錄)
經
黃帝隂符經
見隂陽書類
黃帝四經
漢志道家四篇隋志黃帝四篇老子二篇最得深旨
史記正義黃帝道書十卷
黃帝内經
漢志醫經黃帝内經十八卷外經三十七卷(詳見後)
黃帝九宫經
隋志一卷又三卷唐會要會昌二年王起等奏案黃
帝九宫經及蕭吉五行大義
黃帝占夢經
漢志雜占十八家黃帝長柳占夢十一卷衆占非一而
夢為大故周有其官而詩著明大人之占以考吉凶
史記正義帝王世紀云黃帝夢風吹塵垢皆去又夢執
千鈞之弩驅羊萬群依二占求之得風后於海隅登以
為相得力牧於大澤進以為將黃帝因作占夢經十一
卷
漢忠經
見孝經類
漢神異經
唐志道家東方朔二卷張華注書目漢東方朔記晉
張華傳朔周游天下所見神異山海經所不載者列之
唐感應經
書目三卷唐李淳風撰載物類相感為韻語而注釋之
唐太一金鏡式經
志五行類王希明十卷開元中詔撰舊史一行撰天
一太一經及太一局遁甲經各一卷
清化經
舊唐志儒家十卷蔡洪撰
玉海卷六十二
