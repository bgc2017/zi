卷一百五十四
玉海卷一百五十四
宋王應麟撰
朝貢
獻方物
通典聖人不貴竒貨不寳遠物夷狄來朝坐之門外
使舌入體委以食之獲其聲不列於庭廟受其貢不
過楛矢獸皮
黃帝南夷獸鬯
宋志黃帝時南夷乘白鹿來獻鬯(瑞應圖云獻褐裘)
舜僬僥氏貢没羽虞西戎獻白環
帝王世紀舜時僬僥氏來貢没羽西王母慕舜之
德來獻白環東倭重譯而納貢魏志自虞暨周
西戎有白環之獻東夷有肅慎之獻皆曠世而至
宋志西王母舜時來獻白環白琯(又云西王母獻白環)
(玉玦)
禹渠搜獻裘
宋志禹時渠搜來獻裘瑞應圖乘白鹿來獻(魏文帝令曰王母來獻白環渠搜未見)
珍裘(禹貢析支渠搜西戎即敘)
夏諸夷獻樂舞
見樂類
周肅慎貢楛矢石砮
魯語有隼集陳侯之庭楛矢貫之石砮其長尺有咫陳
惠公問仲尼仲尼曰此肅慎氏之矢也昔武王克商通
道于九夷八蠻使各以其方賄來貢使無忘職業於是
肅慎氏貢楛矢石砮其長尺有咫先王欲昭令德之致
遠以示後人使永監焉故銘其括曰肅慎氏之貢矢以
分大姬配虞胡公而封諸陳使有司求諸故府得之金
櫝如之禮大宰物貢註九州之外各以其所貴為摯
肅慎氏貢楛矢之屬是也書成王既伐東夷肅慎來
賀魏志青龍四年五月丁巳肅慎氏獻楛矢晉
紀魏景元三年四月肅慎來獻楛矢(長一尺八寸)石砮(三百枝)
弓甲貂皮等天子命歸於大將軍府(賜其王傉雞錦罽緜帛)晉武
咸寧五年十二月來獻楛矢石砮(傳云元康初)元帝大興二
年八月又獻(挹婁國有山出石其利入鉄)宋大明三年十一月己
巳獻
周越裳獻白雉錫文錦軿車
太公金匱曰武王伐殷四夷來貢越裳白雉成王以歸
周公曰德不加君子不饗其質政不施君子不臣其人吾
何以獲此賜其使請曰吾受命國之黃耉曰久矣天之
無烈風雷雨(尚書大傳作别風淮雨一作淫雨)意者中國有聖人乎盍
往朝之周公乃歸之於王薦于宗廟(見文選注)古今注周
公致太平越裳氏重譯來獻白雉一黑雉二象牙一使
者迷其歸路周公錫以文錦二匹軿車五乘皆為司南
之製使越裳氏載之以南(漢書云周公之讓白雉太宗之郤走馬)論衡
周時天下太平越裳獻白雉倭人貢鬯草韓詩外傳
成王之時越裳獻白雉於周公詩韓奕其追其貃奄
受北國獻其貔皮赤豹黃羆(山海經春山多赤豹中山東胡有黃羆成王時)
(東胡獻此獸)魯頌憬彼淮夷來獻其琛元龜象齒大賂
南金
周西旅獻獒
書惟克商通道于九夷八蠻西旅底貢厥獒太保乃作
旅獒用訓于王四夷咸賓畢獻方物注西戎遠國貢大
犬
周洋水獻良馬
水經注穆天子傳曰天子自舂山西征西至赤烏氏己
卯北征庚辰濟于洋水辛巳入于曹奴人戲觴天子于
洋水之上乃獻食馬九百牛羊七千天子使逢固受之
天子乃賜之黃金之鹿戲乃膜拜而受(開山圖曰隴西神馬山有淵池龍馬)
(所生)周語穆王征犬戎得四白狼四白鹿以歸自是荒
服不至
漢南越獻馴象
武紀元狩二年夏南越獻馴象(教能拜起周旋從人意也)能言鳥(即鸚)
(鵡也)南粤傳文帝元年獻白璧一雙翠鳥千犀角十紫
貝五百桂蠧一器生翠四十雙孔雀二雙建元四年遣
子嬰齊入宿衛
漢閩越獻黑鷴
見後漢樂志安世房中歌蠻夷竭歡象來致福(象譯)
(也)
漢大宛獻天馬烏孫獻馬南單于獻文馬
西域傳大宛治貴山城去長安萬二千五百五十里宛
王蟬封與漢約獻天馬二匹漢使採蒲陶目宿種歸(詳見)
(馬政)烏孫大昆彌治赤谷城去長安八千九百里武帝令
張騫齎金幣往乃發使送騫因獻馬數十匹報謝其後
使使獻馬願尚漢公主為昆弟後南匈奴傳建武二
十六年獻駱駝二頭文馬十匹(注畫馬為文)
漢西域獻吉光裘
十洲記天漢三年西國王獻靈膠吉光毛裘(又云日西國王貢吉)
(光裘二領)使者曰常占東風入律十旬不休青雲干吕連月
不散意中國有好道之君故搜竒藴而貢神香(文選注引之)
西京雜記武帝時西域獻吉光裘上服以聽朝西
域傳贊孝武睹犀布瑇瑁則建珠崖七郡感枸醬竹杖
則開䍧柯越嶲聞天馬蒲陶則通大宛安息明珠文甲
通犀翠羽之珍盈於後宫蒲梢龍文魚目汗血之馬充
於黃門鉅象師子猛犬大雀之羣食於外囿殊方異物
四面而至長楊賦殊鄰絕黨之域自上仁所不化茂
德所不綏莫不蹻足抗手請獻厥珍
漢康居貢獻
西域傳成帝時康居遣子侍漢貢獻董仲舒傳夜郎
康居殊方萬里說德歸義
漢黃支國獻犀牛
紀元始二年春(黃支在日南之南去京師三萬里)
漢車師等十八國獻珍寳
西域傳建武二十八年冬車師前王鄯善焉耆等十八
國俱遣子入侍獻其珍寳天子還其侍子厚賞賜之
紀建武十四年莎車國鄯善國遣使奉獻十七年莎車
國遣使貢獻二十一年冬鄯善王車師王等十六國皆
遣子入侍奉獻
漢日南獻生犀白雉南越獻白雉白兔䟽
勒獻獅子
後紀光武建武十二年九真徼外蠻夷張游率種人内
属封為歸漢里君十三年九月日南徼外蠻夷獻白雉
白兔(南蠻傳光武中興錫光為交趾任延守九真教耕稼制冠履設媒聘立學校導之禮義建武十二年)
(九真徼外蠻酋張游内属明年南粤外蠻夷獻白雉白兔)章帝元和元年正月日
南徼外蠻夷獻生犀白雉順帝陽嘉二年䟽勒獻師
子封牛(東觀記曰䟽勒王盤遣使文時詣闕師子似虎正黃有&KR1046;耏尾端茸毛大如斗封牛其領上肉)
(隆起若封然因以名之即今之峯牛)靈帝熹平二年十二月日南徼外
國重譯貢獻西域傳䟽勒國順帝永建二年臣磐遣
使奉獻五年遣侍子與大宛莎車使俱詣闕貢獻陽嘉
二年復獻師子封牛大秦國延熹九年(紀云九月)遣使自日
南徼外獻象牙犀角瑇瑁(大秦一名黎靬亦云海西後漢始通)天竺國有大秦珍
物(帝時數遣使貢獻)揚雄交州箴曰航海三萬(闕)牽其犀(闕)
魏明帝太和五年四月鮮卑丁零詣幽州貢名馬後置
護匈奴中郎將
漢西南夷貢獻
明紀永平十七年是歲西南夷哀牢儋耳僬僥槃木白
狼動黏諸種前後慕義貢獻西域諸國遣子入侍夏五
月戊子公卿百官以帝威德懷遠奉觴上壽制曰其敬
舉觴告宗廟東京賦惠風廣被澤洎幽荒北爕丁令
南諧越裳西包大秦東過樂浪重舌之人九譯僉稽首
而來王西南夷傳論緩耳雕脚之倫獸居鳥語之類
莫不舉種盡落回面而請吏陵海越障累譯以内屬故
其錄名中郎校尉之署編數都護部守之曹動以數百
萬計若乃藏山隱海之靈物沈沙棲陸之瑋寳莫不呈
表怪麗雕被宫幄賨幏火毳馴禽封獸之賦軨積於内
府夷歌巴舞殊音異節之技列倡於外門鏤體卉衣改
襟輸寳班超傳每有貢獻異物輒詔作賦頌
漢百蠻貢職
明紀永平二年春正月辛未宗祀光武於明堂禮畢登
靈臺詔曰衆郡奉計百蠻貢職烏桓濊貊咸來助祭單
于侍子骨都侯亦皆陪位斯固聖祖功德之所致也
漢月氏獻扶拔師子安息獻師子條支大爵
紀章帝章和元年月氏國獻扶拔(注似麟無角)師子和帝
永元二年十月安息國遣使獻師子扶拔(傳作符拔)永元十
三年安息國獻師子及條支大爵即今之駝鳥(傳云安息王滿屈復獻師)
(子及條支大鳥時謂之安息雀)條支國臨西海出大雀前西域傳烏弋有桃拔
師子犀牛注桃拔一名符拔似鹿長尾一角者或為天
鹿兩角者或為辟邪師子似虎正黃有&KR1046;耏尾端茸毛
大如斗即爾雅狻猊也西域傳永元六年班超復擊
破焉耆於是五十餘國悉納質内屬其條支安息諸國
至于海瀕四萬里外皆重譯貢獻(班超傳月氐貢奉珍寳符拔師子)
漢徼外蠻奉珍寳
西南夷傳永元六年郡徼外莫延慕義遣使譯獻犀牛
大象九年徼外蠻及撣國王雍由調遣重譯奉國珍寳
和帝賜金印紫綬永初元年徼外僬僥種夷陸類等三
千餘口舉種内附獻象牙水牛封牛永寧元年撣國王
雍由調復遣使者詣闕朝賀獻樂及幻人
漢蒙竒兜勒貢獻
西域傳和帝永元九年(十二月)西域都護班超遣掾甘英
窮臨西海而還皆前世所不至山經所未詳莫不備其
風土傳其珍怪於是遠國蒙竒兜勒皆來歸服遣使貢
獻甘英抵條支而歴安息臨西海以望大秦拒玉門陽
關者四萬餘里靡不周盡
漢于寘入貢
順紀永建四年五月壬辰詔桂陽太守遠獻大珠今封
以還之是歲拘彌國遣使貢獻西域傳順帝永建六
年于寘王遣侍子詣闕貢獻(又見前)初學記魚豢魏略
漢陽嘉三年疏勒國王獻西海青石帶魏文帝黃初
元年三月濊貊扶餘單于焉耆于闐王遣使奉獻
魏景初三年二月西域重譯獻火浣布梁天監九年
于闐始通江左遣使獻方物齊永明九年天竺獻火
浣布
魏倭國獻珠錦
魏志倭人在帶方東南大海之中依山島為國邑舊百
餘國漢時有朝見者今使譯所通三十國景初二年六
月倭女王求朝獻詔書報以綘地交龍錦縐粟罽荅所
獻又特賜紺地句文錦細班華罽刀鏡真珠鉛丹正始
入貢白珠青大句珠異文雜錦
晉大宛獻汗血馬
武紀泰始六年大宛獻汗血馬焉耆來貢方物
晉林邑獻象
紀成帝咸康二年二月庚申高句驪遣使貢方物六年
冬十月林邑獻馴象康帝建元元年十二月高句驪
遣使朝獻穆帝升平元年正月扶南天竺旃檀獻馴
象詔曰先帝以殊方異獸或為人患禁之今及其未至
可令還本土武帝大元七年三月林邑范熊遣使獻
方物九月東夷五國遣使來貢方物九年七月己酉百
濟遣使來貢方物
梁滑國貢黃師子白貂裘
通典滑國車師别種漢順帝永建初八滑從班勇擊北
虜有功以為後部親漢侯梁武帝普通初其王厭帶夷
粟陁始遣使獻貢黃師子白貂裘波斯錦
隋罽賓瑪瑙杯
通典隋煬帝時遣韋節杜行滿使於西蕃諸國至罽賓
得瑪瑙杯王舍城得佛經史國得十舞女師子皮火鼠
毛而還大業中來朝者四十餘國置西戎校尉以應接
之唯天竺不通
唐罽賓獻名馬貢寳帶䟽勒獻名馬
西域傳罽賓武德二年遣使貢寳帶金鎖水精琖玻瓈
狀若酸棗貞觀十一年獻名馬太宗語大臣曰魏徵勸
我修文德安中夏令四夷君長皆來獻此徵力也開元
七年遣使獻天文及秘方䟽勒貞觀九年遣使者獻
名馬又四年與朱俱波甘棠貢方物上謂房玄齡等曰
朕定四海遠夷率服宜相輔弼毋進䛕言天寳十二載
䟽勒首領裴國良來朝賜紫袍金魚
唐百濟獻明光鎧
東夷傳百濟扶餘别種也(東明之後帶方故地有八姓有元嘉歷有三島生黃漆)
武德四年王扶餘璋遣使獻果下馬自是數朝貢高祖
冊為帶方郡王百濟王後五年獻明光鎧貞觀中再遣
使朝上鐡甲雕斧賜帛段三千至十九年圍遼東時百
濟上金髹鎧
唐高麗貢方物
温彦博傳高麗貢方物高祖欲讓而不臣彦博曰遼東
本周箕子國漢玄莵郡不使北面則四夷何所瞻仰帝
納而止會要武德八年三月十一日云云(同上)元和十三
年四月進樂兩部
唐林邑獻象五色帶朝霞布火珠
南蠻傳環王本林邑也(至德後更名)王所居曰占城武德中
其王范梵志再遣使獻方物(六年二月也)八年(四月己丑)高祖為
設九部樂饗之貞觀四年五月王頭黎獻馴象鏐鎖五
色帶朝霞布火珠與婆利羅刹二國使者偕來八年又
獻五色鸚鵡有詔還之十四年獻通天犀永徽緫章中
累獻馴象(舊紀永徽四年四月戊子林邑王遣使來朝貢馴象)開元中又獻馴象
貞元九年(十月癸酉)貢犀牛上令見于太廟蓺文志林邑
國記一卷(以二月為歲首稻歲再熟)齊永明九年五月獻金
簟
唐于闐入獻
傳貞觀六年于闐遣使入獻後三年遣子入侍阿史那
社爾平龜兹其王伏闍信大懼使子獻橐它三百長史
薛萬備願假輕騎羈于闐王獻京師社爾許之至于闐
陳唐威靈勸入見天子乃随使者來會(德宗求玉)
唐康國獻師子馬金桃
舊紀貞觀九年四月壬寅康國獻師子會要(兼本傳)本
康居之裔武德七年其王屈术支獻名馬(康國康居國也是大宛馬)
(種形容極大武德中康國獻四千匹今官馬猶是其種)貞觀五年請臣太宗郤不
受九年七月獻師子帝珍其遠令秘書監虞世南作賦
(張九齡有師子贊序)十一月又獻金桃銀桃詔令植苑中開元初
貢鏁子鎧水精杯碼碯瓶天寳十一載十三載並朝貢
虞世南師子賦發烏弋踰白狼筋骨糾纏殊文異制
闊臆脩尾勁毫柔毳鈎爪鋸牙藏鋒蓄銳拉虎吞貔裂
犀分象碎隨兕於斷齶握巴蛇於指掌名將假其容高
人圖其質
唐吐蕃獻黃金鵝金琲寳噐
傳吐蕃本西羌屬弄讃請婚貞觀十四年妻以宗女文
成公主遣諸豪子弟入國學習詩書又請儒者典書疏
帝伐遼還使祿東贊上書曰天子自將度遼隳城陷陣
指日凱旋雖鴈飛于天無是之速夫鵝猶鴈也臣請冶
黃金為鵝以獻其高七尺中實酒三斛高宗即位獻金
琲十五種顯慶三年獻金盎金頗羅等開元中上寳噐
數百具制冶詭殊詔置提象門示羣臣
唐天竺獻火珠欝金
傳貞觀十五年天竺王尸羅逸多(居葱嶺南漢身毒國)遣使上書
帝命梁懷璥持節慰撫復遣使入朝詔李義表報之復
獻火珠欝金菩提樹二十二年王玄策破中天竺東天
竺王尸鳩摩送牛馬及弓刀寳瓔珞迦没路國獻異物
并上地圖請老子像乾封三年五天竺皆來朝開元時
中天竺遣使三至北天竺一來朝八年五月南天竺獻
豹皮五色鸚鵡隋裴矩通西域獨天竺拂菻不
至
唐高昌獻玄狐裘
傳太宗即位高昌獻玄狐裘妻宇文亦上玉盤
唐葉護獻寳鈿金帶
西突厥傳射匱係貢師子革等統葉護可汗來請昏許
之詔高平王道立至其國統葉護可汗遣真珠統俟斤
獻萬釘寳鈿金帶馬五千匹以藉約會要開元
初大食國遣使進良馬寶鈿帶傳貞觀二十年
那揭遣使貢方物十六年十二月烏萇王遣使獻
龍腦香璽書優荅開元八年四月丙午遣使冊其
王
唐拂菻獻師子
傳拂菻一名大秦在西海北貞觀十七年遣使
獻赤頗黎石綠金精開元十年正月獻師子二
零羊二四月遣僧來朝(乾封二年至大足元年再朝獻)張九齡
師子贊天骨雄詭得金精之剛為毛羣之特肉視
犀象力撫熊羆宋元豐四年十月六日拂菻貢
方物
唐何國來貢
傳都密水南舊康渠地武德貞觀中遣使來貢
唐安國獻名馬
傳安即康居罽王故地武德時遣使入朝貞觀初獻方
物其王訶陵迦又獻名馬是歲東安國亦入獻(顯慶以為安息)
(州)開元十四年其王篤薩波提遣弟來朝納馬豹後八
年獻波斯䮫二拂菻綉氍毬一鬱金香石蜜等其妻獻
柘辟大氍毬二綉氍毬一丐賜袍帶鎧仗
唐史國獻方物
傳史或曰佉沙(居獨莫水南有鉄門山康九姓之一)隋大業中始通中
國貞觀十六年君沙瑟畢獻方物開元十五年獻舞女
文豹天寳中改為來威國
唐堅昆獻方物
傳堅昆本強國與突厥等或曰結骨貞觀二十二年聞
鐡勒等入臣即遣使獻方物二月其西長俟利發失鉢
屈阿棧身入朝太宗勞饗之俱蘭貞觀二十年三
月遣使來獻摩揭它二十一年遣使獻婆羅木
西方之戎唐興以次脩貢蓋百餘皆冒萬里而至(西域)
(贊)
唐貞觀遠夷方物錄
會要貞觀二十一年三月十一日遠夷各貢方物其草
木雜物有異於常者詔所司詳錄焉葉護獻馬乳葡萄
摩伽獻菩提樹康國獻金桃伽國獻鬱金香罽賓獻俱
物頭花伽失畢獻泥樓鉢羅花達國獻佛土菜婆羅國
獻波稜鮓菜苦菜胡芹渾提葱薛延陀獻凌蘭鹿突厥
獻馬蹄羊波斯國獻活褥蛇咄陸獻金卵鷄鷇胡國石
蜜西域蒲萄酒大宗册文曰沙場罄翦斗極咸羈狠
山入囿潮渚歸池東旌若水西旆條支龍鄉委貢馬服
來儀
唐吐火羅獻駞馬
傳吐火羅居葱嶺西烏滸河南古大夏地永徽元年(五月)
遣使獻大鳥如駞高七尺行日三百里食銅鐵(通典云夷俗謂)
為駝鳥(漢和帝紀注郭義恭廣志白大爵頸及身膺蹄似橐駞舉頭八九尺張翅丈餘食大麥即今之駞鳥)
(也)上遣獻于昭陵五年遣子來朝又獻瑪瑙鐙樹(會要麟德)
(二年獻馬碯燈樹)開耀元年(十二月)進金衣開元天寳間數獻馬
䮫異藥紅碧玻瓈(開元八年十二年二十六年)
唐倭國獻虎魄瑪瑙
舊紀永徽五年十二月癸丑倭國獻虎魄大如斗瑪瑙
大如五升噐
唐吐谷渾獻名馬
傳(兼會要)自晉永嘉時有國至龍朔三年吐蕃取之凡三
百五十年貞觀二十三年八月永徽二年閏九月遣使
貢駿馬三年八月又獻名馬(高宗立獻名馬詔還之)宋大明五年
吐谷渾遣使獻舞馬
唐支汗那王獻碧頗黎
舊紀上元二年正月壬戌支汗那王獻碧頗黎庚午龜
兹王白素稽獻銀頗羅
唐龜兹獻名馬
傳上元中龜兹王素稽獻銀頗羅名馬(舊紀上元二年十二月丁亥白)
(素稽獻名馬)
唐日本貢方物百濟貢金甲雕斧(見兵噐又見上)
傳日本倭國之别種國在日邊故以為名長安二年貢
方物開元初來朝請儒士授經詔四門助教趙玄默就
鴻臚教之宋朝元豐元年乾道元年貢方物
唐新羅獻馬真臘獻象(又見下)
傳新羅(弁韓之裔漢樂浪地)王興光開元十年遣使獻方物至十
二年獻果下馬朝霞紬魚牙紬海豹皮又遣子弟入太
學學經術帝賜興光瑞文錦五色羅紫綉紋袍金銀精
器興光亦上異狗馬黃金美髢諸物真臘在林邑西
南永徽二年獻馴象大歷中獻馴象十一(志真臘國事一卷)
投和在真臘南貞觀中遣使以黃金函内表并獻方物
武德六年南平王甯氏獻大珠昆融象州獻筒布以道
遠勞人皆不受
唐大食獻方物
傳本波斯地(波斯别種)永徽二年八月始遣使朝貢開元初
獻鈿帶十四年(會要十三年)遣使蘇黎滿等十三人獻方物
拜果毅賜緋袍銀帶至德初朝貢(奚深種更號黑衣大食至德初遣使朝貢)
會要長安中獻良馬開元初遣使來朝進良馬寳鈿
帶至十四年九月丁卯以黑衣大食使二人為中郎將
放還
唐回紇獻名馬
通典開元十五年使大臣梅錄綴來朝獻名馬骨利
幹貞觀二十一年獻駿馬十疋
唐波斯獻綉舞筵
傳波斯居達遏水大月氏别裔(古條支國也元魏神龜中貢物以六月一日為歲首)貞
觀十二年(會要二十一年)遣使朝貢咸亨中入朝景龍二年來
朝開元天寳間遣使十輩獻瑪瑙床(天寳六年四月)火毛綉舞
筵(九載四月)大歷時復來獻(六年九月遣使來朝獻)
唐東女國獻方物勃律貢方物東室韋貢
豐貂
傳東女開元二十九年十二月遣子獻方物天寳元年
五月宴之于曲江大勃律開元時三遣使者朝再遣
大首領貢方物東室韋貞觀五年始來貢豐貂後再
入朝景龍初復朝獻開元天寳間凡十朝獻劫者居
葱嶺中武德二年獻寳帶玻瓈水晶杯骨咄開元十
七年遣子來朝二十一年獻女樂
唐火尋國獻黑鹽
傳火尋乃康居小王奥鞬城故地天寳十載遣使者朝
獻黑鹽寳應時復入朝
唐師子國獻大珠
傳師子居西南海中有稜伽山多竒寳緫章三年遣使
來朝天寳初(五載正月)王尸羅迷伽再遣使獻大珠鈿金寳
瓔象齒白㲲通典師子國東晉時通焉天竺旁國也
義熙初獻玉佛像白虎通德至淵泉則江出大貝海
出明珠
唐文單國獻象
實錄大歷六年十一月文單國王(即真臘也)來朝獻馴象十
有一(舊紀同)宰臣上言曰春秋載異國之朝周書美西旅
之獻重其德化及遠也大中六年十一月占卑國來朝
(傳作詹毗)兼獻象魏謨請還其使從之七年二月興元進犀
詔還之南蠻傳蠻夷所獻象蓄苑中元會充庭者三
十二德宗放荆山之陽(貞元丙戌歲南海獻犀詔納苑中)
唐南詔獻金契(詳見獻捷)
南詔傳貞元四年韋臯撫諸蠻有威惠後五年(九年五月)異
牟尋遣使者三人遺臯帛書德宗賜以詔書明年(正月)異
牟尋刻金契以獻破吐蕃於神川十一年(九月)異牟尋獻
馬六十匹十四年遣使賀正獻方物十九年正月朔(癸丑)
御含元殿受南詔朝賀
建隆占城貢方物祥符獻師子
占城古林邑也在中國之西南至海西至雲南擁懷遠
之節旄撫環王之疆土(林邑國秦象郡林邑縣地古越裳之界也在交趾南海行三千)
(里去日南界四百餘里見通典)建隆元年十二月以方物犀角象齒來
貢表章書于貝多葉三年九月丙子遣使朝貢(貢象齒之屬)
乾德四年三月貢犀象白㲲六月遣還九月庚申貢巨
象一其色青飾以金鞍置都亭驛都人縱觀開寳三年
又貢象至九年凡七來貢興國八年九月獻馴象二年
至八年六入貢雍熙二年二月貢龍腦玳瑁三年三月
貢通犀淳化元年十月貢馴犀三年十二月來貢賜其
王白馬至道元年正月其王楊波占遣使來貢三年三
月入貢景德元年九月貢方物求賜良馬弓劒二年四
月復貢四年五月貢方物祥符元年入貢會泰山下四
年十一月庚午朔獻師子色黃其王言於三佛齊國得
金毛師子一首班而身純命飬于玉津園八月丁丑召
近臣舘閣官於崇政殿觀師子上作七言詩預觀者皆
賦七年正月八年二月五月入貢八年閏六月賜旗甲
天禧二年九月入貢天聖七年五月奉表進鳳以為鳳
表王者之瑞應聖人之運八年十月入貢見于崇政殿
慶歷二年十一月丙戌獻馴象三皇祐二年正月五年
四月癸酉入貢嘉祐元年閏三月貢方物六年九月獻
象七年五月入貢熙寧元年六月至九年八月凡四入
貢元豐元年九月十四日羅昌皓畫占城至交趾地圖
元祐元年十二月入貢宣和元年十二月以國王楊卜
麻疊為琳州刺史懷遠節度建炎三年正月進貢加恩
紹興二十五年十二月入貢乾道四年三月受其獻十
一之一荅賜以麻紙淳熙三年進貢賜以錦綾羅銀銷
建隆三佛齊貢方物
南蠻别種與占城隣管十五州建隆元年九月癸卯貢
方物二年五月入貢十一月貢象牙孔雀三年三月壬
戌遣使朝貢十一月丙子貢方物對廣政殿賜其使冠
帶噐幣還賜以錦綵銀噐開寳四年四月貢水晶火紬
興國五年來貢八年十一月貢通犀大食錦越諾布琉
璃瓶端拱二年十二年淳化元年正月貢方物咸平六
年九月祥符元年七月丁丑入貢天禧元年四月奉金
字表貢珠六月以先天節獻香賜其使延壽帶續命縷
天聖六年八月元豐二年七月己巳元祐三年閏十二
月五年十二月入貢紹興二十六年十二月壬戌遣
使來貢
建隆回鶻貢方物
回鶻居甘沙西州(晉天福封奉化可汗)建隆二年十二月壬辰景
瓊貢方物乾德二年貢珠玉貂皮駞馬三年四月貢馬
十匹玉琥珀犛牛尾白㲲布玉鞍轡十二月甘州貢馬
千匹珊瑚玉帶玉鞍開寳二年十一月貢馬興國二年
閏二月貢橐駞名馬至道二年十月附(原缺)入貢咸平元
年四月景德元年四月閏九月兩入貢四年十月貢馬祥
符元年四月入貢十一月以東封獻名馬三年十一月
入貢四年四月癸丑貢玉帶賀汾陰禮成五年五月獻
馬及玉六年十二月貢御馬二十匹九年十二月又貢
馬及玉天禧三入貢天聖元年五月入貢二年五月貢
馬後再入貢熙寧元年七月貢方物乾德四年夏(原缺)
來貢開寶二年興國六年八年來貢(本東北方靺鞨之别部唐李克用鎮)
(鴈門以其族歸附)
建隆瓜沙貢馬興國沙州貢玉圭
沙州曹元忠周顯德中來貢授歸義節度賜印建隆二
年十一月洎瓜州團練使曹延繼貢玉鞍勒馬興國三
年三月其子延祿貢玉盌寳氈淳化二年獻良玉景德
二年四月曹宗夀貢良玉名馬四年五月貢玉印名馬
賜錦袍金帶皇祐二年四月貢玉
建隆于闐貢玉圭
于闐去京師西九千九百餘里西南帶葱嶺南接吐蕃
國城之東有白玉河西有綠玉河次西有烏玉河崑崙
在其西自漢至唐皆入貢(晉天福中入貢)建隆二年十二月甲
午其王李聖天遣使貢玉圭乾德四年二月貢方物開
寳二年貢玉四年貢䟽勒舞象祥符二年三月己巳貢
良玉及玉鞍勒馬天禧元年七月秦州言澶州卒王貴
得于闐玉印(文曰國王趙万永寳)天聖三年十二月黑韓王遣使
貢玉鞍勒轡玉帶皇祐沙州貢玉嘉祐八年八月入貢
熙寧四年至元豐八年入貢元豐六年五月丙子朔貢
方物見延和殿四日詔首領畫四夷諸國距漢境遠近
圖元祐二年五月四年四月乙巳六年六月七年十二
月入貢紹聖至宣和入貢者五
建隆高麗來貢
唐元和末獻樂工自此不復見五代同光天成間高氏
復來貢長興三年王建遣使奉貢建隆三年十一月
丙子高麗王昭遣使來貢乾德三年正月獻錦罽刀劒
開寳五年八月貢方物九年九月王伷貢罽錦漆甲白
㲲十一月徐昭文往使遣金行成就學胄監興國二年
貢馬三年貢方物兵噐五年六月貢方物六年四月貢
名馬罽錦白㲲弓劒十二月貢騂角弓漆甲大箭馬五
十匹九年十二月貢罽錦龍鳳袍弓甲御馬雍熙三年
十月又貢馬遣國人入學端拱元年十一月貢馬淳化
元年十月貢馬漆弓漆甲及神龜壽樽二年二月貢方
物三年十月貢馬漆甲細箭咸平六年八月王誦遣使
來貢七年十二月王詢遣使奉貢天禧元年十一月癸
亥復入貢對崇政殿獻金犀帶又表賀壽春郡王封建
三年十一月己卯率東西女真入見貢罽錦漆甲五年
九月入貢天聖八年十二月壬辰貢金噐見其使長春
殿自後不朝貢蓋四十三年熙寧三年來貢四年八月
其使見文德殿七年正月九年十一月元豐三年
正月元祐五年十二月入貢建炎三年九月賜
王偕詔曰壞晉館以納車庶無後悔閉漢關而謝
質非用前規紹興四年閏四月貢金器元豐二
年二月十四日戊申入貢有日本國車一乘使者
柳洪曰諸侯不貢車服欲中朝略見工拙耳詔特
許進
建隆高昌貢方物
高昌漢車師前王庭戊己校尉地唐為西州後復為國
或云高敞亦曰回鶻建隆三年四月庚子西州回鶻阿
督等四十二人貢方物乾德三年十一月可汗貢佛牙
瑠璃噐玉琖虎珀琖興國六年三月稱西州師子王來
貢八年與占城偕入貢景德元年六月貢良玉名馬(其國)
(用開元歷有書樓藏太宗明皇御札)
開寳大食貢方物
大食波斯之别種隋大業中渡常曷水據波斯西境為
王乾德四年賜書招懷之開寳元年十二月貢方物四
年六月六年三月七年十一月八年三月九年五月興
國二年四月雍熙二年入貢端拱元年正月賜衣服金
花帶淳化五年四月至道元年二月三年二月咸平四
景德三祥符元年十月大食獻玉圭時方東封(先是年七月以方物赴)
(泰山脩貢己未朔詔令陪位兖州)賜器幣袍笏銀帶四年二月貢象齒
錦綉琉璃鐘詔陪祠脽上天禧一至和二年十月嘉祐
元年四月五年正月入貢元祐七年五月二十四日貢
火浣布二疋寘之瑞物閣建炎三年三月乾道四年入
貢詔却而不納熙寧元豐入貢者五元祐二元祐復洮
州之後于闐大食拂菻邈黎諸國皆懼悉遣使入貢
開寳卭部川入貢
開寳二年十月卭部川蠻入貢興國四年八月貢方物
雍熙二年十月貢良馬端拱二年九月貢馬犀角象齒
羱羊封牛賀籍田禮成淳化二年至道三年入貢咸平
二年九月戊戌蠻帥部的等貢文犀名馬請賜印賜錦
袍襲衣冠帶器幣五年八月貢犀象名馬景祐五年五
月令五年一貢慶歷五年四月入貢雅州蠻以興國
三年正月貢名馬封牛虎豹皮并上唐敇書告身七通
賜冠帶砂平羅嵓蠻以祥符二年十一月貢馬及封
牛
開寳交趾貢方物
交趾本南越唐安南都護府開寳六年四月丁璉貢方
物以為靜海節度安南都護聞嶺南平懼而内附八年
五月貢犀及象牙八月七日封交趾郡王興國二年十
二月貢方物七年三月丁璿貢方物八年黎桓貢通犀
孔雀尾九月貢金器雍熙二年二月貢金龜鶴賀乾明
節三年九月復入貢端拱元年閏五月朝貢淳化元年
十月貢綉龍鳳繖至道二年七月賜以美玉帶三年封
南平王咸平元年九月獻馴象二年獻犀牛(秘書丞楊大雅奏賦)
(恐即四年事)四年貢馴犀一象二七寳裝金瓶一景德四年
七月黎龍廷修貢請賜九經(賜名至恕)祥符二年十二月癸
未貢馴犀一上令縱之海涘三年三月授李公藴交趾
郡王以祀汾陰修貢五年四月貢方物七年七月言敗
鶴柘蠻貢馬獻捷八年貢方物天禧三年八月貢犀角
象齒乾興元年四月貢方物景祐元年十一月辛亥李
德政獻方物及象二慶歷三年三月乙亥獻象五六年
十二月庚戌獻象十(帝方獵召其使扈從賜紫袍塗金帶)七年正月庚辰
御宣德門閱交州貢象至和二年十一月李日尊貢象
十嘉祐二年六月丁卯貢異獸二以為麒麟(狀如水牛鼻端有角)
樞密使田況請但稱異獸使殊俗無我欺八月癸亥御
崇政殿召近臣宗室觀之八年正月辛亥貢馴象九熙
寧五年又貢象元豐五年六月乾德貢犀二元祐六年
四月甲午入貢賜錦袍束帶紹興十四年六月十七年
九月天祚貢方物十二月賜鞍馬二十年二月二十九
日貢馴象十二十六年八月二十一日庚寅賀升平獻
黃金器明珠沉香翠羽綾絹馬十象九乾道九年六月
貢方物
開寳契丹獻玉帶
開寳九年二月契丹賀長春節獻御衣名馬二匹鞍勒
副之馬百匹白鶻二興國二年二月甲午遣使貢御服
金玉帶玉鞍勒馬金銀飾戎仗馬百匹來賀上登極别
貢御服金帶鞍馬為賀正之禮十月辛酉獻良馬方物
太平興國龜兹來貢
龜兹回鶻别種(自稱師子王)興國元年五月遣使來貢咸平
四年二月貢玉勒名馬獨峰橐駞寳刀琉璃器(自稱克韓王)
賜暈錦衣金帶六年十一月甲午又入貢景德元年五
月入貢祥符三年閏二月貢馬玉鞍勒六年十一月天
禧元年四月貢玉及名馬六月乙未貢玉鞍勒馬天聖
二年四月貢橐駞馬玉九年正月己未龜兹沙州貢方
物景祐四年六月康定元年四月熙寧四年九月五年
二月入貢
太平興國勃泥入貢
勃泥在西南海中(以十二月七日為歲節)前代未嘗朝貢興國三
年九月丁未其王尚打遣使奉表貢龍腦玳瑁對其使
崇政殿賜鞍馬器幣館於禮賓院元豐五年二月二十
四日入貢
淳化闍婆貢方物
闍婆在大海中佛泥國之南自宋元嘉十二年遣使朝
貢後絕(即唐訶陵也見上)淳化三年八月丁丑遣使航海修貢
(明州上言)十二月至闕下貢象齒珠貝白鸚鵡(先是掌舶張肅驛奏其使)
張飾之狀懷遠節度琳州刺史古城同(其國王衣錦衣椎髻垂金鈴革履坐方狀出入乘象)
咸平河西獻馬
西涼州吐蕃别種淳化二年折逋喻丹來貢五年俞龍
波貢馬至道二年七月獻名馬咸平元年十一月一日
河西軍副使遊龍鉢來朝獻馬二千(四世受朝命今始朝)六日拜
安遠大將軍五年十一月潘羅支貢馬五千匹十二月
西涼府興咩逋族入貢六年八月者龍族貢名馬景德
三年五月四年五月厮鐸督貢名馬祥符元年十二月
己酉二年十一月八年五月十月祥符四年三月西涼
來貢天聖四年正月貢馬七年十一月六谷蕃部來貢
八年二月宗哥城埆厮羅遣使貢馬賜袍笏金帶九年
三月貢馬五百八十二匹元祐元年正月二十五日邈
川董氈入貢三年四月二十一日八月戊寅阿里骨來
貢六年五月十五日阿里骨遣温溪心入貢六月二十
六日貢馬百七十九匹豐州本河西藏才族開寳二
年十月王甲歸順興國七年二月貢良馬賜王承美錦
袍銀帶淳化四年正月貢馬府州折民雲中大族德
扆為永安軍節度建隆二年來朝興國六年府州外浪
族貢馬至道二年六月勒浪族貢馬七月賜十族敇書
招懷之祥符二年六月惟昌率蕃部來朝貢名馬帝勞
問宴賜建隆二年靈武五蕃貢名馬淳化四年十二
月鹽州戎人巢延渭貢馬命以刺史咸平六年三月
綏州蕃部内屬景德二年十二月環慶二族貢馬
咸平丹流眉貢方物蒲端貢方物天竺貢
方物
丹流眉未嘗至中國咸平四年七月壬申遣使貢方物
蒲端在海上未嘗通中國(與占城接)咸平六年九月壬辰
遣使貢方物及紅鸚鵡景德元年五月甲申朔來貢四
年六月貢瑇瑁龍腦祥符四年五月丁亥以金版鐫表
貢丁香白龍腦瑇瑁紅鸚鵡(時祀汾陰)七月請賜旗甲勿
巡海上小國未通中華祥符四年三月遣使貢瓶香象
齒西天竺周廣順三年十六族貢馬咸平六年十二
月貢方物風琶蠻在建昌城山上咸平元年四月貢
馬及毯景德三年八月十一日貢犀象封牛青羊及馬
賜冠帶錦袍山後兩林蠻開寳二年六月入貢三年
八年朝貢興國二年八月貢名馬請賜正朔錫以錦衣
塗金帶十月貢馬犀四年九月貢馬雍熙三年九月來
朝賜敇書錦袍銀帶端拱二年淳化元年祥符九年五
月天禧二年八月熙寧三年八月入貢
祥符諸蠻貢方物
祥符元年東封十月戊子朔䕫州言西南諸蠻並貢方
物來賀議赴泰山從之先是乾德四年七月下溪州
貢銅鼓虎皮開寳九年奬州貢丹砂石英淳化元年誠
州貢蜀馬錦犀角三年十月錦州貢方物五年十一月
奬晃欽懿等州入貢咸平元年十月古州向通展來朝
貢珠及馬三年十一月高州蠻入貢四年六月上溪州
貢水銀虎皮花布五年正月天賜州蠻來貢景德元年
正月高州田文善來貢三年十二月高向通漢貢名馬
丹砂銀裝劒槊
祥符諸國竒獸
祥符五年四月丁未詔以諸國所貢師子馴象竒獸列
於外苑諭羣臣就苑中游宴淳化五年二月癸卯南
海商人獻吉貝布畫海外蠻圖及猩猩圖玉帶上於北
苑召近臣觀之
慶歷塗渤入貢
慶歷八年十月二日南蕃塗渤國遣使奉表貢佛金骨
真珠犀牛頭象齒
熙寧層檀入貢
層檀南海旁國五百年矣國城距南海二千里熙寧
四年七月戊子入貢(始通也)元豐六年正月十三日己丑
入貢方物
熙寧大理國貢方物
熙寧九年八月二日大理國(唐之雲南)奉表貢金裝碧玗山
氊罽刀劒犀皮甲政和六年十二月二十三日七年二
月再入貢癸亥大理國王段和譽加雲南節度使紹興
六年七月二十七日大理蒲甘國貢方物
元豐日本貢方物
太平興國九年三月日本(古倭奴國也)奝然來獻銅鈴磬飄
壺并本國職員全年代紀又言其國多中國典籍因出
孝經一卷越王孝經新義一卷(孝經即鄭氏注越王唐越王正也)元豐
元年閏正月二十五日日本僧仲逥貢方物乾道九年
五月廿五日貢方物
元豐拂菻貢方物
元豐四年十月六日貢方物(鞅馬刀劒珠)元祐六年四月十
九日賜衣金帶銀瓶(其國南至滅力沙北至大海)
元祐邈黎國入貢
四年六月入貢
崇寧滿甘入貢
崇寧五年二月九日入貢詔禮秩視注輦國(尚書省奏依交趾故)
(事)紹興六年入貢(見下)
紹興安南真臘羅斛獻象
紹興十六年六月二十九日安南獻象牛二十五年十
一月二十九日真臘羅斛貢象二(真臘大同節度雲州刺史)三十一
年正月六日安南貢象三十一年正月六日安南貢象
慶元六年真里富國貢象(見瑞物)
有唐林邑之來大漢九真之獻超繩棧之險塗越
鯤鯨之巨壑航琛輦賮雲集槀街左袵雕題風馳
綘闕浮琛没羽之珍文鉞碧砮之異玉環楛
矢夷裘風駕南翬表貺東風入律鰈水鶼林
西鶼東鰈之貢馬援所不通陶璜所未開莫不
獻狀鴻臚歸琛天府浮毳駕風東枕蟠木南控丹宂
西瞰太蒙北薄祝栗北通玄莬南漸朱䳒西北之
戎投弓縱馬袨服而獻豫東南之夷正冠束衽挾册而
吟誦六府順叙百嘉鬯遂其琛賂則琨瑤之阜銅
鍇之垠火齊之寳駭鷄之珍赬丹明璣金華銀璞紫貝
流黃縹碧素玉䌖賄紛紜金鎰磊砢珠琲闌干烏
弋黃支驗東風而受吏雕題鑿齒識海水而來王襁
負賮䞇重譯貢篚遐琛遠賮月至風揚青狄黑濮
赤羌白氐卉服毳裳奔走獻見者接迹于道窮髮反
景承正受朔無怠荒而四夷來王難任人而蠻夷率
服四方無拂五戎不距文鉞碧砮之琛竒幹善芳之
賦西鶼南雉之賮紈牛露犬之玩乘黃兹白之駟盈衍
儲邸充仞郊虞白環西獻楛矢東來夜郎滇池解辮
請職朝鮮昌海厥角受化穹居之君内省禀朔卉服
之酋逥面受吏東鯷即叙西傾順軌荆南懷惠朔北
思韙地彌天區界軼海外章亥所步禹契所書四面
輻湊各修貢職揚旌北戸之野飲馬幽厓之水文加
乎日域令肅乎河源鏤體卉衣改襟輸寳月竁
來賓日際奉土隃沙軼漠卓犖之貢委應圖合諜沕
潏之瑞叢候月歸琛占風納賮儋耳黑齒之酋金
鄰象郡之渠丹冥投鋒青徼釋警南服緩耳西羇反
舌海若登祗罄圖效祉山戎孤竹束馬景從南窮
火鼠之譯北盡燭龍之會狼歌薦功鳥譯陳德日
域月竁鑑清砥平弓櫜象弭柔偃重英投烽榆塞
蓺黍戎亭六合無雲纖塵不驚通道夷貉暨聲葱雪
蘭錡韜兵靈臺偃甲狼弧張而窫窳逝虹旌建而
旬始銷南海候風東溟奉賮海三年而無波雪連
月而不散東漸日谷西被月川靈臺偃伯玉關虛候
西傾棧山東鯷航海南琛駕象北賮乘鴻没羽沉
浪飛翰駕風鞮譯鶩輪要荒走幣却塞蹛林之北
開郡銅柱之南苑葱山而池鹽澤踰槃木而跨勢阪
火珠南獻金桃西來東謝之君繪在王會南蠻之質侍
宴未央豐貂通犀金鵝火珠之摯史不絕書鏐鏁雕
斧霞布鈿帶之琛府無虛月(唐太宗)邊城晏鑰戎部虛
候丕降霖澤澡宇宙而新之繩山颿海之譯織
皮火毳&KR2109;炎山汙熱海向風來王黑貂駮駿浮天溟
絕冰漠連歲獻欵濤蕩飇掃霆馳電爍具惟帝臣
獻琛執贄輶車朱軒懷荒振遠一尉候於西東合
車書於南北劒騎穹廬之國同川共穴之人屈膝交
臂厥角稽顙鑿空萬里攘地千都幕南罷鄣河西無警
侮食來王左言入侍離身反踵之君屈膝厥角請
受纓縻被風濡化要荒濯沐
錫予外夷宴饗
聖王制御蠻夷來則懲而御之去則備而守之其慕
義貢獻則接之以義讓羈縻不絕
周賜越裳軿車
見上(漢書注王充論衡作越嘗)穆天子傳天子西征至赤烏赤
烏氏先出自周宗乃賜貝帶五十天子北征曹奴
之人戲觴天子于洋水之上賜金鹿銀麕貝帶四十潜
旹觴天子于羽陵之上賜之黃金之罌三六潜旹乃膜
而受
漢賜南粤褚衣南粤獻白璧孔雀
紀高祖十一年五月詔尉佗立為南粤王使陸賈即授
璽綬惠帝三年七月南越稱臣奉貢南粤傳文帝
元年初鎮撫天下使告諸侯四夷從代來即位意諭盛
德焉詔太中大夫陸賈使越賜王上褚五十衣中褚三
十衣下褚二十衣(以綿裝衣曰褚)遺王佗賈至南粤王恐乃頓
首願奉詔為藩臣因使者北面獻白璧一雙翠羽干犀
角十紫貝五百桂蠹生翠四十雙孔雀二雙西京雜
記曰閩越王獻高祖白鷴黑鷴各二雙(文選西都賦注引之)
漢遺單于繡袷錦袍具帶
匈奴傳孝文前六年遺匈奴書曰使者言單于自將伐
國有功甚苦兵事服繡袷綺衣長襦錦袍各一(師古曰服天子)
(所自服也袷者衣無絮也以繡為表綺為裏)比疎一史記云比余(自此以下皆胡服師古曰辮髮)
(之飾)黃金飾具帶一黃金犀毗一(史記云胥約孟康曰要中大帶張宴曰鮮卑郭)
(洛帶瑞獸名也師古曰胡帶之鉤也亦謂師比)繡十匹錦三十匹赤綈綠繒各
四十匹使中大夫意謁者令肩遺單于賈誼傳贊欲
試屬國施五餌三表以係單于注賜盛服車乘盛食珍
味音樂婦人堂宇倉庫奴婢於來降者親酌手食之此
五餌也武紀元狩六年冬十月賜蠻夷錦
漢甘泉饗外國客建章宫饗賜單于
武紀太始三年正月行幸甘泉宫饗外國客西域傳
贊設酒池肉林饗四夷之客作巴俞都盧海中碭極漫
衍魚龍角抵之戲以觀視之張騫傳上數巡狩海上
悉從外國客大角抵出竒戲諸怪物多聚觀者行賞賜
酒池肉林令外國客徧觀名倉庫府藏之積欲以見漢
廣大傾駭之宣紀甘露三年正月置酒建章宫饗賜
單于(大會勞饗見前)
漢賜單于金璽盭綬玉具劒
見前來朝類(印文曰匈奴單于璽)宣紀甘露三年正月行幸甘
泉匈奴呼韓邪單于稽侯㹪來朝贊謁稱藩臣而不名
賜以璽綬冠帶衣裳安車駟馬黃金錦繡繒絮
漢賜龜兹車騎旗鼓龜兹朝貢
西域傳元康元年龜兹王絳賓來朝賀王及夫人皆賜
印綬賜以車騎旗鼓歌吹數十人綺繡雜繒琦珍凡數
千萬後數來朝賀
漢賜烏孫金印紫綬
西域傳都護韓宣奏烏孫大吏大祿大監皆可以賜金
印銀綬以尊輔大昆彌漢許之元延二年段會宗更與
銅墨(以方寸之印文二之組鎮撫方外不勞一卒不損一戟而威德並行)南粤傳路博
德請賜南粤丞相吕嘉銀印及内史中尉大傅印西
南夷傳獨夜郎滇受王印
漢賜莎車印綬
後西域傳建武五年河西大將軍竇融乃承制立康為
漢莎車建功懷德王西域大都尉五十五國皆屬焉十
四年王賢與鄯善王安並遣使貢獻十七年賜賢西域
都護印綬及車旗黃金錦繡論曰賞籯金而賜龜綬
漢賜南單于樂器鼓車寳劒
南匈奴傳建武二十六年秋南單于遣子入侍奉表詣
闕詔賜單于冠帶衣裳黃金璽盭緺綬安車羽蓋華藻
駕駟寳劒弓箭黑節三駙馬二黃金錦繡繒布絮樂器
鼓車棨戟甲兵飲食什器輿服志世祖賜南單于衣
服以中常侍惠文冠中黃門童子佩刀
漢賜北單于弓鞬韥矢玉劒
傳建武二十八年北匈奴遣使詣闕貢馬及裘更乞和
親并請音樂又求率西域諸國胡客俱獻見帝下三府
議酬荅之宜司徒掾班彪立槀草上曰云云今齎雜繒五
百匹弓鞬韥丸一矢四發(藏弓為鞬藏箭為韥)又賜獻馬左骨都
侯右谷蠡王雜繒各四百匹斬馬劒各一單于前言先
帝時所賜呼韓邪竽瑟空侯皆敗願復裁賜念單于國
尚未安方厲武節以戰攻為務竽瑟之用不如良弓利
劒故未以齎二十九年賜南單于羊數萬頭三十一年
北匈奴復遣使如前乃璽書報荅賜以繒綵左賢王莫
立遣使齎璽書鎮慰拜授璽綬遺冠幘綘單衣三襲童
子佩刀緄帶各一又賜繒綵四千匹令賞賜諸王骨都
侯以下永元三年竇憲立於除鞬為北單于四年遣耿
䕫即授璽綬賜玉劒四具羽蓋一駟
漢賜金具器
唐西域傳西曹國有金具器欵其左曰漢時天子所賜
唐武德中入朝天寳元年獻方物魏黃初元年十二
月更授匈奴南單于魏璽綬賜青蓋車乘輿寳劍玉玦
魏志東夷傳今夫餘庫有玉璧珪瓉數代之物傳世
以為寳耆老言先代所賜也
漢賜鮮卑赤車
傳安帝永初中鮮卑夫人燕茘陽詣闕朝賀鄧太后賜
玉印綬赤車參駕令止烏桓校尉所居甯城下通胡市
因築南北兩部質館鮮卑邑落百二十部各遣入質(築館)
(以受降質)魏志鮮卑傳青龍元年歸泥降拜歸義王賜幢
麾曲蓋鼓吹居并州
漢臨軒賜單于
南匈奴傳漢漢安二年(六月丙寅)立南匈奴兜樓儲為單于
上親臨軒授璽綬引上殿賜車馬器服金帛詔太常大
鴻臚與諸國侍子於廣陽城門外祖會饗賜作樂角抵
百戲
唐賜薛延陀精刀寳鞭
薛延陀傳貞觀二年太宗册拜夷男為真珠毗伽可汗
建牙鬱督軍山三年(八月丙子)其弟綂特勒入朝帝以精刀
寳鞭賜之曰下有大過者以吾鞭鞭之夷男以為寵頡
利大懼始遣使稱臣請尚主(年月据通鑑)
唐宴蠻夷玄武門
實錄貞觀七年正月癸巳宴三品已上及州牧蠻夷酋
長於玄武門奏七德九功之舞會要貞觀十四年宴
羣臣及河源王諾曷鉢于玄武門奏倡優百戲之樂賜
物有差
唐賜思摩鼓纛
會要貞觀十年二月封吐谷渾諾曷鉢為河源郡王賜
以鼓纛十二月來朝實錄貞觀十三年七月庚戌詔
李思摩為乙彌泥孰俟利苾利苾可汗賜之鼓纛其行
也上為置酒御齊政樓餞之思摩奉觴上萬歲壽願子
孫世事唐以報厚德就其部築壇場河上拜受册通
鑑開元八年四月丙午遣使賜烏萇骨咄俱位王册命
三國皆在大食之西大食欲誘之叛不從故褒之
唐賜回紇玄金魚符錦文袍寳刀珍器芳蘭
殿賜宴天成殿十部樂朱提瓶
回紇傳貞觀三年始來朝獻方物突厥已亡惟回紇與
薛延陀最雄其酋胡祿俟利發吐迷度與諸部攻薛延
陀破之遣使者獻欵二十年太宗為幸靈州次涇陽受
其功紀二十年八月己巳(通鑑八月庚午車駕至涇陽辛未詔回紇等使宴賜酋長璽書遣中郎將安)
(永壽報使壬申上幸漢故甘泉宫詔以鐡勒百餘萬戸委身内屬備禮告廟九月上至靈州)於是鐡
勒十一部皆來言薛延陀不事大國以自取亡今各有
分地願歸命天子請置唐官有詔張飲高會(太宗為五言詩叙其)
(事)引見渠長以唐官官之凡數千人明年復入朝二十
一年正月丙申乃以回紇部為瀚海多濫葛部為燕然
僕骨部為金微拔野古部為幽陵同羅為龜林思結為
盧山皆號都督府餘部皆以酋領為都督刺史即故單
于臺置燕然都護府綂之六都督七州皆隷屬以李素
立為燕然都護都督刺史給金魚符黃金文天子方招
寵遠夷作絳黃瑞錦文袍寳刀珍器賜之(會要云親賚緋黃瑞錦及)
(褾領袍捧戴拜謝)帝坐袐殿陳十部樂(通鑒云上御天成殿)殿前設高坫
置朱提瓶其上(實錄云銀瓶)潜泉浮酒自左閣通坫趾注之
瓶轉受百斛鐐盎回紇數千人飲畢尚不能半又詔文
武五品祖飲尚書省(實錄云尚書都堂)渠長共言生荒陋地歸
身聖化天至尊賜官爵與為百姓依唐若父母然請於
回紇突厥部治大涂號參天至尊道世為唐臣乃詔置
過郵六十八所具羣馬湩肉待使客歲内貂皮為賦乃
拜吐迷度為懷化大將軍瀚海都督龍朔三年二月以
燕然都督府領回紇更號瀚海都護府以磧為限磧北
諸蕃皆隷之通鑑貞觀二十年十二月戊寅回紇多
濫葛僕骨拔野古同羅思結渾斛薛奚結阿跌契苾白
霫酋長皆來朝庚辰上賜宴芳蘭殿命有司百日一會
二十一年正月丙申以酋長為都督刺史賜袍己未上
御天成殿宴(一云二十二年正月己未)設十部樂而遣之(正月甲寅以中外又)
(安賜酺)二十二年二月結骨入朝上宴之於天成殿謂侍
臣曰昔渭橋斬三突厥首自謂功多今斯人在席更不
以為怪耶戊午以為堅昆都督府是時四夷君長爭遣
使入獻見元正朝賀常數百千人辛酉上引見諸胡使
者謂侍臣曰漢武窮兵所獲無幾豈若今日綏之以德
使窮髮之地盡為編戸乎六月乙丑以白霫部為居延
州
唐兩儀殿宴西突厥
見上壽類
唐相思殿太饗上壽(又見上)
通鑑貞觀十六年九月癸亥薛延陀真珠可汗請昏獻
馬三千貂皮三萬八千瑪瑙鏡一十七年閏六月使其
姪突利設來納幣獻馬五萬匹牛槖駝萬頭羊十萬庚
申突利設獻饌上御相思殿大饗羣臣設十部樂突利
設再拜上壽賜賚甚厚傳召突利失大享羣臣侍陳
寳器奏慶善破陣盛樂及十部伎突利失頓首上千萬
歲壽
唐宴賀魯嘉壽殿
傳賀魯内屬會討龜兹請先馳為向導詔授崑丘道行
軍緫管宴嘉壽殿厚賜予解衣衣之(貞觀二十二年四月乙亥賀魯帥千)
(餘帳内屬)
唐宴日本麟德殿
傳長安元年(會要三年)日本遣朝臣真人貢方物宴麟德殿
授司膳卿
唐前殿勞賜
唐書傳烏質勒部娑葛襲爵神龍中詔十姓可汙阿史
那懷道持節冊命景龍中遣使入謝中宗為御前殿引
萬騎羽林二仗引見勞賜箇失密開元八年遣使者
物理多來朝宴中殿
唐賜天竺錦袍金帶賜南詔金印(見上)
傳開元時中天竺遣使者三至南天竺獻五色能言鳥
丐名其軍玄宗詔賜懷德軍(會要開元八年五月)使者曰蕃夷惟
以袍帶為寵帝以錦袍魚袋并七事賜之貞觀二十
三年六月十日于闐王伏闍信來朝賜金帶錦袍
唐紫宸殿宴突厥使内殿宴吐蕃
傳開元十三年四月突厥默棘連遣大臣阿史德頡利
發入獻遂從封禪詔四夷諸酋入仗佩弓矢令馳射扈
封畢厚宴賜遣之十五年(九月丙戌)遣梅錄啜入貢初吐蕃
約與連和寇邊不從封上其書天子嘉之宴使者紫宸
殿詔朔方西受降城許互市歲賜帛數十萬天寳元年
(九月辛亥)御花萼樓宴突厥降者會要開元二年五月吐
蕃使宰相尚欽藏御史名悉獵來獻盟書(通鑑六月丙寅)玄宗
御承天門樓命有司引見置酒内殿宴遣之
唐丹鳳樓宴突騎施突厥
通鑑開元十八年突騎施遣使入貢上宴之於丹鳳樓
突厥使者豫焉二使爭長乃命設東西幕突厥在東突
騎施在西舊紀開元九年九月丁巳御丹鳳樓宴突
厥首領二十四年八月甲寅以突騎施遣首領胡祿
達于求和宴于内殿賜錦衣一副帛綵百開元七年
三月壬子御丹鳳樓宴九姓同羅及契丹乾元二年
八月壬戌十姓突騎施并波斯貢物宴于内殿
唐賜新羅瑞文錦繡袍
傳開元中賜王興光瑞文錦五色羅紫綉紋袍金銀精
器
唐月魚
會要故事西蕃諸國銅魚雌雄相合銘其國名第一至
十二雄者留内雌者付本國以國使正月來者賫第一
魚餘月凖此閏月即賫本月而已校其雌雄合乃依常
禮待之差即推按開元十六年十一月五日以突騎施
叛多散失鴻臚改鑄制可(又見符節)
唐賜吐蕃五經
會要(兼本傳)開元十九年(實錄十八年)吐蕃請五經(吐蕃又請五經敕祕)
(書寫賜)正月二十四日賜以毛詩禮記左傳文選于休烈
上疏言不可裴光庭曰西戎請詩書庶使漸陶聲教上
曰善乃與之(實錄七月癸未命有司寫詩禮賜金城公主休烈諫八月辛卯降書與吐蕃)通鑑
(十九年正月辛未遣崔琳使吐蕃金城公主求書實錄誤在前年七月)二十六年六月二
十七日渤海求寫唐禮及三國志晉書三十六國春秋
許之
唐賜新羅晉書
見前
唐護蜜入朝宴内殿
西域傳護蜜亦吐火羅故地(元魏曰鉢和)顯慶時以地為鳥
飛州開元八年册為王十六年與米忽汗同獻方物
二十九年王護真檀入朝宴内殿拜左金吾將軍賜紫
袍金帶天寳賜鐡劵八載來朝請宿衛又遣首領朝貢
乾元元年其王來朝賜氏李通鑑開元十八年十月
甲寅護蜜王羅真檀入朝留宿衛天寳元年九月戊午
護蜜王頡吉里匐請降
唐賜拔悉蜜金鈿帶
突厥傳拔悉蜜天寳初擊突厥立大酋阿史那施為賀
臘毗伽可汗遣使者入謝玄宗賜紫文袍金鈿帶魚袋
突騎施可汗蘇祿開元五年來朝拜羽林大將軍賜
錦袍鈿帶魚袋七事六年(五月辛亥)為羽林順國公金方道
經略大使七年(十月壬子)册拜蘇祿為忠順可汗
唐宴東蠻麟德殿東蠻三王來朝
南蠻傳烏蠻分七部其語四譯乃與中國通有卭部六
姓勿鄧南七十里有兩林(勿鄧豐琶兩林謂之東蠻)天寳中受封爵
後屬吐蕃貞元中復歸欵兩林王苴那時遺韋臯書乞
兵攻吐蕃(韋臯傳貞元五年東蠻斷瀘水橋攻吐蕃)臯遣將劉彰彩出銅山
道吳鳴鶴出清溪關道鄧英俊出定蕃栅道逼臺登城
苴那時戰甚力分兵大破吐蕃青海臘城二節度軍於
北谷進拔于葱栅詔封苴那時順政郡王苴夢衝勿鄧
懷化郡王驃傍和義郡王(豐琶部落給印章袍帶)三王皆入朝宴
麟德殿賞賚加等歲給祿鹽衣綵黎嶲二州築館授賜
而遣之通鑑貞元四年驃傍苴夢衝烏星入見五月
乙卯宴麟德殿封王給印
唐麟德殿賜室韋
會要會昌二年十二月御麟德殿引見室韋首領督熱
論等十五人宴賜有差
唐高麗求書
傳高麗嘗遣使求歐陽詢書新羅國人傳馮定黑水
碑畫鶴記西蕃所館寫定商山記於屏新羅日本使
至為出金寳求張鷟之文
建隆賜李彛興玉帶
建隆三年四月彛興遣使貢馬上以玉帶賜之至道
二年七月賜交趾玉帶
淳化賜占城馬
淳化三年十二月占城來貢賜其王白馬兵器景德元
年九月賜占城良馬二祥符四年七月辛巳賜蒲端
國旗幟鎧
淳化賜高麗九經祥符賜經文政和賜雅
樂寳尊
高麗國後唐長興中王建代高氏為君長命為玄莵州
都督封國王建隆二年三月賜王昭衣帶鞍馬三年十
一月遣使來貢乾德三年正月獻錦罽刀劒開寳九年
九月王伷遣入貢太宗時遣金行成就學胄監(興國二年擢第)
雍熙三年十月又遣崔罕等肄業淳化元年十月王治
遣使朝貢進奉使韓彦恭等獻神龜壽樽賜銀帶又賜
以藏經及御製秘藏詮等二年二月治又遣使謝四年
十一月二十七日庚辰治因劉式等復命上言願賜板
本九經從之咸平三年十月王誦遣周仁紹至登州自
陳慕化之意召見便殿賜誦鈿函詔祥符八年十二月
癸酉遣使郭元至闕下請賜歷日及登科記御製賜詩
九年正月丙寅郭元辭賜王詢詔書七函衣帶器幣鞍
馬九經史記兩漢書三國志晉書諸子歷日聖惠方從
其請也天禧五年九月入貢表請陰陽地理書從其請
景祐元年四月三日舍人院試賓貢進士康撫民詩論
各一賜同出身元豐元年正月廿五日遣安燾等使其
國(先是王徽屢入貢)二年六月錢藻等修高麗入貢儀式八年
十一月十二日錢勰再看詳李士京編修元祐元年二
月賜文苑英華八年正月請太平御覽不許又請冊府
元龜歴代史政和五年十月遣金端等五人入太學七
年二月賜雅樂及樂譜三月賜籩豆十二簠簋四登一
鉶一鼎二罍洗一尊二銘曰惟爾令德孝恭世稱東藩
用錫寳尊以寧爾祖考子子孫孫其永保之十二月修
高麗敕令格式例儀範坐圖太宗命起居舍人吕祐
之使高麗復命獻海外覃皇澤詩十九章
咸平賜龜兹錦衣金帶
咸平四年二月龜兹王祿勝奉表來貢詔賜暈錦衣一
襲金帶銀器
祥符賜交趾御書
祥符三年三月十三日李公藴貢方物詔賜大宗御製
御書一百卷軸
景德賜交趾九經賜占城神旗
景德四年七月丙子賜黎龍廷九經從其請也八
月庚子蒲端國進貢使上言伏見占城使蒙恩賜
鞍勒馬二神旗二願依例霑賚有司以蒲端在占
城之下請給雜采小旗五從之九月己巳鑄交趾
郡王印製安南旌節付廣南運司賜之祥符二
年二月辛卯賜大食鞍馬旗幟太平興國元年
十二月辛酉契丹使歸國賜器幣金蹀躞帶以遣
之
嘉祐賜夏國九經
嘉祐七年四月諒祚上表求太宗御製真草及九經册
府元龜唐書詔止以九經賜之八年四月英宗即位後
以九經及正義孟子醫書賜夏國從所請也端拱二
年五月十五日親書五色金花牋賜李繼捧姓名趙保
忠
治平賜李日尊衣帶
治平四年賜李日尊對衣金帶銀器銀鞍轡馬紹
興二十五年七月賜李天祚襲衣銀器金御仙花帶
鞍轡二十六年八月乙未賜天祚襲衣金帶鞍馬器幣
以其來貢也淳熙四年四月賜李龍翰馬二匹金鍍
銀鞍轡金帶銀匣
楊子訩訩北夷被我純繢帶我金犀觀月窟之入附
覩日勒之來遊羽族卉儀懷音革狀辨髮左衽之
酋欵關請吏木衣卉服之長航海來庭豈惟肅慎獻楛
越裳薦翬而已通鳳宂以文軌襲龍庭以冠帶舍夷
言於藳街陳方物於王會流沙蟠木鳳穴龜林異類
歸欵萬方宅心鴻臚納賮王會書琛青雲干吕薰風入
琴方志亦不傳荒經所不載地彌天區界軼海外
章亥所步禹契所書四面輻凑各修貢職怛威愧德
繩谷鈎山驛化馳威風揮日舒咸順指令被
風濡化藁街質館致其俘入恩澤布濩嚚頑簫勺
日月所照梯山航海風雨所均削衽襲帶
玉海卷一百五十四
