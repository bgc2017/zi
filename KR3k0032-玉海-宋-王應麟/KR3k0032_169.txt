卷一百六十八
玉海卷一百六十八
宋王應麟撰
宫室
院(下)
開寶舍人院(唐見上)
院在中書制敇院内初入者有儤直晉開運中楊昭儉
約舊例刻石院中開寶九年十一月張洎興國三年正
月丙申王克正直舍人院雍熙三年十月六日李沆宋
湜王化基知制誥(正員闕以正言以上至給事中知制誥中書召試制誥三篇惟梁周翰薛)
映梁鼎梁億陳堯佐歐陽修不召試(西京舊有題名石柱都汴廢咸平三年李宗諤始為石壁刻記名氏故)
(事知制誥上事設紫褥於庭面北拜廳閣長立褥之東北隅謂之壓角)熙寧三年五月六
日蔡延慶王益柔直舍人院至是復除元豐四年十月
二十七日鑄印以中書外省為文五年四月二十五日
正除舍人(曾鞏趙彦若陸佃)元祐初蘇轍直舍人院改為權舍
人嘉泰四年李璧直舍人院宋庠掖垣叢志三卷載
官曹故事為十三門
太平興國崇文院崇文院閱羣書三館書
籍二館六庫書籍祥符崇文外院
太平興國二年九月壬辰朔乙未幸新修三館賜役夫
錢有差三年二月丙辰朔成(通略庚辰)詔曰國家聿新宗宇
大集羣書宜賜佳名以光策府其三館新修書院宜為
崇文院(崇文院有祕閣見閣類)自經始至畢工臨幸者再按六
典武德中始置修文館貞觀建史館於禁中掌國史開
元五年乾元殿束廊寫四部書十三年改集仙殿為集
賢以修書院為集賢殿書院三館之名肇於此矣自是
集賢殿昭文館置大學士史館置監修國史皆以宰相
兼領史館集賢修撰史館有直館檢討集賢有直院校
理皆以他官領之其昭文館隷門下省史館寓集賢尚
未合為一自梁徙汴都舊制未備禎明中始於今右長
慶門東北小屋數十間為三館(五代時三館在右掖門内)湫隘卑陋
僅庇風雨周廬徼道多出其旁衛士騶卒朝夕喧雜每
受詔撰述多移他所上即位因幸故館(一本云太平興國中幸)歴覽
舊趾顧左右曰若此之陋豈所以待天下之賢俊耶即日
詔有司度左昇龍門東北車府地為三館(舊車輅院地)命中
貴人督工徒晨夜兼作其棟宇之制皆上親授自舉役
車駕凡再幸二年九月(又三年二月辛未帝御崇文院觀羣書久之詔親王宰相恣其檢閱)
三年二月丙辰朔有司奏畢功乃下詔(詔在前)輪奐壯麗
冠乎内廷近世鮮比又詔敞園苑植花木引溝水以灌
溉之西序啓便門以備臨幸盡遷西館之書分於兩廊
貯焉東廊為昭文書庫南廊為集賢書庫西廊為史館
書庫凡六庫分經史子集四部正副本凡八萬卷初乾
德中平蜀得書萬三千卷開寶中平吳得書二萬餘卷
參以舊書為八萬卷凡六庫書籍皆以類相從用雕木
為架以青綾帕羃之簡冊之府翕然一變矣(一云前列三館後建)
祕閣(是年錢俶歸朝收書籍送館閣)是月十六日(辛未)帝幸新崇文院觀
羣書久之詔宰相親王恣其檢閱問難少頃召劉鋹李煜
至亦令縱觀因即中堂宴從臣盡醉而罷真宗咸平元
年十一月命内臣監秘閣圖書三館書籍二年七月甲
辰幸崇文院開書庫閱羣書登秘閣觀太宗御書賜館
閣官器幣五年七月庚戌幸三館秘閣閱四庫書賜直
閣校理器幣(並詳見觀書類)景德四年十一月辛巳宴館閣官於
院祥符八年夏禁中火五月翰學陳彭年言唐制中書
門下兩省宫城之内有内省宫城之外有外省請於左
右掖門外建外院别置三館書庫壬辰詔於右掖門外
别置崇文外院(内院奉安太宗聖容御書天文圖畫四廊為書庫及史館日歷庫館閣官宿直)
(校勘抄寫雕印並於外院時内廷嚴火禁因命有司討論故事而改之)又借太清樓本補寫天聖三年成萬
(七千六百卷自建隆至祥符藏書著錄三萬六千三百八十卷)天禧元年(一云三年)八月丁
亥詔崇文外院以三館為額仁宗天聖五年十月同太
后幸上曰三館書校開元四錄所失甚衆宜加求募直
史館謝泌言請依唐薛稷沈佺期武平一馬懷素人掌
一庫上嘉之命泌等分領九年十一月上以迫近市囂
非多士討論之地辛巳復遷三館於崇文院景祐中編
次崇文總目(三年十一月賜會於院)嘉祐六年十二月二十三日
壬寅賜輔臣兩制館閣官宴於崇文院宰臣韓琦以下
刻石記於院之西壁先是詔置編定編校一員據崇文
院總目刊正補寫至是寫校畢凡黃本六千四百九十
六卷白本二千九百五十四卷上之神宗熙寧二年十
一月丙寅命邢恕為崇文院校書以備訪問閏十一月
壬寅張載為之元豐五年初以崇文院為秘書省(建秘閣於中)
哲宗元祐五年九月十六日復置集賢院學士紹聖二
年四月三日戊辰易為集賢殿修撰徽宗政和六年四
月六日改右文
太平興國文思院
唐有文思院蓋天子内殿之比非工作之所興國三
年(志在六年)始置文思院(隷少府監)掌工作之事(有使監四人監門二人)今
屬工部分上下界上金銀珠玉下銅鐵竹木(青箱雜記考工記㮚氏量銘曰時文思索故)
(工作之所號文思院)熙寧三年定制監官文武各一人罷内侍
隆興二年併禮物局入焉乾德五年十月丙辰朔置
綾錦院以處蜀工興國三年二月十六日辛未幸西
綾錦院命近臣縱觀織室機杼咸平元年九月令改織
絹
太平興國差遣院
六年九月丙午詔京朝官除兩省御史臺自少卿監已
下奉使從政於外受代而歸者令中書舍人郭䞇御史
知雜滕中正戶部郎中雷德驤考勞積量才器以中書
門下缺員類能擬定引對而授之謂之差遣院(唐有選院)
案前代常參官一品以下皆曰京官今謂常參曰朝官
秘書郎而下未嘗參曰京官舊制京官有員數京朝皆
屬吏部三十月為滿任校其考第赴集國初之制月限
既滿停其俸而釐務者復支罷則已但不常參除授皆
出中書至是與朝官悉差遣院主之淳化四年五月丁
未廢差遣院令審官院總之又以判流内銓蘇易簡王
旦等同兼知考課院凡常調選人流内銓主之奏舉及
歴任有殿累者考課院主之并吏員省司局議者以為
當
太平興國御書院
唐有集賢殿御書院皇朝太宗留意筆札即位之後募
求善書許自言於公車置御書院以王著為祗侯遷翰
林侍書太平興國中選善書者七人為御書院祗侯自
是書詔筆體一變人用傳寶遠追唐室矣院在
崇政殿東北横門外内侍掌之有御書待詔祗侯
後遷臨華門北又遷拱宸門閶闔門内北城下吕文
仲為翰林侍讀寓直御書院祥符元年三月庚辰命給
事中張秉等宿於御書院覆考試卷天聖五年十月
甲午上與皇太后幸御書院觀太宗真宗御書(院太宗所置在)
(東宫學士宋綬撰記刻石院壁)皇祐三年五月丁卯召近臣觀書於御
書院嘉祐五年正月省御書院并圖畫院待詔以下冗
員(雍熙元年置翰林圖畫院在謻東門内咸平元年徙右掖門外待詔二人藝學六人)又有天文醫官院
太平興國進奏院
唐藩鎮皆置邸京師以大將主之謂之上都留後大歷
十二年五月甲寅改為上都知進奏院(會要十一日改)十四年二月
(四日敕諸道上都知進奏院官今後不與正員貞元六年九月收諸道進奏官印三十紐碎之)及五
代以後支郡不隷藩鎮者聽自置邸隷藩鎮者則兼掌
焉國初沿舊制皆本州鎮補人為進奏官其軍監場務
轉運司則差知後官就京師新城門裏各置進奏院(總天)
(下之郵遞)每日早集内前待漏院東廊下承受宣敕諸司文
字各就本州院發遞太平興國八年命供奉官張文粲
就相國寺行香院簡閱進奏知後官得李楚等一百五
十人並充進奏官分掌諸州罷知後官之名命張文粲
與王禮都領之始為鈐轄諸道進奏院是年十月詔於
大内側近置都進奏院踰年以石熙載宅充院(以鈐轄諸道扁)
(院額摹印章率用名流)九年七月召進奏官李楚等於崇政殿擇
三十三人(會要曰三十人)補殿前承旨始定進奏官以百二十
人為額(監官二人)熙寧四年二月十一日詔諸道進奏院以
知銀臺司官提舉中興隷門下後省建炎四年五月二
十五日命朝奉郎盧伸監院乾道九年二月二十
一日隷門下後省(哲宗正史云進奏院隷給事中)進奏院掌邦
國傳遽之事周官行夫其職也漢郡國有邸唐
柳宗元邠寧進奏院記凡諸侯述職之禮必有棟
宇建於京師朝覲為修容之地會計為交政之所其在
周典則皆邑以具湯沐其在漢制則皆邸以奉朝請唐
興因之則皆院以備進奏政以之成禮於是具由舊章
也皇帝十一載以朗寧王張公為能俾其建節剖符守
股肱之郡統爪牙之職董制三軍撫柔萬人乃新斯院
弘我舊規高其閈閎壮其門閤以奉王制以脩古典至
敬也以尊朝覲以率貢職至忠也執忠與敬臣道畢矣
公嘗鳴珮執玉展禮天朝又嘗伐叛獲醜獻功魏闕其餘
歸時事修常職賓屬受辭而來使旅賁奉章而上謁稽
疑於大宰質政於有司下及奔走之臣傳遽之役川流
環運以達教令大凡展采於中都率由是焉故領斯院
者必獲歴閶闔登太清仰萬乘之威而通内外之事王
宫九關而不間轅門十舍而如近斯乃軍府之要會朗
寧之能政也惟公施德下邑而黎人咸懷設險西陲而
戎虜伏息茂功溢於太常盛烈動於人聽則斯院之設
乃他政之末者也贊公於他政之末故詞不周德稱公
於天子之都故禮不稱位斯古道也
太平興國登聞院理檢院
唐置匭太平興國九年(即雍熙元年)七月庚申(十二日)詔改匭
院為登聞院命諫官領之東延恩匭為崇仁檢南招諫
匭為思諫檢西申冤匭為申明檢北通玄匭為招賢檢淳化
三年又置理檢院以兩省官判(淳化三年五月辛亥置理檢院於乾元門之西北廊以知)
(制誥錢若水領之復唐制也)今登聞院鼓司進状人有稱冤濫沈屈
者即引送理檢院審問至道三年十一月乙酉廢理檢
院景德四年五月戊申改登聞院為登聞檢院亦置鼔
在宣德門南街東廊院在鼓院之西天聖七年上因讀
唐史乃置匭函二月癸丑以御史中丞領理檢使中
興初置局闕門之前紹興戊寅移置雙闕之左(建炎三年隷諫院)
太平興國譯經院傳法院乾華院
唐元和以後不復譯經(翻譯之廢載祀二百非國家通道夷貉暨聲葱雪疇能復之)
乾德四年三月遣僧行勤等一百五十七人訪經西
域興國五年北天竺僧天息災與施護各持梵夾來獻
(息災賜名法賢)又中天竺僧法天(開寶七年至)有意翻譯乃詔内侍
鄭守鈞於太平興國寺大殿西度地作譯經院中設譯
經堂其東序為潤文堂西序為正義堂七年(壬午)六月院
成召息災等三人入院以所賫梵本各譯一經命光禄
卿湯悦兵部郎張洎潤色法進等筆受綴文慧達等證
義(十月壬申臨幸)七月十二日息災等各上新譯經一卷詔鏤
版入藏自是取禁中梵夾藏錄未載者譯之每誕聖節
五月一日即獻新經八年改譯經院為傳法院(真宗景德二年)
(九月幸傳法院)又置印經院十月甲申出新譯經五卷示宰相
雍熙元年九月刊新譯經論二年詔四天竺僧精通梵
語者悉館於院三年十月戊午御製新譯三藏聖教序
以冠經首令刊石御書院(雍熙二年十月丙午以天竺僧天息災等試鴻臚少卿初)
(詔令與張洎同譯西天梵夾而潤色之至是成六十卷以獻詔附經蔵至三年十月成九十七卷戊午上親製)
(序賜宰相李昉等)真廟祗遹先訓咸平二年七月壬寅繼作聖
教序賜之(又著釋氏論以為戒律之書與周孔荀孟迹異道同)祥符三年九月中
天竺僧覺稱獻讃聖頌六年八月參政趙安仁等纂集
新經并所降制詔賜名祥符法寶錄(凡二十一卷)丁亥御製
序賜之八年閏六月甲辰出太宗御製妙覺集五卷付
院入藏(得靈山之密印冠汾水之英辭)天禧二年九月以趙安仁所刻
禮懴禪觀法印板送院附經藏三年二月法護等請以
御製四十二章遺教經傳寫入藏四年二月袐演等請
以聖製述釋典文章箋注附大藏詔可五年十一月丁
丑以宰臣丁謂王欽若為譯經使仁宗述三寶贊以冠
藏錄天聖三年十月庚午欽若兼使四年十二月丙子
夏竦上譯經音義七十卷(是書祥符九年詔趙安仁楊億等刊定)景祐二
年九月法護惟淨以華梵對參為天竺字源七卷帝作
序賜之六月詔史官夏竦撰傳法院碑銘十月上之序
曰自興國壬午距今乙亥五十四載其貢獻并内出梵
經無慮一千四百二十八夾譯成經論凡五百六十四
卷譯者釋也交釋華梵對傳句讀辯佉樓之筆簡韋
陀之辭云云詔刊石於院三年十二月詔續修法寶錄
四年四月上法寶新錄寶元二年十一月二十五日立
譯經碑銘工印賚官吏慶歷五年正月命宰臣章得象
撰御製傳法院譯經碑後記三月二十二日以傳法院
新建御書西竺聲源字毋碑殿為乾華殿熙寧四年三
月廢印經院元豐元年十月三日甲辰命參政元絳參
定新編法寶錄五年七月八日丁亥罷譯經潤文使命
禮部尚書領之(初陳恕請罷傳法院不許)乾道三年五月七日召
僧若訥對選德殿隋志佛經一千九百五十部六
千一百九十八卷為三部曰大乘小乘雜經疑經
别為一部又有論及戒律記凡十一種唐志釋
氏二十五家四十部三百九十五卷不著錄七十
四家九百四十一卷(又云貞觀内典錄十卷智升續内典錄一卷王彦威)
内典目錄十二卷(元和三年三月辛亥惠琳撰經音目錄一百三卷)靖邁古今譯經圖記
(四卷智昇續一卷)書目開皇歴代三寶記十四卷隋開皇中
費長房與劉憑為翻經學士與僧曇琨彥琮等譯經於
興善寺長房因撰錄自佛生周莊王時止隋開皇十七
年一千二百餘年歷以甲子記其興廢事迹及諸經翻
譯年世人名(總目二卷附)又開皇三寶錄總目一卷僧智
升撰開元錄圓升撰正元錄圓照續正元錄天聖四年
惟淨請以皇朝經總成一錄詔合三錄令續譯經律論
西方東土聖賢集傳為之凡六千一百九十七卷(初祥符六)
(年八月趙安仁請以大宗及皇帝聖製編入東土聖賢集既成賚金帛)事始隋文以沙
門彥琮為繙經館學士唐紀武德九年四月辛巳廢
浮屠老子法六月復之(傅弈高識傳韓愈佛骨表)沙門玄奘翻經
大宗製聖教序高宗為太子為述聖記並勒碑銘貞元
初以誕日詔佛老大論麟德殿文選周魯二莊親昭
夜景之鑒漢晉兩明並勒丹青之飾然後遺文間出列
刹相望澄什結轍於山西林遠肩隨乎江左慈孝寺
銘采楹叢倚紺瓦翬飛寶網羅空金繩表道有殿中峙
實奉先朝彤雲麗幄綺棟陵歊隆準如生清輝若在祗
薦馨香疑聞謦欬嚴衛岑寂靈斿往來雨華紛馥飇馭
徘徊日監孝思永錫純嘏時萬斯年在宥天下傳法
院銘(夏竦)森沉天禄古經肇煥窈窱甘泉金人聳觀具偈
難解譯法肇興四貉同文五天底貢竺典歲增華經日
續液金賁字彫瓊麗軸
雍熙修史院元祐國史院紹興國史實錄
院史館(見上)
雍熙四年九月直史館胡旦言自建隆元年至雍熙三
年實錄日歷皆未備臣按漢明帝後撰光武紀至靈帝
時成百二十七卷今東觀記是也唐太宗述國初起義
紀傳表志每朝編錄至代宗成百三十卷今舊唐書是
也望準漢唐故事撰紀表傳志以備將來國史詔以史
館西廡别置修史院給錢五百千為公用寫御書吏七
人供其役(旦又條追冊四祖宗室邕王宰相范質合為傳江南廣南河東西川湖南兩淛夏州為表)
(律歷天文地理五行禮樂刑法食貨溝洫書籍道釋為志未幾成三卷會遷知制誥罷史職以孔維李覺代之)
(以不稱職罷修纂)淳化五年四月癸未以李至張洎同修國史
景德四年九月辛卯修太祖太宗正史宴監修王旦等
於修史院(乙丑以路振崔遵度為修國史院編修官)壬辰令中書密院檢閱
建隆以來行事可書簡策者送院天聖九年五月乙亥
徙修史院於宣徽北院之東初修真宗史寓中書第一
廳及史成續纂會要故徙之謂之編修院(天聖修真宗史欲重其任宰臣為提)
(舉參政樞副修史學士以上同修庶僚編修)嘉祐三年八月辛酉置校正醫
書局於編修院元豐四年十一月廢編修院歸史館明
年改官制日歷隷國史案修前朝國史實錄則置院(一云)
(國史院有故則置假左散騎常侍廳為之)元祐五年十一月十三日尚書省
言舊置編修院掌國史實錄日歷元豐罷入史館今神
宗實錄將畢盍嚴其藏詔移國史案就今置局處專掌
國史實錄編修日歷以國史院為名隷門下省明年又
置國史院脩撰兼知院事紹聖二年三月詔日歷復歸
祕省靖國元年九月移著局就實錄院脩哲宗日歷元
符三年十二月甲辰脩會要即秘省置局紹興初實
錄國史皆寓史館(先是建炎元年五月八日詔史館重修神哲實錄紹興六年正月神錄成)
(八年九月哲錄成)後又移於省側(别為一所)九年二月癸酉(二十二日)修
徽錄即史館為實錄院置提舉一員脩撰同脩撰檢討
無定員以史館前廳為院側門通史館秘省十年二月
二十九日罷史館併於實錄院四月十九日始除范同
兼脩撰二十一日詔實錄院就編徽宗御製二十八年
七月十九日丙子詔置脩國史院(在秘省門内之東)修神哲徽
正史(先是十年二月十三日提舉官請俟徽錄成修正史置院故有是命)八月十四日庚
子命宰臣監脩侍從同脩庶僚編脩明年八月二十四
日詔宰臣提舉(脩史同脩共二員編脩二員從給舍裁定也)乾道二年十二
月十四日脩欽宗實錄復置實錄院以國史院官兼脩
四年四月二十二日書成併入國史院六年四月七日
重脩徽錄復置淳熙四年三月九日書成罷(乾道四年六月國史)
院增編修官二員五年九月二日又增三員(淳熙十五年五月二十三日復置實錄院脩高錄)
監修舊惟修日歷乾德二年正月壬寅命趙普(乾興元年)
(命馮拯監修真宗實錄)元豐以後宰臣不入銜紹興三年十二
月六日右相朱勝非監修(唐制監修國史降制自趙普止以敇除非故事也)
提舉紹興三年六月二十七日命左相吕頤浩提舉
國史二十六年五月沈該万俟卨並相分提舉監修
為二至今因之
修撰故事史館撰日歷修撰官直官分季修纂其後
止修撰判館撰次興國中直史館趙隣幾等皆曾修
撰淳化四年翰學宋湜以修國史亦修日歷元豐七
年十一月己亥詔記注送著作所其日歷非編修官
不與
翰林學士為修國史侍從為同修庶官為編修無定員
執政權監修國史自隆興二年錢端禮始權提舉國
史院自乾道元年三月虞允文始權提舉實錄院自乾
道二年魏杞始庶官同修國史自隆興初胡銓始權同
修國史自淳熙三年李燾始
雍熙啓聖院(又見下)
二年四月己卯啓聖禪院成詔僧睿濟主之其地即晉
之護聖營也天福四年上誕於其地興國中詔建為寺
六年而功畢殿宇凡九百餘間皆以瑠璃瓦覆之七月
丁巳幸三年十月己酉幸
淳化審刑院
掌詳讞大理所斷案牘而奏之以朝臣一人或二人知院
事有詳議官六人皆自館閣為之書令史十二人先是
天下案牘先定於大理覆之於刑部太宗慮法吏舞文
淳化二年八月己卯詔置審刑院於禁中以樞密直學
士李昌齡知院事凡具獄案牘先經大理斷讞既定關
報審刑知院定成文章奏訖然後下丞相府丞相又以
聞始命論決蓋重慎之至也(一云太宗以中書權太重諫官向敏中請分吏房置)
審官院刑房置審刑院以兩制領之(先是刑部設詳覆之官諸路命糾察之使)會要審刑
院在右掖門内掌詳讞大理所斷案牘而奏之嘉祐六
年八月戊辰徙院於右掖門西院舊在長慶門東併其
地入中書而徙之(或云淳化二年置在右掖門内或云在中書西南隅)元豐二年
二月六日以審官東院地為審刑院太常禮院地為刑
部詳斷司三年八月己亥詔審刑院官為判刑部蘇
頌記曰院舊在中書西南隅嘉祐四年徙於右掖之西
墉外
淳化審官院東(西院)院考課院三班院(詳見)
(銓選門)磨勘院差遣院(詳見上)
紀淳化三年十月戊寅始置京朝幕職州縣官攷課院
會要云磨勘京朝官院(先是雍熙二年四月以中丞劉保勲十月右諫議雷德驤端拱元年六月左諫議劉)
(蟠同知京朝官考課)詔曰三攷黜陟有虞之茂典八使按行東漢
之舊章苟課最之不明於賞勸而何在應諸道知州通
判及釐務京朝官錄事判官縣令簿尉内有德行尤異
吏民畏服及居官廉恪莅事明敏獄訟無滯倉庫盈羨
寇盜剪滅部内清肅者本道轉運使各以名聞當驛召
赴闕親臨問狀增秩懋賞以旌其能其有貪猥自私臨
涖無取條狀來上當行貶斥壬午以王沔謝泌王仲華
同知京朝官考課張宏高象先范正辭同知幕職州縣
官考課魏廷式趙鎔季著同較三班院殿直上慮内外
官吏清濁混淆莫能甄别故分命沔等考校其課績以
其狀聞因行黜涉之典沔既條奏其法於是御史戈子
元郎吏張紳皆以負黜焉四年二月丙戌以考課京朝
官院為審官院幕職州縣官院為攷課院(謝泌言磨勘之名非典訓)
故易之(建隆初始以戸口增耗為州縣吏歲課之升降興國初又定三等之法以覈能否其後六年九月詔)
(郭䞇滕中正雷德驤典其事雍熙間閱班簿欲擇用人而患不能徧知羣才始詔德驤以羣臣功過之迹引與)
(俱對)實錄淳化四年五月丁未以翰林學士錢若水樞
密直學士劉昌言同知審官院先是置京朝官差遣院
以别令校其殿最至是併而為一命若水等主之(淳化五年)
(五月戊寅親書課最之意一十餘幅以賜若水等)又以幕職州縣官考課院歸
流内銓俾承旨蘇易簡虞部王旦同領其事(從易簡之請也)唯
三班無所改易一云太宗初置京朝磨勘院差遣院
京朝官院四年二月丙戌改為審官院又太平興國中
所置差遣院至是併入院在宣德門外西北廊掌校考
京朝官之殿最分擬内外之任而奏之知院事二人書
令史七人(舊制右職升朝以上並除授於樞密院)咸平四年四月丙辰
審官院引對京朝官上親閱殿最而黜涉之熙寧三年
五月丁巳(二十八日)詔以審官院為審官東院(置主簿二)别置西
院如文臣格知院官兩員專領閤門祗候以上至諸司
使磨勘掌程差遣命天章閣待制齊恢為知院兵部侍
郎韓縝同知仍以太常禮院治所為審官西院從參政
王安石韓絳之言也省樞密院六十有二事歸之
六月九日鑄印五年十二月六日知西院沈立等
上新修條貫十卷總領一卷元豐五年五月改東
西院為尚書左右選雍熙四年七月庚辰置三
班院(置局禁中)嘉祐八年正月癸丑徙文思院之西
舊在宣徽院内客省使廳以出入禁中非便故徙
之
淳化起居院崇政殿起居注
會要起居院國初置但關敕送史館不復撰集淳化五
年始别命官掌起居注以備史官以館閣官兼掌焉四
月丙戌(即五日)右諫議大夫史館修撰張佖言伏見聖朝
編年謂之日歷惟紀報狀略叙敕文至於聖德嘉言皇
猷美事羣臣之忠邪善惡庶務之沿革弛張汗簡無聞
國經曷紀謹按六典故事起居郎掌記天子法度以修
記事之史凡記事之制必書朔日甲乙以紀歷數典禮
文物以攷制度遷拜旌賞以勸善誅罰黜免以懲惡季
終則授於國史舍人掌錄天子詔制德音修記言之史
如記事之制季終則授於國史欲望依故事請置起居
院修左右史之職以記錄為起居注每月與時政記同
送史館上覽而嘉之乃置起居院於禁中命起居舍人
史館修撰梁周翰掌起居郎直昭文館李宗諤掌起居
舍人事其修撰注記體式委周翰等檢討故事以聞是
月丁酉周翰等言按禮記天子動則左史書之言則右
史書之又曰左史記言右史記事言則尚書是也事則
春秋是也漢武有禁中起居注自魏至晉起居之職歸
著作後魏始置起居令史後周别置起居注二人北齊
有起居省隋置舍人二人掌内史唐隷於門下顯慶中
郎舍人分屬兩省起居注季終授史官以俟筆削請自
令百官封拜除改沿革具條件報起居院以備編錄月
具所錄送史館從之仍令郎舍人更直於崇政殿以記
言動别為起居注付史官又言起居注先進御後付史
館自後授者為同修起居注天子御正殿不侍左右惟
朝會對立香案前常日遞直於崇政延和二殿行幸則
從上出入祥符六年八月庚午徙起居院於三館八年
四月移院於右掖門外西廊天禧三年十二月管起居
院事劉崇超言事當嚴密今在宫城外慮有漏泄宜依
舊制徙右掖門内從之元豐二年八月十一日丙午詔
修注官於崇政延和殿直前陳奏從王存請也(甲辰存上言)
二十四日詔諸司關報史館文字歸起居院五年四月
二十五日改為郎舍人各為廳於兩後省
景德應天院雍熙啓聖院(見上)
景德四年春二月車駕朝陵因幸西京癸酉詔太祖誕
生之地(太祖降誕於西京山子營)建為應天院中置神御殿圖繪聖
容(天禧元年成凡九百九十一區)在西京上東門内祥符元年命李宗諤覆視
二年賜名天禧元年五月己未命宰臣敏中奉安聖容
天聖中欲置真宗神御而難於遺太宗因以殿後齋宫
並置二殿曰三聖殿慶歷中名太祖殿曰興先太宗曰
帝華真宗曰昭考太宗降生之地興國六年建啓聖
院(晉護聖營也)雍熙二年成凡九百六十區在京舊城内北
隅咸平二年九月甲午奉安太宗聖容於院之新殿
天聖八年十月二十六日幸洪福院明道二年二月八
日再幸
景德禮賓院(唐見上)
在歸德坊舊有蕃驛院景德三年併入掌蕃夷朝貢互
市天禧三年三月詔禮賓院不得以外國人充通事
熙寧九年四月四日省禮賓院監官
景德登聞鼔院檢院(見上)
國初日鼓司内臣掌之鼔在宣德門南街西廡院在門
西之北廊至道三年命中舍王濟掌之始用朝臣(民有訴失)
(猳豚者上亦為聽決且謂推此心臨天下可以無冤民)咸平二年四月丙辰嚴封
事進入限己未選從臣張宏王旦兼知登聞院慮壅蔽
也景德四年五月戊申改鼔司為登聞鼓院(院在宣德門西之北)
(廊命知制誥周起領之掌諸上封受而進之以達人情判院二人監鼔内侍二人隷司諫正言文武官無例於)
(閤門上封者許詣鼓院進狀)登聞院為登聞檢院(天禧二年正月辛亥禮部侍郎王曾)
(判檢院)天聖七年閏二月癸丑置理檢使以中丞為之其
登聞院匭函改為檢匣時上封者言至道三年廢理檢
院而天下冤枉朝廷得失浸不達上讀唐史見匭函故
事夏竦因請復置使領乙卯以命中丞王曙(淳化三年五月置至)
(道三年十一月乙酉廢)六月辛卯命晏殊等看詳轉對章疏及檢
院所上封事類次可行者以聞(元豐改制中丞始不帶理檢使)建炎元
年六月四日壬戌置院於闕門之前(行宫宫門之外)一云便門從
宰臣李綱之言也三年詔隷諫院(旬申理檢院名存實廢)乾道三
年六月二十一日監檢院李木請因名責實詔後省議
給事中王曮等請進狀人沈屈者送中丞審問中丞闕
付以次官事體重者降付臺諫閏七月十五日從之
紹興二十八年十月二十七日右正言朱倬言設敢諫
之鼔置理檢之司以通下情達冤抑故實封條目鼔院
有八檢院有六外此則通封投陳初鼔院次檢院次理
檢此其序也
舜鼓禹軺周鼓廣言路通下情
祥符錫慶院
祥符元年十二月二十八日(一作甲寅)以南衙為錫慶院以
備宴會先是酺宴集於尚書省或都亭驛誕節齊會則
就相國寺上以佛舍中烹飪優笑有虧恭潔乃令内臣
度舍宇顯敞者易之南衙即太宗尹京師府邸秦王許
王居焉後虚其正位故以為院三年十二月戊辰奉祀
官習儀於院四年九月乙未六年十月五日宴百官天
禧五年宴契丹使天聖元年以後誕節宴慶歷五年十
月癸亥宴百官皇祐二年十月宴父老治平二年正月
三日宴羣臣及契丹使並於是院
祥符南宫北宅書院
祥符三年七月壬寅詔南宫北宅大將軍已下各赴書
院講讀經史諸院十歲已上並入學受經學書委侍教
勤心誘勸
祥符御史臺三院
大中祥符五年始定御史六員之制有大夫中丞侍御
史殿中侍御史監察御史主簿以侍御史為臺院殿中
侍御史為殿院監察御史為察院謂之三院祥符七
年九月知雜王隨請命兩制撰重修御史臺記從之
天禧元年二月丁丑初選諫官御史各六員不兼他職
專掌諫爭
祥符禮儀院天聖太常禮院
祥符六年八月庚午詔以起居院詳定所為禮儀院命
兵部侍郎趙安仁翰林學士陳彭年同知院初置詳定
所即命彭年領之以彭年修起居注故命就起居院置
局(長編注詳定所自元年四月置至六年八月庚午改名禮儀院徙起居院於三館)按唐制有
知禮儀院禮儀使之目自建中後唯郊祀權置禮儀使
事畢即罷國初止以禮院掌其事雍熙初議封禪特命
學士常參官扈蒙等七人同詳定儀注事畢即罷大中
祥符元年東封又命學士待制晁迥等五人與判禮院
李維等三人詳定儀注事畢遂不廢至七年二月庚辰
以參知政事丁謂判禮儀院而翰林學士陳彭年知院
如故自是多以參政一員判院以學士丞郎諸司三品
以上一員知院揭榜刻印移文他局悉以銀臺司為準
所掌有四案又選判禮院官二人赴院編修其後别置
院於右掖門外凡行禮所用儀仗法物有未合典禮者
悉裁定制度内外書奏中書禮房所主者悉付之天聖
元年四月樞密副使張士遜言禮儀院占公人二十二
人歲費錢千七百貫詳定儀制久來屬太常寺及禮院
勾管今請停罷辛丑遂廢焉以知禮儀院翰學晏殊龍
圖閣直學士馮元為判太常禮院而同判太常禮院為
同知院明道元年五月庚辰詔太常禮院日輪知院一
人在院檢點典禮公事初知禮院薛紳言漢魏以來朝
廷大政必下禮官博士定議唐六典太常博士四人今
知院古博士職也國初同知院四員日更直本院其後
或别領職事請如故事乃下兩制議翰學馮元等言咸
平元年正月敕日輪一員在院祥符七年四月敕同判
院四員張復張嵎專主祠祭而宋綬晏殊常在禮儀院
移三館於左掖門西與禮儀院禮院相接同判院官皆
帶館職今既廢禮儀院又三館移入禁中請如紳奏康
定元年十一月禮院言奉常禮樂之司請改判院為判
寺兼禮儀事其同知院凡事先申寺然後施行乙丑改
命李仲容兼禮儀事判太常禮院吳育宋祁同判院兼
禮儀事熙寧三年五月詔以太常禮院為審宫西院其
禮院歸太常寺置局四年六月二十四日以舊審刑院
為太常禮院元豐五年更官制以太常卿少領之始復
古制總局十有三
祥符嘉慶院禮會院(見宗室類)
祥符九年五月乙巳以新昌坊第一區為皇親禮會院
額曰嘉慶景祐三年九月庚寅以潞王舊宅嘉慶院
為殿前都虞候公廨寶元元年十一月乙未以嘉慶院
為景靈宫道院熙寧初以嘉慶院為將作監
天禧納質院
天禧元年七月乙巳命府州置納質院蕃落每為寇盜
慮其復叛因置是院收其子弟景德三年九月
乙丑詔西面諸州納質院繫戎人皆編遣之漢
質館(見上)
明道諫院
端拱元年二月乙未改補闕拾遺為司諫正言天禧元
年二月丁丑置御史諫官十二人(兩省諫官六員諫院以兩省官一員)
(判院事其員有左右諫議大夫司諫正言御史臺置侍御史以下六員每日領一員奏事)國朝承五
代之敝官失其守官職差遣離而為二今之官用以定
俸入不親職事諫議大夫司諫正言别降敕許赴諫院
供職乃曰諫官天聖九年七月甲戌右正言陳執中罷
三司度支判官諫院供職舊未有治舍明道元年(即天聖十)
(年)七月辛卯(一作辛亥二十七日)以門下省為諫院徙舊省於右
掖門西(執中請選臣僚主判詔諫院印并公事命石中立兼領)自先朝除諫官未
嘗置院及執中為諫官屡請之置諫院自此始(真宗於門下省)
(置諫院御史臺别立憲官後執政畏忌而罷之天聖元年上封者請增置言職詔翰學以下各舉一員以名聞)
(擢諫官御史自後言職始備)慶歷三年三月癸巳命王素歐陽脩知
諫院余靖右正言諫院供職四月己酉蔡襄知諫院熙
寧八年閏四月丙午詔知諫院綴兩省班元豐用唐制
置諫官八員分左右隷兩省建炎三年七月辛卯詔諫
院别置局不隷後省許與兩省官相見議事淳熙十五
年林栗奏諫官侵御史之事願倣唐制置遺補不任糾
劾之職上命考前代本末曰若諫官專務規正雖增十
員亦可正月八日復置拾遺補闕二月八日命薛叔似
許及之(元豐正名左右散騎常侍闕不除而諫議大夫遂為諫垣之長六年十月六日初以趙彥若為)
右諫議(淳熙十六年三月省遺補之官)真宗下詔增置十二員月責諫
疏後纔得四人諫官二人(魯宗道劉曄)御史二人(劉平章穎)孜孜
獻替唯宗道而已(司馬光諫院題名記云天禧初詔置諫官六員責其職事)仁宗復
置諫官又得四員諫官二人(劉隨孔道輔)御史二人(曹修古王碩)
天聖元年四月丁巳詔近臣舉諫官御史慶歷五年
正月乙亥復置言事御史四年八月戊午詔毋以輔臣
所薦官為諫官御史漢諫大夫列職清近日侍人主
諫官於隋屬門下省唐初因之亦嘗屬中書省及分列
兩省夫御史諫官均任言責然御史臺在外而獨諫官
既為侍從又别兩省蓋不在政事之地則無以盡聞政
事之過差不列待從之班則無以盡知人主之闕失元
祐元年令隔截兩省諫官别開門出入不得與給舍相
通欲以後省常侍諫議起居舍人正言廳為制敕院王
巖叟王覿言之十二月十八日詔諫官直舍令依舊
景祐朝集院
咸平四年四月癸丑(一作癸亥)置朝集院於朱雀門外凡百
餘區以朝臣外任代還者寓逆旅故置焉尋罷景祐二
年十月辛亥朔詔曰國家分建羣臣外釐庶務每代還
於京輦或寓止於客坊稽信書於往載有朝邸之舊規
爰飭攸居用昭予眷宜於京師置朝集院三年十月甲
寅新作朝集院成詔常參官並以至闕先後為次仍令
三司御史臺檢轄之
建炎承慶院
建炎元年十二月時先朝嬪御皆至行在建承慶院以
處之又置升暘宫以治兵器及服御所須之物戊辰右
諫議衛膚敏上疏
紹興御書院
建炎三年罷御書院紹興十六年十一月十七日癸未復
置於宫門内資善堂後隷翰林院學生試五體書祗候
試六體書藝學待詔試七體書十七年四月十七日畢
工二十年正月十七日罷御書院
歴代院名
隋
椒房朝采含香春風滋蘭南風
大業東西芳華延光承華凝暉
麗景飛英流芳耀儀結綺百福
萬善長春永樂清暑明德
唐
飛香襲芳仙居山齋花光翔龍
神居
歴代房名
隋
永徽流景
丹臺新錄所載
東華九靈上清琳房高晨寢瓊室
玉海卷一百六十八
