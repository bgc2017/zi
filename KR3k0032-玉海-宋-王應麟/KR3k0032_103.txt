卷一百二
玉海卷一百二
宋王應麟撰
郊祀
羣祀(山川附)
天有四時地載神氣妙萬物而無不在也聖人因物
之精制為之極使人承祀而致生之洋洋如在其上
勿勿欲其饗之也祀者自有以感於無自實以通
於虚必以氣合氣然後可冀其格
神農時祀
吕氏春秋神農氏有天下也時祀盡敬而不祈福(又莊子亦)
(云)注時四時祈求也
黃帝祭山川山川封禪
史記黃帝紀萬國和而鬼神山川封禪與為多焉通
典黃帝祭於山川與為多焉漢志申公曰黃帝萬
諸侯而神靈之封君七千(張晏曰山川之守也師古曰尊山川之神令主祭祀即國)
(語所云注芒氏君守封嵎之山也)管子萬帝問伯高對曰山見其榮
者封而祭之距封十里為一壇通歷黃帝興封禪之
禮
舜禋六宗
舜典禋于六宗孔叢子論書篇宰我問禋子曰所宗
者六皆潔祀之也埋少牢於太昭祭時也祖迎於坎壇
祭寒暑也主於郊官(祭法作王宫)祭日也夜明祭月也幽禜
祭星也雩禜祭水旱也禋于六宗此之謂也(孔安國曰四時寒暑)
(日月星水旱與祭法同王肅亦引此與孔注同)書正義漢世以來說六宗者
多矣歐陽大小夏侯云上不謂天下不謂地旁不謂四
方在六者之間助陰陽變化實一而名六宗孔光劉歆
謂乾坤六子水火雷風山澤賈逵謂天宗三日月星地
宗三河海岱馬融云天地春夏秋冬鄭玄謂星辰司中
司命風師雨師晉初張髦上表云祀祖考三昭三穆司
馬彪歴難諸家及自言己意天宗者日月星辰寒暑之
屬地宗社稷五祀之屬四方之宗四時五帝之屬惟王
肅據家語與禮同各言其志未知孰是(張迪云六宗六代帝王)元魏
(高閭曰議者不同凡十一家)司馬彪續漢書云安帝元初六年立六
宗於洛陽城西北亥地魏亦因之晉荀顗以六宗之神
諸說不同廢之摯虞駁之謂宜依舊近代以來皆不立
六宗之祠(詳見下)漢郊祀志禋于六宗注孟康曰六宗星
辰風伯雨師司中司命一說云乾坤六子又一說天宗
三日月星辰地宗三太山河海或曰天地之間游神也
師古曰潔精以祀謂之禋六宗之義說者多矣乾坤六
子其最通乎月令孟冬祈天宗注日月星辰異義
春秋魯郊祭三望言郊天日月星河海山凡六宗魯下
天子不祭日月星但祭分野星其中山川故言三望與
古尚書說同(杜祐從魏孝文之說曰徧祀六天)公羊傳注禮祭天牲
角繭栗社稷宗廟角握六宗五岳四瀆角尺
舜望祭九州山川望秩山川唐虞柴燎五
嶽
舜典正月上日望于山川徧于羣神(注九州名山大川五嶽四瀆之屬皆)
(一時望祭之羣神謂丘陵墳衍古之聖賢皆祭之)歲二月至於岱宗柴望秩于
山川(注東岳諸侯竟内名山大川如其秩次望祭之謂五岳牲禮視三公四瀆視諸侯其餘視伯子男)
封十有二山濬川晉志穆帝升平中何琦論曰唐虞
五載一廵狩順帝之方柴燎五嶽望于山川徧于羣神
故曰因名山升中于天(書注云泰山五岳所宗燔柴祭天告至)
舜祠田
文心雕龍舜之祠田云荷此長耜耕彼南畝四海俱有
利民之志頗形於言
禹山川祀禮
禹貢奠高山大川注五岳四瀆定其差秩祀禮所視
梁州蔡蒙旅平(注二山名祭山曰旅)雍州荆岐既旅(旅祭)九山刊旅
九州滌源九澤既陂(注九州名山已通道而旅祭)魯語禹致羣神
於會稽之山(注羣神謂主山川之君為羣神之王)淮南子禹治水
禱陽紆徐鉉曰禹奠九州受蒼水繡衣之命武
師牧野接五車兩騎之神學記三王祭川先河
而後海漢志周公制禮天子祭天下名山大川懷柔
百神咸秩無文諸侯祭畺内禮大宗伯以血祭祭五
嶽以貍沈祭山林川澤注五嶽東曰岱宗南曰衡山西
曰華山北曰恒山中曰嵩高山陽紆請而洪灾息(禹)
桑林禱而甘澤滋(湯)
禹鴻祀
見五行傳晉隆和元年詔欲依鴻祀之制於太極殿
前庭親執虔肅孔嚴諫曰鴻祀雖出尚書大傳先儒所
不究歴代莫之興帝嘉納而止
商方明
漢律歷志伊訓曰成湯既没太甲元年伊尹作伊訓篇
曰伊尹祀于先王誕資有牧方明注如淳曰覲禮諸侯
覲天子為壇十有二尋加方明于其上孟康曰方明若
神明之象也以木為之方四尺畫六采東青西白南赤
北黑上玄下黃儀禮覲禮拜日於東門之外反祀方
明
殷功臣配食
書盤庚茲予大享于先王爾祖其從與享之注古者天
子錄功臣配食於廟大享烝嘗也疏此殷時已然矣秋
冬物成可薦者衆故烝嘗為大秋冬之祭尚及功臣則
禘祫可知近代已來惟禘祫乃祭功臣配食時祭不及
之功臣各配所事之君禘祫則毁廟之主亦在焉功臣
亦當在也
周國祀虞周祭祀羣臣(又見朝儀)
春官肆師掌立國祀之禮以佐大宗伯大祀用玉帛牲
牷次祀用牲幣小祀用牲注大祀天地宗廟次祀日月
星辰社稷五祀五嶽小祀司命司中風師雨師山川百
物典祀掌外祀之兆守注所祀於四郊者天官酒
正大祭三貳中祭再貳小祭壹貳注鄭司農云大祭天
地中祭宗廟小祭五祀玄謂大祭王服大裘衮冕所祭
中祭王服鷩毳所祭小祭王服希玄所祭祭法非此
族也不在祀典釋文鄭云記虞周天子以下祭祀羣臣
之數洪範八政三曰祀
周五祀七祀殷五祀漢五祀
左傳昭二十九年史墨對魏獻子曰五行之官是謂五
官列受氏姓封為上公祀為貴神社稷五祀是尊是奉
木正句芒火祝融金蓐收水玄冥土后土(家語同)大宗
伯以血祭祭社稷五祀五嶽注謂五官之神在四郊四
時迎五行之氣於四郊而祭五德之帝亦食此神焉(先鄭)
(云五色之帝於王者宫中曰五祀)小祝分禱五祀注王七祀祀五者
司命大厲不以告司服祭社稷五祀則希冕小子
掌珥于社稷祈于五祀曲禮天子祭天地山川五祀
歲徧注殷時制禮運命降於五祀之謂制度五祀所
以本事也自郊社祖廟山川五祀義之修禮之藏也
王制大夫祭五祀注謂司命中霤行門厲月令孟冬
臘先祖五祀注凡祭五祀於廟用特牲有主有尸皆先
設席于奥正義皆中霤禮此殷禮也周則七祀加司命
與厲祀則在宫内宫正注祭七祀於宫中祭法王為
羣姓立七祀曰司命中霤國門國行泰厲戸竈王自為
立七祀(曲禮注謂周制也)諸侯為國立五祀大夫立三祀士立
二祀庶士庶人立一祀注今時民家或春秋祠司命行
神山神門戸竈在旁山即厲也儀禮聘禮釋幣于行
注天子諸侯有常祀在冬大夫三祀門行厲今時民春
秋祭祀有行神古之遺禮乎詩鳬鷖在亹箋燕七祀
之尸於門戸之外宫正注祭社稷七祀於宫中酒正
注鄭司農云小祭五祀鄭玄謂五祀殷制七祀周制
然周官天子亦止五祀明堂月令春祀戸夏祀竈中央
祀中霤秋祀門冬祀行及曲禮禮運皆云五祀不及司
命泰厲儀禮士亦禱五祀聘禮大夫有門行鄭玄釋大
宗伯之五祀用左傳家語之說小祝之五祀用月令之
說王制之五祀用祭法之說漢郊祀志周大夫祭
門戶井竈中霤五祀(白虎通劉昭高堂隆之徒以五祀為門井戸竈中霤)
後祭祀志國家亦有五祀之祭有司掌之其禮簡
於社稷注五祀門戸井竈中霤也晉志漢儀曰
國家亦有五祀有司行事其禮頗輕於社稷則亦
存其典矣漢武帝以李少君故始祠竈(志注風俗通曰今民有祠司命)楚辭九歌有
(大少司命)
周四類
禮小宗伯兆五帝於四郊四望四類亦如之注兆為壇
之營域鄭司農云四類三皇五帝九皇六十四民咸祀
之玄謂四類日月星辰運行無常以氣類為之位兆日
於東郊兆月與風師於西郊兆司中司命於南郊兆雨
師於北郊大宗伯以實柴祀日月星辰以槱燎祀司
中司命風師雨師注鄭司農云司中三能三階也司命
文昌宫星風師箕雨師畢也(洪範注箕星好風畢星好雨)玄謂星謂
五緯辰謂日月所會十二次司中司命文昌第五第四
星或曰中能上能也疏案武陵太守星傳云三台一名
天柱上台司命為太尉中台司中為司徒下台司禄為
司空文昌宫第四曰司命第五曰司中大司樂祀四
望注此言祀者司中司命風師雨師或亦用此樂與
天府祭天之司民司祿注司民軒轅角也司禄文昌第
六星或曰下能也禄之言穀也年榖登乃後制禄祭此
二星者以孟冬既祭之而上民穀之數於天府疏案星
經軒轅角有大民小民之星軒轅有十七星如龍形有
兩角小司寇孟冬祀司民獻民數於王司民及孟
冬祀司民之日獻其數於王王拜受之登於天府注鄭司
農云文昌宫三能屬軒轅角相與為體近文昌為司命
次司中次司禄次司民玄謂司民軒轅角也疏武陵太
守星傳文昌不見有司民故後鄭不從
周四望
禮大宗伯旅四望注鄭司農云四望日月星海(漢郊祀志同)
玄謂四望五嶽四鎮四瀆(疏周國在雍州時無西嶽權立吳嶽為西嶽非常法爾雅)
(不載)小宗伯兆五帝於四郊四望亦如之注鄭司農云
四望道氣出入玄謂四望五嶽四鎮四瀆疏四望是山
川之大者天子四望諸侯三望山川各因其方案僖三
十一年夏四月猶三望服氏云三望分野星國内山川案
江漢睢漳楚之望也爾雅梁山晉望書望於山川則知
望祭無天神司服祀四望山川則毳冕大司樂乃
奏姑洗歌南呂舞大㲈以祀四望乃奏蕤賓歌函鍾舞
大夏以祭山川注四望五嶽四鎮四瀆典瑞兩圭有
邸以祀地旅四望璋邸射以祀山川大祝國將有事
于四望則前祝大會同過大山川則用事焉牧人望
祀各以方色牲毛之校人將事四海山川飾黃駒
旅四望兆於四郊奏姑洗歌南呂舞大㲈用兩圭有
邸祀山川奏蕤賓歌函鍾舞大夏服毳冕玉用璋邸
射舞以兵舞牲用牷物祈沈則校人飾黃駒(大山川用大璋)
(中用中璋小用邊璋)大會同過大山川用事則大祝掌之(祭山林曰)
(貍川澤曰沈)
書武成庚戌柴望注燔柴郊天望祀山川詩時邁告
祭柴望也箋至方嶽之下而封禪懷柔百神及河喬嶽
箋望於山川以尊卑祭之般祀四嶽河海也公羊
傳注禮祭天牲角繭栗社稷宗廟角握六宗五岳四瀆
角尺其餘山川視卿大夫天燎地瘞日月星辰布山懸
水沉風磔雨升王制五嶽視三公四瀆視諸侯注視
牲器之數穆天子傳天子西征至陽紆之山河伯馮
夷之所居是惟河宗氏乃沉珪璧禮焉漢地理志京
兆湖有周天子祠二所(郊祀志同)
周命祀
禮司約掌治神之約注謂命祀郊社羣望左傳僖三
十一年衞成公命祀相甯武子曰不可以間成王周公
之命祀哀六年楚昭王曰三代命祀祭不越望江漢睢
漳楚之望也魯語臧文仲如齊告糴曰大懼殄周公
太公之命祀
任宿須句顓臾司太皥有濟之祀顓臾主東蒙
汪芒氏守封嵎晉主汾實沈主參閼伯主商
鄭主芣騩䕫子祀祝融絳人曰國主山川
晉語天子祀上帝公侯祀百辟自卿以下不過其族
楚語祭典有之曰國君有牛享大夫羊饋士有豚犬之
奠庶人有魚炙之薦籩豆脯醢則上下共之天子徧
祀羣神品物諸侯祀天地三辰及其土之山川
周六祝
春官大祝(下大夫二人)掌六祝之辭以事鬼神示祈福祥求
永貞曰順祝年祝吉祝化祝瑞祝筴祝注鄭司農云順
祝順豐年也年祝求永貞也吉祝祈福祥也化祝弭災
兵也瑞祝逆時雨寧風旱也筴祝遠罪疾文心雕龍
周大祝掌六祝之辭是以庶物咸生陳於天地之郊旁
作穆穆唱於迎日之拜夙興夜處言於祔廟之祝多福
無疆布於少牢之饋宜社類禡莫不有文禮運修其
祝嘏祝以孝告嘏以慈告左傳祝史正辭信也
周六祈
大祝掌六祈以同鬼神示曰類曰造曰禬曰禜曰攻曰
說注鄭司農云皆祭名也類祭于上帝詩曰是類是禡
爾雅曰師祭也又曰乃立冡土戎醜攸行爾雅曰起大
事動大衆必先有事乎社而後出謂之宜故曰大師宜
乎社造於祖設軍社類上帝司馬法曰將用師乃告于
皇天上帝日月星辰以禱於后土四海神祇山川冢社
乃造於先王然後冢宰徵師於諸侯禜日月星辰山川
之祭也春秋傳曰日月星辰之神則雪霜風雨之不時
於是乎禜之山川之神則水旱癘疫之災於是乎禜之
玄謂類造加誠肅求如志禬禜告之以時有災變也攻
說則以辭責之禜如日食以朱絲縈社攻如其鳴鼓然
董仲舒救日食祝曰炤炤大明瀐滅無光奈何以隂侵
陽以卑侵尊是之謂說也禬未聞焉造類禬禜皆有牲
攻說用幣而已
周六辭
見詔策類
帝王盛時交鬼神有道自顓至舜咸命重黎絶地天通
毋相侵瀆所以帥天地之度儀生物之則正人心而防
世變周治日文明政嘉義罔不釐舉雖文史翟歴卜筮
之職領於春官以大夫士為之三巫之屬凡以神仕者
皆精爽不貳之民先事而禱也薦以六祝之詞有事而
禳也同以六祈之禮不寧惟是下逮鄉遂亦各制為之
水旱之不時則於黨鄙乎禜之而涖以正師疾癘之不
明則於鄼族乎酺之而涖以師長至於恍惚交神塞明
則圖象類也表處位也别次王也辨名物也蓋有洋洋
在上在左右者此帝王所以為斯民立命立心也
周六號
禮六祝辨六號一曰神號(注若云皇天上帝)二曰鬼號(若云皇祖伯某)
二曰示號(若云后土地祇)四曰牲號(為犠牲皆有名號曲禮一元大武剛鬛柔毛)五
曰齍號(粢號謂黍稷皆有名號曲禮薌合薌萁嘉蔬)六曰幣號(若玉云嘉玉幣云量幣)
凡大禋祀肆享祭示則執用水火而號祝(執之如以六號祝明此圭)
(絜也)頒祭號於邦國都鄙(注六號)小祝掌小祭祀將事候
禳禱祠之祝號以祈福祥順豐年逆時雨寧風旱弭烖
兵遠辠疾大師掌釁祈號祝甸祝掌四時之田表貉
之祝號禂牲禂馬皆掌其祝號詛祝掌盟詛類造攻
說禬禜之祝號(八者之辭皆所以告神明也)作盟詛之載辭(春秋傳曰使祝)
(為載書)大宗伯凡祀大神享大鬼祭大示詔大號注六號
之大者以詔大祝以為祝辭小宗伯若國大貞則奉
玉帛以詔號注神號幣號禮運作其祝號注周禮祝
號有六號者所以尊神顯物也
周九祭
大祝辨九祭(康成謂九祭皆謂祭食者)曰命祭(玉藻曰命之祭然後祭)衍祭(銜當)
(為延曲禮曰主人延客祭)炮祭(炮當為包猶兼也有司曰尸受兼祭于豆祭)周祭(徧也曲禮曰殽)
(之序徧祭之)振祭擩祭(不食者擩則祭之將食者既擩必振乃祭)絶祭繚祭(禮多者繚)
(之禮略者絶則祭之)共祭(共猶授也王祭食宰夫授祭孝經說曰共綏執授)䟽此九祭先
鄭自周祭已上皆祭鬼神之事振祭已下皆生人祭食
之禮後鄭不從之生人祭食不合與祭鬼神同科故皆
以為生人祭食法(劉氏中義以為皇尸祭食之法以諸侯大夫少牢饋食之禮明之)將
食先祭先造食者謂之祭食(案特牲少牢皆擩祭振祭兩有)辨九&KR0596;
曰稽首頓首空首振動吉&KR0596;凶&KR0596;奇&KR0596;褒&KR0596;肅&KR0596;以享
右祭祀
周雩禮雩禜
月令仲夏命有司祈祀山川百源大雩帝用盛樂乃命
百縣雩祀百辟卿士有益於民者以祈穀實(雲漢箋百辟卿士雩)
(祀所及者)注雩吁嗟求雨之祭為壇南郊之旁雩五精之帝
配以先帝(凡他雩用歌舞而已)百辟卿士古者上公句龍后稷之
類春秋傳曰龍見而雩雩之正當以四月凡周之秋三
月之中旱亦修雩禮以求雨因著正雩此月失之矣天
子雩上帝諸侯以下雩上公周冬及春夏雖旱禮有禱
無雩正義雩音近吁注春秋者以雩為遠謂遠為百穀
求雨雩是祭天當從陽位論語云舞雩詠而歸鄭釋廢
疾云春秋凡書二十四旱通典周制月令建巳月大
雩五方上帝其壇名曰雩禜於南郊之旁配以五人帝
命樂正習盛樂舞皇舞(雩有二龍見常也旱暵變也其禱一也)祭法雩
宗祭水早也注宗當為禜禮大司徒荒政十有一曰
索鬼神注詩所謂靡神不舉靡愛斯牲司巫若國大
旱則帥巫而舞雩注雩旱祭也女巫旱暵則舞雩注
旱祭崇隂也䟽此謂五月已後修雩舞師教皇舞帥
而舞旱暵之事注謂雩也稻人旱暵共其雩斂黨
正春秋祭禜注禜謂雩禜水旱之神䟽左傳子産云水
旱不時於是乎禜之蓋亦為壇位如祭社稷族師祭
酺注蓋亦為壇位如雩禜云大祝六祈四曰禜小
祝逆時雨寧風旱
周望秩山川山川圖
周頌般於皇時周陟其高山嶞山喬嶽允猶翕河敷天
之下裒時之對時周之命箋猶圖也美哉周邦廵守所
至登其高山而祭之望秩於山川小山及高嶽皆信案
山川之圖而次序祭之河自大陸之北敷為九祭
者合為一公羊注韓詩傳曰湯時大旱禱於山
川
周繹祭
家語高子睪問於孔子曰周禮繹祭於祊祊在廟門之
西(釋宫云廟門謂之祊)詩楚茨祝祭於祊祀事孔明注祊門内
也疏郊特牲注云廟門外曰祊又注祊之禮宜於廟門
之西室與此不同以彼祊對正祭是明日之澤廟門内
外皆有祊稱爾雅繹又祭也(詩絲衣注同)夏曰復胙商曰
肜周曰繹春秋宣公八年六月辛巳有事於太廟壬
午猶繹穀梁傳繹者祭之旦日之享賓也公羊傳繹
者何祭之明日也祭義祭之明日明發不寐饗而致
之又從而思之禮器設祭於堂為祊乎外注祊祭明
日之繹祭也於廟門之旁
成王禋祀四方
詩大田來方禋祀以其騂黑與其黍稷以享以祀以介
景福箋成王之來又禋祀四方之神祈報焉陽祀用騂
牲隂祀黝甫田以社以方注方迎四方氣於郊也箋
秋祭社與四方疏曲禮云天子祭四方歲徧注云祭五
宫之神於四郊也句芒在東祝融后土在南蓐收在西
玄冥在北方祀各以其方之色祭法四坎壇祭四方
也注山林丘陵於壇川谷於坎
周四時祭祀序事
禮小宗伯掌四時祭祀之序事與其禮注序事卜日省
牲視滌濯饔爨之事次序之時
周祭功臣漢祭功臣廟廷
夏官司勲凡有功者銘書於王之大常祭於大烝司勲
詔之大功司勲藏其貳注生則書於王旌以識其人與
其功也死則於烝先王祭之詔謂告其神以辭也盤庚
告其卿大夫曰兹予大享於先王爾祖其從與享之是
也今漢祭功臣於廟廷貳猶副也功書藏於天府又副
於此疏冬時物成者衆故祭功臣書注以大享為烝嘗
殷時烝嘗俱祭禮異故也書洛誥記功宗以功作元
祀丕視功載通典功臣配享殷盤庚云兹予大享於
先王爾祖其從與享之周夏官司勲云云(見上)魏高堂隆
議曰功臣配食於烝祭所以尊崇其德明其勲以勸嗣
臣也漢氏祭之於庭此為貶損非寵異之謂也漢舊
儀宗廟祭功臣四十人食堂下惟御僕滕公祭於廟門
外塾
祖祭
左傳注祖祭道神疏詩云韓侯出祖仲山甫出祖是出
行必為祖也曾子問曰諸侯適天子與諸侯相見皆云
道而出是祖與道為一周禮大馭掌馭玉路以祀及犯
軷王自左馭馭下祝登受轡犯軷遂驅之鄭玄云行山
曰軷犯之者封土為山象以菩芻棘栢為神主既祭以
車轢之而去喻無險難也聘禮記云出祖釋軷祭酒脯
乃飲酒於其側鄭玄云祖始也詩傳曰軷道祭也謂祭
道路之神春秋傳曰軷涉山川軷山行之名也道路以
險阻為難是以委土為山或伏牲其上使者為軷祭酒
脯祈告也卿大夫處者於是餞之飲酒於其側禮畢乘
車轢之而遂行詩云取羝以軷謂諸侯也天子則以犬
故犬人云伏瘞鄭司農云伏謂伏犬以王車轢之是也
大夫用酒脯
祭有十倫
祭統祭有十倫(倫猶義也)見事鬼神之道君臣之義父子之
倫貴賤之等親疎之殺爵賞之施夫婦之别政事之均
長幼之序上下之際
魯三望
春秋僖三十一年夏四月四卜郊不從乃免牲猶三望
公羊傳魯郊非禮也天子祭天諸侯祭土天子有方望
之事無所不通諸侯山川不在其封内者則不祭也三
望者望祭也祭泰山河海山川有能潤於百里者天子
秩而祭之注方望謂郊時所望祭四方羣神日月星辰
風伯雨師五嶽四瀆及餘山川凡三十六所(左傳注三望分野之)
(星國中山川皆因郊祀望祭之)左傳哀六年楚昭王曰三代命祀祭
不越望江漢睢漳楚之望也爾雅梁山晉望王制
注魯人祭泰山晉人祭河說文注魯郊以丹雞祝曰
以斯鶾音赤羽去魯侯之咎
魯三筴
國魯語臧文仲祭爰居展禽曰越哉臧孫之為政也夫
聖王之制祀也法施於民以死勤事以勞定國能禦大
災能扞大患則祀之非是族也不在祀典凡禘郊宗祖
報此五者國之典祀也加之以社稷山川之神及前哲
令德之人及天之三辰地之五行九州名山川澤非是
不在祀典文仲聞柳下季之言曰信吾過也季子之言
不可不法也使書以為三筴注筴簡書也三卿卿一通
月令孟春乃修祭典
闕里
後漢郡國志魯國有闕里孔子所居注漢晉春秋曰鍾
離意相魯會諸生於仲尼廟中躬留治之得古文策書
曰治吾堂云云水經注北為洙瀆南則泗水夫子教
於洙泗之間今於城孔二水之中即夫子領徒之所從
征記曰洙泗二水交於魯城東北十七里闕里背洙泗
牆南北一百二十步東西六十步四門各有石閫北門
去洙水百步餘後漢初闕里荆棘自闢從講堂至九里
鮑永為相因修饗祠以誅彭豐等郭緣生言泗水在城
南非也案國語韋昭云泗在魯城北
漢山川祠望禮五嶽秩百神(黃帝五山)
郊祀志(兼本紀)三代之居皆河洛之間(夏都安邑殷朝歌周洛陽)嵩高
為中嶽而四嶽各如其方四瀆咸在山東至秦稱帝都
咸陽則五嶽四瀆皆并在東方自五帝以至秦迭興迭
衰名山大川或在諸侯或在天子其禮損益世殊不可
勝記及秦并天下令祠官所常奉天下名山大川鬼神
可得而序也於是自崤以東名山五大川祠二曰太室
太室者嵩高也恒山太山會稽湘山水曰泲曰淮(師古曰泲)
(音子禮反此本濟水之字)春以脯酒為歲禱因泮凍秋涸凍冬塞禱
祠其牲用牛犢各一牢具圭幣各異自華以西名山七
名川四曰華山薄山薄山者襄山也(師古曰說者云薄山在河東一曰在)
(潼關北十餘里而此志云自華以西者則今閿鄉之南山連延西出並得華山之名)嶽山岐山吴
山鴻冡瀆山瀆山蜀之岷山也水曰河祠臨晉沔祠漢
中湫淵祠朝那江水祠蜀亦春秋泮涸禱塞如東方山
川而牲亦牛犢牢具圭幣各異而四大鴻冡岐吴嶽皆
有嘗禾陳寳節來祠其河加有嘗醪此皆雍州之域近
天子之都故加車一乘駵駒四霸産豐澇涇渭長水皆
不在大山川數(史記云皆非大川)以近咸陽盡得比山川祠而
無諸加(晉河琦論曰秦漢都西京涇渭長水雖不在祀典以近咸陽故盡得比大川之祠)汧洛
二淵鳴澤蒲山嶽壻山(史記云岳&KR2818;山)之屬為小山川亦皆禱
塞泮涸祠禮不必同漢興高祖二年下詔曰吾甚重祠
而敬祭今上帝之祭及山川諸神當祠者各以其時禮
祠之如故文帝即位十三年始名山大川在諸侯諸侯
祝各自奉祠天子官不領及齊淮南國廢令大祝盡以
歲時致祭如故十五年夏四月始郊見五帝赦天下修
名山大川嘗祀而絶者有司以歲時致禮武帝建元元
年五月詔曰河海潤千里其令祠官修山川之祠為歲
事曲加禮元狩元年濟北王以為天子且封禪獻泰山
及其旁邑天子以它縣償之常山王有罪以常山為郡
然後五嶽皆在天子之郡元鼎四年公孫卿曰申公曰
天下名山八而三在蠻夷五在中國華山首山大室山
泰山東萊山此五山黃帝所常游與神會(首山屬河東蒲阪)於
是郡國各除道繕治宫館名山神祠以望幸(元鼎二年冬)元
封元年三月東幸緱氏禮登中嶽太室加增太室祠四
月封泰山五年冬上廵南郡至江陵而東登禮灊之天
柱山號曰南嶽浮江自潯陽出樅陽過彭蠡禮其名山
川(紀云行南廵狩所過禮祠其名山大川)又見望祀明年十二月甲午朔上親
禪高里祠后土臨勃海將㠯望祀蓬萊之屬幾至殊庭
焉天漢三年三月至泰山修封還過祭常山(紀云祠常山瘞玄玉)
自封泰山後十三歲(史記云十二歲)而周徧於五嶽四瀆矣宣
帝神爵改元制詔太常夫江海百川之大者也今闕焉
無祠其令祠官以禮為歲事以四時祠江海雒水祈為
天下豐年焉自是五嶽四瀆皆有常禮東嶽泰山於博
中嶽泰室於嵩高南嶽灊山於灊西嶽華山於華隂北
嶽常山於上曲陽(常山郡之縣也)河於臨晉(馮翊之縣也臨河西岸)江於
江都(廣陵之縣)淮於平氏(南陽之縣)濟於臨邑界中(東郡之縣)皆使持
節侍祠惟泰山與河歲五祠江水四餘皆一禱而三祠
又祠太室山於即墨三戶山於下宓又立五龍山仙人
祠及黃帝天神帝原水凡四祠於膚施云云成帝即位
丞相衡奏本雍舊祠二百三所唯山川諸星十五所為
應禮云(集古錄有樊毅華嶽碑又華山廟碑云武帝修封禪之禮廵省五嶽立宫其下宫曰集靈殿曰)
(存僊門曰望仙中宗歲一禱三祠又有北嶽碑桐栢淮源廟碑無極山碑隷釋有三公山碑東海廟碑)郊
祀歌玄冥六兆民反本抱素懷樸條理信義望禮五嶽
(武帝)叙傳封禪郊祀登秩百神(武帝)史記太史公曰從
祭天地諸神名山川而封禪焉續志封禪刻石文曰
建武三十二年二月望秩於山川班於羣神章紀建
初五年二月詔令二千石禱五嶽四瀆及名山元和元
年十月進幸江陵詔廬江太守祠南嶽二年二月(志云正月)
詔曰山川百神應祀者未盡其議增修羣祀(餘見下)晉
志魏文帝黃初二年六月庚子初祀五嶽四瀆咸秩羣
祀瘞沉圭璧六月九月壬戌遣使沉璧於淮明帝太和
四年八月祠中嶽青龍元年閠五月丁酉詔郡國山川
不在祀典者勿立祠元帝咸熙元年以璧幣禮祠華山
漢祠孔子闕里御講堂說經孔子廟(見)
(釋奠)
高紀十二年十一月行自淮南還過魯以太牢祠孔子
光武紀建武五年冬十月還幸魯使大司空祠孔子
明紀永平十五年三月還幸孔子宅祠仲尼及七十
二弟子親御講堂命皇太子諸王說經注孔子宅在今
兖州曲阜縣故魯城中歸德門内闕里之中背洙面泗
矍相圃之東北也漢春秋曰帝時升廟立羣臣中庭北
面再拜帝進爵而後坐章紀元和二年三月庚寅祠
孔子於闕里及七十二弟子賜褒成侯損及諸孔男女
帛(儒林傳元和二年春幸闕里以太牢祠孔子及七十二人作六代之樂)安紀延光三
年三月戊戌祀孔子及七十二弟子於闕里自魯相令
丞尉及孔氏親屬婦女諸生悉會賜褒成侯以下帛各
有差梅福傳上書曰今仲尼之廟不出闕里孔氏子
孫不免編戶誠能據仲尼之素功以封其子孫則國家
必獲其福注闕里孔子舊里言除此之外更無祭祀孔
子者鮑永傳為魯郡守孔子闕里無故荆棘自除從
講堂至里門永乃修鄉射之禮祭肜傳永平中從東
廵狩過魯坐孔子講堂顧指子路室謂左右曰此太僕
之室太僕吾之禦侮也史記正義按夫子生在鄒長
徙曲阜仍號闕里括地志兖州曲阜魯城西南三里有
闕里中有孔子宅宅中有廟又故闕里在泗水縣南五
十里
漢增諸祀壇場珪幣
文紀十四年春詔曰朕獲執犧牲珪幣以事上帝宗廟
十四年于今歴日彌長朕甚自媿其廣增諸祀壇場珪
幣郊祀志十三年夏除秘祝明年以歲比登詔有司
增雍五畤路車各一乘駕被具西畤畦畤寓車各一乘
寓馬四匹駕被具河湫漢水玉加各二及諸祀皆廣壇
場圭幣俎豆以差加之後祭祀志注東觀書章帝詔
曰孝文十二年令曰比年五穀不登欲有以增諸神之
祀
漢蚩尤祠
高紀秦二世元年九月高祖立為沛公祠黃帝祭蚩尤
於沛庭而釁鼓旗幟皆赤志二年冬擊項籍而還入
關乃立黑帝祠後四歲天下已定立蚩尤之祠於長安
置祠官女巫宣帝祠蚩尤於壽良(地理志東郡壽良有蚩尤祠在西北泲上)
成帝時罷祠
漢陳寳祠秦伏祠陽氣祠
郊祀志作鄜畤後九年秦文公獲若石云於陳倉北阪
城祠之其神來以夜光若流星從東方來集於祠城若
雄雉聲殷殷云野鷄夜鳴以一牢祠之名曰陳寳(臣瓉曰陳)
(倉縣有寳夫人祠)作陳寳祠後七十一年秦德公都雍雍之諸
祠自此興用三百牢於鄜畤作伏祠(磔狗邑門以御蠱灾)師古曰隂氣
(將起迫於殘陽而未得升立秋之後以金代火金畏火故至庚日必伏庚金也)秦德公二年初伏惠文十二
(年初臘)漢興高祖悉召故秦祀官復置太祝太宰如故成
帝因匡衡議罷陳寳祠劉向曰家人尚不絶種祠陳寳
自秦文公至今七百餘歲漢興世世常來光色赤黃長
四五丈音聲砰隠每見雍太祝祠以太牢遣候者乘傳
馳詣行在所以為福祥高祖時五來文帝二十六來武
帝七十五來宣帝二十五來初元元年以來亦二十來
此陽氣舊祠也上意恨之後紀和帝永元六年六月
己酉初令伏閉盡日(漢官舊儀伏日萬鬼行故盡日閉)
漢望祀
武紀元封五年冬行南廵狩至於盛唐(在南郡)望祀虞舜
於九嶷(山半在蒼梧半在零陵)登灊天柱山(南嶽霍山在灊)自尋陽浮江
親射蛟江中獲之舳艫千里薄樅陽而出作盛唐樅陽
之歌遂北至瑯邪並海所過禮祠其名山大川夏四月
詔曰朕廵荆揚輯江淮物會大海氣㠯合泰山六年三
月詔曰朕禮首山云云太初元年十二月䄠高里祠后
土東臨勃海望祠蓬萊(郊祀志十二月甲午朔臨勃海將㠯望祀蓬萊之屬幾至殊庭)
(焉)二年夏四月詔曰朕用事介山天漢三年三月幸北
地祠常山瘞玄玉太始四年夏四月幸不其祠神人於
交門宫郊祀歌望禮五嶽章帝詔望祀華霍
漢八神祠用事八神
郊祀志八神將古有之或曰太公㠯來作之齊所以為
齊㠯天齊也其祀絶莫知起時至於始皇乃祠之八神
一曰天主祠天齊天齊淵水居臨菑南郊山下下者二
曰地主祠泰山梁父蓋天好隂祠之必於高山之下畤
命曰畤地貴陽祭之必於澤中圓丘云三曰兵主祠蚩
尤蚩尤在東平陸監鄉齊之西竟也四曰隂主祠三山
(即三神山)五曰陽主祠之罘山六曰月主祠之萊山七曰日
主祠盛山盛山斗入海(在東萊不夜縣)最居齊東北陽㠯迎日
出云八曰四時主祠瑯邪瑯邪在齊東北蓋歲之所始
皆各用牢具祠而巫祝所損益圭幣雜異焉(師古曰下下謂最下)
(也臨菑城南有天齊水五泉並出蓋謂此也命曰畤名其祭處曰畤也東平陸縣名監其縣之鄉名也三山即)
(下所謂三神山者山海經云瑯邪臺在勃海間謂臨海有山形如臺也韋昭曰罘山在東萊腄縣萊山在東萊)
(長廣盛山在東萊不夜縣斗入海也)武紀元封元年夏四月癸卯詔曰
用事八神遭天地况施著見景象屑然如有聞(太始三年二月)
(幸琅邪禮日成山登之罘浮大海山稱萬歲)石慶傳朕廵方州禮嵩嶽通
八神以合宣房志宣帝祠參山八神於曲城(東萊之縣)蓬
山石社石鼓於臨朐之罘山於腄成山於不夜萊山於
黃成山祠日萊山祠月又祠四時於琅邪蚩尤於壽良
成帝初匡衡奏罷萬里沙八神延年之屬郊祀歌賓
八鄉注八方之神
漢六祠
郊祀志諸所興如薄忌泰一及三一冥羊馬行赤星五
牀寬舒之祠官以歲時致禮凡六祠皆太祝領之(史記無牀)
(字故索隠注云五者之外有上太一后土故云六也正義赤星即靈星祠五者謂太一三一羊馬行赤星並)
(令祠官寬舒致禮凡六祠謂后土兼上五為六后土在汾隂非寬舒領祠故别言凡六祠)地理志
琅邪有四時祠
漢未央四祠白虎祠
郊祀志神爵元年南郡獲白虎獻其皮牙爪上為立祠
又以方士言為隨侯劒寳王寳璧周康寳鼎立四祠於
未央宫中四子講德論曰昔文王應九尾狐而東夷
歸周武王獲白魚而諸侯同辭周公受秬鬯而鬼方臣
宣王得白狼而夷狄賓夫名自正而事自定也今南郡
獲白虎亦偃武興文之應也獲之者張武(張武南郡)守也武
張而猛服也是以北狄賓治邊不恤寇甲士寢而旗仆
也
漢金馬碧雞神碧雞頌
郊祀志宣帝時或言益州有金馬碧雞之神(注金形似馬碧形似)
(雞)可醮祭而致於是遣諫大夫王襃使持節而求之(王襃)
(傳云宣帝使襃往祀焉襃於道病死)地理志越巂郡青蛉縣禺同山有
金馬碧雞後傳西南夷注王襃碧雞頌曰謹拜南崖
敬移金精神馬縹碧之雞處南之荒深溪回谷非土之
鄉歸來歸來漢德無疆左思賦金馬騁光而絶景碧
雞儵忽而曜儀列仙傳赤斧為碧雞祠主簿國朝
金馬碧雞祠在永軍導江紹興二十九年廟曰昭應
隆興二年封靈光侯
漢祀百辟卿士
召信臣傳元始四年詔書祀百辟卿士有益於民者蜀
郡以文翁九江以召父應詔書歲時郡二千石率官屬
行禮奉祠信臣冡而南陽亦立祠後紀延熹八年四
月丁巳壊郡國諸房祀注房謂祠堂也唯密縣留卓茂
廟洛陽留王渙祠月令仲夏雩祀百辟卿士有益於
民者雲漢詩羣公先正注百辟卿士也箋雩祀所及
者
漢祠令
文帝紀注如淳曰案漢祠令云云郊祀志注臣瓉曰
官社見漢祀令蔡邕傳上封事曰國之大事實先祀
典元帝策書曰禮之至敬莫重於祭元和故事復申先
典前後制書推心懇惻自今齋制宜如故典
漢雒陽六宗祀(又見前)六宗壇
祭祀志(紀同)安帝元初六年三月庚辰始立六宗祀於雒
陽城西北戌亥之地禮比太社時以尚書歐陽家說謂
六宗者在天地四方之中為上下四方之宗以元始中
(五年)故事謂六宗易六子之氣日月雷公風伯山澤者為
非是注李氏家書曰司空李郃侍祠南郊不見六宗祠
奏曰案尚書肆類于上帝禋于六宗六宗者上不及天
下不及地旁不及四方在六合之中助隂陽化成萬物
漢初甘泉汾隂天地亦禋六宗孝成之時匡衡奏立南
北郊祀復祠六宗及王莽謂六宗易六子也(元始中)建武
都雒陽制祀不道祭六宗由是廢不血食今宜復舊制
度制曰下公卿議五官將行弘等三十一人議可祭大
鴻臚龐雄等二十四人議不當祭上從郃議由是遂
祭六宗(晉志元初中立祀乾位禮同大社)光武紀(兼志)建武元年六月
己未即皇帝位設壇於鄗燔燎告天禋於六宗望於羣
神注平帝元始中謂六宗為易卦六子之氣水火雷風
山澤也光武中興遵而不改至安帝即位初改六宗為
天地四方之宗祠於洛陽之北戌亥之地禮儀志六
宗夕牲以晝漏十四刻初納夜漏未盡七刻初納進熟
獻送神還有司告事畢六宗燔燎火大然有司告事畢
六宗之樂(見四品樂)通典漢興於甘泉汾隂立壇禋六
宗(王莽以易六子立六宗祠)後漢安帝元初六年初立六宗祀天地
四方之中於洛陽西北戌亥之地比於太社魏明帝立
六宗祀六子之卦(帝疑其事以問王肅亦以為易六子故不廢)景初二年改
祀太極中和之氣(時大議其神散騎常侍劉邵以為太極中和之氣為六氣之宗也周書謂)
(之天宗時從其議)晉初罷其祀司馬彪表云不應立(荀顗定新禮以諸說不同廢之)後
復立因魏舊事(摯虞奏宜如舊祀六宗從之)後魏明元帝立六宗祀孝
文太和十三年詔祀天皇大帝及五帝於郊天壇(高閭曰六)
(宗之祀莫能詳究遂别立六宗之兆緫爲一位祭之帝曰六宗必是天皇大帝及五帝之神祭帝故稱禋通典)
(云於義為當周制祀昊天上帝大裘而冕祀五帝亦如之又云以禋祀祀昊天上帝)後魏太和十五年八月
(壬辰詔議六宗之禮)
漢宗廟制祭祀禮儀
後志注袁山松書載蔡邕議曰漢承秦滅學之後宗廟
之制不用周禮每帝即位世輒立一廟不止於七不列
昭穆不定迭毁元帝時丞相衡御史大夫禹請依典禮
前叙傳漢之宗廟叔孫是謨革自孝元諸儒變度國
之誕章博載其路宋禮志袁山松漢百官志云郊祀
之事太尉掌亞獻光禄掌三獻太常每祭祀先奏其禮
儀及行事掌贊天子無掌獻事
漢中興修用祭祀修復舊祀
續志祭祀之道自生民以來有之今列中興以來所修
用者以為祭祀志建武元年即位于鄗為壇祭告天地
二年正月初制郊兆於雒陽隴蜀平後增廣郊祀三十
二年封禪泰山初營北郊明堂辟雍靈臺明帝永平二
年正月辛未初祀五帝於明堂始迎氣於五郊章帝元
和二年正月詔修羣祀二月祠帝堯於濟隂成陽靈臺
修光武泰山壇兆宗祀五帝於汶上明堂幸魯祠東海
恭王及孔子七十二弟子又為靈臺十二門詩安帝元
初六年三月更立六宗祀於雒陽延光三年廵狩至泰
山柴祭及祠汶上明堂如元和故事順帝即位修奉常
祀桓帝延熹九年親祠老子光武建武二年正月立高
廟于雒陽二年正月立親廟雒陽建武二年立太社稷
于洛陽左宗廟之右亦有五祀之祭有司掌之有靈星
祠縣邑祠先農風伯雨師論曰臧文仲祀爰居而孔子
以為不知漢書郊祀志著自秦以來訖乎王莽曲禮或
有未修而爰居之類衆焉世祖中興蠲除非常修復舊
祀方之前事邈殊矣前志成帝即位明年丞相衡御
史大夫譚條奏長安厨官縣官給祠郡國候神方士使
者所祠凡六百八十三所其二百八所應禮及疑無明
文可奉祠如故其餘四百七十五所不應禮或復重請
皆罷奏可本雍舊祠二百三所唯山川諸星十五所為
應禮云
漢增修羣祀
肅宗紀建初五年二月甲申詔曰今時復旱其令二千
石禱五嶽四瀆及名山能興雲致雨者冀蒙不崇朝徧
雨天下之報元和元年十月己未幸江陵詔廬江太守
祠南嶽二年二月甲寅詔曰今山川鬼神應典禮者尚
未咸秩其議增修羣祀以祈豐年丙辰東廵狩乙丒帝
耕於定陶祠唐堯於成陽靈臺辛未幸太山柴告岱宗
有黃鵠三十經祠壇上進幸奉高壬申宗祀五帝於汶
上明堂癸酉告祠二祖四宗丙子詔曰朕廵狩岱宗柴
望山川告祀明堂以章先勲三月庚寅祠孔子於闕里
及七十二弟子四月庚申假於祖禰告祠高廟三年二
月壬寅詔曰前祠園陵遂望祀華霍東柴岱宗為人祈
福今將禮常山戊辰進幸中山遣使者祠北嶽癸酉還
幸元氏祠光武顯宗於縣舍正堂明日又祠顯宗於始
生堂皆奏樂三月丙子詔高邑令祠光武即位壇庚辰
祠房山於靈壽章和元年八月癸酉南廵狩壬午遣使
者祠昭靈后己丒遣使祠沛高原廟豐枌榆社祭祀
志元和二年正月詔曰山川百神應祀者未盡其議增
修羣祀宜享祀者(注東觀書詔曰經稱秩元祀咸秩無文祭法法施於民則祀之以死勤事)
(以勞定國能禦大災則祀之日月星辰民所瞻仰也山林川谷丘陵民所取財用也非此族不在祀典孝文十)
(二年令曰比年五穀不登欲有以增諸神之祀王制曰山川神祇有不舉者為不敬今恐山川百神應典禮者)
(尚未盡秩其議增修羣祀宜享祀者以祈豐年致嘉福蕃兆民詩云懷柔百神及河喬嶽)二月上東
廵狩將至泰山使使者祠帝堯於濟隂成陽靈臺上至
泰山修光武山南壇兆辛未柴祭天地羣神如故事壬
申宗祀五帝於孝武所作汶上明堂光武配如雒陽明
堂祀癸酉更告祀高祖太宗世宗中宗世祖顯宗於明
堂遂覲東后幸魯祠東海恭王及孔子七十二弟子四
月還京都庚申告至祠高廟世祖各一特牛又為靈臺
十二門作詩各以其月祀奏之鄧后紀常以鬼神難
徵淫祀無福乃詔有司罷諸祠官不合典禮者順帝
紀陽嘉元年二月京師旱庚申勑郡國二千石各禱名
山岳瀆遣大夫謁者詣嵩高首陽山并祠河洛請雨戊
辰雩甲戌詔曰分禱祈請靡神不禜今遣侍中王輔等
持節分詣岱山東海榮陽河洛盡心祈焉前地理志
京兆華隂太華山在南有祠集靈宫武帝起潁川
崈高有太室少室山廟常山上曲陽常山北谷在
西北有祠泰山博有泰山廟在西北求山上廬江灊天
柱山在南有祠馮翊臨晉有河水祠東萊臨朐有海水
祠後志江都有江水祠
漢祠先農祠風伯雨師
祭祀志縣邑常以乙未日祠先農於乙地以丙戌日祠
風伯於戌地以己丒日祠雨師於丒地用羊豕光武封
禪使謁者以一特牲告祠泰山如親耕貙劉祠先農先
虞故事禮儀志正月始耕告祠先農注賀循藉田儀
云漢耕日以太牢祭先農於田所衞宏漢舊儀曰春始
東耕於藉田官祀先農(五經要義云立壇於田所以祠先農)
漢祠唐堯
紀章帝元和二年二月乙丒使使者祠唐堯於成陽靈
臺(述征記曰成陽東南有堯陵陵南一里有堯母慶都陵)安帝延光三年二月庚
寅遣使者祠唐堯於成陽南都賦立唐祀乎堯山
集古錄堯祠碑在濟隂(熹平四年建)聖漢龍興纂堯之緒祠
以上犧李木連理生於堯祠堯母碑(建寧五年建)堯母慶都
感赤龍而生堯蓋葬於兹欲人莫知名曰靈臺上立黃
屋堯所奉祠大漢堯之苗胄歲以春秋奉太牢祠(隷釋濟隂)
(大守孟都修堯廟碑永康元年立)成陽靈臺碑云堯歴三河有龍授圖
武帝紀元封五年冬至盛唐望祀虞舜於九嶷地
理志右扶風雍有太昊黃帝以下祠三百三所虢有周
文武祠
漢郊禋制
晉禮志魏明帝太和元年正月丁未郊祀武帝以配天
宗祀文帝於明堂以配上帝是時二漢郊禋之制具存
魏所損益可知(宋志同)又云魏文黃初二年正月郊祀天
地明堂是時魏都洛京而神祇兆域明堂靈臺皆因漢
舊事衞宏漢舊儀曰漢制天地以下羣神所祭凡千
五百四神
羣臣立祠
莊周書畏壘事吏祠於社萌牙於此秦漢而後燕齊立
欒公之社未有特祠也蜀守文翁齊相石慶吏民為立
祠由是桐鄉(朱邑)南陽(召信臣)渭陽(胡建)舞陽(岑彭)臨淮(侯霸)越巂
(張翕)雒陽(王渙)零陵(周嘉)葉(王喬)益州(文齊)沔陽諸葛亮(習隆請斷私祀)之祠
史不絶書張許睢陽(柳宗元羅池李頻梨山)陸璪新鄉于公為縣獄史
生而立祠其原既開乃有王巴郡(堂)任九真(延)張武威
(奐)杜池陽(軫)韋廣都(義)荀安陽(勖)陸浚儀(雲)何始興(遠)
郭涼州(元振)狄彭澤魏州(仁傑)吕江陵(諲)盧嶺南(鈞)猶甘棠
勿翦之義
魏望祠山川
文選何晏景福殿賦大哉惟魏世有哲聖歲二月東廵
至於許昌望祠山川考時度方注太和六年三月東廵
四月行幸許昌宫宋志魏太和四年八月東廵遣使
以特牛祠中嶽
晉祠先農
志武帝泰始四年有司奏耕祠先農可有司行事詔下
河南處田地於東郊之南洛水之北於是乘輿御木路
以耕以太牢祀先農
晉祭法唐家祭儀
隋志晉盧諶撰雜祭法六卷晉范汪撰祭典三卷唐
傳盧弘宣患士庶人家祭無定儀乃合十二家法損益
其當次以為書(志卷亡)
後魏祀六宗
志高閭曰六宗之祀禮無明文名位壇兆歴代所疑漢
魏及晉諸儒異說或稱天地四時或稱六者之間或稱
易之六子或稱風雷之類或稱星辰之屬或曰世代所
宗或云宗廟所尚或曰社稷五祀凡有十一家云云相
承别立六宗之兆揔為一位而祭之帝曰書稱肆類上
帝禋六宗文相連屬上帝六宗當是一時之祀非别祭
之名六宗必是天皇大帝及五帝之神明矣禋是祭帝
之事一祭而六祀備焉無煩别立六宗之位
唐祀典大祀中祀小祀常祀
會要顯慶二年大祀籩豆十二中祀十小祀八貞元十
五年齊抗奏大中小祀七十祭云云舊制每歲大中小
祀凡七十九祭四十五祭皆定日著於祀典三十四祭
不定日辰大卜擇日正月十二祭自祈穀圓丘至九宫
貴神二月十祭自釋奠文宣王至惠昭太子廟四月十
祭自祀赤帝至雩祀圓丘五月四祭自皇地祇至太子
廟六月四祭自祀黃帝至廣德王七月八祭自祭白帝
至饗太廟八月七祭自釋奠至太子廟九月二祭饗明
堂告憲宗十月十祭自祀黑帝至神州地祇十一月六
祭自祀天圓丘至太子廟十二月六祭自䄍祭至祭西
冰井志五禮一曰吉禮天子親祠者二十有四三歲
一祫五歲一禘當其歲則舉其餘二十有二一歲之間
不能徧舉則有司攝事其非常祀者有時而行之皇后
太子歲行事者各一餘皆有司行事凡歲之常祀二十
有二冬至祈穀至享先農大祀中祀無常日者卜小祀
則筮皆于太廟大祀天地宗廟五帝及追尊之帝后中
祀社稷日月星辰岳鎮海瀆帝社先蠶七祀文宣武成
王及古帝王贈太子小祀司中司命司人司禄風伯雨
師靈星山林川澤司寒馬祖先牧馬社馬步州縣之社
稷釋奠有司歲所常祀者十有三立春後丒日祀風師
立夏後申日祀雨師立秋後辰日祀靈星立冬後亥日
祀司中司命司人司禄季夏土王之日祭中霤孟冬祭
司寒皆一獻其春秋釋奠於文宣武成王皆以上丅上
戊國學以祭酒司業博士三獻
唐祭五嶽四鎮親祠華嶽
禮樂志其五嶽四鎮歲一祭各以五郊迎氣日祭之東
嶽岱山於兖東鎮沂山於沂南嶽衡山於衡南鎮會稽
於越中嶽嵩高於河南西嶽華山於華西鎮吴山於隴
北嶽常山於定北鎮醫無閭於營東海於萊淮於唐南
海於廣江於益西海及河於同北海及濟於河南會
要(兼實錄等書)武德二年十月二十九日甲子親祠華嶽貞
觀十九年三月丁丒自為文祭北嶽永淳二年正月庚
子至奉天宫遣使祭嵩嶽及少室箕山具茨等山西王
母廟開元十一年四月二十六日庚申崇飾霍山祠廟
秩視諸侯十九年四月甲辰命有司祭嶽瀆二十年四
月戊申同二十五年十月八日戊申令左丞相裴耀卿
等分祭五嶽四瀆二十八年十月三日令侍中牛仙客
等分祭郊廟社稷岳瀆至天寳元年十二月乙亥詔令
嗣鄭王希言等分祭五岳其四瀆名山並委所由郡長
官擇日致祭三載四月丙辰遣使分祭岳瀆十一月壬
申勑關内名山大川優於常禮七載十一月十七日八
載九月二十日十載二月己亥皆遣官分祭岳瀆貞元
二年八月詔裴郁等十人各就方鎮祭岳瀆舊禮皆因
郊祀望祭天寳中始有遣使祈福之祀至德中又加西
岳金天王中岳中天王及諸岳瀆王公之號今用遣使
之禮非正也開成二年四月辛酉建終南山祠宇八月
乙未畢己酉冊為廣惠公高祖紀武德二年十月甲
子祠華山三年四月丙申祠華山玄宗紀開元二年
正月壬午以關内旱祠名山大川舊紀開元十二年
十一月庚申(一作庚午)幸東都至華隂上製岳廟文勒之於
後(會要十二年十一月四日庚申幸東都十日丙寅至華州命刺史徐知仁與信安王禕勒石於華岳祠南)
(之道衢上親製文十三年七月七日碑成張於應天門以示百竂銘曰高標赫日半壁飛雨)十九年
五月壬戌初立五岳真君祠會要垂拱四年七月一
日封嵩山為神岳天中王玄宗先天二年八月二十日
(癸丒)封華岳為金天王開元十三年十一月(壬辰)封泰山天
齊王天寳五載正月二十三日(乙亥)封中岳中天王南岳
司天王北岳安天王(寳應二年五月丁卯改封北嶽寧天王)六載正月十
二日戊子封四瀆為公河靈源濟清源江廣源淮長源
文粹張嘉貞有北嶽恒山碑銘杜甫有封西嶽賦
楊敬之為華山賦
唐七祀
禮志七祀各因其時享司命戶以春竈以夏中霤以季
夏土王之日門厲以秋行以冬中祀(李林甫復修月令冬祀井而不祀行)
六典太常丞凡大享太廟則修七祀於太廟西門之
内
晉志江左以來不立七祀
唐功臣配饗功臣祀典
會要貞觀禮祫享功臣配享於廟庭禘享則不配後祫
禘並配高祖廟六人(淮安王神通河間王孝恭殷開山劉政會裴寂劉文靜)太宗
廟七人(房玄齡高士廉屈突通魏徵長孫無忌李靖杜如晦)高宗廟六人(李勣張行成許)
(敬宗馬周褚遂良高季輔劉仁軌)中宗廟八人(桓彦範敬暉張東之崔玄暐袁恕己狄仁傑魏)
(元忠王同皎)睿宗廟二人(蘇瓌劉幽求)玄宗廟三人(張說郭元振王琚)肅
宗廟二人(苗晉卿裴冕)代宗廟一人(郭子儀)德宗廟三人(李晟段秀)
(實渾瑊)憲宗廟四人(杜黃裳裴度高崇文李愬)貞觀十六年四月二十
九日將行禘祭集禮官議韋挺等十八人議曰禘及時
享功臣不應及顔師古議曰商書稱從與大享周禮著
祭於大烝是知小祀不及功臣請祫配功臣禘即不及
(隋禮志梁天監三年祫祭乃及功臣)大中四年五月宗正少卿李從易奏
自武德以來功臣列在祀典三十八人杜甫朝享太
廟賦曰殷劉房魏之勲可以中摩伊吕上冠夔卨代天
之功為人之傑
唐雩祀上帝
禮志武德初定令孟夏雩祀上帝於圓丘景帝配牲用
蒼犢二五方上帝五人帝五官從祀用方色犢十貞觀
雩祀於南郊顯慶禮於圓丘六典旱甚則修雩秋分
已後雖旱不雩歷志大衍歷日度議曰唐禮當以建
已之初農祥始見而雩若據麟德歷以小滿後十三日
則龍角過中為不時矣
唐亳州老子廟
太宗紀貞觀十一年七月丙午給亳州老子廟戶二十
以奉享紀高宗乾封元年二月己未(一作癸未)如亳州祀
老子追號太上玄元皇帝睿宗景雲二年四月甲辰作
玄元皇帝廟元宗開元二十九年正月丁酉立玄元皇
帝廟天寳元年正月甲寅作玄元皇帝廟田同秀言降
於丹鳳門通衢(一云二月乙酉置廟)二月辛卯享於新廟(四月戊子太常)
(奏降神用混成之樂)會要天寳元年九月二十五日勑兩京玄
元廟改為太上玄元皇帝宫二年三月十二日改為太
清宫東都為太徽宫天下諸郡為紫極宫通鑑高祖
武德七年十月丙子上幸樓觀謁老子祠(志鳳祥府盩厔有樓觀老)
(子祠)漢延禧八年初祠老子於苦縣九年親祀
於濯龍文罽為壇飾金釦器設華蓋坐用郊天
樂
唐享先農(詳見藉田)
六典孟春吉亥享先農於東郊以后稷配季春吉已享
先蠶於西郊會要開元定禮祀神農氏於壇上以后
稷配
唐開元祀古帝王賢臣
褚無量傳開元五年帝將幸東都上言昔禹舜之狩秩
山川徧羣神漢孝景祠黃帝橋山孝武祠舜九疑高祖
過魏祭信陵君墓過趙封樂毅後孝章祠桓譚冢願所
過名山大川丘陵墳衍古帝王賢臣在祀典者並詔致
祭帝納之即詔無量祠堯平陽宋璟祠舜蒲坂蘇頲祠
禹安邑在所刺史參獻又求武德以來勲臣苗裔紹續
其封
唐祭祀之節
禮志凡祭祀之節有六曰卜日齋戒陳設省牲器奠玉
帛宗廟之晨祼進熟饋食柳宗元曰周禮祭僕視祭
祀百官之戒具誅其不敬者漢以侍御史監祠唐開元
禮大祠中祠以御史監祠曰監祭使寳應中更號祠祭
使俄復初
建隆祭司寒
建隆二年始置藏冰務而修其祭常以四月命官率太
祝用幣以黑牡祭玄冥之神乃開冰以薦寢廟淳化三
年二月二十八日李至言開冰之祭當在春分天聖新
令春分開冰祭司寒季冬藏而設祭於北郊左傳日
在北陸而藏冰黑牡秬黍以享司寒注玄冥北方之神
(孔穎達云啟冰唯獻羔藏則祭用牡黍)宋志大明六年五月立凌室藏
冰有司奏祭司寒於凌室之北(凌室在樂遊苑内)唐志孟冬
祭司寒(王涇郊祀錄季冬藏仲春開並黑牡秬黍祭於冰室)
乾德先代帝王典祀
乾德元年六月丙申令有司三歲一舉先代帝王祀典
各以功臣配享建漢世祖廟於南陽唐太宗廟於醴泉
祥符元年六月丙申王欽若言瑕丘堯祠前得芝草九
本連理者四甲辰命欽若祭堯祠淳熙四年四月五
日靜江守張栻言州有唐帝祠去城二十里而近山曰
堯山(有唐道士彌明詩刻)虞帝祠去城五里而近山曰虞山(有大歷中)
(磨崖刻載刺史李昌䕫修祠事)臣已新祠宇請著祀典從之唐開元
五年正月命褚無量祭堯祠宋璟祭舜祠蘇頲祭禹
祠唐狄仁傑持節江南吳楚俗多淫祠仁傑禁
止止留夏禹吴泰伯季札伍員四祠而已
開寳雩祀
開寳九年三月九日幸西京行雩祀(四月庚子)咸平二年
閏三月三日知揚州魏羽上唐李邕雩祀五龍祈雨之
法丁亥頒諸路令長吏精潔行之景德三年五月丙辰
(二十七日)頒畫龍祈雨法皇祐二年六月己巳(十五日)再頒先
朝祈雨雪法(即繪龍之法書目一卷)四年上封者言螟蝗為害乞
祭酺攘災禮官定壇位禮料凖馬步就馬壇設祭若外
州略依禜禮寳元初詔諸州旬上雨雪著為令論
衡曰董仲舒申春秋之雩設土龍以招雨
太平興國禡牙北郊
五年十一月十日禮院言車駕北征請出宫前一日祭
告天地於圜丘用特牲太廟社稷用太牢望祭嶽瀆名
山大川於四郊磔風於風伯壇祀雨師於壇禱馬於馬
祖壇祭蚩尤及禡牙於北郊並少牢祭天王於北郊迎
氣壇咸平二年北征亦如之
淳化正辭錄
淳化二年七月戊申(三十日)秘書監李至言祭祀祀辭臨
事撰進辭義淺近不合典式乃取舊一百九首(集唐郊祀錄祝)
(辭)增撰八十一首為正辭錄三卷上之(取左氏祝史正辭之義)一本
(云前代舊文辭體典正臣依古式修撰凡百九十三首内八十四首新製餘依舊辭分為三卷)先是端拱元
(年八月二十三日至謂祝文稱尊號非禮請告饗宗廟稱嗣皇帝請祠稱皇帝從之)景德元年十
二月癸卯命起居舍人知制誥李宗諤知制誥楊億直
史館陳彭年詳定正辭錄(因進書商王祝版誤故也)祥符二年四月
庚寅命兩制龍閣待制與太常禮院取秘省學士院祝
版據正辭錄重定紹興二十七年九月丁亥復修是書
(見前)凡祝辭皇帝親祀則書之冊封禪用玉餘用竹有
司常祀書之方版
祥符忠清廟
吴山伍子胥祠祥符五年五月乙未詔神實主洪濤禦
菑捍患封英烈王紹興十三年加封祥符四年二月
乙丑詔河中府葺伯夷叔齊祠宇(後漢五行志注引蔡邕作伯夷叔齊)
(碑)
慶歷熙寧元祐祀儀
慶歷四年正月辛夘太常禮院上新修太常新禮四十
卷慶歷儀祀六十三卷賜提舉官參知政事賈昌朝編
脩官龍圖閣直學士孫祖德等器幣有差初景祐四年
同知太常禮院吴育言本院所藏禮文故事未經刊修
請擇官類聚古今制度各定為一代之法至是始上熙
寧十年正月庚申太常禮院言以慶歷五年以後祠祭
沿革參酌編修成祀儀三卷(一云三本)詔行之三月己巳賜
判太常寺陳襄等銀帛元豐元年復命編修元祐三年
書成崇寧二年三月六日太常少卿席旦請重加討論
昭神考制作之盛以崇寧祀儀為名從之元豐八年
十二月攽行釋奠社稷風伯雨師新修祀儀熙寧七
年七月乙巳沈括言奉詔編修明堂藉田祫享恭謝式
欲止修明堂祫享二禮從之
宋朝崇祀錄
孫奭撰大宋崇祀錄三十卷序云三聖相承五紀而遠
文物增損詔符襞積且開元之代既為通禮而韋公肅
續譔禮閣新儀王涇又為郊祀錄補備其事國朝惟有
開寳之禮無它譔述願紀信書亟蒙開可又詔知制誥
李維直史館姜嶼參相典領未遑卒業逮兹閒外始復
講求興建隆之元據開寳之舊先列凡例明常制也次
張題部俾從類也篇有引述原乎大本注有援證包乎
先代至於太僕之牢具司農之蔬膊光禄之脯果醪醢
少府之器服圭品奉常之粢稻太府之薰幣將作燧鑑
之給司天日時之告祝史冊信撰工樂章壇墠以級
為差攅題以位置相凖因事示法附義生文比次有倫
攟摭無間具實錄之體備有司之傳析而第之為二十
卷周禮盡在無待太史之觀漢儀可推當留博士之藏
宋朝山川祠
隋開皇十四年立冀鎮霍山祠唐天寳十載封沂會稽
吴霍醫無閭公爵郊祀錄四鎮歲一祭各以五郊迎氣
日開元禮唯祭四鎮自天寳始益霍惟五周顯德四年
後止祭沂山其諸鎮不祭本朝建隆二年七月七日修
北嶽廟八月六日修西嶽廟四年四月四日以湖南平
命李昉祭南嶽乾德四年重製五嶽祠衣冠六年四月
七日詔祭四鎮凖開元禮七月十日復南嶽四瀆常祭
八月修霍山祠開寳三年修四瀆廟六月三日平廣南
祭南海(五年六月五日詔嶽瀆及東南海以令尉兼廟令丞九月修淮渦廟)十一月七日
詔學士昉多遜等十三人分撰嶽瀆祠及歴代帝王碑
(太平興國四年六月八日平太原還次定州遣使祠北嶽八年九月二十八日以渦州河决命密學齊賢至白)
(馬津以一太牢沈祠加璧九年三月二日以將塞命學士宋白祠亦如之)淳化二年二月十
二日祕監李至請五郊迎氣祭其方嶽鎮海瀆(北鎮於北嶽望)
(祭)八月十三日禮官言顯德中祭江瀆于揚請如故事
祭於益至道元年二月八日以旱祀五嶽故事御書祝
版學士言五嶽視三公稱名恐非古上云唐德宗猶拜
風雨朕為民祈福無憚桑林之禱舊制豈可廢景德三
年七月以汴口復通祭河瀆十二月己卯詔澶州於河
南置河瀆廟初帝幸澶淵大河不冰虜若見隂兵助戰
故立祠四年修嵩嶽祠祥符元年十一月十二日庚午
將幸澶先命學士宗諤祭河瀆辛未帝幸廟酌奠以頓
丘令為廟令命晁迥為碑丙子封顯聖靈源公二年二
月辛卯修北嶽廟三月乙丒修西嶽廟四月乙未以旱
祠北嶽三年八月丁卯祭西海四年二月壬子駕出潼
關遣官祀西嶽次河中丙辰祀河瀆並太牢三獻甲子
親謁河瀆廟西海望祀壇詔禮官定壇制高四尺四面
為陛五月乙未(十七日)加上五嶽帝號十月戊申(九日)上衮
冕御朝元殿授玉册五年二月命晁迥等撰碑六年正
月辛亥修淮瀆廟九月辛卯修南海廟七年十月十九
日親製東嶽醮告文八年三月十四日製南西北中嶽
醮告文刊石於廟康定元年十一月十日加封四瀆嘉
祐六年閏八月辛卯(十二日)修北嶽祠元符三年修東嶽
廟命曾肇為碑為殿三曰嘉寧蕃祉儲祐
熙寧太常祠祭總要
熙寧四年冬詔以諸寺監祠事隷太常以肅奉神之禮
太常簿楊傑集是書以諸司所職為旁通圖一卷上知
其綱下知其目序曰國朝歲祀天地五方帝神州宗廟
大明夜明太社稷太一九宫臘蜡為大祀文宣武成風
雨師先農先蠶五龍為中祀壽星靈星中霤馬祭司寒
司中司命司民司禄為小祀凡太常典禮樂少府共服
器光禄共酒齊黍稷果實醯醢將作共明水明火太府
共香幣太僕共牛羊司農共豕俎云云國朝凡大中
小祀歲一百七大祠十七中祠十一小祠十四著禮令
用日者五十九有時月而無日者四十八(兩朝志三祀歲二十八後)
(有高禖大火酺神之屬事隨而增)中興大祀五十五中祀四小祀十四
淳熙編類祭祀儀式
一卷淳熙六年禮寺編定從禮部侍郎齊慶胄所請也
又一卷載州縣釋奠祈報社稷祀風雨雷師制度六年
所頒
玉海卷一百二
