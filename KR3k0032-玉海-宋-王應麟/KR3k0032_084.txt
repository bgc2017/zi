卷八十三
玉海卷八十三
宋王應麟撰
車服
旌旗
觜觿西九星一曰天旗爾雅注旄首曰旌有鈴曰
旂
黃帝五旗牙旗
外紀有熊制陳法設五旗五麾天下不順者征之東至
海西至空桐南至于江北逐葷粥而邑于涿鹿之阿
通典黃帝振兵教熊羆貔貅云云(同上)世本黃帝作旃
河圖風后曰予告汝帝之五旗東方法青龍曰旗西
方法白虎曰典南方法赤鳥曰䉭(一作鼠)北方法玄武曰
旂中央法黃龍曰常黃帝出軍决有所攻伐作五采
牙幢始立牙之日吉氣來應旗幡指敵或從風舉勇氣
奔逸是謂堂堂之陣正正之旗此大勝之徵(青牙旗引東赤南白)
(西黑北黃中)列子黃帝與炎帝戰阪泉以鵰鶡鷹鳶為旗
幟蓋旌旗之始也
堯進善旌舜告善旌
見招諫類文選王融策秀才文或揚旌求士注管子
曰舜有告善之旌
舜太常
子華子舜游巖廊之上被袗衣而鼓五弦之琴畫日月
于太常(釋名曰言常明也)備十有二章黼黻玄黃爛如也(禮司常疏)
(聖人與日月齊明旌旗畫日月象之臧哀伯云三辰旂旗昭其明也太常畫日月兼有星)書疏王肅以為舜
時三辰即畫於旌旗(廣雅云天子之旌高九仞)春杖疏曰穆天子傳天子建日月七星
舜皂游
史記秦之先大費與禹平水土舜曰咨爾費(是為伯翳)贊禹
功其錫爾皂游索隠皂色旒旆後漢志秦玄旗皂游
從水德
虞旂夏綏魯四代旌旗
明堂位有虞氏之旂(下文言有虞氏之緌)夏后氏之綏殷之大白
周之大赤注四者旌旗之屬綏當為緌虞當言綏夏當
言旂此盖錯誤緌謂注旄牛尾於杠首所謂大麾書曰
武王右秉白旄以麾禮王建大旂以賓建大赤以朝建
大白以即戎建大麾以田正義此論魯有四代旌旗虞
緌但注旄竿首未有旒縿夏旂漸文既注旄竿首又有
旒縿大白大赤各随代之色無所畫也王制天子下
大綏注有虞氏之旌旗也通典夏奚仲為車正建旗
斿旐以别尊卑等級巾車注大麾色黑夏后氏所建
司常疏夏采注云禹貢徐州貢夏翟之羽有虞氏以
為緌後世或無染鳥羽象而用之(冬官鍾氏染鳥羽)荀子武
王誅紂垂之赤旆墨子天賜武王黃鳥之旗
夏旌旗旂常
宋禮志夏建旌旗以表貴賤隋志奚仲為夏車正加
以旂常於是旒就有差用明尊卑之别
商龍旂周龍旂(又見下)渠門赤旂綪茷
商頌玄鳥龍旂十乘大糦是承疏諸侯建龍旂助祭
魯頌龍旂承祀疏建交龍之旂周頌載見龍旂陽陽
和鈴央央鞗革有鶬注陽陽言文章和在軾前鈴在旂
上齊語(管子同)葵丘之會天子使宰孔致胙于桓公賞
服大路龍旂九旒(管子云九斿)渠門赤旂注渠門兩旗所建
以為軍門若今牙門也赤旂大旂也(管子注渠門旗名)左傳
分魯公以大旂(交龍為旂)分康叔以少帛(雜帛)綪茷(大赤也取染草名)
(東京賦通帛綪茷)旌旗(通帛為旃析羽為旌)吳語建肥胡(幡)白常白旂
赤常赤旟玄常玄旗(詩出車疏文王時未制周禮則南仲以下或建旗或載旐載旟)
荀子禮論龍旂九斿所以養信吕氏春秋孟春載青
旂注交龍為旂載者若今之雞翹車是也漢書韋孟
詩肅肅我祖國自豕韋黼衣朱黻四牡龍旂云云揔齊
羣邦以翼大商注應劭曰旗上畫龍為之國語云豕韋
為商伯後漢志注東觀書永平二年正月東平王蒼
議曰旂有龍章日月以備其文
周九旗大常旂旜物旗旟旐
旞旌巾車旗物大閱旗物大旂
春官司常(中士二人)掌九旗之物名各有屬以待國事日月
為常交龍為旂通帛為旜雜帛為物熊虎為旗鳥隼為
旟龜蛇為旐全羽為旞析羽為旌(注物名者所畫異物則異名屬謂徽識也)
(大傳謂之徽號今城門僕射所被及亭長著絳衣皆其舊象通帛謂之大赤從周正色無飾雜帛者以帛素飾)
(其側白殷之正色全羽析羽皆五采繫於旞旌之上所謂注旄於干首凡九旗之帛皆用絳)疏周建子物萌
(色赤殷建丑為正物牙色白詩干旄干旌注云孤卿建旃大夫建物首皆注旄太常已下首皆有旄羽周尚赤)
(故爾雅云纁帛縿也)及國之大閱贊司馬頒旗物王建大常(注王畫日)
(月象天明也)諸侯建旂(畫交龍一象升朝一象下復)孤卿建旜(不畫言奉王之政教)
而已(聘禮使者載旜)大夫士建物(雜帛言以先王正道佐職也疏中赤旁白白是先王殷之)
(正色)師都建旗(六鄉六遂大夫鄉遂出軍賦熊虎象其守猛莫敢犯)州里建旟(鳥隼象勇)
(捷)縣鄙建旐(龜蛇象捍難避害)道車載旞(象路也王以朝夕燕出入)斿車載
旌(木路也王以田以鄙全羽析羽五色象其文德也大閱王乘戎路建大常玉路金路不出)皆畫其
象焉官府各象其事州里各象其名家各象其號(徽識以題)
(别衆臣樹之於位朝各就焉三者旌旗之細也異外内)凡祭祀各建其旗會同賓
客亦如之(注皆建大常)置旌門(掌舍設旌門)軍事建旌旗致民置
旗弊之甸亦如之巾車(下大夫二人)辨旗物玉路建大常
十有二斿以祀(九旗之畫日月者正幅為縿斿則屬焉)金鼓建大旂以賓
(九旗之畫交龍者)象路大赤以朝(九旗之通帛)革路建大白以即戎
殷之旗猶周大赤蓋象正色也(周書尅殷武王乃手大白以麾諸侯百夫荷素質之旗以前于王)世俘云
(王佩赤白旂)木路建大麾以田(不在九旗中以正色言之刪黑夏后氏所建)夏
官大司馬中秋教治兵王載大常諸侯載旂軍吏載旗
師都載旜鄉遂載物郊野載旐百官載旟各書其事與
號節服氏衮冕六人維王之大常司勲凡有功者
銘書王之大常祭於大烝司勲詔之(注生則書于王旌識其功)書君牙
(成績紀于大常)冬官輈人龍旂九斿以象大火也(注交龍為旂諸侯之)
(所建也大火蒼龍宿之心其屬有尾尾九星䟽車上皆建旌旂故因說旌旂之義已下九斿七斿六斿四斿之)
(旌旗皆謂天子自建若臣下皆依命數然天子以十二為節而今建九七六四斿者上得兼下也尾九星九斿)
(所象此謂天子龍旂其上公亦九斿若侯伯則七斿子男則五斿大行人所云是也)樂記曰龍斿九斿天子
之旌也(輿人疏案禮緯諸侯旗齊軫大夫齊較)鳥旟七斿以象鶉火也(注鳥隼為)
(旟州里所建鶉火朱鳥宿之柳其屬有星星七星疏鶉火三星柳為首)熊旗六斿以象伐
也(注熊虎為旗師都之所建也伐屬白虎宿與參連體而六星)龜蛇四斿以象營室
也(注龜蛇為旐縣鄙之所建營室玄武宿與東璧連體而四星)弧旌枉矢以象弧也
(注覲禮曰侯氏載龍旂弧韣則旌旂之屬皆有弧也弧以張縿之幅有衣謂之韣又為設矢象弧星有矢也妖)
(星有枉矢者蛇行有毛目此云枉矢蓋畫之也疏弧旌者弧弓也旌旗有弓所以張縿幅弓上畫枉矢於上韣)
韜也以衣韜其弓月令帶以弓韣是也(晉志弧九星在狼東南天弓也)輈人此制與周官不合四旗非周
(制亦非前代之制正合曲禮之言然則戰國之制乎)秋官大行人上公建常九
斿侯伯七斿子男五斿(注常旌旗也)明堂位是以魯君孟
春乘大路載弧韣旂十有二旒日月之章祀帝于郊配
以后稷天子之禮也左傳分魯公以大旂(泮水言觀其旂其旂茷茷)有虞氏
之旂夏后氏之綏商之大白周之大赤左傳三辰旂
旗昭其明也注日月星畫於旂旗象天之明疏九旗之
物唯日月為常不言畫星者蓋大常之上又畫星也穆
天子傳稱建日月七星蓋畫北斗七星也通典黃帝
振兵教熊羆貔貅制陳法設五旗五麾夏后氏奚仲為
車正建其斿旐殷因之周制司常掌九旗云云
周虞旗虞旌
地官山虞若大田獵則萊山田之野及弊田植虞旗于
中致禽而珥焉注山虞有旗以其主山得畫熊虎其仞
數則短也(山多虎故用熊虎)澤虞若大田獵則萊澤野及弊田
植虞旌以屬禽注澤鳥所集故得注析羽大司徒大
軍旅田役以旗致萬民而治其徒庶之政令鄉師凡
四時之田及期以司徒之大旗致衆庶而陳之以旗物
辨鄉邑而治其政令刑禁注司徒致衆庶者以熊虎之
旗遂人若起野役則令各帥其所治之民而至以遂
之大旗致之注遂之大旗熊虎天官獸人及弊田令
禽注于虞中注置虞人所立虞旗之中夏官田僕凡
田令獲者植旌大司馬大閱司馬建旗于後表之中
以旌為左右和之門儀禮鄉射君國中射則皮樹中
以翿旌獲(疏用羽為之)白羽與朱羽糅(注燕射也以翿旌獲尚文德也)於郊
則閭中以旌獲(大射也析羽為旌)於竟則虎中龍旜(與鄰國君射也畫龍)
(於旜尚文章也通帛為旜)大夫兕中各以其物獲士鹿中翿旌以獲
詩車攻悠悠旆旌建旐設旄搏獸于敖注田者褐纏
旃以為門天子發抗大綏諸侯發抗小綏疏舉綏為表
抗綏謂既射舉之因置虞旗於其中受而致禽焉受禽
獵止則弊之故王制曰下大綏(下謂弊之)齊招虞人以旌
不至楚公子圍為王旌以田
周獲旌(又見上)更旌
春官司常凡射共獲旌歲時共更旌注獲旌獲者所持
旌更旌取舊予新夏官服不氏射則贊張侯以旌居
乏而待獲田僕令獲者植旌注以告獲也儀禮鄉
射司馬命獲者執旌以負侯大射儀獲者坐而獲舉旌
以宮偃旌以商孟子齊景公田招虞人以旌不至
周龍章
司馬法(禮巾車疏引之)天子之義章夏后氏以日月象(一作上)明
也商以虎尚(一作上)威也周以龍尚(一作上)文也注章畫飾
也(巾車疏周雖以日月為常以龍為章)明堂位周以龍章為冕服之韍
郊特牲旂十有二旒龍章而設日月以象天也(注魯禮)
詩六月宣王北伐也織文鳥章白旆央央注錯革鳥
為章(疏畫急疾之鳥隼是也百官建旟)箋云織徽織也將帥以下衣皆
著焉(織史記漢書謂之幟疏自王以下其制如所建旌旗而畫之其象但小耳以絳為縿各畫其章又絳)
(為旒書名於末)韓奕王錫韓侯淑旂綏章注交龍為旂綏大
綏也(疏即王制下大綏即交龍旂竿所建與旂共一竿為貴賤表章故云綏章)覲禮天子
乘龍載大旆象日月升龍降龍(注大旆大常也)漢東觀書東
平王蒼議曰旂有龍章日月以備其文
周罕旗
史記武王入商百夫荷罕旗以先驅後漢志注同(書右東白旄以麾)
東京賦雲罕九斿注薛綜曰旌旗名春秋正義鄭
有蝥弧齊有靈姑銔皆諸侯之旗也趙簡子有蠭旗
卿之旗也詩王錫韓侯淑旗綏章江漢既設我
旟車攻悠悠旆旌出車設旐建旄衛干旄干
旌干旟晉趙簡子蠭旗吳肥胡宋旌夏左
傳鄭命二拒旝動而鼓晉中軍風于澤亡大旆之左
旃張侯曰師之耳目在吾旗鼓城濮之戰狐毛設
二旆而退之吉行以綪茷師行以白旆繼旗者
旐繼旐者旆
周鳬旌
隋巢子(一云墨子)天賜武王黃鳥之旗以伐殷隋禮志周
書王會張羽鳬旌禮記云龍旂九旒天子之旌也晉
志成王之會壇垂隂雨五方之盛有八十物宗馬鳥旌
奚往不格秦皇并國豐貂東至獬豸南來又有玄旗皂
旒之制旄頭罕車之飾
周黃旂
司馬法天子之義旂夏后氏玄首人之執也殷白天子
之義也周黃地之道也(旌首有鈴曰旂)
管仲九章
管子兵法篇第十七三官不繆五教不亂九章著明三
官一曰鼓二曰金三曰旗旗所以立兵利兵偃兵也五
教一曰教其目以形色之旗二曰教其身以號令之數
三曰教其足以進退之度四曰教其手以長短之利五
曰教其心以賞罰之誡九章一曰舉日章則畫行二曰
舉月章則夜行三曰龍章行水四曰虎章行林五曰鳥
章行陂六曰蛇章行澤七曰鵲章行陸八曰狼章行山
九曰舉章則載食而駕(韜也謂韜其章而舉之)九章既定而動
静不過禮大司馬中夏教茇舍辨號名之用帥以門
名縣都各以其名家以號名鄉以州名野以邑名百官
各象其事以辨軍之夜事(古者晝戰則目相視故為之旌幟夜戰則聲相聞故為之)
號名(大傳殊徽號昭二十一年宋廚人濮曰揚徽者公徒也詩六月織文鳥章)
漢赤幟朱旗
紀高祖為沛公祠黃帝祭蚩尢於庭而釁鼓旗幟皆赤
由所殺白帝子者赤帝子也贊旗幟上赤協于火德自
然之應得天統矣叙傳神母告符朱旗廼舉東京賦
高祖膺籙受圖杖朱旗而建大號燕然山銘朱旗絳
天韓信傳拔趙旗幟立漢赤幟二千功臣表周昌
為職志注主旗幟之屬東觀漢記段熲為并州刺史
曲蓋采旗(文選注引之)
漢大將旗
韓信傳信謂軍吏曰趙已先據便地壁且彼未見大將
旗鼓未肯擊前行平旦信建大將旗鼓鼓行出井陘口
漢黃屋左纛
史記贊朝以十月車服黃屋左纛高紀乘王車黃屋
左纛注李斐曰天子車以黃繒為蓋裏纛毛羽幢也在
乘輿車衡左方上注之蔡邕曰以犛牛尾為之如斗或
在騑頭或在衡續志聖人處天子之位黃屋左纛所
以副其德章其功也賈誼傳諸王或戴黃屋注師古
曰天子車蓋之制河東賦揚左纛被雲梢東京賦
方釳左纛鉤膺玉瓖鑾聲噦噦和鈴鉠鉠屬車九九乘
軒並轂&KR1352;弩重旃朱旄青屋雲罕九斿鈒戟轇轕髶髦
被繡虎夫載鶡注薛綜曰左纛以旄牛尾大如斗置騑
馬頭上以亂馬目不令相見朱旄旄牛尾赤色者也髶
髦髦頭茸騎也東方朔傳對曰羿為旄頭注應劭曰
旄頭以羽林為之髮正上向而長衣繡衣在乘輿車前
梁丘賀傳先敺旄頭注同上(天文志昴曰旄頤)光武紀建武
二十八年正月己巳賜東海王疆虎賁旄頭注魏文帝
列異傳曰秦文公時梓化為牛以騎擊之或墮地被髮
牛畏之入水因是置旄頭騎使先驅宋禮志周禮無
相風罼網旄頭之屬此非古制明矣何承天謂戰國並
争師旅數出懸烏之設務察風祲晉武問侍臣旄頭何
義彭推對曰秦國有竒怪觸山截木惟畏旄頭故虎士
服之則秦制也張華曰有是言而事不經臣謂壯士之
怒髮踊衝冠義取於此摯虞决疑無所是非徐爰曰彭
張各言意義無所承據案天文畢昴之中謂之天街故
車駕以罼罕前引畢方昴圓因其象星經昴一名旄頭
故使執之者冠皮毛之冠也柳宗元祭纛文豐有大
特化為巨梓秦人憑神乃建茸頭是為兵主用以行師
漢宗蚩尤亦作靈旗既類既禡指于有罪北面詔盟抗
侯以射雖有古典今棄不用太白隂經曰纛六大將
軍中營建出引六軍元魏有纛頭行幸及征伐建于
旗上唐衛尉器用纛居其一蓋旄頭之遺象節度
使植六纛本朝有皂纛十二左右各六
漢大旂
見金根車
漢泰一鏠旗靈旗井旟
郊祀志元鼎五年秋為伐南越告禱泰一以牡荆畫幡
日月北斗登龍以象太一三星為泰一鏠旗命曰靈旗
為兵禱則太史奉以指所伐國其春滅南越(五年夏吕嘉反秋遣)
路博德等五將軍討之(食貨志治樓船旗幟加其上)注李竒曰牡荆作幡柄也
晉灼曰天極星其一明者太一也旁三星三公也畫一
星在後三星在前師古曰以牡荆為幡竿禮樂志泰
元歌招搖靈旗九夷賓將注師古曰畫招搖於旗以征
伐甘泉賦招繇泰壹舉洪頤(旗名)樹靈旗西京賦建
玄弋植招搖注薛綜曰玄弋北斗第八星名為矛頭招
搖第九星名為盾今鹵簿中畫於旗建以前驅郎顗
傳以五月丙午遣太尉服干戚建井旟注書井星之文
於旟唐獨孤授靈旗賦三星前列九仞高懸戰國
策建九斿從七星之旟此天子之位也(傳三辰旂旗疏曰畫北斗)
(七星)曲禮行前朱鳥而後玄武左青龍而右白虎(以四)
(獸為軍陳象天也)招搖在上急繕其怒(畫招搖星於旌旗上以堅勁軍之威怒象天帝)
(也招搖星在北斗杓端主指者北斗第七星)曹植七啓垂宛虹之長緌抗
招摇之華旍光武紀贊神旌乃顧遞行天討
漢太常牙旗羽旗翠旌翠華旗
續志太常十二斿九仞曳地日月升龍象天明也校
獵賦靡日月之朱竿曳彗星之飛旗(李善注朱竿太常之竿也穆天子傳)
(曰日月之旗七星之文)立歴天之旂曳捎星之旃南都賦望翠
華兮葳蕤建太常兮裶裶東京賦建辰旒之太常紛
飈悠以容裔戈矛若林牙旗繽紛西京賦垂翟葆建
羽旗(注隼羽為旌旗)郊祀志置夀宫北宫張羽旗禮樂志
房中歌芬植羽林雲景杳冥金支秀華庶旄翠旌(師古曰析)
(五采羽注翠旄之首而為旌)上林賦建翠華之旗(張揖注以翠羽為葆也)歴
吉日以齊戒襲朝服乘法駕建華旗鳴玉鸞田蚡傳
前堂立曲旃(注禮大夫建旃曲柄上曲也)司馬相如賦楚王云云
靡魚須之橈旃曳明月之珠旗(師古曰大魚之須出東海見尚書大傳橈旃即)
(曲旃也)
漢鸞旗
賈捐之傳孝文帝詔曰鸞旗在前屬車在後注師古曰
鸞旗編以羽毛列繫幢旁載於車上大駕出則陳於道
而先行屬車相連屬而陳於後也甘泉賦流星旄而
電燭兮咸翠蓋而鸞旗輿服志鸞旗者編羽毛列繫
幢旁民或謂之雞翹非也注胡廣曰鸞旗以銅作鸞鳥
車衡上與本志不同楊秉傳上疏曰非郊廟之事則
鑾旗不駕注漢官儀曰前驅有雲罕皮軒鑾旗車東
京賦鸞旗皮軒通帛綪茷雲罕九斿注鸞旗以象鸞鳥
也雲罕旌旗别名九斿亦旗名晉有鸞旗車
漢龍旂熊旗
通典漢制龍旂九斿七刃以象大火鳥旟七斿五刃以
象鶉火熊旗六斿五刃以象參伐龜蛇旐四斿四刃以
象營室弧旌枉矢以象弧也此諸侯以下所建也宋
志漢制五色安立車建龍旂隋志應劭漢官大輅龍
旂畫龍於旂上也東京賦咸龍旂而繁纓注交龍為
旂西都賦張鳳蓋建華旗西京賦棲鳴鳶曳雲梢
弧旌枉矢虹旃蜺旌注上林賦曰拖蜺旌博古圖有
漢旂鈴
漢五旗晉九旗五旗唐五旗(見車類)
揚雄傳河東賦鳴洪鍾建五旗注漢舊儀云皇帝車駕
建五旗蓋謂五色之旗也以木牛承其下取負重致遠
也(宋志五旗者五色各一旗以木牛承其下徐廣云木牛取負重而安穏也五旗纏竿即禮記德車結旌不)
(盡飾也戎事乃散之武車綏旌垂舒之也)晉潘岳傳藉田賦九旗揚旆雲
䍐晻藹晉志五牛旗平吳後所造以五牛建旗車設
五牛青赤在左黃在中白黑在右旗常纏而不舒唯天
子親戎五旗舒旆(通典同)周遷車服記晉元帝始制五
牛之旗唐儀衛志五牛旗隊黃居内赤青居左白黑
居右各八人執(通典同)漢江都王非以軍功賜天子
旗
魏赤旂
魏志明帝景初元年三月定歷改年為孟夏四月服色
尚黃犠牲用白戎事乘黑首白馬建大赤之旂朝會建
大白之旗晉輿服志太元中東宫建乘路有青赤旂
徐邈議太子既不備五路赤旂宜省
吳黃龍大牙牙幢
吳志黃武八年夏黃龍見樊口權因瑞改元又作黃龍
大牙常在中軍諸軍進退視其所向(後漢袁紹傳注真人水鏡經曰凡軍)
(始出立牙竿必令全堅牙門旗竿軍之精也即周禮司常軍旅會同置旌門是也)胡綜作黃龍
大牙賦狼弧垂象實惟兵精聖人觀法是效是營乃律
天時制為神軍取象太乙五將三門疾則如電遲則如
雲進止有度約而不煩四靈既布黃龍處中周制日月
實曰太常桀然特立六軍所望軍欲轉向黃龍先移金
鼓不鳴寂然變施闇謨若神可謂秘竒吳都賦吳王
乃巾玉輅軺驌驦旗魚須常重光羽旄揚蕤雄戟耀芒
貝胄象弭織文鳥章陸遜傳為右部督討丹陽賊益
施牙幢潛出谷間晉元帝加陶侃奮威將軍假赤幢
曲蓋軺車鼓吹
牙旗
黃帝出軍决五色牙旗随天氣四時真人水鏡經凡
軍始出立牙竿必令堅魏志典韋傳牙門旗長大人
莫能勝韋一手建之吳志陸遜討山越益施牙幢分
布鼓角後魏書大將行師唯長孫嵩奚斤給漏刻及
十二牙旗太白隂經纛六口大將中營建出引六軍
古者天子六軍諸侯三軍今天子十二諸侯六軍故纛
有六以主之門旗二口色紅八幅大將牙門之旗出引
將軍前列門槍二根以豹尾為刃榼出居紅旗後止居
帳門前左右安立五方旗五各具方色大將中營建出
六纛後在營亦於纛後随方而建隊旗二百五十面尚
色圖禽與本陣同五幅認二百五十口後漢滕輔晉
袁宏顧愷之有祭牙文(烈烈高牙)
晉白獸幡騶虞幡
職官志武帝以陳勰為殿中典兵中郎將遷將軍帝每
出入勰持白獸幡在乘輿左右鹵簿陳列齊肅張華
傳白帝遣騶虞幡淮南王允傳陳淮遣麾騶虞幡以
解圍桓温傳殷浩欲以騶虞幡住桓温軍安帝紀
元興元年討桓玄二月丁巳遣侍中齊王柔之以騶虞
幡宣告荆江二州使罷兵古今注魏有青龍朱鳥玄
武白虎黃龍幡五以詔四方晉朝唯用白虎幡信幡用
鳥書取其飛騰輕疾也(乘輿畫為白虎取其義而有威信之德也)
晉青龍旂
禮志康帝建元元年納皇后而儀注陛者不設旄頭殿
中御史奏云云昔迎恭皇后惟作青龍旂其餘皆即御
物今當臨軒遣使而五牛旂旗旄頭罼罕並出
隋青龍騶虞旗唐青龍旗
盧賁傅高祖受禪賁奏改周代旗幟更為嘉名其青龍
騶虞朱雀玄武千秋萬歲之旗皆賁所創(後周太常畫日月五星)
(禮緯稽命徵云天子旗九刃曳地諸侯七刃齊軫大夫五刃齊較士三刃齊首)唐志金吾胄
曹大朝會行從給青龍旗䂍矟於衛尉
唐麟旗二十四旗三十二旗鸞旗
儀衛志大駕鹵簿第一辟邪旗二應龍旗三玉馬旗四
三角獸旗五黃龍負圖旗六黃鹿旗七飛麟旗八駃騠
旗九鸞旗十鳳旗十一飛黃旗十二麟旗(開元禮義羅曰高宗時麟)
(見苑囿改元麟德制麟旗)十三角端旗十四赤熊旗十五兕旗十六
太平旗十七犀牛旗十八鵔䴊旗十九騼䮷旗二十騶
牙旗二十一蒼烏旗二十二白猿旗二十三龍馬旗二
十四金牛旗(又有青龍白虎旗)元日冬至大朝會左右衛黃旗
仗立兩階之次鍪甲弓箭刀楯皆黃第一麟旗隊二角
端旗隊三赤熊旗隊次左右驍衛赤旗仗坐于東西廊
下鍪甲弓箭刀楯皆赤一鳳旗隊二飛黃旗隊三吉利
旗隊四兕旗隊五太平旗隊次左右武衛白旗仗居驍
衛之次鍪甲弓箭刀楯皆白一五牛旗隊黃居内赤青
居左白黑居右各八人執二飛麟旗隊三駃騠旗隊四
鸞旗隊五犀牛旗隊六鵕䴊旗隊七麒麟旗隊八騼䮷
旗隊次左右威衛黑旗仗立于階下鍪甲弓箭楯矟皆
黑一黃龍負圖旗隊二黃鹿旗隊三騶牙旗隊四蒼烏
旗隊次左右領軍衛青旗仗居威衛之次鍪甲弓箭楯
䂎皆青一應龍旗隊二玉馬旗隊三三角獸旗隊四白
狼旗隊五龍馬旗隊六金牛旗隊(二十四旗無吉利)第一隊執
鶡鷄旗第二隊執豹旗六典武庫令旗之制三十有
二曰青龍白獸朱雀玄武黃龍負圖應龍龍馬玉馬鳳
皇鸞鵕䴊太平麒麟飛麟飛黃駃騠白澤五牛犀牛金
牛兕三角獸角端吉利騼䮷騶牙黃鹿白狼赤熊辟邪
苣文刃旗注周司常掌九旗黃帝鵰鶡鷹鳶為旗今白
澤朱雀辟邪玄武等旗金吾隊所執青龍白獸麒麟角
端赤熊等旗左右衛隊所執鳳皇飛麟駃騠鸞旗犀牛
鵕䴊騼䮷等旗武衛隊所執應龍三角玉馬白狼龍馬
金牛等旗領軍隊所執黃龍負圖黃鹿騶牙蒼烏等旗
威衛隊所執(苣文旗脚為苣文刃旗火焰旛也)六典注五旗仗(見鹵簿)
隋志諸衛左右廂旗圖樣十五卷
唐五旗
通典唐衛公李靖兵法曰諸軍將五旗各准方色赤南
方火白西方金皂北方水碧東方木黃中央土土既不
動用為四旗之主而大將行動持此黃旗於前立如東
西南北有賊各随方色舉旗問對太宗曰方色五旗
為正乎旛麾折衝為竒乎分合為變其隊數曷為得宜
靖曰臣參用古法凡三隊合則旗相倚而不交五隊合
則兩旗交十隊合則五旗交吹角開五交之旗則一復
散而為十開二交之旗則一復散而為五開相倚不交
之旗則一復散而為三兵散則以合為竒合則以散為
竒三令五申三散三合復歸于正四頭八尾乃可教焉
此隊法所宜也李光弼代郭子儀朔方麾幟無所更
一號令之氣色益精明
唐衙門旗五采牙旗
儀衛志大駕鹵簿衙門旗二人執四人夾官志殿中
侍御史巡幸則往來門旗之内檢校文物虧失者禮
志講武於都外建五采牙旗建旗為和門如方色本
朝志古者天子出建大牙今制赤質錯采為神人象中
道前後各一門左右道分五門門二旗蓋取周制
建旌表門及天子五門之制含元殿賦火烈門
旂霜交陛戟赤旗絳庭張衡東京賦牙旗繽紛
薛綜注曰將軍之旌開元禮義羅曰牙旗後周所
制畫獸示兵威取爪牙之義魏典韋一手建牙
門旗
唐黃麾絳麾
儀衛志黃麾仗左右廂各十二部大駕鹵簿左右翊駕
在黃麾内次玄武幢一义一居絳麾後次絳麾一左右
夾玄武幢次細矟十二孔雀為毦左右横行(西京雜記漢大駕有)
前黃麾(晉中朝鹵簿有黃門麾御麾)崔豹古今注麾所以指麾乘輿以黃開元禮義纂
唐太宗法夏后之前制取中方之正色故制大麾色黃
今禮其制十二幅會要天寶九載七月五日諸衛隊
仗緋色旗幡改為赤黃以符土運
唐六色氅告止旛傳教幡五色幡
儀衛志黃麾仗第一行長戟六色氅領軍衛赤威衛青
黑武衛鶩驍衛白左右衛黃第二行儀鍠五色幡(又有孔雀)
(鸚鵡戎鷄毛氅)首尾廂皆絳引幡二十太子鹵簿儀鍠五色旛
六人絳引旛十二親王鹵簿有絳引旛六告止旛四傳
教旛四信旛八凡旛皆絳為之書官號篆以黃飾以鳥
翅取其疾也金塗鉤竿長一丈二尺左麾右幢一品告
止傳教旛皆二信旛六二品三品信旛四四品五品信
旛二萬年令有告止傳教信旛皆二(宋孝武詔信旛非臺省官悉用絳)
本朝志氅緝鳥毛為之唐有六色孔雀大小鵝毛雞
毛之制今為四角小蓋每角垂珠佩間以朱緣周綴五
色帶繡雲龍孔雀白鵝有三色之别繫龍頭竿竿制如
戟幡本幟也(古之徽號)貌幡幡然皆絳帛錯采為字上有朱
緣小蓋四角垂羅之佩繫龍頭竿上畫錯采字下告止
為雙鳳傳教為雙白虎信幡為雙龍又有絳引幡制頗
同作五色間暈無字兩角垂佩景祐五年改制旛麾
易為小篆舊用隷字(古今注曰信旛用鳥書漢志曰蟲書書旛信)
建隆攝提旗
建隆四年將郊祀禮儀使陶穀建議取天文大角攝提
之象作攝提及北斗二十八宿十二辰龍墀十三旗五
方神五方鳳四瀆等旗元豐三年改製各著其象以則
天文攝提旗舊圖色赤繪為人形元豐三年七月十
三日更定鹵簿去所繪人形有司循舊未改元祐七
年十月二十七日太常始請改造政和四年改著其
象旗色用青從天之色以放天文(宣和鹵簿記左右攝提旗二)
天官書大角者天王帝庭兩旁各有三星曰攝提直斗
杓所指以建時節張衡東京賦攝提運衡薛綜注攝提
有六星飾於車上國朝制旗猶車飾也東都賦屬御
方神曲禮招搖在上左傳三辰旂旗疏曰畫北斗七星
建隆二十一旗
見下段國初增二十一旗取諸天文瑞物
開寶龍旗引駕旗龍墀旗合璧連珠旗
黃龍負圖旗
龍旗十二謂風伯雨師雷公電母各一星五左右攝提
二北斗一也引駕旗十六謂十二辰天王二等旗(唐天寶元)
(年安西城樓上有天王現形)龍墀旗十三謂天下太平一五方龍旗
各一君王萬歲一金鸞金鳳各一師子二日月各一(以上)
(舊令無並開寶通禮新禮加見皇祐大饗明堂記)漢武帝造太初歷日月如合
璧五星如連珠皇朝取此義制旗日月合璧一苣文二
夾之五星連珠一祥雲二夾之建隆中將郊祀太祖又
詔别造大黃龍負圖旗一黃龍負圖旗一(顧野王符瑞圖曰魚龍負)
(圖從河中出付黃帝黃龍從洛水出五采負圖出舜前)大神旗一日月旗二君王
萬歲一天下太平一師子二金鸞鳳各一五龍旗五凡
二十一旗皆有架南郊用之大黃龍負圖旗陳於明德
門前餘二十旗悉立於宿頓宫前朝會冊禮陳於殿庭
(唐六典有黃龍負圖太平旗今黃龍負圖旗青色錯采為黃龍負一九二四六八三七五之數政和四年六月)
十一日所改(周顯德中有狂僧呼於宋城曰不數年天下當太平矣俄而太祖受命因為天下太平旗開元)
(禮義羅曰漢武帝時老人星見有謠曰天下太平故制其旗書天下太平字於上)開寶通禮新加吏兵力士
(并赤豹黃羆龍君虎君旗淳熙元年正月朔朝賀殿門外車立大旗三十四乾道七年冊太子同上尊號冊寶)
亦如之(郊杞騎立大旗十一明堂車立大旗十一)
開寶錯繡諸旗黃麾仗(詳見鹵簿類)
志唐禮殿庭屯門皆列諸衛黃麾大仗太祖增創錯繡
諸旗并幡氅等著於通禮正至五月朔御正殿則陳之
青龍白虎旗各一五嶽旗五五星旗五五方龍旗二十
五五方鳳旗二十五紅門神旗二十八朱雀真武旗一
皂纛十二天一太一旗一攝提旗二五神旗五北斗二
十八宿旗各一風伯雨師旗各一白澤馴象仙鹿玉免
馴犀金鸚鵡瑞麥孔雀野馬聱牛旗各二合璧連珠旗
各一雷公電母旗一軍公旗六黃鹿飛麟兕騶牙白狼
蒼烏辟邪網子貔旗各一信幡二十二傳教告止幡各
十二黃麾二(以上兵部)日月君王萬歲天下太平師子金鸞
金鳳五方龍旗各一(以上龍墀)龍君虎君赤豹黃熊各五小
黃龍旗天馬旗一吏兵力士旗各五天王旗五太歲旗
十二天馬旗六排闌旗六十左右幡氅各六行大黃龍
旗二大神旗六(以上六軍)文德殿入閣淳化三年五月增
黃麾仗二百五十人(志黃麾其制十二幅絳帛為之如幡錯采成黃麾字下繡交龍朱漆)
(竿金龍首上垂未絲小盖)開寶禮同大朝會黃麾大仗陳殿庭然闕略
不悉如唐制而旗氅有加焉西京雜記漢大駕有前
黃麾崔豹古今注乘輿黃諸公朱刺史二千石纁所以
指麾
開寶三瑞旗
建隆二年隴州楊勲獻鸚鵡鄆州姚光輔獻白免二夀
州王審琦獻白免一三年有象至安復黃州開寳初有
象至京師羣臣表賀以為撫有南海之兆未幾平嶺南
乾德六年親郊有司請以祥瑞著旗章遂作金鸚鵡
玉免馴象三旗十二月癸卯郊祀改六年為開寶元年
(拾遺記月中青瑤為免)開寶七年瓊州獲白鹿守臣周仁俊以獻
乾德四年開封及耀果州麥兩岐單州三岐澶州三
岐至六岐長春節甘露降於江陵連十日霏微如煙霧
漬栢葉皆甘守臣盧懷忠采葉以獻通禮加仙鹿瑞麥
甘露旗各二元豐元年更定鹵簿請去龍虎仙童大神
金鸚鵡網子螣蛇神龜等旗元符二年黃裳言南郊大
駕諸旗因事命名乃製寶符重輪祥光瑞鶴旗政和四
年十二月庚午製芝禾並秀日有戴承旗(先是大觀中有嘉禾芝草)
並生(二月日有戴承氣)又有雙蓮翔鶴(六年十二月製瑞鶴)天正堯瑞萬年
連理木旗宣和中有文石祥光旗
元豐車旃旂物制度黃麾制度
元豐三年七月十四日乙亥詳定禮文所言看詳鹵簿
記公卿奉引開封令乘軺車開封牧革車隼旗太常卿
革車鳳旗司徒革車瑞馬旗御史大夫革車獬豸旗兵
部尚書革車虎旗臣等考之皆為非是縣令當乘墨車
而建物牧當乘墨車而建旂太常卿當乘夏縵而建旃
司徒當乘夏篆而建旃御史大夫當乘夏縵而建旃所
以參備周禮九旗之制從之仍令講求車旃旂物制度
以聞二年十月八日癸夘詳定朝會儀注所言御殿
儀仗有黃麾幡一而無黃麾請製大麾一注旄於干首
以取夏制黃色以取漢制用十二幅以取唐制用一旒
以取今龍墀旗之制元會陳仗衛建於當御廂之前以
為表識後則建黃麾幡二并上其制度帝曰黃麾制度
考詳前志終有可疑今鑿而為之植於大庭或致博聞
多識者譏議姑闕之遂止紹興十三年閏四月禮官
請玉輅並建旂常四輅各建所載之旗(政和中玉輅以太常)
(大旂建於左右而去闟戟今玉輅左建太常繡日月星辰右建龍旂繡交龍皆用靑羅表裏文繡)
三禮圖覲禮注云王建太常縿首畫日月其下及斿交
畫升龍降龍縿皆正幅用絳帛為質斿則屬焉又用弧
張縿之幅又畫枉矢於縿之上注旄與羽於竿首其杠
長九仞其斿曳地左傳三辰旂旗昭其明也太常之上
又畫星阮氏梁正等圖旂首為金龍頭唐志云金龍頭
銜結綬及鈴綏則古注旄羽竿首之遺制也熙寧七
年八月十二日太常言五牛旗蓋古之五時副車也以
木牛載旗用人輿之失其本制宜省去詔可
紹興華旗
紹興二十五年十月九日周麟之言太廟生靈芝九莖
蓮葉宜製華旗繪靈芝之形以章偉績奏可十一日禮
部侍郎王珉等言贛州太平瑞木黎州甘露道州連理
木遂寧嘉禾鎮江瑞瓜南安雙蓮嚴信州芝草皆太平
盛事請命有司圖狀製為華旗從之(參照鹵簿行旗内未盡者製造十一)
(月癸亥郊祀建靈芝瑞木等旗)
玉海卷八十三
