卷一百十三
玉海卷一百十三
宋王應麟撰
學校
視學
天子一入學而所教者三釋奠以教其重道合樂
以教其崇德養老以教其致孝
周視學
文王世子天子視學大昕鼓徵所以警衆也(注周禮凡用樂)
(大胥以鼓召學士)衆至然後天子至乃命有司行事興秩節
祭先師先聖焉(注不親祭之者視學觀禮耳)有司卒事反命始之
養也(養老之處)適東序釋奠於先老(注養老東序則是視學於上庠)遂設
三老五更羣老之席位焉適饌省醴養老之珍具遂
發咏焉退脩之以孝養也反登歌清廟既歌而語以
成之也言父子君臣長幼之道合德音之致禮之大
者也下管象舞大武大合衆以事達有神興有德也
正君臣之位貴賤之等焉而上下之義行矣有司告
以樂闋王乃命公侯伯子男及羣吏曰反養老幼于
東序終之以仁也(注孝經說所謂諸侯歸各帥於國大夫勤於朝州里&KR1710;於邑也)疏
天子視學謂仲春合舞季春合樂仲秋合聲於此時
天子親往視學也天子視學在虞庠之中有司釋奠
既畢入反于國明日乃之東序而養老若尋常視學
則於東膠中惟行養老之禮凡大合樂必遂養老
注大合樂謂春入學舍菜合舞秋頒學合聲於是時
也天子則視學焉遂養老用其明日也疏云周禮大
胥雖無視學之文月令季春大合樂天子親往則合
舞合聲之時亦親視學也學記未卜禘不視學疏
皇氏云禘大祭在於夏天子諸侯視學之時必在禘
祭之後此視學謂考試學者經業或君親往或使有
司為之非天子大禮視學也若大禮視學在仲春仲
秋及季春文王世子注云云月令季春大合樂天子
率三公九卿而視學焉與此别也天子春秋視學亦
應在春秋時祭之後王制王親視學注習禮皆於
大學月令仲春上丁命樂正習舞釋菜天子乃帥
三公九卿諸侯大夫親往視之仲丁又命樂正入學
習樂季春是月之末擇吉日大合樂天子乃率三公
九卿諸侯大夫親往視之三禮義宗一年之内視
學有四(見養老類)
漢車駕幸太學
光武紀建武五年十月初起太學車駕還宫幸太學
賜博士弟子各有差(朱浮傳親臨觀饗)桓榮傳建武十九年
拜為博士車駕幸太學會博士論難於前紀安帝延
光三年三月壬戌幸太學靈帝光和五年十二月幸
太學獻帝初平四年十月太學行禮車駕幸永福城
門臨觀其儀賜博士以下有差
漢臨辟雍
見上(學校類)
漢諸王會辟雍
紀永平二年三月臨辟雍初行大射禮秋九月沛王輔
楚王英濟南王康淮陽王延東海王政來朝冬十一月
壬子幸辟雍初行飬老禮中山王焉傳永平二年冬
諸王來會辟雍事畢歸蕃(紀十月中山王焉始就國)李尤辟雍賦
三后八蕃師尹羣卿載甫垂畢其儀蹌蹌
晉幸辟雍
見上傅玄有帝幸辟雍鄉飲酒賦
魏梁後周幸太學
魏志甘露元年四月丙辰幸太學二年五月辛未幸辟
雍命羣臣賦詩齊書永平四年三月國子學講孝經
車駕幸學梁書天監二年三月己丑十二月癸未幸
國子學親臨講肄策試胄子後魏書太和十六年四
月甲寅幸皇宗學親問博士經義十七年九月壬申幸
太學觀石經後周書保定三年四月戊午幸太學以
太傅于謹為三老而問道焉隋書開皇十年十一月
辛夘幸國學(隋文遵問道之儀觀釋奠之禮)
宋元嘉幸國子學
宋書元嘉二十三年九月己邜幸國子學策試諸生荅
問凡五十九人十月戊子賜帛
唐幸國子學
紀武德七年二月丁巳(十七日)貞觀十四年二月丁丑(十日)
皆幸國子學親臨釋奠禮志皇帝視學設大次于學
堂後皇太子次于大次東設御座堂上講榻北向皇太
子座御座東南西向其日皇帝乘馬祭酒帥監官學生
迎于道左皇帝入次執經侍講執如意者與文武學生
皆就位堂下侍中奏外辦皇帝升北階即坐皇太子乃
入就位在位皆再拜侍中敕皇太子王公升皆再拜乃
坐執讀執經釋義執如意者授侍講秉詣論義坐問所
疑退以如意授執者還坐皆降若賜會則侍中宣制皇
帝返次羣官既會皇帝還監官學生辭於道左傳陸
德明武德七年高祖已釋奠召博士徐文遠等各講經
德明随方立義徧析其要帝大喜賜帛五十匹徐文
遠高祖幸國學觀釋奠文遠發春秋題論難風生(詔諸)
(王公子弟各就學)孔穎達貞觀四年為祭酒詔講孝經穎
逹作頌吕温頌曰辟雍沈沈天子所臨或絃或歌
講古述今其徒八十纓弁森森濊貊羌髳咸詠德音
羽林孤兒亦垂青衿
建隆幸國子監
建隆二年十一月己巳(九日)幸大相國寺移幸國子監
三年正月癸未(二十五日)幸二月丙辰(二十三日)幸四年四月
丁亥(六日)幸國子監謁文宣王廟(遂幸武成王廟)七月丁夘
又幸周顯德二年以天福普利禪院初建國子
監國初又增置學舍太祖親撰先聖及亞聖贊十
哲以下分命宰臣兩制撰太祖三幸國子監閱土
木之功落成建隆元年二月太祖幸國子監詔
加飾祠宇及塑繪先聖先賢先儒之像帝親製文
宣王及兖公二贊藝祖即位之月首幸國學次
月又幸(祖宗故事云建隆元年正月初幸二月再幸)范祖禹於帝學
言之曰啟祐後嗣立太平之基范百祿上哲宗視學疏
又言之曰祖宗隆儒師古躬化天下之意而續通鑑長
編會要曰歷等書皆逸不載(據實錄本紀太祖以建隆二年十一月始幸國)
(子監三年正月又幸)趙師民勸講箴在太祖神武披攘親
駕辟廱真儒有光
太平興國幸國子監端拱幸太學
太平興國四年二月二十一日(壬子)幸國子監因幸玉津
園習射端拱元年八月庚辰(二十六日)車駕幸國子監謁
文宣王廟命博士李覺講周易泰卦賜綵段(帛百匹)移幸
玉津園習射辛巳上謂丞相曰朕昨日聽說泰卦文理
深奥足以為君臣鑒戒與卿等遵守之趙普等頓首謝
政要上幸國子監謁文宣王畢召覺令對御講說覺
曰陛下六飛在御何敢輒升高坐帝為降輦令有司張
㡩幕設列坐覺講泰卦從臣皆列坐因述天地感通君
臣相應之旨帝說
講泰卦者太宗李覺真宗馮元仁宗楊安國高
宗高閌
淳化幸國子監
淳化五年十一月丙寅(十七日)上幸國子監賜直講孫奭
五品服因幸武成王廟徧閱塑像至郭子儀曰名將無
震主之威宜其祀享至李晟曰德宗播越非晟克復則
唐運已去咨嗟久之復幸太學賜羣臣坐時侍講李至
執經講堯典一篇未畢令奭講說命三篇帝曰尚書主
言治世之道說命最備文王得太公高宗得傅說皆賢
相也至事不師古以克永世匪說攸聞上曰誠哉是言
因歎曰何高宗之時而有賢相如此飲從官酒三行賜
奭帛三十匹
咸平幸國子監景德幸國子監(見觀書)
咸平二年七月甲辰幸國子監謁先聖因覽壁畫三禮
圖移幸武成王廟復至國學命學官崔偓佺講大禹謨
賜緋祭酒邢昺以下銀綵還幸崇文院閱羣書命從臣
縱覽登祕閣觀太學聖製墨迹惻愴久之賜秘書監楊
徽之等器帛職掌緍錢(祕丞劉鍇獻幸太學頌九月壬午以為直史館)
天聖幸國子監(閱三禮圖)
天聖二年八月己卯(二十四日)幸國子監謁文宣王召從臣
升講堂令直講馬龜符說論語一篇賜三品服已而觀
七十二賢讃述閱東序三禮圖因問侍講馮元三代制
度元引經以對又幸武成王廟還幸繼照堂宴從臣(賜龜)
(符金紫)
慶歷幸國子監
慶歷四年五月壬申(十一日)幸國子監謁文宣王有司言
舊儀止肅揖而上再拜之(賜直講孫復五品服)又幸武成王廟又
幸玉津園觀稻燕從臣射於園中上中的者九五年正
月己巳詔擇地建學
元祐幸大學榮觀集
元祐六年十月十五日庚午朝獻景靈宫退幸國子監
詣文宣王殿行釋奠禮一獻再拜幸大學御崇化堂召
宰臣執政官親王賜坐監官侍立學生坐東西廡侍講
吳安詩執經祭酒豊稷講無逸終篇國子監進書籍凡
七十部軸上命留論語孟子各一部遂幸武成王廟肅
揖酌獻賜稷三品服學官賜帛先是八月戊子朔學士
范百禄請視學故有是舉(書目有元祐幸大學儀一卷)書目元祐
六年十月庚午釋奠大學禮成學正汪浹記視學始末
及以詩章賦頌奏記類為榮觀集五卷宣和中幸太
學學諭莫若紀奉安宣聖訖于臨幸三十四條為崇聖
恢儒集三卷
崇寧幸太學辟雍
崇寧三年十一月四日甲戌幸太學辟雍(先是十月六日定儀注)
書手詔賜司業吳絪等(學官遷秩賜章服兩學授官免舉賜帛)宣和四年
三月辛酉幸太學命祭酒韋壽隆講書無逸司業權邦
彦講詩下武學官遷秩賜詔并御製宣聖贊(幸精微造士二齋)
紹興幸太學
紹興十四年二月戊子司業高閌等上表請車駕幸大
學七月詔宣王復古采芑著詠於新田世祖緯文建武
肇興於大學云云將欵謁於先聖仍備舉於舊章三月十
八日(己巳)車駕幸太學祇謁先聖御崇化堂命禮部侍郎
秦熺執經高閌講泰卦賜三品服遂幸飬正持志二齋
上覽太祖真宗徽宗所製贊文命有司悉取從祀諸贊
併錄以進遂頒手詔賜諸生乙亥上製文宣王贊其後
又製七十二子贊並刊石太學(一本云出文宣三贊刻石賜學宫)上曰
唐明皇作贊斥先聖先師之名非尊儒重道之意閌曰
尤見聖學高出前代之上二十六年十二月二十一日
臣僚請以御製贊石本賜諸郡學校從之
淳熙幸太學(詔)講中庸九經
淳熙四年二月五日乙亥幸太學幸崇化堂命禮部侍
郎李燾執經祭酒林光朝講中庸九經一段(光朝釋行之者一謂)
(一乃中庸上曰深得聖人之旨先儒未及)次幸武學詔曰(詔詞周必大所草)昔我藝
祖開基之月首幸國學越二月又幸既宏先師之宇復
審象而為贊本原治道厥有深旨太上中興開設學校
乘輿臨幸儒術益光肆朕纉圖儲精稽古爰以仲春謁
欵將聖躬釋菜之禮闡中庸之義洙泗遺風儼然在
目朕甚嘉之夫孝於事親忠於事君學之本也業精
于勤行成于思學之序也子大夫其念哉當為君子
之儒毋慕人爵之得初降詔上諭執政曰朕得兩句
云云執政奏大哉王言及幸學復諭曰多士濟濟可
嘉四方聞之亦須興起亦幸武學文武並用弛張之
術也復賜錢二萬緍修葺五月二十四日詔重塑文
宣武成王并從祀十二位舊像權遷於首善閣下上
謂塑像多俗王淮等奏以禁中善本宣布學官俾之
重塑依政和新儀制度六月十三日以幸學詔書頒
行諸路十九日光朝請刻訓辭于琬琰以風動四方
從之
嘉泰幸太學
嘉泰三年正月二十八日幸太學祭酒李寅仲講尚
書周官篇禮部侍郎林采執經詔有勉忠孝篤行義
之訓
淳祐視太學
淳祐元年正月戊申十日臨視太學祭酒曹觱
講大學吏部侍郎杜範執經御製聖賢十三贊
宣示諸生釐正從祀隮五賢黜安石詔有明義
理脩文行涵養忠厚砥礪廉隅之訓咸淳三
年正月二十日幸太學講中庸首章三句親
屈車駕臨幸太學崇儒術也制定六經罷黜百
家揭正道也奮辭摛藻昭回雲漢明聖作也祕
殿之下錦几之上論經居前勸誦在後道問學
也
釋奠
釋奠釋菜祭之略者也古之入學者釋菜禮其先師
其學官四時之祭乃皆釋奠釋奠有樂無尸後世不
徧舉於四時獨春秋行事而已記曰釋奠必有合樂
國有故則否謂凡有國各自祭其先聖先師其國之
無者必合鄰國而祭之自孔子没後之學者莫不宗
焉天下皆宗為先聖隋唐天下州縣皆立學而釋
奠之禮遂以著令
周入學舍采釋奠
春官大胥春入學舍采合舞注始入學必釋菜禮先
師也菜蘋繁之屬(鄭氏謂入學釋菜蘋蘩之屬始立學釋菜芹藻之屬)禮書曰釋菜
(之禮猶摰也婦人之摰棗栗腵脩若廟見則釋菜弟子之摰束脩若禮于先師則釋菜)占夢
乃舍萌于四方注舍萌猶釋菜也古書釋菜釋奠多
作舍字萌菜始生也王制天子受命於祖受成於
學出征執有罪反釋奠于學以訊馘告注釋菜奠幣
禮先師也詩曰在頖獻馘疏大胥云舍菜文王世子
亦云釋菜注云釋菜禮輕也唯釋蘋藻而已無牲牢
幣帛文王世子又云始立學者既興器用幣注云用
幣告先聖先師以器成則徒用幣而無菜亦無牲牢
也又云凡始立學者必釋奠於先聖先師及行事必
以幣是釋奠有牲牢幣帛無用菜之文今注云禮先
師不云祭先師則未必有牲牢也周禮宗伯師還獻
愷於祖司馬職云愷樂獻于社不云獻愷於學者文
不具月令仲春上丁命樂正習舞釋菜注將舞必
釋菜於先師以禮之夏小正曰丁亥萬用入學文王
世子凡學春官釋奠于其先師秋冬亦如之(注官謂禮樂詩)
(書之官周禮曰凡有道德者使教焉死則以為樂祖祭於瞽宗此謂先師之類也若漢禮有高堂生樂有)
(制氏詩有毛公書有伏生億可以為之也不言夏夏從春可知也釋奠者設薦饌酌奠而已無迎尸以下)
(事疏釋奠無尸者主于行禮非報功也)凡始立學者必釋奠于先聖先
師及行事必以幣(注謂天子命之教始立學官者也先聖周公若孔子疏立學為重故)
(及先聖常奠為輕故惟祭先師)通典云周制凡釋奠者必有合也有國故
則否(注國無先聖先師則所釋奠者當與鄰國合也若唐虞有䕫伯夷周有周公魯有孔子則各自)
奠之不合也(劉敝曰合合樂也)樂書曰合舞與聲始立學者既興器用幣
然後釋菜不舞不授器(注釋菜禮輕也釋奠則舞舞則授器司馬之屬司兵司戈)
(司盾祭祀授舞者兵也)釋菜于虞庠天子視學乃命有司行事興秩
節祭先師先聖焉(注使有司攝其事舉常禮不親祭之者視學觀禮耳)適東
序釋奠於先老(注親奠之者已所有事也)學記云皮弁祭菜鄭注
禮先聖先師又云未卜禘不視學則祭菜與視學為
一也凡釋奠有六始立學一也四時有四通前五也
王制師還六也釋菜有三春入學釋菜合舞一也釁
器釋菜二也學記皮弁祭菜三也秋頒學合聲無釋
菜之文釋幣唯一即此釁器用幣是也(三禮義宗四時入學不及)
(先聖天子視學乃祭先聖)祭義祀先賢於西學注周之小學疏
祭先賢所通之經各於所習之學若瞽宗則在國虞
庠為小學則在西郊學之釋奠有常時者春釋奠
先師秋冬亦如之是也有非時者始立學天子視學
出征執有罪反以訊馘告必釋奠焉是也釋奠或施
於山川廟社大祝大會同造廟宜社過大山川則用
事反則舍奠甸祝舍奠于祖廟禰亦如之是也或施
於學大司樂祭樂祖於瞽宗文王世子釋奠先聖先
師適東序釋奠於先老王制出征執有罪反釋奠以
訊馘告是也或曰四代之學以舜禹湯文王為先聖
當時左右四聖成其德業者為先師配饗釋奠之
禮有牲幣有合樂有獻酬
漢孔子廟(見羣祀類)
郡國志魯國注鍾離意為魯相見仲尼廟頹毁會諸
生廟中慨然曰蔽芾甘棠勿翦勿伐況聖人廟乎遂
躬留治之(意别傳曰出私錢萬三千付戶曹孔訢修夫子車入廟拭几席劍履張伯除草堂下)
(土中得玉璧七枚伯以六枚白意堂下有甕背有丹書意發之中有素書文曰修吾書董仲舒護吾車拭)
(吾履發吾笥鍾離意璧有七張伯藏其一)矍相之圃在城中西南近孔子
廟而仲尼墓在魯城門北便之外泗水上去城一里
葬地蓋一頃墓墳南北十步東西十三步高一丈二
尺墓前有瓴甓為祠壇方六丈與地平塋中異木以
百數魯人莫能識也禮儀志永平二年三月郡縣
學校祀聖師周公孔子北史劉芳傳周公廟别在洛
陽緣創成洛邑漢初平五年九月益州太守高殷修周
公禮殿記魏志崔林傳魯相上言漢舊立孔子廟褒成
侯歲時奉祠辟雍行禮必祭先師王家出榖春秋祭祀
魏文黃初二年正月以議郎孔羨為宗聖侯奉孔
子祀令魯郡修起舊廟有碑晉武泰始三年十
一月改封孔震奉聖亭侯又詔太學及魯國四
時備三牲祀孔子梁天監四年六月庚戌初
立孔子廟元魏太和十三年七月立孔子廟
于京師十六年二月丁未改諡宣尼曰文聖尼
父十九年四月庚申如魯城親祠孔子辛酉封
崇聖侯奉孔子祀命兖州修孔子墓更建碑銘
唐貞觀三年停以周公為先聖始立孔子廟
堂於國學稽式舊典以仲尼為先聖顔子為先
師俎豆干戚之容始備(政要)太極元年正月
修宣父祠廟
魯哀公十七年立孔子廟于故宅閱千餘載未嘗
出闕里漢儒所謂立學釋奠未知先聖先師為誰
自戴記之外無聞迨魏齊王晉武帝釋奠于學雖
昉見簡册而未有原廟也唐武德二年廟周孔于
胄監貞觀定孔子為先聖而黜周公牲牢器幣日
增月益
古者惟功臣與祭大烝未聞弟子從祀于師也自建
武祠七十二子于孔廟然亦不出闕里也貞觀末加
以左卜諸儒從祀太學而武成王之祠亦倣而為之
總章開元以來又加諸儒以三等之爵而州縣學官
咸有從祀矣先師釋者曰若高堂生制氏毛公伏
生釋奠必有合釋者曰若魯之有周公孔子至如祀
先賢於西學祭樂祖於瞽宗傳者亦謂各於所習之
學祭先師夫周公孔子非周魯之所得專也經各立
師周典豈有是哉所謂各祭其先師疑秦漢以來始有
之
漢祠七十二弟子孔子弟子籍
章紀元和二年二月東巡狩三月進幸魯祠孔子及七
十二弟子孔僖傳元和二年春帝還過魯幸闕里以
太牢祠孔子及七十二人作六代樂大會孔氏男子二
十以上者六十三人命儒者講論帝曰今日之會卿宗
有光榮乎對曰陛下親屈萬乘辱臨敝里此乃崇禮先
師增輝聖德至於光榮非所敢承
史記列傳孔子曰受業身通者七十七人皆異能之士
也顔回閔損冉耕冉雍冉求仲由宰
予端木賜言偃卜商顓孫師曾參澹臺
滅明宓不齊原憲公冶長南宫括公晢哀
曾蒧顔無繇商瞿高柴漆雕開公伯竂
司馬耕樊須有若公西赤巫馬施梁鱣
顔幸(字子柳唐志曰柳)冉孺曹䘏伯虔公孫龍(字子)
(石)自子石已右三十五人頗有年名及受業聞見于
書傳其四十有二人無年及不見書傳者紀于左
冉季(産)公祖句兹(字子之)秦祖(字子南)漆雕哆
顔高(字子驕)漆雕徒父壤駟赤商澤石作蜀
任不齊公良孺后處秦冉公夏首奚
容蒧公肩(一作堅)定顔祖(字襄)鄡單句井疆
罕父黑秦商申黨顔之僕榮旂縣成
左人郢燕伋鄭國(字子徒)秦非(字子之)施之常
顔噲步叔乘原亢籍樂欬廉潔顔何
叔仲會狄黑邽巽孔忠公西輿公西
蒧(顔高公良孺秦商叔仲會家語有事迹史記不載)公伯竂秦冉鄡單三人家語不載别有琴
(牢陳亢縣豊)大史公曰學者多稱七十子之徒譽過實
毁失真鈞之未覩厥容貎則論言弟子籍出孔氏古
文近是余以弟子名姓文字悉取論語弟子問并次
為篇疑者缺焉唐禮樂志開元二十七年(八月二十四日)
二京國子監天下州縣夫子始皆南向以顔淵配贈
諸弟子爵公侯子淵兖公子騫費侯伯牛鄆仲弓薛
子有徐子路衛子我齊子貢黎子游吳子夏魏又贈
曾參以降六十七人參成伯顓孫師陳澹臺滅明江
宓子賤單原憲原公冶長莒南宫适郯公晢哀郳
曾點宿顔路杞商瞿蒙高柴共漆雕開滕公伯竂
任司馬牛向樊遲樊伯有若卞公西赤邵巫馬期鄫
梁鱣梁顔柳蕭冉孺郜曹䘏曹(一作豊)伯虔鄒公孫
龍黃冉季産東平秦子南少梁漆雕歛武城顔子
驕琅邪漆雕徒父須句壤駟赤北徵商澤睢陽石
作蜀郈邑任不齊任城公夏首亢父公良孺東牟
后處營丘秦開彭衙奚容蒧下邳公肩定新田顔
襄臨沂鄡(一作郭)單銅鞮句井疆淇陽罕父黑乘丘
秦商上洛申黨召陵公祖子之期思榮子旗(一作期)
雩婁縣成鉅野左人郢臨淄燕伋漁陽鄭子徒滎
陽秦非汧陽施常乘氏顔噲朱虚步叔乘淳于顔
之僕東武原亢籍萊蕪樂欬昌平廉潔莒父顔何
開陽叔仲會瑕丘狄黑臨濟邽巽平陸孔忠汶陽公西
輿重丘公西蒧祝阿於是二京之祭牲太牢樂宫縣
舞六佾矣(高宗所製七十二子贊去史記公良孺公夏首公肩定顔祖鄡單句井疆罕父黑申)
(黨原亢顔何公西輿如十一人增申棖蘧伯玉陳亢林放琴牢申堂續六人遂為七十二人)六人文翁
學堂圖所記後人以所見增益(開元八年畫七十子于廟壁顔回至公西蒧)封孔子弟子詔天寳二
(載十二月吕岩說撰記)漢志孔子徒人圖法二卷隋志孔
子弟子目錄一卷鄭玄撰唐志蜀文翁學堂圖一
卷
魏釋奠辟雍
志齊王正始二年初通論語使太常以太牢祭孔子
於辟雍以顔淵配五年五月癸巳講尚書通七年十
二月通禮記並同(宋志云以太牢釋奠辟雍弗躬親)
晉釋奠大學(頌)皇太子釋奠
志禮始入學必先釋奠于先聖先師及行事必用幣
漢世雖立學斯禮無聞武帝泰始七年皇太子講孝
經通咸寧三年講詩通太康三年講禮記通惠帝元
康三年皇太子講論語通元帝大興二年(宋書志三年)皇
太子講論語通(紀太興三年八月辛未皇太子釋奠于太學)太子並親釋
奠以太牢祠孔子以顔回配成帝咸康元年講詩通
二月甲子親釋奠穆帝升平元年三月帝講孝經通
壬申親釋奠於中堂孝武寧康三年十二月癸巳帝
講孝經通並釋奠如故事穆帝(升平元年)孝武時並權以
中堂為太學(二學生百二十人事訖罷禮畢會百官六品以上)裴頠傳皇
太子既講釋奠祀孔子飲饗射侯甚有儀序潘尼
傳為太子舍人上釋奠頌序曰元康元年十二月上
以太子富於春秋而人道之始莫先於孝悌初命講
孝經于崇政殿實應天縱生知之量微言奥旨發
自聖問業終而體達至三年春閏月將有事于上
庠釋奠于先師禮也越二十四日丙申侍祠者既齊
典駕次于太學太傅在前少傅在後恂恂乎弘保訓
之道宫臣畢從三率備衛濟濟乎盡翼贊之敬乃
掃壇為殿張幕為宫夫子位于西序顔回侍于北
墉宗伯掌禮司儀辨位二學儒官縉紳先生之徒
垂纓佩玉陪於堂下設尊篚于兩楹之間陳罍洗
於阼階之左几筵既布鍾縣既設我后乃躬拜俯
之勤資在三之義謙光之美彌劭闕里之教克崇
牲饋之事既終享獻之禮已畢釋玄衣御春服弛
齊禁反故式天子乃命内外羣司百辟卿士蕃王
三事咸來觀禮我后既延而與之燕金石簫管之聲
八佾六代之舞可以移風易俗者罔不畢奏是日也
人無智愚路無遠近不期而俱萃希道慕義洗心革
志想洙泗之風不言之化洋溢乎九有之内固皇代
之壯觀萬載之一會也頌曰篤生上嗣繼期挺秀聖
敬日躋濬哲閎茂留精儒術尊悦古訓遵道遜齒降
心下問鋪以金聲光以玉潤乃延台保乃命學官聖
容穆穆侍講誾誾抽演微言啓發道真探幽窮賾
温故知新崇聖重師卜日告奠既戒乃式乃盥乃
薦恂恂孔聖百王攸希亹亹顔生好學無違曰皇
儲后體神合幾蟬冕耀庭紳佩振階德以謙光仁
以恩懷我酒惟清我肴惟馨舞以六代歌以九成莘
莘胄子祁祁學生洗心自白觀國之榮學猶蒔苗化
若偃草博我以文弘我以道(又詩曰尊師重道釋奠崇祀德成教倫孰云不)
(祉)傅咸頌以能而問處實若虚爰雕聖章王采是
敷乃備嘉薦于國之雍敬享先師以疇聖功亹亹
皇儲希心闕里濟濟儒生莘莘胄子清酒于觴匪
宴斯喜欣道之弘自今以始摯虞頌曰講業既
終禮師釋奠升觴折爼上下惟燕通典晉武太
始七年惠元康三年二釋奠皆於太學太始六年元
康五年二行鄕事(鄕飲酒禮)皆於辟雍太子講經竟並親
釋奠於太學東晉明帝之為太子亦行釋奠禮成穆
孝武三帝皆親釋奠唯成帝在辟雍(孝武依穆帝升平元年於中堂)
(權立行太學)宋元嘉二十二年(志云四月)太子釋奠採晉故事
裴松之議應舞六佾宜設軒縣之樂牲牢器用悉依
上公祭畢親臨學宴會(志云皇太子講孝經通釋奠國子學如晉故事)晉
温嶠頌敷論義奥綜析毫芒管簫備舉和樂載揚
宋顔延之詩(宋略元嘉二十年三月皇太子釋奠國學)虞庠飾館睿圖炳
晬伊昔周儲聿光往記思皇世哲體元作嗣尚席函
丈丞疑奉&KR1030;侍言稱辭敦史秉筆禮屬觀盥樂薦
歌笙昭事是肅爼實非馨獻終襲吉即宫廣讌倫周
伍漢超哉邈猗何承天頌經脩講洽研幾識理貴
道崇業降尊尚齒願言西雍延想沂洙王僧逹詩
時泰道暢禮備樂脩啓庠選俊博教深求異人鱗萃
淑美雲浮師尊訓浹嘉敬載柔袁曜詩南庠貴齒東
學尚親卑躬下問降禮師臣圓冠濟濟方領恂恂肄業
既終舍奠爰始韶管逓奏笙鏞間起茨夏愔愔晬容亹
亹輿服志元帝大興三年皇太子釋奠制曰未有高
車可乘安車
齊皇太子釋奠梁(陳)
南齊禮志永明三年正月詔立學創立堂宇置生二百
人其年秋中悉集有司奏宋元嘉舊事學生到先釋奠
先聖先師禮又有釋菜未詳今當行何禮用何樂及禮
器尚書令王儉議周禮春入學舍菜合舞記云始教
皮弁祭菜示敬道也又云始入學必祭先聖先師中
朝以來釋菜禮廢今之所行釋奠而已金石爼豆皆
無明文陸納車胤謂宣尼廟宜依亭侯之爵范寗欲
依周公之廟用王者儀范宣謂當其為師則不臣之
釋奠日備帝王禮樂車陸失於過輕二范傷於大重
引同上公即事惟允元嘉立學裴松之議應儛六佾
以郊樂未具權奏登歌今金石已備宜設軒縣之樂六
佾之舞牲牢器用悉依上公其冬(十月)皇太子講孝經
親臨釋奠車駕幸聽(永明五年冬太子臨國學策試諸生)竟陵王子良
詩四璉合旨八簋舒芬王儉詩金鎔乃器水術伊瀾
禮邁仁周樂超英漢神保爰格祝史斯贊降冕上庠升
宴東序時彦莘莘國胄楚楚沈約詩復禮曲臺反樂
宣榭事高東序義邁雲臺峩峩德傅灼灼英台廻鑾獻
爵摐金委奠洋洋聖範楚楚儒衣唐志齊釋奠會詩
集二十卷通典梁天監八年九月皇太子釋奠周捨
議請依東宫元會太子著絳紗襮樂用軒縣合升殿坐
者皆服朱衣徐勉議釋奠及宴會太子升堂並宜由東
階大同七年皇太子表其子寧國臨城公入學臣纉等
以為參點回路並事宣父洙汶無譏制可(大同七年皇太子釋奠國)
(學時樂府無孔顔登歌詞令杜之禕製文)任昉詩告奠明祀觀道聖門日
月不息師表常尊(武帝親釋奠)梁元帝皇太子講學碑業
冠孟侯道高上嗣轉金輅而下辟雍晬玉容而經槐市
將使東極長男之官不獨銘於銀牓南皮太子之序豈
徒擅於金碑陳書太建三年八月辛丑皇太子釋奠
徐伯陽頌穆穆皇儲峩峩副主道尊匕鬯德崇監撫
春誦夏弦冬書秋羽漢召趨幄周朝問豎翔集禮闈逍
遥義府儲駕戾止和鸞有聲弘風講肄崇儒肅成丹
書貴道黃金賤籯洙泗興業闕里增榮江總皇太
子太學講碑北史魏明帝行講學之禮於國子
寺司徒崔光執經常褧等錄義又行釋奠禮(一本云正)
(光三年釋奠國學命祭酒崔光講孝經)詔百官作釋奠詩以褧作
為美(李諧詩帝曰師氏陳牲委奠神具醉止薄言嘉宴)通典北齊太
子每通一經及新立學必釋奠每歲春秋二仲常
行其禮文苑英華大學觀春宫齒胄賦宗伯蕆
事司成奉職儲駕戾止虞庠肅清傾章甫之列駐和
鸞之聲遜其齒也長幼之節著明其親也父子之道成
示其尊也君臣之義行三善皆得萬邦以正揖遜於詩
書之府雍容於禮義之門敬其學而德至親其師而道
尊
隋釋奠
通典北齊每月朔制祭酒領博士以下及國子諸學生
以上大學四門博士升堂助教以下太學諸生階下拜
孔揖顔日出行事隋制國子寺每歲四仲月上丁釋奠
一行鄕飲酒禮(州縣學以春秋仲月釋奠)唐初以儒官自為祭主許敬宗
奏魏氏則太常行事晉宋以降時有親行請令祭酒為
初獻祝稱皇帝謹遣司業亞博士終獻元善傳開皇初
遷祭酒上親臨釋奠命講孝經
唐孔子廟(祠孔子)釋奠國學七十子圖(二)
(十一賢圖)
禮志武德二年始詔國子學立周公孔子廟(紀武德二年六月戊)
(戌立周公孔子廟于國子監會要六月一日)七年(二月丁巳)高祖釋奠以周
公為先聖孔子配九年(一云貞觀十年)封孔子之後(德倫)為褒
聖侯貞觀二年(十二月)因左僕射房玄齡博士朱子奢
言周公尼父俱聖人然釋奠於學以夫子也大業以前
孔丘為先聖顔回為先師乃罷周公升孔子為先聖顔
回配四年詔州縣學皆作孔子廟十一年(會要七月二十四日丙午)
詔尊孔子為宣父作廟於兖州給戶二十以奉之十四
年(二月丁丑)太宗觀釋奠于國子學詔祭酒孔穎逹講
孝經二十一年(二月十五日壬申)詔左丘明卜子夏公
羊高榖梁赤伏勝高堂生戴聖毛萇孔安國劉向鄭衆
賈逵杜子春馬融盧植鄭康成服虔何休王肅王弼杜
預范寗二十二人皆配享永徽中復以周公為先聖孔
子為先師顯慶二年(七月十一日)太尉長孫無忌等言
云云乃以周公配武王而孔子為先聖(紀乾封元年正月辛夘幸曲阜)
祠孔子贈太師(會要乾封元年正月十三日追贈孔子為太師天授元年十月二十九日封隆道公)總
章元年(三月一日)顔回贈太子少師曾參太子少保太
極元年(二月十六日)加贈顔回太子太師曾參太子太
保開元八年(三月十八日)司業李元瓘奏先聖廟為十
哲像以先師顔子配則配象當坐今乃立餘弟子列像
廟堂不與享而范寗等皆從祀請釋奠十哲享於上而
圖七十子於壁曾參以孝受經於夫子請享之如二
十二賢乃詔十哲為坐像悉預祀曾參特為之像坐
亞之圖七十弟子及二十二賢於廟壁(會要上以顔子亞聖親為)
製贊書于石令文士分為贊題其壁(開元二十六年詔鄉貢見訖謁先師二十八年二月五日敕春秋)
(釋奠以三公行禮)二十七年(八月二十四日甲申)諡夫子為文宣
王夫子始南面以顔淵配贈諸弟子爵公侯伯
子淵兖公騫等九人皆侯又贈曾參以降六十七人
爵皆伯(天寳二年十月璲芝封文宣公)於是二京之祭牲太牢樂宫
縣舞八佾矣二十八年詔釋奠令攝三公行禮(代宗時歸崇敬議春秋釋奠孔子祝版皇)
(帝書北面揖以為大重宜准武王受丹書於師尚父行東西之禮事皆施行)永泰二年二月丁亥朔
釋奠于國學八月丁亥復用牲牢(大中五年十一月國子祭酒馮審奏孔子廟堂碑是太宗建立睿宗)
(書額備稱唐德具贊鴻猷文翰顯然金石斯在武后時於篆額中間謬刻大周兩字恐貽誤將來請琢去)
(兩字敕所請刊石訛文頗協事體宜依)儒學傳貞觀二十一年詔左
丘明卜子夏公羊高榖梁赤伏勝高堂生戴聖毛
萇孔安國劉向鄭衆杜子春馬融盧植鄭玄服虔
何休王肅王弼杜預范寗二十一人用其書行其
道宜有以褒大之自今並配享孔子廟廷於是唐
三百年之盛稱貞觀寧不其然通鑑先是祀先
聖先師周公南向孔子東向坐開元二十七年八
月甲申制自今孔子南向坐(詳見圖類)倪若水傳開
元初為汴州刺史增修孔子廟興州縣學廬勸生
徒漢永平二年三月始詔郡縣道行鄉飲于學
校祀孔子則先聖之祠有出闕里者然未作廟至
唐武德二年胄監始立孔廟貞觀四年州縣始皆
立孔廟
唐釋奠齒胄貞觀皇太子釋奠釋
奠頌
紀高祖武德二年六月戊戌始詔國子學立周公孔子
廟七年二月丁巳釋奠于國學太宗貞觀十四年二
月丁丑觀釋奠于國子學賜學官高第生帛二十一年
二月丁丑命皇太子釋奠于太學(志皇太子釋奠自為初獻祭酒張後胤亞)
(獻攝司業趙弘智終獻畢賜諸學官胄子帛)右庶子許敬宗上四言詩美之高宗總章元年
二月丁巳皇太子(弘)釋奠于國學(弘請賜顔回太子少師曾參太子少保制)
(可)開曜元年二月丙午皇太子釋奠于國學(會要永隆二年二月)
(皇太子親行釋奠禮)睿宗景雲二年八月丁巳皇太子釋奠于
國學先天元年二月丁巳皇太子釋奠于國學(會要太極元年)
(二月二十八日太子親釋奠開講筵褚无量執經)玄宗開元七年十一月乙亥
皇太子入學齒胄賜陪位官及學生帛(開元七年皇太子齒胄于學謁)
(先聖詔宋璟亞獻蘇頲終獻及臨享天子思齒胄之義乃詔二獻皆用胄子祀先聖如釋奠右散騎常侍褚无)
(量講孝經文王世子篇羣臣學官諸生以差賜帛太子瑛傳云七年詔太子諸王入國學行齒胄禮)傳
徐文遠為國子博士高祖幸國學觀釋奠文遠發春秋
題論難鋒生随方占對莫能屈帝異之孔穎達太宗
幸太學觀釋奠命穎達講孝經畢上釋奠頌有詔褒美
楊烱永隆二年皇太子已釋奠表豪俊充崇文館學
士薛元超薦烱及鄭祖元鄧元挺崔融褚无量玄
宗為太子无量侍讀太子釋奠國學(太極元年太子親釋奠)令
講經(問孝經禮記題)建端立義博敏而辨進銀青光祿大夫
賜予蕃渥(賜物百段并紫袍金帶)開元七年太子齒胄于學詔
无量升座講勸百官觀禮厚賞賜儒學傳貞觀六
年詔罷周公祠更以孔子為先聖顔子為先師盡召
天下敦師老德以為學官數臨幸觀釋菜命祭酒博
士講論經義賜以束帛生能通一經者得為吏先是
高祖始受命鉏纇夷荒天下略定即詔有司立周公
孔子廟于國學四時祠求其後議加爵土至是罷周
公祠新羅傳貞觀二十二年(一本云十三年)新羅王真德
遣子文王及弟伊贊子春秋來朝因請改章服從中
國制又詣國學觀釋奠講論會要貞元二年二月
(丁夘)釋奠(一本云有司釋奠文宣王廟)宰臣以下畢集學官講五
經大義及先聖之道
唐武成王廟古今名將圖
禮志貞觀以太公兵家者流詔磻溪立太公廟開元十
九年(四月丙申十八日一本壬辰)通鑑三月丙申兩京及天下始置太公尚
父廟一所以留侯張良配中春中秋上戊祭之牲樂之
制如文宣出師命將發日引辭于廟以諸州賓貢武舉
人准進士行鄉飲酒禮仍以古名將十人為十哲以
配享天寳六載(正月)詔諸州武舉人上省先謁太公
廟乾元元年(九月二十二日)太常少卿于休烈奏秋享漢祖
廟旁無侍臣而太公乃以張良配子房生漢初佐高
祖定天下時不與太公接古配食廟廷皆其佐命太
公人臣也誼無配享請以張良配高祖廟上元元年
(閏四月十九日己夘)尊太公為武成王祭典與文宣王比以歴代
良將為十哲像坐侍白起韓信諸葛亮李靖李勣列
於左張良田穰苴孫武吳起樂毅列於右以良配
後罷中祀遂不祭建中三年(閏正月二十五日)禮儀使顔
真卿治武成王廟請如月令春秋釋奠其追封王
宜用諸侯之數樂用軒縣(一本云三年閏正月戊戍令百僚謁武成王廟)
(志又云中春中秋釋奠于文宣王武成王皆以上丁戊國學以祭酒司業博士三獻樂軒縣)詔吏
館考定可配享者(七月十一日奏奉五月十五日勅)列古今名將凡六
十四人圖形焉范蠡孫臏廉頗王剪曹參周勃李廣霍
去病鄧禹賈復寇恂馬援皇甫嵩張遼關侯周瑜陸遜
羊祜王濬謝玄慕容恪檀道濟王僧辯慕容紹宗宇文
憲韓擒虎史萬歲尉遲敬德蘇定方張仁亶王晙王孝
傑(列於左)管仲田單趙奢李牧彭越周亞夫衛青趙充
國吳漢馮異耿弇叚熲鄧艾張飛呂蒙陸抗杜預陶侃
王猛長孫嵩王鎮惡吳明徹斛律光于謹韋孝寬楊素
賀若弼河間王孝恭裴行儉郭元振張齊丘郭子儀(列)
(於右)貞元二年二月刑部尚書關播奏太公古稱大賢
下乃置亞聖義有未安而仲尼十哲皆當時弟子今以
異時名將列之弟子非類也請但用古今名將配享去
亞聖十哲之名自是惟享武成王及留侯而諸將不復
祭矣四年(八月十三日)兵部侍郎李紓言開元中太公
廟以張良配以太常卿三獻祝文曰皇帝遣某敢昭告
至上元元年(閏四月)贈太公以王爵祭典同文宣有司遂
以太尉獻祝版親署夫至尊禮於臣佐神何敢歆且文
宣王百世所宗太公述作止六韜勲業著一代請祝辭
不進署改昭告為敬祭留侯為致祭獻官太常卿以下
百官議之(大理卿于頎等四十六人)多請如紓言右司郎中嚴涗
等議曰貞觀中以大公兵家者流始令磻溪立廟開
元漸著上戊釋奠禮其進寵不薄矣上元之際執事
者苟意於兵遂封王爵號擬文宣彼於聖人非倫也
謂宜去武成王號復為太公廟奠享之制如紓請刑
部員外郎陸淳等(六人)議曰武成殷臣也紂暴不諫而
佐周傾之與文宣偶非不刊之典也宜罷上元建封
立廟復磻溪祠有司以時享斯得矣左領軍大將軍
令狐建等(二十四人)議曰兵革未靖宜右武以起忠烈今
特貶損非勸也且追王爵以時祠為武教主文武並
宗典禮已久改之非也乃詔以將軍為獻官餘用紓
奏(九月十六日)自是以上將軍太將軍將軍為三獻(會要同)
藝文志盧鋌武成廟十哲讚一卷關播傳初上
元中詔擇古名將十人配享武成廟如十哲侑孔子
播奏太公古賢臣今其下稱亞聖孔子十哲皆當時
弟子今所配年世不同請罷之詔可
朱梁改為武明王廢從祀後唐復之宋朝大祖議武成
廟配享所升人二十三人退出二十二人其間如陶侃
李光弼且不得預
建隆孔子廟修廟謁廟奠享(奠孔林)追
諡襲封植圭文宣王廟
建隆三年六月詔修飾祠宇及塑繪先聖先賢先儒之
像立戟十六親撰文宣王兖公二贊從祀賢哲命當時
文人為之乾德四年七月以文宣王後進士宜為兖州
曲阜縣主簿太平興國三年十月詔孔宜襲封文宣公
復其家(漢魏曰褒成晉宋奉聖後魏崇聖北齊恭聖隋曰紹聖唐曰褒聖)八年詔修曲
阜廟至道三年九月戊寅真宗以其後延世為曲阜令
襲封令賫所賜祭器九經書太宗御書賜銀幣遣之廟
有書樓而無典籍於是賜經書大中祥符元年十月二
十七日甲寅詔曰朕以紀號岱宗觀風廣魯載懷先聖
實主斯文將申欵謁之儀用表欽崇之志宜取十一月
朔幸曲阜縣備禮躬謁仍付所司詳定所言車駕謁
文宣廟内外設黃麾仗襲文宣公伯叔兄弟並許
陪位從之十一月一日戊午幸曲阜縣謁文宣王廟
廟内外設黃麾仗帝服鞾袍行酌獻之禮又幸叔
梁紇堂命刑部尚書温仲舒分奠七十二弟子先儒
暨叔梁紇顔氏初有司定儀肅揖而已帝特展拜(以表)
(嚴師尊儒之意封叔梁紇齊國公)又親製贊示從臣刻石廟中(留親奠祭)
(器于廟從官立石刻名)禮畢於殿西序召見孔氏子孫撫諭問
宣尼墳隴所在令子孫前至孔林以林木擁道降輿
乘馬至墓設奠再拜問東及南二冡子孫對曰東伯
魚南子思退坐北序與從臣閱碑板詔追諡曰元聖
文宣王(春秋演孔圖孔子母夢感黑帝而生故曰元聖)祝文進書名令擇日
册命修飾祠廟祭器(以簿正祭器)若廟制未合典禮者改
正之給十戶奉塋廟丁夘賜王廟九經書疏釋文三
史及太宗御製御書百五十卷(又以經史賜兖州)是歲十一
月戊午朔封周公文憲王建廟曲阜(親製贊)長吏春秋
祭之二年二月壬辰詔就廟立學舍三月二十五日
庚辰詔文宣廟木圭易以玉賜植圭一五年十二月八
日壬申改諡至聖景祐元年以宗愿襲文宣公知縣事
至和二年三月丙子封衍聖公嘉祐六年三月乙酉上
書兖州文宣王廟牓元豐元年十月八日詔以係省錢
修兖州祠元祐四年四月二十六日文宣廟置教授一
員宣和四年正月二十九日御製文宣王贊(崇寧元年二月二十)
(五日封孔鯉泗水侯汲沂水侯三年九月十七日詔辟雍文宣王殿名大成四年八月三日增文宣王冕十有)
(二旒是年詔文宣王廟立戟二十四改用鎮圭政和元年四月四日詔十哲贊有犯先聖名改撰)宣和四年
(三月幸太學孔端朝以先聖後賜上舍出身紹興十三年三月乙未詔廟門立戟二十四)真宗東
封躬謁孔子祠問宰相孔氏孰為知名者或言
孔勉有治行即召對獻詩百韻頌上德以為知
曲阜縣孔道輔知仙源縣主祠事言廟制庳
陋請加修崇詔可梁元帝為荆州起州學宣尼廟
自圖宣尼像為贊而書之後周廣順二年六
月己酉幸曲阜謁孔子祠幸孔林以孔仁玉為
曲阜令孔子墓側有石壇是唐朝封禪回謁
孔子之壇
建隆武成王廟
建隆三年九月十六日壬申詔於東京舊城南建武成
王廟與國學相對命左諫議大夫崔頌(一作判國子監崔頌)中使
盧德岳董其役仍命頌檢閱唐末以來謀臣名將勲績
尤著者具名以聞(考試舉人權就武成王廟)四年四月六日(丁亥)帝
幸廟閱土木之功也歴觀兩廊下圖畫名將指白起曰
此人殺已降不武之甚何受享於此以杖畫去之六月
癸巳(十三日)知制誥高錫言配享七十二賢王僧辯不克
令終慮非全德望加裁定詔吏部尚書張昭工部尚書
竇儀與錫詳定以聞昭等奏新入歴代功臣二十三人
如灌嬰耿純王霸祭遵班超西晉王渾東晉周訪宋沈
慶之後魏李崇傅永北齊段韶後周李弼唐秦叔寳張
公謹唐休璟渾瑊裴度李光顔李愬鄭畋梁葛從周後
唐周德威苻存審舊配享功臣退二十二人魏吳起齊
孫臏趙廉頗漢韓彭周亞夫段紀明魏鄧艾蜀關侯張
飛晉杜元凱陶侃北齊慕容紹宗梁王僧辯陳吳明
徹隋楊素賀若弼史萬歲唐李光弼王孝傑張齊丘
郭元振詔曰其武成王廟從祀神像齊相管仲宜塑
像升于堂魏西河太守吳起宜畫像降于廡餘依昭
等議外並從舊制開寳二年九月一日(乙巳朔)幸武成
王廟淳化五年十一月十七日幸武成王廟指郭子
儀謂左右曰累朝握兵立大功無震主威宜其配享
矣又指李晟曰德宗播越蓋為奸邪所誤不能斥去之
非李晟克復唐運已去矣咨嗟久之景德四年二月八
日詔西京擇地建廟如東京之制祥符元年十一月戊
午朔加諡太公曰昭烈武成王令青州立廟春秋致祭
天聖二年八月二十四日慶歷四年五月十一日並幸
武成王廟熙寧元年(一云三年)六月十九日詔整葺摧毁遣
内臣董之六年十月二十五日修廟詔禮官議先朝功
臣勲業可配祀者以聞後不果行元祐七年十月十五
日幸廟政和三年十月二十日禮部請以南仲召虎方
叔吉甫尉繚配食宣和五年正月封管仲至周瑜為侯
伯紹興二十九年二月二十四日臣僚証(都民望)言李勣
不可升堂上李晟不宜寘廊廡詔禮部議四月十七日
辛丑詔李晟居堂上郭子儀之次李勣在河間孝恭之
下尉遲敬德之上乾道六年八月二十六日太學正薛
元鼎請以周之南仲侑食武成王上喜以為南仲之孫
皇父猶為中興之將便宜舉行淳熙四年傅伯壽言唐
開元間銓次太雜錢良臣又請以建隆建炎名將參陪
廟祀詔禮官給舍監官討論後省集議七月十二日升
李勣於堂上降李晟於勣位次仍以曹彬從祀
建隆謁先師禮
建隆二年十二月二十日禮闈移牒奉常請令貢士謁
拜禮院按禮閣新儀無之開元二十六年詔諸州貢舉
人見訖就胄監謁先師官為開講質問疑義昭文崇文
兩館生亦如之後諸郡貢舉人十一月一日正衙見訖
擇日謁先師為常禮熙寧五年十二月六日國子監言
舊制貢舉歲於十二月下旬集諸州所貢第一人謁奠
先聖如春秋釋奠儀時多未至者請罷從之大觀元年
十一月六日強淵明請貢士始入辟廱並以元日釋菜
政和六年閏正月二日詔高麗受學者元日随貢士釋
菜
祥符封孔子弟子二十一賢(贊)明道七十
二賢圖政和孟子廟配享從祀
祥符二年五月乙夘朔詔追封孔子弟子七十二人顔
回兖國公至卜商河東公曾參瑕丘侯至琴張頓丘侯
詔曰四科鉅賢並超五等七十逹者俱贈列侯令中書
門下及兩制館閣分撰贊(命王旦撰顔子贊)初帝覽崇文院檢
定七十二弟子案史記唐會要凡七十七人今曲阜廟
唯七十二人帝曰何故不同王旦言國學七十二弟子
經太祖定議曲阜準國學畫象七月戊寅詔封左丘明
至范寗二十一人皆為伯(贈王肅司空杜預司徒)命羣臣為贊天
禧五年六月十五日國子監請以聖製文宣王贊及詔
命洎近臣所撰十哲七十二賢贊鏤版流布從之明道
元年八月戊午詔國子監重修七十二賢堂左丘明而
下二十一人並以本品衣冠圖之元豐七年五月壬戌
(二十二日)封孟子鄒國公與顔子並配而荀楊韓子並封伯
爵列于從祀八年二月九日命學士院撰鄒公及荀楊
韓子贊崇寧元年二月詔追封孔鯉孔伋為侯大觀二
年二月二十七日詔繪子思像從祀四年九月十二日
封公夏首至廉潔十人為侯先是四月二十八日議禮
局言公夏首等史記有其名唐開元禮亦載祀典請皆
贈侯爵與祭享從之元豐以孟子為鄒國公配食先聖
而鄒公廟在兖州鄒縣政和五年春乃詔樂正子克配
享公孫丑至子叔十七人從祀加封爵焉靖康初降王
安石于從祀紹興七年春胡安國上疏請追爵二程張
邵列于從祀不報淳熙三年冬趙粹中請削去安石從
祀四年七月癸酉但除王雱畫象而已淳祐元年正月
十五日始去安石而列周張二程朱子于從祀端平二
年正月二十日禮部尚書李&KR0811;請以子思陞祀堂上列
在十哲之間紹興十年七月甲子復釋奠文宣
王為大祀用王普請也祀前受誓戒加籩豆十
二其禮如社稷十三年三月八日司業高閌言
文宣王兖鄒公十哲像徽宗討論五等章服請
如大觀改賜之數二十三年九月十一日王綸
請重繪自國學始以其式鏤版頒諸郡二十六
年十二月二十一日戊午有司言陛下御製
贊灑宸翰刻琬琰望以賜諸郡學校從之乾道五年
八月重飾宣聖十哲及兩廡神像六年正月武成廟
亦裝繪
祥符釋奠祭器圖(詳見圖類)
祥符二年正月八日甲子詔禮院定釋奠禮器頒州縣
三年二十四日甲戌判院孫奭言釋奠舊禮以祭酒司
業博士三獻新禮以三公近歲止命獻官二員兼攝請
備差大尉大常光禄卿三獻詔可六月九日丙辰頒諸
州釋奠儀祭器圖景祐元年十一月辛亥
詔文宣武成廟並用登歌之樂學士院撰樂
章
元祐行釋奠禮
見視學類
乾道皇太子釋奠儀
祥符九年十一月職方外郎李邈表請壽春郡王行釋
奠之禮上曰年幼未可遽行乾道八年正月丙戌(十七)
(日)宰輔請討論上丁釋奠皇太子入學之儀上曰文王
世子篇載此甚詳梁克家奏入學以齒則知父子君臣
長幼之道虞允文奏事備於禮經上曰可令有司討論
以聞
乾道釋奠通祀圖
一卷乾道中張維取元符政和新舊儀各為之圖嘉
定六年全州教授黃學行進歷代尊師本末二卷載尊
崇孔氏祭祀儀注配享從祀沿革升降之因
淳熙釋奠制度圖
紹興十年七月詔釋奠文宣王在京為大祀州縣為中
祀淳熙六年四月十八日知常德府李燾乞頒下釋奠
儀注及繪畫尊爵簠簋制度圖本頒下從之七年二月
十七日禮官言參照祥符間頒下州縣祭器止有散尊
與新儀不同乞除去兼政和之後配位從祀神位升降
及封爵不同慮州縣塑繪不一乞依國子監大成殿并
兩廡從祀位數爵號姓名并尊器制度頒降從之紹
熙元年十月知漳州朱熹條上釋奠禮儀數事太常條
奏後不果行(先是守南康日嘗乞取政和新儀川縣釋奠風雨雷師祭等鏤板頒下而其書自多)
(抵牾復以告則莫之省者至是復列上且移書禮官)書目有元豐頒行諸州釋
奠儀注一卷
玉海卷一百十三
