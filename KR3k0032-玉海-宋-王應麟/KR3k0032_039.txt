卷三十九
玉海卷三十九
宋王應麟撰
藝文
三禮(又見禮制)
九經禮居其三曰儀禮漢儒得古文禮五十六篇高
堂傳士禮十七篇漢志所謂古經七十篇者也(劉原父云)
(當作十七)曰周禮漢河間獻王得之李氏失冬官一篇補
以考工記劉歆校理始得著錄漢志所謂周官經六
篇者也曰禮記有大戴禮記小戴禮記漢后蒼授梁
人戴德及兄子聖德刪古禮為八十五篇謂之大戴
禮聖刪大戴禮為四十六篇為小戴禮馬融又足月
令明堂位樂記為四十九篇漢志不著錄而曰德聖
慶普三家立於學官後漢諸儒多為小戴訓即今之
禮記也大戴禮既已缺逸其間又多雜誤後漢儒林
傳與隋經籍志諸書言三禮皆不及大戴云
周禮書禮灋禮經經禮(經制)禮志
周制
春官宗伯帥其屬掌邦禮注禮謂曲禮五吉凶賓軍嘉
其别三十有六大史(掌邦六典禮居一焉)大祭祀與羣執事讀
禮書而協事祭之日執書以次位常大會同朝覲以書
協禮事將幣之日執書以詔王小史大祭祀讀禮灋
史以書叙昭穆之爼簋凡國事之用禮灋者掌其小事
天官大宰掌邦之六典注典常也經也法也王謂之
禮經常所秉以治天下也邦國官府謂之禮法常所守
以為法式也常者其上下通名小宰以灋掌祭祀朝
覲會同賓客之戒具注謂其禮灋也(宰夫牢禮之灋)秋官小
行人掌邦國賓客之禮籍禮俗政事教治為一書左
氏傳隠公七年告終稱嗣以繼好自心民謂之禮經注此
言凡例乃周公所制禮經也(王子朝曰敢布先王之經)閔元年仲
孫湫曰魯猶秉周禮僖二十五年卜偃曰周禮未改
成風曰崇明祀保小寡周禮也文十八年史克曰周
公制周禮曰則以觀德昭二十三年叔孫婼曰列國
之卿當小國之君固周制也哀三年司鐸火子服景
伯命宰人出禮書(宰人冢宰之屬)七年子服景伯曰周之王也
制禮上物不過十二天之大數也杜預序韓宣子適
魯(昭二年春)見易象魯春秋曰周禮盡在魯矣(注春秋遵周公之典以序)
(事)韓子所見蓋周之舊典禮經也國語晉子餘曰禮
志有之曰將有請於人必先有入焉周單子曰周制有
之曰列木以表道立鄙食以守路畺有寓望國有郊牧
藪有圃草囿有林池以禦災也其餘無非穀土民無懸
耜野無奧草不奪民時不蔑民功有優無匱有逸無罷
國有班事縣有序民韓詩外傳周制曰先時者死無
赦不及時者死無赦漢藝文志儒家河間周制十八
篇(似獻王所述)禮樂志周監二代禮文尤具事為制曲為
防故稱禮經三百威儀三千注(藝文志注)韋昭曰周禮三百
六十官也瓚曰禮經謂冠昏吉凶周禮三百是官名也
師古曰威儀三千蓋儀禮是也記禮器注經禮謂周
禮也六篇官三百六十曲猶事也事禮謂今禮也其中
事儀三千詩假樂箋成王循用舊典之文章謂周公
之禮法(正義六典之法)文中子聖人在上未有若周公其道
則一而經制大備又曰不暫捨周禮(如有用我執此以往)周禮敵王命葉氏
曰禮器云經禮三百曲禮三千經禮制之凡也曲禮文
之目也故中庸云禮儀三百威儀三千先王之世二者
蓋皆有書藏於有司祭祀朝覲會同則太史執之以涖
事小史讀之以喻衆而卿大夫受之以教萬民保氏掌
之以教國子亦此書也周衰二者皆亡惟孔子知之故
謂之執禮
周儀禮漢高唐生士禮曲禮
三禮義宗儀禮者周公所制吉禮惟得臣禮三篇凶禮
得四篇上自天子下至庶人其禮同等餘三篇皆臣禮
賓禮惟存三篇軍禮亡失嘉禮得七篇(儀禮經五萬六千一百十五字)
儀禮疏序周公太平之書周禮為末儀禮為本本難
明末易曉(韓愈讀儀禮以為周公文王法制在是恨不得揖遜其問掇其竒辭奥旨)禮序曰禮體
(也履也統之於心為體周禮是也踐而行之曰履儀禮是也)儀禮注後鄭而已疏有
二家齊黃慶隋李孟悊互有長短今擇善而從兼增己
義仍取李元植詳論可否(唐志賈公彦疏五十卷)漢興求錄遺文
有古書今文高堂生傳十七篇是今文也孔子宅得古
儀禮五十六篇其字皆篆書是為古文十七篇與高堂
生同而字多不同餘三十九篇絶無師說秘在於館鄭
注禮以今古二字並之十七篇士冠禮至有司徹(劉向别錄皆尊卑吉凶次第倫敘)
(故鄭用之大小戴皆異)鄭玄禮序曰秦并天下收儀禮而歸咸
陽但采其尊君抑臣以為時用史記正義七錄云古
經出魯淹中其書周宗伯所掌五禮威儀之事有六十
六篇無敢傳者後博士侍其生得十七篇鄭玄注今之
儀禮是也餘篇皆亡(儀禮疏云古文十七篇與高堂生所傳相以)禮記正
義鄭君六藝論云按藝文志儒林傳傳禮者十三家唯
高堂生及五傳弟子戴德聖名在也又云五傳弟子者
高堂生蕭奮孟卿后蒼及戴德戴聖為五此所傳皆儀
禮也今禮行於世者二戴之學也藝文志漢興魯高
堂生傳士禮十七篇而魯徐生善為頌不能通經(陸德明賈)
(公彦以為今儀禮按今儀禮中士禮有冠昏相見喪夕虞特牲饋食七篇他皆天子諸侯卿大夫禮必非高堂)
(生所傳者不知賈陸何據而云)王式傳歌驪駒江翁曰經何以言之
曰在曲禮(陸釋文曰曲禮是儀禮之舊名委曲說禮之事)宗伯注曲禮五其别三十有六疏儀禮
(是曲禮周禮是經禮)書目儀禮乃儀度委曲之書若後世儀注
其初蓋三千餘條
漢十三家禮禮古經中庸說
藝文志禮十三家五百五十五篇禮古經五十六卷經
十七篇(后氏戴氏)記百三十一篇(七十子後學者所記也)明堂陰陽三
十三篇(古明堂之遺事)王史氏二十一篇(七十子後學者别錄云六國時人)曲
臺后蒼九篇中庸說二篇明堂陰陽說五篇周官經六
篇(王莽時劉歆置博士)周官傳四篇軍禮司馬法百五十五篇古
封禪羣祀二十二篇封禪議對十九篇(武帝時)漢封禪羣
祀三十六篇議奏三十八篇(石渠)漢興高堂生傳士禮訖
孝宣世后蒼最明戴德戴聖慶普皆其弟子三家立于
學官禮古經者出於魯淹中(里名)及孔氏與十七篇文相
似多三十九篇及明堂陰陽王史氏記所見多天子諸
侯卿大夫之制雖不能備猶愈蒼等推士禮而致於天
子之說後儒林傳孔安國所獻禮古經五十六篇及
周官經六篇前世傳其書未有名家前儒林傳孟卿
善為禮春秋授后蒼疏廣世所傳后氏禮疏氏春秋皆
出孟卿
漢周官經傳(見上)周官解故訓詁晉周
禮評
藝文志(見上)河間獻王傳得古文先秦舊書周官尚書
禮記孟子老子之屬(禮記正義孝文時求得此書不見冬官一篇乃使博士作考工記補)
(之隋志謂李氏得周官上河間獻王購冬官以千金不得取考工記以補正義謂孝文時非也)武帝
開獻書之路有李氏得周官上於河間獻王獨缺冬官
取考工記以補之合成六篇奏之(正義云既出於山巖屋壁復入於秘府五)
(家之儒莫得見焉)孝成時劉歆校秘書見之始著于錄略衆儒
共排以為非惟歆獨識而五官亦有殘缺歆末年始信
其為周公致太平之迹王莽時奏置博士弟子惟河南
緱氏杜子春在頗識其說(正義子春永平初年九十能通其讀識其義鄭衆賈逵往)
(受業焉)賈徽及子逵鄭興及子衆又以經書轉相證為解
鄭玄注多引杜子春鄭大夫(興)司農(衆)之義周禮起於
劉歆成於鄭玄(正義林孝存以為武帝知周官末世瀆亂不驗之書作十論七難以排之何休)
(以為六國陰謀之書惟鄭玄知為周公致太平之迹故能答林碩之論難林一作臨)括囊大典網羅衆家
仲長統以周禮為經禮記為禮之傳賈公彦曰按書傳
周公一年救亂二年伐商三年踐奄四年建侯衞五年
營成周六年制禮作樂七年致政成王所制之禮即今
周禮也以設位言之謂之周官以制作言之謂之周禮
兵刑之官分為二禮樂之官合為一略天地詳人事後
之言治者必稽焉後儒林傳中興鄭衆傳周官經後
馬融作周官傳授鄭玄玄作周官注列傳賈逵作周
官解故遷衞士令(故事之指意)張衡著周官訓詁崔瑗謂
不能異諸儒鄭玄答臨孝存周禮難趙岐讀周官
二義不通一往造馬融(本傳注)晉儒林傳陳邵泰始中
為燕王師撰周禮評甚有條貫范宣著禮易論難
烈女傳韋逞母宋氏傳周官音義隋志馬融鄭玄王
肅伊說干寶注周官禮各十二卷崔靈恩集注二十卷
晉司空長史陳邵撰周官禮異同評十二卷孫略撰周
官禮駁難四卷梁有周官駁難三卷(孫崎問干寶駁)晉散騎常
侍虞喜撰劉儁禮記評十一卷詩正義馬融為周禮
注云欲省學者兩讀故具載本文然則後漢以來始就
經為注齊書文惠太子鎮雍州有盜發楚王冢獲竹
簡書青絲編(一作綸)簡廣數分長二尺有得十餘簡以示
王僧虔僧虔曰是科斗書考工記周官所闕文也梁
陸倕謂周官為羣經源本惟沈峻精此書
漢后氏曲臺記禮記章句禮略月令章
句
儒林傳孟卿事蕭奮以授后蒼蒼說禮數萬言號曰后
氏曲臺記授梁戴德戴聖慶普(七略曰宣帝時行射禮博士后蒼為之辭至今)
記之曰曲臺記(服虔曰在曲臺校書著記因以為名師古曰曲臺殿在未央宫)由是禮有大
小戴慶氏之學(高堂生之後傳禮者五至二戴其學始盛)蕭奮孟卿后蒼二戴慶普
藝文志曲臺后蒼九篇注如淳曰行禮射於曲臺后蒼
為記故曰曲臺記漢官曰大射于曲臺晉灼曰天子射
宫也西京無太學於此行禮隋志河間獻王得仲尼
弟子及後學者所記一百三十一篇至劉向考校經籍
纔獲百三十篇第而叙之又得明堂陰陽記三十三篇
孔子三朝記七篇王氏史記二十一篇樂記二十三篇
凡五種合二百十四篇戴德刪繁重合為八十五篇(大戴)
(記)戴聖又刪為四十六篇(一云四十七篇)為小戴記馬融又益月
令明堂位樂記合四十九篇曲禮至四制(中庸子思)緇衣公孫尼子月令
吕不韋(王制漢文時博士所錄)後橋玄傳七世祖仁從戴德學著
禮記章句四十九篇號曰橋君學成帝時為大鴻臚
曹褒傳慶氏學褒撰漢禮又傳禮記四十九篇儒林
傳景鸞撰禮内外記號曰禮略又作月令章句所著述
五十餘萬言(中興有大小戴博士)
漢大戴禮
隋志(唐志同)大戴禮記十三卷(隋志夏小正别為卷唐志無小正之别)書
目今所存止四十篇其篇第始三十九編次不倫(崇文目十)
卷三十五篇(又一本三十三篇)史記索隠大戴禮合八十五篇其四
十七篇亡存三十八篇序曰今大戴篇始三十九終
八十一當為四十三篇缺者四篇重出一篇其上不見
者猶三十八篇不能合八十五篇之數豈但為八十一
邪哀公問投壺二篇與小戴書無異禮祭篇與經解不
同曾子大孝篇與祭義相似則戴聖已取之篇也勸學
禮三本見於荀卿子取舍之說及保傅見於賈誼疏間
與經子同者尚多有之其探索陰陽窮析物理推本性
命雜言禮樂器數必有自來以是知聖門之學無不備
也(始於主言終於易本命)詩正義大戴禮遺逸之書文多假託
不立學官世無傳者
漢禮博士
儒林傳贊武帝立五經博士禮后(后蒼通詩禮為博士)孝宣立大
小戴禮平帝時立逸禮(劉歆哀帝時建立)聖號小戴以博士論
石渠禮有大小戴慶氏之學大戴授徐良斿卿為博士
小戴授橋仁楊榮由是大戴有徐氏小戴有橋楊之學
後傳凡十四博士禮大小戴(二)前書大小戴慶氏禮
三家為博士(藝文志三家立於學官)中興後亦有大小戴博士雖
相傳不絶未有顯於儒林者董鈞習慶氏禮永平初為
博士曹褒傳父充持慶氏禮建武中為博士作章句
辯難於是遂有慶氏學褒拜博士作通義十二篇演經
雜論百二十篇又傳禮記四十九篇慶氏學遂行於世
(晉賀循慶普之後尤精禮傳)周官王莽時劉歆置博士
漢逸禮
劉歆傳歆欲立逸禮列於學官移書太常博士曰魯恭
王得古文於壞壁逸禮有三十九天漢之後孔安國獻
之孝成得此三事以考學官所傳儒林傳平帝時又
立逸禮(元始五年正月召天下通逸經古記者)禮記正義漢志云漢興
始於魯淹中得古禮五十七篇其十七篇與今儀禮正
同其餘四十篇藏在秘府謂之逸禮其投壺禮亦此類
也又六藝論曰漢興高堂生得禮十七篇後孔壁得古
文禮五十七篇其十七篇與前同而字多異朱氏曰
儀禮存者十七篇其逸見他書者猶有投壺遷廟釁廟
中霤等篇其不可見者又有古經增多三十九篇而明
堂陰陽王史氏記數十篇又河間王所輯至五百餘篇
儻或有逸在其間者曲禮少儀内則玉藻弟子職篇所
記皆禮之微文末節周禮疏半璧曰璜者逸禮記文
(大宗伯)烝嘗之禮有射豕者據逸烝嘗禮而知(射人)記月
令注王居明堂禮正義云逸禮篇名凡祭五祀於廟用
特牲有主有尸皆先設席于奧正義云皆中霤禮行在
廟門外之西正義云皆中霤禮文(泉水正義有中霤之禮)禮記注亦引逸
禮(記奔喪正義引逸禮)王制疏逸禮云皆升合於太祖文選
注逸禮曰三皇禪云云五帝禪亭亭論衡宣帝時河
内女子壞老屋得佚禮後漢輿服志注引逸禮王度
記蔡邕明堂論引禮記保傅篇古大明堂之禮王居
明堂之禮大學志昭穆篇月令記通典引逸禮本命
篇天官内宰注引天子巡狩禮聘禮注引朝貢禮
覲禮注引朝事儀詩正義引雜問志云天子巡狩
禮無六軍之文漢書引禮明堂記曰周公朝諸侯於
明堂賈誼傳引學禮論衡案禮記瑞命篇禮記
正義案大戴禮釁廟篇荀子引聘禮志
漢禮器制度漢制度(附)
周禮凌人注漢禮器制度云云疏叔孫通前漢時作(高祖詔叔)
(孫通制作儀品十六篇)多得古之周制故鄭君依而用之(縫人注亦引之)
典瑞注漢禮瓚槃疏此漢禮器制度文叔孫通所作
弁師疏凡冕體周禮無文叔孫通作漢禮器制度取
法於周今取彼以釋之籩人疏鄭知籩器者亦依漢
禮器制度匠人疏牛鼎之扄長三尺膷鼎之扄長二
尺亦漢禮器制度梓人疏禮器制度云觚大二升觶
大三升儀禮士冠禮疏案禮器制度弁冕聘禮疏
以韋衣木板飾以三色再就者依漢禮器制度而知
昏禮疏案漢禮器制度洗之所用士用鐵大夫用銅諸
侯用白銀天子用黃金也(案禮器制度尊卑皆用金罍)記王制疏
凡冕之制皆玄上纁下案漢禮器制度廣八寸長尺六
寸明堂位疏周之璧翣垂五采羽於下樹於簨之角
上者案漢禮器制度而知禮器疏壺大一石瓦甒五
斗者漢禮器制度文書益稷疏柷敔之狀經典無文
漢禮器制度其說皆然詩行葦疏漢禮器制度注勺
五升徑六寸長三尺(有瞽疏亦引之)春秋疏漢禮器制度云
冕長尺六寸兩漢諸儒去古未遠己不能盡識三代
遺制凡冕服車旗類以漢禮制度為據其所臆度者無
以名之則曰猶今某物然孔賈疏義又謂去漢久遠雖
漢法亦不可考後漢書光武紀注漢制度曰帝之下
書有四(建武元年)又曰漢禮制度曰人君之居前有朝後有
寢輿服志注漢制度曰戎立車以征伐百官志注
胡廣漢制度曰特進在三公下禮儀志注謝沈書曰
太傳胡廣博綜舊儀立漢制度蔡邕依以為志譙周後
改定以為禮儀志儒林傳序注胡廣漢制度曰天子
出有大駕法駕小駕
漢中庸說
志中庸說二篇注師古曰今禮記有中庸一篇亦非本
禮經蓋此之流
漢石渠禮論
隋志石渠禮論四卷戴聖撰(梁有羣儒疑義十二卷戴聖撰)前漢傳聖以博士
(聞人通漢以太子舍人論石渠)志議奏三十八篇石渠後志注石渠論曰鄉射
合樂而大射不何也韋玄成曰鄉人本無樂故合樂以
同其義(禮儀志)玄冠朝服戴聖曰玄冠委貌也朝服布上
素下緇帛帶素韋韠(輿服志)王制正義石渠論白虎通
云周以后稷文武特七廟張融以石渠論證七廟詩
既醉正義石渠論云周公祭天用大公為尸通典漢
石渠議曰鄉請射告主人樂不告何也戴聖曰請射告
主人者賓主俱當射也樂所以樂賓也故不告宣帝甘
露三年三月黃門侍郎臨奏經曰鄉射合樂大射不何
也戴聖曰鄉射合樂者質也大射人君之禮儀多故不
合樂也聞人通漢曰鄉射合樂所以和百姓也大射不
合樂者諸侯之禮也韋玄成曰鄉人本無樂故合樂所
以和百姓而同其意諸侯當有樂故不云合樂時公卿
以玄成議是又繼宗子議引石渠禮議曰經云宗子孤
為殤言孤何也聞人通漢戴聖云云
漢三禮目錄解詁
後儒林傳鄭衆傳周官經後馬融作周官傳(唐志十二卷)授
鄭玄玄作周官注玄本習小戴後以古經校之取其義
長者為鄭氏學又注小戴所傳禮記四十九篇通為三
禮焉(玄注儀禮禮記又著魯禮禘祫義答臨孝存周禮難)盧植傳熹平四年拜
九江太守作尚書章句三禮解詁時始立太學石經以
正五經文字植上書曰少從通儒馬融受古學頗知今
之禮記特多回穴臣前以周禮諸經發起粃繆敢率愚
淺為之解詁願得將能書生二人詣東觀專心研精合
尚書章句攷禮記失得庶裁定聖典刊正碑文古文科
斗近於為實而厭抑流俗降在小學中興通儒班固賈
逵鄭興父子並悅之今毛詩左氏周禮各有傳記與春
秋相表裏宜置博士為立學官以廣聖意歲餘拜議郎
校五經(元行冲曰小戴禮行於漢末馬融為傳盧植合二十九篇為之解世所不傳)隋志北中郎將
(盧植注禮記十卷詩疏引盧植禮記注)馬融傳注三禮隋志今周官
六篇古經十七篇小戴記四十九篇凡三種唯鄭注立
國學鄭玄撰三禮目錄一卷(梁有陶弘景注一卷亡正義每篇案鄭目錄)
唐志鄭玄注小戴禮記二十卷(盧植注卷同)又禮議二十卷
注周官十三卷注儀禮十七卷
漢周禮解詁(又見上)
禮疏馬融傳云杜子春永平之初年且九十能通其讀
頗識其說鄭衆賈逵往受業焉衆逵洪雅博聞又以經
書記轉相證明為解逵解行於世衆解不行然衆時所
解說近得其實獨以書序言作周官則此周官也失之
矣逵以為六鄉大夫則冢宰以下及六遂為十五萬亘
千里之地甚謬焉云云謂之周官傳鄭玄序云世祖以
來通人達士大中大夫鄭少彰(名興)及子大司農仲師(名衆)
議郎衞次仲侍中賈君景伯南郡太守馬季長皆作周
禮解詁又云玄竊觀二三君子之文章顧省竹帛之浮
辭其所變易灼然如晦之見明其所彌縫奄然如合符
復析斯可謂雅達廣攬者也二鄭者同宗之大儒今讚
而辨之庶成此家世所訓也
周禮古今文
天官注嬪故書作賓疏言故書者鄭注周禮時有數本
劉向未校之前或在山巖石室有古文考校後為今文
古今不同鄭據今文注故云故書作賓(天官注緌今禮家定作蕤)今
(禮家定齎作資)桓譚新論古秩禮記有五十六卷崇文目
禮記字例異同一卷
周禮三家
天官疏周禮之内鄭康成所存注者有三家司農之外
(鄭衆字仲師)又有杜子春鄭大夫大夫者鄭少B二鄭皆康
成之先故言官不言名字杜子春非已宗故指其名也
(後輿服志注引鄭衆周禮傳)
魏三禮解
王肅傳肅善賈馬之學而不好鄭氏采會同異為尚書
詩論語三禮左氏解肅父朗字景興著易春秋孝經周
易傳肅撰定皆列學官隋志王肅注周官禮十二卷
儀禮十七卷禮記三十卷(劉昌宗禮音一卷)
三禮大義宗略
隋志三禮大義十三卷又四卷雜大義三卷北史後
魏劉獻之撰三禮大義四卷沈重著周禮義三十一卷
儀禮義三十五卷禮記義三十卷(李公緒禮質疑五卷)南史梁
戚衮撰三禮義記禮記義四十卷簡文禮大義二十卷
(唐志十卷)唐志元延明三禮宗略二十卷(隋志元延明五經宗略二十三)
(卷)後魏盧辯以大戴禮未有解詁乃注之
晉禮通論
儒林傳董景道字文博三禮之義專遵鄭氏著禮通論
非駁諸儒演廣鄭旨范隆著三禮吉凶宗紀
晉禮博士
荀崧傳元帝踐祚(太興初)周官禮記鄭氏置博士崧上疏
曰儀禮一經所謂曲禮鄭玄於禮特明皆有證據宜置
鄭儀禮博士一人
宋新撰禮論
宋書傳隆傳元嘉十四年為太常太祖以新撰禮論付
隆隆上所見五十二事表曰高堂生頗識舊義師資相
傳共枝别幹聞人二戴俱事后蒼俄已分異盧植鄭玄
偕學馬融人各名家隋志梁有宋傅隆議二卷祭法
五卷宋徐廣禮論答問八卷(百餘條)史記禮書取荀卿
禮論
宋何承天禮論
傳先是禮論有八百卷承天刪減并合以類相從為三
百卷(何佟之讀禮論三百篇略皆上口)周續之通毛詩六義及禮論王儉抄寫八帙
又别抄條目為十三卷朝儀舊典晉宋來施行故事撰
次無遺(宋志引禮論輿駕議)隋志宋御史中丞何承天撰禮論
三百卷(唐志云三百七卷)庾蔚之禮論鈔二十卷王儉撰禮論
要鈔十卷賀瑒要鈔一百卷任預禮論條牒十卷(大司樂疏)
(按條牒論云郊特牲疏案條牒論稷壇在社壇西)禮論帖三卷邱季彬論五十
八卷(亡)南史梁孔子祛續承天禮論一百五十卷
文中子禮論二十五篇十卷樂論二十篇十卷董常曰
夫子以禮論樂論為教化唐會要聖歷元年張齊賢
議案禮論王珉范甯等議有明堂每月告朔之禮王方
慶云晉末禮樂掃地無復舊章軍國所資臨事議定宋
何承天纂集其文為禮論隋大業中命學士撰江都集
禮抄撮禮論更無異文會昌六年五月禮儀使奏按禮
論晉太常賀循云廟以容主為限無拘常數隋志梁
有齊荀萬秋抄略二卷禮答問有徐廣二卷(梁十一卷)庾蔚
之六卷王儉三卷何佟之十卷禮雜問有范甯十卷何
佟之禮雜問答抄一卷梁有晉吳商禮難十二卷雜議
十二卷又禮議雜記故事十三卷宋傳隆議二卷緱氏
禮記要鈔一卷(隋辛彦之撰禮要)
宋禮記義疏
隋志禮記新義疏二十卷賀瑒撰(梁有義疏三卷宋雷肅之撰)義疏
九十九卷講疏四十八卷皇侃撰義疏四十卷沈重撰
義十卷何氏撰義證十卷劉芳撰(北史又周官儀禮義證各五卷)經
典序錄梁皇侃撰禮記義疏五十卷(禮記釋文引隠義云)
梁禮統中庸講疏
唐志賀述禮統十二卷(又有禮統郊祀六卷)班固傳注引禮統隋志梁
武帝禮記大義十卷中庸講疏一卷(大同十年張綰朱异賀琛述制旨禮)
記中庸義(武帝撰講疏及孔子正言使孔子祛檢閱羣書以為義證)梁有儀曹郎邱季
彬論五十八卷議一百三十卷疏六卷(亡)宋戴顒中庸
傳二卷
梁三禮義宗
唐志崔靈恩周官集注二十卷(南史傳四十卷)又三禮義宗三
十卷(傳云四十七卷與今不同南史三十卷)梁傳靈恩徧習五經尤精
三禮三傳(陸詡習靈恩三禮義)唐會要王方慶云梁崔靈恩撰
三禮義宗但捃摭前儒因循故事書目梁天監中國
子博士崔靈恩撰三十卷其書合周禮儀禮禮記諸儒
之說敷繹其義凡一百五十六篇(義宗始於明天地以下歲祭終於明周禮)
儀禮禮記廢興義(慶歷中高陽許聞誨為之序)唐儒學傳孔穎達闇誦三
禮義宗
隋江都集禮
惰潘徽江都集禮序(十二帙一百二十卷)明堂曲臺之記南宫東
觀之說鄭王徐賀之答崔譙何庾之論簡牒雖盈菁華
蓋鮮東探石簣之符西蠧羽陵之簡佃漁六學網羅百
氏沛王通論寧朔新書不獨擅於前修崇文緫目一
百四卷(續書目五十卷)魏杜恕傳注杜氏新書曰杜寬刪集
禮記及左氏傳解今存于世
唐六十九家禮
藝文志經錄四曰禮類六十九家九十六部一千八百
二十七卷(失姓名七家)始於大戴禮記終於王玄度注禮記
若馬融傳玄陳邵干寶伊說崔靈恩則周官之學也若
盧植鄭小同李軌尹毅徐邈爰戴顒射慈孫炎業遵劉
儁庾蔚之何佟之皇侃熊安生劉芳孔穎達魏徵則小
戴記之學也若袁凖孔倫陳銓蔡超宗田僧紹之注杜
預賀循王逡之崔游蔡謨趙成沈文阿諸家之禮服則
儀禮之學也學兼三禮則有鄭玄王肅之音注目錄崔
靈恩元延明之義宗宗略夏侯伏明之圖賈公彦之義
疏學兼二禮則有司馬伷之新書沈重王玄度之義疏
决注論議問答則有徐廣范甯董勛吳商何承天顔延
之任預王儉荀萬秋傅隆梁武帝周捨戚夀賀瑒述之
流不著錄者十六家元行冲類禮義疏至張頻禮粹一
百九十五卷有刊定月令外傳繩愆正義問答精義字
例異同名義及李敬玄之論張鎰之圖陸質之類禮丁
公著之禮志杜肅之禮略隋志一百三十六部一千
六百二十二卷崇文目三十三部一千九十七卷(周禮)
(至諡法)中興目四十三家七百九十八卷續書目十
二家十六部四百六十三卷通典禮經章句名數尤
繁諸家解釋注疏統雜
唐禮記正義周禮疏儀禮疏
志禮記正義七十卷祭酒孔穎達司業朱子奢國子助
教李善信太學博士賈公彦柳士宣范義頵魏王參軍
事張權等奉詔撰周玄達趙君贊王士雄趙弘智等覆
審(宋朝祭酒邢昺等奉詔是正)正義序大小二戴共氏而分門王
鄭兩家同經而異注晉宋逮周隋傳禮業者江左尤盛
(注禮記者六家鄭玄盧植王肅孫炎業遵庾蔚之又鄭小同義記四卷何佟之義十卷又有李軌尹毅徐邈徐)
(爰射慈音)為義疏者南人有賀循賀瑒庾蔚崔靈恩沈重皇
侃等(唐志皇侃禮記講疏一百卷又義疏五十卷沈重周禮義疏四十卷又禮記義疏四十卷庾蔚之禮)
記略解十卷(南史皇侃撰禮記講疏五十卷奏之詔付祕閣梁武召入夀光殿說禮記義)北人有
徐遵明李業興李寶鼎侯聰熊安生等(志熊安生義疏四十卷)北史
(安生撰周禮義疏二十卷禮記義疏三十卷劉炫受禮於熊氏褚輝撰禮疏一百卷)其見於世者
唯皇熊二家熊則多引外義皇氏雖章句詳正時乖鄭
義今據皇氏以為本其有不備以熊氏補焉(隋儒林傳曰南人約)
簡得其英華北學深蕪窮其枝葉(馬光傳山東三禮學者自熊安生後唯宗光一人)志賈公
彦禮記正義八十卷周禮疏五十卷儀禮疏五十卷(舊史)
四十卷(公彦事張士衡撰次章句甚多為太學博士儀禮鄭注後有黃慶李孟悊二家疏義慶舉大略小悊)
(舉小略大經注稍周時之所尚李則為先公彦據以為本增損以己意同李元植裁定為疏)王方慶
禮經正義十卷(不著錄)
唐三禮義證
儒學傳王恭貞觀初為太學博士講三禮為義證甚精
博蓋文懿文達每講徧舉先儒義而必暢恭所說
唐類禮(又見後)
舊史魏徵以戴聖禮記編次不倫遂為類禮二十卷以
類相從削其重復採先儒訓注擇善從之研精覃思數
年而畢太宗覽而善之賜物千段錄數本賜太子諸王
仍藏祕府
唐五禮精義
志韋彤五禮精義十卷書目十卷太常博士韋彤撰
凡二百九十二條每條設問對先援古禮參以唐制辨
據為詳儒學傳大歷時仲子陵袁彝韋彤韋茝以禮
皆自名其學彤德宗時為太常博士貞元十三年與裴
堪議朔望食之禮
唐禮記外傳
志成伯璵禮記外傳四卷書目四卷中山成伯璵撰
吳郡張幼倫注四門博士劉素明序凡一百一十條分
義例名數二體又各分上下卷雖舉禮記為目實兼三
禮言之(義例二卷五十篇名數二卷六十九篇)太平御覽引外傳
唐禮記異同
志禮記字例異同一卷元和十三年詔定又邱敬伯五
禮異同十卷(崇文目五禮名義十卷)
唐禮略
志杜肅禮略十卷(隋志禮略二卷失姓名)書目十卷丁公著序
採古經義下逮當世禮文沿革莫不附見詞約理備故
題禮略
唐禮志禮粹禮論禮繩愆
志丁公著禮志十卷張頻禮粹二十卷李敬玄禮論六
十卷(敬玄該覽羣籍尤善於禮撰次禮論及他書數十篇)王元感禮繩愆三十
卷(長安中上之)宋朝何洵直禮論一卷十篇(聘問至虞祔)
唐三禮圖
志張鎰九卷夏侯伏明十二卷藝術有禮圖雜畫五十
六卷隋志三禮圖九卷鄭玄及後漢侍中阮諶等撰
又有周官禮圖十四卷周禮疏引之(後漢何敞傳注案禮圖注云法冠執法者服之)明堂位疏案禮圖
云(春秋疏引阮諶)舊史張鎰為豪州刺史撰三禮圖九卷五
經微旨十四卷孟子音義三卷
建隆三禮圖(詳見圖類)
書目三禮圖二十卷聶崇義周顯德中參定郊廟器玉
因博采先儒三禮舊圖凡得六本考正是否繢素而申
釋之每篇自叙其凡參以近世㳂革之說建隆二年五
月丙寅表上之竇儼為序詔太子詹事尹拙集儒學三
五人更同參議拙多所駁正崇義復引經以釋之其駁
議及答義各四卷率列於註釋詔頒行之又畫於國子
監講堂之壁(竇儼裁定共分十五卷)余希文撰井田王制圖一卷
凡三十有二圖陸佃禮象十五卷救舊圖之失三禮圖
駁議二十卷不知作者疏駁崇義舊圖然互有得失
崇文目三禮圖九卷梁正撰二十卷崇義撰會要尹
拙聶崇義復上祭玉鼎釜異同之說詔尚書省集議吏
部尚書張昭等曰四部書目有三禮圖十三卷題曰梁
氏鄭氏今書府有三禮圖亦題梁鄭後有梁氏者集前
代圖記更加評議題三禮圖曰阮諶受禮學於綦母君
取其說為圖三卷多不案禮文而引漢事與鄭君之文
違錯禮圖之内亦無改祭玉之說宜依白虎通義宗為
定詔從昭議
雍熙禮選(贊)
四年八月己酉諸王府侍讀(實錄云侍講)邢昺進分門禮選
二十一卷(長編云二十卷)賜銀器二帛三十太宗探得其帙得
文王世子篇甚悅問衞欽緒曰昺為諸王講書曾及此
乎曰諸王嘗訪昺經誼每發明君臣父子之道太宗益
喜後真宗因内閣曝書覽而稱善召昺同觀作禮選贊
賜之以示近臣實錄祥符三年五月乙巳上作禮選
贊賜翰林侍讀學士邢昺(昺言家無遺藁願得副本繕錄未竟而昺卒六月詔寫二)
(本賜昺家)
咸平禮記疏
二年六月己巳祭酒邢昺上新印禮記疏七十卷賜諸
王輔臣人一本六年八月勑雕印周禮正義頒行景德
元年七月癸未朔賜諸王宗室近臣新印周禮疏
景德崇和殿尚書禮記圖中庸九經圖
見圖類中庸曰凡為天下國家有九經所以行之一
也九經修身尊賢親親敬大臣體羣臣子庶民來百工
柔遠人懷諸侯天下國家之本在身故修身為九經之
本然必親師友然後修身之道進故尊賢次之道之所
進莫先其家故親親次之由家以及朝廷由朝廷以及
其國由其國以及天下此九經之序也敬大臣體羣臣
則自尊賢之等推之子來柔懷則自親親之殺推之修
身之至然後當理而無悖九經其實不出三者一者誠
也一有不誠則九者為虚文
熙寧新經周禮義
晁氏志王安石撰二十二卷熙寧中設經義局安石自
為周官義十餘萬言不解考工記安石以其書理財者
居半愛之如行青苗之類皆稽焉所以自釋其義者蓋
以其所創新法盡傅著之務塞異議者之口其黨紹述
期盡行之久之禍難並起劉彝撰中義八卷王昭
禹撰詳解四十卷宗王氏楊時撰辨疑一卷攻安石
之書樂思忠攷疑七卷(戴溪為序)易袚總義三十卷
周禮致太平論
李泰伯撰五十一篇(并序)内治七國用十六軍衞四刑禁
六官人八教道九為十卷叙曰昔劉子駿鄭康成皆
以周禮為周公致太平之迹(又有平土書禮論)
元祐禮書儀禮注解禮圖
書目禮書一百五十卷陳祥道撰繪其物而辯論之凡
歴代諸儒之說及近代聶氏之圖或正其失或補其闕
於禮學為詳元祐四年翰林學士許將言祥道增廣
禮圖及著禮書一百卷二月二日詔祥道為太常博士
五年十一月范祖禹言請付太常與聶崇義圖參用詔
付兩制看詳八年正月二十二日侍讀學士范祖禹言
太常博士陳祥道注解儀禮三十二卷精詳博洽乞下
兩制看詳并所進禮圖付太常以備禮官討論從之(祥道)
(又有禮記講義二十四卷禮例詳解十卷弟暘樂書二百卷)
政和禮記解義
三年方慤進二十卷自為之序以王氏父子獨無解義
乃取三經義及字說申而明之著為此解馬希孟禮
記解七十卷(朱子曰方馬二解儘有好處不可以其新學而黜之)陸佃撰禮記
新義張載說三卷吕大臨芸閣禮記解十卷陳
祥道講義二十四卷胡銓傳十八卷李格非精義
十六卷衞湜集說一百六十卷(寶慶二年十月上)
淳熙大學章句中庸章句
朱文公熹撰淳熙十六年二月甲子序大學章句三月
戊申序中庸章句二書各有或問中庸又有輯略(紹熙五年)
(閏月戊午朔講盤銘)
古禮經傳通解
朱文公熹以儀禮為經取禮記及諸經史書所載附本
經之下具列注疏諸儒之說為經傳通解二十二卷(家禮)
五鄉禮三(學禮十一)邦國禮四集傳集注十四卷(王朝禮十四)喪祭
二禮屬之門人黃榦類次黃榦集喪祭禮為儀禮通
解續二十九卷文公曰周官一書固為禮之綱領至
儀法度數儀禮乃其本經而禮記郊特牲冠義等篇乃
其義疏
紹熙周禮說
三年吏部郎陳傅良進以格君心正朝綱均國勢為目
目各四篇
周禮微言
續書目徐筠學周官於陳傅良記所口授成書十卷自
謂聞於傅良曰周禮綱領有三養君德正紀綱均國勢
鄭氏注誤有三王制漢儒之書今以釋周禮司馬法兵
制也今以證田制漢官制皆襲秦今引漢官以比周官
其誤三也陳傅良徐元德撰周官制度精華二十卷
周官講義
十四卷史浩為建王府直講時撰止於地官司關林
之竒講義三十九卷
端平大學衍義
元年十月二日侍讀真德秀進上謂有補治道十四日
讀大學章句畢令進讀序曰大學一書君天下者之
律令格例也朱熹為章句或問析其義寧皇初以此書
進講臣思所以羽翼是書剟取經文二百五字載于是
編先以帝王為治之序為學之本格物致知之要(明道術)
辨人材(審治體)察民情誠意正心之要(崇敬畏戒逸欲)修身之要(謹言行正)
(威儀)齊家之要重妃匹(嚴内治定國本)教戚屬四者之道得則治國平
天下在其中矣每條首以聖賢明訓參以前古事蹟前
列二者之綱後分四者之目以推衍大學之義(而目之中又有)
(細目焉凡四十三卷)表曰惟大學設八條之教為人君立萬世
之程首以格物致知示窮理乃正心之本推於齊家治
國見修己為及物之原實東魯教人之微言迺南面臨
民之要道淳祐中御製中庸大學贊禮者其本在
於養人之性其用在於視聽言動之間將以宅天衷
奠民極豈形器云乎哉河間二戴保殘守缺以開來
學
玉海卷三十九
