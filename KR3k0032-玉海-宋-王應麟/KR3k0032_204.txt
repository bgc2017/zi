卷二百二
玉海卷二百二
宋王應麟撰
辭學指南
制
門下云云具官某云云於戲云云可授某官主
者施行
唐虞至周皆曰命秦改命為制漢因之下書有四而
制書次焉(其文曰制詔三公)顔師古謂為制度之命唐王言
有七其二曰制書大除授用之學士初入院試制書
批荅有三篇(又詩賦各一道號曰五題後唐停詩賦)白居易入翰林以所試制加叚祐兵
(部尚書領涇州韓偓試武臣授東川節度制)此試制之始也(舍人不試多自學士遷)
制用四六以便宣讀皇朝知制誥(元豐改中書舍人)召試中
書而後除不試號為異禮所以試者觀其敏也試制
詔三篇宰相俟納卷始上馬翌日進呈除目方下
制(限二百字以上成)制(限一百五十字以上成此即誥也)詔(限二百字以上成)學士不試
(率自知制誥遷)此科所試文體略同政和辛卯始以制命
題制誥詔書依例宰執進呈周益公所謂試言雖附
於春官擬制實關於睿覽(凡命宰相三公三少節度使則用制麻樞密使亦如)
(之后妃東宫親王公主不以命題)
東萊先生曰制破題四句或兼說新舊官或只說新官
如自資政殿學士提舉宫觀建節上兩句說提舉宫親
下兩句說建節此兼說新舊官也若四句只大概說藩
屏方面之意此只說新官也其四句下散語須叙自舊
官遷新官之意如眷時舊德肅侍燕朝之類
制頭四句能包盡題意為佳(如題目有檢校少保又有儀同三司又換節又帶軍)
(職又作帥四句中能包括盡此數件是也)若鋪排不盡則當擇題中體面重
者說其餘輕者於散語中說亦無害(輕者如軍職三司是也)制起
須用四六聮不可用七字
制頭四句說除授之職其下散語一段略說除授之意
文臣自内出則說均勞佚之意武臣宿衛則說忠孝
拱扈之意換鎮則說易地之意其餘可以類推然只是
大槩說意不須說得太深謂如資政侍讀除河東經略
建節制散語云眷軍民之重寄須文武之全才輟從鳴
玉之近班昭示擁旄之異數式敷渙號誕告明廷是也
又如熙河帥除檢校少保易節制云乃眷戎昭之大有
嘉邊最之優宜增重其事權用疏榮於國典賁我明命
敷于治朝是也(若說狀太深則與後面相亂成重疊矣)
制頭四句四六一聮散語四句或六句(不須用聮)具官
某一段頌德先須看題(文臣專用文臣語武臣宗室專用武臣宗室語不可互用)非
(堯舜不陳安社稷為悅惟文臣可用甘陳兼六郡之良關張號萬人之敵惟武臣可用天潢璿源大雅不羣之)
類惟宗室可用(先大槩說兩句然後子細形容如沈毅而膚敏端方而裕和敏識造微懿文貫道風力肅明)
(器資魁傑是也不可便使事引古人譬喻之類)一段說舊官(所謂叙舊官者非止叙前任也先略)
(說履歴不可指定官名但隨文武官泛說數句然後說前任如自資政侍讀建節資政侍讀是前任)一段
說新官於戲用一聮或引故事或說大意如太尉制
說禮樂而敦詩書既備元戎之選戢干戈而櫜弓矢無
忘懿德之求此大意也引故事如將帥題說方叔召虎
藩鎮題說召伯韓侯申伯之類後面或四句散語或
止用兩句散語結不須更作聮恐冗
制辭須用典重之語仍須多用詩書中語言及擇漢以
前文字中典雅者用若晉宋間語及詩中語不典者不
可用(詩語雖不可用亦有可用者如杜詩特進羣公表制用羣公表亦無害)魏晉以來文
史中語間有似經語者亦可於制中用但其間名臣非
人共知者不必稱引以為故事(如吕蒙陸遜固有盛名終不必引)
除帥制具官後說新除處須略說地望(只須四句如眷乃荆南應于鶉)
(尾之類)建節不須說本鎮地望(謂如越帥須說越州地望若鎮東軍節度使則不須)
(說)
官名須於職官分紀尋替換字如尚書為中臺吏部為
選部禮部為儀曹似此類須每件尋兩三般蓋臨時有
聲律虚實之不同也郎曹以下不必記非從官而記者
止卿監司業
節鎮須記地名每鎮須地名兩三件若止記一件恐聲
律虚實不同難作對也亦止是記在境内者每常多記
州名如越為鎮東湖為昭慶是也然州名亦不須記但
云鎮東乃會稽昭慶乃霅水可也蓋制中惟用地名州
名無用處耳(節鎮名若恐難記則以一字相從如武字安字昭字遠字各作一處甚易記)
節鎮賦
東自梓定(劍南東川潼川府)西從益求(西川成都府)東載名於峴首
(山南東道襄陽府)西次立於梁州(山南西道興元府)河陽盟津(河陽三城孟州)
東得太原之壮(河東太原府)淮南揚土(淮南揚州)荆無郢渚之憂
(荆南江陵府)節建閬中軍名安德(閬州)興居齊土成處鎮土(濟南)
(府真定府)彰曰鄴國昭為潞國(相州隆德府)華原沮水宜多所感
之人(耀州)武陵桃源是謂有常之域(常德府)寧海鎮海杭都
益都(臨安府青州)陸本在於臨汝(汝州)清實莅於番禺(廣州)曰横
瀛兮乃景城河間之地(滄州河間府)曰平靜兮為清源瓊管
之區(泉州瓊州)載惟䕫國之名也實自寧江而肇于(䕫州)鎮靜
無譁豈京口桂林之異(鎮江府靜江府)定平不擾無尋陽吴會
之殊(江州平江府)定彼馮翊護彼河中(同州河中府)寧于宣城安
于鉅鹿(寧國府信德府)奉鄞水兮國次五位(慶元府)慶襄邑兮保
先五福(拱州)東陽咸謂於寧土(婺州)鄜畤允為於大麓(鄜州)乃
順洮陽(洮州)乃成府谷(府州)房陵康矣(房州)平由陜郡之臻(陜州)
符離靜焉(宿州)信自合肥之篤(廬州)武以昌始地惟鄂強(鄂州)
南陽黔中武信武泰(鄧州紹慶府)滑臺洋川武成武康(滑州洋州)
入中山而衆則皆定(中山府)服均陽而彼烏敢當(均州)或秦
雄而遂信(秦州遂寧府)或邕建以延彰(邕州延安府)威著長樂(福州)
忠聞許昌(潁昌府)寧有後先(徐州武寧利州寧武)在徐土葭萌之地
安分上下(冀州安武潭州武安)据信都嶽麓之疆鎮七其名越自
東先(紹興府)洪次于南麟由西併(隆興府麟州)安居陳國之位
(淮寧府)寧秉澶淵之柄(開德府)洮熙河而熙以名著(熙州)潼華
隂而華焉域正(華州)瀘濬别州瀘平川泳(瀘州瀘川濬州平川)昭安
彰之三化淯水密涇(金州密州涇州)興泰奉之三寧彭原兖鄭
(寧州襲慶府鄭州)遂普二安嚴劍從命(嚴州隆慶府)淮建二康蔡昇
嚮風(蔡州建康府)彰曹南崇漢東而昭具信贛(興仁府彰信隨州崇信贛)
(州昭信)安鄖國寧容管而清兼遠融(德安府安遠容州寧遠副州清遠)宜
作慶始宜為遠終(宜州慶遠)陽安化之郡内(慶州慶陽)源欒城之
域中(趙州慶源)犍為湖亳以及康嘉昭集永(嘉定府安吉州亳州德聚府)
巴郡端舒而暨蜀重肇安崇(恭州重慶端州肇慶舒州安慶蜀州崇慶)岳岳
陽而順昌汝隂(岳州岳陽順昌府順昌)光光山而鳳翔好畤(光州光山)
(鳳翔府鳳翔)寧建富沙雄建晉國(建寧府建寧平陽府建雄)天平鄆城凉
平隴坻(東平府天平渭州平涼)然則永興長安嘉興檇李而忠正
下蔡焉(京兆府嘉興府夀春府)靜難終居於邠水(邠州)
(承宣使建節則云繇丨丨承流之秩新丨丨啟鎮之儀)易節則云出丨丨之新組上丨丨之舊麾
國名
大國
趙(不封)晉(大宗不封)秦齊魏
韓(真宗欽宗不封)燕楚魯梁(不封)
宋(不封)陳吳越夏
商周漢唐昇(仁宗不封)
冀豫兖荆雍
揚徐鎮益(理宗不封)鄧
邠潭凉鄆蜀(高宗不封)
次國
衛鄭蔡曹(不封)許
代瀛慶(仁宗不封)岐隨
密邢夀(真宗不封)潞(不封)蘇
定(欽宗不封)相廣延(不封)婺
涇福宿華
小國
江滕向黃紀
譙原弦祈鄶
耿舒(不封)介道酆
蔣蕭郕譚霍
萊郇鄅鄎戴
桐遂管沈虞
應息英(寧宗不封)任崇
榮扈濮巢觀(不封)
安申虢邾杞
賈鄫䢵巴夷
榖頓麋黎葛
蓼項那䢴茅
胙庸畢滑(不封)鄀
牟權甘祭尹
温毛樊成單
劉鞏邵邶鄘
韋鬲甯杜吕
皖留郃鄠郿
焦宛鄼穰葉
郢鄢緡劇費
繒郚隴范程
鄱鄃潜涪遼
嬴絳汲梧軹
營翕秺藺易
鄗洮澤昌翟
陸淄卞綸廬
翼鄒房褎康(高宗不封)
沛邳彭竇鄂
鄴薊潁(神宗不封)汧沔
沂肅岷郳鄯
葉順渝郫蒲
豐棣光(神宗)儀
懷永盛濟信
義寧(徽宗)襄(真宗不封)均(哲宗)睦
丹思簡忻韶
嘉(寧宗不封)端(徽宗不封)循恭(光宗不封)愿
雅通虔資昭
欽珍溆集和
衡會撫岳袁
桂蘄澧深洋
建(孝宗不封)鄜瓊茂衢
澶德吉景彬
博賀惠潤莒
郯䕫芮薛鄖
鄣羅郜
郡名
列聖潜藩王之郡八夀春(仁)淮陽(神)延安(哲)遂寧
(徽)京兆(欽)廣平(高)普安(孝)平陽(寧)公之郡一鉅鹿
(英)
四京
河南(西京)睢陽(南京)魏郡(北京)
節鎮
北海(青高宗)高密(密)濟南(濟南英宗欽宗)魯郡(襲慶太宗)
彭城(徐寧宗)濟隂(興平徽宗)東平(東平哲宗)襄陽(襄陽真宗欽宗)
漢東(隨)安康(金)房陵(房)滎陽(鄭高宗)靈河(滑太祖)
汝南(蔡)淮寧(淮寧神宗)汝隂(順景神宗)澶淵(開德徽宗)景城(滄)
信都(冀高宗)常山(真定)鄴郡(相州)博陵(中山欽宗)河東(河中)
陜郡(陜)馮翊(同太祖)華隂(華)華原(耀)新平(邠)
洛郊(鄜)扶風(鳳翔)天水(秦)安定(涇)臨洮(熙光宗)
太原(太原)上黨(隆德徽宗)平陽(平陽太宗寧宗)新秦(麟)
廣陵(揚真宗)譙郡(亳高宗)符離(宿)廬江(廬)餘杭(臨安)
會稽(紹興)吴郡(平江徽宗)丹陽(鎮江徽宗)吴興(安吉)東陽(婺)
奉化(慶元寧宗)建康(建康仁宗)宣城(寧國孝宗)豫章(隆興孝宗)南康(贛)
長沙(潭)江陵(江陵真宗)江夏(鄂欽宗)安陸(德安神宗)蜀郡(成都)
梓潼(潼川)雲安(䕫)黔中(黔紹慶理宗)益州(利)
洋川(洋)建安(建寧孝宗度宗)清源(泉)南海(廣)
始安(靜安高宗)普寧(容)漢中(興元)閬中(閬)永寧(邕)
武當(均寧宗)河間(河間)同安(安慶寧宗)武陵(常德孝宗)弋陽(光神宗)
新定(嚴太祖太宗高宗)潯陽(江)巴陵(岳英宗)唐安(崇慶高宗)
瀘川(瀘)普安(隆慶孝宗)高要(肇慶徽宗)融水(融)龍水(宜度宗)
南平(重慶光宗)犍為(嘉定寧宗)
防禦
琅邪(沂)東牟(登)東萊(萊)濟陽(濟)富水(郢)
臨汝(汝)博平(博)文安(莫)平原(德)河内(懷)
汲郡(衛)饒陽(深)訊陽(隴)絳郡(絳)雁門(代)
蘄春蘄歷陽(和孝宗)通義(眉)象郡(象)
團練
濮陽(濮)碣郡(單)滏陽(磁)蒲隂(祁)同谷(同慶)成
理宗河池(鳳)和政(西和)大寧(隰)定襄(忻)
山陽(楚)東海(海)鍾離(濠)南充(順慶果理宗)
景陵(復)
軍事
淄川(淄)清和(恩)安化慶陽軍(慶仁宗)虢郡(虢)
上洛(商)彭原興寧軍(寧徽宗)中部(坊)咸寧(丹)
隴西(渭)平凉(原)武都(階)安鄉(河)金城(蘭)
西河(汾)高平(澤)臨海(台)縉雲(處)齊安(黃)
毗陵(常)永嘉(温度宗)信安(衢)新安(徽)池陽(池)
鄱陽(饒)上饒(信)廬陵(吉)宜春(袁)臨川(撫)
衡陽(衡)江華(道)零陵(永太祖)桂陽(彬)邵陽(寳慶理宗)
澧陽(澧)夷陵(峽)巴東(歸)盧溪(辰)潭陽(沅)
濛陽彭巴西(綿)德陽(漢)永陽(滁)臨卭(卭)
漢源(黎)盧山(雅)通化(茂)陽安(簡)維川(威)
資陽(資)安岳(普)昌元(昌)南溪(叙)巴川(合)
和義紹熙(榮光宗)隣山(渠)清化(巴)隂平(文)
順政(興)咸安(蓬)江油(龍)通川(逹)清江(施)
南賓(忠度宗)南浦(萬)盛山(開)臨汀(汀)始興(韶)
涪陵(涪)漳浦(漳)劍浦(南劍)海豐(循)潮陽(潮)
連山(連)臨賀(賀)臨封(封)新興(新)恩平(南恩)
平樂(昭)蒼梧(梧)感義(藤)潯江(潯)懷澤(貴孝宗)
龍城(柳)安城(賓)寧浦(横)陵水(化)高凉(高)
海康(雷)寧越(欽)鬱林(鬱林)合浦(廉)海陵(泰英宗)
臨淮(泗)
郡名亦須記恐萬一制中帶郡王郡公之類(記境内尹牧隨所)
(領節鎮)
宰相制固當理會然近例亦未嘗出亦在面前易理會
姑後之
作制只讀今時程文則或委靡專學前輩文字則或不
合今之體制要當用今體製間取古人屬對親切衆所
易見者依倣之可也其他皆然
當作一冊編四六制頭可用者作一處襃辭可用者作
一處於戲可用者作一處又當細分門類如文武宗室
各從其類
鎮洮軍節度使除大尉制孫覿
門下价藩經武久資戎翰之良帥閫疇庸增重本兵之
寄(此制包盡前後任又下語穏)眷余哲艾惟國老成(艾老似重疊)敷告路
朝誕揚褒律具官某才堪大受學富多聞沈謀有先物
之幾居簡得鎮時之望(頌德處更當一聮)出際明良之會具宣
夙夜之勤勱相我家定訏謨而入告修和有夏迪彛教
以來宣維陜服之奧區宅洮河之巨屏(宅字未安)齋壇推轂
俾專閫外之權幕府運籌旋迪師中之吉令聞令望屢
達余聽(望字不當用側聲)懋官懋賞實允僉言申加徽數之隆
褒進武階之長神旗豹尾對三接以疏榮虎韔鏤膺總
十連而敵愾盡護諸將作屏大邦(此制除上數件皆可發明為今格如沈謀)
(二句及勱相齊壇二聮皆可為法)於戲說禮樂而敦詩書既備元戎之
選戢干戈而櫜弓矢無忘懿德之求(凡下語臨了一字須要來歷不可杜)
(撰如懿德之求蓋詩有我求懿德也)益壯遠猷服我休命可
皇叔慶遠軍承宣使授昭化軍節度使封安定
郡王同知大宗正事制洪遵
門下立愛而始家邦式舉庸勲之典修德以固宗子有
嚴紏族之權乃睠懿親宜參重任(下參字謂同知大宗正也)爰錫將
旄之峻仍頒王爵之隆諏日涖朝揚廷孚號具官某温
良而恭儉肅括而洪深周旋中其威儀(其字未安)造次必於
儒雅閱天下之義理卓爾不羣誦古人之詩書介然有
守蚤由迪簡多所踐揚備宣衛杜之忠寖服承流之寄
維持王室顯顯為世豪英標的天枝挺挺有祖風烈屬
宗盟之闕長疇肺附以求才載惟老成無踰叔父庸極
褒崇之禮併昭篤叙之恩植纛建牙宅淯陽之巨屏苴
茅胙土畫涇水之奧躔蔽自余衷諧於僉論(此制不說前任承宣)
(使鎮名蓋當時不以此去取今須說鎮名不然則為忘記出處)於戲以薛侯為後將臻
磐石之安非劉氏不王實賴維城之助勉思董正奚俟
訓辭可
觀文殿學士江南西路安撫大使授永興軍
節度使開府儀同三司都督川陜荆襄路軍
馬制王壁
門下總十連而建屏克彰敵愾之功護諸將以統戎宜
董幹方之任肆疇庸於祕殿爰錫命於齊壇均華揆路
之崇增重和門之寄誕敭顯冊孚告治朝具官某識度
恢宏性資英特素藴經綸之業雅存康濟之心有貫穿
百家之學而守之以中有酬酢萬變之才而持之以正
自擢居於嚴近益茂著於猷為從容禁闥之間允矣論
思之效密勿巖廊之上偉然弼亮之謨(此制可以作格但有不合格者)
(如云云此是隔對却似四句散語須似四六聮可也)頃均逸於政機(蓋以前任觀文殿學士意)
(料必是執政必如此說破亦得)遂出臨於江表阜民而袴襦興詠經武
而組練有容曾未淹時亟聞報政牧人御衆已觀綏遠
之能推轂授師更賴折衝之略(凡制說前任處必帶說除授之意觀此制可見)
(不然則有斷續之患)是用度崤函而啟將鉞連秦楚而總兵麾大
纛高牙式表元戎之盛伍符尺籍兼持數路之權復視
儀於三槐(復字未安)俾宣威於四國宜固連衡之勢以式遏
於寇攘庶成恢復之勲迄綏靖於土宇(今不須如此須如前制盡護諸)
(將作屏大邦或如後制益重和門之寄用昭將鉞之光之類是也)於戲興衰撥亂朕方
勵志於丕圖保大定功汝其克勤於遠馭伊我舊德奚
俟訓辭可
安遠軍節度使龍神衛四廂都指揮使御前
諸軍統制特授太尉殿前副都指揮使制
莫冲
門下鎮帥閫以宣威夙領連營之重冠武階而命秩式
隆環尹之權眷言禦侮之英宜舉疇庸之典誕敡號厲
允穆師虞(號厲須對師虞對師言則不工)具官某果毅而不羣沈深而
有守氣節禀金行之勁夷視險艱韜鈐傳玉帳之奇灼
知權變蚤登勇爵屢奏膚功宣力四方殿价藩而維翰
盡護諸將肅師律以無譁(宣力對盡護未工)方當息民繼好之
時顯著厭難折衝之望恩加卒伍得平世撫衆之宜義
洞神明挺忠臣盡心之節惟嘉績之既懋豈褒律之敢
稽是用擢從廂部之聮參領殿巖之峻(以其副都指揮使故用參字)
彫戈金印列五府以在庭徼道章溝總千廬而飭衛益
重和門之寄用昭將鉞之光於戲漢置南北軍示不忘
於武備唐分左右衛迺肇列於府兵(武備對府兵未甚工)皆倚重
於將臣用增隆於國勢往體設官之意益堅衛上之誠
可
陸韶之制不蹈襲甚得體但起頭以今格論之則不能
盡見題王日嚴一篇極有工夫但江山之秀間值偉人
是當時諂語
制中散語不可四句相似如兩句用之字則下兩句用
以而字可也不然則上兩句之字在第五字下兩句之
字在第四字亦可
西山先生曰辭科之文謂之古則不可要之與時文亦
夐不同蓋十二體各有規式曰制曰誥是王言也貴乎
典雅温潤用字不可深僻造語不可尖新制詞三處最
要用工一曰破題要包盡題目而不麄露(首四句體貼)二曰
叙新除處欲其精當而忌語太繁(推原所為之官除授之意用古事為一聮)
(尤好如莫侍郎步軍制法黃帝之兵允賴為營之重資漢人之技莫如用步之強最妙)三日戒辭
於戲而下是也用事欲其精切(須要古事或古語為聮切於夲題有丁寧告戒)
(之意如傅景仁少保侍讀用說命周官周子及揚師制用擊楫中流陳自明宗室觀使制用秘書仙圖此等事)
(既親切而造語妥帖是為可法)三處乃一篇眼目燈忩平日用工先理
會此等三處場屋亦然三處占工既多則他處不逮無
害如三處弱則他有妙語無益(三處稱停適當則一篇工夫十占其六七矣考)
(官去取亦多以此較優劣不可不知至於具官某以下謂之褒辭文武宗戚皆可豫備則差易耳)若夫
褒辭則亦須切當文武宗室各用得體平時先要準備
(頌德與中間入題處併戒辭皆宜豫備臨時未必安排得整齊也)
前輩制詞惟王初寮汪龍溪周益公最為可法蓋其體
格與場屋之文相近故也其他如王荆公岐公元章簡
翟忠惠綦北海之文亦須編玉堂集自建炎至淳熙制
詞具備亦用詳看蓋凡用事造語皆當祖述故也官制
本未不可不精考(謂可以出題者文武臣自宰臣樞密使以下須帶三少太尉開府檢校三)
(少節度使方可出制)且以三衙論之要見置於何時與夫制度之
沿革名號之更改悉用究知此草制之大綱也(地理不過九域)
(志通典官制不過職官分紀併它書可用者亦須隨事編入此乃工夫之最急者此外只記編題足矣不必汎觀)
步軍制(略舉此一篇為準其餘皆當然)破題總徒兵於千列中間資漢
人之技莫如用步之強戒詞用荀吴崇卒之智經史中
步兵事殊少如李陵步卒之類又不可用只有徒兵(左氏)
(傳)步技(晁錯傳)崇卒(左傳)等事顯煥人所共知徒兵字尤雅
故用於破題此三處安頓皆適宜可以為法向時試馬
軍帥制用萬騎於破題用羽林元武於中間用羣騶事
於戒詞正倣此也(蓋馬軍體字有騎兵騎旅驍騎勁騎駔駿等皆不如萬騎雅馴又天子千)
(乘萬騎便見得侍衛之帥羽林是漢之騎兵事見後漢百官志元武屯營是唐之騎兵事見唐兵志皆是天子)
(宿衛之兵惟羣騶是諸侯事故用之末聮上既有整六師以修戎則下一邊雖諸侯事無害同時試者蓋有便)
(用六騶羣騶於破題此大不可也)
文臣領藩府如建康成都紹興凡係帥藩之地皆當考
究其地理如建康龍蟠虎踞益州天險會稽北枕淛河
洪都星分翼軫之類通典及歴代地理志九域志皆可
考又有散見傳記間者(如龍蟠虎踞見於諸葛亮傳此等須撿尋編入)
武臣領都統制駐劄之地如沔州興元金州江陵鄂州
池州江州鎮江等處亦當如前法若平時不曾考究則
臨期未免差誤(且如上流二字惟蜀漢荆鄂可用至於江池則已難用甚至有用之建康隆興)
(者尤可笑也)
見行程文為格外更將前輩制詞如張樂全王荆公岐
公元厚之東坡潁濱曾曲阜王初寮汪龍溪綦北海周
益公所作裒集熟讀則下筆自中程度矣然場屋擬制
與敡庭之文又不同須全依定格(後村聞之西山曰某掌制每覺文思遲滯)
(即看東坡汗漫則看曲阜)
野處洪公䞇所業書曰昔丁文簡公未遇之日手其所
為制誥一編䞇諸王公大人之門人見者皆非之丁獨
毅然不顧曰異日當有知我者其後直掖垣登玉堂以
至政地而昔日所為文始盡得施用有志者事之竟成
如此
中書舍人召試制今存一篇以見體式
保和殿大學士除武安軍節度使中太一宮使
兼侍讀制韓駒
門下秘殿宸居論思周衛之内雄藩大鎮折衝樽俎之
間奉琳館之宴閒備金華之勸講敷求畯德允穆師言
咨爾造庭聽余作誥具官某體莊而資裕器介而用通
以直方大之才從果藝逹之政有貫九流之學而守之
以彌約有參三德之行而輔之以克勤頃疇休譽之隆
進履大僚之服秩冠内朝之峻禮陞公府之崇而能慷
慨陳謀沉深善斷子公料敵揚鉤深致遠之威充國上
書守保勝安邊之策朕欲付方面以試其撫綏之略留
中禁以資其獻納之言宣方叔之壯猷遂蕭生之雅意
又况威遠夷而授節豈輕分閫之權闡大道以明民尤
重殊庭之選雖委旌旄之重尚聮帷幄之華併舉徽章
式昭異數於戲求多聞所以建事祀太一所以祈年秉
鉞專征已極元戎之貴執經侍問更高儒者之榮尚克
邁於前修以對揚於休命可
謝景思曰林適召試除節度使制云無怠無荒以來
王朕敢忘於謹德有嚴有翼而共武爾無替於懋功
寳祐四年詔藩鎮潜藩為正任遙領者令釐改
太祖遂安定國(忠武義成後改武成)太宗建雄(泰寧遂安)
真宗山南東道(忠正荆南)淮南仁宗建康(忠正慶陽)
英宗興德(岳陽安國)神宗安遠(忠武順昌)光山
哲宗彰武(天平武當)徽宗彰信肇慶(鎮寧武信)興寧昭德
(平江鎮江)欽宗定武武昌(興德永興)山南東
高宗定武鎮海遂安慶源靜江(奉寧集慶)建雄安國安武永慶崇慶
孝宗常德建寧(普安鎮南)寧國保慶光宗(鎮洮重慶)
寧宗嘉慶(奉國武寧)安慶理宗(武泰)
度宗慶遠(崇慶鎮南)遂安
紹興八年趙鼎忠武淳熙十六年郭師禹興德皆以
潜藩改命
紹興壬戌紹熙庚戌制題皆有可疑(安定郡王南渡後率取燕王宫一族)
(老為廉車膺茅土豈有未襲王爵而先為承制稱皇叔者)政和改官制以太尉為武選一品之銜序執政之
(次又以掌武之嫌罕復以授宗英炎興以還蓋絶無焉每自檢校官即拜視儀寧以三少序進為少迂以代此)
(一階則太尉為宗室制題尤非也武昌為欽宗潜藩近制醴泉多授前宰臣而宗盟率領萬夀)
倪正父曰文章以體制為先精工次之失其體制雖浮
聲切響抽黃對白極其精工不可謂之文矣凡文皆然
而王言尤不可以不知體制龍溪益公號為得體制然
其間猶有非君所以告臣人或得以指其瑕者(如伊如周雖是)
人臣以其所行非人臣常事便不敢援引(上之喻下貴於簡易嚴重)非其才強其事自為之則短拙呈露
假手他人則山林之作施之廊廟駭矣(王次春應制科所撰制詞謂皇叔祖為前朝之叔父考官傳以為)
笑(晁以道謂今之學者扇對外無文章)陳自修試詞科擬制一語聱牙被黜
周益公初對玉音云向在王邸見卿詞科擬制雅宜代
言不旋踵遂兼三字其後兩入翰苑首尾十年
朱文公曰范厚夫作冀王制云周尊公旦地居四輔之
先漢重王蒼位列三公之上及我仁祖加禮荆王顧惟
冲人敢後叔父自然平正典重彼工於四六者却不能
及
後村劉公曰四六家以書為料料少而徒恃才思未免
輕疎料多而不善融化流為重濁二者胥失之
李公父欲應詞科西山指竹夫人戲曰試為進封制可
乎公父末聮云保抱攜持朕不安丙夜之枕輾轉反側
爾尚形四方之風西山稱賞
王器之京東淮東宣撫制戒詞云沿于江而逹泗朕方
恢禹之九州率彼浦以省徐爾尚勉周之三事
端平乙未制題襄陽帥除鄧州蓋承平時帥臣治鄧
迂齋樓公曰經句對經句如在武丁時作召公考惟汝
一德于今三年天惟顯思民亦勞止有能奮庸爰立作
相經營四方飲御諸友之類固是天造地設若萬人留
田對三事就緒雖以史句對經句緣有氣勢所以不覺
攻媿樓公曰駢儷之體屢變作者爭名恐無以大相過
則又習為長句全引古語以為竒倔反累正氣一聮或
至數十言識者不以為善惟龍溪北海追還古作謹四
六之體
北海督府訓辭尤為宏偉有曰盡長江表裏之封悉歸
經略舉宿將王侯之貴咸聽指揮
水心曰荆公取經史語組綴有如自然謂之典雅自是
後進相率效之(白樂天裒類制詞事語為制州一卷以備撰述之用)
李漢老曰張樂全高簡純粹王禹玉温潤典裁元厚之
精麗穏密蘇東坡雄深秀偉皆制詞之傑然者
題
雄武軍節度使開府儀同三司除侍中(政和辛夘)
保大軍節度使授檢校司徒充保平軍節度使(壬辰)
資政殿學士除奉寧軍節度使(癸巳)
鎮洮軍節度使除太尉(甲午)
鎮海軍節度使檢校少保開府儀同三司授檢校少傅
加食邑(乙未)
平川軍節度使授開府儀同三司(丙申)
觀文殿學士中太一宫使除右弼(丁酉)
觀文殿學士太一宫使兼侍讀授應道軍節度使上清
寳籙宫使(戊戌)
彰化軍節度使熙河路經略安撫使除檢校少保雄武
軍節度使(宣和己亥)
資政殿大學士提舉上清寳籙宫兼神霄玉清萬夀宫
副使兼侍讀除保寧軍節度使兼河東路經略安撫
使(庚子)
保和殿大學士提舉上清寳籙宫兼侍讀除感德軍節
度使加食邑實封(辛丑)
資政殿學士特進除檢校少傅鎮潼軍節度使河東雲
中路經略安撫使加食邑實封(甲辰)
觀文殿學士江南西路安撫大使授永興軍節度使開
府儀同三司都督川陜荆襄路軍馬事(紹興乙夘)
觀文殿學士提舉醴泉觀兼侍讀授護國軍節度使開
府儀同三司江淮荆襄路宣撫大使(戊午)
皇叔慶遠軍承宣使授昭化軍節度使封安定郡王同
知大宗正事(壬戌)
少保鎮南軍節度使充兩浙東路安撫大使兼知紹興
軍府事授少傅鎮南靜江軍節度使充江南東路安
撫大使兼知建康軍府事兼營田大使兼行宫留守
加食邑實封(乙丑)
保信軍承宣使提舉萬夀觀授寧遠軍節度使充萬夀
觀使進封加食邑實封(戊辰)
安遠軍節度使龍神衛四廂都指揮使御前諸軍統制
授太尉殿前副都指揮使(辛未)
端明殿學士知洪州軍州事江南西路安撫使授保寧
軍節度使知福州軍州事福建路安撫使加食邑食
實封(甲戌)
檢校少保寧國軍節度使提舉佑神觀授撿校少傅武
昌軍節度使知荆南府荆州北路安撫使馬步軍都
總管進封加食邑實封(丁丑)
捧日天武四廂都指揮使華容軍承宣使階成西和鳳
州安撫使兼知成州授武泰軍節度使侍衛親軍步
軍都虞候京西安撫使馬步軍都總管兼營田使兼
知襄陽府(庚辰)
皇兄保大軍節度使除檢校少保河陽三城節度使權
主奉吴王祭祀進封加食邑實封(隆興癸未)
定江軍節度使提舉佑神觀授檢校少保崇信軍節度
使知廬州淮南西路安撫使馬步軍都總管兼營田
使加食邑實封(乾道丙戌)
龍神衛四廂都指揮使武信軍承宣使利州西路駐劄
御前諸軍都統制授武當軍節度使捧日天武四廂
都指揮使主管殿前司公事進封加食邑實封(己丑)
觀文殿學士特進授少保醴泉觀使兼侍讀(壬辰)
檢校少傅昭慶軍節度使四川安撫制置使兼知成都
軍府事授奉國軍節度使開府儀同三司判建康軍
府事充江南東路安撫使兼行宫留守加食邑實封
(淳熙乙未)
武康軍節度使左金吾衛上將軍授檢校少保寧武軍
節度使侍衛親軍馬軍都指揮使御前諸軍都統制
鎮江府駐劄兼知揚州淮南東路安撫使加食邑實
封(戊戌)
寧江軍承宣使侍衛步軍副都指揮使授安德軍節度
使侍衛步軍都指揮使加食邑實封(辛丑)
保寧軍節度使提舉萬夀觀授武安軍節度使右金吾
衛上將軍(甲辰)
中大夫知樞密院事授太中大夫樞密使加食邑實封
(丁未)
皇叔祖太尉定江軍節度使提舉萬夀觀授武昌軍節
度使開府儀同三司充醴泉觀使(紹熙庚戌)
觀文殿學士提舉臨安府洞霄宫授保信軍節度使開
府儀同三司判紹興軍府兩浙東路安撫使加食邑
實封(癸丑)
光山軍承宣使樞密副都承旨授寧武節度使領閤門
事兼客省四方館事提點皇城司(慶元己未)
寧武軍承宣使池州駐劄御前諸軍都統制授安德軍
節度使鄂州江陵府駐劄御前諸軍都統制鄂州駐
劄加食邑食實封(嘉泰壬戌)
昭慶軍承宣使江州駐劄御前諸軍都統制授崇信軍
節度使侍衛馬軍都指揮使加食邑食實封(開禧乙丑)
武康軍節度使殿前副都指揮使授寧武軍節度使殿
前都指揮使兼江淮制置使節制沿江軍馬(嘉定戊辰)
龍圖閣學士太中大夫提舉佑神觀兼修國史實錄院
修撰兼侍讀授昭慶軍節度使兼知隆興府江西安
撫使兼節制江西湖南軍馬加食邑食實封(辛未)
昭化軍承宣使主管侍衛馬軍司公事授保康軍節度
使充建康府駐劄御前諸軍都統制兼知廬州淮南
西路安撫使馬步軍都總管兼提領措置屯田加食
邑食實封(甲戌)
寧武軍承宣使殿前都虞候授保信軍節度使殿前副
都指揮使知襄陽府京西路安撫使馬步軍都總管
兼營田使(丁丑)
崇信軍節度使湖北京西路宣撫副使兼營田使授太
尉安化軍節度使京東路淮東路宣撫使兼營田大
使加食邑食實封(庚辰)
端明殿學士宣奉大夫四川安撫制置使兼知成都府
授武信軍節度使川陜宣撫處置使兼知興元軍府
事利州路安撫使馬步軍都總管加食邑食實封(癸未)
皇叔祖保康軍承宣使知南外宗正事授保寧軍節度
使知大宗正事加食邑食實封(寳慶丙戌)
龍神衛四廂都指揮使武信軍承宣使鎮江府駐劄御
前諸軍都統制授武當軍節度使侍衛馬軍都指揮
使兼知揚州淮南東路安撫使加食邑食實封(壬辰)
端明殿學士京西湖北路安撫制置使兼知襄陽軍府
事授安德軍節度使京西湖北安撫制置大使兼知
鄧州軍州事充營田大使(端平乙未)
捧日天武四廂都指揮使保信軍承宣使知廬州軍州
淮西安撫使授保寧軍節度使知江陵軍府事湖北
安撫使兼節制京西路軍馬提領措置屯田加食邑
食實封(嘉熙戊戌)
龍圖閣學士太中大夫提舉佑神觀兼侍讀授奉國軍
節度使提舉萬夀觀兼侍讀提領戶部財用加食邑
食實封(辭學)
昭慶軍承宣使樞密副都承旨京西湖北路制置副使
兼知岳州授保康軍節度使知鄂州軍州事兼京西
湖北路制置使加食邑食實封(己亥辭學)
端明殿學士太中大夫提舉萬夀觀兼侍讀授檢校少
保定江軍節度使兼侍讀京西湖南北路宣撫使加
食邑食實封(庚子辭學)
保康軍節度使鎮江府駐劄御前諸軍都統制授武安
軍節度使侍衛馬軍都指揮使建康府駐劄御前諸
軍都統制兼淮南西路安撫制置使馬步軍都總管
兼屯田副使兼知廬州軍州事加食邑食實封(淳祐辛丑)
龍神衛四廂都指揮使保寧軍承宣使池州駐劄御前
諸軍都統制授昭信軍節度使捧日天武四廂都指
揮使建康府駐劄御前諸軍都統制兼知夀春軍府
事兼管内安撫使提領措置屯田節制淮北軍馬加
食邑食實封(甲辰)
寧武軍承宣使左驍衛上將軍授保康軍節度使侍衛
親軍步軍都虞候鄂州駐劄御前諸軍都統制兼京
西路安撫使馬步軍都總管提舉興置營田屯田兼
知襄陽軍府事加食邑食實封(丁未)
龍神衛四廂都指揮使安遠軍承宣使建康府駐劄御
前諸軍都統制授寧武軍節度使龍神衛四廂都指
揮使建康府駐劄御前諸軍都統制兼淮南西路安
撫使提舉屯田措置山寨兼知廬州加食邑食實封
(庚戌)
龍神衛四廂都指揮使清海軍承宣使江陵府駐劄御
前諸軍副都統制授武泰軍節度使襄陽府駐劄御
前諸軍都統制兼知襄陽軍府事兼京西路制置副
使提舉屯田措置興復唐鄧諸州城築加食邑食實
封(寳祐癸丑)
昭慶軍承宣使左金吾衛大將軍荆湖北路安撫副使
兼知鄂州授寧武軍節度使龍神衛四廂都指揮使
䕫路安撫使兼知䕫州兼提領措置屯田兼控扼瀘
叙昌合四州邊面加食邑食實封(丙辰)
檢校少保武康軍節度使淮南西路安撫使兼知廬州
授檢校少傅寧武軍節度使侍衛馬軍都指揮使四
川宣撫副使兼知潼川府措置修築沿邊城壁團結
民兵捍禦瀘叙思播鎮遠諸處邊面兼屯田使加食
邑食實封(開慶己未)
福州觀察使右金吾衛上將軍樞密副都承旨鎮江府
駐劄御前諸軍都統制淮南東路安撫副使知淮安
州授遂安軍節度使侍衛馬軍都指揮使知淮安州
淮南東路安撫使兼漣水海泗招信四郡鎮撫使提
舉海道兵船民船加食邑食實封(景定辛酉詞學)
資政殿大學士兩浙東路安撫使知紹興軍府事授檢
校少保崇信軍節度使浙西兩淮發運大使知平江
軍府節制許浦澉浦金山江隂通泰水軍提領糴事
措置浙西路河渠堤堰兼勸農使加食邑食實封(景定)
(壬戌)
保寧軍節度使龍神衛四廂都指揮使御前諸軍都統
制淮南西路安撫司依前保寧軍節度使充四川宣
撫副使兼知重慶府措置修築沿邊城壁捍禦思播
鎮遠等處邊面兼總領四川財賦兼屯田使加食邑
食實封(癸亥辭學)
資政殿大學士宣奉大夫沿江制置大使兼江東安撫
大使知建康軍府事授檢校少保寧武軍節度使湖
廣宣撫使兼知潭州提舉修築諸處城壁團結民兵
土丁兼勸農使加食邑食實封(咸淳乙丑)
端明殿學士宣奉大夫提舉佑神觀兼侍讀授昭慶軍
節度使沿江制置大使兼江南東路安撫大使兼知
建康府兼淮西屯田大使加食邑食實封(戊辰)
資政殿大學士宣奉大夫提舉萬夀觀兼侍讀授寧武
軍節度使淮南東路京東路宣撫使兼知泗州兼淮
南西路策應大使修築沿邊城壁捍禦淮安漣海招
信通泰諸處邊面兼屯田使加食邑食實封(甲戌)
誥
勑云云具官某云云可特授某官二人以上同
制則於詞前先列除官人具銜姓名可特授某
官於勑下便云具官某等末云可依前件(侍從以上)
(用腦詞餘官云勑具官某云云爾云云)
誥告也其原起于湯誥周官大祝六辭三曰誥士師
五戒二曰誥成王封康叔唐叔命以康誥唐誥漢元
狩六年立三子為王初作誥唐白居易集翰林曰制
詔中書曰制誥蓋内外命書之别皇朝西掖初除試
誥而命題亦曰制(此科自紹興以後僅一命題)
權載之曰君陳君牙畢命冏命之作皆直而文簡而誠
含章而不流漢廷亦云文章爾雅訓辭深厚
西山先生曰詔誥近來多不甚出然亦須理會
東坡制詞有議論荆公南豐外制佳(王子發曰南豐本法意原職守而為)
(之訓勑人人不同咸有新趣衍裕雅重自成一家)胡致堂曰辭貴簡嚴體歸典重
周益公曰韓退之崔羣戶部侍郎制初云地官之職邦
教是先末云選賢與能于今惟重擇才經賦自古尤難
凡命版曹何嘗不主理財惟退之先及邦教而以經賦
二字終之深合經旨(唐錢翊曰體正而有倫辭約而居要終始明白所以為誥)
散文
侍御史除右諫議大夫誥曾子開(政事堂試)
勑朕惟天聖之初仁宗在位時則有鞠詠劉隨曹修古
孔道輔之徒迭任言責故能振肅紀綱裁戢姦倖一時
之盛號為得人終仁宗世四十餘年虚懷納諫言路無
壅者此數君子開導之力也朕以冲眇獲主大器夙夜
恐懼唯祖宗是憲故自即位以來旁求哲士或拔於冗
散或起於廢逐置之臺省庶廣聰明果得忠良以輔不
逮具官某剛毅正直清明惠和守古據經論議不苟履
仁蹈義操行有常擢自小官處之諫列而能信道不惑
遇事輒言進賢退姦爾實有力執法柱下風望彌高不
有褒陞何以示勸諫大夫掌侍從規諷職清地重今以
命爾以旌爾直爾其朝夕納誨以廣朕心尚繼天聖之
風以有無疆之問可
四六
徽猷閣直學士提舉醴泉觀除禮部侍郎誥
周益公(所業)
勅分六職於中臺共釐庶務正貳卿於宗伯尤號清曹
非夫有令聞廣譽而施諸身識前言往行以蓄其德何
以助我中和之化儀于侍從之班久歎才難盍從試可
具官某學由真積業以勤精辭華為多士之宗獻納得
近臣之體踐&KR0993;滋久名實具昭燕游内總於祥源禁直
密聮於邃閤朕旁招彦士肸飾隆平稽三王損益之文
閔五季襲沿之陋禮樂自天子出將成列聖之典章籩
豆則有司存兼采諸儒之論議資爾直清之譽副余制
作之官上而修神天廟社之盛容下而正玉帛鼓鐘之
末節使漢文煥焉可述則周道粲然復興其體忱言毋
為聚訟可
題
兵部侍郎除寳文閣學士樞密都承旨(紹興戊辰第二埸不試表)
詔
勑門下(或云&KR0897;某等)故兹詔示(奬諭誡諭撫諭隨題改之)想宜知
悉
周官御史掌贊書注云若今尚書作詔文秦改令為
詔漢下書有四三曰詔書(其文曰告某官)四曰誡勑(其文曰有詔勑)
(某官)唐貞觀末張昌齡召見試息兵詔此試詔之始也
其後學士試批荅皇朝西掖初除試詔紹聖試格止
曰誡諭如近體誡諭風俗或百官之類紹興改為詔
(唐封敖作慰邊將詔曰傷居爾體痛在朕躬賜李德裕制曰謀皆余同言不他惑李德裕草詔賜王元逵)
(何弘敬曰勿為子孫之謀欲存輔車之勢皆切中事情本朝錢若水草賜趙保忠詔曰不斬繼遷存狡兔)
(之三穴潜疑光嗣持首鼠之兩端汪彦章草賜高麗詔曰壞晉館以納車庶無後悔閉漢關而謝質非用)
(前規)
東萊先生曰詔書或用散文或用四六皆得唯四六者
下語須渾全不可如表求新竒之對而失大體但觀前
人之詔自可見
散文當以西漢詔為根本次則王岐公荆公曾子開詔
熟觀然後約以今時格式不然則似今時文策題矣
西漢詔中語如吏獨安取此皆秉德以陪朕之類當勾
抹出規訪之(李漢老曰兩漢詔令温厚雅馴或人主自親其文)周益公曰荅皇子詔用卿字非
(是前輩知體則不然其他或汝或王或公皆當有别)
吴兹與詹叔羲詔皆得體
西山先生曰王言之體當以書之誥誓命為祖而參以
兩漢詔冊(朱文公曰三代訓誥誓命皆根源學問敷陳義理)
兩漢詔令詞氣藹然深厚爾雅可為代言之法(南豐曰漢詔令)
(典正謹嚴尚為近古唐常衮楊炎元稹之屬號能為訓辭其文未有遠過人者)朱文公曰國初文章皆嚴重
(老成嘉祐以前文雖拙而辭謹重所以風俗渾厚)
謝景思曰開寳幸西京詔曰籩豆陳有楚之儀黍稷奉
惟馨之薦(不以籩豆有楚對黍稷非馨時人許其裁剪)起句云定鼎洛邑我之西都燔柴泰壇國
(之大事)
周益公擬加上尊號詔其頌太上皇帝云以德行仁本
性誠之固有修文偃武合經緯之自然太上皇后云月
齊日以得天而能久照坤順乾而配地是以廣生上再
三稽奬謂數句用經語該括明備非卿不能為真大手
筆也英宗謂輔臣曰學士惟王珪能為詔(倪正父為上夀皇聖帝夀成皇后尊號詔云率百官若帝之)
(初丕講非常之禮於萬年受天之祜聿迎滋至之休)
詔用散文
戒中外臣僚各專職守詔曾子開(政事堂試)
朕惟公卿大夫以至百司庶尹外則岳牧守長迨于丞
掾各有分守不相侵踰則小大之務罔有不舉遠邇之
民罔有不治乃者先帝大正官名始自三省以及寺監
使循其名者必效其實至於監司州縣亦各處之有法
越職犯分必罰無赦而近日以來上下内外名分不謹
相師成風豈朕所以追述先志董正治官之意哉夫尸
祝代庖古人所戒思不出位易著為法故以虞舜之盛
九官之賢而職教者不使典刑治禮者不使主樂豈其
人材之不能兼哉以謂任之專然後可以責之備也凡
爾在位其聽朕言各盡乃心以祗厥叙毋習浮競以干
利取寵使百工允諧庶績咸熙以承先帝作則垂憲之
心副余一人責成仰治之意豈不休哉詩不云乎靖共
爾位好是正直神之聽之介爾景福順此有賞逆此有
誅朕方操賞罰之權以御天下布告中外母忽朕指
戒飭江淮京湖四川制置使詔高瞻叔
朕嗣承丕緒思濟多艱三垂以遽令聞夕惕若厲亦惟
良邊垂之臣是信是使圖即敉功乃兹裔夷荐食上國
我師征役不休終莫能一大治之今復厭犯王略整居
于我土地卿等分制閫外利害决于一瞬此正日戒之
秋而可緩圖乎盍思所以申儆軍實深加意防報聞必
惟其實賞罰必惟其公察其聲東擊西之謀防其却走
復來之詐集艦騎以備水陸遠斥候以防窺闖合力以
應援必相為擊蛇首尾之勢睦鄰以同仇必相為捕鹿
掎角之謀毋虚誕以邀功毋故縱以嫁禍委地棄民而
嬰城自守非夫也崇讎封寇而曲行避敵非勇也典聽
朕言以圖敵愾此厥不聽惟予汝辜
詔用四六
戒諭中外百僚詔洪野處
朕焦勞圖乂旰昃忘疲念一日萬幾懼難專於聽斷惟
百司庶府正有藉於謨明冀勤王職之共式免天工之
曠如聞在位曾是弗思恬苟且以成風樂因循而翫歲
奔競之習益熾而不反誕謾之態相高而自賢熙熙皆
為利而來蹇蹇失匪躬之故既食焉而怠事豈公爾以
忘私嗟今之人視古有愧昔舜咨百揆和庶政而萬國
惟寧周建六官倡九牧而兆民允阜蓋聖王制世而御
俗在臣下宿道而鄉方遠圖者忠更化則治克用三宅
三俊朕既灼知乃惟一德一心爾宜勵翼各協恭而底
績當懋賞以勸功欽乃攸司或戾成王之誥儆于有位
必申湯后之刑咨爾周行體予猷訓
原貸盗賊許以自新各令復業詔真西山
朕以眇身君臨方夏明有未燭德有未孚頃緣誤國之
臣妄動開邊之釁科役煩重人不聊生旱蝗頻仍吏不
加䘏使吾赤子多轉徙以無依而彼姦民因誘怵而為
暴靖言致寇敢昧責躬近而盱楚兩郡之間遠在江湖
數邑之地生齒或遭其蹂躪屋廬或至於燬焚惕若興
懷為之旰食今禁旅揚威而並進鄉豪戮力以爭先震
疊無前蕩平有日言念脅從之衆豈皆好亂之氓弄璜
池之兵諒非爾志烈崑岡之火亦豈余心與其假息以
偷生孰若轉禍而為福在昔乾道淳熙之際有若李金
陳峒之徒雖暫結於蜂屯卒莫逃於鯨戮自有宇宙至
于今日未聞盗賊得以全軀想惟爾衆之習知豈待朕
言而後諭今則宏開禁網誕布寬書推予不殺之仁畀
爾更生之路儻復舊業即為良民棄兵弩持鉤鉏苟知
舍逆而效順問田疇卜居宅當俾去危而即安尚惟郡
縣字人之官共宣朝廷惠下之澤亟除民瘼庸副朕心
舉賢良詔周茂振
昔漢設賢科欲聞大道之要唐開制舉以待非常之才
沿及本朝參用前憲故所得多天下豪傑之士而所言
皆國家治亂之端其在當時豈云小補朕自紹履休運
旁招雋能圖治功者逾三十年猶懼有闕下郡國者已
八九詔未見其人屬當大比之期敢廢祥延之舉凡兹
邇列各為明揚俾褎然而造庭將諏爾以當務必有崇
論宏議可行於今庶幾博聞遐觀無愧於古
題
誡諭三省樞密院修舉先朝政事(紹聖乙亥)
誡諭士大夫名節(丙子)
誡諭學者辭尚體要(丁丑)
誡諭轉對臣僚言事要切(丁丑别試)
誡諭守令勸課農桑(建中靖國辛巳)
誡諭百官修舉職事(崇寧壬午)
誡諭諸監司奉行詔令(丙戌)
誡諭提舉學事司推行教法詢究行能(大觀己丑)
誡諭百官遵守熙豐法度(宣和壬寅)
誡諭將士協心戰守(建炎戊申)
慰諭川陜(紹興戊午此題始曰詔)
令侍從給舍臺諫舉廉(景定辛酉辭學)
玉海卷二百二
