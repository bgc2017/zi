卷三十一
玉海卷三十一
宋王應麟撰
聖文
御製賦
漢武帝所造賦
志上所自造賦二篇(注武帝)
魏文帝戒盈賦
見藝文類聚文帝善辭賦
魏喜霽賦
文帝有喜霽賦云激清風以漂潦發皎日之陽暉(見藝文類)
(聚)
梁歴代賦
天監十七年周捨奉敕注武帝所製歴代賦啓周興嗣
助焉隋志歴代賦十卷梁武帝撰
唐威鳳賦懷昔賦
太宗與長孫無忌共艱難作威鳳賦以賜且況其功(貞觀)
(政要作威鳳賦以自喻因賜房玄齡)楊琮與秦王同里居武德初為王
府參軍隱太子事平詔親王宰相一人入宴而琮獨預
太宗賜懷昔賦申以恩意(文苑英華云感舊賦)初學記賦曰有
一威鳳憩翮朝陽晨遊紫霧夕飲玄霜資長風以舉翰
戾天衢而高翔徘徊感德顧慕懷賢
唐藉田賦
見藉田類高宗儀鳳二年梁武帝有藉田詩
唐玉華宫賦
高宗為太子貞觀二十二年二月引庶子少詹事司議
舍人賦詩言志援筆制序翌日太宗以示王公司徒無
忌對曰太子稟承天訓羣藝日新是歲太子制玉華宫
山銘又獻玉華宫賦
唐玄宗喜雨賦
見張說集潔齋壇墠五精是祠暴立炎赫三日為期
上帝臨我衷誠不欺重泉蒸潤觸石吐滋納清陰之浮
凉混和氣而飄灑感作霖於殷命諷其滂於周雅體雲
行而雨施吾何事乎天下張說等和者五人韓休
賦昭宸文於合璧式王度其如金徐安貞賦大舜之
慶雲已發武帝之秋風莫比賈登賦十有六年
唐紫宸殿受朝賀賦
會要元和九年正月朔御製(恐是賦詩當考)
太平興國平晉賦鑾輿凱旋賦
四年五月己丑御製平晉賦賜從官皆令繼作又製平
晉五七言詩各一首賜從官俾之屬和丁酉詔曰并門
底定鑾輅凱旋宜崇衆善之因以紀一戎之業其行在
所創為佛廟賜號平晉寺御製平晉記刻石建於寺内
辛丑次榆次縣御製鑾輿凱旋賦賜從官令繼作癸卯
製回鑾至側石書懷詩一首
淳化大言賦
四年八月一日行書賜蘇易簡曰宋玉遇楚王未足以
為美易簡逢眞主堪師法於後人今賜卿大言賦名四
句曰少年盛世兮為詞臣古往今來兮有幾人云云
乾道御製春賦
三年三月癸夘賜宰執御製春賦上曰人主不可不知
民事七月之詩陳王業艱難近嘗作春賦放蘇軾赤壁
賦為之大意言農事方興要使無失其時宰臣魏杞請
窺聖作故賜之四年二月庚子賜宰臣蒋芾等辛丑芾
奏聖學高妙虞舜之歌不能遠過賦略曰吾將觀登
臺之熙熙包八荒而為家穆然若東風之振槁洒然若
膏雨之萌芽心遊造化之表寄妙用於無言洪邁跋曰
乾道四年正月庚寅詔賜臣邁春賦一首凡四百七十
有二言雲漢為章奎璧絢耀昭回之光下飾萬物臣拜
而言曰古今能文者多矣惟廣大高明開闔造化然後
足以為帝王之文章帝王之文多矣惟經緯天地鼓舞
動植然後足以盡聖人之能事元首之歌薰風之辭湯
盤之銘方策所載昭然若揭日月漢祖沛中之歌高簡
雄伉讀之竦然使人毛髮欲立武帝悼河功之不成作
瓠子之歌紆徐屈折可以一唱而三嘆然鴻鵠高飛之
謳連娟修嫮之賦惑於嬪嬙心折氣沮彼二君者豈眞
帝王之所以為文者哉陛下以天縱之聖高視萬古肆
筆成書震撼一世巍乎其如天煖乎其如春嵩衡岱華
不足以為高黃鍾大吕不足以為清乾坤施生之妙隂
陽動化之賾探端索至發其機緘大哉言乎直與詩書
丘索相表裏天之斯文於是無復餘地淳熙十三年
三月乙未出御製春晝絶句賜邁四月辛亥和邁所進
幸玉津詩邁謂深得無逸之餘旨唐太宗有首春詩
御製碑銘
黃帝銘巾机法孔甲盤盂(見著書類)
漢志道家黃帝銘六篇雜家孔甲盤盂二十六篇田
蚡傳學盤盂諸書應劭曰黃帝史孔甲所作銘也凡二
十六篇書盤盂中所以為法(七略曰孔甲黃帝之史)皇覽記黃
帝金人噐銘曰武王問尚父曰五帝之戒可得聞乎尚
父曰黃帝之戒曰吾居民上搖搖恐夕不及朝故為金
人三封其口曰古之愼言人文心雕龍黃帝刻輿几以
弼違大禹勒筍簴而招諫朱穆傳注黃帝作巾机之
法孔甲有盤盂之誡劉存事始蔡邕銘論曰黃帝有
金几之銘(又文選注引蔡邕銘論云云)德非此族不在銘典
禹筍簴銘禹碑
筍簴銘見招諫碑見御書
湯盤銘
大學湯之盤銘曰苟日新日日新又日新正義湯沐浴
之盤而刻銘為戒朱子曰湯以人之洗濯其心以去惡
如沐浴其身以去垢故銘其盤成湯所以反之而至聖
者正惟有得於此故稱其德有曰不邇聲色不殖貨利
以義制事以禮制心從諫弗咈改過不吝與人不求備
檢身若不及皆足以見日新之實至於所謂聖敬日躋
則言愈約意愈切矣伊尹自謂湯咸有一德而於復政
太甲之初復以終始惟一時乃日新為戒周之武王於
几席觴豆刀劒戶牖莫不銘焉蓋聞湯之風而興起者
於常用之器各因事刻銘以致戒欲其常接乎目每警
乎心而不至忽忘也墨子堯舜禹湯書其事於竹帛
瑑之盤盂曰君子福大而愈懼爵隆而益恭漢志小
家說天乙三篇注謂湯其言皆依託也選注太公金
匱師尚父謂武王曰舜之居人上矜矜如履薄冰湯之
居人上翼翼懼不敢息蔡邕銘論殷湯有甘誓之勒
賈誼新書湯曰學聖人之道者譬其如日
周武王丹書誡書銘起居誡武王几
杖書
學記大學之禮雖詔於天子無北面所以尊師也注尊
師重道焉不使處臣位也武王踐阼召師尚父而問焉
曰昔黃帝顓頊之道存乎意亦忽不可得見與師尚父
曰在丹書王欲聞之則齊矣王齊三日端冕師尚父亦
端冕奉書而入負屏而立王下堂南面而立師尚父曰
先王之道不北面王行西折而南東面而立師尚父西
面道書之言疏曰皆大戴禮武王踐阼篇大戴禮唯云
帝顓頊之道無黃字或古本不與今同丹書者師說云
赤雀所銜丹書也云師尚父亦端冕案大戴禮無此文
鄭所加也其書之言曰敬勝怠者強怠勝敬者亡瑞書
云敬勝怠者吉怠勝敬者滅義勝欲者從欲勝義者凶
與瑞書同矣(後漢紀注引太公金匱亦有敬義二句此四句亦見荀子議兵篇及六韜太公對)
(文王至道之問)凡事不強則枉不敬則不正枉者滅廢敬者萬
世以仁得之以仁守之其量百世以仁得之以不仁守
之其量十世以不仁得之以不仁守之必傾其世王聞
書之言惕然若懼退而為戒書於席之四端為銘及几
鑑孟盤楹杖帶履劒矛為銘銘皆各有語在大戴禮(丹書)
(凡三十九字安樂必敬為十六銘之首傳心之要也)大戴禮武王踐阼第五十
九武王踐阼三日召師尚父而問焉云云道書之言曰敬
勝怠者吉云云敬者萬世藏之約行之行可以為子孫常
者此言之謂也且臣聞之以仁得之云云王聞之惕若恐
懼退而為戒書於席之四端為銘曰安樂必敬無行可
悔一反一側亦不可不志所監不遠視爾所代机之銘
曰皇皇惟敬鑑之銘曰見爾前慮爾後盥盤之銘曰與
其溺於人寧溺於淵溺於淵猶可游也溺於人不可救
也楹之銘曰毋曰胡殘其禍將然毋曰胡害其禍將大
毋曰胡傷其禍將長杖之銘曰惡乎危於忿㚄惡乎失
道於耆欲惡乎相忘於富貴帶之銘曰共則壽履屨之
銘曰勞則富觴豆之銘曰戒之憍憍則逃戶之銘曰名
難得而易失牖之銘曰隨天之時以地之財敬祀皇天
敬以先時劒之銘曰帶之以為服動必有德弓之銘曰
屈申之義廢興之行無忘自過矛之銘曰造矛造矛少
間弗忍終身之羞余一人所聞以戒後世子孫(注貽厥孫謀以)
(燕翼子武王之詩也)太公金匱武王曰吾隨師尚父之言因為
書銘隨身自戒其冠銘曰寵以著身不正為咎書履曰
行必慮正無懷僥倖書劒曰常以服兵而行道德鏡曰
以鏡自照則知吉凶書車曰自致者急載人者緩取欲
無度自致而反書鋒曰忍之須臾乃全汝軀書刀曰刀
利皚皚無為汝開書井曰原泉滑滑連旱則絶取事有
常賦歛有節硯之書曰邪心讒言無得汙白牖之書曰
闚望審且念所得可思所忘詩正義中候我膺云季
秋之月甲子赤雀銜丹書入豐止於昌戸是類謀曰受
赤雀銜書(注入戊午蔀二十九年云云)春秋元命包曰鳳皇銜丹書
於文王之都丹書命云雒授金鈐師名吕(周禮疏案中候我膺云季秋七月甲子赤雀銜丹書)
入酆至昌戶再拜稽首受(詩正義又云大戴禮說武王盤盂几杖皆有銘)史記正義尚
書帝命驗云季秋之月甲子赤雀銜丹書入于酆止于
昌戸其書曰敬勝怠者吉義勝欲者從以仁得之以仁
守之其量百世(與踐阼篇同)吕氏春秋文王見火鳥銜丹書
集於周社故色尚赤(淮南子至德之世洛出丹書)晏子春秋公游
於紀得金壺發而視之中有丹書曰食魚無反勿乘駑
馬晏子曰食魚無反毋盡民力乎勿乘駑馬無置不肖
者於側乎分曰紀有書何以亡也對曰君子有道懸之
閭紀有此言注之壺不亡何待乎鄧析子湯有司直
之人武有戒謹之銘後漢朱穆傳上疏曰古之明君
有輔德之臣規諫之官下至器物銘書成敗以防遺失
注黃帝作巾机之法孔甲有盤盂之誡太公陰謀曰武
王衣之銘曰桑蠶苦女工難得新捐故後必寒鏡銘曰
以鏡自照見形容以人自照見吉凶觴銘曰樂極則悲
沉湎致非社稷為危(唐羅袞曰太公陳觴鏡之銘)崔駰傳銘諸几
杖刻諸盤杅注太公金匱(選注引陰謀同)武王曰吾欲造起居
之誡隨之以身几之書曰安無忘危存無忘亡熟惟二
者必後無凶杖之書曰輔人無苟扶人無咎(几杖之銘見于太公)
(金匱之書而注於後漢崔駰之傳觴鏡之銘見於陰謀之書而注於朱穆之傳又有衣銘焉)太平
御覽太公陰謀武王曰吾欲造起居之誡隨之以身箠
書曰馬不可極民不可劇馬極則躓民劇則敗金匱門
之書曰敬遇賓客貴賤無二戸之書曰出畏之入懼之
鑰之書曰昏謹守深察訛蔡邕銘論武王踐阼咨于
太師作席几楹杖器械之銘十有八章周廟金人緘口
書背銘之以謹言所以勉令德也(文選注蔡邕銘論曰武王踐阼咨于太師)
(而作席几楹杖雜銘)武王金版銘(見銘類)唐歸崇敬傳言春秋
釋奠孔子皇帝北面揖以為太重宜准武王受丹書於
尚父行東面之禮宋朝寧宗初(紹熙五年閏十月戊午)侍講朱
熹講大學至盤銘日新因論武王有丹書皆人主憂勤
警戒之意上曰近有人進此書蓋黃庭堅所書也武
王始克商訪洪範於箕子始踐阼又訪丹書於太公可
謂急於問道矣孔子贊易於坤之六二曰敬以直内
義以方外自黃帝而武王自武王而孔子其一道與
怠欲既泯敬義斯存直方以大協德于坤
周鍾山銘
穆天子傳觀臨鍾山(一作舂山)乃為銘跡於平圃之上以詔
後世(謂刊石紀功)紀名迹于弇山之石曰西王母之山登贊
皇山以望臨城山海經穆王至崑崙之丘眺鍾山之
嶺勒石西王母之山絶迹玄圃之上文心雕龍周穆
紀迹于弇山之石集古錄贊皇壇山有穆王刻石曰
吉日癸巳文粹夏后開宛委之圖周穆紀舂山之石
水經注碣石山漢武帝登之以望巨海而勒其石
漢四皓碑
見後
唐晉祠碑
唐叔虞祠也高祖初起兵禱是祠太宗為立碑貞觀
二十年正月幸晉祠立碑製文親書於石(金石錄太宗製并行書二)
(十年七月)
唐玉華宫銘萬年宫銘
會要貞觀二十二年四月太宗御製玉華宫銘令皇太
子已下並和永徽二年九月改九成宫為萬年宫五年
三月(一云五月)親製萬年宫銘并序七百餘字羣臣請刊石
建于永光門從之(金石錄在鳳翔麟遊縣行書永徽六年五月)
唐底柱銘
太宗(見後)金石錄有御製温泉銘司馬公曰唐太宗刻
銘底柱之陰魏鄭公撰字幾沒然殘缺僅可讀
唐慈恩寺碑
顯慶元年四月戊申御安福門樓觀僧元奬等迎御製
書慈恩寺碑文
唐游儀銘
集賢注記開元十二年沙門一行造黃道游儀成以進
上御製銘學士陸去泰奉勅題製造年月及工匠姓名
于盤下(御書填以金字餘題記填以銀字)
唐華岳祠碑銘
吕向傳玄宗勒石西岳詔向為䥴勒使會要開元十
二年十一月四日庚午上幸東都十日至華州命刺史
徐知仁與信安王禕勒石華岳祠南道上御製碑文仍
書之明年七月七日碑成張應天門以示百僚(銘序曰十二載)
(孟冬之月銘曰高標赫日半壁飛雨)通典十三年於華州岳祠南立碑
實錄開元十三年五月戊戌以親製西嶽碑示百僚
有五色雲見于前文粹又有御製后土神祠碑銘皆
張說之辭也
唐紀泰山銘
開元十三年十一月有事于泰山上製紀泰山銘親扎
勒石於石壁(金石錄八分書十四年九月)又有龍角山紀聖銘(開元十七)
(年九月)太宗作魏徵碑(貞觀十七年正月)高宗作李勣
碑(儀鳳二年十月)明皇作張說碑(開元十八年)德宗作段
秀實碑(興元元年)崔圓為蜀留後玄宗親製遺愛碑以
寵之司馬子微諡正一先生親文其碑又親製
一行碑文并書於石東都聖善寺中宗為太后
追福自製碑
唐紀功碑
李晟復兩京帝紀其功自文于碑勅皇太子書立于東
渭橋晟謝表云上援彦範次述子儀韋臯擒論莽熱
獻諸朝帝製紀功碑褒賜之
唐鐘銘
西域傳摩揭它本中天竺属國貞觀二十一年始遣使
自通高宗遣王元策至其國摩訶菩提祠立碑後德宗
自製鐘銘賜那爛陀祠金石錄天寶三載六月明皇
撰眞源觀鐘銘八分書
唐宸扆台衡銘
馬燧傳燧平河中(貞元元年)還太原德宗賜宸扆台衡二銘
(并序)以言君臣相成之美勒石起義堂西偏帝牓其顔以
寵之(會要云止為題額)宸扆銘曰求賢惟廣辨理惟精逆心
怫志必嘉乃誠順旨苟容亦察其情斥去姦䛕全度中
貞凡將有為靡不三思喜怒以節動靜以時台衡銘
曰天列日星象垂于人聖人則天亦建輔臣以翼以弼
為衡為鈞如耳目應心如股肱運形(自求賢辨理至宣猷同德)權
德輿為燧行狀云貞元元年上賜杜希全君臣箴公奉
表賀因賜是銘各一首令男暢謝恩請揭而書於起義
堂詔優荅曰比夫盤盂自銘亦冀輔佐同德會要九
年十月(册府元龜云元年恐會要誤)上以燧平汴宋魏博河中功益
高賜二銘并序文苑英華燧請到御製箴銘曰援申
甫以作誡紹唐虞而追蹤目以勲賢稱其威武内以為
子孫藏外以垂金石刻
太平興國戒子銘
太宗九子興國八年並封上作戒子銘及詩賜之
太宗戒石銘
紹興二年六月癸巳詔有司摹黃庭堅所書太宗戒石
銘勒諸堅珉徧賜守令命刻之庭石置諸坐右七月癸
酉吕頥浩等跋洪邁曰耿煥野人閑話首篇頒令箴
載蜀王孟昶為文頒諸邑云凡二十四句唯經表出者
詞簡理盡遂成王言太宗書此以賜郡國立於聽事之
南謂之戒石銘(銘曰爾俸爾禄民膏民脂下民易虐上天難欺)
至道製趙普碑
至道三年六月製韓王趙普神道碑銘親八分書以賜
之并篆額人謂三絶皇祐二年六月製太師中令隴
西郡王李用和神道碑仍篆曰親賢之碑仁宗御集
有銘六卷
祥符泰山銘贊會眞宫碑泰山述二聖銘
汾陰配饗銘祀汾陰聖製上清宫銘
明道宫碑
祥符二年五月戊午對輔臣于後苑出御製御書登泰
山謝天書述二聖功德銘司命天尊仁聖天齊王同文
憲王玄聖文宣王讃玉女像記示之十月丙午遣内侍
以御製泰山銘贊九軸賜丁謂等尋分賜近臣十二月
辛夘出聖製會眞宫碑示王旦等三年正月戊寅召近
臣觀龍圖閣書又至資政殿出聖製會眞宫碑九天司
命天尊殿銘泰山重修聖像記上又製五言詩一首賜
王旦等和晏殊作東封聖製頌(見前)四年二月辛酉
祀汾陰壬戌上作汾陰二聖配饗銘河瀆顯聖靈源公
西海廣潤王贊示輔臣又作七言詩賜留守向敏中三
月壬午幸上清宫作上清宫銘及七言詩示近臣八月
壬戌詔輔臣于後苑觀御製御書祀汾陰二聖配饗銘
記十八本九月辛卯内出聖製祀汾陰碑銘贊記凡十
八本于朝堂示百官從御史趙湘之請也丁謂晁迥李
宗諤楊億等十三人咸上歌頌以贊盛美詔褒之五月
五日辛卯對輔臣于崇政殿觀御製汾陰銘贊七年
七月御製朝謁太清宫頌南京頌明道宫碑聖祖殿等
銘贊示近臣八月丁丒於景福殿示輔臣十月己未詔
奉祀陪位五使導駕扈從官勒名碑陰書目眞宗御
集銘六卷碑銘六卷贊八卷頌六卷
祥符宗室坐右銘
祥符三年九月時帝親製五箴以自儆判宗正寺趙湘
日對請御製文以戒宗室使知孝悌恭儉之節(湘言宗室風化)
(所本宜有以訓厲願特製銘以賜南北邸)丁亥上作宗室坐右銘并注分賜
寧王元偓以下因謂近臣曰凡為童稚時訓導之為益
且久苟聰悟者讀書便能成誦終身不忘朕舊在藩邸
先帝令朕遵行然宗子既衆當須輔導得人自今十歲
以上並令入學委時大雅教之判宗正寺趙湘請朕著
箴以戒之又以示宗室因製此銘以申誨導可付學士
院降詔賜之寧王等亦降詔諭意分賜并及湘諭之曰
卿宗姓也故有此賜(會要與實錄同)
祥符龍門銘
祥符四年祀汾陰回三月癸未幸西京龍門山諸寺作
游龍門詩有寶塔一新輝勝概玉毫遍飾罄殊功之句
又作龍門銘
祥符内藏庫銘
祥符四年九月辛未朔壬申上作内藏庫銘(述先帝節用愛人之)
(意)初命陳彭年撰記彭年表請聖文故從之五年八月
辛丒幸内藏庫觀所立聖製内藏庫銘亭述儲之
通規昭祖宗之懿範元豐有景福殿庫詩
天禧會靈觀銘
天禧元年二月戊寅作會靈觀銘元符觀頌思政論四
年十一月癸丑賜輔臣會靈觀銘石本晏殊謝表漢
章鸞藻述眞宇之有嚴龍篆龜趺播天聲于不朽
天禧乾文殿聖製碑脩河碑
四年二月癸未朔詔滑州新建儈院賜名福寧院御製
碑文以寵之作乾文殿以奉安聖製碑石丁酉滑州言
決河塞丙戌上作滑州脩河碑示近臣己亥以河平致
祭庚子羣臣詣崇德殿稱賀
熙寧製韓琦碑
熙寧八年十一月御製尚書令韓琦碑以寵勲舊
崇寧帝鼐銘
三年十月戊午
淳祐訓廉謹刑銘章聖七條(熙陵戒石十六字)
四年正月一日御製謂祖宗以仁立國以禮義廉恥待
士大夫而有位者或淫于刑或冐于賄爰作二銘以儆
以訓謹刑銘民吾同胞疾痛猶已報虐以威刑非得
已仰惟祖宗若保赤子明謹庶獄惻怛温旨金科玉條
豪析銖累夫何大吏蔑棄法理逮于郡邑濫用笞箠典
聽朕言式克欽止訓廉銘周典六計吏治條陳以廉
為本乃良而循彼肆貪虐與豺虎均肥于而家多瘠吾
民縱逭於法愧其冠紳貨悖而入菑及後人我朝忠厚
黜貪為仁咨爾羣辟是訓是遵銘者名也因其器名書
以為戒帝堯作龜書靈后氏象形篆以銘鍾鼎(事始)
御製箴贊頌
堯戒
淮南子人間訓堯戒曰戰戰慄慄日謹一日人莫躓於
山而躓於垤孟子放勲曰勞之來之匡之直之輔之
翼之使自得之又從而振德之賈誼新書脩政語帝
堯曰吾存心于先古加志于窮民帝舜曰取之以敬得
之以敬隋志䜟緯堯戒舜禹一卷皇王大紀黃帝
作輿几之箴以警宴安作金几之銘以戒逸欲史記
趙良曰虞舜有言曰自卑也尚矣
夏箴
周書文傳解第二十五文王受命九年時維暮春在鄗
召太子發曰吾語女所保所守厚德廣惠忠信愛人君
子之行夏箴曰中不容利民乃外次(孔晁注夏禹之箴戒書也利福業次)
(舍于田)開望曰土廣無守可襲伐土狹無食可圍竭(開望古書)
(名也)夏箴曰小人無兼年之食遇天飢妻子非其有也大
夫無兼年之食遇天飢臣妾輿馬非其有也國君無兼
年之食遇天飢百姓非其有也(注古者國家三年耕必有一年之儲非其有言)
(流亡也)戒之哉弗思弗行至無日矣(有十年之積者王有五年之積者霸無一)
(年之積者亡)文選王元長策秀才文注周書夏箴曰小人
無兼年之食妻子非其妻子也(太平御覽引之)文心雕龍夏
商二箴餘句頗存(吕氏春秋有商箴周箴)五子之歌述大禹之
戒其一曰皇祖有訓魏絳述夏訓晏子述夏諺漢
志雜家大三十七篇傳言禹所作其文似後世語師
古曰古禹字墨子夏書曰禹七年水周書曰國無
三年之食者國非其國也家無三年之食子非其子也
賈誼新書大禹曰民無食也則我勿能使也功成而
不利于民我弗能勸也胡廣百官箴序曰墨子著書
稱夏箴之辭後魏李彪曰傳著夏氏之箴
唐陸機王羲之贊
太宗製晉史撰二帝及陸機王羲之贊
唐太宗凌烟閣功臣讃
志一卷
唐睿宗漢高祖讃
初學記赫赫漢祖應若興雲
唐顔子贊
見釋奠類金石錄孔子弟子贊明皇與宋璟等撰元
和十年十一月孟簡立又睿宗撰老子孔子顔子贊
唐開元十八學士贊
開元十一年麗正學士進詩上嘉賞之自燕公以下十
八人各賜贊以褒美之勅曰得所進詩甚為佳妙並據
才能略為贊述上自於五色牋八分書之尹鳳翔賫就
院散付學士尋勅畫像書贊于含象亭車駕東行不果
又見圖類(十八學士名及贊並見後)
唐起義堂頌啓聖宫頌(見宫室)
開元十一年正月辛卯幸并州上親製起義堂頌及書
刻石紀功于太原府之南街(詳見堂類)姬詠同原劉歌沛
邑於昭義堂誓衆資始天命所起于胥頌美
唐鶺鴒頌
寧王憲傳玄宗時有鶺鴒千數集麟德殿廷木魏光乘
作頌以為天子友悌之祥帝喜亦為作頌頌云我所
息宴桂宫蘭殿九月辛酉雍渠伊見飛鳴行摇在原之
趣急難有情逼之不懼顧惟凉德天下所效友于親賢
實以為教魯衛分政遊處其睽召之至庭邕邕怡怡蓐
收御節寒露微結觀此翔禽我心以悦昆季縱目詠詩
棠棣良史爰褒有慚虚昧張說和詩云神藻飛為鶺
鴒賦金石錄鶺鴒頌明皇撰并行書
唐陜州聽事贊
盧奐傳為陜州刺史開元二十四年帝西還次陜嘉其
美政題贊于聽事曰專城之重分陜之雄亦既利物内
存匪躬斯為國寳不墜家風尋召為兵部侍郎(又賜宰相竹扇)
(及贊)金石錄明皇撰并行書開元二十四年十月
唐開元令長新戒
通鑑二十四年二月甲寅宴新除縣令于朝堂上作令
長新戒一篇賜天下縣令集古錄玄宗自擇縣令一
百六十三人賜以丁寧之戒天下為縣者皆刻石今所
得凡六河内至舞陽(金石錄又有開元二十六年六月誡牧宰勅)令長新戒曰
我求令長保乂下人人之所為必有所因侵漁浸廣賦
役不均使夫離散莫保其身徵諸善理寄爾良臣與之
革故政在惟新調風變俗背偽歸眞教先為富惠恤于
貧無大無小以躬以親責躬勸農其惟在勤墨綬行令
孰不攸遵曷云被之我澤如春漢表云萬戶以上為
令減萬戶為長
唐汜水紀功頌
見紀功
唐君臣箴
奉天之狩朔方節度使杜希全分兵赴難賊平貞元九
年十二月遷檢校尚書右僕射靈鹽等州節度使獻體
要八章砭切政病帝嘉納之賜君臣箴一篇會要(舊史)
(同)載箴云從諫則聖共理惟賢將負扆以虚心期盡忠
而納誨在昔稷契實正舜禹逮兹魏徵佐我皇祖戀闕
方甚嘉言乃昌詞高理要入德知方縱彼千慮被于八
章汝其夙夜明保朕躬華戎仰德時乃之風
唐政刑箴
崔位賀聖製政刑箴表云致理和平躋人壽域猶懷兢
業重設箴規酌裁成立政之中求司牧措刑之本信成
康之能事蓋堯禹之用心可以萬邦作孚千載垂範金
石不朽日月俱垂勤萬機于一日二日立盛德于先天
後天金石錄德宗撰政刑箴八分書(貞元十四年十二月)舊
史貞元十二年十二月乙未上著政刑箴一首(以聽政之餘深)
(思理本)德宗謚册云政刑有箴宸扆有銘煥乎文明之
化成也
建隆御製先聖二贊
國初增脩國子監學舍脩飾先聖十哲畫像七十二賢
及先儒二十一人像于東西廊之板壁建隆二年十一
月己巳上幸學御製先聖文宣王及亞聖兖國公贊十
哲以下命兩制分贊之唐開元七年圖七十二子于壁
上作顔子贊而已書目國子監兩廟贊二卷太祖眞
宗御製及羣臣分撰文宣武成王二廟贊文宣贊曰
尼父挺生河海標異祖述堯舜有德無位梁元帝自
圖宣尼像為贊而書之
太平興國戒子篇
太平興國初太宗至東宫出戒子篇命皇子侍讀郭贄
注解且令委曲講說以諭諸王(本傳)
端拱修身箴淳化賜進士箴
端拱三年三月壬寅御崇政殿親試進士陳堯叟等賜
第上作修身箴賜之勉以修身謹行稽古效官之意(初内)
(殿策士賜詩至堯叟始易以箴)淳化三年三月癸卯賜進士孫何等
御製箴一首丙辰賜宴瓊林苑又賜御詩三首己酉又
賜儒行篇為座右之戒詩箴並賜時論榮之(唐故事禮部放榜勅)
(下之日為聞喜宴于曲江近世多于名園佛廟)
淳化秘閣贊序
淳化三年五月甲寅詔增修秘閣八月壬戌朔宴宰臣
李昉以下于秘閣三館與焉上作詩以美其事已而秘
書監李至上表乞御製贊以光秘府上許之仍以六體
親書贊文并序及篆額刻石一本云閣成帝作贊賜之
李至上表請以御製贊刻石秘閣帝以宰臣前已陳請
又重違至意詔曰近以延閣載新萬機多暇聊書贊詠
以美成功遽覽封章願刊穹石垂于不朽良積厚顔其
贊并序當親書篆額以旌秘府
景德龍圖閣贊祥符瑞物閣贊(見總瑞)
景德二年四月戊戌上閱太宗御書于龍圖閣作詩令
近臣應制及命李宗諤作序庚子又作龍圖閣贊示輔
臣
祥符文宣王贊
祥符元年十月二十六日詔以紀號介丘觀風廣魯以
十一月朔旦幸曲阜縣謁文宣王十一月戊午上服靴
袍詣文宣王廟内外設黃麾仗孔氏家属陪列有司定
儀止肅揖上特再拜又幸叔梁紇堂命刑部尚書温仲
舒等分奠七十二子先儒暨叔梁紇顔氏上制贊刻石
廟中復幸孔林以樹木擁道降輿驂至文宣王墓奠拜
詔加諡曰至聖文宣王祝文進署仍修葺祠宇給近便
十戶奉塋廟又詔留親奠拜祭若翌日又遣吏書張齊
賢等以太牢致祭賜其家錢三十萬帛三百疋以四十
六世孫同學究出身聖祐為奉禮郎近属授官及賜出
身者六人又追封叔梁紇為魯國公顔氏為魯國大夫
人伯魚母开官氏為鄆國大夫人先是詔有司檢討漢
唐褒崇宣聖故事欲追諡為帝或言宣父周之陪臣周
止稱王不當加帝號故第增美名春秋演孔圖曰孔子
母感黑帝而生故曰玄聖莊子曰恬淡玄聖素王之道
遂取以為稱二年五月戊午以御製御書玄聖文宣王
讃示輔臣六月丙午詔刻于石壁天禧五年六月己未
國子監請以聖製贊及詔命洎近臣所撰十哲七十二
賢贊鏤版流傳從之又為周文憲王贊昭烈武成王
贊會要祥符二年五月戊午製文宣王贊示近臣十
一月中書門下言欲依張齊賢向敏中王嗣宗等乞觀
御製文宣王武成王等贊及令丁謂等于廟堂宣示百
官帝曰此但紀一時事何足于廟堂宣示宰臣王旦等
言君父聖作臣子願觀未許旦等再三陳上許之翌日
齊賢等奉表稱謝崇文目總集始于兩廟贊文一卷
式墓而荆棘自辟升堂而絲竹如聞(晏殊頌)
祥符禮選贊
太宗時邢昺嘗纂禮選以獻其後眞宗閱書禁中得其
本作贊以示近臣實錄祥符三年五月乙巳上作禮
選贊賜侍講學士邢昺
祥符自戒箴守官箴
祥符三年三月丁酉上謂王旦等曰朕自北鄙和好邊
陲無事然居安慮危未嘗敢自逸每為文以自儆置座
右朝夕觀之因出貴廩食吟軫田夫吟念農歌自戒箴
守官箴以示旦等御製五箴在後即此箴
祥符天書周伯星贊
三年十二月丁巳作二贊
祥符廣孝泉贊
祥符四年二月甲子駕駐河中府觀舜井賜名廣孝泉
修飾欄檻禁民慢䙝二井南北相連可秉炬而入史記
所謂穿空旁出者也公府中井脉皆鹹獨此水甘美俗
傳飲者愈疾帝作贊記之又命王欽若作記改舜泉坊
曰廣孝坊五月於其側建廟
祥符西嶽眞君贊景靈宫頌南京頌
四年二月二十日作景靈宫頌見祠宫南京頌見
銘類
大中祥符頌
祥符四年八月乙丒學士李宗諤請聖製左承天祥符
門碑從之先是天書降即詔增葺宗諤以錫符之地當
有聖作上謙遜久之於是作大中祥符頌以宗諤所撰
文刻于碑陰元年四月丙戌御製景靈宫贊頌刻石
祥符眞遊頌朝謁太清宫頌元符觀頌
五年十二月乙酉作眞遊頌示近臣七年七月(或作八月丁丑)
製朝謁太清宫頌明道宫碑聖祖殿銘九年四月庚戌
作元符觀頌刻石天禧二年正月辛亥出元符觀頌示
輔臣七年七月壬子修眞遊殿本名延恩以聖祖臨
降因以題牓丁謂請御書殿額
祥符賜内侍箴
祥符六年三月甲戌上作内侍箴并注釋賜都知閻承
翰等大指以内懷祇謹乃可事君其或輕率必當陷刑
辟而失身苟能靖專無或放佚朕之望也監治軍戎唯
在甘苦一同臨莅之務兼濟奉使于外本自無威苟假
朝廷之威人之奉爾蓋為朝廷或不矜伐掌守禮度不
自專輙常稟法制則外人見仍加欽重復命入對勿希
旨勿附辨但存公平之道常持正直節儉忠直不為奢
侈之事切思矯偽勿思遲遲爾有勤勞國家必以官報
爾不求自至也承翰請刻石本省從之慶歷中孫沔
奏太宗著令式之文眞宗述箴規之訓
祥符五箴坐右文
趙湘判宗正寺時帝撰五箴自儆(一本云祥符二年撰)湘因言宗
室風化所本宜有以訓厲帝悦為撰宗室坐右銘(見上)三
年三月丁酉上謂王旦曰為文自警置諸坐右
祥符太宗聖文神筆頌六閣圖書贊
六年正月庚戌詔曰太宗聖文冠古仙翰入神曩於臨
御之年爰徇衆多之請眷中州之至廣在勝境之相望
幸降德音屢頒副本朕丕承若厲恭閱惟勤輙陳頌歎
之辭冀申孺慕之感云云應諸路州軍宫觀寺院名山靈
跡經賜太宗御書者件析以聞當降御製太宗聖文神
筆頌刊石又賜王旦以下御製御書太宗聖文神筆頌
龍圖閣瑞物閣贊龍圖閣六閣圖書贊太宗御製御書
目錄龍圖閣瑞物閣瑞寳目龍圖閣書籍圖畫目響石
銘太湖石銘共八軸並石本從所請也九年二月并玉
宸殿記刊石寘諸翔鸞閣下癸卯召近臣觀之
天禧元良箴元良述六藝箴
天禧二年八月甲辰立昇王為皇太子癸丑上作元良
箴七言十韻詩賜之又作七言詩二首分賜賓客(李廸)庶
子(張士遜)以下三年九月二十三日丙子召宗室近臣對
清景殿内出御製賜皇太子元良述六藝箴各一卷又
賜承華要略十卷授時要錄十三卷又以御覽國史兩
朝實錄太宗御集等書賜皇太子又作七言十韻詩賜
宰臣寇凖等遂宴于殿内十二月辛卯又以賜輔臣宫
僚請降副本于資善堂以備觀覽太子謝表曰為鶴
禁之寵光聳瑶山之軌範漢幄堯門爰增于禮秩湯
盤武几遂著于格言潤金璧以為辭並羲舒而宣曜
崇寧景靈宫贊宣和文宣王贊
崇寧元年四月十二日建景靈宫成作贊宣和四年
正月製文宣王贊
紹興宣聖贊七十二賢贊
紹興十四年三月十八日己巳幸太學覽唐明皇及太
祖眞宗祖考所製贊文命有司取從祀諸贊悉錄以進
二十四日乙亥御製御書宣聖贊命揭于大成殿刻石
朌諸路州學上謂輔臣曰唐明皇作贊斥先聖名非是
閌曰尤見聖學高出帝王之上二十五年又製七十二
賢贊親札刊石朌降焉二十六年十二月戊午廷紳請
朌諸州郡學校從之宣聖贊曰志則春秋道由忠恕
賢於堯舜日月其譽
隆興御製贊
元年七月御製御書大士贊賜天竺寺八月二十二日
御製贊誦賜宗杲光堯御製盤松贊康壽殿生芝草
光堯製贊云履正懷冲
乾道御製蘇軾文集贊
乾道元年閏正月御製蘇軾集贊其序曰成一代之文
章必能立天下之大節贊曰手抉雲漢斡造化機氣高
天下乃克為之猗嗟若人冠冕百代忠言讜論不顧身
害云云敬想高風恨不同時掩卷三嘆播以聲詩選德殿
書賜蘇嶠先是有詔贈軾太師
紹熙瑞芝贊(詩)
元年四月乙酉宣示宰臣以慈福宫瑞芝圖及壽皇御
製贊上御製詩及高宗御製瑞芝贊壽皇御製詩付
史館
淳祐聖賢十三贊
萬幾餘閒博求載籍推迹道統之傳自伏羲迄于孟子
凡達而在上其道行窮而在下其教明各為之贊元
年孟春祗謁先聖賜國子監宣示諸生伏羲(堯舜)禹湯
文武周孔(顔曾)子思孟子
寶祐字民訓
四年三月二十五日丙辰御製字民訓爾等服勞州縣
始獲脱選通籍信難矣學製為尤難其律已必廉否則
墨其養民必惠否則暴其聽訟必公否則私其涖事必
勤否則怠往即乃封祇若予訓邑有善狀朝徹夕聞表
用有先朝故典在昔子路以治蒲為難夫子誨之以恭
寬温恕之理三年而政成朕之言夫子之遺意聽之毋
忽四月六日丁卯令吏部書于改官印紙閤門引見日
宣示
玉海卷三十一
