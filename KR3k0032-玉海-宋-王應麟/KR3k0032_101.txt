卷一百
玉海卷一百
宋王應麟撰
郊祀
祠宫(觀附)
道家者流清静沖虚歸真復樸後世說其風者觸類
而長於是乎有演經鍊修之教延年祝釐之科報本
通幽之訣上自后辟迄于臣民莫不鄉慕以祈效騐
此宫觀之祠所以興也
周齊宫
周語虢文公曰王即齊宫百官御事各即其齊三日
周閟宫
見宫類
漢夀宫
郊祀志武帝元朔三年游水發根言上郡有巫上召置
祠之甘泉(紀元朔四年冬行幸甘泉)神君言曰強與我會甘泉於是
上幸甘泉大赦置夀宫神君(注臣瓉曰夀宫奉神之宫也楚辭九歌雲中君曰蹇)
(將憺兮夀宫)神君最貴者曰大一其佐曰大禁司命之屬皆
從之非可得見聞其言與人音等時去時來來則風
肅然居室帷中時晝言然常以夜天子祓然後入又置
夀宫北宫張羽旗設共具以禮神君神君所言上使受
書其名曰畫法所言無絶殊者天子心獨憙其事祕世
莫知也史記太史公曰予從入夀宫侍祠神語藝
文志泰一雜甘泉夀宫歌詩十四篇括地志夀宫北
宫皆在雍州長安縣西北三十里長安故城中封禪
書鬼神接靈圉賓於間館上林賦靈圉燕於間館
班固賦建章甘泉館御列仙
漢竹宫
見甘泉宫
漢陽靈宫
甘泉賦迺搜逑索耦臯伊之徒寇倫魁能函甘棠之惠
挾東征之意相與齊虖陽靈之宫注祭天之處故曰陽
靈之宫也(李周翰曰陽靈宫名)
漢集靈宫望仙觀
地理志京兆華隂縣大華山在南有祠豫州山集靈宫
武帝起黃圖集靈宫集仙殿望仙臺望仙觀俱在華
隂縣皆武帝宫觀名張昶華山碑世宗經集靈之宫
於其下想喬松之疇是游是憩郡國方士自遠而至充
巖塞崖必雲霄之路可升蕃昌之福可致也華山廟
碑武帝脩封禪省五岳立宫其下宫曰集靈殿曰存仙
門曰望仙中宗之世使者持節歲一禱而三祠建武之
元禮從其省但使二千石歲時往祠(又見桓譚仙賦序)西岳
記武帝巡省五岳禋祀豐備故立宫其下號曰集靈宫
藝文類聚後漢桓君山有集靈宫賦水經注敷水
北逕集靈宫
漢郊宫
終軍傳專神明之敬奉燔瘞於郊宫獻享之精交神積
和之氣塞明注師古曰郊宫謂泰畤及后土
隋天經宫
志大業元年於東都固本里北起天經宫以遊高祖衣
冠四時致祭
唐紫府觀(詳見瑞星)
薛頤傳貞觀時為道士帝為築觀九嵏山號曰紫府拜太
中大夫往居之
唐太一觀
潘師正傳高宗詔即其廬作崇唐觀及營奉天宫受勑
直逍遥谷作門曰仙遊北曰尋真時太常獻新樂帝更
名祈仙望仙翹仙曲劉道合亦居嵩山帝即所隠立太
一觀使居之永隆元年三月己未幸師正所居(舊史云云别起精思院以處之)太一觀本朝
(為崇福宫)吳筠傳玄宗時還嵩山詔為筠立道館高宗
振其風於前明皇張其教於後關令尹傳曰尹喜結
草為樓精思至道周康王聞之拜為大夫以其樓觀望
故號此宅為關令草樓觀即觀之始也(一云周穆王尚神仙因尹真人)
(草樓在終南山之隂召幽逸之人尹軌杜沖謂之道士居于草樓之所號草樓觀)道經有叢
霄之觀明霞之館
唐紫雲萬歲觀
實錄乾封元年正月戊辰朔有事泰山戊寅詔兖州置
觀寺各三所(祀日有靈鶴及山呼之瑞故也)觀以紫雲仙鶴萬歲為稱
寺以封巒非烟重輪為名
唐開元觀
通鑑開元一十九年閏四月迎玄元皇帝像置興慶宫
五月命畫玄元真容分置諸州開元觀
唐太清宫
見宫類杜甫集朝獻太清宫賦欝閟宫之嵂崒坼元
氣以經構斷紫雲而竦墻撫流沙而承霤紛隳珠而陷
碧㸌波錦而浪繡今王巨唐帝之苗裔坤之紀綱土配
君服宫尊臣商起數得統特立中央大樂在懸黃鍾冠
八音之首太昊斯啟青陸獻千春之祥萬神開八駿迴
旗掩月車奮雷鶱七曜燭九垓能事穎脫清光大來
金石錄會昌元年三月賈島撰新修紫極宫記
唐昇仙宫
紀天寳二年正月乙卯作昇仙宫丙辰加號玄元皇帝
曰大聖祖三月壬子享于混元宫
唐軒遊宫
國史柴通玄傳所居承天觀即唐軒遊宫有明皇詩石
及書道德經二碑真宗作二韻詩賜之
唐啟聖宫
唐書肅宗至德二年十二月詔天柱山老君廟改為啓
聖宫文粹寳歷二年新建聖祖院于大茅峰下崇玄
觀之前上直華陽洞之南門(賈餗為碑銘)
唐望仙觀
紀會昌三年夏作望仙觀于禁中六典凡天下觀總
一千六百八十七所王遠知傳貞觀九年詔潤州
三茆山為觀俾居之璽詔曰立祠觀以伸曩懷
葉法善傳先天中舍景龍觀張果傳至常山蒲
吾縣或言尸解帝為立棲霞觀其所兩京記西
京景龍觀景雲二年天台道士司馬承禎被召止於此
觀(工部侍郎李適賦詩贈焉散騎常侍徐彦伯撮其美者二十一首為之序名為白雲記傳於時開元十五)
(年召至詔於王屋山置壇室以王屋所居為陽臺觀御書額)見本傳景雲中作台州
桐柏觀天寳元年三月御書碑額(文粹崔尚桐栢觀頌)
建隆觀
建隆元年十一月親征揚州二年正月以行宫為建隆
觀三年三月九日丁卯四月十一日戊戌十月二日丙
戌幸太清觀乾德五年六月二十四日開寳三年二月
十九日再幸建隆觀又閶闔門外周世宗建太清觀
建隆初重修改名建隆觀齋修率就是觀天禧四年正
月十四幸建隆觀
太平興國太一宫
興國六年司天楚芝蘭言按太一式有五福太一天一
地一直符君棋臣棋民棋四神大游小游凡十太一皆
天之尊神也五福所在之處無兵疫人民安樂凡行五
宫四十五年一移自甲申歲(雍熙元年)移入黃室巽宫在吳
分蘇州請就其地預築宫祀之迎福貺從之(九歌有東皇太一)
(中宫天極星其一明者太一之常居祠興于漢元光二年郊見于元鼎五年)六年十月甲午
蘇州言太一宫成楚芝蘭又言都城東南地名蘇村可
徙築宫于此以應蘇臺之名則福集帝都太宗曰太一
天之貴神也所臨之方民必受福今四海一家若立廟
吳中歲時嚴奉頗成疏遠(楚芝蘭傳上言京師百神所集今京城東南一舍而近有)
(地名蘇村於此為五福太一建宫則萬乘可以親謁有司便於祗事從其議令同定本宫四時祭祀儀及醮法)
八年五月丁酉(實錄通略作丁卯)遂詔有司就城南蘇村營建
命東上閤門使趙鎔董其役十一月己未新宫成總千
一百區凡十殿四廊圖畫三皇五帝九曜七元二十八
宿五嶽等神像五百二十四命樞密直學士張齊賢與
楚芝蘭共祠五福太一用祭天之禮而殺其半昏祠至
明如漢祀之禮每歲四立日行祭祀命近臣攝事用幣
册祝無牲祭命道士行醮禮又命廷臣内侍各一人掌
之三歲一易以兵衛守九年甲申(即雍熙元年)三月丙子立
夏致享祠官咸集甘露降祠庭八月丙申先遣學士賈
黃中致祭丁酉帝親祠(一本云初就幄殿若有微風動幄出朱雀門嘉氣塞路入宫慶)
(雲環日如飛鳳龜龍之狀)祭告太一詞曰夫明靈之降難可度思精
意苟存必垂昭格顧惟寡昩嗣守丕基而德教未孚化
源猶鬱日慎一日于兹九年苟非上帝垂休明靈降鑒
則安得民庶和樂豐穰荐臻荷此殊休實由玄貺惟神
功施造化道貫幽明握上帝之靈符作羣生之司命頃
者觀臺效職保章獻言以為躔次所經將莅斗牛之分
永惟靈馭下屬句吳且欲伸蠲潔之誠豈復以封域為
限載營間館卜此近郊庶苾芬之儀親承祀事飈歘之
駕時覿神光納九有於胥庭躋蒼生於富夀但以正辭
而陳信敢言秘貺以求恩淳化四年三月己丑朔司天
言按太一式來歲太一君棋臣棋皆臨宋分至乙未歲
民棋亦至三棋皆天之大福神主邦國乂寧五糓豐稔
遠夷内附之應祥符二年三月甲子三年十一月己亥
親謁庚子王欽若上親祠太一宫七言十韻詩上和而
賜之(至天僖元年十一月二十一日乙卯凡六臨幸或祈或謝)天聖二年九月辛卯祠
太平興國靈仙觀
七年六月初舒州懷寧僧過民柯萼家詣萬歲山以杖
於古松下得黝石上刻誌公記云趙號云云萼以石刻
來獻於是詔舒州修司命真君祠(内臣綦政敏董役)總成六百
三十區號靈仙觀祥符三年閏二月戊午遣官葺之五
年閏十月丁丑名石曰神告帝統石作詩紀其符應又
作贊
興國鳳翔上清太平宫
國初有神降于盩厔民張守真家守真為道士即所居
創北帝宫太宗嗣位真君降言有忠孝加福愛民治國
之語詔於終南山下築宫凡二年宫成宫中有通明殿
題曰上清太平宫如真君預言祀神之夕上望拜興國
六年十一月壬戌封神為翊聖將軍祥符七年加號翊
聖保德真君凡真君所降語帝命王欽若編為三卷九
年十月己卯上之上作序名曰真君傳五季之亂實
開國祚有神降于岐用蕩彼妖孽佑我社稷實無疆惟
休故於其地為上清宫咸平三年八月置殿奉太宗
聖容天聖二年六月建殿奉真宗聖容(皇帝文德殿酌獻)蘇
軾上清宫辭有妖兮虚下土精為星兮氣如虹銜帝命
以下討建千仞之修鋒澤充塞於四海獨澹然其無功
默清淨以無為時節狩於牛魁詣通明而黜陟光下燭
於九陔五嶽為豆四溟為杯
淳化亳州太清宫祥符奉元宫明道宫
聖製碑
亳州瀨鄕老子宅唐天寳為太清宫淳化四年修至道
六年八月功畢祥符六年七月丁巳宰臣王旦等請詔
蹕近畿鳴鑾景亳天老練曰太僕戒徒展禮奉祠為民
祈福八月庚申朔詔來年春詣太清宫行朝謁之禮先
於東京置壇迴日恭謝天地(詔曰顧譙都之舊壤峙曲里之珍祠炎漢庇民薦芳)
(馨而祗肅有唐繼孝奉寳綬而尊崇)而於辛酉命趙安仁等定儀注庚午
制奉上真元皇帝號曰太上老君混元上德皇帝戊寅
詔奠獻用蒼璧辛巳詔備三獻九月癸丑丁謂等言寳
册用玉匱金繩十一月甲午賜真源縣行宫名曰奉元
殿曰迎禧後亭曰觀妙七年正月壬寅上乘輦發京師
丙午至奉元宫慶雲五色七鶴翔殿上是夕上齋于迎
禧殿作奉元宫致齋五七言詩近臣畢和戊申服通天
絳袍於迎禧殿庭奉老君加號册寳(册文曰聖母發祥於夢日宣尼興歎)
(於猶龍)己酉奉天書升殿服衮冕行朝謁之禮復詣先天
觀元始殿廣靈宫(玉皇殿)洞霄宫(先天太后殿)焚香再拜復至
太清宫覽靈井瑞檜轉仗奉元宫下制赦亳州升為集
慶軍改奉元宫曰明道宫奉安玉皇像庚戌次亳州州
城之西設朝真迴蹕樓迎車駕上駐輦觀樂上作恭謁
禮畢仰觀祥瑞歌辛亥作朝謁禮畢瑞應歌賜近臣壬
子童子李淑奏頌以述盛禮召對便殿試詩賜出身(改亳)
(州城西門曰朝真北門曰均禧門樓曰奉元均慶)二月辛酉上至自亳州甲子
作奉祀禮畢還京歌賜近臣三月丁酉丁謂等請以奉
祀緣路聖製刻石分立于太清明道二宫洎亳州南京
從之八月丁丑對輔臣於景福殿内出聖製朝謁太清
宫南京頌明道宫碑聖祖殿銘先天太后古老君真武
高辛伊尹微子留侯雙廟贊示之九年三月庚午明道
宫成總四百八十區(八年四月甲子命王旦撰明道宫記向敏中撰太清宫頌李迪為觀)
妙亭記(大朝景亳兼武陽之上儀迎年執期格帝鴻之純貺)七年十月甲子亳州言甘露降太清洞霄宫
(檜栢九年五月癸丑王旦上明道宫記詔褒答)唐李嗣真傳調露中章懷太
子作寳慶曲閱於太清觀舊唐書天寳二年九月辛
酉譙郡紫微宫改為太清宫
至道上清宫元祐上清儲祥宫
上清宫在朝陽門内端拱元年二月太宗取晉邸太祖
所賜金帛建宫為民祈福命楊繼宏主其役至道元年
正月丙辰宫成總千二百四十二區御書額金填字賜
之車駕臨幸咸平五年二月二十三日至天禧三年四
月七日凡十二臨幸慶歷三年十一月丙寅火元豐二
年二月始命道士王太初居宫之故地稍修復祠宇日
者言宫之所在為國家子孫之祥乃賜名上清儲祥刻
玉印賜太初元祐四年春宣仁后重建六年秋成為大
殿三小殿九鍾經樓二石壇一建齋殿於東築道館於
西凡七百餘間(六月詔蘇軾撰碑銘曰作宫千柱人初不知)八月名門曰景
霄殿曰紫極蕃釐九月十九日幸明道二年三月丁
亥祈雨上清宫政和初作上清寳籙宫西京亦有上
清宫在洛城北即唐開元中老子祠明皇謁廟詩石存
焉景德四年二月甲戌謁宫祥符四年三月壬午幸作
宫銘及五言詩示近臣
至道夀寧觀皇祐神武觀
至道二年七月庚子新作夀寧觀成神武觀舊有太
祖御榻奉安聖容皇祐三年改名
咸平北京紫微宫
咸平三年正月十七日車駕駐北京幸大安寺紫微宫
祥符二年七月甲子詔太平州隠士趙自然精修養
之術召至闕下改青華觀名曰延禧雲臺觀在華隂
華山下真宗再幸至和元年修建集真殿(治平四年九月張方平記)
祥符洞真宫
端拱三年十二月以興道坊宣祖舊第為道館至道元
年正月乙丑成凡二百六十五區祥符改今名
祥符天慶觀
祥符元年十一月詔以正月三日為天慶節四月朔為
天祺節二年十月甲子詔州郡建天慶觀五年閏十月
癸酉增設聖祖殿既又因事建節有天貺先天降聖之
目與正至三元日皆有朝謁
劉氏為堯後孔穎達疑左氏為漢儒傅會唐乾封追
崇老君之號天寳名以聖祖館之新廟興慶太清之
祠殫極鉅麗盖世儒謂帝王之生皆出神明之裔鄭
氏至謂帝王之始皆感天而生大抵推世德以崇帝
冑神天命以弭奸覦此聖祖殿所為作也景靈宫
前殿奉聖祖用道家儀中後殿奉帝后行家人禮
淳熙八年八月一日御書平江府天慶觀三清殿曰金
闕寥陽寳殿
祥符會真宫太寧宫
元年孟冬辛亥圜臺禮成壬戌禪社首詔泰山奉高宫
改為會真宫增葺室宇二年十二月辛夘出聖製會真
宫碑示王旦等三年二月丁未王旦凖詔撰會真宫記
上之三年十月庚戌賜寳鼎縣行宫名曰奉祇前殿曰
穆清後亭曰延慶四年二月丁巳御大輦備鑾駕至奉
祇宫戊午召輔臣登延慶亭亭在行宫後圃南望仙掌
北瞰龍門是日上齋於穆清殿辛酉祠后土上乘輦至
后土廟登鄈丘亭周覽汾河望梁山即日還奉祇宫鈞
容樂太常鼔吹振作詔改奉祇宫曰太寧宫設后土聖
母像壬戌御朝覲壇受朝賀制曰稽漢史合荅之言述
鄈壤光靈之舊庶祈糓實用介民休咸秩四望躬薦貳
觴黃瑞畢升柔靈叶應輯圭璧以朝羣后覽風俗而問
百年四月己未詔脽上后土廟上額為太寧壬戌增葺
宫廟五年七月癸未慶成軍太寧宫廟成總六百四十
六區六年九月乙卯慶成軍言太寧廟御製碑閣生金
芝二本會真太寧明道章聖三巡幸之行宫也
祥符玉清昭應宫萬夀觀
元年四月丙午詔以蒼昊顧褱紫清孚右於京邑擇地
建宫惟天波門外殿直班院吉二年四月己亥命丁謂
為修宫使六月甲午臨幸觀七元閣式七月辛未賜宫
名玉清昭應三年七月戊寅朔詣紫微殿焚薌己卯上
梁四年十月幸觀玉皇殿上梁宴從臣作七言十韻詩
命屬和五年王旦為使御製朝謁十一曲(景祐二年製二曲仁宗)
六年十月御製步虚詞七年五月乙未丁謂請製碑頌
從之六月己未名天書閣曰寳符二聖殿閣曰集靈翊
聖閣曰凝命十月癸亥宫成前殿玉皇(太初)次聖祖(明慶)次
紫微二聖二星殿(周伯夀星)建閣上以奉天書次奉七元輔
弼星東以奉太祖太宗凡二千六百一十區著令郊祀
必薦獻甲子賜酺十一月癸未朔親書太初明慶二聖
殿寳符閣額填以金辛卯學士晁迥上頌八年四月以
兩朝聖文宸翰所藏為先猷繼文殿正月壬午朔備鸞
駕詣太初殿奉安天書於寳符閣還受賀于崇德殿(凡六)
(臨幸)十一月名北園曰奉真九年十月鑄金寳牌(方土以鐵為金)
(上方鑄金龜金牌各數百龜以賜近臣人一枚)天禧元年四月乙亥以金寳牌
分給在京宫觀及天下名山(長二寸廣寸餘)又分置太初殿及
諸殿三年十一月皇后太子於宫東偏建長生殿賜名
長生崇夀帝作贊紀之四年五月癸酉奉安御書殿額
五年七月作本命殿于宫中名萬夀天聖元年十一月
奉真宗聖容琢玉石像安於集靈殿以安聖殿為名二
年七月癸丑奉安萬夀觀即宫之長生殿也有延聖
殿至和二年正月丁卯奉安真宗金像景祐元年九月
十六日幸萬夀觀至寳元慶歷凡四幸至和元年十二
月觀文大學士晏殊提舉萬夀觀政和七年建神霄
玉清萬夀宫
祥符會靈觀皇祐集禧觀神藻殿
祥符五年壬子八月己未命丁謂等建觀南薰門外以
奉五岳(先是四年五月十七日詔加上五岳帝號作奉神述又定冕服制度)七年九月壬
子名曰會靈門曰嘉應昭福殿曰延真崇元祝釐(先是九月)
(辛丑幸五岳觀十九日壬寅上梁命宰相宗室觀之)八年四月丁謂請御製頌記
五月癸巳名池曰凝祥園曰奉靈八月壬辰幸十一月
丙辰迎御書殿額丁巳臨幸(至天禧二年凡四臨幸)宴從臣於祝
釐殿詣凝祥池觀醮殿(作七言詩)九年正月又幸丙辰以丁
謂為使五月丙辰觀成(晏殊有賦云考甘泉舊規跨集靈之遠迹)之五殿(東天)
(齊仁聖南司天昭聖西金天順聖北安天元聖中中天崇聖)車駕親謁(一本又云五月戊午晏殊)
(獻景靈宫會靈觀二賦上嘉之遷太常丞六月戊寅車駕詣會靈觀酌獻宴從臣于祝禧殿復詣凝祥池上作)
(七言詩賜近臣和)天禧三年二月王欽若上會靈志百卷詔名
五岳廣聞記賜序冠篇天聖二年八月庚午幸燕從臣
於祝釐殿五年正月乙卯又幸(天聖九年十一月己丑祈雪于會靈觀明道二)
(年三月丁亥慶歷三年五月十四日庚辰五年二月二十四日辛亥幸會靈觀禱雨)皇祐五年正
月災尋重修六月丙戌成更名集禧(一本云會靈觀頌記及延真殿五岳)
(殿額並真宗御製御書皇祐五年正月戊午更名集禧六月成)初即西偏建殿祠五岳
以真宗嘗製奉神述名曰奉神殿因命知制誥蔡襄重
摹真宗御書立石東廡名曰神藻殿令襄書殿扁(熙寧三年)
(閏十月二十三日詔神藻殿奉安真宗御容)又名靈應真君殿曰靈福命王
洙書扁至和元年六月二十三日名齋殿曰潔誠園曰
芳華(熙寧四年正月十四日丁未幸燕從官元豐元年正月十四日又幸)康定元年九
月戊午參政李若谷提舉會靈觀宫觀置提舉自若谷
始治平四年九月富弼為集禧觀使(後王安石蘇頌)
祥符景靈宫頌元豐原廟(御書十一殿)
祥符五年閏十月戊寅詔兖州曲阜縣為仙源縣夀丘
建道宫奉聖祖以景靈為名建道觀奉聖祖母以太極
為名(先是十月戊午對輔臣于滋福殿上曰二十四日聖祖臨降于延恩殿)十二日戊辰
實錄同(稽古錄作十二月戊子)詔曰仙源啟祚鴻應非常爰經始於
密都俾詢求於吉壤聿申嚴奉式煥宏規惟文考在潜
之居乃沖人載誕之地據神明之奥處京邑之中諒氣
象之殊尤宜真靈之降祐永惟欽翼庶保龐祺宜以錫
慶院建景靈宫先是以聖祖降臨命丁謂等度地建宫
及令禮官考制度以聞是月丁謂言司天少監王熙元
等狀按晉天文志張南有天廟十四星乃帝王祖宗之
廟也今大内法太微天廟星在太微南宜於大内東南
巳丙位建新宫以合天廟之制仍請以錫慶院開封府
建置故有是命丁謂為修宫使六年(闕)詳到
景靈宫畫圖請自今後每歲孟享(闕)天地社
稷同奏告即於北宫行禮從之(闕)宫地隘狹
欲展入恭孝太子魏王二院增建殿宇齋宫從之七年
八月甲寅朔宰臣向敏中為景靈宫使甲子命參政丁
謂為修宫使擢三司林特為副使藍繼宗為都監約唐
太清宫制度十一月辛卯晁宗操上慶成歌八年十二
月真宗詣景靈觀上梁(一云八年正月丁酉興工)是歲七月丙辰詔
王欽若討閱道藏得趙氏神仙四十人事迹分畫廊廡
九年四月丙戌向敏中請御製景靈宫贊頌御書刻石
五月丙辰宫成羣臣詣崇德殿賀(一云祥符九年集賢校理晏殊獻景靈宫)
(會靈觀二賦上嘉之五月戊午特命遷秩)凡七百二十六區南開三門二重
正殿曰天興(五年作)琢玉石為聖祖像閣曰保寧閣以奉
元天后殿前東西門曰左右正元車路門曰昌福承禧
殿曰明福宫東門曰普通丙寅謁景靈宫天禧元年正
月丙辰謁景靈宫二月以宫成賜酺壬申御正陽門觀
酺大合樂上作景靈宫成賜酺七言詩賜從臣天聖
元年三月詔修景靈宫萬夀殿奉安真宗神御以奉真
為名二年三月成十一月乙未朝饗玉清昭應景靈宫
丙申饗太廟丁酉祀天地于圜丘五年七月庚申命學
士承旨劉子儀撰景靈宫頌七年七月乙酉罷宫觀使
明道二年景靈宫又建廣孝殿治平元年九月詔名
齋殿曰迎釐宫西門曰廣祐元豐三年九月己卯薦
享乙酉詔景靈宫作十一殿以時祭之禮祀祖宗五年
九月二十七日乙巳御崇政殿召宰輔侍從以上觀十
一殿御書牓十一月辛巳(四日)百官班于集英殿門帝
詣蘂珠凝華等殿行告遷之禮壬午奉安神御于十一
殿癸未朝獻六年正月九日詔四孟月詣宫朝獻四月
四日行朝獻禮十一月南郊甲辰行朝獻之禮如太廟
儀宫成羣臣獻歌頌者十數獨馬希孟之文可觀六年
三月辛巳除太學博士七年四月十七日丙戌景靈宫
言芝草六生於天元殿景靈門中壬辰朝獻至天元殿
觀芝草(元祐元年九月己未朝饗景靈宫辛酉大饗明堂以神宗配)始大中祥
符以奉祠聖祖迨天聖初乃易其旁之萬壽殿曰
奉真以為真宗館御之所治平建仁宗之殿曰孝嚴
熙寧建英宗之殿曰英德而宣祖藝祖太宗之殿曰
慶基曰開先曰永隆母后之殿曰隆福重徽章德廣孝
皆寓於佛老之祠布在都邑與夫郊野之外(凡七十年神御在宫)
(者四其它寓諸寺觀者十一所)神宗元豐五年乃詔有司度宫之東而
建六殿為原廟奉祖宗像設以昭穆之次列之左右又
為别殿五於其北以奉母后(凡十一殿)宣祖曰天元藝祖曰
皇武大宗曰大定真宗曰熙文仁宗曰美成英宗曰治
隆昭憲后曰太始孝明后曰儷極懿德明德元德后曰
輝德章穆章獻章懿后曰衍慶慈聖后曰繼仁元祐
九年作徽音殿奉宣仁后紹聖二年作顯承殿奉神宗
元符三年作西宫以顯承為館御之首易名大明又作
坤元殿奉欽聖欽成欽慈后重光殿以奉哲宗政和四
年作柔儀殿以奉昭懷后(中興後昭慈殿名同)於是兩宫合為前
殿九後殿八山殿十六閣一鍾樓一碑樓四經閣一齋
殿三神厨二道院一凡二千三百二十區累朝執政節
度使以上並圖形於兩廡宋祁景靈宫頌漢纂堯
後立唐山之祀而文獻不足李出柱下尊瀨鄉之
宇而獨恭不優王子韶六聖原廟賦云覽洛邑
清廟之詩參魯頌閟宫之事原廟之作古矣而議
者祖叔孫通非也周邦彥汴都賦會聖之宫是
為原廟其制則般輸所作其材則匠石所掄赫赫
大宇有若山踊而嶙峋蘂珠廣寒黃帝之宫榮光休氣
籠曨往來蔥鬱而氤氲軒廡所繪功臣碩輔書太常而
銘鼎彛者環列而趨造龍章鳳姿瑰形偉貌文有伊周
武有方召其殿則有天元太始皇武儷極大定輝德熙
文衍慶美成繼仁治隆之名(十一殿名)重瞳隆準天日炳明
皇帝步送百僚拜迎九卿三公挾輈扶衡神既安止於
是山罍房俎犧尊竹篚踐列於兩楹瞽叟陳辭宰祝行
牲登降祼獻百禮具成
祥符兖州景靈宫太極觀
五年閏十月戊寅兖州夀丘建道宫奉聖祖名曰景靈
道觀奉聖祖母名曰太極九年四月己亥御書額賜王
旦等七言詩五月丙辰(十三日)宫成總千三百二十區羣
臣稱賀丁巳行告成之禮(向敏中為慶成使制曰式瞻感電之區仍啟明霞之館)
天禧二年五月戊寅宫之昭慶殿生金芝
祥符延祥觀
六年八月戊子詔泗州新造觀名延祥發願文閣
名敷文七年十一月辛卯修觀畢功咸平元年
賜忠州仙都宫太宗御書一百二十卷景德元年
賜名景德觀慶歷六年四月己未以延寧觀為
延寧宫
祥符南京鴻慶宫三聖殿
七年正月乙卯車駕次應天府丙辰升為南京詔曰睢
陽奥壤藝祖舊邦膺命歷以天飛創基圖而日盛朕將
躬朝渦水茂集蕃釐旋幸平臺緬懷積德想清都之錫
類慶洪緒之無疆奉真像以顒昂建靈宫於曲密洪惟
三聖敷佑萬方故當陪仙御於福廷儼宸儀於恭館南
京新修聖祖殿宜號曰鴻慶宫仍奉安太祖太宗像(八月)
(丁丑遣都知閻承翰等奉像至歸德殿後正位權安)天聖元年二月修神御殿成
丁巳詔迎太祖太宗聖像奉安四年十月丙申又奉安
真宗御容康定元年六月火慶歷六年十二月詔重修
三聖御容殿七年六月辛亥命翰林學士張方平為禮
儀使南京七月癸未奉安三聖御容于鴻慶宫以南京
太祖始基故也(仁宗時令内侍王崇修殿)劉攽作鴻慶宫三聖殿
賦曰伯益始掌火而底績而宋以火帝興于火墟天之
報施昭昭可推
天禧祥源觀至和醴泉觀
天禧二年戊午閏四月丁未有泉湧于拱聖營真武廟
甲寅即其地建祥源觀八月一日幸十月辛卯成凡三
殿(北崇真東聖藻西靈淵)總六百十三區至和元年四月辛丑火
重修二年十二月壬子成名曰醴泉(殿更名為感通寧聖涵清靈游鴻祐)
崇貺(元祐元年三月十四日改慈夀殿為夀輝殿)天聖二年八月庚午明道
二年十二月八日幸祥源觀慶歷五年二月辛亥祈雨
祥源觀治平元年四月甲午祈雨醴泉觀熙寧四年九
月丁未幸醴泉觀祥源觀使乾興元年七月錢惟演
為之天聖七年七月宰臣夷簡等請罷宫觀使詔可皇
祐元年四月乙酉賈昌朝為祥源觀使元祐八年六月
資政梁燾為同醴泉觀使(使非宰相不除故置此名)
天禧崇福宫
在嵩山下古太一觀也天禧三年重建五月己巳賜名
太一殿曰祈真三尊殿曰會元又有保祥殿奉真宗
像大觀元年詔洛師侈宫楹而大之三年三月成御
製記
天聖西太一宫
天聖六年(戊辰)三月司天言雍熙甲申及今四十五年
太一行次入蜀郡之坤宫曰黃庭宫(戊辰歲五福自黃室趨蜀分)宜
於國城西南别建宫壬戌詔於順天門外八角鎮後建
西太一宫奉安十神九月辛丑成中三門曰顯真大殿
曰黃庭後殿曰寧禧東西殿曰延貺資佑齋殿曰清修
癸卯(十二日)臨幸祠十一月甲寅宰臣張士遜為奉安使
丁巳以黃麾杖自禁中迎神像奉安命學士宋綬為之
記十二月癸亥九年九月癸亥臨幸慶歷三年三月親
謁禱雨四月往謝(恐即是七年之事紀亦不載)還幸别院賜名洞華
觀七年三月辛丑幸禱雨却盖不御及還而雨四月丁
未往謝壬子御正殿復常膳嘉祐七年三月乙丑祈雨
庚午謝雨宋祁作太一新宫頌
天聖西京會聖宫
八年(庚申歲)正月辛巳詔内臣張懷恩於永安縣訾王山
上建三聖宫(漢原廟之制)九年二月宫成甲辰以為會聖宫
三月甲寅奉安三聖御容改訾王山為鳳臺山(會要䦌十一月)
(十五日宫成遣三司使晏殊迎三聖畫像奉安)留守推官歐陽脩采西人望幸
之意作頌序曰陛下即位十年因陵園起宫室以望神
游土木之功嚴而不華地爽而潔宇敞而邃神靈杳冥
如來如宅非天子臨幸不能來三后之靈頌曰殿兮耽
耽黼帷䄡䄡天威可瞻庭兮殖殖鉤盾虎戟容衛以飭
太祖維祖太宗維弟真宗維子聖兮在天風馬雲車其
來僊僊聖會于此靈威神馭其風肅然熙寧二年五
月二十二日丁亥奉安仁英御容
景祐廣聖宫
天聖二年建長寧宫以奉三清玉皇像後安真宗御容
於宫之降真閣景祐二年正月己酉改今名宫在禁中
(古宫城之西北隅)
景祐延寧觀
三年七月己卯新作延寧觀(本王中正舊第在保康門内保慶太后於其地而建)
(之)
嘉祐崇先觀
先是上清宫火夀星殿獨存遂建為夀星觀命起永崇
殿嘉祐六年十一月成七年八月丁亥奉安真宗御容
帝親酌獻九月戊辰詔改觀名(會要六年十月癸亥以夀星觀真宗神御殿為)
永崇殿(司馬光等諫以為祀豐于昵)
熙寧中太一宫政和北太一宫(詳見宫類)
熙寧四年十月司天冬官正周琮言據太一經推算得
熙寧七年甲寅歲太一陽九百六之數至是年復元之
初故經言太歲有陽九之灾太一有百六之厄皆在入
元之終或元之初主有灾厄然而陽九百六當癸丑甲
寅之歲為灾厄之會緣却得五福太一移入中都行臨
真室可以消異為祥竊詳五福太一自國朝雍熙元年
甲申歲入東南巽宫故修東太一宫于蘇村天聖七年
己巳歲五福太一入西南坤位故修西太一宫于八角
鎮伏望詳稽故事崇建宫宇迎五福太一于京師上省
其奏十一月丁亥乃詔將作匠於集禧觀東相視建宫
六年癸丑春宫成(會要四月十七日成)凡七殿上親製名以十月
二十五日迎奉太一神像熙寧四年司天監言五福
太一之神以七年閼逢攝提格之歲行臨中宫其名為
真室其分為京師之野其祥為民康物阜太平之應請
立祠詔將作監即國之南而建宫焉經始於四年十一
月丁亥之冬而成於六年之春凡為三門七殿分祠太
一與天一之神而五福居中上為製名皆以承神之休
為義而真室之殿又於廊廡四壁圖百神之朝天至於
五帝日月星辰地至於五岳四瀆莫不咸在其位號尊
卑服物同異與夫壇場之制禱祠之儀皆以太一之學
為本而參用道家之說焉天子命有司具儀仗將以今
年冬至奉安神像於其宫太一星在紫宫太一之南
以為天帝神主使十六相知其休咎所在之國北辰第
二星最赤明者乃其座也(漢志謂中宫天極其一明者太一之常居晉志謂北極第)
(二星明赤者是太一之座)而三台為天階太一躡之以上下而五福
之神凡四十五年一徙宫歴中宫四維大約二百二十
五年而一周在太平興國時臨黃室宫其分野為吳越
而太宗立祠於東南蘇村東太一宫是也在天聖時臨
黃庭宫其分野為梁蜀而仁宗始立廟於西南郊宜秋
門外八角鎮西太一宫是也自天聖五年至熙寧五年
壬子四十五年五福太一行棋自黃庭宫移入真室之
中下移京都後神宗立中太一宫於五岳觀之舊址殿
名膺慶承釐與歲德民棋相直政和八年(即重和元年時未改)
(元)著雍閹茂之歲太一臨乾維建北太一宫於龍德宫
後(龍潜舊邸也)直都城之西北隅(照臨之方也)前殿曰黃秘次曰
統元神貺殿門曰黃秘之門(東設秘殿奉神霄)仲冬上辛蕆事
(詳見宫類)元絳詩揭題霏睿筆移御練剛辰卜用張衡舊
方從薄忌新九歌鐃吹合萬騎羽旄陳美光騰沛裔卿
靄動輪囷甘泉宫殿函黃瑞中極星辰動紫微中
太一宫使元祐六年正月馮京以觀文侍讀為中太一
宫使非前宰相除使自京始
熙寧表忠觀
蘇軾作碑
元符景靈西宫
元符三年徽宗即位八月建景靈西宫(度馳道之西東直大定)奉
神宗於顯承殿為館御之首建哲宗神御殿於西以東
偏為齋殿從韓忠彦之言也靖國元年九月改顯承殿
為大明北有殿曰欽儀以奉母后西則為重光殿以奉
哲廟(後又改欽儀為坤元)崇寧元年四月十二日御製御書景靈
西宫讃二十一日宰臣進頌凡為屋六百四十區經始
於元符三年十月甲子不踰歲而成涓日遷奉親祠永
為不祧之廟
宣和顯烈宫
大觀元年九月七日詔藝祖剙業自陳橋其地今為傳
舍可即建觀賜名顯烈宣和六年三月二十一日成凡
二百三十二間命李邴撰記
紹興景靈宫
紹興十年六月高世則為景靈宫使判温州奉神御十
三年二月乙酉建宫(新莊橋之西以劉光世賜第為之築三殿聖祖居前宣祖至徽宗居)
(中昭憲而下二十一后居後)五月七日進圖七月癸酉(一云己未)太常定
四孟酌獻儀九月乙未奉安列聖神御庚子行欵謁禮
十一月戊午朝獻己未親享太廟庚申祀圜丘十二月
甲午恭謝乙未再詣十八年五月十六日建景靈宫道
院於太一宫齋殿後地二十一年九月丁未增築(用韓世忠)
(賜第為之)前殿五楹中殿七楹後殿十七楹齋殿進食殿皆
備朞年而畢崇禋館道院在宫之南(掌宫内侍七人道士十人吏卒二百七十六人)承
元殿(徽)順承(顯恭顯肅顯仁)端慶(欽)纉德(仁懷)皇德(高)章順(憲節憲聖)
系隆(孝)嗣徽(成穆恭肅)美明(光)光順(慈懿)垂光(寧)體德(恭淑恭聖)章
熙(理宗)
紹興太一宫瓊音樓
十七年十月十三日癸卯禮官討論太一典故詔修建
太一宫(先是權宜奉祀於錢湖門外惠照僧舍)二十八日進呈地圖上曰
建宫以昭事神之意不可崇飾華侈(宫在新莊橋之南)十一月
十四日有司請就宫建本命殿祝聖夀(一云壬辰建宫一云十二月癸)
(卯)十八年二月宫成總一百七十四區(一云一百七十楹)凡六
殿二室兩廊殿門曰崇真大殿曰靈休挾殿曰瓊章寳
室本命殿曰介福崇禧(隆興元年二月十四日建本命殿名崇禧)並御書三
清殿曰金闕寥陽火德殿曰明離齋殿曰齋明皆御書
兩廡畫三皇五帝十一曜至里域真官像一百九十五
祀以四立日十九日奉安三十一日行親謁之禮(一云三月)
(庚辰初詣太一宫)十神曰五福君棋大遊小遊天一地一四神
臣棋民棋直符三月辛巳許士民焚薌十九年十二月
十六日甲子恭謝乾道八年三月九日以舊齋殿建北
斗殿淳熙十年十月七日御書藏額曰瓊章寳藏十三
年五月九日御書瓊音之樓賜道館(崇真館道院在宫之南)嘉定
初日官奏太一臨吳分有司請舉舊典上止命近臣以
冬至祭告而不改作宫宇肇建太一尊有卜神亳忌
啟奉祠之方天官著常居之記藜杖流光鏠旗歛影
本命殿介福(高)崇禧(孝)崇福(光)順慶(寧)垂慶(恭聖仁烈后)
延禧理(嘉熙元年改膺慶)
紹興延祥觀乾道天申萬夀宫
在西湖孤山舊名四聖堂紹興十四年六月慈寧殿用
工興建(以奉四聖真君)十五年十二月奉安神像二十年四月
一日賜名延祥乾道三年五月二十三日詔台州天
台赤城山玉京觀改為天申萬夀宫其後詔别擇勝地
以常州宜興洞靈觀改焉
紹興萬夀觀
七年趙鼎除萬夀觀使兼侍讀十七年建萬夀觀於新
莊橋之西以奉皇帝本命星官二十六年六月丁亥始
建本命殿依在京名曰純福三十二年八月剙晨華館
道院於東祈年立秦望仙表漢
紹興顯應觀
高宗北使至磁而還孝皇母夢崔府君擁一羊遂生紹
興十八年建顯應觀於臨安城南包家山(一云龍山)以奉磁
州崔府君二十二年十一月詔徙於靈芝寺之右(一云二十)
(四年)神羊告符絳煇貫室
紹興寧夀觀
臨安七寳山三茅堂有徽宗御畫茅君像紹興二十年
(一云十六年)六月二十七日賜名寧夀觀
紹興旌忠觀
元年十月宣撫使張浚奏吳玠出兵陜西祈三聖顯應
乞於鳳翔府和尚原立旌忠廟三年張浚等於臨安立
廟十九年改賜觀額三十二年八月二十二日徙于
覺苑寺故基江州廬山有太平興國宫建殿奉
高皇本命紹興二十八年十二月丁亥朔賜名申
福殿台州崇道觀白雲庵乾道四年五月二十
六日賜名白雲昌壽觀其後建本命殿賜名洪慶
殿
淳熙璇璣觀
淳熙二年太一宫剙璇璣觀以奉北斗十二月二十六
日鑄印維北有斗象垂太微運平四時斟酌元氣斗
有環域天之三辰
淳熙佑聖觀
三年以舊邸建佑聖觀十二月成壁間有上所題杜詩
十四字六年二月己丑臨幸御講堂乃潜邸講讀之地
皇太子從
寶祐西太一宫
寶祐元年十一月十七日壬辰奉安殿曰黃庭門曰
景福二年九月詔以十月三日詣宫黃庭殿行欵謁
禮為國祈祥禮文務從簡約二十六日詔别擇日
逆釐三神增宫㠁差大厦雲富重階波馳延
喬松於東序詔韓岐於西廂仙都殊庭清穆敞閒
列仙之儒偓佺之倫迎神頌祇於其側璇題
金鋪乘飈駕歘出日入月控鶴轡龍瑤英
翠氣曼衍豐融閟宇崇崇神應豐融金榜
瑶壇羽節凌風珠珮珊珊碧樓三襲上接虹蜺
絳闕九成下交星雨跨億齡而超萬祀金碧
琅琳之居祈年立秦望仙表漢賓友松喬
玉霄琳房鑣宫授籙豐戶收祥運璿極而正
乾坤坐開陽而調風雨披道接靈之府含華
藴粹之仙山棲白鶴關度青牛經之殖殖成
之翼翼綴日月以為光籠雲霞以為色閟靈篇於綺
閣儼晬像於琳房法紫宙之宏規作宫千柱人初
不知於皇祖宗在帝左右風馬雲車從帝來狩棟宇
膠葛薨桷飛鶱棲金浮翠蔚跂嵽嵲遠而望之祥烟佳
氣若與慶霄連接上下庶工雲集不日而成棟宇輪
奐金碧神麗雕珉盤礎鏤檀竦楶碧瓦鱗差瑶階肪截
閣凝瑞霧樓横祥霓百神守護諸真班列鳳歌諧律鶴
舞會節宫成之日民大和會鼓舞謳歌聲聞于天大地
喜答神祇來格祝史無求福禄自至時萬時億永作神
主繡黼周張神光睟穆星伯振鷺仙翁立鵠昌明
侍几眉連捧纛靈飊聖日瑶宫碧簡絢采垂文
金䋲玉簡龍駕霓裳睟容端章黼坐儼赫金史玉
童拱立擎侍如乘飊風羽輪覿紫皇于瓊宫金篆玉
扄銀宫瑶殿王喬飛舄神女窺窗星柱雲楣崑
山之玉樓蒼海之銀宫澤被翔泳慶溢烟霄宅彌
萬里厮征伯僑而役羨門祝融警而蹕御貫列缺之
倒景象泰壹之威神㨖北極之嶟嶟列宿施於上榮炕
浮柱之飛榱礝磩承陛琅玕綷檻坤靈贔屭以負砌天祇
儼雅而翔戸崆峒之請瑶池之燕以清静源治化以仁
夀域生靈像設崇嚴殿宇沈䆳梅梁桂棟曲檻叢楹烟
霞舒卷風露凄清仙官就位羽客來庭流霞之庭明霞
之宅玉笈雲囊之術龍緘鳳藴之圖幸集靈之宫游
祈年之館福庭霞煥仙徒霧聚傳赤字於東華受青
符於南極法大壯之上棟憲斯干之南戸祕殿則崔
嵬博敞鬱律鴻紛翠虯齊首以負棟海鴟㚄尾而銜瓦玉
舄重荷文瑠四注陽宗倒光以納景隂祗蒙霧而扶傾犀
塵不游螟風無隧乃有皇邸五色黼帷九張為之真寢乃
有雲梢三素綠輿八景儲乎仙衛其左右則飛宇回帶
修廊班屬雲楶百層芝栭萬狀藻扄連觀抗為重門植
松隠桂表其馳道揭示篆銀之牓列坐鑄鐐之狄九層
之臺五城之樓榮暴偓佺袂把浮丘水土和氣之實玉
帛二精之虔沚毛紛旅泂潦淳溉仙漿揖斗香雲薄霄像
以鸞輅龍駒器以釦金華盖瑞祝發中而臨遣使者持
節以侍祠靈璈絳幡導乎謁欵則盥而不薦稽大易之
象坐工合樂陪乎夜誦則昏祠至明采甘泉之制高真
並享卒福如儀飛龍秋游以格思肹蠁興作而歸福
敞集靈之庭扢壇奠斝蘂笈真籍按循醮式草樓
上士奉承薰濯沃酒茅以示潔默牲鑾而撒腥鎮神
華以作固舉禆海而蒙祉鼓舞至妙神合無垠以億
上帝庇生民可以震珍見怪者罔不祈可以蒙嘉獲
豐者罔不序蒼水前戒紫宙博臨瑜然象載之美飄
如風馬之下嘉夜四馥順拜睟清之容流霞載㪺躬聞
聲臭之載宛延鴻紛上軼倒景靚深神麗仰法太微
采詩供神夜之誦持節候神人之來惟清静之庭以
觀其妙不攜貳之爽以為之宗蠲烝上神申固百禄
倚雲筑而流睿唱泚壺墨而霏仙翰扢神壝謹馨粢
度九筵之堂枚枚有侐瞻八景之馭飄飄下臻聯壓神
臯之奥區震顯舊邦之新命絶瑞日昭繁祺山擁
道蔭孔彰飈游下翔仰觀星定大度瑰宫炳丹激
射飛仙圖寫遽軒拖虹回阿舞馬壇罽周張瓊糜迪
嘗雲旄芬植羆案凝鏘媧天鏤石奎畫摹星歘若
經閬風而歴琳房飄如排吉雲而挹丹露白蜺擁盖
青虬夾轂玉版彭觥西龜定籙東華校名珠巾
琳几明霞之館羽景之堂
玉海卷一百
