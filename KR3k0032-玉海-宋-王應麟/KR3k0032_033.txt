卷三十三
玉海卷三十三
宋王應麟撰
聖文
御書
伏羲龍書神農穗書少昊鸞鳳書堯龜
書
韋續字源云包犧氏獲景龍之瑞始作龍書炎帝神農
氏因上黨嘉禾八穗乃作穗書用頒時令黃帝因卿雲
見作雲書堯因靈龜負圖作龜書少昊作金天鸞鳳書
高陽氏製科斗書(亦見墨藪書斷)
夏禹螺書(禹碑綠字)
文粹崔融碑曰於鑠大禹顯允天德龍畫旁分螺書徧
刻韓愈詩&KR1174;嶁山尖神禹碑科斗拳身薤葉披鸞飄
鳳泊拏虎螭劉禹錫詩嘗聞祝融峰上有神禹銘
晉志禹受綠字墨藪夏后氏作鐘鼎書(又書斷)書注
神龜負文列于背禹第之成九類淳化法帖有禹書
真誥三皇之世演八會之文為龍鳳之章雲篆之跡
文房四譜黃帝得玉一紐治為墨海上篆文曰帝鴻
氏之硯衡山記甘泉東有石壁禹所刻文在此
漢高祖手勅
隋志總集梁有漢高祖手詔一卷(亡)古文苑漢高祖
手勅太子韓王信傳上賜信書責之
漢武帝賜淮南書
見詔策
漢寳跗
見器物類墨藪鶴頭偃波書詔板所用漢尺一之簡
是也蚊脚書上詔板也
漢光武賜方國手迹
循吏傳以手迹賜方國者皆一札十行細書成文勤約
之風行于上下隗囂傳帝報以手書公孫述傳帝
與述書又下詔諭述曰詔書手記不可數得
唐真草書屏風
會要貞觀十四年四月二十二日太宗自為真草書屏
風以示羣臣筆力遒勁為一時之絶初募求人間書凡
真行二百九十紙裝為七十卷草二千紙裝為八十卷
每聽政之暇則臨看之嘗謂朝臣曰書學小道初非急
務時或留心猶勝棄日凡諸藝業未有學而不得者也
病在心力懈怠不能專精耳今吾臨古人書殊不學其
形勢惟在求其骨法及得骨力而形勢自生耳吾之所
為皆先作意是以果能成也(又見張懷瓘叙書法)王羲之傳制曰
烟霏露結狀若斷而還連鳳翥龍蟠勢如斜而反直心
慕手追此人而已
唐太宗飛白詔
權德輿記曰太宗文皇帝飛白書十二句五十五字者
貞觀十六年答左散騎常侍劉洎之詔也縹緲鴻翥之
勢輕濃蝉翼之狀子敬白而不飛子雲飛而不白稽合
衆美裁成絶藝書圃之逸品也通鑑貞觀十八年四
月洎上書上飛白答之曰今聞讜言虛懷以改梁武
謂蕭子雲曰蔡邕飛而不白羲之白而不飛顔師
古聖德頌磥硌新勢奮發竒鋒李嗣真曰飛白猶
烟空炤灼霧縠卷舒鮑照飛白書勢銘超工八法
盡奇六文鳥企龍躍珠解泉分珪角星芒明麗爛逸絲
縈髮垂平理端密君子品之是最神筆唐李約飛白
贊曰蕭子雲始變蔡張二王飛白古法又作小篆飛白
惟建業古壁餘此蕭字(崔備有子雲飛白蕭字記)張王繼作子雲精
極翻飛露白乍輕乍濃浮雲委地游霧縈空煙霧交霏
虯鸞飛動李嶠賀見御書表究黃軒鳥迹之巧殚紫
府結空之勢偃波垂露會寳意而成新半魄全曦象天形
而得妙蘇軾作文同飛白贊曰霏霏若輕雲之蔽月
翻翻若長風之卷旆猗猗若游絲之縈裊裊若流水之
舞天聖四年錢惟演為飛白書序錄一卷劉邵飛
白書勢
唐貞觀飛白書飛白扇
會要太宗攻羲之書尤善飛白(帝工隷書又好飛白于王衛之間别更立意精)
(妙絶倫)貞觀十八年二月十七日辛酉召三品以上賜宴
于玄武門太宗操筆作飛白書羣臣乘酒就太宗手中
相競散騎常侍劉洎登牀引手然後得之其不得者咸
稱洎登牀罪當死請付法太宗笑曰昔聞婕妤辭輦今
見常侍登牀是年五月五日太宗為飛白書作鸞鳳蝶
龍等字筆埶驚絶謂司徒長孫無忌吏部尚書楊師道
曰五日舊俗必用服翫相賀今朕各賜君飛白扇二庶
動清風以增美德劉洎上書曰紆寳思于天文則長
河韜映摛玉筆于仙札則流霞成采固已錙銖萬代冠
冕百王岑文本述飛白書勢詩有飛毫拂素鳳舉鸞
驚之句端拱元年出古墨跡藏秘閣有唐太宗玄宗
墨迹
唐太宗賜馬周飛白書
馬周為中書侍郎貞觀十八年(表八月丁夘)遷中書令太宗
以飛白書賜之曰鸞鳳冲霄必假羽翼股肱之寄要在
忠力太宗常體目羣臣各有其詞
唐太宗筆法
文房四譜唐太宗筆法云攻書之時當收視聽絶慮怡
神心正氣和則契于玄妙墨藪貞觀六年正月八日
整理御府書鍾王等真跡得一千五百一十卷
唐李靖家藏高祖太宗詔書(太宗手墨)
李靖傳五代孫彦芳太和中為鳳翔司錄參軍家故藏
高祖太宗賜靖詔書數函上之一曰兵事節度皆付公
吾不從中治也一曰有晝夜視公疾大老嫗遣来吾欲
熟知公起居狀皆太宗手墨他大略如此文宗愛之不
廢手(其舊物有佩筆以木為管刻金其上别為環以限其間筆尚可用也靖破蕭銑所賜于闐玉帶十三)
(胯七方八刓各附環以金固之所以佩者又有火鑑火觿算囊等物常佩于帶者天子悉留禁中)詔本
還賜彦芳并束帛衣服物權德輿嘗讀太宗手詔至流
涕曰君臣之際乃爾耶韋端符記曰文帝賜書二十
通多言征討事太宗製魏徵碑文并御筆書石
唐龍朔與遼東諸將書
會要龍朔二年四月上自為書與遼東諸將謂許敬宗
曰許圉師嘗自愛書可於朝堂開示圉師見而驚喜私
謂朝官曰圉師見古跡多矣魏晉以後惟稱二王然逸
少少力而妍子敬妍而少力今觀聖跡兼絶二王鳳翥
鸞迴實古今書聖(圉師傳曰高宗自書詔賜遼東諸將)
唐高宗賜侍臣飛白書贊
戴至德傳為宰相咸亨中(實錄咸亨五年八月戊寅朔)高宗為飛白
書賜侍臣賜同東西臺三品戴至德曰汎洪源俟舟楫
同東西臺三品郝處俊曰飛九霄假六翮同中書門下
三品李敬玄曰資啓沃罄丹誠中書侍郎崔知悌曰竭
忠節贊皇猷皆見意于辭(又書隠士田游巖宅榜其門)崔知悌傳
與戴至德郝處俊李敬玄等同賜飛白書贊而知悌敬
玄以忠勤見表(議者以戴郝寬厚而李崔忠勤故帝以此言褒美)冠六文而
首出掩八體而孤騫眇乎若游霧之拂春林靄乎似輕
雲之上秋漢(李嶠謝飛白)飛白始於蔡邕待詔鴻都撰聖
皇篇見役人堊帚因成字邕之後有張敬禮備盡其妙
王僧虔曰是八分之輕者(創法於八分窮微乎小篆)
唐御書集賢院額
王維集有謝表云陛下發求書之使置寫書之官九流
百家韋編緗袠爛然虎觀盛彼鴻都自運銀鉤俯題金
榜(龍騰金榜鳳轉銀鈎河漢昭回煙雲飛動)張說謝御書大通禅師碑額
狀云畫起平雲點蹲芒玉戈矛攅倚鸞鶴交飛台州
桐栢觀碑玄宗御書額(天寳元年三月為司馬鍊師立桐栢觀其碑崔尚文韓擇木八)
(分書)王屋山陽臺觀(司馬子微所居)開元中御書額(傳云上自題額)集
賢注記開元二十六年十二月御書開元觀寺額(令集賢搨)
(以賜諸州)天寳元年五月加天寳寺上改題姚崇碑玄宗
御書(張說銘云洒恩仙翰鏤澤豐珉帝令頻軫仙毫特紆鐫金刻石鳳篆龍圖)又握乾符頌曰文含玉
(律字吐銀鈎)明皇雜錄拾遺蔡孚進龍池篇其詞甚美上
為八分書賜岐王王因製龍池曲以其篇為樂章崔
澄傳玄宗以謹密字親書笏端王君&KR0930;傳詔張說刻
文墓碑帝自書以寵之一行傳上為一行製碑文親
書於石司馬子微傳玄宗為親製碑文玄宗題張
說父碑額曰積善(謝表曰孔篆吳札之墳鳳書旌墓)御書盧懷慎碑
題韓思復碑曰有唐忠孝韓長山大相國寺先天
中御書題榜孝經序寫之琬琰庶有補於將来五
色牋八分書學士贊御書刺史詩三傑詩(並見上)手
寫六條(見六典)開元以降御題碑榜標桐栢以尊道揭
麗正以崇儒顔真卿請肅宗題放生池碑額德宗
貞元四年八月御書章敬寺額順宗善隷書穆宗
問柳公權筆法對曰心正則筆正帝悟其以筆諫宣
宗御筆題崔氏德星堂僖宗光啓元年書孫氏書樓
帝中第一(王僧虔對齊高帝)五色絲綸九霄雨露(符載)舞
鳳回翔於懷袖飛龍顧盼於縑緗(元稹謝御札)
唐明皇書道德經
祥符三年十月己巳王貽慶獻明皇所書道德經
九域志亳州有道德經碑明皇書開元間書
六大字賜醴陵縣登真宮太宗時取閱而還之又
賜御書飛白字張說謝示金字八分道經曰天
毫發彩太平興國三年正月丁酉潭州輦送唐
玄宗所書道林寺王喬觀二碑揚子曰聖人肆
筆而成書漢元帝善史書應劭注史籕大篆
宋高祖縱筆為大字一字徑尺一紙不過六七字
章帝好杜度草書因名章草章帝賜韓稜寳
劍自手書其名後漢姜肱傳注引謝承書靈帝手筆
下詔魏楊阜傳天子感其忠言手筆詔荅梁武帝
評書從漢末至梁有三十四人
建隆御札
三年二月二十三日内出御札曰渴聽讜言庶臻治道
令朝臣以次轉對太祖御書大宋一統賜王溥
乾德親郊御札
元年八月一日(庚辰朔)内出御札以十一月十六日(甲子)有
事南郊開寳五年八月李符為京西轉運書李符到
彼似朕親行賜之揭于大旗符條奏便宜百餘其四十
八事施行著于令紹興十六年四月十四日修武郎
張燕上太祖御書一卷賜帛洪适進太祖御筆六卷
(親征澤潞有賜孝明皇后御札)天禧四年二月光禄丞沈惟温故相
倫之孫獻太祖與倫御書十六日賜進士出身宣和
四年三月五日幸祕省上親出建隆真跡詩帖數幅於
是羣臣始識藝祖書又出太宗真仁宗翰墨至神考書
孟子章句上曰此藩邸所作也
雍熙草書
雍熙二年出御草書謂宋琪曰朕聽政之外未嘗晝寢
讀書寫字自得其趣正書之外草書飛白尤愛臨學雖
非帝王事業但遊畋聲樂性所不好宫中釋悶惟書籍
筆札而已琪曰陛下躬親庶務固前代所未有又讀書
染翰無有棄日信聖心務學之至也嘗夜召書學葛湍
問徐鉉草書如何湍曰鉉留心籕篆不聞草聖上曰鉉
嘗見朕書否湍曰臣僚非詔賜無由得觀上喜於軸中
出御草書二紙曰一以賜汝一以賜鉉(太宗實錄)興國中
王著習羲獻草隷擢為侍書趙壹曰草書之興其於
近古乎書斷曰草書之先因於起草杜伯度章帝所
好作章草書
雍熙賜近臣詩草書扇
雍熙二年五月癸亥賜近臣御製五言詩草書扇各一
又草書李白廬山瀑布詩共二十幅分賜之摛藻尺
素之上弄翰團扇之中
雍熙賜宰臣飛白書
雍熙三年十月丙申朔上出飛白書一軸賜宰臣李昉
等曰朕退朝之暇未嘗虛度光隂觀書之外嘗留意於
真草近又學飛白書此雖非帝王事業然不猶愈於遊
畋聲樂乎昉等頓首謝
雍熙書六韜兵法平戎陣圖
雍熙四年五月以北方未服召北面諸將田重進潘美
崔翰及殿前劉延翰對于便殿上訪以禦戎備邊之策
延翰曰臣等皆鷹犬之才奉指蹤之命猶懼不給破虜
之策惟聖心裁處上因手書六韜兵法將有五才十過
之說以賜之庚寅又内出平戎陣圖指畫卷舒進退號
令出没以賜
端拱書急就章(賦)
魏丕以黃州刺史来朝召對便坐太宗賜以御書急就
章朱邸集端拱二年七月丙戌以御書急就章藏於
祕閣急就章者漢黃門令史游之所作也帝留心字學
先是下詔求前賢墨跡有以鍾繇書急就章為獻字多
踳駁上親草書一本藏於秘閣仍刻石分賜近臣(太宗實錄)
起居舍人宋惟幹獻御草書急就章賦太宗命以一
軸賜之
淳化秘閣御書十二部御書
淳化元年七月内降御草書詩十首故實二紙又出御
製四十一卷藏於祕閣太宗嘗書於龍鳳花牋上及
紈扇上以賜王公近臣嘗出飛白書四字占四幅廣袤
數尺先以一幅賜宰臣吕端俄而樞密趙鎔相繼進帝
曰昔聞劉洎登牀信有之矣上筆法英異學無不成親
製真定王(趙普)碑并御八分書篆額多士稱為三絶題相
國寺及上清宫額筆力精密曉書法者皆歆服有趙州
隆平簿王著(唐相方慶之後)善行草書興國七年六月甲戌以
為翰林侍書始置御書院(嘗遣中使王仁睿持御札示著曰未盡善也上臨學益勤又示著著)
(荅如初久之復示之著曰功至矣非臣所能及仁睿問其故著曰帝王始學書或驟稱善則不復留心矣祥符)
(元年二月戊戌真宗語其事以為善規益)又選趙(闕)七人待詔翰林故有
三體書(八分草行)故事六十三卷兩韻詩十卷草書急就章
二卷千字文二卷孝經一卷賞花釣魚詩一卷雜草書
五十三卷飛白六十九卷八分千文二卷行書秘閣贊
三卷五體書四體書各一卷合二百九卷為十二部藏
秘閣
淳化書紅綾扇飛白書
淳化元年四月辛亥上親草書飛白書紅綾扇賜宰相
樞密使翰林學士尚書丞郎兩省給舍以上各一三年
五月丁酉上親草書紅綾扇賜宰相李昉等各一五年
五月戊寅賜近臣御飛白書各一軸庚辰初伏上親書
紅綾扇賜近臣各一(一本云三年三月甲午朔文德殿百官入朝上親書綾扇賜近臣李)
(昉等)王元之謝賜御書紅綾扇上草書趙嘏絶句詩表
曰絳綃半幅霞舒舞鵠之紋宸翰三行雲遶回鸞之勢
宫中刀尺翦雲霧於赤城筆下風雷走龍蛇於碧落堪
咲二王非墨妙筆精之作如逄伯禹得金簡玉字之書
太宗又嘗草書紈扇作古詩賜諸將王昭遠等言多
比諷又賜何承矩御書前後凡五十餘軸又面付手札
寵之又嘗賜戴興以玉篇唐韻御飛白書三十卷張
洎謝賜八分表曰念次仲之遺範采元帝之名家古文
變體之後唯此書并大小篆與時偕行况仙毫揮洒體
偹剛柔犀利譬長劒之倚天壯觀類洪河之紀地潤澤
如春雲之出岫明媚若曉漢之横空祥符元年二月
戊戌王欽若曰近日四方之人工習筆札由太宗精書
翰所致五代有朝體書絶無楷法今則盡學鍾王歐柳
之蹟矣上曰太宗筆法夐出今古
淳化新校御書聖翰讃
淳化二年閏二月戊寅秘書監李至進新校御書三百
八十卷上從容謂之曰人之嗜好不可不謹人君當淡
然無欲勿使嗜好形見於外則奸佞無自入焉朕他無
所欲但喜讀書多見古今成敗善者從之不善者改之
至拜舞稱賀四年閏十月二十四日右諫議大夫張
佖獻聖翰讃及以行草篆書寫御製詩詔除史館脩撰
淳化賜飛白玉堂書三體書賜詩四體
書
淳化二年十月辛巳翰林承旨蘇易簡獻續翰林志二
卷詔藏於史館仍賜御書二章以寵之批紙尾云意美
卿居清華之地也又飛白玉堂之署四字以賜易簡因
謂宰相曰易簡告朕求此數字可召至中書授之他日
為翰林中美事因賜李昉等草書各一幅(作真草行三體凡五十一)
(字)十一月戊午易簡上言願以上所賜詩刻石上為真
草行三體書各一本命待詔吳文賞模勒刻石以賜易
簡仍以百本分賜近臣十二月己夘易簡受詔以上三
體書石本遺秘書監李至等三館學士凡二十五人皆
上表稱賀(范杲獻玉堂記)辛夘易簡於本院會學士韓丕畢士
安李至楊徽之梁周翰柴成務吕佐之錢若水王旦潘
慎修王著吕文仲等觀御飛白玉堂之署四字并三體
書詩石上聞之賜上尊酒大官設盛饌至等各賦詩以
紀其事宰臣李昉等亦有詩易簡編次以聞上謂李昉
曰易簡以卿等詩来上斯足以見儒墨之貴學士之榮
也别錄一本進入因以詩賜易簡其字以素繒書之徑
二尺餘觀之曲盡神妙明道二年八月辛亥詔學士院
以四字刻石景祐元年五月甲申學士院上石本賜待
詔以下器幣至紹聖初翰林承旨建言因命掇取玉堂
二字揭之上牌日錫燕近臣識者謂不當以前代殿名
皇朝寳札揭之於臣下止息之地紹興中御書玉堂
二字賜周麟之(見後)徽宗御書摛文堂書目天聖四
年錢惟演為飛白書叙錄一卷首錄太宗御書帝王名
臣飛白以次編記(又有禁林宴會集一卷)
淳化草書飛白賜近臣
淳化二年草書飛白簇賜近臣上謂之曰夫欲學書當
須澄神静慮具在筆端方臻其要飛白近少習者朕因
得一古飛白障子倣而書之盡用筆之法古人書札之
妙上聖之人有能窮其理是知筆札至難
淳化飛白秘閣
淳化三年五月甲寅詔增脩秘閣八月壬戌秘閣成帝
作贊賜之秘書監李至上表引顔真卿題放生池碑額
近翰林學承旨蘇易簡乞御飛白玉堂之署為比乞御
書新額以光秘府翌日戊辰詔中書樞密院近臣觀新
閣又賜上尊酒太官供膳是日遣中使齎御飛白書秘
閣二字以賜李至李昉等相率稱謝退就宴三館學士
預焉又賜御詩以美其事李至上表請以御製刻石詔
贊并序朕為親書并篆額以旌秘府淳熙九年知福
州汝愚得飛白秘閣字碑本於州治止戈堂知寧國府
陳騤得御製書贊序碑本於昭亭山上之秘府如鳳
之舞如龍之從如月蔽雲如旍卷風纖而不晦穠而不
豐奇古迭出變通不窮
淳化秘閣碑隂書孝經
淳化三年十月癸亥以御書千字文遣中使李懷節付
秘閣李至請於御製秘閣贊碑隂摹石上曰千字文盖
梁武得鍾繇書破碑千餘字俾周興嗣次韻而成非垂
世立教之言孝經百行之本朕當躬書勒之碑隂仍賜
至以詔書諭旨龜飾厥趺龍踠其顔孔言曾行炳丹
青而燦星日
淳化帝王名臣法帖
四年四月先是求先賢墨跡擇其善者為歴代帝王名
臣法帖十卷命工勒石丙戌賜近臣(詳見小學)帝王法帖
始於漢章帝晉武帝書
淳化八分書千字文
淳化四年四月丙戌内出御八分書千字文賜宰臣李
昉以下各一卷三年九月己未上草書千字文賜近
臣各一本
淳化書大言賦
淳化四年八月丙辰朔上草書宋玉大言賦賜翰林承
旨蘇易簡(易簡召近列同觀)因擬宋玉作大言賦以獻其詞曰
皇帝書自龍牋作大言賦賜玉堂臣易簡御筆煌煌聖
詞洋洋瓌瑋特達不可備詳因伏而奏曰恨宋玉不與
陛下同時帝曰噫何代無人焉卿為朕言之易簡因為
大言賦曰聖人興兮告成功登崑崙兮展升中上覽賦
嘉賞詔褒之(又草書勸酒戒酒二詩賜之)
淳化書印紙
淳化五年五月庚午(十九日)上臨軒親選郭玘等四人並
為常參官仍給印紙令滿秩日自賫於御前較其課最
戊寅上自書一幅曰公務刑政惠愛臨民奉法除奸方
可書為勞績又别書二十餘幅賜大理正尹玘等人一
通皆京朝官之選也召知審官院錢若水曰奉法除姦
之語恐不曉者因而生事可語之曰除奸之要在乎奉
法時被選者二十餘人而知榮州李虛已首預獻詩陳
所以感遇之意八月庚寅帝批其紙尾曰虛己學古入
官榮親事主奉書為郡知恩奉上欲布新規朕已得良
二千石矣乃賜五品服命儒臣閱所批詔兼賜五十萬
錢後卞衮通判宣州廉幹聞亦預焉四年七月飛白
書向敏中張詠姓名付宰相曰此名臣也己酉並命為
密學(御筆題殿柱曰真鹽鐡陳恕)雍熙四年三月庚辰詔知州通
判給御前印紙(又見考課)查道通判遂州出御書歷俾錄
其課給以實奉凌策通判定州賜御書歷
淳化賜近臣飛白書(至道)
淳化五年五月戊寅賜近臣飛白書各二軸十一月丙
辰賜近臣御飛白書各一軸别賜參政寇準飛白草書
十八軸先是宰相吕蒙正等皆已得賜準出使在外至
是始及焉上因謂吕蒙正曰書札者六藝之一也固非
帝王之事朕盖聽政之暇聊以自娛耳至道二年五月
丙午上飛白書數幅以示近臣字皆廣袤盈尺先賜宰
相吕端一幅侍臣因競前争取上曰劉洎登牀正如此
矣六月甲戌上遣使賫飛白書二十軸賜端等人五軸
又以四十軸藏於秘閣字皆方圓數尺端等詣便殿稱謝
上謂之曰飛白依小草書體與隷書不同朕君臨天下
復何事於筆硯乎中心好之不能輕棄歲月既久遂盡
其法焉(實錄)暇日召翰林善書數十軰對便殿課習鍾
王雜體
淳化秘閣草書
淳化五年六月己酉命内供奉官盧敏正賫御草書五
軸藏祕閣詔史館脩撰張佖與三館祕閣學士觀焉
至道書上清宫額
至道元年正月丙辰新作上清宫成御書額以金填其
字賜之車駕臨幸謂近臣曰造此祠宇為民祈福二年
五月壬寅相國寺三門成上親書額金填字賜之
至道草書經史故事
至道元年六月戊戌上草書經史故事三十紙詔翰林
侍讀吕文仲一一讀之因刻石以數百本并祕閣官吏
姓名付内侍裴愈令於江東名山福地道宫佛廟各藏
三五本或高逸不仕純樸有行好古博雅為州里所稱
者分以賜之會(先是六月乙酉遣裴要)愈往江南求圖籍淳化五年十
一月丁夘令史館檢討前代宰相舉官故事上因書孫
叔敖故事為一幅以賜吕蒙正蒙正等退而各舉所知
祥符二年十月癸巳對輔臣崇政殿出太宗御書故
事皆有監戒
太宗御書曲禮
見箴類
咸平龍圖閣太宗御書目錄(見觀書)
至道三年六月乙未真宗詔以先帝御書墨跡賜天下
名山勝境九月戊寅賜曲阜文宣王廟十一月癸未詔
所藏太宗御書委官吏檢校
景德龍圖閣太宗御書咸平龍圖閣觀太宗
草行飛白書
見觀書類
景德校勘新寫御書
元年三月丁酉直祕閣黃夷簡等上校勘新寫御書凡
二萬四千一百六十二卷賜錢帛有差校勘官劉筠等
六人授校理先是詔流内銓取選人内及第無過者以
名聞命陳恕楊億試之(凡七人)於崇文院校勘太官供膳
踰年乃畢而有是命(當入校書類)
景德大清樓觀太宗聖製御書(天禧附)
四年三月乙巳(七日)召輔臣對於苑中水閣臨池垂釣又
登太清樓命内臣啓扃鑰觀太宗聖製御書及新寫四
部羣書上親執目錄令黃門舉其書示之總太宗聖製
詩及故事墨迹三百七十五卷文章九十二卷經庫二
千九百十五卷史庫七千二百四十五卷子庫八千五
百七十一卷集庫五千三百六十一卷四部書共二萬
五千百九十二卷(長編太清樓藏太宗御製及墨迹石本九百三十四卷軸四部羣書二萬)
(三千七百二十五卷與此不同其後羣書增及一萬一千二百九十三卷太宗御集御書又七百五十三卷)
祥符太宗御札
祥符三年四月己酉内出太宗御札二十六卷示輔臣
皆上在宫邸時所賜令錄付修國史院六月己亥内出
太宗賜吕端上官正手詔付修國史院
祥符内出太宗御書御製
二年十月癸巳内出太宗聖製歌詩御書故事皆有鑒
戒對輔臣崇政殿西廡示王旦等曰此先帝朱才人所
藏近者上進十一月甲寅遣使以太宗御製御書各六
十二卷賜輔臣人一本皆未嘗朌於外者後數日又出
太宗鏤文紅管筆三年十二月以太宗御書一百軸賜
交州李公藴從其請也
祥符太宗鏤文紅管筆
祥符二年十一月丁巳内出太宗鏤文紅管供御筆十
二管分賜王旦以下人一雙因謂王旦等曰先帝聽政
之暇常以觀書及攻筆法為意每見諸家字體精妙無
不學者學之必成旦等曰先帝筆法英異非人臣所及
如侍書王著有名於時然望先帝甚遠上曰著於侍書
待詔中善規益亦無其比朕頃在東宫侍先帝嘗見學
鍾繇書或至夜分或自夙興手不釋筆(會要)
祥符國子監御書閣
五年九月辛巳國子監請建閣奉藏太宗御書從之明
年五月辛丑閣有赤光上燭六月己巳閣上梁命近臣
臨觀帝作七言詩賜之又賜二帝御集御書摹本詔王
曾記之會要祥符七年三月文武百官表請赴國子
監觀太宗御製御書及聖製御書刻石從之先是帝以
太宗御製御書并帝所製祥瑞論勤政論俗吏辨為君
難為臣不易論崇儒術論五篇藏于國子監監之官屬
乞建閣以安之又輔臣言乞以聖製刻石于閣下至是
始成因求觀長編七年四月己巳羣臣詣國子監觀
太宗御書及新刻御製辯論遂宴本監寳軸星繁翠珉
玉立羲爻文繇世異重熙舜典禹謨事殊繼志
祥符太宗御書法帖賜筆
五年十一月丙辰内出新編太宗皇帝御集及御書法
帖凡十五部總三百三十六卷示輔臣上曰太宗學由
天縱屬思援翰必極精妙王旦曰以文章化人成俗由
太宗始也五代以来筆札無體鍾王之法幾絶太宗留
意翰墨斷行片簡傳之於外則争求之自是學者書體
丕變聖教之至也上曰太宗所用筆亦與人間不同顧
向敏中丁謂曰卿等未嘗見咸再拜陳乞翌日命賜之
人一雙太宗御草孝經一卷刻石秘閣法帖十二卷
小字法帖一卷古詩一卷倣鍾繇書一卷草書筆法一
卷草書故事急就千文等為卷軸三十一八分書故事
千文為卷二飛白書為軸者七四體書五體書大字各
一卷(已上刻石御書院)墨蹟雜書四千八百九十四卷冊御製
四千十六卷冊古詩故事墨蹟一千六百七十一卷雜
書扇百三十六刻石雜書八百十八卷御製七百九十
三卷古詩故事刻石雜書四百五十二軸(分藏於龍圖閣太清樓祕)
(閣御書院)刻石雜書三百四十七卷七百五十三軸(賜名山寺觀中)
(外臣僚并兖州文宣王廟)
祥符先猷殿太宗皇帝御書天禧天章閣御
書
祥符八年四月丁夘詔玉清昭應宫奉安太宗御製御
書殿名先猷其御製御書殿名繼文(即迎禧迎祥殿)天禧二
年正月壬寅具鈞容清衛樂奉安太宗文集于先猷殿
翌日奉御集安于繼文殿五年三月召輔臣觀御書于
龍圖閣四月以御書石本為九十編藏天章閣
祥符景靈宫御書
七年七月二十八日輔臣請御書真遊殿額從之九
年四月丁丑御書景靈宫天興殿保寧閣己亥有司奉
御書兖州景靈宫太極觀額上作七言詩紫殿琳庭
琅函綠藴
玉海卷三十三
