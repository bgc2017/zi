卷一百九十九
玉海卷一百九十九
宋王應麟撰
祥瑞
動物
鳳祥禽
黃帝鳳凰翔庭銜圖巢阿閣
淮南子黃帝治天下鳳凰翔於庭(律之初生寫鳳之音)二皇鳳至
於庭(伏羲神農)三代鳳止於門(堯舜禹)周室鳳至於澤德彌澆
所至彌遠德彌精所至彌近韓詩外傳黃帝問天老
鳳象對曰鴻前麟後龍文龜身燕頷鷄喙帝齋於殿中
鳳凰蔽日而至帝再拜稽首皇天降祉不敢不承命鳳
乃集東囿棲梧桐食竹實天老曰國安其主好文則鳳
凰居之今鳳皇翔於東郊而樂之其鳴音中夷則與天
相副說苑同(白虎通日止於東園)選注引禮瑞命記鳳止帝園春秋緯合誠圖
黃帝游雒水上與大司馬容光等臨觀鳳凰銜圖置帝
前帝再拜受圖(帝坐元扈注石室名)尚書中候握河紀曰堯即
位七十年鳳凰止庭伯禹拜曰昔帝軒提象鳳凰巢阿
閣見春秋正義(中候又云黃帝鸞鳥來儀)詩正義元命苞云鳳凰銜圖
置帝前黃帝再拜受帝王世紀黃帝坐於元扈有大
鳥體被五色三文蓋鳳也宋志黃帝黃服齋於中宫
坐於元扈洛水之上有鳳凰集不食生蟲不履生草或
止帝之東園或巢於阿閣或鳴於庭其雄自歌其雌自
舞麒麟在囿神鳥來儀五十年秋七月庚申天霧三日
三夜晝昏黃帝以問天老力牧容成曰何如天老曰國
安其主好文則鳳凰居之今鳳凰翔於東郊而樂之其
鳴音中夷則與天相副天有嚴教以賜帝帝勿犯也霧
除遊於洛水之上見大魚魚流於海得圖書焉龍圖出
河龜書出洛赤文篆字少昊登帝位有鳳凰之瑞高辛
氏使鼓人拊鞞鼓擊鐘磬鳳凰鼓翼而舞鳳凰仁鳥也
其鳴雄曰節節雌曰足足晨鳴曰發明晝鳴曰上朔夕
鳴曰歸昌昏鳴曰固常夜鳴曰保長
少皥氏鳳紀
左傳少皥氏鳳鳥適至故紀於鳥鳳鳥氏歷正也注鳳
知天時正義運斗樞云天樞德見則鳳凰翔
少昊氏赤燕
田俅子赤燕一羽飛集少昊氏之戶遺其丹書拾遺記
黃帝時祗攴國獻重明鳥瑞應圖黃帝習樂崑崙有
元鶴集其右堯時青鶴音中律吕
堯鳳巢阿閣
荀子解蔽篇詩曰鳳凰秋秋其翼若干其聲若簫有鳳
有凰樂帝之心此不蔽之福也注逸詩也帝蓋謂堯也
堯時鳳凰巢於阿閣
堯鳳凰負圖止庭
春秋合誠圖堯坐中舟與太尉舜臨觀鳳凰負圖授堯
赤玉為柙黃玉檢白玉䋲其章曰天赤帝符璽五字
楊子鳳凰蹌蹌匪堯之庭宋志堯在帝位七十年鳳
凰在庭
舜鳳凰巢庭鳳凰來儀
書益稷簫韶九成鳳凰來儀宋志舜即位鳳凰巢於
庭書帝命驗赤鳳來儀服虔云貌恭性仁則鳳凰來
儀晉傅咸賦感聖化而來儀兮讃簫韶於九成中
候帝舜曰朕惟不乂百獸鳳晨注百獸率舞鳳凰司晨
鳴魏志注舜禹有天下鳳凰翔書大傳舜好生惡
殺鳳凰巢其木劉向傳舜命九官衆賢和於朝則萬
物和於野故簫韶九成而鳳凰來儀山海經丹穴之
山有鳥名曰鳳凰自歌自舞見則天下大安寧郭璞
贊鸞翔女牀鳳出丹穴拊翼相和以應聖哲
舜三足烏
古今注抱朴子虞舜至孝三足烏集其庭漢章帝元
年烏生三足色赤烏三足陽數竒也典引三足軒
翥於茂木
湯白鳩
宋志白鳩成湯時來至魏黃初初郡國十九言白鳩
見晉太始八年五月甲辰白鳩二集太廟南門太康
二年七月見太僕寺四年十二月見安定
湯黑玉
商頌疏中候雒予命云天乙在亳東觀於洛黃魚䨇躍
出濟於壇黑鳥以雒隨魚亦止化為黑玉赤勒曰元精
天乙受神福
周鳳凰銜書鳳凰歌
宋志文王孟春六旬五緯聚房後有鳳凰銜書游文王
之都書又曰五星聚房昭理四海周公旦攝政七年制
禮作樂神鳥鳳凰見蓂莢生麒麟游苑鳳凰翔庭成王
援琴而歌曰鳳凰翔兮於紫庭余何德兮以感靈頼先
王兮恩澤湊(一作臻)于胥樂兮民以寧(琴操成王著儀鳳之歌)古
今樂錄成王時鳳凰翔舞作神鳳操曰鳳凰翔兮於紫
庭云云尚書中候周公太平制禮鸞鳥見周書王會
西申以鳳鳥鳳者戴仁抱義掖信歸有德氐羌以鸞鳥
巴人以比翼鳥方揚以皇鳥蜀人以文翰方人以孔鳥
拾遺記成王四年旃塗國獻鳳雛載以瑶華之車駕
赤象至京師育於靈禽之苑及成王封泰山禪社首文
彩炳燿昭王二十四年塗循國獻青鳳丹鶴(騫霄國有黑鳳)
說文成王時氐羌獻鸞鳥
周鸑鷟鳴岐山
元命苞武王受鳳書之紀國語内史過曰周之興也
(宋志文王)鸑鷟鳴於岐山注鸞鳳别名詩云鳳凰鳴矣于彼
高岡其在岐山之脊乎選嵇康琴賦舞鸑鷟於庭階
李善引國語周文王時鸑鷟鳴岐山景福殿賦翔岐
陽之鳴鳳注引鸑鷟貞觀政要魏徵上疏昔周文王
遊於鳳凰之墟襪系解顧左右莫可使者乃自結之周
文之朝盡為俊乂書正義卷阿歌成王之德其九章
曰鳳凰鳴矣于彼高岡鄭云因時鳳凰至故以喻焉
周文鶾
爾雅注逸周書曰文鶾若彩鷄成王時蜀人獻之漢
志管仲曰古之封禪西海致比翼之鳥(爾雅謂之鶼)書目
師曠禽經一卷晉張華注按康成釋深衣疏謂其語出
禽經今此書無有東京賦鳴女牀之鸞鳥舞丹穴之
鳳凰注女牀山名在華隂西六百里山海經曰女牀之
山有鳥狀如鶴五色文名曰鸞鳥見則天下安寧丹穴
之山有鳥如鵠五采名曰鳳凰飲食自歌自舞見則天
下安寧穆天子傳仲秋丁巳天子射鹿於林中乃飲
於孟氏爰舞白鶴二八
周赤烏白雉
中候周紀武王渡孟津有火自上復於下至於王屋流
為烏其色赤其聲魄(董仲舒曰受命之符)墨子赤烏銜珪降周
之岐社曰命周文王代殷詩臣工於皇來牟箋赤烏
以牟麥俱來思文正義書說曰烏有孝名武王卒父
業故烏瑞臻赤周之正榖記后稷之德禮說曰武王赤
烏榖芒應史記封禪書周有火德有赤烏之符呂
氏春秋文王之時赤烏銜丹書集於周社故其色尚赤
魏志楊阜上疏曰文王有赤烏之符(許芝曰湯之王白烏為符文王)
(為西伯赤烏銜丹書)吳志張紘書曰殷湯有白鳩之祥周武有
赤烏之瑞宋志武王有火自天止於王屋流為赤烏
烏銜榖焉述異記周成王元年貝多國人獻舞雀周
公反命之韓詩外傳成王之時越裳氏重九譯而至
獻白雉於周公(宋志作越常)
周赤雀
詩文王正義中候我應及雒師謀說文王之事言赤雀丹
書易通卦驗言文王得赤烏而演易是類謀曰受赤雀
丹書春秋元命苞曰鳳凰銜丹書於文王之都六藝論
言瑞命之事云湯登堯臺見黑鳥至武王渡河白魚躍
文王赤雀止於戶秦穆公白雀集於車宋志周文王
時赤雀銜丹書來至春秋考異郵黃帝將興有黃雀赤
頭立於日旁帝曰黃者土之精赤者火之榮雀者爵也
余當王立大功乎
漢赤鴈
武紀太始三年二月(宋志三月五日)行幸東海獲赤鴈作朱鴈
之歌禮樂志郊祀歌象載瑜十八赤鴈集六紛員殊
翁雜(翁鴈頭)五采文神所見施祉福登蓬萊結無極
漢甘泉羣鶴
武紀後元元年二月詔曰朕郊見上帝(春正月)廵于北邊
見羣鶴留止以不羅罔靡所獲獻薦於泰畤光景並見
其赦天下
漢青雀
初學記洞冥記漢武帝生時有雀羣翔於㶚城門改為
青雀門乃飾以錦文石為列錢之形漢武内傳有蒙
山白鳳
漢鳳凰
詳見總瑞漢紀昭帝始元三年冬十月鳳凰集東海
遣使者祠其處元鳳元年(八月改元)注應劭曰三年中鳳凰
比下東海海西樂鄉於是以冠元宣帝本始元年五
月鳳凰集膠東千乘四年五月集北海安丘淳于(二縣屬北)
(海)地節二年夏四月集魯郡羣鳥從之元康元年三月
詔曰鳳凰集泰山陳留(表是歲少府宋疇坐議鳳凰下彭城未至京師不足美貶泗水)
(太傅)二年三月以鳳凰集賜爵神爵二年二月詔曰迺者
正月乙丑鳳凰甘露降集京師羣從以萬數其赦天下
(志幸河東之明年正月鳳凰集祋祤於所集處得玉寶神爵二年也)四年二月詔鳳凰集
京師鸞鳳萬舉蜚覽翶翔止於后土祠旁十月鳳凰十
一集杜陵十二月集上林(郊祀志乃作鳳凰殿以荅嘉瑞在是年)五鳳三
年三月辛丑鸞鳳又集長樂宫東闕中樹上飛下止地
文章五色留十餘刻吏民並觀(先是鳳凰五至因以改元)甘露二年
正月詔廼者鳳凰甘露降集三年二月詔曰迺者鳳凰
集新蔡羣鳥四面行列皆向鳳凰立以萬數講德論鳳
凰來儀翼翼邕邕羣鳥並從舞德垂容神雀仍集麒麟
自至甘露滋液嘉禾櫛比
漢黃鵠下太液池黃鵠經祠壇
昭紀始元元年春二月黃鵠下建章宫太液池中公卿
上壽賜諸侯王列侯宗室金錢各有差臣瓉曰漢用土
德服色尚黃鵠色皆白而今更黃以為土德之瑞故紀
之師古曰黃鵠乃大鳥一舉千里非白鵠也(西京雜記帝作黃鵠)
(歌曰黃鵠飛兮下建章羽肅肅兮行鎗鎗)古今注惠帝五年七月黃鵠集
蕭池後章紀元和二年二月辛未幸泰山黃鵠
三十經祠壇上東北過於宫屋翺翔升降(東觀記云)
(白鶴)
漢神爵集泰山
宣紀元康三年春神爵數集泰山賜諸侯王丞相將軍
列侯二千石等帛有差賜吏爵二級民一級女子百戶
牛酒鰥寡孤獨高年帛
漢神爵集雍
元康三年六月詔曰前年夏神爵集雍(晉灼曰漢注神爵大如鷃爵黃)
(喉白頭黑背腹班文)今春五色鳥以萬數飛過屬縣翶翔而舞欲
集未下其令三輔毋得以春夏擿巢探卵彈射飛鳥具
為令郊祀歌長麗前掞光耀明注臣瓉曰長離靈鳥
舊說云鸞也宋志五鳳三年正月神雀集京師神鳥
者赤神之精風俗從則至
漢神爵集長樂未央北宫萬歲宫威鳳
潁川鳳凰
紀元康四年三月詔曰迺者神爵五采以萬數集長樂
未央北宫高寢甘泉泰畤殿中及上林苑朕之不逮寡
於德厚屢獲嘉祥非朕之任其賜天下吏爵二級民一
級女子百戶牛酒三老孝悌力田鰥寡孤獨帛(明年改神爵元)
(年)神爵元年三月詔曰迺元康四年神爵仍集南郡獲
白虎威鳳為寶(晉灼曰鳳之有威儀者與尚書鳳凰來儀同意)幸萬歲宫神爵
翔集汾隂有萬歲宫是歲幸河東(應劭曰前年神雀集於長樂宫故改元年)黃霸傳是
時鳳凰神爵數集郡國潁川尤多下詔稱揚京兆尹張
敞舍鶡雀飛集丞相府霸以為神爵議欲以聞嚴延
年傳時黃霸在潁川以寬恕為治屢蒙豐年鳳凰下上
賢焉下詔稱揚其行加金爵之賞郊祀志上自幸河
東之明年正月鳳凰集祋祤於所集處得玉寶起步壽
宫下詔赦天下後間歲鳳凰神爵甘露降集京師赦天
下其冬鳳凰集上林迺作鳳凰殿以答嘉瑞明年正月
復幸甘泉郊泰畤改元曰五鳳鳳凰下郡國凡五十餘
所(宣帝)揚雄校獵賦發黃龍之穴窺鳳凰之巢臨麒麟
之囿幸神雀之林論衡宣帝時鳳凰集上林後又於
長樂宫東門樹上高五尺文章五色
漢白鶴集後庭五色鴈集殿
郊祀志宣帝由武帝正統興故立三年尊孝武廟為世
宗行所廵守郡國皆立廟告祠世宗廟日有白集後
庭以立世宗廟告祠孝昭寢有鴈五色集殿前西河築
世宗廟神光興於殿旁有鳥如白鶴前赤後青神光興
於房中如燭狀瑞應圖黃帝集崑崙以舞衆神玄鶴
二八翔其左淮南之經鮑照之賦翼松喬於碧
落侣鸞皇於紫烟唐舞鶴臺哲宗朝翔鶴曲彼鳴
在隂聲聞於天
漢神鳥集長樂宫
宋志漢宣帝五鳳三年二月辛丑神鳥集長樂宫東闕
樹上又飛下地五采炳發留十餘刻章帝元和中神鳥
見郡國(神鳥赤色而備五采鳴中五音肅肅雍雍喜則嗚舞)
漢白雉素鳥
元始元年正月越裳氏重譯獻白雉一黑雉二詔使三
公以薦宗廟建武十三年九月日南徼外蠻夷獻白
雉元和元年正月復獻班固白雉詩啓靈篇兮披
瑞圖獲白雉兮效素烏嘉祥阜兮集皇都發皓羽兮奮
翹英容絜朗兮於淳精章皇德兮侔周成永延長兮膺
天慶(光武時日南獻白雉明帝時獲素烏)明紀永平十一年時麒麟白
雉醴泉嘉禾所在出焉(章帝元和中白雉見郡國)郊祀志丙辰禪
泰山下阯東北肅然山縱遠方竒獸飛禽及白雉諸物
下詔改元為元封(武帝)
漢潁川五鳳凰神雀
紀光武建武十七年冬十月有鳳凰五見於潁川之郟
縣(東觀記曰鳳凰高八尺五采羣烏並從行列蓋地數頃停一十七日)光武生於濟陽鳳凰來集
章帝元和二年二月己未鳳凰集肥城(屬泰山郡)五月戊申
詔曰迺者鳳凰黃龍鸞鳥比集七郡或一郡再見及白
烏神爵甘露屢臻安帝延光三年二月戊子濟南言鳳
凰集臺縣十月壬午新豐言鳳凰集西界亭賈逵傳
建初元年上疏麟鳳萬數嘉瑞雜遝注章帝時鳳見百
三十九五行志章帝末號鳳凰百四十九見何敞以
為羽孽樂叶圖徵說五鳳皆五色為瑞者一為孽者四
典引來儀集羽族於觀魏注貌恭體仁則鳳凰來儀
宋志章帝元和二年以來至章和元年凡三年鳳凰
百三十九見郡國(秦彭守潁川有鳳凰之瑞)
漢神爵集宫殿頌
賈逵傳永平中神爵集宫殿官府冠羽有采色者帝異
之以問劉復復不能對乃薦賈逵博物多識帝詔見問
之對曰昔武王終文之業鸑鷟在岐宣帝威懷戎狄神
爵仍集此胡降之徵也帝勑蘭臺給筆札使作神爵頌
(班超為西域都護獻大雀詔曹大家作頌)論衡永平中神爵羣集孝明詔
上頌百官頌上文皆比瓦石唯班固賈逵傅毅楊終侯
諷五頌金玉孝明覽焉隋志傅毅神雀賦一卷紀
永平十七年神雀五色翔集京師夏五月戊子百官上
夀王景傳建初元年遷徐州刺史時有神雀諸瑞乃
作金人論頌洛邑之美天人之符注章帝時有神雀鳳
凰白鹿白烏等瑞(章帝元和中神爵白燕見郡國)典引竒獸神禽
漢白烏三足烏晉赤烏
元和中蜀郡王追為益州太守政化尤異神馬四匹出
滇池河中甘露降白烏見始興起學校漸變其俗元
和二年三足烏集沛國五月戊申詔白烏神爵甘露屢
臻(又有赤烏白燕)典引曰三足軒翥於茂林蔡邕曰烏反哺
之鳥至孝之應(大人賦西王母有三足烏為使)古今注河平四年白
烏集孝文廟下宋志三足烏王者慈孝天地則至漢
章帝元和中見郡國瑞應圖宗廟禮敬備於孝慈則
白烏至孝慈動天地則三足烏來文王時見蒼烏王者
孝悌則蒼烏至晉中興禎祥說白烏仁禽宗廟肅敬
則見魏都賦莫赤匪狐九尾自擾莫黑匪烏三趾來
儀晉明帝大寧元年郭璞上疏當有赤烏來集晉陵
以顯至德吳武昌赤烏見改年齊高帝時白烏至
漢條支爵
紀和帝永元十三年十一月安息獻師子及條支大爵
拾遺記章帝時條支國貢異瑞有鳥名鳷鵲形高七
尺解人語其國太平則羣翔漢武時四夷賓服有獻
馴鵲若有喜樂事則鼔翼翔鳴前西域傳贊鉅象師
子猛犬大雀之羣食於外囿(條支國臨西海有大鳥)
漢白燕
宋志白燕者師曠時銜丹書至漢元和中見郡國宋元
嘉元年七月壬戌集齊郡城白烏王者宗廟肅敬則至
晉咸寧五年七月戊辰見齊南隰太康元年五月庚午
見襄城十年五月丁丑見長安明帝泰寧二年十一月
見京都宋元嘉二年十一月丙辰見山陽白雀王者爵
禄均則至漢元和初見郡國(章和中白雀見犍為)晉咸寧元年見
梁國太康二年六月丁卯二見河内河南宋元嘉十
八年山隂獻白鳩何承天上頌曰翩翩者鳩亦皎其輝
理翮台嶺揚鮮帝畿二十四年九月庚戌又見沈演之
上頌曰有哲其儀時惟皓鳩性勰五教名編素丘殷歷
方昌婉翹來遊漢錄充韡爰降爰休豈伊赴林必周之
栩豈伊歸義必商之所惟德是依惟仁是處育景陽嶽
濯姿帝宇雉飛越裳鷺起西雍烝然戾止實兼斯容
晉咸寧元年四月丁巳白雉見安豐十二月丙午見梁
國三年十一月見渤海太康元年見中山(咸和九年五月癸酉白䳒)
(見吳國)宋元嘉二十二年白鵲見新野二十六年五月
癸酉見建康大明五年正月丙子交州獻白孔雀
魏赤雀白雉
魏武執政赤雀見於庭(一云白雀)議郎魏不疑為頌晉泰
始中白雀見宜陽北門苟遂為頌八年飛於金城見河
内洛陽太康三年見豫章十年見宣光北門瑞應圖
王者養耆老尊有道則白鳩至(成湯時集成王時至)晉泰始八年
五月甲辰白鳩巢廟闕(一云集太廟南門)魏文帝延康元年
四月丁巳饒安縣言白雉見黃初元年郡國十九言
白鹿白麋見三十七言甘露降三言嘉禾生十九言白
雀見白鳩見二言木連理朱草生文昌殿側郡國二言
醴泉出神龜出於靈池鑊中生赤魚宋孝武上白雉
表陶氣仁風練色淳露
魏鳳凰見郡國
文帝郡國奏鳳凰十二見
晉鳳凰見郡國
晉紀武帝泰始元年十二月鳳凰六見郡國三年鳳凰
六見郡國五年五月辛卯見趙國穆帝升平四年二月
辛亥鳳凰將九雛見於豐城(十二月甲子復見)五年四月己未
見沔北宋元嘉十四年正月戊戌鳳凰二見於都下
衆鳥隨之改其地曰鳳凰里吳薛綜鳳頌晉顧凱
之傅咸賦郭璞贊
晉神雀
樂志傅玄改黃爵行為伯益言赤烏銜書有周以興今
聖皇受命神雀來也朱雀作南宿鳳凰統羽羣赤烏銜
書至天命瑞周文神雀今來游為我受命君郭璞傳
明帝即位踰年暨陽縣言赤烏見璞請改年肆赦隋
開皇十六年神雀降含章闥召百官賜宴許善心於坐
請筆製神雀頌班固神爵之頌曹植嘉爵之篇漢
集泰畤之殿魏下文昌之宫孔圖獻赤荀文表白
梁大通九年白雀集東宫劉孝威上頌薛綜赤烏頌
赫赫赤烏惟日之精朱羽丹質希代而生
唐白雉
武德二年正月寧州獻白雉貞觀十六年八月申州獻
白雉紀武德元年十一月戊申禁獻異獸竒禽者
謝觀白雉賦歷雉門而捧進隨鴻臚而坌入利觜玉植
修領縞戢其淨珉潔其神露凝禀時清之化非日浴之
能
唐赤雀神雀臺
武德八年五月三日(一云四月)赤雀巢干殿門宴五品已上
上頌者十餘人貞觀四年三月赤雀見萬年二十年四
月房州言赤雀見開元十七年五月甲寅有赤雀見於
翼州(宋元嘉二十年五月赤雀集南平)貞觀九年五月萬安縣獲白
雀開元十三年九月兖州奏白雀見十月丁卯太史奏
白雀見地理志陜州峽石東有神雀臺天寶二年以
赤雀見置瑞應圖王者奉己儉約則赤雀見
唐鳳凰見
武德九年七月海州言鳳凰見太宗即位八月辛未巂
州言鳳凰見九月洛州言赤雀見乙未莒州言鳳凰二
見羣鳥隨之其聲若八音之奏貞觀元年十月和州言
鸞見九年十月黎州言鳳凰見十年八月洛州言鳳凰
見二十一年四月兖州鸞見六月淄州言鳳凰見明
皇時楊仲昌對策第一為孝義令鸞降庭樹太守
蕭恕表其政李程鳳巢阿閣賦厭丹穴而不息
鄙高岡而不鳴黃帝服齋翔鳳臨於阿閣漢章
望祀飛鵠度於祠壇蓋高覽於德輝故亟昭於瑞
命
唐白鵲
通鑑貞觀二年九月嘗有白鵲巢於寢殿槐上合歡如
腰鼓左右稱賀上曰此何足賀命毁其巢縱鵲於野外
開元八年十二月岐州進白燕九年三月白鵲見許
昌十八年四月辛酉壽州獻白鵲二十五年五月丁丑
白鵲見(開元中大理獄有鵲巢庭羣臣稱賀以為幾致刑措)貞元十二年十二
月甲子左神策軍進白鵲柳宗元賀白鵲表霜毛皎
潔玉羽鮮明白者正色實表金方鵲以知來式彰寇服
唐蒼烏五色鴈
貞觀九年十二月京師蒼烏見貞元十一年二月同州
獻五色鴈禮斗威儀江海不揚波東海輸之蒼烏
宋志君孝慈則蒼烏來宋大明元年五月蒼烏見襄陽
唐瑞雉
貞觀十六年(一云十七年)四月二日皇太子初立有雄雉飛
集東宫明德殿前上問禇遂良是何祥對曰昔秦文公
時童子化為雉雌者鳴陳倉雄者鳴南陽童子言曰得
雄者王得雌者伯文公遂以為寶雞祠漢光武得雄遂
起南陽有四海陛下舊封秦故雄雉見於秦地
唐三足烏白烏赤烏
貞觀十七年五月雍州獻三足烏貞元十一年六月
河陽獻白烏十一月己酉潭州獻赤烏李雲卿京兆
獻三足烏賦瑞表孝紀名標秘圖張說進白烏賦有
莫黑之凡族忽變白而效靈感上仁於孝道合中瑞於
祥經貺集王屋飛隨帝輦捧日高翥迎風細轉鑒深心
於反哺移報德於君親雪羽霜毛冰清玉狀裴度白
烏呈瑞賦懷恩反哺養素來儀不染而成因心之孝惡
赤黑之眩人乃成形於皓皓
唐慈烏
五行志開元二十八年四月庚辰慈烏巢宣政殿栱
鶺鴒集麟德殿(見頌類)令狐楚賀白烏表宣武進白烏
并圖按漢成帝時白烏集於文武廟黑烏皆從頗類此
圖
唐白雀
貞元十五年正月潞州進白烏二十一年七月辛卯又
獻白雀十三年四月幸興慶宫龍堂禱雨有白鸕鷀浮
沉水際羣類翼從左右以為龍之變化既而大雨柳
宗元表云靈禽羣翔自成行列如隨威鳳以翼龍舟謝
觀白雀賦黃以為名赤以為翼銜丹書以告社執玉環
以述職開元乙卯歲東夷貢白鷹蘇頲作贊
建隆咸平鸚鵡
建隆二年七月己卯隴州進黃鸚鵡亳州進芝草鄆州
進白兔學士王著作頌淳化三年十二月闍婆貢白
鸚鵡咸平六年九月壬辰蒲端國獻紅鸚鵡祥符四
年五月丁亥又貢
漢武元狩二年夏南越獻能言鳥注即鸚鵡也今隴西
及南海有之宋元嘉二十九年南平王鑠獻赤鸚鵡
詔羣臣為賦袁淑謝莊作賦大明三年正月丙申婆皇
國獻赤白鸚鵡各一隋開皇十八年林邑獻白鸚鵡
貢士試賦杜正玄作賦唐太宗時屢有兹獻以勞費
弗受見漢書顔師古注開元八年五月南天竺獻五
色鸚鵡十四年十月己巳有五色鸚鵡育宫中帝令左
右試牽御衣鳥輒瞋目叱咤岐王文學熊延景獻鸚鵡
篇以贊其事張說表賀十八年四月甲午廣州獻紅鸚
鵡元和八年訶陵獻五色鸚鵡頻伽鳥南州異物
志云有三種白青五色交州以南諸國有之白及五色
者性尤慧解禰衡鸚鵡賦體金精之妙質含火德之
明暉紺趾丹觜綠衣翠衿配鸞皇而等美焉比翼於衆
禽傅玄賦竒毛曜體綠彩含英鳳翔鸞跱孔質翠榮
李百藥賦繡領綺翼紅衿翠裳碧鷄仰而寢色金鵝
對而韜光遊萬年之木末翫四照於花叢謝莊赤鸚
鵡賦月圖光於綠水雲寫影於青林審國音於寰中達
方聲於裔表曹毗賦丹喙含暎緗葩焕翼曹植賦
美中州之令鳥超衆類而殊名顔延之白鸚鵡賦禀
儀素域魏志注牙獸屈膝言鳥告歡
端拱丹鳳
端拱元年八月廣州清遠縣廨舍有鳳高六尺衆禽從
之淳化元年撰丹鳳曲
雍熙白烏
二年五月壬申霸州獻白烏十二月壬寅潭州獻白雀
四年六月癸卯邢州進白烏淳化四年十一月癸亥隴
州獻白應詔還之太平興國九年十月内出潁川所
獻白雉明年春廷試貢士以為賦題春秋感精符帝
德滂流四表則白雉見(治平三年還陳世修所獻白烏)
至道赤烏
至道元年四月乙巳知通利軍錢昭序表獻赤烏白兔
各一(見前)上謂侍臣曰烏正色如渥丹信火德之符矣
淳化五年七月二十四日處州進白鵲祥符五年正月
辛未虔州獻白鵲十一月梓州獻白鵲一六年十
一月辛酉嵐州獻赤烏李繼隆在北邊獲白鵲
作詩以獻太宗和賜之汪藻賀赤烏白鵲表
烏本陽精鵲知歲事祚隆火德應在金穰協周家
王屋之符異莊子雕陵之見孝能致哺喜必傳音
有生咸遂宜多可俯之巢同類相求將致來儀之
鳳
祥符神雀
五年十一月丙申朝元殿恭謝玉皇奉天書行事禮畢
有神雀及二鶴來集上作詩記之六年十月辛巳神雀
集真游殿寶元二年二月乙酉興州長舉縣有雀羽
毛潔白觜脚紅不類常鵲
景德鳳凰圖
元年八月十七日己巳白州言五月七日午時鳳凰三
自南入城中至萬歲寺前棲百尺木身長九尺高五尺
其文五色冠如金琖至申時北向而去畫圖來上
宰臣奉表賀二年作丹鳳曲伊九苞之神鳥稟
至陽之純粹負禮蹈信戴仁纓義瞻玄扈而來
思望黃紳而必至感六英而鼓舞聞九成而
來儀應升中而降止覽德輝而下之感唐堯而負圖為
少昊而司歷或五雛而十子或三文而五色因之作殿
為之改年其語&KR1962;&KR1962;其鳴鏘鏘晨云賀世集曰歸昌(韓詩)
(外傳鳳鳴曰歸昌)出丹穴而德茂降紫庭而道光(吳淑賦)矯矯
離振羽來儀和音中律藻翰揚輝(丹鳳曲)
龜魚
伏羲龜書(見河圖)黃帝元龜堯龜歷
龜負圖黃帝魚符魚圖(見圖類)
禮含文嘉伏羲德洽上下地應以龜畫(一作書)乃象作卦
堯德廣被四表龜龍致瑞黃帝出軍决帝伐蚩尤夢
西王母遣道人披玄狐之裘以符授之力牧與帝俱到
盛水立壇祭以太牢有元龜銜符從水中出至壇中而
去視之乃所夢得符也河圖堯沈璧於洛元龜負圖
帝王世紀黃帝游洛水見大魚魚流於海中負圖書
今河圖帝視萌之篇是也述異記陶唐之世越裳國獻
千歲神龜方三尺餘背上有文皆科斗書記開闢以來
錄以為龜歷梁劉孝儀上毛龜表元蔡赤文表軒皇
之政神龜青純彰姬公之德(堯則赤文而朱字周有青純而蒼光)爾雅
注河圖曰靈龜負書丹甲赤文史記龜策傳龜千歲
乃遊蓮葉之上神龜出於江水中廬江郡常歲時生龜
長尺二寸者二十枚輸太卜官龜千歲乃滿尺二寸萬
畢石朱方傳曰有神龜在江南嘉林中巢於芳蓮之
上左脅書文曰甲子重光卜以造三周龜祝曰假之玉
靈夫子(索隱曰尊神龜而為之作號)書中候堯沈璧於洛元龜負
書赤文朱字沈璧於河黑龜出赤文周公攝政七年成
王觀於洛沈璧禮畢有元龜青純蒼光背甲刻書上躋
於壇赤文成字周公寫之樂記青黑綠者天子之寶
龜書禹貢九江納錫大龜(顔師古曰尺有二寸)大誥寧王遺
我大寶龜宋志禹卑宫室靈龜見(天與禹洛出書神龜負文列背而出)
孫惠龜賦有緇衣之大夫衣玄繡之衣裳魏曹
植神龜賦懼沈泥之逄殆赴芳蓮以巢居
湯黑龜
宋志湯至於洛沈璧黃魚雙踴黑鳥隨魚止壇化為黑
玉又有黑龜並赤文成字王者德至淵泉則洛出龜書
湯黃魚出壇
詩正義中候湯沈璧洛水黃魚雙躍出濟於壇化為黑
玉
周魚入王舟
詩思文疏中候合符后云魚長三尺赤文有字題之目
下授右董仲舒傳天瑞應誠而至書曰白魚入於王
舟有火復於王屋流為烏(注今文泰誓)此蓋受命之符也周
公曰復哉復哉(武王九年祭於畢觀兵於孟津中流白魚躍入王舟王俯取以祭)司馬
相如傳周躍魚隕杭休之以燎終軍傳昔武王中流
未濟白魚入於王舟俯取以燎羣公咸曰休哉(白魚登舟順也)
(象征而必獲)
周青純龜
公羊傳龜青純注千歲之龜青髯瑞應圖尚書中候
周公時神龜青純赤字
漢周餘龜
司馬相如傳獲周餘放龜於岐洞冥記元封二年數
過國獻能言龜史記樂書青黑緣者天下之葆龜也
漢神魚舞河
宣紀神爵元年三月行幸河東詔曰東濟大河天氣清
静神魚舞河
漢海效鉅魚
宣帝詔武帝躬仁義厲威武上天報況海效鉅魚郊
祀歌河龍供鯉醇犧牲
漢神魚
宋志章帝元和三年正月車駕北巡以太牢具祠北岳
見黃白氣有神魚躍出十數
管仲曰古之封禪東海致比目之魚(爾雅謂之鰈)
魏神龜
魏略文帝初神龜出靈芝池
魏丹魚五采魚(見上)魚生廟鼎
魏都賦丹魚生沼注延康元年赤魚見於太原郡王
肅賀瑞表祖廟文昭廟魚生於鼎易中孚彖曰信及豚
魚德及魚則無所不及
唐靈龜
貞觀十九年二月岳州獻毛龜二玄宗先天二年八
月江州獻靈龜六眸腹下有元文象卦文開元二十四
年八月戊申常州有神龜見綠毛黃甲大歷八年七月
乙未蓬萊池獲毛龜出示百僚壬寅金天門外水渠中
獲綠毛龜天寶元年正月戊申安西都護田仁琬於
于闐東玉河獲瑞玉龜一畫以獻蕭穎士千秋節進
毛龜云出洛登壇青文丹甲之瑞翠毛金介爍日霏烟
憲宗元和元年八月庚戌荆南獻毛龜二詔祥瑞不
得上間
宋志神龜王者德澤湛清則出五色鮮明三百歲游於
蕖葉之上三千歲常游卷耳之上明於吉凶宋文帝
三獲白龜大明四年六月壬寅幸藉田白龜見於千畆
泰始二年八月丙辰朔四眼龜見會稽六年九月己巳
吳興獻八眼龜齊永明五年六月建城獲四目龜八
月延陵獲六目龜(又永明中有獻青毛神龜一)梁天監五年四月
丙申始豐獲八目龜後魏裴莊等上神龜頌獨孤
申叔資州獻白龜賦皇帝在位十五載西人獻異龜於
王庭孟津之鱗越裳之雉周存瑞龜游宫沼賦
序云十一年秋七月旬有一日龜游内池甲耀金毛文
滋六彩文薦九疇兆成三吉六眸在首五色成文
玄甲繡裳
唐赤鯉
景龍三年春正月玄宗至於襄垣漳水有赤鯉騰躍聖
皇之瑞也潘炎賦曰魚在在藻躍於中流吾君戾止樂
我王游惟赤鯉之呈祥殊白鱗之入舟非竹箭之危湍
無聞點額同昆明之望幸匪為吞鈎豈其為祥必河之
鯉用表皇族克繁帝祉頳鱗耀彩碧水無波周文之時
躍於沼漢宣之代舞於河豈徒鏤甲葺鱗下沿上泝
唐魚銘神魚(見十九瑞)
開元二十一年二月衢州獲魚有銘侍中裴光庭等奏
賀曰魚龍為圖河洛所出比之盛時彼何足云張九
齡賀瑞魚銘曰魚為龍象既彰受命之元銘作人文更
表錫年之永崇文目異魚圖五卷
唐白龜
韓愈賀表鄂岳進白龜獲龜者獲蔡也白者西方之色
必擒其帥而得地聖德所施靈物來效太平之運其在
於今
乾德神龜雍熙白龜祥符瑞龜
乾德四年和州進綠毛龜作神龜曲雍熙中蘇州貢白
龜作白龜曲至道三年真宗即位五月癸酉蘇州貢白
龜一綠毛龜一甲戌壽州貢綠毛龜一帝曰龜有毛者
文治之兆祥符二年四月甲戌宜聖殿池獲綠毛龜示
輔臣上作七言詩近臣和四年七月甲申賜晏穎出身
穎獻文藁十卷上嘉其宫沼瑞龜賦召試三題而命之
(祥符九年荆門獻之詳見御詩)五年三月庚辰兖州獻金色龜一四月
辛酉後苑池中獲綠毛龜上作七言詩閏十月己丑新
州獻盧江六眼龜七年正月丙辰明州獻青毛金文龜
一丘遲賀毛龜啓玄甲應於姬渚青髯符於夏室藏
采千載獻狀一朝寶瑞開圖珍祥異諜(懷星抱月負字銜書)
吳淑賦負河圖之八卦標禮經之四靈齊永
明中有獻青毛神龜一禮統神龜之象上員法
天下方法地皆有盤法丘山元文交錯成列宿運轉應
四時禮斗威儀君乘水而王江海著其象龜龍被文
而見運斗樞瑶光星散為龜(星經天龜五星南漢中)
雍熙綠龜(見御詩)六眸龜(見後)
至道元年七月丁巳永州言零陵得六眸龜一以獻詔
示近臣祥符九年九月戊子遼州獻白兔荆門軍獻綠
毛龜詔申諭諸路自今祥異勿復來貢嘉祐八年十月
鼎州芝草叢生下得異龜名符在沼瑞應巢蓮戴
記以在宫沼為王者難致之瑞墨子夏后鑄鼎於昆
吾灼白若之龜
蠶
漢野蠶成繭
古今注元帝永元四年東萊郡東牟山有野蠶為繭
光武紀建武二年野蠶成繭被於山阜人收其利吴
都賦國稅再熟之稻鄉貢八蠶之緜(交州記曰一歲八蠶出日南)
唐野蠶成繭綠蠶蠶四熟
武德五年四月梁州野蠶成繭貞觀十二年滁州言野
蠶成繭徧於山阜九月楚州言野蠶成繭(紀貞觀二十年是歲滁豪)
(二州野蠶成繭十三年是歲滁州野蠶成繭十四年六月滁州野蠶成繭)十三年野蠶又食
槲葉成繭其色綠凡收六千五百七十石十四年六月
又收八千三百石文宗開成二年十月陳許奏野蠶自
生桑上三遍成繭連綿九十里百姓以為絲綿紬絹代
宗大歷五年九月太原奏文水縣冬蠶成繭尹思正
治青州有績蠶至歲四熟路敬潜以為善政致祥天
寶元年九月益州獻三熟蠶繭
宋野蠶成繭
乾德四年八月京兆府野蠶成繭節度使吳廷祚緘絲
以獻纖潤可愛開寶七年齊州奏野蠶成繭二萬枚五
月開封封丘民家蠶簇有繭成被廣五尺長倍之七月
陽武縣野蠶成繭九月長葛縣桑蠶成繭咸平二年
七月庚戌開封獻野蠶絲祥符元年五月丙戌内出酸
棗民程矩家蠶自成被付朝堂示百官輕黃密綴非人
力可及五年五月藤州鐔津縣野蠶成繭是州不産蠶
此食山柘而成州緘絲以奏六年六月藤州山柘蠶成
繭七月京兆野蠶成繭八月亳州桑蠶成繭奉祀使丁
謂繰絲并絮以奏景祐四年五月庚申滑州言靈河縣
民家蠶自成被長二丈五尺廣四尺上以為祥賜其家
茶綵嘉祐五年十月深州言野蠶成繭被於原野石州
嘉禾合穗紹興二十二年五月容州奏野蠶成繭
宋元嘉十六年宣城宛陵野蠶成繭彌漫林谷大明三
年五月癸巳宛陵生野蠶三百餘里吳黃龍三年夏
野蠶成繭漢志雜占有相蠶十三卷崇文目農家
淮南王蠶經三卷孫氏蠶書二卷至道元年五月十
九日同州馮翊民李元真獻蠶經一卷留春禁中禹
貢兖州桑土既蠶青州篚檿絲山桑(史記云酓絲)禹敷兖土
叙文篚於既蠶周述豳風首懿筐於載績桑壇蠶館
園客之絲(列仙傳繭大如盆)冰蠶之繭(拾遺錄東海圓嶠山有冰蠶五色絲織為)
(文錦)展北郊之禮趨南陌之功仙蠶曳繭美稼抽芒
(崔融表)扶桑貢絲(梁四公記扶桑國貢黃絲三百斤)成匪婦功不假柔
桑之育化由天造奚煩燠室之居或類八綿不資三
灑周禮馬質注蠶書蠶為龍精月直大火則浴其種
漢書繭不蠶自成荀子揚泉有賦占之五泰
唐張良器海人獻冰蠶賦自堯年而效美願充垂拱之
裳被阜以生漢庭熙洽食槲而化唐室隆平異吳都
之八蠶侔園客之五色
玉海卷一百九十九
