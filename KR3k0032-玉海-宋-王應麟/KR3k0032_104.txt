卷一百三
玉海卷一百三
宋王應麟撰
音樂
樂樂書(燕樂)
樂記曰凡音之起由人心生也人心之動物使之然
也感於物而動故形於聲聲相應故生變變成方謂
之音比音而樂之及干戚羽旄謂之樂
伏羲神農少昊樂伊耆氏樂女媧充樂
通典伏羲樂名扶來亦曰立本神農樂名扶持亦曰下
謀(見帝系譜及孝經緯)隋志伊耆有葦籥之音伏羲有網罟之
詠葛天八闋神農五絃事與功偕其來尚矣明堂位
土鼓蕢桴葦籥伊耆氏之樂也(說者以為神農)御覽帝系譜
女媧命娥陵氏制都良管以一天下之音命聖氏為班
管合日月星辰名曰充樂既成天下無不得理孝經
緯鉤命决伏羲樂曰立基神農樂曰下謀祝融樂曰屬
績少昊樂曰九淵見禮記周禮疏(大司樂疏三皇之樂不存者以質故也)詩正
義古史考云伏犧作瑟明堂位云女媧之笙簧則伏犧
女媧已有樂矣坤鑿度注神農改女皇之太樂
元結補樂歌十篇二十章網罟(伏犧)豐年(神農)雲門(黃帝)九淵
(少昊)五莖(顓頊)六英(高辛)咸池(陶唐)大韶(有虞)大夏(夏)大濩(殷)十代
樂歌有其名亡其辭考之傳記其義或存
黃帝咸池雲門承雲英韶(十二鍾)
周禮大司樂以樂舞教國子舞雲門大卷大咸大㲈大
夏大濩大武(舞雲門以祀天神舞咸池以祭地示)注此周所存六代之樂
黃帝曰雲門大卷黃帝能成名百物以明民共財言其
如雲之所出民得以有族類大咸咸池堯樂也堯能禪
均刑法以儀民言其德無所不施疏卷者卷聚之義大
章雖堯樂其體是黃帝樂故此大卷一為黃帝樂也周
公以堯時存黃帝咸池為堯樂名則更與黃帝樂立名
曰雲門則雲門大卷為一名(禮記正義按蓺文志自黃帝以下至三代各有當代)
(樂名)樂記大章章之也咸池備矣注黃帝所作樂名也
堯增修而用之咸皆也池施也言德無所不施也周禮
曰大咸正義若依舊名則曰大章若增脩而用之則曰
咸池周禮雲門在六代樂之首故知黃帝立雲門之名
大卷之上加雲門者以黃帝之樂堯增脩者既謂之咸
池不增脩者别名大卷周為黃帝於不增脩之樂别更
立名是雲門大卷一也(大司樂有雲門大卷大咸而樂記有大章咸池已差異矣)
漢禮樂志黃帝作咸池顓頊作六莖帝嚳作五英堯作
大章舜作招禹作夏湯作濩武王作武周公作勺勺言
能勺先祖之道武言以功定天下也濩言救民也夏大
承二帝也招繼堯也大章章之也五英英華茂也六莖
及根莖也咸池備矣注師古曰咸皆也池言包容浸潤
也故云備矣莊子黃帝有咸池堯有大章(莊子釋文經首咸池)
(樂章也)天運篇北門成問於黃帝曰帝張咸池之樂於洞
庭之野吾始聞之懼復聞之怠卒聞之而惑帝曰吾奏
之以人徵之以天行之以禮義建之以大清四時迭起
萬物循生一盛一衰文武倫經一清一濁隂陽調和其
卒無尾其始無首所常無窮而一不可待汝故懼也吾
又奏之以隂陽之和燭之以日月之明變化齊一不主
故常汝委蛇故怠吾又奏之以無怠之聲調之以自然
之命動於無方居於窈冥云云世疑之稽於聖人天機
不張而五官皆備此謂之天樂無言而心說故有焱氏
為之頌曰聽之不聞其聲視之不見其形充滿天地苞
褁六極故惑也(注此乃無樂之樂樂之至也)列子奏承雲(注黃帝樂)
呂氏春秋仲夏紀古樂篇黃帝命伶倫與榮將(一作榮猨)鑄
十二鍾以和五音以施英韶仲春之月乙卯之日日在
奎始奏之命曰咸池(十二筩五鍾見後)淮南子齊俗訓有虞
氏之祀其樂咸池承雲九韶夏后氏其樂夏籥九成六
佾六列六英殷樂大濩晨露周樂大武三象棘下楚
辭張咸池奏承雲選註樂動聲儀曰黃帝樂曰咸池顓
頊樂曰五莖帝嚳樂曰六英五經通義黃帝樂為咸
池者道皆施於民(咸皆池施也)崔靈恩曰舞樂之始興於黃
帝詩正義大庭有鼓籥之器黃帝有雲門之樂至周
尚用雲門明其聲音和集既能和集必不空絃絃之所
歌即是詩也韓非子師曠曰黃帝合鬼神於泰山之
上作為清角
黃帝軍樂愷樂
後漢志短簫鐃歌軍樂也黃帝使岐伯勸戰士即周愷
樂愷歌也(晉志漢短簫鐃歌樂有朱鷺等二十二曲)魏晉而下各易其名以紀功烈晉
志蚩尤氏帥魑魅與黃帝戰於涿鹿帝乃命始吹角為
龍鳴以禦之魏武北征烏丸軍士思歸減為中鳴宋
志黃帝岐伯所作以揚德建武勸士諷敵也周官曰愷
樂舊唐志景龍二年十二月侍御史唐紹上疏鼓吹
本軍容黃帝戰涿鹿以為警衞故掆鼓曲有靈䕫吼鵰
鶚爭石墜崖壯士怒之類
顓頊六莖承雲六瑩帝嚳五英九招
六列六英
漢志顓頊作六莖帝嚳作五英五英英華茂也六莖及
根莖也(澤及下也)呂氏春秋顓頊生自弱水實處空桑乃
登為帝惟天之合正風乃行其音熙熙凄凄鏘鏘顓頊
好其音乃令飛龍作效八風之音(八風八卦之風)命之曰承雲
以祭上帝乃令鱓先為樂倡鱓乃偃浸以其尾鼓其腹
其音英(英和盛貌)帝嚳命咸墨作為舞聲歌九招六列六英
有倕作為鼙鼓鐘磬吹苓管壎篪鞀椎鍾因令鳳鳥天
翟舞之帝嚳大喜乃以康帝德舜脩九招六列六英湯
脩九招六列列子奏承雲六瑩九韶晨露注六瑩帝
嚳樂周禮正義(隋志同)樂緯曰顓頊之樂曰五莖帝嚳
之樂曰六英注六英者六合之英五行者能為五行之
道立根莖(選注引樂動聲儀云云宋衷曰六英能為天地四時六合也五莖能為五行之道立根本)
(也宋均曰能為天地四時六合之英華也)帝王世紀高陽氏命飛龍效八
風之音作樂五英以祭上帝高辛氏化被天下作樂六
莖通典顓頊作六莖莖根也謂澤及下也帝嚳作五
英英謂華茂也白虎通禮記曰顓頊樂曰六莖帝嚳
樂曰五英六莖言和律歷以調隂陽五英言調和五聲
以養萬物淮南子耳聽九韶六瑩注六瑩顓頊樂也
漢歷志少昊高陽高辛周&KR1971;其樂故易不載拾遺
記高陽氏有浮金之鐘沈明之磬及朝萬國之時乃奏
含英之樂其音清密後魏志顓頊作承雲之舞文
心雕龍帝嚳之世咸墨為頌以歌九韶楊烱
少室銘曰高陽有飛龍之樂始會八風帝舜有
儀鳳之音初調九奏元結補樂歌作五莖六
英言得五德之根莖總六合之英華通志氏
族略虞舜有五英樂有掌中英者因以為氏
通鑑外紀云漢禮樂志帝王世紀放六樂撰其名故多
異
堯大章大咸十五弦瑟
周禮舞大咸注大咸咸池堯樂也堯能禪均刑法以儀
民言其德無所不施(孝經緯大咸黃帝樂堯備之以待用)樂記大章章
之也注堯樂名言堯德之章明也周禮缺文或作大卷
莊子堯有大章又前漢志(樂動聲儀白虎通堯樂曰大章)呂氏春秋
帝堯立乃命質為樂(質當為䕫)質乃效山林谿谷之音以歌
乃以麋&KR1752;置缶而鼓之乃拊石擊石以象上帝玉磬之
音以致舞獸鼓乃拌五弦之瑟(拌分)作以為十五絃之
瑟命之曰大章以祭上帝(漢章帝曰堯作大章一夔足矣)白虎通堯
曰大章大明天地人之道也公羊注堯時民樂其道
章明也
舜大㲈韶箾招樂九招六列六英
二十三弦瑟九㲈簫韶舜廟堂樂籥
舞
周禮大司樂舞大㲈以祀四望注舜樂也言其德能紹
堯之道䟽元命包曰舜之民樂其紹堯之業九㲈之舞
注當為大韶書益稷䕫曰戛擊鳴球(戛擊柷敔以作止樂球玉磬)
搏拊琴瑟以詠祖考來格(搏拊韋為之以節樂此舜廟堂之樂)虞賓在位
羣后德讓下管鼗鼓合止柷敔(堂下樂也上下合止樂各有柷敔明球弦鍾籥)
(各自互見)笙鏞以間鳥獸蹌蹌(鏞大鍾間迭也)蕭韶九成鳳皇來儀
注韶舜樂名言簫見細器之備備樂九奏䟽經言九成
傳言九奏周禮九變其實一也簫是樂器之小者言簫
見細器之備謂作樂之時大小皆備也(古文云箾磬九成朋皇來儀)
舜典命䕫典樂教胄子大禹謨九功惟叙九叙惟
歌勸之以九歌(其樂象之而韶樂遂以九為節升歌於上者九德之歌合樂而舞於庭者九韶)
(之舞)左傳季札觀樂見舞韶箾者(䟽云即簫韶也)曰德至矣大
矣如天之無不幬如地之無不載雖甚盛德其蔑以加
於此矣(注舜樂)樂記韶繼也注舜樂名也韶之言紹也
言舜能紹堯之德周禮曰大韶(䟽堯作大章舜曰簫韶)䕫始制樂
以賞諸侯論語樂則韶舞子謂韶盡美矣又盡善也
子在齊聞韶三月不知肉味曰不圖為樂之至於斯也
(史記孔子與齊太師語樂聞韶音學之三月不知肉味)班固曰虞韶美而儀鳳孔忘味於千載呂
氏春秋舜立鼓(一作仰)延乃柈(一作柝)鼓之所為瑟益
之八弦以為二十三弦之瑟帝舜乃令質脩九招六列
六英以明帝德(正六律和五音以通八風)列子九韶注舜樂莊
子舜有大韶淮南子(見上)尚書大傳維五紀奏鍾石
論人聲(始欲變堯樂)招樂興於大麓之野報事還歸二年&KR2611;
然乃作大唐之歌(美堯之禪也)招為賓客雍為主人始奏肆
夏納以孝成(皆樂章名)白虎通舜樂曰簫韶漢志堯作
大章舜作招招繼堯也(公羊注舜時民樂其脩紀堯道也)帝舜命䕫典
樂又以外賞諸侯至春秋時陳公子奔齊陳舜之後招
樂存焉故孔子適齊聞招文始舞本舜招舞也高祖六
年更名曰文始以示不相襲也(魏文帝改曰大韶舞隋何妥曰秦得齊韶樂)
(漢高祖改名文始)說文舜樂名箾韶史記見舞招箾注服
虔曰有虞氏之樂大韶也李斯書昭虞象武注樂動
聲儀曰舜樂曰簫韶一云大韶大戴禮五帝德舜使
䕫作樂以歌籥舞和以鍾鼔卿雲歌曰於予論樂配
天之靈鼚乎鼓之軒乎舞之
舜七始樂
漢律歴志書曰予欲聞六律五聲八音七始詠以出内
五言女聽(注虞書益稷篇所載舜與禹言)予者帝舜也言以律吕和五
聲施之八音合之成樂七者天地四時人之始也順以
歌詠五常之言聽之則順乎天地序乎四時應人倫本
隂陽原情性風之以德感之以樂莫不同乎一唯聖人
為能同天下之意故帝舜欲聞之也樂志安世房中
歌(十七章之首)七始華始肅倡和聲注孟康曰七始天地四
時人之始華始萬物英華之始也以為樂名如六英也
郊祀歌靈安留吟青黃注青黃謂四時之樂也(文始本舜)
(招舞)隋志鄭譯曰周有七音之律黃鍾林鍾太蔟為天
地人之始姑洗𬎼賓南吕應鍾為春夏秋冬之始是以
為七
舜五樂黃帝五鍾(成周六樂)
漢郊祀志虞書曰舜在璿璣玉衡以齊七政云云合時
月正日同律度量衡脩五禮五樂注師古曰五禮吉凶
賓軍嘉也五樂謂春則琴瑟夏則笙竽季夏鼓秋則鍾
冬則磬也五樂尚書作五玉今志亦有作五玉者五玉
即五瑞樂緯坎主冬至樂用管艮主立春樂用塤
震主春分樂用鼓巽主立夏樂用笙離主夏至樂用
絃坤主立秋樂用㲈兑主秋分樂用鍾乾主立冬樂
用柷敔
舜南風樂
見琴類樂記舜作五絃之琴以歌南風䕫始制樂以
賞諸侯注䕫欲舜與天下之君共此樂也正義䕫欲天
下同行舜道故歌此南風以賞諸侯使海内同孝也
舜樂歌
尚書大傳舜樂歌曰和伯之樂舞玄鶴(見上林賦注)樂緯
動聲儀曰孔子曰簫韶舜之遺音也温潤以和
似南風之至韓詩外傳曰韶用干戚非正樂
也
五帝詩樂
詩正義五帝以還詩樂相將故有詩則有樂山海經
祝融生子長琴是處搖山始作樂
舜樂名九奏樂
尚書大傳虞傳曰維元祀廵守四嶽八伯壇四奥沉四
海封十有二山兆十有二州樂正定樂名元祀代泰山
貢兩伯之樂焉東嶽陽伯之樂舞株離其歌聲比余謠
名曰晳陽儀伯樂舞鼚哉其歌聲比大謠名曰南陽中
祀大交霍山貢兩伯之樂焉夏伯之樂舞謾彧其歌聲
比中謠名曰初慮羲伯之樂舞將陽其歌聲比大謠名
曰朱于秋祀柳榖華山貢兩伯之樂焉秋伯之樂舞蔡
俶其歌聲比小謠名曰苓落和伯之樂舞玄鶴其歌聲
比中謠名曰歸來幽都弘山祀貢兩伯之樂焉冬伯之
舞齊落歌曰縵縵并論八音四會(此上下有脱辭)歸假于禰祖
用特五載一廵守羣后德讓貢正聲而九族(當為奏)具成
天子九奏之樂(注云株離舞曲名言象物生株離也)宋志魏公卿奏曰簫韶
九奏親於虞帝之庭說苑孔子至齊郭門之外遇一
嬰兒挈一壺相與俱行其視精其心端孔子謂御曰趣
驅之韶樂方作記郊特牲疏虞氏大祭亦先作樂鄭
注大司樂引虞書云戛擊鳴球云云此宗廟九奏之效
此虞氏大祭與周同樂九奏
禹大夏夏籥九成禹承夏樂
周禮大司樂教國子舞大夏注大夏禹樂也禹治水敷
土言其德能大中國也(樂動聲儀禹曰大夏)禮記樂記夏大也
注禹樂名也言禹能光大堯舜之德祭統八佾以舞
大夏注禹樂文舞也明堂位皮弁素積裼而舞大夏
疏六冕周制故用冕而舞周樂皮弁三王服故用皮弁
舞夏樂内則舞大夏疏禪代之後在干戈之前文武
俱備故二十習之左傳季札見舞大夏者曰美哉勤
而不德非禹其孰能脩之公羊傳子家駒曰朱干玉
戚以舞大夏注夏樂也莊子禹有大夏漢志夏大
承二帝也呂氏春秋禹立勤勞天下日夜不懈通大
水決壅塞鑿龍門降通漻水(降大漻水)以導河疏三江五湖
注之東海以利黔首於是命皋陶作為夏籥九成(注九變)
以昭其功白虎通大夏言禹能順二聖之道而行之
(公羊注夏時民樂大其三聖相承也)竹書曰夏后啟舞九韶帝王世
紀啟升后十年舞九韶楚辭啟九辯與九歌(注禹樂也)奏
九歌而舞韶注九德之歌禹樂也九韶舜樂也大荒
經夏啟得九辯九歌(注天帝樂名)以下始歌九招於大穆之
野通典禹命登扶氏為承夏之樂有鍾鼓磬鐸鞉鍾
所以記有德椎鼓所以謀有道擊磬所以待有憂搖鞉
所以察有訟理天下以五聲為銘於簨簴詩正義曰
有商頌而無夏頌蓋周室之初記錄不得
禹九招樂(音韶)禹度數聲樂
史記舜紀唯禹之功為大披九山通九澤決九河定九
州各以其職來貢不失厥宜方五千里至於荒服南撫
交阯北發西戎析枝渠廋氐羌北山戎發息慎東長鳥
夷四海之内咸戴帝舜之功於是禹乃興九招之樂(索隠)
(曰即舜樂簫韶九成)致異物鳳皇來翔天下明德皆自虞帝始
夏本紀舜德大明於是䕫行樂祖考至羣后相讓云云
帝用此作歌云云於是天下皆宗禹之明度數聲樂為
山川神主(聲為律身為度稱以出)山海經注竹書曰夏后開儛
九招(吕氏春秋湯修九招)益稷予欲聞六律五聲八音在治忽
以出納五言汝聽
湯大濩九招韶濩護樂晨露樂殷
桑林樂二樂
周禮大司樂舞大濩注大濩湯樂也湯以寬治民而除
其邪言其德能使天下得其所也左傳季札見舞韶
濩者曰聖人之弘也而猶有慙德聖人之難也注殷湯
樂䟽曰韶亦紹也言能紹繼大禹也(荀子注殷兼用舜樂武王廢之)
漢志湯作濩濩言救民也(春秋元命包曰湯樂名大濩濩者救也)通典作大護言
(護救於人也)莊子湯有大濩呂氏春秋仲夏紀古樂篇
夏為無道暴虐萬民侵削諸侯不用軌度天下患之湯
於是率六州以討桀之罪功名大成黔首安寧湯乃命
伊尹作為大濩歌晨露修九招六列以見其善注皆樂
名(劉敞曰九招者九名也予識其三焉祈祉角之謂也)墨子三辯篇程繁問樂
墨子曰湯立為王事成功立因先王之樂又自作樂命
曰護又循九招(一云命曰九招)商頌置我鞉鼓箋云美湯作
護樂疏曰大護之樂殷之樂也改夏之制始植我殷家
之樂鞉與鼓也吕氏春秋仲夏紀云云是成湯作護樂
之事也晨露九招六列之樂蓋大護之樂别曲名也(詩譜)
(曰周太師何由得商頌周用六代之樂故有之)樂記商者五帝之遺聲商人
識之故謂之商注商宋詩也(郊特牲云殷尚聲)韓詩外傳湯作護
聞其宫聲使人温良而寬大商聲使人方廉而好義角
聲使人惻隠而愛仁徵聲使人樂養而好施羽聲使人
恭敬而好禮白虎通湯樂曰大護言能護民之急也
(公羊注殷時民樂大其護已也)左傳襄十年宋公享晉侯於楚丘請
以桑林荀偃士匄曰諸侯宋魯於是觀禮魯有禘
樂賓祭用之宋以桑林享君不亦可乎舞師題以
旌夏注桑林殷天子之樂名疏殷為大護此復云
桑林者蓋殷家本有二樂如周之大武象舞也大
護言覆護下民使得其所其曰桑林唯書傳言湯
大旱七年禱於桑林之社而雨大至或禱桑林以
得雨遂以桑林名其樂也皇甫謐云殷樂一名桑
林以為大護别名無文可馮莊子庖丁奏刀合於桑
林之舞(湯樂名)吕氏春秋武王立成湯之後於宋以奉
桑林(湯所禱也)周與微子盟曰相奉桑林(注使奉桑林之樂)列子
周穆王奏承雲六瑩九韶晨露注九韶舜樂晨露湯樂
淮南子延露(選注防露古曲也樂動聲儀曰調露之樂宋均曰調和至甘露使物茂長之樂)
漢志有商樂鼓員十四人
文王辟雍樂漢辟雍樂(文王武象樂)
詩靈臺虡業(大版)維樅(崇牙)賁鼓(大鼓)維鏞(大鐘)於論鼓鐘於樂
辟雍鼉鼓逢逢矇瞍奏公(蔡邕志周頌雅樂辟雍饗射用之)莊子天
下篇文王有辟雍之樂帝王世紀文王作武象之樂
增琴二絃曰少宫少商(見象箾)後漢書永平二年三月
辟雍射十月養老升歌鹿鳴下管新宫八佾萬舞十年
閏月甲午作雅樂塤篪東京賦春日合射設業設虡
宫縣金鏞鼖鼓路鼗禮展樂具王夏闋騶虞奏
左傳穆叔曰文王兩君相見之樂也注文王之三皆稱
文王之德
周大武象武武宿夜騶虞
周武武奏大武也(箋周公作樂所為舞)於皇武王無競維烈允文
文王克開厥後嗣武受之勝殷遏劉耆定爾功疏周公
象武王伐紂之事作大武之樂既成而於廟奏之維
清奏象武注武王制焉疏明堂位注象謂周頌武也謂
武詩為象明大武之樂亦為象矣記文於管之下别云
舞大武謂武詩則簫管以吹之武樂則干戚以舞之(劉敞)
(曰文王之舞謂之象武王之舞謂之武將舞象則先歌維清將舞武則先歌武十五學舞象象則象箾也)
大司樂以樂教國子舞大武(注武王樂言德能成武功)乃奏無射歌
夾鍾舞大武以享先祖疏按元命包曰文王時民樂其
興師征伐故曰武如是則文王樂名武王卒其伐功故
周公作樂以為武王樂也禮記文王世子下管象舞
大武大合衆以事達有神興有德也注象武王伐紂之
樂以管播其聲又為之舞皆在堂下美文王武王有德
師樂為用前歌後舞郊特牲擊玉磬朱干設錫冕而
舞大武明堂位朱干玉戚冕而舞大武(疏王者衮冕執赤盾玉斧)
(而舞武王伐紂之樂也)樂記先鼓以警戒三步以見方再始以
著往(武王至盟津紂未可伐還歸三年乃遂伐之武舞再更始以明伐時再往)復亂以飭歸
(鳴鐃而退)賓牟賈侍坐於孔子孔子與之言及樂曰夫武之
備戒之已久何也對曰病不得其衆也(注武謂周舞也)咏嘆淫
液之何也對曰恐不逮事也發揚蹈厲之已蚤何也對
曰及時事也武坐致右憲左何也對曰非武坐也聲淫
及商何也對曰非武音也有司失其傳也(有司典樂者)若非
有司失其傳則武王之志荒矣子曰丘之聞諸萇弘亦
若吾子之言是也賓牟賈請曰敢問遲之遲而又久何
也(謂久立於綴)子曰夫樂者象成者也總干而山立武王之
事也(象武王持盾正立待諸侯)發揚蹈厲太公之志也(象威武)武亂皆
坐(失行列也)周召之治也(象以文止武)夫武始而北出再成而滅
商三成而南四成而南國是疆五成而分周公左召公
右六成復綴以崇(每奏武曲一終為一成始奏象觀兵盟津時再奏象克殷時三奏象克殷)
(有餘力而反四奏象南方荆蠻之國侵畔者服五奏象周召分職而治六奏象兵還振旅)天子夾振
之(王與大將夾舞者振鐸以為節)而駟伐(武舞戰象也每奏四伐一擊一刺為一伐)盛威於
中國也分夾而進事蚤濟也(舞者各有部曲之列)久立於綴以待
諸侯之至也冕而總干所以教諸侯之弟也(注親在舞位也)
祭統舞莫重於武宿夜此周道也(注武曲名正義皇氏云武王至商郊停止)
(宿夜士卒皆歡樂歌舞以待旦故名焉熊氏曰即大武之樂)下而管象朱干玉戚以
舞大武康周公故以賜魯也(注吹管而舞象)仲尼燕居下管
象武疏象武武王之樂内則成童舞象疏舞武也
左傳宣十二年楚子曰武王克商作頌曰(國語云周文公之頌)載
戢干戈又作武其卒章曰耆定爾功其三曰(賚之篇)鋪時
繹思其六曰(桓之篇)綏萬邦(注此三六之數與今詩頌篇次不同蓋是樂歌之次第疏)
(今周頌篇次桓第八賚第九)夫武有七德禁暴戢兵保大定功安民
和衆豐財(四篇之内有此七者之義)使子孫無忘其章(林氏曰樂所以象治功之)
(成武王之功成於六故其樂謂之六成舜九功惟叙九叙惟歌故韶樂九變謂之九成)襄二十
九年季札見舞大武曰美哉周之盛也其若此乎公
羊傳子家駒曰八佾以舞大武此天子之禮也(公羊注周時民)
(樂其伐紂也)論語子謂武盡美矣未盡善也漢志武王
作武言以功定天下也呂氏春秋武王即位以六師
伐商克商於牧野歸乃薦俘馘於京太室乃命周公為
作大武墨子三辯篇武王因先王之樂又自作樂命
曰象武成王因先王之樂命曰騶虞莊子武王周公
作武荀子武王合天下立聲樂於是武象起而韶護
廢矣(注武象克殷之後樂名韶護殷樂名)禮論步中武象趨中韶護韶夏
護武汋桓箾簡象(注箾賈逵曰舞曲名武汋桓周頌篇名簡未詳象周武王伐紂之樂)樂
論紳端章甫舞韶歌武使人之心莊淮南子周人其
樂大武三象棘下其服尚赤春秋繁露武王作象樂
繼文以奉天樂苑文王樂名巨業武王樂名象武
通典秦始皇平天下六代廟樂唯韶武存焉二十六年
改周大武曰五行房中曰壽人衣服同五行樂之色(漢志)
(五行舞本周舞也秦始皇二十六年更名曰五行)魏文帝改五行舞曰大武舞李斯書云
韶虞武象注樂動聲儀曰周樂伐時曰武象宋均曰象
伐時用干戈宋志周存六代之樂至秦唯餘韶武而
已後魏志漢世唯有虞韶周武通鑑外紀武王元
年己卯誓于孟津前歌後舞
周六代樂六樂三樂
禮大司樂(中大夫二人)掌成均之法以治建國之學政而合
國之子弟焉(注董仲舒云成均五帝之學成均之法其遺禮可法者鄭司農云均調也樂師主調)
其音大司樂受此成事已調之樂(月令仲春仲丁命樂正入學習樂季春之末擇吉日大合樂天子率公卿)
(諸侯大夫親往視之所以助陽達物風化天下)凡有道者有德者使教焉死則
以為樂祖祭於瞽宗以樂德教國子中和祇庸孝友以
樂語教國子興道諷誦言語以樂舞教國子舞雲門大
卷大咸大㲈大夏大濩大武(注此周所存六代之樂黃帝曰雲門大卷黃帝能成)
(名萬物以明民共財言其德如雲之所出民得以有族類也大咸咸池堯樂也堯能禪均刑法以儀民其德無)
(所不施舜曰大㲈言德紹堯之道禹曰大夏言德能大中國湯曰大濩言德能使天下得其所周曰大武言德)
(能成武功)以六律六同五聲八音六舞大合樂以致鬼神示
(注大合樂者徧作六代之樂)六樂即上六舞以和邦國以諧萬民以安賓客
以說遠人以作動物乃分樂而序之以祭以享以祀(注分)
(謂各用一代之樂疏尊者用前代卑者用後代使尊卑有序故云序)乃奏黃鍾歌大吕舞
雲門以祀天神乃奏大蔟歌應鍾舞咸池以祭地示(咸池)
(大咸也)乃奏姑洗歌南吕舞大㲈以祀四望乃奏蕤賓歌
函鍾(一名林鍾)舞大夏以祭山川乃奏夷則歌小吕(一名中吕)舞
大濩以享先妣(姜嫄)乃奏無射歌夾鍾(一名圜鐘)舞大武以享
先祖(先王先公)凡六樂者文之以五聲播之以八音(注言其均皆待)
(五聲八音乃成)凡六樂者一變而致羽物及川澤之示再變致
臝物及山林之示三變致鱗物及丘陵之示四變致毛
物及墳衍之示五變致介物及土示六變致象物及天
神(注變成則更奏也此謂大蜡索鬼神致百物六奏樂而禮畢)凡樂圜鍾為宫黃鍾
為角大蔟為徵姑洗為羽(此律之相次)靁鼓靁鼗孤竹之管
雲和之琴瑟雲門之舞冬日至於地上之圜丘奏之若
樂六變則天神皆降可得而禮矣凡樂函鍾為宫大蔟
為角姑洗為徵南吕為羽(此律之相生)靈鼓靈鼗絲竹之管
空桑之琴瑟咸池之舞夏日至於澤中之方丘奏之若
樂八變則地示皆出可得而禮矣凡樂黃鍾為宫大吕
為角大蔟為徵應鍾為羽(此律之相合)路鼓路鼗隂竹之管
龍門之琴瑟九德之歌九㲈之舞(注當為大韶)於宗廟之中
奏之若樂九變則人鬼可得而禮矣注此三者禘大祭
也圜鍾夾鍾也函鍾林鍾也此樂無商者祭尚柔商堅
剛也(唐楊收傳古祀天地宗廟皆不用商及二少盖商聲剛二少聲下所以取其正裁其繁也漢祭天用)
(商而宗廟不用謂鬼神畏商之剛)䟽言六變八變九變者謂在天地及
廟庭而立四表舞人從南表向第二表為一成一成則
一變燕禮云終尚書云成此云變雲門已下是黃帝堯
舜夏殷周者並依樂緯及元命包大合樂者薦腥之後
合樂之時用之也合樂用六代分樂序之皆用一代三
禘下神亦用一代天用雲門地用咸池宗廟用大韶依
上分樂之次序尊者用前代卑者用後代為差也大
胥以六樂之會正舞位注大同六樂之節奏小師掌
六樂聲音之節與其和(和錞于)保氏教六藝二曰六樂
注雲門大咸韶夏護武也疏保氏教六樂教以書大司
樂教以舞大司徒三物教萬民三曰六藝樂(注六樂之歌舞)
以六樂防萬民之情而教之和左傳莊二十年樂及
徧舞注六代樂春秋疏魯禘祭用四代樂則天子禘
用六代樂也鄭康成義以為祫大禘小天子祫用六代
之樂禘用四代之樂公羊注周所以舞夏樂者以示
初起未制作之時取先王之樂與已同者假以風化天
下天下大同乃自作樂取夏樂者與周俱文也王者舞
六樂於宗廟之中舞先王之樂明有法也舞已之樂明
有制也舞四夷之樂大德廣及之也商頌箋周用六
代之樂故周大師有商頌維清疏象舞不列於六樂
蓋大合諸樂乃為此舞或祈告所用周禮無之三禮
義宗周公制禮用六代之樂四時祭祀分而用之祭之
尊卑凡有六等故用六代之樂以六代之樂配十二調
而作之一代之樂則用二調遠取黃帝者以舞樂之始
興於黃帝奏者謂堂下四縣鍾聲之調歌者謂堂上琴
瑟之音但一祭之中皆自為二調庭奏者常以陽聲為
調升歌者常以隂吕為聲周人用六代之樂祭天雲門
地以咸池宗廟以大㲈不用時王之樂以三樂其道最
美故三祭用之宗廟如九德之歌彰明先祖之德也大
蜡盡天地四方之神而祭之其樂亦盡用四時之調凡
四方十二辰則有十二律隂陽相配二調共作一代之
樂故為六樂大蜡之祭則盡用之合天地四方之神合
六代之樂故終不過六漢郊祀志凡六樂奏六歌而
天墬神祇之物皆至通典秦始皇平天下六代樂惟
韶武存易氏曰大合樂謂求神之後合六代之樂以
致之分樂而序之謂薦神之際各有其序而六代之樂
各以類舉六代之樂惟舜可攷六律以左旋為序六同
以右轉為序六舞以歴代先後為序凡樂者有樂之本
有樂之用有樂之變大司樂之職有求神之樂有薦神
之樂有用一代之樂有用六代之樂劉氏曰六變者
雲門之樂一終咸池之樂蓋八變而終九㲈者㲈九變
而一終書云簫韶九成劉貺曰天子設司樂之官諸
侯有樂正之職月令正義按易緯通卦驗云云云注
調五行謂五英(顓頊樂名)調律歷謂六莖(帝嚳樂名)調隂陽謂雲
門咸池調正德所行謂大韶夏濩武
周房中樂
儀禮燕禮有房中之樂注弦歌周南召南之詩而不用
鐘㲈之節后夫人諷誦以事其君子(詩譜云女史歌之以節義序)
詩君子陽陽左執簧右招我由房注國君有房中之樂
正義執笙招友欲令在房則其人作樂在房内譜云路
寢之常樂風之正經天子以周南諸侯以召南是天子
諸侯皆有房中之樂鄭志張逸問云云荅曰路寢房中
可用男子此路寢之樂謂路寢之下小寢之内作之天
子小寢如諸侯之路寢故得有左右房箋云欲使從之
於燕舞之位以燕言之明不在路寢也詩正義王肅
云自關雎至芣苢后妃房中之樂然則夫人房中之樂
當用鵲巢采蘩記合樂三終正義周南召南國風篇
也主后國君夫人房中之樂歌禮磬師注燕樂房中
之樂隂聲也疏此即關雎二南也謂婦人后妃以風喻
君子之詩内宰正后之服位詔其禮樂之儀注薦徹
之禮當與樂相應位謂房中戶内及阼所立處世婦
注内羞房中之羞也(詩常棣箋云王與族人燕則宗婦内宗之屬亦從后於房中)
禮疏按尚書多士傳云大師奏雞鳴於簷下然後后夫
人鳴佩玉於房中通典周公作勺又有房中之樂秦
改曰壽人(白雪周曲平調清調瑟調周房中之遺聲也漢代謂之三調又見後)宋志按
周禮注云安世樂猶周房中之樂也唐志平調清調
周房中樂遺聲也
周勺三象樂象樂
詩酌告成大武也言能酌先祖之道以養天下於鑠王
師遵養時晦時純熙矣是用大介箋周公攝六年制禮
作樂歸政成王祭於廟而奏之燕禮若舞則勺注頌篇
告成大舞之樂歌也内則十三舞勺注先學勺後學
象文武之次也疏熊氏曰勺籥也學舞籥之文舞漢
志周公作勺言能勺先祖之道也(武帝策賢良曰虞氏之樂莫盛於韶於周)
(莫盛於勺)春秋繁露周公輔成王作汋樂以奉天子華
子周公歌雍詠勺六服承德左傳象箾南籥注皆文
王之樂疏鄭玄注象云此樂名象呂氏春秋仲夏紀
古樂篇成王立商民反王命周公踐伐之商人服象為
虐於東夷周公遂以師逐之至於海(一作江)南乃作三象
以嘉其德(三象周公所作樂)淮南子齊俗訓周樂大武三象
棘下注三象棘下武象樂也文選上林賦韶濩武象
之樂注(漢書注同)張揖曰象周公樂也南人服象為虐於夷
成王命周公以兵追之至於海南乃為三象樂墨子
三辯篇武王因先王之樂又自作樂命曰象成王因先
王之樂命曰騶虞白虎通周樂曰大武象周公之樂
曰酌晏子春秋晉范昭觀齊國政顧太師曰為我奏
成周之樂大師曰不習也
周愷樂
黃帝作之禮大司樂王師大獻令奏愷樂注獻捷於
祖愷樂獻功之樂鄭司農說以春秋晉文公振旅愷以
入於晉樂師凡軍大獻教愷歌遂倡之疏愷謂愷詩
師還未至之時預教瞽矇入祖廟遂使樂師倡道為之
眡瞭賓射奏鐘鼓鼜愷獻亦如之注愷獻獻功愷樂
也鎛師軍大獻則鼓其愷樂疏獻捷於祖作愷歌亦
以晉鼓鼓之大司馬師有功則左執律右秉鉞以先
愷樂獻於社注兵樂曰愷司馬法曰得意則愷樂愷歌
示喜也司農云城濮之戰振旅愷疏鄭志荅趙商問曰
司馬主軍事之功故獻於社大司樂宗伯之屬宗伯主
宗廟之禮故獻於祖(選注引樂稽耀嘉曰武王興師誅商萬國咸喜前歌後舞)詩大明
(疏引大誓曰師乃鼓譟前歌後舞)後禮儀志漢有短簫鐃歌周官所
謂凱樂凱歌也(晉志永平改大予其有五方之樂者云云短簫樂所謂王師大捷令軍中凱歌)
周燕樂縵樂
禮磬師教縵樂燕樂之鐘磬祭祀奏縵樂注縵謂雜聲
之和樂者也學記曰不學操縵不能安弦燕樂房中之
樂所謂隂聲也疏縵謂雜弄調和燕樂即關雎二南也
鐘師祭祀饗食奏燕樂(以鐘鼓奏之)掌鼙鼓縵樂(作縵樂擊鼙以)
和之(疏磬師作則鐘師和之)笙師祭祀饗射共其鐘笙之樂燕樂
亦如之旄人祭祀賓客舞其燕樂漢志哀帝罷樂
府有縵樂鼓員十三人(注雜樂也)
周祴樂
笙師掌教龡竽笙塤籥簫篪篴管舂牘應雅(以此三器築地為之)
(行節)以教祴樂注祴夏之樂賓醉而出奏祴夏疏此則鄉
飲酒及鄉射賓出奏陔是也
周金奏樂
禮鎛師凡祭祀鼓其金奏之樂饗食賓射亦如之疏金
奏之樂即八音是也亦以晉鼓鼓之(鐘師注金鐘鎛也燕禮注云以鐘鑮)
(播之鼓磬應之所謂金奏也)傳金奏肆夏
周樂儀
禮樂師教樂儀行以肆夏趨以采齊車亦如之環拜以
鐘鼓為節(行趨者接賓之儀環拜者賓拜之儀)注教樂儀教王以樂出入
於大寢朝廷之儀鄭司農云肆夏采薺皆樂名或曰逸
詩若今時行禮於大學罷出以鼓陔為節玄謂王出既
服至堂而肆夏作出路門而采薺作其反入至應門路
門亦如之尚書傳曰天子將出撞黃鍾之鐘右五鐘皆
應入則撞蕤賓之鐘左五鐘皆應大師於是奏樂内
宰正后之服位詔其禮樂之儀注薦徹之禮當
與樂相應樂師凡樂成則告備注成謂所奏
一竟書曰簫韶九成燕禮曰大師告於樂正曰
正歌備
周鄉樂
儀禮燕禮乃間歌魚麗笙由庚歌南有嘉魚笙崇丘歌
南山有臺笙由儀(間代也謂一歌一吹也)鄉飲酒禮同遂歌鄉樂周南
關雎葛覃卷耳召南鵲巢采蘩采蘋大師告於樂正曰
正歌備升歌鹿鳴下管新宫遂合鄉樂若舞則勺注周
南召南王后君夫人房中之樂歌也昔太王王季居於
岐山之陽躬行召南之教以興王業及文王而行周南
之教以受命云云夫婦之道生民之本王政之端此六
篇其教之原也故國君與其臣下及四方之賓燕用之
合樂也鄉學者風也小雅為諸侯之樂大雅頌為天子
之樂鄉飲酒升歌大雅禮盛可以進取燕合鄉樂者禮
輕可以逮下也春秋傳曰肆夏繁遏渠天子以享元侯
文王大明綿兩君相見之樂然則諸侯相與燕升歌大
雅合小雅也正歌者升歌及笙各三終間歌合樂三終
為一備(郊特牲疏云間者謂堂上堂下一歌一吹更遞而作合者上下之樂並作又云鄭作詩譜云天)
子諸侯燕羣臣及聘問之賓皆歌鹿鳴合鄉樂(射義天子以騶虞諸侯以貍首卿大夫以采蘋士以采為)
節投壺命弦者曰請奏貍首間若一(呂氏春秋塗山之女候禹于塗山之陽乃作歌曰候人倚兮實始為)
(南音周公召公取風焉注高誘曰取南音以為歌樂也)
周四時祭樂養老樂
郊特牲饗禘有樂而食嘗無樂隂陽之義也春禘而
秋嘗春饗孤子秋食耆老注禘當為禴王制曰春禴
夏禘疏此謂夏殷禮也若周則四時祭皆有樂祭統
云内祭則大嘗禘升歌清廟下管象是秋嘗有樂也
按王制夏養老以饗禮用春時有樂無秋食之禮殷
養老以食禮秋時不作樂無春饗之禮周人脩而兼
用之則周人養老春夏用饗禮秋冬用食禮四時皆
用樂文王世子云凡大合樂必遂養老注云春合舞
秋合聲下云遂發咏焉登歌清廟是秋時養老亦用
樂也(又祭義疏見後)
周樂歌樂章
周頌釋文周頌三十一篇皆是周室太平德洽著成功
之樂歌南陔白華華黍釋文此三篇蓋周公制禮用為
樂章吹笙以播其曲詩正義變風之作齊衞為先陳
最在後變雅始厲王詩譜序曰文武時詩有周南召
南雅有鹿鳴文王之屬及成王周公制禮作樂而頌聲
興焉謂之詩之正經先儒說二南二十五篇為正風
鹿鳴至菁莪二十二篇為正小雅文王至卷阿十八篇
為正大雅皆文武成王時詩周公所定樂歌之詞
尚書大傳於穆清廟周公升歌文王之功烈德澤苟在
廟中嘗見文王者愀然如復見文王水經注竹書穆
天子傳曰甲寅天子浮於滎水乃奏廣樂又引樂緯曰
昔歸典叶聲律大荒西經曰夏后開上賓於天得九辯
與九歌焉曲禮疏熊氏曰按春秋說題辭樂無大夫
士制鄭玄箴膏盲從題辭之義無樂者謂無祭祀之樂
故特牲少牢無樂
魯四代樂禘樂四代樂器(見樂器)
左傳襄十年荀偃曰魯有禘樂賓祭用之注禘三年大
祭則作四代之樂疏唯周公之廟得用天子之禮别祭
羣公則用諸侯之樂諸侯之樂謂時王所制之樂大武
是也明堂位禘祭唯用大武大夏而不言韶濩以二十
九年魯為季札舞四代之樂知四代之樂魯皆有之
祭義禘有樂而嘗無樂三禮義宗禘樂用夾鍾為歌
奏以無射之調潁容釋例曰周用六代禮樂魯受四
代禮樂故不舞雲門咸池示有降殺也
吴季札觀周樂
左傳哀二十九年(夏六月周景王九年)吴公子札來聘請觀周樂
魯以周公故有天子禮樂(樂記疏獻王樂記季札第十八)使工為之歌周南召南
曰美哉始基之矣勤而不怨歌弼鄘衞曰美哉淵乎憂
而不困為之歌王曰美哉思而不懼歌鄭曰美哉其細
已甚齊曰美哉泱泱乎大風也哉國未可量豳曰樂而
不淫秦曰能夏則大魏曰大而婉險而易行唐曰思深
哉其有陶唐氏之遺民乎陳曰國無主其能久乎自鄶
以下無譏焉(後仲尼刪定次第故不同)小雅曰其周德之衰乎猶有
先王之遺民焉(服虔以為歎變小雅也)大雅曰曲而有直體其文
王之德乎頌曰至矣哉五聲和八風平節有度守有序
盛德之所同也見舞象箾南籥者(文王樂)曰美哉猶有憾
見舞大武者(武王樂)曰美哉周之盛也(正義魯為季札先歌諸詩而後舞諸)
(樂)韶濩(湯樂)曰聖人之弘也而猶有慙德聖人之難也見
舞大夏者(禹樂)曰美哉勤而不德韶箾(舜樂)曰德至矣哉雖
甚盛德其蔑以加於此矣觀止矣若有他樂吾不敢請
已注魯用四代樂故及韶箾而知其終也季札賢明才
博在吴時已涉見此樂歌之文然未聞中國雅聲故請
作周樂欲聽其聲然後依聲以參時政知其興衰也舞
畢知其樂終是素知其篇數正義魯唯用四代之樂不
得用大卷大咸樂有歌有舞歌則詠其辭而以聲播之
舞則動其容而以曲隨之歌在堂而舞在庭以貴人聲
也故先歌後舞
晉賜魏絳金石樂齊君臣相說樂
左傳襄十一年鄭人賂晉悼公以師悝師觸師蠲兵車
百乘歌鐘二肆及其鎛磬女樂二八晉侯以樂之半賜
絳曰子教寡人和諸戎狄以正諸華八年之中九合諸
侯如樂之和無所不諧請與子樂之魏絳於是乎始有
金石之樂疏大夫得有鐘磬之樂有功乃賜之(晉語悼公十二)
(年)孟子齊景公召大師曰為我作君臣相悅之樂盖
徵招角招是也其詩曰畜君何尤樂記師乙曰齊者
三代之遺聲也齊人識之
玉海卷一百三
