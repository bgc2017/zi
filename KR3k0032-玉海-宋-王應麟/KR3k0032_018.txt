卷十八
玉海卷十八
宋王應麟撰
地理
郡國(下)
漢中興郡國
後郡國志漢書地理志記天下郡縣本末及山川竒異
風俗所由至矣今但錄中興以來郡縣改異及春秋三
史會同征伐地名以為郡國志凡前志有縣名今所不
載者皆世祖所并省也前無今有者後所置也凡縣名
先書者郡所治也漢承秦三十六郡至于孝平凡郡國
百三縣邑道侯國千五百八十七世祖中興惟官多役
煩乃命合并省郡國十縣邑道侯國四百餘所(中興海内人民)
(纔什二三建武二十一年遣中郎將馬援謁者分築烽候堡壁稍興立郡縣十餘萬戶或空置令長上笑如春)
(秋素王乃建三營屯田)至明帝置郡一章帝置郡國二和帝置三
安帝又命屬國别領比郡者六又所省縣漸復分置至
于孝順凡郡國百五縣邑道侯國千一百八十(注東觀書曰永)
(興元年鄉三千六百八十二亭萬二千四百四十三)民戶九百六十九萬八千六
百三十口四千九百一十五萬二百二十以河南言
之二十一城比前則無故市焉以河東言之二十城比
前則無左邑長脩四邑又更彘城之名焉以弘農言之
比前無商析四邑而湖與華隂乃自京兆割隷焉京兆
舊十二城而省其二馮翊舊二十四而存其十三右扶
風舊二十一而廢其六邑此屬司隷者也潁川省西京
之三縣梁國增西京之一城沛二十一城以前志則省
其十六陳九城比前淮揚則仍其舊魏郡十五城省前
史之三鉅鹿十五城省前史之五常山改鄗為高邑而
并五邑焉中山更漢昌蒲隂而并一邑焉改信都為安
平而邑省其四改清河為甘陵而邑省其七河間復於
永元而邑增舊之七趙國加以中丘而邑增舊之一勃
海止於八城而省舊之十八此屬豫冀者也東郡則省
范茌平之七邑東平則改屬夀張須昌寧陽之三邑而
分三邑為任城泰山十二城比前省其半山陽十城比
前省其十三濟北并泰山而復分於永元下邳舊臨淮
而更名於永平濟隂之邑增前志之二彭城之邑增前
志之一東海之縣省前志之二十五琅邪之縣省前志
之三十八廣陵兼泗水之城則又增前志之七此屬兖
徐者也以青荆二部攷之若濟南省四城平原省十城
樂安易千乘之號而邑并其六北海兼三國之疆而邑
并其八東萊缺其四邑齊國虚其六城南郡邑減其一
南陽零陵武陵邑增其一以揚益二部攷之廬江兼六
安而增二城會稽分吳郡而省十二城九江牂柯越巂
并省皆一邑豫章巴郡漢中增損皆三邑益州省七城
而分為昌郡犍為廣漢蜀郡共省九邑而分為屬國以
涼并幽交四部攷之若天水省三城而改漢陽張掖省
二城遼東省七城而分屬國及上黨鬱林之一邑武都
九真之二邑金城漁陽之三邑朔方之四邑太原之五
邑定襄代上谷樂浪之七邑遼西之九邑上郡右北平
之十二城安定北地之十三城涿郡之省者二十二西
河之省者二十三皆損於前者也廣陽南海之增一邑
玄菟之增三邑武威之增四邑及蒼梧之置鄣平交阯
之置封谿望海皆增於舊者也先是中興六載六月辛
夘令郡國不足置者上二府於是條奏併省四百餘縣
而建武十一年并朔方於并州十二年省金城屬隴西
又其明年省并西京十三國今以志攷之屬司隷之部
郡七縣邑侯國百六豫州部郡國六縣邑侯國九十九
冀州部郡國九縣邑侯國百其餘若兖若徐若青若荆
暨揚益涼并幽交其部郡國凡七十七而屬國六不與
其數(共八十三)而縣邑侯國道凡七百六十蓋自明帝置一
章帝置二和帝置三安帝又命屬國别領比郡六又所
省縣漸復分置至于孝順凡郡國百五比前史反增二
縣邑道侯國千一百八十比前史猶少三百九十七
漢中興郡縣改異并省(又見上)
志錄中興以來郡縣改異凡前志有縣名今不載者皆
世祖所并省也并合省郡國十縣邑道侯國四百餘所
紀建武六年六月辛夘詔曰張官置吏所以為人也
今戶口耗少吏職尚煩其令司隷州牧各實所部省減
吏員縣國不足置長吏可并合者上大司徒大司空二
府於是條奏并省四百餘縣十年省定襄郡十一年省
朔方牧并并州十二年省金城郡(十三年復置)十三年二月
并省西京十三國(廣平真定城陽泗水菑川膠東六安廣陽河間注此有九國云十三國誤)
(也)二十年省五原郡百官志世祖并省郡縣四百餘
所後世稍復增之晉志光武郡國并省者八(城陽淄川高密)
膠東六安真定泗水廣陽(一本云郡國志注所省者十國後復河間廣陽郡省八國耳)宋志東
京無復朔方改交阯曰交州凡十二州司隷所部如故
郡縣改異省都尉并太守則建武六年河南改為尹
則十五年州牧復為刺史則十八年湖華隂故屬京兆
今屬弘農長陵陽陵商雒故屬馮翊弘農今屬京兆建
武十五年也陳留山陽三縣屬梁國元和元年也建武
十一年十月西河上郡屬魏二十七年七月代郡魯國
屬幽豫皆改屬者也汝南東平之固始夀張常山會稽
南陽之高邑章安章陵則世祖之所改臨淮為下邳天
水為漢陽則永平十五年十七年之所更章帝改楚為
彭城又改中山之三縣陳留之考城章和二年改淮陽
為陳元和元年分東平為任城永元七年延光建和二
年改千乘為樂安樂成清河為安平甘陵陽嘉三年改
武陵之漢夀皆更名者也省六安屬廬江省廣平真定
菑川高密膠東屬鉅鹿常山北海則建武十年及十三
年也省河間屬信都至永元三年而復省廣陽屬上谷
至永平八年而復以至城陽泗水之屬琅邪廣陵皆并
省而分屬者也交阯之封谿望海武陵之沅南置于建
武十九年二十六年分益州置永昌郡分泰山置濟北
見于永平之十二年永元之二年順帝分會稽置吳郡
永元二年八年十六年永和初元之置充國臨汝建昌
漢寧永平元年二年八年之復鄀郃陽武功建初四年
五年永和二年延光元年三年之置輪氏復贛榆杜陽
陽信汶江以至鄣平哀牢博南之置祋祤粟邑淳于昌
安下密之復厭次林慮臨濟臨睢樂平蒲隂湖陸高平
漢嘉漢昌之改未易悉數中平五年改刺史新置牧六
年置漢安郡初平六年分巴郡為二建安十三年房陵
别屬新城十八年復禹九州二十年復置漢寧上庸郡
則漢季矣
漢置永昌郡(又見内附類)
明紀永平十二年春正月益州徼外夷哀牢王相率内
屬於是置永昌郡罷益州西部都尉注西南夷傳曰罷
益州西部所領六縣合為永昌郡置哀牢博南二縣去
洛陽七千里志永昌郡八城戶二十三萬一千八百
九十七口百八十九萬七千三百四十四哀牢夷傳
始通博南山度蘭倉水行者歌曰漢德廣開不賓度博
南越蘭津
漢郡邑侯國總入郡縣本末
續志凡郡國百五縣邑道侯國千一百八十一自河南
至扶風郡七而縣邑侯國百六則屬之司隷自潁川至
魯國郡六而縣邑侯國九十九則屬之豫自魏郡至渤
海郡九而縣邑侯國百則屬之冀自陳至濟隂郡八縣
邑侯國八十則屬之兖徐州則自東海至下邳郡五而
縣邑侯國六十二焉青州則自濟南至齊國郡六而縣
六十五焉荆州則自南陽至長沙郡七而縣邑侯國百
十七焉揚州有六郡而縣邑侯國九十二焉益州則郡
國十二而縣道百一十八涼州則郡國十二而縣道候
官九十八并州之郡九而縣邑侯國九十八幽州之郡
國十一而縣邑侯國九十交州之郡七而縣五十六
漢春秋三史地名
續志錄春秋三史會同征伐地名注臣昭案志猶有遺
闕今衆書所載不可悉記其春秋土地通儒所據而未
備者皆先列焉(山川地名悉為細注今進為大字)今以河南一郡考
之如河南謂之王城尸鄉謂之尸氏密謂之新城則攷
之春秋者也如狄泉唐褚氏東圉解乾祭垂隴扈蒯原
圃棐林制瑣清訾旃然汜京谿泉則攷之左氏者也若
公羊之成周史記之程注長城垣雍陽武什谷成睪陘
山&KR1222;狐高都前書之曲遇(闕)劉昭
補注於河南郡引左傳者三十八若大野澤觀魚臺丹
徒之引春秋梁山沙鹿之引公穀不可勝紀所証他書
若爾雅詩譜說文帝王世紀鄭志越絶古史考皇覽劉
向别錄古今注及吕氏漢晉魏氏交廣春秋黃圖決錄
計偕簿汲冢書襄陽耆舊傳西征南都三都賦注以記
名者三齊三秦上黨荆州秦州營陽始安伏滔北征戴
延之西征潘岳關中劉薈騶山晉太康元康地道周處
風土干寶搜神慧遠廬山任豫益州及博物耆舊豫章
交州巴吳興湘中等書以志名者巴漢南中華陽陳留
及廣志河内之修武春秋曰甯潁川之&KR0739;陵春秋曰
&KR0739;汝南之城父春秋曰夷陳之苦縣春秋曰相東郡濮
陽春秋曰濮穀城春秋曰小穀東平之夀張春秋曰良
山陽之東緡春秋曰緡東海之祝其春秋曰夾谷琅邪
之即丘春秋曰祝丘廣陵之堂邑春秋曰堂良成春秋
曰良平原之祝阿春秋曰祝柯漢中之錫春秋曰錫穴
皆見志之本注春秋正義引釋例土地名世族譜
隋志春秋土地名三卷(晉裴秀客京相璠撰)九州郡縣名九卷古
來國名二卷古今地譜二卷唐志劉伯莊史記地名
二十卷杜預左傳序别集諸例及地名譜第歷數相
與為部凡四十部十五卷名曰釋例宋州郡志以班
固馬彪二志太康元康定戶王隠地道晉世起居永初
郡國何徐州郡及地理雜書互相考覆以續漢郡國校
太康地志參伍異同本朝楊湜編春秋地譜十二卷
十三國地皆釋以今州縣名并為圖於後(常氏有此書湜增廣焉)
漢四履州域
通典秦制天下為四十郡其地則西臨洮北沙漠東縈
西帶皆臨大海漢興以秦地太大加置郡國凡為十三
州部刺史至哀平之際凡新置郡國六十三焉與秦四
十合百三地東西九千三百二里南北萬三千三百六
十八里此漢之極盛也光武并省郡國十縣道侯國四
百餘所其後亦為十三州部漸復加置郡國至于靈獻
凡百有五東樂浪西燉煌南日南北鴈門西南永昌四
履之盛亦如前漢叙傳凡漢書分州域物土疆
漢省州并郡復禹貢九州
平紀元始四年冬更十二州名分界百官志注獻帝
起居注曰建安十八年正月庚寅省州并郡復禹貢九
州兖豫青徐荆揚冀益雍(九數雖同而禹貢無益有梁然梁益亦一地也)冀州(三十六郡省司)
(隷分屬豫冀)雍州(二十一郡省涼州)荆州(十三郡省交州得交州五郡)益州(十四郡本)
(十二得交州二郡)豫州(八郡并河南滎陽都尉)徐州(八郡)青州(五郡)
魏十二州
通典魏有州十二司隷豫兖青徐涼秦冀幽并
揚雍(涼分置秦州)魏王觀傳明帝即位下詔書使
郡縣條為劇中平者外劇有任子於役條當有
降差太和六年二月詔改封諸侯王皆以郡
為國
三國形勢
胡安國設險論曰魏人都許不恃方城而守襄陽蜀人
都益不恃劍門而守漢中吳人都秣陵不恃大江而守
荆渚宋志三國鼎跱吳得揚荆交三州蜀得益州魏
氏猶得九焉吳又分交為廣魏末平蜀又分益為梁
北史夀春形勝南鄭要嶮乃建鄴之肩髀成都之喉嗌
晉殷仲堪曰劍閣之隘蜀之關鍵巴西梓潼宕渠三
郡去漢中遼遠在劍閣之内而統屬梁州蓋定鼎中華
慮在後伏自南遷守在岷邛衿帶之形事異曩日是以
李勢初平割三郡隷益州將欲重複上流為習坎之防
王羲之曰保淮之志非復所及莫過還保長江都督
將各復舊鎮自長江以外羈縻而已孫綽曰中宗龍
飛實賴萬里長江畫而守之耳
晉十九州增置郡國
司冀兖豫荆徐揚青幽平并雍秦涼梁交廣及益寧
晉志魏武所置十二(新興至襄陽)所省七(上郡至廬江)文帝置七
(朝歌至安豐)明及少帝增二(上庸平陽)得漢郡五十四蜀先主置
郡九(巴東至涪陵)後主增二(雲南興古)得漢郡十有一吳大帝置
郡五(臨賀至廬陵南部)少帝景帝各四(臨川至合浦北部)歸命侯置十
二(始安至宜都)得漢郡十有八晉武太康元年平孫氏凡增
置郡國二十有三(滎陽至南平通典二十有二)省司隷置司州别立
梁秦寧平四州仍吳之廣州凡十九州郡國一百七十
三(仍吳所置二十五仍蜀十二仍魏二十一仍漢舊九十三置二十三)太康三年廢寧州置南夷校尉
隋志太康之後文軌方同編戶二百六十餘萬通
典太康元年平吳分為十九州部置司州治洛陽兖治
廩丘豫治項冀治房子并治晉陽青治臨淄徐治彭城
荆初治襄陽後治江陵揚初治夀春後治建業涼治
武威分三輔為雍治京兆分隴山之西為秦治上邽益
治成都分巴漢之地為梁治南鄭分雲南為寧治雲南
幽治涿分遼東為平治昌黎交治昌編分合浦之北為
廣治番禺隋經籍志元康三年地記六卷元康六年
戶口簿記三卷唐蓺文志晉太康土地記十卷太康
州郡名五卷後漢志注引晉元康地道記
晉二十州增置郡國(又見上)
宋州郡志太康元年天下一統凡十六州後又分涼雍
為秦分荆揚為江分益為寧分幽為平而為二十矣
通典平吳分十九州司兖豫冀并青徐荆揚梁雍秦益
涼寧幽平交廣(通鑑從之)又增置郡國二十有二凡郡百五
十有六縣千一百有九干令升晉紀論世祖掩唐虞
之舊域班正朔於八荒
晉義興郡
周玘傳元帝以玘頻興義兵勲誠並茂乃以陽羡及長
城之西鄉丹陽之永世别為義興郡以彰其功
晉僑立州郡
通典自東晉成帝時中原流民多南渡遂於江漢淮之
間僑立州郡以撫其民今紀其所治經久者大較以宋
孝武大明為正凡二十有二州揚治建業南徐治京口
徐治彭城南兖治廣陵兖治瑕南豫治歷陽豫治汝南
江治尋陽青治臨淄冀治歴城司治義陽荆治南郡郢
治江夏湘治臨湘雍治襄陽梁治南鄭秦亦治南鄭益
治成都寧治建寧廣治南海交治龍編越治臨鄣郡凡
二百三十有八縣千一百七十有九齊青治朐山冀渦
口豫夀春北兖淮隂北徐鍾離又置巴東治巴州二十
有三梁大同中州百有七宋志江左又分荆為湘或
離或合凡有揚荆湘江梁益交廣其徐州則有過半豫
州唯得譙城而已宋分揚為南徐徐為南兖揚州之江
西悉屬豫州分荆為雍分荆湘為郢分荆為司分廣為
越分青為冀分梁為南北秦太宗初青冀徐兖及豫州
淮西不守於鍾離置徐州淮隂為北兖而青冀治贛榆
今志大較以大明八年為正隋志晉南遷之後南郡
襄陽皆為重鎮九江襟帶所在江夏竟陵安陸各置名
州為蕃鎮重寄隋經籍志元嘉六年地記三卷九州
郡縣名九卷本朝李燾著江左方鎮年表十六卷
元魏分置州郡
太和十年分置州郡凡三十八州(二十五在河南十三在河北)通典按舊
(史州百十有一郡五百十有九縣千三百五十有二)地形志正光已前戶口之
數倍晉太康隋志魏諸州記二十一卷(唐志二十卷周處風土記)
(十卷)
通典北齊有州九十七郡百六十縣三百六十五周平
齊通計州二百十一郡五百八縣千二十四
梁析置州郡
隋地理志梁天監十年有州二十三郡三百五十縣千
二十二其後務恢境宇頻事經略開拓閩越克復淮浦
平俚洞破䍧柯又以舊州遐闊多有析置大同年中州
一百七郡縣稱此
通典陳氏有州四十二(地狹州多)郡百九縣四百三十八
隋郡縣
隋志大凡郡一百九十縣一千二百五十五東西九千
三百里南北萬四千八百十五里東南皆至於海西至
且末北至五原隋氏之極盛也隋開皇三年廢諸郡
大業三年四月壬辰改州為郡隋州郡縣簿七卷
唐十道山川形便州縣定簿十道山川
貢賦併省州郡
志唐興高祖改郡為州太守為刺史(會要武德元年六月十九日)通鑑
(五月甲子)又置都督府以治之(七年二月十八日戊午)然天下初定權
置州郡頗多太宗元年始命併省(貞觀元年三月十日)實錄二月丁巳
(通鑑二月命大加併省)又因山川形便分天下為十道一曰關内
二曰河南三曰河東四曰河北五曰山南六曰隴右七
曰淮南八曰江南九曰劒南十曰嶺南至十三年定簿
凡州府三百五十八縣一千五百五十一(通鑑一十一)明年
平高昌又增州二縣六其後北殄突厥頡利西平高昌
北踰隂山西抵大漠其地東極海西至焉耆南盡林州
南境北接薛延陀界東西九千五百一十一里南北一
萬六千九百一十八里會要凡天下三百六十州自
後併省迄于天寶凡三百三十一州存焉而羈縻之州
八百置十節度經略使以備邊尹京之府三(京兆河南太原)大
都督府五(潞揚益荆幽)都護府六(單于安西安北為大都護安南安東北庭為中都護)
又有上中下都督府凡天下軍四十府六百三十四鎮
四百五十戍五百九十守捉三十五通典貞觀初并
省州縣始於山河形便分為十道天寶初又改州為郡
刺史為太守大凡郡府三百二十八縣千五百七十三
羈縻州郡不在其中(通鑑天寶元年是歲天下縣一千五百二十八又曰時聲教所被之)
(州三百三十一)又云開元中定天下州府自京都及都督都護
府之外以近畿之州為四輔(同華岐蒲)其餘為六雄(鄭陜汴絳懷魏)
十望(宋亳滑許汝晉洛虢衛相)十緊及上中下之差天寶中通計天
下凡上州一百九中州二十九下州一百八十九總三
百二十七州(六典有四輔六雄十望州上中下州)唐縣有赤六畿八十二
望七十八緊百十一上四百四十六中二百九十六下
五百五十四六等凡一千五百七十三縣(志五十一陸贄云縣邑)
有七等之異(六典三都之縣在城内曰京縣城外曰畿縣又望縣八十五其餘為上中下)李吉甫傳漢初
(置郡不過六十今列州三百縣千四百)舊紀天寶元年天下郡府三百
六十二縣一千五百二十八鄉一萬六千八百二十九
戶部進計帳戶八百五十二萬五千七百六十三口四
千八百九十萬九千八百(通鑑天寶元年正月州三百三十一考異云舊紀三百六)
(十二地理志開元二十八年州府三百二十八至此才二年不應增三十餘州今從唐歷會要統記)六
典凡天下十道任土所出而為貢賦之差一曰關内古
雍州之境京兆至綏銀凡二十有二州東距河西抵隴
坂南據終南之山北邊沙漠二曰河南古豫兖青徐之
境河南至密海凡二十有八州東盡于海西距函谷南
瀕于淮北薄于河三曰河東古冀州之境太原至蔚雲
凡十有九州東距常山西據河南抵首陽太行北邊匈
奴四曰河北古幽冀之境懷衛至營平安東凡二十有
五州東並于海南迫于河西距太行北通渝關薊門五
曰山南古荆梁之境荆襄至閬果凡三十有三州東接
荆楚西抵隴蜀南控大江北據商華之山六曰隴右古
雍梁之境秦渭至安西凡二十有一州東接秦州西逾
流沙南連蜀及吐蕃北界朔漠七曰淮南古揚州之境
揚楚至申光凡一十有四州東臨海西抵漢南據江北
距淮八曰江南古揚州之南境潤常至溱珍凡五十有
一州東臨海西抵蜀南極嶺北帶江九曰劍南古梁州
之境益蜀至巂姚凡三十有三州東連䍧柯西界吐蕃
南接羣蠻北通劍閣十曰嶺南古揚州之南境廣循至
福祿龐凡七十州東南際海西極羣蠻北據五嶺其遠
夷則關内控北蕃突厥之朝貢河南控海東新羅日本
之貢獻河北控契丹奚靺鞨室韋隴右控西域胡戎江
南控五溪之蠻劍南控西河羣蠻嶺南控百越林邑扶
南其羈縻州則關内之原慶靈夏延河北之幽營安東
隴右之秦涼至甘岷江南之黔中劍南之黎戎至巂姚
嶺南之五府管焉(戶部郎中凡天下之州府三百一十有五而羈縻之州八百)志云三百
(五十一開元二十八年郡府三百二十八)以山川形便考之關内古雍州
為鶉首鶉火之分其名山太白九嵕吳岐梁華其大川
涇渭灞滻河南古豫兖青徐之域為實沈鶉尾夀星大
火降婁玄枵娵訾星紀之分其名山三崤少室砥柱蒙
嶧嵩高泰岳其大川伊洛汝潁沂泗淮濟河東古冀州
為實沈大梁之分其名山雷首介霍五臺其大川汾沁
丹潞河北古幽冀二州為娵訾大梁玄枵析木津之分
其名山林慮白鹿封龍井陘碣石常岳其大川漳淇呼
沱古荆梁為山南分則鶉火鶉尾鶉首也山則嶓冢熊
耳銅梁巫荆峴川則巴漢沮淯也古梁雍為隴右分則
鶉首也山則秦隴鳥鼠以至積石三危川則河洮弱羌
休屠之澤也古揚州為淮南分則鶉尾也山則灊天柱
羅塗八公川則滁淝巢湖也江南古揚州南境星紀鶉
尾則其分衡廬茅蔣以至金華大庾則其山湘贑沅澧
以至彭蠡太湖則其川劍南古梁州鶉首則其分岷峨
青城鶴鳴則其山江涪雒漢則其川嶺南古揚州南境
星紀鶉尾則其分黃嶺靈洲則其山桂鬱則其川也(十道)
(有圖有錄有志)以州縣定簿攷之府則關内河東山南各二河
南劍南各一關内隴右都護各二河北劍南嶺南都護
各一州則關内二十七河南河北各二十九河東隴右
各十九山南三十三淮南十三江南五十一劍南三十
八嶺南七十三(共三百四十五并高昌三百六十少十有五)縣則關内百三
十五河南百九十六河東百一十河北百七十四山南
百六十一隴右六十淮南五十三江南二百四十七劍
南百八十九嶺南三百一十四(共一千六百三十九多八十八蓋有損益)以
十道貢賦考之關内厥賦絹綿布麻厥貢毛羽革角布
席河南厥賦絹絁綿布厥貢絲布葛席埏埴盎缶河東
厥賦布襺厥貢布席豹尾熊皮鵰羽河北則絲絹綿以
為賦羅綾紬紗鳳翮葦席以為貢山南則絹布綿紬以
為賦金絲紵漆以為貢隴右則布麻以為賦金屑礪石
鳥獸革角以為貢淮南賦以絁絹綿布貢以絲布紵葛
江南賦以麻紵貢以金銀紗綾蕉葛綿綀鮫革藤紙丹
砂劍南賦以絹綿葛紵貢以金布絲葛綾羅綿紬羚角
犛尾嶺南賦以蕉紵落麻貢以金銀孔翠犀象綵藤竹
布
唐開置州縣邊州令式六都護府(見官制)
志羈縻州唐興初未暇於四夷自太宗平突厥西北諸
蕃及蠻夷内属即其部落列置州縣其大者為都督府
以其首領為都督刺史皆得世襲雖貢賦版籍多不上
戶部然聲教所暨皆邊州都督都護所領著于令式(六典安東)
(至驩容為邊州)今錄招降開置之目以見其盛突厥回紇党項
吐谷渾隷關内道者為府二十九州九十突厥之别部
及奚契丹靺鞨降胡高麗隷河北者為府十四州四十
六突厥回紇党項吐谷渾之别部及龜兹于闐焉耆疏
勒河西内属諸胡西域十六國隷隴右者為府五十一
州百九十八羌蠻隷劍南者為州二百六十一蠻隷江
南者為州五十一隷嶺南者為州九十二又有党項州
二十四不知其隷屬大凡州府八百五十六號為羈縻
云(會要凡羈縻之州八百都護府有六單于安西安北為大都護安南安東北庭為中都護六典大都護有)
(副有長史司馬漢宣帝始置都護唐永徽中始置安南安西大都護景雲三年置單于都護開元初置北庭都)
(護)關内道突厥州十九府五回紇州十八府九党項州
五十一府十五吐谷渾州二(都護有單于安北都督有夏州靈州慶州延州領之)
河北道突厥州二奚州九府一契丹州十七府一靺鞨
州三府三降胡州一高麗降戶州十四府九(都護有安東都督有)
(幽營州領之)隴右道突厥州三府二十七回紇州三府一党
項州七十三府一縣一吐谷渾州一四鎮都督府州三
十四河西内属諸胡州十二府二西域府十六州七十
二(分隷于北庭燕然安西都護涼州秦臨松州都督及洮州)劒南道諸羌州百六十
八諸蠻州九十二(分隷于松茂嶲雅黎戎姚瀘州都督)江南道諸蠻州五
十一(隷黔州都督)嶺南道諸蠻州九十二蜀爨蠻州十八(隷安)
(南都護桂邕峯州都督)武德元年臨塗内附而置塗州開南中
而置南寧昆協曲州二年以内稽部置遼州三年以牂
柯地置牂充州四年置姚髳尹曾矩七年置南龍西豫
貞觀元年置西仁崌州而龜林軌州党項叢洪南夀應
州置於二年三年定襄雲中都督嶂浮祐順西唐州置
於四年以拓拔部置西戎儒州及雅蛾炎向麟闊肆直
之置則五年也以徼外羌置西冉州及西滄之置則六
年也疏勒置于九年焉耆置于十八年呼延龜兹置于
二十年而堅昆之府燭龍之州及松漠毗沙歸順饒樂
臯蘭皆二十二年所置也定襄四州桑乾四州及新黎
瑤池皆二十三年所置也以至征高麗而置蓋遼巖三
州分骨利幹部而置元闕州分回紇部而置十八州九
府他如永徽之置渾河狼山金滿顯慶之置雙河隂山
拱州龍朔之置桑乾府吐火羅道儀鳳二年之置納晏
鞏奉浙州則由山洞之開咸亨三年之置總敦殷州則
由昆明之内屬及開元貞元之間廢置分合不可徧舉
(羈縻諸州皆傍塞外或寓名於夷落天寶後王官之戍北不踰河西止秦邠)州領于府如定
襄之四雲中之五桑乾之四呼延之三達渾之五是也
縣領于州如嵯州之一祐淳州之二諾州之三蓋州之
四是也
唐太宗併省州郡
志天下初定權置州郡頗多太宗元年始命併省(實錄一月)
(丁巳通鑑二月會要三月十日)今攷之志會要關内則泉稷林彭麟
州廢于元年南夏(會要五年)北吉魏羅正西和北連州廢于
二年(會要又廢利州)北仁廢于三年會州廢于六年八年則廢
西韓北永北基上州九年十一年則廢環豐州十三年
廢迴柘長化十七年(六月十七日)廢宜州河南則熊邵汝芮
管道沈息舒洧杞邳漣譚東泰廢于元年莒鄫廢于二
年(志莒八年鄫元年)嵩鼎仁東梁魯廢于三年八年九年戴北
譙廢于十七年六月河東則元年廢昌邵中介蓋西德
北温二年三年廢東和西定北和九年十七年廢受虞
吕韓河北則元年廢毛殷莘元廉蠡景澶礠滿東鹽六
年(十二月九日)廢棣州十七年六月廢黎井深觀山南則元
年省均重純直郢湖沙萬西康南井八年省東松鄀浙
二年九年十年(六月七日志十七年)省西平北澧静州十二年十
七年省覆温州隴右則八年省旦州十年十一年省米
烏州淮南則元年省方義霍谷州江南則豐池夷南雲
東嘉併于元年道州併于十七年牢州併于十八年郎
州併于十七年復置于十三年劍南則犍維併于元年
(二年復維州)蒙賢霸併于二年八年十三年嶺南則威齊至
前真十三州併于元年玉山至後真五州併于二年十
年南康茘晏之省十一十二年也潯岡至南建鷰九州
之廢十三十六十八年也李吉甫傳元和六年吉甫
奏今列州三百縣千四百(通典一千五百七十二縣)願詔有司博議
州縣有可併併之六典三都城内曰京縣(奉先同京城)通典
(曰赤縣)外曰畿縣又望縣八十五(通典七十八)餘為上中下縣
唐諸州名
志武德元年(六月十九日)更諸郡為州天寶二載以州為郡
(紀元年二月丙申會要元年正月二十日)乾元元年復以郡為州(紀至德二載十二月)
戊午復諸州及官名(考異云頒下四方已涉明年故皆云乾元元年)凡州郡縣無所更
置者皆仍隋舊凡乾元後所置州皆無郡名及其季世
所置州縣又不列上中下之第武德更州名若汾䕫
僰欒嵐岳白繡楚貞觀更州名若韶驩伊辯邵汝亳慈
媯忠萬道茂潘竇柳澄邕橫蒙雷容廉富昭康播龍朔
乾封緫章上元之際則更冀宜鬱林禺陸先天開元寶
應永貞大歷之際則更儀閬劒邠莫褒福蔡巒充處天
寶元年更郡名則關内七河南七河東四河北九山南
十一隴右淮南皆三江南嶺南皆九劔南十嶺南五管
(廣桂邕容安南)皆隷嶺南節度使咸通三年五月分兩道節度
(廣為東邕為西)會要崔涖議曰則天分割雍州為四益州為
三減削其權不使專統(大中元年正月勅古者郎官出為邑宰公卿外領郡符)
唐二十四府都督按察使
百官志武德初邊要之地置總管以總軍(六月七日)加號使
持節蓋漢刺史之任有行臺有大行臺其員有尚書令
一人掌管内兵民總判省事僕射貳之左右丞以下諸
司郎中略如京師七年(二月十二日)改總管曰都督總十州
者曰大都督貞觀二年去大字凡都督府有刺史以下
如故然大都督又兼刺史而不檢校州事其後都督加
使持節則為將諸將亦通以都督稱(會要開元元年著令戸滿二萬以上)
(為中都督不滿者為下都督府)景雲二年六月二十八日制於天下分
置都督府二十四察刺史以下善惡置司舉從事二人
秩比侍御史揚益荆并四州為大都督汴兖魏冀蒲綿
秦洪潤越十州為中都督皆正三品齊鄜涇襄安潭遂
通梁䕫十州為下都督府從三品其年七月詔置都督
議者以為權重難制罷之惟四大都督府如故置十道
按察使道各一人開元二年曰十道按察採訪處置使
至四年罷八年復置十道按察使秋冬巡視州縣十年
又罷十七年復置十道京都兩畿按察使二十年曰採
訪處置使分十五道天寶末又兼黜陟使乾元元年改
曰觀察處置使通鑑開元十五年五月癸酉上悉以
諸子慶王潭等領州牧刺史都督節度大使大都護經
略使實不出外十七年五月壬辰復置十道及京都兩
畿按察使
唐十五道
志景雲二年(六月壬午)分天下郡縣置二十四都督府以統
之既而以權重罷之(會要景雲二年五月分山南為東西兩道又自黃河已西分河西道)
開元二十一年又因十道分山南江南為東西道增置
黔中道及京畿都畿置十五採訪使檢察如漢刺史之
職關内道蓋古雍州之域為府二都護府二州二十七
縣百三十五京畿採訪使治京城内(京兆至邠州)關内採訪
使以京官領(隴州至鎮北)河南道蓋古豫兖青徐之域為府
一州二十九縣百九十六都畿採訪使治東都城内(東都)
(至汝州)河南採訪使治汴州(陜州至密州)河東道蓋古冀州之
域為府二州十九縣百一十採訪使治蒲州(河中至澤州)河
北道蓋古幽冀二州之域為州二十九都護府一縣百
七十四採訪使治魏州(孟州至安東)山南道蓋古梁荆二州
之域為府二州三十三縣百六十一東道採訪使治襄
州(江陵至金州)西道採訪使治梁州(興元至渠州)隴右道蓋古雍
梁二州之境為州十九都護府二縣六十採訪使治鄯
州(秦州至安西)淮南道蓋古揚州之域為州十二縣五十三
採訪使治揚州(揚州至申州)江南道蓋古揚州南境為州五
十一縣二百四十七東道採訪使治蘇州(潤州至漳州)西道
採訪使治洪州(宣州至邵州)黔中採訪使治黔州(黔州至溱州)劍
南道蓋古梁州之域為府一都護府一州三十八縣百
八十九採訪使治益州(成都至瀘州)嶺南道古揚州南境為
州七十有三都護府一縣三百一十四採訪使治廣州
(廣州至武安)通典開元二十一年(通鑑同)分為十五道置採
訪使以檢察非法京畿(治西京城内)關内(多以京官遙領)都畿(治東都城)
(内)河南(治陳留郡)河東(治河東郡)河北(治魏郡)隴右(治西平郡)山南東(治襄)
(陽郡)山南西(治漢中郡)劒南(治蜀郡)淮南(治廣陵郡)江南東(治吳郡)江南
西(治章郡)黔中(治黔中郡)嶺南(治南海郡)又於邊境置節度經略使
式遏四夷(節度使十經略守捉使三)大凡鎮兵四十九萬人戎馬八
萬餘疋會要開元二十二年二月十九日(辛亥)初置十
五道採訪處置使以盧絢等為之張九齡奏置(李尚隠傳二十二年置京)
(畿用中丞盧奐大夫不充使永泰後大夫王翊崔渙等乃為之)通鑑乾元元年五月壬午停採訪使改黜陟
(使為觀察)武德令三萬戶已上為上州永徽令二萬戶以
上為上州顯慶元年九月十二日勅戶三萬以上為上
州二萬以上為中州開元十八年三月七日勅戶四萬
以上為上州二萬五千戶為中州不滿二萬為下州緣
邊州三萬戶以上為上二萬戶以上為中其親王任中
下州刺史亦為上州去任仍舊凡天下三百六十州自
後併省迄于天寶凡三百三十一州存焉而羈縻之州
八百尹京之府有三(京兆河南太原)大都督府有五(潞揚益荆幽)都
護府有六(單于安西安北為大安南安東北庭為中)又有上中下都督府凡
天下軍有四十府有六百三十四鎮有四百五十戍有
五百九十守捉有三十五(會要)理道要訣唐郡府三百
二十八縣千五百七十三折衝府五百九十三鎮二百
四戍三百九十三寺五千一百八十五驛千三百八十
八觀千八百五關二十七(通典同)通鑑開元二年閏二
月丁卯復置十道按察使以益州長史陸象先等為之
四年閏十二月辛丑罷
晉傅咸上言曰舊都督有四今并監軍乃盈於十夏禹
敷土分為九州今之刺史幾向一倍戶口比漢十分之
一而置郡縣更多空校牙門無益宿衛而虛立軍府動
有百數五等諸侯復坐置官屬以為當今之急先并官
省事静事息役
唐依漢法於四邊立都護府以鎮重邊陲招懷憬俗開
元時安東都護府在營州東界至洛陽二千九百里安
南都護府在交阯至洛陽七千二百里安西都護府在
龜兹至洛陽八千三百里安北都護府在中受降城至
洛陽二千二百里(制旨兵法)
唐嶺南五府
六典廣循至瓊振(廣府管内)桂昭至古嚴(桂府)容藤至平琴(容府)
邕賓至環澄(邕府)安南驩愛至福祿龐(安南管内)凡七十州其
五府又管羈縻州通典嶺南五府經略使理南海郡
統經略軍(南海)清海軍(恩平)桂管容管鎮南(安南)邕管經略使
(通鑑云統桂容邕交四管治廣州)
唐十節度經略使(又見兵制)
通典節度使十鎮西(治安西)北庭(都護府)河西(武威)朔方(靈武)河
東(太原)范陽(范陽)平盧(柳城)隴右(西平)劒南(蜀郡)嶺南(南海)五府經略
使又有經略守捉使三以防海宼(長樂郡經略使東萊東牟郡守捉)
通鑑天寶元年正月壬子分平盧别為節度是時天下
聲教所被之州三百三十一羈縻之州八百置十節度
經略使以備邊安西節度撫寧西域治龜兹城兵二萬
四千北庭節度防制突騎施堅昆治北庭都護府兵二
萬人河西節度斷隔吐蕃突厥治涼州兵七萬三千人
朔方節度捍禦突厥治靈州兵六萬四千七百人河東
節度與朔方犄角以禦突厥治太原府兵五萬五千人
范陽節度臨制奚契丹治幽州兵九萬一千四百人平
盧節度鎮撫室韋靺鞨治營州兵三萬七千五百人隴
右節度備禦吐蕃治鄯州兵七萬五千人劒南節度西
抗吐蕃南撫蠻獠治益州兵三萬九百人嶺南五府經
略綏静夷獠治廣州兵萬五千四百人此外又有長樂
經略福州領之兵千五百人東萊守捉萊州領之東牟
守捉登州領之兵各千人凢鎮兵四十九萬人馬八萬
餘匹開元之前每歲供邊兵衣糧費不過二百萬天寶
之後邊將奏益兵浸多每歲用衣千二十萬匹糧百九
十萬斛(四載二月己酉以朔方王忠嗣兼河東自朔方至雲中邊數千里要害之地悉列置城堡斥)
(地各數百里)
唐開元戶部帳
志開元天寶之際東至安東西至安西南至日南北至
單于府蓋南北如漢之盛東不及而西過之開元二十
八年戶部帳凡郡府三百二十有八縣一千五百七十
三戶八百四十一萬二千八百七十一口四千八百一
十四萬三千六百九應受田一千四百四十萬三千八
百六十二頃(通典同)六典開元二十二年數天下之戶
八百一萬八千七百一十口四千六百二十八萬五千
一百六十一
唐來威國
舊紀天寶三載十月丁未改史國為來威國
開寶并省嶺南州縣
開寶五年四月上按嶺南圖籍州縣多而戶口少命知
廣州潘美轉運使王明度其地里并省以便民甲午初
廢白州及常樂州五月乙丑廢澄賓等十三州又廢縣
四十九十一月甲戌又廢春勤二州及七縣又廢南義
州開寶二年十月契丹藏才千酋長王甲帥衆來降
置豐州以處之(自是世襲)三年七月丙辰減州縣官員數
太祖禦戎不勤遠略夏州李彝興河西折御勲朔方馮
繼業許以世襲邊圉無事帝騭下民集大命于藝祖
厥既百神受職六服軌道迺惟李唐叔季彊藩畔援五
代八姓民生如燬圖所以久長治之策肆發宸指召諸
鎮以還邸遣廷紳以牧民
開寶較州縣數
開寶九年十二月史官較州縣數元年有州百十一縣
六百三十八戶九十六萬七千三百五十三至是州二
百九十七縣千八十六戶二百五十萬八千九百六十
建隆元年五月詔天下縣除赤畿次赤次畿外重升降
地望四千戶以上為望三千戶以上為緊二千戶以上
為中不滿千戶為中下五百戶以下為下每三年一次
升降乾德二年七月己丑詔階成二州並直隷京師太
平興國二年八月戊辰罷節鎮領支郡之制從右拾遺
李瀚之言也七年五月辛亥以涇州直屬京太祖平
湖南始令潭州等属京其後大縣亦有直属者興元之
三泉是也太宗即位之初命高保寅守懷得自奏事(懷州)
(故隷河陽)至是邠寧涇原等州並屬京節鎮無領支郡者矣
建隆元年七月己未始以知州易方鎮十一月乙丑始
以朝臣監諸州稅乾德元年四月乙酉州置通判(始命賈玭)
(等通判湖南諸州)六月庚戌始命常參官知縣
淳化十道至道十五路(租稅)
淳化四年十月分十道五年十月罷(見三司使)國初罷節
鎮統支郡以轉運使領諸路事其合别未有定制至道
三年始定為十五路(京東京西河北河東陜西淮南江南湖南湖北兩浙福建西川陜西)
(路廣東廣西咸平三年三月戊辰荆湖南北路始置兩使)凡租稅有穀帛金鐵物産
四類穀之品七布帛絲綿之品十金鐵之品四物産之
品六至道末歲收穀二千一百七十一萬七千餘石錢
四百六十五萬餘緡絹一百六十二萬餘疋紬絁二十
七萬三千餘疋絲綿六百五十餘萬兩云後又增三路
為十八路(國初西川路開寶六年始分陜西路咸平四年分川峽為四路益梓利䕫天聖八年分江)
南為東西路(皇祐三年正月二十四日分淮南為東西揚廬熙寧五年八月二十四日分京西為南北十二)
(月十三日分陜西為二永興秦鳳六年七月二十七日分河北為東西)熙寧五年十月
以熙河洮岷通遠軍為熙河路(王韶取洮河王贍夷青唐王厚復湟鄯遂建熙)
(河一道)十一月陜西分六路各置經略司(永興鄜延環慶涇原秦鳳熙河)
政和中初置珍思承溱播五郡宣和末廢其四紹興
二年欲省珍州後不果廢十四年九月丁酉分利州為
東西兩路司馬光曰上下一千七百餘年天下一統
者五百餘年而已大觀元年十二月癸巳詔東南
久安兵勢寡弱人輕易搖當謹不虞之戒可以揚
江寧杭越洪荆南潭福及廣桂為帥府真江潤明
虔靖邵泉封邕為望郡帥府仍兼總管用侍從官
望郡以郎官以上為之又詔帥府屯兵二千望郡
一千
慶歷省縣邑
慶歷四年五月己丑省河南府潁陽夀安偃師緱氏河
清五縣為鎮又析王屋縣隷孟州省孟州汜水縣為行
慶關隷河南時參政仲淹以天下縣邑多役衆民貧故
首自河南府省之未幾悉復
熙寧省州縣
熙寧中省併天下州縣迄八年凡廢州軍監三十一(儀滑)
(至宣化)廢縣一百二十七(晉之趙城至潤之延陵)九域志載省廢
州軍京東軍一(廣齊)京西軍一(光化)河北軍二(通利承天)陜西州
三(乾儀綏)河東州二(沁慈)軍二(平晉静樂)淮南軍二(天長漣水)兩浙軍
二(順化江隂)荆湖州一(復)軍二(漢陽荆門)利州路州二(集壁)軍一(大安)
廣南路州二十五(富至崖)軍一(太平)
建炎十九路
建炎元年六月己卯宰臣李綱請以河北地建為藩鎮
是以兵力援之而於沿河沿淮沿江置帥府要郡次要
郡以備控扼沿河帥府十一沿淮帥府二沿江帥府六
大率自川陜廣南外總分為十九路每路文臣為安撫
使馬步軍都總管總一路兵政許便宜行事武臣副之
要郡以文臣知州領兵馬鈐轄次要郡以文臣知州領
兵馬都監許參軍事皆以武臣為副沿河帥府八軍要
郡六軍次要郡三軍非要郡二軍沿淮帥府五軍要郡
三軍次要郡二軍非要郡一軍沿江帥府五軍要郡三
軍次要郡二軍非要郡半軍軍二千五百人自帥府外
要郡三十九次要郡三十八總為兵九十六萬七千五
百人非要郡不預又别置水軍帥府兩將要郡一將從
之先遣楊觀復往江淮造舟丙戌詔京東西河北東路
永興軍江淮荆湖等路皆置帥府要郡屯兵有差(初綱欲因)
(帥府以㝢方鎮之法)四年五月京畿東西湖北淮南分為鎮置鎮
撫使㳂江分三路置安撫大使鄂江池州置司(又詔浙西置司鎮江)
建炎元年五月辛卯趙子崧建三屯之議陜西河東北
之兵合六萬人一屯澶淵一屯河中陜華一屯青鄆壬
辰胡舜陟言以三京關陜析為四鎮拱滑潁昌隷東京
鄭汝河陽隷西京恩濮開德隷北京同華陜府隷京兆
擇人為節帥詔付三省議格
大江七渡
紹興二年八月辛丑司諫吳表臣言大江之南上自荆
鄂下至常潤不過十郡之間其要不過七渡上流最急
者三荆南之公安石首岳之北津中流最緊者二鄂之
武昌太平之采石下流最緊者二建康之宣化鎮江之
瓜洲此七渡當擇官兵修器械其餘數十處或道路迂
曲水陸不便非大軍往來徑捷之處略為之防足矣詔
以付沿江守帥甲辰給事中程瑀言三國東晉雖各保
長江實宿重兵於淮南紹興二年九月乙丑初命沿
江岸置烽火臺以為斥堠自當塗之褐山東采石慈湖
繁昌三山至建康之馬家渡大城堙池州之鵲頭山凡
八所旦舉煙暮舉火各一以為信有警即三之用李綱
請也五年李綱言淮甸荆襄東南屏蔽六朝能保守江
左以強兵巨鎮盡在淮南荆襄間今當於淮南東西及
荆襄置三大帥屯重兵以臨之以揚廬襄陽為帥府分
遣偏師進守支郡小築城壘如開新邊淮東以江東路
財用淮西以江西荆襄以湖北財用給之徐議營田使
自贍養假以歲月藩籬成矣近年以來大將握重兵於
江南將吏守空城於江北雖有天險初無戰艦水軍之
制故敵人侵伺淮南有藩籬形勢之固然後建康可都
四年知建康吕祉上東南防守利便三卷胡安國曰
欲固上流必先保漢沔欲固下流必先守淮泗欲固中
流必以重兵鎮安陸魏武困於居巢曹丕困於濡須
拓跋困於瓜洲苻堅困於淝水皆不得渡左傳昭十
七年楚司馬子魚曰我得上流注順江而下易用勝
敵吳志魏文帝出廣陵望大江曰彼有人焉未可
圖也
宋朝郡國名
景祐三年正月翰學承旨章得象等評定三等國名(今以)
(司封格參訂)
趙晉梁宋夀
昇韓襄慶蜀
寧光均端嘉
潁康恭定建
英延以上不封
秦(秦川)齊(臨菑營丘)魏(大名)燕(薊城)楚(彭城)
魯曲阜(以上舊大)陳(宛丘)吳(姑蘇)越會稽(於越)以上
(舊次今升)夏(朔方)商(上洛商於)周(雒陽)漢(廣漢)
唐唐城(泌陽)今添徐(徐方徐土)冀(冀方信都)雍(西河)
揚(廣陵淮海)益(華陽)鎮(真定)鄧(南陽)邠(豳土新平)
兖(濟河)荆(荆南)鄆(東平)涼(武威)潭(長沙)
豫(荆河汝南)以上大國
衛(淇水)鄭(滎陽原武)蔡(上蔡汝南)曹(濟隂)許(許田許昌)
代(鴈門)瀛(河間)岐(岐陽)隨(漢東)邢襄國(鉅鹿)以上
(舊次)涇(涇水)廣(南海番禺)福(閩山長樂)華(華隂)
宿(符離)密(高密密須)潞(上黨潞氏)蘇(姑蘇)相(安陽)
婺(東陽)以上次國
江(尋陽)滕(公丘)向(向城)黃(黃岡齊安)紀(東莞)
譙(譙城)原(原田)弦祁(蒲隂)鄶(檜城)
耿舒(龍舒)介(膠西)道(舂陵)酆(始平豐水)
蔣(期思)蕭(蕭邑)郕(成陽郕鄉)譚(平陵)霍(霍邑)
䕫(䕫門)萊(東萊)郇(又作荀栒)栒邑鄅(開陽)
郯(東海)芮(芮城)薛鄖(鄖城)莒(城陽)
鄣羅(羅水)郜(郜城)鄎戴(考城)
桐(桐城)遂(遂寧)管(京縣管城)沈(平輿)虞(大陽)
應(城父應鄉)息(新息)任(任城)崇(崇城)滎(滎南)
扈濮(濮陽)巢觀(以上舊小國)
安(安陸)申(義陽申土)虢弘農(虢城以上舊次今小)邾(鄒邑)
杞(雍丘)賈鄫(鄫土)䢵巴(巴川)
夷穀(穀城)頓麇黎(漢源)
葛蓼項聃茅(茅鄉)
胙(胙城胙亭)庸畢滑(靈河)鄀(商密鄀縣)
牟(東牟)權(權城)甘(張掖)祭尹(尹氏)
温(河内)毛樊(樊城)成(同谷)單
劉(劉亭)鞏邵(召南)弼鄘
韋(豕韋韋城)鬲(有鬲)甯杜(枉陵)吕(甫侯)
皖皖城(以上春秋國名)留邰(有邰)鄠(扈城)
郿(郿城)焦宛(宛城)酇(酇城)穰
葉(方城)郢(石城)鄢(鄢陵宜城)緡劇
費(武城)繒郚隴(汧陽)范
程(安陵程邑)鄱(番陽)鄃(善陸)潘涪(涪陵)
遼(遼陽樂平)嬴絳(絳水)汲(汲城)梧(蒼梧)
軹營(柳城)翕秺藺
易(上谷)鄗(高邑)洮(洮陽)昌(昌元)翟
陸淄(淄川)卞(一作汴)綸(以上秦漢以來公侯)
盧翼(臨翼翼城)鄒(鄒邑)房(房陵)襃
沛(沛邑)邳(下邳)彭(濛陽大彭)竇鄂(武昌鄂渚)
鄴(鄴城)薊汧(汧陽)沔(沔陽)沂(琅邪)
肅(酒泉)岷(和政)郳(小邾)鄯莘(有莘)
順(順義)渝(渝水)郫蒲(河東)酅(紀邑安平)
豐九原(以上周唐以來封公)棣(樂安)儀(樂平)懷(河内)
永(零陵)盛濟(濟陽)信(廣信)義
睦(嚴陵新定)丹(咸寧宜川)恩簡(簡池陽安)忻(定襄)
韶(曲江韶石)循(海豐)愿雅(盧山)通(通川)
虔(贛川)資(資中)昭(平樂)欽(寧越)珍(珍川樂源)
漵(南溪)集和(歷陽)衡(衡陽)會
撫(臨川)岳(巴陵岳陽)袁(宜春)桂(桂林)蘄(蘄水)
澧(澧浦)深(饒陽)洋(洋川)鄜(洛交)瓊(瓊山)
茂(汶山通化)衢(信安姑蔑)澶(澧淵)德(平原)吉(廬陵)
景(景城)郴(桂陽郴山)博(博平)賀(臨賀)惠惠陽(以上唐及五)
(代王封)潤丹陽(朱方)本朝封王秀嘉禾(秀水)以上小國
邘(邘城)郃(洽陽郃陽)潛(灊山)廬(合肥)澤(晉城高平)以
上小國(見司封格)
郡名
紹興司封格防禦州自琅邪以下凡三十五軍事州
自淄至滁凡(闕)百有七
夀春淮陽延安遂寧京兆
黃平普安平陽鉅鹿已上不封
河南(西京雒邑)洛陽河内(懷懷水)河池(鳳梁泉)西河(汾介休)
汾水清河(恩貝甘陵)睢陽(南京宋城)商丘濟陽(濟鉅野)
饒陽(深鹿城)汧陽(隴汧源)隴東歴陽(和當利)濮陽(濮鄄城)
滏陽(磁滏水)山陽(楚淮隂)東楚池陽(池秋浦)鄱陽(饒番江)
桂陽(郴郴江)衡陽(衡蒸湘)衡山澧陽(澧澧浦)涔陽
潭陽(沅沅陵)濛陽(彭彭門)德陽(漢廣漢)綿竹永陽(滁滁陽)
資陽(資資川)資中潮陽(潮揭陽)真陽(英德英山)邵陽(寶慶邵陵)
陽安(簡簡池)東牟(登文登)東萊(萊膠水)萊陽東海(海朐山)
巴東(歸建平)秭歸南充(果順慶果山)宕渠南溪(叙僰道)
南賓(忠忠南)南浦(萬萬川)隴西(渭渭源)襄武巴西(綿左綿)
平原(德安德)平涼(原彭陽)平樂(昭)高平(澤晉城)恩平(南恩陽江)
廣平(洺洺水)博平(博聊城)樂平(遼遼陽)遼山西平(西寧令居)
湟水江華(道舂陵)江油(龍龍門)涪關清江(施夜郎)
潯江(潯潯水)海豐(循循陽)龍川海康(雷雷陽)海陵(泰海陽)
臨海(台天台)赤城淮安(唐泌陽)方城泌水唐城
臨淮(泗下邳)安化(慶順化)慶陽安鄉(河安昌)枹罕
安岳(普普康)安城(賓南賓)齊安(黃黃岡)邾城新安(徽紫陽)
歙水信安(衢太末)姑蔑咸安(蓬蓬池)樂安(棣厭次)
文安(莫任丘)寧浦(横横浦)寧越(欽欽水)咸寧(丹丹陽)汾川義
川大寧(隰隰川)會寧(會)巴川(合石照)銅梁
通川(達賨城)維川(威維城)冉駹淄川(淄淄水)臨川(撫)
廬陵(吉吉水)螺川零陵(永浯溪)景陵(復沔陽)毗陵(常延陵)
夷陵(峽西陵)峽山涪陵(涪涪江)陵水(化羅川)昌元(昌永昌)
昌化(石離石)盛山(開開江)連山(連陽山)盧山(雅嚴道)隣山(渠隣水)
流江同谷(成西康)富水(鄂石城)上洛(商商洛)洛南
上饒(信廣信)臨汀(汀平沙)長汀臨賀(賀賀江)臨封(封封川)
臨卭(卭卭峽)和義(榮榮南)榮德通義(眉峨眉)眉山
感義(藤鐔江)和政(西和岷山)順政(興沔水)新興(新)始興(韶曲江)
漳浦(漳臨漳)劍浦(南劍延平)合浦(廉廉江)盧溪(辰辰陽)彭原(寧興寧)
漢源(黎沈黎)莋都樂源(珍)通化(茂汶山)汶川
清化(巴巴江)巴龍城(柳柳江)金城(蘭臯蘭)允吾
永嘉(温東嘉)東甌蘄春(蘄蘄水)宜春(袁宜陽)袁山
魏(北京大名)汲(衛淇水)虢(虢弘農)虢略絳(絳新田)曲沃
鴈門(代代郡)蒲隂(祁鼓城)鍾離(濠濠水)濠梁定襄(忻秀容)
武都(階武川)福津縉雲(處括蒼)蒼梧(梧)懷澤(貴義山)
高涼(高)鬱林(州同鬱平)樓煩(嵐合河)仁夀(隆陵陽)
浙西路府四(臨安平江鎮江嘉興)州三(常嚴安吉)軍一(江隂)浙東路府二
(紹興慶元)州五(婺温衢處台)江東路府二(建康寧國)州五(池徽饒信太平)軍二
(廣德南康)江西路府一(隆興)州六(贛袁吉江撫瑞)軍四(興國建昌臨江南安)淮東
路州七(揚真泰滁通淮安寶應)軍二(招信高郵)淮西路府一(安慶)州六(廬黃)
(和濠光蘄)軍二(無為安豐)湖南路府一(寶慶)州六(潭衡郴道永全)軍二(桂陽武岡)
湖北路府三(江陵常德德安)州九(鄂岳澧歸峽辰沅靖復)軍四(信陽夀昌漢陽荆門)
福建路府一(建寧)州五(福泉汀漳南劍)軍二(邵武興化)京西路府一(襄陽)
州四(隨房均郢)軍二(棗陽光化)廣東路府三(肇慶德慶英德)州十一(廣潮韶連)
(惠南雄新封梅循南恩)廣西路府一(静江)州二十一(客賀邕鬱林象廉梧藤融柳宜)
(昭潯貴賓横化高雷欽瓊)軍三(萬安朱崖昌化)成都路府三(成都崇慶嘉定)州十一
(眉漢卭緜彭黎雅簡隆威茂)軍二(永康石泉)潼川路府四(潼川遂寧順慶紹熙)州七
(瀘資普昌叙合渠)軍三(懷安廣安長寧)監一(富順)利州路府三(興元隆慶同慶)州
十二(利金洋沔閬階龍鳳文蓬巴西和)軍二(天水大安)䕫路府二(紹慶重慶)州九
(䕫達施思忠開珍萬涪)軍三(雲安南平梁山)監一(大寧)寶祐五年築荆山
為懷遠軍(淮西)六年築黃平為鎮遠州(湖北)景定三年漣水軍
陞安東州咸淳七年城五河為安淮軍
理道要訣云顓頊制九州堯遭洪水天下分絶使禹平
水土還歸九州舜攝帝位分為十二州夏殷周皆為九
州兩漢皆為十三州魏十二州蜀二州吳四州晉十九
州宋二十二州齊二十三州梁百七州陳四十二州後
魏百十一州北齊九十七州後周二百十州隋置司隷
刺史分部巡察(不詳州名)唐十五部(諸道則前代州制也)
玉海卷十八
