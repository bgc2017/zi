卷一百八十三
玉海卷一百八十三
宋王應麟撰
食貨
府庫(武庫附)
周官有太府内外天玉泉府而無掌庫之官蓋府庫
通言曲禮在府言府在庫言庫天有天庫藏府之星
(軫南衆星曰天庫金十六星天之武庫)
商六府
曲禮天子之六府曰司土司木司水司草司器司貨典
司六職注此殷時制也周則皆属司徒司土土均也司
木山虞也司水川衡也司草稻人也司器角人也司貨
卝人也大禹謨六府水火金木土榖
湯武五庫
月令季春之月命工師令百工審五庫之量金鐵皮革
筋角齒羽箭幹脂膠丹漆毋或不良蔡邕月令章句
曰一曰車庫二曰兵庫三曰祭器庫四曰樂庫五曰宴
器庫樂記武王克殷車甲衅而藏之府庫而弗復用
商子湯武既破桀紂天下大定築五庫藏五兵偃武
事行文教周官職金有兵器之府淮南子楚有高
庫之兵
周九府管氏九府書
漢志太公為周立九府圜法注周官太府玉府内府外
府泉府天府職内職金職幣(六府在太宰泉府地官天府春官職金秋官)
周禮大府(下大夫二人上士四人下士八人為王治藏之長若今司農)掌九貢九賦
九功之貳以受其貨賄之入頒其貨(金玉曰貨)于受藏之府
(若内府也)頒其賄(布帛曰賄)于受用之府(若職内也)凡官府都鄙之吏
及執事者受財用焉凡頒財以式法授之關市之賦以
待王之膳服邦中之賦以待賓客四郊之賦以待稍秣
家削之賦以待匪頒邦甸之賦以待工事邦縣之賦以
待幣帛邦都之賦以待祭祀山澤之賦以待喪紀幣餘
之賦以待賜予凡邦國之貢以待弔用凡萬民之貢以
充府庫凡式貢之餘財以供玩好之用凡邦之賦取具
焉歲終則以其貨賄之入出會之(淮南道應訓曰楚有太府之貨是楚亦有)
(太府也)玉府(上士二人中士四人)掌王之金玉玩好兵器凡良貨
賄之藏共王之服玉佩玉珠玉(天子佩白玉而玄組綬佩玉上有葱衡下有雙)
(璜衝牙蠙珠以納其間服玉冠飾十二玉)王齊則共食玉合諸侯則其珠槃
玉敦凡王之獻金玉兵器文織良貨賄之物受而藏之
凡王之好賜共其貨賄(獸人皮毛筋骨入于玉府䱷人凡䱷征入于玉府澤虞守其財)
(物以時入于玉府㕓人則斂其皮角筋骨逐師則入野職野賦職金則入玉石丹青)内府(中士二人)
(主良貨賄藏在内者)掌受九貢九賦九功之貨賄良兵良器以待
邦之大用凡四方之幣獻之金玉齒革兵器凡良貨賄
入焉凡適四方使者共其所受之物而奉之凡王及冢
宰之好賜予則共之(典婦功共王及后之用頒之于内府)外府(中士二人主泉)
(藏在外者)掌邦布之入出以共百物而待邦之用凡有法者
共王及后世子衣服之用凡祭祀賓客會同軍旅共財
用之幣齎賜予之財用凡邦之小用皆受焉歲終則會
惟王及后之服不會注布泉也(其藏曰泉其行曰布有法百官之公用也泉始一品景)
(王鑄大泉而有二品)泉府(上士四人中士八人下士十有六人)掌以市之征布斂
市之不售貨之滯於民用者以其賈買之物楬而書之
以待不時而買者各從其抵都鄙從其主國人郊人從
其有司然後予之凡賖者祭祀無過旬日喪紀無過三
月凡民之貸者與其有司辨而授之以國服為之息(康成)
(以莽制擬國服)凡國事之財用取具焉歲終則會其出入而納
其餘(司市以泉府同貨斂賖㕓人斂㕓布入泉府珍異有滯者斂而入膳府)天府(上士一人)
(中士二人言天者尊此所藏若天物然)掌祖廟之守藏與其禁令(祖廟始祖后稷)
(之廟其寳物世傳守之若魯寳玉大弓者)凡國之玉鎮大寳器藏焉若有大
祭大喪則出而陳之既事藏之凡官府鄉州及都鄙之
治中(鄭司農云治中謂其治職簿書之要)受而藏之以詔王察羣吏之治
上春釁寳鎮及寳器季冬陳玉以正來歲之媺惡若遷
寳則奉之若祭天之司民司禄(司民軒轅角也司禄文昌第六星或曰下能)
而獻民數榖數則受而藏之(鄉大夫鄉老及鄉大夫羣吏獻賢能之書于王再拜)
(受之登于天府大司寇盟書登于天府小司寇及大比登民數自生齒以上登于天府又司民内史司會冢宰)
(貳之又歲終獄訟登中于天府)職内(上士二人中士四人注若今少内)掌邦之賦入
辨其財用之物而執其總(總其凡目之書)以貳官府都鄙之財
入之數(總者其要數者其詳也執要御詳)以逆邦國之賦用凡受財者
受其貳令而書之(貳令若今御史所寫下本奏王所可者書之)及會以逆職
歲與官府財用之出而叙其財以待邦之移用(大府注受用之)
(府若職内)職幣(上士二人中士四人)掌式法以斂官府都鄙與凡用
邦財者之幣振掌事者之餘財皆辨其物而奠其錄以
書楬之以詔上之小用賜予歲終則會其出凡邦之會
事以式法贊之(司書叙財受幣入于職幣職歲凡上賜予以叙與職幣授之)職金
(上士二人下士四人)掌凡金玉錫石丹青之戒令受其入征者辨
其物之媺惡與其數量楬而璽之入其金錫于為兵器
之府入其玉石丹青于守藏之府(守藏府玉府内府也)入其要(入于)
(大府)旅于上帝則共其金版饗諸侯亦如之(槀人掌受財于職金以齎)
(其工)爾雅九府(與漢書注異)醫無閭之珣玗琪會稽之竹箭
梁山之犀象華山之金石霍山之珠玉崑崙之璆琳琅
玕幽都之筋角斥山之文皮岱岳之五榖魚鹽通典
太公立九府之貨史記吾讀管氏輕重九府注劉向
别錄曰九府書民間無有索隠曰錢之府藏其書論鑄
錢之輕重鹽鐵論文學曰管仲設九府徼山海
周五府
列子周穆王築中天之臺五府為虚而臺始成
左傳晉軍府(成七年注軍藏府也)魯長府(昭二十五年)魯有府人楚高府(襄十)
(六年)鄭襄庫襄三十年(鄭有府人庫人)呂氏春秋荆葉公發太府
之貨予衆出高庫之兵以賦民
周酒府
天官酒人凡事共酒而入于酒府注入于酒正之府者
是王燕飲之酒酒正當奉之漿人共王之六飲水漿
醴涼醫酏入于酒府注亦酒正當奉之
魯大庭氏庫
禮誦訓道方志注若魯有大庭氏之庫左傳昭五年
攻諸大庫之庭注魯城内有大庭氏之虚於其上作庫
昭十八年五月壬午宋衛陳鄭火梓慎登大庭氏之
庫以望之注大庭氏古國名在魯城内魯於其上作庫
高顯故登以望氣正義先儒云炎帝神農氏一曰大庭
氏大庭嘗都於魯漢郡國志魯國有大庭氏庫詩
正義詩譜云魯國中有大庭氏之庫則大庭氏亦居茲
乎
漢御府
史文紀發御府金錢賜張武以愧其心三王世家虚
御府之藏以賞元戎百官表少府属官有御府尚方
等七官令丞注師古曰主天子衣服也(霍光使中御府令高昌)
食貨志武帝解乘輿駟出御府禁臧宣紀賜御府衣
入未央宫列傳賈山至言發御府金賜大臣宗族
李尋待詔黃門食大官衣御府谷永元延元年對曰
臣願陛下勿許加賦之奏益減太官導官中御府均官
掌牲廪犧用度止尚方織室京師郡國工服官發輸造
作以助大司農王莽傳長樂御府中御府及都内平
準帑臧錢帛珠玉甚衆後百官志御府令一人六百
石典作衣服(宦者)黃瓊傳上䟽曰尚方御府息除煩費
楊賜傳賜御府衣魏楊阜遷少府召御府吏問後
宫人數
秦始皇三十六年使御府視璧
漢武庫令
高帝紀七年二月蕭何治未央宫立武庫太倉(黃圖武庫在未)
(央宫)史記樗里子傳漢長樂宫在東未央宫在西武庫
正直其墓(墓在渭南章臺之東)百官表武庫属中尉執金吾有
令丞(專主兵器而天子又自有若盧以藏兵器考工室以主作器械考工令主作兵器弩弓鎧之属器成)
(則傳執金吾入武庫)食貨志武帝時擊南粤西羌邊兵不足發
武庫工官兵器以澹之列傳叔孫通論惠帝作復道
築武庫南田蚡嘗請考工地益宅上怒曰君何不遂
取武庫毋將隆當哀帝時為執金吾上使中黃門發
武庫兵前後十輩送董賢及乳毋王阿舍隆奏言武庫
兵器天下公用國家武備繕治造作皆度大司農錢大
司農錢自乘輿不以給共養勞賜一出少府别公私示
正路也(京師有武庫掌於中尉又有若盧藏兵器考工室作器械以少府主之而武庫兵以大司農錢)
(為之)古者諸侯方伯得顓征伐廼賜斧鉞漢家邊吏職在
距寇亦賜武庫兵皆任其事然後蒙之春秋之誼家不
藏甲請收還武庫杜欽以王鳳奏為大將軍軍武庫
令職閒無事欽所好也楊僕武帝責以武庫日出兵
而陽不知戾太子據出武庫兵燕王旦詐言以受
詔領庫兵飭武備成紀建始元年正月立河間王弟
上郡庫令良為王注如淳曰漢官北邊郡庫官之兵器
所藏故置令上郡庫令亦綠邊之特置庫者(郡國庫兵蓋以筭賦錢充之)亭長亦習設備之
(兵見後漢百官志注)西京賦武庫禁兵設在蘭錡申屠聖之
反於潁川也亦盜庫兵(陽朔三年六月)廣漢鄭躬(鴻嘉三年十一月)山
陽蘇令(永始三年十二月)皆盜庫兵後官志武庫令
漢雒陽武庫
魏相傳田千秋子為雒陽武庫令霍光曰武庫精兵所
聚故用丞相子為令吳王濞傳桓將軍曰疾西據雒
陽武庫阻山河之險以令諸侯天下定矣周亞夫傳
趙涉遮說曰將軍從此右去走藍田出武關抵雒陽直
入武庫擊鳴鼓諸侯聞之以為將軍從天而下史記
齊王閎世家上曰洛陽有敖倉武庫(褚先生云)後堅鐔傳
與朱鮪戰洛陽武庫下注洛陽記建始殿東有太倉倉
東有武庫藏兵之所世祖初即位時已有之馬嚴傳
顯宗拜將軍長史將兵屯西河敕嚴過武庫祭蚩尤帝
親御阿閣觀之後天文志奎主武庫兵(晉志奎十六星天之武庫)
(隋志星有天庫兵車之府)五行志光和元年蔡邕對曰武庫禁
兵所藏東垣庫之外障輿服志輕車建矛戟幢麾&KR1945;
輒弩箙藏在武庫李尤武庫銘搏噬爪牙鋒距之先
毒螫芒刺矛矢以存聖人垂象五兵以陳
漢靈金内府
三輔黃圖高祖斬白蛇劍藏於寳庫惠帝即位以此庫
貯禁兵器名曰靈金内府(又見劍類)
漢委府
後百官志餘均輸等皆省注鹽鐵論大夫曰往者郡國
各以物貢輸往來煩雜物多苦惡故郡置輸官曰均輸
開委府于京師以籠貨物賤則買貴則賣是以縣官不
失實商賈無所利曰平準
漢少府
見官制百官表少府掌山海池澤之稅以給共養詹
事屬官私府長一人丞一人後百官志凡山澤陂池
之稅名曰禁錢屬少府世祖改属司農中宫私府令一
人六百石主中藏幣帛丞一人史記太倉公傳齊中
御府長信路温舒傳遷廣陽私府長注師古曰藏錢
之府天子曰少府諸侯曰私府田叔傳魯王發中府
錢注王之財物藏也(闕)傳館陶公主令中府注掌
金帛之臧梁王傳鴻嘉中梁太傅奏收兵杖藏私府
文翁傳減省少府用度買刀布蜀物齎計吏以遺博
士注師古曰少府郡掌財物之府以供太守者也魏
楊阜傳上䟽曰昔邵信臣為少府於無事之世而奏罷
浮食中少府(王昌韓勲)
漢少内(又見錢幣)
丙吉傳少内嗇夫白吉注師古曰少内掖庭主府藏之
官也淮南時則訓六月官少内周禮職内注若今
泉所入謂之少内䟽案王氏漢官解云小官嗇夫各擅
其職謂倉庫少内嗇夫之屬少内藏聚似今之少府但
官卑職碎以少為名表内官長丞初属少府中属主
爵後属宗正(内官長賜見於眭孟之傳内官有獄見於東方朔傳)律歷志度者
分寸尺丈引職在内官廷尉掌之史景紀中六年四
月以大内為二千石(韋昭云大内京師府藏)置左右内官索隠主
天子私財曰少内正義謂主天子私財物曰少内屬大
内(見官名)
漢中黃藏府
桓帝紀建和元年五月芝草生中黃藏府注漢官儀曰
掌中幣帛金銀諸貨物官志少府屬官有中藏府令
一人秩六百石(丁孚漢儀中官藏令秩千石比御府令)韋彪傳中藏府
受賜錢二十萬段紀明傳敕中藏府調金錢綵物助
軍費王莽傳黃門鈎盾臧府文選注曹植令曰皇
帝損乘輿之副竭中黃之府晉志少府統中黃左右藏
等令
魏御府
魏志王觀傳少府統三尚方御府内藏玩弄之寳楊
阜傳上䟽欲省宫人乃召御府吏問後宫人數吏守舊
令對曰禁密不得宣露
魏白藏庫
左思魏都賦白藏之藏富有無隄同賑大内控引世資
賨幏積墆琛幣充牣關石之所和鈞財賦之所底慎注
張載曰白藏庫在西城下有屋一百七十四間秋為白
藏因以為名大内京邑都内寳藏也漢淮南王曰越人
貢財之奉不輸大内曹毗魏都賦白藏之庫戎儲攸
歸
晉武庫
紀惠帝永平五年冬十月武庫火焚累代之寳十二月
丙戌新作武庫五行志元康五年閏月庚寅武庫火
張華疑有亂先命固守後救火是以累代異寳王莽頭
孔子履漢高祖斷白蛇劒及二百萬人器械一時蕩盡
華見劒穿屋而飛莫知所向又曰武帝太康五年正月
癸卯(一云己亥)龍二見於武庫井中(紀同)孫盛謂武庫帝王威
御之器所寳藏非龍所處魏嘉平四年五月有二魚集
于武庫屋上太康中鯉魚二見武庫屋上干寳以為武
庫兵府魚有鱗甲亦兵類職官志衛尉統武庫令
馬隆傳為武威太守請自至武庫選仗武庫令與隆忿
爭摰虞有武庫銘吳志注張紘見陳琳作武庫賦
應機論深歎美之
隋左藏院
隋書開皇九年以江表新定給復十年餘州並免當年
租賦明年又以宇内無事益寬徭賦十二年有司上言
府皆滿無所容積於廊廡帝曰朕既薄賦於民又大經
賜用何得爾對曰入有常多於出略計每歲賜用至數
百萬段曾無減損於是闢左藏院以受之詔曰寧積於
人無藏府庫河北河東今年田租三分減半功調全免
六典注齊梁陳有右藏無左藏北齊太府寺統左右
藏令丞後周有外府隋有左藏令丞(晉少府属官有左右藏令東晉有庫)
(曹御史復分庫曹置外左庫内左庫)
唐左藏庫右藏庫
六典左藏令掌庫藏之事左藏有東西庫朝堂庫又有
東都庫東都朝堂庫掌木雌契一與太府主簿合之右
藏令掌寳貨之事隋太府寺統右藏令丞皇朝因之右
藏有内外庫東都庫各木雌契一隻與太府主簿合之
太府卿諸州庸調折租等物送京者貯左藏其雜送物
並貯右藏舊紀貞觀五年正月己卯幸左藏庫賜三
品以上帛天寳八載二月戊申引百官入左藏庫縱觀
錢幣賜絹而歸十一載八月己丑幸左藏庫賜羣臣帛
有差楊炎傳舊制天下財賦皆入左藏庫百官志
金部掌天下庫藏出納田令孜傳僖宗發左藏齊天
諸庫金幣楊慎矜傳父楊隆禮開元初為太府卿時
御府財物羨積如丘山隆禮出納尋尺自按省無不精
麗玄宗開元十九年正月二十八日敕左右藏太倉
以御史監知出納陸贄曰度支出納與太府交相關
制出物旬計見物月計符按覆覈有御史董之(凡是太府出納)
(皆禀度支文符)
唐武庫
百官志庫部掌武庫器仗兵部長官涖其修完衛尉有
兩京武庫令各二人丞各二人掌藏兵械(開元二十五年東都亦置)
武器令一人丞二人掌外戎器祭祀廵幸則納於武庫
(貞觀中東都亦置)少府監凡武庫袍襦皆識其輕重乃藏之左
校令供兵械(中校令供兵械)軍器監掌繕甲弩以時輸武庫(六典)
(云北都軍器監)劉黑闥傳秦王大弓長矢藏之武庫世世寳
之張說傳久視中說言太倉武庫並在都邑紅粟利
器藴若山丘六典武庫令藏兵仗器械辨其名數(注周)
禮有司甲司弓矢司兵司戈盾即武庫之任(隋尚書省有武器監令唐永徽中始置)開元三十五年置東
都武庫(天寳中東都置武器所)會要開元十一年五月五日置北
京軍器庫二十六年五月十八日廢依舊為甲坊乾元
元年六月十三日軍器監改為軍器使以内官為之貞
元四年三月自武德東門築垣約左藏庫之北屬宫城
東垣於是武庫遂廢其軍戎器械隷軍器使貞觀政
要四年房玄齡奏今閱武庫甲仗勝隋日遠矣太宗曰
卿等存心治國務盡忠貞使百姓安樂便是朕之甲仗
陸贄奏議虚内廐之馬竭武庫之兵
唐神策庫(見兵制)
唐維城庫
宗室傳開元後皇子幼多居宫内既長詔附苑城為大
宫分院而處號十王宅又諸孫多則於宅内置百孫院
禁中置維城庫以給諸王月奉此承平制云(或謂約諸王廪入而)
(上下均其用)
唐大盈庫
志天寳後王鉷為戸口色役使歲進錢百億萬緡非租
庸正額者積百寳大盈庫以供燕私故事天下財賦歸
左藏大府上其數比部覆其出入肅宗時豪將假取不
能禁第五琦為度支請皆歸大盈庫供天子給賜主以
中官自是為人君私藏有司不能程其多少大歷元年
斂天下青苖錢四百九十萬緡輸大盈庫憲宗時劉闢
李騎平訾藏皆入内庫(憲宗出内帑所餘詔度支評直)列傳楊炎為
相舊制天下財賦入左藏第五琦悉進大盈内庫天子
以取給為便宦官持簿奉給炎言於德宗請出之以歸
有司度宫中經費量數奉入帝從之乃詔歲中裁取以
入大盈度支具數先聞會要(詔皆歸左藏庫每歲量進三二十萬貫入大盈庫支先)
(以全數聞奏舊制財賦皆納左藏庫而太府四時以數聞)陸䞇德宗於行在夾廡
書瓊林大盈二庫别藏貢物䞇諫以為瓊林大盈於古
無傳舊老皆言開元時貴臣飾巧以求媚貢獻悉歸天
子終以餌寇帝悟即撤其題李泌傳請天下供錢歲
百萬給宫中勸不受私獻裴延齡言左藏天下歲入
不貲請列别舍析為負庫賸庫季庫月庫帝可之永貞
初度支言别庫分藏正物無實益而有吏文之煩詔復
還左藏
唐内府
宦者傳有五局五曰内府主中藏給納有令丞陸贄
奏議裴延齡於左藏之内分建六庫之名意在别貯贏
餘以奉人主私欲楊炎傳至德後四方貢獻悉入内
庫
唐諸司甲庫
關播傳遷給事中故事諸司甲庫以令史直曹刓脫為
姦播悉易以士人時韙其法(會要貞元十三年正月云云)
唐三庫
會要太和九年十二月勅中書門下吏部各有甲歷名
為三庫以防姦偽今請改轉授官先下三庫委給事舍
人郎中檢勘
唐延資庫備邊庫(備邊錄)
食貨志會昌末(會要五年九月)置備邊庫收度支戶部鹽鐵錢
物宣宗(會要大中三年十月)更號延資庫初以度支郎中判之至
是(四年八月)以屬宰相(白敏中崔鉉相繼判)其任益重戶部歲送錢帛
二十萬度支鹽鐵送者三十萬(會要同)諸道進奉助軍錢
皆輸焉通鑑會昌五年九月太尉德𥙿請置令戶部
歲入錢帛十二萬緡疋度支鹽鐵歲入十三萬緡疋(咸通)
(五年七月延資庫使夏侯孜奏戶部每年合送二十六萬四千一百八十五緡匹)明年減其三
之一凡諸道所進助軍財貨皆入焉以度支郎中判之
大中三年十月改曰延資庫四年八月以白敏中判之
其後夏侯孜杜琮曹確王繹(李德𥙿又有西南備邊錄十三卷)宣宗嘗
私行經延資庫見廣厦連綿錢帛山積問左右曰誰為
此庫對曰李德𥙿執政以天下每歲備用之餘盡實於
此自是以來邊廷有急支用不乏茲實賴用南詔傳
盧攜奏宣宗收三州七關平江嶺以南至大中十四年
内庫資積如山戶部延資充滿百官志宰相甚則為
延資庫使
乾德講武殿内庫太平興國内藏庫景福
内庫崇政殿庫(即講武殿)
太祖削平諸國收其帑藏充内府乾德中府庫充溢上
曰軍旅饑饉當為之備不可臨事厚斂乃於講武殿廊
别為内庫以貯金帛凡歲終用度贏餘之數皆入焉號
曰封樁庫(長編附三年平蜀後)太宗太平興國三年十月分左藏
北庫為内藏庫(置使)并以講武殿後封樁庫屬焉改封樁
庫為景福内庫初太祖别置封樁庫嘗密謂近臣曰欲
俟斯庫所蓄滿三五十萬遣使與契丹約苟歸我土地
民庶則當以金帛充贖直如不可則散財募士以圖攻
取太宗初即位幸左藏語輔臣曰金帛如山用何能盡
於是分為内藏至道二年七月詔河北淮南山南東道
京東江南絹並納内藏(歲入不過錢百餘萬緡銀十餘萬兩)太宗用劉蒙正掌内藏
(二十年)東京記云國初置景福内庫興國三年改名内
藏相對有封樁庫景德四年賜名内藏西庫(四月壬辰徙新衣庫)
(為之)别有景福殿庫隷焉祥符八年分内藏為四庫志
内藏庫天子之别藏也縣官有鉅費左藏之積不足給
則發内藏佐之職官志内藏庫在銀臺門外又有西
庫景福殿庫隷焉以諸司使副為監官内侍一人點檢
蓋周官内府漢少府禁錢也東京記所云封樁庫乃
真宗别以新衣庫地為之(實錄景德四年四月壬辰徙新衣庫以其地為内藏西庫)
非太祖時封樁庫也别有景福殿庫又恐非太宗所改
景福内庫今但以食貨志為據更俟考詳惟内府之
興自先朝之畫節用於已圖儉於豐收六尚之羨贏為
九年之備豫祖宗盛時止收經費之餘或坊場課利
不以多寡初無定額時以州郡上供撥入而不齊集守
藏之臣每以為言上亦不察察也内藏歲入金帛皇
祐中二百六十五萬七千十一治平中一百九十三萬
三千五百五十四真宗咸平元年上嘗幸景福殿庫
閱金帛謂左右曰此庫金帛雖多朕不敢私用自今非
時取索並經三司出納景德四年八月壬寅幸内藏庫
十月乙巳内出龍圖待制陳彭年所撰内藏庫記示宰
臣王旦等曰太祖已來有景福内庫太宗改名内藏所
貯金帛備軍國之用非自奉也二聖削平諸國親祀郊
丘所費鉅萬皆出於是不取於民三司所假凡六千萬
自淳化迄景德每歲多至三百萬少亦不下百萬累年
不能償即蠲除之昨令彭年述其事此庫乃為計司備
經費耳且計司有缺必取之民非節用何以濟祥符二
年四月戊戌提舉劉承珪新修庫簿(一云都帳)出納周密詔
奬之賜馬及器幣四年九月陳彭年表請上作内藏庫
銘九月壬申作銘王旦曰陛下述先聖制度皆節儉愛
民之旨可以垂訓無窮(承規掌是庫三十年檢察精密動著條式故作銘寵之即承珪)
(也)五年十一月丙午承珪編宣敕條貫為須知五卷詔
褒之六月癸丑發禁錢佐邊糴粮八年八月五日再
幸庫天聖四年十月辛巳出緡錢二十萬糴軍儲慶歷
元年五月甲子出内藏緡錢一百萬助軍費二年六月
甲戌出銀帛給邊費皇祐二年閠十二月丙辰出錢帛
助河北軍儲四年七月乙巳亦如之至和二年十月乙
未出錢百萬糴軍儲十一月丙辰出帛三十萬市糴(其出)
(以助經費前後莫可勝數至於儲積贏縮有司莫得詳)嘉祐元年七月己丑出内
藏銀絹三十萬賑貸河北三年十月乙巳同四年出錢
助糴常平六年九月癸丑出緡錢一百萬助糴熙
寧二年正月十九日神宗語大臣曰太宗時内藏
財貨每一千計用一牙錢記之每物不同所用錢
色亦異他人莫能曉常匣而置之御閤以參驗帳
籍定數晚年出錢以示真宗曰善保此足矣
景祐四年正月内藏庫言自天禧三年歲斥緡錢六十
萬以助三司(祥符九年正月癸亥發内藏錢給三司)即詔毋得更貸而明
道末距今纔四年所貸錢帛凡九百十七萬請申以舊
詔甲午從之然三司切於用緩急不能無請上亦無所
吝
太平興國中令玉工治美玉為牒冊寘崇政殿庫祥符
元年封禪取而用之
太平興國左藏庫三庫淳化左右庫
在左長慶門内東廊受天下金銀錢帛給邦國之用國
初止為左藏一庫太平興國二年正月丙寅分為絲綿
金銀疋帛三庫(置合同憑由印)淳化三年分置左右藏各二庫
右藏受之左藏給之俟右藏既盈即復以給凡六庫迭
為受給四年廢右并之於左分為四庫曰錢金銀曰絲
綿曰生帛疋帛曰雜色疋帛祥符二年併錢金銀絲綿
為一庫七年又併生帛雜色二庫為生熟疋叚庫又以
祗候庫宣索之物件併入以京朝官諸司使副三班内
侍監庫舊兩庫三人後減四人通掌别以三班二人監
門祥符以來併為南北兩庫(祥符八年八月壬辰幸左藏内藏)韓琦監左藏奏復傳宣合同一司以相
(防察罷内臣監受綱運以革稽留之弊)慶歷二年五月乙丑罷左藏庫月
進錢千二百緡政和六年閏正月建新庫以東西庫為
名實錄興國二年正月丙寅命賈黃中程能馮瓚分
掌三庫先是貨泉與金帛通掌至是以帑藏充溢始命
分之(漢有中藏晉有左右藏唐有左藏庫以太府少卿知左藏出納自晉始也)紹興二十
二年作左藏庫二十七年選丞簿為轄官乾道七年始
顓置(淳熙中左藏幇三衙百官請給約計三千萬緡合同憑由司歲取金銀錢帛率以百萬計版曹但)
(照數除破)
熙寧二年六月一日詔左藏歲撥金三百兩銀五十萬
兩入内藏淳熙末兩浙歲輸在内藏庫錢至千二百萬
緡
祥符尚衣庫
内衣庫在天寧門内掌乘輿衮冕鎮圭服御繖扇筤駕
頭之名物祥符二年七月戊寅改為尚衣庫内衣物
庫在文德殿後掌時服給受初為衣庫開寳三年四月
命趙孚監之後改熙寧四年六月戊寅併尚衣庫於内
衣物庫仍改為尚衣庫新衣庫掌錦綺雜帛在太平
坊熙寧四年五月廢御前甲庫紹興中置百工技藝
萃焉二十九年冬罷之
康定奉宸庫
宜聖殿五庫在延福宫一曰宜聖殿内庫二曰穆清殿
庫三曰崇聖殿庫四曰真珠庫五曰崇聖樂器庫康定
元年九月合為一改今名掌珠寳金銀領以内臣鑄印
給之慶歷四年二月丙申出奉宸庫銀下陜西糴榖
麥振饑皇祐五年以良玉作神寳熙寧元年十月乙卯
出珠二千三百四十萬買馬河北真宗嘗使郭皇后
觀宜聖殿諸庫后辭曰國之寳庫非所當入寳元二
年十一月戊子朔出禁中真珠賜三司助糴邊儲
志太府寺受財賦之入則歸左藏内藏庫金玉良貨賄
則歸奉宸庫賜予則歸祗候庫(在横門外)香藥寳石則歸内
香藥庫(在謻横門外南廊凡二十八庫舊在内中天禧五年六月徙)茗布雜物皆有庫太
宗用劉蒙正掌内藏二十年
康定神御庫
康定元年十二月甲午(十三日)判太常宋祁言太廟
藏神御及㳂寶法物已滿夾室廟壖狭不可更為
藏室請於宗正寺西偏别建神御庫命宗寺領之
周禮天府掌祖廟守藏寳物世傳者皆在唐太常有
天府御衣院興國二年置朝服法物庫分三庫一在
大慶殿後一在右掖門内北廊一在正陽門外西廊掌
百官朝物儀仗景德四年置玉津園南郊庫
元豐庫元祐庫
神宗憤北狄倔強有復幽燕之志於景福殿内帑庫聚
金帛自製四言詩一章曰五季失圖玁狁孔熾蓺祖造
邦思有懲艾爰設内府基以募士曾孫保之敢忘厥志
每庫以詩一字目之儲積皆滿又别置庫賦詩二十字
分揭其上曰每虔夕惕心妄意遵遺業顧予不武姿何
日成戎捷庫在崇政殿後(張舜民曰設二十四庫親制庫銘)二詩與太祖之意合
(欲先取靈夏滅西羌乃圖北伐也)元豐元年始更庫名三年於司農寺
南創元豐庫幾百楹四年正月十八日中書門下言元
豐庫已興脩五年三月十一日詔司農趣常平坊場錢
五百萬緡輸元豐庫十月壬申(二十五日)詔戶部右曹發十
二路(京東等)常平錢八百萬緡輸之(凡山海坑冶等利皆貯焉)元祐
三年正月丁巳(九日)改封樁錢物庫為元祐庫隷左右司
三月乙丑(十八日)改元豐元祐庫為元豐南北庫五月丙
辰併北庫錢物于南庫總名元豐六年九月詔歲出内
庫五十萬緡赴元豐庫樁管助邊後有崇寧庫大觀
庫(貯坑冶所入)大觀西庫(貯錢)不見初置年月(會要)
真宗御製詩為庫額曰每歲沉檀來遠裔累朝珠玉實
皇居今辰内府初開處充牣尤宜史筆書
宋朝軍器五庫
見兵器軍器五庫在崇政殿東横門外掌禁兵器衣
甲槍弩箭各為一庫又有什物庫在清平坊淳化二年
置揀選衣甲器械庫(在内弓箭庫門内)祥符元年正月甲子内
職射于軍器庫太祖討澤潞維揚下荆廣川峽征河
東平江南命魏丕先期治兵器無不精銳天聖八年
六月癸未朔試武舉人弓馬於軍器庫熙寧六年七
月甲寅置内弓箭南庫儲御前所製軍器命官提舉
曾鞏政要策云弓矢取睽始見於經周官考工五兵之
法詳矣太祖命魏丕主作每造兵器十日一進謂之旬
課上親閱之作治之巧盡矣國工有南北作坊歲造甲
鎧具裝鎗劒刀鋸器械箭箶簏皮笠弩橦床子弩凡三
萬二千又有弓弩院歲造弓弩箭絃鏃等凡千六百五
十餘萬諸州歲造弓弩箭劒甲鍪鏃等凡六百二十餘
萬又别造什器凡諸兵械置五庫以貯之戎具精勁近
古未有景德中以歲造之器可支三十年遣秦翰閱武
庫所聚權罷作治周邦彦汴都賦云割蛟革以連函
剫兕觡以為弭剸魚服以懷鍔百工備盡霜凝電爍故
有彊衝勁弩雲梯䡴車修鎩延鏦銛戈兌殳繁弱之弓
肅慎之矢谿子之弩夫差之甲龜蛇之旐鳥隼之旟軍
事蚤正用戒不虞
樞密院有機要庫(見神宗御集類)建隆二年十一月丁巳令州
縣置勅書庫
建炎内軍器庫
建炎四年二月(一云八月)十日以軍器衣甲内弓箭南内外
七庫併為一名曰内軍器庫紹興二年五月十二日什
物庫亦併入(兵百四十八人為額)七年正月一日密院請置軍器
局于建康十一月罷乾道五年十二月十二日重修内
軍器南庫
紹興左藏南庫乾道封樁庫
紹興休兵後取戶部窠名可必者盡入御前樁管激賞
庫士大夫指為瓊林大盈之比(紹興四年二月丙午張浚至行在詔浚隨行錢)
(物隷内藏為封樁激賞庫)三十二年四月己亥詔從臣條具足食足
兵之策禮侍黃中請用唐楊炎之策歸之左藏孝宗受
禪諫官袁孚言之七月癸丑遂改内藏激賞庫為左藏
南庫然移用皆自朝廷不隷版曹為經費淳熙末始併
歸戶部(十年八月二十八日)尚書王佐奏無益有損請歸封樁不
從十二年正月三日以左藏西上庫為名諸路歲發錢
一百九十八萬餘緡紹熙元年十月二日改為封樁下
庫仍隷戶部乾道六年建左藏封樁庫于都省門内
其法非奉親非軍需不支遠遵蓺祖景福内庫之遺意
顓以為軍旅之備淳熙末往往以犒軍或造軍器為名
撥入内庫有司不敢執十六年六月光宗命有司稽考
以聞開禧元年三月議臣請節用以實封樁
乾道備邊庫
乾道六年二月五日臣寮言銀坑興發價平宜令諸路
監司隨宜收買别立庫以備邊為名緩急支用以代楮
幣從之
嘉定安邊庫
嘉定元年閏四月二日戶侍沈詵等條具估籍田産命
有司掌之歲收所入貿金增充歲遺名曰安邊所以彦
橚主管安邊庫七月陞提領二年九月五日詵等言金
銀錢楮總九百十三萬貫田産稅賦等歲收七十萬貫
玉海卷一百八十三
