卷七十四
玉海卷七十四
宋王應麟撰
禮儀
上夀
杜佑曰禮有獻醻無上夀詩雅曰虎拜稽首天子萬
夀豳風曰為此春酒以介眉夀左傳曰武伯為祝上
夀酒也
漢未央宫為夀置酒前殿
史紀高祖紀九年未央宫成高祖大朝諸侯羣臣置酒
未央前殿高祖奉玉巵起為太上皇夀殿上羣臣皆呼
萬歲大笑為樂
漢長樂宫上夀上夀四會曲
見禮制朝儀唐文粹杜佑三朝上夀有樂議云漢叔
孫通定禮儀七年長樂宫成諸侯朝禮畢復置酒侍坐
殿上皆伏尊卑次起上夀漢故事上夀四會曲注言但
有鐘鼓無有歌詩魏初作四會有琴筑但無詩郭
瓊云青龍二年以長笛食舉第十二古置酒曲代
四會又易古詩名曰羽觴行用為上壽曲鹿鳴以
下十二曲名食舉樂而四會之曲遂廢張華上雅
樂詩表云魏上壽食舉詩及漢代所施用其文句
短長不齊皆未合於古雅(漢故事云上夀四曲華亦言有歌辭注當是闕)
(文晉代歌詩傳玄述具存)昭紀始元元年二月黃鵠下太液
池公卿上夀元鳳二年四月自建章宫徙未央宫
大置酒元紀建昭四年正月以誅郅支單于羣
臣上夀置酒
漢諸王上夀太子宫上夀(見宫類)
長沙王發傳注應劭曰景帝後二年諸王來朝有
詔更前稱夀歌舞(帝以武陵零陵桂陽益焉)
漢明堂上夀
見明堂吾丘夀王傳汾隂得寳鼎薦見宗廟藏
於甘泉宫羣臣皆上夀賀曰得周鼎
漢朝堂上夀
明帝紀永平十七年夏五月戊子(見總瑞類)
漢德陽殿上夀
見元會
唐未央宫上夀
通鑑貞觀七年十二月丙辰閱武於城西高祖自臨勞
將士戊午還宫置酒故漢未央宫命頡利可汗起舞南
越酋長馮智戴詠詩笑曰胡越一家古未之有也大宗
舉觴上夀羣臣皆呼萬歲紀八年十二月丁卯從太
上皇閱武于城西
唐兩儀殿上夀
舊紀貞觀八年三月甲戌太上皇(高祖)燕西突厥使者於
兩儀殿顧謂長孫無忌曰蠻夷率服古未嘗有無忌上
千萬歲夀高祖大悅以酒賜太宗太宗又奉觴上夀於
是太宗與文德皇后互進御膳并上御服一同家人常
禮(殿在太極宫後古之内朝)西突厥傳泥孰冊號可汗賜鼓纛泥
孰遣使謝太上皇宴使者兩儀殿謂長孫無忌曰今蠻
夷率服古亦有乎無忌上千萬歲夀太上皇喜以酒屬
帝帝頓首謝亦奉觴上太上皇夀
唐慶善宫上夀
舊紀貞觀十六年十二月丁卯宴武功士女於慶善宫
南門酒酣上與父老泣涕論舊事老人等遞起為舞爭
上萬歲夀上各盡一杯通鑑十六年十一月壬戌上
校獵于岐陽因幸慶善宫召武功故老宴賜極歡而罷
庚午還京師(紀云甲子賜所過六縣高年氊衾粟帛遂幸慶善宫庚午至自慶善宫)
唐千秋節上夀延英上夀
實錄玄宗以垂拱元年八月五日生於東都開元十七
年八月癸亥宴百寮於花萼樓下左相乾曜右相說上
表曰少昊著流虹之感商湯本玄鳥之命陛下二氣合
神九龍浴聖月惟仲秋日在端五常星不見之夜祥光
照室之朝請以為千秋節著之甲令布之天下咸令宴
樂羣臣以是日獻甘露醇酎上萬歲夀酒王公戚里進
金鏡綬帶(張九齡千秋金鑑錄張彙有千秋鏡賦祥光夜合佳氣晨飛)士庶以
結絲承露囊相遺問村社作夀酒宴樂名為賽白
帝報田神十八年八月丁亥御花萼樓以千秋節
百官獻賀賜四品已上金鏡珠囊縑綵賜五品以
下束帛上賦八韻詩又製秋景詩二十三年八月
五日御花萼樓宴羣臣御製千秋節詩序是日大
雨百官表賀二十四年八月壬子御廣逹樓宴羣
臣奏九部樂(天寳七載八月己亥改為天長節)肅宗天成地平
節(九月三日)代宗天興節(十月十三日)德憲不置名(樂志德宗不立)
(節止於羣臣稱觴上夀)順宗聖夀節(見齊抗寺碑正月十二日)實錄文
宗大和七年八月中書門下奏太宗幸慶善宫即
降誕之所賦詩錫宴播為樂章玄宗降聖之辰為
千秋節王公上夀士庶交歡流于管絃書之甲令
請以十月十日為慶成節是日於宫中奉迎太皇
太后與昆弟諸王盛陳宴樂羣臣詣延英門奉觴上
千萬歲夀州府置宴一曰八年九月敕延英上夀令
太常具儀注奏仍准上已重陽例於曲江錫宴(開成元年)
(十月慶成節宴于延英殿太常進雲韶樂乂賜百僚宴于曲江)武宗慶陽節(六月十二)
(日)宣宗夀昌節(六月二十二日)懿宗延慶節(十一月十四日)僖宗應
天節(五月八日)昭宗嘉會節(三月二十二日)哀帝乾和節(九月三日)
玄宗誕日崔日用采詩大小雅二十篇及相如封禪書
獻之借以諷諭且勸告成詔賜衣一副物五十段張
說皇帝誕日集賢殿宴詩曰瑞表壬寅露光傳甲子宵
(杜甫詩鳳紀編生日御氣雲樓敝含風綵仗高)獨孤及表置天興節曰紀載震
之辰與八節同號(玄宗天長肅宗天平地成上夀作樂悉如開元故事)又有天長節進鏡
(表)于邵降誕頌曰甲觀畫堂繞樞神光十月良月降
生我皇舜膳以甘堯尊以酣誕彌之朔旬而有三(代宗)
德宗孟夏十四日降誕節王虔休獻繼天誕聖樂侯嘉
作獻夀文
唐太極殿上夀
見元會通典開元禮冊命皇太子會羣臣皆如元會
之儀其日上夀辭曰皇太子岐嶷夙著令月吉日光踐
承華謹上千萬歲夀皇太子納妃皇帝會羣臣於太極
殿如正至之儀上夀辭云皇太子嘉聘禮成克崇景福
唐麟德殿上夀(舉觴獻夀)
實錄元和十四年三月乙酉以齊魯初平宴文武百僚
于麟德殿宰臣裴度等舉觴獻夀跪而言曰神武獨
斷寇逆削平願與四海九州之人同上千萬歲夀帝執
酒為飲之賜繒綵丙戌又宴宰輔大臣翰林學士于禁
中(一本云元和十四年齊魯初平宴文武百寮裴度舉觴獻夀跪而言曰神武獨斷寇逆削平錫宴羣臣當)
(兹令節願與四海九州之人同上千萬歲夀上執酒為飲之)舊紀云三月丁酉宴麟德殿
唐興慶宫上夀
文宗太和元年五月壬戌朔赴興慶宫起居太皇太
后丙寅帝赴興慶宫上壽中外端午進獻如常歲
萬夀節(後唐莊宗)應聖節(明宗)千春節(未帝)天和節(晉高祖)
啓聖節(少帝)聖夀節(漢高祖)嘉慶節(隱帝)永夀節(周太)
(祖)天清節(世宗)天夀節(恭帝)大明節(梁太祖)明聖節(末帝)
建隆廣政殿上夀大宴
元年以二月十六日為長春節丙戌賜羣臣襲衣百官
詣廣政殿上夀十九日辛卯大宴廣政殿(誕節後大宴始此)
國初上夀大樂令設登歌於殿上二舞立縣南一爵奏
禧安之樂二爵奏神龜之樂羣臣授酒正安樂作尚食
進食大樂丞引元德升聞舞入(三變)三爵奏甘露之樂四
爵登歌奏紫芝之樂天下大定之舞入(三變)五爵奏嘉禾
之樂六爵登歌奏玉兔之樂後止用教坊樂
太平興國崇德殿上夀
太平興國二年以十月七日為乾明節十月甲子羣臣
上夀崇德殿渤泥契丹使咸陪位淳化元年正月己卯
改為夀寧節宣和二年四月乙丑詔正月四日開基
節
咸平崇德殿上夀獻夀歌
真宗以至道三年即位八月庚子以十二月二日為承
天節咸平元年十二月丁亥羣臣詣崇德殿上夀祥符
八年十二月戊寅承天節羣臣及契丹西戎高麗注輦
女真使上夀壬午王欽若作獻夀歌上和之晏殊作
承天節述聖賦楊億作承天節頌
天禧上夀儀注
五年十月十日中書言凡慶會皇太子押文武百官班
奉觴上夀令禮官别定儀注
天聖崇德殿上夀
乾興元年仁宗即位二月乙丑以四月十四日為乾元
節(仁宗以祥符三年生章懿夢二日在天其一忽墜以裾承之)天聖元年四月丁未
親王樞密使以下詣長春殿上夀宰臣文武百官契丹
使詣崇德殿上夀賜酒三行五年八月趙良規上乾元
節祝聖夀賦召試學士院十四日賜及第
天聖會慶殿上夀
乾興元年十一月乙亥詔以正月八日皇太后誕日為
長寧節天聖元年正月庚午契丹使來賀四年十二月
丁亥上欲元日率百官先上皇太后夀命禮官具儀戊
戌學士院上甘露瑞木嘉禾三曲五年正月壬寅朔率
百官上皇太后夀于會慶殿禮畢皇帝乃御天安殿受
朝賀是日景雲見己酉長寧節近臣詣崇政殿上夀庚
戌大宴會慶殿七年十一月癸亥率百官上夀于會慶
殿八年十二月乙未詔長寧節百官上夀于崇政殿九
年正月丙辰上夀會慶殿其後宣仁曰坤成節夀明
楊太后曰夀慶節
治平熙寧元祐紫宸殿上夀
英宗以正月三日為夀聖節治平元年正月己亥親王
樞密以下詣垂拱殿宰臣百官以下及契丹使詣紫宸
殿上夀神宗以四月十日為同天節熙寧元年垂拱
紫宸殿上夀哲宗以十二月八日為興龍節元祐二
年十二月羣臣及遼使詣紫宸殿上夀徽宗以十月
十日為天寧節
紹興紫宸殿上夀
建炎元年五月乙未以五月二十一日為天申節詔寢
上夀禮羣臣拜表稱賀二年四月己巳詔郡縣錫宴勿
用樂紹興十三年五月丁丑始復上夀之禮用樂宰臣
率百僚詣紫宸殿上夀己卯大宴集英殿十七年正月
丙戌班天申節宴設之制
紹興慶夀禮
十九年正月甲申朔以皇太后年登七十即宫中行慶
夀之禮二十九年正月丙辰朔以年八十詣慈寧殿行
慶夀禮(百官詣文德殿賀慶典自此始)
紹興慈寧宫上夀
十二年十月甲申皇太后生辰燕于慈寧宫始用樂上
夀十三年五月丁丑天申節宰臣率百官上夀始用樂
(三月庚子許近臣進金酒器銀香合馬郡縣錫宴皆如承平時)二十六年十月丙戌上
皇太后回鑾事實進讀畢内庭行捧觴上夀之禮
隆興紫宸殿上夀
孝宗以六月二十二日為會慶節元年紫宸殿上夀
光宗以九月四日為重明節寧宗以十月十九日為
瑞慶節理宗以正月五日為天基節
淳熙德夀宫慶夀禮
淳熙二年十二月十七日甲午立春詣德夀行慶夀禮
太上皇帝新歲七十皇帝服鞾袍升輦至宫八次簪花
云云赦天下十三年正月一日(庚申朔)行慶夀禮(聖夀八十賀表)
(曰位在九五而事父母於一堂年登八十而閱子孫于四世涓辰而陳寳冊獻夀而奉玉巵)十年太
上皇后新歲七十十二月十六日丙子以立春行慶夀
禮紹熙五年后年八十行慶夀禮
淳熙康夀殿上夀
十三年正月庚辰朔上率百官花簪用樂(太上皇夀登八十逐)
(行慶典)上夀于康夀殿廷癸未百官稱賀于文德殿又
移班稍東箋賀中宫又奉玉巵於前殿漢展未央之
儀響鸞佩於後宫唐行興慶之禮雖云盛舉曾不同
時前殿奉巵企高皇而踵武大安進膳邁貞觀之彌
文
慶元重明節上夀
五年重明節上詣夀康宫起居上夀如宫中儀宰臣
百寮拜表賀六月丙戌以重明節前十日上初詣夀
康宫進香陛戟百重鸞旂的歴輦降雲霄劃聞鳴
蹕庶邦冡君駢玉交舄鼎臑俎胾籩豆有秩挹彼注
兹泰樽盎齊貂蟬鵔鸃驩聲傳臚日華五色嶽靈三
呼祥風和氣蜿蜒扶輿汎漾璧璫披拂綺疏澄河一
色瑞日再中感星夢日舒虹爍電山稱萬夀河慶千
年百末旨酒酌彼金壘乾闓坤懌叢祥效竒社鳴河
清
養老
三禮義宗天子養老義曰一以尊年敬德二以乞
言修治
三王養老燕禮饗禮食禮
王制凡養老有虞氏以燕禮夏后氏以饗禮商人以
食禮周人修而兼用之(又詳見學校類)五十養於鄉六十養
於國七十養於學逹於諸侯有虞氏深衣夏燕衣商
縞衣周玄衣而養老凡三王養老皆引年(燕者體解節折而共)
(飲食之又為折俎加豆惠豐而德洽饗以訓恭儉酒盈而不飲肉乾而不食設几而不倚一獻而百)
(拜食者無百拜之恭無一獻之節所謂養口體者也)劉敞曰以養老莫善於燕養其體也以養義
(莫善於饗養其賢也)正義皇氏曰人君養老有四一養老更
二子孫死難養其父祖三養致仕之老四養庶人
之老饗禮有四一諸侯來朝天子饗之大行人上
公饗禮九獻是也二王親戚及諸侯來聘王饗之
國語親戚宴享則有殽烝左傳王饗有體薦宴有
折俎公當饗卿當宴是也三戎狄之君使來王享
之國語戎狄坐諸門外而體委與之是也四饗宿
衛及耆老孤子酒正凡享士庶子耆老孤子共其
酒是也食禮有二一禮食大行人諸公三食之禮
有九舉及公食大夫禮是也二燕食謂臣下自與
賓客共食曲禮酒漿處右是也燕禮有二燕同姓
夜則飲之燕異姓譲之則止詩湛露鄭箋是也饗
禮在廟燕禮在寢内則云云(同王制)凡養老五帝
憲三王有乞言五帝憲養氣體而不乞言有善則
記之為惇史三王亦憲既養老而後乞言亦微其禮
皆有惇史(餘見四代學)文王世子天子視學適東序釋
奠於先老遂設三老五更羣老(庶老也)之席位焉適饌
省體養老之珍具遂發咏焉退修之以孝養也及登
歌清廟既歌而語以成之也下管象舞大武而上下
之義行矣有司告以樂闋王乃命公侯伯子男及羣
吏曰反養老幼于東序終之以仁也郊特牲饗有
樂食無樂春饗孤子秋食耆老疏謂夏殷禮也夏
官羅氏中春羅春鳥獻鳩以養國老行羽物通監
外紀皇甫謐云大戊修先王之政明養老之禮尚
書大傳武丁明養老之道三禮義宗簡民中賢者
及朝之致仕者養之若朝之賢者但養於太學不養
於鄉若民中賢者則由鄉而進先養於鄉然後養於學
凡一年之中養國者有四皆用天子視學之時一年之
内視學有四故養老之法亦有四皆用視學之明日春
夏以饗禮為先秋冬以食禮為主鄭注文王世子合樂
云謂春入學秋頒學此為二也學記未卜禘不視學
禘常在夏既有夏視學之禮冬不宜無詩書禮樂四
時教之故知有四視學之義(一時教一術)郊特牲云饗禘
有樂而食嘗無樂一云此乃夏殷法周禮之文食禮
有樂
文王養老
詩思齋雝雝在宫箋云宫謂辟雍宫也羣臣助文王養
老則尚和尚書大傳齊宣王問於春子曰寡人欲行
孝弟之義為之有道乎春子曰昔者衛聞之樂正子曰
文王之治岐也五十者杖於家六十者杖於鄉七十者
杖於朝見君揖杖八十者杖於朝見君揖杖君曰趨見
客無俟朝以朝乘車輲輪御為僕送至於家而孝弟之
義逹於諸侯九十杖而朝見君建杖君曰趣見毋俟朝
以朝車送之舍太子重鄉養卜筮巫醫御于前祝咽祝
哽以食乘車輲輪胥與就膳徹送至於家君如有欲問
明日就其室以珍從而孝弟之義逹於四海此文王之
治岐也君如欲行孝弟之大義盍反文王之治岐孟
子西伯善養老(文王為西伯)制其田里使養其老文王之民
無凍餒之老者
周食三老五更
樂記武王克商食三老五更於大學(禮運三老在學)天子袒而
割牲執醬而饋執爵而酳冕而總干所以教諸侯之弟
也(注老人知三德五事者)周名大學曰東膠夏官羅氏(見上)詩行韋序養
老乞言以成其福祿肆筵設席授几有緝御或獻或酢
洗爵奠斝酌以大斗以祈黃耉陳祥道云古者建國
必立三卿鄉飲酒必立三賓而養老必立三老禮曰三
公在朝三老在學三公非一人則三老五更亦非一人
矣鄭康成曰三老五更各一人皆年老更事致仕者名
以三五者取象三辰五星誤矣
漢養老令
文紀元年三月詔曰老者非帛不煖非肉不飽今聞吏
稟當受鬻者或以陳粟豈稱養老之意哉具為令有司
請令縣道年八十已上賜米人月一石肉二十斤酒五
斗其九十以上賜帛人二匹絮三斤賜物及當稟鬻米
者長吏閱視丞若尉致不滿九十令史嗇夫致二千石
遣都吏循行不稱者督之有罪耐以上不用此令(晁錯策賓)
禮長老愛育少孤(賈山至言陛下禮高年九十一子不事八十者二筭不事)武紀建元元
年二月八十復二筭九十復甲卒四月詔民九十以上
有受鬻法為復子若孫遂其供養(元朔元年十一月詔曰旅耆老復孝敬)
章紀章和元年七月壬戌詔令是月養衰老授几杖
行麋粥飲食其賜高年二人共布帛各一匹以為醴酪
元和二年五月賜天下高年爵三級安紀元初四年
秋九月辛丑詔曰月令仲秋養老授几杖行麋粥方今
案比之時郡縣多不奉行甚違詔書養老之意高祖
二年冬十月漢王如陜鎮撫關外父老
漢辟雍養三老五更辟雍禮殿饗禮
後禮儀志永平二年三月(與紀不同)上始帥羣臣躬養三老
五更于辟雍行大射之禮養三老五更之儀先吉日司
徒上太傳若講師故三公人名用其德行年耆高者一
人為老次一人為更皆服都紵大袍單衣皂緣領袖中
衣冠進賢扶玉杖五更亦如之不杖皆齋于太學講堂
其日乘輿先到辟雍禮殿御坐東廂遣使者安車迎三
老五更天子迎于門屏交禮道自阼階三老升自賓階
天子揖如禮三老升東面三公設几九卿正履天子親
袒割牲執醬而饋執爵而酳祝鯁在前祝饐在後五更
南面公進供禮亦如之明日皆詣闕謝恩以見禮遇大
尊顯故也(前志注鄧展曰漢直以一公為三老用大夫為五更行禮乃置李竒曰王者父事三老兄)
(事五更詩云三夀作朋)注宋均云三老知天地人事者也五更知
五行更代之事者也鄭玄禮記注曰三五者取象三辰
五星又一注云老人更知三德五事者也應劭曰三者
道成於天地人老者久也舊也五者訓於五品更者五
世長子更更相代言其能以善道更改已也(蔡邕明堂論云更應)
(作叟叟老人之稱)月令章句曰三老國老也五更庶老也明
紀永平二年冬十月壬子(志月與此不同非誤也)幸辟雍初行養
老禮詔曰間者暮春吉辰初行大射令月元日(令月十月也)
復踐辟雍尊事三老兄事五更安車輭輪供綏執授侯
王設醬公卿饌珍朕親袒割執爵而酳祝鯁在前祝饐
在後升歌鹿鳴下管新宫八佾具修萬舞於庭三老李
躬年耆學明五更桓榮授朕尚書其賜榮爵關内侯賜
天下三老酒人一石肉十斤有司其存耆耋恤幼孤稱
朕意焉八年冬十月丙子臨辟雍養三老五更贊曰登
臺觀雲臨雍拜老懋惟帝績增光文考章紀有司奏
孝明備三雍之教躬養老之禮儒林傳序中元元年初建
三雍明帝即位親行其禮天子始冠通天衣日月備法物之
駕盛清道之儀坐明堂朝羣后登靈臺望雲物袒割辟
雍之上尊養三老五更射享禮畢帝正坐自講諸儒執
經問難於前冠帶縉紳之人圜橋門而觀聽者盖億萬
計列傳桓榮永平二年三雍初成拜為五更大射養
老禮畢引榮及弟子升堂執經自為下說周澤永平
中拜侍中後數為三老五更(儒林)馮魴建初三年冬為
五更詔朝賀就列侯位伏恭永平四年帝臨辟雍於行
禮中拜恭司空建初二年冬肅宗行饗禮以恭為三老
楊賜光和元年冬行辟雍禮以光祿大夫為三老
東京賦日月會于龍&KR1280;恤人事之勞疚因休力以息勤
致懽忭於春酒執鸞刀以袒割奉觴豆於國叟降至尊
以訓恭送迎拜於三夀敬慎威儀示民不偷我有嘉賓
其樂愉愉聲教布濩盈溢天區辟雍詩皤皤國老乃父
乃兄魏甘露三年八月丙寅王祥為三老鄭小
同為五更行養老禮於大學(晉志云甘露二年宋志云今無其注然)
(漢禮具存)
漢中興養老禮儀
通典譙周五經然否曰漢中興定禮儀羣臣欲令三老
答拜城門校尉董鈞(鈞永平初為博士)駮曰養三老所以教事
父之道也若答拜是使天下答子拜也詔從鈞議虞喜
曰據漢儀於門屏交禮交禮即答拜中興謬從鈞議後
革之和帝以魯丕為三老安帝以魯丕李充為三老靈
帝以袁逢為三老賜以玉杖
漢勞饗三老
紀建武十九年九月幸汝南南頓縣舍置酒會賜吏人
永平十年閏月甲午幸南陽日北至祠舊宅禮畢召校
官弟子作雅樂奏鹿鳴帝自御塤箎和之以娛嘉賓還
幸南頓勞饗三老官屬建初七年九月己酉幸鄴勞饗
魏郡守令已下至三老
漢賜高年帛
紀地節三年三月元康二年三月三年春神爵元年三
月四年二月五鳳二年三月甘露二年正月初元四年
正月永光元年正月三月鴻嘉元年二月永始四年正
月元始四年二月並賜帛(又後漢章和元年七月)
元魏養老賜鳩杖漢鳩杖(見賜物)
紀孝文太和十六年二月賜京邑老人鳩杖(舊說云鳩不噎之鳥)
(一云取春物始化以助生氣)八月己酉養老于明堂尉元為三老游
明根為五更又養國老庶老於階下(祿三老以上公五更以元卿)二
十年三月丙寅宴羣臣及國老庶老於華林園(假守令賜鳩杖)
(衣裳)後周紀武帝保定三年四月以于謹為三老賜延
年杖戊午幸太學以食之北面立而訪道再拜受言
唐太學養三老五更
禮樂志皇帝親養三老五更於太學所司先奏三師三
公致仕者用其德行及年高者一人為三老次一人為
五更五品以上致仕者為國老六品以下致仕者為庶
老尚食具牢饌前三日尚舍設大次於太學堂之後前
一日設御座於堂上東序西向三老座於西楹之東近
北南向五更座於西階上東向皆莞筵藻席衆國老座
於堂下西階之西東面北上蒲筵緇布純加莞席大樂
令展宫縣於庭設登歌堂上如元會儀其日鑾駕將至
學生青衿服就位鑾駕入大次鑾駕出宫遣使迎三老
五更於第俱冠進賢冠乘安車前從導從其國老庶老
則有司預戒之鑾駕既至太學三老五更及羣老俱赴
集侍中奏外辦殿中監進大珪皇帝執大珪降迎三老
於門内老更皆杖各二人夾扶左右敦史執筆以從皇
帝再拜三老五更攝齊荅拜俱坐三公授几九卿正履
殿中監尚食奉御進珍羞及黍稷等皇帝省之遂設於
三老前皇帝執醬而饋乃詣酒尊所取爵侍中贊酌酒
皇帝執爵而酳尚食奉御以次進珍羞於五更前皇帝
即座三老乃論五孝六順典訓大綱格言宣於上惠音
被於下皇帝乃虚躬請受敦史執筆錄善言善行禮畢
老更升安車導從而還(通典仲秋之月謹擇良辰)
唐宴父老乾元殿
實錄武德五年三月宴京城父老賜布貞觀六年五月
宴岐州父老賜帛十一年正月宴長安父老於玄武門
賜以粟帛三月癸卯幸洛陽宫召宴父老於乾元殿賜
粟帛十二年二月宴洛陽父老十五年五月壬申并州
父老請臨幸賜宴武成殿賜物遣之十八年十一月壬
午宴洛州父老一百九十人於儀鸞殿班賜有差二十
年幸并州宴太原父老八月丁卯見京城父老於北闕
賜食及粟帛顯慶元年正月辛未立皇太子年八十以
上賜粟帛己卯宴之開元二十四年八月千秋節宴京
兆父老二十六年七月冊太子賜粟帛冊府元龜貞
觀十五年二月癸丑宴從官及山東宗姓洛陽高年於
貞觀殿奏九部樂賜帛十六年十一月甲子幸慶善宫
召武功之邰城立節三時豐義四鄉士女七十已上及
居宫側數百人賜宴父老爭上夀賜帛有差十八年十
月癸卯宴雍州父老千一百人於上林苑循省風俗則
先問高年時臨舊都乃宴衎故老或賜飲於端闕或迴
輿於私室而又因靈休之集畢嘉祀之禮則錫之鳩杖
賁之束帛登版授之秩開石窌之封斯教化之大本盛
王之令典也
唐宴侍老含元殿賜鳩杖
玄宗紀開元二年九月丁酉宴京師侍老于含元殿賜
九十以上几杖八十以上鳩杖婦人亦如之賜於其家
十一年正月癸巳版授侍老八十以上上縣令十七年
十一月戊申賜侍老帛二十年十一月庚申同二十三
年正月乙亥耕籍田侍老百歲以上版授上州刺史二
十六年七月己巳賜侍老粟帛加版授(立太子大赦)二十七
年二月己巳上尊號版授侍老百歲以上下州刺史九
十以上上州司馬八十以上縣令
唐賜氊衾
紀高宗顯慶二年二月癸亥(幸洛陽)賜百歲以上氊衾粟
帛四年閏十月辛巳賜民八十以上氊衾粟帛五年三
月丙午皇后賜婦人八十以上氊衾粟帛貞觀十八
年十月癸卯宴雍州父老百歲以上氊被袍各一
唐祐燕京畿父老
二年九月辛亥大饗明堂十月乙亥燕京畿父老於錫
慶院
玉海卷七十四
