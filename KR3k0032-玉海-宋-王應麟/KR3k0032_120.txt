卷一百十九
玉海卷一百十九
宋王應麟撰
官制
官名
論語撰考云黃帝受地形象天文以制官伏羲已前
雖有三名未必具立官位至黃帝名位乃具
黃帝官名
史記官名皆以雲命為雲師左傳文八年注縉雲黃
帝時官名
少皥氏官名炎帝太皥氏顓頊官名
左傳昭十七年秋郯子來朝公與之宴昭子(叔孫)問焉曰
少皥氏以鳥名官何故也郯子曰吾祖也我知之昔黃
帝以雲紀故為雲師而雲名(注黃帝姬姓之祖也黃帝受命有雲瑞故以雲紀事)
百官師長皆以雲名號縉雲氏盖一官也(應劭曰黃帝受命有雲瑞故以雲紀事也故春官為青雲夏官為)
(縉雲秋官為白雲冬官為黑雲中官為黃雲正義服虔注同)張晏曰黃帝有景雲之應史記正義黃帝置
(五官見後)炎帝氏以火紀故為火師而火名(注炎帝神農氏姜姓之祖也亦)
有火瑞以火紀事名百官(應劭曰春官為大火夏官為鶉火秋官為西火冬官為北火中官為中火服虔注)
同(張晏曰有火星之瑞)共工氏以水紀故為水師而水名(注共工以諸侯)
(覇有九州在神農前太皥後受水瑞以水名官服虔曰春官為東水夏南秋西冬北中官為中水)大皥
氏以龍紀故為龍師而龍名(注大皥伏羲氏風姓之祖也有龍瑞故以龍命官)
(應劭曰春官為青龍夏官為赤龍秋官為白龍冬官為黑龍中官為黃龍服虔注同)張晏曰神龍負圖而至
春秋正義曰此皆虚而不經(少皥不以五方名官焉知彼四代皆以四時五方名官焉)我高祖
少皥摯之立也鳳鳥適至故紀於鳥為鳥師而鳥名鳳
鳥氏歷正也(注鳳鳥知天時故以名歷正之官正義歷正主治歷數主天時之官)玄鳥氏
司分者也(玄鳥燕也以春分來秋分去)伯趙氏司至者也(伯趙伯勞也以夏至)
(鳴冬至止)青鳥氏司啟者也(青鳥鶬鷃也以立春鳴立夏止)丹鳥氏司閉者
也(丹鳥鶩雉也以立秋來立冬去入大水為蜃上四鳥皆歷正之屬官正義分至啟閉立四官使主之鳳皇)
(氏為之長)祝鳩氏司徒也(祝鳩䳡鳩也䳡鳩孝故為司徒主教民)瞗鳩氏司馬
也(瞗鳩王鳩也鷙而有别故為司馬主法制)鳲鳩氏司空也(鳲鳩鴶鵴也鳲鳩平均故為司)
(空平水土)爽鳩氏司寇也(注爽鳩鷹也鷙故為司寇主盜賊)昭二十年齊晏子曰昔爽鳩氏
(始居此地)鶻鳩氏司事也(注鶻鳩鶻鵰也春來冬去故為司事正義司事謂營造之事)五
鳩鳩民者也(注鳩聚也治民上聚故以鳩為名五官之名與曲禮同但司士為司事)五雉
為五工正(注五雉雉有五種西方曰鷷雉東方曰鶅雉南方曰翟雉北方曰鵗雉伊洛之南曰翬雉)
(正義賈逵云鷷雉攻木之工鶅雉搏埴之工翟雉攻金之工鵗雉攻皮之工翬雉設五色之工)利器用
正度量夷民者也(雉夷也夷平也)九扈為九農正(注扈有九種也春扈鳻鶞)
(夏扈竊玄秋扈竊藍冬扈竊黃棘扈竊丹行扈唶唶宵扈嘖嘖桑扈竊脂老扈鷃匕以九扈為九農之號各隨)
其宜以教民事(晏子春秋曰爽鳩氏始封此少昊氏之農正也)扈民無淫者也(注扈止也)
(止使不淫放)自顓頊以來不能紀遠乃紀於近為民師而命
以民事則不能故也仲尼聞之見於郯子而學之曰天
子失官學在四夷(注於是仲尼年二十八聖人無常師正義歷正及司徒司空工農之屬皆)
(以後代之官所掌之事託言之言如今之此官也)
汲冡周書黃帝乃命少昊請司馬鳥師以正五帝之官
周禮疏易通卦驗云天地成位君臣道生君有五期
輔有三名注三名公卿大夫政教君臣起自人皇之世
至伏羲因之故文耀鈎云伏羲作易名官者也論語撰
考云云云左傳服虔注春官為木正夏官為火正秋
官為金正冬官為水正中官為土正高辛氏因之唐
氏系表少昊氏以烏鳥名官以世功命氏(烏氏)
堯官名六官
周禮疏堯舜官號稍改堯典乃命羲和注云堯育重黎
之後羲和氏之子使掌舊職天地之官亦紀於近命以
民事其時官名盖曰稷司徒是天官稷也地官司徒也
又云命羲和仲叔使分主四方注仲叔亦羲和之子堯
既分隂陽四時又命四子為之官掌四時者字曰仲叔
則掌天地者其曰伯乎是有六官分命仲叔注云官名
盖春為秩宗夏為司馬秋為士冬為共工通稷與司徒
是六官之名鄭玄分隂陽為四時者分高辛時重黎之
天地官使兼主四時耳共工注水官也堯天官為稷又
司徒士此三官是堯時事舜述前功秩宗舜時官也唯
無夏官之名夏傳云司馬在前則羲叔為夏官是司馬
也鄭云初堯冬官為共工舜舉禹治水堯知其必成功
故改命司空以官名寵異之非常官也至禹登百揆之
任捨司空之職為共工與虞垂益是也始羲和之時主
四岳者謂之四伯後分至八伯堯初天官為稷至試舜
謂之百揆舜命禹為之即天官也(以稷為天官羲叔為夏官共為六官)
通典舜為六官以主天地四時注崔靈恩曰重黎世掌
天地號羲和堯置天地四時之官復羲和職掌天地又
命仲叔使主四時為六卿舜改地官曰司徒秋官為士
冬官為司空春官為秩宗
唐虞建官設官分職
書周官唐虞稽古建官惟百内有百揆四岳外有州牧
侯伯夏商官倍疏百揆為羣官之首立一人四岳内典
四時之政外主方岳之事立四人牧一州之長侯伯五
國之長各監所部之國外内置官各有所掌百揆四岳
象天之有五行少昊立五鳩氏顓頊已來立五行之官
其數亦有五魏志王肅上疏唐虞設官分職申命公
卿各以其事惟龍為納言猶今尚書也
周定官分職
禮設官分職疏設天地四時之官官各有主漢地理
志周既克商監于二代而損益之定官分職後百官
志周公作周官分職著名法度相持周官正義周禮
每官言人之員數及職掌立其定法授之成王立三公
九卿是設官也各言所掌是分職也書召詔王先服
殷御事比介于我有周御事注有周治事之臣
左傳襄十五年春官師從單靖公逆王后于齊注
官師劉夏也天子官師非卿也楚語伍舉曰天子
以公侯為官正以伯子男為師旅詩鹿鳴箋周行
周之列位也左傳王及公侯伯子男甸采衛大夫各
居其列所謂周行也
周秩官
禮司關凡四方賓客敂關則為之告注鄭司農說以國
語曰周之秩官有之曰敵國賓至關尹以告行理以節
逆之周語單襄公告定王曰周之秩官有之曰敵國
賓至關尹以告行理(小行人)以節逆之候人為導卿出郊
勞門尹(司門)除門宗祝(宗祝大祝)執祀司里授館司徒具徒司
空視塗司寇詰姦虞人入材甸人積薪火師監燎水師
監濯膳宰致餐廩人獻餼司馬陳芻工人展車百官官
以物至賓入如歸其貴國之賓至則以班加一等益虔
至於王使則皆官正涖事上卿監之若王廵守則君親
監之注秩官周常官篇名(又引夏令時儆周制先王之令)亢倉子政
道篇周之秩官云人強勝天注周書篇小宰官府六
叙注叙秩次也謂先尊後卑典命注命謂王遷秩
羣臣之書
晉文公作執秩正其官(主爵秩之官也)鄭子産曰文公之為
盟主也司空以時平易道路圬人以時塓館宫室諸侯
賓至甸設庭燎僕人巡宫車馬有所賓從有代巾車脂
轄隷人牧圉各瞻其事百官之屬各展其物師服曰
天子建國諸侯立家卿置側室大夫有貳宗士有隷子
弟庶人工商各有分親皆有等衰衛武公位宁有官
師之典
周官政
史記周公世家成王在豐天下已安周之官政未次序
周公作周官别其宜作立政以便百姓
周官政法
隋志漢時有李氏得周官周官盖周公所制官政之法
上於河間獻王文選王融策秀才文周官三百漢
位兼倍注漢書曰秦立百官漢因循不革自佐史
至丞相十二萬三百八十五人今云兼倍略言之
耳
漢中六年官名
史記景帝紀中六年四月更命廷尉為大理將作少府
為大匠主爵中尉為都尉長信詹事為長信少府將行
為大長秋大行為行人奉常為太常典客為大行治粟
内史為大農(表在後元年)以大内為二千石置左右内官屬
大内(漢百官表中六年太祝更名祠祀)漢書景紀中六年十二月改
諸官名定鑄錢偽黃金棄市律(紀又云中二年春二月有大鴻臚大行顔師古)
(注以為表誤云中六年更名大行令武太初元年更名大鴻臚劉原父以為追舉最後官名)百官
公卿表景帝初更衛尉為中大夫令二年令内史置左
右中二年更郡守尉曰太守都尉中五年令諸侯王不
得復治國天子為置吏改丞相曰相省御史大夫廷尉
少府宗正博士官大夫謁者郎諸官長丞皆損其員後
元年復衛尉之名治粟内史更名大農令(餘同史記)
史記禮書高祖襲秦故自天子稱號下至佐僚及官室
官名少所變改賈誼傳為官名悉更奏之文帝未皇
也
漢太初官名
武帝紀太初元年夏五月正歷定官名(劉歆議武帝建封禪殊官號存)
(周後)表更祠祀曰廟祀郎中令曰光禄勲中大夫為光
禄大夫家馬為挏馬大行令為大鴻臚行人為大行令
大農令為大司農考功室為考功左弋為佽飛(韓非子衛人有)
(佐弋者)居室為保宫甘泉居室為昆臺永巷為掖庭中尉
為執金吾東園主章為木工右内史為京兆尹左内史
為左馮翊主爵中尉為右扶風(諸侯王大僕改曰僕)初置則太常
之太卜光禄之羽林(建章營騎)太僕之路軨鴻臚之别火
建元二年省太尉明年置期門又明年復廷尉自是增
益若五經博士大司馬司直諫大夫水衡部刺史三輔
都尉其後置司隷遣直指曰屬國搜粟農奉車駙馬以
命都尉之官曰中壘屯騎步兵越胡騎長水射聲虎賁
護羌以命校尉之官(大事記曰入校尉奉車駙馬農都尉皆武帝初置不載年)
漢復官名漢官威儀
光武紀光武行司隷校尉時三輔吏士東迎更始見諸
將過皆冠幘而服婦人之衣諸于綉镼莫不笑之及見
司隷僚屬皆歡喜老吏或垂涕曰不圖今日復見漢官
威儀由是識者皆屬心焉光武持節北渡河鎮慰州郡
考察黜陟如州牧行部事輒平遣囚徒除王莽苛政復
漢官名吏人喜悦争持牛酒遺勞前百官表(兼王莽傳)秦
立百官之職漢因循不改明簡易隨時宜也王莽慕從
古官而吏民弗安(元始四年冬更公卿大夫八十一元士官名位次)改太常曰
秩宗廷尉曰作士并宗正於秩宗改少府曰共工水衡
曰予虞改大農曰羲和後更為納言大鴻臚曰典樂光
禄曰司中太僕曰太馭衛尉曰大衛執金吾曰奮武中
尉曰軍正改郡太守曰大尹都尉曰大尉縣令長曰宰
御史曰執法後又置卒正連率耿純傳謁光武於邯
鄲退見官屬將兵法度不與他將同遂自結納郎顗
傳陽嘉二年顗言七事漢興以來三百三十九歲官名
稱號輿服器械宜有所更
漢百官簿置官本末
百官志班固著百官公卿表記漢承秦置官本末訖于
王莽差有條貫然皆漢武奢廣之事又職分未悉世祖
節約之制宜為常憲故依其官簿粗注職分以為百官
志注曰百官簿劉昭補志序司馬續書總為八志律
歷之篇仍乎洪邕所作車服之本即依董蔡所立儀祀
得於往記百官就乎故簿安帝紀延光元年八月己
亥詔三公中二千石舉刺史令長相視事一歲以上至
十歲清白愛利能敕身率下者無拘官簿注謂不拘常
牒也翟方進傳陳咸逢信官簿皆在方進之右及御
史大夫缺而方進得之
漢官多襲秦舊上自三公九卿内則中尉將作詹事將
行典屬國主爵護軍博士僕射與侍中等之加官外則
爵二十級監御史郡守尉關都尉縣令長與游徼嗇夫
之小吏皆秦置漢因者也官名改於景帝之六年增置
於建元之後定於太初之元司直以佐丞相司隷以察
中都五經博士諫大夫大卜路軨别火列于九卿之屬
水衡搜粟奉車駙馬三輔農屬國列于都尉之職期門
營騎之設八校直指之置大司馬之冠將軍内史主爵
之更三輔監御史之改十三部刺史廷平都護肇于地
節戊己校尉尚書五人昉于初元建始或以太師太保
冠司馬將軍或以司徒司空易丞相御史皆西都初置
者也太傅師保之法乎古司隷内史將軍之仍乎周
漢五曹官制
前志隂陽家五曹官制五篇漢制似賈誼所條賈誼
傳以為漢興二十餘年宜定官名興禮樂廼草具其儀
法為官名悉更奏之文帝謙遜未皇也丙吉傳召東
曹案邊長吏瑣科條其人張晏注瑣錄也
漢官篇舊制儀品
隋志漢官解詁三篇漢新汲令王隆撰胡廣注(唐志三卷)
後百官志世祖中興務從節約并官省職故新汲令王
隆作小學漢官篇諸文倜說較略不究注按胡廣注隆
此篇其論之注曰前安帝時越騎校尉劉千秋校書東
觀樊長孫與書曰宜撰次依擬周禮定位分職劉君甚
然其言與郎中張平子參議未定會劉君遷為宗正衛
尉平子為尚書郎太史令各務其職未暇恤也至順帝
時平子為侍中典校書方作周官解說乃欲以漢次述
漢事會遷河間相遂莫能立顧見新汲令王文山小學
漢官篇略道公卿内外之職旁及四夷博物條暢足知
舊制儀品聊集所宜為作詁解各隨其下綴續其事(隆馮)
(翊人建武中著詩賦銘書凡二十六篇)
漢官儀
應劭傳建安二年時遷都於許舊章湮没劭乃綴緝所
聞著漢官禮儀故事凡朝廷制度百官典式多劭所立
又論當時行事著中漢輯序撰風俗通以辨物類名號
釋時俗嫌疑凡所著述百三十六篇(詳見禮制)隋志應劭
漢官儀十卷(唐志同)又有應劭注漢官五卷韋昭官儀職
訓一卷亡(漢志注多引漢官儀又有漢書目錄)中興書目一卷載光武
以來三公百官名氏爵里今漢官儀存一卷李&KR0811;補
續一卷
漢官典儀
唐志蔡質漢官典儀一卷隋志漢官典職儀式選用
二卷漢衛尉蔡質撰蔡邕傳注質字子文著漢職儀
邕之叔父唐志丁孚漢官儀式選用一卷
漢永元置官
和帝紀永元二年二月己亥復置西河上郡屬國都尉
官三年十二月復置西域都護騎都尉戊己校尉官九
年十二月己丑復置若盧獄官十年九月庚戌復置廩
犧官十一年四月己巳復置右校尉官(在西河鵠澤)十四年
五月丁未初置象林將兵長史官是歲初復郡國上計
補郎官十五年七月丙寅復置涿郡故安鐵官十六年
十二月復置遼東西部都尉官
漢官列職
續志注臣昭曰凡漢官所載列職人數今悉以注雖頗
為繁盖周禮列官陳人役於前宏模不可闕也始於
太傅次太尉司徒司空次將軍九卿自太常至少府次
執金吾太子太傅少傅大長秋將作大匠城門校尉北
軍中候司隷校尉河南尹三輔州郡縣郡亭里匈奴中
郎將烏桓校尉護羌校尉次王國宋衛國列侯關内侯
四夷國終於百官奉(凡五卷)漢宫所載太常以下員吏之
數(見九卿類)官數(見省官類)
漢官名秩簿
前百官表注師古曰漢官名秩簿云斗食月奉十一斛
佐史月奉八斛後禮志注漢官名秩曰賜司徒司空
帛四十匹九卿十五匹又曰大將軍三公臘賜云云官
志注引應劭漢官名秩丞皆選孝廉郎又引晉公卿禮
秩荀綽晉百官表注
漢百官典式
見官儀
漢百官表晉百官表注
中興書目東漢百官表一卷不知作者紀建武至建安
三公百官罷免月日隋志晉荀綽百官表注十六卷
(後漢志注多引之)
魏官儀魏晉官品令齊職儀梁職官要
錄
隋志梁有荀攸魏官儀一卷(南齊志今有魏氏官儀魚豢中外官名)徐宣
瑜晉官品一卷晉百官儀服錄五卷大興二年定官品
事五卷百官品九卷亡晉志案魏晉官品令又有禁
防御史第七品隋志齊職儀五十卷長水校尉王珪
之撰(永明九年其子顥上之詔付祕閣)宋職官記九卷(亡)書目梁陶
彦藻撰職官要錄隋唐志皆云三十卷今殘缺後求得
七卷又有補遺十八卷與前七卷首尾互見(唐志三十六卷)郎
楚之隋官序錄十二卷魏咸熙元年七月晉文王奏
尚書僕射裴秀議官制大保鄭冲總裁始建五等爵
秀傳云改官制議五等之爵漢百官志注引劉劭爵
制
晉百官名
隋志魏晉百官名五卷晉百官名三十卷唐志陸機
晉百官名三卷晉官屬名四卷晉過江人士目一卷
六典注引元康百官名文選注引晉百官名世說
注引晉東宫官名
晉官品令
後魏禮志案晉官品令所制九品皆正無從故以第八
品凖古下士今皇朝官令皆有正從(劉芳議)晉志魏晉
官品令又有禁防御史第七品
元魏職員令
後魏書太和十五年十一月乙亥定官品十七年六月
乙巳作職員令二十一卷行之十九年十二月乙未朔
見羣臣於光極堂宣下品令為大選之始(唐志魏官品令一卷)
通典後周酌周禮建六官隋書大業三年始行新令
有三臺五省五監十二衛十六府唐志有隋所有而
唐廢之者謁者臺内謁者局諸衛察非掾都督府典籖
之屬有隋所廢而唐復置者三師左右司郎散騎常侍
殿内侍御史詹事府之類
唐武德官名定令
舊職官志高祖發跡太原官名皆依隋舊(元年改納言殿中置諫議)
(廢越騎步兵二年置宗師三年改侍中中書省四年改祕書少監著作局太史局五年改左右衛等)武德
七年(通鑑三月)定令以太尉司徒司空為三公尚書中書門
下祕書殿中内侍為六省次御史臺次太常至太府為
九寺次將作監次國子學次天策上將府次左右衛左
右驍騎左右領軍左右武候左右監門左右屯左右府
為十四衛府東宮置三師三少詹事府門下典書兩坊
次内坊次家令率更僕三寺次左右衛率府至左右内
率府為十率府王公以下置府佐國官公主置邑司並
為京職事官(通鑑云云)州縣鎮戍岳瀆關津為外職事官又
以開府儀同至將仕郎二十八階為文散官驃騎大將
軍至陪戎校尉三十一階為武散官上柱國至武騎尉
十二等為勲官輔國至游擊十將軍為散號將軍以加
武士之無職事者九年(六月乙酉)罷天策上將軍府武德九
年頒令定用上柱國至武騎尉凡十二等起正二品至
從七品十二轉(武德七年正月置大中正二月戊午改大總管為大都督府)武德令
唯有公侯伯子男爵貞觀十一年加封國之稱又武德
令禮部次吏部兵部次之民部次之武德令御史中丞從
五品吏部郎中正五品上諸司郎中正五品上祕書丞
正五品諸陵令從七品萬年長安令從五品中下州刺
史正四品下州刺史從四品上上州别駕正五品上門
下省武德定令侍郎正三品中書門下侍郎同尚書侍
郎正四品給事郎曰給事中左散騎常侍為加官
唐貞觀改定官名令
唐志貞觀元年改國子學為國子監分將作監為少府
監通為三監十一年改令置太師太傅太保為三師其
三公以下六省一臺九寺三監十二衛東宫諸司並從
舊令又改以光禄大夫為從二品云云至朝散大夫為五
品下其六品下惟通議郎為奉議更置驃騎大將軍為
從一品又置昭武振威致果翊麾宣節禦武仁勇陪戎
八校尉為六品已下武散官又貞觀令以職事高者為
守卑者為行五代會要云唐初定官品令
唐官著令唐官定制
志太宗省内外官定制為七百三十員曰吾以此待天
下賢才足矣然是時已有員外置其後又有特置同正
員至於檢校兼守判知之類皆非本制又有置使之名
或因事而置事已則罷或遂置而不廢其名類繁多莫
能徧舉通典貞觀六年大省内官凡文武定員六百
四十有三而已通鑑上謂房玄齡曰官在得人不在
員多命玄齡併省留文武總六百四十三員曹確傳
咸通中優人李可及為威衛將軍確曰太宗著令文武
官六百四十三謂房玄齡曰朕設此待天下賢士工商
雜流拔出等夷止當厚給以財不可假以官與賢者比
肩立同坐食也(見政要)舊史曹確傳確執奏曰臣覽
貞觀故事太宗初定官品令文武官共六百四十三員
貞觀政要元年量定員位所置文武總六百四十員
會要貞觀中太宗定制内侍省不置三品官
唐龍朔官名
紀龍朔二年二月甲子大易官名志龍朔二年改尚
書省曰中臺廢尚書令尚書曰太常伯侍郎曰少常伯
左右僕射曰左右匡政龍朔元年改左右丞曰左右肅
機郎中曰左右承務諸司郎中曰大夫改吏部曰司列
主爵曰司封考功曰司績(會要作二年)司勲郎中為司勲大
夫二年改戶部為司元度支為司度金部為司珍倉部
為司庾禮部曰司禮祠部曰司禋膳部曰司膳(會要主客曰司)
(蕃志無)兵部曰司戎職方曰司城駕部曰司輿庫部曰司
庫刑部曰司刑都官曰司僕比部曰司計司門曰司關
工部曰司平屯田曰司田虞部曰司虞水部曰司川門
下省曰東臺侍中曰左相黃門侍郎曰東臺侍郎左右
散騎常侍曰左右侍極諫議大夫曰正諫大夫起居郎
舍人曰左右史元年改中書省曰西臺中書令曰内史
(會要中書侍郎曰西臺侍郎並作二年志無改侍郎事)元年置監察御史裏行二
年改祕書省曰蘭臺監曰太史少監曰侍郎丞曰大夫
祕書郎曰蘭臺郎著作局曰司文局著作郎曰郎中佐
郎曰司文郎太史局曰祕書閣局令曰祕書閣郎中殿
中省曰中御府監曰大監丞曰大夫尚食局曰奉膳尚
藥局曰奉醫局尚衣局曰奉冕局尚舍局曰奉扆局尚
乘局曰奉駕局尚輦局曰奉轝局内侍監曰内侍省(内官)
(置贊德承閨宣儀承旨至侍中)御史臺曰憲臺大夫曰大司憲中丞曰
司憲大夫太常寺曰奉常寺九卿皆曰正卿少卿曰大
夫光禄寺曰司宰衛尉寺曰司衛宗正寺曰司宗太僕
寺曰司馭(大僕事志作永徽中會要云龍朔)大理寺曰詳刑鴻臚寺曰
同文(會要曰司賓)司農寺曰司稼大府寺曰外府國子監曰
司成館祭酒曰大司成司業曰少司成博士曰宣業少
府監曰内府監將作監曰繕工監大匠曰大監少匠曰
少監都水監曰司津監使者曰監左右衛府驍騎府武
衛府皆省府字左右威衛曰左右武威衛左右領軍曰
左右戎衛左右侯衛曰左右金吾衛左右監門府曰左
右監門衛左右千牛府曰左右奉宸衛後又曰左右千
牛衛詹事府曰端尹府詹事曰端尹少詹事曰少尹門
下坊曰左春坊左庶子曰左中護中允曰左贊善大夫
司議郎分左右置左右諭德各一人改司經局曰桂坊
(改司經局志作三年)典膳監曰内直監曰内直郎副監曰丞齋帥
局曰典設局齋帥曰郎典書坊曰右春坊右庶子曰右
中護中舍人曰右贊善大夫舍人曰司議郎家令寺曰
宫府寺家令曰大夫率更寺曰司更寺令曰司更大夫
僕寺曰馭僕寺僕曰大夫左右衛率府曰左右典戎衛
左右宗衛率府曰左右司率府左右虞候率府曰清道
衛内率府曰奉裕衛監門率府曰崇掖衛帝之初即
位也改民部為戶部治書侍御史曰中丞治禮郎曰奉
禮郎永徽三年改中郎將曰旅賁郎郎將曰翊軍郎又
廢諸衛長史而置司馬改太子中允曰内允中舍人曰
内舍人兩都尹為長史顯慶二年分散騎常侍為左右
改青城宫監為東都苑監三年廢書律筭學五年改左
右府曰左右千牛府逮于龍朔之元乃改左右肅機承
務及大夫之名又更司列司封司績及西臺内史之號
置監察御史裏行之職舊紀龍朔二年二月甲子改
京諸司及百官名又改六宫内職名尚書門下曰中
臺東臺其屬則有匡政常伯左相侍極正諫左史之稱
御史祕書曰憲臺蘭臺其屬則有大司憲大夫太史司
文祕書之號司元司度司珍司庾禮禋膳蕃戍城輿庫
刑僕計關平田虞川而諸司之名改焉奉常司宰司衛
司宗司馭詳刑司文司稼迄于外府而九寺之名改焉
自奉膳至奉輿是為中御府之屬自贊德至侍巾是為
内官之級監則内府繕工司津而司成館有司成宣業
之名衛則左右驍武威戎金吾而又增監門奉宸之職
端尹春坊中護贊善諭德之有其官左右司議内直典
設之有其職宫府至馭僕司更寺典戎至崇掖為十率
又所以易儲官之名也紀咸亨元年十一月庚寅復
官名而營繕監領軍衛又是歲之所改(咸亨元年改繕工曰營繕戎衛)
(曰領軍)武后紀光宅元年九月甲寅大易官名(志文明元年即)
(光宅元年)尚書省曰文昌臺而易天地春夏秋冬之官侍
中曰納言而又更鳳閣内史之號御史曰肅政臺分左
右而置殿中裏行之職司禮司膳司衛司屬司僕司刑
司賓司府以易九寺之名武威(驍)鷹揚(武)豹韜(威)玉鈐
(領軍)以易諸衛之名太史局曰渾天監詹事府曰宫尹府
至於左史符寳郎改於天授延載元年習藝館之改太
史局之復保章正靈臺郎中臺之改又見於如意之元
及長安之二年三年先是垂拱元年改都臺鸞臺麟臺
司宫臺之名成均水衡尚方監之職司封珍羞之號(在光)
(宅後)
唐開元刊定職次開元格令
通典開元二十五年刊定職次著為格令盖尚書省以
統會衆務舉持繩目門下省以侍從獻替規駁非宜中
書省以獻納制冊敷揚宣勞祕書省以監錄圖書殿中
省以供修膳服内侍省以承旨奉引(凡六省)御史臺以肅
清僚庶九寺五監以分理羣司六軍十二衛(左右衛驍衛威衛領)
(軍金吾監門千牛為十六衛)以嚴其禁禦一詹事府二春坊三寺十
率俾乂儲宫牧守督護分臨畿服設官以經之置使以
緯之自六品以下率由選曹居官者以五歲為限於是
百司具舉庶績咸理亦一代之制焉注此格皆武德貞
觀之舊制永徽初已詳定之至開元二十五年再刊定
焉二十一年又省文武六品以下三百餘員舊志侍
中中書令吏部尚書舊班在左相上開元令移在下太
子賓客舊兼無品開元令定入官品御史大夫舊班在
祕書監九卿下開元令移在上大都護府副都護舊正
四品上開元令加入從三品黃門侍郎中書侍郎舊正
四品下開元令加入上階大理正太常丞太史令舊正
六品上開元令改從五品下下牧丞武德令正
八品開元前令有沙苑丞通鑑開元五年九
月復舊官名令史官隨宰相入侍羣臣對仗奏
事
唐官制名號禄秩品爵勲階
志唐之官制名號禄秩雖因時增損而大抵皆沿隋故
其官司之别曰省曰臺曰寺曰監曰衛曰府各統其屬
以分職定位其辨貴賤叙勞能則有品有爵有勲有階
以時考覈而升降之所以任羣才治百事其為法則精
而密其施於事則簡而易行由職有常守而位有常員
也唐之盛時其制如此陸贄傳贄曰按甲令有職事
官有散官有勲官有爵號其賦事受俸者惟職事一官
以敘才能以位勲德所謂施實惠而寓虚名也勲散爵
號止於服色資蔭以馭崈貴以甄功勞所謂假虚名而
佐實利者也逆羯亂中原遣戍歲增策勲日廣財賦不
足供賜而職官之賞興職員不足容功而散試之號行
唐官名增損
志唐之官制名號禄秩雖因時增損而大抵皆沿隋云
以官名之更易言之若侍内為納言殿中監為殿中省
殿内侍御史曰殿中將作令少曰大匠少匠鷹揚郎將
曰軍頭又改驃騎將軍鷹擊曰府副又改車騎將軍功
義良曹曰親勲翊衛太守曰刺史贊治丞曰治中别駕
州主簿曰錄事參軍縣書佐曰尉九減宫有監則武德
初元也諸司郎中員外之改禮部主客工部之更納言
為侍中(紀三月庚午)給事郎為給事中内書省曰中書省内
史令曰中書令内充管記曰中舍人舍人則三年也通
事謁者曰舍人祕書少令曰少監著作曹太史監曰局
長秋監曰内侍監内承奉承直曰内常侍給事選部曰
吏部及左右驍威領軍三率中郎將等之改則四年五
年七年也功曹司功以下書佐曰參軍修文館曰弘文
則武德中及九年也中允河隄謁者改於正觀初國子
監改於二年互市都水監弩甲坊改於六年折衝果毅
都尉改於十年民部為戶部治禮為奉禮治中别駕為
司馬為長史改於高宗之初(龍朔咸亨見上)神龍元年二年館
有昭文修文之名景雲二年監復渾儀之號又改左春
坊諸王傅之稱祕書省復於太極元年胄曹復於延和
元年丞相黃門紫微監令(紀十二月庚寅)符寳珍羞兩都尹司
錄改於開元元年中書門下侍中復於五年九月壬寅
弘文館復於七年太史監改於二年至十四年而復為
局翰林有供奉至二十六年而改為學士天寳元年復
僕射太史監之官而左右相門下侍郎太守皆改於舊
(紀二月丙申)十一載改八部名十三載改内侍曰少監乾元
元年改黃門侍郎司天臺觀察處置使之名大歷二年
五年復門下中書侍郎之名開成元年改奉諸王講讀
之名乃若太子正書曰正字司府令曰家令宫門衛曰
監門率皆不載其年以官名之增置言之若諫議大
夫詹事府武器百工監經學博士助教雍州牧邊要地
總管則武德初元所置也州之宗師十二軍之將軍門
下之修文館典儀門僕八百人番上大中正則二年四
年五年七年所置也諸王師及常侍侍郎舍人諮議友
文學祭酒則武德中所置也十(原闕三字)中散騎常侍少
府監吏部侍郎書學史館起居郎置於貞觀元年二年
三年律學博士舟楫令三師三公司議郎王府侍講弘
文講經博士京城留守置於六年十一年十八年左右
常侍之分洛州司馬贊善大夫詳正學士之置則顯慶
二年儀鳳四年漆園監上州别駕之置則上元一年左
右遺補諸衛長史兵曹之置則垂拱聖歷之元年司階
中候司戈執戟置于天授二年挈壺正内供奉置于長
安二年員外郎復置于永昌元年(神龍元年省員外郎二年後置)掌書
記修文館大學士司田參軍置於景龍元二三年諭德
至贊善之復置景雲二年也御史右臺之復置延和元
年也景雲元年置龍武將軍二年又置都督二十四開
元三年置軍器監五年六年又置乾元院使刊正官麗
正修書使學士以至七年置弘文校書郎八年加修撰
校理復置十道按察使十一年置麗正修書學士太原
尹少尹十三年置集賢侍講學士而太公廟令十五道
采訪使崇玄學神武軍置於十九年二十年二十五年
二十六年崇玄博士助教學士廣文館内侍監置於天
寳元二九載十三載集賢大學士置於至德二年五官
監候禮生正副團練守捉使置於乾元元年十六衛於
貞元二年而置上將軍諫議於四年而分左右集賢院
於八年而置校書正字六軍統軍行營副都統置於興
元元年兩輔六雄十望十緊州别駕置於太和元年
以官名之廢省言之武德初廢少府都水越騎步兵四
年廢謁者臺七年省吏部侍郎太史監候九年置天策
府二年置十二軍六年而廢八年復置焉七年廢軍器
監八年復置九年又廢焉衣冠局令起居舍人廢于貞
觀元年三年寺觀監百工監司農二倉督諸王府鎧田
水曹廢于貞觀中津尉廢于永徽中諸衛司馬太史副
監及丞廢于聖歷元年長安一年修文館學士員數御
史右臺省于景雲元年三年王傅常侍侍郎行軍參謀
廢于開元二年十二年殿中天藏府沙苑等監太廟令
舟楫令廢于二十三年二十四年二十六年進馬别駕
天寳八載省之兵馬元帥大歷八年罷之集賢崇玄大
學士貞元四年罷之八年罷校理元和二年復置而罷
校書正字六年廢中下州文學至是東都留臺中丞省
於元和之後詳正學士講經博士罷於長慶三年通
典唐内外文武官員凡萬八千八百五文官萬四千七
百七十四武官四千三十一内官二千六百二十外官
萬六千一百八十五
唐改尚書省八部名
紀天寳十一載三月乙巳改尚書省八部名志十一
載改吏部曰文部金倉部曰司金司儲兵部曰武部駕
部曰司駕刑部曰憲部比部曰司計虞水部曰司虞司
水舊志十載正月改又改庫祠膳部曰司庫司禋司
膳(文武憲駕庫金儲計禋膳虞水)改將作大小匠曰監(會要十一載二月二十七日)
會要至德二載十二月十五日復文部曰吏部紀
至德二載十二月戊午(通監十二月)復諸州及官名
唐官品令(又見前)
王彦威傳文宗時以僕射上事儀注前後不定中丞李
漢奏定朝議未以為允中書門下奏請依元和七年已
前儀注左右僕射上日請受諸司四品六品丞郎以下
拜彦威奏曰按開元禮凡受冊官並與卑官答拜國朝
官品令三師三公正一品尚書令正二品並是冊拜授
官上之日亦無受朝官再拜之文僕射班次三公請依
无和七年敕為定雖不從其議論者稱之(舊唐書)
唐職官十九家
六典史類六曰職官以紀班序品秩漢官解詁等二十
部三百三十六卷蓺文志史錄七曰職官十九家二
十六部二百六十二卷(失姓名十家)始於王隆漢官解詁次
以應劭漢官以官儀名者有應劭蔡質丁孚荀攸王珪
之及干寳之司徒儀注以官名為書者有陸機晉百官
名晉官屬名梁百官人名及晉過江人士目衛禹晉永
嘉流士官簿則登城三戰簿徐勉梁選簿陳將軍簿大
建百官簿状官品則范曄荀欽明百官階次魏官品令
沈約梁官品百官春秋則宋六卷王道秀十三卷百官
注職官要錄則郭演十卷陶彦藻三十六卷故事則有
傳暢之公卿禮秩故事及職員舊事王方慶官卿舊事
不著錄二十九家二百八十卷自六典至楊鉅學士院
規(舊志歴代職官二十一家)隋志職官二十七部三百三十六卷
周官冡宰總六卿之屬以治其政御史掌其在位名數
先後之次漢書百官表列衆職之事紀在位之次古之
制也漢末王隆應劭等作解詁官儀等書是後相因正
史表志無復百僚在官之名矣或取官曹官品之書撰
錄别行於世宋齊已後其書益繁中興書目二十三
家一百九十一卷續目八家一百二十四卷
唐百司舉要
蓺文志職官類李吉甫元和百司舉要一卷八年二月
上集唐興以來百官名品(舊史云纂六典諸職為百司舉要一卷)
唐職該
書目唐京兆杜英師撰一卷採周禮六典具員唐職儀
漢官志官品令等撮其員數品秩掌隷職局勲爵散試
歴代沿革著于篇今缺其序目别本首尾卷秩皆備題
曰職源乃其全書
唐職儀
舊史韋述撰唐職儀三十卷梁周興嗣撰職儀南
齊志臺府郎令史職吏以下具見長水校尉王珪之
職儀三公長史以下干寳撰立官府職儀已具蔚
宗選簿欽明階次
開寳班簿天聖班簿
開寳七年閏七月詔除授京官依朝官例降敕御史臺
寫班簿十日一上中書(太宗閱班簿擇近臣舉官)咸平三年七月
命宰臣錄内外庶官歴任功過編冊以進其該恩復用
者别編以備觀覽景德四年十月乙巳親閱班簿擇
朝臣得翰林學士晁迥等五十人令各舉大籓守臣二
人天聖元年四月乙未詔諸行郎中至京官以出身
歴任功過具為班簿進内李淑上時政十議議擇官
曰興國初文武朝官班簿才二百人至咸平初四百人
天聖元年已踰千人慶歷六年四月壬子中丞張方
平言臣在翰林為學士見天聖中具員兩制兩省不及
三十員今五十餘員及領御史中丞見本臺天聖班簿
京朝官不及二千員今二千七百餘員又領三班院見
景祐中使臣不及四千員今六千餘員又領流内銓約
在銓選人僅以萬計皇祐元年包拯言景德祥符中
文武官總九千七百八十五員今内外官一萬七千三
百餘員今天下州郡三百二十縣一千二百五十而一
州一縣職有定額不過五六千員則有餘矣今乃三倍
其多龍圖直學士李柬之請更定選舉補蔭之法科
場取士以皇祐四年進士限四百人諸科毋得過其數
治平中中丞賈黯言今京朝官至卿監凡二千八百
餘員吏部奏舉磨勘選人未引見者至三百五十餘人
治平班簿(見後)熙寧元年六月中書門下言御史臺
季進班簿多差誤請徧令所屬以職位名氏報臺庶班
簿整齊從之三年六月十八日命密院每季進使相至
閣門祗候以上班簿真宗時宗室吏員受祿者九千
七百八十七寳元以後萬五千四百四十三治平視
皇祐增十之三宋祁上疏曰一官未缺十人競逐
紆朱滿路襲紫成林州縣之地不廣於前而官五倍
於舊
咸平職林元祐職官分紀
咸平中諫議大夫楊侃撰二十卷集歴代沿革自三公
至東宫官善惡成敗各編其事為一百五十二門明道
中校書郎胡昉又采唐事七百四十五條附于末書
目職官分紀五十卷元祐中孫逢吉撰編類前代至本
朝百官沿革故事僅一千門(逢吉字彦同)
熙寧百官公卿表
晁氏志百官公卿表一百四十二卷司馬光等撰(卷數多當)
(攷光行状云六卷)熙寧中光建議欲據國史旁采異聞叙宋興
以來百官除拜效漢書作表以便御覽詔許之光請宋
敏求同修敏求卒請趙彦若繼之歴十二年書成熙
寧二年十一月甲子朔翰林學士史館修撰司馬光言
欲據正史實錄所載旁采異聞敘宋興以來迄今百官
沿革公卿除拜倣漢書舊法作大宋百官公卿表以備
奏御便省覽從之詔所用文字委檢討官檢閱是月命
知制誥宋敏求同修(敏求卒元豐二年五月己巳集賢校理趙彦若代之)元豐四
年八月辛巳(二十七日)光彦若上所修六卷(盡治平二年會要云十卷國)
(史云六卷)自建隆元年至治平四年依司馬遷法記大事於
上方書成詔附于國史(一云後續修至十五卷)書目百官公卿
表十五卷彦若又自撰宗室世表三卷詔進入並送編
修院賜銀帛有差
元豐新定官制正官名寄祿新格禄
令
元豐二年五月乙丑(二十二日)右正言知制誥李清臣言官
制踵襲前代官與職不相凖差遣與官職不相凖其他
勲爵食邑實封章服品秩俸給班位各為輕重後先皆
不相凖願詔有司講求釐正以成一代之法三年六月
丙午詔中書置局詳定官制命張璪張誠一領之王陟
臣李德芻為檢討文字七月戊辰又以何洵直兼檢討
八月己未(十五日)詔中書曰朕嘉成周以事建官以爵制
禄分職率屬萬國條理國家受命百年而官政尚愧前
聞今將推本制作董正之原若稽祖述憲章之意參稽
損益趨時之宜使臺省寺監之官實典職事領空名者
一切罷去而易之以階因以制禄凡厥恩數悉如舊章
九月乙亥(十六日)詳定官制所上以階易官寄禄新格中
書令侍中同平章事為開府儀同三司左右僕射為特
進吏部尚書為金紫光禄大夫五曹尚書為銀青光禄
大夫左右丞為光禄大夫六曹侍郎為正議大夫給事
中為通議大夫(以上無磨勘法)左右諫議為太中大夫(待制以上六年)
(遷兩官至大中止)祕書監為中大夫光禄卿至少府監為中散
大夫太常至司農少卿為朝議大夫(以七十員為額)六曹前中
後行郎中為朝散朝請朝奉大夫凡三等員外郎為朝
散朝請朝奉郎凡三等起居舍人為朝散郎左司諫為
朝奉郎正言太常國子博士為承議郎太常祕書殿中
丞著作為奉議郎太子中允贊善中舍洗馬為通直郎
著作大理丞為宣德郎(後改宣教郎)光禄衛尉將作丞為宣
義郎評事為承事郎太常寺太祝奉禮郎為承奉郎校
書正字將作監簿為承務郎以上四年遷一官(寄禄階隋唐二十有九而今二)
十有五(元祐四年寄禄官分左右紹聖三年罷之)其禄令並以職事官俸禄賜
料舊數與今新定官擬定從之(四年七月戊申二十三日命蘇頌司詳定官制)
五年四月癸酉(二十三日一本云四月甲戌)官制成詔以五月辛巳
朔頒行御文德殿視朝新除職事官立班七月壬午尚
書省奏自五月一日行官制指揮條制集為二冊(一本)
(云五年五月新制行舍人曾鞏專令命告)四月丙子鞏除舍人元豐正名凡文階
官之等二十有五武選官之等五十有六而幕職州縣
官之等七總為品十有八(九品正從)畢仲游曰昔之官品
難於進今之階秩易為高又降七品為八五品為六三
品為四章服之令降五為六降三為四以遷就新品之
失(淳熙元年三月戊子階官去左右先是紹興行元祐之法)
職官志神宗即位謂中書政事之本首開制置中書條
例司設五房檢正官以清中書之務又置制置三司條
例司以理天下之財置諸路提舉常平廣惠農田水利
差役官隷於司農以修農政簡樞密武選而置審官西
院創民兵保甲法以歸兵部作軍器監以除戎器新大
理寺以省滯獄增國子監太學官以大興庠序復將作
監以董百工然名未正也熙寧末上欲正官名始命館
閣校唐六典元豐三年以摹本賜羣臣遂下詔命官置
局以議制作上自考求故實間下手詔或親臨決以定
其論凡百官庶務皆以類别有正而治之者有旁而治
之者有統而治之者省曹寺監以長治屬正而治之者
也故其法詳御史非其長而以察為官旁而治之者也
故其法略都省無所不總統而治之者也故其法當考
其成於是長吏察月御史察季都省察歲四年十一月
丁酉開天章閣對輔臣呈官制除目五年三省六曹御
史臺祕書省九寺五監之法成即宫城之西營新省省
成上親臨幸召問以職事而訓誡之省官遷秩有差自
是繼有增損唯倉庫百司武臣外官未暇釐正崇寧
二年九月鄧洵武奏改選人七階政和二年九月
二十九日易武選官稱元祐三年二月癸未詔
三光䘵正議中散朝議大夫六階各分左右大
觀初改左光䘵為宣奉右光䘵為正奉右正議為
通奉左中散為中奉右朝議為奉直元符二年
六月廿四日劉賡請以官制敇令格式藏館閣從
之
元豐備選具員
元豐六年八月吏部尚書李清臣編承務郎以上鄉貫
出身歴任功過為備選具員十冊上之壬午令依本錄
上中書上謂於官使人才有助備選具員總目一事
目一别錄一冊聖訓及吏部人才之辨編次承務郎以
上出身歴任功過以備選擇
元祐修官制
元祐八年十二月二日乙巳(本紀甲寅)左僕射吕大防言乞
倣唐六典置局修官制一書以為國朝大典詔於祕書
省置局令范祖禹王欽臣編修宋匪躬晁補之檢討(紹聖)
(元年五月詔罷之)崇寧元年六月二十九日癸丑詔史院以神
宗所定官制依唐六典修成一書政和三年八月修參
照官制格目凡九百餘冊又修中書門下省官制格
初天僖二年正月庚戌中丞趙安仁請修國朝六典不
就嘉祐三年十二月學士韓絳言官制未立宜加裁定
正其名體倣周禮唐六典著為一書辛亥劉敞胡宿同
詳定敞奏先條數事送中書門下參詳可否然後刪定
詔許焉明年三月絳再奏趣之敞曰本朝隨事建官有
司奉法守職可矣苟不能爾雖成書且復廢宇文之周
官唐六典是也書卒不成
紹興祖宗官制舊典
三卷紹興間蔡元道纂以元豐改制號為名正爵位浸
輕品流淆雜故著是書每官先述舊典而後及新官得
失以存祖宗制官之意又有官制正誤補蔡氏所不及
仍正其誤官制沿革黃琮撰職官記張演撰(趙曄萃三書為三卷)
中興百官題名五十卷紹熙間監察御史何異編
紹興續皇朝公卿百官表
二十九年七月戊戌翰林學士修國史周麟之言知雙
流縣李燾著續皇朝公卿百官表九十卷詔給札錄付
史館燾以司馬光百官表未有繼者乃徧求正史實錄
旁求家集野史增廣門類起建隆迄靖康合新舊官制
踵而成書其後續通鑑長編盖始于此
國朝新舊官制通考
曾三異十卷引證詳說為通釋三卷
國朝兩朝志有官有職有差遣官以寓禄秩敘位著職
以待文學之選差遣以治内外之事其次又有階有勲
有爵士人以登臺閣陞禁從為顯宦而不以官之遲速
為榮滯以差遣要劇為貴途而不以階勲爵邑有無為
輕重
惟王建國惟典命官上叶星象下符川嶽
玉海卷一百十九
