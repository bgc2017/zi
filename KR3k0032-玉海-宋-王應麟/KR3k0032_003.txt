卷三
玉海卷三
宋王應麟撰
天文
天文書(下)
晉天文集占天官星占天文要集
隋志天文集占十卷晉太史令陳卓定(梁百卷唐志七卷)又天
官星占十卷(陳卓撰梁天官星占二十卷吳襲撰)四方星占一卷五星占
一卷(並陳卓撰)天文要集四十卷晉太史令韓楊撰後漢
天文志注并乾象新書引韓楊占郎顗傳注并御覽
引天文要集文選注引天官星占曰匏瓜一名天雞
南斗主爵祿史記索隠姚氏案天官占
晉正天論
隠逸傳魯勝元康初著正天論云以冬至之後立晷測
影凖度日月星臣案日月裁徑百里無千里星十里不
百里遂表上求下羣公卿士考論改先代之失正天地之
紀不報索襲游思隂陽之術著天文地理十餘篇
晉乾象五星法
宋志景初日中晷景即用漢四分法是以漸就乖差其推
五星則甚疎闊晉江左以來更用乾象五星法以代之猶
有前却魏楊偉曰五星行天遲疾留逆雖大率有常至
犯守逆順難以術推月之行天猶有遲疾况五星乎惟日
之行天有常進退有率不遲不疾不外不内人君德也
後魏觀象賦
後魏書張淵(北史作張深)明占候曉内外星分為太史令著
觀象賦言天文甚備(文選注引之云張泉撰隋志總集類觀象賦一卷)陟秀
峯以遐眺望靈象于九霄覩紫宫之環周嘉帝坐之獨
標瞻華蓋之蔭藹何虛中之迢迢觀閣道之穹隆想靈
駕之電飄爾乃縱目遠覽傍極四維北鑒璣衡南覩太
微三台皦皦以雙列皇座炯炯以垂暉虎賁執銳于前
階常陳屯聚於後闈遂回情旋首次目文昌仰見造父
爰及王良傅說登天而乘尾奚仲託精於津陽織女明
列於河湄牽牛煥然而舒光五車亭柱于畢隂兩河俠井
以相望灼灼羣位落落幽紀設官分職罔不悉置儲貳副
天庭延三吏論道納言各有攸司將相次序以衛守九卿
珠連而内倚天街分中外之境四七列九土之異左則天
紀槍棓攝提大角二咸防奢七公理獄庫樓烱烱以灼明
騎官騰驤而奮足天市建肆于房心帝坐磥落而電燭於
前則老人天社清廟所居明堂配帝靈臺考符丈人極陽
而慌怱子孫嘒嘒於參嵎天狗接狼以吠守野雞伺晨于
參墟右則少微軒轅皇后之位嬪御相次尊卑有秩御宫
典儀女史執筆内平秉禮以伺邪天牢禁愆而察失于後
則有車府傳舍匏瓜天津扶匡照曜麗珠珮珍人星麗玄
以閑逸哭泣連屬而趨墳河鼓震雷以&KR1503;礚騰蛇蟠縈而
輪菌於是周張高眄還旋辰極既覿鉤陳中禁復覩天帝
休息漸臺可升離宫可即酒旗建醇醪之旌女牀列窈窕
之色輦道屈曲以微煥附路立于雲閣之側其列星之表
五車之間乃有咸池鴻沼玉井天淵建木百果竹林在焉
江河炳著於上穹素氣霏霏其帶天神龜曜甲于清泠龍
魚摛光以映蓮又有南門鼓吹器府之官奏彼絲竹為帝
娛懽熊羆綿絡于天際虎豹儵煜而暉爛弧精引弓而持
滿狼星搖動于霄端其外則有燕秦齊趙列國之名雷電
霹靂雨落雲征陳車策駕于氐南天駟騁步于太清園
苑周回以曲列倉廩區别而殊形内則尚書大理太一
天一之宫柱下著術傳示無窮六甲候大帝之所湏内
厨進御膳于皇躬天船横漢以普濟積水候災於其中
隂德播洪施以恤不足四輔翼皇極以闡玄風恢恢太
虛寥寥帝庭五座並設爰集神靈乃命熒惑伺彼驕盈
執法刺舉於南端五侯議疑于水衡金火時出以成緯
七宿匡衛而為經暐曄昱其並曜粲若三春之榮覩夫
天官之羅布故作則於華京及其災異之興出無常所
歸邪繽紛飛流電舉妖星起則殃及晉平蛇乘龍則禍
連周楚或取證于逢公或推變於衝午乃有欽明光被
填逆水府洪波滔天功隆大禹此則冥數之大運非治
綱之失緒蓋象外之妙不可以麤理尋重玄之内難以
熒燎覩至於精靈所感迅踰駭嚮荆軻慕丹則白虹貫
日而不徹衛生畫策則太白食昴而摛朗魯生指麾而
曜靈為之回駕嚴陵來游而客星著于乾象斯皆至感
動於神祗誠應效於既往爾乃四氣鱗次斗建辰移雖
無聲言三光是知星中定于昏明影度以之不差測水
旱於未然占方來之安危隂精乘箕則大飈暮鼓西南
入畢則淫雨滂沲譬猶晉鐘之應銅山風雲之從斑螭
若夫冥車潜駕時乘六虬大儀四運萬象俱流北斗俄
其西傾羣星忽以匿幽望舒縱轡以騁度靈輪浹旦以
過周爾乃凝神遠矚矖目八荒察之無象視之眇茫狀
若渾元之未判别又似浮海而觀滄浪幽遐迥以希夷
寸眸焉能究其傍於是乎夜對山水栖心高境遠尋終
古悠然獨詠美景星之繼晝大唐堯之德盛嘉黃星之
靡鋒明虞舜之不競疇吕尚之宵夢善登輔而翼聖欽
管仲之察微見虚危而知命歎熒惑之舍心高宋景之
守政壯漢祖之入秦竒五緯之聚映爾乃歷象既周相
佯岩際尋圖籍之所記著星變乎書契監前代之將淪
咸譴告于昏世桀斬諫以星孛紂酖荒而致彗恒不見
以周衰枉蛇行而秦滅諒人事之有由豈妖災之虛設
誠庸主之難悛故明君之所察堯無為猶觀象而況德
非乎先哲(注不錄)魏書有天象志一卷載天文日變二
卷載月變三四卷載星變今魏收志第三四卷亡後人
取佗人所撰志補足之疑為張太素書志(隋志天文志十二卷吴雲撰又雜占一卷)
初學記有梁陸雲公星賦後魏陸旭撰五星要訣
及兩儀真圖晉成公綏天地賦任常五星賦一卷
劉啟明定風占詩雲氣則候賦占候風雨賦各一卷
彭徹七政渾儀賦事類賦注引張衡靈憲賦曰太
素之前寂寞冥默不可為象周禮注引天問疏云離
騷有天問篇
梁天文錄
隋志梁奉朝請祖暅天監中受詔集古天官及圖緯舊
說撰天文錄三十卷(唐志崇文目同)國史天文錄經要訣一
卷鈔祖暅書御覽引天文錄平星魚星格澤之占乾
象新書亦引之
梁天儀說要星經
隋志陶弘景天儀說要一卷中興書目像歷一卷梁
陶弘景較定推演巫咸氏甘氏石氏等說案崇文總目
天文星經五卷梁陶弘景校合三垣列宿中外官三百
十九名各設圖象著巫咸甘德石申所記闕以(闕)
變(闕)即弘景所定也(國史志經五卷)
周靈臺秘苑隋垂象志觀臺飛候
北史傳元魏高允集天文災異依洪範傳天文志為八
篇周太史令庾季才撰靈臺祕苑一百二十卷占驗益
備(隋志一百十五卷唐志一百二十卷)隋高祖令季才與其子質撰垂象
志一百四十二卷(隋志一百四十八卷)劉祐著觀臺飛候六卷元
象要記五卷唐志元魏孫僧化等星占三十三卷史
崇十二次二十八宿星占十二卷崇文目有康氏天
文總論十二卷(乾象新書引天文總論)徐承嗣星書要略六卷陳
卓星述一卷天象應驗錄二十卷
唐十二家天文
志子錄十曰天文始於趙嬰甄鸞注周髀終于季淳風
乙巳占二十家三十部三百六卷若趙嬰甄鸞李淳
風之注釋周髀張衡王蕃之靈憲渾天姚信虞喜之昕
天安天則儀象之書也若甘氏石氏之讚法劉表劉叡
陳卓孫僧化史崇之星占則星占之書也若劉叡陳卓
集占韓楊要集吳雲雜占庾季才祕苑祖氏之錄高文
洪之圖則天文之書也星圖則有孝經内記周易分野
及二十八宿度數之論雜占則有黃道晷景元機内事
五星兵法及乙巳占其不著錄者六家一百七十五卷
有淳風天文大象祕奥法象太白會運之書武密通占
悉達占經董和徐昇有論有圖李播王希明有賦有歌
(自淳風天文占至丹元子步天歌不著錄)六典祕書四部十一曰天文(周髀)
(等九十七部六百七十卷)隋志六百七十五卷靈臺郎凡占天文日月薄蝕
五星陵犯有甘石巫咸三家中外官占瑞祅星氣有諸
家雜占(天文生不得讀占書)太史令每季錄災祥送中書門下入
起居注歲終總錄送史館(崇文總目天文占書五十一部百九十七卷自荆州劉石甘巫)
占至乾象新書(中興目十六家九十九卷)
唐古歷星度三代考正星次五星常數
歷志大衍日度議曰古歷星度及漢洛下閎等所測其
星距遠近不同然二十八宿之體不異古以牽牛上星
為距太初改用中星入古歷牽牛太半度於氣法當三
十二分日之二十一自帝堯演紀之端在虛一度及今
開元甲子却三十六度夏后氏四百三十二年日却差
五度太康十二年戊子冬至在女十一度新歷仲康五
年癸巳歲九月庚戍朔日蝕在房二度顓頊歷正月七
曜直艮維之首周因殷歷昏明中星率差半次漢太初
歷復得上元本星度推月令小正皆不與古合商六百
二十八年日差八度太甲二年壬午冬至在女六度又
引國語武王伐商歲在鶉火星在天黿自宗周訖春秋
之季日却差八度古歷分率簡易歲久輙差達歷數者
隨時遷革以合其變故三代之興皆揆測天行考正星
次為一代之制戰國及秦日却退三度始皇十七年辛
未冬至在斗二十二度秦歷上元正月己巳朔立春日
月五星起營室五度古歷冬至昏明中星去日九十二
度率一氣差三度九日差一刻漢四百二十六年日差
五度自太初下至麟德差四日自太初上及僖公差三
日推古歷之作皆在漢初却較春秋朔並先天則非三
代之前明矣古歷南斗至牽牛上星二十一度入太初
星距四度故六家或以南斗命度或以建星命度方周
漢之交日已潜退賈逵考歷亦云古歷冬至皆起建星
兩漢冬至日皆後天故宿度多在斗末今以儀測建星
在斗十三四度間古之六術並同四分四分之法久則
後天(晉用魏景初歷其冬至亦在斗二十一度少太元九年姜岌更造三紀術退在斗十七度宋何承天)
(上元嘉歷曰四分景初歷冬至同在斗二十一度以開元歷考元嘉十年冬至日在斗十四度與承天所測合)
五星議曰五事感于中而五行之祥應於下五緯之變
彰於上若聲發而響和形動而景随故王者失典刑
之正則星辰為之亂行汩彝倫之叙則天事為之無
象五星留逆伏見之效表裏盈縮之行皆係於時象
於政日月所以著尊卑不易之象五星所以示政教
從時之義故日月之失行微而少五星之失行著而
多今略考常數以課疏密略例曰較麟德歷熒惑太
白見伏行度過與不及熒惑凡四十八事太白二十
一事餘星所差蓋細不足考又各立歲差以究五精
運周二十八舍之變較史官所記歲星二十七事熒
惑二十八事鎮星二十一事太白二十二事辰星二
十四事開元歷課皆第一(又有步五星術五星爻象歷)日蝕議曰
較歷必稽古史虧蝕深淺加時朓朒陰陽歲星(東春)
(木五常仁五事貌赤黃而銳其野大穰)熒惑(南夏火禮視)填(中央季夏土信思)太白
(西秋金義言)辰(北冬水知聽)隋志凡五星聚其國主天下從木
火土三星行遲夜半經天金水二星行速而不經天
三經天二不經天參天兩地之道也李尋曰五星五
行之精五帝司命應王者號令為之節度歲星主歲事
為統首號令所紀大宗伯疏星備云歲星一日行十
二分度之一十二歲而周天熒惑日行三十三分度之
一三十三歲而周天鎮星日行二十八分度之一二十
八歲而周天太白日行八分度之一八歲而周天辰星
日行一度一歲而周天是五緯所行度數二十八宿
隨天左轉為經五星右旋為緯
唐五星爻象歷
歷志大衍歷七術七曰步五星術五星有終率變差象
算爻算辰秒微分之法以一象一爻之算除之而知所
起究所入其曰五星爻象歷每星皆有隂陽少老損益
進退之殊自初至上者凡再以所入爻與後爻損益率
相减為前差又以後爻與次後爻損益率相减為後差
二差相减為中差星之順逆疾徐皆有常度變之前後
則知其入陽爻隂爻與黃道之南北矣漢志有顓頊
五星歷書四卷隋志梁有五星集占六卷日月五星
集占十卷洪範五行星歷四卷尚書考靈耀曰歲星
得度五穀孳熒惑順行甘雨時鎮星得度地無災太白
出入當五穀成熟人民昌
唐天文大象賦太一樞會賦
蓺文志天文類黃冠子李播(淳風之父)天文大象賦一卷李
台集解五行類李淳風太一樞會賦一卷玄宗注中興
書目大象賦一卷題張衡撰李淳風注備述衆星名義
如古賦之體(一本云大象賦楊炯撰畢懷亮注)乾象新書引大象占
唐法象志(書)乾坤秘奥天文占泰乾秘
要乙巳占
天文志貞觀中李淳風撰法象志因漢書十二次度數
始以唐州縣配焉會要貞觀七年三月十六日(癸巳)直
太史局將仕郎李淳風鑄渾天黃道儀成因撰法象志
七卷(論前代渾儀得失之差)開元十三年一行疏曰近秘閣郎中
李淳風著法象志備象黃道渾儀法以玉衡旋規别帶
日道傍引二百四十九交以推月道用法煩雜其術竟
寢傳淳風貞觀初直太史局制渾天儀詆摭前世得
失著法象書七篇上之擢成務郎遷太常博士藝文
志天文類李淳風釋周髀二卷又乙巳占十二卷(崇文目乙)
(巳占十卷)天文占一卷大象天文一卷乾坤秘奥七卷法象
志七卷太白會運逆兆通代記圖一卷淳風與袁天綱
集(傳淳風撰麟德歷典章文物志乙巳占等書注五曹孫子等)神仙類李淳風注泰
乾秘要三卷(崇文目道書類)書目乾坤秘奥一卷太史令淳
風撰自乾災至錯紀凡三十五篇(崇文目七卷國史志七卷)乙巳占
十卷貞觀中太史令李淳風撰始於天象終於風氣序
云五十卷今合為十卷
唐開元占經
蓺文志大唐開元占經一百一十卷瞿曇悉達集(國史志四)
(卷崇文目三卷)武密古今通占鏡三十卷崇文目同(集黃帝巫咸石甘梓氏以下)
(自古占驗等書具述天文吉凶之應)乾象新書引武密占
唐通乾論
蓺文志董和通乾論十五卷(本名純避章武諱改善歷算裴胄節度荆南館之著是書)
國史補裴胄問董生(見中星)
唐天文經
會要開元七年罽賓遣使獻天文經(乾象新書嘗引之)隋志
婆羅門天文經二十一卷(婆羅門捨仙人所說)竭伽仙人天文說
三十卷
唐太一金鏡式經(見五行類)
書目唐太一金鏡式經十卷開元中王希明撰凡十篇
六典太卜令凡式占辨三式之同異雷公太一六壬注
周禮大史抱天時鄭司農云抱式以知天時今其局以
楓木為天棗心為地刻十二神下布十二辰史記日
者傳旋式正棋漢藝文志五行有羡門式法二十卷
羡門式二十卷吳志劉子仁尤明太乙推演其事窮
盡要妙著書百餘篇(餘見景祐三年太一福應集要并紹興太一總鑑)
唐步天歌
藝文志王希明丹元子步天歌一卷中興書目步天
歌一卷(崇文目同)題右拾遺王希明撰圖二十八宿及太微
紫微天市垣各總為之歌通志天文略歴世天文志
徒有其書無載象之義學者但識星名不可以仰觀隋
有丹元子隱者之流也不知名氏作步天歌見者可以
觀象焉王希明纂漢晉志以釋之句中有圖言下有象
又不言休祥是深知天者歌前亦有星形晁氏志步
天歌一卷二十八舍歌也三垣頌五星凌犯賦附於後
或云唐王希明自號丹元子東方角兩星南北正直
著中有平道上天田總是黑星兩相連别有一烏名進
賢平道右畔獨淵然最上三星周鼎形角下天門左平
星雙雙横於庫樓上庫樓十星屈曲明樓中柱有十五
星三三相著如鼎形其中四星别名衡南門樓外兩星
横亢四星恰似彎弓狀大角一星直上明折威七子亢
下横大角左右攝提星三三相似如鼎形折威下左頓
頑星兩箇斜安黃色精頑下二星號陽門色若頓頑直
下蹲氐四星似斗側量米天乳氐上黑一星世人不識
稱無名一箇招搖梗河上梗河横列三星狀帝席三黑
河之西亢池六星近攝提氐下衆星騎官出騎官之衆
二十七三三相連十欠一陣車氐下騎官次騎官下三
車騎位天輻兩星立陣傍將軍陣裏振威霜房四星直
下主明堂鍵閉一黃斜向上鉤鈐兩箇近其傍罰有三
星植鍵上兩咸夾罰似房狀房下一星號為日從官兩
箇日下出心三星中央色最深下有積卒共十二三三
相聚心下是尾九星如鈎蒼龍尾下頭五點號龜星尾
上天江四横是尾東一箇名傅說傅說東畔一魚子尾
西一室是神宮所以列在后妃中箕四星形狀如簸箕
箕下三星名木杵箕前一黑是糠皮北方斗六星其狀
似北斗魁上建星三相對天弁建上三三九斗下圓安
十四星雖然名鼈貫索形天雞建背雙黑星天籥柄前
八黃精狗國四方雞下生天淵十星鼈東邊更有兩狗
斗魁前農家丈人狗下眠天淵十黃狗色玄牛六星近
在河岸頭頭上雖然有兩角腹下從來欠一脚牛下九
黑是天田田下三三九坎連牛上直建三河鼓鼓上三
星號織女左旗右旗各九星河鼓兩畔右邊明更有四
黃名天桴河鼓直下如連珠羅堰三烏牛東居漸臺四
星似口形輦道東足連五丁輦道漸臺在何許欲得見
時近織女女四星如箕主嫁娶十二諸國在下陳先從
越國向東論東西兩周次二秦雍州南下雙雁門代國
向西一晉伸韓魏各一晉北輪楚之一國魏西屯楚城
南畔獨燕軍燕西一郡是齊鄰齊北兩邑平原君欲知
鄭在越下存十六黃星細區分五箇離珠女上星敗瓜
珠上瓠瓜生兩箇各五瓠瓜明天津九箇彈弓形兩星
入牛河中横四箇奚仲天津上七箇仲側扶筐星虚上
下各一如連珠命禄危非虛上呈虛危之下哭泣星哭
泣雙雙下壘城天壘團圓十三星敗臼四星城下横臼
西三箇離瑜明危三星不直舊先知危上五黑號人星
人下三四杵臼形人上七烏號車府府上天鈎九黃晶
鈎上五鵶字造父危下四星號墳墓墓下四星斜虛梁
十箇天錢梁下黃墓傍兩星能蓋屋身著黑衣危下宿
室兩星上有離宮出遶室三雙有六星下頭六箇雷電
形壘壁陣次十二星十二兩頭大似井陣下分布羽林
軍四十五卒三為羣軍西四星多難論子細歴歴看區
分三粒黃金名鈇鉞一顆真珠北落門門東八魁九箇
子門西一宿天綱是電傍兩黑土公吏騰蛇室上二十
二壁兩星下頭是霹靂霹靂五星横著行雲雨次之曰
四方壁上天廏十圓黃鈇鑕五星羽林傍西方奎腰細
頭尖似破鞋一十六星遶鞋生外屏七烏奎下横屏下
七星天溷明司空左畔土之精奎上一宿軍南門河中
六箇閣道形附路一星道傍明五箇吐花王良星良星
近上一策名婁三星不勻近一頭左更右更烏夾婁天
倉六箇婁下頭天庾三星倉東脚婁上十一將軍侯胃
三星鼎足河之次天廩胃下斜四星天囷十三如乙形
河中八星名太陵陵北九箇天船名陵中積尸一箇星
積水船中一黑精昴七星一聚實不少阿西月東各一
星月下五黃天隂名隂下六烏芻藁營營南十六天苑
形河裏六星名卷舌舌中黑點天讒星礪石舌傍斜四
丁畢恰似爪义八星出附耳畢股一星光天街兩星畢
背傍天節耳下八烏幢畢上横列六諸王王下四皂天
高星節下團圓九州城畢口斜對五車口車有三柱任
縱横車中五箇天潢精潢畔咸池三黑星天關一星車
脚邊參旗九箇參車間旗下直建九斿連斿下十三烏
天園九斿天園參脚邊觜三星相近作參蘂觜上坐旗
直指天尊卑之位九相連司怪曲立坐旗邊四鵶大近
井鉞前參總有七星觜相侵兩肩雙足三為心伐有三
星足裏深玉井四星右足隂屏星兩扇井南襟軍井四
星屏上吟左足下四天厠臨厠下一物天屎沉南方井
八星行列河中淨一星名鉞井邊安兩河各三南北正
天樽三星井上頭樽上横列五諸侯侯上北河西積水
欲覓積薪東畔是鉞下四星名水府水位東邊四星序
四瀆横列南河裏南河下頭是軍市軍市團圓十三星
中有一箇野雞精孫子丈人市下列各立兩星從東說
闕丘三箇南河東丘下一狼光蓬茸左畔九箇彎弧弓
一矢擬射頑狼胷有箇老人南極中春秋出來壽無窮
鬼四星册方似木櫃中央白者積尸氣鬼上四星是爟
位天狗七星鬼下是外廚六間柳星次天社六箇弧東
倚社東一星是天紀柳八星曲頭垂似柳近上三星號
為酒享宴大酺五星守星七星如鈎柳下生星上十七
軒轅形軒轅東頭四内平平下三箇名天相相下稷星
横五靈張六星似軫在星旁張下只是有天廟十四之
星册四方長垣少微雖向上星數欹在太微旁太尊一
星直上黃翼二十二星大難識上五下五横著行中心
六箇恰似張更有六星在何處三三相連張畔附必若
不能分處所更請向前看野取五箇黑星翼下頭欲知
名字是東甌軫四星似張翼相近中央一箇長沙子左轄右
轄附兩星軍門兩黃近翼是門下四箇土司空門東七烏青
丘子青丘之下名器府器府之星三十二以上便為太微宫
黃道向上看取是太微宫上元天庭太微宫昭昭列象在
蒼穹端門只是門之中左右執法門西東門左皂衣一
謁者以次即是烏三公三黑九卿公背傍五黑諸侯卿
後行四箇門西主軒屏五帝内坐於中正幸臣太子并
從官烏列帝後從東定郎將虎賁居左右常陳郎位居
其後常陳七星不相誤郎位陳東一十五兩面宫垣十
星布左右執法是其數宫外明堂布政宮三箇靈臺候
雲雨少微四星西南隅長垣䨥䨥微西居北門西外接
三台與垣相對無兵災北極紫微宮中元北極紫微宮
北極五星在其中大帝之坐第二珠第三之星庶子居
第一號曰為太子四為后宮五天樞(一云第三明者帝之居第四名曰四)
(庶子最小第五天之樞)左右四星是四輔天一太一當門路左樞
右樞夾南門兩面營衞一十五上宰少尉兩相對少宰
上輔次少輔上衞少衞次上丞後門東邊大贊府門西
喚作一少丞以次却向前門數隂德門裏兩黃聚尚書
以次其位五女史柱史各一戶御女四星五天柱大理
兩星隂德邊勾陳尾指北極顛勾陳六星六甲前天皇
獨在勾陳裏五帝内座後門是華蓋并杠十六星杠作
柄象華蓋形蓋上連連九箇星名曰傳舍如連丁垣外
左右各六珠右是内階左天廚階前八星名八穀廚下
五箇天棓宿天床六星左樞在内廚兩星右樞對文昌
斗上半月形希疎分明六箇星文昌之下曰三公太尊
只向三公明天牢六星太尊邊太陽之守四勢前一箇
宰相太陽側更有三公相西偏即是玄戈一星圓天理
四星斗裏暗輔星近著開陽淡(一本云文昌之下三師名天牢六星四勢前更)
(有三公相西偏即是太陽一星圓天理云云)北斗之宿七星明第一主帝名
樞精第二第三旋璣是第四名權第五衡闓陽搖光六
七名天市垣下元一宫名天市兩扇垣墻二十二當門
六角黑市樓門左兩星是車肆兩箇宗正四宗人宗星
一䨥亦依次帛度兩星屠肆前候星還在帝坐邊帝坐
一星常光明四箇微茫宦者星以次兩星名列肆斗斛
帝前依其次斗是五星斛是四垣北九箇貫索星索口
横者七公成天紀恰似七公形數着分明多兩星紀北
三星名女床此坐還依織女傍三元之象無相侵二十
八宿隨其隂水火木土并與金以次别有五行吟(云云)
中興書目括星詩一卷不知作者集星宿躔度為五言
詩凡一百十六韻案崇文目一名小象賦崇文目大
象玄機歌三卷閭丘崇撰(志云閭丘業撰一卷)通玄玉鑑頌一卷(林仲)
(子撰)小象千字詩一卷(張華撰)大象歷一卷
唐造化權輿
藝文志小說家趙自勔造化權輿六卷(崇文目同)中興書
目唐天寳中豐王府法曹參軍趙自勔撰上述太極天
地山岳七曜五行隂陽之所始中述人靈動用之所由
下述萬物變化鬼神之所出魏景初中下邳桓威年
十八而著渾輿經依道以見意(隋志道家梁有渾輿經一卷)唐志神仙家一
(卷)
唐史官候簿(日官候簿)靈臺候簿(見大衍歷)
歷志大衍合朔議曰新歷本春秋日蝕古史交會加時
及史官候簿所詳稽其進退之中以立常率然後以日
躔月離先後屈伸之變偕損益之故經朔雖得其中而
躔離或失其正若躔離各得其度而經朔或失其中則
參求累代必有差矣三者迭相為經若權衡相持使千
有五百年間朔必在晝望必在夜其加時又合則三術
之交各當其正麟德歷有總法開元歷有通法日度議
曰古歷日有常度天周為歲終故係星度於節氣其說
似是而非故久而益差虞喜覺之使天為天歲為歲乃
立差以追其變使五十年退一度何承天以為太過乃
倍其年而反不及皇極(劉焯)取二家中數為七十五年蓋
近之矣考古史及日官候簿以通法之三十九分太為
一歲之差自帝堯演紀之端在虛一度及今開元甲子
却三十六度而乾策復初矣(劉炫依大明歷四十五年差一度梁武帝據虞&KR1184;歷)
(百八十六年差一度經籍所載合於歲差者淳風皆不取而專取於呂氏春秋)歲差者日與黃道俱差也
以太史注記月蝕衝考日度麟德元年九月庚申月蝕
在婁十度至開元四年六月庚申月蝕在牛六度較麟
德歷率差三度日躔盈縮略例曰劉焯立盈縮躔衰術
與四象升降麟德歷因之更名躔差日蝕議曰自開元
治歷史官每歲較節氣中晷因檢加時小餘(詳見記注類)
唐天文篇
書目長短經天文篇一卷唐趙蕤撰(乾象新書嘗引之)志雜
家趙蕤長短要術十卷(開元中召之不赴)
唐九曜占書
見渾天圖通志九星行度歌一卷九星長定歷一卷
九曜星羅立成歷一卷
祥符星度
會要祥符三年七月五日司天監冬官正韓顯符上外
官星位去斗極度數崇文目宿曜度分域名錄一卷
景祐乾象新書
御製序曰粤若欽崇上帝寅奉明威莫不觀乎天文以
察時變是以帝堯稽古恭日月以授時虞舜誕敷處璿
璣而齊政故曰天垂象見吉凶聖人則之繇是謹而行
之者吉以之從怠而棄之者變由是應未有人事得於
下而天時告於上也書契所載丹青炳如古之善言天
者凡有三家存於世者今惟一二蓋天宣夜之學名存
而實亡渾天之儀事彰而驗寡後有作者脉散岐分縑
素委闐昏明交錯故裨竈有焉知之誚仲尼惑不雨之
言推歷者歲久而積差占象者天遠而難必候氣者休
祥之靡效眡祲者煇監之不昭迭授未工仰觀奚審布
於衆說殆若空言朕千載膺期萬機多暇屬旰朝之適
寢或乙夜以觀書間因圖緯之文默究天人之學雖五
兵不試靡煩風角之占而三象騰輝可通神明之德遂
眇覿䆳古總覽羣編而史傳之中星文兼載隂陽之說
疇人曠官乃命太子洗馬兼司天春官正權同判監楊
惟德春官正王立翰林天文李自正何湛等於資善堂
將歴代諸家天文占書并自春秋至五代已來史書採
摭撰集又遣内侍任承亮鄧保信皇甫繼和周惟德等
總其工程庀事數月書成夫兩儀之形天地定位有周天之
軌度量去斗之遠近天之數三百六十度為之經地之
形八十有一州環其海故為天占地占各一卷曜之二
暉隂陽交會陽有璚珥暈蝕之異隂有侵掩側匿之祥
故為太陽太隂占各上下二卷麗天之照環極著明在
朝象官在野象物然去極入度躔次有倫故為周天星
座去極入宿度一卷羲馭望舒主晝與夜以中星而定
節序揆七曜而明分野土圭測其寒暑金虬准其時刻
故為晷景晝夜刻中星七曜行數分野一卷五星所在
禍福隨之一舍或差凌犯攸屬故為歲星熒惑填星太
白辰星之占各一卷太微為五帝之廷紫垣居太帝之
座分南北之位有東西之蕃安靜則福生侵犯則譴告
故為紫微垣太微垣天市垣占各一卷二十八舍主十
二州綴於天輪以應下土故為角亢至翼軫凡二十八
宿為之占共七卷宿離之見附於四方物色之客主於
一事故為東北西南雜座之占四卷前述五星止於槩
舉采之衆論各有一長謂之總占以備廣覽故為五星
總占一卷彗孛之起同災異形長短之間見此應彼故
為彗星孛星占一卷格澤景星之屬為瑞蚩尤枉矢之
類為妖復有客星具於載籍故為瑞星妖星客星占一
卷流星之名為天之使大小之變遲速是占故為流星
占一卷凡三十卷至景祐元年七月五日編成因命曰
景祐乾象新書(惟德等遷秩)其間占候之微觀驗之妙行度
之精密祥變之盈虚莫不備舉其綱各明其正文不繁
而易曉理有貫而有規置之几輿之間坐明天地之大
古所謂不窺牖而知天道其兹之謂乎庶甘公石氏之
書潛而復耀唐都洛下之歷舉而可行故朕所裁成誼
無遺略庶幾垂後以示方來遠謝漢皇臨白虎而稱制
近追唐帝冠天文而作序將謹歲月首之以篇時景祐
元年七月五日序(初命惟德等以周天星宿度分及占測之術纂而為書至是上之甲寅以)
(權判司天監楊惟德為殿中丞少監何湛為冬官正以新書成也)新書云天文錄并
諸家占書所載石申甘德巫咸三家星座共二百八十
三座總一千四百六十四星年代寖遠宿次舛訛驗天
文則去極不同賾星書則次舍靡定臣等將司天監銅
渾儀測驗周天星次較定前書符契天道具列於左
石申列舍星二十八座共一百六十六星赤
石申中官星五十四座共三百一十八星赤
石申外官星三十八座共二百七十一星赤
甘德中官星五十九座共二百一星黑
甘德外官星三十九座共二百九星黑
巫咸中官星九座共三十一星黃
巫咸外官星二十座共九十五星黃
石申紫微垣星一十二座共五十四星赤
甘德紫微垣星二十座共一百一星黑
巫咸紫微垣星四座共一十八星黃
慶歷三年五月辛夘築欽天壇於禁中(紀)
景祐三式太一福應集要(御製序)
天極之星明者太一也其佐乃有五帝其神實首九宫
古者天子東南之郊春秋必祭黃帝始著神歷之法漢
武乃置甘泉之祠(元光二年始立祠)畫北斗於牡荆承祝宰以
繡服建靈旗而指伐國奉瑄玉而見雲陽由是太一之
神遂為兵禱(班固蓻文所紀泰一之說曰泰一二十九卷曰兵法一篇雜星二十八卷雲雨三十)
(四卷隂陽二十三卷歲候二十二卷凡此數名其篇皆逸)命權司天監楊惟德春官
正王立翰林天文李自正何湛等於資善堂撰集以諸
家言太一者編為一集凡十卷(崇文目十卷五行類)書之所錄其
始紀於上元明君棋臣棋之位大游小游之名九州十
二次之災祥三年十二年之考治具分部類其末則雪
霜風雨之不時兵革飢饉之所係祈祭之法禬禳之科行
師出軍指方辨位叢出於内無所不該(漢志神仙家又有泰一雜子方)
(黃冶唐志兵書有黃帝太一兵歷一卷隋志五行有黃帝太一雜書十六卷宋琨太一經二卷太一式雜占二)
(卷太一九宫雜占十卷黃帝式經三十六用一卷曹氏撰)景祐五年六月戊子楊
惟德等請移閏於庚辰歲以避正旦日食上不許曰惟
自責可以答天變(崇文總目有景祐遁甲符應經三卷六壬神定經十卷三式目錄一卷並)
(楊惟德奉詔撰)寳元二年二月庚午司天主簿元軫言三式隂
陽家所重而學者絶希請招來之上謂宰臣士遜曰隂
陽家使人拘忌豈若觀人事之實以應天道也且令司
天監詳定(康定二年徐復上太一主客立成歷)慶歷二年二月侍講林瑀
上周易天人會元紀中丞賈昌朝言瑀以隂陽小說惑
天聽不宜勸講紹興元年九月二十一日張冲進太一
光照辨誤歸正論十卷命趙公竑看詳上曰朕不好占
卜術數當修人事以承天命(後漢高彪傳作箴曰天有太一五將三門注太一式)
(凡舉事皆欲發三門順五將三門開休生五將天目文昌等)選注引抱朴子軍術曰大將軍當明案九宫
(唐六典太卜令卜筮之法一曰龜二曰兆三曰易四曰式)隮臨孝恭著九宫龜經一百十卷太一式經三十
卷(唐志李鼎祚連珠明鏡式經十卷開耀中上之開元中詔王希明撰太一金鏡式經十卷)馬先天寳太
一靈應式記五卷(本朝景德二年龍圖閣書太一一百三十九卷)
寳元天人祥異書
寳元二年十一月癸巳以皇子生燕宗室於太清
樓讀三朝寳訓賜御詩又出寳元天人祥異書(御撰)
示輔臣其書蓋上集天地辰緯雲氣雜占凡七百
五十六離(分)三十門為十卷隋志祥異圖十一
卷
康定洪範政鑒風角集占(又見御製)
康定元年十一月丙辰内出御製洪範政鑒(十二卷)審音
要記四卷(一作審樂要記)風角集占(三卷)示輔臣(集占并賜陜西諸路總管)
書目政鑒十二卷御製有序采五行六沴前世察候稽
應者以為政治之龜鑑(以皇極為本)風角占一卷康定間司
天奉詔集諸家候風之說前有御製序(集占熙寧五年十二月賜王韶)
御集又有洛書五事圖一卷景祐元年召眺
迥對延和殿閣問洪範雨暘之應寳元二年十月
乙丑御邇英問丁度洪範酒誥大義度悉以對命
錄二篇以進皇祐三年九月庚午講易命王洙揲
蓍得坎之艮令寫大衍一章經注疏翼日又問龜筮之
事令進洪範稽疑經注疏四年九月己巳講洪範五事
帝曰王者用五事皆本五行乎洙對曰王者治五行得
其性則五事皆善故五事得則有休證失則有咎證是
以聖人克謹天戒以修其身上曰奉天在於修德戒謹
於未形必俟譴告然後修德豈畏天之道也
慶歷注天官書洪範論
慶歷五年閏五月龍圖直學士歐陽修上澤州進士劉
羲叟注釋司馬遷天官書及著洪範災異論召試學士
院六月癸亥命為大理評事羲叟兼通大衍諸歷起
漢元以來為長歷羲叟以春秋時變異考以洪範災應
斥古人所彊合者著書十數篇視日月星辰以占國家
休祥未嘗不應著十三代史志劉氏輯歷春秋災異
蘇洵作洪範三論斥末而歸本援經而擊傳復列二圖
以指其謬一以形吾意五行含羅九疇五事檢御五行
皇極裁節五事康定二年四月丙午徐復召對上洪
範論
皇祐岳臺晷景新書(浚儀太岳臺)
國史志翰林學士范鎮序曰觀天地隂陽之體以正位
辨方定時考閏莫近乎圭表何承天始立表候日景十
年間知冬至比舊用景初歷常後天三日唐一行造大
衍歷用圭表測知舊歷氣節後天一日今司天監圭表
石晉趙延義所建表既欹傾圭亦墊陷天度無所取正
皇祐初詔周琮于淵舒易簡改制之改古法立八尺銅
表厚二寸博四寸下連石圭一丈三尺以盡冬至景長
之數面有雙水溝為平凖於溝雙刻尺寸分數又刻二
十四氣岳臺晷景所得尺寸置於司天監候之三年知
氣節比舊歷後天半日書成三卷名曰岳臺晷景新書
其論前代測候是非步算之法頗詳琮謂二十四氣所
得尺寸比欽天歷王朴算為密(五代司天考王朴歷法測岳臺之中晷以辨二)
(至之日夜而晷漏實矣)
皇祐星官
國史志歴代敘天文惟晉隋為備國史前志止載二十
八舍及大角至屏星四十二官蓋天不言以象示人而
占法不全何以考災祥之度皇祐中太史以渾儀測周
天星總二百八十三官經緯距度靜躁變動吉凶之驗
視前志及晉隋天文粲然為最詳今備存之使後世有
考焉
皇祐司辰星漏歷
國史楚衍傳天聖初授靈臺郎與掌歷官宋行古等九
人製崇天歷進司天監丞皇祐中同造司辰星漏歷十
二卷天文圖書藏秘閣西偏有内侍專掌禁私習者
嘉祐中校經史兵法小學醫術禮書唯天文五行未嘗
是正諸儒亦莫得考也
元豐天文書
長編(兼會要)元豐六年六月十四日戊午編修天文書所
上所修天文書十六卷乞本監收掌仍頒降天文院從
之(時陳襄總其事歐陽發刊修)
國朝天文書
會要建炎三年三月二日詔紀元歷經等書有收藏者
令送太史局紀元歷經本立成二册崇天歷經本立成
二册大宋天文書并目錄一十六册景祐乾象占三十
册乙巳占十册乙巳略例十二册古今通占三十册天
文總論一十二册風角集一册地理新書一十册運氣
纂一册洪範政鑒一十三册(景德二年龍圖閣天文閣總二千五百六十一卷天)
文二百二十六卷占書五百一十卷(崇文總目天文占書五十一部百九十七卷始於劉石甘巫占終於乾)
(象新書)
紹興乾象通鑑
紹興元年三月十八日詔乾象通鑑與舊書參用先是
御前降乾象通鑑一百卷付太史局命依經改正訛舛
繫年錄初河間府進士李季集天文諸書號乾象通
鑑建炎四年六月癸酉命婺州給札上之紹興元年三
月甲寅詔與舊書參用天文官吳師彦等頗擿其訛謬
(二年七月壬寅復置翰林天文局)
太宗雍熙中詔司天監占候依經具吉凶隱情不言必
劾以辠端拱二年趙普為相因星變言司天諂諛請詰
其情建炎元年五月乙未詔天文休咎令太史局依
經奏聞紹興三年七月乙未詔太史局每月具天文風
雲氣候日月交蝕等事實封報秘書省淳熙十年上
憂熒惑嘗入斗李燾言天道遠惟正人事可以弭災類
次漢元鼎至宣和四十五事以進鄒淮集考異天文
書二十五卷崇文目天文總論十二卷乾象秘
訣一卷乾象一卷
紹興太一總鑑(又見藝術類)
紹興九年十一月壬辰魏申進太一總鑑(一百卷分二十)
(四門)上曰申所論該博雖秘府所藏亦未之見可與
循資仍賜錢五百緡建炎三年閏八月二十六
日上曰近者太白先犯前星次逼明堂相距只一
舍半朕甚懼之大抵災異譴告乃天心之愛人君
謂之天子如父子也父之告戒乃所以愛其子父
之於子見其過失則告戒及其恐懼悛改則益愛
也及次日觀太白則已順行徑過矣四年五月十
二日謂輔臣曰有白氣起紫微因誦晉天文志占
騐之狀當思應天之實易乾鑿度曰陽以七隂
以八為彖易一隂一陽合而為十五之謂道陽
變七之九隂變八之六亦合於十五則彖變之
數若一陽動而進變七之九象其氣之息也隂
動而退變八之六象其氣之消也故太一取其數以行
九宮四正四維皆合於十五(注太一者北極之神名也居其所曰太一常行於八)
(卦日辰之間曰天一或曰太一出入所遊息於紫宮之内外其星因以為名星經曰天一太一主氣之神四正)
(四維以八卦神所居故亦名曰宮太一下行八卦之宮每四乃還於中央中央北神之所居故因謂之九宮天)
(數大分以陽出以隂入陽起於子隂起於午是以太一下九宮從坎始自此而從坤震巽宮所行半矣還息於)
(中央之宮又自此而從乾兑艮離宮行則周矣上遊息於太一天一之宮而反於紫宮行從坎宮始終於離宮)
五音六律七宿由此作焉(注作起也)八卦之生物也畫六爻
之移氣周而從卦(注太史司刻漏者每氣兩箭由是生焉)八卦數二十四
以生隂陽衍之皆合之於度量(注即分八卦各為三氣之數云以生隂陽則中)
(分為四十八也)感精符注堯翼之星精在南方色赤舜斗之星
精在中央色黃禹參之星精在西方色白湯虛之星精
在北方色黑文王房星之精在東方色青(公羊疏)
紹興天經
三十年三月七日同州進士王及甫上天經二十册(類集)
(古今言天者極為該備)秘省看詳其人洞曉星歷詔令與特奏名
試
乾道定日月五星躔度
見歷法
淳熙欽天要略
淳熙十五年七月二十五日後省看詳明州教授鄭鈞
所進欽天要略編次有倫評議切理詔遷秩(鈞采摭祖宗欽天事)
(實裒類為書總十有二門析為二十五卷上之)建炎四年秋毛隨言按漢志
歲星所在國不可伐昔湯之元祀歲星順行與日
合於房房心宋亳分也周之興也武王還自盟津
至於明年歲星順行與日合於柳建留於張其
分實河洛之墟故武王定鼎洛邑而周公迄
營成周今年冬歲星當躔於斗歲主福德斗吳越之會
蓋與商周之事略同
淳熙五星再聚歷
見歷法
星書要略
國史志徐承嗣星書要略六卷徐彦卿證應集三卷宿
曜度分城名錄一卷玄象應驗錄二十卷
宋朝天文院
天聖五年八月上封者言先朝以司天監與測驗
渾儀所奏災祥非實遂更置翰林天文院以較得
失每天象差忒各令奏聞冀相關防庶令儆戒近
命判司天監領之頗異舊制乙酉遂令各掌其事
罷司天監兼領建炎三年四月十三日併於太史
局紹興元年七月八日復置熙寧間司馬光提舉
司天監甄别吏員以示奬勸沈括亦提舉參校得
失提舉司天監皆委忠直近臣神宗初年首用
司馬光元豐間復用王安禮或躔度稍異必能入
告圖消弭之方堯典中星與月令不同今又差
矣天地之運為難齊也一行乾策復還之論委
之定算當是臆度乾坤之理天地之運隂陽
之會無不反其始而後行乾之初九復於甲子
歲功之出起於冬至之夜半七政之行復於牽
牛之初所以黃鍾為萬事本也氣有隂陽人有君臣
父子夫婦地有金玉木石水土物有蟲魚鳥獸國有州
城官宮其形著於地其精浮於天故有日月之輝五星之
華列宿之大小其象在天而其本在下者也在天成象
在地成形象者形之精英發於上形者象之體質留於下
天雖有形而無常形天雖有用而無常用在地之位
一定不易在天之象運轉不停惟天之鶉火加於地之午
位乃與地合而得天運之正歷家以為周天赤道一百
七萬四千里日一晝夜而一周春秋二分晝夜各行其
半而夏長冬短一進一退又各以其什之一七政運行於天
有遲有速有順有逆猶人君之有政事也兢兢惕惕如與
天陟降如在帝左右宋公一言法星三徙兩耀合璧萬
芒旋蟻四七是經錯若棋峙焯彼軒象内治既飭三能協
明䕫進臯陟雨渥雲油長我稷黍歲雖守心當庤先
具一兵不試穉舞耋嬉芒匿角伏常謹我師維天之
命存於心流行於天下著見於祲象五行二氣自一而分上
下同流彼動此應行乎宮庭之間清明無愧則仰觀俯
察光潔昭著前參後倚流布充塞無非此心之發見
羲和歷象日月星辰敬授人時馮相氏辨其敘事以會
歲月日星辰之位其實一而已太玄告曰地坎而天
嚴月遄而日湛張華詩大儀斡運天迴地游注春秋
元命包曰天左旋地右動河圖曰地有四游冬至地上
行北而西三萬里夏至地下行南而東三萬里春秋二分
是其中矣地常動不止而人不知邵子曰天依乎地
地附乎天天依形地附氣其形也有涯其氣也無涯
正蒙曰地純隂凝聚於中天浮陽轉旋於外此天地之
常體也常星不動純繫乎天與浮陽運旋而不窮者也
日月五星逆天而行并包乎地者也地在氣中雖順天左
旋其所繫辰象隨之稍遲則反移徙而右爾間有緩速
不齊者七政之性殊也月隂精反乎陽者也故其右行
最速日為陽精然其質本隂故其右行雖緩亦不純繫
乎天如常星不動金水附日前後進退而行者其理精
深存乎物感鎮星地類然根本五行雖其行最緩亦不
純繫乎地也火星亦隂質為陽萃焉然其氣比日而微
故其遲倍日惟木乃歲一盛衰故歲歴一辰辰者日月
一交之次有歲之象也史記正義一度二千九百三
十二里千四百六十一分里之三百四十八凡周天一
百七萬一千里周禮疏從角至軫右旋數之春秋
正義一百七十三日有餘則日月之道一交交則日月
必食雖千歲之日食皆豫算而盡知詩正義楊泉物
理論云星者元氣之英也漢水之精也禮小宰疏周
髀七曜皆云周天三百六十五度四分度之一大宗
伯疏二十八宿隨天左轉為經五星右旋為緯徐整
三五歷紀曰天去地九萬里廣雅曰天圓廣南北二
億三萬三千五百里七十五步東西短减四步周六億
十萬七百里二十五步從地至天一億一萬六千七百
八十一里半下度地之厚與天高等論衡曰天行六
十五度凡積十三萬里歷家謂天左旋日月五星右
旋儒者謂天左旋日月五星亦左旋其言似不同嘗以
二法算之但逆順不同其歸一揆也(歷家用捷法其算甚易)爾
雅釋天四時祥災歲陽歲名月陽月名風雨星名祭名
講武旌旗
玉海卷三
