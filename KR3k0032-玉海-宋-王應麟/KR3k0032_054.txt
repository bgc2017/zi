卷五十三
玉海卷五十三
宋王應麟撰
藝文
諸子(又見著書等類)
歐陽修曰仲尼之業垂之六經其道宏博君人治物
百王之用微是無以為法故自孟軻揚雄荀卿之徒
又駕其說扶而本之歴世諸子傳相祖述自名一家
異端其言或破碎於大道然訂其作者之意要之孔
氏不有殊焉梁劉勰曰諸子者述道見志之書太
上立德其次立言百姓之羣居苦紛雜而莫顯君子
之處世疾名德之不章唯英才特逹則炳耀垂文騰
其姓氏懸諸日月
漢諸子略
見書目類志儒家自晏子子思至揚雄所序五十三
家八百三十六篇(入揚雄一家三十八篇)道家自伊尹太公辛甲
鬻子至楚子及道家言三十七家九百九十三篇隂陽
家自宋司星子韋至雜隂陽二十一家三百六十九篇
法家自李悝商君至法家言十家二百一十七篇名家
自鄧析尹文子至毛公七家三十六篇墨家自尹佚田
俅子至墨子六家八十六篇縱横家自蘇子張子至莊
安待詔金馬聊蒼十二家百七篇雜家自孔甲盤盂大
至雜家言二十家四百三篇(入兵法)農家自神農野老
至祭癸九家百一十四篇小說家自伊尹說至虞初周
說百家十五家千三百八十篇凡諸子百八十九家四
千三百二十四篇(出蹵鞠一家二十五篇)
漢校定諸子百家
伏無忌傳永和元年詔無忌與議郎黃景校定中書五
經諸子百家藝術注藝文志曰諸子凡一百八十九家
言百家舉成數也藝謂書數射御術謂醫方卜筮安
帝紀永初四年二月乙亥詔謁者劉珍及五經博士校
定東觀五經諸子傳記百家藝術整齊脱誤是正文字
漢諸子博士
劉歆傳漢至孝文衆書頗出皆諸子傳說猶廣立於學
官為置博士在漢朝之儒唯賈生而已孟子題辭孝
文欲廣遊學之路論語孝經孟子爾雅皆置博士後罷
傳記博士獨立五經
唐十七類子錄
藝文志丙部子錄其類十七一曰儒家類(自晏子春秋至君臣政理)
(論六十九家九十二部七百九十一卷)二曰道家(自鬻子至莊子文句義一百三十七家七十四)
(部一千二百四十卷并神仙三十五家釋氏二十五家總一百三十七家一百七十四部)三曰法家
(自管子至五經析疑十五家十五部一百六十六卷)四曰名家(自鄧析子至注公孫龍子十二家十)
(二部五十五卷)五曰墨家(墨隨巢胡非三家三部十七卷)六曰縱横家(自鬼谷子至補)
(闕子四家四部十五卷)七曰雜家(自尉繚至子林六十四家七十五部一千一百三卷)八曰
農家(自范子計然至兆人本業十九家二十六部二百三十五卷)九曰小說家(自燕丹子)
(至冥報記三十九家四十一部三百八卷)十曰天文(自周髀至乙巳占二十家三十部三百六卷)
十一曰歷筭(自九章重差至刻漏經三十六家七十五部二百三十七卷)十二曰兵
書(自黃帝問玄女法至懸鏡二十三家六十部三百十九卷)十三曰五行(自沈思經至地理經)
(六十家一百六十部六百四十七卷)十四曰雜藝術(自投壺經至五星圖十一家二十部一百)
(四十二卷)十五曰類書(自皇覽至玉藻瓊林十七家二十四部七千二百八十八卷)十六
曰明堂經脉(黃帝鍼經至内經太素十六家三十五部二百三十一卷)十七曰醫術
類(本草至崔知悌方六十四家百二十部四千四十六卷)凡著錄六百九家九百
六十七部一萬七千一百五十二卷不著錄五百七家
五千六百一十五卷六典丙部為子其類十有四儒
道法名墨縱横雜農小說兵法天文歷數五行醫方
梁劉勰云七略派流諸子鱗萃純粹者入矩踳駁者出
規後漢論云貴清静者以席上為腐議束名實者以
柱下為誕辭北史云淹中稷下八儒三墨之異漆園
黍谷名法兵農之别
唐子書要略意林
志雜家孟儀子林二十卷沈約子鈔三十卷(隋志十五卷)庾
仲容子鈔三十卷(書目梁庾仲容鈔諸子凡百有五家輯為一書一云一百七家)薛克
建子林三十卷盧藏用子書要略一卷馬總意林一卷
(晁氏志三卷抄諸子百餘總以庾仲容繁略失中增損成三軸前有戴叔倫楊伯存序)
晏子
漢志儒家八篇名嬰諡平仲相齊景公隋志(唐志同)晏
子春秋七卷史記晏平仲者名嬰萊之夷維人也事
齊靈公莊公景公節儉力行既相齊食不重肉妾不衣
帛其在朝君語及之即危言語不及之即危行國有道
則順命無道則衡命以此三世顯名於諸侯太史公曰
吾讀管氏牧民山高乘馬輕重九府及晏子春秋詳哉
其言之也
子思子
漢志儒家子思二十三篇名伋孔子孫隋志(唐志同)七
卷孔伋晁氏志一卷四庫書目無之載孟軻問牧民
之道何先子思曰先利之孟軻曰云云(温公采之著於通鑑)
文選注引子思子曰民以君為心君以民為體其言明
且清沈約曰禮記中庸表記坊記緇衣皆取子思子
初學記引之
曾子
漢志儒家十八篇名參隋志二卷(目一卷)唐志二卷
書目參與弟子公明儀樂正子春單居離曾元曾華
之徒論述立身孝行之要天地萬物之理今十篇自修
身至天圓皆見於大戴禮(於篇第為四十九至五十八)盖後人摭出
為二卷(上卷修身至事父母下卷制言至天圓)劉清之集錄七篇内篇
一外篇雜篇各三
漆彫子
漢志儒家十三篇孔子弟子漆彫啓後韓非子儒分
為八有漆彫氏之儒
宓子
漢志儒家宓子十六篇名不齊字子賤景子三篇說
宓子語似其弟子
世子
漢志儒家二十一篇名碩陳人也七十子之弟子論
衡本性篇周人世碩以人性有善有惡舉人之善性飬
而致之則善長惡性飬而致之則惡長如此則性情各
有隂陽善惡在所飬焉故世子作飬性書一篇宓子賤
漆彫開公孫尼子之徒亦論情性與世子相出入皆言
有善有惡
公孫尼子
漢志儒家二十八篇七十子之弟子隋志一卷似孔
子弟子(唐志一卷儒家)禮記緇衣公孫尼子所作沈約曰
樂記取公尼子文選注引之
孟子
見前(論語孝經後)
荀子
漢志儒家孫卿子三十二篇名況趙人為齊稷下祭酒
注師古曰本曰荀卿避宣帝諱故曰孫(志又有孫卿賦一篇)劉
向序臣向校中孫卿書三百二十二篇除複重二百九
十篇定著三十二篇隋志十二卷(唐志同)荀況集一卷
(唐志二卷)今書自勸學至堯問三十三篇楊倞注并序(元和)
(十三年十一月)分為二十卷篇第頗有移易使以類相從改孫
卿新書為荀卿子史記荀卿推儒墨道德之行事著
數萬言書目陳之方削荀子疵一卷凡四十篇
董子
漢志儒家一篇名無心難墨子唐志一卷宋朝吳
秘注一卷(戰國時著書闢墨子)書目一卷與學墨者纏子辨上
同兼愛上賢明鬼之非纏子屈焉論衡引董子難纏
子
魯仲連子
漢志儒家十四篇隋志五卷(唐志同)書目五卷退隠
海上論著此書春秋正義引魯連書荀子注引魯
連子謂田巴文選注引之
王孫子
漢志儒家一篇(一曰巧心)
孔叢子(一名盤盂子)
隋志論語類孔叢七卷孔鮒撰孔志十卷梁劉被撰孔
子家語二十一卷王肅解書目孔叢子七卷合為二
十三篇晁氏志鮒字子魚論集仲尼子思子上子高
子順之言及己之事凡二十一篇為六卷(嘉言至荅問)孔臧以
所為賦與書謂之連叢上下篇為一卷附于末按漢志
無孔叢子而儒家有孔臧十篇雜家有孔甲盤盂書二
十六篇意者孔叢子即漢志孔甲盤盂書而亡六篇連
叢即漢志孔臧書而其子孫或續之也嘉祐三年二
月宋咸序四年二月丁亥咸為廣西轉運上所注楊子
孔叢子賜三品服(并撰釋文以三年十二月表上)
牟子
隋志儒家(唐志道家)二卷後漢太尉牟融撰文選注引之
魏子
隋志儒家三卷後漢魏朗撰
文中子中說
唐志儒家王通中說五卷崇文目十卷王道天地事
君周公問易禮樂述史魏相立命關子明王福畤家
書雜錄中說編為十篇成十卷阮逸注王續傳兄通
隋末聚徒河汾倣古作六經為中說擬論語不為諸儒
稱道惟中說獨存唐李翺以比太公家教及司空圖
皮日休始重之(日休作碑)宋興柳開孫何振而張之遂行於
世阮逸序中說者門人對問之書薛收姚義集而名
之貞觀二年御史大夫杜淹始序中說及世家龔鼎
臣得唐本於齊州李冠家以甲乙冠篇而分篇始末皆
不同又本文多與逸異(阮龔各以所得本為訓義)宋咸撰過文中
子十卷义駁中說二十二事程子稱其書勝荀揚
陳亮參取阮龔本類次為十六篇其無條目可入與凡可
略者不錄司馬光補傳
元子
唐志儒家元子十卷又(浪說七篇漫說七篇)元結别集元結文編
十卷天寳九載庚寅至十二年癸巳成書五篇一萬
六千五百九十五言分為十卷卷首有元氏家錄紀其
世次中書舍人李紓序其中惡圓惡曲至于世化凡十
四篇文編亦有之
伸蒙子
唐志儒家林慎思三卷(咸通中人)書目三卷假答問之辭
叙三才君臣文武之事凡萬言
周生烈子
唐志儒家五卷隋志周生子要論一卷錄一卷魏侍
中周生烈撰
冀子
唐志儒家五卷冀重字子泉(定州容城人)
元和子
唐志儒家杜信二卷
鮿子
國史志儒家趙隣幾一卷
素履子
國史志儒家張弧一卷
聱隅子
書目儒家一卷黃晞著聱隅子楊庭論嘉祐元年十
一月十五日以為太學助教唐沈顔聱書十卷
子華子
書目儒家十卷載劉向校錄序曰向所校讎中外書子
華子凡二十四篇以相校除複重十四篇定著十篇又
曰子華子程氏名本字子華晉人也善持論不肯苟容
於諸侯聚徒著書自號程子按漢志及隋唐二志崇文
總目國史藝文志悉無此書吳兢李淑二家書目亦不
載必近世依託也(晁氏志云元豐以後舉子所為雜家)莊子稱子華子
見韓昭侯陸德明以為魏人吕氏春秋引子華子曰
注子華子體道人也
鬻子
漢志道家二十二篇名熊為周師自文王以下問焉小
說家鬻子說十九篇後世所加唐志道家一百三十
七家始於鬻子一卷永徽中逢行珪注(行珪序云十四篇)書
目雜家十四篇鬻熊楚之先也為周文王師著書二十
二篇今本十四篇(始於大道文王問)列子天瑞篇鬻熊曰運
轉無已天地密移力命篇鬻熊語文王曰自長非所增
自短非所損文心雕龍鬻熊知道而文王咨謀諸子
肇始莫先於斯賈誼新書引文王武王成王問鬻子
老子(見御製)老子經傳
漢志道家老子鄰氏經傳四篇(李耳)傅氏經說三十七篇
徐氏經說六篇劉向說四篇史記老子著上下二篇
五千餘言老萊子亦楚人著書十五篇言道家之用(漢志)
(道家老成子十八篇老萊子十六篇)葛玄序老子西遊天下關令尹喜
曰大道將隐乎願為我著書於是作道德二篇五千文
上下經河上公漢文帝時授素書道德經章句二卷
道經體道至為政第三十七德經論德至顯質第八十
一晁氏志李耳以周平王四十二年授關令尹喜凡
五千七百四十有八言八十一章言道德之旨其末云
使民復結繩而用之盖三皇之道也集賢注記開元
二十年九月左常侍崔沔入院修撰與道士王虚正趙
仙甫并諸學士參議修老子疏舊唐史司馬承禎善
隷書玄宗令以三體寫老子經因刊正文句定著五千
三百八十言為真本奏上之(一本云司馬子微開元中帝命以三體寫老子刊正)
(文句)梁元帝著講疏四卷(賀瑒著老莊講疏)陳張譏撰老子
義十一卷晉羊祜為老子傳魏王弼老子略論
王禹玉曰今資善堂所寫御本獨無章名章名疑非老
氏之意書目三家老子音義一卷徐鉉補正唐德明
傅奕二家音義故名三家道德經三十家注六卷唐張
君相集解(集河上公嚴遵王弼何晏郭象鍾會孫登羊祜羅升盧𥙿劉仁會顧歡陶隠居松靈仙人)
(裴處恩杜弼節解張凴張嗣臧玄静大孟小孟竇略宋文明禇糅劉進喜蔡子晃成玄英車惠弼等注)
唐志嚴遵指歸十四卷隋志老子指歸十二卷(書目十三卷漢嚴遵撰谷神子注唐)
志馮廣注(列子釋文漢嚴遵字君平作指歸十四篇演解五千文)國史志道德經節
解二卷嚴君平指歸十三卷諸家道德經疏二卷(河上公葛)
(仙公鄭思遠睿宗玄宗并自疏不知姓名)秦宓傳李權曰仲尼嚴平會聚
衆書以成春秋指歸之文古朴曰嚴君平見黃老作指
歸程大昌易老通言十卷司馬光述要吕大臨蘇
轍劉涇王安石注各二卷
文子
漢志道家九篇老子弟子與孔子並時而稱周平王問
似依託者也隋志十二卷唐志同(梁七錄十卷柳宗元曰十二篇盖駁書)
(也凡管孟數家皆見剽竊默希子注)道原至上禮文選注范子曰文子姓辛
葵丘濮上人稱曰計然南遊於越范蠡師事之(本受業於老子)
(文子錄其遺言為十二篇默希子謂姓辛名研文子其字也師老子)今本十二卷元魏
李暹注唐徐靈府注(即默希子)朱玄注
關尹子
漢志道家九篇名喜為關吏老子過關喜去吏而從之
(劉向校關尹子永始二年八月庚子上)列仙傳著書九篇名關令子
今本九卷一字至九藥
列子
漢志道家八篇名圄寇先莊子隋志八卷晉張湛注
(天瑞至說符)舊二十篇劉向去重複存者八篇(向校列子書永始二)
(年八月壬寅上)柳宗元曰楊朱力命疑其揚子書天寳初
號冲虚真經景德四年二月丙寅加至德二字唐殷
敬順撰釋文徽宗御製解王曉列子旨歸一篇
莊子
漢志道家五十二篇名周宋人(成玄英云字子休)釋文序錄
五十二篇即司馬彪孟氏所注内七篇外篇二十八雜
篇十四解說三郭子玄云一曲之才妄參竒說若閼
奕意修之首巵言遊鳬子胥之篇凡諸巧雜十分有三
言多詭誕或似山海經或類占夢書注者以意去取其
内篇衆家並同其餘或有外而無雜今本十卷三十
三篇逍遥遊至天下分為内外雜篇(内篇七外篇十五雜篇十一)唐
成玄英疏三十三卷本郭象注為疏義北史何妥義
疏四卷南史張譏内篇義十二卷外篇義二十卷雜
篇義十卷唐志道家郭象崔譔注十卷向秀注李頤
王玄古集解陸德明文句義各二十卷司馬彪注二十
一卷成玄英注三十卷疏二卷張九垓指要三十三篇
(書目成玄英疏十卷)向郭二注其義一也唐文如海正義十卷(晁氏志文如海疏十)
(卷)隋志徐邈集音三卷梁簡文講疏十卷(本二十卷今缺)梁
曠南華論二十五卷(本三十卷)史記莊子著書十餘萬言
大抵率寓言也文選注引淮南王莊子略要晉王
坦之著廢莊論宋朝王曉莊子旨歸三篇
亢倉子
史記莊子傳畏累虚亢桑子之屬皆空語無事實唐
志王士元亢倉子二卷天寳元年二月丙申號莊子
南華庚子號列子冲虚文子通玄亢桑子洞靈真經然
亢桑子求之不獲王士元謂莊子作庚桑太史公列傳
作亢桑子其實一也取諸子文義類者為二卷補其亡
(今本五卷九篇自全道至兵道何璨注)柳宗元曰首篇出莊子而益以
庸言劉向班固錄書無之今之為術者始為傳注書目
三卷首篇與莊子庚桑楚篇略同
四子治國樞要
晁氏志四卷唐范乾九集四子莊文列亢倉謂黃老之
道内足以修身外足以治國采其書有益治道者分為
二十門
鶡冠子
漢志道家一篇楚人居深山以鶡為冠隋志三卷(書目)
(同)楚之隠人韓愈謂其詞雜黃老刑名柳宗元以
為好事者偽為其書晁氏志著書十五篇論三才變
通古今治亂之道(三卷)今本博選至學問分為四卷
田子
漢志道家二十五篇名駢齊人游稷下號天口駢(吕氏春秋)
(作陳駢)
廣成子
隋志道家十三卷(唐志十二卷)商洛公撰張太衡注疑近人
作晁氏志廣成子解一卷蘇軾取莊子黃帝問道一
章為解
任子道論
隋志道家十卷魏河東太守任嘏撰
抱朴子
隋志道家抱朴子内篇二十一卷(音一卷)葛洪撰(唐志十卷)雜
家外篇三十卷(梁有五十一卷)唐志二十卷晉葛洪傳内篇言黃
白外篇駁雜通釋内外一百六十一篇號抱朴子書
目内篇二十卷外篇五十卷合内外篇今存共七十卷
唐子
後漢方術傳唐檀著書二十八篇名唐子隋志道家
唐子十卷吳唐滂撰(唐志同)
幽求子
晉儒林傳杜夷著幽求子二十篇隋志道家杜氏幽
求新書二十卷
陸子
唐志道家十卷陸雲
天機子
晁氏志一卷凡二十五篇一名隂符二十四機諸葛亮
撰觀其詞旨殆李筌所為托之孔明也載道藏中書
目道家天機經一卷不知作者
鄒子
漢志隂陽家鄒子四十九篇名衍齊人為燕昭王師居
稷下號談天衍鄒子終始五十六篇(師古曰亦鄒衍所說)鄒奭子
十二篇齊人號曰雕龍奭史記騶衍深觀隂陽消息
而作怪迂之變終始大聖之篇十餘萬言其語閎大不
經作主運(劉向别錄鄒子書有主運篇封禅書騶衍以隂陽主運顯於諸侯)
容成子
漢志隂陽家十四篇吕氏春秋容成作歷莊子容
成氏曰除日無歲無内無外(則陽篇)
管子管子指略
漢志道家筦子八十六篇名夷吾相齊桓公孝經有弟
子職一篇(注管仲所作在管子書)隋志法家十九卷唐志法
家十九卷尹知章注三十卷杜佑管子指略二卷書
目二十四卷法家劉向序管子書三百八十九篇校
除複重定著八十六篇其書務富國安民道約言要
史記管仲潁上人既任政相齊通貨積財富國彊兵與
俗同好惡故其稱曰倉廪實而知禮節衣食足而知榮
辱上服度則六親固四維不張國乃滅亡(禮義廉耻)下令如
流水之原令順民心故論卑而易行太史公曰吾讀管
氏牧民山高乘馬輕重九府及晏子春秋詳哉其言之
也旣見其著書欲觀其行事故次其傳至其書世多有
之是以不論論其軼事注劉向别錄曰九府書民間無
有山高一名形勢傅子管仲之書過半是後之好事
所加輕重篇尤鄙俗(孔穎逹曰或是後人所錄)國史志尹知章注
十九卷(吳氏西齋書目三十卷此自形勢解亡)唐史尹知章傳云注管子唐杜佑抄
管氏書為指略序稱房喬所注而舊錄皆作尹知章文句
無復小異今本房玄齡注(五十八篇有注)有經言外言内言短
語區言雜篇解輕重(牧民第一至輕重庚第八十六)丁度管子要略
五篇
李子
漢志法家三十二篇名悝相魏文侯富國彊兵
申子
漢志法家六篇名不害相韓昭侯劉向别錄申子學
號刑名以名責實尊君卑臣崇上抑下宣帝好觀其君
臣篇史記列傳著書二篇號曰申子(别錄民間有上下二篇中書六)
(篇皆合二篇已備過太史公所記)唐志三卷韓非子申不害徒術
而無法公孫鞅徒法而無術
商子
漢志法家商君二十九篇名鞅相秦孝公隋志商君
書五卷(唐志五卷或作商子)書目商子五卷史記嘗讀商君開
塞耕戰書與其人行事相類今是書具存共二十六篇
(夲二十九今三篇亡)晉庾峻曰秦塞斯路利出一官雖有處士
之名而無爵列於朝者商君謂之六蝨韓非謂之五蠧
(文心雕龍云商韓之六蝨五蠧)
韓子
漢志法家五十五篇名非史記列傳作孤憤五蠧内
外儲說林說難十餘萬言(韓安國受韓子雜家說)隋志(唐志同)二
十卷(目一卷)今夲五十六篇注不詳名氏
鄧析子
漢志名家鄧析二篇鄭人與子産並時隋志一卷(唐志)
(同)晁氏志二卷其書大旨訐而刻
尹文子
漢志名家一篇說齊宣王先公孫龍注劉向云與宋鈃
俱游稷下隋志二卷周之處士遊齊稷下唐志一
卷書目二卷齊人劉向以其學夲於黃老居稷下與
宋鈃彭蒙田駢等同學於公孫龍魏黃初末山陽仲長
氏得其書始詮次為上下二篇
公孫龍子
漢志名家十四篇(師古曰即為堅白之辨者)唐志三卷(書目名家一卷)陳
嗣古賈大隠注各一卷
惠子
漢志名家一篇名施與莊子並時莊子惠施多方其
書五車其道舛駁其言也不中荀子惠子蔽於辭而
不知實
田俅子
漢志墨家三篇先韓子隋志梁有一卷(亡)文選注
引之
墨家
漢志墨家七十一篇名翟為宋大夫在孔子後墨家出
於清廟之守貴儉兼愛上賢右鬼非命上同此其所長
也墨六家八十六篇始於尹佚二篇(周臣)次田俅子三篇
我子一篇(為墨子之學)隨巢子六篇胡非子三篇(墨翟弟子)終於
墨子隋志十五卷(目一卷)隨巢胡非子各一卷(唐志同)
書目十五卷自親士至雜守為六十一篇(亡九篇)一本自
親士至上同凡十三篇
墨辨
晉魯勝傳著正天論著述為世所稱注墨辯存其序曰
墨子著書作辯經以立名本惠施公孫龍祖述其學以
正刑名顯於世孟子非墨子其辯言正詞則與墨同荀
卿莊周等皆非毁名家而不能易其論也墨辨有上下
經經各有說凡四篇與其書衆篇連第故獨存今引說
就經各附其章疑者闕之又采諸衆雜集為形名二篇
略解指歸以俟君子
蒯子(雋永)
漢志縱横家五篇名通史記蒯通者善為長短說論
戰國之權變為八十一首(索隠曰戰國策亦名曰長短書)漢傳論戰
國說士權變亦自序其說凡八十一首號曰雋永(論甘美而)
(義深長)邊通學短長主父偃學長短縱横術
蘇子
漢志縱横家蘇子三十二篇(秦)張子十篇(儀)吕氏曰
蘇秦周人也張儀公孫衍魏人也故言權變辨智之士
必曰三晉兩周
鬼谷子
唐志縱横家鬼谷子二卷(蘇秦)又樂壹(隋志云樂一)注三卷尹
知章注三卷史記正義鬼谷谷名在雒州陽城縣北
五里七錄有蘇秦書樂壹注云秦欲神秘其道故假名
鬼谷也鬼谷子三卷樂壹注字正魯郡人有隂符七術
有揣及摩二篇戰國策云得太公隂符之謀伏而誦之
簡練以為揣摩期年揣摩成按鬼谷子乃蘇秦書明矣
中興書目三卷周時高士無鄕里族姓名字以其所
隠自號鬼谷先生蘇秦張儀事之授以捭闔下至符言
等十有二篇及轉圓夲經持樞中經等篇亦以告儀秦
者也(楊子曰儀秦學乎鬼谷術)一本始末皆東晉陶弘景注一夲捭
闔反應内揵抵巇四篇不詳何人訓釋中下二卷與弘
景所注同(有飛鉗揣摩之篇)元冀為指要幾千言柳宗元
辨曰劉向班固錄書無鬼谷子險盭峭薄世之言縱横
者時葆其書晚乃益出七術言益竒而道益陿晁氏
志捭闔之術十三章夲經持樞中經三篇隋志鬼谷
子三卷皇甫謐注周世隠于鬼谷(兵書有鬼谷先生占氣一卷)
補闕子
唐志縱横家梁元帝十卷(隋志又有湘東鴻烈十卷)雜家金樓子十卷
尉繚子
漢志雜家尉繚三十九篇六國時(劉向别錄云繚為商君學)兵形執
尉繚三十一篇隋志五卷(梁并錄六卷)梁惠王時人唐
志六卷
尸子
漢志雜家二十篇名佼魯人秦相商君師之隋志二
十卷(唐志同雜家)目一卷(梁十九卷)秦相衛鞅上客尸佼撰其九
篇亡魏黃初中續(爾雅疏引廣澤篇仁意篇綽子篇)劉向别錄楚有
尸子疑謂其在蜀今案尸子書晉人造二十篇書凡六
萬餘言書目儒家一卷李淑書目所存者四卷今止
存二篇合為一卷後漢書注一篇言九州險阻水泉
所起十九篇陳道德仁義之紀
淮南子(見著書類)
隋志雜家二十一卷劉安撰許慎高誘注
傅子
隋志雜家一百二十卷晉司隷校尉傅玄撰(唐志同)晉
傅玄傳論經典九流及三史故事評斷得失各為區例
名為傅子為内外中篇凡有四部六錄合百四十首數
十萬言初作内篇成示司空王沈沈曰足以塞楊墨之
流遁齊荀孟於往代崇文目五卷(中興目同)書目今存
二十三篇餘皆缺
劉子
北齊書劉晝字孔昭撰袁孝政為序并注凡五十五篇
清神至九流書目三卷泛論治國修身之要雜以九
流之說北史晝著金箱璧言撰高才不遇傳唐志
雜家十卷劉勰晁氏志齊劉晝撰或以為劉勰或以
為劉孝標未知孰是
尹子
書目雜家五卷不知名設答問之辭雜論天地軍國地
里靈神釋老之事并序論凡十九篇
唐中黃子
書目唐嚴從撰三卷從自號中黃子開元中為著作郎
既卒皇太子命侍文吕向訪其遺文得八篇序為三卷
唐志嚴從集三卷
樊子
唐志雜家樊宗師三十卷
務成子
漢志小說家十一篇稱堯問非古語荀子大略篇舜
學於務成昭注尸子務成昭之教舜曰避逆從順天下
不足取新序子夏對哀公云云
炙轂子
唐志小說家炙轂子雜錄注解五卷書目炙轂子雜
錄五卷唐王叡以二儀實錄古今注樂府題解合編為
一書又炙轂子詩格一卷叙詩體式所始評其述作之
要
陳子
後漢陳紀著書數萬言號曰陳子
韋卿子
後漢韋彪著書十二篇號曰韋卿子
老耼貴柔孔子貴仁墨翟貴廉關尹貴清子列子貴虚
陳駢貴齊楊朱貴已孫臏貴勢王廖貴先兒良貴後(吕氏)
(春秋)墨子貴兼孔子貴公皇子貴衷田子貴均列子貴
虚料子貴别(尸子)慎子有見於後無見於先老子有見
於詘無見於信墨子有見於齊無見於畸宋子有見於
少無見於多墨子蔽於用而不知文宋子蔽於欲而
不知得慎子蔽於法而不知賢申子蔽於勢而不知知
惠子蔽於辭而不知實莊子蔽於天而不知人(荀子)
玉海卷五十三
