卷六
玉海卷六
宋王應麟撰
律歷
律呂
宓羲律法
後漢律志京房曰十二律之變至於六十猶八卦之變
至於六十四也宓羲作易紀陽氣之初以為律法建日
冬至之聲以黃鍾為宮大蔟為商姑洗為角林鍾為徵
南呂為羽應鍾為變宮蕤賓為變徵此聲氣之元五音
之正也故各終一日其餘以次運行當日者各自為宫而
商徵以類從焉禮運篇曰五聲六律十二管還相為宮
此之謂也(晉志通典同)史記律書鍾律調自上古建律運
歷前漢志十一月乾之初九黃鍾律長九寸九為萬
物元也易曰立天之道曰隂陽六月坤之初六林鐘律
長六寸立地之道曰柔剛正月乾之九三太蔟律長八
寸象八卦宓羲氏之所以順天地通神明類萬物之情
也立人之道曰仁義后以財成天地之道輔相天地之
宜以左右民此三律之謂矣是為三統太極元氣函三
為一始動於子晉志十二律之生必起焉(呂氏春秋言黃鍾之宮律之本也)史記
生黃鍾術曰音始於宮數始於一神生於無形成於有
形然後數形而成聲劉歆三統歷曰黃鍾初九律之
首陽之變林鍾初六呂之首隂之變參天兩地之法也
太初歷法生於律律法生於易宓羲畫卦由數起此
律之始也前志漢太初以律起歷曰夫律隂陽九六爻
象所從出也故黃鍾紀元氣之謂律律法也莫不取法焉
(前志又云推歷生律又曰黃帝制十二筩為律本與此異)
黃帝律本十二筩竹律律管玉管
十二律舜昭華琯玉琯昭華玉
前漢律志五聲之本生於黃鍾之律九寸之宮或損或
益以定商角徵羽九六相生隂陽之應也律十有二陽
六為律(黃鍾大蔟姑洗蕤賓夷則亡射)以統氣類物隂六為呂(林鍾南呂應鍾)
(大呂夾鍾中呂)以旅陽宣氣有三統之義焉(三統者天施地化人事之紀也黃鍾)
(為天統林鍾為地統太蔟為人統)其傳曰黃帝之所作也(說苑修文篇同)黃帝
使泠綸(泠音零)自大夏之西(西戎之國也)昆侖之隂取竹之解
谷生其竅厚均者斷兩節間而吹之以為黃鍾之宮(律之)
(最長也)制十二筩以聽鳳之鳴(筩音大東反)其雄鳴為六雌鳴
亦六比黃鍾之宮而皆可以生之(謂上下相生也)是為律本(呂氏)
(春秋仲夏紀古樂篇泠綸作伶倫昆侖作阮隃解谷作嶰谿之谷)晉志傳云黃帝使
伶倫自大夏之西(大夏西方之山)乃昆侖之隂(阮隃山名山北曰隂西漢曰昆)
(侖之隂)取竹之嶰谷生其竅厚鈞者斷兩節間(竹生谿谷取其厚均)
(斷兩節間以為律管)長三寸九分而吹之以為黃鍾之宫(斷竹長三寸九)
(分吹之音中黃鍾之宮)曰含少次制十二竹筩(六律六呂各有管故曰筩含一作舍)
寫鳳之鳴雄鳴為六雌鳴亦六(一云以之阮隃之下聽鳳凰之鳴以别十二律)
以比黃鍾之宮皆可以生之以定律呂則律之始造以
竹為管取其自然圓虛也呂不韋春秋言(見呂氏春秋音律篇)黃
鍾之宮律之本也下生林鍾(亦曰函鍾)林鍾上生太蔟太蔟
下生南呂南呂上生姑洗姑洗下生應鍾應鍾上生蕤
賓蕤賓下生大呂大呂上生夷則夷則下生夾鍾(亦曰圜鍾)
夾鍾上生無射無射下生中呂(亦曰小呂)三分益一以上生
三分去一以下生(法鳳之雌雄故律有隂陽上下相生故曰黃鍾之宮皆可以生之)律始
(於黃鍾終於中呂律言其用呂言其體通謂之十二律)又云黃帝作律以玉為管
長尺六孔為十二月音至舜時西王母獻昭華之琯以
玉為之及漢章帝時零陵文學奚景於泠道舜祠下得
白玉琯度以為大尺相傳謂之漢官尺(說文云得笙玉管)武帝
太康元年魏襄王冡得玉律古以玉為管取其體含廉
潤也大戴禮孔子曰舜以天德嗣堯西王母來獻白
琯選注云白玉琯(王元長曲水詩序昭華之珍注西王母所獻)淮南子堯得舜推
而尊之贈以昭華之玉而傳天下注玉名(書大傳同)漢律
志孟康注曰禮樂器記管漆竹長一尺六孔尚書大傳
西玉毋來獻白玉琯漢章帝時零陵文學奚景於泠道
舜祠下得白玉琯古以玉作不但竹也(文選注引風俗通同)後人易
(之以竹)西京雜記高祖初入咸陽周行府庫金玉珍寶
不可稱言有玉琯長二尺三寸二十六孔吹之則見車
馬山林隱轔相次吹息亦不復見銘曰昭華之琯拾
遺記黃帝吹玉律正璇衡太玄云泠竹為管漢志
至治之世天地之氣合以生風天地之風氣正十二律
定(亦見呂氏春秋)後魏志黃帝桴阮隃之管定十二之律以
成咸池之美帝王世紀黃帝吹律定姓五代會要
王朴曰樂作於人心而聲成於物物聲既成復能感人
之心昔黃帝吹九寸之管得黃鍾之聲為樂之端半之
為清聲倍之為緩聲三分損益之以生十二律十二律
旋相為宮以生七調為一均凡十二均八十四調而大
備又見樂器類(十二律之變以五變者成六十律以七變者成八十四調)呂氏春秋古
樂篇黃帝又命伶倫與榮將鑄十二鐘以和五音以施
英韶隋律志昔者淳古葦籥創覩人籟之源女媧笙
簧仍昭鳳律之首後聖廣業稽古彌崇伶倫含少乃擅
比竹之工虞舜昭華方傳刻玉之美書稱同律度量衡
又曰予欲聞六律五聲八音七始訓以出納五言此皆
候金常而列管憑璿機以運鈞統三極之元紀七衡之
響可以作樂崇德殷薦上帝(七衡六間見援神契)傳稱黃帝命伶
倫斷竹長三寸九分而吹以為黃鍾之宮曰含少次制
十二管以聽鳳鳴以别十二律比雄雌之聲以分律呂
上下相生因黃鍾為始毛爽律譜云案黃帝遣伶倫氏
取竹于嶰谷聽鳳阿閣之下始造十二律乃致天地氣
應是則數之始也陽管為律隂管為吕其氣以候四時
其數以紀萬物隷首作數蓋律之本也故有虞用律和
聲鄒衍改之以定五始後魏志昔黃帝採竹崑崙之
隂聽鳳岐陽之下斷自然之物寫自然之音音既協矣
黃鍾以立數既生矣氣亦徵之於是備數和聲審度嘉
量權衡之用皆出於兹書舜典正義漢志云黃帝制
十二籥以聽鳳皇之鳴淮南子律之初生寫鳳之音
故音以八生通歷黃帝始作律管鬻子注黃帝作
孤矢造律管興封禪(注逢行珪撰)鄧平造歷名之曰初揚
雄草玄以之為首王起白玉琯賦質非竽籟韻含宮
徵圓其表而合規虚其中而通理
舜六律
書舜典同律度量衡注律法制王云律六律馬云律法
也鄭云隂呂陽律正義律候氣之管而度量衡三者法
制皆出於律故云律法制也律和聲注律謂六律六
呂十二月之音氣(說文云以玉作音故神人以和鳳皇來儀)益稷予欲聞
六律五聲八音在治忽以出納五言正義聖人制為六
律與五聲相均作樂者以律均聲聲從器出惟言六律
者舉陽隂從可知漢志書曰予欲聞六律五聲八音
七始詠以出納五言女聽予者帝舜也言以律呂和五
聲施之八音合之成樂七者天地四時人之始也選
長笛賦注呂氏春秋曰舜以夔為樂正於是正六律和
均五聲以通八風
周玉律
晉志武帝太康元年汲郡發魏襄王冡得古周時玉律
及鐘磬與新律聲韻闇同于時郡國或得漢時故鍾吹
律命之皆應隋志梁武帝鍾律緯稱主衣從上相承
有周時銅尺一枚古玉律八枚毛爽云梁武時猶有汲冢
玉律宋蒼梧時鑽為横吹然其長短厚薄大體具存
周語景王將鑄無射問律於伶州鳩(鍾律也)對曰律所以
立均出度也紀之以三平之以六成於十二天之道也
夫六中之色也故名之曰黃鍾由是第之二曰太蔟三
曰姑洗四曰蕤賓五曰夷則六曰無射為之六間以揚
沈伏而黜散越也元間大呂二間夾鍾三間中呂四間
林鍾五間南呂六間應鍾(注六間六呂在陽律之間十一月曰黃鍾乾初九也六)
(律之首故以六律正色為黃鍾之名正月曰太蔟乾九二也三月曰姑洗乾九三也五月曰𬎼賓乾九四也七)
(月曰夷則乾九五也九月曰無射乾上九也十二月曰大呂坤六四也二月曰夾鍾坤六五也四月曰中呂坤)
(上六也六月曰林鍾坤初六也八月曰南呂坤六二也十月曰應鍾坤六三也)太玄經六始
為律六間為呂注陽為始隂為間於子為律於丑為呂
宋志下生者倍以三除之上生者四以三除之書正
義聖人之作律既以出音又以候氣布十二律於十二
月之位氣至則律應月令正義黃鍾為諸律之首諸
律雖長短有差其圍皆以九分為限孟康云林鍾長六
寸圍六分則圍之大小逐管長短然則方寸之數不可
定也故鄭皆為圍九分也六律六呂皆候氣管名正月
之時律之候氣應於太蔟之管又計太蔟管數倍而更
半鑄之為鍾名曰太蔟之鍾是律在於前鍾生於後故
律歷志云黃帝取竹制十二筩是律生在前蔡氏以為
太蔟鍾名先有其鍾後有其律言律中此太蔟之鍾其
義非也續漢志注月令章句(蔡邕)曰律率也聲之管也
聖人本隂陽别風聲審清濁而不可以文載口傳也於
是始鑄金作鐘以主十二月之聲鍾難分别乃截竹為
管謂之律律者清濁之率法也聲之清濁以長短為制
五代會要張昭等議月律有旋宮之法備於太師之
職漢初制氏所調唯存鼓舞旋宮十二均更用之法世
莫得聞漢元帝時京房善易别音探求古義以周官均
法每月更用五音乃立准調旋相為宮成六十調又以
日法析為三百六十傳於樂府而編懸復舊律呂無差
(錢樂空記其名沈重但條其說)周書王子敷席注瑟師曠歌無射王
子歌蟜(曲名也)鍾律緯云從上相承有周時銅尺一枚
古玉律八枚今餘七枚檢考參差惟夾鍾玉琯有昔題
刻未必是舜時白琯觀其玉色要非近物迺制為尺以
相參驗劉貺大樂令壁記律家之說伶倫始為律管
以象鳳鳴舜時得白玉之琯漢零陵舜祠下實得玉管
晉汲冡亦獲玉律則古用玉律明矣
周六律六同十二律銅管
周禮大司樂(中大夫二人)以六律六同五聲八音六舞大合
樂注六律合陽聲六同合隂聲此十二者以銅為管轉
而相生黃鍾為首其長九寸各因而三分之上生者益
一分下生者去一國語曰律所以立均出度也古之神
瞽考中聲而量之以制度律均鍾言以中聲定律以律立
鍾之均大合樂謂徧作六代之樂黃鍾陽聲之首大呂
為之合疏十二辰之斗建與日辰相配合皆以陽律為
之主隂呂來合之大司馬師有功則左執律太師
(下大夫二人)掌六律六同以合隂陽之聲陽聲黃鍾(十一月)太
蔟(正月)姑洗(二月)𬎼賓(三月)夷則(七月)無射(九月)隂聲大呂(十二月)應
鍾(十月)南呂(八月)函鍾(即林鍾六月)小呂(即中呂四月)夾鍾(二月)皆文之
以五聲宮商角徵羽皆播之以八音金石土革絲木匏
竹注聲之隂陽各有合辰與建交錯貿易如表裏然其
相生則以隂陽六體為之同位者象夫妻異位者象子
母所謂律取妻而呂生子也黃鍾長九寸其實一籥下
生者三分去一上生者三分益一五下六上乃一終矣
疏十二律是候氣之管黃鍾律之首與大呂合故先言
之相生則六律六同皆左旋子午已東為上生子午已
西為下生東為陽陽主其益西為隂隂主其減以三為
法取法於天之生數三也五聲為文即八十一絲為宫
七十二絲為商之等大師教六詩以六律為之音大
師執同律以聽軍聲典同(中士二人)掌六律六同之和(同隂)
(律也)以辨天地四方隂陽之聲以為樂器凡為樂器以十
有二律為之數度以十有二聲為之劑量和樂亦如之
注陽聲屬天隂聲屬地天地之聲布於四方鄭司農云
陽律以竹為管隂律以銅為管竹陽也銅隂也各順其
性凡十二律元謂律述氣者也同助陽宣氣與之同皆
以銅為疏十二辰在陽辰為律屬天在隂辰為同屬地
此即大師所云六律左旋六同右轉隂陽相合者也先
鄭并大師執同亦為銅字解之後鄭不從之律歷志云
其法用銅古之神瞽度律均鍾以律計倍半十二聲則
十二辰零鍾左傳晏子曰一氣二體(文武舞)三類(風雅頌)
四物五聲六律七音八風九歌以相成也清濁小大短
長疾徐哀樂剛柔遲速高下出入周疏以相濟也管
子凡將起五音凡首先主一而三之四開以合九九以
是生黃鍾小素之首以成宮三分而益之以一為百有
八為徵有三分而去其乘適足以是生商有三分而復
於其所以是成羽有三分而去其乘適足以是成角
通典以子聲比正聲則正聲為倍以正聲比子聲則子
聲為半六韜太公曰律管十二其要有五(宮商角徵角)此
其正聲也
周七律七音
國語周景王將鑄無射(景王二十三年魯昭之二十一年)問律於伶州
鳩王曰七律者何(注周有七音王問七音之律意謂七律為音器用黃鍾為宮大蔟為商姑)
(洗為角林鍾為徵南呂為羽應鍾為變宮𬎼賓為變徵)左傳正義引賈逵注謂七器音也對曰昔
武王伐殷歲在鶉火(歲星在張十三度)月在天駟(月宿房五度)日在
析木之津(津天漢也日宿箕七度)辰在斗柄(日月合辰斗前一度)星在天黿
(辰星也天黿次名一曰玄枵)辰星在須女伏天黿之首星與日辰之位皆在北維
(北方水位)顓頊之所建也帝嚳受之我姬氏出自天黿(玄枵齊之)
(分野太姜齊女也)及析木者有建星及牽牛焉(皆水宿)則我太姜
之姪伯陵之後逢公之所馮神也歲之所在則我有周
之分野也(鶉火周之分野)月之所在辰馬祥也(辰馬房心星也房星晨正)
(而農事起)我太祖后稷之所經緯也(稷播五榖)王欲合是五位三
所而用之(五位歲月日星辰三所逢公所馮周分野后稷)詩大明疏星日辰在北歲在南月在東
居三處故言三所謂五物在三處韋昭之言非也(鄭注尚書為文王受命武王伐紂時日皆用殷歷劉向五)
(紀論載殷歷之法唯有氣朔而已其推星在天黿則無術焉箋云協和伐殷之事謂合位三五也)自鶉及
駟七列也(鶉火之分張十三度天駟房五度歲月之所在從張至房七列合七宿謂張翼軫角亢氐)
(房之位)南北之揆七同也(七同合七律也揆度也歲在鶉火午辰星在天黿子鶉火周分)
野天黿及辰水星周所出自午至子其度七同也(左傳正義自戊午至甲子七日)劉歆三統之術筭此五
(位所在自文王受命至此十三年歲在鶉火師初發以殷十一月戊子日在析木箕七度是夕月在房五度後)
(三日得周正月辛夘朔合辰在斗前一度明日壬辰晨星初見癸巳武王始發丙午還師戊午度于孟津孟津)
(去周九百里師行三十里故三十一日而度明日己未冬至晨星與婺女伏歷建星及牽牛至婺女天黿之首)
凡神人以數合之以聲昭之數合聲龢然後可同也(左傳)
(正義五聲之外加以變宮變徵此二變者舊樂無之注凡合神人之樂也以數合之謂取其七也以聲昭之謂)
(用律調音也)故以七同其數而以律龢其聲於是乎有七律
(七同其數謂七列七同七律也律如其聲律有隂陽正變之聲也)王以二月癸亥夜陳
未畢而雨以夷則之上宮畢之當辰辰在戌上故長夷
則之上宮名之曰羽所以藩屏民則也王以黃鍾之下
宮布戎於牧之野故謂之厲所以厲六師也以太蔟之
下宮布令于商昭顯文德底紂之多罪故謂之宣所以
宣三王之德也反及嬴内(地名)以無射之上宮布憲施舍
於百姓故謂之嬴亂所以優柔容民也(柳宗元以為大武之律變也)
左傳昭二十年晏子曰五聲六律七音(昭二十五年子太叔曰為)
(九歌八風七音六律以奉五聲)注周武王伐殷自午及子凡七日王因
此以數合之以聲昭之故以七同其數以律和其聲謂
之七音正義曰聲之清濁數不過五而有七音者終五
以外更變為之也(樂記孔子語賓牟賈六成)淮南子詮言訓注周
有七律增琴為七絃後周裴政上書以為昔者大舜
欲聞七始下洎周武爰制七音武帝讀史書見武王克
殷而作七始除黃鍾之正宮用林鍾為調首長孫紹遠
以為天子用八先聖弘範周武七音非萬代不易之典
(隋鄭譯亦謂周有七音之律)漢志天地人及四時謂之七始史
律書武王伐商吹律聽聲推孟春以至季冬殺氣相并
而音尚宮左傳武有七德(隋志長孫紹遠引周語七律又引尚書大傳七始)服虔左
傳注一懸十九鍾鍾七律十二懸二百二十八鍾為八
十四律(此一歲之閏數)六韜武王問太公曰律音之聲可以
知三軍消息勝負之决乎太公曰深哉王之問也律管
十二其要有五音可以知敵云云隋盧賁曰殷人以上
通用五音周武克殷得鶉火天駟之應其音用七漢興
加應鍾故十六枚而在一簴(陳氏曰應鍾陽之終蕤賓隂之始應鍾變隂而將之)
(陽蕤賓變陽而至於隂此應鍾蕤賓所以為變也)通典殷以前但有五聲周加文武二聲禮大
師執同律以聽軍聲而詔吉凶注兵書曰大師吹
律合音疏曰武王出兵之書唐志有推七音一
卷隋志推七音二卷并尺法周七律記七律
周武王之樂也皇天集大命於我有周俾拯斯民
於塗炭王乃仗旄秉鉞誕將天威神兵鼓行如雷
如霆弧星枉矢所指必克固已得直歲星之王氣
赫上帝之明靈宸心兢兢稽揆天道協月正日順動六
師矧惟系緒靈長顥穹眷顧培基于帝嚳后稷之時鍾
慶于太姜逢公之遠錫羨發祥非一朝夕播諸聲樂于
以象成數合聲和其律凡七五音翕繹其變有二循環
無間迭為綱紀其所以顯一代象成之美該律呂相生
之變至矣盡矣古樂湮散遺音靡存謹推原聖人制作
之本意而為之記曰冲氣坱圠運乎太虛物聲動盪津
溢宇宙(物聲動盪津溢宇宙一作物盈天地形動聲隨)人為最靈感發尤甚詠
歌嗟歎必寓於物嶰谷之竹昭華之玉裁為律管以鬯
中聲大師合之不外二六(不外一作止於)典同辨之惟曰十二
統氣類物旅陽宣氣亦不越乎此而已五聲六律十二
管還相為宮弗可加已今而正聲之外復有二變豈固
為是多端哉凡物之理(凡物一作天下)拘則泥變則通單出曰
聲其本固一雜比為音比音為樂倡和清濁迭相為經
變化代興有何窮己詩著四始而加以變風變雅作焉
樂備六變及于八變九變極焉歌有間歌樂有縵樂故
曰聲相應故生變變成方謂之音信其然乎粤若伏羲
作易首紀律法起于黃鍾陽所繇萌變于蕤賓隂所繇
基舜命其臣歌詠七始出納五言二漢律志所載班班
可睹然則尚矣况於救暴除亂天下之儁功功成作樂
王者之盛舉其於聲律得無象之然乎方其毒痡既極
簞壺傒后烏流魚躍並襲休祥檀車煌煌虔奉天討招
搖在上順應魁杓順斗極運天關歷吉日協靈辰天策成軍
用端命于上帝歲臨鶉火直我分野月在天駟叶于農
祥日居析木之津辰次斗柄星緯天黿凡是三者俱位
北維顓頊所建帝嚳受之以木伐水實基蒼籙况玄枵
之次姬氏自出建星牽牛逢公所憑周分辰馬后稷經
緯五位三所合而用之自鶉及駟始于張翼周于氐房
其列七焉自南及北昉于正午終于正子其揆七焉(自午)
(至子始于極南終于正北歲臨于北始于辰火終于水星南北之揆)以七而同其數以律
而和其聲曰黃鍾曰太蔟曰姑洗曰林鍾曰南呂五正
聲也而宮商角徵羽繇是以諧曰應鍾曰蕤賓二和聲
也而變宮變徵繇是而出想夫太師聽宮聲而教詔太
史抱天時而同車鎛師鼓樂而奏凱司馬執律而獻社
夾振駟伐盛威中國播之總干山立之舞詠之武宿夜
之歌經緯錯綜文以五聲發楊蹈厲播以八音聲音動
静之變盡於此矣或謂六韜兵證特載五聲大武立綴
止於六成分律而七其義何居抑不思先王制樂有正
有變州鳩之論始之以六律六間者所以紀其正終之
以七列七同者所以盡其變杜佑氏通典謂自商而上
但有五音至周加文武二聲遂為七音揆觀琴制舊惟
五絃少宫少商加二為七琴書所載起于文武實自周
始即小觀大可證非誣故曰如琴瑟之專一誰能聽之
嗚呼噫嘻窮本知變樂之情也比物飾節者見乎變審
一定和者存乎本匪變弗通匪本弗立即夷則畢陳以
蕃民則黃鍾布戎以屬六師太蔟布令昭顯文德無射
布惠以優柔容民或取諸上宮或取諸下宮蓋律有旋
宮之法宮為四聲之綱是惟調合衆樂之宏規統攝羣
音之大紀夫豈紛紛云爾哉稽諸太誓燮伐之歲惟十
有三年訂以漢唐史志劉歆一行所推歷法是歲在鶉
火張十三度師初發以十一月戊子日在析木箕七度
是夕也月在房五度其度孟津以商歷一月戊午越翌
日冬至星在天黿之首二月癸亥陳乎牧壄甲子昧爽
會朝清明七律四宫胥起於此景王之鑄無射毋乃未
究作律之本乎伶鳩之對縷析條陳旨則深矣按其鑄
鐘昉乎周景二十三年以經傳校之則魯昭之二十一
年春也越明年鐘成至於(至於一作若夫)七音之律以奉五聲
若(若一作則)晏子之對景公則前乎此六年(一作在昭十五年)子太
叔之荅趙簡子則後乎此四載(一作在昭二十五年)時之先後相
去不遠蓋王澤未泯遺聲餘韻人能言之外傳又載楚
觀射父之論六律七事釋以天地民四時之務顔師古
注漢史七始之說實權輿於此云
孔子律
論衡孔子吹律自知殷之苗裔春秋孔演圖孔子曰
丘援律吹命隂得羽之宮孝經援神契聖王吹律有
姓
鄒衍律
文選注劉向别錄曰鄒衍在燕有谷寒不生五穀鄒衍
吹律而溫之至生黍列子師曠之清角鄒衍之吹律
漢郊祀歌青陽至玄冥云鄒子樂
漢張蒼律
史記蒼傳好書尤善律歷為計相時緒正律歷吹律調
樂人之音聲及以比定律令若百工天下作程品(如淳曰比)
(比次謂五音清濁各有所比不相錯入以定十二律之法令於樂官使長行之)至於為丞相卒
就之漢家言律歷者本張蒼(著書十八篇言隂陽律歷事)志漢興
北平侯張蒼首律歷事郊祀志秦水德音尚大呂(隂律)
(之始也)隋志張蒼定律推五勝之法以為水德宋志
蒼始定律歷
漢協律太初音律
太初元年夏五月定官名協音律志武帝時樂官考
正史記樂書作十九章令侍郎李延年次序其聲拜
為協律都尉叙傳世宗云云協律改正禮樂志武帝
立樂府以李延年為協律都尉司馬相如等造為詩賦
略論律呂以合八音之調作十九章之歌王褒傳神
爵五鳳之間數有嘉應上頗作歌詩欲興協律之事
後漢律志孝武正樂置協律之官郊祀歌云五音飭
吟青黃展詩應律鋗玉鳴函宮吐角激徵清發梁揚羽
申以商造兹新音永久長聲氣遠條鳳鳥翔五音六
律依韋饗昭雜變並會雅聲遠姚兒寬傳六律五聲
幽贊聖意神樂四合各有方象晉志孝武置協律之
官雖律呂清濁之體粗正金石高下之音有凖然數猶用
五隋樂志武帝裁音律之響定郊丘之祭頗雜謳謠
非全雅什律志延年頗解新聲變曲未達音律之源
元帝自度曲被歌聲分刌節度窮極窈眇
漢律凖京房六十律律術(又見後)
後漢志元帝時郎中京房(君明)知五聲之音六律之數(京房)
(傳好鍾律知音聲推律自定為京氏)上使太子太傅韋玄成諫大夫章雜
試問房於樂府房對受學故小黃令焦延壽六十律相
生之法以上生下皆三生二以下生上皆三生四陽下
生隂隂上生陽終於中呂而十二律畢矣中呂上生執
始執始下生去滅上下相生終於南事而六十律畢矣
十二律之變至於六十猶八卦之變至於六十四也宓
羲作易紀陽氣之初以為律法建日冬至之聲以黃鍾
為宮太蔟商姑洗角林鍾徵南呂羽應鍾變宫蕤賓變
徵此聲氣之元五音之正也故各統一日其餘以次運
行當日者各自為宮而商徵之類從焉禮運篇曰五聲
六律十二管還相為宮此之謂也以六十律分朞之日
黃鍾自冬至始及冬至而復隂陽寒燠風雨之占生焉
於以檢攝羣音考其高下書曰律和聲此之謂也(志贊曰律)
(均前起凖調後發)房又曰竹聲不可以度調故作凖以定數凖
之狀如瑟長丈而十三絃隱間九尺以應黃鍾之律九
寸中央一弦下有畫分寸以為六十律清濁之節房言
律詳於劉歆所奏其術施行於史官候部用之(大予樂官有律)
(均見鍾類)文多不悉載律術曰陽以圓為形其性動隂以方
為節其性静動者數三静者數二以陽生隂倍之以隂
生陽四之皆三而一陽生隂曰下生隂生陽曰上生上
生不得過黃鍾之清濁下生不得及黃鍾之數實皆參
天兩地圓蓋方覆六耦承竒之道也黃鍾律呂之首而
生十一律者也其相生也皆三分而損益之是故十二
律之得十七萬七千一百四十七是為黃鍾之實又以
二乘而三約之是為下生林鍾之實又以四乘而三約之
是為上生太蔟之實推此上下以定六十律之實以九三
之數萬九千六百八十三為法律為寸凖為尺不盈者十
之所得為分又不盈十之所得為小分以其餘正其強弱
黃鍾十七萬七千一百四十七下生林鍾黃鍾為宮太蔟
商林鍾徵一日律九寸凖九尺(直一日者凡七律黃鍾至應鍾也直五日凡五律形)
(始至白呂也七日者九依行至分烏八日者十有七大呂至未育直六日至多色育至遲時二十有一直十日至寡)
(惟六十律之終曰南事)截管為律吹以考聲列以物氣道之本也術
家以其聲微而體難知其分數不明故作凖以代之凖之
聲明暢易達分寸又粗然弦以緩急清濁非管無以正也
均其中弦令與黃鍾相得按畫以求諸律無不如數而應
者矣章帝元和元年待詔候鍾律殷彤上言官無曉六十
律以凖調音者故待詔巖崇(宋志嚴嵩)具以凖法教子男宣願
召宣補學官主調樂器詔太史丞弘審試十二律其二中
其四不中其六不知何律宣遂罷自是律家莫能為凖
靈帝熹平六年東觀典律者張光等問凖意光等不知歸
閱舊藏乃得其器形制如房書猶不能定其弦緩急音
不可以書曉人知之者欲教而無從心達者體知而無
師故史官能辨清濁者遂絶其可以相傳者唯常數及
候氣而已(宋志同)隋志禹以聲為律周禮樂器以十二
律為之度數司馬遷律書云黃鍾長八寸七分之一太
蔟長七寸七分二林鍾長五寸七分三應鍾長四寸三
分三此樂之三始十二律之本末也班固司馬彪律志
黃鍾長九寸聲最濁太蔟長八寸林鍾長六寸應鍾長
四寸七分四釐強聲最清鄭玄月令注蔡邕月令章句
及杜䕫荀勗等所論雖尺有增損而十二律之寸數並
同漢志京房又以隔八相生一始自黃鍾終於中呂十
三律畢矣中呂上生黃鍾不滿九寸謂之執始下生去
滅上下相生終於南事更增四十八律以為六十其依
行在辰上生包育隔九編於冬至之後分焉遲内其數
遂減應鍾之清宋元嘉中錢樂之更為三百律何承天
立法制議云上下相生三分損益其一蓋古人簡易之
法猶如周天三百六十五度四分之一京房不悟謬為
六十承天更設新率(一作律)則從中呂還得黃鍾十二旋
宮黃鍾長九寸太蔟八寸二釐林鍾六寸一釐應鍾四
寸七分九釐強其中呂上生所益之分還得十七萬七
千一百四十七復十二辰參之數(後齊信都芳有巧思能以管候氣)陳毛
爽受京房律法布管飛灰順月皆驗(隋開皇九年遣爽及大樂令蔡子元等候節氣令爽草定其法名曰律)
(譜其略曰班氏漢志盡歆所出也司馬彪志並房所出也爽兄喜陳武帝時以十二管衍為六十律私候氣序)
並有證應(牛弘論六十律不可行)晉志淮南京房鄭玄諸儒言律呂
皆上下相生蕤賓又重上生大呂夷則上生夾鍾無射
上生中呂此三呂於遷固所生之寸數及分皆倍焉餘
則並同晉志呂不韋春秋言黃鍾之宮律之本也淮
南王安延致儒博亦為律呂云黃鍾之律九寸而宮音
調因而九之九九八十一黃鍾之數立續漢志具載京
房六十律凖度分數其相生之次與呂覽淮南同司馬
遷言律呂相生之次著於前史則以太極元氣函三為
一始動於子十二律之生所起(無射三分損一下生中呂京房三分益一上生)
(中呂)宋志續漢志具載其律凖度數論曰漢志云三分損
一下生林鍾三分益一上生太蔟無射既上生中呂則
中呂又當上生黃鍾然後五聲六律十二管還相為宮今
上生不及黃鍾實二千三百八十四九約實一千九百
六十八為一分此則不周九寸之律一分有竒豈得還
相為宫乎凡上生下生大略猶周天斗分四分之一耳
京房不思此意比十二律微有所增方引而伸之中呂
上生執始執始下生去滅至於南事為六十律竟復不
合彌益其疎一律而生五音十二律而為六十音因而
六之故三百六十音以當一歲之日通鑑宋元嘉二
十二年初漢京房以十二律中呂上生黃鍾不滿九寸
更演為六十律錢樂之復演為三百六十律日當一管
(云云餘見上)後魏律志太和十八年高閭表曰律者樂之
本也臣前與孫惠蔚公孫崇等考周官國語及後漢志
案京房法作凖以定律吹律以調絲案律寸以孔竹崇
依臣共論樂事自作鍾磬志議二卷器數為備樂志後
魏陳仲儒請依京房立凖以調八音神龜二年夏仲儒
言江左之日頗授琴文覽續漢書見京房律術頗有所
得度量衡歷出自黃鍾凖者本以代律取其分數調校
樂器則宮商易辨尺寸小長則微濁分數加短則小清
若閑凖意則辨五聲清濁之韻善琴術則知五調調音
之體參此二途以均樂器自然應和不相奪倫作凖調
絃緩急清濁可以意推舊志唯云凖形如瑟十三絃隱
間九尺以應黃鍾九寸調中一絃令與黃鍾相得案畫
以求其聲不辨凖當施柱又案房凖九尺之内為一十
七萬七千一百四十七分一尺之内為萬九千六百八
十三分又復十之是為於凖一寸之内亦為萬九千六百
八十三分於凖一分之内乘為二十分又為小分以辨
彊弱仲儒考驗但前却柱中以約凖分則相生之韻應
合其中絃須施軫以調聲令與黃鍾合中絃下依數畫
六十律清濁之節餘十二絃須施柱如筝即於中絃案
畫一周之聲度著十二絃上然後依相生之法以次運
行取十二律之商徵商徵既定又以琴五調調聲之法
以均樂器瑟調以宮為主清調以商為主平調以宮為
主五調各以一聲為主然後錯採衆聲以文飾之事寢
五代會要張昭議月律有旋宫之法備於太師之職
京房以周官均法每月更用五音乃立凖調旋相為宮
成六十調又以日法析為三百六十傳於樂府編懸復
舊律呂無差錢樂空記其名沈重但條其說六十律法
寂寥不嗣國史志京房作凖分六十聲然聲細而難
分世不能用禮記禮運注律呂始於黃鍾管長九寸
下生者三分去一上生者三分益一終於南呂更相為
宮凡六十也疏曰諸本多作終於南事則是京房律法
(月令黃鍾之宮注十二律轉相生五聲具終於六十正義曰黃鍾之調均則黃鍾為宮黃鍾生林鍾為徵林鍾)
(生太蔟為商太蔟生南呂為羽南呂生姑洗為角此是黃鍾一調之五聲凡十二律律各有五聲則總有六十)
聲(朱子曰十二律各就其宮以起四聲而後六十律之聲備)郎宗學京氏易善六
日七分崔子玉明京房易傳六日七分郎顗傳注
易稽覽圖甲子卦起中孚六日八十分日之七鄭玄注
一卦六日七分
漢太常銅律
前律志劉歆等條奏言之最詳(師古曰班氏作志取劉歆之義)凡律度
量衡用銅者所以同天下齊風俗也銅為物之至精不
為燥濕寒暑變其節不為風雨暴露改其形介然有常
有似於士君子之行是以用銅也(大戴禮太師吹銅)五聲之本
生於黃鍾之律九寸為宫或損或益以定商角徵羽九
六相生隂陽之應也律有十二陽六為律隂六為呂律
以統氣類物呂以旅陽宣氣黃鍾黃者色之中鍾者種
也天之中數五五為聲地之中數六六為律宮以九唱
六始於子大呂呂旅也言隂大旅助黃鍾宣氣而牙物也
位於丑太蔟蔟奏也言陽氣大奏地而達物也位於寅
夾鍾言隂夾助太蔟宣四方之氣而出種物也位於夘
姑洗洗絜也言陽氣洗物辜絜之也位於辰中呂言微隂
始起未成著於中旅助姑洗宣氣齊物也位於已蕤賓繼
也導也言陽始導隂氣使繼養物也位於午林鍾林君也
言隂氣受任助蕤賓君主種物使長大楙盛也位於未
夷則則法也言陽氣正法度而使隂氣夷當傷之物也
位於申南呂南任也言隂氣旅助夷則任成萬物也位
於酉亡射射厭也言陽氣究物而使隂氣畢剝落之終
而復始亡厭已也位於戌應鍾言隂氣應無射該藏萬
物而雜陽閡種也位於亥其法皆用銅職在大樂大常
掌之續志漢興北平候張蒼首治律歷孝武正樂置
協律之官元始中召通知鍾律者考其意義羲和劉歆
典領條奏班固取以為志一備數二和聲三審度四嘉
量五權衡前志同(晉志云校其相生所得與司馬遷同)宋志云班氏所志未能通律呂本源又
(推九六欲符劉歆三統之數假託飾說)晉志揚子雲曰聲生於日(謂甲已為)
(角乙庚為商丙辛為徵丁壬為羽戊癸為宮也)律生於辰(謂子為黃鍾丑為大呂之屬也)聲以
情質律以和聲聲律相協而八音生聲和音諧是謂五
樂(宋志同)金石錄有律管銘云始建國元年正月癸酉
朔日制晉志漢平帝時王莽以銅為之
漢鍾律
平紀元始五年正月詔天下通知鍾律者(志云百餘人)樂
志八音調均又不協於鍾律(京房好鍾律)藝文志五行有
鍾律灾應二十六卷鍾律叢辰日苑二十二卷鍾律消
息二十九卷黃鍾七卷後歷志蔡邕能著文清濁鍾
律官志注靈臺待詔七人候鍾律後志日冬夏至
候鍾律晉志司馬遷言律呂相生之次詳矣劉歆條
奏有五班固因而志之蔡邕又記建武已後言律呂者
至司馬紹統采而續之史記律書載律數生鍾分生
黃鍾術唐志有黃鍾筭法四十卷推漢書律歷志術
一卷崔浩律歷術一卷
漢劉歆鍾律書
隋牛弘傳引劉歆鍾律書云春宮秋律百卉必凋秋宮
春律萬物必榮夏宮冬律雨雹必降冬宮夏律雷必發
聲晉志曰劉歆序論雖博而言十二律損益次第自
黃鍾長九寸三分損一下生林鍾長六寸三分益一上
生太蔟而左旋八八為位一上一下終於無射下生中
呂校其所生所得與司馬遷正同太平御覽風俗通
曰案劉歆鍾律書云云風俗通義聲音第六按劉歆鍾
律書隋志牛弘等議按禮五聲十二律還相為
宫盧植云十二月三管流轉用事當用事者為
宫宫君也鄭玄曰陽管為律隂管為吕布十二
辰更相為宫始自黃鍾終於南吕凡六十也皇
偘疏十一月以黃鍾為宫十二月以大吕正
月以太蔟為宫餘月放此凡十二管各備五聲
合六十聲五聲成一調故十二調樂稽耀嘉曰東方
春其聲角樂當宮於夾鍾餘方各以其中律為宮又云
五音非宮不調又動聲儀宮唱而商和周禮奏黃鍾歌
大呂以祀天神鄭玄以黃鍾之鍾大呂之聲為均均調
也故崔靈恩云六樂十二調荀勗論三調為均首者
得正聲之名馬融曰圜鍾應鍾也賈逵鄭玄曰圜鍾
夾鍾也陸績注太玄其說謂陽生於子隂生於午從
子至已陽生隂退故律生呂言下生呂生律言上生從
午至亥隂升陽退故律生呂言上生呂生律言下生至
午而變故蕤賓重上生而績論律呂分寸與司馬遷律
書特異
漢靈臺時律
明紀永平二年春正月辛未宗祀明堂禮畢登靈臺詔
曰升靈臺望元氣吹時律注時律即月令孟春律中太蔟之類
禮儀志注蔡邕志曰章帝著歌詩四章列在食舉又
制靈臺十二門詩各以其月祀而奏之(熹平四年正月中出靈臺十二)
(門新詩下大予樂官習誦被聲)續律志注薛瑩書曰上(章帝)以太常
樂丞鮑鄴等上樂事下車騎將軍馬防防奏言建初二
年七月鄴上言王者有食舉之樂今樂官但有太蔟皆
不應月律可作十二月均各應其月氣乃能感天地和
氣宜應明帝始令靈臺六律候而未設其門樂經曰十
二月行之所以宣氣豐物也月開斗建之門而奏歌其
律誠宜施行願與待詔嚴崇及能作樂器者共作治考
工給所當上奏寢今明詔下臣防輒問鄴及待詔知音
律者以為可順上天之明特因歲首令正發太蔟之律
奏雅頌之音以立太平以迎和氣其條貫甚備詔書以
防言下三公禮運篇注鄭玄曰宮數八十一黃鍾長
九寸三分宮去一生徵徵數五十四林鍾長六寸三分
徵益一生商商數七十二太蔟長八寸三分商去一生
羽羽數四十八南呂長五寸三分寸之一三分羽益一
生角角數六十四姑洗長七寸九分寸之一三分角去
一生變宮三分變宮益一生變徵自此已後則隨月而
變所謂還相為宮月令正義數多者濁數少者清正
月之時候氣之管中於太蔟中猶應也謂候氣飛灰應
於太蔟太蔟之鍾生於太蔟之律律在於前鍾生於後
總而言之隂陽皆稱律通典旋宮之樂建初三年鮑
鄴始請用之陽嘉二年復廢累代皆黃鍾一均變極七音
漢隨月律十二月均定典律
順帝紀陽嘉二年冬十月庚午行禮辟雍奏應鍾始復
黃鍾作樂器隨月律注子為黃鍾律長九寸聲有輕重
長短度量皆出黃鍾隨月律謂月令正月律中太蔟二
月夾鍾三月姑洗四月仲呂五月蕤賓六月林鍾七月
夷則八月南呂九月無射十月應鍾十一月黃鍾十二
月大呂東觀記曰元和以來音戾不調修復如舊典
隋樂志牛弘議按東觀書馬防傳大予丞鮑鄴等上作
樂事下防防奏言建初二年七月鄴上言天子食飲必
順於四時五味而有食舉之樂今官雅樂獨有黃鍾而
食舉樂但有太蔟皆不應月律可作十二月均各應其
月氣公卿朝會得聞月律乃能感天和氣宜應詔下太
常太常上言作樂器直錢百四十六萬奏寢今明詔復
下臣防可因歲首之嘉月發太蔟之律奏雅頌之音以
迎和氣其條貫甚具遂獨施行起於十月為迎氣之樂
又順帝紀云陽嘉二年冬十月庚午以春秋為辟雍隷
太學隨月律十月作應鍾三月作姑洗元和以來音
戾不調修復黃鍾作樂器如舊典據此而言漢樂宮懸
有黃鍾均食舉太蔟均止有二均不旋相為宫元和至
陽嘉二年纔五十歲用而復止黃帝聽鳳以制律呂書
曰予欲聞六律五聲周禮有分樂而祭此聖人制作合
天地隂陽之和乃云音戾不調誣之甚也今梁陳雅曲
並用宮聲唐楊收傳西京諸儒惑圜鍾函鍾之說故
郊祀宗廟樂唯用黃鍾一均章帝時太常丞鮑業始旋
十二宮夫旋宮以七聲為均後宋登傳為尚書僕射
順帝以登明識禮樂使持節臨太學奏定典律(又見樂類)
漢候氣玉律竹律樂均
續志五音生於隂陽分為十二律轉生六十所以紀斗
氣效物類也天效以景地效以響即律也隂陽和則景
至律氣應則灰除是故天子常以日冬夏至御前殿合
八能之士陳八音聽樂均度晷景候鍾律權土灰(一作炭)
放隂陽冬至陽氣應則樂均清景長極黃鍾通土灰輕
而衡仰夏至隂氣應則樂均濁景短極蕤賓通土灰重
而衡低(淮南子曰水勝故夏至濕火勝故冬至燥燥故灰輕濕故灰重)前天文志冬至短極懸土灰
(晉灼注引蔡邕律歷記太元瑩曰泠竹為管室灰為候以揆百度)進退於先後五日之
中八能各以候狀聞太史封上效則和否則占(易緯曰冬至人)
(主不出宮寢兵從樂五日擊黃鍾之磬公卿大夫列士之意得則隂陽之晷如度數夏至之日如冬至之日冬)
(至之日立八尺之表日中視其晷晷如度者則歲美人民和順晷不如度者其歲惡人民多譌言政令為之不)
(平晷進則水晷退則旱進一尺則日食退一尺則月食月食則正臣下之行日食則正人主之道)候氣
之法為室三重閉戶塗釁必周密布緹縵室中以木為
案每律各一内庳外高從其方位加律其上以葭莩灰
抑其内端(葭莩出河内)案歷而候之一氣至者灰去(其為氣所動者)
(其灰散為人及風所動者其灰聚)凡殿中候用玉律十二惟二至乃候
靈臺用竹律六十候日如其歷(月令章句曰古之為鍾律者以耳齊其聲後不)
(能則假數以正其度度數正則音亦正矣鍾以斤兩尺寸中所容受升斗之數為法律以寸分長短為度故曰)
(黃鍾之管長九寸徑三分圍九分其餘皆補短雖大小圍數無增减以度量者可以文載口傳與衆共知然不)
(如耳决之明也)晉志楊泉記云取弘農宜陽縣金門山竹為
管(續郡國志注弘農宜陽有金門山山竹為律管)河内葭莩為灰或云以律著
室中隨十二辰埋之上與地平以竹莩灰實律中以羅
縠覆律呂氣至吹灰動縠小動為和大動君弱臣強不
動君嚴暴之應前志聽工以律知日冬夏至一人
隋志後漢尺度稍長魏杜夔制律呂以之候氣灰悉不
飛梁太常丞毛栖誠取玉管及宋太史尺聞奏詔大匠
依樣制管律又飛灰晉志律之始造以竹為管取自
然夐虚也月令律中太蔟注應謂吹灰也正義引蔡
邕云以法為室三重中央土律中黃鍾之宮正義曰黃
鍾候氣之管本位在子黃鍾宮聲與中央土聲相應土
無候氣之法非候氣也賀瑒云虛設律於其月崔靈恩
云凡隂陽之管合十有二律律各為一調迭相為宮而
生五聲合而成樂黃鍾宮最長為聲調之始十二宮之
主宮音是五音之長故與黃鍾之調宮聲相應四時之
之律皆取氣應土王之律獨以聲應從四時之管而不
别候也漢候氣法殿中候用玉律十二惟二至乃候
者十二月之律以候月也靈臺用竹律六十候日如其
歷者六十日之律以候日也月律當一下一上依次而
生日律當用蕤賓重上生司馬遷劉歆之法月律也呂
不韋淮南京房之法日律也晉志謂推算之術無重上
生之法蓋取司馬而非淮南梁武帝作鍾律緯則是京
房而非班固二者之說皆徇一偏之見非通論也
玉海卷六
