卷一百九十三上
玉海卷一百九十三上
宋王應麟撰
兵捷
兵捷露布(五)
建隆親征澤潞淮南
建隆元年四月戊子討澤潞五月巳未親征六月己巳
朔至澤州辛巳克其城李筠死乙酉克潞州丁亥守節
降十月庚寅親征淮南李重進十一月丁未次大儀石
守信奏揚州即破請上臨視是夕拔之重進自焚四
年收湖南北六年收蜀十三年收南粤十七年定江表
内則吴越閩海歲奉貢職外則交州高麗請吏嚮化而
契丹修好之使數至闕庭石介頌曰既剪二盗聖武
燀燿荆潭蜀吴如拔腐草如火烈烈如飈發發口授臂
指虹銷霧豁
湖南行營都總管慕容延釗平高繼冲
建隆三年武陵周行逢卒衡州刺史張文表率兵攻潭
州行逢子保權初自立乞師于朝廷以為救援乾德元
年正月七日庚申詔以山南東道節度使慕容延釗為
湖南行營都總管宣徽南院使李處耘為都監率兵討
之發安復郢陳澶孟宋亳潁光等州兵會襄陽以郢州
刺史趙重為先鋒都尉以淄州刺史尹崇珂為行營馬
軍都指揮使師至荆門保權已擒文表殺之二月十一
日巳未王師入荆南高繼冲請舉族歸朝時王師略出
荆渚繼冲即日迎延釗入城聽命以三州十七縣來歸
自是江陵數郡皆平之三月二十六日壬戌克武陵初
保權既殺張文表復謀拒命故王師鼓行而前大破其
軍于澧州乘勝入其城保權遁盡有湖湘戊寅捷書至
羣臣稱賀凡得州十四監一縣六十六石介頌曰聖
機神謀天秘地藏旦秣我馬夕取其疆
西川行營都總管王全斌平蜀崇元殿受俘
乾德二年(歲在甲子)十一月甲戌詔曰朕掩定萬邦於兹五
稔陳師鞠旅出必有名伐罪弔民動非得已睠惟卭蜀
久限化風舞階詎識于懷柔干紀自貽于禍釁近禽獲
西川偽樞密院大程官孫遇等二人搜得孟昶遺河東
劉均蠟書潜相表裏欲起寇戎致姦謀之自彰蓋天道
之助順將定一方之亂難稽六月之師爰命將臣俾正
戎律建靈旗而西指授成筭以徂征言念坤維久沉汙
俗既為民而除害必徯后以來蘇式清全蜀之封止正
渠魁之罪已戒師徒務遵法律凡彼黎烝勿懷憂慮以
忠武軍節度使王全斌為西川行營前軍兵馬都總管
武信軍節度使崔彦進副之樞密副使王仁贍為都監
史延德為行營馬軍都指揮使張萬友為步軍都指揮
使張凝為先鋒都指揮使王繼濤為濠寨使康延澤為
馬軍都監張照為步軍都監田仁明濠寨都監自全斌
而下率禁軍步騎二萬諸道兵一萬由鳳州路進討又
以寧江軍節度使劉光義為西川行營前軍兵馬副都
總管樞密承旨曹彬為都監張延翰為行營馬軍都指
揮使李進卿為步軍都指揮使高彦暉為先鋒指揮使
白延誨為濠寨使米元緒為馬軍都監折彦斌為步軍
都監王令碞為先鋒都監郝守濬為濠寨都監楊光美
為戰棹左右廂都指揮使自光義而下率禁軍步騎一
萬諸道州兵由歸州路進討乙亥宴崇德殿太祖召全
斌示川峽地圖授以方略仍令所至之處以前詔告諭
吏民丁丑兩路將帥發京師十二月全斌等收復乾渠
渡萬仞燕子二寨下興州敗蜀軍七千人獲軍糧四十
餘萬石乘勝連拔石圖魚關白水等二十餘寨(丁未師會于鳳)
(州巳酉取青泥關路入蜀界)是月史延德等進軍至三泉寨敗蜀軍
數萬人生禽偽招討使韓保正副使李進等又獲軍糧
三十餘萬石三年正月劉光義收復三會巫山等寨殺
偽將南光海等五千餘人生擒戰櫂都指揮使袁德宏
等千二百人奪戰船二百餘艘又殺水軍三千人又拔
䕫州初光義將行帝以地圖示之指䕫州鏁江處謂光
義等曰至此我軍泝流而上勿以舟師争先當以步騎
陸行出其不意而擊之俟其稍却即以戰櫂夾攻取之
必矣及捷奏至(乙亥)帝問其狀果如所料王全斌等拔利
州得軍糧八十萬石崔彦進康延澤等逐蜀軍過三泉
殺戮獲虜甚衆遂至嘉州進擊金山寨又破小漫天寨
至深渡蜀人依江列陣以待我師彦進發遣張萬友等
擊之奪其橋會天暮蜀人退保大漫天寨詰朝彦進萬
友與康延澤分兵三道擊之蜀人悉以精銳來拒又大
破其衆乘勝奪其寨禽寨主王審超監軍趙崇渥又獲
三泉監軍劉延祚蜀將王昭遠引兵來救遇我師三戰
三敗追至利州北昭遠遁去渡桔栢江焚浮橋退守劒
門王師遂入利州先是既至嘉州會蜀人斷閣道未得
入王全斌議欲取羅川路入康延澤謂延祚曰羅川路
險軍士難進不如督修閣道取大路與全斌會於深渡
彦進然之不數日閣道成遂進兵王全斌等收復劒州
(丁丑)殺蜀兵萬餘人生禽偽都統王昭遠步軍都指揮使
趙崇韜先是王師發利州至益光全斌會諸將令各陳
進取之計侍衛軍頭向韜曰得降卒牟進言益光江東
越大山數重有小路名來蘇蜀人於江西置寨對岸有
渡路出劒關南二十里至青強店與大路合可於此進
兵則劒門之險不足恃也全斌等即欲領兵赴之康延
澤曰來蘇細路無煩主帥自往且蜀人自與官軍相遇
數戰數敗今聞併兵守劒門不如諸帥協力攻取命偏
將趨來蘇若逹青強北擊劒關與大兵夾攻破之必矣
全斌等然之遂命史延德等分兵趨來蘇起浮橋於江
上蜀人見橋成即棄寨而遁昭遠聞延德至青強即引
兵陣於漢源坡上留偏將守劒門全斌等以銳兵直擊
遂破之昭遠崇韜皆遁走全斌遣追之悉生致焉劉光
義等收復萬施開忠四郡至遂州知州陳愈出降既而
全斌領兵至魏城(十三日甲申)蜀主孟昶遣使持表詣軍門
降(先是癸未昶遣伊審微齎表)全斌令康延澤領騎兵百人入成都
安撫乙酉馳捷書入奏(全斌入成都後十餘日光義始自峽路至)三年正月
十三日王全斌兵至魏城孟昶請降(昶傳云正月十一日壬午降)自發
(京師至昶降才六十六日)二十五日詔陶榖約前代儀制損益草定
受降之禮五月十六日丙戌昶至前一日有司設御座
於崇元殿陳仗衛於庭如元會之儀為昶及偽官設次
於明德門外設表案於門外横街之北是日大陳將軍
昶及子弟偽官李昊等三十二人至闕下昶以待罪奏
授閤門使使持表入昶等俟命表至侍臣讀表閤門使
承旨出昶等俯伏於地宣制釋罪入見於崇元殿百官
起居訖昶入起居舞蹈再拜昶出百僚稱賀禮畢御明
德門觀諸軍還營宴近臣及昶於大明殿(凡得州四十六縣二百四)
十初荆湖既平上召見穆昭嗣問蜀中山川曲折之
狀昭嗣曰荆南即西川江南廣南都會之衝既克此則
水陸皆可趨蜀又董樞上書請伐蜀會蜀使孫遇等二
人間行持蠟書如太原約劉鈞同舉為疆吏所獲上曰
朕出師有名矣詔遇等指畫江山道里及戍守之處畫
地圖以示王全斌等燕崇德殿上曰西川可取否全斌
曰臣仗天威遵廟算刻日可定史延德曰西川若在天
上人不能到若在地上以今兵力到即平耳上壯其言
曰汝等果敢如此計日望捷書上又曰所破郡縣當傾
帑藏為朕賞戰士朕所取惟土疆耳故人皆效命
瀛州防禦使何繼筠彰德軍節度使韓重贇破
契丹
開寳二年三月戊戍車駕至太原城下四月丁未朔命
置寨城四面李繼勲軍于南趙贊西曹彬北党進東以
逼之先是契丹兩道來援一道攻石嶺關一道由定州
并人恃之何繼筠屯曲陽驛命以精騎數千拒敵于石
嶺上曰翌日亭午俟捷至巳未上御北臺以俟見一騎
自北來乃繼筠子承睿來獻戎捷禽契丹刺史王彦符
等二人上命以所獲首級鎧甲示城下并人喪氣彰德
節度韓重贇大破敵于常山北五月癸未捷至上大悦
潭州防禦使充賀州道行營兵馬都總管潘美
擒劉鋹明德門受俘
開寳三年九月八日巳亥(一云巳亥朔)以潘美為賀州道行營
兵馬都總管武陵團練使尹崇珂副之就命道州刺史
王繼勲為行營都監發諸州兵趣賀州始用師於嶺也
先是廣南劉鋹為政昏暴民皆苦之數舉兵來寇道州
刺史王繼勲上言請討之帝初為含容詔江南李煜致
書諭令歸欵鋹不聽美等討之十月庚辰美等克賀州
十二月壬寅下桂昭連三州殺廣南軍萬餘人遂下韶
州(十二月辛亥拔連州)四年正月癸丑收英雄二州二月庚午遂
克廣州擒劉鋹上露布曰臣聞飛霜激電上帝所以
宣威伐罪弔民明王以之耀武今我國家仰稽玄象大
啓鴻基將復三代之土疆永泰萬方之生聚西平巴蜀
雲雷敷潤物之恩南定衡湘江漢鼓朝宗之浪惟嶺南
之獷俗獨恃遠以偷安人皆照臨罔遵聲教偽漢國主
劉鋹性惟兇惡識本庸愚以虐害為化風以誅戮為政
事置大床鐵刷之獄人不聊生設剉斫湯鑊之刑古未
曾有恨刀鋒之未快用鋸解之恣情臠割封屠窮彼殘
毒一境告天而無路生民蹐地以稱冤衆心向明如望
皎日皇帝仁深惻隠義切救焚遂發干戈拯其塗炭臣
等上憑仁武遥禀睿謀舉軍未及於半年乘勝連收於
數郡累逢戰陣無不掃除劉鋹遠懼傾危尋差人使初
則稱臣上表具陳歸化之心後則設詐藏姦翻作欵兵
之計臣與將士仰憑睿旨不敢逗留於正月二十七日
(甲子)到柵口去廣只一程鋹乃頻遣寮佐往來商議漸無
憑凖固欲渰延兼於諸路到處新出偽命文榜皆是會
合逆黨拒敵王師至二月四日(巳巳)果遣其弟保興等部
領舉國軍兵併力决戰將士等感大君之撫御咸願竭
忠怒逆寇之執迷爭先效命八十里槍旗競進數萬人
殺戮無遺又分布師徒徑收賊累其劉鋹知城隍之必
䧟將府庫以自焚烈熖連天更甚崑岡之火投戈散地
甘從涿野之誅在州百姓乍除苛虐咸遂生全無不感
帝力以霑襟望皇都而稽首此蓋天威遠被宸算遐敷
平七十年不道之邦救百萬戸倒懸之命殊方既乂長
承日月之回光鴻祚無疆永荷乾坤之降祐(知制誥扈蒙草露布)
(至旨召對從福殿賜金紫)開寳四年(歲在辛未)二月庚午潘美克廣州
擒劉鋹巳丑露布至命有司撰定獻俘之禮五月一日
(巳未朔)帝御明德門樓有司陳仗衛及諸軍文武官班於
樓前如閤之儀設俘位于東西街之南獻俘將校位於
俘位之前武士係鋹等及偽官露布前引先獻太廟及
社百官常服將校戎服文官起居訖引鋹至樓前拜舞
起居訖引露布案付中書門下如宣制之儀刑部尚書
請以俘付所司釋鋹縛拜舞稱謝文武官稱賀放仗
昇州西南路行營馬步戰棹都總管曹彬平江
南明德門受獻
開寳七年九月十九日丙寅命山南東道節度使潘美
潁州團練使曹翰宣徽南院使義成軍節度使曹彬侍
衛馬軍都虞候李漢瓊賀州刺史田欽祚步軍都虞候
劉遇等領軍同赴荆南十月二十三日(丁酉)又以吴越國
王錢俶為昇州東南面行營招撫制置使三十日(甲辰)以
曹彬為西南路行營馬軍戰棹都總管潘美為都監曹
翰為先鋒都指揮使以討之閏十月(巳酉)曹彬收峽山寨
殺江南軍八百人獲池州内指揮使王仁震等遂克池
州又敗江南軍七千餘人於銅陵生擒八百人獲戰艦
二百餘艘連拔蕪湖當塗二縣駐軍於采石磯先是李
煜外示恭儉内懷觀望太祖慮其難制遣李穆諭旨召
赴闕果稱疾不朝而全葺城壘教習戰櫂為自固之計
帝怒命彬等進討十一月敗江南軍二萬人於采石磯
生禽偽兵馬使王乾總管龍驤將軍都虞候楊收等(十一)
(月甲申大江浮梁成)先是樊若水嘗漁於采石磯以小舟載絲䋲
維南岸疾櫂至北岸以度江之廣狹遂詣闕獻策請造
舟為梁以濟師由是大軍長驅如履平地又敗數千人
於新林寨十二月又敗江南軍五千餘人於白鷺洲八
年正月甲戌朔又敗江南軍於新林港口斬首三千級
吴越王錢俶拔常州利城寨敗江南軍田欽祚又敗江
南軍萬餘人於溧水斬偽都統使李雄等曹彬等又敗
其衆數千人於白鷺州拔昇州關城三月又敗其衆於
江中四月又敗其衆於秦淮北六月曹彬又敗其衆二
萬餘人於昇州城下九月乙酉降潤州十月劉遇破江
南軍三萬餘衆於皖口十一月又敗其軍五千人於城
下先是彬等遣使以三寨攻城圖來上帝視之指潘美
北寨謂其使曰此宜深溝自固吴人必夜寇其壘爾亟
去令曹彬自督其役并力速成則不能為其所乘矣彬
等承命晝夜濬之才畢吴人果來寇美等披新溝以拒
之吴人大敗悉如帝所料焉二十七日(乙未)曹彬等拔昇
州擒李煜及其臣寮百餘人江南平得州十九軍三縣
一百八戶六十五萬九年正月四日(辛未)曹彬奉露布(露布)
(云貔貅竟效其先登蟣蝨自悲于相弔)以李煜及其子弟偽官四十五人
來獻御明德門受獻有司言李煜獻俘之禮請如劉鋹
帝以煜常奉正朔非鋹之比不欲暴其罪寢露布而勿
宣赦文李煜不量分力每縱奸險詐為事大之恭勤
每欲欺天而觀望修葺城壘彌年為固守之方招誘豪
強終日有包藏之志顯然彰露逹于聽聞朕欲推以異
恩許其入覲堅心背順稱疾不朝
太平興國親征太原平晉詩賦記頌
開寳二年二月戊午詔親征太原三月戊戌傅城下乙
巳壅汾水灌城丙午又壅晉水圍之累月閏五月壬戌
班師興國二年太宗曰彼弱我強我計决矣四年(巳夘歲)
正月庚寅命宣徽南院使潘美等進師二月二日詔親
征甲子上親征二十九日次德清軍三月庚辰朔次真
定四月壬戌克岢嵐乙丑克隆州己巳克嵐州繼元外
援不至饟道絶王師四合庚午上次太原駐蹕汾水東
二十三日幸城四面按行營壘閱視攻具翌日夜漏未
盡幸城西督諸軍發機石攻城二十七日命馬仁瑀慕
容福超白重貴李繼昇等分道攻城帝自草詔賜繼元
五月壬午幸城南上曰翌日重午當食於城中癸未諸
將急攻城欲壞帝恐屠城麾衆少退是夜繼元納欵甲
申幸城北張樂宴從臣於城臺受降乙酉赦河東(自劉旻歷)
(四主凡二十九年)御製平晉賦及七言詩命從臣和以行在所
為平晉寺御製平晉記刻石直使館宋白從征因獻平
晉頌(丁亥上幸太原)石介頌曰往弔其民王澤時雨往伐其
罪王師虎旅撫我則懷并人肯來降旗出城并門夜開
尹洙皇雅帝御我師百萬貔虎鋒鏑始交梯衝如舞
我士奮揚願究吾武皇帝曰吁念彼黎庶匪鯨匪鯢復
為王土維我藝祖亦勤于征匪貸晉罪俟其貫盈
太平興國親征幽州
四年既下并州上欲乘勝取范陽殿前都虞候崔翰曰
乘破竹之勢時不可失六月甲寅發京東河北軍儲赴
北面行營庚申上北征丁夘上躬率兵攻東易州其刺
史劉宁以州降留兵千人守之戊辰涿州降以萬人戍
守庚午駐蹕幽州城南敵不敢居城中有萬餘衆屯城
北上率兵乘之斬千餘級餘黨遁壬申命諸將攻城旬
有五日以士卒疲且食盡七月甲申班師河東有地名
三交敵之所保多由此入寇八月癸亥命潘美屯三交
口潜師襲之敵棄城美因積粟屯兵以守之十月契丹
寇關南左龍武將軍崔彦進與崔翰及鎮州都監李繼
隆將兵八萬禦之三戰大破之庚午關南言大破敵於
遂城西斬獲數十萬十一月辛丑又言破其衆數萬
太平興國親征契丹諭渤海車駕凱旋
(又見御詩類)
五年十一月契丹萬騎寇雄州壬子上北征癸丑關南
言破其萬餘衆戊午次大名府雄州言敵遁十二月上
欲乘勝取幽薊學士李昉扈蒙請旋旆上即日(庚辰)下詔
還京乙酉至京師六年正月辛亥易州言破敵兵數千
七月丙午將大舉北伐遣使賜渤海王詔諭意曰今靈
旗掃北宜率部族來應然竟無至者七年五月辛丑高
陽關敗敵衆數萬於唐興口巳未府州破萬餘衆於朔
州界
給事中知代州破契丹
雍熙三年正月庚寅北伐五月將至岐溝關王師不利
簽書密院張齊賢請行七月丁亥命知代州十二月敵
騎薄代州城下副總管盧漢贇保壁自固齊賢選廂軍
二千出征之誓衆感慨一以當百敵遂却循胡盧南河
而西齊賢夜發兵二百人持一幟負一束芻距州城西
三十里列幟然芻敵見火光中有幟意謂并師至駭而
北走齊賢先伏步卒二千於上墱寨掩擊大敗之斬獲
甚衆捷奏至歸功漢贇上嘉之
河西都總管禽李繼捧克夏州
趙保吉(繼遷)寇靈州淳化五年正月癸酉命李繼隆為都
總管尹繼倫為都監率兵討之四月趙保忠(繼捧)奏已與
保吉解讐乞罷兵上怒命繼隆移兵擊之王師壓境保
吉反圖保忠夜襲其帳保忠脱身走趙光嗣開門納王
師繼隆克夏州禽保忠送闕下保吉遠遁漠北(五月丙寅保忠)
(入見釋之)
劒南兩川招討使王繼恩平李順
淳化五年正月成都府言狂賊李順等攻劫州郡䧟嘉
眉甲戌命昭宣使河州團練使王繼恩為劒南兩川招
討使率兵討之二月甲申朔命王杲率兵趨劒門尹元
率兵由峽路討賊並受繼恩節度其月賊陷成都府又
分攻劒州成都府都監宿翰與劒門都監上官正合兵
迎擊大破賊衆斬馘殆盡四月繼恩由小劒門路入研
石寨(壬寅拔劒門)破賊五千餘衆於柳池驛賊衆望風奔走
殺戮溺死不可勝計又克閬綿巴三州五月至成都破
賊十餘萬獲李順及僣偽服用甚衆戊辰奏至羣臣稱
賀六月蜀平
高陽關貝冀州路都總管破契丹
咸平二年十二月甲寅車駕發京師甲子次大名府三
年正月范廷召等引兵追契丹丁亥至莫州東二十里
大破之斬萬餘級餘衆遁庚寅奏捷羣臣稱賀上作喜
捷詩題行宫壁甲子車駕發大名
廬州觀察使知益州兼川峽南路招安捉賊事
雷有終平王均咸平喜聞捷奏詩(見御詩類又見前)
咸平三年正月巳夘朔神衛軍都虞候王均叛䧟漢州
遂趨綿州攻之不下至益州逐知州牛冕甲午詔以戶
部使雷有終為招安使李惠石普李守倫並為川峽招
安廵檢使給步騎八千討之二月十四日賊敗王師李
惠沒焉均盡脅蜀中僧道士民以為兵四月大敗賊衆
于升仙橋東官軍進至清遠江為浮橋而渡築壘于城
北門造衝梯攻具賊將趙延順中流矢死八月收羊馬
城遂設敵棚覆洞車進逼羅城招安使秦翰至於城北
魚橋别築土山九月官軍由城道入焚賊望櫓礟架至
夕賊衆與其黨二萬餘由南門而遁王均奔富順監遣
楊懷忠追賊冬十月甲辰朔斬均於富順監傳首至成
都梟於市乙丑有終遣楊崇勲乘傳告捷羣臣入賀崇
政殿直秘閣黃夷簡直史舘曾致堯盛元劉鍇直集
賢院任隨右贊善大夫宋貽序並上平蜀寇歌頌詔付
史館
景德親征
景德元年閏九月二十四日乙亥北面言契丹與其母
舉國入寇統軍順國王達蘭引兵掠威虜順安軍保州
三路總管等帥兵禦之敗其前鋒斬偏將翌日攻北平
總管官田敏擊走之東侵保州攻州城不利而北自是
遼主與母并統軍之兵合勢以攻定州王超陣于唐河
厲兵蓐食以待之其輕騎為我禆將所擊遂率衆東駐
陽城淀二十八日巳夘岢嵐軍賈宗奏敵數萬來寇率
兵擊敗之俘獲甚衆翌日再至又擊走之十月四日甲
申府州折惟昌言奉詔率所部兵自火山軍入契丹朔
州界前鋒破大狼水寨殺戮甚衆丙戌北面上言敵主
與母率衆至唐河三路總管王超案兵以待既而不接
戰緣胡盧河而東下遂南攻瀛州乙巳威敵岢嵐軍保
州莫州北平寨並上言擊破契丹羣臣奉賀二十六日
丙午契丹遣人以殿前都虞候王繼忠奏乞許通和詔
以殿直曹利用為閤門祗候往荅其意十一月辛亥朔
北面上言敵衆急攻瀛州晝夜鼓譟乘城其為城兵所
殺者三萬餘人傷者倍之遂解圍既而遊兵逼冀州知
州王嶼擊走之十八日戊辰以車駕北廵命李繼隆石
保吉等為駕前東西排陣使二十日庚午上北廵契丹
又令王繼忠為奏乞和辛未車駕次長垣契丹又遣使
李興以王繼忠奏至二十四日甲戌散直張皓自貝州
賫王繼忠奏狀至行在且言契丹不敢劫掠以待主人
命帝曰敵人雖有善意然深入吾土又河冰已合宜過
為之備可再督諸路將帥速會駕前仍令樞密陳堯叟
乘傳赴澶州北寨密諭將帥整飭戎容以便宜從事二
十五日乙亥李繼隆等言契丹過天雄犯德清軍抵澶
州北直犯大軍圍合三面輕騎由西北隅突進大軍既
成列敵騎止而不進臣等分伏勁弩控其要害有敵帥
異其旗幟出行軍伏弩齊發殞之見其數十百騎競前
輿去敵師悉遯所害者即順國王達蘭達蘭勇所統皆
銳兵及是朔人喪氣敵騎漸北但時命輕騎來窺大軍
二十八日丁丑曹利用至自契丹與其使韓杞同至十
二月庚辰朔對韓杞於行宫前殿是日復同往契丹求
割關南地帝不許而增其歲幣甲申曹利用與契丹使
姚柬之至丙戌命奬州刺史李繼昌假左衛大將軍持
荅書及誓約與柬之報聘柬之奏已議通和北朝方收
衆歸國慮沿邊諸軍出兵邀擊望降詔約束詔如其請
戊子上作詩賜輔臣是冬冰判又車駕離京日輕風南
至占者以為善應故聖製及之幸北寨勞軍宴從臣于
行宫甲午車駕發澶州契丹各團結北去不敢侵掠十
八日丁酉李繼昌與契丹使丁振奉其國主及母誓書
見于行在(誓書每歲以絹二十萬疋銀十萬兩助軍資)時國主暗弱其母蕭
氏專其政蕭氏有機略多殺罸其下皆禀服焉戊戌車
駕至自澶州(法駕前導鼓吹振作)景德元年九月丁酉帝謂輔
臣曰國家重兵多在河北不乘此時决戰則邊防之憂
未巳朕决親征卿等共議宰臣畢士安等曰陛下已命
將出師委任責成必立功效如親征宜駐蹕澶淵就便
處事然城郭非廣兵難久聚况冬候猶遠順動之事更
望深思寇凖曰大兵在外須勞車駕暫安澶淵進發之
期不可稽緩知樞密院王繼英曰契丹舉國入寇朝廷
必期决勝所宜順動以壯兵威仍督諸路進軍臨事得
以裁制然將來駐蹕不可更越澶州庶不虧損謹重所
議進發尤宜緩圖若速至彼勢難久圖乃詔士安等各
述所見具狀以聞而帝决意親征十一月二十日庚午
車駕發京師次衛南北敵遣使致書乞和(日抱珥黃氣充塞司天言)
(不戰而却有解和之象)帝謂宰相曰敵人雖有善意亦宜過為之
備可督諸路師速會駕二十五日乙亥李繼隆奏契丹
入平瀘州二十六日至澶州城北直犯大軍臣等分伏
勁弩殺其先鋒綂軍順國王達蘭敵師悉遁車駕將前
進會契丹請和十二年甲午班師慶歷五年九月癸
巳詔近臣考先朝史為景德禦寇圖
廣東西安撫使平宜州賊
景德四年六月丙辰宜州澄海軍校陳進因衆怒害守
臣劉永規擁判官盧成均為帥僣號南平王嬰城拒兵
攻柳州七月乙丑朔至柳江不能渡守臣王昱遁去䧟
柳城官軍退保象州甲戌以東上閤門使曹利用供備
庫使張煦為廣東西安撫使張從古張繼能為副發荆
湖蘄黃兵討之命内侍周文質使廣州監屯軍控要路
八月賊攻懷安軍知軍任吉等擊走之攻天河寨又敗
之上手詔諭利用等守萬全之計九月賊攻象州守臣
何邴城守利用命于德潤以千兵倍道襲賊于武仙縣
敗之追于象州城下斬偽將陳進及其黨遂入城分兵
捕餘寇盧成鈞挈其族降十月癸卯奏至
黎雅州水陸都廵檢使平瀘州夷
祥符二年瀘州夷人(實錄云黎州蠻)集衆為亂四月戊子遣閤
門祗候侍其曉乘傳招撫未服八月甲申以文思副使
孫正辭為都廵檢使同曉發陜西兵分三路入其境(張繼)
(勲等副之)九月戊午又以丁謂招撫䕫州蠻令㰱血為盟刻
石鐵柱境上三年二月庚子正辭言安撫夷人已平定
六年瀘戎蠻酋斗望寇淯井監奪鹽井轉運使寇瑊
合兩路兵至江安誘溪藍等十一州長吏及八姓烏蠻
首領伐之七月乙未上遣王懷信往與瑊議招撫之宜
瑊言不討除則為害乃發陜西兵益以白芀子弟六千
人討之(懷信為嘉眉戎瀘等州都廵檢使康訓符承訓副之)十一月緣淯井溪與
斗望鬭凡十一戰破之賊多墜崖死斗望猶不服瑊命
懷信分兵拔其柵大破之賊遂降(十二月壬午懷信言蠻寇悉平)七年
三月辛夘懷信言溪洞已寧更城淯井監濬三濠以環
之(自是不復為寇)
宜融廵檢平撫水州蠻
祥符九年知宜州董元已不善撫衆撫水州蠻為亂寇
宜融等州七月乙巳廣西轉運使俞獻可請便宜掩擊
從之詔宜融廵檢普克明都監王文慶等領兵會合克
明與内侍楊守珍出樟嶺西文慶與閤門祗候馬玉出
天河寨東磴道危絶蠻多伏弩以待玉戰屢捷克明憚
深入月餘始至乃大破蠻黨羣蠻竄山谷諭以改過酋
帥蒙承貴等面縛詣軍前諭以悉還所掠漢口資蓄承
貴奉詔自誓不敢復叛請改州縣名天禧元年五月詔
以撫水州為安化縣為歸仁(賜安信軍印)由是間歲朝貢
寳元初安化蠻蒙光月等殺運糧官吏知桂州馮伸已
星馳至宜州復詔趣兵討之伸已訓隊伍發丁壯轉糧
餉由三路以進單騎出陣語其酋衆蠻投兵而降二年
正月辛亥奏至
知秦州破西蕃
祥符九年三月西蕃宗哥李立遵與唃厮囉謀為内寇
乃上書求號贊普以立遵為保順軍節度八月壬申朔
知秦州曹瑋言伏羌寨蕃部厮雞波與宗哥連結臣已
夷其族帳九月宗哥唃厮囉等率衆數萬入寇伏羌寨
曹瑋率蕃漢兵迎戰三都谷大敗之追奔二十里斬千
餘級獲馬牛器仗三萬天禧元年二月宗哥族烏波叱
臘立柵野吴谷口瑋選募神武軍二百人斬柵破其衆
庚寅奏至十一月鬼留族叛瑋率兵討平辛丑詔奬之
廣西轉運使平宜州蠻
慶歷五年杜杞討區希範領兵至環州希範走杞使區
瞱誘之及其黨六百餘人出降盡醢以遺谿洞三月甲
子宜州蠻平本朝設廣捷之兵習摽牌之器又益澄
海之師以備蠻興國初翟守素平梅峒
參知政事河北宣撫使平貝州
慶歷七年十一月宣毅軍小校王則反於貝州僣號東
平王十二月庚戌以樞密直學士明鎬體量安撫河北
逾月未下上以為憂八月正月丁丑命參政文彦博宣
撫河北以鎬副之穴地逹城中閏月庚子朔選壯士二
百中夜由地道入帳下賊大潰開東門遁總管王信率
兵追之執則而還餘黨自焚則叛凡六十五日辛丑彦
博言貝州平甲辰改貝州為恩州(磔則于都市)
荆湖南路宣撫使都大提舉廣東經制盗賊事
狄青平儂智高
儂氏廣源州蠻也地在邕管西南鬱江之南其崖險峭
深善戰鬭輕死好亂初知儻猶州儂全福為交趾所虜
其妻阿儂遂嫁商人生智高智高年十三即殺其父阿
儂更嫁儂夏卿智高冒姓儂氏奔雷火洞後據儻猶為
交趾所拔交趾釋之以知廣源州然内怨交趾頗劫掠
其地僣稱南天國改年景瑞久之求内附既未得請遂
寇廣南皇祐元年九月寇邕州三年四月智高率衆五
千緣鬱江東下復貢金函書請内屬不報四年五月乙
巳朔破邕州殺知州陳珙智高見所上金函怒謂珙曰
我請内屬求一官以統攝諸黨汝不聞何也於是改年
啟歷是月智高䧟横貴龔潯藤梧六州又䧟封康二州
又䧟端州丙寅遂圍廣州六月庚辰(實錄七月丙午)命知潭州
余靖為廣南東路安撫使知桂州經制盗賊八月辛夘
以知秦州孫沔為荆湖南路江南西路安撫使九月庚
申智高入昭州庚午以宣徽南院使彰化軍節度使狄
青為荆湖南路宣撫使都大提舉廣南經制盜賊事是
月狄青言自儂智高寇嶺南而諸路將專用步軍以乘
高履險之賊故每戰必敗請下鄜延環慶涇原路擇蕃
落廣銳軍曾經戰鬭者各五十人押赴行營從之十月
丁丑智高䧟賓州甲申入邕州辛巳詔廣南將佐皆禀
狄青節制若孫沔余靖分路討擊亦各聽節制十二月
壬申朔廣南西路兵馬鈐轄陳曉擊智高軍敗于金城
驛五年正月狄青領兵至邕州戊午陳于歸仁鋪賊皆
執大盾標槍右將孫節為前鋒死之青麾蕃落兵張左
右翼出其右復急擊大破之獲黃師宓已下五十七人
智高遁入大理國詔狄青梟黃師宓等首于邕州城下
以其餘築京觀于歸仁鋪四月壬申狄青還朝置酒垂
拱殿(見陣法類)十二月廣南西路安撫司余靖言邕州司戸
參軍石鑑等捕獲儂智高母并其子弟四人于特磨道
丁酉詔護送京師至和二年六月乙巳戮智高母于都
市智高反偽稱皇太后天資慘毒智高攻陷城邑皆其
謀也及智高敗走大理國而保特磨道依其夫儂夏卿
收殘衆得三千餘人習騎戰復欲内寇石鑑等發峒兵
掩襲禽至都下以招智高久之傳智高死遂并其二子
戮于市余靖勒銘桂林歸功于青青之客馮炳撰
皇祐平蠻記二卷滕甫征南錄一卷以孫沔恊謀特發
明之
知通遠軍集賢殿修撰復熙州
熙寧五年冬十月王韶收復鎮洮軍王韶傳神宗初
立上平戎策曰欲制西夏當復河湟上竒之五年知通
遠軍上所降蕃部版圖得地二千餘里口二十餘萬舉
兵城渭源堡破蒙羅角城乞神平破抹耳水巴族會木
征度洮來寇趨武勝破之遂城武勝(八月八日收復武勝)八月壬
辰賜名鎮洮軍甲辰復遣將破木征木征走弟結吴延
征舉族二千餘人并首領李藺毡降十月戊戌升鎮洮
軍為熙州以熙河洮岷州通遠軍為一路即熙州為帥
府(先是五年五月建古渭寨為通遠軍)
樞密直學士知熙州兼經略安撫使復河洮岷
州
熙寧六年二月丙申王韶克河州遂復洮岷疊宕等州
(三月丁未捷書聞)木征復入河州韶遣將度洮略定南山地
築回樂砦結河當州二堡破訶訥城又城香子盡逐南
山諸羌木征留其党守河州韶分兵為兩道一攻河州
一逆木征所在破之禽木征妻子韶遂城河州攻拔宕
州通洮山路九月戊午岷州本令征以城降進軍岷州
通熙州路洮疊州皆聽命巴毡角亦來附行軍五十四
日涉千八百里復州五辟地東西千里斬首三千餘級
獲牛羊馬萬計十月遣走馬承受李元凱詣闕奏捷辛
巳羣臣表賀七年四月木征降
安南道行營馬步軍都總管郭逵破交趾
交趾本南越之地唐交州總管也至德中改為安南都
護府梁貞明中土豪曲成美專有其地復州將吴昌岌
據其地昌岌死其弟昌文承襲昌文死驩州刺史丁部
領有其地開寳六年丁璉遣使貢方物自是使數至太
平興國中大將黎桓篡其位大中祥符三年大校李公
藴又篡黎氏公藴死李德政立德政死李日尊立日尊
死子乾德立世封交趾郡王熙寧八年十二月交趾入
寇攻陷郡縣詔廣南西路經略司預經制其事將討蕩
其巢穴也九年二月戊子以知太原府郭逵為安南道
行營馬步軍都總管本道經略招討使兼湖廣安撫使
知延州趙卨副之十月命燕逹討廣源州拔之十二月
十一日(癸巳)舉兵出界討伐是日破賊决里隘賊黨望風
逃潰二十一日抵富良江未至交州三十里賊以精兵
乘船逆戰我師奮擊大破之斬偽大將洪真太子其餘
擁驅入江溺死不知其數乾德上表乞修貢如初遂收
復廣源蘇茂思琅等州開拓千餘里先後降賊將劉紀
共百九十人飛捷以聞十年二月丙午羣臣稱賀以廣
源州為順州交州在於天際長安遠於日邊
熙河蘭會路經略使復洮州禽鬼章青宜結崇
政殿獻俘
元祐二年知岷州种誼結鬼章部下伺動息言其狀于
游師雄及經略使劉舜卿請以熙河蕃漢通遠軍蕃兵
合本州軍馬直趨洮州此兵法先人有奪人之心者也
(初王師拓土至枹罕唃氏餘種唯董氈存退保青唐國不絶如綫首領鬼章誘知河州耿思立偏將王寧會踏)
(白城伏發二將俱沒函首以懾于闐等董氊遂復國熙寧八年神宗詔獲鬼章官正使十餘年不能得縻以漢)
(爵歲有廩賜元祐初鬼章有窺覬故土之心與夏國隂相結約分其地二年三月城洮州以居五月攻南川寨)
(遣人鬻馬漢界結屬羌内應种誼刺其情條上攻取之利六月命軍器監丞游師雄使熙河諭旨諸將便宜出)
(師)時夏人聚兵天都山前鋒已屯通遠境上鬼章駐常
家山大城洮州以待師期阿里骨發兵十萬圍河州師
雄諜知之謂舜卿曰機不可失總管姚兕种誼請分兵
兩路急裝輕齎並洮水而進兕部洮西擣講朱城遣人
走間道焚河橋絶西援誼部洮東以岷州蕃將包順為
前鋒由哥龍谷會通遠蕃兵宵濟八月十五日出師十
六日兕破六逋宗斬千餘級十七日攻講朱城焚飛橋
十八日暮誼至洮州壁青臧峽十九日戊戌黎明霧晦
誼部分畢霧開羌望見官軍以為從天而下一鼓破之
斬一千七百級遂禽鬼章青宜結縛送闕下(鬼章及大首領九人)
復洮州二十八日戊申捷奏至宰臣公著率百官賀于
延和殿十一月十一日庚申以鬼章入獻于崇政殿邈
川東大首領兀征聲延震恐求内附九月遣使告裕
陵曰自嘉祐末木征擾邊至熙寧中董氊方命於赫聖
考恭行天誅非貪尺寸之疆蓋為民除蟊賊遂建長久
之策不以賊遺子孫鬼章首犯南川北連拓拔云云頡利
成禽初無渭水之耻郅支授首聊報谷吉之冤
武勝軍節度使御前左軍都統制韓世忠平苖
劉
建炎三年七月辛巳韓世忠軍還執苖傅劉正彦苖翌
以獻磔于建康市
福建江西湖南宣撫使孟庾平范汝為
紹興元年十一月戊戌以參政孟庾為宣撫使太尉韓
世忠副之二年正月世忠攻建城辛丑破賊衆范汝為
竄死回源洞
江西制置使岳飛復襄陽
紹興四年命岳飛收復襄陽淮西宣撫使劉光世發兵
萬餘人援之六月飛自鄂渚趨襄陽於是劉豫求救于
金金齊之兵俱來我師與遇連戰大破之遂復襄陽及
郢隨諸州又復鄧州軍聲大振
紹興親征
紹興四年十月上將親征詔曰叛臣劉豫信逆雛之狂
悖率羣偷而陸梁願挺身而效死不與賊以俱生今朕
此行士氣百倍戊戌發臨安壬寅至平江十一月知樞
密院張浚視師江上十二月金寇雨雪絶糧烏珠夜引
還追擊之劉麟僅以身免明年二月壬午上還臨安
右僕射兼知樞密院都督諸路軍馬平湖寇
紹興二年十二月鍾相餘黨楊么出沒荆岳鼎澧間命
李綱劉洪道討之三年五月又命折彦質皆未克五年
二月丙戌張浚為都督五月浚以楊么據洞庭湖實占
上流不先去之為腹心害奏請自行許之時巳命湖南
制置使岳飛往討戊戌飛遣降人楊華入賊招安潜結
么黨殺么以降六月甲辰賊將楊欽率三千人詣飛降
么赴水死招降二十餘萬湖寇悉平
主管殿前司公事楊沂中敗偽齊
紹興四年秋劉豫聞朝廷求河南地乞師入寇金國以
兵應之使烏珠為前鋒冬十月韓世忠敗烏珠前軍于
大儀鎮十二月烏珠引還追擊之俘獲甚衆六年春張
浚以都督行邊揭榜䟽豫僣逆之罪九月豫以子麟為
行臺尚書令遣將僉鄉兵三十萬逼合肥又遣姪猊出
渦口十月主管殿前司揚沂中與劉猊遇于藕塘降殺
無遺猊挺身遁獲其糧舟四百艘
四川宣撫副使兼陜西河東招撫司隨軍轉運
誅吴曦
曦密獻蜀地於金國自立為王開禧三年三月二十五
日安丙函首并金國封蜀王偽詔偽金印來獻四月三
日禮官具獻馘之禮
玉海卷一百九十三上
