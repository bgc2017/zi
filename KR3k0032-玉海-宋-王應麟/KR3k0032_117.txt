卷一百十六
玉海卷一百十六
宋王應麟撰
選舉
科舉(三)
建隆拔萃科
建隆三年八月乙未(二十三日通鑑云三年九月癸未置)命有司條具九
月十六日有司案選舉志通典選人有格未至而能試
判三條曰拔萃是日癸未復置書判拔萃科(考判之制有五等上)
(二等超絶輩流前代罕有其人第三上等取理優文贍者超資擬授第四等取文理切當者第五上等放選授)
(官)十月甲午令選人並試判三道以律出判題定上中
下三等乾德元年閏十二月丁夘(八日)召學士舍人内殿
覆吏部試中拔萃科田可封孫邁宋白譚利用上臨軒
觀之以利用為左拾遺白著佐賜襲衣犀帶可封邁赤
縣尉景德四年閏五月二十七日龍圖侍制陳彭年請
許流内選人應宏詞拔萃科詔可(祥符六年二月引對公孫簡閱其判辭荒)
(謬黜之)天禧三年十一月十九日命近臣與判銓官試身
言書判以所試進呈十二月詔學士盛度樞密學士王
曉諫議王隨與判銓堯咨綬同試以所試送中書乾興
元年四月十三日壬戌學士李諮等試幕職令錄六十
五人身言書判等第來上對便殿除京官六人(詔曰惟三銓之著式本四)
(事以程能)天聖三年二月七日學士晏殊等試身言書判五
十四人六年章得象等試七年閏二月二十三日置書
判拔萃科(試判十道)十月六日有司奏拔萃條例八年正月
二十六日余靖等二十四人(分三甲)詔兩制重定其第六
月丁亥命龍圖待制唐肅梅詢直集賢胥偃考試于祕
閣(糊名易書)六月二十三日乙巳御崇政殿試拔萃選人(第四)
(等余靖第五等尹洙戊申除官有差)九年二月十二日學士盛度試身言
書判人引見庚寅授顧詳等官四月二十五日壬寅命
度及知制誥鄭向等試拔萃科於祕閣五月九日乙夘
御崇政殿試及武舉人設幄南廡命坐内出題十洎策
問召資政學士殊翰林學士綬考校章得象等編排命
宰臣徧閱試卷賜茶庚申李端裕毛詢張孝孫入四等
景祐元年二月四日乙未詔罷拔萃科(六月四日罷御試十七日學士)
(李仲容等拔萃江休復等七人詔休復為大理丞閻詢三人授官有差)熙寧二年三月八日命學士公著
(等試選人身言書判上問試判故事曰可足以見人才)
乾德三科
乾德二年正月十五日壬辰(一作三年二月壬申非)詔曰炎漢得
人自賢良之選有唐稱治由制策之科其舊置制舉三
科一曰賢良方正能直言極諫二曰經學優深可為師
法三曰詳閑吏理達於教化(周顯德四年十月戊午設三科先是兵書張昭請設)
(制科)並州府解送吏部試策論三道(限三千字以上)取文理優人
物秀者中選自設科以來未有應者得非倜儻者耻局
於常調讜直者難效於有司必欲興自朕躬乎繼今許
詣閤門投牒自薦朕當臨軒親試四月丙午朔博州判
官穎贄應賢良方正直言極諫科策試稱旨擢著佐四
年五月庚寅(二十七日)於紫雲樓下召陶榖竇儀等同試賢
良直言經學優深科郝益姜涉等文理疏略不應策問
賜酒遣之(樓在廣政殿之後玉華殿之東宫中觀宴之所也)乾德初詔公卿
近臣各舉清白有吏幹者一人給事中馬士元以王明
塞詔召為左拾遺
乾德中書覆試
乾德四年二月二十日知貢舉王祐上進士諸科十五
人帝恐遺才命錄其長者時陶榖子邴中第命中書覆
試六年三月十日詔取士責實為先舉人有父先食禄
者覆試(五年二月十日知制誥盧多遜權知貢舉進士劉蒙叟已下十人詔參政薛居正於中書覆試)
(皆合格賜第)紹興二十七年詔兩省臺諫侍從有服親省
試合格命後省覆試
開寳講武殿試進士(雍熙崇政殿試祥符景福殿試熙寧集英殿試)
建隆四年九月(即乾德元年九月丙子)詔禁朝臣公薦開
寶五年閏二月壬辰知舉扈蒙奏進士安守亮等十
一人諸科十七人上召對於講武殿始下詔放榜(建隆三年)
(九月丙辰朔始禁謝恩私室)六年三月乙亥(十九日)御講武殿覆試進
士宋凖等(内出未明求衣賦設爵待士詩得宋凖已下二十三人詔曰親臨考試精辨否臧克協至)
(公俾登上第)御試舉人自兹始(以詩賦取士自開寶六年至嘉祐八年凡三十六舉)八
年二月戊辰試王嗣宗已下三十一人長編云六
年三月辛酉進士宋準等十人諸科二十八人詣
講武殿謝上以進士武濟川三傳劉賡才質最陋
應對失次絀去之進士徐士廉等訴知舉李昉取舍非
當上令貢院籍終場下第姓名得三百六十人癸酉召
見擇一百九十五人并凖已下及士廉等各賜紙札别
試詩賦乙亥上御講武殿親閱之得進士二十六人士
廉預焉五經四開元禮十三禮三十八三傳二十六三
史三學究十八明法五人皆賜及第又賜凖錢二十萬
以張宴會自兹殿試為常式太宗講武殿試進士四
興國二年正月戊辰吕蒙正等一百九人諸科二百七
人十月二十一日詔朕親校賢能之書中科幾數百宜
暫停一歲使之進修三年九月甲申試胡旦等七十四
人加論一首自是以三題為凖又詔律賦依平側用韻
賜綠袍鞾笏故事禮部春放榜今秋試非常制也五年
閏三月甲寅蘇易簡等一百十九人八年三月丙子王
世則等二百二十九人(登科記八年三月始分甲按國史志五年分第甲乙)四月
乙夘改講武殿為崇政崇政殿試進士太宗六雍熙
二年三月己未御崇政殿試梁顥以下一百九十七人
翌日臨軒唱名壬戌復御殿親試又得洪湛等七十六
人升湛為第三(淳化三年三月戊戌命楜名考校)真宗十二咸平三年
三月甲申崇政殿試得陳堯咨已下三百六十五人第
為六等(宋白等為考官雷說梅詢封印卷首)祥符六年六月二十七日庚
戌崇政殿試服勤詞學經明行脩舉人(始命以進士程試為五等)辛
亥賜梁固等三十一人第七年九月戊戌御景福殿試
經明行脩服勤詞學得張觀等二十一人天禧三年三
月九日試王整等作七言詩賜考官晁迥等又出别本
賜輔臣乃皇太子書也仁宗十二天聖二年三月十九
日乙巳御崇政殿召對賜宋祁等第五年二月二十日
始御殿試進士得王堯臣已下三百七十七人慶歷二
年二月富弼言省試有三長殿試有三短辛巳詔南官
考定高下殿庭引對賜第更不臨軒親試癸未復舊三
月丙辰崇政殿親試賜楊寘等第嘉祐八年三月九日
試進士帝不御殿二十二日甲子御延和殿賜許將等
一百九十人第(十二臨軒策之必躬雋髦盡得巖穴幾空)集英殿試進士
神宗四熙寧三年三月己亥(八日)御集英殿試進士内制
策得葉祖洽已下三百五十五人哲宗四舊制崇政殿
試景福殿考覆自熙寧移於集英元祐二年三月二日
三省請如天聖故事試於崇政二十二日御延和殿進
呈文卷唱名放榜詔依舊試於集英八年三月二十三
日詔來年復祖宗三題舊法紹聖元年二月二十三日
禮部立御試三題條三月六日詔試策如舊徽宗九高
宗十
王元之曰太祖世每歲進士不過三十人經學不過五
十人先帝舍短從長拔十得五在位將逾二紀登第亦
近萬人
開寶舉孝悌德行祥符元祐舉經明行脩
開寶三年正月十九日(辛酉)詔州府察民有孝悌德行者
籍滿萬五千戶舉一人朕將親策寘於位十一月諸道
舉有德行者集闕下命學士院試問吏理曹州舉人孔
蟾所對稍優丙寅以為章丘主簿八年十月十三日詔
曰周室薦賢必由鄉里漢廷取士或按版圖當察行以
議年務興廉而舉孝令郡國下屬邑令佐下鄉里耆艾
察民有孝悌力田竒才異行或文經武略堪任用者以
名聞祥符元年十月二十五日癸丑東封赦舉服勤
詞學經明行脩者如發解例考試(車駕所經之地)開封兖各五
十人鄆四十人澶濮各三十人(進士諸科相半來春薦送闕下)二年四
月辛夘詔國子監舉十人五月己巳試於武成王廟六
月庚戌崇政殿試梁固己下三十一人四年二月壬戌
祀汾隂禮成詔舉十一月丙子崇政殿試丁丑張師德
等及第同出身三十一人(固及師德並繼世甲科時人異之)七年正月
己酉朝謁太清宫亦詔舉亳州開封五十人國子監二
十人九月壬戌景福殿殿試己亥張觀已下二十一人
賜第嘉祐四年十月癸酉祫饗赦令諸道漕憲舉行義
文學之士五年十月十四日詔奏舉李植等二十三人
令長吏禮遣俟至館於大學六年五月丙戌舍人院試
策論顔復等十一人賜出身(章衮等五人辭不試)熙寧元年十一
月丁亥郊赦復詔搜訪三年十一月二十一日癸巳舍
人院試劉蒙等二十一人賜出身(諸路薦二十九人一云五月壬寅試十)
(一月癸巳官蒙等二十一人)元祐元年四月二十四日辛亥詔每遇
科舉令文臣升朝已上於進士中舉經明行脩一人俟
登第日升甲二年正月詔監司考察充本州解額無其
人則缺之三年三月詔經明行脩省試不應格者預特
奏名試
開寶舉孝悌德業
三年正月辛酉詔諸州官吏次第審察民有孝悌彰聞
德業純茂者滿五千戶聽舉一人或有竒才異行不限
此數所舉得實狀等級加賞不如詔者罪之七年五月
甲寅以密州所舉正廉德行忠孝人齊得一為章丘主
簿策試中選有是命
開寶三經科嘉祐明經科
開寶六年四月二十四日改開元禮科為鄉貢通禮七
年二月十四日詔詩書易三經學究併為一科入官資
叙如三禮三傳(興國四年詔於律疏問義三五條)雍熙二年四月二日
(丙子)復以易書各為一科附以論語爾雅孝經三小經毛
詩為一科令專習(是年三月十七日試九經第為三等五經王從善并注誦之賜九經及第)
(先是興國八年十二月二十三日詔進士免帖經惟試異義二十道)端拱二年三月二
十二日試諸科得九經孫奭已下四百七十八人淳化
四年十二月十四日詔三史奧博通禮諸科近再刪定
宜更條制舊三史通禮各試三十場今減半典舉者取
三卷發端習讀能曉大義識竒字為中格(先是開寶四年十二月十)
(三日召九經李符問經義於内殿賜本科出身太平興國五年六月賜江州陳裕三傳出身)咸平二
年三月癸亥進士增七十諸科增百八十人景德二年
十二月己夘詔易尚書學究問經注四疏義六為定式
六通為合格三禮三傳問經注六疏義四(先是侍讀邢昺等議禮部奏二經宜問疏義五經注五通六為)
合格(祥符四年十二月壬寅詔三禮三傳各減一場以通五為合格)天聖四年九月庚
申初聽舉人能講三經者特奏名八年六月戊申詔治
書易者分場考試八月癸巳晏殊請明經試策一篇不
果行嘉祐二年十二月戊申詔間歲一開舉場進士諸
科解舊額之半初置明經科罷說書舉人三年閏月丁
丑裁損進士高第人恩數(三年三月辛巳再詳定科舉條制明經試三經每經異義)
(大義各二十道帖小經十道策三道共為八場御試大義十中經四十小經各三)
開寶通禮科
六年四月二十四日詔先有開元禮科宜改為鄉貢通
禮用新本出異義熙寧四年二月一日罷元祐六年四
月六日復置通禮科令太常校定通禮送國子監頒行
紹聖元年四月二十五日罷
開寶察孝悌力田
八年十月辛丑朔詔察民孝悌力田竒才異行或文武
材幹者傳送赴闕天禧二年五月壬戌詔察舉孝悌力
田儲蓄歲計者長吏倍加存䘏
開寶察舉三科
九年十一月八日庚午太宗命諸道轉運使以三科察
舉官吏政績尤異為上恪居官次職務粗治為中臨事
弛慢所莅無狀為下歲終以聞景德元年九月丙戌
命漕臣察所部官吏能否辨為三等從司諫高紳之言
太平興國八科
太平興國二年正月庚午上御講武殿覆試禮部合格
八科舉人得九經一人開寶通禮四人三禮八十人三
傳五十三人三史三人學究四十一人明法十四人凡
百九十六人並賜本科及第其九經五經七人不合格
上憐其老亦賜同三傳出身
自隋大業中始設進士科至唐尤盛每歲不過三十人
咸亨上元中增舊額為七八十人尋亦復故開成中連
數歲放四十人旋復舊制進士外以經術登科者亦不
及百人自上即位以州縣闕官旬浹之間拔貢士幾五
百人先是戊辰御講武殿試進士上親作詩賦題詔翰
林學士李昉扈蒙閱所試定其優劣為三等凡百三十
三人並賜及第(實錄)辛巳詔禮部上進士及諸科凡十舉
至十五舉者得百六十人並賜同本科出身
太平興國鏁廳試
五年閏三月甲寅顔明遠劉昌言張觀樂史殿試合格
帝惜科第不與皆授掌書記淳化三年四月五日鮑淵
等三人並鏁廳舉賜及第天禧二年七月詔州長吏先
試蓺合格許取解景祐五年八月十四日命集賢校理
曾公亮等試鏁廳舉人(舊注鏁廳試落輒停官仁宗始詔免罪)雍熙二
年正月賈黃中等典舉有婣族求别試二月詔滕中正
等三人試之
太平興國百篇舉
皇朝不設此科來應即命試興國五年四月八日癸未
應百篇科趙國昌自陳求試御便殿親出五言四句詩
云松風雪月天花竹雲鶴烟詩酒春池草山僧道柳泉
凡二十字各為五篇率四韻國昌至晚僅成數十篇辭
無可取帝欲激勸後學故特賜及第仍詔令後應此科
者約此韻題為式景德三年八月乙亥(十七日)中書試百
篇張化基試詩百題至晡止成六十五篇罷之唐登
科記長慶元年有日試百篇二人太和元年有日試百
篇童子又有日試萬言者景德元年八月十五日李
慶孫自陳日能為十賦雖成文而荒淺帝猶奬其敏而
擢之三年五月丁未歐陽冕自薦日試萬言令中書試
五論三頌諸詩四十首至晡但成五論一頌共三千字
貶之
雍熙明法科熙寧新科明法
雍熙二年四月二日丙子復置明法一科附以三小經
景德二年十二月五日詔明法六場加學究為七場雜
問疏義律文各五道(先是雍熙三年九月十八日詔京朝州縣官習法書端拱二年九月)
(二十九日詔有明法者當明試)天聖八年六月戊申詔明法以七同以
上為合格(言者以明法止取六同書少易習請益以一經故更定之)九年二月庚寅
試律義三同為合格十年二月流内銓言選人試律斷
案須三考以上熙寧三年三月廿五日詔二考以上許
試兩制至監司奏舉(試斷獄一道刑名十事至十五事刑統大義五道九月十二日己亥)
(命判大理寺崔台符於錫慶院試法官分三等試法官自此始)四年二月罷明經諸科
其後詔諸科舉人試法為新科明法科(元豐二年三月二十二日李承)
(之請以一通為合格分二等)元祐元年四月詔進士罷試律義(先是元豐)
(四年正月庚子詔進士加試律義)三年閏十二月二十三日詔習刑統
各專一經建炎二年正月八日癸巳大理少卿吳瓌奏
復立明法科紹興十六年二月己巳罷(紹興三年復試刑法遂為大理)
(評丞之選)
試教官亦始於熙豐熙寧八年八月詔州學教授先召
赴舍人院試大義五道取優通者選差孫諤試法中第
一壬子命監制敕庫元豐六年十二月御史陳師錫請
罷太學試律義不從
淳化童子科
淳化二年十月十日賜泰州童子譚孺卿出身雍熙
得楊億咸平得宋綬景德得晏殊祥符得李淑
自淳化至嘉祐三年二十七人(仁宗時童子賜出身者凡十人寶元元年)
(六月戊寅罷天下舉念書童子)元豐七年四月賜饒州童子朱天錫
五經出身(至政和四年賜出身者七人)紹興七年五月賜處州孝
童周智出身(高宗時童子求試者三十六人授官者五人)乾道八年二月淳
熙二年十一月吕嗣興王克勤(克勤秘書省讀書)賜童子出身
(孝宗朝童子求試者七十四人而命官者七人)
咸平崇政殿試賢良
咸平四年二月二十有五日丙寅詔以有德者尚沈下
位懷材者不顯公朝宜命多士各揚所知其令學士兩
省御史臺五品以上尚書省諸司四品以上於内外京
朝幕官及草澤中舉賢良方正之士各一人當策以時
務朕親覽焉(先是三年四月十五日壬戌林陶試學士院不及格帝欲招來俊茂特賜同出身)
時張齊賢舉种放辭疾不至四月十三日辛未帝御崇
政殿試賢良方正秘書丞查道著作佐郎李邈王曙魯
驤陳越制策曰漢詔賢良垂三百餘載唐策俊選設四
十餘科得士者昌於斯為盛令翰林學士承旨宋白等
考試道越曙入等第四(道直史館曙著作郎越將作丞)八月己酉(十日)御
崇政殿試賢良方正何亮孫暨孫僅丁遜(暨僅咸平初冠多士)命
宋白等考所對遜僅第四等亮暨次之(唐貞元中魏弘簡以狀元舉賢)
(良自是無繼之者至是暨僅同以賢良登科近古所未有也)咸平元年正月丁丑
學宫崔頤正至後苑講尚書大禹謨因令宰相選明經
術者以聞
咸平天聖武舉(治平復置武舉)
咸平三年四月乙丑詔兩制館閣詳定武舉武選入官
資序五年十月四日以應武舉王淵為懷仁簿(後多命翰林學)
(士試於武成王廟天禧四年九月六日命劉筠天聖五年八月十七日命王曾)天聖七年閏二
月壬子(二十三日)詔置武舉以待智勇方略之士八年六月
丁亥命唐肅胥偃試之於祕閣(與制科同)先是癸未朔詔内
臣於軍器庫試弓馬乙巳(二十三日)御崇政殿親試(戊申張建侯等)
(十二人授官)九年五月九日(乙夘)景祐元年六月辛亥(二十三日)並
親試三年五月十六日(癸巳)御崇政殿召輔臣觀知廣信
軍趙振所上陣圖及其子珣瑜試武藝左右馳射括雙
箭蹶強弩擊劒盤矟凡二十七技中選八九帝稱善詔
振升殿策問方略珣閤門祗候瑜右班殿直寶元元年
七月癸亥親試單槩等三十一人八月丙寅試騎射三
年二月十八日詔以策略定去留弓馬定高下康定元
年范仲淹請選諸軍班材武九月二十七日命學士丁
度等校試差為五等中選者百八十一人慶歷二年八
月戊寅(九日)六年八月癸亥(十八日)皇祐元年八月丙戌(二十)
(五日)並崇政殿策試(慶歷七年十二月二十七日詔策試毋得問隂陽禁書)九月五
日己未詔罷武舉五年八月二十五日辛酉崇政殿試
祕閣已試人董君平等癸亥試騎射嘉祐八年十月八
日密院言武舉不可廢詔兵部與兩制詳議治平元年
三月二日學士王珪等參詳舊制請隨進士等科推恩
命官稍加優厚二十一日學士賈黯請如明經之制於
太公韜略孫吳司馬諸書設為問目六月十五日詔在
内御史在外軡轄以上各舉一人九月丁夘復置武舉
二年九月十四日親試熙寧三年九月十八日崇政殿
策試六年四月二十四日侍御史劉孝孫請武科問大
義十道與策問分作三場九月十一日辛亥策試命立
新格程其能否而進退之十月九日申詡中高第擢為
武學教授八年七月二十七日詔先試孫吳六韜大義
十道為兩場時務邊防策一道馬軍司試弓馬八月七
日詔止於孫吳出義題九月立絶倫法十二月罷祕閣
試止試於别試所九年三月七日(元豐元年十月四日詔兵部刪類武舉敕)
(式)元豐三年三月十三日五年十二月元祐三年三月
十一日六年三月十一日紹聖元年三月十五日並策
試於集英殿紹興五年八月二十二日始御集英
策武舉(二十三日試騎射)後策試者八(十六年四月兵部定弓馬格)二
十九年二月何溥請修武科入官資格乾道二年
三月十八日中書舍人蔣芾請武舉登第者悉授以
軍中之職舊制監察御史以上保任八年正月十九
日敷文待制劉章請復武舉制科上善之淳熙七
年三月辛未詔通直郎武翼大夫以上皆得舉二人
十年十月乙亥詔邊縣注武舉出身人凡武舉人
射兩石弓馬射九斗謂之絶倫雖程文不合格並賜
第徽宗時如馬廣馬識遠皆以武舉擢用王卿月
始以武舉鎖廳登進士第江伯虎淳熙八年武舉
第一人十一年進士授承事郎十六年十月罷鎖廳
之令
咸平賓貢
太平興國五年高麗康戩舉進士初肄業國學咸平元
年二月戊申賜高麗賓貢進士金成績及第附春榜景
祐元年高麗賓貢進士康撫民召試舍人院四月三日
賜同出身唐選舉志太宗崇儒術四夷若高麗百濟
新羅高昌吐蕃遣子弟入學中宗詔蕃王及可汗子孫
願入學者附國子學讀書登科記長慶元年辛丑賓
貢一人金雲卿
咸平舉自代
咸平四年二月秘書丞陳彭年請以唐故事新授常參
官朝謝日進狀舉官自代各隨所長具言其狀事下樞
密學士馮拯陳堯叟詳議請兩省臺官尚書省六品以
上諸司四品以上授訖具表舉一人自代於閤門通下
方得入謝在外者三日内具表附驛以聞其表付中書
門下籍名景德元年二月二十五日癸未以薛顔為䕫
路運使代丁謂從其所請自代也三年九月二十七日
雄州何承矩求解邊任上令自擇代表薦李允則而命
之紹興五年六月十五日侍講翊善范仲舉尹焞(四年二月)
(己亥初命三衙管軍及將帥觀察使以上舉可自代者一人如文臣之制)
景德六科
景德二年七月十八日甲子詔曰朕屢詢卿士再策賢
良(賢良方正科自乾德二年復置其復已久令更廣其科目)尚慮耿介之秀遺逸於
丘園高尚之資隠淪於屠釣抱文武之術思效於當年
懷經濟之謀頗沈於下位十室豈無忠信大國固多賢
才倘進善之未周或俟時之興歎今復置賢良方正能
直言極諫博通墳典達於教化才識兼茂明於體用武
足安邊洞明韜略運籌決勝軍謀宏遠才任邊寄等科
(夏竦廣文頌序景德二年六月頒勸學詔于天下九月甲寅詔復六科取士)宜許文武羣臣
草澤隠逸之士應此科目程品之制方策具存考其否
臧必先於公府别其翹楚乃揚於王庭蓋所以謹重選
掄遵行典故委中書門下先加程試如器業可觀具名
聞奏朕臨軒親試旰食疇咨較藝實於至公推寵榮於
不次宣布中外咸使聞知時帝謂寇準等曰方今文武
多士豈無才識優異未升進者耶至於將帥之任尤難
得人前代試以制策觀其能否用求才實亦為國之遠
圖也因出唐朝制科之目採其六用之(張宗誨上安邊議求試武足安)
(邊科不報祥符中又增前議為三十卷上之)三年九月十七日(丙辰)御崇政殿
試賢良方正錢易石待問(並入等)四年閏五月四日中書
門下言考試應制科陳絳等文論陳絳夏竦史良三人
詞理稍優可預召試上謂輔臣曰比設此科欲求才識
若但考文藝則積學者方能中選苟有濟時之才安得
而知朕以為六經之旨聖人用心固與子史異矣今策
問宜有經義參之時務王旦曰文風丕變由陛下道化
因命兩制各上策問而擇用之閏五月壬申(七日)崇政殿
試陳絳史良夏竦(絳竦入等)十月二十三日(丙辰)高志寧應識
洞韜鈐科日試三千字不成特遷秩祥符元年四月十
四日(乙夘)詔六科之建三道疇咨(時中書試大理丞吕夷簡等)草澤劉
若冲等四人應賢良直言才識兼茂理道未精特令甄
奬江任等六人文理無取罷之(舉賢良多因災變今受瑞建封不當設此科)
景德考試新格祥符歲貢常數慶歷貢舉
條例
隋大業中始設進士科唐尤盛歲取不過三十人咸亨
上元中增至七八十尋復故開成中連歲取四十人進
士外以經中科者亦不過百人太宗興國三年以郡縣
缺官旬浹間拔士幾五百又未命官而賜綠袍鞾笏八
年進士萬二百六十人淳化三年萬七千三百人正月
辛丑知舉蘇易簡上合格孫何等(始命易簡受詔即赴貢院以防請託)三
月丙戌崇政殿試又為糊名之制(孫何等不知御題所出叩檻請之乃示以)
(大義三百五十三人賜第祥符元年四月十二日錄題解摹印賜之)景德四年閏五月
壬辰龍圖待制陳彭年請命有司詳定考校進士詩賦
雜文程式付禮闈遵行請彭年戚綸崔遵度姜嶼議定
二十九日榜於禮闈(帝問貢舉人幾何王旦曰萬三千餘人大約十取其一旦又曰封印)
(卷首須擇有操執者仍頒其式俟覆考畢參校得失)十月乙巳學士晁迥上考試
進士新格詔頒行(國史志禮部考試進士敕一卷晁迥等撰禮部試進士舊用唐制景德中)
(陳彭年始為條目戚綸崔遵度姜嶼刊校貢舉條制十二卷至和二年貢院刪定)十二月禮部
侍郎周起患貢舉不公因建糊名法癸丑命起與滕元
晏掌封印事殿試糊名自淳化三年始(周起傳云起剏糊名之法陳靖傳云糊名考校起於靖)
(蓋靖先請用於殿試起復請用之禮部故起首為封彌官也)祥符四年五月二十
七日己亥學士晁迥等詳定禮部貢院條制(試日禁張燭預納書)
(案開寶通禮義纂改為疏通六為合格)八月癸夘迥等上發解進士條制
頒下諸州(先是至道三年五月九日議發解條貫宋白等請秋賦每百人解二十人咸平三年五月)
(辛夘詔解薦濫者並覆試祥符二年七月二十八日内出新定州郡考試格式命宰輔參定先是禮官議國子)
(監兩京諸州府取一年最多為數解十之三五月丁丑詔因有司之上言限歲貢之常數永言俊茂宜廣搜羅)
(令禮部於五年最多數中特解及五分六月丁亥以解試格頒下諸州七月辛巳内出新定州郡考試舉人格)
(付宰臣等詳定)八年三月甲午命趙安仁典舉是歲始置謄錄
院令封彌官封卷付吏錄本内侍二人監焉命京官校
對用奉使印訖復送封印院始送知舉考校(五年四月癸夘令禮)
闈編詔敕可行者為條制(天禧二年十月三日開封發解官任布請如省闈謄錄詔不許)天聖元
年十二月詔兩制與孫奭詳定科場條貫四年五月二
十三日詔得人之盛漢業斯隆多士以寧周文載郁令
禮部凖前後敕條考試景祐元年三月戊寅崇政殿試
鎻宿考試如新制三年六月己酉學士承旨章得象等
上科場條制慶歷二年二月五日知制誥富弼言自
咸平景德後條制漸密四年三月參政范仲淹言興學
校本行實詔近臣議定貢舉條制翰學宋祁等言今教
不本於學校士不察於鄉里則不能覈名實有司束以
聲病學者專於記誦則不足盡人材參考衆說擇其便
於今者使士皆土著而教於學校則學者脩飾矣先策
論則文辭者留心治亂簡程式則閎博者得以馳騁問
大義則執經者不專於記誦矣乙亥(十三日)詔州縣皆立
學士在學三百日乃聽預秋賦舊嘗充賦者百日而止
試於州者令相保任三場先策次論次詩賦通考為去
取而罷帖經墨義通經術願對大義者試十道(詔曰經術之家)
(稍增新制兼行舊式建學興善以尊子大夫之行更制革弊以盡學者之才凡所科條可為永式)或言
新制非便五年三月二十三日詔進士諸科經義並如
舊制考之八年四月丙子詔科舉舊條先朝所定宜一
切無改至和二年十月己亥禮部上刪定貢舉條十二
卷(十五日判禮部王珪言前詔進士諸科奏名以四百人為額以革仕進之弊)嘉祐二年十
二月戊申著令間歲一開科場初四年一貢舉言者以
為留滯詔立間歲之期以勵其學約貢舉之數以精其
選進士諸科解舊額之半三年閏十二月丁丑詔高第
之人增其任以養其才四年劉敞典舉奏名才二百人
治平三年十月丁亥詔三年一開科場
景德勸學詔
紀景德二年六月丁丑詔勸學實錄六月丁丑朔詔
曰云云今歲薦闢禮闈並臻時彦既升名於貢部乃射
策於廣廷則有詞旨優長辭義精當悉登上第允叶旁
求重念貢舉之門因循為弊躁競斯甚謬濫益彰至有
屬詞未識於師資專經莫曉於章句或攘竊古人之作
或懷藏所習之書或假手以成文或遙口而授義衆已
喧于醜行自猶振於屈聲士之干禄豈若是乎且爵秩
者聖人之公器孰得而徇私道義者仕進之身謀必由
於遜志求名得名盖在勉之而已其貢舉權住二年庶
使服勤更專學問仍委禮部貢院自今科場務精考試
無容濫進
天聖十科廣科目元祐集英殿策制科
紹興復制科
初盛度建言於真宗請設四科取士曰博通墳典才識
兼茂軍謀宏遠明曉法律景德二年置六科緣度議也
及議封禪科目皆廢天聖七年夏竦執政請復制舉
廣置科目以收遺才上從之(紀天聖七年二月壬子復制舉六科增高蹈丘園沈)
(淪草澤茂才異等科置書判拔萃科及武舉)閏二月二十三日壬子上御延
和殿謂宰臣曰近夏竦奏自古得賢則治失賢則亂漢
唐之間多選賢良文學之士以條時政得失朕亦欲天
下英豪皆登於朝宜廣科目以收賢才乃下詔曰朕緬
稽古道懋進羣髦尚慮魁礨之英沈於下位卓異之秀
賁於中林式廣搜揚俾皆登進並咨大對庶協所長皆
考士節之無瑕采鄉評之共許於是置賢良方正直言
極諫科博達墳典明於教化才識兼茂明於體用科詳
明吏理可使從政科識洞韜略運籌決勝科軍謀閎遠
才任邊寄科(田京以武略應運籌決勝科試祕閣與他科偕試六論京自以記誦非所長引去)
應内外朝官不帶臺省館閣職事不犯贓罪及私罪輕
者許少卿監以上奏舉或於逐處及閤門進策論十卷
每卷五道下兩制看詳詞理優長者召赴祕閣試論六
首(觀其默識之能)合格試制策一道效其博通之實(六論内一篇暗數一篇明數策試)
(日引見賜坐殿廊兩廂垂簾幃幕青褥紫案)又置書判拔萃科(先是建隆三年九月癸未)
(復置書判拔萃科國史八月乙未令有司條具)應選人除流外人如實有才業
者不犯贓罪及私罪情理輕者並於逐處及南曹投狀
乞應先錄判詞三十首為三卷於流内銓或附遞投納
本銓差官看詳詞理優長者召試判十道共限二千字
以上合格即就御試又置高蹈丘園沈淪草澤茂材異
等通為十科並許白衣舉人(景祐元年二月乙未詔鄉舉絀者毋得應茂材)非
工商雜類本路轉運司長吏奏舉或於本貫投狀乞應
仍投策論十卷五十道差官看詳委有文行可稱封送
禮部選擇召試又置武舉先以所業軍機策論九道上
兵部看詳及閱視人才平射試弓一石力或馬射七斗
取其藝精者然後問策一道凡十一科並俟有司考中
格方召試御前明年(八年)七月太常博士何泳應中賢良
方正科(丙子二十五日崇政殿對策)授祠部員外郎布衣富弼應中
茂材異等(並入四等)授將作監丞(天聖臨軒一舉而得富弼)余靖尹洙應
中書判拔萃科景祐元年二月乙未罷書判拔萃科更
不御試其六科許京朝太常博士以下應之(用李淑之議也)是
年江休復等中拔萃(自是拔萃科遂罷)四年四月丁未詔制策
登科人學士院並試策論寶元元年六月己丑詔賢良
方正博達墳典才識兼茂及茂材異等四科並同試策
題吏理韜略軍謀三科各為策題慶歷六年六月十八
日詔制科須近臣論薦毋得自舉丁丑詔制科隨禮部
貢舉天聖則何泳富弼(景祐則蘇紳吳育張方平方平再中茂材異等賢良方正田況中其選)慶歷
則錢明逸彦遠皇祐則吳奎中其目(嘉祐則夏噩陳舜俞錢藻蘇軾轍王介)父子則錢易明逸彦遠兄
弟則二蘇二錢(再舉制科則張方平)仁皇親擢十五人慶歷後朝廷艱其選取
僻書注疏為題三年止放一人或連年不放皇祐五年
陳執中無名第不留意取士制科十八人試秘閣密諭
考官止放趙彦若一人廷對又黜之(嘉祐二年詔舉賢良而下九科亦令)
(采察文行四年汪輔之入四等以無士行罷之)嘉祐六年八月乙亥崇政殿策
試王介蘇軾轍己夘除官(治平之范百禄李清臣)熙寧三年九月
乙巳崇政殿試(吕陶錢緦孔文仲張繪)文仲策入三等對切直王
安石惡之發赴本任七年制科無中者五月辛亥罷之
元祐元年閏二月侍御史劉摯請復之二年四月二十
六日丁未復置賢良方正能直言極諫科三年九月丁
夘集英殿試賢良(謝悰賜出身)六年九月癸巳王普司馬槱
中其選紹聖元年九月丙午張咸吳儔陳暘中其目(並集)
(英殿策試)是年九月十二日庚戌罷之(制策入三等者吳育蘇軾范百禄孔文仲)
(制科四十人至宰相一人富弼)執政九人夏竦至范百禄紹興元年正月朔詔講
求舊制二年正月甲午詔考西漢元光之詔憲本朝制
舉之文復置賢良直言科自尚書兩省諫議以上中丞
學士待制各舉一人詔數下無應令者乾道二年六月
七日臣僚言欲權於經史諸子正文出題其僻書注疏
不得以為問目禮部侍郎周執羔等議傚國初之制用
侍從薦舉或守臣監司解送及權罷注疏出題從之四
年三月二十三日詔曰略注疏之命題許監司守臣之
勸駕五年三月汪應辰薦李垕七年九月召試中書十
一月甲戌御集英殿親策入第四等賜制科出身臨軒
推恩
景祐轉運司類試
景祐四年二月甲寅詔禮部三月一日申請貢舉舉人
到以十一月二十五日為限(先是歲五月一日起請限十月二十五日到省)先
是崇政說書賈昌朝言舉人有親戚在本貫守官及隨
侍遠地并發解官之親戚令轉運司差官類試每十人
解三人其距本貫二千里内者令歸赴秋試學士丁度
等議謂二千里内舉人赴試不及故有是詔
寶元舉方略材武士
寶元二年五月癸巳詔近臣舉方略材武之士各二人
康定元年十月甲辰錄方略之士六十一人康定元
年三月戊寅詔按察官舉才堪將帥者慶歷八年六月
戊辰朔詔近臣舉文武官才堪將帥者
皇祐宗室賜第
皇祐元年六月三日乙丑叔韶進所為文試學士院賜
進士及第仁宗曰前此未有五年五月二十六日詔宗
室通一經者試之元豐二年三月丁亥詔以經義論試
宗室六月十五日祕閣考試宗室七月三日叔盎賜出
身四年七月汎之等祕閣試文論六年十月令綿等祕
書省試經義初熙寧五年三月十九日中書修換官法
九月癸丑令鑠為職方員外郎(宗室試換文資自令鑠始也)元豐七
年八月五日子漪以率府率換通直郎祕書省試應格
也舊解省皆七人取一淳熙中詔省試十取一(宣和六年)
(宗室始不入五等)
嘉祐舉行實
嘉祐四年四月癸酉詔諸路經略安撫轉運使提刑舉
本部官行實淳樸而有政事之才可備陞擢者各三人
嘗任兩府者許舉内外官十月癸酉大祫太廟詔監司
察士有學行為鄉里所推者同長吏以聞六年五月丙
戌官諸路敦遣行義文學之士七人(天聖四年五月己亥詔士有文而行)
(不副者則郡毋得薦送)
宋朝禮部程式
選舉志仁宗時范仲淹言興學校本行實云云居數月
執政意皆異詔免舊舉人入學日限是歲冬悉罷學生
聽讀日限明年楊察言詩賦聲病易考策論汗漫難知
有司請如舊法後四歲詔科舉舊條先朝所定宜一切
無改前所更命悉罷會張方平知貢舉言今禮部程
式定自先朝景祐初有以變體擢高第者後進傳效
皆忘素習文格日失其舊各出新意相勝為竒至太
學盛建而講官石介益加崇長因其好尚寖以成風
屢下詔書戒飭請申前詔揭而示之詔從其請嘉祐
中進士益相習為竒僻歐陽脩知舉痛裁抑之嚴禁
挾書者文體自是少變寶元中詔省試設簾於都
堂之中楹施帟幕於東西偏以限内外舉子進質疑
義毋令近簾以防其私而御試考校分上中下等初
考以朱覆考以墨李淑侍經筵帝訪以進士詩賦策
論先後俾以故事對淑奏願約舊制先策次論次賦
及詩次帖經墨義敕有司併試四場通較工拙詔有
司議稍施行焉嘉佑中上書者言四年一貢舉士
子客京師待試者六七千人宜間歲一貢舉中分舊
數而薦之王洙侍邇英閣講周禮至三年大比大考
州里以贊鄉大夫廢興帝曰古者選士如此今率四
五歲一下詔故士有抑而不得進者孰若裁其數而
屢舉也下有司議詔間歲貢舉進士諸科悉解舊額
之半增設明經試法凡明兩經或三經五經各問大
義十條兩經通八三經通六五經通五為合格兼以
論語孝經策時務三條出身與進士等而罷說書舉
其不還鄉里寓戶他州以應選者嚴其法每秋賦自
縣令佐察行義保任上於州州長貳審察上本道使
者類試又用孫抃奏諸州解額多中程少者不必定
額治平四年詔三歲一貢舉解額四分取三士得
休息官以不煩隋大業中始設進士科至唐尤
盛歲取不過三十人咸亨上元中增至七八十尋
復故開成中連歲取四十人又復舊制進士外以
經中科者亦不過百人本朝太宗興國二年以郡
縣缺官旬浹之間拔士幾五百又未命官而賜袍
笏使解褐八年進士萬二百六十人淳化二年萬
七千三百人始命知貢舉蘇易簡等受詔即赴貢
院以防請託至殿試又為糊名之制(曾鞏政要策)歷漢迄
隋其法屢變至唐中宗又加詞賦凡館學及州縣貢者
由戶部集閱試於考功開元二十四年貢院改隸禮部
本朝率循唐故院猶取具臨時崇寧彌文始有定所又
因臣僚建請徧郡國皆得立焉抑古者諸侯外學之意
熙寧議貢舉學校制紹興兩科取士
熙寧二年四月戊午詔執經藝者專誦數趨鄉舉者狃
文辭羣臣詳議别為新規(兩制兩省三司三館議貢舉學校之制御史臺亦議仍趣)
(限一月條上)翰林學士韓維議請罷詩賦各習一大經問大
義十道集賢學士蘇頌議先士行後文藝去封彌謄錄
之法先行之州縣使有司專考察庶幾存鄉舉里選之
遺範直史館蘇軾言貢舉之法行之百年議者欲變不
過數端或曰鄉貢德行而舍文章或曰專取策論而略
詩賦或欲舉唐故事兼取譽望而罷封彌或欲變經生
樸學不用帖墨而考大義皆知其一未知其二夫以德
行設科是教天下相率為偽自文章言則策論有用詩
賦無用自政事言則策論詩賦均為無用然自唐至今
以詩賦為名臣者不可勝數何負天下而必欲廢之程
顥言治天下以正風俗得賢才為本請修學校尊師儒
縣令每歲與學之師以鄉飲之禮會其鄉老學者衆推
經明行修才能可任之士升於州之學以觀其實郡守
又歲與學之師行鄉飲酒之禮大會羣士以經義性行
才能三物賓興其士於大學大學聚而教之歲論其賢
者能者於朝謂之選士朝廷問之經以考其言試之職
以觀其才然後辨論等差而命之秩四年二月丁巳
朔罷明經科進士罷詩賦帖經墨義令治詩書易周禮
禮記一經兼論孟之學試以大義殿試策一道諸科今
改應進士科(書目熙寧貢舉敕二卷十年范鏜撰凡一百七十二條)元豐六年閏四月别鑄禮
(部貢舉之印舊制貢院有印)元祐元年閏二月二日裁定取士法
禮部請置春秋博士侍御史劉摯請進士增試賦復置
賢良茂才科新科明法兼經大義減其額詔集議八月
置春秋科二年正月詔用古今諸儒說十一月十二日
詔禮部立詩賦式四年四月十八日經義兼詩賦進士
聽習一經五月二十八日詔經義進士習兩經紹聖元
年五月甲辰罷詩賦專經術四年二月二十五日庚辰
罷春秋(元符三年十一月復靖國元年七月罷)崇寧三年十一月丁亥罷
州郡發解及省試法並縣學校升貢四年十二月倣周
官大比為歲貢之制宣和三年二月詔太學以三舍考
選開封府及諸路以科舉取士並依元豐法靖康初復
以春秋取士建炎元年六月十三日詔復舉元祐經賦
兼收之制(二年五月三日參定其法)紹興十五年正月己未分經賦
為二科以取士二十六年閏十月二十四日詔來春省
試畢兩科兼習二十七年二月丁酉朔詔兼習三十一
年二月二十二日復分兩科
元祐十科
元祐元年七月六日辛酉宰臣司馬光請設十科以舉
士一曰行義純固可為師表科二曰節操方正可備獻
納科三曰智勇過人可備將帥科四曰公正聰明可備
監司科五曰經術精通可備講讀科六曰學問該博可
備顧問科七曰文章典麗可備著述科八曰善聽獄訟
盡公得實科九曰善治財賦公私俱便科十曰練習法
令能斷請讞科應職事官自尚書至給舍寄禄官自開
府至太中大夫侍從官自大觀文至待制每歲於十科
内舉三人二年四月廿六日詔所舉十科將帥密院别
置簿錄姓名三年閏十二月十二日詔文臣監司武臣
路分都監以上不許舉充十科紹聖元年閏四月癸
酉(二日)罷紹興二年十一月乙亥復十科舉士之制令
文武侍從官歲各舉三人從宰相朱勝非請也(又見後)
治平三年十月甲午詔宰相參政舉才行士可試館職
者
元祐選舉六事
元年太學博士吕大臨上選舉六事曰古之長育人才
者以士衆多為樂今之主選舉者以士衆多為患古之
以禮聘士常恐士之不至今之以法抑士常恐士之競
進為治必欲得人惟恐人才之不足不患乎衆多也治
事皆任其責惟恐士之不至不憂乎競進也欲立士規
以養德厲行更學制以量才進藝立貢法以取賢斂才
立試法以試用養才立辟法以興能備用立舉法以覆
實得人立考法以責任考功
大觀八行
大觀元年三月十八日甲辰詔士有孝悌睦婣任恤忠
和八行貢入太學大司成考驗取旨釋褐書目有御
製八行八刑條一卷(八月十七日以八行八刑書刊石立之學宫)士以其行之多寡視
(三舍選而犯八刑者不齒能改過又有二行乃聽入學)熙寧中訪求節行之士
諸路凡二十九人三年五月壬寅詔試舍人院十一月
癸巳官劉蒙等二十一人
建炎類省試
建炎元年十二月丙辰朔命諸路憲司選官即漕司所
在州類省試率十四人取一紹興元年川峽宣撫張浚
令舉人即置司州類省試五年始試進士于南省惟四
川即試宣撫司七年又移付制置司迄今不改
紹興博學宏辭科
紹聖元年五月四日中書省言有唐隨事設科其名不
一有詞藻宏麗文章秀異之屬詔别立宏詞科二年正
月二十八日立試格九條四題分兩場(乙亥至己丑中選者三十一人)
大觀四年五月十六日改立詞學兼茂科於舊試格内
除去檄書增入制誥内二篇以歴代史故事為題宣和
五年七月戊寅詔附省試(自辛夘至戊申中選者三十六人)紹興三年
七月己未(六日)從工部侍郎李擢之請改今名試十二體
古今雜出六題分三場(自乙夘至戊辰中選者三十八人)登瀛集五
十二卷(紹聖至宣和)
紹興六科十科
紹興二十六年四月戊戌(二十四日)置六科以舉士一曰文
章典雅可備制誥二曰節操方正可備臺諫三曰法理
該通可備刑讞四曰節用愛民可備理財五曰剛方豈
弟可備監司郡守六曰智勇絶倫可備將帥命侍從歲
舉之如元祐司馬光所請從侍御史湯鵬舉之言也(二十)
(九年五月十六日己巳詔監司郡守以四條舉薦所部官見後)先是紹興三年三省樞
密院請復舉行元祐十科十一月乙亥從之令文武侍
從官歲各舉三人用宰相朱勝非請也隆興元年三
月十四日詔舉逸民淳熙十年六月詔監司帥臣歲舉
廉吏
紹興貢舉法
二十六年十二月十五日癸丑上御試貢舉敕令式目
錄申明七卷省試貢舉敕令式目錄申明五卷府監發
解敕令申明五卷通用敕令格式并目錄十二卷内外
通用貢舉敕令格式申明并目錄十七卷詔以紹興重
修貢舉敕令格式為名(五十卷)看詳法意四百八十七卷
右僕射万俟卨上禮部有貢院自唐開元始舊制印
章曰禮部貢院之印元豐廢貢院毁舊印以其事歸禮
部六年閏六月十四日戊子禮部請别鑄禮部貢院
之印從之
紹興舉將帥(又見上)
二十九年三月丁丑詔帥臣監司侍從臺諫歲舉可任
將帥者二員其才略所長及曾立功效聞奏用汪徹請
也(二月己酉校書郎汪徹有是請)紹興十年閏六月丙子詔三衙管
軍及觀察使已上舉智勇猛略才堪將帥者二人乾道
二年九月詔舉將帥
紹興八科
三十二年二月二十一日(會要三十一年二月十八日)敕侍從臺諫
各薦舉二人帥臣監司各一人智謀勇敢機權練達文
華通財計能專對精料事元豐七年始立試教
官紹興五年正月己巳罷十二年復試分兩
場
乾道貢籍
乾道八年十一月二十一日禮部尚書胡沂郎官蕭國
梁造貢籍成上之(元祐元年劉安世等編修貢籍)孝宗以科舉為未
盡立待補之法以蒐遺才以武舉為未盛優入仕之級
以收智勇
宋朝登科記
洪适傚唐科第錄為登科記二十一卷采摭功令粗存
因革大魁異科識其鄉於下自建隆庚申至紹興庚辰
姓名登載者二萬三千六百人有竒雍熙四年
十二月以取士之職歸有司歲命春官知舉慶歷
五年三月丙子詔增天下解額庚辰貢院言總諸
州軍凡增三百五十九人嘉祐五年二月丙寅貢院言
祫享赦書諸路增解額凡增一百三十九人從之先是
三年三月辛巳貢院言奉詔再定科舉條制進士諸科
解額各減半明經别試而係諸科解名(無諸科處解一人)開封
進士二百十一人諸科百六十人國子監進士一百人
諸科十五人明經各十人禮部奏名進士二百人明經
諸科不過進士之數别頭試百人解十五人(五人以上試鄰路)
紹興十年中丞廖剛言自治平以來三歲舉士率用
大禮科場省殿試為三年故任子登第人注闕無妨而
漕司經費亦給今秋試與大禮相妨請展一年
以從古制從之詔以十年發解十二年省殿試
進士賜御詩賜袍笏賜聞喜宴自興國二年
始唱名自雍熙二年始庭賜袍笏自祥符
元年始糊名之制始於淳化而諸州糊名自
明道二年始易書之制立於祥符而諸州易書
自景祐四年始進士以策擢高第自天聖二
年葉清臣始廷試不黜始於嘉祐之二年
三歲一舉始於治平之四載賜錢燕集始於
開寶八年(玉嗣宗)未命官先解褐始興國二年
(吕蒙正)金吾給七騶傳呼自蔡齊始熙寧六
年始賜新進士錢三千緡為期集費自余中始
渡江後賜千七百緡新進士廷謝始淳熙二
年舊制賜宴瓊林苑舍法行改賜于辟雍宣
和復舊紹興十八年始賜宴于禮部貢院咸
平二年二月試于太常寺景德三年正月試于
國子監天聖五年正月試于武成廟自崇寧
至政和中都外郡咸有貢院貢院之備昉此三
元淳化二年孫何咸平五年王曾慶歷二年
楊寘皇祐元年馮京嘉祐四年始更貢士令
奏名者才二百人舉人兼經賦論策自更制後
惟紹興十四年二十九年兩行之而止初貢士
踵唐制猶用公卷寶元中賈昌朝言可罷自是不
復有張方平知貢舉言文章之變與政通今設
科選才專取辭藝士惟性資之敏而學問以充之
故道義積于中英華發于外以文取士所以叩諸
外而質其中之藴也路授為長賦張方平擯斥
而其文遂正劉幾為僻句歐陽修革去而其風復
雅嘉祐間尚西崑體而歐陽修典舉首取古文
紹聖後尚王氏說而陳瓘主别試多取史學仁
宗凡十三貢舉官進士四千五百七十人諸科四
千九百五十四人特奏名四千九百八十七人
設科取士非古也疇咨登庸堯靡遺野明目達聰舜稱
得人立賢無方湯輔爾嗣濟濟多士文王以寧鶴鳴子
和鳶飛魚躍何其盛也于時雖有三德六德之辨八元
八凱之殊三宅三俊之異非規規以此繩度人才準的
斯世司徒所掌德行暨藝皆以六别樂正所職曰術曰
教俱以四名恒因其資是訓是迪王制選俊造進論定
任官似若區别而比閭族黨事舉言揚意象軒闊渾渾
如也漢以經術求士士為青紫而明經唐以辭藝取士
士為科目而業文孝廉失之繆辟舉失之詭限年失
之同九品失之偽
古者學校選舉之法始於鄉黨而達於國都教之以德
行道藝而興其賢者能者盖其所以居之者無異處所
以官之者無異術所以取之者無異路是以士有定志
而無外暴蚤夜孜孜惟懼德業之不修而不憂爵禄之
未至夫子所謂言寡尤行寡悔禄在其中孟子所謂修
其天爵而人爵從之盖謂此也若夫三代之教藝為最
下然皆猶有實用而不可闕其為法制之密又足以為
治心養氣之助而進於道德之歸此古之為法所以能
成人才而厚風俗濟世務而興太平也今之為法不然
雖有鄉舉而其取人之額不均又設太學利誘之一途
監試漕試附試詐冒之捷徑以啓其奔趨流浪之意其
所以教者既不本於德行之實而所謂藝者又皆無用
之空言至於甚弊則有所謂空言者又皆怪妄無稽而
適足以敗壊學者之心志是以人才日衰風俗日薄朝
廷州縣每有一事之可疑則公卿大夫官人百吏愕眙
相顧而不知所出是可以驗其為教之得失矣盖嘗思
之必欲乘時改制以漸復先王之舊而善今日之俗則
必如明道先生熙寧之議然後可以大正其本而盡革
其末流之弊如曰未暇則莫若且均諸州之解額以定
其志立德行之科以厚其本罷去詞賦而分諸經子史
時務之年以齊其業又使治經者必守家法命題者必
依章句荅義者必通貫經文條舉衆說而斷以已意學
校則遴選實有道德之人使專教導以來實學之士裁
減解額舍選謬濫之恩以塞利誘之途至於制科詞科
武舉之屬亦皆究其利病而頗更其制則有定志而無
奔競之風有實行而無空言之弊有實學而無不可用
之才矣此其大略也云云(朱文公議)
玉海卷一百十六
