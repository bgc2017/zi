卷一百九十四
玉海卷一百九十四
宋王應麟撰
兵捷
獻功
左傳凡諸侯有四夷之功則獻於王王以警於夷蠻
夷戎狄不式王命王命伐之則有獻捷王親受而勞
之
周王師大獻
周禮大司樂王師大獻則令奏愷樂(大獻獻捷於祖愷樂獻功之樂傳曰)
(振旅愷以入于晉)大司馬若師有功則左執律右秉鉞以先愷
樂獻於社江漢告成于王
漢振旅還京師
紀建武五年六月建義大將軍朱祐拔黎丘獲秦豐而
龐萌蘇茂圍桃城帝時幸蒙因自將征之先理兵任城
乃進救桃城大破萌等秋七月丁丑幸沛祠高原廟進
幸湖陵征董憲又幸蕃遂攻憲于昌慮大破之八月己
酉進幸郯留吳漢攻劉紆董憲等車駕轉徇彭城下邳
吳漢拔郯獲劉紆漢進圍董憲龐萌于朐冬十月耿弇
等與張步戰于臨淄大破之帝幸臨淄進幸劇張步斬
蘇茂以降齊地平車駕還宫六年正月揚武將軍馬武
等拔舒獲李憲二月大司馬吳漢拔朐獲董憲龐萌山
東悉平諸將還京師置酒賞賜吳漢傳建武四年冬
率建威大將軍耿弇漢忠將軍王常等擊富平獲索二
賊於平原明年春大破賊衆因追餘黨進擊渤海皆平
之又征董憲圍朐城明年春拔朐斬憲東方悉定振旅
還京師後與公孫述戰斬述漢振旅浮江而下耿弇
傳車駕至臨淄自勞軍羣臣大會帝謂弇曰韓信破歷
下以開基將軍攻祝阿以發迹其功乃難於信也弇復
追步步負斧鑕於軍門傳詣行在所勒兵入據其城植
十二郡鼓旗令各以郡人詣旗下衆十餘萬皆遣歸弇
復至城陽降五校餘黨齊地悉平振旅還京師又馬
援平南嶠建武二十年秋振旅還京師又顯宗初(中元二年)
(九月)西羌寇隴右(十一月)拜馬武捕虜將軍以中郎將王豐
副與監軍使者竇固右輔都尉陳訢將烏桓黎陽營三
輔募士凉州羌胡兵及弛刑合四萬人擊之戰金城浩
亹斬首六百級復追擊到東西邯大破之武振旅還京
師增邑七百戶(紀永平元年七月馬武與燒當羌戰大破之)又延熹五年十
月武陵蠻反寇江陵辛丑以太常馮緄為車騎將軍將
兵十餘萬討武陵蠻十一月緄軍至長沙賊聞之悉詣
營乞降進擊武陵蠻夷斬首四千餘級受降十餘萬人
荆州平定振旅還京師又滕撫傳東南悉平振旅而
還
在漢八葉(宣帝)後將軍(趙充國)平羌振旅而還出曰治兵
入曰振旅禹之格苖周之采芑教陳於周愷入于晉告
成于王來歸自鎬
晉勞師
紀太元八年冬十月乙亥諸將及苻堅戰於淝水大破
之俘斬數萬計獲堅輿輦及雲毋車十一月庚申詔衛
將軍謝安勞旋師于金城十二月庚午以寇難初平大
赦
唐獻俘太廟
會要(兼實錄等書)武德元年十一月二十三日秦王平薛仁
杲凱旋獻俘太廟二年五月二十四日破宋金剛獻捷
太廟三年五月辛夘平并州獻捷太廟四年七月九日
甲子平東都秦王被金甲陳鐵騎俘世充建德及隋神
器寶輅獻捷於太廟貞觀四年三月二十九日李靖俘
頡利獻捷太廟二十年三月至自遼東獻俘授馘備法
駕具凱旋之禮二十三年正月執龜兹王辛亥獻社廟
(一作稷)壬子獻于紫微殿永徽元年九月七日庚子高偘
執車鼻可汗癸卯獻太廟社昭陵甲寅獻于武德殿顯
慶三年十二月蘇定方俘賀魯十五日甲午獻於昭陵
十七日丙申告于太廟(一作社)皇帝臨軒大會百僚夷狄
君長定方戎服操賀魯獻於樂懸之北總章元年十二
月高麗平獻俘于含光殿乾封元年十月二十一日(冊府)
(元龜亦云總章元年)李勣平高麗還上令領高藏等便道獻于昭
陵備軍容奏凱歌獻於太廟十二月親祠南郊以高麗
平昭告上帝永隆二年十月裴行儉俘突厥伏念等獻
之開元二十二年六月幽州節度副大使張守珪大破
契丹林胡遣使獻捷敕曰邊境為患莫甚於林胡輒變
梟聲敢為獸搏守珪等乘間電發表裏齊攻積年逋誅
一朝翦滅宜擇日告廟二十八年八月二十日破奚契
丹擇日告廟自後有軍捷必先告廟(傳云詔有司告九廟)
李光弼傳上元元年進圍懷州令郝廷玉由地道入禽
安太清揚希仲送京師獻俘太廟狄仁傑傳久視元
年李楷固駱務整討契丹克之獻俘含樞殿凱旋后舉
酒屬仁傑賞其知人
唐順天樓受俘觀德殿獻俘
並見前兵捷類
唐涇陽受回紇獻功(詳見御詩及賜與外夷類)
舊紀貞觀二十年八月己巳幸靈州庚午次涇陽鐵勒
回紇十一部各遣使朝貢九月甲辰諸部落俟斤頡利
發等相繼而至靈州者數千人於是北荒悉平為五言
詩勒石序其事紀貞觀三十年八月己巳如靈州庚
辰次涇州九月甲辰鐵勒諸部請上號為可汗十月丙
戌至自靈州回紇傳突厥已亡惟回紇與薛延陀為
最雄強胡禄俟利發吐迷度與諸部攻薛延陀殘之并
有其地遣使獻欵太宗為幸靈州次涇陽(京兆涇陽縣)受其
功於是鐵勒十一部皆來言延陀不事大國以自取亡
其下麏駭鳥散不知所之今各有分地願歸命天子請
置唐官有詔張飲高會引見渠長等以唐官官之凡數
千人
唐紫微殿受俘
見前平龜兹
唐乾陽殿受俘
會要顯慶五年正月(癸卯)蘇定方討都曼獻俘于東都上
御乾陽殿定方操都曼以獻有司請論如法定方請曰
臣間諭陛下意許以不死願丐其命帝曰朕為卿全信
乃宥之
唐含元殿數俘
見前平高麗
唐含光殿獻俘
見上
唐應天門受俘
舊紀開元二十年五月戊辰信安王獻奚契丹之俘上
御應天門受之
唐獻俘太清宫
冊府元龜天寶五載正月己巳獻隴右節度使皇甫惟
明所獲吐蕃突厥俘于太清宫庚午獻于太廟至德二
載九月元帥廣平王收西京甲辰捷書至行在百僚稱
賀即日告捷於太上皇遣宰相裴冕入京告郊廟社稷
上元元年十月廣平王奏收懷州城禽七千餘衆是月
獻俘于太廟二年二月河南破劉展告太廟代宗寶應
二年四月命有司享太廟告獻史朝義首大歷二年正
月華州賊周智光平命有司具儀奏告太清宫及太廟
七陵貞元元年八月河中平傳李懷光首至告太廟長
慶元年四月河北諸道平中書門下奏太宗平突厥高
宗平高麗皆告陵廟盖以高祖嘗蓄憤於北虜太宗亦
銳氣於東夷武功未終所宜啓告鎮冀幽薊盡復區宇
祖宗宿憤霧擴烟銷詩曰維天之命太平告文王也望
下禮官撰儀擇日薦告太廟以彰纘服之業五月己酉
告于太廟二年八月汴州平賊李㝏告社廟太清宫中
和四年六月徐州獻黃巢首獻于行廟龍紀元年二月
汴州獻秦宗權帝御延喜門受俘告廟社乾寧元年十
一月慶州傳王行瑜首帝御延喜樓獻於太廟
唐開遠門獻俘
見前禽石國王
唐勤政樓獻俘
紀天寶十三載五月壬戌觀酺於勤政樓北庭都護程
千里俘阿布思以獻(詔斬以徇)傳突厥九姓首領阿布思
開元初内附賜氏李名獻忠叛還磧外數盗邊(十一載二月庚)
(午寇邊十一載六月部落降)詔程千里將兵討捕千里諭葛邏禄隂令
掎角獻忠以窮歸葛邏禄縛之并妻子帳下數千人送
千里所(十二載九月甲寅執之)乃獻俘勤政樓
唐回鶻獻俘
通鑑貞元七年吐蕃寇靈州為回鶻所敗九月回鶻遣
使獻俘十二月甲午又獻所獲吐蕃酋長尚結心傳
是歲回鶻擊吐蕃葛禄於北廷勝之且獻俘明年使藥
羅葛來朝會要貞元七年九月回鶻敗吐蕃於北庭
使獻捷
唐南詔獻捷
紀貞元十年正月壬辰南詔蠻敗吐蕃于神川來獻捷
(通鑑正月戊戌遣使來獻捷)南詔傳烏蠻别種也自舍尨以來有
譜次可考高宗時遣使者入朝開元末皮邏閤賜名歸
義五詔微歸義獨強求合六詔為一制可已并羣蠻遂
破吐蕃入朝天子加禮馳遣中人冊為雲南王賜錦袍
金鈿帶七事大歷十四年異牟尋立吐蕃封為日東王
然吐蕃責賦重奪其險立營候異牟尋稍謀内附會節
度使韋臯撫諸蠻有威惠時貞元四年也遣諜遺書吐
蕃疑之責大臣子為質後五年(九年五月)乃決策遣使者趣
成都遺臯帛書願歸欵獻金示順革丹赤心也德宗嘉
之賜詔書命臯遣諜往覘(十月甲子)臯令其屬崔佐時宣天
子意(十年正月至雲南)異牟尋再拜受命與佐時盟點蒼山乃
發兵攻吐蕃使者殺之刻金契以獻遣曹長隨佐時入
朝自將數萬人大破吐蕃於神川遂斷鐵橋溺死以萬
計俘其五王乃遣弟湊羅棟清平官尹仇寬等二十七
人入獻地圖方物請復號南詔明年(十年)夏六月(癸丑)冊為
南詔王賜黃金印(舊紀七月庚辰賜印)以袁滋持節使滋至大會
享使者出銀平脱馬頭盤二曰此天寶時先君㝛衛皇
帝所賜也有笛工歌女皆垂白曰此先君歸國時皇帝
賜胡部龜兹音聲二列今唯二人在滋曰當抱忠竭誠
永為西南藩屏復遣清平官尹輔酋等七人謝天子獻
鐸鞘浪劒鬱刅生金瑟瑟牛黃虎珀㲲紡絲象犀越睒
綂倫馬(舊紀十年九月辛卯獻)
唐興安門受俘
會要(兼夲紀通鑑)元和元年十月高崇文平蜀戊子禽劉闢
以獻上御興安門觀之詰反狀命獻太清宫廟社二年
十月平浙西禽李錡至闕下十一月甲申朔上御興安
門親詰反狀十二年十一月丙戌朔李愬平淮西禽吳元濟
以獻上御興安門大陳甲士旌旗於樓南羣臣諸蕃使
皆列位元濟見于樓下命獻太廟太社(文武百官分序街之左右六軍)
(備衛)十四年二月戊午劉悟斬李師道壬戌田弘正捷奏
至己巳師道首函至上御興安門受田弘正所獻俘(先獻)
(太廟郊社)羣臣稱賀於樓下大和三年五月宣慰使栢耆奏
斬李同捷丁亥御興安門受滄州所獻俘百僚稱賀於
樓前會昌四年八月辛巳朔平澤潞梟劉稹丙申宰相
入賀十二日御興安門受獻(戊戌稹首至京師獻于廟社百官樓前稱賀)
乾德崇元殿受俘
見兵捷類
開寶明德門受俘
見兵捷類
咸平崇德殿賀奏捷
二年九月癸卯宴射後苑有頃鎮定高陽關部署傅潛
遣騎奏先鋒田紹斌石普敗虜衆於廉良路從臣再拜
稱賀是日上中的十一甲辰羣臣詣崇德殿賀奏捷
景德潘羅支獻捷
元年二月丁巳環慶鄜延言李繼遷以去歲十一月劫
西蕃至西凉府潘羅支詐降集蕃部合擊之繼遷大敗
中流矢至靈州界死戊午潘羅支遣鄭延美貢名馬獻
捷詔奬之先是咸平六年二月庚辰以西凉府六谷
首領潘羅支為朔方軍節度使靈州西面都廵檢使時
羅支遣蕃官來貢又集騎兵一萬乞會王師復靈州故
有是命
慶歷契丹獻戎捷
五年十月五日宴契丹獻戎捷使於紫宸殿西征所
獲馬三百匹羊二萬口九龍車一乘乙卯遣使獻之
元祐崇政殿獻俘
見兵捷類
紀功(碑銘附)
克敵必示子孫以無忘武功穆天子傳天子五日觀
於舂山之上乃為名疏於懸圃之上以詔後世
(注勒石銘功德)天子升于弇山乃紀其跡于弇山之石(曰西王母)
之山(文心雕龍周穆紀迹于弇山之石)秦嶧山刻石(大事記云刻石始於此)後漢郡國
(志魯國注有騶山秦始皇刻石焉)瑯邪臺刻石(曰古之帝者地不過千里猶刻金石以自)
(紀愚按此秦以前已有刻石)之罘刻石會稽刻石魯林鍾銘功
晉景鐘銘勲
漢封狼居胥山
霍去病傳元狩三年秋匈奴入右北平定襄殺略漢千
餘人四年春上令大將軍青票騎將軍去病各五萬騎
步兵轉者踵軍數十萬而敢力戰深入之士皆屬去病
始為出定襄當單于捕虜言單于東廼更令去病出代
郡令青及四將軍出定襄青至幕北見單于兵陳而待
於是青令武剛車自環為營衛而縱五千騎往當匃奴
匃奴亦縱萬騎會日且入大風起漢兵縱左右翼圍單
于自度戰不能與漢兵遂獨與壯騎數百潰漢圍西北
遁走漢兵夜追之匃奴兵散走會明行二百餘里不得
單于頗捕斬首虜萬餘級遂至窴顔山趙信城而還青
之入塞凡斬首虜萬九千級去病騎兵車重與大將軍
等而亾禆將悉以李敢等為大校當禆將出代右北平
二千餘里直左方兵所斬捕功多于青既皆還上曰票
騎將軍去病率師躬將所獲葷允之士(葷音熏葷允熏鬻也)約輕
齎絶大幕涉獲單于章渠(單于臣也)以誅北車耆(王號也)轉擊
左大將雙獲旗鼓歷度難侯(山名)濟弓盧(水名)獲屯頭王韓
王等三人(匃奴王號)將軍相國當戶都尉八十三人封狼居
胥山禪於姑衍登臨翰海(張晏曰登海邊山以望海也有大功故增山而廣之也如)
(淳曰翰海北海名也師古曰積土增山曰封為墠祭地曰禪)執訊獲醜七萬四百四
十三級師率減什二取食於敵卓行殊遠而糧不絶以
五千八百戸益封票騎將軍武紀元狩四年夏(武帝即位之二)
(十四年)去病與左賢王戰斬獲首虜七萬餘級封狼居胥
山廼還注師古曰登山祭天築土為封刻石紀事以彰
漢功匃奴傳票騎出代二千餘里與左王接戰漢兵
得胡首虜七萬餘人左王將遁走票騎封於狼居胥山
禪姑衍臨翰海而還是後匃奴遠遁幕南無王庭漢度
河自朔方以西至令居通渠置田官兩將所殺虜八九
萬單于用趙信計遣使好辭請和親叙傳票騎冠軍
猋勇紛紜長驅六舉電擊雷震飲馬瀚海封狼居山西
規大河列郡祁連揚雄書孝武深惟社稷之計規恢
萬載之策興師數十萬使衛霍操兵前後十餘年於是
浮西河絶大幕破窴顔襲王庭窮極其地追奔逐北封
狼居胥山禪於姑衍以臨翰海虜名王貴人以百數匃
奴震怖益求和親快心於狼望之北忍百萬之師以摧
饑虎之喙運府庫之財填盧山之壑揚雄賦聖武勃
怒爰整其旅乃命票衛汾沄沸渭雲合電發猋騰波流
機駭蠭軼疾如奔星擊如震霆碎轒輼破穹廬腦沙幕
髓余吾遂獵王庭敺橐它燒&KR2696;蠡分棃單于磔裂屬國
金鏃滛夷者數十萬人皆稽顙植頷扶服蛾伏杜篤賦
遂命票騎勤任衛青勇惟鷹揚軍如流星燒罽帳燔康
居灰珍奇椎鳴鏑釘鹿蠡獲昆彌馭宛馬鞭駃騠拓地
萬里威震八荒捶氐僰攠卭莋轔濊貊南羈鉤町水劔
強越連緩耳瑣雕題云云夏竦補封狼居胥山銘征朔
幕兮振元戎鏖黠虜兮翦元兇車騎旋兮氛䘲空刻隆
石兮山之峯永萬年兮漢之崇
漢登單于臺
武紀元封元年冬十月詔曰南越東甌咸伏其辜西蠻
北夷頗未輯睦朕將廵邊垂擇兵振旅躬秉武節置十
二部將軍親帥師焉行自雲陽北歷上郡西河五原出
長城北登單于臺至朔方臨北河勒兵十八萬騎旌旗
徑千餘里威震匈奴遣使者告單于曰南越王頭已懸
於漢北闕矣單于能戰天子自將待邊不能亟來臣服
何但亡匿幕北寒苦之地為匈奴讋焉匃奴傳天子
廵邊親至朔方勒兵十八萬騎以見武節而使郭吉風
告單于輿地廣記雲中有單于臺通典雲中郡雲
中縣單于臺在縣西北百餘里水經注大碣石山在
右北平驪城縣西南漢武帝登之以望巨海而勒其
石
漢出師頌
見頌類
漢勒功燕然山告類薦功
和紀永元元年夏六月車騎將軍竇憲出雞鹿塞度遼
將軍鄧鴻出棝陽塞南單于出滿夷谷與北匃奴戰于
稽落山大破之追至和渠(傳云私渠)北鞮海憲遂登燕然山
刻石勒功而還北單于遣弟右温禺鞮王奉奏貢獻閏
七月丙子詔曰匃奴背叛為害久遠賴祖宗之靈師克
有捷醜虜破碎遂掃厥庭役不再籍萬里清蕩有司其
案舊典告類薦功以彰休烈(類祭天也)九月庚申以憲為大
將軍二年九月北匃奴遣使稱臣竇憲傳南單于請
兵北伐乃拜憲車騎將軍金印紫綬以執金吾耿秉為
副發北軍五校黎陽雍營緣邊十二郡騎士及羌胡兵
出塞明年憲與秉各將四千騎及南匃奴左谷蠡王師
子萬騎出朔方雞鹿塞南單于屯屠河(名也)將萬餘騎出
滿夷谷度遼將軍鄧鴻及緣邊義從羌胡八千騎與左
賢王安國萬騎出棝陽塞皆會涿邪山(文選注引班固涿邪山祝文曰)
(杖節擁旄鉦人伐鼓)憲分遣副校尉閻盤司馬耿䕫耿譚將左谷
蠡王師子右呼衍王須訾等精騎萬餘與北單于戰於
稽落山大破之單于遁走進擊諸部遂臨私渠北鞮海
(匃奴中海名)斬名王已下萬三千級獲生口馬牛羊橐駞百
餘萬頭於是温犢須日逐温吾夫渠王柳鞮等八十一
部率衆降者前後二十餘萬人憲秉遂登燕然山去塞
三千餘里刻石紀功紀漢威德令班固作銘曰惟永元
元年秋七月理兵於朔方鷹揚之校螭虎之士爰該六
師暨南單于東烏桓西戎氐羌侯王君長之羣驍騎三
萬元戎輕武長轂四分雲輜蔽路萬有三千餘乘勒以
八陣(兵法有八陣圖)莅以威神玄甲耀日朱旗絳天遂凌高闕
下雞鹿經磧鹵絶大漠斬温禺以釁鼓血尸逐以染鍔
然後四校橫徂星流彗埽蕭條萬里野無遺寇於是域
滅區單反旆而旋考傳驗圖窮覽其山川遂踰涿邪跨
安侯乘燕然躡冒頓之區落焚老上之龍庭將上以攄高
文之宿憤光祖宗之玄靈下以安固後嗣恢拓境宇振
大漢之天聲乃遂封山刊石昭銘上德鑠王師兮征荒
裔勦凶虐兮截海外夐其邈兮亘地界封神丘兮建隆
嵑熙帝載兮振萬世憲乃班師而還南單于於漠北遺
憲古鼎論曰率羌胡邊雜之師一舉而空朔庭追奔稽
落之表飲馬北鞮之曲銘石負鼎薦告清廟贊曰聽笳
龍庭鏤石燕然匃奴傳論破龍祠焚罽幕銘功封石
倡呼而還班固北征頌曰揔三選簡虎校勒部隊明
誓號援謀夫於末言察武毅於俎豆羌戎相率東胡爭
騖不召而集未令而諭於是雷霆九原電曜高闕金光
鏡野武旗罥蜺衡雞鹿超黃磧斷温禺分尸逐電激私
渠星流霧落名王交贄稽顙請服封燕然以隆高擅廣
鞬以弘曠崔駰北征頌曰順天機兮把刑德戈所指
兮罔不尅
前匃奴傳貳師引兵還至速邪烏燕然山(師古曰速邪烏地名也燕)
(然山在其中)
漢班超紀功碑
唐姜確傳出伊州距柳谷百里其處有漢班超紀功碑
(詳見兵捷類)
漢江陵刻石紀功
馮緄傳延熹五年緄擊武陵蠻夷荆州平定振旅還京
師於江陵刻石紀功(詳見前類)
漢諸葛亮紀功碑銘
隋志史萬歲為行軍總管擊南寧夷至南中見諸葛亮
紀功碑銘其背曰萬歲之後勝我者過此(開皇十七年二月癸未萬)
(歲平南寧羌勒石頌美隋德)唐南詔傳廣德初鳳迦異築柘東城
諸葛亮石刻故在文曰碑即仆蠻為漢奴夷畏誓常以
石榰梧
魏丸都山刻石紀功
毋丘儉傳青龍中明帝圖討遼東以儉有計策徙幽州
刺史明年討公孫淵定遼東正始中儉以高句驪數侵
叛督諸軍步騎萬人出玄菟從諸道討之句驪王宫破
走儉遂束馬垂車登九都屠句驪所都斬首虜千數宫
逃竄六年復征之宫奔買溝儉遣玄菟太守王頎追之
過沃沮千有餘里至肅慎氏南界刻石紀功刊丸都之
山銘不耐之城所誅納八千餘口論功受賞侯者百餘
人高句麗傳正始三年宫寇西安平五年為儉所破
(通鑑正始七年)
晉峴山紀績碑
杜預傳刻石為二碑紀其勲績一沉萬山之下一立峴
山之上
隋林邑刻石紀功
劉方傳大業元年正月軍至海口林邑王梵志遣兵守
險方擊走之逕馬援銅柱南行八日至其國都梵志奔
海獲其金人刻石紀功而還
唐貞觀紀功業碑銘
舊紀貞觀三年十二月癸丑詔建義已來交兵之處各
立一寺命虞世南李百藥褚亮顔師古岑文本許敬宗
朱子奢等為之碑銘以紀功業會要貞觀二年十二
月一日詔破劉武周於汾州立洪濟寺(李百藥為銘)破宋老
生於吕州立普濟寺(許敬宗為銘)破薛舉於豳州立昭仁寺
(朱子奢為銘)破宋金剛於晉州立慈雲寺(禇遂良為銘)破王世充
於邙山立昭覺寺(虞世南為銘)破竇建德於汜水立等慈寺
(顔師古為銘)破劉黑闥於洺州立昭福寺(岑文本為銘)並貞觀四
年正月建造畢(禇遂良當作禇亮)
唐可汗山銘
文苑英華貞觀十三年己亥二月八日辛巳大使右武
衛大將軍慕容寶節副使朝散大夫任雅相等奉詔冊
真珠毗伽可汗嫡嗣為肆葉護可汗命謝偃為可汗山
銘以紀其事萬鋒齊舉鞭電鼓雷拔山蹴岳龍
庭柳塞之外烟滅雲銷瀚海天山之前波澄霧卷震
皇威於萬葉星劍騰兮虹旗揚繁欽征天山賦轒
輼雲趨威弧雨發
唐克高昌紀功姜確刊石頌
見兵捷類高昌傳侯君集勒石紀功凱而旋俘智盛
君臣獻觀德殿行飲至禮酺三日
唐駐蹕山紀功破陣圖漢武臺紀功
太宗紀貞觀十八年七月甲午營州都督張儉率幽營
兵及契丹奚以伐高麗十一月甲午張亮為平壤道行
軍大總管李世勣馬周為遼東道行軍大總管率十六
總管兵以伐高麗十九年二月庚戌如洛陽宫以伐高
麗四月癸夘誓師于幽州(城南)大饗軍癸亥李世勣克盖
牟城五月己巳平壤道行軍總管程名振克沙卑城庚
午次遼澤丁丑軍于馬首山甲申克遼東城六月丁酉
克白巖城己未大敗高麗於安市城東南山九月癸未
班師十月丙午次營州丙辰皇太子迎謁于臨渝關戊
午次漢武臺刻石紀功十一月癸酉大饗軍于幽州(實錄)
(云十九年十月班師次漢武臺餘基三成傍有祠室塋域帝顧問侍臣對曰此是燕齊之士為漢武求仙之處)
(其地俯臨大海長瀾接天岸多峻石奇怪之狀帝製文刻於石)九域志滄州有漢武臺後魏志章武漢屬
(渤海有漢武帝臺)舊紀貞觀十九年五月丁丑車駕度遼(帝度)
(遼凡十徙營)甲申上親率鐵騎與李勣圍遼東城拔之六月
丁巳名所幸山為駐蹕山刻石紀功十月戊午次漢武
臺刻石以紀功德(二十年三月至自遼東獻俘授馘備法駕凱旋蠻夷君長夾道陳)
高麗傳本扶餘别種也隋末其王建武嗣武德初(四年七月)
(乙丑)再遣使入朝高祖下書脩好太宗已禽突厥頡利建
武遣使者賀並上封域圖有蓋蘇文者殘凶不道殺建
武更立建武弟之子藏為王(貞觀十六年十一月丁巳營州都督張儉奏)帝
聞建武為下所殺惻然帝不欲因喪伐罪乃拜藏為高
麗王(十七年六月戊辰)會新羅遣使者上書(九月庚辰)言高麗百濟
連兵將見討謹歸命天子於是遣司農丞相里玄奬以
璽書責高麗使止勿攻高麗違詔不從(十八年二月乙巳朔玄奬還)
帝欲自將討之召耆老勞曰遼東故中國地而莫离支
賊殺其王朕將自行經略之於是北輸粟營州東儲粟
古大人城帝幸洛陽(十月甲寅幸十一月壬申至)乃以張亮為平壤
道行軍大總管以李勣為遼東道行軍大總管(甲午)又發
契丹奚新羅百濟諸君長悉會(庚子先造梯衝於安蘿山)十九年二
月帝自洛陽次定州謂左右曰今天下大定唯遼東未
賓後嗣因士馬盛強謀臣導以征討喪亂方始朕故自
取之不遺後世憂也(三月丁丑幸定州壬辰發定州佩弓矢手結雨衣於御鞍)四月
(戊戌朔)李勣濟遼水高麗皆嬰守帝大饗士帳幽州之南
(癸卯)詔長孫無忌誓師乃引而東(丁未發幽州)勣攻蓋牟城(壬子)
拔之(癸亥)得戶二萬糧十萬石以其地為蓋州程名振攻
沙卑城夜入其西城潰(五月己巳)虜其口八千游兵鴨綠上
勣遂圍遼東城帝次遼澤(庚午)高麗發新城國内城騎四
萬救遼東道宗率張君乂逆戰君乂却道宗以騎馳之
虜兵辟易奪其梁收散卒乘高以望見高麗陣囂急擊
之斬首千餘級誅君乂以徇(乙亥)帝度遼水營馬首山(丁丑)
(甲光炫日藺石如雨)城潰(甲申)獲勝兵四萬戶糧五十萬石以其
地為遼州進攻白崖(乙未)虜酋孫伐音以城降(六月丁酉)獲男
女凡萬兵二千以其地為巖州次安市(丙辰)於是高麗北
部傉薩高延壽南部傉薩高惠真引兵及靺鞨衆十五
萬來援(丁巳)帝曰彼若勒兵連安市而壁據高山取城中
粟食之縱靺鞨略吾牛馬攻之不可下此上策也拔城
夜去此中策也與吾爭鋒則擒矣有大對盧(官名)為延壽
計曰吾聞中國亂豪雄並奮秦王神武敵無堅戰無前
遂定天下南面而帝北狄西戎罔不臣今掃地而來謀
臣重將皆在其鋒不可當今莫若頓兵曠日隂遣兵絶
其糧道不旬日糧盡欲戰不得歸則無路乃可取也延
壽不從引軍距安市四十里而屯帝曰虜墮吾策中矣
命左衛大將軍阿史那社爾以突厥千騎當之虜以靺
鞨銳兵居前社尒兵接而北延壽曰唐易與耳進一舍
倚麓而陣帝詔延壽曰我以爾有強臣賊殺其主來問
罪交戰非我意延壽謂然按甲俟帝夜召諸將使李勣
率步騎萬五千陣西嶺當賊長孫無忌牛進達精兵萬
人出虜背狹谷帝以騎四千偃旗趨虜北山上令諸軍
曰聞鼓聲而縱張幄朝堂曰明日日中納降虜於此是
夜流星墜延壽營旦日(戊午)虜視勣軍少即戰帝望無忌
軍塵土命鼓角作兵幟四合虜惶惑將分兵禦之衆已
囂勣以步槊擊敗之無忌乘其後帝自山馳下虜大亂
斬首二萬級延壽收餘衆負山自固無忌勣合圍之撤
川梁斷歸路帝按轡觀虜營壘曰高麗傾國來一麾而
破天贊我也下馬再拜謝况于天延壽等度勢窮舉衆
降(己未)入轅門膝而前拜手請命帝曰後敢與天子戰乎
惶汗不敢對帝料酋長三千五百悉官之許内徙餘衆
三萬縦還之誅靺鞨三千餘人獲馬牛十萬明光鎧萬
領高麗震駭后黃銀二城自拔去數百里無舍煙乃驛
詔太子并賜諸臣書曰朕自將若此云何因號所幸山
為駐蹕山圖破陣状(令將作造破陣圖)勒石紀功又攻安市城
不克有詔班師拔遼蓋二州之人以歸會要上征遼
東進次安市城名其山為駐蹕山遂還命中書侍郎許
敬宗為文刻石紀功敬宗曰(一云敬播)山名駐蹕蓋天意也
乘輿不復東矣(敬宗傳駐蹕山破賊命草詔馬前)列傳楊弘禮駐蹕
之役領步騎二十四軍跳出賊背所向摧靡帝自山下
望其衆劉弘基戰駐蹕山有功李勣從戰駐蹕山
功多
唐靈州勒石
通鑑貞觀二十年八月己巳如靈州庚午回紇等十一
姓各遣使入貢壬申上幸漢故甘泉宫詔以戎狄與天
地俱生朕禽頡利滅延陀鐵勒百餘萬戸内屬混元以
降殊未前聞宜備禮告廟九月上至靈州敕勒諸部俟
斤遣使至者數千人咸云請上號可汗甲辰上為詩曰
雪恥酬百王除凶報千古公卿請勒石靈州從之(又見實錄)
會要天寶九載三月二十五日靈州都督張齊丘請
於新築安北大都護府建紀聖德碑頌許之
唐龜兹刻石紀功
阿史那社尒傳禽龜兹王刻石紀功而還(見兵捷類)
唐平蠻頌碑
九域志桂州有唐李靖嶺南道安撫大使平蠻頌碑
唐汜水刻石立頌
實錄高宗顯慶二年十月幸鄭州壬子次氾水(河南府汜水鄭)
(制邑虎牢漢成臯)以先帝於汜水擒竇建德因平王世充於是
刻石立頌以紀功烈帝自為頌文玄宗開元二十三
年二月巳亥以奚契丹既平宰臣耀卿九齡等奏賀曰
初奉聖謀高深未測及聞凱捷晷候不差卧鼓滅烽誠
自此始請宣付史館仍許將吏等刊石立頌以紀功德
天寶十載十二月庚申敕安國寺以所撰先皇聖德頌
刻石李絳傳安國佛祠立石紀聖德欲使絳為之頌
絳上言秦刻嶧山不足為法帝悟
唐西域紀聖德碑(又見都督類)
會要龍朔元年六月十七日(癸未)吐火羅道置州縣使王
名遠進西域圖記并請于闐以西波斯以東十六國分
置都督府及州八十縣一百一十軍府一百二十六仍
于吐火羅國立碑以紀聖德從之置月氏都督府(先是顯慶)
(二年十一月蘇定方破賀魯西域悉平置濛池崑陵二都護府)金石錄有顯慶四年
八月高宗撰紀功碑飛白題額
唐封禪碑勒名
突厥傳高宗封禪都督葛邏禄叱利等三十餘人皆從
至泰山下詔勒名於封禪碑云凡三十年北方無戎馬
警(麟德二年十月丁卯發東都赴東嶽突屈于闐波斯天竺罽賓烏萇崑崙倭國及新羅百濟高麗等諸蕃)
(酋長各率其屬扈從)忠義傳安金藏玄宗屬其事於史官擢右
驍騎將軍爵代國公詔鑱其名於泰華二山碑以為榮
(開元二十年三月上思金藏忠烈封代國公仍于東西嶽立碑以銘其功)一云勒其名
唐姚巂道立石著功
循吏傳裴懷古儀鳳中遷監察御史姚巂道蠻反命懷
古馳驛往懷輯之申明誅賞歸者日千計俄縛首惡遂
定南方蠻夏立石著功
唐碎葉城刻石紀功
裴行儉傳(見兵捷類)紀調露元年六月辛亥吏部侍郎裴
行儉伐西突厥九月壬午執其可汗都支
唐紀功大度山
吐蕃傳武后永昌元年(五月丙辰)詔文昌右相韋待價為安
息道大揔管明年(天授二年五月)復詔文昌右相岑長倩為武
威道行軍大揔管以討吐蕃兵半道罷又明年(長夀元年夏五)
(月)大酋領曷蘇率貴川部與党項種三十萬降武后以
右玉鈐衛將軍張玄遇為安撫使率兵二萬迎之次大
度水(六月)吐蕃禽曷蘇去而它酋昝插又率羌蠻八千自
來玄遇即其部置葉州昝插為刺史刻石大度山以紀
功是歲又詔右鷹揚衛將軍王孝傑為武威道行軍揔
管率西州都督唐休璟左武衛大將軍阿史那忠節擊
吐蕃大破其衆復取四鎮更置安西都護府於龜兹以
兵鎮守之武后紀長壽元年十月丙戌武威道行軍
總管王孝傑敗吐蕃克四鎮
唐鐵柱勒功
見標界類吐蕃傳唐九徵建鐵柱於滇池以勒功(舊書)
(云神龍三年)
唐太原刻石紀功
舊紀開元十一年幸并州以為太原府上親製起義堂
頌及書刻石紀功于太原府之南街紀開元十一年
正月乙巳如并州辛卯次并州改為北都
唐紀聖德神功碑唐紀聖德碑(見安北都護)
九域志河陽三城節度古跡有唐紀聖德神功碑天寶
中建
唐鳳翔出師紀功
文粹楊炎作頌序曰維唐七葉姦臣盗二京皇帝(肅宗)龍
鳴河北觀兵雍上於是巢山駕海之羣狼纛鳥章之君
不期而趨于闕下者四十有三萬大陣于東郊皇帝建
白麾以誓於軍天威動六合兵氣連太白乾坤為之坱
軋河嶽為之震蕩狐鳴鑿齒之徒不崇朝而聲反於謳
歌故鄠杜之師以形勝㶚上之兇以威逐桃林之陣以
奇破河洛之孽以氣摧帝乃間天牢廻豹尾陵顥氣鎖
欃槍雲髦玉輅山動地踊降自西雍幸於京師以成功
告宗廟以雷雨洗川澤清蹕而奉聖皇稱觴以朝前殿
華戎踊躍喜氣磅礴於是相與鑿石於誓師之場頌曰
日為車兮雷為鼓醢鯨鯢兮掃煙雨紀至德二載二
月戊子次于鳳翔(至德元載改扶風為鳳翔郡)八月癸巳大閱九月
癸卯復京師(甲辰捷書至鳳翔十月壬戌復東京癸亥上發鳳翔丁卯上入西京居大明宫)
唐河西聖德頌
文粹楊炎河西平胡聖德頌至德二載春正月武威郡
胡洎九蕃夷落(通鑑武威九姓商胡安門物等)伺師旅之間據金城害
州伯二月乙丑詔太僕崔稱總中權又命内常侍劉日
新護羌戎之長林竦蝟合會于東郊庚午引熊虎之師
杖龍蛇之劔矛戟四起烟塵火色風雲入陣草木為兵
(通鑑河西兵馬使盖庭倫殺節度使周泌度支判官崔稱與中使劉日新以二城兵攻之旬有七日平之)頌
曰詔虎臣兮殪天弧載火旗兮耀昆吾霽塵壘兮被戎
都
唐東渭橋紀功碑
李晟傳帝至自梁晟以戎服見三橋帝駐馬勞之有詔
賜第永崇里涇陽上田延平門之林園女樂一列晟入
第京兆供帳教坊鼓吹迎導詔將相送之帝紀其功自
文于碑敕皇太子書立于東渭橋以示後世又令太子
錄副以賜(詳見前)晟表謝云昭宣造化之情黼黻羲文
之制上援彦範次述子儀
唐興元紀功述
李紓傳奉詔為興元紀功述及郊廟樂章(紓德宗時為兵部侍郎)
聖功錄(見前)
唐韋臯破吐蕃紀功碑
見兵捷類金石錄碑德宗撰太子誦書貞元二十年
十二月
德宗又為段太尉紀功碑
唐鹿頭山紀功
高崇文傳鹿頭山南距成都百五十里扼二川之要劉
闢城之旁連八屯以距東兵崇文始破賊二萬於城下
明日戰萬勝堆凡八戰皆捷賊心始搖大將阿跌光顔
軍鹿頭西斷賊糧道賊大震其將李文悅以兵三千自
歸仇良輔舉鹿頭城二萬衆降遂趣成都餘兵面縛送
欵闢走追禽之崇文刻石紀功于鹿頭山(紀元和元年九月辛亥克)
成都(碑云十月遷檢校司空領全蜀)會要元和元年九月平西蜀詔
刻石紀功于鹿頭山下(崇文碑云命侍從之臣紀功篆石建碑于鹿頭之下盖今相國)
裴公之詞舊史成都北一百五十里有鹿頭山(志漢州德陽有鹿頭關)杜甫鹿頭山詩連山西南斷俯
(見千里豁)
唐劔門銘
柳宗元作皇帝元年八月帥喪衆暴(劉闢)滔天阻兵惟
梁守臣嚴公(礪)遣前軍嚴秦奉揚王誅誕告南土十一
月右師逾利州左師出劔門諭引劫脅蟻潰鼠駭&KR2855;鼓
一振元戎啓行取其渠魁以為大戮銘曰井絡坤垠時
惟外區界山為門環于蜀都攻出九地上披重雲攀天
蹈空夷視阻艱破裂層壘殄殱羣頑銘功鑒亂永代是
觀
唐平淮西紀功平淮碑
見兵捷類藩鎮傳帝美裴度功詔韓愈為平淮西碑
李愬妻訴愈文不實帝命斵其文更命段文昌為之(齋壇)
(命信靈旗指越)文粹韓雲卿平淮碑上元辛丑歲叛臣劉展
竊地弄兵命田神功統盧龍勁卒涉淮浮江梟魁逆銘
石江滸曰昔在上元中夏猶虞姦宄矯攘鯨毒楚吳威
威信都奮髯提戈援桴軍門氣凌山河地祇號風江靈
鼓波上隕旄頭下除巴蛇肅宗紀上元元年十一月
甲午揚州長史劉展反陷潤州丙申䧟昇州二年正月
乙卯展伏誅
唐淄青紀績碑
舊書元和十四年二月田弘正獻李師道首命左右軍
如受馘儀先獻太廟郊社憲宗御興安門受之百寮稱
賀詔分其十二州為三節度俾馬總等分鎮命宰臣崔
羣撰碑紀其績憲宗知人善任削平亂迹兩河復為
王土
唐盧龍紀聖功幽州紀功銘
張仲武傳武宗時節度幽州盧龍烏介託天德塞上仲
武請擊之拜副大使會回鶻特勒那頡啜擁赤心部七
千帳逼漁陽仲武使弟仲至與别將游奉寰率銳兵三萬
破之獲馬牛橐它旗纛遣吏獻狀進檢校兵部尚書(會昌二年)
(五月)始回鶻常有酋長監奚契丹以督歲貢因詗刺中國
仲武使禆將石公緒等厚結二部執諜者八百餘人殺
之回紇欲入五原乃先以宜門將軍四十七人詭好結
歡仲武得其謀因逗遛不遣使失師期回紇人馬多病
死由是不敢犯五原塞烏介可汗失勢往依康居回紇
遂衰名王貴族相繼降(碑云前後受降三萬人)仲武請立石以紀
聖功詔德𥙿為銘揭碑盧龍以告後世回鶻傳帝詔
德𥙿紀功銘石于幽州以夸後世張守珪傳徙幽州
長史河北節度斬契丹酋屈刺及突于次紫蒙川
閱軍實傳其首東都開元二十三年入見會藉田
畢即酺燕為守珪飲至帝賦詩寵之拜輔國大將軍
賜金綵官二子詔立碑紀功郭知運傳詔張說紀
其功碑曰開元二年吐蕃入隴右掠坰牧公兵以奇
勝寇不復蹤積甲山齊而有餘收馬谷量而未盡潛軍
一舉大俘九曲鏁甲文劔僰馬㹈牛既獻戎捷遂頒朝
賜糟粕韜鈐芻狗風角平西征北震戎疊獯文宗時
河東節度李戴義立碑紀功李程為之辭
景德禦寇圖
見兵捷類
元豐理戎碑
三年鄜延經略司刻石紀邊計誦聖德錫名元豐理戎
碑熙寧十年三月甲寅臣惠卿帥鄜延四月乙酉賜對
五路邊防自十年至元豐三年凡三期乃具凡城之授
守者所一百六十有六兵之備戰者其將八十有四凡
戰守之器械以物計之無慮一萬三千三百三十八萬
有竒皇帝至神成務以幾授成於初迄守不移遂立武
事以申天威(元豐三年八月辛卯朔陜西轉運權鄜延經略李稷言前經略使呂惠卿親奉聖訓)
(措置邊計講頌聖德刻之樂石詔以元豐理戎之碑為額)
定功繼伐碑
崇寧二年先事於青唐三年夏城鄯善以為西寧州冬
誘偽王子趙懷德降獻于闕下大觀二年拔溪哥城以
為積石軍收青藏川以為洮州政和六年築震武軍德
威城鎮安城七年築制戎城宣和元年舉國來寇上用
不赦乾順欵塞請命有詔班師凡平青唐吐蕃全國置
州四軍一關一城六寨十堡十二收復夏國地數千里
築軍一城七寨五堡壘二十四繼遷盗靈武歲在壬寅
今歲復壬寅適百有二十年再週之數極矣命王安
中撰定功繼伐碑(御筆賜名)
平蠻碑
余靖於桂州北門之外就崖石磨刻出師平賊受筭凱旋
年月以宣示皇朝威令用肅遠方又撰京觀記刻石于
邕州歸仁鋪蠻塚之側殿中丞馮炳掌機宜撰平蠻記
一卷
帝赫斯怒王師有征寰海鏡清方隅砥平兵動若
神謀不再計翦豺狼如拉朽掃欃槍如拾芥欃槍
旬始竹破瓦解皇風用宣邊草齊偃震戎疊獯
雲行電邁谷静山空箭下聊城泥封函谷象浦通
關龍沙開候神兵電掃夙沙自歸渭橋屈膝戈船
汎月劍騎横霜赤羽交而三軍風生金鼓鳴而萬夫氣
作禡蚩尤誓鉤陳勢如雷霆功在漏刻涉龜沙薄
烏壘暢轂文茵鉤膺鞗革朝至暮捷班馬蕭蕭
歸旌奕奕解甲倒戈冰銷葉散卓行深入致果忘身
以律則臧在和而克動惟膺揚静則山立鼓之則
震旆之則畏三謀協從七緯告慶狼態猘心滄
波灌螢巨華拉殘挽天弧建神矛乘破竹順轉圜
玉海卷一百九十四
