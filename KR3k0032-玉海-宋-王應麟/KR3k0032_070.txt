卷六十九
玉海卷六十九
宋王應麟撰
禮儀
禮制(下)
唐貞觀禮大唐儀禮
禮樂志自梁以來始以其當時所行傅於周官五禮之
名各立一家之學唐初用隋禮至太宗時中書令房玄
齡秘書監魏徵與禮官學士等因隋之禮增以天子上
陵朝廟養老大射講武讀時令納皇后皇太子入學太
常行陵合朔陳兵大社等(共二十九事)為吉禮六十一篇賓
禮四篇軍禮二十篇嘉禮四十二篇凶禮十一篇是為
貞觀禮(通鑑百三十八篇與禮樂志數合)吉禮之别有大祀中祀小祀
而天子親祠者二十有四大祀天地宗廟五帝中祀日
星社稷岳瀆小祀風雨靈星山川焉賓禮則以待四夷
之君長與其使者蕃國來朝遣使迎勞授館將幣擯享
之節焉軍禮之分曰親征曰遣將曰宣露布曰講武曰
狩田曰大射而其節則有旗鼓刀矟弓矢跪起偃伏之
節焉嘉禮之重者曰加元服曰皇太子冠曰冊后曰太
子納妃曰元會曰臨軒冊太子曰讀時令曰養老更曰
鄉飲酒正齒位焉凶禮天子禮闕蓺文志儀注類大
唐儀禮一百卷長孫無忌房玄齡魏徵李百藥顔師古
令狐德棻孔穎達于志寧等撰(八人)吉禮六十篇賓禮四
篇軍禮二十篇嘉禮四十二篇凶禮六篇國恤五篇揔
一百三十篇貞觀十一年上(當參會要)會要武德初朝廷
草創未遑制作郊禋享宴悉用隋代舊貞觀初詔房喬
魏徵禮官學士修改舊禮(王珪與諸儒正定五禮書成封一子縣男)著吉禮
六十一賓禮四軍禮十二(志軍禮作二十篇)嘉禮四十二凶禮
六國恤五總一百三十篇分為一百卷凡增二十九件
餘並依古禮七年正月二十四日獻之詔行用焉(通典貞觀)
(七年頒示)舊紀貞觀十一年正月甲寅房玄齡等進所修
五禮詔所司行用之(通鑑十一年三月庚子上丙午詔行之)按是書以
貞觀十一年正月甲寅上三月丙午始詔頒行實錄
舊史所載可攷通典會要乃以為七年高祖入關
禮典湮缺竇威多識故事裁定制度帝曰今之叔孫
通也房杜為相時天下新定臺閣制度憲物容典
率二人討裁温大雅與竇威陳叔達參定禮儀(會要)
聖歷元年禮官云貞觀顯慶禮及祠令並無王者
告朔之事(同上)
唐三師儀注(見儲官類)
會要貞觀十一年太宗謂魏王泰曰禮部尚書兼魏王
師王珪汝之事師如事我也十七年詔令撰三師儀注
太子出殿門迎先拜三師拜每門讓三師坐太子乃坐
與三師書前皇恐後名皇恐再拜
唐典儀
會要典儀二人隷門下省初用人皆輕(李師政貞觀門下典儀)貞
觀末李義府為之後常用士人六典周官有司儀蓋
典儀之任掌贊唱之節及設殿庭版位之次(又禮樂志)
唐類禮義疏
魏徵傳始喪亂後典章湮散徵奏引諸儒校集秘書國
家圖籍粲然全整嘗以小戴禮綜彙不倫更作類禮二
十篇數年而成帝美其書錄寘内府(朱文公曰今此書不復見甚可惜也)
志魏徵次禮記二十卷亦曰類禮(又陸質類禮二十卷)元行沖
類禮義疏五十卷集賢注記張說奏曰魏孫嚴(炎)始
改舊本以類相比有同抄書先儒所非皆不行用徵因
炎舊書整比為注(隋志禮記三十卷魏秘書監孫炎注)諫錄戴氏禮并
為注解二帙二十卷上之詔曰禮經殘缺戴聖爰記舊
聞古今所宗條目雜亂先儒傳授莫能釐正徵有志討
論依聖所記更事編錄以類相從别為篇第并更注解
文義粲然宜付秘書仍繕寫賜皇太子及諸王并賜物
千匹會要貞觀十四年五月二十一日詔以特進魏
徵所撰類禮賜皇太子諸王并藏本于秘府徵以禮經
遭秦滅學戴聖編之條流不決乃刪其說以類相從為
五十篇合二十卷上善之賜物千段(志又有禮類聚十卷)開元十
四年八月八日太子賓客元行沖等撰禮記義疏五十
卷上之張說駁奏遂不得立學留其書内府行沖意諸
儒排已著論自釋元行沖傳魏光乘請用徵類禮列
于經帝命行沖與諸儒集義作疏將立之學乃引國子
博士范行恭(注記云文元忠)四門助教施敬本采獲刊綴為五
十篇上于官右丞相張說建言戴聖所錄向已千載與
經並立不可罷魏孫炎始因舊書擿類相比有如鈔綴
諸儒共非之至徵更加整次乃為訓注恐不可用帝然
之書留中不出行沖意諸儒間已著論自辯名曰釋疑
曰小戴禮行於漢末馬融為傳盧植合二十九篇而為
之解世所不傳康成於竄伏之中理紛拏之典雖存探
究咨謀靡所具鄭志者百有餘科章句之徒曾不是省
王肅因之或多攻詆而鄭學有孫炎雖扶鄭義條例支
分箴石間起增革百篇魏氏疾羣言之冗脞采服說之
精簡刊正芟礱書畢以聞太宗嘉賞錄賜儲貳云云改
易章句是有五難(集賢注記左贊善大夫魏哲因入内侍讀奏魏文貞所編禮記甚有條流)
(詔行沖修疏)
唐顯慶禮永徽五禮
禮志高宗又詔長孫無忌杜正倫等增之為一百三十
卷是為顯慶禮其文雜以式令議者以為非上元三年
詔復用貞觀禮終高宗世貞觀顯慶二禮兼行王仲
丘傳開元中典章差駁仲丘欲合貞觀顯慶二禮據有
其舉之莫可廢之誼上言請祈穀雩祀明堂二禮皆用
詔可(貞觀禮明堂依鄭義祀五帝顯慶禮祀昊天上帝)乾封二年敕祀五帝又制兼祀昊天上帝
會要永徽二年議者以貞觀禮未備又詔長孫無忌等
十三人緝定勒成一百三十卷二百九十九篇(舊史五十九)
至顯慶三年正月五日(戊子)奏上之高宗自為之序頒行
中外蕭楚材孔志約以國恤禮為豫凶事敬宗義府然
之於是刪去至上元三年三月敕依貞觀為定儀鳳元
年又詔依周禮二年八月少卿韋萬石奏詔尚書省議
自是每有大事參會古今禮文臨時撰定明堂大饗兼
用貞觀顯慶二禮舊紀顯慶三年正月戊子無忌等
修新禮成詔頒天下萟文志永徽五禮一百三十
卷長孫無忌等八人撰二百九十九篇顯慶三年上
賀紀傳高宗時豫修五禮垂拱二年二月新羅
匄唐禮武后賜吉凶禮并文辭五十篇路敬淳傳
受詔纂輯慶䘏儀典武后稱之韋叔夏傳武后詔
五禮儀物司禮博士有所修革須叔夏等評處然後
以聞王方慶傳練朝章尤精三禮門人次為雜禮
答問
唐開元禮開元後禮
志玄宗開元十年以司業韋縚為禮儀使掌五禮十四
年通事舍人王嵒請刪去禮記舊文而益以今事(附唐制度)
詔付集賢院議張說以為禮記不刊之書不可改唐貞
觀顯慶禮前後不同宜加折衷以為唐禮(通鑑正月奏)乃詔
集賢學士徐堅李銳施敬本撰述歴年未就蕭嵩代說
為學士奏起居舍人王仲丘撰定為一百五十卷(書目同)
是為大唐開元禮(通鑑二十年九月乙巳新禮成上之號曰開元禮通典同)由是五
禮之文始備二十年九月頒行之(中書令嵩賜絹綵二百餘各一百)
六典禮部凡五禮之儀一百五十有二(通典云百五十有一)吉禮
其儀五十有五(圜丘至拜掃)賓禮其儀有六(蕃國朝至燕蕃使)軍禮
其儀二十有三(親征至儺)嘉禮其儀五十(皇帝加元服至宣赦)凶禮其
儀十有八(振荒至王公禮制通議)新五禮開元二十年修凡一百
五十卷太常博士新五禮儀式會要開元二十六年
六月二十七日渤海求寫唐禮許之貞元二年六月敕
習開元禮者舉一人同一經例九年五月敕問大義百
條試策三道大中五年十一月太常禮院奏私廟並准
開元禮及曲臺禮為定制藝文志開元禮一百五十
卷張說請修貞觀永徽五禮命賈登張烜施敬本李銳王
仲丘陸善經洪孝昌撰緝蕭嵩總之(人名與禮志詳略不同)蕭嵩
開元禮儀鏡一百卷(書目止第一至第五五卷又有義鏡略十卷)開元禮京
兆義羅十卷類釋二十卷(國史志類釋十二卷)百問二卷(書目凡百篇分)
(上下兩卷)韋渠牟貞元新集開元後禮二十卷(會要貞元十七)
(年七月上)通典本百五十卷纂例成三十五卷冀尋
閱易周集賢注記開元禮序例三卷吉禮七十
五卷賓禮二卷嘉禮四十卷軍禮十卷凶禮二十
卷辛秘登開元禮科開元五年田再思議曰
鄭王祖經宗傳各有異同荀摰采古求遺互為損
益
唐禮儀使
會要開元九年正月韋縚除司業仍知太常禮儀事天
寳九載十月置禮儀使以左庶子韋述為之至德二載
閏八月二十九日戶部侍郎崔器乾元元年四月太常
少卿王璵並知禮儀事十八日璵同平章事為禮儀祠
祭等使二年九月七日工部侍郎于休烈廣德元年太
常卿杜鴻漸永泰元年八月十三日(辛亥)禮部尚書裴
士淹並為使大歷五年三月二十六日(己丑)停禮儀使事
歸太常七年正月十九日(辛丒)復置使以太常卿楊綰兼之
十四年五月二十日吏部尚書顔真卿為使建中元年停
自後南郊大禮權置使畢日停(辛秘再辟禮儀使府)禮志開元
十一年親享圓丘中書令張說衛尉少卿韋縚為禮儀
使崔縱傳貞元元年天子郊見為大禮使撙裁文物
儉而不陋崇文目儀注類使範一卷王晉記開元以
後使者所用章奏文牒之式凡十二篇國史禮志太
常禮院領屬太常祥符中增置禮儀院天聖初(元年四月辛丑)
罷為禮院康定初改判院為判寺兼禮儀事其同知院
事必先申寺唯大禮則禮儀置使
唐曲臺新禮續曲臺禮元和新禮
禮志元和十三年八月太常博士王彦威(會要云禮院檢討官)集
開元二十一年以後至元和十三年正月五禮裁制敕
格為曲臺新禮三十卷上之又採元和以來至長慶典
禮故事不同者益以王公士民昏祭之禮為續曲臺禮
三十卷(志會要崇文目卷同)藝文志王彦威元和曲臺禮三十
卷又續曲臺禮三十卷傳彦威為檢討官采獲隋以
來下訖唐凡禮沿革皆條次彙分號元和新禮上之詔
拜博士會要彦威疏曰自開元二十一年已後迄聖
朝垂九十餘年法通㳂革禮有廢興每有禮儀大事命
禮官博士約舊損益修撰儀注以合時變臣今所集錄
開元以後至元和十三年奏定儀制不惟與古禮有異
與開元儀禮已自不同矣禮科者名數之總與儀注相
扶而行闕一不可今備禮科之單複欲使開卷盡在按
文易徵其他五禮儀式或舊儀不載而與新創不同者
次第編錄曲臺實禮之藏故名曰元和曲臺新禮并目
錄成三十卷(大順元年舊章散失禮院用王彦威曲臺禮欲禘别廟太后于太廟博士殷盈孫非)
(之)書目續曲臺禮共目錄成三十卷先約舊章始從
變禮以商榷㳂革新說舊規貫於首篇詳為注釋嗣續
前事裴瑾為崇豐二陵集禮藏太常書閣柳宗元序
曰韋孟以詩禮傳楚而郊廟之制卒正於玄成鄭玄以
箋注師漢而禪代之儀卒集於小同賈誼以經術起而
嘉最好學盧植以儒學用而諶為祭法舊史咸以為榮
五代會要武德議廟之初英才間出如温魏顔虞通今
古封蕭薛杜達禮儀制度憲章必有師法
唐禮閣新儀
志元和十一年秘書郎韋公肅錄開元以後禮文損益
為禮閣新儀三十卷(崇文目二十卷藝文志三十卷)曾鞏序曰三十
篇韋公肅撰記開元以後至元和之變禮集賢院書二
十篇以目錄考次序則篇次亦亂因定著從目錄而三
十篇復完此書所紀雖其事已淺然凡世之記禮者皆
有所本而一時之得失具焉昔孔子於告朔愛其禮之
存况著於一代之典籍哉禮者其本在於養人之性其
用在於視聽言動之間中興書目公肅取開元以後
至元和十年㳂革損益為此書凡十五門每門又别其
條目為三十卷一卷為目錄止二十九卷今卷存而書
不全韋公肅傳元和初憲宗將耕籍詔公肅草具儀
典
唐詳定典制
鄭餘慶傳遷左僕射憲宗患典制不倫謂餘慶淹該前
載詔為詳定使(舊史元和十三年餘慶為禮儀詳定使)俾參裁訂正餘慶
引韓愈李程為副崔郾陳佩楊嗣復庾敬休為判官增
損儀矩號稱詳衷志餘慶書儀二卷裴度書儀二卷
唐古今禮要
段文昌傳荆州節度使裴胄採古今禮要為書數從文
昌質判所疑會要大順元年博士殷盈孫議引古今
禮要云周立姜嫄别廟
唐紫宸禮要
志武后十卷
唐禮纂要
志柳逞六卷(崇文目同)
唐五禮要記
志韋叔夏三十卷(叔夏通禮學歴太常博士少卿春官員外郎侍郎每立一議衆諮服之子)
(縚)
唐禮樂集
志顔真卿十卷禮儀使所定王方慶古今儀集五十卷
書目歴古創制儀五卷顔真卿撰
唐五禮精義
志經錄禮類韋彤十卷(崇文目同)書目唐太常博士韋彤
撰十卷凡二百九十二條每條設問對先援古禮參以
唐制辨據為詳
唐六十一家儀注
志儀注類六十一家一百部一千四百六十七卷始於
衛宏漢舊儀次董巴輿服志終於裴矩虞世南唐書儀
若衛宏傅瑗張鏡嚴植之沈約鮑泉明山賓賀㻛陸璉
司馬褧張彦常景趙彦深高熲牛弘潘徽摰虞崔豹范
汪何胤何點崔皓盧諶張大頤姚璠令狐德棻孟利貞
裴守真郭山惲之類則五禮儀注之書也若董巴之志
徐廣車服雜注大駕鹵簿周遷蕭子雲雜事則輿服之
書也以議名者有何晏等魏晉諡議魏氏郊丘高堂隆
訪議孔晁明堂郊社蔡謨七廟干寳荀顗雜議以典名
者有范汪祭典王景之要典王逸齊典丘仲孚皇典盧
辨祀典家儀書儀則有徐爰王儉鮑衡卿謝朏謝允唐
瑾裴矩虞世南之書玉璽譜錄則有紀僧真姚察徐令
言之書雜記則有童悟東宫雜事典記之書失姓名三
十二家不著錄自竇維鍌禮要以下至杜有晉書儀四
十九家八百九十三卷貞觀永徽開元禮在焉隋志
儀注自漢舊儀至要典雜事五十九部二千二十九卷
六典儀注自漢舊儀等五十九部二千二十九卷
崇文目一十八部一百十卷始于正辭錄終于鹵簿圖
記中興書目六十家一千二百二十三卷唐舊志
儀注八十四部一千一百四十六卷自漢舊儀至皇太
子方岳亞獻儀
周通禮
世宗顯德五年十一月庚戌敕竇儼集通禮儼上言禮
者太一之紀品物之宗自五帝之後三代以來損益因
革咸有憲章越在唐室程軌量昭采物則有開元禮在
紀先後明得失則有通典在錄一代之事包五禮之儀
比類相從討尋不紊則有會要在三者經國之大典也
梁朝之後戎祀朝會多於市廛草定儀注前代矛盾率
多粃粺請依唐會要門類上自五帝迄于聖朝悉命編
次開元禮通典之書包綜于内名曰大周通禮俾禮院
掌之
開寳通禮義纂
開寳四年五月命中丞劉温叟中書舍人李昉知制誥
盧多遜扈蒙詹事楊昭儉補闕賈黃中司勲郎和峴中
舍陳鄂以本朝㳂革制度損益開元禮為之(劉温叟卒又以知制)
(誥張澹參其事)其年六月丙子書成上之凡二百卷目錄二卷
號曰開寳通禮藏於書府(長編云四年六月丙子初命修書六年乃成實錄本紀恐)
(誤)六年四月十八日(辛丒)翰林學士盧多遜又上新修開
寳通禮義纂百卷(長編云通禮二百卷亦四月辛丑與義纂同上)詔付禮院(是日)
(行通禮)其禮部先有鄉貢開元禮一科自今宜改稱鄉貢
通禮逐年攷試並以新本出題(天聖元年五月庚午改為正禮)太祖尤重典
禮建隆二年集三禮圖(熙寧廢通禮科元祐六年四月乙未復置)崇文目通禮二百
卷義纂一百卷通略開寳四年上謂國家㳂革制度
多以開元為據然今有所未備乃命撰通禮至是成六
月丙子上之
淳化内外官儀制(又見朝儀)
四年六月甲戌尚書省重定内外官參集儀制及比視
品秩以聞詔有旨頒行祥符定羣臣儀制(見朝儀)三年
十二月王欽若等上天書儀制五卷四年十月戊辰賜
學士李宗諤宴上曰翰林清華之地卿父子為之必周
知故事宗諤嘗著翰林雜記國朝新制翌日上之手詔
褒答
景德閤門儀制合班圖
景德元年二月壬午翰林學士梁顥知制誥李宗諤通
事舍人焦守節等言詔詳定閤門儀制令重加刊正以
類分門共成六卷(會要云咸平六年十一月於長春殿面奉聖旨閤門儀式若全依典故恐)
(難遵行且約見行儀式重加增損令各分類例共成六卷其有合增損詳定處並貼黃進呈)其春秋
大宴小宴賞花行幸宴會各按合班圖位次為四圖請
班下閤門遵守仍先勒三館寫儀制四本(一進内二送閤門充正副)
(一送御史臺)從之初上以閤門儀制多出於曹史之言殊無
規矩乃命顥等詳定至是來上祥符元年八月丁未中
書門下言合班儀門下中書侍郎相承在左右常侍之
下望升在常侍之上合班次六尚書從之四年六月庚
申詔右諫議陳彭年與龍圖閣待制張知白王曉四方
館使白文肇東上閤門使魏昭亮同詳定閤門儀制五
年六月丁未草具進呈賜食于起居院(實錄云上儀制詔付有司)閏
十月庚寅龍圖閣學士陳彭年等進新定閤門儀制十
卷客省事例六卷四方館儀制一卷帝曰修錄詳備甚
有倫理特詔奬諭賜器幣儀制各付有司遵行又以别
本留中(九年正月己巳詔宗正定宗室班圖)景祐三年正月二十一日
丙午四月館使夏元亨請修定閤門儀制(元亨言祥符後續降詔敕或有)
(重復請復編次)命翰林學士承旨章得象知制誥李淑同詳定
康定元年四月修成閤門儀制十二卷四方館條例
一卷客省條例七卷長編寳元二年二月庚寅詳定
閤門客省四方館儀制所上新編儀制十三卷治平元
年閏五月詔閤門一月一次進班簿志熙寧二年四
月二十三日命宋敏求編修閤門儀制取唐宣政殿制
裁定有司請製大黃麾以立仗帝重其事以為寧闕而
未備及政和上大慶文德紫宸受朝之儀而儀衛益盛
書目合班儀仁宗朝修定國史志宋綬内東門儀
制五卷李淑閤門儀制十二卷梁顥閤門儀制六卷
祥符御史臺儀制
書目六卷祥符中參政張知白等詳定
天聖禮閣新編
天聖五年十月辛未太常博士同知禮院王皥所撰禮
閣新編六十卷(或作五十卷書盡乾興)初天禧中同判太常禮院
陳寬請編次本院所承詔敕其後不能就皥因取國初
至乾興所下詔敕刪去重複(凡千八百三十道)類以五禮之目
成書上之賜五品服(志云大率吏文無著述之體而所載本末全具有司便於檢用)
熙寧十年七月二十七日丙子詔太常禮院續修禮閣新
編
天聖内東門儀制
九年六月庚辰翰林學士宋綬西上閤門使曹琮夏元
亨新編皇太后儀制五卷詔名内東門儀制五代史
鄭餘慶采唐士庶吉凶書疏之式雜以當時家人之
禮為書儀兩卷後唐明宗詔劉岳刪定與段顒田敏
增損其書而事出鄙俚轉失其本然猶時有禮之遺
制後世士庶吉凶皆取嶽書為法而十又失其三四五
服制度附于今自馬縞始中興書目曲臺奏議集上
下兩卷五代唐袐書監陳致雍撰徐鍇序五禮儀鏡六
卷致雍撰止有嘉軍凶三禮儀疑非全書儀二卷劉岳
撰
景祐太常新禮慶歷祀儀
景祐四年三月庚子同知太常禮院吳育言今禮
院所藏禮文故事未經刊修而類例不一請擇儒
臣與本院官約古今制度參定為一代之法從之
至慶歷四年正月辛卯提舉賈昌朝編修官孫祖
德李宥張方平吕公綽曾公亮王洙孫瑜余靖刁
約上之為太常新禮四十卷慶歷祀儀六十三卷
賜器帛(書目云凡一百二十篇止慶歷三年志云漏略短於采獲)寶元二年
六月丁卯天章待制賈昌朝直史館宋祁同修纂
禮書康定元年十月癸巳館閣校勘刁約歐陽修
同修禮書
嘉祐朝制要覽
書目十五卷凡四十門嘉祐中宋咸撰載朝廷制作有
司儀式中興書目有皇朝儀物志三卷記皇朝見
行禮儀及名物制度訖于神宗朝
治平太常因革禮元豐紹興續編因革
禮
嘉祐六年七月己丑命姚闢蘇洵同禮官編纂禮書初
判太常寺歐陽修言太常典禮所在而文字散失請命
官纂集庶以備討論而傳後世時朝廷重置局止命禮
院官是歲祕閣校理張洞奏請擇文學該贍者三兩人
置局命判寺一員總領知制誥張瓌又奏欲謹擇有學
術方正大臣與禮官精議是非釐正紬繹然後成書時
修為參政又命之提舉治平二年九月辛酉書成凡百
卷有序一篇目錄一卷以開寳通禮為之主而記其變
其無所㳂於通禮者謂之新禮通禮所有而建隆以來
不復舉者謂之廢禮凡立廟有議論謂之廟議餘即用
通禮條目修與判寺李柬之等上之詔賜名曰太常因
革禮(自建隆汔嘉祐)藏之祕閣(志云異於舊者十三四然繁簡失中缺亡不補)元豐
七年六月六日甲戌尚書禮部言歐陽修等修因革禮
始於建隆迄於嘉祐為百卷嘉祐以後闕而不錄熙寧
以來禮文制作足以垂法萬世宜下太常委博士接續
修纂以備討閱從之九月二十三日詔禮官續編訖于
元祐初紹聖三年禮部尚書林希言近年缺而不續
四月己巳詔復編政和三年二月中書舍人蒋獻請
續修之(見後)宣和三年四月二十六日臣僚請五年一
修從之紹興元年七月七日章傚上歐陽修編纂太
常因革禮一百卷詔付太常是年十一月八日辛丑
太常少卿趙子晝言政和宣和續編因革禮渡江皆散
失欲自渡江以後修纂成書目為紹興續編太常因革
禮詔可其後(明年)太常以總例及吉凶嘉新四禮凡八十
六篇二十七卷(或云三十卷)始於建炎至紹興二年編類粗
成未以進御九年太常丞梁仲敏言紹聖三年以後修
纂尚缺請委官編類詔本寺續修不克成書淳熙十
二年三月庚子始進中興禮書三百卷
熙寧閤門儀制(見上)
七年八月癸巳右諫議集賢學士宋敏求上編修閤門
儀制十冊
元豐郊廟奉祀禮文
元豐元年正月十二日(戊午)詔判太常寺樞密學士陳襄
同修注黃履集賢校理李清臣王存詳定郊廟奉祀禮
文太常簿楊全著作佐郎何洵直直講孫諤為檢討官
先是手詔講求郊廟禮文令奉常置局討論歷代沿革
以考得失故命襄等二年正月六日(丙子)命陸佃兼詳定
三年正月二十五日又命張璪詳定閏九月二十五日
中書請令檢討官楊全編類上進以備乙夜之覽副在
有司從之五年四月壬戌(十一日)成書三十卷目錄一卷
崇文院校書楊全編類以進紹興十九年十一月癸未
著作佐郎劉章請命官為紹興郊廟奉祀禮文以續元
豐之書上嘉納書目每篇先敘歷代沿革次以議奏
以見其施行與否四朝志天子銳意稽古禮文之事
招延羣英折衷同異元豐有詳定禮文所大觀有議禮
局政和有禮制局
元祐禮書
五年十一月一日壬戌給事中范祖禹言太祖時聶崇
義所撰三禮圖書於國子監講堂伏見太常博士陳祥
道專意禮學所進禮書一百五十卷比崇義圖尤為精
密請付太常與崇義圖參用詔兩制看詳以聞
政和五禮新儀御製冠禮
書目二百四十卷鄭居中等撰二百二十卷御製序一
卷御筆指揮九卷御製冠禮十卷合二百四十卷又目
錄六卷在外政和三年正月二十九日壬午頒行五
禮新儀先是大觀元年正月朔詔講求典禮十三日尚
書省置議禮局二年十一月十七日御製冠禮㳂革十
一卷付議禮局餘五禮令視此編次四年二月九日戊
寅修成大觀新編禮書吉禮二百三十一卷祭服制度
十六卷祭服圖一冊詔行之政和元年三月六日續編
成賓軍等四禮四百九十七卷詔頒行於是鄭居中等
奏編成政和五禮新儀并序例總二百二十卷目錄六
卷三年三月癸亥朔御製序曰循古之意而勿泥於古
適今之宜而勿牽於今議禮局請刻石太常寺七月己
亥詔比裒集三代鼎彛簠簋盤匜爵豆之類五百餘器
載於圖詔有司改造祭器置禮制局討論古今㳂革以
成一代之典六年閏正月太府丞王鼎言新儀藏在有
司民未通曉望依新樂頒行令州縣召禮生肄業使之
推行民間并以新儀從事二十五日從之范寅賓新
儀撮要十五卷紹熙二年八月黃灝請掇取冠昏喪
祭儀摹刻攽郡縣奏可元豐六年六月四日詔集議
大典禮令秘書省長貳與
政和續因革禮
四年葛勝仲為太常少卿自建隆至治平初所行典禮
嘗為書百篇勝仲續其書自治平迄政和四年部居條
目皆視歐陽修之舊總例凡五十三卷吉禮九十四卷
賓禮十三卷軍禮四卷嘉禮三十三卷凶禮七十七卷
廟議二十七卷合三百卷目錄三卷與前書併藏奉常
又編纂太常祠祀儀制格目每歲大祠凡九十有六中
祠凡二十有九小祠凡一十有四每祠為一卷歲再祀
或四時祀或月祀若祭名異而祀儀相類則合一卷凡
四十八卷標錄二卷續因革禮序曰政和三年二月
中書舍人蒋猷建言詔命撰次至二年終四年十月詔
編至四月終明年六月書成國史志開寳已後三輯
禮書推其要歸嘉祐尤悉然繁簡失中訛缺不備豈
有所拘而不得騁乎
紹興太常初定儀注
書目三卷紹興中太常所定明堂(元年九月十八日行禮十年再定儀)
(注)郊祀大禮(十三年十月十三日定儀十一月八日郊)大禮前朝獻景靈宫
(七年八月十七日定明堂朝獻之儀十三年十月四日定迎奉神御欵謁之儀十二日定郊祀朝獻之儀)朝
饗太廟(十三年十月十二日定郊祀朝饗之儀)四孟朝獻(十三年七月十八日己未定儀)
親饗太廟(十二年十二月十四日定儀)藉田(十六年正月五日定儀二十二日行禮)親
祠高禖(二年二月二十一日定宮中飲福受胙之儀十七年二月三日定親祠)上皇太后
冊寳(十年十一月十一日定儀十二月十二日壬午行禮)中宫受冊寳(十三年閏四月十三)
(日定儀十七日行禮)正旦大朝會儀注(十四年十二月二十三日定儀十五年正旦行之)
行宫門肆赦儀注(十三年十月十三日定)天申節紫宸殿上夀儀
注(十三年五月七日定)二事書目中不載紹興元年始作蒼璧黃琮
十年明堂始備大樂飲福用金爵十二年製常行
儀衛十三年始復朔日視朝之禮又行孟饗備五
輅及建金雞肆赦祠祭始用牲十四年復教坊建
宗學作渾天儀十五年初藉千畆及行大朝會禮
作新祭器十六年始備八寶鑄景鍾建御書院太
廟祏室及賜講畢御筵十七年始命太常行園陵御史
監視及賜新進士聞喜宴十八年始繪配享功臣像于
景靈宫庭之兩壁十九年始復蜡祭及諸陵薦新二十
七年始復太廟功臣七祀之祭及諸大祀盖自息兵後
將二十年而禮樂始備
紹興禮器射殿觀郊廟禮器
紹興四年四月六日禮官言明堂大禮自天地至從祀
諸神七百七十一位當用籩豆簠簋尊罍彛鼎之屬九
千二百五太廟用五百九十六舊用銅玉者權以陶木
代之(會要云十三年二月九日禮官討論郊廟祭器云云)五月二十五日甲戌太
常看詳胄監丞王普所言今祭器倣三禮圖非是請改
作(普上言十二事)普上言陶匏用於郊丘玉爵用於明堂又言
十二尊之數每祭特用其四一實醴齊一實明水以待
朝踐一實盎齊一實明水以待再獻餘以實五齊三酒
是為八尊設而不酌又言按儀禮圖爵如爵形負盞於
背不可以反坫簠簋如桶其上為龜不可以郤盖而播
餘盖出於意度而未嘗親見古器也自劉敞著先秦古
器記歐陽修著集古錄李公麟著古器圖吕大臨著攷
古圖親得三代之器政和新成禮器制度皆出於此度
江散失無存欲並從古器制度為定(時政和新成禮器獨存五件請用政)
(和新禮改造皆未克行)九年八月十五日詔禮官討論祭服禮器
十二年五月十九日有司請增修太廟祭器十三年二
月二十七日攽宣和博古圖俾禮官釐正改造大禮祭
器悉從古制十四年七月丁巳命有司改作祭器給事
中段拂戶部侍郎王鈇董其事三年乃成十五年十月
二十七日王晉錫言大禮饗廟禮器已對御府博古圖
畫樣製其尊罍等五百九十六件合討論製造詔拂等
討論十一月癸亥宰執奏新製祀享禮器事十二月十
七日上諭大臣將來禮器成宜以制度攽示州縣俾之
遵用庶革舛誤十六年三月二十六日禮官請如政和
六年郊廟禮器之數於天地宗廟每神位用籩豆各二
十有六簠簋各八八月庚戌宰臣奏禮器將畢上曰鍾
磬音律皆龢惟黃鍾大吕未應律宜詳加講究冬十月
郊廟新禮器成戊戌(二日)上觀于射殿宰執侍從臺諫宗
室禮官皆與觀撞景鍾奏新樂用皇祐故事也上曰祀
帝享廟禮典一新於是段拂已下皆遷秩十一月丙子
合祀天地于南郊備祭器設八寳如政和之儀由是禮
器復新乾道九年六月修飾太廟銅器二千一百七
十二紹興十六年三月辛卯用政和制賜秦檜家廟
祭器其後韋淵吳益楊存中吳璘虞允文皆賜淳熙
七年十月上問家廟制度且曰漢唐而下未有賜祭器
者令禮官討論八年十月止令有司精製爵勺各一賜
韓世忠家餘令禮官定禮式畫圖成冊賜之聽自造並
用竹木從崔端詩議也
紹興皇宋大典
六年五月辛卯(二十四日)成忠郎李沇以高祖國子博士
文易新編皇宋大典三卷來上詔送秘府沇遷秩其
書以皇朝所定班序圖次禮容儀式衮冕車輅旗章
冊命之制與夫民兵吏禄祠祭戶口之數凡四十門
釐為三卷
淳熙中興禮書嘉定續中興禮書
太常少卿余端禮請編類書久不上淳熙七年七月十
一日禮部郎范仲藝言太祖立經陳紀為萬世規首命
大臣約唐禮書著為通禮列聖相承有禮閣新編太常
新禮因革禮五禮分門各以類舉自時厥後繼纂續編
中興以來久缺不錄望命太常編次大臣兼領其事以
著一代彌文考百世損益詔趣成書八年三月七日太
常簿陳賈奏自紹興初載首行明堂至今五十餘年大
典禮制作總為目者百一十四分門第卷不知其幾太
常編類懼難辨集詔禮部長貳同刪修初紹興間太常
少卿趙子晝為續因革禮三十卷其後禮官踵為之書
成未得進御十二年三月二十七日權禮部侍郎史彌
大言太上再造講明典禮陛下紹統如内禪慶夀之類
亘古所無宜宣取以進略經乙覽付之有司俾常遵守
不必備儀衛施爵賞詔禮部太常寺繳進四月十七日
上之凡三百卷(或云三月庚子進常少王信序)書目云成於十一年賜名中興
禮書總六百八十門嘉泰二年八月十七日禮部尚書
費士寅等言禮寺以孝宗一朝典禮續纂中興禮書八
十卷詔令繳進嘉定十一年三月丙申禮部員外郎李
琪奏請令太常將慶元元年以後典禮編纂成書淳
熙書目儀注類六十家定著一千二百二十三卷始於
政和五禮新儀終於儀物志三卷續目八家九部
四十三卷祥符五年六月己未修國史院言所
修禮志舊日歷止存事端令禮院取索國初以來
禮文損益沿革制作之事及論議詳定文字尚慮
有遺致大典未備孫奭判禮院禮學精博望委檢
討從之
嘉定通禮
六年秘書少監李&KR0811;纂公侯守宰士庶為通禮三十卷
取開寳政和凡通行者分别五禮類為一編朱文公
曰祭器經政和改制盡取古器物之存於今者以為法
今郊廟所用則其制也而州縣專取聶氏三禮制度非
復古制司馬光書儀八卷朱熹纂次古今家祭禮
十有六篇許洞撰訓俗書一卷禮謂之文者尊卑異
位親疎異情長幼異序内外異宜往來異守動而相交
合而相紀莫不成文而中於義理序其品則曰人倫序
其義則曰禮文朝廷所以綱天下之風俗不可以一日
無之也禮之為國與天地並上天下澤春靁奮作
先王觀象爰制禮樂其本則人心固有其文則聖人
為之禮者敬之經敬者禮之情無敬無以行禮無禮
無以節敬禮之本出於民情聖人因而導之禮之
器出於民俗聖人因而節文之禮始於天而成於人
張曹争論於漢朝荀摯競爽於晉世天高地下萬
物散殊而禮制行矣天理之節文人事之儀則韓
宣子見周禮盡在魯知周所以王仲孫湫見魯秉周禮
知魯未可動為天下國家者不可一日廢禮如此莊公
有非禮之舉其臣諫以必書周王有非禮之宴戒其臣
以勿籍先王之時凡禮文之事無不載之簡冊也士會
不知殽蒸歸而講聚三代之典禮以修晉法孟僖子不
能相儀答郊勞歸乃講學能禮者必從之君子耻不知
禮如此朝廷有大疑不必聚諸儒之訟國家有盛容
不必蕝野外之儀禮上下之紀天地之經緯也其事
朝聘冠昏喪祭射饗其用郊廟朝廷閨門學校鄉黨田
役其物圭璧冠珮車輿贄幣俎豆弓矢其容齋莊恭肅
雍和剛毅忻懽慘戚其人君臣父子兄弟夫婦朋友長
幼其效嚴上下定尊卑決嫌疑别同異事天地寧鬼神
玉海卷六十九
