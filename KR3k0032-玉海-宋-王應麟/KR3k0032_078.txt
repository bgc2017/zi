卷七十七
玉海卷七十七
宋王應麟撰
禮儀
親蠶
周中春蠶北郊
禮内宰中春詔后帥外内命婦始蠶於北郊以為祭服
歲終稽其功事(注蠶於北郊婦人以純陰為尊郊必有公桑蠶室焉疏按月令三月后妃親東)
(鄉躬桑此云二月)佐后而受獻功者比其大小麤良大宰九
職嬪婦化治絲枲典絲掌絲入而辨其物内司服
王后六服鞠衣注鞠衣黃桑服也色如鞠塵象桑葉始
生月令三月薦鞠衣於先帝告桑事(先帝太昊之屬為蠶求福也)疏
謂季春將蠶后服之告先帝巾車翟車注后所乘以
出桑記月令季春鳴鳩拂其羽戴勝降於桑(蠶將生之候)
具曲植蘧筐后妃齋戒親東鄉躬桑禁婦女毋觀省婦
使以勸蠶事蠶事既登分繭稱絲效功以供郊廟之服
(注后妃親採桑示帥先天下也夏小正曰妾子始蠶執養宫事)孟夏蠶事畢后妃獻繭
乃收繭税以桑為均貴賤長幼如一以給郊廟之服(注内)
(命婦獻繭於后妃收繭税者收於外命婦)季夏命婦官染采祭統王后蠶
於北郊以共純服(亦冕服也)夫人蠶於北郊以共冕服(夫人不蠶)
(於西郊婦人禮少變也)祭義古者天子諸侯必有公桑蠶室(公桑猶公)
(田也)近川而為之築宫仞有三尺棘牆而外閉之及大昕
之朝君皮弁素積卜三宫夫人世婦之吉者使入蠶於
蠶室奉種浴於川桑於公桑風戾以食之歲既單矣(三月)
(之末四月之初)世婦卒蠶奉繭以示於君遂獻繭於夫人遂副
褘而受之用少牢以禮之及良日夫人繅三盆手遂布
於三宫夫人世婦之吉者使繅遂朱綠之玄黃之以為
黼黻文章服既成君服以祀先王先公敬之至也玉
藻唯世婦命於奠繭注世婦以下蠶事畢獻繭乃命之
疏謂世婦及命婦入助蠶畢獻繭也魯語王后親織
玄紞公侯夫人加以紘綖社而賦事烝而獻功孟子
禮曰諸侯耕助以共粢盛夫人蠶繅以為衣服公羊
注后夫人親西郊采桑以共祭服禮内宰疏馬質注
天文辰為馬引蠶書日蠶為龍精月值大火則浴其種
是蠶與馬同氣故此亦仲春始蠶亦謂浴種詩蠶月
條桑書禹貢兖州貢絲穆天子傳甲寅天子作居
范宫以觀桑者乃飲於桑中命桑虞出桑者禁暴民
漢祠先蠶漢織室蠶繭館蠶官
後禮儀志永平二年三月皇后帥公卿諸侯夫人蠶祠
先蠶禮以少牢注丁孚漢儀曰皇后出乘鸞輅青羽盖
駕駟馬龍旂九斿大將軍妻參乘太僕妻御前鸞旗車
皮軒闟戟雒陽令奉引亦千乘萬騎車府令設鹵簿公
卿五營校尉司隷校尉河南尹妻皆乘其官車帶夫本
官綬從其官屬導從皇后置虎賁羽林騎戎頭黃門鼓
吹五帝車女騎夾轂執法御史在前後亦有金鉦黃鉞
五將導桑於蠶宫手三盆於繭館畢還宫月令曰禁婦
女無觀按谷永對四月壬子皇后蠶桑之日也則漢桑
亦用四月漢舊儀曰春桑生皇后親桑於苑中蠶室養
蠶千簿以上祠以中牢羊豕令蠶神曰苑窳婦人寓氏
公主凡二神羣臣妾從桑還獻於繭觀皆賜從桑者樂
皇后自行凡蠶絲絮織室以作祭服祭服者冕服也天
地宗廟羣臣五時之服其皇帝得以作縷縫衣得以作
巾絮而已置蠶官令丞諸天下官皆詣蠶室亦婦人從
事故舊有東西織室作法晉后祠先蠶先蠶壇云云(見晉)
(志)輿服志漢制皇后蠶服青上縹下貴人助蠶服純
縹皇后以蠶衣為朝服宋志漢東郊非古也魏北郊
依周禮也晉西郊與藉田對其方也董巴輿服志曰
漢皇后桑於東郊苑中傅毅洛都賦桑宫繭館區制
有矩后率九嬪躬敕工女
漢親蠶
紀文帝十三年春二月甲寅詔曰朕親率天下農耕以
供粢盛皇后親蠶以奉祭服其具禮儀景帝後二年
四月詔后親桑以奉祭服為天下先王莽傳請元后
春幸繭館率皇后列侯夫人桑師古曰漢宫闕䟽上林
苑有繭館蓋蠶繭之所也後紀明德皇后置織室蠶
於濯龍中(前書有東織西織屬少府)
魏蠶北郊
宋志魏黃初七年正月命中宫蠶於北郊韋誕親蠶
頌曰嘉柔桑之肇敷思郊廟之至敬命皇后以親蠶俾
躬桑於外坰爾乃皇英參乘塗山奉輿摠姜任於後陳
載樊衛於貳車千乘隠其雷動萬騎粲以星敷登崇壇
以正位覿休氣於朝陽步雕輦而下降手柔條於公桑
嬪妾肅以莅事各奉職而承箱供副褘之六服昭孝敬
於烝嘗(初學記)隋禮志吳韋昭製西蠶頌則孫氏亦有
其禮
晉親蠶先蠶禮先蠶儀注
紀武帝太康九年三月丁丑皇后親蠶於西郊賜帛各
差志周禮王后率内外命婦享先蠶於北郊漢儀皇
后親桑東郊武帝太康六年散騎常侍華嶠奏先王之
制天子親耕后夫人躬蠶今蠶禮尚缺宜依古式備斯
盛典(華嶠傳奏修蠶宫之禮)詔曰今藉田有制而蠶禮未修今天
下無事宜修禮以示四海其詳依古典明年施行於是
蠶於西郊蓋與藉田對其方也乃使侍中成粲草定其
儀先蠶壇高一丈方二丈為四出陛陛廣五尺在皇后
採桑壇東南取列侯妻六人為蠶母蠶將生告擇吉日
后著十二筓步搖衣青衣乘油畫雲母安車駕六騩馬
公主三夫人九嬪世婦内外命婦皆步搖衣青從蠶先
桑二日蠶官生蠶著薄上桑日皇后未到太祝令質明
以一太牢告祠皇后至西郊升壇東南躬桑採三條諸
妃公主五條縣鄉君以下九條以授蠶母事訖皇后還
便坐設享宴賜絹各有差晉元康議曰皇后採桑壇
在蠶宫西南晉閔鴻有親蠶賦左芬文亦既青陽
鳴鳩告時躬執桑曲率導媵姬修成蠶蔟分繭理絲女
工是察祭服是治祗奉宗廟永言孝思
晉先蠶儀注
後魏禮志阮諶禮圖載秦漢以來輿服云乘輅后法駕
乘之以親桑晉先蠶儀注皇后乘雲母安車駕六騩阮
氏圖桑車亦飾以雲母宋志晉氏先蠶多採魏法(宋禮)
(志引晉先蠶儀注)通典載晉先蠶注初學記引梁先蠶儀注
宋蠶宫
南史宋大明三年十一月甲子立蠶宫於西郊(四年又修此禮)
(傚晉氏之禮立蠶觀)宋書大明四年皇后率六宫躬桑於西郊
皇太后觀禮詔曰卜祥大昕測辰拂羽爰詔六宫親蠶
川室皇太后降鑾從御佇蹕觀禮綠蘧既具玄紞方修
儀發椒闈化動中縣北齊為蠶坊蠶宫隋志周禮
王后蠶於北郊漢法於東郊魏遵周禮於北郊晉太
康六年於西郊依漢故事宋大明四年始於臺城西
白石里為西蠶設兆域置大殿七間又立蠶觀後
周制后乘翠輅至蠶所奠先蠶西陵氏神(自齊周及隋多依晉)
(儀損益)
唐親蠶
紀貞觀元年三月癸巳皇后親蠶(會要貞觀元年三月十日文德后率内外)
(命婦有事於先蠶)顯慶元年三月辛巳皇后親蠶總章二年三
月癸巳皇后親蠶上元元年三月己巳皇后親蠶二年
三月丁巳天后親蠶祀先蠶於邙山之陽開元元年三
月辛巳(十人日舊紀云辛卯)皇后親蠶乾元二年三月己巳皇后
親蠶志皇后季春吉已享先蠶遂以親桑(隋上已祭先蠶)散
齊三日於後殿致齋一日於正寢一日於正殿致齋之
日尚服率司仗布侍衛司賓引内命婦陪位六尚以下
各服其服詣後殿奉迎皇后服鈿釵禮衣結珮乘輿出
自西房華蓋警蹕降就齋室散齋散齋之日内侍率内
命婦之吉者使蠶於蠶室前享二日大樂令設宫縣之
樂於壇南内壝之内女工各位於縣後右校為採桑壇
於壇南二十步所方三丈高五尺四出陛尚舍量施帷
障於外壝之外設御位於壇之東南西向又設御採桑
位於壇上東向享日司設升設先蠶氏神座於壇上其
日六尚以下詣室奉迎尚服負寳内僕進厭翟車皇后
服鞠衣乘輿以出華蓋侍衛警蹕皇后升車尚功奉鉤
司製進筐載之内命婦及六尚等乘車從駕次大次門
外降車停大次半刻頃出次入自東門至版位樂三成
受幣跪奠於神座已奠乃奉毛血跪奠於神座前皇后
復位復升自壇酌醴齊進先蠶氏神座前奠爵尚儀讀
祝文皇后再拜飲福受胙復位尚宫曰禮畢引詣採桑
壇尚功奉金鈎採桑三條止内外命婦以次採至蠶室
尚功以桑按蠶母蠶母切之以授婕妤食蠶洒一薄止
車駕還宫之明日内外命婦設會於正殿如元會之儀
命曰勞酒張后傳親蠶苑中羣命婦相禮儀物甚盛
百官志掖庭局公桑養蠶會其課業會要永徽三
年三月七日(甲子)制以先蠶為中祠后不祭則皇帝遣有
司享之如先農祭先蠶樂章二奏永和之舞顯慶三
年洗馬郭瑜撰先天二年三月二十八日(辛卯)皇后親
祠先蠶自嗣聖以來禮廢至是重行開元十五年五
月上命宫中育蠶丁酉夏至賜貴近絲人一綟玄宗
以六宫親蠶絲賜近臣崔沔獻御絲賦(見顔魯公集徐彥伯南郊賦)
(率先金薄之錢謹覆瑶箱之燕)通典北齊先蠶壇高五尺方
二丈四陛陛各五尺皇后蠶壇高四尺方二丈四
出陛廣八尺隋置壇於宫北三里高四尺唐在長
安宫北苑中高四尺周迴三十步
至道養蠶經
元年馮翊民李元真獻養蠶經一卷五月十九日甲子
上觀之以不忘本業畱書禁中賜錢萬崇文目淮南
王蠶經三卷孫氏蠶書二卷
景德祀先蠶壇政和親蠶無斁殿宣和
親蠶
景德三年二月(一本二十一日)丙申資政殿大學士王欽若言
古者皇后親率嬪御以祀先蠶是以開寳通禮郊祀錄
並有親蠶祝辭屬之命婦不若歸於有司乃詔自今依
先農例遣官攝事三月二十八日太常禮院言按周禮
蠶於北郊以純陰也漢蠶於東郊以春桑生也晉蠶於
西郊與藉田對其方也伏請約附古事築壇於東郊從
桑生之義其壇酌中用北齊之制設一壝二十五步如
淳化四年中祠禮例每季春吉日有司攝事從之遣官
擇地以聞乃飾舊九宫壇為之一本云享先蠶者自
唐乾元三年祠於苑中是後曠絶開寳通禮季春吉已
享於公桑有司攝事景德三年二月二十一日資政殿
大學士王欽若言切以九年之儲以榖帛為本萬民之
業以農桑為先故千畆之祀王者所以勸耕民吉已之
祠王后所以率蠶婦稽往古之制皆合親行從後世之
宜亦當攝祭伏見開寳通禮郊祀錄並有親蠶祝祠蓋
由中宫未嘗親祭是以禮司缺而不舉義纂云后親饗
貴妃亞獻昭儀終獻攝事則尚宫初獻尚儀亞獻尚食
終獻臣謂屬之命婦不若歸於有司按周禮大宗伯后
不祭則攝而薦徹王后之事而宗伯得攝之農桑衣食
萬人不宜獨缺先蠶之祭皇帝遣有司享之如先農可
也詔禮官詳考攝祭故事以聞乃請於東郊擇地築壇
取漢制以春桑生之義壇高五尺方二丈四出陛陛廣
五尺一壝祀禮如中祠遣太常光祿卿奉祀祝辭以先
農為準奏可元豐四年十月詳定禮文所言唐月令注
以先蠶為天駟按先蠶之義與先農先牧先炊一也聞
元禮享先蠶為瘞埳於壇之壬地義羅曰無燔柴之儀
王涇郊祀錄載祝文曰惟神肇興蠶織則是始蠶之人
明矣今壇在東郊熙寧祀儀又有燎壇則沿襲唐月令
以為天駟誤矣周禮后蠶北郊以純陰為尊請為壇北
郊以享始蠶之人不設燎壇瘞埋以祭從之大觀四年
四月二十八日議禮局言開元禮享先蠶幣以黑請從
黑以合至陰之義政和元年四月二十一日於壇側度
地築公桑蠶室其親蠶殿名曰無斁宣和元年三月二
十八日皇后親蠶於延福宫(於宫築採桑壇&KR1472;館織室服用鞠衣)六年閏
三月三日親蠶太宗遊金明池召田婦數十人於
殿上賜席使坐問以民間疾苦田婦愚戇無所隠
避賜帛遣之太宗興於側微民事固無不知恐
富貴而㤀之也每臨朝無一日不言及稼穡真
宗乳母秦國夫劉氏本農家也喜言事真宗自幼
聞之故為開封尹以善政著聞及踐大位咸平景
德之治為有宋隆平之極景德農田勅至今稱為
精當司馬光奏哲宗乞省覽農田封事
紹興宫中蠶
紹興二年四月二十四日上謂輔臣曰宫中亦自
育蠶欲知女工艱難俾每事質儉五年三月甲午
上曰朕令宫中養蠶庶知稼穡艱難七年五月十
一日常博黃積厚請季春吉已日享先蠶從之十
五年閠十一月十八日太常丞王湛請於禁中行
親蠶之禮不果行祖宗時於延春閣兩壁畫農
家蠶織甚詳元符間因改山水六年六月丁酉
諭宰臣曰宫中親種一方稻女執懿筐爰求柔
桑㒩㒩其狀屢化如神占之五帝繅三盆
修六服海人冰蠶園客絲緒神蠶之木帝女
之林鳴鳩醉椹之朝戴鵀降桑之日鴛帷就
列鷩服斯臨翠蓋參差翟扇容裔荀卿楊泉有蠶
賦
觀稼(務農)
禹式耦耕
大戴禮曾子制言篇昔者禹見耕者五耦而式過十室
之邑則下為秉德之士存焉(亦見荀子大略篇及通鑑外紀)書禹暨
稷播奏庶艱食堯命羲仲平秩東作舜咨牧曰食哉
惟時論語禹稷躬稼而有天下
周成王觀農事
成王親與后世子出觀農事其詩曰曾孫來止田畯至
喜又率田畯之吏使民耕作噫嘻之詩曰率時農夫播
厥百榖詩小雅甫田曾孫來止以其婦子饁彼南畆
田畯至喜箋云曾孫謂成王也田畯司嗇今之嗇夫也
成王來止謂出觀農事也親與后世子行使知稼穡之
艱難也為農人之在南畆者設饋以勸之大田曾孫
來止云云箋云成王出觀農事饋食耕者以勸之正義
成王出觀農事因即祭祀故云成王之來則又禋祀四
方之神祈報焉毛以為成王親循畎畆以觀稼穡也
書周公作無逸知稼穡之艱難(注成王即政恐其逸豫故以所戒名篇)
曾孫之稼如茨如梁曾孫之庾如坻如京(甫田)既方既皂
既堅既好(大田)實穎實栗是穫是畆(生民)明昭上帝迄用康
年庤乃錢鏄奄觀銍艾(臣工)亦服爾耕十千維耦(噫嘻)載芟
載柞其耕澤澤千耦其耘徂隰徂畛播厥百榖實函斯
活載穫濟濟有實其積(載芟)畟畟良耜俶載南畆穫之挃
挃積之栗栗(良耜)饁彼南畆田畯至喜上所以勞之也
駿發爾私終三十里言上所以勸之也治生於敬畏
為國者每念稼穡之勞后妃不忘織絍之事則心之不
存者寡矣周公告成王見於詩有若七月皆言農桑之
候也見於書有若無逸欲其知稼穡之艱難知小人之
依也
漢文帝勸農詔
文紀二年九月詔親率羣臣農以勸之賜田租半十二
年三月詔曰朕親率天下農十年於今吾詔書數下
歲勸民種樹其賜租税半十三年六月詔曰農有租
税之賦勸農之道未備其除租税後元年三月詔議
民食力田置常員親耕具禮儀其後師丹言孝文
務勸農桑帥以節儉景帝元年正月詔徙民寬大
地五月令田半租後二年四月詔親耕以奉粢盛三
年正月令郡國勸農桑(禁採黃金珠玉)武帝末年悔征伐
詔曰方今之務在於力農元鼎六年詔令吏民勉
農盡地利宣帝本始四年正月詔農者興德之
本
漢劭農
文紀陽朔四年春正月詔曰洪範八政以食為首先帝
劭農薄其租税寵其強力令與孝弟同科間者民彌惰
怠鄉本者少趨末者衆將何以矯之方東作時其令二
千石勉勸農桑出入阡陌致勞來之(阡陌田間道也南北曰阡東西曰陌)
(蓋秦時商鞅所開)武紀建昭五年三月詔方春農桑興是月
勞農勸民無使後時武紀元狩三年秋遣謁者勸有
水災郡種宿麥(董仲舒說武帝詔司農使關中民益種宿麥)後紀安帝永
初三年七月庚子詔長吏案行在所皆令種宿麥務盡
地力後循吏傳王景建初八年遷廬江太守教用犂
耕又訓令蠶織為作法制皆著於鄉亭茨充為桂陽
教民種殖桑柘麻紵之屬勸令養蠶織屨馬融廣成
頌宜幸廣成觀宿麥收藏
漢章帝觀收穫
紀建初七年秋九月甲戌幸偃師東涉卷津至河内詔
曰車駕行秋稼觀收穫因涉郡界皆精騎輕行無他輜
重不得輙修橋道遠離城郭遣吏逢迎刺探起居出入
前後以為煩擾動務省約但不能脱粟瓢飲耳崔駰
西廵頌曰惟秋榖既登上將省斂平秩西成循於西郊
昔既春遊今乃秋豫東京賦度秋豫以收成觀豐年
之多稌嘉田畯之匪懈行致賚於九扈東平王蒼傳
永平四年春上書曰惟陛下因行田野循視稼穡弭節
而旋至秋冬乃振威靈整法駕備周衛設羽旄南
史齊文惠太子幸東田觀穫稻范雲曰願知稼穡之
艱難無徇一朝之宴逸文選顔延年應詔觀北湖田
收詩帝暉膺順動清蹕廵廣㕓樓觀眺豐穎金駕暎松
山
唐種麥苑中
太子瑛傳帝種麥苑中(開元二十二年夏五月)太子諸王侍祭(一本)
(曰率太子以下躬自收穫)帝曰是將薦宗廟故親之亦欲若等知稼
穡之艱難因分賜侍臣曰春秋書無麥禾古所甚重比
詔使者閱田畆不以實故朕自蒔以觀其成功開元
十九年親耕於興慶宫龍池劉禹錫集大和戊申大
有年詔百官觀稼詩有玉燭順成之句白居易亦有
詩
建隆勸農詔
建隆三年正月甲戌詔曰生民在勤所寳惟榖先王明
訓也陽和在辰播種資始宜行勸誘廣務耕耘乾德
二年正月辛巳詔曰農為政本食乃民天今土膏
將起宜課東作之勤使地無遺利歲有餘糧四年
閠八月乙亥詔曰百姓能廣植桑棗開荒田者只
納舊租令佐能勸課種植加一階興國七年閠
十二月庚戌詔諸道州府推擇一人練土地之宜
明種植之法補為農師令相視田畆沃瘠五榖所
宜至道元年六月丁酉詔民耕曠土官吏勸課書
印紙十一月辛丑詔漕臣申飭慶歷以賈昌朝
領農田藝祖由建隆至乾德再以尺一之詔勉農
功太宗既耕帝耤命州縣立農師教種藝章
聖分道置使賜農田勅令又蠲農器之税仁廟
明道再耤弁冕舉趾進至十有二跬三公已下盡壟
乃止神宗肇開千畝於國之南周世宗顯德
三年㽜心農穡思廣勸課之道命國工刻木為耕
夫織婦蠶女之狀於禁中召近臣觀之學士承旨
陶榖為贊以美其事其序曰耕於歴山重華之德也
蠶於岐陽太姒之美也我后在宥之四載以為化民成
俗者莫如身率乃命有司刻木為耦人耕耘之象又為
織婦蠶女之類置於紫庭亦几杖盤盂座右之義也志
在足食豈同流馬之運人皆有褐且殊昆明之石同穎
八蠶可翹足而望豈比獲玉鈎於山陽空有採桑之號
陳金根於鈎盾但為弄田之戲哉贊曰寒耕暑織上感
皇情帝梧景轉遲遲欲行宫簾風度札札有聲疲俗是
念侈心不萌
乾德北郊觀稼
乾德二年七月二十三日乙未幸北郊觀稼
開寳玉津園觀刈麥刈禾觀稻觀稼
開寳六年五月癸亥幸玉津園觀民刈麥八月丁亥幸
觀民刈禾(紀云觀稼)八年四月戊辰幸觀稻九年五月庚辰
幸觀稼
太平興國幸景風門觀刈麥
太平興國三年四月二十六日庚辰駕幸景風門駐輦
觀刈麥宰臣親王節度使及吳越王劉鋹李煜皆從移
幸玉津園召從官射上中的者五張樂飲羣臣酒
太平興國南薰門觀稼
太平興國九年五月二日辛亥車駕出南薰門觀稼召
從臣列坐田中令民刈麥咸賜以錢帛
雍熙城南觀麥
雍熙二年五月二十日甲子上幸城南觀麥賜田夫布
帛有差上嘗謂近臣曰耕耘之夫最可矜閔
淳化南莊觀稼
淳化五年二月丙午(二十四日)駕幸南御莊觀稼因幸玉津
園習射張樂賜從官飲後周顯德元年七月庚辰出
薰風門幸南御莊觀稼淳化四年五月己亥内出麥
穗榖苖以示近臣皆長尺餘上以膏澤應期禾稼滋茂
喜形於色六月壬戌出十種秋稼苖穗示近臣皆長尺
餘至二尺
咸平玉津園觀刈麥觀稼詩(見御詩)
咸平三年五月丁丑朔幸玉津園觀刈麥賜軍士衣服
緡錢召從官射於西園之北亭上九中的又宴於别殿
四年五月壬午幸觀刈麥賜役卒衣服五年四月
十七日壬辰幸景德二年五月戊申三年五月四日
乙巳祥符二年五月庚申幸六年四月二十五日丙
戌作觀稼詩賜近臣天禧元年五月己亥(二日)二年閏
四月庚戌幸三年四月二十三日庚戌幸作觀稼五言
詩羣臣和四年五月丁巳(七日)並幸觀麥御製詩賜近臣
會要祥符元年五月庚申朔幸玉津園南新亭觀刈
麥先是止設帳殿於園南至是建亭以備遊幸四年五
月丁丑幸城南觀刈麥種稻慶歷四年五月壬申幸
玉津園觀種稻
咸平含芳園觀稼
咸平四年八月壬子幸含芳園觀稼(紀云觀稼北郊宴射含芳園)
景德西郊觀麥
景德三年五月乙巳幸西郊觀刈麥祥符三年四月
辛未五年五月癸未幸城南觀刈麥遂幸玉津園宴射
作七言詩賜近臣和九年五月乙巳幸城南觀刈麥作
七言詩從臣皆和
祥符金華殿觀麥種麥歌
真宗垂意農政嘗於金華殿種麥玉宸殿蒔稻閑暇觀
臨語左右曰見刈穫勞力愈知農耕可念食為民天可
不重邪祥符五年五月戊子遣中使以苑中金華殿所
種麥示輔臣上復作歌以賜六月辛丑上以諸王所和
觀麥歌示輔臣因曰諸王好學朕嘗誨以屬辭用事嘗
詢僚佐則免疑誤(見實錄)真宗遇風雨稍甚密遣人擷桑
枝禾穗觀之或無傷則喜形於色又於内殿植稻麥暇
日臨觀刈穫欲知田畆之勞
祥符蠶麥順成詩
七年五月庚戌(見御詩)
祥符瑞聖園觀稼觀稼詩
祥符六年八月辛未(十二日)瑞聖園觀稼(在景陽門外即含芳園也)宴
從臣作郊外觀稼七言詩近臣皆和八年七月十九日
丙子再幸作觀稼五言詩天禧三年八月六日庚寅又
幸帝作觀稼七言詩近臣皆和(凡三幸)
祥符玉宸殿占城稻玉宸殿瑞榖圖(見御詩)
祥符六年九月丁酉内出玉宸殿所種占城稻示輔臣
曰比中國稻長而無芒粒老上曰此稻耐旱不擇地頗
省民力可喻諸道廣種植之先是祥符五年五月辛未
(一本二月)遣使福建州取占城稻三萬斛分給江淮西浙三
路轉運仍擇民田之高仰者分給蒔之仍出種法揭榜
示民是稻即旱稻也上以三路微旱則稻不登五年閏
十月丙子出玉宸殿新稻賜輔臣上曰禁中種稻暇日
臨觀刈穫見其勞力愈知耕農可念也並以聖製七言
詩示之(又云五年十月出玉宸殿新撰占城稻頌示輔臣)六年九月丁酉出苑
中占城稻示百官天禧二年十月十一日庚子召近臣
於玉宸殿觀刈小香占城稻賜宴安福殿上作七言詩
從臣和三年四月壬寅御製玉宸殿觀瑞麥七言詩賜
近臣十月壬辰召宗室近臣觀西天綠豆小香占城稻
上作七言詩三首賜之屬和四年七月辛酉詔近臣觀
内苑嘉榖宴玉宸殿十月二十九日丙午詔皇太子宗
室近臣於玉宸殿翠芳亭觀稻賜宴仍以稻分賜之
天禧玉宸殿觀麥詩
見御詩
天聖南莊觀刈麥(御莊)
天聖三年五月癸巳(十二日)幸南觀莊觀刈麥遂幸玉津
園燕羣臣聞民舍機杼聲賜織婦茶綵五年五月乙巳
九年五月丁巳幸南御莊觀刈麥射玉津園宴羣從臣
(凡三臨幸)
天聖瑞聖園觀刈榖觀稼亭燕從臣
天聖三年八月丙寅(十七日)幸瑞聖園觀稼亭觀刈榖(一作)
(粟)遂宴從臣六年八月癸未(一云八月丁丑)八年八月壬辰(十一)
(日)景祐三年八月壬戌寳元二年八月丁亥康定二年
(即慶歷元年)八月丁丑朔慶歷二年八月己亥(二十八日)五年八
月四日丁巳皇祐元年八月乙亥(十五日)凡九臨幸觀稼
天聖二年九月辛卯幸太一宫還幸奉先資福院上駐
輦觀耕者遣中使慰勞賜以茶綵九年九月癸亥同
天聖元真殿觀瑞榖蘂珠殿觀稼樂
八年八月六日丁亥元真殿觀瑞榖(天章閣觀三聖御書)賜宴蘂
珠殿宰臣以下賦詩教坊作觀稼樂酒九行罷
景祐觀稼殿觀稻麥
景祐二年五月癸巳後苑新作觀稼殿成(會要云親稼殿)六月
辛未幸後苑(一本十月八日召近臣後苑觀稼殿賞稻賜酒三行遂宴射太清樓)觀穫稻
及賞瑞竹遂宴太清樓(又是年十月戊午三年十月戊申幸後苑)寳元二年
九月丙辰召輔臣後苑翠亭觀稻慶歷六年九月乙未
召輔臣兩制後苑觀稻宴太清樓命賦詩皇祐元年八
月癸亥後苑觀粟至和元年七月戊子三年八月二日
嘉祐三年八月壬子又觀五年四月乙未觀刈麥九月
壬子觀穫稻熙寧二年八月二十八日御觀稼殿召
輔臣觀粟(自後凡六臨幸)三年五月初六日御觀稼殿召輔臣
觀麥(自後凡四臨觀)四年十月九日後苑觀稻(自後凡四臨觀)地理
志景祐二年建殿於後苑以觀種稻曰親稼
慶歷玉津園觀種稻
四年四月壬申幸國子監武成廟遂幸玉津園觀種稻
皇祐寳歧殿觀麥
皇祐元年五月丙午(十五日)召近臣幸後苑寳歧殿觀刈
麥謂輔臣曰朕新創此殿不欲植花卉為遊觀之所民
以粒食為先而歲種麥於此庶知穡事之不易也至
和元年五月乙丑嘉祐四年五月甲午朔觀後苑有
寳歧殿仁宗遵故事觀稼於郊歲一再出又躬耕藉
田以勸天下皇祐中作寳歧殿於苑中每歲召輔臣觀
刈榖麥罕復出郊矣紹興二年四月二十四日上曰
朕聞祖宗時禁中有打麥殿今於後圃令人引水灌畦
種之亦欲知稼穡之艱月令季春為麥祈實孟夏嘗
麥先薦寢廟仲夏祈榖實
元豐觀麥視禾儀注
元豐元年五月七日召輔臣後苑觀麥(自後凡四臨觀)二年八
月六日觀榖(自後凡再觀)十月二日後苑觀稻(六年十月二日又觀)三
年十月庚辰藉田令辛公祐請於玉津園之南因舊鏺
麥殿規地十一頃有奇為田引惠民河水灌之又請增
修鏺麥殿以備行幸四年八月八日時九榖皆稔藉田
司詳定官制所請講觀麥視禾儀注七年五月己亥
朔召輔臣觀麥於後苑
元祐後苑觀稼紹聖思文殿
元祐二年十月一日三年八月丁亥七年九月八日召
輔臣觀榖稻於後苑紹聖元年閏四月二十七日觀
麥於後苑二年五月四日三年五月九日又觀四年四
月二十一日禮官請觀麥禮畢移幸稻池綵殿以觀蓺
稻二十六日上車駕幸藉田鏺麥儀注五月九日將作
監言增修鏺麥殿成詔名文思紹興十六年正月五日
有司上親耕儀注前期設御座於思文殿皇帝乘輦至
殿宋祁皇帝幸玉津園省斂頌六氣時乘統以乾元
一游為助表乎夏諺王者法順動以省民教闢囿
游而寓稼政南直斗城外敞琨苑厲儲胥長揚之
禁均郊野近蜀之富先時斥宫壖之地以收課穀
領勾盾之職因為弄田每丘麥既登原師至喜則
必按徐鑾之節歛穰之勤因見三老力田差賜百
戶束帛供帳留飲極歡而罷勤民之䘏累聖為常
月惟蕤賓日次東井竊扈謹九農之政貽麰告萬
箱之收天子樂由庚之得宜間大昕之夙退前除
隠椎之道右清連籞之落官以辨物儲不改供於
是洞應門引袐駕短簫鐃歌沸渭而夾引師兵弩
箙隠轔而軍裝風清九九之塵雲彗央央之旆天
旋辰正以降於行在周原砥平漢鍤雲荷甸師清
野以獻狀畯夫滌場以作勞倬彼大田是觀銍艾
饁於南畝遂成茨京揉耒以識帝農之来棲糧而
歌東戶之泰曩也昏作今焉稇載美恩下屬偕雲
而族勰氣相因助風之薰散遺秉為寡婦之利豐四
鬴為上歲之食皇矜兑悦帝暉日潤詔環星之法
從合需天之宴慈外饔獻彘嘗之膳太師侑日舉
之奏時令先薦寢廟春秋惟重麥禾上以薦馨嘉
下以勸耘耔一出而兼二美非聖人其能哉頌曰
君之來兮吾民休徯如雲兮驂玉虬君之樂兮我
田良積如坻兮豐太倉彼都之人兮宴以喜官扈
民兮無落事自今以始兮日益寧禹躬稼兮莫我京
夏竦廣農頌景德三年春正月庚戌詔頌農田勅於天
下二月癸未詔郡國領勸農事崇化源而廣農業也先
王之建國也土欲廣而不欲隙民欲衆而不欲墮地不
闢非吾土也人不農非吾民也乃為閭里室家以蕃其
生為畎澮封畛以理其田為耒耜錢鎛以庀其器為歷
象氣候以授其時立經制以御之設官司以教之均工
商衡虞之税正車馬甲兵之賦於是乎仁義禮樂有所
加賞罰號令有所用三季已還五代而上有天下者或
不知天下以地為基以農為本以食為源以教為器當
其撥平禍亂經始四國則衽金革簡車馬計懷柔議聚
歛賞勲舊治城邑暨邊陲既寧㝢縣既平功業既成府
庫既盈則思悉華夏以自奉驅億兆以從欲有患邊幅
未闊威武未震則峙芻粟事夷狄有患歲月易逝容髮
易朽則招方士求神仙有患登覽未遠行樂未極則增
臺榭麗宫室有患嬪娛未廣歌舞未工則娛聲色選伎
藝有患校獵未快馳騁未捷則廣苑囿具畢弋有患廵
幸未徧游賞未普則修馳道飛清蹕其間自非負天啓
神授之資有聖文靈武之德者則不能訓稼穡務儲衍
致天下太康家給人足者哉頌曰皇哉惟聖躬提天柄
廣我農事肇修稼政乃置官名乃頒號令民曰勤止服
田力穡晝爾于耕宵爾無斁千耦偕飛百榖咸殖既藝
淳鹵越經封洫官曰涖止糾力勸能庤我錢鎛疏我溝
塍沃野萬里縱橫其畆擁耒成林洒流降雨陽春如膏原
隰如鱗我稼既華六合生雲稻梁黍稷萬井龍文同我
婦子或耨或耘八月其穫乃登爾稼滯穗棲原餘糧厭
野盈溢京庾流衍方夏
玉海卷七十七
