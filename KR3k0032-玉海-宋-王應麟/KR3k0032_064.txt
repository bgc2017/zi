卷六十三
玉海卷六十三
宋王應麟撰
藝文
蓺術
漢志曰數術者明堂羲和史卜之職方技者生生之
具王官之一守也
周三兆三夢龜八命四兆(占書)六龜
十龜九簭八簭六夢
春官太卜(下大夫二人)掌三兆之灋一曰玉兆(杜子春云顓頊之兆)二
曰瓦兆(帝堯之兆)三曰原兆(有周之兆)經兆之體皆百有二十其
頌皆千有二百(兆者灼龜發於火其形可占者有象似玉瓦原之舋鏬上古以來作其法原原)
田頌謂繇也疏近師皆以為夏殷周(易氏曰玉陽也卜得陽數之竒其象在上在左曰玉兆瓦隂也卜得)
(隂數之耦其象在下在右曰瓦兆原再也竒耦錯列再以其變推之曰原兆)三易之灋(見易類)
三夢之灋一曰致夢(言夢之所至夏后氏作)二曰觭夢(讀如掎言夢之所得)
(殷人作)三曰咸陟(言夢之皆得周人作)其經運十其别九十(每煇九變此術)
(今亡)以邦事作龜之八命一曰征(司農云征伐人康成云行巡守)二曰象
災變雲物(有所造立易曰制器尚象)三曰與(子人物所與共事)四曰謀(謀議也)五
曰果事成與不(以勇決為之若楚司馬子魚卜戰令龜)六曰至(謂至與不也)七曰雨
(謂雨不也)八曰瘳謂疾瘳不也(國之大事待蓍龜而決者有八定作其辭於將卜以命龜也)以
八命者贊三兆三易三夢之占以觀國家之吉凶詔救
政(司農云以八事命卜筮蓍龜參之以夢春秋傳曰筮襲於夢武王所用)疏凡命龜辭大夫以上有三命
(筮辭有二士命龜辭有二命筮辭一)卜師(上士四人)掌開龜之四兆一曰方
兆二曰功兆三曰義兆四曰弓兆(開開出其占書也經兆百二十體此言四)
(兆者分之為四部若易之二篇書金縢曰開籥見書是謂與方功義弓之名未聞)凡卜辨龜之
上下左右隂陽授命龜者詔相之卜人(中士六人下士十有六人)
(唐六典太卜令雜龜之九類五色依四時用之石泉蔡江洛海河淮旱)春用青夏赤秋白冬黑四季用黃
龜人(中士二人)掌六龜之屬各有名物(屬言非一也)天龜曰靈
屬地龜曰繹屬東龜曰果屬西龜曰靁屬南龜曰獵屬
北龜曰若屬各以其方之色與其體辨之(東方發生有果於必為之)
(義南方假火有獵而相較之義)凡取龜用秋時攻龜用春時各以其物
入于龜室注色謂天龜玄地龜黃東龜青西龜白南龜
赤北龜黑(爾雅同)龜俯者靈仰者繹前弇果後弇獵左倪
靁右倪若是其體也(爾雅左倪不類即靁也右倪不若即若也)東龜南龜長
前後在陽象經也西龜北龜長左右在隂象緯也天龜
俯地龜仰東龜前南龜卻西龜左北龜右各從其耦也
疏龜有六室六龜各入於一室易損卦六五或益之十
朋之龜鄭注引爾雅有十龜一曰神龜龜之最神明者
(在宫沼者)二曰靈龜涪陵郡出大龜甲可以卜緣中文似瑇
瑁俗謂為靈龜即今大觜蠵龜也(與天龜靈屬一也)一曰靈蠵
能鳴也三曰攝龜小龜也腹甲曲折解能自張閉好食
蛇江東呼為陵龜也(當周禮地與四方之龜皆有奄斂之義)四曰寶龜大
寶龜也即遺我大寶龜(樂記青黑緣公羊青純皆是也)五曰文龜甲有文采
者河圖丹甲青文是也河圖云靈龜負書丹甲青文六
曰筮龜常在蓍叢下者七曰山龜八曰澤龜九曰水龜
十曰火龜山澤水火各言生出之所也火龜猶火鼠也
禮記正義同大凡神靈寶文攝唯五體而已(曲禮正義案白虎通稱三正記天子龜一尺二寸諸侯一尺)
大夫八寸士六寸(少牢大夫立筮鄭云大夫蓍長五尺推此而言天子九尺諸侯七尺士三尺龜隂數偶蓍)
(陽數竒)箠氏(下士二人)共燋契龡焌契以授卜師占人(下士)
(八人)掌占龜以八簭占八頌以八卦占簭之八故以視吉
凶(注謂將卜八事先以筮筮之非八事則用九筮)凡卜簭君占體大夫占色史
占墨卜人占坼(體兆象也色兆氣也墨兆廣也坼兆舋也體有吉凶色有善惡墨有大小圻有)
(微明)簭人(中士二人)掌三易以辨九簭之名曰巫更(九巫讀為筮)
(筮遷都邑)巫咸(筮衆心歡不)巫式(制作法式)巫目(事衆筮其要)巫易(所改易)巫
比(與民和比)巫祠(筮牲與日)巫參(筮御與右)巫環(筮可致師不也)凡國之大事
先簭而後卜(正義易伏羲為之巫咸為揲蓍之法)世本巫咸作筮占夢(中士二人)
掌其歲時觀天地之會辨隂陽之氣以日月星辰占六
夢之吉凶一曰正夢(無所感動)二曰噩夢(驚愕而夢)三曰思夢(覺時)
(思念)四曰寤夢(覺時道之而夢)五曰喜夢(喜悦而夢)六曰懼夢(恐懼而夢)季
冬聘王夢獻吉夢于王舍萌四方贈惡夢(漢志黃帝長柳占夢十一)
卷甘德十卷隋志京房占夢書三卷(泰誓朕夢協朕卜)詩乃占我夢史記秦有占夢博士大
禹謨帝曰官占惟先蔽志昆命于元龜洪範七稽疑
擇建立卜筮人乃命卜筮(龜曰卜蓍曰筮)大誥寧王遺我大
寶龜紹天即明命洛誥惟洛食詩爰始爰謀爰契
我龜宅是鎬京維龜正之曲禮假爾泰龜有常假爾
泰筮有常卜筮不過三卜筮不相襲龜為卜筴為筮卜筮
者先聖王之所以使民信時日敬鬼神畏法令也使民決
嫌疑定猶與也(衛成昭兆臧氏蔡僂句)祭義易抱龜南面左
傳晉卜人曰筮短龜長晉韓簡曰龜象也筮數也物生
而後有象象而後有滋滋而後有數吳語貞於陽卜
注問卜内曰隂外曰陽夏官疏龜取生數一二三四
五蓍取成數六七八九十曲禮疏劉向云龜之言久
蓍之言耆龜千歲而靈蓍百年而神白虎通龜之言
久也蓍之言耆也崔靈恩云凡卜筮天子皆用三代
蓍龜班固典引曰經五繇之碩慮
周醫師
天官醫師掌醫之政令聚毒藥以共醫事凡邦之有疾
病者疕瘍者造焉則使醫分而治之歲終則稽其醫事
疾醫掌養萬民之疾病以五味五穀五藥養其病(五藥)
(草木蟲石榖也)以五氣五聲五色視其死生兩之以九竅之變
參之以九藏之動凡民之有疾病者分而治之(乂食醫瘍醫獸)
(醫)吕氏春秋巫咸初作醫(世本說文同)帝王世紀黃帝
使岐伯嘗味草木定本草經造醫方物理論夫醫者
非仁愛不可託非聰明理達不可任非廉潔淳良不可
信古之用醫必選名姓之後
晉龜經
隋志龜經一卷晉掌卜大夫史蘇撰(梁有十卷)崇文目龜
經三卷史蘇撰龜經一卷又三卷春秋龜策經一卷
龜經要略一卷南史柳世隆著龜經祕要二卷張
衡傳注龜經有棲鶴兆晉文公遇黃帝戰于阪泉之
兆漢文帝兆得大横梁后兆得壽房
漢蓍龜十五家蓍書
蓺文志龜書五十二卷夏龜二十六卷南龜書二十八
卷巨龜三十六卷雜龜十六卷蓍書二十八卷周易三
十八卷周易明堂二十六卷周易隨曲射匿五十卷大
筮衍易二十八卷大次雜易三十卷鼠序卜黃二十五
卷於陵欽易吉凶二十三卷任良易旗七十一卷易卦
八具右蓍龜十五家一百四卷蓍龜者聖人之所用也
書曰汝則有大疑謀及卜筮易曰定天下之吉凶莫善
於蓍龜及至衰世解於齊戒而屢煩卜筮神明不應故
筮瀆不告易以為忌龜厭不告詩以為刺易繋辭蓍
之德圓而神說卦幽贊神明而生蓍注受命如響不
知所以然而然說文蓍生千歲三百莖易以為數天
子九尺魏管輅云靈蓍者二儀之明數隂陽之幽契
漢數術六種
志自泰壹雜子星至圖書祕記為天文二十一家(天文者序)
(二十八宿步五星日月以紀吉凶之象聖人所以參政也易曰觀乎天文以察時變)自黃帝五家
歷至杜忠算術為歷譜十八家(歷譜者序四時之位正分至之節會日月五星)
(之辰以考寒暑殺生之實)自泰一隂陽至五音定名為五行三十一
家(五行者五常之形氣也)自龜書至易卦八具為蓍龜十五家(見上)
自黃帝長柳占夢十一卷至種樹臧果相蠶十三卷為
雜占十八家三百一十三卷(雜占者紀百事之象侯善惡之徵易曰占事知來)
自山海經至相六擾為形法六家百二十二卷(形法者大舉九)
(州之埶以立城郭室舍形人及六畜骨法之度數器物之形容以求其聲氣貴賤吉凶)凡數術百
九十家二千五百二十八卷數術者皆明堂羲和史卜
之職也春秋時魯有梓慎鄭有禆竈晉有卜偃宋有子
韋六國時楚有甘公魏有石申夫漢有唐都庶得麤觕
蓋有因而成易無因而成難故因舊書以序數術為六
種
漢方技四種
志自黃帝内經(十八卷)至旁篇為醫經七家(醫經者原人血脈經絡骨)
(髓隂陽表裏而用度箴石湯火所施調百藥齊和之所宜)自十二病方至神農黃帝
食禁為經方十一家(經方者本草石之寒温量疾病之淺深假藥味之滋因氣感之宜辨)
(五苦六辛致水火之齊以通閉解結反之於平)自容成隂道至三家方為房中
八家(房中者情性之極至道之際是以聖王制外樂以禁内情而為之節文)自宓戲雜子
道至泰壹雜子黃冶為神僊十家(神僊者所以保性命之真而游求於其外)
(者也)凡方技三十六家八百六十八卷方技者皆王官之
一守也太古有岐伯俞拊中世有扁鵲秦和蓋論病以
及國原診以知政漢興有倉公今其技術晻昧故論其
書以序方技為四種禮疾醫注治合之齊存乎神農
子儀之術察其盈虚休王吉凶可知審用此者莫若扁
鵲倉公參兩變動能專是者其唯秦和乎岐伯俞拊兼
彼數術疏案劉向云扁鵲使子儀脈神又中經簿云子
義本草經一卷儀與義一人也子義亦周末時人張仲
景金匱云神農能嘗百藥史記秦越人傳長桑君禁
方書淳于意受陽慶禁方定可治及藥論甚精詔問太
倉長臣意方技所長有其書無有安受學公孫光善為
古傳方
黃帝内經黃帝九經八十一難經
漢志醫經七家二百一十六卷黃帝内經十八卷外經
三十七卷扁鵲内經九卷外經十二卷白氏内經三十
八卷外經三十六卷旁篇二十五卷隋志黃帝甲乙
經十卷(晉一卷梁十二卷)唐志十二卷八十一難二卷素問九卷
唐志黃帝明堂經三卷楊玄注黃帝内經明堂十三卷
秦越人黃帝八十一難經二卷(王勃序曰八十一難經醫經之祕錄也岐伯授)
(黃帝黃帝歴九師以授伊尹伊尹授湯湯歴六師以授太公太公授文王文王歴九師以授醫和醫和歴六師)
(以授秦越人秦越人始定立章句歴九師以授華佗華佗歴六師以授黃公黃公以授曹夫子元)全元
起注黃帝素問九卷王砅注素問二十四卷釋文一卷
(砅號啓玄子)黃帝内經太素三十卷書目太素經三卷(内經者黃帝藏之靈蘭而)
天元紀論而下七篇明五運六氣(晉皇甫謐傳曰黃帝創制於九經漢淳于意師公乘陽慶傳黃帝扁鵲脈)
(書上下經)中興書目黃帝内經素問十四卷(王砅注)八卷
(全元起注序云素者本也問者黃帝問岐伯也陳性情之原五行之本故名)黃帝坐明堂
之上與岐伯上窮天紀下極地理遠取諸物近取諸身
更相問難雷公之倫授業傳之而内經作矣秦和述六
氣之論越人演述難經倉公傳其舊學仲景撰其遺論
晉皇甫謐刺為甲乙隋楊上善纂為太素唐王砅篤好
之為次注班固曰内經十八卷素問即其經之九卷兼
靈樞九卷第七一卷師氏藏之今唯行八卷皇甫謐
甲乙經序云七略蓺文志内經十八卷今有鍼經九卷
素問九卷即内經也張仲景云撰用素問則素問之名
雖著於隋志而己見於漢代隋全元起注已亡第七卷
唐寶應初王砅自謂舊藏之卷凡八十一篇析為二十
四卷而注之皇朝林億等校正孫兆重改誤億以天元
紀大論等七篇所載與素問略不相通疑是隂陽大論
之文砅取以補所亡云
黃帝靈樞經
書目黃帝靈樞經九卷黃帝岐伯雷公少俞伯高答問
之語隋楊上善序凡八十一篇鍼經九卷大氐同亦八
十一篇鍼經以九鍼十二原為首靈樞以精氣為首又
間有詳略王砅以鍼經為靈樞故席延賞云靈樞之名
時最後出
漢六緯河洛七緯内學
李尋傳五經六緯注孟康曰六緯五經與樂緯也後樊
英傳善風角星算河洛七緯注七緯者易緯稽覽圖乾
鑿度坤靈圖通卦驗是類謀辨終備也書緯琁璣鈐考
靈曜刑德放帝命驗運期授也詩緯推度災汜歴樞含
神務也禮緯含文嘉稽命徵斗威儀也樂緯動聲儀稽
耀嘉叶圖徵也孝經緯援神契鉤命決也春秋緯演孔
圖元命包文耀鉤運斗樞感精符合誠圖考異郵保乾
圖漢含孳佑助期握誠圖潛潭巴說題辭也隋志自
河圖至孝經内事十三部九十二卷通計六書合三十
二部三百三十二卷其書出于前漢河圖九篇洛書六
篇云自黃帝至周文王所受本文又别有三十篇云自
初起至于孔子九聖之所增演以廣其意又有七經緯
三十六篇並云孔子所作并前合為八十一篇光武以
圖䜟興遂盛行于世宋大明中始禁圖䜟隋煬帝又焚
之自是無復其學祕府亦多散亡(元魏太和九年正月戊寅禁圖䜟)今
錄其見存者以備異說河圖二十卷(梁河圖洛書二十四卷目錄一卷亡)
河圖龍文一卷易緯八卷(鄭玄注梁有九卷)尚書緯三卷(梁六卷)
中候五卷(梁八卷今殘缺並鄭玄注)詩緯十八卷(魏博士宋均注梁十卷)禮緯
三卷(鄭玄注亡)禮記默房二卷(宋均注梁三卷鄭玄注亡)樂緯三卷(宋均注)
春秋灾異十五卷(B萌撰梁有春秋緯三十卷宋均注春秋内事四卷包命二卷祕事十一)
(卷書易詩孝經春秋河洛緯祕要一卷五帝鈎命决圖一卷亡)孝經鈎命決六卷孝經
援神契七卷(並宋均注)孝經内事一卷(梁有孝經雜緯十卷宋均注孝經元命包)
(一卷孝經分野圖一卷孝經内事星宿講堂七十二弟子圖一卷論語䜟八卷宋均注堯戒舜禹一卷)
唐志䜟緯自宋均注易緯至鄭玄注詩緯二家九部八
十四卷(均注易詩禮樂春秋論語孝經緯玄注詩書緯)中興書目䜟緯五家十三卷文心
雕龍正緯曰按經驗緯其偽有四八十一篇皆託於孔
子或說隂陽或序災異若鳥鳴似語蟲葉成字通儒謂
為起哀平(張衡云)至光武篤信斯術學者比肩沛獻集緯
以通經(沛王通論)曹褒撰䜟以定禮是以桓譚疾其虚偽(譚上)
(疏巧慧小才伎數之人矯稱䜟記)尹敏戲其深瑕(敏曰䜟書非聖人所作頗類世俗之辭)
張衡發其僻謬(衡以圖緯虚妄非聖人之法上疏宜禁絶之)荀悦明其詭誕
(申鑒俗嫌第三世稱緯書仲尼之作臣悦叔父爽辨之蓋發其偽也)列傳郅惲上書王
莽曰漢歴久長孔為赤制莽以惲據經䜟難即害之
蘇竟善圖緯孔丘祕經為漢赤制朱浮講圖䜟張
純以建辟雍案七經䜟注謂書禮樂易春秋及論語也
尹敏世祖以敏博通經記令校圖䜟(儒林)景鸞受河
洛圖緯(儒林)薛漢建武初為博士受詔校定圖䜟(儒林)
曹褒次序禮事依準舊典雜以五經䜟記之文樊儵
以䜟記正五經異說(韓說善圖緯之學)鄭玄通京氏易馬融
集諸生考論圖緯聞玄善算乃召見玄曰時覩祕書緯
術之奥(注中候)賈逵擿䜟互異(三十餘事)張衡集上事云
河洛五九六藝四九謂八十一篇也(注)楊厚引見問
以圖䜟翟酺善圖緯天文歴算著援神鈎命解詁十
二篇(孝經緯篇名)趙典學孔子七經河圖洛書内外藝術
靡不貫綜(注)劉瑜尤善圖䜟天文歴算之術徐B
兼綜星官算歴河圖七緯(注)申屠蟠明圖緯李固
明河圖䜟緯(注)任安從楊厚學圖䜟究極其術(儒林)
法真博通内外圖典(逸民)方術傳序緯候之部(注七經緯尚書)
(中候)光武尤信䜟言王梁孫咸名應圖籙越登槐鼎之任
鄭興賈逵以附同稱顯桓譚尹敏以乖忤淪敗自是習
為内學尚竒文貴異數注内學謂圖䜟之書其事祕密
故稱内李郃善河洛風星公沙穆銳思河洛推步
之術祭祀志封禪文曰建武元年以前舊典不具不
能明經文以章句細微相況八十一卷其十卷皆不昭
晳禮記郊特牲注易說疏曰易說者鄭引易緯也凡
鄭云說者皆緯候也鄭志張逸問禮注曰書說何書也
荅曰尚書緯也嫌引祕書所牽圖䜟皆謂之說禮器
注孝經說曰云云月令注易及樂春秋說云云禮
大司樂注孝經說曰祭天南郊就陽位疏說即緯也時
禁緯故云說馮相氏注樂說云云孝經說曰云云
巾車注禮家說曰云云宋志孔子告備于天曰孝經
四卷春秋河洛凡八十一卷謹已備又云握河括地綠
文赤字之書孔廟銘曰刪定六蓺象與天談鈎河擿
雒却揆未然
漢綈袠祕記
見天文楊春卿戒子統曰吾綈袠中有先祖所傳祕
記其修之淮南有枕中鴻寶苑祕書劉德得其書更
生幼而讀誦以為竒
魏武四時食制
文選海賦注引魏武四時食制唐志趙武四時食法
一卷諸葛穎淮南王食經一百三十卷
晉青囊書洞林
郭璞傳妙於隂陽算歷有郭公者客居河東精於卜筮
璞從之受業公以青囊中書九卷與之由是遂洞天文
五行卜筮之術攘災轉福通致無方雖京房管輅不能
過也璞門人趙載嘗竊青囊書未及讀而為火所焚璞
撰前後筮驗六十餘事名為洞林(隋志三卷又有梁元帝洞林三卷)書目
(止存一卷載二十二事)又抄京費諸家要最更撰新林十篇卜韻
一篇注釋爾雅别為音義圖譜又注三蒼方言穆天子
傳山海經及楚辭子虚上林賦數十萬言皆傳於世(璞著)
(客傲曰摹洞林乎連山)唐志五行類郭璞周易洞林解三卷
隋志新林四卷又九卷(梁有周易林五卷亡)易斗圖一卷郭璞撰
(璞集十七卷)唐志五行類馬雄絳囊經一卷兵書有青囊
括一卷
梁真誥
唐志道家十卷陶弘景撰登真隠訣二十五卷弘景撰
書目真誥十卷陶弘景撰載楊權許長史口授仙真
修鍊等術(道書)神仙修真祕訣十二卷題潁陽子撰
唐本草圖
志神農本草三卷雷公集撰四卷(隋志四卷雷公集注)吳普本草
因六卷(華佗弟子)李氏三卷原平仲靈秀本草圖六卷殷子
嚴音義二卷病源合藥節度五卷要術三卷要妙五卷
名醫别錄三卷陶弘景集注七卷(隋志同又有本草十卷)太清草
木方集要三卷顯慶四年司空英公李勣太尉長孫無
忌兼侍中辛茂將弘文館學士許敬宗禮部郎中孔志
約尚藥奉御許孝崇胡子蒙蔣季璋藺復珪許弘直巢
孝儉蔣季瑜吳嗣宗蔣義方蔣季琬許弘蔣茂昌(以上並醫)
(官)太常丞吕才賈文通太史令李淳風潞王府參軍吳
師哲禮部主事顧仁楚右監門長史蘇敬等(合二十三人)撰
本草二十卷目錄一卷藥圖二十卷圖經七卷會要
顯慶二年右監門長史蘇敬言陶弘景本草事多舛謬
請加刪補四年正月十七日撰成并圖五十卷詔藏祕
府于志寧傳初志寧與司空李勣修定本草并圖合
五十四篇帝曰本草尚矣今復修之何所異耶對曰昔
陶弘景以神農經合雜家别錄注之江南偏方不周曉
藥石往往紕繆四百餘物今考正之又增後世所用百
餘物此以為異帝曰本草别錄何為而二對曰班固記
黃帝内外經不載本草至齊七錄乃稱之世謂神農氏
嘗藥以拯含氣而黃帝以前文字不傳以識相付至桐
雷乃載篇冊然所載郡縣多是漢時疑張仲景華佗所
記其别錄者魏晉以來吳普李譡之所記其言華葉形
色佐使相須附經為說故弘景合而錄之帝曰善其書
遂行(或云五十三卷)六典注凡藥八百五十種三百六十神
農本經一百八十二名醫别錄一百一十四新修本草
新附一百九十四有名無用志孔志約音義二十卷
(隋志有姚最音義三卷)蘇敬新修二十一卷又新修圖二十六卷
音三卷圖經七卷甄立言(一作權)音義七卷藥性三卷(會要)
(甄立撰音義七卷古今錄驗方五十卷)孟詵食療三卷王方慶新本草四
十一卷又藥性要訣五卷李含光音義二卷陳藏器拾
遺十卷(開元中)鄭虔胡本草七卷蓺術類貞觀尚方令王
定畫本草訓誡圖隋志神農本草八卷(帝王世紀黃帝使岐伯嘗)
(味草木定本草經造醫方)梁有五卷屬物二卷神農明堂圖一卷蔡
邕本草七卷陶隠居十卷秦承祖六卷王季璞本草經
三卷李譡之本草經經鈔各一卷趙贊經一卷甄氏三
卷李譡之藥錄六卷神農採藥經二卷名醫别錄三卷
陶氏撰中興書目本草圖經二十卷漢書蓺文志不
著錄平帝紀元始五年正月舉天下通知方術本草者
郊祀志成帝初有本草待詔樓護傳少誦醫經本草方
術數十萬言本草之名蓋見於此梁七錄載神農三卷
陶隠居序云疑仲景元化等所記今以本經三品藥三
百六十五種名醫副品亦三百六十五凡七百三十種
合為七卷唐顯慶中李勣等刊定增一百十四種廣為
二十卷(舊經三卷藥三百六十五種弘景進名醫别錄為之注釋分為七卷李勣等參考增一百十四)
(種凡八百味廣為二十卷世謂唐本草復有圖經載形色釋同異而明皇御製又有天寶單方藥圖今存一卷)
(蜀孟昶命韓保昇等以唐本圖經參比世謂蜀本草)開寶中詔盧多遜等重注嘉
祐二年掌禹錫等再加校正後蜀張文懿撰本草括要
詩三卷熙寧中崔源辨誤一卷鄭樵外類五卷成書二
十五卷文選養生論注引天老養生經曰神農本草
名醫别錄經方小品養生要又引本草曰上藥一百二
十種為君主養命以應天中藥一百二十種為臣主養
性以應人謝靈運山居賦本草所載山澤不一雷桐是
别和緩是悉參核六根五華九實二冬並稱而殊性三
建異形而同出唐孔志約本草序岐和彭緩騰絶軌
於前李華張吳振英聲於後桐雷衆記(唐志桐君藥錄三卷雷公藥對)
二卷(漢司馬相如傳注郭璞曰藥對曰云云)周禮疏(見上)岐黃彭扁抑揚輔
導至于桐雷乃著編簡
唐開元廣濟方貞元集要廣利方
志玄宗開元廣濟方五卷德宗貞元集要廣利方五卷
(崇文目同)舊紀開元十一年九月己巳頒上所撰廣濟方
于天下令諸州置醫博士一人(實錄七月丁亥)天寶五載八月
癸未詔廣濟方令郡縣長吏選其要者錄于大板以示
坊村貞元十二年二月十三日乙丑上製貞元廣利方
頒于天下揔六十三種五百八十六首親製序(散題于天下通)
(衢)李吉甫傳為淮南節度使帝為御通化門祖道賜
御餌禁方孫思邈千金方三十卷攝生真錄一卷
唐外臺祕要
志王燾外臺祕要方四十卷又外臺要略十卷王燾
傳性至孝為徐州司馬母有疾彌年不廢帶視絮湯劑
數從高醫游遂窮其術因以所學作書號外臺祕要討
繹精明世寶焉中興書目外臺祕要四十卷唐天寶
中持節鄴郡軍事兼守刺史王燾撰燾久知弘文館得
古今方上自神農下及唐世無不採摭集成經方四十
卷以出守于外故號曰外臺祕要方(皇祐中孫兆校正)隋志
姚僧坦集驗方十卷唐志伏適醫苑一卷甘伯宗名
醫傳七卷陸贄集驗方十五卷南史陶弘景著肘後
百一方開元十一年七月丁亥勅諸州寫本草及百
一集驗方與經史同貯
唐醫術六十四家蓺術十一家
志子錄醫術六十四家始神農本草至崔知悌方百二
十部四千四十六卷(失姓名三十六家)王方慶新本草至嚴龜
食法不著錄五十五家四百八卷明堂經脈十六家自
鍼經至内經太素三十五部二百三十一卷雜蓺術
十一家自投壺經至五星等圖二十部一百四十二卷
(失姓名八家)張彦遠歴代名畫記至李郃骰子選格不著錄
十六家百十七卷隋志醫方二百五十六部合四千
五百十卷始於素問甲乙經終於四海類聚單要方五
行二百七十二部合一千一十二卷始於黃帝飛鳥歷
終於相馬經崇文目醫書六十五部一百三十卷
唐太宗武德九年九月壬子詔龜易五兆之外禁雜占
卜
唐歴代名醫錄
書目七卷唐甘伯宗撰自伏羲至唐凡一百二十人(唐志)
(名醫傳崇文目同)
唐投壺經
唐志郝沖虞譚法投壺經一卷上官儀投壺經一卷
晁氏志唐上官儀奉敕刪定史玄道續注采周顒郝同
梁簡文數家書為之唐志有其目司馬光投壺新格一
卷舊格多取竒中者以為僥倖因盡改之
開寶重定本草嘉祐紹興校定本草圖
開寶中命醫工劉翰道士馬志等詳定附益一百二十
三種學士多遜昉蒙刊定之六年四月癸丑知制誥王
祜等上之二十卷(凡神農所說以白字别之名醫所傳墨字别之)崇文目二十一卷御製
序(合九百八十三種并目二十二卷頒天下)嘉祐二年八月辛酉詔掌禹錫
林億蘇頌張洞等再校正既而補注成書奏御又詔天
下郡縣圖上所産藥以頌刻意是書俾專撰述總二十
卷圖經二十卷目錄各一卷頌為之序曰主上至仁厚
德函養生類屢敕近臣讐校岐黃内經重定鍼艾俞穴
或範金揭石或鏤板聯編作慶歷善救方以賜南方作
簡要濟衆方以示下民今復廣藥譜之未備圖地産之
所宜納斯民於壽康召和氣於穹壤六年九月集賢校
理蘇頌上之總新舊一千八十二條(新補八十有二種新定十有七種合)
(一千七十六種)紹興二十七年八月十五日王繼先上校定大
觀證類本草三十二卷釋音一卷詔祕省修潤付胄監
鏤板行之(大觀經史證類本草唐慎徽撰)
太平聖惠方
太宗留意醫術自潛邸得妙方千餘首太平興國三年
詔醫官院獻經驗方合萬餘首集為太平聖惠方百卷
凡千六百七十門萬六千八百三十四首并序論總目
錄每部以隋巢元方病源候論冠其首凡諸論證品藥
功效悉載之(目錄一卷)御製序淳化三年二月癸未賜宰相
李昉參政黃中沆樞臣仲舒準(内出五部賜)五月己亥頒天
下諸州置醫博士掌之(書目首卷興國中王B隠等承詔㦏)慶歷四年正月賜德順
(軍)
雍熙神醫普效方
太平興國六年十月丙戌詔賈黃中等於崇文院編錄
醫書雍熙三年十月纂成千卷目錄十卷名神醫普效
方御製序(長編四年上)趙自化以醫術稱獻所撰四時養
頤錄真宗改名調膳攝生圖仍為製序又纘自古以方
技至貴仕者為名醫顯秩傳三卷
天聖校定内經素問
天聖四年十月十二日乙酉命集賢校理晁宗慤王舉
正校定黃帝内經素問難經巢氏(元方)病源候論(唐志五十卷)
五年四月乙未令國子監摹印頒行詔學士宋綬撰病
源序景祐二年七月庚子命丁度等校正素問嘉祐二
年八月辛酉置校正醫書局于編修院命掌禹錫等五
人從韓琦之言也琦言靈樞太素甲乙經廣濟千金外
臺祕要方之類多訛舛本草編載尚有所亡於是選官
校正政和八年四月二十四日詔刊正内經重和元
年十一月十五日詔以内經考其常以天元玉冊極其
變景德龍圖閣醫書一千三百二十六卷崇文目六
十五部一百三十卷國史志扁鵲鍼傳一卷(許希請興扁鵲)
(廟築于城西隅因立太醫局其旁希著神應鍼經要談)
天聖鍼經
五年十月壬辰醫官院上所鑄腧穴銅人式二詔一置
醫官院一置大相國寺仁濟殿先是上以鍼砭之法傳
述不同命尚藥奉御王惟一考明堂氣穴經絡之會鑄
銅人式又纂集舊聞訂正訛繆為銅人腧穴針灸圖經
(三卷)至是上之(摹印頒行)翰林學士夏竦序曰聖人有天下論
病以及國原診以知政王澤不流則姦生於下故辨淑
慝以制治真氣不榮則疢動於體故謹醫砭以救民昔
聖祖之問岐伯以為善言天必有驗於人上下有紀左
右有象督任有會腧合有數盡書其言藏於金蘭之室
洎雷公請問其道乃坐明堂以授之後世言明堂者以
此針艾之法舊列王官之守思革其謬王惟一授禁方
精厲石定偃側於人形正方寸於腧膜總會諸說勒成
三篇又以傳心豈如會目著辭不如按形復鑄銅人為
式内分臟腑旁注谿谷竅而達中刻題于側將使多瘠
咸詔巨刺靡差案說蠲痾若對談於涪水(涪翁著針經&KR0899;法)披
圖洞視如舊飲於上池(長桑君以禁方傳扁鵲飲以上池之水)保我黎烝
介乎壽考昔夏后叙六極以辨疾帝炎問百藥以惠人
當遜德歸功矣(序以天聖四年歲次折木秋八月丙申上)七年閏二月乙未
賜諸州元祐八年高麗所獻書有黃帝鍼經正月庚
子祕書監王欽臣請宣布俾學者誦習隋志黃帝針
經九卷(梁有黃帝針灸經十二卷)唐志皇甫謐黃帝三部鍼經十
二卷(即甲乙經)黃帝雜注鍼經一卷玉匱針經十二卷甄權
脈經一卷針經鈔三卷鍼方一卷明堂人形圖一卷
崇文目黃帝針經一卷
慶歷善救方皇祐簡要濟衆方
慶歷八年二月癸酉以南方病毒者乏方藥為頒善救
方又嘗出通天犀命太醫和藥賜疫者皇祐三年集
簡要濟衆方五卷頒行標脈證叙病源去諸家之浮冗
國史志慶歷善救方一卷(八年頒行紀二月癸酉)皇祐簡要濟
衆方(一作廣濟)五卷(皇祐中)仁宗謂輔臣曰外無善醫其令太
醫簡聖惠方之要者頒下諸道仍敕長史拯濟令醫官
使周應編三年頒行(紀三年五月己亥頒命長史按方劑救民疾)開寶修
本草興國中纂聖惠方皇祐擇取精者為簡要濟衆方
嘉祐間命掌禹錫等校正醫書置局編修院後徙太學
十餘年補注本草修圖經而外臺祕要千金方翼金匱
要略悉從摹印天下皆知學古方書天禧二年八月
丁未内出鄭景岫四時攝生論陳堯叟所集方一卷示
輔臣上作序紀其事命有司刊板賜廣南官仍分給天
下
宋朝七元圖
書目一卷王欽若圖北斗及諸經符咒之法真宗御製
序陳搏著指玄論八十一章言導養及還丹之事王
溥著八十一章以箋其指
天禧雲笈七籖
書目一百二十卷天禧中張君房以道藏經書浩博乃
為類例載其旨要
熙寧太醫局
熙寧九年五月癸亥命許將熊本提舉太醫局不隷奉
常(提舉一員判局二員每科置教授一學生以春試補三百人為額歲終較功過為三等)大觀中
陳師文等校正和劑局方五卷一百九十七道二十一
門紹興二年四月定醫官為八十五員禮部請止以
四十三員為額六年正月四日置藥局四所其一曰和
劑局十八年閏八月二十三日改熟藥所為太平惠民
局二十一年十二月十七日以監本藥方頒諸路周
天官醫師漢太醫令唐醫學
政和聖濟經
書目聖濟經十卷政和中御製并序體真原化慈幼達
道正紀食頤守機衛生藥理審劑凡十篇隂陽適平精
神内守而次凡四十二章(一本云政和八年五月壬辰頒御製聖濟經以廣黃帝之)
(傳其篇五十其章四十有二)唐志梁武帝坐右方十卷神農嘗
草岐伯品藥
玉海卷六十三
