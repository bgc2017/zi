卷五十五
玉海卷五十五
宋王應麟撰
藝文
著書(雜著)别集
古之君子立言以明道修辭以成文文以貫道斯不
朽矣
孔甲盤盂書
漢志雜家孔甲盤盂二十六篇(孔甲黃帝史或曰夏帝似皆非)田蚡
傳學盤盂諸書注應劭曰黃帝史孔甲所作銘也凡二
十九篇書盤盂中所以為法戒孟康曰孔甲盤盂二十
六篇雜家書兼儒墨名法文選注七略曰盤盂書者
其傳言孔甲為之孔甲者黃帝之史也書盤盂中為誡
法朱穆傳注黃帝有巾机之法孔甲有盤盂之誡(蔡邕)
(銘論)
商伊尹書
漢志道家伊尹五十一篇(湯相)小說家伊尹說二十七篇
(其語淺薄似依託也)司馬相如上林賦盧橘夏熟應劭注伊尹
書曰箕山之東青鳥之所有盧橘夏熟說苑臣術引
湯問伊尹汲冢周書有伊尹朝獻商書
周太公金版玉匱
文選任昉王儉集序金版玉匱之書注七略云太公金
版玉匱雖近世之文然多善者(文選注又引太公金匱)抱朴子
鄭君有玉匱記金版經漢志道家太公二百三十七
篇(吕望為周師尚父本有道者或有近世又以為太公術者所增加也)謀八十一篇言七
十一篇兵八十五篇論衡案古太公望近世董仲舒
造傳作書篇百有餘
衛武公懿戒
楚語左史倚相曰昔衛武公年數九十五矣猶箴儆於
國曰自卿以下至于師長士苟在朝者無謂我老耄而
舍我必恭恪於朝夕以交戒我在輿有旅賁之規位宁
有官師之典倚几有誦訓之諫居寢有&KR0591;御之箴臨事
有瞽史之道宴居有師工之誦史不失書矇不失誦以
訓御之於是作懿戒以自儆注韋昭曰懿讀為抑即此
篇也(大雅抑之篇)
漢陸賈新語
陸賈傳高帝時賈為大中大夫時說詩書帝曰為我著
秦所以失天下吾所以得之者及古成敗之國(高帝紀天下既)
(定命陸賈造新語)賈凡著十二篇每奏一篇未嘗不稱善稱其
書曰新語漢志儒家陸賈二十三篇唐志陸賈新
語二卷(隋志崇文目同)今存于世者道基術事輔政無為資
賢至德懷慮纔七篇史記余讀陸生新語書十二篇
固當世之辯士班固賓戲陸子優繇新語以興及時
君之門闈究先聖之壼奧隋志儒家顧子新語十二
卷吳太常顧譚唐志雜史劉肅大唐新語十三卷(元和)
(中)
漢賈誼新書賈子賈誼集
志儒家賈誼五十八篇(又賦七篇)隋志賈子十卷錄一卷
漢梁太傅賈誼撰(集四卷)唐志賈誼新書十卷(崇文目九卷集)
(二卷)中興書目十卷賈誼撰雜論治道國體及經學胎
教本七十二篇劉向刪定為五十八篇今皆存本傳所載
治安策今釐為數篇各立題目雜見於新書班固贊誼
云所著述五十八篇掇其切於世事者著於傳即新書
也賈誼傳三表五餌注師古引賈誼書(見第四卷匈奴篇)
文紀注師古引賈誼書曰衛侯朝於周周行人問其名
新書目錄一過秦上下(見史記秦紀)宗首數寧藩傷藩彊
大都等齊服疑益壤(事勢)二權重五美制不定審微階級
(事勢)三俗激時變瑰瑋孽産子銅布(見食貨志)壹通屬遠親疏
危亂憂民解縣威不信(事勢)四匈奴勢卑淮難無蓄鑄錢
(事勢)五傅職保傅(見大戴禮昭紀)連語輔佐(連語)問孝(闕)六禮容經
(見大戴禮)春秋(連語)七先醒耳痺諭誠退遜君道(連語)八官人勸
學道術六術道德說(雜事)九大政上下修政語上下(雜事)十
禮容語上下(上篇闕)胎教(見大戴禮)立後義傳雜事(傳即本傳之語)五
十八篇十卷
漢晁氏新書
漢志法家晁錯三十一篇唐志法家晁氏新書七卷
(晁錯)隋志朝氏新書三卷漢御史大夫朝錯撰(亡)别集
朝錯集三卷(亡)文選賓戲注引朝錯新書曰帝王之
道包之如海養之如春
漢淮南鴻烈
志雜家淮南内二十一篇外三十三篇注師古曰内篇
論道外篇雜說淮南王安傳安為人好書招延賓客
方術之士數千人作為内書二十一篇外書甚衆又有
中篇八卷言神仙黃白之術亦二千餘萬言入朝獻内
篇新出上祕之鴻烈二十一篇其二十篇原道俶真
天文地形時則冥覽精神本經主術繆稱齊俗道應汜
論詮言兵略說山說林人間脩務泰族而終之以要略
隋志二十一卷許慎(漢太尉祭酒)高誘(濮陽令)注(唐志中興書目同)
(蘇頌去其重複共得高注十三篇許注十八篇)序曰安與蘇飛李尚左吳田
由雷被毛披伍被晉昌等八人及諸儒大山小山之徒
講論道德總統仁義而著此書其旨近老子大較歸之
於道號曰鴻烈鴻大也烈明也以為大明道之言也劉
向校定又有十九篇謂之外篇西京雜記淮南王著
鴻烈言大明禮教自云字中皆挾風霜揚子雲以
為一出一入唐志淮南王安集二卷(淮南鴻烈音二卷)
(漢志淮南王賦八十)隋志縱横家梁有湘東鴻烈十卷元
帝撰(亡)
漢董仲舒書
志儒家董仲舒百二十三篇春秋有公羊董仲舒治獄
十六篇董仲舒傳仲舒所著皆經術之意及上疏條
教凡百二十三篇而說春秋事得失間舉玉杯蕃露清
明竹林之屬復數十篇十餘萬言皆傳於後世宣紀
注臣瓚引董仲舒書曰有其功無其意謂之戾無其功
有其意謂之罪後紀明德馬后尤善周官董仲舒書
注玉杯蕃露清明竹林之屬隋志董仲舒集一卷(唐志)
二卷(書目一卷士不遇賦答制策請公孫弘記室)崇文目春秋繁露八十二
篇義引宏博非出近世然其間篇第亡舛無以是正又
即用玉杯竹林題篇疑後人取而附著云崇文目别集
九十九部始於仲舒集一卷漢五行志董仲舒治公
羊春秋始推隂陽為儒者宗文王世子注董仲舒曰
五帝名大學曰成均周禮大祝注引董仲舒救日食
祝說文引董仲舒曰古之造文者三畫而連其中謂
之王三者天地人也而參通之者王也西京雜記有
雨雹對文選注董仲舒集七言琴歌二首後漢輿
服志注引仲舒止雨書初學記淮南子曰董仲舒請
雨秋用桐木魚
漢茂陵書
高紀(相國鄼侯定章程)文紀(薄姬)食貨志(武功爵告緡)注臣瓉引茂陵
書史記索隱云亡於西晉魏王肅曰武帝聞司馬
遷述史記取孝景及已本紀覽之於是大怒削而投之
於今此兩紀有錄無書
漢虞初周說
志小說家虞初周說九百四十三篇河南人武帝時方
士侍郎號黃車使者應劭注其說以周書為本師古曰
史記虞初洛陽人即張衡西京賦小說九百本自虞初
者也
漢新序說苑唐續說苑
劉向傳向采傳記行事著新序說苑凡五十篇奏之(新序)
(陽朔元年二月癸夘上說苑鴻嘉四年三月己亥上)志儒家劉向所序六十七
篇注新序說苑世說列女傳頌圖唐志儒家類劉向
新序三十卷(隋志又錄一卷)又說苑三十卷隋志同(文中子讀說苑曰可以輔)
(教矣)中興書目雜家新序十卷漢陽朔元年劉向撰遠
至舜禹次及周秦古人嘉言善行悉采摭序載總一百
八十三章說苑二十卷漢鴻嘉四年劉向撰采傳記百
家所載行事之迹凡二十篇總七百八十四章上之
曾鞏序新序三十篇錄一篇隋唐之世尚為全書今可
見者十篇而已向之序此書於今最為近古雖不能無
失然遠至舜禹而次及於周秦以來古人之嘉言善行
亦往往而在也說苑二十篇崇文總目云今存者五篇
餘皆亡臣從士大夫間得之者十有五篇與舊為二十
篇正其脫謬疑者缺之而叙其篇目君道臣術建本立
節貴德復恩政理尊賢正諫敬慎善說奉使權謀至公
指武叢談雜言辨物修文反質(缺反質一卷鞏分修文為上下後高麗進一卷)
(遂足鞏校正為之序)已上凡二十篇七百八十四章號曰說苑
後魏書明元帝以劉向新序說苑於經典正義多有所
闕乃撰新集三十篇采經史該洽古義云唐書右拾
遺劉貺獻續說苑十篇廣向所遺刊其怪妄(志儒家十卷又李吉)
(甫古今說苑十一卷)隋志孔氏說林二卷孔衍撰蕭賁辯林二
卷
漢法言
揚雄傳雄見諸子各以其知舛馳大抵詆訾聖人即為
怪迂析辯詭辭以撓世事雖小辯終破大道而或衆使
溺於所聞而不自知其非也及太史公記六國歴楚漢
訖麟止不與聖人同是非頗謬於經故人時有問雄者
常用法應之譔以為十三卷象論語號曰法言文多不
著獨著其目學行吾子脩身問道問神問明寡見五百
先知重黎淵騫君子孝至志儒家揚雄所序三十八
篇太元十九法言十三樂四箴二隋志揚子法言十
五卷解一卷李軌注梁有六卷侯芭注(亡)十三卷宋衷
注揚雄集五卷唐志同(書目六卷四十三篇又二十四箴一卷)唐志揚子
法言六卷宋衷注十卷李軌注三卷柳宗元注十三卷
宋朝司馬光集晉李軌唐柳宗元本朝宋咸吳秘四
家十二卷
漢儒家言
志儒家言十八篇不知作者
漢别集
隋志漢武帝集二卷(見御集)淮南王安集一卷(唐二卷本傳辨博)
(善為文辭為離騷傳又獻頌德及長安都國頌及方技賦頌)賈誼集四卷(唐志二卷)傳弔屈
(原賦服賦政事疏又上疏益淮陽地為梁王立後諫王淮南諸子凡所著述五十八篇掇其切于世事者著于)
(傳)朝錯集三卷唐志無(傳遷博士上書言兵事復言當世急務二事舉賢良策又言削諸侯)
(事及法令可更定者書凡三十篇論其施行之語著于篇)枚乘集二卷(傳諫吳王書乘復游梁梁)
(客皆善屬辭乘尤高)司馬遷集一卷唐志二卷(漢志賦八篇傳年十歲誦古文紬金鐀石)
(室之書報任安書遷既死其書稍出)文選注引遷集悲不遇賦東方朔集二卷(傳上書高)
(自稱譽諫起上林奏泰階六符言董偃之罪對化民有道上書陳農戰彊國之計著論答客難非有先生論有)
(封泰山責和氏璧及皇太子生禖屏風殿上柏柱平樂觀賦獵八言七言上下從公孫弘借車凡劉向所錄具)
(是矣)司馬相如集一卷唐二卷(傳著子虛上林賦諭巴蜀檄難巴蜀父老諫獵疏哀二世)
(賦大人賦封禪書他所著若遺平陵侯書與五公子相難草木書篇)董仲舒集一卷(唐二卷)
(傳對賢良文學策相江都膠西王上疏諫争教令國中朝廷有大議對皆有明法凡上疏條教凡百二十三篇)
孔臧集二卷李陵集二卷(文選有李少卿詩)魏相集二卷(傳少學易)
(對策高弟奏封事損霍氏權全功臣之世白去副封上書諫擊匈奴右地明易有師法好觀漢故事便宜章奏)
(條奏便宜行事及賢臣所言表采易隂陽及明堂月令奏之風雨災變輙奏言之)韓延壽傳有相文學對策
(張安世傳魏相上封事有褒德顯功之言)張敞集一卷唐二卷(傳諫昌邑王書言霍氏封)
(事請自治盗賊書諫太后出游獵書詣公車上書)王褒集五卷(傳中和樂職宣布詩聖主得賢)
(臣頌所幸宫館輙為歌頌侍太子誦讀竒文及所自造作太子喜褒甘泉洞簫頌)劉向集六卷
唐五卷(書目五卷集者云晉八卷隋本五卷今所存十八篇)傳通達能屬文辭獻賦頌數十篇使外親上
(變事書上封事著疾讒擿要救危及世頌凡八篇校中五經祕書著洪範五行傳十一篇諫起昌陵言陳湯功)
(極諫王氏封事奏災異書博物洽聞通達古今其言有補於世)陳湯集二卷(唐志無傳好書善)
(屬文上疏自劾奏矯制陳言兵狀誅郅支單于疏徙初陵疏)韋玄成集二卷(傳以明經修父業黜)
(爵作詩自劾復作詩自著復玷缺之難罷郡國廟立親廟議玄成父賢其先韋孟家於鄒)谷永集二
卷唐五卷(傳博學經書數上疏言得失舉方正直言極諫對策災異對謝王鳳書與王譚書王音書上疏)
(訟陳湯薦薛宣說成帝絶滛祀善言災異前後所上四十餘事專攻上身與後宫而已)杜鄴集二
卷唐五卷(傳對方正直言策說王音與王商親密說王商復郊祀)李尋集二卷(唐志無)
(傳好洪範災異又學天文月令隂陽事說王根防水災待詔黃門對災異)師丹集一卷(梁三卷)
唐志五卷(傳議論深博成帝拜丁傅奪王氏權丹以得信於上上書數十多切直哀帝追尊定陶王為共皇)
(置吏二千石以下為立廟京師丹議不可)息夫躬集一卷唐五卷(傳通覽記書上疏詆公卿)
(大臣著絶命辭)揚雄集五卷(傳好學不為章句訓詁通而已嘗好辭賦作反離騷又旁離騷作重)
(一篇曰廣騷又旁惜誦以下至懷沙一卷名畔牢愁為甘泉賦河東賦校獵賦長楊賦或嘲雄以玄尚白雄解)
(之號曰解嘲客有難玄大深雄解之號解難作九州箴諫宜許單于書)劉歆集五卷(傳少以通)
(詩書能屬文博見彊志過絶於人欲建立左氏春秋及毛詩逸禮古文尚書移書責太常博士)班婕妤
集一卷(唐志無)班昭集三卷唐志二卷(傳作女誡七篇所著賦頌銘誄問注哀辭書)
(論上疏遺令凡十六篇)崔篆集一卷(傳以明經徵詣公車自以受莽偽寵辭不仕著周易林臨)
(終作賦自悼曰慰志)唐林集一卷(唐志無)史岑集二卷(傳著頌誄復神說疾凡四)
(篇)東平王蒼集五卷唐二卷(傳議定南北郊冠冕車服制度及光武廟登歌八佾數上)
(書諫校獵河内上疏乞就蕃國上光武受命中興頌上疏諫起二陵自建武以來章奏書記賦頌七言别字歌)
(詩)桓譚集五卷唐二卷(傳能文章好古學數從劉歆揚雄辨析世祖時上疏陳時政所宜著)
(書言當世行事二十九篇曰新論著賦誄書奏二十六篇)馮衍集五卷(傳說廉丹據大郡撫吏士)
(又以計說鮑永遺田邑書上書陳八事集有與隂就書)班彪集三卷(傳著王命論所著賦論書)
(記奏事合九篇上書言東宫諸王宜置師傅)陳元集一卷唐志無(傳上疏立左氏傳又上疏)
(言不宜使有司察公輔)王隆集二卷唐志王文山集(傳著詩賦銘書二十六篇)朱勃
集二卷(唐志同)梁鴻集二卷(傳作五噫之歌思高恢詩著書十餘篇)杜篤集
一卷唐五卷(傳為誄吳漢辭奏論都賦所著賦誄弔書讃七言女誡及雜文十八篇又著明世論十五)
(篇)傅毅集二卷梁五卷唐五卷(傳作廸志詩依清廟作顯宗頌十篇著詩賦誄頌祝文七)
(激連珠二千八篇)班固集十七卷唐十卷(傳九歲能屬文及長博貫載籍奏記東平王蒼)
(延英雄撰世祖本紀又作列傳載記上兩都賦所著典引賓戲應譏詩賦銘誄頌書文記論議六言在者凡四)
(十一篇)黃香集二卷(傳遷尚書令為東郡太守上疏讓所著賦牋奏書令凡五篇)崔駰
集十卷(傳善屬文擬揚雄解嘲作達旨上四廵頌獻書誡竇憲所著詩賦銘頌書記表七依婚禮結言)
(達旨酒警合二十一篇)賈逵集一卷梁二卷唐二卷(傳永平中上疏獻左氏傳國語解詁)
(作神雀頌條奏左氏傳大義著經傳義詁及論難百餘萬言又作詩頌誄書連珠酒令凡九篇)劉騊駼
集一卷梁二卷唐二卷(傳著中興以下名臣列士傳乂自造賦頌書論凡四篇)李尤集
五卷唐志無(傳著詩賦銘誄頌七歎哀典凡二十八篇)竇章集二卷(傳好學有文章與馬)
(融崔瑗同好)崔瑗集六卷梁五卷唐五卷(傳高於文辭善為書記箴銘所著賦碑銘箴頌)
(七蘇南陽文學官志歎辭移社文悔祈草書蓺七言凡五十七篇)劉珍集二卷(傳著誄頌連珠)
(凡七篇乂撰釋名)張衡集十一卷(梁十二卷又一本十四卷唐十卷)傳擬班固兩都作
(二京賦著靈憲筭罔論設客問作應問以見志上疏言圖緯虛妄作思玄賦所著詩賦銘七言靈憲應問七辯)
(廵告懸圖凡三十二篇)蘇順集二卷(傳所著賦論誄哀辭雜文十六篇)胡廣集二
卷(傳上疏諫探籌建后駮左雄改察舉之制撰百官箴四十八篇其餘所著詩賦銘頌箴弔及諸解詁凡二)
(十二篇)葛龔集六卷梁五卷唐五卷(傳以善文記知名著文賦碑誄書記凡二十篇)李
固集十二卷梁十卷唐十卷(傳舉對策論當世之敝為政所宜奏記梁商令先正風化退辭)
(高滿上疏陳事徵用楊厚臨終與胡廣趙戒書所著章表奏議教令對策記銘凡十一篇)馬融集九
卷唐五卷(傳上廣成頌東廵頌詣公車對策所著賦頌碑誄書記表奏七言琴歌對策遺令凡二十一篇)
(為梁冀草奏李固又作大將軍西第頌)高彪集二卷梁一卷(傳覆刺遺馬融書數奏賦頌竒)
(文因事諷諫作箴餞第五永蔡邕等甚美其文以為莫尚)王逸集二卷(傳賦誄書論及雜文凡二)
(十一篇又作漢詩百二十三篇著楚辭章句子延壽作魯靈光殿賦)桓驎集二卷(漢書有桓驎著)
(書二十一篇)崔琦集一卷唐二卷(傳作外戚箴白鵠賦所著賦頌銘誄箴弔論九咨七言凡)
(十五篇)酈炎集二卷(傳有文才解音律有志氣作詩二篇)邊韶集一卷(唐二卷)
(傳著詩頌碑銘書策凡十五篇)朱穆集二卷(傳奏記梁冀以災異勸戒作崇厚論上疏言宦官所)
(著論策奏教書詩記嘲凡二十篇)延篤集一卷梁二卷唐二卷(傳或疑仁孝前後之證篤)
(論之李文德欲引進篤為書止之所著詩論銘書應訊表教令凡二十篇)皇甫規集五卷(傳西)
(羌大寇上書言馬賢必敗又上疏乞自效舉賢良方正對策上疏自奮討零吾又上疏自訟拜度遼將軍薦張)
(奐自代所著賦銘碑讃禱文弔章表教令書檄牋記凡二十七篇)張奐集二卷(傳舉賢良對策)
(上疏言災應奏記謝叚熲著銘頌書教誡述志對策章表二十四篇子芝昶並善草書)王延壽集
三卷(唐志無逸之子)崔實集二卷唐志無(傳著政論所著碑論箴銘答七言詞文表)
(記書凡十五篇)趙壹集二卷(傳作解擯貽書謝友人恩為窮鳥賦又作刺世疾邪賦以舒怨憤著)
(賦頌箴誄書論及雜文十六篇)劉陶集三卷唐志無(傳游太學上䟽陳事議改鑄大錢陳要急)
(八事大較言天下大亂皆由宦官作七曜論匡老子反韓非復孟軻上書言當世便事條教賦奏書記辨疑百)
(餘篇)張升集二卷唐志無(傳著賦誄頌箴書凡六十篇)侯瑾集二卷(傳為皇德)
(傳三十篇餘所作新文數十篇)盧植集二卷(傳獻書規竇武上書立五經博士日食上封事所著)
(碑誄表記凡六篇)廉品集二卷(亡唐志無)荀爽集一卷梁三卷(唐二卷)傳對
(策陳便宜著禮易等傳尚書正經春秋條例漢語公羊問及辨䜟它所論叙題為新書凡百餘篇)劉梁
集三卷梁二卷唐二卷(傳著破羣論辯和同之論孫楨以文名)鄭玄集二卷(傳玄)
(所注周易尚書毛詩儀禮禮記論語孝經尚書大傳中候乾象歷义著天文七政論魯禮禘祫義六蓺論毛詩)
(譜駁許慎五經異義答臨孝存周禮難凡百餘萬言弟子問五經作鄭志八篇)蔡邕集十二卷
梁二十卷唐二十卷(傳作釋誨以戒厲上書陳政要宜所施行七事入崇政殿對災異程璜使人飛章言)
(邕詔詰狀邕上書自陳所著詩賦碑誄銘讃連珠箴弔論議獨斷勸學釋誨叙樂女訓篆蓺祝文章表書記凡)
(百四篇)士孫瑞集二卷應劭集二卷梁四卷(唐四卷傳凡為駮議三十篇)
(删定律令為漢儀著漢官禮儀故事為狀人紀著中漢輯序撰風俗通凡所著述百三十六篇)張超集
五卷唐志張邵(傳著賦頌碑文薦檄牋書謁文嘲凡十九篇又善草書)孔融集九卷(梁十)
卷唐十卷(傳每朝會訪問融引正定議議不宜加馬日磾禮議不當復肉刑上疏言宜隱劉表郊祀事與)
(曹操書多侮慢之辭所著詩頌碑文論議六言策文表檄教令書記凡二十五篇)虞翻集二卷
(唐三卷)張紘集一卷(梁二卷)禰衡集二卷(傳文章多亡)潘勖集二
卷阮瑀集五卷
漢風俗通狀人紀中漢輯序
應劭傳初劭父奉為司隷時並下諸官府郡國各上前
人像贊劭乃連綴其名錄為狀人紀又論當世行事著
中漢輯序撰風俗通以辨物類名號釋時俗嫌疑文雖
不典後世服其洽聞凡所著述百三十六篇又集解漢
書皆傳于時唐志雜家應劭風俗通義三十卷(隋志三十)
(一卷錄一卷又應劭集二卷唐志四卷)中興書目十卷案隋志本三十
一卷今存十卷皇霸正失愆禮過譽十反聲音窮通祀
典怪神山澤蘇頌風俗通義序云諸儒著書引據最
多而無若庾仲容子抄馬總意林載之略偹服虔有
通俗文一卷
漢荀爽新書漢語
荀爽傳著禮易詩傳尚書正經春秋條例又集漢事成
敗可為鑒戒者謂之漢語又作公羊問及辨䜟及他所
論叙題為新書凡百餘篇(今多亡缺)史記文帝注引漢語
隋志荀爽集一卷(見前)
漢諸儒書
文選劉孝標論注引論衡曰漢諸儒作書者以司馬長
卿揚子雲河漢也其餘涇渭也
蜀漢諸葛氏集集誡
蜀志諸葛氏集目錄開府作牧權制南征北出計算訓
厲綜覈上下雜言上下貴和兵要傳運與孫權書與諸
葛瑾書與孟達書廢李平法檢上下科令上下軍令上
中下右二十四篇凡十萬四千一百一十二字臣壽等
言前在著作荀勖和嶠奉使臣定諸葛亮故事輒删除
複重隨類相從凡為二十四篇篇名如右(傳亮言教書奏多有可觀)
(别為一集)論者或怪亮文采不豔而過於丁寧周至臣愚以
為臯繇之謨略而雅周公之誥煩而悉亮所與言盡衆
人凡士故其文指不及得遠也然其聲教遺言皆經事
綜物公誠之心形于文墨足以知其人之意理而有補
當世泰始十年二月一日癸巳平陽侯相陳壽上(晉陳壽傳)
(撰蜀相諸葛亮集奏之)唐志蜀諸葛亮集二十四卷(隋志二十五卷梁二)
(十四卷)儒家集誡二卷(隋志總集武侯誡一卷)正史有論前漢事一
卷又音一卷女訓有貞潔記一卷書目亮集十四卷
後一卷錄傳及碑記其前十二篇章句頗多字數乃少
魏氏春秋亮作八務七戒六恐五懼皆有條章以訓
厲臣子木牛流馬法見集中作正議言據道討滛不
在衆寡率衆南征詔賜鈇鉞曲蓋羽葆虎賁亦見集中
王業不偏安之表亮集所無出張儼默記後漢郡
國注引諸葛亮書及表水經注亦引之(建興四年露布之詔廖立之表)
(來敏之教並見集中)
魏渾輿經
魏志景初中下邳桓威年十八而著渾輿經依道以見
意
吳陳子要言
隋志法家陳子要言十四卷吳豫章太守陳融撰(唐志同)
譙子法訓
唐志儒家譙子法訓八卷譙周撰(隋志同)又五教五卷(隋志)
(梁有譙子五教志五卷亡)
袁子正書
唐志儒家袁子正論二十五卷(隋志十九卷)又正書二十五
卷袁準(隋志梁又有袁子正書二十五卷)
晉言道訪論古今歷審機娛賓九
思
陸喜傳在吳為吏部尚書武帝時為散騎常侍好學有
才思嘗為自叙其略曰劉向省新語而作新序桓譚詠
新序而作新論余不自量感子雲之法言而作言道覩
賈子之美才而作訪論觀子政之洪範而作古今歷覽
蔣子通萬幾而作審機讀幽通思玄四愁而作娛賓九
思眞所謂忍愧者也其書近百篇吳平又作西州清論
傳於世借稱諸葛孔明以行其書有較論格品篇云云
陸雲撰新書十篇舊唐志儒家典語十卷陸景撰(文選)
(注引陸景典論)陸機正訓十卷通志云出於荆州田氏
國史志雜家唐志有二十卷辛德源撰此題陸機
疑誤
晉辨道
華譚傳建興初元帝命為鎮東軍諮祭酒譚博學多通
在府無事乃著書二十卷名曰辨道上牋進之帝親自
覧焉
晉志林
虞喜傳著安天論以難渾蓋又釋毛詩略注孝經為志
林三十篇(又韋謏為典林二十三篇)隋志志林新書三十卷(唐志二十)
(卷)梁有廣林二十四卷又後林十卷虞喜撰(唐志後林新書十卷)
(三國志注引志林)唐志類書類于政立類林十卷(中興書目)
(唐于政立類林十卷分五十目記古人事迹)小說家裴子野類林三
卷
晉干寳正言
唐志干寳正言十卷又立言十卷沈約撰邇言十卷
子旋集注行於世
宋古今善言
范泰傳著古今善言二十四篇唐志雜家三十卷(隋志)
(同)
梁法寳聯璧
梁書簡文撰三百卷中大通六年書成作者有蕭子顯
等三十人(以比皇覽)命湘東王為序(三年太子召許懋與諸儒錄長春義記一百卷)
隋政道集
李文博傳長議論著政道集十卷開皇中直秘書内省
典校羣籍謂房玄齡曰清流必潔源正末必端本唐
志法家治道集十卷書目雜載前賢所論治理之要
凡一百十篇
隋王氏六經
杜淹世家大業元年文中子續詩書正禮樂脩元經讃
易道九年而六經大就禮論二十五篇為一十卷樂論
二十篇為十卷續書一百五十篇為二十五卷續詩三
百六十篇為十卷元經五十篇為十五卷贊易七十篇
為十卷文中子受書於李育學詩於夏琠問禮於關子
明正樂於霍汲考易於族父仲華銅川君告以元經之
事貞觀初王凝考六經之目而繕錄焉禮樂論各亡其
五篇續詩書各亡其小序惟元經讚易存焉得六百六
十五篇勒成七十五卷分為六部號王氏六經召諸子
而授焉(凝召三子而教之略例)貞觀十六年福畤二十一歲受六
經之義(附錄)王勃傳通起漢魏盡晉作書百二十篇續
古尚書後亡其序有錄無書者十篇王勃補全缺遺定
著二十五篇中說續書始於漢以存漢晉之實詩備
六代以辨六代之俗(晉至隋)元經始於晉惠以斷南北之
疑贊易以申先師之旨正禮樂以旌後王之失門人
受禮(竇威賈瓊姚義)樂(温彦博杜如晦陳叔逹)書(杜淹房喬魏徵)詩(李靖薛方士裴晞王珪)
元經(叔恬)備聞六經之義(董常仇璋薛收程元)
唐高識篇
傅奕傳武德七年奕上疏極詆浮圖法又上十二論奕
注老子集魏晉以來與佛議駁者為高識篇志高識
傳十卷
唐脩身要覽
志儒家章懷太子十卷
唐中樞龜鑑(志作龜鏡)
志小說家蘇瓌中樞龜鏡一卷(國史志儒家)書目初瓌謂
子頲有公輔之器因以宰相事業訓之凡二十七條(宋開)
(府見之請號曰龜鏡)宋朝陳瓘廣之
唐朝野僉載
書目張鷟二十卷載周隋以來雜事時為問答以評目
之補遺三卷
唐六誡
志小說家姚元崇六誡一卷(崇文目同)文苑英華姚元崇
五誡持衡彈琴對鏡辭金冰壺文粹元崇冰壺誡執
秤誡執鏡誡口箴志雜家張楚金紳誡三卷韓愈
五箴柳宗元三戒
唐百行章叙訓
志儒家杜正倫百行章一卷雜家辛之諤叙訓二卷(開元)
(十七年上授長社尉)
唐博聞竒要古今精義
志雜家博聞竒要二十卷開元武功縣人徐闉上詔試
文留集賢校理(注記云開元二十一年十二月上)薛洪古今精義十五
卷
唐說林
張大素傳子悱明皇時為集賢院判官詔以其家所著
魏書說林入院綴修所闕志雜家張大素說林二十
卷孔衍說林五卷王方慶續世說新書十卷集賢注
記開元八年五月張悱以前福昌令奉敇修其父大素
所撰後魏隋書說林(大素魏書一百卷)
唐事對
書目十卷題唐燕公撰采經史屬辭比事間作詩語記
之凡一百十四門(意出於張說)
唐意林
志雜家馬總意林一卷書目貞元中馬總撰三卷先
是梁庾仲容為子書鈔三十卷總增損庾書詳擇前志
裁成三卷戴叔倫柳伯存為序
唐綂載
志雜家韓潭綂載三十卷夏綏銀青節度使貞元十三
年上會要貞元十二年二月夏州節度使韓潭進統
載四十卷舊史其書採虞夏以來至于周隋錄其事
跡善於始終者六百六十八人為立傳
唐酉陽雜爼
志小說家叚成式酉陽雜爼三十卷(崇文目同)中興書目
二十卷唐太常少卿叚成式撰志聞見譎怪凡三十二
類李淑書目詩書味之太羹史為折爼子為醯醢故
名曰雜爼酉陽取大小二酉山多藏竒書方輿記辰
州小酉山有石宂中有秦人書千卷故湘東王云訪酉
陽之逸典書目叚成式續雜俎十卷錄異事續之
唐記室新書
志李途記室新書三十卷(崇文目同)中興書目唐東川節
度掌書記李途撰纂集諸書事迹為對語列四百餘門
職方郎中孫樵為之序
唐備舉文言
志類書陸贄備舉文言二十卷(崇文目同)書目三十卷摘
經史為偶對類事共四百五十二門
唐古今說苑
志儒家李吉甫十一卷
唐元和辨謗略
唐次傳建中初及進士第歴侍御史竇參數薦之參敗
出為開州刺史積十年不遷韋臯鎮蜀表為副使德宗
諭臯罷之次身在外抑不得伸以為古忠臣賢士罹毁
被謗至殺身君且不悟者因采獲其事為辨謗略三篇
上之帝益怒曰是乃以古昏主方我改䕫州刺史憲宗
立召還授禮部郎中知制誥中書舍人憲宗雅惡朋比
傾䧟者嘗覽辨謗略善之謂學士沈傳師曰凡君人者
宜所觀省次編錄未盡卿可廣其書傳師乃與令狐楚
杜元穎論次起周迄隋增為十篇號元和辨謗略志
儒家唐次辨謗略三卷元和辨謗略十卷(令狐楚沈傳師杜元穎撰)
裴潾大和新修辨謗略三卷會要元和十二年十月
翰林學士沈傳師等奏元和辨謗略兩部各十卷一部
進上一部請付史館從之崔羣傳元和十四年三月
帝嘗語宰相聽受之際不亦難乎比詔學士集前世事
為辨謗略以自儆鑒其要云何羣對曰無情曲直辨之
至易有情則欺偽難審也故孔子有衆好衆惡浸潤膚
受之說以其難辨也若陛下擇賢而任待之以誠糾之
以法則人自歸正誰敢以欺帝韙其言中興書目唐
集賢殿學士裴潾撰舊有十卷以其繁冗删去止三卷
載自古被誣之事起周公至狄仁傑又太和辨謗錄三
卷案崇文總目李德𥙿等撰憲宗時命傳師楚等撰元
和辨謗錄十卷大和中德𥙿以其文繁删為三卷舊
紀元和十二年十月癸酉内出元和辨謗略二卷付史
館唐次元和辨謗略序曰似信而詐似忠而非便便
可以動心捷捷可以亂聽豈止鵜鴂雕卉薏苡惑珠者
哉虞舜有堲讒之命我皇有辨謗之書千古一心同垂
至理將備乙夜之觀則聖慮先辨謗何由興(上自周漢下洎隋朝)
(勒成十卷)
唐新語
志雜史類劉肅大唐新語十三卷(元和中)書目輯唐故
事起武德止大歷分為二十類漢陸賈新語宋劉
義慶世說新語八卷(分三十八門崇文目十卷)吳裴玄新言五
卷顧譚新語十二卷殷興通語十卷陸景典語十卷
(隋志)
唐西掖雜言
書目五卷韓愈撰序云餘暇擬作自大制令逮于百執
事取詩書雅言之意以西掖之號冠于篇或云非愈所
作崇文總目云不著撰人名氏
唐御臣要略
志儒家李德裕御臣要略卷亡會要大和八年九月
宰相李德裕進
唐帝王政綂
會要大中五年十二月太子詹事姚康撰十卷上之
唐古今通要
書目四卷苗台符撰自黃帝至唐大中年紀疆理及戶
口盛衰依史記自黃帝及共和存其代數周秦以降則
以元年冠甲子
唐戚畹纂要
志類書類劉揚名戚畹纂要十卷戚畹英華十卷(袁說重脩)
書目戚畹纂要劉揚名纂傳記宗族親姻事分内外
篇次之戚苑英華崇文目云劉揚名撰袁說重脩說摭
采他書以增綴之
唐帝王鏡略
晁氏志劉軻撰一卷自開闢迄唐初帝王世次綴為四
言以訓童蒙蜀馮鑑續之至唐末(編年類)
唐事鑑
志類書郭道規事鑑五十卷
唐化綂
志雜家熊執易五百卷類九經為書三十年乃成未及
上卒
唐長短經
志雜家類趙蕤長短要術十卷書目論主霸機權正
變長短之術凡六十三篇第十九載兵權隂謀(晁氏志雜家類)
唐羽書集
志總集臧嘉猷羽書三卷(處士)書目集歴代軍中符檄
誥命箴頌之文以唐為首上至夏甘誓而止崇文目
續羽書六卷
唐金鑰
書目二卷大學博士李商隱以帝室職官歲時州府四
部分門編類
唐鳳策聯華
書目三卷顧雲撰并序有續魏徵遺表代尉遲敬德答
隱大子箋補十八學士寫像贊安西都護府重築碎葉
城碑大抵皆因舊事而作(崇文目别集類)
唐致理書
志雜家朱朴致理書十卷又郭照度治書十卷書目
朱朴乾寧中為國子毛詩博士論述時務凡五十篇上
之
唐女論語
志尚宫宋氏女論語十篇傳若莘著十篇凖論語以
韋宣文君代孔子曹大家等為顔冉推明婦道之所宜
若昭又為傳申說之志長孫皇后女則要錄十卷武
后古今内範一百卷内範要略十卷鳳樓新誡二十卷
韋氏續曹大家女訓十二章
唐七百三十六家别集
志丁部集錄其類有三二曰别集類七百三十六家七
百五十部七千六百六十八卷始於趙荀況集楚宋玉
集終於盧藏用集失姓名一家玄宗以下不著錄四百
六家五千一十二卷隋志别集四百三十七部四千
三百八十一卷通計亡書合八百八十六部八千一百
二十六卷(詳見上)
唐韓愈集
志四十卷書目五十卷李漢序凡七百一十六首
合目錄為四十一卷又外集雜著實錄等十卷又遺文
一卷十二篇其傳始於曾鞏音義五十卷祝充進於朝
紹興中樊汝霖譜注四十卷洪興祖撰年譜一卷方崧
卿舉正十卷彭郁會覽四十卷外抄八卷朱熹考異十
卷李漢序曰詭然而蛟龍翔蔚然而虎鳳躍鏘然而
韶鈞發日光玉潔周情孔思千態萬貌卒澤於道德仁
義炳如也皇甫湜曰茹古涵今無有端涯渾渾灝灝
不可窺校及其酣放豪曲快字凌紙怪發鯨鏗春麗驚
耀天下然而栗密窈眇章妥句適精能之至入神出天
唐書贊曰愈以六經之文為諸儒倡障隄末流反刓
以樸剗偽以真然愈之才自視司馬遷揚雄至班固以
下不論也當其所得粹然一出於正刊落陳言橫騖馳
驅汪洋大肆要之無抵牾聖人者其道蓋自比孟軻
程子曰退之晚年之文所見甚高不可易而讀也朱
子曰原道諸篇於道之大原非荀揚仲淹之所及其言
曰根之茂者其實遂膏之沃者其光曄仁義之人其言
藹如也其徒和之亦曰未有不深於道而能文者穆
伯長曰韓元和聖德平淮西柳雅章之類皆辭嚴義偉
製述如經
唐柳宗元集
志三十卷(書目同外集一卷)
宋朝晉代名臣集
書目十五卷晉王濟棗據劉寳閭丘冲欒肇王讚郄正
張敏伏緯應亨索靖閻纘嵇紹卞粹虞漙十五家文各
為一卷著爵里於卷首乾道中汪應辰云蓋國初館閣
之士得晉人殘缺之聚為此編
唐語林
宋朝王讜以唐小說五十家取其要者倣世說分五十
二門為唐語林十一卷今本起德行訖俚俗自故事以
下五門闕(一本八卷)崇文目唐書類苑二卷新修唐朝事
類十卷
端拱古今類要
謝泌端拱初獻所著文二十編古今類要三十卷召試
中書直史館
淳化東觀集
崇文目十卷羅處約撰淳化二年七月蘇易簡上之藏
史館
淳化仙鳬羽翼
書目淳化中光祿丞曾致堯采經史子集中可為詩賦
論題者集之據本經注解其下取興國八年御製賜進
士詩名篇崇文目類書三十卷
咸平新書理樞
晁迥傳真宗擢直史館獻咸平新書五十篇又獻理樞
一編(四年三月壬午獻一卷)召試知制誥
咸平本說
二年五月比部郎中刁衎獻本說十卷三十三篇召試
學士院授秘閣校理
咸平廣孝新書紹興寧親寳鑑
淳熙編集孝史
咸平六年九月甲午直史館樂史獻所著廣孝新書(五十)
(卷)孝悌錄上清文苑(四十卷)總仙記凡八百卷詔奬之紹
興三十二年孝宗即位十月十八日詔鄧倫進寧親寳
鑑用意可嘉有補孝治遷一秩淳熙十五年三月八日
有諫議大夫謝諤進編集孝史五十卷并序目錄共十
一册詔付秘省崇文目上清文苑四十卷廣孝新書
五十卷唐孝悌錄十五卷孝悌錄二十卷樂史傳雍
熙三年獻所著貢舉事二十卷登科記三十卷題解二
十卷唐登科文選五十卷孝悌錄二十卷續卓異記三
卷淳化四年又獻廣孝傳五十卷總仙傳一百四十一
卷詔秘閣寫本進内會伯智著孝行類要尹
源作唐說叙兵凡十篇上之江休復著神告一篇
言皇嗣未立假神告祖宗之意冀以感悟著唐宜鑒十
五卷春秋世論三十卷歐陽修上蘇洵所著書二十
二篇權書衡論機策劉顔著儒術通要經濟樞言數
十篇李淑獻繫訓二篇戚綸著理道評十二篇
陳執中上復古要道三篇真宗異而召之既至進演要
三篇以蚤定天下根本為說
天聖羣書新語
書目十一卷天聖中方龜年采六經傳記百家之言以
字句分門為類天聖中詔許天下士獻文章應詔者
百數有司第其善者唐詢數人而已
景祐升平舉要
四年十一月同修注葉清臣上十篇壬子命為直史
館
景祐注法言
景祐四年十月十六日著作佐郎宋咸表進重廣注揚
子法言十卷(三册)序云東晉李軌為注唐柳宗元删定禆
缺糾失五百餘條元豐四年十一月己丑司馬光采
諸家所長附以己意名曰集注序云揚子之文簡而奧
景祐四年詔國子監校法言嘉祐二年七月畢上之又
詔吕夏卿校定治平元年上之又詔内外制看詳二年
上之命鏤板宋咸吳祕皆注法言宋庠家有李軌注本
及音義最精詳音義多引天復本校法言者皆據以為
正
寳元君臣龜鑑唐君臣龜鑑
二年二月一日(壬戌朔)太常丞詹庠上六十卷詔奬之
屯田外郎李及之掇唐史有益於治者撰次凡八十卷
曰唐君臣龜鑑王堯臣上其書
皇祐治原
五年六月壬午皇姪右神武大將軍宗諤上治原十五
卷詔奬之楊大雅因轉對上原治十七篇
嘉祐治道中術
二年十一月己亥集賢校理何涉上治道要術三十篇
敇奬諭(涉字濟川果州人又有春秋本旨)書目刁衎三卷凡三十篇
括古議今雜論治要國史志刁衎本說十卷何涉治
道中說三篇嘉祐中進(儒家)
國朝事始
書目一卷范鎮記皇朝政事典禮所出共二百餘條
元豐事物紀原
書目十卷元豐中高承以劉存馮鑑事始删謬除複增
益名類皆援摭經史以推原初始凡二百七十事唐
吳王諮議劉存與長史房德懋等集經史諸書以
類分門為事始三卷(唐志小說家事始三卷劉孝孫房德懋又三卷劉睿續)
後蜀馮鑑采羣書續事始五卷宣和中朱繪以事
始疎略撰事原三十卷北史劉懋撰諸器物造
作之始十五卷名曰物祖唐志雜家謝昊物始
十卷
元祐重校學海
書目三十卷馬共以唐温庭筠學海未盡(唐志類書庭筠學海三十)
(卷)因總括諸書損益去取分類為一千二百八十餘門
崇文目學海三十卷史海十卷
皇極經世
邵雍撰十卷以元經會以會經運以運經世天(日月星辰隂陽)
地(水火土石剛柔)變(暑寒晝夜)化(雨風露雷)感(性情形體)應(走飛草木)人(目鼻耳口)物(聲色)
(氣味)事(皇帝王伯體用)業(易書詩春秋心迹)天開於子地闢於丑人生於
寅孔子贊易自羲軒而下祖三皇也序書自堯舜而
下宗五帝也删詩自文武而下子三王也脩春秋自桓
文而下孫五伯也一元之運始於日甲月子星甲辰子
自開闢以來推其年數雍得之於李挺之挺之得於穆
伯長自天地運化陰陽消長皆以數推之以窮萬物之
變程伯淳謂加一倍法其書以日月星辰水火土石盡
天地之體用以暑寒晝夜雨風露雷盡天地之變化以
性情形體走飛草木盡萬物之感應以元會運世歲月
日辰盡天地之終始以皇帝王伯易書詩春秋盡聖賢
之事業易用九六經世用十十二一元統十二會十
二會統三十運三十運統十二世一世統三十年一年
統十二月一月統三十日是十二與三十迭為用也
觀物篇解伯温叙述(二卷)蔡元定為指要二篇以伏羲卦
圖列於前以皇極經世疏於後張行成撰索隠一卷
觀物外篇衍義九卷張栻因經世之攷自堯甲辰
至乾道改元之歲凡三千五百二十二年列為六圖曰
經世紀年周奭為節要觀物外篇門弟子記平生
之言合二卷雖以次筆授不能無小失然發明成書為
多(張行成曰内篇理深而數略外篇數詳而理顯學先天者當自外篇始)晁氏志皇極
經世十二卷起堯即位之二十二年甲辰終周顯德六
年己未編年紀興亡治亂之事以符其學觀物篇系於
後其子伯温解康節先生受業於李之才先視之以
陸淳春秋意欲以春秋表儀五經既可語五經大旨則
授易而終焉
紹興皇朝事實類苑
紹興中江少虞撰次二十六卷祖宗聖訓名臣事迹及
藝術仙釋神怪夷狄風俗釐為二十六門
紹興中興龜鑑
七年三月二十一日詔林保所獻中興龜鑑可采賜紫
其書進入十三年五月丁卯(十一日)何俌上十卷詔遷一
官
帝王手鑑
崔偓佺撰十卷
帝王經世圖籍
唐仲友撰十卷一百二十二篇周必大題辭
賜書(詳見御書)
漢賜祕書
叙傳班斿為右曹中郎將與劉向校秘書每奏事斿以
選受詔進讀羣書上器其能賜以祕書之副時書不布
自東平思王以叔父求太史公諸子書大將軍白不許
霍山坐寫祕書(蘇昌為大常坐藉霍山書泄秘書免)彪與從兄嗣共遊學家有
賜書好古之士自遠方至
漢賜外屬圖世家列傳
竇融傳融與五郡太守共砥厲兵馬上疏請師期帝深
嘉美之乃賜融外屬圖及太史公五宗外戚世家魏其
侯列傳
漢賜祕書列仙圖
見圖類
漢賜山海經河渠書禹貢圖
王景傳永平二年議脩汴渠引見景問以理水形景陳
其利害應對敏給帝善之又以嘗修浚儀渠功業有成
乃賜景山海經河渠書禹貢圖宋賜河西王蒙遜周
易及子集諸書合四百七十五卷唐柳宗元家有賜
書三千卷在善和里舊宅
唐賜荀悅漢紀
見賜物
唐賜歷日
集賢注記自置院之後每年十一月内即令書院寫新
歷日一百二十本頒賜親王公主及宰相公卿等皆令
朱墨分布具注歷星遞相傳寫謂集賢院本
太平興國賜軍誡雍熙賜六韜
見兵書
淳化賜儒行篇
淳化三年二月詔以新印儒行篇賜中書樞密兩制三
館等人各一軸先是御試進士以儒行篇為論題意欲
激勸士流脩儒行故命雕印首賜孫何等次及宰輔近
臣至銓司選人令置於聽事以代座右之誡(三月已酉賜新第孫)
(何等儒行篇各一軸何等表謝)祥符二年十一月丙辰復以儒行篇
賜親民釐務文臣其幕職州縣官使臣賜敇令崇文院
摹印送閤門辭日給之(初上謂輔臣曰先朝賞賜近臣儒行篇可并賜之)紹
興十八年六月三日御書儒行篇賜進士王佐等
咸平賜三史賜九經
元年七月甲申賜諸王輔臣新印三史各一本四年六
月丁卯詔郡縣學校聚徒講誦之所各賜九經一部
咸平賜三國志
五年四月乙亥直秘閣黃夷簡等上新印三國志賜銀
帛以其書分賜親王輔臣
景德賜經史
景德元年七月癸未朔賜諸王宗室近臣新印周禮疏
二年六月乙未賜殿前都指揮使高瓊九經書疏諸史
各一部從所請也真宗尚儒術故勲臣宿將亦化焉十
月甲申賜宰執近臣親王新印周禮儀禮公羊穀梁傳
疏三年八月甲戌賜右諫議种放大宗聖製御書九經
三史義疏四年七月賜交趾九經從其請也祥符六年
十一月癸丑賜御史臺九經三史三國志晉書八年正
月丁亥以監書賜昭應宫二月辛酉又賜聖製文集天
禧元年二月賜宗正寺經史以備修玉牒至道三年
九月戊寅殿中丞方演言曲阜文宣王廟有書樓
而無典籍請賜九經及先帝御書重給祭器從之
景德元年七月丙午崇文院上新印晉書百三十卷
賜校勘官
祥符賜莊列子
景德二年二月甲辰直講孫奭言郭象所注莊子時會
莊生之旨請依道德經例校定并釋文三卷雕印詔可
命崇文院檢討杜鎬與奭同校定摹刻祥符元年六月
甲辰賜輔臣南華真經版本人一部景德四年經列
子觀二月丙子詔加至德之號命官校正其書祥符五
年四月丙寅崇文院上新印列子冲虛至德真經詔賜
親王輔臣人一本(祥符四年十一月丙子命李宗諤楊總等校莊子序摹板)
祥符賜孟子
七年正月庚子國子監上新印孟子及音義賜輔臣各
一部
天聖賜進士中庸大學
五年四月辛卯賜新第王堯臣已下中庸八年四月丙
戌賜王拱辰巳下大學後登第者必賜儒行及中庸大
學以為常
天聖賜九經
天聖九年二月癸亥賜青州州學九經明道元年七
月甲戌賜壽州州學九經二年五月庚寅賜大名府學
九經景祐二年四月戊辰賜楚州州學九經
景祐賜册府元龜
四年二月甲子賜御史臺册府元龜天下圖經各一
部
嘉祐賜新唐書
五年六月詔鏤新唐書賜二府下逮修書官治平三年
五月詔以七史賜二府下逮編校官
治平賜穎邸書
治平四年六月甲寅(神宗已即位)司馬光初讀資治通鑑上
親製序面賜光令候書成寫入又賜穎邸舊書二千四
百二卷治平三年五月十九日王師約選尚公主又
出經籍及紙筆硯墨賜之
元豐賜班超傳
元年西夏入寇秦鳳以李師中知秦州賜手詔班超傳
以勉之(神宗聖訓云熙寧初)
元祐賜資治通鑑
七年七月二十八日戊申詔諸路安撫鈐轄司并西京
南京各賜通鑑一部
建炎賜郭子儀傳
四年八月丁丑韓世忠遷檢校少師翌日戊寅上諭大
臣曰世忠不親文墨朕方寫郭子儀傳欲付卿等呼諸
將讀示之
紹興賜進士中庸篇
五年策士首得汪應辰九月十九日言者請依雍熙故
事賜新進士儒行篇以勵士檢有旨添賜中庸送秘府
校勘正字張嵲校中庸高閱校儒行篇二十二日閱奏
儒行雖間與聖人之意合而其詞夸大類戰國縱横之
學蓋漢儒雜記决非聖人格言望止賜中庸庶幾學者
知聖學淵源奏可御書中庸以十月四日賜之(會要九月賜御)
(書石刻中庸篇)
紹興賜御書孝經
十四年七月辛未詔諸州以御書孝經刊石賜見任官
及係籍學生時已頒于郡庠殿中御史汪勃言定和議
極至飬望摹刻使家至戶曉以彰聖孝
乾道賜武經龜鑑
見兵書
淳熙賜太子資治通鑑紀事
三年十一月戊辰(二十四日)詔取袁樞資治通鑑紀事賜皇
太子與陸贄奏議熟讀以求治道八年四月五日詔國
子監印經史子書各一帙賜吳益王府從教授劉光祖
請也
玉海卷五十五
