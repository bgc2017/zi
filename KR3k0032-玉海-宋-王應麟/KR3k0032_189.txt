卷一百八十八
玉海卷一百八十八
宋王應麟撰
兵捷
檄書(下)
唐移檄張士貴
張士貴傳隋大業末起為盗攻剽城邑高祖移檄招之
即降
唐山南招慰大使徇巴蜀檄
通鑑義寧元年十二月癸未唐王淵使左光禄大夫李
孝恭招慰山南(紀云趙郡公孝恭徇山南)自金川出巴蜀檄書所至
降附者三十餘州甲辰遣使者詹俊李衮等徇巴蜀下
之河間王孝恭傳高祖巳定京師詔拜山南招慰大
使徇巴蜀下三十餘州進擊朱粲破之繇是騰檄所至
輒下韋仁壽傳高祖入關遣使者徇定蜀
唐使者徇荆襄
高祖紀義寧元年二月己夘太常卿鄭元璹定樊鄧使
者馬元規徇荆襄(吕子藏傳云慰輯山南)
唐大將軍河南道招慰使招諭關東州縣檄
夏侯端傳李密之降關東地未有所屬端請假節詔諭
乃拜大將軍為河南道招慰使傳檄州縣東薄海南接
淮二十餘州遣使順附通鑑武德二年四月甲辰秘
書監夏侯端安撫淮左十月端至黎陽李世勣發兵送
之自澶淵濟河傳檄州縣密以元年十月己夘降(山東平鄭善果持節為招撫大)
(使)
唐參旗將軍諭突厥
鄭元璹傳武德二年劉武周將宋金剛與突厥處羅可
汗犄角寇汾晉詔元璹諭罷可汗兵不聽
唐金州總管府司馬撫樊鄧
李大亮傳王弘烈據襄陽詔大亮安撫樊鄧因圖之進
擊下十餘城(蘇世長與弘烈及豆盧行褒戍襄陽高祖數遣使者諭降)
唐晉州道行軍總管檄郡縣
裴寂傳武德二年留撫河東飛檄郡縣促入營壘相保
唐陜東行臺討王世充檄
薛收傳為記室判陜東行臺金部郎中時方討世充收
為書檄露布或馬上占辭
唐荆州刺史招慰南方嶺南撫慰大使檄馮
盎
李靖傳蕭銑降江漢列城爭下以功檢校荆州刺史乃
度嶺至桂州分道招慰酋領馮盎等皆以子弟來謁南
方悉定得郡凡九十六戸六十餘萬通鑑武德四年
十一月靖遣使分道招撫諸州所至皆下(一本云四年十一月遣安)
(撫大使李靖徇嶺南諸州皆下之)明年以靖為嶺南撫慰大使桂州總
管七月丁酉隋漢陽太守馮盎承李靖檄帥所部來降
嶺南悉平李襲志傳武德初以書諭之(偽桂州總管)約嶺
南酋李光度歸國及銑平嶺南六十餘州皆送欵襲志
誘而致云河間王孝恭傳破銑遷荆州大總管又遷
襄州道行臺左僕射嶺表未平分遣使綏輯安慰其欵
附者四十九州朝廷號令暢南海矣(岑文本說孝恭曰若縱兵剽掠恐江)
(領以南狼顧麕驚不如厚撫荆州勸未附陳天子厚惠誰非王人孝恭下令止侵略)林士弘傳趙郡王孝恭
(招慰降循潮二州)漢陽郡王瓌傳代孝恭為荆州都督嶺外
酋豪數相攻遣使諭威德皆如約不敢亂
唐散騎侍郎諭高麗
傳武德初建武再遣使入朝高祖下書修好後三年(七年)
(二月)拜上柱國遼東郡王明年新羅百濟上書言建武閉
道使不得朝且數侵入有詔散騎侍郎朱子奢持節諭
和建武謝罪乃請與二國平朱子奢傳貞觀初高麗
百濟同伐新羅連年兵不解新羅告急帝遣子奢持節
諭旨平三國之憾
唐襄州道行臺擊輔公祏檄
岑文本傳孝恭平荆州以為别駕從擊輔公祏典檄符
唐散騎常侍諭馮盎
傳馮盎武德五年降授上柱國高州總管越國公貞觀
初或告盎叛盎舉兵拒境太宗發江淮甲卒將討之魏
徵曰當懷之以德乃遣散騎常侍韋叔諧喻盎盎遣子
智戴入侍五年盎入朝通鑑貞觀元年十月乙酉遣
員外散騎侍郎李公掩持節慰諭盎盎遣子入朝
唐南會州都督諭党項
党項傳漢西羌别種貞觀三年南會州都督鄭元璹鐫
諭其酋細封步賴舉部降
唐中郎將諭吐谷渾
吐谷渾傳貞觀八年伏允遣使入朝未還即寇鄯州太
宗遣使者責且召伏允以疾為解為子求昏帝召子親
迎亦稱疾有詔止昏遣中郎將康處真臨諭
唐左衛郎將諭龜兹
阿史那社尒傳禽龜兹王遣左衛郎將權祗甫徇諸酋
長示禍福降者七十餘城宣諭威信西域傳遣使者
諭降小城七百餘
唐諫議大夫諭河北
魏徵傳為諫議大夫河北州縣素事隐巢者不自安思
亂徵曰不示至公禍不可解太宗曰爾行安諭河北道
遇李志安李思行傳送京師即貸而後聞
唐瀚海都護諭闕泥熟别部
傳貞觀中突厥鐡勒部内附即其地為瀚海都護府詔
李素立領之於是闕泥熟别部數梗邊素立以為不足
用兵遣使諭降夷人感其惠
唐岷州都督諭党項
傳膠東郡王道彦貞觀中拜岷州都督間遣入党項諭
國威靈聖歷初靈勝二州党項誘北胡寇邊詔監察
御史陸餘慶招慰喻以恩信
唐岐州都督諭吐谷渾
傳太宗以劉師立檢校岐州都督上書請討吐谷渾未
報即遣使開諭部落多降附列其地為開橋二州党項
酋拓拔赤辭先附吐谷渾亦遣說下之詔赤辭為西戎
州都督(党項傳云岷州都督劉師立諭之降)
唐右衛率府長史召吐蕃鄰國兵檄
王元策(見兵捷破天竺段貞觀二十二年五月)
唐使者諭思結部
張儉傳為朔州刺史李靖既平突厥有思結部窮歸于
儉儉受而安輯之儉徙勝州後將奏思結叛朝廷議進
討以儉為使者撫納之儉單騎入其部召酋帥慰諭咸
歸命因舉徙代州
唐遼東道行臺大總管檄高麗
紀乾封元年十二月己酉李勣為大總管率六總管兵
以伐高麗元萬頃傳從李勣征高麗管書記使萬頃
草檄責高麗
唐監察御史喻邕巖二州
李嶠傳高宗擊邕巖二州叛獠詔監其軍嶠入洞喻降
之
唐安撫大使喻鐡勒九姓
契苾何力傳龍朔初鐡勒九姓叛詔何力為安撫大使
以輕騎五百馳入其部喻曰朝家知而詿誤使我貰爾
過得自新罪在凶渠取之則已九姓大喜共擒偽葉護
及特勒等二百人以歸何力數其罪誅之餘衆遂安
唐監察御史諭吐蕃
婁師德傳上元初吐蕃盗邊劉審禮戰没(三年九月)師德奉
使洮河因使吐蕃其首領論贊婆等自赤嶺操牛酒迎
勞師德喻國威信開陳利害虜畏悦
唐廣州都督檄安南
馮元常傳安南酋領李嗣仙殺都護劉延祐劫州縣詔
元常討之率士卒航海馳檄先示禍福賊黨多降(垂拱三年)
(八月)
廣桂州都督招慰討擊使諭始安賊
裴懷古傳始安賊歐陽倩衆數萬剽没州縣以懷古為
招慰討擊使未踰嶺逆以書諭禍福賊迎降自陳為吏
侵而反懷古自至壁撫諭嶺外平(武后時)
唐嶺南採訪使諭崖振五州
宋慶禮傳崖振五州首領相掠民苦於兵慶禮身到其
境諭首領大誼皆釋仇相親
唐監察御史張孝嵩傳檄諸國勒石紀功
通鑑開元三年監察御史張孝嵩陳磧西利害請察其
形勢枝汗那者古烏孫也内附歲久吐蕃大食共立阿
了達為王發兵攻之枝汗那兵敗奔安西求救孝嵩遂
帥戎落兵萬餘人出龜兹西數千里下數百城長驅而
進十一月攻阿了達于連城屠其三城俘斬千餘級阿
了達逃入山谷孝嵩傳檄諸國威振西域大食康居大
宛罽賓等八國皆遣使請降勒石紀功而還
唐益州大都督長史移巂州蠻
蘇頲傳開元八年按察節度劔南諸州巂州蠻苴院與
吐蕃連謀入寇獲諜者吏請討之頲不聽移書還其諜
苴院羞悔不敢侵邊
唐安西副都護兼北廷都護安西北廷節度使
諭葛邏禄
程千里見獻功類
唐常山太守傳檄河北討安禄山(一本云衛尉卿兼御史中)
(丞今從通鑑)
顔杲卿傳禄山表為營田判官假常山太守禄山反與
真定令賈深内丘令張通幽定謀圖賊使子泉明計議
隂結太原尹王承業為應使平盧節度副使賈循取幽
州謀泄禄山殺循時真卿在平原約起兵討賊乃斬李
欽湊械賊將高邈何千年送京師即傳檄河北言王師
二十萬入土門遣郭仲邕領百騎為先鋒馳而南望者
謂大軍至日中傳數百里賊張獻誠方圍饒陽棄甲走
於是趙鉅鹿廣平河間並斬偽刺史傳首常山而樂安
博陵上谷文安信都魏鄴諸郡皆自固通鑑天寳十
四載十二月顔杲卿將起兵馮虔賈深崔安石翟萬德
張通幽皆預謀丙午斬李欽湊又禽高邈何千年千年
謂杲卿宜深溝高壘俟朔方軍至并力齊進傳檄趙魏
斷燕薊要膂彼則成禽矣今宜聲云李光弼引步騎一
萬出井陘因使人說張獻誠必解圍遁此一竒也杲卿
用其策獻誠果遁其團練兵皆潰杲卿乃使人入饒陽
城勞將士命藁城尉崔安石等徇諸郡云大軍已下井
陘朝夕當至先平河北諸郡先下者賞後至者誅於是
河北諸郡響應凡十七郡皆歸朝廷兵合二十餘萬又
使人入漁陽招賈循
唐戶部侍郎平原太守河北招討採訪使移清
河等郡討安禄山檄
顔真卿傳為平原太守天寳十四載安禄山反河朔盡
陷獨平原城守具修使司兵參軍李平馳奏時平原有
静塞兵三千益募兵得萬人大饗士城西門衆感動時
饒陽守盧全誠濟南守李隨清河王懷忠景城司馬李
暐鄴城守王燾各以衆歸有詔北海守賀蘭進明為助
從父兄杲卿為常山守斬賊將十七郡同日自歸推真
卿為盟主兵二十萬絶燕趙詔拜戸部侍郎佐李光弼
討賊十五載三月壬午加河北招討採訪使清河太守
使李萼乞師乃檄清河等郡遣大將李擇交平原令范
冬馥等與清河博平士五千屯堂邑穆寧傳調鹽山
尉禄山反以劉道元為景城守寧募兵斬之檄州縣幷
力捍賊真卿以為採訪支使
唐揚州大都督府長史淮南節度使移將校檄
高適傳永王叛召計事肅宗竒之除淮南節度詔與江
東韋陟淮西來瑱率師會安陸方濟師而王敗未渡淮
移檄將校絶永王俾各自白君子以為義而知變通
鑑至德元載永王璘領四道節度都使鎮江陵璘募勇
士數萬人子襄城王瑒有勇好兵薛鏐等為之謀主以
為宜據金陵保有江表如東晉故事(十月反丹徒郡)上召高適
謀之適具言璘必敗之狀十二月置淮南節度使領廣
陵等十二郡以適為之淮西領汝南等五郡以來瑱為
之使與江東節度韋陟共圖璘甲辰璘擅引舟師東廵
沿江而下軍容甚盛分兵襲李希言於吴郡襲李成式
於廣陵進至當塗希言成式遣將元景曜李承慶拒之
皆降於璘江淮大震適與瑱陟會於安陸結盟誓衆以
討之(二載二月戊戌璘伏誅)
唐中書侍郎同中書門下平章事兼河南節度
使都統淮南諸軍事告浙東浙西淮南青州濠
州救睢陽檄
張鎬傳詔兼河南節度都統淮南賊圍宋州張廵告急
鎬倍道進檄濠州刺史閭丘曉趣救張廵傳肅宗詔
張鎬代賀蘭進明節度河南率浙東李希言浙西司空
襲禮淮南高適青州鄧景山四節度犄角救睢陽通
鑑至德二載八月甲申張鎬兼河南節度采訪等使睢
陽士卒纔六百人廵遠分城而守時許叔冀在譙郡尚
衡在彭城賀蘭進明在臨淮皆擁兵不救城中日蹙廵
令南霽雲告急臨淮進明無出師意十月尹子竒久圍
睢陽城中食盡廵遠以為睢陽江淮之保障棄之賊必
長驅不如堅守鎬聞睢陽圍急倍道亟進檄浙東浙西
淮南北海諸節度及譙郡太守閭丘曉起共救之比鎬
至城已陷三日(十月癸丑陷)
唐御史大夫江東節度使招諭江淮(詳見上)
韋陟傳永王兵起肅宗委陟招諭乃授云云與高適(淮南)
(節度)來瑱(淮西節度)會安州陟曰今中原未平江淮騷離若不
齊盟質信以示四方知吾等協心戮力則無以成功乃
推瑱為地主為載書登壇曰糾合三垂剪除兇慝好惡
同之毋有異志永王敗初李廣琛從亂非本謀陟表為
歷陽太守至是恐有後變乃馳往諭詔恩釋其疑
唐天下兵馬副元帥檄河南
李光弼傳乾元二年七月辛巳為天下兵馬副元帥以
河東騎五百馳東都夜入其軍會滑汴節度許叔冀戰
不利思明乘勝西嚮光弼趨東京謂留守韋陟曰不如
移軍河陽北阻澤潞勝則出敗則守遂檄河南督軍取
戰守備思明至偃師光弼悉軍趨河陽通鑑乾元二
年九月思明攻鄭州光弼整衆徐行至洛陽移牒留守
韋陟使帥東京官屬西入關牒河南尹李若幽使帥吏
民出城避賊光弼率軍士詣河陽為守備
唐都統河南節度行營諭回紇(詳見兵捷)
郭子儀傳永泰元年懷恩誘回紇吐蕃入寇召子儀屯
涇陽子儀使諭虜曰昔回紇涉萬里助復二京今棄舊
好助叛臣一何愚彼背主棄舊於回紇何有
唐容管經略使移義藤二州刺史
王翃傳大歷中擢容管經略使初安禄山亂詔嶺南兵
隷魯炅炅敗衆潰夷獠相挻為亂夷酋梁崇牽號平南
都統與别帥覃問合又與西原賊張侯夏永更誘嘯遂
據容州經略使僑治藤梧翃出私財募士不數月斬賊
帥歐陽珪因至廣州請節度使李勉出兵倂力勉不許
翃曰願下書州縣陽言以兵為助冀藉此聲成萬一功
勉許諾翃乃移書義藤二州刺史約皆進討引兵三千
與賊鏖戰卒破賊禽崇牽復容州捷書聞詔更置順州
以定餘亂翃凡百餘戰禽首領七十覃問遁去通鑑
大歷六年二月王翃復容州分命諸將襲西原蠻復鬱
林等州三月五嶺皆平元結傳授容管經略使身諭
蠻豪綏定八州
唐太常少卿諭吐蕃
韋倫傳德宗嗣位充和吐蕃使諭天子威德贊普悦乃
入獻
唐安州刺史諭隋州
伊慎傳攻隋州戰厲鄉斬五千級喻降李惠登(希烈使守隋)
唐神策兵馬使曲環檄李納
劉昌裔傳建中中曲環方攻濮州表昌裔為判官為環
檄李納剴曉大義環上其藁德宗異之通鑑建中二
年七月平盧節度李正己卒子納自領軍務與李惟岳
遣兵救田悦十月徐州刺史李洧以州降十一月納遣
將會魏博兵攻徐州洧告急詔朔方大將唐朝臣將兵
五千與宣武劉洽神策兵馬使曲環滑州李澄救之青
魏軍解圍走三年正月納軍于濮陽為河南軍所逼奔
還濮州復陷海密三月洽攻納於濮州克其外城納求
自新李勉又遣人說之遣判官房說入見上囚說等納
歸鄆復與田悦合
唐建州刺史發所部兵檄
崔造傳朱泚亂造馳檄北州發所部兵二千以待命德
宗嘉之錢徽傳辟宣歙崔衍府王師討蔡檄遣采兵
會戰
唐河東保寧奉誠軍行營副元帥移晉隰慈州
檄
馬燧傳帝還京(興元元年七月壬午德宗至長安)李懷光反河中詔燧
為行營副元帥與渾瑊駱元光合兵討之時賊黨要廷
珍守晉毛朝敡守隰鄭抗守慈燧移檄鐫諭皆以州降
通鑑興元元年八月癸卯加渾瑊河中絳州節度使
充河中同華陜虢行營副元帥馬燧奉誠軍晉慈隰節
度使充行營副元帥與鎮國駱元光鄜坊唐朝臣合兵
討懷光先是燧說下三州故使兼領
唐西川節度使詔諭雲南
通鑑貞元二年吐蕃每入寇常以雲南為前鋒賦斂重
又奪其險要地立城堡雲南苦之西川節度使韋臯至
鎮招撫羣蠻雲南王異牟尋潜遣人求内附臯奏吐蕃
暴亂鹽夏宜因雲南及八國生羌有歸化之心招納之
以離吐蕃之黨上乃命臯先作邊將書諭之六月壬辰
臯自以書招諭令趣遣使入見四年雲南與吐蕃猜阻
歸唐之志益堅五年三月丁亥臯遺異牟尋書稱回鶻
屢請佐天子共滅吐蕃王不早定計一旦為回鶻所先
則王累代功名虚棄矣且雲南久為吐蕃屈辱今不乘
時雪恥後悔無及十二月壬辰復以書招諭之八年十
一月辛酉臯復遺雲南王書欲與共襲吐蕃驅之雲南
之外悉平吐蕃城堡築大城於境上置戍相保永同一
家九年上賜異牟尋詔書十月甲子臯遣節度廵官崔
佐時齎詔詣雲南幷自為帛書答之(臯傳云間使招徠之)臯鑿青谿道
(以樹羣蠻)
唐劔南西川節度使檄董嘉慶
南蠻傳巂州新安城傍有六姓蠻戎州管内有馴騁浪
三州大鬼主董嘉慶累世内附封歸義郡王貞元中狼
蠻請内附補首領浪沙為刺史然卒不出韋臯檄嘉慶
兼押狼蠻
唐吏部員外郎宣慰使喻徐州
李鄘傳張建封卒(貞元十六年五月壬子)兵亂迫子愔主軍務鄘
持節直入其軍大會士喻以禍福
唐桂管觀察使御史中丞諭鄰管伐黃賊
柳文裴行立奉詔與諸管誅討邕管草賊黃少卿轉牒
邕管孔大夫容府楊中丞安南李中丞曰徵側勇冠一
方竟就伏波之戮吕嘉威行五嶺終摧下瀨之師敵國
盡在於舟中還師已期於席上衆輕鬭蟻勇劣怒蛙恃
狡兔之穴馮孽狐之丘賞縣香餌令布疾雷南則浮海
濟師共集堂堂之陳東則横江誓衆用成善善之功
唐卭州刺史諭劉闢
崔從傳闢反欲幷東川從以書諭止
唐常州刺史傳檄四州討李錡
李錡傳憲宗即位錡不自安請覲稱疾遷延殺留後王
澹築石頭城謀據江左(通鑑元和二年十月)常州刺史顔防用其
客李雲謀矯詔稱招討副使殺鎮將李深傳檄蘇杭湖
睦四州同討錡湖州辛秘亦殺鎮將紀元和二年十
月鎮海節度李錡反乙丑淮南節度使王鍔為諸道行
營兵馬招討使以討之癸酉鎮海軍兵馬使張子良執
錡乙亥羣臣賀於紫宸殿十一月甲申朔錡至長安上
御興安門面詰之
唐司封員外郎知制誥宣諭魏博
裴度傳(兼紀)元和七年十月乙未田興獻魏博六州于朝
十一月辛酉帝遣度宣諭徧至屬州布揚天子德澤
唐荆南節度使檄羣蠻
嚴綬傳為荆南節度溆州蠻張伯靖殺吏據辰錦州連
九洞自固(紀元和六年閏月辛邜寇費播)詔綬進討(八年五月癸亥)綬勒兵出
次遣將齎檄開曉羣蠻遂降(八月丁未降)
唐虞部員外郎諭王承宗
殷侑傳承宗叛遣侑招諭承宗聽命裴度傳蔡平承
宗懼遣柏耆以左拾遺往脅說乃獻德棣二州納質子
又諭滄景程權入覲崔從傳遷尚書右丞往使承宗
集軍士宣詔陳逆順禍福之效承宗即上二州符印(元和)
(十三年四月甲寅獻德棣)
唐起居舍人諭成德軍
穆宗紀(兼栢耆傳)元和十五年十月辛巳王承元以鎮趙深
冀四州歸有司十一月遣諫議大夫鄭覃往慰成德軍
賚緡錢百萬未至軍譁議穆宗遣起居舍人柏耆諭意
唐劍南西川節度使諭巂州蠻檄
李夷簡傳徙帥劔南西川巂州刺史王顒積姦贓屬蠻
怒畔去夷簡逐顒占檄諭禍福蠻落復平(元和時)
唐太原幽鎮宣慰使諭范陽(傳云宣諭使)
温造傳長慶初劉總上書請覲問行期乃不報造喻意
(實錄元年正月己巳造為宣慰使)至范陽開示禍福總懼籍所部九州
入朝(元年二月己夘也)
唐鎮州西面行營都招討使諭盧龍檄
朱克融傳長慶元年議者請先誅趙赦燕拜克融幽州
盧龍節度使明年陷弓高攻下博與王廷湊共圍深州
裴度以檄譙諭克融乃還紀長慶元年八月己丑度
為幽鎮招撫使十月丙寅度為鎮州都招討使通鑑
長慶二年正月王庭湊圍牛元翼於深州二月丙戌遣
中使入深州督牛元翼赴山南鎮裴度亦與幽鎮書責
以大義克融即解圍去裴度傳度之行移克融廷湊
書開說以大誼帝方憂深州圍欲必出牛元翼使度騰
書布旨
唐魏博横海昭義河東義武等軍諭鎮州檄
實錄長慶元年五月以鎮州殺節度使弘正下詔曰梟
音未革狼顧猶存忍害忠良恣為殘賊毁舟楫於鯨鯢
啗股肱於蛇豕人神共憤卿士叶謀咸願誅夷用申冤
痛尚念一軍之中豈無義勇倉卒變動必非衆謀苟得
其魁餘復何罪宜令魏博等軍各出全軍以臨界首仍
各飛書檄具諭朝旨開迷復之門廣自新之路
唐諫議大夫德州行營諸軍計會使諭兩河諸
鎮
柏耆傳太和初李同捷反詔兩河諸鎮出兵久無功耆
與判官沈亞之諭旨(二年十二月丁丑)崔弘禮傳時徐泗節
度使王智興檄兖海鄆曹淄青當徐道者出車五千乘
轉粟饋軍
唐劔南東川節度使兼西川節度譙蠻檄
郭釗傳太和三年十一月南蠻寇蜀取成都外郛杜元
穎不能禦詔釗兼領西川未行蠻衆已略梓州州兵寡
釗貽書譙蠻首&KR1237;巔以侵叛意曰元穎數侵吾圉我以
是報乃修好約無相犯(元穎傳天子遣使臨撫南詔)
唐左僕射荆南節度使檄南詔
段文昌傳太和四年檢校左僕射徙帥荆南南詔襲嶲
州帝以文昌得蠻夷心(文昌先為西川節度治寬静羣蠻震服)詔使下檄
諭責即日解而去復節度西川通鑑太和五年十月
南詔寇巂州六年十一月乙夘文昌節度西川
唐劔南東川節度使諭蓬瀘嘉榮諸州蠻檄
盧弘宣傳拜東川節度時歲飢盗結酋豪自王聯蓬瀘
嘉榮諸州訹蠻落搖動弘宣下檄脅諭賊黨稍降(開成中)
唐刑部侍郎兼御史中丞諭河朔列鎮
李回傳會昌中伐劉稹武宗慮河朔列鎮隂相締以撓
兵事李德𥙿薦回(三年七月)持節往諭何弘敬(魏博)王元逵(成德)
以澤潞邇京洛非若河北三鎮許世以壤地傳子孫者
且稹父子無功悖誼理上以邢洺磁三州與河北比境
用軍莫便魏鎮且王師不欲輕出山東請公等取三州
報天子二將聽命又張仲武(盧龍)以幽州兵攻回鶻而與
劉沔不協回至諭以大義仲武釋然即合太原軍攻潞
通鑑會昌二年昭義劉從諫薨稹請為留後李德𥙿
曰澤潞近處腹心一軍素稱忠義嘗破朱滔禽從史李
抱真成立此軍德宗猶不許承襲頃時多用儒臣為帥
劉悟死敬宗方怠於政遂以符節付從諫稹恃河朔三
鎮但鎮魏不與之同則無能為也若遣重臣諭元逵弘
敬以河朔傳襲已成故事與澤潞不同三州隷昭義者
委兩鎮攻之徧諭將士以賊平厚賞則稹必禽矣上命
德祫草詔賜元逵弘敬曰勿為子孫之謀欲存輔車之
勢但能顯立功效自然福及後昆又賜張仲武詔以回
鶻餘燼未滅藉卿禦侮七月遣李回宣慰三鎮令幽州
乘秋早平回鶻鎮魏早平澤潞三鎮無不奉詔
唐河陽三城節度王茂元檄劉稹
李商隠集檄云不思先縠之忠將覆欒書之族願思苦
口之言以定束身之計秘喪則於孝未聞拒詔則於忠
已失大未侔齊蔡久未及李吴將㠯其人動於不義恐
夙沙之國縛主之卒重生彭寵之家不義之侯更出抱
真討逆則義著從史肆邪則衆離儻尚淹歸欵未整來
轅戎臣鼓勇以争先天子赫斯而降怒金玦一受牙璋
四馳魏衛壓其東南晉趙出其西北下飛狐之口入天
井之關巨浪難防長飇易扇驚地底之鼓角駭樓上之
梯橦喪貝躋陵飛走之期既絶投戈散地灰釘之望斯
窮自然麾下平生盡忘舊愛帳中親信即起他謀幸思
反道敗德之難念順令畏威之易(册府元龜云武宗遣諸鎮以書告喻以利)
(病禍福之宜茂元與稹書云云)
唐朔方節度使移党項羌
史憲忠傳會昌中党項羌内寇徙朔方有詔馳驛赴屯
憲忠辭曰羌不得其心故不自安今亟往知吾為備鬭
益健請徐行許之乃移書與羌人示要約羌人皆喜
唐刑部侍郎邠寧節度河西供軍安撫使諭党
項
畢諴傳入翰林為學士党項擾河西宣宗召訪邊事諴
援質古今條破羌狀甚悉帝悦曰頗牧在吾禁廷卿為
朕行乎(大中六年六月除)諴到軍遣吏懷諭羌人順向(十月諴奏招諭)
(党項皆降)
唐太原節度諭回鶻諸部
韋宙傳宣宗時盧鈞節度太原宙為副時回鶻已破諸
部入塞下剽殺吏民宙往自定襄雁門五原絶武州塞
略雲中踰句注徧見酋豪鐫諭之約吏不得擅以兵侵
諸戎犯者死三部六蕃諸種皆信悦
唐劍南西川節度使移南詔驃信檄
高駢傳僖宗以駢節度西川時南詔寇巂州掠成都攻
雅州壁盧山聞駢至悉解去駢移檄驃信勒兵從之驃
信懼遂質子入朝(乾符元年十二月)
唐鳳翔隴右節度使檢校尚書左僕射同中書
門下平章事充京西諸道行營都綂傳天下藩
鎮檄
鄭畋傳廣明元年鎮鳳翔黃巢陷東都僖宗出梁洋遷
檢校左僕射西面行營都綂中和元年(通鑑三月辛酉為京城四面諸)
(軍都綂奏以涇原程宗楚為副)與程宗楚(涇原)仇公遇(秦州)李孝昌(鄜延)拓拔
思恭(夏州)約盟三月甲子畋傳檄天下藩鎮合兵討賊具
官移檄告諸藩鎮郡縣侯伯牧守將吏曰夫屯亨有數
否泰相沿如日月之蔽虧似陰陽之愆伏是以漢朝方
盛則莽卓肆其奸凶夏道未衰而羿澆騁其殘酷不無
僭越尋亦誅夷妖孽之生古今難免代有中正之士力
為匡復之謀我國家應五運以乘乾躡三王之垂統緜
區飲化區宇歸仁十八帝之鴻猷銘於神鼎三百年之
睿澤播在人謠加以政尚寬弘刑無枉濫翼翼勤行於
王道孜孜務卹於生靈足可傳寳祚於無窮御瑤圖於
不朽近歲螟蝗作害旱暵延灾因令無頼之徒遽起亂
常之暴雖加討逐猶肆猖狂草賊黃巢奴僕下才豺狼
醜類寒耕熱耨不厲力於田疇媮食靡衣務偷生於剽
奪結連凶黨驅廹平人始擾害於里閭遂侵陵於郡邑
屬以藩臣不武戎士貪財徒加討逐之名竟作遷延之
役致令滋蔓累有邀求聖上愛育情深含弘道廣指萬
方而罪已用百姓以為心假以節旄委之藩鎮冀其悛
革免困疲羸而殊無犬馬之誠但恣蟲蛇之毒虔劉我
征鎮覆沒我京都凌辱我衣冠屠殘我士庶視人命有
同於草芥謂大寳易取如奕棋而乃竊據宫闈偽稱名
號爛羊頭而拜爵續狗尾以命官燕巢幕以誇安魚在
鼎而猶戲殊不知五侯拗怒期分項羽之屍四冢既成
待葬蚩尤之骨猶復廣侵田宅濫蓄貨財比溪壑以難
盈類烏鳶而縱攫茫茫赤縣僅同夷貉之鄉惴惴黔黎
若在狴牢之内人神共怒行路傷心畋謬領藩垣榮兼
將相每枕戈而待旦常泣血以忘飱誓與義士忠臣共
翦狐鳴狗盗近承詔命會合諸軍皇帝親御六師即離
三蜀霜戈萬隊鐵馬千羣雕虎嘯以風生應龍驤而雲
起淮南高相公會關東諸道百萬雄師計以夏初會於
關内畋與涇原節度使程宗楚秦州節度使仇公遇等
已驅組練大集關畿爭麾隴上之蛇矛待掃關中之蟻
聚而吐蕃党項以久濡皇化深憤國讐願以沙漠之軍
共獻盪平之捷此際華戎合勢藩鎮連衡旌旗煥爛於
雲霞劍戟晶熒於霜雪莫不持䋲待試賈勇爭先思垂
竹帛之功誓雪朝廷之恥矧茲殘孽不足殄除况諸道
世受國恩身縻好爵皆貯興邦之略咸傾致主之誠自
函洛造氛鑾輿避狄莫不指銅駝而眥裂望玉壘以䰟
消聞此勤王固宜投袂更希憤激速殄寇讐永圖社稷
之勲以報君親之德迎鑾反正豈不休哉時天子在蜀
詔令不通檄至遠近咸聳爭發兵應之又見通鑑(鄭從讜傳鄭畋以)
(宰相鎮鳳翔移檄討賊巢傳云畋傳檄召天下兵)
唐東都留守移近鎮檄
劉元章傳為東都留守黃巢至寄治河清受偽官悔愧
移檄近鎮起兵扞賊
唐成德軍節度使同中書門下平章事檢校太
尉兼中書令常山王馳檄諸道
王景崇傳黃巢反帝西狩偽使齎詔至景崇斬以徇因
發兵馳檄諸道合定州處存連師西入關問行在貢輸
相踵
唐門下侍郎同平章事兼中書令義成節度使
諸道行營都綂移檄天下
通鑑(又本傳)中和二年守司徒兼門下侍郎同平章事王
鐸以高駢逗撓無心討賊感慨請行正月辛亥為行營
都統表崔安潜自副周岌王重榮等六節度為將佐率
衛兵洎梁蜀師三萬壁盩厔移檄天下四月鐸將兩川
興元軍屯靈感寺涇原屯京西易定河中屯渭北邠寧
鳳翔屯興平保大定難屯渭橋忠武屯武功官軍四集
先是諸將雖環賊莫肯先及鐸檄至號令殷然士氣皆
起黃巢戰數蹙後數月復京師策勲居關東諸鎮第一
唐諫議大夫諭河中
劉崇望傳僖宗幸山南(光啓二年)王重榮不率職選使者即
河中鎸諭使自新崇望以諫議大夫持節往陳君臣大
義(六月)重榮順服請誅朱玫自效通鑑襄王煴遣使至
晉陽賜李克用詔克用燔詔囚使者遣使上表移檄進
討表至上出示從官并諭山南諸鎮
唐河東節度使移檄三鎮
通鑑乾寧二年五月王行瑜李茂貞韓建舉兵犯闕六
月李克用請討之移檄數其罪
唐中書侍郎同中書門下平章事移檄四方
朱朴傳帝益治兵朴移檄四方令近者出甲士資饋饟
遠者以羡餘上
晉王諭邢洺魏博衛滑諸郡縣檄
五代史天祐八年正月周德威等破賊徇地邢洺先馳
檄諭邢洺魏博衛滑諸郡縣曰王室遇屯七廟被陵夷
之酷昊天不弔萬民罹塗炭之災必有英主奮庸忠臣
仗順斬長鯨而清四海靖妖祲以泰三靈予位忝維城
任當分閫念茲顛覆詎可宴安故仗桓文輔合之規問
羿浞兇狂之罪逆温碭山庸隷巢孽餘兇當僖宗奔播
之初我太祖掃平之際束身泥首請命牙門包藏姦詐
之心惟示婦人之態我太祖俯憐窮鳥曲為開懷特發
表章請帥梁汴纔出葦蒲之澤便居茅社之尊殊不感
恩遽行猜忍我國家祚隆周漢迹嫓夏商二十聖之鎡
基三百年之文物外則五侯九伯内則百辟千官或代
襲簮纓或門傳忠孝皆遭陷害永抱沉冤且鎮定兩藩
國家巨鎮冀安民而保族咸屈節以稱藩逆温唯仗陰
謀專行不義欲全吞噬先據屬州趙州特發使車來求
援助予情惟盪寇義切親仁躬率賦輿赴茲盟約賊將
王景仁將兵十萬屯據栢鄉遂驅三鎮之師授以七禽
之略鸛鵝纔列梟獍大奔易如走坂之丸勢若燎原之
火僵尸仆地流血成川組甲雕戈皆投草莽謀夫猛將
盡作俘囚羣兇既快於天誅大憝須垂於鬼錄今則選
蒐兵甲簡練車徒乘勝長驅翦除元惡凡爾魏博邢洺
之衆感恩懷義之人乃祖乃孫為聖唐赤子豈徇虎狼
之黨遂忘覆載之恩盖以封豕長蛇憑陵荐食無方逃
難遂被脅從空嘗膽以銜冤竟無門而雪憤既聞告捷
想所慰懷今義旅徂征止于招撫昔耿純焚廬而向順
蕭何舉族以從軍皆審料興亡能圖富貴殊勲茂業翼
子貽孫轉禍見機决在今日若能詣轅門而效順開城
堡以迎降長官則改補官資百姓則優加賞賜所經詿
誤更不推窮三鎮諸軍已申嚴令不得焚燒廬舍剽掠
馬牛但仰所在生靈各安耕織予恭行天伐罪止元兇
已外歸明一切不問凡爾士衆咸諒予懷
廣南西路轉運使諭交州檄
興國五年丁璿幼大校黎桓專制七月侯仁寳討之六
年二月賊詐降仁寳為所害轉運使許仲宣草檄喻交
州明國威信期必再舉桓懼遣使入貢
嶺南轉運使諭交州渠帥檄
實錄許仲宣為轉運使會征交州師不習水土以便宜
罷其軍分屯諸郡太宗嘉之仲宣遂草檄以諭交州渠
帥即送欵内附遣使修貢
知制誥撫諭西羌
西羌地瘠以池鹽易榖於邊及李繼遷為寇陜西漕臣
鄭文寳請禁青白鹽戎人乏食寇石昌鎮屠小康堡内
屬萬餘帳亦叛淳化三年三月錢若水馳傳除其禁且
撫諭諸族乃定
樞密直學士知益州諭益州民
淳化五年正月甲戌討李順又以張詠知成都府寇
掠之際民多脅從詠移文諭以朝廷恩信使各歸田里
詠曰順脅民為賊吾化賊為民
荆湖北路轉運使移檄屬郡
慶歷中歐希範誘溪洞環州蠻人叛上以田瑜習南方
事除轉運許便宜行事瑜移檄屬郡募土人翹悍敢戰
者甚衆又轉粟以守要害
湖北轉運使檄屬部擊歐希範
慶歷四年正月南環州蠻歐希範與其族為亂推蠻酋
蒙趕為帝丙子陷本州殺官吏二月破鎮寧州癸夘詔
發兵戊申上以廣西提刑田瑜習知南方事除湖北轉
運使及瑜至檄屬部募民擊賊又督轉粟以守要害
天章閣待制環慶路經略安撫使知慶州移夏
人檄
慶歷七年夏命杜杞知慶州自元昊稱臣聽誓數犯約
鈔邊邊吏避生事縱不敢爭杞始至其酋孟香率千餘
人内附夏人以兵入界求香香走自匿夏兵驅殺邊戸
掠奪羊馬朝議責杞亟索而還之杞言夏人違誓舉兵
香不可與因移檄夏人不償所掠則孟香不可得
廣西體量安撫使移檄交趾
嘉祐五年六月交趾與申洞蠻寇邕州殺五廵檢戊寅
詔發兵討之召吏部侍郎余靖安撫廣西悉發荆湖兵
以從(十二月辛酉詔)靖至則移檄交趾召其臣費嘉祐責
之嘉祐皇恐對曰種落犯邊罪當死願留取首惡
以獻即械五人送欽州斬于界上祥符七年
十二月廣西轉運使高惠連言交趾寇欽州詔移
牒
荆湖南路察訪喻告梅山檄客省使翟守素
平梅山蠻
熙寧五年七月遣章惇察訪湖南經制蠻事十月發檄
喻告開梅山道初太平興國二年梅山峒蠻苞漢陽
寇暴不止遣客省使翟守素發潭州兵擊之八月詔曰
汝等保於溪洞守在封陲况霜露之所均固聲明之攸
暨遽忘覆育敢恣睢盱毒我齊民撓茲戎索亦嘗誅誘
尚或逗留既豺虎之難馴當鯨鯢之盡戮更爾招攜庶
幾悛改當諭好生之旨勉思轉禍之言無蹈駭機自貽
後悔漢陽猶保險拒命守素進兵討平之
太原鈐轄蘇安静檄夏國
自郭恩敗沒藏訛厖益肆經略使遣李思道等議疆事
訛厖不聽嘉祐六年六月安靜檄夏國得吕寧栧浪撩
黎來合議乃更築堠新邊禁邀以違約則罷和市自此
始定庚辰靜上屈野河界圖
梓夔察訪使諭瀘夷檄
熙寧六年瀘州羅晏夷叛犯淯井監五月癸丑詔中書
檢正官熊本察訪梓䕫以便宜從事七年本措置瀘夷
事誘十二村酋領誅之用黔南弩手及募土丁入夷界
一日屢捷諸夷皆望風而靡本以夷酋甫望箇怒者桀
黠乃遣人開諭許以爵賞遂納貢願世為漢官正月甲
子瀘夷平上勞之曰檄奏詳明近世鮮有
熙河經略使諭邈川
元符二年二月邈川温党征密欲歸漢詔經略孫路多
方誘之
兵馬大元帥康王傳檄諸郡
靖康元年閏十一月己酉康王為兵馬大元帥十二月
壬戌朔王開大元帥府于相州乙丑大元帥府乃傳檄
諸郡檄曰女真猖獗再犯京城臣子之心義當效死矧
凡在職世受國恩當此艱危豈應坐視宜勉忠義戮力
勤王二年四月二日辛酉大元帥府傳檄郡國下宣撫
使范訥等亟會兵城下以候進發
陜西制置使檄鄜延討賊
陜西制置使錢盖聞虜陷長安檄集英殿修撰鄜延經
略使王庶兼節制環慶涇原兵討賊
兵馬副元帥慰撫京城士庶檄
靖康二年四月壬午徽猷閣待制兵馬副元帥宗澤至
大名府欲渡河迎取二聖而勤王之兵無一至者又聞
張邦昌僭立欲先行誅討密遣健步間道持檄慰撫京
城士庶
河北招撫司都統制王彦傳檄諸郡
建炎元年九月戊申彦率禆將張翼白安民岳飛等十
一將以所部七千人渡河與金人戰破之遂復新鄉縣
彦既得新鄉傳檄諸郡
禮部侍郎御營參贊軍事召諸將檄
建炎三年春苖傅劉正彦擁衆殺樞臣張浚檄召諸將
除君側之惡
同簽書樞密院事江淮兩浙制置使傳檄中外
建炎三年三月壬寅資政殿學士吕頥浩與張浚進兵
誅二凶以勤王為名傳檄中外曰苖傅躬犬豕不食之
資取鯨鯢必戮之罪乃因艱難之際敢為廢立之謀劉
正彦孺子狂生同惡相濟云云今吕頥浩因金陵之師
劉光世引部曲之衆張浚治兵於平江韓世忠張俊馬
彦溥各率精銳辛道宗永宗陳思恭總舟師湯東野周
杞扼險要趙哲集民兵劉誨李迨餽芻糧楊可輔等參
議軍事同時進兵以討元惡
知樞密院事御營副使宣撫處置使諭川陜
移檄河東
建炎三年五月戊寅朔張浚為宣撫處置使以川陜京
西湖南北路為所部七月庚子賜川陜官吏軍民詔曰
今遣浚往諭密旨其念祖宗積累之勤勉人臣忠義之
節以身徇國無貽名教之羞同德一心共建隆興之業
當有茂賞以荅殊勲四年八月浚以虜衆猶在淮甸欲
分撓其兵勢於是决策用兵移檄河東問罪癸未復永
興軍浚合五路兵四十萬約日會于耀州以與虜戰
鼎澧鎮撫使傳檄二州
建炎四年六月庚辰直龍圖閣程昌㝢(會要作昌禹)為鼎澧
鎮撫使兼知鼎州時羣盗方盛楊華楊太等出沒未已
孔彦舟在鼎州八月昌㝢傳檄二州
京西招撫使傳檄諸軍收復東京
紹興三年李横三月甲子以其文來上略曰偽齊僭
號自速翦夷國運中興王師已進西壓淮泗東接海沂
馹騎交馳羽書疊至我則兼收南陽智謀之士提大河
忠孝之人仗義以行乘時而動又曰金商之兵出其先
荆湖之師繼其後若能納欵則悉仍舊貫執迷不悟則
後悔難追
少保奉國軍節度使四川宣撫使檄告契丹西
夏高麗渤海逹靼諸國及我河北河東陜西京
東河南等路官吏軍民等
紹興三十一年冬十月庚子朔吳璘(檄樞密院所降本也)
淮南浙西江東西制置使告契丹諸國及中原
檄
紹興三十一年十一月一日劉錡檄告契丹西夏高麗
渤海逹靼諸國及河北河東陜西京東河南等道
兵義者王逆者亡要當觀理師直為壯曲為老烏可恃
彊制軍詰禁王者所以申九灋之嚴取亂侮亡聖人
所以馭萬邦之衆聖主應天而順人必盡撫邇遐之
衆智士轉禍而為福當深明去就之幾惟天無親作
不善者神弗赦得道多助仗大義者衆必歸王者以
無外為仁常篤近而舉遠聖人以不殺為武能保大而
定功天道福善禍滛信渠凶之必殄君子赦過宥罪
宜舊染之惟新天無二日土無二王田有一成衆有
一旅退而增修於是有舞干之義諭以遷善於是有
文告之辭若猶未悛乃用致討皇天既付中國民撫
千齡之興運庶邦迪知上帝命合衆志以歸仁因變
制宜大夫出疆之義伐叛討貳諸侯敵愾之功風俗
浸移已作李陵之胡服謳謠未改豈忘莊舄之越吟
賊齒益寒虜臂皆斷鼠牙敢穿於崇墉螳臂何知於
隆隧靡懷掎鹿之謀夙聽牽羊之計亦唯恃我朝
廷爵秩之隆用能保爾子孫黎民之衆率酋豪而捍
疆埸乃爾世功叛君父而從仇讐豈其本意庶能改過
未忍加兵期寵祿於有終知大恩之難再奉我王
明以其寳摯聞中國有至仁歸時事於宰旅開封
賞之科著歸忠之傳大舜修德有苖歸心周穆徂征荒
服不至困獸雖思於猶鬭涸魚寧久於偷生因爾
倒戈之心乘我破竹之勢兵利卒頑因撫而有右翦
左屠聿禽其良待以赤心縻之好爵言念脅從之
衆豈皆好亂之氓弄潢池之兵諒非爾志烈崑岡之火
亦豈予心與其假息以偷生孰若轉禍而為福雖暫
結於蜂屯卒莫逃於鯨戮自有宇宙至於今日未聞盜
賊得以全軀推不殺之仁畀更生之路儻復舊業即
為良民棄兵弩持鉤鉏苟知舍逆而效順問田疇卜居
宅當俾去危而即安祖宗之盛德在天下莫大於好
生南北之赤子皆吾民何心於從亂蚊雷聚響螗斧
稱威言念蒼生無非赤子鋒蝟斧螗帶牛佩犢
一夫作孽百姓何辜春秋大一統夫孰非邦域之中
帝王自有真盍早定君臣之分蜀郡附於公孫幾闔
城之屠戮河西歸於光武致列郡以安榮明效在前於
今可覩王者有征而無戰孰禦其鋒天下後服者先
亡終定于一儻昧先知之智難逃後至之誅昔吴
芮效忠世列長沙之壤田横亡命身貽海島之羞顧逆
順之灼分惟智愚之審擇設爵以延田横指河而誓
朱鮪中原鹿走沸鼎魚游欒盈干紀寧忘武子之
勲蕭延紹封無廢鄼侯之嗣識暗挈缾智慙衛足
涇渭合流蘭鮑同肆瞻烏未定附鳳何從九黎亂
德黃帝加誅項羽罪十漢祖不捨積甲與山齊永息
煙塵之警取印如斗大益堅帶礪之盟秦人之鹿掎
角相資常山之蛇首尾俱應未展鷹揚已皆魚爛
斧鉞既下必嬰喪元之悲玉石一焚徒軫噬臍之歎
驚飈更迅於雷霆烈焰寧分於玉石請分金而間楚
願奉璧以伐虞弱卒瑣甲欲抗堂堂之師縈帶汙城
冀保區區之命鳳鳴高岡以遠罻羅賢聖之德也鸋
鴂巢於葦苕苕折子破下愚之惑也竇融以河西歸
漢榮被于後裔彭寵盜逆漁陽身死于奴僕虢滅虞
亡韓并魏徙廉公思趙將吴子泣西河夙沙主雖
愚蔽民盡知歸有苖始為跋扈終而大服漢南見一面
以從殷河西率五郡而歸漢舞階以服有苖因壘而
降崇國伏波游說永作漢藩延壽脱歸終為魏守器
改秦虞才通晉楚行藏用捨亦豈有常微子去殷而
入周項伯叛楚而歸漢朝陽委照爝火收光春雷發
音蟄戶知令舞干之義載於虞書前禽之訓昭乎羲
易封豕荐食困獸猶鬭燕巢幕以誇安魚在鼎而
猶戲唐虞之世蠻夷猾夏周宣之盛亦讐大邦為
劉氏左袒飽聞思漢之忠徯湯后東征必慰戴商之望
我軍過之若駭鯨之决細網奔兕之觸魯縞未足以
喻其易士百其勇人一其心虎牙鷹揚之臣蛇矛
犀渠之羣横行而東我伐用張月羽雲旗以先啓行將
斮梟獍以釁鼓封䲔鯢于京觀變伊川之髮削呼韓
之袵九夷百越雷隨風渙恬波沸海之中靜䘲稽
天之際四七並列百萬為羣以轉石之形為破竹之
勢為風為火殪彼蒙衝如霆如雷擊其舟艦掎拔
而傾山嶽騰嘯而御風雲臣有召公日惟百里之闢
將皆南仲月無三捷之虚鋒鏑一交玉石同碎舉
烈火以燎毛飛嚴霜而脱葉無禮於君奮鷹鸇而驅
鳥雀有功必賞誓帶礪而保山河冀馬追風吴戈照
月審配死於袁氏不如張郃歸曹范增困於項王未
若陳平從漢燕巢衛幕魚游宋池脣既亡而齒必
寒皮不存而毛安傅積德者天之所啓反道者鬼得
而誅潞子離狄而春秋書徐夷朝周而大雅詠寬
其萬死之誅弘以再生之路招攜以禮而懷之以德
撫我則后而虐之則讐不爭而勝者天之道不戰可
屈者人之兵雖以至仁伐不仁贊弔民之盛舉然殺
無道就有道豈為政之本心殷微去商侯服周代項
伯背楚賜姓漢朝蟻猶有君鳥則擇木遠者來近
者悦同我太平撫則后虐則讐惟爾審擇
玉海卷一百八十八
