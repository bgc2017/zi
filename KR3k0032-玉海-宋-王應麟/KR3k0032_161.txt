卷一百六十
玉海卷一百六十
宋王應麟撰
宫室
殿(下)
唐麟德殿
舊紀高宗上元元年九月辛亥百僚具新服上宴於麟
德殿(殿在大明宮拾翠殿西)德宗貞元四年三月甲寅宴羣臣於
麟德殿設九部樂内出舞馬上賦詩一章羣臣屬和
寧王憲傳眀皇天性順睦雖讒說亂其間而卒無以搖
時有鶺鴒千數集麟德殿廷木翔棲浹日左清道率府
長史魏光乘作頌以為天子友悌之祥帝喜亦為作頌
寧王尤謹畏未嘗干政而與人交帝益信重以書賜憲
等曰魏文帝詩西山一何高高高殊無極上有兩仙童
不飲亦不食賜我一丸藥光曜有五色服之四五日身
體生羽翼朕每言服藥而求羽翼寧如兄弟天生之羽
翼乎陳思王之材足以經國文帝絶其朝謁卒使憂死
魏祚未終司馬氏奪之豈神丸效邪虞舜捨象傲以親
九族朕所歎慕也頃因餘暇選得神方云餌之必夀此
藥願與兄弟共之偕至長齡於無極也會要貞元三
年三月造會慶亭於麟德殿前十年九月南詔使朝見
於麟德殿上所錫賚甚厚十二年二月己夘以寒食節
御麟德殿内宴於宰臣位後施漢名臣圖屏風仍題其
嘉言美行於下(又永隆二年太子初立宴麟德殿長安元年日本使宴是殿貞元中東蠻三王)
(入朝宴是殿詳見燕享類)四月庚午上降誕日會沙門道士兼儒
官討論三教於麟德殿十四年二月戊午上自制中和
樂舞百僚於麟德殿觀新樂十六年正月南詔進奉聖
樂舞御麟德殿以閱之元和十年閱新作指南車記里
鼓車於麟德殿十三年二月詔六軍使創修麟德殿之
右廊上御麟德殿對翰林學士張仲素段文昌沈傳師
杜元穎(文宗開成三年十一月庚午於麟德殿召學士柳公權丁居晦對授居晦中丞)開成四
年正月御麟德殿對入朝賀正南詔三十七人賜錦綵
金銀帶衣服穆宗紀長慶元年二月乙亥觀樂於麟
德殿癸夘擊鞠於麟德殿列傳韋渠牟貞元十二年
四月庚午德宗誕日召徐岱渠牟及佛老二師並對麟
德殿質問大趣渠牟有口辯雖於三家未究解然問荅
鋒生帝聽之意動(徐岱傳召岱及趙需許孟容韋渠牟講說)張茂昭自義
武來朝(貞元二十年十月)從容言河朔事召見麟德殿賜良馬
甲第器幣回紇德宗時請和親詔使者見咸安公主
於麟德殿趙昌對麟德殿杜悰召見麟德殿李
光顔平蔡召對麟德殿賜予蕃渥田弘正元和十四
年八月來朝對麟德殿眷勞殊等引見僚佐將校二百
餘人皆有班賜王智興文宗時入朝燕麟德殿實
錄永貞元年六月丙申皇太子見四方使於麟德殿西
亭元和二年二月丁丑以寒食御麟德殿宴宰臣杜佑
等七年正月癸酉御麟德殿宴南詔渤海䍧柯等使乙
酉宴涇原節度使朱忠亮丁亥御麟德殿宴南詔使九
年二月己丑御麟德殿召見渤海使宴賜十三年正月
御麟德殿對韓公武賜銀器繒錦及馬二月辛酉御麟
德殿宴回鶻南詔使乙亥御麟德殿宴羣臣大合樂賜
錦綵銀器九月癸巳御麟德殿對吐蕃使十四年正月
癸未宴回鶻使三月乙酉以齊魯初平宴百僚于麟德
殿宰臣裴度等舉觴獻夀七月甲申麟德殿宴宣武節
度韓弘八月丁夘麟德殿宴魏博田弘正九月己亥麟
德殿宴親王穆宗元和十五年二月庚寅對新羅渤海
朝貢使於麟德殿宴賜九月辛酉御麟德殿宴李光顔
愬賜錦綵銀瓶盤衣馬戊辰對吐蕃使於麟德殿宴賜
長慶元年二月辛夘寒食御麟德殿賜百僚宴二年正
月壬子宴渤海使八月壬午宴吐蕃使十月壬子宴回
紇使太和元年五月戊辰宴諸道端午使六年二月己
丑寒食宴羣臣七年三月庚戌宴回鶻開成二年正月
癸巳宴南詔渤海使(並於麟德殿)兩京記金鑾西南曰長
安殿長安北曰仙居殿仙居西北曰麟德殿此殿三面
故以三殿名東南西南有閣東西有樓内宴多於此大
福殿在三殿北拾翠殿在大福殿東南(案此麟德殿在拾翠西大福南)
(仙居西北又名三殿音訓在右銀臺門北)漢有麒麟殿後周有麟趾殿
招集學士考校圖籍
唐三殿
見上三殿者麟德殿也一殿而有三面故名亦曰三
院結隣鬱儀樓即三殿之東西廊也(兩京新記西京大明宫中有麟德殿)
(三面玄宗與諸王近内臣宴多於此殿)開元元年十二月丁酉以吐蕃
遣大臣求和命有司引吐蕃使宴於三殿乾元二年十
二月戊申宴蕃胡拓翔代宗寳應元年七月辛丑宴六
軍將八月己酉宴奚契丹來朝大歷二年八月癸未宴
李抱玉杜鴻漸劉晏衛伯玉三年五月戊午宴劒南陳
鄭神策將士三千五百人六年十一月宴文單國王婆
彌等二十五人十年八月乙亥宴宰臣至京兆尹十三
年正月甲戌宴宰臣以下二月庚辰宴侍臣五品以上
十四年二月壬辰燕百僚癸巳宴至德已來勲臣子弟
及藩邸舊臣子弟元和八年五月戊午宴回鶻使寳歷
元年三月壬子宴百寮二年二月丁巳宴百官並於三
殿肅宗於三殿觀樂憲宗嘗閱月不賜對李綘謂
大臣持禄有詔眀日對三殿元祐十三年鳳翔節度
李惟簡忠武節度司空光顔邠寧尚書釗來朝上為之
燕三殿張百戲公卿侍臣咸與(韓文)開成二十年春於
三殿對學士(獻替記)五年十二月會昌二年正月於三殿
對南詔(會要)咸通三年奉鄭太后宴於三殿命翰林學
士侍立結綺樓下(傳)杜審言有蓬萊三殿侍宴詩
李庾西都賦啟九重開三殿齒羣官於次坐召公族於
内宴
唐集賢殿集仙殿
張說傳帝召說與禮官學士置酒集仙殿(開元十三年四月丙辰)
曰朕今與賢者樂於此當遂為集賢殿乃下制改麗正
書院為集賢殿書院會要開元十三年四月五日因
奏封禪儀注敕中書門下禮官學士等賜宴集仙殿上
曰今與卿等賢才同宴於此宜改集仙殿為集賢殿麗
正書院為集賢院乃下詔曰云云舊紀開元十三年四
月丁巳(云云同上)改院内五品上為學士六品以下為直學
士百官志永泰時勲臣罷節制無職事皆待制於集
賢門凡十三人桓彥範傳時武后處迎仙官之集仙
殿
唐萬夀殿
見夀星壇
唐拾翠殿
六典拾翠殿在大明宫杜甫詩賦詩拾翠殿佐酒望
雲亭
唐大同殿
六典大同殿在興慶宫金明門之北舊紀天寳七載
三月乙酉大同殿柱生玉芝有神光照殿八載六月大
同殿又産玉芝一莖五行志天寳十載六月乙亥大
同殿前鍾自鳴會要太和三年十月修南内大同殿
及勤政樓眀光樓
唐長生殿
樂志玄宗幸驪山楊妃生日命張樂長生殿因奏新曲
會要華清宫天寳元年十月辛丑造長生殿名為集
仙臺以祀神張廷珪傳武后召見長生殿(此殿東)
唐蓬萊殿
六典大明宫有蓬萊殿兩京記蓬萊殿在紫宸殿北
列傳李泌在蓬萊書院叚秀實大歷十三年來朝
對蓬萊殿代宗問所以安邊者畫地以對許康佐文
宗觀書蓬萊殿問康佐李訓春秋之義敬宗寳歷元
年八月己丑蓬萊殿會沙門道士
唐玉宸殿
見玉宸宫調
唐延英殿
六典大眀宫宣政殿之左曰東上閤右曰西上閤次西
曰延英門其内之左曰延英殿右曰含象殿按延英
實在東内貞觀八年置永安宫明年曰大眀宮龍朔二
年始大興葺曰蓬莱宫四月辛巳宫成獨是殿經始史
缺歲月會要上元二年七月甲辰延英殿御坐梁上生
玉芝(一莖三花上親製玉靈芝詩三章章八句)按五行志係肅宗之上元韋
述兩京記成於開元十年不書是殿至三十六年六典
書成歴歴維見然則創於開元中歟(兩京記不載而六典紀之開元中置)
(可知)楊瑒傳玄宗召對宰相議天下戶版延英殿惟瑒
(戶部侍郎)言利病尤詳(在封泰山前)按六典會要延英在西上閤
之西而李庾賦乃曰左閤當辰誤矣(李庾西都賦東則左閤當辰延英耽)
(耽宣徽洞達温室隅南接以重緜以少陽是為二宫複道邃廊)會要穆宗元和十五
年二月庚辰詔於西上閤門西廊右畔(一作西廊内)開便門
以通宰臣自閤中赴延英路(示優禮也)則不在紫宸殿東矣
(六典所記為可信)初有大明即有是殿召對大臣則始於代
宗苗晉卿傳代宗立(初即位十月庚申)年老乞間日入政
事堂帝優之為御小延英召對宰相對小延英自晉
卿始(代宗寶應元年九月壬午御延英殿會羣臣議政事自辰至午乃罷丙戌自辰至巳)韓臯曰
(延英之置也肅宗以苗晉卿年老難步故設之耳)宰相晉卿對延英羣臣初
無許預之例韓臯為中丞有所陳必於紫宸上謂曰
與卿言不盡可来延英與卿從容則是特許其對也
貞元元年十二月詔延英視事日令常參官七人對
政得失七年詔每御延英諸司官長奏本司事則百
官許對延英矣(薛珏傳德宗疑下情不達因詔延英坐日許百司長官二員言缺失謂之)
(廵對十八年詔有陳奏宜延英門請對勿令正衙奏事)舊紀貞元七年十月癸丑詔每御延英令諸司
(官長二人奏本司事尋又敕常參官每一日二人引見訪以政事謂之廵對)會要云訪以政事又引見
(常參官二人訪政道謂之次對官十八年七月敕比来百官奏事每於正衙至於移時自今以後不須於)
(正衙奏事如要陳奏事者並於延英進狀請對)憲宗時元稹為拾遺乞於延
英訪問舊紀元和元年四月壬戌武元衡請尚書省
六品已上職事官東宫師傅賓詹王傅等每坐日令
兩人待退朝於延英候對從之(新紀云日二人待制)四年御史
臺奏延英開日羣臣不得前知遇坐時方進狀請對
(是開延英無定日)文宗開成二年八月丙午望日御延英對
刑法官又諫議馮定請許左右史從宰相至延英記
所言故事兩省轉對延英獨常侍不與鄭畋為右散騎
建言宜備顧問詔可(遂著於令)則羣臣亦得對矣大歷三年
十月庚辰御延英殿見畿縣令貞元四年十月上召京
兆諸縣令對延英訪以人之疾苦且慰勉之各賜衣一
襲(六年九月同)文宗開成元年中書門下奏舊例刺史授官
遇延英開日候對奏發日盖重理民之官(欲觀去就察言語)近
日刺史進狀便辭自今刺史遇開延英即入陛辭(二年楚州)
(刺史蕭俶延英候辭)則是外官亦得見辭也
入朝而對者郭子儀大歷九年入朝對延英代宗與
語吐蕃方彊慷慨流涕張建封貞元十三年十月丁
丑以泗濠節度来朝帝不待日(一云雙日召對)召見延英眷遇
異等時宫市為民患因間言之頗順聽還鎮帝賦詩以
餞張茂昭元和二年(一云五年冬)自義武入朝至京師(十二)
(月十二日)不待日雙日開延英對五刻罷(故事雙日不坐)裴度王
師討蔡度視行營諸軍詔毋須宣政衙即對延英度自
請督戰拜同平章事長慶二年四月由太原入朝帝曰
朕當延英待卿帝以度勲德故待以殊禮李吉甫元
和六年召自淮南秉政入對延英凡五刻罷
論政事李景略對德宗論奏衎衎有大臣風許孟
容為給事中貞元十八年三月特開延英門召對樊
澤召對延英德宗歎其論兵與我意合崔珙為嶺南
節度入對延英文宗訪問珙對有理趣鄭覃元和十
五年十月穆宗詔閤中殊不欵欵後有為我言者見卿
延英張仲方敬宗詔王播遣競渡舟三十艘仲方見
延英論爭韋奥為京兆大中十年於延英問
别賢佞陽城詣延英門論裴延齡伏閤不去救陸贄
約拾遺王仲舒守延英殿閤上疏崔元亮鄭注陷宋
申錫元亮率諫官叩延英苦諍獨孤郁元和四年十
月戊子御延英對度支使李鄘京兆尹許孟容中丞李
夷簡諫議孟簡給事中呂元膺穆質右補闕獨孤郁等
皆言承璀不可統師郁言尤激切(實錄)王質與諫官伏
閤文宗開延英召見李景遜寳歷初命王播
承恩奬李晟馬燧貞元五年九月見延英殿德宗嘉
其勲下詔圖凌烟閣九年十月燧對延英殿蘇弁德
宗召見延英賜金紫蔣乂貞元九年擢史館修撰德
宗重其職先召見延英乃命之崔芊貞元十六年五
月召山人崔芊對延英穆贊德宗對延英擢中丞
韋渠牟延英奏事雖大臣率漏下二三刻止及渠牟為
諫議大夫每奏事五六刻乃罷(德宗)武元衡中丞對延
英德宗目送之曰真宰相器李景儉澧州刺史延英
奉辭穆宗詔為郎牛元翼長慶中見延英薛存慶
劉總以幽州歸穆宗謂宰相曰必用存慶可以宣朕意
對延英一刻遣之
對宰臣自中葉以後雙日及非時大臣奏事别開延
英楊綰對延英給扶李綘為相(元和六年相九年罷)嘗盛夏
對延英帝汗浹衣綘欲趨出帝曰宫中所對唯宦官女
子欲與卿講天下事乃甚樂也穆宗數遊畋綘扣延英
切諫裴垍元和二年既相垍因奏引太宗躬勤聽覽
以諷上嘉納之延英議政率漏下五六刻李吉甫元
和七年七月己未御延英謂吉甫曰畋遊悉廢唯務讀
書李德裕與三宰相見延英而武宗赦嗣復珏韋
處厚太和元年四月丙辰宰臣於延英既出再召處厚
獨對一刻極論不能堅决之失請遜位牛僧孺太和
六年延英召見宰相曰公等有意太平乎何道以致之
僧孺曰太平亦無象楊嗣復建言延英殿對宰相乞
錄付史館若崔損延英進見不敢出一言竇參每對
延英它相罷必留令狐綯奏事延英汗沾衣
見御史李直方貞元十一年二月召見延英殿
宴羣臣代宗寳應元年八月丁巳宴宰臣已下九月
戊寅宴郭子儀等(丙申宴回紇使)永泰元年正月辛亥宴宰臣
大歷八年十一月戊午宴宰臣子儀等開成元年十月
慶成節宴
會諸將代宗寳應元年十月雍王東討帝御延英殿
大會南北軍諸將問以東征之事
諫官叩延英穆宗時言不可罷裴度兵(見上)
不御正殿則視朝延英貞元元年七月蝗八月甲子
詔不御正殿奏事悉於延英丙寅視朝延英羣臣列位
延英門外
次對元和元年四月詔日令兩人待制退朝詣延英
候對二年二月己巳停次對
元和七年四月壬子開延英對宰臣八年六月辛巳朔
以積雨延英門不開者十五日帝謂宰臣每至三日雨
亦對十年三月壬申朔御延英殿召對宰臣特以事召
也十四年八月己未上謂宰臣曰今天下雖漸平尤須
勤於政理若通休暇頻不坐有事即詣延英請對勿拘
常制十月下元假召宰臣對於延英議邊事也(會要)憲宗
初讀實錄見貞觀開元故事竦慕不能釋卷自是延英
議政晝漏率下五六刻方退(舊史贊)文宗即位銳意於治
每延英對宰臣率漏下十一刻唐制天子隻日視朝
乃命輟朝放朝皆用雙日本紀贊(大和元年三月)開成四年
召宰相見延英退坐思政殿(仇士良傳)文宗坐延英論
詩工否僖宗易延英名靈芝(後復舊)一云延英
殿在大明宫東上元以來置宰相欲論事天子欲
咨度皆非時召對旁無侍衛人得盡言相對有思
政殿元和中建通典唐自上元以来置延英在上閤之
東故李庾賦云東則左閤當辰延英耽耽唐六典云在
上閤之西誤也(長安志曰在紫宸殿東)會要在紫宸殿西愚謂六典會要
可信豈不愈於李庾洛陽亦有延英殿天祐元年詔
每月一五九開延英
唐交泰殿
會要天寳十載四月二十一日興慶宮造交泰殿成
唐承暉殿
會要元和十三年二月浚龍首池起承暉殿
唐思政殿
通鑑穆宗即位召學士段文昌薛放丁公著對於思政
殿至夕乃出文宗開成四年坐思政殿召學士周墀
會要長慶四年十二月高重崔郾高釴於思政殿中謝
郾奏曰臣職侍講未嘗召問經義上賜錦綵銀器憲
宗册文曰編書辨謗創殿思政則是殿憲宗所作歟(延英)
(相對有思政殿元和中建)元稹云思政對學士往往宫官傳詔
洛陽太極殿又名思政後梁改思政殿為金鑾殿
唐寳慶殿
會要穆宗元和十五年七月甲寅新作永安殿及寳慶
殿(大張樂九月戊申御宣和殿宴貴戚)
唐積慶殿
蕭后傳武宗時徙居積慶殿號積慶太后(開成五年十月徙居)殿
(在興慶官)
唐雍和殿
會要大中元年七月敕親親樓號雍和殿别造屋宇廊
舍七百間通鑑大中元年八月上崇睦兄弟作雍和
殿於十六宅數臨幸置酒作樂
唐靈臺殿
高駢傳咸通中帝將復安南拜都護召還京師見靈臺
殿
梁金鑾殿文明殿朝元殿
梁開平二年正月改思政殿為金鑾貞觀殿為文
明含元殿為朝元(西京洛陽)乾化元年置金鑾殿大學
士以敬翔為之本朝太平興國三年改金鑾
六殿名
後唐端明殿
端明殿(西京)同光二年正月丁未改天成元年五月以馮
道趙鳳為學士太平興國三年改為武德殿在延春
殿北唐趙鳳為相奏事中興殿晉天福二年五月
以汴州行闕為大寧宫劉昫以端明殿學士拜相入
謝端明殿時以為榮
建隆講武殿
即崇政殿也建隆元年七月戊午宴韓令坤等於講
武殿乾德三年九月己巳御殿閱諸道兵四年四月宴
近臣八月乙卯錄囚開寶五年閏二月壬辰召進士安
守亮等對于是殿始下詔放牓新制也六年三月庚午
(十九日)覆試進士宋凖等於是殿八年二月戊辰試進士
王嗣宗等於是殿三月二十九日召契丹使觀射於此
十月己亥朔召瀘州守臣見於此興國二年正月戊辰
三年九月甲申五年閏三月甲寅八年三月丙子皆試
進士於此雍熙二年三月始試進士於崇政殿乾德
鑿池習戰太宗築臺大閱皆名講武西京亦有此殿
景德四年二月己巳次西京壬申宴從臣於講武殿
燕朝穆清神心經緯四征九伐咸入睿算上延良平借
箸運籌之謀下程賁育扛鼎揭旗之技沈幾於樽俎之
間收功於疆場之表後魏有經武殿後周有正武殿
唐有戢武殿
建隆萬春殿
建隆元年九月辛丑宴近臣於萬春殿後九日又宴廣
德殿皆曲宴也二年閏三月丙戌宴令坤延釗於廣德
殿(節度使赴鎮錫宴自此始)
乾德乾元殿崇元殿(朝元殿天安殿)景祐大慶
殿
梁曰崇元梁開平元年四月改正衙殿為崇元(建隆元年八月朔入閣二年正月五月朔受朝於)
(崇元)乾德四年四月庚戌重修(一云二月十一日修)改乾元太平興
國九年五月殿災改朝元(一本云雍熙元年七月壬子改為朝元興國九年即雍熙)
(元年也)大中祥符八年四月殿災六月己酉(實錄甲子)改天安
景祐元年正月(一本作明道二年十二月甲寅)改大慶殿九間挟各五
間東西廊各六十間有龍墀沙墀正至朝會册尊號御
此殿饗明堂恭謝天地即此殿行禮郊祀齋宿殿之後
閣蓋正殿也(淳化中張洎奏即唐之含元在周為外朝在唐為大朝冬正設仗衛朝萬國在此)
(太祖克澤潞下維揚復湖湘得荆渚臣劒南取嶺南平江左武功震耀九年受朝乾元降王在列聲明威備扈)
(蒙上聖功頌序述其事)
受冊乾德元年十一月十六日崇元受册開寳元年
十一月二十四日興國三年十一月十五日六年十
一月十七日並乾元受册淳化元年正月一日乾元
受朝賀受册咸平二年十一月七日祥符元年十二
月四日朝元受册天禧元年正月十一日恭謝禮畢
三年十一月十九日天聖二年十一月眀道二年二
月並天安受册景祐二年十一月大慶受册寳元元
年十一月同
受朝興國二年十一月庚寅冬至三年五月朔淳化
三年正月朔皆於朝元
册皇太子至道元年九月丁夘於朝元設黃麾大仗
及宫懸樂於庭天禧天安乾道大慶
眀道元年十一月甲戌恭謝天地於天安殿(志正陽門内正殿曰)
(天安)改元皇祐二年以大慶殿為明堂御篆二字行禮揭
之嘉祐元年九月辛夘恭謝大慶
開寳滋福殿
舊曰眀德滋德在垂拱殿西開寳四年三月丙申改滋
福咸平三年眀德太后居之號萬安宫萬安殿祥符七
年復為殿明道元年十月甲辰改皇儀至道三年九
月楊允恭以邊郡地圖来上御滋福殿召輔臣以圖示
之祥符二年十二月劉承珪上天書儀仗圖列於滋福
殿天禧元年七月甲寅對王旦滋福殿十一月龍圖閣
編成御集百二十卷召輔臣對於滋福殿示之
太平興國西京太極殿垂拱殿眀德殿
武德殿開寳廣夀殿大宴
西京大内正殿隋曰乾陽唐曰乾元明堂後改含元梁
曰朝元後唐曰明堂晉曰宣德後復為明堂太平興國
三年二月甲申改太極殿又改太極後殿為天興殿通
天乾元門為太極門車輅院門為鑾和門絳霄樓為太
清樓垂拱殿唐曰延英太平興國三年改又改廣夀
第二殿曰明德第三殿曰天和第四殿曰崇徽改寢殿
曰太清第二殿曰思政第三殿曰延春改端明殿為武
德殿改金鑾第二殿曰夀昌第三殿曰玉華第四殿曰
長夀第五殿曰甘露第六殿曰乾陽第七殿曰嘉興
開寳九年四月六日西京南郊禮成大宴廣夀殿(在建禮門)
(之西唐曰嘉慶)景德四年二月己巳次西京壬申宴從臣於
講武殿(唐曰文思院毬場)戊子詔大内眀堂殿前三門改為太
極殿門祥符四年三月丁亥召輔臣於講武殿後閱名
花至金鑾殿召坐出再幸西京記示之太宗神御殿
曰帝華西京宫室合九千九百九十餘區
太平興國崇政殿景福殿
内東門之北崇政殿舊曰簡賢講武興國八年四月乙
夘改(長編乾德二年九月改廣德殿為崇政當考)殿東西邇英延義二閣閣
後隆儒殿崇政殿有柱廊次北景福殿試貢舉人考官
設次於兩廡(雍熙二年後試進士咸平四年後試制科皆於崇政殿)大中祥符七
年始建額即閱事之所也(實錄云祥符七年十月戊午詔名後殿曰崇政)殿名已
(久而未嘗題牓至是建額)
對羣臣咸平元年二月丙辰對戶部尚書張齊賢於
崇政殿之西閣天禧元年六月己丑召王旦對崇政殿
凡數刻嘉祐七年八月丙子手札立皇子丁丑召學士
王珪草詔戊寅珪對於崇政殿己夘下詔
宴羣臣咸平五年正月宴侍讀侍講於崇政殿(一本云講)
(左氏春秋畢宴近臣於是殿)景德三年四月五日幸崇文院觀書宴
從臣於崇政殿四年三月七日觀書太清樓又至景福
殿臨放生池八月壬寅宴從官於崇政殿祥符三年九
月丙子朔宴崇政殿帝作五言詩七年十月宴輔臣宗
室於崇政殿天聖六年曲宴百官寳元二年十月以春
秋正說講讀畢辛巳宴近臣慶歷二年四月二十五日
以說書徹章宴近臣六年十一月十七日以講詩徹宴
近臣賜花作樂皇祐元年觀三聖御容賜宴皆於崇政
殿說書置於景祐元年正月二十六日丁亥
對藩夷開寳八年三月乙亥契丹使對於崇政殿(通略)
大平興國二年勃泥國王遣使来貢對於崇政殿八年
吐蕃戎人以名馬来貢召見其酋長於崇政殿淳化五
年五月河西兵馬總管李繼隆擒夏州節度趙保忠至
闕下見保忠於崇政殿帝詰責之咸平四年丹流眉遣
使者来貢師子方物召見崇政殿景德元年交趾郡王
黎桓遣其子明提来貢對於崇政殿大中祥符二年三
月于闐國王遣使貢良玉見於崇政殿四年召近臣館
閣官於崇政殿觀占城貢師子九年大食蕃客入貢引
對崇政殿天禧元年十一月高麗遣使與女真首領來
貢對於崇政殿熙寧八年三月對大遼使於崇政殿
錄囚端拱二年五月以旱御崇政殿錄囚淳化三年
六月御崇政殿錄囚七月又錄囚五年正月四日又錄
囚至道元年二月四月又錄囚咸平元年二月乙未四
年二月六年十一月景德三年四月大中祥符元年二
年三年四年七年天禧元年五年乾興元年並御崇政
殿錄囚天聖元年二年七年明道二年景祐三年四年
康定二年皇祐元年三月丁巳五年嘉祐二年八月庚
申六年二月丙寅七年並於崇政殿錄囚治平元年四
月熙寧九年並於崇政殿錄囚
觀樂景德三年八月甲戌作新樂於崇政殿景祐二
年觀新樂於崇政殿皇祐二年九月丁亥閱雅樂於崇
政殿五年九月觀新樂於崇政殿
觀陣圖咸平四年六月二十九日戊辰對輔臣於崇
政殿觀陣圖時備北虜景德元年八月乙夘於崇政殿
觀陣圖慶歷元年六月試楊偕所陳龍虎八陣圖於崇
政殿四年五月壬戌朔帝以西方用兵無功選用大臣
講求利害御崇政殿召樞密副使韓琦參知政事范仲
淹對琦等上四策熙寧三年五月詔以涇原路衙教陣
隊於崇政殿引見乞頒行諸路依此教閱先是涇原路
經略使蔡挺於牙中建勤武堂肄諸將軍馬上以其點
閱周悉常有出戰之備比他法為詳故令行之
試進士太宗六真宗十二(祥符七年景福殿試經明行修舉人)仁宗十
二(天聖三年崇政殿召對宋郊等嘉祐八年不御殿)並試崇政殿熙寧以後
並集英殿試
試制科真宗四仁宗十英宗一神宗一並試崇政殿
元祐三年試於集英殿
咸平元年二月己亥召崔頤正講尚書於景福殿(志云正月)
(講於廣福殿)志宫後有崇政殿閱事之所也
太平興國文德殿(文明殿)
後唐曰端眀國初改文眀太平興國九年五月丁丑殿
災七月壬子改今名即正衙殿(一本云乾德三年八月文明殿成雍熙元年七)
月改為文德殿(志右昇龍門西北偏正衙殿曰文德)太祖時元朔亦御此殿其
後常陳入閤儀如大慶殿饗明堂恭謝天地即齊於殿
之後閤熙寧以後月朔視朝御此殿殿庭東南隅有鼓
樓其下漏室西南隅鐘鼓殿兩挾有東上西上閤門東
西兩廊門曰左右嘉福南門曰長慶北門曰嘉肅(東西門曰)
(左右勤政)淳化中張洎奏今之文德殿即唐之宣政在周為
中朝在漢為前殿在唐為正衙凡朔望起居大册拜對
四夷君長試制舉人皆在此(眀道元年八月壬戌修文德殿成)熙寧四年八月
(高麗使金悌等見於文德殿)乾德三年冬至四年正旦皆受朝賀於
文德殿天聖二年十一月文德殿上皇太后尊號治平
二年熙寧二年元祐二年崇寧二年發皇太后册寳於
文德殿(發中宫册寳亦於文德殿)熙寧三年宋敏求言本朝惟入
閤乃御文德殿視朝(乾德四年文明殿入閤淳化二年文德殿入閤三年咸平二年祥符)
三年皆御文德殿入閤(張洎謂文德殿正衙為上閣非憲度也)今既不用入閤儀欲
約唐制宣政殿定朔望御文德殿儀以備正衙視朝之
制詔定儀注元豐四年五月十九日御文德殿視朝
太平興國五年正月庚寅改端眀殿學士為文明殿學
士以程羽為之自李昉後不復除(以殿命官緣麟趾之舊)文明學
士位樞副之下明道二年置端眀殿學士與文明之職
並存而班差降南史梁文德殿置學士省召高
才碩學待詔袁峻直文德學士省唐有文明
殿
太宗清心殿宣明殿
太宗於禁中建清心殿藏圖籍以資游覽視朝之暇日
讀太平御覽三卷有蒼鸛飛止殿之鴟尾逮掩卷而去
翌日語侍臣宰相宋琪曰好學所感也太宗又創宣
明射殿真宗清心殿奉道之所
雍熙玉華殿
雍熙三年十二月一日乙未雨雪帝御玉華殿(集英殿後需雲)
(殿舊曰玉華)召宰臣謂曰云云又出御製雪詩令侍臣屬和
熙寧四年後苑作玉華殿七年玉華殿後作山亭祥鸞
閣基春殿志後苑東門曰宣和苑内有崇聖殿太清
樓其西又有宜聖玉宸金華西凉清心殿翔鸞儀鳳二
閣華景芳瑶津亭
咸平嘉慶殿嘉瑞殿
咸平初明德太后居嘉慶殿後徙萬安宫明肅皇后
所居殿曰會慶慶夀莘德寳慈姒徽殿(並見前)真宗
時以瑞蓮生龍翔池於其側立嘉瑞殿
景德資政殿崇和殿
在龍圖閣之東序景德二年四月癸夘以參政王欽若
為資政殿學士(特置是職以寵之位在翰林學士之下侍讀學士之上)五月庚戌
欽若赴職宴近臣於秘閣賜七言詩自是令寓直於秘
閣十二月辛巳以欽若為資政殿大學士(班在文明殿學士之下翰)
(林學士承旨之上己丑賜會秘閣)咸平五年十月十七日觀書龍圖
閣幸崇和殿殿之後閣悉藏本朝名臣文集次御資政
殿殿壁有楊相如政要論帝作七言詩侍臣皆賦景德
二年五月宴近臣於資政殿餞种放祥符三年八月八
日甲寅觀書龍圖閣觀瑞物於崇和殿遂宴資政殿帝
作七言詩從臣皆賦五年十二月十四日閱書龍圖閣
幸資政殿帝作七言詩天禧四年十一月十一日
御龍圖閣詔近臣觀書宴於資政殿崇和殿亦
在龍圖閣東序咸平四年十一月二十日丁亥御
龍圖閣曲宴移御崇和殿閱張去華所著元元論
國田圖景德二年四月二十一日幸龍圖閣閱太宗御
書宴於崇和殿帝作五言詩四年九月七日宴近臣於
龍圖閣之崇和殿餞侍講邢昺賜詩以寵行命羣臣咸
賦祥符三年觀瑞物(見上)十一月壬辰召向敏中等對是
殿陳從易等賦詩
景德玉宸殿眀道化成殿
景德四年三月乙巳召近臣觀書太清樓因至於玉宸
殿殿在樓之東(殿在苑中密邇宫禁)即上偃息之所茵幃皆黃絹
為之無文采之飾聚書八千餘卷上曰此唯正經正史
累校定者小說他書不置於此盖附近禁中最便觀覽
國家搜訪圖書其數漸廣臣寮家有聚書朕先借其目
參校所少併令抄補所得漸多今秘閣後即新衣庫若
遷此庫以廣其地尢為佳事當喻劉承珪增葺之大中
祥符四年十月甲辰召宰臣於山亭觀玉宸殿御製書
籍記石上作詩王旦等皆賦七年三月乙未召近臣觀
太宗聖文神筆於玉宸殿作觀書流杯詩羣臣皆賦六
月晁迥等請以玉宸集五卷副本藏秘閣從之八年四
月癸丑召輔臣觀書於玉宸殿吏部尚書王欽若陳堯
叟等四人預焉始觀太宗御書移御别院觀御製皇帝
王覇及良臣忠臣姦臣權臣等論遂臨軒賦詩九年二
月癸夘召近臣於後苑翔鸞閣觀太宗御書及御製聖
文神筆頌玉宸殿等記遂宴於玉宸殿殿在苑中密邇
宫禁帝優寵輔臣每大禮慶成從容一召至兩制皆預
蓋特恩也三月四日召宗室觀書於玉宸殿天禧二年
十月十一日庚子召近臣於玉宸殿觀刈占城稻三年
三月十三日曲宴後苑登翔鸞閣觀太宗聖製又御儀
鳳閣玉宸安福殿遂射於太清樓下作賞花釣魚詩四
年七月觀内苑榖遂宴於玉宸殿十月詔皇太子宗室
近臣赴玉宸殿翠芳亭觀稻賜宴眀道元年十月改
玉宸殿曰化成殿四方貢珍果常貯此殿景祐四年五
月御化成殿觀芝草帝作詩嘉祐三年三月丙子御化
成殿觀角觝
祥符泰山天貺
祥符元年七月乙酉詔泰山靈液亭北天書再降之地
建殿以天貺為名先是六月丁酉六日臣欽若奏天
書降於泰山十月壬子幸天貺殿十二月庚子命學士
楊億撰碑
祥符穆清殿崇聖殿嘉瑞殿
祥符元年十月二十六日封禪禮畢宴百官卿監以上
於穆清殿又祥符元年封禪十月戊申上齋於穆清殿
又寳鼎縣行宫名曰奉祗前殿亦曰穆清祥符二年
正月七日癸亥對宗室輔臣於後苑便殿賜衣帶器幣
遂宴於崇聖殿以封禪慶成故也崇聖殿後改為嘉瑞
殿以後苑産雙蓮故也政和三年六月二十三日殿前
池内復生雙蓮延福宫穆清靈顧性智三殿靈顧奉
真宗聖容
祥符仙儀殿靈輝殿
祥符元年東封十月辛丑次鄆州壬寅朱㢲言玉册玉
牒十四日至翔鸞驛有光照室十一月戊子朔以鄆州
奉安天書殿為仙儀殿(王曾撰記)翔鸞驛奉安册牒行殿為
靈輝殿十二月庚子命知制誥李維撰碑(志瑞應也)天禧
四年二月癸未朔名滑州福寧院奉安御製碑殿曰乾
文至和元年華州雲臺觀建集真殿嘉祐六年十一月
戊辰以汴口新修靈津廟碑殿為崇訓殿(廟有眞宗御製汴水發願)
(碑)
祥符澶州延禧殿揚州神武殿章武殿
祥符元年十一月十四日壬申次澶州宴從臣父老於
駐蹕延禧殿(結綵為殿於行宫之南賜名焉)建隆元年十一月丁未
親征李重進至揚州二年正月詔以行宫為建隆觀祥
符五年(一云景德中)建殿景祐四年别建殿名章武皇祐二
年五月庚寅改名神武(景德二年八月癸巳命中使奉安太祖聖容於揚州建隆寺寺)
(有御榻其後建殿嚴奉景祐四年六月甲戌奉太祖御容於揚州建隆寺更命新殿曰章武)
祥符金華殿
祥符中常宴輔臣於金華殿三年閏二月二十七日
丁丑御水心殿垂釣遂宴於金華殿五年五月戊子以
金華殿所種麥以示輔臣
祥符宜聖殿
祥符三年閏二月二十七日丁丑詔輔臣至宜聖殿(奉祖)
(宗聖容)拜太宗聖容上作賞景觀花五言詩(又作千葉紫牡丹七言詩)
以賜(小苑花木皆太宗所植)天禧三年四月二日宴宜聖殿真
宗御集有宜聖殿四園歌詩三卷
祥符宣德述古殿先猷繼文殿
祥符五年十二月十四日詔近臣至龍圖閣觀新修宣
德述古二殿帝作七言詩(二殿在龍圖閣西序)八年四月丁夘詔
玉清昭應宫太宗御書殿名先猷御製御書殿名繼文
天禧二年正月壬寅奉安太宗文集於先猷翌日奉安
御集於繼文政和四年八月改樞密直學士為述古殿
直學士地理志龍圖閣下有資政崇和宣德述古四
殿
祥符南京歸德殿
祥符七年正月二十九日丙辰詔升應天府為南京(藝祖)
(肇基之地)即衙城為大内正殿以歸德為名雖降圖營建而
實未嘗行
祥符承明殿景祐延和殿端明殿
延和殿在景福殿南祥符七年建十月戊午賜名承明
章獻垂簾參决朝政於此明道元年十月甲辰改明良
尋改端明景祐元年(一云明道二年十二月甲寅)改延和殿西北迎
陽門門内後苑有太清樓祥符八年注輦國来貢見
承明殿天禧元年六月辛巳召章頻對承明殿翌日為
監察御史二年二月壬午對右正言劉曄魯宗道於承
眀殿(凡八刻)五年正月癸巳對輔臣於承明殿己亥宴近
臣於承明殿二月丙辰詔近臣觀羣玉蘂珠殿上梁宴
承明殿三月庚辰對輔臣於承明殿丙戌又對天聖九
年四月乙巳承眀殿閱大樂明道元年十月甲辰改承
明殿為端明二年八月丁巳置端明殿學士在資政殿
學士之下以宋綬為之(詔曰奬擢名儒式資顧問政和四年八月三日改為延康殿學)
士中興復舊(後唐置端明殿學士興國中改為文明程羽為之位樞副之下)慶歷三年三月
御延和殿閱武騎皇祐五年延和殿觀指南車嘉祐三
年三月戊寅延和殿觀習軍陣治平四年十二月延和
殿試武藝元豐二年延和殿觀新樂真宗以盛度兼
端明殿學士召對承明殿西廡問以邊計退而條十事
上之仁宗於延和殿試宗室子弟書令宗正第高下宗
望為第一志崇政殿西南有殿北向曰承明便坐殿
也
祥符延慶殿
見下
祥符流杯殿
祥符九年二月二十七日詔近臣觀翔鸞閣御書移幸
流杯殿泛觴志云建流杯殿於後苑
天禧安福殿
天禧二年十月十一日庚子賜宴安福殿三年三月十
三日曲宴後苑御安福殿(後苑有宣明殿安福殿)志宫中有延
慶安福集聖清景慶雲玉京等殿清淨堂萬春閣
天禧清景殿
天禧三年九月二十三日詔宗室輔臣學士以下對於
清景殿出賜太子御製及國史實錄太宗御集四部書
示從臣遂宴於殿内清景殿書事詩(見御製類)
天禧羣玉蘂珠殿
天章閣天禧五年三月建以奉真宗御集御書閣東西
序羣玉蘂珠二殿(一云天禧五年二月修天章閣畢四月十六日召近臣館閣官觀御集御)
(書遂宴於羣玉殿又天禧五年二月丙辰詔近臣觀羣玉蘂珠殿上梁二十八日癸酉近臣宴羣玉殿)天
聖八年八月六日丁亥天章閣觀御書元真殿觀瑞榖
賜宴蘂珠殿嘉祐七年十二月二十三日觀三聖御書
御製詩遂宴羣玉殿二十七日天章閣觀三朝瑞物復
宴羣玉殿治平二年正月甲申邵亢為翊善嘗召對羣
玉殿訪世務三年九月丙辰夜召學士王珪至蘂珠殿
賜坐翌日賜盤龍金盆一
天聖清輝殿元真殿
天聖八年三月十九日後苑賞花釣魚觀唐明皇山水
字石於清輝殿因命從官皆賦歌遂宴太清樓(山水字石自永)
(興軍輦至起清輝殿以安之)是日從臣應制令中書第所賦優劣八
月丁亥元真殿觀瑞榖嘉祐七年八月甲辰皇子入對
於清居殿
眀道紫宸殿崇德殿
舊名崇德殿在宣祐門西明道元年十月甲辰改紫宸
(後周顯德六年十二月改萬歲殿為紫宸)即視朝之前殿每誕節稱觴及朔
望御此殿(東西上閤門司在殿前南廊)開寳八年三月契丹遣使
来聘召見崇德殿晉王及百官以契丹通好詣崇德殿
賀太平興國二年對契丹使於崇德殿是年五月十二
日又宴契丹使於崇德殿景德二年十一月契丹使来
賀對於崇德殿大中祥符二年十二月宴契丹使於崇
德殿五年交趾郡王李公藴遣使来貢對於崇德殿六
年西南藩進都奉部領龍光進以下来貢方物名馬入
見崇德殿七年交趾李公藴敗鶴拓鸞遣使貢馬獻捷
召見崇德殿十二月高麗國王詢遣使尹證及女真將
軍太千機已下凡七十八人以方物来貢見於崇德殿
慶歷二年契丹使劉六符来議關南事見於紫宸殿十
月見契丹使於紫宸殿五年二月契丹遣使来獻征西
夏所獲見於紫宸殿十月丁巳宴契丹使於紫宸殿皇
祐元年二月四月至和二年九月十二月嘉祐元年二
月並宴契丹使於紫宸殿開寳四年五月宴近臣於
崇德殿咸平二年八月宴羣臣於崇德殿始作樂景德
元年十月二年正月宴羣臣四年三月大宴十月宴羣
臣並於崇德殿祥符五年九月七日宴崇德殿西苑門
天聖二年八月丙辰朔以初聽樂燕百官於崇德殿眀
道二年十一月宴近臣於紫宸殿慶歷五年十一月丁
亥宴宗室於紫宸殿皇祐五年六月七日御紫宸殿奏
大安樂熙寧二年五月六日宴宰臣百官宗室於紫宸
殿雍熙二年十月御崇德殿引問御史臺開封禁囚
親决之謂宰臣曰朕錄囚徒殊不覺勞古人治郡邑或
致飛蝗避境虎渡江況人君能惠養黎庶伸治冤滯豈
不感召和氣乎宋琪等對曰陛下勤政治蒼生之幸也
開寳八年平李煜淳化五年平李順至道元年敗契
丹二年敗李繼遷咸平二年敗契丹並宰相率百官詣
紫宸殿賀(淳化中張洎奏今之崇德殿即唐紫宸在周為内朝在漢為宣室在唐為上閤亦曰内衙)
(即隻日常朝之所)乾德四年二月長春節羣臣上夀於崇德
殿太宗興國二年十月乾明節崇德殿上夀天聖元年
長寧節崇德殿上夀景祐元年四月乾元節羣臣上夀
紫宸殿慶歷七年八月戊子改文眀殿學士為紫宸
殿學士(用宋庠議也文明真宗諡故改之以丁度為之)八年九月乙巳改紫宸
殿學士為觀文殿學士紀乾德二年九月辛丑改廣
德殿為崇德殿志大安殿北有崇德殿視朝之前殿
也
眀道垂拱殿長春殿勤政殿
紫宸(崇德)殿西垂拱殿門其東北角門通紫宸殿每日樞
密使以下立班殿庭候傳宣不坐即赴垂拱殿起居垂
拱殿舊曰長春明道元年十月改勤政十一月改垂拱
(實錄云明道元年十月甲辰改長春殿曰垂拱殿)即常日視朝之所節度使契
丹使辭見亦宴此殿乾德三年九月宴近臣於長春
殿開寳二年宴錢惟濬宴曹彬八年宴契丹使九年宴
錢俶太平興國三年宴錢俶四年正月乙未宴潘美親
授方略六年宴親王宰相雍熙三年餞曹彬四年餞潘
美淳化四年十一月丁卯宴曹彬至道二年餞李繼隆
咸平二年宴傅潜周瑩三年餞向敏中五年餞王超周
瑩景德二年宴契丹使四年五月戊戌宴吴元扆丙午
對占城使皆於長春殿祥符元年至天禧三年宴長春
殿凡十有七慶歷四年四月契丹使見於垂拱殿皇
祐二年宴契丹使四年宴狄青熙寧二年宴曾公亮九
年宴郭逵元豐五年以國史成宴七年宴文彦博皆於
垂拱殿
眀道集英殿廣政殿開寳大明殿淳化
含光殿祥符會慶殿元和殿需雲殿
集英殿舊曰元德亦曰廣政(晉天福二年改元德為廣政)開寳三年
改大明淳化元年二月己酉改含光祥符八年六月十
五日甲子改會慶明道元年十月甲辰改元和尋改今
名春秋誕聖節錫宴此殿熙寧以後親策進士於此殿
殿後有需雲殿(舊曰玉華後改瓊英熙寧初改今名)東有紫雲樓宫中
觀宴之所也太祖大宴廣政殿者七宴大明殿者九
建隆元年長春節上夀廣政殿長春節宴廣政殿者七
宴大明殿者十(又廣政殿宴近臣者二十二)太宗大宴大明殿者十
三宴含光殿者七乾明節宴大明殿者十七真宗大宴
含光殿者二十七大宴會慶殿者一(又宴大明殿者七)承天節
宴含光殿者十七仁宗大宴會慶殿者十七宴集英殿
者三十八乾德四年冬至御大眀殿羣臣上夀始用
雅樂天聖五年正月壬寅朔九年正月丙辰上率百官
赴會慶殿上皇太后夀熙寧三年三月八日上御集英
殿試進士建隆三年三佛齊遣使来貢對廣政殿祥
符二年八月西南夷来貢令赴含光殿宴志崇政殿
西有長春殿又次西有滋福又次西有會慶宴殿也
眀道福寧殿萬歲殿寳慈殿景祐柔儀
殿崇徽殿
福寧殿在垂拱殿後國初曰萬歲祥符七年十月戊午
改延慶(一本作延福)眀道元年十月甲辰改福寧殿即正寢
後柔儀殿國初但名萬歲後殿章獻后居之名崇徽明
道元年十月甲辰改寳慈景祐二年改柔儀祥符五
年十月二十六日庚申以聖祖降臨宴宗室於萬歲殿
七年九月庚寅詔輔臣宗室觀萬歲殿上梁天禧二年
正月出崇徽殿芝草圖明道二年八月辛丑以慈孝寺
莊獻后神御為彰德殿景靈宫莊懿后神御為廣孝殿
志初延慶殿北有殿無名章獻太后居之乃曰崇徽
眀道肅儀殿
明道二年十一月丁丑以集聖殿為肅儀殿(初曰真游在禁中)
十二月甲寅改正陽門曰宣德門天安殿曰大慶端明
殿曰延和(慶歷八年改肅儀殿曰觀文)
景祐西凉殿
西凉殿在天章閣東景祐二年三月辛丑重修真宗
御集有西凉殿水殿歌詩一卷又有慶雲殿玉京殿
宣明殿
景祐慈德殿觀稼殿
景祐元年初名保慶殿章惠太后居之四年改慈德
景祐二年五月癸巳後苑作觀稼殿成(志作親稼殿)
慶歷嘉德延康殿
寳文閣舊曰夀昌慶歷初改今名閣東西序嘉德延康
二殿(前有景輝門)殿間以桃花文石為流杯之所政和中
置延康殿學士
慶歷寳奎殿
見御書類(大相國寺)
慶歷仁濟殿
慶歷二年二月庚寅以鍼灸圖石壁堂為仁濟殿
慶歷北京班瑞殿靖方殿
慶歷二年五月十六日戊午詔升大名府為北京先朝
駐蹕行宫正殿為班瑞殿七月以行宫中門為順豫三
年二月六日甲辰以行宫便殿為靖方殿又有時廵慶
寧殿
慶歷觀文殿延恩殿真遊殿
觀文殿(觀文隋殿名)舊曰延恩祥符五年十月二十四日聖
祖降此殿閏十月壬申改真遊又改集聖明道二年十
一月丁丑改為内外命婦客舍名肅儀慶歷八年五月
乙巳以紫宸不可為官稱(何郯言)詔以舊延恩殿為觀文
殿(詔曰因延恩之别殿觀前載之秘文建崇儒之秩延稽古之臣)改紫宸殿學士為觀
文殿學士戊申以命丁度皇祐元年六月十六日甲戌
詔置觀文殿大學士以賈昌朝為之(非嘗為宰臣毋得除)祕殿之職有
三紫宸居首(王韶王陶未歷二府除學士)又建感真閣祥符五年十月
二十四日聖祖降延恩殿閏十月八日晁迥等請改殿
名十二月作真遊殿頌七年七月二十八日壬子參政
丁謂請御書真遊殿額十一月乙酉奉安殿額天禧二
年正月内出真遊崇徽二殿芝草圖上作歌詩祥符
七年十月戊午名真遊殿西門曰延真其東真君殿曰
積慶萬歲殿曰延慶東西門曰左右昭慶後殿曰崇政
北向殿曰承眀後苑東門曰宣和
皇祐隆儒殿
皇祐三年十月作隆儒殿初詔丁度等撰邇英閣後小
殿名乙酉度等請名隆儒詢猷清燕詔以隆儒為名
治平元年十月辛丑直秘閣周孟陽引對延和殿久之
自是數召見訪時事最後至隆儒殿在邇英閣後苑中
羣臣未嘗至也
皇祐寳歧殿
見觀稼類
皇祐滁州端命殿并州統平殿澶州武信
殿
皇祐五年三月仁宗宣諭曰恭惟太祖擒皇甫暉於滁
州是受命之端也大宗平劉繼元於并州是太平之統
也甲子乃詔滁州因舊寺建殿命曰端命命宰相龐籍
奉安太祖御容并州因崇聖寺命殿曰統平命樞密使
王貽永奉安太宗御容(太宗御容以四月二十七日奉安帝聞之曰太宗以是月日至)
城下有此符合(寺本行宫賜名平晉大中祥符二年改今名)又曰恭惟真宗禦契丹
於澶州是偃武之信也宜即澶州舊寺建殿名曰武信
命樞密高若訥奉安真宗御容(一本云皇祐間滁州通判殿中丞王靖言太祖)
(皇帝擒皇甫暉於滁州太宗下劉繼元於并州真宗禦契丹於澶州皆宜立廟以昭遺烈於是就芳林園命工)
(部寫三聖御容臨赴逐州皇祐五年三月二十四日甲子太祖御容赴滁州奉安於大慶觀端命殿太宗御容)
(赴并州奉安於資聖禪院統平殿真宗御容赴澶州奉安於開福禪院武信殿)司馬光云分建原廟圖繢聖
(容躬題扁牓嚴奉之禮備盡恭勤羽衛供張率從豐衍)元祐七年十一月六日
滁州修端命殿
嘉祐凝機殿
嘉祐七年三月乙亥作凝機殿於禁中(欲儲思清間特起此殿邇英敷)
(席圖講藝也凝機祓宇資味道也)六年二月辛酉奉安明德章
穆后御容於普安院之重徽殿壬戌酌獻太宗
立宣明殿真宗立嘉瑞殿仁宗有化成殿神宗立
睿思殿又即其右建延春閣哲宗即睿思之後為宣和
殿
治平欽明殿天和殿清居殿洪範屏
舊曰天和(崇徽殿北有殿曰天和)眀道元年十月甲辰改觀文後
改曰清居治平三年六月改今名其西睿思殿治平
三年六月二十九日壬子改清居殿曰欽明命直龍圖
閣王廣淵書洪範一篇於屏時帝謂廣淵曰先帝臨御
天下四十年天下承平得以無為朕方屬多事豈敢自
逸故改此殿名因訪廣淵先儒論洪範得失廣淵對以
張景所得最深以景論七篇進翌日召對延和殿帝曰
景所說過先儒遠矣以三德為御臣之柄尤為善論朕
接臣下常謙柔聽納之間則自以剛斷此屏置之坐右
豈特無逸之戒也賜廣淵御紙筆墨黃金天和殿御
覽(見前)嘉祐七年英宗為皇子八月丙辰見於清居殿
治平三年五月王師約召見清居殿諭以無廢學
熙寧端誠殿熙成殿
見郊祀類南郊殿宇
熙寧睿思殿(延春閣)宣和殿
熙寧八年造睿思殿在欽明殿西(睿思之右建延春閻)哲宗以睿思殿
先帝所建不敢燕處乃即睿思殿之後為宣和殿紹聖
二年四月二日丁夘宣和殿成徽宗書日不居寢殿以
睿思為講禮進膳之所就宣和燕息大觀二年再葺徽
宗為記書之石重和元年改元宣和乃更為保和殿(宣和)
(二年改)宣和之後殿重和元年所剏也(政和五年四月置宣和殿學士宣和)
(元年改保和)又元豐元年造承極殿并亭二小石池一七
年童子朱天申對於睿思殿誦十經通十月十四日賜
五經出身
紹聖思文殿
見藉田
政和右文殿
政和五年四月十日詔秘書省殿以右文殿為名改集
賢殿修撰為右文殿修撰(紹興十四年五月御書殿榜殿五楹)
天興殿
見景靈宫奉聖祖
慶基殿
乾德二年五月建奉先資福院於安陵舊域奉宣祖昭
憲后像景祐二年二月戊寅御書宣祖神御殿榜為
慶基
開先殿
天聖八年三月建太祖神御殿於太平興國寺之後十
月成壬辰奉安九年二月癸未命晏殊為碑慶歷六年
八月重修乙亥飛白書牓
永隆殿
啟聖院乃太宗毓聖之地至道二年八月以法堂為殿
奉聖容咸平二年九月甲午殿成奉安天聖八年九月
名曰永隆至和二年七月重修
奉真殿
景靈宫實舊晉邸真宗誕生之地天聖元年三月修奉
真殿奉真宗聖像二年三月丁酉奉安(二月庚辰命王欽若為禮儀使)
崇真殿
慈孝寺天聖四年閏五月建殿飛白書額五年十月癸
酉奉安真宗御容(初二年十二月以吴元扆宅為寺)章獻后殿曰章德
延聖殿
萬夀觀至和二年正月丁夘奉安真宗金像於殿
永宗殿
嘉祐六年十一月崇先觀成建是殿以奉真宗御容七
年八月奉安
孝嚴殿
治平元年建於景靈宫之西南奉仁宗神御圖大臣於
壁别殿曰寧真十二月召輔臣觀御篆牓於迎陽門二
年四月殿成丙午奉安
英德殿
奉仁英二宗神御治平末建於景靈宫元豐中詔有司
神御在京者寓於佛祠皆遷禁中繇英德已上五世合
為一宫凡十一殿以世次别
福聖殿
眀道中奉真宗御容
廣愛殿
萬夀觀景祐四年三月乙亥莊惠后真容殿為廣愛己
卯奉安庚辰酌獻
燕寧殿
延福宫元豐五年建以奉仁皇慈聖御容
集禧殿
昭應宫祥符七年十一月四日宴近臣
眀福殿
景靈宫齋殿治平元年九月改為迎釐
奉神殿
集禧觀皇祐五年六月丙戌新修殿成名曰奉神(取真宗奉)
(神述也)
景寧殿
内中神御殿治平三年正月名曰景寧
積慶殿
真游殿真君殿祥符七年十月戊午名曰積慶(在禁中)
集慶殿西門曰延真其東有積慶殿前有感真閣
神藻殿
見集禧觀熙寧三年閏十一月二十三日詔奉真宗御
容
紹興復古殿
高宗作復古殿損齋所常御也
紹興慈寧殿
紹興九年正月二十二日修太后殿十一月八日上親
書慈寧之殿(東朝置衛遠存長樂之鴻名中禁承顔近著寳慈之茂實)十二年五月
丙午增築慶元元年正月二十五日御書夀康宫夀
康之殿七字并臣御名恭書四字(先是紹熙五年十月三日改泰安曰夀康)
紹興崇政垂拱殿
紹興十二年十一月庚子(十二日)命内侍王晉錫作崇政
垂拱二殿(移諸司屋宇共一百四十七間)時言者請復朔日視朝之禮
而行宫止一殿故改作焉(以杭州州治為行宫)崇政以故射殿為
之朔望則權置帳門以為文德紫宸殿案射則以為選
德策士則以為集英垂拱以故内諸司地為之在皇城
司北二十八年九月甲子重修朝射垂拱三殿成崇
政垂拱二殿其修廣僅如大郡之設廳淳熙再修亦循
其舊每殿為屋五間十二架修六丈廣八丈四尺殿南
簷屋三間修一丈五尺廣亦如之兩朵殿各二間東西
廊各二十間南廊九間其中為殿門三間六架修三丈
廣四丈六尺殿後擁舍七間孝宗因以為延和殿蓋卑
宫室之意寢殿仍舊謂之福寧苑中亭殿名稱可見者
僅有復古殿損齋觀堂芙蓉閣翠寒堂清華閣羅木堂
隠岫澄碧倚桂隠秀碧琳堂之類紹興四年八月壬
寅知臨安府梁汝嘉奏明堂行禮殿成九月辛酉祀明
堂
紹興穆清殿
見皇后册禮東京延福宫有是殿
紹興欽先孝思殿
内中神御殿東都有之紹興十五年秋始創於崇政殿
之東凡朔望節序生辰酌獻行香用家人禮
紹興純福殿
紹興二十六年六月丁亥作皇帝本命殿於萬夀觀依
在京以純福為名
隆興康夀殿
見御詩類德夀宫太上皇帝曰德夀殿太上皇后曰
康夀殿
淳熙選德殿(又見屏障類)
孝宗皇帝構便殿於禁垣之東名曰選德(乾道初作是殿一云淳熙)
(初作射殿謂之選德當考)規模樸壯為陛一級中設漆屏書郡國守
相名氏羣臣有圖方略来上可采者棲之壁以備觀覽
數延文武講論治道詢求民隠至於中外奏報若軍國
幾務皆於此省決暇則紬繹經傳或親御弧矢雖大寒
暑不廢因命周必大為之記略云勝負之爭而揖遜之
寓勇力之尚而仁義之貴閑邪安於真積習慣同於自
然可以興賢能可以詢衆庶合兵民於已判同文武之
異轍將於是乎在殿不主乎射也而託名焉射不專於
覿武也而尚德焉治有先後功在不舍沈?剛克時乃
天道淳熙戊戌五年閏六月十四日進呈於倚桂殿九
月五日令寫進欲刻之石盖留禁中八十日往往黏置
屏間十一月二十五日召必大至選德殿訓諭欲以御
書寵示尋遣中使賜白居易七德舞七德歌一軸乾
道元年五月三日詔執政每日暮召入東華門詣選
德殿奏事上欲從容論治故也三年正月丙寅洪邁對
是殿論古今治亂及祖宗以仁守天下紀綱法度後世
有以持循者且謂邁曰此殿朕即位後所作也命名之
旨雖取選射觀德之義(周有射朝唐有觀德殿)然退朝之餘嚴號
施令圖事揆策無不在是取尚書通鑑孜孜讀之法其
興戒其壊口誦心惟未嘗一日去手近侍外臣畫接夕
訪大廷廉陛之儀一切略去紬繹政理從容問荅頗有
漢宣室唐浴殿遺意至於騶虞時會抗志決拾以弛張
文武之道特其一事耳因命邁為之記二月庚午撰記
曰成天下之事莫大於至勤洞天下之理莫大於至明
陛下天縦之聖經之以至勤緯之以至明公卿已下有
外朝之覲延英之對金華之講而又朝斯夕斯舜好問
察言禹之惜寸隂文王之日昃不遑食皆已匹休伉美
然自強不息願陛下以今日之心為心云云(記凡九百四字)五
年十一月五日選德殿出用人論示宰相俊卿等七年
二月七日御選德殿宣示立皇太子御札宰臣允文再
拜賀淳熙四年九月選德殿觀擊毬
淳熙延和殿
淳熙八年秋改後殿擁舍為别殿取舊名謂之延和至
今因之孝宗作敬天之圖闢延和之殿躬講讀
之勤設遺補之官淳熙六年六月後殿上梁文
云聽朝决事兼汴都延和崇政之名論道談經殆
炎漢虎觀金華之比紹興中禁中營祥曦福寧
等殿苑中有澄碧觀堂凌虚閣等福寧殿側有清
暑樓
澄碧殿
淳熙四年九月丙辰宣召侍讀史浩錫宴澄碧殿抵莫
送以金蓮燭宿玉堂直廬上命作詩叙此會浩進古詩
三十韻上御製俯同其韻二年五月辛夘宴輔臣澄
碧
寳慶慈眀殿
恭聖楊太后所居
紹定緝熙殿
紹定五年十一月二十七日御製敬天命法祖宗事親
齊家而下凡四十八條(御札十二軸)詔講讀說書官撰箴辭
明年六月甲午緝熙殿成御書緝熙二字牓之親為記
文以所製箴辭親洒宸翰列殿上備覽觀便殿名膺
福
歷代殿名
六國
甘泉(秦)温眀(趙)
前漢
昭陽眀光清凉宣明神仙長年金華
白虎麒麟合歡曾城安處常寧椒風
披香蘭林蕙草曹參三雲雲光天梁
温調昆德長樂林光鳳凰鵷鸞鳴鸞
宣室含德承眀臨華猗蘭蔬圃飛羽
飛翔銅柱延休靈光光明大夏獲福
長秋臯門廣陽永寧永夀朱雀朱鳥
飛雨飛雲鴛鴦漸臺永延釣臺蕭何
韓信椒房宣德通光高明
後漢
崇德德陽含德天德宣明温飾迎春
夀安永寧雲臺和歡安福嘉德章臺
章德宣室建章甘泉萬歲温德温明
玉堂承福陽安宣德華光蔬圃黃龍
文昌銅馬敬法崇光雲氣
前魏
文昌温房梁室永寧安昌臨圃百子
承光永始嘉福九華式乾芙蓉太極
建始景福昭陽九龍
西晉
含章崇賢太極顯陽文明徽音明光
仁夀式乾暉章建始言思百福章華
嘉福宣光修明嘉樂芙蓉章陽清暑
芳德靈雲承光永寧景福延休九華
百子虞泉青冥安昌靈圃陽春百兒
後魏
光明宣光嘉福建始九龍永寧光極
景陽清暑清凉太華神德式乾顯陽
眀光萬夀乾安文昌天文代(下同)天華
紫極昭陽永安安樂廣德太和安昌
永樂遊觀六合靈泉乾象景羲鑒玄
經武太極(代)登鸞
後周
延夀正武大武大德上善崇信會義
含仁雲和思齊太極天德麟趾
隋
乾陽光福儀鸞武成仁風紫微文成
武安大業永安徽猷大儀桂華弘徽
流杯觀文安福合歡翠華臨華光璧
香風凝華澄華紫鱗含涼仁智澄光
瑶光凝芳巢鸞成務大順文華景華
和春顯仁明德大寳仁夀大興修文
含景清暑翔螭(水殿)浮景(水殿)成象凝暉崇德
觀風(行殿)允武臨汾(行殿)圓基結綺飛宇漏景
臨光觀德文思武德瑶泉臨芳
唐
大興太極承乾翠微含元紫宸宣政
麟德大明延英玉華輝和交泰大同
長生昭慶章德承暉永安寳慶昇陽
兩儀甘露百福(亦見陳後主集)雍和貞觀保寧
文思端扆神龍含涼武德拾翠會寧
光泰麗正延喜承香承慶立正安人
淑景咸池凝隂弘文觀德景福蓬莱
珠鏡還周承歡金鸞長安仙居大福
三清紫蘭大角武成莊敬徽猷大儀
流杯集仙澄華安福仁智瑶光儀鸞
同心眀德崇教光大承恩崇文觀風
麟趾含風安喜乾元
五代
崇元玄德金祥萬歲興安宣威廣政
明德滋德文明貞觀乾福含元朝元
崇勲中興端明武德視政文思崇德
天清長春天福嘉慶保昌絳霄永福
太極
三十六國
明光謙光温光徽光宣光承光紫光
光世光極䳨儀建始建德未央大武
顯陽東陽正陽暉華承華九華文昌
新昌延明甘露太極含章崇賢顯武
靈臺(九)宜陽(青)朱陽(赤)政德(白)玄武(黑)
六朝
昭德嘉德文德武德温德夀安夀光
夀昌永夀善夀乾明式乾有覺真筌
慧輪平等无㝵静居宴居夕宴(陳)太極
含章玉燭璇璣璇明曜靈休章清曜
青雲寳雲臨雲重雲延豫延昌延務
延賢求賢延華昭陽明陽正陽徽音
麗輝(陳)鎮聲正福百福光政崇政聽政
臨政聽訟五明清暑清景興光華光
林光鳳光重光元光(陳)光嚴光昭文思
文熙温文龍興神龍元龍赤烏朱雀
鴛鴦臨海臨芳(陳)披香合歡金華長日
長春麗日太昌太宰靈和至敬樂受
勝辨永貞三善正麗蘭林嘉禾行軍
文熙(陳)光璧(陳)
北齊
昭陽顯陽宣光建始嘉福仁夀金華
乾象宣德太極崇德九龍大明修文
偃武玳瑁紫微含光梁風大武
道經
叢霄紫虚陽寥天華玉晨
旅楹間立浮柱駢羅華礎生雲琁題耀月陳臬置
圭掄材飭匠帝王握樞御極省閱萬微必有靚嚴宏
達之宇以宅心儲神玩意昭曠相羊於蜎淵蠖濩之
中絶塵去粉真粹之地清寧平夷因以疏觀博照獨
運於陶鈞之上避暑九成而忘其親生凉殿閣而忘
其民賢君所當戒也春秋重民力謹土功新一廏築一
臺必書之示人君不可縱欲以病民也卑宫神聖之
本心廣厦國家之彛制
玉海卷一百六十
