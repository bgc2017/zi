卷一百八
玉海卷一百八
宋王應麟撰
音樂
四夷樂
先王於夷樂雖或用之然俗不可以亂正哇不可以
雜雅蓋亦後之而弗先外之而弗内也觀夾谷之會
侏儒之樂奏於前而孔子譏之東漢元日撣國之樂
作於庭而陳禪非之則魯納夷蠻之樂於太廟蓋陳
之於門而已唐時皆奏於四門之外豈古之遺制歟
夏九夷獻樂舞
後漢東夷傳夷有九種曰畎夷干夷方夷黃夷白夷赤
夷玄夷風夷陽夷夏少康已後世服王化遂賓於王門
獻其樂舞注竹書紀年曰后相即位二年征黃夷七年
干夷來賓後少康即位方夷來賓后芬即位三年九夷
來御(芬一作槐)后泄二十一年命畎夷白夷赤夷玄夷風夷
陽夷后發即位元年(外紀元年丙午)諸夷賓于王門諸夷入舞
(論語疏一日玄莵樂浪高麗滿節鳬臾索家東屠倭人天鄙)
周四夷樂
春官韎師(下士二人舞者十有六人)掌教韎樂祭祀則帥其屬而舞
之大饗亦如之注舞東夷之樂旄人(下士四人)掌教舞夷
樂凡四方之以舞仕者屬焉疏能為四夷之舞者為之
鞮鞻(音屨)氏(下士四人)掌四夷之樂與其聲歌祭祀則龡而
歌之燕亦如之注鞮鞻四夷舞者所屝也今時倡蹋鼓
沓行者自有屝四夷之樂東方曰韎南方曰任西方曰
株離北方曰禁詩云以雅以南是也王者必作四夷之
樂一天下也疏四夷樂名出於孝經鉤命决云東夷之
樂曰韎(明堂位詩正義作昧)持矛助時生南夷之樂曰任(明堂位正義作)
(南)持弓助時養西夷曰株離持越助時殺北夷曰禁持
楯助時藏皆於四門之外右辟按虞傳云陽伯之樂舞
株離則東夷之樂亦名株離(詩正義引虞傳云云中國之舞四岳所獻非四夷之)
舞公羊注東株離西禁北昧(詩鼓鐘注舞四夷之樂大德廣所及也南夷之樂曰南餘同)明堂位疏任
即南文王世子胥鼓南注南夷之樂(詩正義舞立昧師昧四夷之始故先立之疏見後)文王之世惟東
(南先服王化祭祀大饗帥屬舞昧樂所以昭先王之德也)後漢陳禪傳陳忠曰古者
合歡之樂舞於堂四夷之樂陳於門故詩云以雅以南
韎任朱離注毛詩無韎任朱離之文盖見齊魯詩也明
堂位昧東夷樂任南蠻樂納蠻夷之樂於太廟言廣魯
於天下也疏魯有勲勞故賜奏夷蠻之樂於庭唯言夷
蠻則戎狄可知或云正樂既不得六代故蠻夷唯與二
方也通典東侏離南任西禁北昧(與前注不同當考)白虎
通云樂元語曰受命而六樂樂先王之樂明有法與其
所自作明有制興四夷之樂明德廣及之也故南夷之
樂曰兜西夷之樂曰禁北夷之樂曰昧東夷之樂曰離
(明堂位疏引此云朝離)東夷之樂特矛舞助時生也南持羽舞助
時養也西持戟舞助時殺也北持干舞助時藏也誰制
夷狄之樂以為先聖王也先王推行道德夷狄安樂來
朝中國於是作樂樂之一說東方持矛南方歌西方戚
北方擊金作之門外者何夷在外故就之也方氏曰
中天下而立革四海之民而役之得其歡心使鼓舞以
祭祀君子之所樂也故周官有韎師及旄人鞮鞻氏之
職者以此東為四夷之長對蠻之小為大焉周官專以
韎師掌之者以此周之化自北而南南於豐鎬為尤遠
詩以雅以南記言胥鼓南者以此陳氏曰以服色名
之則韎是也以聲音名之則侏離是也
周扶婁樂
拾遺記成王七年南垂之南有扶婁國於掌中備百戲
之樂婉轉屈曲於指間神怪翕忽樂府傳此技末代猶
學焉鞮鞻騁能扶婁效智
漢巴俞樂舞
禮樂志巴俞鼓員三十六人注師古曰高祖初為漢王
得巴俞人趫捷善鬭與之定三秦滅楚因存其武樂巴
俞之樂自此始上林賦巴俞宋蔡(注巴俞舞也)淮南干遮
文成顛歌(文穎曰益州顛縣其民能作西南夷歌)西域贊作都盧巴俞
注師古曰巴人巴州人俞水名今渝州巴俞之人所謂
賨人也高祖喜觀其舞故有巴俞之樂後蠻夷傳高
祖為漢王發夷人定三秦既定乃遣還巴中而閬中有
渝水(今渝州)板楯蠻夷多居水左右天性勁勇初為漢前
鋒數䧟陣俗喜歌舞高祖觀之曰此武王伐紂之歌也
乃命樂人習之所謂巴渝舞也晉志漢高祖將定三
秦閬中范因率賨人以從帝為前鋒及定秦中封因為
閬中侯復賨人七姓其俗喜舞高祖樂其猛銳數觀其
舞後使樂人習之舞曲有矛渝弩渝安臺行辭本歌曲
摠四篇其辭既古莫能曉其句度魏初使軍謀祭酒王
粲改創其辭粲問巴渝帥李管种王歌曲意試使歌聽
之以考校歌曲而為之改為新福歌曲以述魏德黃初
三年又改巴渝舞曰昭武舞(晉改昭武舞曰宣武舞)通典(同上)晉及
江左皆制其辭隋志魏晉故事有矛俞弩俞等盖漢
高祖自漢中歸巴俞之兵執伎而舞也開皇九年以非
正典罷不用唐志巴俞漢高帝命工人作也清商伎
舞者四人并習巴俞舞蜀都賦奮之則賨旅翫之則
渝舞銳氣剽於中華蹻容世於樂府
漢碭極樂
西域傳贊設酒池肉林以饗四夷之客作都盧巴俞海
中碭極漫衍魚龍角抵之戲以觀視之注李奇曰都盧
體輕善緣者碭極樂名也
漢狄鞮樂
上林賦俳優侏儒狄鞮之倡注郭璞曰狄鞮西戎樂名
東都賦四夷間奏德廣所及僸佅兜離罔不具集
漢摩訶兜勒曲于闐樂
晉志胡角者本以應胡笳之聲後漸用之横吹有雙角
即胡樂也張博望騫入西域傳其法於西京惟得摩訶
兜勤一曲李延年更造新聲二十八解乘輿以為武樂
班超傳鼓吹注引古今樂錄(同)黃圖漢高祖七月
七日臨百子池作于闐樂(見西京雜記)
漢西南夷獻樂撣國樂
安紀永寧元年十二月永昌徼外撣(音檀)國遣使貢獻
西南夷傳永元九年徼外蠻及撣國王雍由調遣重譯
奉國珍寳和帝賜金印紫綬小君長皆加印綬錢帛永
寧元年雍由調遣使朝賀獻樂及幻人能變化吐火自
支解易牛馬頭又善跳丸數乃至千自言我海西人海
西大秦也明年元會安帝作樂於庭封雍由調為漢大
都尉賜印綬金銀綵繒陳禪傳永寧元年西南夷撣
國王雍由調遣使者獻樂及幻人能變化吐火自支解
易牛馬頭明年元會作樂於庭安帝與羣臣共觀大奇
之禪言帝王之庭不宜設夷狄之技尚書陳忠曰古者
合歡之樂舞於堂四夷之樂陳於門故詩云以雅以南
韎任朱離今撣國越流沙踰縣度萬里貢獻非鄭衛之
音佞人之比
漢白狼槃木樂詩遠夷樂德慕德懷德歌詩
(詳見内附類)
後西南夷傳莋都夷者武帝所開永平中益州刺史朱
輔宣示漢德威懷遠夷白狼槃木唐菆等百餘國舉種
奉貢輔上疏曰白狼王唐菆等慕化歸義作詩三章有
犍為郡掾田恭與之習狎頗曉其言臣輒訊其風俗譯
其辭語今遣從事史李陵與恭護送詣闕并上其樂詩
昔在聖帝舞四夷之樂今之所上庶備其一帝嘉之事
下史官錄其歌焉(通鑑在十七年春三月)論曰夷歌巴舞殊音異
節之技列倡於外門蜀都賦陪以白狼夷歌成章
隋高昌獻樂
通典隋文帝開皇六年高昌獻聖明樂曲唐平高昌盡
收其樂(會要同)
唐十四國樂(見前十部樂)
樂志北狄樂皆馬上之聲自漢後以為鼓吹後魏樂府
初有北歌亦曰真人歌周隋始與西涼樂雜奏至唐存
者五十三章而名可解者六章蓋燕魏之間鮮卑歌也
(會要同)周隋管絃雜曲數百西涼樂也鼓舞曲皆龜兹樂
也會要高麗百濟樂宋朝初得之貞觀中滅二國盡
得其樂至天后時高麗樂猶二十五曲貞元末惟能習
一曲衣服亦漸失其本風矣其百濟至中宗時樂工亡
散開元末岐王範為太常復奏置之扶南天竺樂隋代
用天竺列於樂部不用扶南煬帝平林邑獲扶南工人
及其匏琴朴陋不可用但以天竺樂轉寫其聲(吳赤烏六年十)
(二月扶南王范旃遣使獻樂及方物)藝文志樂類有外國伎曲三卷又
一卷景龍文館記三年宴吐蕃使於承慶殿太常引
樂人奏五方師子太平破陣樂六夷等舞殿中奏蹀馬
之戲讓皇帝傳涼州獻新曲帝御便坐召諸王觀之
通典後魏道武有掖庭中歌真人代歌上叙祖宗開
業所由下及君臣廢興之跡凡百五十章北齊祖珽曰
太武平河西得沮渠之伎此聲所興盖符堅之末吕光
平西域得其地之樂因又改變雜以秦聲所謂秦漢樂
也
唐新羅獻女樂
新羅傳貞觀五年獻女樂二太宗曰比林邑獻鸚鵡言
思鄉乞還况於人乎付使者歸之
唐龜兹樂
志破陣樂以下皆用大鼓雜以龜兹樂其聲震厲自長
夀樂以下用龜兹舞通典龜兹樂起自吕光破龜兹
因得其聲後魏平中原獲之周武帝有龜兹之樂至隋
有西齊土三部(樂用箜篌至貝凡十四)南詔傳賜北部龜兹音
聲二列
唐南詔奉聖樂
志貞元十六年正月南詔異牟尋遣使詣劍南西川節
度使韋臯言欲獻夷中歌曲且令驃國進樂臯乃作南
詔奉聖樂用黃鐘之均舞六成工六十四人贊引二人
序曲二十八疊執羽而舞南詔奉聖樂字曲將終雷鼓
作於四隅舞者皆拜金聲作而起執羽稽首以象朝覲
每拜跪節以鉦鼓又為五均一曰黃鐘宫之宫二曰太
蔟商之宫三曰姑洗角之宫四曰林鐘徵之宫五曰南
吕羽之宫其文義繁雜不足復紀德宗閱於麟德殿以
授太常工人自是殿庭宴則立奏宫中則坐奏(會要年月同舊)
(紀正月乙巳)驃國傳貞元申王雍羌聞南詔歸唐有内附
心異牟尋遣使詣韋臯請獻夷中歌曲且令驃國進樂
人(貞元十一年遣袁滋冊異牟尋為南詔王滋還異牟尋遣人謝天子獻鐸鞘欎刃)於是臯作
南詔奉聖樂用正律黃鐘之均宫徵一變象西南順也
角終變象戎夷革心也舞六成工六十四人贊引二人
序曲二十八疊舞南詔奉聖樂字舞人十六執羽翟以
四為列舞南字歌聖主無為化舞詔字歌南詔朝天樂
舞奉字歌海宇修文化舞聖字歌雨露覃無外舞樂字
歌闢土丁零塞皆一章三疊而成將終雷鼓作於四隅
舞者皆拜金聲作而起執羽稽首以象朝覲每拜跪節
以鉦鼓唯聖字詞末皆恭揖以明奉聖每一字曲三疊
各為五成以急奏一疊四十八人分行磬折象將臣禦
邊也字舞畢舞者十六人為四列又舞闢四門之舞舞
終又一人舞億萬夀之舞凡樂三十工百九十六人分
四部一龜兹二大鼔部三北部四軍樂部執羽翟舞俯
伏以象朝拜裙襦畫鳥獸草木文以八采雜華以象庶
物咸遂羽葆四垂以象天無不覆正方布位以象地無
不載分人八列以象四氣舞為五字以象五行乘羽翟
以象文德節鼔以象號令遠布振鐸以明采詩之義用
龜兹等樂以象遠夷悦服臯以五宫異用獨唱殊音復
述五均譜述金石之節奏一曰黃鐘宫軍士歌奉聖樂
者用之二曰太蔟商之宫女子歌奉聖樂者用之三曰
姑洗角之宫四曰林鐘徵之宫丈夫一人獨舞五曰南
吕羽之宫應古律黃鐘為君之宫絲竹緩作一人獨唱
歌工復通唱軍士奉聖樂詞李夷簡帥西川廢去以
為禮樂非諸侯可擅制
唐驃國樂圖驃國獻樂頌
志貞元十七年(會要作十八年正月)驃國王雍羌遣弟悉利移城
主舒難陀獻其國樂至成都韋臯復譜次其聲又圖其
舞容樂器以進凡工器二十有二其音八金(二)貝(二)絲
(七)竹(二)匏(二)革(二)牙(一)角(二)大抵皆外國之器其聲曲
不隷於有司故不知採云(舊志以樂工三十五人來朝)驃國傳古
朱波也去京師萬四千里(凡属國十八部落二百九十八)獻其國樂曲
名凡十有二(佛印至滌煩)樂工皆崑崙衣絳㲲朝霞為蔽膝
初奏樂有贊者一人先導樂意其舞容隨曲用人或二
或四或六或八至十皆珠冐拜手稽首以終節其樂五
譯而至德宗授舒難陀大僕鄉遣還開州刺史唐次述
驃國獻樂頌以獻會要驃國在雲南西與天竺國相
近故樂曲多演釋氏詞云每為曲皆齊聲唱有類中國
柘枝舞其西别有彌臣國樂舞與驃國同多習此伎袁
滋郗士美至南詔並見此樂舊紀貞元十八年正月
乙五驃國王遣使悉利移來朝貢并獻其國樂十二曲
與樂工三十五人會要二十二曲(二十一年四月封彌臣國王咸通三年二月貢方物)
白居易諷諭詩玉螺一吹雅髻聳銅鼓千擊文身踊珠
纓炫轉星宿搖花鬘斗藪龍蛇動國史志驃國樂頌
一卷
唐高麗獻樂
高麗傳元和末遣使者獻樂工會要元和十年四月
其國進樂物兩部骨咄傳開元二十一年王頡利發
獻女樂
唐日本獻樂
實錄宣宗大中七年四月日本國遣王子來朝獻寶器
音樂帝曰近者黃河清今又日本來朝朕德薄何以堪
之因賜百僚宴陳百戲以禮之
唐别部新聲(見法曲)
通典有新聲自河西至者號新音聲與龜兹樂散樂俱
為時重
建隆外國獻歌舞
建隆二年正月(乙酉)上御明德門觀燈宴從臣江南吳粤
使皆與樓前設燈山火木露臺張樂陳百戲外國客各
獻本國歌舞遂賜以酒食
乾德高麗部樂
乾德四年七月鎮州進伶官二十八人習高麗部樂賜
衣物銀帶遣還
至道西南夷歌舞
至道元年九月三日西南蕃王龍漢&KR1692;遣使進奉西南
䍧柯諸蠻來貢方物帝召其使詢以地理風俗因令作
本國歌舞一人吹瓢笙數十軰連袂宛轉以足頓地為
節問其曲譯者曰水曲詔加漢&KR1692;等官賜使者遣還先
是三月二十六日定州送新羅二人于闕下召見便殿
皆手持大螺吹之其曲曰單于云在契丹學此
元豐崇政殿奏蕃樂
元豐六年五月二十六日召見米脂寨所降蕃樂人四
十二人奏樂于崇政殿汴都賦賓旅巴渝之舞僸侏
狄鞮之倡遠人面内而進技踰山海而梯航故納之廟
者周公所以廣魯觀之庭者安帝喜其來王
玉海卷一百八
