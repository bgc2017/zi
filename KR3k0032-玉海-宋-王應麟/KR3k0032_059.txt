卷五十八
玉海卷五十八
宋王應麟撰
蓺文
傳
尚書注云傳即注也以傳述為義史記索隱云列傳
者敘列人臣事跡令可傳於後世(釋名曰傳者傳也以傳示後人也)
黃帝星傳内傳
見天文類書目黃帝内傳一卷題籛鏗得於石室劉
向校書得之蓋依託云
禹大傳
文選離騷經王逸注禹大傳曰洧槃之水出崦嵫之山
周王傳穆天子傳
唐志穆天子傳六卷(晉書云五篇)隋志六卷汲冢書郭璞
注(起居注類)晉時得汲冢書有穆天子傳體製與今起居正
同蓋周時内史所記王命之副也春秋正義周王遊
行五卷文選陶潛讀山海經詩汎覽周王傳中興
書目六卷晉太康二年汲郡民發古冢得之其書言穆
王遊行之事侍中荀勖等校正郭璞為之注序曰謹以
一尺書紙寫上請付祕書繕寫藏之中經副在三閣詔
荀勖和嶠等以隷字寫之六卷八千五百一十四字(書正)
(義漢書注水經注引之)拾遺記穆王三十二年廵行天下有書
史十人記其所行之地
孔子六藝傳
史記封禪書孔子論述六藝傳略言封泰山禪梁父者七十
餘王矣其俎豆之禮不章蓋難言之大史公論六家
曰儒家以六藝為法六藝經傳以千萬數
夏小正傳
春秋正義大戴禮夏小正傳曰繁遊胡
春秋瑞應傳
白虎通三正篇春秋瑞應傳曰敬受瑞應而王改正朔
易服色
漢高祖孝文傳
見御製
漢保傅傳青史氏記學禮
昭紀始元五年六月詔曰通保傅傳注文穎曰賈誼作
在禮大戴記大戴禮(第三卷)保傅第四十八殷周有道
之長秦無道之暴其故可知也太子生舉以禮自為赤
子時教固以行矣周成王幼在襁褓之中召公為太保
周公為太傅太公為太師此三公之職也為置三少皆
上大夫也曰少保少傅少師故孩提三公三少固明孝
仁禮義以導習之逐去邪人不使見惡行於是比選天
下端士孝悌閑博有道術者以輔翼之使之與太子居
處出入及太子少長則入于小學(見賈誼傳學禮曰云云)太子既
冠成人免於保傅之嚴則有司過之史有虧膳之宰有
進善之旍有誹謗之木有敢諫之鼓瞽史誦詩工誦正
諫大夫進諫士傳民語習與智長化與心成是殷周所
以長有道也三代之禮云云食以禮徹以樂失度則史書
之工誦之三公進而讀之宰夫減其膳是天子不得為
非也明堂之位曰道者導天子以道常立於前是周公
也充者充天子之志常立於左是太公也弼者拂天子
之過常立於右是召公也承者承天子之遺忘常立於
後是史佚也(注道或謂之疑充或謂之輔)故成王中立而聽朝則四
聖維之是以慮無失計舉無過事及秦不然云云夫存亡
之反治亂之機其要在是矣天下之命係於天子天子
之善在於早諭教與選左右云云此時務也(新書保傅篇)天子
不論先聖王之德云云太師之任也云云至太史之任也
(新書傅職篇)春秋之元詩之關雎禮之冠昏易之乾坤皆慎始
敬終云爾素成繁成謹為娶妻嫁女必擇孝悌世世有
行義如是則子孫慈孝黨無不善三族輔之故曰素成
胎教之道書之玉版藏之金匱置之宗廟以為後世戒
青史氏之記曰(注青史子)古者胎教王后腹之七月而就宴
室太史持銅而御戶左太宰持升(一作斗)而御戸右(新書云太)
(卜持龜蓍而御堂下諸官皆以其職御於門内)比及三月王后所求聲音非禮
樂則太師緼瑟而稱不習所求滋味者非正味則太宰
倚升(新書云荷斗)而言曰不敢以待王太子太子生而泣太
師吹銅曰聲中某律太宰曰滋味上某(新書云太卜曰命云某)然
後卜名上無取於天下無取於墬中無取於名山通谷
無拂於鄉俗是故君子名難知而易避也成王生仁者
養之孝者繦之四聖傍之有知而選太公為師周公為
傅王左右不可不諫也故曰繁成(注賈子胎教與此同)古者年八
歲而出就外舍學小藝焉履小節焉(小學謂庠門一作虎闈保之學也)
束髮而就大學學大藝焉履大節焉(大學王宫之東此太子之禮)居
則習禮文行則鳴珮玉升車則聞和鸞之聲是以非僻
之心無自入也在衡為鸞在軾為和馬動而鸞鳴鸞鳴
而和應聲曰和和則敬此御之節也上車以和鸞為節
下車以佩玉為度上有雙衡下有雙璜衡牙蚍珠以納
其間琚瑀以雜之行以采茨趨以肆夏步還中矩進則
揖之退則揚之然後玉鏘鳴也古之為路車也蓋員以
象天二十八橑以象列星軫方以象地三十輻以象月
故仰則觀天文俯則察地理前視則睹鸞和之聲側聽
則觀四時之運此巾車教之道也(自青史氏以下太子之事也)新書容經
(篇)國不務大務得民心佐不務多務得賢臣(引鮑叔史鰌事)得
賢者安存失賢者危亡明鏡所以察形往古所以知今
凡二章三千五百五十四字(保傅言其常傅職戒其變胎教原其本而所以飬於)
(外者猶不敢忽此佩以明有度車以明有則而容經又次之)白虎通諫諍篇引禮
保傅大夫進諫士傳民語王失度則史書之工誦之
後漢祭祀志注蔡邕引保傅五學之文詩正義引大
戴保傅篇鸞和之說柳宗元四門壁記保傅篇
曰帝入東學以貴仁南學以貴德西學以貴義北
學以尊爵賈生述之以明太子之教禮記文王
世子篇世子之記曰云云注世子之禮亡此存其
記
漢離騷傳
淮南王安傳入朝獻所作内篇新出上愛秘之使為離
騷傳旦受詔日食時上(師古曰傳謂解說之若毛詩傳)又獻頌德及長
安都國頌(隋志淮南王章句其書今亡)朱買臣傳召見說春秋言
楚辭帝甚說之王褒傳宣帝修武帝故事講論六藝
羣書召能為楚辭九江被公召見誦讀志淮南王賦
八十二篇羣臣賦四十四篇班固曰孝武詔淮南王
安叙離騷傳以為國風好色而不淫云云斯論似過其實
王逸云武帝使淮南王安作章句(其書今亡)晁氏楚辭
自宋玉九辯以下皆謂之傳(詳見楚辭類)
漢六經異傳
史記自序厥協六經異傳索隱云如子夏易傳毛公詩
傳韓嬰詩外傳伏生尚書大傳之流也(正義云如左丘明春秋外傳國)
(語)樊儵傳永平元年以䜟記正五經異說
漢天下忠臣傳
志陰陽家于長天下忠臣九篇(平陰人近世)注劉向别錄云
傳天下忠臣唐志武誼自古忠臣傳二十卷(咸通中作)
南史梁元帝撰忠臣傳三十卷舊唐志雜傳孝友十
家忠節三家
漢列女傳
志劉向所序列女傳頌圖劉向傳向睹俗奢淫而趙
衛之屬起微賤踰禮制向以為王教由内及外自近者
始采詩書所載賢妃貞婦興國顯家可法則及孽嬖亂
亡者次為列女傳凡八篇以戒天子隋志列女傳十
五卷(唐志同)劉句撰曹大家注又七卷趙母注(唐志云趙母傳七卷)
又八卷高氏撰頌一卷劉歆又一卷曹植讚一卷繆襲
(以頌為劉歆作與向列傳不合志有頌圖非歆也)曾鞏目錄序隋書崇文總
目皆稱十五篇曹大家注以頌義考之蓋大家所注離
為十四與頌義凡十五篇益陳嬰母及東漢以來梁鴻
妻十六事非向書本然也嘉祐中集賢校理蘇頌以頌
義篇次復定其書為八篇家人之義歸於反身二南之
業本於文王向博極羣書而此傳稱詩芣苢柏舟大車
之類與今序詩者異式微一篇又謂二人之作馬融
傳注列女傳班昭傅女誡七篇(唐志一卷)引女憲晉王
接傳撰列女後傳七十二人長子愆期緣父本意又集
後傳南史庾仲容列女傳三卷隋志項原列女後
傳十卷(唐志項宗)皇甫謐傳六卷綦母邃傳七卷杜預要錄
三卷女記十卷(唐志云列女記)唐志女訓十七家二十四部
三百八十三卷始於劉向終於鳳樓新誡二十卷失姓
名一家有劉熙傳八卷孫夫人序讃一卷虞通之后妃
記四卷長孫皇后女則要錄十卷魏徵列女傳略七卷
武后列女傳一百卷(唐舊志雜傳列女十六家)王方慶女記至楊氏
女誡不著錄五家八十三卷(尚官宋氏女論語十篇韋氏續曹大家女訓十二章)
荀爽女誡程曉女典見藝文類聚曹植列女頌文
選注引之
漢列仙列士傳
隋志漢時阮倉作列仙圖劉向典校經籍始作列仙列
士列女之傳雜傳類列女傳十五卷列士傳二卷(唐志同)
列仙傳讃二卷(舊唐志二卷)又二卷孫綽(郭元祖讃)葛洪神仙傳
十卷(唐志王方慶後傳十卷沈汾續神仙傳三卷)史記正義七略云列仙
傳二卷劉向撰唐志神仙類卷同(崇文目同凡七十二人)書目列仙傳
三卷劉向撰凡六十三人杜光庭仙傳拾遺四十卷凡
四百二十九事沈汾續仙傳三卷凡飛昇十六人隱化
二十人樂史總仙袐錄一百三十卷自天皇氏以來類
聚登仙名氏各紀事實為五十四門上之(史嘗為上清文苑)王
松年仙苑編珠一卷自唐以來一百二十八人見素子
洞仙傳十卷凡二百九十二人南史梁顔協撰晉仙
傳五篇江禄撰列仙傳十卷後漢注水經注文選
注引列士傳(又引列仙傳讃)
漢武帝傳
唐志神仙三十五家漢武帝傳二卷郭憲漢武帝别國
洞冥記四卷(字子横)隋志漢武内傳三卷(莊子釋文引之)書
目漢武帝内傳二卷載西王母事後有淮南王公孫卿
稷丘君八事乃唐終南玄都道士遊岩所附洞冥記四
卷後漢光祿大夫郭憲載武帝神怪事
漢中興名臣列士傳建武以來名臣傳皇
德傳
列傳班固作世祖本紀又撰功臣平林新市公孫述等
列傳載紀二十八篇臨邑侯復好學永平中與班固
賈逵共述漢史復子騊駼及從兄平望侯毅並有才學
永寧中鄧太后召毅及騊駼入東觀與謁者僕射劉珍
著中興以下名臣列士傳(東觀記一百二十六卷起光武注記至靈帝題云長水校)
尉劉珍撰(唐志騊駼集二卷珍集二卷)劉珍(字秋孫)南陽人少好學永寧
元年詔珍與騊駼作建武以來名臣傳侯瑾按漢記
撰中興以後行事為皇德傳三十篇文苑(唐志瑾集二卷)唐
志正史類皇德紀三十卷(隋志同起光武至冲帝後漢五行志注引皇德傳)
宋太祖時沮渠茂虔獻漢皇德傳二十五卷寇
鄧高勲耿賈鴻烈經術如桓榮丁鴻范升賈逵純吏
如任延杜詩文章如班彪父子刑法如郭躬將帥如班
超諫諍如鍾離意申屠剛寬厚如侯霸
漢陳留耆舊傳
見地理唐許南容策京兆耆舊光武創其篇陳留
神仙阮蒼述其事梁鴻作逸人之記劉向修孝子之
圖
孔子弟子先儒傳
隋志十卷唐志孔子弟子傳五卷姚澹四科傳讃四
卷(宋元嘉十四年河西獻四科傳四卷)書目皇朝李畋為孔子弟子贊
傳六十卷十萬餘言(國史志李略)
魏海内先賢
隋志魏海内先賢傳四卷魏明帝時撰(唐志魏明帝五卷)李
氏海内先賢行狀三卷舊唐志雜傳先賢耆舊三
十九家
晉高士傳
皇甫謐傳字士安以著述為務自號玄晏先生撰高士
逸士列女等傳並重於世高士傳序曰梁鴻頌逸民
蘇順叙高士或錄屈節雜而不紀又近秦漢不及遠古
謐采古今八代之士自堯至魏凡九十餘人雖執節若
夷齊去就若兩龔皆不錄也隋志皇甫謐高士傳六
卷逸士傳一卷(選注引之)張顯逸民傳七卷嵇康聖賢高士
傳贊三卷(唐志傳八卷周續之傳贊三卷)孫綽至人高士傳贊二卷周
弘讓續高士傳七卷唐志鍾離儒逸人傳七卷書
目皇甫謐高士傳十卷起堯世至魏咸熙中魏志注
嵇康撰錄上古以來聖賢隱逸遁心遺名者集為傳贊
自混沌至于管寧凡百一十有九人(嵇康所贊缺一自擬)宋周
續之傳以嵇康高士傳得出處之美因為之注南齊
書宗測續皇甫謐高士傳三卷後漢注引劉昭幼
童傳(唐志十卷)
晉正始名士傳竹林名士傳
袁宏傳宏字彦伯著竹林名士傳三卷(唐志袁宏名士傳三卷)
世說袁宏以夏侯太初等三人為正始名士阮嗣宗等
七人為竹林名士裴叔則等八人為中朝名士隋志
正始名士傳三卷袁敬仲撰江左名士傳一卷劉義慶
撰竹林七賢論三卷戴逵撰中興書目(崇文目同)正始名
士傳三卷其中卷竹林名士三逸上卷增荀粲下卷增
阮脩文選五君詠引竹林名士傳(顔延年作五君詠以述竹林七賢黜)
(山王)
晉江表傳
虞溥傳字允源注春秋經傳撰江表傳子勃過江上江
表傳於元帝詔藏秘書(吳志注引之)唐志虞溥江表傳三
卷雜史類
晉益部耆舊傳
陳壽傳字承祚撰古國志五十篇益部耆舊傳十篇(文選)
(注蜀志注引之)隋志十四卷(唐志同)續傳二卷(蜀志云漢中陳術博學多聞著)
(釋問七篇益部耆舊傳及志)漢議郎圈稱陳留耆舊傳二卷魏蘇林
廣舊傳一卷陳英宗陳留先賢像贊一卷論衡楊終
子山為郡上計吏見三府掾史為哀牢傳不能成歸郡
作上孝明竒之召在蘭臺(後南蠻傳注引哀牢傳)
晉名臣傳
宋百官志晉制著作佐郎始到職必撰名臣傳一人(魏志)
(注引文士傳先賢行狀)
孝子傳
唐志蕭廣濟王韶之皆十五卷又讚三卷師覺授申秀
(孝友)皆八卷宗躬二十卷虞盤一卷徐廣三卷梁武帝三
十卷鄭緝之讚十卷
梁高隱傳
梁書阮孝緒著高隱傳上自炎黃終于天監末斟酌分
為三品言行超絶名氏弗傳為上篇始終不耗姓名可
錄為中篇挂冠人世栖心塵表為下篇(中篇載一百三十七人後益劉)
(歊劉訏二傳及孝緒亡訏兄絜錄次篇末成絶筆之意)隋志阮孝緒高隱傳十
卷(唐志同)袁淑真隱傳二卷(集無名高士)
梁孝德忠臣傳全德志
南史梁元帝撰孝德傳忠臣傳並三十卷(初學記載天性讃及受託)
(諫諍篇)元帝為湘東王時常記錄忠臣義士及文章之美
者筆有三品忠孝全者用金管書之德行精粹者用銀
管書之文章贍逸者以班竹管書之隋志雜傳類(同南)
(史唐志同)又全德志一卷懷舊傳二卷梁元帝撰顯忠錄二
十卷丹陽尹傳十卷唐志李襲譽忠孝圖傳讃二十
卷(見後)
唐文館詞林文人傳
志雜傳記許敬宗一百卷文館詞林一千卷
唐古文紀年新傳
志張昌宗三十卷文藝傳昌宗以文名撰古文紀年
新傳數十篇(舊史文苑傳張昌宗至脩文館學士撰古今紀年新傳三十卷)
唐續文士傳
志齊張隲文士傳五十卷(文選注引之)裴朏續文士傳十卷
(開元中懷州司馬)書目文士傳五卷載六國以来文人
起楚芉原終魏阮瑀崇文目十卷終宋謝靈運已
疑其不全今又缺其半舊志文林傳五十卷
張隠撰
唐養德傳
太子重俊傳右庶子平貞眘獻孝經義養德等傳志
卷亡
唐孝德後傳
郎餘令傳孝敬在東宫餘令以梁元帝有孝德傳更撰
後傳數十篇(三十卷)太子嗟重志郎餘令孝子後傳三
十卷又有趙珫孝行志二十卷(李栖筠為常州圖孝友傳示諸生見圖類)
舊史餘令續梁元帝孝德傳撰孝子後傳三十卷以獻
晉陶潜有天子諸侯卿大夫士庶人孝傳贊(始於虞舜終於殷陶)
唐宰輔傳凌烟功臣傳
順宗實錄張薦在史館二十年著宰輔傳略五服圖記
志雜史蔣乂唐宰輔錄七十卷又凌烟功臣秦府十
八學士史臣等傳四十卷雜傳記李邕狄仁傑傳三卷
郭湜高氏外傳一卷李翰張廵姚誾傳二卷(一本云張中丞傳一)
(卷)陳翃郭公家傳八卷(子儀)殷亮顔氏家傳一卷(杲卿)馬宇
叚公别傳二卷(秀實)李繁相國鄴侯家傳十卷隋志王
氏江左世家傳三十卷王褒撰
唐五常傳
會要大和九年五月宰臣集賢大學士李宗閔准宣與
校理修撰等撰五常傳二十卷目錄一卷上之(賜宗閔等九人)
(錦綵銀器)
唐異域歸忠傳
志李德裕奉敇撰二卷(序云會昌二年四月甲申内附)會要會昌二
年七月上(卷同志)回紇傳武宗時回紇國亂烏介立為
可汗王子嗢没斯率三部及大酋二千騎詣振武降武
宗詔宰相李德裕采秦漢以來至唐興殊俗忠效卓異
者凡三十人為異域歸忠傳寵賜之(德裕集有宣示嗢没斯等冠帶訖圖)
(狀)中興書目以名節自著者凡三十人始秦由余至
尚可孤崇文目傳記類二卷
唐黠戞斯朝貢圖傳
志吕述一卷(會昌中秘書少監商州刺史)李德裕集有黠戞斯朝
貢圖傳序乃詔韋宗卿吕述往賓館以展私親和合同
異覼縷闕遺
唐高識傳
志雜傳記傅奕十卷(集魏晉以來與佛異者)傅奕傳云高識篇法琳辯
正論八卷破邪論二卷太史令傅奕請廢佛法琳
諍之
唐閩川名士傳
志黃璞一卷(字紹山大順中進士第)書目三卷(崇文目一卷)唐崇文
館校書郎黃璞所著也著錄凡五十有三起神龍迄大
順歴歲二百上春官第者才四十有三晁氏志三卷
效楚國先賢傳為之唐志地理類林諝閩中記十
卷(長樂人)韓文公曰閩人舉進士繇歐陽詹始史因
之今攷是書其前乃有薛令之林藻以登科記驗之
信然
唐列女傳
舊史雜傳列女傳一百卷天后撰古今内範記一百卷
内範要略十卷
唐春秋列國名臣傳春秋列國諸臣傳
志孫敏九卷書目春秋列國諸臣傳五十一卷(十餘萬言)
皇朝王當撰類左氏所載列國諸臣事效司馬遷為之
傳凡一百三十四人系以贊(又釋春秋十二卷)
本朝名臣傳
張唐英五卷唐英初改著佐援宋齊間故事凡領著作
者皆撰名臣傳一本以試史才因纂錄天聖至嘉祐名
臣世家譜牒次第撰為五十列傳書目兩朝名臣傳
三十卷(真宗仁宗實錄中后妃諸臣等列傳不知作者)咸平諸臣傳一卷(起雷有終)
(迄路振凡三十九人不知作者)熙寧諸臣傳四卷(起胡宿終陸詵)
廉吏傳
書目十卷知黎州費樞撰載自古以來廉吏起魯季孫
行父終唐盧鈞沈立著賢牧傳唐志有良吏傳
十卷鍾岏撰
百將傳
書目十卷皇朝張預撰取古名將臣編類之起周太公
至五代劉詞凡百人每傳各以孫子兵法斷其行事
元祐建中列傳譜述
元祐黨籍建中上書邪等名在兩籍者三百九人和州
布衣龔端頤(原之曾孫)訪求闕遺成列傳譜述一百卷書於
編者三百五人不可得而詳者四人而已淳熙十四年
三月十八日修國史洪邁請甄錄從之授端頤上州文
學
淳熙忠義傳
八年冬十月國子監簿喻良能進忠義傳起於戰國王
蠋終於五代孫晟上下一千一百年所取者一百九十
人凡二十五卷乞頒之武學授之將帥上曰忠臣義士
不顧一身可以表厲風俗
開禧四將傳
三年正月十四日章穎上(劉岳李魏)計七册詔付史館
淳化四年樂史獻廣孝傳五十卷總仙傳一百四十一
卷又撰諸仙傳二十五卷神仙宫殿窟宅記十卷國
史志孫冲遺士傳一卷
錄
錄記也總也周禮奠其錄注謂定其錄籍
周公職錄(見地理類)
禹貢釋文周公職錄云黃帝受命風后受圖割地布
九州
越計然萬物錄(史記正義云方物錄)
漢貨殖傳粤王句踐用范蠡計然計然曰知鬭則修
備時用則知物二者形則萬貨之情可得見矣故旱
則資舟水則資車物之理也修之十年國富范蠡曰
計然之策十用其五而得意注孟康曰姓計名然越
臣也師古曰古今人表計然列在第四等一號計研
故賓戲云研桑心計於無垠計然者濮上人也博學
無所不通尤善計算嘗南游越范蠡卑身亊之其
書則有萬物錄著五方所出皆述之事見皇覽及
晉中經簿又吳越春秋越絶書並作計倪實一人
耳唐志農家范子計然十五卷范蠡問計然答
文選注引范子曰文子姓辛癸丘濮上人稱曰
計然馬總意林云姓辛名文子(北史蕭大圜云陶朱成術於辛文)王元長策
文注李善引范子計然曰五榖者萬民之命國之
重寳也風賦注引范子計然曰秦衡出於隴西天水
班固傳注引范子計然太平御覽引范子計然曰
地有五土之宜各有上下初學記引日居晝而為明
越紐錄
王充論衡吳君高之越紐錄周長生之洞歴劉子政楊
子雲不能過也
漢兵錄
見兵法
漢三輔决錄
趙岐傳京兆長陵人著孟子章句三輔决錄傳於時注
决錄序曰三輔本雍州地世世徙公卿吏二千石及高
貲者以陪諸陵五方雜會非一國之風非但繫於詩秦豳
也其為士好高尚義貴於名行其俗失則趍勢進權惟
利是視余生於西土嘗以玄冬夢黃髮之士姓玄名明
字子真與余寤言言必有中善惡之間無所依違命操
筆者書之近從建武以來暨于斯今其人既亡行乃可
書玉石朱紫由此定矣晉摯虞傳注解三輔决錄(後漢書蜀)
(志魏志注引决錄注)隋志雜傳二百十七部一千二百八十六
卷始於决錄七卷趙岐撰摯虞注(唐志雜傳記類十卷)晉虞預
傳撰會稽典錄二十篇(唐志二十四卷)
魏海内士品錄
唐志傳記類魏文帝三卷(舊志二卷)
晉百官儀服錄
隋志職官類五卷
晉拾遺錄
王嘉傳字子年著拾遺錄十卷記事多詭怪唐志三
卷又拾遺記十卷蕭綺錄(嘉所撰凡十九卷二百二十篇綺合為十卷)集
賢注記天寳六載十二月敇索孝經鈎命决王子年拾
遺任子道論等四十餘部以進
晉錄
舊唐志編年五卷
後魏辨宗錄
舊唐志譜牒類辨宗錄二卷元暉業撰唐志傳記類
元暉等祕錄二百七十卷隋志雜家科錄七十卷元
暉撰史通元魏濟隂王暉業著科錄二百七十卷起
自上古終於宋年依放通史
江左文章錄
南史丘靈鞠著江左文章錄序起大興訖元熙
唐諸王善惡錄
志儒家魏徵自古諸侯王善惡錄二卷貞觀七年太
宗命徵錄自古帝王子弟成敗事名為諸王善惡錄以
賜諸王太宗覽而稱善謂諸王曰此宜置于坐右用為
立身之本貞觀政要載其序曰軒轅分二十五子舜
舉十六族爰歴周漢以逮陳隋功成名立咸資始封之
君國喪身亡多因繼體之后
唐祥瑞錄
志雜傳記魏徵十卷書目采經典子史傳記小說所
言祥應事類
唐諫錄
見奏疏類
唐女則要錄
舊志儒家十卷文德皇后撰
唐春宫要錄
志儒家類章懷太子春宫要錄十卷故事類杜正倫春
坊要錄四卷
唐紫樞要錄
志儒家武后十卷
唐封禪錄
志儀注類孟利貞封禪錄十卷裴守真神岳封禪儀注
十卷
唐千秋金鑑錄
志儒家張九齡千秋金鑑錄五卷張九齡傳初千秋
節王公並獻寳鑑九齡上事鑒十章號千秋金鑑錄以
伸諷諭舊史開元十八年八月丁亥上御花萼樓以
千秋節百官賀賜四品以上金鏡珠囊縑綵五品以下
衣帛有差上賦八韻詩又製秋景詩張九齡為中書令
時天長節百寮上壽多獻珍異九齡進金鑑錄五卷言
前古興廢之道上賞異之崔日用於玄宗誕日采詩大
小雅二十篇獻之會要開元十七年八月五日(癸亥)丞
相乾曜說等上表請以八月五日為千秋節羣臣獻壽
酒王公戚里進金鏡綬帶士庶以結絲承露囊更相問
遺村社作壽酒宴樂名賽白帝報田神制曰可通鑑
開元二十四年秋八月壬子張九齡上千秋金鑑錄五
卷上賜書褒美玄宗御製賜鏡詩鑄得千秋鏡光生
百鍊金又千秋節宴詩月銜花綬鏡露綴綵絲囊九
齡進金鑑錄表伏見千秋節日王公已下悉以金寳鏡
進獻臣謂明鏡所以鑑形有姸蚩則見之於外往事所
以鑑心有善惡則省之於内故鏡銘云以鏡自照見形
容以人自照見吉凶云云謹於生辰節上事鑑十章分為
五卷宋朝孝宗時陳良祐因會慶節摭唐太宗
事百二十條議其當否目曰會慶萬年金鑑錄上
之
唐明皇政錄明皇雜錄
志雜史李康明皇政錄十卷鄭處誨明皇雜錄二卷又
儒家馮中庸政錄十卷開元十九年上書目明皇雜
錄二卷大中九年校書郎鄭處誨雜記玄宗承平之事
雖微必錄已見於太史者不言
唐天寳軍防錄
鄭虔傳長於地理山川險易方隅物産兵戍衆寡無不
詳嘗為天寳軍防錄言典事該諸儒服其善著書志
卷亡崇文目地理類一卷
唐帝王紀錄
志雜史褚無量帝王紀錄三卷盧元福帝王編年錄五
十一卷
唐興元聖功錄紀功述功臣錄(見上)奉天
錄
志雜史袁皓興元聖功錄三卷李晟傳德宗狩蜀倉
部員外郎袁皓采李晟功烈為興元聖功錄徧賜諸將
戒厲之李紓德宗時為兵部侍郎奉詔為興元紀功
述志崔光庭幸奉天錄二卷(义趙元一四卷)張讀建中西狩
錄十卷
唐貞元郊祀錄
禮樂志太常禮院修撰王涇考次歴代郊廟沿革之制
及工歌祝號而圖其壇屋陟降之序為郊祀錄十卷
志儀注類王涇大唐郊祀錄十卷貞元九年上時為太
常禮院修撰
唐宰輔錄鳳池錄衣冠盛事錄
志雜史蔣乂大唐宰輔錄七十卷又張薦宰輔傳
略卷亡職官類馬宇鳳池錄五十卷雜傳記類蘇
特唐代衣冠盛事錄一卷會要元和十三年十
二月祕書少監史館修撰馬宇撰鳳池錄五十卷
上之書目鳳池錄五卷(崇文目同)貞元二年馬宇撰
起高祖武德元年訖貞元二年紀錄宰臣拜免及一
時事迹
唐遣使錄
志雜傳記陸贄一卷
唐禦戎新錄
見兵書李渤傳元和初召為左拾遺家東都朝廷政
有得失附章疏陳論又撰禦戎新錄二十卷表獻之(舊史)
唐西南備邊錄
志兵書類李德裕十三卷中興書目劒南西川節度
使德裕撰大略謂成都藩翰西南備禦不可少弛於是
纂兵將糧械之數城鎮種落之名歲計經用之目並以
大和六年為斷及諸郡故實外夷情狀煩碎畢書又新
作城鎮緣邊賊路皆以朱書别之總成小圖標之首卷
今所存僅一卷餘皆缺(第四卷叙維州本末尤詳)會昌中上之詳見籌
邊樓
唐華陽風俗錄
志地理類張周封一卷字子望西川節度使李德裕從
事(崇文目同)
唐元和錄
書目三卷馬永易撰起元和三年迄大中十三年政迹
總號元和錄蓋因所紀初年云
唐皇室維城錄
志譜牒類一卷(崇文目同)
唐經史要錄
見經解舊史鄭澣為侍講學士文宗命撰經史要錄
二十卷書成上喜其精博因以十九書語類上親自發
問澣應對無滯錫以金紫(志是光乂十九部書語類十卷開元二十二年十一月上)
(見類書)
唐科第錄
見科舉
唐諭善錄
志雜家庾敬休七卷
唐四夷朝貢錄
見朝貢類崇文目地理類十卷
唐皇王寳運錄
志雜史類楊岑(卷亡憲宗時人)功臣錄三十卷韋昭度楊涉續
皇王寳運錄十卷(蜀韋莊箋自武帝至少帝)崇文目同
唐開成承詔錄
志雜史李石二卷(記大和中君臣問答之語)
唐年小錄
志故事馬總八卷
唐柳氏家學要錄
志小說類二卷柳珵書目柳氏家學一卷凡三十四
章晁氏志一卷采其祖彦昭祖芳父冕家集所記累
朝典章因革時政得失著此錄又常侍言旨一卷記世
父登所著六章
唐神州等第錄
摭言神州解送自開元天寳之際率以在上十人謂之
等第必求名實相副以滋教化之源小宗伯倚而選之
或至渾化不然十得其七八天府之盛神州之雄選才
以百數為名等列以十人為首起自開元天寳之世大
歷建中之年得之者搏躍雲衢階梯蘭省今所傳者始
于元和丙戌歲次叙名氏目曰神州等第錄(王定保撰八十三門)
(記唐朝進士應舉登科雜事)
唐餘錄
寳元二年十一月戊子朔刑部直集賢院王皥上六十
卷詔奬之
建隆垂統錄
關耆孫進
太平興國錄
八年九月癸丑朔秘書監錢昱獻太平興國錄一卷求
換臺省官令學士院召試制詔三篇改袐書監判尚書
都省
雍熙唐孝悌錄
三年正月著作佐郎樂史獻唐孝悌錄十五卷(史本傳云二十)
(卷)續五卷(續卓異記三卷)兩朝志樂史孝悌贊五卷咸平
六年九月甲午直史館樂史獻所習廣孝新書孝悌錄
上清文苑總仙記凡八百卷唐志有王方慶友悌錄
十五卷
雍熙大政要錄
雍熙三年九月戊辰戶部郎中知陜州張去華獻大政
要錄三十篇上覽而嘉之璽書褒美賜帛五十叚因留
不遣(去華獻元元論大指以養民務穡為急真宗嘉賞寫為十八軸)天聖七年七月
己卯泰州泰興簿胡訥上所著孝行錄二卷賢惠錄二
卷民表錄三卷(國史志)
淳化皇猷錄
淳化元年十月庚午金州觀察使判和州錢儼獻皇猷
錄一卷優詔答之咸平初又獻光聖錄
淳化正辭錄紹興正辭錄(又見羣祀)景祐崇祀
錄
淳化二年七月戊申袐書監李至以新撰正辭錄三卷
上(崇文目同)先是祠祀祝詞命著作局官屬臨事撰進多不
合典禮向來所用之文辭義淺近罔依古式至是乃撰
成數百首上進永為定式焉一本云凡百九十三首
内八十四首新製餘皆依舊詞取左氏祝史正辭之義
也真宗景德元年十二月癸卯命知制誥李宗諤及楊
億陳彭年詳定祥符二年四月庚寅命兩制禮官取
秘書省學士院祝版據正辭錄重定紹興二十七年
九月二十五日丁亥詔禮官及祕書省依景德故
事取祭祀之式考訂潤色為紹興正辭錄依校書
郎葉謙亨請也景祐三年七月己卯詔以太子
少傅孫奭所撰大宋崇祀錄二十卷送史館初奭
領太常以國朝典禮倣唐王涇郊祀錄為此書未
奏而卒子殿中丞瑜表上之崇文目二十卷儀注
類
咸平聖政錄
六年八月戊寅太僕少卿直袐閣錢惟演上二卷詔付
史館實錄咸平三年五月丙申以錢惟演為太僕少
卿惟演獻咸平聖政錄二十事召試有是命
景德戴斗懷柔錄
景德初(元年)盟好之議翰林學士趙安仁多所參預撰答
書又記太祖朝書問規式及接伴乃裁定覲見儀制安
仁又錄和好以來事宜及采古事可附于今為豫備者
作戴斗懷柔錄以獻(本傳同)志王晦叔戴斗奉使錄二
卷
祥符法寳錄
祥符二年正月庚辰學士楊億等上景德傳燈錄三十
卷(本僧道原所獻詔億等刊定)六年八月丁亥御製法寳錄序(兵部侍郎)
(趙安仁等纂集新經并所降制詔賜名大中祥符法寳錄凡二十三卷八年十月甲辰上之會要二十一卷)
景祐元年四月十五日參政王隨刪傳燈錄為十五卷
二年十月辛未知樞密院王隨上傳燈玉英集摹印攽
行三年十月辛酉李遵勖上所纂天聖廣燈錄三十卷
下傳法院四年四月乙巳譯經使吕夷簡上所定景祐
法寳新錄二十一卷先是三年十二月夷簡及潤文宋
綬請御製序賜名是錄自祥符四年後至景祐三年元
豐元年十月二日參政元絳參定傳法院新編法寳錄
梁書簡文撰法寳聯璧三百卷唐志釋氏類貞觀
内典錄十卷書目唐内典錄十卷麟德初西明寺僧
智昇撰載歴代佛書傳譯篇目本末傳燈錄三十卷僧
道原纂景德中詔翰林學士楊億等刊定自天竺七佛
至達磨西來傳至法眼凡五十二世一千七百人語錄
續燈錄三十卷惟白撰分五門法苑珠林一百卷唐僧
道世撰晁迥法藏碎金錄十卷
祥符殊祥錄天源錄
錢易傳東封泰山獻殊祥錄盛度上天源錄五卷
王質監舒州靈仙觀採古今練形攝生之術撰寳元總
錄百卷
天禧雲南錄
中興書目二卷天禧元年監虔州商稅辛怡顯撰淳化
五年以西蜀順賊與南蠻結連詔募命官士庶通邊事
者往黎嶲界招撫時怡顯自薦請行至道元年訖事而
歸是書備載始末云路振祥符初使契丹撰乘軺
錄以獻
本朝名臣錄
書目本朝名臣錄八卷不知作者編類建隆至乾興三
朝諸臣列傳叛臣蠻夷附焉以實錄國史校之間有不
同本朝勲德傳一卷不知作者編類太祖至仁宗諸臣
有勲德者起范質終孫沔凡五十六人名賢遺範錄十
四卷王旦遺事錄四卷子素撰王曾言行錄三卷葉清
臣撰韓琦别錄三卷王巖叟撰張詠語錄四卷李畋撰
後人類為一集(又王曾言行錄一卷凡六十七事王皥撰)
皇朝政錄
十卷晏殊序曰皇帝(仁宗)閱三朝之方册思為要略以便
討論於是仰稽信諜博采宏綱掇英存實罔不森羅彼
無逸圖屏典論刊石方兹鉅美(慶歷四年講祖宗聖政錄恐即此書當考)非
可同年
宋朝會計錄
國史志地理類林特三十卷丁謂景德六卷田況皇祐
六卷蔡襄治平六卷丁謂傳權三司使上會計錄以景
德四年民賦戶口之籍較咸平六年之數具上史館請
自今以咸平籍為額歲較其數以聞詔奬之林特傳
奉詔撰會計錄田況傳況鈎考財賦盡知其出入乃
約景德會計錄以今財賦所入多於景德而歲之所出
又多於所入因著皇祐會計錄上之冀以悟上更立經
制使百姓實而縣官有餘用也晁氏志丁謂景德中
纂三司戶口稅賦之入及兵食吏祿之費會計天下每
歲出納贏虧之數李吉甫元和國計圖之類也
慶歷兵錄
五年樞密副使丁度搜次首末鈎考纖微掇其攻守戰
者為禁兵民兵兵錄五篇宋祁為序曰宋興經武制衆
凡軍有四一曰禁兵殿前馬步三司隷焉卒之銳而剽
者充之或挽強或蹋張或戈船突騎或投石擊刺故處
則衛鎮出則更戍二曰廂兵諸州隷焉卒之力而悍者
募之天下已定不甚持兵惟邊蠻夷者時時與禁兵參
屯故事於服勞間亦戍更三曰役兵羣有司隷焉人之
遊而惰者入之若牧置若漕輓若營軍若工技業壹事
專故處而無更四曰民兵農之健而材者籍之視鄉縣
大小而為之數有部曲無營壁闕者輙補歲以閱焉此
國家制軍之略也今參預丁公進使樞省(五年四月庚戌度為樞副)
為兵錄合羣曹所分擿諸條所隱彙而聯之部分班如
也離而件之區處戢如也雖五符猥并邊瑣曲折歲列
廢置月比耗登披文指要坐帷而判蓋簡稽之决要蒐
乘之總凡錄成乃上於官軍篇之首公各述其所由近
衛别錄示有尊也餘軍弗載略所緩也文約事明成一
王法兵錄凡五卷(傳云又慶歷贍邊錄一卷編年總錄八卷)書目慶歷軍錄一
卷不知作者取三朝史兵志及國史自天聖成書之後
建立壁壘次序編為此書
皇祐登瀛祕錄
皇祐中宋并據杜佑通典條目摘其要務編類首之以
選舉次禮樂制度兵農大略遺逸者補之為八卷樂黃
目撰學海搜竒錄四十卷
皇祐朱邸恩華錄
見宗戚類
至和太平盤維錄(又見宗戚類)
右武大將軍睦州團練使宗諤進太平盤維錄纂歴代
宗屬事蹟勒成上下二帙總六卷分十二門
熙寧蕃夷朝貢圖(詳見内附類)
七年九月丁未史館修撰宋敏求等上總二十一卷即
四年十月六日李評所請也
熙寧聖朝徽名錄
書目十卷熙寧中李德芻類載太祖迄神宗六朝羣臣
表上尊號儀制詔册始末宋庠尊號錄一卷自漢至
仁宗有序評贊
元豐華戎魯衛信錄
六年九月二十四日丙寅吏部侍郎蘇頌上二百二十
九卷事目五卷總二百册(元豐四年八月奉詔編類北界國信文字詮次類例皆禀)
(聖謨)初頌進對上曰朕欲集國朝以來至昨代州定地界
文案比類編次為書非卿不可成頌奉詔置局樞庭仍
辟王汝翼李士京檢閱文字至是上之上嘉歎親筆賜
名詔别錄一本送密院(序云六年六月五日宸筆賜名以敘事冠篇首終於蕃夷雜錄)
總序(二百卷卷有冗併則釐為上中下)叙事書詔誓書歲幣國信國
書奉使驛程地圖名銜年表儀式賜予交馳詔錄書儀
例物市易條例泛使文移河東地界邊防契丹世系國
俗官屬關口道路蕃軍馬州縣終於蕃夷雜錄而經制
方略論議奏疏附焉紹聖五年續編兩朝魯衛信錄
置局密院
元豐土貢錄
中興書目二卷元豐中翰林學士李清臣等撰先是
清臣詳定朝會儀注所承詔稽案圖志推原物産凡輕
重多寡條列上之二卷
元祐稽古錄
司馬光撰二十卷自三晉開國迄顯德末為歴年圖(治平)
(元年三月十四月上七卷)宋興至治平四年為百官表大事記威烈
丁丑而上伏羲書契以來總為稽古錄(始伏羲迄治平四年周共和庚)
(申始為編年)元祐元年三月十四日光上言人主不可不
觀史善者可為法不善者可以為戒載籍浩博宜提其
綱目撮其精英欲以稽古錄送正字范祖禹校對繕寫
俟讀寳訓畢取此書進讀令侍讀隨文解釋以資稽古
之萬一從之(光又為通歷八十卷)慶元初龔頤正上續稽古錄
一卷起熙寧元年至紹熙五年未幾有毁板之旨
宣和重脩博古圖錄(又見圖類)
三十卷鼎尊罍彜舟卣瓶壺爵
斝觚斗巵觶角杯敦簠簋豆
鋪甗錠鬲鍑盉盦鐎斗瓿罌
冰鑑冰斗匜匜盤洗盆鋗杅鐘
磬錞鐸鉦鐃戚弩機鐓奩錢
硯滴托轅承轅漢輿輅飾周雙螭表座漢表座
旂鈴刀筆杖頭唐蹲龍漢鳩車六朝鳩車
漢龍提梁鑑鐵鑑始於鼎終於鑑
建炎三君行事紀要錄
元年六月癸亥李綱奏自古創業中興之主如漢高光
唐太宗皆有英明之資寬誠之德仁厚而有容果斷而
不惑故能戡定禍難身致太平因請以所編三君行事
紀要錄以進上可之
紹興七朝詔誥錄
四年五月二十七日丙子詔館閣官以累朝制誥類編
為七朝詔誥錄從祕書少監劉大中之請也(書不克成)
紹興脩宰輔錄(又見宰相類)
治平四年九月己丑詔實錄院檢討陳繹具上祖宗朝
兩府拜罷之因後撰拜罷錄以進紹興九年三月六
日丙戌詔宰輔拜罷錄詳略失中本末差舛令史館重
修史館言凡牴牾者宜悉改正從之書未成二十一年
九月庚子袐書少監林機建言又命國史日歷所重修
然亦不克成陶?集聖賢羣輔錄自燧人四佐
至八儒二墨凡二卷唐志有蔣乂宰輔錄七十
卷
紹興編忠義錄
十三年六月十四日詔史館編修靖康建炎忠義錄先
是閏四月己酉吏部郎王揚英言乞摭事實暴人耳目
靡間存没編為一書故也書不克成
乾道同符貞觀錄
三年三月起居舍人洪邁給事中王曮等上序云臣
等三月七日蒙宣召至選德殿講論古今帝王之道且
曰唐三百年惟太宗為可尚齋心敬慕每事取法宜為
朕采貞觀時事以今曰觀之摭其所近似求所未至臣
等曰太宗之治固為可慕然要者無出諫行言聽神宗
序通鑑謂太宗所謂禹吾無間然者謹采貞觀事迹列
為二十門事為之說件别以上實錄三年三月癸亥
曮邁同進呈同符貞觀錄讀至聖孝篇馬周諫往九成
宫事上曰是失思慮讀畢上曰朕有疏謬卿等當詳說
容熟觀
淳熙四繫錄
三年權禮侍郎李燾進四繫錄記女真契丹起滅自紹
聖迄宣和靖康凡二十卷上曰朕可一日忘此虜哉
皇朝名臣言行錄
五朝起趙普至蘇洵凡五十五人三朝起韓琦至陳師
道凡四十人朱熹撰
嘉定聖宋遵堯錄
八卷羅從彦撰采祖宗故實可垂法後世者纂錄辨釋
嘉定七年南劒守臣劉允濟上之
南北攻守錄
五十八卷李壁撰
玉海卷五十八
