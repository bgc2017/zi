卷二百
玉海卷二百
宋王應麟撰
祥瑞
緫瑞(瑞圖)
黃帝羣瑞
宋符瑞志黃帝聖德光被羣瑞畢臻有屈軼之草生於
庭佞人入朝則草指之是以佞人不敢進有景雲之瑞
三星皆黃色以天清明時見於攝提名曰景星黃服齋
於中宫坐於元扈洛水之上有鳳凰集或止帝之東園
或巢阿閣或鳴於庭其雄自歌其雌自舞麒麟在囿神
鳥來儀五十年秋七月庚申天霧三日問天老力牧容
成天老曰今鳳凰翔於東郊而樂之其鳴音中夷則與
天相副天有嚴教以賜帝霧除遊於洛水之上見大魚
魚流於海得圖書龍圖出河龜書出洛接萬神於明庭
今寒門谷口是也詩文王疏鄭於六藝論極言瑞命
之事云太平嘉瑞圖書之出必龜龍銜負焉黃帝堯舜
周公是其徵也若禹觀河見長人臯陶於洛見黑公湯
登堯臺見黑鳥至武王渡河白魚躍文王赤雀止於戶
秦穆公白雀集於車是其變也
堯十瑞
述異記堯時宫中芻化為禾鳳凰止庭神龍見沼歷草
生階宫禽五色烏化白神禾生箑莆生厨景星耀天甘
露降地是為十瑞
周受命符
董仲舒傳書曰白魚入於王舟有火復於王屋流為烏
此蓋受命之符也周公曰復哉復哉注師古曰言周有
盛德故天報以此瑞也見今文泰誓
漢赤帝符高帝受命符(見五星聚)
郊祀志贊孝武太初改制倪寬司馬遷等從公孫臣賈
誼之言服色數度遂順黃德劉向父子以為漢得火故
高祖始起神母夜號著赤帝之符旗章遂赤得天統矣
注至光武建武二年乃用火德色尚赤王命論劉氏
承堯之祚氏族之世著乎春秋唐據火德而漢紹之始
起沛澤則神母夜號以章赤帝之符高帝其興有五
始受命則白蛇分西入關則五星聚
漢神異經
書目漢東方朔記二卷晉張華傳朔周游天下所見
神異山海經所不載者列之唐志神仙家東方朔神
異經二卷(張華注)選注引之
漢太元本瑞封禪符瑞
兒寬傳上壽曰將建太元本瑞登告岱宗注蘇林曰太
元太初歷也本瑞白麟寶鼎之屬武紀元狩元年冬
十月行幸雍祠五畤獲白麟作白麟之歌二年夏馬生
余吾水中南越獻馴象能言鳥元鼎元年夏五月得鼎
汾水上四年六月得寶鼎后土祠旁秋馬生渥洼水中
作寶鼎天馬之歌五年十一月辛巳詔曰冀州脽壤迺
顯文鼎獲薦於廟渥洼水出馬朕其御焉望見泰一修
天文壇幸夘夜若景光十有二明丁酉拜况於郊元封
元年春正月詔曰朕用事華山至於中嶽獲駮麃翌日
親登嵩高吏卒咸聞呼萬歲者三夏四月癸夘登封泰
山詔曰用事八神遭天地况施著見景象屑然如有聞
震於怪物欲止不敢遂登封泰山至於梁父升䄠肅然
二年六月詔曰甘泉宫内中産芝九莖連葉上帝博臨
不異下房賜朕弘休作芝房之歌四年春三月詔曰朕
躬祭后土地祇見光集於靈壇一夜三燭幸中都宫殿
上見光六年三月詔曰朕禮首山昆田出珍物化或為
黃金祭后土神光三燭太初二年夏四月詔曰朕用事
介山祭后土皆有光應四年春斬大宛王首獲汗血馬
來作西極天馬之歌太始二年三月詔曰有司議曰往
者朕郊見上帝西登隴首獲白麟以饋宗廟渥洼水出
天馬泰山見黃金宜改故名今更黃金為麟趾褭蹏以
協瑞焉因以班賜諸侯王三年二月行幸東海獲赤鴈
作朱鴈之歌幸琅邪禮日成山登之罘浮大海山稱萬
歲四年夏四月幸不其祠神人於交門宫若有鄉坐拜
者作交門之歌後元元年二月詔曰朕郊見上帝廵於
北邊見羣鶴留止薦於泰畤光景並見司馬相如傳
封禪書囿騶虞之珍羣(史記囿作圉)徼麋鹿之怪獸導一莖
六穗於庖(導史記作䆃)犧雙觡共抵之獸獲周餘放龜於岐
(史云周餘珍鼎也)招翠黃乘龍於沼鬼神接靈圉賓於閒館欽
哉符瑞臻兹猶以為薄不敢道封禪詩大澤之博廣符
瑞之富作頌曰甘露時雨厥壤可游嘉榖六穗我稷曷
蓄般般之獸樂我君囿白質黑章其儀可喜(騶虞)濯濯之
麟游彼靈畤孟冬十月君徂郊祀馳我君輿帝用享祉
宛宛黃龍興德而升依類託寓論以封巒司馬遷傳
太史公曰明天子獲符瑞封禪受命於穆清澤流罔極
海外殊俗重譯款塞請來獻見郊祀志有司言元宜
以天瑞不宜以一二數一元曰建二元以長星日光今
郊得一角獸曰狩云
漢武帝符瑞
宣紀本始二年十月詔曰孝武皇帝建太學修郊祀定
正朔協音律封泰山塞宣房符瑞應寶鼎出白麟獲功
德茂盛不能盡宣而廟樂未稱其議奏夏侯勝傳武帝
躬仁誼厲威武百蠻卒服欵塞自至珍貢陳於宗廟協
律音造樂歌薦上帝封泰山立明堂上天報況符瑞並
應寶鼎出白麟獲海效巨魚神人並見山稱萬歲
漢元康珍物嘉瑞嘉瑞改元
郊祀志宣帝十二年云云明年正月始幸甘泉郊泰畤數
有美祥三月幸河東祠后土有神爵集改元為神爵明
年正月鳳凰集祋祤於所集處得玉寶起步壽宫(史大事記)
(云山寶璧玉器)後間歲鳳凰神爵甘露降集京師赦天下其冬
鳳凰集上林乃作鳳凰殿以荅嘉瑞明年正月復幸甘
泉郊泰畤改元曰五鳳明年幸雍祠五畤其明年春幸
河東祠后土赦天下後間歲改元為甘露正月上幸甘
泉郊泰畤其夏黃龍見新豐建章未央長樂宫鐘虡銅
人皆生毛長一寸其時以為美祥後間歲正月上郊泰
畤因朝單于甘泉宫後間歲改元為黃龍鳳凰下郡國
凢五十餘所宣紀本始元年五月鳳凰集膠東千乘
赦天下四年五月鳳凰集北海安丘淳于地節二年四
月集魯郡羣鳥從之大赦元康元年春三月詔曰廼者
鳳凰集泰山陳留甘露降未央宫朕不能彰先帝休烈
協寧百姓承順天地調序四時獲蒙嘉瑞錫兹祉福夙
夜兢兢靡有驕色内省匪懈永惟罔極書不云乎鳳凰
來儀庶尹允諧其赦天下徒賜勤事吏爵二級女子百
戶牛酒加賜鰥寡孤獨三老孝悌力田帛所振貸勿收二
年三月以鳳凰甘露降集賜天下吏爵二級民一級女
子百戶牛酒鰥寡孤獨高年帛三年春以神爵數集泰
山賜諸侯王丞相將軍列侯二千石金郎從官帛各有
差賜天下吏爵二級民一級女子百戶牛酒鰥寡孤獨
高年帛夏六月詔曰前年夏神爵集雍(漢注大如鷃爵黃喉白頸黑背)
(腹班文也)今春五色鳥以萬數飛過屬縣翺翔而舞欲集未
下其令三輔毋得以春夏擿巢探卵彈射飛鳥具為令
四年三月詔曰廼者神爵五采以萬數集長樂未央北
宫高寢甘泉泰畤殿中及上林苑朕之寡德屢獲嘉祥
賜爵牛酒帛比年豐榖石五錢神爵元年(應劭曰前年神爵集於長)
(樂宫故改元)春正月行幸甘泉郊泰畤三月行幸河束祠后
土詔曰朕承宗廟戰戰慄慄惟萬事統未燭厥理廼元
康四年嘉穀玄稷降於郡國神爵仍集(仍頻也)金芝九莖
産於函德殿銅池中(金芝色象金也銅池承霤也)九真獻竒獸(漢注駒形)
(麟色仁而愛人)南郡獲白虎威鳳為寶朕之不明震於珍物飭
躬齋精祈為百姓東濟大河天氣清静神魚舞河幸萬
歲宫神爵翔集(汾隂有萬歲宫)朕之不德懼不能任其以五年
為神爵元年賜天下勤事吏爵二級民一級女子百戶
牛酒鰥寡孤獨高年帛所振貸物勿收行所過毋出田
租二年春二月詔曰廼者正月乙丑鳳皇甘露降集京
師羣鳥從之以萬數朕之不德屢獲天福祗事不怠其
赦天下四年春二月詔曰廼者鳳凰甘露降集京師嘉
瑞並見修興太一五帝后土之祠祈為百姓蒙祉福鸞
鳳萬舉蜚覽翺翔集止於旁齋戒之暮神光顯著薦鬯
之夕神光交錯或降於天或登於地或從四方來集於
壇上帝嘉嚮海内承福其赦天下賜民爵牛酒帛十月
鳳凰十一集杜陵十一月集上林五鳳三年三月詔曰
北邊晏然靡有兵革之事朕飭躬齋戒郊上帝祠后土
神光並見甘露降神爵集已詔有司告祠上帝宗廟三
月辛丑鸞鳳又集長樂宫東闕中樹上飛下止地文章
五色留十餘刻吏民並觀屢蒙嘉瑞獲兹祉福書不云
乎雖休勿休祗事不怠賜民爵牛酒帛(先是鳳凰五至因以改元)甘
露二年正月詔曰廼者鳳凰甘露降集黃龍登興醴泉
滂流枯槁榮茂神光並見其赦天下三年二月詔曰廼
者鳳凰集新蔡羣鳥四面行列皆向鳳凰立以萬數其
賜汝南太守帛黃龍元年二月黃龍見廣漢郡因改元
(應劭曰先是黃龍見新豐又師古曰於此五載矣)光武紀中元元年夏羣臣
奏宣帝每有嘉瑞輒以改元神爵五鳳甘露黃龍列為
年紀感致神祇表章德信是以致升平稱中興選兩
都賦序武宣之世衆庶說豫福應尤盛白麟赤鴈芝房
寶鼎之歌薦於郊廟神爵五鳳甘露黃龍之瑞以為年
紀王褒講德論今海内樂業朝廷淑清天符既章人
瑞又明魏相傳或有風雨災變郡不上相輒奏言之
漢光武受命符赤伏符赤制會昌符(見封)
(禪)
紀建武元年夏四月行至鄗(火各切)光武先在長安時同
舍生彊華自關中奉赤伏符曰劉秀發兵捕不道四夷
雲集龍闘野四七之際火為主(四七二十八也自高祖至光武初起合二百二)
(十八年即四七也漢火德故云為主也)羣臣因復奏曰受命之符人應為
大(謂彊華奉赤伏符也)萬里合信不議同情光武於是命有司設
壇場於鄗南千秋亭五成陌六月己未即皇帝位大赦天
下改鄗為高邑祝文曰䜟記曰卯金修德為天子初王
莽末天下旱蝗黃金一斤易粟一斛至是野榖旅生(旅寄)
(也不因播種而生故曰旅今字書作穭音吕古字通)麻菽尤盛野蠶成繭被於山
阜人收其利焉(事見建武二年十二月)建武五年野榖漸少田畆
益廣焉十二年夏甘露降南行唐(縣名屬常山郡今恒州縣)六月黃
龍見東阿(今濟州縣)十三年九月日南徼外蠻夷獻白雉白
兔(日南郡屬交州)十七年冬十月有五鳳凰見於潁川之郟縣
(郟今汝州郟城縣是也東觀記曰鳳高八尺五采羣鳥並從行列蓋地數頃停十七日)三十一年
陳留雨榖形如稗實(稗草之似榖者)中元元年夏京師醴泉涌
出(尚書中候曰俊人在宫則醴泉出)飲之者痼疾皆愈惟眇蹇者不瘳
又有赤草生於水涯(赤草朱草也大戴禮曰朱草日生一葉至十五日後日落一葉周而)
(復始)郡國頻上甘露羣臣奏言地祇靈應而朱草萌生云
今天下清寧靈物仍降陛下損挹推而不居宜令太史
撰集以傳來世帝不納常自謙無德每郡國所上輒抑
而不當故史官罕得紀焉范曄論曰光武生有赤光照
室嘉禾一莖九穗因名秀方士言漢家當再受命或以
貨泉為白水真人望氣者望見舂陵郭曰氣佳哉舍南
火光赫然屬天西門君惠李守等云劉秀當為天子其
王者受命信有符乎贊曰光武誕命靈貺自甄靈慶既
啓人謀咸贊於赫有命系隆我漢王梁傳議選大司
空赤伏符曰王梁主衛作元武以梁為大司空吳漢
傳與諸將奉圖書上尊號祭祀志注東觀書曰上至
泰山有司復奏河雒圖記表章赤漢九世尤著明者前
後凡三十六事蘇竟傳孔丘秘經為漢赤制郅鄆
傳漢歷久長孔為赤制注春秋感精符云孔子作緯為
漢家之制
漢永平祥瑞朝堂上壽
明紀永平六年二月王雒山出寶鼎廬江太守獻之夏
四月甲子詔曰祥瑞之降以應有德方今政化多僻何
以致兹易曰鼎象三公豈公卿奉職得其理邪大常其
以礿祭之日(夏祭曰礿音藥礿薄也夏物未成祭尚薄)陳鼎於廟以備器用
賜三公帛五十匹九卿二千石半之九年大有年(十二年歲)
(比登稔百姓殷富粟斛三十牛羊被野)十年四月戊子詔曰昔歲五榖登
衍今兹蠶麥善收十一年漅湖出黃金廬江太守以獻
(漅湖湖名音子小反今廬州合肥縣東南)時麒麟白雉醴泉嘉禾所在出焉
十七年春正月甘露降於泉陵是歲甘露仍降樹枝
内附(謂木連理也)芝草生殿前神爵五色翔集京師西南夷
哀牢儋耳僬僥槃木白狼動黏諸種前後慕義貢獻西
域諸國遣子入侍夏五月戊子公卿百官以帝威德懷
遠祥物顯應乃並集朝堂奉觴上壽制曰天生神物以
應王者遠人慕化實由有德朕以虚薄何以享斯惟高
祖光武聖德所被不敢有辭其敬舉觴太常擇吉日策
告宗廟其賜天下男子爵人二級三老孝悌力田人三
級郎從官視事十歲以上帛十匹章紀有司奏言孝
明澤臻四表遠人慕化僬僥儋耳款塞自至克伐鬼方
開道西域威靈廣被無思不服張奮傳永平十年儋
耳降附奮來朝上壽引見宣平殿班固寶鼎白雉詩
賈逵傳永平中作神爵頌
漢章帝郡國符瑞
紀建初三年零陵獻芝草四年甘露降泉陵洮陽二縣
(二縣屬零陵郡)五年零陵獻芝草有八黃龍見於泉陵(伏候古今注曰)
(見零陵泉陵湘水中相與戲其二大如馬有角六枚大如駒無角)七年冬十月癸丑廵
狩幸長安進幸槐里𡵨山得銅器形似酒樽獻之又獲
白鹿元和元年正月日南徼外蠻夷獻生犀白雉(犀毛如豕)
(蹏有三甲頭如馬有三角鼻上角短額上頭上角長)元和二年二月已未鳳凰集
肥城(肥城屬泰山郡)辛未幸太山柴告岱宗有黃鵠三十從西
南來經祠壇上東南過於宫室翺翔升降夏四月乙卯
車駕還宫五月戊申詔曰乃者鳳凰黃龍鸞鳥比集七
郡(孫柔之瑞圖曰鸞鳥赤神之精鳳凰之佐鷄身赤毛赤色亦被五采鳴中五音人君進退有度親疎有序)
(則至也比類也)或一郡再見及白烏神爵甘露屢臻祖宗舊事
或頒恩施其賜天下吏爵三級高年鰥寡孤獨帛人一
疋河南女子百戶牛酒令天下大酺五日賜公卿以下
錢帛各有差九月壬辰詔鳳凰黃龍所見亭部無出二
年租賦(東觀記曰鳳凰見肥城勾窳亭槐樹上古今注云黃龍見洛陽元延亭部窳音庾)加賜
男子爵人二級先見者帛二十匹近者三匹大守三十
疋令長十五匹丞尉半之詩云雖無德與汝式歌且舞
它如賜爵故事章和元年七月壬戌詔曰朕聞明德之
君啓廸洪化緝熙康乂光照六幽訖惟人面靡不率俾
仁鳳翔於海表威霆行於鬼區然後敬恭明祀&KR0574;五福
之慶獲來儀之貺乃者鳳凰仍集麒麟並臻甘露宵降
嘉榖滋生芝草之類歲月不絶朕夙夜祗畏上無以彰
於先功其改元和四年為章和元年論曰在位十三年
郡所上符瑞合圖書者數百千所册府元龜自元和
二年至章和元年凡三年麒麟五十一鳳凰百三十九
黃龍四十四青龍白龍神鳥神馬白虎二十九白燕白
兔赤烏三足烏白雀九尾狐木連理嘉禾華平朱草芝
英白雉並見郡國帝在位十三年郡國所上符瑞合於
圖書者數百千所賈逵傳注東觀記云章帝時鳳凰
見百三十九麒麟五十二白虎二十九黃龍三十四神
雀白燕史官不可勝紀藝文類聚東觀記又有青龍
黃鵠鸞烏神馬九尾狐三足烏赤烏白兔白鹿甘露嘉
瓜秬秠明珠芝英華平朱草木連理日月不絶載於史
官不可勝紀(云元和二年)班固典引曰來儀集羽族於觀魏
肉角馴毛宗於外囿擾緇文皓質於郊升黃暉采鱗於
沼甘露宵零於豐草三足軒翥於茂樹若乃嘉榖靈草
竒獸神禽應圖合諜窮祥極瑞者朝夕坰牧日月邦畿
卓犖乎方州洋溢乎要荒曹褒傳詔曰鸞鳳仍集麟
龍並臻甘露宵降嘉榖滋生赤草紀於史官論衡八
龍並出十一芝累生甘露流五縣楊終贊頌嘉瑞十
五章和紀前後符瑞八十一所自稱德薄抑而不宣
(宋志和帝在位十七年郡國言瑞應八十餘品)安紀元初三年正月東平陸
上言木連理注序例曰凡瑞應自和帝以上政事多美
近於有實故書見於某處自安帝以下王道衰缺容或
虛設故書某處上言也
漢瑞圖
班固傳白雉詩啓靈篇兮披瑞圖(前志芝房歌披圖采諜典引應圖合諜)
東京賦總集瑞命備致嘉祥圉林氏之騶虞擾澤馬
與騰黃鳴女牀之鸞鳥舞丹穴之鳳凰植華平於春圃
(瑞木)豊朱草於中唐
漢太平之瑞
論衡恢國篇堯母感赤龍禹母吞薏苡將生得玄圭契母咽
燕子湯起白狼銜鉤后稷母履大人之跡文王起得赤雀武
王得魚鳥皆不及漢太平之瑞黃帝堯舜鳳凰一至凡諸衆
瑞重至者希漢文帝黃龍玉桮武帝黃龍麒麟連木宣帝鳳
凰五至麒麟神雀甘露醴泉黃龍神光平帝白雉黑雉孝明
麒麟神雀甘露醴泉白雉黑雉芝草連木嘉禾與宣帝同竒
有神鼎黃金之怪一代之瑞累仍不絶今上嗣位(章帝)元二之
間嘉德布流三年零陵生芝草五本四年甘露降五縣五年
芝復生六年黃龍見大小凡八前世龍見不雙芝生無二甘
露一降而今八龍並出十二芝累生甘露流五縣
魏温室百瑞圖
見贊類劉劭有嘉瑞賦
魏祥瑞
魏都賦德連木理仁挺芝草皓獸育藪丹魚生沼矞雲
翔龍澤馬於阜山圖其石川形其寶莫黑匪烏三趾而
來儀莫赤匪狐九尾而自擾嘉穎離合以䔿䔿醴泉涌
流而浩浩河洛開奥符命用出翩翩黃鳥銜書來訊
晉祥瑞
紀武帝泰始元年十二月武帝初受禪禁樂府靡麗百
戲之役及雕文游畋之具開直言之路置諫官以掌之
是月鳳凰六青龍三白龍二麒麟各一見於郡國二年
鳳凰六青龍十黃龍九麒麟各一見於郡國三年正月
癸丑白龍二見於弘農澠池五年正月丙申黃龍二見
於滎陽二月辛巳白龍二見於趙國五月辛卯朔鳳凰
將九雛見於豐城十一月復見豊城衆鳥隨之六年夏
四月白龍二見於東莞咸寧二年六月白龍二見於新
興井中十一月白龍二見於梁國五年二月甲午白麟
見於平原九月甲午麟見於河南太康元年正月己丑
朔五色氣貫日四月白麟見於頓丘八月白龍三見於
永昌三年閏四月癸丑白龍二見於濟南五年正月己
亥青龍二見於武庫井中六年八月白龍見於京兆九
年十二月戊申青龍黃龍各一見於魯元帝為丞相
大都督出師移檄進討於時有玉冊見於臨安白玉麒
麟神璽出於江寧其文曰長壽萬年日有重暈皆以為
中興之象焉王廙傳元帝即位奏中興賦上疏曰陛
下誕育之日光明映室白毫生於額之左相者謂當王
有四海壬申歲七月四星聚於牽牛又鄱陽郡有枯樟
更生臣還京師見白兔命臣作賦琅琊郡又獻甘露命
臣嘗之晉陵有金鐸之瑞郭璞云必致中興明天之歷
數在陛下矣永嘉中歲鎮熒惑太白聚牛女之間
齊瑞應圖
南齊祥瑞志流火赤雀實紀周祚雕雲素靈發祥漢氏
光武中興皇符為盛魏膺當塗之䜟晉有石瑞之文齊
黃門郎蘇偘撰聖皇瑞命記(一卷)永明中庾温撰瑞應圖
陳符瑞圖
又見上書目符瑞圖二卷陳顧野王撰初世傳瑞應
圖一篇云周公所製魏晉間孫氏熊氏合之為三篇所
載叢舛野王去其重複益采圖緯起三代止梁武帝大
同中凡四百八十二目時有援据以為注釋瑞應圖
十卷載天地瑞應諸物以類分門或題王昌齡撰又云
孫柔之瑞錄十卷慶歷中楊宷得此本於鍾陵分記
天地人等瑞事瑞應雜錄十卷至和中胥餘慶采諸
書以類次稽瑞一卷劉賡傳考圖史符瑞為駢儷韻
語而注其所出韓愈奏汴州得嘉禾狀按符瑞圖德
至地則嘉禾生
唐高祖祥瑞
紀武德五年四月梁州野蠶成繭會要武德元年七
月新豐鸚鵡谷水清七年閏七月長安古城鹽渠水生
鹽色紅白八年三月赤雀巢於殿門九年四月甘露降
中華殿之桐樹二月蒲州河清
唐太宗祥瑞
志貞觀十七年八月涼州昌松縣鴻池谷有五石清質
白文成字太宗遣使祭之曰天有承命表瑞貞石既旌
高廟之業又錫眇躬之祚迨于皇子治亦降貞符具紀
姓氏甫惟寡薄彌增寅懼會要貞觀十二年六月六
日滁州言野蠶成繭徧於山阜至十三年野蠶又食槲
葉成繭大如柰色綠凡收六千五百七十石至十四年
又收八千三百石十四年二月十四日陜州刺史房仁
裕奏所管界内二百餘里正月元日河水變清四日乃
止十六年四月二日皇太子初立有雄雉飛集東宫明
德殿前上問禇遂良是何祥也遂良對曰昔秦文公時
有童子化為雉雌者鳴於陳倉雄者鳴於南陽童子言
得雌者霸文公遂以為寶鷄祠漢光武得雄遂起南陽
而有四海陛下舊封秦王故雄雉見於秦地所以彰表
明德也上大悅曰立身之道不可無學十七年九月皇
太子寢室中産素芝十四莖並為龍鳳形十八年十月
八日山南獻木連理交錯玲瓏有同羅目一丈之幹并
枝者二十餘所司徒長孫無忌曰自頃嘉祥雜遝陛下
推而不居遂令史臣閣筆無以示後因相率賀帝曰瑞
應之來朕當苦心勞力以答天地何煩致賀二十一年
八月十七日骨利幹遣使朝貢獻良馬百匹其中十匹
尤駿太宗各為制名乃叙其事曰噴沫則千里飛紅流
汗則三條振血塵不及起影不暇生二十年十一月汾
州言青龍白龍見白龍吐物初在空中有光如火至地
陷入地二尺掘之得玄金也二十一年正月玉華宫李
樹連理隔澗合枝貞觀中罽賓國獻名馬貞觀四年
二月陜州秦州河清十六年正月懷州河清十七年二
月鄭州河清二十三年四月靈州河清高祖冊文
翠鳳棲梧丹魚在藻水浮元貝階榮朱草要荒合軌鞮
羯遐通没羽沉浪飛輪駕風太宗冊文龍鄉委貢鳥
服來儀文龜浮沼應龍在淀潏露飛甘卿雲呈絢太
宗頌東池溟渤西苑嵎丘至德潜洽元化滂流先天不
違靈物效質丹羽儀韶翠黃承轡甘露零草祥風應律
嘉禾醴泉此焉自出顔師古聖德頌勿用枹鼔無虞
亭障賮納鮫人朔班狼望至諴感慶休氣致祥馴擾一
角棲集五章華平挺幹朱草曜芒良耜畟畟多稌穰穰
國儲億庾家登萬箱政要貞觀六年符瑞日至請封
禪魏徵以為不可曰符瑞雖臻而罻羅猶密二年太宗
謂侍臣曰比見衆議以祥瑞為盛事頻有賀表如朕本
心但使天下太平家給人足雖無祥瑞亦可比德堯舜
昔堯舜在上百姓敬之如天地愛之如父母動作興事
人皆樂之發號施令人皆悅之此大祥瑞也諸州祥瑞
並不用申奏述聖賦瑞草竒色祥木嘉名交九衢而
結影分四照以開榮憲宗即位八月庚戌詔曰所寶
惟賢至如嘉禾神芝竒禽異獸蓋王化之虚美光武形
於詔令春秋不書祥瑞自今不得上聞元和二年八月
甲戌中書奏大瑞表聞中瑞下瑞申有司元日奏瑞依
令式開元禮正至朝賀給事中以祥瑞按俟於左延
明門外入詣東階下黃門侍郎跪奏祥瑞元日奏瑞
仲春告瑞太廟見張大隱傳開成三年五月詔諸道
有三等祥瑞不得奏
唐祥瑞錄
志雜傳記類魏徵十卷(崇文目十卷)隋志五行類瑞應圖
三卷(崇文目十卷又有稽瑞一卷)瑞圖讃二卷祥瑞圖十一卷雜傳
祥瑞記三卷符瑞記十卷許善心撰(沈約宋書有符瑞志三卷)嘉瑞
記三卷陸瓊撰(梁武敕陸雲公撰嘉瑞記子瓊述其旨而續焉自永定迄至德成一家言)
唐志雜家類顧野王符瑞圖十卷又祥瑞圖十卷侯亶
祥瑞圖八卷孫柔之瑞應圖記三卷熊理圖讃三卷(選注)
引瑞應圖(後漢書注引孫柔之瑞圖)文苑鄭權表引熊氏瑞應圖武德元年六月
癸巳禁言符瑞者開元十三年九月丙戌罷奏祥瑞
德宗大歷十四年閏五月丙戌憲宗元和元年八月庚
戌罷獻祥瑞文宗開成元年五月乙亥詔諸道有瑞皆
無得以聞元日受朝奏祥瑞皆停孫朴瑞箴曰妖至
而防瑞至而狂恃物滅德未或不亡柳宗元傳著書
一篇號貞符言唐家正德受命於生人之意曰仲尼書
叙於堯曰克明俊德於舜曰濬哲文明於禹曰文命祗
承于帝於湯曰克寬克仁於武王曰有道曾孫惟兹德
實受命之符後之好怪之徒乃始陳大電大虹玄鳥巨
跡白狼白魚流火之烏以為符受命不於天于其人休
符不于祥于其仁商之王以桑榖昌以雉雊大宋之君
以法星壽鄭以龍衰魯以麟弱白雉亡漢黃犀死莽惡
在其為符也(通鑑貞觀二年九月有白鵲巢於寢殿槐上合歡如腰鼓上命毁其巢縦鵲於野外)
唐上黨十九瑞圖潞州瑞應圖聖應圖(又見)
(啓聖宫)
會要開元十三年九月十三日(丙戌)潞州獻瑞應圖上謂
宰臣曰朕在潞州靖共職業不知此事今既固請編錄
可召藩僚問其實事然後修圖昔史官惟記災異將令
王者修德故春秋不書祥瑞唯記有年聖人之意明矣
遂敕天下毋得奏祥瑞(紀開元十三年九月丙戌罷奏祥瑞)舊史記景
龍二年四月兼潞州别駕州境有黃龍昇天嘗出畋有
紫雲在其上從後者望而得之前後符瑞凡一十九事
藝文志永王府長史陳宏書上黨十九瑞圖紀開
元十一年正月庚辰次潞州以故第為飛龍宫地理
志上黨縣有啓聖宫本飛龍宫有瑞閣張說潞州祥
瑞頌十九首日抱戴月重輪赤龍逐鹿嘉禾黃龍羊頭
山北童謠仙洞大王山三壘疑山鑿斷赤鯉黃龍再見
紫雲李連理神蓍金橋紫氣大人跡神人傳慶潘炎
賦十四篇日抱戴月重輪赤龍據按潞河逐鹿嘉禾合
穗黃龍見童謠漳河赤鯉黃龍再見九月紫氣李樹連
理神蓍立金橋寢堂紫氣玄宗初臨潞州景龍元年
四月二十七日日有抱戴八月十四夜月重輪二年四
月二十五日(一云十七日)廳事據案假寐白鶴觀道士見赤
龍在案五月二十八日帝馳鞭逐鹿潞河獲之八月二
十五日長子縣嘉禾合穗九月五日黃龍見州城東又
童謠曰羊頭山北作朝堂襄垣北有仙洞忽開十數里
魏望氣者言上黨山有天子氣故太武壘石為三封以
厭之孝文見此山有伏龍遂斷山東麓以厭之因名疑
山景龍三年三月漳水上有赤鯉騰躍六月十五日黃
龍再見於伏牛山九月九日壺口山東北有紫雲光采
照日延唐寺有李樹連理十五日將朝京師使術士韓
擬禮(一云韓禮)筮之卦未成而一蓍翹立擬禮曰此天人之
瑞金橋在潞南二里有童謠云聖人執節度金橋十月
二十五日由此橋朝京師還京後州内所居寢堂上有
紫氣七日不散宅内及州衛有大人跡長二尺五寸唐
隆元年六月二十日夜除妖孽明日索祟嗣聞空中有
人云臨淄王誅韋氏相王得天下張說述聖頌帝昔
居是邦也紫雲在天神光照室白鹿來擾黃龍上昇隴
出仙洞而神魚躍山開禪穴而靈鐘韻謠言合䜟巨迹
引途嘉李傍連神蓍自起將表潜龍之館勒啟聖之
圖張九齡聖應圖贊曰陛下龍潜上黨或託類於雲
物或效靈於卜筮又以潞水之泓深山鹿之捷走馳騎
是獲厲流不濡非力可能以明或躍蓋天瑞非常之后
以決如神之策冊文曰一蓍獻兆百靈翼聖躍馬截
流水不敢競潜龍變海池亦呈慶大歷八年四月壬
申潞州上言玄宗十九瑞閣有白鶴來翔杜悰對文
宗曰玄宗即位潞州奏十九瑞圖名賢畫錄云江都
王畫潞州十九瑞應圖
唐二十一瑞
實錄開元二十一年十月左丞相蕭嵩率百寮奏曰所
司奏今年祥瑞祥風起日抱戴嘉禾秀芝草生甘露降
醴泉涌木連理瓜同蒂竹再生李成實馴鳩元鶴慈烏
鶺鴒寶鼎魚銘錢刀字等二十有一事臣聞惟德感
神惟祥祚聖祥風昭乎號令抱戴表以約忠嘉禾主以
同文芝草明於敬老甘露洒神靈之液醴泉發德澤之
滋草木秀其地靈羽毛呈其天瑞其餘山川異氣器用
殊姿舉而必然不可勝紀請宣付史官從之舊紀元
和二年八月甲戌中書奏先停諸道奏祥瑞伏以所獻
祥瑞皆緣臘饗告廟元會奏聞令後諸大瑞隨表聞奏
中瑞下瑞申有司其元日奏祥瑞請依令式從之
唐三瑞四瑞
志禮部掌祥瑞凡景雲慶雲為大瑞其名物六十有四
白狼赤兔為上瑞其名物三十有八蒼烏朱鴈為中瑞
其名物三十有二嘉禾芝草木連理為下瑞十名物十
四大瑞則百官詣闕奉賀餘瑞歲終員外郎以聞有司
告廟宗廟晨祼太廟令帥其屬陳瑞物大階之西上瑞
為前列次瑞次之下瑞後又陳伐國之寶器太常四院
一曰天府院藏瑞應及伐國所獲之寶禘祫則陳於廟
庭(門下侍郎元日冬至奉天下祥瑞)崔祐甫奏禮部式列三瑞開元
禮祭祀奠玉幣若宗廟祼之日太廟令帥屬陳瑞物泰
階之西上瑞為前列中瑞次之下瑞為後貞觀二年
九月丁未詔大瑞聽表聞諸瑞申所司
唐玉諜真紀
謝偃玉諜真紀云披丹霄而軒鵬翼架玄海而截鯨鱗
俯拔嵩華仰廻星漢流雕矢於日谷横文劒於天外八
狄承風九夷請朔航海極琛梯山窮貝宿彗收芒朝雲
解陣階蓂晦落庭軼晨鮮(見封禪類)
建隆三瑞頌
王著傳建康二年時亳州獻紫芝鄆州獲白兔隴州貢
黃鸚鵡著上頌曰庚申逮於辛酉休祥有三亳社紫芝
汶陽白兔隴右黃鸚鵡其芝也共本殊莖無根自植其
兔也明眸皓質厥性惟馴鸚鵡色禀中央狀殊同類毛
燦金絲舌傳人意不遠千里上達九重頌美羣臣升歌
清廟紫芝頌匪根其土匪葉於春樞電分彩天香降真
擢秀堯風飛英舜日在晦含華逄時顯質讜言獲進願
比用於芻蕘佞者難前詎爭芳於屈軼白兔頌精分建
卯瑞降玄穹玉肌瑩澈霜毛混同和氣内融竒形外皎
白為色也位列金方王者好義是告殊祥兔為獸焉名
載禮秩宗廟嚴禋俄呈異質黃鸚鵡頌金縷裁衣土惟
方以色正瓊簧轉舌人異類而言同著因以獻規太祖
嘉其言下詔褒之汴都賦乾象表貺坤維薦祉靈物
仍降嘉生屢起穹龜負圖龍馬載文汾隂之鼎函德之
芝肉角之獸簫聲之禽同穎之禾旅生之榖游郊栖庭
光畦冒畤非烟非雲蕭索輪囷映帶乎闕角葱蔚乎城
壘
乾德瑞物旗五瑞樂四瑞樂淳化五瑞
曲(見樂類)
乾德六年親郊有司請製金鸚鵡(建隆三年隴州獻之)馴象玉兔
三旗(鄆州獻白兔馴象自來詳見旗類)紹興二十五年八月十七日
刑部郎許興古言靈芝生於廟楹瑞麥秀於留都宜如
漢齊房之歌製為樂章登歌郊廟詔學士院於圓壇景
靈宫太廟所奏樂章增製淳熙六年九月三日詔明
堂免奏祥瑞上曰朕自有真祥瑞豐年是也紹興二
十六年四月甲午詔諸路不得奏祥瑞上曰唯年豐可
以為瑞真賢可以為寶
太平興國瑞物六十三種圖
太平興國九年十月癸巳(即雍熙元年十一月改元)嵐州獻牝獸一
角如鹿無斑角端有肉性馴善人不能辨示羣臣參驗
以聞右散騎常侍徐鉉諫議大夫滕中正舍人王祐等
援引圖史以為祥麟上表曰按春秋麕身而有角者麟
也感精符云麟一角明海内共一主也公羊云上有聖
帝明王天下太平則至蓋聖君御天下一統之應也宰
相宋琪等表賀請宣付史館從之上因謂琪等曰珍禽
竒獸無濟於事非朕所尚方内大寧風俗淳厚(或云但時和歲)
(豊天下乂安)此為上瑞近年禽獸之異者所獻甚多止令畜
於園囿遂其生生之性不欲宣揚於外琪等奏曰禽獸
草木之異皆帝王德化所感而生前古以來無不編錄
今陛下謙而不有中外無由得知使一代簡書有所缺
漏欲望具錄瑞物名數圖寫宣付史館從之因請宣示
於外乙未内出瑞物六十三種(一本云他日又固請乃詔史官就後園圖寫付)
(宰相)白鹿六(二真定府澤州貢四御苑所生)白兔十一(六嵐許潁秦鳳翔易等州貢五御苑)
(所生)黑兔一(京兆府民進)紫兔一(沂州貢)白麞四(潁單州貢)白雉一(潁州)
(貢)白鵲二(兖州貢)白鳩一(京西民進)紫鵲一(忠州進)白鶉一(易州進)
白鸜鵒一(越州貢)蒼鸜鵒一(越州貢)白山鵲五(唐洋等州貢)綠山
鵲一(江陵府貢)紅山鵲一(貝州貢)白雀四(登德汝虢等州貢)白鼠二(京西)
(民進)紅雀一(德州貢)白戴勝三(洞乾等州貢)蒼烏一(鄭州貢)白山鴉
一(乾州貢)赤烏一(趙州貢)白鷹五(霸濮潞晉夏等州貢)白鸕鶿鷹二(商坊)
(等州進)白鶻一(夏州貢)赤鶻一(歸州貢)白鷂一(鳳翔府貢)白鸚鵡一
(明州貢)白銅觜一(光州貢)青花山鵲一(房州貢)琪等拜表稱謝
請圖付史館詔從之於是羣臣獻歌詩賦頌稱美者甚
衆
太平興國九年四月戊子宰相宋琪等請封禪曰離肩
反踵之俗襲冠帶者以百數白環碧砮之貢充蠻邸者
以千計辛卯再表曰草木效祥盡入朱絃之奏羽毛薦
瑞皆登清廟之歌(三月丙辰選楊延慶等十餘人為知州上謂宰相曰刺史之任最為親民)
(漢秦彭為潁川守教化盛行百姓懷惠乃有鳳麟嘉禾甘露之瑞一太守善政猶若此况君天下者乎何謂太)
(平不可致和氣不可召也)雍熙二年閏九月己亥坊州獻一角獸
左右皆曰麟也上謂宰相曰時和歲豐兆民安泰此為
上瑞鳥獸草木夫何足云不必宣示中外四年十月丙
辰出益州所進九穗禾牛生三犢圖并六眸龜以示近
臣淳化元年四月甲寅殿中丞直史館宋炎言皇帝
御極以來瑞牒昭著羽族之祥三十有七蹄角之瑞二
十有六草木之異雲露之應不可勝紀上謙遜不示外
請宣付史館書之簡策從之樂志乾德四年十月
和峴言唐貞觀十四年景雲見河水清張文收采
古朱鴈天馬之義製景雲河清歌名曰讌樂元會
第二奏者是也今年荆南進甘露京兆果州進嘉
禾黃州進紫芝和州進綠毛龜黃州進白兔欲依
月律撰神龜甘露紫芝嘉禾玉兔五瑞各一曲朝會登
歌首奏之六年又言漢天馬赤鴈神鼎白麟並為郊歌
國朝合州進瑞木成文馴象由南方自至秦州獲白烏
黃州獲白雀宜播管弦薦郊廟詔峴作瑞文馴象玉烏
皓雀四瑞樂章以備登歌太平興國九年嵐州獻祥麟
雍熙中蘇州貢白龜端拱初澶州河清廣州鳳凰集諸
州麥兩穗三穗者連歲來上有司請以此五瑞為祥麟
丹鳳河清白龜瑞麥之曲薦於朝會從之
祥符昭應宫祥瑞圖(贊)兩朝祥瑞圖贊(序)
至道三年六月辛丑真宗詔諸道勿以珍禽竒獸祥瑞
來貢景德四年十二月丁酉同上(祥符五年十一月乙卯令諸州申明前)
(詔勿以珍禽異獸為獻)祥符元年九月二十六日癸未直史館
張知白上言數年以來兵息榖稔順羣臣告成功詔命
纔行和氣充塞上動靈貺下契人心休應荐臻祥瑞填
委若書典策告宗廟因示常制未足盡其殊尤望以泰
山諸瑞按品目以第之命良工以繢之一本藏祕閣傳
於不朽一本以備玉清昭應宫圖壁從之(張知白傳言咸平中河湟)
(未平臣請罷郡國所上祥瑞今天下無事靈貺並至望以泰山諸瑞圖玉清昭應宫其副藏秘閣)乃詔
丁謂及戚綸陳彭年編次二年十二月辛丑謂及翰林
學士李宗諤等上祥瑞圖百五十二召輔臣宗室從臣
三司使副已上觀之三年正月丁丑於朝堂示百官(又見)
(封禪類)五年十二月丁亥謂等又上汾隂祥瑞圖百四十
八軸與東封所錄並繪於玉清昭應宫東西廡分命近
臣館閣官作贊惟天書周伯星贊上自為之又圖兩朝
所獲瑞物於二聖殿廡上作贊凡竒瑞二十三衆瑞一
百十三品祥符後數令從臣啓閱又以百官多言靈景
之異悉圖其狀置禁中晏殊兩朝祥瑞贊序二聖膺
運天人恊贊符命沓臻三象騰暉五靈狎至露飴雲蔚
泉湧河清紛綸乎華芝茂衍乎嘉糓羽毛之族萬變呈
姿卉木之倫千名著異爰稽衆瑞列繢殊庭乃詔羣臣
並為贊述凡二百四十四篇勒為五卷藏之冊府祥
符間崔立言願敕有司草木之異雖大不錄水旱之變
雖小必聞
祥符天書瑞圖殊祥錄
祥符元年六月己亥天書至自泰山辛丑内出王欽若
所上天書再降瑞圖示百僚辛亥宰臣王旦言真諜降
於神房醴泉湧於陽址芝葩競秀雲旗交輝三年正
月丁丑内出封禪三壇及祥瑞圖於朝堂示百官從中
丞王嗣宗之請也六年二月丙寅御滋福殿召宗室
近臣觀聖祖降延恩殿及衆真列侍圖真宗東封泰
山秘書丞錢易獻殊祥錄
祥符龍圖閣觀芝草圖崇和殿觀瑞物
祥符二年五月丙寅召輔臣至龍圖閣觀芝草圖又至
崇和殿觀瑞物四百餘種王旦等進曰祖宗以來瑞命
叢集四方無不傳聞今獲親覩實為神異上曰蓋祖宗
積德所致四方寧謐以成封禪之禮有由然朕何力之
有又三年八月甲寅(八日)召近臣觀瑞物於崇和殿上作
七言詩從臣皆賦初觀瑞物史官晁迥楊億曰望内降
名件付修國史院從之遂宴資政殿上作詩(七言)從臣皆
賦六年十一月召近臣於龍圖閣觀丁謂所獻芝草凡
三萬七千一百八本(甲寅丁謂自亳州來朝獻之)十二月辛未列文
德殿庭宣示百官
祥符汾隂祥瑞圖龍圖觀祥瑞圖祥瑞論
祥符五年十二月二十四日丁亥編聯祥瑞所上汾隂
后土壇朝覲壇親奠西岳廟三圖及祥瑞圖百四十八
置龍圖閣下召宗室輔臣兩制刺史以上觀之六年二
月戊子召羣臣詣文德殿觀汾隂祥瑞圖五年八月
丙午上謂近臣羣議及朝廷崇尚祥瑞躬親細務著祥
瑞勤政二論諭之丁謂請刻石國學晏殊集有汾隂
祥瑞贊
祥符龍圖閣瑞物閣贊
六年正月御製賜王旦等
慶歷龍圖天章閣觀三朝瑞物(嘉祐附)
三年九月丁卯(三日)召輔臣及知雜御史以上於天章閣
朝謁太祖太宗御容及觀瑞物既而問禦邊大略十二
月詔祥瑞毋得進獻聽申禮部四年五月乙亥撫州金
谿生金山重三百二十四兩上之藏於龍圖閣瑞物庫
八年三月甲寅幸龍圖天章二閣召近臣宗室觀太宗
游蓺集真宗澶州詩碑及三朝瑞物嘉祐七年十二
月庚子召從臣觀天章閣三聖瑞物凡三十種觀畢宴
玉宸殿(實錄燕羣玉殿召宰臣琦賜一大巵又出名花令持歸)元豐六年十月
八日太常博士何洵直言冬至祀圜丘陳異寶嘉
瑞於樂架之北東西詔可宣和二年四月編瑞
應記成六年四月修祥應記成宣和中獲鳥獸
草木之瑞凡十五種繪為太平睿覽圖一卷御撰
序文詩章各冠圖右(書目)昔姬有素雉朱鳥元秬
黃&KR1279;之事耳君臣動色左右相趣濟濟翼翼峨峨
如也蓋用昭明寅畏承聿懷之福答三靈之蕃祉
萬物皆天地之委和而瑞物又至和之所委也
書載歸禾詩詠鳴鳳芝房寶鼎升於樂府神爵
甘露標為年紀羲有出河之圖黃有置壇之符
堯有赤文之籙舜有昭華之琯禹有元龜之書湯
有白狼之鉤文有銜珪之異武有躍魚之祥皆疇
德而瑞聖也敷以純風濯以清波連理映阜鳴
鳳棲柯澤牣九有化浮八瀛東雲千吕南風
入絃乾象表貺坤維薦祉疊貺駢祥百靈
效職四海夷波海若扈畢陽侯洗兵嘉貺雥
集平慮植階朱草叢庭羽族卉儀懷音革狀
章騰郡國闓數千百所之祥喜動公卿上於萬
斯年之壽繪在禁嚴契龍圖之瑞物播之雅頌參
乾德之樂章上天之載無聲所助者順諸福之
物畢至永孚於休荆幡偃而弗用潢池肅而弗驚春
熙海涵義鬯仁洽翔舞太和涵濡茂澤集風翠萐
浴露朱英澤馬飛鑣山輿結轍萬靈禔祉三辰合慶
光圖掩諜露壇凝紫河宫湛碧翠萐翻飈丹蓂候
魄棲置木索里安戶逸櫝歛兵革天清地謐道清金
鏡時和玉燭慶霄輪囷德水清澈冠堯佩舜景星
出翼非雲入吕六幕晏清百嘉楙育赤文綠字候
日舒華龍檢芝泥浮河絢采丹甑玉燭蓂莢芝房
天瑞磊砢地符氛氳天無藴寶地有呈祥天瑞降
地符升澤馬來器車出紫脫華朱英秀佞枝植歷草孳
雲潤星暉風揚月至江海呈象龜龍載文赬莖素毳并
柯共穗之瑞史不絶書棧山航海踰沙軼漠之貢府無
虚月鉤陳太微星緯咸若崑崙渤澥濤波不驚龜
負綈檢麟銜斗樞潏露飛甘卿雲呈絢河色呈符山
聲告慶浸仁沐義炤景飲醴四神踐雪五老飛星
天剖神符地合靈契荷天衢提地釐甘露紛而
晨降景星宵而舒光黑章擾囿赤字浮河山祗吐
祕河靈孕寶乾符坤珍超圖溢諜超圖冠書窮靈
極祉棲鳳凰於高梧宿麒麟於西園納僬僥之珍羽
受王母之白環丹甑呈豐器車表德海氣蒙晏河
光吐榮烟雲蕭索而紛郁日月光華而淑清南海
無波東風入律黃銀掞彩紫玉摛英象輿丹甑昭
華延喜之珍不求而自至服絺衣以訓儉黜拱璧而
進道碧砮文鉞弗輸内府之貢珍禽皓獸罔充内閑之
玩齊宫省三服之費長楊罷周阹之侈王事不作無執
朴之謳木功不彫有翦茨之陋有星而景有雲而卿
其光下垂遇物流形河海夷晏風雲律吕晷緯昭
應山瀆效靈握河沈璧封山紀石邁三五而不追踐
八九之遙迹白鳩丹鳥素魚斷蛇方斯蔑矣大夏
九真條支越裳之貢雜沓乎槀街合穗連理華平闊達
之秀充盈乎瑞諜芝房寶鼎之歌歲登清廟没羽浮
琛之貢日旅彤庭史不絶書則甘醴歲潏華滋宵零
奔精標南而照老滎波釃曲以薦清淄文黃輝索鳥朱
英四肩九尾不可殫名象來致福則髽首鐻耳之俗頭
飛鼻飲之鄉濮鉛僢卧之酋長戴斗之名王解辮
削祍踵係乎職方白環銀甕之迹素雉金船之瑞
大紫洞而三辰接鬱蒼搖而萬歲聞握天鏡受河圖
經非無瑞字也以訓玉而不以訓祥虞書輯瑞周官典
瑞注以瑞為符信而未始以為休祥同穎之禾止以嘉
名大有之年止以喜書至太史公方以白魚赤烏為周
之符瑞亦不過以瑞為信
玉海卷二百
