卷一百七十五
玉海卷一百七十五
宋王應麟撰
宮室
亭
釋名亭停也人所停集
堯亭
王韶之始興記堯山下有平陵陵上有古大堂基十餘
處謂曰堯故亭父老相傳堯南廵登此山故亭即其行
宮
湯亭
左傳商湯有景亳之命注河南鞏縣西南有湯亭或言
亳即偃師(續漢志注同)水經注尸鄉故湯所都亦曰湯亭
風俗通國語有寓望謂今亭也
召亭
詩召南釋文召地名也在岐山之陽扶風雍縣南有召
亭(召南十四篇)正義春秋時周公召公别於東都受采存本
周召之名晉書地道記云河東郡垣縣有召亭周則未
聞今為召州是也左傳注召采地扶風雍縣東南有
召亭水經注雍水又東逕邵亭南亭故邵公之采邑
也京相墦曰亭在周城南五十里後漢郡國志郿縣有
邵亭
漢泗水亭
後郡國志沛有泗水亭(沛國秦泗水郡)注亭有高祖碑班固為
文見固集(高祖為泗上亭長)豐有枌榆亭注案前志注枌榆社
在縣東北十五里戴延之西征記縣西北有漢祖廟為
亭長所處高紀師古注引泗水亭碑(班固作碑銘并十八侯銘)秦
(法十里一亭十亭一鄉國語有寓望即今之亭也)括地志泗水亭在徐州沛
縣東一百步有高祖廟文選注酈善長水經注曰泗
水南有泗水亭漢高祖廟前有碑延熹十年立
漢萬歲亭
見萬歲宮三齊略記曲城齊城東有萬歲水水北有
萬歲亭李固傳夏門亭長注洛陽北面西頭門外有
萬壽亭
漢千秋亭
見即位壇
漢雒陽亭
見先虞壇漢官典職洛陽二十四街街一亭十二城
門門一亭
漢洛陽都亭(又見邸驛類)
張綱傳漢安元年選遣八使徇行風俗皆耆儒知名多
歷顯位唯綱年少官次最微餘人受命之部而綱獨埋
其車輪於洛陽都亭曰豺狼當路安問狐貍
漢洛陽宣德亭
五行志陽嘉二年六月雒陽宣德亭地拆李固對策云
云
周禮司市注思次若今市亭也介次市亭之屬别小者
也遺人注宿可止宿若今亭有室䟽案漢法十里有
亭蜡氏注有地之官有部界之吏今時鄉亭是也
晉新亭
王導傳過江人士暇日出新亭飲宴丹陽記新亭吳
舊亭也隆安中丹陽尹司馬恢移創今地(京師三亭太元中謝石創)
(征虜亭三吳搢紳創冶亭)宋孝武即位于新亭元嘉末四月壬申
改為中興亭陳大建七年閠九月丁未幸樂游苑采
甘露宴羣臣於苑龍舟山立甘露亭
晉蘭亭
書目蘭亭詩一卷晉永和九年上已右將軍王羲之會
羣賢于會稽山陰之蘭亭一十一人詩各二篇一十五
人詩各一篇羲之為序孫綽為後序水經注湖口有
亭號曰蘭亭亦曰蘭上里
梁北顧亭
見樓類
唐九曲亭臨渭亭
舊紀景龍三年九月壬戌幸九曲亭宴侍臣學士四年
三月甲寅幸臨渭亭修褉飲
唐含象亭(又見開元十八學士圖)
翰林盛事開元中拜張說等十八人為學士於東都上
陽宮含象亭圖寫御贊述之翰林志開元中張說等
十七人寫真含象亭御製贊
唐鴻臚亭
會要天寳三載三月敇兩省五品以下於鴻臚亭祖餞
朝集使永泰元年正月宰臣王縉等奏大臣入朝百僚
朝罷於中書行相見之禮宴餞凖故事集於鴻臚亭從
之安禄山傳天寳三載詔三省御史中丞餞鴻臚亭
唐振旅亭
舊紀天寳八載五月辛巳(會要十八日)於開遠門外作振旅
亭以待兵迴
唐沉香子亭
李白傳元宗坐沉香子亭使白為樂章李漢傳敬宗
時為左拾遺(長慶四年九月丁未)舶賈獻沉香亭材帝受之漢諫
曰以沉香為亭何異瑶臺瓊室乎柳公權傳為翰林
書詔學士文宗夜召對子亭燭窮而語未盡宮人以蠟
液濡紙繼之
唐望春亭
公主傳嘉誠(莊懿)公主貞元元年下嫁德宗幸望春亭臨
餞長安志南北望春亭在禁苑東南高原之上
唐會慶亭
會要貞元三年三月造會慶亭于麟德殿(舊紀云於十三年三月戊)
(子造)十二年十二月度支郎中蘇弁奉敇改造三殿前會
慶亭實錄元和十四年九月戊戌御會慶亭宴田弘
正及宰相以下賜物有差
唐曲江亭
會要(兼舊紀實錄)貞元四年九月癸丑重陽節賜百僚宴曲
江亭帝賦詩六韻賜之六年二月戊辰朔百官以中和
節宴曲江亭上賦詩七韻錫之八年二月庚戌朔宰相
宴於曲江亭十四年三月上已賜羣臣宴曲江亭十七
年二月癸巳朔賜羣臣宴曲江亭上賦中和節賜宴曲
江詩六韻賜之三月乙丑賜羣臣宴曲江亭九月戊辰
羣臣宴曲江上賦九日賜宴曲江亭詩六韻賜之元和
二年三月辛卯賜羣臣宴曲江亭長慶二年九月戊申
宴百僚曲江亭太和八年三月甲寅上已賜羣臣宴曲
江亭開成二年十月慶成節賜百官宴曲江亭
唐太液亭
實錄太和四年七月文宗於太液亭召翰林學士鄭覃
已下對賜錦綵(又見尚書圖)崔鉉傳為淮南節度使帝餞
太液亭賜詩寵之(大中九年八月)元稹詩網索西臨太液池注
網索在太液上學士候對於此
唐彩霞亭
見紫雲樓
祥符靈液亭延慶亭宣澤亭
祥符元年六月庚寅朔泰山建醴泉亭名曰靈液十月
壬子幸十二月庚子丁謂為碑二年八月庚戌泰山再
出醴泉建亭曰瑞濟三年十月庚戌名寳鼎縣行宮後
亭曰延慶四年二月戊午召近臣登之南望仙掌北瞰
龍門二十六日丙戌次華州頓賜酺宴于行宮南垣之
望仙亭賜亭名曰宣澤
祥符瑞雲亭(又見祥瑞類)
元年六月乙未天書再降于泰山之靈液亭十月己酉
五色雲起嶽頂上與近臣登後亭望之名亭曰瑞雲
祥符翠芳亭
九年二月二十七日詔近臣觀書後苑移幸流杯殿登
象瀛山翠芳亭天禧四年十月二十九日玉宸殿翠芳
亭觀稻賜燕景佑中橙實命近臣觀皇祐三年九月辛
未講讀以翠芳亭橙實賜講筵官各一枚又有瑶津
亭華景亭皆在後苑
淳熙羣玉亭
袐省有芝香亭淳熙四年二月更名羣玉(中書舍人范成大書)嘉
定元年三月少監汪逵改建易名曰堂國史志西京
内園有長春殿淑景亭
歴代亭名
後漢
萬壽
後魏
五石
隋
飛花散菊迎風落花回廊
圓珠方玉積翠飛香回流
芝田蘭皋露華長塘芳洲
翠阜芳林飛華留春澂秋
洛浦翠葩逍遥翠微閬風
彩霞臨月飛芳合璧含暉
凝碧紫巖澄景尚陽
唐
會慶放鴨彩霞沈香坡頭
臨渭永泰南北昌國琉璃
曜掌九洲芳樹金谷
六朝
征虜勞勞觀稼閬風甘露
醴泉臨芳清露臨淵景風
齋
燕居之室曰齋
晉讀書齋
王孚安成記太和中陳郡殷府君引水入城穿
池殷仲堪又於池北立小屋讀書百姓呼曰讀
書齋
梁高齋
襄沔記金城内刺吏院有高齋梁昭明太子於此齋造
文選簡文為晉安王鎮襄陽日引劉孝威等於此齋綜
覈詩集凡十人資給豐厚時號高齋學士南史庾肩
吾傳在雍州劉孝威等十人抄撰衆籍豐其果饌號為
高齋學士
紹興損齋
見前
淳熙善樂齋
八年皇孫英國公自以善樂名齋親書扁
歴代齋名
隋
文猷文徵珠露流風回雪
含涼
唐
山齋
六朝
高齋(梁)
宅
說文宅所託居之義釋名宅擇也㨂擇吉處而營之
堯表門閭
六韜文韜盈虛篇帝堯王天下民有孝慈者愛敬之盡
力農桑者慰勉之旌别淑德表其門閭書畢命旌别
淑慝表厥宅里彰善癉惡樹之風聲吕氏春秋魏文
侯過叚干木之閭而軾之
舜宅
戴延之西征記蒲坂城外有舜宅宋永初山川記蒲
坂城中有舜廟城外有舜宅及二妃壇
夫子宅
水經注夫子故宅大一頃所居之堂後世以為廟漢高
祖十三年過魯以太牢祀孔子廟屋三間夫子牀前有
石硯一枚甚朴云平生時物魯人藏孔子所乘車於廟
中是顔路所請者也魏黃初二年令郡國修起孔子舊
廟置百戶吏卒廟有夫子像列二弟子執卷立侍漢魏
以來廟列七碑二碑無字
齊晏子宅
晏子春秋齊晏公使更晏子之宅曰子之宅近市湫隘
嚻塵不可居請更宅曰臣之先臣居此宅焉臣不足以
代之(將更於豫章之圖)括地志晏子故宅後人名曰清節里
齊威王養士稷門之下自淳于髠以下七十餘人高者
為列大夫為開第康莊之衢高門大屋尊寵之
漢高祖宅
述征記豐水西九十里有漢高祖宅漢舊儀高皇帝
家在豐中陽里為沛泗上亭長及為天子立沛廟祠豐
故宅
漢北第東第甲第
高紀五年五月詔曰法以有功勞行田宅云云十二年
三月詔為列侯食邑者賜大第室吏二千石受小第室
注孟康曰有甲乙次第故曰第列傳夏侯嬰惠帝德
之賜北第第一注近北闕之地(西京賦北闕甲第當道直啟)司馬
相如檄位為通侯居列東第注師古曰東第甲宅也居
帝城之東故曰東第霍去病武帝為治第令視之
蘇武始元六年賜宅一區韋賢地節三年以老病乞
骸骨賜金百斤加賜第一區元成詩曰既耉致位惟懿
惟奐厥賜祁祁百金洎館胡建射甲舍門注師古曰
甲舍即甲第公主之宅霍光宣帝賜甲第一區張
放賜甲第欒大賜列侯甲第景况建武五年賜甲
第郭伋為太中大夫建武二十二年賜宅一區及帷
帳鮑永賜洛陽商里宅辭不受(洛陽記上商里在洛陽東北本殷人所居)
劉昆賜洛陽第舍第五倫元和二年賜宅一區
魏文為張遼起第舍晉賜王祥鄭冲賀循第一區
漢尚冠里舍
宣紀時會朝請舍長安尚冠里元平元年秋七月遣宗
正德至曾孫尚冠里舍洗沐賜御府衣太僕以軨獵車
奉迎曾孫就齋宗正府注師古曰尚冠長安中里名
黃圖長安閭里百六十有宣明建陽昌隂尚冠修成黃
棘北煥南平大昌戚里
漢幸孔子宅唐幸孔子宅
顯宗紀永平十五年三月幸孔子宅祠仲尼及七十二
弟子親御講堂命皇太子諸生說經注孔子宅在兗州
曲阜縣闕里中背洙面泗矍相圃之東北也(初魯恭王壊孔子舊)
(宅以廣宮室聞金石絲竹之聲乃不敢壊於壁中得古文經傳)唐玄宗紀開元十三
年十一月甲申(通鑑庚申舊紀丙申)幸孔子宅遣使以太牢祭其
墓給復近墓五戶(詔曰思闕里之風想雩壇之詠)括地志孔子舊宅
在兖州曲阜西南三里有闕里中有宅宅中有廟
漢南陽舊宅祠舊宅
紀光武建武三年冬十月壬申幸舂陵祠園廟因置酒
舊宅大會故人父老(東觀記光武征秦豐幸舊宅)十七年十月甲申
幸章陵(建武中更名舂陵為章陵)修園廟祠舊宅觀田廬置酒作樂
賞賜宗室諸母因酣悅相與語曰文叔少時謙信與人
不欵曲惟直柔耳今乃能如此帝聞之大笑曰吾理天
下亦欲以柔道行之乃悉為舂陵宮室起祠堂注光武
舊宅在今隨州棗陽縣東南宅二里有白水焉即張衡
所謂龍飛白水也(荆州記義陽安昌有光武宅枕白水)明帝永平三年
冬十月甲子從皇太后幸章陵觀舊廬(隂后紀永平三年冬帝從太后)
(幸章陵置酒舊宅會隂鄧故人諸家子孫並受賞賜)十年閏四月南廵狩幸南陽
日北至又祠舊宅禮畢饗校宮弟子作雅樂奏鹿鳴帝
自御塤篪和之以娛嘉賓章帝元和元年九月辛丑
幸章陵祠舊宅八年八月南廵狩祠舊宅園廟見宗室
故人和帝永元十五年十月戊申幸章陵祠舊宅會
宗室于舊廬勞賜作樂桓帝延熹七年十月庚申幸
章陵祠舊宅遂有事于園廟南都賦曜朱光於白水
會九世而飛榮察兹都之神偉啟天心而寤靈園廬舊
宅崇隆崔嵬御房穆以華麗連閣煥其相徽聖皇之所
逍遥靈祗之所保綏章靈鬱以青䓤神廟肅以微微頌
曰皇祖止焉光武起焉據彼河洛統四海焉本支百世
位天子焉永世克孝懷桑梓焉真人南巡覩舊里焉(南都)
(在南陽光武舊里以置都焉成帝時議欲廢之故張衡作是賦以諷)
漢精舍
列傳包咸於東海立精舍講授劉淑立精舍講授諸
生常數百人檀敷立精舍教授數百人李充立精
舍講授
漢諸葛亮宅
文選出師表三顧臣於草廬之中注漢晉春秋曰亮家
于南陽之鄧縣荆州圖副曰鄧城舊縣西南一里隔沔
有諸葛亮宅是漢昭烈三顧處水經沔水東逕隆中
注歴孔明舊宅北劉季和鎮襄陽命李安作宅銘云天
子命我于沔之陽聽鼔鞞而永思庶先哲之遺光後六
十餘年永平五年習鑿齒又為宅銘荆州記襄陽西
北十許里名為隆中有孔明宅郡國志長沙南寺
賈誼宅國史志果州相如縣有司馬相如故宅成
都記成都縣百步有揚雄宅今草玄亭餘迹尚存抱
朴子葛廬佐光武有大功受爵立宅舍於博望里魏
志衞臻遜位賜宅一區荀彧家傳既定冀州為公起
大第於鄴魏奏事爵雖列侯食邑不滿萬戶不得作
第其舍在里中皆不稱宅
唐賜甲第
列傳河間王孝恭平公祏賜甲第一區謂人曰所居頗
壯麗非吾心也裴寂高祖賜田千頃甲第一區魏
徵太宗輟小殿之材為建第馬周求勝地為創第市
宅詔有司給直狄仁傑武后賜第一區杜暹開元
十四年賜甲第一區廄馬一匹姚崇玄宗欲自近詔
徙寓四方館郭子儀宅居親仁里四分之一中通永
巷賜良田美器名園甲館李泌代宗賜光福里第
孔述睿為諫議德宗賜第宅李晟殄大盗詔賜第永
崇里涇陽上田延平門之林園晟入第京兆供帳教坊
鼔吹迎導詔將相送之渾瑊賜大寧里甲第將相送
歸第張茂昭貞元二十年十月賜甲第李光顔賜
開化里第孔緯賜善和里第符璘賜靖恭里
第一區藍田田四十頃郭鏦尚德陽郡主詔為
主營第長興里房玄齡傳帝幸芙蓉園觀風俗
玄齡敕子弟汛掃廷唐曰乘輿且臨幸果幸其第
因載還宮崔鄲傳居光德里建便齋宣宗題曰
德星堂
唐祠舊宅
高宗紀顯慶五年二月甲午祠舊宅麟德元年八月己
卯幸舊第(一本云丁丑幸舊第宴羣臣)舊紀高宗龍朔元年天宮
寺是高祖潛龍時舊宅九月甲辰上周歴殿宇感愴久
之睿宗景雲二年八月(一云七月)乙卯詔以興聖寺是高祖
舊宅有枯杮復生赦天下地理志京兆府高陵西四
十里有龍躍宮本高祖舊宅高祖置為宮武功南十八
里臨渭水有慶善宮武德元年高祖以舊第置宮會
要太宗貞觀六年蘇世長奏曰臣昔在武功見陛下宅
宇纔蔽風雨初學記太宗嘗過舊宅賦詩曰新豐停
翠輦譙邑駐嗚笳一朝辭此去四海遂成家
唐隠士宅
田游巖傳高宗營奉天宮游巖舊宅直宮左詔不聽毁
天子自書牓其門曰隠士田游巖宅通鑑永隆元年
二月戊午幸嵩山處士田游巖所居太宗貞觀十二
年幸洛陽高年甄權宅權年一百三歲拜朝散大夫賜
几杖
唐五王子宅十王宅
寧王憲傳初睿宗五子列第東都積善坊號五王子宅
及賜第上都隆慶坊亦號五王子宅先天後盡以隆慶
舊邸為興慶宮開元後皇子幼多居禁中既長詔附苑
城為大宮分院而處號十王宅(在安國寺東)所謂慶忠棣鄂
榮光儀穎永壽延盛濟等以十舉全數也(十三年三月甲午封十三)
王會要十王謂慶忠棣鄂榮光儀穎永濟(後盛壽陳豐常凉六王又就封入内宅是為十六宅)
杜悰傳宣宗世䕫王以下五王處大明宮内院而鄆
王居十六宅舊書先天後興慶是龍潛舊邸因以為宮
寧申岐薛王賜宅邸第相望環於宮側諸王每日於側
門朝見通鑑上即位附苑城為十王宅以居皇子宦
官押之就夾城參起居自是不復出閤雖開府置官屬
及領蕃鎮惟侍讀時入授書官屬但歲時通名起居宣
宗大中二年上欲作五王院於大明宮以處王子之幼
者會要諸王府在宣平坊東南寳歷三年六月賜延
康坊宅俾諸府合而共局庶寮會而異處世祖推恩
長安列六子之舍明皇廣愛華清建百孫之居張垍
尚主即禁中置内宅岐陽公主下嫁杜悰開第昌
化里
建隆潛龍宅
建隆元年二月宋州以歸德軍旌節來詔置於潛龍宅
建隆賜宅
建隆二年三月乙巳賜樞副趙普宅一區開寳中詔有
司建第將以賜郭進悉用銅瓦興國三年正月宅成賜
之建隆三年慕容延釗石守信賜宅開寳三年王審
琦賜甲第留京師興國四年正月癸巳賜簽樞石熙載
宅一區五年三月庚辰賜文明殿學士程羽浚儀縣泰
寧坊宅一區八年十二月庚戌賜參政呂蒙正麗景門
宅簽樞張齊賢宜秋門宅咸平五年九月种放至乙卯
賜昭慶坊第一區加帷帳什物銀器五百兩錢三十萬
中謝日賜食學士院祥符元年十一月賜樞使陳堯叟
宅五年閏十月賜王欽若安遠坊宅皇祐五年二月賜
狄青崇教坊宅治平四年九月賜韓琦宅紹興十五年
賜秦檜第命駕親臨二十一年張浚太師制曰比敕乘
輿往臨居第因觀風而幸事擬元齡思避講之談禮加
朱祐淳熙中少傅侍讀史浩賜第
開寳禮賢宅
開寳九年三月丁巳詔於朱雀門外馳道之左建大第
甲於輦下既成名曰禮賢宅以待錢俶己未俶入朝即
令居焉(三月二十日幸三十日又幸九月二十七日再幸)興國五年四月丙子
賜之祥符八年四月錢惟演上表納所居宅(以處諸王)五月
癸巳賜惟演第于昭化坊逆予有刑視彼揚州順予
有封視此錢侯祥符二年十二月癸卯令江州修唐
白居易舊第以廬山有居易書堂江州有舊宅畫
像猶存故命葺之
景祐睦親宅慶歷廣親宅元祐親賢宅
元符懿親宅宣和蕃衍宅
見宗戚類元符二年四月八日崇寧元年三月十七
日幸懿親宅宣和元年三月七日幸蕃衍宅祥符八
年七月庚戌諸王各賜第于外分置諸宫都監之
職
熙寧賜芳林園宅
四年九月二日詔賜濮王子通州防禦使宗隠芳林園
宅一區六年十月二十五日賜彰武留後承選芳林園
宅
紹興睦親宅
三年十二月甲辰詔南班宗室新第仍以睦新宅
為名魯語車服表之章也宅章之次也注有章
服者之次舍韓詩外傳諸侯有德錫朱戶文
選注諸侯朱戶故曰朱邸狼望未平冠軍辭宅
馬池猶隔雍丘遜邸晏嬰湫溢齊景營其爽塏
孫歴無家晉武為之築館齊招賢士宅於康莊
之衢漢寵列侯賜之甲乙之第漢錫五倫魏寵
衛臻(梁元帝謝賜第宅云)稽以尺籍令以鼛鼓斵者如風
築者如雨茨者雲舒慢者波卷餼廩稱事忘勞競
勸方湖匯澤章簜泭集我材孔良我工惟時
般倕人獻巧林立絜百圍而置楹度千仞
以架棟
宫室制度
易曰上古穴居而野處後世聖人易之以宫室
上棟下宇以待風雨
舜巖廊(廊一作郎)
見門類
周夏屋
士冠禮設洗直于東榮注榮屋翼也周制自卿大
夫以下其室為夏屋疏其室兩下而四周之鄭注
檀弓曰夏屋今之門廡也兩下為之亦舉漢制況
之也燕禮設洗當東霤注人君為殿屋也案
考工記(匠人)注四阿若今之四注屋(疏云四霤也)殷人始為
四注屋則夏后氏之屋南北兩下而已周制天子諸
侯得為殿屋四注卿大夫以下但為夏屋兩下四注
則南北東西皆有霤兩下則唯南北有霤而東西有
榮是以燕禮言東霤而大夫士禮則言東榮也(霤說文曰屋水)
流也又曰屋梠之兩頭起者為榮(月令疏古者窟居開其上取明故雨霤之後因名室為中霤開牖者)
象中霤之取明也(上林賦高廊四注注廊謂堂下四周屋也)詩夏屋渠渠注夏
大也
漢西清
上林賦青龍蚴蟉於東箱象輿婉僤於西清靈圄燕於
閒館偓佺之倫暴於南榮注師古曰西清者西廂清靜
之處郭璞曰榮屋南檐也甘泉賦覽樛流於高光兮
溶方皇於西清注服虔曰高光宮名師古曰西清西廂
清閒之處周昌傳呂后側耳於東箱聽注師古曰正
寢之東西室皆曰箱言似箱篋之形晁錯傳趨避東
箱虞詡傳張防趨就東箱注埤蒼云箱序也東京
賦下彫輦於東廂注爾雅東西廂謂之序魯靈光殿
賦西廂注西序也覲禮注東箱東夾之前相翔待事
之處
漢銅池璇題璧璫藻井
宣紀神爵元年詔金芝九莖産于函德殿銅池中注如
淳曰銅池承霤也師古曰以銅為之甘泉賦珍臺閒
館璇題玉英蜵蜎蠖濩之中注應劭曰題頭也榱椽之
頭皆以玉飾言其英華相燭上林賦華榱璧璫輦道
纚屬注師古曰榱椽也華謂彫畫之璧璫以玉為椽頭
之當即所謂璇題玉題一曰以玉飾瓦之當西都賦
雕玉瑱以居楹裁金璧以飾璫注彫刻玉礩以居楹柱
瑱與磌通(徒年切)韋昭曰裁金為璧以當榱頭西京賦
蔕倒茄於藻井披紅葩之狎獵飾華榱與璧璫流景曜
之韡曄彫楹玉磶繡栭雲楣三階重軒鏤鑑文㮰注藻
井當棟中交木方為之如井幹也藻水草之有文者風
俗通曰今殿作天井井東井之象菱木中之物皆所以
厭火磶礩也栭斗也王褒甘泉頌曰采雲氣以為楣
魯靈光殿賦齊玉璫與璧英芝栭欑羅以戢孴(注芝栭山節方)
(小木為之牚眉梁之上)圓淵方井反植荷蕖雲楶藻梲龍桷雕鏤
(包咸曰梁上楹畫為藻文)景福殿賦列髹彤之繡桷垂琬琰之文
璫爰有禁楄勒分翼張承以陽馬接以員方繚以藻井
編以綷䟽繁飾絫巧不可勝書金楹齊列玉舄承䟦青
瑣銀鋪是為閨闥注楄附陽馬之短桷也陽馬四阿長
桁也馬融梁將軍西第賦曰騰極受檐陽馬承阿青瑣
銀鋪為閨闥之飾鋪以銀為鋪首也長門賦曰擠玉戶
而撼金鋪蜀都賦金鋪交映玉題相暉張景陽七
命隂虯負檐陽馬承阿(楚辭曰仰觀刻桷畫龍虯)方䟽含秀圓井吐
葩曹子建七啓彤軒紫柱文榱華梁綺井含葩金墀
玉廂(甘泉賦炕浮柱之飛榱)宋志殿屋為員淵方井兼植荷華
漢殿檻
朱雲傳攀殿檻檻折及後當治殿檻上曰勿易因而輯
之以旌直臣西京賦三階重軒鏤檻文㮰注檻闌也
皆刻畫又以大板廣四五尺加漆澤焉重置中間闌上
名曰軒甘泉頌曰編瑇瑁之文㮰上林賦步櫩周流
(注今步廊也)宛虹拖於楯軒
漢丹墀
梅福傳願壹登文石之陛涉赤墀之塗當戶牖之法坐
注應劭曰赤墀以丹淹泥塗殿上師古曰戶牖之間謂
之扆法坐正坐也聽朝之處猶言法宫法駕也西京
賦右平左墄青瑣丹墀注墄限也謂階齒也天子殿高
九尺階九齒各有九級其側階各中分左右左有齒右
則滂沲平之令輦車得上漢官典職曰丹漆地故稱丹
墀(賦又曰金戺玉階彤庭煇煇)西都賦左墄右平重軒三階注七
略曰王者宫中必左墄而右平摯虞决疑要注曰凡太
極乃有陛堂則有階無陛平者以文塼相亞次也墄者
為陛級也(賦又曰昭陽特盛隆於孝成屋不呈材牆不露形元墀釦砌玉階彤庭碝磩綵緻琳珉青)
(熒)班倢伃賦俯視兮丹墀思君兮履綦注丹墀赤地
也七啟金墀玉廂注劉梁七舉曰丹墀縹壁紫柱紅
梁漢武故事上起神屋鑄銅為柱黃金塗之赤玉為
階唐有龍墀士冠禮阼階注阼酢也東階所以答
酬賓客也每階有東西兩廉(聘禮饔鼎設于西階)當内廉疏匠人云
天子之堂九尺賈馬以為階九等(賈誼曰陛九級上廉遠地則堂高)
考工記夏后氏世室九階注南面三階餘三面各二疏
賈馬諸家皆以為九等階鄭不從者夏卑宫室當一尺
之堂為九等階於義不可故為旁九階也明堂位中階
阼階西階故知南面三階也大射禮云北階記云側階
東階此四面有階明堂位三公中階之前諸侯之位
阼階之東諸伯之國西階之西正義南面三階故稱中
阼階近王位也書舞干羽于兩階注賓主階間也
史記堯舜土階三等
漢浮思
明堂位魯大廟之飾山節(謂欂盧刻為山形)藻梲(謂侏儒柱畫為藻文)復
廟(上下重屋)重檐(重承壁付也)刮楹(以密石摩柱)達鄉(每室四戶八窗牖戶通達)反
坫(兩君相見反爵之坫也築土為之在兩楹間近南人君飲酒既獻反爵於坫上)出尊(尊在兩楹間坫)
(在尊南)崇坫康圭(為高坫受賓之圭舉於其上)康音抗䟽屏注屏謂之樹
今浮思也刻之為雲氣蟲獸如今闕上為之矣正義䟽
刻也漢時為屏為浮思天子外屏匠人注云城隅謂角
浮思也漢時東闕浮思災浮思小樓也城隅闕上皆有
之然則屏上亦為屋以覆屏牆或解屏則闕也古詩云
雙闕百餘尺則闕於兩旁不得當道與屏别也文紀
七年六月癸酉未央宮東闕罘罳災注師古曰罘罳謂
連闕曲閣也以覆重刻垣墉之處其形罘罳然一曰屏
也(渭陵延陵園門亦有罘罳)哀紀元壽元年九月孝元廟殿門
錮龜蛇鋪首鳴注師古曰門之鋪首所以銜環楚辭
網戶朱綴刻方連東方朔有殿上拍柱賦說文扁
從戶册春秋作者三作丘甲作三軍作僖公主新作
亦三新作南門新延廐新作雉門及兩觀左傳清廟
茅屋(以茅飾屋)昭其儉也周書括柱茅茨為民愛費董
生書曰禮天子之宫在清廟左涼室右明堂後路寢四
室者足以避寒暑而不高大也仲長統昌言曰今為
宫室者崇臺數十層長階十百仞延袤臨浮雲上樹九
丈旗珠玉翡翠以為飾連帷為城結帳為宫起臺榭則
高數百丈壁帶珠玉土被緹錦藝文類聚楚辭曰像
設居室靜閒安高堂邃宇檻層軒層臺累榭臨高山網
戶朱綴刻方連冬有突厦夏室寒經堂入奥朱塵筵(朱塵)
(筵席也)砥室翠翹挂曲瓊蒻阿拂壁羅幬張翡帷翠帳飾
高堂紅壁沙板玄玉梁仰觀刻桷畫龍蛇坐堂伏檻臨
曲池芙蓉始發雜芰荷紫莖屛風文綠波
玉海卷一百七十五
