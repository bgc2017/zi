卷二十六
玉海卷二十六
宋王應麟撰
帝學
帝學
學之一字高宗與傳說始言之開萬世聖學之源
神農師悉諸黃帝師大橈顓頊師伯夷受學於綠圖
高辛師伯招堯師子州支學君疇(尹夀)舜師許由(莊子云堯)
(師許由)學務成招禹師大成摰學西王國湯學威子伯
學於伊尹高宗學甘盤文王師太公望學子期武王
問丹書於尚父訪洪範於箕子學虢叔成王師周公
學有緝熙于光明穆天子傳蠧書于羽陵讀書于
菞丘癸巳至于羣玉之山先王之所謂策府
漢講六藝羣書石渠論六經
紀宣帝高才好學師受詩論語孝經王褒傳宣帝修
武帝故事講論六藝羣書召能為楚辭九江被公召見
誦讀召高才劉向張子僑華龍柳褒等待詔金馬門(公孫)
(弘傳贊孝宣講論六藝招選茂異而蕭望之梁丘賀夏侯勝韋无成嚴彭祖尹更始以儒術進)翟酺
傳孝宣論六經於石渠注甘露三年詔諸儒講五經於
殿中兼平公穀同異上親臨決時更崇榖梁傳故言六
經武帝憲章六學積思六經
漢講論五經
見白虎議奏孝宣本始四年四月詔博問經學之士
元康元年八月詔朕不明六蓺鬱于大道帝王圖籍
日陳于前
漢禁中授經侍講(華光殿侍講)注籍
世祖召桓榮說尚書善之入授太子朝會於公卿前敷
奏經書和帝即位竇憲上疏曰昭帝八歲即位大臣
輔政選名儒韋賢(魯詩)蔡義(韓詩)夏侯勝(歐陽尚書)等入授於前
卒成聖德近建初元年張酺魏應召訓講禁中昔五更
桓榮為帝師子郁傳父業再以校尉入授先帝(章和二年五月)
(詔長樂少府桓郁侍講禁中)父子給事禁省更歴四世又宗正劉方
善為詩經宜令郁方並入教授由是復入侍講郁子焉
順帝時以太傅入授經禁中焉兄孫彬桓帝初為議郎
入侍講禁中肅宗令馬嚴勸學省中(注王鳳薦班伯宜勸學)王吉
(云明師居前勸誦在後)鄧弘治歐陽尚書授安帝禁中光武
令郅惲授皇太子韓詩侍講殿中永平初樓望為侍
中入講省内召馴(字伯春)習韓詩建初元年侍講(拜左中郎將入)
(授諸王)永平九年置五經師張酺以尚書數講御前論
難稱意入授太子(酺子蕃以郎侍講)桓帝以楊秉明尚書召
入勸講建和初議郎趙典侍講禁内(黃瓊以選入侍講禁巾)
靈帝初劉寬拜太中大夫侍講華光殿賜衣一襲後為
太尉常令講經洛陽宫殿簿云在華林園内(洛陽宫殿名曰華光在崇光殿北)楊
賜建寧初侍講華光殿中後帝徙南宫閱錄故事得前
侍講注籍(所注之錄籍)乃感悟封臨晉侯張濟侍講獻
帝好學荀悦彧董遇孔融侍講禁中旦夕譚論
漢講論經理永平自講經藝御講堂說經
光武數引公卿郎將講論經理夜分乃寐幸太學會博
士論難正旦朝賀百僚畢會令羣臣能說經者更相難
詰(戴憑重坐五十餘席)樊準曰光武投戈講藝息馬論道孝明
垂情古典遊意經蓺每享射禮畢正坐自講諸儒並聽
四方欣欣召名儒充禮官如趙孝承宫等或安車結駟
或豐衣博帶從見宗廟燕會則論難衎衎響如振玉期
門羽林之士通孝經伊秩訾王大車且渠入就學(化自聖躬)
(流入蠻荒)議者稱盛時咸言永平桓榮傳幸太常府令榮
東面設几杖會百官及榮門生數百人天子親自執業
曰太師在是永平二年三雍初成拜五更每大射養老
禮畢引榮及弟子升堂執經為下說(下語講說)帝自制五
家要說章句令桓郁校定於宣明殿(東觀記上親於辟雍自講所制五行)
(章句復令郁說一篇)永平十五年三月幸孔子宅親御講堂會
皇太子諸王說經永平十年張興拜太子太傅顯宗
數訪問經術光武受尚書於廬江許子威通大義召
鍾興問經義善之詔令定春秋章句明帝十歲能通
春秋事桓榮通尚書包咸授論語順帝時議郎蔡元
講論五經異同建武六年拜杜林侍御史引見問以
經書賜車馬衣被
漢讀書禁中
班固傳肅宗雅好文章固數入讀書禁中或連日繼夜
前叙傳班斿以選受詔進讀羣書成帝召見劉歆
誦讀詩賦司馬相如傳上讀子虛賦而善之建武
三十二年正月夜讀河圖會昌符梁大同中於臺西
立士林館朱异賀琛孔子袪等逓互講述
唐太宗觀經史
貞觀政要七年虞世南遷秘書監太宗每機務之隙引
之談論共觀經史嘗謂侍臣曰每與世南商榷古今九
年太宗曰貞觀已來手不釋卷知風化之本見理政之
源十一年李百藥曰日昃必命才學之士賜以清閒高
談典籍雜以文詠乙夜忘疲十二年謂侍臣曰朕讀書
見前王善事力行不怠陸䞇曰太宗引文學之流更
直宿於内署講求典禮諷誦詩書夜分忘倦
唐禁中勸講侍讀
開元三年九月戊寅(會要七月)詔左散騎常侍馬懷素與右
常侍褚無量更日侍讀盧懷慎所薦(帝以讀書有疑無從質問選儒學之士入内侍)
(讀)官志玄宗選耆儒日一人侍讀以質史籍疑義置
集賢院侍講學士侍讀直學士儒學傳無量等勸講
禁中天子尊禮不敢盡臣之後祕書少監康子元國子
博士侯行果亦踐其選賞賚亟加而禮遇衰集賢注
記開元十九年三月命學士陳希烈王廻質康子元馮
朝隱等於三殿侍講先是講周易畢子元等各蒙錫賚
字更洪範圖列無逸孝經是釋月令是刊長慶中
侍講學士韋處厚等上六經法言三十卷賜金帛文
宗時侍講學士鄭澣稡經史要錄酬析無留賜金紫
唐翰林侍講學士
韋處厚元和末為戶部郎中知制誥穆宗即位以處厚
與司勲員外郎史館修撰路隋並充翰林侍講學士召
入大液亭命分講毛詩關雎尚書洪範等篇訪以理體
賜酒果寶歷初崔郾以諫議大夫充翰林侍講學士
二年禮部員外宋申錫太和元年三月中書舍人鄭澣
駕部郎中許康佐三年四月禮部尚書丁公著五年鄭
覃開成七年十月國子祭酒高重充侍講學士冊府
元龜云元和之末始建學士之職列於内署後魏有
侍讀(馮元興温子昇邢昕李業興)侍講(賈思伯思同韓子熙)王吉曰廣厦之
下細旃之上明師居前勸誦在後上論唐虞之際下及
殷周之盛考仁聖之風習治國之道訢訢焉發憤忘食
日新厥德吳趙咨曰雖有餘閒博覽書傳歴史籍採
竒異不效書生尋章擿句而已
咸平侍講侍讀天聖真宗講席記三朝
講經
太宗日閱經史興國八年始用著佐吕文仲為侍讀(尋升)
(為翰林侍讀寓直御書院每召讀經史)咸平二年七月丙午以兵侍楊徽
之戶侍夏侯嶠工部郎中吕文仲為翰林侍讀學士祭
酒邢昺為翰林侍講學士按故事唐開元置侍讀其
後有翰林侍講學士五代久廢太宗崇尚儒術由是命
文仲侍讀寓直禁中以備顧問然名秩未崇上遹尊先
志首置此職擇耆儒舊學充其選班次翰林學士禄賜
如之設直廬於秘閣侍讀更直侍講長上日給珍膳夜
則迭宿多召對詢訪或至中夕八月壬子徽之等赴職
賜宴秘閣兩制皆預上作七言詩賜之慶歷二年二
月丁丑召中丞賈昌朝侍講邇英閣憲府侍經筵自此
始元豐五年省侍讀侍講學士但以為兼官必侍從
以上兼之秩卑資淺則為說書元祐七年七月癸巳復
增學士之號元符元年二月壬辰省紹興六年范冲為
之天禧舊制侍臣皆賜坐講者别坐而聽乾興後侍
臣先賜茶畢徹席立講畢復坐賜湯侍讀無所職但侍
立而已自宋綬夏竦侍讀始令日讀唐書一傳又讀正
說講日帝親書古賢詩或經書要言一二紙眞宗自
居藩邸升儲官命侍講邢昺說尚書凡八席詩禮論語
孝經皆數四焉以史傳有褒貶難於講授退而觀閱罔
不該詳既即位咸平四年春詔昺講春秋左氏傳五年
秋乃畢天禧元年春二月詔直龍圖閣馮元講易至秋
九月終六十四卦以元奉使北廷而止天聖元年四月
辛亥侍臣以崇政殿閣所講遺編來上命晏殊作真宗
講席記景祐元年五月九日侍讀學士李淑言三朝講
經皆有舊式太祖非時召王昭素趙孚說經書要義
(開寳四年十二月十三日辛未召九經李符問經義於内殿賜本科出身)太宗則吕文仲為
侍讀讀書史訪外事真宗首置侍讀侍講學士常令邢
昺說經夜直秘閣又置龍圖閣待制令參預講筵如戚
綸陳彭年杜鎬查道李虚己是也天禧初又令馮元說易
皆於每日視朝決事再坐之後還内宴憩方召說書賜
坐詢問不專講勸而已邢昺在東宫及内庭侍上講
說孝經禮記者二論語十書十三易三詩左傳各一據
傳疏敷引之外多引時事為喻深被嘉奬上問管仲召
忽武王以安樂延年昺不能對祥符三年五月辛巳手
札曰朕向在藩邸屢令邢昺講習諸書因記春秋息侯
伐鄭云云
景祐崇政殿說書邇英延義閣記注金華
五箴
元年正月丁亥(二十六日)命賈昌朝趙希言王宗道楊安國
並為崇政殿說書日以二人侍講說(初天聖九年侍講孫奭出守兖州薦)
(昌朝等始置是職命之景祐四年三月甲戌朔進為天章閣侍講慶歷二年二月丙戌趙師民復為之)二
年正月癸丑(二十八日)置邇英延義二閣寫無逸篇于屏邇
英在迎陽門之北東向延義在崇政殿之西北向是日
御延義閣召輔臣觀盛度讀唐書賈昌朝講春秋遂宴
崇政殿(初孫奭為翰林侍講畫無逸圖上之帝施於講讀閣)三年正月乙巳說書
賈昌朝上二閣記注七月乙酉侍講學士馮元獻金華
五箴詔奬之(趙師民獻勸講箴曰西臨邇英北啟延義瞻仰皇明彌綸)聖智明年春
帝遂御迎陽門召近臣觀圖畫復命講讀經史仁宗
以堯舜為師法待儒臣以賓友仁宗以象架庋書策
外向以便講讀馮元兼侍講與孫奭以經行並進講
讀親近自是仁宗益嚮學英宗嘉祐八年十二月己
巳初御邇英閣召侍臣講讀經史
元祐帝學嘉定續帝學
五年八月侍講范祖禹進八卷集帝王學問及祖宗講
讀故事上起伏羲下汔神宗願憲道於三皇稽德於五
帝軌儀於三代法象於祖宗集羣聖之所行體乾健之
不息(元年進唐鑑二年進三經要語建炎四年七月己巳詔子冲上之)嘉定十一年記
注之臣(李&KR0811;)紀五宗之懿續祖禹之書為十卷有詔通鑑
徹章進讀十二年(己卯歲)五月丁未竟帙癸亥賜燕講官
請宣付史館從之淳祐九年進讀終篇(寧皇自慶元戊午止嘉定丙子凡十徹章)
建炎内殿講讀
元年十二月丙辰朔詔朕朝夕延見大臣咨訪庶務羣
臣進對隨事盡言退閱四方奏牘少空則披覽載籍鑑
觀前古獨於講學久未遑暇念雖羽檄交馳廵幸未定
亦不可廢其以侍從四員充講讀官萬機之暇就内殿
講讀先是中丞王賓乞開講筵上納其言紹興十二年
正月癸卯上謂大臣曰朕於宫中無嗜好惟好觀書考
古人行事以施於政凡學必自得乃可用十三年十一
月丁卯上曰無事惟静坐觀書所得甚多
紹熙晚講
五年寧宗欲增講官至十員各專講兩日一次五人上
講早二晚三早講殿上晚小衫坐講嘉定二年十一
月十六日侍讀章穎等言前此未有晚講坐講自陛下
始行之書之國史為法來世每御殿惟諏經訪史辭簡
理到
經筵進故事
元祐二年侍讀蘇頌請詔史官學士錄新舊唐書日進
數事十一月壬申詔經筵官遇非講讀日進漢唐故事
二條建炎四年八月四日謝克家請日輪侍從進前代
本朝故事涉治體者三事十八日綦崇禮奏止命講讀
翰林學士兩省官進之九月三日令講筵置歷端平元
年二月九日詔侍從經筵官進故事天聖以前講讀
官皆坐侍自景祐以來皆立侍皇祐三年九月
丁丑詔當講讀臣僚立侍敷對餘皆賜坐侍於閤
中熙寧四年八月二十七日王雱為說書崇寧
中以隱逸命蔡崈吕注紹興中陳鵬飛以博士乾道末
崔端詩以正字兼說書宣和中楊時邇英殿說書經
筵前一日進講義自元豐元年說書陸佃始元祐中
侍讀蘇軾拜恩之日首陳六事(慈儉勤謹誠明)紹興二年胡
安國侍讀專講春秋時講官四人援例乞各專一經上
曰他人通經豈安國比不許隆興元年十一月詔學士
院經筵官日以二員宿直乾道八年十月詔止輪一員
淳熙三年九月禮侍李燾兼侍講以經筵少開錄趙
師民勸講箴以諷皇祐賈昌朝淳熙史浩以舊弼
而詔讀昌朝吕公著以臺丞而勸講吕希哲司馬
康楊時自小官而說書范祖禹司馬康張栻朱熹
由庶僚而侍講程頤(元祐元年)尹焞(紹興五年)以布衣而特
命
易
漢梁丘賀說易唐開元講易
宣帝聞京房為易明求其門人得賀待詔黃門數入說
教侍中以召賀賀入說上善之(說於天子之前)子臨亦入說帝
選高材郎十人從臨講自宣帝好梁丘氏說元帝好
之欲考其同異令充宗與諸易家論朱雲抗首而請連
拄五鹿君孝宣時涿郡韓生以易召待詔殿中譙
瑛說易授顯宗唐開元初詔張說舉能治易老莊者
侯行果薦康子元敬會真並賜衣幣侍讀(行果會真及馮朝隱同進)
(講朝隱能索老莊祕義)集賢注記云開元十一年夏詔學士侯
行果等侍講周易莊老賜衣一副絹一百疋又令行果
隔日為皇太子講易賜酒饌燕飲賦詩凡數百首屢承
珍異之賜玄宗作大衍論顯慶五年六月御齊聖
殿引弘文學士上官儀吕才直學士李元植等於御前
講論命元植登講坐發易題才等以次問難梁武帝
於文德殿釋乾坤文言
建隆開寳講易端平祥符講泰卦天禧講
易
建隆三年六月召宗丞趙孚講易于後殿嘉其講說精
博開寳三年召王昭素賜坐便殿講乾卦至九五飛龍
在天曰此爻正當陛下今日之事因風諫上悦三月辛
亥以為國子博士端拱李覺講泰卦(見視學)祥符作
周易詩三章王旦薦崇文院檢討馮元八年三月癸卯
召見講論語首篇及易泰卦元進說曰上下相與則可
輔相財成上悦賜緋(元說上下經上稱其誦說通而不泥言外有餘趣)馮元傳真宗試
(進士殿中召元講易元進說曰地天為泰以天地之氣交)天禧元年二月元為直
龍圖閣講易于宣和門之北閣待制預焉九月終六十
四卦(查道李虛已行簡預)
皇祐邇英閣講易
元年十二月辛酉詔盧士宗講易乙丑御延和殿命士
宗講泰卦賜紫二年三月己丑御閣講三古九聖乾元
統天帝王合德之義甲辰講坤而及權臣壬子講需及
建極御天下甲寅講師十一月丁酉講无妄而及堯舜
順民心三年三月戊辰講損之懲忿窒慾上謂情慾生
於隂陽而節之在人四月庚子講鼎而謂任人之當謹
丁未御邇英謂講官曰朕每以易疑難問卿卿等多所
發明丁巳講歸妹隂陽爻位戊申講巽之申命五月辛
亥至癸丑講兑謙渙泰節師九月辛酉講既濟東鄰殺
牛庚午講極數知來之謂占(時講官則楊安國王洙趙師民)四年九月
己未(十三日)御閣召賈昌朝講乾卦用九曰外以剛健決
事内以謙恭應物詔褒荅以卦義付史館(上曰昌朝位將相而執經)
朝廷美事也(六月壬寅上節解)
紹興淳熙講易
紹興二十五年四月二十三日講易終篇(五年書否泰卦賜張浚)
(十四年三月幸學講泰卦)淳熙八年(辛丑歲)九月甲申詔侍講說書
共講易講泰九二上曰君子以其類進而為善小人以
其類進而為惡未有無助者也萃上六上曰盛極則衰
亂極生治十一年九月九日詔日講兩卦十月十日徹
章侍讀張大經等奏聖言深得大易之旨見之事業措
之天下皆易之用也請宣付史館十三日推恩十一月
一日大經等以賜宴及簡帶鞍馬香茗進詩謝恩嘉
泰元年冬講易汔嘉定五年日講二卦隆興元年四
月己丑王大寳講乾卦上曰萬物皆生於乾又曰陰陽
變化之道也九月癸丑馬騏講乾夕惕若厲上曰當讀
為若厲至見龍无首上曰既居其極則當然邢昺太
平興國初舉五經廷試日召升殿講易師比二卦
書
漢武帝問尚書
兒寬初見語經學上曰吾始以尚書為樸學不好及聞
寬說可觀乃從寬問一篇孔安國承詔作傳
漢金華殿說尚書論語白虎觀雲臺講左氏
傳尚書
成帝時班伯為中常侍上方嚮學召鄭寬中張禹朝夕
說尚書論語於金華殿中(在未央宫)詔班伯受焉數年金華
之業絶出班斿以選受詔進讀羣書(注於天子前讀書)肅
宗降意儒術好古文尚書左氏傳建初元年詔賈逵入
講北宫白虎觀南宫雲臺帝善逵說使發出左氏大義
長於二傳者於是條奏左氏三十事帝嘉之賜布五百
疋衣一襲(和帝永元四年幸北宫章德殿講白虎觀)肅宗又論五經於白虎
觀(又令賈逵撰歐陽夏侯古文同異)
漢永平說尚書庭中講尚書
光武受尚書通大義召桓榮入說(建武中桓榮入會庭中詔賜竒果)明
帝事榮通尚書永平十年召丁鴻說文侯之命篇賜御
衣及綬禀食公車與博士同禮張酺數講御前為郎
賜車馬衣裳入授太子肅宗即位為東郡太守帝言酺
侍講屢有諫正誾誾惻惻有史魚之風元和二年二月
丙辰東廵狩幸東郡引酺及門生并郡縣掾史並會庭
中帝先備弟子之儀使酺講尚書一篇然後修君臣之
禮賞賜殊特莫不霑洽(時尚書令王鮪與酺相難帝欣悦)
唐貞觀觀尚書開元講尚書
貞觀十五年八月謂侍臣曰昨觀尚書帝王之道坦然
可見朕每庶幾唐虞亦欲卿等齊肩稷契開元二十
年十月講尚書及莊子馮朝隱等侍講各賜衣兩襲
玄宗改陂頗之字觀無逸之圖
唐太液亭講詩書
長慶元年三月壬子穆宗召學士韋處厚路隋於太液
亭講毛詩關雎尚書洪範等篇賜緋魚太液亭乃唐
家右文之地文宗圖尚書君臣事迹於亭宣宗錢崔鉉
於是亭賜詩開成二年三月鄭覃曰陛下乙夜觀書
無不該涉
淳化講堯典說命
見視學太祖常讀尚書謂四凶之罪止從投
竄而歎近世法網之密史臣以為有意于措
刑
咸平後苑講大禹謨
元年正月丁丑詔國子監直講崔頤正於後苑講大禹
謨賜五品服(自後日赴御書院待對說書至十卷)二月己亥召頤正講尚
書于景福殿二年七月幸學召祭酒邢昺直講崔偓佺
講大禹謨賜偓佺緋昺器幣景德四年崇和殿壁掛
尚書圖祥符七年作尚書詩三章邢昺侍講徧講九
經有三五過十餘過者惟尚書凡十四講
天聖崇政殿講尚書皇祐邇英閣講尚書
(元祐紹興乾道)
天聖四年十一月孫奭等薦楊安國并召其父光輔入
見令說無逸乙卯以為國子監丞六年二月壬寅召輔
臣崇政殿西廡觀侍講孫奭講尚書七年十月丁酉講
畢召近臣宗室燕太清樓皇祐四年三月丙辰楊安國
講嘉言㒺攸伏六府三事九月庚申講微子己巳講洪
範五事帝曰奉天在修德十一月甲辰講無逸命王洙
書為圖五年四月丁酉講冏命元祐四年二月(二十一日)邇
英殿講尚書侍講司馬康講洪範乂用三德五年二月
壬寅(七日)講無逸篇畢詔詳錄講義以進九月壬午(二十一日)
邇英講書賜御書詩一首十月二十九日終篇賜御筵
于東宫無逸圖(洪範旅&KR0729;屏)紹興七年九月一日内出無逸
篇四軸付講筵所(講日設之)八年八月丙寅詔說書尹焞講
尚書(三月開講)二十三年十一月七日終篇召宰執聽講越
二日賜宴講讀官進詩三十二年孝宗即位七月甲子
詔講尚書九月甲辰初御講筵張闡講尚書(十月二十六日詔周)
(禮尚書分篇進講)乾道三年三月癸亥陳巖肖講大禹謨至寧
失不經上曰祖宗好生不殺最為忠厚(先是二年三月二十一日東宫)
(講孟子徹章上曰可講尚書治國之道莫先於此朕每無事必看數篇)御書益稷旅&KR0729;賜進士明
道元年二月甲辰詔輔臣于崇政殿西廡觀講書
晁迥傳仁宗召對延和殿閤訪洪範雨暘之應迥據經
以對
詩
漢武帝說詩
武帝詔求能為韓詩者召蔡義待詔上疏願賜清閒之
燕得盡精思於前上召見義說詩甚說之擢光禄大夫
給事中進授昭帝(大將軍光曰以為人主師當為宰相)宣帝受詩於東
海澓中翁肅宗建初元年召馴以韓詩侍講拜左中
郎將韋賢進授昭帝詩張游卿以詩授元帝韋賢授
哀帝伏理授成帝陸賈時時前說詩書
晉講詩
庾峻傳武帝講詩中庶子何劭論風雅正變之義峻起
難往反四坐莫能屈之
唐太液亭講詩(見上)
玄宗講讀毛詩賜侍講章綬(見張九齡集)
慶歷邇英閣講詩
四年二月丙辰御迎陽門命天章閣侍講曾公亮講詩
三月丁亥上曰國風多刺譏殊得以為監戒五年二月
戊戌講于邇英閣起鷄鳴盡南山上謂公亮曰善惡皆
欲聞豈當有避三月戊午講匪風誰能烹魚上曰老子
謂治民若烹小鮮義近是乎丁度曰烹魚煩則碎治民
煩則散甲申講節南山問幽王所終三月己卯講六月
令再講之曰鹿鳴至菁莪皆周家創業之事四月辛卯
講小旻問趙師民以水喻政之旨(趙師民傳講如彼泉流曰水之初出喻王)
(政之發順行則通通故清潔賢人用則王政通而世清平)丁未講巷伯有謹嫌疑之
言壬辰講小弁至巧言十一月甲午講角弓曰睦族帝
堯之盛德乙未講都人士曰冠服必稱其行六年十二
月十七日癸巳講徹宴近臣宗室及講讀官于崇政殿
賜花作樂從官皆獻詩頌熙寧十年八月丙午講詩
豐年祥符作毛詩詩三章紹興書車攻張栻講
葛覃進說云治生於敬畏孫逢吉講權輿反覆紬
繹以為諷紹興五年八月講詩終於嘉定元年三月
(寧宗)袁燮講詩二南於先王正始之本后妃輔佐之道
所以自身而家自家而天下者敷演厥旨深寓規儆之
意至列國變風有關君德治道者委曲開陳託其義以
諷(嘉定九年)
禮
唐太宗讀周禮
貞觀中太宗召房杜魏入上曰朕昨夜讀周禮眞聖作
也(文中子附錄)漢文帝作王制唐玄宗刊定月令梁
皇侃撰禮記講疏五十卷奏上召入壽光殿說禮記義
武帝善之
至和邇英閣講周禮(元豐隆興)
皇祐四年十月戊寅詔侍講與賈昌朝先修節解以備
講說至和元年九月己巳楊安國講緩刑薄征上曰天
下皆吾赤子壬申講三年大比上曰三年選士至為酌
中二年三月乙丑盧士宗講眡祲上曰妖祥由人事召
之必修德承天意己卯王洙講至大罍謂祀以質信為
本丙戌講典瑞十月壬子講至割羊牲登其首上曰天
地簡易非至忱其能應乎(至和元年九月丙寅王洙上周禮器圖)元豐元
年三月辛巳御邇英沈季長講八法丁亥黃履講八柄
辛卯季長講九賦癸巳講九式四月丙寅講小宰八月
戊辰講宰夫紹興三十二年七月甲子孝宗詔講周
禮九月甲辰金安節講(召輔臣觀之十二月十六日詔分篇講)隆興元年
四月癸未安節講大司馬九伐之法上曰兵者德之末
九月乙卯講正月始和上曰此周正月也祥符作周
禮詩三章
景德講中庸九經
見御詩
天聖講禮記讀中庸
三年三月己酉召輔臣于崇政殿西廡觀孫奭講曲禮
仍賜御書古詩各一章五年十月庚辰講禮記徹燕
近臣崇政殿詔兩制館閣賦詩以進(四月命宰臣張知白進讀中庸陳修)
(身治人之道辛卯書賜進士)
熙寧邇英閣講禮記(乾道)
熙寧元年二月十一日御閣召王珪范鎮等講禮記十
月戊申詔經筵毋講禮記元祐八年正月丁亥邇英
講畢乾道三年九月乙亥中書舍人梁克家講年長
以倍父事之因奏孝悌之道庚寅(二十四日)詔擇諸篇最要
切者如王制學記中庸大學之類先次進講(先是克家言禮記出)
(漢儒雜記非全經也欲如元祐范祖禹所請從之)淳熙四年二月乙亥幸太學
講中庸九經(紹興書儒行)元祐中范祖禹講王制祭祀
以犧牲幣帛粢盛皆出於民力范成大講天子不合
圍上曰此成湯祝網意也成大奏德莫大於好生紹
熙五年侍講朱熹講大學閏月戊午朔講至盤銘日新
又進講義冊上欣然曰要處只在求放心
淳祐講禮記賜製詩
見後
春秋
漢殿中議公榖同異白虎觀雲臺講左傳(見上)
宣帝召見蔡千秋說榖梁擢為諫大夫選郎十人從受
又召江公孫為博士劉向受榖梁又召周慶丁姓待詔
保宫授十人自元康中始講至甘露元年積十餘歲皆
明習廼召五經名儒太子太傅蕭望之等大議殿中平
公穀同異以經處是非公羊博士嚴彭祖待詔申輓伊
推宋顯榖梁議郎尹更始待詔劉向周慶丁姓並論公
羊家請内許廣使者並内王亥各五人議三十餘事望
之等十一人各以經誼對多從榖梁朱買臣召見說
春秋言楚詞帝甚說之拜中大夫光武令鍾興定春
秋章句明帝十歲通春秋
唐論春秋
唐高祖幸學徐文遠發春秋題論難鋒生太宗令羣
臣以春秋酬難(張後允傳)文宗讀春秋問許康佐又觀書
蓬萊殿
咸平講左氏春秋寶元邇英講左氏紹興
講春秋
咸平三年御便殿命侍講學士邢昺講左氏侍讀與焉
(時初置講讀)五年正月丙辰講畢宴近臣宗室崇政殿賜昺
襲衣金帶器幣丁巳遷工部侍郎景祐二年正月癸丑
御延義閣賈昌朝講春秋遂宴崇政殿四年十月甲午
講春秋詔取君臣政教事節講寳元二年十月丙寅御
邇英觀講左傳及讀正說終上曰春秋述治亂足為監
戒辛巳講左氏徹曲宴近臣于崇政殿慶歷四年三月
乙酉問輔臣三傳異同之說賈昌朝曰左氏多記事公
穀專解經皆以尊王室正賞罰然考之有得失皇祐五
年十月甲寅上春秋節解八十卷至和二年十月壬子
講左傳鄭鑄刑書(王洙講)上曰使民知法而亂可止不若
不知而自化真宗作春秋要言春秋詩三章紹興二
年七月癸酉上諭輔臣令胡安國兼讀春秋隨事解釋
不必作義朕將咨詢十二月五日上曰孔子作經經之
祖左氏作傳史之祖也三年二月初侍讀徐俯進春秋
解義上以宰渠伯糾書名為貶宰臣勝非又奉親筆請
以宸翰編之記注癸巳從之五年三月丁丑詔侍講朱
震范冲專講左氏傳(上雅好左氏)八年八月丙寅詔張九成
講春秋吕本中講左氏傳十九年三月二日普安王讀
公穀終篇上曰須能識聖人之用心方有自得處隆
興元年二月二十八日詔侍講錢周材說書王十朋分
篇進講春秋寧宗紹熙五年八月講春秋嘉定七年
十月徹章
論語孝經
漢始元通保傳傳論語孝經金華殿說論語
昭帝始元五年六月詔曰夙興夜寐修古帝王之事通
保傅傳孝經論語尚書未云有明令舉賢良文學高第
宣帝師受論語孝經詔夏侯勝撰尚書論語說賜金
建武中包咸授太子論語永平五年遷大鴻臚經傳
有疑輒就問賜珍玩束帛(包福授和帝)
晉講孝經
穆帝永和十二年二月帝講孝經升平元年三月帝講
孝經壬申親釋奠于中堂孝武寧康三年九月九日
帝講孝經僕射謝安侍坐尚書陸納侍講侍中卞耽執
讀黃門侍郎謝石吏部郎袁宏執經車武子與丹陽尹王
混擿句時論榮之(隋志袁敬仲集議孝經一卷唐志車武子講孝經義四卷)
唐太學講孝經問論語百福殿講孝經
太宗貞觀十四年二月丁丑幸太學觀釋奠命孔穎逹
講孝經(貞觀三年十二月乙酉上問孔穎逹以論語有若無實若虚穎逹具釋其義且曰易稱以蒙養)
(正明夷莅衆)永徽初趙洪智為陳王師講孝經百福殿於
是宰相弘文館學大學士皆在洪智舉五孝諸儒更詰
辨隨問酬悉高宗喜曰試為陳經之要對曰天子
有爭臣七人帝喜賜絹二百名馬一鄴侯家傳
德宗曰朕幼好論語覺其篇名淺近注釋又疎即
為卿製一殿名為講論殿殿成與卿日夕討論共
注成之
天聖慶歷皇祐講論語(元祐紹興)
乾興元年十一月辛巳仁宗初御崇政殿西閤命侍講
孫奭馮元講論語侍讀李維晏殊與焉(詔以雙日講讀後或以隻日)
十二月甲辰崇政殿西廡召輔臣孫奭講論語上親書
唐賢詩分賜(自是召輔臣至經帷多賜御書)天聖元年九月戊寅召輔
臣觀馮元講論語賜御飛白書二年八月己卯幸國子
監命直講馬龜符說論語一篇慶歷七年三月己亥邇
英講論語序至安昌侯張禹帝曰師臣不忠讀書何為
皇祐元年四月戊子講直哉史魚帝曰蘧伯玉不若史
魚之直癸巳講季氏篇帝曰所先無如信(趙師民傳講論語問修文)
(德帝曰所先者無若信)復問改火又問子夏子張所言交道孰勝
英宗嘉祐八年十二月己巳始御邇英講論語治平
元年四月甲申御邇英吕公著講論語因進戒元豐八
年十二月乙亥(十五日)哲宗初御邇英閣講論語(宴資善堂賚銀幣講)
(讀官日赴資善堂以雙日講讀)元祐二年九月十五日終篇賜宴東宫
賜詩建炎二年三月甲午初御經筵侍講王賓講孝
悌為仁之本紹興七年閠十月十二日說書尹焞入見
講衛靈公末章稱旨遂給筆札解論語以進八年四月
二十日上之五月四日賜緋魚復命解孟子祥符八
年三月癸卯崇文檢討馮元講論語首篇賜緋又作孝
經詩三章
天聖崇政殿講孝經
二年二月乙丑召輔臣觀講孝經于崇政殿西廡六月
己未講徹賜馬宗元三品服慶歷七年三月丙申講於
邇英己亥賜曾公亮三品服皇祐四年書四章為圖
孟子
元祐紹興講孟子
元祐四年司馬康言孟子書最醇正陳王道明白詔進
講講官為節解十四卷范祖禹講今樂猶古樂及公劉
太王章紹興八年八月丙寅命侍講吳表臣講孟子十
六年三月十九日辛卯終篇紹熙五年八月十七日
詔續潛邸所講之章嘉泰元年十一月三日講徹
史祖訓
唐元和讀列聖實錄讀政要
會要元和三年十一月上銳於為理既相裴垍喜於得
人聽政之暇徧讀列聖實錄見貞觀開元故事竦慕不
能釋卷文宗讀貞觀政要宣宗讀元和實錄玄
宗質史籍疑義
天聖景祐讀史
天聖四年閏五月甲子召輔臣于崇政殿西廡觀宋綬
等讀唐書景祐二年正月癸丑御延義閣召輔臣觀盛
度讀唐書(賈昌朝講春秋)四年九月丁卯御邇英讀唐書詔列
傳取事切規戒者讀之慶歷四年二月丙辰御迎陽門
召輔臣觀圖畫皆帝王美惡之迹侍講曾公亮講詩王
洙讀祖宗聖政錄侍讀丁度讀前漢書帝曰漢稱文景
景不及文數刻乃罷(自元昊及罷講趙師民上疏獻勸講箴復命講讀經史)五年
二月丙申讀元帝紀語及元成二帝政理三月己卯講
陳平躡足事而歎漢祖之從諫七年四月己巳讀賈誼
傳三公三少因謂崔遵度為良師辛未讀貞觀政要八
年八月甲午讀政要皇祐二年四月己卯讀東方朔傳
乙丑讀後漢安帝紀謂推咎台衡莫若罪已荅天眚二
年十月癸未丁度等修前史精要至和二年十月丁未
孫抃讀史記龜策傳十一月丙寅李淑讀太史公傳嘉
祐八年十一月己巳(英宗)劉敞讀史記陳舜孝友熙寧十
年十月庚辰侍讀潤甫襄讀史記元祐八年八月二十
一日侍讀蘇軾等請以鈔節漢唐正史間日進讀
紹聖元年七月進讀新唐書祥符作讀十九代
史詩
景祐邇英讀正說(淳熙)
四年十月甲戌宋綬讀謹罰篇述光武罷梁統從重之
奏上曰深文峻法非善政丙戌讀化民篇上曰尸子言
君如杅民如水何也丁度曰水隨器方員若民從君好
惡是以人君謹所好至養民篇見歴代戶口登耗之數
問天下民籍幾何梅詢對曰先帝述前代帝王恭儉則
增羡因詔編修院三司檢討以聞寳元二年三月壬寅
上歴代戶數十月丙寅讀終篇上曰先帝訓言敢不遵
奉辛巳宴近臣于崇政殿淳熙七年五月乙卯三朝
寳訓徹章翌日詔真宗正說藏秘閣宜以進讀九月侍
讀臣浩讀正心篇論黃帝無為天下治上曰無為豈燕
安無所事事之謂乎讀剛斷篇論郭解事上曰武帝洞
照事情讀大中篇論為政之道本乎大中上曰勿渾渾
而濁勿察察而明八年四月二十九日壬申詔丞相趙
雄等赴經筵聽獨正說終篇浩等言陛下孳孳典訓愈
久愈明歲時甫浹篇帙再周請付史館五月四日賜宴
翌日進詩仁宗詔經筵日讀一篇晏殊有徹篇賜
宴詩
寳元讀三朝寳訓元祐(紹興)淳熙
寳元二年十月丙寅詔侍讀李淑讀三朝寳訓丁度李
仲容讀所編經史規鑒事迹十二月二十日詔淑於資
善堂刪整備來春進讀(十一月癸巳太清樓讀寳訓賜詩)慶歷四年二
月丙辰王洙讀祖宗聖政錄五年十一月癸未讀三朝
經武聖略(康定元年王洙為天章閣侍講專讀實訓要言於邇英閣)元祐元年正
月甲戌御邇英韓維進讀三朝寳訓至真宗戒尚食殺
羔事因言陛下仁愛發於天性見昆虫螻蟻違而過之
此仁術也願推此心及百姓四年二月壬戌邇英讀寳
訓癸丑終篇五年九月壬午邇英讀寳訓賜御書詩一
首上親書姓名于後八年正月丁亥顧臨讀至仁宗家
法吕大防言祖宗家法甚善行之足以為天下(蘇軾讀寳訓因)
(及時事)紹興五年閏二月二十三日丙寅殿中侍御史
張絢言陛下復開經筵宜倣仁宗時讀三朝寳訓命侍
讀之臣如李淑所請先取論政體聽斷益以謹災祥省
費用進讀則内修之道盡矣次取議武備制軍旅論邊
防撫夷狄進讀則外攘之策舉矣帝命講筵錄進讀之
更不立義三月丁丑詔鄭滋胡交修進讀八年八月丙
寅詔侍讀曾開進讀二十七年十月戊申(十六日)終篇
孝宗紹興三十二年七月甲子詔讀三朝寳訓九月甲
辰洪遵進讀至吕蒙正論君子小人事上以君子小人
係時運盛衰為不然十月丙寅讀至眞宗論政理上曰
天下本無事庚午讀太宗乘快指揮事上曰為人上奈
何不敬又讀太宗事上曰祖宗精於治道如此壬午讀
孫冕上言事上謂得大體隆興元年九月乙巳張闡讀
至太宗欲拜昌言上歎賞癸丑讀寳訓上曰威福不可
輕乙卯讀至真宗優容訐直上曰祖宗盛德之言乾道
三年三月癸亥周執羔讀寳訓九月丁丑讀至太宗命
官重修太祖實錄上曰善惡無遺史臣之職淳熙四年
四月壬申周必大讀田錫疏上曰有諫臣風越二日又
讀太宗考才器之語上曰剛毅近仁九月乙丑史浩讀
太祖用王祜段思恭事奏太祖得王道正傳先用儒生
上曰須用真儒七年五月四日謂浩必大曰祖宗謨訓
日盡一卷未為多雙日休假當特坐自是講讀率漏下
十刻十一日終篇賜宴道山堂及牙簡金帶研匣塗金
鞍馬香茗翌日進詩詔宣付史館
熙寧讀資治通鑑
二年九月戊辰初開經筵己巳召中丞吕公著侍經筵
先是治平四年(神宗已立)十月己酉(四日)初御邇英講讀甲
寅司馬光讀通鑑熙寧元年二月十一日御閣召王珪
范鎮司馬光吕公著吳申周孟陽講禮記讀史記資治
通鑑(光讀至蘇秦事)二年十一月庚辰光讀通鑑漢紀曹參事
因言參得守成之道三年四月癸未讀賈山疏因言從
諫之美拒諫之禍丁亥讀張釋之論嗇夫事元豐元年
三月壬午侍讀吕公著讀後漢書論治體(又論唐太宗公著以屈己)
(從諫諷上)
元祐讀稽古錄
見後
建炎通鑑解義
二年三月甲午詔經筵讀資治通鑑侍讀周武仲進讀
上掩卷問曰司馬光何故以紀綱為禮武仲敷述甚詳因
為通鑑解義以進紹興二年二月癸未始御講殿(經筵久輟)
(至是復)乾道三年正月丙寅洪邁對選德殿上曰朕以閒
暇取尚書通鑑孜孜讀之帝王所以為帝王法戒其興
亡孝宗每覽通鑑(謂通鑑萬世不刊之書於人主尤切)凡前事廢興人
才邪正必親題其要或為贊論箴詩寓褒貶之法慶
元乙卯二月讀通鑑嘉定十一年戊寅季春終篇進讀
續帝學四月己未宴祕書省
淳熙讀陸贄奏議
八年七月四日丙子進讀十三年癸卯(二十七日)令日讀半
冊作六講終篇五月十三日以終篇宴賜侍讀蕭燧等
進詩六月十三日程大昌奏唐人以諫名者更有魏徵
贄事德宗仁義為空言徵事太宗仁義為實效請以魏
徵諫錄接續覽觀詔繕寫以進先是九年四月辛亥上
曰朕每見贄論德宗事未嘗不寒心恐未免有德宗之
失卿等可條具缺失來上十三年三月十一日燧等言
退朝之後聽數千言而不倦又特於雙日躬御邇英盖
故事所未有請付史館彰不矜不伐執古御今之意從
之淳熙元年九月蔡戡奏論貞觀諫錄上曰從諫太
宗所長此書置之坐右可為規鑒
慶元讀兩朝聖政嘉定讀高宗寳訓
慶元元年正月詔祕省寫高孝聖政二書御殿日閱數
條以為定式高宗聖政始於嘉泰三年四月凡六年
而六十卷之書畢嘉定六年十一月三日讀高宗寳
訓十四年七月閱八年而七十卷之書畢十八日侍讀
葉時等奏陛下以聖繼聖駿惠先猷商宗監成憲成王
酌祖道不專美矣
太平興國讀文選
吕文仲傳興國中上召文仲與舒雅杜鎬吳淑詣便殿
讀古碑一篇又令文仲讀文選賜鞍勒翌日又召文仲
讀江海賦賜錢三十萬充翰林侍讀寓直御書院與侍
書王著更宿又書學葛湍亦直禁中太宗每暇日或多
召從容問文仲以書史著以筆法湍以字學再為侍讀
一日召於崇政殿讀上章書經史故實數十軸詔模刻
於石崔頤正傳雍熙中太宗召見令說莊子一篇賜
錢五萬杜鎬傳太宗觀書祕閣詢鎬經義賜金帛
張揆進讀漢馬后紀至服大練抑止外家因言今妃族
太盛不可不裁損使保其家仁宗嘉納趙師民讀漢
紀問長安城因陳自古都雍年世舊址所在若畫諸掌
帝悦聶冠卿進讀左氏春秋必引尊王黜覇之義以
諷孫抃讀史記龜筴傳帝問古人動作必繇此乎對曰
聖人不專人謀默與神契治平二年司馬光言講觧
未盡乞賜詰問或記憶未詳許退歸討論敷奏開寳
讀漢書而感于張治獄之無冤(六年五月)雍熙讀晉史
而謂後宫煩費之當戒(元年正月丁丑)端拱讀漢書而感賈誼
之激切(元年)淳化覽唐史而譏太宗之好名真宗謂三國
志足為監戒(景德二年二月)適時用莫若漢史(四年)景德覽六朝
實錄而言褒貶之不當(四年四月丁丑)祥符讀前史必䆒事之
終始有未見本末者必記之他日異書中可以質正(元年)
(正月壬申)蘇軾進讀金華日陳六事(元祐)讀漢書摘切於
治體者(紹興二十七年十月王師心奏)惟昔咸平之盛稍循天策之
規遴擇英髦進陪講讀晝則密承於顧問夕則遞宿於
禁嚴程頥以敬涵養君德范祖禹以和開導主意勸講
猶有分章析理之勞進讀專以因事獻言為職進陽
爻退隂位如昭素之辨乾龍闢君子闔小人若馮元之
推泰象(易)扶聖人之精意大義安國所以被遇於仁
宗繹孔子之善行嘉言尹焞所以受知於高廟(論語)
玉海卷二十六
