卷一百八十七
玉海卷一百八十七
宋王應麟撰
兵捷
檄書(上)
檄軍書也晉侯使吕相絶秦檄書始於此漢以後方
有題
漢大將軍檄三秦
史記(兼荀悦漢紀)高祖元年夏四月漢王欲叛楚蕭何諫曰
收用巴蜀還定三秦(雍章邯塞司馬欣翟董翳)天下可圖也乃就國
拜韓信為大將軍信曰三秦王詐其衆降諸侯項王坑
秦降卒二十餘萬人唯邯欣翳三人得脱秦人父兄怨
此三人痛入骨髓大王入關秋豪無所取除秦苛法無
不欲得大王王秦者今舉兵而東三秦可傳檄而定也
漢王於是舉兵出陳倉(荀悦紀五月與韓信俱東)
漢丞相諭告巴蜀漢使諭巴蜀檄
蕭何傳沛公為漢王何諫曰願養民以致賢人收用巴
蜀還定三秦天下可圖也王曰善以何為丞相進韓信
為大將軍說漢王令引兵東定三秦何以丞相留收巴
蜀填撫諭告使給軍食高紀元年夏四月拜韓信大
將軍决策東向遂聽信策部署諸將留蕭何收巴蜀租
給軍糧食五月引兵出襲雍定雍地八月塞翟降司
馬相如傳元光五年夏唐蒙使略通夜郎僰中發巴蜀
吏卒千人郡又多為發轉漕萬餘人用軍興法誅其渠
率巴蜀民大驚上聞之乃使相如責蒙等因諭告巴蜀
民非上意檄曰云云檄到亟下縣道咸諭陛下意毋忽
漢左丞相韓信諭燕檄
韓信傳高祖三年冬十月信既破趙斬成安君問計於
廣武君(李左車)曰今足下虜魏王禽夏說不旬朝破趙二
十萬衆誅成安君名聞海内威震諸侯衆庶莫不輟作
怠惰靡衣媮食傾耳以待命者當今之計不如按甲休
兵百里之内牛酒日至北首燕路然後發一乘之使奉
咫尺之書以使燕燕必不敢不聽從燕而東臨齊雖有
智者不能為齊計矣(是時燕王臧茶項羽所立)於是用廣武君策發
使燕燕從風而靡
漢羽檄
高祖紀十年八月上曰陳豨反吾以羽檄召天下兵未
有至者注師古曰檄以木簡為書長尺二寸有急加以
鳥羽示速也魏武奏事云今邊有警輒露檄插羽淮
南王傳持羽檄從東方来息夫躬曰羽檄重迹而押
至董仲舒云羽檄不行中國張儀檄楚尉陀移
檄告横浦陽山湟谿關(見史記)
漢大將軍穎陰侯諭齊王及諸侯
本傳高后八年八月朱虚侯章告其兄齊王欲令發兵
西齊王遺諸侯書曰諸吕撟制以令天下宗廟以危寡
人帥兵入誅不當為王者漢聞之相國吕産等遣大將
軍灌嬰將兵擊之嬰至滎陽謀曰諸吕舉兵關中欲危
劉氏而自立今我破齊還報是益吕氏資也乃留兵屯
滎陽使人諭齊王及諸侯與連和以待吕氏之變而共
誅之
漢太中大夫諭南越
南粤王傳文帝元年三月告諸侯四夷從代来即位意
諭盛德上召陸賈為太中大夫使越賜佗書曰云云使
賈馳諭告王朕意佗遂去帝制黃屋左纛
漢中大夫諭南越
武紀建元六年八月閩越王郢攻南越遣王恢出豫章
韓安國出會稽擊之未至越人殺郢降兵還嚴助傳
漢兵踰領會餘善殺王以降廼令中大夫助諭意風指
於南越曰天下安寧各繼世撫民禁毋敢相并有司疑
其以虎狼之心貪據百越之利或於逆順不奉明詔則
會稽豫章必有長患故遣兩將屯於境上震威武揚聲
鄉屯曾未會天誘其衷閩王隕命輒遣使者罷屯毋後
農時南越王遣太子嬰齊入侍(閩越王數舉兵侵陵百越并兼鄰國陰計竒策)
(入燔尋陽樓船欲招會稽之地以踐勾踐之迹)西南夷傳建元六年大行王
恢擊東粤東粤殺王郢以報恢因兵威使番陽令唐蒙
風曉南粤
漢中郎將諭夜郎牂柯太守諭告夜郎(見兵捷)
西南夷傳建元六年唐蒙自南粤還上書曰夜郎精兵
可得十萬浮船牂柯出不意此制粤一竒也乃拜蒙中
郎將將千人從巴莋關入見夜郎侯多同諭以威德約
為置吏使其子為令夜郎旁小邑聽約還報以為犍為
郡
漢中郎將諭烏孫
張騫傳元狩四年天子數問大夏之屬騫曰烏孫王號
昆莫稍強不肯復事匈奴厚賂烏孫是斷匈奴右臂其
西大夏之屬皆可招来為外臣拜騫中郎將致賜諭指
曰烏孫能東居故地則漢遣公主為夫人結為昆弟共
距匈奴不足破也
漢使諭滇王
西南夷傳莊蹻楚威王時略巴黔中至滇池會秦擊楚
道不通以其衆王滇元鼎六年春滅南粤夜郎入朝誅
且蘭卭君并殺莋侯冉駹震恐請臣置吏使王然于以
粤破及誅南夷兵威風諭滇王入朝
漢使者告匈奴單于(詳見紀功類)
武紀元封元年冬十月詔曰東越東甌咸伏其辜西蠻
北夷頗未輯睦朕將廵邊垂擇兵振旅躬秉武節置十
二部將軍親帥師焉行自雲陽北歷上郡西河五原出
長城北登單于臺至朔方臨北河勒兵十八萬騎旌旗
徑千餘里威震匈奴遣使者告單于曰南越王頭已縣
於漢北闕矣單于能戰天子自將待邊不能亟来臣服
何但亡匿幕北寒苦之地為匈奴讋焉(匈奴傳云使郭吉風告單于)
漢使諭朝鮮
見兵捷
漢使諭宛西諸國
西域傳貳師既斬宛王更立昧蔡為宛王(太初四年春)後歲
餘(天漢元年)宛貴人殺昧蔡立蟬封為王遣子入侍質於漢
漢因使使賂賜鎮撫之又發使十餘軰抵宛西諸國求
竒物因風諭以伐宛之威
漢長羅侯常惠責龜茲
西域傳杅彌太子頼丹昭帝以為校尉田輪臺龜茲殺
之(姑翼曰賴丹佩漢印綬迫吾國而田必為害)宣帝時長羅侯常惠使烏孫
還便宜發諸國兵合五萬人攻龜茲責以前殺校尉頼
丹王謝曰廼我先王時為姑翼所誤執詣惠斬之常
惠傳本始二年惠使烏孫三年封長羅侯復遣持金幣
賜烏孫惠因請龜茲國嘗殺校尉賴丹未伏誅請便道擊
之與吏士五百人俱至烏孫還過發西國兵二萬人令
副使發龜茲東國二萬人烏孫兵七千人從三面攻龜
茲先遣人責其王以前殺漢使狀
漢使喻告莎車諸國
馮奉世(見兵捷)
漢後將軍告諸羌
趙充國傳神爵元年春初䍐开豪靡當兒使其弟雕庫
来告金城西部都尉曰先零欲反後數日果反都尉留
雕庫為質充國遣歸告種豪大兵誅有罪者明白自别
毋取并滅天子告諸羌人犯法者能相捕斬除罪斬大
豪有罪者一人賜錢四十萬中豪十五萬下豪二萬又
以所捕妻子財物盡與之充國欲威信招降䍐开乃陳
兵利害曰騎都尉安國前幸賜書擇羌人可使使䍐諭
告以大軍當至漢不誅䍐以解其謀臣遣开豪雕庫宣
天子至德䍐开之屬皆聞知明詔羌前後降者萬七百
餘人及受言去者凡七十軰復奏曰校尉臨衆承威德
奉厚幣拊循衆羌諭以明詔
漢長羅侯常惠責烏孫
蕭望之傳神爵二年遣惠使送公主配元貴靡未出塞
翁歸靡死其兄子狂王背約自立惠從塞下上書願留
少主敦煌郡惠至烏孫責以負約因立元貴靡
漢渤海太守移屬縣
龔遂傳宣帝時渤海歲飢盗起以遂為太守乘傳至界
移書勅屬縣悉罷逐捕盗賊吏諸持鉏鉤田器者皆為
良民吏毋得問持兵者乃為盜郡中盜皆罷
漢車騎將軍諭呼韓邪單于
匈奴傳竟寧元年單于復入朝上書請罷邊備塞吏卒
郎中侯應以為不可許天子使車騎將軍(許嘉)口諭單于
曰中國四方皆有關梁障塞非獨以備塞外也亦以防
中國姦邪敬諭單于之意
漢益州刺史諭告廣漢羣盗
孫寳傳鴻嘉中廣漢羣盗起(三年十一月鄭躬反)寳到部親入山
谷諭告羣盗非本造意渠率皆得悔過自出遣歸田里
漢中郎將責匈奴
匈奴傳建平二年烏孫庶子卑援疐翕侯人衆入匈奴
西界寇盗單于聞之遣左大當戸烏夷泠將五千騎擊
烏孫殺數百人略千餘人卑援疐恐遣子趨逯為質匈
奴單于受以狀聞漢遣中郎將丁野林副校尉公乘音
使匈奴責單于告令還質子單于受詔
漢大司馬移邊郡擊邯鄲檄
光武紀更始至洛陽遣光武以破虜將軍行大司馬事
十月持節北渡河故趙繆王子林說光武光武不荅林
於是立王郎為天子都邯鄲降下郡國二年正月光武
以王郎新盛乃北徇薊二月信都太守任光開門出迎
世祖因發旁縣得四千人和戎卒正邳彤亦舉郡降劉
植耿純據縣邑以奉光武於是北降下曲陽樂附者至
有數萬人復北擊中山拔盧奴所過發奔命兵移檄邊
郡共擊邯鄲郡縣還復響應(更始二年二月)任光傳光多作
檄文曰大司馬劉公將城頭子路刁子都兵百萬衆從
東方来擊諸反虜吏民得檄傳相告語兵衆大盛耿
弇傳說光武曰公首事南陽破百萬之軍今定河北
據天府之地以義征伐發號響應天下可傳檄而定
漢大司馬移漁陽檄
通鑑更始二年二月王郎遣將徇漁陽上谷急發其兵
北州疑惑多欲從之耿况(上谷太守)遣寇恂東約彭寵欲各
發突騎二千步兵千人詣大司馬秀安樂令吴漢護軍
盖延亦勸寵從秀而官屬皆欲附王郎寵不能奪漢出
止外亭遇一儒生召而食之生言大司馬劉公所過為
郡縣所稱邯鄲舉尊號者實非劉氏漢大喜即詐為秀
書移檄漁陽使生齎以詣寵令具以所聞說之(袁宏紀曰漢獨)
(為檄發漁陽兵)
漢左大將軍武成侯移鉅鹿檄
任光傳為信都太守更始二年春光武自薊還不知所
向馳赴信都拜光左大將軍封武成侯留南陽宗廣領
信都太守事使光李忠萬修將兵從邳彤將兵居前光
乃多作檄文曰大司馬劉公將城頭子路刁子都兵百
萬衆從東方来擊諸反虜遣騎馳至鉅鹿界中吏民得
檄傳相告語兵衆大盛
漢河内太守行大將軍事移告屬縣
寇恂傳光武北征燕代朱鮪聞光武北而河内孤度鞏
河攻温檄書至恂即勒軍馳出並移告屬縣發兵會於
温下(恂曰温郡之藩蔽失温則郡不可守)更始二年
漢大將軍發幽州十郡兵檄
耿弇傳更始立光武為蕭王令罷兵(二年夏四月斬王郎)遣苖曾
為幽州牧韋順上谷守蔡充漁陽守北之部時光武居
邯鄲宫弇說曰公首事南陽破百萬之衆今定河北據
天府之地以義征伐發號響應天下可傳檄而定秋乃
拜弇為大將軍與吴漢北發幽州十郡兵弇到上谷斬
順充漢亦誅苖曾悉發幽州兵引而南
漢瑯邪太守王閎喻吏人檄
張步傳更始遣閎為瑯邪太守步拒之不得進閎為檄
曉喻吏人降得贛榆等六縣
漢孟津將軍移檄
馮異傳更始遣李軼朱鮪等共守洛陽光武將北徇燕
趙以魏郡河内城邑全乃拜寇恂河内太守異孟津將
軍綂二郡軍河上拒鮪等異遣李軼書云云度河擊鮪
鮪走異追至洛陽環城一帀而歸移檄上狀諸將入賀
并勸光武即帝位
漢偏將軍移檄郡國
丁綝傳莽末守潁陽尉世祖略地潁陽綝說其宰降世
祖以為偏將軍從征伐綝將兵先度河移檄郡國攻營
略地下河南陳留潁川二十一縣
漢河西五郡大將軍告武威張掖太守
竇融傳為張掖屬國都尉懷輯羌虜甚得其歡心是時
酒泉太守梁統金城太守庫鈞張掖都尉史苞酒泉都
尉竺曾燉煌都尉辛彤並州郡英俊融皆與厚善及更
始敗融與統等議曰今天下擾亂未知所歸河西斗絶
在羌胡中不同心勠力不能自守權鈞力齊復無以相
率乃推融行河西五郡大將軍事武威太守馬期張掖
太守任仲並孤立無黨乃共移書告喻之二人即解印
綬云(通鑑建武元年十二月)
漢太中大夫伏隆告郡國檄
伏隆傳建武二年詣懷宫時張步兄弟各擁強兵據有
齊地十一月拜隆為太中大夫持節青徐二州招降郡
國隆移檄告曰陛下神武奮發以少制衆故尋邑以百
萬之衆潰散於昆陽王郎以全趙之師土崩於邯鄲大
彤高胡望旗消靡鐵脛五校莫不摧破梁主劉永造為
詐逆今虎牙大將軍屯營十萬拔睢陽劉永奔迸此諸
郡所聞也不先自圖後悔何及青徐羣盗得此惶怖獲
索賊右師郎等六校即時皆降張步遣使詣闕上書獻
鰒魚光武紀建武二年冬十一月使太中大夫伏隆
招張步降之
漢前將軍高陽侯勞慰幽冀
耿純傳真定王劉楊造䜟記與綿曼賊通建武二年春
遣騎都尉陳副游擊將軍鄧隆召楊楊閉城門不内乃
復遣純持節行赦令於幽冀所過並使勞慰王侯至真
定誅楊
漢大司馬廣平侯移平原郡檄
吴漢傳(兼紀)建武四年四月己巳上幸臨平遣漢等擊破
五校於臨平鬲縣(注屬平原)五姓共逐守長據城而反諸將
爭欲攻之漢曰使鬲反者守長罪也敢輕冒進兵者斬
乃移檄告郡使收守長而使人謝城中五姓大喜相率
降
漢征南大將軍移檄喻告蠻夷
光武紀建武五年三月遣征南大將軍岑彭率二將軍
伐田戎於津鄉大破之十二月交阯牧鄧遜率七郡太
守遣使奉貢岑彭傳引兵還屯津鄉當荆州要會喻
告諸蠻夷降者奏封其君長初彭與交阯牧鄧遜厚善
與遜書陳國家威德又遣偏將軍屈充移檄江南班行
詔命於是遜與江夏太守侯登武陵守王堂長沙相韓
福桂陽守張隆零陵守田翕蒼梧守杜穆交阯守錫光
等相率遣使貢獻悉封為列侯或遣子將兵助彭征伐
於是江南之珍始通傅俊傳與岑彭破秦豐因將兵
徇江東揚州悉定
漢河西大將軍凉州牧諭隗囂
竇融傳建武六年與隗囂書曰西州地埶局廹民兵離
散易以輔人難以自建計若失路不反問道猶迷不南
合子陽則北入文伯耳夫負虚交而易強禦恃遠救而
輕近敵未見其利也
漢中郎將喻囂
來歙傳為太中大夫建武三年歙始使隗囂五年奉璽
書還復往說之遂遣子入質拜歙中郎將六年三月山
東略定帝欲西收囂兵俱伐蜀復使歙喻旨王遵傳
為太中大夫建武八年以書喻牛邯曰遵與隗王㰱血
為漢冀聖漢復存當挈河隴歸本朝而王之將吏人人
抵掌欲為不善之計今吴景驍將雲集四境而以奔離
之卒拒要阸當軍衝其形埶何如哉智者覩危思變賢
者泥而不滓故夷吾束縛而相齊黥布杖劒而歸漢
漢伏波司馬告武陵蠻夷
宋均傳為謁者會武陵蠻反圍武陵將軍劉尚建武二
十四年使均乘傳發江夏奔命三千人救之會伏波將
軍援至令均監軍矯制調司馬吕种守沅陵長命种奉
詔書入虜營告以恩信因勒兵隨其後蠻夷震怖共斬
其帥降
漢戊己校尉耿恭移檄烏孫
耿恭傳永平十七年(冬十月)置西域都護戊己校尉乃以
恭為戊己校尉屯車師後王部金蒲城謁者關寵為戊
己校尉屯前王柳中城恭至部移檄烏孫示漢威德大
昆彌以下皆歡喜遣使獻名馬及奉宣帝時所賜公主
博具願遣子入侍時南匈奴已附北單于遁走(袁宏漢紀曰永平十七年十月恭移檄烏)
(孫大昆彌)
漢中郎將阮种移度遼將軍檄
梁慬傳永初三年冬南單于與烏桓大人俱反詔慬行
度遼將軍事中郎將龐雄遼東太守耿䕫共擊匈奴奥
鞬日逐王破之單于乃自將圍中郎將阮种於美稷連
戰數月攻轉急种移檄求救明年正月慬將八千餘人
馳往赴之
漢司隷校尉冀并二州刺史檄
安帝紀永初元年十一月戊子敕司隷校尉冀并二州
刺史民訛言相驚弃捐舊居其各敕所部躬親曉諭若
欲歸本郡在所為封長檄不欲勿強注長檄猶今長牒
也欲歸者給以為驗
漢尚書令告江東諸將校部曲檄
尚書令彧
漢益州刺史告三郡
卭都夷傳元初五年卷夷大牛種封離等畔明年永昌
益州及蜀郡夷應之衆十餘萬破二十餘縣詔刺史張
喬討之喬遣從事楊竦將兵至楪榆先以詔書告示三
郡密求武士重其募賞乃進軍戰大破之斬三萬餘級
漢遼東太守喻鮮卑曉慰北匈奴
馮緄傳順帝時鮮卑寇邊以緄為遼東太守曉喻降集
虜皆弭散陳禪傳永寧二年北匈奴入遼東拜禪遼
東太守胡憚其威強退還數百里禪不加兵使吏卒往
曉慰之
漢使責南單于
南匈奴傳永和元年夏南匈奴左部吾斯車紐等背畔
率三千餘騎寇西河誘右賢王合七八千騎圍美稷度
遼將軍馬續與中郎將梁並烏桓校尉王元發緣邊及
烏桓鮮卑羌胡合二萬餘擊破之天子遣使責單于開
以恩義令相招降單于詣並謝罪
漢中郎將持節監關西兵移營郡
皇甫規傳延熹四年冬三公舉規為中郎將討零吾等
破之先零諸種羌降者十餘萬明年東羌降凉州復通
規上䟽曰四年之秋戎醜蠢戾爰自西州侵及涇陽幸
蒙威靈羌戎諸種大小稽首輒移書營郡以訪誅納所
省工費一億以上
漢交趾刺史移交趾
賈琮傳中平元年交趾屯兵反執刺史及合浦太守三
府舉琮為刺史琮到部訊其狀咸言賦斂重民不聊生
故聚為盗琮移書告使安業招撫荒散蠲復徭役誅渠
帥為大害者選良吏試守諸縣百姓以安
漢幽州牧告烏桓
劉虞傳中平四年烏桓峭王等步騎五萬入青冀二州
攻破清河平原明年虞到薊罷省屯兵務廣恩信遣使
告峭王等以朝恩寬弘開許善路
漢荆州刺史傳檄八郡
劉表傳初平元年為刺史時江南宗賊盛袁術阻兵屯
魯陽蒯越曰威德既行兵集衆附南據江陵北守襄陽
荆州八郡可傳檄而定(長沙零陵桂陽南陽江陵武陵南郡章陵)乃使越遣
人誘宗賊帥斬之襲取其衆江夏賊降江南悉平
漢長沙太守討董卓
通鑑初平元年三月長沙太守孫堅率豫州諸郡兵討
董卓袁術表堅領豫州刺史
漢兖州刺史移天下討董卓
臧洪傳靈帝末(通鑑初平元年正月)廣陵太守張超與洪至陳留
見兄邈計事大異之致之於劉兖州公山(岱)孔豫州公
緒(伷)乃設壇場盟誓共升壇操槃㰱血而盟曰漢室不
幸皇綱失統賊臣董卓乘釁縱害禍加至尊虐流百姓
大懼淪喪社稷翦覆四海兖州刺史岱豫州刺史伷陳
留太守邈東郡太守瑁廣陵太守超等糾合義兵並赴
國難凡我同盟齊心戮力以致臣節隕首喪元必無二
志有渝此盟俾墜其命無克遺育(先是東郡太守橋瑁詐作三公移書州郡)
(陳卓罪惡召兵赴難)
漢城門校尉河南尹移州郡討董卓檄
朱儁傳卓入關留儁守雒陽儁與山東諸將通謀為内
應既而懼為卓所襲奔荆州復引兵還雒乃東屯中牟
移書州郡請師討卓(初平二年)
漢太僕移公孫瓚
趙岐傳獻帝西都岐為太僕帝使太傅馬日磾撫慰天
下以岐為副是時袁紹曹操與公孫瓚爭冀州紹操聞
岐至皆自將兵數百里奉迎岐深陳天子恩德宜罷兵
安人之道又移書公孫瓚為言利害(一本云初平四年天子使太傅馬日)
(磾太僕趙岐和觧關東岐詣河北住袁紹營移書告瓚)
漢侍中守司隷校尉持節督關中諸軍移馬騰
韓遂
魏鍾繇傳關中諸將馬騰韓遂各擁強兵相與爭繇至
長安移書為陳禍福
漢冀州牧檄州郡
袁紹傳建安五年進軍攻許先宣檄曰云云
漢北海相馳檄州郡
孔融傳時黃巾寇數州北海最為賊衝董卓諷三府同
舉融為北海相融到郡收合士民起兵講武馳檄飛翰
引謀州郡
漢丞相露布天下
蜀志建興五年春丞相亮出屯漢中注三月詔曰漢祚
中微網漏凶慝曹操竊執天衡子丕盗據神器欲奮劒
長驅指討凶逆朱旗未舉而丕復殞喪所謂不然我薪
而自焚也諸葛丞相弘毅忠壯亡身憂國授以旄鉞綂
步騎二十萬衆董督元戎龔行天罰克復舊都在此行
也弃邪從正者國有常典昔輔果絶親於知氏而蒙全
宗之福微子去殷項伯歸漢皆受茅土之慶此前世明
騐也若迷沉不反將助亂人不式王命罔有攸赦丞相
其露布天下
漢吕凱檄雍闓
蜀志雍闓降吴永昌郡五官掾功曹吕凱與府丞王伉
帥厲吏民閉境拒闓闓數移檄稱說凱荅檄曰雍侯造
怨而封竇融歸志世祖皆流名後葉云云楚國不恭齊
桓是責夫差僭號晉人不長况臣於非主誰肯歸之
魏凉州刺史西鄉侯張既告諭諸羌檄
張既傳黃初中西平麴光等殺其郡守諸將欲擊之既
曰今先使羌胡鈔擊重其賞募所虜獲皆畀之外阻其
埶内離其交必不戰而定乃檄告諸羌為光等所詿誤
者原之能斬賊帥送首者當加封賞於是光部黨斬送
光首餘安堵如故(通鑑載於黃初二年)
魏太尉檄告公孫淵
魏志景初二年正月太尉司馬懿伐遼東六月軍至遼
東八月使其相王建柳輔請却兵懿命斬之檄告淵云
魏帶方太守告喻倭王檄
魏志正始六年詔賜倭難升米黃幢付郡假授八年太
守王頎到官倭女王卑彌呼與狗奴國男王卑彌弓呼
素不和遣倭載斯烏越等詣郡說相攻擊狀遣塞曹掾
史張政等因齎詔書黃幢拜假難升米為檄告喻之卑
彌呼死立宗女壹與政等以檄告喻壹與因詣臺獻白
珠異文雜錦(倭人在帶方東南大海中依山島為國邑漢時有朝見者景初二年朝獻)
魏鎮西將軍檄蜀
魏志明帝太和二年正月丁未露布天下并班告益州
曰亮自以為能行兵於井底游步於牛蹄懷李熊愚勇
之智不思荆邯度德之戒元帝景元四年五月詔征西
鄧艾鎮西鍾會伐蜀十一月蜀平鍾會傳景元三年
冬以會為鎮西將軍假節都督關中諸軍事四年秋詔
鄧艾諸葛緒各綂諸軍會移檄蜀將吏士民曰其詳擇
利害自求多福投迹微子之蹤措身陳平之軌各具宣
布咸使聞知
魏鎮西軍司宣告諸軍檄
晉衛瓘傳蜀既平鍾會奏鄧艾專擅瓘夜至成都檄艾
所統諸將稱詔收艾云云俄而會發兵反瓘作檄宣告
諸軍攻會敗之(咸熙二年)
晉雍州刺史劉沉馳檄七郡
劉沉傳(兼紀)太安二年十一月張方逼京師王師屢敗(河間)
(王顒遣張方將兵七萬出函谷入洛陽)詔沉發兵襲顒沉奉詔馳檄四境
合七郡之衆及守防諸軍塢壁甲士萬餘人襲長安永
興元年顒聞沉起兵召張方還
晉都督揚州九郡諸軍事傳檄州郡
通鑑太安二年十二月議郎周玘前南平内史王矩起
兵江東以討石冰推前吴興太守顧祕都督揚州傳檄
州郡殺冰所置將吏於是賀循華譚葛洪甘卓皆起兵
應之(石冰寇揚州諸郡盡沒逐會稽相張景)
晉鎮東大將軍移檄天下征鎮州郡縣國
齊王景傳元康中趙玉倫密與相結倫篡遂與豫州刺
史何勉龍驤將軍董艾等起軍遣使告成都河間常山
新野四王移檄天下揚州刺史郗隆承檄猶豫未决參
軍王䆳斬之(永寧元年三月)
晉左衛將軍馳檄四方
傳成都王穎有無君之心永興初(元年)左衛將軍陳眕殿
中中郎逯苞成輔及長沙故將上官巳等奉大駕討穎
馳檄四方赴者雲集
晉司空移檄天下晉鎮東大將軍檄四方討
石勒晉丞相大都督中外諸軍事移檄晉
王傳天下檄
元帝紀懷帝蒙塵永嘉五年六月司空荀藩等移檄天
下(荀組為司隷校尉與藩移檄天下)推帝為盟主愍帝即位進丞相大
都督中外諸軍事建興四年十二月西都不守帝出師
露次移檄四方召天下之兵尅日進討建武元年三月
辛夘即晉王位改元六月己巳帝傳檄天下曰逆賊石
勒肆虐河朔石虎敢帥犬羊渡河縱毒今遣車騎將軍
琅邪王裒等九軍銳卒三萬水陸四道徑造賊場受祖
逖節度懷帝紀永嘉六年二月癸丑鎮東大將軍琅
邪王睿上尚書檄四方討石勒虞潭傳領南康太守
被元帝檄使討江州刺史華軼(時荀藩移檄以琅邪王為盟主軼不從命故討)
(之)
晉安豐太守檄周馥
傳淮南太守裴碩為周馥所敗退保東城求救于元帝
(琅邪王)帝遣揚威將軍甘卓建威將軍郭逸攻馥于壽春
安豐太守孫惠帥衆應之使謝摛為檄永嘉五年(馥都督揚州永嘉)
(四年上書迎天子遷都壽春碩奉東海王越密旨圖馥遂襲之)
晉平北將軍移州郡檄
通鑑永嘉六年七月劉琨移檄州郡期以十月會平陽
擊漢
晉征東大將軍都督青州諸軍事青州刺史檄
六州
苟睎傳移告諸州陳東海王越罪狀時懷帝惡越專權
乃詔睎曰王彌石勒為社稷憂故復遣詔檄六州協同
大舉翦除國難睎復檄諸征鎮州郡
晉大將軍都督并州諸軍事移檄州郡
通鑑建興二年二月石勒送質子劉琨請討王浚以自
效琨大喜移檄州郡稱己與猗盧方議討勒勒走伏無
地求拔幽都以贖罪今便當遣六修南襲平陽除僭偽
之逆類降知死之逋羯(考異琨集檄首云三月庚午朔五日甲戌)
晉鎮西將軍都督隴右諸軍事馳檄關中
張軌傳聞秦王(愍帝)入關乃馳檄關中遣步騎翼衛乘輿
晉都督并冀幽三州諸軍事檄告華夷
通鑑建武元年三月劉琨段匹磾同盟期以翼戴晉室
辛丑琨檄告華夷琨遣兼左長史右司馬温嶠匹磾遣
左長史榮邵奉表及盟文詣建康勸進劉琨傳元帝
稱制江左琨令長史温嶠勸進於是河朔征鎮夷夏一
百八十人連名上表建武元年琨與匹磾期討石勒匹
磾推琨為大都督㰱血載書檄諸方守俱集襄國琨匹
磾進屯固安以俟衆軍温嶠傳琨遷司空以為右司
馬元帝初鎮江左以為左長史檄告華夷奉表勸進
晉湘州刺史馳檄遠近
忠義傳易雄為舂陵令湘州刺史譙王承距王敦謀起
兵以赴朝廷雄承符馳檄遠近列敦罪惡(永昌元年正月承起兵長)
(沙)虞悝對承曰宜收衆固守傳檄四方其埶必分然
後圖之事可捷也樂道融說梁州刺史甘卓襲武昌
卓乃與巴東監軍柳純等露檄率所綂致討
晉郗鑒檄青州
藝文類聚庾闡為郗鑒檄青州文云云郗鑒為龍驤將
軍兖州刺史鎮鄒山三年間衆至數萬加輔國將軍都
督兖州諸軍事
晉廣州刺史平越中郎將諭温邵
陶侃傳杜弘據臨賀與温邵及劉沉俱謀反侃直至廣
州擊弘破之執劉沉於小桂討王機斬之諸將請乘勝
擊温邵侃曰吾威名已著一函紙自足耳於是下書諭
之邵懼而走追獲於始興
晉江州刺史持節都督平南將軍告四方征鎮
檄
温嶠傳咸和初鎮武昌未幾蘇峻反嶠屯尋陽遣督護
王愆期西陽太守鄧嶽鄱陽内史紀瞻等率舟師赴難
及京師傾覆嶠奉陶侃為盟主於是列上尚書陳峻罪
狀有衆七千灑泣登舟移告四方征鎮曰(咸和三年四月)賊臣
祖約蘇峻同惡相濟宜增軍討撲今躬率所綂為士卒
先西陽太守鄧嶽尋陽太守褚誕等連旗相繼宣城内
史桓彛屯濱江之要江夏相周撫軍已向路昔包胥重
趼致誠藺相如案劍秦庭臧洪登壇㰱血况今居台鼎
據方州者哉有能斬約峻者封五等侯賞布萬匹(嶠與侃書)
(曰近已移檄遠近言於盟府尅後月半大舉南康建安晉安三郡軍同赴此會)侃嶠同赴京師戎卒六萬
郗鑒傳領徐兖州刺史設壇場大誓三軍曰約峻不恭
天命不畏王誅凶戾肆逆干國之紀侮弄神器拔本塞
原昔戎狄泯周齊桓糾盟董卓陵漢羣后致討義存君
親古今一也若二寇不梟義無偷安顧衆傳峻反潜
圖義舉吴國内史蔡謨檄為本國督護賊率張健等據
吴城會稽内史王舒吴興内史虞潭並檄衆為五郡大
都護綂諸義軍
晉撫軍將軍會稽内史假節都督行揚州刺史
事移告屬郡
王舒傳蘇峻作逆吴國内史庾冰棄郡奔舒舒移告屬
郡以吴王師虞&KR1294;為軍司御史中丞謝藻行龍驤將軍
監前鋒征討軍事率衆一萬與冰俱渡浙江前義興太
守顧衆護軍參軍顧颺等皆起義軍應舒
晉荆州刺史都亭侯庾翼檄石虎
藝文類聚檄文曰石勒翦覆舊京窮凶極逆百姓受灰
沒之酷王室有黍離之哀石虎負恃其衆陸梁河朔今
遣使持節荆州刺史都亭侯翼高旗連雲組練映日運
孫吴之籌按尚父之略莫不張膽咀鐵人思自伯以此
衆戰猶烈火之燔秋蓬衝飇之掃落葉也
晉彭城内史劉𥙿移檄都下
南史元興三年二月己夘𥙿與何無忌等集義徒凡二
十七人推𥙿為盟主軍次竹里移檄都下曰逆臣桓玄
阻兵荆郢肆暴都邑雖夏后之離浞豷有漢之遭莽卓
未足為喻云云𥙿等乘機奮發義不圖全輔國將軍劉
毅廣武將軍何無忌鎮北主簿孟昶兖州主簿魏詠之
寧遠將軍劉道規龍驤將軍劉藩振威將軍檀憑之等
忠烈斷金精貫白日義衆既集文武爭先公侯諸君或
世立忠貞或身荷爵寵顧瞻周道寧不弔乎上憑祖宗
之靈下罄義夫之節翦馘逋逆蕩清京華益州刺史毛
璩掃定荆楚江州刺史郭昶之奉迎主上宫於尋陽鎮
北將軍王元德等保據石頭揚武將軍諸葛長人已據
歷陽征虜將軍庾賾之等結為内應同力協契所在蠭
起即日斬徐州刺史脩青州刺史弘(益州刺史毛璩執玄使不受其命傳)
(檄遠近列玄罪狀)
宋太尉檄蜀
宋袁豹傳袁豹為宋高祖太尉長史高祖遣益州刺史
朱齡石伐蜀豹為檄文曰失仁與義難與求安憑阻負
釁鮮克有成故成都不世祀華陽無興國蕞爾譙縱同
惡相求反噬州相毒害民黎俾我西服隔閡皇澤今北
狄露晞南寇埃掃朝風載韙庶績其凝清江原於濫觴
澄氛祲於井絡誅叛柔遠今也其時組甲貝胄景煥波
燭今三峽之隘在我境内非有岑彭荆門之險罙入其
阻平衢四逹實無鄧艾綿竹之艱山川之形抑非曩日
攻守難易居然百倍當全蜀之強士民之富子陽不能
自安於庸僰劉禪不敢竄命於南中荆邯折謀伯約挫
銳故知成敗有數非可智延此皆益土前事當今元龜
也盛如盧循強如容超凌威南海跨制北岱樓船萬艘
掩江蓋汜鐵馬千羣充原塞隰然廣固之攻陸無完雉
右里之戰水靡全舟或顯戮京畿或傳首萬里故知逆
順有埶難以力抗斯又目前殷鑒深切著明者也豈不
遡誠南凱延首東雲普天有來蘇之幸而一方懷後予
之怨王者之師以仁為本捨逆取順爰自三驅齊斧所
加縱身而已其有衿甲反接自投軍門者一無所問如
其迷復姦邪守愚不改火燎孟諸芝艾同爛河決金隄
淵丘同體雖欲悔之亦將何及(紀在義熙八年十一月伐蜀九年七月平蜀)
宋後將軍長沙王告司兖二州
宋書索虜傳元嘉七年三月詔曰河南湮沒可簡甲卒
五萬給右將軍到彦之綂安北將軍王仲德兖州刺史
竺靈秀舟師入河驍騎將軍段宏精騎八千直指虎牢
豫州刺史劉德武勁勇一萬以相掎角後將軍長沙王
義欣權假節率見力三萬監征討諸軍事先遣殿中將
軍田竒告燾河南舊是宋土今當修復義欣出鎮彭城
總統羣帥告司兖二州曰云云高祖内夷篡逆外平寇
亂響軼龍堆聲浮雲朔陵天振地拔山蕩海於是華域
肅清流澤洋溢中葉委政冢宰強敵乘釁司兖良民重
隔王化提吴楚之勁卒總八州之銳士紅旗絳天素甲
奪日虎步中原龍超河渚夫順從貴速歸德惡晚賞褒
先附威加後服若能審决安危歸投軍門者當表言天
臺隨才叙用如其迷心不悛竄首巢穴長圍既周臨衝
四至雖欲壺漿厥篚其可得乎幸加三思詳擇利害
梁移魏文北伐檄
南史普通七年大舉北侵勅裴子野為移魏文又為書
喻魏相元义類聚載喻虜檄曰昔由余入秦禮以卿
佐日磾降漢華貂七葉周興嗣為北伐檄
梁湘東王移檄遠近討侯景
梁書太清四年四月丙午湘東王繹下令大舉討侯景
移檄遠近
魏侍中驃騎大將軍關西行臺傳檄方鎮
後周書時魏帝方圖高歡泰傳檄方鎮曰詔書稱歡逆
亂分命將帥襲其窟穴電繞蛇擊霧合星羅躬自東轅
電赴伊洛轘裂賊臣以謝天下
東魏西兖州刺史檄東方諸州
北齊書武定五年正月辛亥侯景據河南叛歸于魏遣
軍士二百人暮入西兖州欲襲取之刺史邢子才覺之
掩捕盡獲之因散檄東方諸州各為之備
東魏軍司杜弼檄梁
梁書梁太清元年(東魏武定五年)十二月甲子朔東魏使杜弼
作檄移梁朝曰吳侵齊境遂為句踐之師趙納韓地終
有長平之役侯景周章向背夫豈徒然拒此則氣不足
攻彼則勢有餘呼之則反速而釁小不召則叛遲而禍
大會應遙望廷尉不肯為臣自據淮南亦欲稱帝但恐
楚國亡猿禍延林木城門失火殃及池魚外傾中潰今
實其時鷸蚌相持我乘其敝
後周大司馬檄吐渾
周書武成初吐谷渾侵凉州詔大司馬賀蘭祥與宇文
貴討之祥遣其軍司檄吐渾曰云云
隋大將軍府傳諸郡檄
唐高祖紀大業十三年(即義寧元年)六月己夘傳檄諸郡稱
義兵開大將軍府(癸巳)張道源傳授大將軍府戸曹參
軍京師平(十二月癸未)遣撫慰山東燕趙諭羅藝降(武德二年十月)
(己亥藝以地歸)通鑑元年魏徵傳自請安輯山東擢秘書丞馳
馹至黎陽(武德元年十一月)通鑑義寧元年六月己夘裴寂
等請尊天子為太上皇立代王為帝以安隋室移檄郡
縣七月癸丑帥甲士三萬發晉陽立軍門誓衆并移檄
郡縣諭以尊立代王之意西突厥阿史那大奈帥衆以
從八月癸巳至龍門薛大鼎請直濟河據永豐倉傳檄
遠近關中可坐取也武德元年正月丁未朔唐王以書
諭諸郡縣東自商洛南盡巴蜀郡縣長吏及盗賊渠帥
氐羌酋長爭遣子弟入見請降
玉海卷一百八十七
