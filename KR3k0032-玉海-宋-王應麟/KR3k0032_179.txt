卷一百七十八
玉海卷一百七十八
宋王應麟撰
食貨
農官
農家者流出於農稷之官播百穀勸耕桑以足衣食
故八政一曰食二曰貨孔子曰所重民食周官冢宰
以九職任萬民其一曰三農生九榖司稼巡邦野之
稼而辨穜稑之種周知其名與其所宜地而懸于邑閭
是也及鄙者為之欲使君臣並耕誖上下之序
少皥九農正
見官名春秋正義賈逵云春扈分循相五土之宜趣
民耕種夏扈竊玄趣民耘苖秋扈竊藍趣民收歛冬扈
竊黃趣民蓋藏棘扈竊丹為果驅鳥行扈唶唶晝為民
驅鳥宵扈嘖嘖夜為農驅獸桑扈竊脂為蠶驅雀老扈
鷃鷃趣民收麥令不得晏起舍人樊光注爾雅其言亦
同謂以扈為官還令依此諸扈而動作也其言不經難
據杜云以九扈為九農之號各隨其宜以教民事稷
五星在七星南農正也
堯農師稷官
史周紀棄為兒時其遊戲好種殖麻菽及為成人遂好
勸農相地之宜宜五穀者稼穡焉民皆法則之堯聞之
舉為農師天下得其利(又見淮南子)書舜典帝曰汝后稷
播時百穀(詩誕后稷之穡有相之道誕降嘉穀秬秠穈芑)詩箋后稷堯用之
居稷官(閟宫)周語農師一之稷為大官漢匈奴傳夏
道衰而公劉失其稷官北史始均舜命為田祖晉
石苞傳為司徒詔曰陶唐之世稷官為重其使司徒督
察州郡播殖增置掾屬十八
夏農率
月令注夏小正曰農率均田釋文率謂田正疏農率則
田畯也
周農師農正農大夫
見官名禮里宰注季冬之月令命農師計耦耕事修
耒耜具田器
周田畯
詩七月三之日于耜四之日舉趾同我婦子饁彼南畝
田畯至喜注四之日周四月也民舉足而耕田畯田大
夫也甫田曾孫來止田畯至喜箋田畯司嗇今之嗇
夫也成王來止謂出觀農事親與后世子行使知稼穡
艱難司嗇至又加以酒食記月令孟春王命布農事
命田舍東郊注田謂田畯主農之官也禮冢宰九職
一曰三農生九穀三農(鄭司農云平地山澤玄謂原隰及平地)司稼辨
穜稑之種稻人稼下地吕氏春秋季冬紀命司農計
耦耕事修耒耜具田器晉志詩曰一之日于耜二之
日舉趾農官澤虞各有攸次漢志后稷封斄公劉處
豳大王徙岐文王作酆武王治鎬其民有先王遺風好
稼穡務本業故豳詩言農桑衣食之本甚備管子墾
田大邑辟土藝粟盡地力之利臣不若甯遫請置以為
大田
漢農官田官農都尉屯田校尉宜禾
都尉
食貨志武帝時水衡少府太僕大農各置農官往往即
郡縣比没入田田之元鼎六年上郡朔方西河河西開
田官斥塞卒六十萬人戍田之(見屯田類)元紀初元五年
四月詔罷北假田官(王莽傳五原北假膏壤殖榖)北假在五原今勝州鹽鐵
論大夫曰北邊置田官以贍諸用王褒講德論省田
官損諸苑匈奴傳漢遣大將軍青票騎將軍去病擊
匃奴匈奴遠遁幕南無王庭漢度河自朔方以西至令
居往往通渠置田官吏卒五六萬人稍蠶食地接匈奴
以北百官表司農有郡國農監長丞農都尉武帝初
置(續志邊郡置農都尉主屯田殖穀)馮參傳陽朔中為上河農都尉
(師古曰上河在西河富平)叙傳班况為上河農都尉奏課連最
地理志張掖郡番和農都尉治敦煌郡廣至有宜禾都
尉治(見屯田)西域傳宣帝置都護匈奴益弱不得近西
域於是徙屯田於北胥鞬披莎車之地屯田校尉始屬
都護(即渠犁田官)元鳳四年遣司馬一人吏士四十人田伊
循其後更置都尉伊循官置始此後西域傳永平十
六年征匈奴取伊吾盧地置宜禾都尉以屯田遂通西
域魏梁習傳建安十八年拜西部都督從事表置屯
田都尉二人領客六百夫於道次耕種菽粟(棗祗為屯田都尉)
(董祀屯田都尉)宣帝時蔡癸以好農使勸郡國至大官光
武拜梁騰酒泉典農都尉(建武八年)田仁護邊田穀於河
上王莽置田禾將軍屯田北邊
漢稻田使者
昭紀元鳳元年冬十月詔安陽侯桀與燕王謀逆故稻田
使者燕倉先發覺(如淳曰為諸稻田置侍者假與貧民收其稅入也)唐六典
漢尚書郎四人其一人主戶口墾田汜勝之為議郎教
田三輔是也魏有農部郎曹晉始置屯田郎中(温嶠請司徒置)
(田曹掾州一人勸課農桑察吏能否)
漢藉田令
通典漢文初立藉田置令東京及魏不置晉武泰始十
年十二月復置江左省宋元嘉中又置
漢力田常員
紀惠帝四年正月舉民孝悌力田者復其身高后元年
初置孝悌力田二千石者一人文帝十二年三月詔置
三老孝悌力田常員成帝陽朔四年正月詔曰先帝劭
農薄其租稅寵其強力令與孝弟同科其令二千石勉
勸農桑出入阡陌致勞來之地理志敦煌效穀縣注
師古曰本魚澤障桑欽說孝武元封六年崔不意為魚
復尉教力田以勤效得穀因名縣詩箋田畯司嗇今
之嗇夫朱邑鮑宣(鄭玄第五倫)爰延
漢穀石五錢唐米斗三錢
宣紀元康四年比年豐穀石五錢(趙充國傳金城湟中榖斛八錢)唐
食貨志貞觀四年米斗四五錢天寳三載是時海内富
實米斗之價錢十三青齊間斗纔三錢魏徵傳帝即
位四年米斗三錢舊紀麟德二年是歲大稔米斗五
錢牟麥不列市
漢大有年唐有年
後漢紀永平九年是歲大有年十二年是歲天下安平
人無徭役歲比登稔百姓富庶粟斛三十牛羊被野(永平)
(二年始迎氣五郊三年春詔有司勸農桑四年親耕五年作常滿倉)唐紀太宗貞觀二
年九月壬子以有年賜酺三日(五年八月己夘以大有年賜羣臣羊酒宴樂)
高宗麟德二年大有年(又見祥瑞)
魏典曲辰都尉
魏志典農都尉校尉曹公置任峻為典農中郎將
裴潛為魏郡潁川典農中郎將奏通貢舉比之郡國
鄧艾為典農功曹謝竒為蘄春典農屯皖王昶毌
丘儉為洛陽典農孟康正始中為弘農領典農校尉
盧毓為睢陽典農校尉時苗典農中郎將司馬
芝傳武帝開屯田之官專以農桑為業建安中倉廩充
實百姓殷足(太祖欲廣置屯田使國淵典其事)咸熙元年罷屯田官以
均政役(典農為太守都尉為令長)魏志注漢陶謙表陳登為典農
校尉盡鑿溉之利秔稻豐積晉書太僕統典農都尉
泰始二年罷農官為郡縣後復有之何曾汲郡典
農中郎將傅玄領典農校尉
唐營田使稻田使
高宗時婁師德兼河源軍司馬知營田事天授初為豐
州都督衣皮袴率士屯田積穀數百萬延載元年春二
月為河源積石懷遠軍及河蘭鄯州檢校營田大使聖
歷元年四月辛丑為隴右諸軍大使復領營田開元五
年三月庚戌復置營州都督以姜師度為營田支度使
(開元八年六月同州刺史姜師度兼營田長春宫使十月十七日開置朝邑屯田)與宋慶禮築
之慶禮開屯田八十餘所(慶禮傳以習邊事拜河東河北營田使)十四年
七月王晙為關内支度營田使十五年十二月張志亮
為隴右支度營田使李尚隠為河北營田使(二年四月楊執一兼)
(隴右營田使)六典諸軍萬人已上置營田副使一人列
傳崔隠甫玄宗擢兼河東道支度營田使張延賞大
歷中為諸道營田副使段秀實為邠寧支度營田副
使潘孟陽元和中兼京北五城營田使王遂為西北
供軍使持營田不可(憲宗以韓重華為振武京西營田和糴水陸運使)孔緯
僖宗時兼京畿營田使張介然為河隴郡守營田支
度等使(忠義)賈循遷静塞軍營田使(忠義)張九齡遷中
書令(開元二十一年五月)始議河南開水屯兼河南稻田使(宰相表開)
(元二十一年七月甲申九齡為河南開稻田使)紀二十六年正月丁丑以京兆稻田給貧民通鑑
開元十六年正月宇文融請因九河故道開稻田丙寅
充九河使事不就
唐農圃監
韋雲起傳高祖授司農卿武德初進上開府判農圃監
見東都苑類
唐田正
會要(舊紀同)景龍三年八月二日庚寅敇諸州置司田參
軍一員(主農事)唐隆元年七月十九日戊辰廢開元十五
年四月十三日朔方五城各置田曹參軍一員(知營田)上
元二年九月二十一日壬寅又置并每縣置田正二人
唐勸農使
通鑑開元十二年六月壬辰以兵部員外郎宇文融為
勸農使循行州縣議定賦役宇文融傳玄宗以融為
覆田勸農使擢兵部員外郎融乃奏慕容琦等二十九
人為勸農判官分按州縣括正丘畝
太平興國農師
興國七年閏十二月庚戌詔民為邦本食乃民天令諸
道州府擇練土地之宜明種植之法者為農師(通略丁酉詔)
(實錄庚戌大詔令同)九年五月廢
端拱營田使淳化屯田使(見前)紹興營田使
端拱二年二月癸亥遣營田使副(詔曰河朔膏腴之地法井賦作方田)至
道元年六月丁酉募民耕曠土紹興元年九月丙午
王實為淮南東路營田副使上召對使往鎮江與劉光
世同集其事四年五月甲寅詔淮南帥臣兼營田使知
通縣令銜内兼帶營田令監司守臣條畫屯田利便限
一月聞奏六年二月庚子江西制置大使李綱湖南吕
頤浩兼營田大使辛丑詔宣撫使劉光世韓世忠張浚
兼營田大使招討岳飛宣副吳玠兼營田使壬寅安撫
使郭浩等兼營田使都督行府奏改江淮營田為屯田
七月壬申置營田司
至道勸農使
至道二年八月辛酉以陳靖為京西勸農使按行陳許
襄鄧等州勸民墾田皇甫選何亮副之景德三年二
月丙子詔諸路轉運使副知州府少卿監司刺史以上
並領勸農使餘知州軍通判並兼勸農事天禧四年
正月丙子改諸道提刑為勸農使副使兼提點刑獄凡
農田事悉領之各賜農田勑十一月乙夘令以提點刑
獄勸農使副為稱天聖四年中書言諸路提轉皆别
置勸農司文移煩擾三月甲申詔罷勸農司而領使如
故(錢彦遠傳上疏謂宜置勸農司以知州為長官通判為佐官幕職州縣官為判官)慶歷四
年八月辛夘命參政賈昌朝領天下農田(初范仲淹援唐故事請以)
(輔臣分領未有施為而事寢)
農書(圖)
神農田法
詩甫田以御田祖注先嗇也䟽神農始造田法典田大
夫以其法教民始教造田謂之田祖先為稼穡謂之先
嗇神其農業謂之神農名殊而實同也郊特牲注先
嗇若神農司嗇若后稷漢食貨志晁錯引神農之教
曰有石城十仞湯池百步帶甲百萬而亡粟弗能守也
藝文志農家神農二十篇六國時諸子疾時怠於農
業道耕農事託之神農(劉向别錄云疑李悝商君所說)雜占有神農教
田相土耕種十四卷孟子有為神農之言者許行
管子神農作植五穀淇山之陽九州之民乃知穀食揆
度篇神農之數曰一穀不登減一穀穀之法十倍淮
南子世俗之人多尊古而賤今故為道者必託之于神
農黃帝而後能入說神農之播穀因苗以為教文子
神農之法劉子神農之法曰丈夫丁壯而不耕天下
有受其飢者婦人當年而不織天下有受其寒者吕
氏春秋神農之教曰士有當年而不耕則天下或受其
飢矣(吕氏春秋有上農任地辨土審時篇)劉孝標世說注引神農書
藝文類聚文選注汜勝之書亦引神農之教
周南畮圖
禮遂人凡治野夫間有遂遂上有徑十夫有溝溝上有
畛百夫有洫洫上有涂千夫有澮澮上有道萬夫有川
川上有路以達于畿注十夫二隣之田百夫一鄼之田
千夫二鄙之田萬夫四縣之田遂溝洫澮皆所以通水
於川也遂廣深各二尺溝倍之洫倍溝澮廣二尋深二
仞徑畛涂道路皆所以通車徒於國都也徑容牛馬畛
容大車涂容乘車一軌道容二軌路容三軌萬夫者方
三十三里少半里九而方一同以南畮圖之則遂從溝
横洫從澮横九澮而川周其外焉正義案詩今適南畮
又南東其畮故以南畮圖之匠人為溝洫九夫為井
井間有溝十里為成成間有洫百里為同同間有澮注
此畿内采地之制(采地井田異於鄉遂及公邑)
漢議賑貸
帝紀文元年三月詔春和議所以賑貸之後六年夏四
月大旱蝗發倉庾以振民武元狩三年秋遣謁者勸有
水災郡種宿麥舉吏民假貸貧民者以名聞六年六月
詔遣博士大等六人循行天下存問鰥寡無以自振業
者貸與之元鼎二年夏大水九月遣博士中等分循行
吏民有振救飢民免其戹者具舉以聞昭始元二年三
月遣使振貸貧民無種食者八月詔所振貸種食勿收
責元鳳三年正月詔三年以前所振貸勿收責宣本始
四年正月詔歲不登已遣使者振貸困乏丞相以下至
都官令丞入榖輸長安倉助貸地節元年三月假郡國
貧民田三年三月詔前下詔假公田貸種食其加賜鰥
寡孤獨高年帛二千石嚴教吏謹視遇毋令失職十月
詔池籞未御幸者假與貧民流民還歸者假公田貸種
食元初元元年三月丙午以三輔公田及苑可省者振
業貧民貲不滿千錢者賦貸種食六月省苑馬以振困
乏二年三月詔苑囿池籞假與貧民七月詔民有菜色
已詔吏虚倉廪開府庫振救賜寒者衣永光元年三月
詔假田貸種食四年二月詔所貸貧民勿收責建昭四
年四月遣諫大夫博士賞等二十一人循行存問乏困
成建始三年三月赦所振貸勿收河平四年正月(同上)三
月癸丑朔遣光禄大夫博士嘉等十一人行舉瀕河之
郡水所毁傷困乏不能自存者財振貸鴻嘉元年二月
詔逋貸未入者勿收四年秋河溢被災者振貸之永始
二年二月乙酉晦詔所振貸勿收
漢汜勝之書農書(又見上)
藝文志農九家神農二十篇野老十七篇(六國時在齊楚間)宰
氏十七篇董安國十六篇尹都尉十四篇趙氏五篇汜
勝之十八篇(成帝時為議郎劉向别錄云使教田三輔有好田者師之徙為御史汜音凡又音敷)
(劒反)王氏六篇蔡癸一篇(宣帝時以言便宜至弘農太守)九家百一十四
篇農家出於稷官八政一曰食孔子曰所重民食及鄙
者為之欲使君臣並耕誖上下之序隋志汜勝之書
二卷農五部十九卷(始於是書)農者播五穀藝桑麻周官三
農生九穀司稼辨穜稑之種周知其名與其所宜地以
為灋而縣于邑閭唐志尹都尉書三卷(隋志無)汜勝之
書二卷(北史蕭大圜云穫菽尋汜氏之書露葵證尹君之錄)别錄云尹都尉書有種蓼篇月
令注農書曰土長冒橛陳根可拔耕者急發正義鄭所
引農書先師以為汜勝之書也國語土乃脉發注農
書曰春土冒橛陳根可拔耕者急發詩大田箋將稼
者必先相地之宜而擇其種季冬命民出五種計耦耕
事修耒耜具田器此之謂戒至孟春土長冒橛陳根可
拔而事之正義曰出於農書禮草人掌土化之灋以
物地相宜而為之種騂剛赤緹墳壤渴澤鹹潟勃壤埴
壚疆㯺輕爂注化之使美若汜勝之術也䟽漢時農書
有數家汜勝為上故月令注亦引汜勝後漢劉般傳
區種增耕注汜勝之書曰上農區田云云文選養生
論注汜勝之田農書曰上農區田王元長策秀才文
杏花菖葉耕穫不愆注汜勝之書曰神農之教無粟者
弗能守也又曰杏始華榮輒耕輕土弱土望杏花落復
耕之輒藺之此謂一耕而五穫初學記汜勝之書三
月榆莢雨藝文類聚汜勝之書雪五榖之精榖帛天
下之命衛尉前上蠶法今上農事人所忽略衛尉勤之
可謂忠國憂民之至杏花如何可耕白沙太平御覽
汜勝之奏曰昔湯有旱災伊尹為區田教民糞種負水
澆稼收至畝百石勝之試為之收至畝四十石御覽又
引汜勝之書曰種桑法桑至春生一畝食三簿蠶又曰
三月榆莢雨時高地強土可種禾爾雅釋文汜勝之
種殖書無稷兒寬水令黃霸鄉亭條教召信臣
均水約束秦彭稻田文簿九真牛耕教於任延桂陽
蠶織教於茨充仇覽為蒲亭長勸生業制科令童恢為
不其令耕織種收皆有條章王景守廬江訓蠶織作法
制著于鄉亭
晉農要
杜預傳拜度支尚書奏立藉田又作人排新器興常平
倉定穀價較鹽運制課調内以利國外以救邊者五十
餘條咸寧四年秋大霖雨上疏多陳農要事在食貨志
志預上疏曰陂多則土薄水淺潦不下潤宜修繕陂堨
以積水大壊兖豫州東界諸陂隨其所歸而宣導之分
種牛三萬五千頭付二州將吏士庶穀登之後頭責三
百斛
賈思勰齊民要術
隋志農家齊民要術十卷賈思勰撰(元魏)唐志農家賈
思勰十卷李淳風演齊人要術(卷亡)崇文目農家八部
二十四卷始於齊民要術十卷(齊民要術記民俗歲時治生種蒔之事凡九十)
(二篇)賈元道大農孝經一卷(開寳中人)中興書目三卷凡種
蓺資生之事畢書後周竇儼請於齊民要術及四時
纂要韋氏月錄中采其關田蠶園圃之事集為一卷頒
下諸州宋朝天禧四年八月二十六日利州轉運李
昉請頒行四時纂要齊民要術二書(皆古書陳耕植之法)詔館閣
校勘鏤本摹賜又出繪龍封鵝祈禳袐法令長吏遵行
劭農之道備矣(國史志天禧中頒齊民要術于天下教種植蓄養之方)兩朝志
農家十二部十七卷篇
唐兆人本業記中和節進農書
會要垂拱二年四月七日武后撰百寮新誡兆人本業
記頒賜朝集使貞元五年正月十一日以二月一日為
中和節二十八日李泌奏請文武百寮以是日進農書
司農獻穜稑之種六年二月戊辰朔(舊紀同)中和節始令
百官進天后所撰兆人本業記(舊紀無記字)三卷(呂温進表云書凡十)
(二篇成三卷)司農獻黍粟種各一斗一作升(李泌傳百官進農書以示務本)柳
(宗元進農書三卷狀平秩東作虞書立制俶載南畆周雅垂文)文宗太和二年二月庚
戌以宰臣李絳所進天后删定兆人本業三卷令刺史
(舊紀云州縣)寫本散鄉閭志農家類十九家二十六部三
百三十五卷始于范子計然終於武后兆人本業三卷
(王方慶草木䟽以下十一家六十六卷不著錄)書目兆人本業載農俗四時
種蒔之法凡八十事(崇文目三卷)
唐均田圖
五代史周世宗嘗夜讀書見唐元稹均田圖歎曰此
致治之本也詔頒其圖法使吏民先習知之期以一
歲大均天下之田(為木偶耕人陶榖為頌)崔頌傳世宗讀唐
元稹均田疏命寫為圖賜近臣遣使均諸道租賦
會要見元稹在同州時所上均田表因製素為圖賜
諸道通鑑後周顯德五年七月丁亥頒均田圖于
諸道十月丁酉命艾穎等二十四人使諸州定民租
元稹集有同州奏均田云因農務稍暇令百姓自
通手實狀又令里正書手等傍為穏審並不遣官吏
擅到村鄉略無欺隠除去逃荒其餘頃畆取兩稅元
額通計七縣沃瘠一例作分抽稅
咸平國田圖祥符豐年圖淳化咸平勸
農奏議
咸平四年十一月丁亥上御龍圖閣召輔臣觀太宗
草行飛白篆籀八分書及閱古今名畫移御延和殿
閱張去華所著元元論國田圖上曰經國之道必先
養民務穡為先朕嘗冀邊鄙稍寧兵革粗息則可以
力行其事富庶吾民矣(張去華所著元元論大旨以養民務穡為急真宗嘉之以)
(縑素寫之為十八軸列置龍圖閣之四壁)祥符四年三月戊子知并州
劉綜獻豐年圖陳靖多所建言尤於農事為詳取
淳化至咸平以来陳利害表章合三十餘通目曰勸
農奏議錄上之然其說多泥古難盡行(國史志陳靖勸農奏議三)
(十篇)
景德農田敕
崇文目五卷景德元年詔三司使丁謂取戸稅條目
及臣民所陳農田利害編為書謂乃與副使判官崔端
張若谷樂黃目王曾參議刪定成農田敇五卷二年十
月庚辰上之(一本云三年正月七日上)令雕印頒行民以為便三年
正月庚戌詔頒農田敇于天下二月丙子丁謂又言唐
宇文融置勸農判官檢戸口田土請諸州長吏兼勸農
使事轉運使副兼勸農使詔可勸農使入銜自此始己
丑以農田編敇賜輔臣洎資政大學士王欽若(一本云二月癸)
(未詔郡國領勸農事)天禧四年正月丙子詔提刑為勸農使副賜
農田敇熙寧二年十一月十三日以農田條約頒諸
路紹聖二年七月命詳定敕令所重編修農田水利
夏竦上廣農頌(見務農類)錢彦遠上勸農疏高錫
作勸農論
明道土牛經明道藉田記(見耕藉類)
國史志土牛經四篇景祐元年詔日官取舊文刪定丁
度序頒之實錄景祐元年十月己巳頒諸州軍土牛
經前詔日官取舊文刪校重複為四篇知制誥丁度撰
序而印行之其牛色及策人衣並以歲月支干納音相
配寶元初詔諸州旬上雨雪著為令月令季冬出
土牛以送寒氣鹽鐡論發春而後垂青幡而策土牛
後漢禮儀志季冬立土牛六頭於國都郡縣城外丑
地以送大寒立春之日百官衣青衣立青幡施土牛耕
人于門外以示兆民束晳勸農賦青幡禁游惰
建炎本政書
建炎三年八月辛酉廣州教授林勲獻本政書十三篇
(疆理至地圖今本十五篇十卷)勲以為農貧兵驕宜倣古井田之制使
民一夫占田五十畆其有羨田之家毋得市田其無田
與游惰末作皆驅之使為隷農以耕田之羨者而雜紐
錢穀以為什一之稅本朝二稅之數視唐增至七倍今
本政之制每十六夫為一井提封百里為三千四百井
率稅米五萬一千斛錢萬二千緡每井賦二兵馬一匹
率為兵六千四百人馬三千四百匹歲取五之一以為
上番之額以給征役無事則又分為四番以直官府給
守衛是民凡三十五年而役始一徧也悉上則歲食米
萬九千餘斛錢三千六百餘緡無事則減四分之三皆
以一同租稅供之匹婦之貢絹三尺綿一兩非蠶鄉則
布六尺麻二兩行之十年則口算酒酤與茶鹽香礬之
榷皆可弛以予民其說甚備書奏以勲為桂州書記其
後勲又獻比校書二篇
建昌李泰伯著平土書范如圭有夫田書程迥有
田賦書紹興中夏休撰周禮井田譜二十卷(書目)
陳旉農書三卷
紹興屯田集議(詳見前)
紹興元年九月庚申措置屯田侍御史沈與求言今欲
因沿江閒田募人屯耕用為籬落兼資儲餉乃陳屯田
利害為古今集議上下二卷詔付戸部後亦未克行
紹興耕織圖
紹興中於潛令樓璹畫耕織二圖四十五事為五言詩
四十五章高宗召對以進呈宣示後宫嘉定中樓鑰以
是圖上東宫曾安止撰禾譜五卷安止從孫之謹撰
農噐譜三卷
農器
天田九星在牛宿南天子畿内之田也亦主農器
神農耒耜
易繫辭神農氏作斵木為耜揉木為耒耒耨之利以教
天下蓋取諸益(益震下巽上震巽二木之象木道乃行)釋文耜耒下耓也
廣五寸耒耜上句木也疏明神農取卦造器之義(大庭氏教)
(民耕農謂之神農獲天雨粟之瑞)周禮匠人耜廣五寸二耜為耦一耦
之伐廣尺深尺謂之甽注古者耜一金兩人併發之今
之耜岐頭兩金象古之耦也車人為耒庛(音刺)長尺有
一寸中直者三尺有三寸上句者二尺有二寸(耒謂耕耒庛謂)
(耒下岐)自其庛緣其外以至於首以弦其内六尺有六寸
與步相中也堅地欲直庛柔地欲句庛直庛則利推句
庛則利發倨句磬折謂之中地里宰以歲時合耦于
耡以治稼穡趨其耕耨注兩人相助耦而耕也耡者里
宰治處若今街彈之室於此合耦使相佐助合人耦則
牛耦亦可知也䟽周時未有牛耦耕至漢時搜粟都尉
趙過始教民牛耕今鄭云合牛耦可知者或周末兼有
牛耦至趙過乃絕人耦(用必大曰疑耕犂起於春秋之間孔子有犂牛之言冉耕亦字)
(伯牛月令出土牛示農耕早晚賈誼新書劉向新序載鄒穆公曰百姓飽牛而耕暴背而耘)山虞凡
服耜斬季材注季猶穉也記月令季冬命農計耦耕
事修耒耜具田器孟春天子親載耒耜(注耜者耒之金也廣五寸釋文)
(字林耒耕曲木垂所作)祭義天子為藉千畝躬秉耒詩三之
日于耜四之日舉趾以我覃耜俶載南畝畟畟良耜俶
載南畝載芟載柞其耕澤澤千耕其耘徂隰徂畛齊
語耒耜耞芟擊菒除田以待時耕深耕疾耰以待
時雨說文耜耒端木也耒手耕曲木也垂作耒耜以
振民
周稼器鑄器
禮遂人以時器勸甿注鑄作耒耜錢鎛之屬遂大夫
正歲簡稼器修稼政注耒耜鎡基之屬鄼長歲時簡
器注稼器也考工記粤鎛段氏為鎛器注田器錢鎛
之屬詩臣工庤乃錢鎛良耜其鎛斯趙周語農
修其疆畔日服其鎛詩大田箋將稼者必先相地宜
而擇其種季冬命民出五種計耦耕事修耒耜具田器
至孟春土長冒橛陳根可拔而事之論語長沮桀溺
耦而耕注耜廣五寸二耜為耦
漢田器(又見代田)
列傳晁錯言勸農力本曰為室廬具田器趙充國上
田處及器用簿龔遂至渤海敕屬縣持鉏鉤田器者
皆為良民後傳杜詩建武七年遷南陽太守造作水
排鑄為農器力少功多百姓便之任延建武初守九
真俗不知牛耕乃令鑄作田器教之墾闢田疇歲廣百
姓充給章紀元和元年二月甲戌詔郡國募人欲徙
他界者恣聽之到在所給公田為雇耕傭賃種餉貫與
田器勿收租(武帝元鼎元年詔江南之地火耕水耨)
唐耦耕法農器
王方翼傳為夏州都督屬牛疫民廢田作方翼為耦耕
法張機鍵力省而見功多百姓順賴百官志諸
冶監令鑄兵農之器給軍士屯田舊紀太和二
年閏三月丙戌朔内出水車樣令京兆造給鄭白
渠溉田
唐籍田耒耜
官志司農卿藉田則進耒耜(乾元二年詔去耒耜雕刻命有司改造之)
淳化踏犂式景德踏犂式
實錄淳化五年三月癸亥内出踏犂數千分給宋亳人
戸先是太子中允武允成獻踏犂一具不用牛以人力
運之至是上以宋亳間牛多死求得此制令尚方工官
造成數千具先遣直史館陳堯叟齎於宋州大起冶鑄
以給與貧民先是借民錢於江淮間市牛未至上以時
雨沾足恐耕墾失時也參政蘇易簡曰昔長沮桀溺耦
而耕此其遺象也按耦耕以雙耜並耕耳非踏犂之制
也一本以陳潁宋亳民無牛者多自挽犂而耕二月乙
卯命直史館陳堯叟齎踏犂數千具往宋州委本處鑄
造以賜民戸(先是武允成嘗進踏犂至是其制猶存命鑄造賜焉)景德二年正月
戊寅内出踏犂式付河北轉運使令詢訪民間可用則
官造給之河朔戎寇之後耕具頗闕淮楚間民用踏犂
凡四五人力可比牛一具自尚方造樣(二月甲午以河朔民乏農器除)
(鐵渡河之禁)建炎二年三月二十六日有司言諸道闕耕
牛請下轉運訪求舊制詔可
太宗嘗貸陳蔡民錢使市牛而耕真宗用耿望之言置
牛湖南而治屯田
雍熙藉田耒耜
見耕藉類
大中祥符農器圖
二年六月庚子河東轉運杜夢證上子詹所撰農器圖
詔褒之六年七月詔農器免稅從知濱州吕夷簡之言
也
天聖二年九月辛卯祠太一宫駐輦賜道左耕者茶帛
九年九月癸亥祠西太一宫賜耕者茶帛
玉海卷一百七十八
