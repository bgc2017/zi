卷一百四十三
玉海卷一百四十三
宋王應麟撰
兵制
陣法
唐講武五陣
禮志講武於都外前期十一日所司奏請講武兵部承
詔遂命將帥簡軍士有司先芟草除地為場方千二百
步四出為和門又於其内墠地為步騎六軍營域處所
左右廂各為三軍皆上軍在北中軍次之下軍在南東
西相向中間相去三百步五十步立表一行凡立五行
表間前後各相去五十步為二軍進止之節又别墠地
於北廂南向為車駕停觀士處前一日講武將帥及士
卒集依方色建旗為和門於都墠之中及四角皆建以
五綵牙旗旗鼓甲㐲威儀悉備於墠所大將以下各有
統帥如常式步軍大將被甲胄乘馬教騎大將亦乘馬
教習士衆為戰隊之法凡教為陣少者在前長者在後
其還則長者在前少者在後長者持弓矢短者持戈矛
力者持旌旗勇者持鉦鼓刀楯為前行持矟者次之弓
箭為後行將帥先教士衆習見旌旗指麾之蹤旗卧則
跪旗舉則起習金鼓動止之節聲鼓則進鳴金即止知
刑罰之害賞賜之利持五兵之便戰鬭之備習串跪起
及行列險隘之路講武日未明十刻軍士皆嚴備五刻
將士皆貫甲步軍各為直陣以相俟講武日鼓三嚴諸
衛各督其隊與鈒戟以次入陣於庭侍衛之官奉迎皇
帝至講武所云云三鼓有司偃旗步士皆跪云云大將誓以
警衆諸果毅各以誓詞遍告遂聲鼓有司舉旌士衆皆
起騎從皆行及表擊鉦騎從乃止又擊三鼓有司偃旗
衆皆跪又擊舉旗衆皆起騎驟徒趨及表乃止整列位
定東軍一鼓舉青旗為直陣西軍亦鼓舉白旗為方陣
以應次西軍鼓舉赤旗為銳陣東軍亦鼓舉黑旗為曲
陣以應次東軍鼓舉黃旗為圓陣西軍亦鼓舉青旗為
直陣以應次西軍鼓舉白旗為方陣東軍亦鼓舉赤旗
為銳陣以應次東軍鼓舉黑旗為曲陣西軍亦鼓舉黃
旗為圓陣以應凡陣迭為主客先舉者為客後者為主
從五行相勝之法為陣以應之每變陣二軍各選刀楯
之士五十人挑戰於兩軍之前第一第二挑戰迭為勇
怯之狀第三挑戰為敵均之勢第四第五挑戰為勝敗
之形每將變陣先鼓為直陣後變從餘陣之法五陣畢
兩軍俱為直陣又擊三鼓有司偃旗衆皆跪又聲鼓舉
旗衆皆起騎馳徒走左右軍俱至中表相擬擊而還騎
軍東西迭為主客為主相勝之陣皆如步軍之法每陣
各以騎挑戰於兩陣之間如步軍法五陣畢俱大擊鼓
而前盤馬相擬擊而罷退振旅而還顯慶五年三
月八日講武并州城北左為曲直圓銳之陣右為方
銳直圓之陣三挑而五變步退而騎進五合而各復
位
唐七軍
通典衛公李靖兵法曰大將出征且約授兵二萬人即
分為七軍
唐五法
(闕)
唐六花陣
李靖問對太宗曰卿所制六花陣法出何術靖對曰臣
所本諸葛亮八陣法也大陣包小陣大營包小營隅落
鈎連曲折相對古制如此臣為圖因之故外畫之方内
環之圓是成六花俗所號耳太宗曰内圓外方何謂也
靖曰方生於正圓生於竒方所以規其步圓所以綴其
旋是以步數定於地行綴定於天步定所以綴其旋是
以步處定於地行綴定於天步定綴齊則變化不亂八
陣為六武侯之舊法焉太宗曰卿六花陳畫地幾何曰
大閱地方千二百步者其義升陣各占地四百步分為
東西兩廂雲地一千二百步為教戰之所臣嘗教士三
萬每陣五千人以其一為營法五為方圓曲直銳之形
每陳五變凡二十五變而止
唐四獸陣
李靖問對太宗曰四獸之陣又以商羽徵角象之何道
靖曰詭道也假以四獸之陣又加商金羽水徵火角木
之配此皆兵家自古詭道也曲禮行前朱鳥而後玄
武左青龍而右白虎注以此四獸為軍陣象天也疏此
明軍行象天文而作陳法也前南後北左東右西朱雀
玄武青龍白虎四方宿名也軍前宜捷故用雀軍後須
殿捍故用玄武玄武龜也左為陽陽能發生象其龍變
生也右為隂隂沈能殺虎沈殺也何胤云如鳥之翔如
蛇之毒龍騰虎奮無能敵此四物鄭注四獸為軍陳則
是軍陣之法也但不知何以為之耳今之軍行畫此四
獸於旌旗以標前後左右之軍陣
唐五行陣五色旗
李靖問對太宗曰五行陣如何靖曰本因五方色立此
名方圓曲直銳實因地形使然凡兵不素習此五者安
可臨敵乎兵詭道也故強名五行焉文之以行數相生
相克之義兵形象水因地制流李靖傳其舅韓擒虎
每與論兵輒歎曰可與語孫吳非斯人而誰其後平蕭
銑於江陵列城争下禽輔公祏於丹陽而江南平帝曰
古韓白衛霍何以加後為定襄總管以騎三千蹀血虜
庭禽頡利斥地自陰山北至大漠後為西海總管平吐
谷渾世言靖精風角鳥占雲䘲孤虚之術是不然特以
臨機果料敵明根於忠智而止崇文目五陣圖一卷
通典李靖兵法曰諸軍將五旗各准方赤南方火白
西方金皂北方水碧東方木黃中央土土既不動用
為四旗之主而大將行動持此黃旗於前立如東西南
北有賊各隨方色舉旗當方面兵急須裝束旗向前亞
方面兵急須進旗正竪即往卧即迴審細看大將軍所
舉之旗須依節度諸每隊給一旗行則引隊住則立於
隊前其大總管及副總管則立十旗以上子總管則立
四旗以上行則引前住則立於帳側綂頭亦别給異色
旗擬臨陣之時則辨其進退駐隊等旗别樣别造令引
輜重令本軍營隊識認如兵多營衆各别畫禽獸標記
不然旗身脚但取五方色迴互為之務使指麾分明諸
教戰陣每五十人以為隊云云一云凡教旗於平原曠野
登高遠視處大將居其上南向左右各置鼓角十二左
右各樹五色旗六纛居前列旗次之左右牙官駐隊如
偃月形為後騎下臨平野使士卒目見旌旗耳聞鼓角
心存號令云云褚遂良太宗冊天兵電掃月陣風驅
唐武德五兵八陣圖法要
志一卷
唐飛騎戰陣圖
吕才傳太宗詔才造方域圖及教飛騎戰陣圖屢稱旨
唐修八陣圖經
會要開元十七年十一月上令左相張說修八陣圖十
卷及經二卷成
唐黃公太公二陣圖
李靖問對太宗曰深乎節制之兵得其法則昌失其法
則亡卿為纂述歴代善於節制者具圖來上朕當擇其
微垂於後世靖曰臣前進黃公太公二陣圖并司馬法
諸葛亮竒名之法此已精絶歴代各將用其一二成功
者亦衆矣但史官鮮克知兵不能紀其實迹臣敢不纂
述以聞太宗曰兵法孰為最深者靖曰臣嘗為分三等
使學者當漸至焉一曰道二曰天地三曰將法
文苑英華王叡二陣圖論文心雕龍六韜二論後人
追題六韜霸論
典文論文帥武論杜牧作罪言原十六衛作戰論中
論
裴緒八陣(見後)
新令
志裴子新令二卷
乾德陣圖
乾德元年閏十二月龍棲軍校王明詣闕獻陣圖
太平興國陣圖
太平興國四年契丹入寇鎮州都鈐轄劉延翰帥
衆禦之先定於滁河崔彦進潜師出黑盧隄北緣
長城口銜枚躡虜後崔翰兵繼至先是上以陣圖
示諸將俾分為八陣至是虜騎坌至趙延進乘高
望之東西亘野不見其尾翰等方按圖布陣相去
百步延進謂翰等曰今虜騎若此而我師星布彼
若乘騎我將何以濟不若合而擊之李繼隆亦曰
兵貴通變安可預料於是分二陣前後相副大破
之是年曹翰遣五駿騎為斥候授以五色旗人
執其一前有林木則舉青旗烟火舉赤旗虜寇舉
白旗陂澤舉黑旗丘陵舉黃旗先是虜至必舉狼
烟翰分遣人舉烟境上虜疑有伏引去元年十
一月閱武殿使騎兵步兵各數百東西列陣上曰
此殿庭閱數百人爾猶兵威可觀況堂堂之陣數
萬成列乎
雍熙平戎萬全圖
雍熙四年五月庚寅上製平戎萬全圖以示宰相樞密
院及掌兵將校凡九圍共成一陣内三為方陣一為前
鋒一為後殿二為左翼三為右翼凡中心連排方陣三
每陣三各大將一人主之其陣各方五里又相去一里東
西占十七里每陣周回二十里計七千二百步每五步
為一地分用戰車一乘兵士二十二人一陣計一千四
百四十地分戰車干四百四十乘地分兵士三萬一千
六百八十八人無地分兵士五千人以三十人為一隊
計百六十六隊餘二十人其兵士隊於二陣前列行東
西陣各用騎兵萬人解鐙分為兩行配五十騎為一隊
計百二十五陳三路標馬計三十隊每路各陳圖子排
列計百六十五騎前後陣各用騎五千解鐙分為兩行
配五千人騎為一隊計六十二隊後行配三十人騎為
一隊計六十三隊餘十五人路探馬計五十隊每路各
陳圖子排列計二百七十五騎三陣圖凡用兵士十四
萬九百三十人時虜未殄太宗嘗驛召邊將潘美田重
進崔翰王承衍等入對并召在京掌兵將帥訪以備邊
之策帝又親為規制為此圖以示之實錄上製平戎
萬全圖出示近臣因召邊將田重進潘美崔翰等升殿
親授其進退攻擊之方略重進等頓首謝吕祖謙贊
嗚呼休哉平戎萬全太宗所製在漢高祖君魯臣智兵
不沿中羣雄外鷙光武龍飛君強臣弱寇鄧景賈咸授
方略我之蓺祖光武是若於皇太宗亦我蓺祖沈幾英
斷超今夐古法駕徂征并汾納土八埏九垓方圓燾載
銷戈鑄鎛無有内外太宗曰吁武不可怠天下雖安忘
戰必危吾謀既定疇協予咨臣美臣進驛召必來日幾
天衛羣帥如虎僉奏具陳什什伍伍孰否孰去孰臧孰
取睿斷臨之要領悉畫迺畫方圖以詔郡國中營參運
左右駢翼前鋒啟途後殿從之内環臨衝外騎畢馳戈
矛森立劒盾紛施部分行列星明舉燎首尾皈脇交杖
互繞離合啟閉不可盡曉二府元臣干廬列校拜首稽
顙惟帝之教神謨聖略出入天巧漢有八陣平沙是列
唐有六花取數於八孰如此圖慮天之法以此衆戰孰
能禦之開邊拓境惟帝使之犂庭掃穴挽河洗之帝曰
無庸安邊是務於我子孫以禦外侮皇帝在御思念祖
宗觀圖效法振武平戎王旅萬全朔庭其空告於清廟
以樂太宗嗚呼休哉
至道崇政殿教陣圖
至道二年九月夏州延州行營言兩路合勢破賊於烏
白池賊首李繼遷遁去上初以方略授諸將將先閱兵
於崇政殿列陣為攻擊之狀刺射之節且令多設強弩
及遇賊布陣萬弩齊發賊無所施其技矢才一發賊皆
失走凡十六戰皆捷上因顧傅潜常曰大抵行軍布陣
當務持重布陣乃兵家大法非常情所究朕自為陣圖
與王超令勿妄示人超回日汝可取圖觀之先是運糧
靈州上亦令丁夫悉持弓矢為方陣而行寇至則成列
待之後諸將亦卒以違節制致敗
咸平御軍陣圖
咸平四年十月詔高陽關三路兵增騎二萬為前鋒又
命將五人各領騎三千陣於先鋒之前命桑贊領萬人
為竒兵荆嗣領萬人以斷西山之路仍列繪為圖遣示
王顯等曰設有未便當極言之閏十二月甲午上問
王超計策超上二圖其一置資糧在軍中布兵周防賊
無以鈔略其一遇賊即變而為方陣陣形之外分列游
兵持勁弩賊至則易聚而可并力圖頗采李靖輜重法
上甚奬之
咸平三十二陣圖
咸平二年十二月車駕親征河北辛酉内出陣圖示殿
前都指揮使王彦超等令識其部分三年六月戊寅内
出陣圖三十二以示輔臣一本云咸平二年契丹入
寇車駕幸河北内出陣圖示王彦超等一實錄咸平二
年八月丙寅大閱東武村王超執五方旗以進退又以
行列遐遠號令所不能及遂於兩陣中起候臺相望使
人執旗如臺上招之初舉黃旗則諸軍旅拜舉赤旗則
騎進舉青旗則步進每旗動則鼓作而士譟之聲振于
百里皆三挑而後退次舉白旗則諸軍復拜逐黑旗以
振旅軍於右者略左陣以還詳見講武
咸平陣圖景德陣圖慶歷陣圖
咸平四年六月戊辰二十九日對輔臣於崇政殿觀陣
圖上曰北戎寇邊常遣精悍為前鋒若捍禦不及即有
侵軼之患今盛選銳兵命驍將統領别為一隊遏其奔
衝彼既挫銳而退其餘望風不敢進矣又始遣騎兵出
陣後斷糧道又别選良將領數萬師殿其後則無慮矣
六年六月自望都失利上日訪禦戎之策因命兩府會
議李沆等或請合鎮定州寇來堅守勿逐俟信宿寇疲
則挑戰又量分兵屯威虜及保州北平三處使其腹背
受敵又量分兵屯寧邊軍及邢州扼東西路長編咸
平六年六月御便殿内出陣圖示輔臣曰今虜勢未憗
猶須過防屯兵雖多必擇精銳先據要害以制之凡鎮
定高陽正路兵悉會定州夾唐河為大陣以騎卒居
中步卒環之短兵接戰毋離保伍馮拯建議今防
秋宜於唐河增屯兵至六萬控定武之北為大陣邢
州置都部署為中陣天雄軍置鈐轄為後陣上多采
用其議(本傳云上從之按所出陣圖不書依拯言)景德元年八月乙卯
帝御崇政殿後廡出陣圖示輔臣十一月駕幸澶淵
親征乙亥内出陣圖二一行正付殿前都指揮使高
瓊等慶歷五年帝御邇英閣進讀三朝經武要略
是日出陣圖數本并陜西僧所獻兵器鐵揮撥以示
講讀官六年六月壬申詔河北教閱諸軍並用祖宗
舊定陣法其後來所易陣圖亦令主將間習之咸
平三年八月王均自升仙之敗因壘依濠為土山分
設鹿角造梯衝洞車攻具石普專主之奏翰設雁翅
勢敵棚覆洞車以進逼羅城賊亦對敵棚號喜相逢
樓九月戊寅官焚其敵樓慶歷八年四月明鎬言貝
州築矩闉賊亦於城上設戰棚與官軍相當名曰喜相
逢
咸平鞭箭陣圖
咸平六年十月己夘殿前都指揮使高瓊上鞭箭陣圖
咸平崇政殿教三陣
咸平六年十一月己亥御崇政殿閱捧日軍教三陣一
曰連珠必勝二曰應機摧敵三曰應捷五虎節以金鼓
戎容甚整事訖復命強弓勁弩及鬭槊以角勝技其趫
勇者第遷之仍賜緡錢巵酒
祥符北面榆柳圖
祥符五年十月
景德初真宗訪馮拯以邊事拯謂備邊之要當須扼襟
喉據險隘以制敵之衝若於保州威虜間依徐鮑河以
布陣裹糧其勢足以決勝今防秋請於定州北唐河增
屯軍馬至六萬為大陣邢州置都摠管為中陣天雄軍
置鈐轄為後陣而罷莫州狼山兩路屯兵從之
天禧飛山雄武營習戰陣
天禧二年四月戊子幸彰化橋北飛山雄武營教場駐
蹕幄殿命諸軍衛士發砲石習戰陣藝精者四十四人
遷擢宴從臣仁宗十有二年幸安肅教埸觀飛山雄
武發砲又命上四軍虎翼為戰陣之法
天聖崇政殿閱戰陣
天聖五年九月庚戌御崇政殿召輔臣閱龍衛神勇等
軍習戰陣遂命射第進補七年十月壬寅御崇政殿閱
虎翼武騎習軍陣遷補有差
景祐崇政殿觀陣圖
咸平二年八月先是詔有司擇地於含輝門外為廣埸
上至行營諸軍陣於臺府云云又於兩陣中起候臺相望
六年九月募近京城強壯補禁衛詔高瓊閱習陣勢
召近臣觀之上覩行伍整肅喜曰昨日村氓皆為精銳
矣
康定便殿閱陣
康定七年七月十五日庚午御延和殿閱諸軍習陣法
上封事者言諸軍止教坐作進退雖整肅可觀然臨敵
難用請自令遣官閱陣畢令解鐙以弓弩射營置弓三
等自一石至八斗弩四等自一石八斗至二石五斗以
次閱習詔行之陜夷經略安撫副使韓琦言昨諸班中
選武藝優者為寨主監拘然拘於一城未能各適其用
欲下陜西諸部主司分所武中人鄜延路十五員環慶
涇原秦鳳路十員為逐路教押軍陣以士卒所習精粗
賞罰如此則老懦者不能自容勇壯者各思奮身復免
主將争占精兵專為已衛也鄜延鈐轄張亢上疏請下
韓琦范仲淹分按逐路以馬步軍八千上止萬人擇才
位兼高者為總管其下分為三將一為前鋒一為策前
鋒一為後陣每將以使臣將佐三二人分屯要害之地
若賊小入則一將出大入則大將出量賊數多少又使
數路兵應援之此所謂常山蛇勢也元年三月以
高志寧為河北諸州軍安撫使元昊初反志寧時
知隰州上言請乘賊未發選驍將銳兵急趣所
謂疾雷不及掩耳章數十上不報至是思其言召至闕
問今宜為何策志寧曰今將不達權而兵不識法故敗
乃請禁兵五百以故陣法教之既成上臨試之
皇祐弓箭手陣圖
皇祐三年正月涇原經略使夏安期上弓箭手陣圖初
安期選弓箭手三千人分隷東西路都巡檢下屬歲豐
稔召至州大閱技藝精強且言可當正兵五七萬既圖
上陣法乃降詔奬諭
皇祐崇政殿閱陣法
皇祐元年四月甲子御崇政殿閱知澧州供備庫副使
宋守信所獻衝陣無敵流星弩拒馬竹皮牌火鎌石火
鋼三刃黑漆順水槍山字鐵甲野戰拒馬刀弩寨腳車
衝陣劒輪無敵車大風翎弩箭八種
至和八陣圖
至和二年四月甲寅代州兵馬鈐轄蘇安静上八陣圖
降勑奬諭
至和御製攻守御圖
見兵法
嘉祐八陣圖
嘉祐四年六月四日翰林學士胡宿看詳駕部員外郎
尹瞻所進裴子新令及八陣圖頗精降詔奬諭(唐志裴子新令)
(二卷)書目采拾諸家部伍習陣之法五行諸形勢凡三
十二篇
熙寧崇政殿閱陣法
熙寧三年五月五日丁未詔以涇原路蔡挺衙校陣隊
於崇政殿引見仍頒其法於諸路長編三年十月涇
渭儀原四州義勇萬五千人舊止戍守經略使蔡挺始
令遇上番依諸軍結陣隊分隷諸將與正兵相參戰守
熙寧元年狄青子諮奏事延和殿上問青征南有遺書
存否諮上平蠻記及歸仁鋪戰陣二圖
熙寧議隊法結隊圖
熙寧七年六月上論結隊法因歎州兵之難以謂今之
邊城曉知竒正之體者已自無人況竒正之變乎且天
地五行之數不過五數五陣之變出於自然非強為耳
韓絳曰臣昔嘗謂置講說之官令諸路帥各具戰陣之
法來上取其所長立以為法上可之乃詔五路安撫使
各具可用陣隊法及訪采知陣隊法者陳所見以聞
九月上與輔臣論戰陣之法因曰兵陰事也主殺尚右
而陽多者勝如高者可以勝下長者可以勝短是也内
出攻守圖二十五部賜河北又出敵樓樣造軍器監頒
降修製十月上以新定結隊法并賞罰格及置陣形勢
等遣近侍李憲付鄜延帥趙卨俾講求推及諸路於是
卨奏伏詳置陣之法以結隊為先今聖制雖與古同而
用法尤為精密此蓋陛下天錫勇智不待學而後能也
然而議者云四十五人而一長不若五人而一長之密
且以五人而一長即五十人而十長也推之於百千萬
則為長多而統制不一也至如周制五人為伍屬之比
長五伍為兩屬之閭胥四兩為卒屬之族師五卒為旅
屬之黨正五旅為師屬之州長五師為軍屬之命卿此
猶今之軍制百人為都五都為營五營為軍十軍為廂
四廂都指揮使而下各有節級有員品亦昔之比長閭
胥族師黨正之任也況八陣之法久失其傳聖制煥然
一新稽之前聞若合符節蓋法制一定易以致人臣有
所見不敢不聞九年五月詔諸保甲可依新降隊
法結隊并印新結隊圖付兵部每一都保給與一
圖結隊之法三人為一小隊三小隊為一中隊五
十隊為一大隊并引戰一人居前擁隊一人執刀
居後兼二人居左右執旗一人居中凡五十人皆
選士也有馬人與無馬人各為隊隊中兵械或
純用一色或雜用弓弩刀斧槍楯皆於結隊時
商定取旨
熙寧八軍法
熙寧八年二月戊寅上批見校試七軍營陣以分數不
齊前後牴牾難為施用可令見校試官採其可取者草
定八軍法以聞初詔樞密院唐李靖兵法世無全書雜
見通典離析譌舛又官號物名與今稱謂不同武人將
佐多不能通其意可令樞密院兵房檢詳官與檢正中
書刑房王震等四人校正分類解釋令今可用後又差
樞密副都承旨張誠一入内押班李憲與震等行視寬
廣處關殿前司差馬步軍二千八百人教李靖營陣法
以步軍副都指揮使楊遂為都大提舉誠一憲為同提
舉震及郭逢原參議公事夏元象臧景等為將副部隊
將勾當公事凡三十九人誠一等初用李靖六花陣法
約受兵二萬人為率為七軍内虞候軍各二千八百人
取戰兵千九百人為七十六隊戰兵内每軍弩手三百
弓手三百馬軍五百跳盪四百竒兵四百輜重每軍九
百是為二千八百人上諭李憲等曰黃帝始置八陣法
敗蚩尤於涿鹿諸葛亮造八陣圖於魚復平沙之上壘
石為八行晉桓温見之曰常山蛇勢也文武皆莫能識
之此即九軍陣法也後至韓擒虎深明其法以授其甥
李靖靖以時遭久亂將帥通曉其法者頗多故造六花
陣以變九軍之法使世人不能勝之大抵八陣即九軍
九軍者方陣也六花陣即七軍七軍者圓陣也蓋陣以
圓為體方陣者内圓而外方圓陣則内外俱圓矣故以
方圓物驗之則方以八包一圓以六包一此九軍六花
陣之大體也六軍者左右虞候各一軍為二虞候軍左
右廂各二軍為四廂軍與中軍共為七軍八陣者加前
後二軍共為九軍本朝祖宗以來置殿前馬步軍三帥
即中軍前後軍帥之别名而馬步軍都虞候是為二虞
候軍天武捧日龍神衛四廂是為四廂軍也中軍帥總
九軍即殿前都虞候專總中軍一軍之事務是其名實
與古九軍及六花陣相符而不少差也今論兵者俱以
唐李筌太白陰經中所載陣圖為法失之遠矣今可約
李靖法為九軍營陣之制然李筌之圖乃營法非陣法
也朕採古之法酌今之宜曰營曰陣本出于一法而已
止則曰營行則曰陣竒正言之則營為正陣為竒也
是年八月丁巳大閱八軍陣於城南之荆家陂
熙寧二年十一月癸未管勾鄜延路機宜文字趙卨言
乞詔多聞博識之士講求諸葛亮八陣法以授邊將使
知應變詔郭逵與卨講求其法度本地路形定為陣圖
以聞熙寧收復熙河陣法三卷觀文學士王韶撰
元豐飛虎立成陣圖
元豐六年五月壬午東方戒上飛虎立成陣圖步人制
戎騎法乞面陳利害詔樞密院召問之元豐三年
趙卨言今欲大閱漢蕃陣隊且以萬二千五百人
為法旌旗麾幟各隨方色戰國時大將之旗以龜
為飾蓋取前列先知之義今中軍亦宜以龜為號其八
隊旗别繪天地風雲龍虎鳥蛇天地則狀其方圓風雲
則狀其飛揚龍虎則狀其猛厲鳥蛇則狀其翔盤之勢
以備大閱樞密院言陣隊旗號若繪八物慮士衆難辨
且其間亦有無形可繪者遂詔大閱旗幡止依方色仍
異其形制令勿雜而已
元豐五陣法
元豐七年六月十七日降五陣法令諸將教習元祐
元年二月殿前馬步軍言準朝旨相度到高翔上
言依舊教閱御陣子事欲於教陣日與新陣法相兼詔
遇教陣隔日更互教習先是神考置九軍營陣為方圓
曲直銳凡五變為五陣遂罷教習陣至是後以舊陣互
教
建炎五車隊
建炎元年始頒樞密院教閱格法凡經兩閱者每五十
人為一隊隨隊多少分隷五軍謂如五百人每隊五十
人即每軍兩隊之類人多依此每軍各置旗號以顔色
樣制物號為别謂前軍用緋旗以飛鳥為號後軍皂旗
龜為號左軍青旗蛟為號右軍白旗虎為號中軍黃旗
以神人為號又别以顔色樣制物號錯招旗分旗舉招
旗則五軍以旗相應合而成陣舉分旗則五軍以旗相
應分而成隊左右前却或分藏為伏或分出為竒並舉
旗為號並更鳴小金應鼓為號以備望旗不及預約伏
藏之處慢打小金即住急打應鼓即竒兵出陣趨戰急
打小金即伏兵出建炎三年吕頤浩奏曰天下多事
聖哲馳騖而不足虜近復引兵渡河駐於澶濮之境臣
願廟算先定申飭諸州訓習強弩以俟夾淮一戰夫虜
兵雖勇而無陣法若節制之兵一敗必至顛沛但令主
帥倣古陣法常山蛇勢雖茫昧不傳而陣圖别有可攷
願早圖之紹興二十六年吳璘領御前諸軍都統制
判興州璘嘗著書號兵要大略謂金人有四長我有四
短當反我之短以制彼之長至於陣法則有圖而無書
焉
隆興車陣圖
隆興元年八月六日進呈陳敏軍中教習車陣圖
乾道三陣(見講武)
乾道四年十月十六日幸茅灘大閱上親御甲胄指授
方略命三司合教為三陣戈甲耀日旌旗蔽天六師驩
呼犒費有加焉淳熙四年十二月幸茅灘大閱殿帥
王友直舉旗五陣畢十二年復大閱於龍山管軍舉青
旗變三直陣鼓音作分六行舉白旗聚為四陣舉緋旗
為二陣舉皂旗為一陣繼又散為六行舉一鼓變品字
作三陣淳熙二年知荆門黃茂才言李靖六花陣法
出於武侯嘗因陛對畫圖以進比帥司奉詔令州軍見
管民兵以七十五人為一小陣正合李靖兵法遂將本
軍義勇兵或分為七軍每軍旗幟各别色號置造兵器
皇上今冬躬自教習大陣包小陣大營包小營陣
落相連曲折相對可以成六花陣法今將本軍民兵
自教兩月却令荆南差知兵將官一員閱視從之
唐李光弼與史思明戰北邙使傅山陣僕固懷恩請陣
諸原光弼曰有險可以勝可以敗陣於原敗斯殲矣且
賊致死于我不如阻險不從軍大潰五代梁謝彦章
幼事葛從周授以兵法以千錢置大盤為行陣偏伍之
狀示以出入進退之節彦章盡得之唐郝廷玉善布
陣魚朝恩請觀之歎曰吾處兵間久今始識訓練
法廷玉曰比臨淮没無復校旗事此何賞哉北
齊許遵善占候芒隂之役遵謂李業興曰賊為水
陣我為火陣必敗果如其言唐高宗問員半千
兵家有三陣何也半千曰古者星宿孤虚天陣也
山川向背地陣也偏伍彌縫人陣也臣謂不然師
以義出沛若時雨得天之時為天陣足食約費且
耕且戰得地之利為地陣舉三軍士如子弟從父
兄得人之和為人陣帝曰善咸平三年何承矩
曰兵家有三陣日月風雲天陣也山陵水泉地陣
也兵車士卒人陣也易師左次註行師之法欲
右背而高故左次書不愆於四伐五伐六伐七
伐乃止齊焉伐謂擊刺孫子夜戰多火鼔晝戰
多旌旗所以變人之耳目也故朝氣銳晝氣惰暮
氣歸故善用兵者避其銳氣擊其惰歸無邀正正
之旗無擊堂堂之陣吳子鼓鞞金鐸以威耳旌
麾旂章以威目禁令刑罰以威心六韜以一擊
十莫善於阨以十擊百莫善於險以千擊萬莫善
於阻用衆者務易用少者務阨也貝胄朱綅流
星白羽肅其戎容行行伍伍前壘楊葉後貫戟枝
連袂逢蒙比肩由基劔躍長虹弓翻滿月怒氣
回薄髮衝眦裂靜如盤石動如飄風出竒入正滅
没無蹤謀如湧泉勢如轉規兵動有功師進輒
克百樓忽起登雲霄而俯臨萬弩俱發隨雷霆
而並震揚兵於九天之上決勝於千里之中拔
距從軍揚麾挑戰征旆凌沙漠戎行起霜霰戈文
耿耿懸落星馬足駸駸擁飛電終取狻而先鳴豈
論功而後殿叱咤則江山搖蕩指揮則林壑飛
騰舉鵬力以揚威耀犀渠而賈勇擁拔山起海
之雄驅籋景騰雷之騎火千旗而四面風動雷
萬鼓而一道地裂勇冠三軍衆無一旅横倚天
之劍揮駐日之戈吟嘯四顧熊羆兩集上可以決
天雲下可以絶地維翕振虎旅赫張王帥退如山
立進若電逝紛紜沸渭雲合電發機駭蠭軼
炎騰波流七萃連鑣九游齊軌羣師壘伍
神扶電擊雲徹席卷星流彗掃
玉海卷一百四十三
