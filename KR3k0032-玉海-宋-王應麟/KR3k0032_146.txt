卷一百四十五
玉海卷一百四十五
宋王應麟撰
兵制
講武田獵(下)
建隆便殿講武大閱西郊
五代承唐衞兵雖衆未嘗訓練太祖首議教閱或召
近臣觀陣伍幸殿前班馬射所過池苑多令衞士射雕
截柳其後常加訓習弓力有至一石三斗以引強平射為
上等難於引滿及選懦者差為下等量才遷肄(會要至道元年)
有挽強一石五斗連二十發而有餘力者常語左右今
宇内阜安材武間出&KR1249;矢之妙亦近罕有也又令騎步
兵各數百東西列陣挽強弩視其進退發矢如一容止
中節上曰此殿庭間數百人爾猶兵威可觀况堂堂
之陣數萬成列乎(會要並實錄)建隆三年帝御便殿講
習戰士是年十一月七日辛酉又以殿前侍衞諸軍及
京都兵從駕出元化門大閱西郊(實錄十一月辛酉講武於近郊)十日
甲子講武于近郊(紀作辛酉大閱西郊實錄甲子又大閱于西郊)先是晉漢以
來衞兵浸廣至數十萬罕加訓練至太祖臨御嘗按籍
閱兵親校擊刺騎射之藝有選懦者咸黜去之至是始
大講武事謂近臣曰頃禁兵雖多未嘗訓練朕昨蒐去
冗弱遂為精兵故因順時令而教習開寳八年三月
二十九日詔契丹使於講武殿觀騎士習射九年正月
幸左飛龍院觀衞士射遂幸北苑令衞士與契丹使騎
射八月幸控鶴營觀騎射十月出玄武門幸西教場觀
飛山兵按砲開寳通禮有四時講武儀國初四方未
寧多親臨閱兵亦無常所按砲角射軍儀精銳近世無
有也太祖一駕而下潞再矢而定揚三揖而納荆潭
四指而收蜀虜五征而平江南七臨幸教船池兩大閱
西郊
建隆岳臺習騎射
建隆三年十月己亥幸岳臺命侍衞諸軍習騎射遂幸
玉津園二年二月丙寅幸飛山軍營閱砲車
建隆玉津園閱騎射城西觀騎射
建隆四年四月乙巳幸玉津園閱近衞諸軍騎射乾
德四年二月十六日癸未幸閱士卒騎射張樂賜從官
飲九月十四日乙巳幸觀衞兵騎射五年二月一日幸
城西觀衞兵騎射
建隆校獵近郊乾德校獵
建隆二年十二月十九日己卯始獵于近郊賜宰臣至
諸軍都校錦袍帝親御&KR1249;矢中兔三從官稱賀畢近臣
賜飲十二月十日出元化門校獵三年十月二十七日
辛亥十一月二十六日己卯四年十月二十一日己亥
三十日戊申乾德元年十一月二十六日乙亥並校獵
于近郊二年十一月二十日校獵西郊十二月八日校
獵于陽武十九日校獵北郊四年正月命關南雄霸瀛
莫州領所部兵大獵于幽州以耀北鄙(一本云詔關南監軍及雄霸瀛)
(莫州刺史勒所部兵校獵于幽州之境以耀威武)五年九月二十一日十一月
五日六年十月十一日十五日開寳二年正月五日十
一月十一日十三日十二月朔三年十月二十四日十
二月十日四年十二月十一日五年十二月四日八年
九月三日並校獵近郊(八年九月畋上因逐兔馬蹶而墜因刺馬殺之悔曰吾為天下)
(主而輕事畋遊非馬之罪自是不復獵)
乾德講武殿閱兵
乾德三年九月己巳御講武殿閱諸道兵得萬餘人以
騎軍為驍雄步軍為雄武並屬侍衞司(真宗時亦再駕講閱抑承平不)
(忘武備者也)
太平興國講武臺大閱觀射連弩
紀太平興國二年九月辛亥(二十日)幸講武臺大閱實
錄先是太宗紹服之初一意事戎思有邊警備振天威
每朝罷即於便殿或在後苑親閱禁卒取其伉健者隷
親軍罷軟老弱分配外州自是蕃衞之卒益精詔築臺
於千秋(城西)門外之楊村因名曰講武臺是日大閱上
與大臣從官登臺觀焉千乘萬騎雷動雲合甲兵之盛
近代無比一云南北綿亘二十餘里建五色旗并金
鉦鼔架於中央天武左廂都校崔翰親執旗鼓每援旗
指縱六師如一軍容甚整鼓以麾兵兵乃大合周旋數
四擊金退軍上甚悅(一云先以殿前楊信董其事帝以信病瘖不能言命崔翰分布士伍)
(南北綿亘云云同上千乘萬騎周旋如一甲兵之盛近代無比因謂左右晉朝之將必無如崔翰者言晉將不)
(得人而軍政墮紊也丙辰上始狩於近郊作詩賜羣臣令和)興國二年十二月二十
四日乙丑幸講武臺觀飛山卒發機石射連弩上將有
事於晉陽(一云將有事於太原)習武事也(明年遂平河東)六年十二月己
卯畋近郊還幸講武臺賜從臣飲七年閏月丙申幸臺
賜飲九年四月甲午幸金明池習水戰上御水心殿召
近臣觀之因幸講武臺閱諸軍都試軍中之絶技者逓
加賜賚登瓊林苑樓樓前百戲皆作雍熙元年四月甲
子幸觀衛士馳射淳化二年正月改二舞名一變象登臺
講武
太平興國校獵西郊畋近郊(閱武近郊御製獵詩)
興國三年十月庚午車駕校獵於西郊二年十二月
庚午車駕畋於近郊(一云上觀狩於西郊)親王宰相翰學節察防
團刺史及劉鋹李煜渤海泥國使皆從上親馳射中走
兔二回幸金鳳園張樂賜從臣飲四年十一月己丑
校獵近郊十二月丁卯畋近郊五年九月壬戌校獵近
郊十二月甲戌畋因以閱武賜軍校衞士𥜗袴六月十
二月己卯校獵近郊親射中走兔四顧調從臣曰臘日
出狩以順時令緩轡從禽且非荒也回幸講武臺張樂
賜從臣飲七年閏十二月丙申校獵近郊中兔二回幸
講武臺二年十月己巳幸京城西北隅觀親衞士與
契丹使馳射又宴射内園會要太平興國二年九月
二十八日丙辰校獵于近郊帝御弧矢射走兔四丁巳
御製獵詩二章羣臣屬和丑年三月先是令有司定打
毬儀戊子用其儀召羣臣會鞠於大明殿上獲多筭
端拱元年十月癸未詔曰洛汭之歌上林之諷明鍳不
遠朕惟好生之德解網之仁今後順時行禮非時更不
於近甸遊獵五坊鷹犬放之諸州不得來獻
太宗教諸軍舞劒
太平興國四年四月壬申上幸太原城南躬擐甲胄督
諸將麾兵發機石攻城先是上有取太原之意乃選諸
軍勇士數百人教以舞劒皆能擲劒於空中躍其身左
右承之妙絶無比會北戎遣使修貢上宴其使於後殿
因出劒舞士數百人袒裼鼓譟揮刃而入跳擲承接霜
鋒雪鍔飛舞滿空戎使見之恐形於色及親征太原必
令為前導賊衆喪膽九月己亥幸新城西南隅觀鐵
林軍射強弩八年三月庚申幸御龍直班院閱武
太平興國閱將校名籍
九年二月壬午朔上御崇政殿親閱將校自都指揮使
已下至百夫長皆按名籍參驗勞績而升降凡數日而
畢既而謂近臣曰朕選補將校先取循謹能馭下者武
勇次之
雍熙薦獲太廟
雍熙二年十一月壬午詔曰順時蒐狩禮有舊章非取
樂於畋遊將薦誠於宗廟今暫狩近郊爰遵時令其以
所獲禽獸付所司薦饗太廟永以為式初上獵于西郊
射中走兔五謂宰相曰蒐狩之事著于典禮古者以所
獲之禽薦享宗廟其禮久廢今可復之遂下是詔四年
十二月庚戌狩于西郊行次近甸命近臣飲謂諭學宋
白等曰可各賦臘辰從獵詩至行宮以詩上親獲雉兔
五付有司以備宗廟薦享
至道親閱武士崇政殿試射
太平興國九年二月壬申朔上御崇政殿閱諸軍校而
升黜之凡數日畢自是率循其制至道元年四月御崇
政殿殿前指揮使并布陣騎射於庭人馬皆被甲立射
栅於西序(習射在二月)皆引滿急馳矢凡三發次命弩射亦
如之俄遣執盾者數十人伏於射栅之前弓弩齊發飛
矢如雨次引諸班弓弩手入復布隊步射凡數千人鱗
差而立且行且射皆擊鼓鳴鉦節其進退次命諸班鬭
槍御龍官翹木關盤鐵槍於前有重百三十斤者實
錄至道元年三月己巳上御崇政殿殿前指揮使御龍
官數百輩試射詔銀州牙校張浦觀之弓皆力及一石
六斗以上問浦戎人敢敵否浦奏蕃部弓弱矢短豈敢
拒敵
至道閱武便殿
至道元年十一月己未(十七日)上閱武便殿衞士挽弓有
及一石五斗者矢二十發而綽有餘力因謂近臣曰事
有竒異驚聽者此是也方今寰海無事美才間出悉在
我彀中矣朕向於行伍中選氣質端謹勇而知禮進退
有度者授以挽強之法俾相講教所以弧矢之妙夐古
無比又令騎步兵各數百東西列陣發矢如一容止中
節上曰數百人猶兵威可觀况堂堂之陣數萬成列者
乎
至道崇政殿閱騎射
真宗至道三年十一月己卯(已即位未改元)上御崇政殿閱殿
前指揮使内殿直騎射鬭槊擢精銳者十餘人遷職當
時彎弓二百斤傳長箭者謂之大弓箭止能步射有王
貴言能挽而馬射馳鞚引滿綽有餘勇賜以緡錢十二
月命殿前指揮使王超引金槍直騎士至殿庭分左右
鳴鼓節進退數合而罷又觀東西班殿侍騎射有數騎
挾兩旗見雕盤於上引滿仰射皆中又試強弓勁弩
咸平三年正月甲申并代鈐轄李允正引廣銳騎士數
百人對行宮前殿上與輔臣同觀命允正屯邢州(時駐蹕天)
(雄)
咸平東武村大閱(賦)
實錄咸平二年八月丙寅(十六日)大閱諸軍先是詔有司
擇地於東北郊距都二十里得東武村度形勢闢為廣
場又憑高築臺臺上設幄建行宮于西北隅命殿前都
指揮使王超為左右廂教陣都緫管龍神衞四廂都指
揮使張進副之是日殿前司侍衞馬步諸軍二十萬自
夜三鼓初分出諸門遲明乃絶詰旦上按轡出東華門
諸王輔臣至給舍上將軍等並賜戎服以從上頓于行
宮諸軍陳于臺前左右相向步騎交屬綿亘二十里諸
班衞士奕侍于臺後軍儀整肅天氣爽霽有司奏成列
上升臺東向御戎幄召從臣坐而觀之王超執五方旗
以進退又以行列遐遠號令所不能及遂於兩陣中起
候臺相望使人執旗如臺上招之初舉黃旗則諸軍旅
拜舉赤旗則騎進舉青旗則步進每旗動則鼓作而士
譟之聲振千百里皆三挑而後退次舉白旗則諸軍復
拜呼萬歲者三有司奏軍堅而整士勇而厲欲再舉之
上曰可止矣遂舉黑旗以振旅軍於右者略左陣以還
由臺前出西南隅軍於左者略右陣而還由臺前出西
北隅並凱旋而入旌旗戈戟照耀原野士民老幼觀者
坌集上顧王超曰七衆嚴整戎行練習卿之力也退御
幄殿召從臣宴飲回御東華門閱諸軍還營鈞容奏樂
於樓下丁卯賜近臣飲於中書諸軍將校於營中衞士
飲於殿門外詔大閱所踐民田蠲其租上作大閱五言
詩令屬和儒臣梁顥曾致堯盛元劉楷楊嵎等各上大
閱賦頌銘詔付史館十二月辛亥詔廵北邊甲子次大
名府上御鎧甲於中軍三朝訓鑒圖云治兵振旅有
邦令典先帝纘治之初邊圉未靖注意征伐乃開師場合
禁圍因時以講事即田以訓戎有赫威靈震疊無外不
止於順秋令正武節蓋有儆於四鄙矣曾鞏云興國
有楊村之閱咸平有東武之蒐太平興國後築臺楊
村備大閱之禮咸平中又闢鬭場於東武原發卒會射
其後再幸飛山教場躬親訓練不忘武備丁謂作大
蒐賦
咸平便殿閱兵
咸平三年四月辛酉(十四日)上於便殿閱兵神騎副兵馬
使焦偓自稱善盤鐵槊舞於馬上往復如飛命遷軍使
(是年五月辛卯上閱兵於便坐)四年八月壬子幸御龍營閱射勁弓賜
緡錢遂觀稼北郊幸含芳園宴射十一月庚寅畋近郊
宴從臣
咸平崇政殿閱教戰
咸平三年十一月壬午(五日)上御崇政殿閱捧日天武
右廂第一指揮使教戰前列騎士步卒次之舉赤旗則
騎進青旗則步進弓弩齊發矢下如雨復以金鼔節其
進退擢射御超倫者逓補軍職十二月丁巳幸殿前指
揮使班院閱馬射又召挽弓至百斤者射於御前引滿
命中上悅宰臣曰陛下以神武訓兵士旅精銳近古未
有遂宴射後苑上七中的五年二月丁卯朔草澤楊
傑游仲宣自陳素習武藝召試便殿命為三班借職
六年二月戊寅幸飛山教場觀發機石連弩移幸潛龍
園宴射十一月己亥御崇政殿閱捧日軍教三陣景
德元年二月御崇政殿觀前虎翼軍習鞭箭及令弩手
蹶張挽強鬭槍刀以角勝
咸平校獵近郊
咸平二年十一月三十日己亥狩于近郊朱遷頓三年
十二月五日戊申校獵近郊翌日有司以所獲狐兔薦
于太廟餘賜輔臣四年十一月二十二日庚寅校獵近
郊至棘店頓宴從臣十二月丁未右贊善宋貽序獻大
閱賦
景德校獵近郊
景德元年十一月甲子上校獵于近郊至于陶村見民
舍有墻頽室漏者因幸之賜錢免役調(時將幸澶淵親征從官獲兔者)
(第賜馬)三年十二月乙酉校獵近郊射兔薦廟
景德崇政殿觀神勇軍習戰
會要景德二年七月(一云戊戌朔一云丁未朔)戊午上御崇政殿觀
神勇軍習戰初入殿庭北向成列一鼓再拜二鼔引而
西向旗槊在前弓弩次之三鼓授矢再射分為五隊互
出而射復成列鼓作而進一步一發矢凡四發金作而
退如是者三行陣整肅觀者增氣復簡武藝超絶者引
強弓勁弩鬭槊斫刀角力策賜羊酒緍錢遷小校隊長
者十有餘人
祥符便殿觀習戰飛山雄武場習戰
祥符元年二月戊申上御便殿召輔臣觀捧日軍士習
戰設金鼓于西階一鼔下馬再拜鼓成列又鼓之東向
馳射凡三發金作而退又射者再又鼔之善槃矛者復
東向馳射三發金作而退即槃矛擊刺步兵出于騎步
成列一鼔傳矢引滿再鼓而發三鼓而止騎士復進如
是五六乃畢部伍整肅進退如一上復召挽強用矟者
十餘人又召龍御騎士驍騎弩手習射上謂王欽若等
曰拳勇出人者可錄記于籍以次叙用八年正月觀
驍騎雲騎兩軍習戰于殿庭天禧二年四月戊子幸
彰化橋北飛山雄武營教場駐蹕幄殿命諸軍衞士發礮石
習戰陣藝精者四十四人遷擢宴從臣兩朝志仁宗
即位十有二年欲漸修武備始幸安肅教場觀飛山雄
武發砲又命上四軍虎翼為戰陣之法
天聖崇政殿閱騎射習軍陣
天聖元年二月戊戌御承明殿閱試衞士遷補有差四
年四月癸丑御崇政殿閱騎射五年五月丙午御崇政
殿閱諸班騎射九月庚戌(十三日)御崇政殿臨軒召輔臣
閱龍衞神勇軍列射于庭中習戰陣之狀先騎射次步
射進退節以鉦鼓頗極精妙七年十月壬寅閱虎翼武
騎習軍陣皇祐五年四月壬申御崇政殿觀蕃落騎
兵
景祐安肅門閱習戰
紀景祐二年八月甲戌幸安肅門砲場閱諸軍習戰遂
燕從官康定元年七月庚午九月辛巳閱諸軍習戰(二月)
(乙丑閱虎翼軍習戰)慶歷二年六月丙申閱蕃落將士騎射三年
三月壬申閱衞士武技至和元年十月戊午幸城北砲
場觀發砲燕從臣賜衞士緡錢
康定延和殿習陣法天聖慶歷(見前)
康定元年七月十五日庚午御延和殿閱諸軍習陣法
(詳見陣法類)慶歷三年三月三日壬申御延和殿閱衛士
武校
慶歷校獵
稽古錄慶歷五年八月直集賢院李柬之言講武不可
廢十月庚午上始校獵于楊村慶歷五年八月九日
壬戌仁宗謂輔臣曰先帝封禪後不得田獵五坊之職
廢而放鷹犬於山林朕以四時之田盖因農隙而講武
云云詔密院討祖宗校獵制度以聞是歲十月十七日庚午
獵于楊村上親射鹿及雉兔遣使馳薦太廟燕幄殿奏
教坊樂既而召父老臨問賜飲食茶綵而退宰臣昌朝
等言陛下順時畋獵登廟爼以昭孝閱軍實以講武飲
耆年以養老賜田夫以勸農一出而四美具望宣付史
館從之六年冬十一月二十九日獵城南之東韓村初
至玉津關(十一月辛丑)降輦乘馬分騎士數千為左右翼節
以旌鼓合圍場徑十餘里部隊相屬上按轡中道親挾
弓矢而屢獲禽至棘店御帳殿召父老問以子孫供養
幾何土地種植宜否慰勞久之詔免所過民田租還次
近郊遣衞士更奏技于前皆兩兩相當掉鞅挾槊以相
决勝謂輔臣曰此可以觀材勇也時交趾李德政遣使
獻馴象久未及見上特召見使觀焉於是羣臣争獻賦
頌有以田獵為戒者明年有司復以請上曰罷之吾不
復獵也七年三月二十一日詔自今罷獵于近甸(一本云七年三月乙亥將復出諫者甚多御史何)
(郯及王疇上疏諫是日詔罷獵)
慶歷校獵圖
六月二月朔左屯衞將軍趙振上
治平閱武
治平元年十月閱諸軍班直將校武藝擢授有差諭天
武都指揮使王秀曰爾有戰多以為正刺史諭散直都
虞候胡從曰爾治軍齊肅以為内園使命殿帥郝質戒
諸軍勤習武藝四年十二月御延和殿試親從長行武
藝遷補者百五十二人
熙寧頒河北教閱法
熙寧元年十月詔頒河北諸軍教閱法凡弓分三等九
斗為第一八斗為第二七斗為第三弩分三等二石七
斗為第一二石四斗為第二二石一斗為第三本營教
閱外逐州輪兵官提舉訓練凡州有五指揮日輪官教
於教場當輪人不得以窠坐占留步軍先射三等弓弩
槍刀手亦以高下分三等置籍錄等第藝精者給以例
物藝下並别置籍抄記仍委兵官居常檢閱自九月一
日至二月各分番於城外洗馬委兵馬司或隊伍部分
就寬廣處習戰射其籍記姓名人經年教習不進委長
吏體量如老疾羸弱即減充小分壯者充槍刀手教復
不進即緫管司降置廂軍以上都總管檢察提教兵官
如不職即日以名聞是日差陜西河東使臣等往河北
教閱定州路三人高陽關路三人大名府路二人真定
府二人都緫管司無得他使專以新法教習騎軍如朝
廷他時遣官點檢武藝不進其教軍隊使臣并本路兵
官當次第劾斷若使臣等用心教習藝精都總管司保
驗以聞當議旌賞二年四月二十四日命郭慶井贇於
京東西提舉教閱如河北法五年四月庚戌朔立殿前
馬步軍春秋教試殿最法徧賜以鼓舞之
熙寧閱武後殿
六年十月十八日親閱軍校兵士試武藝賜銀有差上
厲精武事訓肄有法每旬一御後殿程能否而勸沮之
不數月兵氣一新
熙寧宮城荆家陂大閱
九年初以八月丁巳大閱於宮城荆家陂以樞密副承
旨曾孝寬董視元豐四年四月六日御延和殿閱試
保甲六年正月乙巳二十九日御崇政殿閱殿侍七十人(燕遊所肄習)
各步射弓一石四斗又加射一石七斗與三班借職賜
袍笏銀帶
元豐教閱格紹興内教乾道射鐵簾
元豐二年九月壬辰内出教閱格行立步射執弓發矢
運手舉足移步及馬射馬上使蕃槍野戰格鬭步用標
排皆有法凡千餘言使人人誦之其後中書密院請使
義勇保甲皆誦教法從之三年閏九月辛丑詔府界河
北河東陜西提舉保甲官各給内降教閱圖格一本
汴都賦連營百將帶甲萬伍控弦貫石動以千數其營
則龍衛神勇飛山雄武奉節拱聖忠靖宣效吐渾
金吾擲颺萬勝浡海廣備雲騎武肅才能蹶張力
能挾輈投石超距索鐵伸鈎水執黿鼉陸拘貔貅
於是訓以鸛鵝魚麗之形殺敵擊刺之法建炎
元年七月十四日尚書省奏振華軍教閱格法八
月六日詔御營使副大閱五軍士馬紹興四年十一
月二十五日御内殿按閱神武中軍將校及效用一千
四百七人賞賚有差十一年二月二日謂輔臣曰武備
不可弛欲親臨閱試十一月甲子即宮中閱試將士藝
精者錫賚自是歲以冬月行之號内教十八年十月十
日上曰内教藝極精挽強者又加百人隆興元年二
月五日詔祖宗御便殿閱衞士蓋以嚴宿衞練爪士以
備征討命管軍具訓練法以聞二年五月十七日幸教
場引三衙出戍四軍勞賜之以遇雨止乾道三年三
月二十日宣殿前選鋒等軍馬軍九百騎入内射四月
九日宣馬軍五百八十二人車二十四兩入内教四年
四月十三日九月七日亦如之十一月二日内中馬射
鐵盆五年正月二十九日選鋒等軍入内射(五月十八日又射)
七年二月一日宣步軍弓箭手於四月入内射鐵簾賞
賚有差四月十五日選鋒弓箭手入内射(八年三月十二日凡三)
九年二月六日上曰前日内閱忠銳軍射藝可觀十八
日命左右軍弩手入内一百步射鐵簾各六箭
建炎大閱五軍
建炎元年八月癸亥命御營使副大閱五軍人馬自是
執政皆有親兵紹興四年三月壬申神武右軍都統
制張俊大閱將士上聞之賜俊白金萬兩錢三萬緡為
激賞之費
乾道白石茅灘大閱淳熙龍山大閱
乾道二年丙戌十一月二十四日甲子幸白石大閱時
大隂曀迨出郊風日開霽諸軍歡騰觀者山峙皇帝登
臺舉黃旗諸軍皆拜舉白旗三司馬軍首尾相接舉紅
旗向臺合圍舉黃旗射生兵獻獲上以衣裝整肅褒陳
敏師律整嚴褒王琪有數將獨手運大刀數十觔錫賚
將士有差四年戊子十月十六日甲辰幸茅灘大閱前
一日於教場東列幕宿營皇帝登臺舉黃旗諸軍呼拜
者三舉白旗變方陣為備敵之形舉黃旗變圓陣為自
環内固之形舉赤旗變銳陣諸軍魚貫斜列為衝敵之
形舉青旗變直陣上親御甲胄指授方略六師歡呼犒
賞有加焉上謂王逵曰軍律整肅卿之力也六年庚寅
十二月三日戊申幸白石如四年之儀淳熙四年丁
酉十一月二日戊申幸茅灘大閱殿帥王友直舉旗五
陣畢(舉白旗變小方陣又變四頭八尾陣次變大方陣次舉黃旗變圓陣次舉皂旗變曲陣舉青旗變直)
(陣緋旗變銳陣)宣太子執政使相管軍宴飲侍從於御臺下賜
帛上皇於都亭驛設簾帷以觀邀上入幄中謝畢導駕
還内十二年乙巳(會要作十年十一月甲辰)復大閱於龍山管軍舉
青旗變三直陣鼓音作分六行舉白旗聚為四陣舉緋
旗為二陣舉皂旗為一陣繼又散為六行復擊鼔變品
字作三陣(自乾道至淳熙凡五大閱各射響箭三)慶元丙辰嘉泰壬戌兩
幸龍山大閱如故事先是乾道四年十月四日令三司
袛備教場殿前司相視龍王堂北江岸東茅灘可作教
場修築將壇馬步軍先赴教場俟駕升臺升臺聽金鼔
畢變陣教閱前一日於赭山打圍射獐兔俟教陣
畢至御臺下進獻從之淳熙十年幸龍山教場
東西二百十二步南北一百九十二步用馬軍二
千四百人騎步軍四萬五千五百三十六人十六
年幸候潮門外大教場東西三百五步南北二百
九十五步用馬軍一萬二千四百人孝宗大閱
於白石者二于茅灘者二于龍山者一凡大閱者
五
淳熙選德殿觀擊毬
興國五年三月有司定儀戊子會鞠于大明殿上獲多
筭己丑製擊毬五七言詩詔近臣屬和(見上)淳化五年十
二月九日改打毬務為擊鞠院嘉祐三年三月五日乙
亥延和殿七年二月十一日己丑崇政殿觀教䮚軍士
擊毬淳熙四年九月九日命閤門稽太宗朝擊毬典
故參以今事具儀以進仍先習儀既而選定上之詔並
戎服十三日詔擊毬朋打御北門是日三少使相執政
已下各分朋侍立二十二日召羣臣入東華門選德殿
觀擊毬上擊過毬門回馬御殿皇太子以下稱賀使相
執政升殿進酒羣臣皆賜酒饌
漢霍去病傳穿域蹋鞠史記正義徐廣云穿地為營域
按蹵鞠書有域說篇即今之打毬也黃帝所作戰國時
程武士知其材力若講武漢志兵技巧家蹵&KR2610;二十
五篇(&KR2610;以韋為之實以物蹵蹋之以為戲陳力之事附於兵法)
孝宗當時平無事不忘武備蒐卒於白石閱藝於選德
以進士習射以武舉從軍又命士卒射鐵簾勸以官賞
人人奮勵
慶元嘉泰閱武
慶元二年(丙辰)七月十七日上欲幸茅灘殿帥郭果等言
茅灘潮汐不時徒費脩治於是改幸大教場(候潮門外龍山)十
月二十九日閱兵(按閱馬軍一千六百人騎步軍一萬八百人)嘉泰二年(壬戌)
十二月二十日又幸教場按閱諸軍
先王寓軍政於四時之田而戒衆庶脩戰法獨詳於仲
冬之大閱以鼓則王執路鼔以旗則王建太常以殺則
王下大綏凡簡徒選士王必親莅其間故閱以大言以
見軍禮之盛戎容之詳也春秋書大閱僅一見漢用五
膢之制唐行三驅之典僅見太初顯慶間古者以言
不相聞故為金鼔視不相見故為旌旗所以一人之耳
目耳目既一則勇者不得獨進怯者不得獨退勇怯並
用出生入死誰與我敵哉龍翔鳥飛上下其勢行
陣整也霆激電&KR1405;歘忽若神車徒奮也萬鏃俱發
角射藝也六軍罷拜效嵩呼也車攻簡徒載記
于雅講武類禡詩人頌之士閑而銳求欲鞭七
貫三示以薄懲而不可得一旦與舜羽干周旄
鉞比視上林之射昆明之試驪山之講侈於名而實
不副者殆不可几席同語天威肅臨踞虎指兕萬
目一弣萬馬齊耳俞騎騁路指南司方出車檻
檻被練鏘鏘巾玉輅軺驌驦旂魚須常重光攝烏
號佩干將擬比落而植表睎壘壁以結營旂
旄茷茷鸞軛楚楚貝胄朱英犀甲粲組祈羽飾
魚文旍被練革軒按轡五虬齊鞅屯左矩以啟行
擊右鍾而傳響御太一之玉堂授軍令於紫房藴
龍韜之妙算誓虎旅於戎場銳金顔於庸蜀躪鐵騎
於漁陽曳紅旗之正正振䕫鼓之鏜鏜投石扛鼎超
乘挾輈衝冠聳劔鐵盾銅矛九攻既決三略已周鳴
鐲振響風卷電收登燕山而戮封豕臨翰海而斬
長鯨貝胄雍弧之用犀渠闕鞏之殷陛戟百重
彤庭如砥扛鼎翹關之雄落雕穿楊之技彯纓鳴劒
之銳並效其能賞春罰秋風動營壘犀兕其威貙豻
其勇家輪超乘縵胡突鬢旄頭前驅黃屋徐動從以
横吹列響穿雲斬牲禡野補卒蒐器風揮電旋萬
旅一指劒躍長虹弓翻滿月蛇陣翼張虎賁環帀
僄佼課才勁勇程氣應變蛇擊蹈厲鷹揚聊七縱
於孟獲乃兩禽於卞莊颯沓吳鈎參差夏箭劒起
沉犀弓開伏石總秦人之銳士兼荆尸之廣卒雕
弓偃月行馬流星國朝講武有殿教戰有池或幸
玉津園閱兵或御崇政殿觀射幸飛山營以習陳
幸北礟場以校軍聖人為弧矢取諸睽重門擊
柝取諸豫萃之象曰戒不虞坎之象曰習教事先
王寓兵於農習武以田其兼得諸此乎習之四時
無不教棄民之患寓之廬井無久蓄不用之憂言
私其豵獻豜于公致禽之禮也悉率左右以燕天
子奉上之誠也彼茁者葭一發五豝愛物之仁也
國人畢作而老者優壯者獲禽而長者厚而弟逹乎
蒐狩矣振旅先長治兵先壯自王至庶人禮有等差自
牧伯至諸候時有疏數而上下之分明矣田車既好則
狩于甫草選徒囂囂則苖于敖而險易之利盡矣鳥獸
孳尾則蒐五榖既殖則苖獮于既烝狩于畢時合圍掩
羣在所不忍而對時育物之道得矣大有宜造小有
伯禱前有表貉後有饁獸社礿祊烝各順其時而成民
致力之義彰矣厥後快心從禽如詩人盧令之刺安意
僭禮如春秋蒐閱之書則周公之典壊矣列八陣之
形申三令之語肅將帥嚴部伍頗牧受之以方略韓彭
進之以旗鼓彼上林之馳射驪山之講武豈可同日而
語哉車攻美宣羽獵箴漢魏絳稱虞箴以諷晉相
如諫猛獸以戒漢解圍三面殺不殄羣逐奔不過
百步縱綏不過三舍不合圍不掩羣不射宿不涸
澤列卒滿澤罘罔彌山掩兔轔鹿射麋脚麟
乘遺風射游騏徒車所轥轢步騎所蹂若窮極
倦&KR1224;散毛族梏羽羣飛鋋電激流矢雨墜華
蓋承辰天畢前驅千乘雷動萬騎龍趍陳虎旅於
飛廉正壘壁於上蘭列卒清候武士赫怒緹衣靺
鞈睢盱䟦扈中黃之士育獲之儔風毛雨血洒野
蔽天駕雲龍之飛駟飾玉輅之繁纓垂宛虹之長綏
抗招搖之華旍捷忘歸之矢秉繁弱之弓緣山置罝
彌野張罘批熊碎掌拉虎摧斑臨金郊而講師列
輕武整戎剛建雲麾啟雄芒駕紅陽之飛燕驂唐公之
驌驦藪為毛林隰為丹薄卷旆收鳶虞人數獸
林衡計鮮論最犒勤息馬韜弦肴駟連鏕酒駕方軒千
鍾電釂萬騎星繁靡魚湏之撓旃曳明月之珠旗建
干將之雄戟左烏號之雕弓右夏服之勁箭羽旄揚
蕤雄戟曜鋩貝胄象弭織文鳥章六軍圴服四騏龍驤
鷹瞵鶚視䍐車飛揚武騎聿皇攙槍為闉明月為
候熒惑司命天弧發射由基發射范氏施御弦不睼
禽轡不詭遇江河為陸泰山為櫓車騎雷起殷天
動地蒙鶡絝虎&KR1495;鹿捷莵緹衣金介武士
虞人萊野有植斯表羣吏弊旗有令斯鼔迾卒結徒
示之以三驅之法開之以一面之網風伯扶道雷公
挾輈旛動金光鏡野武旗罥蜺五營月合八
陣雲連備法駕理秋御燕犀冀馬之雄斬蛟絜鼋
之勇白羽日野朱旗霞山網罟有制罻羅有時田
獵有候弋射有規不枉殺以戕其生不過用以存其類
地祇衞蹕山靈捧靶狩不奪於三時網惟留於一
面里革斷罟西巴放麝清風先戒屏翳收塵戎
車方轂風回雲轉掉倚天之劒彎落月之弓羽旄揚兮
九天綘獵火烻兮千山紅建䕫鼓勵武卒集赤羽兮
照日張烏號兮滿月膏鋒染鍔養由發箭竒肱飛
車頓天網以掩之獵賢俊以御極虞官獻秋獮之
儀司馬奏梁騶之典逢蒙列階蚩尤並轂中石之箭
駐日之戈商颷獵草電火驅霜援戈揮日杖劒决
雲一舉刳鯨空拳摶虎雲羅四掩霜鋒交集相
如壯上林之觀揚雄騁羽獵之辭系以隤墻填塹亂以
收罝解罘駴鍾鳴鼓收旌弛旆俯倚金較仰撫翠
蓋丹旗燿野機不虛發中必飲羽叩鉦數校舉
麾旌獲飛黃奮銳賁石逞技用民以訓軍旅示武
而威天下取物以祭宗廟示孝而順天下蚩尤蹕路
風弭雨停乘輿啟行鸞鳴幽軋虎賁采騎飛象珥鶡
鍾鼓鏗鏘簫管嘈喝平林滌藪張羅萬里盡其飛走
魏氏發機養基撫弦慶忌孟賁蹈谷超巒頓熊扼虎
蹴豹摶貙氣有餘勢負衆而趍獲車所載虞旗所歷
網惟一面禽止三驅下列缺於騰鞭起豐隆於驟
轂林兵護野萬神啟路元甲映野金鉦疊山鳳角
響而風生龍牙指而星集掩月兔射天狼箭麗六
麋弓驚九虎迹人所罕究猛氏所不觸解圍頓網日
宴天清萬表星陳乘驥子服魚文鉦鼔疊山火
烈熛林閱宣場之儀觀莘墟之禮挂旆天山封泥
函谷神旂電舒威弧雨發
玉海卷一百四十五
