卷一百四十八
玉海卷一百四十八
宋王應麟撰
兵制
馬政(一)
古者牧養之馬有養之官有藏之於民官民通牧者
周也牧於民而用於官者漢也牧於官而給於民者
唐也
黃帝馬師
列仙傳(劉向撰)馬師皇者黃帝馬師淮南子黃帝治天
下飛黃服皂吕氏春秋乘雅作駕寒哀作御
夏九代馬
山海經大樂之野夏后啓於此舞九代馬乘兩龍文
選王元長序夏后兩龍載驅璿臺之上注良曰夏后啓
有馬號為兩龍乘游於璿臺之上以饗諸侯百官也
殷牧師
後漢西羌傳殷太丁之時周季歴復伐燕京之戎後二
年周人克余無之戎於是太丁命季歴為牧師注季歴
文王之父也竹書紀年曰太丁四年周人伐余無之戎
克之周王季命為殷牧師秦紀費昌為湯御太戊使
中衍為御吕氏春秋伊尹說湯曰青龍之匹遺風之
乘(注馬名)詩出車我出我車於彼牧矣注出車就馬於
牧地我我殷王也禹貢萊夷作牧(注可以放牧)記夏戎
事乘驪殷戎事乘翰周乘騵夏駱馬黑鬛殷白馬黑首
周黃馬蕃鬛(疏魯有三代之馬)宋志夏馬駵殷馬駱周馬騂
周十二閑六廏馬政
夏官校人中大夫二人上士四人下士十有六人(注校人馬)
(官之長)掌王馬之政(注政謂差擇養乘之數也月令曰班馬政)左傳昭公二十七年楚都君
(子及王馬之屬注王之養馬官屬校人也)辨六馬之屬種馬一物戎馬一物
齊馬一物道馬一物田馬一物駑馬一物(玉路駕種馬戎路駕戎馬)
(金路駕齊馬象路駕道馬田路駕田馬駑馬給宫中之役)詩車攻我馬既同注宗廟齊豪尚純也戎事齊力
尚強也田獵齊足尚疾也(魯頌正義天子戎路無飾故卑於象路戎馬尚強故先於齊馬)詩六月比物四
(驪注毛物也正義戎車雖以齊力為主亦不厭其同色故曰駟騵彭彭又曰乘其四騏田獵齊足而曰四黃既)
(駕皆同色也無同色者乃取異毛騏駵是中騧驪是驂是也)輈人國馬之輈注國馬謂種戎齊道馬高八尺
凡頒良馬而養乘之乘馬一師四圉三乘為皂皂一趣
馬三皂為繫繫一馭夫六繫為廏廏一僕夫六廏成校
校有左右駑馬三良馬之數麗馬一圉八(八疑為六字之誤)麗
一師八師一趣馬八趣馬一馭夫(良善馬五路之馬鄭司農云四匹為乘養)
(馬為圉康成謂二耦為乘自乘至廏其數二百一十六匹易乾為馬此應乾之筴也至校變為言成者明六馬)
(各一廏此云六馬者蓋合下駑馬三分之一言之自此而王馬小備也校有左右則良馬一種者四百三十二)
(匹五種合二干一百六十匹駑馬三之則為千二百九十六匹五良一駑凡三千四百五十六匹然後王馬大)
(備詩云騋牝三千此謂王馬之大數與麗偶也駑馬自圉至馭夫凡馬千二十四匹與三良馬之數不相應八)
(皆為六字之誤也師十二匹趣馬七十二匹則馭夫四百三十二匹然後而三之無僕夫者不駕於五路卑之)
(也)天子十有二閑(每廏為一閑)馬六種邦國六閑(晉六騶)馬四
種家四閑馬二種(諸侯無種戎而有齊道田駑大夫有田馬其駑馬皆分為三)魯頌傳有
(良戎而無齊道)凡馬特居四之一春祭馬祖執駒(馬祖天駟也)夏祭
先牧頒馬攻特(先牧始養馬者)秋祭馬社臧僕(馬社始乘馬者臧僕謂簡練馭)
(者世本相土作乘馬)冬祭馬步獻馬講馭夫(馬步神為災害馬者)凡大祭祀
朝覲會同毛馬而頒之軍事物馬而頒之(毛馬齊其色物馬齊其力)
趣馬(下士皂一人)掌贊正良馬而齊其飲食簡其六節(注差)
王馬以為六等(書立政趣馬小尹庶常吉士)巫馬(下士二人醫四人)掌養疾馬而
乘治之牧師(下士四人)掌牧地皆有厲禁而頒之孟春焚
牧中春通淫掌其政令凡田事贊焚萊廋人(下士閑二人)
掌十有二閑之政教以阜馬佚特教駣(音肇)攻駒及祭馬
祖祭閑之先牧及執駒散馬耳圉馬(九者皆有政教)正校人員
選(校人謂師圉也)馬八尺以上為龍(月令駕蒼龍)七尺以上為騋(詩騋)
(牝三千)六尺以上為馬圉師乘一人(四馬為乘)掌教圉人養
馬春除蓐釁廏始牧夏庌馬冬獻馬(蓐馬兹也馬既出而除之新釁焉神)
(之也庌音雅庌廡所以庇馬涼也)圉人良馬匹一人駑馬麗一人(麗耦)
(也)掌養馬芻牧之事以役圉師凡賓客喪紀牽馬而入
陳廞馬亦如之(周秩官曰司馬陳芻注司馬掌帥圉人養馬故陳芻)周制曰國有郊牧注放
(牧之地載師有牧田)馬質(中士二人)掌質馬馬量三物曰戎田駑皆
有物賈綱惡馬禁原蠶(注天文辰為馬蠶書蠶為龍精)馭夫分公馬
而駕治之(注乘調六種之馬)秋官蠻隸掌役校人養馬月
令仲夏班馬政(養馬之政教廋人職曰掌十有二閑之政教)季秋班馬政命
僕及七騶咸駕(馬政謂齊其色度其力使同乘也)周官馬政養之以
皂乘廏校視之以圉牧廋巫設祖牧社步之祭以
謹其本時出入游靡之節以宣其性情分庌棧牝
牡之别以一其種嚴攻講刻剔之策以就其才又
為之禁原驅䗽綱惡去害春祭房星尊祖也夏祭
先牧尚養也秋祭馬社敬乘也冬祭馬步存祖也
之秣之斯馬斯才既伯既禱有駜有容芻秣之式掌于
太宰以馬名卿列于夏官駟騵彭彭武王所乘駟鐵
孔阜秦襄以田是齊色不專宗廟詩正義干旄傳驂
馬五轡王肅云古者一轅之車駕三馬則五轡其
大夫皆一轅車夏后氏駕兩謂之麗殷益以一騑
謂之驂周人又益一騑謂之駟本從一驂而來亦
謂之驂王基云商頌約軝錯衡八鸞鏘鏘則殷駕四
不駕三也又異義天子駕數易孟京春秋公羊說天子
駕六毛詩說天子至大夫同駕四士駕二詩之四騵彭
彭武王所乘龍旂承祀六轡耳耳魯僖所乘四牡騑騑
周道倭遲大夫所乘禮王度記天子駕六諸侯與卿同
駕四大夫駕三士駕二庶人駕一說與易春秋同玄之
聞也周禮校人乘馬一師四圉四馬為乘此一圉養一
馬而一師監之也尚書布乘黃朱言獻四黃馬朱鬛也
既周天子駕六則校人何不以馬與圉以六為數諸侯
何以不獻六馬王度記曰大夫駕三經傳無所言是自
古無駕三之制也詩吉日庚午疏必用午日者蓋於
辰午為馬故也無羊疏擬駕用者屬牧師令生息者
屬牧人
周戎馬
左傳成元年三月作丘甲注周禮九夫為井四井為邑
四邑為丘丘十六井出戎馬一匹牛三頭四丘為甸甸
六十四井出長轂一乘戎馬四匹牛十二頭甲士三人
步卒七十二人此甸所賦今魯使丘出之正義注多是
司馬法而以周禮冠之以司馬法祖述周禮所陳即周
法也司馬法六尺為步步百為畆畆百為夫夫三為屋
屋三為井四井為邑四邑為丘丘有戎馬一匹牛三頭
是曰匹馬丘牛四丘為甸甸六十四井出長轂一乘馬
四匹牛十二頭甲士三人步卒七十二人戈楯具謂之
乘馬鄭注論語云司馬法成方十里出革車一乘注小
司徒云成出革車一乘甲士十人徒二十人與此不同
者謂公卿大夫畿内采地之制此謂諸侯邦國出軍之
法甸即乘也六十四井出車一乘故以甸為名書周
官注夏官卿主戎馬之事掌國征伐詩秦駟驖四馬
既閑正義四種之馬諸侯無種戎四馬當八轡言六轡
者以驂馬内轡納之於觖故在手唯六轡聘禮云賓覿
總乘馬注云總八轡牽之謂贊者步牽馬故八轡皆在
手也大叔于田言六轡如手謂馬之進退如御者之手
為御之良此言在手謂不假控制為馬之良曲禮前
有車騎則載飛鴻疏古人不騎馬經典無言騎者今言
騎是周末時禮陸氏曰古稱黃帝以車戰蚩尤以騎
戰又齊魯相遇以鞍為几則軍之有騎尚矣(詳見後)
周八駿(圖)
穆天子傳癸酉天子命駕八駿之乘右服騮而左騄
耳右驂赤蘎(古驥字)而左白□天子主車造父為御□□
為右次車之乘右服渠黃而左踰輪右驂盜驪而左山
子柏天主車參伯為御奔戎為右至于黃澤官樂謠曰
黃之池其馬歕沙皇人威儀黃之澤其馬歕玉皇人夀
榖列子周穆王肆意遠遊命駕八駿之乘左服&KR2194;(華字)
騮而右綠耳右驂赤驥而左白&KR2059;(古義字)主車則造父為
御(泰字)□(丙字)為右次車之乘右服渠黃而左踰輪左驂
盜驪(即纖離)而右山子柏天主車參百為御奔戎為右驅
馳千里至於巨蒐氏之國宿于崑崙之阿赤水之陽别
日升于崑崙之丘以觀黃帝之宫遂賓于西王母觴于
瑶池之上乃觀日之所入一日行萬里史記秦本紀
造父以善御幸于周繆王得驥温驪驊騮(一云華騮)綠耳之
駟(集解郭璞曰紀年云北唐之君來見以一驪馬是生綠耳八駿皆因其毛色以為名號駰按穆天子傳有)
八駿之乘此紀不具(爾雅疏云穆天子傳丙寅天子屬官效器乃命正公郊父受勅憲用中八駿之乘以飲)
(于枝洔之中積石之南河郭注云盜驪者為馬細頸綠耳者紀年云北唐之君來見以一驪馬是生綠耳)柳
(宗元觀八駿圖說云好事者為之圖宋齊以來傳之)西巡狩樂而忘歸徐偃王作
亂造父為繆王御長驅歸周一日千里以救亂繆王以
趙城封造父白此為趙氏非子居犬丘好馬及畜善養
息之犬丘人言之周孝王孝王召使主馬于汧渭之間
馬大蕃息孝王曰昔栢翳為舜主畜畜多息故有土賜
姓嬴今其後世亦為朕息馬其分土為附庸邑之秦使
復續嬴氏祀拾遺記穆王即位三十二年巡行天下
馭黃金碧玉之車傍氣乘風起朝陽之岳自明及晦窮
㝢縣之表御八龍之駿一名絶地足不踐土二名翻羽
行越飛禽三名奔霄夜行萬里四名超影逐日而行五
名踰輝毛色炳耀六名超光一形十影七名騰霧乘雲
而奔八名挾翼身有肉翅遞而駕焉按轡徐行以匝天
地之域書穆王命伯冏為太僕正正于羣僕侍御之
臣(造父為御周遊天下導其侈者果出于僕御之間人心操舍之無常可懼哉)隋志五行
類有周穆王八馬圖(選七命注駿馬圖有含陽侯驃)國史志史道碩
畫八駿圖一卷崇文目八駿圖一卷(小說)唐李觀有
八駿圖序柳宗元有觀八駿圖說
淮南子散宜生得騶虞雞斯之乘說文馬赤鬛縞身
目若黃金名曰吉皇之乘周文王時犬戎獻之左
傳唐成公有兩驌驦馬古今注秦始皇有七名馬一
追風二白兔三躡影四追電五飛翮六銅雀七晨鳬
張說集秦汧渺渺尚想非子之風魯野區區猶傳史克
之頌(穆王八駿有驊騮騄耳之號漢文九逸有浮雲絶塵之目)
周良馬
穆天子傳壬戌天子至于雷首犬戎觴天子雷首之阿
乃獻良馬四六天子使孔牙受之(水經注引云云受之於雷水)己巳
天子東征食馬于漯水之上(水經注引之)水經注湖水出
桃林塞之夸父山其中多野馬造父于此得驊騮綠耳
盜驪之乘以獻周穆王使之馭以見西王母揚雄河
東賦注師古曰翠龍穆天子所乘馬也
魯延廏法廏坰牧晉六騶(小駟)
左傳莊二十九年春新作延廏書不時也凡馬日中而
出日中而入正義春分百草始繁則牧於坰野秋分農
功始藏水寒草枯則皆還廏此周典之制也(詩箋乘馬繫於廏無)
(事則委之以莝有事乃予之榖愛國用也)榖梁傳延廏者法廏也(注六閑之舊制)
魯頌駉頌僖公也僖公牧於坰野駉駉牡馬有驈皇
驪黃(首章言良馬朝祀所乘故云彭彭)騅駓騂騏(二章言戎馬齊力尚強故云伾伾)驒
駱駵雒(三章言田馬齊足尚疾故云繹繹)駰騢驔魚(卒章言駑馬給雜使貴肥壯故云祛)
(袪)思無疆期斁邪馬思臧才作徂正義禮諸侯六閑馬
四種傳謂有良戎田駑不言齊道魯金象路共駕良馬
戎路駕戎馬田路駕田馬駑給宫中之役衛風騋牝三
干(衛兼弼鄘而有之馬數過禮制齊語桓公封衛與之繫馬三百)命彼倌人(主駕者)
秦風小戎文茵暢轂駕我騏馵四牡孔阜六轡在手騏
駵是中騧驪是驂俴駟孔羣厹矛鋈錞(李斯書乘纖離之馬)左
傳僖十五年晉乘小駟鄭入也慶鄭曰大事必乘其産
生其水土知其人心安其教訓服習其道(冀之北土馬之所生無興)
國焉(晉問云牽以荀息御以王良超以范鞅掀以欒鍼)成十八年晉程鄭為乘
馬御六騶屬焉使訓羣騶知禮注六閑之騶周禮諸侯
有六閑馬正義周禮掌馬之官無名騶者襄三十三年
傳豐點為孟氏之御騶則騶亦御之類每廏有趣馬十
八人六閑之騶有一百八人晉語謂之贊僕(晉屈産之乘)月令季秋班馬政
(命僕及七騶咸駕注七騶謂趣馬主為諸官駕說者正義皇氏云天子馬有六種種别有騶則六騶也又有總)
(主之人并六騶為七故為七騶)襄二十五年楚蒍掩賦車籍馬注籍
疏其毛色歲齒以備軍用鄭有馬師楚有監馬尹
宫廏尹楚語國馬足以行軍公馬足以稱賦(注國馬民馬公)
(馬公之戎馬也)韓非子秦穆公起卒革車五百乘疇騎二千
步卒五萬輔重耳入于晉(疇等也言馬齊等)史記蘇秦傳燕
車六百乘騎六千匹趙車千乘騎萬匹魏車六百乘騎
五千匹楚車千乘騎萬匹秦北有代馬(戰國策蘇厲說趙曰代馬胡駒)
公羊注禮大夫以上至天子皆乘四馬所以通四方
也天子馬曰龍高七尺以上諸侯田馬高六尺以上卿
大夫曰駒高五尺以上禮大司馬帥師執提鄭司
農云謂馬上鼓疏曰先鄭蓋據當時已有單騎舉
以況周其實周時皆乘車無輕騎法也春秋正
義古者馬以駕車六國時始有單騎蘇秦云車千
乘騎萬匹是也司馬法孫子無騎戰吳起之為
武侯戰以車五百乘騎三千匹而破秦五十萬衆
其書六篇往往皆有騎戰蘇秦說六國於燕言騎六千
匹於趙楚言騎萬匹於魏言騎五千匹張儀說韓言秦
騎萬匹趙變胡服招騎射此皆戰國用騎戰之驗今六
韜言騎戰決非太公所作古亦未有無車而乘馬者故
易曰舍車而徒(餘又見周戎馬段)
漢五監六廏六牧師苑三十六苑騎
馬令駿馬監建章監家馬官長樂未
央廏中廏令
百官表大僕秦官掌輿馬有兩丞屬官有大廏未央家
馬三令各五丞一尉(大廏者天子之法廏惠帝紀所謂都廏也)家馬供天子私用非大
(祀戎事軍國所需故謂之家馬)上官桀為未央廏令又車府路軨騎馬駿馬四
令丞又龍馬閑駒槖泉騊駼承華五監長丞(如淳曰槖泉廏在槖)
(泉宫下騊駼野馬也師古曰閑闌養馬之所也故曰閑駒騊駼出北海中其狀如馬非野馬也)嚴安為騎馬
(令)又邊郡六牧師苑令各三丞(注師古曰漢官儀云牧師諸苑三十六所)漢
儀注云太僕牧師諸苑三十六所(景紀注如淳曰漢儀注置北邊西邊以郎為苑監官奴婢三萬人養馬三)
(十萬匹)又牧槖昆蹏令丞(槖槖駝昆蹏好馬名也蹏音蹄爾雅曰昆蹏趼善升甗者也師)
古曰牧槖言牧養槖駝也(郭璞曰昆蹏善上山秦時昆蹏苑是也)皆屬焉中太僕掌皇
太后輿馬不常置也武帝太初元年更名家馬為挏(徒孔)
(反)馬(樂志孔光奏省樂官七十二人給大官挏馬酒)初置路軨(五行志未央殿輅軨中云云孟)
康曰廏名也(黃圖路軨蓋在未央宫中掌宫門輿馬亦曰未央廏)水衡都尉元鼎二年
初置屬官有技巧六廏令丞成帝建始二年(三月丙午)省技
巧六廏官秋減乘輿廏馬(漢舊儀云天子六廏未央承華騊駼騎馬路軨大廏也馬皆萬匹據此)
(表太僕屬官已有大廏未央路軨騎馬騊駼承華而水衡又云六廏技巧官是技巧之徒供六廏者其官别屬)
水衡也(劉氏曰上林自有六廏一令丞主之)地理志北地郡靈洲縣有河
竒苑號北苑歸德縣有堵苑白馬苑郁郅縣有牧師苑
官(苑謂馬牧)遼東郡襄平縣有牧師官西河郡鴻門縣有天
封苑太原郡有家馬官(注漢有家馬廏一廏萬匹後改曰挏馬)功臣表
(兼史記)張良以廏將從起下邳王陵以廏將别定東郡南
陽祕彭祖為中廏令夏侯嬰為沛廏司御為滕令因奉
車復為太僕齊受以家車吏入漢(師古曰家車非軍國所用)紀文
帝二年十一月癸夘詔太僕見馬遺財足餘皆以給傳
置(賈山至言云省廏馬以賦縣傳去諸苑以賦農夫)昭帝始元四年七月詔
往時令民共出馬其止勿出諸給事中都官者且減之
元鳳三年正月罷中牟苑賦貧民(注在滎陽)元帝初元元
年九月詔太僕減穀食馬(貢禹言高祖文景循古節儉廏馬百餘匹今廏馬食粟將)
(萬匹惟深察古道從其儉者可無過數千匹乃下詔太僕減榖食馬省宜春苑與貧民)二年三月
詔罷黃門乘輿狗馬五年四月詔乘輿秣馬無乏正事
而已武紀太初二年五月籍吏民馬補車騎馬(武帝初廏)
馬四十萬匹(鹽鐡論云賢良曰一馬伏櫪當中家六口之食無丁男一人之事)列傳李陵
為建章監監諸騎(衛青亦為之)金日磾為馬監(日磾弟倫輸黃門養)
(馬)吾丘夀王願養馬黃門衛青使咸宣買馬河東
召為廏丞(史記云大廏丞)傅介子元鳳中以駿馬監求使大
宛遷平樂監戾太子傳發中廏車載射士(師古曰中廏皇后車)
馬所在楚有宫廏尹養由基(魏王朗曰西京中廏則騑騄駙馬六萬餘匹外牧則扈養三萬而馬十之)
續志太僕有未央廏令長樂廏丞(鄭衆子安世為長樂未央廏令與來)
(歴俱詣鴻都門注廏令秩六百石)本注舊有六廏令中興省約但置一
廏後置左駿令廏别主乘輿御馬後或并省太子廏長
一人四百石主車馬古今注漢安元年七月置承華
廏令安帝紀永初元年九月壬午詔廏馬非乘輿常
所御者皆減半食
漢九廏
三輔黃圖未央大廏在長安故城中翠華大輅果馬軛
梁騎馬大宛胡河騊駼(凡九廏)在長安城外霸昌觀馬廏
在長安城外都廏天子車馬所在中廏皇后車馬所在
(太平御覽云黃圖未央宫有金廏輅軨廏大廏果馬廏軛梁廏騎馬廏大宛廏胡河廏騊駼廏凡廏尢在城内)
漢都廏霸昌廏交道廏濯龍廏
惠紀三年七月都廏災(大廏者天子法廏所謂都廏也是時天子居未央宫供天子之)
(用也家馬供天子私用非戎祀軍國所須故謂家馬也騎馬所用雖未詳然非天子所御也龍馬以下五監皆)
(牧養之所也牧槖師古曰牧養槖駝也昆蹏爾雅云昆蹏趼善升甗郭璞謂蹏如趼而健上山秦時有騉蹏苑是)
(也邊郡六牧師苑漢官儀所謂三十六所是也此西都馬政之大略)史記田叔還至霸
昌廏(括地志在雍州萬年東北三十八里)郡國志在長安西二十五里谷永傳敕過
交道廏勿追(注去長安六十里近延陵)文選赭白馬賦注盧植集
曰詔給濯龍廏馬三百匹(銑曰濯龍内廏名)晉志漢侍御史
五曹四曰尉馬曹掌廏馬廏嗇夫(田廣明傳)騶馬猥佐
(楊惲傳給騶使乘之佐主猥馬吏也)惠紀武士騶騶騎也
漢馬復令馬弩關
食貨志文帝時鼂錯說曰令民有車騎馬一匹者復卒
三人車騎天下之武備也故為復卒(師古曰當為卒者免其三人不為卒)
(者復其錢)武帝令民得畜邊縣官假馬母三歲而歸及息什
一用充入新秦中車騎馬乏縣官錢少買馬難得乃著
令令封君以下至三百石吏以上差出牝馬天下亭亭
有畜字馬歲課息武紀元狩五年春三月天下馬少
平牡馬匹二十萬注如淳曰貴平牡馬賈欲使人共畜
馬西域傳征和中搜粟都尉弘羊請屯田輪臺以東
上詔曰當今務在禁苛暴止擅賦力本農修馬復令以
補缺毋乏武備而已郡國二千石各上進畜馬方略
補邊狀與計對(師古曰馬復因養馬以免繇賦也)貨殖傳馬蹏噭
千(為馬二百)景紀中四年春二月御史大夫綰奏禁馬
高五尺九寸以上齒未平不得出關昭紀始元五
年夏罷天下亭母馬及馬弩關注孟康曰舊馬高五
尺六寸齒未平弩十石以上皆不得出關今不禁也
新序上從主父偃之計因關馬及弩不得出(唐貞元二年八月庚戌禁大馬出蒲潼武關會要作元年)
霍去病傳衛霍兩軍之出塞閱官及私馬凡十四
萬匹後入塞不滿三萬匹乃置大司馬位大將軍票
騎皆為大司馬(自青圍單于後不擊匈奴者以漢馬少)王温舒傳為
河内太守令郡具私馬五十匹為驛自河内至長
安
周校人六廏凡三千四百匹頒之官府卿大夫之共軍
事者也而丘甸之馬民自備之以從戎自井田既壊凡
有師役皆賦馬與民孝武末年籍吏民馬而課息徧于
天下古之軍賦殆不如此
漢苑馬牧師苑内外廏(又見前)流馬苑
景紀中六年六月匈奴入鴈門至武泉入上郡取苑馬
注如淳曰漢儀注太僕牧師諸苑三十六所分布北邊
西邊以郎為苑監官奴婢三萬人養馬三十萬匹師古
曰養鳥獸者通名為苑故謂牧馬處為苑(留侯曰關中北有胡苑之)
(利)食貨志景帝始造苑馬以廣用(師古曰為苑以牧馬)武帝時
告緍没入奴婢分諸苑養馬昭紀元鳳二年六月詔
頗省乘輿馬及苑馬㠯補邊郡三輔傳馬(傳馬驛馬也)令郡
國毋斂今年馬口錢元紀初元二年六月省苑馬以振
困乏地理志武威以西水草宜畜牧故涼州之蓄
為天下饒安定郡參䜌有主騎都尉和紀永元五年
二月戊戌詔有司省減内外廏及涼州諸苑馬注漢官
儀曰未央六廏長樂承華等廏令皆秩六百石又云牧
師諸苑三十六所分置西北邊分養馬三十萬頭
安紀永初六年春正月庚申詔越巂置長利高
望始昌三苑又令益州郡置萬歲苑犍為置漢平
苑續志太僕有牧師苑皆令官主養馬分在河
西六郡界中(六郡隴西天水安定上郡北地西河)中興皆省唯漢陽
有流馬苑但以羽林郎監領未央廏令一人(六百石)
長樂廏丞一人(注漢官曰苜蓿苑官田所一人守之)漢陽即天水永平十七年更
(名)爾雅注秦有騉蹄苑周官牧師掌牧地下
士四人(主牧放馬而養之)高紀至陽城收軍中馬騎四
年八月北貉燕人來致梟騎助漢八年三月令賈
人毋得乘騎馬(注乘駕車騎單騎)食貨志漢初天子不
能具駟武帝初衆庶街巷有馬天子為伐胡盛養
馬馬往來食長安者數萬匹卒掌者關中不足乃調
旁近郡縣官不給天子乃解乘輿駟郄昂曰始皇
并㝢内六萬騎之國馬盡歸秦漢武崇飾戰馬至四
十萬匹匈奴傳票騎之出匈奴雖遠去漢馬少無
以復往平準書發三河以西騎擊西羌貨殖傳
塞之斥也唯橋桃以致馬千匹眺錯傳益以邊郡
之良騎趙充國傳軍馬一月之食度支田士一歲奏
罷騎兵省大費至四月草生發郡騎及屬國胡騎伉健
各千倅馬十二就草揚雄賦方馳千駟校尉萬師
光武以所乘大驪馬賜李忠寇恂拜河内太守委以
率厲士馬恂講兵肄射養馬三千匹吳漢曰漁陽上
谷突騎天下所聞選烏桓突騎三千餘人張堪遷謁者
使領騎七千匹詣大司馬吳漢軍元初中虞詡說任
尚以兵法弱不攻強走不逐飛莫如罷數郡兵各令出
錢數千二十人共市一馬以萬騎之衆逐數千之虜追
尾掩截其道自窮順帝永建元年五月丁丑詔幽并
涼州刺史嚴勑障塞繕設屯備立秋之後簡習戎馬
漢九逸
西京雜記文帝自代還有良馬九匹皆天下駿足也名
曰浮雲赤電絶羣逸驃紫燕騮綠螭驄龍子驎駒絶塵
號為九逸有來宣能御(選注引此一名飛燕騮)穆王八駿有驊
騮騄耳之號漢文九逸有浮雲絶塵之目
漢千里馬四駿馬滇池神馬魏澤馬
賈捐之傳孝文時有獻千里馬者詔曰朕乘馬獨先安
之還馬與道里費詔曰朕不受獻也令四方毋獻(太宗卻走)
(馬)匈奴傳千里馬匈奴寶馬也西域贊蒲梢龍文
魚目汗血之馬充於黃門注孟康曰四駿馬名後循
吏傳建武十三年異國有獻名馬者日行千里(東觀記曰名都)
(王國獻名馬詔以馬駕鼔車)南蠻傳肅宗元和中蜀郡王追為益
州太守政化尤異有神馬四匹出滇池中(滇池周迥二百餘里源深)
廣而末淺狹有似倒流(七命注隴西神馬山有淵池龍馬所生)東京賦圉林氏之
騶虞擾澤馬與騰黃(注山海經大封國有丈馬縞身朱鬛名曰吉良乘之夀千歲瑞應圖)
(曰騰黃神馬一名吉光吉良騰黃一馬異名也)却走馬於糞車何惜騕褭與飛
兔晉載記苻堅時大宛獻天馬千里駒皆汗血朱鬛
五色鳳膺麟身命羣臣作止馬詩而遣之宋顔延之
賦帝軒陟位飛黃服皂后唐膺籙赤文候日漢道亨而
天驥呈才魏德懋而澤馬效質(謝莊傳河南獻舞馬詔羣臣為賦莊上其辭曰)
(輝大馭於國皂賁上襄於帝閑雙璧應範三封中圖又作舞馬歌令樂府歌之)魏文帝以纖驪馬遺吳李
(斯書乘纖离之馬)宋志騰黃王者德御四方則出白馬朱鬛
王者任賢良則見澤馬王者勞來百姓則至蜀都賦
乘驥子服魚文玄黃異校結駟繽紛
漢余吾水馬渥洼水天馬中盧馬
武紀元狩二年夏馬生余吾水中(在朔方北)元鼎四年秋馬
生渥洼水中(注南陽新野有暴利長當武帝時遭刑屯田敦煌界數於此水旁見羣野馬中有竒)
(者與凡馬異來飲此水利長先作土人持勒絆於水旁後馬既玩習之代土人持勒絆收得其馬獻之欲神異)
(此馬云從水中出)作寶鼎天馬之歌五年十一月詔曰渥洼水
出馬朕其御焉禮樂志郊祀歌十九章第十章曰太
乙況天馬下沾赤汗沫流赭志俶儻精權竒籋浮雲晻
上馳體容與迣萬里今安匹龍為友元狩三年馬生渥
洼水中作(按武紀乃云元鼎四年又云元狩二年夏馬生余吾水中亦非三年)後郡國
志南郡中盧(盧一作廬)注襄陽耆舊傳曰縣西山中有一道
漢時常有數百匹馬出其中馬形皆小似巴滇馬華
子云堯漢皆得馬者以皆火德正斗南方乘德而至
漢烏孫天馬西極馬宛天馬西極天馬
歌汗血馬
張騫傳元狩中得烏孫馬好名曰天馬及得宛汗血馬
益壯更名烏孫馬曰西極馬宛馬曰天馬初天子發書
易曰神馬當從西北來漢使少從率進孰於天子(隨使而出)
(外國者為少從進孰者但進成熟之言)言大宛有善馬在貳師城匿不肯
示漢使天子旣好宛馬聞之甘心使壯士車令等持千
金及金馬以請宛王貳師城善馬宛國饒漢物相與謀
曰漢去我遠而鹽水中數有敗出其北有胡寇出其南
乏水草又且往往而絶邑乏食者多漢使數百人為輩
來常乏食死者過半是安能致大軍乎且貳師馬宛寶
馬也遂不肯予漢使怒妄言椎金馬而去宛中貴人怒
曰漢使至輕我李廣利傳太初元年為貳師將軍發
屬國六千騎及郡國數萬人期至貳師城取善馬益發
戍甲卒十八萬七科適而拜習馬者二人為執驅馬校
尉備破宛擇取善馬攻四十餘日迺出其馬令漢自擇
之漢軍取其善馬數十匹中馬以下牝牡三千餘匹
西域傳宛别邑七十餘城多善馬汗血言其先天馬子
也張騫始為武帝言之遣使者持千金及金馬以請宛
善馬宛王以漢絶遠大兵不能至愛其寶馬不肯與漢
使妄言宛遂殺漢使(期門車令)取其材物於是天子遣貳師
將軍李廣利將兵前後十餘萬人伐宛連四年宛人斬
其王毋寡首獻馬三千匹漢軍乃還貳師斬宛王更立
貴人素遇漢善者名昧蔡為宛王後歲餘宛貴人以為
昧蔡讇使我國遇屠相與共殺昧蔡立毋寡弟蟬封為
王遣子入侍宛王蟬封與漢約歲獻天馬二匹(孟康曰言大宛)
(國有高山其上有馬不可得因取五色母馬置其下與集生駒皆汗血因號天馬云)傳贊聞天馬
則通大宛武紀太初四年春貳師將軍李廣利斬大
宛王首獲汗血馬來作西極天馬之歌(應劭曰大宛舊有天馬蹋石汗)
(血汗從前肩髆出如血一日千里)禮樂志天馬徠從西極涉流沙九
夷服天馬徠出泉水虎脊兩化若鬼天馬徠歴無草徑
千里循東道天馬徠執徐時(太歲在辰曰執徐時歲在辰)將搖舉誰
與期天馬徠開遠門竦予身逝昆侖天馬徠龍之媒游
閶闔觀玉臺(上帝所居)天馬十太初四年誅宛王獲宛馬作
史記樂書得神馬渥洼水中為太一歌後伐大宛得
千里馬名蒲梢作天馬歌馮奉世傳宣帝時至大宛
得名馬象龍而還(師古曰言馬形似龍者)後傳建初三年賜東
平王蒼及琅琊王京書云并遺宛馬一匹血從前髆上
小孔中出常聞武帝歌天馬霑赤汗今親見其然也(又建)
(武二十六年南單于獻文馬十匹二十八年北匈奴貢馬永平十七年耿恭檄烏孫遣使獻名馬)論
都賦馭宛馬鞭駃騠晉武帝泰始六年九月大宛獻
汗血馬
漢栘中監平樂監
昭紀始元六年詔栘中監蘇武前使匈奴云云注如淳
曰栘園之中有馬廏也監官也(按詩注栘唐棣也)金日磾傳
拜為馬監傅介子傳以平樂廏監使誅樓蘭王後
漢禮震為淮陽王廏長馬融為河間王廏長史
漢宣德殿馬式東門京銅馬法相馬經
馬援傳字文淵好騎善别名馬建武二十年征交趾還
於交阯得駱越銅鼔乃鑄為馬式還上之因表曰夫行
天莫如龍行地莫如馬馬者甲兵之本國之大用安寧
則以别尊卑之序有變則以濟遠近之難昔有騏驥一
日千里伯樂見之昭然不惑(伯樂秦穆公時善相馬者也桓寬鹽鐵論曰騏驥負)
(鹽車垂頭於太行之坂見伯樂噴而長鳴)近世有西河子輿亦明相法子輿
傳西河儀長孺長孺傳茂陵丁君都君都傳成紀楊子
阿臣嘗師事子阿受相馬骨法考之行事輒有效驗臣
愚以為傳聞不如親見視影不如察形今欲形之於生
馬則骨法雖備具又不可傳之於後孝武皇帝時善相
馬者東門京鑄作銅馬法獻之有詔立馬于魯班門外
更名魯班門曰金馬門臣謹依儀氏䩭(居竒反)中帛氏口
齒謝氏唇鬐丁氏身中備此數家骨相以為法馬高三
尺五寸圍四尺五寸有詔置宣德殿下以為名馬式焉
注援銅馬相法曰水火欲分明水火在鼻兩孔間也上
唇欲急而方口中欲紅而有光此馬千里頷下欲深下
唇欲緩牙欲前向牙欲去齒一寸則四百里牙劒鋒則
千里目欲滿而澤腹欲充膁欲小季肋欲長懸薄欲厚
而緩懸薄股也腹下欲平滿汗溝欲深長而膝本欲起
肘腋欲方蹄欲厚三寸堅如石武紀注應劭曰永平
五年至長安取飛廉并銅馬置上西門外平樂館(東京賦平)
(樂都場天馬半漢注銅馬也)金馬式賦哂求市之三年無相肥於
一槩仰沛艾以龍翥若驂驔而鹿超牛以石駝以銅作
賂大宛為神蜀郡作鏡域中垂衡天下稱驥德頌駉牧
銅馬賦研精以範酌憲于心張戎容程國步狀赤文
之呈瑞方候日于堯庭隋志五行類伯樂相馬經一
卷闕中銅馬法(崇文目周穆王相馬經三卷)文選張協七命秦青
不能識其衆尺九方堙不能覩其若滅(班固云良樂軼能於相馭)注
相馬經曰夫法千里馬有三十六尺四寸吕氏春秋
古之善相馬者寒風氏相口齒麻朝相頰女厲相目衛
忌相&KR2507;許鄙相&KR2697;投伐褐相胷脅管青膹肳(一作脣吻)陳悲
股脚秦牙相前贊君相後十人皆良工也所以相者不
同見馬之一徵也(若趙之王良秦之伯樂九方堙尤盡其妙)
漢承華廏高車廏
順帝紀漢安元年秋七月始置承華廏(東觀記曰時以遠近獻馬衆多)
(園廏充滿始置承華廏令秩六百石)百官志注引古今注年月同東京賦駙承華之
蒲梢注廏名(漢官儀有承華廏)杜篤傳建武十九年作高車廏
於長安吕強傳諫曰中廏聚大僕之馬郡國志陳
留尉氏注陳留志曰北有澤澤有天子苑囿有秦樂廏
漢諸帝以養猛獸
漢騄驥廏
靈帝紀光和四年春正月初置騄驥廏丞領受郡國調
馬(注騄驥善馬也調謂調發)豪右辜榷馬一匹至二百萬
魏乘黃廏(又見唐乘黃廏令)
六典大僕有乘黃廏漢為未央廏魏改乘黃晉因之乘
黃古神馬因以為名乘黃一名飛黃(淮南子天下有道飛黃伏皂)漢志
(日出入詩曰訾黃其何不徠下應劭曰訾黃一名乘黃龍翼而馬身黃帝乘之而仙)魏都賦冀
馬填廏而駔駿注鄴城西下有乘黃廏魏書曹公列
鐵騎五千為十重陣精光曜日縱虎騎夾擊馬超大破
之鍾繇為司隸送馬二千餘匹以給軍陳王植於
武帝世得大宛紫騂馬一以獻文帝黃伯仁龍馬頌
耳如剡筩目象明星雙璧似月蘭筋參情
晉典牧都尉三廏
職官志太僕統左右中典牧都尉車府典牧乘黃驊騮
龍馬三廏令(郭展為太僕廏馬充多)渡江後太僕省故驊騮為門
下之職江左初侍御史置庫曹掌廏牧(晉有赤龍騄驥諸苑)六
典注魏置牧官都尉晉因之梁書天監七年置太僕
卿統南牧左右牧龍廏内外廏(唐改龍廏為典廏)傅玄乘輿
馬賦文榮其德武曜其威藉田賦龍驥騰驤而沛艾
載記慕容廆有駿馬曰赭白有竒相逸力雋比之於
鮑氏驄命鑄銅以圖其象親為銘贊鐫勒其旁置之薊
城東掖門元魏太武太延二年冬於雲中置野馬苑
平朔方隴右以河西水草善以為牧地馬三百餘萬匹
槖駝半之孝文復以河陽為牧場戎馬十萬匹歲自河
西徙牧并州漸南欲其習水土(馬之盛無如後魏)太和二年
龜兹獻龍馬十五年冬二千石考上上者賜乘黃馬一
匹
晉太元神馬
晉武帝太元十四年寧州刺史費統言晉寧郡滇池縣
兩神馬一白一黑盤戲河水之上水經注滇池中有
神馬家馬交之則生駿駒日行五百里典略曰神馬
河之精
梁馬寶頌(又見祥瑞)
文苑英華梁簡文馬寶頌五月丁酉朔詔以馬寶示羣
臣太僕效官趣馬掌贊八麗四圉給役相趨暉煜金鑣
陸離寶勒鸞眄善鳴龍儀美稱總轡崑岑周非吾馭張
樂大野夏有慙德乾道應坤馬來度玉關升玉臺千天
駟百龍媒永伏皂掃騊駼秣瑶粟委芳芻九夷款四表
清甿胥樂輿頌興初學記黃章龍馬賦生河海之濱
涯被華文而朱翼
玉海卷一百四十八
