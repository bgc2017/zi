卷八十
玉海卷八十
宋王應麟撰
車服
鹵簿
有文事必有武備故整法物之駕嚴師兵之衛總名
鹵簿唐人謂鹵櫓也甲楯之别名兵衛以甲楯居外
為前導皆著之簿故曰鹵簿(五禮精義曰鹵大盾也以大盾領一部之人故)
(言鹵簿)
漢甘泉鹵簿漢官鹵簿圖鹵簿篇(又見屬車)
漢志甘泉在雲陽黃帝接萬靈之明庭自古祭天圜丘
處本秦林光宫自文帝郊五畤三歲一郊車駕必幸雍
甘泉故有甘泉鹵簿輿服志乘輿大駕屬車八十一
乘備千乘萬騎西都行祠天郊甘泉備之官有其注名
曰甘泉鹵簿(文選注胡廣漢官制度云云)注蔡邕表志曰國家舊章
幽僻藏蔽莫之得見應劭漢官鹵簿圖曰乘輿大駕則
御鳳皇車以金根為副(宋志宣和鹵簿記云應劭漢鹵簿圖有騎執箛箛即笳通典同)
(唐六典注云漢官儀鹵簿篇)西京雜記漢朝輿駕祠甘泉汾陰備
千乘萬騎太僕執轡大將軍陪乘名為大駕車有司馬
辟惡記道靖室象車武剛九游雲罕皮軒闟戟鸞旗建
華相風烏金根之名儀衛有騎隊鼓吹黃麾騎罼罕節
御馬華蓋剛鼓之制或分八校或分十六校式道有候
護駕有官晉志孝武總文景之資揚霓拂翳皮軒記
鼓横汾河而祠后土登甘泉而祭昊天奉常獻儀謂之
大駕車千乘而騎萬匹揚雄所謂彏天狼之威弧張曜
日之靈旄者也宋禮志甘泉鹵簿者道車五乘游車
九乘(文選曲水序注同)在乘輿車前又有象車最在前試橋道
晉江左駕猶有之大駕漢都長安時祠天於甘泉用之
都洛陽上原陵又用之後漢祠天郊用法駕祠宗廟用
小駕小駕減損副車也(南齊禮志車服之儀率遵漢制南郊大駕北郊明堂降為法駕)
衮冕之服諸祠咸用(春秋正義異義古毛詩說天子之大夫皆駕四故詩云四牡如今乘輿有大駕中駕小)
駕為行之等差也其諸侯大夫士唯駕二(春秋正義服虔云纓如索帬今乘輿大駕有之然則漢魏以來大)
(駕之馬膺有索帬是纓之遺象)隋志卓彼上天宫室混成玄戈居其
左上將居其右弧矢揚威羽林置陳天垂象聖人則之
軒轅以師兵為營衛至二代其儀大備漢武上甘泉則
列鹵簿車千乘騎萬匹其居前殿則植戟懸楯以戒不
虞所由來尚矣文選甘泉遺儀注胡廣漢官制度曰
天子出車駕次第謂之鹵簿長安時出祠天於甘泉用
之名曰甘泉鹵簿司馬遷傳從上上雍注如淳曰遷
時從上在鹵簿中也上林賦鼓嚴簿注孟康曰簿鹵
簿也甘泉賦廼命羣僚歴吉日協靈辰星陳而天行
詔招搖與泰陰兮伏鉤陳使當兵屬堪輿以壁壘兮梢
䕫魖抶獝狂八神奔而警蹕兮振殷轔而軍裝蚩尤之
倫帶干將秉玉戚駢羅列布魚頡而鳥䀪乘輿乃登夫
鳳皇兮翳華芝駟蒼螭兮六素蚪蠖略蕤綏灕虖襂纚
帥爾陰閉霅然陽開騰清霄而軼浮景兮夫何旟旐郅
偈之旖旎也流星旄而電燭兮咸翠蓋而鸞旗敦萬騎
於中營兮方玉車之千乘聲駍隱以陸離兮輕先疾雷
以馺遺風集禮神之囿登頌祇之堂建光燿之長旓兮
昭華覆(華蓋也)之威威風漎漎而扶轄兮鸞鳳紛其銜蕤
云云揚雄從上祠甘泉還奏賦以風時趙昭儀在屬車
豹尾中故雄盛言車騎之衆參麗之駕非所以感動天
地逆釐三神
漢大駕(見上)法駕
文紀奉天子法駕迎代邸注如淳曰法駕侍中驂乘奉
車郎御屬車三十六乘(孝文詔曰鸞旗在前屬車在後)谷永傳朝覲
法出而後駕陳兵清道而後行霍光傳昌邑王駕法
駕皮軒鸞旗叔孫通傳注應劭曰月旦出高帝衣冠
備法駕名曰游衣冠上林賦襲朝服乘法駕建華旗
鳴玉鸞(西都賦乘鸞輿備法駕)西京賦大駕幸乎平樂張甲乙
而襲翠被攅珍寳之玩好紛瑰麗以奓靡宫曰法宫
坐曰法坐服曰法服
漢大駕鹵簿儀式法駕法物
後紀建武十三年四月大司馬吳漢自蜀還京師益州
傳送公孫述瞽師郊廟樂器葆車輿輦於是法物始備
注法物謂大駕鹵簿儀式也時草創未暇今得之始備
官志大僕卿掌車馬天子每出奏駕上鹵簿用大駕
則執馭侍中侍頋問應對法駕出則多識者一人參乘
(負傳國璽操斬白蛇劍)餘皆騎在乘輿車後(永元九年八月魯恭拜侍中特使陪乘十)
(五年賜駙馬從駕)五營注案大駕鹵簿五校在前各有鼓吹一
部(文選注應劭漢官儀曰大駕鹵簿五營校尉在前名曰填衛)輿服志(見乘輿)諸侯
王法駕官屬傅相以下皆備鹵簿(鴻嘉中太傅奏梁王立願令非耕祠法駕)
毋得出宫鮑宣乘傳去法駕(禮儀志皇后親蠶車府令設鹵簿)莊子司馬彪注秋駕法駕也儒
林傳明帝行三雍之禮備法物之駕盛清道之儀注胡
廣漢制度曰天子出有大駕法駕小駕大駕公卿奉引
大將軍驂乘大僕御屬車八十一乘法駕公不在鹵簿
唯河南尹執金吾洛陽令奉引侍中驂乘奉車郎御屬
車三十六乘小駕太僕奉駕侍御史整車騎楊秉傳
王者至尊出入有常警蹕而行靜室而止非郊廟之事
則鑾旗不駕齊志江淹議云後漢唯南郊備大駕自
北郊以下車駕十省其二衛宏漢舊儀曰皇帝起居
儀宫司馬内百官所傳按籍而後出入營衛周廬晝夜
誰何殿外門屬衛尉殿内郎舍屬光禄勲黃門鉤盾屬
少府輦動則左右帷幄者稱警車駕則衛官填街騎士
塞路出殿則傳䟆止人清道建五旗丞相九卿執兵奉
引先置索清宫而後往所以重威防未然也乘輿冠高
山冠飛羽之纓幘耳赤丹素裏帶七尺斬蛇劍履虎尾
絇履
漢東京鹵簿
續官志太僕天子每出奏駕上鹵簿輿服志輕車洞
朱輪輿大駕法駕出射聲校尉司馬吏士載以次屬車
在鹵簿中郊天黃門從官四人冠巧士冠在鹵簿中以
備宦者四星晉志象車漢鹵簿最在前宋志每出
警蹕清道建五旗大僕奉駕條上鹵簿(漢儀曰出稱警入稱蹕)
隋禮儀志闟猪車其飾如木輅重輞漫輪蚪龍繞轂漢東
京鹵簿所謂獵車者也六典注漢官儀鹵簿篇太常
駕四馬主簿前車八乘
晉中朝大駕鹵簿鹵簿圖
輿服志中朝大駕鹵簿先象車鼓吹一部次洛陽亭長
赤車洛陽令皂車黃門前部鼓吹司南九游武剛雲罕
闟戟皮軒鸞旗建華車相風五時車高蓋左罼右罕華
蓋棡鼓金根車建青旂十二曲華蓋黃鉞車五牛旗大
輦五色立車安車建旗十二如車色闟猪耕根車赤旗
十二御軺四望衣書藥車豹尾車自豹尾後鹵簿盡矣
次輕車二十乘流蘇馬六十匹次金鉞金鉦車駕三中
道黃門後部鼓吹次戟鼓車此車輿之制也靜室令中
道式道候分左右次洛陽尉令亭長河南掾尹簿記次
司隷廷尉太常光禄衛尉太尉司徒司空或駕一或駕
三或駕駟次中護軍步兵長水射聲翊軍越屯騎校尉
驍騎游擊左右前後領軍將軍並鹵簿左右二行鼓吹
一部次領護驍騎游軍校尉繖扇憧麾各一騎鼓吹一
部七騎領護軍加大車斧終於金顔督將此百官之儀
也兵器則有大戟楯九尺楯刀楯弓矢弩細楯由基細
弩跡禽椎斧鑿&KR2097;斧又以神弩二十張夾道騎皆持矟
終於騎十隊大戟九尺楯刀楯弓弩各一隊儀仗則有
遮列騎御麾騎馬鞭方扇鞉角金鼓信幡憧麾之屬服
飾則有朱衣絳袍黑袴褶之屬職官志武帝每出入
將軍陳勰持白獸幡在乘輿左右鹵簿陳列齊肅(宋志晉武)
(帝問侍臣旄頭何義)禮志元帝大興中詔左右衛及諸營依大
習儀作鴈羽仗鄭默傳武帝出祠南郊詔使默驂乘
夏統傳賈充欲耀以文武鹵簿命建朱旗舉幡校分
羽騎為隊軍伍肅然須臾鼓吹亂作胡葭長鳴車乘紛
錯隋志晉鹵簿圖一卷鹵簿儀二卷齊鹵簿儀陳鹵
簿圖各一卷儀注類(唐志大駕鹵簿一卷)史記索隠按中朝鹵
簿圖云雲罕駕駟(正義中朝鹵簿圖云九斿車駕駟雲罕車駕駟)隋志唐六
典注引中朝鹵簿宋綬云中朝江左嘗圖鹵簿
晉皇太子鹵簿
初學記張敞晉東宫舊事曰皇太子初拜有赤毦幢一
石山安車一建九旗青色四馬皇太子鹵簿有黃
麾大小會庭設三廂樂舞六佾宋劉韞歴湘雍
二州刺史令畫工圖鹵簿羽儀常自披翫王僧
孺遇中丞鹵簿隋書曰晉氏鹵簿御史軺車行
中道北史故事刺史奉辭備鹵簿(後同)南朝御
史中丞建康令皆有鹵簿君臣之通稱今有張司空鹵
簿圖
後魏三駕鹵簿
禮志太祖天興二年(正月乙丑)命禮官採古事制三駕鹵簿
一曰大駕設五輅建太常屬車八十一乘千乘萬騎魚
麗鴈行前驅皮軒闟戟芝蓋雲䍐指南後殿豹尾鳴葭
唱上下作鼓吹軍戎大祠則設之二曰法駕屬車三十
六乘小祠則設之三曰小駕屬車十二乘天賜二年初
改大駕魚麗鴈行更為方陳鹵簿列步騎内外為四重
列檦建旌通門四達五色車旗各處其方(孝文太和十三年正月辛)
亥祀圓丘初備大駕(太和中詔李韶監造車輅一遵古式考舊典以制冠服百竂六宫各有差次)
唐鹵簿大駕法駕小駕鹵簿圖鹵
簿令東宫鹵簿
儀衞志唐制天子居曰衙行曰駕人君舉動必以扇出
入則撞鐘庭設樂宫道路有鹵簿鼓吹禮官百司備物
而後動大駕鹵簿天子將出太樂令設宫縣之樂於庭
侍中奏中嚴有司陳鹵簿諸衛以次陳殿庭既外辦太
僕卿執轡天子乘輿以出天子升路太僕授輿黃門侍
郎奏請發鑾駕動警蹕鼓傳音萬年令先導次京兆牧
太常卿司徒御史大夫兵部尚書皆乘路鹵簿如本品
五路玉金象革木皆有副車有指南記里鼓白鷺鸞旗
辟惡皮軒耕根安車四望羊車黃鉞豹尾及屬車十二
乘輿有相風行漏腰輿小輿五牛旗輿輦有大輦方輦
小輦以旗計者二十七曰青龍白虎辟邪應龍玉馬三
角獸黃龍負圖黃鹿飛麟駃騠鸞鳳飛黃麟角端赤熊
兕太平犀牛駿鸃騼䮷騶牙蒼烏白狼龍馬金牛衙門
旗并黃麾玄武幢絳麾孔雀毦罕畢(總三十二名一本云二十七名當考)以
隊者七曰清游朱雀步甲持鈒玄武諸衛馬隊大戟隊
以兵計者自金吾果毅佽飛至衙門右左廂凡大駕一
千八百三十八人分為二十四隊列為二百十四行(參六)
(典)仗則有黃麾仗細仗儀刀仗殳仗衛則有親勲翊衛
散手衛儀物有曲直華蓋六寳香蹬大繖雉尾障扇雉
尾扇方雉尾扇花蓋小雉尾扇朱畫團扇俾倪之屬戎
器有鈒戟弓箭横刀䂍矟細矟鐵甲甲騎具裝銀裝儀
刀班劔金裝長刀御刀黃鉞楯䂎弩黑鍪甲之屬服飾
有平巾幘緋裲襠大口絝緋衫紫黃纁朱綠綟綬紛武
弁朱衣革帶繡衣青衫赤綦襖黃冒黃袍衫紫誕帶行
縢緋袴褶戎服大袍之屬鼓吹有掆鼓金鉦大鼓長鳴
鐃鼓歌簫笳大横吹節鼓笛簫觱篥桃皮觱篥小鼓中
鳴羽葆鼓大角之屬凡五部七十五曲警嚴則夜十二
曲中三曲五更三遍樂有宫縣蕤賓鍾采茨大和回路
南向侍中請降路乘輿乃入繖扇侍御警蹕如初皇帝
入侍中版奏請解嚴叩鉦將士皆休法駕官則減太常
司徒兵部尚書車則減白鷺辟惡大輦五副路安車四
望車及屬車四(六典云四分屬車之一)隊則清游持鈒玄武皆減
四之一鼓吹減三之一小駕又減御史大夫及指南記
里鼓鸞旗皮軒車象革木三路耕根羊黃鉞豹尾車屬
車小輦小輿諸隊及鼓吹減大駕之半凡小駕鹵簿一
千五百人分二十四隊列一百二十行(參六典大駕鹵簿以官計者自)
(導駕萬年縣令六引至豹尾之後金吾折衝總一百六員以車計者自指南記里至黃鉞豹尾車總三十六乘)
(以儀物計者自白澤朱雀旗至黃麾仗繡幡總二十七名以鼓吹計者自掆鼓金鉦至笛簫觱篥總十五事以)
(兵計者自金吾折衝果毅至殳仗牙門左右箱總若干人此大駕鹵簿也至於法駕則屬車減四諸隊四分減)
(一鼓吹三分減一威儀亦三分減一小駕車輦隊仗鼓吹各減大駕)其中或與前小異當攷太皇太
后皇太后皇后出司仗布侍衛六尚以下詣室奉迎内
僕進車閤外馭者執轡后乘輿以出華蓋侍衛警蹕内
命婦從出門后升車從官皆乘馬内命婦宫人以次從
有清游隊旗車有重翟腰&KR1221;厭翟翟車安車四望金根
及宫人車儀仗有偏扇團扇方扇香蹬行障坐障雉尾
扇大繖錦花蓋朱畫團扇錦曲蓋錦六柱絳麾黃麾牙
門東宫鹵簿皇太子出鹵簿陳于重明門外升車鼓吹
振作太傅乘車訓導少傅乘車訓從出延喜門家令先
導次率更令詹事太保太傅太師皆軺車備鹵簿車有
金路副路軺車四望車腰&KR1221;旗有龍旗五色絳引幡赤
氅戎器有横刀儀刀細刀班劍䂍矟儀鍠油戟儀鋋毦
殳弓箭儀物有誕馬繖雉尾扇朱漆團扇紫曲蓋隊有
清游隊壓角隊佩弩隊左右廂步隊佩弓箭隊左右廂
馬隊佩横刀騎隊後拒隊司禦衛率府步隊東宫鹵簿
六百二十四人分為九隊列為三十一行(六典)若常行常
朝無馬隊鼓吹金路四望車又減隊仗三之一清道儀
刀誕馬皆減半乘軺車而已(六典云左右衛率掌兵仗羽衛凡正至朝宫臣以儀)
(仗為左右廂之周衛兵曹掌鹵簿之法監其羽儀清道率凡皇太子出入以清游隊為先後拒隊為殿監門率)
(皇太子出入率其屬於牙門之左右太子僕掌車輿騎乘儀仗)官志太子三師太子出則乘路備鹵簿以從
(兵曹參軍事皇太子出則從鹵簿而涖其儀詹事府司直太子出則分察鹵簿之内)通典皇太子謁太廟所
(司依鹵簿陳設重明門外)皇太子妃有偏團方扇行坐障翟車六柱
犢車繖大扇曲蓋親王鹵簿有幰弩車輻(捧也夾車而行)絳引
告止傳教信旛金塗鉤竿儀鋋儀鍠儀矟細矟油戟繖
扇曲蓋象路駕四馬一品鹵簿有幰弩車輻誕馬儀刀
戟旛繖扇曲蓋革路駕四馬自二品至四品青衣車輻
每品減二人二品刀楯弓箭戟矟各減二十三品以下
每品減十二品三品革路四品五品木路萬年令亦有
清道幰弩騎青衣車輻誕馬軺車一馬内命婦外命婦
一品至四品各有鹵簿云云(會要太和六年六月敕準鹵簿令外命婦一品厭翟)
(車從車六乘二品三品白銅飾犢車一乘從車四乘四品白銅飾犢車一乘從車兩乘)百官志
庫部掌戎器鹵簿儀仗藝文志王象畫鹵簿圖(雜藝術類)
禮志祀日未明三刻諸衛列大駕仗衛侍中版奏請
中嚴乘黃令進玉輅於行宫南門外南向未明一刻侍
中版奏外辦皇帝服衮冕乘輿以出
唐鹵簿鼓吹
志大駕鹵簿鼓吹分前後二部鼓吹令二人前部掆鼓
十二夾金鉦十二大鼓長鳴皆百二十鐃鼓十二歌簫
笳次之大横吹百二十節鼓二笛簫觱篥笳桃皮觱篥
次之掆鼓夾金鉦皆十二小鼓中鳴皆百二十羽葆鼓
十二歌簫笳次之後部鼓吹羽葆鼔十二歌簫笳次之
鐃鼓十二歌簫笳次之大横吹百二十笛簫觱篥笳桃
皮觱篥次之(餘見樂類)凡大駕嚴夜警十二曲中警三曲五
鼓嚴三通天子謁郊廟夜五鼓過半奏四嚴車駕至橋
復奏一嚴元和初禮儀使高郢建議罷之(元和元年十二月高郢奏)
(今并警為嚴樂官不能辨請停四嚴及上壇一嚴其郊廻准禮三嚴太廟宿其夜不嚴郊廻於明德門内鼓吹)
(引駕至丹鳳門)六典太常鼔吹令掌鼓吹以備鹵簿之儀凡
大駕行幸鹵簿分前後二部以統之法駕三分減一小
駕減半皇太后皇后出如小駕之制皇太子鼓吹亦有
前後二部親王以下各有差凡大駕行幸有夜警晨嚴
之制(大駕夜警十二曲中警七曲晨嚴三通)
開寳繡衣鹵簿建隆定大駕鹵簿乾德親
閱鹵簿大駕法駕鸞駕黃麾仗
開寳四年十一月戊午親饗太廟己未(二十七日)合祭天地
于圜丘始用繡衣鹵簿國初將舉郊祀命有司考定制
度建隆四年八月十六日辛丑南郊儀仗使劉漫叟言
按唐長興(明宗)南郊鹵簿字圖導駕用三引周太祖用六
引今請用六引(又見郊祀類)兵部儀仗五千一百人太常鼓
吹八百五十人太僕車輅四百八十人殿中儀仗二百
六人司天法物二十一人金吾衛二百五十人金吾仗
六百七十六人從之校以令文頗有闕略十八日禮儀
使陶穀言鹵簿内金吾諸衛將軍導駕押仗舊服紫衣
請依開元禮各服繡袍舊執仗軍士衣五色畫衣請以
五行相生為次又增造五輅副車復殿中輦輿備用六
引本品鹵簿又增置旗名作大輦凡馬步儀仗共一萬
一千二百二十二人悉用禁軍舊用絹布采畫者以綜
絲絁繡文代之(九月二十八日范質言大駕儀仗除執法物馬步兵計百八十五隊用騎軍大)
(將軍六人郎將都尉九十人騎士四千四百四十六人步軍將軍二十人郎將都尉八十二人校尉四人王師)
(二百九十八人並騎步六千二百七十六人)乾德四年始作至開寳三年而
畢明年郊祀始用之謂之繡衣鹵簿軍衛羽儀自是浸
盛(志建隆四年將郊祀大禮使范質與鹵簿使張昭儀仗使劉温叟同詳定大駕鹵簿之制乾德三年蜀平)
(命拾遺孫逄吉收偽法物是歲太祖親閱鹵簿四年始令改畫衣為繡衣一本云乾德四年五月九日帝親閱)
(諸州法物舊用采繪者易以文繡)凡五輅副輅輿輦屬車之屬多仍唐
制名數具于令式先後之次見于兵部字圖凡鹵簿
四等大駕法駕鸞駕(祥符元年六月改小駕為鸞駕)黃麾仗大駕
鹵簿自開寳定通禮之後彌有增益大祀命五使鹵
簿使專掌定字圖排列儀仗使糾督之大禮使及餘
使同按閱致齋日巡仗凡車路大僕寺主之輦輿繖扇
御馬殿中省主之皂纛犦(唐志作䂍)矟十六騎引駕細仗牙
門金吾主之槍仗六軍主之六引諸隊大角五牛旗兵
部主之寳桉門下省掌之鍾漏司天臺掌之鼔吹太常
鼓吹局主之旗器名物衣冠寳蓋錦繡等飾朝服法物
庫出焉箙弩弓矢戎裝雜仗軍器庫内弓箭庫出焉總
大駕鹵簿二萬六十一人法駕三分減一鸞駕又減半
兵部黃麾仗又減於鸞駕大駕凡郊祀籍田薦獻玉清
景靈宫則用之法駕太山汾陰明堂則用之比於大駕
則減太常卿司徒兵部尚書及白鷺崇德等車又減屬
車四餘並三分減一鸞駕朝陵封祀朝謁太清宫奏告
玉清宫則用之又減縣令州牧御史大夫指南記里鼓
等車儀仗減法駕之半法駕用萬一千八十八人鸞駕
用七千人(舊制用二千二百二十二人祥符五年閏十月丁卯享太廟增至七千人八年正月一日)
(上聖號用三千人)三駕之外有兵部黃麾仗用太常鼔吹太僕
金玉輅殿中省大輦奉迎其制無定然又減於鸞駕之
制凡親征御樓省方還京迎天書聖像六廟上冊則用
之(淳化三年五月增二百五十人政和三年四月禮局上大朝會儀衛五千二十五人黃麾仗用太常鼓吹)
(部太僕金玉輅殿中省大輦唐黃麾其制十二愊開寳通禮義纂曰黃中央之色此仗最近車輅故以應象)
大駕六引開封令牧兵部尚書太常卿司徒御史大
夫(法駕則開封令牧御史大夫為三引)始於金吾纛矟清游隊朱雀旗隊
十六騎佽飛前隊殳仗龍旗十二指南等車引駕十二
重前部馬隊步甲前隊太常前部鼓吹司天相風行漏
等輿持鈒前隊殿中黃麾前部黃麾仗六軍儀仗引駕
十六旗龍墀十三旗御馬日月合璧等旗青龍白虎旗
隊班劍儀刀隊金吾細仗受命寳殿中繖扇千牛親勲
衛翊驍衛等隊夾轂捧日奉宸隊導駕官鳴鞭御馬繖
扇腰輿玉輅大輦持鈒後隊金吾大角後部鼓吹黃麾
芳亭等輿輦五牛旗輿金象革木輅副五輅耕根車進
賢明遠車羊車屬車十二乘黃鉞豹尾後部黃麾仗步
甲後部馬隊後隊殳仗真武隊大黃龍負圖旗黃龍大
神等二十旗大駕鹵簿凡繡文金吾衛以辟邪左右
衛以瑞馬驍衛以雕虎屯衛以赤豹武衛以瑞鷹領軍
衛以白澤監門衛以師子千牛衛以犀牛六軍以孔雀
樂工以鸞耕根車駕以鳳銜嘉禾進賢車以瑞麟明遠
車以對鳳羊車以瑞羊指南車以孔雀記里鼓黃鉞車
以對鵝白鷺車以翔鷺鸞旗車以瑞鸞崇德車以辟邪
皮軒車以虎屬車以雲鶴豹尾車以立豹相風烏輿士
以烏五牛旗以五色牛餘皆以寳相花六引繡衣文清
道以雲鶴幰弩以辟邪車輻以白澤駕士司徒以瑞馬
牧以隼御史大夫以獬豸兵部尚書以虎太常卿以鳳
縣令以雉餘悉以寳相花(輿服志)陶穀再為南郊禮儀使
法物制度多穀所定時范質為大禮使以鹵簿清游隊
有甲騎具裝莫知制度以問穀如其說造以給用又乘
輿大輦久亡其制榖立意造之至今用焉(傳)周必大
繡衣鹵簿記藝祖皇帝受天眷命用肇造區夏武功既
成文治斯廣躬郊禋正會朝祲威盛容以次畢行惟是
承五季搶攘之後鹵簿雖設踳駮為甚易而新之兹惟
其時於是制誥范質張昭等正其繆盭參定典式已而
禮儀使陶榖奏言金吾諸衛將軍暨押仗導駕等官服
皆以紫於禮未稱請按開元禮咸用繡袍至若執仗之
士舊服五色畫衣先後靡倫無所准式請以黑為先而
青赤黃白以次分列用協五行相生之序逮有司以儀
注上帝御便殿陳而閱之凡馬步儀仗總萬有一千二
百二十有二人悉以綜絲施繡文代彩畫之服揚輝絢
采丕釐舊弊亹亹三代兩漢之盛矣稽諸會要始造於
乾德之四年而告備於開寳之三年越明年謁欵圓丘
實始用之想夫䂍矟前驅五輅增副里以鼔記車以南
指雞翹豹尾夭矯婀娜公卿執事前導後陪細仗大角壯
其容幰蓋繖扇備其飾耋老幼稚族觀聚歎向也目熟
乎兵革今乃窺文物旂常之美向也耳厭乎金鼓今也
聞鍚鸞和鈴之音皇哉治世之鉅典華夏之偉觀也切
讀三聖寳訓而知藝祖恭儉之德出於天資衣用澣濯
器御質素齊官無三服之獻織室罷纂組之工頋於羽
衛乃顯設藩飾如此得無意乎蓋恭儉者帝王之盛德
也備羽衛者國家之上儀也在漢孝文殿設書囊之帷
身以敦朴為先及其詔令則曰鸞旗在前屬車在後儀
物明盛猶可想於千載之下然其聖人所以奉己與華
國者固自殊轍也耶是以知藝祖之意有在也列聖繼
承制作益詳曰大駕曰法駕曰鸞駕曰黃麾仗或施之
躬郊或用之封祀或設之朝覲其多寡有差其先後可
序揆厥所元皆自繡衣啓之貽謀垂𥙿永永無極肆皇
帝陛下紹復祖宗之大業廼紹興十有三年築壇南郊
共祀天地鹵簿之制實纂乾德至於歲用癸亥則視建
隆初郊之歲若合符節夐觀簡冊未之攸聞蓋莫為於
前無以彰異時創業之功莫繼於後無以知中興之治
是不可以不特書也
景德鹵簿記
二年十一月乙巳朔(是年郊祀)鹵簿使王欽若上三卷詔付
史館(欽若表云掌西京之鹵簿獲奉屬車之塵閱東觀之圖書幸覿羽陵之簡)先是九月二
日丁未詔欽若閱仗衛中司天監行漏十二神輿殿中
省芳亭鳳輦等減製修飾以舊制太重也祥符二年
八月甲子詳定所言法駕鹵簿三引内寳鼎令河中尹
别造車上題牓
天聖新修鹵簿記景祐鹵簿圖記
景德二年郊祀王欽若上記三卷頗疏略天聖六年十
一月癸卯翰林學士宋綬上天聖鹵簿記十卷付祕閣
初綬攝太僕卿侍玉輅上問儀物典故占對辯洽因命
撰記(序云再飾大駕郊見上帝)景祐五年(即寳元元年)十一月乙巳禮
儀使(資政殿大學士)宋綬上景祐南郊鹵簿圖記十卷詔褒諭
(蓋因前書而增飾之以親政初元冠篇質正古義傳以新制圖繪注說援据精詳)圖記序曰黃
帝創軒冕之容列營衛之警輿駕儀物蓋本於此唐堯
彤車有虞鸞和夏后之綏商人之路周官有司常巾車
之職虎賁旅賁之從三五之際所由來尚矣秦并六國
兼屬車九九之數漢上甘泉備千乘萬騎之衆自時厥
後損益可知藝祖始議郊饗即諏典文扞衛既崇羽儀
兼備初吏士所服皆用畫帛乃命易以厚繒加之文繡
采綷相錯煥乎一時至道中詔翰林承旨宋白與内侍
畫郊丘仗衛緘在祕府(一本云圖飾仗衛寘在中祕)景德中資政殿
學士欽若上鹵簿記三卷敕付太史皇上紹庭正統粤
再郊之明年命華光侍臣圖寫大簿臣充儀仗使督攝
容衛又以太僕奉車承頋問乃與侍讀馮元侍講孫奭
議曰前二圖書寫形紀事不相參會盍象設而又文陳
乎繇是著為圖記十篇歲在戊寅燔祀有期敕重飾帝
車爰及法物並加釐正云云(戊寅景祐五年十一月戊申享景靈宫己酉享太廟)
(奉慈廟庚戌祀圜丘改元寳元)會要(志同)景祐五年七月十一日丙午
詔鹵簿儀物未合典制者釐正之令内侍張永和等領
工修飾既成八月庚辰帝親閱於大慶殿門(實錄八月庚辰御大)
(慶殿門閱新作南郊儀仗車輅)九月侍講賈昌朝言儀衛三事一曰南
郊鹵簿車駕出宫詣郊廟日執毬杖迎至齋宫唐世以
資玩樂宜徹去二曰大駕鹵簿有羊車前列本漢晉乘
於後宫遂為法從宜改革三曰鹵簿儀衛五使略行按
閱先後失序名物差互請於致齋前詳視詔禮儀使宋
綬與太常禮院同詳定以奏綬等言羊車按劉熙釋名
隋禮儀志漢代已有自唐至今著禮令宜仍舊其鹵簿
儀仗南郊前五使預閱素隊使之齊肅從之又去誕馬
鞍韉用纓轡緋紲旛麾以小篆易隷字六引朱團扇用
雜花大駕用盤龍重定戟鈒小戟重制雉尾扇犦矟殳
义唐末以御史中丞為儀仗使後唐始有鹵簿使兵
部侍郎為之國朝故事中丞領儀仗天聖二年用中丞
薛奎領鹵簿而翰林學士晏殊領儀仗蓋誤也治平二
年詔中丞賈黯易儀仗使翰林學士范鎮鹵簿使
皇祐明堂法駕鹵簿圖
志(會要同)皇祐二年三月己亥詔將享明堂乘輿服御務裁
簡六月己巳(四日)鹵簿使奏法駕減大駕三分之一而兵
部無字圖故本詔禮官與兵部考正為圖以奏八月辛
未上字圖法駕鹵簿用萬一千八十八人(初乾德初有司定制唯得)
(唐長興南郊鹵簿字圖校以令文猶多闕焉至是禮官共議制圖)九月辛亥宗祀嘉祐
二年祫享禮儀使奏南郊仗金吾上將軍左右千牛皆
服紫繡戎服珂佩騎而前節度衣袴褶導駕如舊制是
月禮官奏南郊還禮乘金輅而或乘大輦宜著令
常以大輦從熙寧七年八月十二日太常看詳
兵部大駕鹵簿字圖請以副輅列正輅後減羊車
五牛旗元豐元年二月詳定所言大駕輿輦仗衛
儀物兼取歴代訛舛苟簡不足為法詔令更定於
是去二十八宿五星攝提旗所繪人形及龍虎僊
童大神金黃鸚鵡網子螣蛇神龜等旗及拂翟三
年正月十二日詔以緡錢七萬下成都造大駕鹵
簿儀物(大駕仗下官一百四十六員執仗押引從軍員職掌諸軍諸司二萬二千二百二十)
(一人法駕三分減一鸞駕減指南等車餘並減半)元祐七年十月丙子
(二十七日)太常言鹵簿圖六引王公已下紫繖改用青
(興國六年五月詔殿中省細仗服碧舊服黃)十一月南郊蘇軾為鹵簿
使導駕内中紅車爭道亂行軾於車上草奏明日
敕有司嚴整仗衛自皇后以下皆不復迎謁中道
(十三日奏)
宣和重修鹵簿圖記
書目三十五卷初王欽若三卷宋綬十卷宣和别為一
書益號詳備三十三卷目錄二卷志三駕之制詳見
於政和禮局所上迄宣和而大備先是政和七年二月
九日兵部尚書蔣猷言陛下稽古制禮大輅之乘元戎
之旗六引之名與車導駕之官與服革而新之多矣宜
命有司取天聖圖記考正詔改修宣和元年書成凡人
物器服盡從古制飾以丹采三十有三卷目錄二卷
紹興三年十月靜江守臣許中上宣和重修鹵簿記
政和三年四月二十九日議禮局上皇太子鹵簿之制
又上皇后皇太子妃王公一品二品三品鹵簿之制七
年正月二十七日禮制局請墨車駕士衣皂夏縵皂質
繡五色團花
紹興大駕鹵簿法駕鹵簿
十三年郊祀二月九日詔排設大駕鹵簿令禮兵部討
論(依政和新儀)十八日兵部言國初大駕儀仗總一萬一千
二百二十二人今已有黃麾半仗三千四百八十三人
玉輅腰小輿大輦平逍遥輦下一千九人外其金象革
木輅芳亭鳳輦屬車寳輿一千二百七十三人天武捧
日奉宸隊六千四百五十七人仗内六引(六引止用一象)鼓吹
前後部一千五百人法物儀仗望下有司製造詔合用
文繡並代以纈命兵郎錢時敏戎監劉才邵等參訂兵
部長貳提舉十月畢工十六年至二十八年郊祀增捧
日奉宸隊共一萬五千五十人(一本云紹興二十五年十一月癸亥郊祀增鹵)
(簿為萬五千二百二十有二人建靈芝瑞木等旗)三十一年明堂五月十三日
有司陳法駕鹵簿視郊祀三分減一用一萬一千
五人隆興二年二月詔遵太祖典故省約儀仗
減半用六千八百八十九人鼓吹警場三分減一
省四輅祀回止乘平輦乾道六年九月一日詔郊
祀用五輅大安輦如舊儀開元開寳政和禮書
親祠乘輅皆以大僕卿為御千牛將軍為右蓋倣周
禮大馭諸右等官今乃差執綏官以綵繩維於箱
柱又至尊不立乘而設倚以坐不以千牛陪乘而差
帶甲内侍二人立御坐之旁皆失禮居則重門
擊柝以戒不虞行則清道按節以養威嚴動設
先置止則交戟清道而後行清室而後御所以重
衛也帝王之居外則飾周衛内則重禁門將行
則設兵而後出幄稱警而後踐墀張弧而後登輿
清道而後奉引遮列而後轉轂静室而後息駕所
以顯至尊務戒謹垂法戒也帝暉臨幄百司定
列鳳蓋俄軫虹旗委旆旄頭先馳屬車齊躅
奔星舞於旗斿行月棲於羽箙夀犀注鎧肅給乎
師營蒼虬范馭秋游乎天轡瓊鈒流景金根照塗
顔行山則銜枚無聲五精來同七聖景從鑾
聲佩節次于帷宫夷道如砥呼蹕填街梢䕫獝
以護野離荆牟以守燎天兵威威羅列衛營有
闟有斿龍軛離衡耳耳其驅雅雅于行旖旎連蜷風舞
雲縈士若銜枚驂牡不鳴服章天地車駕風雲日隨
月侍嶽走川奔列缺收聲而聽蹕豐隆鼓力以扶輪
大丙弭節長庚曳髾五老翼轅八神弭策矯翠鳳
於黃屋絢交龍於彩旗日下奉圖鮮虞守燎揚六鑾
齊八騄堯步舜趨禹馳湯驟矩坤度規乾則月
御按節星驅扶輪撫翠鳳之駕六先景之乘奮電
鞭驂雷輜羲和司日顔倫奉輿天清日晏天華
爽霽赤旗絳庭式道執殳展軨效駕徐鑾警節明
鍾暢音七萃連鑣九斿齊軌重英曲瑵之飾絶景追
風之騎迴輿駐罕岳鎮淵渟天兵四羅旗常婀娜
駕龍十二魚魚雅雅山靈護陳方神蹕御武旅俠
馳玉梢金戚千官扈從珮鳴笏澤舉星畢曳雲梢召
風伯以清塵命山靈而護野茸騎髦頭虹旃羽旆魚
麗鶴列之陣扈帶鮫函之旅叙和植表箕張翼舒屯
萬旅以森沈翼千祇而護衞漸鴻之士陟恪以奉輿
戴鶡之夫凝嚴而戒道碧輦驂龍瓊干跂鳳駕鏤
象蔭華芝謁欵靈場陟降紫幄應龍受轡招搖翼輈
曳星之髾歴天之旂雷軸電鞭翠華葳蕤拭翠鳳之
駕開日月之旗撞鴻鐘發雷輜辨格澤之修竿决河漢
之淋漓赤松前驅彭祖後馳方明夾轂昌㝢侍衣山靈
秉鉞而踉蹡海若護蹕而參差風馭冉以縱&KR1128;雲螭縒
而遲蚭五牛飜其析羽六龍輝其鏤錫望舒先驅
飛廉奔屬千乘萬騎魚魚雅雅禮神頌祇福禄来下
武騎仡以清道被練煥以波燭浮埃沈而瑞氣翔前
清塵兮天罼密扶路兮雲輜六駿駮兮沛艾萬虎賁兮
髬髵垣直太紫庭儼雲龍扇交翟兮葳蕤旗升龍
兮蠖略天子御玉輅動金根八驥揚衡雙龍翼蓋雲
罕徐迴鳴鐃韻響風承豹尾日映鶡冠萬騎天行千乘
雷動石鎧犀衣之士聯七萃而雲屯珠旗月羽之兵亘
五營而星列撫元虯載翠鳳鼉鼓按節鯨鐘疏響千
乘岳動萬騎林迴星陳而天行雷震而霧合屏翳清
曉飛廉警旦孫叔奉轡王良聳策國容象物而動朝
章視令而肅備萬乘整法駕延喬松於東序詔韓
岐於西廂麾天閬使啓關儒僚展采禮官相儀垂蕤
動音洪鍾竦節陽路整衛正途清禁於是綪環佩端玉
藻鳴鳳竚律騰駕流文間綵比象之容昭明紀數之服
徽焯天陣容藻神行翠蓋懷陰羽華列照金支宿垂
鏞石潤響命五神以相列闢九關以集靈警衛兵而開
靈先雨祇以灑路上摩星以旓雲下藻野而縟川
命期門使按蹕六龍驤首以啓路八駿騰光而夾輈
灼楚焞練剛日百官戒嚴乘輿乃出奮六經以攄容
奔八神而警蹕拖虹蜺之宛延植星槍而蒙密玉軔浮
霞霜戈燁日然後招翠龍驂絳螭疏飛雲之法輅揭
太一之靈旗升黃屋翳華芝山立玉色出乎南端之
闈紫雲華蓋上玉斗帝車前彫雲麗璇蓋祥飈
被綵斿
儀仗
周禮法物
宋禮志按周禮辨載法物莫不詳究然無相風罼
網旄頭之屬此非古制明矣周官大僕王出入
自左馭前驅注如今道引隷僕掌蹕宫中之事注
謂止行者清道若今儆蹕(宋志警誓戒也蹕止行也)小司
寇大賓客前王而辟注若今執金吾下至令尉奉
引
漢宫室出入儀
太平御覽漢名臣奏曰丞相薛宣奏漢興以来深考古
義惟萬變之備於是制宫室出入之儀正輕重之冠故
司馬殿省門闥至五六重周衛擊刁斗近臣侍側尚不
得著鈎帶入房宋志天子坐漆牀居朱屋按何休注
公羊有朱屋以居漆牀亦當是漢代舊儀而漢儀不載
(殿屋為員淵方并兼植荷華)
梁三駕二仗
隋志梁乘輿行則有大駕法駕小駕行幸則槊仗近燕則
隊仗三駕法天二仗法地其動參天而兩地也(大同五年正月)
(丁巳賀琛奏南北二郊籍田御輦不復乘路以侍中陪乘停大將軍及太僕)
隋三仗
志齊河清中定令宫衛之制後周警衛之制置左右宫
伯掌侍衛之禁更直於内小宫伯貳之左右武伯掌内
外衛之禁令兼六率之士皇帝臨軒則備三仗於庭高
祖因齊宫衛微有變革左右武衛開府各領三仗六行
在大仗内行别六十人大駕則執黃麾仗古今注麾
所以指麾乘輿以黃諸公以朱刺史二千石以纁
唐儀衛制
儀衛志(舊史不志儀衛)唐制天子居曰衙行曰駕皆有衛有嚴
衙朝會五仗内仗千牛仗挾門隊長搶隊黃麾仗五旗
仗殳仗步甲隊辟邪旗隊清游隊朱雀隊玄武隊駕大
駕鹵簿法駕小駕羽葆華蓋旌旗罕畢車馬之衆盛矣
皆安徐而不譁其人君舉動必以扇出入則撞鐘庭設
樂宫道路有鹵簿鼓吹禮官百司必備物而後動所以
為慎重也儀衛所以尊君而肅臣官志殿中侍御史
九人掌殿庭供奉之儀正班列於閤門之外
唐朝會五仗衙内五衛黃麾仗五旗仗
諸衛儀仗
儀衛志凡朝會之仗三衛番上分為五仗號衙内五衛
一曰供奉仗以左右衛為之二曰親仗以親衛為之三
曰勲仗以勲衛為之四曰翊仗以翊衛為之皆服鶡冠
緋衫裌五曰散手仗以親勲翊衛為之服緋絁裲襠繡
野馬皆帶刀捉仗列坐東西廊下每月以四十六人立
内廊閤外號曰内仗以左右金吾將軍當上中郎將一
人押之有押官知隊仗官朝堂置左右引駕三衛六十
人分五番引駕佽飛六十六人分六番元日冬至大朝
會宴見蕃國王則供奉仗散手仗立於殿上黃麾仗樂
縣五路五副路屬車輿輦繖二翰一陳于庭扇一百五
十有六三衛三百人執之陳于兩廂黃麾仗左右廂各
十二部十二行一長戟六色氅二儀鍠五色幡三大矟
小孔雀氅四小戟刀楯五短戟五色鸚鵡毛氅六細射
弓箭七小矟鸚鵡毛氅八金花朱縢絡楯刀九戎雞毛
氅十細射弓箭十一大鋋白毦十二金花綠縢絡楯刀
皆有五色雲花襖冒(每行一色)及行縢鞋韈黃麾仗首尾廂
各絳引旛二十引前十掩後十廂各獨揭鼓十二重重
二人(首二部師子袍次一部豹文袍次當御廂後廂後左右廂)每黃麾仗一部鼓一
諸衛大將軍各一人檢校被繡袍次左右衛黃旗仗立
于两階之次左右驍衞赤旗仗坐于東西廊下左右武
衛白旗仗居驍騎之次左右威衛黑旗仗立于階下左
右領軍衛青旗仗居威衛之次鍪甲弓箭刀楯矟&KR1483;各
隨其五旗之色又有夾轂隊廂各六隊隊三十人親勲
翊衛仗廂各三隊隊四十人武衛内有持鈒隊執銀装
長刀絳引幡一金節十二分左右罕畢朱雀幢青龍白
虎幢隊各一百四十四人分左右二行又有殳仗步甲
隊殳仗左右廂千人廂别二百五十人執殳二百五十
人執义步甲隊從左右廂各四十八前後皆二十四次
左右金吾衛辟邪旗隊又有清游隊朱雀隊玄武隊清
游建白澤旗朱雀玄武各建其旗諸衛挾門隊長搶隊
與諸隊相間明日殿上設黼扆躡席熏鑪香案百官唱
門籍入畢序班于通乾觀象門南次入宣政門宰臣兩
省官對班于香案前百官班于殿庭扇合皇帝升御坐
内謁者承旨喚仗左右羽林軍勘以木契自東西閤而
入朝罷皇帝步入東序門然後放仗内外仗隊七刻乃
下宴蕃客日隊下復立半仗于兩廊朔望受朝及蕃客
辭見加纛矟隊儀仗減半凡千牛仗立則全仗立禮
志皇帝親征纂嚴諸衛列黃麾仗廵狩建牙旗於壝外
黃麾大仗屯門鈒戟陳壝中冊太子列黃麾大仗(通典冊三)
(師三公親王設黃麾半仗冊公主鈒戟近仗入陳於殿庭)百官志庫部郎中
掌戎器鹵簿儀仗京衛旗畫蹲獸立禽行幸則給
飛走旗凡諸衛儀仗以御史涖其庋掌(衛尉寺凡供宫衛者)
(歲再閱)左右衛將軍凡皇帝御正殿守諸門及内廂
宿衛仗非上日亦將軍一人押仗缺以中郎將代
六典凡大朝會左右衛率屬以黃質鍪甲鎧黃弓箭刀
楯&KR1483;黃氅麟熊角端旗為左右廂之儀仗凡宿衛内廊
閤門外分為五仗坐於東西廊下御坐正殿則立兩階
之次正門内則以挾門隊坐東西廂承天嘉德二門之
内驍衛建黃氅鳳飛黃吉利兕太平旗正殿前則以胡
禄隊坐東西廊下正門外以挾門隊列東西廂武衛被
白質鍪甲鎧執白弓箭楯&KR1483;建四色氅五牛飛麟駃
騠鸞犀牛鵔騼旗持鈒隊應蹕為左右廂之儀仗威衛
被黑質鍪鎧執黑弓箭刀&KR1483;建青氅黑氅黃龍負圖黃
鹿騶牙蒼烏旗領軍衛被青質鍪鎧執青弓箭刀楯建
赤氅應龍玉馬三角獸白狼龍馬金牛旗為左右廂之
儀仗羽林軍率儀仗周衛階陛督攝左右廂飛騎大駕
行幸夾馳道為内仗金吾衛車駕出入率屬以清游隊
建白澤朱雀旗以先驅又以玄武隊建玄武旗以後殿
(隋志儀注類諸衛左右廂旗圖樣十五卷)會要天寳九載七月五日諸衛
隊仗所用緋色旗幡等並改為赤黃以符土運其節度
使准此
唐千牛仗立門仗
志千牛仗以千牛備身為之皆執御刀弓箭升殿列御
坐左右内外諸門以排道人帶刀捉仗而立號曰立門
仗宣政左右門仗内分三番而立號曰交番仗諸衛有
挾門隊長槍隊承天門内則左右衛挾門隊列東西廊
下門外則左右驍衛挾門隊長樂永安門内則威衛挾
門隊門外則領軍衛挾門隊嘉德門内則左右武衛挾
門隊並列東西廊下車馬出皇城則挾門隊皆從長槍
隊有漆槍木槍白幹槍樸頭槍六典(百官志同)千牛衛胄
曹掌甲仗之事凡御仗之物二百一十有九羽儀之物
三百自千牛已下各分而典掌之
唐百官儀物
百官志少府監供天子器御后妃服飾及郊廟圭玉百
官儀物凡武庫袍𥜗皆識其輕重乃藏之冬至元日以
給衞士衞尉寺祭祀朝會供羽儀節鉞金鼓帷帟茵蓆
乾德儀仗名物
元年十一月癸亥饗太廟乘玉路左諫議崔頌攝太僕
上問儀仗名物甚悉頌應對詳敏上大悦甲子行郊禮
改元志玉輅金輅象輅革輅木輅
副輅(五輅之副)耕根車進賢明遠羊車指南記里鼓
白鷺鸞旗崇德皮軒黃鉞豹尾車屬車十二
大輦芳亭輦鳳輦小輿腰輿香蹬唐
制朱漆案緋繡花龍衣上設金塗香爐燭臺象
鹵簿以居先一人跨其上四人引五牛旗依五
方色小輿上刻木牛背插旗錯采為牛相風烏
鉦鼓畫鼓鍾鼓樓行漏十二神輿旗錯采漆竿
鎞首纛本後魏制旄頭之象無文采犦矟如
節有袋上加碧油常置朝堂出則八枚前導(犦擊聲也一云象牛)
牙門旗錯采為神象繖古張帛避雨制有方繖大
繖皆赤質蓋有花蓋導蓋赤質如繖而圓繡花龍曲
蓋繡瑞草睥晲漢乘輿用之如花蓋而小扇有朱
團雉尾四等本漢長柄扇金節隋制䍐罼象畢昴
為前引幢如節而五層繡四神各隨其方色朱漆柄
絳麾如幢三層黃麾絳帛為之如幡幡本幟也
有告止傳教信幡絳帛錯采為字又有絳引幡御刀
晉宋有之儀刀有銀飾班劍本漢朝服帶劍晉以
木代之戟木為刃赤質鈒戟矟長矛也木刃又
有細矟儀鍠鉞屬秦漢有之唐用為儀仗殳無刃
而短氅緝鳥毛今為四角小蓋繡雲龍孔雀白鵝繫
龍頭竿制如戟幰弩加箭二有靫弓箭有靫刀
盾甲騎具装車輻朱漆八稜白幹槍矟也柯
舒黑漆棒也鐙杖黑漆弩柄也誕馬散馬也凉
車赤質逍遥平頭輦駕頭七寳牀也繡扇緋羅
繡曲蓋並内臣馬上執之謂之扇筤鳴鞭唐有之周
條狼氏之遺法也景德二年二月癸夘王欽若上言
伏詳六典乘黃令掌王公已下車輅又六典大駕鼓吹
朱漆五采畫金鐲羽葆重蓋幡掌畫交龍皇太子已下
朱漆而不畫無金鐲羽葆重蓋幡掌畫蹲豹四品乃用
綠又元日王公及四品以上給鹵簿赴朝會則乘輿儀
仗不與臣下參用宜依六典令式别制王公已下車駕
所有鼓吹儀仗亦請增置從之
至道車輅儀衞圖
志至道中令有司以絹畫為圖凡三幅中車輅六引及
導駕官外兩幅儀衞其警場青城又别為圖圖成以藏
秘閣凡仗内自行事官排列職掌并捧日奉宸散手天
武外步騎一萬九千一百九十八人此極盛也(二年正月辛亥)
合祭圓丘(當參攷郊祀類南郊圖)
祥符宫中導從圖
志宫中導從之制唐以前無聞漢乾祐中(五代)始置主輦
十六人掌扇四人服文綾袍銀葉幞頭云云太平興國
初增主輦二十四人改服高脚幞頭輦頭一人衣紫繡
袍持金塗銀杖以督領之捧真珠七寳翠毛華木金寳
山龍腦合執拂翟共十人舊衣綾袍紫衣者易以銷金
繡增司簿内省司儀司給各一人分左右前導凡十七
行每冬正御殿祀郊廟步輦出入至長春殿即用之乘
輦憑几唐制也真宗又加四面内官周衞祥符三年九
月十一日丙戌内出繪圖以示宰相會要召輔臣于
龍圖閣觀繪宫中迎奉天書出入及行大禮畢入宫之
儀三圖上指所乘輿謂王旦等曰此應出唐制前代輿
輦制度未嘗有此又曰有散員周衞四面朕所加也非
此則班綴不整矣(七月二十九日王欽若言王公車輅云云禮院言按鹵簿令王公已下象)
(輅革木輅軺車)
祥符天書儀仗
三年八月二十一日丁夘定為一千六百人六年十二
月己巳(十二日)趙安仁林特上天書車輅鼓吹儀仗帝御
崇政殿召宗室輔臣觀圖
康定乘輿出入儀
康定元年九月七日(己未)參知政事宋庠上言車駕行幸
自非郊廟大禮具陳鹵簿外其常日導從唯前有駕頭
後擁扇繖而已其侍從百司官屬下至厮役皆雜行道
中步輦之後但以親事官百許人執撾以殿謂之禁衞
諸班勁騎頗與乘輿相遠而士庶觀者率隨扈從之人
夾道馳走喧呼不禁非所謂旄頭先驅清道後行之謹
且自黃帝以師兵為營衞漢魏有大駕小駕之儀至唐
又分殿中諸衞黃麾等仗國朝承五姓荒殘之弊事從
簡略儀衞寡薄頗同藩鎮欲望專委一二博學近臣檢
討前代儀注及鹵簿令以乘輿常時出入之儀比之三
駕諸仗斟酌儀物增嚴條禁上以示尊極下以防未然
詔太常禮院與兩制詳定遂合奏諸班直禁兵步騎以
為禁防仍舊數復增清道馬百騎而執罕畢者一騎執
牙門旗前後各四騎而執緋繡鳳氅二十四雉扇十有
二皆分左右並騎增一百六十二人天武兵執柯舒為
一重親從官三百人為一重殿前指揮使二百人為一
重左右相對開二門以擬周禮之人門臣寮起居並令
中道候起居於左右門出其諸色人止令牙門旗前道
傍起居不得便入禁衛中(志乘輿常出入儀合奏班直禁兵步騎為禁衛增清道馬)
(百佩弓矢為五重騎而執罕畢者一執牙門旗前後四執緋繡鳳氅二十四雉扇十二皆分左右天武兵徒行)
(者執柯舒親從兵增為三百殿前指揮使增為二百並騎左右開二門門間容二丈以擬周禮人門凡前牙門)
(旗後牙門旗前為禁衞禁乘高下瞰垂簾外蔽夾道喧呼馳走者頗著于令)會要云或言新制嚴密因不果
(行)著于令其後浸弛云嘉祐六年中丞韓絳奏請嚴儀
衛(先是幸睦親宅内侍墮馬駕頭壊)事下閤門禮院議七月十二日壬
辰請以閤門祇候内侍各二員挾駕頭左右次扇筤又
以皇城親從兵二十人從其後(駕頭乃初即位御坐三朝志七寳牀一覆以緋)
(羅繡帕内臣馬上捧之謂之駕頭)
元豐更造仗衛
元豐六年正月丁丑朔御大慶殿受朝先是上以朝
會儀物敝當改為詔閤門御史臺詳定朝會儀更
造仗衛輿輅冠服至是始陳于殿政和三年四
月議禮局上大慶殿大朝會儀衛黃麾大仗五千
二十五人(文德殿受朝半仗發冊細仗)建炎二年十一月初
郊用細仗二千人取東京儀仗法物用之(八月二十八日)
(取東京祭噐大樂朝祭服儀仗法物赴揚州十一月壬寅冬至用細仗二千人詣圜壇行禮)建炎
(元年十一月丁亥朔以揚州路滑始聽百官乘轎)紹興二十七年四月
巳朱玉牒所進呈僊源類譜用黃麾細仗前導
慶歷五年八月乙亥太常禮院言升祔二后請如慶歷
四年改上諸后尊諡用兵部黃麾仗一千二百五十人
又設大慶殿細仗三百九十人太常鼓吹儀仗四百九
十四人殿中省細仗十二人及設太尉本品儀仗四百
八十三人從之
紹興儀仗車輅制度(黃麾仗圖)
十二年七月己酉(十八日)命有司製太常行儀仗自南廵
儀物草創時皇太后且至上將躬迎于郊乃命工部尚
書莫將戶部尚書張澄同内侍邵諤製造將等言文德
殿視朝大慶殿冊命用黃麾仗二千三百六十五人陳
腰輿小輿於東西朵殿今降到圖冊又有紫宸殿黃麾
角仗排設儀仗法物等用一千一百十五人又孫授所
進圖册用二千二百四十五人并御輦院左右金吾仗
等三百一十八人詔太常寺詳定製造儀仗車輅等制
度請先造玉輅及黃麾仗二千二百六十五人從之八
月辛巳上奉迎皇太后于臨平鎮用黃麾半仗二千四
百八十三人壬午太后還慈寧宫九月戊申新玉輅成
上觀于射殿十三年閏四月甲辰冊皇后設黃麾半仗
千四百九十九人十五年正月丁未朔初行大朝會禮
于大慶殿用黃麾仗三千三百五十人視東都舊儀損
三之一輦出房不鳴鞭以殿狹也自建炎以来正至不
受朝至是始講乾道元年十月十八日皇太子受冊
畢稱謝紫宸殿望參官赴起居依儀制設仗兵部言紹
興十三年六月六日紫宸殿望參設黃麾角仗一千五
十六人從之淳熙元年正旦稱賀依紹興十三年文
德殿視朝之制用黃麾半仗二千四百十五人殿門外
設大旗三十四十一月九日詔冬至朝賀用黃麾角仗
一千五十六人寳慶三年郊祀鹵簿儀仗用六千四
百九十六人淳祐十一年明堂用四千一百四十八
人黃麾半仗二千四百十五人正旦朝賀上尊號
冊寳親享用之半仗一千四百九十九人皇太子皇
后受冊寳用之角仗一千五十六人冬至朝賀紫宸
殿望參金國使賀正旦生辰進受玉寳皇帝御正殿
皇太子稱謝起居用之細仗五百人迎奉冊寳玉牒
用之細仗二百人奉安進書用之細仗一百人獨進
玉牒經武要略用之(大駕鼓吹八百八十四人法駕鼓吹五百八十八人)耕藉
鹵簿政和新儀用六百八十八人紹興十六年止用
其半
紹興車駕行幸圖
紹興三十一年四月二十三日洪邁言天子之出清道
警䟆旄頭前驅豹尾後殿其往来馳道與闌出入者皆
有厲禁自六飛時巡務為簡便四孟朝獻前為駕頭後
止曲蓋爪牙拱扈之士步趨離立無復行列觀者接袂
不聞誰何願詔有司凡車駕行幸從駕禁旅以若干人
為一列相去各若干步其乘馬前導者豫上其數有司
繪為圖先一日以聞有不如令及不在圖而冒至者糾
之令御史覺察詔可
散句見鹵簿
行幸
易曰風行地上觀先王以省方觀民設教詩時邁序
曰廵守告祭柴望般詩曰廵守以祀四嶽河海古之
王者以歲時廵狩方嶽其次則二伯述職不然則行
人循省撢人誦志漢書文紀(上幸甘泉)注引蔡邕云天子
車駕所至民臣以為僥倖故曰幸見令長三老官屬
親臨軒作樂賜以酒食帛葛越巾佩帶之屬民爵有
級數或賜田租之半故因謂之幸也
漢永平省方
東都賦至于永平云云乃動大輅遵皇衢省方廵狩窮
覽萬國之有無考聲教之所被散皇明以燭幽紀永
平二年十月甲子西廵幸長安祠高廟遂有事十一陵
歴覽館邑會郡縣吏勞賜作樂進幸河東所至賜二千
石以下十年閏月甲午南廵幸南陽祠章陵舊宅召校
官弟子作雅樂還幸南頓勞饗三老官屬十三年四月
辛巳幸滎陽廵行河渠渡河登太行進幸上黨十五年
二月庚子東廵幸偃師進幸彭城耕下邳幸魯又幸孔
子宅祠仲尼七十二弟子親御講堂命太子諸王說經
又幸東平大梁
漢四廵頌
崔駰傳元和中肅宗廵狩方岳駰上南北東西四廵頌
頌曰建初七年初四廵十月癸丑幸咸亰日當丙辰謁
高廟遂有事于十一陵岐鼎既得獲白鹿元和首歲復
南廵中秋丁酉季辛丑親屈鸞車幸章陵舊宅園陵設
祠祭徧見宗室與故人江陵進幸祠南岳還幸宛兮歸
洛闉次年車駕脩柴告時用二月日丙辰耕于定陶祀
堯帝明堂祀畢會羣神耕懷祠岳在三祀丙申之辰當
孟春章和八月後癸酉祠沛原廟還汝陰南廵至此凡
再舉太學作頌惟崔駰班固有東廵南廵頌(見御覽)
孝安延光三年東廵馬融作頌(見御覽)
唐幸孔子宅
紀乾封元年正月辛夘幸曲阜祠孔子贈太師開元十
三年十一月丙申幸孔子宅遣使以太牢祭其墓太
祖創業之始甫及二年三十三日兩幸儒學五十二日
三幸飛龍院一歲之内四幸造船務其後主勢日尊儀
衛日盛六飛順動輒為曠典天策夜而動星鉤陳朝
而按軌歲習其祥祥習則符雲披日霽緹帷宿
置帟幕宵垂既而滅宿澄霞登光辨色式道執殳展軨
效駕七萃連鑣九斿齊軌重英曲瑵之飾絶景追風
之騎虎視龍超雷駭電逝乃逥輿駐䍐岳鎮淵渟虞
風載帝狩夏諺頌王游天行肅輦路日馭翼華輈
辰旂星䍐雕輦翠旃珠旗玉軑鸞旗雲動寳軑
天行山祇蹕路水若警流天行於健雷奮而豫蒐
漢儀以按歷法夏游而布度吾道如砥吾轡如絲固
可使大路所歴黎元不知詔翠華而徐動按清道而
来歸帝暉順動貔貅六師雷霆萬乘初海沸而雲
湧忽山峙而川静天子粹然玉温健然天運雲流日
行海運天聲弛威弧戢天戈垂鴻襲裕樂華禮
葉文物葳蕤聲明葱蒨天旋雲遊掣翠旄於華
盖之角彗黃屋於鈎陳之星
玉海卷八十
