卷一百四十
玉海卷一百四十
宋王應麟撰
兵制
兵法
刑法志凡兵所以存亡繼絶救亂除害也
神農兵法
漢藝文志兵隂陽家太乙兵法一篇天一兵法三十五
篇神農兵法一篇晁錯傳神農之教曰石城湯池亡
粟弗能守
黃帝李法
漢胡建傳建為軍正丞時監軍御史穿北軍壘垣以為
賈區建斬之上奏曰黃帝李法曰壁壘已定穿窬不繇
路是謂姦人姦人者殺注蘇林曰獄官名也顔師古曰
李者法官之號總主征伐刑獄之事故稱其書為李法
天文志左角李右角將注師古曰李者法官之
號總主征伐刑獄故稱其書為李法藝文志兵陰
陽家黃帝十六篇圖三卷風后十三篇圖二卷黃
帝臣依托也管子后土為李(冬李也)說苑黃帝
理法
黃帝兵法兵歷
漢藝文志兵隂陽家黃帝十六篇圖三卷風后十三篇
圖二卷太平御覽引黃帝元女兵法曰禹問於風后
曰吾聞黃帝有屈勝之圖六甲隂陽之道對曰藏會稽
之山禹開視之中有天下經十二卷禹得中四卷武
經總要太乙者天帝之神也其星在天之南總十六神
知風雨水旱金革凶饉隂陽二局存諸袐式星文之次
舍分野之災祥貴乎先知逆為之備用軍行師主客勝
負蓋天人之際相參焉
黃帝握竒文風后握機
書目風后握機一卷風后黃帝臣也晉馬隆略序卷首
言圖有三其一三百六十字其一二百八十字吕望所
增其一行間有公孫弘等語或云武帝令霍光等習之
於平樂館以輔少主備天下之不虞今本載所增字亦
有公孫弘語薛氏詮定云握竒經别有續圖記金革
旗麾進退趨鬭之法李靖問對黃帝兵法世傳握竒
文嚴從依風后大旨圖以擬方陣隋志黃帝蚩尤風后
行軍秘術二卷後漢張衡注春秋内事曰黃帝師於風
后風后善於伏羲氏之道故推演隂陽之事武經總
要大撓造甲子推天地之數風后演遁甲究鬼神之奥
漢高紀祠黃帝祭蚩尤於沛庭注應劭曰蚩尤古
天子好五兵瓚曰蚩尤庶人之貪者管子五行篇
黃帝得蚩尤而明於天道則黃帝六相亦有蚩尤
李筌太白隂經曰風后演握竒圖復置虛實二壘力牧
亦創營圖抱朴子黃帝精推步則訪山稽力牧講占候
則詢風后
黃帝刑德
尉繚子梁惠王問曰黃帝刑德可以百勝有之乎對曰
刑以伐之德以守之非所謂天官時日隂陽向背也人
事而已矣淮南子兵略注刑十二辰德十日也天文
訓凡用太隂左前刑右背德擊鈎陳之衝辰以戰必勝
以攻必尅
黃帝兵法訣
唐志黃帝兵法訣一卷隋志黃帝兵法難要訣一卷
黃帝蚩尤風后行軍祕術二卷
黃帝出軍訣
文選注黃帝出軍訣始立牙之曰吉氣未應旗幡指敵
或從風雨來金鐸之聲揚以清鼓鞞之聲婉而鳴是謂
堂堂之陣整整之旗此六韜也蓋言取天下及軍旅之
事武經七書太公六韜文韜一武韜二龍韜三虎韜
四豹韜五犬韜六莊子女商曰從說之則以金板六
弢注周書篇名隋志太公六韜五卷(梁六卷)晁氏志兵
家權謀之書也元豐中以六韜孫子吳子司馬法黃石
公三略尉繚子李衛公對問頒行武學令習之號曰七
書云按兵法漢成帝嘗命任宏分權謀形勢隂陽技巧
為四種今乃有卜筮政刑之說在四種之外矣文選
注引七略曰太公金版玉匱雖近世之文然多善者(又引)
(太公金匱)太史公序齊世家謬權于幽正義謂六韜三略
隂符七術之屬
黃帝太公兵法
見陣法類
周軍法九灋
地官縣師若將有軍旅會同田役之戒則受灋于司馬
以作其衆庶及馬牛車輦會其軍人之卒伍使皆備旗
鼓兵器以帥而至遂人稽其人民而授之田野簡其
兵器注遂之軍法追胥起徒役如六鄉疏天子六鄉六
遂合有十二軍而止六軍何也盖六鄉為正六遂為副
倅至於大國之三鄉三遂次國之二鄉二遂小國之一
鄉一遂莫不皆然但以王家迭用之則常六軍爾故止
言六軍此鄉遂制軍之法夏官諸子若有甲兵之事
則授之車甲合其卒伍置其有司以軍灋治之司馬弗
正注軍法百人為卒五人為伍大司馬掌建邦國之
九法以佐王平邦國以九伐之法正邦國馮弱犯寡則眚
之賊賢害民則伐之暴内陵外則壇之野荒民散則削
之負固不服則侵之賊殺其親則正之放弑其君則殘
之犯令陵政則杜之外内亂鳥獸行則滅之注諸侯有
違王命則出兵以征伐之所以征之也諸侯之于國如
樹木之有根本是以言伐云
文王征伐法
(原闕)
武王兵書
周禮注(春官太師)兵書曰大師吹律合音商則戰勝軍士強
角則軍擾多變失士心宫則軍和士卒同心徵則將急
數怒軍士勞羽則兵弱少威明疏兵書者武王出兵之
書
太公兵法太公兵鈐法隂謀
隋志太公兵法二卷(梁三卷)又六卷(梁有太公雜兵書六卷)隂謀二
卷(梁六卷)隂符鈐錄一卷金匱二卷伏符隂陽謀一卷三
宫兵法一卷周書隂符九卷周吕書一卷漢藝文志
太公謀八十一篇言七十一篇兵八十五篇李靖曰
謀所謂隂謀不可以言窮言不可以兵窮兵不可以財
窮此三門也漢張良傳老父出一編書視其書乃太
公兵法戰國策鬼谷得隂符之謀伏而誦之蘇秦得
太公隂符之謀(隋志有太公隂謀)
吕尚七術
史記正義六韜三略隂符七術之屬鬼谷子有隂符
七術有揣及摩二篇
漢刑法志凡兵所以存亡繼絶救亂除害也故伊吕之
將子孫有國與商周並蘇氏曰世之論伊氏太公多
以隂謀竒計歸之其說乃與漢陳平魏賈詡無異夫陳
平賈詡之事張子房荀文若之所不為而謂伊尹太公
為之乎董氏曰墨翟以太公於文王為忤合而孫武
謂之用間且以嘗焉文武將兵故尚權詐者多並緣自
見吾意六韜所傳雜出春秋戰國以來兵家漢魏間好
事者始掇為而名之通典周初太公曰教戰之法必
明吏士申三五之令教其操兵起居進止旌旗指麾陣
而方之坐而起之行而止之左而右之列而合之絶而
解之無犯進止之節無失飲食之宜無絶人馬之力令
吏士一人學戰教成十人十人學戰教成百人百人學
戰教成千人千人學戰教成萬人萬人學戰教成三軍
之衆大戰之法百萬之師故能成大功也
六弢
漢藝文志儒五十三家八百三十六篇周史六篇注(闕)
不明敵人之政不能加也(未可加兵)不明敵人之情不能約
也(未可約誓)不明敵人之將不先軍不明敵人之士不先陣
故以衆擊寡以治擊亂以富擊貧以能擊不能以教卒
練士擊敺衆白徒故百戰百勝也又曰善攻者料衆以
攻衆(量吾衆寡彼衆寡然後攻)料食以攻食料備以攻備以衆攻衆
衆存不攻(彼衆存則我不能亡之也故不攻)以食攻食食存不攻以備
攻備備存不攻釋實而攻虛(知其實宜避之)釋堅而攻毳釋難
而攻易夫國搏不在敦古(在於合今時宜)治世不在善政(在於權宜)
霸王不在曲成(在於全大體也)
伍子胥兵法
漢藝文志兵書伍子胥十篇圖一卷唐志伍子胥兵
法一卷武經總要伍子胥對闔閭以船軍之教(闕)
文選注引越絶書伍子胥水戰兵
范蠡兵法
漢藝文志兵權謀范蠡二篇甘延夀傳注張晏引范
蠡兵法飛石重十二斤為機發行三百步春秋(闕)
為發石一曰飛石引范蠡兵法作飛(闕)
(引飛石重二十發行三十)東萊吕氏曰越語下(闕)
詞多與管子勢篇相出入韓文曹成王碑王親教
之搏力勾卒嬴越之法注嬴謂秦也越謂句踐伐吳之
兵法也
老子兵書
隋志一卷老子曰用兵者言吾不敢為主而為客不敢
進寸而退尺是謂行無行攘無臂仍無敵執無兵禍莫
大於輕敵輕敵幾喪吾寳故抗兵相加哀者勝矣又曰
以正治國以竒用兵又曰將欲噏之必固張之將欲弱
之必固強之將欲廢之必固興之將欲奪之必固與之
國之利器不可以示人
魏公子兵法
史記魏公子無忌安釐王三十年公子率五國之兵破
秦軍於河外走蒙驁遂乘勝逐秦軍至函谷關抑秦兵
秦兵不出公子威振天下諸侯之客進兵法公子皆名
之故世俗稱魏公子兵法注劉歆七略有魏公子兵法
二十一篇圖七卷漢志兵形埶魏公子二十一篇圖
十卷
楚軍志
左傳宣十二年(見陣法類)
荀子六術五權三至
荀子嘗與臨武君論兵於趙孝成王前王曰請問兵要
曰兵要在附民夫仁人之兵百將一心三軍同力臣之
於君也下之於上也若子弟之事父兄若手臂之扞頭
目而覆胷腹也故兵要在於附民而已齊人隆技擊得
一首者賜贖錙金無本賞矣事小敵毳則偷可用也事
大敵堅則渙然離耳是亡國之兵也其去賃市傭而戰
之幾矣魏氏之武卒以度取之衣三屬之甲操十二石
之弩負矢五十置戈其上冠胄帶劒贏三日糧日中而
趨百里中試則復其戶利其田宅氣力數年而衰而未
可奪也改造則不易周也故地雖大其稅必寡是危國
之兵也秦人其生民也陿隘其使民也酷烈忸之以慶
賞鰌之以刑罰使民所以要利於上者非鬭無由也使
以功賞相長五甲首而隷五家是最為衆彊長久之道
然皆干賞蹈利之兵未有安制綦節之理也故齊之技
擊不可以遇魏之武卒魏之武卒不可以遇秦之銳士
秦之銳士不可以當桓文之節制桓文之節制不可以
敵湯武之仁義故招延募選隆勢詐尚功利是漸之也
禮義教化是齊之也故兵大齊則制天下小齊則治隣
敵若夫招延選募隆勢詐尚功利之兵則勝不勝无常
相為雌雄耳夫是之謂盗兵君子不由也王曰善請問
為將對曰號令欲嚴以威賞罰欲必以信處舍收藏欲
周以固徙舉進退欲安以重欲疾以速窺敵觀變欲潜
以深欲伍以參遇敵决戰必行吾所明无行吾所疑夫
是之謂六術无欲將而惡廢无怠勝而忘敗无威内而
輕外无見利而不顧其害凡慮事欲熟而用財欲泰夫
是謂五權可殺而不可使處不完可殺而不可使擊不
勝可殺而不可使欺百姓夫是之謂三至凡百事之成
也必在敬之其敗也必在慢之故敬勝怠則吉怠勝敬
則滅計勝欲則從欲勝計則凶戰如守行如戰有功如
幸慎行此六術五權三至而處之以恭敬无曠夫是之
謂天下之將臨武君曰善請問王者之軍制對曰將死
鼓御死轡百吏死職士大夫死行列聞鼓聲而進金聲
而退順命為上有功次之不殺老弱不獵田稼服者不
禽格者不赦犇命者不獲凡誅非誅百姓也誅其亂百
姓者也百姓有捍其賊者是亦賊也故順刃者生傃刃
者死犇命者貢有誅而无戰不屠城不潜軍不留衆師
不越時故亂者樂其政不安其上者欲其至也臨武君
曰善陳囂問曰先生議兵常以仁義為本然則又何以
兵為哉孫卿曰仁者愛人故惡人之害之也義者循理
故惡人之亂之也故兵者所以禁暴除害也非争奪也
司馬穰苴兵法
史記齊威王用兵行威大放穰苴之法而諸侯朝齊威
王使大夫追論古者司馬兵法而附穰苴於其中號曰
司馬穰苴兵法太史公曰余讀司馬兵法閎廓深遠雖
三代征伐未能竟其義如其文也亦少褒矣若夫穰苴
區區為小國行師何暇及司馬兵法之揖讓乎世既多
司馬兵法以故不論著穰苴之列傳焉隋志司馬兵
法三卷穰苴撰穰苴曰將受命之日則忘其家臨軍
約束則忘其親授桴鼓之急則忘其身
尉繚子兵書
漢藝文志兵形埶尉繚子三十一篇雜家尉繚二十九
篇六國時(劉向别錄云繚為商君學)隋志五卷唐六卷晁氏志書
論兵主刑法漢志二十九篇今逸五篇首篇稱梁惠王
問意者魏人歟其卒章有曰古之善用兵者能殺卒之
半其次殺十三其下殺其十一能殺其半者威加海内
殺十三者力加諸侯殺十一者令行士卒觀此則為術
可知矣張横渠注尉繚子一卷載蚤年喜談兵後謁范
文正公愛其材勸其學此少作也
孫子兵法
漢藝文志兵權謀吳孫子兵法八十二篇圖九卷史
記孫武傳闔廬曰子之十三篇吾盡觀之矣孫臏亦孫
武之後世子孫也與龐涓俱學兵法名顯天下世傳其
兵法太史公曰世俗稱師旅皆道孫子十三篇吳起兵
法世多有故弗論正義七錄云孫子兵法三卷十三篇
為上卷又有中下二卷魏武帝注孫子止十三篇始
計至用間杜牧以為武書數十萬言魏武削其繁剰筆
其精粹成此書其序略曰吾讀兵書戰策多矣武所著
深矣歐陽氏曰孫武嘗以書干吳王闔廬用之西破楚
北服齊晉而霸諸侯夫使武自用其書止於強伯及曹
公用之然亦終不能滅吳蜀豈武之術盡於此乎抑用
之不極其能也唐李筌以魏武所解多誤約歷代史
依遁甲註成三卷杜牧以武書大略用仁義使機權
曹公所註解十不釋一盖借其所得自為新書爾牧因
備註之陳皥以曹註隱微杜註闊疎重註紀爕集
孟氏賈林杜休三家所解宋梅堯臣王晳何氏註
晁氏志吳起言法家機權法制之說唐陸希聲類次為
之說料敵治兵論將變動勵士凡六篇蘇氏老泉曰
武用兵不能必克與書所言遠甚吳起與武一體之人
皆著書言兵世稱之曰孫吳然而起之言兵也輕法制
草略無所綂紀不若武之書詞約而義盡然起始用於
魯破齊及入魏又能制秦入楚楚復伯而武之所為乃
如是書之不足信固矣樊川序註曰自古以兵著書
到於後世可以教於後生者凡十數家且數萬言其孫
武所著十三篇自武死後凡千歲將兵者有成者有敗
者勘其事跡皆與武所著書一一相抵當猶印圈模刻
一不差跌武之所論大約用仁義使機權也東坡蘇
氏曰古之言兵者無出於孫子矣利害之相權竒正之
相生戰守攻圍之法盖以百數雖欲加之而不知所以
加之矣然其所短者智有餘而未知其所以用智此豈
非其所大闕歟夫兵無常形而逆為之形勝無常處而
多為之地是以其說屢變而不同縱横委曲期於避害
而就利雜然舉之而聽用者之自擇也是故不難於用
而難於擇擇之為難者何也銳於西而忘於東見其利
而不見其所窮得其一說而不知其又有一說也此豈
非用智之難歟蘇氏曰嘗讀周官司馬法得軍旅
什伍之數其後讀管夷吾書又得管子所以變周
之制盖王者之兵出於不得已而非以求勝敵也
故其為法要以不可敗而已至於桓文非決勝無
以定霸故其法在必勝繁而曲者所以為不可敗
也簡而直者所以為必勝也周之制萬二千五百
人為軍萬之有二千二千之有五百其數奇而不
齊唯其奇而不齊是以知其所以為繁且曲也今夫
天度三百六十均之十二辰得三十者此其正者也五
日四分之一者此其竒也使天度而無竒則千載之日
雖婦人孺子皆可以坐而計唯其竒而不齊是故巧歷
有所不能盡也聖人知其然故為之章會統元以盡其
數以極其變司馬法曰五人為伍十伍為隊萬二千五
百人為隊二百五十十取三焉而為竒其餘七以為正
四竒四正而八陣生焉夫以萬二千五百人而均之八
陣之中宜其有竒而不齊是以多為之曲折以盡其數
以極其變鈎聯蟠屈各有條理故三代之興治其兵農
軍賦皆數十百年而得志於天下自周之亡秦漢陣法
不復三代其後諸葛孔明獨識其遺制以為可用以取
天下然相持數歲魏人不敢決戰而孔明亦卒無尺寸
之功豈八陣者先王所以為不可敗而非以逐利爭勝
者邪若夫管仲之制其兵可謂截然而易曉矣三分其
國以為三軍五人為軌軌有長十軌為里里有司四里
為連連有長十連為鄉鄉有鄉長五鄉一師萬人為一
軍公將其一高子國子將其二三軍三萬人如貫繩如
畫棋局疎暢洞達雖有智者無所以施其巧故其法令
簡一而民有餘力以致其死昔者嘗讀左氏春秋以為
丘明最好兵法蓋三代之制至於列國猶有存者以區
區之鄭而魚麗鵝鸛之陣見於其書及至管仲相桓公
南伐楚北伐孤竹九合諸侯威震天下而其軍壘陣法
不少概見者何哉蓋管仲欲以歲月服天下故變古司
馬法而為是簡略速勝之兵是以莫得而見其法也其
後吳晉争長於黃池王孫雄教夫差以三萬人壓晉壘
而陣百人為行百行為陣陣皆徹行無有隱蔽援桴而
鼓之勇怯盡應三軍皆譁晉師大駭卒以得志由此觀
之不簡而直不可以決勝深惟後世不達繁簡之宜以
取敗北而三代什伍之數與管子所以治齊之兵者雖
不可盡用而其近於繁而曲者以之固守近於簡而直
者以之決戰則庶乎其不可敗而有所必勝矣
孫臏兵法
漢志齊孫子八十九篇圖四卷吕氏春秋孫臏貴勢
司馬遷傳孫子臏脚兵法修列通典引孫臏曰用
騎有十利一曰迎敵始至二曰乘敵虚背三曰追散亂
擊四曰迎敵擊後使敵奔走五曰遮其糧食絶其軍道
六曰敗其津關發其橋梁七曰掩其不備卒擊其未整
旅八曰攻其懈怠出其不意九曰燒其積聚虚其市里
十曰掠其田野係累其子弟此十者騎戰利也夫騎者
能離能合能散能集百里為期千里而赴出入無間故
名離合之兵也
吳起兵法
漢志吳起四十八篇隋志吳起一卷今本三卷六篇
(圖國至勵士)通典引吳起教戰法短者持矛戟長者持
弓弩強者持旌旗勇者持金鼓弱者給厮養智者為
謀士鄉里相比什伍相保一鼔整兵二鼔習陣三鼓趣
食四鼔嚴辦五鼓就行聞鼔聲合然後舉旗又引魏武
侯問吳起曰兵以何勝曰治為勝不在衆乎起曰法令
不明賞罰不信聞鼔不進聞金不止雖有百萬之師何
益於用所謂治者居則有禮動則有威進不可當退不
可追前却如節左右應麾雖絶成陣雖散成行投之無
所往天下莫當又曰凡敵有不卜而與戰不占而避之
疾風大寒早興冥遷剖冰濟水盛夏炎熱興役無間行
驅饑渴務於取遠師久無糧士衆怨怒妖祥數起上不
能止軍資既竭天多隂雨欲掠無所師衆不多水地不
利人馬疾疫道遠日暮士卒勞倦飢未及食解甲而息
將薄吏輕士卒不固三軍數驚師徒無助陣而未定舍
而未畢行坂涉險半隱半見凡如此者擊之勿疑若土
地廣大人民富衆上愛其下惠施流布賞信刑察發必
得時行陣居列任賢使能師徒之衆兵甲之精四隣之
助大國之援凡如此類憚而避之故曰見可而進知難
而退唐氏曰司馬法在六藝兵法如孫吳皆後世變
詐之兵非古之兵書也雖隂陽神農黃帝之號皆託也
管子兵法
李靖問對管子制齊之法云云亦由司馬法一師五旅一
旅五卒之義焉其實皆得太公之遺法管子曰夫為
兵之數存乎聚財論工(造軍器)制器(兵器)選士政教(軍中號令)服
習(謂便習武藝)徧知天下(謂徧知其地形險易主將工拙士卒勇怯)明於機數此
八者皆須無敵故兵未出境而無敵者八悉備然後能
正天下又曰凡人之所以守戰至死而不德其上者(或守)
(或戰雖復至死不敢恃之以德於上則有數存馬於其間故至於此也)曰大者親戚墳墓
之所在也(一變)田宅富厚足居也(二變)不然則州黨與宗族
足懷樂也(三變)不然則上之教訓習俗慈愛之於民也厚
無所往得之也(君之恩厚皆在於民無所他往故得民致死四變也)不然則山林
澤谷之利足生也(五變)不然地形險阻易守而難攻也(六變)
不然則罰嚴而可畏也賞明而足勸也(七變)不然則有深
怨於敵人也(八變)不然則有厚功於上也(功厚則祿多故亦自為戰而德)
(於君九變)今恃不信之人而求以利用不守之民而欲以固
將不戰之卒而幸以勝此兵之三闇又曰天時地利
其數多少其要必出於計數故凡攻伐之為道也計必
定於内然後兵出乎境計未定而出兵是則戰之自勝
攻之自毁也故明敵人百勝之徵也
黃石公三略黃石公記
後漢臧宫傳詔報曰黃石公記柔能制剛弱能制強注
即張良於下邳圯所見老人出一編書者隋志黃石
公内記敵法一卷三略三卷下邳神人撰成氏注梁有
黃石公記三卷黃石公略注三卷黃石公三竒法一卷
五壘圖一卷隂謀行軍秘法一卷兵書三卷梁有黃石
公秘經二卷唐志黃石公三略三卷又隂謀乘斗魁剛
行軍秘一卷成氏三略訓三卷張良經一卷張氏七篇
七卷(張良)太平御覧引黃石公隂謀秘訣法
黃石公素書
張良傳游下邳圯上有一老父墮其履圯下顧曰孺子
下取履良因跪進父曰孺子可教矣後五日平明與我
會此凡三往乃出一編書曰讀是則為王者師矣旦日
視其書乃太公兵法也良常讀誦之史記張子房從
高祖過濟北見黃石(所受書)取而寶之至伏日祠焉
書目黃石公素書一卷凡六章(恐依託)晁氏志黃石公
三略經籍志云下邳神人撰世傳此即圯上老人以一
編書授張良者
漢軍法
高紀天下既定命韓信申軍法藝文志漢興張良韓
信序次兵法胡建傳為軍正丞上奏曰臣聞軍法立
武以威衆誅惡以禁邪今監御史公穿軍垣以求賈利
私買賣以與士市黃帝李法壁壘已定穿窬不繇路是
謂姦人姦人者殺臣謹案軍法曰正亡屬將軍將軍有
罪已聞二千石以下行法焉丞於用法疑執事不諉上
臣謹以斬制曰司馬法曰國容不入軍軍容不入國何
文吏也三王或誓於軍中欲民先誠其慮也或誓於軍
門之外欲民先意以待事也或將交刃而誓致民志也
建又何疑焉朱虚侯章請以軍法行酒繡衣御史
暴勝之持斧逐捕盜賊以軍興漢事誅二千石以下
唐蒙通夜郎用軍興法誅其渠率趙護為廣漢太守
以軍法從事
漢軍禮司馬法
藝文志軍禮司馬法百五十五篇出兵家入禮家司
馬法註司馬之職所專者武事也治軍用兵皆用法也
據縣師之職曰若將有軍旅會同田役之戒則受法於
司馬以作其衆庶說者謂司馬主將軍故先於司馬處
受出軍多少及法式得法乃作起衆庶此後人之所以
稱司馬法也漢武帝引司馬法曰登車不式劉向引曰
賞不踰月周禮注引曰十人之長執鉦百人之師執鐸
千人之師執鼙萬人之主執大鼔杜佑引曰上謀下鬭
圍其三面開其一面之類皆謂古司馬法也然其文不
見今五篇中漢志有百五十篇今存五篇而已李靖
問對太宗曰人言司馬法穰苴所述是否靖曰齊景公
時穰苴善用兵敗燕晉之師公尊為司馬之官由是子
孫號司馬氏至齊威王追論古司馬法又法穰苴所學
遂有司馬穰苴數十篇今世所傳兵家流又分權謀形
勢隂陽技巧四種皆出司馬法也
漢定著二十五家兵法兵錄兵書四種
藝文志兵家者盖出古司馬之職王官之武備也漢
興張良韓信序次兵法凡百八十二家刪取要用定著
三十五家諸吕用事而盜取之武帝時軍正楊僕捃摭
遺逸紀奏兵錄猶未能備至于孝成命任宏論次兵書
為四種權謀形勢隂陽技巧高紀命韓信申軍法(兵權)
(謀有韓信三篇)李靖問對張良所學六韜三略是也韓信所學
穰苴孫武是也然大體不出三門四種而已秦觀曰
此四術者以道用之則為四勝不以道用之則為四敗
事同而功異不可不察也昔孫臏伏萬弩馬陵之下魏
軍至而伏發龐涓死焉王恢伏車騎材官三十萬於馬
邑之旁匈奴覺之而去恢以自殺此則用權謀之異也
馬服君救閼與既遣秦間卷甲而趨之二日一夜遂破
秦軍曹公追劉先主一日一夜行三百里敗於烏林此
則用形勢之異也西伯將獵卜之曰獲霸王之輔果得
太公望而克商漢武卜諸將貳師最吉因以為將卒降
匈奴此則用隂陽之異也申公巫臣教吳以車戰吳以
是通上國房琯用車以抗祿山賊投芻而火之王師奔
潰此則用巧之異也豈非以道用之則勝不以道則敗
乎雖然所謂道者治心養氣而已矣
漢五十三家兵書
藝文志兵權謀十三家兵形埶十一家隂陽十六家兵
技巧十三家凡兵書五十三家七百九十篇圖四十三
卷
史記魏伐趙趙急請救於齊齊以田忌為將而孫子為
師田忌欲引兵之趙孫子曰夫解雜亂紛糾者不控捲
(解事之雜亂紛糾者當善以手解之不可控捲而擊之捲即拳也)救鬭者不搏撠(音搏戟謂)
(救鬭者當善撝解之無以手助相搏撠則其怒益熾矣搏撠謂以手持戟刺人也)批亢擣虚(批白)
(結反亢苦浪反批者相排批也言敵人相亢拒也擣者擊也動也虚者空也謂前人相亢必須批之彼兵空虛)
(則衝擊之欲令擊梁之虚也)形格埶禁則自為解耳(若批其相亢擊擣彼虚則是事)
(形相格而其埶自禁止則彼自為解兵也)今梁趙相攻輕車銳卒必竭於外
老弱罷於内不若引兵疾走大梁據其街路衝其方虚
彼必釋趙而自救是我一舉解趙之圍而收弊於魏也
田忌從之云云魏趙攻韓齊救之孫子謂田忌曰彼三晉
之兵素悍勇而輕齊齊號為怯善戰者因其埶而利導
之兵法百里而趣者蹶上將五十里而趣利者軍半至
使齊軍入魏地為十萬竈明日為五萬竈又明日為二
萬竈云云
漢兵家圖
藝文志權謀吳孫子圖九卷齊孫子圖四卷形勢圖十
八卷楚兵法四卷孫軫二卷王孫五卷魏公子十卷隂
陽圖十卷黃帝三卷風后二卷鵊冶子一卷鬼容區一
卷别成子望軍氣三卷技巧鮑子兵法圖一卷伍子胥
一卷苖子圖一卷凡兵書五十三家圖四十三卷鄭
氏曰圖經也書緯也一經一緯相錯而成文圖植物也
書動物也一動一植相須而成變化蕭何入咸陽先取
秦圖書劉氏七略收書不收圖惟任宏校兵書四種有
書五十三家有圖四十三卷
漢兵體三章
晁錯傳言兵事曰臣聞用兵臨戰合刃之急者三一曰
得地形二曰卒服習三曰器用利兵法曰丈五之溝漸
車之水山林積石經川丘阜草木所在此步兵之地也
車騎二不當一土山丘陵曼衍相屬平原廣野此車騎
之地也步兵十不當一平陵相遠川谷居間仰高臨下
此弓弩之地也短兵百不當一兩陳相近平地淺草可
前可後此長戟之地劒楯三不當一萑葦竹蕭草木蒙
蘢支葉茂接此矛鋋之地也長戟二不當一曲道相伏
險阨相薄此劒楯之地也弓弩三不當一(以上得地形)士不
選練卒不服習起居不精動静不集趨利弗及避難不
畢前擊後解與金鼓之音相失此不習勤卒之過也百
不當十(以上卒服習)兵不完利與空手同甲不堅密與袒裼同弩不
可以及遠與短兵同射不能中與亡矢同中不能入與
亡鏃同此將不省兵之過也五不當一(以上言器用利)故兵法
曰器械不利以其卒予敵也卒不可用以其將予敵也
將不知兵以其主予敵也君不擇將以其國予敵也四
者兵之至要也臣又聞小大異形強弱異勢險易異備
夫卑身以事強小國之形也合小以攻大敵國之形也
以蠻夷攻蠻夷中國之形也今匈奴地形技藝與中國
異上下山岅出入溪澗中國之馬弗與也險道傾仄且
馳且射中國之騎弗與也風雨罷勞飢渴不困中國之
人弗與也此匈奴之長技也若夫平原易地輕車突騎
則匈奴之衆易撓也勁弩長戟射疏及遠則匈奴之弓
弗能格也堅甲利刃長短相雜遊弩往來什伍俱前則
匈奴之兵弗能當也材官騶發矢道同的則匈奴之革
笥木薦弗能支也下馬地鬭劒戟相接去就相薄則匈
奴之足弗能給也此中國之長技也以此觀之匈奴之
長技三中國之長技五陛下又興數十萬之衆以誅
數萬之匈奴衆寡之計以十擊一之術也雖然兵凶器
戰危事也以大為小以強為弱在俛仰之間耳夫以人
之死争勝跌而不振則悔之無及也帝王之道出於萬
全今降胡義渠蠻夷之屬來歸誼者其衆數千飲食長
技與匈奴同可賜之堅甲絮衣勁弓利矢(此所謂以蠻夷攻蠻夷)
益以邊郡之良騎令明將能知其習俗和睦其心者以
陛下之明約將之即有險阻以此當之平地通道則以
輕車材官制之兩軍相為表裏各用其長技衡加之以
衆此萬全之術也文帝嘉之賜璽書寵荅曰上書言兵
體三章聞之
漢金城方略圖
趙充國傳元康二年先零與諸羌種豪解仇交質充國
曰宜遣使者行邊兵兩府白遣義渠安國安國至召先
零諸豪三十餘人斬之諸降羌恐怒劫略小種背畔犯
塞是歲神爵元年春也上問誰可將者充國曰無踰老
臣兵難隃度願馳至金城圖上方略充國至金城以遠
斥候為務行必為戰備止必堅營壁持重愛士卒先計
從戰上賜書以十二月擊先零充國度先零必壞欲罷
騎兵屯田以待其敝作奏未上會得進兵璽書遂上屯
田奏云又上狀條不出兵留田便宜十二事丞相魏相
曰臣愚不習兵事利害後將軍數畫軍冊其言常是臣
任其計可用也上報充國曰將軍計善其上留屯田及
當罷者人馬數
漢匈奴占
漢兵策
(闕)
漢諸葛亮將苑兵要
蜀志諸葛氏集目錄三十四篇兵要一篇軍令上中下
中興書目將苑一卷凡五十篇論為將之道隋志
諸葛亮兵法五卷崇文目兵機法五卷通典諸葛
亮兵法曰山陵之戰不仰其高水上之戰不逆其
流草上之戰不涉其深平地之戰不逆其虛此兵
之利也故戰鬭之利唯氣與形也蘇氏曰諸葛亮與
魏角戰曰知有所甚愛知有所不足愛可以用兵矣故
夫善將者以其所不足愛者養其所甚愛者士之不能
皆銳馬之不能皆良器械之不能皆利固也處之而已
矣兵之有上中下也是兵之有三權也孫臏有言曰以
君下駟與彼上駟取君上駟與彼中駟取君中駟與彼
下駟此兵說也非馬說也下之不足以與其上也吾既
知之矣吾既棄之矣中之不足以與吾上下之不足以
與吾中吾不既再勝矣乎得之多於棄也吾斯從之矣
彼其上之有三權也三權也者以一而致三者也管仲
曰攻堅則瑕者堅攻瑕則堅者瑕嗚呼不從其瑕而攻
之天下皆強敵也漢高帝之憂在項籍耳云云子西論亮
為後主寫申韓管子六韜曰學者責孔明不以經術輔
導少主乃用六韜管子申韓之書吾謂不然人君不問
撥亂守文要以智略為先後主寬厚仁義衿量有餘而
權略智謀是其所短當時識者咸以為憂六韜述兵權
竒計管子貴輕重慎權衡申子覈名實韓子引繩墨切
事情施之後主正中其病矣藥無善惡要以對病為妙
萬金良藥與疾不相值亦復何補哉
玉海卷一百四十
