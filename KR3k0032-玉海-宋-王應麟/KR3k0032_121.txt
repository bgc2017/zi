卷一百二十
玉海卷一百二十
宋王應麟撰
官制
三公宰相
三公參天子坐而議政無不總統故不以一職為官
後世宰相兼三公之事
伏羲六佐燧人四佐
陶淵明集聖賢羣輔錄金提主化俗鳥明主建福視默
主災惡紀通為中職仲起為海陸陽侯為江海右伏羲
六佐見論語擿輔象明由必育成博隕丘右燧人四佐
黃帝六相三公
管子五行篇黃帝得六相而天下治神明至蚩尤明天
道故使為當時太常察地利故使為廩者奢龍(通典注作蒼龍)
辨東方為土師祝融辨南方為司徒大封辨西方為司
馬后土辨北方為李(獄官也)晉志黃帝置三公之秩以
親黎元事始黃帝以風后配上台天老配中台五聖
配下台為三公也後漢張衡傳注帝王紀云云(文選東京賦注鄭玄曰風后黃帝三公也)
通典黃帝六相(為之輔相不必名官)外紀黃帝舉風后力牧
太山稽常先大鴻得六相而天地治神明至(蚩尤外紀作風后)
羣輔錄論語擿輔象黃帝七輔風后至力牧
黃帝侍中
晉志黃帝時風后為侍中(通典云出兵家䜟緯不足證也)周禮疏易
通卦驗云君有五期輔有三名注三名公卿大夫伏羲
已前雖有三名至黃帝名位乃具
堯百揆九佐三公
舜典納于百揆(揆度庶政之官)周禮疏周官云唐虞内有百
揆堯初天官為稷至堯試舜天官之任謂之百揆舜命
禹為之即天官也戰國策顔斶云堯有九佐淮南
子堯之佐九人禹臯稷契夷垂益䕫龍文子堯之治
天下也舜為司徒契為司馬禹為司空注三公之官
舜十六相
左傳文十八年高陽氏才子八人蒼舒隤敳檮戭大臨
尨降庭堅仲容叔達(注此即垂益禹臯陶之倫)謂之八愷高辛氏才
子八人伯奮仲堪叔獻季仲伯虎仲熊叔豹季貍(注此即稷)
(契朱虎熊羆之倫)謂之八元(愷和元善也)舜臣堯舉八愷使主后土
以揆百事莫不時序地平天成舉八元使布五教于四
方内平外成舜舉十六相(十六族世濟其美)
舜四輔
書欽四鄰(注四近前後左右之臣)予違汝弼汝無面從臣哉鄰哉
史記禹紀帝曰汝無面諛退而謗予予敬四輔臣注
尚書大傳古天子必有四鄰前疑後丞左輔右弼莊
子舜問平丞(又見後)家語舜左禹右臯陶不下席而天
下治
湯二相三輔
晉志成湯居亳初置二相以伊尹仲虺為之左傳仲
虺為湯左相正義以諸侯相天子宋志湯以伊尹為
右相孟子注亦云(伊尹號阿衡太甲時伊尹為太保)伊尹湯之相也仲虺時佐伊尹者故曰左相
戰國策湯有三輔詩正義阿衡保衡皆公官言卿
士者三公兼卿士也書高宗得傅說爰立作相置諸
左右墨子武丁得傅說舉以為三公通典大師
古官殷時箕子
三公三少
書周官立太師太傅太保兹惟三公論道經邦爕理隂
陽少師少傅少保曰三孤貳公弘化寅亮天地弼予一
人(周公為師召公為保相成王為左右)通典文王時太公武王時周公
畢公為太師成王時畢公為太傅召公為太保逸禮
曰太公為太師周公為太傅召公為太保公羊傳天
子三公者何天子之相也天子之相何以三自陜而東
周公主之自陜而西召公主之一相處乎内(詩三事)左
傳王使委於三吏注三公也漢賈誼傳成王幼召公
為太保周公為太傅太公為太師保保其身體傅傅其
德義師道之教訓此三公之職也於是為置三少皆上
大夫也曰少師少傅少保是與太子宴者也漢表記
曰三公無官言有其人然後充之舜之於堯伊尹於湯
周召於周是也或說司馬主天司徒主人司空主土是
為三公周禮疏周三公各兼一卿之職詩常武太
師皇父正義以三公兼卿士之官
周四輔
書洛誥誕保文武受民亂為四輔注為我四維之輔疏
周公事無不統故一人為四輔禮記文王世子云云
曰虞夏商周有師保有疑丞設四輔及三公不必備惟
其人語使能也正義案尚書大傳古者天子必有四鄰
作記者取以成世子之記大戴禮保傅篇明堂之位
曰篤仁而好學多聞而道順天子疑則問應而不窮者
謂之道道者導天子以道者也常立於前是周公也誠
立而敢斷輔善而相義者謂之充充者充天子之志也
常立於左是太公也絜廉而切直正過而諫邪者謂之
弼弼者弼天子之過者也常立於右是召公也博聞強
記捷給而善對者謂之承承者承天子之遺忘者也常
立於後是史佚也故成王中立而聽朝則四聖維之是
以慮無失計舉無過事殷周之長久其輔翼天子有此
具也注立道於前處承於後置充於左列弼於右順名
義也道者有疑則問或謂之疑充者輔善或謂之輔(竇憲)
(上疏引大戴之文見後)漢谷永傳四輔既備成王靡有過事注
師古曰謂輔弼疑丞尚書大傳天子必有四鄰前曰
疑後曰丞左曰輔右曰弼天子有問無以對責之疑有
志而不志責之丞可正而不正責之輔可揚而不揚責
之弼其爵視卿禄視次國之君孔叢子孟懿子問書
欽四鄰孔子曰前疑後丞左輔右弼謂之四近周文王
胥附奔輳先後禦侮謂之四鄰後漢翟酺傳昔成王
之政周公在前召公在後畢公在左史佚在右四子挾
而維之目見正容耳聞正言一日即位天下曠然言其
法度素定也桓郁傳竇憲上疏曰禮記云昔成王幼
小越在襁褓周公在前史佚在後太公在左召公在右
中立聽朝四聖維之是以慮無遺計舉無過事孝經
天子有争臣七人鄭注七人謂三公及疑丞輔弼師
保謂之三公充其數則有傅疑丞謂之四輔充其數則
有輔弼
公羊謂二伯為相而一相處乎内彼徒見周召分陜之
時周公處乎内而召公處乎外所謂召伯之教明於南
國是也周召相成王為左右之時召公處乎内而周公
處乎外所謂周公初于新邑洛是也殊不知召公畢公
並為二伯以相康王之時召公為冡宰畢公為司馬曷
嘗不並立於王朝乎至康王十有二年命畢公保釐東
郊以代君陳於是畢公處乎外而代周公為東伯則亦
久矣(太保率西方諸侯畢公率東方諸侯)
漢丞相相國大司徒
表相國丞相皆秦官金印紫綬掌丞天子助理萬機秦
有左右(悼武王二年始置丞相以樗里疾甘茂為左右始皇尊吕不韋為相國二世又有中丞相)荀
(悦曰秦本次國命卿二人是以置左右相無三公官)秦以左為上漢以右為尊高帝置丞相
十一年更名相國綠綬(表高九年丞相何遷為相國)孝惠(六年)高后(元年)
置左右丞相文元帝八月辛未右丞相勃免(位第一)左丞
相平專為丞相(位第二)自是專置一相(西漢丞相再入者惟周勃孔光二人)
(高三年以韓信為左丞相曹參樊噲左酈商右皆借此名以出軍)尹恢以右丞相守淮陽兩長史
秩千石哀元夀二年(五月甲子)更名大司徒武元狩五年初
置司直秩比二千石掌舉不法(征和二年雖詔分丞相長史為兩府以劉屈氂)
(為左丞相然右相未嘗拜也)續志司徒公一人掌民事世祖初為
大司徒(鄧禹)二十七年(五月丁丑)去大(注府中有百官朝會殿)崔駰司
徒箴敬敷五教九德咸事徒臣司衆隋志干寳司徒
儀一卷亡翟方進奏春秋之義尊上公謂之宰海内
無不統焉丞相進見聖主御坐為起在輿為下陳忠
薦劉愷曰往者孔光師丹近世鄧彪張酺皆去宰相復
序上司
漢太尉大司馬
表太尉秦官金印紫綬掌武事月令注亦曰秦官(三王之官有司馬無太尉)
尚書中侯舜為太尉(月令孟夏命太尉贊俊傑遂賢良)史高后紀四年置太尉官絳侯勃為太尉表
(高帝五年太尉盧綰十一年周勃後官省孝惠六年勃復為太尉)紀文帝三年十一月罷太尉官屬丞相
(景帝紀云三年正月遣太尉亞夫擊七國七年二月罷太尉官)武建元二年省(黃覇傳宣帝曰)
(太尉官罷久矣丞相兼之偃武興文也)籍福曰太尉相尊等耳元狩四年初置大司
馬以冠將軍之號衛霍(後元二年三月丁卯霍光)大將軍票騎將軍皆為大司馬宣
地節三年置大司馬不冠將軍亦無印綬官屬(張安世韓增許)
(延夀史高)成綏和元年初賜大司馬金印紫綬置官屬禄比
丞相去將軍哀建平二年復去印綬官屬(冠將軍如故)元夀
二年復賜印綬置官屬去將軍位在司徒上有長史秩
千石續志太尉公一人世祖即位為大司馬(吴漢劉隆行)
(大司馬)建武二十七年(五月丁丑)改為太尉(太尉古官也自上安下曰尉故武官)
以為號(中平六年劉虞為大司馬與太尉並置府門無闕)三公以災異策免自太尉徐防始魏黃初二年
始罷此例(趙憙初拜太尉帝令典邊事永平八年行太尉事居府如真)楊震至彪四世靈帝中平三年
(遣使者就長安拜張温為太尉三公在外自温始)崔駰太尉箴師錫有帝命
虞作尉(春秋合成圖曰堯坐中舟與太尉舜臨觀鳳皇授圖)苟非其人斁我帝載
(書中候曰舜為太尉劉昭以為追稱非實號也)宰臣司馬宋志魏黃初二年
復置大司馬曹仁居之而太尉如故唐會昌四年八
月戊申李德裕拜太尉(見後)
漢御史大夫蘭臺大司空漢定三公官
表御史大夫秦官位上卿(應劭曰侍御史之率故稱大夫云臣瓉曰茂陵書御史大)
(夫秩中二千石)銀印青綬掌副丞相有兩丞秩千石(高帝元年周苛四年)
周昌十年趙堯(十一年二月詔御史大夫昌下相國掌命令)大夫遷丞相自文四年張蒼始後二年申屠
嘉(宣地節二年詔御史大夫相給事中)一曰中丞在殿中蘭臺掌圖籍祕
書外督部刺史内領侍御史員十五人受公卿奏事舉
劾案章成帝綏和元年更名大司空金印紫綬禄比丞
相哀帝建平二年復為御史大夫元夀二年復為大司
空御史中丞更名御史長史侍御史有繡衣直指出討
姦猾治大獄武帝所制不常置通典漢御史所居曰
御史府亦曰御史大夫寺(晉志端門西曰右執謹御史大夫之象)亞相宰相之副
(九卿之名)蕭望之傳故事朝奏事會庭中差居丞相後
馮野王傳御史大夫在位多舉野王上使尚書選第中
二千石而野王行能第一詔繇下第用張譚越次避嫌
薛宣傳谷永上疏曰御史大夫内承本朝之風化外
佐丞相統理天下任重職大今當選於羣卿以充其缺
宣考績功課簡在兩府遂以宣為大夫續志司空掌
水土凡營城邑浚溝洫修墳防之事則議其利建其功
世祖為大司空二十七年(五月丁丑)去大(班固傳注引揚雄司空箴官臣司土)
通典漢制常以列侯為相唯公孫弘布衣數年登相
位乃封為平津侯其後為故事至丞相而封自弘始後
漢以三公綜理衆務中年以後事歸臺閣則尚書官為
機衡之任論道之官備員而已獻帝建安十三年復置
丞相而以曹公居之又有相國魏黃初元年改為司徒
建武二十七年省大司馬以太尉代之故常與太尉迭
置不並列(吳漢為大司馬)至靈帝末始置獻帝建安十三年罷
司空置御史大夫紀六月罷三公官置丞相御史
大夫魏初又置司空應劭漢官儀載建武迄初
平三公名一百四十五人哀紀元夀二年五月甲
子正三公官分職董賢為大司馬孔光為大司徒彭
宣為大司空孔光傳定三三公官光更為大司徒
光武紀建武元年七月辛未鄧禹為大司徒丁丑王梁
為大司空(赤伏符曰王梁主衛作玄武帝以玄武水神司空水土之官乃拜梁大司空從縣宰超拜)
邳彤行大司空事(竇融陳寵朱浮牟融宋弘袁安)壬午吳漢為大司馬二十
七年五月丁丑詔曰昔契作司徒禹作司空皆無大名
其今二府去大又改大司馬為太尉以大僕趙憙為太
尉大司農馮勤為司徒列傳朱祐奏宜令三公並去
大名遂從其議東平王蒼為驃騎將軍置長史掾史
員四十人位在三公上自以至親輔政上疏歸職曰自
漢興以來宗室子弟無得在公卿位者劉愷陳忠薦
愷曰三公上則台階下象山岳(春秋漢含孳曰三公象五岳在天法三台)股
肱元首鼎足居職協和隂陽調訓五品往者孔光師丹
近世鄧彪張酺皆去宰相復序上司詔引愷拜太尉
楊秉曰漢世故事三公之職無所不統仲長統曰光
武矯枉過直雖置三公事歸臺閣徐防為太尉凡三
公以災異策免始自防(永初元年九月庚午)漢官目錄太常光
禄衛尉三卿太尉所部太僕廷尉大鴻臚三卿司徒所
部宗正大司農少府三卿司空所部
漢四輔
表太傅古官高后元年初置金印紫綬(十一月甲子右丞相王陵為太)
傅(七年左丞相食其)後省八年復置後省哀帝元夀二年復置
位在三公上(九月辛酉大司徒孔光為太傅)平帝以光為之太師太保皆古
官平帝元始元年初置金印紫綬(三月丙辰太傅孔光為太師車騎將軍王)
(舜為太保五年馬宫為太師兼司徒官)太師位在太傅上太保次太傅(中興)
省(董卓自尊為太師)晉初復置太保孔光傳為帝太傅位四輔(又置少傅)
(孔光太師王莽太傅王舜太保甄豐少傅是為四輔)馬宫傳上書入稱四輔出
備三公策曰四輔之職為國維綱三公之任鼎足承君
續志太傅上公一人掌以善導無常職世祖以卓茂
為之(建武元年九月甲申)其後每帝初即位置太傅錄尚書事(明帝)
以鄧禹元功之首以為太傅(章帝以趙憙為太傅牟融為太尉並錄尚書事)和帝以鄧彪為太傅錄尚書
事百官總已以聽殤帝以張禹順帝以桓焉(冲帝以趙峻)靈帝以陳蕃胡廣代之并馮石袁隗
(凡十一人)注賈生曰太師古者太公職之太傅周公職之太
保召公職之魏嵇康作太師箴晉王廙保傅箴
漢三公
表周官太師太傅太保是為三公(師訓也傅相也保養也)盖參天
子坐而議政無不總統故不以一職為官名又立三少
為之副少師少傅少保是為孤卿與六卿為九焉紀
元夀二年五月正三公官分職朱博傳初漢興襲秦
官置丞相御史大夫太尉至武帝罷太尉始置大司馬
以冠將軍之號非有印綬官屬也及成帝時何武為九
卿建言古者民樸事約國之輔佐必得賢聖然猶則天
三光備三公官各有分職今丞相獨兼三公之事宜建
三公官定卿大夫之任分職授政以考功效綏和元年
武為御史大夫四月於是上賜曲陽侯根大司馬印綬
置官屬罷驃騎將軍官以御史大夫何武為大司空封
列侯皆增奉如丞相以備三公官焉後二歲餘朱博為
大司空奏言帝王之道不必相襲各繇時務高帝建立
鴻業置御史大夫位次丞相典正法度以職相参總領
百官上下相監臨故事選郡國守相高第為中二千石
選中二千石為御史大夫任職者為丞相位次有序所
以尊聖德重國相也今中二千石未更御史大夫而為
丞相權輕非所以重國政也大司空官可罷復置御史
大夫臣願盡力以御史大夫為百僚率從之(建平二年四月戊午)
廼更拜博為御史大夫(丁明為大司馬衛將軍置官屬大司馬冠號如故事)後四
歲(元夀二年五月甲子)遂改丞相為大司徒復置大司空大司馬
焉班彪曰何武定三公後皆數復
漢人見牧誓司馬司空司徒亞旅以為古三公不知此
乃為諸侯時制
漢五府三公府
趙充國傳神爵二年詔舉護羌校尉時後將軍充國病
四府舉辛湯充國奏不如湯兄臨衆詔用臨衆病免五
府復舉湯段會宗傳竟寧中五府舉段會宗為西域
都護(表時王商為右將軍)馮奉世傳永光二年秋隴西羌反詔
召丞相玄成御史大夫鄭弘大司馬車騎將軍王接左
將軍許嘉右將軍奉世入議杜鄴傳與王音善王商
位特進領城門兵得舉吏如將軍府鄴說音曰成都侯
商以特進領城門兵復有詔得舉吏如五府表前後
左右將軍皆周末官秦因之位上卿金印紫綬漢不常
置或有前後或有左右皆掌兵左將軍始於後元二年
上官桀右將軍始於始元四年前後將軍始於元平元
年韓增趙充國光武紀建武十三年罷左右將軍官
樊凖傳永初初上疏五府調省中都官吏注太傅太
尉司徒司空大將軍張楷傳漢安前五府連辟張楷
(注同樊凖傳)黃瓊傳永建前五府俱辟黃瓊(無注)虞詡傳
永初中詡曰宜令四府九卿各辟涼州數人其牧守令
長子弟皆除為冗官太尉李修善其言更集四府皆從
詡議注太傅太尉司徒司空順帝紀永和三年令大
將軍三公各舉故刺史二千石及四府掾屬剛毅武猛
任將帥者(無注)趙典傳建和初典以四府表薦拜議郎
注太尉司徒司空大將軍府(以史考之永初永和建和皆缺太傅故稱四府注凖)
(典傳皆是但虞詡傳注則失矣當云太傅三公大將軍謂之五府見樊凖傳今謂四府是時缺太傅也)
安紀元初六年詔三府選掾屬高第列傳承宫建武
三府更辟注太尉司徒司空朱浮建武中帝時不委
任三府浮上疏王堂永初中三府舉治劇袁安永
平十四年三府舉能理劇張酺謂司隷晏稱曰三府
辟吏多非其人稱奏令三府各實其掾史陳寵辟司
徒府是時三府掾屬以不肯視事為高寵常非之梁
竦奏記三府(和帝)應奉四府舉才堪將帥(永建)子劭中平
二年鄒靖言烏桓事下四府郎顗陽嘉二年拜章曰
今選舉牧守委任三府注三公种暠順帝末奏請勅
四府(云云)劉陶桓帝時有上書言鑄大錢事下四府
李雲桓帝時上書移副三府注三公府延篤桓帝前
五府並辟不就盧植熹平四年四府選植才兼文武
中平元年四府又舉趙岐三府並辟蔡邕熹平三
府韓韶于融靈帝時五府並辟劉淑永興前五府
連辟(黨錮下同)陳蕃桓帝時上疏宜嚴勅三府范滂為
太尉黃瓊所辟詔三府掾屬舉謠言岑晊桓帝時三
府交辟何顒辟司空府每三府會議推顒之長鄭
太靈帝末三府(太字公業儒林傳論注作泰)楊倫元初中三府並
辟(儒林)范式三府並辟(獨行下同)陳重雷義順帝時三府
辟范冉(一作丹)三府辟王烈同時三府辟不就
謹按百官表及趙充國段會宗馮奉世杜鄴傳後將
軍病而言四府後將軍與三公同舉吏左右將軍與
三公入議大事既云舉吏如將軍府又云舉吏如五
府盖按表左右前後將軍武昭以來始有之或有前
後或有左右除授不過二人所謂位上卿者則與御
史大夫同所謂金印紫綬則與丞相大司馬同其與
三公為五府明矣東京樊凖當永初初元上疏曰五
府調省中都官吏章懷注云太傅太尉司徒司空大
將軍也五府辟張楷辟黃瓊所注皆然或缺其一則
謂之四府如永初初元疏曰宜令四府九卿合辟涼
州數人更集四府皆從詡議永和三年令大將軍三
公各舉故刺史二千石及四府掾屬建和初四府薦
趙典是時皆缺太傅故章懷注典傳云太尉司徒司
空大將軍府也然詡傳注又謂太傅太尉司徒司空
者盖未深究當時爾
丙吉曰夫以三公之府有案吏之名吾竊陋焉後人代
吉因以為故事唐韋嗣立(景龍中)曰古者取士先鄉曲
之譽然後辟於州州已試然後辟五府五府著聞乃升
諸朝
漢宰士司直公府掾
表丞相有兩長史秩千石(田仁為長史請先刺舉三河征和二年分丞相長史為兩)
府吕步舒(朱買臣)黃覇亦為之武元狩五年初置司直秩比二千
石掌佐丞相舉不法漢舊儀司直督刺史(東方朔曰譬若以史魚為司直)平帝召金
(欽為大司馬司直漢舊儀武帝元狩五年初置)列傳龔勝為司直郡國皆謹
選舉翟方進為司直丞相御史請遣掾史與司隷部
刺史并力逐捕司隷校尉涓勲奏言臣幸得奉使以督
察公卿已下為職今丞相宣請遣掾史以宰士督察天
子奉使命大夫甚悖逆順之理(平當奏言方進國之司直)師丹何
武平當蕭望之孫寳郭欽緐延夀皆為丞相司直哀
紀元夀二年五月正司直職鹽鐵論丞相史曰春秋
士不載文而書咺者以為宰士也文學曰處宰士之列
無忠正之心(周官大宰之屬有上中下士公羊所謂宰士隠元年傳宰咺)後周榮傳
(榮辟司徒府)今得備宰士
丞相史(尹咸張湯李尋卓茂孫禁嚴安)少史(王夀王禁)從史(匡衡傳)丞相掾
(嚴延年)西曹掾(蕭由)集曹掾奏曹(陸賜匡衡傳)議曹李尋(鍾離意為司)
(徒議曹)侍曹(陳遵傳)大車屬(鄭崇如淳曰如今之公府御屬)屬(朱贛)
續志太尉長史一人千石(盧植禮注曰如周小宰)書諸曹事掾史
屬二十四人(溝洫志太尉史張戎漢儀注秩四百石大司馬召揚雄為門下史)正曰掾副曰屬
漢舊注東西曹掾比四百石餘掾比三百石屬比二百
石故曰公府掾比古元士三命者也或曰漢初掾史辟
皆上言之故有秩比命士其所不言則為百石屬其後
皆自辟除故通為百石云司徒長史一人千石(橋玄吳良)
(劉寬為之)掾屬三十一人(漢官目錄三十人)令史及御屬三十六人
世祖即位以武帝故事置司直居丞相府助督錄諸州
建武十一年(四月丁卯)省(宣秉王良杜林為大司徒司直伏湛為司直行大司徒事)注建
安八年十二月復置司直不屬司徒掌督中都官不領
諸州九年十一月詔司直比司隷校尉坐同席在上(中平)
(六年令三府長史兩梁冠五時衣袍事位從千石六百石)馬嚴傳故事州部所舉上奏司直察能否以懲虚
實(吳良為司徒長史處大議據經典注建武十一年省司直置長史)王允以司徒高第為侍御史
司空屬長史一人千石(令狐略江革)掾屬二十九人(漢官目錄二十)
(四人)令史及御屬四十二人
太尉掾(議曹應劭西曹鄭均)司徒掾(云敞班彪第五種鍾皓蔡邕)史(鮑恢)司空
掾(何武除鮑宣西曹趙岐應珣何並)屬(陳寔)司空祭酒(陳元)太尉議曹祭
酒(周澤)大司馬長史(谷永房鳳)大司馬議曹祭酒(周澤)大司
馬屬(任延光武為大司馬石李章置東曹屬)從事郎中(王音以毋將隆為之)
西曹主府史除用東曹主二千石長吏遷除及軍吏戶
曹主民戶祠祀農桑奏曹主奏議事辭曹主辭訟事(司徒)
(鮑昱辟陳寵為之)法曹主郵驛科程事尉曹主卒徒轉運賊曹
主盜賊決曹主罪法兵曹主兵金曹主貨幣鹽鐵倉曹
主倉穀(丙吉傳西曹主吏白欲斥馭吏陳遵傳西曹以故事適之大將軍王鳳除蕭育功曹大司馬史)
(高辟匡衡為議曹史)黃閣主簿錄省衆事(大司馬商除杜鄴主簿)令史及御
屬二十三人漢舊注公令史百石御屬主為公御閤下
令史主威儀記室令史主上章表報書記門令史主府
門餘各典曹文書(並屬太尉)
漢丞相少史
昭紀元鳳元年丞相少史王夀注如淳曰漢儀注丞相
太尉大將軍史秩四百石武帝又置丞相少史秩四百
石曹參傳擇郡國吏長大訥於文辭謹厚長者即名
除為丞相史
漢儀同三司
晉志(兼通典)開府儀同三司漢官也殤帝延平元年鄧隲
為車騎將軍儀同三司(儀同之名始此)章帝建初三年車騎將
軍馬防班同三司(同三司之名始此)魏黃權以車騎將軍開府
儀同三司(開府之名始此)漢文元年始用宋昌為衛將軍位亞
三司自晉以來又有如開府同三司之儀者自羊祜始
唐為文散官從一品班視衮章象參台曜晉羊
祜為車騎將軍開府如三司之儀祜除征南大將
軍開府儀同三司得專辟召張華以光禄大夫儀同
三司王戎裴楷以光禄大夫開府辟召儀同三司
魏舒位同三司陸玩賀循以左光禄虞潭以右光禄
大夫開府儀同三司王導謝安唐開元後唯姚
崇宋璟王仁皎毛仲得之宋璟不以名稱止曰宋
開府
魏三公
通典建安十三年罷三公官魏初復置與後漢同(謂太傅太)
(尉司徒司空)然皆無事不與朝政初封司空崔林為安陽亭
侯三公封列侯自林始初置太傅以鍾繇為之末年始
置太保以鄭冲為之位在三司上又置大丞相第一品
又有相國(黃初元年十一月改相國為司徒御史大夫為司空)吳蜀皆有丞相
吳有左右之名陸機有丞相箴
晉八公
通典晉武即位之初以安平王孚為太宰鄭冲為太傅
王祥為太保義陽王子望初為太尉(義陽王為太尉大司馬父孚為太宰)
(父子為上公)何曾為司徒荀顗為司空石苞為大司馬陳騫
為大將軍凡八公同時並置唯無丞相焉時所謂八公
同辰攀雲附翼者也惠帝永寧元年罷丞相復置司徒
永昌元年罷司徒并丞相則與司徒不並置矣成帝以
王導薨復為司徒府(王導為司徒太傅謝安為太保)宋有八公之官而
不言八公齊時唯置太傅志晉初以景帝諱師故
採周官官名置太宰以代太師惠帝初衛瓘
為太保志輔星傅開陽佐斗成功丞相之象
也
後魏三師三公
通典後魏以太師太傅太保謂之三師上公也大司馬
大將軍謂之二大太尉司徒司空謂之三公舊制有大
將軍不置太尉有丞相不置司徒正光後俱置之北齊
皆有三師二大三公之官置丞相後分為左右後周改
三師為三公兼置三孤以貳之亦置左右丞相六典
三師訓導之官也其名即周之三公漢哀平間始尊師
傅之位在三公上謂之上公明雖天子必有所師無所
統職後魏特稱三師以正其名然非道德崇重則不居
其位無其人則闕之近代多以為贈官(隋煬三年廢三師官)
隋三師
通典隋置三師不主事但坐而論道置太尉司徒司空
以為三公參議國之大事依北齊置府僚無其人則闕
有内史納言是為宰相
唐三師三公
志太師太傅太保各一人是為三師為天子所師法無
所總職太尉司徒司空各一人是為三公佐天子理隂
陽平邦國無所不統(隋廢三師貞觀二十一年復置皆不設官屬)宰相表
三公三師七十一人宗室親王二十人以宰相及前宰
相遷者二十七人以軍功進者二十人以恩澤進者四
人通鑑貞觀六年上以新令無三師官二月丙戌詔
特置之六典三師親王拜者但存其名太尉武德初
秦王兼之永徽中長孫無忌為之其後親王拜三公者
皆不視事祭祀則攝者行焉隋文帝罷三公府僚唐因
之其或親王拜者亦但存其名位王思禮傳上元元
年加司空自武德以來三公不居宰輔唯思禮而已
李德裕傳拜太尉固辭言唐興太尉惟七人尚父子儀
乃不敢拜近王智興李載義皆超拜保傅盖重惜此官
裴度為司徒十年亦不遷帝曰吾恨無官酬公
唐宰相政事堂同三品平章事
志唐因隋制以三省之長中書令侍中尚書令共議國
政此宰相職也後以僕射為尚書省長官與侍中中書
令號為宰相品位既崇不欲輕授人常以他官居宰相
職而假以他名太宗時杜淹以吏部尚書參議朝政(表作)
參預(貞觀元年九月辛酉)魏徵以祕書監參預朝政(三年二月戊寅)其後
或曰參議得失(十年六月魏徵)參知政事之類(十三年十一月戊辰劉洎)皆
宰相職也貞觀八年(十月丙寅)李靖辭位三兩日一至中書
門下平章事而平章事之名起於此其後(十七年四月己丑)蕭
瑀以太子太保李勣以詹事同中書門下三品(六月丁酉高士)
(廉同三品平章政事)而同三品之名起於此然二名不專用自高
宗以後為相者必加同三品雖品高者亦然其後改易
官名而張文瓘以東臺侍郎同東西臺三品(總章二年二月辛酉)
同三品入銜自文瓘始永淳元年(四月丁亥)以郭待舉等同
承受進止平章事平章事入銜自待舉等始(是年十月劉齊賢同)
(中書門下平章事)自是以後終唐世不改初三省長官議事於
門下省政事堂後裴炎自侍中遷中書令(弘道元年十二月)乃
徙政事堂于中書省開元中(十一年)張說為相又改政事
堂號中書門下列五房于後曰吏樞機兵戶刑禮房分
曹以主衆務焉表參議朝政(貞觀四年二月甲寅蕭瑀)專典機密
(十六年正月辛未岑文本)同掌機務(十九年二月乙卯高士廉等)參知機務(二十二年)
(正月己亥崔仁師)參掌機密(二十三年五月癸巳李勣)同知軍國政事(麟德元年)
(十二月戊子孫處約等)兼知政事(二年十月壬戌大司憲劉仁軌)軍國重事宜共
平章(先天元年七月乙亥右僕射竇懷正)知軍國重事(開元元年八月癸巳右僕射劉幽求)
參謀政事(相王)參豫機務(景雲元年六月辛丑劉幽求等)三五日一入中
書平章政事(杜佑)宰相三百六十九人再入五十七人(長孫)
(無忌至裴樞)三入十二人(武承嗣至鄭畋)四入三人(韋巨源姚元之韋安石)五
入三人(蕭瑀裴度崔胤)凡九十八族宗室宰相十一人(又有李麟)親
王宰相四人見於世系者凡九十七族三百三十四人
又親王宗室又元載不著又劉幽求等二十二人不見
於表(合三百七十一人)會要高祖宰相十六人太宗二十五
人高宗四十七人武后七十四人中宗三十人睿宗二
十五人玄宗三十四人肅宗十六人代宗十二人德宗
二十五人順宗七人憲宗二十六人穆宗十四人敬宗
七人文宗二十四人武宗十五人宣宗二十三人懿宗
二十一人僖宗二十三人昭宗二十五人哀帝六人
通典唐侍中中書令是真宰相其餘以他官參掌者無
定員但加同三品及平章事知政事參知機務參與政
事及平章軍國重事之名者(神龍元年六月癸亥豆盧欽望太和四年六月丁未)
(裴度並平章軍國重事度三五日一至中書)並為宰相亦漢行丞相事之例
也(韓安國為御史大夫行丞相事又張湯)自先天之前其員頗多景龍中
至十餘人開元以來常以二人為限或多則三人天寳
十五年之後天下多難故備位者衆然秉鈞亦一二人
而已至德二載三月宰相分直主政事筆一人知十日
貞元九年七月詔以旬秉筆十年五月八日又分每日
一人執筆六典尚書令為端揆之官魏晉已來其任
尤重武德中太宗初為秦王嘗親其職自是不復置國
政樞密皆委中書(八座之官皆受成事)郭子儀傳拜尚書令懇
辭且言太宗嘗踐此官累聖曠不置員皇太子為雍王
定關東乃得授詎可隳大典帝許之蓺文志柳芳大
唐宰相表三卷韋琯國相事状一卷李華作中書政
事堂記崇文書目有大唐宰相歴任記二卷
不知作者紀高祖至昭宗朝宰臣名氏拜罷月
日崇文書目題云唐宰輔圖開成三年十一
月癸酉楊嗣復曰太宗用房玄齡十六年魏徵
十五年李德裕傳開元初輔相率三考輒去
雖姚宋不能逾韋弘質言宰相不可兼錢穀禹以
司空兼百揆周以六卿兼三公猶以他官平章事知政
事之比
唐左右丞相
六典左右僕射開元初(元年十二月一日)改為左右丞相掌總
領六官紀綱百揆初亦宰相之職也開元中張說兼之
後罷知政猶為丞相自此之後遂不知國政(天寳元年復為僕射)
(二年改侍中為左相中書令為右相)通典按僕射秦官其職甚微東漢
以後委任漸重職司會府而非百寮師長之職也丞相
亦秦官羣臣上表皆云丞相臣某為首漢之宗臣蕭何
為丞相漢儀丞相進天子御坐為起在輿為下霍光廢
昌邑上表太后丞相臣敞為首大司馬大將軍臣光次
之其尊崇如此龍朔中天寳初嘗改侍中中書令為左
右相遠協伊尹仲虺為左右相周公召公相成王為左
右之義斯誠允當(齊慶封為左相秦樗里右甘茂左漢孝惠六年王陵右陳平左高后元年)
(平及審食其左文帝初立周勃右平左)秦之斯與去疾或謂尚書令僕則錄尚書
之職是官之師長按前代錄尚書霍光張安世王鳳趙
憙牟融鄧彪張禹李固王導褚淵齊明帝之徒或是丞
相或是三公或是大將軍大司馬兼之皆秉朝政其時
别有令僕令僕射改為丞相名同而職異品秩又未崇
極上有三師三公尚書令七人豈得比前代丞相之任
也(龍朔改侍中為東臺左相中書令為西臺右相光宅改左右僕射為文昌左右相)會要左
右僕射自武德至長安四年已前並是正宰相初豆盧
欽望拜左僕射不言同中書門下三品不敢參議政事
數日後始加知軍國重事景雲二年十月韋安石除左
僕射東都留守不帶同三品自後空除僕射不是宰相
遂為故事開元中張說為右丞相玄宗令選日上因制
儀注自非中書門下諸三品以上皆坐受其禮因為故
事元和六年十月禮官案開元禮有冊拜官上儀咸與
卑官答拜今僕射皆冊拜官也會昌二年陳吏行崔珙
拜僕射奏僕射始視事受四品官拜無著令比左右丞
吏部侍郎御史中丞皆為僕射拜階下謂之隔品致敬
凖禮皇太子見上臺羣官羣官先拜而後答無二上也
僕射與四品官並列不容獨優開元元年以僕射為丞
相位次三公三公上日答拜而僕射受之非是望敕所
司約三公上儀著定令詔可李絳言左右僕射師長
庶官開元名丞相雖去機務然猶總百司書位不著姓
上日班見百官而中丞御史在廷
政和三公三少
舊制太師太傅太保為三師太尉司徒司空為三公並
為宰相親王使相加官五代之制司徒遷太保太保遷
太傅太傅遷太尉太尉遷太師檢校者亦如之國朝因
之政和二年九月癸未詔以太師太傅太保為三公少
師少傅少保為三孤以左輔右弼太宰少宰易侍中中
書令左右僕射之名太尉司徒司空尚書令並罷甲申
改太尉為武階一品居執政之次宰臣生拜太師者
惟趙普文彦博史浩京檜以相臣特拜親王生拜太師
者元佐元儼顥俁偲伯圭(伯圭以近屬特拜)
乾道左右丞相(見三省)
詔曰在商湯時則有若伊虺在成王時則有如周召或
左或右皆見于經厥後位號定於漢而稱謂汩於唐
前輩記自建隆元年至元祐五年一百三十年宰相凡
五十人自元祐五年至紹興六年四十六年凡二十八
人自紹興七年至嘉泰二年六十二年凡二十有四人
自建隆至靖康宰相凡七十二人執政凡二百三十
一人至和二年七月甲子詔宰相召自外者令百官
班迎之自内拜者行上事儀文富入相辭之
乾德二年正月庚寅趙普相(普獨相十年)四月乙丑初置參
知政事(薛居正吕餘慶)先是帝問陶穀下丞相一等何官對曰
唐有參知機務參知政事翊日命居正等不宣制不押
班知印不升正事堂就宣徽廳上事殿廷别設位於宰
相後書銜敕尾降宰相數字月俸半之開寳六年六月
壬寅詔參知政事升都堂與宰相同議政事又詔趙普
與居正等同知印押班奏事(史臣謂唐平章事亞於參知政事榖不能引漢御史)
(大夫為對失之矣)文德殿常朝未有塼位雍熙四年九月始設
之至道元年四月戊子詔與宰相分日知印二年復舊
制
舊相特命平决軍國事者凡四人天禧元年王旦拜太
尉遇軍國大事不以時入參决(不拜)慶歷二年吕夷簡司
空平章軍國重事三年拜司徒同議軍國大事(辭之)元祐
元年太師文彦博平章軍國重事三年吕公著拜司空
同平章軍國事
中書令國初錢俶等十五人同時兼中書令(太宗朝唯除石守信而趙普以故相拜)真宗但以處
親王(嘉祐末允弼允良元豐中曹佾紹熙五年十二月除伯圭兼辭不拜)
宰臣拜太師趙普文彦博(史浩皆還政加恩蔡秦以宰相特拜)鄭清之辭不拜
宰臣拜太傅張士遜(曾公亮皆還政加恩)史彌遠鄭清之以宰相拜宰相拜
太保趙普(王旦以宰相拜)史浩還政加恩
書目有宰輔年表一卷(建隆至治平)不知作者宰臣拜罷錄一卷
熙寧中同知禮院陳繹承詔編又樞府拜罷錄一卷(同上)
宰輔拜罷圖四不知作者起建隆庚申止紹興庚辰因
新舊官制載拜罷月日為圖續目國朝相輔年表一
卷起建隆庚申訖治平丙午序曰臣繹上續年表起治
平丁未迄紹興十四年序曰臣易記皆不著姓又自紹
興十四年至嘉定六年終不著纂者名氏李燾著歴代
宰相年表二十三卷唐宰相譜一卷
治平三年五月戊辰帝謂宰相曰朕欲與公等從容日
講治道中書常務可歸有司自是小事以状進有定制
者付有司行之
前漢相國凡三人丞相(哀帝為大司徒)凡四十四人再入者
二人(周勃孔光)御史大夫(大司空)凡六十八人再入者三人
(孔光何武王崇)太尉凡四人大司馬凡二十二人不兼司
馬稱大將軍者一人(竇嬰)太師(孔光)太傅(孔光王莽)太保(王舜)凡
四人後漢太尉凡六十四人(胡廣三入劉矩馬日殫再入)司徒
凡五十人(魯恭胡廣再入)司空凡五十七人(牟融三入)太傅凡
十一人大將軍凡十三人太師相國一人大司
馬一人丞相一人前漢再世為相(周勃亞夫韋賢元成平當晏)
後漢四世太尉(楊)四世五公(袁)唐三世為相(張)
再世為相(凡二十家)蕭氏八葉
玉海卷一百二十
