卷一百三十一
玉海卷一百三十一
宋王應麟撰
官制
諸侯官制
周官施典于邦國而建其牧立其監設其參傅其伍
陳其殷置其輔謂諸侯之國
魯四代官
明堂位虞氏官五十夏后氏官百商二百周三百凡四
代之官魯兼用之注周三百六十官此云三百者記時
冬官亡矣有虞官宜六十夏宜百二十殷宜二百四十
(周官唐虞建官惟百夏商官倍注禹湯建官二百)正義魯是諸侯按大宰職諸
侯惟有三卿五大夫故公羊傳司徒司空之下各有二
小卿司馬之下一小卿是三卿五大夫也成王褒魯四
代官中雜存官職名號使魯有之非謂盡備其數但記
者盛美於魯左傳昭四年杜洩曰夫子(叔孫)聘于王王
賜之路復命而致之君使三官書之吾子(季孫)為司徒實
書名夫子(叔孫)為司馬與工正書服孟孫為司空以書勲
夏父弗忌為宗伯羽父求大宰臧氏為司寇(孔子以司寇相魯)公鉏為左宰昭十三年司鐸射注
(魯大夫)司歴禮太宰施典邦國設其參傅其伍注卿三人
大夫三人(以三卿之屬大夫兼大宰司寇之事)酒誥正義圻父農父宏
父諸侯三卿大史内史康叔國大夫立政司徒司馬
司空亞旅注三卿及次卿衆大夫舉文武之初為法
則
魯博士
史記循吏傳公儀休者魯博士也以高第為魯相
魯史官
漢藝文志仲尼以魯周公之國禮文備物史官有法故
與左丘明觀其史記據行事仍人道云云丘明論本事
而作傳
晉職官五正六官六正執秩
左傳隠六年翼九宗五正定四年祝佗曰分唐叔懷
姓九宗(唐之餘民)職官五正注九宗一姓為九族五正五官
之長正義殷時為五行官長成二年司馬司空輿帥
候正亞旅十八年二月乙酉悼公即位使魏相士魴魏
頡趙武為卿荀家荀會欒黶韓無忌為公族大夫士渥
濁為太傅右行辛為司空弁糾御戎荀賓為右卿無共
御立軍尉攝之祁奚為中軍尉(國語云元尉)羊舌職佐之魏
絳為司馬張老為候奄國語云元候(襄十九年輿帥候奄)鐸遏寇為上
軍尉(國語云輿尉)籍偃為司馬程鄭為乘馬御(國語云贊僕)六官
之長皆民譽也(注晉置六卿為軍帥)襄二十五年自六正(三軍之六)
(卿)五吏(丈職)三十帥(武職皆軍卿之屬官)僖二十七年冬文公大
蒐示之禮作執秩以正其官注主爵秩之官(國語隨會修執秩為晉法)二
十八年士榮為大士太傅陽子太師賈陀士會為太
傅(疏云天子太傅三公之官也諸侯太傅孤卿之官也)晉語趙宣子召軍吏戒
樂正
齊三宰
齊語臣立三宰(三卿也)工立三族市立三鄉澤立三虞山
立三衡管子王言篇相三月請論百官隰朋進退閑
習立為大行甯戚蓻粟盡地利立為大司田王子城父
為大司馬賓胥無為大理東郭牙為大諫之官(外紀同)傳天
子之二守國高(吕氏春秋甯遬為大田東郭牙為大諫臣弦章為大理注楚有箴尹之官亦諫臣)
齊列大夫
劉向荀子目錄方齊宣威王之時聚天下賢士於稷下
尊寵之若鄒衍田駢淳于髠之屬甚衆號曰列大夫咸
作書刺世是時荀卿年十五始來游學至齊襄王時荀
卿最為老師齊尚修列大夫之缺而荀卿三為祭酒焉
衛泠官
左傳鍾儀曰泠人也疏詩簡兮序衛之賢者仕於泠官
鄭玄云泠官樂官也泠氏世掌樂官而善焉故後世多
號樂官為泠官吕氏春秋黃帝使泠倫取竹斷兩節而
吹之昭二十一年傳景王鑄無射泠州鳩非之是泠氏
世掌樂官周語云泠人魯語云泠簫詠歌及鹿鳴之三
楚五官
戰國策楚昭王反郢五官失法蒙榖獻典五官得法(注離)
(坎之典也)箴尹宣四年克黃(襄十五年公子追舒)
諸侯國史
後漢班彪傳諸侯國自有史注魯季孫召外史衛史華
龍滑曰我太史也楚有左史倚相
漢諸侯官
相統衆事孝惠元年除諸侯相國法更為丞相(景中五年八月更名諸侯丞相為相抑之令異於)
漢朝(相在郡守上秩直二千石元帝初元三年春令位在郡守下)大傅輔王(衛綰石奮賈誼董仲)
(舒王吉貢禹為傅相漢之擇人如此)成帝改太傅但曰傅内史治國民(景帝令内史治民成)
(帝綏和元年省内史更令相治民如郡太守中尉如郡都尉)丞相方進司空武奏云制以内史為中尉中
尉掌武職(昌邑王吉淮陽韋玄成)御史大夫(景中三年十一月罷)郎中令(武帝)
(損其䄮千石)昌邑龔遂大夫(景中五年大夫謁者郎皆損其員)太中大夫(薄昭)中大
夫(賁赫)中郎(伍被)侍郎(王尊傳)郎中(趙田叔)衛士長(昌邑王傳)大僕(武帝)
(改曰僕秩亦千石)廏長(王尊傳)廷尉少府宗正博士(景中五年省)大倉
令(齊淳于公)私府長(廣陽路溫舒)中御府長(太倉公傳)中謁者(東平王傳)黃
門郎(師丹傳)大官令(燕王旦傳)食官長(梁王襄傳)尚食監(高袪)醫工長
燕王旦傳(建武二十七年第五倫補淮陽國醫工長)太醫侍醫(倉公傳)尚方(欒火主藥)
(方)博士(河間獻王立毛氏詩左氏春秋博士)常侍(楚王騁龔舍為之)長史(馬宫遷楚長史)
治書(本尚書更名比六百石)太史公曰高帝時諸侯得自除内
史以下高五王贊時諸侯得自除御史大夫羣卿以
下衆官如漢朝漢獨為置丞相梁孝王得自置相二
千石齊悼惠王得自置二千石表羣卿大夫都官
如漢朝景帝中五年令天子為置吏都官長丞皆損其
員武帝改漢内史中尉郎中令王國如故劉歆議孝
武定諸侯之制永無逆爭之心
牧守(令長附)
高宗聖訓曰牧守本也令長末也若牧守得其人則
令長又何患有不稱之職哉
黃帝四監左右大監(見古官名)舜十二牧五
長八伯夏九牧
通典黃帝立四監以治萬國(史記云黃帝置左右大監二伯之職肇端於此)唐
有九州舜置十二州有牧夏為九州牧書覲四岳羣
牧咨十有二牧州十有二師外薄四海咸建五長(舜以五長)
(綏四國周以十連率諸侯)唐虞内有百揆四岳外有州牧侯伯左
傳夏貢金九牧(史周紀武王召九牧之君)王制疏虞稱牧亦稱伯
書傳云四岳八伯(又見上)
堯四伯
見古官名類
夏王官伯
商頌長發相土烈烈箋云相土居夏后之世承契之業
入為王官之伯出長諸侯疏王肅云相土在夏為司馬
之職掌征伐
殷二伯八伯周二伯
王制千里之外設方伯五國以為屬屬有長十國以為
連連有帥三十國以為卒卒有正二百一十國以為州
州有伯(注殷之州長曰伯虞夏及周皆曰牧伯帥正長皆因賢侯為之疏鄭答張逸問云畿内之州不)
(置伯有鄉遂之吏主之)書盤庚云邦伯師長八州八伯五十六正百六十八
帥三百三十六長八伯各以其屬屬於天子之老二人
(老謂上公)分天下以為左右曰二伯文王為西伯(注周禮九命作伯春秋傳曰自)
(陜以東周公主之自陜以西召公主之)曲禮九州之長曰牧五官之長
曰伯是職方注職主也謂為三公者是伯分主東西者
也大宗伯八命作牧九命作伯注謂上公有功德者
加命為二伯(伯尊於牧牧主一州伯中分天下各主一方)書顧命正義公
羊傳言周召分主謂成王即位之初康王之誥正義二
公率領諸侯知其為二伯王肅云畢公代周公為東伯
故率東方諸侯則畢公太師也太保領冡宰相王室任
重故先言西方(太保召公為西伯)康誥孟侯疏孟長也五侯
之長謂方伯使康叔為之長者即州牧也虞夏及周既
有牧又離騷云伯昌作牧殷亦有牧伯鄭依略說以太
子十八為孟侯而呼成王禮制無文國語昆吾為夏
伯矣大彭豕韋為商伯矣大司徒注諸侯為牧正帥
長及有德者乃有附庸
周牧監長伯九牧九采
禮天官大宰乃施典於邦國而建其牧立其監注牧謂
八命作牧者以侯伯有功德者加命作州長謂之牧(疏曲)
(禮云州牧於外曰侯殷使大夫三人為三監至周使伯佐牧不使大夫詩旄丘序云責衛伯也鄭云康叔封爵)
(稱侯今曰伯者時為州伯也周之法使伯佐牧即五侯九伯五侯是州牧九伯是牧下之伯)監謂公
侯伯子男各監一國書曰王啓監厥亂為民春官宗
伯八命作牧九命作伯秋官掌交諭九牧之維注九
州之牧書立政立民長伯周官六卿率屬以倡九
牧左傳五侯九伯(鄭志云太公為王官伯分主自陜以東故稱五侯八州有八伯畿内)
有一伯故為九伯(衛侯爵而為州伯伯之賢者亦可進為牧周禮八命作牧)明堂位九采
之國應門之外北面東上注九采九州之牧典貢職者
正門謂之應門二伯率諸侯而入牧居外糾察之(孔氏曰畿)
(外邦國有牧畿内不置鄭注曲禮云二王之後不為牧)王制正義周於牧下置二伯亦或因殷使大夫為三
監(周召為東西伯分陜而主之太公受五侯九伯專征之命畢公太保率東西諸侯君陳畢公迭居東郊宣)
(王中興此制未泯韓侯在韓召虎在淮申伯在齊方叔在荆)連帥特見於詩序
漢郡守(箴)
表郡守秦官(通典秦置守丞尉各一人)掌治其郡邊郡有長史掌兵
馬景帝中二年更名太守諸侯王國置内史治國民成帝
綏和元年省内史更令相治民如郡太守(王莽改太守曰大尹)
通典宣帝每拜刺史守相輒親見問後漢亦重其任或
以尚書令僕射出為郡守鍾離意黃香桓榮胡廣是也
或自郡守入為三公虞延第五倫桓虞鮑昱是也漢
諸侯太傅初徐之官大行奏策蕭育為南郡太守入殿
受策此策拜之制也文帝就加魏尚為雲中守成帝即
拜班伯定襄守哀帝即拜龔舍為泰山守此即拜之制
也即拜者便道之官(唐開元三年正月壬申制於京官簡都督刺史外藩有狀量授京官使出入常均)
漢汲黯以諸侯相秩居淮陽馮野王為大鴻臚以秩出
為上郡太守此秩尊於守也京房守魏郡以八百石居
黃霸守潁川以比二千石居官後歸潁川故官以八百
石居郡此秩卑於守也(元帝建昭二年益三河大郡太守秩)劉騊
駼郡太守箴守臣司境(文選李善注引劉騊駼郡太守箴曰大漢遵周化洽)
(九區又蓺文類聚引劉騊駼郡太守箴)秦置郡丞漢因之(黃霸河東路温)
舒右扶風趙温京兆桓寬廬江孔奮武都(建武十四年罷邊郡太守丞長史領丞職)辛慶忌金
(城長史盖勲漢陽長史)晉咸康七年省(惟丹楊丞不省)宋元嘉四
年復置
漢部刺史州牧外臺
武紀元封五年夏初置刺史部十三州注師古曰漢舊
儀云初分十三州假刺史印綬有常治所常以秋分行
部御史為駕四封乘傳到所部郡國各遣一史迎之界
上所察六條(六條見戒吏類)地理志武帝攘郤胡越開地斥
境南置交阯北至朔方之州(注師古曰胡廣記云漢既定南越之地置交阯刺史)
(别於諸州令持節治蒼梧分雍州置朔方刺史愚按雍州即漢凉州也以廣之言考之則凉州疆界闊遠分朔)
(方諸郡别置刺史察之是凉州有兩刺史也平當傳師古注曰武帝置朔方别令刺史監之不在十三州之限)
(後漢郭伋傳建武十一年省朔方刺史屬并州乃調伋為并州牧紀云省朔方牧)兼徐梁幽并
夏周之制改雍曰凉改梁曰益凡十三部置刺史(新置交州)
并司隷(征和以前司隷所統亦有刺史察之)百官表監御史秦官掌監郡
(戰國策安邑之御史則六國時已遣御史監郡矣通典謂之監察史)高紀秦泗州監平注文穎曰秦時御史
(監郡若今刺史如淳曰三十六郡置守尉監)蕭何傳秦御史監郡漢省丞相遣史分刺
州不常置(漢初未置刺史相國下諸侯王御史執法下郡守相國主國御史主郡)武帝元
封五年初置部刺史掌奉詔條察州秩六百石員十三
人成帝綏和元年(十二月)更名牧秩二千石哀帝建平二
年復為刺史元壽二年復為牧注師古曰漢官典職儀
云刺史以六條問事非條所問則不省朱博傳初何
武為大司空與丞相方進奏今部刺史居牧伯之位秉
二州之統選第大吏所薦位高至九卿所惡立退任重
職大春秋之義用貴治賤不以卑臨尊刺史位下大夫
而臨二千石輕重不相凖臣請罷刺史置州牧奏可及
博奏言部刺史奉使典州督察郡國故事居部九歲舉
為守相其有異材功效著者輒登擢秩卑而賞厚咸勸功
樂進請罷州牧置刺史如故奏可續官志孝武初置
刺史十三人(注古今注曰常以春分行部郡國各遣一吏迎界上)成帝更名牧建
武十八年復為刺史十二人各主一州其一州屬司隷
校尉諸州常以八月廵行所部郡國錄囚徒考殿最初
歲盡詣京師奏事(注胡廣曰所察有條應䋲異者輒覆問之不茹柔吐剛也歲盡齎所狀納)
京師名奏事差其遠近各有常會(何武傳為揚州刺史每奏事至京師注師古曰刺史每歲盡則入奏事於)
(京師又京房傳)中興但因計史(注胡廣曰不復自詣京師東觀書曰和帝初張酺上言王者法)
(天熒惑奏事太微故州牧刺史入奏事所以通下問知外事者也數十年以来時止勿奏遂因為故事臣愚以)
(為刺史視事滿歲可令奏事如舊典韓詩外傳曰王者必立牧方三人所以使關遠牧衆也遠方之民聞皆曰)
(我居之辟見我之近也我居之幽見我之明也可欺乎哉)紀建武十一年初斷州牧自還奏事司隷
部郡國七(河南至扶風)豫州部六(潁川至魯國)冀州部九(魏郡至渤海)
兖州部八(陳留至濟隂)徐州部五(東海至下邳)青州部六(濟南至齊國)
荆州部七(南陽至長沙)揚州部六(九江至豫章)益州部十二(漢中至犍)
(為)涼州部十二(隴西至居延)并州部九(上黨至朔方)幽州部十一
(涿郡至遼東)交州部七(南海至日南)凡九十八(司隷不在數)其二十七
王國相其七十一郡太守注臣昭曰孝武始置刺史監
糾非法不過六條傳車周流匪有定鎮(恐誤刺史有常治所故朱博曰)
(欲言二千石者還詣治所)秩裁數百威望輕寡得有察舉之勤未生
陵犯之釁成帝改牧其萌始大世祖中興監乎政本復
約其職還遵舊制因兹以降彌於歲年母后當朝綱維
撓毁而諸侯莫敢入伐豈非彊榦弱枝控制素重之所
致乎郡國志司隷治河南豫治譙冀治高邑兖治昌
邑徐治郯青治臨淄荆治漢壽益治雒涼治隴揚治歴
陽并治晉陽幽治薊交治廣信光武紀建武十八年
罷州牧置刺史注王莽變革至建武元年復置牧通
典漢興加置郡國其後開越攘胡改雍曰涼梁曰益又
置徐州復禹舊號置交阯北有朔方郡(朔方復禹并州)凡十三
部刺史而不常所理(司隷并荆兖豫揚冀幽青徐益交涼)後漢亦為十三
州部云云靈帝中平五年改刺史置牧劉焉劉虞自九卿
領之州牧之任自此重矣
司隷蓋寬饒諸葛豐(上節)王尊駿孫寶鮑宣永昱宣
秉牟融李膺宋均張霸虞詡陳禪王龔
豫州張敞楊秉周景王允鮑宣為牧
冀州張敞陳咸朱博孫寳蕭育賈琮蘇章朱穆羊
陟竇融為牧
兖州何武蔣詡王渙李恂張禹鮑永為牧
徐州王尊楊秉王景
青州雋不疑馬宫蕭育魯丕法雄李膺王龔房鳳
為牧
荆州李固郭賀謝夷吾楊震度尚韋康
揚州魏相黃霸何武劉祜張禹樊曄為牧
益州王陽尊襄孫寳朱輔种暠張喬
涼州杜鄴貢禹祝良种暠竇融為牧
并州朱博趙岐祝良郭丹郭伋再為牧
幽州王駿朱浮為牧
交阯張喬賈琮(琮為十三州最)朱雋周乘夏方周敞張津
朔方蕭育翟方進平當
光武拜郭伋雍州牧
薛宣傳為中丞外總部刺史何武傳刺史古之方伯
上所委任一州表率也朱博傳刺史不察黃綬(唐李景伯)
(議曰漢刺史掌察墨綏已上其黃綬已下則不察所以行不擾之政)謝夷吾傳第五倫
薦夷吾曰尋功簡能為外臺之表魏賈逵為豫州刺
史時天下初復州郡多不攝逵曰州本以御史出監諸
郡以六條詔書察長吏二千石已下故其狀皆言嚴能
鷹揚有督察之才不言安靜寬仁有愷悌之德也晉
太康之初詔曰諸州無事者罷其兵刺史分職皆如漢
氏故事出頒詔條入奏事京城二千石專治民之重監
司清峻於上此經久之體也其便省州牧(宋志刺言參覘也寫書亦)
(謂之刺漢制不得刺尚書事是也刺史班行六條詔書前漢出乘傳周行郡國無適所治後漢始有定處止八)
月行部(魏志秦時無刺史但有郡守漢刺史奏六條而已刺史稱傳車其吏言從事居無常治吏不成臣)
(詳具上文)
漢都尉三輔都尉(見内)西部都尉府玉門
關候
表郡尉秦官掌佐守典武職甲卒秩比二千石景帝中
二年(七月)更名都尉(元帝建昭三年夏令三輔大郡都尉秩皆二千石)諸侯王國
中尉掌武職成帝綏和元年令如郡都尉(漢儀注邊郡置都尉及千)
(人司馬皆不治民)地理志京兆華隂京輔都尉治(趙廣漢王尊蕭由建)
武初張宗(元鼎四年置三輔都尉丞各一人)左馮翊高陵左輔都尉治(蕭由)右
扶風郿右輔都尉治尹賞(東方朔傳建元三年後丞相御史使右輔都尉徼循長楊以)
東(馬武傳右輔都尉陳訢)太原廣武(蕭由)東郡東阿(吾丘壽王為之不復置太守)
陳留外黃汝南汝隂(杜詩)南陽鄧(翟義)南郡夷陵九江歴陽
(滕撫)山陽單父沛郡蘄(杜詩毋將隆)沛南部索渙魏郡魏鉅鹿下曲
陽常山南行唐清河貝丘(馮浚)涿郡安平勃海高成平原
樂陵千乘蓼城濟南於陵(甯成)泰山盧琅邪姑幕東海費
(甯乘)臨淮盱眙皆有都尉治會稽(顔駟)錢塘西部都尉治(任延)
又回浦南部都尉治(順帝紀陽嘉元年會稽有東部都尉)丹陽歙(何比于)豫
章新淦(毋將永鄧宏)漢中褒中廣漢綿竹皆有都尉治又隂
平道有北部都尉治(馮緄)犍為漢陽越巂定莋牂柯夜郎
皆有都尉治又進桑有南部都尉治(安帝永初元年正月戊寅分犍為南)
(部為屬國都尉)巴郡魚服江關都尉治隴西臨洮(酈商爰盎)南部都尉
治天水勇士(竇融)屬國都尉治又豲道騎都尉治武威休
屠都尉治熊水障北部都尉治休屠城張掖日勒(史苞郭忠)
都尉治又番和農都尉治又居延都尉治酒泉會水北
部都尉治&KR2224;水障東部都尉治東部障又乾齊西部都
尉治(竺曾)敦煌郡敦煌縣中部都尉治又廣至宜禾都尉
治(明帝永平十六年取伊吾盧地置宜禾都尉)又龍勒有陽關玉門關皆都
尉治(辛彤)安定參䜌主騎都尉治(傅燮)又三水屬國都尉治
(劉歆張奐)北地富平(韓安國)北部都尉治神泉障渾懷都尉治
塞外渾懷障上郡匃歸都尉治塞外匃歸障又高望有
北部都尉治又龜兹有屬國都尉治又望松有北部都
尉治西河南部都尉治塞外翁龍埤是(班况馮參皆為上河農都尉注)
(上河在西河富平)又美稷有屬國都尉治(班穉)又增山有北部都
尉治又虎猛有西部都尉治朔方西部都尉治窳渾又
渠搜有中部都尉治又廣牧有東部都尉治五原東部
都尉治稒陽又蒲澤有屬國都尉治又成宜有中部都
尉治原高西部都尉治田辟雲中陶林東部都尉治又
楨陵西部都尉治又北輿中部都尉治定襄武進西部
都尉治又武臯中部都尉治又武要東部都尉治鴈門
沃陽西部都尉治又平城東部都尉治代郡高柳西部
都尉治又馬城東部都尉治又且如中部都尉治上谷
寧(杜緩陽並)西部都尉治又女祁東部都尉治漁陽(郭伋)要陽
右北平薋皆有都尉治遼西柳城西部都尉治又交黎
東部都尉治遼東(涉何)無慮西部都尉治又候城中部都
尉治又武次東部都尉治樂浪(薛宣為都尉丞)昭明南部都尉
治又不而東部都尉治鬱林領方交阯麊泠合浦朱盧
九真(魏明為之)無切亦皆有都尉治(又大河都尉韋玄成淮陽都尉尹齊廬江都尉)
(劉敞河南都尉田廣明歐陽歙張宗弘農都尉尹翁歸河東都尉樊曄趙護廣平都尉王溫舒武陵都尉溫序)
(上黨都尉杜業志皆不載治所又武帝太初四年徙弘農都尉治武關然志弘農無都尉當考)
樊噲傳攻圉都尉則秦已有都尉矣(又酈商傳沛公為漢王商以將)
(軍為隴西都尉高后功臣表醴陵侯越為河内都尉)劉氏刊誤曰圉縣名有尉
無都尉又郡都尉至景帝方加盖衍一都字天下
郡國百有三置都尉者九十山西自三輔而外郡纔
十有三而置都尉三十其餘郡國八十七置都尉止
六十其不置者盖四十有三也(後漢志章懷注云秦每郡有尉一人今按)
(地理志未必皆有也)
後官志每屬國置都尉一人比二千石丞一人本注郡
國舉孝廉郡口二十萬舉一人典兵禁備盜賊景帝更
名都尉武帝又置三輔都尉各一人譏出入邊郡置農
都尉主屯田殖穀置屬國都尉主蠻夷降者中興建武
六年(古今注六年八月)省諸郡都尉并職太守無都試之役省
關都尉惟邊郡往往置都尉及屬國都尉稍有分縣治
民比郡安常復置右扶風都尉京兆虎牙都尉(安帝元初三年)
(春置京兆虎牙都尉於長安右扶風都尉於雍如西京京輔都尉故事耿溥為京兆虎牙皇甫旗為扶風)
後紀和帝永元十六年十二月復置遼東西部都尉官
順帝陽嘉二年四月復置隴西南部都尉官(注武帝元朔四年初)
(置)桓帝永壽元年七月初置泰山琅邪都尉官後東
夷傳武帝以沃沮為縣屬樂浪東部都尉光武罷都尉
官封渠帥為沃沮侯(昭帝始元五年置樂浪東部都尉分領東七縣)莋都夷
傳元鼎六年為沈黎郡天漢四年并屬為西部置兩都尉
一居旄牛主徼外夷一居青衣主漢人永平時郡尉府
舍皆雕飾畫山神海靈竒禽異獸以耀之夷人益畏(宣帝)
(地節元年省汶山并蜀郡為北部都尉光武建武元年班彪言舊制益州部置蠻夷騎都尉)志廣漢屬國都
(尉故北部都尉屬蜀郡安帝置别領三城)延光二年春旄牛夷叛攻靈關益
州刺史張喬與西部都尉擊之於是分置蜀郡屬國都
尉領四城如太守(志元年置靈帝以為漢嘉郡犍為屬國故郡南部永初元年置都尉别領)
(二城)趙充國傳神爵元年引兵西至西部都尉府(孟康曰在)
(金城)初䍐开豪使弟来告都尉和帝紀永元十四年二
月乙卯繕修故西海郡徙金城西部都尉以戍之(拜曹鳳為)
(都尉屯龍耆)古今注曰永平十年置益州西部都尉(治巂唐鎮)
(尉哀牢人楪榆蠻夷)西南夷傳永平十二年置哀牢博南二縣
割益州西部都尉所領六縣為郡(先是西部都尉鄭純化行夷貊)西
羌傳建初二年夏馬防築索西城徙隴西南部都尉戍
之南匈奴傳班彪奏宣帝敇邊守尉曰匈奴多詐交
接得其情則郤敵折衝續志注安帝時張掖屬國都
尉别領五城張掖居延屬國都尉别領一郡(賈友居延都尉見西)
(羌傳)遼東屬國都尉(故邯鄉西部)别領六城(叚紀明為之詳見後屬國類)
邊郡又有長史掌兵馬(金城長史上官鴻開屯田辛慶忌為金城長史)漢儀
注邊郡置部都尉(有東西南北中)千人司馬候皆不治民揚
雄傳東南一尉西北一候注會稽東部都尉敦煌玉門
關候也歷志酒泉候宜君注師古曰官號所謂西北
一候趙充國傳酒泉候奉世將婼月氏兵四千人(又雲)
(中候董恭五原屬國候劉茂敦煌魚澤障候唐林)後西域傳陽嘉四年夏北
匈奴侵車師後部乃令玉門關候伊吾司馬合六千三
百騎救之司馬金城陳立天水田廣明馮譚伊吾毛
愷(永建二年屯田置伊吾司馬一人)丞薛宣為樂浪都尉丞華龍漢
中(表郡尉有丞秩皆六百石)關都尉見前(中平元年三月戊申諸關並置都尉)護
漕都尉(朱博并州刺史護漕都尉)受降都尉(田廣明傳)伊循都尉(見屯)
田(吳陸遜為海昌屯田都尉)扇水都尉(見鹽鐵論)典農都尉(建武中梁騰為)
(酒泉典農都尉)伊闕都尉(張承)胡廣邊都尉箴巍巍上聖光
被八垠矧惟内面罔不来賓威威猛將是攘是闢殷宗
周宣用顯其績大漢龍興云云守撫其民尉典其戎五材
並用文武程功(見御覽)
漢中興良吏
循吏傳序宣帝每拜刺史守相輒親見問二千石有治
理效輒以璽書勉厲增秩賜金(黃霸蕭咸王尊馮野王孫寳陳立)或爵
至關内侯公卿缺則選諸所表以次用之是故漢世良
吏於是為盛稱中興焉若趙廣漢韓延壽尹翁歸嚴延
年張敞之屬皆稱其位王成黃霸朱邑龔遂鄭弘召信
臣等所居民富所去見思(循吏傳六人而五人出於宣帝)黃霸為潁川八年張敞
(為京兆九歲)
漢牧守
丈中子事君篇三代之興邦家有社稷焉兩漢之盛牧
守有子孫焉
漢河南尹(壁贊)
百官志河南尹一人主京部特奉朝請(又云京師置尹一人丞一人)
郡國志河南尹注秦三川郡高祖更名河南(河南太守王莽)
(改為大尹)世祖都雒陽建武十五年改曰河南尹(章綬服秩與京兆同)
應劭漢官曰郡府聽事壁諸尹畫贊肇自建武訖于陽
嘉注其清濁進退所謂不隠過不虛譽甚得述事之實
後人是瞻足以勸懼雖春秋采毫毛之善貶纖介之惡
不避王公無以過此凡二十一城永和五年戶二十萬
八千四百八十六口百一萬八百二十七雒陽周時號
成周河南周公所城雒邑也春秋時謂之王城(河南尹袁安嚴)
(明郭賀清靜應順公清宋嵩節㮣范遷清節召馴德行田歆薦舉又楊秉橋元李膺劉祜)魏司馬芝晉傳嘏
(為河南尹)崔駰有箴曰商邑翼翼四方是營(選蜀都賦注崔駰河南尹)
(箴曰唐虞商周河洛是居)成王命君陳尹東郊
漢留守
列傳隂識光武每廵郡國識常留鎮守京師(留守周君陳似其任)
(也)伏湛行大司徒事車駕每出征伐常留鎮守(車駕征張)
(步留湛居守)李通光武征討四方常令通居守京師鎮撫
百姓張禹和帝南廵祠園廟禹以太尉留守北宫
元魏平陽公丕廣陵王羽留守京師並加使持節唐
貞觀十七年征遼房玄齡為京師留守(李大亮為副)詔曰公
當蕭何之任(蕭何以信謹守管籥)無西顧之憂又以蕭瑀為東都
留守高宗召李勣授洛陽宫留守咸亨二年正月七日
幸洛陽以李晦為西京留守其後車駕發京都則置之
神龍元年蘇瓌充京留守玄宗將幸東都以宋璟為西
京留守開元十一年太原以尹為留守謂之三都留守
東都留守儀鳳元年韋弘機開元三年薛謙光舊制
賜旗甲同方鎮元和九年十月戊辰吕元膺為留守不
賜(裴度亦為之)晉天福七年勅留守降麻制同將相周
顯德三年征淮以王朴為東京副留守四年再征淮以
朴留守京師宋朝建隆元年五月征潞吳廷祚為東
京留守十月征揚太宗為大内都總管廷祚留守開寶三
年征太原太宗為之九年三月幸西京沈義倫為之咸平
二年幸河北宰臣李沆為之景德元年幸澶淵王旦為
之祥符封泰山祀汾隂向敏中以舊德再為之建炎元
年宗澤為京城留守兼開封尹紹興四年參政孟庾為
行宫留守
漢雒陽令
續志注漢官曰雒陽令秩千石丞三人孝廉左右尉秩
四百石橋玄為左尉(王渙公正任峻威風祝廉得百姓心董宣廉潔)六典注洛陽置尉東南西北
部晉置六部尉(西漢義縱尹賞朱博薛宣為長安令)又曰三邊始孝武皇帝所
開縣戶數百而或為令荆揚江南七郡唯有臨湘南昌
吳三令爾及南陽穰中土沃民稠四五萬戶而為長(表縣)
(令長皆秦官萬戶以上為令秩千石至六百石減萬戶為長秩五百石至一百石)西漢循吏
不載縣令者郡守得以自辟而郡亦自課之也(六典注齊晉云)
(大夫魯衛云宰楚為令尹秦曰令長)通典周官有縣正四百里為縣東都循吏載於傳
者十二人而令長居其二(雒陽令王渙須昌長童恢密中牟之兩令潁川之四長)
(元和二年春詔曰安靜之吏悃愊無華襄城令劉方吏民同聲謂之不煩)顔師古注曰漢
律近塞郡皆置尉百里一人士史尉史各二人(鴈門尉史行徼)
通典主簿漢有之(繆彤仇覽)晉制不經宰縣不得入為臺
郎唐縣有赤(三府共六縣)畿(八十二)望(七十八)緊(百十一)上(四百四十六)
中(二百九十六)下(五百五十四)六等之差凡一千五百七十三縣
令各一人
漢洛陽寺
和紀永元六年七月京師旱丁巳幸洛陽寺(官舍也)錄囚
徒舉冤獄未及還宫而雨
唐臨軒册刺史(賜刺史詩)
通典(兼會要)魏晉刺史任重者為使持節都督輕者為持
節(銅印墨綬進賢兩梁冠絳朝服領兵者武冠庶姓為州無將軍者謂之單車刺史)隋開皇三
年罷郡以州充縣大業初罷州置郡(司隷臺大夫一人察畿内刺史十四)
(人察畿外諸郡亦有六條之制)唐武德元年六月十九日改郡為州太
守為刺史而雍州置牧天寳元年正月二十日改州為
郡刺史為太守至德二年十二月十五日改郡為州太
守為刺史通鑑(兼紀傳)貞觀二年太宗謂侍臣曰治人
之本莫重刺史故錄姓名於屛風武后天授二年正月
出繡袍賜新除都督刺史玄宗因張九齡言詔擇京官
為刺史歲十月按察使校殿最自第一至第五校考使
及戶部長官總覈為升降(凡官不歴州縣不擬臺省)開元十二年以
山東旱選臺閣名臣補刺史六月壬午王丘崔沔韓休
等五人出為刺史十三年二月自擇刺史十一人賜詩
十韻十四年六月壬戌詔州傳長官言事二十四年十
月甲子次華州賜刺史縣令中上考天寳元年正月丁
未詔京文武官材堪刺史者自舉會要元和三年正
月詔刺史於宣政門謝訖進辭之任舊制凡命都督刺
史皆臨軒册命近歲雖無册拜而牧守受命後便殿召
對賜衣服時河南尹裴復求速之任李吉甫為奏請遂
有是命非舊制也(開元時已辭仍請側門候進止所以光寵守臣)
唐岳牧舉
舊紀調露元年十一月甲寅臨軒試應岳牧舉人(員半千舉)
(岳牧高宗御武成殿問兵家三陣對策擢高第)
唐宣政殿策縣令舉縣令(詳見詮選)
(闕二字)開元四年五月玄宗召縣令策于廷問所以安人
者對凡二百人惟鄄城令韋濟居第一擢醴泉令考下
第者罷之侍郎盧從愿李朝隱下遷坐擬選失實(志云悉集新除縣令)
宣政殿臨問以治人之策(通鑑云二百餘人不入第且令之官四十五人放歸學問)元稹詩謂長官清平
(由姚宋之作相)紀(兼實錄傳等)大歷八年正月甲辰詔京官三品以
上及郎官御史歲舉刺史縣令一人貞元三年柳渾為
相帝嘗親擇吏宰畿邑政有狀宰相賀得人渾不賀曰
此代尹擇令非陛下所宜四年正月庚戌制舉刺史縣
令當親策試十月召京兆諸縣令對延英殿訪人疾苦
各賜衣一襲薛珏傳時詔舉堪刺史縣令者且百人
延問人間疾苦吏得失取尤通達者什二宰相欲校以
文詞珏曰求良吏不可責文學宜以上愛人之本為心
鄭珣瑜傳貞元初詔擇十省郎治畿赤會要開元
四年十一月勅縣令戶口增益界内豐稔清勤著稱賦
役均平者先與上考天寳九載三月十二日勅選司取
縣令必限書判文學政事本自異科古來良宰豈必文
人今後郎官御史先於縣令三考已上有政績中取元
和二年正月勅江淮大縣委三省御史臺諸司長官節
度觀察使各舉堪任縣令四年正月依平選人例分入
三銓注擬停四時集宋朝寶元元年十一月乙卯復
奏舉縣令紹興五年四月壬子詔館職正字已上專舉
縣令二十八年七月辛未左正言何溥言望用建隆天
聖故事擇大縣闕為堂除仍借五品服優其廩給俟終
更甄擢之上曰縣令末也監司郡守本也
唐牧宰政術令縣新戒(見御製)
藝文志雜家類蕭佚牧宰政術二卷(耒陽令)魯人初(不著姓)
公侯政術十卷漢循吏傳六人而五人出於
宣帝唐循吏傳十五人而出於武德貞觀之時者
半
祥符府牧
祥符八年二月丙寅楚王元佐天策上將軍行興元牧
府牧自此始天禧元年元佐領雍州牧州牧自此始二
年加興元牧其雍州牧如故兼州府兩牧自此始景祐
二年荆王元儼為荆南淮南節度大使行荆州揚州牧
二州牧自此始淳熙四年四月五日魏王授江陵尹五
年閏六月授雍州牧(親王帶牧隨本鎮)虞十二州則十二牧
夏九牧周九州則九伯而王制言八州八伯則王畿之
内不建伯焉鄭玄以為殷制畿内王所自治故不設伯
明堂位謂九采左氏傳謂九牧唐百官志京兆河
南牧皆親王遥領兩府之政以尹主之
戒吏
劉勰曰戒勅為文實詔之切者戒者慎也禹稱戒之
用休
漢六條九條(詳見律令)
表武帝元封五年夏初置部刺史掌奉詔條察州郡注
師古曰漢官典職云刺史班宣周行郡國省察治狀黜
陟能否斷治冤獄以六條問事非條所問即不省一條
彊宗豪右田宅踰制以彊凌弱以衆暴寡二條二千石
不奉詔書遵承典制倍公向私旁詔守利侵漁百姓聚
歛為姦三條二千石不恤疑獄風厲殺人怒則任刑喜
則淫賞煩擾刻暴剥截黎元為百姓所疾山崩石裂訞
詳訛言四條二千石選署不平苟阿所愛蔽賢寵頑五
條二千石子弟恃怙榮勢請託所監六條二千石違公
下比阿附豪彊通行貨賂割損正令也(以秋分行部到郡國各遣一史)
(迎之界上所察六條)漢舊儀云惠帝三年(一云六年)相國奏遣御史
監察三輔郡所察者九條監者二歲一更常以十一月
奏事
晉五條詔書刺史六條制宋二十四條
梁五條(見元會)西魏六條後周九條唐六
條四十八條
晉紀武帝泰始四年十二月班五條詔書於郡國一曰
正身二曰勤百姓三曰撫孤寡四曰厚本息末五曰去
人事隋志班五條詔十卷(晉刺史六條制一卷)咸熙六條見律令類宋文帝元嘉
三年遣使廵行天下班宣二十四條詔書魏丞相泰
欲彊國富民度支尚書蘇綽為六條詔書一曰清心二
曰厚教化三曰盡地利四曰擢賢良五曰恤刑獄六曰
均賦役泰常置座右又令百司習誦其牧守令長非通
六條及計帳者不得居官(崇文目職官類蘇綽六條一卷)後周宣政
元年八月制九條宣下州郡唐貞觀二十年正月丁
丑遣使二十二人以六條黜陟天下(見後)監察御史以六
條察十道(見御史臺)武后永昌元年正月戊午布政明堂頒
九條訓百官長安三年分命使者以六條察州縣韋
方質删定四十八條察州縣五術八計(陸䞇傳見考課類)
晉勅戒百官
文心雕龍周穆命鄧父受勅憲及晉武勅戒備告百官
勅都督以兵要戒州牧以董司警郡守以恤隠勤牙門
以禦衛有訓典焉宋禮志晉武太始四年詔刺史二
千石長吏
唐百寮新誡令長新戒
元萬頃傳武后諷帝召諸儒論撰禁中萬頃與范履冰
等與選凡撰列女傳臣軌百寮新誡樂書等九千餘篇
(志百竂新誡五卷舊志四卷)通鑑玄宗深於治道開元十三年二
月自擇刺史賜詩十一月封泰山庚申還至宋州宴從
官於樓上刺史寇泚預焉上謂張說曰曏屢遣使臣分
廵諸道察吏善惡今封禪歴諸州乃知使臣負我多矣
又言王丘崔沔裴耀卿皆良吏以寇泚不借譽於左右
舉酒賜之(丘沔耀卿皆遷官先是四年五月集縣令二百人於宣政殿廷試以理人策韋濟為第一)
二十三年十月採訪使以陜洛等十二州刺史崔希逸
等治狀異績陸渾及諸道二十六縣令李常等政號循
良皆璽書奬飭刺史賜絹八十匹縣令五十匹二十四
年二月甲寅宴新除縣令於朝堂上作令長新戒一篇
賜天下縣令處分語(見地理)
太平興國淳化祥符天聖戒諭辭
興國八年四月丁未(二十三日)上作戒諭辭二付閤門一戒
京朝司(有深刻聚歛避事偷安之戒)一戒幕職州縣官(有正身幹事之訓貪慢殘)
(民之戒)朝辭曰舍人宣示之(聖訓曰大臣又欲剛柔相濟是歲賜王顯軍誡)淳化
五年五月戊寅又出戒勵辭云公務刑政惠愛臨民奉
法除奸方為勞績書印紙之前以示知審官院錢若水
吕祐之厥後咸平二年二月己酉之詔戒其堅操業祥
符元年正月己卯之詔戒其崇匪懈四月丁酉又賜京
朝幕職州縣官戒詞俾協大中之道布清靜之風至天
聖元年五月令閤門口宣戒諭又有修身勵節之訓
寶元元年十月丙寅戒以釣名慶歷四年十一月己巳
訓以清靜至和二年五月戊寅戒其邀榮嘉祐五年七
月庚戌戒其浮競六年七月癸巳戒其厚行實
祥符文武七條手札十六條
祥符二年(己酉)十一月丙辰(稽古錄云乙卯作七條)上謂宰輔曰先
帝以儒行篇賜羣臣今當摹印以賜文臣申諭先帝之
旨且漢制刺史以六條問事齊有五條晉有六條武臣
有諸葛亮七戒但前世令長未覩訓勉之辭今當諭以
舉政經急民病為本乃御製文臣武臣七條文臣一清
心(平心待物)二奉公(公直潔已)三修德(以德化人)四責實(勿競虚譽)五明察
(勤察民情)六勸課(勸孝悌農桑)七革弊(求民疾苦)以賜京朝官任提刑
轉運知府軍監通判知縣者(序曰羣臣受命奉法居先)武臣一修身
(使士卒有法則)二守職(不侵撓民政)三公平(均撫士卒)四訓習(教訓武藝)五簡
閱(識勤惰勇怯)六存恤(甘苦皆同)七威嚴(制御士卒)以賜牧伯洎諸司
使而下任外郡鈐轄知州軍縣監押駐洎廵檢者(序曰禮存)
(九法傳載七德)又以禮記儒行篇賜親民釐務官(仍别勅戒諭)三年
五月乙未賜輔臣御注文武七條八年六月辛未䕫漕
臧奎請令諸道州府軍監縣以所賜七條刻石或書公
宇之廳壁從之仁宗慶歷四年十二月丁酉以官吏不
遵守先朝文武七條下詔申儆曰先帝親著七條垂戒
百執辭去之日並令拜賜亦有刊石題門書屛示座自
今以後務革前失以聖考七條更相誨勵使美績歲茂
善狀日聞元祐四年九月辛卯文彦博請舉行此法命
監司遍牒遵守紹興十年十一月辛亥班文武七條十
六年四月己酉令鏤板於廳事(從王循友之請也)祥符三年
九月甲辰内出手札十二條(實錄云十六條)示輔臣頒下江淮
安撫使諭以綏撫之道
治平戒諸路帥十四條
四年十二月壬子樞密院言西事方興用兵有漸預戒
諸路帥凡十四條
紹興戒石銘
二年六月癸巳頒黃庭堅書太宗戒石銘(爾俸爾禄民膏民脂下民)
(易虐上天難欺)於郡縣十年十一月十一日臣僚奏成湯制官
刑以儆有位成王作周官以訓厥官我朝戒石之銘戒
勅之辭及文武七條雖成湯成王用心不是過也
紹興戒諭詔書
二十九年六月十日癸巳下詔戒諭官吏驕怠十四日
丁酉詔崇尚清白禁止賂遺七月十四日知臨安府于
潚請以二詔刻石聽事出入觀省為四方郡縣之倡二
十四日乙巳右僕射思退等請以崇尚清白詔書刻石
置政事堂以墨本分頒中外臣僚奏可(一云乞以上親書二詔立石尚)
(書省以墨本頒中外)
乾道淳熙戒飭詔
見詔令類
淳熙戒諭將帥御書
十二年四月七日御書戒諭賜建康副都統制閻仲仍
刊石賜殿帥郭棣已下其文曰將帥之敝在蔽功忌能
尊已自用故下有沉抑之歎上無勝算之助昔許歴進
北山之策而趙奢卒敗秦師卿當以奢為法毋蹈前敝
玉海卷一百三十一
