玉海卷四十一
宋王應麟撰
藝文
續春秋(又見編年)
古者謂史記為春秋後世有所著述多托春秋之名
其屬辭比事不與春秋相似非史策之正也
夏殷春秋
史通案汲冢璅語記太丁時事目為夏殷春秋(後漢注竹書紀)
(年曰太丁四年七年十一年云云)璅語又有晉春秋記獻公十七年事
竹書紀年其所記事皆與魯春秋同孟子曰晉乘楚檮
杌魯春秋其實一也故墨子曰吾見百國春秋(汲冢所得書尋)
(亦亡逸今惟紀年瑣語師春在焉)隋志古文璅語四卷汲冢書春
秋正義水經注引瑣語
周春秋
周語注周春秋曰云云
晏子春秋
史記晏平仲嬰萊之夷維人事齊靈莊景公以節儉力
行重於齊太史公曰吾讀晏子春秋漢志儒家晏子
八篇(名嬰相齊景公)隋志(唐志同)儒家晏子春秋七卷(晏嬰為儒家)
(之首)書目十二卷(崇文目同)或以為後人采嬰行事為書故
卷頗多於前志晁氏志著其行事及諫諍之言昔司
馬遷讀而高之而莫知其所以為書或曰晏子之後為
之柳宗元辨曰疑其墨子之徒有齊人者為之言問
棗及古冶子等尤怪誕後之錄諸子書宜列之墨家非
晏子為墨也為是書者墨之道禮記投壺注引晏子
春秋
呂氏春秋呂覽
史記吕不韋傳(始皇初)不韋為相食客三千人是時諸侯
多辨士如荀卿之徒著書布天下吕不韋乃使其客人
人著所聞集論以為八覽六論十二紀二十餘萬言(高誘)
(云訓解各十餘萬言)以為備天地萬物古今之事號曰吕氏春秋
布咸陽市門懸千金其上延諸侯遊士賓客有能增損
一字者與千金(時人無一能損增其書)諸侯年表吕不韋秦莊
襄王相亦上觀尚古刪拾春秋六國事以為八覽(六十三篇)
六論(三十六篇)十二紀(凡六十一篇)為吕氏春秋(不韋春秋成于始皇八年曰維)
(秦八年歲在涒灘秋甲子朔日良人請問十二紀此其書成之歲月也)漢書司馬遷傳
不韋遷蜀世傳吕覽注蘇林曰吕氏春秋篇名八覽
藝文志雜家吕氏春秋二十六篇注秦丞相不韋輯智
略士作唐志雜家吕氏春秋二十六卷高誘注高
誘序曰以道德為標的以無為為紀綱以忠義為品式
以公方為檢格與孟軻荀卿淮南揚雄相表裏也為之
解以述古儒之旨凡十七萬三千五十四言書目是
書凡百六十篇以月紀為首故以春秋名書(十二紀篇首與月令)
(同)禮運注吕氏說月令而謂之春秋事類相近焉
虞氏春秋
史記諸侯年表(又虞卿有傳)趙孝成王時其相虞卿著書上
採春秋下觀近世曰節義稱號揣摩政謀凡八篇以刺
譏國家得失世傳之曰虞氏春秋太史公曰虞卿非窮
愁不能著書以自見於後世漢志春秋有虞氏微傳
二篇(趙相虞卿)儒家虞氏春秋十五篇(史記八篇志十五篇未詳)李氏春
秋二篇孔叢子虞卿著書名曰春秋魏齊曰無然也
春秋孔聖所以名經也今子之書大抵談說而已亦以
為名何答曰經者取其常事也可常則為經矣且不為
孔子其無經乎齊問子順曰魯之史記曰春秋春秋因
以名焉又晏子之書亦曰春秋注虞卿遊說之士為趙
孝成王上卿後與魏齊間行去趙困於大梁不得志乃
著書云云(語出本傳)史通晏子虞卿吕氏陸賈其書篇第本
無年月而亦謂春秋
吳越春秋越絶書
後漢趙曄傳著吳越春秋詩細歷神淵蔡邕至會稽讀
詩細而歎息以為長於論衡邕還師傳之學者咸誦習
焉晉書楊方補高梁(涼)太守在郡積年著五經鉤沈
更撰吳越春秋并雜文行於世隋志雜史類吳越春
秋十二卷趙曄撰吳越春秋削繁五卷楊方撰(唐志云削煩)
吳越春秋十卷皇甫遵撰(唐志云吳越春秋傳)吳越記六卷越絶
相承以為子貢所作(本志越絶記十六卷子貢撰唐志同)中興書目十五卷十九篇
(周禮疏引越傳後漢書注引越絶)趙曄又為吳越春秋其屬辭比事皆
不與春秋史記漢書相似蓋率爾而作非史策之正也
中興書目吳越春秋十卷内吳外越以紀其事吳起
太伯止闔閭越起無余止勾踐崇文目越絶書有内
紀八外傳十七文題舛缺纔二十篇書目或云子貢
子胥然載春申君及紀年至建武二十八年疑後人續
成今存十九篇十五卷第一卷荆平王内傳二外傳記
吳地三吳内傳四計倪内經五請糴内傳六外傳策考
七外傳記范伯内傳陳成恒八外傳記地傳九外傳計
倪十外傳記吳王占夢十一外傳記寳劒十二内經九
術外傳記軍氣十三外傳枕中十四外傳春申君德序
外傳十五篇叙外傳(第一卷有越絶外傳本事一篇此其為十六卷歟)
魯後春秋
唐志雜史劉允濟魯後春秋二十卷劉允濟傅中宗
時遷著作佐郎采魯哀公後十二世接戰國為魯後春
秋獻之允濟嘗曰史官善惡必書使驕主賊臣懼此權
顧輕哉而班生受金陳壽求米僕乃視之如浮雲耳
戰國春秋
北齊書李槩撰戰國春秋及音譜隋志戰國春秋二
十卷李槩撰古史及霸史(舊志編年)唐志偽史左史六卷李槩撰(雜史)
楚漢春秋
後班彪傳漢興定天下太中大夫陸賈記錄時功作楚
漢春秋九篇藝文志春秋家楚漢春秋九篇陸賈所
記隋志雜史楚漢春秋九卷陸賈撰述誅鋤秦項之
事司馬遷述楚漢春秋接其後事
漢春秋
明帝紀永平十五年祠仲尼注漢春秋曰帝時升廟立
群臣中庭北面皆再拜帝進爵而後坐(志元和八年祠孔子注漢晉春)
(秋曰闕里仲尼之故宅云云)光武紀建武五年注案范曄序例云
帝紀略依春秋唯孛彗日食地震書餘悉備於志司
馬遷傳太史公注如淳曰漢儀注太史公武帝置位在
丞相上天下計書先上太史副上丞相序事如古春秋
晁錯策刻於玉版藏於金匱歷之春秋楊惲傳天
陰不雨此春秋所記夏侯君所言也注張晏曰漢史記
勝所言故曰春秋所記叙傳為春秋考紀(東漢之初春秋之名)
(尚存)王命論垂策書於春秋注師古曰史書記事之總
稱唐志雜史孔衍漢春秋十卷後漢春秋六卷袁曄
獻帝春秋十卷(魏志注引袁曄獻帝春秋)國史志胡旦漢春秋百
卷問答一卷(因四百年行事立褒貶以擬春秋)淳化五年旦自言願給
借館吏繕寫帝曰褒貶出於胸臆豈得容易流傳祥符
三年謝泌又為言敕襄州給紙寫天聖中獻之仁宗稱
歎遷旦秘書監
漢晉春秋(見編年)漢魏春秋
晉習鑿齒傳為滎陽太守在郡著漢晉春秋起漢光武
終晉愍帝於三國之時蜀以宗室為正魏武雖受漢禪
晉尚為簒逆至文帝平蜀乃為漢亡而晉始興凡五十
四卷(唐志同)隋志漢魏春秋九卷孔舒元撰(蜀魏志注引孔衍漢)
(魏春秋)漢晉陽秋四十七卷訖愍帝習鑿齒撰
魏氏春秋晉陽秋
晉孫盛傳篤學不倦著魏氏春秋(隋志二十卷古史)晉陽秋(隋志)
(二十三卷迄哀帝)一作三十二卷詞直理正咸稱良史(直書枋頭之事)桓溫見
之怒其子請刪改之盛不可子遂私改之太元中孝武
博求異聞始得别本於遼東考校多不同書遂兩存
書目晉陽秋孫盛撰隋志本二十二卷今止存宣帝一
卷懷帝下一卷唐人所書康帝一卷餘亡盛不名春秋
而曰陽秋者避鄭太后名也唐志編年類孫盛魏武
春秋二十卷鄧粲晉陽秋三十二卷(本傳粲著元明紀十篇)檀道
鸞晉春秋二十卷(隋志云續晉陽秋)雜史類孫壽魏陽秋異同
八卷王韶之私撰晉安帝陽秋除著作佐郎使續後
事訖義熙九年善叙事辭論可觀為後代佳史
三國春秋
唐志雜史員半千三國春秋二十卷崔良佐三國春秋
卷亡(良佐深州安平人日用從子門人諡曰貞文孝父)
晉九州春秋
隋志雜史九州春秋十卷司馬彪撰記漢末事(唐志九卷)
書目紀漢末州郡之亂司冀兖徐青荆揚涼幽九州各
一篇司馬彪(高陽王睦之長子)專精學術泰始中為秘書丞
注莊子作九州春秋(三國志引之)吳志注臣松之案太康
八年廣州大中正王範上交廣二州春秋
玄晏春秋
舊唐志雜傳玄晏春秋二卷皇甫謐撰晉皇甫謐傳
謐自號玄晏先生撰玄晏春秋重於世
任子春秋
晉杜夷傳兄崧字行高有志節惠帝時俗多浮偽著任
子春秋以刺之
晉春秋後語
史通孔衍(字舒元)以戰國策所書未為盡善乃引太史公
所記參其異同刪彼二家聚為一錄號為春秋後語除
二周及宋衞中山所留者七國而已始自秦孝公終於
楚漢之際比於春秋亦盡二百四十餘年行事始衍撰
春秋時國語復撰春秋後語勒成二書各為十卷今行
世者唯後語存焉(書目十卷)唐志雜史孔衍春秋時國語
春秋後國語各十卷漢春秋十卷後漢春秋六卷後魏
春秋九卷通鑑外紀引後語
晉春秋後傳
史通晉著作郎樂資采二史撰為春秋後傳其書始於
周貞王續前傳魯哀以後至王赧入秦又以秦文王繼
周終於二世合作三十卷唐志同(隋志三十一卷雜史)隋志雜史
何承天春秋前傳十卷(唐志同)前雜傳九卷(唐志前傳雜語十卷)
水經注引春秋後傳
十六國春秋
北史後魏崔鴻以劉元海石勒慕容儁符健慕容垂姚
萇慕容德赫連屈孑張軌李雄吕光乞伏國仁秃髮烏
孤李暠沮渠蒙遜馮䟦等並因世故跨僭一方各有國
書未有統一鴻乃撰為十六國春秋勒成百卷因其舊
記時有增損褒貶鴻二世仕江左故不錄晉劉蕭之書
稽以長歷考諸舊志又别作序例一卷年志一卷凡一
百二卷隋志霸史崔鴻撰十六國春秋一百卷(唐史偽史)
(類一百二十卷)國史志鴻書世有二十餘卷舊志乃五十卷
蓋獻書者妄分篇第晁說之曰司馬公休言溫公所
考十六國春秋非崔鴻全書
三十國春秋
隋志古史三十國春秋三十一卷梁湘東世子蕭方等
撰唐志偽史類蕭方三十國春秋三十卷武敏之三
十國春秋一百卷(舊志同)蔡允恭後梁春秋十卷中興
書目三十卷方等採削諸史以晉為主附列漢劉淵以
下二十九國又上取吳孫皓事起宣帝迄恭帝又三十
國春秋鈔一卷
晉春秋略
唐志編年杜延業晉春秋略二十卷中興書目唐祕
書省正字杜公業撰(唐志作延業)并序起晉宣帝迄恭帝一
百五十六年以後魏崔鴻撰十六國春秋尚未究盡梁
蕭方等著三十國春秋以晉為主附列二十九國採集
為廣遂加刪緝號曰晉春秋略凡一百八萬餘言
宋春秋齊春秋
隋志古史宋春秋二十卷梁吳興令王琰撰齊春秋三
十卷梁奉朝請吳均撰唐志編年類鮑衡卿宋春秋
二十卷王琰二十卷吳均齊春秋三十卷裴子野欲
撰齊梁春秋草創未就
文中子元經
元經五十篇列為十五卷自獲麟後歴秦漢至後魏著
紀年之書謂之元經薛收傳阮逸注中說天下無賞
罰三百載元經得不興乎薛收曰始於晉惠何也曰元
經褒貶以代賞罰董常曰夫子以元經為賞罰子述元
經皇始之事歎焉(後魏初年)叔恬曰蓋歎命矣子謂叔恬曰
春秋元經於王道是輕重之權衡曲直之繩墨也子曰
元經其正名乎皇始之帝徵天以授之也晉宋之王近
於正體於是乎未忘中國齊梁陳之德斥之於四夷也
以明中國之有代太和之力也曰元經興而帝制亡矣
元經其衰世之意乎義直而微言曲而中董常曰元經
之帝元魏(自文帝太和元年)皇始之授魏而帝晉何也子曰云云
曰元經以人事終故止於陳亡書陳亡而具五國褒貶
不及仁壽元經抗帝而尊中國正歷數則斷南北感帝
制而守太熙尊中國而正皇始紀年書帝春正月(始以晉系正統自劉宋立)
國始進魏於經而南北並列終也遂黜齊而進魏(符堅淝水之役不書曰為謝玄所敗而書曰為慕容垂所)
(敗春秋誅心之法也桓溫之卒不具官為晉誅惡也)皇甫湜曰天闡元經續為元經繼之尼父中
興書目元經薛氏傳十五卷阮逸學始於晉帝終於陳
亡如春秋經傳之體疑此非通本書
唐春秋(又見編年)
志編年類吳兢唐春秋三十卷韋述三十卷陸長源六
十卷吳兢傳景龍間任史事時武張監領事多不實
兢不得志私撰唐書唐春秋未就至開元中匄官筆札
冀得成書詔兢就集賢院論次後貶荆州司馬以史草
自隨蕭嵩領國史遣使者就兢取書得六十餘篇李
元紘傳初左庶子吳兢為史官譔唐書及春秋未成後
上書請畢其功詔許就集賢成書張說致仕詔在家修
史元紘因言國史記人君善惡王政損益褒貶所繫前
聖尤重今國大典分散不一且太宗别置史館禁中祕
嚴之也請勒說以書就館參會譔錄詔可會要開元
十四年七月六日左庶子吳兢奏臣潛心積思别撰唐
書九十八卷(集賢注記云一百卷)唐春秋三十卷用藏私室歴二
十餘年尚刊削未就於是彌綸舊紀重加刪緝雖文則
不工而事皆從實斷自隋大業十三年迄于開元十四
年春三月即皇家一代之典盡在斯矣詔兢就集賢院
論次俄令就史館其書未就兢遷荆州司馬上令中使
往荆州取得五十餘卷記事疏略韋述傳舉進士時
方少考功宋之問曰童子何業述曰性嗜書所撰唐春
秋三十篇未畢他唯命之問曰本求茂才乃得遷固遂
上第國史志陸長源唐春秋今存十八卷孫氏西
齋錄(孫樵)長源唐春秋乃編年雜錄掇其切峭獨可示懲
勸自為十八通書號孫氏西齋錄宋朝趙瞻著唐春
秋五十卷
五代春秋
書目五代春秋一卷尹洙撰國史志雜史王軫五朝
春秋二十五卷
論語
漢世通謂論語孝經為傳書序言及論語孝經程子
曰論語之書成於有子曾子之門人故其書獨二子
以子稱論語䜟曰子夏六十四人共撰仲尼微言鄭
康成曰仲弓游夏等撰定正義曰以口相傳授故經
焚書而獨存
漢十二家論語
藝文志論語十二家二百二十九篇論語古二十二篇
出孔子壁中兩子張(如淳曰分堯曰篇後子張問何如可以從政已下為篇名曰從政)
(分堯曰下章子張問以為一篇其篇次又不與齊魯同新論云文異者四百餘字)齊二十二篇
多問王知道(其二十篇中章句頗多於魯論)魯二十篇傳十九篇齊說
二十九篇魯夏侯說二十一篇魯安昌侯說二十一篇
(張禹)魯王駿說二十篇(王吉子)燕傳說三卷議奏十八篇(石渠)
(論)孔子家語二十七卷孔子三朝七篇孔子徒人圖法
二卷論語者孔子答弟子時人及弟子相與言而接聞
於夫子之語也漢興有齊魯之說傳齊論者昌邑中尉
王吉(何晏序又有琅邪王卿)少府宋畸御史大夫貢禹尚書令五
鹿充宗膠東庸生唯王陽名家傳魯論者常山都尉龔
奮長信少府夏侯勝丞相韋賢(序云及子玄成)魯扶卿前將軍
蕭望之安邑侯張禹皆名家張氏最後而行於世(魯論傳於)
(學官二論廢亡)何晏序論語孔子弟子記諸善言也張禹本
受魯論兼講齊說善者從之號曰張侯論為世所貴包
氏周氏章句出焉古論唯博士孔安國為之訓解而世
不傳順帝時南郡太守馬融亦為訓說漢末大司農鄭
玄就魯論篇章考之齊古為之注故司空陳羣太常王
肅博士周生烈皆為義說晏集諸家為解邢昺疏張
禹擇齊魯之善而為論鄭玄考齊古之長而為注孝
文置論語博士平帝詔召通知論語者駕一封軺傳
詣京師唐薛放曰漢時論語首立學官光武令虎賁
士皆習孝經說文逸論語曰玉粲之璱兮其璵猛也
如玉之瑩文選注逸論語曰如玉之瑩初學記逸
論語曰璠璵魯之寳玉也春秋正義論語哀公問主
於宰我案古論語及孔鄭皆以為社主張包周等並為
廟主家語孔安國為古文論語訓二十一篇孝經傳
二篇
魯讀
論語釋文傳不習乎鄭注云魯讀傳為專今從古案鄭
校周之本以齊古讀正凡五十事鄭本或無此注然皇
覽引魯讀六事則無者非也崔子魯讀崔為高未
嘗無誨魯讀為悔五十以學易魯讀易為亦正唯
弟子不能學也魯讀正為誠魯讀坦蕩為坦湯冕
衣裳者鄭本作弁云魯讀弁為絻今從古瓜祭魯讀
瓜為必賜生魯讀生為牲車中不内顧魯讀車中
内顧詠而歸鄭本作饋魯讀饋為歸仍舊魯讀仍
為仁折獄魯讀折為制小慧魯讀慧為惠古之
矜也廉魯讀廉為貶魯讀躁為傲窒為室歸孔子
豚鄭本作饋魯讀為歸天何言哉魯讀天為夫不
知命無以為君子也魯論無此章今從古
漢尚書論語說
漢尚書傳(見尚書)蕭望之傳從勝問論語禮服後以授
太子
漢易論語大義論語章句
張禹傳從沛郡施讐受易琅邪王陽膠東庸生問論語
皆明習諸儒曰欲為論念張文甘露中諸儒薦禹有詔
太子太傅蕭望之問禹對易及論語大義望之善焉奏
禹經學精習有師法可試事奏寢久之試為博士初元
中授太子論語禹為成帝師以上好論語難數對己問
經為論語章句獻之後儒林傳包咸建武中入授太
子論語又為章句何休注訓孝經論語沛王輔傳
善說孝經論語傳
漢鄭玄注論語論語釋義晉論語注讚
唐志鄭玄注論語十卷又注論語釋義十卷隋志論
語九卷鄭玄注晉散騎常侍虞喜讚梁有古文論語十
卷鄭玄注又王肅虞翻譙周等注論語各十卷亡鄭玄
以張侯論為本參考齊古而為注齊論亡古論先無師
說梁陳唯鄭玄何晏立國學而鄭甚微周齊鄭學獨立
隋何鄭並行鄭氏盛於人間北史鄭玄論語序云書
以八寸策誤作八十宗徐遵明曲為之說春秋正義
鄭玄注論語序以鉤命決云春秋二尺四寸書之孝經
一尺二寸書之故知六經之策皆稱長二尺四寸聘
禮疏鄭作論語序云易詩書禮樂春秋策皆二尺四寸
孝經謙半之論語八寸策者三分居一又謙焉是其策
之長短鄭注尚書三十字一簡之文服虔注左氏云古
文篆書一簡八字是其簡之字數
魏論語集解
唐志何晏集解十卷(隋志同)孫綽集解十卷盈氏集義江
熙集解各十卷晉鄭冲傳與孫邕何晏曹羲荀凱等
共集論語諸家訓注之善者義有不安者輒改易之名
集解正義集孔安國包咸周氏(不詳何人)馬融鄭玄陳群
王肅周生烈之說兼以己意為集解正始中上之(包周就張)
(侯論為訓解)宋朝周式撰集解辨誤十卷又有續辨誤一
卷附其後吳志虞翻為老子論語國語訓注
晉論語集注集解
隋志集注六卷太保衞瓘注江熙孫綽集解皆十卷李
充注十卷唐志宋明帝補衞瓘注十卷(隋志云論語補闕二卷)
晉論語集義旨序體略
隋志集義八卷晉左中兵郎崔豹集梁十卷(唐志崔豹大義解十卷盈)
(氏集義十卷)體略二卷太傅主簿郭象撰旨序三卷晉衞尉
繆播撰(唐志二卷)釋疑三卷王弼撰又釋疑十卷晉尚書郎
欒肇撰集注六卷(晉八卷晉大尉衞瓘注)有太史叔明集解陶弘
景集注各十卷虞喜新書對張論十卷
梁論語疏
唐志皇侃疏十卷(邢昺以為援引不經詞意淺陋)褚仲都講疏十卷賈
公彦疏十卷中興書目梁國子助教皇侃以何晏集
解去取為疏十卷又列晉衞瓘繆播欒肇郭象蔡謨袁
宏江厚蔡奚李充(隋志十卷)孫綽周懷范甯王珉等十三人
爵里于前云此十三家是江熙所集其解釋於何集無
妨者引取以廣異聞隋志宋張略等疏八卷褚仲都
義疏皇侃義疏劉炫述義(本傳述義)各十卷徐孝克講疏文
句義五卷張冲義疏二卷南史張譏孝經義八卷論
語義二十卷國史志皇侃疏雖時有鄙近然博極群
言補諸家之未至為後學所宗咸平中詔邢昺刊定正
義
論語圖
隋志梁有論語義注圖十二卷(亡)古論語義注譜一卷
徐氏撰(唐志同)
唐三十家論語
志經錄八曰論語三十家三十七部三百二十七卷(失姓)
(名三家)始於鄭玄注釋義終於賈公彦疏為注釋者有鄭
玄王弼王肅李充梁覬孟釐袁喬尹毅張氏暢惠明宋
明帝欒肇崔豹劉炫為集解集義者有何晏孫綽盈氏
江熙為講疏者有皇侃褚仲都賈公彦又有徐氏之譜
虞喜之贊繆播旨序郭象體略戴詵述議徐邈之音王
勃之次論語及家語十卷孔叢七卷篇目弟子一卷附
焉不著錄二家十二卷韓愈注十卷張籍注辨二卷
隋志(六典同)論語并五經異義等七十二部七百八十一
卷崇文目十三部二百十卷中興目二十三家一
百八十一卷續目十六家一百三十三卷
唐論語筆解
書目二十卷題韓愈撰(唐志韓愈注論語十卷)皇朝許勃為序其
問翺曰者蓋李習之同與琢磨非獨韓製此書也宋
咸增注論語十卷序云韓愈注論語與筆解大槩多竊
先儒義而遷易其辭因擇二書是否并舊注未安辨正
焉劉正叟謂筆解皆後人之學托韓愈名以求行徒
坫前賢悉無所取為重注十卷以袪學者之惑
唐次論語
志王勃次論語十卷
咸平論語正義(見孝經)
書目論語正義十卷翰林侍講學士邢昺等撰咸平中
頒其書於章句訓詁名器事物之際詳矣
元祐論語要義
見孝經
論語說
蘇軾(子瞻)說(謫居黃州時所為大觀間弟轍子由辨正其義有未安者二十七章謂之拾遺)范
祖禹(醇夫)說(元祐中所進數引劉敞程頤之說)程頤(正叔)解(門人記其師所解)
謝良佐(顯道)解(師程正叔)吕大臨(與叔)解(與叔雖程氏之徒解經不盡用師說)
尹焞(彦明)解(紹興中為崇政殿說書被旨訓解)楊時(中立)注游酢(定夫)解
(皆程氏門人)王鞏(定國)注(秦少游序)汪革(信民)直解(紹聖中禮部試第一)
王安石(介甫)解(王雱口義)葉夢得(少蘊)釋言張栻(敬夫)說(以上)
(各十卷)張九成解二十卷胡宏指南一卷胡寅詳
說洪興祖說(謂此書始於不慍終於知命蓋君子儒)吳棫續解考異
說例十二卷曾幾撰義二卷薛季宣少學鄒補
之贅解
紹興論語解義
三十二年三月己未刑部侍郎兼侍講黃祖舜進論語
解義詔給事中金安節等看詳安節等言詞義明粹令
國子監板行賜詔奬諭(胡宏指南評論黃祖舜沈大廉之說)八年四月
戊寅詔尹焞解論語書成賜六品服十三年正月二
十四日王普進父賓講論語口義送史館
淳熙論語孟子集注或問
朱文公熹撰淳熙四年六月癸巳成初編次集義輯二
程之說又取張范二吕(希哲大臨)謝游楊侯(仲良)尹氏九家(初名)
(要義改名精義最後名曰集義三十四卷)又本注疏參釋文會諸老先生之
說間附所聞於師友得於心思者為詳說(舊名訓蒙口義)既而
約其精粹為集注(十卷)又疏其所以去取之意為或問(十卷)
其後集注刪改日益精密而或問不復釐正故其去取
間有不同者黃氏曰朱子集注於一字未安一語未
順覃思靜慮更易不置或一二日而未已用心如此學
者顧以易心讀之安能得聖人之意哉(朱子言三十始為集注至老改)
(猶未已非草草看者)陳氏曰集注遍閱諸家說雖一句一字皆
為抄掇旋加磨刮翦繁趍約不啻數百過又曰學者須
專事集注為標凖復讀饜飫胸中已有定見然後參以
集義方識諸家是非得失始知集注明潔親切辭約而
旨富義精而味長信為萬世不刊之書黃榦撰論語
通釋十卷輔廣論語答問魏了翁要義(編疏)論語二
十卷孟子十四卷
淳熙論語拾遺
五年六月九日軍器少監張上二十篇付秘閣
孔子家語孔叢(孔志)孔子弟子目錄
孔氏古文弟子籍
漢志論語家孔子家語二十七卷注師古曰非今所有
家語隋志孔子家語二十一卷王肅解(梁有家語三卷魏博士張)
(融撰亡)孔叢七卷陳勝博士孔鮒撰(梁有孔志十卷梁太尉參軍劉被撰亡)
孔子弟子目錄一卷鄭玄撰孔叢家語並孔氏所傳之
旨唐志王肅注孔子家語十卷(舊志云王肅撰)孔叢七卷論
語篇目弟子一卷書目家語十卷王肅注孔叢一名
盤盂取其事維也家語今自相魯至曲禮公西赤問
四十四篇漢元封中孔安國集錄(孔子十一世孫)孔叢今自嘉
言至答問二十一篇為六卷集仲尼子思子上子高子
順之言以為孔鮒子魚所作孔臧又以所為賦與書謂
之連叢上下篇為一卷(合為二十三篇)附于末嘉祐四年三月
宋咸注上之史記太史公曰弟子籍出孔氏古文近是
余以名姓文字取論語弟子問并次為篇自子石已右
三十五人有年名及受業聞見于書傳其四十二人無
年及不見書傳紀于左(冉季至公西蒧)索隠家語此例唯有三
十七人其公良孺秦商顔亥叔仲會四人家語有事迹
史記闕自公伯寮秦冉鄡單三人家語不載而别有琴
牢陳亢縣亶如文翁圖所記又有林放蘧伯玉申棖申
堂後人增益今不可考宋朝李燾著大傳雜說七十
二子名籍各一卷馬昭曰家語王肅增加非鄭玄所
見肅私定以難鄭玄
孝經
隋志孔子既叙六經題目不同指意差别恐斯道離
散故作孝經以總會之明其枝流雖分本明於孝
魏文侯孝經傳
漢祭祀志注蔡邕明堂論曰魏文侯孝經傳曰太學者
中學明堂之位也
漢十一家孝經四家孝經
藝文志孝經十一家五十九篇古孔氏一篇二十二章
孝經一篇(十八章長孫江后翼氏四家)長孫氏說二篇江氏翼氏后
氏說各一篇雜傳四篇安昌侯說一篇五經雜義十八
篇(石渠論)爾雅三卷二十篇小爾雅一篇古今字一卷弟
子職一篇(應劭曰管仲所作)說三篇孔子為曾子陳孝道夫孝
天之經地之義民之行也舉大者言之故曰孝經漢興
長孫氏博士江翁少府后倉諫大夫翼奉安昌侯張禹
傳之各自名家經文皆同唯孔子壁中古文為異父母
生之續莫大焉故親生之膝下諸家說不安處古文字
讀皆異王式傳博士江公著孝經說後漢儒林傳
自期門羽林之士悉通孝經章句(明帝時)禮記周禮注
引孝經說(秋官注孝經說曰云云疏云援神契郊特牲疏引異義今孝經說)穀梁疏亦
引孝經說孝文置孝經博士司隷有孝經師荀
爽對策漢火德其德為孝漢制使天下誦孝經選吏舉
孝廉何休注訓孝經馬融注孝經高誘作孝經
解宋梟曰涼州寡於學術屢致反暴今欲多寫孝經
令家家習之詔書詰責
漢古文孝經
志孝經古孔氏一篇二十二章(注師古曰劉向云庶人章分為二曾子敢問章)
(分為三又多一章閨門章凡二十二章)漢興云云(見上)唯孔氏壁中古文為
異父母生之續莫大焉故親生之膝下諸家說不安處
古文字讀皆異(師古曰桓譚新論云古孝經千八百七十二字今異者四百餘字)書
序孔子舊宅壁中得古文虞夏商周之書及傳論語孝
經皆科斗文字說文叙建光元年九月戊午許冲上
父慎說文曰古文孝經者孝昭帝時魯國三老所獻建
武時議郎衞宏所校皆口傳官無其說臣父學孔氏古
文撰具一篇并上家語後序孔安國為古文論語訓
二十一篇孝經傳二篇皆壁中科斗本也晉衞恒傳
漢武時魯恭王壞孔子宅得尚書春秋論語孝經時人
不復知有古文謂之科斗書漢世秘藏希得見之隋
志古文孝經一卷孔安國傳梁未亡逸今疑非古本古
文孝經述義五卷劉炫撰(本傳云述議)秦焚書為河間顔芝
所藏漢初芝子貞出之凡十八章而長孫江后翼張皆
名其學又有古文孝經與古文尚書同出而長孫有閨
門一章其餘經文大較相似篇簡缺解又有衍出三章
并前合為二十二章孔安國為之傳至劉向典校經籍
以顔本比古文除其繁惑以十八章為定鄭衆馬融並
為之注又有鄭氏注相傳或云鄭玄梁代安國及鄭氏
二家並立國學而安國之本亡於梁亂至隋秘書監王
劭於京師訪得孔傳送至河間劉炫炫因述其議疏講
于人間後遂著令與鄭氏並立儒者皆云炫自作之非
孔舊本鄭氏注一卷梁有馬融鄭衆注二卷(崇文目康成注一卷)鄭玄傳注謝承書不言注孝經
(惟此書有之)唐志古文孔安國傳劉邵注各一卷唐玄
宗時議者排毁古文以閨門一章為鄙俗不可行
魏孝經傳
王肅傳奉詔令諸儒注述孝經以肅說為長唐會要
劉子玄云王肅孝經傳首有司馬宣王之奏奉詔令諸
儒注述孝經以肅說為良吳嚴畯著孝經傳潮水論
孝經解讚
隋志一卷韋昭解集解孝經一卷謝萬集蕭子顯孝經
敬愛義一卷太史叔明孝經義一卷
晉講孝經義
見帝學隋志梁有晉孝經一卷(穆帝時)祁嘉依孝經
作二九神經
晉集議孝經
隋志一卷晉東陽太守袁敬仲集又一卷中書郎荀勖
撰(唐志荀勖孝經集解)
梁孝經義疏
隋志梁武帝義疏十八卷皇侃三卷梁簡文五卷蕭子
顯一卷亡(梁武帝釋孝經義中大通四年三月置制旨孝經助教一人簡文於士林館發孝經題張)
(譏論議往復譏有孝經議八卷)沈文阿有孝經論語義記趙景韶一卷徐孝克講
疏六卷唐志何約之大明中皇太子講義疏一卷
齊書永明三年太子於崇正殿講孝經(晉太子講孝經於崇政殿)
梁書昭明太子講孝經殿中中庶子徐勉祭酒張充執
經天監八年九月於壽安殿講孝經論語講畢親臨釋
奠于國學南史陳王元規孝經義記兩卷北史何
妥義疏二卷(齊周顒撰義疏)
孝經圖
隋志梁有孝經圖一卷孝經孔子圖二卷(舊唐志孝經應瑞圖一卷)
䜟緯有孝經古祕圖一卷左右契圖一卷分野圖一卷
内事圖二卷内事星宿講堂七十二弟子圖一卷又口
授圖一卷崇文目農家大農孝經一卷小說有正順
孝經一卷女孝經一卷酒孝經一卷
唐二十七家孝經
志經錄孝經二十七家三十六部八十二卷失姓名一
家始於古文孔安國傳終於元行冲疏古文有孔安國
之傳劉邵之注為注者王肅鄭玄韋昭孫熙蘇林謝萬
虞盤佐孔光殷仲文叔道徐整魏克己而唐玄宗制旨
附焉為講義義疏者車胤皇侃何約之梁武帝劉炫賈
公彦任希古元行冲而荀勖集解太史叔明發題張士
儒演孝經附焉應瑞圖一卷失姓名不著錄六家一十
三卷尹知章王元感之注孔穎達之義疏李嗣真之指
要及平貞眘孝經義終於徐浩廣孝經(唐舊令行孔鄭二注)隋
志(六典同)古今孝經等十八部六十三卷崇文目五部
九卷中興目十五家二十卷續目一家一卷鄭
氏序孝經者三才之經緯五行之綱紀孝為百行之首
經者至易之稱玄宗序雖五孝之用則别而百行之
源不殊國史志孔安國傳古二十二章有閨門篇為
世所疑鄭氏注今十八章相承言康成作鄭志目錄不
載通儒皆驗其非開元中孝明纂諸說自注以奪二家
然尚不知鄭氏之為小同經典序錄鄭注相承以為
鄭玄案鄭志及中經簿無唯中朝穆帝集講孝經云以
鄭玄為主檢孝經注與康成注不同未詳是非(江左中興孝經)
(論語共立鄭氏博士一人)
唐孝經章句
孔穎達傳(兼舊史)太宗時為太子右庶子承乾令穎達撰
孝經章句因文箴諷貞觀十四年詔穎達講孝經於國
學志穎達義疏(卷亡)集賢注記壽王通孝經賜王迥
質束帛酒饌及衣被
唐孝經注議
會要開元七年三月一日敕孝經尚書有古文本孔鄭
注旨趣頗多踳駮令諸儒質定六日詔曰孝經德教所
先頃來獨宗鄭氏孔氏遺旨今則無文又子夏易傳近
無習者輔嗣注老子亦甚甄明其令儒官詳定所長令
明經者習讀四月七日左庶子劉子玄上孝經注議曰
今俗所行孝經題曰鄭氏注云即康成而魏晉無此說
至晉穆帝永和十一年孝武大元元年再聚群臣共論
經義有荀昶撰集孝經諸說始以鄭氏為宗宋梁已來
多有異論陸澄以為非玄所注請不藏祕省王儉不依
其請遂傳於時魏齊立於學官著在律令然則孝經非
玄所注其驗十有二條鄭自序無注孝經之文一也弟
子追論師注及應對時人謂之鄭志不言注孝經二也
鄭志目錄記鄭所注不言孝經三也鄭記不及孝經四
也趙商作鄭先生碑銘亦不言注孝經晉中經簿稱鄭
氏解無名玄二字五也春秋緯演孔圖云春秋孝經别
有評論宋均於詩譜序云先師則均是傳業弟子也而
云唯有評論六也宋均孝經緯注引鄭六藝論叙孝經
云玄又為之注而均無聞焉七也宋均春秋緯注云玄
為春秋孝經略說非注之謂八也後漢史書謝薛司馬
袁為傳載所注皆無孝經九也云云古文孔傳曠代亡逸
隋開皇十四年秘書學生王孝逸得一本送王邵以示
劉炫炫率意刊改因著孝經稽疑一篇邵以為經文盡
在正義甚美而歴代未嘗置於學官愚謂行孔廢鄭於
義為允國子祭酒司馬貞議曰今孝經是漢河間王所
得顔芝本劉向定為十八章其注相承云鄭玄作而鄭
志及目錄等不載往賢共疑焉唯荀昶范曄以為鄭注
昶集解孝經具載此注序云以鄭為主是以此注為優
其古文二十二章元出孔壁安國作傳世未之行荀昶
集注之時尚有孔傳中朝遂亡其本近儒妄作此傳假
稱孔氏又偽作閨門一章劉炫詭隨妄稱其善且閨門
之義近俗之語非宣尼正說又分庶人章故自天子已
下别為一章仍加子曰二字非但經文不真亦傳習淺
偽議者取近儒詭說殘經缺傳而廢鄭注理實未可請
鄭孔俱行五月五日詔鄭仍舊行用孔注傳習者稀亦
存繼絶之典頗加奬飾
唐六家孝經(見御製)
明皇取王肅劉邵虞翻韋昭劉炫陸澄六家之說參倣
孔鄭舊義自作序云舉六家之異同劉邵(古文注一卷)王
肅韋昭(注各一卷)劉炫(述義五卷)陸澄(言鄭玄注用辭不類)虞翻(隋唐志載)
唐孝經制旨疏
志玄宗孝經制旨一卷(梁武帝撰制旨孝經義)元行冲御注孝經
疏二卷舊志三卷開元七年為國子司業(志有孔安國劉邵王肅鄭玄韋昭孫熙蘇林謝萬尹知)
(章王元感注皇侃孔穎達賈公彦義疏)隋何妥孝經義疏二卷元行冲傳玄宗自
注孝經詔行冲為疏立于學官會要開元十年六月
二日上注孝經頒天下及國子學天寳二年五月二十
二日上重注亦頒天下紀天寳三載十二月癸丑詔
天下家藏孝經(會要云精勤教習學校之中倍加傳授州縣官長申勸課焉五載二月二十四)
(日詔孝經書疏雖粗發明未能該備今更敷暢以廣闕文令集賢寫頒中外)薛放曰漢立
論語於學官光武令虎賁士習孝經玄宗親為注訓論
語六經菁華孝經人倫之本也開元中親注孝經并
製序八分書之立于國學以層樓覆之(洛中記異)
唐孝經指要
志李嗣真孝經指要一卷
唐廣孝經
志徐浩廣孝經十卷浩稱四明山人乾元二年十一月
上授校書郎張士儒演孝經十二卷
唐科斗書孝經
李陽冰子服之貞元中授韓愈以其家科斗孝經衞宏
官書兩部合一卷後以歸歸登其後以凡為文辭宜略
識字再乞觀之張籍令賀拔恕寫之(韓愈科斗書後記)又渭
上耕者亦得古文孝經
唐孝經新義
志任希古越王孝經新義十卷後周顯德六年八月
高麗遣使進别叙孝經一卷越王孝經新義八卷别叙
者記孔子所生及弟子從學之事新義以越王為問目
釋疏文是非
淳化御書孝經
見御書
咸平孝經論語正義
至道二年判監李至請命李沆杜鎬等校定周禮儀禮
穀梁傳疏及别纂孝經論語正義從之(梁皇侃為論語義疏援引不經)
(詞意淺陋)咸平三年三月癸巳命祭酒邢昺代領其事杜鎬
舒雅李維孫奭李慕清王煥崔偓佺劉士元預其事凡
賈公彦周禮儀禮疏各五十卷公羊疏三十卷楊士勛
穀梁疏十二卷皆校舊本而成之孝經取元行冲疏論
語取梁皇侃疏爾雅取孫炎高璉疏約而修之又二十
三卷四年九月丁亥以獻賜宴國子監進秩有差十月
九日命杭州刻板書目孝經正義三卷邢昺撰初世
傳元行冲疏外餘家尚多皆淺近不足取咸平中昺等
奉詔據元氏本而增損焉
咸平三體書孝經
三年四月辛未直昭文館句中正上石本大小篆八分
三體書孝經(書目一卷具古文秦篆漢隷三體又有楊南仲書二體孝經一卷真篆二體)真
宗召至便殿坐問所書幾時方畢曰凡十年遂賜金紫
藏其書秘閣命别進三本送三館(八月二十四日賜中正詔曰汝精通字學)
得史籕之舊法見蔡邕之古文(夏竦古文韻曰中正刻孝經字體精博)書目孝經一卷
案隋志鄭氏注邢昺正義云世傳康成所注而鄭志不
載先儒疑之荀昶集解以此注為優請與孔傳並行今
陸德明音釋用此五代散亡咸平中日本僧奝然來獻
祥符資善堂讀孝經
見堂類
天聖孝經論語要言
天聖四年閏五月侍讀學士宋綬錄惟皇誠德賦孝經
論語要言唐太宗帝範二卷開元中楊浚聖典三卷楊
相如君臣政理論三卷以進時帝好儒學太后命綬擇
前代文字資孝養補政治者以備帝覽故也慶歷七
年三月丙申邇英講孝經
皇祐孝經圖
四年命丁度書天子孝治聖治廣要道四章為圖
至和古文孝經指解
實錄至和元年十二月丁未殿中丞直秘閣司馬光上
古文孝經指解一卷詔送秘閣(或作皇祐四年誤)序曰聖人
言則為經動則為法孔子與曾參論孝而門人書之謂
之孝經漢興顔芝之子得十八章儒者傳之是為今文
及魯恭王壞孔子宅而古文始出凡二十二章今文之
學已盛古文排擯不得列於學官獨孔安國及馬融為
之傳隋開皇中王孝逸得之河間劉炫作稽疑一篇將
興墜起廢時人已多譏笑之唐開元中詔議孔鄭二家
劉知幾以為宜行孔廢鄭諸儒爭難蠭起卒行鄭學及
明皇自注遂用十八章為定前世孝經多者五十餘家
少亦不減十家今秘閣所藏止有鄭氏明皇及古文三
家古文有經無傳按孔安國以古文時無通者以隷書
寫尚書而傳之則論語孝經不得獨用古文蓋後世好
事者用孔氏傳本更以古文寫之其文則非其語則是
也臣輙以隷寫古文為之指解其今文舊注有未盡者
引而伸之其不合者易而去之表曰聖人之德莫加
於孝猶江河之有源草木之有本源遠則流大本固則
葉繁秘閣所藏古文孝經先秦舊書傳注遺逸孤學堙
微不絶如綫妄以所聞為指解一卷范祖禹復為之
說一卷元祐中上桓譚新論古孝經一卷二十章千
八百七十二字今異者四百餘字(見上)
元祐尚書論語孝經要義三經要語
元祐二年九月庚午吕公著言伏覩今月十五日以經
筵講論語畢賜執政及講筵官御筵是日内出御書唐
賢律詩分賜臣等各一篇次日臣於延和謝今來論語
終失進講尚書二書皆聖人之格言為君之要道臣輙
於尚書論語及孝經中節取要語凡一百段惟取明白
切於治道者庶便省覽他日太皇太后宣諭公著曰所
進尚書論語等要義百篇皇帝每日書寫看覽甚有益
學問與寫詩不同范祖禹言臣謹節尚書論語孝經
要切之語訓戒之言得二百一十九事以備聖札所冀
手書之目覩之心存之以助聖德之萬一名曰三經要
語
紹興御書孝經
二年八月十六日癸卯上出其寫孝經詩書篇章宣示
吕頥浩等九年六月十二日辛酉宰臣檜乞以上所
賜御書真草孝經刻之金石上曰十八章世以為童蒙
之書不知聖人精微之學不出乎此十四年七月辛未
詔諸州以御書孝經刊石賜見任官及學生從汪勃之
言也
紹興資善堂孝經圖
見堂類
紹興孝經解
八年四月庚午王悱獻孝經解義詔賜帛十年十二月
十日程全一進孝經解命為大學職事十一年十一月
二十七日林獨秀進孝經指解賜束帛紹興中王文
獻進詳解一卷趙湘進孝經議一卷沈處厚進解一卷
漢忠經(附)
書目儒家一卷馬融撰鄭玄注融述孝經之意作忠經
陳事君之要道始於立德終於成功凡十八章(崇文目小說)
(兩朝志海鵬忠經)
唐武孝經(附)
書目一卷(崇文目小說)唐郭良輔設太公孫子問答倣孝經
篇章以述武事(崇文目有兵書論語三卷國史志一卷)
民生日用之常后王降德之本孝經道之根本學之
基址其言近其旨遠其守約其施博自微至顯自小至
大自身體髮膚受之至於嚴父配天自親生之膝下至
於天下和平自事父母至於天地明察通神明光四海
充其道者舜文王周公是也(范祖禹)
孟子
韓愈曰孔子之道大而能博獨孟軻氏之傳得其宗
故求觀聖人之道者必自孟子始
孟子十一篇
漢志儒家孟子十一篇名軻鄒人子思弟子有列傳注
師古曰聖證論曰軻字子車而此志無字未詳其所得
史記列傳軻與萬章之徒序詩書述仲尼之意作七
篇(漢志十一篇四篇外書也)韓文軻之書非自著既沒其徒萬章
公孫丑相與記所言耳朱子集注史記近是(道性善注曰門)
(人不能盡記其詞決汝漢注曰記者之誤吳伯豐問朱子答曰兩處失之)晁氏志按此書
韓愈以為弟子所會集今考其書載孟子所見諸侯皆
稱諡死然後有諡軻著書時所見諸侯不應皆前死且
惠王元年至平公之卒凡七十七年軻始見王目之曰
叟必已老矣決不見平公之卒也
漢趙岐注孟子
隋志孟子十四卷齊卿孟軻撰趙岐注唐志趙岐注
孟子十四卷(分上下篇梁惠王至盡心)趙岐傳字邠卿(又字臺卿)多所
述作著孟子章句題辭孟子治儒術之道垂憲言以
詒後人著書七篇二百六十一章三萬四千六百八十
五字包羅天地揆叙萬類仁義道德性命靡所不載帝
王公侯遵之可以致隆平頌清廟卿大夫士蹈之可以
尊君父立忠信守志厲操者儀之可以崇高節抗浮雲
孔子自衞反魯然後樂正雅頌各得其所乃删詩定書
繫周易作春秋孟子退自齊梁述堯舜之道而著作焉
此大賢擬聖而作者也七十子會集夫子所言以為論
語孟子之書則而象之秦滅經術孟子徒黨盡矣書號
諸子篇籍得不泯絶漢孝文置博士後罷迄今諸經通
義得引以明事謂之博文儒家惟有孟子閎遠微妙蘊
奧難見宜在條理之科
外書四篇
題辭又有外書四篇性善辨文說孝經為正其文不能
弘深不與内篇相似非孟子本真後世依放而託之者
也論衡孟子作性善之篇以為人性皆善及其不善
物亂之也法言孟子曰夫有意而不至者有矣未有
無意而至者也說苑(太平御覽)孟子曰人皆知糞其田而
莫知糞其心顔氏家訓圖景失形漢伍被傳孟子
曰紂貴為天子死曾不如匹夫是紂先自絶久矣非死
之日天去之也史記注孟子稱禹生石紐西夷人也
藝文類聚滕文公云云孟子諫曰坊記注舜生五十
而不失其孺子之心史通堯舜不勝其美桀紂不勝
其惡文選注太山之高參天入雲
漢孟子章句
儒林傳程曾著書百餘篇皆五經通難又作孟子章句
(高誘正章句)
唐六家孟子
志趙岐注十四卷劉熙注七卷鄭玄注七卷綦母䆳注
七卷(隋志梁有綦母䆳撰九卷亡)陸善經注七卷張鎰音義三卷儒
家六十九(孟子有六家)
唐續孟子
崇文目續孟子二卷唐咸通中林慎思撰
祥符孟子音義正義
晁氏志孫奭採張鎰丁公著所撰參附益其闕為二卷
大中祥符中書成上于朝又撰正義
元祐五臣解孟子
晁氏志十四卷范祖禹孔武仲吳安詩豐稷吕希哲元
祐中同在經筵所進講義貫穿史傳辭旨精贍又伊
川孟子解十四卷(程頥)横渠孟子解十四卷(張載)王安
石王雱許允成解各十四卷馮休删孟二卷(十七篇)
司馬光疑孟一卷(並晁氏志)紹興中吳表臣於經筵講
高宗書于坐右屏又書刊石太學
淳熙孟子集注或問精義
朱文公熹撰各十四卷(詳見論語類)
程子曰學者當以論語孟子為本二書既治則六經可
不治而明又曰讀論語孟子而不知道所謂雖多亦奚
以為張栻孟子說十七卷魏了翁要義十四卷
玉海卷四十一
