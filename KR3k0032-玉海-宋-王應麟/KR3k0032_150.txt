卷一百四十九
玉海卷一百四十九
宋王應麟撰
兵制
馬政(下)
唐左右仗廏六廏六閑
百官志殿中省監一人少監二人丞二人有左右仗廏
左曰奔星右曰内駒兩仗内又有六廏一曰左飛二曰
右飛三曰左萬四曰右萬五曰東南内六曰西南内園
苑有官馬坊每歲河隴羣牧進其良者以供御六閑馬
以殿中監及尚乘主之武后萬歲通天元年置仗内六
閑一曰飛龍二曰祥麟三曰鳳苑四曰鵷鸞五曰吉良
六曰六羣亦號六廏以殿中丞檢校仗内閑廏以中官
為内飛龍使聖歷中置閑廏使以殿中丞監承恩遇者
為之分領殿中太僕之事而專掌輿輦牛馬自是宴游
供奉殿中丞監皆不預聞開元初閑廏馬至萬餘匹
姜行本傳太宗選趫才乘六閑馬號飛騎紀高宗開
耀元年正月己亥減殿中太僕馬憲宗元和四年閏三
月己酉詔飛龍使減省内廏馬宣宗大中元年二月癸
未停飛龍馬粟通典翔麟鳳苑廏有蹀馬俯仰騰躍
皆合節朝會用樂則兼奏之含元殿賦曰校人掌馬
天駟在閑望我鸞和陟彼南山
唐監牧籍帳
百官志太僕寺卿一人少卿二人掌廏牧輿輦之政總
乘黃典廏典牧車府四署及諸監牧行幸供五路屬車
凡監牧籍帳歲受而會之上駕部以議考課每歲孟秋
羣牧使以諸監之籍合為一以仲秋上於寺屈突通
傳隋文帝命覆隴西牧簿得隠馬二萬匹
唐左右六閑飛龍廏祥麟廏鳳苑廏
内外閑廏
百官志尚乘局奉御二人直長二人掌内外閑廏之馬
左右六閑一曰飛黃二曰吉良三曰龍媒四曰騊駼五
曰駃騠六曰天苑總十二閑凡外牧歲進良馬印以三
花飛鳳之字飛龍廏日以八馬列宫門之外號南衙立
仗馬仗下乃退大陳設則居樂縣之北與象相次龍朔
二年改曰奉駕局有習馭五百人掌調六閑之馬掌閑
五千人治六閑乘具司廪司庫各一人掌六閑藁秸出
納奉乘十八人習御馬兵志以尚乘掌天子之御左
右六閑云云總十二閑為二廏一曰祥麟二曰鳳苑以
繫飼之其後禁中又增置飛龍廏(大和四年六月飛龍廏襄城羣牧請鑄印)
天文志冀之北土馬牧之所蕃庶故天苑之象存焉
高宗時京師養廏馬萬匹張文瓘諫為減廏馬數千匹
崔日知遷殿中少監建言廏馬多請分牧隴右省關
畿芻調
唐八坊四十八監觀馬牧八使監坊
七坊羣牧著籍六十五監監牧使
百官志諸牧監監各一人副監各二人丞二人主簿一
人掌羣牧孳課凡馬五千為上監三千為中監不及為
下監馬牛之羣有牧長有尉馬之駑良皆著籍良馬稱
左駑馬稱右三歲别羣孳生過分有賞死耗亦以率除
之每歲孟秋羣牧使以諸監之籍合為一以仲秋上於
寺歲終監牧使巡按以功過相除為考課注麟德中置
八使分總監坊秦蘭原渭四州及河西之地凡監四十
八南使有監十五西使有監十六北使有監七鹽州使
有監八嵐州使有監二自京師西屬隴右有七馬坊置
隴右三使領之又有沙苑樓煩天馬監沙苑監掌畜隴
右牛羊給宴祭及尚食所用(會要有東使九末云其後益置八監於鹽州三監於)
嵐州而隴右三使領坊七(兵志云嵐州三監與此不同東使監九無隴右三使又不同)李峴傳有鳳翔七
馬坊押官(地理志同州馮翊有沙苑憲州本樓煩監牧嵐州刺史領之貞元十五年别置監牧使)太
宗紀貞觀二十年八月庚辰次涇州丙戌踰隴山關次
瓦亭觀馬牧(太宗遣使齎金帛諸國市馬魏徵諫遂止)兵志馬者兵之用
也監牧所以蕃馬也其制始於近世(隋志隴右牧置總監副監丞以統諸)
(牧其驊騮牧及二十四軍馬牧每牧置儀同及尉六都督帥都督等員)唐之初起得突厥
馬二千匹又得隋馬三千於赤岸澤徙之隴右監牧之
制始於此其官領以太僕其屬有牧監副監監有丞有
主簿直司團官牧尉排馬牧長羣頭有正有副歲課功
進排馬又有掌閑調馬習上又有尚乘掌天子之御左
右六閑一曰飛黃二曰吉良三曰龍媒四曰騊駼五曰
駃騠六曰天苑總十二閑為二廏一曰祥麟二曰鳳苑
以繫飼之其後禁中又增置飛龍廏初用太僕少卿張
萬歲領羣牧自貞觀至麟德四十年間馬七十萬六千
置八坊岐豳涇寧間地廣千里一曰保樂二曰甘露三
曰南普潤四曰北普潤五曰岐陽六曰太平七曰宜祿
八曰安定八坊之田千二百三十頃募民耕之以給芻
秣八坊之馬為四十八監(張說云置八使以董之設四十八監以掌之)而馬
多地狹不能容又析八監列布河西豐曠之野凡馬五
千為上監三千為中監餘為下監監有左右因地為之
名其時天下以一縑易一馬萬歲掌馬久恩信行於隴
右後以太僕少卿鮮于匡俗檢校隴右牧監儀鳳中以
太僕少卿李思文檢校隴右諸牧監使監牧有使自此
始又有羣牧都使閑廏使使皆置副(王朘為太僕少卿隴右羣牧使)B
(宗兼知内外閑廏檢校隴右羣牧大使押左右萬騎進封平王)又立四使南使十五西
使十六北使七東使九諸坊若涇川亭川缺水洛赤城
南使統之清泉温泉西使統之烏氏北使統之木硤萬
福東使統之他皆失其傳其後益置八監於鹽州三監
於嵐州鹽州使八統白馬等坊嵐州使三統樓煩玄池
天池之監(元和十一年九月丙戌以樓煩監馬百五十匹給昭義軍)凡征伐而發牧
馬先盡強壯不足則取其次錄色歲膚第印記主名送
軍以帳䭾之數上於省自萬歲失職馬政頗廢永隆中
夏州牧馬失亡者十八萬四千九百九十景雲二年詔
羣牧歲出高品御史按察之開元初(二年九月)國馬益耗太
常少卿姜晦乃請以空名告身市馬於六胡州率三十
匹酬一游擊將軍命王毛仲領内外閑廏馬稍稍復始
二十四萬至十三年乃四十三萬(王毛仲為輔國大將軍内外閑廏知監使)
(持法不避權貴為可喜事兩營萬騎及閑廏官吏畏之無敢犯雖官田草萊樵斂不敢欺於牧事尢力娩息不)
(訾初監馬二十四萬後至四十三萬牛羊皆數倍蒔茼麥苜蓿二千九百頃以禦冬後從東封取牧馬數萬匹)
(每色一隊相間如錦繡天子才之十三年十一月癸巳加毛仲儀同三司)其後突厥款塞玄
宗厚撫之歲許朔方軍西受降城為互市以金帛市馬
於河東朔方隴右牧之既雜胡種馬乃益壯(王忠嗣請徙朔方河)
(東騎以實軍迄天寳末益滋息天寶八載詔哥舒翰以朔方河東羣牧兵攻石堡)天寶後諸軍
戰馬動以萬計王侯將相外戚牛駝羊馬之牧布諸道
百倍於縣官皆以邑封號名為印自别將校亦備私馬
議者謂秦漢以來唐馬最盛遂弱西北蕃十一載詔二
京旁五百里勿置私牧十三載(六月一日)隴右羣牧都使奏
馬牛駝羊總六十萬五千六百而馬三十二萬五千七
百(王忠嗣在朔方至互市高馬直以空虜資)肅宗收兵至彭原抵平涼(天寶十五)
(載六月辛丑)蒐監牧及私羣得馬數萬軍遂振(陸贄曰諸牧有馬肅宗資)
(以復興)後吐蕃陷隴右苑牧畜馬皆没乾元後回紇歲入
馬取繒(郭子儀傳回紇赤心請市馬萬匹有司以財乏止市千匹子儀以中原須馬請納一歲俸佐馬)
(直不聽)代宗下制禁馬出城者建中元年市關輔馬三萬
實内廏貞元三年詔禁大馬出蒲潼武關者元和十年
伐蔡命中使以絹二萬市馬河曲其始置四十八監據
隴西金城平涼天水幅員廣千里繇京度隴置八坊(會要)
(自貞觀至麟德馬四十萬匹皆在河隴間開元中尚有二十七萬雜以牛羊等不啻百萬置八使四十八監自)
(長安至隴西置七馬坊為會計所都領至德以後西戎陷隴右國馬盡没牧監使與七坊盡廢其地利歸節度)
(使志云給貧民餘見後)六典駕部監牧六十有五皆分使以統之
南使十五監西使十六北使七東使九鹽州使八嵐州
使三(舊志亦云六十有五)開元十三年張說為隴右羣牧使頌
曰周禮校人掌王馬之政天子十二閑馬六種閑為一
廏馬二百一十六應乾之策也六廏成校五良一駑是
之謂小備校有左右閑成十二合月之道也駑馬三良
馬之數凡三千四百五十六是之謂大備秦并一海内
六萬騎之國馬盡歸之帝家則周制陋矣漢孝武當文
景儉約之積雄衛霍張皇之師勒兵塞上廏馬有四十
萬匹及東漢晉魏國馬陵夷不可復逮武帝時矣大唐
接周隋亂離之後承天下戰陣之弊鳩括殘燼僅得牝
牡三千從赤岸澤徙之隴右始命太僕張萬歲葺其政
焉而奕世載德纂修其緒肇自貞觀成千麟德四十年
間馬至七十萬六千匹置八使以董之設四十八監以
掌之跨隴西金城平涼天水四郡之地幅員千里猶為
隘狹更析八監布于河曲豐曠之野乃能容之于斯之
時天下以一縑易一馬秦漢之盛未始聞也張氏中廢
馬官亂職開元皇帝既登大寶水瑞感而河龍出星精
應而天駟下二年春乃更以王毛仲主之觀夫春祭馬
祖夏祭先牧秋祭馬社冬祭馬步敬其本也日中而出
日中而入焚原燎牧除蓐亹廏時其事也潔泉美薦庌
涼棧濕翹足而陸交頸相靡宣其性也攻駒教駣講馭
臧僕刻之剔之羈之策之就其才也不反其性故節樂
如舞之心自生不窮其才故竊轡詭銜之態不作爾乃
舉其神異則騊駼騕褭乘黃兹白别其種類則研蹄繁
鬛小領遠志龍騋戎驥差其毛物則蒼白驪黃騂紫驈
皇騅駓驒駱駰騢駵雒駮驓駩騧騏騽騝豪骭馵足
狼尾魚目以至宗廟齊豪戎事齊力田獵齊足罔不畢
有元年牧馬二十四萬十三年乃四十三萬匹皇帝封
岱羽衛咸備大駕百里煙塵一色行如動地止若屯雲
百蠻震聳四方抃躍頌曰皇天考牧兮聖之君四十三
萬兮馬為羣塹汧渭兮垣隴阪飛黃皂兮昆蹄苑山崆
峒兮水嗚咽泉噴玉兮草汗血天王駕兮仗黃麾大僕
驂兮展輅儀舞月駟兮蹀雲螭神倜儻兮態權竒頌皇
靈兮篆石鼓萬斯年兮羣玉府開元二十五年胄曹
參軍郄昂撰岐邠涇寧四州八坊碑頌(書目一卷)序云張萬歲
傍隴右字之四十年間成七十萬六千匹開元初唯得
二十四萬匹至十九年復成四十四萬匹上耕藉之明
年命邠公典馬政公召入咨元祐作小司空兼牧圉匪
燒匪剔斯馬斯才先是國家以岐山近甸豳土晚寒寧
州壤甘涇水流惡澤茂豐草地平鮮原當古公走馬之
郊接非子大丘之埜度其四境分署八坊其五在岐餘
在三郡保樂第一甘露第二保樂者隋石門馬坊也甘
露先置在九成苑外有詔令新保樂徙甘露云云(先是國家)
(以岐豳寧涇四境分置八坊岐州有其五三州各有一)折衝果毅蘇忠等八人各
主一坊苑總監韋績統之八坊有田千二百三十餘頃
分為十屯皇朝知鳳州廖康上此碑請推行其法會
要貞觀十五年尚乘奉御張萬歲為太僕少卿領羣牧
不入銜麟德三年正月少卿鮮于匡俗檢校隴右羣牧
雖入銜未置使儀鳳三年十月少卿李思文檢校隴右
諸牧監使始有使號其後蘇幹等二十九人為之元和
十二年十月閑廏使張茂宗奏取麟游岐陽牧地三百
四十七頃盡歸國家侍御史范傳式覆實(志云盡牧岐陽坊地民失)
業者甚衆(茂宗傳至德時隴右監及七廏皆廢而閑廏私其地入寶應初始以其地給貧民茂宗奏悉收其)
賦長慶初盡以其地還民(志云監牧使與坊皆廢故地以給貧民)會要武德二年正
月於鄜州南故馬坊置坊州(地理志坊州周天和中元皇帝為敷州刺史置)
(馬坊高祖因以名州)高宗紀永徽二年九月癸夘以同州
苦泉牧地賜民會要天寳六載十二月九姓堅
昆及室韋獻馬六千匹於西受降城納之德宗
紀貞元三年八月庚戌禁大馬出蒲潼武關藝文志
藝術有韓幹畫相馬圖玄宗試馬圖漢惠紀師古注
騎常所養馬并其人使行充騎若今武馬陸贄奏議
代朔邠靈之騎士自昔之精騎也
唐乘黃令
百官志乘黃署令一人從七品下丞一人從八品下掌
天子車路與馴馭之法管子對桓公云昔之受命
者龜龍假至河出圖洛出書地出乘黃注乘黃神
馬名坤利牝馬之貞故從地出乘黃渥洼神馬之
比乘黃古神馬名亦曰飛黃背有角日行萬里淮
南子云天下有道飛黃伏皂後漢有未央廏長樂
廏丞魏改為乘黃廏晉因之宋太常屬官有乘黃
令一人掌乘輿金根車及安車追鋒諸車齊職儀云乘
黃獸名也龍翼馬身黃帝乘之而仙因以名廏乘黃令
品第七秩四百石梁太常屬官有乘黃丞令陳因之後
魏有乘黃令丞北齊掌諸輦輅隋太僕寺統乘黃局令
丞唐因之黃帝時神馬生澤中一曰吉光又曰吉良飛
龍有吉良廏自此也貞觀十三年三月吉良廏産白馬
朱騣山海經曰犬戎之國有文馬縞身朱鬛目若黃
金名曰吉彊乘之夀千歲(彊或作良)
唐東宫羣牧
百官志東宫官僕寺僕一人丞一人主簿一人掌廏牧
廏牧署令一人掌車馬閑廏牧畜皇太子出則率典乘
先期習路馬率駕士馭車乘凡羣牧隸東宫者皆受其
職事典乘四人翼馭十人駕士十五人掌閑六百人太
僕寺屬有東宫九牧監丞二人錄事一人掌牧養馬與
皇太子之用馬牧使有丞以下(漢惠帝紀有太子御驂乘)
唐監牧
元和志貞觀中自京師東赤岸澤移馬牧於秦渭二州
之北會州之南蘭州狄道縣之西置監牧使以掌其事
仍以原州刺史為都監牧使以管四使南使在原州西
南一百八十里西使在臨洮軍西二百二十里北使寄
理原州城内東使寄理原州城内天寳中諸使共有
五十監(南使管十八監西使管十六監北使管七監東使管九監)監牧地東西約
六百里南北約四百里天寶十三年諸監見在馬總三
十一萬九千三百八十七匹内一十三萬五千五百九
十八匹課馬沙苑一名沙阜在馮翊縣南十二里東西
八十里南北三十里宜六畜置沙苑監紀武德六年
十一月辛夘獵于沙苑唐世牧地與馬性相宜西起
隴右金城平涼天水外暨河曲之野内則岐豳涇寧東
接銀夏又東至樓煩此唐養馬之地也
唐中御諸廏
高宗紀咸亨元年九月甲戌以旱減中御諸廏馬儀鳳
元年八月庚子損食粟馬文宗紀大和八年五月己
巳飛龍神駒中廏火
唐骨利幹十驥
回鶻傳骨利幹處海北近日出處也産良馬者似槖駝
筋骼壯大日中馳數百里貞觀二十一年(八月十七日)入貢
(舊史貞觀二十一年八月辛未骨利幹國遣使貢名馬)遣雲麾將軍康蘇密勞荅
以其地為玄闕州(丙戌)其大酋俟斤因使者康蘇密獻馬
百匹帝取其異者號十驥皆為美名一曰騰霜白(會要作騰)
(雲白)二曰皎雪驄三曰凝露驄(露會要作霜)四曰懸光驄五曰
决波騟六曰飛霞驃七曰發電赤八曰流金&KR1719;九曰翔
麟紫十曰奔虹赤上乃敘其事曰骨利幹獻馬十匹特
異常倫觀其骨大筋麤鬐高臆闊眼如懸鏡頭若側塼
腿像鹿而加圓頸比鳳而增細後橋之下促骨起而成
峯側韉之間長肋密而如辮耳根纖銳杉竹難方尾本
高麤掘塼非擬腹平膁小自勁驅馳之力鼻大喘疎不
乏往來之氣殊毛共櫪壯花蘂之交林異色同羣似雲
霞之間彩骨法異而應圖工藝竒而絶象方驗天池大
宛顧其駑蹇者歟(會要貞觀二十一年八月十七日骨利幹遣使朝貢獻良馬一百匹其中)
十匹尤駿太宗竒之各製其名曰十驥(骨利幹馬無印惟以耳鼻為記)先是罽賓疏勒獻馬武
德元年十二月乙亥豐州總管張長愻獻騄耳馬二
匹武德七年康國獻名馬永徽二年閏八月吐谷
渾獻駿馬命還之開元十二年新羅獻果下馬二(詳見)
(後)天寶六載堅昆室韋獻馬六千命西受降城納之
天寶中大宛進汗血馬六匹曰紅紫青黃丁香桃花
叱撥上乃改名紅玉紫玉平山凌雲飛香百花輦命圖
於瑶光殿(秦再思紀異錄)金石錄有唐昭陵六馬贊歐陽
詢書殷仲容書降王名附太宗琢石象平生征伐所
乘六馬為贊刻昭陵酉陽雜俎曰決波騟走歴門
三限不躓上尤惜之隋内庫有交臂玉猿二臂相貫
如連環特表其轡太宗有詠飲馬詩太宗拳毛
騧
唐青海驄黃驄曲
舊書吐谷渾有青海周圍八九百里中有小山至冬放
牝馬於其上生駒號龍種嘗得波斯馬放入海中因生
驄駒日行千里故代稱青海驄馬(隋置馬牧於青海以求龍種)隴西神馬
山有淵池龍馬所生(天寶中隴右奏有馬生龍駒)吐谷渾傳得波斯馬牧於
海生驄駒日步千里樂志太宗破竇建德乘馬名黃
驄驃命樂工製黃驄疊曲宫調也
唐龍陂監臨漢監銀川監
兵志元和十三年以蔡州牧地為龍陂監(王式傳懿宗時發龍陂監)
(牧馬以討仇甫)十四年置臨漢監於襄州牧馬二千二百(表元和十)
(四年山南東道節度增領臨漢監牧使大和七年罷一本云元和十四年八月甲寅置臨漢監於襄州榖城)
(孟蕳兼使職)太和七年(正月)裴度奏停臨漢監(度為山南東道節度白罷元和)
(所置臨漢監收千馬納之校以善田四百頃還襄人)十一月度支鹽鐵使言銀州
水甘草豐請詔刺史劉源市馬三千河西置銀州監以
源為使開成二年(七月)源奏銀州馬已七干若水草乏則
徙牧綏州境今綏南二百里四隅險絶四路不能通以
數千人守要畜牧無他患乃以隸銀州監會要(又實錄)
貞元十三年福建觀察使柳冕奏置萬安監牧於泉州
索部内馬五千七百匹以為監牧之資人大擾二十一
年四月丙寅罷之實錄閻濟奏罷(冕奏閩中本南朝畜牧地可息羊馬置牧區於東越名)
(萬安監又置五區於泉州索部内馬五千七百匹畜之民怨苦)元和十四年五月(己亥)於
淮南置臨海監節度使兼之太和二年十月廢代宗
下制禁馬出城者建中元年市關輔馬三萬實内廏貞
元三年詔禁大馬出蒲潼武關者元和十年伐蔡命中
使以絹二萬市馬河曲
乾德飛龍院
乾德五年六月辛巳六年八月七日戊午幸飛龍院(左右)
(二院)九月己酉十月己未又幸(自後七臨幸)開寶二年正月己
丑幸賜從臣名馬仍令符彦卿十二人自擇之十月二
十日戊戌幸賜近臣名馬四年二月乙未幸賜從臣馬
各一匹太平興國二年六月二十六日乙夘幸賜從臣
馬各一匹三年六月二十九日壬午幸宴近臣從官雍
熙二年九月淳化三年九月賜近臣馬(凡四臨幸)河南府
洛陽監舊曰飛龍院興國五年改牧龍坊景德四年為
監國初止有左右飛龍二院以左右飛龍使各二人
分掌之諸州監牧多廢太祖始置養馬二務又興葺舊
馬務四遣使歲市邊州馬閑廏始備太宗平太原觀兵
范陽得汾晉燕冀之馬凡四萬二千餘匹國馬增多詔
於景陽門外作四廏名天駟監内廏充牣始分置諸州
牧養楊侃皇畿賦延廏之設是名天駟伐大宛以新
求涉渥洼而遠致羣驅八駿隊數十驥建隆二年十
月戊戌禁邊民出塞盜馬以前所盜還之由是夷狄畏
慕不敢内侮(初五代募民盜戎人馬以補戰騎)
太平興國天駟監天廏院四廏雍熙天
廏坊
興國四年正月建養馬務五年正月壬午景陽門外新
作四廏成詔以為天駟監左右各二改左右飛龍院為
左右天廏院使為天廏使甲申改閑廏使為崇儀使(一云)
(六年駕幸監改天廏院名)漢志房為天府曰天駟六年十月丙寅幸天駟左監
賜從臣馬本監官吏將士緡帛雍熙二年閏九月甲申
幸天駟監閱馬詔羣臣自選名馬既而帝親選賜之歴
四監而還淳化三年九月甲寅幸天駟監閱馬賜從臣
馬各一匹景德元年正月癸巳幸天駟左監賜從臣
馬三年九月甲寅幸左監賜從臣馬官吏將士緍帛有
差祥符三年八月庚申幸左第一監賜從臣馬熙寧
三年三月六日詔以左右天駟四監併作左右兩監
雍熙二年十月置天廏坊咸平元年併入比務分左右
二坊與天駟皆分隸於左右騏驥院熙寧八年二月
十一日罷天廏坊(二坊有倉有倉場)端拱元年四月司業孔
維請禁原蠶以蕃廏馬淳化二年十二月丁丑命
圉人取善馬數十匹於便殿設皂棧教以芻秣帝
以其法諭輔臣頒于諸軍復以馬醫方書賜近臣
五年五月雄州馬商獻良馬五閱試皆驥也留内
閑厚賜之
太平興國牧龍坊景德諸監
太平興國五年改河南飛龍院大名養馬務洺州養馬
務衛州二監管城馬務同州馬監相州馬坊澶州馬務
白馬龍馬監並為牧龍坊(一本云興國四年太宗閱軍戰騎多缺詔市馬十七萬匹)
(是歲平太原觀兵幽州得汾晉燕薊馬四萬二千餘匹内皂增多始分置諸州牧養置牧龍八坊)大名置于
(興國三年洺州置于建隆三年衛相州則周顯德置而建隆增葺澶州則建隆初置於濮而開寶八年徙之同)
(州則建隆初葺)咸平六年十二月賜牧龍坊兵毛裘以皂紬表
之(被毳似胡服故也)景德二年七月四日庚戌羣牧使趙安仁
言按唐六典凡馬有左右監以土地為名諸路馬棚六
百八十七欲改牧龍坊為監仍鑄印給之於是河南為
洛陽監天雄軍大名為大名監(二年五月分大名為二坊七月以為二監祥符)
(二年又置第三監於洺州境)洺州為廣平監(祥符三年閏三月增置第二監景祐二年廢其)
(一)衛州為淇水監(後分為二熙寧七年四月合為一元祐六年閏八月十八日復置第二監)
鄭州為廣武監(初分為二祥符二年改原武監合為一景德二年二月以鄭州務馬於京城置)
(坊養之)同州為沙苑監(咸平六年十一月戊子分為二每監牧馬四千五百匹)相州
為安陽監澶州曰鎮寧(乾興元年十二月廢鎮寧監)滑州舊龍馬監
曰靈昌(天禧三年以河決而廢)若乃邢州之安國置于祥符二年
之八月至景祐二年春而廢鄆州之東平置於祥符元
年之十一月至熙寧七年二月而廢中牟之淳澤祥符
四年置而廢於乾興元年之四月許州之單鎮祥符六
年七月置而再置再廢於天聖五年十一月戊戌而改
為雜大馬監於元祐六年閏八月同州之病馬務景德
元年以沙苑監兼掌至天聖二年别命使臣掌之京城
開遠門外之上下監則又置於祥符四年之十一月而
裁減兵校於熙寧八年之三月内外馬數以元豐七年
五月丙寅中書省所奏熙寧二年之數考之凡十五萬
三千六百三十四(元豐六年上批且於畿内置十監)獨以左右騏驥院
六坊監言之祥符五年四月之數凡萬七千匹費芻粟
四百萬(止留二千餘出牧淳澤)祥符三年二月立養馬務賞罰
條格四年三月丙戌幸洛陽監賜從臣馬五年七月詔
在京養馬七千匹左院坊監千五百三十(御馬二百八十七)右
亦如之(御馬二百)牧養監千五百淳澤監三千五百六年二
月丁亥樞使陳堯叟言洛陽監馬五千匹頗費芻粟上
曰馬數及萬匹可止王旦曰聽民間養馬有須以本直
市之猶外廏耳先是二年二月羣牧使請同州沙苑
改充孳生監詔經度四時牧放地慶歷五年閏五月羣
牧言沙苑監地萬一千四百六十餘頃馬僅一千八百
餘匹治平四年六月七日以隸陜西提舉監牧司熙寧
八年閏四月五日復屬羣牧而北京元城等八監並廢
元符二年閏九月沙苑復屬陜西許州長葛馬監皇
祐元年四月二十五日命守臣兼監牧景德四年
八月選朝臣内侍各二人點視諸州馬數五年三月
帝謂所奏少去歲二萬天禧元年八月以馬數倍多
選留上第餘定估貨之景祐三年四月再定諸州
買馬額(自秦川蕃部馬萬八百七十匹省馬五百至岢嵐蕃馬不立額省馬二百五十匹自四尺)
(七寸至四尺一寸几六等)羣牧馬數歲較耗登諸蕃馬月奏其數
熙寧六年七月羣牧司有劵馬錢元豐三年二月
詔三司歲以十萬償之四月二十一日罷羣牧行司
復置提舉買馬監牧司河北七監歲耗緡錢百
萬景祐元年正月庚辰漕臣王沿奏罷廣平二監
以牧地賦民丁度為使言天聖中牧馬至十餘
萬其後廢八監陜西河東歲市二萬二百猶能補
京圻塞下之缺自用兵數年市馬特三之一請下
令河東有蓄一戰馬免二丁仍不升戶等淳化
五年十二月詔閱視通利軍等數十處牧馬草地
圖
雍熙騏驥院
會要左右飛龍院興國五年改名天廏院雍熙二年十
月丙辰改為左右騏驥院左右各領天駟二監天廏一
坊(舊制國馬之政皆騏驥二院監官專之)雍熙三年二月乙丑幸新騏
驥院(二年二月二十七日幸)咸平二年九月癸夘幸賜從臣馬
祥符元年九月乙亥幸右騏驥院賜從臣馬五年四月
羣牧使言左右騏驥院六坊監飼馬萬七千匹費芻粟
四百萬請止留二千餘悉遣就淳澤監放牧歲省芻粟
三百餘萬熙寧九年移鞍轡庫於左騏驥院元豐
二年七月二十一日丁亥以舊養牛院擊鞠院御厨營
地增修左騏驥院建炎三年四月十三日詔騏驥院
官吏減半紹興二十六年八月二十一日詔騏驥院左
右教駿四指揮各以百人為額(在京共二干九百四十八人紹興八年十月十)
(日以五十人為額)
至道崇政殿閱馬
至道中(元年)御崇政殿閱騏驥院所進馬命馳驟於庭親
選其良以充尚乘因謂侍臣曰馬之良駑在人鑒别掌
廏牧者但能辨年齒肥瘠之狀至於騣駟未必盡識朕
視馬多矣亦猶選練士卒雖曰閱千萬其翹楚者材質
自異固可知矣
咸平羣牧司
咸平三年九月置羣牧司總内外馬政自騏驥院而下
聽命焉庚寅以樞密直學士陳堯叟為制置羣牧使(景德)
(二年以王曉為判官四年九月增一員)景德四年八月堯叟以樞庭兼領
因以制置使為羣牧使又以待制以上為同羣牧使(二年)
七月以内侍閻承翰為副使(同羣牧使皇祐元年六月己丑梁適至至和元年七月吕公弼)祥符二
年八月内侍張繼能為都監熙寧九年九月十七日詔
以樞密都承旨兼使副承旨兼副使志羣牧司總天
下馬政其屬有左右騏驥院分領天駟監天廏坊其畜
病馬有牧養上下監牧兵校長有提舉指揮使諸監在
外者知州通判兼領各據芻牧列棚井課士卒春夏出
牧秋冬入廏孳息有賞耗亡有罰條教甚備咸平六
年四月乙丑令河北轉運副使兼羣牧事其後歲遣判
官循行諸監取孳生駒二歲以上點印之歲約八千餘
匹凡飼馬兵校萬六千三十八人坊監諸軍馬二十餘
萬匹京城歲市草六十六萬六千餘束料六萬二千餘
石諸州之費不與焉左右騏驥院六坊監止留三千餘
三月出牧秋冬而入御馬惟備用者在京師牧地擇水
草之善者諸坊監總四萬四千四百餘頃諸班軍又三
萬九百餘頃凡市馬之處自府州至永康凡十九皆置
務歲得五千餘匹(以布泉茶計其直市馬以茶興國八年定制)招馬之處則
有吐蕃回紇党項諸蕃委邊吏招買估馬司定其價(凡二)
(十三等)凡御馬有三等其次給用又有十五等(捒中至馬鋪)凡
馬所出以府州為最環慶次之秦渭文雅為下凡馬羣
號十七左右字至退字毛物九十一種叱撥至驃駁(叱撥)
(青白紫純色及綠鬃騮為上驄赭驃騮騧白赤為中荏騟騅駱駁䮂為下)天聖四年九月
戊申上問坊監牧馬幾何王曾曰馬數比五代倍多芻
秣之費歲不下數百萬嘉祐八年羣牧司言孳生監
每監歲定牝馬二干牡馬四百歲約孳生駒四百以為
定數神宗治平四年八月上謂樞臣文彦博曰羣牧
使判官不久任無以成效令中書擇使彦博舉判官二
十七日(一本云十二月辛丑)元豐五年五月朔官制行廢羣牧
司以職事歸太僕寺建炎三年四月併太僕于駕部
景德羣牧故事監牧議羣牧制置使
景德二年七月庚戌改諸州牧龍坊為監(從羣牧趙安仁之言也)
(見前羣牧司)是月丙辰羣牧判官著作佐郎王晦叔(一名曉)上
言馬政之設禮經具存國家疇咨近臣特建使職冀崇
舊典用教羣騶將臻魯頌之斯才式賴康侯之蕃庶小
臣是敢采摭舊聞次其類例上自中古下暨皇家生息
之登耗蓄字之訓令至於隂陽拘忌針烙方書九龍十
驥之名稱東門西河之骨法舉其會要以示紀綱纂成
六卷目曰羣牧故事望藏本司備詳閱上覽之嘉其詳
博詔奬之(書目三卷國史志六卷)四年八月乙巳知密院陳堯叟
兼羣牧制置使(時内侍閻承翰為都監堯叟辭不許自後常以樞臣掌之)堯叟著監
牧議以獻(述馬政之重)勒石大名監九月丁亥又置判官一
員明道二年五月十二日罷羣牧制置使景祐二年十
月癸亥復置止以副樞兼寶元二年五月二十三日又
罷而復置慶歷三年六月戊辰復以樞使王貽永兼
吕公弼主任羣牧使治平二年三月與教駿兵七人
葉清臣傳皇祐元年春詔問戰馬乏絶何策可使足用
臣在三司陳監牧之弊占良田九萬餘頃歲費錢百萬
緍天閑之數才三四萬急有征調一不可用莫若賦馬
於河北東陜西京東西五路上戶一馬中戶二戶一馬
養馬者復其一丁則坐致戰馬二十萬
祥符牧馬法
元年正月二十一日制置使言副指揮使朱峭定牧馬
法命鏤板摹賜内外坊監
祥符馬籍定式
祥符元年正月壬午羣牧使言定牧馬法頒下坊監命
刻印給之六月又言内外廏牧月供馬籍未有懲勸之
法令為定式付之違者有罰從之二年九月詔騏驥
院及諸坊監馬數自今旬奏月比(省日奏之繁也)元豐七年
五月丙寅(二十八日)命兵部比較内外馬數
祥符牧養監
祥符四年十一月置牧養上下監在京城西開遠門外
馬病者選送(天駟騏驥牧養監有倉場以受芻粟)熙寧八年三月裁減
兵員咸平元年十一月戊辰置估馬司在建隆
坊納諸州所市馬景德元年九月詔估馬司收
蕃部省馬以良駑中分與兩騏驥院嘉祐五年
八月甲申置陜西鹽馬司七年置買馬司於原渭
德順三州
明道端明殿閱馬
明道二年正月乙未御端明殿閱左右騏驥院馬賜荆
王二匹宗室輔臣等各一匹
慶歷宫駿坊
慶歷八年五月癸亥以羣牧司新修宗室馬廏為宫駿
坊
嘉祐陜西監牧
雍熙端拱於河東陜西河西川陜京東市馬自趙德明
據河西其收市唯麟府涇原儀渭秦階環岢嵐火山保
安保德其後止九場(環慶延渭原秦階文州鎮戎軍)咸平六年二月二
日涇原請廢鎮戎市馬務併於平涼上曰買馬之法不
惟蕃國馬亦欲招來蕃部以伺敵情不許七月詔陜西
振武兵如河東廣銳例立社馬官給直以市之天聖初
猶得蕃部省馬總三萬四千九百餘匹(其後他州皆廢惟秦州存每五)
(十匹至百匹為一劵)慶歷二年三月甲子詔河北沿邊置場市馬
六月命河北籍民馬有須則市之五年七月以内府帛
二十萬於岢嵐市馬六年五月丙申詔陜西夏安期招
蕃部入中戰馬十二月詔保安鎮戎歲市二千匹至和
元年十二月羣牧司請市於環保安德順三年八月以
三司帛三萬市於府州然馬政不舉言者請更革嘉祐
五年七月壬子命翰林學士吳奎戶部副使吳中復度
支判官王安石右正言王陶同相度牧馬利害八月奎
等言國馬盛衰以所任得失陜西馬價多出解鹽三司
銀帛許於漕司易錢委運副薛向擇隙地置監孳養西
方不失土性一利也未耕之地不傷民二利也因向之
才久任三利也河北諸監可存者易以西馬可廢者賦
民收其入以充費甲申命向專領本路監牧及買馬事
(一云鹽馬司於原渭德順置場同州沙苑及鳳翔牧地使臣委向保薦以解鹽交引募蕃商歲可得良馬八千)
(餘三千給邊騎五千入羣牧)歐陽修請按左右廂監牧又言河東岢
嵐間唐樓煩監地可置一監及京西唐汝間訪草地置
監牧又請遣羣牧司禮賓院官至邊訪蕃部劵馬利害
從之七年原渭德順置買馬司三年共萬七干一百匹
八年秦州永寧寨復置坊治平四年六月十九日命
劉航等於河北河東陜西度地置監十一月十四日以
陜西無在官牧地不置而河東於太原交城縣置監(唐介)
(知太原請於交城縣置監)先是崔台符按汾州得牧地三千二百頃
明年春移沙苑馬五百往牧熙寧元年八月命河東
諸路每五千匹赴衛州監牧二年二月二十二日命王
存顧臨閱羣牧之籍具河南北兩監牧司牧地頃畆以
聞元豐二年二月二十九日岷州&KR1291;川荔川閭川寨
通遠軍寨置牧養十監五年七月命王君萬掌熙河新
置監牧六年六月一日命於畿内置十監令近臣經度
制置七月減歲額增直以市良者十年九月七日御延
和殿閱經制牧馬司進諸路馬并左第一監馬駒十二
月詔陜西買馬隸經制熙河邊防司(熙寧三年十二月詔三年買三萬匹)
八年八月二十六日罷畿内新置監元祐元年二月
十六日命郭茂恂度陜西河東置監復七監畿内十監
甫二年而廢牧地尚三千餘頃紹聖元年七月二
十七日復置孳生監咸平五年二月甲午審刑
院定秦州私販馬條例熙寧元年十月乙夘出
奉宸庫珠二千三百四十萬付河北四榷場鬻之
以市馬川秦八場額市馬萬二千九百九十四
匹
熙寧監牧使孳生監
熙寧元年密院言舊以左右騏驥院總司國馬景德中
增置羣牧使副都監判官領廏牧之政使領不躬自巡
察馬不蕃息欲分置官局乃詔河南北分置監牧使都
監各一員勿隸羣牧九月十六日乙酉命劉航為河南
監牧使崔台符為河北監牧使以河南北馬監並為孳
生監(志馬之孳生係大名府洺衛相州七監)諸馬監分屬兩使久任以責
成效(取總牧地河南六監三萬三千頃河北六監二萬三千頃)仍專屬制置使(置司河北)
(於大名河南於河中後徙西京)後又隸密院二年天下應在馬凡十五
萬三千六百三十四三年十二月詔原渭德順軍自今
三年買馬三萬匹八年二月行戶馬法從曾孝寬之請
也四月庚寅罷河南北監牧惟存沙苑一監隸羣牧司
餘北京元城等八監並廢九年五月開封界增六千匹
為額國朝馬政内有騏驥兩院天駟四監天廏二坊及
上下監外則河南北為監者十二皆掌於羣牧司至是
議廢監元絳等校利害上之中書密院言河南北十二
監起熙寧二年至五年出馬一千六百四十匹可給騎
兵者二百六十四而已於是廢以善馬隸諸監元豐三
年二月壬戌立諸路戶馬法(初行于京畿王拱辰請行於諸路詔民間養馬稍復)
(寓兵於農之意)六月丁巳諸路上其數而戶馬更為保馬七年
二月八日詔京東西每保養五十匹置官提舉五月二
十六日詔已養戶馬免保馬八年四月八日罷戸馬寬
保馬限法
熙寧茶馬司
志都大提舉茶馬司凡市馬於蕃夷以茶易之熙寧
七年命成都經畫充秦鳳熙河路博馬李𣏌蒲宗閔提
舉歲買二萬匹(成都記熙寧七年詔李杞蒲宗閔經畫川茶充秦鳳熙河路博馬𣏌於秦州宗)
(閔於成都置司後改名都大提舉茶馬事)元豐四年八月十八日茶馬并為
一司郭茂恂為之增額為二萬匹(一本六年郭茂恂言茶司不兼買馬遂倚)
(法以審馬乞併茶場買馬為一司)六年六月七日詔復分為二八年九
月十八日又命合治(諜名山蒙頂之珍訪騄耳象龍之駿)紹興七年閏十
月復置西和三千六百匹階州五百則二十七年二月
省府所奏歲額也舊制川秦各置司秦司事畢乃歸川
司措置茶幣乾道四年宣撫虞允文請於鳳州河池置
秦司既近宕昌可以察弊從之歲給三衙馬三千三
百五十歲額共一萬九百六十六匹
熙寧羣牧編勑
治平四年十二月辛丑(一本二十七日)命羣牧判官崔台符劉
航刪修羣牧司勑令(一本云條貫勑令)以唐令及本朝故事增
損刪定熙寧三年五月庚戌(一本云二十一日)羣牧判官王誨
上羣牧司編敕十三卷(一本云馬條貫十二卷一作十三卷)行之
元祐三馬圖
元祐初禽鬼章青宜結百官皆賀時西域貢馬首高八
尺龍顱而鳳膺虎脊而豹章出東華門入天駟監振鬛
長鳴萬馬皆瘖父老縱觀以為未始見也上方恭默思
道八駿在廷未嘗一顧明年羌温溪心有良馬不敢進
請於邊吏願以餽太師文彦博詔許之蔣之竒為熙河
帥西蕃有貢駿馬汗血者有司以非入貢歲月留其馬
於邊於時兵革不用海内小康馬則不遇矣而人稍安
蘇軾請於李公麟畫三駿馬之狀而使鬼章青宜結效
之為贊曰八尺龍神超遥若將西燕西瑶帝念民乃下
招籋歸雲逝房妖九馬圖曹將軍霸所繪杜甫作詩
拳毛師子二駿在焉贊曰姚宋廟堂李郭治兵帝下毛
龍以馭羣英
建炎御馬院
建炎三年六月五日詔御馬院草料依升陽宫例四年
七月十八日詔騏驥院差教駿五十人赴御馬院養馬
以二百五十人為額紹興十三年七月十二日鑄御馬
院印
紹興孳生馬監
紹興二年十月戊子朔(一云十月辛夘)置孳生馬監于饒州以
守臣提領仍選使臣五人專主其事擇官田為牧地(上謂)
(輔臣吕順浩復孳生馬監就水草地命三省樞府措置)三年七月甲戌復置官提
舉四年四月庚寅又置監于臨安之餘杭及南蕩以楊
忠憫提點(會要八月十八日置孳生監于餘杭南水草處)五年三月庚子罷之
(先是三年八月十九日庚子提舉饒州孳生監牧郄漸言廣牧地備棚井儲草料置林木置烽堠濠塹於雙港)
(置牧地)紹興三年六月二十三日上曰馬政不可緩然
須擇人而任之十三年五月癸亥(是月御射殿閱馬)上謂大臣
曰議者言南地不宜牧馬朕措置二三年已得駒數百
矣先是蜀中買馬歲付鎮江牧之十九年正月庚辰分
送江上諸軍仍立賞罰後又置監於郢鄂之間四月六
日詔馬五百匹為一監牡一而牝四之監分四羣歲産
駒三分及斃二分以上有賞罰(市馬南於邕管西於岷黎)隆興元
年九月十六日樞使張浚請置孳生監於揚州十
月詔守臣向子固措置二年二月十二日子固請以
一千匹為一監五月廢乾道四年正月二十九日命
趙撙於漢陽軍置馬監(以收發馬監為名)十二月七日四川宣
撫使虞允文言京西荆南宜置孳生監六年三月劉珙
於荆南龍居山牧養五百匹六月趙撙于德安府應城
縣置孳生監至九年收監馬六百三十匹五月罷南蕩
馬監以田還民(一本云乾道四年十一月十九日罷御前南蕩孳生馬監)凡戰馬
悉仰川秦廣三邊建炎四年五月戊辰李棫請
市廣西馬紹興三年正月壬午置司邕州市於羅殿
自𣏌大理諸蠻紹興二年初命廣西經略司即韶州
撥内帑錢三十萬緡市戰馬於是神武諸軍皆缺焉六
月癸巳以三百騎賜岳飛癸丑以百騎賜張俊七月癸
亥選千騎赴行在紹興三年四月辛夘賜韓世忠廣
馬七綱紹興三年十一月丁丑初令賓横宜觀四州
守臣顓管買發戰馬如邕州例乾道元年十月命䕫
路造舟(蜀馬自利州順流而下)明年二月吳璘由水道先發宕昌
西馬五十綱三年十月庚子宣撫允文言均房路比水
道減十之九以圖上之十一月二十九日己巳罷馬船
乾道秦川買馬之額歲為萬一千九百匹有竒六年
十二月二十二日兵侍王之竒言蜀馬綱煩費請於成
都興元襄陽各置司牧營詔宣撫使相度邕州買馬
格大觀中所定有八等今之買馬多出於羅殿自𣏌諸
蠻而自彼乃以錦綵博于大理世稱廣馬其實非也(隨馬)
(尺寸為價低昂)横山寨博馬場互市之制以銀鹽綵錦相參
而行陜西歲市馬萬有八千而熙秦通遠十居七八
所謂階岷纔四千耳蜀惟黎文敘等許以互市其數不
過階岷西馬增至六千黎文諸郡俱溢舊額良駑相半
效牽萬里行者踣於道至者羸于廏數雖加多用則不
足川秦市馬分為二一曰戰馬生於西邊二曰羈縻
馬産于西南諸蠻大理地連西戎雖互市於廣南猶
西馬也建炎元年六月丙戌李綱議買馬曰今行在
之馬不滿五千丁亥詔文臣許養馬一匹餘官吏士民
之有馬者並赴官為三等價值建炎四年九月己未
韓世忠進馬高五尺一寸却之紹興七年五月廣右進
出格馬十匹上留其一餘付殿前司上曰馬之良者不
必西北
紹興牧馬監
三年七月己未初置提舉孳生牧馬監官於饒州置司
(廏卒一百人)時益市馬於廣西故先擇牧地置官四年李棫
遣人入大理國買馬二月乙巳明橐言於邊防未便臣
講究買馬之術有七深入蠻國誘之不惜其直厚其繒
綵鹽貨之本待以恩禮要約分明禁止官吏侵欺信賞
必罰以督之馬悉歸朝而後付將帥三年正月壬午密
院請即邕州置買馬司馬必四尺二寸以上每百匹為
一綱(自是歲得千匹)二月辛夘初置廣西提舉買馬司於賓州
經略司毋得預撥上供封樁内藏錢二十七萬緡欽州
鹽二百萬斤為買馬費以李預為提舉(未幾廢仍以帥臣領)歲額
一干五百匹十一年二千四百五十匹帥胡舜陟等遷
官十三年五月庚申諭大臣曰人言南地不宜牧馬
朕自創行雖所養不多方二三年已得駒數百又
曰國家自有故事京城門外便有孳生監每年所
得甚多祖宗用意可見也遂即射殿引馬召輔臣
同觀之甲子奏牧馬事上曰此事在得人得張建
壽付之更無損仰模圓穹房為駟廐車駕驂服之
象炳然森列王者若稽天道嚮明而治牧馬之政
廢而不講可乎圜穹炳燿天駟集房滎河出圖
龍馬呈瑞古聖觀象因物致用服乘之義蓋取諸
隨而乾坤震坎俱比類焉馬政之設尚矣有熊御
歷車制肇始彤車白馬堯以示儉虞夏相繼駱黑
異鬛遠則萊夷作牧近則甸服納秸制雖疏簡
大略可睹較其種類則穆王騕褭驊騮蒲梢山子之
駿不足算差其毛物則魯國騅騂驔駓駰騢駵駱之屬
不足煩語其牧擾則漢武未央承華橐泉之廏不足尚
量其蕃阜則周秦兩漢之富不足羡也秉心塞淵騋
牝三千思無邪思馬斯徂汧渭之間未嘗無牧而非
子獨能蕃息於周汧隴之間未嘗無牧而張萬歲獨能
蕃息於唐此得人之效也鄭駟出河南而不可乘唐
馬育西戎之地而多至二百倍以官民通牧者周也
牧於民而用於官者漢也牧於官而給於民者唐也國
朝始則牧之在官後則蓄之於民又其後則市之於戎
狄伯翳宜生之德日磾善養之功驂象輿配鉤陳
激電躡景雙瞳夾鏡兩權協月旦刷幽燕晝秣
荆越寶鉸星躔鏤章霞布紫燕駢衝綠蛇衛轂纖
驪接趾秀騏齊于騰光吐圖疇德瑞聖乾象宣精
馬惟天駟水瑞挺質馬實地類稟氣靈淵受精皎月
毛御風蹄踐雪舉籋雲低噴沙風騣霧鬛矯矯
龍性天骨開張意態雄傑駿尾蕭梢龍駒沛艾驥
子權竒赴春衢整秋御虬踊螭騰麟超鳳翥房駟
之精降為驪騂絡黃金之羈浴天池之波鼓鬛雲衢
弄影星河飲以玉池秣之瑶草雲螭月駟天儲其英
余吾渥水地炳其靈乘黃兹白之駟金絡玉珂
神行電邁史克在坰之頌燕公監牧之作戎事之
中馬政為重馬之有牧其來尚矣禹貢云萊夷作牧
周官云牧田任遠郊之地宣王中興有考牧之詩僖
公遵伯禽之法有在坰之頌漢唐之盛苑監實繁兵
家制勝莫如馬步兵雖多十不當馬軍之一上昭天
廏天駟下列廋人校人乾道為良坤元利牝駒從渥水
駿發中盧(一作廬)屈産貴其能鳴雁門多其美脊豈止宗
生冀北族施汧西其名則血汗山子桃驂綠耳金喙騰
黃騶吾吉光蒲梢啓服野麋娥鹿白蟻雞斯蜚鴻母兒
遺風騕褭兹白纖離項王之騅苻主之騧桓氏之驄晉
侯之駮魏公絶影唐國驌驦劉之的盧吕之赤兔其狀
則八尺之戎七尺之騋六尺之驕三尺之果下文臂花
肩隂唇白顛握腕作足昆蹄素懸縞州如練紫目如電
有駹有騱有&KR2574;有驠騭騇異羣驪騵亦分散如摛錦聚
若屯雲鳳臆麟鬐青虬紫燕朝刷閬風夕洗天泉
於風駟驖於雅車攻或庶幾焉異體峯生殊相逸發
簡偉塞門獻狀絳闕鴻驚龍翥總六轡以收賢掩
七戎而得駿禀靈月駟祖雲螭兮效足中黃聲
八鸞以節步文駟列于華廏飾金鍐之倏爍揚玉
鑾之玲瓏齊飲食視良駑廥芻庌涼綱惡去害
駕紅陽之飛燕驂唐公之肅爽服飛兔之中乘騁華
騠之驂輪蹠虚騰雲乘風度津神奔電驅星流矢
騖五龍舜駕八駿周驅綠蛇金策紫燕琱鞍自
天而降行地無疆武藉其威文榮其德攬轡舒節凌
雲先螭般于游畋作鏡前王鍳穆武憲文光月晷
呈祥乾維效氣賦景河房承靈天駟出余吾之水服
騊駼之廏價匹龍媒聲齊驥子河精耀采似伏波之
鑄銅震象飛文笑東瀛之刻玉鉗旦大丙之駕王良
造父之御羈金絡月逸氣稜稜虎班龍文之逸蘭池
蒲梢之駔
玉海卷一百四十九
