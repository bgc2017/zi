卷八十八
玉海卷八十八
宋王應麟撰
器用
鼎鼐
以木巽火飬人之象
泰帝神鼎
見後汾陰鼎
黃帝神鼎黃帝寶鼎三鼎(詳見漢汾陰鼎段)
子華子黃帝之治天下百神受職於明堂之庭帝
乃采銅於首山作大鑪鑄神鼎於山上鼎成羣龍
下迎史記黃帝紀天下有不順者黃帝從而征
之平者去之未嘗寧居東至於海登九山及岱宗
西至於空峒登雞頭南至於江登熊湘北逐葷粥
合符釡山而邑千涿鹿之阿遷徙往来無常處以
兵師為營衛官名皆以雲命為雲師置左右太監
監於萬國萬國和而鬼神山川封禪與為多焉獲
寶鼎迎日推策舉風后力牧常先大鴻以治民
郊祀志公孫卿曰今年得寶鼎其冬辛巳朔旦冬
至與黃帝時等卿有札書鬼臾區對曰黃帝得寳鼎
神策是歲己酉朔旦冬至凡二十推三百八十年黃帝
仙登於天瑞應圖黃帝造三鼎以象太一曹植有
黃帝三鼎贊文選江淹詩廣成愛神鼎虢州有黃
帝鑄鼎原唐王(闕)作銘
舜甑
韓詩外傳舜甑盆無膻飯乎土簋啜乎土型古史考
黃帝始作甑
丹甑神鼎
禮運山出器車注器謂若銀罋丹甑也唐薛邕丹甑
賦曰中含虛兮體道上應規兮法天以孝以享兮可以
饙饎多稌多黍兮屢惟豐年史&KR1304;丹甑賦曰既申命
以自天類有孚而盈缶不汲而滿寶鼎齊列不炊而沸
温泉比崇異陶鈞之有作符造化之為功白虎通王
者德至山陵丹甑見宋志丹甑五穀豐熟則出神鼎
者質文之精也知吉知凶能重能輕不炊而沸五味自
生王者盛德則出玉甕不汲而滿王者清廉則出晉
志神鼎仁器也典略神鼎丹甑醴泉以為大瑞
禹九鼎周郟鄏鼎唐銘九鼎
左氏傳宣公三年(定王元年)春楚伐陸渾之戎遂至於雒觀
兵於周疆定王使王孫滿勞楚子問鼎之大小輕重焉
對曰在德不在鼎昔夏之方有德也遠方圖物(圖畫山川竒異)
(之物而獻之)貢金九牧(使九州之牧貢金)鑄鼎象物(象所圖物鑄之於鼎)百物
而為之備使民知神姦(圖鬼神百物之形使民逆備之)故民入川澤山
林不逢不若螭魅罔兩莫能逢之用能協於上下以承
天休桀有昏德鼎遷於商載祀六百商紂暴虐鼎遷於
周德之休明雖小重也其姦回昏亂雖大輕也天祚明
德有所底止成王定鼎於郟鄏(今河南也武王遷之成王定之)服虔注今河
(南有鼎中觀)卜世三十卜年七百天所命也周德雖衰天命
未改鼎之輕重未可問也桓公二年四月臧哀伯曰
武王克商遷九鼎於雒邑義士猶或非之注九鼎殷所
受夏九鼎也義士盖伯夷之屬正義其鼎有九故稱九
鼎漢郊祀志禹收九族之金鑄九鼎象九州云云(見後)
(段漢汾隂寶鼎)墨子夏后鑄鼎四足而方拾遺記禹鑄九
鼎五者以應陽法四者以象隂數說文禹鑄鼎荆山
之下(帝王世紀在馮翊懷德之南)子華子周之九鼎禹所以圖神
姦也黃帝鑄一禹鑄九揚子周室九鼎寶乎曰器寶
待人而後寶書召誥正義九牧貢金為鼎故稱九鼎
其實一鼎顔率說齊王云武王遷九鼎用九萬人以為
鼎有九此虛誕之辭然鼎之上備載九州山川異物亦
又可疑史記武王命南宫括史佚展九鼎寶玉(周書克殷)
(解乃命南宫伯達史佚遷九鼎三巫注地也)威烈王二十三年九鼎震後
漢郡國志雒陽東城門名鼎門注帝王世紀曰東南門
九鼎所從入唐書鍾紹京武后時諸宫殿明堂及銘
九鼎皆其筆也李泌天寶中復獻明堂九鼎議唐志
許康佐九鼎記四卷(雜傳記)書目陳太子中庶子虞荔
撰鼎錄一卷錄自古鼎形象欵識始於夏九鼎終於王
羲之書鼎
夏昆吾鼎周昆吾鼎
後漢崔駰傳達旨辭曰乃將鏤玄珪册顯功銘昆吾之
冶勒景襄之鍾注蔡邕銘論曰吕尚作周大師封于齊
其功銘於昆吾之鼎(一作冶文選注引同上)墨子耕篇夏后開使
飛廉析金于山而陶鑄之於昆吾使翁難雉乙卜于白
若之龜龜曰鼎成四足而方不炊而自亨不舉而自藏
不遷而自行祭於昆吾之墟乙又言兆之繇曰饗矣逢
逢白雲一南一北一東一西九鼎既成遷于三國文
選張景陽七命却馬於糞車之轅銘德于昆吾之鼎注
墨子曰昔夏開使飛廉採金於山以鑄鼎於昆吾(崔駰傳注)
(同)鼎錄太公於渭水得玉璜鑄一鼎刻其文曰璜鼎
湯鼎
外紀(又荀子說苑吕氏春秋)湯之時大旱七年遂齋戒剪髮斷爪
素車白馬身嬰白茅以身為犧牲禱於桑林之野持三
足鼎祝山川以六事自責曰政不節歟民失職歟宫室
崇歟女謁盛歟苞苴行歟䜛夫昌歟何不雨之極也言
未已大雨(文選注引說苑曰持三足鼎祝山川辭未已而天下大雨)
伊尹鼎
楚辭天問緣鵠飾玉注伊尹修飾玉鼎以事湯湯賢之
以為相魯連子伊尹負鼎佩刀以干湯(文選注)
殷湯廟鼎
書高宗肜日序高宗祭成湯有飛雉升鼎而雊正義王
肅云高宗豐於禰故有雉升遠祖成湯廟鼎之異
周鼎
淮南子周鼎鑄倕使銜其指明大巧之不可為也注倕
堯之巧工周鑄鼎鏤倕身於鼎使自銜其指吕氏春
秋周鼎著饕餮有首無身食人未咽害及其身以言報
更也周鼎著鼠令馬履之為其不陽也周鼎著倕而齕
其指有以見大巧之不可為也(注周家鑄鼎象百物又曰殷之鼎陳於周之)
(廷)吾丘夀王傳鼎為周出故名曰周鼎賈誼賦斡
弃周鼎寳康瓠兮史記西周武王曰居三代之傳器
索隠曰謂九鼎
周崇鼎貫鼎庸器(銘)
明堂位崇鼎貫鼎大璜封父龜天子之器也禮典庸
器(下士四人)注鄭司農云有功者鑄器銘其功春秋傳作林
鍾銘魯功庸器伐國所獲之器若崇鼎貫鼎及其兵物
所鑄銘祭祀饗射陳庸器注陳功器以華國也
周曾冰鼎召公鼎
文選刻漏銘注蔡邕銘論曰昔召公作誥先王賜朕鼎
出于武當曾冰
周康寳鼎
漢郊祀志宣帝以方士言立周康寶鼎祠於未央宮中
周十二鼎
膳夫王日一舉鼎十有二物皆有俎注牢鼎九陪鼎三
物謂牢鼎之實亦九俎内饔王舉則陳其鼎俎匠
人注牛鼎之扃長三尺膷鼎之扃長二尺(疏以為漢禮器制度)
聘禮宰夫朝服設飱飪一牢在西鼎九羞鼎三腥一牢
在東鼎七(注羞鼎則陪鼎也以其實則曰羞以其東則曰陪)上介飪一牢在西
鼎七羞鼎三郊特牲鼎俎竒疏聘禮牛一羊二豕三
魚四腊五腸胃六膚七鮮魚八鮮腊九是正鼎九陪鼎
膷一臐二膮三鼎别一俎俎亦九少牢陳五鼎羊一豕二
膚三魚四腊五特牲三鼎牲一魚二腊三亦有俎(肵俎一非)
(正俎)左傳飱有陪鼎(陪加也)
周甗
考工記陶人為甗實一鬴厚半寸脣寸盆甑實二鬴鬲
實五觳庾實二觳(厚脣同)注甗無底甑左傳齊賂晉以
紀甗釋文王甑也(公羊傳注或說玉甑)皇朝太宗時長安民得
甗其狀下為鼎三足上為方甑中設銅箄可以開闔有
銘在其側句中正識其文曰甗也遂藏秘閣
周仲山甫鼎
見下崔駰仲山甫鼎銘曰鼎耳革其行塞雉膏不食
方雨虧悔終吉有福足勝其任公餗乃珍於高思危在
滿戒溢可以永年天之大律
周瑞鼎
公羊傳注(見下段)
晉莒二方鼎宋正考父鼎銘
左傳昭七年夏鄭子産聘晉晉侯有疾韓宣子問曰寡
君有疾今夢黃熊入于寢門對曰云云賜子産莒之二
方鼎莒所貢也(金石錄有方鼎銘藏岐山馮氏張舜民云夏時器也)正義服虔云鼎三足則圓四足
(則方)秋九月孟僖子曰正考父(弗父何之曾孫)佐戴武宣三命兹
益共(三命上卿也言位高益共)故其鼎銘云(考父廟之鼎)一命而僂再命
而傴三命而俯(俯共於傴傴共於僂)循牆而走亦莫余敢侮饘於
是鬻於是(言至儉)以餬余口其共也如是(僖子之言在二十四年)
公羊傳注郜所以有大鼎者周家以世孝天瑞之鼎以
助享祭諸侯有世孝者天子亦作鼎以賜之禮祭天子
九鼎諸侯七卿大夫五元士三詩注作器能銘可以
為士夫考工記六分其金而錫居一謂之鍾鼎之
齊
魯郜鼎
左傳桓公二年春宋以郜大鼎賂公(郜國所造器)夏四月取
郜大鼎於宋戊申納於太廟非禮也臧哀伯諫曰官之
失德寵賂章也郜鼎在廟章孰甚焉公不聽(公羊曰器從名)
魯岑鼎
吕氏春秋齊攻魯求岑鼎魯君載他鼎以往齊侯弗信
(又見劉子及新序)
吳夀夢鼎
春秋襄十九年春王正月諸侯盟于祝阿左傳公享晉
六卿於蒲圃賄荀偃束錦加璧乘馬先吴夀夢之鼎注
夀夢吴子乘也獻鼎於魯因以為名古之獻物必有以
先淮南子闔廬入郢破九龍之鼎史記秦武王與孟
說舉龍文赤鼎
晉䜛鼎
左傳昭三年叔向語晏嬰曰䜛鼎之銘曰昩旦丕顯後
世猶怠況日不悛其能久乎注䜛鼎名也正義服虔云
疾䜛之鼎也明堂位所云崇鼎一云䜛地名禹鑄九鼎
於甘䜛之地故云䜛鼎二者無據故杜云鼎名而已
韓非子齊伐魯索䜛鼎
齊甲父鼎
左傳昭十六年二月丙申徐人及郯人莒人會齊侯盟
于蒲隧賂以甲父之鼎注甲父古國名徐人得鼎以遺
齊
晉刑鼎
左傳昭二十九年冬晉趙鞅荀寅賦晉國一鼓鐡鑄刑
鼎著范宣子所為刑書焉仲尼曰晉國將守唐叔之所
受法度以經緯其民文公作執秩之官為被廬之法以
為盟主今弃是度也而為刑鼎民在鼎矣何以尊貴蔡
史墨曰擅作刑器以為國法昭六年三月鄭(子産)鑄刑
書注鑄於鼎
衛舒鼎
左傳定公六年二月衞公叔文子曰昭公之難(魯昭公)君
將以文之舒鼎(衞文公鑄此鼎其名曰舒)成之昭兆衞寶龜也(兆文分明故名為)
(昭兆)定之鞶鑑(鞶帶而以鏡為飾)苟可以納之擇用一焉(注求納昭公也)
燕樂毅書故鼎反於歴室
衞孔悝鼎銘
祭統夫鼎有銘者論譔其先祖之有德善功烈勲勞慶
賞聲名列於天下而酌之祭器以崇孝也故衛孔悝
之鼎銘曰六月丁亥公假於太廟(孔悝衞大夫也公衞莊公蒯瞶也以其立)
(已故賜之疏以為在魯哀公十六年六月)夏之孟月禘祭之時公曰叔舅乃祖莊叔
(悝七世祖衛大夫孔達也)左右成公成公乃命莊叔隨難於漢陽即宫於
宗周奔走無射啟右獻公獻公乃命成叔(烝鉏)纂乃祖服
乃考文叔(圉)興舊嗜欲作率慶土躬恤衞國其勤公家
夙夜不懈民咸曰休哉公曰叔舅予汝銘若纂乃考服
悝拜稽首曰對揚以辟之勤大命施於烝彛鼎(彛尊也周禮大)
(約劑書於宗彛)
漢紀功鼎
鼎錄蕭何為丞相鑄一鼎大如三石罋自表己功其文
曰紀功鼎武帝登泰山鑄一鼎銅銀為之其形若罋文
曰登于太山萬夀無疆四海寧謐神鼎傳芳成帝鑄鼎
刻王商功以勸忠臣
漢汾隂寳鼎汾水鼎文鼎鼎書漢寳
紀元鼎元年夏五月(宋志云五月五日)得鼎汾水上(應劭曰得寶鼎故因)
(是改元)四年十一月甲子立后土祠于汾隂脽上(蘇林曰脽音誰)
(如淳曰脽者河之東岸如人尻脽故以名云二說皆是)六月得寳鼎后土祠旁秋
馬生渥洼水中作寳鼎天馬之歌(東萊曰得鼎在四年武紀因改元而誤增)
(得鼎一事耳非兩曾得鼎於汾水上也元鼎年號亦如建元元光皆後来追改)五年冬十一月
辛巳朔旦冬至立泰畤於甘泉天子親郊見詔曰朕巡
祭后土以祈豐年冀州脽壤乃顯文鼎獲薦于廟渥洼
水出馬朕其御焉(志其贊饗曰天始以寳鼎神策授皇帝朔而又朔終而復始)郊
祀志夏六月汾隂巫錦(注應劭曰錦巫名)為民祠魏脽后土營
旁(應劭曰魏故魏國也師古曰汾脽本魏地之墳故云魏脽也營謂祠之兆域也)見地如鈎狀
掊視得鼎(師古曰掊謂手杷土也音蒲鈎反杷蒲巴反其字從木)鼎大異於衆鼎
文鏤無欵識(韋昭曰欵刻也師古曰識記也音式志反其下美陽鼎亦同也)怪之言吏
吏告河東太守勝勝以聞天子使驗問巫得鼎無姦詐
廼以禮祠迎鼎至甘泉從上行薦之(如淳曰以鼎從行上甘泉將薦之于)
(天師古曰上音時掌反)至中山晏温(如淳曰三輔謂日出清濟為晏晏而温乃有黃雲故為異也)
(師古曰中讀曰仲即今雲陽之中山也下云合兹中山亦同也)有黃雲焉有鹿過上自
射之因之以祭云至長安公卿大夫皆議尊寳鼎天子
曰間者河溢歲數不登故廵祭后土祈為百姓育穀今
年豐楙未報鼎曷為出哉(師古曰楙美也言稼穡美也未報者獲年豐而未報賽也)
(一曰雖祈穀而未獲年豐之報其下張敞引此詔文云榖嗛未報嗛者少也)有司皆言聞昔
泰帝興神鼎一(師古曰泰帝即泰昊伏羲氏也)一者一統天地萬物
繫象也黃帝作寳鼎三象天地人禹收九牧之金(師古曰九)
(牧九州之牧也)鑄九鼎象九州皆嘗鬺亨上帝鬼神(服虔曰以享祀上帝)
(師古曰鬺亨一也鬺亨煮而祀也韓詩采蘋曰于以鬺之唯錡及釡亨普庚反)其空足曰鬲
(蘇林曰鬲音歷足中空不實者名曰鬲也)以象三德(如淳曰鼎有三足故也三德三正之德師古曰)
(如說非也三德一曰正直二曰剛克三曰柔克事見周書洪範)饗承天祜(師古曰祜福也音怙)
夏德衰鼎遷於殷殷德衰鼎遷于周周德衰鼎遷於秦
秦德衰宋之社亡鼎乃淪伏而不見(史記周紀云秦取九鼎寳器秦紀昭)
(襄王五十二年九鼎入秦年表顯王三十三年宋太丘社亡秦興師求九鼎見戰國策秦紀始皇二十八年過)
(彭城齋戒禱祠欲出周鼎泗水使千人没水求之弗得)封禪書文帝後元年新垣平言曰周鼎亡在泗水中
(今河溢通泗臣望東北汾隂直有金寳氣意周鼎其出乎上使治廟汾隂南欲祠出周鼎注徐廣曰後三十七)
(年鼎出汾隂)周頌曰自堂徂基自羊徂牛鼐鼎及鼒不吳不
敖胡考之休(師古曰周頌絲衣之詩也基門塾之基也鼎絶大者謂之鼐圜弇謂之鼒吳讙譁也)
(敖慢也考夀也休美也言執祭事者或升堂室或之門塾視羊牛之牲及舉大小之鼎告其致潔神降之福故)
(獲夀考之美曰何夀之美何夀之美者歎之之言也鼐乃代反鼒音兹敖讀曰傲)詩注大鼎謂之鼐小鼎謂
(之鼒)今鼎至甘泉以光潤龍變承休無疆合兹中山有黃
白雲降(師古曰言鼎至甘泉之後光潤變見若龍之神能幽能明能小能大承此休福無窮竟也有黃)
(白雲降與初至中山黃雲之瑞相合也)蓋若獸為符(服虔曰雲若獸在車蓋也晉灼曰蓋辤也)
(符謂鹿也師古曰二說非也蓋發語辭言甘泉之雲又若獸形以為符瑞也)路弓乘矢集獲
壇下(李竒曰宜言盧弓韋昭曰路大也四矢曰乘師古曰韋說是也又於壇下獲弓矢之應)報祠
大亨唯受命而帝者心知其意而合德焉(服虔曰高祖受命知之宜見鼎)
(于其廟也師古曰合德與天合德)鼎宜視宗禰廟臧於帝庭以合明應
(師古曰視讀曰示宗謂先帝有德可尊者禰父廟也帝庭甘泉天神之庭)制曰可其秋上雍
且郊(師古曰雍地形高故云上也音時掌反)或曰五帝泰一之佐也宜立
泰一而上親郊之上疑未定齊人公孫卿曰今年得寳
鼎其冬辛巳朔旦冬至與黃帝時䓁(師古曰䓁同也)卿有札書
(師古曰札木簡之薄小者也)曰黃帝得寳鼎冕侯問於鬼臾區(師古曰鬼)
(臾區黃帝臣也藝文志云鬼容區而此志作臾區臾容聲相近盖一也今流俗本臾字作申字非也)鬼臾
區對曰黃帝得寳鼎神策是歲己酉朔旦冬至得天之
紀終而復始於是黃帝迎日推策(晉灼曰迎數之也臣瓉曰日月朔望未來)
(而推之故曰迎日)後率二十歲復朔旦冬至凡二十推三百八十
年黃帝仙登於天卿因所忠欲奏之(師古曰所忠人姓名也解在食貨志)
所忠視其書不經(師古曰不合聖典也)疑其妄言謝曰寳鼎事已
決矣尚何以為(師古曰謂不須更言之)卿因嬖人奏之上大說(師古)
(曰說讀曰悦)廼召卿對曰受此書申公申公已死上曰申公
何人也卿曰齊人與安期生通受黃帝言無書獨有此
鼎書云云黃帝采首山銅鑄鼎於荆山下(晉灼曰地理志首山屬河)
(東蒲坂荆山在馮翊懷德縣也)鼎既成有龍垂胡䫇下迎黃帝(師古曰胡謂頸)
(下垂肉也䫇其毛也音人占反)黃帝上騎羣臣後宫從上龍七十餘人
龍廼上去餘小臣不得上廼悉持龍䫇龍䫇拔墯墯黃
帝之弓百姓卬望(師古曰卬讀曰仰)黃帝既上天乃抱其弓與
龍䫇號故後世因名其處曰鼎湖其弓曰烏號吾丘
夀王傳汾隂得寳鼎武帝嘉之薦見宗廟臧於甘泉宫
羣臣皆上夀賀曰陛下得周鼎夀王獨曰非周鼎天祚
有德而寳鼎自出此天與漢廼漢寳非周寳也郊祀
歌景星十二元鼎五年得鼎汾隂作汾隂出鼎皇祜元
始(張敞云鼎大八尺一寸高三尺六寸)
漢鼎官
東方朔傳夏育為鼎官注今殿前舉鼎官
漢美陽鼎(周琱戈)
郊祀志宣帝時美陽得鼎獻之(師古曰美陽扶風之縣也)下有司議
多以為宜薦見宗廟如元鼎時故事張敞好古文字按
鼎銘勒而上議曰臣聞周祖始乎后稷后稷封于斄公
劉發迹於豳太王建國於&KR1122;梁文武興于豐鎬由此言
之則&KR1122;梁豐鎬之間周舊居也固宜有宗廟壇場祭祀
之臧今鼎出於&KR1122;東中有刻書曰王命尸臣官此栒邑
(師古曰尸臣主事之臣也栒邑即豳地是也栒音荀)賜爾旂鸞黼黻琱戈(師古曰琱戈刻)
(鏤之戈也)尸臣拜手稽首曰敢對揚天子丕顯休命臣愚不
足以迹古文竊以傳記言之此鼎殆周之所以褒賜大
臣大臣子孫刻銘其先功藏之於宫廟也昔寶鼎之出
於汾脽也河東太守以聞詔曰朕巡祭后土祈為百姓
蒙豐年今榖嗛未報鼎焉為出哉博聞耆老意舊臧歟
誠欲攷得事實也有司驗脽上非舊臧處鼎大八
尺一寸高三尺六寸殊異於衆鼎今此鼎細小又
有𣢾識不宜薦見於宗廟制曰京兆尹議是(神爵年中)
(當攷)
漢鼎
蘇軾漢鼎銘善夫吾丘夀王之說曰汾陰之鼎漢鼎也
非周鼎夫周有鼎漢亦有鼎此易所謂正位凝命者豈
三趾兩耳之謂哉郊祀志神爵元年為周康寶鼎於
未央宫中(劉敞曰似汾上所獲鼎也)
漢王雒山寳鼎廟鼎寳鼎詩
紀明帝永平六年二月王雒山出寳鼎(宋志云雒或作雄)廬江
太守獻之夏四月甲子詔曰昔禹收九牧之金鑄鼎以
象物使人知神姦不逢惡氣遭德則興遷于商周周德
既衰鼎乃淪亡(注史記曰周鼎亡入泗水中秦始皇過彭城齋戒欲出周鼎於泗水使千人没)
(水求之不得)祥瑞之降以應有德方今政化多僻何以致兹
易曰鼎象三公豈公卿奉職得其理邪太常以其礿祭
之日(禮記曰夏祭曰礿)陳鼎于廟以備器用賜三公帛五十匹
九卿三千石半之班孟堅寳鼎詩嶽修貢兮川效珍
吐金景兮歊浮雲寳鼎見兮色紛縕煥其炳兮被龍文
登祖廟兮享聖神昭靈德兮彌億年東觀記廬江獻
鼎詔召鄭衆問齊桓公之鼎在柏寢臺見何書春秋左
氏有鼎事幾衆對狀除郎中郡國志汝南鮦陽注皇
覽曰永平中葛陂城北祝里社下於土中得銅鼎而銘曰
楚武王之冢
漢古鼎(仲山甫鼎)
竇憲傳和帝永元元年秋七月車騎將軍竇憲伐單于
大敗之稽落山憲登燕然山勒石紀功南單于於漠北
遺憲古鼎容五斗其傍銘曰仲山甫鼎其萬年子子孫
孫永保用憲乃上之時憲登燕然山勒功也(憲舉羌胡邊雜之師一舉而空朔庭追奔稽落)
(之表飲馬北鞮之曲銘石負鼎薦告清廟列其功庸茂於前多矣)崔子玉有竇大將軍
鼎銘曰持盈若冲滿而不溢黃耳不革玉鉉終吉禹鏤
其鼎湯刻其盤紀功申戒貽則後人說文序曰郡國
往往於山川得鼎彛其銘即前代之古文
漢橋公三鼎銘(又見銘類)
橋玄三鼎東鼎銘曰維建寧二年秋八月丁丑延公入
于玉堂前廷乃詔曰其以大鴻臚橋玄為司空中鼎銘
曰四年延公登于玉堂前廷其以為司徒西鼎銘曰光
和元年延公入崇德前殿乃制詔曰其以光禄大夫橋
玄為太尉又黃鉞銘云拜度遼將軍始受旄鉞征鼓之
任是用鏤石作兹征鉞軍鼓陳之東階以昭公文武之
勛焉蔡邕集橋公廟碑云文德銘于三鼎武功勒于
征鉞
魏五熟釡周九寳魏神鐘寳鼎
魏志魏國初建鍾繇為相國文帝在東宫賜繇五熟釡
為之銘注魏略云太子與繇書曰昔有黃三鼎周之九
寳咸以一體使調一味豈若斯釡五味時芳夫周之尸
臣宋之考父衞之孔悝晉之魏顆彼四臣者並以功德
勒銘鍾鼎今執事寅亮大魏以隆聖化堂堂之德于斯
為盛誠太常之所宜銘彛鼎之所宜勒故作斯銘勒之
釡口云云魏曹植作文帝誄曰神鍾寳鼎形自舊土
雲英甘露纖塗被宇宋志陳思王大魏萹黃鵠遊殿
前神鼎周四阿
晉玉鼎頌
宋志晉成帝咸和元年十月辛卯宣城春穀縣山岸摧
獲石鼎重二斤受斛餘咸康八年九月廬江春榖縣留
珪夜見門内有光取得玉鼎一枚外圍四寸豫州刺史
路永以獻著作郎曹毗上玉鼎頌(晉陽秋曰榖成縣民)此文明之應
宋元嘉古鼎神鼎
符瑞志元嘉十三年四月辛丑武昌縣章山出神鼎江
州刺史南譙王義宣以獻二十一年十二月新陽獲古
鼎有篆書四十二字雍州刺史蕭思話以獻泰始五年
五月壬戌豫章南昌獲古銅鼎容斛七斗江州刺史王
景文以獻七年六月甲寅義陽郡獲銅鼎受一斛并蓋
竝隠起鏤豫州刺史段仏榮以獻吳赤烏十二年六
月戊戌寳鼎出臨平湖又出東部酃縣南齊永明二
年丹水上下得古鼎一枚
唐古鼎銘
(闕四字)貞觀二十二年九月遂州涪水中獲古鼎受
五石三斗傍有銘刻(響若洪鐘)開元十三年十月壬申萬年
人工慶築垣掘地獲寳鼎五獻之四鼎皆有銘銘曰垂
作尊鼎萬福無疆子孫永寳用二十一年六月庚子眉
州獻寳鼎重七百斤無耳足有篆書數字(天寳元年五月平涼)
(獲古鐡鼎獻之)元和二年正月詔以湖南所獻古鼎付有司初
永州人唐履昌得之重一百十二斤白虎通云澤
出神鼎
唐東都九鼎銘
元宗開元二年八月十八日乙酉太子賓客薛謙光獻
東都九鼎銘其蔡(一作豫)州鼎銘武后所製文曰上天降
祉方建隆基宰相姚崇等奏聖人啟運休兆必彰故化
馬為龍預流謠頌秀為天子早著冥符請宣付史官頒
示内外從之通典武后萬歲通天元年四月三日鑄九
鼎成置於明堂之庭(鼎上寫山川物産之象)又造大儀鍾不成紀神功
元年四月戊辰置九鼎于通天宫(各位其方列廷中)文粹有
并州長史張仁旦進九鼎銘表傳鍾紹京善書武后
時銘九鼎其筆也李泌天寳中獻明堂九鼎議志
許康佐九鼎記四卷
唐開元寳鼎
地理志河中府寳鼎縣本汾隂開元十年獲寳鼎更名
有后土祠舊史十一年獲鼎改縣名(册府玄龜云獲古銅鼎二其大者容一斗)會要
開元十二年二月二十二日(紀十一年二月壬午)會要恐誤祠后土
初有司奏修壇獲銅鼎二大者容四升小者容一升色
皆青舊史開元二十二年四月丁未眉州鼎皇山江
水得寳鼎盧庾梓潼神鼎賦不假雕鐫宛然文字
咸平古銅鼎甗
咸平三年九月丙戌(會要作八月實錄作九月)乾州獻古銅鼎狀方
而四足上有古文二十一字直昭文館句中正(或作屯田郎中)
與杜鎬詳其文曰維六月初吉史信父作鬵甗期萬年
子子孫孫永寳用中正䓁言按墨子云夏后鑄鼎四足
而方春秋傳云晉侯賜子産二方鼎此其類也又說文
云甗甑也爾雅曰甑謂之鬵詩云溉之釡鬵此所獲有
無疆之兆請紀史册傳示千載從之(是歲八月庚申同州民獲古銅斗於)
(河濱)趙明誠曰方鼎與甗是兩物
祥符古鼎
寳錄祥符五年十二月辛未南康軍獻古鼎有篆字人
莫能識
皇祐銅鼎鸞刀銘
皇祐五年九月戊寅(一作丙寅)鑄鼎十有二圓丘用五宗廟
七又作鸞刀郊廟各一初賈昌朝侍經筵帝問鼎卦聖
人亨以享上帝今郊何以無鼎昌朝不能對曰容退而
講求於是詔禮官議以為郊有亨牲進熟遂命阮逸胡
瑗鑄銅鼎制鸞刀帝親書刻之牛鼎容一斛羊鼎五斗
豕鼎三斗乙酉(十九日)御崇政殿觀新樂及新作晉鼓三
牲鼎鸞刀以補禮器之闕劉敞為新律鍾鼎鸞刀銘
四章鼎銘曰帝興神鼎象天地人赫赫神鼎聿維國珍
光潤龍變其德日新建隆中聶崇義上重集三禮圖
尹拙有祭玉祭鼎異同之說而張昭奏請圖釡鑊於鼎
下元豐元年詳定禮文所議圓丘用犢不設羊豕鼎
及俎奏罷之
皇祐三鼎
禮志皇祐五年閏月制三鼎鸞刀郊壇正配二位太廟
七室牛羊豕鼎各一郊十二鼎扃無文飾廟二十一鼎
三聖加三鼎奉慈后廟分命大臣行禮常祀公卿攝事
十鼎皆塗金扃以玉飾天文志有周鼎三星在右攝
提比西國之神器也
崇寧九鼎隆鼐(銘)商六鼎
崇寧二年二月以魏漢津言鑄鼎四年三月戊午成中
曰帝鼐八方曰蒼彤晶寳魁阜牡岡上為鼐銘八鼎命
宰臣撰於中太一宫南為九殿奉安名曰九成宫大觀
元年鄭居中上鼎書一卷政和六年徙大内建圓象徽
調閣藏之改帝鼐曰隆鼐八鼎曰育明藏寳健順龢潔
宣和元年三月庚戌安州得商六鼎上之(大觀三年以鑄鼎之地作)
(寳成宮政和七年又鑄神霄九鼎明年成寘于上清寳籙宫神霄殿遂為十八鼎)
崇寧鼎書
書目一卷九鼎制度并銘文帝鼐銘御製餘八鼎銘宰
臣撰
政和宗祀三鼎
政和七年四月十八日禮制局言宗廟用九鼎其三為
牲六為庶羞周頌我將云云明堂所用牲而已庶
羞之鼎不當設元豐奉祀禮文明堂正配各用牛
一羊一豕一請宗祀止用三鼎而不設庶羞之鼎
其俎亦用六方於郊為文方於廟為質博古
圖歴代之鼎形制不一有腹著饕餮而間以雷紋者
父乙鼎父癸鼎之類是也有鍊色如金著飾簡美者
辛鼎癸鼎之類是也有緣飾旋花竒古可愛者象形鼎
横戈父癸鼎之類是也有密布花雲或作雲雷迅疾之
狀者晉姜鼎雲雷鼎之類是也有隠起饕餮間以雲龍
或作細乳者亞虎父丁鼎文王鼎王伯鼎之類是也或
如孟鼎之侈口中鼎之無文伯碩史頙鼎之至大金銀
錯鼒之絶小或自方如簠或分底如鬲或設盖如敦曰
崇曰貫則名其國也曰䜛曰刑則著其事也曰牢曰陪
則設之異也曰神曰寳則重之極也商鼎二十六(父乙)
至公非(父乙鼎銘三十字册命鼎銘十一字)周文王鼎銘曰魯公作文王
尊彛(仲忽于元祐間進之)晉姜鼎銘一百二十一字取乃吉金
用作寳尊鼎用蘄綰綽眉夀保其子孫三夀是利云云
伯碩父鼎銘五十字惟六年八月初吉巳子史伯碩
父追孝于朕皇考釐仲王母乳母尊鼎用祈丐百禄眉
夀綰綽永命萬年無疆子子孫孫永寳用享史頙鼎
銘四十三字王伯鼎銘曰王伯作寳彛鼎季㜏鼎
銘四十九字中鼎銘曰中作寳鼎南宫中鼎銘六
十二字又銘三十九字又銘曰惟王命南宫伐反虎方
之年王命中先相南國貫行蓺王居在射圃真山中呼歸
生刊王蓺刊寳彛穆公鼎得於華隂銘二百十二字(不可)
(辨者八十二字)父已鼎銘二十八字雝公緘鼎銘曰惟十有
四月既死霸王在下保(一作都)雝公緘作尊鼎用追享孝
于皇祖考用乞麋夀萬年無疆子子孫孫永寳用(一云商洛)
(鼎劉敞得于上雒)叔液鼎銘曰惟五月庚申叔液自作饋鼎
用蘄眉夀萬年無疆永夀用之伯&KR2375;父鼎銘曰晉司
徒伯&KR2375;父作周姬寳尊鼎其萬年永寳用宋鼎銘曰
宋公䜌作餗鼎宋夫人鼎銘曰宋君夫人之餗釪鼎
漢孝成鼎銘五十六字長安厨孝成廟銅鼎容三
斗一合建平三年十月工王襃造左丞輔掾譚守令
史永省第一好畤供厨鼎銘曰長樂飼官太官中
丞汾隂宫鼎銘曰汾隂供官銅鼎二十枚又曰汾
隂宫銅鼎一又曰平陽一斗鼎定陶鼎蓋有高廟
二字又曰定陶廟容十斗唐三螭鼎劉敞得鼎
韓城銘文有晉姜有文侯釋其名以今文以為曲沃
宗廟器又得汾隂侯鼎于鄠縣似古陪鼎(汾隂侯蓋漢周昌)
形之圜者如父癸李㜏形之方者如文王單景其銘乃
曰作尊彛作從彛何也法度之器曰彛器(尊彛者禮器之總名)
博古圖母乙鬲蔑敖鬲伯鬲帛女鬲師鬲慧季丁父京
姜鬲皆有銘仲父鬲銘曰仲父作尊鬲子子孫孫其
萬年永寳用(爾雅鼎款足謂之鬲漢志空足曰鬲以象三德)阜父丁盉銘共
六字又盉銘曰孫父癸散季敦銘惟王四年八月
初吉丁亥散季肇作朕王母叔姜寳敦散季其萬萬年
子子孫孫永寳毁敦銘惟王元年正月初吉丁亥伯
龢父若曰師毁乃祖考有㛰于我家汝右惟小子余命
汝死我家繼治我西偏東偏僕馭百工牧臣妾東栽内
外毋敢不善錫汝戈矛戟縞必彤侯矢十五錞鍾一五
金乃夙夜用事毁拜稽首敢對揚皇君休用作朕文
考乙仲䵼敦毁其萬年子子孫孫永寳用享敔敦銘
惟王十月王在成周南淮節及内伐浪昴王命敔追
迎于上洛執徯臼雜孚人三百十有一月王格于成周
太廟武公入佑敔告禽馘百徯臼尹氏受釐敔圭鬲幣
貝五十朋錫田于五十田于早五十田敔敢對揚天
子休用作尊敦敔其萬年子子孫孫永寳用宰辟父
敦銘惟四月初吉王在辟宫宰辟父佐周位王册命周
曰錫汝華朱芾玄衣束帶於鋚革錫戈琱戟彤矦矢用
養乃祖考事官&KR3018;節僕小射底敷周稽首對揚王休命
用作文考寳敦其孫孫子子永寳用刺公敦銘伯據
祖肇作皇考刺公尊敦用享用孝萬年眉夀畯在位子
子孫孫永寳毛父敦銘惟六月既生魄戊戌旦王格
于太室師毛父即位邢伯佑内史册命錫赤芾對揚王
休用作寶敦其萬年子子孫其永寶用(&KR0783;敦亦云毛伯内門立中庭佑)
孟姜敦銘叔孫父作孟姜尊敦綰綽眉夀永命彌生
萬年無疆子子孫孫永寳用享父已甗銘三字又銘
七字父乙甗銘曰子父乙虎祖己甗銘曰作祖己
尊彝癸易卦獨於鼎言象圜象陽方象陰三足象三
公四足象四輔光涵没泗氣溢歊汾取乃吉金用
作寶尊鼎牛首之鑄泗水之亡所謂正位凝命者
在乎明尊卑之分成教命之嚴豈區區三趾兩耳之間
哉苞木火於六爻之象鏤山川於九牧之金影射
金晶光飛玉鉉煥彼龍文昭其象物峙其足以象
三德虛其心以含萬類内亨飪以養賢上歊雲而作瑞
黃耳才之中金鉉才之斷
玉海卷八十八
