卷十九
玉海卷十九
宋王應麟撰
地理
州鎮
漢八鎮
揚雄傳校獵賦戲八鎮而開關注應劭曰四方四隅為
八鎮如淳曰不言九者一鎮在中天子居之故也
三國重鎮
通典魏氏有州十二有郡國六十八東自廣陵壽春合
肥沔口西陽襄陽重兵以備吳西自隴西南安祈山漢
陽陳倉重兵以備蜀蜀置益梁二州有郡二十二以漢
中興勢(今洋川)白帝為重鎮吳置交廣荆郢揚五州有郡
四十三以建平(今巴東)西陵樂鄉南郡巴丘夏口武昌皖
城牛渚圻(今采石)濡須塢為重鎮其後得沔口邾城廣陵
(邾城赤烏四年陸遜常以三萬兵戍之)東晉以合肥淮隂壽陽泗口角城
為重鎮(泗口劉遐鎮守今淮隂郡宿遷縣界角城義熙中置亦在宿遷界)大抵上明(上明)
(今江陵郡松滋縣)江陵夏口武昌合肥壽陽淮隂常為晉氏鎮
守(宗預曰東益巴丘之戍西增白帝之守皆事埶宜然)南鄭襄陽懸瓠彭城歴城
東陽皆為宋藩扞齊南鄭樊城襄陽義陽壽春淮陽角
城漣口朐山為重鎮梁雍州下溠戍夏口白苟堆硤石
城合州(即合肥)鍾離淮隂朐山為重鎮諸葛亮傳荆州
北據漢沔利盡南海東連吳會西通巴蜀此用武之國
益州險塞沃野千里天府之土高祖因之以成帝業若
跨有荆益保其巖阻命一上將將荆州之軍以向宛洛
身率益州之衆出於秦川周瑜傳得蜀而并張魯因
留奮威固守其地據襄陽以䠞操北方可圖也魏王
基傳孫權再至合肥一至江夏其後全琮出廬江朱然
寇襄陽皆無功而還宋志三國鼎跱吳得揚荆交三
州蜀得益州魏氏猶得九焉吳又分交為廣魏末平蜀
又分益為梁宋何承天曰曹孫之霸才均智侔江淮
之間不居者數百里魏捨合肥退保新城吳城江陵移
入南岸濡須之戍家停羨溪及襄陽之屯民居星散晉
宣王謂宜徙沔南以實水北曹爽不用果亡沮中胡
氏曰當孫氏時上流欲爭襄陽而不得故以良將守南
郡與夷陵下流欲爭淮南而不得故以大衆築東興與
皖口中流欲爭安陸而不得故以三萬勁卒戍邾城
洪邁曰自荆襄訖丹陽皆晉所經略為荆州者必都督
八州為南徐者必加督兖豫事力雄盛兵將相習一州
有缺非中外宿望不輕得處陶侃桓沖為荆州温嶠庾
亮為江州皆終其身不它徙故能以再造之國而屹然
與北方爭雄
吳十鎮
元和郡縣志吳黃武元年陸遜大破蜀於夷陵遂改夷
陵為西陵陸抗疏曰西陵國之西門雖易得亦易失如
有不虞當傾家爭之即此處也謹按孫氏自鼎足後自
黃武初破蜀先主後得之天紀四年晉軍沿流來伐守
將吳彦請增兵不從即今巴東郡也建安二十四年西
蜀將關羽北討魏將于禁等于襄陽陸遜為宜都守鎮
此黃武初蜀來伐遜大破之後步闡陸抗並鎮焉即今
夷陵郡也吳建衡三年陸抗所築樂鄉城後朱然修之
戍焉晉王濬攻樂鄉獲水軍督陸景平西將軍施洪以
城降在江陵郡松滋縣東自建安末尅關羽後蜀麋芳
來降遂得之鳳凰元年將張咸天紀末伍延並守之晉
軍平吳杜元凱赴於此即今江陵郡也建安十九年魯
肅寳鼎元年萬彧並鎮守即今巴陵郡也建安十三年
孫權征黃祖剋之後將軍胡奮赴於此即今江夏郡也
甘露元年城武昌陸遜諸葛恪滕收皆鎮守及晉平吳
將軍王戎赴此即今江夏郡也建安十九年權征皖(音患)
尅之赤烏四年諸葛恪屯此即今同安郡也天紀末何
植鎮守晉平吳大將王渾赴於此即今宣城郡當塗縣
采石也建安十七年築塢後曹公頻來攻不尅今在歴
陽縣西南八十里右十鎮並為重鎮陸抗傳永安二
年都督西陵建衡二年都督信陵西陵夷道樂鄉公安
諸軍事治樂鄉西陵建平國之蕃表既處下流受敵二
境若敵汎舟順流舳艫千里星奔電邁俄然行至非可
恃援他部以救倒懸也周瑜傳出備牛渚屯據江陵
晉氏南遷以揚州為京畿糓帛所資皆出焉以荆江為
重鎮甲兵所聚盡在焉三州戸口居江南之半庾翼
傳八年春上表請據樂鄉廣農稸糓以伺二寇之釁
南史荆揚二州戸口居江南之半江左以來揚州為根
本委荆州以閫外
晉江東鎮戍
列傳王述歴庾冰征虜長史時庾翼鎮武昌欲移鎮述
與庾冰牋曰安西欲移鎮樂鄉彼去武昌千有餘里數
萬之衆造創移徙興立城壁公私勞擾又江州當泝流
數千供繼軍府力役增倍且武昌實是江東鎮戍之中
非但扞禦上流而已急緩赴告駿奔不難若移樂鄉遠
在西陲一朝江渚有虞不相接救方嶽重將當居要害
之地為内外形勢使闚𨵦之心不知所向翼遂不移鎮
桓沖欲移阻江南上疏曰自中興以來荆州所鎮隨
宜迴轉温經略中原因江陵路便即而鎮之事與時遷
勢無常定今宜全重江南輕戍江北於是移鎮上明
蔡謨成帝時庾亮以石勒新死欲移鎮石城為滅賊之
漸事下公卿謨議曰沔水之險不及大江大江不能禦
蘇峻而以沔水禦季龍以我所短擊彼所長懼非廟勝
之筭亮不果移鎮庾亮上疏曰襄陽北接宛許南阻
漢水其險足固其土足食臣宜移鎮襄陽之石城遣諸
軍羅布江沔比及數年戎士習練乘釁齊進以臨河洛
庾翼欲率衆北伐上疏移鎮安陸至夏口復上表曰
襄陽荆楚之舊西接益梁與關隴咫尺北去洛河不盈
千里土沃田良方城險峻水路流通轉運無滯進可以
掃盪秦趙退可以保據上流輒量宜入沔徙鎮襄陽
陶侃以江陵偏遠移鎮巴陵詔都督江州因移鎮武昌
遂平襄陽議者以武昌北岸有邾城宜分兵鎮之侃曰
我所以設險而禦寇正以長江耳邾城隔在江北内無
所倚外接羣夷必引寇虜且吳時此城乃三萬兵守今
縱有兵守之亦無益於江南何充曰荆楚國之西門
戸口百萬北帶彊胡西隣勁蜀經略險阻周旋萬里得
賢則中原可定勢弱則社稷同憂禇裒假節鎮京口
即日戒嚴直指泗口率衆三萬徑進彭城温嶠為江
州刺史鎮武昌陳豫章十郡之要宜以刺史居之尋陽
濱江都督應鎮其地今以州帖府進退不便且古鎮將
多不領州皆以文武形勢不同故也宜選單車刺史别
撫豫章專理黎庶詔不許王羲之論時事曰願令殷
浩荀羨還據合肥廣陵許昌譙郡梁彭城諸軍皆還保
淮為不可勝之基須根立勢舉謀之未晚
元魏六鎮
見城類魏蘭根說李崇宜改鎮立州分置郡縣崇
奏聞不報見於史者懷荒沃野武川懷朔高平薄
骨律通典靈州懷遠漢富平縣也後置六鎮三
戍在此縣界北北史正光五年八月丙申改鎮為
州太和十八年八月丁未幸懷朔武川撫冥柔元等四
鎮(通典又有御夷鎮)六鎮並在今馬邑雲中單于界正始中
源思禮以跋野置鎮居南與六鎮不齊更立三戍亦在
馬邑等郡界
唐河曲六州
默啜傳求六州降戸初突厥内屬者分處豐勝靈夏朔
代間謂之河曲六州降人納言姚璹等建請與之紀
貞觀三年是歲中國人歸自塞外及開四夷為州縣者
百二十餘萬人六年是歲諸羌内屬者三十萬人
唐四鎮
龜兹傳太宗以阿史那社尒為崑丘道大總管率安西
都護郭孝恪等討之執焉耆王阿那支龜兹大恐社尒
破五大城諭降小城七百餘西域震懼初孝恪之擊焉
耆也龜兹有浮屠善數歎曰唐家終有西域不數年吾
國亦亡帝受俘紫薇殿(貞觀二十三年)始徙安西都護於其都
統于闐碎葉疏勒號四鎮儀鳳時吐蕃攻焉耆以西四
鎮皆没(咸亨元年四月二十二日罷四鎮)紀四月癸夘廢長壽元年(十月丙戌)武威
道總管王孝傑破吐蕃復四鎮地置安西都護府於龜
兹(十一月一日)以兵三萬鎮守於是沙磧荒絶民供貲糧苦
甚議者請棄之武后不聽吐蕃傳議者請廢四鎮勿
有也右史崔融獻議曰太宗踐漢舊跡並南山抵葱嶺
剖裂府鎮煙火相望吐蕃不敢内侮高宗時棄四鎮不
能有而吐蕃遂張入焉耆之西今孝傑一舉而取四鎮
還先帝舊封若又棄之是自毁成功也四鎮無守胡兵
必臨西域西域震則威憺南羌南羌連衡河西必危議
乃格(咸亨元年入殘羈縻十八州率于闐取龜兹撥換城於是安西四鎮並廢)狄仁傑傳
時發兵戍疏勒四鎮仁傑諫曰右戌四鎮左屯安東轉
輸不絶若捐四鎮肥中國省軍費於遠方并甲兵於要
塞邊州之備豐矣不納郭元振傳武后時吐蕃大將
論欽陵請罷四鎮兵披十姓之地元振上疏宜以策緩
之(神龍中以御史吕守素處置四鎮)焉耆傳長安時以過使客不堪
其勞詔四鎮經略使禁止開元七年十姓可汗請居碎
葉安西節度使湯嘉惠表以焉耆備四鎮詔焉耆龜兹
䟽勒于闐征西域賈各食其征于闐傳乾元三年以
葉護曜為同四鎮節度副使李嗣業為䟽勒鎮使劉沔
為振武節度開成三年築都護府西北四壘會要蘇
氏記曰咸亨元年四月罷是龜兹于闐焉耆䟽勒長壽
二年十一月復四鎮是龜兹于闐䟽勒碎葉兩敕四鎮
不同開元六年三月湯嘉惠除四鎮節度經略使二十
一年十二月王斛斯除安西四鎮節度開元十二年已
後或稱磧西或稱四鎮節度十五年三月分伊西北庭
為兩節度二十九年十月二十九日屬四鎮節度又分
為兩道天寶十二載三月始以安西四鎮節度封常清
兼伊西北庭節度(通鑑自吐蕃陷河隴伊西北庭節度使李元忠四鎮留後郭昕閉境拒守)
志隴右道四鎮都督府州三十四(咸亨元年吐蕃陷安西罷四鎮長夀)
(二年復置)龜兹都督府領州九(貞觀二十年平龜兹置)毗沙都督府本
于闐國領州十(貞觀二十二年内附初置州五高宗上元二年置府析州為十)焉耆都
督府(貞觀十八年滅焉耆置有碎葉城調露元年都護王方翼築)䟽勒都督府(貞觀九年)
(内附置)領州十五(隷安西都護府)六典磧西節度使其統有安
西䟽勒于闐焉耆為四鎮經略使通鑑開元三年郭
虔瓘兼安西大都護四鎮經略大使會昌三年三月
議復河湟四鎮十八州以給事中劉濛為循邊使
通典鎮西節度使統龜兹焉耆于闐䟽勒國
唐節度
會要景雲二年四月賀拔延嗣除涼州都督充河西節
度自此始有節度之號通鑑景雲元年以幽州鎮守
經略節度大使薛訥為左武衛大將軍兼幽州都督節
度使之名自訥始(通典十節度六典八節度賈耽十道錄二十一節度)
宋朝節鎮
節度州郡名
鎮鎮東紹興會稽(柬粤稽山)
鎮南隆興豫章(洪都南昌洪井)
鎮江潤丹陽(京口南徐朱方北固)
鎮西麟新秦(銀城麟府麟城)
鎮安陳淮寧(淮陽宛丘)
鎮潼華華陰(桃塞潼關)
鎮洮熙臨洮(洮河狄道)
鎮寧澶(開德)澶淵(澶水北輔)
鎮海青北海(營丘青社)
安安德閬閬中(閬水巴西閬川)
安遠德安安陸(鄖國溳水)
安化密高密東武(元祐三年改臨海軍)
安武冀信都(中冀冀方)
安國邢(信德)鉅鹿(邢臺襄國)
安慶安慶同安(舒城龍舒皖城)
遂安嚴新定(嚴陵嚴瀨舊曰建德軍)
普安隆慶(劒)普安(劒門陰平劒水)
昭昭慶安吉吳興(苕水苕川霅川)
昭化金安康(淯陽洵水洵陽淯水洵城漢陰媯汭)
昭信贛南康(贛川章貢)
昭德潞上黨潞國壼關(靖國元年改隆德府)
武武安潭長沙(星沙昭潭)
武昌鄂江夏(夏汭鄂渚)
武當均武當(鄖鄉鄖城均陽)
武信遂寧遂寧(蓬溪)
武康洋洋川(駱谷洋水興勢)
武泰紹慶(黔)黔中(彭江彭水黔江)
武成滑靈河滑臺(本名義成)
武勝鄧南陽
武寧徐彭城(徐方徐土西楚)
威武福長樂(閩山七閩)
雄武秦天水(成紀秦川函秦)
保保康房房陵(上庸防渚庸郡)
保信廬廬江(淝水合肥)
保寧婺東陽(金華星婺)
保靜宿符離
保大鄜洛交(鄜畤鄜城洛川)
保平陜陜(陜津芳津召南)
保順洮臨洮(洮河洮陽洮水)
保慶拱襄邑(東輔拱輔)
保成府建炎元府谷(舊年改)曰永安軍
寧寧武利益川(昌綿谷葭萌嘉川利川)
寧江䕫雲安(巴東䕫國)
寧遠容普寧(容管容江)
寧國宣宣城(宛陵)
寧海臨安餘杭(武林錢唐)
奉寧鄭滎陽(新鄭圃田滎澤)
泰寧兖(襲慶)魯郡(曲阜嶧陽)
興寧寧彭原(寧陽北地)
慶慶遠宜龍水(宜城宜水宜陽)
慶陽慶安化
肇慶端高要(端溪)
集慶亳譙郡(譙城景亳亳社蒙城)
崇慶蜀唐安(晉原江源)
重慶渝南平(渝水巴郡三巴巴渝)
嘉慶嘉定犍為(漢嘉)
永慶康(德慶)晉康(瀧水)
慶源趙(德源府)趙郡(趙城欒城邯鄲)
建建康建康江寧(建鄴金陵秣陵)
建寧建建安(富沙建陽)
建武邕永寧(邕管樂昌邕郊)
建雄晉平陽(霍邑臨汾)
定定江江潯陽(九江湓浦)
定國同馮翊(左輔韓原)
定武定(中山)博陵
平平海泉清源(泉山晉江温陵)
平江平江吳郡(姑蘇)
平川濬黎陽通利軍(初為濬川軍節度)
天平鄆東平(鄆城)
平凉渭隴西(渭水隴坻)
忠忠武壽潁昌(許昌南輔潁川許田)
忠正壽春壽陽(下蔡)
靜靜海瓊瓊山(瓊管)
靜江靜江始安(桂林灕水桂筦桂部八桂)
靜難邠新平(邠郊邠水豳原)
永永興京兆長安
清清遠融融水(土融)
清海廣南海(番禺羊城)
彰彰武延安延安(延水延川)
彰化涇安定(涇陽涇水)
彰信興仁(曹)濟陰(曹南)
彰德相鄴郡(安陽相臺鄴都雄臺)
國奉國明奉化(鄞水甬東鄞川鄮山)
護國河中(蒲州)河東(蒲津蒲關中條)
順順昌潁汝陰(汝水潁隂)
海陸海汝臨汝(襄城)
横海滄景城
瀛海河間瀛(候)井
臨海密見上
德常德常德武陵(桃源)
感德耀華原(沮水)
成德真定常山
興德齊濟南(臨菑營丘)
嚮德湟樂(湟水州)邈川
賓德鄯西平(西寧州)
宣德
嘉嘉興秀檇李(嘉禾禾興秀水)
崇崇信隨漢東(隨陽隨國)
河河東太原晉陽(大鹵并門參墟)
河陽三城孟濟源(盟津踐土河橋)
淮淮南揚廣陵(江都南兖淮海)
淮康蔡汝南(上蔡)
山山南東襄陽襄陽(峴首南雍古峴)
山南西興元漢中(南鄭漢川)
光山光弋陽浮光(一曰寧淮軍)
川劔南東川潼川梓潼(梓部)
劔南西川成都蜀郡(華陽)
瀘川瀘瀘川(綿水江陽)
荆南江陵南郡(荆渚郢都)
岳陽岳巴陵羅水(紹興中改華容後復)
鳳翔鳳翔扶風(右輔好畤岐陽)
境外節度州郡名節度州郡名
朔方靈靈武河西涼武威
振武朔馬邑盧龍幽范陽
永清燕山威行涿涿水
鎮遠檀漁陽撫寧平遼西
昌化謹威塞新河東路
歸義沙燉煌彰國應金城
歸化瓜平昌定難夏朔方
天德豐九原大同雲雲中
懷遠琳靜海(安南都護)
凡初除節度使必先歴境外
節鎮詩括
京東八營丘鎮海青高密安化名(元祐中改臨海)濟南為興
德曲阜曰泰寧保慶古襄邑武寧昔彭城濟陰號彰信
東平惟天平
京西十四山南襄陽鎮崇信漢東鄉陸海乃臨汝武
勝實南陽三城為踐土忠武今潁昌淯陽號昭化房陵
名保康靈河曰武成鄖鄉曰武當鎮安宛丘域淮康汝
南邦奉寧滎陽地順昌潁河疆
陜西十九京兆為永興扶風名鳳翔馮翊號定國陜
津名保平護國河中郡彰武延安屯雄武天水秦靜難
新平邠保大古鄜畤鎮潼今華陰感德華原耀彰化安
定涇安化曰慶陽彭原曰興寧鎮洮熙河域保順洮陽
城平涼渭水郡賓德鄯州垠邈川為嚮德十九郡星分
河東五河東晉陽城建雄平陽國新秦名鎮西上黨
維昭德永安改保成其地在府谷
河北十定武為中山鎮寧乃澶淵安武信都冀横海
景城堧鉅鹿曰安國欒城名慶源河間號瀛海黎陽惟
平川彰德安陽郡成德常山邊(大名天雄軍建北京貝州永清軍降為刺史州)
兩淛九餘杭寧海鎮東粤鎮東區吳郡平為號丹陽
鎮作都吳興昭慶望新定遂安居嘉興檇李域奉國四
明隅東陽保寧節九鎮列輿圖(温州政和中升應道軍建炎初廢)
江東西五金陵陪京為建康九江尋陽為定江宣城
寧國贛昭信鎮南洪都古豫章
淮東西七廣陵為淮南亳都名集慶弋陽號光山(紹興)
(中改寧淮後復舊)符離維保靜保信合肥邦安慶同安郡壽春
下蔡西厥鎮名忠正
福建三威武長樂今閩山建寧建陽平海泉
四川十四成都梓部劒西東山南西道古漢中遂寧
始建武信號江陽自與瀘川通武康寧江洋䕫域安德
武泰閬黔中寧武益昌綿谷阻普安劒門潜藩雄南平
古渝曰重慶犍為唐安嘉與崇(景定三年瀘川降軍事)
廣南九番禺號清海桂林為靜江慶遠龍水鎮肇慶
端溪邦建武維邕管永慶維晉康寧遠容江域靜海瓊
山疆融水名清遠九鎮列南荒
湖南北六長沙號武安江陵為荆南武昌鄂渚鎮常
德武陵源岳陽巴陵郡安遠安陸鄖
大觀格節鎮自成德以下凡六十七小鎮自昭化以
下凡二十二
文臣建節(政和七年六月戊辰改留後為承宣使二年九月詔節度使以下不帶持節等)
中興後宰相特拜者
呂頤浩鎮南開府醴泉(少傅鎮南定江判建康辭免定江)張浚(崇信萬壽觀使)
(少師保信判福州)趙鼎(檢校少傅奉國知紹興府)虞允文(少保武安四川)
(安撫)史浩檢校少傅保寧紹興(崇信開府福州)少傅保寧醴泉侍讀判建康
趙雄(寧武開府江陵)葛邲(保信開府)喬行簡(保寧)鄭清之
(奉國)趙葵(少保寧遠節京湖宣撫判江陵辭不拜)
兩鎮
元豐三年文彥博(河東永興)治平四年韓琦(鎮安武勝)
紹興八年呂頤浩(鎮南定江)三人皆辭不拜彥博元
祐五年再辭(護國山南西)紹定六年史彌遠以兩鎮
致仕(保寧昭信)
宰相建節自趙普之後不輕授始於天聖初馮拯
宗室
兩鎮
熙寧初允弼允良慶元初伯圭
武臣
兩鎮(自建炎三年韓世忠始)
韓世忠(武勝昭慶)張俊岳飛劉光世楊存中
吳璘呂文德
三鎮(始於紹興六年四月甲子韓世忠加横海武寧安化)
韓世忠(鎮南武安寧國)張俊(靜江寧武靜海)劉光世(護國寧武保靜)
樞密使領節度曹彬(忠武)知樞密院加節度張浚(定國)
帶節鉞致仕富弼文彥博呂頤浩
舊制奉朝請必改他官(趙普為太子少保張永德向拱為環衛)至明道
中錢惟演始以保大節為景靈宮使治平中李端愿以
武康節為醴泉使
舊制以移鎮為恩寵今一定而不易
廉車超授節鉞紹興十年劉錡順昌之功三十一年
李寶膠西之捷紹熙五年郭杲扈衛之勞
節度大使景祐二年荆王元儼荆南淮南(唐親王遙領方鎮其)
(在鎮者云副大使知節度事)
潜藩不除紹興八年趙鼎忠武改奉國淳熙十六
年郭師禹興德改保大
潜藩丹陵若水之舊代邸潞宮泗亭唐氏
晉陽之制魏文譙邑之遊勒啓聖之圖表潜龍之
館(唐上黨宮頌)堯建丹陵之地漢表南陽之都
理宗寳慶(順慶紹慶)同慶
帥藩(宋中興後)
臨安(安撫使八州)浙西
西界浙河東奄左海左江右湖根柢萬㝢視古
京兆郡國之首四方觀政輦轂先彈壓京邑
翼翼四方是則天子千里之畿京師諸夏之本
控吳越帶江山統千里之封畿冠四方之岳牧缿
筩弗設桴鼓希鳴前代尹京多用經術之士居
百郡之首翼翼為極象日之封乾道七年皇
太子領尹制曰考南衙之故實新大尹之多儀紹
興六年呂頤浩少保浙西大使兼臨安淳熙王佐
兼侍讀紹定三年袁詔以資政淛西安撫制置使
兼臨安
平江(許浦水軍都統制)
三吳奥區地迫都輦姑蘇奥壤任切關河吳有
三江之阻吳門价藩枕江連海睠惟中吳密拱
行闕旁連湖海外控江淮據要衝於海道為屏蔽
於京畿鯨波萬里鷁首千艘唐王仲舒政成為
天下守之最(隄松江路)范仲淹為守紹興二年仇悆
為沿海制置使置司平江之許浦鎮兼領福建兩淛
淮東諸路十年平江守梁汝嘉兼淛西沿海制置使
紹興末淛西副總管李寳以膠西之捷為靖海節
度淛西通泰海州沿海制置使
鎮江(都統制)
丹陽北固晉南徐州北府朱方京口兵
可用外控大江内護行闕西瓜步北廣陵晉
為重鎮東通吳會南接江湖控江流之會西接
漢沔北距淮泗因山為壘緣江為境浙西門戶
長江千里險過金湯内蔽日畿莫重南徐之鎮
外連天塹尤雄北府之兵北固名邦近畿奥壤
睠北固之地雄控長江之天險睠京口金湯之固
接石頭形勢之雄晉祖逖居京口懷振復之志渡
江中流擊楫誓清中原褚裒都督徐兖假節鎮京
口除征討大都督徑進彭城謝安督徐兖唐韓
滉以舟師由海門大閱至申浦李德裕范仲淹
為守建炎三年資政大學士呂頤浩為江淛制置
使兼守鎮江其後周望張俊韓世忠劉錡皆為制
置使建炎四年劉光世為浙西安撫大使兼守
嘉熙三年吳潜為浙西制置使
紹興(安撫七州)浙東
會稽東粤禹會於越中興馮翊今之豐沛
提封七州兵籍賦輿莫不兼總襟海帶江為東南
都會千岩萬壑山川之美禹穴神臯地埒分
陜今之會稽昔之關中西界淛河東奄左海
會稽鉅鎮東越奥區武帝賜嚴助書會稽東接於
海南近諸越北枕大江願奉三年計最嚴朱守
會稽(劉寵)萬壑千岩俱護鬱葱之氣右扶左翊密
陪衆大之都趙抃范仲淹趙鼎為守(趙鼎檢校少傅奉國節為)
大使(史浩以舊弼出牧)
君陳命汝尹兹東郊令德孝恭兹率厥常惟民
其乂命畢公保釐東郊澤潤生民惟既厥心慎
厥事微子之命庸建爾于上公尹兹東夏往敷乃
訓慎乃服命率由典常以蕃王室律乃有民永綏厥
位萬邦作式王命仲山甫城彼東方式遄其歸賦
政于外四方爰發賜履東至于海五侯九伯女
實征之夾輔周室自陜而東周公主之自陜而西
召公主之畢公分東郊申伯式南國召伯憩
南國而教明畢公釐東郊而道洽皆藉大臣之望用
形九牧之風十國為連千里曰甸名聯侍從之
列身寄斗牛之間如周洛師如漢馮翊謀帥加重
異乎他邦總帥七州提封八縣
慶元(沿海制置使紹興初置)
東至于鄞甬東鄞水(川)東漸巨海東南要會
海澄萬里之波藩屏王畿控制海道以表東
海肅清海道陟禹迹至於海表據會稽之東
枕山臂江負溟渤控扶桑密拱吳會隃控瀚海
宏開四履遠控三韓有蛟門虎蹲天設之險
迺睠鄞江近扼海道欲壯股肱之郡必求方面之
材威望聳則風颿浪舶之無虞恩信著則椎結卉裳
之來慕天設海門之險雲屯水戰之師瀚海澄
波京師蒙福東海之得翁歸潜藩控溟渤之衝
漢東粤傳上遣横海將軍韓說出勾章浮海從東
方往紹興三年以步軍都指揮使武泰節度郭仲
荀為守兼制置使(罷軍職加檢校少保)十年仇悆兼沿海制置
使隆興元年子潚兼范成大為制使上曰付卿以
海道
建康(安撫九郡留守沿江制垣都統制)江東
金陵秣陵陪京(都)建業帝王州長江天
塹鍾山龍磻石頭虎踞王者之宅吳以來經營
四方以為根本黃旗紫蓋常見東南倚山帶江
舊為帝里天塹當十萬之師北望中原九
州天險六代帝都西陵至江都俱切風寒之護建
鄴控天塹每嚴王氣之占管籥畀麟符之竒藩籬
張虎踞之雄睠金陵之畫壤控天塹以建都紫
蓋黃旗接帝城之葱鬱玉符金鑰閟輦路之森嚴
虎踞之邦龍韜之略留臺蕭何以信謹守管
籥剸屬任關中事任蕭何於關中無西顧憂
委以别京之重處居留之任守宮鑰之謹嚴
掌北門之管留鎮居守保釐元帥領十連之
重别宮備萬乘之臨玉麟分左睠建業之名都
總别都之留務龍蟠虎踞山川鍾王氣之靈鳥革翬飛
觀闕視神京之麗虎踞龍蟠規摹猶昔魚麗鶴列
勝筭方新惟江陵武昌之相望暨合肥蕪城之對峙
首尾聯絡輔車因依掌籥居留王氣龍盤地形
繡錯施君陳東郊之政分正東郊畢命保釐
鄼侯謹信營江滸以告成式辟四方徹我疆土
江漢湯湯武夫洸洸經營四方告成于王中興
呂頤浩張浚趙鼎陳俊卿為帥(頤浩為安撫大使張浚在此無北顧之)
(憂)乾道三年史正志為帥總建康至鄂渚舟師
王欽若自江寧再相開禧中葉適以建康守兼沿
江制置使續改兼江淮制使措置屯田丘崈為江淮
制置大使兼建康守
池州(都統制)
秋浦池陽重鎮江左要衝江山千里襟帶六朝
唐李芃請以秋浦置州扼衿要建炎四年呂頤
浩為安撫大使兼知池州紹興十二年始分屯大
軍都統制紹興李顯忠乾道吳總
太平州(提領茶鹽)
當塗江津之要姑孰在大江之南左天門右牛
渚鐡甕直其東石頭枕其北襟帶秦淮自吳汔陳
常為鉅屏民安俗阜當塗樂土江左雄藩俗
媺民淳周瑜備牛渚桓沖自京口遷鎮姑孰
寧國
宛陵宣城作藩南夏據吳上游阻山帶江
顏謝流風雙溪疊嶂
隆興(安撫十一州今移九江)江西
南昌洪都洪井豫章星分翼軫地接衡廬
襟江帶湖控荆引粤十郡之要屏翰江右龍
潜舊服物衆地大據百粤之上游為三楚之重輔
天開翼軫之疆地扼江湖之國鍾陵奥區楚澤
全壤南接五嶺北帶九江咽扼荆淮翼蔽吳粤為
一都會淮海帶襟扼甌閩交廣之吭十一州
五十六縣皆受約束令修庭戶之間人自得於江
山之外(王仲舒)潜藩分閫是為翼軫之區連帥選
才無越台衡之舊召伯教明南國韋丹功被八
州於江西八州無遺便獨孤及為洪州刺史張
鎬頌云家有膏雨戶有陽春中興李綱趙鼎周必
大會府之雄中興牧伯半用政塗之舊紹興三
年趙鼎江西大使兼洪州
江州(安撫使沿江制副都統制)
尋陽九江湓城(浦)晉置州初治豫章後治於
此中流襟帶常為重鎮國之南藩要害之地舟
車衝要湓江帶其右廬阜居其前彈壓九派襟
帶上流控西江之要地宿南渡之重師據大江
為中流宿勁兵為重鎮西挹武昌東引京口陸
通五嶺江行岷漢亦一都會南北以長江為限東
西以中流為防漢盧植才兼文武拜九江守晉
桓沖曰尋陽西連荆郢陶侃温嶠庾亮褚裒為刺
史中興朱勝非安撫大使兼守岳飛以江西制
置使駐江州備南康興國江西(飛兼制置舒蘄荆南鄂岳黃復漢陽德安)
上流要地中興置都統以廣屯備
揚州(制垣九郡安撫使兩淮制置大使)淮南
廣陵斗牛之分江都淮海枕江臂淮重
江複關之奥四會五達之莊江左大鎮以揚
州為根本長淮都會南躡鉅海之滸北壓長淮之
流俯江湄瞰京口淬蘭錡之戎械增堅金之外
郛江漢匪安匪舒淮夷來鋪常武整我六師以
脩我戎戒我師旅率彼淮浦省此徐土不留不處三
事就緒鋪淮濆執醜虜截彼淮浦王師之所牧
臣司揚魏文見江濤以為天限南北吳自西陵
至江都五千七百里道里甚遠必爭之地不過數四
猶人有八尺之軀護風寒亦數處耳魏淮南北有
四萬人且田且守晉祖逖屯於淮陰尅譙城黃
河以南盡為晉土謝安出鎮詔求文武良將鎮
禦北方以謝玄為兖州刺史領廣陵相監江北諸軍
事郗鑒都督青兖二州鎮此晉末以廣陵控扼
三齊故青兖同鎮宋文帝兼置南兖州唐李吉
甫德裕宋朝韓琦韓世忠宣撫門戶嚴則謝
玄無後顧之憂藩籬固則祖逖有前進之勢
廬州(制置副使安撫使九郡強勇軍都統制)淮西
廬江古廬子國合肥為淮西根本一道都
會地大以要江北脣齒淮右衿喉南臨江湖北
聯壽春腹巢湖控渦潁膺濡須枕灊皖為用武之
郊淮甸沃壤長淮帶城中嚴王旅之屯外倚
帥垣之重魏為重鎮張遼守之以八百人破孫權
十萬衆明帝曰東置合肥南守襄陽西固祁山敵來
輙破地有所必爭築新城武帝軍合肥開芍陂
屯田劉馥鎮合肥廣屯田脩戰守之備興陂堨懷
流民魏滿寵鎮此曰合肥城南臨江湖北遠壽春
吳屯廬江皖口晉謝玄扼肥水敗秦師戴淵
屯守若昔濡須之築芍陂之屯郾城士飽馬騰淝
水風聲鶴唳欲追往躅宅牧良難訖天誅於洄曲
但畏合肥有韋虎紹興七年九月劉錡為守兼
營田使淮西制副嘉定十二年善湘為制副
濠州(招撫使)
濠梁鍾離郡臨濠阻淮帶山荆山在西濠
水合流南北朝為重鎮鄧艾屯田自鍾離以南
置營張萬福為刺史江淮草木知威名
黃州(制副)
齊安黃岡中襄鄂昇揚而立首尾聯絡内繕
諸關外嚴列戍東望夏口前介大江通接巴蜀
襟帶湘漢介淮楚之交地連雲夢城倚大江濱
江帶山烏林赤壁五關之險惟江表之藩籬在
淮壖之屏翰邾城名郡淮甸要衝陸遜以三萬
兵戍邾城吳戍此城用三萬兵
光州(武定軍都統制本雄淮軍嘉定元年改)
光山弋陽浮光襟帶長淮控扼潁蔡期思
舊封面山負野限淮為圻
淮安(安撫)
山陽東楚淮陰淮水湯湯至于海邦淮夷
來同晉以淮陰為重鎮祖逖為豫州刺史屯淮
陰起冶鑄兵器克譙城遂鎮雍丘勸課農桑撫納新
附荀羡北鎮淮陰屯田石鼈唐於楚州古射陽
湖置洪澤屯韓世忠為宣撫使屯山陽嘉定中
賈涉知楚州淮東制使兼京東河北路節制使又兼
鎮撫節制大使
壽春(安撫)
壽陽下蔡淮南要衝壽陽重鎮劉仁贍之備禦
英烈如存鄧士載之經營宏規可想鄧艾令淮北
屯二萬人且田且守平淮西碑曰文通汝守壽
紹興中李光壽春等州宣撫使
江陵(京湖制垣安撫使十六郡都統制正在鄂副在襄)湖北
荆渚南郡荆南南楚鶉尾之分荆南為
吳蜀門戶楚之郢都南夏劇鎮據江湖之會控
扼巴蜀襟帶吳粤北繞潁泗南通五嶺西通巫
巴東接雲夢地利西通蜀天文北照秦三湘七
澤荆州上游北連鄧許西極瀟湘眷荆楚之
西門實江漢之南紀大别之南江漢合而東流(詩䟽)
重湖三楚地控上游兵屯重鎮控巴夔之要
路接襄漢之上流指作要衝昔分吳蜀列為一道
今扼荆襄江漢之滸王命召虎式辟四方徹我疆
土于疆于理至于南海來旬來宣經營四方采
芑方叔元老克壯其猶方叔率止執訊獲醜征伐玁
狁蠻荆來威裒荆之旅有截其所荆楚居國南
鄉烈烈征師召伯成之王命卿士大師皇父整
我六師以脩我戎既敬既戒惠此南國召公之教
明南國申伯之德揉萬邦吳與蜀分荆州吳晉
重鎮江左大鎮莫過荆揚有西陜之號諸葛孔
明曰荆州北據漢沔利盡南海東連吳會西通巴蜀
此用武之國又謂先主曰命上將將荆州之軍以向
宛洛何充曰荆楚國之西門得人則中原可定
周瑜屯據江陵晉陶侃鎮荆州楚郢士女相慶自
南陵迄于白帝數千里中路不拾遺桓温經略中
原即而鎮之庾翼為南郡太守鎮江陵唐自至
德以來處方面數十人呂諲最有名(威惠兩行)穆昭嗣
對太祖曰荆南即西川江南廣南都會也今已克此
則水陸皆可趨蜀呂餘慶自江陵為參政趙雄
寧武節開府判江陵劉錡以太尉知荆南兼都統
牧臣司荆
鄂州(安撫都統制)
武昌江夏夏汭夏口兵衝要地宜得其人
地接荆峴江漢合流鄂渚扼束江湖襟帶
吳楚遠控湖湘旁帶漢沔夏口在荆江之中通
接梁雍實為衝要一江天險萬騎雲屯孫吳都
之常為重鎮置督將于此周瑜為江夏守請得
精兵數萬人進夏口破曹操呂岱屯武昌與陸遜
共領荆州同心協規南土稱之晉陶侃為守兼督
江州移鎮武昌庾翼修軍器積榖温嶠鎮武昌
有惠政王述曰武昌江東鎮戍之中非但扞禦上
流而已方嶽重將當居要害之地為内外形勢桓
沖曰夏口江沔衝要唐柳公綽陳師鞠旅古名將
無以加建炎四年鄂州置安撫大使紹興四年馬
廣為江西沿江制副屯武昌(紹興元年春分八郡為湖東路安撫置司於鄂)
隆興二年沈介為守兼鄂岳江黃漢陽沿江制置
使嘉定十四年李&KR0811;以沿江制置副使兼守
常德府
武陵桃源建炎四年程昌禹為鼎澧鎮撫使
紹興元年春分鼎澧辰沅靖等九郡為湖西路安撫
置司于鼎(昌禹兼)寳祐三年常德守湖北安撫兼五
郡鎮撫使
潭州(安撫使九郡)湖南
長沙星沙熊湘壽沙翼軫為楚分旁一小星
為長沙星謂之南楚南五嶺北洞庭控湖湘上游
控交廣之戶牖扼吳蜀之咽喉翼張四隅襟束萬
里長沙鉅屏南紀上游湘川之奥人豐土闢南
通嶺嶠襟帶重湖領湖南之地二千里潭府
淳古湘水行春地狹不足回旋右夏汭左荆門
控百粤包九疑山川秀麗稱衡湘地勢廣長
接青草洞庭之匯民情勁悍狃綠林新市之風星
沙於外藩最佚勿謂湖湘之遠在予庭戶之間
甘棠召伯之教明南國申伯王纉之事南國是式
登是南邦世執其功王命申伯式是南邦我圖
爾居莫如南土錫爾介圭戎有良翰文武是
憲柔惠且直揉此萬邦聞于四國常武整師脩
戎惠此南國吳芮之忠著甲令賈誼為長沙
傅晉元帝曰湘州控上流之勢據三江之會脣齒
荆雍皇祐中狄青湖南北宣撫使經制廣南紹
興二年李綱湖廣宣撫使兼潭州(制云位均分陜)四年席益
湖南安撫制置大使五年呂頤浩以鎮南節開府為
之周必大少保判李椿朱熹劉珙真德秀為帥
孫沔為湖南江西安撫使得以便宜從事重湖
通川陜之氣脈九郡扼蠻猺之衿喉中興以來見謂
重鎮如綱如益如頤浩如珙皆繇政路出殿是邦
襄陽(京西南安撫使七郡制垣)
南雍古峴峴首榖城翼軫之分控制上
流西控蜀漢東帶吳楚右視湖湘左顧川陜下
瞰京洛帶襟漢水屏蔽全吳去江陵步道五百
里埶同脣齒北接宛洛跨對楚沔為鄢郢北門
名楚蜀之上游玉節臨南雍方城為城漢水為
池天設金湯雲屯貔虎魏為荆州治西極梁州
南包臨沮北接陰鄧吳周瑜曰據襄陽以䠞操北
方可圖也魯肅曰外帶江漢金城之固沃壄千里
魏明帝曰南守襄陽敵來輙破地有所必爭司
馬宣王云襄陽水陸之衝禦寇要地不可失也晉
羊祜率營兵出鎮南夏綏懷遠近甚得江漢之心戍
邏減半分以墾田八百餘頃大獲其利有十年之積
以所統諸軍在漢東江夏者皆以益祜祜在軍常輕
裘緩帶進據險要開建五城收膏腴之地增脩德信
以懷柔初附繕甲訓卒廣為戎備(江衢如砥襁袂同歸)杜預
督荆州繕甲兵簡精銳勤於講武江漢懷德化被萬
里錯置屯營分據要害之地通零桂之漕刻石紀勲
立峴山之上周訪務農訓卒劉弘勸課農桑漢
沔肅清庾亮云北接宛許南阻漢水其險足固其
土足食晉庾翼䟽襄陽荆楚之舊西接益梁與關
隴咫尺北去河洛不盈千里土沃田良方城險峻進
可以盪秦趙退可以保上流翼謀北伐鎮于此桓
宣招懷初附勸課農桑撫綏有績唐樊澤威惠著
襄漢裴度為節度曹王臯勤儉
峽州(安撫副使始於寶祐二年)
巴峽月峽吳漢留夷陵泝江而上陸遜言夷
陵要害國之關限失之則荆州可憂又以為西陵國
之西門陸抗都督西陵國之蕃表若敵汎舟順流
非可恃援他部陸遜為宜都守鎮此後陸抗鎮焉
(元和郡縣志)建平(歸州)陸抗曰西陵建平國之蕃表
胡安國曰湖北十有四州其要會在荆峽劉表時
則軍資寓江陵先主時則重兵屯油口關羽孫權則
并力爭南郡陸抗父子則協規守宜都晉大司馬温
及其弟沖則保據渚宮與上明皆荆峽之封境也荆
南諸邑在江北者三在江南者四峽州大都險要皆
在南岸欲保江左必都建康欲守建康必有荆峽
重慶(四川制置移治)
古渝巴渝渝水渝南在岷山之北西控
僰道北接漢中承三江之會晉王濬為巴郡
守
成都(四川制置總三十六郡)安撫使十六郡
坤維井絡靈關玉壘岷山之精上為井絡
帶二江之雙流抗峩眉之重阻魚鳬蠶叢之國
參旗井鉞歴井捫參華陽黑水蜀道青天
華陽西極黑水南流井絡輝其上岷嶓鎮其域華
山表其陽汶江出其徼外負銅梁緣以劒閣地
稱天府止錦江之沸清玉壘之塵鼎峙三分之
地坤維半壁之天文翁倡其教文翁之文武侯
之武一方之寄非親賢勿居蕭何以丞相留收
巴蜀租填撫諭告使給軍食王尊為忠臣叱馭
作中和樂職之詩孫寳著名西州朱輔宣示漢
德威懷遠夷孔明謂先主曰身率益州之衆出秦
川則霸業可成又曰益州險塞沃野千里高崇文
曰西川乃宰相回翔之地韋臯治蜀二十一年撫
諸蠻有威惠製紀功碑褒賜之(蜀道易)武元衡外分
兵符中佩相印李德裕籌邊樓按西南道之圖
張詠恩威並用呂餘慶以參政守成都趙抃為
政簡易自政府復往程戡善撫遠人還當以二府
處之文彦博立訓練之法張方平善政前有
胡世將後有蕭振張燾以帥臣行四川民事席
益以制置大使兼守(紹興五年)汝愚始以同姓守蜀
興元(利東安撫使)都統制
漢中梁州南鄭為巴蜀障蔽顧瞻南鄭屛
蔽西陲牧臣司梁漢王都南鄭蕭何曰語曰天
漢其稱甚美大王王漢中收用巴蜀還定三秦天下
可圖也韓信曰三秦可傳檄而定决策東向有拜
將壇楊洪曰漢中益州咽喉若無漢中則無蜀
先主曰我必有漢川矣蜀以魏延蔣琬屯守為重
鎮孔明率諸軍北駐漢中以圖中原上出師表
誦武侯出師之章審漢將登壇之策唐鄭餘慶鎮
興元紹興中楊政以經略安撫守興元嘉定中
安丙以制置大使治興元紹興即蜀北境分置二
帥東治漢中西治葭萌
利州(利西安撫副都統制)
益昌葭萌綿谷咽喉要路秦自劒道伐蜀
即此路劒門銘云右師逾利州左師出于劒門(攻出)
(九地上披重雲)右逾岷山左直劒門建炎四年利州路
置帥後耿興宗守興元兼利州安撫由是帥移興元
紹興十四年分利路為東西乾道四年合為一興元
兼領淳熙二年復分三年又合五年復分開禧三年
復合嘉定十二年丁焴守沔而义分
䕫州(夔路安撫使十五郡)宣撫使
䕫子國雲安白帝城䕫門控荆楚上游為
巴蜀要郡居瞿唐上游楚蜀衿吭水陸衝要
全蜀之口介于巴楚咽喉巴峽朝發白帝暮
至江陵荆益之衝南控百蠻西南四道之咽喉吳
楚萬里之襟帶䕫府蜀西增白帝之守孔明
八陳圖在永安宮南平沙上唐李孝恭為總管
潼川安撫今在瀘州(寳祐六年詔移司叙州)
梓部東川左蜀左帶涪水右挾中江居水陸
衝要東控瀘叙西扼綿茂江山形勝為劒外一都
會西接二江南連三峽表裏巴庸咽喉褒漢
高崇文為節度
金州(都統制)
洵城淯陽姚墟安康洵陽洵水南入沔
郡臨漢江蜀以申儀為西城太守王彥始除
金房開達州都統郭浩王彥
沔州(安撫利西路都統制吳璘)
沔水順政武興武都嘉陵水興城關
城外有壘三面周匝地當衝要劉備自陽平關
南渡沔水孔明奬率三軍北定中原遂行屯沔北
陽平(傳云屯沔陽)蔣琬欲乘漢沔東下襲魏興上庸
瀘州(潼川路安撫使十五郡)
瀘川江陽瀘南控扼六詔為重鎮西連僰道
東接巴渝古巴子之國枕帶雙流地兼夷漢
江帶梓䕫地聯戎僰境接巴黔地控雲南之六
詔疆連井絡之三巴孔明五月渡瀘定南方平南
中七縱七禽太祖召瀘州守錢文敏曰瀘近蠻尤
宜綏撫乾道升領東川一道十五州為邊隅重地
趙雄以舊弼為守景定三年二月改江安州降
軍事
水經注若水至僰道又謂之馬湖江唐地理志戎
州有馬湖鎮兵後漢志犍為郡僰道注華陽國志
曰治馬湖江會水通越巂(舊本有僰人)九域志羈縻州
商馴浪川騁州在馬湖江隷戎州唐乾符二年高
駢脩復卭崍關大度河諸城柵又築城於戎州馬湖
鎮號平夷軍築城於沭源川皆蠻入蜀之要道各置
兵數千戍之自是蠻不復入寇
福州(安撫使八郡西外宗正)
閩中三山七閩重地百粤故區東帶滄溟南
望交廣眷全閩之督府奠長樂之奥區惟南閩
之都會有東魯之文風襟山帶海控廣聯吳任
重十連威臨八郡閩粤地肥衍八郡支分封圻
廣袤三山鼎峙形勢尊雄常衮優儒生之禮丕變
文風崇重學校海濱幾及洙泗以文詞進民皆化之
蔡襄為守張浚為大使條畫海道舟船利害
陳俊卿以舊弼再守唐有長樂郡經略使以防海
寇管兵千五百人
泉州(南外宗正)
清源朱買臣云發兵浮海直指泉山陳舟列兵
蔡襄再守
建寧
建安建水建溪富沙武夷閩之上游
東閩劇地襟山束水碧水丹山潜龍之邸
家有詩書自朱熹倡道東南為道義之鄉陳俊
卿王淮梁克家以舊弼為守
廣州經略(安撫使十四郡)唐五府經略使
南海番禺羊城扶胥黃木交阯蒼梧服
領以南帝命南伯嶺南節度為大府鎮海敵
其陽五嶺峙其北祝融之宅古南粤之地嶺
表地控百粤境接羣蠻殿南服江漢之詩曰
于疆于理至于南海眷南粤之封垂宅番禺之都
會海山控帶夙稱形勢之雄民蜑雜居尤頼撫綏
之略選帥重於他鎮有文武威風知大體嶺南
帥得其人則一邊盡治盡牧南海之民總五筦
之政教建三軍之鼔旗五筦之民分五羊而作
牧旂&KR1242;蓋海龍戶馬人陶侃運甓之志唐
經略使以計度為上考宋璟李勉廉潔孔戣
正直方嚴海嶺之陬既足既濡河間王孝恭安
輯嶺表號令暢南海馬總抗節番禺治廣無出
王方慶之右賜瑞錦以彰善政向敏中廉清崔
與之自廣州除參政
靜江(經略安撫二十五郡寶祐五年命制置大使)
桂林八桂桂管襟蠻帶海為會府五筦之
地桂為大西控龍編東連鯨海地控諸蠻疆連
五嶺地連五嶺川束三江左控荆衡東接嶺海
為一都會脩戎兵用逷蠻方疆分五嶺疆分
五筦連江山篸帶之雄戶雜羣蠻有鱗介衣裳之俗
撫御之宜有赤子龍蛇之别牧伯之任在嚴師父
母之間宣威丹徼領郡二十五羈縻州七十二
控制雄劇銅柱之邦戈船之道羈縻七十州封
畛四千里風氣清淑東接嶺海右控蠻荒晉陶侃
鎮江陵都督交廣(忠順勤勞)唐李靖平嶺南為嶺南撫
慰大使桂州總管王晙為都督築城務農唐經
略之地甚重專西南一面之寄幕府無南鄉之
慮曹克明始置溪洞司而兼領之陸詵嶺外處
畫無不當者余靖奏團結訓練土丁以備邊(經制五筦)
(恩信著嶺外)張栻范成大援著安交趾之績固陳靖
日南之方祖宗之制不以武人為大帥專制一道
必以文臣為經略以總制之
尹真定太原京兆鳳翔河中江陵
成都興元江寧
大都督徐兖陜潞揚福杭越
都督安延洪鄂䕫廣夏
文茵暢轂雕戈錫盾赤旂金節朱芾葱珩
豹尾神旗旃旌綪茷淑旂綏章貝胄朱綅
茸纛騂旄渠門赤旂夀甲琱戈鏚鉞琱戈
犀甲熊旂鸞旂鵰綬隼旟鷩冕玄纛青旌
龍旂四牡長轂千旟龍節蜺旌牙璋犀節
玉海卷十九
