卷二百三
玉海卷二百三
宋王應麟撰
辭學指南
表
賀
臣某言(或云臣某等言)恭覩(守臣表云恭聞)某月日云云者(祥瑞)
表云伏覩太史局奏云云者(守臣表云伏覩都進奏院報云云者)云云臣某懽
抃懽抃頓首頓首竊以云云恭惟皇帝陛下云
云臣云云臣無任瞻天望聖激切屏營之至謹
奉表稱賀以聞臣某懽抃懽抃頓首頓首謹言
年月日具官臣姓某上表
謝
臣某言伏蒙聖恩云云者(謝除授云伏奉誥命授臣某官職者云云)
臣某惶懼惶懼頓首頓首竊以云云(此後或云伏念臣云)
(云兹蓋恭遇)皇帝陛下云云臣云云臣無任感天荷
聖激切屏營之至謹奉表稱謝以聞(進謝恩詩云謹各齋)
(沐撰成謝恩詩隨表上進以聞)臣某惶懼惶懼頓首頓首謹言
進書進貢陳請
臣某言云云臣某惶懼惶懼頓首頓首云云(進國史等)
(云恭以某宗皇帝云云餘用竊以云云)恭惟皇帝陛下云云臣云
云臣無任瞻天望聖激切屏營之至(陳請表云臣某等無)
(任祈天俟命云云)所有某書若干卷冊謹隨表上進以
聞進詩云恭和御製詩之類(進貢云其某物云云)陳請表云謹奉表陳請以聞臣
某惶懼惶懼頓首頓首謹言(代宰臣以下陳請表如請御正殿之)
(類中謝後或云竊以云云或云恭惟皇帝陛下云云末云伏望皇帝陛下云云)
表明也標也標著事序使之明白三王以前謂之敷
奏秦改為表漢羣臣書四品三曰表(不需頭上言臣某言下言誠惶)
(誠恐頓首頓首左方下附云某官臣甲乙上)陽嘉元年左雄言孝廉先詣
公府文吏課牋奏又胡廣以孝廉試章奏然則章奏
試士其始此歟唐顯慶四年進士試關内父老迎駕
表開元二十六年西京試擬孔融薦禰衡表則進士
亦試表
東萊先生曰表中謝後當說竊以各隨題意如代樞密
使謝賜玉帶表云竊以裴度視師服章武通天之賞衛
公戡難拜文皇于闐之珍(視師戡難俱見樞臣之意非泛泛引用比)如謝賜
御書周易尚書表云竊以法始四營莫辯乎易文兼五
典皆聚此書是也或用事或不用事亦無定格如進實
錄寳訓表中謝後當說恭以某宗皇帝云云頌德(不用竊以)
作文字須照顧俗語時忌(如德邁九皇之類是俗語如大行陟遐之類是時忌多改)
(大行如盛行)
孫仲益秦會之湯進之表皆可為格
代高麗王謝賜燕樂表孫覿
十行賜札誕彌遼海之邦萬里同文普聽鈞天之樂(起頭)
(若如第二人止說寵逮遠邦之語則弱而無力故用此意而擇語言換轉十行賜札萬里同文是也才讀此兩)
(句便見大體)俯慚虚受中積愧懷伏念臣錫壤三韓襲封四
郡環居島服習聞夷韎之聲仰睇雲門實眩咸池之奏
(先說遠夷不足以知雅樂而後叙作樂之盛受賜之寵凡四夷受賜表皆可倣此)方重華之上
治躋累洽之閎休監二代以敷文命一䕫而制樂登歌
下管天地同流鼓瑟吹笙君臣相說此表警句(全用經句而復典麗大)
凡詞科四六須間有此一兩聮則易入人眼(王志古亦云徵角並揚慶君臣之相悦塤篪迭奏與天地以同)
(流事亦與孫仲益同但不合不全用故弱此不善用)加賁鹿苹之饗輔成魚藻之
歡有懷疏逖之臣亦預分頒之數玉帛萬國干舞已格
于七旬簫韶九成肉味遽忘於三月仰止柷將之賜鬱
然食侑之光驟此叨居(未安)殆無前比兹蓋伏遇皇帝陛
下躬持慈寳丕冐仁天通道八蠻坐致遠人之悦同符
五帝肇聞古樂之興出大晟之珍藏作朝鮮之榮觀兜
離一變慈惠均歡蕩蕩乎無能名雖莫見宫墻之美欣
欣然有喜色咸與聞管籥之音稽首拜嘉周邦來賀臣
敢不服膺睿奬謹度遐方仰九門之句傳徒起戴盆之
望與百獸而率舞但深傾藿之心(此表辭意俱勝可為定格)
代宰臣以下賀日有五色雲表秦檜
聖主當陽庶宷際千齡之運卿雲抱日清臺占五色之
祥景耀觀瞻歡均率溥竊以仰模乾象懋建國經君德
無私明有同於日照臣職匪懈勢有類於雲從(竊以下說君德)
(臣職之意極好大凡祥瑞表須如此推原)惟心合而益章則效隆而靡忒乃
如今日允謂昌期如蓋如盤方顯照臨之用非煙非霧
共呈承戴之華諒非此道之默通孰致彼蒼之昭假稽
諸往諜實未前聞歴候躔離但書於合璧慶符震育徒
擬於圓車當知上瑞之難全必待盛時而畢見是為常
道匪曰私親伏惟皇帝陛下揆道統天膺時御極體離
明而燭物霈需澤以懷人(上句說日下句說雲極有工)輝光發衷德
又新而無蔽臣鄰效力職布列而俱宜休矣祥開灼于
貺施臣等假寵惟舊常依日月之光委質何功偶際風
雲之會(大凡題目中字須是兩聮俱用則停當)誓勤緜薄永介昭明(如緜薄亦)
(是雲昭明亦是日)帝表長瞻固已傾心於就望官名久正毋庸
紀號於青黃(按文苑英華慶雲抱日賦云臣如雲君如日又黃雲捧日賦云日者君之德雲者臣)
(之狀彼無私以臨下此竭誠而奉上此表命意蓋本於此)
代守臣謝賜御書周易尚書表湯思退
宸章帝藻粲如琬琰之傳神畫聖謨較若天人之備(此表)
(頭神畫聖謨及天人之備便見易與書之意如此方切題不可汎汎說御書經書也)啟函拜賜拭
目知榮竊以法始四營莫辯乎易文兼五典皆聚此書
續東魯之韋編發先秦之竹簡意廣大而孰測辭灝噩
以莫窺其在累朝以為古訓顧宣帝立梁丘之學豈革
荄兹之談彼明皇覩洪範之篇徒改陂頗之字(荄兹對陂頗亦)
(工)未有留神乙夜探賾前經刪妄論於九師掇徽言於
四代寫之縑帙示於薦紳體飛動於龍鸞義昭回於星
斗月將日就彰聖學於祗勤墨妙筆精竦侯藩之瞻戴
懋乃非常之績屬我中興之朝恭惟皇帝陛下識際道
真行高世表垂衣裳而致治蓋取乾坤廣視聽以御圖
一似堯禹故此躬行之至見乎心畫之間(蓋取乾坤一似堯禹上句)
(說易下句說書與前表說雲說日之意合而工則過之)教兼被於臣鄰賜不殊於
中外祕書深刻已參淳化之孝經方國咸頒遠陋漢光
之手札(固可用不若更尋親切事用之為佳)臣叨分符竹獲覩寳奎(對未停當)
八法難如徒驚端勁遒偉之狀一圻所治願布精微疏
通之風
表斷句須要有力如洪景盧但驚奎璧之輝從天而下
莫測龜龍之祕行地無疆
羅疇老代高麗修貢表全篇皆穏其間一聮云地瀕日
出每輸傾藿之心天闊露零亦被蓼蕭之澤二事人用
之極熟此聮稍變言語遂為佳句大抵用事當如此不
然則汎濫雷同矣其斷句云矢來肅慎用昭遠慕之誠
弓掛扶桑永荷誕敷之德亦好
林虡謝賜修都城記表全篇皆好但斷句無力其中云
天造地設示根本於華夷陽曜隂藏壮規摹於今古警
句也
眺之道表頭不甚工劉才邵表竒袁植表傷於太
長
前人表如謝上表固無用然其間亦有可用者如頌德
之類又謝修史成轉官表則可用於進史表也(盤洲洪公擬宰)
(臣賀復河南表有宣王復文武之土光啟中興齊人歸鄆讙之田不失舊物之句)齊齋倪公曰荆公表云旌
(旃所指燕及氐羌樓櫓相望誕彌河隴此摘取詩語兩字用之前輩多如此)
西山先生曰表章工夫最宜用力先要識體製賀謝進
物體各不同累舉程文自可概見前輩之文惟汪龍溪
集中諸表皆精緻典雅可為矜式錄作小冊常常誦之
其他亦須徧閱
前輩表章如夏英公宋景文王荆公歐陽公曾曲阜二
蘇王初寮汪龍溪綦北海孫鴻慶諸公之文皆須熟誦
而龍溪北海所作尤近場屋之體可以為式
一表中眼目全在破題二十字須要見盡題目又忌體
貼太露如前輩慶雲瑞粟野蠶成繭表用參著兩儀之
瑞五色雀瑞麥瑞芝用覩珍符於動植(便見三者分明)安南國
謝加恩并賜對衣金帶鞍轡表用式兼名器之榮蓋只
用兩字該盡題目最可法也貼題目處須字字精確且
如進書表實錄要見實錄不可移於日歷國史要見國
史不可移於玉牒乃為工也
進書一門諸書體製各不同玉牒乃紀大事之書國史
乃已成紀傳之書實錄乃編年之書寳訓則分門日歷
則繋日會要則會稡各是一體若出進玉牒表須當純
用玉牒事不可以他事雜之舉此一端其餘皆然若汎
濫不切可以移用便不為工矣
大抵表文以簡潔精緻為先用事不要深僻造語不可
尖新鋪叙不要繁冗此表之大綱也
表有賀郊祀宗祀冊寳建儲立后(誕生皇子孫)肆赦祥瑞改元奉安史策禮成
(兵捷之類)有謝賜宴賜御製御書(賜器服茶藥等類)除授轉官加恩代外國謝賜物
(賜歷)經筵進讀正說寳訓三朝兩朝高宗(孝宗仁皇訓典)高宗孝宗聖政九朝通略
稽古錄通鑑綱目帝學續帝學(大學衍義)陸贄奏議魏徵諫錄名臣奏議進講(易)
書詩二禮春秋語孟孝經(中庸大學講徹賜象簡金帶鞍馬香茶)秘書省賜宴讀徹
賜金硯匣餘同(或賜御書御製詩及進詩)有進貢進奉聖節(代外國貢獻之類)有進書
玉諜國史紀志傳實錄日歷寳訓(政要會要)仙源類譜積慶圖御集經武要略勅
(令格式寬恤詔令)其體頗不同除單題易區處有總數事為一
題者破題須包盡至於瑣碎工夫尤為繁多且如出一
賀冊表非胸中有五六件冊寳如何展布得一篇又有
不可測者如宣和間順州進枸杞表(綦北海作)固非場屋中
出萬一試日或遇此題平時不知枸杞為何物焉能作
靈根夜吠之語哉須燈窗之暇將可出之題件件編類
如初學記六帖藝文類聚太平御覽冊府元龜等書廣
博搜覽多為之備向年嘗見臨安進野蠶繭及絲綿紗
絹因謂同學者曰萬一以此命題中間將何鋪叙皆相
顧無語某後擬一聮云檿絲纖纊無慚禹貢之供冰素
方空不數齊官之獻絲綿紗絹四者皆全須如此用工
可也
夷狄貢獻須考證今與中國通者幾國且如安南國日
本闍婆須考究在古為何國有何故事可以引用字面
可以體貼如安南則有南交浪泊龍編銅柱之類若非
素備寧免荒疎須將歴代夷狄傳本朝會要參考則得
之矣
劉三傑文字合中程忘寫年月日臣某上表遂黜之
代嗣高麗王修貢表俱是先說襲封方及來王之意惟
第一人黃符先說夲朝首聮云仰被王靈獲承基緒敬
修臣職敢後要荒羅畸曰中國明昌適際聖神之運遠
邦奔走宜修臣子之恭雖不及嗣王之意亦以首言中
國遂為第二
劉弇謝賜重修都城記表首聮先說邇臣而後及上聖
不若前名以帝室為首又曰岐鼓靡聞於逮下嶧山何
補於示夸辭無所愧皆寫諸琬琰之餘家有其傳非副
在京師之比皆警聮也
宣和取燕山羣臣稱賀令一館職作表仍語以燕人悦
則取之一句不得不使其人搜經句欲對未得王初寮
曰何不曰昆夷維其喙矣遂用之
胡交修代謝賜御製御書夏祭神應記表曰聖謨煥發
紀休應於柔祇宸翰昭垂霈寵恩於邇服第二人便說
御書不甚分明
歐陽瓌謝賜御製宣德樓上梁文表曰端門層觀虹梁
鬱起於中天奎畫寳章芝檢驟來於清禁首聮雖見賜
宰臣之意而奎畫寳章芝檢不無稠疊矧是御製不應
用奎畫芝檢此所以為第三人也又曰相周王之考室
初無補於涓埃仰虞帝之作歌乃獲窺於黼黻此聮却
工(范同表曰五門岌業規摹非萬戶之奢肆筆縱横彫琢鄙兩都之陋)
周益公代交趾進馴象表首聮云效牽靈囿備法駕之
前驅已見象為有用又曰名應周郊之五路克協馭儀
耳聞舜樂之八音能參率舞靡憚奔馳幸捨鳶飛之
跕跕無煩教擾俾陪獸樂之般般曲盡馴象生意(就試之士)
(僅能形容畫象及塑象俱不見馴服生動態度惟益公說出象之步趨來庭之意遂中首選)
華陽賀老人星見表曰金行貫叙顥氣肅乎西成珠緯
躔空祥輝麗乎南極乾文朗潤宵景澄夷又曰薦人君
之夀既稽元命之圖表天下之安又載西京之志一時
慶語無出其右
謝景思曰荆公在金陵有中使傳宣撫問并賜銀合茶
藥公作表云信使恩言有華原隰寳奩珍劑增賁丘園
五事見四句中言約意盡
攻媿樓公曰順州得枸杞宿根於土中綦北海屬聮曰
靈根夜吠變異質於千年馹騎朝馳薦聖人之萬夀眷
荒裔沈藏之久實王師恢復之初物豈無知時如有待
表既進天子為之改容
誠齋楊公曰有用古人全語而雅馴妥貼如已出者介
甫賀冊妃表云關雎之求淑女無險詖私謁之心雞鳴
之思賢妃有警戒相成之道
四六有作流麗語者須典而不浮汪彦章賀神降萬歲
山表云恍若壺天金成宫闕浩如玉海虹貫山川有作
華潤語而重大者最不多得曾子固云鈎陳太微星緯
咸若崑崙渤澥濤波不驚
起聯
東觀書林久徯漢儀之覩西崑策府載瞻周馭之臨(東萊)
(賀車駕幸祕書省)
皇治憲天垂宏模於萬世史編繫日昭成法於一王(倪正)
(父進夀皇日歷)
德茂重華接璿源而詒燕書嚴大典續寳牒以垂鴻(進夀)
(皇玉牒)
侍言虎觀陳三聖之宏規錫宴麟臺講一時之盛禮(周益)
(公謝讀三朝寳訓終篇宴賜)
聖皇至孝荷神鑒之溥臨清廟儲祥挺靈華之秀發(說齋)
(賀仁宗英宗室前柱上生芝草)
上聖紹休丕衍洪圖之慶元儲正位茂膺顯冊之儀(陳正)
(父賀皇太子受冊)
治繼三朝丕闡詒謀之懿法垂萬世聿嚴紀事之書(西山)
(進三朝國史帝紀)
聖神御極廣推徧覆之仁動植蒙休共效太平之瑞(葉謙)
(亨進五色雀瑞麥芝草圖)
聖而濟衆親成垂世之經予以馭臣例及稱藩之國(李公)
(彦代夏國謝賜聖濟經)
烈祖文孫一本纉承之懿皇支帝載兩全筆削之公(王器)
(之進三祖類譜今上重修玉牒)
三后在天軼鴻猷於今古百王冠德紀茂實於典謨(東萊)
(進三朝國史)
規模宏遠更三聖以重光憲度著明參四書而並載(進慶)
(元勑令格式)
惟皇上帝將開與子之祥有侐閟宫肆蕆尊禖之事(野處)
(賀祠高禖)
舜歷在躬大一人之聖孝堯言布下輯三紀之睿謨(東萊)
(進建紹興詔旨)
投戈講藝載信三代之風肆筆成書增賁七篇之訓(野處)
(謝賜御書孟子)
九月授衣駿發先庚之旨百官承式溥霑令甲之恩(同上)
(謝冬衣)
親年有永方齊箕翼之輝聖孝無前併上乾坤之策(賀太)
(上帝后尊號冊寳禮成)
宸襟典學稽上古之聖謨帝幕疏恩錫先儒之義贊(許蒼)
(舒代講讀官謝賜尚書正義)
鏤牒編年並紀光華之旦㳙辰蕆事聿新尊閣之儀(傅景)
(仁賀奉安玉牒日歷)
明聖寅恭寫作宸居之監書言深潤勒為冊府之珍(代宰)
(臣進秘書省石刻御書御製敬天圖)
御府分珍煥切磋之文采使軺臨賜新指畫之威儀(龍溪)
(謝賜象簡)
皇天篤佑忽垂象以示人聖主靈承乃側身而修行亟
銷變異宜即彝儀率籲庶工仰干淵聽(星變請御殿復膳)
保章瞻象既除星祲之災太僕詔王盍正朝儀之位(龍溪)
(星變請御正殿)
竊以用事
真宗著清景之題必言省費仁祖述危竿之諭蓋謹居
高(周益公謝御製損齋記)
德如堯帝祝多子於封人聖若文王詠百男於詩雅(賀生)
(皇子)
世祖推恩長安列六子之舍明皇廣愛華清建百孫之
居(盤洲代郡王謝賜第)
周有采薇之詩因命率以衛中國漢著大風之詠期得
士以守四方(初寮謝賜御詩)
被阜以生驗漢庭之熙洽食槲而化彰唐室之隆平(滕子)
(濟賀野蠶成繭)
漢文繼統每惟代邸之優唐帝嗣圖尤軫潞宫之念(魯可)
(宗代常德府謝賜府額)
姬姓作藩未成人而賜履漢宗受社方在褓以錫封(元章)
(簡代皇子謝)
堯言布下猶資五典之傳漢制恤人尚賴六經之續(進續)
(修寬恤恤令)
永平神爵之頌孝明稱美者五人貞元重九之篇德宗
考第於三等(晏元獻進詩)
笙鏞列于舜陛無相奪倫管磬設于周庭既備乃奏(初寮)
(賀燕樂成)
與史冊以並驅唐有嘉名之創煥文風而可述漢稱洪
業之遵(陳益父賀奉安玉牒御集)
犀來徼外表章帝之重熙雉貢越裳慕成王之極治(周益)
(公交阯進象)
擁篲迎門漢祖悟櫟陽之敬望樓執鞚唐宗羞興慶之
歡玉巵惟志於夸毗寳冊不忘於授受奮乎百世在
我一時(野處賀加太上尊號)
頌采羽於漢賢盛述威懷之應紀來牟於周雅備陳率
育之休惟效異之靈華亦騰歌於樂府(莫冲五色雀瑞麥芝草圖)
天錫嘉符芝稱珍物俯延英之御座爰興唐帝之詩生
甘泉之齋房嘗下漢皇之詔(說齋賀仁宗英宗室前柱上生芝草)
推原
烏本陽精鵲知歲事方聖祚紹隆於火德適天時應在
於金穰(龍溪賀赤烏白鵲)
極儒者之榮獨高翰墨之選鼓天下之動莫如號令之
孚矧參基命之承尤峻禁林之望(王岐公謝翰林學士承旨)
皇祖有訓嘉言孔彰開創守持垂億萬年之基業都俞
吁咈振六十載之綱條皆聚此書克昌厥後(周益公讀三朝)
(寳訓終篇)
鋪叙形容
重隂益固應水澤腹堅之時積潤潜通迎土膏脈起之
候(常衮賀雪)
有璞於此必使琢恍驚制作之工匪伊垂之則有餘允
謂便蕃之賜(洪景嚴謝玉帶)
鳳生而五色悵丹穴之已遙龍藏乎九淵驚驪珠之忽
得(吕吉父謝賜神宗御集)
帝暉下矚光滎河温洛之藏天藻昭垂跨過沛横汾之
詠(東萊賀幸秘書省)
金英並秀絢藻井以煌煌紫蒂駢分映蓂階而蔓蔓(北海)
(賀芝草)
如玉韞石虹氣隠乎山川及雲升天龍澤沛乎宇宙(南塘)
(賀登極)
函封遠致不知何國之白環篆刻孔章咸曰寧王之大
寳(同上賀玉璽)
太極班朝肅廷紳而咸會少陽在列粲卷服之彰施洋
洋軌範之言奕奕瓊瑤之刻温文有恪陟降斂承將
以鼔鐘對峙黃麾之仗授之璽紱交輝青輅之旂小
侯邦備物之彝陋王社初封之誥(陳正父賀皇太子受冊)
品羅羣帙岳峙大庭粲然物采之新將以鼓鐘之奏徹
覽觀於宸極重尊閣於禁嚴典籍聿崇小廣内承明
之秘圖書畢出會滎河温洛之祥(陳益父賀奉安玉牒御集禮成)
適華編之初徹叨異渥之沓來輝映宫蜍特煥寳奩之
飾歡均苹鹿例陪綺席之光文韉名駿之鮮明濃麝
龍團之芬郁夸鄭澣析經之賜侈桓榮稽古之蒙輒
陳歸美之章丕展逢時之慶詩裒百詠倣麗正之賡
酬句寫七言埒栢梁之聮屬(徐子儀代經筵讀孝宗聖政終篇謝宴賜進詩)
編簡旁羅尚想古文於藏壁金絲迭奏如聆雅韻於升
堂(傅景仁講尚書謝宴)
樂皦韶英之奏儀修升甫之容甘醴薦令芳秩彌文於
主鬯吉日告爾字申嚴訓於臨軒(賀皇子冠禮)
銀潢滉漾玉版閟嚴千八百國之封先乎異姓五三六
經之籍展也同符(東萊賀進類譜玉牒)
二后受之同歸于治萬物備矣皆聚此書萃圭璧於綠
文會日星於漆簡(進寳訓)
旌旗燭耀於洪河金鼓震驚於靈嶽介丘霧息已望
翠華之來沂水風生更起舞雩之詠(柳子厚賀破東平)
東臺瑞物冠玉璽之珍符左戶輿圖增金城之列障(李吉)
(甫賀元會)
璿題灑落煥東壁之星躔藻衛森羅備甘泉之法駕奉
雕輿而降格袚玉座以妥安(吕希純賀景靈宫奉安御容禮成)
公孫數萬之詭辭披圖可見虞初九百之小說開卷盡
知豈伊龍閣之珍藏乃作雞林之秘寳(葛勝仲代高麗謝賜)
(太平御覽)
龍蟠虎伏瞻王氣以雲屯螭首龜蚨據神靈而山立(林虡)
(謝賜修都城記)
用事形容
名臣畢萃踵劉珍建武之規異域旁該掩德裕會昌之
作(李巘進四朝列傳)
肇易編年脗合馬遷之纂次著為考紀更逾班固之鋪
張(西山進帝記)
遠循豳俗先九月以授衣俯陋漢儀因立春而賜帛(謝賜)
(冬衣)
徊翔有煒協周家王屋之符粹美而真異莊子雕陵之
見(龍溪賀赤烏白鵲)
效貢亳都上掩太宗之迹伻圖蜀郡益增仁祖之光(說齋)
(代臨安府進瑞麥)
末聯
撮其機要誡堯典三萬之言奉以周旋取武成二三之
策(姜凱謝賜尚書正義)
民勞汔可小康甫迓升平之運仇殲誠為大慶願臻混
壹之期(野處賀謝完顔亮)
謹文王安否之問敢怠帥行書唐宗仁孝之詩仰祈札
賜(攻媿代皇太子謝冊命)
既與在庭之多士同值文興將令就傅之百男悉從隗
始(龍溪代嘉王謝及第)
寳五典之書而為訓獲舉宏綱舉三宗之事以戒王願
禆末議(西山進三朝帝紀)
紀周宣舞鎬之年外攘復古按韓愈辨徐之說不戰來
戎(初寮賀白兔)
動鼓鐘於長樂何慙漢家為夀之儀響環佩於後宫更
邁唐室奉觴之禮(周益公賀太上皇后生辰)
視淮南之書豈但矜誇於下國聽山東之詔固當禆助
於中興(同上謝翰林學士)
聽漢詔於山東少補中興之治布堯言於天下庶無内
相之慙(同上)
事倣石渠稱制仰勤於臨决才非山甫有司終愧於將
明(攻媿進吏部去)
讀列聖之錄諒思風烈之如存上庶事之歌所冀明良
之交勑(徐子儀讀聖政終篇進詩)
惟禮可以為國願廣晏嬰之言非道不敢陳前竊效孟
軻之敬(西山謝禮部侍郎)
賜宫錦而嘉草詔之能雖非敢望即金鏡而摘任賢之
要知所自期(謝翰林學士)
舜裳五色慚惟裨補之長燕駿千金願廣招徠之意(謝衣)
(帶鞍馬)
書大事而小則簡牘願殫緗素之勤藏名山而副在京
師終冀汗青之望(野處進三朝帝紀)
鼎餁養賢省已難勝於異數樽酒納約愛君期盡於愚
衷(西山謝講易終篇賜宴)
願偕髦士稱棫樸之能官人載詠詩章思采蘩之不失
職(倪正父代進士謝賜射推賞)
君已知言熒惑坐移於三舍臣當守職泰階願獻於六
符(龍溪代宰臣星變謝放罪)
鄭衣又改為兮莫副尚賢之日禹黻無間然矣永肩歸
美之誠(謝春衣)
使忠臣得盡其心敢忘周詩實篚之意如羣生有以自
樂願推漢詔賜帛之仁
繼中興聖統之編式符瑞應陋皇室維城之錄未究編
摩(進玉牒)
修長樂之注已觀景耀之宣誦思齊之詩更侈徽音之
嗣(同上)
率羣卿洎宗臣俯陋唐家之制令史官宣景耀願陳漢
頌之辭(賀皇太后上尊號)
題
代嗣高麗王修貢(紹聖乙亥)
代宰相已下謝賜新修都城記(丙子)
代宰相等謝實錄成賜宴(丁丑)
代親王謝賜外第(元符戊寅)
代宰相已下賀老人星見(己亥)
代高麗王謝賜太平御覽(庚辰)
代皇子謝賜生日禮物(靖國辛巳)
代宰臣謝賜重修神宗皇帝御集(崇寧壬午)
代宰臣賀慶雲見(癸未)
代貢士辟雍謝賜宴并御製詩(丙戌)
開封府賀獄空(大觀己丑)
代宰臣已下謝賜御製冬祀慶成詩(政和辛夘)
代宰臣已下賀野蠶成繭(壬辰)
代高麗王謝賜燕樂(甲午)
代公相已下謝賜御製夏祭神應記(乙未)
代公相已下謝宣召赴穆清殿賜宴(丙申)
代雲南節度使大理國王謝賜歷日(戊戌)
代公相已下謝賜御製宣德樓上梁文(宣和庚子)
代夏國謝賜御製聖濟經(辛丑)
代宰臣謝賜御製俯同大成殿詩(壬寅)
代宰臣已下賀日有五色雲(癸夘)
代燕山府路進士謝賜及第(甲辰)
代宰臣已下謝宣召赴經筵聽講(建炎戊申)
代宰臣已下賀收復京西路(紹興戊午)
代樞密使謝賜玉帶(壬戌)
代守臣謝賜御書周易尚書(乙丑)
代守臣進五色雀瑞麥芝草圖(辛未)
代守臣賀慶雲瑞粟野蠶成繭(甲戌)
代交趾進馴象(丁丑)
代提舉國史進哲宗徽宗寳訓(庚辰)
代提舉編類聖政所進建炎紹興詔旨(隆興癸未)
代常德府謝賜府額(乾道丙戌)
代講讀官謝賜尚書正義(己丑)
代文武百官為光堯皇帝太上皇后加上尊號冊寳禮
成賀皇帝(壬辰)
代宰臣進修四朝國史列傳(淳熙乙未)
代文武百寮謝宣赴光堯御書閣觀石經(戊戌)
代宰臣進新修仁宗英宗神宗玉牒(辛丑)
代史官進續修資治通鑑長編并舉要(甲辰)
代宰臣已下賀奉安仁宗英宗玉牒四朝國史列傳今
上皇帝會要禮成(丁未)
代安南國王謝加恩并賜對衣金帶鞍轡(紹熙庚戌)
代提舉實錄院進高宗皇帝御集(癸丑)
闕(慶元)丙辰
代宰臣已下賀正旦日食雲霠不見立春前一日得雪
(己未)
代宰臣已下賀奉安徽宗欽宗玉牒高宗孝宗光宗御
集禮成(嘉泰壬戌)
代提舉國史進高宗孝宗光宗國史帝紀(開禧乙丑)
代文武百寮為皇太子受冊賀皇帝(嘉定戊辰)
代嗣秀王謝賜玉帶(辛未)
代侍讀官為經筵進讀孝宗聖政終篇謝賜金硯匣并
同侍講說書修注官謝賜祕書省御筵及鞍馬香茶
進詩(甲戌)
代提舉國史進新修高宗孝宗光宗國史志并列傳(丁丑)
代提舉編修玉牒進三祖下仙源類譜今上皇帝玉牒
及重修玉牒(庚辰)
代經筵講讀官進資治通鑑綱目并九朝名臣經濟奏
議中興諸臣奏議(發未)
代寳慶府守臣謝賜府額(寳慶丙戌)
代樞密院進孝宗皇帝經武要略(壬辰)
代宰臣以下請皇帝三月二日御正殿(端平乙未)
代宰臣為講筵進讀太祖太宗真宗三朝寳訓終篇謝
賜御書臯陶謨及笏帶鞍馬(嘉熙戊戌)
代提舉史館進高宗孝宗光宗寧宗正史并寧宗實錄
(辭學)
代講讀官為經筵進講周易徹章謝賜御書及牙簡金
帶鞍馬香茶進詩(己亥辭學)
代宰臣進袐書省石刻御書御製敬天圖(庚子辭學)
代侍讀官為經筵進讀仁皇訓典終篇謝賜金硯匣并
同侍講說書侍立官謝賜袐書省御筵及鞍馬香茶
進詩(淳祐辛丑)
代沿邊守臣謝元日誡諭沿邊帥守諸將御筆并摹賜
御書御製訓廉銘謹刑銘石刻(甲辰)
代提舉國史已下為進高宗孝宗光宗寧宗史志列傳
寧宗御集謝賜祕書省御筵及賜御書御製詩并香
茶(丁未)
代宰臣謝賜御書思無邪毋不敬六字仍進二贊(庚戌)
代樞密院進太祖太宗真宗仁宗英宗神宗哲宗經武
要略(寳祐癸丑)
代皇子謝賜御書孝經十六句(丙辰)
始於事親中於事君(滿而不溢高而不危口無擇言身無擇行)天之經也地之義也
德義可尊作事可法(居則致敬養則致樂通於神明光於四海)進思盡忠退思補過
代提舉國史已下進重修孝宗皇帝實錄編類寧宗皇
帝御集(開慶己未)
代宰執以下賀奉安重修孝宗皇帝實錄光宗皇帝實
錄新編寧宗皇帝御集并今上皇帝玉牒日歷會要
經武要略禮成(景定辛酉辭學)
代侍讀官進唐魏徵諫錄陸贄奏議李絳論事集并九
朝名臣奏議(壬戌)
代袐書省官謝賜御書道山堂(癸亥辭學)
代侍讀官擬進三朝寳訓贊真宗皇帝正說贊中庸圖
上皇帝(咸淳乙丑)
代提舉官擬進重修寧宗皇帝實錄新修理宗皇帝實
錄玉牒日歷會要上皇帝(戊申)
代經筵官為進讀大學衍義資治通鑑綱目終篇謝賜
笏帶鞍馬香茶并賜袐書省御筵(甲戌)
露布
尚書兵部晉曰尚書五兵(隋唐方曰兵部唐龍朔二年曰中臺司戎)天寳十
(一載曰尚書武部)至德二載復舊臣某言臣聞云云恭惟皇帝
陛下云云臣等云云臣無任慶快激切屏營之
至(唐露布云不勝慶快之至或云無任慶躍之至)謹遣(或云謹差)某官奉露
布以聞(紹聖試格如唐人破蕃賊露布之類)
露布之名始於漢按光武紀注漢制度曰制詔三公
皆璽封尚書令印重封露布州郡祭祀志注引東觀
書有司奏孝順號露布奏可又鮑昱詣尚書封胡降
檄曰故事通官文書不著姓又當司徒露布李雲露
布上書注謂不封也魏改元景初詔曰司徒露布咸
使聞知蜀漢建興五年春伐魏詔曰丞相其露布天
下此皆非將帥獻捷所用通典云後魏攻戰克捷欲
天下聞知乃書帛建於漆竿上名為露布自此始也
(任城王勰曰露布者布於四海露之耳目)王肅獲賊二三皆為露布韓顯
宗有高曳長縑虚張功捷之譏孝文稱傅修期下馬
作露布齊神武破芒山軍為露布杜弼即書絹不起
草唐制下之通上其制有六三曰露布兵部侍郎奉
以奏聞集羣官東朝堂中書令宣布(隋開皇中撰宣露布禮)張
昌齡為崑丘道記室平龜兹露布為士所稱于公異
為招討府掌書記朱泚平露布曰臣既肅清宫禁祗
奉寢園鐘簴不移廟貌如故德宗咨歎焉(薛收為露布或馬上)
(占辭封常清於幕下潜作捷布)東晉未有露布隆興初以晉破苻堅
命題似有可疑然文章緣起曰漢賈洪為馬超伐曹
操作而魏志注謂虞松從司馬宣王征遼東及破賊
作露布隋志有魏武帝露布文九卷世說云桓温北
征令袁宏倚馬前作露布手不輟筆俄成七紙則魏
晉已有之當考(宋書云楊文德建露板馳告朝廷文心雕龍曰露布者蓋露板不封布諸)
(視聽也)宋朝王元之擬李靖平突厥露布此擬題之始
歟
東萊先生曰頭四句後再用兩句散語須便用兩事如
蠻夷則用前代伐蠻夷之事盗賊則用前代伐僣亂之
事
尚書兵部臣某等言(主帥名)臣聞(說伐叛之意)恭惟尊號
皇帝陛下(頌德便說四方向化此賊獨拒命)某賊(須極罵之須說當時罪)臣
某等(說受命攻伐)某賊(說當時拒賊次第)臣等(說攻討次第說禽賊得地)斯
皆(歸善之意)臣云云末用一聮結
西山先生曰露布貴奮發雄壯少麤無害不然則與賀
勝捷表無異矣
翟公巽作擒賊露布曰不以賊遺君父已殄凶殘况克
敵示子孫毋忘勲伐
張燕公平契丹露布曰山川積雨盡消胡騎之塵草木
長風咸有王師之氣
王元之擬李靖露布叙頡利求降且復謀竄曰穽中餓
虎暫為掉尾之求鞲上飢鷹終有背人之意
起聯用事
春秋復九世之讎世宗遵而伐敵匈奴直百年之運宣
帝因以受朝滌蕩平城之憂焜燿渭橋之謁推今盛
烈跨古鴻猷(東萊破突厥露布)
電擊雷震瀚海飲冠軍之馬星流彗掃燕然勒車騎之
銘憺義勇於龍荒紀鴻勲於麟閣厥開昌會克對前
休(平薛延陀)
起聯用散語
衆勝天而定勝人終歸助順直為壮而曲為老烏可恃
強自古以來斯理可攷所以牧野若林之旅罔敵有
周昆陽彗雲之鋒亦殱於漢(東萊破苻堅)
末聮
臣等賴天之靈敵王所愾蠻荆率服初無方叔之壮猷
江漢既平行對宣王之令聞(周益公平淮西)
臣備數行間獻俘闕下左執律而右秉鉞願先周樂之
容東漸海而西被沙共紀禹功之盛(東萊平薛延陀)
登灞岸而望長安共興感慨封狼居而禪姑衍當效驅
馳(破苻堅)
唐于公異露布(駱賓王集兵部奏姚州露布末云不勝慶快之至謹遣某奉露布以聞軍)
(資器械别簿條上一云别簿錄上)
尚書兵部臣聞云云伏惟
皇帝陛下云云逆賊朱泚云云臣是用云云此皆
上天降鑒睿慮旁施云云臣云云不勝慶快之極
謹差某官姓某謹奉露布以聞
朝制要覽載露布式
某道行軍元帥府
為申破某賊露布事
具官行軍司馬封臣名
具官行軍長史封臣名
具官某道行軍元帥臣名
尚書兵部臣聞云云謹遣某官臣姓名露布以聞
軍資器械别簿申上謹上(張說為河内郡王平冀州賊契丹露布云其軍)
資器械别簿條上謹言(樊衝為幽州長史破契丹露布云其所獲首級器械别錄申上)兵部奏
(桂州破西原賊露布云其立功將士首領别簿奏上)
年月日具官行軍兵曹參軍事臣姓名上
尚書兵部謹奏某道行軍破賊露布事
左僕射具官封臣名
右僕射具官封臣名
兵部尚書具官封臣名
兵部侍郎具官封臣名等言臣聞云云不勝慶
快之至謹以申聞謹奏
年月日兵部郎中具官封臣姓名上
給事中具官封臣姓名讀
門下侍郎具官封臣姓名省
侍中具官封臣姓名審
聞
其行軍無元帥者載當時軍名餘官無帥者
具行軍見在官宣制訖送尚書省頒布
文鑑載露布二首
嶺南道行營都部潘美副部尹崇珂都監朱憲等
上尚書兵部臣等聞云云臣等幸陪戎事倍樂聖
功無任快抃歡呼之至謹奉露布以聞
昇州行營馬步軍戰棹都部宣徽南院使義成軍
節度使臣曹彬上尚書兵部臣等聞云云臣等無
任歌時樂聖慶抃歡呼之至謹奉露布以聞
題
唐西海道行軍大總管破吐谷渾(政和丁酉)
唐擒頡利(宣和癸夘)
唐天下兵馬元帥克復京城(紹興乙夘)
晉征虜將軍征討大都督破苻堅(隆興癸未)
檄
某年某月日某官某告某處(或曰移某郡)蓋聞云云
末云檄到如章書不盡意(或云兹言不欺其聽無惑或云兹言不爽)
(其聽無違故為檄委曲檄到其善詳所處如律令或云檄到宣告咸使聞知)司馬
長卿喻巴蜀檄(首云告巴蜀太守末云檄到亟下縣道使咸喻陛下意無忽)
陳孔璋為袁紹檄豫州(首云左將軍領豫州刺史郡國相守)蓋聞
云云司空曹操云云幕府云云廣宣恩信班揚
符賞布告天下云云如律令檄吴將校部曲
文(首云年月朔日子尚書令彧告江東諸將校部曲及孫權宗親中外)蓋聞云云
故令往募爵賞科條如左檄到(詳思至言如詔律令)鍾
士季檄蜀文(末云各具宣布咸使知聞)宋告司兖二州(末云)
(幸加三思詳擇利害又尚書符征南府末云文書千里驛行)
檄軍書也祭公謀父所謂威責之令文告之辭東萊
先生曰晉侯使吕相絶秦檄書始於此然春秋之世
鄭子家使執訊與書以告趙宣子晉之邊吏責鄭王
使詹伯辭於晉王子朝使告諸侯皆未有檄之名戰
國時張儀為檄告楚相其名始見(魯仲連為書約矢遺燕將秦尉佗移)
(檄蒯通說范陽令曰傳檄而千里定韓信曰三秦可傳檄而定)漢有羽檄(顔師古曰檄以木簡)
(為書長尺二寸有急加鳥羽示速也急就篇注檄以木為之長二尺說文亦云二尺書李左車曰奉咫尺)
(之書)自相如之後檄書見史冊者不可勝紀揚雄曰軍
旅之際飛書馳檄用枚臯謂其為文敏速也唐以前
不用四六周益公擬漢河西大將軍諭隗囂倪正父
擬晉奮威將軍豫州刺史諭中原豪傑皆用四六然
散文為得體如東萊漢使喻莎車諸國是也(說文曰檄激也)
(文心雕龍曰檄皦也宣布於外皦然明白)
劉勰文心雕龍曰祭公謀父稱文告之辭即檄之本原
戰國始稱為檄凡檄之大體或述此休明或叙彼苛虐
指天時審人事筭彊弱角權勢標蓍龜於前騐垂鞶鑑
於己然譎詭以馳旨煒曄以騰說故樹義颺辭務在剛
健插羽以示迅不可使辭緩露板以宣衆不可使義隠
必事昭而理辯氣盛而辭斷此其要也(冊府元龜序曰暴揚過惡張皇)
(威武使忠義奮發而邪謀沮壊諭去就之理陳逆順之狀俾之改圖易轍轉禍為福誕告士民使知不獲己而)
(用兵非無名而黷武)
東萊先生曰檄書頭說某官告某將士蓋聞(說討叛招攜之意)
說一段云云惟爾某處將士(說為賊拘脅而不能自歸及略說賊之罪)幕府
(說受命討賊甲兵之盛叙當時形勢賊將欲滅須自歸)主上(說有過人大度之意開其自新之路)末
以歸附則有厚賞怙終則有顯戮自擇禍福結之(末云凡所)
(賞科其如令甲周益公擬諭隗囂檄云昔吴芮效忠世裂長沙之壤田横亡命身貽海島之羞顧逆順之灼分)
(惟智愚之審擇)
西山先生曰檄露布乃軍中文字檄貴鋪陳利害感動
人意所業檄題欲出唐大將軍河南招慰使傳州縣
檄題出夏侯端傳乃高祖創業之初非因兵興盗起稍
覺氣象佳但所疑者一慰字耳漢以前無檄六朝以
前未有露布編題之初須要知此漢檄不須四六如司
馬相如喻蜀檄之類漢無四六之文故也(晉檄亦用散文如袁豹伐)
蜀檄之類(隋唐以來方用四六如祖君彦駱賓王檄鄭畋移檄藩鎮)
野處洪公作告契丹諸國及中原檄曰蓋聞惟天無親
作不善者神弗赦得道多助仗大義者衆必歸云云我
國家云云惟兹女真之衆云云主上云云幕府云云惟
彼諸蕃之大國云云為劉氏左袒飽聞思漢之忠徯湯
后東征必尉戴商之望云云侯王寧有種乎人皆可致
富貴是所欲也時不再來云云檄到如章書不盡意
唐李商隠檄劉稹曰驚地底之鼓角駭樓上之梯橦喪
貝躋陵飛走之期既絶投戈散地灰釘之望斯窮盧汝
弼檄李克用云致赤子之流離自朱邪之板蕩祖君彦
檄洛州云審配死於袁氏不如張郃歸曹范增困於項
王未若陳平從漢
袁豹伐蜀檄曰當全蜀之彊士民之富子陽不能自安
於庸僰劉禪不敢竄命於南中荆邯折謀伯約挫銳故
知成敗有數非可智延此皆益土前事當今元龜也盛
如盧循疆如容超凌威南海跨制北岱樓船萬艘掩江
蓋汜鐵馬千羣充原塞隰然廣固之攻陸無全雉左里
之戰水靡全舟或顯戮京畿或傳首萬里故知逆順有
勢難以力抗斯又目前殷鑒深切著明者也
柳子厚伐黃賊牒云徵側之勇冠一方竟就伏波之戮
吕嘉之威行五嶺終摧下瀨之師嗟此陋微自貽擒滅
李充曰檄不切厲則敵心陵言不誇壯則軍容弱
唐說齋擬檄題(唐遼東道大總管喻高麗首領部落幽鎮招撫使諭朱克融右衛率府長史召)
(西域兵討中天竺)
題
諭安西城緣邊蕃部(紹聖丁丑别試)
諭青唐種落元符庚辰(會要此題有檄字)緫類無檄字
唐大將軍河道招諭州縣(淳祐甲辰)
玉海卷二百三
