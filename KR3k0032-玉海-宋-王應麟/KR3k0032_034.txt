卷三十四
玉海卷三十四
宋王應麟撰
聖文
御書
三朝寳字
胡宿代中書密院謝賜三朝寳字訓鑒圖表神毫英發
繪事昭陳裁决繁機奮耀英斷書鳳紙之尾摛犀管之
英墨寳相輝神鋒迥拔居然鸞鵲之翥蔚有龍虎之威
留聖思於勒成命侍臣而類次形於方版之鏤參諸設
色之明序以宸章置之禁坐
乾興飛白書天聖賜飛白書
乾興元年三月丙子賜輔臣御飛白書各一軸初上未
嘗為飛白書一日見飛白筆遂取試書其體勢遒勁有
如夙習因以分賜焉十二月甲辰親書唐賢詩分賜天
聖元年九月戊寅召輔臣於崇政殿西廡觀馮元講論
語仍賜御飛白書三年四月己未賜輔臣御飛白書人
十軸仍刻石賜近臣四年五月庚辰以端午賜輔臣御
飛白書羅扇各二(中書樞密)五年三月辛酉賜輔臣御飛白
書九年閏十月戊辰(二十四日)知兖州孫奭辭曲宴大清樓
召晁迥與會賜飛白書人一軸迥與吕夷簡張耆及奭
别賜大字四軸晏殊謝表曰乾文綺粲睿筆鸞廻文
皇鳳字近愧於流芳炎帝穗書遠慙於逸品宜登冊府
永冠書林
天禧中仁宗在東宫賜張士遜十二字曰寅亮天地弼
予一人又曰日新其德(蘇軾為頌二篇)又以忠孝字賜士遜
天聖書古詩乾興書唐賢詩
見講禮記見講論語
天聖賜中書樞密飛白扇皇祐賜飛白筆法
字
見乾興飛白書皇祐三年十月丁丑飛白書筆法二
字賜講讀官各一軸時趙師民歸青州命就賜之皇祐
以後每歲重午節必賜飛白書扇夏竦觀飛白有輕
素飄吹長烟疊空及戲蝶騰虹之句帝宸翰遒逸筆勢
有法飛白尤為妙筆
天聖賜進士中庸
天聖五年四月辛夘賜進士王堯臣等聞喜宴于瓊林
苑中使賜御詩又人賜御書中庸篇各一軸自後遂以
為常初上欲賜中庸先命中書錄本既上乃令宰臣張
知白進讀至修身治人之道必使反復陳之上傾聽終
篇始罷是歲進士三百七十七人景祐元年四月乙
夘賜新第張唐卿詩及中庸(詩云寒儒逢景運報德合如何)慶歷二
年四月己亥又賜楊寘皇祐元年四月戊子賜馮京
御詩及中庸五年四月壬辰賜鄭獬嘉祐二年四月
乙亥賜章衡四年四月戊子賜劉輝
天聖織成飛白字圖飛白崇真殿牓篆碑
額
五年九月癸夘召輔臣至崇政殿西廡觀孫奭等講書
賜織成御飛白字圖己酉召輔臣觀御飛白書慈孝寺
崇真殿牓於承明殿崇真殿者真宗神御殿也十一月
戊戌上親篆慈孝寺碑額夏竦撰文宋綬書慶歷五
年十二月庚申以寳相佛閣為慈尊閣御飛白書牓賜
之
天聖賜進士大學篇
天聖八年四月丙戌賜進士王拱辰宴于瓊林苑遣中
使賜御詩及大學篇各一軸自後登第者必賜儒行或
中庸大學篇寳元元年四月甲午賜新第人聞喜宴
于瓊林苑賜御詩及大學慶歷六年四月丁丑賜賈
黯等嘉祐六年四月丁丑賜新進士王俊民等同上
天聖龍圖閣天章閣觀三聖御書賜飛白
八年八月丁亥召近臣宗室龍圖天章閣觀三聖御書
又詔觀瑞榖於元真殿命從臣賦詩賜御飛白書字各
一軸遂宴蘂珠殿壬辰幸瑞聖園觀刈榖燕從臣
天聖太清樓賜近臣飛白(又見上)
九年閏十月二十四日戊辰宴近臣于太清樓(迎陽門内後苑)
(有太清樓貯四庫書與玉宸殿相望)餞翰林學士孫奭知兖州又召太子
少保致仕晁迥初奭侍講邇英至前世成敗之際未嘗
不反覆諷規每至見仁宗必優禮之三請致仕召對承
明殿慰諭奭以年老固請泣下上亦惻然詔與馮元講
老子三章各賜帛二百疋以不得請求近郡拜工部尚
書知兖州(七月癸酉)詔頒宴而行又留之數月乃特宴太清
樓近臣及太子少保晁迥預上作飛白書大字以賜二
府而小字賜諸學士獨奭與迥兼賜大小字羣臣即席
賦詩又别出禁中珍器寵賁之翌日奭入謝又命講老
子賜襲衣金帶鞍馬及行(十一月癸未)賜宴瑞聖園上既賜
詩又詔近臣皆賦詩送之至和中書待詔李唐卿撰
飛白三百點以進自謂窮盡物象上乃特為清淨二字
賜之其六點尤奇絶皇祐二年雲臺觀道士元亨進
歌詩三篇帝屬以詩又飛白清淨宇賜之劉子儀建
閣藏所賜書上為飛白書曰真宗聖文祕奉之閣
景祐篆律準(見律類)御書慶基殿
景祐二年二月戊寅御書奉先院宣祖神御殿牓為慶
基殿仁皇下議樂之詔以考鐘石之和置寫書之官
以綴經墳之學
寳元紫微閣御篆
寳元元年七月庚戌作舍人院閣上親篆其牓曰紫微
閣以賜之夏竦詩曰右省層楹建西清寳字宣神明
遠藻畫法象出奎躔元祐中劉攽請復建紫微閣于
西慶元五年御書
寳元賜輔臣飛白書
二年十一月二日己丑遣内侍就輔臣第賜御飛白書
各一軸次日輔臣張士遜等入謝奏曰陛下萬幾之煩
翰墨不倦神筆奇奥曠古未有上曰朕聽政之暇無所
用心以此自娛耳
康定賜翰林飛白書
康定二年六月二十八日以飛白文詞字賜翰林侍讀
李淑淑出守許州為飛白寳章記摹石州廨至和元
年九月王洙為學士仁宗嘗以塗金龍水牋為飛白詞
林二字賜之
慶歷寳奎殿御書摹太宗御書
大相國寺額太宗御書也(至道元年五月重修大相國寺廣殿庭門廊樓閣凡四百)
(五十五區御題額)慶歷元年八月甲申上謂輔臣曰近剏一小
殿禁中而有司過為侈麗不欲毁其成功今大相國寺
方營殿藏太宗親書寺額可遷置之吕夷簡因言陛下
孝以奉先儉以率下聖人之盛德也二年正月辛未詔
以大相國寺新修太宗御書殿為寳奎殿摹太宗御書
寺額于石上飛白題之命宰臣吕夷簡撰記章得象篆
額樞密使晏殊撰御飛白書記(翔翬結宇液金填畫騰虬龍於螭首潤雲霧於)
(翠珉)二月庚寅又以鍼灸圖石壁堂為仁濟殿前是咸
平六月甲辰車駕幸五年名後閣曰資聖
慶歷邇英閣御書荅邇英聖問
四年三月己夘上御邇英閣出御書十三軸凡三十五
事一曰遵祖宗之訓二曰奉真考之業三曰念祖宗艱
難四曰思祖宗愛民五曰守信義六曰不巧詐七曰親
碩學八曰精六藝九曰謹言語十曰敬耆老十一曰崇
静退十二曰求忠正十三曰懼貴驕十四曰保勇將十
五曰尚儒術十六曰議釋老十七曰重良臣十八曰廣
視聽十九曰功無迹二十曰戒喜怒二十一曰明巧媚
二十二曰杜希旨二十三曰從民欲二十四曰謹滿盈
二十五曰傷暴露二十六曰愛鰥寡二十七曰訪屠釣
二十八曰講遠圖二十九曰絶朋比三十曰斥諂佞三
十一曰察小忠三十二曰監迎合三十三曰約己為民
三十四曰損躬撫軍三十五曰求善使過又出危竿論
一篇述居高謹危之意顧侍臣丁度等曰朕取臣僚上
書及進對事目有可施於政治者書以分賜卿等度暨
侍講曾公亮楊安國王洙等既拜賜因請注釋其義上
許之丙戌丁度等上荅邇英聖問一卷即所注釋三十
五事也志儒家(丁度傳有邇英聖覽十卷)其序曰伏奉宣示御書十三
軸仰窺聖旨皆陛下上念祖宗下思政治述安危成敗
忠邪善惡之事詢謀下臣使進裨補敢不竭愚竊思自
古求治之主靡不欲興理道安邦國納忠直退奸邪廣
聰明成功業然行此數者在明與威斷耳明則不惑威
則善柄斷則能行總是三者守而勿失非聖人孰能為
之臣等嘗讀唐書見憲宗英悟留心庶政宰臣陳說政
事必反覆詰問既盡其理則曰凡事言之則易行之則
難卿等既為朕言則當行之勿空陳而已李絳對曰非
知之艱行之惟艱天下之人從陛下之所行不從陛下
之所言惟願每言則必行之憲宗深所嘉納今臣等親
承聖諭敷明治要亦願陛下日與輔臣舉此事目推而
行之毋使唐之君臣專美前代也上覽之終篇指其中
體大者六事付中書樞密令奉行之景祐二年正月
癸丑置邇英延義二閣元祐六年三月一日(庚申朔)御
邇英閣吕大防奏曰仁宗所書三十六事禁中有否上
曰有大防請圖寫置坐隅以備親覽從之大防又言危
竿論一事在三十五事之前仁宗進用大臣欲更天
下之治數開延閣以訪先務又降神翰以督施為
慶歷崇政殿賜飛白書
仁宗御崇政殿策賢良方正太常博士錢彦遠等實
錄慶歷六年八月癸亥策試賢良并試武舉賜宰臣賈
昌朝等洎從臣御飛白書人一幅(一云彦遠上所對策命宰相讀之因有是)
(賜)知河中府錢晦入辭上以錢氏自鏐已来世效臣
順問其家傳鐡劵晦并三朝御書以進皆親識其末還
之因戒以陕西民困為朕愛撫飛白安民二字以賜
皇姪宗望獻所為文賜全監書又以金泥文羅御書好
學樂善字賜之第中建御書閣上為題其牓(年月未詳)書
博學二字賜翰林學士楊億
慶歷崇政殿觀御書延和殿觀御書
六年八月丙寅御崇政殿召近臣觀御書八年九月己
亥御延和殿召輔臣觀御書
慶歷飛白開先殿牓
六年八月乙亥太平興國寺重修太祖神御開先殿成
上飛白書牓十月己酉奉安太祖御容庚戌酌獻
慶歷飛白端敏二字文儒字
慶歷中仁宗以飛白端敏二字飛白筆一賜太子太傅
王舉正(蘇軾記之又見後)八年三月書文儒二字賜學士張
方平慶歷中(盛夏)飛白書圓扇為和平字賜趙師民
賜遼使劉六符飛白書八字曰南北兩朝永通和好
飛白書博學二字賜侍讀學士張錫飛白直清二字
賜任布飛白帝筆二字賜向傅範飛白千歲字賜
太傳張士遜士遜進歌一章(二年八月)飛白清忠二字賜
王德用以塗金紋羅書曰李昭亮親賢勲舊以賜
晏殊得龜龍二字紹興六年十一月二十五日王洙
孫楚老上慶歷皇祐御札手詔飛白賜銀帛百
皇祐飛白天性字
皇祐元年三月十五日飛白天性字賜端明殿學士李
淑時帝以御書賜近臣淑方侍飬遣使就第賜之三年
三月丁丑飛白書賜講讀官各一軸(皇祐以後重午必賜飛白書扇)
楚建中得飛白帝字
皇祐篆明堂
二年九月二十一日(乙巳)上將祀明堂太常禮院言大慶
殿為明堂即明堂及門當為殿牓如黑繒金書為明堂
字殿門牓加朱繒黑字為明堂之門四字於禮為便上
謂輔臣曰二牓當親書是日上於禁中服靴袍篆明堂
二字飛白明堂之門四字自晝逮夜半而畢詔宣示羣
臣牓于門大享禮畢藏宗正寺又詔模刻二牓為副本
頒于二府及近侍被錫者皆謂不世之遇中外榮之(長編)
(九月庚子揭御篆飛白)歸田錄明堂額御篆以金填字門牌亦
御飛白神翰雄偉勢若飛動余詩云寳墨飛雲動金文
耀日晶謂二牌也(歐陽修所作)元絳詩曰堯章粲雲漢羲
畫露乾坤日字光芒動奎鈎氣象温紹興元年九月
十一日進士黃朝美上仁宗御書明堂牌碑本詔藏於
祕府壬寅進呈上曰已别書六字
皇祐篆碑額
皇祐中王子融以唐明皇所題裴耀卿碑額上進仁宗
遂賜其兄曾碑曰旌賢又親篆寇準碑曰旌忠自王曾
至程琳賜碑額者二十二人英宗二人賈昌朝宋
庠神宗五人韓琦至曾公亮哲宗二人富弼司
馬光徽宗二人欽宗一人篆鳳延鸞珍圖袐
刻
皇祐賜飛白
五年九月甲戌皇姪宗懿上飛白大字十軸初宗懿進
飛白書上賜更切進學飛白四字至是再上之
皇祐書銅鼎鸞刀
五年九月戊寅鑄鼎十有二天地圓丘用五宗廟用七
又作鸞刀郊廟各一先是賈昌朝侍經筵帝問鼎卦聖
人亨以享上帝今郊何以無鼎遂命阮逸胡瑗鑄銅鼎
制鸞刀帝親書鼎名曰牛鼎羊鼎豕鼎皆書而刻之鸞
刀亦親書刀名而書之有司皆篆刻其下劉敞獻律
鐘鼎鸞刀銘四章世準進鼎頌
至和寳章閣兩朝御書嘉祐迎陽門觀御書
至和初五臺山真容院脩殿藏太宗真宗御書二年二
月丙申賜名寳章閣嘉祐二年六月癸亥御迎陽門召
近臣觀御書五臺真容院寳章閣牓三年七月二十四
日壬辰御迎陽門召宰臣以下觀御書妙法正覺殿額
次赴天章閣觀御書
至和飛白書
至和二年二月辛丑召近臣觀飛白鳳翔上清宫牓于
迎陽門嘉祐四年正月上賜近臣墨字以稽古二字
賜劉敞堊帚之揮千奇萬巧親作飛白侍臣縱觀
心合造化生成筆端書幅踰百大均寵攽仁宗遣使
賜賈昌朝三聖御書凡百八十七軸陳師道仁宗御
書後序神文好飛白書時一為之以侈其好將相宗戚
家有藏焉會法而忘世會理而忘法所謂有其道而進
於技者王者之於蓺盖如此仁宗賜文彦博御書元
豐六年十二月二十九日彦博言以卷軸甚大建閣奉
安仁宗作飛白書荅契丹宗真蔡襄知開封賜以
御書賜允弼飛白二字宗室從古善書仁宗屢以
御詩及飛白賜之叔魚好學飛白好學字賜之又
賜宗懿御飛白十一軸
嘉祐御書文宣王廟牓
見觀御書門御篆文宣王廟門并殿牌張師中進奎
文光魯頌六年三月乙酉召輔臣觀之命内侍劉温良
賫往兖州
嘉祐寳文閣飛白書龍圖天章閣觀三聖御
書
嘉祐七年十二月丙申(王珪序云戊申)幸龍圖天章閣召輔臣
侍從諫官御史管軍臣僚觀三聖御書又幸寳文閣親
為飛白書羣臣搢笏以觀命學士王珪各題歲月及所
賜臣僚名又出御製觀書詩賜韓琦以下令屬和以進
遂宴羣玉殿復詔珪撰詩序刻石寳文閣序云十二月
戊申(紀云丙申)乘暇日延羣臣觀三聖宸翰于龍圖天章閣
玩心文明藻思濬發遂賦觀書之詩又幸寳文閣親為
飛白書使左右縱觀驚鸞翥鳳與夫烟雲布濩之象莫
不回薄於筆下蓋天縱之能世莫得以曾闚也因分賜
從臣臣琦等二十八人賡宸唱以進云云壬子(紀云庚子)再召
觀方國頃所上瑞物其木石皆有文又陳先朝述作之
文復燕羣玉殿出禁中肴醴芳花異香瑰竒未見之物
(一云庚子再會天章閣觀瑞物復燕羣臣賜禁中花金盤香藥)八年十二月乙亥英宗
詔以仁宗御書藏寳文閣命珪撰記立石治平三年九
月丙辰幸天章寳文閣命兩府觀珪所書仁宗御詩石
刻召珪面授端明學士仁宗治蹟之懿與天地同
功原其本以德為元氣然後揭政令而日月之霈
利澤而雨露之萃人材而淵嶽之至其心術之妙
形於筆墨則又星斗爛而雲漢倬也今奎畫垂耀
後世金石之刻惟飛白為多此非獨天縱之能盖
胷中之所經緯筆下之所卷舒見於治道皆一理
爾觀宸札之運也騁而安迅而䊸婉而勁揚之者若翔
抑之者若墜放之欲周乎八極之表歛之靡失於一毫
之間則凡所以綱紀庶務幹旋至化實乎此焉見之
嘉祐手札
七年八月丙子上謂輔臣曰皇姪少養于宫中欲以為
皇子續又親書手札付外是日降手令中書密院翌日
進呈丁丑召學士王珪草詔頒天下戊寅珪對于崇政
殿上諭曰决自朕懷己夘詔曰立愛之道自親者始其
以為皇子皇祐中僧懷璉召對化成殿親書頌
詩賜之凡十有七篇璉建閣曰宸奎軾銘曰咨示
東南山君海王時節來朝以謹其藏嘉祐中英
宗龍潜藩邸賜記室周秉手書蘇軾為頌曰雲漢
之章融為甘露結為慶雲融而不晞結而不散以
燾冒其子孫
治平孝嚴殿御篆
治平元年十二月九日己亥英宗召輔臣觀御篆孝嚴
殿額于迎陽門(殿在景靈宫西南)遂御延和殿賜茶二年四月
丙午奉安仁宗御容親酌獻御篆賈昌朝碑曰大儒
元老之碑
治平賜韓琦手札
四年十一月丙戌(十二日)命韓琦判永興兼陕府西路經
略安撫使賜手札趣令治装并封示蔡挺李肅之所奏
事故事節度使辭賜窄衣束帶甲馬上以琦再世宰輔
位處三公特賜對衣笏頭帶鞍轡馬仍令常服引對熙
寧元年十二月手詔賜琦曰大名為天下喉襟欲除卿
乙丑琦判大名復降手詔聽便宜從事沈括帥鄜延
承密詔至二百七十三道胡宿有召赴天章寳文
閣賜御書飛白扇詩珍幽開二典聖藻煥重離白
鳳隨毫舉蒼龍應墨竒御書四民安康字賜司
馬光
熙寧書英德殿
元年十月二十三日召輔臣觀御書英德殿牌于迎陽
門元豐五年九月二十七日御崇政殿召輔臣觀景靈
宫御書十一殿牓
元祐書唐人詩
二年九月十五日講論語終篇賜宰臣執政經筵官宴
于東宫上親書唐人詩分賜之五年九月二十一日
壬午御邇英閣召講讀官講書讀寳訓賜御書詩一首
上親書姓名於後蘇軾得唐人紫薇花詩一篇至有
驪珠三十四一日傳萬口之語
元祐神宗御筆
六年十月四日三省進神宗御筆七十五策陳師道
詩睿思殿裏春夜半自書細字答邊臣萬里風烟入
長筭
政和書五禮序大成殿
元年三月一日議禮局請以御書政和新修五禮序摹
勒立石於大常寺從之五年十月二十九日御書摛文
堂牓賜學士院以學士強淵明遷承旨上為增廣直廬
書牓寵之七年國子監辟廱御書大成殿牓宣和四
年三月五日幸秘書省宣示御書千文十體書洛神賦
行草近詩
建炎書通鑑書坐右屏(詳見後)書郭子儀傳
(詳見賜書)
建炎二年九月十七日戊戌上書資治通鑑第四册賜
黃潜善己亥宰臣謝上曰近將語孟治道處手寫入於
絹屏又曰語孟誦習之熟真有可喜(聖政云孟子論治道處)二十
二日癸夘内出親書坐右素屏旅&KR0729;一篇大有大畜二
卦與孟子之言七凡十扇遣中使宣示宰執四年八月
戊寅上手寫郭子儀傳付范宗尹示諸將韓世忠等
三年七月癸未書忠勇字表韓世忠旂幟紹興三年
表岳飛旗曰精忠
紹興書趙充國傳寫孝經詩書篇章
元年十月書趙充國傳賜吕頥浩以下宰臣乞以墨本
賜中外二年八月十六日癸夘上出所寫孝經詩書
篇章宣示宰執上曰朕瞻仰古聖王之治以為規戒
六年六月丁巳論營田上曰昨在會稽嘗寫趙充國傳
賜諸將
紹興書光武紀
二年十二月丁酉諫議大夫徐俯入對俯嘗勸帝熟讀
漢光武紀上書以賜之曰朕思讀之十過未若書一遍
之為愈先以一卷賜卿欲知朕不廢卿言耳
紹興賜吳玠親筆
四年四月庚辰朔制授玠定國節川陕宣副上賜以所
御戰袍器甲且賜親筆曰朕恨阻遠不得拊卿之背也
紹興書無逸圖
見圖類
紹興書尚書中庸篇
五年九月二十日(庚寅)賜趙鼎御書尚書一部翌日鼎奏
謝上曰尚書所載君臣相戒敕之言所以賜卿欲共由
此道以成治功九月己丑賜新及第汪應辰以下御書
石刻中庸篇廷試畢賜御書自此始(一云十月四日賜之)十年
五月十六日御書中庸賜秦檜書羲之樂毅論賜韓
肖胄
紹興賜親筆詔書
五年七月壬午賜觀文大學士李綱親筆詔書奬諭綱
應詔陳三策又上六條故有是賜
紹興書車攻詩羊祜傳真草孝經
五年十月三日壬寅書車攻詩賜宰臣趙鼎等翌日癸
夘宣諭曰朕觀鴻雁車攻乃宣王中興之詩當與卿等
夙夜勉勵修政事攘夷狄鼎曰陛下游戲翰墨之間亦
不忘恢復臣等敢不自勉謝表曰宵雅肄三帝書第一
(漢武帝以出車之詠奬衛青)七年九月戊寅(二十三日)賜御書秦檜羊祜
傳沈與求車攻詩吕頥浩樂毅論向子諲孝經蘭亭記
二十六日樞密使秦檜言乞以賜臣御書羊祜列傳付
有司刊石以墨本頒宰執大將侍從從之九年六月
辛丑書孝經賜秦檜十三日庚戌(一云辛酉)秦檜乞以上所
賜御書真草孝經刻之金石以翼扶世教上曰十八章
乃聖人精微之學從之十三年頒御書孝經周官中
庸羊祜傳于天下州學十四年七月辛未詔諸州以
御書孝經刊石
紹興書周易否泰卦(詳見易類)書裴度傳
五年十月庚戌右相張浚入見上親書周易否泰卦賜
之六年二月浚視師御書裴度傳賜之
紹興書裴度傳
六年賜右相張浚是歲又書薌林二字賜兩浙漕向
子諲
紹興書大成殿牓
六年十一月壬辰上書大成殿牓賜成都府學用教授
范仲殳請也學殿建于東漢之初平漢人以大隷記修
築歲月刻于東楹至今九百四十三年天下棟宇之古
無過于此高宗皇帝雲章奎畫昭回于天爰
自飛龍之初頗喜黃庭堅體格後又采米芾已
而皆置不用顓意羲獻父子手追心慕曾不數年直
與之齊驅並轡紹興五年八月癸亥策士御書策
問
紹興書蘭亭叙
七年十二月十一日諭輔臣曰劉光世喜書前日來
乞朕所臨蘭亭叙亦以一本賜之因論書法甚詳遂
及法帖曰其間甚有可議如古帝王帖中有漢章帝
千文千文是梁周興嗣所作何緣章帝書之舉此一
事其它可知豈不悞後學者高帝大書忠正德
文賜趙鼎紹興中臨王羲之所書樂毅論賜樞
臣韓肖胄周必大貳大政入謝德夀殿御賜書
千文
紹興天章寺書
九年二月十二日詔紹興府天章寺(寺即蘭亭也)祖宗御書
令守臣取進先是建炎四年廵幸江浙御書凡五百五
十卷軸悉留于越至是詔取焉
紹興秘閣右文殿書
見閣類
紹興御書玉冊
十年御書太后玉冊上曰學書必以鍾王為法然後出
入變化自成一家十二月十二日行册禮
紹興書左氏史記御書石經
十三年二月内出御書左氏春秋及史記列傳於祕書
省宣示館職觀畢皆作詩以進是年六月内出御書周
易九月四日御書尚書終篇刊石頒諸州學十一月丁
夘宣示從臣(聖政十三年十一月丙辰宰臣奏昨日付出御書尚書字法高古)十四年
正月出御書尚書十月出御書毛詩十六年五月又出
御書春秋左傳皆祕省宣示館職觀畢進詩上又書論
語孟子皆刊石立于太學首善閣及大成殿後三禮堂
之廊廡
紹興書宣聖殿牓(玉册)親札詔書(唐文皇帖)
十三年七月賜御書宣聖殿及門牓並曰大成(六年賜成都學)
(御書大成殿額)御書閣曰首善癸未奉安文宣王二十六年閏
十月二十七日書玉牒殿并殿門及祖宗屬籍堂牓
二十九年七月二十四日乙巳右僕射湯思退等言恭
覩六月十四日丁酉戒諭崇清白止賂遺詔書親札雲
章奎畫超古冠今上曰朕頗留意翰墨至今不倦在唐
惟太宗好二王書士大夫翕然相尚如歐虞褚薛皆有
可觀朕有舊藏文皇數帖其間有好謙自牧上畏天下
畏羣臣等語不惟字畫可喜其用心可為後世矜式思
退請以御書刊石政事堂以墨本頒中外臣僚使出入
觀省詔可(繫年錄云乞以上親書戒驕惰禁賂遺二詔立石尚書省)
紹興書乾卦御書玉堂
十四年六月十四日上書乾卦賜龍圖學士秦梓三
十年五月辛巳上以玉堂二字親灑宸翰賜翰苑周麟
之請依淳化故事就都堂宣示宰執刻石分賜館閣官
詔可俟中祕暴書俾侍從館閣官咸得觀仰仍以石本
分賜
紹興宸翰扇
元年四月九日上親書扇賜講讀官王綯胡直孺汪藻
胡交修等皆寫杜詩十四年七月二十七日以宸翰扇
賜祕書少監游操孫覿為直孺作御書扇銘曰扇出
尚方寳墨未乾天縱墨妙宛若龍鸞璧月煌煌光燭蔀
室子孫視之稽古之力
紹興書儒行大學臯陶謨學記經解
等篇(賜進士)
五年(乙夘)九月賜汪應辰以下御書石刻中庸篇廷試畢
賜御書自此始(又見前)十二年(壬戌)賜陳誠之周官十八年
(戊辰)六月三日御書儒行篇賜進士王佐等二十一年(辛未)
五月賜趙達等大學二十四年(甲戌)賜張孝祥等臯
陶謨十七年(丁丑)賜王十朋等學記三十年(庚辰)四
月賜梁克家等經解篇皆就聞喜宴日賜之舉故
事也
紹興淳熙御書明堂
見後紹興十二年十二月庚辰上曰朕一無所
好惟閱書作字自然無勌尚書史記孟子俱寫畢
尚書寫兩過左傳亦節一本高宗斷鼇立極息
馬論道緝熙光明之學追嫓三五倬彼雲漢敷賁
石經龍畫螺書旁分徧刻大關造化細及庶務垂
則于億萬世
隆興御書詩
隆興元年十月十四日詔金山寺御製御書詩刊石進
碑本從浙漕朱夏卿請也九年四月二十八日書荔
枝賦賜閤門舍人張延年
隆興書聖主得賢臣頌
元年十二月二十二日拜張浚左僕射都督如故禮貌
甚隆書此以賜孝宗初政御書王褒聖主得賢臣頌
李德𥙿英傑論賜史浩
乾道書閣牓
乾道元年二月三日書風雲慶會之閣賜楊存中淳熙
十一年四月九日書明良慶會之閣賜史浩(建閣奉兩朝所賜御)
(書)理宗御書輔德明謨之閣賜鄭清之懋德大勲之
閣賜賈似道
乾道跋太上御書
元年十二月劉堯仁進父光世紹興間太上皇帝臨寫
王羲之蘭亭脩褉序(紹興七年十二月賜光世)御製跋三年三月十
四日御跋太上皇帝御書聖主得賢臣頌賜宰臣虞允
文淳熙八年八月八日御筆賜王希吕等宜盡忠極
言
乾道選德殿親札
七年十二月辛酉詔僕射之名不正欲採周漢舊制改
左右丞相明年(八年)二月乙巳降詔庚戌(八日)宣詞臣周必
大入選德殿上袖出親札云比来一二大臣同心輔政
夙夜匪懈漸革苟且之風以副綜覈之意虞允文可特
進左丞相梁克家可正奉大夫右丞相御前設小案用
牙尺壓紙一幅傍有漆匣歙研寘筆墨於玉格必大書
除目進呈自複道秉燭鎻院七年二月七日壬子御
選德殿以立皇太子御札宣示大臣允文等奏元良天
下大本陛下獨出睿斷為天下得人各再拜賀癸丑宣
詔出麻制丁酉受册淳熙十四年十一月己亥手詔
皇太子可令參决庶務十五年陳康伯家以紹興傳位
親札来上十二月壬申遣中使密持賜宰臣必大
乾道書政論
六年八月二十八日(孝宗臨御之九年)御書漢議郎崔寔政論
賜宰臣虞允文等允文書于下方曰寔所謂師五帝式
三王棄苟全之政蹈稽古之蹤此聖學之所緝熙特稷
契之佐伊吕之輔未如卒章所云臣所甚懼也惟陛下
選建其人極于三五之隆
乾道御書詩草書
七年正月八日癸未御書郭熙秋山平遠詩賜宰臣虞
允文等十一日丙戌賜左相允文養生論右相梁克家
長笛賦皆太上真書又賜克家御草書古柏行一軸二
月御書孫綽天台賦賜夏執中虞允文曰見石墀上
皆陛下草聖筆力天縱有風動之狀
乾道跋太上真行草書淳熙宣示宸翰
乾道七年(辛夘)春以太上皇帝真行草書十卷示宰臣(宋玉)
(高唐賦傳毅舞賦陸機文賦嵇康琴賦曹植洛神賦王粲登樓賦史節故事段陳羽古意詩蘇軾養生論周興)
(嗣千字文)三月二日御跋曰竊惟書法自東漢訖晉唐代有
名家然莫不祖述鍾張憲章羲獻而各得一偏未有超
軼拔乎其萃者光堯皇帝高蹈羲皇之上游戲翰墨之
間初若無意而筆力所到自得之妙集乎大成如春雲
行空千狀萬態固知天縱之能心與神會非衆庶曲學
之所可及也淳熙二年三月四日葉衡奏謝宣示太上
宸翰十軸令臣閱畢可飲巵酒以慶榮遇仍宣示執政
侍從臺諫以其書付祕省臣欲置酒都省與執政而下
侈非常之賜參政臣茂良等奏此藏在御府羣臣無繇
見者上曰太上於翰墨間盖是天縱非學力所到鍾王
輩不足道翌日拜謝乞勒石率與觀臣僚奉表稱謝從
之上曰當以表轉于德壽宫十一年四月二十四日
以光堯宸翰洛神賦雪賦騘馬行千文臨獻之帖五軸
賜史浩紹興十二年十一月十五日貴妃吳氏題
御書云機政之暇擇鍾王而下三十帖親御毫素
並加臨寫龍蟠鳳翥變態萬象希世之偉蹟也
高宗翰墨志曰自魏晉以來至六朝筆法無不臨
摹
乾道書益稷篇淳熙書旅獒(賜進士)
八月(壬辰)四月己未(二十六日)賜進士黃定等御書益稷篇先
是二十日宣示輔臣梁克家奏益稷首載治水播食事
末載君臣更相訓敕之意學者因宸翰味經旨必知古
人用心矣上曰如無若丹朱傲等語見古者君臣警戒
之深又曰聖人待天下之人先之以教及不格則以刑
威之淳熙五年(戊戌)四月二十四日御書旅獒篇賜進
士姚穎等
乾道欽宗御書三朝御書
七年九月二十一日吳敏孫楠進一百軸十月二十二
日劉愈進二軸八年七月十二日毛奎孫勸進十軸毛
勒進一百軸九年二月二日陳過庭孫述進十四軸張
伯成進詔旨一軸程邵進御筆八十八軸及東宫書詩
賦各一軸(並欽宗)伯成又進三朝御書十三軸(深曾孫)大
觀四年六月乙亥張商英為右僕射久旱是夕大雨
彗亦不見上親書商霖一尺字賜之
乾道書魏徵語
七年(辛夘)八月六日戊申上召吏部侍郎王之奇詹事陳
良翰禮部侍郎周必大同對選德殿賜坐從容訪以治
道久之袖出御筆一通首以魏徵答唐太宗德仁功利
之問而繼書其後曰朕即位十年功則未能有成至於
安養黎元俾遂生業正今日急務卿各極陳其當否若
夫仁德帝王之高致朕亦不敢自居方以魏徵之言為
龜鑑耳之奇等退詣政事堂以所被御筆示宰執丙辰
後殿奏事上以問大臣右相虞允文奏四者當兼修並
用然德仁之責在己功利之責在人不可不察於是良
翰等皆奏疏庚申上復以三從官奏牘示輔臣允文復
奏今日之務莫急於論相云云
淳熙書七德舞(又見殿類)御書扇
元年五月一日書唐元稹牡丹詩扇賜吳琚六月一日
書劉禹錫詩賜張子仁五年五月十五日書楊傑二軒
記賜子仁十一月二十五日書白居易七德舞賜翰林
學士周必大六年五月十五日御書梅詩賜步帥岳建
壽御書扇賜殿帥郭棣
淳熙太上皇帝御書
三年九月十五日太上書白居易大巧若拙賦賜夏執
中五年三月七日太上書陸機文賦及團扇等賜工部
侍郎趙磻老四月一日又賜王元之待漏院記并御書
扇
淳熙書杜牧戰論賜皇太子詩
三年十一月一日御書杜牧戰論賜皇太子又御書詩
賜皇太子嗣濮王士輵永陽郡王居廣各一軸六年
五月一日書蘇轍北狄論并御書扇賜工部侍郎吳淵
御書二十八將傳論賜蕭燧
淳熙製秋雨詩
四年八月四日東宫講畢袖出御製新秋雨過書懷詩
一篇六日又蒙送示和章詞翰雙絶(周必大集)
淳熙書舊學
五年四月書舊學二字賜史浩十四年再賜史浩以舊
學字
淳熙摹祕閣累朝御書
八年二月(一云三月)二十四日詔祕書省摹祕閣所藏累朝
御書刻石從少監趙汝愚之請也凡御書法帖十卷五
十六段十一年七月少監沈揆等進呈并以飛白祕閣
字及贊序刻石十二年三月以名賢墨蹟摹刻十三年
七月畢十三年四月二日朱震之孫繼先進所賜兩
朝宸翰十月二日學士洪邁進欽宗宸翰石刻付史館
十四年八月趙子崧之孫進太上賜書十五年五
月王似之子進太上奬諭宸翰石刻一册十月陳康伯
之孫進高宗所賜詔書十六年正月書歐陽修琅琊
山詩三首賜吳琚
淳熙書蘇軾蘇轍詩
七年十二月十五日書蘇軾蟠龍寺詩賜步帥岳建壽
十七日書軾和雪詩賜殿帥郭棣八年閏月既望以御
書蘇軾四詩賜范成大十五年十二月又賜損齋所書
蘇轍詩二軸是月辛夘書石湖二字賜成大成大跋云
天縱聖能游藝超絶典則高古如伏羲畫體勢奇逸如
神禹碑又跋云跳龍卧虎之勢漏屋畫沙之迹皆神動
天隨沕穆無間譬猶叶氣絪緼蒸為雲漢輝光所麗自
成文章非復世間筆墨畦逕所能擬議(又書野處二字賜洪邁)
十年三月二十六日書三都賦序賜工部尚書知臨安
王佐
淳熙書詩賦製春晝詩
十二年九月癸巳洪邁直禁林賜宸翰唐白居易詩二
首十三年三月乙未復召對賜之酒殽出御製春晝即
事絶句并以所書蘇軾一詩為寵越九日甲辰邁進詩
四月辛亥天筆俯和十四年四月乙亥邁召對清華於
御榻之右取宸翰宋鮑照舞鶴賦一軸賜之(邁又謂雲漢昭回之)
(妙得之自然神摹心造自古帝王名能書者所不能窺測萬分一一字之出人間祕以為寳一章之傳天下誦)
以為訓(孝宗筆法之妙明堂嚴宗祀之恭經閣崇奎章之奉賜書楙進士之訓詩篇侈臣工之榮鈎珥昭回)
(超冠八法)十四年會慶節書心經於禁中觀堂
淳熙御筆掌記
上勤勞萬機每臨朝以方寸紙作掌記微偃兩旁而中
摺之寘在御手若内殿則留香案上三省密院各奏事
畢即視所記一一宣諭已乃收之率以為常淳熙十一
年八月七日後殿坐親以此紙授樞臣周必大盖陳有
功顓大舉趙善誦三人姓名玉音云此是去年臣僚薦
可奉使接送伴副使者卿選擇誰可
慶元光宗御筆
二年五月十一日詔詳定官許及之編次太上領尹日
御筆為七十一冊總目一冊御筆六十五軸兵籍一册
十一月十一日與寬恤詔令同進
嘉定祕閣御製御札目錄
祕閣藏御製御札六百七軸三十五册五道續藏六百
五十二軸十一册掛屏扇面九十有九嘉定三年編次
為目錄藏之後張守孫拭上高宗御札二幅十月附于
目錄後嘉泰元年御書書之說命易之泰詩之天保
以賜輔臣
慶元進太上皇帝領尹判押案牘(又見上)
二年十一月十五日上詣壽康宫恭進聖安壽仁太上
皇帝領尹御筆判押案牘共七十一卷禮存謙下晉
嘗紀於批牋事美英明漢亦崇於辨牘龍筋絢藻鳳尾
摛華倬雲漢之為章比春秋之决事景祐三年二月
甲子命崇政殿說書賈昌朝王宗道同編次太宗尹京
日押字時范仲淹權知開封府上太宗所判案牘故命
編次四年十一月成書凡七百一十卷
端平御書張九齡進金鏡事
二年正月丙辰賜學士真德秀先是德秀論致壽之道
五無逸親賢以孝奉先仁有德則壽
淳祐御書大學三銘
元年讀仁皇訓典終篇親御奎章以禮記大學張載西
銘吕大臨克已銘程顥顔樂亭銘分賜輔臣西銘明
理一而分殊推親親之厚以大無我之公因事親之誠
以明事天之道推人以知天即近以明遠
晏殊飛白書賦
昔在軒后旁羅俊英乃有蒼頡思周神明下侔羽族之
迹上法奎圜之精始造古文播於寰瀛爰及東漢紀年
熹平其臣蔡邕譽聞帝庭矚鴻都之蕆役掃堊帚而字
成寓物增華窮幽洞靈肇此一體用飛白而為名飾宫
闕之題署助聖賢之藝能厥後累朝之臣習此奇蹟代
有名系存乎簡籍然猶獻之白而不飛子雲飛而不白
伊唐二葉迨及高宗咸所留意亦云盡工分賜宰弼渙
揚古風若乃宫硯沉碧山鑪泛清恣沖襟之悦穆拂神
翰以縱横空濛蟬翼之狀宛轉虯驂之形爛皎月而霞
薄颺珍林而霧輕曳彩綃兮泉客之府列纖縞兮夏王
之庭仙風助其縹緲辰象供其粹凝信一人之妙用非
末學之能稱而況取象八分資妍小篆玉潔冰潤龍驤
虎變合心手以冥運體乾坤之壯觀(又真宗御飛白記曰銀鈎婉潤蟬翼)
(輕濃山如礪而不冺字生金而增實)又御飛白書扇賦騖思三雲灑廻
春之藻翰成變楷之奇文婉繞無方輕濃有制該筆苑
之遒潤集書林之妍媚標王字於日中湛金波於月際
六藝之逸品在昔貞觀之隆文皇念功時則有無忌師
道沐鸞虯之班詔咸亨以還高宗禮賢時則有至德處
俊荷戢翼之垂訓亦有攀車受貺登牀被恩一言蒙魯
衮之厚八體著羲圖之則五明在手于以見虞帝達聰
之勤四座生風于以彰武王救暍之德御飛白書記
日新盛德天縱多藝師心獨運冠世研精萬象奔馳於
筆端三辰奮湧於毫末翩然而鸞皇飛翥蜿然而虬龍
蟠躍聖域之雄觀書林之具美一字可以逾華衮
羣臣莫能望清光摛染所及洪纖畢該宇宙入其
胸懷風雲出乎掌握造化協其隠顯隂陽順其卷
舒發虛無之藴而森為衆形收雷霆之動而歸於
精象非元聖之獨智孰能預於此乎歐陽修御
飛白記雲章爛然輝映日月為之正冠肅容再拜
而後敢仰視盖仁宗之御飛白也仁宗之德澤涵
濡於萬物者四十餘年雖田夫野老之無知猶能悲歌
於隴畝之間而況儒臣學士得望清光蒙恩寵登金門
而上玉堂者乎夫玉韞石而珠藏淵其光氣常見於外
也故山輝如白虹水變而五色者至寳之所在也今賜
書之藏於室吾知將有望氣者言榮光起而屬天者必
賜書之所在也蘇軾飛白御書記抱烏號之弓不若
藏此筆寳曲阜之履不若傳此書考追蠡以論音聲不
若推點畫而究觀所用之意存昌歜以追嗜好不
若因褒貶而想其所與之人或藏於名山或流於
四方凡見此者皆當聳然而作如望旄頭之塵聽
屬車之音相與勉為忠厚而恥為浮薄或由此也
夫
倬彼昊天日月星辰麗焉堯之文也域彼四海江河淮
漢别焉禹之畫也叙聖文神翰而不以經天緯地言之
何足以形容其大哉倬彼雲漢為章于天言天子為
法於天下也追琢其章金玉其相言萬民觀而樂之也
經乾緯坤者典學之全功出聖入神者游藝之餘事
神動天隨超絶衆妙日行于天委照萬物之上光
氣所及或流為慶雲結為丹砂初豈有意哉天縱之
能溢于筆墨月璧星珠瑶札飛文玉蟾膚寸墨
花泮渙秋毫精勁霜素凝鮮奎躔婉其鈎曲珠斗煥
乎闌干河洛開奥神墨靈式(大玄經戴神墨履靈式)揮毫
舉鳳拂素騰龍寳題雲蔚翠軸虯蟠袖有驪珠
東壁華星榮河綠字農禾八穗漢札十行玉府神
毫珠躔瑞采天文景鑠璧合珠連聖札雲廻鸞驚鳳
集鳳藻鸞蹤帝澤温潤雨露下國銀鈎錦帕
太一下觀百靈潜衛龍騰鳳掣出入造化躪繇轢羲
前無千古天葩睿藻三二曜六五緯粃糠倉史奴
僕鍾王金壺霏潤瑶管舂容轇轕三光陶鎔帝皇
非烟祥風緣飾萬物取諸造物之鑪錘盡用文章
之斧斤昭章雲漢輝麗日月并包書林聖風雲靡英
華沉浮洋溢八區墨妙筆精鸞飄鳳泊元氣淋漓不
擇地而施英雲明露膏耀菅茅堯醲舜薰戛切韶濩
參乾兩離瓊章寳字嫓墳襲經日星昭回被物成
飾銜帝鴻之墨海掞漢宫之寳跗穗書綠字入神
出天金壺琳鈕娛游翰墨琁跗犀植奎鈎奮芒
河龍獻勢斟酌元化秋毫膚寸得心應手渾然天
成八文六義隂藏陽覩龍踠龜負與奎璧日月激衝
光明湯盤禹鼎之字方之陋矣天摹神畫不落彫斵
鸞鳳騫翔而變態烟雲舒卷以呈姿秦峯之篆頡
篇之楷倒薤之妙拂素之工研精書林垂思藝圃
奮辭摛藻星漢昭回題毫拂素龍鸞點絢璧月珠星
扁牓峩峩天縱聖能輔以學力既以系隆五三六經
之傳清明在躬精義入神道腴德輝形於心畫混融天
設八法自具妙用所潜勢逾萬鈞日光雲章垂耀縑素
吉雲玉露下燭丘壑游藝致精遂輳書聖原於道
德故氣象深厚發於英華故筆勢超絶舞鳳翔鸞怒
猊渴驥天球弘璧不足以喻其寳大吕黃鍾不足以喻
其雅綜以造化之機軸劉以隂陽之斧斤濯以江漢
之濤瀾聰明淵懿藝與道兼肆筆成書八法該備
大明委照卿靄騰輝侈億萬年琬琰之傳日珥爛
乎家楹星鈎洒於毫端龍文龜畫刊在翠琰光氣
昭倬發蔀燭幽包羅五經之郛游神六藝之圃一言
之出四方式以為典一字之傳萬世寳以為訓雲漢
動而日星垂也榮光溢河寳氣騰池五雲擁笥鳳
翥龍騰前世所謂畫起平雲點蹲芒玉者不足以進
於此金壺貯墨鮫人織冰宫工裁雪彌綸寳箑泛
洒神毫紛如薄霧翳靈芝淡若輕雲拂初日(飛白扇)鈿
軸寳函龜趺螭首埶協龍鸞光回星斗琬琰騰華奎
璧奮芒蔭之華榱被之豐珉翔筆伸楮天垂日
皎勒諸豐珉有星而景有雲而卿其光下垂遇物流
形鸞鵠飛動星辰光華字裏金生行間玉潤勒
諸琬琰貽諸載億與日月雲漢同垂無極心畫發舒
帝中第一夫何足言羲圖頡迹如龍行天或遊
或飛(草書)金鈎見象綠字成圖璧合珠連鸞驚鳳集
奇蹤絶俗美態入神編之玉軸勒以銀繩錦帙
金牋霞明日照口雖未言聲疾雷震令雖未出化馳
如神心有所懷威動千里壺墨彩毫芸香却蠧芝
髓為封珍寳之精下燭西崑之岫文章之氣上躔東壁
之象可謂天下之妙迹域中之奇觀羲畫垂文奎鈎
賁采聖藻裁篇首登歌於寳鼎宸毫結字復漬墨於
金壺垂光日月動色雲烟模於琰刻奮以瑶稜
上昭三光下飾萬物鳳翥龍盤經緯河洛星鈎日
珥闡握乾坤天光焜煌慶雲葩郁如在上帝羣玉之
府如游太微三光之庭昭回之光照映天地婉結之
妙經麗辰星
玉海卷三十四
