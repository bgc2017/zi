卷四十二
玉海卷四十二
宋王應麟撰
蓺文
經解總六經
記之經解指詩書禮樂易春秋之教未始正六經之
名莊子天運篇始述老子之言曰六經先王之陳迹
實昉乎此太史公滑稽傳以禮樂詩書易春秋為六
蓺而班史因之又以五學配五常而論語孝經並記
於六蓺略中自時厥後或曰五經或曰六經或曰七
經至唐貞觀中谷那律淹貫羣書褚遂良稱為九經
庫九經之名又昉乎此其後明經取士以禮記春秋
左傳為大經詩周禮儀禮為中經易尚書春秋公榖
為小經所謂九經也國朝方以三傳合為一又舍儀
禮而以易詩書周禮禮記春秋為六經又以孟子升
經論語孝經為三小經今所謂九經也
孔子經解
記經解第二十六孔子曰入其國其教可知也其為人
也温柔敦厚詩教也疏通知遠書教也廣博易良樂教
也潔靜精微易教也恭儉莊敬禮教也屬辭比事春秋
教也正義按鄭目錄云記六藝政教之得失於别錄屬
通論經解一篇總是孔子之言記者錄之皇氏曰解者
分析之名此篇分析六經體教不同故名經解六經其
教雖異總以禮為本故記者錄入於禮荀子善為詩
者不說善為易者不占善為禮者不相文中子門人
有問姚義孔庭之法曰詩曰禮不及四經何也曰四者
非具體不能及故聖人後之經典序錄經解以詩為
首七略藝文志用易居前阮孝緒七錄亦同此次王儉
七志孝經為初
孔子十二經
莊子天道篇孔子西藏書於周室繙十二經以說
老聃釋文六經六緯一說云易上下經并十翼一
云春秋十二公經也南史周續之受業范寗通
五經五緯號曰十經蜀志秦宓曰文翁遣相如
東受七經還教吏民隋志樊文深七經義綱二
十九卷七經論三卷宋官志國子助教十人周
易尚書毛詩禮記周官儀禮春秋左氏公羊穀梁
各為一經論語孝經為一經合十經助教分掌
孔子二經二學
中庸注孔子曰吾志在春秋行在孝經二經固足以明
之孔子祖述堯舜之道而制春秋斷以文王武王之法
度公羊何休序孔子有云吾志在春秋行在孝經此
二學者聖人之極致治世之要務也疏案孝經鉤命决
云孔子在庶德無所施功無所就志在春秋行在孝經
是也二學者春秋孝經也
漢古文舊書古今學
列傳河間獻王德景二年立修學好古從民得善書必
為好寫與之留其真所得書皆古文先秦舊書周官尚
書禮禮記孟子老子之屬其學舉六藝立毛氏詩左氏
春秋博士司馬遷十歲誦古文劉向上方精於詩
書觀古文詔向領校中五經袐書劉歆欲建立左氏
毛詩逸禮古文尚書列學官移書曰魯恭王得古文於
壊壁之中逸禮有三十九書十六篇天漢之後孔安國
獻之及春秋左氏丘明所修皆古文舊書多者二十餘
通臧於祕府伏而未發孝成閔學殘文缺乃陳發袐臧
校理舊文得此三事考學官所傳經或脱簡傳或間編
抑此三學以尚書為備謂左氏不傳春秋古文舊書皆
有證驗外内相應禮失求之於野古文不猶愈於野乎
蓺文志易劉向以中古文易經校唯費氏經與古文
同書古文經四十六卷為五十七篇劉向以中古文校
三家經文詩毛公自謂子夏所傳禮古經五十六卷出
於魯淹中周官經六篇(亡冬官以考工記充之)春秋古經十二篇
論語古二十一篇出孔壁兩子張孝經古孔氏一篇二
十二章孔壁古文(志又云史籀篇與孔子壁中古文異體)史記太史公
曰秦撥去古文(始皇二十四年始下焚書之令距漢興纔七年耳)書序孔子
舊宅壁中得先人所藏古文虞夏商周之書及傳論語
孝經皆科斗文字以所聞伏生之書考論文義定其可
知者為隷古定更以竹簡寫之(用隷書寫古文)桓譚新論易
連山八萬言歸藏四千三百言古文尚書舊有四十五
卷為十八篇古秩禮記有五十六卷古論語二十一卷
古孝經一卷二十章千八百七十二字今異者四百餘
字蓋嘉論之林藪文義之淵海也後傳桓譚好古學
數從劉歆揚雄辨析疑異杜林得漆書古文尚書一
卷鄭玄初中興之後范升陳元李育賈逵之徒爭論
古今學後馬融答北地太守劉瓌及玄答何休義據通
深古學遂明鄭興好古學尤明左氏周官自杜林桓
譚衛宏之屬莫不斟酌(宏好古學)賈逵雖為古學兼通五
家榖梁之說崔駰通古今訓詁劉陶推三家及古
文是正名中文尚書盧植與鄭玄俱事馬融能通古
今學好研精而不守章句上書曰臣從通儒馬融受古
學古文科斗近於為實而厭抑流俗降在小學衛宏
好古學(隋志議郎衛敬仲古文官書一卷)孔叢子孔臧曰侍中安國
受詔綴集古義乞為太常典臣家業紀綱古訓孔大夫
謂季彥曰今海内皆為章句内學君獨治古義治古義
則非内學非之則危身之道先聖古文臨淮傳義(安國)不
在科策之例世人固莫識也(長彥隨時為今學)說文序孔子
書六經左丘明述春秋傳皆以古文許慎子冲曰臣父
從賈逵受古學家語後序孔安國考論古今文字撰
衆師之義為古文論語訓十一篇孝經傳二篇尚書傳
五十八篇皆所得壁中科斗本也又集錄孔子家語為
四十四篇公羊序治古學貴文章者謂之俗儒疏左
氏先著竹帛故漢時謂之古學公羊漢世乃興故謂之
今學治古學者即鄭衆賈逵之徒蜀志尹默從司馬
德操宋仲子等受古學隋志光武以圖䜟興俗儒趨
時益為其學言五經者皆憑䜟為說唯孔安國毛公王
璜賈逵之徒獨非之故因漢魯恭王河間獻王所得古
文參而考之以成其義謂之古學世儒非毁竟不得行
魏代王肅推引古學以難其義王弼杜預從而明之自
是古學稍立漢世經先出者不如後出盛傳於後世
費氏易古文尚書毛詩小戴禮左氏春
秋
漢石渠議奏
宣紀甘露三年三月詔諸儒講論五經同異(易則施讎梁丘臨書)
(則周堪張山拊林尊歐陽地餘假倉詩則韋玄成張生薛廣德禮則戴聖韋玄成聞人通漢榖梁則蕭望之劉)
(向尹更始)太子太傅蕭望之等平奏其議上親稱制臨决焉
迺立梁丘易大小夏侯尚書榖梁春秋博士列傳(又儒)
(林傳)劉向本名更生初立榖梁春秋召更生受榖梁講論
五經於石渠薛廣德以魯詩為博士論石渠遷諫大
夫韋玄成受詔與太子太傅蕭望之及五經諸儒雜
論同異於石渠閣條奏其對施讎詔拜為博士甘露
中與五經諸儒雜論異同於石渠注師古曰三輔故事
云石渠閣在未央殿北以藏祕書也梁丘賀子臨為
黃門郎甘露中奉使問諸儒於石渠臨學精熟專行京
房法歐陽地餘為博士論石渠林尊為博士論石
渠周堪為譯官令論石渠經為最高張山拊為博士
論石渠假倉以謁者論石渠戴聖以博士論石渠
(隋志有石渠禮論四卷戴聖撰)張生為博士論石渠聞人通漢以
太子舍人論石渠蓺文志書議奏四十二篇禮議奏
三十八篇春秋議奏三十九篇論語議奏十八篇五經
雜議十八篇(凡百五十五篇)後陳元傳孝宣為石渠論而榖
梁氏興榖梁序漢興以來瓌望碩儒各信所習是非
紛錯準裁靡定故有父子異同之論石渠分爭之說
禮運正義議郎尹更始待詔劉更生等議石渠以為吉
凶不並瑞災不兼麟為周亡之異不得為瑞
漢五經雜議通義要義演經雜論通
論五經論
志孝經家有五經雜議十八篇石渠論唐志經解劉
向五經雜義七卷又通義九卷(隋志八卷梁九卷)要義五卷(隋志)
梁十七卷雷氏撰(舊唐志五經雜義七卷又通義九卷要義五卷劉向撰)後傳曹襃作
演經雜論百二十篇通義十二篇沛獻王輔(光武子)好
經書善說京氏易孝經論語傳及圖䜟作五經論時號
曰沛王通論明紀注通典冬夏至寢兵廣韻注引通
義百官志注引五經通義二王之後不考功世說
注引通義要義隋禮儀志引要義曰笏所以記事通
義曰弁高五寸前後玉飾文選注引五經要義太一
一名終南山又曰籍田千畆以先百姓致孝敬(文選雪賦注引)
(五經通訓)通典引通義曰號所以表功德北史劉芳引
通義太社王社要義社必植以木隋志孫暢之五經
雜義六卷梁又有五經義略一卷劉向辨章舊
聞則有五經通義沛獻說易圖䜟則有沛王通論
建初會羣儒考同異則有白虎通義易通論作於
洼丹五經通難著於程曾(曾著書百餘篇)通義十二篇作於
曹褒(褒傳慶氏禮又有演經雜論百二十篇)鄭玄有六藝論許慎有異義
魏王肅有聖證論晉束晳亦有五經通論譙周有然
否論五卷戴逵大義三卷梁鮑泉六經通數十卷邯鄲
綽五經析疑二十八卷元延明宗略二十三卷
漢六藝略(見書目)五學
志六藝一百三家三千一百二十三篇(入三家一百五十九出篇重十)
(一篇)六藝之文樂以和神仁之表詩以正言義之用禮以
明體故無訓書以廣聽知之術春秋以斷事信之符五
者五常之道而易為之原易與天地相終始至於五學
世有變改猶五行之更用事叙傳世宗憲章六學
儒林叙傳漢存其業六學析分史記太史公論六家
曰六蓺經傳以千萬數累世不能通其學當年不能究
其禮協六經異傳董仲舒通五經王吉通五經為騶
氏春秋以詩論語教授好梁丘臨(一作賀)說易令子駿受
焉夏侯始昌通五經以齊詩尚書教授
易書(王璜費氏古文)詩禮(后蒼)詩書(徐敖古文書毛詩夏侯始昌齊詩尚書)
書春秋(胡常古文榖梁左氏)禮春秋(孟卿后氏禮疏氏春秋皆出孟卿)詩春
秋(申公江公榮廣魯詩榖梁)易詩(韓嬰)
漢六藝九種
志序六藝為九種易十三家二百九十四篇書九
家四百十二篇詩六家四百十六卷禮十三家五
百五十五篇樂六家百六十五篇春秋二十三家
九百四十八篇論語十二家二百二十九篇孝經
十一家五十九篇小學十家自史籀至杜林蒼頡故
三十五篇
漢五經章句
藝文志易章句施孟梁丘各二篇丁寬有小章句(費直長於)
(小學章句)書章句歐陽三十一卷大小夏侯各二十九卷(張無)
(故善修章句守小夏侯說又秦恭增師法至百萬言)春秋公羊三十八篇榖梁三
十三篇儒林傳尹更始左氏章句(劉歆章句備焉)夏侯勝
傳曰建所謂章句小儒破碎大道後紀建初四年十
一月壬戌詔中元元年詔書五經章句煩多議欲減省
至永平元年長水校尉儵奏言先帝大業當以時施行
欲使諸儒共定經義於是會白虎觀議同異八年十二
月戊申詔曰五經剖判去聖彌遠章句遺辭乖疑難正
恐先師微言將絶其令羣儒選高才生受學榖梁左氏
春秋古文尚書毛詩以扶微學廣異義易惟樊英習
京氏著章句(唐志孟喜京房費直馬融荀爽有章句)書歐陽有牟長章句
牟卿章句四十五萬餘言張奐減為九萬言桓榮受朱
普學章句四十萬言入授顯宗減為二十三萬言子郁
刪定成十二萬言有桓君大小太常章句盧植作尚書
章句詩則伏黯改定齊詩章句子恭減省浮辭定為二
十萬言杜撫定韓詩章句張康作韓詩章句薛漢世習
韓詩父子以章句著名禮則橋仁從戴德學著禮記章
句四十九篇曹充習慶氏學作章句辨難曹褒新禮章
句景鸞月令章句蔡邕月令章句春秋則鄭興撰左氏
條例章句樊儵鍾興刪定公羊嚴氏章句(又使宗室從興受章句)
楊終改定春秋章句十五萬言(唐志有賈逵左氏長經章句二十卷鄭衆牒例)
(章句九卷)列傳桓譚帝方信䜟譚言宜屏羣小之曲說述
五經之正義譚徧習五經皆詁訓大義不為章句(隋志漢時)
(又詔東平王蒼正五經章句皆命從䜟俗儒趨時言五經者皆憑䜟為說)桓郁遷侍中顯
宗制五家要說章句令郁校定於宣明殿鄭玄傳論
東京學者經數家家數說章句多者百餘萬言學徒勞
而少功後生疑而莫正傅毅永平中於平陵習章句
作迪志詩(文苑)孔僖子長彦好章句(儒林)王充好博覽
不守章句盧植不守章句荀淑博學不好章句多
為俗儒所非梁鴻韓融不為章句徐防和帝永元
十四年拜司空以五經久遠聖意難明宜為章句以悟
後學上疏曰詩書禮樂定自孔子發明章句始於子夏
其後諸家分析各有異說今不依章句妄生穿鑿臣以
為博士及甲乙策試宜從其家章句開五十難試之詔
從防言順紀陽嘉元年十一月令孝廉諸生通章句
乃得應選儒林傳順帝更修黌宇游學雖增盛而章
句漸疎浮華相尚劉表傳博求儒術綦母闓宋忠等
撰立三經章句謂之後定詩正義自古而有篇章之
名與詩禮俱興也句則古者謂之為言秦漢以來衆儒
各為訓詁乃有句稱句必聯字而言句者局也聯字分
疆所以局言章者明也總義包體所以明情六蓺論
未有若今傳訓章句明為傳訓以來始辨章句文心
雕龍若秦延君之注堯典十餘萬字朱普之解尚書三
十萬言所以通人惡煩羞學章句若毛公訓詩安國傳
書鄭君釋禮王弼解易要約明暢可為式矣
故謂通指義(書有夏侯解故詩有魯故后氏故韓故毛詩故訓傳小學有杜林蒼頡故)微(謂釋微指)
(春秋有左氏微鐸氏微張氏微虞卿微傳)通(洼君通白虎通風俗通史通韓滉春秋通)
典籍之存詁訓之傳皆漢儒之力詩有魯故韓故齊
后氏故齊孫氏故毛詩故訓傳書有大小夏侯解故前
人惟故之尚如此今人乃新之急邪贅以釋老鑿以申
韓塗人之耳目而變易其心思經猶的也一人射之
不若衆人射之其中者多也傳師所說謂之傳丘明
子夏於春秋禮經作傳是也古者以一句為一言(一言)
蔽之曰思無邪(揚之水卒章之四言)大叔九言秦漢以來衆儒各為訓詁乃
有句稱
漢儒林傳業
前儒林傳贊自武帝立五經博士開弟子員設科射策
勸以官禄訖於元始百有餘年傳業者寖盛支葉蕃滋
一經說至百餘萬言大師衆至千餘人蓋禄利之路然
也傳言家世傳業者易(士孫張)書(陳翁生平當)詩(滿昌伏理)禮(橋仁)
(徐良)春秋(王中)漢興言易自淄川田生言書自濟南伏生言
詩於魯則申培公於齊則轅固生燕則韓太傅言禮則
魯高堂生言春秋於齊則胡母生於趙則董仲舒易
本田何有施孟梁丘之學施家有張彭之學孟喜有翟
孟白之學梁丘有士孫鄧衡之學有京氏之學有高氏
學高費皆未立學官書歐陽大小夏侯氏學皆出於
倪寬世有歐陽氏學歐陽有平陳之學有大小夏侯之
學大夏侯有孔許之學小夏侯有鄭張秦假李氏之學
孔氏古文未立學官百兩篇出張霸魯詩有韋氏學
有張唐褚氏之學江公世為魯詩宗張家有許氏學齊
詩有翼匡師伏之學韓詩有王食長孫之學言毛詩本
徐敖禮為頌者由徐氏禮有大戴小戴慶氏之學大
戴有徐氏小戴有橋楊氏之學公羊春秋有顔嚴之
學顏家有泠任之學有筦冥之學榖梁春秋有尹胡申
章房氏之學言左氏本賈護劉歆志春秋分為五(左氏)
(公羊榖梁鄒夾氏)詩分為四(毛齊魯韓)易有數家之傳
漢師法
儒林傳孟喜受易博士缺衆人薦喜上聞喜改師法遂
不用秦恭(小夏侯書)增師法至百萬言唐長賓褚少孫
事王式問經數篇式曰聞之於師具是矣自潤色之不
肯復授唐生褚生試誦說有法疑者丘蓋不言胡毋
生治公羊弟子唯嬴公守學不失師法梁丘臨學精
熟專行京房法列傳匡衡對詩諸大義說有師道可
觀覽張禹對易論語大義經學精習有師法魏相
明易經有師法
漢五經家法通經名家
宋百官志漢武建元五年初置五經博士宣成之世五
經家法稍增經置博士一人至東京凡十四人詩正
義漢承滅學之後典籍出於人間各專門命氏以顯其
家之學故為傳訓者皆云氏不言名後儒林傳序光
武立五經博士各以家法教授凡十四博士肅宗詔高
才生受古文尚書毛詩榖梁左氏春秋雖不立學官然
皆擢高第為講郎以網羅遺逸博存衆家東京學者猥
衆今但錄其能通經名家者以為儒林篇其自有列傳
者則不兼書若師資所承標名為證乃著之
易施氏(劉昆子軼)孟氏(洼丹陽鴻任安)梁丘(楊政張興子魴)京氏(戴憑)
(魏滿孫期)
書歐陽(歙曹曾陳弇牟長宋登)大夏侯(張馴字子雋)古文(尹敏周防孔僖)
(楊倫)
詩魯(高詡包咸魏應)齊(伏恭任末景鸞)韓(薛漢杜撫召伯春楊仁趙曅張康)毛(謝曼)
(卿衛宏)
禮慶氏(董鈞)
春秋公羊嚴氏(丁恭周澤鍾興甄宇子普樓望程曾)顏氏(張玄)公羊(李育)
(何休)左氏(服虔穎容謝該)
通五經(許慎蔡玄)
如費氏易有陳元鄭衆馬融鄭玄荀爽夏歐尚書
有牟融王良桓榮古文尚書有杜林賈逵毛詩
有鄭衆賈逵馬融鄭玄慶氏禮有曹充襃三禮
有馬鄭左氏春秋有鄭興陳元自有列傳而標名
儒林之篇
後紀質帝本初元年詔四姓小侯先能通經者各命隨
家法注儒生為詩者謂之詩家為禮者謂之禮家列
傳徐防言大學試博士弟子皆以意說不修家法論議
紛錯互相是非注諸經為業各自名家左雄言孝廉
諸生試家法楊統父春卿善圖䜟統作家法章句及
内䜟二卷解說鄭玄傳論漢興諸儒頗修蓺文東京
學者亦各名家經有數家家有數說章句多者或百餘
萬言學徒勞而少功後生疑而莫正鄭玄括囊大典網
羅衆家刪裁刊改學者略知所歸王父豫章君(范寗)傳授
生徒專以鄭氏家法玄習春秋顏氏兼通數家法
樊準曰孝明多召名儒充禮官博士議郎一人開門
徒衆百數賈逵曰先帝博觀異家各有所採易有施
孟復立梁丘尚書歐陽復有大小夏侯
漢儒林弟子著錄經生編牒
後儒林傳論自光武中年專事經學其風世篤經生(謂博)
(士)所處不遠萬里之路精廬暫建贏糧動有千百其耆
名高義開門授徒者編牒不下萬人皆專相傳祖莫或
訛雜至有分爭王庭植朋私里繁其章條穿求崖穴以
合一家之說張興習梁丘易弟子自遠至者著錄且
萬人牟長習歐陽尚書著錄前後萬人魏應受魯
詩弟子著錄數千人丁恭習嚴春秋著錄數千人
樓望習嚴春秋著錄九千餘人張玄習顏氏著錄千
餘人蔡玄通五經著錄萬六千人(注著於籍錄)
漢羣臣說經
戴憑傳習京氏易召試博士拜郎中時詔公卿大會羣
臣皆就席憑獨立光武問其意對曰博士說經皆不如
臣而坐居臣上帝即召上殿令與諸儒難說多所解釋
帝善之拜虎賁中郎將以侍中兼領正旦朝賀百僚畢
會帝令羣臣能說經者更相難詰義有不通輒奪其席
以益通者憑重坐五十餘席京師語曰解經不窮戴侍
中藝文類聚殷氏世傳曰殷亮建武中拜博士諸儒
講論勝者賜席亮重至八九(詳見帝學)魯丕傳元和中引
見難問經傳永元十一年和帝因朝會召見諸儒丕與
賈逵黃香等相難數事帝善丕說上疏曰說經者傳先
師之言非從己出難者必明其據說者務立其義法異
者各令自說師法博觀其義覽詩人之旨意察雅頌之
終始明舜禹臯陶之相戒顯周公箕子之所陳
漢白虎議奏通義通德論
章紀建初四年十一月壬戌詔曰中元元年詔書五經
章句煩多議欲減省至永平元年長水校尉鯈(樊鯈)奏言
先帝大業當以時施行欲使諸儒共正經義令學者得
以自助於戲其勉之哉於是太常將大夫博士議郎郎
官及諸生諸儒會白虎觀講議五經異同使五官中郎
將魏應承制問難侍中淳于恭奏上帝親稱制臨决如
孝宣甘露石渠故事作白虎議奏注今白虎通儒林
傳建初中大會諸儒於白虎觀考詳同異連月乃罷肅
宗親臨稱制如石渠故事顧命史臣著為通義(即白虎通議是)
(也)魏應專掌難問(餘同章紀)李育建初四年詔與諸儒論
五經於白虎觀育以公羊義難賈逵往反皆有理證最
為通儒列傳魯恭習魯詩肅宗集諸儒於白虎觀恭
特以明經得召與其議丁鴻建初四年肅宗詔與廣
平王羨及諸儒樓望成封桓郁賈逵等論定五經同異
於北宫白虎觀使五官中郎將魏應主承制問難侍中
淳于恭奏上帝親稱制臨决鴻以高才論難最明諸儒
稱之帝數嘆焉注東觀記與太常樓望少府成封屯騎
校尉桓郁衛士令賈逵等集議白虎門名於門立觀因
以名焉(傳贊云高論白虎)班固遷玄武司馬天子會諸儒講
論五經作白虎通德論令固撰集其事楊終又言宣
帝博召羣儒定論五經於石渠方今天下少事學者得
成其業而章句之徒破壊大體宜如石渠故事永為後
世則於是詔諸儒於白虎觀論考同異焉會終坐事係
獄博士趙博校書郎班固賈逵等以終深曉春秋學多
異聞表請之終又上書自訟即日貰出乃得與白虎觀
陳敬王羨博涉經書有威嚴與諸儒講論於白虎觀
蔡邕封事曰孝宣會諸儒於石渠章帝集學士於白
虎通經釋義其事優大通鑑白虎觀議五經名儒丁
鴻樓望成封桓郁班固賈逵及廣平王羨皆與焉隋
志白虎通六卷唐志班固等白虎通義六卷崇文
目白虎通德論十卷中興書目白虎通十卷凡
四十篇今本自爵號至嫁娶凡四十三篇蔡玄
傳順帝詔拜議郎講論五經異同甚合帝意(玄學)
(傳五)
漢諸經通義(又見上)太常試經
孟子題辭漢興孝文廣遊學之路孟子置博士訖今諸
經通義得引孟子以明事謂之博文(東萊曰謂課試者也)詩(小弁)
引舜年五十而慕(緜引太王不以養人者害人)禮記(王制引貢助徹圭田)坊記引舜年
(五十不失孺子之心)周禮大宰八統引爵德齒(小司徒引仁政自經界始)載師士田引圭田之說及
五畆之宅植桑㕓人引市㕓而不征法而不㕓(司關引關譏而不征)函人矢人助有公田野九夫税一
(國中什一之言又引於考工記匠人)以孟子論之周制邦國用殷助法列傳鄭衆建武
中皇太子及山陽王聘衆欲為通義伏恭明齊詩建
武十三年太常試經第一拜博士(顏氏博士缺張玄試策第一)周
防(儒林)世祖狩汝南召掾史試經防能誦讀拜守丞高
彪(文苑)舉孝廉試經第一除郎中徐防永元十四年言
太學試博士弟子皆以意說不修家法臣以為甲乙策
試宜從其家章句五經各取上第六人論語不宜射策
官志司隷有孝經師主監試經諸經通義者
漢五經課試之學也維漢以文立治以經選士鴻
生傳業支蕃葉滋闡繹道真探索聖緼决科射策
則有通義之目以孟子明事則有博文之名趙岐題
辭觕述大槩謹稽合史傳而為之說曰聖人作經載道
學者因經明道學博而不詳說無以發羣獻之眇指說
詳而不反約無以折衆言之殽亂故必泝正學之源而
後能通乎聖人之海粤自木鐸聲寢經與道榛塞孟子
闢邪距詖羽翼孔道七篇垂訓法嚴義精知性知天易
之奥也以意逆志詩之綱也言稱堯舜書之要也井田
爵禄之制可以知禮王霸義利之辨可以知春秋儒者
稱之曰通五經噫若孟氏斯謂之通矣媺哉漢之尊經
虖儒五十三家莫非賢傳也而孟子首置博士九流百
八十九家莫非諸子也而通義得述孟子斯文之統紀
以壹多士之趨向以純非徒綴訓故誦佔畢而已若稽
前載建元五年春五經始立博士元朔五禩通一蓺者
試之孝元好儒通一經者復之博士十四昉于建武選
受四經俶于建初科有甲乙試有家法或試經于太常
或試誦說于博士永元十四年司空徐防建言開五十
難解釋多者為上第演文明者為高說所謂博文明事
雖軼不傳然建武中太子諸王欲為通義而聘鄭衆建
初四年會諸儒白虎觀命史臣著通義曹褒傳慶氏禮
亦篹通義十二篇觀其名可求其略矣還觀有漢之盛
鉅儒石師開門授徒著錄至萬六千人經數家家數說
章句多者百餘萬言歴禩綿邈湮没居多嘗即詩禮訓
注考之小弁述親親之言王制述貢助徹之法爵德齒
釋於大宰經界釋於小司徒圭田市㕓關幾釋於載師
㕓人司關助有公田國中什一及函矢之說又詳列于
考工記珠貫絲組上下洽通蓋傳得其宗無越鄒孟求
觀聖道必自兹始否則繢以華薻汩以緯候荄兹詭辨
稽古曼辭燕說郢書吾道莠矣焉得而通諸雖然經學
至於通而止漢儒之說何其紛紛也五經通義劉向輯
之五經通論沛獻著之程曾通難洼丹易通專己黨同
轍殊牖異君子已不能無憾況課試之學以明經為禄
利之塗則通義乃諸儒之筌蹄也其不傳於今有以夫
吁師異道人異論漢儒之說猶得以考同異析是非也
暨唐貞觀十二年會稡章句為正義百七十卷繇是舉
天下宗一說而無深造自得之功若明經又變為帖誦
而口義墨義興焉君子又惜通義之不傳於今也(擬序)
漢六蓺篇錄
張衡傳中興後儒者爭學圖緯衡上疏曰河洛六蓺篇
錄已定後人皮傳無所容簒注衡集上事云河洛五九
六藝四九謂八十一篇也尹敏傳世祖令敏校圖䜟
使蠲去崔發所為著錄次比隋志七經緯三十六篇
並云孔子所作漢代有郗氏袁氏說宋均鄭玄並為䜟
律之注文辭淺俗不類聖人之旨北史樊深撰七經
異目三卷
漢六蓺論鄭志(又見後)
鄭玄傳事第五元通京氏易公羊春秋三統歷九章算
術從張恭祖受周官禮記左氏春秋韓詩古文尚書事
馬融質疑義玄謂所好羣書不得於禮堂寫定傳與其
人門人相與撰玄答諸弟子問五經依論語作鄭志八
篇凡玄所注周易尚書毛詩儀禮禮記論語孝經尚書
大傳中候乾象歷又著天文七政論魯禮禘祫義六蓺
論毛詩譜駮許慎五經異義答臨孝存周禮難凡百餘
萬言(謝承書不言注孝經)經傳洽熟稱為純儒括囊大典網羅衆
家隋志六蓺論一卷鄭玄撰(唐志同)聖證論十二卷王
肅撰(唐志十一卷)鄭志十一卷(唐志九卷)魏侍中鄭小同撰鄭記
六卷(唐志同)玄弟子撰魏志孫叔然授學鄭玄之門人
王肅集聖證論以譏短玄叔然駮而釋之(肅規鄭玄數千百條馬昭)
劾肅短詔遣博士張融按經問詰(記正義聖證論馬昭引榖梁傳以答王肅之難)王基傳散
騎常侍王肅著諸經傳解及論定朝儀改易鄭玄舊說
而基據持玄義常與抗衡吳虞翻奏鄭玄所注五經
違義尤甚者百六十七事晉范寗考先儒經訓而長
於玄傳授生徒專以鄭氏家法唐元行冲曰康成於
竄伏之中理紛拏之典雖存探究咨謀靡所具鄭志者
百有餘科劉子玄曰鄭弟子追論師注及應對謂之
鄭志又鄭志目錄記鄭所注五經之外有中候書傳七
政論乾象歷六藝論毛詩譜答臨碩難禮駁許慎異義
發墨守箴膏肓及答甄子然等書鄭之弟子分授門徒
各述師言更不問答編錄其語謂之鄭記趙商作鄭先
生碑銘公羊疏鄭君先作六藝論訖然後注書通
鑑外紀引鄭玄六藝論曰遂皇之後歴六紀九十一代
至伏羲始作十二言之教方叔機注曰九頭紀一五龍紀
五攝提紀七十二合洛紀三連通紀六序命紀四凡九
十一代六藝論曰易者隂陽之象天地所變化政教所
生自人皇初起詩禮記左氏榖梁公羊疏曲禮玉藻
正義引六藝論宋均孝經緯注引鄭六藝論叙孝經
云玄又為之注
漢四經
賈逵傳建初元年入講古文尚書左傳又條奏左氏大
義撰歐陽夏侯古文齊魯韓毛詩同異八年(紀十二月戊申)乃
詔諸儒選高才生受左氏榖梁春秋古文尚書毛詩由
是四經遂行於世皆拜逵所選弟子及門生為千乘王
國郎朝夕受業黃門學者欣欣羨慕紀建初元年十
二月戊申詔(見上)儒林傳序雖不立學官然皆擢高第
為講郎給事近職所以網羅遺逸博存衆家古文四
十六卷為五十七篇毛詩二十九卷又故訓傳三十卷
左氏傳三十卷左氏微二篇公榖二家之經十一卷榖
梁傳十一卷外傳二十篇章句三十三篇
漢五經異義
儒林傳許慎字叔重博學以五經傳說臧否不同撰五
經異義又作說文解字十四篇(說文引用經傳多與今文不同)鄭玄
傳駁許慎五經異義唐志許慎五經異義十卷(隋志同)
鄭玄駁齊志隋禮儀志引異義書禮疏史記正義
引異義及鄭玄駁堯典九族異義夏侯歐陽云云鄭
玄駁史記注引鄭玄駁異義禮記正義案異義公
羊說古春秋左氏說許慎案治魯詩韋玄成治易施犨
等說引外傳曰三王之樂可得觀乎鄭駁之云(異義今孝經說)
(云云)玉藻疏異義淳于登說明堂樊鯈以䜟記正五
經異說隋辛彥之撰五經異義一部
漢五經大夫博士(見官制)五經師(見前)小侯學
祭遵傳博士范升稱遵曰建為孔子立後奏置五經大
夫
鄭氏九書
唐會要劉子玄孝經注議曰晉中經簿周易尚書尚書
中候大傳毛詩周禮儀禮禮記論語凡九書皆云鄭氏
注名玄至於孝經則稱鄭氏解無名玄二字春秋緯演
孔圖云康成注三禮詩易尚書論語其春秋孝經别有
評論鄭引圖䜟皆謂之說易緯曰易說書緯曰書說
嫌引祕書
魏六藝課試法
高堂隆傳景初中帝以蘇林秦靜等並老恐無能
傳業者乃詔曰先聖餘教著於六藝六藝之文禮
又為急今宿生巨儒並各年高教訓之道孰為其
繼昔伏生將老漢文嗣以鼂錯榖梁寡疇宣帝承
以十郎其科郎吏高才解經義者三十人從光禄
勲隆散騎常侍林博士靜分受四經三禮主者具
為設課試之法文紀黃初五年四月立大學制
五經課試之法(大學初立樂詳拜博士五業並授)魏略黃初元
年之後補舊石碑之缺備學士之員錄依漢甲乙
以考課
漢五經論晉五經然否論
譙周傳撰定法訓五經論古史考之屬百餘篇秦宓
傳譙允南記錄其言為春秋然否論隋志五經然否
論五卷晉散騎常侍譙周撰後漢禮儀志注引之
晉十九博士太學石經
元帝紀大興二年六月置博士員五人四年三月置周
易儀禮公羊博士志晉初承魏制置博士十九人及
咸寧四年武帝初立國子學定置國子祭酒博士各一
人助教十五人江左初減為九人元帝末增儀禮春秋
公羊博士各一人合為十一人後又增為十六人不復
分掌五經而謂之太學博士(元帝立儒林祭酒官以杜夷為之太元中增置太學)
(生百人以車武子領國子博士)荀崧傳元帝踐阼召拜尚書僕射轉
太常方修學校簡省博士置周易王氏尚書鄭氏古文
尚書孔氏毛詩鄭氏周官禮記鄭氏春秋左傳杜氏服
氏論語孝經鄭氏博士各一人凡九人其儀禮公羊榖
梁及鄭易皆省不置崧以為不可乃上疏曰世祖皇帝
經始明堂營建辟雍告朔頒正鄉飲大射西閣東序河
圖秘書禁籍臺省有宗廟太府金墉故事太學有石經
古文先儒典訓賈馬鄭杜服孔王何顔尹之徒章句傳
注衆家之學置博士十九人猶選張華劉寔居太常之
官以重儒教伏聞節省之制皆三分置二博士舊置十
九人今五經合九人准古計今猶未能半今九人之外
猶宜增四宜為鄭易置博士一人鄭儀禮春秋公羊榖
梁博士各一人帝詔可共博議者詳之議者多請從崧
所奏詔曰榖梁膚淺不足置博士梁天監四年正月
置五經博士各一人
晉五經通論
束晳傳著五經通論
晉五經同異評
儒林傳徐苗字叔胄為儒宗作五經同異評隋志梁
有五經異同評一卷賀瑒撰北史張鳳著五經異同
評十卷
晉五經音訓
儒林傳徐邈博涉多聞孝武延儒士謝安舉邈補中書
舍人侍西省雖不口傳章句然開釋文義標明指趣撰
正五經音訓學者宗之(又注榖梁)隋志徐邈五經音十卷
左傳正義晉宋古本序在集解之端徐邈定五經音
訓為此序作音
晉五經鈎沉
隋志五經鈎沉十卷唐志同(舊唐志云鈎深)晉高凉(一作梁)太守楊
方撰書目十卷晉高凉太守楊方撰(崇文目方作芳)自序云
晉太寧元年撰鈎經傳之沉義著論難以起滯(崇文目云篇第)
(亡缺今缺五篇)
晉五經大義
隋志五經大義戴逵撰三卷後周樊文深撰十卷何妥
撰五卷南史沈文阿撰經典大義十八卷(隋志十二卷)陳
王元規續經典大義十四卷
齊巾箱五經
南齊書衡陽王鈞手自細書寫五經部為一卷置於巾
箱中以備遺忘曰於檢閱既易且一更手寫永不忘諸
王爭效巾箱五經自此始
梁五經講疏
梁書武帝撰五經講疏使孔子袪閱羣書為義證釋乾
坤文言(張譏袁憲與焉)簡文於玄圃述武帝所製五經講疏
後魏五經疑問
後魏書房景先作五經疑問百餘篇王神貴益之名為
辨疑合成十卷常爽述六經略注以廣制作隋志
梁有五經咨疑八卷(周楊撰)唐志法家邯鄲綽五經析
疑三十卷(初學記引之)
隋諸經義疏(六儒)
儒林傳南北所治章句好尚不同(江左周易則王弼書則孔安國左傳則杜)
(元凱河洛左傳則服虔書易則鄭康成詩並主毛禮同遵鄭南人約簡得其英華北學深蕪窮其枝葉)高
祖遵問道之儀觀釋奠之禮博士罄傾河之辨侍中竭
重席之奥研覈異同渙焉冰釋二劉(焯炫)學通南北博極
今古所製諸經義疏搢紳咸師宗之(焯有五經述議賈馬王鄭所傳章)
句多所是非(炫有五經正名十二卷春秋毛詩述議皆四十卷論語述議十卷春秋攻昧十卷孝經述議五)
(卷尚書述議二十卷注詩序一卷)後魏常爽述六經略注開皇初召山東義學
之士馬光張仲讓孔籠竇士榮張黑奴劉祖仁授太學
博士時人號為六儒(開皇五年四月乙巳詔召山東馬榮伯等六儒)
五經决錄
文中子十四代祖述著春秋義統六代祖元則(仕宋)述時
變論六篇其言化俗推移之理竭矣煥述五經决錄五
篇其言聖賢製述之意備矣虬北事魏述政大論八篇
其言帝王之道著矣彥述政小論八篇其言王霸之業
盡矣傑述皇極讜義九篇其言三才之去就深矣隆述
興衰要論七篇其言六代之得失明矣(今皆亡)子謂董常
曰吾欲修元經得皇極讜義焉欲續詩得時變論焉欲
續書得政大論焉
唐十九家經解
藝文志經解類十九家二十六部三百八十一卷(失姓名一)
(家)劉向五經雜義七卷通義九卷要義五卷許慎異義
十卷(鄭玄駁)譙周然否論五卷楊方鈎沉十卷(晉人)楊思咨
疑八卷(隋志咨疑周楊撰)元延明宗略四十卷(隋二十三卷)劉炫正
名十二卷(並五經)沈文阿經典玄儒大義序錄十卷(隋二卷)
班固等白虎通義六卷鄭玄六藝論一卷鄭志九卷鄭
記六卷王肅聖證論十一卷(隋十二卷)梁武帝孔子正言二
十卷(梁武帝撰五經講疏及孔子正言)簡文帝長春義記一百卷樊文
深七經義綱略論二十卷(隋志二十九卷)又質疑五卷張譏游
玄桂林二十卷(隋志九卷南史二十四卷)謚法三卷(荀顗演劉熙注)沈約謚
例十卷賀琛謚法三卷(隋志云賀瑒五卷)集天名稱三卷陸德
明經典釋文三十卷顏師古匡繆正俗八卷不著錄十
家一百二十七卷始於趙英五經對訣終於劉鎔經典
集音有劉迅貺張鎰韋表微裴僑卿高重王彥威慕容
宗本諸家中興目二十一家四百八十四卷續目
三家十六卷
唐十一類經錄
志甲部經錄其類十一易書詩禮樂春秋孝經論語䜟
緯經解小學凡著錄四百四十家五百九十七部六千
一百四十五卷不著錄一百一十七家三千三百六十
卷(舊志十二類以小學訓詁分為二)隋志班固列六藝為九種或以
緯書解經合為十種凡六藝經緯六百二十七部五千
三百七十一卷通亡書合九百五十部七千二百九十
卷
唐五經正義五經義訓義贊
志周易正義十六卷(國子祭酒孔穎達顏師古司馬才章王恭馬嘉運趙乾叶王談于志)
(寧等奉詔撰四門博士蘇德融趙弘智覆審)尚書正義二十卷(孔穎達王德韶李子雲撰)
(朱長才等五人覆審無忌勣志寧行成等二十三人刊定)毛詩正義四十卷(穎達德韶齊威)
(撰乾叶等三人覆正)禮記正義七十卷(穎達朱子奢李善信賈公彥柳士宣范義頵張權等)
(撰周玄逵等四人覆審)賈公彥禮記正義八十卷儀禮疏五十卷
周禮疏五十卷春秋正義三十六卷(穎達楊士勛朱長才撰馬嘉運等四)
(人覆審)楊士勛榖梁疏十二卷孔穎達傳初穎達與顏
師古司馬才章王恭王琰受詔撰五經義訓凡百餘篇
號義贊詔改為正義雖包貫異家為詳博其中不能無
冗繆(孔陸正義釋文自多背馳)博士馬嘉運駮正其失至相詆譏(嘉運)
(貞觀十一年拜太學博士以正義繁釀故犄摭其疵當世諸儒服其精)有詔更令裁定功
未就永徽二年三月詔中書門下與國子三館博士弘
文館學士攷正之於是尚書左僕射于志寧右僕射張
行成侍中高季輔就加增損四年三月書始下(三月一日)
會要貞觀十二年國子祭酒孔穎達撰五經義疏一百
七十卷(政要云一百八十卷)名曰義贊有詔改為五經正義(一本云初)
(太宗以師說多門章句繁雜命孔穎達與諸儒撰五經疏名五經正義)太學博士馬嘉運
每掎摭之有詔更令詳定未訖而卒永徽三年三月十
四日詔太尉趙公無忌等刊正四年三月一日進之(正義)
(表永徽四年二月二十四日上)頒于天下以為定式凡書二十卷詩四
十卷易十六卷春秋三十六卷二禮共百二十卷舊
史貞觀七年十一月丁丑頒新定五經于天下永徽四
年三月壬子朔頒孔穎達五經正義於天下每年明經
依此攷試儒學傳貞觀中廣學舍千二百區吐蕃高
麗等羣酋並遣子弟入學鼓笥踵堂凡八千餘人帝又
讐正五經謬缺頒天下示學者與諸儒會稡章句為義
疏俾久其傳(律疏序云近代已來兼經注而明之謂為義疏疏者識也)宋朝端拱
元年三月司業孔維等校五經正義百八十卷五月四
日鏤板朌行(孔維表云貞觀中祭酒孔穎達考前代之文採衆家之說隨經析理去短從長用功)
(二十餘年書成一百八十卷)歐陽修以為晉宋而下師道漸亡各
為箋傳附著經文唐太宗始詔名儒撰定正義著為定
論凡不本正義者謂之異端則學者之宗師百世之取
信也然所載既博所擇不精多引䜟緯之書異乎正義
之名欲詔名儒取九經之疏刪去䜟緯之文然後經義
純一無雜人自為說兩漢之俗也舉天下宗一說唐
傳疏之學也
唐經典釋文
志陸德明經典釋文三十卷(第一卷序錄)舊史德明撰經
典釋文三十卷老子疏十五卷易疏二十卷太宗後閱
德明經典釋文甚嘉之賜家帛二百叚(一本云貞觀十六年四月甲辰)
(太宗閱德明經典音義美其弘益學者賜其家布帛百匹)易古文書毛詩周禮儀
禮禮記三傳孝經論語老莊子爾雅等音合為三十卷
三帙(内老子釋文一卷莊子二卷)序曰楚夏聲異南北語殊搜訪
異同撰集為六經三傳釋文先儒舊音多不音注然讀
注不曉則經義難明德明乃并注音之古人音
書止為譬况孫炎始為反切(志又有劉鎔經典集音三十卷)
校定釋文(見讎正五經類)集賢注記有敇依文字音
義改撰春秋毛詩莊子音張九齡奏校理官吕
證撰春秋音義鄭欽說撰毛詩音義甘暉衛包
撰莊子音義(見小學類)晁說之曰古人訓詁緩而
簡故其意全雖數十字而同一訓雖一字而兼數
用
唐五經博士
官志五經博士各二人正五品上以其經之學教國子
易書詩左氏春秋禮記為五經論語孝經爾雅不立官
附中經而已會要太和七年八月九日(庚寅)置五經博
士一人(冊皇子畢下詔)國子監請秩比國子博士開成元年宰
相領祭酒鄭覃奏請給禄四年二月定為五品舊紀
開成元年五月庚申判祭酒宰臣覃奏太學新置五經
博士各一人請依王府官賜禄粟(覃傳云請太學五經經置博士禄廩比王)
府官(一云八月己酉覃兼祭酒)
唐開元詳定傳注四書(又見孝經)
會要開元七年三月一日敇孝經尚書有古文本孔鄭
注旨趣頗多蹖駁令諸儒質定奏聞六日詔曰孝經獨
宗鄭氏孔氏遺旨今則無文又子夏易傳近無習者輔
嗣注老子亦甚甄明諸家所傳互有得失其令儒官詳
定所長令明經者習讀四月七日左庶子劉子玄上孝
經注議曰孝經非玄所注其驗十有二條行孔廢鄭於
義為允今俗所行老子河上公注序云漢文帝時人以
所注老子授文帝因冲空上天乃不經之鄙言案漢藝
文志注老子者三家河上所釋無聞焉豈如王弼注義
旨為優又案漢志易有十三家而無子夏作傳者至梁
阮氏七錄有子夏易六卷或云韓嬰作或云丁寬作豈
非後來假憑先哲臣竊以鄭氏孝經河上老子二書訛
舛不足流行孔王兩家實堪師授伏見去月十日敇令
所司詳定四書得失云云臣議請行王孔二書國子祭
酒司馬貞議曰孝經注縱非鄭氏所作而義旨敷暢近
儒妄作孔傳偽作閨門一章近俗之語請鄭注孔傳依
舊俱行河上憑虚立號漢史實無其人然其注以養神
為宗無為為體辭近理弘王輔嗣理暢旨微請王河二
注俱行又案劉向七略有子夏易傳但此書不行已久
今所存多失真本荀勖中經簿云子夏傳四卷或云丁
寬作是先達疑非子夏矣隋志子夏傳殘缺梁時六卷
今二卷其書錯謬無益後學不可帖正經五月五日詔
曰間者諸儒所傳頗乖通議崇孔學者冀鄭門之息滅
尚今文者指左傳為誣偽河鄭二家可令仍舊行用王
孔所注傳習者稀亦存繼絶之典子夏傳逸篇令帖易
者停劉子玄傳嘗議孝經鄭氏學非康成注舉十二
條左證其謬當以古文為正易無子夏傳老子書無河
上公注請存王弼學宰相宋璟等不然其論奏與諸儒
質辯司馬貞等阿意共黜其言請二家兼行惟子夏易
傳請罷詔可
唐五經文字九經字樣
見讎正五經
唐五經微旨
會要建中元年十月濠州刺史張鎰撰五經微旨十四
卷孟子音義三卷上之志經解類張鎰五經微旨十
四卷(鎰又撰三禮圖九卷)
唐詳校九經
會要貞元二年七月祕書監劉大真上言請擇儒者詳
校九經於秘書省令所司陳設及供食物宰臣錄其課
效從之(尋阻衆議寢不行)
唐六經法言五經法言
韋處厚傳穆宗立處厚為翰林侍講學士以帝冲怠不
向學與路隋合詩書易春秋禮孝經論語掇其粹要題
為六經法言二十篇上之冀助省覽帝稱善並賜金幣
(集序云賜金紫)舊史韋處厚傳穆宗荒怠乃銓擇經義雅言
以類相從為二十卷謂之六經法言獻之賜繒帛銀器
仍賜金紫路隋傳與韋處厚同入翰林為侍講學士
採三代皇王興衰著六經法言奏之(冊府元龜云賜錦綵銀器錫服遷官)
會要長慶二年四月癸未翰林侍講學士韋處厚路
隋撰五經法言二十卷上之(表曰魏稱皇覽梁著遍略鄴中有修文之作江左有)
(壽光之書但夸衒於見聞非垂謨於理本)志儒家類六經法言二十卷韋
處厚路隋撰李襲譽五經妙言四十卷鄭澣經史要錄
二十卷
唐六經要言諸經纂要
崔郾傳敬宗嗣位郾自侍講學士進中書舍人謝曰陛
下使臣侍講歴半歲不一問經義臣無功不足以副厚
恩帝曰朕少間當請益高釴適在旁因言陛下樂善而
無所諮詢天下之人不知有嚮儒意帝重咎謝賜錦幣
與高重類六經要言為十篇上之以便觀省(敬宗置侍講學士甚)
(艱其選高重以簡厚淳正崔郾皆預郾寳歷元年為學士由學士遷中書舍人)志儒家類諸
經纂要十卷(崔郾)會要寳歷元年三月高重崔郾進纂
要一卷舊史郾與高重抄撮六經嘉言要道區分事
類凡十卷名曰諸經纂要冀人主易省覽賜錦綵銀器
唐白氏經史事類
志類書白氏經史事類三十卷白居易撰一名六帖(居易)
(著事類集要三十部合一千一百三十門時人目為六帖)盛均十三家帖以白氏六
帖未備而廣之(卷亡)元稹類集三百卷(集古今刑政之書)中興
書目居易採經傳百家之語摘其英華以類分門悉注
所出卷帙名氏於其下(孔傳亦有六帖合為一書)皇朝陳紹重廣
六帖學林三十卷紹興中陳天麟類班史為前漢六
帖十二卷
唐九經師授譜
韋表微傳(見春秋類)志一卷宋朝李燾著五經傳授尚
書百篇圖各一卷崇文總目有授經圖三卷
唐經史要錄
鄭澣傳文宗時入翰林為侍講學士帝使稡擷經史為
要錄愛其博而精試舉諸條擿問之隨即酬析無留答
因賜金紫服(舊史云以十九書語類親自發問)藝文志鄭澣經史要
錄二十卷(儒家)
唐經史釋題
志目錄類李肇二卷崇文目同(書目釋文題三卷)序云經以學令
為定以藝文志為編史以史通為準各列其題從而釋
之
唐微言注集
志經解類裴僑卿二卷開元中鄭縣尉上之
唐六說六經外傳
志劉迅六說五卷劉貺六經外傳三十七卷(經解類)傳
迅續詩書春秋禮樂五說書成不以示人書目迅作
六書以繼六經標作書之誼而著其目惟易闕而不叙
(一本云劉迅著書以擬六經此乃其叙篇唯易闕而不言故止五卷)
唐五經類語
志經解類慕容宗本十卷(大中時)李適傳譔九經要句
唐五經妙言
志儒家李襲譽四十卷
唐諸經義樞
尹思貞撰諸經義樞續史記皆未就
端拱校五經正義
見讎正五經
咸平校定七經疏義
見讎正五經書目劉敞七經小傳五卷雜釋詩書春
秋周禮儀禮禮記論語七經劉彝七經義一百七十卷
(有易無儀禮)景德二年龍圖閣經典門總三千三百四
十一卷目錄三十卷正經三百一十四卷經解千
三十五卷訓詁四百九十五卷六月庚寅國子監
上新刻公榖傳周禮儀禮正義印板先是後唐長
興中雕九經板本而正義傳寫蹖駮太宗命刊校
雕印而四經未畢上遣直講王煥就杭州刊板至
是皆備十月甲申賜輔臣親王周禮儀禮公榖傳
疏
祥符九經餘義
實錄祥符五年正月癸未以懷安軍鹿鳴山人黃敏(書目)
(云黃敏求)為本軍助教敏明經術嘗著九經餘義四百九十
三篇(會要無三字)轉運使滕陟(一作涉)以其書上進帝命學士
晁迥等看詳迥等言所著撰可採故特有是命(會要同)
書目一百卷(崇文目同)注疏之外言其餘義凡四百九十有
四篇(總九經兼孝經論語)胡旦演聖通論七十二卷論六經傳
注得失易十六書七詩十禮記十六春秋論别行(晁氏志四)
(十九卷博辯精詳學者宗焉)
皇祐五經精義天聖經典徽言
皇祐三年十月丙申詔楊安國等以五經正義節解為
書令先撰序及名丁酉安國等請名曰五經義宗精義
樞要詔以五經精義為名十二月己亥御延和殿安國
等上五經精義序進讀畢賜茶而退辛丑降付邇英閣
四年六月壬寅延和殿侍講學士上五經精義周易節
解二十卷十一月甲寅御邇英閣侍讀上尚書節解三
十卷五年四月癸卯上禮記解九十卷十月(一本十一月)甲
寅上春秋節解八十卷仁宗又命侍讀丁度等修纂五
經精義周易節解度等言詩書凶服及春秋賊亂皆舊
所不講今去留係上旨上曰先王吉凶之制百代所遵
不可以俗忌而簡去春秋喪亂之事皆有善惡鑒戒人
主所宜知也亦當存之又曰先儒於經籍有一字之誤
者朕未嘗有所改易以正經之義而刪去邪又神宗實
錄盧士宗在經筵撰五經精義上之詔藏史館
天聖初孫奭掇五經切治道者為五十篇號經典
徽言上之(實錄五十卷又撰五經節解)皇祐之前寫尚書無
逸於屏則景祐二年正月也李淑勸講春秋則寳
元二年也曾公亮講詩於慶歷之五年王洙講易
於至和元年
紹興三經義辨辯學
紹興五年六月三日己巳起居郎朱震言故龍圖閣學
士楊時所著三經義辨請令本家抄錄投進書目三
經義辨十卷辨王安石書詩周禮三經義之失是歲三
月庚子王居正進辨學七卷四十二篇詔送秘省(時居正為)
(兵部侍郎)
紹興六經圖
書目六卷紹興中布衣楊甲撰乾道中毛邦翰復增補
之易七十書五十有五詩四十有七周禮六十有五禮
記四十有三春秋二十有九合為圖三百有九
乾道四經解
九年閏正月二十三日敷文直學士胡銓言聖訓令臣
進所解諸經今先繕寫周易周禮禮記春秋四經解詔
令投進紹興十六年九月吳沆進羣經正論四卷
康成注禮與其書易相偕元凱解傳無係毛鄭詩文
心誦腹藏壁扃岩鐍濟秦之險以通於漢者萬無一二
訓故之病黨枯護朽守缺保殘有不非鄭服之陋無
是正左班之忠詩熄轅韓禮興后戴易有无咎悔亡
之脱經存郭公夏五之疑齊論多於魯論舜典合
於堯典邪釋繆解正漫真渝以禹貢行河以
春秋斷獄以三百五篇諫六經之用果止於是歟
是自夫子既成六經之後尚為未試之書也鄭康
成注二禮引易說書說樂說春秋說禮家說孝經
說皆緯候也河洛七緯合為八十一篇河圖九篇洛書
六篇又别有三十篇七經緯三十六篇易緯稽覽圖乾
鑿度坤靈圖通卦驗是類謀辨終備書緯璇璣鈐考靈
曜刑德放帝命驗運期授詩緯推度災汜歴樞含神務
禮緯含文嘉稽命徵斗威儀樂緯動聲儀稽耀嘉汁圖
徵孝經緯援神契鈎命决春秋緯演孔圖元命包文耀
鈎運斗樞感精符合誠圖考異郵保乾圖漢含孳佑助
期握誠圖潛潭巴說題辭又有尚書中候論語䜟在七
緯之外按李尋有五經六緯之言蓋起於哀平至光武
篤信之諸儒習為内學隋焚其書今唯易緯存焉正義
多引䜟緯歐陽公欲取九經之疏刪去䜟緯之文使學
者不為怪異之言惑亂然後經義純一其言不果行(又見)
(困學紀聞)
玉海卷四十二
