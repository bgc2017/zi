卷一百七十
玉海卷一百七十
宋王應麟撰
宫室
門闕(下)
唐虔化門
高祖紀十一月丙辰克京城甲子入京師封唐王以武
德殿為丞相府視事于虔化門(大極殿左)
唐玄武門
會要武德二年正月(一云五年正月辛丑)賜羣臣大射於玄武門
(在紫宸殿之北)貞觀十六年九月九日又賜五品以上射於玄
武門十八年二月十七日(辛酉)召三品以上賜宴於玄武
門賜飛白書顯慶元年正月御玄武門餞葱山揔管權
知節神龍三年八月二十一日改玄武門為神武制勝
樓貞元五年正月十九日班宏修玄武樓八年新作玄
武門實錄高祖武德元年十一月甲子宴旋師及骨
咄禄於玄武門四年四月壬寅宴北討將士八年三月
丁酉宴羣臣太宗貞觀十一年正月戊申宴長安父老
十四年正月己酉宴羣臣及吐谷渾王十八年正月丙
戌宴蕃使二月辛酉宴三品以上高宗永徽五年四月
癸巳宴羣臣並於玄武門通鑑貞觀七年正月癸巳
宴三品以上及州牧蠻夷於玄武門奏七德九功舞(太宗)
(作詩見御製)蠻夷十餘種自請率舞蘇世長傳高祖授玉
山屯監引見玄武門兵志貞觀十二年始置左右屯
營於玄武門領以諸衛將軍中宗紀景龍三年二月
己丑幸玄武門
唐旌門
蘇世長傳從獵涇陽大獲帝入旌門詫左右曰今日畋
樂乎儀衛志太和初有司奏命將征討有大功獻俘
馘樂作至御樓前陳兵仗于旌門外二十步樂工步行
兵部尚書介胄執鉞于旌門中路前導協律郎執麾門
外分導奏樂畢太常卿退樂工立於旌門外引俘馘
入獻及稱賀俘囚出乃退
唐京城皇城門
見城類百官志門下省城門郎四人掌京城皇城宫
殿諸門開闔之節武德五年置門僕八百人番上送管
鑰六典城門郎掌京城皇城宫殿諸門開闔之節奉
其管鑰而出納之(明德等門為京城門朱雀等門為皇城門承天等門為宫城門嘉德等門)
(為宫門太極等門為殿門通内等門並同上閤門)開則先外而後内闔則先内
而後外所以重中禁尊皇居也候其晨昏擊鼓之節而
啟閉之凡皇城宫城闔門之鑰先酉而出後戍而入開
門之鑰後丑而出夜盡而入京城闔門之鑰後申而出
先子而入開門之鑰後子而出先卯而入若非其時而
命啟閉則詣閤覆奏奉旨合符而開闔之會要至德
三年正月二十七日改安上門曰先天門及坊門有安
字者悉改俄復舊
唐立德門
會要貞觀三年三月三日賜羣臣大射於立德門
唐弘教門崇明門(又見元會及儲官類)金液門
會要貞觀十七年十一月二十八日皇孫生宴官寮於
弘教門東宫(六典云在紫宸殿左)孝敬為太子改為崇教門長慶二年十二月
册皇太子御紫宸殿(故事御宣政)是日備宫縣於殿廷列内
仗於兩閤門内羣臣辨色序立於宣政門外俄就外廊
食訖始入自月華門列位於正衙辰後一刻方入閤太
子步自崇明門以官寮翼從進至龍墀東面再拜受册
乃歸崇明門幕殿羣臣退詣崇明門謁太子大和八年
十月十七日皇太子與太師相見前一日開崇明門(舊史)
(大和八年十月皇太子見太師路隋於崇明門)開成三年四月敕師保賓客詹
事每朔望詣崇明門(莊恪太子傳開成三年詔宫臣詣崇明門謁朔望)太宗
紀貞觀二十三年三月丁卯命皇太子聽政于金液門
禮志皇太子加元服設賓次於重明門外武德九
年六月改東宫弘禮嘉德門為重光宣明門
唐司門式門籍(見符節類)
百官志司門郎中掌門關出入之籍顔真卿傳太宗
勤勞庶政其司門式曰無門籍者有急奏令監司與仗
家引對不得關礙防壅蔽也置立仗馬二須乘者聽此
其平治天下也會要景雲二年六月敕南衙北門及
諸門進狀及降墨敕皆晝題時刻夜題更籌
唐章武門
段志玄傳與宇文士及勒兵衛章武門太宗夜遣使至
二將軍所士及披戸納使志玄拒曰軍門夜不開使者
示手詔曰夜不能辨比明太宗歎曰真將軍周亞夫何
以加吕温贊風謐霜凝嚴扃達晨天子之使駐車軍
門
唐北門
兵志貞觀初擇善射者百人為二番於北門長上官
志乾封以後始號北門學士元萬頃傳武后諷帝召
諸儒論譔禁中朝廷疑議表疏皆密使參處以分宰相
權故時謂北門學士張昌齡傳奏豫北門修撰桓
彦範傳時中宗每北門起居因得謁陳秘計
唐北闕
實錄貞觀二十年十月司空玄齡及將作大匠立德大
營北闕制顯道門觀並成
唐承天門
實錄太宗貞觀十七年四月丙戌立太子御承天門大
赦睿宗景雲元年七月己巳御承天門皇太子詣朝堂
受册二年十一月戊子御承天門宴突厥玄宗開元元
年九月庚辰(一云己夘)宴王公百僚于承天門二年六月丙
寅吐蕃獻盟書御承天門樓引見六年十一月丙申謁
太廟廻御承天門賜文武官有差武宗會昌五年正月
辛亥郊御承天門大赦睿宗紀安國相王即位於承
天門(景雲元年六月甲辰)六典承天門蓋古之外朝元正冬至
燕會受朝則御以聽政(見宫類)儀衛志承天門内則左
右衛挾門隊列東西廊下門外則左右驍衛挾門隊列
東西廊下天子升路黃門侍郎前奏請發鑾駕動警蹕
鼔傳音駕出承天門李朝隠傳遷長安令宦官干請
曳去之睿宗後御承天門對百官及朝集使褒諭其能
王琚傳從帝至承天樓下誅蕭岑
唐安福門
實錄高宗永徽三年二月甲寅上御安福門樓觀百戲
乙卯謂侍臣曰昨登樓欲觀人情及風俗奢儉非為聲
樂已焚鞠杜胡人窺望之情睿宗太極元年正月辛未
朔御安福門宴突厥延和元年(即太極元年)七月庚申御安
福門宴羣公卿士設太常九部樂玄宗先天元年(即延和元)
(年)九月乙亥上皇御安福門賜羣公卿士射睿宗紀
先天元年正月辛卯幸安福門觀酺七月己卯幸安福
門觀樂(二年正月望夜燃燈帝御延喜安福門縱觀)會要先天元年九月
九日御安福門賜公卿射二年三月三日太上皇御安
福門觀百寮射至八日乃止列傳郭子儀自涇陽入
朝御安福門待之樓上朝見及薨御安福門哭之(見舊史)
武元衡為西川節度使憲宗御安福門慰遣之杜
元穎為西川節度使(長慶三年正月)帝御安福門臨餞(安福門在皇城)
(西門之北)
唐京師九門觀(又見城類)
高宗紀永徽五年十月癸卯築京師羅郭起觀于九門
會要永徽五年十一月十一日用雍州夫四萬一千
人修京師羅城郭三十日畢九門各施觀明德觀五門
工部尚書閻立德為使開元十八年四月一日築京城
九十日畢六典工部郎中京城左河華右隴坻前終
南後九嵕南面三門中曰明德左曰啓夏右曰安化(至德)
(三年正月改安化為達禮)東面三門中曰春明北曰通化南曰延興
西南三門中曰金光北曰開遠南曰延平(北面無門)
唐肅章門
蕭德言傳以經授太子高宗立乘輿至肅章門(太極殿右)引
見禮遇隆重由是晉府及東宫舊臣子孫並增秩賜金
通典冊内命婦三品以上設冊按使次於肅章門外
唐光順門
實錄(兼本紀)高宗龍朔三年十月辛巳詔皇太子五日一
至光順門(在紫宸殿右)監諸司奏事小事决之(紀)肅宗乾元
三年正月丙寅外命婦朝皇后於光順門内殿代宗永
泰元年九月庚寅觀浮屠象於光順門(紀)穆宗元和十
五年七月乙巳詔今月六日是朕載誕之辰奉迎皇太
后於宫中上壽其日百寮命婦宜於光順門進名參賀
朕於光順門内殿與百寮相見永為常式(舊紀)敬宗長慶
四年二月乙巳上率羣臣詣光順門册皇太后(舊紀)文宗
太和元年十一月甲申日南至宰臣率百僚詣光順門
朝賀皇太后二年正月戊申朔百僚赴光順門起居七
年正月己丑朔&KR0877;元朝畢百僚赴光順門賀皇太后
代宗女傳嘉豐公主與普寧公主同降有司具册禮光
順門韋綬傳穆宗時綬建白帝誕日先詣光順門賀
皇太后然後上皇帝壽藝文志大明宫光順門外東
都明福門外皆創集賢書院(百官志開元十一年光順門外置麗正書院十二年)
(東都明福門外亦置)韓愈論舉選詣光順門奏狀
唐章善明福門明德門
會要文明元年九月五日令五品以上清官日於章善
明福門待制證聖元年以員半千王劇為弘文館學士
與著作路敬淳分日於明德門待制(傳作顯福門)
唐定鼎門
會要長壽元年九月神都改造文昌臺及定鼎上東等
城門修築外郭並鳳閣侍郎李昭德所制列傳李昭
德武后營神都規創文昌臺及定鼎上東諸門標置華
壯張柬之還襄州中宗賦詩祖道詔羣臣餞定鼎門
外武攸緒神龍元年歸嵩山令京官五品以上餞於
定鼎門外(隠逸)蕭嵩開元十四年以兵部尚書領朔方
節度使既赴軍有詔供帳餞定鼎門外玄宗賦詩勞行
後漢志雒陽東城門名鼎門九鼎所從入文選謝玄
暉詩驅車鼎門外注帝王世紀曰成王定鼎郟鄏其南
門名定鼎門蓋九鼎所從入也
唐顯福門(洛陽)
員半千傳為弘文館學士與路敬淳分日待制顯福門
下
唐上東門(洛陽)
傳魏元忠神龍二年為右僕射謁告上冢詔宰相諸司
長官祖道上東門賜錦袍給騎四人侍賜銀千兩張
嘉正為定州刺史帝賦詩詔百官祖道上東門
唐芳林門
徐齊𣆀傳高宗時為崇文館學士侍皇太子講修書于
芳林門禁苑門也(唐末芳林十哲自北門入)舊紀中宗令學士自芳
林門入集梨園實錄元和三年四月甲寅御芳林門
張樂會要元和十二年四月詔右神策軍一千築夾
城自雲韶門過芳林門西至修德里以達於興福寺(又置)
(新市于芳林門南)
唐通化門
舊紀景龍三年八月乙未(傳云二年秋)親送朔方揔管張仁
旦於通化門外(門在京城東面之北)上製詩(傳云賦詩祖道)列傳李義
琰致仕公卿以下悉祖餞通化門外時人比漢疏廣
哥舒曜討李希烈帝祖通化門裴度元和十二年宣
慰淮西帝御通化門臨遣李光顔長慶初將伐鎮州
復還鎮忠武宰相百官班餞帝御通化門臨送李吉
甫為淮南節度帝為御通化門祖道
唐延喜門
玄宗先天二年正月望上皇御延喜門觀樂(門在皇城東門之北)
會要貞元三年(一云四年)十月二十五日戸部侍郎班宏
奉敇修延喜樓築夾城龍紀元年二月上御延喜門受
俘乾寧二年十一月上御延喜門受俘馘舊紀貞元
四年二月築延喜門北複道屬於永春門(復修延喜門觀)通
鑑宣宗大中初吐蕃大亂三年二月秦原安樂三州及
石門等七關來降以太僕卿陸躭為宣諭使詔涇原靈
武鳳翔邠寧振武皆出兵應接六月涇原節度使康季
榮取原州及石門驛藏木峽制勝六磐石峽六關秋七
月丁巳靈武節度使朱叔明取長樂州甲子邠寧節度
使張君緒取蕭關鳳翔節度使李玭取秦州八月乙
酉改長樂州為威州河隴老幼(一本作高年又作耆老)千餘人詣
闕下巳丑上御延喜門樓見之歡呼舞躍解胡服襲冠
帶觀者皆呼萬歲十月西川節度使杜悰奏取維州(紀云)
(吐蕃以維州歸於有司)十二月山南西道節度使鄭涯奏取扶州
(紀云吐蕃以扶州歸于有司)五年春二月壬戌沙州刺史(一本云首領)張
義潮來降以為沙州防禦使十月定瓜伊西甘肅蘭鄯
河岷郭十州遣其兄義澤奉十一州圖籍入見於是河
湟盡入于唐(紀云十月義潮以瓜沙伊肅鄯甘河西蘭岷廓十一州歸於有司)十一月
置歸義軍以義潮為節度使十一州觀察使咸通七年
二月義潮奏克西州北庭輪臺清鎮等城十月生擒論
恐熱(吐蕃傳僕固俊斬恐熱)吐蕃自是衰絶公主傳岐陽公主
下嫁帝御延喜門止主車儀衛志皇太子鹵簿太傅
乘車訓導少傅乘車訓從出延喜門
唐朱雀門
六典隋文立制士庶不得雜居朱雀門(皇城正南)之内故宗
廟官寺兵衛悉在焉直街自南亘北南為朱雀街
唐東都城門
六典東都城南面三門中曰定鼎左曰長夏右曰厚載
東面三門中曰建春南曰永通北曰上東北面二門東
曰安喜西曰徽安皇城在西北隅南面三門中曰端門
左曰左掖門右曰右掖門東面一門曰賓耀西面二門
南曰麗景北曰宣耀東城在皇城之東東宣仁南承福
望宫南三門曰應天興教光政其内曰乾元門上陽宫
東面二門南曰提象門(即正衙門)北曰星躔門會要顯慶
五年九月改東明門為賓耀西明門為宣耀舊紀天
寳二年十二月己亥東京應天門改為乾元
唐閶闔闕
兩京記東都城有閶闔闕在映日堂東隔城之上闕北
及南皆有觀象臺女史仰觀之所(晉宮閣名曰洛陽城閶闔門)
唐順天門太極門
禮志皇太子加元服設文武官門外位於順天門(即承天門)
外道東西賓贊入立於太極門外道東西面元正戸部
以諸州貢物陳於太極門東
唐通乾觀象門宣政門(又見下)閤門
儀衛志百官序班于通乾觀象門(含元殿東西)南入宣政門
文班自東武班自西入至閤門亦如之皇帝步入東序
門放仗李華含元殿賦羲和弭節於通乾望舒停景於
觀象會要穆宗元和十五年七月修日華門通乾門
及朝堂廊舍
唐歸仁納義門
禮志元正冬至受朝賀大府帥其屬受諸州及諸蕃貢
物出歸仁納義門執物者隨之
唐和門
禮志仲冬之月講武於都外建旗為和門如方色都墠
之中及四角皆建五采牙旗
唐開遠門(候)
吐蕃傳初太宗平薛仁杲得隴上地虜李軌得涼州破
吐谷渾高昌開四鎮玄宗繼收黃河磧石宛秀等軍中
國無斥候警者幾四十年輪臺伊吾屯田禾菽彌望開
遠門揭候署曰西極道九千九百里示戍人無萬里行
也六典京城西面北門曰開遠(元稹樂府注開遠門外立候云去安西九千九百里)會要天
寳九載安西節度使高仙芝奏石國王蕃禮有虧請討
之其王約降仙芝使部送至開遠門為俘獻於闕下斬
之(又見兵捷類)貞元中盟平凉邠寧節度韓遊瓌遣使叩開
遠門奏舊紀天寳八載五月辛巳於開遠門外作
振旅亭以待兵廻應德二年十一月丁未郭子儀自涇
陽入覲詔百寮迎於開遠門大歷八年八月辛未幽州
防秋兵五千騎至由皇城南面出開遠門赴涇州行營
有司大置酒開遠門宴遣之
唐提象門
吐蕃傳開元中上寳器詔置提象門(東都上陽宫南)示羣臣
盧懷慎傳應天去提象纔二里所
唐春明門建福門
實錄開元十七年五月丁卯侍臣以下燕於春明門外
寧王憲之園池帝御花萼樓邀其廻騎更令坐飲逓舞
班賜有差嚴郢傳長安人遮建福門訟郢冤會要
故事建福望仙等門昏而閉五更而啓(建福門在大明宫丹鳳門外)
至德中勑晚開元和二年六月令有司各據班品置待
漏院於建福門外
唐應天門
舊紀開元一十年五月戊辰信安王禕獻奚契丹之俘
上御應天門受之(洛陽宫南門也)二十三年正月戊寅藉田畢
大置酒於應天門以會羣臣天寳二年十二月己亥應
天門改為乾元門
唐宣政門(又見上)宣耀門
文粹孫樵讀開元雜報云某日宣政門宰相與百寮廷
諍十刻罷儀衛志宣政左右門仗分三番而立號曰
交番仗文苑有駕幸宣耀門觀試舉人賦
唐金光門(事見上)
韓朝宗傳天寳初為京兆尹分渭水入金光門劉弘
基傳次長安故城振隊金光門李石傳中人自邊還
走馬入金光門
唐丹鳳門(事見太清宫)
紀玄宗天寳元年正月甲寅陳王府參軍田同秀言玄
元皇帝降於丹鳳門通衢(丹鳳門大明宫正南門也至德三年正月二十七日改)
為明鳳門尋復舊(李華賦丹鳳啟途遐矚荆吴十扇開閉隂陽睢盱)穆宗元和十五年
閠正月即位二月丁丑幸丹鳳門觀俳優順宗實錄
貞元二十一年二月甲子御丹鳳門大赦舊紀憲宗
元和二年正月辛卯郊御丹鳳門大赦韓愈聖德詩
序外斬楊惠綝劉闢以收夏蜀東定青徐積年之叛詩
云幸丹鳳門大赦天下
唐鳳凰門
長安志太極宫東面一門曰鳳凰門隋曰建春門後改
通訓天寳中帝再幸左藏庫班賚百官出納判官魏仲
犀言鳳皇集通訓門門直庫西有詔改為鳳凰門進仲
犀殿中侍御史
唐集賢門
見院類百官志永泰時勲臣罷節制皆待制于集賢
門
唐光範門
舊紀廣德二年十二月戊辰郭子儀於都省領副元帥
事宰臣百寮送仍令射生五百騎戎服自光範門(大明宫含)
(元殿西)送至省門含元殿賦瞵光範之揭揭通典公
主受册設册案便次於光範門及長樂門外韓愈上
宰相書伏光範門外
唐月華門
兩京記德宗復置廐馬隨仗於月華門外含元殿賦
其西延載筆之良史俯月華之峻扉會要天寳十年
八月二十七日勅白獸日華叡武等門令宫苑通管
唐左右銀臺門
會要貞元十二年四月左右十軍使奏鑾駕去冬幸諸
營於銀臺門外立碑記聖迹(碑立于亭門外高二丈二尺)大和九年
九月幸右銀臺門觀門樓興工大中二年正月修右銀
臺門樓錢徽傳憲宗戒有貢獻毋入右銀臺門以避
學士
唐延英門
舊史(兼會要)陽城以諫議大夫率拾遺王仲舒等數人守
延英門上疏論裴延齡張萬福聞諫官伏閤諫趍往至
延英門大言賀曰朝廷有直臣天下必太平矣會要
太和七年十月中書奏以十月十日為慶成節是日羣
臣請延英門奉觴上千萬壽(見殿類)宋申錫傳望延英
門以笏叩額
唐紫宸門
紀順宗貞元二十一年即位二月癸卯朝羣臣於紫宸
門(即殿南門)舊紀敬宗長慶四年二月辛巳朔上見羣臣
於紫宸門外(一本云受羣臣謁見于紫宸門西之外廊)
唐興安門
實錄元和六年七月戊申御興安門(大明宫西)觀樂十二年
十四年御興安門受俘(詳見兵捷獻功類)會要元和元年十
月平西蜀擒劉闢以獻上御興安門觀之三年十月平
浙西擒李錡至闕下上御興安門親詰其反狀十二年
十一月平淮西擒吴元濟以獻上御興安門大陳甲士
旌旗十四年二月斬李師道上御興安門受俘太和三
年五月斬李同捷丁亥御興安門受俘會昌四年八月
平澤潞梟劉稹傳首京師十八日御興安門受獻
程宗楚入自延秋門(苑西門也)
建隆明德門
建隆四年(即乾德元年)五月乙丑修大内丁丑明德門成(大内)
(南門即宣德門也)先是同州節度張美進材木及成命學士陶
穀為之記十一月甲子御門大赦改元(本梁建國門後改咸安晉曰顯)
(德)
太平興國丹鳳門祥符正陽門景祐宣德
門
明德門興國三年七月庚戌改丹鳳九年七月壬子改
乾元祥符八年六月甲子改正陽景祐元年正月(一云明道)
(二年十二月甲寅)改宣德政和八年十月六日改為太極之樓
重和元年正月復舊名胡宿正陽門賦冠廣内以凝
中標正陽而定名寳篆鸞飛榮簷虬聳麗譙横亘磴
道階升煌煌特闈汴都賦南有宣德北有拱宸延亘
五里百司雲屯兩觀門峙而竦立罘罳遐望而相吞
太平興國東京城門(乾德大内諸門)祥符拱宸門
(改玄武為今名)
東京舊城南門曰朱雀崇明東門曰麗景望春西門曰
宜秋閶闔北門曰景龍安遠天波(皆太平興國四年戊子更名)祥符
五年作保康門于朱雀門東(凡十門)新城南門曰南薰普
濟宣化廣利安上東門曰上善通津朝陽寅賓(後復名含輝)
西門曰順天大通開遠金耀咸豐北門曰通天景陽永
泰安肅皆興國四年九月戊子賜名(實錄云興國四年九月戊子詔改京城内外門名二十有五外)
(城十七門内城八門無開遠朱雀)若東之善利則改於天聖初西之宣
澤則創於熙寧十年之九月乙丑北之永順則創於熙
寧十年之十月(凡二十一門)大内南三門宣德改於景祐元
年正月左右掖賜名於乾德六年正月戊申東西曰東
華西華則改於開寳四年(舊名寬仁神獸)北曰拱宸則改於祥
符五年十一月(梁曰厚載後名玄武)宣德門内正南門曰大慶則
隨殿名而易東西横門曰左右昇龍則乾德六年正月
賜名東西兩廊門乾德四年八月改為日華月華(舊名金烏)
(玉兔)祥符八年六月甲子改為左右太和右昇龍西北曰
端禮門則賜名於熙寧十年八月(凡三門各列戟二十四)文德殿
兩廊門曰左右嘉福則更名於明道元年十月甲辰(舊名)
(勤政)又有東西上閤門内正南門曰左右長慶北曰左右
嘉肅(熙寧十年八月改)次北門曰左右銀臺大慶殿後北門曰
天光祥符八年六月甲子改大寧明道元年十月改宣
祐祥符七年名福寧殿東西門曰左右昭慶真遊殿
西門曰延真若安樂景耀賜名於天禧五年三月含和
賜名於熙寧十年八月東華門外次西左承天祥符
門(乾德六年正月名左承天祥符元年正月乙丑天書降戊辰改名增葺十二月庚子命學士李宗諤撰碑)
(因瑞檢之文著璇題之號)謻門始標額於熙寧十年西華門内次西
右承天門賜名於乾德六年正月次北引見門而通極
臨華二門賜名於熙寧十年八月次北内東門而進食
門曰會通則元豐三年五月十三日所名也開
寳元年(即乾德六年)正月乙巳大内營繕畢戊申賜諸門
名上坐寢殿令洞開諸門曰此如我心少有邪曲人皆
見之太祖修大内命諸門皆對啓
雍熙東郊殿門
見前
景德太極門
西京景德四年二月二十一日戊子詔曰緬惟烈祖
嘗幸舊都其明堂殿(即太極殿也)前三門改為太極門
(隋曰永康唐曰通天乾元一云太平興國三年改太極門)諸殿名令崇文院詳
定祥符中又改玄武門為拱宸西京宫城周
九里三百步南三門中曰五鳳樓東曰興教西曰
光政東一門曰蒼龍西一門曰金虎北一門曰
拱宸京城周五十二里九十六步南三門中曰定鼎東
曰長夏西曰厚載東三門曰羅門建春上東西一門曰
關門北二門曰安喜徽安坊百二十宫城東西有夾城
各三里東二門曰賓耀啓明西二門曰金耀乾通皇城
周十八里二百五十八步南三門曰端門左右掖東一
門曰宣仁西三門曰麗景開化應福
祥符保康門
祥符五年七月戊辰(二日)新作保康門(京城南門)于朱雀門之
東詔曰重城陽位通門肇開時將建觀以奉五嶽故闢
此門嘉應昭福門(見會靈觀)
祥符重熙頒慶門
祥符七年建南京宫城周二里三百十六步門曰重熙
頒慶殿曰歸德京城周十五里四十步東二門曰延和
昭仁西二門曰順成回鑾南一門曰崇禮北一門曰静
安中有隔城有門二曰承慶祥輝坊十八東有關城周
二十五里八十三步東南北各有門一
天禧景暉門
在右銀臺門之北天禧五年三月戊戌奉安門額
明道迎陽門
在延和殿西北祥符七年建名宣和明道元年十月改
開曜十一月改迎陽(俗號苑東門)召近臣入苑由此門門内
後苑苑有太清樓慶歷四年二月丙辰御迎陽門召輔
臣觀圖畫八年三月癸亥御迎陽門召知制誥以下至
臺諫問得失
明道藉田諸門
見藉田類
慶歷順豫門
慶歷二年建北京宫城周三里一百九十八步即真宗
駐蹕行宫南三門中曰順豫東曰省風西曰展義東一
門曰東安西一門曰西安順豫門内東西各一門曰左
右保成次北班瑞殿殿前東西門二曰凝祥麗澤次時
廵靖方慶寧殿時廵殿前東西門二曰景清景和京城
周四十八里二百六步門十七坊二十一
宋朝朱雀門
李誡纂重修朱雀門記以小篆書有旨勒石朱雀門下
皇祐二年明堂行禮前一日移仗南陳自宣德門至
朱雀門内填街宿設
紹興宫殿諸門號
皇城司掌之建炎四年改造紹興二年正月更定其
制入禁衛黃綾八角殿門黃絹方宫門黃絹圓皇城門
黃絹長三年十一月更宫門號以緋紅絹方皇城門以
緋紅絹圓臨安府城十八門紹興二年九月癸未
新作行宫南門成十八年三月壬申(十四日)名内門南曰
麗正北曰和寧
歴代闕名
後漢
蒼龍玄武朱雀建章
六朝
蒼龍石闕
丹臺新錄所載
龜高清紫
歴代門名
周
乾祭(王城北門)
前漢
閶闔金馬宣平萬秋宣德禮城青綺
章義仁壽壽成章成真成
後漢
上東開陽廣陽(城)上西崇賢金商宜秋
神龍九龍宣平平城鴻都廣義司馬
濯龍飛兔含章敬法廣德明禮望鍾
神仙含德建禮却非會福萬春千秋
神獸銅龍金馬小苑止車南端白虎
蒼龍春興長秋青瑣金音雲龍泰夏
閶闔西華東華丙福丙舍永巷金牙
不老章臺定鼎
前魏
延秋長春宜明顯陽順德崇禮承明
金明止車閶闔神龍朱華建春
西晉
清明平昌津陽西明閶闔大夏廣莫
(城)雲龍開陽東陽建春宣陽長春
朱明青陽承明崇禮
後魏
建春東陽清陽開陽西明西陽閶闔
承明大夏廣莫(城)朱明(代)思賢(代)平昌宣陽
朱華乾明千秋長夏光極仁壽啟夏
望春上秋招德厚載納義止車雲龍
神虎
後周
肅章青城
隋
建國上春上東建陽永通長夏定鼎
厚載徽安嘉寧(城)東西太陽左右掖
左右延福則天順天永泰建明宣仁
東明西明端寳成由儀咸安興泰
麗景永康光政凌度閶闔玄武東華
西華蒼龍金虎乾陽會昌章善景運
顯福光福乾元欽明崇華義和大業
永巷永安莊敬宣和昇德榮光渌波
交泰隆業觀文正義麗日宣道至静
嘉蘭通善龍光明華雕綺嘉猷芳輝
花光含光温玉繁靈花梁儀鸞芳音
重璧光華懷芳璧月文綺輝景山齊
臨華和義太和重光安寧承福嘉豫
上陽望春遊義禦寒進食進馬和春
春華懷風景陽白虎圓璧曜儀明福
修文方諸成象廣陽金光顯陽含嘉
興教
唐
順天承天則天昭陽雲霞應天金華
神龍光順元英南風嘉禮永光弘禮
嘉福重光宣明弘教崇教元化興安
雲韶芳林日華通乾望仙延喜宣仁
重明興教長樂光政光範乾化宣政
敷政延福月華萬壽興善含章膺福
金清延義金鑾千秋延和章善安上
開遠延興金明春明明德啟夏安化
通化金光延平朱雀光化定鼎長夏
厚載建春永通安喜徽安廣運永春
永安嘉德恭禮安仁歸仁納義太極
玄武安禮元德通明嘉猷延明永福
嘉善丹鳳奉化延政建安興福觀象
崇明含曜昭訓紫宸昭慶太和嘉豫
安寧萬春會昌景運提象星躔觀風
垂豫上陽望春延秋靈光遊義籠烟
靈溪朝陽靈圃望冬賓曜宣曜麗景
承福含嘉宿章安福景福乾元
五代
萬歲萬春千秋迎春麗景清景景風
薰風元化玄化建國啓運中興昇龍
賓天應天天福膺福崇明乾明宣明
昭明金烏玉兔金鳳鳳明朱鳳神獸
崇禮興禮德陽明德顯德寬仁宣仁
興仁仁和厚載元德廣運廣政通政
章善興善興教應順崇元韶和延清
通遠永耀永芳太平靜安宣陽金明
金義廣義
三十六國
西明大夏宣陽上東廣陽平昌西陽
建春鳳陽金明朝陽平朔光範廣夏
青角萬春朝宗弘光南景朱明青陽
凉風中陽
六朝
南陽宣陽朱雀開陽津陽清明延喜
東陽建春建陽廣莫北捷玄武宣平
大夏南陽閶闔東華萬春承明平昌
千秋西華雲龍鳳&KR1149;鸞飾神武太陽
中華延明承華崇賢青陽昇賢公車
蒼龍六通大航陵陽年華安陽則天
衆妙西明止車温德敬親臨硎彎碕
北齊
鳳陽雲龍五龍朱華進賢朱明啟夏
長夏仁壽望春昭德上秋厚載納義
春秋時列國
渠純時將閠皇鄟
墓師之梁桔柣(鄭)圉(周)雩雉
稷萊鹿子駒(魯)争吏(魯)耏
桐盧曹蒙澤揚
桑林垤澤(宋)范(邾)閱蓋獲(衛)雍揚
鹿稷胥(吴)脩(楚)夷(梁)
重門備豫始自黃序四門咸闢見于姚虞乾坤寓闢
闔之象重坎垂設險之文艮為門闕節謹戶庭重門
取諸豫說卦艮為門闕備豫之意蓋本於易金
樞玉鍵君門九重王宫五雉
玉海卷一百七十
