欽定四庫全書子部九
竹譜譜錄類三(草木禽魚之屬)
提要
(臣)等謹案竹譜一卷舊本題晉戴凱之撰晁
公武郡齋讀書志云凱之字慶預武昌人又
引李淑邯鄲圖書志謂不知何代人案隋書
經籍志譜系類中有竹譜一卷不著名氏舊
唐書經籍志載入農家始題戴凱之之名然
不著時代左圭百川學海題曰晉人而其字
則曰慶豫預豫字近未詳孰是其曰晉人亦
不知其何所本然觀其以崙韻年船以邦韻
功同猶存古讀注中音訓皆引三蒼他所援
引如虞豫會稽典錄常寬蜀志徐廣雜記沈
瑩臨海水土異物志郭璞山海經注爾雅注
亦皆晉人之書而尚書篠簜既敷猶用鄭元
篠箭簜大竹之注似在孔傳未盛行以前雖
題為晉人别無顯證而李善註馬融長田賦
已引其籠籦一條段公路北戶錄引其䈙必
六十年復亦六年一條足證為唐以前書惟
酉陽雜爼稱竹譜竹類三十九今本乃七十
餘種稍為不符疑酉陽雜爼傳寫誤也其書
以四言韻話記竹之種類而自為之注文皆
古雅所引黃圖一條今本無之與徐廣注史
記所引黃圖均為今本不載者其事相類亦
足證作是書時黃圖舊本猶未改修矣舊本
傳刻頗多訛脱如蓋竹所生大抵江東上密
防露下疎來風連畆接町竦散岡潭六句潭
字於韻不協雖風字據詩衛風有孚金切一
讀於古音可以協潭而東字則萬無協理似
乎潭岡散竦四字誤倒其文以竦韻東風猶
劉琨詩之以叟韻璆潘岳詩之以荷韻歌也
然諸本並同難以臆改凡斯之類皆姑仍其
舊焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
竹譜
晉戴凱之撰
植類之中有物曰竹不剛不柔非草非木
山海經爾雅皆言以竹為草事經聖賢未有改易然
竟稱草良有難安竹形類既自乖殊且經中文說又
自背訛經云其草多族復云其竹多篃又云雲山有
桂竹若謂竹是草不應稱竹今既稱竹則非草可
知矣竹是一族之總名一形之偏稱也植物之中有
草木竹猶動品之中有魚鳥獸也年月久遠傳寫謬
誤今日之疑或非古賢之過也而比之學者謂事經
前賢不敢辨正何異匈奴惡郅都之名而畏木偶之
質耶
小異空實大同節目
夫竹之大體多空中而時有實十或一耳故曰小異
然雖有空實之異而未有竹之無節者故曰大同
或茂沙水或挺巖陸
桃枝篔簹多植水渚篁篠之屬必生高燥
條暢紛敷青翠森肅質雖冬蒨性忌殊寒九河鮮育五
嶺實繁
九河卽徒駭太史馬頰覆釡胡蘇簡絜鉤盤鬲津禹
所導也在平原郡五嶺之說互有異同余往交州行
路所見兼訪舊老考諸古志則今南康始安臨賀為
北嶺臨漳寧浦為南嶺五都界内各有一嶺以隔南
北之水俱通南越之地南康臨賀始安三郡通廣州
寧浦臨漳二郡在廣州西南通交州或趙佗所通或
馬援所併厥跡在焉故陸機請伐鼓五嶺表道九真
也徐廣雜記以剡松陽建安康樂為五嶺其謬遠矣
俞益期與韓康伯以晉興所統南移大營九岡為五
嶺之數又其謬也九河鮮育忌隆寒也五嶺實繁好
殊温也
萌筍笣籜夏多春鮮根榦將枯花&KR1597;乃縣
竹生花實其年便枯死&KR1597;竹實也&KR1597;音福
䈙必六十復亦六年
竹六十年一易根易根輒結實而枯死其實落土復
生六年遂成町竹謂死為䈙䈙音紂
籦龍之美爰自崑崙
籦龍竹名黃帝使伶倫伐之於崑崙之墟吹以應律
聲譜云籦龍大竹此言非大小之稱笛賦云籦龍非
也自一竹之名耳所生若是大竹豈中律管與笛
員丘帝竹一節為船巨細已聞形名未傳
員丘帝俊竹一節為船郭注云一節為船未詳其義
俊卽舜字假借也
桂實一族同稱異源
桂竹高四五丈大者二尺圍闊節大葉狀如甘竹而
皮赤南康以南所饒也山海經云靈原桂竹傷人則
死是桂竹有二種名同實異其形未詳
&KR2035;尤勁薄博矢之賢
&KR2035;細竹也出蜀志薄肌而勁中三續射博箭&KR2035;音衞
見三倉
篁任篙笛體特堅圓
篁竹堅而促節體圓而質堅皮白如霜粉大者宜行
船細者為笛篁音皇見三倉
棘竹駢深一叢為林根如推輪節若束針亦曰笆竹城
固是任篾筍既食鬢髮則侵
棘竹生交州諸郡叢生有數十莖大者二尺圍肉至
厚實中土人破以為弓枝節皆有刺彼人種以為城
卒不可攻萬震異物志所種為藩落阻過層墉者也
或卒崩根出大如十石物縱横相承如縿車一名笆
竹見三倉筍味落人鬚髮
單體虚長各有所育
單竹大者如腓虚細長爽嶺南土人取其筍未及竹
者灰煑績以為布其精者如縠焉
苦實稱名甘亦無目
苦竹有白有紫而味苦甘竹似篁而茂葉下節味甘
合湯用之此處處亦有
弓竹如藤其節郄曲生多卧土立則依木長幾百尋狀
若相續質雖含文須膏乃縟
弓竹出東垂諸山中長數十丈每節輒曲既長且軟
不能自立若遇木乃倚質有文章然要須膏塗火灼
然後出之篾卧竹上出也
厥族之中蘇麻特竒修榦平節大葉繁枝凌羣獨秀蓊
茸紛披
蘇麻竹長數丈大者尺餘圍概節多枝叢生四枝葉
大如履竹中可愛者也此五嶺左右徧有之
篔簹射筒箖箊桃枝長爽纖葉清肌薄皮千百相亂洪
細有差
數竹皮葉相似篔簹最大大者中甑笋亦中射筒薄
肌而最長節中貯箭因以為名箖箊葉薄而廣越女
試劒竹是也桃枝是其中最細者並見方志賦桃枝
皮赤編之滑勁可以為席顧命篇所謂篾席者也爾
雅釋草云四寸一節為桃枝郭注云竹四寸一節為
桃枝余之所見桃枝竹節短者不兼寸長者或踰尺
豫章徧有之其驗不遠也恐爾雅所載草族自别有
桃枝不必是竹郭注加竹字取之謬也山海經云其
木有桃枝劔端又廣志層木篇云桃枝出朱提郡曹
爽所用者也詳察其形寧近於木也但未詳爾雅所
云復是何桃枝耳經雅所說二族决非作席者矣廣
志以藻為竹是誤後生學者往往有為所誤者爾
相繇既戮厥土維腥三堙斯沮尋竹乃生物尤世遠略
狀傳名
禹殺共工相繇二臣膏流為水其處腥臊不植五穀
禹三堙皆沮尋竹生焉在崑崙之北有嶽之山見大
荒北經中
般腸實中與笆相類於用寡宜為筍殊味
般腸竹生東郡緣海諸山中其筍最美云與笆竹相
似出閩中並見沈志其形未詳
筋竹為矛稱利海表槿仍其榦刃即其杪生於日南别
名為篻
筋竹長二尺許圍數寸至堅利南土以為矛其筍未
成竹時堪為弩絃見徐忠南中奏劉淵林云土人以
史葉竹為矛余之所聞即是筋竹豈非一物而二名
者也
百葉參差生自南垂傷人則死醫莫能治亦曰篣竹厥
毒若斯彼之同異余所未知
百葉竹生南垂界甚有毒傷人必死一枝百葉因以
為名沈志劉淵林云篣竹有毒土人以刺虎豹中之
輒死或有一物二名未詳其同異
䈏與由衙厥體俱洪圍或累尺䈏實衙空南越之居梁
柱是供
䈏實厚肥孔小幾於實中二竹皆大竹也土人用為
梁柱䈏竹安成以南有之其味苦俗號䈏由衙竹交
州廣志云亦有生於永昌郡為物叢生吳郡賦所謂
由衙者篁䈏音雹性柔弱見三倉
竹之堪杖莫尚於笻磥砢不凡狀若人功豈必蜀壤亦
産餘邦一曰扶老名實縣同
笻竹高節實中狀若人刻為杖之極廣志云出南廣
卭都縣然則卭是地名猶高梁堇張騫傳云於大夏
見之出身毒國始感卭杖終開越雋越雋則古身毒
也張孟陽云卭竹出興古盤江縣山海經謂之扶竹
生尋伏山去洞庭西北一千一百二十里黃圖云華
林園有扶老三株如此則非一處賦者不得專為蜀
地之生也禮記曰五十杖於家六十杖於鄉者扶老
之器也此竹實既固杖又名扶老故曰名實縣同也
&KR1696;&KR0034;二族亦甚相似杞髮苦竹促節薄齒束物體柔殆
同麻枲
&KR1696;&KR0034;二種至似苦竹而細軟肌薄&KR1696;筍亦無味江漢
間謂之苦&KR1696;見沈志&KR1696;音聊&KR0034;音禮齒有文理也
蓋竹所生大抵江東上密防露下疎來風連畝接町竦
散崗潭
蓋竹亦大薄肌白色生江南深谷山中不聞人家植
之其族類動有頃畝典錄賀齊傳云討建安賊洪明
於蓋竹蓋竹以名地猶酸棗之邑豫章之名邦者類
是也
鷄脛似篁高而筍脆稀葉梢杪類記黃細
鷄脛篁竹之類纖細大者不過如指疎葉黃皮彊肌
無所堪施筍美青班色綠沿江山岡所饒也
狗竹有毛出諸東裔物類衆詭于何不計
狗竹生臨海山中節間有毛見沈志
有竹象蘆因以為名東甌諸郡緣海所生肌理勻淨筠
色潤貞凡今之篪匪兹不鳴
此竹膚似蘆出揚州東垂諸郡浙江以東為甌越故
曰東甌蘇成公始作篪似於今篪故曰凡今之篪
會稽之箭東南之美古人嘉之因以命矢
箭竹高者不過一丈節間三尺堅勁中矢江南諸山
皆有之會稽所生最精好故爾雅云東南之美者有
會稽之竹箭焉非總言矣大抵中矢者雖多此箭為
最古人美之以首其目見方言是以楚俗(闕)伯細
箭五十跪加莊王之背明非矢也
箘簵載籍貢名荆鄙
箘簵二竹亦皆中矢皆出雲夢之澤禹貢篇出荆州
書云底貢厥名言其有美名故貢之也大較故是會
稽箭類耳皮特黑澁以此為異吕氏春秋云駱越之
箘然則南越亦産不但荆也
篃亦箘徒概節而短江漢之間謂之竹䈛
山海經云其竹名篃生非一處江南山谷所饒也故
是箭竹類一尺數節葉大如履可以作篷亦中作矢
其筍冬生廣志云魏時漢中太守王圖每冬獻筍俗
謂之䈛笴䈛苦怪反
根深耐寒茂彼淇苑
北土寒冰至冬地凍竹根類淺故不能植唯䈛根深
故能晚生淇園衞地殷紂竹箭園也見班彪志淮南
子曰烏號之弓貫淇衞之箭也毛詩所謂瞻彼淇澳
綠竹猗猗是也
篲篠蒼蒼接町連篁性不卑植必也嵓崗踰矢稱大出
尋為長物各有用掃之最良
篲篠中掃箒細竹也特異他篠見廣志至大者不過
如箭長者不出一丈根杪條等下節生惟高隂動有
町畝廬山所饒也掃箒之選尋陽人往往取下都貨
焉
又有族類爰挺嶧陽懸根百仞竦榦風生簫笙之選有
聲四方質清氣亮衆管莫伉
魯郡鄒山有篠形色不殊質特堅潤宜為笙管諸方
莫及也笙賦云所謂鄒山大竹嶧陽孤桐此山竹特
能貞絶也
亦有海篠生於島岑節大盈尺榦不滿尋形枯若筯色
如黃金徒為一異㒺知所任
海中之山曰島山有此篠大者如筯内實外堅拔之
不曲生既危埇海又多風枝葉稀少狀若枯筯質雖
小異無所堪施交州海石林中徧饒是也
赤白二竹還取其色白薄而曲赤厚而直沅澧所豐餘
邦頗植
頗少也俗曰白鹿竹亦可作簟潯陽郡人呼為白木
竹燥時皮肉皆赤武陵溪中是所豐足也
肅肅筨&KR2221;畟畟攅植擢筍於秋冬乃成竹無大無小千
萬修直&KR0034;幕内暠繡文外赩
筨&KR2221;竹大如脚指堅厚修直腹中白膜闌隔狀如濕
麵生衣將成竹而筍皮未落輒有細蟲齧之隕籜之
後蟲齧處往往成赤文頗似繡畫可愛南康所生見
沈志也
箛&KR2426;誕節内實外澤作貢漢陽以供輅策
箛&KR2426;竹生於漢陽時獻以為輅馬策見南都賦
浮竹亞節虚軟厚肉臨溪覆潦栖雲蔭木洪筍滋肥可
為旨蓄
浮竹長者六十尺肉厚而虚軟節闊而亞生水次彭
蠡以南大嶺以北徧有之其筍未出時掘取以甜糟
藏之極甘脆南人所重旨蓄謂草萊甘美者可蓄藏
之以候冬詩曰我有旨蓄可以禦冬
厥性異宜各有所育篾植于宛䇣生于蜀
篾竹見南都賦䇣竹見蜀都賦
細篠大簜
書云篠簜既敷鄭玄云篠箭簜大竹也
竹之通目玄名統體譬牛與犢人之所知事生軌躅
車迹曰軌馬迹曰躅
赤縣之外焉可詳錄臆之必之匪邁伊矚
鄒子云今四海謂之瀛海瀛海之内謂之赤縣瀛海
之外如赤縣者復有八故謂之九州非禹貢所謂九
州也天地無邊蒼生無量人所聞見因軌躅所及然
後知耳蓋何足云若耳目所不知便斷以為不然豈
非囿近之徒耶故孔子將聖無意無必莊生達邁以
人所知不若所不知豈非苞鑒無窮師表羣生之謂
乎
竹譜
