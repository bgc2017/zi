仁端錄卷二
明徐謙撰
陳葵刪定
十二經症治
手少隂心足腎居手太隂肺足是脾手厥隂兮心包絡
足乃肝經莫認非(三隂屬臟所謂發於三隂者難治也)
手少陽膽足三焦手太陽兮小腸交足太陽是膀胱位
陽明大腸足屬胃(三陽屬腑所謂發於三陽者易治也)
太陽所至為腰痛太陽病則發熱腰痛脊強兀兀頭
痛小便赤澁應在頭面身之後痘于此出不快用荆芥
防風甘草羌活天麻足太陽膀胱經氣病
則腰折腎痛血病則顚狂用麻黃桂枝澤瀉黃
柏手太陽小腸經氣病則嗌痛頷腫血病則頰腫用
生地赤茯苓手足二經通用
寒淫於内治以甘熱佐以苦辛以醎瀉之以辛潤之以
苦堅之寒淫所勝平以辛熱佐以苦甘以醎瀉之
陽明所至為皺揭陽明病則身熱目赤作渴詀妄大
便閉應在四肢身之前痘于此出不快用升麻葛根
紫蘇芍藥甘草蓮鬚葱白紫草足陽
明胃經氣病則喜伸善欠驚狂詀語血病則唇胗㗋痺
用半夏白术蒼术防風手陽明大腸經氣病
則頸腫血病則鼽衂㗋痺用連翹秦芁麻仁手
足二經通用升麻白芷石膏大黃
燥淫于内治以苦温佐以甘辛以苦下之
燥淫所勝平以苦温佐以酸辛以苦下之
少陽所至為嚏嘔瘍瘡惡病暴死少陽病則乍寒乍
熱胸腹痛乾嘔心煩應在胸鬲及身之側痘于此出不
快用紫蘇柴胡黃芩木通蘇葉足少陽膽
經氣病則口苦太息血病則腋下腫用半夏連翹
龍膽手少陽三焦氣病則嗌腫㗋痺血病則目銳眥
痛頰腫用川芎地黃附子細辛黃豆手足
二經通用柴胡青皮半夏
火淫于内治以醎寒佐以苦辛以酸收之以苦發之
火淫所勝平以醎寒佐以苦辛以酸收之以苦發之
太隂所至為中滿吐下太隂病則自利四肢逆冷應
在四肢兩腋用附子理中湯異攻散木香荳蔲丸足
太隂脾經氣病則舌強食嘔善噫血病則溏瀉用防風
蒼术白术人參白芍吳茱萸當歸黃
茋甘草縮砂仁手太隂肺經氣病則喘咳血病
則煩心用升麻天門冬桔梗黃芩桑白皮
杏仁白芷麻黃石膏門冬黑山梔手足
二經通用前胡白术
濕淫于内治以苦熱佐以酸淡以苦燥之以淡泄之
濕淫所勝同上
少隂所至為瘍疹少隂病則咽痛口舌乾燥痘黑䧟
應在頭額下部用四物湯加紫草紅花足少隂腎
經氣病則善恐血病則舌乾咽腫嗜卧用附子丁香
官桂黃茋手少隂心經氣病則嗌乾渴而欲飲
血病則衂衊血汗用麻黃生地黃連細辛當
歸手足二經通用獨活細辛
熱淫于内治以醎寒佐以甘苦以酸收之以苦發之
熱淫所勝同上
厥隂所至為嘔瀉厥隂病則四肢厥冷時作搐搦舌
捲卵縮應在兩脇用大功散加防風青皮足厥隂
肝經氣病則腰痛咽乾血病則嘔逆飡泄遺溺癃閉用
羌活當歸茱萸甘草膽草手厥隂心包絡
氣病則臂肘攣急腋腫助痛血病則心煩掌中熱用地
黃丹皮手足二經通用柴胡青皮
風淫于内治以辛涼佐以甘苦以甘緩之以辛散之
風淫所勝同上
五臓治法
心經宜汲水溢灌調脾潤肺
苦心苦緩以酸收之(五味子)欲心欲軟以醎軟之
(芒硝)
補以醎補之(炒鹽)瀉以甘瀉之(甘草)
宜用導赤散加黃連硃砂惺惺散加犀角黃連無
比散猪尾膏
肝經宜調養脾土滋補腎水
苦肝苦急以甘緩之(甘草)欲肝欲散以辛散之
(川芎)
補以辛補之(生薑)瀉以酸瀉之(白芍)
宜用羌活湯加青皮柴胡人參羌活散加羚羊角
紫草黃芩連翹山查木通黃連川芎
當歸生地紅花防風前胡桔梗甘草若
春夏秋帶紫色加地骨皮寒月不起發虚嘔用藿香
黃連不食用白荳仁陳皮麥芽腹痛用砂仁乳
香木香血泡用四物湯加紫草丹皮寒月虚嘔肢
冷用丁香官桂㗋疼用元參射乾口渴熱不退用
黃連膿少用黃茋白术不綻用殭蠶穿山甲升
麻搔痒用防風白芷蒺藜泄瀉用白术煨山藥
茯苓木香不靨用五味子白芍發疔用甘菊寒
戰咬牙屬虚寒者用異攻散加薑汁
脾經宜抑水之揚障木之蔽以固其土
苦脾苦濕以苦燥之(白术)欲脾欲緩以甘緩之
(甘草)
補以甘補之(人參)瀉以苦瀉之(黃連)
固脾宜用四君子湯保元湯如聖散白术散補中益氣
湯調元湯加白芍防風連翹毒盛用升麻葛根湯
發水泡用陳氏異攻散
胃經宜抑水障木滋金養火治法用藥與脾經相同
肺經宜抽薪去火培土清源清金補腎調脾益肝
苦肺苦氣上逆以苦瀉之(訶子黃芩)欲肺欲收以酸收
之(白芍)
補以酸補之(五味子)瀉以辛瀉之(桑白皮)
宜用瀉白散合甘桔湯加牛蒡子天花粉或參蘇飲
灰白皮薄用保元湯加附子色紫欠潤用當歸川芎
前胡連翹防風白芍廣皮木香紅花
桔梗貝母
腎經宜疎調脾土和遏心火提拔元陽
苦腎苦燥以辛潤之(知母黃柏)欲腎欲堅以苦瀉之
(知母)
補以苦補之(黃柏)瀉以醎瀉之(澤瀉)
若發熱痘尚未出腰痛脚疼者是火旺水衰之兆用神
解散以汗出痛止為佳毒盛用酒炒黃柏知母亦不
可多用腰疼黑䧟若二便祕澁者是膀胱鬱毒之由用
百祥丸牛李膏亦止活十之四五祕要云毒在腎經必
黑䧟倒靨用猪尾膏無比散腎經痘後必作瀉發痒急
服加味人參丸人參知母黃茋當歸白术
川芎升麻甘草陳皮獨活連翹杜仲
木通沈香痘後若灰色頂䧟發熱寒戰咬牙目無瞳
神弄舌泄瀉或發水泡十不救一急服加減異攻散并
荳䓻丸去附子加黃茋乾薑若紅潤者可救若紫黑
搔痒者不救服川芎當歸生地黃連黃芩
連翹青皮木通前胡山查桔梗甘草若
熱退去黃芩青皮加白术茯苓腹痛用木香砂
仁疔斑用菊花葉以硃砂一錢作二次服
治痘四節次
發清補滲謂之四節次治痘若一紊亂則氣血顚倒大
毒乘虚肆虐而諸症蜂起矣
當發不發則毒鬱三焦停滯氣道驚狂吐瀉腰疼腹痛
或斑或疹肉腫痘塌水嗆錯㗋
當清不清則陽明内熱不洩焦紫枯黑渴燥發疔胃爛
口臭
當補不補則中氣虚白䧟泄瀉痒塌倒靨外剝内攻
當滲不滲則脾濕内淫或壯熱或泄瀉或生癰癤
三因
一外因六氣外襲為外因
一内因驚熱内動為内因
一不内外因調攝失宜為不内外因
凡標離則異本合則同若令藥當其節變症自息如
或不應四法必由三因乘之四法正也三因奇也奇
正互用兩得之矣
治痘有七法(汗補)(吐毒解)(下小攻利便)
古云首尾不可汗下者恐表虚妄汗則成斑爛裡虚妄
下則成䧟伏也然遇當汗下之症則又不可拘又云非
微汗則無以解其表非微下則無以解其裡言微汗當
在表熱方熾斑點未見之先微下當在病之初終裡熱
毒壅之時不得于正發之時妄施汗下也如氣血和暢
榮衛流通表裡無邪稀朗紅綻内症和平出盡發透即
温補亦不可用况汗下乎盖治痘之訣有汗下吐攻補
解毒利小便之七法總令毒氣得解而已醫者當從發
熱見標之初預為之地則多者可少重者可輕自無後
來之變症矣痘子只要發得毒盡不使留伏于内故發
表最先發表必解毒兩者相兼若過重熱者便當察其
表裡
表有外感非發汗即宜清解必使一書一夜汗出熱透
為候盖腠理既通則易出易壯遲則熱燒地盤腠理密
緻毒無由出能免閉門留寇之禍乎縱然發出亦藴毒成
斑日後灌漿亦必咳嗽聲啞嗆喉而成外剥矣
裡有内傷實熱藴悶腹痛嘔吐宜急消之重者下之使
無壅遏則熱退神清若内傷不下則毒留腸胃與穀氣
相併熱甚煩渴詀語昏沈寧免養虎遺患之禍乎且至
六七日後痘既外出腹中虚空内傷之物因而瀉利則
不能灌膿而成内䧟矣
若熱甚毒重神昏足冷者即于前解散消内之中大加
解毒利小便之藥故曰六日以前解毒為主六日以後
補托為主過六日則大勢已定救無及矣是以貴乎勿
失時也
宜汗
痘疹必身熱頭疼鼻塞咽壅痰涕咳嗽面目赤色皮緊
脈數此皆極熱之故此時若得微汗以折其方昌之勢
用升麻湯為主若初熱時頭疼目澁腰痛鼻塞症似
傷寒痘尚未出毒裡壅遏治宜疎解用紫蘇湯惺惺散
參蘇飲升麻湯若初起自汗濕熱鬱蒸稟厚能食面
紅頰赤煩渴詀狂者當與疎散若灌膿未靨毒氣太
盛能食便秘面赤引飲者亦當疎利之疎者疎散熱氣
利者滑利肌竅使不壅遏如三豆飲升麻湯消毒飲導
赤散之類但不可用峻藥若出不快清便自調知為
在表不在裡用升麻葛根湯微發之痘已發後餘熱
不散復有癰毒當用解表藥潔古云微下法中佐以風
藥是兼發散之意亦愼之也痘有可汗者汗之當汗
不汗後必(原闕)皮燥喘促面浮隱隱不出肉腫瘡
不腫毒停不成漿因寒倒靨皆可汗也但兼解補有殊
耳表實宜汗
不宜汗
若初發時不惡寒不拘急不頭痛不脈大此無外感也
不可妄汗以成表虚斑點已出不可妄汗若稟怯
自汗内無藴毒天氣和暖面頰不赤水火如常毒已出
表苟妄汗則風邪乘虚而入變症百出矣有因服發
散藥邪毒之氣隨汗散作白珠散作小紅瘰應手而解
不可不知也若已出後血氣虧損潮熱惡寒頭疼肢
酸者只宜大補氣血不可妄認為傷寒而用發表之劑
或服表藥後愈增大熱不可妄認為邪氣未除而重加
發散以致慢驚之病如惡寒寒熱往來面青眼白怠
倦嗜卧自汗惡風身體厥冷痘色紅綻或白而起脈微
而虚乃表裡之症發散且忌况於汗乎
宜下
水火者隂陽之徵熱則秘結而不流冷則滑泄而無度
如腹脹便秘小便赤澁口熱咽乾舌燥嗆㗋頰燥痰
壅咳嗽喘促驚悸詀語狂亂渴飲痞滿不食上下失血
痘色紫赤脈沈實而濇乃裡實症也宜下之若有熱
症者當以去風藥微下之若脈數大痘隱隱於皮膚
之中人壯實者此裡毒藴盛也非微下之漸至青干黑
䧟目閉聲啞矣用通幽湯下之若青干黑䧟身不大
熱大小便澁此熱在内也用大黃湯宣風散加㯽榔
陳皮(各三錢)黃芩甘草黑牛(各一錢)為末蜜水調下此
方與前風藥微下同旨有雖是實火未至詀語發狂
腹脹便閉止可用墜火飲兼用膽蜜導之如血分熱
用大柴胡湯如氣分熱用宣風散初起已經吐瀉後
見壅塞亢極之症再宜下之若結痂之際脈尚洪數
能食便閉此表症不罷裡有熱毒也宜微下或膿汁
不乾大便不通用牛黃丹若收靨之後苟有實熱之
症乃可通利若不結痂疕能食而喘咳腹脹便秘者
用承氣湯下之
附大柴胡湯
柴胡(三錢)香附(二錢)梔子甘草(各一錢)
附墜火飲方石膏(五兩水煎去渣加入後藥)黃連黃芩蘆
根(各五錢)山梔黃柏胡黃連(各三錢)銀柴胡(二錢)知母
木通梹榔(各一錢)枳實大米(一撮)再煎服
不宜下
如二便清利吐瀉不渴食不化口鼻氣冷不食昏睡脈
沈細而遲乃裡虚之症也寒涼且不可而况下乎身
表大熱表症未罷不可利大便若無藴毒喘脹詀渴
煩燥傷食等症不可妄下以成内虚既發在表縱有
熱症只用和平清輕勻氣藥不可妄下若將靨之時
毒盡在表必賴裡實以滋養之方能結痂苟妄利則脾
胃虚氣血耗䧟伏倒靨之禍立至矣痘症雖有宜下
之症但不可用也巴荳等藥徒傷胃氣熱愈不除便膿
癰毒生矣
宜吐
如滴水不入毒氣壅遏氣道食飲停痰形色生變陽氣
鬱遏宜吐之用升麻曲蘖梔子荳豉煎服(此方原非)
(吐藥借探則吐不可忽過探字)初出之際傷食痰塞欲吐不吐者煎
二陳湯乘熱服之更用雞翎探吐則胸膈寬暢痘易起
發矣氣虚多汗者忌吐
汗下奇傳
一切有餘之症俱從汗吐下三法治之惟痘疹之症不
論虚實一見標點即不宜汗下論者以汗能虚表不能
泄元其論甚當但有表實而不能發胖及不能行漿而
死者有裡實焦黑而死者深為可憫余遇眞人論及表
實宜汗裡實宜下于是臨實熱之症用汗下之藥隨手
應心發皆中的始知禁汗下之說乃不專門之議也
宜攻
若毒盛而正氣未衰者宜先攻後補若始熱而煩渴
驚妄目赤唇燥便秘者當以發表攻邪為主誤補則悶
亂昏憒毒伏不出矣若痘出太甚掀腫紅豔煩渴便
秘當以清解之劑攻之誤補則毒愈熾矣若表裡俱
實便調能食尖綻紫滯煩渴便閉者宜攻之誤補則脾
實轉增潰爛而難收脾移熱于肝則為驚衂以四順飲
攻之又清解之
宜補
若毒輕而正氣虚者宜補之若元氣素弱未出時用
和解湯先補助其升發若既出而表裡俱虚平䧟灰
滯吐利不食宜補之若已出後氣血虧損潮熱惡寒
或頭疼四肢酸痛只宜大補若不肻結痂者是内外
鬱蒸無隂以歛之也恐毒氣復入宜補隂以養陽用參
歸飲若痘後胃弱不思食脾弱不能運化毒氣不清
身熱不退只宜健脾調胃敗毒扶元若認為傷食而尅
伐之必反增嘔噦泄瀉而成慢驚矣
宜解毒
經云小熱當解毒者盖以小熱不解大熱必至用玳瑁
湯獨聖散紫草飲犀角飲或消毒飲加紫草若又利其
小便恐損眞氣若痘出太甚而不結痂者此毒氣内
外貫注也若不速解則毒入攻心為害甚矣宜用猪尾
膏
宜利小便
痘已出而内熱小便不利者宜利之經云大熱當利
小便謂身熱脈實大小便秘津液燥渴氣滿胸中雖能
食而不灌膿結痂當此之際懼生黑䧟疔斑咽啞痒塌
氣搐牙疳之症故利小便使心火有所導引雖不用涼
藥而熱勢自減矣以導赤散主之若痘未出已曾利
過今痘既出切不可再利即使果宜再利亦當小其劑
若熱甚而渴面赤悶亂太吐便澁宜利小便用通關
散以為之主
治痘要略
痘疹是先天淫火伏于命門遇歲火流行觸發起於心
肝脾肺者為輕試言其常期則發熱三日見標三日起
脹三日灌膿三日收靨三日共十五日為定期發熱至
見標六日切莫輕忽痘之吉凶全係於此其大勢則身
熱和緩神清氣爽者痘必輕煩燥悶亂昏睡吐瀉者痘
必重如足脛熱兩腮紅大便秘小便澁上氣急渴不休
脈洪數七者為三陽熱症不宜服熱藥也足脛寒腹虚
脹糞色青面㿠白嘔乳食目睛靑脈沈微七者為三隂
寒症不宜服涼藥也治痘之法表裡虚寒宜温脾胃助
氣血為主表裡實熱宜涼血解毒為主表熱者宜清涼
解毒而分利之裡熱者宜解毒而兼清涼密則有毒疎
則無毒涼血則免紅紫解毒則免黑䧟表虚不補則成
外剥裡虚不補則成内攻表實過補則不結痂裡實過
補則發&KR1012;毒初點痘少不可過表以成斑爛如色乾紫
疎則涼血以免黑䧟按騐之法輕手按之即熱者其熱
在表重手按之始熱者其熱在裡不輕不重按之而熱
者其熱在表裡肌肉之間熱者清之寒者温之虚者補
之實者下之外重則治表為本内重則治裡為先表實
裡虚則䧟伏倒靨裡實表虚則發慢遲收有膿者生無
膿者死諸痛為實諸痒為虚膿期皮膚痛者氣血運痘
而疼乃佳兆也腸内疼痛而神昏此伏毒在内乃凶兆
也調理之法則報點三日當托裡而解表使痘易出有
氣虚而不能出者該微補其氣氣和則出自快也起壯
四五六日以清涼解毒滋味為主使痘易長清涼則不
血熱乾枯解毒則不黑䧟也灌漿七八九日以調補氣
血保元助膿為主使痘易灌也收靨十日十一日十二
日以清利收斂補脾利水為主使痂正而易落也然此
特論其常耳若他症又不可拘以日數有隨出隨長隨
灌隨靨七八日而成功者此毒輕而氣血壯盛也有使
之出使之長使之灌使之靨綿延至十八九日而成功
者此毒輕而血氣虚弱也苟痘未出而用寒涼則毒凝
滯熱毒未解而用温補則毒藴蓄至于收痂之後亦當
愼風寒節飲食調氣血解餘毒而熱痘發為表症如或
妄汗則榮衛重開風邪乘虚作變者有之毒未盡出為
裡症如或妄下則内虚引毒土不勝水變黑歸腎者有
之非究心于平日精審于臨時者烏能無誤乎
隂陽氣血論
陽者心之元陽也隂者腎之眞隂也隂陽互為其根發
生聚散而彰于外者陽之德也灌溉滋潤而守于内者
隂之德也血隂也氣陽也心配離而生血乃陽中有隂
也故心中之血即腎中之眞水也含蒸醖釀火之用也
腎配坎而生氣乃陽中有隂也故腎間動氣即心之眞
火也呴嘘鼓動火之用也坎離相生水火相濟隂陽相
乘所以能變化而合天地四時生長收藏之道也血氣
之分猶清濁之本乎上下也(此指根紅頭白時言)氣血之交猶隂
陽之互為依附也(此指起脹灌漿時言)當分不分毒結之也如升
陽散鬱何不分之有當交不交毒隔之也如清熱解毒
何不交之有隂不足則陽不長枯萎之變生焉陽不足
則隂不生伏䧟之患出焉故痘之起脹現形責之氣行
漿充灌責之血夫包血成圓者氣也氣能拘血制毒則
痘窠必尖圓而周淨附氣成暈者血也血能附氣制毒
則痘暈必光明而紅活故頂䧟者氣之虚痒塌者氣之
離暈枯者血之虚根散者血之離暈也圓也氣血之所
為也而所以成圓成暈者氣血不得耑主也乃元氣主
之也氣衛于脈外充痘之形血榮于脈内華痘之色而
元氣又為榮衛之主故元氣盛則血能載毒以附氣氣
能拘血以化毒隂施陽化痘自應期而開合火毒斯解
矣苟元氣一虧則氣血交會分皆不足氣在内而外不
固則血載毒出為外剥氣在外而内不續則血載毒入
為内攻所謂陽道虚隂往從之隂道虚陽往從之之義
也諸症變作眞元愈損毒愈不化矣故形色者末也衛
氣者本也元氣者又本之本也故善治者必求本源諒
其形體而後用藥小兒臓腑柔嫩易至虚弱實者用藥
且不可太過况弱者乎凡痘極好至回謝日而變逆者
盖以形體素弱宜補益而反攻刦使元氣一驅而出外
雖榮灌内實剥耗何以收成故諒形體者非玩其形而
審其形中之神也古云不慮形惡慮無神不慮色惡慮
無彩神綻而突彩潤而明惡痘中有一二紅綻可愛雖
凶無損以元氣猶存也故色如猪肝如洗過舊紅絹者
死何也元氣亡而神彩失也善治者詳審元氣而調養
之夫元氣在心領意會而已脾胃者氣血之父心腎者
氣血之母肺肝者氣血之舍也故脾納水穀其捍氣注
于腎而為氣腎舍于肺而為衛衛氣所以充皮毛肥腠
理開槖籥運樞機者也衛氣虚則神機息而痘不起發
毒乘氣虚而入肺則為䧟伏而歸腎矣脾之精氣注于
心而為血心舍于肝而為榮以走九竅注六經朝百脈
充溢臓腑灌溉肢體者也榮衛虚則化源絶而痘不光
澤其毒乘血之虚而入肝則為痛痒而歸心矣故善治
氣血者一以脾胃為本盖血虚者多由胃氣虧損元氣
不足所致而血虚必先補氣何也血者隂也隂者難成
而易虧隂無驟補之理人知隂不可盛隂盛則陽消而
不知陽不可衰陽衰則隂長也盖氣有神而無形補之
則易充可猝辨于斯須(人參能回陽于無何有之鄉附子能追復既散之元陽是也)
血有質而有形補之難速效須預養化毒(如水有風而舟行更利水)
(必朝宗于東流隂必從陽也)雖血能運毒然氣或少餒則血無憑藉
何以運毒故魏氏補血虚不用歸地而反用參茋白术
為君得東垣補其氣則血自榮内經陽生隂長之理也
嘗觀治便血虚滑者産後去血過多發熱崩漏下血不
止者血虚也而用參茋姜附為君佐以血藥而兼升提
皆獲竒效豈非血虚先補氣乎然有陽盛而隂亦消者
何也盖痘瘡之火起于命門相火而統于心經君相火
燔灼所恃者心腎皆少隂也心中有血腎中有水邪火
不盛則用能有以制之奈何陽道常饒隂道常乏火毒
易熾眞水易耗津液易竭氣滯發燥不能潤于皮毛滋
于腠理而痘中之血將化毒成膿者忽乾枯而變黑矣
黑本水之色今血色本赤而變為黑者火極似水之象
也謂之歸腎者邪毒併歸于腎則實也謂之腎虚者腎
中之眞隂虧也用百祥丸等藥以救之亦幸而免爾
痘毒論
毒盡歸于痘之根粒則不為害不盡歸于痘之顆粒則
大能為害如發熱初出尖圓色紅與無痘處皮色迥異
挨次出齊是毒盡歸於顆粒者也倘痘不尖圓與無痘
處渾無界限不快不齊是毒不盡歸于顆粒者也無論
所用何劑劑中必加山甲以透其竅而逐其毒如起脹
行漿根紅頭白周圍環抱是毒盡歸于顆粒者也無論
所用何劑劑中必加白芍以歛其血而收其毒此屢試
屢騐者也
預解毒法
痘發于心心華在面宜預知解毒法如青筋現露目中
泪出是毒發于肝也肝木能生心火從後來為實邪肝
為水泡風火相煽必作痒且有目疾宜預解肝毒用羌
活枳實柴胡若面赤如錦額上紅筋現露詀妄
多驚咬牙煩哭是毒發于心也心火自旺為正邪須防
䧟伏宜預解心毒用導赤散加黃連辰砂若口乾唇
黑面黃而燥是毒發于脾也心火生脾土從前來者為
虚邪脾為斑心為疹恐夾斑疹及灰白痒塌吐利或肌
肉潰爛宜預解心脾之毒用四君子湯調元湯加白芍
連翹防風如面色㿠白鼻乾涕清鼻衂是毒發
于肺也肺火刑金勝其所勝而為微邪必喘嗽煩渴手
搯眉目面鼻宜微解肺毒用瀉白散合甘桔湯加花粉
牛蒡若面色黑氣如烟目中見鬼頭熱足令是毒
發于腎也腎水能克心火為賊邪宜預解腎毒若黑䧟
不治
五臓伏毒
毒伏于心初出一點隱血伏皮下不成粒其死至速
毒伏于肝初出如水珠皮肉染丹者必搔痒而死
毒伏于脾初出皮下肉先浮腫必潰爛嘔泄不食而
死
毒伏于肺初出如麩片皮枯不潤必喘悶而死
毒伏于腎初出多血泡黑䧟必血妄行而死
五運六氣(五運者金木水火土也也六氣者風寒暑濕燥火)
痘症之候或間數年而發或發連年不已何也經曰不
知年之所加氣之盛衰虚實之所起不可以為工矣盖
司天者主行天之令上位也在泉者主地之化下位也
歲會者主天地之間人物化生之氣中位也一歲之中
有此上中下三氣各行化令氣偶符會而同者則通其
化于人而病矣所以瘡疹必待其年而發也
六十年天符十二年
戊子己丑戊午己未戊寅戊申乙酉
丙辰丁巳丁亥丙戌謂之天符者司天與運同
者也
太乙天符四年
戊子己丑戊午己未謂之太乙天符者司天與
運及辰之同也
歲會八年
丙子己丑丁卯甲辰己未甲戌戊午
乙酉謂之歲會者歲與支同如丙子年丙辛合而化水
支子亦是水餘例此
同天符者六年
甲辰甲戌庚子庚午壬寅壬申
同歲會者六年
癸卯癸酉癸巳癸亥辛丑辛未
謂之同者歲會與在泉合其氣化陽年曰同天符隂年
曰同歲會五者離而言之共三十六年合而言之止二
十六年經曰天符為執法歲會為行令太乙天符為貴
人邪之中人則執法者其病速而危行令者其病徐而
待貴人者其病暴而死
十干五運
甲己年為土運(宜暖不宜寒用温藥)乙庚年為金運(宜清不宜燥用平劑)丙
辛年為水運(宜暖不宜寒用熱藥)丁壬年為木運(宜平不宜燥用和藥)戊癸
年為火運(宜寒不宜熱用涼藥)
十二支司天在泉(司天主上半年司泉主下半年)
子午卯酉年(少隂君火陽明燥金)迭為(司天在泉)宜清之
辰戌丑未年(太隂濕土太陽寒水)迭為(司天在泉)宜温之
寅申己亥年(少陽相火厥隂風木)迭為(司天在泉)宜涼之
子午之歲少隂君火主之寅申之歲少陽相火主之凡
此數年剛柔失宜升降抑窒舊者不退新者不遷所以
連年發而不已也
預占痘時
凡冬温來歲必發痘痘毒藏于寒水在右腎之下煎熬
左腎足太陽膀胱(左腎為水右腎為命門相火)寒水夾脊逆流上頭
下額手太陽小腸不得傳遍逆于面上發于太陽之經
壬癸水尅丙子火也當寒水司令而反温則其毒動矣
騐出痘
兩耳垂珠冷鼻尖尻尾寒中指與足指一樣似冰然或
鼻梁黃而嘔吐或眼昏花而濛焉顴臉紅睡而閃縮頭
垂作痛而眩眩眉促不開呵欠頻撮睡常剉聲夢常驚
攝體時熱舌常唺睛轉白痘疹也口熱醋氣妳瓣不消
項急腹疼傷寒也身熱無時肢節頭疼時疫也汗出涕
清傷風也午後發熱右額有紋傷食也傷寒發熱則面
紅手足微温傷食發熱則面黃白手足壯熱痘疹發熱
男則面黃體重女則面赤腮燥男左女右耳尖手足騐
之痘疹與傷寒相似而治法與傷寒不同傷寒從表
入裡止現一臓之症而逓傳痘則從裡出表而各臓之
症並形有因傷風傷寒而發有因時氣傳染而發有因
傷食嘔吐而發有因跌蹼驚恐而發症候多端須以兩
眼䑃朧羞澁耳垂冷骫骨冷鼻冷中指尖冷騐之盖屬
陽出則腎臓無症耳與骫足俱屬于腎部獨冷又須視
其耳後有紅紋赤縷顴間有花紋為騐
按方異治
西北天不足于西北西北地勢高燥風氣猛烈水涸
而木梟故患痘多眼疾
東南地不足于東南東南地勢卑濕風氣柔弱土虚
而金梟故患痘多手足腫爛
兩廣廣地淫熱而風梟啖腥而嗜辣故患痘多癬癩
兩浙浙地浴陽而藴酷好油煎而嗜辛辣故患痘多
疔
黃石峰曰北人醫痘要清肝清肝不怕眼膜縵南人治
痘要理脾理脾何愁腫爛肢廣人治痘要戒腥戒腥不
怕癬來生浙人治痘要解毒解毒何愁疔似簇觀此則
知治痘者當隨地以制宜矣
陳氏錢氏立方
昔陳氏適遇寒水司天時令又値嚴冬故立木香散異
攻散二方以救肺腎之痘灰白沈匿者
昔錢氏適遇君相火司天時令又値酷暑故立紫草湯
四聖湯二方以救心肝之痘焦紫不起者後人不知
立方之意一概用之誤人多矣此書開載氣運圖說使
觸類而引伸之
加減古方法
用方必先量兒厚薄病之淺深預將主方撮起然後加
減加不可過于本方減不可失去本方不然脱盡本方
則不合製方伐病之本旨矣
古方不可執用
世多用陳仲文之方不分表裡虚實寒熱在初則用升
麻葛根湯在後則用木香異攻散殊不知表實者用升
麻葛根湯試為發散之劑若表虚用之益虚其表痒將
隨作能無殺人表裡虚寒者暫用木香異攻散以治觸
冒寒邪背陽反隂可也如或狂渴有痰二便秘結具諸
火症者亦用之則内有附子肉桂半夏燥熱助火
之味以火濟火能無殺人如保元湯世稱王道若用
于熱實未解之前亦能助邪殺人若火毒既解而虚者
用之方當
審元禀強弱靜怯勇躁肥白瘦黑
看痘于見點論血氣不若從發熱時先别其形氣以定
虚實素壯實者用加味升麻葛根湯素怯弱者用加味
升麻飲不可出汗太多恐表虚難起灌靜怯不驚者
此元氣不足作虚寒治標必灰白宜補元散熱又有熱
而怯靜者亦為虚(此最難看最要細心)勇躁不安者為邪熱壅閉
作實熱治標必多而紅紫宜解毒退熱故曰痘瘡在形
體上别勇怯也别肥白定氣血痰熱肥白之人多痰
而氣虚痘每不起發而灰白宜于解毒藥中加理痰補
氣之味如六君子湯二陳湯是也别瘦黑定氣血寒
熱瘦黑之人多熱而血少痘每不紅潤而乾枯宜于解
毒藥中加散熱補血之劑如荆蒡翹防四物湯是也能
察其氣血痰熱之多少而預防之則後易為力矣
治痘分别用藥
虚脱者使其毒盡出然後可補補中宜兼升發形似
虚寒者宜涼血助痘使毒氣流暢氣血不足又為熱
毒銷爍陽微隂弱者雖當發洩火毒然亦不宜過于疎
解色不紅活碎小稠密者雖宜温補但濃煎可免滑
腸膿期少食又吐色白者始宜温補漿足之後無
他症者不拘症候並用保嬰百補湯
諸臓引經藥
小腸膀胱屬太陽羌防藁本是其鄉膀共麻黃柏桂澤
手兼赤茯地黃良陽明大腸并足胃升麻白芷葛根
最加入石膏及大黃胃内還須蒼半防若問大腸何所
共秦芃連翹麻仁當
少陽經屬膽三焦青皮柴胡用不饒膽還膽草連半夏
芎茋熟地附辛焦太隂經屬脾與肺升麻麻黃葱白
芷脾參芍术與歸防砂草吳茱茋與次肺加桔梗共天
冬桑皮梔芩杏仁治
少隂經屬腎與心獨活還須兼細辛桂茋丁附腎家勝
歸地黃連桂向心厥隂肝與心包絡青皮柴胡亦用
着羌甘龍膽共歸肝熟地丹皮還向絡
寒熱藥暫用
峻熱之藥初起用之能助邪火而為害峻寒之藥漿後
用之能傷胃氣而作瀉然有大寒大熱之症亦當暫用
經云痘要温和疹寒涼惟適中而已
用藥總訣
凡藥過于熱必涸過于寒必凝過于潤必滑腸過于攻
必損元過于補必助邪氣古云藥隨病轉機非在我醫
者須以舌為樞紐盖舌通五内視舌以用藥則縱横自
如臨難無疑矣
用藥
凡用藥須用甘潤清輕之味大忌酸燥重濁之品甘潤
能潤肌膚清輕能走經絡燥味能燥肌膚濁味能滯經
絡肌膚濕則痘易漿肌膚燥則痘易焦經絡通暢則血
脈榮潤經絡凝滯則氣阻隔直待腐底靨爛不乾以致
痘痂多日不落然後用燥斂之藥斯為宜耳如熟地
蒼术厚朴多令痘沈不可擅用如五味子棗仁
白芍酸斂大能為害如瓜蔞仁穿山甲牛蒡子雖
不可無須防滑腸如赤茯苓大腹皮能燥皮膚即殭
蠶砂仁亦能發癢其餘俱載氣虚痘症後凡用地
黃宜薑製以防膩膈用芍藥宜酒炒以防酸寒伐胃用
黃芩宜酒炒
用藥須審天時
凡發熱疑似之間一發便見方用發表之劑務察天時
若遇寒冷不拘春冬腠理常密氣血凝滯痘出必遲遲
則温熱熱不得汗必成壅遏亟用辛熱之味以發之桂
枝葛根湯或五積散去乾薑
若遇暄熱則腠理疏通氣血淖濁發洩太過恐有潰爛
之患必以辛涼之劑以發之升麻葛根湯
若遇温和之令用人參敗毒散雙解散最佳
四季用藥治法
春裡痘須看蟄前與蟄後治宜疎暢抑肝榮青皮
紫草扶助脾元厚炙甘草白术大棗兼用肺藥花
粉貝母取金以平之不致于傷大補榮血不宜投驚
搐本常微吐衂因内寇須要防斑疔脇井血盆搆
夏裡痘須看至前與至後治宜和解清心炎黃連黑
梔木通燈心蕩滌陽明垢牛蒡子再兼滋腎人
參地黃取水以養之不致于烈升陽酷熱毋妄投煩
詀是時微指冷為迍咎須防鴆疔斑胸臉封蛇凑
秋裡痘須看露前與露後治宜發散理太隂桔梗門
冬桑皮滋腎天癸茂玄參製黃柏再兼肝藥當
歸生地取木以扶之免致虚汗泄伐之劑不宜投吐
𠻳本常徵噎嗆刀兵鬭此時泡若形樞翕居惡紂
冬裡痘須看至前與至後治宜煖活滋天元丁香人
參黃茋振托陽明宙川芎牛蒡當歸兼以升
峻升麻乾薑蟬脱取火以炎上不致伏匿寒涼
墜下不宜投腹痛是時徵柱折為尸&KR0008;此時若發丹背
俞莫馳驟
嚴寒運遇寒水毒鬱肌膚起粟出不快
痘必面青喘急精神昏冐寒熱交作四肢厥冷宜辛熱
以發之毒得寒則凝得熱則行也用陳氏木香散加蘇
梗或五積散桂枝葛根湯如兼詀語宜解肌發散而兼
温養用紫草蟬脱活血散
酷暑遇君相火運毒為熱助隂水乾涸煩悶昏憒
此水不制火陽獨治不能生長宜清暑益氣為主如滿
天秋人參白虎湯或五苓散抱龍丸之類加木通葛
根主之
暴寒折毒壅膚如隠疹如黑痣或青或紫(俗名鬼捏)
壯年肌厚腠密尤多此痘必壯熱煩燥鼻塞聲重𠻳咳
頭疼喜盖覆倚偎懷中宜却寒温肌如賽春雷透肌散
牛蒡殭蠶散紫背荷葉散參蘇飲敗毒散
看痘法
先去小兒肚兜使其胸中毒氣易洩冬寒方令衣煖夏
月房中宜置水缸恐痘為熱蒸腐爛
看痘須緊閉門忩用草紙撚作條子蘸清菜油點火照
之觀兩顴宜以條子照兩耳邊及鼻梁平照觀中庭宜
以兩目角邊平照斜目注視皮中肉内影影躍躍是何
色點自當歴歴明白若是麻疹則生于皮外若是痘瘡
則根于肉内(如笋根在土内)設當頭直照反黯而不見天光日
色下亦不見先以燈光照確然後再以日光覆看則痘
色根脚無遺漏盖燈之色易紅忩下之色易白必須合
而觀之
看痘要訣
先看部位知屬何經氣血多少次看形色後看症候知
毒氣淺深然後合勇怯肥瘦歲氣方宜調理護持而斟
酌投劑方可為人之司命然形色只論神彩症候先觀
靜躁
看聫舌初標有三五粒相連近者後必密逐點單見
稀遠者後必少毒之淺深決矣(盖痘先細後大加後倍後并片故預量其後之)
(稀密可也)
看正面五岳粗細起發粗綻者輕若碎小粘連且緩
緩而發者勢必稠密見點日餘依然隠隠不發起者危
(好痘易發易起朝夕換眼)
看眉以上幾點形色神彩可愛既不瑣碎又不歪斜
縱遍身稠密襍亂百出終無大咎
看任督二經部位任脈自承漿以下至心際督脈自
人中以上從頂而下脊至于尾閭光潤疎朗為吉枯燥
稠密為凶
看胸背宜疎不宜密若見面上多心胸臍腹俱有而
先吐先瀉者毒氣上下分消而能食者亟與清涼解毒
䟱利可免困頓
看頭眼頭面腫目開痘多有色澤毒氣已充可兼補
益解毒亦不為害(六七日眼不閉者凶)
看頭面四肢先後頭面先標後及四肢者可治(反是不治)
看舌上未見標點大熱蒸鬱難決其輕重看舌上有
痘否常有舌上見標舌色無黑能乳食者調治之痘亦
散出于外也用升麻湯加連翹牛蒡細辛
看堅實頭面痘細碎堅實摸之碍手火毒有餘雖或
煩燥不食或泄瀉亦無妨只取堅實為生意也急與四
物湯加黃芩黃連犀角麥冬木通
看根脚若暈起紅活雖頂䧟而弦則高者此生意也
雖灰紫可治若根脚不起血死不活雖輕難治凡脚散
者斷不可用升麻葛根湯
看頭面并斑色頭面少色紅活雖遍身有斑疹但以
頭面諸陽為主尚有生意用犀角湯次四物湯酒炒黃
芩黃連解毒之品有黑斑者難治
看痘次序未出看其兩目不腫皮肉不紅出後看其
紅潤綻突膿黃漿老收靨看其痂落瘢紅不赤不黑無
凸無凹反此則危前人謂初出為血泡以紙撚照之
内裡紅色非水非膿是也至于起發化而為水泡以紙
撚照之内理光瑩非血非膿是也至于承漿化而為膿
泡以紙撚照之内裡純白是也
仁端錄卷二
