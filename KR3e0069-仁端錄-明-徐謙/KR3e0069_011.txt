仁端錄卷十一
明徐謙撰
陳葵刪定
腹痛門
臓腑有熱毒而適外感風寒内傷生冷痘因而發以致
隂陽相拒而為腹痛或作塊作脹與和平勻氣兼發散
之藥又當察外症不得妄下傷氣使蘊其毒而不得宣
化也訣曰發熱腹中痛斑瘡腹内攻發多防不透發少
便防&KR1012;惡候也故心胸大痛者不治
痘疹腹痛者毒蘊於三隂也臍以上屬太隂脾經當臍
屬少隂腎經小腹為厥隂肝經須細别
初熱腹痛
内毒與外邪相摶欲出不出而腹痛飲食如常而腹痛
者用化毒湯
原熱腹痛熱二三日後便秘而痛者燥糞與毒相併也
用三黃丸七物升麻湯或桂枝大黃湯
詀妄狂亂而腹痛者用三一承氣湯
或食生冷而腹痛者用理中湯加桂心
食過多而痛者痛必亟疾啼呌甚痛在臍以上飽悶噫
氣而青白唇淡手足冷量輕重消之用升消平胃散一
服即止或原物湯及神曲山查砂仁枳實廣皮紫蘇
腹脹硬痛便閉者下之用偹急丸
發熱自利腹痛者痛必緩有作有止痛在臍以下或連
腰痛面紅唇紫手足不冷用黃芩湯加木香青皮或化
毒湯
泄瀉腹痛者用托裡建中湯
痘未出身熱煩躁腹痛莫忍而不休者亟用活血散服
後不止必出紫黑有紅斑瘡乃極重之候或獨蝉湯立
見紅活
如腹痛大便實者用桂枝大黃湯調獨蝉湯活血散
嘔吐蛔蟲而痛用平胃散加烏梅
吐利腹痛乃太陽寒水乘脾土也用益黃散寒甚用附
子木香痛止瘡亦發
若焦躁小便數唇焦發泡而腹痛用犀角地黃湯合化
斑湯兼活血透肌散
腹痛痘不出而發厥者用芍藥甘草湯加蝉脱煎服使
毒氣泄而四肢溫而痛止
痘乍出乍隐腹痛者用七物升麻湯
初發熱及標痘時腹痛乃毒猶在内出不盡也用至寳
飲倍山查青皮木香少加柴胡煎服拔毒出外其痛自
止
痘初出腹痛若暑月用黃芩黃連大黃牛蒡少磨木香
汁寒月瘡黑者寒邪也用木香丁香
痘出三日尚未齊或見點紅赤過度腹痛難忍脾毒不
能發越氣血凝滯或風之閉故也用獨蝉湯手中有痘
始為出齊
痘出盡而猶腹痛者大發之用紫草飲總宜平胃散如
升發解利并利小便之藥則毒氣上下分消而痛自止
痘不出痛不止者不治
發熱標點心腹絞痛煩悶呌呼此痘陷伏燔灼臓腑也
或自小腹上冲心腹脹痛此入厥隂大痛也不治
或口臭舌胎發斑而腹痛甚此胃爛也不治
凡發熱時腹中攻攪覺痛上下不定或煩躁作渴詀妄
即當通大便其痛自定熱亦止而瘡隨發矣若下之稍
遲則變症蜂起身發紫泡而死切勿拘首尾汗下之戒
起脹腹痛
五六日皮堅起脾紅潤調勻而腹痛者只宜疎解但見
兩臉痘起小便利則自安如兩臉不起速發之小便不
利則利之
脹期多内傷也損其榖則愈不可妄下若見内傷之症
又不可因循失下
傷生冷腹痛者用丁香脾積丸原物湯下
有瀉者用異攻散加丁香訶子
傷肥甘油膩糕餅熱物者用急偹丸原物湯下
凡傷熱冷物得利後並用四君子湯加陳皮木香或錢
氏異攻散調之
飲食過飽腹中稍覺不快者用木香大安丸
内傷飲食腹脹痛中氣欝而痘不起發者用寬中快斑
湯
養漿腹痛
灌漿至結靨時腹痛當察其痘色尚紅便秘之類乃毒
未盡也即與解之錯過日期十救三四用保元湯加内
托
毒已盡又無陷伏久不大便而腹痛者必有燥屎也宜
通之用當歸丸胆導法
便清腹痛者必食生冷或受寒也宜溫之用理中丸溫
中化毒湯黃茋建中湯加木香
風寒所逼毒發不盡忽腹脹痛而煩躁喘促痘變灰黑
必傷食也先以丁香脾積丸原物湯下去其宿食後以
人參白术散去葛根加青皮廣皮與養脾丸相間服
若傷食輕痘仍寳滿色潤者用錢氏異攻散加青皮山
查漿未充而腹痛泄瀉用保元湯加白术肉菓陳皮木
香芍藥厚朴裡急後重者停滯為積也用陳皮厚朴甘
草山查神麯麥芽枳殼砂仁俟便利痛止再加補托
收靨腹痛
收靨時忽腹痛著中脘者熱毒凝滯淤血作痛也用消
毒散血湯回漿後脾虛飲食失節而痛者用芍藥甘草
湯加厚朴山查酒炒山梔
若虛而肺金欝於大腸刮積而痛者用參桔湯
痘後腹痛
忽然腹痛手不可按者傷食也便秘急疎利之否則漸
加喘急難治用雄黃解毒湯
痛在上脘者宜清導用脾積丸
便利者用木香大安凡
痛在中焦者喜手按之食少便潤虛寒也用黃茋建中
湯
痛在小腹不可近者燥屎也用偹急丸胆導法
不因内傷煩躁不寧而痛者毒氣入裡也用解毒行氣
定痛之藥腸鳴自利腹痛虛寒也用黃茋建中湯芍藥
甘草湯加乾姜澤瀉
虛痛不止者用桂枝芍藥湯
痘後腹痛口噤僵直者用鈎藤湯
腹滿痛便秘者熱毒盛而氣不得伸也用芍藥甘草湯
去肉桂白术加酒炒大黃
燥渴狂妄腹痛用三乙承氣湯
有燥屎者用三黃湯
熱毒在胃時欲嘔吐者用黃連湯
有淤血者用桃仁承氣湯
治案
一痘未盡出腹痛噯腐吞酸大便酸臭乃飲食停滯也
用二服保和丸而愈
一痘起脹時不易行漿肢冷腹痛乃血熱痘而過用凉
劑理中湯加肉桂木香炮薑一服而愈
一痘後傷食腹痛中氣不足宜補瀉兼施用香砂保和
丸補中益氣湯調理而愈
一痘能食易化腹痛此胃熱易飢脾弱不能消磨欝積
而痛也用補中益氣湯加芍藥木香黃連而愈
益黃散
荆芥乾薑廣皮甘草茯苓厚朴人參
黃茋丁香官桂腹皮木通澤瀉加棗肉煎
服
雄黃解毒湯
雄黃(一錢)巴霜(二錢)米飯和丸如黍米大
腹脹門
毒聚腸胃不能發出或毒少發於外而又入於内皆致
腹脹甚則氣粗發厥痘無血色或變紫黑多致不救當
升發利上下分消則脹自愈所謂痛隨利减毒以利消
也
未發毒盡不可驟補向不脹因峻補而脹者宜消之行
之
滿而疼痛者實熱在内也脾熱腹脹者不能食大便秘
用枳殼散未可驟用芒硝大黃
胃熱腹脹者小便赤秘用四聖散
乳食停滯作脹者升發解利藥中加消食之味又當審
所傷之食或寒或熱以治之
滿而不舒者脾胃弱不能運行也宜行氣健脾
伏熱在胃有所阻隔上則心氣不降而小便赤澁下則
隂氣不升而腹中脹滿宜發邪毒則胃熱自散用四聖
散
初起腹脹屬心火或有風寒交激聚毒於内不能發出
以致咳𠻳氣急唇口開裂痘焦口臭此危症也當升提
解利使毒上下分消若表邪重者宜微汗之
毒欲出不出或風邪凉冷以致冷熱相搏隂陽不和脹
而喘急甚則厥逆者宜溫中利小便用木香散脉微發
厥飲食不進下氣虛嗚二便自利痘無血色者亦宜溫
之用益黃散去甘草加姜製厚朴或理中湯加訶子山
藥
氣喘發厥致毒氣倒入内者用木香散異攻散
若毒陷入裡必有他症相雜或煩躁大渴小便澁大便
秘啼哭不止但用溫平解毒快氣紫草飲
目開神昏口氣大臭則神氣已離難治
痘已出齊毒已發透而腹脹者痘隱隱不明腹中陣痛
喘嘔滿悶者難治
痘五六日形色少神腹脹喘急腸鳴腹冷非内傷症與
陷伏也内傷者按之必痛陷伏者必煩悶今便利安寧
而虛嗚此隂陽不和中氣不足而傷冷也宜溫之用理
中湯加肉桂橘紅木香補中益氣湯調理
治案
一痘漿足不易靨腹脹發熱面赤午後益甚按之腹不
痛乃脾虛血少也用歸芍六君子湯加陳皮生薑大棗
數貼而愈
腰痛門
痘疹雜症腰痛為最凶
痘毒伏於腎而兩腎係於腰氣血流通則平氣凝血滯
則痛腎寔則強壯腎虛則難屈伸故痘發於四臓而腎
無留邪者吉若毒不達諸陽經而傳太隂脾經者則為
腹痛傳少隂腎經者則為腰痛多於初標時見之
凡成婚破陽後腰痛猶可治童真腰痛乃先天之水不
足也不治者多
初熱腰痛
痘毒起於右腎下循足太陽膀胱散於諸經乃邪之自
裡達外也順也若初熱腰即痛者此毒邪由膀胱直入
於腎而不達表故關節不利而腰痛經曰太陽所至為
腰痛宜亟解毒以瀉少隂之邪發表以通太陽之經使
邪氣不得深入痘雖密猶或可愈先服人參敗毒散次
服五苓散服後痛止者吉已後用藥宜多加枸杞子痛
不止者凶若治之少緩則太陽之邪由表以傳於陽少
隂之毒由裡以傳於隂表裡受病隂陽受傷榮衛之脉
不行臓腑之氣皆絶或黑陷或痒塌而不救腰痛兼口
臭脇下有斑者不治即胃爛發斑也胸高足冷者不治
此腎敗毒深之症也
若兼上身痛者亦可汗之用羌活當歸或如神解毒湯
初熱時腰痛不絶及見點青黑乾陷是毒在腎不得出
也錢氏雖製百祥丸欲令脾弱腎弱瀉膀胱之邪若下
後身溫欲飲冷水陽氣復者為順若水榖不消寒戰者
為逆下後宜溫脾用人參茯苓為君甘草厚朴為臣丹
溪恐百祥丸太峻以宣風散代之更不若牡丹湯為穩
他若敗毒湯加獨活細辛或加大黃或至寳飲加木香
升麻提之
外治用生薑自頭至尻尾擦之汗出痛止又用熟麻油
揉按痛處可以止痛
腎虛而痛者用保元湯加杜仲枸杞五味知母黃柏龜
板
腰脇並痛此毒在肝腎惡候也然有因怒氣而痛難轉
側者本經藥内加柴胡香附骨皮酒芍
有因挫閃而痛用活血藥乳香木香杜仲
有因風寒而痛用羌活防風白芷肉桂溫以散之
腰腹並痛上連頭者寒熱吐瀉咳𠻳兼作用敗毒散加
犀角汁煩渴詀妄小腹如火者毒甚而不清也用敗毒
散調益元散或辰砂導赤散
初時失表忽然腰痛腹痛膨脹努力乾藿亂者毒與胃
氣相摶欲出而不得出也宜利之用千金一笑散或四
順飲大柴胡湯承氣湯外則揉氣胆導或商陸根葱汁
敷臍
頭痛身熱腰腹背痛者汗之用蘇解散送下稀痘丹熱
不退用蘇葉麻黃葱頭姜汁煎湯下小無比散
兼煩悶者用敗毒和中散
凡腰痛者痘必乾枯非紅紫則必變黑火極似水也見
點時急用清凉解毒庶可挽回
治案
一人十八歲初熱腰痛點發額角紅綻光澤心經順痘
非腎逆候亦宜滋腎用六味地黃丸加枸杞杜仲與升
發之藥間服痛止痘出至八朝煩渴詀妄唇燥舌黑卧
睡不寧此仍腎水不足以制火也用保元湯加當歸芍
藥枸杞棗仁桂圓間服八味地黃丸加人參麥冬枸杞
而愈有一症同補陽而不滋隂竟枯涸疤不脱而死
一兒初熱腰痛如折此折腰痘也強以荆芥防風敗毒
散飲之發出點如蚤斑口臭出血而死
一初熱腰痛連背脊不能轉側點見左耳側及腰左一
點如箸頭大平而紫又舌中心聳而黑此腎毒逆候也
強以四牙散發出紫黑點五日而死
一兒孟夏發熱腰痛見點稠密紫黑幸有神而胃氣強
元氣實症雖逆而尚有生理四朝以四牙散一服又化
毒湯送地黃丸二服次日痘起以黃連解毒湯加紫草
防風當歸芍藥地黃而愈
一女年十四痘正漿足忽腰痛不能轉側此經血去多
之故用六味地黃丸加當歸芍藥續斷杜仲而愈
一兒年二十痘後腰痛左尺脉弱房勞所致也以八味
地黃丸補中益氣湯間服而愈
一人年十八痘後四十日外忽腰痛極而手撇撒目閉
無光汗出遺尿喉聲如鋸六脉浮大此恣慾房勞而隂
陽離决也以艾灸氣海穴四肢活動又以獨聖湯八味
地黃丸而愈
一兒年十四痘後腰脊痛不能俯仰午後潮熱骨髓乾
枯水不勝火腎氣熱也灸崑崙穴中脉穴各三壯又以
六味地黃丸加獨活及補中益氣湯而愈
一痘不起而腰痛繆仲淳用人參蘆水煎服一吐而痘
起痛止毒在下吐以升之吐有發散之義也
一好痘綻朗而色淡紅兩腿痛甚腿亦屬腎此隂虛而
毒乘之也用活命飲二帖痛稍止又用十全大補湯六
味地黃丸間服而愈若不早治至四肢厥冷變紫黑而
死與腰痛之症相似不可輕忽
一痘後足脛痛甚不紅腫氣血虛不能榮飬筋骨也用
當歸芍藥四君子湯加牛膝獨活苡仁肉桂數服而愈
牡丹湯
丹皮(三錢)紫草生地(各二錢)麻黃(八分)木香(三分)
咳𠻳門
無痰有聲為咳肺氣傷而不清也無聲有痰為𠻳脾氣
動而痰侵也肺主皮毛主諸氣之分布其變動為噯咳
痘疹全賴氣血或因熱毒壅遏而不得發散或因氣血
虛弱而外感風寒或因痰塞肺竅不得流通皆肺氣不
清之病故痘疹之𠻳皆從肺治若𠻳逆失聲最為大忌
而於標痘之始即當清理咽喉大要在審别色形如圓
綻紅活而嫩者必鼻塞聲重氣粗此外感風寒也痘碎
小隱隱起發白而嫩者必聲輕氣短而神怯此肺傷熱
毒也治𠻳必先治痰消痰必先理氣故南星半夏治痰
之主也枳殼橘皮理氣之要也至於清肺金解熱毒治
痘之先著也初熱便𠻳毒火灼肺而氣逆也痘未出先
升發為主用參蘇飲升麻湯
兼外感風寒頭痛悶亂者用惺惺散木香散
痘既出而咳更增咽喉不利滛滛如痒習習如哽者此
喉中有瘡也用甘桔湯加牛蒡或甘桔防風湯
起脹灌膿而咳𠻳痰壅者此毒在肺胃生痰也宜發散
解毒非南星半夏可治用三拗湯加桑皮杏仁瓜蔞前
胡桔梗麥冬石膏
痰多三拗湯加元明粉
痰厥用五味子湯
有汗用葛根黃芩湯
痘壯收壓身熱渴𠻳用人參清膈散
收壓後形寒飲冷風寒外襲而𠻳者並用人參清膈散
五味異攻散
風寒重者用麻黃湯參蘇飲加瓜蔞杏仁桔梗有痰加
枳殼半夏石膏
身熱而𠻳無他症者用生地黃散
痘初咳𠻳痘後未愈者餘邪未盡也用甘桔湯合瀉白
散加牛蒡兜鈴兼脇痛者餘邪在氣道阻其升降也用
小柴胡湯加枳殼桔梗茯苓五味子
肺焦喘急者用清金寧肺湯
聲啞者用防風桔梗湯
誤服辛熱𠻳出血者用甘桔湯加石膏牛蒡茅根
身熱便秘而𠻳者肺熱也用黃芩瀉肺湯
大便溏小便清不熱不渴而𠻳者肺虛也用人參清肺
散大便調者用甘桔湯合人參白虎湯
久𠻳不止胸高如龜背喘急膿血口臭湯飲一滴不能
入喉者俱不治
誤服參茋而喘促用枳殼陳皮桔梗山梔
治案
一痘五朝勻澤紅朗頂陷痰𠻳此傷風失表邪客肺經
但漿期難於補托用甘桔前胡茯苓桑皮杏仁橘皮瓜
蔞而愈
一八朝順痘但頂平淡𠻳治宜清補兼行因不信藥十
二朝聲啞喘脹倒靨而死由前失於清解故也
一痘收靨厚而乾黑身熱咳𠻳風寒客肺也用麻黃湯
而愈
一痘收疤咳𠻳咽痛用升麻連翹牛蒡陳皮射干元參
而愈
一痘後傷風咳𠻳發熱用表藥反加汗喘用二陳湯加
桑皮杏仁桔梗反加搦搐此脾胃虛也用補中益氣湯
加五味子麥芽鈎藤而愈
一兒痰𠻳諸藥不效用黑散子而愈
一痘後咳𠻳連聲不續痰鳴欲絶𠻳罷吐白沫而唇白
飲食少不得卧此虛火攻肺下痰通劑也用小異攻散
加藿香半夏生薑厚朴大棗又用人參清肺飲而愈此
救子益母之法
一痘後咳𠻳吐膿腥臭胸中隱隱作痛右脉數滑乃餘
毒在胸作内&KR1012;也用橘紅貝母茯苓連翹牛蒡知母瓜
蔞防己并蒸百合而愈
一痘後風寒痰𠻳和食俱吐用清金散而愈
一痘後咳𠻳吐蛔此脾傳胃也用六君子湯而愈
一痘後久𠻳不已腰背俱痛此腎咳也用六味地黃丸
加人參五味子而愈
一十二朝咳𠻳不已服發表化痰藥反吐膿血此脾肺
虛傷真氣成肺&KR1012;也用桔梗湯愈
參蘇飲
陳皮茯苓半夏甘草桔梗紫蘇人參
麻黃前胡葛根
甘桔湯
甘草桔梗
三拗湯
麻黃(二錢去節)杏仁(一錢去皮尖)甘草(五分生用)
五味湯
人參麥冬五味子甘草
人參清膈散
知母人參柴胡當歸白芍桑皮白术
紫苑黃茋甘草桔梗黃芩石膏滑石
地骨皮
生地黃散
生地(一錢)麥冬杏仁陳皮欵冬花(各八分)甘草(四分)
清肺飲
麥冬桔梗(各三錢)知母荆芥花粉(各一分)石菖蒲
訶子(各二分)
又方
知母桔梗牛蒡兜鈴杏仁石膏骨皮
甘草甚則加桑皮川貝母喘則加葶藶
欵冬膏
杏仁欵冬瓜蔞麥冬(各五錢)搗梨汁入前藥同煎
再入蜂蜜人乳收成每服數匙
稀涎散
山豆根熊胆薄荷細茶共為末先用薄荷湯𠻳
口吹入喉
防風桔梗湯
桔梗防風甘草人參腹皮蘇子杏仁
麥冬訶子肺虛加五味子共為末薑汁調下
二白散
半夏柿霜枳殼
赤茯苓散
淡竹葉淡豆䜴甘草赤茯苓大青升麻
桔梗山查
喘急門
心火上炎肺葉焦舉肺為火廹故氣急而不得舒也或
因風寒傷肺或因痰涎并緊或因毒火上升或因傷食
悶脹或因肺氣自絶皆能發喘而痘家之喘獨屬火者
為多若内毒不出或出而復陷以致煩躁悶亂腹脹喘
急頭溫足冷身凉脉微大渴大瀉虛喘無痰者必死盖
痘全頼氣以逐毒此邪氣不清大忌一二日初熱便喘
毒攻心也便調者用黃芩湯加五味子人參有汗者用
麻黃葛根湯便秘者用前胡枳殼湯身溫脉微瀉者勿
服不止用葶藶丸加桑皮杏仁枇杷葉
三四日痘正盛而喘毒燔肝分口渴焦紫惡候也
五六日而喘毒逆脾家房囊空涸隂無以化陽也
七八日而喘元氣自脱痰涎升湧無隂以和其毒也又
當詳其所因
因傷食熱蒸脾胃而肺喘者利之食去喘自止
因風寒而喘者用麻黃湯
因泄瀉内虛腹脹而喘者用陳氏木香散
利止喘定者生增劇者死
熱毒内藴而喘者用紫草枳殼湯
内外壅滯而喘者用人參清膈散
脾虛弱而致喘者用白术散
虛寒而喘者用木香散
治案
一痘稀嫩少神起脹時泄瀉而喘此氣虛也用補中益
氣湯加肉菓
一痘漿足痰喘便實此肺熱補太過也用枳殼湯加連
翹牛蒡腹皮瓜蔞而愈
一痘收靨厚疤喘急腹脹因能食非倒靨也用保和湯
而愈
一痘收痂喘急用荆芥防風桔梗枳殼杏仁麥冬貝母
橘紅竹葉
一痘後喘𠻳用白花地丁一服而愈
一痘後喘久不止用蜜炒麻黃半夏桑皮欵冬(各一錢)白
肉菓(五個)煎服而愈此案一云有黃芩蘇子杏仁覺更妥
一痘後喘急聲重客寒侵肺也用蜜炒麻黃桂枝杏仁
甘草葶藶
一痘後喘嘔不已用長流水揚百遍煎清上藥而愈
一痘後泄瀉喘急此脾肺虛也用人參五味子而愈
一痘後痰𠻳喘嘔用阿膠粘米(各一兩)牛蒡兜鈴(各三錢)
杏仁(三粒)甘草(五分)丸服
一痘後痰喘不已火侵肺也用黃芩黃連枳殼杏仁甘
桔花粉柴胡而愈
一八朝充灌因暑月汗多解衣為風所抑忽咬牙喘瀉
一晝夜額上有倒靨意急用紫蘇防風山查枳殼青皮
黃茋白术葶藶貝母前胡殭蠶得微汗喘緩次用震蟄
丹三分隨以大青丸小青丸小靈丹服三服而愈
前胡枳殼湯
前胡枳殼茯苓大黃甘草(等分)
麻黃葛根湯
葛根黃芩(各三錢)黃連石膏白芍(各一錢)五味子(七粒)
甘草(五分)
麻黃湯
麻黃杏仁石膏細茶桑皮一方無石膏
煩躁門
痘宜安靜最忌煩躁煩者不寧火入於肺為熱猶輕躁
者擾亂火入於腎為熱為重然皆心之火也凡小兒熱
渴嗜冷睡卧不安好抱行走啼哭不止撮手足而暴怒
投器物而大呼皆煩躁也有因毒重而初發不透或因
感冐而表裡不清無非五臓之毒内外鬱蒸治之者須
察其表裡虛實隨症疎泄使其心火有所引導榮衛得
以疏通則自然安靜矣苟不詳審一見啼哭不安誤認
腹痛妄投藥石冷熱偏勝毒藴於中而致躁亂也必審
兼症乃知病源兼嘔吐不食者熱在胃兼胸膈脹滿者
熱在上焦兼咳𠻳多痰者熱在肺兼口中流血者熱在
心兼腹脹絞痛者熱在脾兼牽掣抽急者熱在肝呻吟
者痛也搔爬者痒也倏散倏止者生肌也起輕漸重者
死兆也揚手擲足欲去衣被者熱甚於表也用羌活湯
神識昏迷反覆顚倒者熱甚於裡也用導赤散合牛黃
清心丸龍腦膏吐利不食者正氣虛也用木香散
大便秘腹滿脹者内有燥糞也用三黃承氣湯
煩渴而出不快者或有暑也用保元湯加麥冬五味或
麥冬湯辰砂五苓散
晝煩夜靜陽陥於隂隂陽交争也用四物湯加山梔
乍隱乍現此有伏也
痘痒搔爬此欲陷也如兼吐利厥逆腹脹喘急詀妄狂
擾目閉者謂之悶亂神喪不治之症
初熱便不寧煩而不躁者内熱也用人參白虎湯加山
梔
見點後猶煩者毒未盡出也用消毒飲合奪命丹
痘盡起發而猶煩者表裡有熱也用導赤散牛黃清心
丸加山梔麥冬或抱龍丸加犀角汁或黑豆湯代茶可
以解毒復隂氣
因脹而痛呻吟似煩
漿充發熱而煩乾漿熱也用導赤散
痘多膿足而煩心血虛也用四物湯去川芎加麥冬山
梔或棗仁湯
痂後發熱煩渴此症似輕而易重煩久不愈心脾皆為
熱毒所傷煩則必渴渴則必瀉瀉則必寒戰咬牙而痒
塌之患立至
腎熱而煩躁者必增自利輕用木香散重用異攻散
發熱時煩躁宜凉血解毒
大小便秘宜清利之
厥逆煩躁用茱萸湯
漿期膿清未足煩躁不眠用龍腦膏
膿成後腹脹氣喘痘變煩渴此必傷食也輕者消導之
甚則用不二丸原物湯
痘後煩躁氣血虛弱餘熱内藴宜大補氣血而自定
治案
一痘未齊赤色壯熱煩躁清解之益甚此反冰其毒也
宜升解之用升麻葛根湯加桂枝牛蒡紫草而愈
一四朝順痘煩躁不食毒未盡也用升麻葛根湯補中
益氣湯而愈
一順痘日夜啼哭不止此木勝火熾刑金也用瀉青散
導赤散加黃連而愈
一痘少淡白不易肥而煩躁此毒壅也過用保元湯而
反悶亂焦紫乃以枳殼湯先解參茋之滯又以犀角地
黃湯加蝉脱牛蒡紫草清其壅滯之熱後以保元湯調
理而愈
一痘後身熱午前煩躁解毒清熱而愈
一痘後夜卧不寧此胃不和而衛氣不得入於隂也用
四物湯加遠志棗仁桂圓及歸脾湯而愈
羌活湯
羌活防風龍胆草山梔當歸川芎甘草
牛黃清心丸
黃連鬱金辰砂牛黃臘雪為丸
龍腦膏
冰腦(一錢)猪心血丸如芡實大小兒半丸
三黃湯
黃連黃芩大黃蜜丸
消毒飲
牛蒡連翹甘草升麻紫草山豆根
奪命丹
麻黃升麻紅花子山豆根牛蒡連翹紫
草人中黃
棗仁湯
棗仁甘草生地山梔人參麥冬歸身
不食倍食脾疳門
痘以脾胃為主脾胃素強則飲食消化津液自生氣血
充實易發易收所以能食者為輕不食者為虛法當溫
飬中滿煩渴便秘傷食者為實未可認虛為實概用巴
豆大黃峻利之藥以致内陷胡氏云與其救瘡痘於黑
陷之後孰若保脾胃於未陷之前脾主血胃肌膚起脹
灌膿全賴榖氣也亦有虛人毒重送毒不透起發亦遲
必有延滯於中宫心氣不通胃口不開咽喉作痛不能
進食似乎不食者故遇虛症當大補而兼升發遇實症
當清解而兼升發不究其因槩用開胃徤脾之藥無益
也若疹家不食必口中不和不思食耳豈真不欲食哉
論脾胃者皆云喜溫惡寒喜燥惡濕故局方治痘家脾
虛多用溫燥之藥而有效有不效何也盖胃為腑陽也
主氣主受納脾為臓隂也主血主運化總之上也土兼
五行無成性寒熱溫凉各隨其症而治之如濕潤則為
滿瀉痘色滑潤用黃芩黃連知母黃栢丹皮生地石膏
犀角等藥而後土得其平五臓皆禀中和之氣而痘可
保也食可進也丹溪云熱以刦虛此為胃氣虛寒者設
也非所以言養脾隂也若槩用燥熱之劑則胃陽愈壯
脾隂愈虧矣况痘後脾家隂血悉化漿虛寒者固有虛
熱者尤多乃偏於助火消隂則中州祥和之氣變為消
爍燥勁咽喉乾痛便秘躁擾而死譬之隂凝潦土固不
能生物而太旱爍槁百昌須凉雨之澤此又補中之大
法也
密痘言嫩舌硬不進食者脾虛也用人乳加姜汁
平時能食忽然食少當看痘色如起灌灰白泄瀉而不
食者虛也用四君子湯七珍湯人參養胃湯
赤腫便秘而不食者毒盛血熱也用四物湯加解毒藥
甚則薑炒黃連便秘者下之若色不紅活頂不綻突即
能食者難於收功
有不能食而生者乃臓腑實大便調平時榖氣已可養
瘡收成後自消榖而思食也
有能食而死者乃熱邪殺榖多食易飢必口乾引飲不
久而變症作
痘初不食者毒冲胃口邪正相摶也宜清解而兼升發
起脹不食者胃口停痰也用導痰飲
毒未盡不食用紫草山查紅花子
色淡白虛弱而不食用保元湯加山杳神麯扁豆
嘔吐不食用保元湯加藿香他若同症選方則平胃散
大安丸飬脾丸抱龍丸
痘後倍食者胃中蘊熱而易消也必面赤喘滿便難口
渴口臭口疳甚則生&KR1012;毒用三黃湯利之
面色青黃唇口淡白乃素有脾疳之症故亦少食愼勿
因其痘色焦枯誤用寒凉太過以致喘渴須保扶脾胃
為主脾胃一傷變症立作用人參養胃湯保元湯
橘皮湯治傷湯
陳皮青皮枳殼木香山查甘草砂仁
厚朴桔梗枳實
導痰飲
人參茯苓甘草半夏白术白芍當歸
厚朴陳皮山查冲薑汁服
身背痛痒門
痛為實痒為虛痛者骨節疼痛痒者皮膚發痒發熱時
骨節皮膚痛痒者此肌表六經之邪也用羌活湯
有皮膚腠理太密痘毒攻發不透亦能作痛只以勻氣
解肌發散透肌之劑即足矣不必他求
有氣血凝滯作痛者用羌活當歸湯或桃仁承氣湯
有感冐作痛者用升麻葛根湯加羌活山查蝉退
有乾滯而痛者用水楊湯浴之
收靨時痛甚治之不止者凶
故曰六日以前多用發散六日以後多用活血
痘初起便搔痒不寧者此火毒留於肌膚之間應出不
出游散往來故作痒也與傷寒太隂症身痒汗出者同
論不可作陽明症肌肉虛痒論也用桂枝葛根湯加大
力或桂枝麻黃各半湯去肉桂杏仁加升麻葛根大力
若瀉心火肝邪用消風化毒湯
痘遍出而半身作痛乃熱毒壅滯也用活命飲加蝉退
漿足而痛不已者此痛為實也用白芷陳皮甘草大力
連翹山查
嗜卧不卧門
痘家始終以安寢為吉血氣強盛榮衛流行邪出於表
而不存裡是以安寢神靜
神氣本弱為熱所蔽而精神不能舒暢未可專以虛治
宜清熱助氣用保元湯加橘紅山梔黃芩門冬芍藥茯
苓
初熱昏睡此其常候心受氣於脾故也
合面卧及起卧不時此内有熱也必多陷伏之患
僵卧如尸呼之不應飲食不知此有毒伏在内神氣皆
脱非嗜卧乃死症也
起脹嗜卧聲啞其喉舌必有疳蝕須急審之
既靨好睡昏迷此心血熱也用桔梗前胡當歸生地門
冬山梔花粉人參黃茋白术遠志棗仁
收靨遲痂皮不脱而昏睡此邪退而正未復也乃脾倦
也用調元清神湯或調元湯加麥冬合安神丸或一味
棗仁湯
内有蘊熱煩悶躁擾而不得眠又胃中不和則卧不安
衛氣不得入於隂則夜不眠胃實者用瀉黃散胃虛者
用四君子湯加遠志棗仁桂圓或歸脾湯便秘者用承
氣湯
治案
一痘後煩熱喘脹溺赤便溏嗜卧此暑傷氣分用清暑
益氣湯而愈
一痘後便溏食少嗜卧此脾胃虛也用六君子湯加木
香棗仁而愈
調元清神湯
人參黃茋麥冬歸身白术陳皮棗仁
甘草黃栢大棗
安神丸
牛黃(五分)黃連梔子(一錢五分)歸身(二錢)猪心血為丸硃砂為
衣
導赤散治心有熱邪昏睡自語醒時如醉錯語
人參山梔木通生地麥冬甘草茯神
菖蒲燈心
仁端錄卷十一
