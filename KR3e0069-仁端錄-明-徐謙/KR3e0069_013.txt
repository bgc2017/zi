仁端錄卷十三
明徐謙撰
陳葵刪定
痘瘡痛痒損破門
諸痛為實諸痒為虛實者邪氣實也虛者正氣虚也痘
瘡先痛後痒者常候也先以毒未化太盛欝而痛後以
毒從膿解火漸微散而痒大法宜活血開欝若肉如刀
割膚如錐刺此又脾傷肉敗痛之變也若爬搔破損皮
脱肉坑者此又毒壅倒陷痒之變也
初出而痛發未盡也和解之
毒欲外出肌弸急而痛用九味順氣湯合活血散
皮肉厚外寒相搏而痛用桂枝葛根湯
既出稠密而痛者毒盛淤也用犀角消毒飲四物湯加
連翹防風牛蒡荆芥丹皮
起脹而痛者氣血充正欲化毒也用凉血芍藥湯
養漿而痛者一曰氣滯用保元湯加木香山查一曰血
熱用升麻湯加連翹牛蒡紅花麥冬
痂疤痛以重手按之又不疼者虛也用八味湯加減
胃氣自虛津液内竭血失其榮氣灼為燥所以發痒補
其氣血和中托裏此其治也大抵初出形色紅燄起發
而皮嫩水多者其後多致痒塌大法當補氣以燥其濕
如蚊虱吮血而肉痒是血失其榮之一驗
一種表裏皆虛而痒用白芍紅花白术肉菓蟬退蒺藜
一種血虛以致肝木易於生風而痒急以補血藥預防
之
七日而大痒抓破者九日死矣所以發痒而精神爽快
欲人撫摩痒處而即止者縱抓破而自知其悮者吉若
搔之愈痒悶亂不寧搖頭扭頸手足舞亂禁之不止挖
肉成坑如湯泡灼如剥鮮魚毒氣倒陷正氣外脱毒壅
不解禍不旋踵
初見紅點遍身作痒者此毒氣欲出皮膚閉密火氣遊
移往來故也與傷寒太陽症身痒者同論宜察之使邪
氣得洩也用桂枝葛根湯加麻黃牛蒡或消風化毒湯
根窠不紅用助陽湯加紫草起脹作痒能食便秘者此
邪氣内實正氣外虚也用四聖解毒湯作痒瀉泄者此
正氣内虛邪氣外實也用調元湯托裏湯服後痒止者
吉不止者凶
三四日紅黑焦枯氣血凝滯而作痒者宜疎風解毒
凡痘始終忌痒漿期尤甚此表虚也須忌抓破正面洩
氣他處無大害膿厚者可治無膿者不救多血而淋漓
者却又無妨血盛而痒不止者用保元湯加蟬退白芍
木香紅花首烏大力子
發散太速肌肉空虛不勝其毒宜大補氣血則痒自止
未破用奪痒法已破用敗草散
能食壯實無他症而痒者用四聖化毒湯
能食便堅抓破處復灌成漿無痘處添出贈痘雖盡痒
破無妨用十全大補湯與苦参丸間服外塗百花膏合
滅瘢救苦散
吐瀉少食氣血虚弱而痒者用十全大補湯加首烏虚
甚加鹿角膠或木香異攻散参歸化毒湯内托散去肉
桂加白芷當歸木香外敷敗草散天水散
梟痒用盒脾散震澤湯外浴痒法避痒法
抓破無膿白乾如豆殼者凶
氣血則為麻為痒為陷血虛則為乾為燥為痛痘色白
者必至於灰慘平伏痒塌此皆氣虚而不起脹血虚而
不榮華也補氣血藥中有熱者加清利解毒之品白可
轉紅矣若單補氣而不補血則燥痒愈盛矣
紅痘皮色嬌嫩失於早治膿期發痒用消風化毒湯外
用茵陳薰法破者用白龍散
泄瀉而痒乃脾虚也用参茯白术散加殭蠶白芷外用
薰法
精神虚弱小便利大便頻至夜痒甚者脾與氣血俱虚
也用参苓内托散四君子湯加黃茋肉桂蟬脱白芷肉
菓或木香散
不能啖食而痒用蟬脱膏
頂平皮薄色淡搔痒損壊者乃脾胃弱肌肉虛欲變倒
陷也用十全大補湯加荆芥防風外用茵陳薰法如得
空處出贈痘破處復灌漿能食便調者可救否則不治
一云漿滿而破損者可治未滿而破損者難治
若瘡破復灌隨漿隨灌其痂青白綠色堆如雞尿者終
必咬牙寒戰十五六朝發喘渴三七日外死矣
黑陷不起在漿期最忌寒凉解毒以傷脾胃用内托散
煎下無價散
凡肝經痘初熱時兩手如掐物狀多水泡而作痒宜先
平肝用瀉青丸去大黃加甘草青皮柴胡若失於早治
後作痒用保元湯加防風白芷
膿期血當化水水則成膿若未成膿則毒未化搔痒不
寧此惡侯也與傷寒陽明症皮中如䖝行者同論乃虚
風外搏邪氣内搖痒而不止為泄風是也須視乾濕紅
白瘡狀風藥佐之通用十全大補湯加防風大力子
卧房不密客冒風寒或一肢痒者用荆芥燒烟薰之
痘乾而痒宜養血潤燥用四物湯合消風化毒湯及薰
法
痘濕而痒宜養血去濕用四君子合消風化毒湯奪命
丹及薰法法
色淡白而痒用内托四君子湯
色紅紫而痒其症煩渴便秘挀破血流乃氣虚血熱毒
盛也血之味醎熱則腌皮肉而痒也用四物湯加人参
黃茋丹皮連翹蟬退白芷甘草及三味消毒飲加紫草
連翹
血流者用敗草散蕎麥麫炒黃土掺之乾則蜜水調滑
石末以潤之
能食便秘用加味四聖解毒湯外用槐柳浴法
所云抓破有血可治者蓋指未灌漿時言也若成膿後
安得有血故不可以血之有無定吉凶也
八九日氣血虚而痒者用保元湯加川芎當歸蟬退白芷
陽瘡出血用當歸活血湯
將靨時其膿已成其痘將回邪氣解散正氣漸復榮衞
和暢新血作痒順症也與癰疽將愈而痒者同論但勿
令抓破
痂後有如萬蟻所攅亦即一時而已須稍耐之不必治
或用奪法
凡痘當將靨已靨因痒抓破者名壊症如靨疼口渴便
秘赤乃火症也靨厚者單解火毒靨薄者大補兼降火
遍身抓破者不問前後皆服蟬化散外用敗荷葉茵陳
薰之
潰爛粘衣席者用十全大補湯奪命丹外用敗草散
抓破於無關轄處或手足者猶可救若於顴臉氣窩正
面為臟腑精華所聚之處者凶
若於鼻面眉目抓破一處者此肺有熱也用甘桔湯加
牛蒡痒即止者吉
若滿面抓破而面上瘡痕隱然點點有起發之勢此猶
可治急用内托散加蟬脱
日子多餘毒未盡而痒者血滯也用四物湯加連翹牛
蒡
痂後疤紅而痒必致再發
觸犯穢氣食毒物而變灰黑白色發痒者初標時用通
氣飲漿痂時用正氣飲未破者用荆芥薰之已破者用
内托散薰辟穢散敷敗草散
食毒物而發中氣以致津液外行發為血泡水泡氣勢
虚甚水遺肉分澁滯難行作痒不已抓損皮肉如湯火
瘡者不治
凡虚痘作痒元氣不充也行漿不滿之故若半漿痒者
可救用人参附子黃茋芍藥升麻之屬如空囊而焦黑
者不治
治案
一痘初起作痒風寒外滯也用升麻葛根湯&KR0008;以焙荆
芥穗而愈
一痘起脹淡白少神溏泄口渴而痒此脾胃虚弱也用
補中益氣湯去當歸加肉桂附子占米而愈
一痘成漿痒破是衞氣暴泄津液不榮幸能食便調用
四君子湯加川芎芍藥橘紅復腫灌結痂而愈
一痘九日漿清作痒大補氣血而愈
一痘成漿痒破潰爛乃濕火并至也調脾渗濕而愈
一痘見七日至十二日痒塌用木香散加丁香肉桂固
表裏而愈
一痘六七日痛不止此毒未化正欝而作痛也非虚非
實不須治之俟膿從毒化其痛自止
助陽湯
紫草木通枳殼黃茋桂枝大黃
調元托裏湯
人参黃茋荆芥防風訶子木香陳皮
赤芍桂枝羌活
奪痒法
花椒滑石絹袋盛按摩痒處能奪其痒
四聖化毒湯
木通官桂赤芍防風
四聖解毒湯
紫草木通枳殼黃茋桂枝大黃
苦参丸
苦参白蒺藜牛蒡子首烏荆芥酒為丸
滅瘢救苦散
蜜陀僧滑石白芷共為末乾掺又可蜜水調敷
参茋内托散
人参黃茋當歸川芎防風厚朴桔梗
白芷官桂木香粘米
白龍散
風露久乾牛屎煆取中心白者敷之
参歸化毒湯
人参當歸黃茋白术赤芍桂枝甘草
盒脾散
升麻芍藥蟬脱防風白术甘草生地
荆芥腹皮陳皮殭蠶
震澤湯
黃茋芍藥防風荆芥生地
治痒法
經霜桑葉蘇葉升麻防風荆芥
又方
升麻蒼术槐花柳枝桑枝麻黃
辟痒方
鐵器燒紅淬好醋中使氣通房中能止痒
消風化毒湯
荆芥防風升麻葛根白芍牛蒡蟬脱
紫草一方去葛根蟬脱用黃茋桂枝甘草薄荷
薰法
茵陳艾共撚薰之
又方
桔梗紫草染綿紙上捲桔梗外撚薰之
瀉青丸
羌活大黃川芎龍膽草當歸山梔防風
蜜丸
奪命丹
麻黃蜜酒炒黑升麻人中黃山豆根紅花
牛蒡連翹蟬脱紫草酒蜜為丸硃砂為衣薄荷
湯下
當歸活血湯治抓破出血
當歸生地紅花地骨皮牛蒡連翹甘草
人参黃栢
通氣飲治梟痒
元参當歸紅花連翹銀花蟬脱砂仁
殭蠶地膚子
正氣散治虚痒
人参黃茋蟬脱當歸紅花廣皮寒症加白
术肉桂附子
刺痒法
荆芥穗為末紙裹搓緊焙乾點火掐隱刺痒處即止
掺方
氣虚用白芨末松花末螺螄殼末敗草末
血熱用六一散蛤蜊粉白龍散
吐瀉並作及吐蛔瀉蛔門
嘔吐暴瀉皆屬於熱三焦傳化失常火性迅急故也邪
在上焦但吐而不利在下焦但利而不吐在中焦則吐
利並作須分析寒熱及吐利所出之物又審病者精神
衰旺而治
初熱自汗自吐自瀉者未可亂治謂其毒從上下而出
吐利中有疏通之義也但只可三日内便止或吐瀉後
覺精神不減為吉不可多日致傷元氣若久而不止須
審治之若中氣一虚毒不能出内攻之禍立至矣
初熱自利青綠水或黃色臭穢口渴煩躁者用黃芩湯
竹葉石膏湯兼吐酸利而有聲者用黃芩半夏湯或紫
草湯加砂仁薑製黃連陳皮
若兼手足心熱身熱溺赤液下有汗渴而喜乳吐乳如
射喜冷飲者用四苓散加黃連木通淡竹葉或六一散
若此等實熱吐瀉誤用補澁温藥必反增内熱矣
直屬火盛迫於上下而吐瀉者用連翹黃芩牛蒡山查
枳殼
若痘齊以至收痂未滿百日熱渴咽痛吐瀉者並用陳
米湯
若吐清水利下清白不臭口氣冷不渴飲食少身與手
足俱冷脈沉細者虚寒也用和中湯益黃散甚則補中
益氣湯加生薑肉桂或藿香正氣散合五苓散加砂仁
或参苓白术散
久瀉食不化者用豆蔲丸加山查神麯瀉止用調中湯
若失治則胃虚毒愈陷矣
身痛吐瀉者用四苓散加羌活柴胡藿香砂仁
胸腹痛甚而吐瀉感寒停食也用升消平胃散
痘見標吐瀉不止用人参調中湯和中湯七味豆蔲丸
吐瀉少食為裏虚陷伏倒陷灰白為表虚俱見全者為
表裏俱虚通用十二味異攻散表虚去豆蔲裏虚去肉桂
吐瀉蛔虫
初吐二三條無害吐多則凶吐瀉喘渴蛔蟲已出目直
視下利腸垢者死蛔生者可治蛔死者不救
三日已前熱毒内攻腸胃不能容蛔而出痘色明潤宜
安蛔疎邪用平胃散加烏梅史君子川連防風
痘色焦紫稠密者危
五六日後根窠微紅蛔出者多脾虛也用保元湯加肉
桂或伏龍肝泡湯煎藥或冲烏梅生薑汁
十三四日瀉出蛔多者凶吐出蛔多者死
治案
一痘不易出吐瀉不已此虚症也宜温補兼升發用透
肌散六君子湯加升麻蟬脱生薑肉桂大棗陳米而愈
以其熱静痘嬌也若執痘未齊而不補真元反致陷伏矣
一痘後吐瀉似乎霍亂此外感兼内傷也用藿香正氣
散藿香五苓散然而更宜詳者此症因兼暑食用加味
二陳湯而愈
一痘起脹吐蛔乃胃熱不能食虫為熱迫但聞食氣則
上湧出用安蛔湯而愈然多有不治者痘雖勻朗漿半
足若久不食而眼劄不止者土虛而木乘之必至腫消
目開倒陷而死
一痘後吐蛔乃氣血虛無穀食以養蛔求食而出也用
二陳湯加連翹芍藥生薑大棗而愈
黃芩湯
白芍(六錢)黃芩(一錢五分)炙甘草(一錢)加大棗
黃芩半夏湯
白芍(二錢)黃芩(一錢五分)炙甘草半夏(各一錢)生薑
四苓散
茯苓猪苓白术澤瀉
和中湯
人参甘草茯苓(各五分)白术(七分)半夏(八分)陳皮砂仁
藿香(各一錢)
理中湯
人参白术乾薑甘草
藿香正氣散
藿香紫蘇腹皮陳皮桔梗甘草茯苓
半夏厚朴白芷
豆蔲丸
木香砂仁龍骨訶子枯礬赤石脂肉菓
黃連止蛔湯
人参白术黃芩黃連烏梅
泄瀉及下痢膿血水穀洩屁門
陽氣在下則生渗泄濕勝則濡泄諸病水液清冷皆屬
於寒又曰瀉青白為寒瀉紅黃為熱瀉黑色者臟腑壊
又曰初時瀉黑為熱漿痂時瀉黑是腎泄也凡六腑氣
絶於外者手足寒五臟氣絶於内者則不止五奪之中
此為最甚故痘瘡大忌内虛泄瀉也
初出及收靨時偶泄不妨起脹灌漿時大忌泄瀉須急
治之正氣内脱者淹延而死邪氣内陷者煩渴而死
陳文秀曰痘疹泄多内耗精液氣血不榮痘雖起發亦
不能靨若身温腹脹咬牙喘渴者難治因水穀去多津
液枯竭引飲不止蕩散真火也速與木香散異攻散
薛理齋曰前症若兼手足冷面青白屬虛寒者急用木
香散陽氣脱陷急用異攻散瀉下水穀或白或黃急用
木香送一分七味豆蔲丸
若唇青指冷睡而露睛口鼻氣冷瀉青白色腎氣虚寒
也用六君子湯加骨脂豆蔲臟寒下利不渴用四君子
湯加乾薑身涼渴虛也用理中湯加風藥升提
瀉而渴不止者用黃芩芍藥湯甚則豆蔲丸
脾氣虛弱用六君子湯
血氣虚弱用八珍湯十全大補湯
身熱頰赤睡不露睛瀉黃赤色脾經實熱也用瀉黃湯
一云痘家瀉多因熱毒藴於腸胃故投以熱劑則瀉尤
甚雖用燥濕健脾之藥亦不能止如二术二芩訶子之
類比之夏月伏暑多瀉者温熱補澁之藥不相宜也宜
用茯苓黃連猪苓白术蒼术扁豆山藥苡仁渗濕健脾
一服而止再用升提痘毒出外若竟以瀉藥治之恐毒
不能生發必致倒塌已出未出俱不可温塞遺害至七
八日宜補而止
錢氏云黑陷青紫者用百祥丸下之不黑者禁用其所
下者膀胱之邪也又云下後身熱氣温欲飲水者可治
水穀不消或寒戰者為逆乃知脾土強者可以制腎水
也朱丹溪以百祥丸太峻用宣風散代之
瀉後温脾用人参白术厚朴木香脾土既温胃氣隨轉
胃主肌肉能制已瀉之腎此錢氏秘旨也
凡傷食泄瀉酸臭不化宜先去積用丁香脾積丸隨用
補脾益黃散
凡濕勝濡瀉者宜温中渗水用理中丸兼五苓散
痘未出而泄瀉腹中不痛原無内傷也此毒氣内動與
外邪搏激傳化失常名曰陽泄陽氣在下則生渗泄也
誤止必變重矣但用輕揚拔毒升發之劑其瀉自止黃
芩湯或合升麻湯
瀉下黃赤肛門如火熱小便赤澁身熱而渴脈洪數者
用四苓散加木通或柴苓湯
瀉至四五日不止者須見清水方可用止藥用至寳飲
加訶子
陽熱甚而泄瀉譫妄者用辰砂五苓散
脾胃素弱餘食不化自利清白者用术苓調脾散四君
子湯豆蔲理中湯
初泄瀉黑水宜從火治用黃芩之類
起脹泄瀉若能食者大便欲其常潤則臟腑流利氣血
和平不可妄用温補反增内熱
若脾胃怯弱神倦少食其瀉為虛治宜温養用益黃散
若身熱中滿渴而能食者其瀉為實宜清利之用五苓
散
若手足冷滑利清白痘色白者其瀉為寒用参术散益
黃散豆蔲丸理中湯七味豆蔲丸木香異攻散
手足心熱渴而面赤利下黃臭小便赤澁痘紅掀發者
其瀉為熱用黃芩五苓散或加減四苓散胃苓中和湯
痘從見點起發以來元自忌瀉恐裏虛毒不得出反成
陷也七日成漿尤大忌前此病淺而脾胃尚強至此病
深而脾胃已弱若又泄瀉是僅存之元氣重竭於内而
方張之邪毒難化於外脾虚不能運毒肺虛不能排膿
必痒塌倒陷寒戰咬牙而死矣故泄瀉能食者可救不
食者難保所謂漿粥進泄瀉止虛者可治也急宜助脾
化漿而兼舉發用保元湯異攻散或豆蔲丸然須審别
不可槩用止澁
協熱而瀉者必腸垢宜清通之用香連化毒湯
協寒而瀉者必騖溏宜温澁之用理中化毒湯輕者用
人参白术散去葛根加木香黃茋肉桂甚則木香異攻
散肉豆蔲丸並進
内傷生冷致渴而瀉用人参黃茋山查白术豆蔲訶子
肉桂澤瀉
内蓄水飲過多大渴而瀉清水者待其自愈水盡則止
誤澁反凶
漿靨期内瀉黑水者腎泄也用無上飲加蓽撥骨脂
隂瀉者亦水瀉也下清水白沫完穀不化身涼不渴小
便白此虛寒也用理中湯兼渴者加人参去乾薑或豆
蔲丸止之
身熱痘多元氣不勝其毒雖上攻扶其起灌至半氣竭
必瀉色如松花乃土之正色中氣甚矣用無上飲加人
参黃茋山藥訶子蓮肉
虛而痘陷者用保元湯加訶子丁香
痘自見點至收痂有瀉皆從虛治邪既併於外則裏自
虛故作瀉用理中湯若又不止用木香散異攻散兼豆
蔲丸澁之
痘後泄瀉餘毒入大腸而瀉屬火急欲如厠者自行不
止不必澁止惟元氣不足者補之
食少不渴脈微細者裏氣虛不能禁錮水穀也用四君
子湯加訶子豆蔲或理中丸加熟地附子或五苓散肉
蔲丸止之水穀不分者為逆候亦用理中湯肉蔲丸四
苓散
能食熱渴脈盛而瀉亦熱入大腸熱邪不殺穀也用黃
芩湯加黃連白虎湯合四苓散
痘中洩屁此脾胃弱穀氣虛故頻頻撒屁最忌以洩其
氣也用参苓内托散加升麻防風
凡参茋肉菓术苓木香輩但能止瀉補脾惟加砂仁一
二粒能止撒屁腸鳴滑瀉騖溏俱宜補胃不可單用消
導膩濕之藥惟痘陷者難治
利下膿血未收靨以前者為倒靨收靨以後者為痘痢
故起脹時其人臟氣自脱或過服寒凉致毒陷入大腸
瀉如豆汁黑汁或膿血口臭唇焦目開脹消者死
漿期而利膿血者因痘不收毒不得留乃從大便而出
此倒靨也中氣充實者不妨泄盡自愈誤澁反害
有倒靨雖黑陷而為順者以能食脾強而腎弱土足以
制水故也若乳食不消下痢不化是脾虛為逆候
痂後遺下膿血者熱毒遺於大腸也勿作倒靨及誤用
劫塞藥此名痘痢又名滯下必腸鳴腹痛裏急後重如
雜症痢疾之素有積熱因氣血衰不能運化而成積同
論用四物湯加枳殼荆芥黃芩黃連或黃連解毒湯加
生地膿血已盡用和中湯
若大孔如筒垢如魚腸者不治
大抵紅積屬熱白積屬寒治宜温補轉白為紅用酒製
黃連腹痛加㯽榔餘毒加石蓮
痘痢比雜症痢不同大忌下藥如巴豆大黃芒硝之類
須提正氣以扶元使痘不下陷用保元湯加升麻
丹溪云赤痢屬血自小腸来白痢屬氣自大腸來然皆
濕熱欝於大腸有傷氣血也但痘疹以氣血為主又不
可令其受傷於熱毒也
紅痢用四物湯加黃芩黃連木香炙甘草或黃芩芍藥
湯
白痢用四君子湯加黃連木香陳皮滑石或厚朴黃連
湯
紅白相兼並用香連丸黃連橘皮湯
腹痛本方加當歸砂仁木香白芍厚朴
後重本方加枳殼黃芩生白芍木香升麻炒滑石
虚者用補中益氣湯
久不愈紅痢加阿膠黑薑白术白痢加黃茋砂仁甘草
夾食積者加山查麥芽
過傷飲食熱毒乘虚入裏下膿血者名腸垢先用調胃
承氣湯次用黃芩湯
冷熱不和餘毒未解或傷食所致不問紅白並用和中
湯或四君子湯再不止用豆蔲丸香連丸
痘未滿月痂未盡落泄瀉而兼利下膿血者用香蔲丸
灸臍上七壯膿血黃白者用薤白湯胃風湯
小便赤澁煩渴者用犀角地黃湯導赤散
挾外感者用小柴胡湯加蒼术川芎芍藥生薑
水穀不分裏急後重者用四製术附散或陳皮甘草甘
菊白芍木香山藥肉菓赤痢加黃連生地地榆苡仁白
痢加木通扁豆泄不止加人参訶子噤口用蓮肉散加
川椒人乳
錢氏曰痘瘡自内出外者曰正出自外而内者曰倒陷
從外收曰正靨從内收曰倒靨倒陷者必死倒靨者十
救二三故豆黑而忽自瀉或下膿血痂皮者為順此倒
靨也痘黑本死症裏實者下之用百祥丸或宣風散加
青皮若不急下轉增煩悶而死若忽自瀉火性急速故
暴注而下然下之中火亦少洩矣便膿血者亦内潰其
邪也瀉痂皮者内靨自出也此皆脾強腎弱土可制水
故順泄瀉水穀不消為逆邪在臟腑不得從腸胃出今
去者是腸胃之水穀其不消化非寒也乃邪熱不殺穀
火迫之而遽出也此皆腎強脾弱土不能制水故逆
盖脾主運化腎主閉藏腎若受邪則不能閉藏而泛濫
土亦不安其位安能制水故五虚以瀉為最重無不喪
元氣者全在能食腎旺或可望生
治案
一兒甫半歲身熱即見痘皆以樹心花多頂平脚塌根
窠澆薄為十死一生之症擬以六朝多用人参附子施
季泉曰此險症發痒必甚須看守嚴密竟用凉藥與前
論大異七朝果發痒乳藥湯飲傾注而不變色季泉加
炒黑黃連而瀉止十三朝復發痒口渴唇焦舌生白胎
仍用炒黑黃連而胎渴愈十九朝季泉别而誡曰慎防
發疔疳疔必發腦後頂骨間待自潰以收口膏貼禁用
掺藥口疳只用人中白散又授餘毒一方(詳痘毒門)前後毫
不用補何其識明而見確也
一兒痘瀉投以升澁藥不效黃綺雲用酒炒白芍三兩
煎服即止此脾虛有熱也
一痘虛寒將行漿時作瀉用炒蓮肉一兩雲南真鴉片
五分共為末米湯下三分至五分其瀉立止虛瘡煩瀉
保元湯不可用
一血熱兼氣虛痘先用解毒藥毒消忽瀉痘漸平塌繆
仲淳以炒蓮肉五分真鴉片半分米湯下立止王宇泰
復用人参二兩黃茋三兩鹿茸三錢煎服補其元氣漿
頓足而愈盖因先解毒盡故可補而無他症
一痘後脾虛作瀉用蓮肉人参黃茋五味山萸肉扁豆
白术棗肉為丸薑湯下此方移治老年腎氣衰弱而脾
虚泄瀉者大效
一女痘後泄瀉亦以蓮肉鴉片治之不止更以蓮内粘
米煮粥服之而愈
一痘密發透但八朝頭面胸背有漿惟手足止有青泡
有用人参黃茋苡仁桔梗連翹而腸鳴不食身熱而嘔
大便頻屁急用當歸芍藥山查陳皮砂仁麥冬防風白
术茯苓石膏山豆根便製人参消解之藥而愈
一痘起脹時忽瀉赤色而稠根窠堅突便秘六日矣此
血熱毒壅宜瀉其毒只用清解主人恐耗元氣用豆蔲
丸保元湯加肉桂肉菓痂雖收而目腫赤四肢發&KR1012;乃
用清解究竟損一目廢一肢有同此症用犀角地黃湯
加木通桔梗川芎提之而愈
一痘早起飲食不化此脾腎不足也用四君子湯加補
骨脂肉菓又朝服四神丸夜服四苓白术散而愈
一痘隱隱不見面白神疲微熱渗泄此脾虛不能送毒
也用異攻散加升麻川芎木通蟬脱陳米瀉止痘發用
補中益氣湯調理而愈
一痘六朝不起脹灰白昏睡用四牙散木香散發之而
愈
一痘泄瀉藥石不化此脾虛也用参苓白术散訶附丸
而愈
一痘後脾虛泄瀉不已用四君子湯加升麻防風肉菓
又肉豆蔲丸而愈
一痘羸瘦枯槁溏泄不已咸謂脾弱用理中湯小異攻
散六君子湯皆不效者因其母乳弱也易乳而安
一痘後渗瀉此邪熱不殺穀也用六君子湯而愈
一痘後溺赤溏瀉色黃如糜此腸中煎煿積熱也以五
苓散加車前黃連神麯麥芽查肉而愈
一痘後傷食傷暑而瀉用四苓散合香薷飲加神麴麥
芽查肉而愈
一痘後暑月泄瀉腹如雷鳴服調脾藥不效此腸風飡
泄也用葛根湯加防風肉桂煨薑得微汗而愈
一痘未發盡利下赤白此血熱痘有壅積也以葛根升
麻湯加川芎當歸山查麥芽蟬退稍減而目赤溺數又
用犀角地黃湯補中益氣湯而愈
一冬月先瀉數日而後見標用升發之藥不效色淡白
少神脈浮大無根大虛症也用附子理中湯日進二服
痢減痘紅脈始有根然飲食不進用補中益氣湯加桂枝
炮薑遂能食安寢但完穀不化痂不易結用小異攻散
加芍藥木香散参苓白术散而愈
一暑月六朝利下黃赤膿血壯熱煩渴此毒留大腸也
用三黃丸兼補中益氣湯而愈一症同而不治日久倒
陷而死
一靨期而利水穀不分完穀不化用参苓白术散加豆
蔲獨参湯而愈
一痘後痢下蛔虫此熱迫之也用人参半夏芍藥烏梅
川椒生薑大棗而愈
一痘後患痢裏急後重聞藥食而嘔此病邪雖實而胃
氣受傷多矣當先補後攻用小異攻散加芍藥而嘔止
食進次用木香㯽榔丸去積又用調中丸而愈
一痘後初秋痢下白積身熱腸痛嘔噦不食此濕熱淤
積兼胃受寒邪也用理中湯加防風一服而嘔止又用
平胃散加木香黃連葛根山查而愈
一痘後痢下赤白能食而不化此胃熱而脾虛也恣食
不節遂致不救
一痘後暑痢用保和丸香薷飲間服而愈
一痘後噤口痢用人参陳皮黃連石蓮肉桔梗胃風湯
調理而愈
一痘後痢久不止積未盡而中氣不足用人参白术白
芍升麻甘草陳米大固中氣而愈
陳氏木香散
木香腹皮人参肉桂半夏青皮赤茯苓
前胡訶子甘草丁香
陳氏異攻散
木香當歸茯苓(各三錢五分)人参陳皮丁香肉
蔲白术厚朴附子(各二錢五分)初服不用附子理虚
泄甚者加之
七味豆蔲丸
木香砂仁龍骨附子肉菓(各五錢)赤石脂枯
礬(各七錢)麫糊為丸如黍米大每歲服二十丸米湯下一
方加牡蠣
理中湯
甘草白术人参乾薑
百祥丸
紅牙大戟用漿水煮極軟去膏曬乾復入前汁收乾再
焙為末丸如黍米大芝蔴湯下每服三十丸
宣風散
㯽榔廣皮(各二錢)甘草黑丑頭末(各一錢)
丁香脾積丸
三稜蓬术木香丁香(各五錢)烏梅皮牙皂灰(各三)
(錢)巴豆(四十九粒)
黃芩湯
黃芩白芍甘草
加味四苓散
猪苓澤瀉木通茯苓車前牛蒡黃連
术苓調脾散
香附厚朴煨薑白术茯苓白芍神麴
甘草砂仁扁豆人参
益黃散
廣皮訶子炙甘草丁香
参术散
人参白术茯苓砂仁甘草苡仁蓮肉
山查肉果訶子橘紅木香米湯送下
胃苓中和湯
猪苓澤瀉木通白术茯苓廣皮甘草
黃連訶子升麻木香藿香粳米
香連化毒湯
木香黃連猪苓白术甘草
理中化毒湯
人参白术茯苓甘草生薑
七神丸治腎瀉
肉菓骨脂人参麥芽薑煮棗肉為丸每一錢参
湯下
奪命丹治寒瀉不止
人参黃茋石菖蒲紅花當歸補骨脂川
芎山藥茯苓附子防風官桂丁香茯
神乾薑
厚脾散
赤石脂龍骨枯礬苡仁山藥扁豆
加味参苓白术散
人参茯苓白术山藥赤茯苓猪苓澤瀉
苡仁炙黃茋
堅腸湯
黃茋白术肉菓山查川芎陳皮升麻
固本丸
沒石子升麻臍帶米糊為丸保元湯下
四製术附丸
香附白术(各四錢)俱酒醋薑汁童便製為末米糊調下
燒針丸
枯礬黃丹用薑煮棗肉為丸臨用以針刺於燈上燒
紅五苓湯送下
香連丸
黃連吳茱萸石蓮肉木香廣皮醋調神麴
麫糊為丸
秘要神應丸
黃連(三兩)先用薑汁浸透後以陳壁泥先炒黑隔紙於泥
上焙連焦乾如此炒浸七次以黑為度泔水浸炒蒼术
(二兩)水飛滑石(一兩)麫炒㯽榔(一兩)枳實(兩半)薑煮半夏(兩半)童便
浸煮香附(兩半)薑汁炒厚朴(一兩)土炒茱萸(一兩)薑汁糊丸每
服三錢至五錢
加減神應丸
薑製厚朴(八分)橘紅當歸製半夏(各一錢)製蒼术㯽
榔炒枳殼(各七分)薑製黃連(一錢五分)藿香砂仁甘草
後重加酒炒芍藥童便製香附赤痢加酒炒黃芩白痢
加桑皮紅白兼者加黃芩桑白白轉紅者加酒炒芍藥
黃芩白术砂仁㯽榔臭氣重者加連翹枳殼水煎服
寒戰咬牙門
寒戰咬牙有寒熱之異當審痘期前後痘色紅白二便秘
利脈來遲數而後為熱為寒施治無誤大抵火則清之
虛則補之感冒則發散之一症獨見可治並見不治發
於七日前易治七日後難治
寒症
痘色青白皮薄頂陷身凉神静二便清滑舌無胎口不
渴脈沉遲者寒症也元氣虛胃氣寒則為咬牙肺虛寒
則為寒戰法宜温補用保元湯加川芎當歸生薑肉桂
丁香附子或異攻散泄瀉加肉菓
見於養漿時者必虛寒也七八日前尚有屬熱者七八
日後屬寒者多矣用催蟄丹滴滴金
見於八九日内者必背陽而反入於隂宜大補之用建
中湯
寒戰用獨附湯養胃化毒湯
咬牙用清神化毒湯
熱症
痘色紅紫焦黑齊湧掀發壯熱煩躁口渴二便秘澁脈
洪數者皆火邪有餘熱症也胃熱則咬牙肺熱則寒戰
總之隂不勝陽激之反為寒戰咬牙也法宜清解用四
物湯合黃連解毒湯加升麻連翹石膏木通麥冬便秘
加大黃
見於初出時者(缺)
見於痘後者屬虚無疑雖有小熱乃餘毒也宜清解兼補
寒戰用(缺)
咬牙用(缺)
寒戰
元氣虧侵邪毒内攻邪正相搏而戰動也須看日期辨
之五日戰者死七日戰者變候八九日戰者危大抵熱
極須解肌無熱須引表耳
初熱時寒戰如瘧者因榮衞虛弱不能逼毒快出留滯
經絡與五氣相争振振搖動火之象也用紫葛桂枝湯
痘出則定
發熱時唇不紅脈不大析析惡寒之状間作乾嘔此表
氣素虚毒難出也慎勿解表以成虚弱之禍宜和之用
参蘇飲痘出則定
起脹後痘密番掀腫痛經絡動搖振寒者非寒戰也膿
成痛去而自解
灌漿時寒戰亦有虚寒虚熱之不同若痘色果係虛寒
者用養胃化毒湯異攻散人牙散
結痂時暫戰暫止口中不叫目不直竪手股戰動上不
干頭中不犯身者可治若遍身戰動頭頸轉搖不歇眼
白肩聳弄舌者此五氣已絶不治之症
三日前火毒太甚痘色紅紫熱極似寒而戰
灌膿時經脈血耗不能榮養手足跳肉自動者名肉瞤
筋惕亦非寒戰也宜養榮血用十全大補湯
痘白寒戰用田單火牛湯
脾虚作戰根顆明淨勻朗但因脾虚不能傳導以致所
勝之水自侮作戰也用茯苓澤瀉荆芥防風黃苓連翹
木通之類
咬牙
上齦屬胃亦屬於心静而不易下齦屬大腸亦屬於脾
動而不倚腎既主骨則牙齒亦主腎也痘伏於腎而發
腎涸其源淫火上炎土失其養水不能制則咬牙矣咬
於左兼治肝咬於右兼治肺咬於中而無聲宜理脾胃
益三隂
一二日咬牙非灌膿時可比
三日以前咬牙心毒不發宜瀉心火解毒䟱風用清神
解毒湯如根顆紅紫毒氣内拒宜凉血解毒如久病面
青色黃體弱根顆淡白者乃虛寒也
四五日咬牙毒陷於内也
七八日咬牙若根顆略有紅赤必乘其瘡勢舉發之单
用保元湯加川芎當歸
十一二日咬牙此時毒氣入内雖為常候亦須調脾解
毒
單見咬牙戛戛有聲者腎火也用知母黃栢
咬牙兼呵欠者肝虚也陽引而上隂引而下故呵欠也
陽極而上隂極而下則合而嚙齒咬牙也用十全大補
湯
咬牙兼上攛者心熱也心火上炎故攛視也火氣動搖
故咬牙也用導赤散加連翹牛蒡
咬牙兼煩悶呵欠者風熱所致也用羌活湯
疤後咬牙兼弄舌妄言者用硃砂六一散用冰片少許
夢中咬牙如鋸不絶如徹索者或睁目舌短咬牙者或
咬牙一時即搖頭一時者或肚腹瑟瑟咬牙者皆不治
之症
痘出潰爛而咬牙者盖熱勝則腐敗火旺則動搖心熱
也法宜清之
瘡本焦黑而寒戰咬牙者腎之變動相干也治宜温之
治案
一痘六七日不起脹寒戰咬牙腹脹氣急用竒功散補
中益氣湯而愈
一痘未發時寒戰咬牙此邪正交争欲出不出也用升
麻葛根湯加人参防風桂枝及補中益氣湯而愈
一痘未出齊而手足搖動以異攻散投之而更甚此假
寒實熱木氣太過而兼火犯也宜平肝制火用升麻葛
根湯加川芎柴胡防風而愈
一痘發熱時咬牙攛目乃心熱甚也用升麻葛根湯合導
赤散而愈
一痘發熱時悶瞀咬牙乃肝經熱風也用羌活湯加葛
根芍藥而愈
催蟄丹
虎牙人牙(各酥炙)人参丁香共為末
滴滴金
狗頭去肉酥炙為末酒煎
獨附湯
附子便製加燈心水煎
養胃化毒湯
人参黃茋
清神化毒湯
升麻生地木通甘草防風麥冬
田單火牛湯
人参黃茋附子蓼子穿山甲當歸橘紅
仁端錄卷十三
