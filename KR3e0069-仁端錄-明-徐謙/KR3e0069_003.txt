仁端錄卷三
眀徐謙撰
陳葵刪定
眀辨痘形
色者血之華形者氣之充也氣血和平隂陽調暢痘自
然小大適中位置勻朗如過於大者非發藥之多即禀
受之弱過於小者非毒氣之深伏必邪火之浮游皆非
痘之正形也故約言之不外氣血毒三者博求之則千
態萬狀局局不同苟非閱歴之多考究之深籌策之熟
鮮有不當局而迷者也
痘形正變點粒者痘之形也故尖圓堅厚始出之形
也飽滿充足成漿之形也歛束完固收靨之形也或平
或陷者形之變也初出如蠶種薄如麩片密如針頭如
熱之起疿寒之起粟者必不能起發而死若粘聚糊塗
肌肉虚浮溶軟嫩薄皮膚潰爛者必不能收靨而死
痘形疎密痘欲其疎疎則毒少不欲其密密則毒重
如頭面欲疎元首不可犯也頸項欲疎管籥不可塞也
胸背欲疎臓腑腧膜之所附也若手足則不嫌其密矣
謂之疎者非但稀少也鋪排磊落大小勻净亦可以言
疎謂之密者非必盛多也攅聚粘連每多成片雖見數
處亦可以言密
疎而凶者初出時纔見紅點兩三處大熱不解唇口
燥裂大小便閉煩躁不寧或身不熱但增煩渴者此由
毒盛欝遏於中不能遽出日復漸出漸加稠密一也初
出一兩點頂尖焦黑或三四粒作一堆者僅見數處他
處無有喜睡不食煩渴二便秘澁加喘促妄言者此毒
伏於中不待起發而死即使起發必發&KR1012;毒二也有出
痘疎朗遂生玩忽以致不守禁忌雜施湯藥變生不測
者三也
密而吉者痘出雖密分珠綻突内症和平是也
密而凶者平塌脚軟色無神内症不和是也雖密而
凶治之得宜衛之甚嚴可以調致内症和平而亦獲全
也
痘形諸名
粗珠痘尖光圓澤根窠紅活順也若間有内傷外感
症不易生發者須辨之
細珠痘與粗珠痘同勿因其細小而妄發之致漿清
痒塌潰爛
茱萸痘四沿皺起形如茱萸乃元氣不足榮衛兩虚
中心陷落也九日當死若得根窠紅活者須内托氣足
則漿滿而頂可充也内托散中去防風白芷頂中發黑
點者用保元湯加川芎官桂身壯熱者加入酒炒黃
芩
石屑茱萸痘郛廓堅厚粿粒硬小乃氣血足表裡實
順候也又有薄殼茱萸痘瓦灰茱萸痘皆宜大補元
氣為主或破而乾黑脚塌如圍碁子者不治
大痘高大而飽滿者是也兒小漿空難足用保元湯
倍參芪芍术漿足難收以白芍歛之然亦有過發以致
闊大者起脹時粉白色頂突無陷者是也
梅花痘報點五六粒成叢或七八粒成叢百餘處者
是也至起脹連成一個平塌有贈痘光疎者生贈痘平
塌枯滯者凶
蟢窠痘初出時不拘頭面身體但中間有一大粒為
主四圍附聚羣小一宗如蜘咮新出之状是也
&KR0008;蛷痘中無大粒但有一宗一宗小者是也已上
二種乃氣血不調經絡凝滯故聚發一處各自一種布
於肌肉也若見山根年夀人中咽喉氣窩心窩上中下
胃腕口背脊骨手心脚底六脉寸口諸緊要處難治若
出於閒處者初起時即用銀針挑刀割破四聖散油胭
脂調貼内服通暢飲當歸紅花山查青皮
通草木香廣皮菖蒲川芎羌活防風
連翹酒煎服
蚊迹蚤斑痘點雖見而不起突此三隂經所發逆候
也
椒皮鐵葉痘紅紫如椒黑而形枯瘁慘黯者皆毒傷
五臓内腐而外黑此毒之重者治之何益
蛇殼痘内外皆空一連乾索漿水不灌形如蛇殼頭
面遍身皆腫無有空地全無光彩平&KR1701;而白色多屑者
是也
麩皮痘片片枯瘁自落毫無滋潤者是也與蛇壳痘
皆毒入脾經之重症必乾枯不能作漿至十一二日必
死若間有補空之痘紅潤者可治或地白暈紅根脚起
者可治急扶榮衛與蚯蚓丹可頃刻徧腫退不見其形
亦不見漿竟可獲愈
壘黍痘壘壘如黍米之細小或紫或白者是也
蠶布痘細密如蠶子之排布見點稠密如㾦起脹糊
塗無地與壘黍痘皆毒盛而無所制伏必不能成漿逆
候也
圍棋痘平塌脚散者是也乃正氣不足不能充頂必
致漿清破損倒靨而死若能食便調庶幾可治
象棋痘頂平略陷脚歛血附是也治同茱萸痘
饅頭痘頂頽脚塌不尖不平乃脾胃氣虚用保元湯
加白术白芷為主
晃痘(即嬌紅痘)粗肥血附但嫩豔不能結實此係氣血虚弱
得脾胃堅固自然結實成痂否則有溏泄痒塌之患保
元湯調下參苓白术散
蛀痘(即針空痘)起脹時痘頂有小孔不黑不白皆腠理不密
之故大泄元氣急宜補之令其孔一密而痘自起保元
湯倍黃茋再加丁桂芎歸鹿茸若中孔色黑如鬃者
難過七朝若孔黑有核者疔也以疔法治之
漏瘡痘初出瘡頂有孔如蛀痘後則膿水漏出堆聚
乾結其色如天泡瘡或清水非膿無故自破水去而黑
乾此皆癘氣所為不治
蟲痘痘痒甚者不必夏月即寒月亦能生蛆此皆毒
留而肌膚熱腐日久所致(即腐草為螢朽木生蟲之意有形化者蝇種所生也有氣)
(化者漿收後隂陽欝蒸復潰而生也或如米粒或如細絲而長寸餘)先哲云蛆痘不死以
其毒盡洩於外也又云濕生臭氣熱生蟲大命多敗速
以香油收取盡花椒湯洗之或用嫩柳枝鋪下令兒卧
於柳上則蛆自出或用簮挑之或以青布蘸鹽湯拭去
又以清凉散歛之内服蟬花散若蛆在頭面用桑葉薄
荷葉湯洗之外摻寒水石末
板黃痘(又名延日痘)起脹而痘肉齊平雖有黃漿根血紫滯
逆候也即使痘痂齊脱亦致日漸枯涸三七五七日而
卒
悶痘(又名閉痘)若驚厥即標者心經痘也紅潤細小易漿易
靨縱稠密亦不為害非閉痘也若或悸而不標者皆
屬小腸惟小腸一經沉而不汎多致難標若面如橘
皮毛竅森聳是標不出的係閉痘矣急與麻黃蘇桂湯
熱服避風微汗而提出之後乃隨症而治每藥要加知
母黃栢恐升提之後腎水上升火亦隨至决發水泡
當降腎水以免泡患也如狂煩七竅流血者不治
白悶痘毒盛而氣血虚故報點白頭如㾦也漸乾枯
倒靨三四日而死或因風寒壅塞腠理以致伏毒不
出宜辨之
紫悶痘報點如丹漸乾焦紫黑五六日死或因内
外傷而氣血凝滯以致伏毒不出宜辨之
緊悶痘毒火燔熾煎熬臓腑壅塞氣道銷爍營衛故
伏而不出若毒乘肺則喘脹衂血毒乘肝則目血
毒入小腸則尿血毒入大腸則便血毒入腎則
腰足折痛此極惡極速之症二三日死不治
反關痘反關内剥紅變黑大便不通小便赤咬牙寒
戰兼腰疼肚有小塊不飲食五日必亡
皮脹痘毒為表邪實熱所閉不能發出久乃徧肌膚
之間所以皮肉脹痛如牛皮橘皮之状肉腫痘不腫顆
不尖綻貼肉浮萍不治
白漿痘初發瘡頭便白帶漿者此疫癘症也七日死
不治
天根痘諸處不起壯而天庭曉星起灌者乃精氣外
生十有九活若諸處起而天庭曉星獨不起灌乃血不
灌頂十無一生
搭額痘初出天庭連印堂心經藴毒熱難當稀疎朗
朗還為吉稠密須防七日亡
眀朗痘諸處不起壯而太陽太隂獨起者吉盖日月
為眀之義反是為晦蝕痘凶
海溢痘諸處不起壯而耳後方圓一寸獨起壯腎經
旺星宿海溢也可治
海枯痘諸處皆起發而耳後方圓一寸不起發腎經
枯也不治(腎為星宿海)又有頭面遍身四肢兩耳俱已起灌
惟左耳下外有二三粒不起灌者日後必唇裂齒乾如
不亟救必内攻而死
垂珠痘兩耳屬腎腎本臓毒之處宜發不宜存今毒
在耳輪之上連綿如串珠此為毒氣傷腎之甚萬無一
生
有根痘頭面四肢密者十分危險若地閣略有數點圓
亮如珠者治之可十全腎旺故耳(上出地閣下出足心根窠圓渾亦名有根痘)
無根痘地閣伏陷乾枯或灰白不起者腎先絶也名
無根痘不治四肢皆有足心獨無亦名無根痘陽虚血
枯也用保元湯加肉桂
白虎痘(又名監門痘)嘴角兩邊各有一大痘是也木乘脾土
五日後必水瀉不止主餓死於八九日之間以保元湯
加白芍官桂
鎻口痘密密出於唇四圍連綿無空者是也若有一
二粒空處可活盖初標時失解脾經之毒也用至寳飲
去川芎當歸减廣皮紅花多加蘆根汁兩許救解
脾毒
外鎖唇痘密密出於兩唇紅肉上不空者是也主餓
死若有空處可活用至寳飲加黃連蘆根汁
内鎖唇痘(其唇木厚按之如鐡又名鐵嘴痘)密密出於兩唇口内紅肉
上不空者是也不待傳經而死
白虎排牙痘密密出於唇齦上下者是也比鐵嘴痘
尤酷烈
魚子抱鼻痘面部俱稀而鼻梁左右密如魚子鼻上
反稀者危症也此毒聚脾胃必傳經發痰而死若鼻上
四圍一樣密者是胃經毒盛解毒泄火可生
鎻項托頥痘偏身稀少獨項下頷頰之下稠密一片
以至於頥也九日死
猪頭痘頭頸窩中太多者急救之遲則毒結咽喉而
死用山荳根玄參桔梗甘草生地川芎
當歸山查木通荆芥牛蒡煎服
逆痘上身少下身多也此無大害只因氣弱毒從濕
滯難以升發故也灌漿之時極要費心若上身多下
身少者是順痘也
兩頭痘初標時自胸而上自臍而下俱有痘獨中間
一截全無水火未濟之象也出七日後難救若在七日
内亟用人參歸茋湯去肉桂加蘇葉桔梗白芷
厚朴紫草防風木通冄用黃荳三十粒煎服
中實痘頭面四肢全無止有中身稠密紅活綻突漿
充結痂而愈未詳其理按臓腑之毒輕者只就其附
近處而發頭面四肢地遠不及遍達也妙在紅綻故順
鬼捏痘(即同鬼痘)遍身全不分點粒斑痕成片恰如打傷㾗
一樣五日外不治當曲池中生毒一月見骨而死若五
日内可救亟用升麻川芎白芷蘇葉前胡
甘草桔梗當歸防風蘆尖生薑煎服若身
上四肢稍分點者不妨
無頭痘遍身稠密頭面全無乃陽氣不足不能上升
逆候也此症有以補中益氣湯加芎桂與服頭面雖
提見數點終不能起脹而卒
藥患痘初標紅潤誤投寒藥至四五日忽變陷伏不
起將至成裡虚症也急扶表裏為主用保元湯加肉桂
水患痘水泡綿密瀉痢不止是也皆因氣虚不能運
化濕氣故耳用人參茯苓白术木通通草
加防風白芷
九焦痘當頭地閣顴骨胸腹身背手足皆有一二粒
黑陷者是也再加狂言煩躁受毒太深矣不治
伏隂痘痘不灌膿反瀉膿血或如清水者是也亟宜
温裏可生用保元湯加茯苓官桂川芎當歸
空倉痘外若虚脹内實乾枯全無水漿此乃氣載毒
行血不附氣氣至而血不至也血既不至則毒猶伏於
血中而不出是倒靨之症逆候也十三日必痒塌而死
若欲救之用四物湯合紫草飲或小柴胡湯加蟬蛻如
已成水但形色灰白膿水清淡不能作膿者此氣血兩
虚也所有之水乃初時一點氣血解而為水非自内潮
起之水也若不痒塌必發&KR1012;毒險症也用十全大補湯
若痘中略有清水根窠起脹血色紅活猶有生意亟用内
托散加人參黃茋川芎當歸和人乳酒服若痘
皮軟弱膿水清淡滲漏淫濕易於破損凶兆也若痘久
熟時日已過當靨不靨則膿復化水皮亦易破勿依此
論
向陽痘向陽痘子徧身紅飲水狂煩却似凶亟用芩
連犀角汁解除熱毒有神功
石臼痘四沿高中間陷明亮好看内實板漿不化以
手摸之其硬如石不治又有四圍灰白陷頂中間黑
色此氣弱血枯難以拘血化毒九日死
草尾珠痘遍身皆陷惟有尻尾骨一團飽滿如珠此
尚可治補托灌膿即愈
復出痘先標一二點於面部或口唇上下如常起灌
收靨及以火照之見有紅點隠隠然藏於皮膚之内急
報痘(一名望痘一名痘母)時行發痘多有此症其症不同開列於
左一見痘出二三點於左右目胞至五朝復煩躁發
熱睡卧不寧其痘頂平闊大根紅有神乃感受時行癘
氣先發於外也若是正痘果少必尖突而無煩躁等症
矣用葛根升麻湯二劑痘果復出勻朗紅綻前症悉平
一兒未熱先見一點於唇上又一兒未熱先各見一
點於左右頰額頂平闊大俱至第五日身熱而復出痘
勻朗而順漿足收痂但報痘潰而不斂延綿四七日而
愈一女孟夏先見一點於承漿頂平闊大第四日發
熱痘復出稀朗紅潤而綻順也但眉心屬命門相火毒
先於此相火受傷諸處雖順恐為獨隂不化也漿行倒
靨肢冷喘脹搐搦九日死一兒未熱先標點於心窩
又一兒未熱先標於頭頂一兒未熱先標於喉中一兒
未熱先標於腰間俱第五日而復出痘勻朗紅綻惟母
痘平塌灰白無神痘漿雖滿倒靨喘脹而卒一兒初
標見於山根粗肥咸謂稀疎可必至三朝壯熱狂亂母
痘坍陷頥頰隠隠予曰山根屬脾雖痘粗肥而形似饅
頭乃毒乘脾胃以人牙散及羌活散鬱湯治之痘齊出
稠密陷痘復起用補中益氣湯漿足結痂痕色乾紅少
潤唇口裂血腹飽便閉溺澁用滋養清解之劑便通安
枕又口齦發疳用清胃解毒湯加連翹而愈
試痘身無大熱見點甚疎不灌膿不結痂三五日痕
迹不見者是也再過三五日忽發大熱其痘一齊擁出
矣當審治之用人參黃茋甘草節以養氣荆芥
木通防風青皮牛蒡子連翹金銀花酒
炒黃芩山梔桔梗以解毒一日一服調理至十二
三日後若潰爛徧身當改用十全大補湯去肉桂加白
芷防風外敷敗草散
冐痘發熱至五六日痘應出不出以燈照之只皮膚
中隠隠有紅點若其人色脈平和精神爽健雖煩不躁
雖渴不消雖腹痛而不甚苦雖便實而不堅硬忽然眩
冐大汗出者此冐痘也毒從汗解再無壅遏之患乃吉
兆也
木痘因其人原有痰故痘色白而不作膿也用二陳
湯合四物湯一消一補仍將小麥麫調與食之立時紅
活灌膿矣但不可妄投人參粘米以助胃中痰火恐
防口疳
賊痘比好痘預先起壯初出便如菉豆過一日便如
黃豆再一日如圓果比諸痘獨大獨速者是也標點雖
稀其痘根窠與頂全白而無血色形雖起脹按之如皮
嫩虚軟若其色掀赤者過三日後變成水泡甚至紫泡
黑泡乃毒盛而氣血大虚大熱危症也若未成紫黑更
得好痘相間者可治急宜清利心經藴熱而紅紫自退
不然至四五日上下出血而死少進保元湯大加紫草
蟬蛻或用燈心木通湯調下辰砂六一散如已成白
泡水泡灰白色用保元湯内加四苓以利之不然徧身
抓破黑爛而死有二三日尚未盡出其中間或有膿
泡此未至而至謂之太過亦名賊痘經曰賊痘若形諸
痘不能灌汁有痘起脹而其中有先起虚大顔色如
黃金者名曰賊痘宜掐破以天水散敷之内服凉血解
毒藥加入人中黃如獨大而黑中有核者名疔若疔
少可治疔多根血不活腰背胸前多者不治亟用銀針
挑斷疔根口含清水吮去惡血點入四聖膏服解毒湯
救焚散有唇上鼻凹耳邊天庭有痘皮薄先灌黃漿
者名賊痘毒氣内攻脾臟也當於活血内托藥中加紫
草連翹等藥
覆釡痘毒入髓海故頭項之前後左右俱滿雖紅活
不治
補空痘即贈痘也或有順痘若失之於初不解降火
毒至於起脹灌漿期内忽然焦枯或塌壞或慘色不正
便不可治矣若頭面手足胸背空處得新標細痘或十
餘粒或數十粒此乃元氣未盡可於此處收功亟用護
心散一服然後治其新補之痘庶可回生六日痘不
起脹毒將入内反補空痘用乳香(一錢)川山甲(五錢土炒焦塞在葱)
(管内)官桂(二錢)蜈蚣(一條焙乾共為末每服三分至五分酒調下)
臭痘惟脾胃二經有之非臭痘皆無害也須辨其生
死之機若臭痘或靨或破囊不盡脱紅活見血身熱氣
蒸不痒不燥皆生之徵也若皮肉臭爛深擴不收傳
人毒痛頭額脫皮指爛入筋陽毬穿爛口内惡臭兩腋
汗不乾皆死之徵也有瘡乾臭者其漿稠濃其痂紅
紫而厚如肥皂色者吉有瘡腥臭者其漿清其痂或
白或黃或油綠色而薄間有如雞屎色者逆也有養
漿時痘即覺臭者此毒火熏蒸之氣邪自内出也吉
收靨時有臭氣帶腥者佳全無氣息者尚有餘毒未徹
也若臭如爛肉不可近者雖似結痂未可為真亟用
清熱活血遲則不及如或搔痒抓破及潰爛灌膿之
時其臭焦者心火盛也危其臭臊者肝火盛也死其臭
腥者肺火盛也危其臭腐者腎火旺也死其臭香者脾
也水榖之府無所不受吉古云臭痘不死以其得陽
明之毒也
頭面痘形諸名
彤雲繞頂徧身痘好但頭頂一片紅赤者膀胱毒盛
須清利之
紫雲灌頂遍身痘好但頭頂乾紫陷伏不起者不
治
梨花滿頂用保元湯加天雄可救
烏紗覆頂氣脱血衰元神敗也必咽喉啞塞鼻氣粗
大不治
雲掩天庭遍身磊落光澤惟山根至髮際三陽之
位一片血泡如雲者心經客熱盛也色潤痘浮而分
珠者猶可救急磨犀角加玳瑁救之蓋額為清揚之
分比他部不同今毒血上侵必疏通經絡使氣血和
暢當用降火解毒通暢飲色凝滯而頂沈陷者不
治
紫萍鋪額熱甚咽痛悶亂發狂用小無比散加元參
升麻犀角
灰撲印堂心經血少也兼腹痛咽乾用保元湯加白
芍芎桂紅花凉血解毒湯
楊花撲面用内托散加天雄
落花滿地痘多在下半面部稠密而灰白色上半面
部勻朗紅潤者用補中益氣湯轉色灌膿可愈
毒擁命關遍身勻朗綻潤但眉心密簇如錢面色灰
滯平塌無根八九日漿行俱滿惟眉心空殼無水而痒
塌倒靨二七日喘脹而死蓋眉心屬三焦相火為性命
之關痘毒每藏於至隂之下非相火攻擊不能起發雖
不可少亦不可熾也今眉心灰陷相火亢極真隂爍盡
矣何能收拾縱他處漿足結痂獨眉心痒塌不痂亦難
免於二八之期矣
唇口痘形諸名
赤珠繞唇脾經熱極也用小無比散加雄黃
烏飯沿唇必聲啞神昏目睛不轉四肢厥冷喉鳴似
鋸不治
胸腹痘形諸名
胸腹者臟腑之郭也故痘輕者胸前無胸腹密者必重
也其中於各臟有期日凡病深喘急胸前搧動者肺焦
脹也左乳下動脈突出者宗筋絶也皆不可治痘疹腹
痛者毒未盡也
霞錦穿胸火毒淫盛不治
紫雲布胸血枯氣滯毒攻於胸也必咬牙戰掉唇口
焦裂不治
黑碁排胸不治之症三朝必死
柳絮飛胸血枯氣弱用保元湯加川芎當歸附
子主之兩乳中間膻中之位為氣之海縱他處勻朗綻
突紅潤獨胸前攅聚如盞許大灰色者乃氣海受傷不
能分布隂陽名鎖胸痘經曰隂陽分決精氣乃絶後雖
漿滿而不蒼老胸前痒塌潰爛諸痘皆倒靨二六日喘
脹而卒
赤鱗穿腹胃家熱甚症必大便閉小便淋用甘露飲
五苓散和解之
黑綴纏腹腹脹聲啞二日死
白梨墮腹血衰氣敗半月之間發驚而死
背腰臀痘形諸名
桃花映背清火解毒可生
紫萍鋪背不治之症
黑雲落背不治之症
雪鋪魚背血已枯盡不治
灰綿纏腰諸處勻朗紅潤而腰轉稠密灰滯腰痛坐
立不能名纏腰痘乃毒乘腎經不能成漿九日死諸
處勻朗紅潤而腰間攅簇如盞許大灰滯八九朝痒破
成坑十一十二朝死發熱腰痛不能發出三日死
腰痛稠密纏腰毒無出路間有空處後一日死
葡萄落地臀間紅紫成片是也二日死
爛粟堆臀遍身痘好惟臀上成片如粟殼臭爛者補
托下元可生
手足痘形諸名
榴花散野四肢紅赤唇口崩裂心脾肺經熱也凉血
清火解毒
黑珠遍體四肢枯黑如火燒過柴頭涎出氣冷朝夕
即死
楊花墮枝手足獨灰白氣凝血滯也用八珍湯加附
子
身左身右側痘形
左半身稠密紅澤右半身只數點盖左屬陽順也用補
中益氣湯右半身稠密灰滯左半身有數點盖右屬隂
逆也漿雖行不能收斂必死
諸毒痘
耳毒眼毒唇毒後影毒側影毒連珠毒皆
死候也
辨眀痘色
形屬氣色屬血色者五臓之精華也正則光眀衰則慘
暗五臓榮枯於此見矣紅者痘始出也白者毒未解也
黃者毒將解也乾黃者毒盡解也灰白者血衰而氣滯
也黑者毒滯而血乾也焦褐者氣血枯也紅變白白變
黃者生紅變紫紫變黑者死故順症血榮氣順其形尖
細其色紅活三四日陸續出齊綻澤隨標隨長至五六
日即轉白色光澤聳峻如油潤珍珠之狀外有紅盤暈
鮮如雞冠又如明珠一顆放在胭脂也(此症狀其根紅頭白)七八
日轉黃色此乃氣旺拘血化毒成漿至於化盡結痂之
後必初先結靨靨乾成痂痂後有托靨二三層瘢痕紅
色此最上之痘色也下此者血熱有餘則色深紅血熱
之極則變紅為紫為黑矣氣虚不足則色淡白氣虚之
極則變白為粉白為灰白為虚浮矣此大槩也究而言
之紅者不盡實熱也更有嬌紅痘之妖嫩艷焰而為
氣虚者焉白者不盡虚寒也更有鷺羽白之綻突有神
而為氣實者焉總之紅白之中各有寒熱虚實之不同
惟以人之強弱静躁痘之乾濕老嫩辨之則看痘之法
盡矣故痘之色喜鮮明而惡晦暗喜潤澤而惡乾枯喜
蒼蠟而惡嬌嫩喜綻突有神而惡平塌凹陷紅不欲焰
焰則易破白不欲灰灰則難靨善觀痘色則虚實可知
虚則補之實則解之寒則温之熱則平之紅活者心
也惡其嬌艷漿白者肺也惡其灰褐蒼蠟者肝也
惡其青乾深黃者脾也惡其肉爛中黑者腎也惡
其黑陷裡外微紅者輕也外黑裏赤者微重也外紫
裏白外白裏紫者大重也瘡端裏黑點如針孔者熱極
也青乾紫陷昏睡汗出煩躁熱渴腹脹啼喘二便不通
者困也
邵子說
邵子皇極經世云東赤南白西黃北黑此正色也驗之
於曉午暮夜之時見之矣故東赤者乃一陽發生之氣
如木之始萌也遞變而南白者乃長養之氣如火之大
明也遞變而西黃者乃收斂之氣如金之從革也遞變
而北黑者乃閉藏之氣如水之潛伏也若痘瘡初出一
點血東赤也血化為水南白也水化為膿西黃也膿乾
為疕北黑也亦一陽之氣也色遞變皆正色也故痘至
成膿將靨之時猶帶紅色反為逆痘也故以灰白蒼蠟
為秋冬正氣
痘色諸名
桃花紅比之正色更覺又紅此六經火盛當審其何
經有火邪而解之則正色見矣
海棠紅比之桃花又紅色雖過紅尚帶濕潤者無害
宜退火毒此痘多有虚紅須細辨之
嬌紅(一名虚紅一名透頂紅一名愰痘)此虚火甚而為紅也服退火藥
一二劑而見嘔又見煩躁不寧者便是虚紅也當用寧
心散以補之則虚火退而色自正矣寧心散方山
查前胡茯神遠志當歸陳皮木通生
薑石菖蒲附嬌紅痘案於後
一兒患痘五朝勻朗綻突但嬌紅嫩陷乃脾胃氣弱也
主漿滿而不蒼老猶防泄瀉痒塌之患治以黃土澄水
煎保元湯送下參苓白术散得脾土堅固可免下陷奈
俗醫因期在發漿之始恐參苓滲濕但以保元湯調理
至八朝溏泄四五次漿滿而縮倒靨煩躁二六日而死
嘗騐此痘多至十二日十四日而死者一兒痘色類
前以前法治之九朝漿潰而結靨如麩幸能食便調發
瘡毒而愈一兒患痘五朝嬌紅嫩艷或謂愰痘不能
蒼老結痂視之見其肌膚白嫩經曰肌白嫩則皮薄嬌
紅可保無虞以保元湯加官桂白术調理而愈一
女週歲患痘嬌紅初時嘔吐溏泄人静諸處勻朗夭艷
惟唇外四面稠密一片
(附錄)朝數治法於左
一朝用桔梗殭蠶陳皮川芎甘草木通
山查羌活前胡
二朝用前方去羌活陳皮加防風紅花連翹
乾葛
三朝用桔梗川芎殭蠶當歸陳皮甘草
山查前胡紅花丹皮連翹生地
四朝用山藥茯苓歸身川芎甘草白芷
蜂房殭蠶桔梗陳皮人參(四分)
五朝用前方加人參(六分)
六朝用黃茋當歸茯苓白术白芷川芎
蜂房殭蠶桔梗陳皮甘草人參(六分)夜服桑
蟲酒漿
七朝用黃茋白芷當歸川芎甘草山甲
人參(一錢)官桂(二分)至夜作瀉眼開嗆嘔先吐白沫喘脹交
作随用前方加人參(一錢)肉菓(五分)砂仁(三粒)附子(三分)白术(一錢)
黃茋(一錢)服後昏沉痰鋸顛作二三個時辰良久大汗周
身聲音始出即與乳喫痘轉明亮頓起行漿
八朝用人參黃茋白芷白术紅花殭蠶
當歸白芍陳皮甘草官桂肉菓附子(二分)
漿足瀉止
九朝用白术山藥黃茋白芷官桂殭蠶
白芍甘草肉菓人參(一錢二分)附子(二分)頭面胸腹漿
滿惟小腿半漿血靨
十朝用人參茯苓黃茋术歸芍藥陳皮
甘草五味子苡仁山藥以後用平補之劑加金銀
花連翹調理而愈
諸痘名色
臙脂紅紅而帶紫乃六經火盛之極失於降火解毒
故也當審何經火最盛兼解餘經宜細辨之須佐以犀
角地黃銀柴胡一二劑如兼裏症實熱口渴便閉
此雖元陽亢極亦宜降火解毒為主切不可用熱藥
血泡痘血挾熱毒而自漿也刺破而血猶紅者尚可
治血黑者不治亟與犀角地黃湯加白芍以制血解毒
身熱者用小柴胡湯加生地黃血漿不能收靨者用紫
草湯調下飛龍腦膏
血靨痘痘出稀少四五日胖如豌荳六七日血靨痂
乾赤似硃砂九日而痂落此氣血充足毒少故隨出隨
靨不及釀漿也此痘極佳百無一二
赤萍痘痘已齊或未齊如赤色浮萍微微高起若爬
出有血亟以解毒升發藥救之如或爛痘却無妨
紫萍痘痘已出齊紫色不起不灌如浮萍貼於肉上
者不治
白萍痘同前二症但痘色白耳
焦紫痘乃六經火盛表熱血凝之極此痘若在標點
起脹期内見之速用活血降火解毒之藥如無舌胎口
渴便閉等証但是表熱也當與發汗痘色自正矣如見
舌胎口渴便閉等症此兼有裏熱當與下藥(大黃之類)否則
火盛血燥而難治矣若久不治至灌漿時變焦黑色雖
神手無益也故痘三四日而焦紫者猶可施治六七日
而焦紫者難以挽回痘譬則火也活則紅㷔為火死則
變黑為炭枯則化而成灰若痘發於心肝二經而真隂
不能滋灌則熱毒㷔灼遂有焦紫之色矣
紫雲痘紫紅成片如雲血熱也必詀狂煩渴十日死
用犀角地黃湯加紅花紫草
紫疔痘黑陷中有黑疔相火挟君火之權心經藴毒
必口流清血七日死
灰煤色物魄化而為灰其色白精華散也屬肝金火
精結而成煤其色黑梟炎爍也屬腎水五六日間若額
與面有灰色必元氣不足漿不充滿俱為重症若手足
灰色猶可以補真元調胃氣而獲全也痘至煤色則變
黑歸腎自無可生之機矣若在三四日内見之急與疏
肌竅解炎毒猶可望生也用防風通草湯浴之内服犀
角地黃湯
鴉翎黑痘有黑色而圓綻光潤如烏鴉翎羽之色乃
大富貴之痘身上有一二點即富貴之兆況遍體乎治
法與常法同不可誤認為變黑歸腎而妄斷其凶也此
從標形起脹俱黑至行漿充滿漸黃赤有光彩此乃天
元足壬癸實腎經獨發之痘名為鯨罩雲衢至貴之徵
也附黑痘貴徵案於後房玄齡痘俱黑色如龍眼
大老僧見之曰萬丈龍含珠今得見矣丘瓊山七歲
出痘遍身黑色父母憂哭漁父燭之躍然曰紫垣中輔
弼星落此田舍翁家取筆書弼星二字於背上而去
一兒痘日中視之則黑以燈照之真紅映肉遇一僧治
之不服藥以洗元湯浴之即轉色紅活後至台輔一
兒痘黑圓朗光澤至漿時色如紫葡萄根圓血暈微黃
色名為紫袍金帶黑痘多屬血熱本為惡症然亦有
順逆險之不同形狀多端須辨而治之不可槩棄但血
不活色不澤者則難救矣故黑如烏羽光澤者生以熱
雖熾而血尚活凉血解毒可愈若遍體稠密粘聫不
整不頂而黑者乃火涸真元名為鬼履玄壇逆候也玉
髓云黑痘内服生地龍飲外浴楓子湯内外解之色
如焦煤者死兩太陽痘黑是血不榮氣氣不衛血治
在肺肝兩顴臉痘黑其治在心肚腹痘黑其治在
脾手足痘黑其治在陽明初出紫黑是腎經痘青
黑是肝經痘用紫草湯生地陳皮甘草紫草
當歸
痘徵五條
一痘紫黑黑點隠於皮膚用無比散或人牙散猪尾血
三五滴酒調下兒小者三分大者五分
一痘初出便是黑點急用紫草茸(三錢)醇酒(半盞)煎至三分
服
一痘如黑牽牛而色淤敗又黑㾗并黑靨者並用蝉脱
(十五個)紫草茸(一錢)水煎服
一痘黑如煤炭血不紅活用紫草煎酒調下活血散
一痘黑而皮膚皆黑成片者用化毒湯加蟬脱地骨
皮黃芩化毒湯陳皮(一兩)升麻(二錢)甘草(二錢)紫草(一兩)
葱白水煎便赤加木通
治騐十六條
一痘黑大而軟者氣弱毒盛土虚水侵也用保元湯加
紫草或四君子湯加黃連紅花
一痘焦黑潮熱煩躁用小無比散調犀角汁(一錢)
一痘腰腹大痛身大熱止小腹腰眼各有黑點餘處俱
閉悶不出視其舌中有一黑點三日死
一痘出兩腰間紫黑痛苦名為折腰痘五朝七日死
一痘出於正位偶然變動先紅後紫後黑者有之此乃
毒攻於腎其症必煩渴嘔悶可用麝香人牙散
一痘當標點起發有乾黑不起者須急治之
一痘乾枯變黑者乃毒火太熾真水已涸内外蒸爍毒
氣入裏症必心煩狂躁氣喘妄言二便閉口渴腹脹此
為倒陷歸腎不治輕者宜利小便解毒用連翹湯通關
散又燈心木通湯調下六一散譫語加三製辰砂末
一痘變黑未至乾塌此疫癘之氣所謂火發而薰昩者
也速進凉血解毒疏表補元之藥十餘劑俟痘轉紅活
乃能成漿結痂用歸尾生地紅花赤芍以凉血
用人參黃茋甘草以補元瀉火用黃芩(酒炒)黃連
牛蒡連翹升麻以解毒用荆芥防風以疏表每
劑入燒人糞(一錢)連進十餘劑
一痘因久不大便熱盛於内以至痘黑而乾宜急解之
用蜜酒炒黑麻黃紅花子紫草人中黃連翹
酒蒸大黃燒人糞外用膽導取下燥糞痘轉紅活
後以四物湯去川芎加紫草木通枳殼生甘草
調理自愈
一因外感風寒肌竅閉塞血凝不行必身痛肢厥斑點
不長或變黑色或變青紫隠疹此為倒伏也宜温肌發
表用桂枝葛根湯加麻黃蟬脱或以紫草飲吞奪命
丹外用胡荽酒噴水楊湯浴
一因内虚陽氣不能以副榮衛出而復沒斑點白色或
黑色必不能乳食大便自利或嘔或厥此胃虚而不出
謂之陷伏也宜用温中之劑令其胃煖榮衛復行則自
出矣宜用調元湯加丁香官桂理中湯加黃茋官
桂甚則陳氏木香散外用胡荽酒噴之
一痘大便利口渴而不發者内虚熱也用四物湯加肉
荳&KR1740;
一痘大便利不渴者内虚寒也用理中湯或用陳氏木
香散
一因氣血虚弱偶為房室襍穢惡氣所觸而黑陷者宜
薰解之内服紫草飲或服十宣散外用胡荽酒噴之茵
陳薰之外用乳香沈香胡荽紅棗薰之
一痘六日勻朗綻突但色黯黑滯且人事安寧二便清
調此非血熱之症原是兒體肌膚粗黑之故投以凉血
活血解毒之劑則謬用保元湯調理可愈
一有因向患膿疥瘡愈後乘舊疤而見痘焦枯如疤闊
大起而歪斜形似痘疔焦黑之狀須看面中顆粒分明
起發形色切不可因舊疤之黑而棄之宜用疎表凉血
解毒至七八九日之後根顆紅黑焦枯不活亦宜凉血
解毒如十一二日日子過多根窠淡紅獨用生血補劑
白痘諸名
鷺羽白色白而稀肺與大腸經痘也如痘顆周圍有
一紅線者屬肺經初出色白宜清肺活血使痘根紅血
自蔭也用黃金散山甲當歸生地熟地木香
甘草白术如肌肉痘顆一樣白者屬大腸經痘自
發熱時即作瀉瀉下焦黃色物然雖作瀉起脹如常不
必怪之治如常法發補一例但首尾須用訶子以羅元
氣
水白痘頂白無紅盤或淡紅盤尖綻有神乃肺經獨
發順候也與平塌灰白無紅盤者不同以補中益氣湯
調養始終無紅盤而愈
水晶痘肝紅所發冰灌皮膚外看光澤明潤内清水
汪汪胖期略宜疎散解表切不可攻擊但略用解毒補
脾利水之劑(歌云痘形象水晶看来莫作輕一片無膿地汪汪水内停十一二日防痒塌十四五)
(日命必傾)如發泡盛加青皮猪苓如至膿期輕用保元湯
加乳香白芷蓮肉苡仁白术赤苓澤瀉
山藥如虚寒用木香散甚者用異攻散如至靨期用
參苓白术散或用四苓散
蘆花白比灰略白些此是氣血虚損亟宜補氣血若
兼二便清滑者乃是寒症宜用温補若見點色白不甚
起發唇舌淡白或吐或瀉或腹脹或自汗肢冷神氣怯
弱表裡俱虚也
灰白比蘆花略黑三分此表裏相兼故也初發多起
自額標脹時見之用至寶飲加甘菊蘭花(根葉皆可用)漿
痂時見之用無上飲内去陳皮加柴胡黃芩
觸痘諸名
觸冐白或慾氣或經血氣或飲食毒物葱蒜觸之而
發痒變灰黑色者用陳壁土為末炒乾以袋盛之懸兩
腿中間即免觸矣或因烟煤香氣狐臭體氣尿屎穢惡
氣觸之而變粉白色者色雖不同治法則一標時觸
用通聖散漿痂時用正氣飲未破者觸用荆芥烟
熏之已破者觸服内托散外以辟穢散薰之敗草散
敷之慎勿洩其元氣
白漿痘
初起瘡頭便帶白漿者此疫癘痘也七日死不治見
點白如水珠者重若稀朗兒素色黃而痘起發是氣至
而血不至也當與散火倘神不内寧痘日漸增多頭尖
如㾦子毒火甚也非藥可治見點色白不紅不可便
作虚治白而無神唇舌淡白或吐或瀉者虚症也白而
起㿠色唇舌赤紅非虚也伏火痘也三日後必漸紅紫
矣若以虚治誤人非淺附白色痘案於後一兒初
標痘於右太陽乍凉乍熱白色脚塌𤨏碎細密初時發
表即用桂枝白芍以歛其根脚平塌不起用震蟄丹
酒漿桑蟲以發之五朝吐尚不止用藿香薑炒黃連
以安其嘔六朝嘔吐雖止猶然乾枯少潤用白芷黃
茋山甲以酵其漿七朝漿尚未行仍用前藥加人參
(八分)另與酒漿荸薺汁飲之連用二日而漿始灌正面
胸背四肢猶多生痘咳𠻳聲啞至八朝而勢亟矣幸其
飲食肯進大便不瀉用人參黃茋麥冬陳皮
甘草川芎當歸紅花白芍前胡桔梗煎
好兼調燒人屎催蟄丹三四分顛作良久而漿行遍身
矣先時頭面俱已平乾至此重復根生紅暈旁發贈痘
塌者聳而枯者潤矣後因痰𠻳特甚聲啞未開改用山
豆根知母貝母麥冬黃茋連翹牛蒡
陳皮當歸芍藥甘草煎服三四劑𠻳止聲出而
愈
内紫外白
痘頂紫色外白色兼大小便閉身熱口渴乃六經火盛
血離當從熱治非氣虚白痘比也
氣血兩敗痘
近看猶如紅蓼花遠望胭脂色可夸臨漿清水膿不見
豈有神仙治得麽根窠膿色凡色以紅活為貴而有
圈紅噀紅鋪紅之别圈紅者一線淡紅緊附於根下而
無散走之勢也吉也噀紅者血雖似附而根脚血色隠
隠出部也險也鋪紅者痘色與肉不分平鋪散漫也凶
也以此察之生死可决矣盖根窠者血之暈膿漿者血
之腐故六日以前耑看根窠若無根窠必不灌膿六日
以後耑看膿色若無膿色必難收靨故形有起發而或
致變者由色不明潤根不紅活耳若痘色光澤根窠紅
活痘雖平塌亦為可治也
血遊痘
小兒無他病則臟腑之毒盡發於表緊附根窠然後能
化血為水水化為漿其毒方盡如或元氣虚弱或火毒
攻逼以致血遊肌膚無痘處反散漫而紅此血離痘窠
矣毒血既不附痘將何化水成漿乎標脹時見血遊
肌膚以致不起不漿是火盛也用鎮隂丹蘆根黃芩
山梔連翹元參生地荆芥當歸山查
屋遊加炒黑生薑灌漿時若見血遊肌膚以致不
膿不靨是為虚極用返元丹人參黃茋當歸
黑薑生地屋遊陳皮收靨時見血遊肌膚乃
熱毒未解尤宜解毒
疫癘痘
熱症者十之六寒症者十之一二寒熱相兼者十之二
三蓋人身之氣與天地相流通故痘之發亦感天地之
氣而然耳枯燥喘促者金鬱勝也宜潤之鬱而
不出者木鬱勝也宜發之彼此凝伏者水鬱勝也宜温
之乾涸不潤者火鬱勝也宜清之吐瀉肉腫者土
鬱勝也宜平之
伏火痘
初點即白精神恍惚嘔吐無時人事怠倦有似氣虚但
身背中間又有枯紅紫黑之色此毒在内壅遏不發血
被火囚毒禁其血不能流通於脉絡運化於肌表故不
能正其色也若誤投補氣之藥愈助其毒而喘脹作矣
痘被毒氣再發者亦然
痘形圖
