仁端錄醫家類
提要
(臣)等謹案仁端錄十六卷明徐謙撰其門人
陳葵刪定謙字仲光嘉興人葵字藎夫嘉善
人是書專論治痘諸法分别五臟及經絡傳
變觀形察色條列方論末卷附治疹之法案
痘瘡之症古所未詳往往以㿀疹統之自宋
以來治小兒者莫如錢乙而藥證真訣亦略
之蓋其氣之盛行在元以後故著為方論者
至明而詳是編推原本始備載治驗平正通
達實為痘科法門較之強分南北偏主攻補
者殆不可以道里計矣乾隆四十三年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
