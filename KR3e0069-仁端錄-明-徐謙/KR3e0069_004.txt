仁端錄卷四
眀徐謙撰
陳葵刪定
治痘大綱論平常痘症
蓋不偏於血熱不偏於氣虚又非毒重擁遏但比之順
痘又不可廢醫以坐待須按常法治之始起之前宜開
和解之門既出之後當塞走泄之路毒去已盡補益宜
疎痂落以後清凉漸進凡用温補必毒盡外解而氣血
虚寒者可也凡用寒凉必毒盡外出而熱滯於内者可
也凡用辛熱必毒盡出外而内挟虚寒者可也
發熱時未可便斷吉凶宜托裏發散疎解令痘易出用
參蘇飲初標時須用拔毒治血
如氣弱不出當微補其氣氣和則出快也但不可早用
黃茋以密其腠理
如表實不易出者用升麻葛根湯和解湯
如表虚又痘輕少者又不宜過表恐後成斑爛
如乾紅紫色亟宜疎利恐後黑陥
見點四五日又宜清血拔毒使漿行前後無痰壅喑啞
水嗆等症用清解散拔毒飲凡四五日之内以痘至足
下為齊苟未盡出於解毒之中用寒凉恐痘因寒凉滯
而不出
如已出齊自當起脹須看何經火盛治之宜以清凉解
毒為主清凉則無血熱枯慘之患解毒則無壅滯黑陷
之虞但不宜多服發毒藥使顆囊寬大漿難滿耳
六日交會以前如氣血失正當補氣血兼之托毒更防
痰瀉用大保元湯加减
七八九日以灌膿為主當温補氣血兼之托毒防痰防
瀉若毒未盡解於温補中兼解毒若偏用燥劑毒盛不
能化漿也
十一二日以收歛為主當大和氣血補脾利水則自然
結痂矣若漿未滿足大補氣血略兼解餘毒以防發&KR1012;
瘟疤之患
收歛之後虚實不一寒熱靡定務宜詳慎若内外平復
虚實適宜只要調攝中和慎勿犯以藥物其通變之妙
在於随時制宜也
氣虚痘症
初身發熱悠悠乍凉乍熱肌慢神倦面清㿠白飲食少
進手足時冷時熱四肢困倦睡卧安寧哯乳便溏痘點
初見隠隠不振或淡紅或嬌紅皮薄而嫩三四日陸續
不齊不易長大五六日不易成漿少食氣餒傷食易泄
七八日塌陷灰白不起自汗微渴或腹脹喘瀉痒塌悶
亂寒戰咬牙頭温足冷勢所必至其間雜症兼見要皆
氣虚所致毋得誤投發散苦寒并蕩泄滑潤耗氣渗濕
之劑宜實腠理而固肌表則無外剥之患慎飲食而保
脾土則無内陷之虞更兼補氣則元氣自充痘易出而
易化也凡治虚弱症若係氣虚自應補氣氣虚易寒
又宜温之不論已出未出並以保元湯為主而斟酌輕
重方為妙用未見點前用參茋飲加輕劑發散如紫
蘇防風白芷初見點後用補益中略佐以升提
用前參茋飲加輕劑如川芎防風白芷殭蠶
桔梗加參蘇飲人參敗毒散黃連解毒湯紫草三荳湯
升麻葛根湯皆不可用若氣粗皮燥無潤色者補益
中略佐以升提用四君子湯减人參少加紅花川芎
(酒潤)大腹皮亦忌用參茋飲見點四五日後重用參茋
飲随症加减八九日間無他凶症用常法漿足後調
養氣血而已用保嬰百補湯若末後塌陷黑靨者多用
木香散異攻散收功若頂陷灰白不起漿清自汗發渴
用大補湯加桂若塌陷灰白泄瀉腹脹用木香散若塌
陷作痒腹脹悶亂喘促咳𠻳渴瀉頭温足冷寒戰咬牙
用異攻散收功附氣虚痘案於後一兒初標於下
頦腎部也痘形平䧟氣不足也少神血不足也六脉沈
弱五朝尚點色不起兩腿作痛便溏有氣凝血滯之象
此乃氣虚脾弱之症治宜大補中氣以補中益氣湯加
蟬脱内桂羌活二劑起脹繼以保元湯加肉桂陳
皮調理八朝溏泄不已加木香訶子肉䓻治之而愈
一痘起脹頂平而色淡白渴瀉肢冷喜熱飲經曰隂盛
者飲沸湯而不知熱又曰大寒而盛熱之不熱是無火
也治宜益火之源以消隂翳用陳氏異攻散又用八味
丸治之而愈一痘五日紅紫而不光澤是氣弱而毒
滯不化也用神攻散及保元湯而愈一痘分珠起脹
綻突但根血少神氣虧血弱也用十全大補湯而愈
一痘諸處皆起脹惟四肢不起乃脾虚也以五味異攻
散加防風白芍而愈一痘六日不易脹頂陷而不
能肥綻乃正氣有虧不能逐邪出外以攻毒湯獨參散
及大保元湯治之而愈一痘六日稠密形平塌色黑
滯有擬雲掩天庭鎻頂鎻胸者皆謂不治但形色雖逆
而四肢紅活綻突唇口紅潤起止安和飲會如常二便
清調雖毒盛而氣血不足幸脾胃尚強猶枝葉雖枯根
本猶活宜補養氣血而兼固脾胃以補中益氣湯加紫
草蟬蜕牛蒡之類其逆俱平漿破漏結痂發疔疤數
處而愈
氣虚症禁用寒凉蕩滌之劑恐其潤下傷脾元氣下陷
内攻而死禁用滑潤發散之劑恐其發散太過表虚氣
耗痒塌外剥而死蟬蜕能潤肌竅恐耗氣成表虚
人牙性烈發表太激易動中氣牛蒡子鬆肌
滑竅防外致表虚内傷中氣茯苓猪苓澤瀉
能令水氣下行小便多防耗津液外不行漿内致發渴
車前滑石性寒利水甚速易傷脾胃山梔
降實火若虚症溺赤非寔火也不宜用大黃枳殼
生地紫草性寒潤下蕩滌腸胃耗散元氣虚症雖
熱渴便實亦不宜用天花粉葛根性凉防内傷
脾土外成表虚山查散血解聚多用則内虚烏
梅酸收砂仁散氣半夏性裂而燥多用則
耗津液而作渴升麻荆芥麻黃開竅發汗防
致表虚
虚症變實
漿足之後重用參茋補益太過者亦有腹脹喘急之患
用枳殼散過用木香五苓則有大便閉塞之患用
寬中飲便實而渴用麥門冬湯過用丁香辛熱之劑
則亦有咽喉腫痛煩躁悶渴之變用滋隂潤燥湯此皆
虚症變實也宜加斟酌不可疎通恐方生之氣復虚脱
而生變也
虚症似實
氣虚痘症或為飲食生冷調理失宜致傷脾胃遂成泄
瀉津液暴竭虚火上盛必發渴元氣下陷虚陽上壅下
氣不續必發喘夫喘渴實症也今發於泄瀉之後與實
熱之渴氣壅之喘不同若到悶亂腹脹毒入内攻眼合
自語已名失志治之何益治渴用參苓白术散木香
散治渴泄瀉不止用異攻散治喘用人參定喘湯
獨參杏仁湯治喘渴而瀉用木香散異攻散
實熱之症
根窠紅黑堅結而不散闊脾虚之痘也必淡白根窠雖
紅猶如點火過路熖焰紅光無有定色乍作乍止根脚
闊散而不堅有等痘症淡紅赤色儼似血熱此是脾
虚不勝毒毒氣上冲滿臉紅赤狂言亂語致毒伏陷泄
瀉腹滿症候多端矣用六君子湯加姜桂發之則脾強
而毒自透
實症似虚
有初點色白儼似氣虚細察身背若有枯紅紫黑之色
精神恍惚嘔吐無時人事倦怠乃毒伏於内壅遏不發
血被火涸不能流通于脈絡運於肌表故不能正其色
也此為實症似虚設使妄投補氣之藥愈助其毒則腹
脹喘急之患生矣如膿期久吐少食泄瀉而見白色者
始可温補痘後有毒氣再發者亦然
血熱痘症
初發壯熱腮紅臉赤毛焦色枯痘發繁紅紫滯煩躁啼
哭睡卧不寧渴欲飲水好睡冷處小便赤澁是也只宜
升提發散使毒得以逹表而從外解引以滲泄使熱得
以潤下而從内消佐以清凉消毒行血凉血之劑則痘
雖稠密亦能消散自易漿而易化也不可誤用熱藥補
藥澁藥亦不可過用凉藥盖發散太過則肌表虚元氣
耗矣凉血解毒太過則漿清痒塌虚寒等症有所不免
血屬隂而性寒反能為熱者火欝所致而然盖既壅
而不宣血亦因之而熱也如火陽也而生於隂冷風煽
之則熾冷石擊之則出可以知其用熱而性寒矣血因
火生亦性寒不待辨也但火非欝不發非擊不發發則
燎原之勢不可撲滅若用寒凉以折之如以杯水救車
薪之火其可得乎故欝者乃是火来之機也機不可遏
發者火洩之機也機不容阻未出之前升發為主用
升麻葛根湯升麻流氣飲總不若十神解毒湯為穏
見點一二日間血熱毒盛者勢必亟一發熱便口渴面
赤或紫氣喘狂躁詀語痘頂焦血分毒熾也用本方加
滿天秋石膏唇燥舌胎者加熱見愁黃連黃胎起
者加千里馬大黃盖焦紫雖血熱未必不由内熱也
審之以舌藥斯當矣血熱一見點即宜凉血解毒十
中可治四五遲則難救用犀角地黃湯黃連解毒湯多
磨犀角汁飲之此純用寒凉者何盖血本温也何由
而熱熱於風熱於食熱於濕熱於暑原是外來暫客之
邪容易擺脱遲則不能折散矣全要玩血熱一見點五
字雖暫用凉血解毒藥不妨見點三四日後若熱症
悉平血包已成氣血定位頭頂白光勢將行漿用紫草
透肌湯加减即太乙保和湯八九日漿足之後用保
嬰百補湯加减調治若此時尚有紫色乾枯及青乾黑
陷便實溺赤澁者如奪命丹大造保童丸談笑博金丹
或百祥丸牛李膏獨神散猪尾膏無比散皆可選用惟
經泄瀉之後有黑陷乾枯者方用補托附血熱痘案
於後一痘血熱毒盛初起即以犀角地黃湯未效改
用白芍八錢一泄毒解徐補收功一發熱即詀語唇
腫齒黑痘欲出不出以生地黃八錢白芍藥五錢黃連
黃芩各二錢稍加發藥日三劑勢稍定痘漸次而出又
减地黃芍藥之半復於助漿藥中兼用清凉九日十日
漿始足卒傷一目靨後方大便此真血熱也若重用解
毒輕用補助則目亦可以不眇矣一初血熱甚用生
地黃二兩煎濃汁頻服其紫痘立轉紅色一兒年十
六新婚兼酒食感痘諸醫以為不治至八日漿清寒戰
咬牙詀語神氣恍惚諸醫欲進保元湯施季泉用犀角
地黃湯得脱痂作血熱症治學者用心參䆒方得後忽
嘔吐大便燥結奄至一月繆仲淳視其舌白多裂紋曰
此必當時失解陽明之毒也以石膏(一兩)人參(一兩)麥門冬
(五錢)枇杷葉橘紅竹瀝童便為佐一劑即安再劑
膈間如冷物隔定只以參湯投之服兩許即索粥食晩
得大便夙疾頓愈一火痘毒盛又遇火令用白花地
丁汁和淡白酒少許服之立解一痘稠密綻突但色
紫黯壯熱煩渴詀語目赤便閉乃毒火亢劇也以四順
清凉飲加大黃(六錢)微利二度勢稍减再服一劑又利二
次病去其半又以前方加人參(三錢)前症悉平色淡白神
倦此邪雖去而正不足以保元湯加川芎當歸白
术而愈一痘出夏月起脹而乾紅壯熱舌燥煩渴不
寐溺赤此内外熱極也以黃連解毒湯合化斑湯治之
而愈一痘夏月六朝痘痛煩躁氣急便閉乃心肺實
熱也恣與凉水梨汁而愈血熱痘症與毒擁痘症大
約相似故治法互宜參用血熱毒擁謂何血非熱不毒
血非毒不熱不可視為二也有内外症者一齊見者有
外症重而内症稍緩者有内症重而外症稍緩者又不
可謂之二也惟在醫家於先後分合輕重處審而治之
也
治血熱毒擁五法
一曰安表表熱盛則痘必乾枯表太凉則痘又冰伏
安其表使無乾枯陷伏之患
一曰和中裏熱盛則閉結裏太凉則泄瀉和其中使
無便結泄瀉之患
一曰勻氣氣擁盛則腹脹滿勻其氣使無壅盛喘滿
之過
一曰透肌熱毒抑欝而不得伸越則腹脹狂亂透其
肌則熱毒伸越而逹表也
一曰解毒毒氣彌盛則表裏受傷者重而嬰童難任
解其毒使内外有所分銷也
誤藥致變
誤投補劑則必喘脹詀狂咽痛口瘡邪得補而愈盛也
誤投熱劑則必咽痛悶亂失血便閉氣得熱而愈亢也
誤投澁劑則氣道阻塞腹脹喘急是欲其出而閉之門
也
血熱兼氣虚
初發先宜凉血解毒則五六朝之後可以并力補氣助
漿若初時不凉血則毒不解至六七朝勢必用參茋
補助漿必不来而反滋毒火矣
熱症似虚
初熱放點神思昏亂足冷痘水如水窠惟有唇腫口渴
可以解其火症若反以氣虚治之十無一生
虚症以熱
脾虚不能勝毒毒氣上蒸滿臉紅赤狂言亂語似熱非
熱此虚症似熱也不可妄用寒涼以致脾寒作瀉陷伏
作脹也用六君子湯加生薑發之則脾強而毒自透矣
熱症變虚
如或遽用寒凉滑瀉之劑毒為寒欝必致内傷脾胃外
冰肌肉脾胃傷則飲食减而溏瀉甚則洞瀉無度而遂
致虚寒肌肉冰則熱蒸之氣不行腠理閉塞痘不肥大
難發難漿而成陷伏此熱症變虚也於六七日後見之
便從虚候人參黃茋肉桂丁香木香異攻散
亦不忌
毒壅痘症
乃毒氣壯盛外為風寒所欝或肌厚肉粗腠理堅閉肌
竅不通經絡阻塞使清氣不得引毒達表循竅而出則
熱毒壅遏於内矣故初症壯熱毛竪皮燥睡卧不寧腮
紅睛赤氣粗煩渴腹脹便閉面浮眼張喘急詀狂驚搐
多啼多怒是也治宜升提發散為主佐以透肌解毒則
熱毒易透矣又須得平乃止不可過劑如或過用寒凉
誤投温補及澁劑其害與血熱無異見點之後諸症
悉平勢將行漿用益元透肌散加减漿足之後用保
嬰百補湯調理六七日外尚有紫色乾枯及青灰白
陷者若無冰硬泄瀉之症皆熱毒内攻而然切勿誤用
温補只有奪命丹大造保童丸談笑博金丹一字金百
祥丸猪尾膏牛李膏獨神散皆可選用附毒壅痘案
於後一痘紫色而不起脹乃毒盛壅遏也以紫草
紅花蟬蜕煎酒調獨聖散又以犀角地黃湯治之紅
潤起脹而愈一痘血熱毒盛初時純與凉血解毒用
犀角(二兩)石膏(每服五錢)服過五劑至十朝略用人參(一分)托漿
十二日外漿清痂薄用助托藥加綿繭帶蛾者七枚糯
米一錢渴時即以麥冬粘米蠶繭煎湯飲之又發水泡
數個漿痂暗長灌爛遍身復用茯苓苡仁白芍
黃連甘草生地地骨皮山藥蓮肉木通
連翹牛蒡子荆芥金銀花地骨皮調理而愈
又實症似虚
如初見嘔吐則知其毒不得伸越諸逆冲攻皆屬於火
是也或因寒冷所搏或因乳食不節或因冷煖相拒並
以升陽發散為主少加下引之藥如猪苓澤瀉木
通竹茹及姜汁炒黃連鹽水炒陳皮之類如初見
泄瀉則知其毒欝脾胃不得外達則毒從下陷尋竅而
出所謂熱毒下注是也古云未出而泄者生既出而泄
者死亦只以升提發散引毒達表則内泄自止若兼
傷食而泄輕則加消化之劑重則從之可也如初見
點不思飲食者則知毒氣在内不出二便閉澁腠理阻
塞腹脹喘急自然不思飲食也亦只以升提發散引毒
達表則熱氣有所伸越而臓腑和平飲食自進矣毒
擁之痘若遇嘔吐泄瀉不食三症似虚非虚者若誤用
丁香肉桂半夏生薑等藥是以熱攻熱而轉增
煩劇也若誤用人參黃茋茯苓白术等補藥是
邪得補而愈甚入口立死也他如龍骨荳䓻雖能止
泄麯蘖砂仁雖助脾化食皆不當用於壅熱不食之
症智者鑒之毋忽
實症變虚
毒擁之痘如發散太過必致肌表空虚元氣耗散内灌
清漿或虚胎空殼或痒塌外剥或潰爛不收皆表虚之
過也表既虚則元氣從此耗泄而内氣亦不能以自守
易成泄瀉泄瀉不止遂成虚寒而氣脱毒入内攻煩渴
悶亂寒戰咬牙無所不至矣故雖實熱之症於七八九
日曾經泄瀉虚症既明者皆可從虚治盖内虚者毒必
陷伏以成内攻雖有腹脹煩渴喘急皆毒入内攻而然
非實熱也人參黃茋丁香肉桂附子白术
茯苓木香之屬亦所不忌
熱症變寒
如或寒凉太過及驟用寒凉必至冰伏泄瀉泄瀉之後
熱氣自散其氣亦虚氣虚必寒又宜用温補是初症為
血熱為壅遏至於五六日後身反不熱肌膚冰冷痘瘡
不起焉得不用温和使内氣煖而外症始和也加生薑
肉桂川芎等藥如無冰硬等寒症切勿誤投温劑
如無泄瀉之症切勿誤投木香異攻散盖塌痒倒壓乾
枯而無泄瀉冰硬之患者多因熱毒内攻而然也又宜
用百祥丸猪尾膏凡邪氣壅盛隧道阻寒而猝然死者有
之禁錮寒凉故也若根暈不散尚可望活宜置放患
人於凉處以徹其熱亦能復甦毋因其氣絶而遂舍之
也
治法遡源
痘症大綱曰氣虚曰血熱曰毒擁是矣而不知不止氣
虚也尚有血虚有氣血兩虚者矣不止血熱也尚有氣
熱有氣血兩熱者不止毒壅也尚有風閉熱閉食閉元
氣毒壅而閉血熱毒擁而閉者
若遡其源而論之如氣虚一症即可該血虚在内蓋血
無驟補之理而氣有生血之功氣虚用參茋芩术氣虚
而寒則加薑附丁胎骨暈蛋血虚用芎歸地芍血虚
而寒則加參歸薑桂鹿茸河車然使血藥而無參茋其
何能令血以化漿乎故氣虚可該血虚也如血熱一
症即可該氣熱在内盖熱分氣血兩途而治惟凉解一
法氣熱用黃芩石膏地骨皮天花粉元參
知母麥冬山荳根然使氣藥而無潤劑其何能
養隂以退陽乎故血熱可以該氣熱也如毒重壅遏
一症雖病源不同而治則或疎或解或攻或利
疎藥如麻黃元荽蘇葉桂枝升麻葛根
羌活獨活荆芥防風角刺蟬蜕殭蠶
蟾酥麝香之類
解藥如黃芩黃連山梔黃栢石膏絲瓜
犀角羚羊龍胆連翹牛蒡紫草青黛
金銀花燒人屎
攻藥如穿山甲天靈盖鷄鵝腦鷄冠血蟬
退殭蠶全蝎蜂房桑蟲暈蛋胎骨
利藥如溺赤澁用益元散火府散車前子木通
赤芍山梔蚯蚓人中白大便閉用芒硝大黃
梹榔枳殼枳實瓜萎仁牛李子元眀粉
桃仁麻仁郁李仁大戟
毒重係表熱者
夾疹斑眼紅唇裂痘凹不起遂攻倒靨後為潰爛為&KR1012;
毒不解利則陽盛無隂以相濟而死矣
毒重係裏實者
煩渴大便秘結小便如血或有燥屎旁流清水詀語尋
衣摸床神昏若不解利則毒反攻臓腑
毒重係表裏俱熱者
痘初出即焦黑乃血不能流行三焦喘急腹脹此危症
也非大發大下之味不可救用消毒飲或當歸丸通關
散千里馬三乙承氣湯看輕重後亟以解裏熱得利後
用紫草飲加味四聖散調下無價散以解表熱用胭脂
塗法得痘轉紅活漸起發者吉更乾黑者凶或用雙解
散加芒硝或全料通聖散大劑服一劑而前症悉平痘
子出現稠密者復用十全大補湯去肉桂加防風金
銀花連翹桔梗調理火症痘須辨氣血表裏
明辨表裏氣血虚實寒熱
痘毒非火不發非血不榮非氣不充故痘之生長收藏
全憑氣血而氣血之中各有虚實寒熱之異故包褁緊
束於外者表也充拓運化於内者裏也為形為衛能突
能圓能拘能領能含能逐能黃者氣也為色為榮能載
能附能潤能漿能紅能活能收能歛者血也總計之有
八症焉痘之形色有四曰毒壅曰血熱曰氣虚曰血虚
痘之症候有四曰表實曰表虚曰裏實曰裏虚見點稠
密形不尖竦痘色慘黯隠隠不出者毒擁也見點深紅
漸變紫黑夾疹夾斑者血熱也淡白平塌頂陷皮寬者
氣虚也色淡根散與肉無異者血虚也身熱微汗者表
虚也壯熱無汗喘促而浮皮焦肌痛者表實也精神困
倦唇舌淡白者裏虚也狂亂氣粗渴飲善食唇燥面赤
舌胎黃白者裏實也以形色而分氣血之虚實以症候
而分表裏之虚實似乎二也然毒壅與血熱同為表裏
之實血虚與氣虚同為表裏之虚肺主皮毛脾主肌肉
肺主表脾主裏似乎二也然虚者必寒脾肺虚寒則表
裏虚寒矣實者必熱脾肺實熱則表裏實熱矣肺主氣
腎納氣肺腎寔則氣實肺腎虚則氣虚肝藏血心主血
脾統血心肝脾實則血實心肝脾虚則血虚氣不可虧
虧則陽會不及而圓暈之形不成血不可盛盛則隂乘
陽位而倒靨之禍立至總之邪氣盈則實元氣衰則虚
若邪氣本虚元氣本實則無病明此表裏氣血虚實寒
熱八字思過半矣辨之既清治之宜早壅者疎之寒者
温之熱者凉之虚者補之實者洩之平者調之但痘子
變遷無常色若一轉又當變通抑其太過引其不及然
欲辨明表裏虚實氣血寒熱當以舌色為綱則萬無一
誤矣
表裏氣血中和
稟受冲粹體徤便調乳食如常六脉洪盛紅潤勻朗綻
突漿滿此不必服藥者也
表裏虚寒
此逆痘也急用温補脾肺氣血補氣則脾胃自壮後必
無陷伏之憂補血則榮衛周流毒盡而無凝滯後必無
痒塌之患用保元湯四君子湯四物湯加木香肉菓
丁香官桂附子或無上飲木香散異攻散以助
膿收靨灰白痘兼泄瀉腹脹口渴氣促者此非熱渴
乃血虚氣弱津液竭也用木香散瀉脹用酒調無價散
表虚寒
灰白昏暗陷頂倒伏微熱有汗作痒難靨表虚不補則
成外剥險症也治宜實表補氣為主補血次之以保元
湯為君佐以桂枝生薑防風凡用黃芪當在盡出
之後用熱藥當在毒盡解之時
裏虚寒
精神困倦二便清利身體寒凉口氣俱冷飲食少進唇
口淡白涕清吐瀉出遲作痒裏虚不補則成内攻之症
也治宜益氣温中補血兼補氣用白术散為主佐以人
參陳皮厚朴丁香官桂附子
表實熱
稟厚毒重初點頂焦乾枯黑陷無汗作痛難出易靨二
日或發斑疹疔毒四五日或發水泡紫黑焦枯七八日
或發膿泡點頭綻突根脚紅紫表實過補則不結痂險
症也宜清凉解毒為主分利次之以升麻湯為君佐以
柴胡黃芩荆芥連翹蘇葉葛根麻黃
裏實熱
大便秘結小便赤澁身熱鼻乾口熱唇燥煩渴能食出
快作痛裏實過補則發&KR1012;毒險症也宜解毒而兼清凉
二三日前熱毒盛裏症急者少加大黃芒硝利之亦
釡底抽薪之法也以解毒湯為主佐以知母黃栢
麥冬車前滑石木通地龍火盛毒熾焦枯黑
陷若有痰先用抱龍丸以降痰随用紫草蟬蜕湯調無
價散裏熱腹脹便秘者用皂蜜微導之
表裏實熱
稟重毒深險症也急宜凉血解毒凉血則不紅紫解毒
則不黑陷若靨時潰爛狂言弄舌痴醉之状此因先前
失解而實熱有餘也須用錢氏凉解法以當歸化毒湯
加紅花紫草丹皮黃芩辰砂益元散加蟬蜕
黃連犀角生地荆芥牛蒡此症以和解湯
為主
脾虚
初標焦枯紅紫黑陷煩渴妄言六脉有力是實熱也如
根窠紫黑色黯枯燥脚塌不聚此脾虚不能運化以致
毒滯肌表血散皮膚若作熱治誤投凉藥致傷脾胃毒
陷内攻必口臭舌胎牙爛不救多矣
表虚裏實
大局發快收遲當于解利中加發藥
表實裏虚
大局伏陷倒靨當於補藥中加解毒藥
氣虚
自汗寒戰吐瀉咬牙咳𠻳無痰其聲閉澁右頬屬肺上
有微黑色(黑為水色金之子子能令母虚也)點期膿期痘色淡白根窠
微紅頂不堅實平塌凹陷摸不碍手飲食少進倦怠無
神毒易内攻陽衰而多寒宜温補氣虚不補則成下陷
始終以保元湯為主以四君子湯加木香川芎當
歸為佐虚寒加丁香官桂乾薑附子泄瀉加訶
子肉菓痘初發熱氣虚用參蘇飲
氣實
咳𠻳痰血不絶喘促鼻塞鼻燥煩燥二便閉澁左頬屬
肝上有微黃色(黃為土色金之母母能令子實也)陽旺而多熱氣有餘
便是火毒壅而氣益熱則又發泡矣險症也始宜清肺
湯加人參前胡杏仁白芍元參地骨皮
旋覆花氣熱加黃芩
血虚
色淡根散與肉無異欝胃燥暗紅而散漫以手摸過即
轉白痘上如寒毛竪起枯澁不活頂陷發痒唇口淡白
面色青瘦指甲微白枯黯淡白尖頭不起雖見起發亦
無光彩不圓滿而難漿易致外剥宜温血補血用四物
湯加荆芥防風連翹甘草後随形色用藥如保
元湯加川芎當歸白芍木香甘草鹿茸
阿魏河車黑薑熟地凉血用芍藥紅花加山
查以消參茋之滯加木香以行滯氣血自活也血虚多
寒寒多傷血者目青筋縮嘔吐清水血凝不活宜加乾
薑
血實
初點淡紅明亮四五日間頂若水白根窠紅活透頂綻
凸作痛作漿此活血毒輕也治宜和平疏導用紫草
荆芥白芍紅花山查生地丹皮連翹
牛蒡升麻甘草若初點即深紅乾燥漸變紅黑是
血過盛也血實者多熱陽火反為隂血所欝熱傷血者
火摶其血則發丹斑矣初點即面紅目赤泄利稠粘狂
妄腹脹煩渴詀語不睡黑陷成疔險症也治宜凉血解
毒用犀角黃連黃芩黃栢山梔石膏青
黛生地紫草桃仁紅花桑皮地龍白
芍荆芥連翹初時用十神解毒湯後用太乙保和
湯加减虚痘亦有白陷不榮不得已而用補血之藥當
歸白芍亦有痘點繁紅有似血熱不得已而用凉血
活血之藥紅花生地紫草並用酒炒以抑其潤下
之性酒力直達肌表則補血活血之中有升發之妙無
腸泄之患矣血熱燥痒宜凉血活血用黃芩黃連
紅花生地丹皮首烏元參蟬蜕
痘色根窠成片近黑
黑如黑烏羽而有沙眼摸過轉色者尚有活血之意如
無雜症猶可救若黑如煤炭者此血死不治有脾虚
不能勝毒毒氣上冲滿面紅赤狂亂似熱非熱淡紅
赤色須細察之若真實熱根窠必紅黑堅結而不散
闊塌不聚此則根窠雖紅猶如點火過路焰焰紅光
乍見乍止色必淡白塌散而不堅乃脾虚熱也非血
熱也此與脾虚不能化毒同義要兼内外症參看看
法甚微全要穎悟若妄用凉血之藥則脾愈寒而毒
陷伏泄瀉脹滿之症作矣果能認得的是脾虚急用
扶脾之劑則脾強而毒自透矣用六君子湯加乾薑
官桂
氣盛血旺
尖圓明潔起發堅硬人事強壯皮膚燥澁治宜凉血滋
隂用滋隂潤燥湯
氣血兩虚
根窠淡紅起發虚軟大便微泄人事軟弱治宜温補氣
血用十全大補湯
氣旺毒輕
點小而高根歛圓淨先出先長日見活動光潤鮮澤堅
實碍指頭面疎朗飲食不減是也
氣虚毒重
點若蚊咬滯而不起雖起闊塌皮薄而軟斜視若無面
唇先腫小者稠密大者平陷是也
毒滯血凝
頂若火刺紅而乾枯紫而昏暗夾斑帶疹白而枯澁色
若鋪塵是也
毒重壅遏
為風寒所抑或肌肉粗厚腠理堅密不通經絡阻塞不
達清陽之氣不得引毒出表以致熱毒壅遏於内初時
壯熱毛直皮焦睡卧不寧腮紅睛赤氣粗煩渴腹脹便
閉面浮眼張譫狂喘息驚搐多啼是也治宜升提發散
為主而以透肌解毒為佐得平即止初用羌活散欝湯
後用益元透肌散
腎虧
發藥補藥宜滋補腎水用白雪湯甚妙倘有不成漿者
用元羊丹
五虚症
身冷脈静汗出二便利謂之五虚虚者正氣虚也屬隂
屬寒雖發熱標痘時即宜温補誤服寒凉痘即沈伏經
曰五虚宜補是也
五實痘
身熱脈大無汗二便秘謂之五實實者邪氣實也屬陽
屬熱故發熱標痘時即宜汗解誤服辛熱痘即潰爛經
曰五實宜瀉是也
乾瘡濕瘡
乾瘡宜退火止用輕劑如荆芥防風升麻葛根
元參蟬蛻連翹麥冬生地當歸芍藥
甘草
濕瘡宜健脾兼用風藥或利小便如防風白芷人
參白术黃茋茯苓苡仁澤瀉
心經症候
心火盛弄舌或不能言急者名蛇舌用蓮子赤芍
黃連舌捲舌裂用黃栢知母舌胎黃白倍加
黃連舌胎黑白用生地黃連犀角汁舌黑用元
參舌白用黃連舌心黑痘急撥破敷四聖散平復
者可治突出者死
肝經症候
肝火盛目不能視或眶赤痛以柴胡為君佐以黃連
生地龍胆草甚者用銀柴胡熱見愁護眼法
肝肺風熱眼白紅腫用黃芩黃連磨犀角汁
脾經症候
脾火盛口不能開或唇腫厚魚口倍加葛根水孛
花魚口甚者加梔膏胃火盛口氣太臭多加白芷
石膏口痛用薄荷湯含𠻳繳拭或為擦之唇口腫
裂内服石膏黃連葛根知母黃栢外用銀針
刺破點以雄黃硃砂密水調四聖散鵝毛蘸頻敷之
唇燥舌胎用熱見愁便閉用千里馬
肺經症候
肺火盛鼻不聞香臭或鼻孔乾枯青黑用酒炒黃芩
山梔咽喉腫痛痰喘以桔梗為君以杏仁枇杷
葉前胡為佐甚者另服保元湯乳加薑汁咽痛用
甘桔湯加升麻元參射乾山荳根汁吹龍硼丹
六日内發喘必毒物所致多加川芎桔梗枳殼以
瀉其毒咳𠻳用杏仁桑皮三白草根馬兜鈴
煩悶用前胡枳殼噴嚏加牛蒡子甚者生用
聲音低小用杏仁
腎經症候
腎火盛耳不聞聲或耳輪枯燥青黑重則用黃栢
知母輕則只用生地黃閉症肌熱用升麻葛根
難標用羌活熱熾發不出用前胡紫草麻黃
蟬蜕風寒閉塞喘脹欲出不出用紫蘇飲皮厚腠
密難發用升麻葛根湯風寒痰欝出不快用參蘇飲
加蟬蜕紫草木通川芎麯糵香附青皮
山查連翹牛蒡極熱風閉加升麻知母
麻黃並退六經火壯熱皮急肉緊用葛根前胡
地骨皮喘脹面浮目怒毛直枯燥加麻黃下救苦丹
毒盛綿密用荆芥防風連翹牛蒡有斑疔
用甘菊葉寒用辰砂百骨背痛加川芎柴胡羌
活因跌剉勞力加活血藥因房勞加知母黃栢
五心煩熱骨節筋疼加地骨皮
痘疹成色論
初出形色俱佳出透脹灌如期或一種佳痘稍見漿而
即靨或一種竒痘不見漿而收功此十成痘也不必施
治初出快利形小色淡氣血俱虚此七八成痘也急宜
施治稍助其長微釀其膿但不可攻之太過至板黃而
不救色暗形枯出不快透氣血與毒俱盛此五六成痘
也必竭力使之透使之長使之灌否則不救初出快利
顆粒甚密頂不尖員微紅而淡氣血兩虚年夀天庭之
上有幾顆大而膿滿者此四五成痘也當稍助其長微
釀其膿但不可太過至氣血雙脱而不治
凶中有吉吉中有凶
翕樞兩顴峻澄鮮鼻柱天庭一直妍兩陽七道桃紅綻
陽睪額顋交灌起又有倉庫特充腴兩臉中間襯委紅
囊破旁圈反見佳遍身黑痘内藏元時多聲啞騐喉中
紫紋挑斷毒難攻衆痘不起注命生(疔名生兩足掌)剜除惡毒
活分眀(已上是凶中有吉)兜含錐疹正中央腕前寸地如錢突
一點紫梟形掌内谷道兩傍如石硬鼻凖忽然一針黑
齒縫兩邊鉗硬緊背心正座如蚊蛟樞翕肚腹痛不休
卵中腫痛鮮血流臍上尾尻焦紫腫天柱中心雖黑點
頂會中心腫突起足指縫中蓮子硬頭眼腫痛尿黃色
(以上是吉中有凶)
斷生痘訣
出来點點粒如珠不聫不併各安居色似桃花紅帶淡
形如星斗朗然稀不灰不白非焦紫日月兩角分明起
心部陽眀顆粒勻眉梢腮頬脾家許漸次添来不湧齊
熱過三四日標施包束完固無破損蒼老結實豈㳳漓氣
交血會兩分明粒粒可數礙人指方廣勿先臨垂珠無
點起法令有龍蟠眼眶無虎踞動氣不栽蓮山林不揚
幟一粒到唇軒稀朗應無比顴阜色光明太陽不阻滯
眼角掛蟠桃全身少疔累手軸不粘連虚泡何由起上
腕不煤斑詀躁何由至伏枕不先馳埋軍豈鋒利門闌
不僣截&KR1699;賊自潛避喉結少垂紅何愁食不貯淚堂無
懸井喉爽不鳴鋸此是生痘訣勸君須熟記
吉痘
渾身壯熱忽時驚厥逆番睛嘔吐增口渴舌乾顴臉赤
頭疼汗氣自蒸蒸胸前燥悶誰驅遣静中詀語故頻仍
飲食如常脾得令此花端的是佳徵
輕者三四出大小不等粒頭面稀少佳胸脇不為密兩
顴不甚多根闊紅活色肥滿潤澤光眼中無者吉飲
食如常二便調紅活結實形色高身涼手足皆温煖响
亮聲音動静饒
斷死痘訣
初出之點紅帶紫發斑之症五日死初出滿點連肉紅
七八九日氣絶耳斑如錦文六日終斑青頃刻入冥中
痘出如疿無縫者摸不碍手勿治也若如湯泡及火燒
十日痒塌死不饒痘出腰痛腹痛起煩躁紫黑口臭死
頭面一片如胭脂六日死去何必疑頭面腫浮痘不腫
胸高而突不治重頭白面光根不紅久後&KR0946;破死無膿
無膿痒塌十二期有膿血者不死醫如麻無縫痘不好
聲啞氣絶命皆危二症灌膿痘色光此乃傷風參蘇當
若是哭泣喉𠻳啞痘色光眀也不妨痘色不好聲又啞
斷他必死無或假捲舌縮囊目無魂飲食挫喉必難存
紫泡刺破出黑血便中腸垢不治論吐瀉若甚又不止
蚘蟲出者死期至已出未出聲音變先痘後驚藥不騐
三日根窠全不起紅腫如瓜君莫治頂陷有眼似針穿
又加紫黑死决然根窠紫黑血乾燥又不起壯亦難療
陷伏腹脹不飲食神昏氣弱命不測腰痛腹痛或不痛
紫點不發藥可用悶亂不寧兼黑陷神氣昏憒魂已散
灌漿之時純清水皮白而薄水泡似無知徒謂此好看
三四日後抓破死灌膿乾枯無血水此名空倉痘乃萎
泄瀉不止二便血乳食不化痘爛絶灌時二便全不通
目閉聲啞症亦凶腹中脹滿肌肉黑若施醫治必無力
當靨痒塌無膿血皮如血壳即乾絶寒戰咬牙禁口者
手足戰掉勿治也目閉腹脹過膝冷煩躁痰喘救不醒
痘子一片白無神不思飲食困沉沉賊痘灌膿切莫欣
誰知邪毒内攻心灰白痘中疔决有遲穿筋骨難措手
初形尖聳硬如針雖然稀少個個疔面部痘隠手先泡
天庭未起捲簾生胸前紫黑司空黑鼻孔如煤聲啞澁
飲食不進吐頻頻汗流不止便紅極腹脹瀉利眼不合
摸衣直視怕人入哯舌搖頭天柱折痘方形起指甲黑
此是死症君須記
不治症
小兒痘多小船重載抱鼻芝麻拖腮碎米白虎排牙吻
内腫硬蟒蛇當道唇中翻疔紫密攅胸轉加煩渴頂陷
可醫陷頂難治火虚可醫虚火難救棲霞落日面紅若
電雲掩天庭毒多粧點
壊病勿治
發熱吐利并作者此毒火内攻令其上下得出也勿驟
止之痘出而猶不止宜急止之恐其内虚而毒伏不出
也自此以後吐利不止者壊病也
發熱驚妄者内熱也急止之痘出之後反加詀妄者壊
病也
發熱腹痛者有毒也急攻之攻之不已乍見乍隠者壊
病也
痘出糢糊者毒甚也急攻之顆粒不成但加虚腫者壊
病也
痘出焦黑者毒深也急攻之痘潤不回反見乾没者壊
病也
痘出帶水者肝病也急解之若生&KR0946;痒處致破損者壊
病也
痘痒破損者肺病也急治之破者不灌空中無病者壊
病也
痘破成&KR1012;者毒攻也急救之痂皮不結深潰出血者壊
病也
頭面預腫或疫痘也急解之其腫忽消解而不消者壊
病也
五經絶
寒戰咬牙手足搐搦者為肝絶直視搖頭汗出如珠
者為心絶嗆喘鼻煤聲啞悶亂者為肺絶溲便遺
失不能自禁者為腎絶
决死期久近
沈虚明曰欝而不出三日出而不齊六日不起脹九日
不灌膿十二日内攻皆死于十二日不痂皆死於十五
日此死之日期也毒陷於脾者泄而死毒壅於胃者乾
枯紫黑而死欝毒未解者喘促而死此死之症狀也若
王節齊則以虚寒實熱分日期其曰重症屬虚寒者毒
多而氣血不足不能灌漿成就必九日後變症而死或
延十數日方死屬實熱者不過六日而已盖痘毒自内
出外三日毒尚在内至六日則當盡發於表七八日成
膿而結痂矣若毒盛不能盡出至六日反内攻臟腑而
死矣又有三日而死者由毒盛不能發洩臟腑又傷故
其死至速也惟斷以死不斷以日始為方家
凶痘訣
煩躁悶亂語恍惚嘔唍洩利不飲食乾焦黑陷或塌爛
頭腫目閉唇燥裂食啘水嗆喉潰爛寒戰咬牙啞色暗
腹脹喘促四肢冷七惡見一必當凶腹間一帶丹纏緊
腋下一條如火絡
重者一齊出如蠶身瘇密灰白色不明頭温足冷石稠
密渴增瀉身冷腹脹急兩耳後核腫舌根硬絶直顫中
焦珠起兩手錐紫腫熱蒸日夜汗如雨青臉唇軒影黑
憂詀語怕人常見鬼摸床尋衣自垂頭腰疼足冷腹絞
痛便瀉咬牙囊腫浮竅中流血疹斑發惡渴狂煩七日
愁嘔吐頻頻食不進更兼尿涸祟来仇熱時紅燥唇如
裂舌白端知命不悠熱愈忽然遍身紅毒氣冲心滿體
攻縦然三四間花蕊决是幽冥見主翁熱盡纔瘀不見
瘡忽然二眼腫難當饒君雖有微紅蕾前期七日定恓
惶心窩宜少不宜多窩多必死見閻羅紫痧黑斑終朝
死紅沙青斑三日難
冷粥結面方歪爿片胖蠶形體死日立至洒珠點黑青
黛顔色糍糕爿片通連貫串疙瘩無漿七死九殄油光
黍粥胎源惡毒内有紅紫早辦棺木鬢邊紅點不發其
盤人中平滿腿腫必危
仁端錄卷四
