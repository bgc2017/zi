仁端錄卷十四
明徐謙撰
陳葵刪定
倒伏倒陷倒靨乾枯門
凡痘内者不出曰伏毒出而復入曰倒伏膿未成而塌
陷曰倒陷膿已成而化水曰倒靨皆為惡候大抵倒伏
倒陷屬内虛倒靨屬外感而陷則有五紫陷黑陷則熱
邪凝滯為有餘之候灰陷白陷血陷則血氣虚虧為不
足之症有餘者多可救不足者多難治
倒伏
凡痘見標熱不少減煩渴躁悶此皆伏毒未盡將欲成
漿而依舊平塌乾枯空虚此膿根在内毒伏不出曰倒
伏雖是熱毒壅遏或風寒外蔽或飲食内凝或元氣不
振須審之用雙解散
倒陷
痘出齊而失治則五陷俱作玉髓云痘為火活則燄揚
正赤死則消光絶燄變黑成灰皆火之化也
凡痘密毒盛初色深紅而頂陷者必先紫陷後變黑陷
而至於乾枯皆毒熱熾盛蔽其氣凝其血而陷也須凉
血退熱為主觀勢之輕重或利二便或散解行血則氣
自行頂雖平陷未可便以虚論若誤用参茋白术補氣
之藥則熱愈熾而血愈沸也
紫陷急用消毒活血湯一二劑立起轉色若至於黑則
毒深而難救
頂雖不陷然囊空漿清不光澤不充灌皆難收靨宜催
足其漿用参歸鹿茸湯托膿食少厥冷加木香丁香肉
桂寒戰咬牙加肉桂附子泄瀉去當歸加白术酒芍茯
苓丁香肉桂
痘密火盛氣血虛弱津液枯竭虚火煩渴咽痛臭衂弱
人多有此症最難施治若用清凉之藥則氣血愈虧火
毒愈熾須用参麥清補湯以上二症皆倒陷之漸也
灌期之初未盡成膿而鼻凖眉心唇上耳上兩頰上一
二處先乾黃焦黑平塌者皆為倒陷未可認為正收欲
解毒恐傷中氣欲補中氣恐動火邪最難醫治惟服萬
密齋方服後乾者復灌或補贈痘則吉發&KR1012;者次之連
進三服不轉灌者死
倒陷而二便秘澁熱渴譫狂腹脹乃實邪壅遏侵蝕正
氣也用四順清凉飲合奪命丹
吐利倦嘔胃氣内虛四肢微厥不能運行榮衞而陷者
用十全大補湯合奪命丹回陽化毒湯外用胡荽酒水
楊湯浴法
吐瀉不止渴而引飲腹脹手足冷寒戰咬牙者乃正氣
虚不能勝邪而反陷也用快斑散勻氣散服後瀉止復
灌者生反加煩悶者死
漿已成而倒陷人事清爽飲食如常壯熱煩渴二便秘
澁者宜下之用承氣化斑湯
吐利頻數六脈微弱者宜温之用回陽化毒湯
胡氏論黑陷發寒者重不發寒者輕其症有四一感冐
風寒宜温散二毒氣太重宜解毒利小便三内虛無陽
宜温理四穢氣觸犯宜薰解
發寒之症是脾土弱反為腎氣所凌錢氏用百祥丸以
瀉膀胱之毒令陽氣復還脾土温煖所謂膀胱邪去而
水自勝也必痘至黑陷二便秘澁寒戰咬牙身黃腫紫
者方可下之先下黑糞次下褐黃方用四君子湯補之
良久得黃糞則自起灌轉色矣下後身温欲飲水者可
治耳冷汗出水穀不消耳尻反熱者死下後脾不虛亦
不須補虛者用四君子湯加木香厚朴
痘不黑便不秘慎不可下莫如先保脾土救胃氣以制
水庶無黑陷發寒之症
肝熱發蒸或暴寒所折毒壅肌膚痘黑如痣通身或青
或紫肌厚肉密者用透肌散或紫背荷葉殭蠶牛蒡等
分為末芫荽酒下
瘡乾不熱黑陷便秘此熱在内也宜下之用大黃湯調
下宣風散身熱而表症未罷慎不可下
痘密内陷而色黑舌有黑色者宜清心火不黑者倍用
黃連生地紫草犀角汁
氣虚毒不盡出而黑陷者用人参黃芩紫草
裏虚煩熱以致黑陷者宜大補之用八物湯去地黃之
滯血去白芍之伐胃加木香以和胃氣
毒滯而變黑陷二便不通煩渴喘滿譫語用三乙承氣
湯合凉膈散或山梔湯宣毒膏猪尾膏
將起發痘亦有水有色黑黯用十全大補湯調無價散
或快斑湯合奪命散
四圍有水但中心黑陷用臙脂塗法
起發有水頂平而黑宜凉血解毒外用臙脂塗法
乾黑根脚堅硬用四苓散銀針挑破臙脂調塗
渾身起發中有幾個黑陷者照常治法易愈
稠密不起發遍身黑陷者危症難治
皮肉不活脚根堅硬者死症不治
乾而不陷此初發時腠理閉密津液阻隔肌膚乾燥宜
用輕揚之劑發之如升麻葛根連翹防風荆芥牛蒡麻
黃元参之類
將成就之時氣血弱而毒盛津液少而乾燥者宜清之
如升麻荆芥連翹麥冬黃芩生地犀角丹皮之屬
痘雖稠密色原淡白根無紅暈而頂平者白陷也必變
灰惨至平塌倒入而為灰陷也此雖氣虚而血亦不能
華色血亦虚也氣血虚不能運化毒氣以成漿其症必
兼𠻳嘔泄瀉不食身凉虚而且寒矣故補氣又宜補血
血活則氣行温之則胃和暖榮衞流暢痘自起發變白
為紅若單補氣氣有餘便是火而血益燥竭必至發痒
破損為不治之症用参歸鹿茸湯千金内托散補中益
氣湯合四物湯若有内熱加解藥或利小便
白陷抓破皮薄乾燥極痒者宜先補血用四物湯八珍
湯
因瀉久而灰陷黑陷者用木香快斑散理中湯
黑陷泄瀉下膿血痂皮分其吉凶如能食脾強能制水
者順也若乳食不消水穀不化脾虚不能制者逆也
痘有粒頭通紅止成血泡而不成漿者此氣虚不能統
血而血妄居氣位也即名嬌紅痘此症最險五日前多
加防風白芷以救皮薄多用人参黃茋茯苓白术早為
固脾以防作瀉如六日而尚紅不能紅白分光到底不
能成漿八九日痒塌而成血陷矣血陷與紫陷大異紫
陷屬熱氣粗身熱而色深紅而變紫血陷屬氣虚怯身
凉初色淡紅而變陷也始終宜大補氣氣充則能領血
自不妄溢而根紅頭白矣若認做血熱用凉血行血之
藥則氣愈虧而愈陷宜用参茋湯合白术散初時早加
防風白芷川芎
痘本圓綻而忽陷此行漿之後氣陷而毒亦陷也如根
顆猶有血色附而成暈者可救用保元湯加白术茯苓
豆蔲口渴用参苓白术散
黑陷項強腹脹直視發搐喘急一切惡症當選用周天
散無比散獨聖散山梔湯宣毒膏倍金散硃砂散人牙
猪血散絲瓜化毒湯麻黃解毒湯紫草湯化下小靈丹
燈心湯化下大靈丹南金散猪尾膏等方
倒靨
痘已結痂熱毒能出或觸汚穢之氣或被風寒閉塞肌
膚竅道血脈不行身體作毒或四肢微厥斑點不起或
變青紫黑色又有初標點小四五日漸大纔見頂陷六
七日脚漸闊愈陷其色全白如豆殼者均名倒靨亦宜
審别
内虛無陽必喜熱飲肢冷不食自利者虚寒也宜辛熱
以補之用木香散異攻散
色如豆殼用人参歸茋湯去肉桂加連翹香附白芷
原無泄瀉大便久秘喜冷飲食腹脹喘渴手足熱乃陽
旺實熱毒盛薄蝕元氣復入於裏也宜亟下之用排膿
散三黃丸四順清凉飲失治益加喘滿躁悶而死矣毒
盛入裏有宜解毒利小便者此毒猶不甚所謂小熱當
解毒大熱當利小便也
泄瀉水穀者腎強脾弱陽脱為逆也用木香豆蔲丸
外感風寒宜温肌發散用参蘇飲小柴胡湯加紫草蟬
脱人牙紫背荷葉殭蠶或人参羌活散獨味麻黃散白
花蛇散空殼無漿初宜凉血解毒使無乾漿之患六七
日若見皮膚枯燥用犀角地黃湯若初標失解妄用攻
擊補劑膿期必虚抬空殼
陷伏攻補劫劑用藥論
陷家為有餘症之刦劑者百祥丸牛李膏之類為不足
症之刦劑者木香散異攻散之類皆峻烈之劑攻補殊
途寒熱異用施之中病其效固神若誤投之戕生亦速
須審别焉
錢氏曰青乾紫陷昏睡汗出不止煩躁熱渴腹脹喘促
二便不通者裏實也百祥丸為痘歸腎之刦劑然必黑
陷青乾便秘腹脹身黃者以此下之不黑切勿妄下
百祥丸所以瀉膀胱之腑腑瀉則毒自不入臟也何以
不瀉腎腎主虚不受瀉也二服不效反作寒戰咬牙則
毒入腎腎變動為標真臟見症故也可見膀胱受邪而
黑陷者裏虚也不可用百祥丸下之復惡寒不已身冷
汗出耳尻反熱者死因腎水太旺脾虛不能制也若下
後氣温身熱者火氣去也欲飲冷水者餘邪未盡也若
下後去盡黑糞身熱氣温耳尻變冷者生之機也宜補
脾胃服後漸下黃糞痘自轉色
十二味異攻散治痘不起發不光澤不結痂或瀉或渴
腹脹氣促表裏虛寒手足指冷煩渴咬牙飲熱不知陽
虛脱陷之症急用此方
十一味木香散治痘不紅活不光澤不起發泄瀉腹脹
喘促口渴驚悸汗出氣急足冷寒戰咬牙飲水愈渴欲
痂不痂欲落不落津液枯少内虚外熱之症急用此方
以救胃氣
朱丹溪曰陳氏木香異攻二散可謂苦求病情者其意
歸重足太隂脾經手太隂肺經肺主皮毛惡寒而易於
感冒脾主肌肉惡濕而無物不受觀其用丁香官桂所
以治肺之寒半夏附子所以治脾之濕也使肺與脾果
有寒濕重而用之中病即已何傷之有今但見出遲者
身熱者泄瀉者驚悸者氣急者不問寒熱虚實猝投二
方中者效而不中者死然瀉用温藥痒塌用補陳氏獨
得之秘愚以木香異攻二散皆虚寒之要劑但多用肉
桂丁香附子木香恐虚而不寒者悞事故須審症口渴
引飲下利稠粘者為實熱渴飲熱湯手足不熱者為虚
熱不渴手足厥冷下利清白赤者為虛寒
黑陷痒塌錢主大戟之寒以下之陳主丁桂之熱以補
之若有異矣不知錢之所下乃邪氣在裏裏實之症煩
躁大小便秘是也陳之所補乃邪氣在表裏虚之症泄
瀉手足冷是也虚則補之即錢氏有温凉藥治之說實
則瀉之即陳氏三味消毒散利以微而即住之法錢在
解毒陳在補虚未嘗不合
痘陷有五魏桂岩皆責以氣虚若唇燥舌胎壯熱撩人
其色焦紫凹陷不起果為虚乎此治外實則當解之治
内實則當清之也如果唇舌淡潤身無壯熱惟色變而
陷乃可責其氣虚方用温補之藥若内外無雜症又當
平劑以調之故曰藥隨舌轉病由舌痊信哉
治案
一血熱痘初失凉解至六七日方服黃芩黃連當歸生
地連翹紅花方起脹灌漿又不服藥九朝變黑仍用前
藥加金汁及人牙散其勢稍緩又用黃連紅麴木香燈
心犀角連翹黑色俱散唇眼俱清而愈
参歸鹿茸湯
人参當歸鹿茸(酒塗去毛)黃茋桂圓生薑煎入好
酒半盞服
参麥清補湯
歸身地黃紅花桔梗生黃茋花粉人参
麥冬山查牛蒡前胡
萬密齋方
人参黃茋甘草節當歸地黃赤芍牛蒡
連翹金銀花紅花子水煎
四順清凉飲
歸尾白芍川芎大黃
奪命丹
蟬脱紫草麻黃人中黃升麻山豆根紅
花子牛蒡連翹
無比散治内熱之極不能外散
辰砂膩粉冰片射香牛黃新汲水調滴猪尾
血二三點服後安睡取下惡物粘滯一方有蟾酥
獨全散
山甲取其嘴上前足上者酒浸一宿炒黑為末每服一
錢加射香半分酒煎紫草湯或保元湯下
山梔湯
山梔黃芩石膏知母杏仁大青柴胡
豆䜴赤芍升麻甘草
絲瓜化毒湯
絲瓜近蒂者五寸升麻酒芍生甘草黑豆
赤小豆犀角汁冲服
麻黃解毒湯
麻黃升麻防風元参酒芩酒栢人参
連翹甘草木通牛蒡石膏
小靈丹
大蟾心肝(瓦焙)乳香沒藥硃砂雄黃麝香猪
心雞冠血為丸如皂子大每服一丸酒下熱甚者紫草
湯下
大靈丹
滑石雄黃犀角硃砂冰片麝香右為末另
研又用升麻防風牛蒡薄荷紫草紅花
黃連甘草煎成膏去滓入蜜四兩煎至滴水成珠和
前藥為丸金箔為衣每服一丸燈心湯下
三乙承氣湯
大黃芒硝厚朴枳實甘草
凉膈散
連翹薄荷黃芩山梔甘草大黃朴硝
千金内托散
當歸黃茋人参酒芍川芎山查甘草
官桂木香防風白芷厚朴桂圓生薑
人参歸茋湯
黃茋人参當歸川芎白术甘草山查
紅花官桂
木香豆蔲丸
赤石脂枯礬訶子肉蔲木香砂仁麫糊為
丸如黍米大每歲一丸
獨味麻黃散
麻黃去節蜜炒水煎熱服避風
白花蛇散
白花蛇(炙乾一兩)大丁香(三十粒)共為末熱酒送下
丁胡三建湯治虚陷
母丁香胡椒人参川芎鹿茸川烏官桂
煨薑炙甘草
雄参湯
人参天雄(薑汁煮去皮)煨薑
清毒活血湯
紫草當歸前胡牛蒡木通生地白芍
連翹桔梗酒芩酒連山查人参黃茋煩
渴去参茋加麥冬花粉
回生丹
防風白芷黃茋為末每服一錢
柴胡湯
人参蘇葉桔梗前胡陳皮茯苓枳殼
生薑木香半夏
牛黃丹治膿期便秘
大黃寒水石牛黃粉霜硃砂蜜丸如黍米大
每服十丸人参薄荷湯下
倒靨方
人牙蜈蚣山甲共為末紫草煎湯調下
排毒散
大黃白芷沈香山甲歸尾
黑陷方
硃砂雄黃冰片蟾酥猪尾血為丸如麻子大
每服一丸薄荷湯下
大元丹
小兒初生胎糞為末服
二陳散治灰陷白陷
丁香乾薑
羅浮方治灰陷白陷
烏梢蛇殭蠶山甲全蠍官桂黃茋
海上方
壁蟢窠珠每歲加雄黃一分同研燒酒下
一匕金
穿山甲燒紅麴川烏共為末葱頭煎湯調下
紫金散
紫草蟬脱牛蒡威靈仙冰片酒調服
化毒湯
紫草升麻甘草粘米煎服
牛李膏治黑便秘裏實
牛李子汁瓦器中煎成膏丸如皂子大又煎杏膠湯下
原方入麝香少許桃膠湯下其子青時染綠色
十二味異攻散
人参木香陳皮半夏丁香肉蔲白术
茯苓官桂熟附厚朴生薑
十一味木香散
木香腹皮桂心人参赤苓青皮丁香
半夏訶子前胡甘草
朱恒田方
即前方去木香官桂茯苓加陳皮一去木香青皮前胡
加當歸
水痘赤痘門
初出紅點有類於痘亦身熱三日而出或咳𠻳面赤眼
矇噴嚏垂涕不出三日而灌清漿漿滿即破皮乾而結
痂亦有淡紅根盤但歪邪不正與正痘不同先出先漿
斷續不齊此由風熱入於氣分外邪毒輕不能作汗而
發也初起時宜升發水泡時宜解散膿成時宜斂之忌
用燥濕發之藥恐潰膿成瘡
失於解散風寒不作膿而結疤乾粘身熱煩躁者用荆
防敗毒散加葛根連翹牛蒡木通蟬脱枳殼
不易生長煩熱口渴者宜微汗之用百解散
失於解散致毒乘陽明上唇生疔潰齒穿鼻者用清胃
湯合解毒湯
夏月稠密毒盛間有黑陷壯熱煩渴便秘者用三黃丸
香薷飲合黃連解毒湯
失於解散膿瘡不斂者宜收斂解毒外敷綿繭散
兼疹者用荆防敗毒散
赤痘
與水痘無異但膿漿赤色耳此風熱入血分也亦以正
痘為主用凉血藥
治案
一痘紅盤粗肥間有細密隱隱者此水痘夾疹也内症安
寧但表邪宜散用葛根湯加荆芥防風連翹白芷而愈
一水痘不膿而乾枯身熱煩躁此同乾倒靨也用葛根
湯加荆芥防風連翹牛蒡木通蟬脱而愈
一兒遍身發紅點此餘毒未散也用荆防解毒湯而愈
夾斑門
斑者血之餘也以清解為主不可表汗汗則開洩發生
恐成斑爛惡痘發斑勢所必至無論顔色皆為犯剥必
須觀部位察形色驗唇舌以為凖的
部位
斑現方廣年壽毒峻而害深也斑現兩臉顴阜毒存於
心也斑現喉突心窩毒形於肺也斑現眼胞臂垂毒乘
於肝也斑現腮夾肚腹毒移於脾也斑現手足及背則
不現者腎絶而真元散也此皆凶症
形色
一如雲錦成片隱於肉而與俱平者陽明胃主之因
熱毒欝遏熬煎隂血致榮衞失護血任三焦之火散漫
於肌膚間耳
一如蚊咬洒洒晰晰有色點而無頭緒顆粒少隂心
主之心主血脈其色正赤心火大盛移傷於脾不能運
血逆滯肌膚現於遍身非紅則紫
斑色紅者脾熱也易治斑色赤者胃熱也難治斑色青
黑者胃爛也不治之症因毒不能泄亟用四順清凉飲
以利之
日期吉凶
痘一日而發斑火剋金也二日而發斑毒蒸陽明也俱
逆候也三日而發斑則隂陽相拂真元已漓滋水解毒
解熱猶或可救
斑分生死
熱閉血而發斑因元氣内虚正不勝邪血為熱毒壅閉
不能發痘乃於肚腹毛竅之間渗出血點如蚊跡蚤痕
斑必盛痘必衰毒入於心也三日紫紋如指頭大將變
黑色毒攻歸腎也失解胃火内已作腐口氣大臭站立
不起腰疼腹痛眼白紅色眼胞舌胎脇下有斑乃胃爛
也
斑如箸頭大色潤紅活兩脇有痘
雜症
陽斑宜清毒化斑
隂斑宜調中温胃
隂陽二斑皆從火化急則治標緩則治本
陽毒發斑壯熱煩渴兩目如火脈洪有力色赤黑紫熱
毒入胃内外挾熱而發斑也宜清熱化斑用元参升麻
湯合白虎湯或化斑湯
隂毒發斑身無大熱手足指甲俱青脈沉細而急色微
紅而暗此無根之火聚胃薰肺而發斑也宜調中温胃
則火自降斑自退矣用升麻鼈甲湯此症若要妄投凉
劑則生變矣
痘初發斑宜表散其火邪活血解毒用荆防敗毒散元
参升麻湯加石膏黃芩荆芥芍藥川芎當歸或升麻湯
加紫草蟬脱犀角汁化下烏金丸
灌膿發斑宜解利
痘後發斑不紅不腫者用人参白虎湯加元参大青生地
痂後發斑乃餘毒也其斑必爛宜解利之用解毒湯加
川芎當歸黃芩石膏甚則大連翹飲外敷生肌散
血熱發斑乃六經火盛逼血成斑也用解毒化斑湯甚
者用蘇木使血附痘成漿則斑自退矣
逆血發斑乃兒受跌蹼責打故發熱之極臍下發稜角
斑也用破逆化斑湯合解毒化斑湯
内傷發斑者赤色便秘腹脹是也用調元承氣湯
胎毒發斑宜砭去其血用犀角解毒湯
兼痘同發宜砭去其血用犀角大黃湯此症亦有内攻
喘脹而死者
暑毒發斑用化斑湯合香薷飲
瘟毒發斑用五運丹黃連陳皮湯
風熱發斑者身熱頭疼咳𠻳是也用参蘇飲葛根湯
冬温至春表症未罷痘毒未散而發斑者用黑膏湯
冬温至春為寒所抑至夏發斑煩悶嘔水者用葛根橘
皮湯
放標漸多隨現紅斑皮肉通紅痘乾不起摸不碍手身
熱氣粗者乃陽明毒流於肌肉也用木通柴胡桔梗芍
藥犀角燈心湯化下烏金膏或人参白虎湯合消毒散
或升麻葛根湯加石膏人参元参大青竹葉
初出紅斑如雲頭突起者用元参升麻湯加紅花紫草
黃芩
斑色紅活者用紅花紫草黃芩黃連生地芍藥丹皮牛
蒡青蒿犀角青黛地龍
發斑而咽痛者用前藥加連翹防風元参夏月咽痛用
前藥加升麻桔梗
發斑而狂煩面赤咽痛者用梔子仁湯
嘔利目赤口瘡者用黃連橘皮湯
斑赤煩躁二便秘澁用黑奴丸
發斑身熱口燥用化斑湯加柴胡黃連
痘既出齊而斑不内解者用升麻湯加當歸
斑太多者用前方加葛根板藍元参木通
斑爛者亟宜挑破敷四聖散内服犀角地黃湯化斑湯
加黃芩黃連蘇葉紅花便秘用芒硝大黃
斑既退用四君子湯加黃茋生薑大棗
瀉不止用前方加肉豆蔲須預煎好俟斑退血附痘即
與服之庶免内陷
妄用温補身熱便秘者宜解利化斑用四順清凉飲
下後身冷脈沉肢厥用附子理中湯六君子湯
凡發斑等症用元参升麻湯犀角地黃湯而不退者六
七日後必死
治案
一兒發斑口燥舌乾用化斑湯及小柴胡湯加黃連而
愈
一兒發斑嘔吐利下目赤口瘡用黃連橘皮湯而愈
一兒發斑狂煩面赤咽痛用梔子仁湯而愈
一痘後發斑色紫過於温補身熱便秘用四順清凉飲
及解毒化斑湯而愈
一夏月發斑咽痛用升麻元参桔梗牛蒡甘草而愈
一斑由胎毒砭去其血用犀角大青湯犀角解毒湯
而愈
一發斑紫色煩躁便秘溺赤此毒盛也用黑奴丸而愈
一發斑赤色腹脹便秘此内傷也用調胃承氣湯下之
反脈沉肢厥用附子理中湯六君子湯而愈
一夏月暑毒發斑用化斑湯合香薷飲而愈
一斑疹並出壯熱煩躁舌胎便秘用調胃承氣湯合葛
根湯而愈
元参白虎湯
升麻犀角射干黃芩元参知母石膏
甘草
元参升麻湯
升麻元参甘草石膏
升麻鼈甲湯
當歸川椒升麻鼈甲雄黃甘草
解毒化斑湯
前胡桔梗山查木通丹参荷鼻連翹
金銀花紫草
破逆化斑湯
山查丹參荷鼻蘇木紫草
犀角解毒湯
犀角地黃丹皮赤芍白芷連翹防風
荆芥木通
五龍化斑湯
紫草紅花木通白芍生地茯苓蟬脱
金銀花甘草燈心
浴斑湯
荆芥紫蘇木通蟬脱茘枝枳殼當歸
楊樹枝煎湯浴
退斑散
石膏青黛紫草湯下
五運丹
甘草(甲己年)黃芩(乙庚年)黃栢(丙辛年)黃連(戊癸年)山梔(丁壬年)香
附紫蘇硃砂雄黃金箔為衣依年一味為君
餘等分蜜丸
犀角大青湯
元参大青桔梗知母石膏山梔木通
人中黃犀角冲入燒人屎
化斑散
石膏紅花紫草湯下
夾疹夾痧門
麻疹者正疹也形若芥子色若丹斑磊磊皮膚之下隱
隱肌肉之間瑣碎稠密其症憎寒壯熱有似傷寒眼胞
困睡而難起鼻流清涕而不乾咳𠻳噴嚏少食煩渴身
疼氣急嘔吐泄瀉腮紅臉赤大便不瀉即秘是也此心
火熏灼肺金故現於肌膚之間痘既現形稀疎而夾疹
者易治若痘密而與疹並出則毒相并形相混難治亟
用辛凉解發以元参升麻湯加桔梗黃芩令麻疹先退
痘毒起發
吉症痂後出疹此餘毒解散之兆不必治
凶症咽喉腫痛聲啞水嗆不能飲食
李少陽曰痘先疹後痘毒從疹而益解疹先痘後元癸
因金熱而益虧信知疹之恃乎肺氣也故疹出未幾而
出痘清肺調胃為主用内托至竒湯加人参白术麥冬
天冬桔梗甘草當歸黃芩川芎苡仁木香之類則乘氣
生發痘自充灌矣
疹先出而夾痘亟宜解毒散疹用荆防敗毒散或升麻
葛根湯加麥冬黃連木香或黃連解毒湯合消毒飲服
後疹不退者凶兆也用犀角地黃湯
疹先出而皮上發出如蚊咬之迹用升麻解毒湯加荆
芥防風熱渴用人参白虎湯
感六淫之邪痘後出疹用升麻葛根湯加麻黃荆芥防
風桔梗前胡杏仁桑皮黃連生地
疹時失解毒滯肺經致痘出而痰𠻳喘急者宜疎邪觧
毒清肺用甘桔湯加前胡牛蒡連翹蟬脱蘇子橘紅
疹時過表致肺氣虚耗毒不易出乾咳連聲不續者用
保元湯加五味子麥冬貝母桔梗橘紅
痘時過於實表以致痘後發疹者治宜觧散用荆芥防
風連翹牛蒡陳皮枳殼甘草白芷黃連
痘時過於温補以致毒乘肺胃發疹而壯熱痰喘譫煩
者先用三黃丸次用竹葉石膏湯加黃連人中黃
發疹而失音泄瀉名漏底甕疹雖散而痘必空殼矣
痘後餘毒未盡風火相搏身熱咳𠻳用發疹藥不現不
沒者用芎蘇湯或防風葛根湯外敷天水散蜆殼中水
夾斑疹皆由邪毒蒸肺故斑疹與痘一齊湧出宜觧
毒凉血先消斑疹始可收功若邪正夾雜不起發者凶
夾膚疹痘初出時膚如湯沸泡點鮮紅成片現沒無
定者是心腑熱毒所發只以正痘為主則毒散隨沒矣
用敗毒散解毒防風湯
夾癮斑隱隱在皮膚間不胖不灌不痂成疙瘩多則
發痒者是也其治在脾若麻木者兼痰兼風也色紅者
兼火也用解毒防風湯因内傷外感而發者用調中湯
夾痧如細粟尖圓而破内含清水熱毒所發也用四
苓散色白者名曰白痧治宜養血用養血化毒湯
治案
一疹後報痘不易長大乾咳連聲不斷此過於發散所
致也用保元湯加貝母五味子桔梗橘紅甘草而愈
一痘後出疹失於解散咽喉腫痛聲啞水嗆飲食不進
倒靨而死
一疹後出痘失於解散痰𠻳喘急用甘草桔梗牛蒡連
翹蟬脱蘇子疎邪解毒之藥而愈
一痘出數顆而夾疹遍身圓朗紅活兩日盡沒有識者
曰痘沒必悶亂煩躁此却安靜且正痘宛在乃疹沒非
痘伏也以平劑而愈
一兒身熱咳𠻳痘出隱隱以藥發之而不見不沒此風
寒欝而不散乃隱疹也非正疹也用芎蘇散而愈
敗毒散
蟬脱牛蒡荆芥桔梗葛根升麻紫蘇
川芎羌活薄荷前胡枳殼山查青皮
甘草
解毒防風湯
黃茋防風荆芥牛蒡枳殼白芍地骨皮
調中湯
陳皮白术半夏藿香砂仁人参茯苓
甘草
養血化斑湯
歸身生地紅花蟬脱枳殼人参
清和湯
紫草生地貝母麥冬陳皮茯苓牛蒡
紅花當歸甘草
夾丹門
紅腫疼痛遊走上下如紅蛇盤遶如錢如帶如索如葉
赤色成片手不可近蓋毒欝於心經故發此丹也初時
宜輕劑散其火邪兼活血解毒痘後宜用解利大約與
治疹參用
有煩躁腫脹者切忌寒凉及寒藥塗敷往往有治丹而
痘反陷者不可不慎故治丹只宜托痘痘出則丹自淡
外用生地防風湯或化斑湯浴之内服元参升麻湯六
味化毒丹或芍藥生地甘草木通荆芥防風升麻元参
痘前丹瘤心肝熱也用乳磨犀角丹皮芍藥生地燈心
痘後丹瘤此惡候也頭面起者過心則死足下起者過
心腎而死内服元参化毒湯小柴胡湯合生地黃湯一
云宜去當歸黃茋人参芍藥外用砭法以洩其熱或用
蜞針法
發丹部位
眼眶發丹腫似胡桃者宜清肝以防傷目
腮臉發丹腫似塗硃者宜清心以防捲簾
頸項頭面發丹痰𠻳咽痛者宜清肺以防聲啞又用黃
連紫草山梔車前
胸膛發丹壯熱嘔逆者宜和胃
肚腹發丹腸鳴絞痛者宜和脾
背脊發丹虚驚多汗者宜鎮心
手足發丹陽明毒重不能灌漿者宜理脾胃
治案
一痘感暑毒痂後頭發珠子火丹用香薷飲合犀角地
黃湯加荆芥防風連翹薄荷而愈
夾癭門
癭為痰毒風熱血熱凝結而成結於頭項耳後兩脇如
桃如&KR0008;如瓜如棗破潰泄氣其勢甚危當審日期先後
氣血厚薄然後施治痘漸起發癭漸退者吉癭自起突
而痘反退伏者凶痘與癭一齊起發者成膿亦無害
癭已紅腫而痘即標點恐癭膿一潰元氣耗散不能成
功起發治宜表托毒盛則消其毒元虛則補其元用荆
芥防風桔梗木通蟬脱芍藥生地
痘出而隨發癭宜補托消痰解毒忌用寒凉燥耗之味
痘三四日而癭作毒隨痘泄膿隨痘灌挽回獲全用三
消散
七日灌膿黃蠟而癭作宜保護元氣而兼消毒用冲和
飲
痘子初標癭潰流膿泄氣致元氣虚弱宜用黃茋衞生
湯加人参當歸芍藥川芎紅花防風桔梗
治案
一痘勻朗紅潤腮腫青紫熱甚煩躁此痘先塊後名鬼
捏惡候亟與紫金救焚散而愈此症若緩治則毒氣攻
心驚攛而死
一痘三日耳前紅腫如桃用葛根湯加荆芥防風桔梗
牛蒡而愈
三消湯
花粉蟬脱半夏川芎當歸茯苓甘草
木通紅花生地芍藥牛蒡
冲和飲
人参黃芪麥冬柴胡防風荆芥桔梗
連翹當歸花粉
發癭方
木通生地黃茋桔梗當歸芍藥牛蒡
蟬脱甘草茯苓殭蠶上加升麻麥冬下加牛膝
山茨菇
夾疫癘門
痘原於胎毒必感不正之氣而出如冬温陽氣暴泄來
歲必感痘疹小雪後為氣之終太陽寒水主之冬温則
水德不彰木火反乘之痘毒藏至隂之下發於太陽之
經當其時而動真氣毒乃為邪疫傳染不正之氣所發
矣治者勿犯歲氣發之泄之解之平之以解毒為主用
代天宣化丸升麻葛根湯
遍體蒸蒸發熱穢氣冲人大小傳染口不言眼不睜食
不思沉沉昏睡手足牽掣者蝦蟆瘟也痘症值此易於
變動朝榮夕萎宜慎審治用蒼术硃砂黃連藿香茯苓
桔梗木通生地陳皮
口吐白沫煩躁譫語用前方加麥冬紫草石膏
見邪見鬼不治之症
治案
一兒季春出痘疫氣亢極便秘用十神解毒湯及升發
之藥而愈
一季春出痘七朝順朗亢極便秘狂煩芒刺黑胎空處
隱有黑點此感疫氣也用大承氣湯利之及理氣血之
藥而愈
夾風寒傷寒門
風寒壅塞腠理痘毒無從出路宜審日期施治未發
痘之初宜疎解微汗用升麻湯和解湯参蘇飲既發痘
之後宜凉血滋隂疎表用保元湯加生薑肉桂
灌漿之時風寒未解不可峻用解散發泄之劑用保元
湯加生薑肉桂次用水楊浴法以散其表盖内外相攻
風寒易出痘亦易漿也一云須少用柴胡而兼舉法滋隂
八九日痘瘡本虚又感風寒切不可因外邪而失調元
氣用保元湯加柴胡
痘初出夾傷寒傷寒之邪自表而入裏痘家之毒自裏
而達表當治痘而兼治傷寒用柴胡葛根麥冬茯苓山
查木通蟬脱有食加廣皮
傷寒後元氣虛弱而痘隨出乃危症也用滋隂三寳飲
傷寒四五日而出痘煩躁譫語者用小柴胡湯竹葉石
膏湯加犀角紫草兼疫癘者加青蒿桃核代天宣化丸
兼停食喘脹者略用小承氣湯微下之隂症加人参附子
夾内傷門
痘夾内傷須看顔色
初標時宜疎表化食解毒升發
痘齊時根顆淡白軟弱宜滋水疎發少用補藥
灌期時痘色紅紫宜凉血解毒補養舉發内托
將痂時根顆淡紅灰白軟弱法宜重補用保元湯加當
歸鹿茸
痂後日多寒熱併作不宜重補用四製白术散
治案
(原闕)
四製白术散
白术一斤分四處一用砂仁同炒一用麩皮同炒
一用東壁土同炒一用(缺二字)同炒為末人乳冲酒
服
夾癆門
素患癆怯而出痘咳𠻳壯熱羸瘦一切大寒大熱之味
俱不可用用天陽丹若𠻳極難睡加欵冬花梨汁
天陽丹
紫河車(炙乾)人参生地麥冬茯苓當歸人乳
蜜煎膏子
仁端錄卷十四
