百菊集譜卷二
宋史鑄撰
諸州及禁苑品類
吳人沈競撰譜(元本列為六篇愚今乃分入集譜諸門)
潛山朱新仲有菊坡所種各分品目玉盤盂與金鈴菊
其花相次又有春菊花小而微紅者有佛頭菊花不
作瓣而為小筩樣者有枇杷菊葉似枇杷花似金盞
銀盤而極大却不甚香有丁香菊花小而外紫内白
者
至今舒州菊多品如蜂兒菊者鵝黃色水晶菊者花面
甚大色白而透明又有一種名末利菊者初開花小
四瓣如末利既開花大如錢
潛江品類甚多有鋪茸菊色綠其花甚大光如茸二月
間開
今臨安有大笑菊其花白心葉葉如大笑或云即枇杷
菊
頃在長沙見菊亦多品如黃色曰御愛笑靨孩兒黃滿
堂金小千葉丁香壽安真珠白色曰疊羅艾葉毬白
餅十月白孩兒白銀盆大而色紫者曰荔枝菊又有
五月開者
他處有所謂十樣菊者一叢之上開花凡十種如大金
錢小金錢金盞銀盤則在在有之
如婺女則有銷金北紫菊紫瓣黃沿銷銀黃菊黃瓣白
沿有乾紅菊花瓣乾紅四沿黃色即是銷金菊三菊
乃佛頭菊種也
浙間多有荷菊日開一瓣開足成荷花之形衆菊未開
則不開衆菊已謝則不謝又有腦子菊其香如腦子
花色黃如小黃菊之類又有茱萸菊麝香菊水僊菊
水僊者即金盞銀臺也
金陵有松菊枝葉勁細如松其花如碎金層出于密葉
之上予在豫章嘗見之
臨安西馬城(一作塍)園子每歲至重陽謂之鬭花各出奇
異有八十餘種予不暇悉求其名有為予於禁中大
園子得菊品近六十種多與外間同名者姑次第之
御袍黃菊(大花頭)御衣黃(小花頭)
白佛頭(花早)黃佛頭(花晚)
黃新羅白新羅
戴笑菊(即大笑菊)橙子菊
薔薇菊末利菊
樝子菊(花小色黃香如樝子)大金錢
小金錢金盞銀臺
金盞金臺明州黃
泰州黃黃素馨
白素馨黃木香
白木香牡丹菊
黃酴醿白酴醿
大金黃小金黃
夏菊(花與佛頭一同五月開)桃花菊(八月開)
銷金菊金鈴菊
蹙線菊燕脂菊
白喜容黃喜容
黃笑靨白笑靨
金井銀欄金井玉欄
鵝兒菊棣棠菊
丁香菊萬鈴菊(蘇州出高枝兒)
玉盆菊鐵脚黃鈴
黑葉兒輕黃菊
黃纏枝白纏枝
勝金黃賽金錢
早紫菊(四月)旱蓮菊
團圓菊柳條菊
枝亭菊(枝梗甚長用杖子撑即籬菊一丈黃)鞍子菊(雙心兒牽長)
碧蟬菊(青色)鈸兒菊(一種紫梗開早一種青梗開晚)
越中品類
山隂菊隱史鑄撰譜
(以下諸菊之次第所排近似失序此蓋粗以形色之高下而為列非徒徇名而已比之前後二目不同)
(凡菊之開其形色有三節不同謂始中末也今譜中所紀多紀其盛開之時)
黃色
勝金黃花頭大過折二錢明黃瓣青黃心瓣有五六
層花片比大金黃差小上有細脉枝杪凡三四花一
枝之中有少從蘂顔色鮮明玩之快人心目
大金錢(開遲)大僅及折二心瓣明黃一色其瓣五層此花
不獨生於枝頭乃與葉層層相間而生香色與態度
皆勝
金絲菊花頭大過折二深黃細瓣凡五層一簇黃心
甚小與瓣一色顔色可愛名為金絲者以其花瓣顯
然起紋綹也十月方開(此花根荄極壯)
小金黃花頭大如折二心瓣黃皆一色開未多日其
瓣鱗鱗六層而細態度秀麗經多日則面上短瓣亦
長至於整整而齊不止六層蓋為狀先後不同也如
此(綠葉頗小)
密友菊花頭大過折三明黃闊片花瓣形色不在諸
品之下初開時長短不齊開及其盛乃齊至於六層
其中如抽芽數條短短小心與瓣為一色狀如春間
黃密友花窠株低矮(綠葉最繁密見霜則周圍葉綠變紫色)
橙菊(亦名金毬菊)此品花瓣與諸菊絶異含蘂之時狀如粉
團菊黃色不甚深其瓣成筩排豎生於萼上後乃開
作小片婉孌至於成團衆瓣之下又有統裙一層承
之亦猶橙皮之外包也其中無心(愚齋云據愚視之橙黃菊與粉團菊)
(必是一種但橙小粉大及色異耳)
大金黃花頭大如折三錢心瓣黃皆一色其瓣五六
層花片亦大一枝之杪多獨生一花枝上更無從蘂
(綠葉亦大其梗濃紫色)
側金盞此品類大金黃其大過之有及一寸八分者
瓣有四層皆整齊花片亦闊大明黃色深黃心一枝
之杪獨生一花枝中更無從蘂名以側金盞者以其
花大而重欹側而生也(綠葉亦大其梗淡紫)
小金錢(開早)大於小錢明黃瓣深黃心其瓣齊齊三層花
瓣展其心則舒而為筩
御愛黃花頭大如小錢淡黃色其狀與御袍黃相類
但此花瓣頗細凡五六層(向上二三層黃色鮮明向下層則色帶微白)層
層鱗次不齊心乃明黃色其細小料十餘縷耳
御袍黃花頭大如小錢淡黃色其狀略觀之與御愛
黃相類但此花瓣頗闊凡五層(此色上下層同)上下層層稍
齊心乃深黃色比之御愛黃細視則不同况此心又
有大小之别
黃佛頭花頭不及小錢明黃色狀如金鈴菊中外不
辨心瓣但見混同純是碎葉突起甚高又如白佛頭
菊之黃心也
九日黃大如小錢黃瓣黃心心帶微青瓣有三層狀
類小金錢但此花開在金錢之前也開時或有不甚
盛者惟地土得宜方盛(綠葉甚小枝梗細瘦)
黃寒菊花頭大如小錢心瓣皆深黃色瓣有五層甚
細開至多日心與瓣併而為一不止五層重數甚多
聳突而高其香與態度皆可愛狀類金鈴菊差大耳
荔枝菊花頭大於小錢明黃細瓣層層鱗次不齊中
央無心鬚乃簇簇未展小葉至開遍凡十餘層其形
頗圓故名荔枝菊此香清甚姚江士友云其花黃狀
似楊梅
茱萸菊(闕)
末利菊花頭巧小淡淡黃色一蘂只十五六瓣(或至二十)
(片)一點綠心其狀似末利花不類諸菊葉即菊也每
枝條之上抽出十餘層小枝枝皆簇簇有蘂
艾菊(闕)
金鈴菊花頭甚小如鈴之圓深黃一色其榦之長與
人等或言有高近一丈者可以上架亦可蟠結為塔
故又名塔子菊一枝之上花與葉層層相間有之不
獨生於枝頭(綠葉尖長七出凡菊葉多五出例皆不該)
甘菊陶隱居云菊有兩種一種莖紫氣香而味甘一
種青莖作蒿艾氣而味苦日華子亦云菊有兩種花
大氣香莖紫者為甘菊花小氣烈莖青者名野菊楊
損之云甘者入藥苦者不任史氏譜云甘菊色深黃
野菊枝柯細瘦劉氏譜云甘菊深黃單葉閭巷人能
識之固不待記而知竊謂古菊陶淵明等採於東籬
泛於酒斝疑皆今之甘菊也今據本草諸書所載二
者較然可見矣
滴滴金(夏菊也)花頭巧小或有如折二大者蓋所産之地
不同也花瓣最細凡二三層明黃色心乃深黃中有
一點微綠自六月開至八月俗說遍地生苗者由花
梢頭露水滴而出也故名滴滴金予嘗與好事者斸
地驗其根其根即無聯屬方知此說不妄
野菊(亦有三兩種)花頭甚小單層心與瓣皆明黃色枝莖極
細多依倚他草木而長(上聲綠葉七出)又有一種其花初開
心如旱蓮草開至涉日則旋吐出蜂鬚周圍蒙茸然
如蓮花鬚之狀枝莖頗大(綠葉五出吾鄉能仁寺側府城墻上最多)
白色
九華菊此品乃淵明所賞之菊也今越俗多呼為大
笑其瓣兩層者本曰九華白瓣黃心花頭極大有闊
及二寸四五分者其態異常為白色之冠香亦清勝
枝葉疎散九月半方開昔淵明嘗言秋菊盈園其詩
集中僅存九華之一名(今以重瓣大笑為九華此得於諸士友之說凡畦丁率皆)
(不知若姚江士夫又稱九華為大佛頂然或謂九華綠葉與諸菊葉不相類疑非菊之正品愚嘗觀本)
(草圖經所晝鄧州菊衡州菊此二名品亦皆是混淨之葉未見其有出稜角者且古人别菊惟在於臭味)
(豈拘拘論其葉哉)
大笑菊白瓣黃心夲與九華同種其單層者為大笑
花頭差小不及兩層者之大其葉類栗木葉亦名栗
葉菊
佛頂菊大過折二或如折三單層白瓣突起淡黃心
初如楊梅之肉蕾後皆舒為筩子狀如蜂窠末後突
起甚高又且最大枝榦堅麄葉亦麄厚又名佛頭菊
(一種每枝多直生上只一花少有旁出枝花一種每一枝頭乃分為三四小枝各一)
淮南菊先得一種白瓣黃心瓣有四層上層抱心微
帶黃色下層黯淡純白大不及折二枝頭一簇六七
花後又得一種淡白瓣淡黃心顔色不相染心瓣有
四層一枝攅聚六七花其枝杪六花如六面仗鼓相
抵然惟中央一花大於折三餘者稍小予視之疑非
一種園丁乃言所産之地力有不同也大率此花自
有三節不同初開花面微帶黃色中節變白至十月
開過見霜則變淡紫色且初開之瓣只見四層開至
多日乃至六七層花頭亦加大焉
酴醿菊(闕)
木香菊大過小錢白瓣淡黃心瓣有三四層頗細狀
如春架中木香花又如初開纏枝白但此花頭舒展
稍平坦耳亦有黃色者
粉團菊(亦名玉毬菊)此品與諸菊絶異含蘂之時淺黃色又
帶微青花瓣成筩排竪生於萼上其中央初看一似
無心狀如橙菊盛開則變作一團純白色其形甚圓
其香頗烈至白瓣彫謝方見瓣下有如心者甚大其
白瓣皆匼匝出於上也經霜則變紫色尤佳(綠葉甚麄其梗)
(柔弱)(原本闕)
開則短至
多日則䟎出近於齊長巧小淡黃心瓣凡五層開至
末後則瓣增多至於七層側看如千葉白蓮其態秀
麗枝條婀娜其葉稍密亦名甌子菊見霜則色變淡
紫
玉甌菊或言甌子菊即纏枝白菊也其開層數未及
多者以其花瓣環拱如甌盞之狀也至十月經霜則
變紫色
金盞銀臺大如折二此以形色而為名也惟初開似
之爛開則其狀輒變
寒菊大過小錢短白瓣開多日其瓣方增長明黃心
心乃攅聚碎葉突起頗高枝條柔細十月方開
徘徊菊淡白瓣黃心色帶微綠瓣有四層初開時先
吐瓣三四片只開就一邊未及其餘開至旬日方及
周徧花頭乃見團圓按字書徘徊為不進此花之開
亦若是矣其名不妄十月初方開或有一枝花頭多
者至攅聚五六顆近似淮南菊
銀盤菊白瓣二層黃心突起頗高花頭或大或小不
同想因其地有肥瘠之故也
輪盤菊(闕)
紅色
桃花菊(又名桃紅菊)花瓣如桃花粉紅色一蘂凡十三四片
開時長短不齊經多日乃齊其心黃色内帶微綠此
花齅之無香惟撚破聞之方知有香至中秋便開開
至十餘日漸變為白色或生青蟲食其花片則衰矣
(其綠葉甚細小)
繡菊(闕)
石菊(即古之大菊也)花瓣五出有紫色者有深紅色者有深紅
粉綠者各有種也其萼長而小其莖有節其葉亦頗
類竹故又名石竹諸色皆自五月而開(或有開遲者至七月方開)
惟紫色者開至八九月方衰(衰即結實)或云石菊結實為
蘧麥愚按爾雅云大菊蘧麥也本草云瞿麥一名大
菊陶隱居云一莖生細葉花紅紫赤可愛子頗似麥
日華子云又名石竹本草圖經曰生泰山及淮甸今
處處有之苗高一尺以來葉尖小二月至五月開七
月結實頗似麥故名之(予以本土所産石菊參照爾雅本草所言大菊之形色固)
(相似矣然木土所産者初未審有實無實為疑遂問諸老圃皆云未嘗有結實者至甲辰八月予於僧舍)
(見紫色一種就摘花瓣脱盡一殘萼撚破驗其子之有無其中果有一粒如細麥者存焉粒中仍有如掐)
(之一痕易為辨認次以摘花瓣未脱者一萼亦撚破驗之其中所存者與前一同陶隱居又云立秋採實)
(實中子至細故予今撚破其萼以視實復撚破其實以視中有何物果見有如鰕子者細不可數也予初)
(為老圃所惑故詳記之按劉蒙說疑曰瞿麥為大菊此乃妄濫竊名者皆所不取愚齋亦云此品石菊初)
(以其花與蘂比之諸品不同且顔色夭冶兼乏芬馥清致當以格外菊處之亦列此名於濫號品中後考)
(結實有據乃知即古之大菊也竊以爾雅本草既載其名其來也遠以是論之非所宜輕於是陞於正品)
(紅色之後云)
濫號
孩兒菊白瓣黃心其狀與諸菊迥然不同自七月開
至九月其葉甚纖按劉氏譜其後叙遺乃言孩兒菊
粉紅色如此則比越中所有者不同也按史氏譜入
此於紅紫品中愚今以本土所出者品格最下兼之
無香可取故降於是也(或言此花與葉既不類菊而世俗皆呼為孩兒菊者何也)
(予意其名以孩兒者為品卑微之謂也呼以為菊者敷榮能久之謂也或謂此花本名鵝兒菊)
假名
春菊蒿菜花是也三月末開花頭大及二寸金彩鮮
明不減於菊東嶽社會日人取以粧花檐花籃即此
物也
紫菊馬蘭花是也八九月開大觀本草云生澤傍北
人見其花呼為紫菊以其花似菊而紫也玉峯先生
汪擇善詩集又以旱蓮亦名紫菊有詩一篇愚竊謂
此二花其物性不同以馬蘭花為菊而馬蘭亦有療
疾之功使其名益著可也以旱蓮為菊胡不知有害
人之毒(事見博聞錄)黜其名可也
觀音菊天竺花是也(此非南天竺或呼為落帚花亦非也落帚别是一種)自五
月開至七月花頭細小其色純紫枝葉如嫩柳其榦
之長與人等或呼為觀音菊蓋取錢塘有天竺觀音
之義也
繡線菊厭草花是也花頭碎紫成簇而生心中吐出
素縷如線之大自夏至秋有之俗呼為厭草花或云
若人帶此花賭博則獲其勝故名之(古有厭勝法)
列諸譜外之菊一十名(愚皆記其所得之自今盡類入卷首之品目)
九華菊(見靖節先生集此一品今新入越譜)凌風菊(黃色見山谷詩)
柑子菊(黃色見陳後山詞)楊妃裙(黃色見徐仲車詩)
蠟梅菊(見聞人善言菊鄉公暇集)朝天菊(見洪氏瓊野錄)
珠子菊(白色見本草註云南京有一種開小花花瓣下如小珠子)
丹菊(見初學記嵇含菊銘云煌煌丹菊暮秋彌榮)
鷺鷥菊(士友云嚴州多菊此品嚴州有之花如茸毛純白色中心有一叢簇起如鷺鷥頭)
襄陽紅(士友云並蒂雙頭亦一種菊也九江彭澤有之)
今榮王府皇弟大王居邸之側有園曰瓊圃池曰瑤沼
皆賜御書為匾如園内異菊尤為不少但未得其名今
姑闕其左當俟他日列之
百菊集譜卷二
