百菊集譜卷六
宋史鑄撰
體題新詠六十一首
(以後附入諸士友十九首凡二者之内除於題下該臆吟者八首其他諸篇皆是詠越中所有之品)
勝金黃
籬下秋深花正敷煌煌金彩照吾廬維揚貢品雖稱貴
顏色看來反不如
御愛黃
貴品傳來自禁中色鮮如柘恍迷蜂作歌亦見鍾情重
承眷應曾遇德宗
御袍黃
秋晚司花逞巧工解將柘色染幽叢待看開向丹墀畔
(蕭穎士菊榮篇照曜丹墀)宛與君王服飾同(杜甫花卿歌綿州副使著柘黃注僭乘輿服色)
(也)
九日黃
露叢花發例皆遲異品敷金不詭隨應節及時真可愛
登高且把泛瑤巵
又
應時寒蘂拆秋含晃耀良金色可參似遇道人殷七七
故開佳節日三三
金錢菊
隂陽鑄出遶籬邊露洗風磨色燦然未解濟貧行世上
且圖買笑向樽前
又(此作明用題字)
天女將圖買斷秋筭來白帝價難酬金錢滿閤翻嫌富
撒向幽叢竟不收
金絲菊(明題)
染(如艷切)人徒染(如琰切)金絲色侍女謾歌金縷衣爭似黃
花得天巧織成紋綹(力九切)不須機
金鈴菊
化工寫出爛盈枝顆顆光明耀竹籬賞翫佳人應笑道
待教繫向雪獅兒
金連菊(臆吟)
迥出嬌紅媚一川風刀細鏤耀籬邊不妨捧向孩兒手
留取清香在佛前
側金盞
圓模羅列占東籬西帝賜來宫樣竒疑是花神清酌罷
儘教放處不妨欹
金盞銀臺
黃白天成酒器新曉承清露味何醇恰如欲勸陶公飲
西皥應須作主人(又作擬將享宴司花女須報韋公舊主人)
滴滴金(夏菊也)
未見秋來花便開人言因露作根荄千團萬點枝頭墜
盡化黃金出土來
密友菊(按洛陽花木記用此密友字)
寒英雅稱伴吾徒色正香清態有餘日涉中園長與會
何憂因數反成疏(楊巽齋密友花有朵朵相迎意更親之句愚今所作蓋取此義)
又蜜卣菊(據高疎寮用此蜜卣字)
化工也學割蜂房秋卉粧成春蘂黃芬馥猶疑盛秬鬯
未容輕把泛霞觴(書洛誥秬鬯二卣正義曰秬黑黍也以此為酒煮鬱金草築而和之使芬)
(香調暢謂之秬鬯酒卣中樽也)
橙菊
上林佳果久流聲(西京雜記云上林苑橙十株)秋徑香苞特假名正
賴蟹肥新酒熟幽人來賞兩含情
荔枝菊
莫論枝上粟團黃且喜籬邊珍顆香若使唐家妃子見
料應誤摘醉中嘗
茱萸菊
品出陶家花品外名存吳地藥名中若將泛入重陽酒
不用分香摘兩叢
艾菊(明用題字)
一入陶籬如楚俗重陽重午兩關情惜哉刪後詩三百
菊奈無名艾有名(一換押鄉字韻云怪底陶籬似楚鄉寒花暑葉共枝芳無求往古三年效)
(且挹明朝九日香)
末利菊(明用題字)
來從西域馨香異(蓮經有末利花香之言)翻作東籬品目新悟此
肯為微利役殷勤來賞屬幽人(王梅溪求末利花詩老來恥逐蠅頭利故向禪)
(房覓此花今之鄙句蓋祖此義)
甘菊
南陽佳種傳來久濟用須知味若飴苗可代茶香自别
花堪入藥效尤竒
塔子菊(以金鈴菊蟠結而成)
金彩煌煌般若花高蟠層級巧堪誇更添佛頂週遭種
成此良緣勝聚沙(聚沙為佛塔見蓮經偈言)
毬子菊
團□秋卉出籬東惹露凌霜衮衮中疑是花神抛未過
更教輾轉向西風
野菊
寒郊露蘂疎仍小(一年野菊甚盛乃改作繁何小)瘦地霜枝細且長境
僻人稀誰與採馬蹄贏得踐餘香
黃白菊
二色秋英併一根金宜為友玉為昆相依笑向西風裏
皓色須還中色尊
十樣菊(臆吟)
霜蘂多般同一本天教成數殿秋榮從他蛺蝶偷香慣
偷遍無過一例清
九華菊(吳有趙廣信嘗鍊九華丹此菊以丹為名猶酴醾花以酒名之其意各有所寓杜光)
(庭詩初開九鼎丹華熟)
功成丹鼎花堪比花到重陽色正鮮靖節集中名甚著
羨他慣服制頹年
又
流芳千古傲霜英剪玉絲金照眼明若論駐顏功不小
仙丹端可與齊名
佛頂菊
籬畔光明緣底盛秋來千百化身多露棲不必醍醐灌
(仁宗皇帝御贊蓮經灌頂醍醐滴滴涼醍醐酥之精液也)雨沐何煩手掌摩(楞嚴經世尊憐)
(愍阿難以手摩其頂)
大笑菊(丁晉公詩花能含笑笑何人東坡詩花非識面常含笑今愚鄙句亦祖此義)
玉顏已破晚秋葩不費千金亦可誇幽徑主人偏愛惜
且贏耳畔弗諠譁
又(明用題字)
晚節敷華性異常黃冠白羽道家粧料應識破榮枯事
獨對秋風笑一場
又(明用題字)
桃笑春風菊笑秋冶容正色不相侔寒梅一笑如堪索
這笑方為是匹儔
玉甌菊
化工施巧在秋葩琢就圓模瑩可嘉著底香心真蠟色
似留賞客欲分茶
銀盤菊
秋英疑是白金裁承露如從仙掌來翻笑漢皇銅制古
斬新一樣也竒哉
輪盤菊
秋深籬下拆霜英圓質風吹颺不停天巧固非煩扁斵
日新又豈待湯銘
粉團菊
月姊容顏别一家天真何必御鉛華秋來殘膩方抛棄
幻作籬邊馥馥花(彭齊霜月詩應是姮娥剩粧粉一時抛撒下天來此借其意)
月下白
素質鮮明絶點塵冰輪高照轉精神叢叢皓彩如羅綺
(謂彩帛之紋亦有粟地菊之類)箇樣誠堪示染人
纏枝白
西風頓拆晚秋葩色映霜華與月華不特翠枝柔猗(於可)
(切)儺(乃可切)更饒綠葉密交加
酴醾菊(宋景文公酴醾詩來自蠶叢國香傳弱水神按古蠶叢國即蜀中也)
春架秋籬景一同想因分種自蠶叢但將酩酊酬佳節
不管花居酒品中
木香菊
秋花也與藥名同素彩鮮明曉徑中多少清芬通鼻觀
何殊滿架拆東風
寒菊
不畏霜風質自殊不招蜂蝶艷何孤梅花松竹如相見
(朱希真十月菊詞須添羅幕護風霜要留與疎梅相見)便合添為四友呼
淮南菊
割脂簇蠟密成團傑出東籬最奈寒加紫翻宜霜後看
料應慣見屬劉安
徘徊菊
花神著意駐秋光不許寒葩陡頓芳敷彩盤桓如有待
幽人把玩不須忙
饅頭菊
離火供炊餅餅圓(陸放翁菊詩有餅餅香字前輩菊詩籬邊餅餅金)幽人飽翫
向籬邊採來還問堪餐否應使癡兒口墮涏
桃花菊
仙源分𣲖到籬東灼灼穠華綴露叢崔護詩章陶令酒
兩家混作一家風
燕脂菊(臆吟)
天女染花情若狂鮮妍直欲媚秋光忍將陶徑黃金色
也學秦宫朱臉粧
牡丹菊(臆吟)
本是秋香九日黃假為國色百花王待殘擬把酥煎啗
(見漁隠叢話後集二十三卷孟蜀時李昊事)莫採芳英泛酒觴
紅薇菊(臆吟)
天厭花黃色改殷(烏閑切赤色也)東籬景物似東山逗遛春蘂
為秋蘂荆棘了無藏葉間
繡菊
寒葩縷縷結緗紅不待纖針見巧工秋老從他宫線減
彩文翻喜入花叢
石菊
花美雖堪寫團扇艷妖未必入東籬紀名何取它山物
徧問園官總不知(愚辨石菊大菊雖今古之名不同其實一種物也至秋結實名曰蘧麥今)
(窮見麥粒之形了無所惑矣討論既定竊意其石字當為碩案字書碩大也庶幾意合於古書今復成一絶以)
(紀其實云)
又
榦弱葉纖花特竒艷濃九夏到秋時枝頭結實元為藥
爭奈越中人罕知(若蘧麥所出之地其榦直而堅)
大菊(明用題字也即今之石菊)
菊名何大為誰開子結秋叢是藥材(若所產之地者結子乃至作穗)若
用催生功不小請嘗便可見嬰孩(千金方治產經數日不出或子死腹中以)
(瞿麥煮濃汁服之)
孩兒菊
地母提來風露徑笑風泣露並堪憐品微元乏香肌骨
濫預秋英得浪傳
春菊(蒿菜花是也)
莫論園蔬品目卑花開不減菊幽竒燦然金色仍堪採
春老恰如秋老時
紫菊(馬蘭花是也)
秋野閒花是繡鋪佳名得自北人呼(見本草)若教尼父當
時見應惡紛紛色亂朱
觀音菊(天竺花是也)
霞幢森列引薰風高出疎籬紫滿叢翠葉纖纖如細柳
直宜插向淨瓶中
繡線菊(厭草花是也)
天成素縷結秋深巧刺由來不犯針籬下工夫何絢爛
條條綰綴紫花心
佳友(昔曾端伯以菊為佳友愚今以詩實其名)
氣清色正品尤高好事幽人善與交開徑何須望三益
相陪雅尚在香苞
壽客(近世張敏叔以菊為壽客愚今以詩實其名)
東籬冷落舊家鄉性耐風霜氣味長幾度入來重九宴
主人傳得引年方
對菊懷古
靖節先生菊滿園其名獨有九華存東籬若許塵蹤到
佳品須當盡討論
菊花(單題)
獨芳三徑屬秋深清致貞姿快賞心解道卓為霜下傑
平生靖節最知音
金絲菊馮發藻(十首闕一)
纏風綰雨短籬旁織出黃花縷縷黃遙想司花幾仙子
鮮明擬作六銖裳
茱萸菊
一種秋英具兩般摘來浮向酒杯寬阿誰到得重陽日
醉把花枝子細看
夏月佛頭菊
圓英現出端嚴相素瓣染成知見香必竟白毫破炎毒
故教開向夏畦凉
酴醾菊
秋花也與酒齊名三月留為九月英朵朵露栖明亞雪
還如壓架拆春晴
朝天菊(臆吟)
凌霄花豈凌霄去向日葵空向日傾何似幽姿堪對越
也酬洪覆拱高明
桃花菊
怪底玄都花發遲西真著意在霜枝春葩也耐秋風勁
紅雨何愁亂入籬
牡丹菊
秋香剛欲竊天香遙想南陽似洛陽莫道東籬藹聲價
詩人曾擬作花王
孩兒菊
穉叢弱質巧相如曉沁啼痕一雨餘天亦何心鍾愛汝
也呈佳色殢陶廬
采菊(用古人名賦)
和霜旋采黃香嗅與客登高適興時多謝安排滿頭插
相隨何得怨開遲
金鈴菊孫耕(三首)
疑是良工巧鑄成天然顆顆帶黃英籬邊一任風搖動
不學簷前斷續聲
孩兒菊
弱質生成由地母清姿保愛藉園公花偏嬌嫩葉偏細
凝竚籬邊弄晩風
鷺鷥菊(臆吟有此品嚴州之)
玉羽毿毿剪作花花心挺出傲霜華恰如未上青天去
且立西風古徑斜
楊妃菊(臆吟)陸希澄
含笑向籬旁花叢似洞房露濃新出浴霜薄淺成粧尚
帶霓裳色猶存輦路香(張全真題明皇太真聯鑣圖詩並轡春風輦路香)故令
千載下還許侑瑤觴
金盞銀臺許光曾
黃中素表拆秋葩恰似開筵富貴家晃耀西風深院裏
清標不減水仙花
佛頭菊僧希高(二首)
佳卉超凡沐雨開恍如螺髻出山來(世尊肉髻見蓮經與楞嚴經)就
叢更種金蓮菊(闕)
大笑菊
寒花也解媚清秋貌似呵呵滿檻稠若使幽王能著眼
何須舉火戲諸侯
金錢菊僧文行(二首)
化工鑄出最光圓閒數枝頭不計千滿徑黃花秋富貴
陶公何必苦無錢
大笑菊
遶籬喜色破新愁一粲西風卒未休(穀梁傳注粲然盛笑貌)非學
野花留寳靨應嗤楚客獨悲秋
集句詩史鑄(四十首)
(鑄兒童時嘗閱東軒臞儒趙公保集句梅詩喜其多有可取今故效顰采擷百家英華為菊成章也)
種菊
幽懷遠慕陶彭澤(王禹偁)一畝荒園試為鉏(蘇子由)自種黃
花添野景(謝景山見詩話總龜)幾多光彩照庭除(魏野)
菊花(十二首)
無艷無妖别有香(僧齊已對菊)知心誰解賞孤芳(陸務觀)淵明
酩酊知何處(王荆公)安得斯人共一觴(謝無逸)
二
霜裏鮮鮮照眼明(王十朋)人言此解制頽齡(梅聖俞)憐香擘
破花心齅(姚揆)酌盡齋中竹葉缾(黃山谷)
三
一夜清霜殞物華(蔡柟)寒芳開晩獨堪嘉(丁寳臣)折來嗅了
依前嗅(邵堯夫)不是尋常兒女花(王十朋)
四(千金方菊花作枕袋大能去頭風明眼目陸清務觀菊詩傍籬小摘供囊枕留得殘香夢亦)
籬菊含風暗度香(余安行)栽多不為待重陽(齊已)愈風明目
須真物(蘇子由白菊)夢寐宜人入枕囊(山谷)
五
露叢芬馥敵蘭芽(韓忠獻公)清賞終存好事家(丁寳臣)莫遣兒
童容易折(洪景盧)此花開後更無花(元微之)
六
露裛幽花冷自香(釋皎然)藥中功效不尋常(王十朋食薑)祛風
偏重山泉漬(文保雍)胡廣隨緣却壽長(鄭剛中菊)
七
清香裛露對高齋(司空圖)端仗兹花慰老懷(王十眀)欲折一
枝來侑酒(蔡柟)登高能賦屬吾儕(陳後山)
八
八月九月天氣凉(李白)遶欄種菊一齊芳(邵堯夫)好風應會
幽人意(江奎)時去時來管送香(張芸叟)
九
不趁盛時隨衆卉(文與可)幽姿高韻獨蕭然(田元邈)别開小
徑連松路(王介甫)常愛陶潛遠世緣(梅聖俞)
十
籬菊開時寒有信(王彥霖)幽香還釀客懷清(周麟之)折歸忍
負金蕉葉(張彦實)欲伴騷人賦落英(蘇東坡)
十一
菊花有意浮杯酒(汪彥章)秋老霜濃滿檻開(江袤)多謝主人
相管領(沈瀛)盡收清致助吟才(張子野)
十二
一夜新霜著瓦輕(歐陽永叔)照窗寒菊近人清(聞人善言次韻童恭叔)
䞉收芳蘂浮巵酒(曾端伯)白髮年年不負盟(聞人善言中秋月)
黃菊(二十首)
黃花漠漠弄秋暉(王荆公)竚立階前香在衣(王性之)正色逢
人何太晚(強幾聖)衰翁相對惜芬菲(白樂天)
二
白露黃花自遶籬(羊士諤)幽香深謝好風吹(寇萊公)陶公没
後無知已(李山甫一作羅隠)歲歲花開知為誰(李頎)
三(凡菊詩中言霜露者甚多至於言雨者惟王龜齡嘗稱范文正公有句云半兩黃花秋賞健云)
遶籬黃菊自開花(僧洪覺範)開日仍逢小雨斜(丁寳臣菊第三首句)自
得金行真正色(丁寳臣菊第二首句)肯參紅紫鬭紛華(朱希真)
四
金英寂寞為誰開(王禹偁)底許清香鼻觀來(張孝祥)籬下先
生時得醉(白樂天)餘風千載出塵埃(王荆公)
五
滿園佳菊鬱金黃(白樂天重陽席上)壽質清癯獨傲霜(楊巽齋)且
喜年年作花主(白樂天花前歎)依然相伴向秋光(羅隠菊)
六
五行正氣產黃花(杜光庭)不在詩家即酒家(錢易)詩筆酒杯
俱有味(元絳)亦同元亮舊生涯(本朝江為)
七
滿地黃花得意秋(良祐闕姓下句浪陪使節赤松遊見於石刻)移來庭檻助
清幽(齊唐)自緣禀性天生異(張齊賢)不與繁華混一流(楊時可)
八
籬邊黃菊為誰開(李嘉祐)轉憶陶潛歸去來(高適)插了滿頭
仍漬酒(邵堯夫)且謀歡洽玉山頽(元澶)
九
倚風黃菊遶疎籬(彭應求)自有清香處處知(毛友)今日王孫
好收采(鮑容)濁醪霜蟹正堪持(蘇子由)
十
金蘂繁開曉更清(歐陽修)薄霜濃露倍多情(劉原父)歸田誰
是淵明興(趙嘏)獨遶東籬萬事輕(用紫芝)
十一
叢菊疎疎著短籬(僧璉不器)重陽前後始盈枝(文與可)托根占
得中央色(趙宋英見氣候推蒙)不比凡花兒女姿(姜特立)
十二
自有淵明方有菊(辛幼安)因人千古得嘉名(韓忠獻)一年好
處君須記(蘇東坡)翠葉金華刮眼明(劉原父)
十三
東籬黃菊為誰香(王十朋)不學羣葩附艷陽(蘇澄庵)直待素
秋霜色裏(廖匡凝)自甘深處作孤芳(文與可)
十四
香霧霏霏欲噀人(蘇東坡)黃花又是一番新(宋邦永見愚園咏史)陶
家舊已開三徑(韓治)直到如今迹未陳(楊巽齋)
十五
滿眼黃花慰素貧(山谷)年年結侣采花頻(劉禹錫)要收節物
歸觴詠(張灝)只許閒人作主人(姜特立)
十六
菊花天氣近新霜(陸務觀)節近花須滿意黃(陳後山)陶令籬
邊常留宿(曾端伯)朝來滿把得幽香(蘇子由)
十七
東籬九日富黃花(曾端伯)節物驚心秪自嗟(許景衡)盡日馨
香留我醉(王禹偁)銀瓶索酒不須賖(王十朋)
十八
斜照明明射竹籬(僧道潛)黃花能與歲寒期(范文正公)人疑五
柳先生宅(周紫芝)消得攜觴與賦詩(鄭谷)
十九
黃花弄色近重陽(僧道潛)風拆霜苞細細香(江袤)似與幽人
為醉地(陸務觀)隨晴隨雨一傳觴(陳與義)
二十
可意黃花是處開(蘇東坡)芝蘭風味合相陪(綦崈禮)應須學
取陶彭澤(白樂天)左把花枝右把杯(司空圖)
白菊(三首)
我憐貞白重寒芳(陸龜蒙)小徑低叢淡薄粧(蔡柟)謝女黃昏
吟作雪(徐仲車)天然别是一般香(李端叔)
二
幽芳天與不尋常(江袤)逆鼻渾疑雪亦香(陳後山一作張文潛)把酒
可能追靖節(汪彦章)素英一色混瑤觴(邵堯夫只此一句取於五言)
三
瓊葩燦彩遶籬東(楊巽齋)不怯清霜更耐風(趙令衿)淡泞精
神無俗艷(江袤)獨高流品蕙蘭中(李鼐)
黃白菊(胡侍郎二色蓮詩見醉翁談錄)
金英鑠鑠擅秋芳(楊巽齋)中有孤叢色奪霜(白樂天)手把數
枝重疊嗅(邵堯夫)兩般顏色一般香(胡侍郎詩紅白蓮花共一塘云)
野菊
一簇疎籬有野花(邵堯夫)不應青女妬容華(洪龜父)繁英自
剪無人插(李鼐)只有黃蜂趁兩衙(孫仲益)
晚菊
青蘂重陽不堪摘(杜甫)重陽已過菊方開(邵堯夫)不將時節
較早晚(王十朋)且折霜蕤浸玉醅(蘇東坡)
殘菊
節去蜂愁蝶不知(鄭谷)冷香消盡晚風吹(謝無逸)碎金狼藉
不堪摘(陸務觀菊)空作主人惆悵詩(于武陵一作韋莊)
引用唐宋名賢詩句
唐(二十二名句以下人名依集次第)
僧齊已元微之
釋皎然司空圖
李白白樂天
羊士諤李山甫
李頎羅隠
李嘉祐高適
元澶鮑溶
趙嘏廖匡凝
劉禹錫鄭谷
陸龜蒙杜甫
于武陵杜光庭
皇宋(七十名)
王禹偁蘇子由
謝景山魏野
陸務觀王荆公
謝無逸王十朋
梅聖俞黃山谷
蔡柟丁寳臣
邵堯夫余安行
韓忠獻公洪景盧
文保雍鄭剛中
陳後山張芸叟
文與可田元邈
王彥霖周麟之
張彥實蘇東坡
汪彥章江袤
沈瀛張子野
歐陽修聞人善言
曾端伯王性之
強幾聖寇萊公
僧洪覺範朱希真
張孝祥楊巽齋
錢易元絳
江為良祐
齊唐張齊賢
楊時可毛友
劉原父周紫芝
僧璉不器趙宋英
姜特立辛幼安
蘇澄庵朱邦永
韓治張灝
許景衡僧道潛
范文正公陳與義
綦崈禮徐仲車
李端叔趙令衿
李鼐胡侍郎
洪龜父孫仲益
不記何代(三名)
姚揆江奎
彭應求
愚自丙申迄于甲辰每得菊之一品一目必稽于衆其
言同者然後筆而記之今譜内有六品尚闕其說緣愚
曩嘗一見今畦丁罕種未獲再覈以取其的故也凡九
年間於吾鄉得正品與濫號假名者總四十五種以次
諸譜之後予昨當花時每歲須苦吟體題詩與集句詩
一二十篇以揄揚衆品之清致積稔彌久幾至二百篇
今選百篇濫贅卷尾至此興盡而絶筆矣爾後雖間有
黃薔薇金萬鈴之類始出(此二品首見於虢地品類近時吾鄉亦有之)然愚
年將耋景則纈眼勌於辨眎未容苟簡增入也如有與
我同志者幸為續譜云
百菊集譜卷六
