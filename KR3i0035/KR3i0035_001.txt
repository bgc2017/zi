百菊集譜卷一
宋史鑄撰
洛陽品類
鄞江周師厚(愚齋云公因倅洛陽作洛陽花木記愚今於記中惟摭取菊名列於此若)
(乃諸形狀據元本皆不該)
菊(單葉)金鈴菊紫榦子
萬鈴菊毬子菊鷄冠菊
地棠菊千葉大黃菊五色菊
粉紅菊碧菊千葉晩紅菊
黃簇菊柿葉菊青心菊
葉紅菊黃窠廷子探白子
白菊六月紫菊紅香菊
釵頭菊紫菊(亦謂之旱蓮)金錢菊(一名夏菊)
川金錢(深紅色單葉)川剪金
虢地品類
彭城劉蒙撰譜(愚齋云公因至伊水旅寓見菊作此)
叙曰草木之有花浮冶而易壊凡天下輕脆難久之物
者皆以花比之宜非正人達士堅操篤行之所好也然
余嘗觀屈原之為文香草龍鳳以比忠正而菊與菌桂
荃蕙蘭芷江蘺同為所取又松者天下歲寒堅正之木
也而陶淵明乃以松名配菊連語而稱之夫屈原淵明
實皆正人達士堅操篤行之流至於菊猶貴重之如此
是菊雖以花為名固與浮冶易壊之物不可同年而語
也且菊有異於物者獨以秋花悦茂於風霜搖落之時
此其得時者異也云云說疑曰或謂菊與苦薏有兩種
疑今譜中或有非菊者也然余嘗讀陶隠居之說以謂
莖紫色青作蒿艾氣為苦薏今余所記菊中雖有莖青
者然而為氣香味甘枝葉纖少或有味苦者而紫色細
莖亦無蒿艾氣今人間相傳為菊其已久矣故未能輕
取舊說而棄之也日華子曰花大者為甘菊花小而
苦者為野菊若種園蔬肥沃之處復同一體是小可變
而為甘也如是則單葉變而為千葉亦有之矣若夫
馬藺為紫菊瞿麥為大菊烏喙苗為鴛鴦菊蔙覆花為
艾菊與其他妄濫而竊菊名者皆所不取云(愚齋云鮦陽居士所)
(編復雅詞云鴛鴦菊乃豆蔲花也其花類百合而小比牽牛花差大紅紫色中心有雙須須之端為雙鴛鴦之)
(形其葉如菊葉而極大淮南二三月開花)
定品曰或問菊奚先曰先色與香而後態然則色奚先
曰黃黃者中之色其次莫若白陳藏器云白菊生平澤花
紫者白之變紅者紫之變也此紫所以為白之次而紅
所以為紫之次或曰花以艷媚為悦而子以態為後歟
曰吾嘗聞於古人矣妍卉繁花為小人而松竹蘭菊為
君子安有君子而以態為悦乎至於具香與色而又有
態是猶君子而有威儀也菊之黃者未必皆勝而置
于前者重其色也菊之白者未必皆劣而列于中者次
其色也
龍腦菊一名小銀臺出京師類金萬鈴而葉尖其色
類紫鬱金而外葉純白其香氣芬烈似龍腦(其中稱葉者謂)
(花頭上葉也非枝葉之葉)定品云菊有名龍腦者具色與香而態
不足者也然余以此為之冠者亦君子貴其質焉
新羅菊一名玉梅一名倭菊出海外千葉純白長短
相次而花葉尖薄鮮明瑩徹若瓊瑶然
都勝菊出陳州鵝黃千葉葉形圓厚有雙紋而内外
大小重疊相次凡菊無態度者枝葉累之也此菊細
枝少葉嫋嫋有態故以都勝目之
御愛菊出京師或云出禁中一名笑靨一名喜容淡
黃千葉葉有雙紋齊短而闊葉端有兩缺内外鱗次
玉毬菊出陳州多葉白花近蘂微有紅色花外大葉
有雙紋瑩白齊長而蘂中小葉如剪茸以玉毬目之
者以其有圓聚之形也
玉鈴菊純白千葉中有細鈴
金萬鈴深黃千葉而葉有鐸形或有花密枝偏者謂
之鞍子菊實與此花一種
大金鈴深黃有鈴如鐸形花為五出細花下有大葉
承之
銀臺菊出洛陽葉有五出而下有雙紋白葉承之初
疑與龍腦菊一種但花形差大且不甚香
棣棠菊出西京深黃雙紋多葉自中至外長短相次
如千葉棣棠狀大於諸菊一枝叢生至十餘朵顔色
鮮好
蜂鈴菊千葉深黃花形圓小而中有鈴葉擁聚蜂起
細視若有蜂窠之狀
鵝毛菊淡黃纖細如毛生於花萼上自内自外葉皆
一等但長短上下有次爾
毬子菊深黃千葉尖細重疊皆有倫理一枝之杪叢
生百餘花若小毬諸菊最小無過此者
夏金鈴出西京開以六月深黃千葉與金萬鈴相類
而花頭瘦小不甚鮮茂蓋以生非時故也
秋金鈴出西京深黃雙紋重葉花中細蘂皆出小鈴
萼中其萼亦如鈴葉
金錢菊出西京深黃雙紋重葉似大金菊而花形圓
齊頗類滴滴金
鄧州黃單葉雙紋深於鵝黃淺於鬱金中有細葉出
鈴萼上形似鄧州白但差小爾(愚齋云本草圖經有鄧州菊花)
薔薇菊深黃雙紋單葉如野薔薇有黃細蘂出小鈴
萼中枝榦差細葉有支股而圓
黃二色鵝黃雙紋多葉一花之間自有深淡兩色甚
類薔薇菊惟形差小近蘂多有亂葉
甘菊生雍州川澤深黃單葉閭巷之人且能識之固
不待記而後見也余竊謂古菊陶淵明張景陽謝希
逸潘安仁等或愛其香或詠其色或採於東籬或泛
於酒斝疑皆今之甘菊也
酴醿菊出相州純白千葉自中至外長短相次花之
大小正如酴醿
玉盆菊出滑州多葉黃心内深外淡而下有闊白大
葉連綴承之有如盆盂中盛花狀
鄧州白單葉雙紋白花中有細蘂出鈴萼中葉皆尖
細相去稀疎香比諸菊甚烈蓋鄧州菊潭所出
白菊單葉白花蘂與鄧州白相類但花葉差闊相次
圓密而枝葉麄繁人未識者謂為鄧州白後較見其
異故譜中别開鄧州白而正其名曰白菊
銀盆菊出西京花中皆細鈴鈴葉之下别有雙紋白
葉故謂之銀盆
順聖淺紫出陳州鄧州多葉葉比諸菊最大一花不
過六七葉而每葉盤疊凡三四重花葉空處間有筒
葉輔之余所記菊中惟此最大
夏萬鈴出鄜州開以五月紫色細鈴生於雙紋大葉
之上按靈寶方曰菊花紫白陶隱居云五月採今此
花紫色而開於夏是得時也
秋萬鈴出鄜州千葉淺紫其中細葉盡為五出鐸形
而下有雙紋大葉承之
綉毬菊出西京千葉紫花花葉尖闊相次叢生如金
鈴菊中鈴葉之狀
荔枝菊枝紫出西京千葉紫花葉卷為筒(謂花葉也凡菊鈴葉)
(有五出皆如鐸鈴之形又有卷生為筒無尖缺者故謂之筒葉)大小相間凡菊鈴并
蘂皆生托葉之上葉背乃有花萼與枝相連而此菊
上下左右攅聚而生故俗以為荔枝者以其花形正
圓故也花有紅者與此同名
垂絲粉紅出西京千葉葉細如茸攅聚相次花下亦
無托葉
楊妃菊粉紅千葉散如亂茸而枝葉細小嫋嫋有態
合蟬菊粉紅筒葉花形細者與蘂雜比方盛開時筒
之大者裂為兩翅如飛舞狀一枝之杪凡三四花
紅二色出西京千葉深淡紅叢有兩色而花葉之中
間生筒葉大小相映方盛開時筒之大者裂為二三
與花葉相雜比茸茸然
桃花菊粉紅單葉中有黃蘂其色正類桃花開於諸
菊未有之前
(自龍腦第一至桃花第三十五皆是依元木之次第也其間銀臺白菊桃花三種不該所開之時惟夏萬)
(鈴開於五月夏金鈴開於六月餘三十種皆於九月開也)
叙遺曰余聞有麝香菊者黃花千葉以香得名有錦菊
者粉紅碎花以色得名有孩兒菊者粉紅青萼以形得
名有金絲菊者紫花黃心以蘂得名嘗訪於好事求於
園圃既未之見故特論其名色列於記花之後
補意曰余疑古之菊品未若今日之富也嘗聞於蒔花
者云花之形色變易如牡丹之類歲取其變者以為新
今此菊亦疑所變也
吳中品類
吳門老圃史正志撰譜(愚齋云公退朝歸休治圃栽菊作此)
叙曰菊草屬也以黃為正是以槩稱黃花所宜貴者苗
可以菜花可以藥囊可以枕釀可以飲所以高人隱士
籬落畦圃之間不可無此花也陶淵明植於三徑采於
東籬裛露掇英汎以忘憂鍾會賦以五美謂圓華高懸
準天極也純黃不雜后土色也早植晩發君子德也冒
霜吐穎象勁直也杯中體輕(愚按歐陽詢藝文類聚所引作流中輕體)神僊
食也其為所重如此然品類有數十種而白菊一二年
多有變黃者余在三水植大白菊百餘株次年盡變為
黃花云云
黃
大金黃心密花瓣大如大錢
小金黃心微紅花瓣鵝黃葉翠大如衆花
佛頭菊無心中邊亦同
小佛頭同上微小又云疊羅黃
金墪菊比佛頭頗瘦花心微窪
金鈴菊心微青紅花瓣鵝黃色葉小又云明州黃
深色御袍黃心起突色如深鵝黃
淺色御袍黃中深
金錢菊心小花瓣稀
毬子黃中邊一色突起如毬子
棣棠菊色深黃如棣棠狀比甘菊差大
甘菊色深黃比棣棠頗小
野菊細瘦枝柯凋衰多野生亦有白者
白
金盞銀臺心突起深黃四邊白
樓子佛頂心大突起似佛頂四邊單葉
添色喜容心微紅花瓣密且大
纏枝菊花瓣薄開過轉紅色
玉盤菊黃心突起淡白緣邊
單心菊細花心瓣大
樓子菊層層狀如樓子
萬鈴菊心茸茸突起花多半開者如鈴
腦子菊花瓣微縐縮如腦子狀
荼䕷菊心青黃微起如鵝黃淺色
雜色紅紫
十樣菊黃白雜樣亦有微紫花頭小
桃花菊花瓣全如桃花秋初先開色有淺深深秋亦
有白者
芙蓉菊狀如芙蓉亦紅色
孩兒菊紫萼白心茸茸然葉上有光與他菊異
夏月佛頂菊五六月開色微紅
後叙曰花有落者有不落者蓋花瓣結密者不落盛開
之後淺黃者轉白而白色者漸轉紅枯于枝上花瓣扶
疎者多落盛開之後漸覺離披遇風雨撼之則飄散滿
地矣云云
石湖品類
石湖范成大撰譜(并序)
山林好事者或以菊比君子其說以為歲華晼晩草木
變衰乃獨奕然秀發傲睨風露此幽人逸士之操雖寂
寥荒寒而味道之腴不改其樂者也神農書以菊為養
性上藥能輕身延年南陽人飲其潭水皆壽百歲使夫
人者有為於當年醫國庇民亦猶是而已菊於君子之
道誠有臭味哉云云
黃花
勝金黃一名大金黃菊以黃為正此品最為豐縟而
加輕盈花葉微尖但條梗纖弱難得團簇作大本須
留意扶植乃成
疊金黃一名明州黃又名小金黃花心極小疊葉穠
密狀如笑靨花有富貴氣開早
棣棠菊一名金䭔子花纖穠酷似棣棠色艷如赤金
它花色皆不及蓋奇品也窠株不甚高金陵最多
疊羅黃狀如小金黃花葉尖瘦如剪羅縠三兩花自
作一高枝出叢上意度瀟灑
麝香黃花心豐腴傍短葉密承之格極高勝亦有白
者大略似白佛頂而勝之遠甚吳中比年始有
千葉小金錢略似明州黃花葉中外疊疊整齊心甚
大
太真黃花如小金錢色鮮明
單葉小金錢花心尤大開最早重陽前已爛漫
垂絲菊花蘂深黃莖極柔細隨風動搖如垂絲海棠
鴛鴦菊花常相偶葉深碧
金鈴菊一名荔枝菊舉體千葉細瓣簇成小毬如小
荔枝枝條長茂可以攬結江東人喜種之有結為浮
圖樓閣高丈餘者余頃北使過欒城其地多菊家家
以盆盎遮門悉為鸞鳳亭臺之狀即此一種
毬子菊如金鈴而差小二種相去不遠其大小名字
出於栽培肥瘠之别
小金鈴一名夏菊花如金鈴而極小無大本夏中開
藤菊花密條柔以長如藤蔓可編作屏障亦名棚菊
種之坡上則垂下裊數尺如纓絡尤宜池潭之瀕(愚齋)
(按沈氏菊譜後有補遺云吉州太和有菊蔓生名一丈黃土人引以為屏)
十樣菊一本開花形模各異或多葉或單葉或大或
小或如金鈴往往有六七色以成數通名之曰十樣
衢嚴間花黃杭之屬邑有白者
甘菊一名家菊人家種以供蔬茹凡菊葉皆深綠而
厚味極苦或有毛惟此葉淡綠柔瑩味微甘咀嚼香
味俱勝擷以作羹及泛茶極有風致天隨子所賦即
此種花差勝野菊甚美本不繫花
野菊旅生田野及水濱花單葉極瑣細
白花
五月菊花心極大每一鬚皆中空攅成一匾毬子紅
白單葉繞承之每枝只一花徑二寸葉似同蒿夏中
開近年院體畫草蟲喜以此菊寫生
金杯玉盤中心黃四傍淺白大葉三數層花頭徑三
寸菊之大者不過此本出江東比年稍移栽吳下此
與五月菊二品以其花徑寸特大故列之於前
喜容千葉花初開微黃花心極小花中色深外微暈
淡欣然丰艷有喜色甚稱其名久則變白尤耐封殖
可以引長七八尺至一丈亦可攬結白花中高品也
御衣黃千葉花初開深鵝黃大略似喜容而差疎瘦
久則變白
萬鈴菊中心淡黃䭔子傍白花葉繞之花端極尖香
尤清烈
蓮花菊如小白蓮花多葉而無心花頭疎極蕭散清
絶一枝只一葩綠葉亦甚纖巧
芙蓉菊開就者如小木芙蓉尤穠盛者如樓子芍藥
但難培植多不能繁橆
茉莉菊花葉繁縟全似茉莉綠葉亦似之長大而圓
淨
木香菊多葉略似御衣黃初開淺鵝黃久則淡白花
葉尖薄盛開則微卷芳氣最烈一名腦子菊
酴醿菊細葉稠疊全似酴醿比茉莉差小而圓
艾葉菊心小葉單綠葉尖長似蓬艾
白麝香似麝香黃花差小亦豐腴韻勝
白荔枝與金鈴同但花白耳
銀杏菊淡白時有微紅花葉尖綠葉全似銀杏葉
波斯菊花頭極大一枝只一葩喜倒垂下久則微捲
如髮之鬈
佛頂菊亦名佛頭菊中黃心極大四傍白花一層繞
之初秋先開白色漸沁微紅
桃花菊多葉至四五重粉紅色濃淡在桃杏紅梅之
間未霜即開最為妍麗中秋後便可賞以其質如白
之受采故附白花
燕脂菊類桃花菊深紅淺紫比燕脂色尤重比年始
有之此品既出桃花菊遂無顔色蓋奇品也姑附白
花之後
紫菊一名孩兒菊花如紫茸叢茁細碎微有菊香或
云即澤蘭也以其與菊同時又常及重九故附於菊
百菊集譜卷一
