百菊集譜卷四
宋史鑄撰
歴代文章(多非全文)
屈原離騷經朝飲木蘭之墜露兮夕餐秋菊之落英
王逸注云言旦飲香木之墜露吸正陽之津液暮食
芳菊之落華吞正隂之精蘂洪興祖補注曰秋花無
自落者當讀如我落其實而取其材之落又據一說
云詩之訪落以落訓始也意落英之落蓋謂始開之
花芳馨可愛若至於衰謝豈復有可餐之味
魏鍾會菊花賦何秋菊之竒兮獨華茂乎凝霜挺葳蕤
於蒼春兮表壯觀乎金商縹榦綠葉青柯紅芒(又見史譜)
(序引)
晉潘尼秋菊賦垂采煒於芙蓉流芳越乎蘭林又曰既
延期以永壽又蠲疾而弭痾
晉盧湛菊花賦浸三泉而結根晞九陽而擢莖若乃翠
葉雲布黃蘂星羅
晉傅玄菊賦布濩河洛縱横齊秦掇以纖手承以輕巾
服之者長壽食之者通神
晉嵇含菊花銘曰煌煌丹菊翠蓋紫莖
晉成公綏菊花銘數在三九時惟斯生又有菊頌曰先
民有作詠兹秋菊綠葉黃花菲菲彧彧芳踰蘭蕙茂
過松竹其莖可玩其葩可服
晉傅統妻菊花頌英英麗草禀氣靈和春茂翠葉秋曜
金華布濩高原蔓衍陵阿揚芳吐馥載芬載葩爰拾
爰採投之醇酒御于王公以介眉壽
晉袁崧菊詩靈菊植幽崖擢穎凌寒飈春露不染色秋
霜不改條(按晉書或作袁山松)
(附)陶淵明九日閒居詩(并序)
余閒居愛重九之名秋菊盈園而持醪靡由空服九
華寄懷於言(愚齋云近年蔡夢弼有注和陶詩其中不注九華為菊名惜其有闕)
世短意恒多斯人樂久生日月依辰至舉俗愛其名露
淒暄風息氣澈天象明往鷰無遺影來鴈有餘聲酒能
祛百慮菊為制頹齡如何蓬廬士空視時運傾塵爵恥
虚罍寒華徒自榮斂襟獨閒謠緬焉起深情棲遲固多
娛淹留豈無成
飲酒詩秋菊有佳色裛露掇其英汎此忘憂物遠我遺
世情又云採菊東籬下悠然見南山(此皆陶詩中句)
唐宋詩賦(選詞并)
此詩不惟選取精妙者或有菊名見諸文集此特取
之以廣識其名或出名公所作雖曰未工此亦取之
以見前賢賦詠之大略覽者當知之
文言陸宣公
文言曰菊禀隂陽之和氣受天地之淳精又曰不失其
時比君子之守節無競於物同志人之不爭又曰行道
者象之足以建德立身者取之足以作程又曰春之交
夏之候靡木不榮無草不茂我亦抽英而擢秀商之氣
冬之時無木不落無草不萎我亦發花而呈姿又曰淳
和自守芳潔自持
秋香亭賦(為鄭屯田作)范文正公
鄭公之後兮宜其百祿使于南國兮鏗金粹玉倚大旆
於江干揭高亭於山麓江無煙而練迴山有嵐而屏矗
一朝賞心千里在目時也秋風起兮寥寥寒林脱兮蕭
蕭有翠皆歇無紅可凋獨有佳菊弗冶弗天采采亭際
可以卒歲畜金行之勁性賦土爰之甘味氣驕松筠香
滅蘭蕙露漙溥以見滋霜肅肅而敢避其芳其好胡然
不早歲寒後知殊小人之草黃中通理得君子之道飲
者忘醉而餌者忘老云云
菊老元微之
秋叢遶舍似陶家遍遶籬邊日漸斜不是花中偏愛菊
此花開盡更無花
重陽席上賦白菊白樂天
滿園佳菊鬱金黃中有孤叢色借霜還似今朝歌酒席
白頭翁入少年場
歎庭前甘菊花杜甫
簷前甘菊移時晩青蘂重陽不堪摘明日蕭條盡醉醒
殘花爛漫開何益籬邊野外多衆芳采擷細瑣升中堂
念兹空長大枝葉結根失所纏風霜
晩菊韓愈
少年飲酒時踊躍見菊花今來不復飲每見恒咨嗟佇
立摘滿手行行把歸家此時無與語棄置奈悲何
九月十日菊鄭谷
節去蜂愁蝶不知曉庭還遶折殘枝自緣今日人心别
未必秋香一夜衰
白菊皮日休
已過重陽半月天琅華千點照寒烟蘂香亦似浮金靨
花樣還如鏤玉錢
憶白菊陸龜蒙
稚子書傳白菊開西城相滯未容迴月明階下窗紗薄
多少清香透入來
和令狐相公玩白菊劉禹錫
家家菊盡黃梁國獨如霜瑩淨真琪樹分明對玉堂僊
人披雪氅素女不紅妝粉蝶來難見麻衣拂更香向風
搖羽扇含露滴瓊漿高艷遮銀井繁枝覆象床桂叢慙
並發梅粉妒先芳一入瑶華詠從兹播樂章
菊李山甫
籬下霜前偶得存苦教遲晚避蘭蓀能消造化幾多力
不受陽和一點恩生處豈容依玉砌要時還許上金罇
陶公没後無知已露濕幽藂見淚痕
菊羅隱
籬落歲云暮數枝聊自芳雪裁纖蘂密金拆小苞香千
載白衣酒一生青女霜春叢莫輕薄彼此有行藏
華下對菊司空圖
清香裛露對高齋泛酒偏能浣旅懷不似春風逞紅艷
鏡前空墜玉人釵
對菊齊已
無艷無妖别有香栽多不為(一作只為)待重陽莫嫌醒眼相
看過却是真心愛澹黃(醒眼一作醉眼)
商州九月十八日大雪雪後見菊
王禹偁
狼藉金錢撒野塘幾叢無力卧斜陽爭偷暖律輸桃李
獨亞寒枝負雪霜誰惜晚芳同我折自憐孤艷襲人香
幽懷遠慕陶彭澤且擷殘英泛一觴
和張少卿白菊吟邵堯夫
清淡曉凝霜宜乎殿顥商自知能潔白誰念獨芬芳豈
為瓊無艷還驚雪有香素英浮玉液一色混瑤觴
詠菊魏野(二首)
榮雖同雨露晩不怨乾坤五色中偏貴千花後獨尊馨
非慙黍稷採合勝蘋蘩蛺蝶寒猶至䳡鷯靜亦蹲味堪
滋玉鉉光欲奪金罇帶露藂尤密經霜艷更繁砌蛩親
有路梁鷰識無門薜荔宜求友茱萸好結婚栽培勞婢
僕服食教兒孫易把方先哲難為繼後昆敗莎承亞朵
落葉擁纖根雖異皇家瑞寧辜白帝恩延齡仙訣著應
候禮經言不與羣芳競還如我避喧
白菊
濃露繁霜著似無幾多光采照庭除何須更待螢兼雪
便好藂邊夜讀書
詠菊王荆公(四首)
補落迦山傳得種閻浮檀水染成花光明一室真金色
復似毗耶長者家
城東寺菊
黃花漠漠弄秋暉無數蜜蜂花上飛不忍獨醒辜爾去
慇懃為折一枝歸
和晩菊
不得黃花九日吹空看野葉翠葳蕤淵明酩酊知何處
子美蕭條向此時委翳似甘終草莽栽培空欲傍藩籬
可憐蜂蝶飄零後始有閒人把一枝
殘菊
黃昏風雨打園林殘菊飄零滿地金折得一枝還好在
可憐公子惜花心
甘菊司馬温公
野菊細瑣物籬間私自全徒因氣味殊不為庖人捐采
升白玉堂薦以黃金盤願若南陽守永扶君子年
重九席上觀金鈴菊韓忠獻公(二首)
黃金綴菊鈴兖地獨馳名(金鈴菊兖州種)細蘂浮杯雅香筩貯
露清風休沈夜警雨碎入寒聲自此傳仙種秋芳冠玉
京
和崔象之紫菊
紫菊披香碎曉霞年年霜晚賞竒葩嘉名自合開仙府
麗色何妨奪錦砂雨徑蕭疎凌蘚暈露叢芬馥敵蘭芽
孤標只取當筵重不似尋常泛酒花
次韻南陽錢紫微盆中移白菊
劉忠肅公(摯)
晚秋風露下星榆玉刻圓錢散曉株人住水涯多白髮
地應花谷近清都挼香漬酒登新譜益氣輕身載舊圖
移取黃堂朝夕見北洲亭遠故臺蕪(郡中舊有白菊臺)
希真堂東手植菊花十月始開
歐陽修
當春種花唯恐遲我獨種菊君勿誚春枝滿園爛張錦
風雨須臾落顛倒看多易厭情不專鬭紫誇紅隨俗好
豁然高秋天地肅百物衰陵誰暇弔君看金蘂正芬敷
曉日浮霜相照耀煌煌正色秀可餐藹藹清香寒愈峭
高人避喧守幽獨淑女靜容羞窈窕方當搖落看轉佳
慰我寂寥何以報時攜一樽相就飲如得貧交論久要
我從多難壯心衰迹與世人殊靜躁種花不種兒女花
老大安能逐年少
甘菊蘇東坡
越山春始寒霜菊晩愈好朝來出細蘂稍覺芳歲老孤
根蔭長松獨秀無衆草晨光雖照耀秋雨半摧倒先生
卧不出黃葉紛可掃無人送酒壺空腸嚼珠寶香風入
牙頰楚些發天藻新荑蔚已滿宿根寒不槁揚揚弄芳
蝶生死何足道頗訝昌黎公恨爾生不早(退之秋懷詩鮮鮮霜中菊)
(既晚何用好揚揚弄芬蝶爾生還不早)
五月園夫獻紅菊蘇潁濱(三首)
黃花九月傲清霜百草滿園無比香紅紫無端盜名字
試尋本草細思量
南陽白菊有奇功潭上居人多老翁葉似皤蒿莖似棘
未宜放入酒杯中
戲題菊花
春初種菊助槃蔬秋晩開花插酒壺微物不多分地力
終年乃爾任人須天隨匕筯幾時輟彭澤罇罍未遽無
更擬食根花落後一依本草太傷渠
戲答王觀復酴醿菊黃山谷(二首)
誰將陶令黃金菊幻作酴醿白玉花小草真成有風味
東園添我老生涯
戲答王子予送凌風菊
病來孤負鸕鷀杓禪板蒲團入眼中浪說閒居愛重九
黃花應笑白頭翁
九月十日菊花爛開張文潛
蕭條秋圃風飛葉却有黃花照眼明已過重陽慵采擷
自嫌亦作世人情
次韻桃花菊朱行中(名服紹聖初人)
籬邊不語自成蹊紅入秋叢見亦稀亂插烏巾酬老健
輕浮白酒惜春歸劉郎一去花何晚陶令重來色已非
蝶散蜂藏無足怪冷香寒艷不堪依
次韻時從事桃花菊侯季長(名延慶政和中人)
霜郊百草半青黃寒菊偷春作艷粧灼灼似誇籬下客
夭夭欲伴禁中郎(退之百葉桃花云故伴仙郎宿禁中)元都道士聞須種
彭澤先生見定狂莫信化工欺世俗且將一笑薦彫觴
菊錢昭度
曾見春花落萬紅不然隨雨即隨風如何得到重陽日
浮在陶家酒盞中
次韻十五日菊丁寶臣(二首)
秋香多日閟英華霜脱離離抱砌斜趁節不隨時俗眼
近冬真是歲寒花摛辭舊入騷人筆載酒誰尋醉令家
曾讀南華齊物論均無遲速可驚嗟
寒芳開晚獨堪嘉開日仍逢小雨斜秋盡亭臺凋木葉
月圓時節伴蓂花幽香不入登高會清賞終存好事家
黃蘂綠莖如舊歲人心徒有後時嗟
五色菊(愚齋云孫真人種花法與洛陽花木記皆有此菊名)
劉原父(二首)
屢聞白雪題詩句飽見黃花泛酒杯豈似一枝能五色
相隨次第雪中開
庭前菊花
翠葉金華刮眼明薄霜濃露倍多情誰人正苦山中醉
借與繁香破宿酲
都勝菊江袤(三首)
似嫌春色愛秋光格外風流晚獨芳淡佇精神無俗艷
豐醲肌骨有天香玉攅碎葉塵難染金蹙深心蝶謾狂
曉帶露華初折贈瑤臺欲識斬新粧
御愛菊
黃花開盡白花開移自新羅小小裁雅質似嫌施粉黛
玉肌端是屑瓊瑰曾參御側龍顔愛尚帶天邊月色來
輕著曉霜添嫵媚看勻紅淺上香腮
五色菊
孤根分斸便成叢色弄輕黃轉紫紅愁似斂容羞白日
淡如無語怨西風自緣取賞人心别不許陪觀衆志同
亂折東籬休借問多情誰是主人翁
亞叟惠龍腦菊許景衡
正色最宜霜後見清香自是藥中珍明年把酒東籬下
采采何如舊主人
梅開踰月而黃菊方爛然鄭剛中
江梅久矣報塗粉籬菊傲然方鑄金嶺外四時惟一氣
難分冬霧與秋隂
詠菊汪彥章
依倚西風不自持葳蕤羽葆雜金規繁開不負朝陽色
獨步非關昊帝私把酒可能追靖節掇苗終欲慕天隨
春紅過盡聊經眼頼有芬芳慰所思
十日買黃菊二株王十朋(三首)
十月更十日黃花開滿枝鮮鮮如可餐采采還自疑重
陽不堪摘况後一月期既晚何用好兹言聞退之天然
傲霜性寧問早與遲不以日月斷深杯為花持
十月望日買菊一株頗佳
秋去菊方好天寒花自香深懷傲霜意那肯媚重陽
十月二十日買菊一株置于郡齋松竹之間目為
歲寒三友
三百青錢一株菊移置窗前伴松竹鮮鮮正色傲霜性
不逐重陽上醽醁誰云既晚何用好端似高人事幽獨
南來何以慰淒涼有此歲寒三友足
分送四月菊與提刑都運二丈
張孝祥(二首)
午隂籬落小徘徊底許清香鼻觀來定自霜臺風力峻
故教霜菊暑中開
金縷裁衣玉綴裳掃除瘴暑作秋香一杯擬做重陽賞
更惜西風一夜凉
贈菊陸務觀(游首二)
花裏風神菊擅名品流不減晉諸卿梅應相與有瓜葛
蘭復何憂無弟兄移後併逢三日雨開時恰值十分晴
傍籬小摘供囊枕留得殘香夢亦清
陶淵明云三徑就荒松菊猶存蓋以菊配松也予
讀而感之因賦此詩
菊花如端人獨立凌冰霜名紀先秦書功標列僊方紛
紛零落中見此數枝黃高情守幽貞大節禀介剛乃知
淵明意不為汎酒觴折嗅三歎息歲晚彌芬芳
朝天菊(得於婺源菊愚齋云此品想藤之類)洪景盧(邁)
但見荼䕷能上架那知甘菊解朝天亭亭秀出風煙上
冷落東籬却可憐
末利菊洪景伯(适)
化工將末利改作壽潭花零露團佳色鵝黃自一家
叢菊石延年
風勁香逾遠霜寒色更鮮秋天(一作光)買不斷無意學金
錢
菊陶弼
九月嚴霜殺草根獨開黃菊伴金罇東籬故事何重疊
醉倒花前是遠孫
山行見菊李鼐
野色芬敷洗露香籬邊不減御衣黃繁英自翦無人插
應笑陶潛兩鬢霜
夭桃途次見菊文與可
英英寒菊犯清霜來伴山中草木黃不趁盛時隨衆卉
自甘深處作孤芳其他爛漫非真色惟此氤氲是正香
却念白衣誰送酒滿籬高興憶吾鄉
大笑菊姜特立(二首)
玉瓣金心磊落花天姿高灑出常葩標名大笑緣何事
開口相逢有幾家
霜後菊
嫩黃釅白媚秋暉正坐清霜一夜飛似怯曉來天氣冷
一時都換紫羅衣
菊苗彭汝礪(狀元)
重陽黃菊花零落殆無有微陽動淵泉嫩葉出枯朽青
青好顔色寂寥霜雪後物理如轉環開花豈其久
種菊高文虎
菊載神農經不見詩三百周官叙鞠衣一言僅可摘黃
華紀吕令落英餐楚客伯始飲得壽桐君書探賾移根
候萌動需時當甲拆我羨柴桑里敢希履道宅不種兒
女花朱朱與白白閱譜品雖多求栽地恐窄揠苗助其
長抱甕滋以澤朗詠黃為正流播風騷格寒香紫茁蘭
晚節桐柯柏相繼早梅芳一笑巡簷索
(愚齋按後漢胡廣字伯始陶按本草相君有採藥錄註其花葉形色柴桑乃淵明所居之里在九江)
(潯陽縣道履道坊乃白樂天退老之地在洛陽按履新居詩籬菊黃金合窗筠綠玉稠)
蠟梅菊次韻周仙尉聞人善言
臘前曾弄色秋晚更包黃昔認蜂攅蜜今看蝶戀香輩
流雖易處名氏却同鄉會見成功女還思九日觴
金錢菊楊巽齋
清曉幽叢露作團籬邊積疊喜人看落英欲買真無價
唯許騷人罄一餐
閏月見九華菊翁龜翁(逢龍)
衆草已枯霜墻隂獨自芳旋開三四蘂知為兩重陽酒
恰今朝熟花多一月香又經風雨後得爾慰淒涼
甘菊冷淘王禹偁
經年厭梁肉頗覺道氣渾孟春奉齋戒勑厨唯素飱淮
南地甚暖甘菊生籬根長芽觸土膏小葉弄晴暾采采
忽盈把洗去朝露痕俸麵新且細溲攝如玉墩隨刀落
銀縷煮投寒泉盆雜此青青色芳香敵蘭蓀一舉無孑
遺空媿越盌存解衣露其腹稚子為我捫飽慙廣文鄭
饑謝魯山元(廣文先生飯不足元魯山餓而死)况吾草澤士藜藿供朝
昏謬因事筆硯名通金馬門官供政事食久直紫微垣
誰言謫滁上吾族飽且温既無甘旨慶焉用品味繁子
美重槐葉直欲獻至尊起予有遺韻甫也可與言
晩食菊羹司馬温公
朝來趨府庭飲啄厭腥羶况臨敲扑喧憤憤成中煩歸
來褫冠帶杖履行東園菊畦新雨霽綠秀何其繁平時
苦目痾兹味性所便采擷授厨人烹瀹調甘酸毋令薑
桂多失彼真味完貯之鄱陽甌薦以白玉盤餔啜有餘
味芬馥逾秋蘭神明頓颯爽毛髮皆蕭然迺知愜口腹
不必矜肥鮮嘗聞南山陽有菊環清泉居人飲其流孫
息皆華顛嗟予素荒浪強為簮纓牽何當葺弊廬脱略
區中緣南陽丐嘉種蒔彼數畝田抱甕新灌溉爛漫供
晨餐浩然養恬漠庶足延頹年
采菊圖王十朋(二首)
淵明恥折腰慨然詠式微閒居愛重九采菊來白衣南
山忽在眼倦鳥亦知歸至今東籬花清如首陽薇
題徐致政菊坡圖(名夀仁)
南方有高士仁義偃王裔家山闢幽坡手取香草蓺秋
至有黃華采采滿衣袂客來酒盈尊詩出語驚世無心
學淵明偶與淵明契靜者年自長頹齡不須制高懷恥
獨樂地遠人罕詣丹青寫佳境有目皆可睨吾家鮮鮮
徑荒蕪屢經歲儒冠誤此身掛之公得計
桃花菊詞鷓鴣天張孝祥(或云康伯可作)
一種穠華别樣粧留連春色到秋光解將天上千年艷
翻作人間九日黃凝曉露傲清霜東籬恰似武陵鄉
有時醉眼偷相顧錯認陶潜作阮郎
曾端伯(慥)取友於十花以菊為佳友
口號并調笑令
五柳門前三徑斜東籬九日富黃花豈惟此菊有佳色
上有南山日夕佳
佳友金英輳陶令籬邊常宿留秋風一槩摧枯朽獨艷
重陽時候賸收芳蘂浮巵酒薦得先生眉壽
(愚齋云宿留字兩見趙岐注孟子孫奭音義上音秀下音霤按廣韻宿留停待也)
王龜齡(十朋)取莊園花卉目為十八香以菊為冷香
(有詩詞)
佳節逢吹帽黃金染菊叢淵明何處飲三徑冷香中
點絳唇
霜蘂鮮鮮野人開徑親栽植冷香佳色趁得重陽摘
預約比鄰有酒須相覓東籬側為花辭職古有陶彭澤
毗陵張敏叔繪十花為一圖目曰十客圖其間菊
花曰壽客錢塘關士容因賦詩(詩云莫惜朝衣換酒錢淵明邂逅此)
(花仙重陽滿滿杯中泛一縷黃金是一年此詩愚得於士友殊恨其不工今作一絶以易之云)
東籬寂寞舊家鄉頭白天生鬚又黃(按本草白菊仙經以為妙用服餌多)
(用之)歲歲相陪重九宴主人傳得引年方
百菊集譜卷四
