百菊集譜卷五
宋史鑄撰
淳祐丙午中夏愚始飭工為此鋟梓越旬餘又得
同志陸景昭特攜赤城胡融嘗於紹熙辛亥歲撰
圖形菊譜二卷以示所恨得見之晚不及寘于其
前今姑摭其要并序續為第五卷云
萬物以節操為高與春俱華與秋偕瘁者盈山滿谷騷
人墨客歌詠乎古今務以句語文辭相誇尚是何足以
浼吾之筆端乎哉吾之所愛者獨菊爾時維季秋霜風
凄緊草木之葉或黃或瘠或槁或脱而菊也方濯濯然
獨立於霜露之中含曜吐穎精采奪目與吾相對竟日
冷淡而耐久瀟洒而有遠韻正可比方高人貞士立於
世道之風波操履卓絶不為威武勢力之所摧屈者矣
夫其天姿高潔獨受間氣生不與草木同流死不與草
木偕逝可謂物中之英百卉之桀然者也云云
菊名(御袍乃人君之服故列為首)
御袍黃酴醾
銀荔支(一名太師菊)金荔支
大金錢小金錢
添色喜容(一名蘸金)七寳黃(又名十樣黃)
七寳白金堆
金鈴大眉心
小眉心金毬
銀毬龍腦
桃花金盞金臺
銀盞銀臺大白(又名霜下菊)
小白夏佛羅(一名佛頂菊)
秋佛羅甘菊(一名石决)
小金荔支野菊
一丈黃(一名沿籬菊)茉莉
金甌玉盤
毛心釵頭金
侍御蠟梅(一名道衣黃)
尖葉白小堆金
白玉錢檀香黃
小金佛頭疊金
大金佛羅右四十一種(其中亦闕九華)
栽植
初種仲春土膏流動菊苗怒生纔及五六寸掘起揀
根莖大者相去四寸許種之先用麻餅末一大撮拌
土
澆灌一月凡三度鉏薙至日暮以溺澆之春月則用
蠶沙一法先以溺漬草屨置土下極有力
摘腦纔高一尺以上便與摘腦摘腦則杈生而花闊
至立秋而止唯夏佛羅銀毬菊不用摘
事實
嶺南異物志云南方多温臘月桃李花盡坼他物皆先
時而榮唯菊花十一月開蓋此物須寒乃發寒晚故
發亦遲
巴東縣將軍灘對岸山水平秀有黃花上下沱一望約
五六里
東坡帖曰夏小正以物為節如王瓜苦菜之類驗之略
不差而菊有黃花尤不失毫釐近時都下菊品至多
皆智者以他草接成不復與時節相應始八月盡十
月菊不絶於市亦可怪也黃魯直跋之曰此何異虹
藏不見而虹掛空雷乃收聲而雷發地耶
菊賦張南軒(敬夫)
喻子有園一畮畦菊百本日遊其間乃為之賦其辭曰
西風兮東籬金英兮紫枝著嘉名兮既遠豈衆卉兮等
夷標黃華兮月令寓落英兮楚辭生高崗兮燭隰原吟
鮑照兮賦潘尼互松兮偕杞徑淵明兮宅天隨秋日兮
淒淒秋露兮離離萬木槁兮既下一鴈鳴兮初飛送孟
嘉兮帽落逆王弘兮白衣其操兮箕山之潔其韻兮竹
林之絶瀏兮禦寇之御風慄兮馬曹之泛雪臨清流兮
子陵之居瀨含夕霏兮真長之望月孤叢兮特秀幽香
兮微透紫蝶兮黃蜂凛既寒兮猶湊聘芙蓉以為妃兮
命秋蘭以為友官槐斂迹以宵逝兮巖桂容沮而色黝
揖江梅以先發兮曰子之茂兮其庸可後邀黃葵以旅
處兮曰珠玉其在側予豈不知予之陋一束既多兮魏
帝之賜少者百年兮甘谷之壽枝葉老硬兮飽余腹於
五月葩華丰好兮悦余目於重九歲植百本日繞百匝
兮聊臨風而三嗅
杜甫詩以甘菊名石决
秋雨歎詩曰雨中百草秋爛死階下决明顏色鮮著葉
滿枝翠羽蓋開花無數黃金錢說者以為即本草决明
子此物乃七月作花形如白扁豆葉極稀疎焉得有翠
羽蓋與黃金錢也彼蓋不知甘菊一名石决為其明目
去翳與石决明同功故吳越間呼為石决子美所歎正
此花耳而杜趙二公妄引本草以為决明子疎矣哉
百菊集譜卷五
