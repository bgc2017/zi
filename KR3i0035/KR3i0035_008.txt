百菊集譜補遺
晩香堂品類(此除諸譜重複之名)
淵明菊
大夫菊
處士菊
三顧菊
黃金盞菊
簇金菊
金箭頭菊
金骨朵菊
黃金帶菊
銀錢菊
玉盤珠菊
玉瓏璁菊
伴梅菊
茶菊
松子菊
金陵菊
江隂菊
江隂白菊
獻歲菊
四季菊
中秋菊
鳳頭黃菊
閙蛾兒菊
墨菊(其中亦闕九華之名)
百菊集譜補遺
宋史鑄撰
黃華傳廣信邢良孠
黃華字季香世家雍州隠于山澤間生男曰周盈曰延
年女曰節女皆為神農氏之學歲久苗裔散處天下有
黃氏白氏金錢氏金樓氏凡七十餘族而黃氏最顯華
少時取青晚節取紫初為内黃令(九域志北京大名府有内黃縣)嘗開
卷讀易至黃中通理粲然笑曰美在其中暢於四支矣
至榮滿而歸南遊楚屈大夫方與江籬杜蘅及公子蘭
作離騷之辭得華喜同臭味把玩不斁楚人歌之曰有
美屈平兮洵潔且清兮咀華之英兮挹我謂我馨兮吕
不韋著春秋聞華名氏援筆特書然華靜介自立不能
媚俗好至魏文帝時嘗徵華入見神采英發帝喜語鍾
繇曰黃華函乾坤之淳和體芬芳之淑氣宜侍宴金華
殿人亦未甚愛也晉陶淵明曠達有高尚之氣然且見
華俯加採納曰吾不肯折腰對督郵今為吾子折腰與
語有味(黃菊味甘)華曰吾甘心從先生遊餘子苦口(白菊味苦)何
足置齒牙間哉淵明迺翦茅開徑延置家園觴詠陶寫
必訪華東籬下握手至熏夕淵明醉眠遣客罷休(罷部買切)
華獨露坐不去瓶罄樽空相對悠然江州刺史王弘聞
淵明有佳客亟遣白衣致餽淵明貯酒滿船(船謂酒&KR1553;)命華
拍浮其中以為樂淵明有友徂徠十八公與華齊名蒼
髯長身嘗從大夫之後下膏澤有醖藉(膏謂松脂可以釀酒)能製
中山醇醪(酒經曰醪汁滓濁酒也東坡松醪賦云製中山之松醪愚按中山在西京以北定州之地)
(東坡帥定武賦嘗飲此酒作)華譏其非聖人之清十八公曰我自用
我家法卿自用卿家法(二句出世說子嵩云)或問其所以同華
曰陶先生自拔於流俗十八公不彫於歲寒華雖當青
女降霜亦不變色(淮南子秋三月青女乃出以降霜雪高誘注青女天神青妖玉女主霜雪)
(妖乙驕切愚覽漁隱叢話與高續古緯略並引作青腰玉女)是則同時人目為三傑
華既經淵明稱賞名聲表表每遇良辰賓朋登高開宴
華至天資中正非梔貌蠟言(梔貎蠟言出柳文鞭價說)黃衣黃裳意
象閒雅清風徐來德馨襲人至其晚節不與草木俱腐
羣英掃地華獨固蒂巋存曰予自上世以來曉輕身明
目之術書名方冊世以為仙且其所居有潭水飲之能
制頽齡於華可知矣子孫枝分傲睨冰霜挺有風烈與
黃橙陸吉同時(東坡有黃甘陸吉傳)以為一年好處人到于今稱
之
贊曰有熉黃華淵乎似道朱紫競時惟華獨也正羣英
牢落惟華獨也在(莊子德充符受命於天唯舜獨也正受命於地唯松栢獨也在)又遇
騷人達士著語品題名譽始益光大雖今古常見而風
采常新揚子雲曰無仲尼則西山之餓夫與東國之絀
臣惡乎聞非躗言也(左哀二十四年是躗言也戶快切謂過謬之言)夫遇與不
遇人物之顯晦繫焉予於黃華亦有感於斯云
蘜先生傳建陽馬揖
先生名蘜字華其先為甘氏祖曰節華佐神農著本草
書成帝用嘉之乃命竹史差次其功封以沃土位在上
品之上既而歸隠于南陽潭之山谷世濟其美人多壽
考黃帝嗣興有土德之瑞色尚黃數用九帝曰爾世有
大功于民就錫汝以南陽之土賜姓黃氏世世相承以
九月九受封之日為先生壽名曰嘉節先生明德惟馨
操履貞介恥與庶類競逐繁華雅志清高務堅晩節雖
青女横陳而正色不變王公貴人慕其風味爭相迎致
然氣類不相合則雖強留納交而先生終不屑意惟田
園守拙之士巖谷隠逸之人事之惟謹即與傾蓋定盟
杯酒不相舍先生雖潛德不耀然吕令之正四時成周
王后服飾之用先生與有力焉所知已者楚有靈均晉
有淵明本朝有韓稚圭皆與結好為平生歡近時番禺
崔公寧辭相印不拜自號菊坡而甘心相與徜徉於其
所其見貴重於世如此若昔陶隠居陸天隨諸子升堂
矣而未入於室也每歲九日上自宫掖下至閭巷各稱
豐儉為先生壽白衣送酒漢宫開釀太官賜餻或獻茱
囊或薦蓬餌或烹桑苧之茶皆為先生之侣也且貴為
天子如唐德宗亦作為歌詩以慶之至於醉卧籬東反
□籬西此又各隨所寓而稱壽者也其本支百世子孫
千億散而之四方者不知其幾若夫族類大略則有范
成大諸家之譜在兹不復錄
太史公曰先生肇分茅土皆倣其方之色蘜自啓國南
陽之後居湘灕彭澤者二千祀不易黃姓自餘散處四
方者考其氏而知其方若白氏紅氏則著於西南或言
朔庭有墨子(墨者又衆色之後此近世方有)然未嘗與中國盟會故名
不顯其在青社者有蒼藍二氏生亦不蕃要之南陽實
在中土而黃氏又居方之正得數之中其後宜莫與京
白受采土生金又當金天御宇之時宜白之盛亞於黃
彼朱者子信美矣而有富貴濃艷之態不類山林有道
者氣象君子尚論盍謹考哉
雜識
胡少瀹菊譜序云嘗試述其七美一壽考二芳香三黃
中四後彫五入藥六可釀七以為枕明目而益腦功
用甚博神農所以載之上經姬公所以列之爾雅屈
大夫所以飡其英而著之離騷吕不韋所以覩其華
而編之月令黃鵠下太液武帝形之歌九月九日漢
風俗以為酒自後胡廣袁隗諸人則取其水以為飲
食仙人王子喬與陶洪景輩至啖其根葉考其源流
蓋自上古已知貴重今人但言陶淵明所好殆不得
專其美也云云(按西京雜記武帝歌曰黃鵠飛兮下建章金為衣兮菊為裳)
胡少瀹菊譜後序云子胡子既作菊譜客曰菊之品不
一而足然則花之似菊者吾子亦有取乎曰夫疑似
之間毫釐之際君子明辨而不恕正以其似是而非
有以害道若陽虎之貌似夫子項羽之瞳子如舜其
可以形似而遽信之今菊之為物挹之馨香餌之延
齡標致高爽如此自餘小草僅可為臣僕奴隸詎敢
望其音影花雖相近乃菊之盜猶小人之效君子非
不緣飾其外而胷中之不善詎能自揜余懼夫人他
日之耳目或為所惑故以其黨類列之編末
(桐蒿花滴滴金)(地丁花千里光)(馬蘭花旋復)
今觀草堂詩餘其中鷓鴣天桃花菊詞有云解將天上
千年艷翻作人間九日黃愚謂此二句用字皆未深
稳又檢康伯可詞乃作換得人間九日黃且換得二
字用之亦未切當及覈張狀元長短句方知是偷將
天上千年艷染却人間九日黃至此意義明白乃知
下字之工妙
劉蒙譜菊有順聖淺紫之名愚按皇朝嘉祐中有油紫
英宗朝有黑紫神宗朝色加鮮赤目為順聖紫蓋色
得其正矣(詳見麈史)
辨疑
按本草與千金方皆言菊花有子愚初以此為疑今觀
魏鍾會菊華賦其中有芳實離離之言必可取信續
又見近時馬伯升菊譜有該金箭頭菊其花長而末
銳枝葉可茹最愈頭風世謂之風藥菊無苗冬收實
而春種之據此二說則知菊之為花果有結子者明
矣
菊花多真假相半難以分别其真菊花蔕子黑而纖若
野菊則蔕子有白茸而大味極苦(博聞新錄)
夏菊越人名為滴滴金愚觀胡氏譜乃以此品為菊之
盜蓋因此種枝葉與諸菊不類又至於手撚嗅之絶
無其香故胡譜遺之不取愚今之為譜輒反取之者
何乃是徇俗泛愛其名耳信此似是而非者也
詩賦
菊華賦魏鍾會
何秋菊之可竒兮獨華茂乎凝霜挺葳蕤於蒼春兮表
壯觀乎金商延蔓蓊鬱緣坡被崗縹榦綠葉青柯紅芒
芳實離離暉藻煌煌微風扇動照耀垂光於是季秋九
月九日數并置酒華堂高會娱情百卉凋瘁芳菊始榮
紛葩韡曄或黃或赤圓華高懸準天極也純黃不雜后
土色也早植晚發君子德也冒霜吐穎象勁直也杯中
體輕神仙食也乃有毛嬙西施荆姬秦嬴妍姿妖艷一
顧傾城擢纖纖之素手雪皓腕而露形仰撫雲髻俯弄
芳英
(愚齋云今諦玩此賦乃知兹菊非尋常之品必是異於衆者蓋其中有云延蔓蓊鬱緣坡被崗則知此菊)
(之有藤也又云芳實離離暉藻煌煌則知此菊之結子也又云圓華高懸準天極也則知其榦之高决非)
(低小之叢此品必是世謂一丈黃者也)
寒蜂採菊蘂詩耿湋(唐人)
遊颺下晴空尋芳到菊叢帶聲來蘂上連影在香中去
住霑餘霧高低順過風終慙異蝴蝶不與夢魂通
和洪教菊(古風)林少穎
陶令遺世情尚餘愛菊念菊亦有可愛愛之苦不厭我
觀傲霜枝真金赴烈焰道韻輕園綺孤標敵鍼奄配以
靖節名萬古不為忝况兹中央色獨許此君占凝然端
正姿不受紅紫艷草木吾味同世情那得染璀璨歸來
辭斯言了無玷(全文於此有四韻今節之)偶亦愛此花秋來朝暮饜
富貴兩浮雲天地一旅店是中論饑飽本自無贏欠便
擬學淵明奈此才不贍菊資三徑荒酒須十分灧待讀
悠然句乃無雍徹僭但論廣文詩瘧愈不須砭
菊花劉子翬
芳叢馥郁早抽芽金蘂斕斑晩著花檻小移時爭蓊鬱
地寒開意少榮華輕烟細雨重陽節曲徑疎籬五柳家
比得春蘭休競秀且供幽客泛流霞
晩香堂題詠馬揖伯升
愛菊
愛菊吟詩興不窮平生事業在其中成名縱未為詩將
立傳猶堪號菊翁
對菊
淵明長醉屈平醒採菊飡英得趣深野老對花醒復醉
不同時世却同心
賞菊(花品甚富四時相繼)
時時載酒過籬邊無日無花到眼前清賞不須論九日
一年長是菊花天
友菊
雨餘深院香猶在霜後疎籬色倍明臭味相投吾與汝
不隨時世變枯榮
茹菊
雨餘采擷供晨饌亂簇冰盤翠欲流勝友過從休失笑
山居只此當珍羞
淵明菊(單葉白花一名晉菊花之豐腴倍於他菊一榦一花潔白鮮明)
一叢瀟洒向寒榮曾結柴桑社裏盟貞白魁竒無附麗
固應千載擅芳名(愚齋云一說淵明菊乃黃色而細者)
大夫菊(細葉黃花花可入藥苗亦可茹即今之甘菊也)
此花獨抱清高趣人爵安能浼得渠喚作大夫君識否
餐英想自楚三閭
處士菊(多葉白花豐潔而閒淡世謂之處士白又有所謂處士黃者花小而繁)
皎皎貞芳雅淡容濂溪推許一何公名標隠逸非無意
為有翛然林下風(濂溪先生周茂叔愛蓮說云菊為花之隠逸者也)
伴梅菊(多葉白花花獨殿於衆菊)
雪蘂霜枝本異花同時一一殿年華誰移五柳先生宅
來傍孤山處士家
金錢菊(多葉黃花大如折二錢)
一徑黃花伴隠居圓如鵝眼大如榆山翁潤屋惟資汝
張武還知有此無
黃金盞菊(千葉黃花大如折二錢細葉相比頗類笑靨兒但中陷而外突耳)
九日黃花有意開也應知道白衣來先生必向花前醉
故遣花神為捧杯
小金鈴菊(葉類茶菊叢低枝密金色圓花大如筯頭纍纍相比聚於葉端)
時當少皥嚴申令故遣金鈴報晚秋寂寂千林正搖落
似將木鐸振衰周
萬鈴菊(花類佛頭黃而豐腴叢高大而扶疎色鮮明而光采)
金風鑄出晩秋英造化鑪中巧賦形飛鳥欲來還又去
似疑有許護花鈴
玉盤珠菊(多葉白花中數小葉合而為心如珠之圓宛若盤心之承珠也)
月斧修成玉一團籬邊清潤逼人寒花心擁出驪龍寳
一顆盈盈欲走盤
茶菊(黃色細花花心有芒本草云菊一種紫莖氣香而味甘美葉可羹者為真菊即此是也)
靈種初非來北苑仙根却自出南陽且同陸羽烹春雪
未許淵明把酒觴
閙蛾兒菊(細葉淡黃花一花不過三四葉葉各相向如蝶拍之狀聚於枝梢栩栩然若將)
(飛舞也)
花神巧剪閙蛾兒春去飄零無處歸尚有寒枝香信在
故應撲撲滿園飛
墨菊(出於朔庭近世方有)
獨抱緇衣對曉寒天然清淡惡華丹多因元亮題詩筆
洒在寒枝濕未乾
對菊有感
矍鑠山翁志未衰生平惟菊供襟期清標慣與霜為敵
貞節不求春見知把酒相忘陶栗里採苕同調陸天隨
浮榮過眼真堪笑秋晩論交更有誰
白菊
寒香獨立向吾廬風采精神與衆殊細琢水晶成格範
巧裁雲母作肌膚霜凝葉瓣疑何厚露滴花心認却無
縱使雜居流品内知君浩浩不能汙
紫菊
紫府羣仙衣紫霞却嗔素節不繁華移將西掖三秋色
散作東籬九日花荷槖旁觀難入社茱囊相與是通家
靚莊麗服還同調莫向西風立等差
鑄淳祐壬寅之夏嘗序菊譜刊梓以便夫觀覽越數
年忽得晩香堂百詠開卷伏讀則知馬君先輩酷愛
此花無日而不以為樂亦嘗作譜於淳祐壬寅之秋
愚味其詩立意清新造語騷雅體題明白世所未有
也第愧鑄耄拙非才不足追攀英躅又不識隱君燕
逸何方與吾鄉限隔江山幾許里而獲聞賢士君子
志同道合如此登堂拜面其願莫遂實勞我心今姑
摭二十篇附于右將以益衍其傳云
續集句詩史鑄(二十首)
種菊
春初種菊助盤蔬(蘇子由)益氣輕身載舊(劉摯舊圖謂本草也)終
藉九秋扶正色(鄭剛中)芳時偷得醉工夫(白居易)
菊花(五首)
不受陽和一點恩(李山甫)不嫌青女到孤根(盧彥德見盛山集)年
年歲歲花相似(劉庭芝見詩話總龜)誰為陶潛買酒樽(陳元老見城山詩集)
二
粲粲秋香雨露葩(趙宋英)天教晩發賽諸花(劉禹錫)輕烟細
雨重陽節(劉子翬)且盡芳樽戀物華(杜甫)
三
漸覺西風換物華(朱弁見宋百家詩續選)秋叢遶舍似陶家(元微之)
世人若覓長生藥(古道情詩下句只這灰心是大還)百草枯時始見花
(歐陽永叔)
四
代謝相因寒事催(趙宋英)繞籬疎菊又花開(許渾)霜晴日淡
虚庭裏(葛吏部見歸愚集)多少清香透入來(陸龜蒙菊)
五
不是餐英泥楚騷(吳莘見寒綠詩集)重陽菊蘂泛香醪(宋白)尋常
不醉此時醉(邵堯夫)陶令抛官意獨高(葉夢得)
黃菊(九首)
百卉千花了不存(陸務觀)獨開黃菊伴金樽(陶弼)欲知却老
延齡藥(歐陽永叔)誰信幽香是返魂(東坡)
二
菊是去年依舊黃(南唐後主李煜上句鬢從今日添新白)風從花裏過來
香(闕邊上句水向石流出冷云)杯中要作茱萸伴(葛吏部乃丞相邲之父)更領
詩人入醉鄉(胡曾)
三
白酒新熟山中歸(李白風雅韻作新熟碑本作初熟)黃花漠漠弄秋暉
(王荆公)東籬採菊隠君子(王十朋)醉覺人間萬事非(失記名上句霜)
(柑糟蟹新醅熟)
四(汪彥章菊詩葳蕤羽葆雜金規)
羽葆層層間彩金(姜特立)醉來不厭遶叢吟(賈島)滿頭且應
良辰插(韓忠獻公)不插滿頭辜此心(王荆公)
五
籬外黃花菊對誰(嚴武附杜甫詩集)應知彭澤久思歸(王禹偁)有
花堪折直須折(李錡見杜牧樊川集杜秋娘詩註)新酒初篘蟹正肥(趙端)
(行見高疎寮跋西里詩稿)
六(第三句亦可作今朝有酒何妨醉但不知何人所作)
無限黃花簇短籬(蘇子由)幽香深謝好風吹(寇平仲)勸君終
日酩酊醉(李賀)莫待無花空折枝(李錡)
七
花裏風神菊擅名(陸務觀贈菊見荼□庵集)綠枝黃蘂有高情(張嵲字巨)
(山)詩人不悔衣霑露(范希文)步入芳叢脚自輕(王之道見相山居士)
(集)
八
幸無風雨近重陽(僧法顯見游丞相諱佀序適庵詩集)折取蕭蕭滿把黃
(崔德符)酒面浮英愛芬馥(梅聖俞)銀觥須引十分強(李清臣)
九
不與羣芳競(魏野)宜乎殿顥商(邵堯夫)露從今夜白(杜甫)菊是
去年黃(南唐李後主)九日陶公酒(陳襄字述古)一生青女霜(羅隠)有
同高士操(王之道字彥猷)得爾慰淒涼(翁龜翁)
白菊
玉攅碎葉塵難染(江袤)露濕香心粉自勻(朱喬年見戛玉集)一夜
小園開似雪(朱貞白)清香自是藥中珍(許景衡)
野菊(二首)
熠熠溪邊野菊黃(東坡)風前花氣觸人香(邵堯夫)可憐此地
無車馬(韓退之)掃地為渠持一觴(陸放翁)
二
野花無主為誰芳(陸務觀)酒熟漁家擘蟹黃(山谷詩句)遇酒逢
花須一笑(山谷詞句)故留秋意作重陽(陳後山)
晚菊
節過霜風衮衮來(許景衡)菊花寂寞晚仍開(劉滄)誰云既晚
何用好(王十朋)為我殷勤送一杯(白樂天)
殘菊
天地方收肅殺功(陸務觀拒霜花)菊枝傾倒不成叢(陸務觀九月晦日)
碎金狼藉不堪摘(陸務觀殘菊)圖得人知色是空(僧詠槿花上句朝開)
(暮落緣何事云)
引用唐宋名賢詩句(其名已具入前編者今不再具)
唐(九名)
許渾李後主
胡曾賈島
嚴武李錡
李賀韓退之
劉滄
皇宋(二十一名)
劉摯盧彥德
劉庭芝陳元老
劉子翬朱弁
葛吏部吳莘
宋白葉夢得
陶弼趙端行
張嵲王之道
僧法顯崔德符
李清臣陳襄
翁龜翁朱喬年
朱貞白
詞
瑞鷓鴣(按前人所作有以平聲字起或有以仄聲字起二者皆通)
詠桃花菊史鑄
底事秋英色厭黃喜行春令借紅粧謝天分付千年品
特地攙先九日香(此花八月半開愚先以千年對三徑緣三字是平聲不叶宫調故改作九)
(日但犯前賢已用之對)陶令駭觀須把酒崔生瞥見誤成章蜂情
蝶思兼迷了採蘂還如媚景忙
正誤
省郎史正志(省當作侍曾為建康留守)
集句詩宋邦永(宋當作朱)
跋纈眼(本作老眼)
胡融譜夏佛羅秋佛羅大金佛羅(此三品即佛頂菊也其羅字當作螺蓋佛)
(頂乃天生肉髻捲螺髮其菊心頗類之)
塔子菊高蟠層級巧堪誇(巧堪誇可改作聳簷牙)
大笑菊不費千金亦可誇(可改作百媚千金不足誇亦可作誰把千金競好奢)
饅頭菊(前編可改云離火供炊餅餅圓幽人餐飽向籬邊摘歸閒與癡兒說也使心懽口墮涎)
石菊花瓣五出或有名為千葉者其實十餘瓣也有深
紅粉緣者(此品花瓣上下各一色向上一邊深紅色向下一邊白色其上面粉緣乃接下色也)
百菊集譜補遺
