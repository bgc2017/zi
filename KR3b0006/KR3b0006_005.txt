尉繚子卷五
周尉繚撰
兵教上第二十一
兵之教令分營居陳有非令而進退者如犯教之罪前
行者前行教之後行者後行教之左行者左行教之右
行者右行教之教舉五人其甲首有賞弗教如犯教之
罪羅地者自揭其伍伍内互揭之免其罪凡伍臨陳若
一人有不盡死於敵則教者如犯法者之罪凡什保什
若亡一人而九人不盡死於敵則教者如犯法者之罪
自什以上至於裨將有不若法者則教者如犯法者之
罪凡明刑罰正勸賞必在乎兵教之法將異其旗卒異
其章左軍章左肩右軍章右肩中軍章胸前書其章曰
某甲某士前後章各五行尊章置首上其次差降之伍
長教其四人以板為鼓以瓦為金以竿為旗擊鼓而進
低旗則趨擊金而退麾而左之麾而右之金鼓俱擊而
坐伍長教成合之什長什長教成合之卒長卒長教成
合之伯長伯長教成合之兵尉兵尉教成合之裨將裨
將教成合之大將大將教成陳於中野置大表三百步
而一既陳去表百步而決百步而趨百步而騖習戰以
成其節為之賞罰自尉吏而下盡有旗戰勝得旗者各
視其所得之爵以明賞勸之心戰勝在乎立威立威在
乎戮力戮力在乎正罰正罰者所以明賞也令民背國
門之限決死生之分教之死而不疑者有以也令守者
必固戰者必鬭奸謀不作姦民不語令行無變兵行無
猜輕者若霆奮敵若驚舉功别德明如白黑令民從上
令如四肢應心也前軍絶行亂陳破堅如潰者有以也
此之謂兵教所以開封疆守社稷除患害成武德也
兵教下第二十二
臣聞人君有必勝之道故能并兼廣大以一其制度則
威加天下有十二焉一曰連刑謂同罪保伍也二曰地
禁謂禁止行道以網外奸也三曰全軍謂甲首相附三
五相同以結其聮也四曰開塞謂分地以限各死其職
而堅守也五曰分限謂左右相禁前後相待垣車為固
以逆以止也六曰號别謂前列務進以别其後者不得
爭先登不次也七曰五章謂彰明行列始卒不亂也八
曰全曲謂曲折相從皆有分部也九曰金鼔謂興有功
致有德也十曰陳車謂接連前矛馬冒其目也十一曰
死士謂衆軍之中有材智者乘於戰車前後縱横出奇
制敵也十二曰力卒謂經其全曲不麾不動也此十二
者教成犯令不舍兵弱能強之主卑能尊之令弊能起
之民流能親之人衆能治之地大能守之國車不出于
閫組甲不出于橐而威服天下矣兵有五致為將忘家
踰垠忘親指敵忘身必死則生急勝為下百人被刃陷
行亂陳千人被刃擒敵殺將萬人被刃横行天下武王
問太公望曰吾欲少間而極用人之要望對曰賞如山
罰如谿太上無過其次補過使人無得私語諸罰而請
不罰者死諸賞而請不賞者死伐國必因其變示之財
以觀其窮示之弊以觀其病上乖下離若此之類是伐
之因也凡興師必審内外之權以計其去兵有備闕糧
食有餘不足校所出入之路然後興師伐亂必能入之
地大而城小者必先收其地城大而地窄者必先攻其
城地廣而人寡者則絶其阨地窄而人衆者則築大堙
以臨之無喪其利無奪其時寬其政夷其業救其弊則
足以施天下今戰國相攻大伐有德自伍而兩自兩而
師不一其令率俾民心不定徒尚驕侈謀患辨訟吏究
其事累且敗也日暮路遠還有剉氣師老將貪爭掠易
敗凡將輕壘卑衆動可攻也將重壘高衆懼可圍也凡
圍必開其小利使漸夷弱則節吝有不食者矣衆夜擊
者驚也衆避事者離也待人之救期戰而蹙皆心失而
氣傷也傷氣敗軍曲謀敗國
兵令上第二十三
兵者凶器也爭者逆德也事必有本故王者伐暴亂本
仁義焉戰國則以立威抗敵相圖而不能廢兵也兵者
以武為植以文為種武為表文為裏能審此二者知勝
敗矣文所以視利害辨安危武所以犯強敵力攻守也
專一則勝離散則敗陳以密則固鋒以疏則達卒畏將
甚于敵者勝卒畏敵甚於將者敗所以知勝敗者稱將
於敵也敵與將猶權衡焉安靜則治暴疾則亂出卒陳
兵有常令行伍疏數有常法先後之次有適宜常令者
非追北襲邑攸用也前後不次則失也亂先後斬之常
陳皆向敵有内向有外向有立陳有坐陳夫内向所以
顧中也外向所以備外也立陳所以行也坐陳所以止
也立坐之陳相參進止將在其中坐之兵劒斧立之兵
戟弩將亦居中善御敵者正兵先合而後扼之此必勝
之術也陳之斧鉞飾之旗章有功必賞犯令必死存亡
死生在枹之端雖天下有善兵者莫能禦此矣矢射未
交長刃未接前譟者謂之虚後譟者謂之實不譟者謂
之秘虚實秘者兵之體也
兵令下第二十四
諸去大軍為前禦之備者邊縣列侯各相去三五里聞
大軍為前禦之備戰則皆禁行所以安内也内卒出戍
令將吏授旗鼓戈甲發日後將吏及出縣封界者以坐
後戍法兵戍邊一歲遂亡不候代者法比亡軍父母妻
子知之與同罪弗知赦之卒後將吏而至大將所一日
父母妻子盡同罪卒逃歸至家一日父母妻子弗捕執
及不言亦同罪諸戰而亡其將吏者及將吏棄卒獨北
者盡斬之前吏棄其卒而北後吏能斬之而奪其卒者
賞軍無功者戍三歲三軍大戰若大將死而從吏五百
人以上不能死敵者斬大將左右近卒在陳中者皆斬
餘士卒有軍功者奪一級無軍功者戍三歲戰亡伍人
及伍人戰死不得其屍同伍盡奪其功得其屍罪皆赦
軍之利害在國之名實今名在官而實在家官不得其
實家不得其名聚卒為軍有空名而無實外不足以禦
敵内不足以守國此軍之所以不給將之所以奪威也
臣以謂卒逃歸者同舍伍人及吏罰入糧為饒名為軍
實是有一軍之名而有二實之出國内空虛自竭民歲
曷以免奔北之禍乎今以法止逃歸禁亡軍是兵之一
勝也什伍相連及戰鬭則卒吏相救是兵之二勝也將
能立威卒能節制號令明信攻守皆得是兵之三勝也
臣聞古之善用兵者能殺士卒之半其次殺其十三其
次殺其十一能殺其半者威加海内殺十三者力加諸
侯殺十一者令行士卒故曰百萬之衆不用命不如萬
人之鬭也萬人之鬭不如百人之奮也賞如明月信如
四時令如斧鉞制如干將士卒不用命者未之聞也
尉繚子卷五
