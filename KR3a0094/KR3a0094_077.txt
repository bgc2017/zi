格物通卷七十七明湛若水撰
脩虞衡下(貢賦附)
漢順帝永建元年帝即位以遺詔罷郡國鹽鐵之禁縱
民煮鑄
臣若水通曰鹽鐵者天地自然之利先王之世與民
同之後世之君鑄山煮海欲以富強於天下至安帝
收鹽鐵固非先王公天下之利矣順帝即位以遺詔
弛其禁而縱民以煮鑄懲創前弊其庶幾先王之意
晉武帝咸寧四年司冀兖豫荆揚州大水螟傷稼度支
尚書杜預上疏以為今者水災東南尤劇宜敕兖豫諸
州留漢氏舊陂繕以蓄水餘皆決令饑者盡得魚菜螺
蜯之饒此目下日給之益也水去之後填淤之田畝收
數鍾此又明年之益也典收種牛有四萬五千餘頭可
分以給民使及春耕種榖登之後責其租稅此又數年
以後之益也帝從之民頼其利
臣若水通曰大水天地之災也魚菜螺蜯填淤之田
天地之利也或決陂或留陂而反災為利杜預權時
之宜經畫出自意外真得度支之體矣周詩曰靡人
不周無不能止䘏患之仁固如是也
梁武帝天監五年四月魏御史中尉甄琛表稱周禮山
林川澤有虞衡之官為之厲禁盖取之以時不使戕賊
而已故雖置有司實為民守之也夫一家之長必惠養
子孫天下之君必惠養兆民未有為人父母而吝其醯
醢富有羣生而㩁其一物者也今縣官鄣護河東鹽池
而收其利是專養口腹而不及四體也乞弛鹽禁與民
共之
臣若水通曰甄琛口腹四體之喻可謂切至矣君之
於民如口腹四體民胞物與之仁也徒知㩁民之利
以奉上而不知均利以養民則民日貧而君亦不能
獨富矣不亦猶口腹四體與俱喪乎故周禮山林川
澤皆有厲禁撙節培養以待用無非為民也後世反
以之自為而㩁其利亦獨何哉
唐肅宗至德元載三月第五琦為山南等五道度支使
𤦺作𣙜鹽法用以饒
臣若水通曰琦初變鹽法就山海井竈近利之地為
鹽院業鹽者免其雜徭私市者論以法使人不益稅
而上用以饒當肅宗初年間關戰伐而琦也為之經
營國費亦可謂能臣矣惜乎不講於先王虞衡與民
同利之政爾
代宗大歴十二年秋八月霖雨河中府池鹽多敗判度
支韓滉恐鹽戶減稅奏雨雖多不害鹽仍有瑞鹽生帝
疑其不然遣蔣震往視之
臣若水通曰鹽之為物天地自然之利所以養人也
古之虞衡之官為之厲禁其實為民守之也韓滉之
判度支秋霖敗鹽宜以實奏乃復為瑞鹽以進諛則
是㒺上賊民也以是為富國之計可乎
德宗建中元年五月轉運使劉晏專用𣙜鹽法充軍國
之用時自許汝鄭鄧之西皆食河東池鹽汴滑唐蔡之
東皆食海鹽其江嶺間去鹽鄉遠者轉官鹽於彼貯之
或商絶鹽貴則減價鬻之謂之常平鹽由是國用充足
而民不困弊
臣若水通曰山林川澤之利鹽其一也禁之是上下
争利也不禁則民相争利也求其下不至於互争其
利上不争民之利夫然後不失先王之意也唐至中
葉起兵天下軍饟祿俸皆仰給於鹽夫以天下之大
其賦之多而專利於鹽則當時之民貧可知矣劉晏
雖善理財獨非病民者乎
柳宗元零陵郡復乳穴記曰石鐘乳餌之最良者也楚
越之山多産焉于連于韶者獨名於世連之人告盡焉
者五載矣以貢則買諸他部今刺史崔公至踰月穴人
来以乳復告邦人悅是祥也雜然謠曰甿之熙熙崔公
之来公化所徹土石蒙烈以為不信起視乳穴穴人笑
之曰是惡知所謂祥邪向吾以刺史之貪戾嗜利徒吾
役而不吾貨也吾是以病而紿焉今吾刺史令明而志
潔先頼而後力欺誣屛息信順休治吾是以誠告焉且
夫乳穴必在深山窮林冰雪之所儲豺虎之所廬由而
入者觸昏霧扞龍蛇束火以知其物縻繩以志其返其
勤若是出又不得吾直吾用是安得不以盡告今令仁
而乃誠吾告故也何祥之為士聞之曰謠者之祥也乃
其所謂怪者也笑者之非祥也乃其所謂真祥者也君
子之祥也以政不以怪誠乎物而信乎道人樂用命熙
熙然以效其有斯其為政也而獨非祥也歟
臣若水通曰上下相與之際公而已矣上以公利之
心感其下下以公利之心應其上矣柳宗元鍾乳廢
復之說得非在人情間哉上苟以公不失民之利則
利之歸於上必多故曰未有上好仁而下不好義者
也又曰未有義而後其君者也故後之人君欲得天
下之利必先公天下之利則其為利也慱矣
宋儒程顥劄子云聖人奉天理物之道在乎六府六府
之任治於五官山虞澤衡各有常禁故萬物阜豐而財
用不乏今五官不脩六府不治用之無節取之不時豈
惟物失其性材木所資天下皆已童赭斧斤焚蕩尚且
侵尋不禁而川澤漁獵之繁暴殄天物亦已耗竭則將
若之何此乃窮弊之極矣惟脩虞衡之職使將養之則
有變通長久之勢
臣若水通曰虞廷之治咨益作虞周禮虞衡屬於地
官參贊化育其職匪輕矣自古以来官得其人則品
物咸亨國用不匱而民頼以安自夫山林川澤之禁
弛而萬物弗若其性府庫空民用困矣故後世有圖
治之君者虞衡之脩山澤之禁乃王政之先務也
陜西曾有議欲罷鑄銅錢者以謂官中費一貫鑄得一
貫為無利程頥曰此便是公家之利利多費省私鑄者
衆費多利薄盗鑄者息權歸公上非利而何又曾有議
解鹽鈔欲高其價者增六千為八千頥曰若增鈔價賣
數須減鹽出既衆低價易之人人食鹽鹽不停積歲入
必敷
臣若水通曰鑄銅煮鹽皆山澤之利也鑄錢者利在
收公權而不在於多入也論鹽鈔者利在乎廣食戶
贏歲入而不在乎高價也是山澤之利始以裕民終
以裕國惟理之無其道則始以求利終以致害矣程
頥之言其真見利害之實乎然則理財之職豈可任
之匪人哉是故治天下者當知用人又為理財之本
程頥論鄭白渠書云昔韓欲罷秦兵使鄭國說以鑿涇
水溉田注填閼之水溉瀉鹵之地四萬頃畝收常一鍾
關中遂為沃壤無凶年秦以富強至漢白公復引涇水
以溉田民得其饒歌之曰田於何所池陽谷口鄭國在
前白渠起後衣食關中億萬之口此兩渠之功也秦漢
而下皆獲其利
臣若水通曰鄭國渠鑿涇水自中山西抵瓠口為渠
並北山東注洛三百餘里白渠引涇水首起谷口尾
入櫟陽注渭中袤三百里兩渠之利秦漢而下咸頼
之是故水利興則民食足水利廢則民食匱故自然
之利在天府事之脩在人然則水利誠不可以不講
也有裁成輔相之責者可不究哉
胡瑗在湖州置治事齋學者有欲明治道者講之於中
如治兵治民水利筭數之類嘗言劉彛善治水利後累
為政皆興水利有功
臣若水通曰財用治國之首務也水利生財之大道
也是故水利興則上可以足國下可以足民矣劉彛
以治水利有功豈無自而然哉嘗有言曰二股河北
流今已閉塞然御河水由冀州下流尚當疏導以絶
河患此其學之所見者也雖然天下之用皆原於心
教者以是為教而學者亦以是為學水利諸事乃其
心中所發之事業耳
楊時論金人入寇第二劄子有云夫天地之蔵取之不
竭實在山澤摘山煮海之利天下財計所從出也
臣若水通曰自古有天下者必厲山海之禁何哉盖
以天下之財多山海之所生其生也有時其取也無
窮故也是故山澤之令弛而財用困矣楊時當金人
入寇之急而為此言似迂闊而遠於事情矣然衣食
者人之命財賦者國之命不可朝夕無者也是故欲
禦寇者在強兵欲強兵者在富國欲富國者在山澤
若外此以求富國之術如王安石之為則國未及富
而國本已蹶矣然後知時之說為義利兩全富強之
至計也奚其迂然則虞衡之職最今日所當重者伏
惟聖明留意焉
楊時上淵聖皇帝書略云自漢唐以来善治財賦者必
以劉晏為稱首晏之言曰理財當以養民為先戶口衆
多賦稅自廣此至論也然晏專用鹽利以充軍國之用
其為法止於出鹽鄉置官收買鹽戶所煮之鹽轉鬻商
人任其所之無餘事也其始江淮鹽課歲不過四十萬
緡季年乃至六百餘萬緡不啻相什百也豈當時可行
而今不可行耶
臣若水通曰劉晏之時天下之賦鹽居其半何脩而
可以至此極也不過剥削竈戶轉鬻商賈之所致爾
夫以天子萬民之父母而為轉販剥削之事其於王
道之愛民也不亦遠乎書曰利用厚生孔子曰因民
之所利而利之所謂利者皆為民而言也若夫瓊林
大盈之積果足以為利耶人臣為其君之深計者固
當以義為利也
楊時上茶法劄子有云𣙜茶自唐末始有祖宗盖嘗行
之矣而官自鬻之積年之久流弊滋甚仁祖令有司會
𣙜茶净利均為茶租而戶輸之弛其禁使自興販縣官
坐收𣙜茶之利而民得自便無冒禁之患可謂公私兩
利也故當時詔書有曰民被誅求之困日惟咨嗟官受
濫惡之入歲以陳腐私蔵盗販犯者實繁嚴刑重誅情
所不忍是以江湖數千里設䧟穽以害吾民也
臣若水通曰茶者天地自然之利生人之所日用不
可闕者也人君與之以利民宜矣而唐德宗時趙贊
議税茶以為常平本錢然尋即亟罷貞元九年張滂
又請以税茶錢代水旱田租民猶未至於病也穆宗
時王播增天下茶稅率百錢增五十及為相置𣙜使
自領之延及有宋太祖乾德五年又有私賣之禁民
之受害於是滋矣仁宗始令有司會𣙜茶净利均為
茶租而戶輸之弛其禁使自興販楊時以為公私兩
利似矣雖然書曰以萬民惟正之供故先王之治天
下義有貢賦之正而不利𣙜酤之私此又公私兩利
之至道也然則利害之辨為人君者可不省念之哉
楊時鹽法劄子有云熙寧間有獻議再𣙜者方神考大
有為之時凡可以益國而利民者知無不為以是為不
可沮其議而不行是終不可行也
臣若水通曰利害公私之辨不明由於聖學之不講
爾管夷吾相齊負山海之利始有鹽鐵之征以為利
國之術而不知其大不利也其論鹽則曰少男少女
所食皆欲計之其法自以為詳而不知其為大疎也
自夷吾以下又可知矣宋熙寧間有獻議再𣙜者神
宗寢其議而不行嗚呼亦悟矣語曰一之為甚而可
再乎後之為人君者宜講明利害公私之極致審於
王覇之辨神宗之為君管仲之為臣未足以法也
楊時鹽法劄子有云山谷之民食鹽之家十無二三而
州縣均敷鹽鈔民間陪費與茶引等廹於殿最之嚴往
往計口授之以充歲額人何以堪
臣若水通曰先王山海之禁所以為民畜利而已初
無所利焉後世管商功利之說興始有征其税者矣
又不已則有𣙜其沽者矣又不已則有戶收食鹽之
鈔者矣又不已則又有不食鹽而亦取其鹽鈔者矣
此楊時所以感而有言乎大學曰未有上好仁而下
不好義者也上之取之剥刻無所不至而望下之以
義報其上不亦難乎為人君者可以思矣
楊時坑冶劄子有云取鑛皆穴地而入有深及五七里
處僅能容身一有摧䧟則無遺類矣非有厚利人誰為
之縱大興發亦民間私自貨易官中亦無所得雖有重
法不能禁也若以數千萬緡分在諸場中使以時給與
則坑冶自興不須他求也
楊時坑冶劄子又有云元符中亦嘗遣使踏逐坑冶姦
吏詭妄百出乃以新坑銅量增價市之歲終與舊坑銅
通融以充歲額監官無虧課之責不復檢東而坑戶得
以自便以舊為新冒取善價而新坑實無有也其欺㒺
莫此為甚
臣若水通曰此二節皆楊時坑冶奏劄中語也金銀
未成器謂之鑛周禮丱人掌金玉錫石之地為之厲
禁盖防民之竊取君未嘗利之也楊時坑冶劄子前
一節懸價以與坑戶以期坑冶之興後一節言以舊
坑為新坑而欲禁奸欺之弊其興利除弊固無所不
悉矣臣愚以為人主者天下之表上苟以利存心則
下莫不競於利上下交利而能治者未之有也上苟
以義存心則下莫不趨於義上下交義而不治者未
之有也夫天下之大亨而利於正利孰過焉進言於
君者當正義利之辨苟以利言矣猶區區於得失利
病之間抑末矣
國朝教民榜民間或有某水可以灌溉田苗某水為害
可以隄防某河壅塞可以疏通里老人等會集踏勘丈
量畫圖貼說以憑興利除害
諸司職掌凡各處水道可灌田畝以利農民者務要時
常整理疏浚如有河水横流泛溢損壊房屋田地禾稼
者須要設法隄防止遏踏勘丈尺闊狹及工力多寡若
本處人民不敷令鄰近添助所用木石或見有支用或
附近采取務要農隙之時興工毋妨民業其急於害民
功可卒成者隨時脩築以禦其患
憲綱圩岸埧堰陂塘行屬常川體勘境内遇有坍塌壅
塞務要趁時脩濬以備旱潦
問刑條例河南地方盗決及故決河防毁害人家漂失
財物渰没田禾犯該徒罪以上為首者充軍
臣若水通曰帝之命益曰往哉汝諧孔子之稱禹盡
力乎溝洫王制司空度地居民山川沮澤時四時量
遠近興事任力盖國依於民民依於食食依於地水
土之用不亦大哉害者除之利者興之而民斯樂業
矣書曰民非后不能胥匡以生我祖宗拳拳保民之
至意可以為萬世元后者之法矣
宣德九年六月行在工部尚書吴中言湖廣及山西蔚
州産木山場宜禁民採伐上曰卿為國計意甚厚但山
林川澤之利古者與民共之不必屑屑其已之
臣若水通曰文王之囿方七十里民以為小者與民
同其利故也齊宣之囿方四十里民以為大者不與
民同其利故也君不私其利而公於民民不有其利
而忠於君上下懷仁義以相與欲天下無治不可得
矣君專其利而攘其民民私其有而遺其君上下懷
利以相與欲天下之治不可得矣此我宣宗弛山澤
之禁而與民同之雖三代公天下之心何以過此聖
子神孫所宜萬世遵之而不可忘焉者也旨哉
格物通卷七十七
