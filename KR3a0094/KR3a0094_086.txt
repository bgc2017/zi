格物通卷八十六明湛若水撰
勸課
易繫辭包犧氏没神農氏作斵木為耜揉木為耒耒槈
之利以教天下蓋取諸益
臣若水通曰此是聖人制耒耜之器有益卦之象也
作者肇於神農而創制之也斵謂削而銳之起土者
耜也揉謂柔而曲之運耜者耒也益之上巽二陽象
耒之自地上而入下震一陽象耜之在地下而動也
耒耜興而天下皆知耕矣民無遺力而遊食禁矣地
無遺利而閒曠治矣取諸易卦之益者蓋天下之益
莫大於農五穀熟而民人育衣食足而禮義生皆農
之功也周之有天下皆起於后稷之農畆故國家以
農為本為人君者可不知所先務乎
書虞書大禹謨禹曰戒之用休董之用威勸之以九歌
俾勿壞
臣若水通曰大禹陳養民之政此則勸懲以保其治
也戒諭也休美也董督責也大禹言今六府三事九
功惟敘九敘惟歌矣然人情恒勤於始怠於終則已
成之功能保其不廢乎故勤於是者則戒諭而休美
之其怠於是者則督責而懲戒之戒之董之雖以激
勵其憂勤之心而不能使之優游厭飫自趨事赴工
而不已也故復即其前日歌咏之言恊之律吕播之
聲音用之鄉人用之邦國以勸相之使歡欣鼔舞趨
事赴工不能自已而前日之成功得以久存而不壞
也夫農桑者小民衣食之源人君足國之要此大禹
所以拳拳於課功之政也為治者宜以為先務焉漢
世去古未遠故文景之君頻下勸農詔且設力田之
科雖未講於大禹戒董勸歌之政然亦庶幾先王之
遺意矣仰惟聖明勵精圖治欲復三代之隆幸於兹
而留意焉
詩鄘風定之方中靈雨旣零命彼倌人星言夙駕說于
桑田匪直也人秉心塞淵騋牝三千
臣若水通曰此衞人美文公之詩而述其勸課之事
也靈善零落也倌人主駕者也星見星也說舍止也
秉操塞實淵深也馬七尺以上為騋言善雨旣落之
時東作方興則命駕車之人戴星早駕其車而舍止
于桑田之間以勸勞農作之人秉持其心實而且深
而騋馬之牝有三千之富矣夫富國之道在豐民財
在勤勸課故巡行阡陌勸課農桑亦王政之一事也
文公以勸農桑而致富庶有騋牝之盛成興復之功
而稱衞之賢君宜哉嗚呼文公秉心塞淵勤於政事
特有所感激懲創於破滅之餘猶能有為如此况人
主實有勤政之心而居之無倦行之以忠其致富庶
興大業於天下又當何如哉
小雅甫田曾孫來止以其婦子饁彼南畆田畯至喜攘
其左右嘗其旨否禾易長畆終善且有曾孫不怒農夫
克敏
臣若水通曰此詩述公卿有田禄者力於農事而此
則言其省耘勸農之事也曾重也曾孫主祭者之稱
饁餉也攘取也旨美也易治也長竟也有多也敏疾
也夫國本於食食本於農然人情好逸使上之人不
知所以勸課而鼓舞之則亦無以使之盡力於耕耘
也故曾孫當黍稷薿薿之餘以省耘而來止適見農
夫之婦子來餉耘者於南畆之中其時田畯亦至而
喜之乃取左右之饋而嘗其旨否其上下相親如此
又見其禾之易治實穎實栗竟畆如一是知其他皆
然終當善而且多是以曾孫不怒其惰而農夫益以
樂於趨事赴工而為之益疾矣又何食有不足者哉
噫下之興起由於上之感動如此則夫勸課之典上
之人信有不可不舉者矣
禮記月令曰命野虞出行田原為天子勞農勸民毋或失
時命司徒循行縣鄙命農勉作毋休於都
臣若水通曰此孟夏之令也野虞虞人之掌田野者
高平曰原郊外謂之鄙休于都則遊手不務田矣言
孟夏之月則命野虞代天子勞農夫耕作之勞以勸
之不可失此耕耘之時又命司徒之官循行縣之都
鄙使民勉於耕作禁之不得游手好閒以休逸於都
邑也夫古之王者所以重民食也故孟子曰民事不
可緩也夫食者民之命農者食之本故天子及農祥
之月恐民之怠且荒也則野虞有命司徒有戒所以
勸課而督責之者盡矣雖然天子所以立民之食者
是其所以自立也後世以田舍翁嗤其昔之人者宜
其不足以享國哉
月令曰天子乃以元日祈穀于上帝乃擇元辰天子親
載耒耜措之于參保介之御間帥三公九卿諸侯大夫
躬耕帝藉天子三推三公五推卿諸侯九推反執爵于
大寢三公九卿諸侯大夫皆御命曰勞酒
臣若水通曰此孟春之令也元日祈穀者郊祭天配
以后稷因祈穀也元辰者郊後吉日也參者參乘之
人也介者衣甲也參保謂勇士為車右而衣甲者也
御也者御車之人也天子在左御者居中車右在右
而為參也帝藉藉田千畆也勞酒者勞其耕之勤勞
也夫躬耕帝藉者何也民之所生者命也命之所依
者食也食之所依者土穀也故天子耕藉上以祭神
明下以重民命也是故天下無不耕之人所以示勸
課之典也
月令曰后妃齊戒親東鄉躬桑禁婦女毋觀省婦使以
勸蠶事蠶事旣登分繭稱絲效功以共郊廟之服毋有
敢惰
臣若水通曰此季春之令也東鄉迎時氣也躬桑親
自采桑也禁毋觀不得為容觀之飾也省婦使减省
其箴線之事也登成也分繭分布衆婦之繅者也效
功校其功之上下也后妃躬桑勸蠶者何也所以重
本也故天下無不蠶之婦也所以示勸課之典也以
供祭服何也所以致誠敬也
月令曰乃命有司趨民收斂務蓄菜多積聚乃勸種麥
毋或失時其或失時行罪無疑
臣若水通曰此仲秋之令也趨收斂者先有收斂之
政此又促之也務蓄菜者以助穀之不足也多積聚
者凡可以備歲者皆聚之也勸種麥者所以續舊穀
及新穀之際者尤利於民也罪無疑所以重惰民之
罰以重麥也廣養民之利也
月令曰令告民出五種命農計耦耕事修耒耜具田器
臣若水通曰此季冬之令也五種者五穀之種也耦
二人相偶也田器鎡基之類也夫季冬而備農事者
何也乘陽動也陽事之始也將以為來春播種之計
也
周禮地官載師凡宅不毛者有里布凡田不耕者出屋
粟凡民無職事者出夫家之征以時徵其稅賦
臣若水通曰不毛者謂不種桑麻者也布帛也三夫
為屋民無職事者謂遊惰也宅不種桑麻者則有罰
使出一里二十五家之布所以勸織也田不耕者則
有罰使出三家之粟所以勸耕也以至遊惰之民則
皆兼不毛無職事二者之惰矣使出一夫百畝之税
一家力役之征又所以勸勤業者也夫王者之民宜
其鼓舞而不倦而顧有不盡然者此所以廑先王之
慮而昭示其罰也尤必取之以時焉者恐其有以病
民惟如是庶幾下無所困而上無所匱其視後世頭
會箕斂并取一時以厲民者大不侔矣
國語周語虢文公曰三時務農而一時講武故征則有
威守則有財若是乃能媚於神而和於民矣則享祀時
至而布施優裕也
臣若水通曰優饒也裕緩也先王之政務農為重而
講武為輕故四時農居四之三武居四之一則其勸
農之義可見矣是故足食足兵而民信兵農合一故
征守有備是故神民恊和而外侮不至也
魯語公父文伯之母曰社而賦事烝而獻功男女效績
愆則有辟古之制也君子勞心小人勞力先王之訓也
自上以下誰敢淫心舍力
臣若水通曰社春分祭社也事農桑之屬也冬祭曰
烝烝而獻五穀布帛之功也績功也辟罪也古之人
君勞民勸相與時偕行故賦事於社獻功於烝皆各
以其時也否則縱淫心舍力本何以阜成財用以享
安富尊榮之福也為人君者不可不修先王勸農之
法焉
漢宣帝地節四年以龔遂為水衡都尉初遂為渤海太
守齊俗奢侈好末技不田作廼躬率以儉約勸民務農
桑令口種一樹榆百本薤五十本葱一畦韭家二母彘
五母雞春夏不得不趨田畆秋冬課收斂益蓄果實菱
芡郡中皆有畜積吏民富實徵為都尉
臣若水通曰生財有大道務本以開其源儉用以節
其流而已渤海富實有由然哉
建武十五年十一月拜張堪漁陽太守堪視事八年匈
奴不敢犯塞勸民耕稼以致殷富百姓歌曰桑無附枝
麥秀兩岐張君為政樂不可支
臣若水通曰農耕者民食之本張堪守漁陽勸民耕
稼百姓殷富至有德政之歌此教民務本之明效也
有民社者可不法乎
章帝建初元年詔二千石勉勸農桑罪非殊死須秋案
騐有司明慎選舉順時令理冤獄
臣若水通曰章帝建初之詔其要有三曰勸農桑曰
明選舉曰理冤獄然三者必以農桑為首令則其重
農務本之意可見矣後之君天下者宜視以為法焉
漢章帝時秦彭為山陽太守興起稻田數千頃每於農
月親度頃畝分别肥瘠差為三品各立文簿藏之郡縣
於是姦吏跼蹐無所容詐彭乃上言宜令天下齊同其
利詔以其所立條式頒下州郡
臣若水通曰王道莫先於養民養民莫先於仁政後
世農桑法廢民旣失養而征斂無經貪暴之吏因緣
為奸邦本日蹙有自來矣秦彭為郡乃能開稻田以
養貧民立法制以繩姦吏不私於一郡而又推之以
與天下同其利焉蓋庶幾仁政保民之公矣獨非百
世循吏之法歟
北魏孝文帝時元淑為河東太守河東俗多商賈罕事
農桑人有年三十不識耒耜者淑下車勸課躬往教示
二年間家給人足為之謠曰秦州河東杼軸代舂元公
至止田疇始理
臣若水通曰先王制四民之序農次於士而先於商
賈所以重農也夫國之貧富興衰視其本末分數而
已務本者多雖欲無富不可得也逐末者多雖欲無
貧不可得也民富而知禮義雖欲無治不可得也民
貧而喪廉恥雖欲無亂不可得也是以先王之世必
重農事孟子嘗曰民事不可緩也是故農事舉而百
姓可以足食矣元淑化商賈之民而歸之農畆變逐
末之俗而使之務本蓋其下車之始勸課教藝一二
年間遂有田疇始理之謠誠可以為守令之法矣
宋文帝元嘉二十一年正月魏太子晃課民稼穡使無
牛者借人牛以耕種而為之芸田以償之凡耕種二十
二畆而芸七畆大略以是為率使民各標姓名於田首
以知其勤惰禁飲酒遊戱者於是墾田大增
臣若水通曰勸課農桑為政之務也晃立勸課之法
令貧者以芸工易牛力標姓名以稽勤惰禁遊飲以專
農功三事舉而農政修矣墾田大增宜哉
齊武帝永明五年七月春夏大旱魏代地尤甚齊州刺
史韓麒麟上表曰古先哲王儲積九稔逮於中代亦崇
斯業今京師民庶不田者多遊食之口三分居二自承
平日久豐穰積年竟相矜夸遂成侈俗臣請凡珍異之
物皆宜禁斷吉凶之禮備為格式勸課農桑嚴加賞罰
數年之中必有盈贍
臣若水通曰風俗夸侈由於不務本農也韓麒麟請
禁珍異定禮式革侈俗斥遊食所以務農桑以崇積
蓄以追復古先哲王之治可謂知務矣
唐玄宗開元十三年二月以御史中丞宇文融兼戶部
侍郎制以所得客戶稅錢均充所在常平倉本又委使
司與州縣議作勸農社使貧富相恤耕耘以時十四年
上躬耕藉田且命有司勸課農桑明年大熟民遂富安
臣若水通曰孔子云先之勞之故人君之欲教民必
躬先其勞而後可使從也明皇作勸農社使貧富相
恤耕耘以時使不躬耕藉田以為之先雖有勸課農
桑之令而民未必從也其何以能臻富安之效也哉
宋太祖建隆二年正月度民田周世宗末年嘗命官詣
諸州度民田而使者多不稱至是宋主謂侍臣曰度田
蓋欲勤恤下民而民敝愈甚今當精擇其人遂分遣官
詣諸州尋詔州縣課民種植長吏以春秋廵視著為令
又置義倉官所收二稅每一石别輸一斗貯之以備凶
歉
臣若水通曰度民田周世宗行之宋太祖亦行之矣
然而收效有不同者文具之與實政異也宋太祖之
實政有三曰精擇人曰課種植曰時廵視三者舉則
虛偽者自無所容於其間矣此勸課之要務為人君
之所當法焉
國朝洪武二十年二月乙未躬耕藉田遣官享先農禮
成宴群臣於壇所太祖曰耕藉田古禮也一以供粢盛
二以勸農務本也朕即位以來恒舉行之惟欲使民知
勸盡力於田畆以遂其生養非事虛文也今禮成與爾
群臣享胙於此非徒為宴飲之樂正欲群臣知重農之
意
臣若水通曰周之興也自后稷以農為務而子孫世
其業焉此實王業之根本也我太祖奮起農畆以一
華夏之統屢舉藉田之禮所以勸農務本即后稷之
藝農業文王之即田功者矣聖子神孫克遵遺烈則
所以垂億萬年無疆之休者不在兹乎
洪武二十七年三月命天下種桑棗謂工部臣曰人之
常情安於所忽飽即忘饑暖則忘寒不思為備一旦卒
遇凶荒則茫然無措朕深知民艱百計以勸督之俾其
咸得飽暖比年以來時歲頗豐民庶給足田里皆安若
可以無憂也然預防之計不可一日而忘爾工部其諭
民間但有隙地皆令種植桑棗或遇凶歉可為衣食之
助
臣若水通曰明主之於民也兼所愛則兼所養凡可
以加意於窮民者無所不至矣我皇祖愛養萬民之
心其文王惠鮮懷保之心乎旣勸民盡力於農畆以
為衣食之本而又憂其凶荒患難之不虞圖為預防
之計諭民種植桑棗以為衣食之助勸督之周如此
所謂以不忍人之心行不忍人之政矣聖子神孫可
不體皇祖之心而思所以裕民於樂利之休也哉
國朝教民榜農民有等懶惰不肯勤務農業以致衣食
不給已嘗差人督併耕種今出號令止是各里老人勸
督每村置鼓一面凡遇農種時月五更擂鼓衆人聞鼓
下田老人點閘不下田者責决務要嚴督見丁著業毋
容惰夫遊食若老人不肯督勸農人窮窘為非各治其
罪
教民榜今天下太平百姓除糧差之外别無差遣各宜
用心生理以足衣食如法栽種桑麻棗柿綿花每歲養
蠶所得絲綿可供衣服棗柿豐年可以賣鈔儉年可當
糧食里老常督違者治罪
臣若水通曰書言養民之政勸之用休董之用威易
曰說以使民民忘其勞古者春省耕秋省斂皆所以
勸課乎民為衣食計也蓋人情莫不欲逸率而使之
君之道也周公之告成王見於詩有若七月見於書
(闕二字)無逸欲其知稼穡之艱難與小人之(闕二字)栻以
為帝王所傳心法之要端在於(闕二字)覩(闕二字)榜此二
節所諭樹藝之道勸課之政(闕二字)非易之說以使民
書之董勸無逸詩(闕二字)月之教乎仰惟(闕三字)而修
之俾勿壞焉則天下萬民之幸
格物通卷八十六
