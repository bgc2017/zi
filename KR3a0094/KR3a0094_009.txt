格物通卷九明湛若水撰
儆戒一
易乾九三君子終日乾乾夕惕若厲无咎
臣若水通曰九三以陽剛居正故有能乾乾之象乾
乾徤而不息之意敬也終日而敬體天理也至夕而
惕若則敬之不息也敬也者存吾心天理之本體也
一息有間則天理滅矣道不可須臾離也敬亦不可
須臾忘也敬則心存而理得順理則裕也雖危何咎
焉傅曰君子終日對越在天其乾乾之謂邪
既濟象曰水在火上既濟君子以思患而豫防之
臣若水通曰天下之濟莫大於交通坎水在離火之
上上潤下下炎上隂陽之氣交通故有既濟之象時
之既濟若治平而無復為矣然亂常生於治思患也
者患其亂之生於治圖之於無形也防諸己者嗜慾
也防諸人者奸佞也防諸外患者寇敵也防諸紀綱
法度者僣竊而廢弛也凡踰越於天理之外者皆患
也皆豫防之也身心為尤切矣邵雍曰防乎其防邦
家之昌其永既濟之盛於無窮也乎
繫辭子曰危者安其位者也亡者保其存者也亂者有
其治者也是故君子安而不忘危存而不忘亡治而不
忘亂是以身安而國家可保也易曰其亡其亡繫于苞
桑
臣若水通曰危者以危為心也亡者以亡為心也亂
者以亂為心也非深憂過計也所以存警戒也警戒
存而保存治安警戒之所致也人君於安存久治之
日存危亂喪亡之戒則驕奢淫慾不生故君德脩而
王政舉矣安富尊榮之福臻矣有國家者宜慎之
震象曰洊雷震君子以恐懼脩省
臣若水通曰震一陽生於二隂之下動而上者故為
震其象為雷重震故有洊雷之象雷之聲洊而重乃
天之威也天無心而人心則因天怒而警省人心與
天一者也不恐懼脩省則與天不相似而棄天矣君
子事天者也恐懼以自持思省其過而改之存心養
性以事天也致中和以位天地也天人交應之理也
孔子迅雷風烈必變與天一矣為天之元子者可不
知乎
虞書大禹謨益曰吁戒哉警戒無虞罔失法度罔遊于
逸罔淫于樂任賢勿貳去邪勿疑疑謀勿成百志惟熙
罔違道以干百姓之譽罔咈百姓以從己之欲無怠無
荒四夷來王
臣若水通曰此乃伯益廣大禹克艱惠迪之謨於帝
舜之前罔失法度以下皆儆戒之意虞慮也罔勿也
法度法則制度也淫過也謀圖為也咈逆也九州之
外世一見曰王百志猶易所謂百慮益言當四方無
可慮之時人心易懈故當儆戒也此時法度易至縱
弛故戒其罔失此時逸樂易至縱恣故戒其遊滛此
時任賢易以小人間之故戒其勿貳此時去邪必不
能果斷故戒其勿疑此時圖為或行其疑故戒其勿
成凡若此者則百慮熙明方寸之間光輝明白心正
身修義理昭著而於違道干譽咈人從欲之私皆能
禁絶朝夕戒懼無怠於心無荒於事則治道益隆四
夷之遠莫不歸往矣夫四夷之歸由於無怠荒無怠
荒由於儆戒其始起於一念之微其效感化乎四夷
之遠為人君者可不知所務乎
虞書禹戒舜曰無若丹朱傲惟慢遊是好傲虐是作罔
晝夜頟頟罔水行舟朋淫于家用殄厥世
臣若水通曰此乃禹戒帝舜之言朱堯之子名丹朱
所封國名也頟頟不休息之狀罔水行舟如奡盪舟
之類朋淫于家者朋比小人而淫亂於家也丹朱不
肖堯以天下與舜故曰殄世禹戒於帝舜曰無若丹
朱之傲好慢遊作傲虐蓋丹朱頟頟然晝夜不少休
息無水而行舟朋比而淫亂以自滅其世也夫舜大
聖人也不為慢遊傲虐豈惟禹知之雖愚人亦當知
之然惟聖罔念作狂况處崇高之位易至傲逸使一
念之邪生則此一念便是慢遊便是傲虐便與丹朱
無異矣故人君當防微杜漸日以莊敬自強然後可
也
夏書五子之歌曰訓有之内作色荒外作禽荒甘酒嗜
音峻宇雕牆有一於此未或不亡
臣若水通曰此亦五子述禹之訓以戒太康之意色
荒惑嬖寵也禽荒耽遊畋也荒者迷亂之謂甘嗜皆
無厭也峻高大也宇棟宇也雕繪飾也言六者有其
一皆足以致滅亡也禹之訓昭明如此太康乃不念
祖訓而盤遊于有洛之表十旬不反安得不致有窮
后羿之距而自取滅亡乎臣愚謂此六者乃庸君世
主之所必犯有一亦足以亡國不必六者之兼備矣
後之人君欲守祖宗之大業當以禹之訓自省而以
太康之禍為戒
胤征先王克謹天戒臣人克有常憲百官脩輔厥后惟
明明
臣若水通曰此乃胤侯述先王君臣儆戒之意天戒
如日蝕災異之類天所以警動開發人主者也董仲
舒謂天心仁愛人君故以災異警動之即此也胤侯
誓師言先王嚴於事天見天戒則恐懼脩省克自抑
畏以致謹於上而一時臣人百工又能戒謹常法各
自脩省以輔於下由是君德益以脩明而災變不為
之損矣故曰厥后惟明明觀堯舜有九年之水成湯
有七年之旱而無損於至德者何邪蓋由其存兢業
勅天之心反躬自責之誠故也夫天居高聽卑至不
可欺也後之人君遇上天之戒可不以誠心脩省而
徒以文應天乎
商書仲虺之誥欽崇天道永保天命
臣若水通曰此仲虺以天命勸勉成湯也欽崇者恭
敬奉承之意殖有禮覆昏暴福善禍淫天之道也恭
敬奉承乎天之道則能敬天矣敬天則與天合德天
命歸之故能永保其天命而不替矣為人君者喜怒
刑賞之間可不以欽崇為心乎
伊訓制官刑儆于有位曰敢有恒舞于宫酣歌于室時
謂巫風敢有殉于貨色恒于遊畋時謂淫風敢有侮聖
言逆忠直遠耆德比頑童時謂亂風惟兹三風十愆卿
士有一于身家必喪邦君有一于身國必亡臣下不匡
其刑墨具訓于蒙士
臣若水通曰此伊尹述成湯儆戒之政令以訓太甲
也制立也官刑官府之刑也墨者墨刑也匡正也三
風綱也十愆目也卿士諸侯十有其一已喪其家亡
其國矣臣下而不能匡正其君則以墨刑加之童蒙
始學之士則詳悉以是告之欲其入官而知所以正
諫也夫人心惟危道心惟微一不儆戒則怠忽之心
生人欲肆而天理滅矣夫天理存亡之幾安危治亂
之决係於一念之微爾可不謹乎
商書太甲先王顧諟天之明命以承上下神祗社稷宗
廟罔不祗肅
臣若水通曰此伊尹告太甲以成湯之敬天者欲其
法之也顧者常目在之也諟古是字明命者上天顯
然之理而命之我者也即天理是也承者奉也上下
神祇天神地祇也祗敬也肅畏也伊尹言成湯察見
天理動靜食息常目在之焉故於奉祀天地神祇社
稷宗廟之時無不敬肅也蓋天理無時無處不在此
特其著見之大者爾其所謂顧諟即孔子所謂立則
見其參於前在輿則見其倚於衡也如此則其心誠
敬可以交於神明是故祭天地則能敬天地祭社稷
宗廟則能敬社稷宗廟蓋罔不祗肅即顧諟之心發
之爾人君為天地社稷宗廟百神之主其可不敬天
明命以為感格之本乎
商書太甲惟天無親克敬惟親
臣若水通曰此亦伊尹告太甲之言也伊尹言上天
無常親能敬者則親之人君動靜語默不使一毫之
慢則能敬矣敬則德與天合天豈有不親之乎
商書咸有一德曰嗚呼天難諶命靡常常厥德保厥位
厥德匪常九有以亡
臣若水通曰此伊尹將歸而告太甲之言也嗚呼嘆
辭諶信也靡不也九有九州也嘆息而言天之難信
以其命之或去或留而不常也然天命雖不常惟德
是與君德有常則天命亦常而保厥位矣君德不常
則天命亦去雖九州之廣亦以亡矣然則人君可不
脩德以永天命保其位於無窮乎
周書旅獒玩人喪德玩物喪志
臣若水通曰此召公因西旅貢獒而戒武王之言也
德者己之所得也志者心之所之也玩者狎慢怠忽
之意言玩人則以驕而滅敬故喪德玩物則以慾而
勝剛故喪志夫人怠忽之心生則狎慢之念起至於
玩人玩物而喪其德與志矣可不戒哉
周書召誥曰嗚呼皇天上帝改厥元子兹大國殷之命
惟王受命無疆惟休亦無疆惟恤嗚呼曷其奈何弗敬
臣若水通曰此召公託周公達成王之言也皇大也
以天之主宰而言謂之帝休美也恤憂也言皇天上
帝既立商受為天子矣以其惡而改之故大國殷之
命亦從而改焉夫元子不可改而天改之大國之命
未易亡而天亡之皇天上帝其命之不可恃如此今
王受命固有無窮之美然亦有無窮之憂於是嘆息
言王曷其奈何弗敬乎蓋深言不可以弗敬也夫敬
肆在於一念邪正之間而存亡關於天命人心之大
有天下者可不惕然起敬乎
召誥我不敢知曰有夏服天命惟有歷年我不敢知曰
不其延惟不敬厥德乃早墜厥命我不敢知曰有殷受
天命惟有歷年我不敢知曰不其延惟不敬厥德乃早
墜厥命
臣若水通曰此亦召公告成王之言也歷年永年也
延長也德者心之理敬者德之聚也言夏商歷年長
短皆不敢知我所知者惟不敬則德不脩德不脩則
天命去矣故曰早墜厥命然則後之人君欲永命而
歷年者可不敬德乎
召誥王敬作所不可不敬德
臣若水通曰此召公告成王之言也敬者程顥云主
一之謂所處所也敬者心之本體德者心之天理也
王能以敬為所則動靜語默出入起居心無往而不
一而德存矣謂之處所者乃出入起居之地以敬作
處所則是常戒慎恐懼而不能須臾離矣程顥曰天
地設位而易行乎其中只是敬也敬則無間斷故纔
間斷則非僻之心入而本心之德亡矣况君德不立
何以為化服臣民之本故又曰不可不敬德所以致
丁寧之意也為人君者可不敬以立德為萬化之本
乎
多方惟聖罔念作狂惟狂克念作聖
臣若水通曰此周公傳成王之言以告多方也聖者
通明之稱狂者愚惑之謂念者警惺之謂言聖而罔
念之時則失其本心而為狂矣愚而能念之時則得
其本心而為聖矣作狂作聖在於一念存亡之間可
不謹乎
周官若昔大猷制治于未亂保邦于未危
臣若水通曰此成王訓百官之言也言亂不生於亂
而生於治未亂而為制治之策則亂可弭危不起於危而
起於安未危而為保邦之計則危可免若至危亂之時則
緩不逮事噬臍何及此古昔聖王大道之世治不忘
亂安不忘危而制治保邦之心常拳拳於無事之時
也有天下者所當知焉
周官居寵思危罔不惟畏弗畏入畏
臣若水通曰此亦成王訓迪百官之言也言居寵盛
者則思危辱蓋盛則必衰滿則招損天之道也當無
不致其祗畏苟不知祗畏則驕侈之心生亡身滅族
之禍至入于可畏之中矣可不以盛滿為儆戒乎人
君之愛臣下亦不宜以寵利處之乃所以保全之也
詩豳風鴟鴞迨天之未隂雨徹彼桑土綢繆牖戸今此
下民或敢侮予
臣若水通曰此詩周公因三叔流言成王疑之故自
陳其儆戒豫防之意託鳥言於天未隂雨之時取桑
根之土纏綿堅固其巢之牖戸思患豫防如此今此
衆人孰有因隂雨之至而覆巢取卵者乎以比國家
於禍亂未萌之先及時而豫為之備則禍亂不能為
之患周公為此詩自陳其忠誠備患之悃以冀王之
悟也嗚呼以公之忠聖儆戒豫防如此而猶不免流
言之禍而成王之疑必待公作詩以自明如此成王
亦非明哲之主矣使無周公之聖自忘儆戒之心而
天不動威則王終不悟周之為周未可知也嗚呼危
哉後之人君又當以為儆戒
齊風鷄既嗚矣朝既盈矣匪鷄則鳴蒼蠅之聲
臣若水通曰鷄鳴乃古之賢妃御於其君夙興儆戒
於將旦之時必告君以鷄既鳴而候朝之臣已盈滿
矣然而匪鷄鳴也乃蒼蠅之聲而惕然若鷄鳴爾夫
以蒼蠅為鷄鳴則警惕之心不溺宴欲如此可謂賢
矣夫虛靈不昧心之本體豈待人而後能之也氣習
物欲蔽之則本體昏塞迷而不知返天理滅矣故人
君者外有師傅弼正之臣内有妃嬪僕從之賢無非
欲以警省其良心開發其聰明則人心不死而天理
長存矣夫惟有昧爽丕顯之聖學則乾剛不息而内
外將化之矣是又不待儆戒而存者也
春秋隠公五年春公觀魚于棠
臣若水通曰傳有之天理人欲同行異情顧其心之
邪正爾苟所好者正則見魚之躍淵悟道體之活潑
見魚之洋洋則曰吾民之樂生得如是乎見魚之圉
圉則曰吾民之困亦如此乎隨處知警容亦何妨若
以為樂則戕心之斧斤也隠公為政春不省耕而恣
情縱欲慢遊于棠觀魚為樂以蕩其心其能知警戒
者寡矣天理之存者寡矣向使克自惕厲體認天理
則與天地萬物同體何者非樂奚必於魚邪而乃玩
物喪志未見其能樂也人君欲樂物之樂不若能樂
民之樂
宣公八年楚人滅舒蓼
臣若水通曰楚人滅舒蓼何以書志警也何警也楚
疆舒蓼及滑汭盟吳越將為中國憂也夫中國不貴
其無四夷之虞惟患其無四夷之警無四夷之虞者
弛德忘備安而不安也有四夷之警者思患固封危
而不危也知危而危者危可使平知安而安者易可
使傾此舒蓼之滅春秋書之以為經世者之一警云
禮記曲禮曰敖不可長欲不可從志不可滿樂不可極
賢者狎而敬之畏而愛之愛而知其惡憎而知其善積
而能散安安而能遷臨財毋苟得臨難毋苟免狠毋求
勝分毋求多
臣若水通曰人心之動幾也幾也者理欲之分而善
惡之原也君子知其幾而謹焉故能領惡而全好也
是故長敖者賊也從欲者荒也志滿者驕也樂極者
淫也若是者欲之熾而惡幾之成也故在遠之而已
矣狎而敬敬所忽也畏而愛愛所嚴也愛憎好惡不
失其正也施仁徙義必得其道也若是者理之充而
善幾之成也故在為之而已矣毋苟得所以取義也
毋苟免所以求仁也毋求勝所以養讓也毋求多所
以養廉也若是者去人欲而存天理領惡而全好者
故在謹之而已矣然所以遠之為之謹之者敬也敬
也者人心之所以不死天理之所以長存也易曰君
子終日乾乾夕惕若人主可不知乎
曲禮曰歲凶年榖不登君膳不祭肺馬不食榖馳道不
除祭事不縣大夫不食粱士飲酒不樂
臣若水通曰此言凶荒之變君臣自貶損以憂民也
肺者周人所重食必先祭不祭示不殺牲為盛饌也
馬不食榖不以粟秣之也馳道天子所行之路不除
不敢勞民人也祭事必縣鍾鼓不縣言不敢作也夫
國以民為本民以食為天歲凶年榖不登則民無以
為生災異莫此為甚君臣與民一體者也於飲食祭
饗之供無不裁抑所以致憂恤於民而祈之於天也
乃若遇此而恬不知脩省則棄天矣棄天者天亦棄
之為人君者可不儆戒乎
玉藻曰卒食玄端而居動則左史書之言則右史書之
御瞽幾聲之上下年不順成則天子素服乘素車食無
樂
臣若水通曰玄端者幽隂之色宴息向晦之服也玄
端而居者貴幽靜以養其心也史書言動者察身之
得失也瞽幾聲上下者察政之得失也年不順成縞
素無樂者察天時之得失以罪己也察焉則知所警
知警則無怠荒而政治行矣
少儀曰執虛如執盈入虛如有人
臣若水通曰敬者心之本體也心無時而不在則敬
亦無時而可忽手執虚器如捧盈焉身入虛室如有
人焉言人心無一時而可忽也語曰執圭鞠躬如也
如不勝詩曰相在爾室尚不愧于屋漏其斯之謂乎
人君能存此敬則推其執虛之心而執天下之大柄
可以不下移矣推其入虛之心則於深宫永巷儼乎
法家拂士之在前敵國外患之將至矣臣於此不勝
拳拳
表記子曰君子莊敬日強安肆日偷君子不以一日使
其躬儳焉如不終日
臣若水通曰莊者嚴於心敬者一於心莊敬則神完
而氣固故日強安肆則神散而氣昏故日偷儳者參
錯之意内不莊敬則心不專一而其身參錯不齊如
不能終日矣况人君以一心應天下之變以一身臨
天下之上苟不莊敬而日偷焉雖有天下不能一朝
居也豈不可戒哉
周禮春官保章氏掌天星以志日月星辰之變動以觀
天下之遷辨其吉凶以星土辨九州之地所封封域皆
有分星以觀妖祥以十有二歲之相觀天下之妖祥以
五雲之物辨吉凶水旱降豐荒之祲象以十有二風察
天地之和命乖别之妖祥凡此五物者以詔救政訪序
事
臣若水通曰天人上下一氣感應者也其兆有五所
以致警戒之道也故天有日月星辰之變動人有吉
凶之變遷也天地有星辰封域之分野人有妖祥値
遇之感應也時有十有二歲之相人有先見之妖祥
也天有五雲之物色人有水旱豐荒之祲氛也天有
十二風之和戾人有乖别之妖祥也此謂之五物五
物者天地人相與流通者也達上下而一之者在君
身君身不脩何以反凶為吉化妖為祥轉荒為豐哉
故洪範以人應天而取必於五事故曰詔救政謂上
告于君不徒告也稽君身無不脩以弭其變也又曰
訪序事謂下謀於臣不徒謀也稽臣職無不盡以相
夫君也如是則君臣儆戒克謹于天政無不舉而祥
瑞至矣
大卜以邦事作龜之八命一曰征二曰象三曰與四曰
謀五曰果六曰至七曰雨八曰瘳以八命者贊三兆三
易三夢之占以觀國家之吉凶以詔救政
臣若水通曰大卜灼龜而命之有八者何也以盡天
下之變也曰征者何也卜行師之勝負也曰象者何
也卜天象之妖祥也曰與者何也卜與人共事之成
否也曰謀者何也卜謀事與人之得失也曰果者何
也卜事之成與否也曰至者何也卜人之至與否也
曰雨者何也卜時之隂晴也曰瘳者何也卜疾之進
退也是故欲有卜焉以此而命于龜也卜之龜筮之
蓍考之夢則國家之或吉或凶可以前知矣果凶咎
歟不可坐待其變而必進告於君使之恐懼脩省而
祈之於天也故曰以觀國家之吉凶以詔救政故為
君者幸毋曰天變不足畏可焉
格物通卷九
