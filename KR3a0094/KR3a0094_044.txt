格物通卷四十四明湛若水撰
事君使臣中
論語定公問君使臣臣事君如之何孔子對曰君使臣
以禮臣事君以忠
臣若水通曰禮是天理之見於實事者忠是天理之
發於實心者定公之時君弱臣強上下無道使臣事
君之問亦有所感而發也故孔子告之以此蓋君之
所使於臣之事必其天理之所當為而非所不當為
而為者斯乃謂之禮則臣必可奉行矣臣之所事於
君之道必由於天理之正而非罔所不正以為正者
斯乃謂之忠則君必無過矣然天理一而已矣上以
禮感下以忠應有不可誣者君禮臣忠則各盡其道
上下交而為泰矣堯舜之克艱亦不過如此聖人之
言真萬世君臣之龜鑑歟
所謂大臣者以道事君不可則止
臣若水通曰大臣即是大人為之所養者大故其德
業亦大所謂大者道是也所謂道者天理是也大臣
以此事其君引之當道格其心而志於仁若其言之
不聽諫之不行則道有不合矣則去之而不苟留也
是其仕也以道止也以道樂則行之憂則違之進退
以道確乎而不可拔矣故嘗論之以道事君者固愛
君也不合而去者亦所以愛其君也何也道不合而
弗去則將苟焉以徇利是使君輕視其臣謂可以利
籠絡之也君而輕視其臣何所不至惟大臣者能以
道為去就則足以起其君敬畏之心君而有敬畏之
心則大臣雖退猶進也雖去猶留也是之謂愛君之
道夫子之不許由求以其無大人之學爾若顔曾冉
閔者其人乎惜乎魯之君臣莫能用也
子路問事君子曰勿欺也而犯之
臣若水通曰犯謂犯顔諫諍也欺謂所犯之言或有
不由其誠不當於理而猶涉於欺罔也禮曰事君有
犯而無隠書曰予違汝弼汝無面從則事君固貴於
面折犯顔然而不免有欺君罔上之言雜乎其間則
固已得罪於君又得罪於天矣雖能犯而亦何取故
孔子告子路以有勿欺之心而犯則忠直並行而事
君之道盡矣後之為臣犯則往往有之或由於好名
或由於附勢凡有所為而為則欺君之罪已先不能
免矣何以望其君之感悟哉
孟子曰欲為君盡君道欲為臣盡臣道二者皆法堯舜
而已矣不以舜之所以事堯事君不敬其君者也不以
堯之所以治民治民賊其民者也
臣若水通曰孟子此言堯舜為君臣盡人倫之至所
以曉告當時君臣取法之也夫堯以道治民君道之
至也舜以道事君臣道之至也道者天理是也為君
而未至於堯是君道猶有未盡也故猶為賊害其民
為臣而未至於舜是臣道猶有未盡也故猶有不敬
其君慢君賊民則無道極矣可不懼哉夫後世之為
君者與堯之為君同此心也同此理也後世之為臣
者與舜之為臣亦同此心也同此理也何後世之為
君臣者其去堯舜之君臣若是相遠哉盡心與不盡
心爾伏惟聖明求諸臣知堯舜之心學者而講習之
焉則君臣咸有一德而堯舜之治可幾矣
左傳僖公九年初晉獻公使荀息傅奚齊公疾召之曰
以是藐諸孤辱在大夫其若之何稽首而對曰臣竭其
股肱之力加之以忠貞其濟君之靈也不濟則以死繼
之公曰何謂忠貞對曰公家之利知無不為忠也送往
事居耦俱無猜貞也及里克將殺奚齊先告荀息曰三
怨將作秦晉輔之子將何如荀息曰將死之里克曰無
益也荀息曰吾與先君言矣不可以貳能欲復言而愛
身乎里克殺奚齊荀息立公子卓里克殺之荀息死之
臣若水通曰荀息之死於所事為忠不食所言為信
而公利必為往来耦俱蓋其忠貞之小者固不論也
若息者庶可以為事君之法矣後或從而玷之臣不
知也
僖公九年夏會於葵丘尋盟且修好禮也王使宰孔賜
齊侯胙曰天子有事于文武使孔賜伯舅胙齊侯將下
拜孔曰且有後命天子使孔曰以伯舅耋老加勞賜一
級無下拜對曰天威不違顔咫尺小白余敢貪天子之
命無下拜恐隕越于下以遺天子羞敢不下拜下拜登
受
臣若水通曰周室東遷綱常淪斁以天子而下堂見
諸侯則君臣之禮壊也極矣葵丘之會尊王之義著
而三綱頼以不墜宰孔一言幾敗大事矣桓公卒能
尊天顔以就下拜而天地冠屨之大義明此桓公之
所以為覇主也歟
僖公二十八年冬會於温是會也晉侯召王以諸侯見
且使王狩仲尼曰以臣召君不可以訓故書曰天王狩
于河陽言非其地也且明德也
臣若水通曰君臣者天地冠屨之大義不可得而犯
也且桓文所恃以服諸侯成功伐者非尊君之義乎
晉文方平衛許之訟乃遽召見天子其與齊桓固請
下拜天子之賜者何如邪故曰齊桓公正而不譎晉
文公譎而不正
定公四年初伍員與申包胥友其亡也謂申包胥曰我
必復楚國申包胥曰勉之子能復之我必能興之及昭
王在隨申包胥如秦乞師曰吳為封豕長蛇以荐食上
國虐始於楚寡君失守社稷越在草莽使下臣告急曰
夷德無厭若鄰於君疆場之患也逮吳之未定君其取
分焉若楚之遂亡君之土也若以君靈撫之世以事君
秦伯使辭焉曰寡人聞命矣丁姑就館將圖而告對曰
寡君越在草莽未獲所伏下臣何敢即安立依於庭牆
而哭日夜不絶聲勺飲不入口七日秦哀公為之賦無
衣九頓首而坐秦師乃出
臣若水通曰包胥興楚之心猶伍員報楚之心也包
胥之興楚也為君伍員之報楚也為親為親者孝為
君者忠皆不忘所天者也後之為子者有伍員之孝
其為臣必有包胥之忠矣經曰事親孝故忠可移於
君其二子之謂乎
國語周語劉康公曰臣聞之為臣必臣為君必君寬肅
宣惠君也敬恪恭儉臣也寬所以保本也肅所以濟時
也宣所以施教也惠所以和民也本有保則必固時動
而濟則無敗功教施而宣則徧惠以和民則阜若本固
而功成施徧而民阜乃可以長保民矣其何事不徹敬
所以承命也恪所以守業也恭所以給事也儉所以足
用也以敬承命則不違以恪守業則不懈以恭給事則
寬於死以儉足用則遠於憂若承命不違守業不懈寬
於死而遠於憂則可以上下無隙矣其何任不堪上任
事而徹下能堪其任所以為令聞長世也
臣若水通曰劉畿内之國康公正卿王季子也上下
君臣也隙瑕釁也君君臣臣則上下交而為泰則德
業成矣劉康公其知道乎夫寬肅宣惠君之道也敬
恪恭儉臣之道也知所使事則上事無不徹下任無
不堪矣欲為君盡君道欲為臣盡臣道其可不法康
公之言乎
魯語魯饑臧文仲言於莊公曰今國病矣君盍以名器
請糴辰也備卿辰請如齊公使往從者曰君不命吾子
吾子請之其為選事乎文仲曰賢者急病而讓夷居官
者當事不避難在位者恤民之患是以國家無違今我
不如齊非急病也在上不恤下居官而惰非事君也文
仲以鬯圭與玉磬如齊告糴
臣若水通曰莊公魯桓公之子同也臧文仲魯大夫
名辰告請也選事自選擇其執事也夷平也無違無
相違狠也鬯圭祼鬯之圭長尺二寸有瓚以祀廟玉
磬鳴璆也夫國病則主憂主憂則臣辱相視一體者
也故人君者賴臣之力以宏濟於艱難人臣者濟君
之艱以急國家之難而安其民者也此臧文仲事不
辭難可謂能事君矣
魯語宣公夏濫於泗淵里革斷其罟而棄之曰今魚方
别孕不教魚長又行網罟貪無藝也公聞之曰吾過而
里革匡我不亦善乎是良罟也為我得法使有司藏之
使吾無忘諗師存侍曰藏罟不如置里革於側之不忘
也
臣若水通曰宣公魯文公之子倭也濫漬也漬罟於
泗水之淵以取魚也泗在魯城北罟網也别别於雄
而懷子也藝極也良善也諗告也師樂師存名也古
之忠臣不從君之欲而引之於志仁古之明君不徒
從臣之言而貴於改過魯宣濫於泗淵而里革斷罟
公命藏之則君明臣直兩得之矣使若置里革於側
其所拾遺補過顧不多歟有天下者能師宣公無忘
之心必近忠直之臣其為盛德大業可量也哉
晉語寺人勃鞮曰事君不貳是謂臣好惡不易是謂君
君君臣臣是謂明訓明訓能終民之主也
臣若水通曰勃鞮寺人披也訓教也夫人臣之事君
也不貳其心人君之使臣也不阿其好惡君臣各盡
其心而其道盡矣寺人勃鞮雖不足道然其所稱亦
有格言矣君子其勿以人而廢言哉
晉語夙沙釐曰臣委質於翟之鼓未委質於晉之鼓也
臣聞之委質為臣無有二心委質而策死古之法也君
有烈名臣無畔質敢即私利以煩司寇而亂舊法其若
不虞何穆子嘆而謂其左右曰吾何德之務而有是臣
也乃使行既獻言於頃公與鼓子田於河隂使夙沙釐
相之
臣若水通曰夙沙釐姓名鼓子之臣也鼓本屬翟今
為晉所取也策死謂書名於策必死其事也烈明也
無畔質示必死也若夙沙釐之於鼓子可謂忠於事
君而穆子之於夙沙釐可謂明於使臣矣後之為臣
者當以夙沙釐為法為君者當以穆子之告頃公為
法
晉語趙簡子曰夫事君者諫過而賞善薦可而替不獻
能而進賢擇才而薦之朝夕誦善敗而納之道之以文
行之以順勤之以力致之以死聽則進不則退
臣若水通曰諫過匡救其惡也賞善將順其美也薦
進也替去也死死其難也夫匡惡而順美選賢而薦
才道文行效死力知進退簡子論事君之道盡矣真
可以為萬世人臣之龜鑑歟
周威烈王二十三年趙襄子漆智伯之頭以為飲器智
伯之臣豫讓欲為之報讐乃詐為刑人挾匕首入襄子
宫中塗厠襄子如厠心動索之獲豫讓左右欲殺之襄
子曰義士也吾謹避之爾乃舍之讓又漆身為癩吞炭
為啞行乞於市其妻不識也其友識之為之泣曰以子
之才臣事趙孟必得近幸子乃為所欲為顧不易邪何
乃自苦如此讓曰不可既以委質為臣而又求殺之是
二心也凡吾所為者極難爾然所以為此者將以愧天
下後世之為人臣懷二心也襄子出豫讓伏於橋下襄
子至橋馬驚索之得豫讓遂殺之
臣若水通曰豫讓出百死以圖為智伯報讐事雖不
成而不以生死存亡貳其心又不肯委質而求逞志
若豫讓可以為社稷之臣矣襄子始以其為義士而
謹避之終不能不殺之則何以使人臣之盡忠邪然
而以衆人國士之遇而異其報則何自待之不厚矣
周赧王三十一年樂毅聞畫邑人王蠋賢令軍中環畫
邑三十里無入使人請蠋蠋謝不往燕人曰不来吾且
屠邑蠋曰忠臣不事二君烈女不更二夫齊王不用吾
諫故退而耕於野國破君亡吾不能存而又欲劫之以
兵吾與其不義而生不若死遂經其頸而死
臣若水通曰王蠋之死不事二君之志明矣而所以
致之者毅也方其初也以禮聘之至再至三而不起
則就其廬而訪焉可也何至不来且屠邑哉封墓之
舉亦為徒然矣臣愚於毅不能無憾焉
漢高帝六年項羽已滅田横懼誅與其徒五百餘人入
居海島中帝恐其為亂乃使人赦横罪而召之曰横来
大者王小者侯不来且舉兵加誅横乃與其客二人乘
傳詣洛陽未至三十里自殺帝拜其二客為都尉以王
禮葬之横既葬二客穿其冡傍皆自刎下從之帝聞之
大驚聞其餘五百人在海中使使召之至則聞横死亦
皆自殺
臣若水通曰二客以不貳心於横而自刎以死則生
平之所以事其主者將無所不盡其忠矣田横致二
客五百人之從已以死則平日之所以恩禮結之者
亦將無所不盡其誠矣可以為後世上下之法也已
漢文帝六年賈誼曰人主之尊譬如堂群臣如陛衆庶
如地故陛九級上廉遠地則堂高陛無級廉近地則堂
卑高者難攀卑者易陵理勢然也故古者聖王制為等
列内有公卿大夫士外有公侯伯子男然後有官師小
吏延及庶人等級分明而天子加焉故其尊不可及也
里諺曰欲投鼠而忌器此善諭也鼠近於器尚憚不投
恐傷其器况於貴臣之近主乎廉耻節禮以治君子故
有賜死而無戮辱是以黥劓之罪不及大夫以其離主
上不遠也
臣若水通曰人君之使臣謹以擇之於初誠以任之
於後因其德而爵之朝無非德之大夫也故禮刑不
上大夫誼欲文帝禮大臣而有賜死而無戮辱之言
過矣蓋未知國君進賢如不得已卑踰尊疎踰戚尚
不可不謹况加刑乎啟人君賜死之非者必自斯言
矣
漢武帝天漢元年蘇武使匈奴單于使衛律召武欲降
之律謂武曰律前負漢歸匈奴幸蒙大恩賜號稱王擁
衆數萬馬畜彌山富貴如此蘇君今日降明日復然空
以身膏草野誰復知之武不應律曰不聽吾計後雖欲
復見我尚可得乎武罵律曰汝為人臣子不顧恩義畔
主背親為降虜於蠻夷何以汝為見律知武終不可脅
白單于單于乃幽武置大窖中絶不飲食天雨雪武卧
齧雪與旃毛并咽之數日不死匈奴以為神乃徙武北
海上使牧羝曰羝乳乃得歸别其官屬常惠等各置他
所
臣若水通曰蘇武之為人臣孤忠大節可與日月争
光有補於天地冠履之大義其功德茂矣夫何還自
匈奴拜為典屬國賜錢田宅而竟不聞以處公卿之
位則宣帝使臣之道可知矣
漢宣帝元康二年丙吉為人深厚不伐善自曾孫遭遇
吉絶口不道前恩故朝廷莫能明其功也會掖庭宫婢
自陳嘗有阿保之功辭引使者丙吉知狀上親見問然
後知吉有舊恩而終不言上大賢之
臣若水通曰書曰汝惟不伐天下莫與汝争功丙吉
以之此宣帝所以益賢之也雖然臣子之身皆君父
之身所能為者乃可盡分爾何伐之有然則吉之義
可以愧天下後世貪薄之夫之矜伐者矣
漢成帝元延元年槐里令朱雲上書求見公卿在前雲
曰今朝廷大臣上不能匡主下無以益民皆尸位素餐
臣願賜尚方斬馬劍斬佞臣一人頭以厲其餘上問誰
也對曰安昌侯張禹上大怒曰小臣居下訕上廷辱師
傅罪死不赦御史將雲下雲攀殿檻檻折雲呼曰臣得
下從龍逢比干遊於地下足矣御史遂將雲去左將軍
辛慶忌免冠叩頭殿下曰此臣素著狂直使其言是不
可誅使其言非固當容之上意解及後當治檻上曰勿
易因而輯之以旌直臣
臣若水通曰朱雲位卑而言高所以取罪然其心實
痛禹之邪佞一時近臣無言者故發憤如此然其事
上不欺之忠固出於廷臣之上矣成帝始怒欲誅之
及悟戒勿易檻以旌其直可謂能補過者哉
漢孺子嬰初始三年王莽遣使者奉璽書印綬迎襲勝
勝稱病篤使者以印綬就加勝身勝輙推不受謂門人
高暉等曰吾受漢家厚恩無以報今老矣誼豈以一身
事二姓語畢遂不復開口飲食積十四日而死
臣若水通曰龔勝不受莽之印綬而繼之以死人臣
不貳之忠盡矣至云吾受漢家厚恩無以報是又足
以愧莽賊之心歟然則後世人君之待臣可不以恩
禮耶
格物通卷四十四
