格物通卷三十六明湛若水撰
養太子上
易蒙蒙以養正聖功也
臣若水通曰蒙卦上艮下坎山下出泉泉之始達如
物之初生穉小蒙昧未發故謂之蒙在人則赤子之
心去正未遠未發之中也於此而養其本體之正最
易為力正者人心之本體所謂天理與聖人一者也
教人者欲其至於聖也然至知誘物化之時而失其
正其去聖遠矣自其蒙穉純一未發之時而養之發
其良知堅其良能以充其本體天理之正正則可聖
美大聖神以漸而至矣故記曰少成若天性習慣成
自然正謂此也夫人豈不可為聖耶教之者之責也
太子天下本尤不可不早養也人君重其社稷宗廟
之托則所以養其太子之正者亦必有道矣
書虞書舜典帝曰䕫命汝典樂教胄子直而溫寬而栗
剛而無虐簡而無傲詩言志歌永言聲依永律和聲八
音克諧無相奪倫神人以和
臣若水通曰此帝舜命䕫典樂教養胄子之言也䕫
舜臣也胄長也自天子至卿大夫之適子也栗莊敬
也志者心之所之也詩者言之成文者也歌者言之
長短也聲者五聲宫商角徵羽也律者十二律黃鍾
太簇姑洗𬎼賓夷則無射太吕夾鍾仲吕林鍾南吕
應鍾也帝言以樂變化胄子使凡直者不可不足於
溫寬者不可不足於栗剛者不可過於虐簡者不可
過於傲所以抑揚進退以歸於中正之德也然必有
中和之樂乃可以養其中和之德故必有詩歌聲律
以和人聲為作樂之本然後可被之八音而成樂也
心有所之必形於言而成文故以詩而言其志既形
於言則必有長短之節故以歌而永其言既有長短
則必有高下清濁之殊故以聲依歌永而作如歌聲
長而濁者為宫以漸而清且短則為商為角為徵為
羽所謂聲依永也既有長短清濁則又必以十二律
和之乃能成文而不亂如黃鍾為宫則太簇為商姑
洗為角林鍾為徵南吕為羽蓋以三分損益隔八相
生而得之餘律皆然所謂律和聲也人聲既和乃以
其聲被之八音而為樂則無不諧協而不相侵亂失
其倫次可以奏之朝廷薦之郊廟而神人以和矣抑
考周禮大司樂掌成均之法以教國子而孔子亦曰
興於詩成於樂蓋所以蕩滌邪穢斟酌飽滿動盪血
脉流通精神養其中和之德而救其氣質之偏者也
是故聖人作樂以養性情育人才其功效神速教養
太子之具未有切於此者賈誼亦曰天下之命係於
太子太子之善在於早教諭與選左右左右正則太
子正而天下定矣合是觀之樂以養之左右以輔之
故太子乃生而近正人聞正言見正事聽正聲然而
不正者未之有也後之為教不過記誦書札之間無
乃導欲益偏爾於德性何補於身心何益程顥曰聲
音所以養其耳采色所以養其目歌詠所以養其性
情舞蹈所以養其血脉今皆無之是以古之成材也
易今之成材也難可勝嘆哉伏惟聖明畱神念君德
太子不可不預養之訓思禮樂百年可興之期脩復
先王之舊以為教養之本天下幸甚
商書伊訓敷求哲人俾輔于爾後嗣
臣若水通曰此伊尹舉成湯教養太子之事告太甲
也敷廣也俾使也輔佐也後嗣謂太甲也上文述成
湯之脩人紀以至于有萬邦造大業之難如此然所
以守大業於無窮者惟在太子故又言成湯廣求賢
人使輔于爾後嗣蓋太子者天下之根本宗社之所
由係於長短者也故太子善則大業定宗社固矣伊
尹此言真可為萬世人君教養太子之法矣
詩周南麟趾麟之趾振振公子于嗟麟兮
臣若水通曰麟趾美文王公子也而曰麟之趾振振
公子者何耶蓋言文王后妃有仁厚之德故和氣薰
蒸而公子亦化於仁厚猶麟性仁厚而其趾亦仁厚
不踐生草不履生蟲也是故仁厚者其所以教養太
子之本乎故曰天地之大德曰生聖人之大德曰仁
仁厚者即天地生生之性也人君教養太子誠有以
養其仁厚之心天地之性無驕縱刻薄之風則國家
元氣有所培植而天下之大本正矣此社稷生民之
福也後世之君見不及此輔養太子付之非人如始
皇以趙高傅胡亥所見者無非刑殺之事故胡亥今
日即位明日殺人漢文以晁錯傅景帝所學者無非
刻薄之術故景帝方在青宫格殺親戚豈皆其性惡
哉輔之者非人養之者非其術也然則人主欲教養
太子必内有文王后妃仁厚之化外有端正格心之
人内外夾輔使之見正事聞正言行正道則帝王德
器有所成此聖人之教也
禮記文王世子文王之為世子朝於王季日三鷄初鳴
而衣服至於寢門外問内豎之御者曰今日安否何如
内豎曰安文王乃喜及日中又至亦如之及莫又至亦
如之其有不安節則内豎以告文王文王色憂行不能
正履王季復膳然後亦復初食上必在視寒煖之節食
下問所膳命膳宰曰末有原應曰諾然後退武王帥而
行之不敢有加焉文王有疾武王不說冠帶而養文王
一飯亦一飯文王再飯亦再飯旬有二日乃間又曰成
王幼不能涖阼周公相踐阼而治抗世子法於伯禽欲
令成王之知父子君臣長幼之道也成王有過則撻伯
禽所以示成王世子之道也
臣若水通曰文王之為世子也問安視膳武王之為
世子也帥而行之真足以為萬代世子之法及成王
幼而周公相又抗其法於伯禽以教之真足以為萬
代教世子之法然而文武之所以行周公之所以教
亦曰父子君臣長幼之道也夫其所謂道即天理爾
豈嘗外於人倫哉
文王世子凡學世子及學士必時春夏學干戈秋冬學
羽籥皆於東序小樂正學干大胥贊之籥師學戈籥師
丞贊之胥鼓南春誦夏弦大師詔之瞽宗秋學禮執禮
者詔之冬讀書典書者詔之禮在瞽宗書在上庠
臣若水通曰學謂教也以時教學者所以效天地之
變化也干戈者武舞也羽籥者文舞也鼓南者以鼔
節二南之詩也誦者口誦樂歌之章也弦者以琴瑟
播夫詩章也禮者經禮曲禮之文也書者三皇五帝
之紀也凡此皆學之事也曰小樂正曰大胥曰籥師
曰丞曰胥曰大師曰執禮者曰典書者皆學之官也
於東序於瞽宗於上庠皆學之地也世子於春夏秋
冬而無不學之時如此若學士者皆將有輔世長民
之責者也故亦使之學世子之所學焉噫先王教養
太子之法不失其時如此後之人君於太子之幼則
姑息不教至於習惡成性害其身以墮先王之大業
豈不可惜哉
文王世子凡三王教世子必以禮樂樂所以脩内也禮
所以脩外也禮樂交錯於中發形於外是故其成也懌
恭敬而溫文
臣若水通曰養太子者養其成性而已矣禮也者理
此者也樂也者樂此者也禮樂備而内外一而云脩
内脩外則各言其類也爾矣故五禮六樂無一而非
性也禮樂交脩成性存存存中發外成性之體用備
矣恭敬溫文内敬而外恭内溫而外文内外合一而
君德成矣先王之教世子豈責之以所無哉亦使之
勿壞其成性而已矣
文王世子君之於世子也親則父也尊則君也有父之
親有君之尊然後兼天子而有之是故養世子不可不
慎也
臣若水通曰君謂世子之父也其於世子以親而言
則為世子之父是可以教父道矣以尊而言則為世
子之君是可以教君道矣世子知為君父之道則可
以父母君長乎百姓而能保天下也世子也者繼君
而保天下者也故養不可不慎也立君父之道以保
天下也可不慎乎
文王世子故父在斯為子君在斯謂之臣居子與臣之
節所以尊君親親也故學之為父子焉學之為君臣焉
學之為長幼焉父子君臣長幼之道得而國治
臣若水通曰學謂教之也父子也君臣也長幼也三
者人道之大也君所以建極於天下者也教世子所
以立極也故不知子之道則不知父之道矣不知臣
之道則不知君之道矣不知幼之道則不知長之道
矣故不學則不可以為君父長上矣可不重乎
内則異為孺子室於宫中擇於諸母與可者必求其寬
裕慈惠溫良恭敬慎而寡言者使為子師其次為慈母
其次為保母皆居子室他人無事不往
臣若水通曰寬裕慈惠溫良恭敬中和之德也以為
子之師慈保母養之以中和也蒙以養正聖功也故
蒙則有子師慈母保母長則有師傅保之臣則太子
不能以不正太子正而天下定矣此先王養子之禮
也為人君愛其子愛天下者可不重乎
祭義君子設四學當入學而太子齒
臣若水通曰四學者虞夏商周之學也有小學大學
天子之學建于王宫者小學也建于國都者大學也
是故天子之元子八歲則入小學十有五歲則入大
學其入于學也與同學者序齒焉而莫之或異夫學
所以明人倫也太子而齒于人所以教其孝弟之行
養其謙冲之德遏其驕侈之心也有天下深長之慮
者宜於此而求之
哀公問孔子曰子也者親之後也敢不敬與
臣若水通曰子者傳先君之後以為天地宗廟社稷
之主故不可不敬也知敬之則必教之矣故古之聖
帝明王必於其太子而預養之敬之至也彼漢唐庸
君甘心於巫蠱之禍逞意於誅夷之慘詎非先王之
讐賊天地宗廟社稷之罪人乎孔子斯言雖以警哀
公實足為千古之法也
國語晉語士蒍言於諸大夫曰夫太子君之貳也恭以
俟嗣何官之有今君分之土而官之是左之也吾將諫
以觀之乃言於公曰夫太子君之貳也而帥下軍無乃
不可乎又曰夫太子國之棟也棟成乃制之不亦危乎
公曰輕其所任雖危何害
臣若水通曰士蒍晉大夫劉累之後隰朋之子子輿
也貳副也棟成謂太子之名位已定而更其制使將
兵危之道也明王教養太子所以重宗社承天心也
獻公溺於驪姬之䜛分申生以土而官之又使之將
下軍以伐翟豈非責以難能置之危地以陰為易嫡
之謀乎夫天下如大厦也太子如大厦之棟也棟成
而易焉大厦將顛矣棄人滅天忘宗亂紀無甚於此
聞士蒍之言可不戒哉
晉文公問於胥臣曰吾欲使陽處父傅讙也而教誨之
其能善之乎對曰是在讙也籧篨不可使俛戚施不可
使仰僬僥不可使舉侏儒不可使援矇瞍不可使視嚚
瘖不可使言聾聵不可使聽僮昏不可使謀質將善而
賢良贊之則濟可竢也若有違質教將不入其何善之
為臣聞昔者太任娠文王不變少溶于豕牢而得文王
不加病焉文王在母不憂在傅弗勤處師弗煩事王不
怒敬友二虢而惠慈二蔡刑于太姒比于諸弟詩云刑
于寡妻至于兄弟以御于家邦於是乎用四方之賢良
及其即位也詢于八虞而咨于二虢度于閎夭而謀于
南宫諏于蔡原而訪于辛尹重之以周召畢榮億寧百
神而柔和萬民故詩曰惠于宗公神罔時恫是則文王
非專教誨之力也公曰然則教無益乎對曰胡為文益
其質故人生而學非學不入公曰奈夫八疾何對曰官
師之所材也戚施直鐘籧篨蒙璆侏儒扶盧矇瞍修聲
聾聵司火僮昏嚚瘖僬僥官師所不材也以實裔土夫
教者因體能質而利之者也若川然有原以卬浦而後
大
臣若水通曰陽處父晉大夫陽子也讙文公子襄公
名籧篨偃人不可使俛戚施僂人不可使仰僬僥長
三尺不可使舉重侏儒短者不可使抗援也口不道
忠信之言為嚚瘖不能言者耳不别五聲之和曰聾
生而聾曰聵僮無知者昏闇亂也言質性將自善而
賢良之傅贊導之則其成就可立竢也娠有身也不
變不變動也少小也溶便也豕牢厠也二虢文王弟
虢仲虢叔也刑法也二蔡文王子太姒文王妃詩大
雅思齊之二章八虞周八士伯達伯适仲突仲忽叔
夜叔夏季隨季騧南宫名适蔡蔡公原原公辛辛甲
尹尹佚皆周太史周周文公召召康公畢畢公榮榮
公億安也八疾謂籧篨至僮昏也宗公大臣也恫痛
也不入謂不入於道也直主也言主擊鍾蒙戴也璆
玉磬也不能俛故使之戴磬扶緣也盧矛戟之柲緣
之以為戲也能才也卬迎也言川有原因開利迎之
以浦然後大也夫古之明王太子乃生立師保傅三
太三少先後左右之必曲盡輔翼之法以引導焉故
太子乃生而聞善言見善行行善政故習與性成不
能不善也若胥臣之所陳亦詳且明矣然必曰質將
善而賢良贊之乃可濟爾豈其然乎孔子曰有教無
類易曰童蒙吉亦在有教教之於早焉爾有天下宗
社之計者不可不以此為先務也
楚語楚莊王使士亹傅太子箴辭曰臣不材無能益焉
王曰頼子之善善之也對曰夫善在太子太子欲善善
人將至若不欲善善則不用故堯有丹朱舜有商均啟
有五觀湯有太甲文王有管蔡是五王者皆元德也而
有姦子夫豈不欲其善不能故也若民煩可教訓蠻夷
戎翟其不賓也久矣中國所不能用也王卒使傅之問
於申叔時叔時曰教之春秋而為之聳善而抑惡焉以
戒勸其心教之世而為之昭明德而廢幽昏焉以休懼
其動教之詩而為之道廣顯德以耀明其志教之禮使
知上下之則教之樂以疏其穢而鎮其浮教之令使訪
物官教之語使明其德而知先王之務用明德於民也
教之故志使知廢興者而戒懼焉教之訓典使知族類
行比義焉若是而不從動而不悛則文詠物以行之求
賢良以翼之悛而不攝則身勤之多訓典刑以納之務
慎惇篤以固之攝而不徹則明施舍以道之忠明久長
以道之信明度量以道之義明等級以道之禮明恭儉
以道之孝明敬戒以道之事明慈愛以道之仁明昭利
以道之文明除害以道之武明精意以道之罰明正德
以道之賞明齊肅以耀之臨若是而不濟不可為也且
夫誦詩以輔相之威儀以先後之體貎以左右之明行
以宣翼之制節義以動行之恭敬以臨監之勤勉以勸
之孝順以納之忠信以發之德音以揚之教備而不從
者非人也其可興乎夫子踐位則退自退則敬不則赧
臣若水通曰莊王楚成王之孫穆王之子旅也士亹
楚大夫箴恭王名朱堯之子封於丹均舜之子封於
商啟禹子也五觀啟子太康昆弟也觀洛汭之地太
甲湯孫太丁之子不遵湯法伊尹不能正放之於桐
管蔡文王子周公兄也叔時楚賢大夫申公也煩亂
也世先王之世系也令者先王之官法時令也故志
謂前代之書訓典五帝之書攝固也徹通也夫子指
太子退謙退也不與否同夫莊王使士亹傅太子其
知教矣乎士亹謂善在太子其知學矣乎是故教之
在師傅而學之在太子矣夫教之而不學則申叔時
之論雖教導之方何益於太子之善乎是故教與學
交致而德業成矣厥後鄢陵之戰幾於覆楚士亹其
亦先見之乎易曰童蒙之吉此聖學之明訓也
格物通卷三十六
