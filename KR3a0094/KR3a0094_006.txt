格物通卷六明湛若水撰
謀慮下
左傳成公八年晉侯使申公巫臣如吳假道于莒與渠
丘公立於池上曰城已惡莒子曰辟陋在夷其孰以我
為虞對曰夫狡焉思啓封疆以利社稷者何國蔑有唯
然故多大國矣唯或思或縱也勇夫重閉况國乎
臣若水通曰書稱制治于未亂保邦于未危此古之
聖王思患預防之道也莒子以國僻忘虞非謀國深
遠之慮也申公巫臣其智矣乎
襄公二十五年子大叔問政於子産子産曰政如農功
日夜思之思其始而成其終朝夕而行之行無越思如
農之有畔其過鮮矣
臣若水通曰夫學與政合一者也孔子論政本於修
道以仁又曰居之無倦行之以忠子産雖未知聖學
之道其言政暗與之合其曰思其始而成其終無倦
之謂也又曰朝夕行之行無越思以忠之謂也使子産
從事於聖門之學則必知王道之政教而不徒以乘
輿濟人於溱洧矣故君相以知學為貴
襄公二十八年公如楚及漢楚康王卒公欲反叔仲昭
伯曰我楚國之為豈為一人行也子服惠伯曰君子有
遠慮小人從邇饑寒不恤誰遑其後不如姑歸也叔孫
穆子曰叔仲子專之矣子服子始學者也滎成伯曰遠
圖者忠也公遂行宋向戌曰我一人之為非為楚也饑
寒之不恤誰能恤楚姑歸而息民待其立君而為之備
公遂反
臣若水通曰魯襄公之行止而謀之臧否决矣且公
之如楚果為楚國邪則仲叔之言似為是抑為康邪
則子服子之言似為是公將奚適哉或曰為康王者
從邇也為楚國者圖遠也利民者寧遠毋寧邇是皆
不然公謀行之初志結康王之好以孚楚國之人為
是謀者遂哭於康王之尸畢平生之志出及楚國是
兩得也惜乎其不出此故善謀必本於學穆子之言
得之矣
國語魯語叔孫穆子曰君子是以患作作而不衷將或
導之是昭其不衷也
臣若水通曰穆子魯卿叔孫豹患作慮患其所作也
衷中也不得衷以亂事也季武子背盟伐莒以動諸
侯之兵穆子幾不免矣廼能慷慨舍生不為貨免且
懼作之不衷以携世卿之心可謂明且遠而慮患深
卒以庇魯之宗宜矣然則君天下者其可不作事謀始
而思所以善其後乎
晉語宫之竒曰唯忠信者能留外寇而不害除闇以應
外謂之忠定身以行事謂之信
臣若水通曰宫之竒虞大夫留外寇謂舍晉軍於國
也去闇應外之忠安身行事之信皆謀慮之深者也
虞公舍晉軍於國而導之虢可謂能去闇安身深長
之慮乎使虞公能用宫之竒言豈至危亡也哉後之
為人君者觀此亦可以為不用臣下謀慮之戒也已
晉語郭偃曰夫衆口禍福之門也是以君子省衆而動
監戒而謀謀度而行故無不濟内謀外度考省不倦日
考而習戒備畢矣
臣若水通曰偃晉大夫監察衆口以為戒謀事揆義
而後行内謀於心外度於事日自考省不倦習而行
之戒備之道畢於是矣天民一也輿人之言天心在
焉君子鍳惠公之隕師亦可以知懼矣為人君者誠
能内外謀度戒而後行則動罔不臧而天人恊應矣
可不慎哉
楚語藍尹亹曰君子臨政思義飲食思禮同宴思樂在
樂思善
臣若水通曰思者衆善之原也平仲立威於樽俎子
罕慟哭於陽門自古忠賢之臣未有不慷慨竊歎於
時者也然孰與訏謨遠猷之為賢哉苟能隨事而致
思不溺於飲食宴樂之間則撥亂反正變危為安猶
反掌爾而何以徒付之竊歎為乎此吳楚之辯子西
自屈於藍尹亹也為人君者其慎之哉
漢獻帝建安十年冬十月秘書監侍中荀悦作申鑒五
篇奏之時政在曹氏天子恭己悅志在獻替而謀無所
用故作是書
臣若水通曰荀悦申鑒稱為政之術先屏四患乃崇
五政關於國家興亡之大致其立論遠而慮患深矣
時君不之省而禍亂遂不可救也惜哉後之有志於
天下之治者宜無忽於忠謀焉
劉備詣諸葛亮凡三往乃見因屏人曰漢室傾頽姦臣
竊命孤不度德量力欲信大義於天下而智術短淺遂
用猖獗至於今日然志猶未巳君謂計將安出亮曰今
曹操已擁百萬之衆挾天子而令諸侯此誠不可與爭
鋒孫權據有江東已歴三世國險而民附賢能為之用
此可與為援而不可圖也荆州北據漢沔利盡南海東
連吳會西通巴蜀此用武之國而其主不能守此殆天
所以資將軍也益州險塞沃野千里天府之國劉璋闇
弱張魯在北民殷國富而不知存恤智能之士思得明
君將軍既帝室之胄信義著於四海若跨有荆益保其
巖阻撫和戎越結好孫權内修政治外觀時變則霸業
可成漢室可興矣備曰善於是與亮情好日密關公張
飛不悦備解之曰孤之有孔明猶魚之有水也願諸君
勿復言關張乃止
臣若水通曰謀貴遠不貴近貴大不貴小孔明有荆
益定三分人皆以其謀之善而不知其為第二義而
其志則遠矣大矣盖有荆益以為國資而不在於荆
益也定三分以為己援而不在於三分也恢復大業
非此莫能遽濟爾惟杜甫詩云三分割據紆籌策訏
謨遠猷甫盖知之矣
晉惠帝元康九年太子洗馬江統作徙戎論曰關中土
沃物豐帝王所居未聞外寇宜在此土也非我族類其
心必異今因其衰敝宜及兵威方盛反其舊土使屬國
撫夷情安集之又曰聖賢之謀事也為之於未有治之
於未亂道不著而平德不顯而成其次則能轉禍為福
因敗立功值困必濟遇否能通若憚暫舉之小勞而忘
永逸之弘策惜日月之煩苦而遺累世之寇敵非所謂
能創業垂統謀及子孫者也又曰夫為邦者憂不在寡
而在不安以四海之廣士民之富豈須殊族在内然後
取足哉
臣若水通曰詩稱戎狄是膺荆舒是懲古之聖王嚴
中外之辨非特人道爾其天道陰陽之介當然也江
統之論察微知著超然為識治君子矣惜其論不及
此使中外之義未明於天下而徒以區區利害計之
爾洪惟我聖祖高皇帝迅掃元人驅之北土明中外
之分辨陰陽之介人道明天道清真所謂刷恥酬百
王除兇報千古萬世之遠猷矣近聞河套之寇歲居
其土漸以為安可慮也聖明宜訏謨遠計逐而出之
使不知我土之可安而中外不至混淆也萬世幸甚
齊明帝建武元年春正月乙亥魏主如洛陽西宫中書
侍郎韓顯宗上書以為陛下耳聽法音目翫墳典口對
百辟心虞萬機景昃而食夜分而寢加以孝思之至隨
時而深文章之業日成篇卷雖叡思所用未足為煩然
非所以嗇神養性保無疆之祚也伏願陛下垂拱司契
而天下治矣帝頗納之
臣若水通曰書稱不役耳目百度惟貞百度者心思
之則也心思正而萬變决矣故大學能慮本於知止
明帝多役其耳目心志之神可謂之訏謨遠猷乎韓
顯宗諫之是矣惜乎其止於嗇神養性保夀而已是
故人君之學必養心存神以神天下之化可焉
唐太宗貞觀元年十二月上謂黃門侍郎王珪曰國家
本置中書門下以相檢察中書詔勑或有差失則門下
當行駁正人心所見互有不同苟論難往來務求至當
捨己從人亦復何傷比來或護己之短遂成怨隙或苟
避私怨知非不正順一人之顔情為兆民之深患此乃
亡國之政也煬帝之世内外庶官務相順從當是之時
皆自謂有智禍不及身及天下大亂家國兩亡雖其間
萬一有得免者亦為時論所貶終古不磨卿曹各當徇
公忘私勿雷同也
臣若水通曰語有之並聽則公唐之政事謀始於中
書審駁於門下所以集衆人之見以同歸於公是也
然而謀生於心也有公天下之心而後能謀天下之
事人君不在於得謀而在於得人使居中書門下者
皆無非人則謀無不臧而同於是矣煬帝之世人皆
尚同於非爾用非其人安得不至於是邪
劉向說苑曰聖王之舉事必先諦之於謀慮而後考之
於蓍龜白屋之士皆關其謀芻蕘之役咸盡其心故萬
舉而無遺籌失策
臣若水通曰人君之於天下一日萬幾而謀慮不可
以不謹也故舜典曰朕志先定詢謀僉同鬼神其依
龜筮恊從言先諸己詢諸人而後謀之卜筮而鬼神
無不依也向之所言似合於聖人之指矣但先諦於
謀慮乃訪之白屋詢于芻蕘而後考於蓍龜可也若
先考於蓍龜矣而又關之白屋芻蕘焉不已䙝神之
謀邪此洪範稽疑之序所以必先諸己次之以人而
終之以神而謀無不善也雖然謀慮尤其基也誠能
隨事體認務有以察見天理之實天人固莫違矣否
則中無所主又何假於外哉此人君之心所以貴有
主也
班固白虎通曰天子下至士皆有蓍龜者重事决疑示
不自專尚書曰女則有大疑謀及卿士謀及庶人謀及
卜筮
臣若水通曰謀之臧否事之廢興成敗關焉是故物
我人神一理也謀及卿士庶人人謀恊矣謀及卜筮
鬼謀恊矣合人鬼於一心夫然後能一天下之理也
其古之深謀遠慮者歟
張載理窟曰思慮要簡省煩則所存都昏惑中夜因思
慮不寐則驚魘不安某近來雖終夕不寐亦能安靜却
求不寐此其驗也
臣若水通曰善謀慮者之於政治也猶其於學也善
謀事者於平心得之善為學者於中思得之張載之
學盖得之於精思者也故有得則疾書之程頥謂之
曰大率有強探力索之状而無優游自得之氣願更
完養思慮他日自當調暢然則載之此言盖深有感
悟於程頥之說也乎夫虚靈不昧者心之體也吾心
之體立則天下之理是是而非非者見矣於思慮也
何有舍是則憧憧往來朋從爾思本體惑矣安能善
謀乎
程顥劄子有云或謂人君舉動不可不慎易於更張則
為害大矣臣獨以為不然所謂更張者頋理所當爾其
動皆稽古質義而行則為慎莫大焉豈若因循苟簡卒
致敗亂者哉
臣若水通曰語有之琴瑟不和必取而更張之乃可
鼔也夫更張所以求其和也更張之當否在謀慮之
是非不可忽也何者當否見于事也是非生於思也
故更張非以為害也非其道則為害也是故君子必
慎之於思也易曰革言三就夫革而至於三就則亦
慎之至矣伏惟聖明處大寧之世容有不和之弊矣
如有所更張焉盍求之易哉
程頥曰君子之志所慮者豈止其一身直慮及天下千
萬世小人之慮一朝之忿不遑恤其身
臣若水通曰夫慮之遠近繫於學焉而已矣君子所
學者大故所慮者遠小人不學故不知所慮也嗚呼
一念之發忘其身以至於禍及其親雖追悔亦無及
矣甚矣學之不可不豫也易曰懲忿窒欲其學之道
乎從事於此其寡過矣學者尚勉旃哉
張栻經筵講義有云夫治常生於敬謹而亂常起於驕
肆使為國者而每念乎稼穡之勞而其后妃又不忘乎
織絍之事則心不存焉寡矣何者其必嚴恭朝夕而不
敢怠也其必懷保小民而不敢康也其必思天下之饑
寒若已饑寒之也是心常存則驕矜放肆何自而生豈
非治之所由興也歟
臣若水通曰天下之事治亂敬肆二言盡之矣天下
之治亂生於敬肆敬肆生於一念苟一念而敬焉則
上下内外化之皆思勞勞則善心生然而不治者未
之有也苟一念而肆焉則上下内外化之皆思逸逸
則惡心生然而不亂者未之有也故敬謹驕肆之審
實為萬世長久之謀也嗚呼讀所其無逸之篇則知
周之所以興誦休其蠶織之章則知周之所以亡夫
興亡之迹相去之遠如此其初也直一念之微爾為
人君者可不鑑哉
司馬光曰宴安怠惰肇荒滛之基竒巧珍玩發奢泰之
端甘言卑辭啓僥倖之徒附耳屛語開䜛賊之門不惜
名器導僣逼之源假借威福授陵奪之柄凡此六者其
初甚微朝夕狎翫未覩其害日滋月益遂至深固比知
而革之用力百倍矣
臣若水通曰初也者端也端也者事之始也易曰君
子作事謀始夫六者之端啓而天下亂矣救其亂則
難為力治其端則易為功故君子圖難於其易以遠
禍亂也雖然敝未極而可以救藥者未見其可畏也
敝而至於見其可畏則恐無所用其畏也己為人君
者鑒光之言其可謀之不臧也哉
程顥曰為惡之人未嘗知有思有思則為善矣思至於
再則已審三則惑矣
臣若水通曰孔子稱學而不思則罔故曰思者聖功
之本思之於人也大矣故凡天下之為惡者弗思爾
思之思之又從而思之思之不通鬼神將通之非鬼
神之力乃精誠之極也雖然君子可思也不可過也
如其過也弊斯至矣此季文子所以不見與於孔子
歟今之學者必思無邪而後可也
國朝洪武甲辰四月上謂徐達等曰人之行事固欲盡
善然一時智慮有未周及既行之後思之有未盡善亟
欲更之已無及矣與其追悔於既往曷若致謹於其初
大抵更涉世故則智明久歴患難則慮周近日紀綱法
度粗若有緒其間有未盡善者諸公宜執正論亟為更
張庶幾上下之間各得其便苟有不善豈徒予之過亦
汝等之責也
臣若水通曰我皇祖諭侍臣及此即君子作事謀始
之心也始者念之方萌易之所謂深與幾也謀者心
之妙用易之極與研也惟能極深研幾則由中達外
天理充融智慮洞徹自能通天下之志而成天下之
務至於過舉而能悔之更之者鮮矣理苟未明於初
而欲智慮周悉於後胡可得哉皇祖極研幾之神而
猶欲羣臣輔之其靡盈之盛節矣乎
洪武元年四月皇祖命工畫古孝行及身所經歴艱難
起家戰伐之事為圖以示子孫謂侍臣曰朕家本業農
祖父皆長者世承忠厚積善餘慶以及於朕今圖此者
使後世觀之知王業艱難也起居官詹同等頓首曰陛
下昭德垂訓莫此為切太祖曰富貴易驕艱難易忽久
遠易忘後世子孫生長深宫惟見富貴習於奢侈不知
祖宗積累之難故示之以此使朝夕覽觀庶有所警也
臣若水通曰夫立教者言不如意意不如象圖所以
示象也觀其象則意得而言忘矣我太祖高皇帝建
極之初思亂亡恒起於安寧也遂命工畫古孝行及
艱難戰伐之事為圖以傳子孫俾之朝夕觀覽盖其
意不以開萬世帝王之業為難而以保萬世帝王之
業為貴可謂貽謀之遠者矣故後世子孫處富貴而
不驕享治平於不替良以遺訓之具在也伏惟皇上
時加觀覽警於心謹於身勤於政以能保帝業於無
疆則天下幸甚
洪武十二年上與翰林侍制吳沈論持身保業之道上
曰人當無所不謹事雖微而必慮行雖小而必防不慮
於微終貽大禍不防於小終虧大德謹小行而無己者
則可以成大善忽細事而不戒者則必成大惡常人且
然况人君乎沈對曰聖慮及此誠社稷永安之道上曰
安生於危危生於安安而不慮則能致危危而克慮則
能致安安危治亂在於能謹與否爾
臣若水通曰人君保業之道在於持身持身之功在
於慎獨皇祖所謂微與小即獨也一念之方萌也於
此而慮則察之精矣於此而防則守之密矣慮且防
則遏其欲而存其理矣由是微而顯小而大皆天理
流行成天下之善治獲社稷之久安矣反是所謂禍
與危豈能免哉皇祖諭侍臣及此得慮微防小之要
而知安危倚伏之機也邪人君處富貴宴安之餘忽
略於微小多矣苟欲無惡於志尚當以皇祖之言為
法
格物通卷六
