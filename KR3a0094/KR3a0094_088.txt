格物通卷八十八明湛若水撰
省國費一(冗官冗食冗兵冗役附)
易損曷之用二簋可用享
臣若水通曰此文王損卦之彖辭示人於損下益上
之時當儉其用也二簋者禮之至薄也享者祭享也
言當損之時旣損下以益上矣夫旣損下而益己則
已亦當自損其用然當何所損哉雖二簋之至薄亦
可以用於祭享也夫鬼神無常享享於克誠多儀備
物以表其誠者也雖多儀而誠不足則神不享矣雖
損其物而誠敬益至也則神必享矣故曰曷之用二
簋可用享夫於祭祀能損其用如此則其他賓客軍
國之用可知矣故於宫室而知損則無峻宇雕牆於
飲食而知損則無酒池肉林於征伐而知損則無窮
兵黷武凡當損之事皆能損之以節用矣
節彖曰天地節而四時成節以制度不傷財不害民
臣若水通曰此孔子傳節之彖而極言節之之道也
天地一氣之運而節也者隂陽之相推也寒極則節
之以暑為春為夏暑極則節之以寒為秋為冬分至啟
閉不爽其候而春夏秋冬之四時成矣體天地之節
者聖人也人有無窮之欲聖人有一定之節名物器
用各循其制度之則故財以給用者有常經而民之
輸財有常賦不至於掊克民之膏脂而虐害其下矣
是故節之道大矣天地之成歲功聖人之成治功夫
豈能外於節也哉
詩國風揚之水彼其之子不與我戍申懷哉懷哉曷月
予還歸哉
臣若水通曰此平王遣畿内之民以戍申國而戍者
怨思之辭也揚悠揚也水緩流之貌彼其之子戍人
指其室家而言也戍者屯兵以守也申姜姓之國平
王之母家也懷思也詩言彼水之悠揚而室家則不
與我而俱往戍於申乎遂懷思不已而嘆其何月而
得歸也蓋畿内之民不可戍也平王遣之而遠為申
侯以戍守徒知有母而不知有其父知有申侯立己
之恩而不知斯民為邦國之本師行而糧食役冗而
民勞傷財害民莫甚於此則民心安得而不怨哉後
之人君宜以此詩為鑒戒以省役節財為得民保國
之計焉可也
大雅桑柔維彼惠君民人所瞻秉心宣猶考順其相維
彼不順自獨俾臧自有肺腸俾民卒狂
臣若水通曰此芮伯刺厲王之詩惠順也順於義理
也宣徧也猶謀也相輔也狂惑也古者官不必備惟
其人苟非其人而徒備其員則冗矣官冗則食冗以
有限之民財而供無益之冗費非生財之道也故詩
言維此順理之君秉持其公心以宣徧其謀猶以謹
慎考察其輔相之臣其能與否也必衆以為賢者而
後用之而所謂冗濫者在所必汰矣彼不惠順義理
之君秉心不公為謀不審自是其私見而以為善自
有其肺腸而不通衆志於沙汰之法或疎如此事本
一人之職或倍之數員此官本不可充位猶姑留在
職徒以虚縻廩禄而無益於事所以使民眩惑卒至
於狂亂也所謂受若直怠若事又盜若貨器得罪於
民者不少矣故欲節冗費者在省冗官爾
大雅常武赫赫明明王命卿士南仲太祖太師皇父整
我六師以修我戎旣敬旣戒惠此南國
臣若水通曰此宣王自將以伐淮北之夷而親命太
師以三公治其軍事也卿士即皇父之官也太祖始
祖也曰南仲太祖者稱其世功以美大歆動之也太
師皇父之兼官而皇父其字也整治也六師六軍也
天子六軍戎兵器也夫國家之事莫重於軍而其費
亦莫甚於軍宣王之伐淮夷也赫赫其威明明其整
蓋王命卿士有南仲太祖者承世功之藉有太師皇
父者整治其從行之六軍選其精銳汰其冗濫簡其
什伍修其器械以除淮夷之亂以惠南國之人焉若
宣王可謂深得治兵之法者也此其所以兵不冗食
不濫而動有功大振中興之業豈無自而然哉
春秋莊公九年冬浚洙
臣若水通曰此魯莊畏齊之來侵故浚洙水以備之
也洙水名在魯北通齊之路也胡安國曰固國以保民
為本輕用民力妄興大作邦本一搖雖有長江巨川限
帶封域洞庭彭蠡河漢之險猶不足憑而况洙乎書
浚洙見勞民於守國之末務而不知本為後戒也臣
謂妄興民役則濫費國用匪但搖邦本又將傷其心
蠧其根株而邦國隨以滅亡也可不戒哉
莊公三十年冬齊人伐山戎
臣若水通曰此山戎伐燕齊桓公救之遂往伐焉然
則曷為而書譏妄用兵也曷為知其譏也夫山戎燕
之外戎也以齊至燕之邊千里之外矣王者不治四
裔不窮兵於遠今齊為山戎不職貢於燕之故上無
天子之命下無與國之會而率意妄興師於千里之
遠以伐帝王不治之夷勞中國而事四夷舍近政而
貴遠略困吾民之力争不毛之地其勞人費食有不
可勝言者矣後之人君宜以齊侯為戒也
莊公三十有一年春築臺于郎夏築臺于薛秋築臺于
秦
臣若水通曰胡安國云何以書厲民也天子有靈臺
以候天地諸侯有時臺以候四時去國築臺於遠而
不緣占候是為游觀之所厲民以自樂也厲民自樂
而不與民同樂則民欲與之偕亡雖有臺豈能獨樂
乎臣謂莊公末年無敵國外患之警肆其崇侈縱欲
之心一歲三時築臺于郎于薛于秦者凡三焉其勞
民也費時也傷財也亦三失焉春秋書之其譏之不
一而足矣夫長府之為重本也閔子猶止之曰何必
改作蓋恐其勞民傷財也莊公為民父母不能休養
而生息之固已非矣又重以一歲築臺之三役其何
以為民父母哉
成公元年三月作丘甲
臣若水通曰何以書譏益兵也魯成憂齊難方殷慮
武事之未備於是作丘甲以備乎齊焉古者九夫為
井四井為邑四邑為丘四丘為甸甸地方八里旁加
一里為成所取於民者出長轂一乘此司馬一成之
賦也今焉增一甲於一丘之内取百人於一甸之中
兵愈冗而食愈費矣故書作以譏之也
禮記王制曰冢宰制國用必於歲之杪五穀皆入然後
制國用用地小大視年之豐耗以三十年之通制國用
量入以為出
臣若水通曰古者國用之制於冢宰而用未嘗不足
何也隨其凶豐量入以為出今之賦幾倍於古矣而
大司農動必告乏何也出入無經故也夫人之常情
其貲少饒其欲寖廣一旦而荒歉以民力有限之積
為情欲無窮之求其何以能支之哉是以民窮而斂
急斂急而用益困即有緩急則束手無措必至於僨
事矣司國計者尚其念之哉
王制曰國無九年之蓄曰不足無六年之蓄曰急無三
年之蓄曰國非其國也三年耕必有一年之食九年耕
必有三年之食以三十年之通雖有凶旱水溢民無菜
色然後天子食日舉以樂
臣若水通曰蓄積也國非其國者言財不足以守之
也一年三年之食謂其餘積如此也通三十年之耕
則有九年之蓄矣故雖有水旱民無菜色以其有備
也如是則國用長足民生可遂而人君之食乃可下
咽天子食日舉以樂者萬物得其所然後和故樂日
作焉
月令曰收禄秩之不當供養之不宜者
臣若水通曰此季秋之令也收謂奪之也禄秩不當
謂不應得而濫錫之者供養不宜謂僣侈踰制者夫
國用之不足冗食蠧之也人君欲足國用而不去其
所以蠧財者而惟財之務是猶以水注漏巵而欲其
滿也其可乎故祿秩有定序而於不當者則收之不
應得而濫錫之者無有矣供給各有常分而於不宜
者則收之而僣侈踰制者無有矣二者旣收則國用
無冗濫費有常經而財恒足矣我國家今日因秩頒
禄固無有不當不宜者矣抑猶或有之則為國用無
窮之計誠有仰於聖明之留心遠慮焉
月令曰是月也不可以稱兵稱兵必天殃兵戎不起不
可從我始毋變天之道毋絶地之理毋亂人之紀
臣若水通曰此孟春之令也稱舉也謂我興兵也不
得已而禦寇猶可也若兵自我起是無事而興兵則
變天之生道斷地之生理亂人之生事故變天則傷
生絶地則傷財亂人則傷力矣其可以不戒乎
玉藻曰君無故不殺牛大夫無故不殺羊士無故不殺
犬豕
臣若水通曰無故者無祭祀賓客享食之事也無故
不殺先王節用之禮也
又曰年不順成君衣布搢本關梁不租山澤列而不賦
土功不興大夫不得造車馬
臣若水通曰年不順成者隂陽不和故五穀不生也
衣布著布衣也士以竹為笏以象飾本搢本者君插
士之笏也關梁者關市魚梁年凶免其租税也山澤
之利皆不使之賦凡板築之工皆不舉大夫禁不造
車馬皆自貶以省用也夫君相所以燮理隂陽者也
隂陽不和百穀不蕃君相之責也故節縮財用使不
至於困乏先王之制國用隨其年之豐凶而節之也
雜記孔子曰凶年則乘駑馬祀以下牲
臣若水通曰先王之於財也視年之凶豐以上下其
用仁之至也休戚之極相與流通猶之痒疴疾痛然
觸則覺之無所不至國有凶荒則殺其禮所乘者駑
駘之馬所祭祀者下品之牲所以順變也其心有不
容已焉者以其性之一也性一則情通惟先王為能
通天下之情則所存者可識矣若夫民就窮而斂愈
急豈所謂仁者損上益下之心哉
周禮太宰以九式均節財用一曰祭祀之式二曰賓客
之式三曰喪荒之式四曰羞服之式五曰工事之式六
曰幣帛之式七曰芻秣之式八曰匪頒之式九曰好用
之式
臣若水通曰此周禮太宰之職也式者用財之節度
也均平也喪荒者有喪又年凶也羞者飲食之物也
工者作器物也幣帛所以贈勞賓客者也芻秣者養
牛馬木穀也匪頒者王所分賜羣臣也好用者燕好
所賜予也然皆有節度焉不得以或過也是故用有
常經而取有定制上下皆省矣後世此禮旣廢而軍
國之用無節至於工事賜予燕好任其君喜好之情
而不以禮則安能節財之流而使財恒足也哉
冬官廩人凡萬民之食食者人四鬴上也人三鬴中也
人二鬴下也若食不能人二鬴則令邦移民就穀詔王
殺邦用
臣若水通曰此周禮冬官廩人之職也六斗四升曰
鬴謂之四鬴三鬴二鬴者一月所食之米也而其食
不能人二鬴者蓋以年之不足也是故為人上者不
忍坐視斯民之困而略不加之意於是有救荒之術
移民以就都鄙之有粟者又進而告於王凡國之常
費一切省用焉所以上回天變下救民窮雖有饑荒
而亦不至於困也後世如梁惠王移民就食而使狗
彘食人之食是不免於率獸食人豈先王殺邦用之
仁哉
左傳僖公十九年梁亡不書其主自取之也初梁伯好
土功亟城而弗處民罷而弗堪則曰某寇將至乃溝公
宫曰秦將襲我民懼而潰秦遂取梁
臣若水通曰梁亡者梁國之滅也不書其主者不書
取梁者之國名也土功謂營繕城築之事溝公宫謂
鑿池而塹其宫也子夏云信而後勞其民未信則以
為厲已也梁伯信未孚於民役民以土功難矣況又
懼之以寇將襲是又教之以不信矣民以為厲不亡
奚待然則秦非亡梁也梁自亡爾
僖公二十八年晉侯圍曹三月丙午入曹數之以其不
用僖負羈而乘軒者三百人也
臣若水通曰數之者數曹之罪僖負羈曹之賢者也
軒大夫車也晉數曹不用僖負羈之賢無德而居大
夫之位者三百人也夫朝無倖位則食者寡固大學
生財之道也曹蕞爾小國其賦入無幾也一僖負羈
而不能用乃至乘軒者三百人焉甚矣制禄之無經
也國欲不貧得乎晉文公入而數其罪也宜矣
國語晉語史蘇曰昔者之伐也起百姓以為百姓也是
以民能欣之故莫不盡忠竭勞以致死
臣若水通曰昔者謂古明王也為百姓為百姓除害
也欣欣戴也傳曰以佚道使民雖勞不怨先王利用征
伐除殘去暴凡以為民也故勞而能忘死不怨殺獻
公之伐驪戎是亦不可以已乎又使太子將下軍其
賊親罷民莫甚焉為國者宜以為戒
士蒍曰古之為軍也軍有左右闕從補之成而不知是
以寡敗若以下貳上闕而不變敗弗能補也變非聲章
弗能移也聲章過數則有釁有釁則敵入敵入而凶救
敗不暇誰能退敵
臣若水通曰左右左右部也不知者敵不能窺其有
闕也聲金鼓也章旌旗也釁隙也軍法進旗鼓有數
過數則有隙凶恐懼也退卻也夫軍有左右左右各
專則有闕從而補之是以變合無迹敵莫能窺兵之
神妙也苟以下軍貳上軍則有掣肘有闕而莫知從
補則釁彰而敵入豈善治軍者乎
晉語公屬百官賦職任功棄責薄斂施舍分寡救乏振
滯匡困資無輕關易道通商寬農茂穡勤分省用足財
臣若水通曰屬會也賦授也授職事任有功也棄責
除其宿責也施施德也舍舍禁也分寡分少財也救
乏救乏絶也振拯也拯淹滯之士也匡正也正窮困
之人也輕關輕其關稅也易道除盜賊也寬農寬其
政不奪其時也秦伯納衞三千人實紀綱之僕而省
費之道無弗具焉且國何以用曰財財何以充曰儉
苟費出無經則公私並耗國求其植得乎故善理財
者去不急之官省無益之費而冗兵冗役一切檢制
然後用舒而財足也君天下者可不以是為首務乎
魯語仲尼曰任力以夫而議其老幼於是乎有鰥寡孤
疾有軍旅之出則征之無則已
臣若水通曰力謂徭役以夫以夫家為數也議其老
幼老幼則有復除也又議其鰥寡孤疾而不役也征
徵鰥寡孤疾之賦也已止也無軍旅之出則止而不
賦夫力役之征聖王所不免而又議其人與力焉征
之者義也議之者仁也仁義並行帝王之術也故閭
左亡秦景陽亡隋征力於民者可不法仲尼之訓乎
格物通卷八十八
