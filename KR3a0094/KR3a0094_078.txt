格物通卷七十八明湛若水撰
抑浮末上(禁淫巧奢侈附)
易繫辭曰日中為市致天下之民聚天下之貨交易而
退各得其所蓋取諸噬嗑
臣若水通曰此聖人創為市易有噬嗑之象也日中
者當日之中也日中為市者民居有遠近以日中為
期會爾交易者以有易無也噬嗑卦上離下震日中
而動又虛中可藏貨市之象夫天下之民不同業天
下之貨不同用立市以相易則無者有所取積者有
所散如是而退各得所資以安其所乃所以相濟而
非相病矣然逐末之商多則務本之農少聖王有以
為之制交易有時其退有節所以止而抑之者禁其
舍本而務末登壟㒺利者也不抑則人心競趨於利
而務本者寡矣抑之使歸於農則財恒足矣奚以逐
末為哉雖然縱己之欲而抑民之欲難矣故内本外
末先自人君始後之人君倡為宫市以率天下之逐
末者可嘅也夫
禮記哀公問孔子曰即安其居節醜其衣服卑其宫室
車不彫幾器不刻鏤食不貳味以與民同利昔之君子
之行禮者如此
臣若水通曰安其居不妄遊以害人也節醜者即所
謂惡衣服也彫即刻鏤也幾者漆飾之有幾限者夫
天之生財也有限不在上則在下故上不侈靡暴殄
之則財聚於下而民足矣節儉者君人之美德也是
故古之人君寧儉以自處而不敢傷天下之財者所
以隂遺其利於天下也苟内作色荒外作禽荒而靡
所不至則何以利於蒼生哉噫秦皇漢武之事可以
鑒矣
哀公問又曰今之君子好實無厭淫德不倦荒怠敖慢
固民是盡午其衆以伐有道求得當欲不以其所昔之
用民者由前今之用民者由后今之君子莫為禮也
臣若水通曰好實者充積貨財也固民者取於民者
力也午作迕逆人心也當猶稱也不以其所者不問
理之所在也夫禮也者理也為禮則理足以制欲而
好實淫德荒怠午衆之失自無耳此孔子之所以警
哀公者至矣厥后家臣作難而不能安其國得非縱
欲敗禮之所致歟使其因孔子之言而改絃易轍則
魯固禮義之國烏有不治也乎吁是固千古之大戒
也可畏哉
論語子曰禹吾無間然矣菲飲食而致孝乎鬼神惡衣
服而致美乎黻冕卑宫室而盡力乎溝洫禹吾無間然
矣
臣若水通曰此章孔子贊大禹薄於自奉而厚於神
民豐儉各適其宜也間謂指其罅隙而非議之也菲
薄也惡醜也黻蔽膝也冕冠也溝洫田間水道也言
德之未盛者或得此失彼可得指而議之禹則盛德
渾然飲食衣服宫室皆所以自奉禹則惡之菲之卑
之祭祀鬼神所以祈報黻冕所以行禮溝洫之設則
旱有所灌澇有所洩所以為民之農事也故致孝致
美盡力焉豐儉適宜如此將以豐而議之則豐所當
豐將以儉而議之則儉所當儉渾然合德誠無罅隙
可議矣夫豐儉適宜則國用自舒矣然禹之豐儉非
強為於外以舒國用而已蓋允執厥中而汎應曲當
所謂由仁義行非行仁義者也若規規於有意而為
之非禹之學矣後世師禹之豐儉者當求禹之心學
禹之學惟精惟一而後可焉
左傳昭公四年楚子示諸侯侈椒舉曰夫六王二公之
事皆所以示諸侯禮也諸侯所由用命也夏桀為仍之
會有緡叛之商紂為黎之蒐東夷叛之周幽為大室之
盟戎狄叛之皆所以示諸侯汰也諸侯所由棄命也今
君以汰無乃不濟乎王弗聽子産見左師曰吾不患楚
矣汰而愎諫不過十年左師曰然不十年侈其惡不遠
遠惡而後棄善亦如之德遠而後興
臣若水通曰六王啓湯武成康穆也二公齊桓晉文
也仍國名緡黎亦國名大室中岳也左師宋向戌也
愎狠也汰亦侈也十年數之小成也遠惡後棄謂惡
及遠方則人棄之也楚靈王示諸侯以侈於是乎不
振矣王會諸侯於申濟霸之基也而况宋之向戍鄭
之公孫僑諸侯之良也實在會焉椒舉責之以禮尚
慮有失况示之以侈乎二子所以逆知王之敗者誠
以其無禮以自檢也然則為天下守財者其可不以
禮乎
哀公元年吳師在陳楚大夫皆懼曰闔廬惟能用其民
以敗我於栢舉今聞其嗣又甚焉將若之何子西曰二
三子恤不相睦無患吳矣昔闔廬食不二味居不重席
室不崇壇器不彤鏤宫室不觀舟車不飾衣服財用擇
不取費在國天有菑癘親廵其孤寡而共其乏困在軍
熟食者分而後敢食其所嘗者卒乘與焉勤恤其民而
與之勞逸是以民不罷勞死不知曠吾先大夫子常易
之所以敗我也今聞夫差次有臺榭陂池焉宿有妃嬙
嬪御焉一日之行所欲必成玩好必從珍異是聚觀樂
是務視民如讎而用之日新夫先自敗也已安能敗我
臣若水通曰闔廬吳先君光也子西楚令尹子申也
宫室不觀謂所居宫室無觀美臺榭也三宿以上曰
次一宿曰宿用之日新謂用之爭戰日新不已也昔
孟子有言生於憂患死於安樂闔廬以勤身節用而
興生於憂患者也夫差以過慾敗度而亡死於安樂
者也二君奢約之政不同成敗之迹頓異無他亦一
在乎敬肆之間而已後之為君者宜鑒焉
國語魯語莊公丹桓宫之楹而刻其桷匠師慶言於公
曰臣聞聖王公之先封者遺後之人法使無陷於惡其
為後世昭前之令聞也使長監於世故能攝固不解以
久今先君儉而君侈之令德替矣公日吾屬欲美之對
曰無益於君而替前之令德臣故曰庶可以已乎
臣若水通曰桓宫桓公廟也楹柱也桷榱頭也為猶
使也監觀也觀世成敗以為戒也攝持也先君桓公
替滅也屬適也適欲自美之非先君意也已止也夫
生財之道本乎節用禁淫巧又節之大者莊公之為
桓宫也欲丹其楹而刻其桷廢先人之儉而替其德
充是以求何所紀極是故漸不可長也夫人君好淫
巧天下法之皆淫巧而天下危困矣人君能戒之以
節儉則天下法之皆節儉則天下安富矣可不慎乎
晉語知襄子為室美士茁夕焉知伯曰室美夫對曰美
則美矣抑臣亦有懼也知伯曰何懼對曰臣以秉筆事
君志有之日高山峻原不生草木松柏之地其土不肥
今土木勝臣懼其不安人也
臣若水通曰襄子知伯瑶也美麗好也士茁知伯家
臣夕見曰夕志記也峻峭也原陸也言其高險不安
故不生草木松柏上茂盛冬夏有廕故土不肥夫堯
舜茅茨土階故巍巍莫及焉苟不務修德而徒美其
宫以自安焉能庇天下乎是不可以為民上矣士茁
以美室而知知氏之不安人也而懼其將亡亦曰知
哉為人上者其毋興土木之役可也
楚語楚靈王為章華之臺與伍舉升焉曰臺美夫對曰
夫美也者上下内外小大遠邇皆無害焉故曰美若於
目觀則美縮於財用則匱是聚民利以自封而瘠民也
胡美之為夫君國者將民之與處民實瘠矣君安得肥
且夫私欲宏侈則德義鮮少德義不行則邇者騷離而
遠者距違
臣若水通曰靈王楚恭王之庶子熊度也章華地名
於目則美德則否也縮取也騷愁也離畔也邇境内
遠鄰國也蓋嘗聞之國君服寵以為美安民以為樂
而土木之崇高不與焉靈王以章華之臺為美不亦
異乎上下内外小大遠邇怨違胥興而楚之殆也無
日矣人君欲上下内外小大遠邇之歸慎乃儉德無
輕動土木之役哉
楚語王孫圉曰圉聞國之寶六而已聖能制議百物以
輔相國家則寶之玉足以庇廕嘉榖使無水旱之災則
寶之龜足以憲臧否則寶之珠足以禦火災則寶之金
足以禦兵亂則寶之山林藪澤足以備財用則寶之若
夫譁囂之美楚雖蠻夷不能寶也
臣若水通曰圉楚大夫玉祭祀之玉也憲法也取善
惡之法珠水精故以禦火災金所以為兵也譁囂猶
讙譊謂若鳴玉以相者夫天下之寶一也寶得其寶
則昌寶失其寶則殃若王孫圉之論六寶是誠國之
寶矣就六者而擇之聖為上山林澤藪次之珠龜金
玉又次之後之主國家襲世珍以供玩好者謂之尤
物移人可也其於寶也何有
晉武帝咸寧四年十一月太醫司馬程據獻雉頭裘帝
焚之于殿前甲申敇内外敢有獻竒技異服者罪之
臣若水通曰書云不貴異物賤用物又曰所寶惟賢
故物聚於好也人君能惟賢是寶則異物不至矣不
待乎焚之而後絶也雉裘非可焚之物殿前非可焚
之地武帝此舉無乃為名矣乎未幾羊車耽樂儉不
克終矣噫人君之德尚務其實恭儉豈可以聲音笑
貌為之哉
晉武帝太康二年傅咸上書曰先王之治天下食肉衣
帛皆有其制竊謂奢侈之費甚于天災古者人稠地狹
而有儲畜由于節也今者土廣人稀而患不足由於奢
也欲人崇儉當詰其奢奢不見詰轉相高尚無有窮極
矣
臣若水通曰財生於天地而聚散則由乎人也故民
財聚者民聚而國昌民財散者民散而國亡聚散之
機在儉侈之間而已爾晉自石崇王愷以鬭富名天
下風俗自趨於靡傅咸之言救弊之藥石也惜乎君
不知體儉于上而臣民不知從儉于下晉因以亡矣
嗚呼惜哉
晉穆帝永和七年三月秦王健分遣使者問民疾苦搜
羅雋異寬重斂之稅弛離宫之禁罷無用之器去侈靡
之服凡趙之苛政不便于民者皆除之
臣若水通曰秦王健氐酋也抑奢從儉善政一行遂
據有關中之地况中華之大君其可不思所以從事
於恭儉以為國家不拔之基哉
格物通卷七十八
