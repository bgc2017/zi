格物通卷九十六明湛若水撰
薄歛下
唐高祖武德七年夏四月庚子初定均田租庸調法丁
中之民給田一頃篤疾減十之六寡妻妾減七皆以十
之二為世業八為口分每丁歲入租粟二石調隨土地
所宜綾絹絁布歲役二旬不役則收其傭日三尺有事
而加役者旬有五日免其調三旬租調俱免水旱蟲霜
為災什損四以上免租損六以上免調損七以上課役
俱免凡民貲業分九等百戶為里五里為鄉四家為鄰
四鄰為保在城邑者為坊田野者為村食禄之家無得
與民爭利工商雜類無預士伍男女始生為黃四歲為
小十六為中二十為丁六十為老歲造計帳三年造戶
籍
臣若水通曰唐之立法雖非皆古之制而亦古之遺
意也曰租者粟米之征也曰調者布縷之征也曰庸
者力役之征也豐年則取之凶年則損之此民不困
於誅求而貞觀之斗米三錢有以哉後世惟竭民之
財以恣己之欲不知損下則上下俱損益下則上下
俱益君民一體而貧富豈容二致耶今天下公私俱
竭而病於國家之冗費未去其取諸民者亦重矣伏
惟聖明崇儉以節用損上以益下天下幸甚
唐太宗貞觀九年三月上謂魏徵曰齊後主周天元皆
重歛百姓厚自奉養力竭而亡譬如饞人自啖其肉肉
盡而斃何其愚也
臣若水通曰君民相為一體者也何者天地萬物與
吾一體者也知其一體則所以愛之而不傷者無所
不至矣其忍重歛以自殘乎太宗啖肉充饑之喻近
之矣噫刲巳則痛戚至於截人肢體而不恤者氣血
不相關而己是蓋未能真見天地萬物一體之道則
一膜之外已為秦越夫焉得不重歛相殘邪故人君
之學莫大乎體仁易曰君子體仁足以長人
貞觀十一年八月侍御史焉周上疏以為自古以來國
之興亡不以畜積多少在於百姓苦樂且以近事驗之
隋貯洛口倉而李密資之東郊積布帛而世充資之兩
京府庫亦為國家之用至今未盡夫積畜固不可無要
當人有餘力然後收之不可強歛以資寇敵也夫儉以
息人陛下已於貞觀之初親所服行在於今日為之固
不難也陛下必為長久之謀不必遠求上古但如貞觀
之初則天下幸甚
臣若水通曰焉周之言切矣國之興亡係於民之苦
樂故厚歛以病民則民怨苦而喪其樂生之心則亂
亡安得不至也使太宗能從其言如貞觀之初政何
其治之不可長哉
貞觀十六年十一月壬申上曰朕為兆民之主輕徭薄
歛使之各治生業則皆富矣若家給人足朕雖不聽管
絃樂在其中矣
臣若水通曰民吾同胞痛癢欣戚相關者也孟子曰
樂民之樂者民亦樂其樂太宗欲薄歛以富民而言
樂在其中蓋近於樂民之樂矣貞觀之盛斗米三錢
外戶不閉行旅不齎糧民之樂其樂豈無所自哉
唐代宗元年冬十月京兆尹第五琦言什一税法民苦
其重多流亡十一月甲子日南至赦改元悉停什一税法
臣若水通曰十畝税一唐之法與古名同而實異也
代宗始不知而誤行之及聞民苦其重多所流亡即
赦停其法所謂勇於改過不失為愛民之主頼有此
耳人君之於民其愁苦之聲可不聞哉
德宗建中元年春正月丁卯朔赦天下始用楊炎議命
黜陟使與觀察刺史約百姓丁産定等級改作兩税法
比來新舊徵科色目一切罷之二税外輙率一錢者以
枉法論唐初賦歛之法曰租庸調有田則有租有身則
有庸有戶則有調玄宗之末版籍浸壊多非其實及至
德兵起所在賦歛廹趣取辦無復常凖賦歛之司增數
而莫相統攝各隨意增科自立色目新故相仍不知紀
極民富者丁多率為官為僧以免課役而貧者丁多無
所伏匿故上戶優而下戶勞吏因緣蠶食旬輸月送不
勝困弊率皆逃徙為浮戶其土著百無四五至是炎建
議作兩税法先計州縣每歲所應費用及上供之數而
賦於人量出以制入戶無主客以見居為簿人無丁中
以貧富為差為行商者在所州縣税三十之一使與居
者均無僥利居人之税秋夏兩徵之其租庸調雜徭悉
省皆總統於度支上用其言因赦令行之
臣若水通曰唐初租庸調之法雖不及三代然亦取
之有制民未稱病也楊炎乃倡為兩税之議德宗用
之以赦天下悉除新舊征科色目孰不以為寬也殊
不知法愈煩而病民終不免於流弊然則人君其可
以畜聚歛之臣亂舊章以誤國家哉
建中二年五月淮南節度使陳少遊奏本道稅錢每千
請增二百五月詔他道皆如淮南又鹽每斗價皆增百
錢十一月加少遊同平章事
臣若水通曰大學云長國家而務財用者必自小人
矣孟子曰長君之惡其罪小逢君之惡其罪大德宗
好利之心非楊炎諸羣小從䛕之耶是時已稅商錢
括富商僦質而少遊者請增税錢非所謂逢君之惡
而長之耶繼是而往税架間陌錢無虚日而四方解
體亂臣乘之而逆節矣向使帝能節用愛人於平時
則固不致興兵而侈用矣若非唐命未改而諸將死
綏瓊林大盈之積其不為鉅橋鹿臺也哉為人君者
所宜戒也
德宗貞元四年九月庚申元友直句檢諸道税外物悉
輸戶部遂為定制歲於税外輸百餘萬緡斛民不堪命
諸道多自訴於上上意窹詔今年已入在官者輸京師
未入者悉以與民明年以後悉免之於是東南之民復
安其業
臣若水通曰友直之為句檢使以諸道税外之緡輸
京師此小人以利逢德宗之欲者也民不堪命邦本
將蹙矣李泌為相宜斥友直之非而止德宗之欲也
乃無一言由是而推之乃其前日受淮南二十萬之
運悉輸之大盈者啟之是泌欲為德宗豐其私財而
不知歛天下之怨也及諸道自訴而上始免未入之
税吁亦晩矣故司馬光曰李泌欲弭德宗之欲而豐
其私財是欲啟其門而禁其出也嗚呼孰謂李泌之
賢而有此邪
德宗貞元十三年十二月先是宫中市物令官吏主之
隨給其直此歲以宦者為使謂之宫市抑買人物稍不
如本估其後不復行文書置白望數百人於兩市及要
閙坊曲閱人所賣物但稱宫市則歛手付與真偽不復
可辨而敢問所從來及論價之高下者率用直數百錢
買人直數千物多以紅紫染故衣敗繒尺寸裂而給之
仍索進奉門戶及脚價錢人將物詣市至有空手而歸
者名為宫市其實奪之商賈有良貨皆深匿之每勑使
出雖沽漿賣餅者轍棄閉門諫官御史數奏諫不聽徐
州節度使張建封入朝具奏之帝頗嘉納以問工部侍
郎判度支蘇弁弁希宦者意對曰京師遊手萬家無土
著生業仰宫市取給帝信之故凡言宫市者皆不聽
臣若水通曰易稱何以守位曰仁何以聚人曰財故
聚人之道必在於理財而理財之道必在於仁而後
可安其位也德宗嗜利其税於民極矣又為宫市索
進奉取脚錢以困商民民將何極邪言官諫之而不
聽及張建封具奏帝嘉納若有感悟之幾矣蘇弁黨
宦寺而詭言以沮焉由是歛愈急人愈散而位愈危
以至奔走郊原求食不得餉絶命危得韓滉一餽而
以得生為賀向之所暴歛果安在也徒足以為君人
者之戒耳
唐穆宗長慶元年五月壬子鹽鐵使王播奏約𣙜茶額
每百錢加税五十右拾遺李珏等上疏以為𣙜茶近起
貞元多事之際今天下無虞所宜寬横歛之目而更增
之百姓何時當得息肩不從
臣若水通曰自𣙜酤之法一興而不已遂至於𣙜茶
又不已遂至王播又奏於税百錢之上而加五十焉
民何以堪哉嗚呼民就窮而歛愈急穆宗之謂也此
其所以再失河朔而不能復歟
唐懿宗咸通元年五月壬申右拾遺供奉薛調上言以
為兵興以來賦歛無度所在羣盜半是逃戶固須翦滅
亦可閔傷望勅州縣税外毋得科率仍勅長吏嚴加紏
察從之
臣若水通曰自古盜賊之生起於賦歛之重及其為
害也乃從而翦滅之不知兵愈繁而歛愈急歛愈急
而盜愈滋滅於東而生於西奈之何不展轉以亡也
薛調知盜賊起於賦歛無度請盡除横暴之歛加賙
恤之仁招叛亡之衆庶猶可以止也不知出此而但
令州縣禁税外之科率而已是猶放飯流歠而問無
齒决也烏能大有濟哉
後唐莊宗同光三年閏十二月帝以軍儲不足謀於羣
臣豆盧革以下皆莫知為計吏部尚書李琪上疏以為
古者量入以為出計農而發兵故雖有水旱之災而無
匱乏之憂近代税農以養兵未有農富給而兵不足農
損瘠而兵豐飽者也今縱未能蠲省租税苟除折納紐
配之法農亦可以小休矣帝即敕有司如琪所言然竟
不能行
臣若水通曰兵以護國農以養兵故人君在薄歛以
豐農農給而兵足矣此李琪探本之論也唐莊宗亂
亡之事非一及軍儲不足乃謀於羣臣除折納紐配
之法亦晩矣然又竟不能行其後甚至於豫借民税
以給軍至是豈復可為耶事機之往雖有善者亦無
如之何矣謀國者盍亦謹之於其始哉
後晉高祖天福五年秋九月辛未李崧奏諸州倉糧於
計帳之外所餘頗多上曰法外税民罪同枉法倉吏特
貸其死各痛懲之
臣若水通曰上發以意則下承其事人君誠有薄歛
愛民之心則臣下必不敢違其意以厚歛倉吏數外
歛民上之意可知矣貸死抵罪徒空言何益乎
賈誼新書曰衛懿公好鶴鶴有飾以文繡而乘軒者賦
歛繁多而不顧其民翟寇遂入衛君奔死遂喪其國
臣若水通曰衛君奔死喪國不在於奔亡之時而在
於賦歛繁多之日賦歛繁多不在於賦歛之日而在
好鶴乘軒之前書曰玩人喪德玩物喪志德志皆喪
則重微物輕人民厚歛以供禽獸則民怨日生盜寇
日至此亂亡之道也可不戒哉
劉向說苑曰魯哀公問政於孔子對曰政有使民富且
夀哀公曰何謂也孔子曰薄賦歛則民富無事則遠罪
遠罪則民夀公曰若是則寡人貧矣孔子曰詩云愷悌
君子民之父母未見子富而父母貧者也
臣若水通曰欲富欲夀雖民之情而君之富夀亦於
是乎在矣蓋君與民為一體相因者也民富且夀君
豈有獨貧之理哉民貧且死君豈有獨富之理哉先
王經土地而井牧其田野為之井邑邱甸縣都以任
事而令貢賦即所以藏富於民也薄其税歛則萬邦
惟正之供亦猶子弟有餘而奉養於父母者無不足
矣奚必箕會大盈竭四海而帑藏之然後謂之富哉
此人君之所以長治久安祈天永命者在是夀孰有
大於此者耶孔子之言萬世人君之龜鑑也不可不
加之意焉
宋仁宗皇祐五年十一月詔減畿内諸縣税端明殿學
士張方平言王畿賦歛之重詔開封府諸縣兩税於元
額減二分永為定式
臣若水通曰畿内者天下根本之地諸縣所供視天
下之州縣為尤繁故薄歛之政所宜先焉者也張方
平此言可謂得矣然王者與天地同體以四海為家
四海之民猶畿内之民也方平能知王道則必請行
王政立什一中正之法由王畿以達之天下則博施
濟衆而仁澤及於無窮矣惜乎其學不足以及此
宋理宗景定元年五月蒙古左丞張文謙罷遂求出宣
撫大名臨發語中書平章政事王文統曰民困日久况
當大旱不量减税賦何以慰來蘇之望文統曰上新即
位國家經費止仰税賦苟復減損何以供給文謙曰百
姓足君孰與不足至任蠲常賦什之四商酒税什之二
臣若水通曰文統知在官之為富而不知在民之為
富且無殃也後世之聚歛之臣欲為富國之計如文
統者每每厚征于民殊不知民散則國雖富孰與守
是富而有殃矣如紂之鹿臺鉅橋唐德宗之瓊林大
盈是也故薄歛者國賦雖損國富則益張文謙謂百
姓足君孰與不足其善於謀國者矣若文統其文謙
之罪人乎
元世祖至元二十一年詔盧世榮行鈔法下御史中丞
崔彧吏罷之世榮既入中書即日奉詔理鈔法之弊自
謂其生財有法用其法當賦倍增而民不擾翰林學士
董文用謂曰此錢取于右丞家耶將取之民耶取于右
丞家則吾不知若取于民則有說矣牧羊者歲當兩剪
其毛今牧人日剪以獻主者固悦其得毛之多然羊無
所避寒熱既死且盡毛又可得乎民財有限右丞將盡
取之得無有日剪其毛之患乎世榮不能對
臣若水通曰財出於民未有不擾民而賦倍增者也
盧世榮理鈔法之弊自謂其生財有法用其法當賦
倍增而民不擾嗚呼天下寧有是理哉以此欺人罔
上何異于指鹿為馬者乎夫益上則必損下自然之
理也乃謂賦增而民不擾豈天雨而鬼輸之耶文用
以牧羊剪毛喻之宜世榮之無辭以對矣然謂之剪
毛猶可後之歛民者猶并其膏血食之矣獻子曰與
其有聚歛之臣寧有盜臣獻子所以惡聚歛之臣者
以其剥民而必為之辭也吁世榮可謂聚歛之臣矣
人君苟喜其能豐財而信任之則未有不耗國之元
氣以亡者可不慎歟
程氏遺書曰今之税實輕於什一但歛之無法與不均
耳
臣若水通曰什一天下之中正也而云宋之税反輕
於此焉若賢於堯舜禹湯文武之制矣然民不受惠
而無補於治亂之數者横征多門一也轉輸數倍二
也所過掊克三也有是三者則又倍於什一者不知
其幾矣此名同而實異治亂之所以不倫乎為人君
有愛民之心者其可務虚名而不行實惠哉
横渠張載曰野九一而助郊之外助也國中什一使自
賦郊門之内通謂之國中田不井授故使什而自賦其
一也
臣若水通曰郊外都鄙之地也助藉其力也郊門之
内鄉遂之地也自賦使民自賦乃古之貢法也古之
聖人班爵有等而受禄皆因之以為差故財散於下
不困民以自奉也是以十夫有溝八家同井耕則通
力而作收則計畝而分上下各足職是故耳秦漢以
來時君不知天地之財上下公共之義乃剥民奉巳
爭為奢泰至於民貧國亡而不自知也其亦可哀也
夫伏惟聖明酌古凖今遠宗三代之法則民富國足
而自不必厚歛矣區區漢唐敝政何足言哉
張栻云歲受民租總賦者輙對糴以給軍先時民輸一
以七合為羡其後並緣十倍之至是又欲以七升為額
張梲曰作法於貪其弊將可窮邪力沮止之
臣若水通曰糴以給軍舊法也變而為七合之羡又
變而為十倍之征又變而為七升之額蓋人君有無
窮之欲宜其無一定之制而奉承者由之而日滋也
上下相殘亂安得不作耶此張梲所以力沮止之也
雖然民者君之天也君不愛其民是自賊其天也不
智孰大焉故人君雖貴於謀國之良又當慎於用人
之善
華陽范祖禹曰自井田廢而貧富不均後世未有能制
民之産使之養生送死而無憾者也立法者未嘗不欲
抑富而或益助之不知富者所以能兼并由貧者不能
自立也貧者不能自立由上之賦歛重而力役繁為國
者必曰財用不足故賦役不可以省盍亦反其本矣
臣若水通曰井田廢則賦已煩賦已煩則民日貧也
久矣賦役之困民恒由於財用之濫費范祖禹所謂
本者在是矣為人君者誠能存心於天下加志於窮
民崇儉黜奢量入為出則財恒足矣何必重賦而煩
役哉若然上下貧富皆有其分均天下之道其在兹
乎
國朝洪武十二年十一月甲午朔上觀漢武帝紀顧謂
翰林待制吳沈曰人君理財之道視國如家也一家之
内父子不異貨其父經營儲積未有不為子計者父子
如異貨家必隳矣君民猶父子也若惟損民以益君民
衣食不給而君獨富豈有是理哉
臣若水通曰伏觀皇祖感於漢武之紀以諭侍臣即
有若百姓足君孰與不足百姓不足君孰與足之義
也至於以天下為一家以君民猶父子則又有如保
赤子之心也是心也天理之公也苟有公心何所不
至雖博施濟衆亦由此心擴充之爾故由理國之財
之心以為理民之財之心則民財足而國用足矣聖
諭所謂一家父子不異貨其父經營儲積未有不為
子計者是已故為子經營儲積而已財足矣此人人
能公於家者之心人君能以之公於國則天下其有
不平乎惜乎漢武不足以知此
洪武十三年六月上謂戶部臣曰曩者奸臣聚歛深為
民害税及天下纖悉之物朕甚恥焉自今如軍民嫁娶
喪祭之物舟車絲布之類皆勿税爾戶部其榜示天下
使其周知
臣若水通曰孟獻子曰百乘之家不畜聚歛之臣與
其有聚歛之臣寧有盜臣甚言其聚歛之臣不可有
也夫剥民之膏血以奉上怨將誰歸乎蹙邦本以供
淫欲禍將誰咎乎我皇祖一念之仁視民如傷知聚
歛之奸臣深為民害乃痛絶之以稅及天下之纖悉
為恥即諭戶部軍民嫁娶喪祭之物舟車絲布之類
皆勿税且榜示天下防其壅蔽而欲小民之受惠也
仁心仁政之施此其急務也今日之民皇祖之民也
今日纖悉之税果如皇祖之勿稅乎惟聖明體察於
心以擴充於政焉天下之民幸甚
洪武二十年十二月辛未河間阜城驛馬戶以孳生馬
來進上曰馬戶應役惟仰於馬然芻荳之給其費不輕
故嘗命兵部榜諭凡驛馬孳生聽民畜賣今復有來進
者豈朕言不信於民耶無乃有司奉行之不至其即還
之
臣若水通曰孟子云用其一而緩其二夫養馬之役
亦賦之一事而尤勞費者也孳生上進亦不得已之
義也聖祖之諭乃謂馬戶應役惟仰於馬芻荳之給
其費不輕誠體悉民隠之至矣遂命還之聽其畜賣
至責有司奉行之過誠緩征恤民之至仁矣蓋馬進
於君不見其益也養馬於民祗見其損也故損下益
上則無所不損矣損上益下則無所不益矣仰惟聖
明體聖祖之仁心知損益之大義保天命人心於無
窮可焉
洪武二十四年九月庚子詔建寧歲貢上供茶聽茶戶
採進有司勿與勅天下産茶去處歲貢皆有定額而建
寧茶品為上其所進者必碾而揉之壓以銀板為大小
龍圑上以重勞民力罷造龍團惟採茶芽以進其品有
四曰探春先春次春紫筍置茶戶五百免其徭役俾專
事採植既而有司恐其後時嘗遣人督之茶戶畏其逼
迫往往納賂上聞之故有是命
臣若水通曰孟子云賢君必恭儉取於民有制茶課
之征民尤病焉至於茶造龍圑物小而費大也自唐
以來用茶皆為末製片碾用而所謂龍團者茶末則
蒸而碾合以諸香以為餅始於丁謂而成於蔡襄歐
陽脩曰君謨士人何至作此事蓋譏其啓無益之費
也張詠鎮蜀見民植茶者令易之以桑恐其貽征歛
之患於後也則茶課固已病民久矣皇祖於茶戶乃
免徭役罷造龍團實以厚民力又以防奢漸即大禹
菲飲食之心而陋宋人之為矣人君天理之心體認
之功一有不純則物欲得以乘之一欲之肆有以貽
天下之害一身之奉有以費天下之財可不慎歟
弘治十一年孝宗皇帝欽依問刑條例凡審編均徭從
公查照歲額差使於該年均徭人戶丁糧有力之家止
編本等差役不許分外加增餘剰銀兩貧難下戶并逃
亡之數聽其空閑不許徵銀及額外濫設聽差等項料差
違者聽撫按等官糾察問罪奏請改調容隠不舉各治
以罪鎮守衙門不許干預均徭
臣若水通曰古云寬一分民受一分之賜上有遺力
則下有遺惠歲額之役民力已不堪又增之以餘剰
之銀而括及貧亡之戶益之以額外之設其可支乎
陸䞇曰財者民之心黃庭堅曰民膏民脂喻之誠切
矣夫刲其心食其膏而民不叛者未之有也我孝宗
皇帝時使薄歛垂十八載深仁厚澤民不能忘伏惟
聖明申明而嚴禁之民其少瘳乎
格物通卷九十六
