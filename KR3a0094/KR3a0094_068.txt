格物通卷六十八明湛若水撰
課功下
隋文帝開皇元年岐州刺史安定梁彦光有惠政隋主
下詔褒美賜束帛及御傘以勵天下之吏久之徙相州
刺史岐俗質厚彦光以靜鎮之奏課連爲天下最時又
有相州刺史陳留樊叔略有異政帝以璽書褒美頒示
天下徵拜司農新豐令房恭懿政爲三輔之最帝賜以
粟帛累遷德州司馬帝謂諸州朝集使曰房恭懿志存
體國愛飬我民此乃上天宗廟之所佑朕若置而不賞
上天宗廟必當責我卿等宜師範之因擢爲海州刺史
由是州縣吏多稱職百姓富庶
臣若水通曰奏課奏計帳及輸籍也隋志每元會諸
州悉遣使赴京師朝集謂之朝集使夫人性好善而
惡惡也勸之以其善懲之以其惡君之責也賞罰之
典也有功不賞有罪不罰雖堯舜無以治天下也故
賞其善所以戒不善賞一人而千萬人勸矣隋之課
功而賞其最者三人開皇之治吏稱民安豈非勸懲
之效歟人君欲使民勸顧已之賞罰何如爾道豈遠
乎哉法豈多乎哉
開皇五年二月始令刺史上佐每歲暮更入朝上考課
臣若水通曰上佐謂長史司馬也唐虞之法明試以
功車服以庸夫庸者民功也民功莫大於教化而簿
書期會次焉後世之課功惟以獄訟之平反會計之
遲速而催科政拙斯爲下下矣則其所謂功者其亦
異於古乎噫課功旣異乎古欲得古賢才而用之不
亦難哉夫取賢於簿書期會而不責效於教化之本
此古今之所以異治也歟
開皇十一年二月平鄉令劉曠有異政以義理曉諭訟
者皆引咎而去獄中草滿庭可張羅遷臨潁令高熲薦
曠清名善政爲天下第一上召見勉之謂侍臣曰若不
殊奬何以爲勸優詔擢爲莒州刺史
臣若水通曰古之治者先德教而後刑罰故人知悅
悅者出其本心也後之治者先刑罰而後德教故人
知畏畏者非其本心也劉曠以義理諭人而使民無
訟其所謂道德齊禮而有恥且格者邪人君察天下
之令有如曠者崇奬而超擢之其所以勸天下之守
令以勸天下之民心者至矣夫使天下之民心知勸
治之極也
煬帝大業二年制百官不得計考增級必有德行功能
灼然顯著者進擢之
臣若水通曰計考增級所謂拘於資格之常也德行
功能則非資格所能拘矣用人而拘以資格之常則
賢能者滯於下位僥倖者循次而上升賢否莫辨以
是治國雖堯舜不能致理矣隋煬帝不足道也孰謂
其有此善法乎雖然記曰取人以身煬帝之荒淫旣
無其本雖有堯舜之善法不能用矣後之人君欲爲
天下得其人者姑取其法行之不以人廢言可也
唐太宗貞觀三年房玄齡王珪掌内外官考治書侍御
史權萬紀奏其不平上命侯君集推之魏徵諫曰玄齡
珪皆朝廷舊臣素以忠直爲陛下所委所考旣多其間
能無一二人不當察其情終非阿私且萬紀比来恒在
考堂曾無駁正及身不得考乃始陳論此正欲激陛下
之怒非竭誠徇國也使推之得實未足禆益朝廷若其
本虚徒失陛下委任大臣之意臣所愛者治體非敢苟
私二臣上乃釋不問
臣若水通曰玄齡王珪在唐所謂忠直大臣也惟忠
與直則考課之是非當不忒也然而知人則哲惟堯
其難萬紀欲指其失以濟一己之私怨以太宗知二
臣之深且猶惑焉甚矣讒人之易以蠱人主也向微
魏徵之辨則貞觀之治未可知也故考天下之君子
小人者銓衡之責也而考大臣之君子小人則存乎
人君之心耳
貞觀十七年上命圖畫功臣趙公長孫無忌等於淩煙
閣
臣若水通曰唐太宗以文武平定天下大抵得羣賢
而用之以共成其功也而圖像二十四人於凌煙以
示不忘其酬德報功之意隆矣其爲功德之勸豈小
小也哉
玄宗天寳九載祿山獻奚俘八千人上命考課之日書
上上考
臣若水通曰奚契丹未見罪釁而祿山爲設會飲誘
而坑之且貪為己功以獻所謂功辜也爲玄宗者宜
明正典刑以爲擅誅者戒夫何考課之日命書祿山
以上上則是非之心不明已動奸雄之竊笑矣他日
竄身失國豈獨歸罪於祿山也哉
德宗貞元十年夏四月陸贄論長吏以增戶加税闢田
爲課績其略曰立法齊人久無不弊理之者若不知維
御損益之宜則巧僞萌生恒因沮勸而滋矣請申命有
司詳定考績若當管之内人益阜殷所定稅額有餘任
其據戶口均减以减數多少爲考課等差其當管稅物
通此每戶十分减三者爲上課减二者次焉减一者又
次焉
臣若水通曰地有定數戶有消長稅以地定非以戶
增也漢唐以來時君世主每以增戸加稅爲功必至
於刻掊小民之膏脂以爲功也故王成以僞增戸口
蒙賞識者至今譏之德宗之時以加稅爲最而贄獨
請以减稅爲最最在民功也嗚呼人君奉天惠民設
守令也爲人君者之最守令其可不以民爲功以贄
之言爲法也哉
班固白虎通曰三歲一考績何三年有成故於是賞有
功黜不肖
臣若水通曰三載考績三考黜陟幽明此唐虞之制
也固之所云三年賞黜其周制乎成周日成月要歲
會之法至是三周矣天道朞三百有六旬有六日者
亦至是三周將變而閏矣聖人體天人之道而立三
載考績黜陟之法所以責有成也我國家立法三年
各省來朝即考覈而行黜陟焉其倣成周之制隨時
因俗之道至矣
宋太宗淳化四年二月置審官院初帝慮中外官吏清
濁混淆命官考課號磨勘院至是改爲審官院掌審京
朝官其幕職州縣官别置考課院主之
臣若水通曰官吏之清濁混淆由在上者無激揚之
道而任激揚之責者或無公正之心故清者無所勸
濁者無所懲則亦安得而不混淆也宋太宗置審官
院誠爲盛舉矣然置院則易得人則難人非難也以
難得光明正大之心者也使得是人而有是心焉則
所謂仁人能好人能惡人當不以己之愛憎爲人之
清濁而天下自平矣
國朝洪武二年正月太祖皇帝勅中書省臣曰元末政
亂禍及生靈朕倡義臨濠以全鄉曲繼率英賢渡大江
遂西取武昌東定姑蘇北下中原南平閩廣越有十六
載始克混一每念諸將相從捐軀戮力開拓疆宇有共
事而不睹其成建功而未食其報追思前勞痛切朕懷
人孰無死死而不朽乃爲可貴若諸將者生建忠勇之
節死有無窮之榮身雖沒而名永不磨矣其命有司立
功臣廟於雞鳴山序其封爵爲像以祀之
臣若水通曰書云德懋懋官功懋懋賞禮曰以死勤
事則祀之以勞定國則祀之此先王崇德報功之典
所以榮生者於前而追死者於後也太祖高皇帝立
廟於鷄鳴山所以報諸臣者至矣其亦先王之遺意
乎其視麒麟凌煙之圖而無報功之祀典者不可同
年而語矣聖子神孫所宜法守焉
洪武四年五月丁巳以李守道詹同爲吏部尚書太祖
諭之曰吏部者衡鑑之司鑑明則物之姸媸無所遁衡
平則物之輕重得其當蓋政事之得失在庶官任官之
賢否由吏部任得其人則政理民安任非其人則&KR1986;官
曠職卿等居持衡秉鑑之任宜在公平以辨别賢否毋
得庸庸碌碌充位而已
臣若水通曰周官冢宰統百官均四海今之吏部即
其職也其任最重必得人以司之則任官惟賢惟能
而天下治矣不得其人則賢否倒置而天下亂矣人
主誠不可不慎擇之也我太祖高皇帝諭李守道詹
同爲吏部尚書以衡鑑爲言真切至矣夫鑑者必其
本體之明衡者必其本體之平然後能舉以定乎物
之妍媸輕重也否則我先不平不明何以正物哉所
謂明平者非他也在於吾心也聖祖之見高出漢唐
宋之君而上追三代矣伏惟聖明以祖宗爲法天下
幸甚
洪武十一年河間府知府楊翼安等考績来朝上命吏
部曰考績之法所以旌别賢否以示勸懲今官員來朝
宜察其言行考其功能課其殿最爲第三等稱職而無
過者爲上賜坐而宴有過而稱職者爲中宴而不坐有
過而不稱職者爲下不預宴序立於門宴者出然後出
庶使有司知所激勸
臣若水通曰羞惡者人之良心也故聖人立賞罰之
典因其良心而勸懲之耳皇祖諭吏部考績之法立
三等之勸懲即成周旌别淑慝之遺意乎有是大政
之行而人不知羞惡者無人心者也無人心者非人
也使天下之臣庶反求諸心以體認之而得其羞惡
是非之實焉則賞罰不必遍於天下而天下知勸懲
矣惟聖明留意焉
永樂元年十二月丁亥太宗皇帝謂吏部尚書蹇義左
都御史陳瑛等曰爲國牧民莫切於守令守令賢則一
郡一邑之民有所恃而不得其所者寡矣如其不賢當
速去之蓋吏部選授出一時倉卒未能悉其才行必考
察所行乃見賢否其令廵按監察御史及按察司凡府
州縣官到任半歲之上者察其能否廉貪之實具奏
臣若水通曰守令者國家治亂之所係民物休戚之
攸關也故郎官上應列宿其職尤爲近民苟不得循
良之吏以分任之鮮有不受其殃者使天下守令皆
非其人則天下之民皆受其殃矣此大亂之道也我
太宗皇帝身居九重念及四海拳拳以守令爲言必
欲審用之於先而考覈之於後可謂知當務之急者
矣伏冀聖明以祖宗之心爲心留意民事綜核吏治
俾銓曹慎之於選授之初而撫廵監司察之於蒞官
之後則人人知所勸懲矣百姓寕有不安堵者乎
本朝三年一朝覲天下布政按察諸司府州縣官吏各
齎湏知文冊來朝六部都察院行查其所行事件有未
完報者當廷劾奏之以行黜陟舊制官員考滿給由到
部考得平常及不稱職者亦皆復任必待九年之久三
考之終然後黜陟焉其有緣事降職除名亦許其伸理
雖當臨刑亦必覆奏
臣若水通曰考以三年察之詳也公也必九年黜陟
緣事伸理待之厚也恕也此我朝考績黜陟之法公
恕並行者也書曰三載考績三考黜陟幽明萬世課
功之原也是故太祖於考滿官員必待九年之久三
考之終然後黜陟焉者其有得於此與其後執政者
不體祖宗久任賢才之典造生靈之福乃有一考或
未及一考而去其官降其任者借使所降所去果中
其人猶爲公恕之累也如非其人或有少忤上司即
與此例以朝廷之重典爲一人私怨之報何以勸功
而懲過哉
大明令凡各處府州縣官員任内以戶口增田野闢爲
尚所行事蹟從監察御史按察司考覈明白開坐實跡
申聞以憑黜陟
臣若水通曰郡縣之職所以親民也苟得其人則如
赤子之得慈母而民受其福矣我聖祖命臺憲考覈
具實跡申聞以憑黜陟所以勵天下之爲郡縣者使
各奉其職以宣布德意而已爾其爲民之意不亦深
哉
國朝諸司職掌考功部凡六部五品以下官太常寺光
祿寺通政司大理寺國子監太僕寺欽天監翰林院太
醫院儀禮司屬官歴任三年聽於本衙門正官察其行
能驗其勤惰從公考覈明白開寫稱職平常不稱職詞
語送監察御史考覈本部覆考其在京軍職文官俱從
監察御史考覆各以九年通考其四品以上官員任滿
黜陟取自上裁其在外有司官三年考滿給由到京考
覈平常稱職者遇缺借除京官亦以九年通考
一凡内外入流并雜職應考官員任滿給由赴京本部
從實考較才能優劣依例黜陟果有殊功異能超邁等
倫者取自上裁
臣若水通曰漢唐以下考課之法不同行之不能無
弊我聖祖斟酌古制凡内外官三年一考九年通考
而黜陟之與唐虞三載考績三考黜陟之法脗合矣
夫如是則賢才無淹滯之虞不賢者無僥倖之望而
天下治矣其盛矣哉
國朝節行事例在京六部太常寺光禄寺通政司大理
寺國子監太僕寺欽天監翰林院太醫院屬官五府各
衛軍職文官應天府首領并上元江寧二縣官俱從本
衙門正官考覈應天府五品以下官從監察御史考覈
監察御史從都御史考覈給事中從都給事中考覈東
宮官王府官尚寳司中書舍人都給事中儀禮司行人
司正官從本衙門將該考官員行過事蹟并應有過犯
備細開寫送吏部考覈又曰凡在外府州縣官三年考
滿先行呈部移付選部作缺銓註司勲開黃仍令給由
其見任官將本官行過事蹟保勘覆實明白攅造文册
文簿交付本官親齎如縣到州州官面察言行勤惰從
實考覈稱職平常不稱職詞語送府州到府府到布政
司亦如之以上俱從按察司考覆仍將各詞語呈部直
隸府官送監察御史考覈吏部覆考類奏以上三年考
滿平常稱職者對品别用不稱者降黜俱以九年通考
又曰凡各布政司按察司鹽運司屬官從本司正官考
覈按察司首領官從監察御史考覈其餘衙門並從本
按察司覆考茶馬鹽課司正官至首領官并在外軍職
文官俱布政司考覈按察司覆考布政司四品以上按
察鹽運司五品以上正佐官三年考滿給由進牌俱從
都察院考覈吏部覆考黜陟取自上裁
臣若水通曰自帝舜咨二十有二人之後立考績黜
陟之法而課功之典肇於此矣然才德出衆者固非
三考之可拘其庸劣苟容者而亦例以三考進焉安
在其能咸熙也故曰執簿呼名一吏足矣蓋事固有
時異勢殊者變而通之神而明之存乎其人若夫常
格之設可以待常材者耳師其意而不師其迹以成
咸熙之績惟在聖明善體祖宗之良法美意焉
格物通卷六十八
