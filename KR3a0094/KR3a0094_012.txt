格物通卷十二明湛若水撰
儆戒四
宋徽宗建中靖國元年春正月朔是夕有赤氣起東北
亘西南中凾白氣將散復有黑祲在旁右正言任伯雨
言正歲之始而赤氣起於暮夜之幽日為陽夜為隂東
南為陽西北為隂朝廷為陽宫禁為隂中國為陽四夷
為隂君子為陽小人為隂此宫禁隂謀下干上四夷竊
發之證也天心仁愛以災異為警戒願陛下進忠良絀
邪佞正名分亟使小人無得生干上之心則災異可變
為休祥矣
臣若水通曰任伯雨因天變以君子小人宫廷中國
四夷分别隂陽使徽宗知警所以扶陽抑隂使君子
進小人退正宫闈以正朝廷中國治而四夷可攘矣
何天變之不可弭哉惜乎徽宗不足以語此後之人
君尚宜鑑諸
宋徽宗崇寧五年正月詔求直言毁黨人碑復謫者仕
籍帝以星變避殿損膳劉逵請碎元祐黨人碑寬上書
邪籍之禁帝從之夜半遣黃門至朝堂毁碑翼日蔡京
見之厲聲曰石可毁名不可滅也尋以太白晝見命除
黨人一切之禁權罷方田諸法及諸州歲貢供奉物詔
崇寧以來左降者無問存歿稍復其官盡還諸徙者
臣若水通曰徽宗以星變毁黨人碑而弛其禁還諸
謫徙者盡復其官罷新法停歲貢可謂應天以實者
矣後之人君止於避殿减膳欲以行故事而消天變
不亦難乎夫天居高聽卑不容以偽者也豈可以聲
音笑貌為之哉
宋高宗建炎三年六月大霖雨詔郎官以上言闕政中
丞張守上疏曰陛下處宫室之安則思二帝母后穹廬
毳幕之居享膳羞之奉則思二帝母后羶肉酪漿之味
服細煖之衣則思二帝母后窮邊絶塞之寒苦操予奪
之柄則思二帝母后語言動作受制於人享嬪御之適
則思二帝母后誰為之使令對臣下之朝則思二帝母
后誰為之尊禮思之又思兢兢栗栗聖心不倦而天不
為之助順者萬無是理也今罪己之詔數下而天未悔
禍實有所未至爾
臣若水通曰大霖雨隂甚之象也四夷犯中國小人
䧟君子臣下蒙君上皆其應也高宗不思二帝母后
窮苦受制于敵而去邪用賢以大恢復事之闕孰有
大於此者哉張守之言可謂因事儆戒急先務者矣
宋高宗建炎三年六月大霖雨詔郎官以上言闕政罷
王安石配享神宗廟庭時久雨恒隂吕頥浩張浚皆謝
罪求去詔郎官以上言闕政司勲員外郎趙鼎上疏曰
自熙寧間王安石用事變祖宗之法而民始病假闢國
之謀造生邊患興理財之政窮困民力設虚無之學敗
壞人才至崇寧初蔡京託紹述之名盡祖安石之政凡
今日之患始于安石成於蔡京今安石猶配享神宗而
京之黨未除時政之闕莫大于此帝從之遂罷安石配
享尋下詔以四失罪己一曰昧經邦之大略二曰昧戡
難之遠圖三曰無綏人之德四曰失馭臣之柄仍榜朝
堂使知朕悔過之意
臣若水通曰王安石欺君悮國幾危社稷宗廟神宗
之罪人也乃以配享神宗天地神人豈可欺邪其為
此舉者是又罪人之罪人也高宗感大雨遂因趙鼎
之言而罷其配享且有罪己悔過之詔可謂能畏天
之威矣宋之社稷宗廟不至危亡者其頼有此乎故
人君不可不常存警戒之心
宋寧宗嘉定五年秋八月雷雨太廟屋壞權直學士院真
德秀上疏曰臣博觀經籍史傳所志自非甚無道之世
未聞震霆之警及於宗廟者魯之展氏人臣爾己夘之
異春秋猶謹書之蓋震霆者上天至怒之威宗廟者國
家至嚴之地以至怒之威而加諸至嚴之地其為可畏
也明矣古先哲王遇非常之變異則必應之以非常之
德政未嘗僅舉故事而已今日避殿損膳之外咸無聞
焉或者固己妄議陛下務為應天之文而不究其實矣
臣願陛下内揆之一身外察諸庶政勉進君德毋以豢
養安逸為心博通下情深求致異召和之本庶幾善祥
日應咎徵日消矣
臣若水通曰天人一氣也如父母之於子喘息呼吸
無不相通故人君之於天地如長子之於父母一氣
相通天喜亦喜天怒亦怒故恐懼之心每感於上天
譴怒之時豈偽為之哉孔子迅雷風烈必變為是故
也風霆雷電天怒之尤彰著者也而加於太廟天怒
之尤彰著而切近者也德秀之言可謂至矣惜乎未
聞寧宗因此而有警悟也後之人君當知父母宗子
之義斯可以克謹天戒矣
寧宗嘉定十五年蒙古特穆津入西域屠蔑里城滅回
回國大掠忻都而還蒙古主遂進次于忻都國鐵門關
侍衛見一獸鹿形馬尾綠色而獨角能為人言謂之曰
汝君宜早回蒙古主怪之以問邪律楚材對曰此獸名
角端解四夷語是惡殺之象今大軍征西已四年蓋上
天惡殺遣之告陛下願承天心宥此數國人命寔無疆
之福蒙古遂大掠忻都而還
臣若水通曰天地之大德曰生人君之大德曰仁故
人君者體天地好生之心以仁天下者也耶律楚材
稱一時之傑平日不能輔養君德引君當道以志於
仁及特穆津屠城滅國而乃假角端以懼之尚大掠
忻都而還猶為善承天心乎
宋理宗寳祐三年春正月起居郎牟子才上疏言元夜
張燈侈靡娼優下賤竒技獻笑媟汙清禁上累聖德今
震霆示威願聖明覺悟天意可回帝納其言
臣若水通曰人主有所警則惕厲之心生無所警則
逸豫之心勝此天理人欲相勝之幾而國家安危治
亂之决也元夕張燈侈靡竒技雜進快心人主之逸
樂也牟子才因迅雷進諫使理宗惕厲之心勝其逸
豫之私由是而遏人欲存天理德可成矣弼正之士
勑天之言人主可不常聞乎
元成宗大德七年地震平陽太原尤甚村堡移徙地裂
成渠壞廬舍萬八百區人民壓死不可勝計詔問致災
之由齊履謙言地為隂而主靜妻道臣道子道也三者
失其道則地為之不寧弭之之道大臣當反躬責己去
專制之威以答天變不可徒為祈禳也時帝寢疾宰臣
及中宫專政故履謙言及之
臣若水通曰成宗末年朝廷之政内决于宫闈外委
于權幸履謙之言天道人事之對証矣尚何必他求
所以致之之由哉若夫弭之之道在獨斷以收中外
之柄以剛制柔以陽御隂立君道以應天德建中和
之極其感應之機雖位天地育萬物可也後之有天
下之任者所當知焉
元仁宗皇慶二年彗見紫微垣赦丞相額森等以星變
乞避位帝曰此朕之愆豈卿等所致其復乃職苟政有
過差勿憚于改而凡可以安百姓者當悉言之因赦免
各路差稅有差
臣若水通曰宰相輔人君論道經邦爕理隂陽隂陽
不和星象垂變君相之責也彗見紫微垣所以示譴
於君相切近災者也丞相額森引咎避位仁宗負愆
大赦可謂克謹天戒克有常憲者矣當時仁宗守成
之治其君臣之交儆有如此者以視天變不恤遇災
異為宰相者恬然不求策免為人君者以文應天晏
然不知責己獨不愧於斯人哉
宋儒張載西銘曰不愧屋漏為無忝存心養性為匪懈
臣若水通曰不愧匪懈君子終日乾乾之心所以存
心養性也故君子之學存儆戒之心隨處體認是之
謂不懈不懈則不愧而心性以存而無忝所生矣無
忝所生則事天之功至矣體乾父坤母之所生而全
歸者其在於學乎此又為大君宗子所宜致力焉者
也
程頥代作應詔上神宗書云人君因億兆以為尊其撫
之治之之道當盡其至誠惻怛之心視之如傷動敢不
慎兢兢然惟恐一政之不順於天一事之不合於理如
此王者之公心也若乃恃所據之勢肆求欲之心以嚴
法令舉條綱為可喜以富國家強兵甲為自得銳於作
為快於自任貪惑至於如此迷錯豈能自知若是者以
天下徇其私欲者也勤身勞力適足以致負敗夙興夜
寐適足以招後悔以是而致善治者未之聞也顧陛下
内省於心有近於是者乎
臣若水通曰程頥此言儆戒之意備矣惜乎神宗溺
心於功利而不知省使天祚宋唯其言而從之兢兢
業業自持吾見萬姓咸和庶物咸若可致之祥將至
矣
程顥曰聖人在上無雹雖有不為災
臣若水通曰雹者隂陽相搏不和之氣也聖人極中
和之至也故無之雖有之不為災是反災為祥也聖
人即天也蔡沉曰一成于數天地不能易能易之者
人也易曰君子以恐懼脩省君人者其毋自荒于佚
樂也哉
問春秋書日食如何程頥曰日食有定數聖人必書者
蓋欲人君因此恐懼脩省如治世而有天變則不能為
災亂世則為災矣人氣血盛雖遇寒暑邪穢不能為害
其氣血衰則為害必矣
臣若水通曰日蝕雖有定數然亦有當蝕不蝕者矣
人君之於天一體者也如子之於父母者也豈有父
母有變而子不動心者乎豈有天變而人君不恤者
乎春秋書之明天人感應之理也明人君事天之道
也
胡安國曰克謹天戒則雖有其象而無其應弗克畏天
災咎之來必矣
臣若水通曰災害之成否係於人君之一心爾有反
身脩德之誠則變災為祥怠荒弗悛則咎禍必至故
曰禍福無不自己求之者可不戒哉
張載曰富貴福澤將厚吾之生也貧賤憂戚庸玉汝於
成也
臣若水通曰儆戒之道二順與逆而已矣何謂順富
貴福澤是也所以奉順於我厚吾為善之資也何為
逆貧賤憂戚是也所以拂亂於我而增益其所不能
也然而富貴福澤之為儆也順而難貧賤憂戚之為
儆也逆而易君子之學體認天理故能見大見大則
心泰而富貴貧賤處之一矣人君處崇高富貴之位
當從事於斯焉
楊時述曾文昭公率彭汝礪上疏曰天菑方作民食未
充正君臣側身畏懼憂恤百姓之時乃相與飲食燕樂
恐無以消復天變導迎和氣
臣若水通曰於此可以覘知宋室之不兢矣唐虞君
臣相為儆戒宋之時何時哉天災時見於上民食大
屈於下脩德以弭患猶恐其不及也而乃君臣飲食
燕樂玩之若罔聞知焉可以為國乎後之人君大臣
不可不鑒戒於斯也
張栻曰紹興六年六月臨安地震王司諫縉言地震駐
蹕之所豈非天心仁愛著隂盛之戒邪女子小人四夷
盗賊皆隂類也女子小人則遠之四夷盗賊則備之恐
懼祗畏以應天心此先哲王所以中興也
臣若水通曰王縉地震之疏最為明白痛切為君者
聞之亦可以儆矣而若罔聞知至隂類長勝坤德不
寧小人誤國是四夷侵中華遂於危亡而不可救矣
悲夫
張栻曰人主不可以蒼蒼者便為天當求諸視聽言動
之間一念纔是便是上帝鑒觀上帝臨汝簡在帝心一
念纔不是便是上帝震怒
臣若水通曰記云人者天地之心也是人即天心也
心即天也故知天之天者荒知心之天者王唯人主
知心之天焉則無往而不知儆而善心生矣善心生
則治道成而天下可保矣是故人主莫大於自儆
國朝洪武元年太祖高皇帝謂侍臣曰朕念創業之艱
難日不暇食夜不安寢侍臣對曰陛下日鑒萬幾未免
有勞聖慮上曰汝曹不知創業之初其功實難守成之
後其事尤難朕安敢懷宴安而忘艱難哉
臣若水通曰人心之警恒生於所勉而怠恒生於所
忽故詩曰靡不有初鮮克有終其所忽也夫惟我太
祖高皇帝區夏肇造撥亂反正雖當四海咸寧之日
而每懷宴安之懼亦古人安不忘危之意也聖子神
孫得以享悠久之治者孰非太祖一念憂勤之所致
歟伏惟皇上以祖宗為法則帝業萬世無疆矣
甲辰三月江西行省以陳友諒鏤金牀進太祖皇帝觀
之謂侍臣曰此與孟昶七寳溺器何異以一牀工巧若
此其餘可知陳氏父子窮奢極靡焉得不亡即命毁之
侍臣曰未富而驕未貴而侈此所以取敗太祖曰既富
豈可驕乎既貴豈可侈乎人有驕侈之心雖富貴豈能
保乎處富貴者正當抑奢侈宏儉約戒嗜欲以厭衆心
况窮天下之技巧以為一己之奉乎其致亡也宜矣然
此亦足以示戒覆車之轍不可蹈也
臣若水通曰驕侈之心縱欲之萌危亡之道也大夫
而驕侈則失其家諸侯而驕侈則失其國天子而驕
侈則失其天下不可不防之於其始也我太祖高皇
帝因陳氏鏤金之床而有驕侈覆轍之戒蓋有以先
見其幾矣其聰明睿智豈不高出於千古帝王之上
也哉伏惟聖明念太祖之言而存儆之意則社稷大
幸
洪武十年九月上謂侍臣曰前代庸君暗主莫不以垂
拱無為藉口縱恣荒寧不親政事殊不知治天下者無
逸然後可逸若以荒寧怠政為垂拱無為帝舜何為曰
耄期倦于勤大禹何以惜寸隂文王何以日昃不食且
人君日理萬幾怠心一生則庶政壅滯貽患不可勝言
朕即位有年常以勤勵自勉逹旦即臨朝晡時而還宫
夜卧不能安席披衣而起或仰觀天象見一星失次即
為憂惕或量度民事有當速行者即次第筆記待旦發
遣朕非不欲暫安但祗畏天命不敢故爾朕言及此者
但恐羣臣以天下無事便欲逸樂股肱既惰元首叢脞
民何所頼書云功崇惟志業廣惟勤爾羣臣但能以此
為勉朕無憂矣羣臣皆頓首受命
臣若水通曰語有之燕安鴆毒夫燕安若小事也而
比之鴆毒焉孟子曰生於憂患而死於安樂二者之
間生死以之可不戒哉太祖皇帝憂勤一念終始如
一其所以拳拳戒告於羣臣者如此真有以契乎周
公無逸之戒矣臣願聖明以皇祖為法終日乾乾不
自暇逸則萬世社稷之福矣
國朝孝慈皇后曰陛下一念救民之心格于皇天天命
眷之祖宗佑之妾何力之有但願陛下不忘於窮約之
時而儆戒於治安之日妾亦不忘相從於患難而謹飭
於朝夕則天地祖宗非惟庇佑於今日將為子孫無窮
之福
臣若水通曰易曰危者安其位者也亡者保其存者
也亂者有其治者也自古人君安富尊榮而不知戒
其能免於亂亡者能幾何哉是故君子有儆戒之道
也觀我孝慈太皇后之言則所以大成内助之功而
培養無疆之業者端不出於此矣詩云子興視夜明
星有爛太后以之宜謹書之以為萬世母儀天下者
之龜鑑也
洪武丁亥皇上御東閣御史中丞章溢學士陶安等侍
因論前代興亡之事上曰喪亂之源由於驕逸大抵居
高位者易驕處逸樂者易侈驕則善言不入而過不聞
侈則善道不立而行不顧如此者未有不亡今日聞卿
等論此深有儆於予心古者今之鑑豈不信歟
臣若水通曰伏覩皇祖與侍臣論前代興亡之故即
大學忠信以得之驕泰以失之之旨也道之得失則
天命人心之得失繫焉人君苟心存天理主於忠信
以實心行實政則有安富尊榮之福此兢惕之所以
興也心苟累於人欲日以驕泰則生於心害於政而
有亂亡傾覆之禍此驕侈之所以亡也聖子神孫體
皇祖之心而監其所監則可以祈天永命於無窮矣
洪武二十八年十一月癸亥侍臣進講尚書無逸篇皇
祖曰自昔有國家者未有不以勤而興以逸而廢勤與
逸理亂盛衰攸係也人君當常存惕厲不可少怠以圖
其終成王之時天下晏然周公輔政乃作是書反覆開
諭上自天命之精微下至生民稼穡之艱難以及閭里
小民之怨詛莫不具載周公之愛君先事而慮其意深
矣朕每讀是篇必反覆詳味求古人之用心當令儒臣
書于殿壁朝夕省閱以為鑒戒今日講此深惟朕心聞
之愈警惕
臣若水通曰無逸一書周公蓋自其繼日待旦憂勤
惕厲之心發之也有是心則天理著見失是心則人
欲横流天理著見則天命歸焉人欲横流則人心叛
焉此興亡之所由决也皇祖開國立極之餘因進講
無逸之書探周公之心深體警戒之義甚盛心也聖
子神孫監于成憲每於進講之時深存警惕開心論
難一如聖祖之規則啓心沃心之學可致而日不知
其盛德大業之成矣
格物通卷十二
