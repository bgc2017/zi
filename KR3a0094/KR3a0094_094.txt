格物通卷九十四明湛若水撰
蠲租
禮記王制曰古者公田藉而不税市廛而不税關譏而
不征林麓川澤以時入而不禁夫圭田無征
臣若水通曰藉者借其力以助耕公田也不税者不
取私税也藉而不税取以義也廛市地也廛而不税
者賦其市宅而不征其貨也譏察也譏而不征者察
異服異言之人而不税往來之貨也時入者取之以
時也所謂草木零落而後入山林獺祭魚而後漁人
入澤梁也不禁不禁民之取與民共利也圭田者禄
外之田也無征謂不税之也所以厚賢也夫籍也㕓
也以時入也所以取之者也不税也不征也不禁也
所以蠲之者也其取之也以義其蠲之也以仁
國語周語芮良夫曰夫王人者將導利而布之上下者
也使神人百物無不得其極猶日怵惕懼怨之來故頌
曰思文后稷克配彼天立我烝我莫匪爾極大雅曰陳
錫載周是不布利而懼難乎
臣若水通曰良夫周大夫芮伯也導開也布賦也上
謂天神下謂人物極中也頌周頌經緯天地曰文言
后稷播百糓以利民莫非中道陳亦布也錫賜也載
成也大雅文王之二章言文王能布利賜民以成周
道也夫利者天之所生百物之所為與天下共之布
之可也專之則私其有也榮公好利而不知大難以
利導君其能免於難乎芮良夫謂王人布利於上下
而引后稷周文以見布利於民者以懼難也夫專利
者人之所怨也天下之怨歸之大難將至矣為人君
者其輕賦薄歛蠲租以與民可也其可專利而歛怨
以自及於難哉
漢文帝二年九月詔曰農者天下之大本也民所恃以
生也而民或不務本而事末故生不遂今兹親率羣臣
農以勸之其賜天下民今年田租之半
臣若水通曰蠲租所以勸農事也勸農所以重國本
也文帝恭儉仁厚出於天性勸農蠲租之詔實惠及
於民矣當時之富庶豈無自哉
漢武帝元鼎四年六月是時吏治皆以惨刻相尚獨左
内史兒寬勸農桑緩刑罰理獄訟務在得人心擇用仁
厚士推情與下不求名聲吏民大信愛之收租税時裁
闊狹與民相假貸以故租多不入後有軍發左内史以
負租課殿當免民聞當免皆恐失之大家牛車小家擔
負輸租&KR0008;屬不絶課更以最上由此愈竒寬
臣若水通曰兒寬為政收租税時與民相假貸而租
多不入國計若虧矣及有軍發以負租課殿當免而
牛車擔負輸租&KR0008;屬不絶何其有餘也所謂藏富於
民百姓足君孰與不足者此其驗歟至唐陽城撫字
心勞催科政拙蓋有此風焉
漢光武建武十九年九月壬申上幸汝南南頓縣舍置
酒會賜吏民復南頓田租一歲父老前叩頭言皇考居
此日久陛下識知寺舍每來輙加厚恩願賜復十年帝
曰天下重器常恐不任安敢遠期十年乎吏民又言陛
下寔惜之何言謙也帝大笑復增一歲
臣若水通曰傳云君子大居正夫田賦自有中正之
法國用給焉多則桀寡則貊非中正可久之道也南
頓以帝鄕蠲租一歲恩亦過矣而吏民復有十歲之
望何其不以天下之大公自待哉光武復增一歲則
於篤舊之仁裁制之義庶幾兩得之矣
漢殤帝延平元年秋七月詔司隸校尉部刺史曰間者
郡國或有水災妨害秋稼朝廷惟咎憂惶悼懼而郡國
欲獲豐穰虚飾之譽遂覆蔽災害自今以後將糾其罰
二千石長吏其各實覈所傷害為除田租芻槀
臣若水通曰諱災飾穰郡國之不仁也宜置之罪而
免其官則天下郡吏知崇飾者未必得福欺諱者未
免得禍各有所警下情達而民受其惠矣而又令督
吏覈實所傷為除田租芻槀可謂軫念民困者矣
隋文帝開皇十二年十二月有司上言府藏皆滿無所
容積於廊廡乃下詔曰寧積於人無藏府庫河北河東
今年田租三分減一
臣若水通曰傳云王人者導利而布之上下者也利
而專之雖十室之長不可以為治况天下乎故古者
藏富於民視其在民猶其在官也隋文帝謂寧積於
民無藏府庫則似是矣然而至積無所容者非刻剥
聚歛何以致之哉及其於河北河東今年田租三分
減一則亦有意於民矣然必無所容積然後行之且
有限地有限年有限分則所惠亦有限矣得為積富
於民之道耶
唐高宗武德八年八月甲子詔關内及蒲芮虞泰陜鼎
六州免二年租調自餘給復一年
臣若水通曰蠲租仁政也每聞於創業之始而不多
見於守成之時何耶豈創業之始用省於守成而守
成之後用反費於創業之時邪節與不節豐儉之道
殊而敬肆之心異爾夫侈用生於欲欲生於逸逸生
於無憂無憂則情勝欲動惟日不足矣尚何望蠲租
之惠及於民邪
唐太宗貞觀元年六月山東大旱詔所在賑恤無出今
年租賦
臣若水通曰國家之所係租賦為輕民為重有民則
有賦矣有賦則有國矣唐太宗以山東大旱下賑恤
之詔而免其今年租賦所以愛民者至矣貞觀之治
其有以也夫後世人君聞民之愁嘆而不加恤者於
唐太宗得無愧乎
唐玄宗開元十七年十一月辛卯上行謁橋定獻昭乾
五陵戊申還宫赦天下百姓今年地税悉蠲其半
開元二十七年羣臣請加尊號曰聖文二月己巳許之
因赦天下免百姓今年田租
天寳六載春正月丁亥上享太廟戊子合祭天地於南
郊赦天下制免百姓今載田租
天寳十四載八月辛卯免今載百姓租庸
臣若水通曰天下之財不在國則在民與其藏富於
國寧藏富於民玄宗當開元天寳之間海内豐稔府
庫充贏屢赦田租人皆以為有與天下同樂之意矣
使其躬行節儉始終不渝國之安富可保於無虞也
惜其驕於佚樂煩費倍興向之蠲之於屢年者一時
取之殆盡昔之恭儉恩惠豈非聲音笑貌為之也乎
有仁天下之志者宜以實心行實惠焉
肅宗至德二載十一月戊午上御丹鳳樓赦天下郡縣
來載租庸三分蠲一
臣若水通曰禄山之亂民窮財盡天下蕭然不能聊
生矣租庸之蠲實續民命夫肅宗以匹馬至靈武合
弱旅鉏疆寇收復兩京百姓喁喁以望更生之福既
而重之以此惠一時舞蹈之懽可知矣噫此肅宗所
以成中興之業也歟
肅宗乾元元年二月丁未上御明鳳門赦天下改元免
百姓今載租庸
臣若水通曰乾元之民即天寳之末之民也昔也國
税困於征求今也私租獲其蠲免昔之怨咨今之欣
悦特在一心轉移之間爾故肅宗克復大業無他焉
以其能慰來蘇之望而收渙散之民心也記曰財散
則民聚人君可不審察其幾哉
穆宗長慶二年夏四月戶部侍郎判度支張平叔奏徵
遠年逋欠江州刺史李渤上言度支徵當州貞元二年
逃戶所欠錢四千餘緡當州今歲旱災田損什九陛下
柰何於大旱中徵三十六年前逋負詔悉免之
臣若水通曰自古興利之臣急於征歛莫不以其忠
於君而不知其不忠之大者也莫不以其益於國而
不知其病國之大者也蓋征歛則民怨民怨則國本
危矣於國果為益於君果為忠乎張平叔奏徵遠年
逋負使非李渤諫而止之則民怨於下其國家之禍
有不可勝言者矣故曰不有君子其能國乎
後晉高祖天福六年九月吳越王弘佐即王位民有獻
嘉禾者弘佐問倉吏今蓄積幾何對曰十年王曰然則
軍食足矣可以寬吾民乃命復其境内税三年
臣若水通曰弘佐一方之雄爾量軍食既足尚知復
租税以寬民况萬乘之尊而富有四海者乎
周太祖廣順三年春正月乙丑敕悉罷戶部營田務以
其民隸州縣其田廬牛農器並賜見佃者為永業悉除
租牛課是歲戶部增三萬餘戶民既得為永業始敢葺
屋植木獲地利數倍或言民田有肥饒者不若鬻之可
得錢數十萬緡以資國帝曰利在於民猶在國也朕用
此錢何為
臣若水通曰周太祖利在於民猶在國斯言也其得
先王之遺意乎尹起莘曰人主苟有愛民之心則必
有愛民之政矧如五代亂離之極尤頼撫養之仁周
太祖之敕有四善焉罷營田之務使不為民擾一也
以其田廬牛器永業見佃二也除租牛之課以寬民
三也地利數倍四也此亦可謂有恤民之心而能達
之政事者矣詩曰民亦勞止汔可小康其周太祖之
謂乎
賈誼新書曰鄒穆公有令食鳬鴈者必以粃毋敢以粟
吏請曰粃食鴈無為費也今求粃於民二石粟而易一
石粃以粃食鴈則其費矣請以粟食之公曰夫君者民
之父母也粟之在倉與其在民於吾何擇
臣若水通曰食者飼鳬鴈也穆公言粟之在倉與其
在民於吾何擇深得君民一體之義矣令飼鴈者以
粃而禁其用粟盖粟可以養人而粃不可以養人也
穆公蓋不使禽獸食人之食公私一視可謂仁矣吏
之請其所見者不亦小乎雖然穆公苟能由是而充
之仁義不可勝用惜乎其未能也已
柳宗元捕蛇者說曰永州之野産異蛇黑質而白章觸
草木盡死以齧人無禦之者然得而腊之以為餌可以
已大風攣踠瘻癘去死肌殺三蟲其始太醫以王命聚
之歲賦其二募有能捕之者當其租入永之人争奔走
焉有蔣氏者專其利三世矣問之則曰吾祖死於是吾
父死於是今吾嗣為之十二年幾死者數矣言之貎若
甚蹙者余悲之且曰若毒之乎余將告于莅事者更若
役復若賦則何如蔣氏大戚汪然出涕曰君將哀而生
之乎則吾斯役之不幸未若復吾賦不幸之甚也嚮吾
不為斯役則久已病矣自吾氏三世居是鄕積于今六十
歲矣而鄕鄰之生日蹙殫其地之出竭其廬之入號呼
而轉徙飢渴而頓踣觸風雨犯寒暑呼嘘毒癘往往而
死者相藉也曩與吾祖居者今其室十無一焉與吾父
居者今其室十無二三焉與吾居十二年者今其室十無
四五焉非死則徙爾而吾以捕蛇獨存悍吏之來吾鄕
呌囂乎東西隳突乎南北譁然而駭者雖鷄狗不得寧
焉吾恂恂而起視其缶而吾蛇尚存則弛然而卧謹食
之時而獻焉退而甘食其土之有以盡吾齒蓋一歲之
犯死者二焉其餘則熙熙而樂豈若吾鄕鄰之旦旦有
是哉今雖死于此比吾鄕鄰之死則已後矣又安敢毒
耶余聞而愈悲孔子曰苛政猛於虎也吾嘗疑乎是今
以蒋氏觀之尤信嗚呼孰謂賦歛之毒有甚是蛇者乎
故為之說以俟夫觀風者得焉
臣若水通曰柳宗元之為此說所以警夫毒賦者也
蓋征賦常事也而捕蛇者觸之即死然而人有願為
此不為彼者豈人之情也哉然則賦歛之毒甚於毒
蛇可知矣蓋蛇可以技術而禦而征賦之惨不可得
而控禦蛇毒或可幸而免而征租則不可幸而免也
嗚呼今之為政者其毋使斯民畏之甚於永州之蛇
也哉
陸贄奏議唐興元元年大赦制曰自頃軍旅所給賦役
繁興吏因為姦人不堪命咨嗟怨望道路無聊汔可小
康與之休息其墊陌及税間架竹木茶漆𣙜鐡等諸色
名目悉宜停罷京畿之内屬此寇戎攻劫焚燒靡有寧
室王師仰給人以重勞特宜減放今年夏税之半朕以
兇醜犯闕遽用于征爰度近郊息駕兹邑軍儲克辦軍
旅攸寧式當褒旌以志吾過其奉天宜升為赤縣百姓
並給復五年
臣若水通曰大兵之前必有横歛大兵之後必有凶
年夫横歛于人凶荒于天苟以常賦取民則民不堪
命國必危矣德宗之時師旅之興日頻征歛之門日
開幸而克復之餘能行寬恤之詔民復更生國脉不
絶豈非散財得民之驗歟
宋高宗紹興十八年七月寬諸郡雜税帝曰人知取之
為取而不知予之為取若稍與展免俟家給人足税歛
自然易辦於是蠲廬光二州上供錢米汀漳二州秋税
處州三縣被水民家紬絹鄂州舊額絹各一年又蠲四
州積貸常平錢十三萬緡京西路請佃田租及州縣場
務税錢
臣若水通曰高宗謂人知取之為取而不知予之為
取何其得失之明也寬諸郡雜税誠所謂寬一分則
民受一分之賜矣然此特雜税爾又安知其所謂正
税者果能推此意而達之乎否也然則所取而不知
予之者尚恐無筭爾是尚為能充其類也乎夫必有
不忍人之心斯有不忍人之政自非有聖學慎德君
子又烏足以語此哉
宋儒楊時與胡安國書略曰閩中二三年來盗賊羣起
上四州軍被害為甚夷傷之餘民力凋弊極矣蒙恩放
免紹興二年秋夏二税及役錢一料非朝廷勤恤民隠
何以得此既而漕司檢准紹興令諸赦降放及倚閣税
租者各不得過三分行下州縣依舊催納七分急於星
火民被其澤方歡欣鼓舞未逾月遂轉而為怨咨良可
惜也
臣若水通曰當是之時權臣竊國盗賊蜂起生民之
塗炭極矣縱免秋夏二税役錢一料是猶為以一杯
水救一車薪之火况税未及蠲而征之愈急是猶火
薪而注之膏矣上有蠲免之名而下不被蠲免之實
遂使人君之令不足以取信於天下無信不立是又
甚於乏食以死矣嗚呼國之有民民之有信猶身之
有元氣也不以信治民是自賊其元氣也元氣亡而
存者寡矣宋業之衰職此之由可以為鑒哉
楊時陳論政事其略曰近日蠲除租税而廣濟軍以放
税降官視詔令為虚文爾安土之民不被惠澤而流亡
為盗者獨免租賦百姓何憚不為盗哉
臣若水通曰蠲租之道所以慰安土之民使不至流
亡為盗也必仁以行之信以成之然後可以有濟也
若夫蠲除租税仁矣而以放税降官可謂信乎不信
何以成其仁也不仁不信是以惠不施於安土之良
而反施於流亡之盗是教安土而流亡為盗矣烏在
其為蠲除也哉楊時陳論政事而拳拳於此者良有
見也伏惟聖明一念之發仁如甘澤一令之行信如
四時則天下幸甚
國朝吳元年正月太祖皇帝謂中書省臣曰予嘗親歴
田野見人民凋弊土地荒蕪失業者多蓋因久困兵革
生息未遂譬之觸熱者思得清凉冐寒者思就温燠為
之上者固當念之且如太平應天宣城諸郡乃吾渡江
開創之地供億先勞之民其有租賦宜與量免少甦民
力省臣傅瓛對曰恤民王者善政主上念之及此真發
政施仁之本也民之受賜如大旱之得霖雨其喜當何
如太祖因嘆曰吾昔在軍中嘗乏糧空腹出戰歸得一
食雖甚粗糲食之甚甘今尊居民上飲食豐美心未嘗
忘之况吾民居於田野所業有限而又供需百出豈不
重困於是免太平府租賦二年應天宣城等處租賦一
年
臣若水通曰古言王者以四海為家然未知言之有
味也豈有一家之人饑寒不相恤者哉然而仁惠之
施也必自近者始若太平等郡實我太祖皇帝開疆
之首租賦之先矣親歴之地矜恤之政蠲免之仁在
所先務之急者也若此者得非由我太祖存如傷之
心懷保之仁所發哉伏惟聖明心太祖之心脩太祖
之政則萬世無疆之業端在是矣
洪武二年二月免租之詔凡三焉其一謂中原之民久
困兵殘免山東北平燕南河東山西河南秦壠夏秋之
税山東二年其餘一年其二謂創業之初取辦太平應
天鎮江寧國四郡免其租一年其三謂建都金陵以鎮
江太平宣城廣德為京師之翼其應天太平鎮江宣城
再免一年其廣德及滁州和州無為州亦與免一年洪
武三年三月又詔免應天以至滁和等七郡徽州池州
廬州金華嚴州衢州處州廣信饒州九郡及山東河南
二布政司一年四年五月又有免兩浙江西之詔五年
十月有免應天等五府之詔九年二月有免山東陜右
之詔十一年八月有免太平等六州宜興等四縣之
詔十二年有全免北平之詔至十三年乃下詔曰荷上
天眷佑君主華夏十有三年倉廩盈府庫充今民力未
甦凡天下今年夏税秋糧盡蠲免之
臣若水通曰此御製文集之言也夫我太祖豋極之
初干戈甫定凡百興作皆資於財然而免租之詔無
歲無之蓋太祖不忍之心存於中故不忍之政發於
外蓋有不期而必至者矣悲人窮以凝天命此豈非
其大端也歟
洪武二十五年二月凉國公藍玉奏凉州衛民千七百
餘戶附籍歲久所種田畆宜徵其賦令輸甘肅上曰凉
州歸附雖久貧民至今未甦俟年豐食足然後徵之
臣若水通曰語云既來之則安之所謂安之者奠其
居止寬其徭役蠲其賦歛以仁心行仁政而惠養之
而已矣我皇祖之得天下也以仁觀藍玉奏徵凉州
衛民田租皇祖以其附籍雖久貧民未甦而必俟之
豐年非其仁人之政發於仁心者乎所以安其来者
至矣聖子神孫所宜憲章焉
仁宗皇帝即位之初山東布政司言豋萊諸郡今歲雨
水傷麥其累歲所逋税乞令民以他物代輸命戶部議
所以寬貸之者戶部以國用不足為言仁宗曰君民一
體民貧不可不恤宜從所言其永樂二十年以前所逋
税悉蠲之二十一年税令以鈔代輸
臣若水通曰仁宗皇帝即位之初山東水災發政施
仁莫先於此時也戶部以國用不足為言蓋未知為
德為民之道矣既而逋税之蠲輸鈔之令出自淵衷
皆發於君民一體之仁也語曰百姓足君孰與不足
至於民有饒裕之休國無匱乏之慮何嘗不利哉實
聖子神孫萬世守成之程度也
天順四年秋天下大水江南尤甚田盡渰没時上益明
察凡事臣下莫敢發端一日李賢因召對從容為言上
曰為之柰何賢曰若非大施恩典安得蘇息於是詔令
被災州縣申報巡撫巡按官災重者全免稍重者免半
又輕者免三分
臣若水通曰此我英宗皇帝蠲租之詔也皆發於一
念恤荒愛民之仁可謂至矣夫漢文帝時或賜民田
租之半或盡除之唐宋諸君亦多行焉然有名而無
實者往往而是或先期而取盈或己徵而報免或黃
放而白催上有虚名民無實惠則亦何益之有哉伏
惟聖明其垂察焉萬一或有遇此而使有司不以虚
應故事可也
格物通卷九十四
