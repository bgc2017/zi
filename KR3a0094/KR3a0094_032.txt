格物通卷三十二明湛若水撰
正嫡庶上
易序卦傳主器者莫若長子故受之以震
臣若水通曰器謂鼎也鼎之用亨之以享上帝宗廟
社稷大亨以養聖賢鑄之以定九州天下國家之重
器也主之者君繼君以主重器者長子也立嫡以長
所以重重器也後世之君溺於私愛而嫡庶易位鼎
之安危繫於此矣故繼鼎以震震於乾坤乃長子也
聖人序卦之意微矣哉
詩小雅小弁何辜于天我罪伊何心之憂矣云如之何
臣若水通曰申后幽王正后生宜臼宜臼已立為太
子幽王惑於褒姒遂黜申后而廢太子使之怨慕其
傅為作此詩以發其憂抑之情言我何以得罪于天
而我之罪何在邪求得罪於天之故而無得徒使我
心之憂悶將如之何哉幽王亂嫡庶之大分而使天
性之恩怨慕迫切如此若罔聞知此心之天理不復
有矣禍亂之作豈不宜哉後之人君溺於袵席之私
有廢后易嫡之失者宜鑒幽王之禍云
春秋桓公六年九月丁卯子同生
臣若水通曰同莊公名桓之長子也同生何以書明
嫡也正國本也書子同生則嫡明而儲嗣之分定將
為土地人民社稷之主而國本立矣故書子同生所
以明父子嫡庶之定分不書世子未有王命之誓所
以明君臣上下之大義父子親而後君臣定嫡庶之
義所係豈小也哉
桓公十一年宋人執鄭祭仲突歸于鄭鄭忽出奔衛
臣若水通曰此三事也而同書者何同譏也祭仲見
執而屈於宋故宋得以歸突于鄭突歸而忽出事之
相因也祭仲鄭相也宋人執之蓋欲脅之以廢忽而
立突爾夫突庶忽嫡大義昭然於天下使仲正色直
詞力辨其非以死繼之則宋不得逞卿之職也而不
能焉甘就束縛無可否於廢立之大變則仲亦簒君
之賊也故書之所以大仲之罪也突者鄭莊之庶子
也藉宋以簒國突不稱公子絶之也不以突繫之鄭
者明不當有鄭也書歸者言宋歸之也正逆黨之罪
也忽者莊之嫡子書其國氏正也出奔而名之罪不
能守社稷也夫傳子以嫡天地之常經也失之於父
得之於子失之於君得之於臣可也莊公不能正其
始祭仲不能守其終突庶而簒忽嫡而弱至使嫡庶
之名分為之蕩然其咎將安歸哉蓋自莊公克叚于
鄢既有以開其簒逆之源弧矢既懸又不能早定國
本卒致身没未幾庶孽交爭詩曰誰生厲階至今為
梗莊之謂矣
昭公二十二年劉子單子以王猛居于皇二十三年天
王居于狄泉尹氏立王子朝
臣若水通曰劉蚠單旗王之卿士尹氏亦卿士也皇
與狄泉皆地名景王三子猛匄朝胡安國云王猛當
立而未能立故稱大臣以之而不言立敬王當立又
能立矣故直稱居于狄泉而不言立子朝庶孽奪正
以賤妨貴基亂周室不當立者也故特稱立而目尹
氏臣謂公正者人君立皇極正綱常之本也景王寵
愛子朝疎薄猛匄其心偏私已甚矣故死未幾嫡庶
紛亂綱常不正皇極不立偏之為害也春秋書劉子
單子以王猛居皇譏其不能立也書天王居狄泉正
名分也書尹氏立王子朝譏助逆也然則有天下者
可不以公正存心早定國本乎
禮記曲禮天子有后有夫人有世婦有嬪有妻有妾
臣若水通曰后一而已下而夫人而世婦而嬪而妻
而妾皆三以參之而嫡庶之分嚴矣何以皆奇也以
事一人則偶矣古之聖王所以備内政有夙夜之賢
無宴安之習也
曲禮支子不祭祭必告於宗子
臣若水通曰支子庶子也不祭者以已非正體故不
敢也明其宗也祭必告於宗子者支子為大夫而有
祭告必告於宗子以主之所以明其宗也故曰家無
二主尊無二上苟庶子而祭是二主也祭而不告是
二上也其何以别貴賤明嫡庶乎此古人所以立宗
法蓋以正嫡庶也後世嫡庶不明而骨肉之間多至
於仇怨忿爭者以無宗子之法爾程頥曰宗子無法
則朝廷無世臣宗子立而人知重本朝廷之勢自尊
矣其關於天下國家者尤為不小吁是可不加之意
哉
内則適子庶子祗事宗子宗婦雖貴富不敢以貴富
入宗子之家雖衆車徒舍於外以寡約入子弟猶歸器
衣服裘衾車馬則必獻其上而後敢服用其次也若非
所獻則不以入於宗子之門不敢以貴富加於父兄宗
族若富則具二牲獻其賢者於宗子夫婦皆齊而宗敬
焉終事而後敢私祭
臣若水通曰適子適室所生之子宗子弟也宗子者
大宗子也子弟亦謂適子猶若也歸器子弟有功德
而蒙上歸遺也獻其上以上等獻於宗子也非所獻
非宗子所當用不可獻者也富者貴也賢者善也獻
於宗子致祭大宗也夫宗子者承祖之正體也敬宗
所以尊祖也孝之至也屏貴勢尚寡約所以敬宗也
獻上用次所以尊宗子也非所獻而不入所以尊之
也夫婦齊而宗敬齊戒往助祭致敬宗廟也私祭祖
禰也先宗祭而後私祭所以敬始祖也推祖禰之意
於始祖也
内則國君世子生告于君接以太牢宰掌具三日卜士
負之吉者宿齊朝服寢門外詩負之射人以桑弧蓬矢
六射天地四方保受乃負之宰醴負子賜之束帛
臣若水通曰國君之於世子也接見以太牢牲之大
也掌禮以太宰官之尊也卜士之吉者齊宿朝服必
於寢門外而詩負之詩者承也承負以抱又人之賢
也射以桑弧蓬矢射天地四方者示志也宇宙内事
即已性分内事也保母受而負之宰醴賜以束帛重
其事也蓋以太子者國天下之本也而可忽哉若周
幽王廢嫡立庶卒召驪山之變齊桓公會衆定襄遂
善首止之盟嗚呼聖人定王世子之法於三代之前
而後世猶有巫蠱之冤庶人之廢可嘅矣夫
喪服小記庶子不祭祖者明其宗也又曰庶子不祭禰
者明其宗也
臣若水通曰庶子為適士猶得以祭禰惟不及祖爾
其不為士者雖禰亦不得祭矣所以然者適子本也
庶子支也所以明重本也臣嘗因是而考夫宗矣曰
别子為祖謂非適子而别與後世為祖也繼别為宗
謂繼别子之適子而為百世不遷之大宗也繼禰者
為小宗謂别子之子以適自繼而為五世則遷之小
宗也夫宗法者為諸侯大夫庶子以下者設也而諸
侯之系天子之統君也不必言宗而已為宗矣故宗
廟宗人之稱亦可以類見矣
周禮九嬪掌婦學之法以教九御婦德婦言婦容婦功
各帥其屬而以時御叙於王所
臣若水通曰婦德者貞順也婦言者辭令也婦容者
婉娩也婦功者絲枲也各帥其屬九九相次進勸王息也
御者進御於君所也凡羣妃進御之法卑者先尊者
後女御八十一人當九夕世婦二十七人當三夕九
嬪九人當一夕三夫人當一夕后當一夕十五日而
徧皆所以進養君德也而有數焉所以定其嫡庶之
分也聖人之教天下之大防也
左傳桓公十八年周公欲弑莊王而立王子克辛伯告
王遂與王殺周公黑肩王子克奔燕初子儀有寵於桓
王桓王屬諸周公辛伯諫曰並后匹嫡兩政耦國亂之
本也周公弗從故及
臣若水通曰嫡庶正則家理而國本定矣子儀有寵
於桓王私也桓王屬諸周公則又私矣為周公者雖
微辛伯之諫猶當深明嫡庶之分以止禍亂之源庶
或可及諫既弗聽矣且欲滛焉以逞雖欲不亡不可
得已
莊公八年齊侯使連稱管至父戌葵丘瓜時而往曰及
瓜而代期戍公問不至請代弗許故謀作亂僖公之母
弟曰夷仲年生公孫無知有寵於僖公衣服禮秩如
適襄公絀之二人因之以作亂
臣若水通曰仲年僖公之同母弟則襄公之叔父也
生公孫無知則襄公弟也嫡庶之分定矣然而衣服
禮秩僣於嫡猶以私愛致亂襄公雖欲絀而救正之
然不正其本而齊其末禍亂至矣非僖公啓之哉人
君鑒此可不戒乎
莊公二十八年晉獻公娶于賈無子烝於齊姜生秦
穆夫人及太子申生又娶二女於戎大戎狐姬生重耳
小戎子生夷吾晉伐驪戎以驪姬歸生奚齊其娣生卓
子驪姬嬖欲立其子賂外嬖梁五與東關嬖五使言於
公曰曲沃君之宗也蒲與二屈君之疆也不可以無主
宗邑無主則民不威疆場無主則啓戎心戎之生心民
慢其政國之患也若使太子主曲沃而重耳夷吾主蒲
與屈則可以威民而懼戎且旌君伐使俱曰狄之廣莫
於晉爲都晉之啓土不亦宜乎晉侯說之夏使太子居
曲沃重耳居蒲城夷吾居屈羣公子皆鄙唯二姬之子
在綘二五卒與驪姬譛羣公子而立奚齊晉人謂之二
五耦
臣若水通曰君心之蠱非人能蠱之也乃自蠱也木
之蠧非䖝能蠧之也乃木自蠧也太子奉冢祀社稷
之粢盛以朝夕視君膳者也太子出之外羣公子皆
鄙唯二姬之子在絳則嫡庶不正彝倫攸斁禍亂將
作人心天理之明孰不知之者晉獻惑於二五之言
而不悟咎將誰執哉然則所謂二五耦者非二五得
耦之也晉獻自耦之也
昭公二十六年九月楚平王卒令尹子常欲立子西曰
太子壬弱其母非適也王子建實聘之子西長而好善
立長則順建善則治王順國治可不務乎子西怒曰是
亂國而惡君王也國有外援不可瀆也王有適嗣不可
亂也敗親速讐亂嗣不祥我受其名賂吾以天下吾滋
不從也楚國何為必殺令尹令尹懼乃立昭王
臣若水通曰令尹子常之欲立子西者以其長也以
其好善也則非私於子西也顧未明重嫡之義爾而
子西乃峻拒之不敢貪天以為功且挈國柄而授之
昭王因之改紀其政以復楚業亦賢矣哉可以爲世
勸也已
國語周語魯武公以括與戲見王王立戲樊仲山父諫
曰不可立也不順必犯犯王命必誅夫下事上少事長
所以爲順也今天子立諸侯而建其少是教逆也若魯
從之而諸侯傚之王命將有所壅若不從而誅之是自
誅王命也
臣若水通曰武公獻公之子敖也括武公長子伯御
也戲括弟懿公也仲山父王卿士食采於樊王命言
先王立長之命夫嫡庶之分不可毫髮紊者也故王
者正宗立嫡所以息爭苟舍長建少是犯王命而紊
分矣王欲立戲而樊仲山父之諫九復而不回誠非
為宗社計者也家天下者可不慎乎
漢高帝二年秋七月上寵戚姬生趙王如意上以太子
仁弱欲廢之而立趙王大臣爭之皆莫能得御史大夫
周昌廷爭之彊上問其說昌爲人吃又盛怒曰臣口不
能言然臣期期知其不可陛下欲廢太子臣期期不
奉詔上欣然而笑
臣若水通曰傳云溺愛者不明太子國本本動國搖
夫人能知之以高帝之智曾不之知乎戚姬之愛溺
之也周昌極諫而不能去其心之鴆毒苟非留侯四
皓之策則漢之為漢猶秦之二世爾可懼哉
漢武帝征和二年生戾太子甚愛之及長性仁恕温謹
上嫌其才能少不類已皇后太子寵寖衰有不自安之意
上覺之謂大將軍青曰漢家庶事草創加以四夷侵陵
中國朕不變更制度後世無法不出師征伐天下不安
為此者不得不勞民若後世又如朕所為是襲亡秦之
跡也太子敦重好靜必能安天下欲求守文之主安有
賢於太子者乎聞皇后與太子頗有不安之意可以意
曉之青頓首謝
臣若水通曰父子之愛天性也於是而不用其情烏
乎用其情武帝嫌戾太子才不類已與后寵愛寖衰
而不知嫡庶之定分則其欲易之根已萌伏於中矣
及后太子不自安乃為好言以餂之豈其情乎此䜛
譛之謀所以易入而太子危矣
漢光武建武十九年郭后旣廢太子疆意不自安郅惲
說太子曰久處疑位上違孝道下近危殆不如辭位以
奉養母氏太子從之數因左右及諸王陳其懇誠願備
藩國上不忍遲回者數歲六月戊申詔曰春秋之義立
子以貴東海王陽皇后之子宜承大統皇太子疆崇執
謙退願備藩國父子之情重久違之其以疆為東海王
立陽為太子改名莊
臣若水通曰禮嫡子冠乎阼衆子不得與所以辨嫡
庶明尊卑定國本也光武不世出之主而乃溺其私
愛輕於廢后易嫡曾是以為燕翼貽謀之善乎吕
祖謙謂其大體却遺其以此夫袁宏曰東海謙恭明
帝友于是亦不能三年之喪而緦小功之察者歟
晉元帝建武元年有司請立太子王愛次子宣城公裒
欲立之謂王導曰立子當以德導曰世子宣城俱有明
雋之美而世子年長王從之丙辰立世子紹為王太子
封裒為瑯邪王奉恭王後
臣若水通曰告君之言當正而婉故君易知而不得
不從晉元欲立宣城公裒者其溺於愛也非淺矣宜
正大義婉而進之也王導之諫槩稱裒之美而於紹
特云年長爾未能白嫡庶之大義使不可易其從之
立紹者幸爾非諫之力也然而明敏有斷克復帝
業紹亦何愧哉
隋文帝仁壽四年嘗謂羣臣曰前世天子溺於嬖幸嫡
庶紛爭遂有廢立或至亡國朕旁無姬侍五子同母可
謂眞兄弟也豈有此憂邪帝又懲周室諸王微弱故使
諸子分據大鎮專制方面權侔帝室
臣若水通曰莫定於名分莫紛爭於僣擬而産之同
異不與焉隋高祖懲前世嫡庶紛爭之患謂諸子同
産無此憂顧乃使諸子分據大鎮非僣擬而何惟嫡
庶之義明則分定分定則不僣雖在異母兄弟猶無
憂也厥後譛毁由姬廢立以意顧以誚前世者爲後
世誚悲夫
格物通卷三十二
