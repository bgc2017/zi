格物通卷五十二明湛若水撰
正朝廷下
漢桓帝延熹八年李膺復拜司隸校尉時小黃門張讓
弟朔為野王令貪殘無道畏膺威嚴逃還京師匿於兄
家合柱中膺知其狀率吏卒破柱取朔赴雒陽獄受辭
畢即殺之自此諸黃門常侍皆鞠躬屏氣不敢出宫省
帝怪問其故並叩頭泣曰畏李校尉時朝廷日亂綱紀
頽弛而膺獨持風裁以聲名自高士有被其容接者名
為登龍門云
臣若水通曰桓帝之時朝廷不正甚矣由權横猖獗
綱紀頽弛之所致也李膺之威望誅貪殘於合柱中
朝綱為之一肅然不旋踵黨禍興朝綱至於掃地豈
非天哉
晉惠帝元康四年司隸校尉傅咸上言貨賂流行所宜
深絶時朝政寬弛權豪放恣咸奏免河南尹澹等官京
師肅然
臣若水通曰晉惠以暗弱之資行寬縱之政朝綱大
紊堂陛頽毁矣傅咸持風裁而京師肅然朝廷一正
其弛其張在人而已矣傅曰不有君子其能國乎
晉成帝咸和元年司徒王導稱疾不朝而私送郄鑒卞
壼奏導虧法從私無大臣之節請免官雖事寢不行舉
朝憚之時貴游子弟多慕王澄謝鯤為放達壼厲色於
朝曰悖禮傷教罪莫大焉中朝傾覆實由於此欲奏推
之
臣若水通曰為國以禮禮者國之楨榦也故禮達而
朝廷尊矣晉之中朝傾覆皆王謝放棄禮法之疚也
然則後之人君欲正朝廷以立國者舍禮何以哉壼
不畏強禦言人之所不敢言忠義之氣與日月爭光
矣
晉穆帝永和二年都鄉文穆公何充有器局臨朝正色
以社稷為己任所選用皆以功效不私親舊
臣若水通曰朝廷以有人而尊也晉室不綱臣之不
職矣若何充者其羣鳥之孤鳳歟臨朝正色社稷自
任選用功能朝綱為之一振偉哉
晉穆帝升平四年燕太原王恪雖綜大任而朝廷之禮
兢兢嚴謹每事必與司徒評議之未嘗專決
臣若水通曰朝廷之禮率由權豪壊之也慕容恪當
國家危疑之秋而能謹禮法博詢公議可謂能尊朝
廷以安社稷矣
陳宣帝太建九年梁主入朝于鄴自秦兼天下無朝覲
之禮至是始命有司草具其事致積致餼設九儐九介
受享於廟三公三孤六卿致食勞賓還䞇致享皆如古
禮
臣若水通曰鄴後周之都周平齊故梁朝於周也積
者每積有牢禮米禾芻薪也餼者腥牲也五代志曰
梁主之朝周入畿大冢宰命有司致積其餼五牢米
九十筥醯醢各三十五甕酒十八壺米禾各五十車
薪芻各百車既至大司空設九儐以致館梁王束帛
乘馬設九介以待之禮成而出明日王朝受享於廟
既致享大冢宰又命公一人玄冕乘車陳九儐以束
帛乘馬致食于賓及賓之從各有差致食訖又命公
一人弁服乘車執䞇設九儐以勞賓王設九介迎於
門外明日朝服乘車還䞇于公公皮弁迎于大門授
䞇授䞇並於堂之中楹又明日王朝服設九介乘車
以見于公事畢公致享明日三孤一人又執䞇勞於
梁王明日王還䞇又明日王見三孤如三公明日卿
一人又執䞇勞王王見卿又如三孤於是三公三孤
六卿又各餼賓並屬官之長為使牢米束帛同三公
臣謂君臣之相覲古之制也封建廢而朝覲之禮亡
矣周主因梁之朝慨然復古禮之盛其亦曠世之一
快覩也周之朝廷於是益尊矣
唐太宗貞觀十年魏王泰有寵於上或言三品以上多
輕視魏王上怒引三品以上作色讓之曰隋文帝時一
品以下皆為諸王所顛躓彼豈非天子兒邪朕但不聽
諸子縱横爾聞三品以上皆輕之我若縱之豈不能折
辱公輩乎房玄齡等皆惶懼流汗拜謝魏徵獨正色曰
臣竊計當今羣臣必無敢輕魏王者在禮臣子一也春
秋王人雖微序於諸侯之上三品以上皆公卿陛下所
尊禮若紀綱大壊固所不論聖明在上魏王必無頓辱
羣臣之理隋文帝驕其諸子使多行無禮卒皆夷滅又
足法乎上悅曰理到之語不得不服朕以私愛忘公義
曏者之忿自謂不疑及聞徵言方知理屈人主發言何
得容易乎
臣若水通曰朝綱之弛自親貴始也太宗愛寵魏王
而怒及羣臣朝廷不正之漸矣向微魏徵引春秋倡
大義尊王人振朝綱則貞觀之治不足觀也巳傳曰
體統正而朝廷尊其斯之謂乎
唐太宗貞觀十四年十二月言事者多請帝親覽表奏
以防壅蔽帝以問魏徵對曰斯人不知大體必使陛下
一一親之豈唯廟堂州縣之事亦當親之矣
臣若水通曰先正有言論治者貴識體所謂體者朝
廷上下之禮也元首明股肱良則庶事康是之謂朝
廷正矣元首叢脞股肱惰則萬事隳是之謂朝廷不
正矣魏徵一言而太宗乃悟此其所以成貞觀之治
也歟
唐太宗貞觀十五年帝嘗臨朝謂侍臣曰朕為天子常
兼將相之事給事中張行成退而上書以為禹不矜伐
而天下莫與之爭陛下撥亂反正羣臣誠不足望清光
然不必臨朝言之以萬乘之尊乃與羣臣校功爭能臣
竊為陛下不取帝甚善之
臣若水通曰人主之責在任將相將相得而朝廷尊
矣太宗以天子之尊乃欲兼行將相之事而猶矜巳
以誇人與羣臣校功爭能矣自卑孰甚焉張行成一
言而朝廷之體尊其亦得尊主之道者歟
唐肅宗至德元載塞上精兵皆選入討賊惟餘老弱守
邊文武官不滿三十人披草萊立朝廷制度草創武人
驕慢大將管崇嗣在朝堂背闕而坐言笑自若時監察
御史李勉奏彈之繫於有司上特原之歎曰吾有李勉
朝廷始尊
臣若水通曰武臣驕慢背闕坐笑是不知有朝廷之
尊矣御史李勉聲其罪以正體統而朝廷始尊此肅
宗之所以歸功於勉也雖然人君不能自尊而賴臣
下以尊之亦可悲矣然則自尊之道在正心以正朝
廷君人者不可不知
唐穆宗長慶元年冬十月裴度上表極陳朋比姦蠧之
狀以為逆豎搆亂震驚山東姦臣作朋撓敗國政陛下
欲掃蕩幽鎮先宜肅清朝廷
臣若水通曰先正有言朝廷者天下之本未有朝廷
不正而可以正天下者也裴度謂陛下欲掃蕩幽鎮
先宜肅清朝廷可謂得正朝廷以正百官之體矣有
天下者其知所務哉
唐文宗太和二年春三月己夘上親策制舉人賢良方
正昌平劉蕡對策其略曰陛下將杜簒弑之漸則居正
位而近正人遠刀鋸之賤親骨鯁之直輔相得以專其
任庶職得以守其官奈何以䙝近五六人總天下之大
政禍稔蕭牆姦生帷幄臣恐曹節侯覽復生於今日又
曰威柄陵夷藩臣跋扈或有不達人臣之節首亂者以
安君為名不究春秋之微稱兵者以逐惡為義則政刑
不由乎天子征伐必自於諸侯
臣若水通曰唐之季葉内豎弑立藩臣稱兵始於朝
廷之不正而紀綱廢壊也劉蕡以布衣發憤一言切
中時病可以為社稷之臣矣乃棄而不取胡寅所謂
違天理逆人心者是也何以為朝廷哉
後唐明宗天成二年吳馬軍都指揮使柴再用戎服入
朝御史彈之再用恃功不服侍中徐知誥陽於便殿誤
通起居退而自劾吳王優詔不問知誥固請奪一月俸
由是中外肅然
臣若水通曰五代之世人臣恃功驕恣者良由朝廷
不正而紀綱法度之不立爾知誥自劾而中外肅然
所謂朝廷正而百官萬民莫敢不正矣
陸䞇奏議曰風化之大禮讓為先禮讓之行朝廷為首
朝廷者萬方之所宗仰羣士之所楷範觀而效焉必有
甚者是以朝廷好禮則俗尚恭敬朝廷尊讓則時恥貪
競朝廷有失容之慢則凌暴之弊播于人朝廷有動色
之爭則攻鬭之禍流于下聖王知其然也故選建賢德
以為公卿使人具瞻不諭而化
臣若水通曰朝廷四方之極不可以不正也故體統
正而朝廷尊天下化服以德宗之猜疑則朝廷何由
而崇尊百官何由而承式諸侯固將以解體四方由
之而起釁禮讓風化之效胡可得也䞇之言德宗不
能用至今而始驗也惜哉
宋神宗熙寧三年文彦博久居樞密以王安石多變舊
典言于神宗曰朝廷行事務合人心宜兼采衆論以静
重為先陛下勵精求治而人心未安蓋更張之過也
臣若水通曰鎮之以静重兼之於衆論恊之於人心
則朝廷正矣朝廷正則政出於一而天下治矣文彦
博老成忠厚之論足以破紛更亂政之惑矣惜乎神
宗之心溺於功利之說而不知大不利者在朝廷爾
宋哲宗元祐六年二月以劉摰為尚書右僕射兼中書
侍郎蘇轍為尚書右丞王巖叟簽書樞密院事轍除命
既下右司諫楊康國奏曰轍之兄弟謂其無文學則非
也蹈道則未也其學乃學為儀秦者也其文率務馳騁
好作為縱横捭闔無安静理陛下若悅蘇轍文學而用
之不疑是又用一安石也轍以文學自負而剛狠好勝
則與安石無異不報巖叟居言職五年正諫無隠及拜
簽樞密謝因進曰太后聽政以來納諫從善務合人心
所以朝廷清明天下安靜願信之勿疑守之勿失復進
言於帝曰陛下今日聖學當深辨邪正正人在朝則朝
廷安邪人一進便有不安之象非謂一夫能然蓋其類
應之者衆上下蒙蔽不覺養成禍胎爾又曰或聞有以
君子小人參用之說告陛下者不知果有之否此乃深
悞陛下也自古君子小人無參用之理聖人但云君子
在内小人在外則泰君子在外小人在内則否小人既
進君子必引類而去若君子與小人競進則危亡之基
也兩宫深然之
臣若水通曰朝廷之正不正由於用人之邪正爾故
一蘇轍立朝則朝廷不正何也不正之類將從之也
一王巖叟立朝則朝廷正何也正人之類將從之也
所謂正不正之分豈有他哉於心術焉見之也四凶
之於十六相其才華孰能辨之哉後之人主欲尊朝
廷者當慎於邪正之擇而勿貪人之文采焉可也
宋儒程頥上英宗書云朝廷紀綱汗漫離散莫可總攝
本源如此治將安出
臣若水通曰朝廷之正在紀綱而已矣紀綱者何君
臣父子是也禮曰聖人作為君臣父子以為紀綱紀
綱既正天下自定是故紀綱壊不足以言朝廷矣程
頥此言誠知治國家天下之大要也爲人君者其慎
之哉
范祖禹曰朝廷者四方之極也非至公無以絶天下之
私非至正無以止天下之邪人君一不正其心則無以
正萬事苟以術御下是自行詐也何以禁臣下之欺乎
是以術行而欺愈多知用而心愈勞蓋以詐勝詐未有
能相一者也
臣若水通曰朝廷何以為四方之極也四方之所取
正焉者也故在公正而已矣人君之道如天運於上
一正以勝百邪一公以絶天下之私故孟子曰君正
莫不正苟以詐術御下已自不正矣何以正朝廷而
示天下之正乎
朱熹曰發號施令羣聽不疑進賢退奸衆志咸服紀綱
得以振肅而無侵撓之患政事得以修明而無阿私之
失此所以朝廷百官六軍萬民無敢不出於正而治道
畢矣
臣若水通曰朱熹之言蓋本於董仲舒正朝廷以正
百官萬民之意然非無其本也其要係於君心焉而
已爾君心正則萬化隨之然其所以得此心之正者
豈有他哉敬而已矣敬則天理日明人欲日消而凡
施為注措皆當於義而無愆也太平之治豈不可坐
而致哉
國朝禮部奏定百官常朝班次及奏事等禮儀太祖皇
帝謂中書省臣曰朝廷之禮所以辨上下正名分不以
賤加貴不以卑踰尊百官在列班序有倫奏對雍容不
失其度非惟朝廷之尊抑亦天下四方瞻仰所在也今
文武百官朝參奏事有未閒禮儀者是禮法不嚴於殿
陛何以肅朝廷乎自今凡新任官及諸武臣禮儀有不
閒習者令侍儀司官日於午門外演習之且命御史二
人監視有不如儀者糾舉之百官入朝失儀者亦糾舉
如律
臣若水通曰朝廷之禮主於嚴君臣之分主於敬若
無嚴敬則上下不辨名分不正豈足以謂之朝廷哉
豈足以成天下之治正天下之民哉伏覩我聖祖諭
中書省臣之言可謂能正心以正朝廷矣臣願聖明
法祖以正朝廷以正百官萬民而天下正矣
諸司職掌朝儀凡朝班序立公侯序于文武班首次駙
馬次伯自一品以下各照品級文東武西依次序立風
憲糾儀官居下朝北紀事官居文武第一班之後稍近
上便於觀聽不許攙越如有事奏須要從班末行至御
前跪奏不許於班内横過奏畢即便入班序立
臣若水通曰朝廷禮法之所在朝儀不肅則禮法隳
矣故必有拜立之節劾奏之儀夫然後上下之間截
然名分之不易而禮法行矣禮法行而朝廷焉有不
正者哉
禮儀定式凡朝參遇有聖諭教誡須當專心致意拱聽
分明即便省身克己不許放肆馳心外想
臣若水通曰臣子對君之言當尊之如天而不可少
忽也是故專心致意誠也拱聽恭也省身克己敬也
戒放肆馳心立信也誠敬恭信所以尊君如尊天以
尊朝廷也朝廷尊則莫不出於正矣
永樂二年十一月刑部尚書鄭賜等奏奉天征討官有
以罪繫獄者請論功定議太宗皇帝曰朝廷大公至正
之道有功則賞有過則刑刑賞者治天下之大法不以
功掩過不以私廢公此輩征討之功既酬以爵賞矣今
有犯而不罪是縱惡也縱惡何以治天下其論如律
臣若水通曰刑賞者朝廷之大法也所以為朝廷者
以其有刑賞之正也刑賞廢紀綱弛焉足以為朝廷
哉伏覩太宗文皇帝諭鄭賜之言朝廷大公至正之
道不以功而可廢矣仰惟聖明法祖圖治公道大行
私恩盡黜則帝王之治可致矣
憲綱凡有朝會行禮失儀聽糾儀御史舉劾常朝官奏
事理有未當及失儀者聽侍班御史并給事中劾奏依
律罰俸
臣若水通曰朝廷以禮而尊也故叔孫制禮而漢尊
李勉一言而唐尊李綱一入而宋尊非禮儀不足以
肅之也然欲使朝廷之尊豈徒聲音笑貌為之哉盍
亦反其本矣
格物通卷五十二
