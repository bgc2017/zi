格物通卷二十九明湛若水撰
進德業四
宋太宗勤于讀書自己至申然後釋卷詔史館脩太平
御覽一千卷日進三卷宋琪以勞瘁諫帝曰開卷有益
不為勞也朕欲周歲讀遍是書爾每暇日則問呂文仲
以經義王著以茟法
臣若水通曰宋儒周敦頥有言聖人之訓入乎耳感
乎心藴之為德行行之為事業黃庭堅亦言以我觀
書則處處得益以書駁我則釋卷而茫然程顥亦以
博記為玩物喪志此三言者真讀書之要法也傅說
告高宗學于古訓古訓豈可不學然學之亦有道矣
盖心存則志定志定則我立我立而觀書則聖人之
訓感吾心養吾志焉往而非益若我不立心志不定
則逐書而移書亦物爾其喪志也必矣人君有志於
學古者其深思之
宋太宗端拱元年夏五月詔就崇文院中堂建秘閣分
三館書籍置其中以侍郎李至兼秘書監帝謂至曰人
君當澹然無欲勿使嗜好形見于外則奸佞無自入朕
無他好但喜讀書多見古今成敗善者從之不善者改
之如斯而已矣至每與李昉王化基觀書閣下帝必遣
使賜宴且命三館學士皆預焉
臣若水通曰心者進德業之地也澹然無欲則心正
德崇而業廣奸佞遠而賢人親矣豈但嗜好不形奸
佞不入而已哉但云所好者讀書讀書以明心非以
溺心也苟不善讀則程顥以博記為玩物喪志者同
一欲爾而君之德業豈不荒矣乎惜乎李至諸臣未
聞聖學之要無以䆒無欲之本周敦頥曰一者無欲
也無欲則静虚動直静虚則明明則通動直則公公
則溥明通公溥其聖矣乎然則古人成敗之理在吾
心之蓍龜矣
宋儒周敦頥博學力行為南安司理時通判程珦以其
為學知道使二子顥頥往受業敦頥每令尋孔顔樂處
所樂何事顥嘗曰自再見周茂叔後吟風弄月以歸有
吾與點也之意
臣若水通曰自天子至於庶人欲成其德業者不可
以不學而學不可不知其所有知其所有而真見焉
則仲尼顔子之樂在我其學之進自有不能已者矣
周敦頥曰君子脩之吉小人悖之凶
臣若水通曰脩謂治而去之也悖者逆也之字指太
極而言即天理是也聖人全體太極無非中正仁義
之至矣君子未至於此則敬以脩之人心之天理本
自完全何待外飾以益之但為私欲汚壊爾故治而
去之去其私欲而天理自全所謂克已而復禮也如
是則天人恊應而動罔不吉矣小人不知天理而悖
逆之則縱欲害身而動罔不凶矣君子小人吉凶之
别在於脩與悖而脩與悖在乎一念敬肆之間而已
矣為人君者其可弗思也哉
周敦頥曰德愛曰仁宜曰義理曰禮通曰智守曰信性
焉安焉之謂聖復焉執焉之謂賢發微不可見充周不
可窮之謂神
臣若水通曰仁義禮智信皆人之得於天以為德者
也德即性也性即理也理一也自其惻隠之心而愛
人則謂之仁自其發而當宜則謂之義自其所履而
理則謂之禮自其通達事理則謂之智自其存之而
實則謂之信皆天理也天理在心渾然而不可别發
而後五者别焉性此而安之則聖矣復此而守之則
賢矣發之微妙而不可見充之周徧而不可窮則聖
人之神矣然而千聖千賢同此心也同此天理也更
何别心别理孟子曰堯舜性之也湯武反之也又曰
聖而不可知之謂神所性所反所不可知只此一理
爾途之人之心亦只同此理爾後之人君何憚乃譲
其與堯舜湯武之同然者而不為堯舜湯武之德業
乎
周敦頥曰實勝善也名勝恥也君子進德脩業孳孳不
息務實勝也德業有未著則恐恐然畏人知遠恥也
臣若水通曰恐恐畏懼之意實者實有也譬之形也
名也者名其實也譬之影也實有而名名之如形之
有影天理之發見也無實而名焉其能無愧恥乎君
子忠信内主而德進多識前言往行以蓄其德而業
脩德業合一内外夾持所以篤吾實也德業未著而
畏人知恥名過其實也人君好大喜功而不以實勝
為務則直諒多聞之士遠而䜛謟面諛之人至矣何
以成盛德大業於天下哉故曰好名人主之累
周敦頥曰天地間至尊者道至貴者德而已矣至難得
者人人而至難得者道德有於身而已矣
臣若水通曰道德也者吾心之天理也以其得於心
故謂之德以其行於事故謂之道一而已矣人之所
以為人而與天地參為三才者全在於是故曰至尊
至貴又曰至難得者人此理人人同有然喪失者多
是自棄其至尊至貴之寳藏而失其所以為難得者
矣故人之所以為難得者以其全復至尊至貴之天
理而有之於身而已矣人君以一人之身居億兆之
上是可謂至尊至貴者也然因其所至尊以求諸吾
心之至尊因其所至貴以求諸吾心之至貴則大德
受命而安富尊榮於無窮矣
周敦頥曰至易而行難果而確無難焉
臣若水通曰朱熹云實理自然故易人偽奪之故難
臣謂果者知之真確者行之篤知行並進果確一心
則難者易矣何難之有此進德脩業之要學者不可
不知也
程顥曰所謂定者動亦定静亦定無將迎無内外
臣若水通曰程顥定性書中此數言為一篇之體要
皆是本體亦是功夫體用一原故性無内外只是一
個定體故動而非隨之往静而非隨之來故曰定又
曰無將迎無内外盖其本體一定故也學者當察見
此本體而存之内外兩忘無動静往來之間而本體
澄然常定大學言知止而后有定者此也大抵只是
體認天理一言盡之矣伏惟皇上留心問學兼脩德
業體認而躬行之幸甚
程顥劄子有云古者自天子達於庶人必湏師友以成
就其德業故舜禹文武之聖亦皆有所從學今師傅之
職不脩友臣之義未著所以尊德樂善之風未成於天
下也
臣若水通曰二帝三王皆有師傅賓友者非為美觀
虚設也盖以非師友無以成其德業也師友者所以
開君之聰明而養君之德性者也故自天子以達於
庶人未有不須師友而能獨成也故古之舜禹文武
或學於務成昭或學於西王國或學於太公或學於
伊尹是故聖益聖而治益隆也後世不知出此雖具
其官而非其人或用其人而不師其道徒為虚設宜
其德業不成而治之不古若哉書曰能自得師者王
謂人莫已若者亡成敗之决皆在於此也伏惟皇上
師法往古以重師傅之任則天下將蒙其休澤矣
張載曰人能不疑便是德進盖已於大本處不惑則雖
未加工思慮必常如此積久自覺漸變
臣若水通曰學求其不疑而已學問思辨所以求不
疑也不疑則洞見本體而天德日進矣然見之真則
行必至知行不離者也夫然後可以語變化矣書曰
王忱不艱言見之真則行必至也載謂不疑則德進
深明易簡之學矣但謂大本不惑雖未加工意思必
常如此似分知行為二矣且思慮常如此而積久之
非工夫而何此又不可不知也
朱熹曰事變無窮機會易失酬酢之間盖有未及省察
而謬以千里者是以君子貴明理理明則異端不能惑
流俗不能亂而德可久業可大矣
臣若水通曰朱熹明理之論至為千聖千賢大頭腦
處理者天理也體認天理則天理日明德可久業可
大盖有本者如是也其不及省察亂於流俗惑於異
端而不免千里之謬者皆由於無隨處體認天理之
功爾故體認天理而學問之道畢矣學問之道畢而
聖賢之事業成矣從事於斯者其勉旃哉
張栻作静江府學記云天之生斯民也則有常性人之
立於天地之間也則有常事在身有一身之事在家有
一家之事在國有一國之事其事也非人之所能為也
性之所有也弗勝其事則為弗有其性弗有其性則為
弗克若天矣克保其性而不悖其事所以順乎天地然
則捨講學其能之哉
臣若水通曰人之同有是心則同有是性同有是性
則同有是事宋儒陸九淵曰宇宙内事即已性分内
事已性分内事即宇宙内事言其理之一也盡心則
盡性盡性則盡事盡事則盡事天之道矣是故君子
有講習進脩之功所以存此而已心性與事離而二
之是二乎天矣德何由而進業何由而脩哉噫弊也
久矣人主欲盡事天之道當自盡心始
臨川吳澄曰所貴乎學者以其能變化氣質也學而不
足以變化氣質何以學為哉世固有率意而建功立業
者矣亦有肆情而敗國殄民者矣彼其或剛或柔或善
或惡任其氣質之何如而無復矯揉克治以成人學者
則不如是昏可變而明也弱可變而強也貪可變而廉
也忍可變而慈也學之為用大矣哉凡氣質之不美者
皆可變而美况其生而美者乎
臣若水通曰人之氣質一而已矣中正者則道也偏
而邪者即非道也故學之道不過變其偏以歸之中
正而已矣學而不能變化氣質又奚庸於學哉是知
人不可以不學而學者所以為道也記曰雖愚必明
雖柔必強氣質之變也學者其可不加百倍之功也
哉
國朝乙巳三月起居注宋濂乞歸省金華太祖賜金幣
而遣之濂還金華進表謝復致書世子勸以進脩太祖
覽書喜召世子諭之曰吾自幼極艱難今爾曹冠服華
麗飲食甘美安居深宮不思勇於進脩是自棄也宋起
居之言有益爾其味之復遣使至金華賜書奬諭濂賜
以綺帛仍令世子親致書以報人皆歎太祖待士之盛
臣若水通曰遜志時敏則德可久業可大而况帝王
之學與韋布不同者乎宋濂身處江湖心存廊廟致
書世子勉以自脩孟子曰責難於君謂之恭若宋濂
者可以當之矣此為人臣者之所當法也易曰進德
脩業欲及時也仰惟皇上春秋鼎盛好學不倦宜推
此心上法皇祖之訓及時勉進德業以隆治化永丕
基于億萬年幸甚
丙午五月皇祖命有司訪古今書籍藏之秘府以資覽
閱因謂侍臣詹同等曰三皇五帝之書不盡傳於世故
後世鮮知其行事漢武帝購求遺書而六經始出唐虞
三代之治始得而見武帝雄才大略後世罕及至表章
六經開闡聖賢之學有功於後世又曰吾每於宮中無
事思節用而愛人使民以時真治國之良規萬世之師
法也
臣若水通曰伏觀我聖祖命有司求書籍藏之秘府
以資觀覽而拳拳以聖賢之學為言切至矣夫聖人
之治本於一心聖人之心見於六經故學六經者所
以因聖言以感吾心而達於政治者也後世之學乃
以經書資口耳言語之末讓聖賢之道而不為得非
買櫝而還其珠之謂哉法皇祖之訓脩聖賢之德業
以一洗士習之陋誠在今日矣
洪武十五年五月十七日上幸國子監謁先師孔子釋
菜禮成退御講筵祭酒吳顒等以次講畢上謂之曰中
正之道無踰於儒上古聖人不以儒名而德行實儒後
世儒之名立雖有儒名或無其實孔子生於周末身儒
服行儒道立儒教率天下後世皆欲歸于中正惜乎魯
國君臣無能用之者當時獨一公父文伯之母知其賢
責其子之不能從卿等為師表正當以孔子之道為教
使諸生咸趨乎正則朝廷得人矣復命取尚書大禹臯
陶謨洪範親為講說反覆開論羣臣聞者莫不悚悅遂
賜宴竟日而還
臣若水通曰我皇祖中正之訓深契堯舜禹湯文武
周孔相傳執中建極一貫之指矣又嚴儒者名實之
辨而以表正之責歸之師儒以為諸生脩德業之規
誠開一代道德之原也夫何後之士習日異貴名而
賤實崇末而棄本溺於記誦辭章之習連篇累牘皆
仁義道德之言至於躬踐其實則羣非之其亦異乎
皇祖之訓矣伏惟聖明留意焉
洪武二十年二月甲辰御註尚書洪範成上嘗命儒臣
書洪範揭於御座之右朝夕觀覽因自為註至是成召
贊善劉三吾曰朕觀洪範一篇帝王為治之道也所以
叙彛倫立皇極保萬民叙四時成百榖本於天道而驗
於人事箕子為武王陳之武王猶自謙曰五帝之道我
未能焉朕每為惕然遂疏其旨為註朝夕省覽三吾對
曰陛下留心是書上明聖道下福生民為萬世開太平
者也
臣若水通曰洪範一篇帝王之學三極之道備矣皇
祖註觧以揭於座右所以垂帝王相傳之道統以佑
啓於萬世者至矣聖明繼皇極之統宜憲章祖述以
為德業久大之圖焉
永樂十二年二月百官奏事太宗皇帝退坐右順門所
服裏衣䄂敝垢納而復出侍臣有贊聖德者上慨然歎
曰朕雖日十易新衣未嘗無但自念當惜福故每澣濯
更進昔皇妣躬補緝故衣皇考見而善曰皇后居富貴
勤儉如此正可以為子孫法故朕常守先訓不敢忘言
已愴然侍臣頓首曰陛下恭儉如此誠萬世之法
臣若水通曰勤儉美德也神禹大聖孔子稱之不過
惡衣服卑宮室菲飲食而已然則聖人之所以聖亦
不外此爾我太宗文皇帝克守先訓惟恭儉是尚非
盛德者能之乎書稱克勤克儉聖子神孫宜念兹在
兹也哉
國朝英宗皇帝言朕一日之間五鼓初起拜天雖足疾
亦跪而拜拜畢省奏章復謁八廟禮畢視朝退即朝母
后復出親政務有關大臣者召而訪問商確復省章奏
乃回宮進膳飲食隨分未嘗揀擇衣服亦隨宜雖着布
衣人不以為非天子也大學士李賢曰如此節儉益見
盛德若朝廷節儉天下百姓自然富庶惟耳目玩好不
必留意自然節儉上又曰朕至申初復省章奏暇則聽
内政至晩而休賢曰自古賢君脩德勤政莫不皆然陛
下持此不衰可以為堯舜之君矣上曰如此亦有何勞
否則便於安逸怠荒至矣雖悔何追賢曰陛下言及於
此社稷蒼生之福也
臣若水通曰昔堯之欽恭舜之兢業禹克勤克儉文
王自朝至於日中昃不遑暇食英廟是事也有衆善
焉拜天謁祖孝也惡衣惡食儉也省奏清問而以宴
安為戒勤也此其所以克終厥德視古之帝王無愧
焉
國朝英宗皇帝曰書經四書朕皆讀遍如二典三謨真
是嘉言賢曰誠如聖諭帝王脩身齊家敬天勤民用人
為政之事皆在其中貴乎體而行之曰然
臣若水通曰傅說之告高宗曰學於古訓乃有獲古
訓者典謨諸書皆是也然徒誦其文而不能體其實
則亦何獲之有夫傅說之所謂學者覺也於古訓而
覺我之心則非徒知之亦力行之矣此體行之說李
賢所以為英廟勸歟惟陛下留意
格物通卷二十九
