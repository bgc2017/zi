格物通卷七十二明湛若水撰
任將上
易師貞丈人吉无咎
臣若水通曰此師卦彖辭言人君用師之道六五以
柔居上為人君任將九二以陽剛居下得中為將兵
之主故曰貞曰丈人其餘諸爻皆隂柔為師之象師
者兵衆也貞者師出以正也丈人者老成之人也吉
者師出必勝無敵於天下也言得此九二剛中之將
則其德老成而行師必得其正乃得吉而無咎也夫
師之興實非得已不貞則為忿為貪為驕非王者之
師矣戡亂禦暴師之貞者苟非其人而帥之鮮不敗
也得如丈人之德之才授以閫外之寄無憂矣何也
師貞足以服衆將賢足以制敵有不戰戰必勝矣吉
又何咎焉
師九二在師中吉無咎王三錫命象曰在師中吉承天
寵也王三錫命懷萬邦也
臣若水通曰此爻有貞正丈人之德而為君所委任
者也九二以一陽為衆隂所歸剛而居下卦之中而
六五正應以專任之故有師中錫命之象在師中吉
者言在軍旅之中則可蓋古閫外專制之義也王三
錫命者言為君寵任之專也夫為將之道德不備則
不勝其任任不專則不盡其才皆致敗之機也九二
具有中之德而上應於五其德備矣其任專矣克敵
而得吉非倖也王者寵任之心正欲其靖難撫萬邦
而懷之也九二可謂得其心而無負矣為人君任將
者可不求中貞之丈人而專任之哉
師六五田有禽利執言无咎長子帥師弟子輿尸凶象
曰長子帥師以中行也弟子輿尸使不當也
臣若水通曰六五以隂柔居君位而得中師出以正
而任丈人者也田有禽者田中有禽隼猶國有門庭
之寇也利者宜也執言者奉辭也言蠻夷猾夏寇賊
姦宄如田有此禽則宜奉辭以征討之此師出有名
非輕動以毒人者何咎之有長子謂九二陽剛在中
為師之主者也弟子三四也輿尸者師徒撓敗輿尸
而歸也夫兵凶器戰危事聲罪致討不得已而用之
帥之以長子善將將也若使弟子則必致敗而輿尸
以歸雖行師以正亦凶矣象又釋彖之義言長子之
帥師者蓋長子以剛居柔得其中行不剛不柔才德
之全也若任之弟子而輿尸者蓋以弟子隂柔不中
之人使之為將非所宜也故其敗必矣夫師旅勝敗
吉凶而國之存亡係焉其要在於任將之得人與否
爾為人君者可不慎擇而專任之邪
豫利建侯行師
臣若水通曰此卦言豫之道建侯行師和悦之大者
也豫和樂也以順動而致也逆理則拂人心而不和
矣建候行師必得人心之和可也故豫以建侯藩屏
王室惟賢惟能天下樂而從之矣豫以行師除殘去
暴救民水火之中天下悦而從之矣非順動不可也
蓋順動則利天下而天下和矣豈有不得天下之和
而可以建侯行師邪豈有不順動而可以得天下之
和邪故人君之擇將必以順動為本
既濟九三高宗伐鬼方三年克之小人勿用
臣若水通曰此爻因九三當既濟而用剛故發此義
以示人也夫人君之德剛主威而柔主愛興師以征
不服剛德之著也志於靖難而安民則亦未嘗不愛
矣故曰仁義之師也高宗之於鬼方是也鬼方醜虜
為商之患久矣征之至於三年之久而後克之功之
難成如此故兵非聖人之得已也使復以小人用之
則除暴未能先已為暴也人君其可不慎於將邪
詩小雅出車王命南仲往城于方出車彭彭旗旐央央
天子命我城彼朔方赫赫南仲玁狁于襄
臣若水通曰此勞還率之詩而述其傳命令衆之詞
也王周王也南仲大將也方朔方彭彭衆盛貌交龍
為旂此所謂左青龍也央央鮮明也赫赫威名光顯
也襄除也夫自古閫將生事四夷勞費中國者皆起
於貪功之心也貪心一萌則利於戰而不利於守故
有違天子之命而輕兵縱殺以毒民者矣南仲之為
將也其車則彭彭其旐則央央可利於戰矣而傳命
令衆惟曰天子命我城彼朔方觀其立心惟以守備
為上如驅逐犬羊然使不為中國患斯已矣曾有一
毫貪功之心乎貪心既忘以全取勝而大功自成真
可謂老成練逹得為將之體者矣朝廷命將出師而
得斯人者豈非中國生民之福哉
小雅六月戎車既安如輊如軒四牡既佶既佶且閑薄
伐玁狁至於太原文武吉甫萬邦為憲
臣若水通曰此詩美尹吉甫北伐成功而見其為文
武全才也輊車之覆而前也軒車之却而後也佶壯
徤貌閑閑習也太原地名憲法也夫征伐以車馬為
先車不善而馬不良則其成功也難矣詩言吉甫帥
師北伐其車則如輊如軒而車善矣其馬則既佶且
閑而馬良矣車善馬良不事窮追而但逐出玁狁至
于太原而止蓋由吉甫有文以附衆有武以威敵而
文武全才足以為萬邦諸侯之法矣尚何功而弗成
者哉嘗攷諸三代而上文武合而為一故出則為將
而入則為相三代而下文武岐而為二而將相各專
其門此古今之所以不同而治道之所以不能復古
也伏惟皇上欲有事於用將也必求文武兼全者而
用之斯為國家之福矣
春秋閔公二年鄭棄其師
臣若水通曰書鄭棄其師譏鄭也何以不譏高克也
譏將之者也夫高克好利而不顧其君文公惡之而
不能遠使克將兵禦狄於境翺翔河上久而不召衆
散而歸高克遂奔陳焉夫人君擅一國之名生殺予
奪惟我所制爾使克不臣之罪己著按而誅之可也
情狀未明黜而遠之可也愛惜其才以禮馭之可也
烏有假以兵權委諸境上坐視其失位離次而莫之
恤乎此春秋所以不書出奔以貶克而獨歸咎於鄭
伯也然則棄師者鄭伯乃以國稱何也二三執政股
肱心膂休戚之所同也不能進謀於君恊志同力黜
逐小人而國事至此是謂危而不持顛而不扶則將
焉用彼相為哉
宣公二年春王二月壬子宋華元帥師及鄭公子歸生
帥師戰於大棘宋師敗績獲宋華元
臣若水通曰此鄭歸生受命於楚以伐宋宋遣華元
以禦鄭大棘交鋒宋師敗績宋華元且見獲焉師將
敗獲並書於策者何也示兼重之義也夫元帥三軍
之司命大衆有邦之基本將不輕於師矣師豈輕於
將乎為人君者當審於用將必丈人之貞吉然後可
以遣之不可主以非人間以親信參以剛愎也審於
用師必誅暴禁亂之事然後可以用之不可恣其驕
兵貪兵暴兵也是故師將並錄所以示兼重之意爾
為人君者念師衆之重其於命帥可或輕乎
禮記月令曰是月也以立秋先立秋三日太史謁之天
子曰某日立秋盛德在金天子乃齊立秋之日天子親
帥三公九卿諸侯大夫以迎秋於西郊還反賞軍帥武
人於朝天子乃命將帥選士厲兵簡練桀俊專任有功
以征不義詰誅暴慢以明好惡順彼遠方
臣若水通曰孟秋盛德在金金主殺故特命將帥所
以順天時也其曰選士使精其能也曰厲兵使利於
用也然又以選士之中簡其桀俊而練之又於簡練
之内取其有功者而專任之以之征討不義詰誅暴
慢則好惡明矣夫好賢惡不肖者人之同心也如是
則遠方之人其有不順從乎此先王順時以命將而
用武以順人如此雖然在今日雖承平無事也然天
下雖安忘戰則危固有不可不為之備者矣然則選
任將帥必法先王之遺意而後可也
孟子魯欲使慎子為將軍孟子曰不教民而用之謂之
殃民殃民者不容於堯舜之世
臣若水通曰此魯欲使慎子為將伐齊取南陽故孟
子謂用兵之法以教習為務先有以教之而後用之
也所謂教者必教之以孝弟教之以忠信入以事父
兄出以事長上比之什伍時其簡練於農隙以講武
事因田獵以寓訓兵坐作進退之有數攻殺擊刺之
有法使同心同德如子弟之衞父兄如手足之捍頭
目民有勇而知方計萬全而不失必如是而後用之
可也不以此教之而徒驅市人而赴戰無子弟父兄
之固結無手足頭目之照應將不知卒卒不知兵以
攻則不能取以守則不能固是殃民而使之糜爛肝
腦塗地也如斯人者無不忍之心惻隠之實使在堯
舜之世必見誅戮而不以宥者也孟子此言雖為魯
將慎子而發實為當時貪將暴將而發也
左傳桓公十七年夏五月丙午及齊師戰于奚疆事也
於是齊人侵魯疆疆吏來告公曰疆場之事慎守其一
而備其不虞姑盡所備焉事至而戰又何謁焉
臣若水通曰疆事疆界之事也疆吏魯國守疆之吏
也疆場之事當謹守其一定之疆界而備不虞而已
盡其所備寇至則戰寇去則守我常逸而彼常勞是
以逸待勞禦侮之上計也何必謁告乎夫天下有道
則公侯能為民干城而制其腹心此邊之所以有將
也當是時魯弱齊強魯不幸而與齊為疆其戰於奚
疆事也而侵魯疆是曲在齊也書曰惟事事乃其有
備有備無患善乎桓公之告疆吏所以制勝而待敵
者有道矣魯用孔子夾谷之會而侵田以還則禦侮
之道果在人也漢趙充國守備之法蓋合乎此此可
以為邊將之法也已
國語魯語叔孫穆子曰天子作師公帥之以征不德元
侯作師卿帥之以承天子諸侯有卿無軍帥教衞以贊
元侯自伯子男有大夫無卿帥賦以從諸侯是以上能
征下下無姦慝
臣若水通曰師謂六軍之衆也公謂諸侯為王卿士
者也元侯大國之君也師三軍之衆也大國三卿皆
命於天子諸侯謂次國之君也有卿有命卿也二卿
命於天子一卿命於其君無軍無三軍也若元侯有
事則令卿帥其所教武衞之士以佐元侯贊佐也無
卿無命卿也帥賦帥國中出兵車甲士以從大國之
諸侯也征正也慝惡也夫兵師之法咸有紀律天子
之帥唯公元侯之帥唯卿諸侯伯子男則帥衞賦以
翊贊之是故征伐自天子出矣天子討而不伐諸侯
伐而不討故邪慝無自生也善乎叔孫穆子之知將
道矣
晉語晉文公問元帥於趙哀對曰郤縠可行年五十矣
守學彌惇夫先王之法志德義之府也夫德義生民之
本也能惇篤者不忘百姓也請使郤縠公從之
臣若水通曰元帥上卿彌益也惇厚也夫君必擇將
將必知兵行師之大要也不然則以卒以國而與敵
矣若趙衰則知將者也若郤縠則善將者也夫如是
戰何不克人君擇將可不慎乎
楚語范無宇曰國有都鄙古之制也先王懼其不帥故
制之以義旌之以服行之以禮辨之以名書之以文道
之以言既其失也易物之由夫邊境國之尾也
臣若水通曰無宇楚大夫也帥循也禮謂名位不同
禮亦異數名號也文謂書其名位定其掌主也易物
易其尊卑服物之宜也先王疆理宇内必制外以輯
内弱末而重本謹邊任將勢若馭馬然必制以義旌
以服行以禮辨以名書以文道以言所以慎重而不
敢忽也苟非其人其為長城萬里何賴焉
越語范蠡曰夫勇者逆德也兵者凶器也争者事之末
也隂謀逆德好用凶器始於人者人之所卒也淫佚之
事上帝之禁也先行此者不利
臣若水通曰德尚禮譲勇則攻奪德不行然後用武
故曰爭者事之末也卒終也始於伐人人終害之淫
佚放濫也夫天道先春生而後秋殺聖人法天故先
德而後刑夫悖而出者則亦悖而入苟隂謀逆德好
用凶器以始於人人其不卒反之乎若范蠡者始可
以將兵矣使勾踐能用之何至會稽之棲乎而不然
此范蠡之所以見幾而去也治天下者尚其鑒諸
格物通卷七十二
