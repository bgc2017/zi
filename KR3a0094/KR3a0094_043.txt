格物通卷四十三明湛若水撰
治國格(凡七目)
事君使臣立教興化事長慈幼
使衆臨民正朝廷正百官
正萬民
臣若水序曰治國何以言格物也程頤曰格者至也
物者理也至其理乃格物也至也者知行並進之功
也於國焉而至之也至其在國之理也故大學治國
章以孝弟慈以心以仁讓以恕言之吾心感應乎國
之理也是故事君使臣也立教興化也事長慈幼也
使衆臨民也正朝廷也正百官也正萬民也皆國之
事理也人主讀是編焉感通吾心治國之理念念而
知於斯存存而行於斯以有諸己則格物之功庶乎
於治國而盡之矣
事君使臣上
易坤文言隂雖有美含之以從王事弗敢成也地道也
妻道也臣道也地道无成而代有終也
臣若水通曰此文言釋坤六三爻辭含章可貞或從
王事无成有終之義也六三以隂居陽以柔順之美
德闇然而不著晦其美者也然已居下之上近君之
位故或出而從王之事亦以柔順之德弗敢專其功
者其分則然也如地承天之施而成其功不敢專其
資始者也如妻從夫之命以治其事无攸遂而不敢
專其家者也盖臣之於君宣化承流欽若君之命而
不敢專制其國也故三之始无成者事君之忠也繼
代而有終者效已之能也亦忠也人臣事君之義當
以六三為正
比象曰地上有水比先王以建萬國親諸侯
臣若水通曰此比卦之象比卦坎上坤下為地上有
水之象物之相親者莫如水與地盖水地一體也君
子觀水地北之象建萬國親諸侯親之為言君臣一
體者也書曰百姓不親大學曰在親民聖人之心豈
不欲盡親天下之民而天下之民不可以一人親比
也裂天下而分建諸侯之國與賢者能者共之使各
比其民諸侯既建則有廵狩述職朝聘往来之禮而
上下相交則諸侯親矣諸侯親則德意流通有以宣
上之德親天下於無間也故封建興而君臣比君臣
比而天下皆比矣柳宗元謂封建非聖人之意者豈
足以語治天下之道哉
比六四外比之貞吉象曰外比於賢以從上也
臣若水通曰四與内之初不相應外比近於五而五
比之以六居四固為得正又君臣相與之正乃得貞
正而吉也象又釋爻辭之義言外比而貞吉者蓋以
五陽剛中正賢也居尊位在上也四之親賢從上所
以為貞吉也蓋君臣相遇難矣四之比五雖以下從
上正也而以已之正事君之賢亦正也仕適其可又
正也志可大行而澤可遠施非吉而何苟非其君之
賢凶且不免矣而况吉乎故君臣相遇自古為難事
君者如四之比五吉之道也
泰彖曰泰小往大来吉亨則是天地交而萬物通也上
下交而其志同也
臣若水通曰此泰卦之彖辭坤隂在外乾陽在内有
小往大来之象隂為小陽為大往来者隂陽之交吉
而亨泰之道也以言乎天地則陽氣降而隂氣升二
氣絪緼萬物化生矣以言乎君臣則君不負其勢而
下交於臣臣不負其能而上交於君咸有一德而志
意之相孚明良之會也夫天地交者氣化之泰也君
臣交者人事之泰也氣化人事相為致泰其唐虞三
代之盛而後世不可復也已非不可復也君臣之分
雖存而志通者鮮矣若不相疑而相契則以人事而
挽氣化之隆孰謂泰之不復見耶
大有九三公用享于天子小人弗克
臣若水通曰九三剛而得正居下之上在下而居人
之上為公侯賢德之象也五居尊位為天子之象也
公侯上承天子其朝聘獻享之典固其禮之常也而
賢者愛君之誠忘已之私以為普天之下莫非王土
已之富盛皆天子之有也故享其有於天子不敢私
其利敬之至也小人惟無其德則以為己私而不能
如九三之享矣雖然小人之不能享則其忠君愛國
之誠可知矣終亦豈能以獨享其有哉
坎六四樽酒簋貳用缶納約自牖終无咎
臣若水通曰六四以隂居隂為以正近君之臣也故
能質實結信而因明悟君也在險之時君臣最貴相
合也於此時尤不宜華飾惟當純誠質實以孚於君
如燕享之禮惟用一樽之酒則至誠一而不分矣惟
用二簋之食而復用瓦缶之器則至敬質而不飾矣
以誠敬感君之心其有不孚乎至於進結於君之道
亟攻其蔽則蔽益深惟通其所明則聰明易發牖在
暗室為開明之處因其明處而結納焉則暗者以明
矣因明以悟君心君心其有不悟乎如是則君臣道
合而險可濟矣其事君之忠盡矣終何咎焉
暌九二遇主于巷无咎象曰遇主于巷未失道也
臣若水通曰暌卦上離火下兑澤二體相背故為暌
然二與五為正應相與故於暌之中又有終遇之理
九二以陽剛居中而上遇六五柔中之君故未為失
道也蓋君臣之分無所逃於天地之間者也君或暌
於臣下臣不可以自外於君故如巷之委曲以遇之
而不失其正非枉已以求合也若拘固於常道則終
不遇矣變而通之旁行而不流委曲以期乎君之遇
也非過也臣事君之道也君臣道合而濟暌之功大
矣夫何咎焉
蹇六二王臣蹇蹇匪躬之故象曰王臣蹇蹇終無尤也
臣若水通曰臣之事君致身以濟難忠而已矣六二
具中正之德故能於蹇難之時竭忠於君而忘其身
如此夫主憂臣辱主辱臣死竭力以脱君於險蹇而
又蹇不有其身傳曰主爾忘身公爾忘私其志盡忠
故終無尤罪之者矣諸葛亮曰鞠躬盡瘁死而後已
成敗利鈍非臣之愚所能逆睹也其意正與此合忠
義之氣百世之下聞者莫不興起豈但無尤而已哉
書虞書大禹謨曰若稽古大禹曰文命敷于四海祗承
于帝曰后克艱厥后臣克艱厥臣政乃乂黎民敏德
臣若水通曰此史臣記大禹陳謨於帝舜之言也命
教也祗敬也帝謂舜也史臣言大禹當文命四敷東
漸西被朔南暨聲教訖于四海之時猶陳其謨以敬
承于舜以為為君不敢易其為君之道為臣不敢易
其為臣之道君臣交相責難則政事乃能脩治而黎
民速於從上之德教矣夫文命四敷禹之功可謂大
矣然猶且陳謨于舜欲君臣克艱共相警戒此君臣
所以各盡其道聖之所以益聖治之所以益隆也後
之君臣可不鑒哉
益稷舜曰予違汝弼汝無面從退有後言欽四鄰
臣若水通曰此帝舜命大臣輔已之言也帝舜言我
有違戾於道汝當弼正其失汝無面諛以為是而背
毁以為非不可不敬爾鄰之職也臣謂面從者非惟
不能正君之失且將長君之惡矣退有後言者則是
心非腹誹怨謗其君者罪莫大焉舜大聖人宜無違
可弼也猶拳拳責望於禹如此况庸常之君乎後世
人君以面從為忠愛以面折為誹謗遂至忠言不聞
聰明日蔽自取喪亡而不悟可不戒哉
益稷帝庸作歌曰勑天之命惟時惟幾乃歌曰股肱喜
哉元首起哉百工熙哉臯陶拜手稽首颺言曰念哉率
作興事慎乃憲欽哉屢省乃成欽哉乃賡載歌曰元首
明哉股肱良哉庶事康哉又歌曰元首叢脞哉股肱惰
哉萬事隳哉帝拜曰俞往欽哉
臣若水通曰此乃帝舜與臯陶賡歌相責難之詞庸
用也歌詩歌也勑戒勑也幾事之微也股肱臣也元
首君也熙廣也拜手稽首者首至手又至地也大言
而疾曰颺率總率也屢數也賡續載成也續帝歌而
成其義也帝拜者重其禮也俞者然戒言也惟時者
無時而不戒勑也惟幾者無事而不戒勑也帝舜用
作歌先述其所以歌之意以為天命無常理亂安危
相為倚伏今雖治定功成禮備樂和然頃刻敬畏之
不存則怠惰之所自起所以無時而不戒謹也毫髮
幾微之不察則禍患之所自生所以無事而不戒謹
也舜既言此乃作歌言人臣為君之股肱樂於趨事
赴工則人君之治為之興起而百官之功皆廣矣臯
陶聞舜之歌遂拜手稽首大言之述其所以賡歌之
意以為人君為臣之元首當總率群臣以起事功又
必謹其所守之法度蓋樂於興事易至於紛更故深
戒之欲其不可不敬也又言既興事而又數考其成
如日省月試三載考績三考黜陟幽明則有課功覈
實之效而無誕慢欺蔽之失此又不可不敬也故兩
言欽哉者興事考成二者皆所當深敬而不可忽者
也臯陶既言此乃賡歌言君明則臣良而衆事皆安
所以勸之也君行臣職煩𤨏細碎則臣必懈怠不肯
任事而萬事廢壊所以戒之也帝舜又拜而然之曰
汝當往治其職不可不敬也夫有虞之治君明臣良
治化隆盛之至矣而舜作歌以責難於臣臯陶賡歌
以責難於君君臣之相責難者如此此有虞之時聖
之所以益聖而治之所以益隆也歟洪惟我太祖高
皇帝君臣同遊相與交孚之盛垂訓簡册伏望聖明
近修祖宗之典遠法唐虞之隆日召賢臣相與責難
以成光明正大之德業天下幸甚
商書說命昔先正保衡作我先王乃曰予弗克俾厥后
惟堯舜其心愧恥若撻于市
臣若水通曰高宗以伊尹望傅說故舉伊尹自任之
言告之也夫君道至堯舜而止故昔先正伊尹之為
保衡作興我先王成湯之治乃自期責曰事君而不
能使吾君為堯舜之君則臣職猶未盡故其心愧恥
若撻之於市然其志大矣厥後成湯聖敬日躋功格
皇天可以追蹤堯舜則伊尹之心果無愧矣世之事
君者當法伊尹責難其君後之使臣者當以伊尹責
望其臣然後君臣之道盡
周書君奭亦惟純佑秉德廸知天威乃惟時昭文王廸
見冐聞于上帝惟時受有殷命哉
臣若水通曰此周公舉五臣之輔文王者留召公也
言亦惟天佑文王者純一蓋以虢叔閎夭散宜生太
顛南宫适如是秉德之臣廸知天威秉者執持之意
德者心之天理天理有之於已則能知天之所為故
曰廸知天威廸知者實知而非測度聞見之知也以
是昭明文王啟廸其德使著見於上覆冐於下而升
聞于上帝惟是之故遂能受有殷之天命也夫秉德
之臣有係於君德有關於上下天命如此之重則後
之人君使臣其可忽諸
詩小雅四牡四牡騑騑周道倭遲豈不懷歸王事靡盬
我心傷悲
臣若水通曰此君勞使臣之詩也君之使臣臣之事
君以禮以忠而已四牡之詩其上下之交盡乎君臣
相與一心也故燕享之際作詩述其臣奉使之勞言
駕騑騑之四牡馳倭遲之周道斯時也使臣豈無懷
其室家父母之心但以王事不可以不堅而我心則
傷悲矣夫君臣各盡其道者也臣之奉使也驅馳道
路而不敢自以為勞臣何心哉君之遣使也叙情憫
勞而不敢自以為安君何心哉臣則曰奔走王事吾
之職也吾盡吾職所以盡吾為臣之心也君則曰誠
心體下吾之責也吾盡吾責所以盡吾為君之心也
臣盡其臣之心則事君以忠矣君盡其君之心則使
臣以禮矣君臣上下各盡其道此周之盛時所以臣
無曠職君無少恩庶績咸熙有自来矣豈若後世君
無體悉之誠臣無奉公之敬是以君臣離心而德業
不成也歟
大雅烝民肅肅王命仲山甫將之邦國若否仲山甫明
之既明且哲以保其身夙夜匪解以事一人
臣若水通曰此詩美山甫之盡職也肅肅嚴也將奉
行也若順也順否猶臧否明謂明於理哲謂察於事
解怠也一人天子也詩言山甫謹於承王之嚴命而
邦國臧與否則山甫明之非但明而已又哲而明之
盡于以保其身而又夙夜匪解盡心力以事天子焉
夙夜匪解者此心之敬無間於朝夕也蓋人臣事君
之不忠者豈有他哉皆由此心之不敬不敬則懈心
生懈心一生則此心之天理不存凡所以欺君罔上
鰥官竊禄鄙夫之事何所不為哉故敬也者人臣所
以事君之本也誠使此心常存天理乾乾而不懈則
有以見夫國家之事凡其勢之所可為力之所能為
者皆臣子之分所當為鞠躬盡力死而後已為之無
不盡矣寧肯隳厥職哉雖然臣固不可以不敬君亦
不可以不仁仁則明明則有以辨邪佞察忠直而不
失其所以為敬苟不仁則不明不明則將以奔走承
順為恭而以責難陳善為非敬邪佞日親忠直遠矣
甚非社稷生民之福也故不敬則當責之臣不仁尤
當責諸君
春秋隠公四年秋翬帥師會宋公陳侯蔡人衛人伐鄭
臣若水通曰翬公子翬也書翬帥師譏不臣也諸侯
謀伐鄭宋公来乞師隠公不許翬主兵請以兵會公
不許固請以行無君之心也孔子告哀公君使臣以
禮臣事君以忠翬主兵方命而固請以兵會宋是謂
無君不忠隠公平日不能御臣而使之擅權自恣是
謂縱下無禮春秋書翬帥師則君不君臣不臣之罪
其間不能以寸矣此鍾巫之難所以不能免也有國
者可不慎乎
閔公元年冬齊仲孫来
臣若水通曰仲孫齊之大夫也来者来魯也胡安國
云不稱使而曰来者略其君臣之常詞以見桓公使
臣不以禮仲孫事君不以忠也臣謂使齊侯以魯有
弑逆之難苟存憂恤之誠必脩方伯之職聲罪以奉
天討可也而使仲孫来省難得無幸災樂禍之心窺
亂取國之謀乎則使臣非以禮矣使仲孫誠以不去
慶父魯難未已苟存責難之忠必勸其君急魯國之
難脩請討之禮可也而仗義之言未聞得無使君忘
恤鄰之典有緩追逸賊之心乎則事君非以忠矣至
使慶父稔惡閔公再弑則桓公與仲孫始謀不臧之
所致爾直書齊仲孫来交譏之也
禮記曲禮為大臣之禮不顯諫三諫而不聽則逃之
臣若水通曰此言大臣以道事君不可則止之義也
不顯諫者即易所謂納約自牖書所謂爾有嘉謀嘉
猷入告爾后于内孔子所謂吾其從諷諫之意三諫
反覆不一之意也逃謂隠而去其位也夫既曰不顯
諫則其諫也深矣諫而至於三則其諫也數矣如是
而不聽又不能去則為貪位慕禄斯必至於辱矣此
臣之所以必於逃也嗚呼忠臣愛君豈願至此為人
君使其臣逃而去之亦危矣詩曰人之云亡邦國殄
瘁是可不為之寒心哉
少儀為人臣下者有諫而無訕有亡而無疾頌而無讇
諫而無驕怠則張而相之廢則埽而更之謂之社稷之
役
臣若水通曰人臣之事君君有過諫之使止可也過
而至於訕之則不恭矣諫不從逃而去之可也過而
疾之則太傷矣頌而無讇則所頌為公諫而無驕則
所諫為正志怠則張大而相之事廢則埽蕩而更之
皆有功於社稷者也是之謂社稷之臣雖然漢武帝
知汲黯為社稷之臣而使之終卧淮陽唐太宗謂蕭
瑀為社稷之臣而不免溺於戴已故忠君者固在乎
臣而容臣者尤在乎君也
表記事君大言入則望大利小言入則望小利故君子
不以小言受大禄不以大言受小禄
臣若水通曰大言者言之所關者大大本大原如正
君心之非是也小言者言之所關者小一事一物如
用人行政之間是也所存者小則言不可強而大故
不受大祿所存者大則言不能貶而小故不受小禄
亦各稱其德而已矣
緇衣子曰為上可望而知也為下可述而志也則君不
疑於其臣而臣不惑於其君矣
臣若水通曰陳澔曰君之待臣表裏如一故曰可望
而知臣之事君一由忠誠其職業皆可稱述而記志
此所以上下之間不疑不惑也臣謂可望而知則人
君正大光明之氣象可想矣可述而志則人臣德政
純懿之情狀可見矣君臣相遇如此豈非千古之一
大快哉
孝經孝子之事上也進思盡忠退思補過將順其美匡
救其惡故上下能相親也
臣若水通曰盡忠者盡心而不欺即退而所思補過
之誠悃也補過者改過而復無過即進而所思盡忠
之實事也將順者涵養其善端引之當道志於仁也
匡救者繩其愆糾其謬也進退思惟無一念而不在
於陳善而閉邪焉則忠臣之道盡矣臣以是事君君
必以義接下故上下能相親也
格物通卷四十三
