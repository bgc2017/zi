格物通卷三十五明湛若水撰
事親長下
漢明帝永平十七年春正月上當謁原陵夜夢先帝太
后如平生懽既寤悲不能寐即按歷明旦日吉遂率百
官上陵其日降甘露於陵樹帝令百官采取以薦會
臣若水通曰晝之所思夜之所夢顯宗當齋戒謁陵
之時必有居處笑語之思故其形於夢寐者如此甘
露之降謂非孝誠之感通而何哉顯宗由此念而擴
充之老吾老以及人之老長吾長以及人之長天下
可運於掌矣惜乎其不能也謹附此義以為明君仁
孝治天下者告
漢安帝建光元年初汝南薛包少有至行父娶後妻而
憎包分出之包日夜號泣不能去至被敲扑不得已廬
於舍外旦夕灑掃父怒又逐之乃廬於里門晨昏不廢
積歲餘父母慙而還之
臣若水通曰舜以䕫䕫之誠卒能感頑嚚之親而成
底豫之化薛包積誠以感父母既逐復還亦可以見
古今聖凡之同然也噫包之父之心即瞽瞍底豫之
心瞽瞍之心即舜與包之心人病不求爾
魏王祥性至孝繼母朱氏遇之無道祥愈恭謹朱氏子
覽年數歲每見祥被楚撻輒涕泣抱持母母以非理使
祥覽輒與祥俱往及長娶妻母虐使祥妻覽妻亦趨而
共之母患之為之少止祥漸有時譽母深疾之密使酖
祥覽知之徑起取酒祥爭而不與母遽奪反之自後母
賜祥饌覽輒先嘗母懼覽致斃遂止漢末遭亂祥隠居
三十餘年不應州郡之命母終毁瘁杖而後起
臣若水通曰祥茹繼母之毒而不顯其惡覽篤愛兄
之誠而能全其生孝友之至根於天性真後世為人
子為人弟之當法也傳曰宜兄宜弟而后可以教國
人及祥攝州事而政化大行謂非得其本之明效哉
宋明帝泰始七年八月丙午北魏高祖即皇帝位大赦
改元延興高祖幼有至性前年顯祖病癰高祖親吮及
受禪悲泣不自勝顯祖問其故對曰代親之感内切於
心
臣若水通曰吮癰之事非出於哀痛廹切之情不能
也魏高祖為之其孝誠根於天性者耶及乎受禪之
日悲泣不自勝夫以天下之大而不足以解憂其至
孝發乎本心與大舜何以異惜乎不能擴充之以行
堯舜之道通于神明光于四海也
齊武帝永明八年九月甲戌北魏孝文帝謁陵王公固
請公除詔曰比當别叙在心己夘又謁陵太尉王丕等
進言曰陛下以至孝之性哀毁過禮伏聞所御三食不
滿半溢晝夜不釋絰帶臣等叩心絶氣坐不安席願少
抑至慕之情奉行先朝舊典帝曰哀毁常事豈足關言
朝夕食粥粗可支任諸公何足憂怖帝因謂游明根高
閭等曰聖人制卒哭之禮受服之變皆奪情以漸今則
旬日之間言及即吉特成傷理對曰臣等伏尋金冊遺
旨踰月而葬葬而即吉故於下葬之初奏練除之事帝
曰朕惟中代所以不遂三年之喪蓋由世主初立君德
未流故身衮冕行即位之禮朕誠不德在位過紀足令
億兆知有君矣於此之時而使情禮俱失深可痛恨高
閭曰杜預謂自古天子無有行三年之喪者以為漢文
之制闇與古合是以臣等縷縷干請帝曰竊尋金冊之
旨所以奪臣子之心令早即吉者慮廢絶政事故也朕
今仰奉冊令俯順羣心不敢闇默不言以荒庶政惟欲
衰麻廢吉禮朔望盡哀誠而已如杜預之論蓋亦誣矣
秘書丞李彪曰漢明德馬后保養章帝母子之道無間
及后崩葬不淹旬尋已從吉然漢章不受譏明德不損
名願陛下遵金冊遺令割哀從議帝曰朕所以眷戀衰
絰不從所議者實情不能忍豈徒苟免嗤嫌而已哉高
閭曰陛下既不除服於上臣等獨除服於下則為臣之
道不足帝曰先后撫念羣下卿等哀慕猶不忍除奈何
令朕獨忍之於至親乎李彪曰三年不改其父之道可
謂大孝今不遵冊令恐涉改道之嫌帝曰改父之道殆
與此殊羣臣又言古者葬而即吉不必終禮此乃二漢
所以經綸治道魏晉所以綱理庶政也帝曰既葬即吉
蓋季俗多亂權宜救世爾二漢之盛魏晉之興豈由簡
略喪禮遺忘仁孝哉平日公卿每稱當今四海晏然禮
樂日新可以參美唐虞夏商及今即欲苦奪朕志使不
踰於魏晉如此之意未解所由李彪曰今雖治化清晏
然江南有未賓之吳漠北有不臣之寇是以臣等猶懷
不虞之慮帝曰魯公帶絰從戎晉侯墨衰敗敵固聖賢
所許如有不虞雖越紼無嫌而况衰麻乎豈可於晏安
之辰豫念軍旅之事以廢喪紀哉遂號慟羣臣亦哭而
辭出初太后忌帝英敏恐不利於已欲廢之盛寒閉於
空室絶其食三日帝初無憾意乂有宦者譖帝於太后
太后杖帝數十帝默然受之不自申理及太后殂亦不
復追問
臣若水通曰三年之喪自天子達于庶人三代共之
蓋人子於父母之心無貴賤一也漢文以日易月是
無三年之愛於其父母矣後世遂為定制豈仁人孝
子之心乎不意北朝之君乃有復古之志也雖然非
復古也復其本心也一時羣臣累疏固請非惟不能
將順其美且又飾辭引辯豈非陷君於不義乎亦可
以見魏之諸臣無人心矣後之人君有志於孝理者
尚其法諸
齊孝昭帝性至孝太后不豫帝行不能正履容色貶悴
衣不解帶殆將四旬太后疾小增即寢伏閣外食飲湯
藥皆手親之友愛諸弟無君臣之隔
臣若水通曰顔之推論孝昭天性至孝而不知忌諱
良由不學可謂知言矣然不知之推之所謂學者何
學耶孟子曰人之所不學而能者其良能也所不慮
而知者其良知也孩提之童無不知愛其親者及其
長也無不知敬其兄也親親仁也敬長義也無他達
之天下也又曰凡有四端於我者知皆擴而充之矣
若火之始然泉之始達苟能充之足以保四海苟不
充之不足以事父母夫孝弟者人之真心也善端也
所謂良知良能也在擴充之而已達者擴充之謂也
充之則仁義不可勝用可放之四海而準矣孝昭天
性之美苟能由此真心學問涵養而擴充之何堯舜
之德業不可為乎惜乎其不能也人君有孝弟之資
者盍求充養之道乎
陳宣帝太建六年五月庚申周葬文宣皇后於永固陵
周主跣行至陵所詔曰三年之喪達于天子但軍國務
重湏自聽朝衰麻之節苫廬之禮率遵前典以申罔極
百僚宜依遺令既葬而除公卿固請依權制帝不許卒
申三年之制五服之内亦令依禮
臣若水通曰文宣皇后叱奴氏周主武帝也夫父母
之喪必三年古今共之不以天子降者貴不敵親也
未有無父而貴者也後世以日易月任情加損罪莫
大焉周主不從公卿之議而守古制天理民彛之不
容已者也推之以及於五服之内悉令依禮可謂孝
子錫類者矣傳曰上有好者下必有甚者矣人君之
於孝道可不重歟
唐太宗貞觀六年冬十月車駕還京師帝侍上皇宴於
太安宫帝與皇后更獻飲膳及服御之物夜久乃罷帝
親為上皇扶輿至殿門
臣若水通曰禮稱文王朝王季而日三膳則視之武
王之事文王遵而行之不敢有過焉唐太宗之侍宴
獻膳庶幾乎孝矣獨不知能如文武之日三乎抑於
車駕還京之日而暫然歟太宗之孝果出於天性則
法文武之德業不難為者而不能然暫時之舉史乃
一書之則太宗之孝亦疎矣哉
貞觀八年十二月中書舍人高季輔上言密王元曉等
皆陛下之弟比見帝子拜諸叔叔皆答拜紊亂昭穆宜
訓之以禮書奏上善之
臣若水通曰禮家無二主國無二王尊無二上皇子
貴也叔父至親也親屈於帝可也屈於帝之子不可
也貴施於人可也施於父之親不可也貴貴親親各
有攸宜禮所生也皇子之拜叔父禮也答之非禮也
禮也者天下之大防也决其防則勢驕而情惰其害
有不可勝言者矣人君教太子以禮則知敬讓知敬
讓則知謙抑盛德豈有加哉
貞觀二十年十二月癸未太宗謂長孫無忌等曰今日
吾生日世俗皆為樂在朕翻成傷感今君臨天下富有
四海而承歡膝下永不可得此子路所以有負米之恨
也詩云哀哀父母生我劬勞奈何以劬勞之日更為宴
樂乎因泣數行下左右皆悲
臣若水通曰太宗於生日念劬勞而罷宴樂哀思之
誠發於辭氣至今讀者猶為之感愴若太宗者其天
資近道者乎其後明皇於生日大陳宴饗創立名節
得無愧於祖父也乎人君以仁孝理天下者當以太
宗為法焉
唐憲宗元和十五年六月太后居興慶宫每朔望上帥
百官詣宫上壽
臣若水通曰人子之事親無時而或忘雖朝見日三
如文武者可也朔望詣宫則其餘不詣可知己曾是
以為孝乎
唐宣宗大中七年冬十二月上事鄭太后甚謹不居别
宫朝夕奉養舅鄭光歷平盧河中節度使上與之論為
政光應對鄙淺上不悦留為右羽林統軍使奉朝請太
后數言其貧上輙厚賜金帛終不復任以民官
臣若水通曰宣宗奉養太后無間朝夕然而不聽其
舅之請寧厚賜金幣愛而不從其令以傷其明可謂
盡事親之禮者矣後之人君愛敬其親者宜觀於此
慎毋以從令為孝哉
班固白虎通曰王者父事三老兄事五更者欲陳孝弟
之德以示天下也
臣若水通曰書云立愛惟親立敬惟長王者孝弟之
至由中達外自家而國所以立愛敬於天下也父事
三老所以教民孝也兄事五更所以教民弟也是故
放諸四海而四海凖矣記曰上老老而民興孝上長
長而民興弟仰惟聖明撫盈成之運當禮樂積德百
年而興之期宜推躬行之大孝親脩養老之盛典為
之割牲奉鼎拜老乞言以風天下曠世之幸莫大焉
韓愈曰所謂事親以誠者盡其心不誇於外先乎其質
後乎其文者也盡其心不誇於外者不以已之得於外
者為父母榮也名與位之謂也先乎其質者行也後乎
其文者飲食甘旨以其外物供養之道也誠者不欺之
名也待於外而後為養薄於質而厚於文斯不類於欺
歟
臣若水通曰人子事親誠與欺内與外而已孝愛之
心由内則盡心盡心則崇質斯誠而已矣孝愛之名
由外則誇矜誇矜則務文斯欺而已矣故名位榮耀
飲食供養而無愛敬之實是之謂欺也立身行道體
受全歸而無務外之心是之謂誠也夫人子之於親
不以誠而以欺豈其良知良能之本心端使然哉其
習化之而不自知也故夫世之能孝其親者寡矣盡
其心篤其質無忝所生而致名位供養之文所謂立
身顯揚而内外情文兼備是之謂大孝愈之為此言
善矣然亦未聞其脩身體道之學猶未免三上宰相
之書辱親已甚矣尚得為孝乎
宋高宗皇帝事太后韋氏甚謹先意承志惟恐不及或
一食稍減輙不勝憂懼常戒宫人曰太后年巳高惟優
游無事起居適意即壽考康寧事有所關慎勿令知第
來白朕
臣若水通曰宋高宗之事韋太后可謂盡孝蓋與文
王之事王季武王之事文王無異矣而不得與文武
同聖者何耶蓋孝弟之心乃真心也乃孟子所謂良
知良能也其真心與文武同而不得稱聖者文武能
達之天下而為仁義擴充之以保四海而高宗則自
一念真心之發亦自一念而止不能充之以保四海
故不得為仁義之主爾後之人君因一念孝心之萌
擴充而達之則放之四海而凖堯舜之道亦不過是
而已矣
宋孝宗淳熙十四年太上皇崩帝號慟擗踊踰三日不
進膳謂王淮等曰晉孝武魏孝文實行三年喪服何妨
聽政司馬光通鑑所載甚詳淮對曰晉武雖有此意後
來在宫中止用深衣練冠帝曰當時羣臣不能將順其
美光所以譏之自我作古何害於是詔曰大行太上皇
帝奄棄至養朕當衰服三年羣臣自遵易月之令百官
五上表請帝還内聽政不許至十二月辛丑禫祭百官
釋服復三上表請御殿聽政不許
臣若水通曰記云三年之喪達乎天子父母之喪無
貴賤一也蓋天下無無父母而貴者人子之心一也
故高宗諒陰三年亦盡其心勿之有悔焉爾孝宗能
舉而行之豈非超出百王豪傑之主乎使其能由此
念而擴充之則恢復之圖如反掌爾惜乎其不能不
足以保四海人君之大孝其難矣哉
宋光宗紹熙三年十一月丙戌日南至丞相畱正率百
官詣重華宫稱慶兵部尚書羅點給事中尤袤中書舍
人黃裳御史黃度尚書左選郎官葉適等上疏請帝朝
重華宫不從吏部尚書趙汝愚入對往復規諫帝意乃
悟汝愚又屬嗣秀王伯圭調護於是兩宫之情始通辛
夘帝朝重華宫皇后繼至從容竟日而還都人大悦
臣若水通曰光宗與孝宗之事蓋與鄭莊公之於其
母先惑而後悟同一機也夫天理之在人心未嘗冺
滅物欲蔽之爾莊公因潁考叔之言而悟光宗聞趙
汝愚之諫而感俱為父子如初若是者非考叔汝愚
能附益之也父子之愛天性也二臣但能發其蔽之
者爾及光宗始朝而都人大悦又可見天理之感人
心蓋有同然者也然則人君欲感天下之人心者可
以知本矣
吕希哲曰孝子事親湏事事躬親不可委之使令也嘗
觀穀梁言天子親耕以供粢盛皇后親蠶以供祭服國
非無良農工女也以為人之所盡事其祖禰不若以已
所自親者也此說最盡事親之道
臣若水通曰古之聖賢竭力耕田負米養親者豈有
他哉盡其心焉爾記曰祭繼養也故天子親耕皇后
親蠶無非所以求盡其心而致誠敬於繼養而已也
苟委之使令而吾心有弗盡焉如弗祭矣善事其親
者固如是乎噫孝親之心自天子至於庶人一也為
人君者其亦思之哉
吕希哲曰為人子者視於無形聽於無聲未嘗頃刻離
親也事親如天頃刻離親則有時而違天天不可得而
違也
臣若水通曰父母一天地也人在天地之氣一也子
通父母之氣亦一也故孝子之事親如事天頃刻而
離天是違天也頃刻而忘親是違親也違天不仁也
違親不孝也是故惟仁人為能事天惟孝子為能事
親矣噫非得聖學之深者不可以語此
國朝吳元年四月令懿文太子及諸王往鳳陽祭皇陵
臨遣惻然命之曰吾祖宗去世既遠吾父母又相繼早
亡每念劬勞鞠育之恩惟有感痛而已今日雖尊為天
子富有四海欲致敬盡孝為一日之奉不可得矣哀慕
之情昊天罔極今鳳陽陵寢所在特命爾等躬詣致祭
以代朕行孔子曰事死如事生事亡如事存爾等敬之
因悲咽不自勝太子諸王皆感泣
臣若水通曰記云事父孝故事天明事母孝故事地
察我太祖皇帝哀慕泣下可謂孝矣此其所以事天
地而明察以受眷命乎聖子神孫盍以太祖為法以
永無疆之大命哉
洪武八年正月淮安府山陽縣民有父得罪當杖請以
身代者太祖皇帝謂刑部臣曰父子之親天性也然不
親不遜之徒親遭患難有坐視而不顧者今此人以身
代父出於至情朕為孝子屈法以勸勵天下其釋之
臣若水通曰得罪當刑所以懲也以代親見宥所以
勸也古有不孝之刑然則以孝而貸之刑一懲一勸
無非教也我聖祖以孝治天下屈一時之法所以伸
萬世之綱常也使天下之民皆化而為孝則刑措不
用矣此其化行俗美而開萬世之太平乎聖子神孫
世世所宜法也
洪武十三年韓國公李善長等表請今年天壽聖節受
百官朝賀詔不許明日又請上手詔答之曰父母劬勞
之恩昊天罔極生辰之日有痛心而已朕於是日所以
清晨奉祀靜居終日者念劬勞莫報爾比者卿等數以
天下太平朕復年高固請稱賀今不違羣情尚從中制
惟禮當而已
臣若水通曰先正謂人無父母生日當益悲愴不可
因而受賀具宴飲此大孝終身慕親之心也皇祖於
萬壽聖節不許百官請賀其孝子慕親之誠乎而羣
臣固請朝賀者其人臣尊君之義乎於斯二者將何
以處之哉故清晨奉祀所以致哀親之孝也後從稱
賀所以致體下之仁也可謂仁孝兩得之矣此皇祖
所謂尚從中制而為萬世之法守者乎
大明令凡官員祖父母年及七十果無以次人丁自願
離職侍養者聽親終服滿方許求叙
諸司職掌凡官員父母年七十之上許令移親就禄侍
養如果父母老疾去官路遠戶内别無以次人丁者方
許親身赴京面奏揭籍定奪及吏員人等父母年老别
無人丁者務要經由本部移文體勘是實明白奏准方
令離役俱候親終服滿起復赴部聽用
臣若水通曰帝王以孝治天下人各親其親長其長
而天下平矣我聖祖制為法令使臣下各得遂其親
親之願孟子曰老吾老以及人之老又曰親親仁也
敬長義也無他達之天下也蓋囿天下於孝弟之化
此聖祖之盛心乎以此而教後世猶有親老而不恤
者
永樂十一年仁宗皇帝為太子監國南京七月千秋節
禮部請行慶賀禮諭之曰車駕在北京予不得君父前
躬致禮乃可受羣臣禮耶其止之自是千秋節遇車駕
廵狩並免禮
臣若水通曰孝子一舉足而不敢㤀乎親(以下原本闕)
格物通卷三十五
