提要
黃石公三略兵家類
(臣)等謹案黃石公三略三卷始見於隋書經
籍志云下邳神人撰成氏注唐宋藝文志所
載並同相傳其源出於太公圯上老人以一
編書授張良者即此本宋時嘗頒之武學與
孫吳諸子並稱七書而先儒多疑其偽作蓋
自漢以來兵家之言往往以黃石公為名史
志所載有黃石公記三卷黃石公略注三卷
黃石公隂謀乘斗魁罡行軍秘一卷黃石公
神光輔星秘訣一卷又兵法一卷三鑑圖一
卷兵書統要一卷今雖多亡佚不存然大抵
出於附會是書文義不古當亦後人依仿而
托之者鄭瑗井觀瑣言稱其純是剽竊老氏
遺意迂緩支離不適於用其知足戒貪等語
蓋因子房之明哲而為之辭非子房反有得
於此其非圯橋授受之書明甚然戴少望作
將鑑謂三略通於道而適於用可以立功而
保身真德秀亦謂其言治國養民法度與儒
者指意不悖皆信其真出自先秦以前蓋以
其詞意簡當頗能闡𤼵黃老之本旨且後漢
先武帝詔書已引黃石公柔能制剛弱能制
強之語實出此書所載軍䜟之文則其來亦
已遠矣今故仍錄而存之焉
三略直解兵家類
(臣)等謹案三略直解三卷明劉寅撰寅始末
未詳自題前辛亥科進士考太學進士題名
洪武辛亥有劉寅崞縣人蓋即其人張綸林
泉隨筆稱太原劉寅作六書直解證據經史
辨析舛謬然則寅所著者凡六書此其一種
也三略一書漢志不著於錄張商英偽作素
書託盗者得之張良冡中而以稱三略出黃
石公者為誤寅辨其雜取子書中語更換字
樣聫屬之詆商英言涉虚無其說當矣然必
以三略為出太公至黃石公始授張良於書
中引越王勾踐投醪飲士一事無以為解則
指為黃石公所附益人遁其說以為勾踐以
前或别有投醪之事今不可考則其誣與商
英等矣然真德秀西山集有是書序亦以為
雖非太公作而當為子房之所受則寅說亦
有所自來也其著書大旨出於黃老務在沈
幾觀變先立於不敗以求敵之可勝操術頗
巧兵家或往往用之寅之所注亦頗能𤼵明
此意又能參校諸本注其異同較他家所刻
亦特詳贍中有闕字無可考補今亦姑仍之
焉乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
