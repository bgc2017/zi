歷體略卷中
明王英明撰
(按三垣二十八宿居天體之全宜先七政先生以歷體為指故先七政而以垣宿冠中卷之首)
(蓋歷成於七政而垣宿為垂象之大規也)
極宫
言星者皆以三垣並稱然紫薇為北極之宫天
樞中奠綱維六合司天者宜首重之若太微天
市旁列乃占候家取象離宫亦名之曰垣固不
可與天極並也史漢書志但暨四象為五宫未
有垣名深得此理兹特表紫薇中宫而斥兩外
垣於不伍蓋為歷數者不為占候著也又古今
星官所屬各異今從步天歌便誦習焉
紫薇宫居天中北倚若蓋廣袤各七十有二度垣星一
十有五環布兩列左八右七石氏云左右皆八也(紫薇宫取)
(極星周圍近度定之諸星旋轉不没居中御外有宸居之象焉故名紫薇)前後二門嘗大火
大梁之次大火為夘前門向之故夘為天根也前門為
閶闔門左垣首一(猶言一星也後倣此)曰左樞次上宰少宰次上
輔少輔次上衛少衛次上丞右垣首一曰右樞次上尉
次上輔少輔次上衛少衛次少丞亦名長垣石氏多少
尉一星此垣中者紫薇大帝之座也垣之最中曰天樞
亦名北辰亦名北極(此天樞言天之樞紐非謂星也辰有二義日月所會曰辰垣亦稱辰)
(言無星之處曰辰是影響之詞也)凡五星株連而薇曲携前門之天牀
首一明者曰太子所謂前星也次曰帝星最明赤所謂
太乙之座次曰庶子次曰後宫最微第五差(平聲)遠而不
甚明者即曰天樞(此天樞指星非指樞紐也)是為極星天運無窮三
光迭曜而此處不移所謂居其所而衆星共之者也極
星旋繞其外僅僅咫尺若轂口之繞軸轊或以極星為
北辰非也抱極星四星曰四輔極旁六星如斗狀曰鉤
陳鉤陳中一星曰天皇大帝緯書所謂耀魄寳者也鉤
陳口下五星如聚花曰五帝内座座後十有六星曲杠
九聚頂七曰華蓋以覆帝座臨鉤陳之上瀕漢當蓋後
九星曰傳舍舍北六星曰閣道所謂絶漢抵營室者也
舍東南一星曰策二官歌中皆屬奎座右六星曰六甲
座前五星曰天柱柱前傍鉤陳四星匡立曰女御女御
左一星曰女史女史前一星近左垣曰柱下史女前五
星在太子東曰尚書尚書前二星曰大理大理右二星
曰隂德或分為隂陽二德隂德前六星適當前門曰天
牀天牀之右右樞之内近少衛二星曰内厨皆在垣以
内者也北斗七星在右垣外太微垣之北魁枕參觜衡
殷南斗杓携龍角亦名帝車運乎天中以定諸紀者也
一曰樞二曰璇三曰璣四曰權五曰玉衡六曰開陽七
曰搖光其樞入張度或云一至四為魁魁為璇璣五至
七為杓杓為玉衡是為七政開陽左一星曰輔星搖光
右一隂星曰弼星是為貪巨禄文廉武破輔弼也魁内
四星曰天理魁外近璇六星曰天牢牢左四星曰勢勢
左一星入張度曰太陽守其左一星當權衡之南入翼
度曰相相之左三星在杓南曰三公天乙一星在右樞
開陽間太乙一星在天乙右入軫度或云二星也天槍
三星在天牀右斗杓左天棓(棓音棒)五星在天牀東北臨
箕上當天市垣之北入氐度玄戈一星或名天戈亦入
氐在搖光左遥連招搖為北斗九星考要云一徐二梁
三冀四荆五兖六揚七豫八雍九青天官書云杓端有
兩星内為矛招搖外為盾天鋒即招搖玄戈也文昌六
星在北斗魁上形如半月天之六府也一曰上將二曰
次將三曰貴相四曰司禄五曰司命六曰司寇其右六
星曰内階魁及文昌間三星亦曰三公或曰三師其南
一星在下台之上入翼度曰太尊以象貴戚階右八星
近傳舍曰八穀舍右近上丞二星曰贊府府右九星岐
卷斜入漢湄曰天鉤鉤右六星在東藩少衛之東北曰
天厨其東南七星曰扶筐於歌中屬女石氏又有天維
三星在斗杓後
附步天歌曰中垣紫薇宫北極五星在其中大帝之
座第二珠第一前星太子居第三之號為庶子四為
后宫五天樞左右四星是四輔天乙太乙當門路左
樞右樞夾南門兩面營衛二八伍太尉少尉右樞連
依序上輔與少輔上衛少衞次上丞後門東邊兩贊
府門西喚作一少丞依次却向前門數隂德門裏兩
黃聚尚書以次其位五女史柱史各一戶女御四星
五天柱大理兩星隂德邊鉤陳尾指北極巔鈎陳六
星六甲前天皇獨在鈎陳裏五帝内座後門是華盖
并杠十六星杠作柄象蓋繖形蓋上連連九箇星名
曰傳舍如連丁垣外左右各六珠右是内階左天廚
階後八星名八穀廚下五箇天棓宿天牀六星左樞
在内廚兩星右樞對文昌斗上半月形稀疎分明六
箇星文昌之下曰三師太尊只向三師明天牢六星
太尊邊太陽之首四勢前一箇宰相太陽側更有三
公相西偏即是玄戈一星圓天理四星斗裏暗輔星
近著開陽淡北斗之宿七星明第一主帝名樞精第
二第三璇璣星第四名權第五衡開陽搖光六七名
搖光左三天槍紅(丹元子隨人隱者之流不著名氏作步天歌句中有圖言下成象或)
(約或多無掛無漏不言休咎而頗便習誦仰觀向藏靈臺擁為秘笈名曰鬼科竅近世相傳然無善本兹)
(從先生訂正庶鮮魚魯之訛焉)
象位
在天成象左蒼龍右白虎前朱鳥後玄龜奠四
方而運四時繋天絡星耿耿然依附分屬之左
前二象有二垣蓋象中之垣也武密及乾象新
書諸家以垣中諸星分屬列宿乃合天度然舉
全垣則跨半象矣别系其後
(按春秋傳曰二十八宿分在四方方各七宿共成一象鳥獸在地有象在天東蒼龍西白虎皆)
(南首北尾南朱雀北玄武皆西首東尾從角起而左旋戴記亦曰前朱鳥而後玄龜左青龍而)
(右白虎蓋言象也而後世妖妄之徒號曰六神分吉凶夫天何故預立凶神以禍世耶且天道)
(旋轉春秋分朱鳥大火見於午位冬夏至白虎蒼龍見於初昏究未嘗定而不移也而二十八)
(宿又各增為小象獐羊蝠鼠種種各别豈亦言其象而傅會者謂諸蟲獸真形在於是吾不知)
(真形之說何居也)
蒼龍七宿居夀星大火析木(爾雅云角亢夀星也或曰水土聚於辰木得水土資)
(氣故曰夀晉士弱曰心為大火公羊傳曰大火為大辰爾雅云大辰房心尾也諸宿中惟房心尾及參最明故)
(曰大辰尾箕析木津也或曰木生於寅故名析木天漢所起故名曰津)之次横亘七十有
九度二十分以建午未申酉月昏見南方午位起太微
左垣終天市左垣有角有心有尾儼然一龍體也謂之
東陸
角二星南北相直夾黃道踦赤道西北距太微垣不三
四度是為天關黃道經其中其南為陽道其北為隂道
其距南星廣十有二度一十分起夀星九度盡二十一
度考要云一星為李一星為將兩星之間少右横二星
曰平道平道右一星近太微上相曰進賢角北二星曰
天田亦曰李其北三星近郎將曰周鼎角南二星曰天
門天官書云左角李李天田也右角將將天門也門南
一星曰平星東北一星曰陽門平星南十星六大彎曲
為庫四小方斜為樓是為天庫西入軫度其中十五星
三三而聚曰柱中央四小星曰衡又中央小星陣兵也
南二大星曰南門
步天歌云角兩星南北正直看中有平道上天田總
是黑星兩相連别有一烏名進賢平道右畔獨淵然
最上三星周鼎形角下天門左平星雙雙横於庫樓
上庫樓十里屈曲明樓中五柱十五星三三相聚如
鼎形其中四星别名衡南門樓外兩星横
亢四星狀若張弓在角東黃赤道間其距南第二星廣
九度二十分亢北左右攝提各三星鼎足句中適直斗
柄所指故曰攝提格中夾拱一大星曰大角亦云帝座
入亢三度半亢南七星連亘而屈曰折威東南二星石
氏曰顓頊或作頓頑
步天歌曰亢四星恰似彎弓状大角一星直上明折
威七子亢下横大角左右攝提星三三相聚如鼎形
折威下左顓頊星兩箇斜安黃邑晶頊下二星號陽
門色若顓頊直下存
氐四星状如側斗踦黃道出其南為龍&KR0909;為天根其距
西南星廣十有六度三十分起夀星末度盡大火中度
大火卯也故云天根氐北三星曰帝席席北三星曰梗
河又北西一星曰招搖與玄戈相直遥連斗杓帝席之
右近攝提六星在亢宿上曰亢池帝席之左近天市西
垣一星曰天乳氐南三星曰陣車又南二十七星三三
而北曰騎官中一星為騎陣將軍其西南三星曰車騎
天輻二星在騎官之東
步天歌云氐四星似斗側量米天乳氐上一黑星世
人不識稱無名一箇招搖梗河上梗河横列三星状
帝席三黑河之西亢池六星近攝提氐下衆星騎官
出騎官之數二十七三三相連十欠一陣車氐下騎
官次騎官之下二騎位天輻兩星立陣旁將軍陣裏
振威霜
房四星跨踞黃道為龍腹四星之間黃道之所經也南
間曰陽環其南為太陽北間曰隂環其北曰太隂亦曰
天駟自南而數首左驂次左服次右服次右驂又名天
廐又名農祥左傳農祥晨正是也其距南第二星廣五
度六十分起大火十六度盡二十一度房北二小星曰
鉤鈐東北一星曰鍵閉亦曰牽東咸西咸各四星在房
左右状如房房之門戶也為日月五緯之道其西咸入
氐度兩咸正中稍南三星南北而列曰罰房西南一星
曰日日南二星曰從官石氏有巫官二星天福三星其
天福或是天輻
步天歌云房四星直下主明堂鍵閉一黃斜向上鉤
鈐兩箇近其旁罰有三星植鍵上兩咸夾罰似房状
房下一星號為日從官兩箇日下出
心三星在黃道南謂之火春秋傳火猶西流詩曰七月
流火是也其於中星為帝座為大辰前星為太子後星
為庶子其距西第一星廣六度五十分起大火二十一
度盡二十七度東咸與罰皆在其上上為天市垣其西
南十有二星在房下曰積卒
步天歌云心三星中央色最深下有積卒共十二三
三相聚心下是
尾九星在黃道南状如鉤亦名九子星其距西行從西
第二星廣十有九度一十分起大火二十七度盡析木
十六度第三星旁一星曰神宫尾北近市樓四星曰天
江尾左一星曰傅說亦名天策左傳云天策焞焞即傅
說也說左一星曰天魚在尾後天漢内尾南五星曰天
龜
步天歌云尾九星如鉤蒼龍尾下頭五黑號龜星尾
上天江四横是尾東一箇名傅說傅說東畔一魚子
龜西一星是神宫所以列在后妃中
箕四星在黃道南天漢内龍所糞也日月宿之風起其
距西北星廣十度四十分起析木津十六度盡二十六
度舌外一星曰糠糠南三星為木杵
步天歌云箕四星形状如簸箕箕下三星為木杵箕
前一星是糠粃以上認取天市垣黃道迤北天江邇
天市垣(紫薇垣如天子都而天市垣又後人推以象離宫如天子巡狩必有駐蹕之地倘亦強附之說)
(也)在析木之次臨尾箕上西離於氐東入於斗垣星左
右各十有一南門左一星為宋次南海次燕次東海次
徐次吳越次齊次中山次九河次趙次代右一星為韓
次楚次梁次蜀次粤次秦次周次魯次甌次閩次河中
皆借其地而名之亦云天旗庭也帝座一星在市之正
中座南五星曰斗與帝座皆入尾度又南四星曰斛又
南六星當韓宋間臨箕上曰市樓樓左二星曰車肆肆
北二星曰宗正在候星之南其左四星曰宗人又左二
星曰宗星其東北二星為帛度帛度左二星為屠肆帝
座東南一星曰候入箕度候右四星斜布座前曰宦者
入尾度其西南二星在斛西北曰列肆垣北九星當尾
上曰天紀紀西九星當氐房上曰貫索索口一星為門
漢志云十五星也索北七星横列氐上曰七公紀北三
星當尾箕上曰女牀石氏有天棒五星在女牀東北天
官書云房東北曲十二星曰旗旗中四星曰天市中六
星曰市樓而已無垣名而以貫索附紫薇中宫其所云
曲十二星者蓋垣西藩也
步天歌云下垣一宫名天市兩扇垣墻二十二當門
六角黑市樓樓左兩星是車肆兩箇宗正四宗人宗
星一雙亦依次帛度兩星屠肆前候星還在帝座邊
帝座一星常光明四箇微茫宦者星以次兩星名列
肆斗斛帝前依其次斗是五星斛是四垣北九箇貫
索星索口横者七公成天紀恰似七公形數著分明
多兩星紀北三星名女牀此座還依織女旁
按帝座有五一在紫薇宫一為亢之大角一為心之
中星一在天市垣一在太微垣象黻扆之隨處而設
也
玄龜七宿居星紀玄枵娵訾之次(古者歷紀日月五星皆起於牽牛之次故)
(曰星紀爾雅云玄枵虚也玄黑色枵虚中也營室東壁娵訾也室壁各二星如口象又在西北隅娵隅置也訾)
(口象也)横亘九十有三度八十分以建酉戌亥子月昏見
南方起天漢左終羽林左謂之北陸玄龜一名天黿國
語曰辰在天黿即女虚玄枵之分也而室上有螣蛇二
十二故曰玄武象為龜蛇或云玄蛇也武龜也虚危以
前象蛇室壁象龜
斗六星踦漢在黃道南將有天子之事占於南斗其距
柄第三星廣二十有五度二十分起析木二十七度盡
星紀二十二度斗柄西八星當箕上曰天籥斗東北六
星曰建南臨黃道斗建之間七曜所由行也建上九星
入河中曰天弁魁東二星南北相直曰天雞雞南二星
東西相直曰天狗狗南四星曰狗國象鮮卑烏桓之夷
也斗西南一星在箕之東曰農丈人魁南十四星曰鼈
鼈東十星曰天淵亦曰天池
步天歌云斗六星其状似北斗魁上建星正相對天
弁建上三三九斗下圓安十四星雖然名鼈貫索形
天雞建背雙黑星天籥柄前八黃晶狗國四星雞下
生天淵十星鼈東邊更有兩狗斗魁前農家丈人狗
下眠天淵色黃狗色玄
牛六星二角觺然下四星句立在黃道北其距中央大
星廣七度二十分起星紀二十三度盡二十九度牛上
四星曰天桴桴北三星踞漢湄曰河鼓世謂之牽牛中
大星為大將軍南星為左將軍北星為右將軍左右旗
各九星夾河鼓偃卷漢内右旗在建星上入斗度左旗
上有天津九星漢北近天紀三星一大二微曰織女織
女東足四星曰漸臺西足五星曰輦道織女漸臺輦道
皆入斗度牛東三星曰羅堰牛南九星曰天田田南九
星曰九坎
步天歌云牛六星近在河岸頭頭上雖然有兩角腹
下從來欠一脚牛下九黑是天田田下三三九坎連
牛上直建三河鼓鼓上三星號織女左旗右旗各九
星河鼓兩畔右邊明更有四黃名天桴河鼓直下如
連珠羅堰三烏牛東居漸臺四星似口形輦道東足
連五丁輦道漸臺在何許欲得見時近織女(按張衡云牽牛)
(織女七月七日相見者即此也爾雅云河鼔謂之牽牛又歌曰東飛伯勞西飛燕黃姑織女時相見黃姑)
(即河鼔也音譌耳有謂牽牛即牛宿者然以之配織女恐當是河鼓若是六星之牛宿則當配以四星之)
(女宿矣原註)
女四星如箕在黃道北謂之須女亦名婺女其距西南
星廣十有一度三十五分起星紀二十九度盡玄枵十
度女北五星曰離珠珠上五星曰敗瓜其上五星曰匏
瓜其北九星若張弓横亘河内曰天津八牛度津北四
星在輦道東曰奚仲入斗度其北近紫垣七星曰扶筐
亦云扶箱女南十六星或比或散為十二國北列左二
為代次二為秦次二為周次二為趙南列左一為魏次
韓次晉次燕次楚次齊次鄭次越按天之所覆者廣而
華夏所分主者牛女下十二國耳其以十二國分野配
十二辰次者妄也
步天歌云女四星如箕主嫁娶十二諸國在下陳先
從越國向東論東西兩周次二秦雍州南下雙雁門
代國向西一晉伸韓魏各一晉北輪楚之一國魏西
屯楚城南畔獨燕軍燕西一郡是齊隣齊北兩邑平
原君欲知鄭在越下存十六黃星細區分五箇離珠
女上星敗瓜珠上匏瓜生兩箇各五二瓜明天津九
箇彈弓形兩星入牛河中横四箇奚仲天津上七箇
仲側扶筐星
虚二星夾赤道其距南星廣八度九十五分起玄枵十
度盡十八度其第六度子中也虚北二星曰司命又北
二星曰司禄又北少西二星曰司危又北二星曰司非
虚南二星在代之東曰哭哭東二星曰泣在危上泣南
十三星状如貫索曰天壘其南四星曰敗臼二入危二
入室臼西三星在韓晉之東曰離瑜離瑜與哭皆入女
度
步天歌云虚上下各一如連珠命禄危非虚上呈兩
虚之下哭泣星哭泣雙雙下壘城天壘團團十三星
敗臼四星城下横臼西三箇離瑜明
危三星如矩在赤道北其距南星廣十有五度四十分
起玄枵十九度盡娵訾三度危北五星當司命上曰人
星入虚度人左三星曰杵杵南四星曰臼杵北七星連
卷而大首東近河抵司非曰車府河中五星如敗瓜曰
造父亦曰伯樂河畔九星岐卷曰天鉤見紫薇宫危南
二星曰蓋屋屋左四星曰墳墓其東南四星曰虛梁其
南十星正圜曰天錢在北落西北羽林之西
步天歌云危三星不直舊先知危上五黑號人星人
畔三四杵臼形人上七烏號車府府上天鉤九黃晶
鉤上五鵶字造父危下四星是墳墓墓下四星斜虚
梁十箇天錢梁下黃墓旁兩星能蓋屋身著黑衣危
下宿
室二星北近天漢謂之營室離宫六星兩兩而比附其
㫄爾雅云營室謂之定詩云定之方中是也其距南星
廣十有七度一十分起娵訾四度盡二十一度室北二
十二星蜿蜒而翔曰騰蛇又上即造父也室南六星曰
雷電其右二星在墳墓上曰土功吏雷電南十二星西
南抵虚東近壁形如重擔曰壁壘陣陣南四十五星三
三而聚曰羽林軍其西南一星曰天綱天綱左羽林南
一星曰北落師門以上五官皆入危度其左三星曰鈇
鉞下二星即敗臼也其東南九星状如天田曰八魁入
壁度石氏有天海十星
步天歌云室兩星上有離宫出遶室三雙有六星下
頭六箇雷電形壁壘陣次十二星十二兩頭大似升
陣下分布羽林軍四十五卒三為羣壁西四座星難
論仔細歷歷看區分三粒黃金名鈇鉞一顆珍珠北
落門門東八魁九箇子門西一宿天綱是電㫄兩黑
土功吏螣蛇室上二十二
壁二星如虚在室東謂之東壁其距南星廣八度六十
分起娵訾二十一度盡二十九度壁北十星曰天廐又
北近垣五星王良也壁南二星曰土公又南五星曰霹
靂又西南四星曰雲雨二官入室度羽林左五星曰鈇
鑕入奎度
步天歌云壁兩星下頭是霹靂霹靂五星横着行雲
雨次之曰四方壁上天廐十圓黃鈇鑕五星羽林㫄
(一本多土公兩黑壁下藏一句)
白虎七宿居降婁大梁寔沈之次横亘八十有三度八
十五分以建丑寅夘月昏見南方起羽林左終天側左
謂之西陸
奎(一作䖯)十六星在天漢南為溝瀆其距西南大星名天
豕目廣十有六度六十分起娵訾末度盡降婁(爾雅云降婁婁)
(也萬物至戌皆降而聚於婁故曰降婁)十五度奎北天漢内五星曰王良
其四星連曲為天駟一星為御官御官動為策馬史曰
王良策馬車騎滿野此也㫄一星近天鉤曰策入壁半
度良左一星曰附路附路左六星曰閣道奎南七星曰
外屏屏南七星如鉤曰天溷溷右一星曰土司空在八
魁之西南入壁度
步天歌云奎腰細頭尖似破鞵一十六星遶鞵生外
屏七烏奎下横屏下七星天溷明司空左畔土之精
奎上一宿軍南門河中六箇閣道形附路一星道㫄
明五箇吐花王良星良兮近上一策名
婁三星不勻在奎東南為聚衆其距中央大星廣十有
一度八十分起降婁十六度盡二十九度婁東西各五
星曰左更右更婁北天漢内十一星左右列各五中一
大星曰天大將軍入奎度(其南一星即軍南門)婁南六星曰天倉
亦入奎度又南四星曰天庾
步天歌云婁三星不勻近一頭左更右更烏夾婁天
倉六箇婁下頭天庾四星倉東脚婁上十一將軍侯
胃三星鼎足立在婁東北近漢為倉廪其距西第一星
廣十有五度六十分起降婁二十九度盡大梁(大梁昴畢也昴)
(畢間七曜所入要道若梁然)十二度胃北八星如鉤曰大陵陵中一
星曰積尸東天漢内九星與大陵分勢者曰天船船内
一星曰積水胃南左四星曰天廪廪又臨赤道十三星
形如乙字曰天囷
步天歌云胃三星鼎足河之次天廪胃下斜四星天
囷十三如一形河中八星名大陵陵北九箇天船名
陵中積尸一箇星積水船中一黑晶
昴七星四三相承一星獨大南臨黃道史記天官書作
留毛傳亦以為留也又曰旄頭主胡其距西南星廣十
有一度三十分起大梁十三度盡二十四度昴北六星
卷如曰卷舌舌中一星曰天讒舌後四星在五車北曰
礪石昴左一星近黃道曰月星右一星曰天阿月南阿
東五星曰天隂天囷南六星曰芻藁亦曰廥積其南十
六星曰天苑天阿以下五官入胃度
步天歌云昴七星一聚實不少阿西月東各一星月
下五黃天隂名隂下六烏芻藁營營南十六天苑形
河裏六星名卷舌舌中黑點天讒星礪石舌㫄斜四
丁
畢八星欹倚黃道謂之罕車天之雨師也天官書作濁
爾雅云濁謂之畢其大星曰天高其距口北星廣十有
七度四十分起大梁二十四度盡實沈(實沈高辛氏季子名也主參故)
(以是名)十度傍一小星為附耳其上二星夾黃道曰天街
東六星珠連曰諸王諸王北漢中五大星斜對畢口曰
五車車旁九小星三三而聚曰三柱亦曰三泉車中五
星曰天潢其上三星曰咸池車南一星曰天關畢畔諸
王下四小星亦曰天高畢南耳下八星大首而曲柄曰
天節其東九星連蜷直五車曰參旗旗南九星夭矯而
下垂曰九斿斿旁九星如圜而長曰九州殊域天苑南
十三星曰天園入昴度
步天歌云畢恰似爪乂八星出附耳畢股一星光天
街兩星畢背旁天節耳下八烏色畢上横列六諸王
王下四皂天高星節下團團九州城畢口斜對五車
口車有三柱任縱横車中五箇天潢晶潢畔咸池三
黑星天關一星車脚邊參旗九箇參車間旗下直建
九斿連斿下十三烏天園九斿天園參脚邊
觜三星隅置在參北曰觜觽為虎首其距西南星廣百
分度之五觜北河中九星直井鉞上曰坐旗入井度旗
西南四星曰司怪入畢度
步天歌云觜三星相近作參蕊觜上坐旗直指天尊
卑之位九相連司怪曲立坐旗邊四鵶大近井鉞前
參十星肩負黃道為白虎中横三星為衡石下三星為
伐(史記天官書作罰)其外四星左右肩足也其距中西第一星
廣十有一度一十分起實沈十度盡二十一度參右足
下四星曰玉井其南四星曰軍井又南二星曰屏屏左
四星曰厠厠下一星曰天矢矢南有丈人子孫各二星
俱屬井
步天歌云參總有十星觜相侵兩肩雙足三為心伐
有三星足裏深玉井四星右足隂屏前兩扇井南襟
軍井四星屏上森左足下四天厠臨厠下一物天矢
沉
朱鳥七宿居鶉首鶉火鶉尾之次横亘百有八度四十
分以建夘辰巳午月昏見南方謂之南陸
井八星横列漢湄謂之東井其距北西星廣三十有三
度三十分起實沈二十一度盡鶉首二十四度井西一
星曰鉞附鉞南四星曰水府入參度東北三星居漢北
滸曰北河井南三星居漢南滸曰南河兩河天闕間為
關梁七曜之道也北河之南五星在井東曰五諸侯侯
南三星曰天樽又積水一星在北河之西積薪一星在
北河之東其南四星居漢中曰水位井西南四星曰四
瀆又南三星曰闕丘亦曰天闕闕丘西下十三星在南
河之南形若天錢曰軍市中一星曰野雞精市東一大
星曰狼狼東南九星状若張弓曰弧矢弧南有一星曰
老人近南極中國不見南海上候之唐張籍送鄭尚書
赴廣州詩云此處莫言多瘴癘天邊看取老人星是也
軍市西南二星曰丈人其東二星曰子子東二星曰孫
皆入參度
步天歌云井八星横列河中淨一星名鉞井邊安兩
河各三南北正天樽三星井上頭樽上横列五諸侯
侯上北河西積水欲覓積薪東畔是鉞下四星名水
府水位東邊四星序四瀆横列南河裏南河下頭是
軍市軍市團團十三星中有一箇野雞精子孫丈人
市下列各立兩星從東說闕丘三箇南河東邱下一
狼光蒙茸左畔九箇彎弧弓一矢擬射頑狼胸有箇
老人南極中春秋出入夀無窮
鬼在天漢東黃道北四星多置如匱謂之輿鬼中一星
名積尸氣為質書曰德成衡觀成潢傷成鉞禍成井誅
成質是也其距西南星廣二度二十分起鶉首二十四
度盡二十六度北四星直軒轅西在井之東北曰爟南
七星横河中曰天狗弧矢南六星曰天社二官入井度
天狗東六星曰外厨其南一星曰天紀二官入柳度
步天歌云鬼四星冊方似木櫃中央白者積尸氣鬼
上四星是爟位天狗七星狼北是外厨六星柳星次
天社六箇弧東倚社東一星是天紀
柳八星在鬼東南黃赤道間天官書作注朱鳥之注也
其距西頭第三星廣十有三度三十分起鶉首二十六
度盡鶉火(柳為鳥喙星為鳥頸張為烏嗦三宿連體故總謂之鶉火)十度柳北三星
近軒轅右角曰酒旗入星度南即外厨天紀也柳近上
台張近中台翼近下台
步天歌云柳八星曲頭垂似柳近上三星號為酒享
晏大酺五星守
星七星如鉤踦赤道為鳥頸其距大星廣六度三十分
起鶉火十一度盡十七度星北十七星卷曲而翼飛形
如騰龍度跨星張曰軒轅其大星前一星為御女左角
為少民右角為大民周禮天府祭天之司民司禄謂此
天文星第四星也或曰黃龍之體黃帝之神為後宫為
權其東近中台四星曰内平入張度酒旗南三星曰天
相相南五星曰天稷
步天歌云星七星如鉤柳下生星上十七軒轅形軒
轅東頭四内平平下三箇名天相相下稷星横五明
張六星在赤道南為鳥嗉其距西第二星廣十有七度
二十五分起鶉火十七度盡鶉尾三度(南方七宿取朱鳥為象井鬼為)
(首翼軫為尾故曰鶉尾)南十四星曰天廟入星度
步天歌云張六星似軫在星旁張下只是有天廟十
四之星冊四方長垣少微雖向上星數歌在太微旁
太尊一星直上黃
翼二十二星在赤道南北連太微垣若承捧然為鳥翼
其距中行西第二星廣十有八度七十五分起鶉尾三
度盡二十三度南五星曰東甌入張度
步天歌云翼二十二星大難識上五下五横著行中
心六箇恰如張更有六星在何許三三相連張畔附
若必不能分處所更請向前分度取五箇黑星翼下
頭欲知名字是東甌
軫四星在赤道南為鳥尾為車轄二星附兩旁其中一
星名長沙其距西南星廣十有七度三十分起鶉尾二
十三度盡夀星八度右轄西南二星曰軍門其南四星
曰土司空其左七星曰青邱其南三十二星曰器府
步天歌云軫四星似張翼相近中央一箇長沙子左
轄右轄附兩星軍門兩黃近翼是門下四箇土司空
門東七烏青丘子青丘之下名器府器府之星三十二
以上便為太微垣黃道向上看取是
太微垣在北斗之南鶉尾之次西臨翼初東盡軫末垣
星左右各五南中為端門夾端門二星曰左右執法執
法之東西為左右掖門掖門之北左四輔南相北將右
四輔南將北相各有上次四輔間各三門南曰東西太
陽中曰東西華北曰東西太隂端門内右執法北四星
曰内屏屏北五星為五帝座中曰黃帝蒼赤白黑四帝
各居其方座北一星曰太子太子右一星曰從官左一
星曰幸臣左執法東北一星曰謁者謁者東北三星曰
三公内座三公北三星曰九卿内座九卿北五星曰内
五諸侯侯北十有五星依烏曰郎位或云二十四星也
東北一大星曰郎將從官右一星在西垣之外上相之
西下台之南曰虎賁郎位北七星如畢狀曰常陳常陳
右六星兩兩相比起文昌列招搖抵太微曰三台亦曰
三能西二星近文昌為上台司命在柳北其北星入柳
六度次二星對軒轅為中台司宗其北星入張二度東
二星近太微為下台司禄在垣西藩北其北星入翼二
度東方朔願陳泰階六符孟康曰三台也南四星雁行
近上相曰少微處士星也其南四星入張度曰長垣右
垣西南三星曰明堂堂西三星近上相曰靈臺二官皆
入翼度天官書無垣名而曰南宫朱烏權衡衡太微權
軒轅考要亦云南宫之宿其大者曰權衡衡為太微之
庭權為女主之宫
步天歌云上垣太微宫昭昭列象鋪蒼穹端門只是
門之中左右執法門西東門左皂衣一謁者以次即
是烏三公三黑九卿公背傍五黑諸侯卿後行四箇
門西主軒屏五帝内座於中正幸臣太子及從官烏
列帝後從東定郎將虎賁居左右常陳郎位居其後
常陳七星不相誤郎位陳東一十五兩邊宫垣十星
布左右執法是其數宫外明堂布政宫三箇靈臺候
雲雨少微四星西南隅長垣雙雙微西居北門外西
接三台與垣相對無兵災
右列宿度分皆以赤道立距各過宫中星皆以萬歷
年間爲凖
古言星官者唐虞以前莫考其見於尚書則四象列宿
僅僅有其三漢以來石申甘德兩家最著後又有巫咸
家出然象於朝者皆襲秦官意其非巫咸本文也馬
遷班固書志巳多不同張衡靈憲以為中外之官常明
者百有二十可名者三百二十為星二千五百微星之
數萬有一千五百二十吳太史令陳卓乃偹列甘德石
申巫咸三家之星總二百八十三座為星一千四百六
十四石申紫微垣一十三座六十四星中官四十八座
二百八十六星外官三十六座二百七十七星皆赤甘
德紫薇垣二十一座一百二十星中官五十七座一百
九十八星外官四十座二百一十一星皆黑巫咸紫薇
垣四座一十八星中官九座三十一星外官二十座九
十三星皆黃即今步天歌中所謂黃赤黑者也其名同
者三公星有三兩在紫薇垣一在太微垣從官星有二
在太微垣者一星屬房宿者二星天紀星亦有二在天
市垣者九星屬鬼宿者一星御女亦有二在軒轅之下
者一星在紫薇垣内者四星天田星亦有二屬角宿者
二星屬牛宿者九星杵星亦有二箕屬危屬皆三星也
又土司空有二屬奎者一星屬軫者四星胃屬有積尸
在大陵中其在輿鬼内者名積尸氣也角屬有衡星又
太微為衡北斗第五星為玉衡也斗星有三在紫薇垣
者謂之北斗七星在元武象者謂之南斗六星在天市
垣者則五星也司禄亦有三其一屬危其一為文昌第
四星其一為三台東二星也兩太子一在太微垣一為
北極第一星心宿之前星亦為太子也兩積水一在井
一在胃兩五諸侯一在井一在太微垣房屬有罰參中
之伐亦作罰天市垣之諸國與女下之十二國亦多同
其相似者如内屏外屏之與屏星内廚外廚之與天廚
天雞之與野雞天溷之與天厠臼星之與敗臼鉤星之
與天鉤相星之與天相狗星之與天狗狗國三公内座
之與三公五侯内座之與五侯軍門之與軍南門土功
之與土功吏五柱之與三柱實繁有徒餘不著者無名
回回歷暨郭太史俱有新測無名諸星但不便於考記
故不著今所用乃宋皇祐間校定而皇祐一本之丹元
子步天歌紫薇垣三十八座一百八十四星太微垣一
十九座七十八星天市垣一十八座八十七星列舍并
附官二百一十二座一千一百三十八星中外官共二
百八十七座一千四百八十七星然一座之星有兼跨
兩宿勢難割裂步天歌但取其相近者屬之而觀測則
不合故今雖從歌紀之而仍明註入某度入某度(紫薇垣正)
(處天中度次徧入於列舍凡星在赤道内為中宫赤道外為外宫原註)
(古歷以周天諸星分為三垣二十八宿各各定有名位座次每座每宿星數又各多寡不齊然其所謂宿者盖)
(取七曜經行止宿之義且用以便於測算經度又謂其各能主施德也星之命名或彷彿其形似或因其光色)
(或因其德性或命以官以國以人以物以事種種借義咸以便司天氏之仰觀耳又按二十八宿恒星也常)
(定不移故謂之恒由今驗之實未常不移者如角大星周赧王二十年丙寅測得經度在秋分前鶉尾宫二十)
(二度後於漢順帝永和三年戊寅測在鶉尾二十七度嘉靖四年乙酉測得過秋分在夀星宫一十七度萬歷)
(十三年乙酉測在夀星宫一十八度軒轅星亦如之赧王丙寅在鶉首二十七度漢永和戊寅在鶉火三度三)
(十分今測在鶉火二十四度四十分餘星皆如之是以帝堯之世日中星鳥謂春分則初昏時鶉火中也而周)
(未在井今在參矣堯時冬至日在虚漢唐在斗今在箕矣過此以往又安知其不更異於昔耶即在天諸星巫)
(咸石申甘德之徒分次識别如前所定垣宿是矣實有不止於是者如昴宿世傳七星或云六星而實則三十)
(七星鬼宿四星其中積尸氣相傳為白氣如雲實則其間有小星三十六但微茫難見耳)
天漢
天漢自昔志天官者遺之然絡帶南北為天之
大界宿次舍垣借此以分昭昭乎與星辰俱垂
象也烏可遺乎
天漢謂之天河張衡云金之氣或云水之精精氣發升
宛轉若流與河海通余謂不然直是成象之在天者與
星月同耳其南入南極不可見可見者自尾箕始經龜
魚𫝊說天江糠星天籥斜行上連箕斗天弁河鼓左右
旗倒分一派西映天市之吳越自坤抵艮至宗人宗星
而止其大勢上絡天津而至車府造父螣蛇王良附路
閣道大陵天船則漸下而南行歷卷舌五車諸王天關
司怪水府入東井過四瀆闕邱天狗弧矢之墟在社稷
七星之南而入於南極内也
步天歌云天河亦名曰天漢起自東方箕尾間遂乃
分為南北道南經傅說入魚淵開籥戴弁鳴河鼓北
經龜宿貫箕邊次絡斗魁冒左旗又合南道天津湄
二道相合北西行分夾匏瓜絡人星杵畔造父螣蛇
精王良附路閣道平登此大陵泛天船直到卷舌又
南征五車駕向北河南東井水位入吾驂水位過了
東南游經次南河向闕邱天狗天紀與天稷七星南
畔天河没
歷體略卷中
