項氏家說附錄卷二
宋項安世撰
中庸臆說
天命之謂性率性之謂道脩道之謂教道也者不可須
臾離也可離非道也是故君子戒慎乎其所不睹恐懼
乎其所不聞莫見乎隠莫顯乎微故君子慎其獨也喜
怒哀樂之未發謂之中發而皆中節謂之和中也者天
下之大本也和也者天下之逹道也致中和天地位焉
萬物育焉
天命之謂性自然之中也率性之謂道自然之和也
脩道之謂教君子學以致其中和也自此以下皆教
之事道也者不可須臾離也可離非道也此言太虛
沖漠未發者之不可失也是故君子戒慎乎其所不
睹恐懼乎其所不聞所以存之也莫見乎隠莫顯乎
微此言幾微眹兆將發者之不可妄也是故君子慎
其獨也所以審之也喜怒哀樂未發謂之中則所存
者得矣發而中節謂之和則所審者當矣中也者天
下之大本也天命之性也和也者天下之達道也率
性之道也致中和天地位焉萬物育焉脩道之極功
也天地位中之至也萬物育和之至也
仲尼曰君子中庸小人反中庸君子之中庸也君子而
時中小人之中庸也小人而無忌憚也
此下言君子小人之所由分使脩道者知所避就道
君子之中庸也君子而時中時中猶時敏時習也戒
懼慎獨之謂也既君子矣又時中焉此聖所以愈聖
小人之中庸也小人而無忌憚也無忌憚者戒懼慎
獨之反也既小人矣又無忌憚焉此愚所以愈愚使
君子而不時中則小人矣使小人而有忌憚則君子
矣君子小人之分無他敬與慢之間耳不曰中和者
自道言之也致中和者所以脩中庸之道也
子曰中庸其至矣乎民鮮能久矣
言人之不能知不能行也
子曰道之不行也我知之矣知者過之愚者不及也
其不能行非不能行由于不能知也
道之不明也我知之矣賢者過之不肖者不及也
其不能知非不能知由于不能行也
人莫不飲食也鮮能知味也
此復自知言之人誰不行惟其不知則不能以實行
也
子曰道其不行矣夫
此復自行言之人誰不知惟其不行則不能以真知
也
子曰舜其大知也與舜好問而好察邇言隠惡而揚善
執其兩端用其中于民其斯以為舜乎
猶曰古之人有能之者大舜是也大智非強明自用
之智也下文所言者是也好問而好察邇言隠惡而
揚善其好善也如此知不足以言之也執其兩端用
其中于民不主一說惟善之從其從善也如此行不
足以言之也此舜之所以為大知也
子曰人皆曰予知驅而納諸罟擭陷阱之中而莫之知
辟也人皆曰予知擇乎中庸而不能期月守也
子曰回之為人也擇乎中庸得一善則拳拳服膺而弗
失之矣
猶曰古之人有能之者顔子是也回之為人也擇乎
中庸得一善知之明也則拳拳服膺而弗失之行之
篤也
子曰天下國家可均也爵禄可辭也白刃可蹈也中庸
不可能也
子路問強子曰南方之強與北方之強與抑而強與寬
柔以教不報無道南方之強也君子居之衽金革死而
不厭北方之強也而強者居之
猶曰古之人有能之者子路是也舜不可得得如顔
子足矣顔子不可得得如子路足矣君子居之猶曰
此君子之徒也而強者居之而汝也猶曰此汝之徒
也
故君子和而不流強哉矯中立而不倚強哉矯
同則流和則不流矣偏則倚中則不倚矣猶有不流
不倚云者為勉強者言之也斯二者言道之中也和
者無過不及之中中立者不偏之中欲其強于知之
也先言和後言中自末而至本亦勉強者之事也
國有道不變塞焉強哉矯國無道至死不變強哉矯
不流不倚盡矣猶有二不變云者亦為勉強者言之
也斯二者言道之庸也死生通塞變之大者能不為
死生通塞之所變則可謂庸矣欲其強于行之也舜
聖人也故言其與人者顔子學者也故言其守身者
子路困而學者也故言其矯揉氣質者孟子人告以
有過章其次序亦類此
子曰素隠行怪後世有述焉吾弗為之矣君子遵道而
行半塗而廢吾弗能已矣君子依乎中庸遯世不見知
而不悔唯聖者能之
君子之道費而隠
費猶博也隠猶約也道雖甚博隠則甚約此章專先
言道之費
夫婦之愚可以與知焉及其至也雖聖人亦有所不知
焉夫婦之不肖可以能行焉及其至也雖聖人亦有所
不能焉天地之大也人猶有所憾
言道之所該形氣不足以盡之故聖人之聖有不能
兼于愚夫愚婦之事天地之大有不能免于小民之
憾皆形氣之限也
故君子語大天下莫能載焉
語道之大處則麗于形氣者雖天地猶為小也
語小天下莫能破焉
語道之小處則麗于形氣者雖毫末猶為大也
詩云鳶飛戾天魚躍于淵言其上下察也
凡形氣之所至無非道者
君子之道造端乎夫婦及其至也察乎天地
此言君子之道非言君子也近起于愚夫愚婦遠極
于天地之間道無不該夫婦天地以喻大小之極非
論其精粗淺深此章專言其費下章言其隠
上既分智仁勇之三等此章復極言知行之難欲人
之盡其心也然又恐人畏其難故下章以所知所行
之近反復言之
子曰道不遠人人之為道而遠人不可以為道
此言人之脩道其實甚約
詩云伐柯伐柯其則不遠執柯以伐柯聣而視之猶以
為遠故君子以人治人改而止
脩道者以人之道治人之形使改其不合乎人者而
合乎人則止豈有費哉
忠恕違道不遠施諸己而不願亦勿施于人君子之道
四丘未能一焉所求乎子以事父未能也所求乎臣以
事君未能也所求乎弟以事兄未能也所求乎朋友先
施之未能也
此以人治人之目也我所施于人者我願之乎否也
以我所願治我所施則不敢以施于人矣我所求于
人者我能之乎未也以我所求治我所未能則必求
有以能于我矣
庸德之行庸言之謹
此求于我之事也
有所不足不敢不勉
己之行必顧己之言不敢以不及也
有餘不敢盡
己之言必顧己之行不敢以過也
言顧行行顧言君子胡不慥慥爾
申言之欲其加厚于此也上文四求猶以人與己相
顧至此直以己之言行自相顧也人以相顧恕也
已自相顧忠也慥慥忠之至也先言恕後言忠欲其因
人而反己亦猶強哉矯章先言和後言中也觀此章
則所知所行皆近在吾身而道固未嘗費也下章倣
此
君子素其位而行不願乎其外
上章論治已不在外求此章論處事亦不在外求也
天下之事不能盡如人意則當循分而行不可于分
外妄求處事如此豈不泰然
素富貴行乎富貴素貧賤行乎貧賤素夷狄行乎夷狄
素患難行乎患難君子無入而不自得焉在上位不
陵下在下位不援上正己而不求于人則無怨上不怨
天下不尤人故君子居易以俟命小人行險以徼幸
皆講上二句也
子曰射有似乎君子失諸正鵠反求諸其身
即正己而不求人也
君子之道辟如行遠必自邇辟如登高必自卑詩曰妻
子好合如鼓瑟琴兄弟既翕和樂且耽宜爾室家樂爾
妻孥子曰父母其順矣乎
此章言接人不可以外求也治國平天下接人之費
者也而其本近在于齊家此所謂隠也妻子兄弟之
間無間言則父母悦父母悦則天下安矣然齊家之
本則又有其隠者焉自道不遠人至此三章皆自費
而趨隠而此一章所趨愈隠故下章極言至隠之義
子曰鬼神之為德其盛矣乎視之而弗見聽之而弗聞
體物而不可遺使天下之人齊明盛服以承祭祀洋洋
乎如在其上如在其左右詩曰神之格思不可度思矧
可射思夫微之顯誠之不可揜如此夫
此章言至隠之所在也鬼神之為物語小至于不見
不聞語大至于物無不體人無不畏其費如此而其
所以然者豈有他哉實有是理而已學者誠能體鬼
神之德自盡其心實之于不聞不見之中而博之于
事事物物之際則道之費者為我居矣原其用力之
地豈非天下之至約乎此君子所以慥慥爾也自此
以上皆即道言之欲人之知之也自此以下皆即人
言之欲人之行之也
子曰舜其大孝也與德為聖人尊為天子富有四海之
内宗廟饗之子孫保之故大德必得其位必得其禄必
得其名必得其夀故天之生物必因其材而篤焉故栽
者培之傾者覆之詩曰嘉樂君子憲憲令德宜民宜人
受禄于天保佑命之自天申之故大德者必受命
子曰無憂者其惟文王乎以王季為父以武王為子父
作之子述之武王纘大王王季文王之緒壹戎衣而有
天下身不失天下之顯名尊為天子富有四海之内宗
廟饗之子孫保之武王末受命周公成文武之德追王
大王王季上祀先公以天子之禮斯禮也達乎諸侯大
夫及士庶人父為大夫子為士葬以大夫祭以士父為
士子為大夫葬以士祭以大夫期之喪達乎大夫三年
之喪達乎天子父母之喪無貴賤一也
子曰武王周公其達孝矣乎夫孝者善繼人之志善述
人之事者也春秋脩其祖廟陳其宗器設其裳衣薦其
時食宗廟之禮所以序昭穆也序爵所以辨貴賤也序
事所以辨賢也旅酬下為上所以逮賤也燕毛所以序
齒也踐其位行其禮奏其樂敬其所尊愛其所親事死
如事生事亡如事存孝之至也郊社之禮所以事上帝
也宗廟之禮所以事乎其先也明乎郊社之禮禘嘗之
義治國其如示諸掌乎
前四章已極言用力之隠故此三章皆言道之功用
以明其費獨以舜文武周公言之者皆處人道之變
可以見聖人之功用舜居側微父母欲殺之本無得
位得祿得夀得名之理文王事商而武王以兵取之
武王與子而周公以臣代之皆處危疑之地而舜卒
受命天不能窮也武王卒不失顯名人不能訾也周
公闡幽明之情極古今之變為武王立八百年之紀
綱制度使在天之靈慰喜而無憾萬世之下祖述而
無以踰也此皆功用之至難而極盛者也然而用力
之初則甚隠矣故皆以孝言之孝者人心之所發也
天下之實者莫加焉于武王周公之事獨言喪祭者
亦此意也大猶言大本不可復加達猶言達道人所
通行也知至于舜謂之大知行至于舜謂之大孝舜
為人道之極萬世仰之不可加也周為王制之備萬
世由之不可易也此盖古之盡倫盡制者故舉之以
為訓也又曰無憂者其惟文王乎以王季為父以武
王為子父作之子述之何也此以明舜與武王周公
所居之地皆不若文王之易于以見獨舉武王周公
之意也
宜民以在下者言之宜人則尊卑遠近無不包也然
其本在我繼志述事亦内外之言也
哀公問政子曰文武之政布在方策其人存則其政舉
其人亡則其政息人道敏政地道敏樹夫政也者蒲盧
也故為政在人取人以身脩身以道脩道以仁仁者人
也親親為大義者宜也尊賢為大親親之殺尊賢之等
禮所生也
此言禮義皆出于仁以明脩道之必以仁也仁者人
也即指此身言之義者宜也即指道理言之此全身
體無有不仁則其發用處自無往而不為義也義即
天下達道也古人言道多以禮義言之表記言仁者
人也道者義也正與此章義同天下之人物雖皆此
身之所當體然未有親于父母者故曰親親為大天
下之事理雖當以義制之而未有先于尊道而尚賢
者故曰尊賢為大既有大小則便有降殺等差而禮
節興庶政出矣故曰親親之殺尊賢之等禮所生也
凡此皆以明能脩道之義
在下位不獲乎上民不可得而治矣故君子不可以不
脩身思脩身不可以不事親思事親不可以不知人思
知人不可以不知天
此言脩道以仁之方也脩身事親仁之事也知人知
天仁之禮也欲為其事不可不知其理也生曰人死
曰鬼人之所以為人者以其生也仁者人也仁者天
地之心聖賢之德也有人之形即有仁之理此形此
理皆受之父母者也知此則知人之貴而親之為大
矣故曰思事親不可以不知人然而此形此理父母
孰從而得之等而上之至于百世之前不知其所始
也等而下之至于百世之下不知其所終也是孰為
之哉此即天地生物之心流行而不已者也此仁之
大本也故曰思知人不可以不知天此中庸之言道
所以必自天命之性言之也
天下之達道五所以行之者三曰君臣也父子也夫婦
也昆弟也朋友之交也五者天下之達道也知仁勇三
者天下之達德也所以行之者一也或生而知之或學
而知之或困而知之及其知之一也或安而行之或利
而行之或勉強而行之及其成功一也
道總言之也仁人心也隠心而發為仁仁之所行為
義仁義之節文為禮知仁義禮之所從來為智皆本
于仁故曰脩道以仁求仁必以智故事親必本于知
人知天知人者知人道之不得不然也費也知天者
知人道之不能不然也隠也尊賢為大則足以取人
矣禮所生也則足以為政矣政而本于仁費而隠也
仁而推于義與禮隠而費也
子曰好學近乎知力行近乎仁知恥近乎勇知斯三者
則知所以脩身知所以脩身則知所以治人知所以治
人則知所以治天下國家矣
思脩身思事親思知人三思皆求之也知斯三者知
所以脩身知所以治人知所以治天下國家四知皆
得之也求之者自費而隠得之者自隠而費
凡為天下國家有九經曰脩身也尊賢也親親也敬大
臣也體羣臣也子庶民也來百工也柔遠人也懷諸侯
也脩身則道立尊賢則不惑親親則諸父昆弟不怨敬
大臣則不眩體羣臣則士之報禮重子庶民則百姓勸
來百工則財用足柔遠人則四方歸之懷諸侯則天下
畏之齊明盛服非禮不動所以脩身也去䜛遠色賤貨
而貴德所以勸賢也尊其位重其禄同其好惡所以勸
親親也官盛任使所以勸大臣也忠信重禄所以勸士
也時使薄歛所以勸百姓也日省月試既禀稱事所以
勸百工也送往迎來嘉善而矜不能所以柔遠人也繼
絶世舉廢國治亂持危朝聘以時厚往而薄來所以懷
諸侯也凡為天下國家有九經所以行之者一也
道立則為之基址也不惑然後講之明矣不惑者我
不惑也不眩者人不眩也齊明盛服内外交脩也讒
也色也貨也三者害德之具也三者不去有德者不
可得而貴也聽公伯寮受女樂用田賦則夫子之道
廢矣賢也親也大臣也士也民也工也皆言勸者皆
同舟共濟之人必有以興起其歡心而後可也孝經
孝治章言治天下治國治家皆欲得人之歡心即此
意也
凡事豫則立不豫則廢言前定則不跲事前定則不困
行前定則不疚道前定則不窮
言易屈故曰跲事為之難故曰困行歉于心故曰疚
道不通故曰窮跲躓也猶今言跌倒也言可立則不
跲事有成則不困行無疵則不疚道可行則不窮不
言誠而曰豫者教人素學之也知之素明行之素熟而
後出之則不窮矣自事豫以上言政自事豫以下言
學政主費學主隠也
在下位不獲乎上民不可得而治矣獲乎上有道不信
乎朋友不獲乎上矣信乎朋友有道不順乎親不信乎
朋友矣順乎親有道反諸身不誠不順乎親矣誠身有
道不明乎善不誠乎身矣
君臣之道得必始于朋友之信朋友之道得必始于
父子之悦父子之道得必始于反身之誠誠身之道
得必始于心之明不言夫婦兄弟者妻子好合兄弟
和樂則父母其順矣皆齊家之事也
誠者天之道也誠之者人之道也誠者不勉而中不思
而得從容中道聖人也誠之者擇善而固執之者也博
學之審問之慎思之明辨之篤行之有弗學學之弗能
弗措也有弗問問之弗知弗措也有弗思思之弗得弗
措也有弗辨辨之弗明弗措也有弗行行之弗篤弗措
也人一能之己百之人十能之己千之果能此道矣雖
愚必明雖柔必強
學所未能問所未知思其所以然辨其所不然行其所
當然
學之于古問之于今思之欲其契于心也辨之欲其
合于道也行之則為我有矣
學而又問則取于人者詳思而又辨則求于心者精
如是而後可以行矣
自誠明謂之性自明誠謂之教誠則明矣明則誠矣
此章總費而隠之義而極言之使學者循智仁勇之
三等而用其知行之力以會于至一之地自首章而
下大意皆總于此章文武之政費矣而在于脩道以
仁仁卒本于知天天下之達道五費矣而行之者三
三卒歸于一天下國家有九經費矣而必本于凡事
之素定素定之目費矣而必本于誠身明善此皆發
明費而隠之義也然所以用力于隠者則不外于知
之行之而知行之等差則性與教而已知者生知安
行天之道也此之謂性仁者學知利行勇者困而知
行皆人之道也此之謂教教則有脩為之功擇善所
以知之也固執所以行之也學問思辨擇善之目也
篤行固執之目也皆仁者之事也五弗措百之千之
雖愚必明雖柔必強皆勇者之事也然及其己至于
強與明則一而己一者何也曰誠誠者中和之實理
也實知之謂之明實行之謂之誠已至于實則無二
矣故曰誠則明矣明則誠矣自此以下迭言天道人
道而皆歸于一然其言變化之神積累之盛外之發
越内之精微讀其文者可畏可慕則亦費已故末章
復自其用力之隠者言之起于戒懼慎獨以至于不
可形容之地自人之道至于天之道自脩道之教至
于天命之性而一篇之義終焉
此章三段第一段言文武之政歸于知人知天此總
論大意言政之必本于學也第二段言達道五歸于
知仁勇則其綱序始詳盖達道五即政之綱也智仁
勇即學之序也第三段言九經歸于學問思辨行則
其條目極其詳矣九經即政之條目也學問思辨行
即學之條目也而聖人修道之教備矣自此以下子
思之言不過贊歎聖賢之事而敷暢之耳按家語自
哀公問政至雖柔必強為一章自誠明謂之性自明
誠謂之教誠則明矣明則誠矣此四句是子思之言
結此一章之意以起下文至誠有誠之說也自首章至
此亦是大三段第一段自天命之性至唯聖者能之
亦是總說大意言天道性命之理在于人之知行
也第二叚自君子之道費而隠至其如示諸掌乎亦
是漸趨于詳言君子之道甚費無所不周人之求道
甚約不外于忠恕也第三段自哀公問政至雖柔必
強亦是極詳盖自性命而言道自道而言政自知行
而言忠恕自忠恕而言學問思辨行其詳略可暏矣
或云自舜至回自回至子路問強三段也自舜之大
孝至武王周公自武王周公至哀公問政亦三叚也
唯天下至誠為能盡其性能盡其性則能盡人之性能
盡人之性則能盡物之性能盡物之性則可以贊天地
之化育可以贊天地之化育則可以與天地參矣
其次致曲曲能有誠誠則形形則著著則明明則動動
則變變則化唯天下至誠為能化
此二章上一段言性者之道可以配天下一段言教
者之事可以成物至者自至致者求至之也
至誠之道可以前知國家將興必有禎祥國家將亡必
有妖孽見乎蓍龜動乎四體禍福將至善必先知之不
善必先知之故至誠如神
誠者自成也而道自道也誠者物之終始不誠無物是
故君子誠之為貴誠者非自成己而已也所以成物也
成己仁也成物知也性之德也合外内之道也故時措
之宜也
此二章上一段言性者處處明白與天無間天之道
也下段言教者處處篤實與人無間人之道也
誠者實心道者實理後言至誠至聖也上章言至誠
之道則以其性本具是道也下章分誠與道對言則
盡其心以行其道也此其所以為教者之事
仁者服膺而不違顔子之事也知者用其中于民舜
之事也成己所以成物言自顔子而至舜也故曰成
己仁也成物智也所以釋仁智之成名也
子貢曰學不厭智也教不倦仁也與此不同者子貢
就知行言之以知屬智以行屬仁是故顔子之仁其
擇善屬智其服膺屬仁舜之智其問察屬智其執用
屬仁仁之中有仁智智之中亦有仁智也夫子曰仁
者安仁智者利仁意亦類此仁者安仁乃是舜之智
智者利仁乃是顔子之仁也
故至誠無息不息則久久則徵徵則悠遠悠遠則博厚
博厚則高明博厚所以載物也高明所以覆物也悠久
所以成物也博厚配地高明配天悠久無疆如此者不
見而章不動而變無為而成天地之道可一言而盡也
其為物不貳則其生物不測天地之道博也厚也高也
明也悠也久也今夫天斯昭昭之多及其無窮也日月
星辰繋焉萬物覆焉今夫地一撮土之多及其廣厚載
華嶽而不重振河海而不洩萬物載焉今夫山一卷石
之多及其廣大草木生之禽獸居之寳藏興焉今夫水
一勺之多及其不測黿鼉蛟龍魚鼈生焉貨財殖焉詩
云維天之命於穆不已盖曰天之所以為天也於乎不
顯文王之德之純盖曰文王之所以為文也純亦不已
大哉聖人之道洋洋乎發育萬物峻極于天優優大哉
禮儀三百威儀三千待其人而後行故曰苟不至德至
道不凝焉故君子尊德性而道問學致廣大而盡精微
極高明而道中庸温故而知新敦厚以崇禮是故居上
不驕為下不倍國有道其言足以興國無道其默足以
容詩曰既明且哲以保其身其此之謂與
此二章上一章言性者之道德無窮下一章言教者
之事業無窮久以時言悠遠以地言博厚以業言高
明以德言歴時之久及物之遠故其業愈廣而德愈
崇業廣德崇則愈能悠久始于悠久終于悠久此所
謂至誠無物也無息者理也不息者人也無疆者如
天地之無盡處無己時也不貳者博厚高明悠久也
不測者不見而章不動而變無為而成也章者于外
變者漸入于内成則治道成矣博厚則形而下者無
不體故謂之載高明則形而上者無不達故謂之覆
悠久者終始之道故謂之成純亦不已此一句解純
字之義言純即是不已天之不已文王之純其實一
也大哉聖人之道止至道不凝焉此自言道之費如
費而隠一章專言君子之道也故君子尊德性而道
問學止其此之謂與乃言脩道之事如道不遠人而
下數章致廣大盡精微極高明道中庸皆尊德性也
温故知新敦厚崇禮皆道問學也問學之功已足以
尊其德性矣而又道問學焉即始終悠久之意也致
廣大而盡精微博厚配地也極高明而道中庸高明
配天也温故而知新敦厚以崇禮悠久無疆也性之
者但言博厚高明悠久教之者兼防其偏温故知新
知之事也敦厚崇禮行之事也德性理也問學事也
廣大理也精微事也高明理也中庸事也知新理也
崇禮事也理必體乎事事必根乎理如是而後中庸
之德如是而後至誠之道不然則怪且妄矣
子曰愚而好自用賤而好自專生乎今之世反古之道
如此者烖及其身者也非天子不議禮不制度不考文
今天下車同軌書同文行同倫雖有其位苟無其德不
敢作禮樂焉雖有其德苟無其位亦不敢作禮樂焉子
曰吾說夏禮祀不足徵也吾學殷禮有宋存焉吾學周
禮今用之吾從周
王天下有三重焉其寡過矣乎上焉者雖善無徵無徵
不信不信民弗從下焉者雖善不尊不尊不信不信民
弗從故君子之道本諸身徵諸庶民考諸三王而不繆
建諸天地而不悖質諸鬼神而無疑百世以俟聖人而
不惑質諸鬼神而無疑知天也百世以俟聖人而不惑
知人也是故君子動而世為天下道行而世為天下法
言而世為天下則遠之則有望近之則不厭詩曰在彼
無惡在此無射庶幾夙夜以永終譽君子未有不如此
而蚤有譽于天下者也
此二章引夫子之行事以實教者之事所謂惟天下
至誠為能化者其目如此
仲尼祖述堯舜憲章文武上律天時下襲水土辟如天
地之無不持載無不覆幬辟如四時之錯行如日月之
代明萬物竝育而不相害道竝行而不相悖小德川流
大德敦化此天地之所以為大也
唯天下至聖為能聰明睿知足以有臨也寬裕温柔足
以有容也發強剛毅足以有執也齊莊中正足以有敬
也文理密察足以有别也溥博淵泉而時出之溥博如
天淵泉如淵見而民莫不敬言而民莫不信行而民莫
不說是以聲名洋溢乎中國施及蠻貊舟車所至人力
所通天之所覆地之所載日月所照霜露所隊凡有血
氣者莫不尊親故曰配天
唯天下至誠為能經綸天下之大經立天下之大本知
天地之化育夫焉有所倚肫肫其仁淵淵其淵浩浩其
天苟不固聰明聖知達天德者其孰能知之
此三章引夫子之道德以明性者之事所謂唯天下
至誠可以與天地參者其目如此前皆先言性後言
教此五章先言教後言性者其極必至于此而後為
至也
詩云衣錦尚絅惡其文之著也故君子之道闇然而日
章小人之道的然而日亡君子之道淡而不厭簡而文
温而理知遠之近知風之自知微之顯可與入德矣詩
云潛雖伏矣亦孔之昭故君子内省不疚無惡于志君
子之所不可及者其唯人之所不見乎詩云相在爾室
尚不愧于屋漏故君子不動而敬不言而信詩曰奏假
無言時靡有争是故君子不賞而民勸不怒而民威于
鈇鉞詩云不顯惟德百辟其刑之是故君子篤恭而天
下平詩云予懷明德不大聲以色子曰聲色之于以化
民末也詩曰德輶如毛毛猶有倫上天之載無聲無臭
至矣
此一章自其用功于隠至發見于費者而總言之其
末復歸于隠正與本篇自天命之謂性至苟不固聰
明聖知達天德者其孰能知之相對蓋以一章具一
篇之義也内省于志謹其將然也不動不言謹其未
然也不賞不怒誠之形著明動也篤恭而天下平動
則變變則化也其所以至此者非矯飾之功皆積隠
之效也非以聲色感人非有物象可喻如天之化育
直以至誠不貳故其生物不測非有聲音氣臭之可
尋也言形與臭者無形之至也
淡而不厭無味而其味自長也簡而文無文而文自
著也温而理不肅而成不嚴而治也此言道也故自
隠而費言遠者指人也言風者人己之所以相感也
言微者在己者也此言脩道者也故自費而隠
淡而不厭不求觀美而深觀默養情味自長此即潛
雖伏矣内省不疚一章也簡而文未嘗煩擾而處事
接人經緯自密此即不動而敬不言而信一章也温
而理未嘗振厲而人順事治本末自舉此即不賞不
怒與篤恭而天下平二章也
知遠之近言平天下之本也知風之自言言動之機
也知微之顯言潛雖伏矣之事也即以上章之意反
覆言之耳
淡而不厭即不見而章簡而文即不動而變温而理
即無為而成
項氏家說附錄卷二
