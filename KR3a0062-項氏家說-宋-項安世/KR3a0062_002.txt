項氏家說卷二
宋項安世撰
說經篇二
李挺之反對法以乾坤變六十四卦
李挺之反對法其實即生卦法也故世之言卦變者皆
自挺之出其法以乾父坤母爲二卦不反對又以乾坤
三交生六卦亦不反對頤交大過一也小過交中孚二
也坎交離三也又以乾交一隂生六卦反對姤反夬同
人反大有履反小畜凡六也坤交一陽生六卦反對復
反剥師反比謙反豫凡六也又以乾交二隂生十二卦
反對遯反大壯訟反需无妄反大畜睽反家人兌反巽
革反鼎凡十二也坤交二陽生十二卦反對臨反觀明
夷反晉升反萃蹇反解艮反震蒙反屯凡十二也又以
乾交三陰生十二卦否反泰恒反咸豐反旅歸妹反漸
節反渙既濟反未濟凡十二也又坤交三陽生十二卦
泰反否損反益賁反噬嗑蠱反隨井反困未濟反既濟
凡十二也三陰三陽數内否泰旣濟未濟四卦相重止
各十卦爾
右六十四卦雖皆自乾坤來而乾坤之交不出于三故
推卦變者因乾坤初交爲復姤而以爲一陰一陽者皆
自復姤來再交爲臨遯而以爲二陰二陽者皆自臨遯
來三交爲否泰而以爲三陰三陽者皆自否泰來蓋乾
坤之變自此六卦始則繼此而變者當推此六卦而爲
所從來之地理或然也
反對說
觀聖人列卦反對者自爲偶不反對者亦自爲偶而又
置頤大過于上篇之末置中孚小過于下篇之末正反
之際灼然有意非偶然也凡不相反對者其實亦相反
對乾坤坎離以全體相反頤中孚象離大過小過象坎
四卦亦全體相反是亦反對也此外又有以卦體相反
者如屯坎上震下與解震上坎下之類是二體相反也
有以卦義相反者如大過二陰包四陽小過四陰包二
陽之類是二義相反也凡此皆可以參攷卦爻之義又
乾坤坎離本非相反對之卦而其所生之卦無不相反
對者震巽艮兌皆相反對之卦頤大過中孚小過四卦
乃不相反對是亦易道變通之理也
十有八變說
以卦言之卦之正而不反者八反對者二十有八聖人
分十二反與六正爲十八卦以爲上篇分十六反與二
正亦爲十八卦以爲下篇故上篇三十卦下篇三十四
卦而俱爲十八也以爻言之乾之六奇坤之六耦共爲
十有八畫以震坎艮三男之畫合乾之三畫亦爲十八
以巽離兌三女之畫合坤之三畫亦爲十有八以數言
之一三五爲九以兩乘之爲十八二四爲六以參乘之
亦爲十八
朱震易圖以六卦變六十四卦
朱子發六卦之變即李挺之乾坤之變子既言之于前
矣然其所以變之法不可不知也復姤一陰一陽皆在
初爻變爲二(師同人)爲三(謙履)爲四(豫小畜)爲五(比大有)爲六(剥夬)
各成五卦凡一陰一陽者十卦皆自復姤變臨遯二陰
二陽皆在初二兩爻第一變爲初三(明夷訟)爲初四(震巽)爲
初五(屯鼎)為初上(頤大遇)各成四卦再變為二三(升无妄)為二四(觧家人)為二
五(坎離)為二上(蒙革)亦各成四卦三變為三四(小過中孚)為四
五(萃大畜)爲五六(觀大壯)各成三卦四變爲三五(蹇睽)爲四上
(晉需)各成二卦五變爲三上(艮兌)各成一卦凡二陰二陽者
二十八卦皆自臨遯變(三變恐當爲三四爲三五爲三上四變當爲四五爲四上五變)
(當爲五上)否泰三隂三陽皆在下三爻第一變爲初二四(漸歸)
(妹)爲初二五(旅節)爲初二上(咸損)各成三卦再變爲初三四
(渙豐)爲初三五(未濟旣濟)爲初三上(困賁)各成三卦三變爲二三
四(益恒)爲二三五(噬嗑井)爲二三上(隨蠱)各成三卦凡三陰三
陽十八卦皆自否泰變
右安世嘗推其說方三畫之時乾坤以三相交其變之
形止于爲六凡言重卦者出于六子及六畫之後以六
相交其變之例亦止于六故以復姤遯臨否泰六卦爲
例之主而凡言變卦者皆出焉亦猶三畫之有六子也
虞氏晁氏旁通卦法
虞翻易專用旁通說以解爻義其法皆取相反之卦陰
反陽陽反陰即以反爲通如夬之一陰五陽即與剝之
一陽五陰相通也本朝晁說之據先天圖以通六十四
卦今總而類之其說有三其一曰以對相通如乾之通
坤震之通巽艮之通兌其圖位相對其爻象相反此即
虞氏旁通之法也至其異處則坎離相對而不相通謂
坎通離則坎死乎坤離通坎則離死乎乾此則虞氏之
所不避也其二曰以近相通如自乾而通于兌離震巽
坎艮自坤而通于艮坎巽震離兌者順數也自乾而通
于巽坎艮兌離震自坤而通于震離兌艮坎巽者逆數
也乾坤順逆各通六卦幷其子之在本卦前者皆通之
此父母之道也若六卦自通則順逆各通一卦此兄弟
之卦也凡此皆以先天圓圖言之也又曰乾上變而逆
數通于履(兌子也在兌前)同人革(離子也在離前)无妄隨噬嗑(震子也在震前)
升蠱井(巽子也在巽前)師蒙(坎子也在坎前)謙(艮子也在艮前)又下變而逆數
通于姤(巽子)訟渙(坎子)遯漸蹇(艮子)臨睽歸妹(兌子)明夷豐(離子)復
(震子)坤之所通亦然凡此皆以先天方圖言之也方圖之
上變即圓圖之所謂順方圖之下變即圓圖之所謂逆
也其三曰以類相通謂之即變即通不限遠近不拘對
否如一陰一陽自復姤變則凡一陰一陽卦皆復姤之
所得通也二陰二陽自臨遯變則凡二陰二陽卦皆臨
遯之所得通也獨泰否三陰三陽自相為通不取他卦
則又自用對通之法矣圖中餘卦亦倣此三說其以對
通者即夬與剥通之類是也其近通者謂本母七子無
相類者則近通旁母之一子如兌之子履通乎乾之子
小畜之類是也其以類通者謂本母内七子有相類者
則不限多少皆可相通如乾之夬通乎大有又通乎小
畜皆一陰之卦也而以近通者又有二法有以近而取
對卦者如兌之子履本對謙之一陽乃近取乾子小畜
所對之豫以為相通之卦此又對通之變例也有以近
而取二體者以卦之上下二體各取旁卦之子與之相
通如夬之下體為乾則自乾通兌之七子夬之上體為
兌則自兌通離之七子此又旁通之變例也晁氏之說
繁雜難曉故類為三說而令其易通
京房易法以八卦變六十四卦
以京氏易攷之今世所傳火珠林者即其法也今占家
以三錢擲之兩背一面為拆此即兩少一多為少陰爻
也兩面一背為單此即兩多一少為少陽爻也俱面者
為交交者拆之此即三多為老陰爻也俱背者為重重
者單之此即三少為老陽爻也蓋以錢代蓍一錢當一
揲此自後人務為徑捷以趨卜肆之便而其本意則尚
可攷也其所異者則不以交與重為占而自以卦世為
占故其占止于六十四爻而不能盡三百八十四爻之
變爾
納甲法
京氏易凡卦之六爻皆分主六甲今以卦推之乾納甲
壬坤納乙癸蓋父母之卦主十干之始終者也艮納丙
兌納丁蓋少男少女故皆近初初則為少也坎納戊離
納已蓋中男中女故皆居中也震納庚巽納辛蓋長男
長女故皆近終終則為老也以爻推之乾初起甲子二
甲寅三甲辰四壬午五壬申上壬戌則父起黃鍾天之
統也坤初起乙未二乙巳三乙夘四癸丑五癸亥上癸
酉則母起林鍾地之統也震初起庚子二庚寅三庚辰
四庚午五庚申上庚戌則長男從父也巽初起辛丑二
辛亥三辛酉四辛未五辛巳上辛卯則長女次長男也
坎初起戊寅二戊辰三戊午四戊申五戊戌上戊子則
中男次長女也離初起己卯二己丑三己亥四己酉五
己未上己巳則中女次中男也艮初起丙辰二丙午三
丙申四丙戌五丙子上丙寅則少男次中女也兌初起
丁巳二丁卯三丁丑四丁亥五丁酉上丁未則少女次
少男也此其為序皆明白無可疑者大抵陽卦則納陽
干陽支陰卦則納陰干陰支陽六干皆進陰六干皆退
惟乾納二陽坤納二陰包括首尾則天地父母之道也
歟
世應例
京氏易法止用八卦為本得本卦者皆以上為世爻得
歸魂卦者皆以三為世爻亦因下體復得本卦而三在
本卦為上也其餘六卦皆以所變之爻為世世之所對
者為應凡其所謂變者非以九六變也皆自八純卦積
而上之知其為某爻之所變爾今且以乾卦為例乾之
本卦上九為世九三為應乾之變卦初變為姤謂之一
世卦初六為世九四為應再變為遯謂之二世卦六二
為世九五為應三變為否謂之三世卦六三為世上九
為應四變為觀謂之四世卦六四為世初六為應五變
為剥則謂之五世卦六五為世六二為應剥之四復變
為晉之遊魂卦九四為世初六為應晉之下卦三爻皆
變為大有坤復歸乾謂之歸魂卦九三為世上九為應
右乾宮八卦世應法坤震巽坎離艮兌倣此
飛伏例
京氏易于世爻用飛伏法凡卦見者為飛不見者為伏
其在八卦止以相反者為伏乾見則坤伏震見則巽伏
坎見則離伏艮見則兌伏及坤巽離兌之見也亦然皆
以全卦相反也至八卦所變之世卦則不然自一世至
五世因一本生純卦為伏蓋五卦皆此一卦所變也至
遊魂歸魂二卦則又近取所從變之卦為伏不遠取本
卦亦不以相反論也今以乾一卦為例如乾一世姤姤
下體巽其飛為巽初辛丑其伏仍用乾初甲子(若用相反則當)
(震初庚子也)二世遯遯下體艮其飛為艮二丙午其伏仍用
乾二甲寅(若用相反則當兌二丁卯也)三世否否下體坤其飛為坤
三乙卯其伏為乾三甲辰(凡卦變至第三爻自然相反也)四世觀觀上
體巽其飛為巽四辛未其伏仍用乾四壬午(若相反則當震四庚)
(午)五世剥剥上體艮其飛為艮五丙子其伏仍用乾五
壬申(若相反則當兌五丁酉)以上五世皆以本卦(乾爻為伏者也)自五世
復下為遊魂卦剥之四變為晉自艮變離故其飛為離
四己酉其伏為艮四丙戌(若用相反則當坎四戊寅)復下而為歸魂
晉下三爻變為大有自坤變乾故其飛為乾三甲辰其
伏為坤三乙卯二魂卦皆近即所從變之卦不用本生
純卦也
右乾宮八卦飛伏例坤震巽坎離艮兌倣此
術家七變法
京氏以六畫卦變為七卦并本卦為八今術家以三畫
卦變為七卦幷本卦為八其法以上一爻變者為生氣
上中二爻變者為天醫三爻俱變為絶體上下二爻變
中爻不變者為遊魂下一爻變者為五鬼下中二爻變
者為福德上下二爻不變中爻獨變者為絶命三爻俱
不變者為復歸如乾三畫卦則以兌為生氣震為天醫
坤為絶體坎為遊魂巽為五鬼艮為福德離為絶命乾
為復歸餘卦倣此推之今之術家多用此法以占行年
其推主卦則用河圖九宮法以年紀為宫數一坎二坤
三震四巽六乾七兌八艮九離之法惟五宮無卦男五
宮則歸艮皆土數也
歐陽子易說
或曰歐陽子說易奈何曰其說以大衍為筮占小事而
不之學夫謂大衍為止于筮占是歐陽子又未知聖人
之筮占也彼旣以今世巫史之術待筮占又以今世之
筮占待大衍則其以為不足學也又何難焉
鄭夬說以復姤生六十四卦
乾兌離震巽坎艮坤以次相生重一卦為八卦為六十
四卦此重卦法也而先天圖用之其畫自一陰一陽始
左畫自復之一陽逆數而至乾右畫自姤之一陰順數
而至坤故鄭夬謂乾坤生八卦為大父母復姤生六十
四卦為小父母其說蓋出于此按先天圖法第一畫左
陽右陰第二畫左右各兩分之上半畫陽下半畫陰凡
二陽二陰相間第三畫左右各四分之四陽四陰相間
共成八畫此八卦也第四畫左右各八分之八陰八陽
相間共成十六畫第五畫左右各十六分之十六陽十
六陰相間共成三十二畫第六畫左右各三十二分之
三十二陽三十二陰相間共成六十四畫此六十四卦
也重卦旣成按而數之乾兌離震巽坎艮坤八八相次
其序天成不可亂也自初畫言之謂之復姤生六十四
卦可也自成體言之亦八卦生六十四卦爾然與京氏
不同者京氏以爻相變先天圖以卦相重此其異也
先天圖畫法
先天圓圖第一畫陽左而陰右第二畫至第六畫陽上
而陰下一言以蔽之曰有一必有兩而已一者太極也
兩者陰陽也太極固有陰陽陰陽各為太極陰亦有陰
陽焉陽亦有陰陽焉陰陽之初相對而生故陽左而陰
右陰陽旣立相乘而變故陽上而陰下一必有兩故初
畫為二是為兩儀二各有兩故再畫為四是為四象四
各有兩故三畫為八是為八卦此卦之小成也八各有
兩故四畫為十六十六各有兩故五畫為三十二三十
二各有兩故六畫為六十四此卦之大成也
先天後天卦位
邵先生曰乾坤縱而六子横易之本也(謂伏羲先天之卦)震兌
横而六卦縱易之用也(謂文王後天之卦)張行成曰先天造化
之初也伏羲八卦天位也兼天上地下言之(天山水風澤火雷地)
後天生物之後也文王八卦地位也獨據地上言之(離坤)
(兌乾坎巽震艮)所以坎離震兌當二分二至之中安世按先天
卦位三陽在上三陰在下震巽以下爻變故次下艮兌
以上爻變故次上坎離以中爻變故次中此天地定位
陰陽始交而生六子之序也伏羲作卦之初以三畫相
交而成其序固當如此此所謂易之本造物之初也說
卦三索蓋明此也邵氏先天圖即此理也後天卦位有
地之後正南午位離火王焉正北子位坎水王焉震木
王于卯故震居東兌金王于酉故兑居西土王中央故
坤位金火之間艮位水木之間皆陰陽之中且寅申相
對也兌為陰金乾為陽金故乾次兌而居西北震為陽
木巽為陰木故巽次震而居東南皆以五行生王為序
此所謂易之用生物之後也說卦帝出乎震一章蓋明
此也濂溪太極水火木金土即此理也
文王八卦之位
天一陽降于地自坎而艮自艮而震萬物盈焉地一陰
升于天自巽而離自離而兌萬物虛焉天為物始故乾
居坎之先土位中央故坤艮居離兌坎震之中暑將為
寒坤居其間寒將為暑艮居其間皆土中央之義也兌
為隂金乾次之為陽金震為陽木巽次之為陰木皆陰
陽之交猶接前氣也
項氏家說卷二
