明皇雜錄卷下
唐鄭處誨撰
張九齡在相位有謇諤匪躬之誠玄宗既在位年深稍
怠庶政每見帝無不極言得失李林甫時方同列聞帝
意陰欲中之時欲加朔方節度使牛仙客實封九齡因
稱其不可甚不叶帝旨他日林甫請見屢陳九齡頗懷
誹謗於時方秋帝命高力士持白羽扇以賜將寄意焉
九齡惶恐因作賦以獻又為歸燕詩以貽林甫其詩曰
海燕何微𦕈乘春亦蹇來豈知泥滓賤只見玉堂開綉
戶時雙入華軒日幾迴無心與物競鷹隼莫相猜林甫
覽之知其必退恚怒稍觧九齡洎裴耀卿罷免之日自
中書至月華門將就班列二人鞠躬卑遜林甫處其中
抑揚自得觀者竊謂一鵰挾兩兔俄而詔張裴為左右
僕射罷知政事林甫視其詔大怒曰猶為左右丞相邪
二人趨就本班林甫目送之公卿以下視之不覺股栗
玄宗宴於勤政樓下巷無居人宴罷帝猶垂簾以觀兵
部侍郎盧絢謂帝已歸宫掖垂鞭案轡横縱樓下絢負
文雅之稱而復風標清粹帝一見不覺目送之問左右
曰誰近臣具以絢名氏對之帝亟稱其藴藉是時林甫
方持權忌能帝左右寵倖未嘗不厚以金帛為賄由是
帝之動靜林甫無不知之翌日林甫召絢之子弟謂曰
賢尊以素望清崇今南方藉才聖上有交廣之寄可乎
若憚遐方即當請老不然以賓詹仍分務東洛亦優賢
之命也子歸而具道建議可否于是絢以賓詹為請林
甫恐乖衆望出為華州刺史不旬月誣其有疾為郡不
理授太子詹事員外安置
唐玄宗在東洛大酺於五鳳樓下命三百里内縣令刺
史率其聲樂來赴闕者或謂令較其勝負而賞罰焉時
河内郡守令樂工數百人於車上皆衣以錦綉伏廂之
牛蒙以虎皮及為犀象形狀觀者駭目時元魯山遣樂
工數十人聮袂歌于蒍于蒍魯山之文也玄宗聞而異之
徵其詞乃歎曰賢人之言也其後上謂宰臣曰河内之
人其在塗炭乎促命徵還而授以散秩每賜宴設酺會
則上御勤政樓金吾及四軍兵士未明陳仗盛列旗幟
皆帔黃金甲衣短後繡袍太常陳樂衛尉張幕後諸蕃
酋長就食府縣教坊大陳山車旱船尋橦走索丸劍角
抵戲馬鬭雞又令宫女數百飾以珠翠衣以錦繡自帷
中出擊雷鼓為破陣樂太平樂上元樂又列大象犀牛
入場或拜舞動中音律每正月望夜又御勤政樓觀作
樂貴臣戚里官設看樓夜闌即遣宫女於樓前歌舞以
娛之
唐開元中樂工李龜年彭年鶴年兄弟三人皆有才學
盛名彭年善舞鶴年龜年能歌尤妙製渭川特承顧遇
於東都大起第宅僭侈之制踰于公侯宅在東都通遠
里中堂制度甲於都下(今製晉公移于定鼎門外别墅號綠野堂)其後龜年
流洛江南每遇良辰勝賞為人歌數闋座中聞之莫不
掩泣罷酒即杜甫嘗贈詩所謂岐王宅裏尋常見崔九
堂前幾度聞正值江南好風景落花時節又逢君崔九
堂殿中監滌中書令湜之第也
唐開元關輔大旱京師闕雨尤甚亟命大臣遍禱于山
澤間而無感應上於龍池新剏一殿因召少府監馮紹
正令於四壁各畫一龍紹正乃先於四壁畫素龍竒狀
蜿蜒如欲振躍繪事未半若風雲隨筆而生上及從官
於壁下觀之鱗甲皆濕設色未終有白氣若簾廡間出
入於池中波濤洶湧雷電隨起侍御數百人皆見白龍
自波際乘雲氣而上俄頃隂雨四布風雨暴作不終日
而甘霖遍於畿内
安禄山之陷兩京王維鄭虔張均皆處於賊庭洎寇平
俱囚于楊國忠舊宅崔相國圓因召于私第令畫名畫
數壁當時皆以圓勲貴莫二望其救援故運思精深頗
極能事故皆獲寬典至於貶降必獲善地
張說之謫岳州也鬱鬱不樂時宰以說機辨才略互相
排擯蘇頲方當大用而張說與瓌相善張因為五君詠
致書封其詩以遺頲戒其使曰候忌日近暮送之使者
既至因忌日齎書至頲門下會積隂累旬近暮弔客至
多說先公寮舊頲因覽詩嗚咽流涕悲不自勝翌日乃
上封大陳說忠貞謇諤有功平王室亦人望所屬不宜
淪滯於遐方上乃降璽書勞問俄而遷荆州長史陸象
先韋嗣立張廷珪賈曾皆以譴逐歲久因加甄收頲常
以說父之執友事之甚謹而說重其才器深加敬慕焉
玄宗幸華清宫新廣湯池制作宏嚴安禄山于范陽以
白玉石為魚龍鳬雁仍為石梁及石蓮花以獻雕鐫巧
妙殆非人功上大悦命陳于湯中又以石梁横亘湯上
而蓮花纔出於水際上因幸華清宫至其所解衣將入
而魚龍鳬雁皆若奮鱗舉翼狀欲飛動上甚恐遽命撤
去其蓮花猶存又嘗于宫中置長湯屋數十間環迴甃
以文石為銀鏤漆船及白香木船置于其中至於楫櫓
皆飾以珠玉又於湯中壘瑟瑟及丁香為山以狀瀛洲
方丈上將幸華清宫貴妃姊妺競車服為一犢車飾以
金翠間以珠玉一車之費不下數十萬貫既而重甚牛
不能引因復上聞請各乘馬於是競購名馬以黃金為
銜䪊組繡為障泥共會于國忠宅將同入禁中炳炳照
灼觀者如堵自國忠宅至于城東南隅僕御車馬紛紜
其間國忠方與客坐于門下指而謂客曰某家起於細
微因緣椒房之親以至于是吾今未知税駕之所念終
不能致令名要當取樂于富貴耳由是驕奢僭侈之態
紛然而昧處滿持盈之道矣太平公主玉葉冠虢國夫
人夜光枕楊國忠鎻子帳皆稀代之寶不能計其直
楊貴妃姊號虢國夫人恩寵一時大治宅第棟宇之盛
舉無與比所居韋嗣立舊宅韋氏諸子方午偃息于堂
廡間忽見婦人衣黃羅帔衫降自步輦有侍婢數十人
笑語自若謂韋氏諸子曰聞此宅欲貨其價幾何韋氏
降階曰先人舊廬所未忍舍語未畢有工數百人發東
西廂撤其瓦木韋氏諸子乃率家童挈其琴書委于路
中而授韋氏隙地十數畝其宅一無所酬虢國中堂既
成召匠圬鏝授二百萬償其值而復以金盞瑟瑟三斗
為賞後曾有暴風拔𣗳委其堂上已而視之略無所傷
既撤瓦以觀之皆承以木瓦其制作精緻皆此𩔖也虢
國每入禁中常乘驄馬使小黃門御紫驄之駿健黃門
之端秀皆冠絶一時
張果者既於恒州條山常往來汾晉間時人𫝊有長年
秘術耆老云為兒童時見之自言數百歲矣唐太宗高
宗屢徵之不起則天召之出山佯死于妬女廟前時方
盛熱須臾臭爛生蟲則天信其死矣後有人於恒州
山中復見之果乘一白驢日行數萬里休則重疊之其
厚如紙置于巾箱中乘則以水噀之還成驢矣開元二
十三年玄宗遣通事舍人裴晤馳驛於恒州迎之果對
晤氣絶而死晤乃焚香啟請宣天子求道之意俄頃漸
蘇晤不敢逼馳還奏之乃命中書舍人徐嶠齎璽書迎
之果隨嶠到東都于集賢院安置肩輿入宫備加禮敬
玄宗因從容謂曰先生得道者何齒髮之衰耶果曰衰
朽之歲無道術可憑故使之然良足耻也今若盡除不
猶愈乎因於御前拔去鬢髮擊落牙齒流血溢口玄宗甚
驚謂曰先生休舍少選晤語俄頃召之青鬢皓齒愈於
壯年一日秘書監王迥質太常少卿蕭華嘗同造焉時
玄宗欲令尚主果未之知也忽笑謂二人曰娶婦得公
主甚可畏也迥質與華相視未諭其言俄頃有中使至謂
果曰上以玉真公主早歲好道欲降於先生果大笑竟
不承詔二人方悟向來之言是時公卿多往謁或問以
方外之事皆詭對之每云余是堯時丙子年人時莫能
測也又云堯時為侍中善于胎息累日不食或時但進
美酒及三黃丸玄宗留之殿賜之酒辭以山臣飲不過
二升有一弟子飲可一斗玄宗聞之喜令召之俄一小
道士自殿簷飛下年可十六七美姿容旨趣雅淡謁見
上言詞清爽禮貎臻備玄宗命坐果曰弟子當侍立於
側未宜賜坐玄宗目之愈喜遂賜之酒飲及一斗不辭
果辭曰不可更賜過度必有所失致龍顔一笑耳玄宗
又逼賜之酒忽從頂湧出冠子落地化為一榼玄宗及
嬪御皆驚笑視之已失道士矣但見一金榼在地覆之
榼盛一㪷騐之乃集賢院中榼也累試仙術不可窮紀
有歸夜光者善視鬼玄宗常召果坐於前而勅夜光視
之夜光至御前奏曰不知張果安在乎願視察也而果
在御前久矣夜光卒不能見又有邢和璞者有算術每
視人則布籌于前未幾已能詳其名氏窮通善惡夭夀
前後所算計千數未嘗不析其瑣細玄宗竒之久矣及
命算果則運籌移時意竭神沮終不能定其甲子玄宗
謂中貴人高力士曰我聞神仙之人寒燠不能療其體
外物不能凂其中今張果善筭者莫能究其年視思者
莫得見其狀神仙豈非真者耶然嘗聞同堇斟飲之者
必死若非仙人必敗其質可試以飲也會天大雪寒甚
玄宗命進堇斟賜果果遂舉飲盡三巵醺然有醉色顧
謂左右曰此酒非佳味也即偃而寢食頃方寤忽覽鏡
視其齒皆斑然焦黑遽命侍童取鐵如意擊其齒盡隨
收于衣帶中徐解衣出藥一帖色微紅光瑩果以傅諸
齒穴中已而又寢久之忽寤再引鏡自視其齒已生矣
其堅然光白愈於前也玄宗方信其靈異謂力士曰得非
真神仙乎遂下詔曰恒州張果先生遊方之外者也跡
先高尚心入窅冥久混光塵應召赴闕莫知甲子之數
且謂羲皇上人問以道樞盡會其極今則將行朝禮爰
申寵命可授銀青光禄大夫賜號通玄先生未幾玄宗
狩於咸陽獲一大鹿稍異常者庖人方饌果見之曰此
仙鹿也已滿千歲昔漢武元狩五年臣曾侍從畋于上
林時生獲此鹿既而放之玄宗曰鹿多矣時遷代變豈
不為獵者所獲乎果曰武帝捨鹿之時以銅牌誌于左
角下遂命騐之果獲銅牌二寸許但文字凋暗耳玄宗
又謂果曰元狩是何甲子至此凡幾年矣果曰是歲癸
亥武帝始開昆明池今甲戌歲八百五十二年矣玄宗
命太史氏校其長歷略無差焉玄宗又竒之時又有道
士葉法善亦多術玄宗問曰果何人耶答曰臣知之然
臣言訖即死故不敢言若陛下免冠跣足救臣即得活
玄宗許之法善曰此混沌初分白蝙蝠精言訖七竅流
血僵仆于地玄宗遽詣果所免冠跣足自稱其罪果徐
曰此兒多口過不譴之恐敗天地間事耳玄宗復哀請
久之果以水噀其面法善即時復生其後累陳老病乞
歸恒州詔給驛送到恒州天寶初玄宗又遣徵召果聞
之忽卒弟子葬之後發棺視之空棺而已
李遐周者頗有道術唐開元中嘗召入禁中後求出住
玄都觀唐宰相李林甫嘗往謁之遐周謂曰公存則家
泰殁則家亡林甫拜泣求其救觧笑而不答曰戲之耳
天寶末禄山豪横跋扈遠近憂之而上意未寤一旦遐
周既去不知所之但於其所居壁上題詩數章言禄山
僭竊及幸蜀之事時人莫曉後方騐之其末篇曰燕市
人皆去函關馬不歸若逢山下鬼環上繋羅衣燕市人
皆去禄山悉幽薊之衆而起也函關馬不歸者哥舒翰
潼關之敗疋馬不還也若逢山下鬼者馬嵬蜀中驛名
也環上繋羅衣者貴妃小字玉環馬嵬時高力士以羅
巾縊之也其所先見皆此𩔖矣
開元中朝廷選用羣官必推精當文物既盛英賢出入
皆薄居外任雖雄藩大府由中朝冗員而授時以為左
遷班景倩自揚州採訪使入為大理少卿路由大梁倪
若水為郡守西郊盛設祖席宴罷景倩登舟若水望其
行塵謂掾吏曰班公是行何異登仙乎為之騶殿良所
甘心默然良久方整回駕既而為詩投相府以道其誠
其詞為當時所稱賞
玄宗嘗器重蘇頲欲倚以為相禮遇顧問與羣臣特異
欲命相前一日上秘密不欲令左右知迨夜艾乃令草
詔訪于侍臣曰外廷直宿誰遂命秉燭召來至則中書
舍人蕭嵩上即以頲姓名授嵩令草制書既成其詞曰
國之瓌寳上尋讀三四謂嵩曰頲瓌之子朕不欲斥其父
名卿為刊削之上仍命撤帳中屏風與嵩慚懼流汗筆
不能下者久之上以嵩抒思移時必當精密不覺前席
以觀唯改曰國之珍寶他無更易嵩既退上擲其草于
地曰虚有其表耳(嵩長大多髯上故有是名)左右失笑上聞遽起掩
其口曰嵩雖才藝非長人臣之貴亦無與比前言戲耳
其默識神覽皆此𩔖也
玄宗命宇文融為括田使融方恣睢稍不附己者必加
誣譖密奏以為盧從愿廣置田園有地數百頃帝素器
重亦倚為相者數矣而又族望官婚鼎盛于一時故帝
亦重言其罪但目從愿為多田翁從愿少家相州應明
經常從五舉制策三等授夏縣尉自前明經吏部侍郎
才十年自吏部員外至侍郎只七個月
明皇雜錄卷下
