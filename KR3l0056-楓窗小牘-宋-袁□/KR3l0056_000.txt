楓窗小牘小說家𩔖一(雜事之屬)
提要
(臣)等謹案楓窗小牘二卷不著撰人名氏前
有明海鹽姚士粦序以書中所載先三老一
條証以洪适隸釋袁良碑知其姓袁又有少
長大梁及僑寓臨安語可知其鄉貫其名則
終莫得詳查慎行注蘇軾來鶴亭詩引為袁
褧未詳何據也上卷記見崇寧間作大髩方
額下卷言嘉泰二年月食事即以崇寧末年
而計亦相距九十七年舊本題百歲老人不
誣也所記多汴京故事如艮嶽京城河渠宫
闕戶口之𩔖多可與史𫝊相參其是非亦皆
平允惟洪芻以根括金銀之日勢劫内人徵
歌佐酒其罪不可勝誅長流海島宋法已為
寬縱此乃力辨其無辜則紕繆之甚不足徵
據矣乾隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
楓窗小牘原序
楓窗小牘不著撰人姓名特檢所載先三老一叚與隸
釋袁良碑對質因知其人袁姓而牘中東坡手書所云
彦方者即其大父贊善公也但文忠集目秪云與人而
已至稱其父每曰家大夫不知何官曾為艮嶽萼綠華
臺作頌定亦禁近班列又云曾王大毋得封縣君從祖
嘗倅鄭子曰博士頤亦是汴中衣簮喬舊惟此翁若無
官而留意當世者其所記載有大關係如趙普醮章及
玉牒宗室同姓事則是上果㤀其創業下自信其背盟
知靖康之禍高嗣之斬所從來矣惟名園記謂普歸洛
月餘便卒洛去汴四百五十里醮章乘風吹堕太遠又
如張李醉醒志清論家人一卦盧之翰不謝錢若水皆
足補宋史之闕其他細碎多杭汴見聞耳庚戌春嘗以
質之金壇王損庵太史云此中多史外别聞而于惠生
王伯弢各稱其鸚鵡文佳余獨喜燕丹一叙最為雄爽
簡妙頃見吳伯霖言家亦藏有此本為條質歎賞第云
東坡釋相國寺詩必謫外時書謎壁間後來解破耳不
然即慧争德祖捷給不能至此併識以咨博雅海鹽姚
士粦叔祥序
