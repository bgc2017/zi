欽定四庫全書
續書畫題䟦記卷六
明郁逢慶編
蘇東坡書離騷九辯卷
自非哉秋之為氣也蕭瑟兮起止憑鬱鬱其何極凡
五篇字大於折二錢紙墨精神詳二䟦語子京
東坡先生中年愛用宣城諸葛豐雞毛筆故字畫稍
加肥壮晩歲自儋州回挾大海風濤之氣作字如古
槎怪石如怒龍噴浪竒鬼搏人書家不可及也郭畀
拜觀於靈濟寺
山谷云坡書中年圓勁而有韻大似徐會稽至於老
大精神可與顔魯公楊少師方駕觀此帖者當有味
其言云泰定丁卯端陽日高郵龔璛子敬甫書於甫
里書堂之西序
黃山谷草書釋典法語
元祐九年四月戊申書贈高城蒋叔震
山谷道人(此數字本色書)
余在翰林時暇日同曼碩揭公過看雲堂吳大宗師
以古銅鴨焚香嘗新杏因出示黃太史真跡適松雪
趙公亦至謂山谷公得張長史圓勁飛動之意今觀
此卷信不誣矣余以老病空山安得與諸公同一賞
玩耶臨風執筆益重懷賢之思云
青城山樵者虞集謹識
右山谷黃文節公書楞嚴經真跡一卷潜心蘭亭進
以鍾張鋒芒圓勁猶神龍之自試韻度飄逸如天馬
不可羈黃公行高天下於一藝亦造古法觀斯遺墨
從可槩見宗玄得而敬愛之不啻已出其風裁之峻
整又可知矣展玩數四為之歎服
洪武丙辰立秋金華宋濓書於玉堂之署
徐霖子仁據山谷與蒋叔震帖中語云是清公頌
頗詆宋太史之失無所考未知然否
凡事至於入神之境則自不可多有盖其發之亦自
不易非一時精神超然格度之外者不爾也山谷書
如此卷則真所謂神品矣捕龍蛇搏虎豹乘風霆而
上下太清誰得而襲其蹤跡也汪宗道居留都繁麗
之下博雅好古收蓄唐宋遺墨甚富此其尤秘重者
間出相示賞歎彌日輙記歲月如此
弘治癸亥秋九月既望蘇人祝允眀書
山谷真跡流世者余及見凡三種在李氏王氏華氏
皆大草筆勢牽連不絶人謂皆紹聖以後之筆盖公
嘗因錢穆父謂未見自序帖心有所未平紹聖二年
謫黔獲見之遂深契藏真之法而自入神矣此元祐
九年四月戊申書者當是穆父初言時也山谷人品
高詣集諸家之成若虞道園宋潜溪謂其造鍾王及
張長史之域而未及藏真者亦見諸先輩不徒言也
道園䟦漫言此卷未指其所書何段文字潜溪雖云
楞嚴經而子仁辨之謂乃清公頌據山谷與叔震手
劄云寄送清公頌頗見志願不忘般若中也以頗見
二字似美叔震之意疑乎清公頌叔震所作者後云
手抄去觀音贊論所抄當出其手書尚未知果否宗
道好古之士宜更覈之可矣後學長洲沈周
余晚生多幸平生獲觀涪翁真蹟巨卷不下數種如
正書發願文精妙入神字大於杯又大書發願文文
字不同書於匹紙上字幾盈尺草書諸上座乃書法
三昧也又草書太白秋浦歌十五篇於粉箋上又草
書杜少陵秦州雜詩又正書伏波將軍廟詩真得英
雄矍鑠之氣以上皆書於紙上唯此乃絹書高二尺
許字及百行有竒凡千餘言文多不錄妙備諸題中
也此卷今歸於天籟閣元汴
薛紹彭臨蘭亭叙
右薛紹彭臨蘭亭叙一卷按蘭亭叙石本佳者已難
得臨本尤難得宋蘇易簡所藏臨本有三題曰有若
象夫子尚興闕里門虎賁類蔡邕猶旁文舉尊昭陵
自下閉真迹不復存余今獲此本亦可比璵璠其一
本有王堯臣䟦易簡子耆與米南宫友善元章以王
維雪景畫六幅李氏翎毛一幅徐熙梨花大折枝易
得之元章贊曰熠熠客星豈晉所得養氣泉石留腴
翰墨戲著清談書存矜式鬱鬱昭陵玉盌已出戎温
顛倒誰寳真物水月非虚移模奪質線鏁金鐍璚機
錦綍猗與元章守之勿失其二在舜欽所昔之善臨
蘭亭者有馮承素湯普徹韓道政趙謨諸葛正世罕
得見故此三本亦皆莫詳何人所臨也至元二年歲
在丙子予至都城與友人豐城揭君子舟寓舍同巷
得見其所藏紹彭臨本上有弘文之印又有古杭朱
巽印月船小印若宋末在錢唐惟巽與賈似道家所
蓄古書畫甚富且精好紹彭父珦嘗竊易取定武蘭
亭石宣和間朝廷遣使索之紹彭乃并日夜模&KR1213;每
搨叠三枚紙重搨之民間所貴惟此而已後此石龕
寘睿思殿東壁建炎初宗澤遣人護送至維揚金人
下維揚裹以去金主怒棄之江中近世吳君璋副樞
家及龍興民家所得石號為佳者然視定武本遠矣
則後之學書者欲見右軍筆意不其難哉此山谷先
生所以有欲換凡骨無金丹之歎也嗚呼紹彭所搨
本今亦無之況其所臨乎宋之名書者有蔡君謨米
南宫蘇長公黃太史吳練塘最著然超越唐人獨得
二王筆意者莫紹彭若也今紹彭書亦絶少則見其
所臨尤盆盎之櫑洗也趙承旨嘗曰時流易趨古意
難復揭君之愛重此帖也宜也紹彭字道祖近見其
晩憩監聽所賦詩清麗沈著有魏晉人風所居有清
閟閣詳著樓氏攻媿集秋九月甲子在興魯坊聾
子巷寫臨川危素記
唐人模搨鈎臨最精今晉帖存者多唐本也宋人遽
不能精相去遠甚惟薛米兩家獨擅其能宋南渡後
言墨帖多米氏手筆而薛書尤雅正稧序帖臨搨最
多出其手必佳物然世亦鮮矣虞集伯生書
蘇長公書王定國所藏王晉卿畫烟江叠嶂圖一首
江上愁心千疊山浮空積翠如雲烟山耶雲耶遠莫知烟
空雲散山依然但見兩崖蒼蒼暗絶谷中有百道飛来
泉縈林絡石隠復見下赴谷口為奔川川平山開林麓
斷小橋野店依山前行人稍度喬木外漁舟一葉江吞
天使君何從得此本點綴毫末分清妍不知人間何處
有此境徑欲往買二頃田君不見武昌樊口幽絶處東
坡先生留五年春風搖江天漠漠莫雲卷雨山娟娟丹
楓翻鴉伴水宿長松落雪驚醉眠桃花流水在人世武
陵豈必皆神仙江山清空我塵土雖有去路尋無緣還
君此畫三歎息山中故人應有招我歸来篇
次韻王晉卿送梅花一首
東坡先生未歸時自種来禽與青李五年不踏江頭路
夢逐東風泛蘋芷江梅山杏為誰容獨笑依依臨野水
此間風物君未識花浪翻天雪相激眀年我復在江湖
知君對花三歎息
僕去黃州五周歲矣飲食夢寐未嘗忘之方請江湖
一郡書此二詩寄王文父子辯兄弟亦請一示李樂
道也
元祐四年三月十日(趙郡蘇氏印)
行抑書四傳而至逸少七百年後始得嫡孫中豈無
人歐虞禇薛諸公顧得其韻度標格耳筆諫公雖知
此妙頗覺強勉獨東坡老人&KR0894;甚銳筆一點一畫鋒
藏不露而右軍神氣骨力如合左契世不知入木之
妙久矣僕特妄言之又不審孰能妄聽之旃蒙作噩
九芝山道士書於雲莊時二月八日辛亥(元通天隠後人印
闕)酉之星夕曝於交游風月堂西偏
黃文節公草書秋浦歌
紹聖三年五月乙未新開小軒聞幽鳥相語殊樂戲作
草遂書徹李白秋浦歌十五篇時小雨清潤十三日所
移竹及田野中人致紅蕉三十本皆已蘇息唯自籬外
移橙一株著籬裏似無生意盖十三日竹醉而使橙亦
醉失其性矣知命自黔江得一畫眉云頗能作杜鵑語
故攜来然置之摩圍閣中時時作百蟲聲獨不復作杜
鵑語而客談此鳥云此豈羊公鶴之苗裔耶余少頗草
書人多好之惟錢穆父以為俗初聞之不能不慊已而
自觀之誠如錢公語遂改度稍去俗氣既而人多不好
老来漸嬾慢無復堪事人或以舊時意来乞作草語之
以今已不成書輙不聽信則為畫滿紙雖不復入俗亦
不成書使錢公見之亦不知所以名之矣摩圍閣老人
題(山谷道人印)
字學至唐最勝雖經生亦可觀其傳者以人不以書
也禇薛歐虞皆太宗之名臣魯公之忠義公權之筆
諫雖不能書若人如何哉豫章先生孝友文章師表
一世咳唾之珠聞者興起況其書又入神品宜其傳
寶百世恭聞徽宗皇帝評公之書謂如抱道足學之
士坐高車駟馬之上横斜高下無不如意聖人之言
經也晚學小子尚安所云張安國䟦(字未詳)
張安國歷陽人見書史會要乃非于湖于湖名孝
祥字安國
豫章先生襟宇洞達意趣豪逸超然埃壒之表其書
之妙當以九方皋相馬法觀之楊士竒敬題
嘗見楊東山䟦王盧溪遺墨引山谷家書云摩圍閣
在黔州南寺閣正對摩圍峰蜀人呼天為圍屋極寬
潔瀟灑冬温夏涼風物似江西大抵先賢君子直道
而行雖處憂患無所悔尤胸次眀淨無往不適也士
竒又題
書法之變至宋極矣然君謨尚有晉唐餘意蘇黃及
米始大變也學者必求之忠惠之上其庶幾乎士竒
三題
涪翁書太白詩十五首筆法頗不類故常或疑非真
跡此不知書故也翁嘗自評元祐間草書筆意癡鈍
用筆多不到晚入峡見長秊盪漿乃悟筆法又云紹
聖甲戌在黃龍山中忽得草書三昧晚年之作固與
少時異矣安得復以故我求之其間或因筆勢猛氣
逸出常度然不害其神駿也鏊題
觀公自叙因錢穆父之言而改度湔祓舊習且云摩
圍閣老人固知為晚年筆矣鏊又題
坡翁行書四詩
蟹眼已過魚眼生颼颼欲作松風鳴蒙茸出磨細珠落
旋轉繞甌飛雪輕銀缾瀉湯誇第二未識古人煎水意
君不見昔時李生好客手自煎貴從活火發新泉又不
見今時潞公煎茶學西蜀定州花甆琢紅玉我今貧病
長苦飢分無玉盌捧蛾(作峨)眉且學公家作茗飲甎罏石
銚行相隨不願撐腸拄腹文字五千卷但願一甌長及
睡足日高時煎茶
大絃春温和且平小絃廉折亮以清平生未識宫與角
但聞牛鳴盎中雉登木門前剝琢誰扣門山僧未閒君
勿嗔歸家且覓千斛水净洗從前筝笛耳
聽賢師定慧琴
云何見祖師為識本来面亭亭塔中人問我何所見可
憐眀上座萬法了一電飲水能自知指月無復眩我本
修行人三世積精練中間一念失受此百年譴摳衣禮
真相感動淚雨霰借師缾錫泉洗我綺語研
過南華寺
我欲乘飛車東訪赤松子蓬莱不可到弱水三萬里不
如金山去清風半帆耳中有妙高臺雲峰自孤起仰觀
初無路誰信平如砥臺中老比丘碧眼照窗几巉巉玉
為骨凛凛霜入齒機鋒不可觸千偈如翻水何湏尋德
雲即此比丘是長生未暇學請學長不死
妙高臺子瞻
煑茗聽琴而神遊於南華妙高臺之上真蓬莱瀛洲
方丈謫仙人也就爇龍麝作嬰香供已時夜將半月
出房心閒風露浩然曲肱就睡夢與先生遇且賜余
羲樽二廷珪墨一鼠鬚筆三雪蠒紙三十六曰汝往
哉後二年五月當喚汝於集英龍池汝勿怖東嘉石
樓後學徐龍友善大識
文天祥陳文龍同觀拜手謹書(篆書)
戊辰三月初七蒙二先生留名此卷二百餘年流傳
之自其詳已載張果老卷中(此文山先生書惜不識名并歲月)
陳懋欽傅尭俞鄭文實(闕)仲登同三山林天覺(闕)彦
修拜觀壬申冬至日謹誌
東海宗斗以南宗魯以禮宗文以道宗裕以仁同觀
於跳珠軒怡怡如也立春後一日謹誌
熙寧五年壬子先生在杭八月監試進士試院煎茶
七年甲寅先生同於潜毛令方尉遊西菩提聽賢師
琴元豐八年乙丑七月自常赴登題金山妙高臺紹
聖元年甲戌冬十月抵南過南華寺合四詩而觀相
去二十三年事何緣一時並在紙上山谷云東坡極
不惜書遇紙無精麄書遍乃已坡亦自言春蚓秋蛇
隨意畫往往一時隨意隨寫又安知好事者寶藏𫝊
為萬古美觀哉雖然此紙既錄題南華詩却是過海
後書有風濤洶湧之氣龍友
蘇文忠公文章字畫妙天下點墨落人間例能褁去
為榮僕遊京師三十年乃獨未之見兹非恨與甲戌
暮春於蜀人王君見公惠州帖二越翼日又得見公
四詩於石樓君家惠帖乃信筆書詩乃公作意書也
流麗婀娜之態皆具顧思壮歲誦公之文景慕公平
生大節願為執鞭䜿而不可得一旦獲覩翰墨遺芳
於二百載之下世所謂洞心駭目之觀有踰是耶始
知連城白璧未足為寶後學耦耕子王夢高敬附賤
姓名於下方(彌卿朱文)
先生居海外尚以了論語書易謂是措大餘業今(此疑
有闕)後學辟世東海之濱雖食無肉病無藥出無友冬
無炭正先生所謂大率皆無爾然亦一意書册間以
志先生之志者勿忘也丁丑良月朔書於容膝所
黎蜑雜居無復人理置之不足道此先生鐡石處變
之夙心也今夏外患孔殷腥羶泥潦亦汙及於香翰
先生以素患難之心處之又豈為之變色動容哉飛
馭九霄度必有取於愚言戊寅冬至日書
後學龍友謹識
右四詩毫采飛動真遇羽衣道士乃得孤鶴横江蹁
躚之勢後五百餘年得獲展玩累日是何多幸敬仰
敬仰墨林項元汴
涪翁黃文節公書
後漢人得道隂長生詩三篇
維予之先佐命唐虞爰逮漢世紫艾重紆予獨好道而
為匹夫高尚素志不事王侯貪生得生亦又何求超迹
蒼霄乘飛駕浮青要乘翼與我為仇入火不灼蹈波不
濡逍遙太極何慮何憂遨戲僊都顧閔羣愚年命之逝
如彼波流淹忽未幾泥土為儔馳走索死不肯暫休余
之聖師體道之真昇騰變化松喬為隣惟余同學一十
二人寒苦求道歷二十年中多怠惰志放五經辟世自
匿今廿餘年名山之側寒不遑衣饑不暇食思不敢歸
勞不敢息奉事聖師承顔悅色面垢足胝乃見哀識遂
傳要訣恩深不測妻子延年咸享無極
黃白已成貨行不堅痛乎諸子命也自天天不妄授道
必歸賢勤加精研身投幽壤何時可還嗟爾將来勿為
流俗富貴所牽神丹一成昇彼九天夀同三光何但億
千
維予垂髮少好道德棄家隨師東西千億役使鬼神玉
女侍側予得度世神丹之力
忠州丰都山仙都觀朝金殿西壁有天成四年人書
隂真君詩三章余同年許少張以為真漢人文章也
以余考之信然因試生筆偶得佳紙為鈔此詩以與
王瀘州補之之季子觀隂君所學守屍法耳猶湏擇
師勤苦如是乃能得之何況千載之後尚友古人求
知道德之上宰者乎
紹聖四年四月丙午黔中禪月樓中書
米南宫大行楷書天馬賦
高君素收唐畫御馬感今無此馬故賦
方唐牧之至盛有天骨超俊勒四十萬之數而隨方以
色分焉居其中以為鎮目星角以電發蹄椀踣以風迅
鬐龍顒而孤起耳鳳聳以雙峻翠華建而出步閶闔下
而輕噴低駑羣而不嘶横秋風以獨韻若夫躍溪舒急
冒絮征叛直突而建德項縶横馳而世充領斷咸絶材
以比德敢伺蹶以致吝豈肯浪逐金粟之堆故當下視
八方之駿高標雄跨而獅子讓獰逸氣下衰而照夜矜
稳於是風靡格頹色妙才駘入仗不動終日如坏乃得
玉為銜飾繡作鞍儓㯤秣粟豢肉脹䈥揮盖不如偷盧
噬盜策蹇勝柴鑄黃蝸而吐水畫白澤以除灾但覺駝
垂就節鼠伏防猜妬心雖厲馴號期諧誓俛首以畢世
未伏櫪以興懷所謂英風頓盡冗仗常排嗟乎若不市
駿骨致龍媒如此馬者一旦天子廵朔方升喬嶽掃四
裔之塵較岐陽之獵則飛黃腰䮍籋雲追電何所從而
遽来何所從而遽来
平海大師後園水丘公慧悟師看書襄陽米芾
海岳能書又能詩書品超邁入神詩稱意格高遠傑
然自成一家嘗寫詩投許冲元自言不襲古人生平
未嘗錄一篇投豪貴遇知己則不辭元豐中至金陵
識王介甫過黃州識蘇子瞻皆不執弟子禮其高譽
道如此時論章伯益書如宫女插花嬪嬙對鏡自有
一般態度能繼者惟海岳耳或云海岳學羅讓書盖
其少時非得法於譲也此帖詞翰兼美誠佳品也幼
澄宜寳藏之
永樂甲辰中秋前五日浚儀張肯識(繼孟)
淮南老守米南宫筆法今評妙品中翰苑寥寥千古
後不知誰復可相同天全有貞題
黃太史草書李太白憶舊遊寄譙郡元參軍
玩物喪志君子不取也余幼而失學粗喜寫字雖未
知行草之妙亦嘗留心如蘇東坡黃山谷米元章數
家翰墨甚酷愛見每以真偽僅能别之余守長樂郡
客有董君詳者手攜草書一幅自云沉埋塵中人鮮能
辨今求教而就贈君余拂拭展玩驚喜歎異謂君詳
曰此山谷真蹟也居無何閩士李眀父来訪出而示
之眀父隨曰李太白詩也前猶有文惜乎斷簡耳及
觀全帙迺知憶舊遊寄譙郡元參軍之作考其遺落
凡八十字噫雖豫章之筆無以復加然謫仙之詩不
可不補故足而記之深有望於珠還劍合之時它日
果如吾言豈不為盛事也哉其辭曰憶昔洛陽董糟
丘為余天津橋南造酒樓黃金白璧買歌笑一醉累
月輕王侯海内賢豪青雲客就中與君心莫逆回山
轉海不作難傾情倒意無所惜我向淮南攀桂枝君
留洛北愁夢思不忍别還相随相随(下接)迢迢訪仙城元貞
乙未烈子野人張鐸書於三山英達坊為已堂
山谷書法晚年大得藏真三昧此筆力恍惚出神入
鬼謂之草聖宜焉嘗記元祐中子瞻蘇公穆父錢公
同觀公揮翰作草於寳梵僧舍子瞻賞歎再四穆父從旁
曰君見自序真蹟當更有得公一時心有所未平紹
聖中謫黔始見石揚休自序帖縱觀不已頓覺超異
乃服穆父之言也觀此信是紹聖後所書者幾與藏
真合作但篇後有闕文當時藏真自叙有二本一為
石揚休所蓄是矣一蓄蘇舜欽所蘇本前亦有所遺
後世以為惋惜今此卷之不全殆天亦欲冥契之也
尚古宜寶藏之
正德改元清眀日長洲沈周䟦
雙井之學大抵韻勝文章詩樂書畫皆然姑論其書
積功固深所得固别要之得晉人之韻故雖形貌若
懸而神爽冥會歟此卷馳驟藏真殆有奪胎之妙非
有若似孔子之類也其故乃是與素同得晉韻然耳
今之師素者大率鹵莽求諸其外動至狂妄又是優
孟為叔敖抵掌變幻眩亂人鬼只能惑楚豎子耳亦
獨何哉卷跡英氣横發於其本書故是平生神品尚
古光祿先生藏護過於至寶嘻老谷不死之神在華
氏矣吳郡祝允眀䟦
右一卷與蒋叔震書所謂清公頌同一筆意真紹聖
後神化之書
蔡忠惠公二帖
襄泣血言逆惡深重扶護南歸死亡無日不可循常禮
不通誠意於左右今至富陽平安眀日登舟或雨水少
增當舟行至三衢也襄素多病遭此荼毒就令不死足
膝日甚氣力日衰亦為廢人豈復相見耶辱君知愛之
心不殊兄弟一念哀痛哽塞何言哽塞何言在道程頓
官員勾當齊整無一闕乏感惕感惕襄叩頭子發郎中
足下十二日
襄啟遠承惠問厚意所存益有感著知日来體氣佳勝
殊為慰也近被命尹治日以穰劇居不得暇移書致謝
不盡縷縷惟眠食自重不宣襄拜手長官足下
八月二十一日
東坡先生書九歌卷
東坡先生書楚辭乃黃州時書世人多稱晚年書先
生晚年字畫老勁雄放元豐中作字華麗工妙後生
不見前作往往便謂贋本先生昔與猶子書論作文
教其師法應制時文章且曰至於書字亦然也松年
自蚤歲尊慕先生家藏先生之文甚富近年購先生
之書尤多獨此乃先生舊所書耳信可寶也宣和四
年二月初八日劉沔書
先生每論楚辭下風雅一等至鮮于子駿所作且歎
稱之況九歌九辯乎筆墨之咏歌之尚何疑
晉國張珗
淵於書不識真贋獨識此書為先生真跡三歎三歎
倪嘗借觀於永康得助堂二月中澣日倪書
右九歌與前九辯盖先生一時書也迭宕超軼殆若
神駿翩翩不可控御惜亡去大司命東君河伯國殤
招魂等五章字大於錢紙墨如新何緣遺逸不害為
墨寶也元汴
薛道祖詩真蹟
雲頂山詩
山壓衆峰首寺占紫雲頂西遊金泉来登山緩歸軫昨
暮下三峽出谷已延頸山名高劍外回首陋前嶺躋攀
困難到賴此晝亦永巍巍石城出步步松徑引青霄屋
萬楹下俯二川境玉壘連金鴈西軒列阡畛青城與岷
峨天際暮雲隠少城白烟裏水墨澹微影江流一練帶
不復辨漁艇東慚梓隘(闕)右喜錦川迥磐陀石不轉枯
枿弄芒穎四更月未出蕙帳天風緊客行弊帑垢到此
凡慮屏暫時方外遊聊惬素心静眀朝武江路拘窘逐
炎景
建中靖國元年七月二十四日翠微居士題
上清連年實享清適絶塵物外皆自製亭名也錄示
詩句未見佳處想難逃老鑒也舊藁不存尚可記憶
雨不濕行逕雲猶依故山看雲醒醉眼乘月棹迴瀾水
上三更月烟中一葉舟寒臨重閣迥影帶亂山流暮烟
秦樹暗落日渭川眀平林映日疎埜草經寒短霜乾葉
飄零日出水清淺官冷繫懷非吏事地偏相訪定閒人
一馬春風過微雨竹間歸路淨無塵鷗鷺驚飛起秋風
菱荇花一徑入中渚坐来惟鳥啼水雲生四面常恐世
人迷綠逕無行路蒼苔露未晞曾夢春塘題碧草偶来
霧夕看紅蕖無人雲閉戶深夜月為燈暁露凝蕪逕斜
陽滿畫橋不眠聽竹雨高卧枕風湍橋横雲壑連朝渡
雨暗燈窗半夜棋微波拂涼吹澹烟生遠樹天寒湘水
秋雨暗蒼梧暮乘月多忘歸往往帶霜露自然鷗鳥親
日與漁樵遇去意已輕千里陌深杯難醉九廻腸灞陵
葉落秋風裏忍對霜天數鴈行
已上雖記然全章皆忘之矣語固未佳要之恐平生
經心一事老友必憐其散落便風早以為寄也
紹彭再拜
更有第三編亦不見来信不言及必不在彼不知失
去何處如何如何
左綿山中多青松風俗賤之止供樵爨之用郡齋僧
刹不見一本余過而太息輙諷通守晉伯移植佳處
使人知為可貴東川距綿百里餘入境遂不復有晉
伯因以為惠沿流而来至此皆活作詩述謝并代簡
師道史君紹彭上
越王樓下種成行濯濯分来一葦杭偃盖可須千歲榦
封條已傲九秋霜含風便有笙竽韻帶雨偏垂玉露光
免作爨烟茅屋底華軒自在拂雲長
通泉字法出官奴日日臨池恨不如雙鯉可無輕素練
數行惟作硬黃書鄉關何處三秦路馬足經年萬里餘
多謝玉華宫畔客新詩未覺故情疎
和巨濟韻臨池通泉為如字韻牽作實事也不笑
不笑
右宋薛紹彭書五紙薛氏三鳳名河東紹彭其後人
也字道祖號翠微居士居長安符祐間以書名名並
米芾今書史會要所載是也水村陸公得此卷特愛
重間出示余為識數語於後長沙李東陽
蘇長公兄弟祭黃幾道文
坡老兄弟祭黃幾道文一通𫝊襲至錫山華尚古氏
福偕弟祚得伏覩之知非坡老不能及也幾道未能
悉其為人而坡老稱許至謂天實媿之當自有見嘗
稱潁濱黃樓賦稍振勵人輒謂其代作要亦自知有
辨福讀古史頗覺其議論不合處與吾弟評訂之兹
同見此乃書以歸尚古
弘治辛酉九月三日華亭後學錢福敬識
蘇滄浪留别王原叔古詩帖
舜欽作詩留别原叔八丈閣下
交道今莫言難以古義責錙銖較利害便有太行隔予
生性闊疎逢人出胸臆一旦觸駭機所向盡戈戟平生
交游人化為虎狼額謗氣慘烈烈中之若病疫遂令老
成人坐是亦見斥既出芸香署又下金華席摧辱實難
任宦名必非惜罪始職於予時情末當隙今来濠州涯
日夜自羞惕高風激頹波相遇過平昔白玉露肺肝晴
雲見顔色乃知天壤間自有道義伯眀日又告行嗟嗟
四海窄
慶歷乙酉清眀日書
右宋蘇子美古詩百五十言留别原叔八丈盖王洙
原叔也詩語俊拔義氣悲壮歐陽公謂其廢放後時
發憤悶於歌詩殆是類也字畫出入顔魯公徐季海
之間而端勁沈著得於顔公為多當時評者謂為花
發上林月滉淮水豈其然乎按子美慶歷四年丙戌
十一月坐監進奏院事會客事除名徙蘇州此詩後
題清眀日則是被放之三閱月也時原叔以天章閣
侍講史館檢討黜知濠州正坐子美事故詩云遂令
老成人坐是亦見斥時子美年三十有八原叔五十
一故有老成及八丈之稱又有今来濠州涯及眀日
又告行等語當是隨原叔至濠及是乃别耳其後子
美竟以慶歷八年卒於蘇凡居蘇四年宜其遺跡流
傳吳中為多去今數百年所謂滄浪亭者雖故址僅
存亦惟荒烟野草而已至於文章翰墨不少槩見宣
和書譜謂斷章片簡人爭傳播豈在當時亦不易得
耶此詩雖非蘇事而實赴蘇時作少宰徐公子容以
為郡中故實因重價購之俾徵眀疏其大略如此若
其志節履行具正史者兹不復云
嘉靖乙未文徵眀䟦
蘇長公書陶靖節清晨聞叩門詩一首
元符庚辰九月二十五日東坡先生醉書
又一帖
軾啟近人回奉状必達比日履兹春候豈弟之化想已
信服吏民坐歗之樂豈有涯哉無緣陪接但深馳仰尚
冀若時保練少慰區區不宣軾再拜質翁朝散使君老
兄閣下正月二十四日
潁濱先生詩帖
朝議戴公遊宦蜀中愛其風物遂卜居成都方未能歸
因其西還為短篇送之眉山蘇轍上
岷山招我早歸来劍閣横空未許迴北叟忽驚鶗鴂晚
西轅欲及海棠開避仇賦客親耕耒因亂詩翁著酒杯
但愛江山無一事為言父老莫相猜
兩蘇公帖平生多見之盖真贋相半也從季所藏如
淵明詩一紙雖擲棄瓦礫當自有神光發見
乾道七年十一月二十九日洪邁書
坡寫淵眀詩藍縷茅簷下豈無旨哉銓案欒武子云
若敖蚡冐篳路藍縷以啟山林杜預云藍縷敝衣言
勤儉以啟土然則坡老之旨微矣
乾道改元四月仲潘廬陵胡銓識
二蘇兄弟行如冰雪足以下照百世望如九鼎足以
坐銷羣奸學士大夫得其片文隻字輙藏去以為榮
盖非特取其華藻也質翁帖是中年書南至帖疑叔
黨輩代作寄米帖淵眀詩遒勁秀傑晚年精妙盖如
此黃門嘗贊其兄云人言吾兄我曰吾師讀戴公詩
便知斯言為實錄
乾道乙酉五月一日東里周必大書
兩蘇公醉墨斷藁不自愛惜求者輙予往時士大夫
多有之近歲有力者喜奪人所好藏書者至不敢示
人趙從季所藏甚富何以能然盖所謂廉者不求貪
者不與能如是所以得久存也
乾道乙酉冬至後二日盧溪王庭珪書
我思古人起於峨岷瑞我昭代鳴鳳儀麟揮毫落紙
天葩吐芬端拜拭目我思古人
乾道三年冬至後二日樂備書
葉少由来過告其季父恭叔死矣且出其所藏坡帖
二紙相示余欲留之諦玩而愴然感舊不暇也姑識
歲月於卷末而歸之庶它日冀復覽焉
嘉定辛未中和節後八日趙汝談
眉山二蘇先生文章氣節光曜典册後世獲見其書
翰如親侍焉安敢妄言以取不自量之譏乾道諸公
墨跡亦不易得況洪内翰周益公之確論藏者寶惜
之東平周泰識
兩蘇翰墨貫文章瑞鳳祥麟奕世昌什襲珍藏傳不
朽一天星斗燦光芒崧叟王敬力題
李西臺六帖(右署隸古中書舍人金溥為大司成王老生題司成為毘陵王文肅公也)
所示要土母今得一小籠子封全諮送不知可用否是
新安缺門所出者復未知何所用望批示春冬衣歷頭
賢郎未撿到其宅地基尹家者根本未分眀難商量耳
見别訪尋稳便者若有成見宅子又如何細希示及
(押)諮
孫號西行少車今有舊車如到彼不用可貨却也金部
同年披風甚慰私抱殊未欵曲旋值暌離必然来晨朝
車行邁適蒙示諭愈傷老懷惟冀保愛也萬萬不勝銷
黯見女夫劉仲謨秀才并第二兒子在東京相次發書
去如有事希周庇也(押)簡上金部同年九月十六日
湯世帖碑文三道略表西京之物也
懷湘南拙詩附上同院劉學士(隲)同年邵兵部希差人
通達或與面聞也建中又白
貴宅諸郎各計安侍奉所示請政章服昨東封湏得出
身歷任家状一本并湏賫擎官誥勅牒去未審此来如
何行遣也兼為莊子事已令彼僧在三學院安下近已
往彼去未迴此莊始初見說甚好只是少人管勾若未
貨可且收拾課租亦是長計不知雅意如何也侯親家
亦言可惜拈却(押)諮
劉秀才久在科場洛中拔觧今西遊兼欲祗候府主希
略一見也(右附前帖末)
建中白近賢郎秀才去專馳手書伏想已達左右玄律
將半隂風向嚴公理之外道養無爽此離羣寡侣望風
懷賢無日不(闕)也時光流速同年知心凋落已大半耳
加之宦途人事何牽纏至是哉惟再三保愛虔禱虔禱
因人無恡玉音今左十秀才行謹寓状諮問起居不宣
同年兄李建中状上屯田仁弟十一月十一日
左右為河中有少理會家業被人織羅公途甚是分眀
希特與照燭也建中白
齊古同年仁弟相别已是隔年傾渴可量丹(闕)累垂示
翰益認道友劣兄自去秋患脾胃氣於今餌藥未獲全
愈復差出淮汴口祭醮然扶力祗荷迴来冷氣又是發
動歸休之計未成多難故也此外别無疾嗜慾已絶訖
知仁弟又鼔盆莫且住脚也初夏惟保愛為切值女夫
劉先輩補吏昭應託寓状諮問起居不宣(押)書上齊
古同年仁弟三月六日
近蒙寄到書開却封却恐是留臺陳公也已附西京
去要知之
西臺字得中舉進士甲科太宗嘉之嘗直昭文館改
直集賢院出為兩淛轉運司副使恬於榮利乞西京
留司御史臺愛洛中風土遂居之故號李西臺東坡
賦和靖詩云書似西臺差少肉者是也官至判太常
寺善書札然絶不多見於世
寶祐乙卯夏五建寧堂主題建袁立儒溪翁
黃太史嘗有䟦云李西臺書與林和靖極相類但和
靖傷瘦西臺傷肥盖林處士清苦而李集賢重厚各
似其作人耳建寧堂主併錄其語
予近得華山圖題曰崧高維嶽歐陽公所記神清之
洞及李西臺隠居之地在焉軸尾載西臺卜築始末
甚詳此帖出於西臺逸筆無可疑者前史官文及翁
書
西臺書三十年前極罕得見近數數見之大槩雄實
篤厚如其人涪翁傷肥之論無乃太嚴此六帖信意
行筆天真爛漫尤可愛世誚平園攻媿後村不善書
輒欲評書予之謂歟杭仇遠(仁近山村民)
李西臺書吾鄉有石刻徑三寸許今見真蹟遒勁沈
著誠不易得
泰定二年乙丑四月望日京口郭畀曾觀同郡張監
共集
李西臺書與林和靖絶相類涪翁評之謂西臺傷肥
和靖傷瘦和靖清枯之士也瘦之傷為不誣西臺之
書類其為人典重温潤何肥之傷也哉莒溪唐氏易
安室所藏凡六帖觀者自能評之當以余言為然時
至正二十五年夏六月朔會稽抱遺老人楊維楨在
雲間草玄閣試老陸鐡穎書
續書畫題䟦記卷六
