欽定四庫全書
書畫題跋記卷七
明郁逢慶編
吳仲圭嘉禾八景(在楮上横卷)
勝景者獨瀟湘八景得其名廣其𫝊唯洞庭秋月瀟湘
夜雨餘六景皆出於瀟湘之接壤信乎其真為八景者
矣嘉禾吾鄉也豈獨無可攬可采之景與閒閱圖經得
勝景八亦足以梯瀟湘之趣筆而成之圖拾俚語倚錢
唐潘閬僊酒泉子曲子寓題云至正四年歲甲申冬十
一月陽生日書於橡林舊隱梅花道人鎮頓首
空翠風煙在縣西二十七里檇李亭後三過堂之北
空翠亭四圍竹可十餘畆本覺僧刹也
萬壽山前屹立一亭名檇李堂隂數畆竹涓涓空翠
𤨏風煙騷人隱士留題詠紅塵不到蒼苔逕子瞻
三過見文師壁上有題詩
龍潭暮雲在縣西通越門外三里三塔寺前龍王祠
下水急而深遇歲旱則祈於此時有風濤可畏
三塔龍潭古龍祠下千年跡幾番殘燬喜猶存静勝獨歸
僧陰森一逕松杉直樓閣層層曜金碧祈豐禱旱
最通靈祠下暮雲生
鴛湖春曉在縣西南三里真如寺北城南澄海門外
湖合鴛鴦一道長虹横跨水涵波塔影見中流終日
射漁舟彩雲依傍真如墓長水塔前有竒樹雪峯
古甃冷於秋策杖幾經遊(長水法師塔前有仁杏葉上生果實)
春波煙雨在嘉禾東春波門外舊日高氏圃中煙雨
樓
一掌春波矗矗鹺帆閙如市昔年煙雨最高樓幾度
暮雲收三賢古跡通岐路窣堵玲瓏插濠罟荷花
裊裊間菰蒲依約小西湖(三賢者朱買臣陸宣公陳賢良)
月波秋霽在縣西城堞上下嵌金魚池昔李氏廢圃
也
粉堞危樓欄下波光搖月色金魚池畔草蒙茸荒圃
瞰樓東亭亭遙峙梁朝檜屈曲槎牙接蒼翠獨憐
天際欠靑山却喜水迴環
三閘奔湍在嘉禾北望吳門外端平橋之北杉靑閘
三閘奔湍一塘遠接吳淞水兩行垂柳綠如雲今古送
行人買妻恥醮藏羞墓秋茂郵亭逓書處路逢樵
子莫呼名驚起墓中靈
胥山松濤在縣東南十八里德化鄉山約百畝餘荷
鍤翁墓其下子胥古跡也
百畆胥峰道是子胥磨劔處嶙峋白石幾番童時有
兔狐蹤山前萬個長松樹下有高人琴劔墓週迴
蒼薈四時靑終日戰濤聲
武水幽瀾在縣東三十六里武水景德教寺西廊幽
瀾井泉品第七也
一甃幽瀾景德廊西苔蘚合茶經第七品其泉清冽
有靈源亭間梁棟書題滿翠竹瀟森映池館門前
一水接華亭魏武兩其名
幽瀾泉乃嘉禾八景之一而亭將摧在山師欲改作
而力不睱給唯展啚者思有以助之亦清事也
梅花道人鎮勸緣
次第古詩八章奉題嘉禾八景用呈在山老師一粲
大梁辛敬頓首
秋隂覆野水暝色帶高城萬古風雨餘滿軒空翠生
昔人會心處華落徒縱横勝事嘆千載焉用此高名
諸溪駛奔湍神物出其下浩劫上浮雲中宵走雷雨
吾嘗隱廬阜飛瀑孤絶處對此發幽期長吟度秋浦
落日湖上行風吹湖水明芙渠未出水鴛鴦空復情
佳人翠䄂薄公子彩舟輕暗憶題詩處花絮滿春城
昔賢讀書處今人採樵路煙雨暗春波江鷗迷處所
山遙數峰出洲隱十颿去應有倚樓人天長望汀樹
孤城何迢迢飛楝上咫尺初月照江波吳船夜吹&KR1055;
秋清野寺静露下蘋洲碧不見放魚人疏鐘起遙夕
怒濤來修渠西出吳門道官家嚴水利蓄洩何草草
洞庭霜橘晩震澤鱸魚早從此具扁舟長學渭中老
榜舟趨南山飛蓋轉賦甸登高望吳越擊鼓馳觴讌
靈颷振巖角飛雨洒石面欲弔子胥魂歌長淚如霰
古寺閟幽敞清涼生道心澄源既不昧萬象自浮沉
龍吟珠光曉鳥度菱花深上人散華處時復一來尋
武水幽瀾亭泉品在第七新開縣街好當作景之一
維南有胥峰突起平田中是誰磨劔石化此青芙蓉
城陰古三牐既廢尚遺趾細雨遠帆來持錢揖津吏
風光水西頭黃衣豈淄流惟餘此陳迹千古爽溪流
春波遶城綠行舟亂鷗鶩宣公石梁在疇能繼芳躅
重湖浸南陌飛來雙錦鴛棹歌驚不起烟雨自江邨
龍淵三窣堵靈祠挾其右鐘聲隔林莽行人重回首
檇李古名郡作亭當寺門題詩三過後爽氣猶生存
怪底梅沙彌多寫僧房景問我詩中禪都成影中境
雲東仙館裏一紙千金酬況皆此鄉人扁舟憶同遊
而今同翰畫此景亦增價羣鴉翻墨池斜陽未西下
久之志乘書徒有八者名誰當補其逸因之良感情
(玩語氣自武水幽瀾句至爽氣猶生存句當分作八首以咏八景後又贊畫一首雲東仙館句似曾入姚
公綬家)
成化十五年己亥秋七月廿六日書於江南水竹邨
上桐邨老牧時年七十有九
趙集賢二羊圖(紙上横卷)
余嘗畫馬未嘗畫羊因仲信求畫余故戲為寫生雖不
能逼近古人頗於氣韻有得子昂
余嘗讀杜工部畫馬讚云良工惆悵落筆雄才未嘗
不歎世之畫者難其人也晉唐而下姑未暇論至如
近代趙文敏公書畫俱造神妙今觀此圖後復題曰
雖不能逼近古人氣韻有得非公誇言真妙品也好
事者其愼保諸
吳龍門山樵良𤦺寓玉峰遠綠軒題時為
洪武十有七年秋七月十九日也
趙文敏公為仲信寫二羊展卷間如行河湟道中與
旃裘索擇之牧羝奴逐水草而棲止昔稱廊廟材器
稽古入妙者信矣汝陽袁華書於鼇峰寓舍
昔李伯時好畫馬遇大比丘戒墮馬胎乃畫一切佛
得三昧妙松雪翁亦善畫馬今披此圖又善畫羊觀
龍門所題想含此意予又惜其丹青之筆不寫蘇武
執節之容青海牧羝之景也為之三歎東郭牧者張
大本寓崐山客館與𤦺龍門同觀書此
王孫長憶使烏桓因念蘇卿牧雪寒落盡節旄無復
見寫生博得兩羝看義易偶武孟
水晶宫中松雪翁玉堂歸來金蓋峰樓船如屋載玲
繪四璧展玩青芙蓉江都之馬滕王蝶彩筆臨模最
親切如何此紙意更新不寫驊騮寫羝羯昔余游宦
灤河東大羣&KR0008;&KR0008;晴沙中長髯巨尾悦人意幾回立
馬當春風只今撫卷頭如雪復為王孫畫愁絶也知
臨筆感先朝不寫中郎持漢節戒得老人
吳興豪素妙如神暫寫柔毛便逼真沙漠已空人去
遠春風塞草幾回新東竺山人至皎
居延歲晩朔風寒荒草茫茫木葉乾山羜自肥羝自
老也知曾屈子卿看昆丘遺老
松雪翁胸中妙奪造化戲筆寫羊即得其真宛如勅
勒川上風吹草低而見之也石城居士為友橘
金先生題
子昂肖物之妙無所不造極此二羝乃其偶作而宛
然置人於黃沙白草間評者紛紛徵蘇卿事我恐此
妙趣正復當面蹉過也吾深歎其亡羊
竹嬾李日華
趙子固水仙(水墨雙鈎横卷)
余久不作此又方病目未愈子用徵索宿諾良急強起
描寫轉益拙俗觀者求於形似之外可爾
(子固白彝齋朱文印文印)
元貞二年正月廿五日鮮于樞同餘杭盛元仁三衢
鄭君舉觀于困學齋之水軒時將赴淛東僕夫束擔
以雨少留
吾自少好畫水仙日數十紙皆不能臻其極蓋業有
專工而吾意所寓輒欲寫其似若水仙樹石以至人
物牛馬蟲魚肖翹之類欲盡得其妙豈可得哉今觀
吾宗子固所作墨花于紛披側塞中各就條理亦一
難也雖我亦自謂不能過之子昂題
玉潤金明記曲屏小几翦葉移根經年記人重見瘦
影娉婷雨帶風襟零亂步雲冷鵝筦吹春相逢舊京
洛素壓塵緇仙掌霜凝國香流落恨正冰銷翠薄
誰念遺簪水空天遠應想&KR0552;弟梅兄渺渺魚波望極
五十絃愁滿湘雲凄涼耿無語夢入東風雪盡江清
右調夷則商國香慢弁陽老人周密
至正十有二年三月晦日瓚同陳惟允兄觀于快雪
齋
冰薄沙昏短草枯采香人遠隔湘湖誰留夜月羣仙
佩絶勝秋飌九畹圖白粲銅盤傾沆瀣青明寶玦碎
珊瑚却憐不得同蘭蕙一識清醒楚大夫
西湖仇遠
仙子淩波珮陸離文魚先乘殿馮夷斲冰積雪楊靈
夜鼔瑟吹竽會舞時海上瑤池春不斷人間金盌事
堪疑天寒日暮花無語清淺蓬萊當問誰
巴陵鄧文元
翠袖冰姿隔暮雲淩波微步韈生塵江空歲晚晴無
奈笑把明璫解贈人西秦張楧戲題
子固為宋宗室精於花卉平生畫水僊極得意自謂
飄然欲仙今觀此卷筆墨飛動真不虛語
蘭雪坡劉易
歌水仙者曰淩波仙子言輕盈縹緲可凌波也子固
此畫庶幾為花傳神矣周氏其世寶之
叔野
水仙花前人畫者罕見嘗見平原公子之筆淸而疎
甚可愛也今此卷繁而不俗尤覺可觀蓋疎則易清
繁則易俗然則此作其可草草觀耶
東吳林鐘
水晶宫闕夜不閉仙子出遊淩素波何事低頭弄明
月不知零露濕衣多天台李至剛
裙長帶裊寒偏耐玉質金相密更竒見畫如花花似
畫西興渡口晩晴時嘉興張伯淳
趙文敏大書快雪時晴卷(後&KR0833;云子昂為子久書)
趙公展快雪時晴為大書與昔人促蘭亭為小本同
一機括如畫龍者胸中先有全龍則或小或大隨時
變化在我矣此四字公為黃君子久作子久以遺莫
君景行而景行遂以名其齋云
至正五年九月廿日黃溍觀
右軍張侯帖唐人硬黃所臨米南宫定為神品并敘
其𫝊者本末而字多朽闕趙文敏公為書于後帖中
快雪時晴一語勖最為佳絶文敏復展書之筆勢結
密咄咄逼真使南宫復起見當斂袵二者俱藏莫景
行氏嗟乎徑寸之珠盈尺之璧小大或殊皆至寶也
得而合之是豈偶然也邪河東張翥敬題于武林史
局
文敏公大書右軍帖字余以遺景行當與真蹟並行
也黃公望敬題
羲之頓首快雪時晴佳想安善未果為結力不次王
羲之頓首山隂張侯張雨臨
晉尚清談雖片言隻字亦清快雪帖首尾廿四字耳
字字非後人所能道右軍之高風雅致豈專于書邪
趙文敏公以松雪名齋特表章之四言而大書之亦
豈無謂歟此幅可與帖並傳天地間散落異處何幸
而合于莫君寶之寶之汴段天祐
晉人為書每能徑丈一字方寸千言蓋其胸中自得
全牛故或大或小皆有游刃之地若趙文敏書法雖
特起今代而其所造詣實追晉人及觀快雪時晴四
字信乎與右軍帖高致無異想當其運筆之時意合
乎從亦不自知有今昔小大之間故能得其神趣之
妙使第以形骸索諸古人惡足以及是哉豪城倪中
敬書於武林安國里之和陶軒
古人臨帖妙在得其意度不特規規於形似而已趙
文敏公臨右軍帖為尤多予家藏快雪時晴帖久矣
公反覆題識其上可見其珍重之深也又摘此四字
展書之雖大小形似之或殊其意度則得之矣遂揭
之齋中以並傳不朽云南屏隱者莫昌識
後徐幼文補水墨雪景倣郭熙上以硃砂作一日遂
覺晴景煥發自題云東海徐賁為之啚
趙承旨淵明歸田圖(青綠山水横卷絹甚完好子昂二字𣢾)
陶令厭處貴處貧懷反開到官六十日賦辭歸去來
輕舟颺素波浦漵相㳂洄微風吹襟袖飄飄若毰毸
衡宇方在曕候門見僮孩孤松自堪撫三徑從荒萊
容膝諒已安豈受外嫌猜斯人有高蹈千春攬芳埃
允文
淵明千載人懷惟遇酒開竟辭五斗米浩然賦歸來
扁舟下七澤蕩槳聊沿洄頭上漉酒巾髩髭已毰毸
到家俱歡迎老稚雜童孩入門列罇罍相與鋤蒿萊
松雪妙點筆圖成無疑猜誰云萬古後磨滅同塵埃
趙承旨此圖設色精妙師伯駒而襍以士氣又非止
於伯駒也俞仲蔚詩亦冲遠蕭散可愛因遂和之
茂苑文嘉
陶令罷彭澤正及黃花開有酒不辭濁長歌歸去來
千載義熙波誰能溯其洄學士返胡天推髮白毰毸
回首感宗周擲國一嬰孩藍舉蹇柴桑紫騮捷蓬萊
時睽迹更殊疇能不見猜惜哉丹青美托尚隔雲埃
趙吳興畫陶彭澤歸去來縱極八法之妙不能不落
豎儒吻蓋以永初之不臣宋與至元之仕元趣相左
耳若其風華秀潤標舉超逸虎頭點筆雲麾烘染所
謂趙郎并具情性而得之者與彭澤人品文章真足
三絶又不當以此論也余詩為惡韻所窘不免墮豎
儒口業令嗜古者見之其不罵為殺風景者幾希書
畢一笑弇洲山叟王世貞
弇山題跋載四部稿今得見此卷知此公鑒裁甚確
口業自懴又是翻公案語其昌
趙文敏公楷書湖州妙嚴寺記(在宋楮上横卷卷首子昂大篆六字)
湖州妙嚴寺記
前朝奉大夫大理少卿牟巘譔
中順大夫揚州路泰州尹兼勸農事趙孟頫書并篆額
右湖州妙嚴寺記一通蓋趙文敏公墨跡端雅而有
雄逸之氣在其意欲託之金石故不草草湖州公桑
梓之鄉豈昔寺僧與公善而得之然得此自不凡矣
靈芝主僧雨菴得而寶焉又乞予書數語亦豈凡僧
也邪惜予語不能超凡有媿於公之書耳
成化戊子十月七日永寧一客(公綬朱文印自有丹丘白文印)
松雪記妙嚴寺中有云妙嚴乃佛心所見之事相也
觀此書端妙嚴重知為松雪心中所見之事相焉又
云幻十八開士於殿中金碧眩耀以此文此字勒堅
䂥樹諸殿中其光彩與開士争先不直眩耀一時而
已靈芝瞻上人得其真蹟可不寶藏之乎
張震跋
趙公書寺記予昔跋之茲來雨庵又有請焉請之意
蓋欲予志今昔歲月昔為成化戊子十月七日予歸
自永寧今為辛夘十月八日來自丹丘一俯仰間四
見寒暑人生會聚幾何良可太息公書已不待贊予
又末識幸一再閱
是月十有二日燈下綬書于芝園深處
(棲棲倦遊姚公綬氏客朱文印朱文印)
芝園深處予宿之屢矣茲來為成化甲午中秋雨庵
將移住上天竺竺國山前復肯著予行跡也邪雨庵
索予送住上天竺詩予歸速弗克就因出是卧軸請
再志月日詩則俟予補書别紙也公綬
趙公書法晉人所以妙絶今古余謬贊公書屢矣前
此筆路猶未入公格範不意老年又復私淑公之書
法固不待贊贊之者無間于往古來今無間于簪紱
韋布則公之書得之于心應之于手通之天下使右
軍復生亦必歎賞蘭亭裏鮓墓田等帖料容其一著
脚也雨庵以予言為何如
壬寅孟夏五日逸史姚綬記
王孟端湖山書屋圖(卷首有友石遊戲四大玉柱篆徐霖子仁書)
仲鏞與僕有夙昔之好嘗命僕作湖山書屋圖久羈塵
鞅未副其意茲復以佳紙見遺迺促成之因寫是圖以
歸焉吁佳紙佳畫斯為稱矣顧僕拙筆安敢與此紙相
輝光哉然仲鏞知我者也必不以是為誚并書此以記
其歲月云峕永樂庚寅仲秋望日毗陵王孟端識
友石先生畫品在能之上評者謂作家士氣皆備然
其人品特高能不為藝事所役雖片楮尺縑苟非其
人不可得也此湖山書舍圖聯六紙而成修三十尺
耕漁出沒村舍近遠煙雲變滅種種臻妙非累月搆
思不可成豈獨今之所少哉子和藏此真希代之珍
也正德丙子三月既望衡山文徵明題
毘陵王友石此圖文公嘗為第次其品今觀其巖巒
杳藹岞崿紛披參差出沒於蒼烟白浪之中以至溪
橋林屋疏峯抗館農田漁艇畯父村樵幽蹤往復恍
若别在世外真可謂深詣湖山之致者矣讀書於此
必能絶冥離類殊使人遙想而存之談太常思重性
好博雅相示此圖輒遂題其後云
隆慶二年夏六月十有八日俞允文記
王叔明聽松圖(紙上掛幅)
王蒙為古松禪師寫聽松圖
年去年來年復年長松亂立南軒前綠隂遮却半天
日聲氣欲驚山虎眠老僧時倚闌干聽聽之有動還
無静風擊風敲朝暮聲飄然不礙芙蓉鏡松梢掛月
月放光一白倒浸莓苔蒼濤聲響於彈八琅隔窗洶
洶形體忘我亦乾坤清氣者十年埋没紅塵下踏
遍東阡與南陌幾欲投閒閒未得聽松軒人年已大
兩耳松聲幾經夏平生愛入青松軒耳聽不厭松聲
繁他日東林結蓮社再招陶令來秖園
八十三翁馬士英書
聽松禪客耳能聰著個幽軒萬木中風捲翠濤聲急
處海門飛出老虬龍廣信吳元善
碧眼支郎耳更聰軒楹占斷白雲中有聲聽到無聲
處錯認長松是老龍丹丘柯九思和
趙善長七樹圖
古石犖确荒苔深排雲高木寒蕭森行人不到路將
絶繁隂滿池春沉沉我家舊隱吳山麓幽境委蛇入
空谷風吹飛雨灑千巖繞舍樾林生淨綠年來置身
白玉堂宫花拂簾清晝長故山雲霞眇千里却憶林
樹空蒼蒼寵恩新賜東歸去重訪平生釣遊處詩成
先向畫中題明發滄洲弄真趣
余時有中吳之行過嘉言山月軒告别出示丹林生
臨北苑畫索題贈詩如右時
永樂己丑夏五月壬午也青城山人王汝玉識
趙承旨行書卷
昔徐信之製筆得名皆由出入叔父尚書門下日令縳
一枝不如意輒使拆去細究其工所以得名家今人能
若是乎可為太息
至大二年正月十日子昂志
余與息齋道人同寓都城張氏林園日以繪事講訂信
非人間之樂也不見十年政如隔世可歎可歎今其家
僮迴維揚就問道人與竹平安否
至大四年二月二日戲書記此閒紙時高士石可友在
坐子昂
昨日無錫一道友封寄惠泉即命童試新茗果是味别
明日當分送何山銕鏡老看他舌端有眼否
子昂書
道士桑芝田求善之先生書盤谷敘復求僕書歸去來
辭惜無蜀中冷金紙對之俟有此紙别為寫過(原闕)
偶畫大士像一紙甚有圓滿慈悲之意用作林下布施
也孟頫書致習公侍者
友人牟成甫之貧香嚴所謂錐也無者豐年猶啼飢況
此荒歉將何以望其腹而瞻其老穉淵明乞食魯公乞
米賴多古賢可為口實仁人義士有能指魯肅之囷而
實菜蕪之甑者乎吳興趙孟頫白
趙文敏行書烟江疊嶂歌(書在白宋紙上横卷)
(趙書後李西涯大篆題五字松雪翁真蹟國初廷璧不知姓草書七言長向跋)
松雪大書見者絶少東吳王敬之氏有此其永寶之
正德十五年十一月十一日李東陽書於卷末
(此亦大篆書)
沈石田翁見而補圖長丈餘水墨變幻實公之得意
筆後書正德丁卯八十一翁沈周識
文衡山又補一圖沉綠著色絶似大米長二丈許前
作楷書云正德戊辰春三月廿日衡山文璧觀槐雨
先生所藏松雪翁書因補此圖
後重行草題云嘉靖乙巳臘月重觀於玉磬山房回
首戊辰巳三十八年矣撫卷慨然徵明
(卷末又有石川居士張寰跋)
張伯雨行書(掛幅)
寒食今年二月晦又分新火入厨烟碧桃花落閒誰掃
白苧衣寬老自便發匣但餘金薤墨晩年正在玉堂編
大書絶類顔光禄小字駸駸逼墓田
右山居即事方外張雨(老更狂朱文印)
吳仲圭懸崖松
偃蹇支離不耐秋搖風灑雨幾時休轉身便是青山頂
又有巖崖在上頭
梅道人山水
聞有風輪持世界可無筆力走山川巒容盡作飛來勢
太室居然擲大千
吳仲圭題竹
解籜初聞粉節香拂雲又見影蒼蒼鳳凰不至伶倫老
無奈荆榛特地長
長憶前朝李薊丘墨君天下擅風流百年遺跡留人世
寫破湘潭夢裏秋
隂涼生硯池葉葉秋可數京華客夢醒一片江南雨
吾以墨為戲番因墨作奴當年若鹵莽何處役潛夫
翠羽風前葉秋聲雨一枝詩題春粉節棚脱玉嬰兒
落落不對俗涓涓淨無塵緬懷湘渭中歲寒時相親
菲菲桃李花競向春前開何如此君子四時清風來
(以上俱梅道人墨竹掛幅)
柯丹丘墨竹(掛幅在紙上)
生意滿孤根香凝粉節痕驚看雷雨夕化作老龍孫
柯九思
奎章閣上恣臨摹高節偏承雨露多冷澹故能追石
室蕭疎應不減東坡方外張雨
曹雲西山水
重溪暮靄雲西為明叔作
雲老與僕年相若執筆濡墨既有年矣老而益進於
今諸名勝善畫家求之巧思者甚多至于韻度清越
則此翁當獨步也
至正九年五月廿五日大痴學人公望題識時年八
十又一
錢霅川水僊卷(在楮上)
帝子不沉湘亭亭絶世粧晩烟横薄袂秋瀨韻明璫洛
浦應求友姚家合譲王殷勤歸水部雅意在分香
錢選畫并題
八斗才中畫洛神翠羅輕颺襪尖塵霅溪老子真能
事更比陳王寫得親祝允明
陰崖雪壓青松折陽谷冰開碧澗流已見華容兩秦
媛玉鬟雲貎作春遊隆池彭年
月為精魄水為神素質先含雪裏春羅襪淩波斷行
跡誰能喚起弄珠人許子才
李息齋墨竹
石根夭矯出寒梢明月空山舞翠蛟散作江湖墨風
雨曾隨海浪過南交(仲賓曾使交趾故云)
大德二年春三月十又四日巴西鄧文原書於寓意
齋
趙仲穆洗馬圖(人十有三馬十有六猿一)
天閑騏驥(四字枝枝指道吳下阿山題人朱文明白文)
騏驥昔在人間繼在毫末今歸吾賈君駿在君矣走
千里價千金洛瑤池而秣天山衛龍墀而驂鸞輅一
旦事耳君尚稍加翦拂以伺之因君索題為採舊跋
語揭諸前而漫贅斯說歲丁夘夏日蘇人祝允明記
(枝山祝希哲朱文白文)
騏驥驊騮世有之不逢伯樂自長嘶却憑筆貌千金
骨誰信相知是畫師吳郡唐寅(南京解元朱文)
畫史畫馬妙自知筆端變態毛骨竒長嘶逸步畫不
出幾番吟詠少陵詩宗正
梅道人草亭詩意(楮上小卷)
依村構草亭端方意匠宏林深禽鳥樂塵遠竹松清
泉石供延賞琴書悅性情何當謝凡近任適慰平生
至正七年丁亥冬十月為
元澤戲作草亭詩意梅沙彌書
我愛梅花翁巨老𫝊心印修此水墨緣種種得蒼潤
樹石墮筆鋒造化不能吝而今橡林下我願執掃汎
後學沈周
梅道人墨竹
野色入高秋寒影照湘水日午北窗涼清風為誰起
梅道人戲寫於晚風閣
至正庚寅夏六月
書畫題跋記卷七
