欽定四庫全書
晝畫題跋記卷二
明郁逢慶編
唐榻化度寺邕禪師塔銘
(帖首李西涯篆書化度寺碑四字碑刻尚存八百餘字)
大德十一年蒼龍丁未秋九月十有七日嵩翁盧摯與
友人太原劉致時中醴陵李應實仲仁觀於宣城寓居
之疏齋
唐貞觀間能書者歐率更為最善而邕禪師塔銘又其
最善者也至大戊申七月時中袖此刻見過為書其後
吳興趙孟頫
歐書世所傳者九成宫碑邕禪師塔銘見者或鮮嘗觀
宣和内府所蔵荀公曾帖其清勁精妙與此帖殆無異
宜乎為世所寶也至順龍集壬申十月初吉迂翁雲中
趙世延德敬父觀於金陵之筠雪齋
歐書遒勁清古後世所師法者邕禪師塔銘又為之冠
石刻羽化已久江南故家間見一二本皆未若此本之
妙也為報自然宜什襲蔵之雖有黃金白璧不可換也
至大辛亥窮臘十有二日如是翁聊城周景遠書於金
陵之寓舍
大德丁未至今二十年間疎齋松雪如是翁皆相繼為
古人感今念昔為之憮然天歷初元十月廿又一日湘
中劉致重觀於友直楊君讀書所
吾家率更妙墨流傳人間甚多邕禪師塔銘乃其絶佳
者此帖臨模鐫榻又其絶精蓋是舊本至元庚辰二月
丁亥歐陽玄題李宗道所蔵
此碑蓋書於貞觀五年十一月以後九成宫銘則六年
四月也不知孰為後先而此碑尤精絶視九成宫碎又
為蔵鋒豈一時之刻者自有工拙耶時至元六年歲在
庚辰三月初吉蜀郡謝端題
歐率更書姜白石以為追蹤鍾王今觀此石刻尚使人
驚絶矧真蹟哉因知白石之論為信然此化度寺碑蓋
舊本收者宜寶蔵之至元六年歲庚辰三月十六日康
里巙書
此帖之妙不獨書法模勒之工亦非後世所及近年趙
文敏公書法為天下第一而刻者得其形神百無一二
則知今古之殊可嘆者多矣今日即使歐陽信本復作
豈易得此刻工耶至正改元二月既望揭傒斯書於京
師樂道里程文憲公故宅之西軒
姜堯章謂歐率更用筆特備衆美翰墨灑落追蹤鍾王
今觀化度寺邕禪師塔銘蓋歐書之最善者況鐫榻之
精詣哉兹藝苑之寶也至正壬午秋七月朔齊張起巖
書
率更書險勁瘦硬自成一家昔人云學者雖盡力不能
到至於化度寺墨本在當時已為世寶況七百年之後
乎主人之寶之也宜何如哉至正壬午九月望汝陽許
有壬識
王右軍自謂書法視張芝則雁行鍾繇則抗行右軍一
降至於隋唐歐率更虞永興妙絶當時視右軍又雁行
矣率更迨今七百餘年石刻存者無二三此帖墨本亦
無幾傳為世寶固有以也至正癸未二月甲子南鄭王
理謹跋
趙子固評楷法以化度寺九成廟堂三碎為古今集大
成舍是他求是南轅而北轍也余來京師見化度舊本
三其嚴致縝密神氣深穩始悟子固之言為然況模拓
之工如此本者尤難得也王沂
長沙歐陽信本書在唐許為妙品鄭愚仲金石略所載
凡二十三種而行於南北者惟僧邕塔銘及醴泉銘而
已二銘多所翻刻南本失於瘦北本失於肥殊無精絶
之本濂嘗於越見胡文恭公所蔵醴泉銘肥瘦適勻精
彩煥發識者定為初刻今觀此塔銘其精神絶與之類
誠可寶玩也然塔銘尤信本得意書姜堯章謂勝於醴
泉駸駸入於神品其亦知言哉元諸大老寘品評於其
間者凡十有三人濂尚何言庸掇拾緒論而書於左方
云洪武八年七月十五日金華宋濂記
予兒時亟聞先憩庵府君稱化度寺帖妙出九成宫右
而未獲見每以為恨今太師英國張公廷勉出所蔵舊
帙乃駙馬李子期家物銘叙略備其空缺處率用印識
若文書家所謂蓋印者帙後若趙松雪揭曼石巙子山
諸公皆有題識惟謝端所謂蔵鋒王沂所謂神氣深穏
者最為得之周馳云石刻羽化已久則此固二百年前
物也張公博雅好文事尤重世澤其永寶之不獨如李
氏所識也夫因與楊分夫曹以貞二閣老觀之並致賞
歎正德五年八月十日長沙李東陽識
馬遠四皓奕棋圖(在宋楮上淺色山水横卷後款云臣馬遠)
商山巍巍上有紫芝採芝可療饑何獨西山薇西伯養
老去古遠而獨夫殺士吾將疇依卯金之子海内威羅
絡齮齕將奚為平生不識下邳兒肯隨漢邸同兒戲甪
里綺里無人知抱遺老人會稽楊維楨在雲間草玄
閣書
白石蒼松歲月閒紅塵飛不到青山誤因一著爭先子
老使虚名滿世間於越姜漸
天下蒼生苦秦虐高人多與許巢期當時不墮留侯計
豈負山中詠紫芝敬亭謝儁
不挾狙擊博浪鎚不泛采藥蓬萊舸儒坑無名免大索
商顔遠遯我自我采薇亦可採紫芝芒碭小兒不敢羈
秦亡漢興不三代約法三章民庶幾巖栖四皓喜亦譏
言不出口笑且嬉九重一日禍戚姬黃石弟子有捷機
假爾羽翼隨扶危後來安危亦已遲先聲後實真絶奇
黃鵠之謌一時足以慰晨牝老人不來天下之本幾凋
隳商顔之想千載令人悲前楊有清詩後楊有樂府歌
辭嗟予末學安敢捉筆為
吳興錢鼎
吕政之坑既避劉季之嫚不歸夫何應子房之策安盈
之嗣於前而不知止雉鳴於後豈其心在商山之棋而
無意於興亡之事也耶
谿翁裹圖舟雨泊過我徵詩詠商雒時危每憶藍田山
白首長吟向寥廓卷中四老是耶非風塵與歸如可作
史稱爾皓逸姓名采芝曾歌山漠漠巴園橘叟何誕幻
自云不減商山樂象戲寧為黑白棋畫手無稽傳迺錯
老夫逢人苦好奕見畫應疑身有托商隠巴仙竟兩忘
姑遂平生一邱壑賦詩獨也愧凡近前楊後楊學能博
卷圖揖君往放舟九峯無雲有鳴鶴
青谿翁載雨相過出此卷要予同賦予不能詩雖竭
駑力豈能追逸足之塵哉愧亦甚矣前楊後楊浦城
會稽二先生云隴右邾經識(白文邾經信印朱文觀夢道人)
四皓贊四先生天民也天生先生於秦而不使先生
用於秦天老先生於漢而不使先生死於漢焚書坑儒
非秦之暴也天所以速先生之去也卑辭厚禮非漢之
恭也天所以挽先生之出也吾故曰四先生天民也
右胡牧仲先生之所作先師楊銕崖嘗三誦之愛其文
字簡而意趣高耳虛白聞而善之俾予書諸卷中云陳
文東識
已剖巴陵橘猶歌商嶺芝避秦非避漢一出繫安危
曲江錢惟善
追和楊别駕韻倪瓚
白髮商山老清風扇八垠能安漢基業賴此秦遺民好
爵非愛慕長松相主賓亦有種桃者武陵溪水濱
辛亥三月
千年憐四皓不悟世如棋既脱秦坑慘那扶漢鼎危冥
鴻心已屈牝雉禍難追何似商巖下長歌茹紫芝
河南程煜
嬴氏肆其暴黔首無寧居五嶺已適戍驪山方送徒如
向商巖中遺此四老夫紫芝當餱糧青松為屋廬悠悠
木石間其樂固有餘姜叟在渭濱伯夷居海隅荷蓧有
丈人耦耕見長沮夫子復此舉異世自同符我願從之
遊道遠不可踰撫卷長太息懷賢正躊躇
海叟袁凱
安劉無上策來倩避秦人駭俗衣冠古扶顛羽翼新寵
加龍目送怨入翠眉顰莫擬巴園橘飛騰别有神
張濬
四翁羽翼漫從遊不識安劉是滅劉解使初心迴迺主
寧知善計在留侯紫芝分合商山隠黃鵠歌憐漢室憂
千載展圖增慷慨西風一曲感庭秋
谷陽陳文東
燦爛烟霞草木森采芝樂道自安心人間事業休相迫
一局棋中造化深洛陽高萬杰書
長安宫中易樹子谷口扶蘇新賜死良平不言殷鑒遠
園綺巧作商山起漢之十年甲辰歲太子卑辭將厚幣
明年乙巳上伐布後年丙午方入侍龐眉此日驚龍顔
紅粉明朝作人彘至今厭聽黃鵠歌望思臺前燐光紫
芒碭聖人亦衰矣妻子之間乃如是昌乎通耶直如矢
鑿鑿忠言在青史優旃之說誠荒唐孰謂考亭欺洓水
紛紛俗儒不明理安得鉅擘提其耳長春道人琴罷彈
琳宫夷猶狎清歡放歌不知白日暮再展此圖燈下看
恍然坐我壽隠上洪濤出海生波瀾不知何處有此山
一重一崦開巖巒桃花萬樹迷遠洞竹皮三寸裁為冠
鹿門無人共往還政好結屋於其間青精之飯充渴飢
赤脈之石為棋盤角里綺里東西居黃公時來坐席端
手分黑白見嬴項一子忽入咸陽關眼中世事亦如是
底用感作悲人寰松子自落窗風寒牀頭酒熟巴橘酸
陶然一醉天地寬老死不復登長安虚白師出是圖
索題品敢獻笑大方之家惶愧惶愧范公亮塞白(白文公亮
印朱文范寅仲氏印)
米南宫小楷七帖(在楮上)
大行皇太后挽辭
餘慶源真相求賢佐裕陵知幾捲箔早戡變叱龍升靜
德羣邪震清心後世矜大恩知欲報聖孝已踰曾
又
温厚同光獻剛廉法寶慈擁扶樂推聖照徹托公欺南
紀歸忠魄東朝足素規仁明存舊幄常似補天時
奉議郎充江淮荆浙等路制置發運司管句文字武
騎尉賜緋魚袋臣米芾上進
後手劄六通
芾皇恐頓首再拜上覆芾闒茸無能猥繼清獻之緒為
貧所迫冐昧宦遊試吏於江陵司計之官甫幸善罷到
侍郎選擬會稽征廛遲次罹罰繼而間關淮壖竊儀
真鹺庾之禄幾年又以内艱而去流離困躓無所告語
靜思庸戇乃分之宜自此絶意榮望敢意字民復在畿
邑家無縣譜斐然學製寧逃傷錦之譏曠敗必矣此芾
之所甚懼也不圖夤緣幸會獲庇所天尚頼餘光下照
匿瑕之仁庶免於戾此心切私意自幸
芾惶恐頓首再拜上覆
芾昨准省劄為邑昌化寔屬治圻兹者瓜時甫及當代
卞從政近得書報以二月二十二日滿罷促芾如期芾
旦夕躬詣台墀少伸參謁之恭祇受約束重惟唐山蕞
爾之地屬隸京師號為難治顧芾昏蒙無似豈應在撫
字之選惟是仰依盛德宏量無所不容少寬此劄前
後稍缺
芾惶恐頓首再拜上覆芾一介晚出獲齒士夫之後隆
名碩德竊服舊矣名卑官下無從躐附賓舄瞻拜光儀
今幸祇役部封當備使令之末平時慕用願見而不可
得者浸浸獲伸矣引頸崇墉不勝欣躍歸誠之至
芾惶恐頓首再拜上覆(名上用米芾之印白文)
芾咨目惶恐頓首再拜上覆府判中大(台坐)即日孟春
之月青煒向榮恭惟贊貳王畿神明拱相台候動止萬
福芾謹熏沐染翰控問興居伏惟台察不宣
芾咨目惶恐頓首再拜上覆(名上用米芾之印)
芾惶恐頓首再拜上覆芾疎逖下僚不敢進誠申問台
閎仰惟中外泰定福禄滋至芾退惟僭易不任兢灼之
情芾惶恐頓首再拜上覆
芾惶恐頓首再拜上覆芾申調司籖肅嚴右記邇辰不
審台履何似仰惟貳車之賢密佐守尹正直是與何福
不除更祈惠令上體眷隆節宣自厚導迎(此後有缺)
芾惶恐頓首再拜上覆
米元章小楷世不多見此七帖為項子長先生家蔵
前為大行皇太后挽辭是挽裕陵向后后崩於建中
靖國元年後六帖是出宰時與朝貴扎挽辭筆法與
褚河南哀冊若出一手六劄行茟亦遒健但與前迥
别或此老中年書也
宋燕穆之山居圖(在楮上横卷)畫後款云燕肅畫
吳郡之地廣袤沃衍遠於崇山峻嶺拙上人禪居高閒
罕事杖屨時獨手燕侍郎墨圖於明窗之下以自託其
登臨高遠之意信夫天台衡岳往來者之良勞也
虞集題
溪路迢迢繞碧峰白雲迷却舊行蹤買舟歸去山中住
終日茅亭坐聽松山村仇遠
奇峰如畫翠娟娟茅屋溪橋埜樹連日暮歸舟何處去
滿江風月興悠然玉几約翁題
遠山濃淡近山通幻化應知物色空一自高僧騎虎去
尚留雙樹紀秋風東平趙壽
半間茅屋垂楊外一箇歸舟淺水邊三老不知塵世換
青鞋竹杖聽潺湲釋慧曇
古僊御雲下鼇山笑披畫卷顔朱丹洞堂石眼紛紫霧
空青老血衫袍汚初看但凄迷耳邊裊裊猨幽啼再攬
儵明晦珊瑚冷光交碧樹層巒砯崖扼迴谿彷彿天台
石橋路广居棧行依鳥巢瀑泉潠雪星勞勞舊游在眼
猶復記何似燕君手親製
吳僧妙玄子題
秋山木落冷蕭蕭江上行舟去路遥憶昨曾經沙市尾
夕陽三老過溪橋括蒼劉基
曉窗白髮戰西風一笑青雲往事空惟有南山是知已
相逢多在畫圖中朱方石巖
老僧行脚亦多年水際山巔幾息肩晴日矮窗今倦出
展圖時想舊風烟錢良有(白文錢翼之氏印)
燕侯醉筆迅如電儵忽江山眼中見晴嵐散作萬頃雲
飛流倒掛一疋練數家茅屋傍青林春日撲簾華片片
我生性僻愛林泉客裏披圖適幽願
會稽釋大同
江山萬里真如畫曾向錢塘江上看今日案圖成舊夢
半窗風雨襍奔湍吳僧汝奭題
日出山峨峨溪迴水泠泠斷橋度何處林西孤草亭昔
遊天柱峯題詩翠雲屛又曾過石橋前驅有山靈東吳
三十載奔走勞我形燕君趣何高作圖意冥冥老樹復
隂翳幽鳥如丁寧便將覓長鑱松根尋茯苓
至正九年三月十日永嘉文信
侍郎妙墨集賢書一紙千金價不如夜月照開寒翡翠
春風吹長碧珊瑚清風堂奇澤
茅屋人家倚暮村小橋流水傍柴門葛巾何日從三老
對月傾壺細討論
侍郎醉酒揮毫處千頃江聲帶雨寒准擬披蓑摇小艇
綠楊深處把漁竿僧證道
誰識當年隠者㞐披圖髣髴似匡廬幾時來結東林社
共看雲窗貝葉書馬喆頓首
燕公山水雍公題文采丹青孰與齊今日鬻茶烟裏坐
此身如到若耶谿
若耶谿上是雲門我有茅廬倚石根客底相思時夢到
畫圖令我一銷魂會稽唐肅
高峰峭層巒懸崖瀉飛瀑中有玉門關踰之乃平陸叢
林翳秋隂掩映幾茅屋石梁駕危橋野岸斷復續杖屨
二三人逍遥隠居服平生邱壑情對此心轉觸載歌招
隠篇白駒在空谷括蒼金觀
不見當年燕侍郎猶存墨蹟在禪房披圖細玩幽栖處
笑指青山是故鄉青社李源
依稀廬岳高僧舍髣髴商山隠者家我亦抱琴酬素約
白雲深處拾松花膠東生冷謙(朱文起敬)
蓬萊城郭五雲東萬壑千巖指顧中何日重尋溪上路
蕭蕭滿耳聽松風會稽夏士賓
琵琶亭前江水碧隔江疊嶂生秋色樓船憶昔泛中流
瀑布香罏曾瞬息如今見畫眼倍明却思往昔心為驚
亭中坐客似無語石磑行人如有情古寺依稀出山觜
釣艇蒼茫渡烟水詩成撫卷一慨然歸去何年此山裏
穆榮禮
我家湖上住看畫起新愁舊夢三生石歸心一葉舟瞻
雲思陟岵倚杖憶臨流早晚還家約相尋訪昔游
陳遜
流水淙淙石齒齒滿汀雲氣欲糢糊白鷗溪上秋多少
黃葉山中路有無十月雨深茅屋破三江風急野航孤
可憐失脚紅塵裏空向晴窗看畫圖
古相鄭權
題心上人得拙無為所蔵燕侍郎畫山水圖歌
山木慘澹雲茫茫畫師何人燕侍郎侍郎筆蹟世罕得
此幅乃是拙公之所蔵拙公平生好奇古拾畫收書用
心苦白頭老死峨石下散落人間棄如土上人何從得
此圖年多紙墨將糢糊層崕疊嶂失向背茅屋松門疑
有無洞庭天寒風景暮窅窅滄波隔烟霧歸舟不自辨
東西但記前岡兩松樹過橋三人立者誰就中似有遠
法師披圖感歎塵滿眼我欲匡廬尋紫芝
至正九年六月書於碧山堂吳釋宗衍道原
穆之材藝動仁宗寵渥時時下九重怪底風雲連海岱
溪藤未朽墨花濃
至正二十五年乙巳九月望後五日吳郡萬金題
辭山方兩月見山心輒喜披圖忽悄然舊遊宛相似微
茫敬亭雲迢遰賞谿水猿啼樹蒼蒼鷗汎波靡靡巖阿
桂藂生茅屋無人理何為滯江城眯眼黃塵起
天台僧宗泐
舊遊愁漫滅新題費品評雲山入衡岳雪浪過湓城嶺
有啼猿樹巖多瀑布聲老僧思振錫飛步上崢嶸
錢唐陳世昌
水聲㶁㶁山中路林深不知林外雨轉來磵深不可渡
沿流直過前山去前山脚下溪路斜隔溪遥見山人家
予觀此卷見道元信公道元衍公二詩有追古人之
妙而獨欠道原誠公因記山行詩一首其聲韻含和
深有此趣錄為補其處佀桂雖不識此三禪老知昭
然其名誠謂鼎足者三□一不可以著一時之名流
亦足發覽者之一笑云耳
君不見梁溪山水清且幽昔年我居溪上頭自從喪亂
過江國八年不得尋舊邱燕公此畫無與匹拙公舊物
昕公得披圖仿彿宴遊處竹樹蕭森動秋色年深落墨
半欲無又如梁溪亂後人烟疎荒村百里失故物但見
雲水寒模糊對此馳情慨今昔眼底漁樵似相識第二
泉邊歸去來未信溪山遂陳跡
長溪程雍題
名畫經年久皴痕澹欲迷昔從吾邑見今向異方題寺
古蔵深崦橋危接斷堤舊游尋未得撫卷一含悽
徐一巙
茅屋樹為隣嵐花百嶂春迢迢斜日裏猶有渡關人
徐幼文題
石磴崎嶇裏林居縹緲間蒼松凌漢表遊子共雲還
丹邱釋似桂(白文方巖道者印)
客窗孤坐或攜山水卷示余困眼為之豁然歸思為之
浩然忍無一辭以識之乎五季善畫者若李若黃若徐
皆列名品而燕侍郎之繪事可卧餘子於地下觀此卷
可知矣噫當時方尚戰鬭而習翰墨者亦精其能則士
之遇平世而有志於道者可不交勗于學業使卓然有
所成就以立名於不朽哉吾於此有感焉霅濱慵叟張
世昌書(白文安國印章)
老我林野居頗得山水趣及兹覽圖畫彷彿舊遊處清
溪轉迴流小橋走平路蕭疎古茅屋隠映垂楊樹岡巒
邈異狀泉石紛無數長松落晴雪沓嶂隠寒霧行者兩
三人欲去猶屢顧燕公宋名輩畫手美無度吾師寄真
賞亦是烟霞痼置以一室中卧遊良可付
句曲諸生朱綽
侍郎燕君名已久繪事通神稱妙手想當盤礴造化時
毫端未舉分姸醜攢峰峭壁勢奔騰潑翠拖藍聯培塿
斷橋流水入微茫縹緲烟霞生隴畝依稀李愿盤谷居
彷彿子真耕谷口虬枝蒼榦並千章皓首芒鞋三老叟
晦明變化咫尺間萬狀千形生臂肘燕君燕君孰與儔
學士虞公品題後藍田美玉映珊瑚光輝萬丈衝牛斗
祖庭何年得此圖卷舒時復置諸右莫若陶公壁上梭
無乃鼎躍騰螭袖便當珍蔵篋笥中隄防風雨蛟龍走
金華雲黃山主致凱(南翁墨印)
宋仁宗朝燕肅字穆之本燕人徙居曹今為陽翟人
文學治行縉紳咸推之喜畫山水寒林蹈王維之蹤
倣李成之範獨不為設色官至禮部尚書後贈太師
檇李墨林項元汴述
黃山谷楷書趙景道帖并絶句詩八首真蹟
昌州使君景道宗室秀也往余與公壽景玲游時景
道方為兒童嬉戲今頎然在朝班思公壽景玲不得見
每見景道尚有典刑宣州院諸公多學余書景道尤喜
余茟墨故書此三幅遺之翰林蘇子瞻書法娟秀雖用
墨太豐而韻有餘於今為天下第一余書不足學學者
輒筆愞無勁氣今迺舍子瞻而學余未為能擇術也適
在慧林為人書一文字試筆墨故遣此不别作記
庭堅頓首
景道十七使君五月七日(山谷道人朱文印)
九陌黃塵烏帽底五湖春水白鷗前扁舟不為鱸魚去
收取聲名四十年
甓社湖中有明月淮南草木借光輝故應剖蚌登王室
不若行沙弄夕霏
右奉呈
外舅孫莘老
小黠大癡螳捕蟬有餘不足䕫憐蚿退食歸來北窗夢
一江春月趁魚船
桃李無言一弄風黃麗惟見綠怱怱人言九事八為律
倘有江船吾欲東
右歸自門下後省卧酺池寺書堂
映日低風整復斜綠玉眉心黃袖遮大梁城裏雖罕見
心知不是牛家花
九疑山中萼綠華紫雲承韈到羊家真荃蟲蝕詩句斷
猶托餘情開此花
仙衣辟積駕黃鵠草木無光一笑開人間風日不可耐
故待成隂葉下來
湯沐冰肌照春色海牛押簾風不開直言紅塵無路入
猶傍蜂鬚蝶翅來
右和王仲至少監詠桃花四首用其韻
(革)頃與德麟游頗聞元祐諸公言行之緒餘及兹朅
來臨漳路鈐趙昌叔相與款厚因出示山谷道人與
其先府丹陽君往來書帖及詩辭想見前修風流餘
韻而貴公子樂善喜文之高致也丹陽君德麟之兄
而昌叔德麟猶子也然則好事喜賓客蓋有家範云
温革叔皮父
光風轉蕙汎崇蘭些此山谷先生小楷氣象
石湖居士題
漢武帝故事曰上起神屋以珠為簾箔玳瑁壓之東
坡辭云銀蒜押簾此山谷改壓簾作押簾之自來也
温叔皮字畫亦蒼老嘗為尚書郎著瑣碎錄
建袁立儒書
酺池寺書堂詩云人言九事八為律(立儒)讀主父偃
傳上書言九事其八事為律令一事諫伐匈奴併識
卷後
谿翁續得山谷題前定錄等八詩小黠大癡螳捕蟬
二篇居其中遺趙景道者小字送李伯牖者大字予
兼而有之於好古博雅不曰徒費光隂矣
寶祐甲寅中秋日書(有谿翁堂印)
山谷老人與趙景道帖并絶句詩八首今蔵海虞錢
工部士弘家前有賈丞相似道悦生印及封字印蓋
宋末嘗入其家悦生乃其堂名聞之昔人似道蔵法
書名畫甚富妙品輒用二印識之後宋人三跋中有
石湖居士者予鄉先生范文穆公至能也
正德庚午春三月前進士吳門都穆
卷中有宋元官印三前一為提領措置會子庫印後
二為福建提舉司之印恐知之者或寡故附著之
穆
温日觀蒲萄(在紙上先題云)
舉世只知嗟逝水無人微解悟空花此一聯乃大唐
貫休禪師之佳句
皇宋温日觀為書之為後人策勵之端仍為寫龍鬚於
後癸巳年三月三十日扁舟至天佛院晴窗晚興
有兄副寺寶之(此後畫蒲萄一幀)
紙長宜以好詩書之為後之名勝笑攬詩云
明月清風宗炳社夕陽秋色庾公樓修心未到無心地
萬種千般逐水流日觀墨蒲萄
濃淡纍纍半幅披却疑月架影參差憑君問取乘槎
使還似宛西舊折枝蜀益川張夢應敬題
至元壬辰維夏書於雲間寓舍
會稽王斗祥敬觀於武川吳氏明遠樓
吳綃蜀繭筆底墨雲飛一片點點秋腴收得驪龍頷
下珠興來一掃惜處有時慳似寶霧葉烟條幾度
西風吹不凋減字木蘭花
山隂曾寅孫奉題
昔年添竹延秋蔓露葉離披馬乳寒今日天涯忽開
卷還如架底夜涼看
一片秋雲江上影老禪收拾入蒲萄小窗剩有詩為
伴不博涼州意自高鄱陽仲輿葉衡題
就借日觀韻奉題上饒程鳳飛
老僧妙墨遍中州好事攜將萬里遊要識色空同不
朽龍鬚馬乳等浮漚
敬題日觀手卷後明瑞頓首
墨浪黏天潑潑枝纍纍數顆翻雲衣南風吹到燕山
外帶得幽薌巢底歸辛卯
米西清雲山小卷(在澄心堂紙上畫長丈餘宋裱雲山細潤出諸卷之上卷首一
圓印朱文芝山二字崇禎丙子四月望後二日觀於周敏仲舟中)
余墨戲氣韻頗不凡它日未易量也元暉書
至樂軒畫卷妙品第三蘭隠(朱文大古印)
劉珍(朱文)庭玉(朱文)劉氏家蔵(朱文)
書畫題跋記卷二
