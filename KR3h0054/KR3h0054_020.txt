欽定四庫全書
續書畫題䟦記卷八
明郁逢慶編
趙魏公楷書洛神賦
大德三年十二月二日書與子中孟頫
子建洛神規傚宋玉神女精麗相埒而瀏湸過之或
誣以感甄之事潜夫詩話力辯其非而東阿紀夢
形容巧絶比李長吉前後復自相反何哉余頃見淳
熙秘閣帖五令所草賦止騰文魚以警乘而下筆勢
飄逸殆與此賦相頡頏今學士乃楷書全文遒勁清
婉尤為可愛子中得之以與通甫二君皆早世學士
晚年筆力愈竒二君不及見之矣辛酉夏至日墻東
老叟題
柳誠懸云子敬洛神賦人間合有數本今世所見唯
自嬉至飛十三行耳蔡君謨云子敬放肆豪邁與右
軍差異臨學之家必謹其辨矣趙承旨一筆全文好
事者欲考王氏父子之法此其可觀者乎延祐中集
從承旨在集賢翰林嘗出此賦真迹九行見示上有
阜陵題字甚謹又三行别得之云是賈相似道購諸
北方者也計其歲月應是後此書十餘年乃得之耳
蜀郡虞集伯生甫識於吳郡寓舍夫容州至治二年
九月十五日
篆隸變真草興羲獻獨擅厥長時去浸遠真跡間見
今世所傳惟石刻耳而石刻又不能得其初模者如
洛神賦文字翰墨卓為二美復無完本昔曾子固記
墨池謂羲之之書晚乃善則其所能盖亦以積力自
致非天成然後世未有能及者今觀趙公子昂所書
是賦全篇亹亹逼真與他本絶異非蚤歲晚年可比
通甫子中余皆及識之子昂固以能書著大名於當
世不假贊美二賢蚤記玉樓矣承旨公亦既云亡欲
求一字已不可得況若此賦哉通甫子仲長出以示
余感慨久之仲長宜十襲珍收慎毋輕出至治癸亥
立夏日書鳴鳳(李氏時可)
周越法書苑王獻之字子敬羲之第七子官至中書
令正書入神品洛神賦小楷烏絲欄寫成精密淵巧
出於神智後有柳公權䟦尾云子敬好寫洛神賦人
間合有數本此其一焉寶歷元年正月二十四日起
居郎柳公權記亦楷書又柳璨題云天祐元年五月
六日堂姪孫中書侍郎同中書門下平章事判戶部
璨續題子敬帖後越觀歐柳筆法全出此書也又載
子敬初為謝安長史太元中起太極殿安欲使獻之
題牓以為萬代之寶而難之乃說韋仲將題&KR1272;雲臺
之事獻之知其旨乃正色曰仲將魏之大臣寧有此
事使其若此知魏德之下衰矣安遂不之逼又李嗣
真論書體樂毅論太師箴體皆真正有忠臣烈女之
像告誓文曺娥碑其容慘悴有孝子順孫之象逍遥
篇孤雁賦迹遠趣高有拔俗抱素之象畫像贊洛神
賦姿儀雅麗有矜莊嚴肅之象所謂見義以成字成
字以得意非獨研精措理實根於教化矣
至治三年七月二十五日寓齋錄記
泰定丙寅七月既望龔璛觀於吳中之寓舍於是昂
翁之歿五年矣儗之大令此則人琴未遂俱亡者仲
長寶之
洛神賦嘗屢書之世傳十三行者以其所見入石非
可遂以為據也柳誠懸謂人間合有數本則固不止
是豈它本誠懸亦未之見耶此松雪老人所書全篇
雖自用其體然應規合矩抑可謂善學大令者歟今
人觸目贋本一見便疑其非不知其中固有不可以
偽為者矣微仲長盖未足以語此
東陽柳貫識
余家所藏舊刻洛神賦累朝名人題識於後者今錄
附於此
普通三年正月徐僧權湯法象滿騫
姚察丁道矜唐懷充
中書侍郎禮部尚書平章事集賢殿大學士鶴所姚
懷珍天嘉二年十月二十三日
中書舍人程异開元十八年三月二十七日
恭軍事學士諸葛穎釋智果
咨議恭軍開府學士柳碩言(均宋丙子歲正月十六日)
至正二十五年乙巳四月十二日袁泰記(仲長)
子建之賦洛神麗矣然其于則遠焉子敬喜書之而
子昂亦喜書之豈其才情氣習有所相類者歟十三
行真跡不可復見一刻本翩翩逸氣猶能動人此全
文固書中之佳者然細觀之殆少耎焉若以越中韻
士與河朔少年馳逐耳知書法者當能辨之天全翁
為石田高尚書(宜在黃䟦後)
趙公用意楷法窮極精密故其出而為行草縱横曲
折無不妙契古人不善學者下筆輙務為傾側之勢
而未嘗窺其用意處是以愈工而愈不及也此賦筆
法尤森嚴學書家宜守為律令仲長尚寶藏之泰定
元年六月八日金華黃溍書
虞雍公誅蚊賦虞伯生書(文多不錄)
右先太師丞相雍國忠肅公所著也先公文集舊刻
蜀中成書未久焚於兵大曾叔祖寶慶府君將求而
刻之湖南亦未及如志而運革内附後先參政廣求
之不能得眉州故人史公孝祥守興化聞黃伯固家
有之邈不可得也集在京師屬閩教授謝中物色之
来報云有軍官好書購得此欲藉手與集相見然終
不能得之先恭政至淛須親戚韓大則得誅蚊賦草
於侯頥軒道士處盖大德庚子歲也故人閒上人亦
蜀中同出東南之家以舊故自吳門訪集臨川山中
問此物所在出而視之則得之三十六年而先參政
亦棄諸孤十七年詩書之緒不絶如綫感慨今昔血
涕隨之偶得此卷錄送上人貴得存遺珠於既失尚
故物之可求也元統乙亥三月二十七日集謹識
宋之南其宰執惟虞雍公為最賢觀其誅蚊賦所謂
使天下之為人臣者得以安其君天下之為人子者
得以寧其親則知公之志誅惡鋤姦者欲以寧君親
也其以忠孝教天下後世者至矣伯生世其家學能
於聖時致身西清被寵眷也殊甚及閑寂中乃書先
太師此賦以贈人其志亦有所在乎閒上人再見伯
生其為我騐之和林魯威叔重父謹題
因讀誅蚊賦深憐愛國情三公登間牒四海失升平
早覺文章貴爭期德業成雲仍蒙世祿翰墨負時名
丹丘柯九思賦(任齋惟庚寅吾以降)
觀雍公少年之作可以豫見報國之志觀邵庵詳書
之意可以深惟追遠之情忠孝藹然萃於一門嗚呼
盛哉閒上人同是蜀人故獨得之當刻石寺中以傳
永久庶不為他時夜壑舟也至正十九年乙未三月
後學蘇大年頓首再拜謹書
黍民肆毒不勝誅屈宋文章太史書滄海遺珠留得
在白雲深處伴僧居洛生王敬方
父作更生佛兒為命世英西州睹威鳳南國翦長鯨
不厭朝廷小終扶日月明誅蚊賦重錄妙墨世從衡
遂昌鄭元祐
右邵庵虞公手書其先丞相誅蚊賦藁也賦稿初藏
於侯頥軒家後為韓大則所得獻於公之先君子井
齋先生後公至吳侯道士因龍興閒上人謁公於寓
所一見具言賦藁公軒然而笑曰我已得之矣侯道
士為之惘然盖大則初假之於侯而即以歸於公家
而侯初不知也元統乙亥閒上人謁公於西江遂書
以贈焉頥軒本洞庭仙壇觀道士其度師楊紫霞與
侯亦蜀人宋季来吳一時名士之寓吳者若中書劉
公丞相吳公皆與之交游名重於時寶祐間自吳遊
天台中書公為之唱首作詩以餞其行而先師平舟
先生亦次韻焉先子與侯交游粗深每出以示之先
子求至懇切而侯迄不與先子殁後三年侯亦相繼
而逝其徒李碧山與椿相知因予之請即以歸之至
正甲午冬十月閒上人因持此卷訪予於家而徵予
言予惟侯之平日靳吝於兩家遺墨眎若永為其有
既而卒各歸於其後人豈故家文獻不絶如綫而天
固假侯靳吝以待我後人耶所惜者公之先君子猶
克親得賦稿而予先子雖獲一見平舟遺墨而終不
能得之於生平也今公既即世而閒上人已老予恐
事之或湮故為詳著於此云眉山楊椿䟦
虞雍公誅蚊賦刻石疏
宋丞相雍國虞忠肅公嘗作誅蚊賦内傳後公之六
世孫翰林侍講學士以文儒顯告老還江右而白雲
閒上人與之有舊自吳訪之於臨川盖雍公文集舊
嘗刻於蜀而版遄毁學士後雖貴而雍公集求之不
得竟不復刊學士之文參政公大德庚子歲亦嘗至
淛物色雍公集竟不可得而僅於道士侯頥軒處得
誅蚊賦稿然竟藏於家上人以賦稿為請學士為發
箧取讀上人真跡不敢望得學士手書一通東還吳
則幸矣學士遂為草草謄錄而仍記顛末於賦後上
人念學士詩文好事者已悉為刊板若雍公之功業
雖不繫於文字有無而誅蚊僅存耳兼聞江右近經
寇亂百不一存於是上人欲以學士所書賦勒之金
石庶永久弗墜而上人老矣力弗逮乃以此賦予公
之八世孫戡字勝伯者俾刻之勝伯既積學克世其
家以世故棘囏益貧困固宜寶而藏諸而猶慮夫泯
而不傳抑亦負上人之意敢以是干諸好事君子見
助焉則賦刻諸石無難者矣敢請
至正十七年秋八月遂昌山樵鄭元祐書
此賦之作其有所指乎不然驅之足矣誅之不足以
勝誅也豈其心欲盡殱蚊類乎抑知蚊有可殱者有
不必殱者如曰聚而殱旃曰殱厥渠魁不一施也南方
吐蚊鳥一鼔吻而蚊億萬今有人焉作相於南鼓為哆
侈之談而致於廷而咂我甿其猶之鷏乎斯人也何
不幸而不受誅於公節鉞之下以快一日之死而寧
受誅於千載史鉞之誅於萬死不可以贖之日吁可
悲也已賦序云余方窮居觀者遂謂其早年所作愚
謂此二字雖外閫重寄而遥制於中弗獲以伸其大
義於天下後世則身都將相猶窮居匹夫同也嗚呼
吾雍公誅鷏有術而付之紙上空談為其世孫所錄
徒致憾於無窮耳諸䟦柯鄭陳楊輩皆其孫同時言
稿已失而得言錄以遺於某亦既詳矣去公三百餘
載而同其志者吳下有沈啟南氏見錄本而購藏之
嘉禾周鼎與苕溪張子静松陵史眀古共借閱之鼎
欲號此賦為鷏以發公地下一笑明古子静聞予言
相掀髯大噱是日正月上旬之終歲乙未皇明成化
之紀元十有一年也
此帖今藏余家往在無錫蕩口得於華氏中甫處少
溪家兄重購見貽之物元汴
趙文敏書洛神賦
公藏大令真蹟凡九行嘗為余手臨於松雪齋此卷
典刑具在居石刻之右句曲外史張天雨觀
至順四年閏三月十九日元文館記
蔡襄云王子敬愛寫洛神賦故世多傳十三行而已
余見陸子順所藏者其筆意峭拔陸得於文敏公且
謂文敏晚年楷法之進盖得此故也或者又謂陸藏
十三行其法往往類歐搨今較文敏所書此賦誠與
中年臨本不同賦後所題年月當為公最後之筆故
其法度如此
元統二年六月考亭陳方題(子貞)
當年子敬洛神賦歐禇臨摹不知數世人惟重十三
行真贋難分争抵捂趙公書法宗二王手寫全篇復
前古上追黃庭下樂毅善刻唐臨俱未許殘編斷簡
久脫略趙璧隋珠獲全睹宓妃下走天吳奔驪龍騰
驤老蛟舞人間欲見不易得往往收藏秘天府江南
故家多好事一紙寧論百金估臨池墨筆書飛動貫
月虹光夜吞吐願加十襲重珍護却恐雷霆来下取
雲門唐珙(温如)
文敏公隸楷之妙俊麗飄逸盖得於洛神為多此卷
尤見其波瀾老成盖捐館之前二歲所書誠可寶也
正統八年九月十三日泰和楊士竒志
趙文敏真草千文
結字難筋骨相承不爾則有斷續之態子昂書法獨
步當世備聚諸體然變態不常或者以形似求之大
類優孟抵掌耳
袁子英題
慶梓削鐻見者驚猶鬼神非旦夕之功也或者觀其
表而不觀其裏則不足以議子昂書矣
浦城楊載題
松雪翁千文平生閱數卷未有如此本精絶直逼永
師後之書家恐難追及嘉靖庚戌閠月二十三日觀
於至德里之小樓子京
張貞居襍詩册(凡五十五首載集中因不錄)
自贊畫像
志逸心疲身清命濁逃同類而親猨狙毒厚味而美藜
藿學取益而不勝其損事知危而姑與之安一龍一蛇
不厭已之深眇惡衣惡食先憂人之饑寒忽然為人而
反常若此若何以祛有身之患
己酉歲自春徂夏霪雨之時多五月来僅一日見青天
處磵阿幽篁中未有褁飯過子桑者間弄筆研寫謬語
盈册以自料理耳詩凡五十有五首子英遇之持去勿
示不知我者
右句曲外史與袁子英所寫詩凡五十五篇其首兩
章迺此老道人傚鐡雅者也如道言清齋磵阿諸詩
皆其道趣中流出者若犇月巵則又頑仙之横出者
吁道人仙去已一紀矣鐡雅之友屬之何人開卷愴
然不勝山陽之感至正二十又一年花朝日抱遺叟
楊維楨在清真之竹洲館書
至正壬寅秋八月十又八日海虞繆貞吳郡余大亨
昆山顧元臣同觀弟子蕭登拜題(隸古)
東淮顧安定之觀於映雪軒時年七十有四
不識華陽舊隠居高情還憶聽松餘百篇真籙修都
遍滿卷新詩手自書一去丹臺閑日月幾回飛佩在
空虚重来化鶴應無恙華表春風動里閭
至正甲辰冬十二月郡人後學陳世昌拜觀(謹識)
至正二十五年乙巳春三月豊城余詮觀
壬子正月五日過東婁十日耕學先生出以示僕乃
知貞居之與耕學交好之情若此也倪瓉覽
貞居先生清詩妙墨飄飄然自有一種仙氣信非塵
俗中人也此卷手書以遺余者屢離兵燹似若有神
物護持泉南陳君彦廉好古博雅與余同志故割愛
以贈壬子夏六月汝昜袁華書
張貞居詞翰政如月底疎松雲中脩竹信非烟火食
之所能賞識宜為吾子英之寶藏也貞居自題云非
知我者勿示今子英出以示余豈别久而弛其約束
耶齊郡張紳觀於孫氏映雪軒(戊申子月)
右磵阿雜詩墨蹟五十五首乃張貞居詞翰最得意
者亦自慎重不輕示人觀其小序可見雖然非子英
之知貞居不能久藏至今非彦廉之好古博雅亦不
能得子英之割贈所愛以交誼之篤而歸諸春草堂
可謂得其所矣子英亦知人哉保為陳袁之家子孫
左劵珍之可也廬陵張昱題於凝香閣中
余觀在昔右文之際文章翰墨盖莫盛於東南矣不
惟列侍從居館閣者皆彬彬文學之徒至於方外名
流亦或負其清才絶藝擅名一時之盛故釋之徒有
笑隠忻上人道家者流有貞居張外史皆以詩文篇
翰照映乎山林而與虞趙歐黃諸君子交接於後先
迭響乎中外於是東南文物之盛殆前古所未聞今
觀陳氏所藏外史墨迹一册能詩者或無此書能書
者或無此詩外史盖兼之矣慨名筆之流傳念昔人
之凋謝江空歲宴不無有繼響者乎覽卷為之憮然
吳郡謝徽識
右張貞居自書詩一帙温陵陳君彦廉之所藏戊申
歲見於袁子英家今歸於君君别有貞居所書詩大
小十餘幅可見物常聚於所好君作詩往往有物外
意非獨愛貞居之書而已也壬子亥月張紳再題
張貞居以詩名湖海而翰墨尤為人所重片縑尺楮
往往見之盖未有若此卷之富盛者也孫過庭云一
時而有乖有合心遽體留日炎風燥皆其乖也神怡
務閒時和氣潤偶然欲書皆其合也今貞居自言自
春徂夏隂雨至五月之久故閒弄筆研以自料理則
非心遽體留日炎風燥正所謂神怡務閒時和氣潤
偶然欲書耳宜其聫篇接簡不覺其多而穠纖間出
清婉流麗有合於古人之度也其詩傳之人口已有
定論特語其書如此彦廉好古博雅必能加寶愛矣
蘇人王行題
余觀張外史自書襍詩一帙詞翰之妙使人如快雪
時晴行山隂道中幽景所奪應接不暇披覽竟日不
能去手勾吳張適識
貞居蚤學書於趙文敏公後得茅山碑其體遂變故
字畫清遒有唐人風格詩則出於蘇黃而雜以已語
其意欲自為家也唐宋以来浮屠之能書與詩者雖
衆然亦不能兩美況道流之久乏人哉此其自書襍
詩也古律行草各臻其妙宜子英之慎與而彦廉之
喜得矣高啟識
右張貞居詩翰清原陳氏得於袁子英甫盧(熊記)
歷代史臣不為釋老氏立傳或老氏有可書者則以
置方技傳中皇明詔修元史始别有釋老傳之目而
老首丘處機釋氏首八思馬且各有數人焉張雨生
東南以工書善詩為名道流一時學士大夫若趙文
敏虞文靖黃文獻諸公多與遊乃不得入傳或者疑
之然處機八思馬之徒其在太祖世祖時大抵皆以
功業顯故釋老氏有傳盖不徒以其法而然者則夫
雨之可傳政不在此余嘗執筆從史官後得預是議
今觀雨自書雜詩於温陵陳寶生家詞翰之妙如是
自當與趙虞諸公詩集並傳也
洪武壬子秋八月稽岳王彛識
洪武辛酉三月二十六日重書於春草堂周祗
貞居真人詩文字畫皆為本朝道品第一雖獲片楮
隻字猶為世人寶藏況彦廉所得若是之富且妙耶
舒展累日欣慨交心噫師友淪沒古道寂寥今之才
士方高自標致余方憂古之君子終陸沈耳吾知前
人好修不以為賢於流俗而遂已不患人之不知栗
里翁志不得遂飲酒賦詩但自陶寫而已豈求傳哉
倪瓉題壬子初月八日
貞居詩如月底疎松雲間脩竹字畫則若遠塞驚鴻
春池科斗非特不染塵俗塵俗自不能染耳
張紳
壬戌陽月紳再觀於崆峒外史之丹室於是與彦廉
别十載矣
洪武丙辰秋九月彦廉自鳳陽還十有九日夜宿春
草軒復出此册同觀題者自鐡崖先生以下凡十五
人存者惟八人耳撫卷不勝黯然汝昜袁華識
温陵陳彦廉氏出家藏張貞居所書襍詩凡五十五
首詞翰俱麗見之不忍去手子英袁先生與貞居友
善書此以贈又於卷末書曰勿示不知我者子英以
彦廉博雅故出而與之卷後題曰彦廉惟與余同志
故割愛與之雖然貞居非至交則不出袁先生非知
己亦不與彦廉既得每為珍玩晨夕余初學書即知
有句曲外史為浙之擅名者雖急於采其規格而世
甚鮮有及間獲觀數帖率皆真迹其於運腕指用紙
墨之妙誠超於衆能而成家者也以之才氣則並於
蘇米詞或有過之者故一時名重朝野得片紙如寶
珠璧豈偶然哉此帖知久深慕一見二三年不聞其
定在兹獲一覽平昔所見猶霄壤矣孰不珍其傳哉
癸亥歲孟夏耆山無為謹書於朝天宫之桂堂
張貞居平生慕米南宫之為人常為著中岳外史傳
故其論議襟度往往類之獨其詩句字畫清新流麗
不蹈南宫狂怪怒張之習盖非獨其學問使然亦由
貞居寄迹方外不為聲利所累而又居東南形勝之
邦獲見故都文獻之懿優游林壑以養其真氣故其
發於詞翰者如此今去貞居二十餘年耳使人望而
企之若古仙人可勝歎哉友人陳彦廉氏得其翰墨
二帙皆平生得意作也余家與貞居世契展詠之餘
益增感舊之思云尋陽張来儀志
張貞居詞翰俱清逸飄飄然如驂白鸞遊霞鄉自非
有仙風道骨者不能到唐之羽流中杜光庭輩詎足
專美於前哉彦廉宜寶之洪武十九年蒼龍丙寅吳
僧道衍敬觀於春草堂
余嘗愛張貞居此帖詞翰清拔風致高遠當其神清
氣和用筆遣意疾徐頓挫濃纖間出故雖連篇累幅
不厭其多玩之如飛鸞戾空眀珠映月飄光粲然快人
心目可謂絶類離倫特立道流之表自子英化去垂
三十年意昔此帖亦遂淪沒今復覽於放鶴軒中展
玩終日不能釋手信知至物終當有歸從道宜珍藏
之東吳文泰堇識
昔人作字類人若顔書之剛勁虞之美麗歐之清瘦
亦似之余謂非唯字類人作詩雖言志而剛勁清麗
亦似其人今觀貞居字之隨體賦形殊不經意詩之
隨詠寫志若出自然覽之則清氣可掬深類貞居之
為人昔人所云為信然貞居書此亦自得意者故題
以勿示不知我噫示之尚不輕得之者必好古博雅
也張昱為彦廉蓄之謂得其所陳從道得之可謂又
得其所矣從道宜保諸浚儀張宜識
僕平生最嗜外史詩集中諸律略皆上口僣評其高
處當為元人第一家妄論自信不必世人之同也故
其真跡所在特深貴之唯姚侍御家有稿一册時獲
寓觀以為樂事其它所見簡短寂寥無足充余嗜者
戒卿何幸乃富有之如此當知貞居真跡流落人間
雖有存者斷不能與之為敵矣使僕時時来過出而
閱之味其點畫求其興致以開余情不亦暢乎
晚學楊循吉奉題
蔡天啟詩曰收拾三茅風雨樣高堂六月是冰壺貞
居收拾三茅風雨搃入冰壺真得天啟賦詩之真趣
矣貞居蛻骨仙去知在蓬莱第幾峰而仙迹長留人
間世帝不役雷電下取俾後世得肆元覽馳紫霞之
逸想動白雲之遐思瀟洒送壺中之日月不亦神哉
袁戒卿龍藏出以見示因題
成化癸卯春三月朔旦郡人黃雲識
此册今藏余家向從文衡山處得之元汴
方寸銕志
吳門朱珪氏師濮陽吳睿大小二篆習既久盡悟石鼓
嶧山碑之法因喜為人刻印遇茅山張外史外史錫之
名方寸銕持以過錢唐訪余於吳山次舍求一言白其
所謂方寸鐡者余笑曰予方以銕石心故乖於世而子
又欲乖吾之乖乎雖然古之豪傑修已治人者必自方
寸銕始黃金白玉可磨此銕不可磨也子以是銕印諸
金銀銅玉犀象使佩之者皆無媿於是銕外史氏心印
之教行矣吁豈真求工於刻畫無戾夫古制也哉今妄
一男子釋蹻起閭巷取封侯印如斗大印咫尺書駈役
帶甲百十萬如金翅鶚逐百鳥無一敢後者金斗之權
重矣哉吾不知果能為天子翦狂寇佐中興為生人開
太平無媿於汝鐡否不則徒以苟富貴不至腐尸滅名
不已使得珪方寸銕印斯可以蒙金斗而爵榮名矣珪
或為今將軍刻符印其以是告之至正十九年秋七月
八日李黼榜相甲進士今奉訓大夫江西等處儒學提
舉會乩楊維楨書并誌
神斧磨天割紫雲仙葩殞玉發竒芬靈書寶訣開剛卯
不數人間小篆文
書刻輸君搃色絲前身想是伏靈芝虎頭食肉元無相
鑄鈕休傳左顧龜
我家金粟道人章瓦欵蟠螭識未央千古典刑今復見
佩之何必獸頭嚢
鏤玉塗金與錯銀盡將工巧失天真君能獨掃雕蟲技
定品它年合入神
伯盛朱隠君余西郊草堂之高鄰也性孤潔不佞於世
工刻畫及通字說故與交者皆文人韻士予偶得未央
故瓦頭於古泥中伯盛為刻金粟道人私印因驚其篆
文與製作甚似漢印又以趙松雪白描桃花馬圖求勒
於石精妙絶世大合松雪筆法惜其不得從游於松雪
之門使茅紹之專美於今世因題四絶於卷末以美之
伯盛勿以余言為譽後必有鑒事者公論也至正十七
年中秋日書於玉山草堂金粟道人顧阿瑛
方寸銕歌贈伯盛朱隠君
人心何危患多岐方寸之銕貴自持百鍊耿耿明秋暉
彼柔繞指惟詭隨朱盛剛勁真吳兒法書銕畫逼秦斯
晴窗握管儼若思學成變法出愈竒銕耕代筆猶神錐
用之切玉如切泥孤忠不媿月食詩清竒便賦梅花詞元
祐黨碑我所非驢鳴犬吠我所嗤雕蟲草技同兒嬉屠
龍妙割嗟奚為盛乎盛乎知不知北南車書復復来中
興定勒磨崖碑大書深刻非子誰峕至正二十年歲次
庚子夏六月初吉天台氏學者元鼎書於白蓮桂子軒
吳僧虚中
方寸銕銘
婁東朱珪字伯盛工古籀篆文其於六書之義考之尤
詳嘗以餘力刻印章則為吳中絶藝間遊錢唐遇句曲
張外史名之曰方寸銕銕以喻其能堅其志操期以進
乎道亦若桑國僑志於銕研之鐡云雖然科書廢已久
必以篆籀為師法漢隸而下不在論能復其古其庶幾
朱君乎朱君與予相游嘉其志操之日堅今年予来玉
山中騐朱君之書法益有進是猶張旭悟公孫大娘之
舞劍器也見其刻玉石如切泥則又若漆園氏誇庖丁
解牛而得肯綮也張得於舞劍庖丁得於解牛吾知朱
君得於書而悟外史方寸銕之旨矣遂述其事而為之
銘銘曰
聖人作人文開龍馬出滎圖来神農氏尚結繩民弗犯
俗龐淳史蒼頡肇有制譬孳乳乃曰字越夏商歷周秦
科斗廢籒篆臻漢而晉書變作唐風媮政日惡闕日建今
邈寥事刻畫昆吾刀鍾鼎隳石鼔頽心太古婁朱珪至
正歲舍庚子夏四月二十有六日河南陸仁造
方寸銕頌
猗方寸銕嫓昆吾刀游刃𤼵硎妙契縦操六書奥旨探
賾捐勞史籀秦斯作則孔昭翔鸞翥鳳騰龍騫蛟為印
為章奎壁麗霄文苑藝林世賴榮褒我頌匪私永言弗
佻
至正庚子八月十又八日淮海秦約造
方寸銕詩奉美伯盛有道隴右邾經上
朱珪手持方寸銕撫印能工漢篆文并剪分江龍噴月
昆刀切玉鳳窺雲它年金馬湏承詔此日雕蟲試策勲
老我八分方漫寫詩成亦足張吾軍
至正八月辛丑朔平湖草堂中寫(西夏朱仲義隸古)
朱生心似銕篆刻藝彌精應手多盤折纖毫不重輕么
麽形獨辨螭匾勢初呈漢印規模得秦碑出入眀風流
金石在潤色簡書并餘刃庖刀解風斤郢匠成達觀應
自我賞會足平生趣刻無多訝因君託姓名
錢唐陳世昌
袖裏昆吾一寸銕江南碑碣萬家文玉符金印雲臺將
大篆煩君為勒名雲間陸居仁
十年兵興徧天下名山大澤罹野火野火盡燒秦漢碑
咸陽鬼哭無人打故人吳睿業篆隸好古乃有如珪者
妙刻金粟道人章尤精白描桃花馬金印徒聞如斗大
零落當時建章瓦君不見黃鶴仙伏靈芝(闕)北海文章
長高價武夷山樵者錢惟善題於海嘯軒
館閣諸公無不喜用名印雖草廬吳公所尚質樸亦
所不免惟揭文安公絶不用其制吾竹房論著甚詳
然其所用又多不合作趙文敏有一印文曰水精宫
道人在京與李息齋袁子方同坐適用此印袁曰水
精宫道人政可對瑪瑙寺行者闔座絶倒盖息齋元
居慶夀寺也鮮于郎中一印曰鮮于伯機父吾子行
曰可對尉遲敬德鞭滑稽大略相同子行嘗作一小
印曰好嬉子盖吳中方言一日魏國夫人作馬圖傳
至子行處子行為題詩後倒用此印觀者曰先生倒
用了印子行曰不妨坐客莫曉他日文敏見之罵曰
箇瞎子他道倒好嬉子耳太平盛時文人滑稽如此
情懷可見今不可得矣余座主張先生仲舉在杭一
印曰平臯鶴叟盖用杭州三山名臨皋亭黃鶴也古
人亦有如此者如雲烟過眼錄載姜白石印文鷹揚
周郊鳳儀虞廷盖以其姓字作隠語辛稼軒印曰六
十一上人又以破其姓文米元章書史言劉巨濟符
符字亦好竒耳雲門山樵張紳書於朱伯盛印譜後
予嘗見故元時吳人印章刻畫古雅疑其多出於吾
子行之手而不知有朱伯盛者今觀楊鐡厓顧玉山
輩方寸銕志并詩始知之伯盛名珪玉山稱其為西
郊草堂之鄰盖崐山人葉君廷光與為同縣宜其獲
此而藏之也
成化丁未三月晦吳寬題
趙文敏楷書千文
大德五年五月五日書與韓定叟孟頫
後二年重見此卷則定叟已施與稽山秀林蔚公講
主矣因書其後以識之五月二十七日松雪齋題
定叟余世父也松雪翁為此書迨今四十年世父已
卒而蔚師亦示寂久矣如此者豈可多得哉撫卷慨
然安陽韓性(明善)
松雪翁盛年書法精妙姿媚尤非暮年之比學書者
當先以此為法京兆宇文公諒
此本猶是吳興中年書永師所書八百餘本其蚤歲
真蹟當亦稱是學書白首有不能窺其藩果係人品
哉張雨
予嘗見松雪翁書千字文前所見字稍豊肥而此軸
所書尤為細謹比之晚年筆畫婉勁殊少不及則嫵
媚不减也然字書楷真行草無出於晉楷固晉法行
書亦然要之本朝能書者松雪翁為第一人品也知
書者可不敬畏哉時至正十一禩菊節前徑山鼎翁
祖銘
永禪師書千文八百本魏公所書當不减此此卷大
德五年為韓定叟書定叟會稽人與公厚善集中有
贈定叟及留别詩可考公以大德三年為江浙儒學
提舉此當是為提舉過會稽時書是歲公四十有七
正中年書也跋者四人韓性字眀善定叟諸姪道德
道德文學元中世鉅儒宇文公諒字子貞元統進士
為史官張伯雨茅山道士勾曲外史也三公並有盛
名而祖銘亦禪宗大老所著四會語錄其字石鼎杭
州徑山僧云四眀者本奉化人文璧
宏治甲子七月二十一日觀於沈潤卿氏之仰止楼
吳郡都穆
趙文敏四體千文卷
延祐六年十一月二十三日為錄事焦彦實書於松雪
齋
右文敏趙公四體書千文惜不見司馬子微五體書
道德經較此何如也近代是書為最張雨記
文敏公真草篆隸平日未嘗多寫觀此卷必為焦侯
好事而書惜其九原不復作矣唐棣敬題
續書畫題跋記卷八
