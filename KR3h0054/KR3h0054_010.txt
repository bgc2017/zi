欽定四庫全書
書畫題䟦記卷十
明郁逢慶撰
祝枝山草書月賦
九疇酒次鋪宋經箋索書爛漫為此試莊氏筆甚佳然
而舊牋有盡書學止此矣九疇謂何乙酉七月枝山居
士六十六歲書
吾鄕前軰書家稱武功伯徐公次為太僕少卿李公
李楷法師歐陽而徐公草書出於顛素枝山先生武
功外孫太僕之婿也早歲楷筆精謹實師婦翁而草
法奔放出於外大父盖兼二父之美而自成一家者
也李公嘗為余言祝婿書筆嚴整而少&KR1086;態盖不及
見晚年之作耳而今人多收枝翁草聖乃不復知其
早歲楷法之工昔人評張長史書驚蛇入草飛鳥出
林而郎官壁記乃極嚴整世固無有能草書而不能
正書者因觀九疇所藏枝山月賦為拈出之徵明題
祝京兆書法當時無軰而或者評其不出正鋒盖謂
此老目視短不能懸筆運肘耳此卷藏毛氏不克見
嘗見其刻本細驗於點畫間皆正鋒也丙寅冬獲觀
手蹟竊謂所鑒不謬因識其末
周天球題
希逸此賦真江左琳琅一時膾炙人口然不無穉語
希哲生書法波靡時乃能用素師鐵手腕参以雙井
逸趣超千載而上之尤可貴也余嘗謂希哲如王謝
門中佳子弟雖偃蹇縱逸而不使人憎跳盪健鬪如
祭將軍而有雅歌投壺風味識者以為知言此卷為
故毛光禄書光禄嘗刻之石歿而其家質以供何
穎考兩日費今年春與張中丞肖甫閱之時陸叔平
在坐曰此贋本也真蹟在故毛光禄所余笑謂叔平
曰子知光禄之有此賦而不知此賦之不為光禄有
也邪叔平悟乃諦視之而咲嗟乎人閱物物亦能閱
人聊以寓吾一時目而已萬歴癸酉秋日王世貞題
沈石田有竹居卷(詳見續集)
風逆客舟緩日行三里餘遥知有竹處便是隠君居
詩中大癡畫酒後老顛書人生行樂爾世事其何如
余與廷美同訪啟南親家於有竹别業而舟逆溪風
而上夘至酉乃達主人愛客甚盡出所有圖史與觀
而賦此識歲月云成化三年長至日天全公有貞書
放筯盤無肉生孫地有餘平安雖土著心性愛郊居
玉戛纔成句鸞騫自入書不為官可敬摩詰豈能如
秦巘書
東老清風勁西疇綠水餘過橋還有葉因竹便移居
君子歌淇澳畸人斷鶚書雅宜徐孺筆交誼極攣如
温州郡君文林
繫舟高柳下又是十年餘遥踏無媒徑重尋有竹居
筆精知米畫器古鑒商書前輩詩題在風流邈不如
曩余訪啟南一宿有竹别業今復過之不覺十五
年矣偶見閣老徐先生之作為次其韻以寫嘅嘆是
日啟南命其子維時出商乙父尊并李營丘董北苑
畫為玩故及之歲戊戌二月十八日吳寬書
住無一舍遠交近廿年餘華竹循牆種樓臺逐水居
輞川高士畫山谷老人書況有天仙句深慚百不如
言里錢仁夫
武功伯徐公始歸吳時首為沈氏落筆誌墓自後與
白石父子遂為忘形之交故其翰墨留於有竹居者
多也此卷中諸詩皆武功同時一班人物亦有稍後
者雖不能盡出於吳中然遠亦不在嘉湖之外也聞
之前軰惟洪武間有此一盛至今時始復見也
南濠楊循吉題
文太史關中積雪圖
古之高人逸士往往喜弄筆作山水以自娛然多寫雪
景者盖欲假此以寄其歲寒明潔之意耳若王摩詰之
雪谿圖郭忠恕之雪霽江行李成之萬山飛雪李唐之
雪山樓閣閻次平之寒巗積雪趙承旨之袁安卧雪黃
大癡之九峰雪霽王叔明之劔閣圖皆著名今昔膾炙
人口余皆幸及見之每欲傚倣自歉不能下筆曩於戊
子冬同履吉寓於楞伽僧舍值飛雪幾尺四顧千峰失
翠萬木僵仆乃與履吉索素縑乘興濡毫為圖演作關
山積雪一時不能就緒嗣後携歸或作或輟五易寒暑
而成但用筆拙劣雖不能追蹤古人之萬一然寄情明
潔之意當不自减也因識歲月以歸之
嘉靖壬辰冬十月望日衡山文徵明
唐伯虎柳隂雙雁圖(唐寅二字欵朱文唐伯虎)
楊柳青青湖水傍雙飛燕子意何忙巢成吹盡滿天
雪不見閨人一下堂
右題此畫貽東華女定之收覧
成化戊戌暮春希翁書
(道南亭朱文印將石亭印朱文)
此吾契丈錢希翁先生寄其季女歸華君汝平者也
於是季籛年七十有一計其初歸盖五十餘年於今
矣而片紙猶在奩几間内德之成於是乎在間以付
其孫夏裝束成卷謂予翁知友也請言識之翁文詞
追古人而行誼過今人遠甚今逝也久矣誰歟起之
共道疇昔之故也哉感嘆之餘於是乎書
嘉靖丙戌正月上日二泉山人前攝白鹿洞主寳在
微醉亭書(國寳大宗伯前攝白鹿朱文章白文洞主朱文)
王雅宜荷花蕩詩卷
荷花蕩裏採蓮歸九龍山頭暮靄微輕身倚檝下前浦
花氣人香逐浪飛
青山如屛碧水迴萬朵&KR1341;蓞参差開歌船舞棹垂楊畔
十里繁華錦繡堆
藕枝如玉翠蓮房白白溪魚紫荇香落日舵樓𫝊玉斝
掌中牙列萬山蒼
蕩裏人家齊賣蓮十五女兒工數錢柴門一片花如綺
野老風高樹底眠
吳王城中十萬家赤日摶空蒸紫霞山人散髮弄秋水
自押鵝羣兼看花
蔣福山瓜頳玉如冰盤削出錦筵舒持杯却憶東陵子
昨日王侯今荷鋤
昨與之兄談荷花蕩之勝未識遂賦六絶句呈覧或
可當卧遊耳王寵
沈啟南題畫
畫在大癡境中詩在大癡境外恰好二百年来翻身出
世作怪石田沙彌說此偈於山風溪月樓中汀柳渚
蒲一一點首曰功德無量
祝枝山書辭
燈火三更把弄籌風沙萬里覓封侯蠶兒作繭生難罷
蛾子親燈死却休身外苦夢中愁渾無些子為吾謀世
間富貴真何物賺得英雄白了頭
右調鷓鴣天
南阜小亭臺薄有山花取次開寄與多情熊少府晴也
須来雨也須来隨意可啣杯莫惜春衣生綠苔若待明
朝風雨後人在天涯春在天涯
右調一翦梅
石田古松
地氣厚培千歲物雨㾗深溜十圍身夜来忽被月移去
紙上山中認不真
石田題畫
鶻突谿山鶻突雲乾坤雙眼坐難分近来世界渾如此
莫把聪明持贈君沈周
衡山題畫
松隂寂寂清於水草色茸茸軟似茵六月城居如坐甑
水邊輸與納涼人徵明
平生最愛雲林子能寫江南雨後山我亦雨中聊點染
隔江山色有無間徵明
石田富春大嶺圖
酒散燈殘夢富貴墨㾗依約寄嶙峋山光落眼渾如霧
莫怪芙容看不真
徵明燈下強予臨大癡翁富春大嶺圖老眼昏花執
筆茫然以詩自誦不工爾八十翁沈周丙寅
石田有竹居小幅
小橋溪路有新泥半日無人到水西殘酒欲醒茶未熟
一簾春雨竹鷄啼此余有竹居即景詩也畫亦曩歲
筆非自不知少嫩盖為天泉強之而留其蹤觀者無深
咲焉
隠侯何處覓家在水雲邊鶴瘦原非病人閒即是仙
詩題窗外竹茶煮石根泉老我惟疎放新圖儗巨然
成化庚寅夏六月五日過啟南有竹居為作山水
小幅復賦是詩於上後四日宿慶雲精舍天泉出啟
南畫索題遂以前詩塞其白間觀者幸恕予懶完菴
劉廷美書
文休承倣米氏雲山卷
米氏雲山余所見者大姚村圖是石田臨本海岳菴圖
是先待詔所藏後歸之陳道復道復亦歸之石田瀟湘
圖是孫鳴岐物後在中書舍人王子貞家苕溪春曉乃
王吏部酉室尊公欵鶴所藏陳氏又有在大姚村妹家
絹本小橫幅皆真蹟最後見杭人一卷則青綠紙本尤
為精絶其餘所見雖多要亦不能出此上矣己巳秋余
来苕溪所居日與道場山對所謂西塞山碧浪湖及松
雪之水晶宮無日不接於目況以冷員散職居此真足
以蕩滌胸中塵土萬歴丙子六月偶用米法寫此聊自
遣興而已不足以追蹤其萬一也
茂苑文嘉在耆英堂書
米南宫真蹟所見不過二三卷往從西吳閔氏見者
大率與文休承所臨本相類吳文定有題語嘗記誦
其詩云雲山烟樹搃糢糊此是南宫鶻突圖自笑頂
門無慧眼臨忩墨蹟淡如無苔上人蔵画絶少惟此
人共知寳余得一目甚幸甚幸休承是作不特墨氣
之佳而八十老人用筆精妙可方駕南宫即友仁出
亦當退舍也六止生周天球題
陸包山蛺蝶花
蛺蝶枝頭逢蛺蝶相看應是此花身金屏合舞俱迷酒
錦拍吹香總近人
石田五柳圖
花開爛漫屬秋風滿地黃金醉眼中千古陶潜晉徵士
乾坤獨在此籬東
弘治甲寅秋九月望集匏庵東庄作此沈周
枝山題米南宫雲山
㐮陽松瀋未曾乾十里瀟湘五尺寬樵徑不禁苔露滑
漁蓑常𢃄水雲寒澄澄僧眼連天碧淡淡蛾眉隔霧看
恐為醉翁當日寫平山堂上雨中觀
枝山題畫
吟詩寫畫似參禅不向他人被裏眠生公堂前點頭石
天平山上白雲泉
秋浸巨區天地寒老崕垂脚怒龍蟠仙人夜半騎龍去
木客潜窺古竈丹
雲母薄梳青石髮水花肥點碧荷錢樹根一坐空山老
不許時人問歲年
寒光交逗眼蒼然半夜人間别有天想得非仙亦非鬼
四山風雨擁孤眠
石田題畫
醉墨淋漓興未闌滿堂烟靄坐來寒道人不托梅花勝
仙骨全偷董巨丹
成化辛丑春日為楊學士摹吳仲圭竹巗新霽圖并
題
文太史䟦袁安卧雪圖
趙松雪為袁通甫作卧雪圖老屋疎林意象蕭然自謂
頗盡其能事而龔子敬題其後乃以不畫芭蕉為欠事
余為袁君與之臨此遂於墻角著敗蕉似有生意又益
以崇山峻嶺蒼松茂林庶以見孤高拔俗之藴故不嫌
於贅也壬辰六月廿日徵明識
王元美題唐六如花陣六竒(調玉燭新)
吳宫新宴起喚兩隊嬌羞粉營紅壘阿平輕掉蘇家舌
旋把靈犀參試兵符半紙偷送得君王春睡雲夢杳小
網流蘇淮隂霎時拈繫滎陽斷送重瞳更七日平城
總虧佳麗貂圍翠繞單于夢還殢漢家羅綺丹青妙理
描寫盡六番隂計雲臺後須與封侯温柔國裏掃
愁將軍都督華隂以西諸軍事領長樂少府醉鄉侯食
糟丘五百戶天&KR0758;居士書
唐子畏堂上双白頭圖
海棠枝上白頭公頭暎花枝轉覺紅恰似老夫高興在
醉欹紗帽領春風唐寅
唐子畏草閣圖
五月江深草閣寒蘇門唐寅寫贈
次明吳君
唐子弄造化發語鬼欲泣遊戲山水圖草樹元氣湿
多能我亦忌造物還復惜頋子歛光怪以俟歲月積
沈周
子且不試藝西狩囙麟泣密雲而無雨槁物何由濕
空山來者稀白日成嘆惜唐君非畫師英華發於積
吕㦂次韻
子畏焦墨畫江干石壁作二松虬結根梢不可辨竒
怪之筆自然動人松下一茅亭有幽人凭欄清坐子
畏題署在石壁下
陸叔平鸂鶒
池上交花鏡裏妆韻華輝暎彩鴛央風前湛露濛濛濕
濺入□毛錦浪香&KR0694;山陸治
唐子畏題畫
紅樹青山飛亂雲白茅簷底帶斜曛此中大有逍遥處
難說與君畫與君
百尺杉松貼地青布衣衲衲髮星星空山寂寞人聲絶
狼虎中間讀道經
白板黃扉隱者居家常聊辦一餐魚平橋落葉迷行徑
時有鄰翁來借書
高泉落磵玉淙淙怪石蟠旋似卧龍詩卷滿肩芝滿地
吾能此處着吾蹤
陸叔平海棠
翠羽朱鈿虢國粧晩來新沭露華香何如馬上東風面
蹴踘歸來帝子旁包山陸治
東風吹堕胭脂淚散作妖花一樹丹可奈五更清夢
斷杜鵑聲歇雨絲寒陳履端
錦城二月翦春霞斜倚東風酒力賖舞罷昭陽人不
見新粧輕軃碧蝉紗頋聞
石田竹石古梅(絹上着色)
老夫筆枯春不生特寫梅花借春色草堂一夜珠作宫
莫謂窮儒徒四壁桃花杏花儘可看千人萬人迷紫陌
看梅何獨兩衰翁不作穠華在觀德江南晴昊雪萬林
江北曾無半梢白携圖便可似北人抱玉遑遑要渠識
沈周畫并題
石田憫日長短句
日既去日復來來是誰約去是誰推一來一去彼此自
禅續無與我與何故使我心驚猜似乎少年有根是汝
拔老醜無種是汝栽百年所筭三萬六千日自我而數
指作枚我今行年已七十歷日二萬五千枚所該百而
去七太大半又復使我心驚獃雖欲不驚獃猛見霜絲
雪縷垂兩腮何况人生不滿百疾烏捷免又如此而相
催我思天地靈長之氣十二萬九千六百年後運窮
劫盡蕩而為灰吾人亦謂参三才胡乃其氣短索不得
相追陪凖天地而言人眇塵海之一埃嘅歲月之玩人
同古今之一雷我無長䋲繫日住亦無長戈揮日迴亦
不知學仙能久視亦不知托佛能輪廻而今而後去之
日付一杯來之日付一杯不憂罄其瓶耻其罍春煖秋
&KR0765;山邊水隈訪黃菊尋白梅秋月自與吾廬净春雲自
與我懷開晝遊之地吾蓬莱夕息之處吾夜臺以殤視
我我老大以彭視吾吾嬰孩信夀天吾何以外請享此
現在不樂胡為哉
弘治乙丑夏五月石田道人沈周識
董玄宰䟦泉州閣帖
淳化官帖宋時已如星鳳今海内止傳一夲是周草忩
家物在項庶常所時往索觀咨嗟歎賞以為神物下真
蹟一等此耳閣帖之支甚多世亦無復存惟泉州較祖
本稍瘦而摹鐫特為蕭灑有生氣買王得羊不失所望
謂是耶吾聞項本初在華東沙史明古家華得其九史
得其一文待詔為之和會兩家各稱好事連城不恡延
劍終乖其難致如此第得泉本日夕臨池助以筆意亦
是快事豈其食魚必河之魴
董其昌觀囙題
石田自題畫冊二幀
白日偏於静處長軒忩虚净覺風凉兩人清話當何事
水誌山經細較量
平頭艇子鏡中過髮脚蕭騷影細波碧水丹丘儘堪飽
惠州強飯笑東坡沈周
謝時臣山水
明嘉靖廿六載丁未吳門六十老人謝時臣遠遊荆楚
登太和次大别梯黃鶴楼涉匡廬下楊子江舟中推蓬
取興敢與谿山寫真積成長卷計三幅遥寄嘉禾少溪
草堂少溪賞識名家此筆得所歸矣
董玄宰水墨山水
王弇州謂倪元鎮設色山水止二幅余見吳門老僧亦
有其一與予鄊宋光禄所蔵當有第三本皆細謹有筆
墨聊一倣之世所傳皆寂寥取韻類杜權耳
丙辰秋董玄宰寫
玄宰自題畫
舟中擕趙伯駒春隂圖趙文敏溪山清隠圖王叔明青
弁圖倪雲林春靄圖南渚圖黃子久二幅馬扶風鳳山
圖共十幅皆竒絶囙作小景記之戊午七月廿五日望
三塔灣玄宰
玄宰䟦鼎帖
今年春正在吳閶得王百谷所蔵宋榻綘帖頃擕以自
隨疑為澧州帖觀其每數十行輙有武陵二字又疑為
鼎帖及入常武署中繙閱第一卷以宋太宗為弁跋曰
太宗皇帝御筆在綘州摹為諸帖之首後欵名曰鼎州
提舉曰沅辰判事常武為鼎州而武陵其附城邑也乃
定為鼎帖特為綘州二字所誤而世人只知有綘帖遂
誤名為綘州帖耳綘帖鼎帖星鳳楼羣玉堂黔江澧州
淳熙秘閣續帖世皆無傳至有對面不識者余乏具眼
猶知床頭捉刀為真魏武耶誌此俟它日語百谷了一
公案也
乙巳六月七日舟次城陵磯時從常州校士還武昌書
自荆州至巴陵連宵雷風震盪濤澎湃若有龍欲挟舟
而去者今有甫意定遂親筆墨
米元暉作瀟湘白雲圖自題云夜雨初霽曉雲欲出其
狀若此此卷余從項晦伯購之携以自隨至洞庭湖舟次
斜陽蓬底一望空闊長天雲物怪怪竒竒一幅米家墨
戲也自此每將暮輙卷簾看覺所將米卷為剰物矣
湘江上竒雲大似郭河陽雪山其平展沙脚與墨瀋淋
漓乃似米家父子耳古人謂郭熙畫石如雲不虚也
董其昌
玄宰題項子京花草冊
寫生至宣和殿畫院諸名手始具衆竗盖由徽廟自能
工此種畫法能品題甲乙耳元時惟錢舜舉一家猶傳
古法吳中雖有國能多成逸品墨林子醖釀甚富兼以
巧思閑情獨饒宋意此諸冊如入山隂道應接不暇也
董其昌題
石田竹書(掛幅)
少年漫見中秋月視與常時不分别老來珍重不易觀
要把深杯恋佳節老人能得幾中秋信是流光不可留
古今換人不換月舊月新人風馬牛後生茫茫不知此
年年見月年年喜老夫有眼見還同感慨滿懷聊復耳
今宵十四已爛然七客賓争天下先庭空衣薄怯露氣
深簷稳坐仍清圓東風軋雲輕浪作暮把太清渣滓却
浮雲雖欲忌吾人酒政有律無譁賓逓歌李白問月句
自覺白髮欺青春青春白髮固不及且捲酒杯連月吸
舒菴與我六十人更問中秋賖四十
沈周
唐子畏枕上聞鷄鳴詩
三通鼓角四通鷄曙色升高月色低時序秋冬又春夏
舟車南北更東西鏡中次苐人顔老世上参差事不齊
若向其間尋穏便一壺獨酒一餐虀
唐寅
文休承歸隠詩
歸來三經未全荒拂拭重開舊草堂棐几淨揩平似鏡
硯池新浴燦生光客來親戚情多悅老去詩篇意未忘
莫道歸遲遲亦好猶勝終老殢他鄉
茂苑文嘉
文衡山聽玉圖
虛齋坐深寂凉聲送清美雜佩摇天風孤琴寫流水尋
聲自何來蒼竿在庭起冷然如有應聲耳相語唯竹聲
良已佳吾耳亦清矣誰云聲在竹要識聽由己人清比
修竹竹瘦比君子聲入心自通一物聊彼此傍人澷求
聲已在無聲裏不然吾自吾竹亦自竹耳雖日與竹居
終然藐千里請看太始竒豈入筝琶耳
里中契家生文徵明為
貳郡程丈畫并詩
祝京兆雜書
顔真卿黃庭經楷而不小禇遂良西昇經小而不楷一
君欲静二臣欲平三佐四使以次短小此小法也一血
二骨三肉四筋五員六直七平八方九結搆十變十者
偹謂之楷書
樂毅論象端人正士不得意黃庭經象飛天仙人洛神
賦象&KR1272;波神女方朔贊和易逍遥寫其性情曹娥碑花
蘃漂流於駭浪若幼女捐軀耳
書聚骨扇如今舞女在瓦礫堆上作伎飛鷰玉環亦减
態矣呵呵
石田虞山三檜圖
昭明臺下芒鞋緊虞仲祠前石路廻老去登臨誇徤在
舊遊山水喜重来雨乾草愛相將發春淺梅嫌瑟縮開
傳取梁朝檜神去袖中疑道有風雷
虞山至道觀有所謂七星檜者相傳為梁時物也今
僅存其三餘則後人補植者而三株中又有雷電風
擘尤為詭異真竒觀也
成化甲辰人日沈周
陸包山烹茶圖
茗外寄幽賞琴中饒濮音一音洒毛骨萬象開靈襟蚓
竅戰水火月團破璆琳餘音與遺味優矣澹玄心
草綠江南興已催月團今復試新裁知君再着春山
履虎阜岡頭帶雨來
嘉靖壬子友人携琴過訪試雨前茶作此後二十三
年早春復與同試陸羽泉重題乃萬歷乙亥三月三
日也而余閱八丙七辰矣書此以紀歲月陸治識
玄宰題北苑秋山行旅圖
北苑畫米南宫時止見五本予家所蔵凡七本以為觀
止矣都門又見夏口待渡卷吳閶泊舟又見此本皆世
之罕物其昌重題
衡山題山谷伏波祠詩
右黃文節公書劉賓客伏波祠詩雄偉絶倫真得折釵
屋漏之妙公嘗自言紹聖甲戌黃龍山中忽得草書三
昧又云自喜中年字書稍進此詩建中靖國元年五月
乙亥荆南沙尾書於時公年五十有七正晩年得意書
且題其後云持到淮南示余故舊何如元祐中黃魯直
書也按公自評元祐中書云往時王定國嘗道余書不
工余未嘗心服由今日觀之定國之言誠為不謬盖用
筆不知禽縱故字中無筆耳字中有筆如禅家句中
有眼非深解宗趣豈易言哉此書豈所謂字中有筆者
邪公元符三年自貶所放還建中靖國元年四月抵荆
南崇寧元年始赴太平凡留荆南十閱月嘗有觧免恩
命狀云到荆州即苦癕疽發於背脇毒痛二十餘日今
方稍潰而此帖云新病瘍不可多作勞正發奏時也
嘉靖十年辛卯冬臘月三日徵明書
石田題扇
莫怪先生酷好泉老依泉住結泉緣書多染得泉成墨
愧我無生石作田
余初為明之畫扇囙詠墨泉而作己巳五月廿六日
沈周
味亞中泠此澗泉墨花浮動結清緣年來沃得毛錐
潤耕破江南處處田錢承德
詩脾清沁一泓泉早與青山結静緣書法儗看添紙
價不須多買瀼東田莫息
來看山中苐二泉暫時一借洗塵緣何如君與泉隣
住引取餘波入研田邵寳
春到龍山處處泉茗煎墨洗總隨緣誰將分取東川
𣲖小潤湖南萬頃田錢仁夫
石田牧牛圖
朝牧牛暮牧牛朝朝暮暮牛放收騎牛喫草抱牛睡牛
若度水我亦泅牛東信東西信西我弗強牛牛自知不
勞不飢肥且長背肉秋來平如掌逢春耕田牛得力大
凡要用先須養家中大哥氣力無一春築城夏作渠交
秋又點征匈奴我為大哥鼓龍胡
長洲沈周
文太史䟦蘭亭(詳見續集)
世傳蘭亭刻石惟定武本為妙然古今議者不一故有
聚訟之說桑世昌蘭亭考十卷最為詳博然不若姜白
石所著簡明可誦謂真蹟隠臨本行世臨本少石本行
世石本雜定武本行世然但言其所出耳未嘗及其真
贋也惟齊東野語載白石所書偏傍者謂持此可以觀
天下之蘭亭矣所論凡十有五處余生平閱蘭亭不下
百本其合於此者盖少今從華中甫觀此乃五字鑱損
本非但刻搨之工而紙墨亦異以白石偏傍校之往往
相合誠近時所少也其後䟦者七人而鄧文肅善之柯
奎章敬仲皆極口稱之二公書家者流而柯尤號博雅
其言如此余又何容贅一辭哉
嘉靖九年庚寅八月二日文徵明識
王百谷題宋徽宗畫水圖
宋徽廟長於繪畫聖藝天縱余嘗見其所作花鳥無慮
數十而山水則僅見溪山雪霽圖在故太傅朱公家
歎其妙絶此卷畫水全在平波無一筆濺瀑而汪溏漾
瀚有咫尺之勢信乎卓特不羣竒之又竒者哉溪山卷
有米南宫長歌此圖亦南宫䟦二卷可當太白殘月皆
生平快覩者也卷首有奎章後有天歴二印盖元文宗
好古置奎章閣以虞集為學士柯九思為博士鑒定書
畫一時所蔵號稱武庫此卷出自尚方無疑天歷者文
宗所紀年也(作千里二字補前只尺下)
萬歷癸未秋仲十又一日太原王穉登敬書
書畫題䟦記卷十
