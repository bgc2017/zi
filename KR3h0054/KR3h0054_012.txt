欽定四庫全書
書畫題䟦記卷十二
明郁逢慶撰
王安道華山圖(四十幅)
圖未滿意時欲重為之而精神為病所奪欲弗為之而
筆力過前遠甚二者戰之胸中久不决弟立道謂此古
今竒事不宜阻力激之由是就卧起中強其所不能者
稍運數筆昏眩并至即閉目斂神卧以養之少焉復起
運數筆昏眩同之又即卧養如是者日數次勞且瘁不
可言幾半年幸完嗚呼意於是乎滿矣然傅色將半忽
精神煩弊甚欲畢焉而掖與推舉不足用思滿城風雨
近重陽一句尚可寄人况此乎遂罷弟立道兒子緒皆
酷好畫惜不暇習吾心思目力已竭於此矣再可強邪
囙授焉以慰其所酷好既授矣珍之亦可忽之亦可私
之亦可公之亦可為覩物思人之具亦可視為手澤使
後子孫相與慎惜亦可貽諸好事亦可吾不能效平泉
子為身後計也
畸叟
陸叔平臨王安道華山圖(四十幅)
余既為武侯䟦王安道華山圖意欲乞錢叔寳手摹
而未果踰月陸叔平来訪難其老侍之至暮口不忍
言摹畫事也陸丈手其冊不置曰此老遂能接宋人
不至作勝國弱腕苐少生耳頋欣然謂余為子留數
日存其大都當更為䆒丹青理也陸丈畫品與安道
同故特相契合畫成當彼此以意甲乙耳不必規規
驪黃之跡也吾友人俞仲蔚周公瑕莫雲卿軰特妙
小楷吾悉取安道叙記及古近體詩托仲蔚唐人雜
記并詩托雲卿李于鱗一記六詩喬莊簡一紀一賦
托公瑕都元敬一紀托程孟孺别書一冊附於後此
冊成安道有靈不免作衞夫人泣矣甲戌夏日瑯
琊王世貞題
王酉室梅花
風引上春香雪弄南枝色為有惜花心樓中莫吹笛
榖祥
遥聞黯淡香近見依微色月下一清吟風前有長笛
彭年
暗裡漫聞香雪中本無色隴頭音信稀祗有隣家笛
五峰文伯仁
一枝天下春萬古江南色滿地玉𥻘𥻘隣家起羌笛
袁㐮
愛此歲寒香不染穠芳色開落應有時無妨畫樓笛
文彭
風傳玉國香雪弄摇臺色還愁一片飛關山起孤笛
文嘉
黯淡一枝香晶瑩滿枝色素貭倩誰隣芳心寄長笛
顧聞
豔奪巫山女芳傾洛水神逍遥霜月畔儼對斷腸人
許初
照水扶疎影臨風慘淡神月明茅屋下誰惬傍幽人
陸師道
江南一枝雪旖旎春風前莫遺金尊歇愁聞玉笛傳
陸安道
夢轉羅浮月二更夜寒風力損花神不禁羌笛隣家
起吹落庭前幾片春陸治
一雪垂垂合凍雲疎枝繁蕊玉增神可憐五月江城
笛吹散香魂其奈春周天球
名花萬朵玉叢叢秀發春心夜月融水淺沙明歌舞
歇不知人在水晶宫毛錫疇
自誰翦玉粘枝白儘有清香入坐幽若使西湖貧處
士臨波對月總悠悠質山黃姬水
竹籬巴外野梅香帶雪分來入醉鄉紙帳獨眠春自
在漫勞車馬笑人忙陳淳
愛看璧月掛梢頭幾向花前作醉遊無奈翠禽啼得
苦不容清夢到羅浮毛錫嘏
寒夜烹茶掃雪餘空齋人静意何如最憐疎影横斜
處燈火微眀紙帳虚朱朗
香滿疎簾月滿庭風簷鳴鐵硯池冰夜寒人静臯禽
語却憶羅浮雪後登錢榖
孤山月透疎疎影庾嶺風飄冉冉香開處能催何遜
賦飛來還點夀陽粧袁尊尼
院落沉沉夜色微月華偏與净粧宜難明綠樹枝頭
雪且續梅花夢裡詩周用
高齋雪霽净無埃萬玉&KR0785;瓏帶月開疎影只宜何遜
賦清芬疑是洛神來文肇祉
杜甫詩成東閣林逋夢繞西湖雪冷霜濃香重須知
鐵幹冰膚文彭重題
石田花卉冊
老我招邀即墨侯生生都是手中求無人領取東風意
白髮先生笑下樓
老矣東風白髮翁怕拈粉白與胭紅洛陽三月春消息
在我濃煙淡墨中牡丹
三千年後實成時瑪瑙高懸碧玉枝王母素無容物量
却疑方朔是偷兒桃子
誰鑄黃金三百丸彈胎微濕露溥溥從今抵鵲何消玉
更有餳漿沁齒寒枇把
張騫帶得西來種中秘千玲及萬玲一箇臭&KR0809;蔵不盡
又從身外覆精神石榴
江上秋風花及時抱霜浥露見新枝東家桃李無言語
却悔先榮不逮遲芙蓉
秋滿籬根始見花却從冷淡遇繁華西風門徑寒香在
除却陶家到我家菊花
犀甲&KR1272;寒碧葉重玉杯擎處露華濃何當借夀長生酒
只恐茶仙未肯容山茶
秋棚昨夜黑風呼鬼淚濙濙泣不枯明日擔夫曉街上
一筐新味賣明珠葡萄
弘治戊午秋日長洲沈周
陳白陽花卉冊
粉態含香露未乾冰肌猶却曉宫寒沉香亭北人如玉
一笑東風半倚闌白牡丹
簇樹朱花闘曉粧滿庭龍麝一時香佳人睡起渾無事
折得繁英叠綵&KR0809;玫瑰
長門秋曉露凄凄䨇袖輕翻舊賜衣自笑不如桃與李
春風吹向上林飛秋葵
茉莉開時香滿枝鈿花狼藉玉参差茗杯初歇爐烟燼
此味黃昏我獨知茉莉
朝曦山閣頓忘寒錦樹重重覆曲闌惟有梅花似相識
暗香撩我隔簾看梅花
幽柔密意詩中見蕭瑟畫圖猶自看誰道别來知已少
雲房水殿總生寒水仙
江村三月花如錦流水一溪春可怜若見漁郎倘相問
寰中自古有神仙桃花
露濕輕紈波不摇珠房雲冷細香飄也知巧作紅粧好
只恐紅消倍寂寥荷花
露下芳苞拆紫英夜深香靄近人清援琴欲鼓不成調
一片楚江空月明幽蘭
紫房自拆應多子安得當年燕祝辭今日辭成為君贈
更期玉樹長新枝榴花
葉裊青鵉舞珮長花間鵠嘴綴微黃小庭樹此宜男秀
歲歲悠然在北堂萱草
花開不是辛夷種自得凝香饒紫苞昨夜月明庭下看
恍疑羅袖拂瓊瑶木筆
薰風庭院雜英開忩滿蕉隂徑滿苔燕寢凝香自終日
叩門那有俗人來秋色
小忩秋色滿庭階寂寞無營自煑茶賴有短墻芳草積
不教蝴蝶過隣家秋色
陳淳畫并題
沈恒吉山水
此老粗疎一釣徒服也非儒狀也非儒年來只為酒糊
塗朝也村酤暮也村酤胸中文墨半毫無名也何圖
利也何圖煙波染就白髭鬚出也江湖處也江湖
(調一剪梅)
時雨方霽寤寐北窗展玩古法名筆聊為作此贈誠
菴老友一笑恒吉
一竿風月一蓑煙雨家傍釣臺西住賣魚生怕近城
門况肯到紅塵深處潮生觧䌫潮平鼓枻潮落放
歌歸去時人錯認嚴光自是無名漁父(調鵲橋仙)
八十三翁沈貞吉題於有竹居
陳白陽着色花卉冊
玉面婵娟小檀心馥郁多盈盈仙骨在端欲去&KR1272;波
水仙
堂背宜男草花間葉復柔應須好培植見說觧㤀憂
萱草
紅粉天然色香毬簇寳叢唐宫歌舞處遺恨滿東風
牡丹
春風一夜狂吹雪滿瓊樹山禽偶來棲殊有噤寒意
棃花
朱房明漢畤翠珮委湘川觸目琳琅盛春風得瑞偏
幽蘭
深院春已歸名花遲獨輝清香凝紫玉何必數薔薇
玫瑰
東風吹琪樹幻出冰雪姿虚庭落清影夜半月明詩
白毬
三月韶光好桃花發滿蹊武陵千萬樹何不放人題
桃花
穠香折麝臍細蘂秀鶴頂東風故飄蕩熏人醉不醒
瑞香
薝蔔花開日園林香霧濃要從花裡去雨後自扶笻
梔子
波面出仙粧可望不可即熏風入座來置我凝香域
荷花
蠟蔕團頳玉文英簇綘綃秋來結佳果珍味不須調
石榴
紛披多碧葉秋至亂抽苖細蘃垂垂處春棠未足嬌
秋棠
秋令氣云肅桂子正流芳金碧爛煌處遂饒萬斛香
桂花
秋霜下籬落佳色散花枝載詠南山篇幽懷不自持
籬菊
梅花當盛日猶自勒春寒幾樹霏香雪偏宜竹外看
梅花
庚子中秋白陽山人陳道復書於五湖田舍之碧雲軒
石田贈盧宗尹畫
今晨感我生襁褓迨衰老歲月倏來往七十何草草譬
初同此日天下生不少如論七十年汗漫并莫考善惡
與昏智貴賤及夀夭各各不可齊得活便是好但耻老
醜人多為後生藐我女自愛我勸我飯加飽舊友自愛
我把酒頌且禱我生已萬幸際兹世有道拙廢固無用
農圃亦可保杯酌雖寡嗜些少慰懷抱偃息間行遊隨
意弄花鳥樂哉天地間偷生亦為巧宗尹盧君知余生
辰擕酒見祝酒後漫書以識親知一日良晤復為圖系
書之以荅宗尹宗尹且入毉垣相見不易以此作念云
弘治戊午前十一月二十一日沈周
文五峰倣黃子久雲山
山青雲白水拖藍綠樹黃茒小結菴只少紅桃霞一片
令人對景憶江南五峰文伯仁
嘉靖丙寅春日友人金白嶼出素紙索畫於席上草草
戲筆觀之者勿笑耳
伯仁再言
陸包山菊花
晩歲事老農閒來兼學圃不讀郤平書新𫝊陶令譜
包山子陸治作
唐子畏李後主圖
蓮花冠子道人衣日侍君王宴紫微花柳不知人已去
年年闘綵與争緋
蜀後主每於宫中褁小巾命宫妓衣道衣冠蓮花冠
尋花柳以侍酣宴蜀之謠以溢耳矣而生石把注之
竟至濫觴俾後熄摇頭之含不無扼腕
吳郡唐寅畫并題
文衡山桃源圖
偶然避世住深山不道移家遂不還却怪漁即太多事
又傳圖畫到人間徵明
萬樹桃花春雨香武陵何處問漁郎湖山表裏如圖
畫洞口烟霞天一方陸治
咫畫桃源路更深神仙從此隔溪雲笑他秦帝空求
術誰信塵凡己自分蔡羽
路入桃源深更深溪中流水洞中雲岩居别有堯天
在只許漁郎占席分王守
桃花何事隔人羣一半青山一半雲世上成蹊都浪
說仙凡回首路頭分王寵
祝希哲宋版文選䟦
自士以經術梯名昭明之選與醬甑翻久矣然或有以
著必事乎此者也吳中數年來士以文競兹編始貴余
向蓄三五種亦皆舊刻錢秀才高本尤佳秀才既力文
甚競助以佳本尤當增翰藻不可涯爾丁巳祝允明筆
門人張靈時侍筆硯
文選自隋唐以來莫不習之余昔遊南都求監本率
多漏缺不可讀偶閱書肆獲部之半又非全書也其
後赴試京師今少宰洞庭王公出其前帙見示儼然
合璧因遂留而成之孔周何從得此精好倍余所蔵
好學之篤又有好書濟其求宜有以慶賞
楊循吉
徐楨卿觀唐寅披翫
姚榖菴書卷
堂偏有地裁叢菊菊外無塵結小亭何處滿籬秋爛爛
此中清景月冥冥主人自對多青眼若個相過是白丁
能屈王弘送酒使謾勞陸羽煮茶經重陽定不嫌皆醉
舉世惟應笑獨醒君已種來酧逸興我將分去對頽齡
從教五柳當門碧忽見南山向晩青須插滿頭成眷恋
籬邊開口重丁嚀谷間飲水知甘味卷裏題詩頌德馨
朝拾落英和湛露夜吟蓬髩帶疎星曾容翠竹陪孤主
莫把春花嘆易零三徑宛存瀕鴈蕩一舟常許度鳬汀
雲東逸史姚綬
王酉室茉莉
一種名花當暑裁冰葩玉蘃亦竒哉枝頭浥露朝朝摘
簾外霏香夜夜開已愛芳英點雲髻更憐餘馥汎茶杯
寒窗就日深蔵護生怕東風料峭來
榖祥
浴起月到檻柔枝方可折薰風如有情吹簾散香雪
道復題
衡山小畫
亭下林隂掃不開庭前山色翠成堆日長自有讀書趣
何用紛紛車馬來徵明
雨歇風清一棹横微吟自愛晩潮平夕陽西下山千
叠木落空江生遠情
此先待詔小筆仲子既為鍳定復書此詩甲戌七月文嘉識
陸包山玫瑰
翠羽成叢玉作花露杯香瀉紫流霞只愁一笑傾陽蔡
况說相逢衞玠車色山陸治作
暖風吹酒玉顔酡宛轉輕柔壓繡羅一笑嫣然真自
儗太真扶醉欲如何彭年
春盡沙河雪未廻一枝紅玉意俳徊漢家已進榴花
豔此種新從番使來周天球
春腴紅玉軟香透紫茸温村美名應稱終承雨露
恩文彭
色與香同賦江鄉種亦希鄰家走兒女錯認是薔薇
文嘉
&KR0694;山玉簮花
問花玉是何年種追琢簮頭搃是誰曾供瑶姬秋海晏
斜&KR0008;寳髻綠雲垂本來皓魄齊釵燕秪可香匳照月規
云是洗頭盆卸却乘風飛上碧霞枝
陸治識
昔本釵頭玉今為枝上花只愁明月夜飛去復還家
彭年
展葉類衣羅含葩似篸玉佳人明月中悞將&KR1201;砌竹
周天球
碧葉團隂約素英何如寳髻玉釵横當年化作䨇飛
燕猶是釵兒示死情文彭
砌下玉簮花清姿潔更幽何當晩粧罷斜䅤玉人頭
文嘉
王禄之榴花
榴房折錦囊珊瑚何齒齒試展畫圖看憑將頌多子
榖祥
風落亭臯霜氣凝纍纍秋實錦英呈琅玕百顆赤瑛
綻多子還誇安石名彭年
秋霜凋百卉錦顆有安榴還應兆多子積美生公侯
文彭
衡山白描老子像後楷書清净經(紙上横卷)
丁酉七月望日徵明繪像
病困無聊寫此奉贈北山煉師永充福濟觀常住一笑
置之徵明頓首
猶龍公道貌玄言吾夫子以為不可測識者而徵仲
先生以筆墨追之幾得影響此不復當以藝事目矣
必㷊登流眉香一銖乃可開卷
壬戌十二月李日華敬題
復楷書老子𫝊
嘉靖戊戌六月十有九日為北山煉師補書此𫝊於是
余年六十有九矣歐陽公嘗言夏月㩀案作書可以消
暑忘勞然余揮汗執筆祗覺煩苦爾豈公自有所樂也
是日午後微雨稍凉但苦忩暗故首尾濃纖不類不免
觀者之誚云徵明識
石田育菴圖
坐深誰問夜何其數喚添衣且不辭情到老年難作别
人非今日是相知月明高樹鴉翻處風靜虚堂燭轉時
冄把一樽酬笑語憑君看取髩如絲周與
育菴先生年各向老每别必有詩紀之此紀庚子歲季
冬望之夜語也偶與育菴寫長卷漫書於左
唐子畏漫興歌行二首
人生七十古來有處世誰能得長久光隂真是過隙駒
綠髩看看成白首積金到斗俱是閒几人買斷鬼門關
不將歌舞送樽酒徒廢鉛永燒金丹白日昇天無此理
自古有生還有死眼前富貴一秤棋身後功名半展紙
古稱彭祖夀最多八百年後還如何請君聽我歌且舞
窮通夀夭皆由他
人生七十古來少前除少年後除老中間光景不多時
又有炎霜與煩惱過了中秋月不明過了清明花不好
花前月下得高歌急須滿把金樽倒朝裏官多做不盡
世上錢多賺不了官大錢多心轉憂落得自家頭白早
春夏秋冬撚指間鍾送黃昏鷄報曉請君細點眼前人
一年一度理芳草草裡高低多少墳一年一半無人埽
唐寅
文衡山主文恪公燕集圖(着色人物山水隸書徵明二字欵)
冬日侍
柱國太原公東堂燕集奉紀小詩同集者濟陽蔡羽九
逵太原王守履約王寵履吉敬邀同賦是歲正德庚辰
白頭蕭散對芳罇誰識三朝舊相君趣賣金為賓客具
有時席許野人分狄門自昔稱多士白傅平生冣有文
漫說江湖多樂事還從天際看浮雲
坐列羣賢少長并何如逸少會蘭亭一樽談笑兼文字百
代風流尚典刑殘雪暎筵梅粉瘦春風繞筯菜絲青周
公醖藉如醕酎怪得相看未易醒
學生文徵明
相公開綠墅題咏屬諸生松下琹尊淨城頭雲鳥晴碧
桃封玉洞紫鳳發秦京要識䕫龍味從容酌大羹
門下生蔡羽
上相豊時豫西園清燕開日華浮曲盖雲氣動層臺去
鯉調神鼎黃流湛玉杯懽餘歌既醉吹照媿蒿萊
又
稷卨韜霖雨丘園賁鳳麟紫微開日月碧海動星辰宫
錦盤龍瑞山玄曳珮珍委裘天下計還繫典刑人
門下生王守堇書
鳳皇翔千仞覽德自委蛇哲人洞玄象約已澹無為天
倪亮有適好爵非所縻周公睠東洛䟽廣辭皇師綏章
曳靈羽命服交文螭赤舄乃几几肅穆君子儀我公在
朱堂式燕臨前墀吹萬天下澤樂育宫墻私既醉湛露
泥有渰青雲披列廕華榱下吐論光陸離傾心佇饑渴
日入迥忘疲
淮海惟揚藪具區咸池靈氣哲人俱題輿八座璣衡轉
端委三朝日月扶志决臯䕫勤衮軄學宗姬姒弼文謨
石渠金馬從容地玉几馮虛聖眷殊
昭代文華七葉光天人羣會翼先皇河圖琬琰台階列
大吕黃鍾閟廟揚千古晶英躔斗宿萬年禮樂盛明良
橋山玉殿松楸拱元老儀刑肅典常
威鳳冥翔萬里毛青山閒曳白雲袍五湖下上天池迥
一柱東南日觀高玉洞朝霞餐石乳璜溪秋水弄漁舠
謝公不倦林泉賞無那蒼生屬望勞
天上縣車秉哲尊星移南斗嵑龍門泰山不動羣峰拱
滄海無倪萬壑奔台衮提携慙淬礪草茅淪落悵乾坤
重堂曲讌旌旃倚澹蕩春風照酒樽
門下生王寵謹書
奉侍
柱國公山行
巗&KR0676;冬隂濕翠裾僊家修竹護村墟雲林晩暎宫羅蠎
谿樹風鳴玉帶魚洞口青煙迎紫旆寺門黃葉載香車
衣冠未必真巢許北闕明朝有鳳書
奉邀
看牡丹
子真谷口任逢迎無意元封宰相情江表從來擅佳麗
海偶猶自樂昇平霏霏巗雨青泥&KR0632;欵欵春雲紫旆輕
韶舞已陳䕫稷暇洛陽原上看花行
門生蔡羽頓首錄
衡山林堂圖
雨中禄之過訪停雲共觀歐文忠畫像及趙氏蘭玉卷
㷊香設茗遂淹留竟日聊此紀事
戊寅子月七日徵明
岳漳餘題郭少卿隠居圖
大卿别墅清江濆廻溪古木生晴雲客至琴尊自永日
境幽坐卧皆離羣山堂寂寂奏風竹石林冉冉生蘭薰
秋來乘月理孤棹玉壺冰水懷夫君
漳餘岳岱
吳匏菴題山水
霜染秋林葉未紅白雲如海畫溟濛山中雞犬無塵到
谷口漁樵有路通䨇履行蹤留蘚逕五弦靈籟響松風
浩歌招隠披圖畫自斷冥飛縹緲鴻
匏菴吳寬
杜檉居自題畫
紛紛畫債未能償日日揮毫不下堂郭外有山閒自在
也應憐我為人忙杜瓊
陸叔平山水(着色小幅)
鶺鴒原上看行苐䨇鷁齊飛復故人此去秦淮天正好
桃花新水發初平
三峰先生與西塘舍弟皆以計偕有事金陵包山陸
治于濠上送之賦以贈别并為圖意
宋拓聖教序䟦
右軍諸帖惟聖教序在行草間極有益學者近世文太
史書法多出此世爭購之無奈殘缺失真而全瓦始出
至不可辨此本鍳定宋搨無疑為唐君少夷家物具見
博雅王世貞
右軍書蘭亭為最然定武本不可復得其次莫如聖教
序雖本緝集自唐迄今碑故在長安學無恙也余兩至
長安摩挲其下不能去雖斷碑惡搨以為尚書典刑况
此是宋元間搨本學者易得蹊徑宜其為書家珍襲也
苐搨久則刻淺刻淺則畫細學者又當求之言外
王世貞
右軍書法近世冣重者淳化閣本即二王帖十七帖不
能埒蓋全在選刻之精存其迹也今謬傳者夥而閣本
絶少欲見右軍真面目無如聖教序其集字模刻皆出
一時國工視宋所彙集模刻高出數等此冊尤是舊本
精絶之甚當作書家上上乘具法眼者展冊得之
周天球
石田雨汎小景
江上浮雲撥不開故人今雨却重來人生離合未容易
起摘松花浸酒杯
弘治己未四月八日惟寅扶&KR0629;頋我林屋余亦病起各
不能事酒惟淺酌沾唇而已然談謔之樂不减劇飲時
也時有雨作雨汎小景識别云沈周
姚雲東詩二篇
春山屏風白雲幛扁舟摇摇棹郎唱滄洲老樹縈薜蘿
綠色更比前年多水禽不聞格格鳴茫茫芳草終日晴
村庄路轉蘋花曲如此山川足此生君不見有朋有酒
可游衍無雨無風興非淺不游不衍且不醉虚度年光
自憔倅
尋山資杖藜到處勞步履落手得扁舟前溪秋似洗長
橋卧波如卧龍嶺有篠樹無深松數峰青出白雲抄玉
笛秪今吹曲終曲既終人不見紫毫束絹墨色光日日
畫圖長見面姚綬
原跋
余生江南幸值太平之世遊諸名公家每每出法書名
畫燕閒清晝共相賞會因錄其題咏積數十年遂成卷
帙然間值客舟旅邸雖遇唐宋真蹟或筆墨不便則付
之雲烟過眼而已未嘗不往來於方寸也時崇禎七年
自春徂冬集為十二卷乃記於後水西道人郁逢慶識
書畫題跋記卷十二
