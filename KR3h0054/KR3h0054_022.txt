欽定四庫全書
續書畫題䟦記卷十
明都逢慶編
竹西(趙仲穆篆扵前并畫竹枝)
籬外涓涓澗水流竹西花草弄春柔茅簷相對坐終
日一鳥不鳴山更幽仲穆
翠玉蕭蕭在屋東玉人號作竹西翁品題莫說揚州
夢好寫雲間入卷中山居道人(楊瑀元誠)
竹西志(有騷一章章十二句)
客有二三子持竹西楊公子卷來見鐡崖道人者一
辯曰大厦之西有嶰谷之竹斷兩節而吹之恊夫鳳
凰此吾公子之所以取號也一辯曰首陽之西孤竹
之二子在焉清風可以師表百世此吾公子之所以
取號也一辯曰江都之境有竹西之歌吹騷人醉客
之所歌詠此吾公子之所以取號也道人莞爾而笑
曰求竹西者何其遠也哉伶倫恊律扵嶰竹未既竹
之用也孤竹二子餓終扵首陽亦夲適乎中庸道也
廣陵歌吹又淫哇之靡竹之所嫌也地無往而無竹
不必在淇在渭在少室在長石羅浮慈文竹之所也
公子居雲之隩篠蕩之所敷箘簵䇢之所蕞結亭一
所在竹之右即吾竹西也奚求諸遠哉雖然東家之
西廼西家之東也竹又何分扵東西界哉吾想夕陽
下舂新月在庚閶闔從兊至公子鼓琴亭之所歌商
聲若出金石不知恊律之有嶰谷餓隠之有西山騷
人醉客之有平山堂也推其亭扵兔園莫非吾植推
其西扵東南莫非吾美二三子何求西之隘哉三子
者矍然失容惵然下意逡廵而退道人復為之歌明
日公子成請曰先生之言善言余竹西者乞書諸亭
為志歌曰
望便娟兮雲之篁結氤氲兮成堂百草芬而易蘦兮
孰與玩斯遺芳曰美人之好脩兮辟氛垢而清涼豈
大東之無所兮若稽首乎西皇虚中以象道兮體圜
以用方又烏知吾之所兮為西為東
銕篴道人為李黼榜第二甲進士會稽楊維楨也
問訊揚雄宅深居在竹西風林宜月影春日聽鸎啼
東老應同樂南隣憶舊題東風又花草相與及幽栖
方外張雨
揚子宅前好脩竹因看萬箇碧交加薰風滿簟吹蒼
雪春雨充庖盡玉芽茶臼或聞來北牖籜龍未許過
東家時時彷像揚州去柱杖尋君又日斜
扶風馬琬
竹之清自淇澳詩作知所貴重晉唐以來愛竹若子
猷元卿輩不知其幾矣其為人類皆如瑶林玉樹灑
然風塵之表所謂淟汩迂疎塵胸垢面者勿愛也至
正乙未春余來浦東張溪楊君平山愛之植竹數百
竿扵西林結亭蒼翠間扁日竹西因以為號焉一日
出示手軸展觀友人楊廉夫作三辯以志之竒甚索
余詩僣賦長句愧不工也
紅紫紛紛眩凡目子獨深居嗜脩竹西林培植造化
功閱歲亭亭立蒼玉&KR0994;&KR0994;老節霜雪餘灑灑數竿烟
雨足高標勁節君子貞孤堅雅韻幽人獨炎氛一點
飛不到滿地濃隂清肅肅生平不侔千戶侯直欲遠
繼王子猷元卿三逕亦蕭散七賢六逸真天遊結亭
松下臨清流竹西名扁志所求春波蕩瀁曳文縠山
風戞擊鳴蒼球朱簷亂拂翡翠羽湘簾半捲珊瑚鈎
平山家住張溪側髣髴當時草玄宅貞期寫作圖畫
看个个琤&KR0008;掃空碧舊栽雨露今滿林新長琅玕過
百尺歲寒尚友雙髯翁枝簳相依如鐡石綠窗沉沉
几席潤日對此君成莫逆松江水&KR0632;清漣漪漣漪瀉
入青玻璃玻璃竹色光陸離醉呼美人歌竹枝竹枝
辭古知音稀廣陵鼓吹作者誰廉夫三辯尤崛竒中
涵妙趣吾不如竹西竹西細論之臨風朗誦淇澳詩
月樓趙橚(茂原)
為竹移家亦苦辛我如東道竹如賓石頭路滑機鋒
峻峴首碑沉感慨新淡月半窗金弄影清風一徑玉
傳神明當柱杖敲門去愛汝草玄亭上人
至正十五歲在乙未臘月廿六日曲江錢惟善在胥
浦義塾題峴首借喻廣陵今昔之不同耳
溪上人家多種竹林西清意属詩翁湘靈鼓瑟風來
巽鳳鳥䘖圖月在東一室蕭閒淇澳似此君貞節歲
寒同何當徑造談玄處静日敲茶試小童
涿郡陶宗儀
銕崕平生以文字為游戲如竹西題最枯觀其落筆
層層叠叠乃能發許多議論亦可謂宏且肆矣余嘗
評應酬未嘗為文之病此良驗也楊公子得諸公品
題今日姓名頼以巋然不亡文固天地最夀之物孰
謂儒生終日弄筆為不急事哉
弘治七年六月望日前進士吳郡楊循吉觀扵袁君
飬正樓居題
楊氏竹西之號為之品題者皆有元一代名家彼後
人既魯玉之失而飬正復璧之得可以永𫝊矣
崑山黃雲
金華邵衷有長歌一篇偶遺之
霅溪翁雪霽望弁山圖
至元二十九年余留太湖之濱雪霽舟行溪上西望弁
山作此圖且賦詩云
弁山之陽冠吳興峮嶙&KR1005;&KR1625;望不平煥然僊宫隠其下
衆山所仰青復青雪花夜積山如換乘興行舟須放緩
平生不識五老峰且寫吾鄉一竒觀
錢選舜舉
是日泛舟歸湖濱至夜雪大作且起賦五言古體一首
夜來天雨雪萬木同一變飢鵶覺余起觀覽立須儼遥
山瓊成積平田玉如碾老夫醒眼看樹樹何其燦
至元二十九年冬余假弁山佑聖宫一室以避喧值雪
作不已但閉門擁罏飲酒賦詩而已聊記數篇附見扵
此卷書試馮應科筆亦佳選重題
五言古體一首
城市我所居遥看弁山雄積雪最先見皓影照諸峰我
今遠城市薄遊留此中忽焉歲云暮更覺樽屡空開門
未然燭飛花舞廻風萬木同一縞四野變其容恨無登
山屐幽討何由窮
七言律詩一首
倚天蒼弁獨崔嵬仙闕遊遨愧不才攬鏡頻嗟雙鬢改
推忩三見六花開山中酒戶衝寒去城裏行人踏雪來
安得時晴風日好竹林深處且啣杯
連雪可畏再賦律詩一首
階簷積雪動經旬猶自霏霏夜向晨四望莫分天地色
一時遮盡海山塵舞風不住緣何事見日還銷亦快人
獨欠故交來叩戶洛中高臥是前身
雪晴知宫周濟川和余杯字韻詩作此奉酬
亂山積雪欝崔嵬對景慚無倡和才晴日舊曾梅下飲
好懷今為竹林開仙人千劫能居此俗客三生始一來
未許扁舟落吾手明朝相約共𫝊杯
七言絶句三首
子猷安道何為者自是相忘意最真千載寥寥風雪夜
始知乘興更無人
一冬飛雪乂將春能報年豐不救貧我亦曾聞散花手
不知天女意何勤
眼前觸物動成冰凍筆頻枯字不成獨坐火爐煨酒喫
細聽撲簌打忩聲
衝風催歲暮列仙乘白鳳曾岡湧素濤流澌漲銀永
花炫槎牙樹冰合蜿蜒洞琳宫隠不見玄雲封桂棟
舟子櫂寒冽行人躡晴凍長松墮玉英山空驚鶴夢
弁山欝嵯峨盤踞霅溪滸天風散花女巧態能萬舞
老幹驤玉虬危石蹲塩虎夜光崑崙丘明月清虚府
何人盪蘭棹勝槩歸仰俯茲境數百里一一登畫譜
盍念閭閻氓黃竹傳自古白晝閉荆扉烟寒塵滿釡
胡不寫作圖表我疲農苦
沃洲樵叟潘嚞
仙翁放情在丘壑丹青有神過祁岳山房夢覺雪滿
天開戶寒光動雲幄長鑱不去斸黃獨短棹幽吟載
孤鶴歸來掃却雪弁圖一幅霜藤卷盈握林回逕轉
秋毫分焉知不是無心學弁山高在何境上摩青天
數千仞下壓具區三萬頃應有仙人住絶頂檜筠隂
森繞丹井嗟哉塵網嬰何由躡飛景危峰插雲蟠玉
龍長岡挾天垂白虹竹下誰能置茒屋耳邊已似來
松風山拗嵯峨見宫殿彷彿戶牖開青紅正好驂鸞
上銀闕恍然已墮冰壺中畫師無數總莫比對此轉
覺心神融黃龍窟梅華塢飛猱懸薜蘿飢鼠號榛莽
我欲從之心迹素杖藜雪後尋行路
吴原道致遠
千峯玉立弁山東湖入移舟入鏡中一代風流惟見
畫令人轉憶霅溪翁
武林錢惟善題於吴門時至正丙戌十月九日
也
張溪雲偃松鈎勒竹長卷
伯時相從讀書者三四年其昆弟與諸生異余固知其
將有成立也前年冬要余於家時天寒大雪觀雪於池
閣上出此卷求作竹樹時以凍不可去年春館於梁溪
遂攜此留齋舍凡閱兩寒暑而後成雖若有未盡善然
而坡陀之間扶疎之意余為吾伯時用心亦勞矣伯時
亦好畫故樂為之而不辭
至正九年四月三十日吴郡張遜題於吴氏舍館
王君伯時蚤歲從學於張谿雲先生故其能事皆有
師法今觀所藏張先生松竹圖益信伯時所學之有
成後之學先生非伯時其誰與歸伯時兄仲和持卷
索僕畫辭不獲已為作竹梢深媿美玉左右而寘珷
玞也凡觀張先生雙鈎竹當與古人並列故不復綴
言天游生陸廣季弘
霜松雪竹當時見筆底猶存歲晏姿文采百年成異
物西風吹淚鬢絲絲
髯張用意鐡鈎鎻書法不凡詩亦工清苦何憂貧到
骨筆端時有古人風
倪瓉歲壬寅九月廿六日笠澤道舘東齋
自唐王摩詰雙鈎竹法傳扵江南而世之畫者多宗
蜀主故黃荃父子擅名當代國朝黃華老人而下如
澹游房山薊丘二李吳興趙魏公諸人皆工墨竹鈎
𤨏之法殆若絶響余來吳中始見張仲敏雙鈎往往
得摩詰遺意此卷乃為其友王君伯時所作其松石
坡地向背前後又有董北苑法誠可愛也雲門山樵
張紳識
余官翰林幾六年每與院中羣公商㩁其鄉里之好
事者余必以吾沛郡朱永年氏為稱首因出同郡張
溪雲先生為余内人從叔父王伯時父所畫竹觀之
座中嘖嘖聲不絶口乃知名品當不逃乎鑒賞也余
在童丱時則嘗聞先生善畫竹然未知有此精絶耳
此盖深得江南鐡鈎𤨏三昩近代則未之見也噫故
家文獻凋落散失子孫不能守其所藏之物者多矣
今此卷獲歸永年獨何幸邪是日同觀者侍講鄒仲
熙右贊善王汝玉檢討蘇伯厚宗人府經歴高孟升
待詔滕用亨余則典籍梁用行也時永樂六年夏六
月二十八日書扵玉堂之齋室云
唐人墨竹推絶倫輞川真為竹寫神筆端描出鈎𤨏
法片片剪落湘雲春澄清亦得此君意金錯刀成世
争貴數葉蕭疎玉一枝鳳毛龍角誇雄麗張君畫作
何人傳落墨往往宗輞川佳人天寒翠䄂薄滿堂颯
颯生風烟平生跌宕不羈迹遊遍空山與荒澤長松
古石摠相親尤與此君情莫逆大娘劍器張顛書竒
妙自與常人殊興來大呌數紙盡赤手探得驪龍珠
君今騎龍躡雲衢百年真跡絶世無爾從何處得此
圖重價自合傾名都我來為爾賦長句詩成摠是江
南趣醉揮如意按節謌不知擊拆珊瑚樹
永樂己丑秋前五日余獲請告還吳偶過永年清友
佩蘭軒出示溪雲先生畫竹卷中題詠已冨又不容
辭卒然賦此殊自媿也青城山人王汝玉識
太湖山石玉㠝岏偃蹇長松百尺寒明月滿天環佩
響夜深露冷聽飛鸞海東樵者蔡伋士安
昔人畫竹咸鈎勒若王輞川黃荃父子輩尤臻其妙
山谷云墨竹起扵近代不知所師後人遂不事鈎勒
矣溪雲張仲敏與李息齋同時畫墨竹自以為不及
一旦棄去而用鈎勒此卷畫與學子王雨伯時者今
歸朱氏永年矣觀其松石堅確不渝之姿此君貞節
後凋之操有似其人或云溪雲嘗從黃冠故清雅若
此永年保諸浚儀張肯識
溪雲善寫雙鈎竹襟懷擺脫湘江綠醉來亂舞金錯
刀翦出千枝萬枝玉初疑珊瑚湧出滄海又疑球琳
在縣戞擊鳴雲和閬風玄圃渺何所遺此玉樹踏交
枝柯虞廷九奏簫韶樂治岐有道文王作是時至和
塞天地感此千仞瑞羽遠自雲中落有時應化來翩
翩為君重賦卷阿篇
成化三年夏海虞劉君以則偕其鄉友頋志行周以
舟游訪至松且示余張溪雲先生鈎勒竹一卷予愛
而玩之留踰時題一詩以歸冬十月朔旦瀛洲遺叟
錢漙題
君不見古來寫竹知幾人幾人寫之能逼真請君為
我側耳聽我今作歌歌具陳唐人竹品誰苐一精妙
獨數王摩詰深知篆籕古書法却對篔簹寫蕭瑟後
來復出蕭恊律瘦莖聳節稱絶筆香山居士欣得之
為作長歌更飄逸蕭後畫者寂不聞賴有湖州文使
君使君相去數百載繼與此竹傳其神自言平生少
知者唯有蘇子嗟云云東坡得意下筆親筆底葉葉
皆&KR1272;雲當時好事刻諸石雪堂之墨今猶存其餘諸
子不暇論載之畫譜何紛紛我朝豈亦無作者國初
以來誰復寫尚書高公生古燕風致不在蘇文下吳
興復出松雪翁飛白之石尤瀟洒息齋父子俱觧此
藉藉聲名在朝野丹丘先生典秘閣閱盡古跡天所
假高畫竹葉葉葉小要比湘江之竹瘦而少趙畫竹
葉葉葉飜要比懸崕之竹曲而矯柯畫竹葉葉葉長
要比薑葉之竹肥而老李畫竹葉葉葉繁要比桃枝
之竹秀而好乃知竹夲無一類作者隨機奪天造嗚
呼數子各枯槁我欲從之生不早清風散落天地間
遺墨蕭條已如寳往時復有張溪雲書法臨池常草
草脩葉長梢出塵表燥筆濕筆縱横掃至今姓字留
三吳尚覺秋聲在清昊約齋先生今更能胸次竹石
俱峥嶸魯公相國家世好况是摩詰之雲仍爛研細
墨工畫竹不問雪楮連冰繒平生博古恥沿襲要與
數子争聲名他人畫竹一筆生君獨畫竹雙鈎成他
人筆弱徒費墨君獨墨少由筆精每為一竿蒼石根
興來寬作一日程雖云不受相促迫腕指曲折無時
停君家夲在金華城城南結屋幽而清軒窗六月聞
商聲時有野客兼山僧坐中每染松麝黑竹外不絶
茶烟青今年我亦來卜隣親見落筆紛縱横縱横何
所似揮秃千兔豪年光不知老將至筆力豈憚心之
勞開圖總是白雪&KR0757;滿紙盡得清風標或如青田素
鶴之影或如丹丘白鳳之毛或如銕鉤𤨏或如金錯
刀或如蚕頭之攅或如燕尾之交或如瓊瑶之剪刻
或如木葉之䖝雕或如瀟湘江頭帝子之羽葆或如
連昌宫中美人之翠翹或如節士皓首扵山谷或如
狂夫白戰扵林皋廼知用心苦由來非一朝幾番見
月時坐聞紫璚簫見月復見竹浩興飛雲霄幾番見
雪時醉&KR0008;黑色貂見雪不見竹長嘯通林梢譬猶履
豨知瘠肥豈不曰良賈觧牛識綮肯豈不為良庖誰
能調朱弄粉巧作沒骨畫顔色豔如兒女嬌彼畫史
者雖立扵萬里之下風亦不足以仰視其扶搖當知
王君之竹乃非竹王君之竹如其人王君之人如其
竹君之性冲澹竹亦無繁縟君之性蕭爽竹亦無塵
俗直節竹所有王君之節不少曲虚心竹所有王君
之心虚且肅他人無過但寫竹豈觧與竹之風無不
足王君王君人共知當今畫竹真畫師後來一筆豈
易得價重不減珊瑚枝四方載酒來求之王君不衒
亦不辭屏障得此物屏障生清暉箧笥得此物箧笥
生風漪如何王君不我嗤有竹輙來求我詩我詩一
題數百首惱殺雙鬢幾成絲近方閉戶不敢作君復
怪我詩窮為我詩亦有名君竹亦有情每寫贈我酬
詩評昨朝又惠雪色紙東西兩叢三五莖東叢三莖
初雨晴葉葉尚倒枝枝傾西叢五莖含風生葉葉俱
動枝枝迎下有郭熙所畫磊落之白石上有過扵脩
竹之棘參青冥使我素壁懸此畫讀書之眼為之醒
感君此意何以報索紙為作長歌行報以雙南金南
金非我有報以錦繡叚錦繡不可久贈君相交期白
首此畫此詩傳不朽
此銕崕楊先生贈王子初雙鈎墨竹歌今為族弟以
則書扵張溪雲竹卷後盖以其中稱許溪雲雙鈎法
妙絶當世觀此卷則知鐡崕先生非溢美也成化二
年歲在丙戌春仲長珏廷美識
谿雲張仲敏既為其友王伯時畫鈎勒竹并松石一
卷不啻犀然牛渚獻竒露怪萬寳出炫心奪目莫此
為快天游陸季弘復為伯時之兄仲和作烟梢數筆
雅澹中有竒致則又若太羹玄酒不假調劑功至味
自然爽人牙頬是卷也誠所謂百不為多一不為少
豈非人間之至寳也邪况自元迄今宗工鉅儒題識
滿卷尤足珍襲可知今年春余訪劉公以則于穿山
之陽因以出示予方病酒繙閱之際不覺宿酲之頓
觧信一代之竒也因書其後以歸之峕
成化丙戌春三月望日前長洲陳鑑緝熙識
京口郭天錫雲山卷
門有方袍客圖成澹墨山我非求肖似汝亦愛幽閒密
樹難分辨高雲任往還行當絶世事終老屋三間
天錫詩書畫為良上人作
米公元暉昔游徑塢登含暉亭攬山青雲白樹色水
光之勝悟得毫端三昩為鄭王楊吳董宋郭范羣公
擅長初聞是說實訝之及元貞丙申春予寓山中禪
餘偕二三友縱步是亭目擊真態亦有感發乃信元
暉悟是而得天巧非浪說也大德癸邜秋既下峰頂
及今至順癸酉逾三十年每想舊遊之樂不可復追
為之慨歎適又三月十有五日姑胥良禪人出示郭
公天錫所作亂山隠秀輕雲抹淡矮屋藏林短橋横
磵朝㬢夕靄千状萬倪把玩至再不覺宿懷一時脫
焉恍如身臨亭際神遊物表殆不知人為邪天就耶
抑郭得于米耶米得扵天耶善毫素者辯之庶幾吾
言得之矣鶴林釋契了
飛墨來從海岳菴春烟林麓是江南綠蘋洲渚閒鷗
白不着征人一觧驂
商頌何須曳履歌江南山色硯池波長髯蘸得琳琅
墨留作飛雲在磵阿遂昌鄭元祐
今人作事每師古摹擬太甚覆可嗤要扵法外出新
意變化臭腐為神竒㐮陽畫法妙前代千金一紙争
購之郭公丹青有能名亦復愛之如渴饑今觀此幅
殆逼真氣骨老蒼無俗姿青峰碧澗在烟霧令人益
重幽人期沃洲天姥見彷彿支公寺前秋鶴飛橋危
霜滑筍輿小憶得前度曾攀躋郭公久矣閟泉壌此
幻不滅留齎咨前身太白無乃是句法酷似金山詩
右題良禪人所藏亡友天錫先生青山白雲圖時
至元丁丑十二月望松陵釋祖瑛
萬叠青山萬叠雲水邊烟樹隔孤村依稀南岳峰頭
住茅屋三間獨掩門檇李釋若舟
雨後山光分外竒蒼雲淡淡樹離離朱方才子毫端
妙絶勝襄陽米虎兒天泉餘澤
近自江南過江北旅食維揚為寄客春風紅舘雨餘
初滿地莓苔滋翠色疎林日曉集晴鴉柴門静掩絶
紛譁寸心悒欝不自得幽然抱膝吟朝霞忽聞剥啄
敲門速自起開門延客入乃是故人遠相訪袖出亂
山圖一卷恍然置我玉壺間詩思滿懷清可掬大山
高聳削芙容小山微茫如聚粟迢遥一𢃄石嵯峨連
峰接岫白雲多矮屋隈嵓倚蒼樹斷橋流水籠烟蘿
自歎平生愛山水披圖挹玩情無已遲我它年致事
歸營結茒堂烟雨裏
時至正丙戌端陽後三日樵山(闕)漢拜手謹書
南徐景物天下雄白波青嶂開圖中峴山東南米老
屋至今佳處留遺縱峰巒當戶日與對磊落元氣填
心胸神閒意定得真理往往徤筆收竒功出塵絶俗
迥瀟洒肯與李范相雷同阿暉筆力信扛鼎天機&KR1509;
絶逾乃翁烟雲變態點滴就千金一紙真難逢郭侯
此畫實肖似只尺萬里神尤工遠峰隠霧互吞吐古
樹帶雨涵空濛浮雲絶頂自來往小橋流水潜相通
山深路斷人迹絶惟見老屋欹林東窮幽極勝了未
厭耳畔習習生清風恍然置我塵世外逸興已覺追
冥鴻願師此卷重珍襲抱琴他日來相從
三山林逸(子高)
山水高深樹石幽翛然興趣起滄洲無因坐我衡茅
下閒看白雲真自由
未遂青鞵布襪期攸然觀畫重嗟咨雲烟半隠兹山
秀萬壑千巖了不知中山湯錥(叔温)
郭髯余所愛詩畫總名家水際三义路豪端五色霞
米顛船每泊陶令酒能賖猶憶相過處清吟夜煮茶
天錫椽郎與余交最久死别忽忽二十餘載念之
悢悢如何可言錫弓河上玄元道舘錫麓玄丘精
舍其畫壁最多今或為軍旅之居或為狐兔之窟
頽垣遺趾風景亦異雖余之故鄉乃若異鄉矣不
歸吾土亦已十年因勝伯徵君携此卷相示為之
展玩感慨并叙述其疇昔相與之所以然者其中
有不能自已也投筆悽然久之至正二十三年歲
邜十二月十日夜笠澤蝸牛廬中寫倪瓉
前朝郭天錫觧寫雨中山鳥度朝雲濕僧歸夕照閒
湘靈彈瑟罷神女駕龍還遠道無窮意江流杳渺間
江浦杜惟銘文學秩滿南歸持此圖索余題乃京
口郭公天錫臨米家筆法又書五言律詩一首于
其上惟銘將之永平司訓就用郭韻冷風洒翰情
見乎辭
洪武三十年丁丑歲八月既望均虚白在青雲軒
寫
霅溪翁山居圖卷
山居惟愛静白日掩柴門寡合人多忌無求道自尊鷃
鵬俱有意蘭艾不同根安得蒙莊叟相逢與細論
此余少年時詩近留湖濱寫山居圖追憶舊吟書於
卷末揚子雲悔少作隠居乃余素志何悔之有
吳興錢選舜舉
董元事江南李主為北苑副使米元章稱其畫在諸
家之上此卷今留王井西處乃趙蘭坡故物余取其
一二摹以自玩今復再見如隔世然駸駸老境惟有
浩歎耳霅溪翁錢選重題
舜舉少年愛弄丹青寫花草宛然如生人争欲得之
其晩年益趨平淡多作山水此卷雖規模董北苑然
又自成一家可謂前無古人矣
趙孟籲書
董元之石韋偃之樹畫史俱列上品此圖能兼二妙
真舜舉得意筆也古涪翁(文王孫子)
疎林斷岸鶬鳬輩杳靄滅沒其間大有佳趣舜舉自
謂得董北苑一二豈非元章所謂江南一片秋色耶
號為山居乃饕取至此此老頗復可耐
陵陽子牟巘書
鳬雁集平沙松衫暎水涯山中幽僻處真個是仙家
東魯史詮(季衡)
門前野水可通漁雲裏草樓方著書好山誰臨北苑
畫斷橋我憶西湖居塵埃自著鷗鷺外霜露正當鴻
雁初為報秋風搖落早梅花消息近何如
制河楊彛
山林之幽樂且閒何人卜居雲半間草樓高出蒼樹
杪石梁斜壓清溪灣循溪隠隠穿細路斷岸疎林接
烟霧微茫萬頃白漚天雁陣鳬羣落無數樵歌初斷
漁唱幽沙頭人卧竹葉舟青山數點西日下渺渺一
片江南秋我昔苕溪問清隠溪上分明如此景别來
時或狂夢思忽見此圖為心醒錢翁少年善丹青晚
歲筆意含英靈興來漫臨北苑畫妙入毫末窮杳冥
無聲詩與有聲畫翁能兼之奪造化詞林諸老富品
題一紙千金重光價應君持此索我詩愧乏瓊玖荅
贈之臨風展玩三太息寧不為動蓴鱸思我今借屋
湖山裏恍惚風烟無乃似儗將三尺白剡藤試煩東
隣雪蓬子柳洲陸景龍(雪蓬陳元昭號)
予釋禫服未行而向平之婚嫁方殷日汩汩于塵事
偶得陳起東携此卷至展閱一洗我俗殊用快然乃
書以識
時成化辛邜十一月八日也華亭張弼書
續書畫題䟦記卷十
