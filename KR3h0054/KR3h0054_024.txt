欽定四庫全書
續書畫題跋記卷十二
明郁逢慶編
文衡山石湖圖彭隆池楷書詩序
三陽獻歲迓淑氣於東郊七日逢人肆娛遊於南浦湔
裳戴勝樂事賞心斯固巧歴之所難齊百年之所罕通
也况復故園梅柳舊隠湖山綠水泮其流澌丹崖消其
殘雪間關百囀覺時鳥之能言荏苒千絲喜春條之變
色蘭畦景麗蕙圃烟霏人歡而風物和暖布而臯壤悅
於是仙舟共泛拂越城之虹梁羽蓋雙飛陟楞伽之鷲
嶺結驂騑於谷口留畫鷁於川湄草藉簪裾林開觴俎
借遠公之蓮社坐愛青山卧中散之琴臺醉憐修竹良
辰可惜勝槩不遺金花與梅蕊爭妍菜縷共青絲鬭巧
一談一笑無謝昔人優哉游哉聊以永日羣公英情天
逸盡為紱冕之巢由藻思霞騰俱是薜蘿之顔謝或懸
車在告或秉節周行聚天上之德星修山中之故事鄴
宫綺宴多軍旅之嫌金谷俊遊貽聲華之誚超然物外
理暢言玄夫子樂之吾與點也然而扶搖萬里迺鵾鵬
之壯圖偃仰一枝實鷦鷯之微願雲泥既隔離會何常
所頼篇題僅存梗概感時懷友更續草堂之吟探韻賦
詩豈俟蘭亭之罸時嘉靖十八年歲在己亥集者十有
四人彭年序
文徵仲湯伯子袁邦正袁尚之袁紹之
袁補之袁與之袁永之王禄之陸子傳
王子美陸子行朱子朗彭孔加
沈啟南有竹庄閒居詩卷
幽居臨水稱冥棲蓼渚沙砰咫尺迷山雨忽來茅溜細
溪雲欲墮竹梢低簷前故壘雌雄燕籬脚秋蟲子母雞
此處風光小韋杜可能無我一青藜
顛毛脫盡野僧如世事多歸一懶除欲博晏眠高着枕
便圖老眼大抄書屋須矮小茅須厚窗要清虚竹要疎
心與陶翁有相得時歌吾亦愛吾廬
憨憨無役老人懷春日烘門晏始開游衍太平初試杖
安排樂事且拈杯世情花黨富家發公道燕均貧戶來
識字不多強不識小軒聊與物追陪
掃地焚香習燕清蕭然一榻謝將迎坐移白日花間影
睡起春禽竹外聲心遠不妨人境寂道深殊覺世緣輕
問竒尚有門前客却怪青山不掩名
八十一翁沈周
祝希逸題畫詩
春山雨新沐掩靄結濃綠一葉金芙蓉粲粲迎朝旭
江亭小於艇松子落滿頂盡日無人來流水抱虚影
白雲媚蒼山寂寂太古春窅藹林薄中一區宅無鄰
客子欲何歸中林猶獨步幸有蒼蒼松為辨去來路
枝指生祝允明
祝枝山楷書澄心窩銘
一間房六尺地雖没莊嚴都也精緻蒲作團布作被日
裏可坐夜裏可睡燈一盞香一炷石磬數聲木魚幾記
龕常關門常閉好人放參惡人迴避髮不除肉不忌道
人心腸儒者服製上無師下無弟不傳衣鉢不立文字
不談禪不說偈但無妄行亦無妄意不貪生不圖利了
清靜緣作解脫計無罣碍無拘繫閒便入來忙便出外
省閒非省閒氣在家出家在世出世佛何人佛何處此
即上乘此即三昩日復日歲復歲畢我這生任他後裔
乙酉冬日枝山允明戲為性甫錄此
唐伯虎雪景單條
柴門雪霽榿林僵藤枕新開煮酒嘗正是騷人安穏處
一編文字一爐香吳趨唐寅
千山一白照人頭折竹琳琅路轉幽落日西風苦行
旅誰家呼酒倚紅樓沈周
密樹緣山凍不分天垂暮色轉氤氲山童貰酒歸何
處雪壓茅簷有隠君徵明
雪積溪橋行路難蔽天樓閣鏁重巒長途日暮西風
急猶為梅花勒馬看陸治
疎林映雪見江峰萬叠横奔走玉龍况是晴光開晩
照落霞酣葉錦玲瓏周天球
樹木蕭疎雪欲消空江水冷不生潮遊魚未出虚垂
釣蓑笠迴舟不待招姚綬
小蹇衝風引步遲風烟觸眼總新詩千山圍玉天開
畫此意惟應鄭五知文彭
文太史淺色品茶圖
品茶嗜味陸鴻漸墨妙筆精王右軍煮茶寫帖關幽興
白日看雲惟二君徵明
盧鴻石榻寄嵩山竹雪松雲共洒然我欲逃名巖壑
去無如此地隔風烟周天球
閒閒三徑少行客寂寂中林自落花人世迥於橋外
隔松蘿隠映即仙家袁尊尼
湘簾寂寂夏堂虚竹影離離風外疎煮茗焚香消晏
坐硬黃臨得右軍書陸安道
松隂竹色翠交加晏坐清談日未斜偶欲揮毫剛洗
硯只緣滌暑幾烹茶王穀祥
庾信風流賦小園碧山當戶綠池翻煮茶滌硯足幽
事永日忘形與客言彭年
沈石田有竹居卷(在絹素上見前集今補全題句)
風逆客舟緩日行三里餘遙知有竹處便是隠君居詩
中大癡畫酒後老顛書人生行樂爾世事其何如
余與廷美同訪啟南親家於有竹别業而舟逆溪風
而上邜至酉乃達主人愛客甚盡出所有圖史與觀
樂而賦此識歲月云成化三年長至日天全公有貞
書
次徐武功訪沈啟南詩韻
烟水微茫外舟行一舍餘既覓沈東老還尋陶隠居
冰絃三叠弄雪繭八分書醉和陽春曲空疎愧不如
劉珏(劉廷美氏朱文)
徐劉二公詩蓋皆有唐人風韻其字畫亦不易得也
詩云雖無老成人尚有典刑吾於是亦云
後學王鏊題(濟之朱文)
見說君家竹凉隂十畝餘客容開徑入我願卜鄰居
頭白話今雨汗青藏古書歲寒交莫逆高義慕相如
一别五年久相望三舍餘要於吾道重獨與此君居
若許借半榻何勞枉尺書鳳毛雲五色食實近何如
愛爾鴻兒好相過載拜餘言皆能謹節志不在安居
勉進十年學飽涵千卷書人生何似此方可古人如
成化八年秋八月十有二日疑舫老人嘉禾周鼎為
有竹居主人書於吴城客樓時年七十有二(伯噐)
東老清風勁西疇綠水餘過橋還有業因竹便移居
君子歌淇澳畸人斷鶚書雅宜徐孺輩交誼極攣如
温州郡君文林和
一别石田老於今六載餘遥乘剡溪棹來訪杜陵居
王宰偏能畫鄭虔兼善書風流邁前輩吴下有誰如
海虞李傑次武功徐先生韻
繫舟高柳下又是十年餘遥踏無媒逕重尋有竹居
筆精知米畫器古見商書前輩詩題在風流邈不如
曩余訪啟南一宿有竹别業今復過之不覺十五年
矣偶見閣老徐先生之作為次其韻以寫慨歎是日
啟南命其子維時出商乙父尊并李營邱畫董北苑
畫為玩故及之歲戊戌二月十八日吴寬書
沈君天下士一别十年餘舟到逢人問竹深迷所居
有田皆種石無屋不藏書一笑留旬日高懷誰得如
梅&KR2224;吴珵(元玉朱文)
野竹娟娟淨清隂十畝餘沈郎能獨愛蔣詡合同居
賓主皆㤀俗兒童亦解書不知風月夜高興復何如
海虞王鼎(元勛朱文)
予性素懶且僻凡閱卷軸有不欲終者多矣此則展
舒至再紙為之裂最後有此空得附名焉幸也大理
左丞同邑陳璚玉汝題
住無一舍遠交近廿年餘華竹循牆種樓臺逐水居
輞川高士畫山谷老人書况有天仙句深慚百不如
言里錢仁夫(士弘白文)
武公伯徐公始歸吴時首為沈氏落筆誌墓自後與
白石公父子遂為忘形之交故其翰墨留於有竹居
者為多也此卷中諸詩皆武功同時一班人物亦有
稍後者雖不能盡出於吴中然遠亦不在嘉湖之外
也聞之前輩惟洪武間有此一盛至今時始復見也
南濠楊循吉題
放筯盤無肉生孫地有餘平安惟土著心性愛郊居
玉戛纔成句鸞騫自入書不為官可敬摩詰豈能如
秦瓛書(廷璧白文)
唐伯虎桃花雨過圖(小掛幅)
桃花雨過水連天古樹高巖亂玉泉獨立溪頭窮物理
不知斜日落平川
晉昌唐寅
石田題放舟圖
綠樹如絲霧青山生白雲自天為此景平與畫家分
扁舟不可泊任隨流水流東西與南北人物兩悠悠
釣竿七尺玉夕陽千叠山山容恰好晚正及鳥飛還
埜樹脱紅葉廻塘交碧流無人伴歸路獨自放扁舟
長洲沈周
陳白陽花草冊
春光何爛漫名花說海棠嬌嬈看已足何用復聞香
垂絲海棠
庭院日初長玫瑰正堪頌香色兩徘徊聲價令人重
玫瑰
薝蔔含妙香来自天竺國笑殺葵與榴空能好顔色
薝蔔
素質結秋風向人渾欲語春花莫相笑丹心自能許
秋葵
丹葩間碧葉雪中自重叠山人倚醉時奈可映頳頬
山茶
紫萼破新粉青綬翦繁英忽然来暗香春風吹滿庭
瑞香
雪裏呈嬌態風前逞素姿香魂何處覓清夢寄相思
梅花
金粟花開日天香散玉墀嫦娥解人意折贈最高枝
桂花
未摘露前實先看雨後花名應出西海顔豈論東家
榴花
翠帶何飄摇紫莖多馥郁佳人千里心日暮倚空谷
幽蘭
東風日夜發桃李不禁吹檢點穠華事辛夷落較遲
辛夷
寫松青雲裏佳色藹成暮松作不老枝人比長年數
古松
白陽陳淳
陸包山著色水仙西府海棠(在絹工欵之陸治製)
邊庭柳暗金微雪御苑花開玉壘春蝴蝶飛來疑入
夢凌波還見洛川神彭年
誰見凌波自洛川海棠婀娜更嫣然山齋坐對渾成
惱國色天香共可憐文嘉
傾國初舒艷凌波尚怯寒春光兩相競併作一時看
許初
陸叔平牡丹(在絹上)
芳園爛漫百花枝白白紅紅各有時冶葉娼條均造化
和風甘雨入華滋老夫觀物逍遥地小筆分春竊弄私
日日不妨偷展卷擾人蜂蝶竟何知陸治
此根應自洛中分綽約風前不染塵笑取一杯成小
賞韶華易老可憐人黃姬水
洛下花開日粧成富貴春獨憐彫落易為爾貯丰神
周天球
沈啟南倣王叔明山水
秋山骨稜層樹杪枝搓牙尚有霜餘葉點綴如春花緩
步亦足賞何須坐停車行行日將夕微吟酬物華
甲申菊月倣黃鶴山樵山居圖余因作詩以贈原已先
生沈周
秋風掃地葉俱無一箇籐枝借步趨滿眼吟情吟不
盡夕陽歸去泛平湖陳鎏
短棹輕舟載夕陽獨尋新句下横塘白鷗疑是催詩
使飛掠蘋洲醉墨香黃姬水
清風自繞崕疎樹不遮山寂寂秋光盡蕭蕭落照閒
横塘農者(袁袠之印白文)
湖北歸來日落扁舟滿載西風目送一行白鷺秋懷
欲與天空袁尊尼
唐子畏秋菊單條
故園三徑吐幽叢一夜玄霜墮碧空多少天涯未歸客
借人籬落看秋風晉昌唐寅
芳林搖落不勝秋籬下霜花景獨幽真賞却嫌人送
酒隔溪遙聽鳥相求周天球
老我愛種菊自然宜野心秋風吹破屋貧亦有黃金
文嘉
文休承梅花幽蘭對幀
疎枝冷蕊散寒香一樹垂垂映草堂輸却逋翁有新句
水㾗清淺月昏黃
幽蘭奕奕吐竒芳風度深林汎遠香大似清真古君子
閉門高譽不能藏茂苑文嘉
沈石田雪景
參得黃梅嶺上禪魔空虎穴是諸天贈君一片江南雪
洗盡炎荒障海烟
正德丁夘八十一翁沈周
董玄宰論畫
趙大年畫平遠絶似右丞秀潤天成真宋之士夫畫此
一派又傳倪雲林雲林工緻不敵而荒率蒼古勝矣今
作平遠及扇頭小景一以此二人為宗使人玩之不窮
味外有味也
昔人評趙大年畫謂得胸中千卷書更竒古又大年以
宗室不得遠遊每朝陵回得胸中丘壑不行萬里船不
讀萬卷書欲作畫祖其可得乎此在吾曹勉之無望庸
史矣
畫家以古為師以自上乘進此當以天地為師每朝起
看雲氣變幻絶近畫中山山行見竒樹須四面取之樹
有左看不入畫而右看入畫者前後亦爾看得熟自然
傳神傳神者必以形形與心手相凑而相㤀神之所托
也樹豈有不入畫者將畫史收之生絹中茂密而不繁
峭秀而不寒即是一家眷屬耳
元鎮自題獅子林圖余此畫真得荆關遺意非王蒙輩
所能夢見也其高自標置如此又張伯雨題雲林畫云
無畫史縱横習氣顧謹中題雲林畫云初以董源為宗
及乎晩年畫益精詣而書法漫矣蓋倪迂書絶工緻晩
乃失之而聚精於畫一變古法以天真幽淡為宗要亦
所謂漸老漸熟者若不從北苑築基不容易到耳縱横
習氣即黃子久未斷幽澹而言則趙吴興猶遜迂翁其
胸次自别也
古人云有筆有墨筆墨二字人多不曉畫豈有筆墨者
但有輪廓而無皴法即謂之無筆有皴法而不分輕重
向背明晦即謂之無墨古人云石分三面此語即是筆
亦是墨
禪家有南北二宗唐時始分畫之南北二宗亦唐時分
也但其人非南北耳北宗則李思訓父子着色山水流
𫝊而為宋之趙幹趙伯駒伯繡以至馬夏輩南宗則王
摩詰始用渲澹一變鈎研之法其𫝊為張藻荆郭董巨
米家父子以至元之四大家亦如六祖之後有馬駒雲
門臨濟兒孫之盛而北宗微矣要之摩詰所謂雲峰石
迹迴出天機筆意縱横參乎造化者東坡贊吴道子王
維畫壁亦曰吾於維也無間然知言哉
畫之道所謂宇宙在乎手者眼前無非生機故其人往
往多夀至如刻畫細碎為造物役者乃能損夀蓋無生
機也黃子久沈石田文徵仲皆大耋仇英短命趙吴興
止六十餘仇與趙品格雖不同皆習者之流非以畫為
寄以畫為樂者也寄樂於畫自黃公望始開此門庭耳
嘗謂右軍父子之書至齊梁而風流頓盡自唐初虞褚
輩一變其法乃不合而合右軍父子殆如復生此言大
不易會蓋臨摹最易神會難傳故也巨然學北苑元章
學北苑黃子久學北苑倪瓚學北苑學一北苑耳而彼
此不相似使俗人為之與臨本同若之何能傳世也
畫家之妙全在烟雲變幻中米虎兒謂王維畫見之最
多皆如刻畫不足學也惟以雲山謂墨戲此語雖似過
正然山水中當着意生雲不可用拘染當以墨漬出令
如氣蒸冉冉欲墮乃可稱生動之韻
山之輪廓既先定然後皴之今人從碎處積為大山此
最是病古人運大軸只三四大分合所以成章雖其中
細碎甚多要之取勢為主吾有元人論畫米高二家山
書正先得吾意
董北苑畫樹都不作小樹者如秋山行旅是也又有作
小樹但只遠望之似樹其實憑點綴以成形者此即米
氏落茄之源委蓋小樹最要淋漓約略簡於枝柯而繁
於形影欲如文君之眉與黛色相參合則是高手也
畫樹之竅只在多曲雖一枝一節無有可直之理其向
背俯仰皆於曲中取之或曰然則諸家不有直樹乎曰
樹雖直而生枝發節處必不都直也董北苑樹作勁挺
之狀特曲處簡爾李營丘則千屈萬曲無復直筆矣枯
樹最不可少時於茂林中間見乃竒古茂樹惟檜栢楊
柳桂槐要鬱森其妙處在樹頭與四面參差一出一入
一肥一瘦處古人以木炭畫圈隨圍而點之正為此也
宋人多寫垂柳又有點葉柳垂柳不難畫只要分枝頭
得勢耳點葉柳之妙在樹頭圓鋪處只以汁綠漬出又
要森蕭有迎風搖颺之意其枝頭須半明半暗又春二
月柳未垂條秋九月柳已衰颯不可混設色亦須體此
意
畫樹木各有分别如畫瀟湘圖意在荒遠滅没即不當
大樹及近景叢木如園亭景可作楊柳梧竹及古檜青
松若以園亭景樹移之山居便不稱矣若重山複嶂樹
木又别當直枝直幹多用攢點彼此相藉望之糢糊鬱
葱似入林有猿啼虎嘷者迺稱至如春夏秋冬風晴雨
雪又不在言也
李思訓寫海外山董源寫江南山米元暉寫南徐山李
唐寫中州山馬遠夏圭寫錢塘山趙吴興寫苕霅山黃
子久寫海虞山若夫方壺蓬䦘必有羽人傳照余以意
為之未知是否
雲山不始於米元章蓋自唐時王洽潑墨便已有其意
董北苑好作烟景烟雲變没即米畫也余於米虎兒瀟
湘白雲圖悟墨戲三昩故以寫楚山
畫家初以古人為師後以造物為師吾見黃子久天池
圖皆膺本昨年遊吴中山策笻石壁下快心洞目狂叫
曰黃石公黃石公同遊者不測余曰今日遇吾師耳
幽亭秀水古人常繪世無解其意者余為下注脚曰亭
下無俗物謂之幽木不擁腫經霜變黃者謂之秀
昌黎云坐茂樹以終日當作嘉樹則四時皆宜霜松雪
竹雖凝寒亦日堪對
山下孤烟遠村天邊獨樹高原非右丞工於畫道不能
得此句米元暉猶謂右丞畫如刻畫故余以米家山寫
韻董其昌
董玄宰書卷
東坡文章忠義能傾一世然王荆公司馬君實與之同
時亦是同調人而前後放廢一舒一温至此可謂不遇
李北海碑板照四裔老杜八哀詩推重特至其自叙詩
曰李邕願卜鄰如太白之於賀監也
李白詩集推挹少陵者絶少獨少陵於白不一而足然
蜀道難亦為少陵作唐勒宋玉或尚有篇什不轉耳
飲中八仙詩有李白為領袖竹林七賢有稽叔夜西園
雅集十六人有坡公參而不混同而不雜在人冷眼覷
着其昌
董玄宰作畫八幀為一冊間寫畫法語
荒率蒼莽即為墨戲
雲林學關仝用側筆如東坡學徐浩用偃筆
雲林畫有婀娜如美人者有潑頼如猛士者
黃子久畫得之虞山與天池山
海嶽菴圖自言楚山清曉於南徐見之
米氏父子畫往京口望江山即是粉本
氣韻生動必在生知非學所及然大要以澹為主所謂
澹者天骨自然脫去塵俗若有意為淡去之轉遠
其昌
董玄宰跋泉州帖
淳化官帖北宋時已難見世所傳臨江潭絳汝長沙諸
刻亦零落鮮全本惟泉州石刻僅少苐五卷之半此宋
搨至佳者海上顧氏所藏奕奕有神氣真墨池之竒寳
也今歸越石珍重珍重其昌題
陸包山松枝喜鵲
春風海屋開華宴手縛蒼龍到席前乘子西池問王母
桑田滄海定何年陸治
陳白陽題扇
自愧迂疎常取咎更兼多病懶經營一生落落真如寄
舉世滔滔亦可驚身外事機爭入夢眼前杯酒却關情
茅齋此夜勞相問風雨明朝未許行
客過田舍奉贈陳遒復
姚穀庵草書
宦途跋涉利途危偏愛江南水竹居萬疊滁山都入畫
一階春草不教除空濛氣挹胸襟爽清冷光搖几席虛
人世紅塵浮滚滚難從屏障上衣裾
丹丘生公綬
唐伯虎行書
措身物外謝時名着眼閒中看世情人筭不如天筭巧
機心爭似道心平思量昨日疑前世睡起今朝是再生
說與明人應曉得與愚人說也分明
蘇臺唐寅
宋石門玉湖漁隠圖(在絹素上倣王叔明筆意卷首董玄宰大行真書八字)
峴山鐵笛碧浪蘭舟董其昌書(卷長六尺餘畫後欵云)
萬歴甲辰冬日為叔隠世雅兄寫玉湖漁隠圖八十
翁檇李宋旭
贈玉湖漁父高逸
蒹葭秋數里江色轉無窮老興吹長笛孤眠抱短桐
蘋香沙鳥醉月白釣絲空誰識蓬壺口逃名散髮翁
友弟陳繼儒書於西湖之垂露亭
峴山碧浪翠交加有客拏舟日未斜目擊閒雲横玉
笛身隨野鳥卧金沙垂綸豈羡任公子徙宅還同顔
闔家為問緇林何處是烟波深鎖即天涯
右贈叔隠先生高隠蒲阪楊俊臣
傲矣五湖長悠然一葦航坐看雲上下行泊水微茫
竿拂珊瑚色窗虚明月光高眠都不羡清籟起滄浪
黃汝亨(寓庸居士白文貞父氏白文)
豈是滋泉濮水綸不垂釣餌一閒人平生為寫山川
影故與烟霞老作鄰
慣於湖海若為親四達交情詎不堪一笠一瓢竟何
事釣虛聊復擬淮南周叔宗
千頃湖波浸碧山阿誰釣艇水雲間心非熊卜蹤偏
幻身似羊裘夢亦閒琥珀杯中吞㶑灧水晶宫外弄
潺湲玄真丰采今猶在莫道高風不可攀
吕胤鼎(姬重父白文)
分得湖干樂事多白蘋紅蓼共青莎夜來喚酒誰同
醉烟客曾招張志和
吹殘鐵笛尚微醺山月相澄夜未分趺坐磯頭數魚
藻恐垂綸處亂溪雲溪上花農吴之鯨
釣翁高隠占漁磯浮玉山空碧浪微千頃水雲青翰
舫半天風雨綠蓑衣春深苕葉參差長秋盡蘋花歷
亂飛醉後倚蓬吹鐵笛一羣沙鳥自㤀機
東海徐惟起(徐興公氏白文)
楊柳千行蘆萬頃一蓑一笠烟波冷碧浪湖邊浪可
餐風風雨雨弄漁竿華亭曹蕃
我愛芝湖勝為漁寄烟水君隠玉湖濱怪底成玄契
我昔登峴山碧浪黏天碧鐵笛聲叫雲老漁何處覓
意本不在魚意在山水間纖翰持作鈎寸管持作竿
移舟傍清樾白日足幽夢雙攜玉童子笑覓桃花洞
於越謝伯美
我家鏡湖曲爾住玉湖邊不隔錢江水時過書畫船
為漁苦識字片紙重雙環翻笑玄真子埋名苕霅間
何須買巖壑不用覓丘樊盡日風波裏看他柳色昏
新琢白玉章朱字密於網上箋乞天公冊爾五湖長
昨夜桃花水新添一尺青得魚不沽酒入市換蘭亭
我昔過浮玉長憐似鏡湖只輸荷十里消得酒千壺
畫取烟波上滄浪一釣舟丹砂吾自有為爾抹羊裘
剪却珊瑚樹從他下釣竿只愁菰蔣裏處處月明寒
茶竈青林下香爐白浪前有魚堪作鱠寄取侍中船
左手持酒杯右手作蝌蚪為問武陵溪有此漁人否
會稽王驥德
續書畫題跋記卷十二
