欽定四庫全書
書畫題跋記卷六
明郁逢慶編
雲林六君子圖
盧山甫每見輒求作畫至正五年四月八日泊舟弓河
之上而山甫篝燈出此紙苦徵畫時已憊甚勉以應之
大癡老師見之必大笑也瓚
遠望雲山隔秋水近看古木擁陂陀居然相對六君
子正直特立無偏頗大癡
江頭碧樹動秋風江上青山接遠空君向波心添釣
艇還須畫我作漁翁朽木居士
天風起雲林衆樹動秋色仙人招不來空山倚晴碧
澂江趙覲
黃公别去已多年忽見雲林畫裏𫝊二老風流遼鶴
語悠然展卷對江天吳興錢雲
此畫因大癡詩有居然相對六君子句遂名其圖盧
山甫號白石先生
梅沙彌墨竹
愁來白髮三千丈戲掃清風五百竿幸有穎奴知此意
時來几上弄清寒
五月廿四日竹窗孤坐清興遄發戲寫此枝且看果
有文公法否至正十九年也
倪元鎮松坡平遠圖
門前漠漠風吹沙閉門倦客獨思家樓頭吹角夢初醒
猶聞深院響琵琶白雲蕭條楓葉丹愁人行吟復三嘆
歸心夜趁東流水夢入松溪第九灘少年持家學詩禮
馮老侍御之孫子觴半投筆調白羽拔劔醉舞為君起
至正十年九月因過郡中留學之掾郎宅五日其子思
誠温粹勤儉而好學已能持家具甘旨之奉今年十有
七歲矣僕既寫此為贈并賦三絶句其上東海倪瓚
九灘在荆谿倪迂游蹤多在焉此圖當是其中年所
作以書法最工晚年字不稱畫矣董其昌觀
梅道人竹譜册
墨竹位置
如畫竹幹節枝葉四者若不由規矩徒費工夫終不能
成畫濡墨有淺深下筆有輕重逆順往來須知去就濃
淡麤細便見榮枯仍要葉葉着枝枝枝著節山谷曰生
枝不應節亂葉無所歸使筆筆有生意面面得自然四
向團欒枝葉活動方為成竹古人作者雖多得其門者
或寡不失之於簡略必失之於繁雜或根幹頗佳則枝
葉謬誤或位置稍當而向背多乖方或葉似刀截或身
如板束麤俗狼藉不可勝言其間縱有稍異常流僅能
盡美至於盡善良恐未暇獨文湖州挺天縱之才比生
知之聖筆如神助妙合天成馳騁於法度之中逍遙於
塵垢之外從心所欲不踰凖繩故余一依其法布列成
圖庶後之學者不隱于俗惡云梅道人筆
雲林荆蠻民圖
山郭幽居政向陽喬林古木鬱蒼蒼剡藤百幅誰能置
為掃虬枝蔽日長荆蠻民寫
雲林雨過踏青陽磵水濺濺老樹蒼不是硯坳雲作
陣疎篁空自拂簷長尚左生次和
丘崇崇兮下有流水樹森森兮匪櫟伊梓彼櫟孽兮
且壽梓棄為薪兮於材何有造物孔仁兮時誰歸咎
韋羌山人陳基
千年石上苔痕裂落日溪回樹影深我是江南樵隱
者人間何處有雲林胡寧
十年不鼓江湖楫木葉蕭蕭鬢影秋忽憶滿川風雨
夕雲林岸口獨維舟陸繼善
雲林隱君圖
採蓮涇上漣漪綠苔石幽篁依古木遇著疎人周傑翁
邀余把酒清池曲余解后仲傑隱君採蓮涇上戲
寫此圖并賦詩為贈雲林生倪瓚
洒掃空齋住渾忘應世情身間成道性家散剩詩名
古器邀人玩新圖揀客呈可憐山水興投老失昇平
此余處圍城時懷雲林詩也今道路既通猶未得
聚首為恨適允恭持此會題因書其上
句曲外史張雨
雲湧岡巒起伏煙籠草樹凄迷空見蘭亭筆法不逢
䕫府詩題徐賁
三年不見雲林面應向煙波狎釣徒忍到劉郎舊遊
處桃花無地覓玄都癸丑重九日復觀此圖有感
而作持以索題者允恭也曲江錢惟善識
憶適梁溪宅於今四十年賦詩清閟閣試茗惠山泉
夜雨牽幽蔓春雲黯遠天鄉情與離思看畫共凄然
呂志學
羣樹葉初下千山雲半收空林門不掩經得幾多秋
澹菴書
倪元鎮園石荒筠圖
蕭條江渚上舟檝晩相過卷幔吟青嶂臨流寫白鵝壯
心千里馬歸夢五湖波園石荒筠翳風前怳浩歌
玄度文學工辭翰藹然如虹之氣真江南澤中駒也
十二月十四日侍乃翁訪僕江渚之上相與話舊踟
蹰深動故園之感因想像喬木佳石翳沒于荒筠草
蔓之中遂寫此意并賦詩以贈焉己酉倪瓚記
蕭散雲林子詩工畫亦清吟情何浩蕩筆勢更縱横
鄉里推高誼江湖足令名近傳乘鶴去應想在蓬瀛
華亭顧禄
雲林優缽曇花圖
壬子正月廿三日解后芝年講主于婁江朱氏之芬舟
軒中芝年熟天台之教旨嚴菩薩之戒儀七遮既淨一
乘斯悟與語久之斂袵敬嘆因寫圖賦詩以贈瓚
優缽曇花不世開道人定起北巗隈遠山迢遞窗中綠
垂柳低昂水次栽丈室淨名禪不二三生圓澤夢應迴
閒雲野鶴時相遇草草新詩為爾裁
趙集賢行書歸來辭卷(在宋楮上)
至大二年冬十二月十三日書于松雪齋子昂
(書後有白描淵明像帶葛巾鶴氅衣手執杖童子背負酒榼手捧竹笈束書卷約十餘)
趙文敏書歸去來辭南北所見無慮數十本或真或
行各極精好淵明有道而隱者也其為文辭皆以發
其冲澹幽逸之趣文敏居宦達中獨能好之其志亦
可尚矣方之晉人愛寫洛神賦者不賢乎哉此卷尤
入妙循正宜寶藏之
至正十六年歲在丙申正月廿六日槀城倪中書於
杭城東橋寓舍
淵明千載人東坡百世士出處將無同氣節乃相似
如何松雪翁愛寫歸來辭暮年謝玉堂此心松菊知
至今玩遺墨令人發清詠爽氣在西山吾駕亦已命
曲江錢惟善
三徑秋風蔓草荒歸來爛醉菊花黃誰知千載文章
燄散落苕溪翰墨香浚儀趙俶書
予先人嗜書所藏松雪翁遺墨頗多亦有歸去來辭
一卷并淵明畫像兵燹後無一存手澤冺然觀此良
足慨嘆此卷熟視儘佳非效孫叔敖者
洪武辛亥孟夏吉日錢唐陳彦博謹書
陶公昔作宰辭禄早賦歸逍遙三徑間凉風吹縞衣
岫雲幽無心林鳥暮倦飛摘辭寄仙抱千載知者稀
吳興趙公子玅墨為發揮出處諒同心惆悵世事違
頭白還故鄉于道殆庶幾把卷重歎息何用論是非
檇李鮑恂
小西湖漁者錢鈞偕凌觀稼孟復顧龜巢貴和訪徵
士李立于秀野堂上出此卷同觀時有七歲客農圃
之孫鼎也
永樂丁亥九月鈞識
松雪自題古木竹石
石如飛白木如籀寫竹還應八法通若也有人能會此
須知書畫本來同
柯九思善竹石嘗自謂寫幹用篆法枝用草書法寫
葉用八分或用魯公撤筆法木石用折釵股屋漏痕
之遺意
姚公綬自題竹云逸史畫竹如寫字枝葉皆從八法
來苦苦欲求形似者清風安得掃塵埃
趙松雪行書辭二闋(調寄雨中花)
雲淡風輕傍花隨柳將謂少年行樂齋閣林間小車城
裏千古太平西洛瞻彼泱泱言思君子流水儼然如昨
但清遊天際輕雲未辨暮愁離索長記得童冠相隨
浴沂風舞吟詠鳶飛魚躍逝者如斯吾衰甚矣調理自
存斟酌清廟朱絲舊堂金石隱几似聞更作農人告有
事西疇窈窕掛書牛角
北隴耕雲南溪釣月此是野人生計山鳥能歌江花解
笑無限乾坤生意看畫歸來挑燈閒眺風景又還光霽
笑人生奔走如狂萬事不如沉醉細看來聚蟻功名
戰蛙事業畢竟又成何濟有分山林無心鍾鼎誓與漁
樵深契石上酒醒山間茶熟别是水雲風味任吾生素
位而行造物任他兒戲子昂
趙子昂畫淵明像卷
既書歸去來餘興未盡乃作竹石小景淵明亦當愛此
邪
典午山河已莫支先生歸去自嫌遲寄奴小草連天
綠剛剩黃花一兩枝沈周
葛稚川移居圖(此六字王叔明分隸書圖上)
蒙昔年與日章畫此圖已數年矣今重觀之始題其上
王叔明識
此圖稚川執杖左攜一鹿後老妻騎牛抱一小兒二
童隨之重山複嶺秀潤之筆非尋常恅草之比
長林話古圖(此五字黃鶴山樵分隸書)
鐵篴道人從山隂來余值之有餘清齋云其處丘壑幽
邃喬木秀鬱僧磬雲埋邨炊霧雜古趾猶存典刑高人
多於寄傲聽罷神悦老鐵復約余秋深偕遊為作此以
訂未來因緣
至正八年春二月四日黃鶴樵者王子蒙
草樹離離落照間清言輸與兩翁閒就中消受無人
會滿耳清泉滿眼山文璧題
吳仲圭題骷髏辭(調寄滿江紅非乃沁園春也)
漏泄元陽爹娘搬販至今未休吐百種鄉談千般扭扮
一生人我幾許權謀有限光隂無窮活計急急忙忙作
馬牛何時了覺來枕上試聽更籌古今多少風流想
蠅利蝸名幾到頭看昨日他非今朝我是三迴拜相兩
度封侯採菊籬邊種瓜圃内都只到邙山一土丘惺惺
漢皮囊扯破便是骷髏
身外求身夢中索夢不是骷髏却是骨董萬里神
歸一點春動依舊活來拽開鼻孔
梅花道人製并書
趙文敏臨張長史京中帖
秋深不審氣力復何如也僕疾弊何足可論河南送物
人近來得京中消息承彼數年不熟憂懸不復可論不
委諸小大如何為活計歲日有京中信使去者當數報
委曲耳吳興趙孟頫臨張長史京中帖
右趙文敏公所臨張長史京中帖筆法操縱骨氣深
穩為真蹟無疑且不用本家一筆故可寶也聞公嘗
背臨十三家書取覆視之無毫髮不肖似此公所以
名世也觀此帖信然
嘉靖九年禊飲日陸深跋於舟中
趙承旨番馬圖
至大三年九月廿一日子昂
一馬形軀百法全生時靈氣取山川英雄正用同生
死那忍無聲立仗前海粟(怪怪道人朱文印)
京口郭畀天錫敬觀松雪翁唐番馬圖
神駒初墮地雷電飛海水三歲不敢騎萬里獻天子
翰林直學士虞集題
奎章閣鑒書博士丹丘柯九思敬仲審定
曲江洗刷雲滿身雄姿逸態何超羣眼中但覺肉勝
骨幹也合讓曹將軍嗟哉今人畫唐馬藝精亦出曹
韓下玉堂學士重名譽一紙千金不當價山窗擁雪
觀畫圖據鞍便欲擒於菟天廏真龍有時有老杜歌
行絶代無史官察伋士安
黃大癡僊山圖欵云
大癡道人寫(公望父一峰白朱文印文印)
東望蓬萊弱水長方壺宫闕鎻芝房誰憐誤落塵寰
久曾𠻳飛霞嚥帝觴
玉觀僊臺紫霧高背騎丹鳳恣遊遨雙成不喚吹笙
侣閬苑春深醉碧桃至正己亥四月十七日過張外
史山居觀大癡道人所畫仙山圖遂題二絶于上懶
瓚
錢舜舉五星圖(在絹素上&KR0833;云)
吳興錢選舜舉(每星前趙文敏篆書贊&KR0833;云)
大德三年吳興趙孟頫篆(趙子昂氏朱文印)
錢公玅筆天下無寫出五星神形圖五星神形不可
測趙公書能具其實趙書錢畫都絶竒如今世上稱
難得陳君重價購此卷襲入文房如珙璧間時開卷
一展翫頓覺神明還舊觀余生何幸得一覽耀我雙
眸光似電一天風雨聲凄凄四壁圖書翻飛飛忙呼
陳公陳公急掩卷形圖恐欲昇霄漢
九龍山人王孟端題(孟端朱文印)
唐子華著色細實山水(在絹素上&KR0833;云)
子華唐棣作
出入土門偏秋深石色泉逕通原上草地接水中蓮
採菌依餘枿拾薪刈逢田白髮鑷撏斷兵阻尺書𫝊
雲林懶瓚
雲林水墨竹一枝
二月六月夜宿幻住精舍明日寫竹枝遺無學上人并
賦長句春水蒲芽匝岸生閶門山色上衣青出郊已覺
清心目適俗寧堪養性靈花落鳥啼風嫋嫋日沉雲碧
思冥冥禪扉一宿聽魚鼔喚得愁中醉夢醒
無住庵主寶雲居士懶瓚甲寅
趙子固水僊卷(在白宋紙上隸書彝齋二字𣢾子固白文印彝齋朱文印)
冉冉衆香國英英羣玉僊星河明鷺序冠珮美蟬聯
甲子須臾事蓬萊尺五天折芳思寄遠秋水隔娟娟
京口顧觀(利賓父章朱文印)
俞紫芝楷書悟真篇(在黃宋箋上共七紙𣢾云)
至正癸夘十有二月初吉桐江紫芝道人書於清隱齋
張平子悟真篇僊道指南道光子野所著不知能得
其旨意否故余以為讀其本作反無成虧也此卷為
俞紫芝所書深得松雪筆意而圭角稍露比之松雪
正如獻之之于羲之也清癖劉君深知書法試共商
確之
弘治壬戌正月廿日海虞桑悅書
梅道人水墨册
至元三年春三月梅花道人戲墨
梅花菴主是吾師水墨微蹤一一竒此紙尚留餘馥
在淡煙深樹思依依石田
梅花道人水墨竹
菲菲桃李花競向春前開何如此君子四時清風來
晴霏光煜煜曉日影曈曈為問東華塵何如北窗風
誰云古多福三莖四莖曲一葉硯池秋清風滿淇澳
至正四年冬十月廿七日寫為
竹叟講師戲作梅花道人鎮頓首(右一葉竹老梢叢枝一葉最竒)
王孟端竹卷
姚少師廣孝題云嫋嫋煙中映夕曛疎疎石上拂晴雲
展圖却憶西江夜獨坐寒窗對此君五月初九日題
于壽椿堂(廣孝儀軒白文朱文)
秋林雨歇輕煙開清姿濯濯無纖埃特立一竿如玉立
猗猗應自淇園來寂寞高齋當日午相對令人轉清楚
彷彿秋聲起坐隅依稀碎影生庭戶嫩葉柔梢幾許長
虛心已自含冰霜莫言翠袖天寒薄會見凌雲宿鳳凰
昔年我亦嘗移植愛此青青無改色不似東園桃李花
春風一夜吹狼藉青城山人題
張子政棃花鳴鳩(水墨小幅在白宋紙上𣢾云)
子政為
而敏作春雨鳴鳩圖(守中朱張子政氏文印朱文印)
梨花枝上雨斑斑春滿西園十二闌何事錦鳩聲不
絶隂雲連日護溪山釣鼇
一枝湘玉翠煙輕數點棃花雪色明上有鳴鳩正呼
雨江南江北動春耕丹山樵(三省朱文印)
穀雨暗時鳩亂鳴棃花枝上四三聲春風處處催耕
急不似尋常百囀鶯天台王俊華
一樹梨花春帶雨闌干淚瀉玉容驚夫不也感當時
恨應向東風呌不平沛郡鎦翼南
風散蒼雲漾翠光枝浮白雪濕新香數聲催得如酥
雨只為幽姿一洗粧四明王伯輝
東風簾捲小紅樓三月棃花呌錦鳩曾記玉人將鳳
管隔花低按小梁州朱武
自解呼名繡領齊棃雲竹雨暗寒溪東風却憶江南
北桑柘邨深處處啼吳郡梁用行
故園煙樹隔重重夢斷梨雲小院空自是鳴鳩心獨
苦一聲聲似怨東風吳興孫奕
王叔明天具像(在楮上單條)
黃鶴山中樵者王蒙畫并詩
至人遺庶類建道開鴻濛雲鎻纖翳盡廓如太虚空微
笑舉世人盡為塵所蒙高山安可仰欲追杳無蹤千春
桃花巖宴坐誰與同
山中有一士白髮垂兩肩手弄石上雲默坐無一言泉
響茅屋下花落石巖前衆人汩頽波彼獨全其天騎鸞
霧中客胡乃稱神仙(黃鶴山樵朱文印)
能空一切有為法可斷百年無了緣一喝一棒贏得
機先不立文字却用贊詮要識天真真面目分明只在
未生前蘭雪坡劉易
海門有大士其名曰天真未離世間相不曾生一塵
至年乙巳夏午日沈叔野拜
大士早聞道拔足出凡塵被髮過兩耳貌若鴻荒人
解屨坐苔石松隂庇其身沉默寡言說于焉養天真
樸素堅自守孰得為緇磷世人徒忱慕繪寫想形神
何由往相覿同樂萬古春
環中老人鮑恂(檇李鮑恂朱文仲孚)
海隅藴秀異靈譽妙無蹤陽輝散空花潮音震祥風
慧識啟荒寂慈喻拯罷癃永言贊宏化揆道將無同
張翨(張翔南氏朱文印)
山中說法者天上講經來欲補高僧𫝊慚無太史才
山陰胡隆成
叔明圖天真像筆力精到非天真莫能致叔明非叔
明莫能圖天真誠所謂一代人傑也
石門山人明秀拜觀
錢舜舉戲嬰圖(在楮上小横卷)
殿閣森森氣自清不知人世有蓬瀛日長無事宫中樂
閒與諸姬伴戲嬰吳興錢選舜舉
綵扇風生月殿秋内家新樣玉搔頭侍兒折得宮花
看笑弄嬌雛不自由林伯恭
小殿南薰扇影涼鳳雛嬌語倚新妝手中折得宜男
草雨露深恩到北堂林伯庸
金屋春閒午漏遲寧王玉笛罷愁吹嬰兒還是可人
意索亂看花嬌又痴匡山李潤(士玉白文印)
梅道人秋江獨釣圖
空堂灌木參天長野水溪橋一徑開獨把釣竿箕踞坐
白雲飛去又飛來倪輔
秋落寒潭水更清釣竿裊裊一絲輕斜風細雨誰相問
破帽青鞋却有情長沙李東陽
楓葉蘆花送晚晴三江秋氣逼青冥相看自信鱸魚美
不為羊裘是客星沈周
南山舊宅早來歸紅葉蒼松白石磯今日釣魚真取適
海鷗還訝未忘機姚綬書於水竹村
策策霜林映水丹重重雲岫鏁輕寒西風斜日空江暮
無限秋光屬釣竿匏庵吳寬
木落秋容澹江空水氣寒長安有塵土不上釣魚竿
龍池彭年
高房山青綠雲山(倣米元章筆意詳見續集)
青山半晴雨遙現行雲底佛髻欲争妍政恐勤梳洗
房山高彦敬作於雲巖精舍
梅沙彌題云空山兮寂歴氣蒸兮蘢葱人家兮木末
望雞犬兮雲中水流花謝淹冬春兮無窮江亭兮石
漱靄靄兮深松山中人兮歸來䬃長嘯兮天風䬃彦
敬尚書弄襄陽墨戲作此圖沙彌老人倣招仙之辭
作此贊白日寒冰手皺龜坼雲川居士應笑我多事
饒舌至正戊子正月
王叔明石梁秋瀑圖
至正辛丑九月三日與陳徵君同宿愚菴師房焚香烹
茗圖石梁秋瀑翛然有出塵之趣黃鶴山人王蒙寫其
逸態云
梁挂飛泉遙噴雪山間疎樹静含霜幽人自愛清秋
景閒坐虛窗對夕陽周伯昂
一道飛湍萬壑流平林如摵錦光浮山翁獨坐有何
事洗耳端來笑許由耕雲題
林際飛泉銀漢長水邊細草紫蘅香奔流峽底雲雷
起疑在匡山瀑布傍陸有恒
元鎮熙雲圖
綠野讌遊官濟濟習池清響珮珊珊高桐初引流晨露
密竹通幽度碧灣童冠詠歸春服後龜魚潜躍夕波間
北窗應到羲皇上石枕藤牀卧看山
乙巳七月寫贈熙雲學士倪瓚
右元鎮畫平列五樹長坡矮亭荒筠瘦石遠山一抹
而已
王孟端寄孟敷竹卷
征衣漠漠帶風沙暫得歸來重可嗟在客每憂難作客
到家誰信却無家解裝羞貰隣翁酒借榻多分野衲茶
堪笑此身淪落久夢中猶自謫天涯
孟敷與僕先後雲内南歸相去百里間不遑一見乘便
寫此竹奉寄并錄初詩去發一笑也庚辰五月四日王
黻
故園歸計似摶沙萬事荒荒付一嗟蟻國不須論幻
夢燕巢今已過隣家贈人墨老流離竹借榻詩存感
慨茶百歲此圖三展轉後來得失尚無涯
洪武庚辰王舍人孟端與孟敷陳先生同涉難北歸
間寫此竹及詩以寄中間曠懷歸況藹然可見遂和
其韻以識感慨弘治甲子距庚辰得一百八年冬至
日後學沈周題時年七十有八
黃子久淺色山水(掛幅)
至正九年四月一日大痴
曲曲溪流響夕暉杜鵑啼老落花稀為問連朝何處
去&KR0034;箕泉下得圖歸風月福人
鳥啄殘花汚草庵一春未到兩山探忽觀痴老圖中
道南峰翠帶北峯嵐閒閒
趙文敏書卷
病中春寒仲春尚寒氣林花無豔滋弊裘擁衰疚風
雨何凄其始雷發東隅霽牖陽光披微風草際動落英
池面移幽禽變圓吭遊魚揚四鬐我病自此愈泛舟溪
水湄小輿指南蓋短笻步東毗機心不復有高蹈農與
羲二月十九日
誰家玉笛吹春怨看見鵝黃上柳條
笠澤茫茫雁影微玉峰高下護雲衣長橋寂寞春寒夜
秪有詩人一舸歸
琦楚石真蹟
船上見月如可呼愛之且復留斯須青山倒影水連郭
白藕作花香滿湖仙臨寺遠鐘已動靈隱塔高燈欲無
西風吹人不得寐坐聽魚蟹翻菰蒲中秋後二日與
覺隱諸老曉過西湖卒爾口占廷玉郎官索書錄呈求
教梵𤦺再拜
興化打克賓只要法戰勝我這裡不然掃除佛祖令住
山五十載擈碎軒轅鏡饡飯香滿堂有衆齋厨盛棒了
出院人悟去也不定徒弟珠維那職事美滿悦可衆
心一偈送之參方行脚了吾宗生死大事勉旃
楚石道人梵𤦺
梅道人竹譜册
墨竹之法作幹節枝葉而已而疊葉為至難于此不工
則不得為佳畫矣昔見于息齋學士譜中謂須宗文與
可下筆要勁節實按而虛起一抹便過少遲留則必鈍
厚不銛利矣法有所忌學者當知粗似桃葉細如柳葉
孤生並立如乂如井太長太短蛇形魚腹手指蜻蜓等
狀均疎均密偏重偏輕之病使人厭觀必使疎不至玲
繁不至亂翻正向背轉側低昂雨打風翻各有法度不
可一例塗去如染皂絹然也汝求予墨竹以為法切不
忘吾言之諄諄
古今之畫竹者雖多而超凡入聖脱去工匠氣者惟宋
之文湖州一人而已近世高尚書彦敬甚得法余得其
指教者甚多此譜一一推廣其法也
倪迂著色山水
至正三年癸未歲八月望日高進道過余林下為言僦
居蘇州城東有水竹之勝因想像圖此併賦詩其上云
僦得城東二畆居水光竹色照琴書晨起開軒驚宿鳥
詩成洗硯沒遊魚倪瓚題
好在雲林一老迂畫圖寄到玉山居向來王謝原同
調宜向城東共讀書龍門良𤦺
趙子固水墨水仙(畫長丈餘在紙上横卷後𣢾云)
孟堅寫(子固白彝齋朱文印文印)
冰肌玉骨照清波瑟瑟塵生襪底羅自是仙娥招不得
滿江風雨夜如何孟載題
迎風共語步淩波翠壓輕綃鬱綺羅江上醉歸環珮重
玉英香褪粉痕多鄭升
良工筆意奪天工寫出仙葩玉一叢窈窕淩波何處去
却將餘種媚冬風玉阜性閑
幾日東風雨乍晴獨騎官馬繞湖行詩成酒力多消盡
人與仙花一樣清松軒
玉骨冰肌不染塵霜風凛凜倍精神淩波翠袖輕移步
髣髴桃源洞裏人金谿陳妥
翠帶懸璫重淩波步步輕春深不成怨錦瑟夜無聲
翠屏道人
翠袖金鈿白玉姿芳心無奈雨雲時陳王不作襄王夢
解佩江頭欲贈誰
盈盈羅襪淩波静淡白光含月色新香散蕊珠春寂寂
却疑姑射是前身徐賁
淡墨輕風玉露香水中仙子素羅裳雲鬟霧髩無纏束
不是人間富貴粧歴山老人
金鈿玉質綠羅衣素襪淩波月下歸解道仙人誰可伴
水晶瓊樹兩依依倪輔
趙集賢謝幼輿丘壑圖(倣趙千里著色横卷)
黃塵汚人廊廟具蕭散風流誰比數清言善畫浪相𫝊
遺恨千年機上女吳興姚式題(筠庵白文印)
昔顧長康畫謝幼輿於巖石裏人問其故答曰幼輿一
丘一壑自謂過之故宜置此子丘壑中也觀其清逸標
致固足嘉尚然能確守臣節當時同幕罕有及之者今
松雪翁後數百載心領神會作為此圖最是位置有方
筆意竒妙使長康復生見此必當點頭
東廬王𤦺
一丘一壑絶塵坌坐看前山出白雲可是玉堂揮翰手
却疑大小李將軍鄧榆木之
身形似鶴鬢毶毶消得松風置一龕幸自青青好山色
無緣秖有幼輿堪虞集
論者可方庾亮何如丘壑自專幸甚嘯歌不廢風流圖
畫猶𫝊宋无
右先承旨早年所作幼輿丘壑圖真蹟無疑拜觀之
餘悲喜交集不能去手無言師宜寶之
雍謹書
宜著山巖謝幼輿鷗波落月夜窗虛虎頭癡絶無人
識把筆臨池每自娛倪瓚
洪武辛未夏六月十又二日三山周斌西甌趙友士李
鐸上饒梁鵠同觀於建庠之春風堂
萬歷丁未陳繼儒觀於項孟璜萬卷樓
此圖乍披之定為趙伯駒觀元人題跋知為鷗波筆
猶是吳興刻畫前人時也詩書畫家成名以後不復
模擬或見其杜機矣
董其昌觀因題己酉九月晦日
宋仲温水墨叢竹卷
己酉歲宋仲温為
長卿寫萬竹圖
吳郡夏彦哲氏博雅好古嘗於市肆中購得手卷一
枚出示於余乃故人宋公仲温之所作萬竹圖也觀
其筆法臻妙蕭閒浟遠多而不繁葉葉不苟作頗似
澹遊房山意味公平日好鼓琴有伯牙之趣況能乎
其書得二王筆訣又善鳥身之術公極聰敏好多為
之以其所能種種不在人下乃莫不有所敬也聊賦
短章于後鳳翔别駕已仙遊一别俄驚二十秋展
卷叢篁餘墨在使人披覽動新愁
同郡董昶(董惟明氏白文印)
猗猗渭川種煙雨萬竿綠軒前儼相對宛若篔簹谷
日映色篩金風來聲戛玉罕知炎暑薰不憚冰霜肅
虛心似有容勁節持幽獨蒼翠恒不移根本異凡俗
七賢樂清趣武公詠淇澳凂焉比其德前修以自勖
吳郡楊翥
南宫畫法妙天下更愛臨池寫墨君八法縱横如籀
畫萬竿瀟灑絶塵氛冰霜勁節淩寒直竿籟秋聲入
夜聞安得相過尋二仲清風一榻擬平分
雲間錢博為公叔題
梅道人松壑單條
長松生風吹不歇古澗出泉鳴自幽玉屑飰餘移白日
紫芝歌動振高秋雨窗禿筆無事而書
樹欲化龍先帶雨泉將歸海已如濤直恐化人移幻
境莫誇墨瀋與霜毫枝指生允明
雲林春山過板冊
狂風二月獨凭闌青海微茫烟霧間酒伴提魚來就煑
騎曹問馬只看山汀花岸柳渾無賴飛鳥孤雲相與還
對此持杯竟須飲也知春物易闌珊
延陵倪瓚壬子春
書畫題跋記卷六
