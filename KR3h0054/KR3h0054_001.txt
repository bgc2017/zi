欽定四庫全書
書畫題跋記卷一
明郁逢慶撰
宋搨淳化祖石刻法帖六卷(華中甫家藏)
世傳淳化帖為法帖之祖然傳刻蔓衍在宋已有三十
二本其間刻搨工拙楮墨精粗雖互有失得而失真多
矣然淳化祖刻在當時已不易得劉潛夫嘗得李瑋家
賜本謂直數百千其重如此況後世乎前輩辨此帖凡
數條皆有証據今非但不可見雖見亦無據以為辨矣
無錫華中甫偶得舊刻六卷相傳為閣本而銀錠擐痕
隠然可驗楮墨既異字復豐腴至於行數多寡與今世
傳本皆不同苐六卷内宋人朱字辨証五條筆跡精好
類蘇書但其間有黃辨等字疑為黃長睿長睿宣政間
人出坡公之後不宜引以為據也然余考長睿所著法
帖辨與此又似不同豈别一人也寡淺無識不敢自信
漫記如此然此帖要非尋常傳刻本也
第七卷朱書辨証十一條第八卷無朱書
第九卷無朱書(正德己夘五月望衡山文徵明題)
續收淳化祖石刻法帖三卷
余生六十年閱淳化帖不知其幾然莫有過華君中甫
所蔵六卷者嘗為考訂定為古本無疑而中甫顧以不
全為恨余謂淳化抵今五百餘年屢更兵燹一行數字
皆足蔵翫況六卷乎嘉靖庚寅兒子嘉偶於鬻書人處
獲見三卷亟報中甫以厚直購得之非獨卷數適合而
紙墨刻搨與行間朱書辨證亦無不同蓋原是一帖不
知何緣分拆相去幾時卒復合而為一豈有神物周旋
於其間哉昔趙文敏公求古閣帖凡三易而後完自跋
其後謂雖墨有燥濕輕重造有工拙皆為淳化舊刻然
則公所得固非一類也豈若此本散而復合殆猶豐城
之劒有不偶然者誠希世之珍也
嘉靖九年秋七月既望文徵明識
右閣帖九卷隆慶末年歸於吾鄉項少溪公後於燕
京復得一卷輳完十卷聞此帖宋時裝裱背紙内每
每有宋人手簡真蹟尤可寶也
卷首有子昂趙字印及雲房清玩印尾有鉅鹿郡圖
書印
顔魯公劉中使帖真蹟(在青紙上)
近聞劉中使至瀛州吳希光已降天慰海隅之心耳
又聞礠州為盧子期所圍舍利將軍擒獲之吁足慰也
右唐太師顔魯公書劉中使帖真蹟著載宣和書譜
南渡後入紹興内府至元丙戌以陸柬之蘭亭詩歐
陽率更卜商帖真蹟二卷易得於張繡江處此帖筆
畫雄健不獨與蔡明遠寒食等帖相頡頏而書旨慷
慨激烈公之英風義節猶可想見於百世之下信可
寶也三月十有二日大梁王芝再拜謹題於寶墨齋
北燕喬簣成仲山觀
顔太師之書世不多見不肖平生見真蹟三本祭姪
季明文馬病及此帖祭姪行草馬病行真皆小而此
帖正行差大雖體製不同然其英風烈氣見於筆端
一也此語豈可為不知者道哉
鮮于樞拜手書
魯公書存世嘗見李光顔太保帖乞米帖馬病帖頓
首夫人帖祭姪季明文允南母商氏贈告昭甫告幷
此八本觀於此書端可為鈎如屈金點如墮石東坡
有云書至於顔魯公誠哉是言也時大德九年歲在
乙巳冬十月廿五日集賢學士通議大夫張晏敬書
(張晏逢山端本襄國皆朱和印彦清家傳張氏文)
瀛州帖視魯公他書特大而凜凜忠義之氣如對生
面非石刻所能髣髴也余生平獲見真蹟二小字麻
姑記與此耳嘗有云桃源在何處乃見世道汙所以
顔魯公細書麻姑記事近荒忽特賢者適嬰多虞世
降俗陋假異境以明其志殆有託而云然維魯公忠
貫日月功載旂常固不待善書名於代況筆精墨妙
若是耶昔桓彝渡江傷晉之弱及見王導輩語則知
有托足之地余於是觀公翦禽之快亦知夫唐爝未
息歟史侯處厚尚義士也曠歲月而得之既得之非
尚義者不出示非其人處厚知所尚哉錢唐白珽謹
題(白廷玉湛淵子父白文朱文)
右唐魯郡開國公太子太師顔真卿字清臣書劉中
使帖真蹟四十一字公嘗學書於張旭得屋漏雨法
衍遊京師覽公書最多衍之所蔵送辛晃序顔昭甫
殷夫人二誥爭座後帖朝回馬病帖皆經宣和紹興
御府然俱未若此帖之雄放豪逸豈特入季明之室
將與元氣爭長昔人云書一藝耳苟非其人雖工不
足貴也惟公可以當之至大己酉中秋日拜觀於蘭
谷大卿史侯之第
蒙城田衍題
太平之日生長京師乃得會觀諸公法帖故能考其
筆法辨其真偽也如顔書且勿論碑本今專審其墨
跡如乞米李太保馬病皆真行祭姪文行草字如錢
許大四帖相若皆白紙頓首夫人行書澹黃紙字亦
錢許大昭甫告正書甚嚴整有力白紙字亦錢許大
全肖碑刻允南母告寸五大字筆力不及白紙此劉
中使帖字最大觀其運筆點畫如見其人端有聞捷
慨然效忠之態真希世之寶也時於明窗淨几展玩
之餘收卷三歎後之學書者非不屬志米芾所謂心
會而手不遂也飲中嘗用東坡硯山谷墨敬書於勸
學齋(張彦清重題)
早來左顧匆匆不獲款曲甚媿承借顔公帖適歸僕
馬遑遽不及詳閱姑隨使馳納他日入城更望帶至
一觀千萬千萬簽頭亦伺後次不悉徵明頓首
中甫尊兄
右顔魯公劉中使帖徵明少時嘗從太僕李公應禎
觀於吳江史氏李公謂魯公真蹟存世者此帖為最
徵明時未有識不知其言為的及今四十年年踰六
十所閱顔書屢矣卒未有勝之者因華君中甫持以
相示展閱數四神氣爽然米氏所謂忠義映發頓挫
鬱屈者此帖誠有之乃知前輩之不妄也帖後跋尾
六通首王英孫次鮮于太常又次張彦清白湛淵田
師孟最後亦彦清書蓋此帖曾蔵彦清所後易於英
孫耳觀跋語可見考英孫所跋歲月宜在後不知何
緣出諸公之前初疑裝池之誤欲令改易而張公鈐
印宛然不可拆裂姑記於此以俟博識
嘉靖九年庚寅菊月望日徵明識
鮮于伯機題祭季明文天下法書第一吾家法書第
一此又題劉中使帖漁陽筆法信有所自名不虚得
此卷余已刻之戲鴻堂帖中
董其昌觀因題
倪元鎮松亭山色圖
阿翁好讀閒居賦桃李春風滿庭戶時與華陽道士行
還鄰甫里先生住寶淨僧居共齋粥已看富貴如風霧
我來三宿夜連牀行路荆榛歲將暮壬子九月十九
日為潘翁仲輝寫松亭山色圖幷賦七言題右方瓚
華屋不能留此圖秀色今來照書戶夸父空將碧嶂
移羽人仍在丹邱住非人玩物物玩人老墨重披眼
迷霧門前桃李換春風只有青松自遲暮
此圖寔吾蘇貴游家物嘗目擊其人之愛護比珠玉
人往物移今為淮陽趙文美所得文美號賞識其致
重將逾於前而保於久也雲林先生戲墨在江東人
家以有無為清俗此筆先生疎秀迭常然非丹青炫
燿人人得而好之於此而好者非古雅士不可先生
之道殆見溢於南而流於北矣文美持來求跋因次
先生韻為詩庸寓夫得失之歎云
長洲沈周
雲林惠山圖
至正五年三月八日玄素先生來林下瓚乃賦詩曰吳
淞江水春映空浪波沄沄霞影紅耕田鑿井居其左令
我長懷甫里翁夢見維舟江畔柳剥啄敲門散杯酒整
冠起接平生歡石逕蘭芳重攜手雨後共行林下止
見惠山先生命瓚寫之畫訖因書此詩於上張外史陳
先生見之必大笑也倪瓚記
佳樹隂森欲礙空畫成夜落燈花紅絶憐帶經自鋤
者未忍竟别天隨翁分湖春雲散高柳湖水微茫綠
于酒翁歸天末見青山臨風莫負揮絃手
陳方用元鎮韻
惠山圖紙墨如新世不易得又雲林書法最工筆意
嚴整畫中之最上乘也名下有白文倪瓚之印畫邊
有朱文雲林二字印玄素先生陸玄素也居吳淞
江之上
王叔明華溪漁隠圖(紙上闊幅)
禦兒西畔霅溪頭兩岸桃花綠水流東老共酣千日酒
西施同泛五湖舟少年豪俠知誰在白髮烟波得自由
萬古榮華如一夢笑將青眼對沙鷗
黃鶴山中樵者王蒙敬為
玉泉尊舅畫幷賦詩于上
終日垂竿古渡頭時人誰識舊風流暫依此處種桃
者還憶當年載藥舟對景使人懷甪綺入山容我問
巢由得魚沽酒共妻飲一醉忘機笑狎鷗
邥良次韻
王叔明竹趣圖
僕暇日為郡曹劉彦敬畫竹趣圖甫畢而一峯黃處士
見過僕出此求印正處士以為可添一遠山幷樵逕天
趣迥殊頓增深峻矣時省郎耿君督兵華亭索僕畫
甚急思拙筆弱頃刻不能就用輟此奉獻
吳興王蒙謹題
叔明公子文敏公之外孫也天姿神品其於翰墨深
入晉漢至於鑒裁尤所精誼漚波之宅相非子而誰
耶至正壬辰冬公望(一峯道人年七十三)
宋人手簡十七條(在楮上)
綬頓首度支學士近奉宴言深慰勞荅忽承手札曲
示勤私貺及吳中碑本及藤帽茶一奩傷費頗多不敢
辭拒但增靦佩之至謹因來介輒奉片幅為謝
綬頓首四日(名上有宋綬公垂朱文印)
清臣啟近遣一幹隨府伉持書并錄覽二書同詣銓下
計已呈露數日前追胥自彼還辱手教歲不我與忽焉
隆夏言念出處光景載環夷險均之政如宿昔天休蹈
道深篤報上忠純樂職裕人無有内外顧為簡書所縳
不得車騎相過此可恨耳生拙守退仗盍族尸飡閒齋
晝眠後池晚飲惟性所適頗無羈牽長社櫟之扶疎同
海鷗之放逸故人不為念也
清臣頓首五月十八日
承示諭張恢者嚮以明公昆玉世契之厚待之以禮不
謂全不循理竊恐仰玷盛德然亦欲小警大戒可以完
其出處諒唯深察公文如命頒下縣鎮矣
衡悚息
希啟前日辱屈臨感刻感刻歸聖兄弟並入開寶睿遂
當獨牒奈何天清一室速治之開寶舍亦望令人諭主
僧且那與小子虡幷一二親情同處也恐見令姪般出
便據之也兼舉子紛然不可不先慮之也阻於面奉先
此布一二希頓首完夫府判朝奉學士兄
十四日
之奇啟知遂往法濟不勝依依長安酥二个葱雀鮓二
罐水梨鳳棲梨各十枚小藥少許聊薦賓盤幸冀容納
以鞫大獄不果拜違愴悢之懷不能勝述乍遠乞保重
不偹弟之奇再拜九兄知府郎中
逵啟辱七月五日賜教承已西上今想對還當有休嘉
也秋暑未熄伏惟動止佳福逵山間粗知兒女來歸已
餘月老年如夢寐間爾未緣款晤千萬為國加愛加愛
不宣逵上穎叔制置大夫閣下
八月六日
燾再拜昨夕幸得侍坐早來廷中瞻望顔色不款奉告
伏審晚刻尊候萬裕改月自當至左右適自局至家親
賓紛然逮今未定旦夕專得面拜使還不偹燾再拜
五伯父大夫伯母縣君座前
煜啟久疎修問秀州道中賢子見過傳雅誨極荷意愛
之厚且承燕閒多適氣宇泰然至慰至慰比欲詣邑圖
一笑之樂屬治行迫窘悰賴不釋不克如願但向風怏
怏無已劇寒唯以時自全保固壽福瞻禱瞻禱煜再拜
致政太保太初兄執侍二日
夢得叩頭人至辱教示審聞頓暄動止安健良深慰荷
冗幹極荷留念悚悚不知幾時定可還日遲面款入此
月來淚皆頓昏痛作字絶艱強勉附報草草餘惟珍愛
不次夢得叩頭季貢貢元親契
商英惶恐女夫王為之蒙收錄八月七日已解商水任
薦格餘溢遂可改京商英受賜與王氏均等今第二女
夫楊開還蜀輒令請見恐或下問河東北閒事蓋楊生
從商英者二年矣伏恐上知
商英惶恐再拜
邦彦頓首啟前日特辱降顧閒冷之中倍增感激負荷
屛跡造謁不逮苐深悚惕邦彦頓首啟
青谷德止夷塗勿抛控抛控馬多失挹水勿極量極
量器多溢安史起天寶轉戰竟奔北辭臣獻頌詩要垂
萬世則一字堪白首大書仍深刻誰作浯溪圖千里在
咫尺飛湍如有聲旁匯浸層碧巉絶半巖間髣髴見鳥
跡不覺加手磨真恐苔蘚没國姓前後異天運古今一
向來文武才坐籌或操筆種種皆可稱俯仰重歎息願
君寶此圖置之丹粉壁昔人如可作想像壯胸臆
攄頓首啟比不承誨下情渴仰知數辱顧訪皆失迎對
但深愧感蒙教伏審晚來尊候萬福峴刻已領蚤暮當
卜祇詣遽中馳此拜復不宣攄再拜
右司彦和尊兄座前
世忠咨目頓首啟運使直閣侍史近間言誼良勤懷向
北辰春雨伏惟漕輓餘閒台候曼福少懇近得旨以本
司官兵二月下旬以後劵食錢未有凖擬權於貴司兑
撥錢應副已有公文奉聞今去支期不遠敢煩頤旨速
為兌撥錢三十萬貫告為嚴戒所屬星夜起發得二月
中旬内到軍前以濟急闕俟朝廷降到錢即便發還也
千萬干凂悚仄未閒自愛不宣世忠咨目頓首啟
運使直閣侍史
說拜問門内眷聚伏想長少均協多慶賢壻以未接識
不及别狀孥累輩乘二巨艦轉江入淮甸頗遲今猶未
至次第經由高沙兒輩若知良臣在彼必往請見大兒
子近堂差泰州如臯監鹽偶得見闕便來赴官朝夕先
過此相聚數日而後之任仲子調真州推官尚有一年
闕叔子嶽祠滿已一年半未得赴部同二季隨骨肉俱
來賢嗣昆仲一一均福說拜問
琚伏自廿二日具稟報之後深慮旨揮未到勢不容留
遂將牌印牒以次官權管姑作急難給假起發方登舟
間忽領珍染寵示省劄如解倒懸感佩特達之意無以
言喻即星夜前邁矣瞻望鈞光在邇兹得以略切自炳
照琚惶恐拜覆
觀使開府相公尊兄鈞席
前日入寺觀牡丹不覺已謝惜其穠豔故以詩懷之敢
冀見和適上牡丹乘春芳風雨苦相妒朝來小庭中
零落已無數魂銷梓澤園腸斷馬嵬路盡日向欄干踟
蹰不能去
右宋賢劄子十七帖皆一代名流鴻望魁壘英臣之
筆往歲客燕山嘗從朱忠禧公綠蔭亭中閱此朱公
好古家蔵名蹟甚富每愛惜此冊以為劉公一札可
當十部從事諸賢濯濯單言片翰並有弘致非近世
雕蟲之士所能比肩忠禧化去未久圖書散落此冊
為粥畫人持至江南思重參軍見之悽惋遂出重貲
購之命余題冊尾余與思重皆忠禧文酒之客覩此
不勝人琴之感非徒以諸公手澤之故耳
王穉登書
右宋賢十七札首名綬者宋宣獻公也名上有朱文
印曰宋綬公垂公以楷名於宋今札亦是正書遒勁
有法清臣者葉學士道卿也蘇之長洲人衡者章待
制子平也浦城人二公天聖嘉祐時人希者林子中
也閩人之奇者蔣穎叔也草法老勁似王荆公逵者
不知何人其扎乃與穎叔者故次於此燾名劉無言
也行草出入蘇黃而風趣盎溢山谷云令天假以年
江左又出一薄紹之矣殆非虛言夢得者葉石林也
書法與停雲所刻正同商英者張天覺也書與語皆
不免俗透末後句者固如是耶邦彦者周美成也攄
者林彦振也二公書俱類蔡元長豈氣類相似耶世
忠者韓蘄王良臣也史稱目不知書晩忽有悟能作
字工小詞此狀與運使借錢者時尚在軍中或出佐
史手正書有蘇長公風致說者吳傅朋也李清照金
石錄後序云尚餘五七簏盜穴壁取去為吳說運使
賤價得之即此也琚者吳居父也行草逼肖米元章
若不視其款未有不以為元章者適者水心居士葉
正則也嘉王之立實發於公以與趙丞相議不合即
拂衣歸水心詩早已精嚴晚尤高古今詩亦淡宕可
愛書法蔡君謨而自具風骨中間名煜者為青谷德
止者皆不知何人書亦可觀此冊舊為朱忠禧物後
為談岳山參軍名志伊字思重者得之後又轉入汪
景辰家今年秋王越石舫中見之余極愛劉無言吳
居父葉水心之札遂易得之略疏其人於後愧疎陋
未能徧考以竢世之博雅者
崇禎甲戌年秋九月閒止居士曹函光書
唐韓滉五牛圖(此六字宋徽廟金書題籖畫在黃麻紙)
余南北宦遊於好事家見韓滉畫數種集賢官畫有
豐年圖醉學士圖(最神)張可與家堯民擊壤圖(筆極
細)鮮于伯機家醉道士圖與此五牛皆真跡初田師
孟以此卷示余余甚愛之後乃知為趙伯昂物因託
劉彦方求之伯昂欣然輟贈時至元廿八年七月也
明年六月攜歸吳興重裝又明年濟南東倉官舍題
二月既望趙孟頫書
右唐韓晉公五牛圖神氣磊落希世名筆也昔梁武
欲用陶弘景弘景畫二牛一以金絡首一自放於水
草之際梁武歎其高致不復強之此圖殆寫其意云
子昂重題
此圖僕舊蔵不知何時歸太子書房太子以賜唐
古台平章因得再展抑何幸耶
延祐元年三月十三日集賢侍讀學士正奉大夫趙
孟頫又題
善相馬者不於驪黃牝牡而於天機余謂觀畫亦然
海虞鄒君君玉示余五牛圖有步者齕者縱跱而鳴
者顧而舚者翹首而馳者其天機之妙宛若見之於
東臯西壟間亦神矣哉吳興趙文敏公以為唐韓晉
公之所畫品題再三至稱為希世名筆蓋有得於此
矣君其寶之
至正十二年春二月七日魯孔克表跋
唐曹霸玉花驄圖
米元章小行草書杜工部丹青引贈曹將軍
元祐戊辰獲觀於才翁之子及之對紫金浮玉書米
黻
廣平程鉅夫觀
高秋風起玉關西踣鐵歸來十萬蹄貌得當時第一
匹昭陵風雨夜聞嘶雍虞集題
蘇東坡公墨竹一枝(在白宋紙上左款唯一軾字參詩上有元人袁桷題)
君不見昔日眉山草木枯儒宗毓秀生三蘇坡翁文
藝更瀟灑興來畫竹世所殊一枝一葉有生意虚簷
鳥鵲驚相呼風晴落落疑戛玉雨潤將將欲流酥相
去於今數百載宛然遺墨懸座隅況乃忠惠舊蔵物
珍寶直與天壤俱
袁桷
復州裂本蘭亭(卷首錢舜舉作賺蘭亭圖後題云)
鼠鬚注硯寫流觴一入書林久復蔵二十八行經進
字回頭不比在塵樑吳興錢選舜舉
右復州裂本蘭亭鴈行定武宋理宗賜賈平章一百
十七種此其一也天台陶宗儀記
趙子崧觀於廬陵凌波閣伯慈伯武伯起侍戊申歲
中元日
世傳唐蕭翼賺蘭亭事為古今美談殊不知辨才之
愛是書猶太宗之愛是書也即其事而觀之辨才以
愛帖之私紿朝廷以無有是誠欺君也蕭翼取之以
詐而不以正是亂國法也太宗一時欲得是書不能
絶蕭翼欺詐之舉可謂胥失之矣後世相傳以為美
談者蓋由是書為絶世之寶得以掩其一時之弊耳
雖然太宗能推己以恕辨才之過賜以穀粟金帛而
不加之罪者可謂一代人君之至德矣然後世未嘗
稱之而乃以蕭翼之詐為美談識者少之因見吳興
錢氏所蔵故不能不辨
嚴陵邵亨貞
繭紙蘭亭世絶倫蕭郎小黠紿驚人錦褾牙軸今安
在迴首昭陵迹已陳卧雲散僧無本可住
使星東犯斗牛來猿鳥忘機豈見猜莫笑老僧蔵不
得昭陵玉匣有時開桂衡
書生設計深如海開士珍蔵重若山不道當時俱詐
悋翻成佳話落人間集慶淨曦
蕭翼辭京奉德音辨才識淺墮機深雖然賺得蘭亭
帖未合君王好事心姑蘇釋德謙
己未夏五過廬陵觀蘭亭褚模真蹟及此復州搨本
皆海内罕物董其昌題
蘭亭帖為趙子固子昂題品者如昇山獨孤東屛三
種後世詫之為奇要自不免耳食如越石此本絶勝
乃作空谷之蘭不知經吾輩品題亦復為兹帖長價
否其昌再題
梅道人竹卷
竿竿有參差葉葉無量限不根而自生換却諸天眼
梅沙彌奉為松巖和上助喜至正春三月也
吳郎平生真不俗千畝琅玕在渠腹有時寫出與人
看葉葉枝枝動寒綠之子愛之如千金袖中戛戛鳴
玉音莫教風雨化龍去明日葛陂何處尋
洪武二年七月二十二日寫於凝翠樓
雪山文信
虚心待我不嫌貧齋下從來獨此君風送蕭騷和雨
響月將濃淡向窗分森森碧玉垂蒼葆鬱鬱寒梢拂
翠雲晝靜清隂消溽暑涼生枕簟更殷勤
古汴趙奕題
吳仲圭墨竹初學文湖州運筆雖熟而野氣終不化
此軸為松巖禪師所作巖之族孫弘宗蔵主請題予
與仲圭松巖皆故人也天游既久覽此不能無慨然
宗雖族孫生苦晚而不及見今寶此軸其能永思者
歟繫之以詩懷人幾度詠淇詩空向琅玕節下題
想見百年承雨露緜緜蔭到子孫枝
湛然靜者惠鑑
梅花庵裏散花天翠袖佳人色共姸居士不緣曾示
疾此君端解替談禪嵋山派自湖州出淇澳詩從衛
國傳迴首百年成一夢三生莫負舊情緣
延陵夷簡
曹雲西山水(止書雲西老人四字畫額有五人題)
旭日耀蒼巘翠嵐生嫩寒幽人詩夢醒清響得松湍
會稽王元章
烟鍾隠隠起蒼茫嶺日分輝到草堂昨夜前山春雨過
小橋流水落花香會稽全美
碧雲消盡好山多茅屋春深長薜蘿行處聽來心自愜
野禽啼罷野樵謌巽志生(朱文劉宗器印)
筆底江山不露鋒茅茨十尺倚長松采芝空谷歸何晚
知在晴雲第幾重遂昌山人(白文鄭明德)
晴旭流輝耀翠微蘿烟開處啟荆扉澗橋兩兩提筐子
疑在深林采藥歸武林顧易
趙承旨停琴撥阮圖(雙幅絹堂畫)
重青綠雲山巖下正面坐一高士葛巾深衣背面坐
一高士黑角冠撥阮右有大松二樹樹旁童子鴛髻
大袖雙結手捧石榴一盤山足多鹿葱花樹根(樹旁
子昂細楷款)
大德五年秋八月吳興趙孟頫作高逸圖
宋搨顔魯公書華嚴帖(卷首有羅氏世家印)
真卿承間大華嚴會已遂圜成取來日要詣彼隨喜如
何幸周副老草不悉真卿頓首和南
澄師大德侍者十日敬空
鄴王書府蔵記
楊徽之蘇易簡張洎錢易同觀於玉堂之署
右魯公書最佳頃年長安見於羅鄴王之猶子復舉
以遺余自此當永秘巾箱也范質
襄蒙示魯公真筆歎服不足輒書短句莆田蔡襄魯
公筆跡世無倫棗木傳模多失真沙河千言宋開府
潁川八段張敬因華嚴勝會見寶墨澄師大德彼何
人錦囊玉軸勤愛護猶可流傳五百春
嘉祐元年十月勝軒書
宋搨顔魯公鹿脯帖
隂寒不審太保所苦何如承渴已損深慰馳仰所檢
贊猶未獲望於文書細撿也病妻服藥要少鹿肉乾
脯有新好者望惠少許幸甚幸甚尋馳謁不次謹狀
廿九日刑部尚書顔真卿狀上
李太保大夫公閣下謹空
惠及鹿脯甚慰所望春寒承美疴痊損更加保愛真卿
有一二藥頗宜常服謹令持馳納少閒借馬奉謁不次
二十日顔真卿狀上
李太保大夫公閣下謹空
倪雲林林堂詩思圖
林堂竹樹藹交隂求友嚶鳴亦好音弦誦諸生時列坐
邑中宓子但鳴琴七月廿三日寫林堂詩思圖幷詩
以遺又新茂才瓚
宋楊無咎補之畫梅四幀(後調柳梢青辭四闋在絹素上長卷)
漸近新春試尋紅瓃經年疎隔小立風前恍然初見情
如相識為伊只欲顛狂猶自把芳心愛惜傳語東君
乞憐愁寂不須要勒(右未開)
嫩蕊商量無窮幽思如對新粧粉面微紅檀唇羞啓忍
笑含香休將春色包蔵抵死地教人斷腸莫待開殘
却隨明月走上迴廊(右欲開)
粉牆斜搭被伊勾引不忘時霎一夜幽香惱人無寐可
堪開匝曉來起看芳藂只怕裏危梢欲壓折向膽甁
移歸芝閣休熏金鴨(右盛開)
目斷南枝幾回吟繞長怨開遲雨浥風欺雪侵霜妒却
恨離披欲調商鼎如期可奈向騷人自悲頼有毫端
幻成冰影長似芳時(右將殘)
范端伯要予畫梅四枝一未開一欲開一盛開一將
殘仍各賦辭一首畫可信筆辭難命意却之不從勉
徇其請予舊有柳梢青辭十首亦因梅而作今載此
聲調蓋近時喜唱此曲故也
端伯奕世勳臣之家了無膏粱氣味而胸次灑落筆
端敏捷視其好尚如許不問可知其人也要須再作
四篇共附此畫庶衰朽之人托以俱不泯爾
乾道元年七夕前一日癸丑丁丑人楊無咎補之書
於預寧僧舍
元柯九思和
懊恨春初飄零月下輕離輕隔重醖棃雲乍舒椒眼羞
人曾識已堪索笑巡簷早准備憐憐惜惜莫是溪橋
攙先開却試馳金勒
姑射論量漸消冰雪重試新籹欲吐芳心還羞素臉猶
吝清香此情到底難蔵悄默默相思寸腸月轉更深
淩寒等待更倚西廊
翠苔輕搭南枝逗煖乍收漸霎亂插繁花快張華宴繞
花千匝玉堂無限風流但只欠些兒雪壓任選一枝
折歸相伴繡屛花鴨
瓊散殘枝點窗款款度竹遲遲欲訴芳情曲中曾聽畫
裏重披春移别樹相期漸老去何須苦悲人日酣春
臉霞清曉復記當時
補之辭翰稱妙一代此卷尤佳其柳梢青四辭可
以想像當時風致勉強續貂以貽好事丹邱柯九思
書於雲容閣
至正元年冬十有一月日南至也
文徵明和
特地尋芳含情匿意春猶乖隔脈脈佳人酷令相愛難
通相識後時定有逢時何恁地先多憐惜還煞歸休
把儂來興半途生勒
休較休量且澆新酒為爾催籹曉袂巡邊風襟立處略
有微香北枝不及南枝一樣樹春分别腸勒轉芒鞋
探游近隠或在僧房
東枝西搭鬭開如約不遺餘霎一夜西湖六橋無路百
重千匝逋仙破屋尤多好則好疎茆怕壓不敢臨流
弄珠搔玉打鴛驚鴨
昨日繁蘤今朝欲落意尚遲遲弱質消香餘鬚抱粉雨
掠風披這場敗興誰期春轉眼如秋可悲更極相思
斷魂殘夢月墮之時
文嘉休承和
寒盡尋春幾迴衝雪小橋猶隔偶過溪邊瞥然相見渾
如曾識莫教寒鵲爭枝恐踏踤瓊瑶可惜分付東風
且遲開放悄寒輕勒
正擬論量如何開拆已露新籹欲斂難收將舒未可半
吐幽香真心一點難蔵疎籬外有人斷腸月色朦朧
攪人魂夢吟繞迴廊
竹撩松搭暖風吹動不容時霎萬樹香雲滿林晴雪幾
重開匝朝來花底閒行早已覺帽簷低壓恨不折來
幽齋相對勝添金鴨
竹外斜枝香飄點點懊恨來遲雪圃瑶林風吹狼藉雨
打離披枝頭青子催期底須怨笛聲太悲乍蕊將開
欲飄未墜俱是佳時
趙氏三馬卷(在楮上)
第一幀趙文敏公胡騎御青驪圖(後題云)
延祐五年九月既望畫於大都寓舍子昂
第二幀趙總管奚官御玉花驄圖(後題云)
至正十九年歲己亥秋九月畫於龍華寶閣
仲穆
第三幀趙知州奚官御赤驥圖(後題云)
至正庚子十月初吉為雪庭作於錢唐之龍華寶閣
彦徵
僧房曾見寫騏驎人已云亡紙墨新寂漠九原無弔
處至今猶羨執鞭人
驥子生來骨相奇滿溝汗血落臙脂空門縱有䭾經
日得似牽過白玉墀
廬陵張昱為雪庭禪師題
右湖州路總管趙公仲穆與其子莒州知州趙彦徵
所畫二馬氣韻精神各得其妙總管筆法得曹將軍
為多知州筆法得韓幹為重獨文敏公兼曹韓而獲
其神妙此所以名重千古無愧前人雪庭禪師與總
管公為心交父子之間同為知已王蒙在文敏公為
外祖總管為母舅知州為表弟豈敢品題哉實識悲
感耳王蒙謹書
松雪當年稱獨步子孫今日繼遺風香凝淡墨連錢
碧色染秋毫汗血紅濟濟奚官顔似玉昂昂龍種氣
如虹春風滿轡初牽出對立長鳴冀北空
燕山哈珊沙(下用朱文子山二字圖書)
吳興妙筆傳家世搃畫天閑汗血駒萬里歸來秋露
曉圉人牽去牧龍芻
太守舊圖如璞玉拾遺新畫抵南金玉驄已向天閑
老赤驥猶懷萬里心太食哲馬
郭祐之題趙文敏畫馬云世人但說李龍眠那知已
出曹韓上文敏見之謂曹韓固不敢當使龍眠在固
當與抗衡也其自許如此錫山安君嘗得其子集賢
與諸孫彦徵畫馬聯軸王叔明題其後並論其父子
筆法所出而尤盛稱文敏得曹韓之妙顧卷中無文
敏之筆非闕典歟安君乃别購文敏一馬標諸手簡
遂成合璧持來示余俾題其後於戲曹韓龍眠盛矣
然其後皆無所聞豈若趙氏祖子孫三世且於一軸
之中並臻其妙殆古今一見耳豈曹韓諸人所得而
擬耶若安君者其亦知所尚哉(安君名圖字民泰號桂坡錫山人)
嘉靖壬辰二月既望文徵明題
雲林惠麓圖
元鎮寫贈仲明辛卯十一月二十日廿二日復從仲
明許假此以贈陸信甫雲林生記好畫能官黑仲明長
松磵下濯冠纓當年小筆今重展回首蘭陵夢亦驚仲
明高昌名族也嘗為宜興嘉定二州同知甚有惠政余
至蘭陵郡每館於其家偶寫此圖贈仲明而陸信甫適
至復取以遺信甫雖片紙亦可觀也
至正廿三年八月二日偶過志學鄉友書齋中忽以相
示轉瞬十有二年矣世殊事異為之慨然志學時寓笠
澤施氏館中瓚題
八月梁谿新雨霽溪南溪北水交流徵君滌硯臨池
後貌得灣碕幾樹秋王蒙
秋聲吹碎江南樹政是瀟湘斷腸處一片古今愁荒
碕水亂流披圖驚歲月舊夢何堪說追憶謾多情
人間無此清右調菩薩蠻筠菴王國器
天末遠峰生掩冉石間流磵絡寒清因君寫出三株
樹忽起孤雲野鶴情虞堪
葛翁井上久不住一日披圖生遠思記得山中有書
報白雲長繞歲寒枝殷㢸
雲林畫法學王維氣韻風流或過之猶記昔年清閟
閣春風吹滿鳳凰枝西郊唐元
石&KR0008;清泉急晴山綠樹多雲林惠山下風景近如何
袁養福
曉色淒淒涼雨過也應草木漸飄零水邊石畔無人
到惟有長松滿意青張緯
王叔明坦齋圖(下有慎獨清賞四字)
老來自覺筆頭迂寫畫如同寫隸書黃寉一聲山館靜
道人正是午參餘坦齋老師出宋羅文紙命作泉石
老年自是不同作此應命不記歲月黃寉山人書於坦
齋仙館
陳植號慎獨癡叟嘗寫江浦樹石蒼莽疎宕有子久
氣韻上書一絶云無多茅屋滄波遠一半青山竹樹
遮宛似吾鄉荒寂地直疑割我白鷗沙
錢舜舉金碧山水卷
目窮千里筆不到自是餘生坐太凡一日興來何可遏
開窗寫出碧&KR0008;&KR0008;
江南北苑出奇才千里溪山筆底回不管六朝興廢事
一樽且向畫圖開
烟雲出没有無間半在空虚半在山我亦閒中消日月
幽林深處聽潺湲
胸中得酒出孱顔木葉森森歲暮殘落墨不隨嵐氣暝
幾重山色幾重瀾
吳興錢選舜舉畫幷題
鮮于伯機行書掛幅
青天無數白天無數綠水遶灣無數灞陵橋上望西川
動不動八千里路來時春暮去時秋暮歸去又還春
暮人生七十古來稀好相看能得幾度
漁陽困學書
雲林枯木竹石
篝燈共聽蕭蕭雨已是摧花二月過翠竹喬柯渾漫興
硯山忽覺蘚文多三月二日雨宿無礙方丈元璞長
老命寫竹石寫已幷賦以發一笑是夕基上人誠蔵主
賓講師同集瓚
承塵賦鵬已多年雨木霜筠共愀然昨日不堪江上
過數聲鄰笛寺門前雙鸐道人
林石蕭蕭聽雨時為摹清閟閣前枝倪迂僊去今何
在東海投竿掣巨緇翠屛道人
清詩蕭散疎仍密淡墨淋漓瘦更肥三絶真能入三
昧令人相對憶倪迂每見雲林小幅未嘗不佳此
紙尤其得意筆也非得荆關肯綮者能之乎
右章憲題在畫額外
吳仲圭松石圖
硯池漠漠吐墨汁蒼髯呼風山鬼泣濤聲破夢鐵骨冷
露影濡空翠毛濕徂徠千樹老雲烟湖山九里甘蕭瑟
何當閱此明窗下長對詩人弄寒碧
至正四年夏四月雨窗梅道人戲筆
趙松雪落花遊魚圖
溶溶綠水濃如染風送落花春幾多頭白歸來舊池館
閒看魚泳白漚波
延祐三年三月六日春雨初霽溪光可人乘興作落花
遊魚圖就賦詩其上殊有清思爾進之在坐以為何如
子昂
王叔明丹山瀛海卷(其自題云)
丹山瀛海圖
香光居士王叔明畫
人生不富貴何如學神仙神仙之居隔海水樓閣縹
緲棲雲烟居中有人白玉佩從之必受隂符篇我年
十五頗好道生龜脱筒無宿緣龍馳虎走髮欲白忍
能坐受凡火煎只今四十轉多病安得灌溉筋骨堅
業風動地海波立且復齷齪荒山顛通玄道士知姓
全前朝外家籍蟬聯目擊不待以口傳高冠岌岌衣
翩翩子當箕歷星斗旋有文秘在瓊山邊鬼神當受
子所鞭鴻濛一氣根先天子必護持勿棄捐人間大
藥長緜緜采之以時性受玄風霆出沒皆自然琅函
玉笈陳真編子今歸買苕上船我亦理棹沙洲前遥
知登堂拜家慶挑燈笑語夜不眠王祥冰魚曉入饌
閔損蘆花寒獨賢男兒名節多愛惜玉皇番案在寸
田水晶宫中不受暑菱葉參差渡南浦膠山九月望
君來石壇夜掃黃花雨陳方子真(白文東光長印)
書畫題跋記卷一
