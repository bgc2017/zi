淮南鴻烈解卷十八
漢高誘注
人間訓(人間之事吉凶之中徵得失之端反存亡之幾也故曰人間)
清淨恬愉人之性也儀表規矩事之制也知人之性其
自養不勃知事之制其舉錯不惑發一端散無竟周八
極總一筦謂之心見本而知末觀指而睹歸執一而應
萬握要而治詳謂之術居知所為行知所之事知所秉
動知所由謂之道道者置之前而不&KR0034;(志)錯之後而不
軒内之尋常而不塞布之天下而不窕是故使人高賢
稱譽己者心之力也使人卑下誹謗己者心之罪也夫
言出於口者不可止於人行發於邇者不可禁於遠事
者難成而易敗也名者難立而易廢也千里之隄以螻
螘之穴漏百尋之屋以突隙之煙焚(突竈突也)堯戒曰戰戰
慄慄日慎一日人莫蹪於山而蹪於垤(蹪躓也垤蟻封)是故人
皆輕小害易微事以多悔患至而後憂之是由病者已
惓而索良醫也(惓劇也)雖有扁鵲俞跗之巧猶不能生也
(俞跗黃帝時醫)夫禍之來也人自生之福之來也人自成之禍
與福同門利與害為鄰非神聖人莫之能分凡人之舉
事莫不先以其知規慮揣度(揣商量高下也)而後敢以定謀其
或利或害此愚智之所以異也曉自然以為智知存亡
之樞機禍福之門戸舉而用之䧟溺於難者不可勝計
也使知所為是者事必可行則天下無不達之塗矣是
故知慮者禍福之門戶也動静者利害之樞機也百事
之變化國家之治亂待而後成是故不溺於難者成是
故不可不慎也天下有三危少德而多寵一危也才下
而位高二危也身無大功而有厚祿三危也故物或損
之而益或益之而損何以知其然也昔者楚莊王既勝
晉於河雍之間(莊王敗晉荀林父之師於邲邲河雍地也)歸而封孫叔敖辭
而不受病疽將死謂其子曰吾則死矣王必封女女必
讓肥饒之地而受沙石之間有寑丘者其地确(學)石而
名醜(寑丘今汝南固始地前有垢谷後有症丘名醜)荆人鬼(好鬼也)越人機(機祥也)
人莫之利也孫叔敖死王果封其子以肥饒之地其子
辭而不受請有寑之丘楚國之俗功臣二世而爵祿唯
孫叔敖獨存此所謂損之而益也何謂益之而損昔晉
厲公南伐楚東伐齊西伐秦北伐燕兵横行天下而無
所綣(綣屈也綣音卷)威服四方而無所詘遂合諸侯於嘉陵氣
充志驕淫侈無度㬥虐萬民内無輔拂之臣外無諸侯
之助戮殺大臣親近導諛明年出遊匠驪氏欒書中行
偃劫而幽之(欒書中行偃皆大夫)諸侯莫之救百姓莫之哀三月
而死夫戰勝攻取地廣而名尊此天下之所願也然而
終於身死國亡此所謂益之而損者也夫孫叔敖之請
有寑之丘沙石之地所以累世不奪也晉厲公之合諸
侯於嘉陵所以身死於匠驪氏也衆人皆知利利而病
病也唯聖人知病之為利知利之為病也夫再實之木
根必傷掘藏之家必有殃(掘藏謂發冢得伏藏)以言大利而反為
害也張武教智伯奪韓魏之地而擒於晉陽(張武智伯臣也擒於)
(晉陽為趙襄子所殺)申叔時教莊王封陳氏之後而霸天下(申叔時楚)
(大夫莊王滅陳已乃復之)孔子讀易至損益未嘗不憤然而歎曰益
損者其王者之事與事或欲以利之適足以害之或欲
害之乃反以利之利害之反禍福之門戸不可不察也
陽虎為亂於魯魯君令人閉城門而捕之得者有重賞
失者有重罪圍三匝而陽虎將舉劒而伯頥(伯廹也)門者
止之曰天下探之不窮(不窮言深遠也)我將出子陽虎因赴圍
而逐揚劒提戈而走門者出之顧反取其出之者以戈
推之攘祛薄腋(袪袂也)出之者怨之曰我非故與子反也
為之蒙死被罪而乃反傷我宜矣其有此難也魯君聞
陽虎失大怒問所出之門使有司拘之以為傷者受大
賞而不傷者被重罪此所謂害之而反利者也何謂欲
利之而反害之楚恭王與晉人戰於鄢陵戰酣(晉人晉厲公也)
恭王傷而休(晉人射恭王中目)司馬子反渴而求飲豎陽穀奉
酒而進之(豎小使也陽榖其名)子反之為人也嗜酒而甘之不能
絶於口遂醉而卧恭王欲復戰使人召司馬子反辭以
心痛王駕而往視之入幄中而聞酒臭恭王大怒曰今
日之戰不穀親傷(不榖不祿也人君謙以自稱也)所恃者司馬也而司
馬又若此是亡楚國之社稷而不率吾衆也不穀無與
復戰矣於是罷師而去之斬司馬子反為僇故豎陽穀
之進酒也非欲禍子反也誠愛而欲快之也而適足以
殺之此所謂欲利之而反害之者也夫病温而強之食
病暍而飲之寒此衆人之所以為養也而良醫之所以
為病也悦於目悦於心愚者之所利也然而有道者之
所辟也故聖人先忤而後合衆人先合而後忤有功者
人臣之所務也有罪者人臣之所辟也或有功而見疑
或有罪而益信何也則有功者離恩義有罪者不敢失
仁心也魏將樂羊攻中山(樂羊文侯之將)其子執在城中城中
縣其子以示樂羊樂羊曰君臣之義不得以子為私攻
之愈急中山因烹其子而遺之鼎羹與其首樂羊循而
泣之曰是吾子已為使者跪而啜三杯使者歸報中山
曰是伏約死節者也不可忍也遂降之為魏文侯大開
地有功自此之後日以不信此所謂有功而見疑者也
何謂有罪而益信孟孫獵而得麑(孟孫魯大夫)使秦西巴持
歸烹之麑母隨之而嗁秦西巴弗忍縱而予之孟孫歸
求麑安在秦西巴對曰其母隨而嗁臣誠弗忍竊縱而
予之孟孫怒逐秦西巴居一年取以為子傅左右曰秦
西巴有罪於君今以為子傅何也孟孫曰夫一麑而不
忍又何况於人乎此謂有罪而益信者也故趍舍不可
不審也此公孫鞅之所以抵罪於秦而不得入魏也(商君)
(為秦伐魏敗魏公子卬而殺之後有罪走魏魏人不入也)功非不大也然而累足無
所踐者不義之故也事或奪之而反與之或與之而反
取之智伯求地於魏宣子宣子弗欲與之任登曰智伯
之強威行於天下求地而弗與是為諸侯先受禍也不
若與之宣子曰求地不己為之奈何任登曰與之使喜
必將復求地於諸侯諸侯必植耳(植耳言竦耳而聽也)與天下同
心而圖之一心所得者非直吾所亡也魏宣子裂地而
授之又求地於韓康子韓康子不敢不予諸侯皆恐又
求地於趙襄子襄子弗與於是智伯乃從韓魏圍襄子
於晉陽三國通謀擒智伯而三分其國此所謂奪人而
反為人所奪也何謂與之而反取之晉獻公欲假道於
虞以伐虢遺虞垂棘之璧與屈産之乘虞公惑於璧與
馬而欲與之道宫之竒諫曰不可夫虞之與虢若車之
有輪輪依於車車亦依輪虞之與虢相恃而勢也若假
之道虢朝亡而虞夕從之矣虞公弗聽遂假之道荀息
伐虢遂克之(荀息晉大夫)還反伐虞又拔之此所謂與之而
反取者也聖王布德施惠非求其報於百姓也郊望禘
嘗(郊祭天望祭日月星辰山川也禘嘗祭宗廟也)非求福於鬼神也山致其高
而雲起焉水致其深而蛟龍生焉君子致其道而福祿
歸焉夫有隂德者必有陽報有隂行者必有昭名古者
溝防不修水為民害禹鑿龍門辟伊闕平治水土使民
得陸處百姓不親五品不慎契教以君臣之義父子之
親夫妻之辯長幼之序田野不修民食不足后稷乃教
之辟地墾草糞土種穀令百姓家給人足故三后之後
無不王者(三后謂夏殷周)有隂德也周室衰禮義廢孔子以三
代之道教導於世其後繼嗣至今不絶者有隱行也秦
王趙政兼呑天下而已(趙政始皇生於趙故名趙政)智伯侵地而滅
商鞅支解李斯車裂(李斯為秦相趙高譛之二世車裂之)三代種德而王
齊桓繼絶而覇故樹黍者不獲稷樹怨者無報德昔者
宋人好善者三世不解家無故而黑牛生白犢以問先
生先生曰此吉祥以饗鬼神(先生凡先人生者也以饗鬼神白犢純色可以為犧)
(牲也)居一年其父無故而盲牛又復生白犢其父又復使
其子以問先生其子曰前聽先生言而失明今又復問
之奈何其父曰聖人之言先忤而後合其事未究固試
往復問之其子又復問先生先生曰此吉祥也復以饗
鬼神歸致命其父其父曰行先生之言也居一年其子
又無故而盲其後楚攻宋圍其城(楚莊王時圍宋九月也)當此之
時易子而食析骸而炊丁壮者死老病童兒皆上城牢
守而不下楚王大怒城已破諸城守者皆屠之此獨以
父子盲之故得無乘城軍罷圍解則父子俱視(視復明也)夫
禍福之轉而相生其變難見也近塞上之人有善術者
馬無故亡而入胡人皆弔之其父曰此何遽不為福乎
居數月其馬將胡駿馬而歸人皆賀之其父曰此何遽
不能為禍乎家富良馬其子好騎墮而折其髀人皆弔
之其父曰此何不遽為福乎居一年胡人大入塞丁壮
者引絃而戰近塞之人死者十九此獨以跛之故父子
相保故福之為禍禍之為福化不可極深不可測也或
直於辭而不害於事者或虧於耳以忤於心而合於實
者高陽魋(或曰高陽魋宋大夫)將為室問匠人匠人對曰未可也
木尚生加塗其上必將撓以生材任重塗今雖成後必
敗高陽魋曰不然夫木枯則益勁塗乾則益輕以勁材
任輕塗今雖惡後必善匠人窮於辭無以對受令而為
室其始成竘(口)然善也(竘高壮貌)而後果敗此所謂直於辭
而不可用者也何謂虧於耳忤於心而合於實靖郭君
將城薛(靖郭君齊威王子也封於薛)賓客多止之弗聽靖郭君謂謁
者曰無為賓通言齊人有請見者曰臣請道三言而已
過三言請烹靖郭君聞而見之賓趨而進再拜而興因
稱曰海大魚則反走靖郭君止之曰願聞其說賓曰臣
不敢以死為熙(熙戱也)靖郭君曰先生不遠道而至此為
寡人稱之賓曰海大魚網弗能止也釣弗能牽也蕩而
失水則螻螘皆得志焉今夫齊君之淵也君失齊則薛
能自存乎靖郭君曰善乃止不城薛此所謂虧於耳忤
於心而得事實者也夫以無城薛止城薛其於以行說
乃不若海大魚故物或遠之而近或近之而遠或說聽
計當而身䟽或言不用計不行而益親何以明之三國
伐齊為平陸(三國韓魏趙也)括子以報於牛子曰三國之地不
接於我踰隣國而圍平陸利不足貪也然則求名於我
也請以齊侯往牛子以為善括子出無害子入(三子皆齊臣)
牛子以括子言告無害子無害子曰異乎臣之所聞牛
子曰國危而不安患結而不解何謂貴智無害子曰臣
聞之有裂壤土以安社稷者聞殺身破家以存其國者
不聞出其君以為封疆者牛子不聽無害子之言而用
括子之計三國之兵罷而平陸之地存自此之後括子
日以䟽無害子日以進故謀患而患解圖國而國存括
子之智得矣無害子之慮無中於策謀無益於國然而
心調於君有義行也今人待冠而飾首待履而行地冠
履之於人也寒不能煖風不能障㬥不能蔽也然而冠
冠履履者其所自託者然也夫咎犯戰勝城濮而雍季
無尺寸之功然而雍季先賞而咎犯後存者其言有貴
者也故義者天下之所賞也百言百當不如擇趨而審
行也或無功而先舉或有功而後賞何以明之昔晉文
公將與楚戰城濮問於咎犯曰為柰何咎犯曰仁義之
事君子不厭忠信戰陳之事不厭詐偽君其詐之而已
矣辭咎犯問雍季雍季對曰焚林而獵愈多得獸後必
無獸以詐偽遇人雖愈利後亦無復君其正之而已矣
於是不聽雍季之計而用咎犯之謀與楚人戰大破之
還歸賞有功者先雍季而後咎犯左右曰城濮之戰咎
犯之謀也君行賞先雍季何也文公曰咎犯之言一時
之權也雍季之言萬世之利也吾豈可以先一時之權
而後萬世之利也哉智伯率韓魏二國伐趙圍晉陽决
晉水而灌之城下緣木而處縣釡而炊襄子謂張孟談
曰城中力已盡糧食匱乏大夫病為之柰何張孟談曰
亡不能存危弗能安無為貴智士臣請試潜行見韓魏
之君而約之乃見韓之君說之曰臣聞之脣亡而齒寒
今智伯率二君而伐趙趙將亡矣趙亡則君為之次矣
不及今而圖之禍將及二君二君曰智伯之為人也粗
中而少親我謀而泄事必敗為之柰何張孟談曰言出
君之口入臣之耳人孰知之者乎且同情相成同利相
死君其圖之二君乃與張孟談隂謀與之期張孟談乃
報襄子至其日之夜趙氏殺其守隄之吏决水灌智伯
智伯軍救水而亂韓魏翼而擊之襄子將卒犯其前大
敗智伯軍殺其身而三分其國襄子乃賞有功者而高
赫為賞首羣臣請曰晉陽之存張孟談之功也而赫為
賞首何也襄子曰晉陽之圍也寡人國家危社稷殆羣
臣無不有驕侮之心者唯赫不失君臣之禮吾是以先
之由此觀之義者人之大本也雖有戰勝存亡之功不
如行義之隆故君子曰美言可以市尊美行可以加人
或有罪而可賞也或有功而可罪也西門豹治鄴(西門豹文)
(侯臣)廪無積粟府無儲錢庫無甲兵官無計會人數言其
過於文侯文侯身行其縣果若人言文侯曰翟璜任子
治鄴而大亂子能道則可不能將加誅於子西門豹曰
臣聞王主富民霸主富武亡國富庫今王欲為覇王者
也臣故稸積於民君以為不然臣請升城鼓之一鼓甲
兵粟米可立具也於是乃升城而鼓之一鼓民被甲括
矢(甲鎧也括箭也)操兵弩而出再鼓負輦粟而至(輦檐也)文侯曰
罷之西門豹曰與民約信非一日之積也一舉而欺之
後不可復用也燕常侵魏入城臣請北擊之以復侵地
遂舉兵擊燕復地而後反此有罪而可賞者也解扁為
東封(解扁魏臣治東封者)上計而入三倍有司請賞之文侯曰吾
土地非益廣也人民非益衆也入何以三倍對曰以冬
伐木而積之於春浮之河而鬻之文侯曰民春以力耕
暑以強耘秋以收歛冬間無事以伐林而積之負軛而
浮之河是用民不得休息也民以弊矣雖有三倍之入
將焉用之此有功而可罪也賢主不苟得忠臣不苟利
何以明之中行穆伯攻鼓弗能下(中行穆伯晉大夫鼓北翟)餽聞倫
曰鼓之嗇夫聞倫知之(餽聞倫晉人也)請無罷武大夫而鼓可
得也穆伯弗應左右曰不折一戟不傷一卒而鼔可得
也君奚為弗使穆伯曰聞倫為人佞而不仁若使聞倫
下之吾可以勿賞乎若賞之是賞佞人佞人得志是使
晉國之武舍仁而為佞雖得鼓將何所用之攻城者欲
以廣地也得地不取者見其本而知其末也秦穆公使
孟盟舉兵襲鄭(孟盟伯里奚子左傳作明)過周以東鄭之賈人弦高
蹇他(蹇他弦高之黨)相與謀曰師行數千里數絶諸侯之地其
勢必襲鄭凡襲國者以為無備也今示以知其情必不
敢進乃矯鄭伯之命以十二牛勞之三率相與謀(三率秦將)
(白乙孟明西乞)曰凡襲人者以為弗知今已知之矣守備必固
進必無功乃還師而反晉先軫舉兵擊之(先軫晉大夫也)大破
之殽鄭伯乃以存國之功賞弦高弦高辭之曰誕而得
賞則鄭國之信廢矣為國而無信是敗俗也賞一人敗
國俗仁者弗為也以不信得厚賞義者弗為也遂以其
屬徙東夷終身不反故仁者不以欲傷生知者不以利
害義聖人之思脩愚人之思叕(叕短也音哲)忠臣者務崇君
之德諂臣者務廣君之地何以明之陳夏徵舒弑其君
楚莊王伐之陳人聽令莊王以討有罪遣卒戍陳(戍守也欲)
(有陳也)大夫畢賀申叔時使於齊反還而不賀莊王曰陳
為無道寡人起九軍以討之征㬥亂誅罪人羣臣皆賀
而子獨不賀何也申叔時曰牽牛蹊人之田田主殺其
人而奪之牛罪則有之罰亦重矣今君王以陳為無道
興兵而攻因以誅罪人遣人戍陳諸侯聞之以王為非
誅罪人也貪陳國也蓋聞君子不棄義以取利王曰善
乃罷陳之戍立陳之後諸侯聞之皆朝於楚此務崇君
之德者也張武為智伯謀曰(張武晉人)晉六將軍中行文子
最弱而上下離心可伐以廣地於是伐范中行滅之矣
又教智伯求地於韓魏趙韓魏裂地而授之趙氏不與
乃率韓魏而伐趙圍之晉陽三年三國隂謀同計以擊
智氏遂滅之此務為君廣地者也夫為君崇德者霸為
君廣地者滅故千乘之國行文德者王湯武是也萬乘
之國好廣地者亡智伯是也非其事者勿仞也非其名
者勿就也無故有顯名者勿處也無功而富貴者勿居
也夫就人之名者廢仞人之事者敗無功而大利者後
將為害譬猶緣高木而望四方也雖偷樂哉然而疾風
至未嘗不恐也患及身然後憂之六驥追之弗能及也
是故忠臣事君也計功而受賞不為苟得積力而受官
不貪爵祿其所能者受之勿辭也其所不能者與之勿
喜也辭所能則匿欲所不能則惑辭所不能而受所能
則得無損墮之勢而無不勝之任矣昔者智伯驕伐范
中行而克之又劫韓魏之君而割其地尚以為未足遂
興兵伐趙韓魏反之軍敗晉陽之下身死高梁之東頭
為飲器國分為三為天下笑此不知足之禍也老子曰
知足不辱知止不殆可以脩久此之謂也或譽人而適
足以敗之或毁人而乃反以成之何以知其然也費無
忌復於荆平王(費無忌楚臣復白也)曰晉之所以霸者近諸夏也
(近諸夏國在諸夏也)而荆之所以不能與之争者以其僻遠也楚
王若欲從諸侯不若大城城父而令太子建守焉以來
北方王自收其南是得天下也楚王悦之因命太子建
守城父命伍子奢傅之居一年伍子奢遊人於王側(伍子)
(奢遣說於王之左側)言太子甚仁且勇能得民心王以告費無忌
無忌曰臣固聞之太子内撫百姓外約諸侯齊晉又輔
之將以害楚其事已構矣王曰為我太子又尚何求曰
以秦女之事怨王王因殺太子建而誅伍子奢此所謂
見譽而為禍者也何謂毁人而反利之唐子短陳駢子
於齊威王(唐子齊大夫也)威王欲殺之陳駢子與其屬出亡奔
薛孟嘗君聞之使人以車迎之至而養以芻豢黍粱五
味之膳日三至冬日被裘罽(計)夏日服絺紵出則乘牢
車駕良馬孟嘗君問之曰夫子生於齊長於齊夫子亦
何思於齊對曰臣思夫唐子者孟嘗君曰唐子者非短
子者耶曰是也孟嘗君曰子何為思之對曰臣之處於
齊也糲粢之飯藜藿之羹冬日則寒凍夏日則暑傷自
唐子之短臣也以身歸君食芻豢飯黍粢服輕煖乘牢
良臣故思之此謂毁人而反利之者也是故毁譽之言
不可不審也或貪生而反死或輕死而得生或徐行而
反疾何以知其然也魯人有為父報讐於齊者刳其腹
而見其心坐而正冠起而更衣徐行而出門上車而步
馬顔色不變其御欲驅撫而止之曰今日為父執讐以
出死非為生也今事已成矣又何去之追者曰此有節
行之人不可殺也解圍而去之使被衣不暇帶冠不及
正蒲伏而走上車而馳必不能自免於千步之中矣今
坐而正冠起而更衣徐行而出門上車而步馬顔色不
變此衆人所以為死也而乃反以得活此所謂徐而馳
遲於步也夫走者人之所以為疾也步者人之所以為
遲也今反乃以人之所為遲者反為疾明於分也有知
徐之為疾遲之為速者則幾於道矣故黃帝亡其元珠
使離朱捷剟索之(離朱明目捷剟疾利搏善拾於物二人皆黃帝臣也)而弗能得
之也於是使忽怳而後能得之(忽怳黃帝臣也忽怳善忘之人)聖人敬
小慎微動不失時百射重戒(射象也)禍乃不滋計福勿及
慮禍過之同日被霜蔽者不傷愚者有備與知者同功
夫爝火在縹烟之中也一指之所能息也塘漏若鼷穴
一墣之所能塞也及至火之燔孟諸而炎雲臺(孟諸宋大澤雲)
(臺高至雲也)水决九江而漸荆州雖起三軍之衆弗能救也
夫積愛成福積怨成禍若癰疽之必潰也所凂者多矣
(浼汚也)諸御鞅復於簡公(諸御鞅齊臣簡公齊君)曰陳成常宰予二
子者甚相憎也臣恐其構難而危國也君不如去一人
簡公不聽居無幾何陳成常果攻宰予於庭中而弑簡
公於朝此不知敬小之所生也魯季氏與郈氏鬭雞(季氏)
(郈氏皆魯大夫)郈氏介其雞(介以芥菜塗其雞翅也)而季氏為之金距(金距)
(施金芒於距也)季氏之雞不勝季平子怒因侵郈氏之宫而築
之郈昭伯怒傷之魯昭公曰禱於襄公之廟舞者二人
而已(時魯禱先君襄公六佾之舞庭者凡二人也)其餘盡舞於季氏季氏之
無道無上久矣弗誅必危社稷公以告子家駒(子家駒魯大夫)
子家駒曰季氏之得衆三家為一其德厚其威強君胡
得之昭公弗聽使郈昭伯將卒以攻之仲孫氏季孫氏
相與謀曰無季氏死亡無日矣遂興兵以救之郈昭伯
不勝而死魯昭公出奔齊故禍之所從生者始於雞足
及其大也至於亡社稷故蔡女蕩舟齊師大侵楚(齊桓公與)
(蔡姬乘舟姬蕩舟公懼止之公怒歸之蔡蔡人嫁之公伐楚至召陵而勝之也)兩人搆怨廷殺
宰予簡公遇殺身死無後陳氏代之齊乃無吕兩家鬭
雞季氏金距郈公作難魯昭公出走故師之所處生以
棘楚(楚大荆也)禍生而不蚤滅若火之得燥水之得濕浸而
益大癰疽發於指其痛遍於體故蠧啄剖梁柱蟁䖟走
牛羊此之謂也人皆務於救患之備而莫能知使患無
生夫使患無生易於救患而莫能加務焉則未可與言
術也晉公子重耳過曹曹君欲見其骿脇使之袒而捕
魚釐負羈止之曰公子非常也從者三人皆霸王之佐
也(三人謂狐偃趙衰胥姬)遇之無禮必為國憂君弗聽重耳反國
起師而伐曹遂滅之身死人手社稷為墟禍生於袒而
捕魚齊楚欲救曹不能存也聽釐負羈之言則無亡患
矣今不務使患無生患生而救之雖有聖知弗能為謀
且患禍之所由來者萬端無方是故聖人深居以避辱
静安以待時小人不知禍福之門戸妄動而絓羅網雖
曲為之備何足以全其身譬猶失火而鑿池被裘而用
箑也且塘有萬穴(塘堤也言隄之有萬穴也)塞其一魚遽無由出室
有百戸閉其一盗遽無從入夫牆之壊也於隟劒之折
必有齧(齧缺也)聖人見之蚤故萬物莫能傷也太宰子朱
侍飯於令尹子國(子朱子國皆楚大夫)令尹子國啜羹而熱投巵
漿而沃之明曰太宰子朱辭官而歸其僕曰楚太宰未
易得也辭官去之何也子朱曰令尹輕行而簡禮其辱
人不難明年伏郎尹而笞之三百(郎尹主郎官之尹也)夫仕者先
避之見終始微矣夫鴻鵠之未孚於卵也一指篾之則
靡而無形矣及至其筋骨之已就而羽翮之既成也則
奮翼揮䎚(䎚六翮之末也䎚音慧)凌乎浮雲背負青天膺摩赤霄
(赤霄飛雲也)翺翔乎忽荒之上徜徉乎虹蜺之間雖有勁弩
利矰微繳蒲且子之巧亦弗能加也江水之始出於岷
山也可攓裳而越也及至乎下洞庭騖石城經丹徒起
波濤舟杭一日不能濟也是故聖人者常從事於無形
之外而不留思盡慮於成事之内是故患禍弗能傷也
人或問孔子曰顔回何如人也曰仁人也丘弗如也子
貢何如人也曰辯人也丘弗如也子路何人也曰勇人
也丘弗如也賓曰三人皆賢夫子而為夫子役何也孔
子曰丘能仁且忍辯且訥勇且怯以三子之能易丘一
道丘弗為也孔子知所施之也秦牛缺徑于山中(牛缺隱士)
而遇盗奪之車馬觧其槖笥拖其衣被(拖奪也)盗還反顧
之無懼色憂志驩然有以自得也盗遂問之曰吾奪子
財貨劫子以刀而志不動何也秦牛缺曰車馬所以載
身也衣被所以揜形也聖人不以所養害其養盗相視
而笑曰夫不以欲傷生不以利累形者世之聖人也以
此而見王者必且以我為事也還反殺之此能以知知
矣而未能以知不知也能勇於敢而未能勇於不敢也
凡有道者應卒而不乏遭難而能免故天下貴之今知
所以自行也而未知所以為人行也其所論未之究者
也人能由昭昭於冥冥則幾於道矣詩曰人亦有言無
哲不愚此之謂也事或為之適足以敗之或備之適足
以致之何以知其然也秦皇挾錄圖見其傳曰亡秦者
胡也因發卒五十萬使蒙公楊翁子(蒙公蒙恬楊翁子亦秦將)將築
脩城西屬流沙(起隴西臨洮縣)北擊遼水(遼水遼東)東結朝鮮(朝鮮樂浪)
中國内郡輓車而餉之又利越之犀角象齒翡翠珠璣
(翡赤雀翠青雀圓者為珠顓者為璣)乃使尉屠睢(尉屠睢秦將)發卒五十萬為
五軍一軍塞鐔城之嶺(鐔城在武陵西南接鬱林)一軍守九嶷之塞
(九嶷在零陵)一軍處番禺之都(番禺南海)一軍守南野之界(南野在豫)
(章)一軍結餘干之水(餘干在豫章)三年不解甲弛弩使監祿
無以轉餉又以卒鑿渠而通糧道(監祿秦將鑿通湘水離水之渠)以與
越人戰殺西嘔(歐)君譯吁宋(西嘔越人譯吁宋西嘔君名也)而越人皆
入叢薄中與禽獸處莫肯為秦虜相置桀駿以為將而
夜攻秦人大破之殺尉屠睢伏尸流血數十萬乃發適
戍以備之當此之時男子不得修農畝婦人不得剡麻
考縷(考成也)羸弱服格於道大夫箕會於衢(箕會以箕於衢會歛)病
者不得養死者不得葬於是陳勝起於大澤奮臂大呼
天下席卷而至於戲(戲地名在新豐)劉項興義兵隨而定若折
槁振落遂失天下禍在備胡而利越也欲知築脩城以
備亡不知築脩城之所以亡也發適戍以備越而不知
難之從中發也夫鵲先識歲之多風也去高木而巢扶
枝(扶旁也)大人過之則探鷇嬰兒過之則挑其卵知備遠
難而忘近患故秦之設備也鳥鵲之智也或争利而反
強之或聽從而反止之何以知其然也魯哀公欲西益
宅史争之以為西益宅不祥(西益宅築舊居之西更以為田宅)哀公作
色而怒左右數諫不聽乃以問其傅宰折睢(名姓)曰吾欲
益宅而史以為不祥子以為何如宰折睢曰天下有三
不祥西益宅不與焉哀公大悦而喜頃復問曰何謂三
不祥對曰不行禮義一不祥也嗜慾無止二不祥也不
聽強諫三不祥也哀公默然深念憤然自反遂不西益
宅夫史以争為可以止之而不知不争而反取之也智
者離路而得路愚者守道而失路夫兒說之巧於閉結
無不解(兒說宋大夫也)非能閉結而盡解之也不解不可解也
至乎以弗解觧之者可與及言論矣或明禮義推道體
而不行或解搆妄言而反當何以明之孔子行遊馬失
食農夫之稼野人怒取馬而繫之子貢往說之卑辭而
不能得也孔子曰夫以人之所不能聽說人譬以大牢
享野獸以九韶樂飛鳥也予之罪也非彼人之過也乃
使馬圉往說之(圉養馬者)至見野人曰子耕於東海至於西
海吾馬之失安得不食子之苖野人大喜觧馬而與之
說若此其無方也而反行事有所至而巧不若拙故聖
人量鑿而正枘夫歌采菱發陽阿鄙人聽之不若此延
路陽局(延路陽局鄙歌曲也)非歌者拙也聽者異也故交畫不暢
(暢申也)連環不觧物之不通者聖人不争也仁者百姓之
所慕也義者衆庶之所高也為人之所慕行人之所高
此嚴父之所以教子而忠臣之所以事君也然世或用
之而身死國亡者不同於時也昔徐偃王好行仁義陸
地之朝者三十二國王孫厲謂楚莊王(王孫厲楚臣也)曰王不
伐徐必反朝徐王曰偃王有道之君也好行仁義不可
伐王孫厲曰臣聞之大之與小強之與弱也猶石之投
卵虎之㗖豚又何疑焉且夫為文而不能達其德為武
而不能任其力亂莫大焉楚王曰善乃舉兵而伐徐遂
滅之此仁義而不知世變者也申菽(椒)杜茝(皆香草也茝音菜)
美人之所懷服也及漸之於滫(滫臭汁也滫音修)則不能保其
芳矣古者五帝貴德三王用義五霸任力今取帝王之
道而施之五霸之世是由乘驥逐人於榛薄而蓑笠盤
旋也今霜降而樹榖冰泮而求穫欲其食則難矣故易
曰潛龍勿用者言時之不可以行也故君子終日乾乾
夕惕若厲無咎終日乾乾以陽動也夕惕若厲以隂息
也因日以動因夜以息唯有道者能行之夫徐偃王為
義而滅燕子噲行仁而亡哀公好儒而削代君為墨而
殘滅亡削殘㬥亂之所致也而四君獨以仁義儒墨而
亡者遭時之務異也非仁義儒墨不行非其世而用之
則為之擒矣夫戟者所以攻城也鏡者所以照形也宫
人得戟則以刈葵(宫人宦侍也)盲者得鏡則以蓋巵不知所
施之也故善鄙不同誹譽在俗趍舍不同逆順在君狂
譎不受祿而誅(狂譎東海之上人也耕田而食讓不受祿大公以為飾虚亂民而誅)段干
木辭相而顯所行同也而利害異者時使然也故聖人
雖有其志不遇其世僅足以容身何功名之可致也知
天之所為知人之所行則有以任於世矣知天而不知
人則無以與俗交知人而不知天則無以與道遊單豹
倍世離俗巖居谷飲不衣絲麻不食五榖行年七十猶
有童子之顔色卒而遇饑虎殺而食之張毅好恭(張毅好禮)
(之人)過宫室廊廟必趍見門閭聚衆必下厮徒馬圉皆與
伉禮然不終其壽内熱而死豹養其内而虎食其外毅
脩其外而疾攻其内故直意適情則堅強賊之以身役
物則隂陽食之此皆載務而戲乎其調者也得道之士
外化而内不化外化所以入人也内不化所以全身也
故内有一定之操而外能詘伸贏縮卷舒與物推移故
萬舉而不䧟所以貴聖人者以其能龍變也今捲捲然
守一節推一行雖以毁碎滅沉猶且弗易者此察於小
好而塞於大道也趙宣孟活饑人於委桑之下而天下
稱仁焉荆□非犯河中之難不失其守而天下稱勇焉
是故見小行則可以論大體矣田子方見老馬於道(田子)
(方魏人)喟然有志焉以問其御曰此何馬也其御曰此故
公家畜也老罷而不為用出而鬻之田子方曰少而貪
其力老而棄其身仁者弗為也束帛以贖之罷武聞之
知所歸心矣齊莊公出獵有一蟲舉足將摶其輪問其
御曰此何蟲也對曰此所謂螳螂者也其為蟲也知進
而不知却不量力而輕敵莊公曰此為人而必為天下
勇武矣廻車而避之勇武聞之知所盡死矣故田子方
隱一老馬而魏國載之齊莊公避一螳螂而勇武歸之
湯教祝網者而四十國朝(昔湯出見四面張網者湯教去其三面祝曰欲上者上欲)
(下者下無入吾網)文王葬死人之骸而九夷歸之(文王治靈臺得死人之骨)
(夜夢人呼而請葬於旦文王反葬以五大夫之禮)武王蔭暍人於樾(越)下(武王哀暍)
(者之熱故蔭之於樾下樾下衆樹之虚也)左擁而右扇之而天下懷其德越
王句踐一决獄不辜援龍淵而切其股血流至足以自
罰也而戰武士必其死故聖人行之於小則可以覆大
矣審之於近則可以懷遠矣孫叔敖决期思之水而灌
雩婁之野(雩婁今廬江是也)莊王知其可以為令尹也子發辯
擊劇而勞佚齊(辯次第也擊劇次第罷勞之賞各有齊等也或曰子發辯擊之勞佚齊子發築)
(設勞佚之節是以楚知可為兵齊同也)楚國知其可以為兵主也此皆形
於小微而通於大理者也聖人之舉事不加憂焉察其
所以而已矣今萬人調鍾不能比之律誠得知者一人
而足矣說者之論亦猶此也誠得其數則無所用多矣
夫車之所以能轉千里也以其要在三寸之轄夫勸人
而弗能使也禁人而弗能止也其所由者非理也昔者
衛君朝於吳吳王囚之(衛君衛侯輒也吴王夫差)欲流之於海說者
冠蓋相望而弗能止魯君聞之(魯君哀公)撤鐘鼓之縣縞素
而朝仲尼入見曰君胡為有憂色魯君曰諸侯無親以
諸侯為親大夫無黨以大夫為黨今衛君朝於吳王吳
王囚之而欲流之於海孰衛君之仁義而遭此難也吾
欲免之而不能為奈何仲尼曰若欲免之則請子貢行
魯君召子貢授之將軍之印子貢辭曰貴無益於觧患
在所由之道歛躬而行至於吳見太宰嚭太宰嚭甚悦
之欲薦之於王子貢曰子不能行說於王柰何吾因子
也太宰嚭曰子焉知嚭之不能也子貢曰衛君之來也
衛國之半曰不若朝於晉其半曰不若朝於吳然衛君
以為吳可以歸骸骨也故束身以受命今子受衛君而
囚之又欲流之於海是賞言朝於晉者而罰言朝於吴
也且衛君之來也諸侯皆以為蓍龜兆(以卜朝吴之吉凶也)今朝
於吳而不利則皆移心於晉矣子之欲成霸王之業不
亦難乎太宰嚭入復之於王王報出令於百官曰比十
日而衛君之禮不具者死子貢可謂知所以說矣魯哀
公為室而大公宣子諫曰(公宣子魯大夫)室大衆與人處則譁
少與人處則悲願公之適公曰寡人聞命矣築室不輟
公宣子復見曰國小而室大百姓聞之必怨吾君諸侯
聞之必輕吾國魯君曰聞命矣築室不輟公宣子復見
曰左昭而右穆(昭穆先君之宗廟)為大室以臨二先君之廟得
無害於子乎公乃令罷役除版而去之魯君之欲為室
誠矣公宣子止之必矣然三說而一聽者其二者非其
道也夫臨河而釣日入而不能得一鯈魚者非江河魚
不食也所以餌之者非其欲也及至良工執竿投而擐
脣吻者能以其所欲而釣者也夫物無不可奈何有人
無奈何(言物皆可術而治也事有人材所不及無奈之何也)鉛之與丹異類殊色
而可以為丹者得其數也故繁稱文辭無益於說審其
所由而已矣物類之相摩近而異門戸者衆而難識也
故或類之而非或不類之而是或若然而不然者或不
若然而然者諺曰鳶墮腐鼠而虞氏以亡何謂也曰虞
氏梁之大富人也家充盈殷富金錢無量財貨無貲升
高樓臨大路設樂陳酒積博其上游俠相隨而行樓下
博上者射朋張中反兩(射朋張上棋中之以一反兩也)而笑飛鳶適墮
其腐鼠而中游俠游俠相與言曰虞氏富樂之日久矣
而常有輕易人之志吾不敢侵犯而乃辱我以腐鼠如
此不報無以立務於天下(務勢也)請與公僇力一志悉率
徒屬而必以滅其家此所謂類之而非者也何謂非類
而是屈建告白乞(屈建楚大夫石乞白公之黨)曰白公勝將為亂石
乞曰不然白公勝卑身下士不敢驕賢其家無筦籥之
信關楗之固大斗斛以出輕斤兩以内而乃論之以不
宜也屈建曰此乃所以反也居三年白公勝果為亂殺
令尹子椒司馬子期(子椒子期皆白公之季父)此所謂弗類而是者
也何謂若然而不然子發為上蔡令民有罪當刑獄斷
論定决於令尹前子發喟然有悽愴之心罪人已刑而
不忘其恩此其後子發盤罪威王而出奔(盤辟也發得罪辟於威王)
刑者遂襲恩者恩者逃之於城下之廬追者至踹(短)足
而怒(踹足踝足也)曰子發視决吾罪而被吾刑怨之&KR0579;於骨
髓(&KR0579;痛也)使我得其肉而食之其知厭乎追者以為然而
不索其内果活子發此所謂若然而不若然者何謂不
然而若然者昔越王句踐卑下吳王夫差請身為臣妻
為妾奉四時之祭祀而入春秋之貢職委社稷效民力
隱居為蔽而戰為鋒行禮甚卑辭甚服其離叛之心遠
矣然而甲卒三千人以擒夫差於姑胥此四策者不可
不審也夫事之所以難知者以其竄端匿跡立私於公
倚邪於正而以勝惑人之心者也若使人之所懷於内
者與所見於外者若合符節則天下無亡國破家矣夫
狐之捕雉也必先卑體彌耳以待其來也雉見而信之
故可得而擒也使狐瞑目植睹(植睹枉尾也)見必殺之勢雉
亦知驚憚遠飛以避其怒矣夫人偽之相欺也非直禽
獸之詐計也物類相似若然而不可從外論者衆而難
識矣是故不可不察也
淮南鴻烈解卷十八
