淮南鴻烈解卷八
漢高誘注
本經訓(本始也經常也本經造化出於道治亂之由得失有常故曰本經)
太清之始也和順以寂漠(清静也太清無為之始者謂三皇之時和順不逆天暴物)
(也寂漠不擾民)質真而素樸閑静而不躁推而無故(質性真不變也素樸)
(精不散也閑静言無欲也不躁擾故常也)在内而合乎道出外而調于義(在内)
(者志在心平欲故能合於道出於外者身所履行也行不越規矩故能調義義或作德)發動而成
於文行快而便於物(發作動行文文章便利物事也)其言略而循理其
行侻(脫)而順情(略約要也侻簡易也)其心愉而不偽其事素而不
飾(愉和也偽虚詐也素樸也飾巧也)是以不擇時日不占卦兆(擇選卦八卦也)
(兆契龜之兆世所以占吉凶者也)不謀所始不議所終安則止激則行
通體于天地同精于隂陽一和于四時明照于日月與
造化者相雌雄(造化天地也雌雄猶和適也)是以天覆以德地載以
樂四時不失其叙風雨不降其虐日月淑清而揚光(光明)
(也)五星循䡄而不失其行(䡄道也循順也)當此之時玄元至碭
(蕩)而運照(玄天元氣也碭大也言盛德之君恩仁廣大徧照四海也)鳳麟至蓍龜兆
(鳳麟聖德之世至於門庭蓍四十九策兆信也善言否臧也)甘露下竹實滿流黃出
而朱草生(滿成也流黃玉也朱草生於庭皆瑞應也)機械詐偽莫藏於心(莫無)
(也)逮至衰世䥴山石(䥴猶鑿也求金玉也)䤿(結)金玉擿蚌蜃(䤿刻金玉)
(以為器擿猶開也開以求珠也)消銅鐵而萬物不滋(不滋長也言盡物類也)刳胎
殺夭麒麟不游(胎獸胎也為類者見害故不来游也)覆巢毁卵鳳凰不翔
(鳥未鷇曰卵)鑚燧取火構木為臺焚林而田竭澤而漁(田獵也竭)
(澤漏池也)人械不足畜藏有餘(械器用也畜積藏餘府庫實也)而萬物不繁
兆萌牙卵胎而不成者處之太半矣積壤而邱處糞田
而種榖掘地而井飲䟽川而為利(䟽通也)築城而為固拘
獸以為畜則隂陽繆戾四時失叙雷霆毁折電霰降虐
氛霧雪霜不霽(霽止也)而萬物燋夭(燋夭不繁茂也)菑榛穢聚埓
畝(茂草曰菑木聚曰榛積之於壃畝)芟野菼(坦)長苗秀(芟殺菼草苗稼也不榮而實曰)
(秀)草木之句萌銜華戴實而死者不可勝數乃至夏屋
宫駕縣聫房植(夏屋大屋也縣聫聫受雀頭箸桷者一曰辟帶也房室也植戶植也)橑(老)
檐(言)榱(衰)題(橑椽檐屋垂也榱桷題頭也)雕琢刻鏤喬枝菱阿芙蓉
芰荷(阿曲屋也芙蓉藕華也菱桷交蓞也荷芙渠也)五采爭勝流漫陸離(流漫采色)
(相參和也陸離美好貌)脩掞(琰)曲校夭矯曾橈芒繁紛挐(皆屋飾也)以
相交持公輸王爾無所錯其剞&KR1403;削鋸(公輸巧者一曰魯班之號王爾)
(古之巧匠剖巧刺畫盡頭黑邊箋也&KR1403;&KR1579;尺削兩刃句刀也)然猶未能贍人主之欲
也是以松柏菌(綸)露夏槁(松柏根茂菌露竹筦皆冬生難殺之木當是時夏槁死也)
(刺君作事不時隂陽失序)江河三川絶而不流夷羊在牧(夷羊土神殷之將亡)
(見於商郊牧野之地)飛蛩滿野(蛩蟬蟻蠓之属一曰蝗也)天旱地坼(坼燥裂也坼音冊)
鳳凰不下句爪居牙戴角出距之獸於是鷙矣(句爪鷹鸇之屬)
(居牙熊虎之屬)民之專室蓬廬無所歸宿(專持小室也蓬廬籧蒢覆也宿庇宿也)
凍餓饑寒死者相枕席也及至分山川谿谷使有壤界
計人多少衆寡使有分數築城掘池設機械險阻以為
備飾職事制服等異貴賤差賢不肖經誹譽行賞罰(經書)
(也誹惡譽善賞可賞罰可罰也)則兵革興而分爭生民之滅抑夭隠虐
殺不辜而刑誅無罪於是生矣(抑没也言民有滅没天折之痛)天地之
合和隂陽之陶化萬物皆乘一氣者也是故上下離心
氣乃上蒸(離者不和也)君臣不和五榖不為(不為不成也)距日冬
至四十六日天含和而未降也懷氣而未揚(自立冬到冬至皆未)
(動也)隂陽儲與呼吸浸潭包裏風俗(儲與猶尚羊無所主之貌浸潭廣衍也故)
(曰包裹風俗)斟酌萬殊旁薄衆宜(旁並薄近也衆物宜適也)以相嘔咐(符)
醖釀而成育羣生(醖釀猶和調也)是故春肅秋榮冬雷夏霜皆
賊氣之所生由此觀之天地宇宙一人之身也六合之
内一人之制也是故明於性者天地不能脅也審於符
者怪物不能惑也(脅恐審明符驗也怪物非常人所疑惑也)故聖人者由近
知遠而萬殊為一古之人同氣于天地與一世而優游
當此之時無慶賀之利刑罰之威禮義廉恥不設毁譽
仁鄙不立而萬民莫相侵欺暴虐猶在于混冥之中(混大)
(也大冥之中謂道也)逮至衰世人衆財寡事力勞而養不足於是
忿爭生是以貴仁仁鄙不齊比周朋黨設詐諝懷機械
巧故之心而性失矣(諝謀也性失失其純樸之性也)是以貴義隂陽之
情莫不有血氣之感男女羣居雜處而無别是以貴禮
性命之情淫而相脅(脅迫也)以不得已則不和是以貴樂
是故仁義禮樂者可以救敗而非通治之至也夫仁者
所以救爭也義者所以救失也禮者所以救淫也樂者
所以救憂也神明定於天下而心反其初心反其初而
民性善(初者始也有情也未有情欲故性善也)民性善而天地隂陽從而
包之則財足而人贍矣貪鄙忿爭不得生焉由此觀之
則仁義不用矣道德定於天下而民純樸則目不營於
色(營惑也)耳不淫於聲坐俳而歌謠被髮而浮游雖有毛
嬙西施之色不知悅也掉羽武象不知樂也(掉羽羽舞也武象周)
(武王樂)淫泆無别不得生焉由此觀之禮樂不用也是故
德衰然後仁生行沮然後義立(沮敗也)和失然後聲調禮
淫然後容飾是故知神明然後知道德之不足為也知
道德然後知仁義之不足行也知仁義然後知禮樂之
不足修也今背其本而求其末釋其要而索之于詳未
可與言至也(至至德之道也)天地之大可以矩表識也(矩度表影也識)
(知也)星月之行可以歷推得也(歷術也推求也)雷震之聲可以鼓
鍾寫也(寫猶放斆也)風雨之變可以音律知也(律知隂陽)是故大
可覩者可得而量也明可見者可得而蔽也(蔽或作察)聲可
聞者可得而調也色可察者可得而别也夫至大天地
弗能含也至微神明弗能領也(領理也)及至建律歴别五
色異清濁(清商濁宫)味甘苦則樸散而為器矣立仁義修禮
樂則德遷而為偽矣(修設也遷移也)及偽之生也飾智以驚愚
設詐以巧上(巧欺也)天下有能持之者有能治之者(有能持之)
(者桀紂之民有能治之者湯武之君也)昔者蒼頡作書而天雨粟鬼夜哭
(蒼頡始視鳥迹之文造書契則詐偽萌生詐偽萌生則去本趨末棄耕作之業而務錐刀之利天知其將餓故)
(為雨粟鬼恐為書文所效故夜哭也鬼或作兔兔恐見取毫作筆害及其軀故夜哭)伯益作井而
龍登玄雲神棲崑崙(伯益佐舜初作井鑿地而求水龍知將决川谷漉陂池恐見害故登)
(雲而去棲其神於崑崙之山)能愈多而德愈薄矣故周鼎著倕使銜
其指以明大巧之不可為也(倕堯之巧工及周鑄鼎著倕像於鼎使銜其指假令)
(倕在見之伎巧不能復踰但當銜齧其指故曰以明巧之不可為也一說周人鑄鼎畫像鏤倕身於鼎使自銜)
(其指以戒後世明不當為大巧也)故至人之治也心與神處形與性調
静而體德動而理通隨自然之性而緣不得已之化洞
然無為而天下自和憺然無欲而民自樸無禨祥而民
不天不忿争而養足兼包海内澤及後世不知為之者
誰何(道無姓名自當然也故曰不知誰何也)是故生無號死無諡實不聚
而名不立(實財也道不名故名不立)施者不德受者不讓(施者不以為恩德振)
(不足而已受者不讓之則受之不飾辭讓也)德交歸焉而莫之充忍也(忍不忍也)
故德之所總道弗能害也(總一也)智之所不知辯弗能解
也(有智謀者尚不能知但口辯者何能解也)不言之辯不道之道若或通焉
謂之天府(或有也有能通不言之辯不道之道者入天之府藏)取焉而不損(損减也)
酌焉而不竭(酌猶予竭盡也)莫知其所由出是謂瑶光瑶光者
資糧萬物者也(瑶光謂北斗杓第七星也居中而運歴指十二辰擿起隂陽以殺生萬物也一)
(說瑶光和氣之見者也)振困窮補不足則名生(名仁名也)興利除害伐
亂禁暴則成功(功武功也)世無災害雖神無所施其德上下
和輯雖賢無所立其功昔容成氏之時道路鴈行列處
(容成黃帝時造歷術也鴈行長幼有差也)託嬰兒於巢上置餘糧於畮(母)首
虎豹可尾虺蛇可蹍(碾)而不知其所由然(虎豹擾人無害人之心故)
(可牽尾虺蛇不螫毒故可蹍履也時人謂自當然耳故曰不知其所由然)逮至堯之時十日
並出焦禾稼殺草木而民無所食猰(軏)貐(瘉)鑿齒九嬰
大風封豨脩蛇皆為民害(猰貐獸名状若龍首或曰似貍善走而食人鑿齒獸名齒)
(長三尺其状如鑿下徹頷下而持戈盾九嬰水火之怪為人害大風風伯也能壊人屋舍封豕大豕也楚人謂)
(豕為狶脩蛇大蛇也吞象三年而出其骨之類)堯乃使羿誅鑿齒於疇華之野
(疇華南方澤名)殺九嬰於凶水之上(北狄之地有凶水)繳大風於青邱
之澤(繳遮使不為害也一日以繳繫矢射殺之青邱東方之澤名)上射十日而下殺
猰貐斷脩蛇於洞庭擒封狶於桑林(洞庭南方澤名桑林湯所禱旱桑山)
(之林)萬民皆喜置堯以為天子於是天下廣陜險易遠近
始有道里舜之時共工振滔洪水以薄空桑(共工水官名栢有之)
(後振動滔蕩也欲壅防百川滔高堙卑以害天下者薄迫也空桑魯地名)龍門未開吕梁未
發江淮通流四海溟涬民皆上邱陵赴樹木(龍門河之隘也在左)
(馮翊夏陽北禹所鑿也吕梁在彭城吕縣石生水中禹决而通之民所由得度也故曰吕梁未發之時水道不)
(通江淮合流四海溟涬無岸畔也)舜乃使禹疏三江五湖闢伊闕導㕓
澗(伊闕山名禹所開以通伊水故曰闢伊闕在雒陽西南九十里廛澗兩水名)平通溝陸流
注東海鴻水漏九州乾萬民皆寧其性是以稱堯舜以
為聖晩世之時帝有桀紂為琁室瑶臺象廊玉牀(琁瑶石之)
(似玉以飾室臺也用象牙飾廊殿以玉為牀言淫役也琁或作旋瑶或作搖言室施機關可轉旋也臺可搖動)
(極土木之巧也)紂為肉圃酒池(紂積肉以為園圃積酒以為淵池今河内朝歌紂所都也城西)
(有糟邱酒池處)燎焚天下之財罷苦萬民之力刳諫者剔(惕)孕
婦(王子比干紂之諸父也數諫紂之無道紂剖其心而觀之故曰刳諫者孕婦姙身將就草之婦也紂解剔)
(觀其胞裏故曰剔)攘天下虐百姓於是湯乃以革車三百乘伐
桀于南巢放之夏臺(革車兵車也南巢今廬江巢縣夏臺大臺)武王甲卒三
千破紂牧野殺之于宣室(在車曰士步曰卒牧野南郊地名在朝歌城外宣室殷宫)
(名一曰宣室獄也)天下寧定百姓和集是以稱湯武之賢由此
觀之有賢聖之名者必遭亂世之患也今至人生亂世
之中含德懷道拘無窮之智鉗口寢說遂不言而死者
衆矣(至人至德之人也)然天下莫知貴其不言也(無有貴鉗口不言而死也)
故道可道非常道(至道無名不可道故曰可道者非常道也)名可名非常名
(真人之名不可得名也)著於竹帛鏤於金石可傳於人者其粗也
五帝三王殊事而同指異路而同歸(五帝黃帝顓頊帝嚳帝堯帝舜三王)
(夏禹殷湯周文王同歸同歸修仁義也)晩世學者不知道之所一體德之
所總要(總凡也要約也)取成之迹相與危坐而說之鼓歌而舞
之故博學多聞而不免於惑詩云不敢暴虎不敢馮河
人知其一莫知其他此之謂也帝者體太一(體法也太一天之刑)
(神也)王者法隂陽覇者則四時君者用六律秉太一者牢
籠天地彈壓山川(彈山川令出雲雨復能壓止之)含吐隂陽伸曳四時
(伸曳猶押引和調之也)紀綱八極經緯六合覆露照導普氾無私
(普大氾衆也無私愛憎言皆公也)蠉飛蠕動莫不仰德而生隂陽者承
天地之和形萬殊之體含氣化物以成埒類(埒形也)贏縮
卷舒淪於不測(贏長縮短卷屈舒散淪入測深也入於不可測盡之深)終始虚滿
轉於無原(轉化歸於無窮之源本也)四時者春生夏長秋收冬藏取
予有節出入有時開闔張歙不失其叙喜怒剛柔不離
其理(理道也)六律者生之與殺也賞之與罰也予之與奪
也(予布施也奪取收也)非此無道也故謹於權衡準繩審乎輕重
足以治其境内矣(權衡平也準法繩直也)是故體太一者明於天
地之情通於道德之倫聰明燿於日月精神通於萬物
動静調於隂陽喜怒和于四時德澤施于方外名聲傳
于後世法隂陽者德與天地參明與日月並精與鬼神
總戴圓履方抱表懷繩(圓天也方地也表正也繩直也)内能治身外能
得人(能得人之歡心)發號施令天下莫不從風則四時者柔而
不脆剛而不鞼(鞼折也)寬而不肆(肆緩也)肅而不悖(肅急也)優
柔委從以養羣類(類物類也)其德含愚而容不肖無所私愛
(私邪也)用六律者伐亂禁暴進賢而廢不肖扶撥以為正
(撥任也扶治也)壊險以為平矯枉以為直(矯正枉曲也)明於禁舍開
閉之道乘時因勢以服役人心也(役使也)帝者體隂陽則
侵(侵為諸夏所侵凌也)王者法四時則削(削為諸夏所侵削也)覇者節六律
則辱(辱為鄰國所侮辱也)君者失準繩則廢(廢為臣所廢絀更立賢君)故小而
行大則滔窕而不親(滔窕不滿密也不親不為臣下所親附也)大而行小則
陿隘而不容(行小則政陿隘而不容包臣下)貴賤不失其體而天下治
矣(不失其體大行大小行小也)天愛其精地愛其平(精光明也平正也)人愛
其情(情性也)天之精日月星辰雷電風雨也地之平水火
金木土也人之情思慮聰明喜怒也故閉四關止五遁
則與道淪(四關耳目心口遁逸也淪入也)是故神明藏於無形精神反
於至真(真身也)則目明而不以視耳聰而不以聽心條達
而不以思慮委而弗為和而弗矜冥性命之情而智故
不得雜焉精泄於目則其視明(泄猶通也)在於耳則其聽聰
留於口則其言當集於心則其慮通故閉四關則身無
患百節莫苑(苑病也)莫死莫生莫虚莫盈是謂真人(言守其常)
凡亂之所由生者皆在流遁流遁之所生者五(流放也遁逸也)
大構駕興宫室(構連也駕材木相乘駕也)延樓棧(湛)道雞棲井榦(延樓)
(高樓也棧道飛間復道相通雞棲井榦復屋熒井刻花置其中也榦音貫)標枺欂櫨(楺㭑柱類欂枅)
(也櫨柱上拊即梁上短柱也)以相支持木巧之飾盤紆刻儼(盤盤龍也紆曲)
(屈貌刻儼浮首虎頭之屬皆屋飾也)嬴鏤雕琢詭文回波(嬴鏤文章鏤雕畫也玉曰琢皆)
(飾巧也詭文竒異之文回波若水波也)淌(敞)游瀷(欶)淢(郁)菱杼紾(珍)抱(淌游)
(瀷淢皆文畫擬象水勢之貌菱芰杼采實紾戾也抱轉也皆壮采相銜持貌也抱音嶷)芒繁亂澤
巧為紛挐(拏)以相摧錯此遁於木也(皆采色形像文章貌)鑿汙池
之深肆畛崖之遠(肆極也崖垠也)来谿谷之流飾曲岸之際積
牒旋石以純修碕(飾治也牒累純緣也以玉石致之水邊為修以牒累流水邊為修碕修碕)
(曲中水所棠處也)抑淢怒瀨以揚激波(抑止淢怒水也瀨急流也抑止之故激揚之波)
(起也)曲拂邅回以像湡(愚)浯(拂戾也邅迴轉流也湡番隅浯蒼梧之二國多水江湖環)
(之故多象渠池以自邅迴法而像之也浯音吾)益樹蓮菱以食鱉魚(樹種也蓮藕實也菱)
(芰也皆可以養魚鱉)鴻鵠鷫(肅)鷞(爽)稻梁饒餘(鷫鷞鴈類一曰鳳之别類)龍舟
鷁首浮吹以娛此遁於水也(龍舟大舟也刻為龍文以為飾也鷁大鳥也畫其象)
(著船頭故曰鷁首舟中吹籟與竽以為樂故曰浮吹以娱)高築城郭設樹險阻崇臺
榭之隆(設施也樹立也一說種樹木以為險阻令難攻易守也)侈苑囿之大以窮
要妙之望(侈廣也有牆曰苑無牆曰囿所以畜禽獸也盡極要之觀望也)魏闕之高上
際青雲大厦增加擬於崑崙(門闕高崇嵬嵬然故曰魏闕際接也上接青雲周禮)
(所謂象魏也大厦大屋也增重加材木相乘架也其高與崑崙山相擬像)脩為墻垣甬(勇)道
相連(甬道飛閣復道也)殘高增下積土為山(殘堕增益也)接徑歷遠
直道夷險(接疾徑行也道之阨者正直之夷平也)終日馳騖而無蹟(積)蹈
之患此遁於土也大鍾鼎美重器(鍾音之君也重器大器盖鍾鼎也)華
蟲流鏤以相繆紾(書曰山龍華蟲藻火粉米繆紾相纏結也)寢兕伏虎蟠龍
連組(兕獸名寢伏各有形也蟠龍詰屈相連文錯如織組文也)焜(混)昱(玉)錯眩照燿
煇(暉)煌(錯雜眩惑也照燿煇煌焜光澤色貌)偃蹇蓼(&KR0008;)紏曲成文章雕琢
之飾鍜(叚)錫文鐃乍晦乍明(雕畫也緣錯錫鐃文加脂膩不可刷如連珠不可掇)
(故曰乍晦乍明也)抑微滅瑕霜文沈居若簟籧蒢(言劍理之美没滅其瑕文)
(鐃如霜皆没身中故曰沈居簟竹蓆籧蒢葦蓆取其邪文次叙劍鐃美眩人目)纏錦經冗以數
而䟽(劍文相句連纏如綺經冗如錦似數如䟽文鐃美眩若此)此遁於金也煎熬焚
炙調齊和之適以窮荆吳甘酸之變(荆吳二國名善酸醎之和而窮盡之)
焚林而獵燒燎大木鼓橐吹埵(朵)以銷銅鐵(鼓擊也橐冶鑪排橐)
(也埵銅橐口鐵筩埵入火中吹火也故曰吹埵銷鑠)靡流堅鍜無猒足目山無峻
幹林無柘梓(峻幹長枝也柘桑梓滋生也)燎木以為炭燔草而為灰
野莽白素不得其時(莽草也白素也)上掩天光下殄(典)地財此
遁於火也(殄盡也)此五者一足以亡天下矣(一五者之一也)是故
古者明堂之制下之潤溼弗能及上之霧露弗能入四
方之風弗能襲(明堂王者布政之堂上圓下方堂四出各有左右房謂之个凡十二所王者月)
(居其房告朔朝歴頒宣其令謂之明堂其中可以序昭穆謂之太廟其上可以望氛祥書雲物謂之靈臺其外)
(圓似辟雍諸侯之制半天子謂之宫)土事不文(質也)木工不斵(樸也不斵或作琢不雕畫)
(也)金器不鏤(不錯鏤設文飾也)衣無隅差之削(隅角也差邪也古者質皆全幅)
(為衣裳無有邪角邪角削殺也)冠無觚嬴之理(觚嬴之理謂若馬目籠相連干也言無者冠文)
(取平直而已也)堂大足以周旋理文(堂明堂所以升降揖讓修禮容故曰周旋理文理政)
(事文書也)静潔足以享上帝禮鬼神以示民知儉節夫聲色
五味遠國珍怪瓌異竒物足以變心易志搖蕩精神感
動血氣者不可勝計也夫天地之生財也本不過五(不過)
(五行之數)聖人節五行則治不荒(五行金木水火土也水屬隂行火為陽行木為燠行)
(金為寒行土為風行五氣常行故曰五行)凡人之性心和欲得則樂(心和不喜不怒)
(欲得無違耳)樂斯動動斯蹈蹈斯蕩蕩斯歌歌斯舞歌舞節
則禽獸跳矣人之性心有憂喪則悲悲則哀(有憂艱難也喪亡也)
(亡失所離愛則悲悲則傷)哀斯憤憤斯怒怒斯動動則手足不静(静寧)
(也擗踊哭泣哀以送之也)人之性有侵犯則怒怒則血充(人性有侵犯則怒盛)
(血氣充盈以成其勢)血充則氣激氣激則發怒發怒則有所釋憾
矣(釋解也憾恨也)故鍾鼓管簫干鏚(七)羽旄所以飾喜也衰絰
苴杖(苴麻之有實者也)哭踊有節所以飾哀也兵革羽旄金鼓
斧鉞所以飾怒也必有其質乃為之文古者聖王在上
政教平仁愛洽上下同心君臣輯睦衣食有餘家給人
足父慈子孝兄良弟順生者不怨死者不恨天下和洽
人得其願夫人相樂無所發貺故聖人為之作樂以和
節之未世之政田漁重税關市急征澤梁畢禁網罟無
所布耒耜無所設民力竭於徭役財用殫於會賦(會計人口)
(數責其税歛也)居者無食行者無糧老者不養死者不葬贅妻
鬻子以給上求猶弗能贍(贅從嫁也或作賃妻)愚夫惷婦皆有流
連之心悽愴之志(流連猶瀾漫失其職業也悽愴傷悼之貌)乃使始為之撞
大鐘擊鳴鼓吹竽笙彈琴瑟失樂之本矣古者上求薄
而民用給君施其德臣盡其忠父行其慈子竭其孝各
致其愛而無憾恨其間夫三年之喪非強而致之聽樂
不樂食旨不甘思慕之心未能絶也晩世風流俗敗嗜
慾多禮義廢君臣相欺父子相疑怨尤充胷思心盡亡
(盡喪其忠孝思慕之心也)被衰戴絰戲笑其中雖致之三年失喪之
本也古者天子一畿諸侯一同(方千里為畿方百里為同)各守其分
不得相侵有不行王道者暴虐萬民爭地侵壤亂政犯
禁召之不至令之不行禁之不止誨之不變乃舉兵而
伐之戮其君易其黨封其墓類其社(祭社曰類以事類祭之也)卜其
子孫以代之(卜擇立其子孫之賢也天子不滅國諸侯不滅姓古之政也)晩世務廣
地侵壤幷兼無己舉不義之兵伐無罪之國殺不辜之
民絶先聖之後(辜罪也民皆帝王之後故曰絶先聖之後)大國出攻小國城
守驅人之牛馬傒(鷄)人之子女(傒繫囚之繫也)毁人之宗廟遷
人之重寳血流千里暴骸滿野以贍貪主之欲非兵之
所為生也故兵者所以討暴非所以為暴也樂者所以
致和非所以為淫也喪者所以盡哀非所以為偽也故
事親有道矣而愛為務朝廷有容矣而敬為上處喪有
禮矣而哀為主用兵有術矣而義為本本立而道行本
傷而道廢
淮南鴻烈解卷八
