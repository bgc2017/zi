淮南鴻烈解卷五
漢高誘注
時則訓(則法也四時寒暑十二月之常法故曰時則)
孟春之月招摇(北斗第七星)指寅昏參中旦尾中(參西方白虎之㝛昏)
(時中於南方尾東方蒼龍之宿將旦時中於南方)其位東方其日甲乙盛德在
木(太皥之神治東方甲乙木日盛德在木木王東方)其蟲鱗其音角(東方少陽物去大隂)
(甲散散為鱗鱗蟲龍為之長角木也位在東方)律中太蔟其數八(律管音也隂衰陽發萬物)
(太蔟地而生故曰太蔟其數八五行數五木第三故曰八也)其味酸其臭羶(木味酸酸者鑚)
(也萬物應陽鑚地而生羶木香羶也)其祀戶祭先脾(蟄伏之類始動生出由戶故祀戸脾屬土)
(陳設俎豆脾在前也春木勝土言常食所勝也一日脾屬木自用其蔵也)東風解凍蟄蟲始
振蘇(東方木木火母也氣温故東風解水凍也振動蘇生也)魚上負冰獺祭魚(魚鯉)
(鮒之屬内應陽而動上負冰也獺獱水禽也取鯉魚於水邊四面陳之世謂之祭魚)候鴈北(候時之鴈)
(從彭蠡来北過周雒至漢中孕卵&KR1145;也)天子衣青衣乘蒼龍(周禮馬七尺以上曰龍)
服蒼玉建青旗(服佩也熊虎曰旗)食麥與羊(麥金榖也羊土畜也金土以老食所)
(勝也先食麥以麥為主也)服八風水㸑萁(該)燧火(取銅槃中露水服之八方風所吹也)
(取萁木燧之火炊之)東宫御女青色衣青采鼓琴瑟(春王東方故處東宫琴瑟)
(木也春木王故鼓之)其兵矛(矛有鋒銳似萬物鑚地生)其畜羊(羊土木之母故畜之)朝于
青陽左个以出春令(青陽者明堂也中方外圜通達四出各有左右房謂之个猶隔也東)
(出謂之青陽南出謂之明堂玄堂是月天子朝日告朔行)(出謂之總章北出謂之於左个之房東向堂北)
(頭室也)布德施惠行慶賞省徭賦(布陽德施柔惠也慶善賞賜予也省减徭役之)
(勞輕其賦歛也)立春之日天子親率三公九卿大夫以迎歲于
東郊(率使也迎歲春也東郊郭外八里之郊)修除祠位幣禱鬼神犧牲用
牡(祠位壇場屛攝之位也幣圭璧也禱鬼神求福祥也人神曰鬼天神曰神犧牲用牡尚蠲潔也)禁伐
木(春木王當長養故禁之)毋覆巢殺胎夭毋麛毋卵(胎獸胎懷姙未育者也麋)
(子曰夭鹿子曰麛卵未驚者皆禁民不得取蕃庶物也)毋聚衆置城郭掩骼薶骴
(毋聚合大衆建置城郭以防害農功也骼骨有肉掩覆薶蔵之慎生氣也骴音慈)孟春行夏令
則風雨不時草木早落國乃有恐(孟春木德用事法當寬仁而用火氣動於)
(上故草木早落國惶恐也)行秋令則其民大疫飄風暴雨總至黎莠蓬
蒿並興(孟春溫仁而秋正金鐵之令氣不和故民疫疾風雨隈至故黎莠蓬蒿䟽穢之草並興盛也)
行冬令則水潦為敗雨霜大雹首稼不入(冬隂也水泉湧起而春行)
(之故為敗氣不和故雨霜大雹百穀惟稷先種故曰首稼不入不熟也)正月官司空其樹
楊(司空主土春土受嘉穡故官司空也楊蒲柳也楊木春光故其樹楊)仲春之月招摇指
卯昏弧中旦建星中(弧星在輿鬼南昏時中於南方建星在斗上平旦時中於南方)其
位東方其日甲乙其蟲鱗其音角律中夾鍾(萬物去隂夾陽聚地)
(而生故曰夾鍾)其數八其味酸其臭羶其祀戶祭先脾始雨水
桃李始華(自冬冰雪至此春分榖雨故曰始雨水桃李於是皆秀華)蒼庚鳴鷹化為
鳩(蒼庚黃鸝也鷹化為鳩喙正直不鷙摶也鳩布榖也)天子衣青衣乘蒼龍服蒼
玉建青旗食麥與羊服八風水㸑萁燧火東宫御女青
色衣青采鼓琴瑟其兵矛其畜羊朝于青陽大廟(太廟東向)
(堂中央)命有司省囹圄去桎梏毋笞掠止獄訟(囹圄法室省輕也在)
(足曰桎在手曰梏止禁也)養幼小存孤獨以通句(勾)萌(句屈生者萌直生者長養)
(幼小存恤孤獨所以順陽氣也故草木不句萌者以通達)擇元日令民社(元善也日從甲至癸)
(也社祭后土所以為民祈榖嫌日有吉否重農事故卜擇之)是月也日夜分雷始發
聲蟄蟲咸動蘇(分等也冬隂閉固雷伏不發是月陽升雷始發聲也咸皆動蘇生也)先雷
三日振鐸以令於兆民曰雷且發聲(鐸木鈴金口木舌且猶□也)有
不戒其容止者生子不僃必有凶災(以雷電合房室者生子必有瘖聾通)
(精癡狂之疾)令官市同度量鈞衡石角斗稱(度丈尺也量釡鍾也鈞等也衡)
(石稱也百二十斤為石角平也斗稱量器也)端權槩(端正也稱錘曰權槩平斗斛者令鈞等也)毋
竭川澤毋漉(鹿)陂池毋焚山林毋作大事以防農功(大事)
(戎旅征伐之事)祭不用犧牲用圭璧更皮幣(是月尚生育故不用犧牲也更代也)
(以圭璧皮幣代犧牲皮謂鹿皮也幣謂玄纁束帛也)仲春行秋令則其國大水寒
氣總至寇戎来征(仲春陽中也陽氣長養而行秋節殺戮之令故寒氣猥至寇兵来征伐其)
(國)行冬令則陽氣不勝麥乃不熟民多相殘(仲春行冬隂之令隂)
(氣勝陽故陽不勝則麥不升熟民相殘賊)行夏令則其國大旱煗氣早来蟲
螟為害(仲春行夏太陽之令故大旱陽氣熱故煗極陽生隂故蟲螟作害也蟲食苗心曰螟)二月
官倉其樹杏(二月興農播榖故官倉也杏有竅在中竅在中像隂布散在上故其樹杏)季春
之月招搖指辰昏七星中旦牽牛中(七星南方朱鳥之宿昏時中於南方)
(牽牛北方玄武之宿平旦時中於南方)其位東方其日甲乙其蟲鱗其音
角律中姑洗(姑故也洗新也是月陽氣養生去故就新故曰姑洗)其數八其味酸
其臭羶其祀戸祭先脾桐始華田鼠化為鴽(桐梧桐也田鼠鼢&KR0146;)
(鼠也鴽鶉也)虹始見萍始生(虹螮蝀也萍水藻)天子衣青衣乘蒼龍
服蒼玉建青旗食麥與羊服八風水㸑萁燧火東宫御
女青色衣青采鼓琴瑟其兵矛其畜羊朝于青陽右个
(南頭室曰右个)舟牧覆舟五覆五反乃言具于天子(舟牧主舟之官也天)
(子將乘舟而漁故反覆而視之恐有穿漏五覆五反慎之至也)天子焉始乘舟薦鮪於
寢廟乃為麥祈實(焉猶於也薦進也鮪魚似鯉而大進此魚於寝廟祈於宗祖求麥實前曰)
(廟後曰寝)是月也生氣方盛陽氣發泄句者畢出萌者盡達
不可以内(言當施散恩惠以順生道之宣泄不宜吝嗇閉蔵也)天子命有司發囷
倉助貧窮振乏絶(無財曰貧鰥寡孤獨曰窮振救也)開府庫出幣帛使
諸侯(府庫幣帛之蔵也使人聘問諸侯)聘名士禮賢者(有名德之士大賢之人聘問禮)
(之將與為治也)命司空時雨將降下水上騰循行國邑周視原
野(司空主水土之官下水上騰恐有浸漬傷害五榖故循行徧視之也廣平曰原郊外曰野)修利隄
防導通溝瀆達路除道從國始至境止田獵畢(畢)弋罝
(嗟)罘(浮)羅&KR1577;餒毒之藥毋出九門(畢掩網也弋繳射也罝罘皆捕獸之罟羅)
(網皆捕鳥之罟小網長柄謂之畢用以掩兔也餒㗖之也藥毒藥也七物皆不得施用于外以其逆生道也九)
(門路門應門雉門庫門臯門城門近郊門遠郊門關門)乃禁野虞毋伐桑柘(桑柘皆可)
(養蠶故禁民伐之)鳴鳩奮其羽戴鵀(䛘)降于桑(鳴鳩奮迅其羽直刺上飛鵀戴)
(勝鳥)具撲(薄)曲筥筐(撲持也三轉謂之撲員底曰筥方底曰筐皆受桑器)后妃齋戒
東鄉親桑省婦使勸蠶事命五庫令百工審金鐵皮革
䈥角箭榦脂膠丹漆無有不良擇下旬吉日大合樂致
歡欣(樂所以移風易俗故擇吉日大合之以致歡和)乃合㹎(藟)牛騰馬游牝于
牧(㹎牛特牛也騰馬騰駒跐蹏善將羣者也游從牝於所牧之地風合之)令國儺(那)九門
磔(責)攘以畢春氣(儺&KR0554;宫室中區隅幽闇之處擊鼓大呼以逐不祥如今驅疫逐除是也裂)
(牲謂之磔除禍謂之攘春者隂氣之終故磔攘以終畢厲氣也)行是月令甘雨至三旬
季春行冬令則寒氣時發草木皆肅國有大恐(季春行冬令寒)
(殺之氣也故寒氣時起草木上疎曰肅)行夏令則民多疾疫時雨不降山
陵不登(季春行夏元陽之令氣不和故民疾疫雨澤不降故草木不登成)行秋令則天
多沈隂淫雨早降兵革並起(秋金氣用事水之母也季春行之故多隂沈為雨金)
(為兵革故並起)三月官鄉其樹李(三月科民戶口故官鄉也李亦有核說與杏同李後杏熟)
(故三月李也)孟夏之月招搖指巳昏翼中旦婺女中(翼南方朱鳥之)
(宿昏時中於南方婺女一曰須女北方玄武之宿是月平旦中於南方)其位南方其日丙
丁盛德在火(炎帝之神治南方也丙丁火日也盛德在火火王南方)其蟲羽其音
徵(盛陽用事鱗散羽羽蟲鳳為長徵音火也)律中仲吕其數七(陽散在外隂實在中所以)
(旅陽成功故曰仲吕其數七生數五火第二故曰七)其味苦其臭焦(火味苦也焦火香焦)其
祀竈祭先胏(祝融吳回為高辛氏火正死為火神託祀於竈是月火王故祀竈胏屬金也祭祀之)
(肉先用所勝也一曰胏火自用其蔵也胏音緇)螻蟈(國)鳴邱螾出(螻螻蛄也蟈蝦蟇也四月)
(隂氣始動於下故類應鳴也邱螾蠢蝡也)王瓜生苦菜秀(王瓜本草作葭契王瓜色赤感火之)
(色而生苦菜味苦感火之味而成不榮而實曰秀)天子衣赤衣乘赤騮服赤玉
建赤旗食菽與雞(菽豆連皮也雞豆皆屬火所養)服八風水㸑柘燧火
南宫御女赤色衣赤采吹竽笙(火王南方故處南宫也竽笙空中像陽故吹之)
其兵戟(戟有枝榦象陽布散也戟或作弩)其畜雞朝于明堂左个以出
夏令(南向堂當盛陽故曰明堂東頭室故曰左个雞羽蟲陽也故畜之)立夏之日天子
親率三公九卿大夫以迎歲於南郊(迎歲迎夏也南郊七里之郊)還
乃賞賜封諸侯修禮樂饗左右(賞賜有功割土封爵傳曰賞以春夏刑以秋冬)
(也修治禮樂所以安上治民移風易俗也左右近臣)命太尉贊傑俊選賢良舉孝
悌(太尉卿官命使贊白也才過千人為傑選擇賢良孝悌舉而用之蓋非太尉之職故特命之)行爵
出祿佐天長養繼修增高無有隳壊毋興土功毋伐大
樹令野虞行田原勸農事驅獸畜勿令害榖天子以彘
嘗麥先薦寢廟(是月麥始升故以豕嘗麥豕水畜宜麥先薦寢廟孝之至也)聚畜百
藥靡草死(隂氣極藥草成故聚積之也靡草草之枝葉靡細者)麥秋至决小罪斷
薄刑(刑者上之所施罪者下之所犯斷者定其輕重而施刑也决謂人以小罪相告者即决遣之不收擊)
(也)孟夏行秋令則苦雨數来五榖不滋四隣入保(孟夏盛陽)
(當助長養而行金氣殺戮之令故苦雨殺榖不得滋長也四方之民来入城郭自保守也)行冬令則
草木早枯後乃大水敗壊城郭(行冬寒閉固之令故草木早枯大水敗壊其城)
(郭奸時違行之應也)行春令則螽蝗為敗暴風来格秀草不實(孟夏)
(當繼修增高助陽長養而行春時啓蟄之令故致螽蝗之敗春木氣多風故言暴風来至使當秀之草不長茂)
(也)四月官田其樹桃(四月勉農事故官田也桃說與杏同後李熟)仲夏之月
招搖指午昏亢中旦危中(亢東方蒼龍之宿昏時中於南方危北方玄武之宿平旦)
(時中於南方)其位南方其日丙丁其蟲羽其音徵律中蕤賓
其數七(是月隂氣萎蕤在下像主人也陽氣在上像賓客也故曰蕤賓)其味苦其臭焦
其祀竈祭先肺小暑至螳蜋生(螳蜋世謂之天馬一名齒肬)鵙(决)始
鳴反舌無聲(鵙博勞鳥也五月隂氣於下博勞夏至應隂而鳴殺蛇於木反舌百舌鳥也能辨變)
(其舌反易其聲以效百鳥之鳴故謂百舌無聲者五月陽氣極於上微隂起於下百舌無隂故無聲也)天
子衣赤衣乘赤騮服赤玉載赤旗食菽與雞服八風水
㸑柘燧火南宫御女赤色衣赤采吹竽笙其兵戟其畜
雞朝于明堂太廟(廟南向堂中央室也)命樂師修鞀鼙琴瑟管簫
調竽篪(池)飾鍾磬(管一孔似篴簫今之歌簫是也)執干戚戈羽(干盾戈斧戟屬)
(也羽武也所持翿也)命有司為民祈祀山川百源大雩帝用盛樂
(山者水之源將欲禱雨故先祭其本源雩者吁嗟其聲以求雨之祭周禮女巫凡邦之大烖歌哭而請亦其義)
(也帝者天之主宰盛樂即鞀鞞以下之樂器也)天子以雛嘗黍(雛新雞也不言嘗雞而言嘗黍)
(者以穀為主也)羞以含桃先薦寢廟(羞進也含桃鶯桃鶯所含食故言含桃是月而熟故)
(進之)禁民無刈藍以染(為藍青未成故也)毋燒灰(火之滅者為灰是月草木未成)
(不天物也)毋暴布(暴暴之于日也布者隂功所成不可以小功干盛陽也)門閭無閉關
市無索(門城門閭里門也民順陽氣散布在外當出入故不閉也關要塞市人聚也無索不征税也盖)
(當時氣盛大之際人君亦當體之而行寬大之政也)挺重囚益其食(挺者緩也)存鰥寡
振死事(振起也先人為死難者振起其子孫也)游牝别其羣執騰駒班馬
政(是月牝馬懷胎已定故别其羣不欲騰駒蹏傷其胎育故執之班告也馬政掌馬官也騰駒騰馬也周禮)
(馬五尺以下曰駒)日長至隂陽爭死生分君子齋戒慎身無躁
節聲色薄滋味百官靜事無徑以定晏隂之所成(至極也陽)
(盡午中而微隂妙重淵矣此陽隂爭辨之際物之感陽氣而方長者生感隂氣而已成者死此死生分判之際)
(也事無徑當請詳而後行也晏安也隂道静故曰晏隂)鹿角解蟬始鳴(解墮也蟬鼔翼始鳴)
半夏生木堇榮(半夏草藥也木堇朝榮暮落樹高五六尺其葉與安石榴相似是月生榮華可)
(用作烝)禁民無發火可以居高明遠眺望登邱陵處臺榭
(順陽宣明也一曰望雲物占氣祥也)仲夏行冬令則雹霰傷榖道路不通
暴兵至(冬冰凍故雹霰傷害五榖也冬氣閉蔵又多水雨故道䧟壊不通利㬥害之兵横来至也)行
春令則五榖不熟百螣時起其國乃饑(行春令木王好生育之令故五)
(榖晩熟百螣動股蝗屬時起害榖故國饑也)行秋令則草木零落果實蚤成
民殃於疫(仲夏行秋成熟之令故草木零落果實早成非其時氣故民有疾疫也)五月官
相其樹榆(是月陽氣長養故官相相佐也榆說未聞)季夏之月招搖指未昏
心中旦奎中(心東方蒼龍之宿是月昏時中於南方奎西方白虎之宿是月中旦時中於南方)
其位中央其日戊巳盛德在土(黃帝之神治中央戊巳土日盛德在土土王中)
(央也)其蟲蠃其音宫(羽落而蠃蟲鱗為之長宫土也位中央五音之主也)律中百鐘
其數五(百鐘林鐘是月陽盛隂起生養萬物故曰百鐘其數五五行數土第五也)其味甘其
臭香(土味甘土臭香也)其祀中霤祭先心(土用事故祀中霤中霤室中之祭祀后土)
(也心火也用所勝也一曰心土也自用其蔵也)凉風始至蟋蟀居奥(蟋蟀蜻&KR1465;趣織也詩)
(云七月在野此曰居奥不與經合奥或作壁也)鷹乃學習腐草化為蚈(秋節將至鷹自)
(習擊也蚈馬蚿也一曰螢火蚈音谿)天子衣苑黃乘黃騮服黃玉建黃旗
(黃順土色也)食稷與牛(稷牛皆屬土)服八風水㸑柘燧火中宫御
女黃色衣黃采其兵劒(季夏中央也劔有兩刃諭無所生也一曰諭無所主皆主之)
其畜牛朝于中宫(中宫大室也)乃命漁(語)人伐蛟取鼉登龜
取黿(漁人掌漁官蛟鼉黿皆魚屬鼉皮可以作鼔詩曰鼉鼔洋洋黿可以作羹傳曰楚人獻黿於鄭靈公)
(靈公不與公子宋黿羹公子怒染指於鼎嘗之而出是也皆不害人易得故言取蛟有鱗甲能害人難得故言)
(伐龜神可决吉凶入宗廟尊之故言登)令滂人入材葦(滂人掌池澤之官入材葦供國用也)
命四監大夫令百縣之秩芻以養犧牲(周制天子地方千里分為百縣)
(縣有四郡郡有四鄙故春秋傳言下大夫受縣上大夫受郡秦初置三十六郡以監縣耳此云百縣者謂周制)
(畿内之縣也四監監四郡大夫也秩常也常所當出芻故聚之以養犧牲)以供皇天上帝名
山大川四方之神宗廟社稷為民祈福行惠令弔死問
疾存視長老行稃鬻厚席蓐以送萬物歸也命婦官染
采黼黻文章青黃白黑莫不質良(婦人能别五色故染采白與黑為黼青與)
(赤為黻黑與赤為文赤與白為章質美良善也)以給宗廟之服必宣以明(宣徧明鮮)
(明也)是月也樹木方盛勿敢斬伐不可以合諸侯起土功
動衆興兵必有天殃土潤溽(辱)暑大雨時行利以殺草
糞田疇以肥土壃(夏至後三十日大暑節火王也潤溽而疆漯重又有時雨燒薙行水灌之)
(如以熱湯可以成糞田疇美土疆之界畔)季夏行春令則榖實解落多風欬
民乃遷徙(春木王木性墮落陽發多風而行其令故榖實解落民疾病風欬嗽土氣像春陽布散民)
(遷徙者也)行秋令則邱隰水潦稼穡不熟乃多女災(邱高也隰卑也)
(言高下皆有水潦故殺稼令不熟隂氣過差故多女災女災生子不育也)行冬令則風寒不
時鷹隼蚤摯四鄙入保(冬隂肅殺而行其令故寒風不節鷹隼蚤摯擊四界之民皆入)
(城郭自保守也)六月官少内其樹梓(六月植稼成熟故官少内也梓說未聞)孟秋
之月招搖指申昏斗中旦畢中(斗北方玄武之宿昏時中於南方畢西方白虎)
(之宿平旦時中於南方)其位西方其日庚辛盛德在金(少皥之神治西方也)
(庚辛金也盛德在金金王西方也)其蟲毛其音商(金氣寒蠃者衣毛毛蟲虎為之長商金也)
(位在西方)律中夷則其數九(夷傷也則法也陽衰隂盛萬物彫傷應法成性故曰夷則也其)
(數九五行數五金第四故曰九也)其味辛其臭腥(金味辛金臭腥也)其祀門祭
先肝(孟秋始内入由門故祀門肝木也祭祀之用所勝也一曰肝金自用其蔵也)凉風至白
露降寒蟬鳴鷹乃祭鳥用始行戮(鷹摶鷙殺鳥於大澤之中四面陳之世謂)
(之祭鳥始行殺戮順秋氣也)天子衣白衣乘白駱服白玉建白旗(白順)
(金色也白馬黑毛曰駱)食麻與犬服八風水㸑柘燧火西宫御女
白色衣白采撞白鐘(金王西故處西宫)其兵戈其畜狗朝于總
章左个以出秋令(總章西向堂也西方總成萬物而章明之故曰總章狗金畜也)求不
孝不悌戮㬥傲悍而罰之以助損氣(損氣隂氣也)立秋之日
天子親率三公九卿大夫以迎秋于西郊(西郊里之外郊也)還
乃賞軍率武人於朝(軍率軍將也武勇者功名也)命將率選卒厲兵
簡練桀俊專任有功以征不義詰誅㬥慢順彼四方(順循)
(也)命有司修法制繕囹圄禁姦塞邪審决獄平詞訟(決斷)
(平治也)天地始肅不可以贏(肅殺也殺氣始行也贏盛也)是月農始升
榖天子嘗新先薦寢廟(升成薦進也)命百官始收歛完隄防
謹障塞以備水潦修城郭繕宫室(所以為水潦之備者以月建在酉酉中有)
(畢星好雨也)毋以封侯立大官行重幣出大使行是月令凉
風至三(旬封侯列土封邑也大官九命之爵也重幣金帛之幣大使命卿使之金氣收歛皆近不宜)
(行也)孟秋行冬令則隂氣大勝介蟲敗榖戎兵乃来(孟秋隂也)
(復行冬水王之令隂氣勝也其介蟲敗榖隂氣幷故戎兵来)行春令則其國乃旱陽
氣復還五榖無實(春陽亢燥而行其令故旱也陽氣還者此月凉風而反行温風之令故敗)
(榖令無實也)行夏令則冬多火災寒暑不節民多瘧疾(夏火王而)
(行其令故多火災寒暑相干故不節多瘧疾瘧疾寒暑所生)七月官庫其樹楝(庫兵府也)
(秋節整兵故官庫也其樹楝棟實鳳凰所食也今雒城旁有樹棟實秋熟楝音練)仲秋之月招
搖指酉昏牽牛中旦觜嶲中(牽牛北方玄武之宿昏時中於南方觜嶲西方白虎)
(之宿平旦時中於南方)其位西方其日庚辛其蟲毛其音商律中
南吕其數九(南任也言陽氣吕旅而志助隂隂任成萬物也庚辛金日)其味辛其臭
腥其祀門祭先肝凉風至候鴈来玄鳥歸羣鳥翔(時候之鴈)
(從北漠中来過周雒南至彭蠡也玄鳥歸秋分後歸蟄所也羣鳥翔寒氣至羣鳥肥盛試其羽翼而高翔翔者)
(六翮不動也)天子衣白衣乘白駱服白玉建白旗食麻與犬
服八風水㸑柘燧火西宫御女白色衣白采撞白鐘其
兵戈其畜犬朝于總章太廟(總章西向堂也太廟中央室也)命有司申
嚴百刑斬殺必當無或枉撓(枉曲也撓弱也言平直也)決獄不當反
受其殃是月也養長老授几杖行稃鬻飲食乃命宰祝
行犧牲案芻豢(草養曰芻榖養曰豢案其薄書閱租之)視肥臞全粹(全無虧缺)
(也粹毛色純也粹音祟)察物色課比類量小大視少長莫不中度
天子乃儺(難)以御秋氣(儺猶除也御止也止秋氣不使為害也)以犬麻先
薦寢廟是月可以築城郭建都邑(國有先君之宗廟曰都無曰邑都曰城邑)
(曰築)穿竇窖(吉)修囷倉(穿竇所以通水不欲地濕也穿窖可以盛榖也)乃命有司
趣民牧歛畜采多積聚勸種宿麥若或失時行罪無疑
是月也雷乃始收蟄蟲培戶殺氣浸盛陽氣日衰水始
涸(涸凝竭或作盛言隂勝也)日夜分一度量平權衡正鈞石角斗稱
理關市来商旅(理通也)入貨財以便民事四方来集遠方
皆至財物不匱上無乏用百事乃遂(遂成也)仲秋行春令
則秋雨不降草木生榮國有大恐(春陽氣而行其令故雨不降又温煦之仁)
(故草木生榮華也氣相干必有災咎故國大惶恐)行夏令則其國乃旱蟄蟲不
藏五榖皆復生(行炎陽之令故旱涸氣熱故蟄蟲不藏使五榖復生)行冬令則風
災數起收雷先行草木早死(冬行寒氣激之令故有風災又冬閉藏故收雷先行)
(草木早死也)八月官尉其樹柘(尉成官也是月治兵故官尉)季秋之月招
搖指戌昏虚中旦柳中(虚北方玄武之宿昏時中於南方柳南方朱雀之宿平旦中於)
(南方)其位西方其日庚辛其蟲毛其音商律中無射(隂氣上升)
(陽氣下降萬物隨陽而蔵無射出見也)其數九其味辛其臭腥其祀門祭
先肝候鴈来賓雀入大水為蛤(鴈以仲秋先至者為主後至者為賓大水海水)
(也)菊有黃華豺乃祭獸戮禽(菊色不一而專言黃者秋令在金以黃為正也豺似)
(狗而長尾其色黃豺殺獸四面陳之世謂之祭獸戮猶殺也)天子衣白衣乘白駱服
白玉建白旗食麻與犬服八風水㸑柘燧火西宫御女
白色衣白采撞白鐘其兵戈其畜犬朝于總章右个命
有司申嚴號令百官貴賤無不務入以會天地之蔵無
有宣出乃命冡宰農事備收舉五榖之要(要簿書也)蔵帝籍
之收於神倉(天子籍田千畝故曰帝籍之收籍田所收之榖也神倉倉也)是月也霜
始降百工休(霜降天寒朱漆難成故百工休止不復作器)乃命有司曰寒氣
總至(凝聚而至也)民力不堪其皆入室(詩曰入此室處是也)上下入學
習吹大饗帝嘗犧牲合諸侯制百縣(上旬丁日入學官吹笙竽習禮樂饗)
(上帝用犧牲合諸侯之制度車服之差各兩其命數也百縣畿内之縣言百舉全數耳五家為隣五隣為里四)
(里為鄼四鄼為鄙四鄙為縣然則縣二千五百家也)為来歲受朔日與諸侯所税
於民輕重之法貢歲之數以遠近土地所宜為度(受朔日如)
(今計吏朝賀豫明年之歷日也度者職貢多少有常也)乃教於田獵以習五戎(戎兵)
(也刀劍矛戟矢曰五戎也)命太僕及七騶咸駕戴荏授車以級皆正
設于屛外(級等也授當車者以高下各隨其等級正立設陳也天子外屛屛樹垣也爾雅曰門内之)
(垣謂之樹垣)司徒搢(晉)朴北嚮以贊之(搢插也朴以教導也插置帶間贊相威儀)
(也司徒主衆教導之也)天子乃厲服廣飾執弓操矢以獵(是月天子尚武)
(乃服猛厲之服廣其所佩之飾以取禽也)命主祠祭禽四方(命教也主祠典祀之官祭禽四)
(方祀始設禽獸者於四方報其功不知其神所在故慱求之於四方也)是月草木黃落乃
伐薪為炭蟄蟲咸俛乃趨獄刑毋留有罪(俛伏也無留言當斷也)
收祿秩之不當供養之不宜者(不當謂無德受祿也不宜謂不孝也一曰所養)
(者無勲於國其先人又無賢德所不宜養故收之)通路除道從境始至國而后
巳是月天子乃以犬嘗麻先薦寢廟季秋行夏令則其
國大水冬藏殃敗民多鼽(仇)窒(季秋隂氣而行夏月霖雨之令故大水火氣故)
(冬藏殃敗也火金相干故民鼽窒鼻不通利)行冬令則國多盜賊邊境不寧
土地分裂(冬水純隂姦謀所生故多盜賊使邊境之民不安寧也則土地見侵削為隣國所分裂也)
行春令則煗風来至民氣解隋師旅並興(春氣陽温故煗風至民氣)
(解隋也木干金故師旅並興)九月官候其樹槐(候望也是月繕修守備故曰官候也槐懷)
(也可以懷来遠人也)孟冬之月招搖指亥昏危中旦七星中(危北方玄)
(武之宿昏時中於南方七星南方朱鳥之宿平旦時中於南方)其位北方其日壬癸盛
德在水(顓頊之神治北方壬癸水日盛德在水王北方也)其蟲介其音羽(介甲也像)
(冬閉固皮漫胡也甲蟲龜為之長明屬水也)律中應鍾其數六(隂應於陽轉成其功萬物)
(聚成故日應鍾其數六五行數五水第一故曰六)其味鹹其臭腐(水味鹹也水臭腐也)其
祀井祭先腎(井水給人故祀井或作行行門内地冬守在内故祀腎水自用其蔵也)水始
冰地始凍雉入大水為蜃虹蔵不見(蜃蛟屬大水淮水也傳曰雉入于淮)
(為蜃虹隂中之陽也是月隂盛故不見蔵氣之下伏也)天子衣黑衣乘玄驪服玄
玉建玄旗(順水德也熊與虎曰旗)食黍與彘服八風水㸑松燧火
北宫御女黑色衣黑采擊磬石(水王北方故處北宫)其兵鎩(晒)其
畜彘(鎩者却内像隂閉也彘者水畜也)朝于玄堂左个以出冬令命有
司修羣禁(順隂閉諸所當禁也)禁外徙閉閭大摉(搜)客(傳曰禁舊客為露情)
(也有新客摉出之為觀釁也閭城門之閭里門也嚴閉之守備也)斷罰刑殺當罪(斷罰刑當)
(决也當罰正罪故殺之)阿上亂法者誅(阿意曲從取容於上以亂法度也誅治也)立冬
之日天子親率三公九卿大夫以迎歲于北郊還乃賞
死事存孤寡(有忠節蹈義死王事者賞其子孫也孤寡皆存慰矜恤之)是月命太祝
禱祀神位占龜策審卦兆以察吉凶於是天子始裘命
百官謹蓋藏命司徒行積聚修城郭警門閭修楗(蹇)閉
慎管籥固封璽(城郭欲其厚實故言修門閭備禦非常故曰警楗鎻須也閉鎻筒也管籥鎻匙)
(也楗閉或有破壊故言修管籥不可妄開故言慎璽印也)修邊境完要塞絶蹊徑飾
喪紀審棺槨衣衾之薄厚(飾治也紀數也二十五月之數也棺槨衣衾薄厚各有差)
(等故審之)營邱壠之小大高庳(卑)使貴賤卑尊各有等級(營度)
(也邱壟冢也小大高下各有度量也)是月也工師效功陳祭器案度呈堅
致為上(案視度法也堅致功牢也)工事苦慢作為淫巧必行其罪(苦惡)
(也慢不牢也淫巧非常之巧也苦謂監會之監也)是月也大飲蒸天子祈来年
於天宗(蒸冬祭是時大飲酒而祭求明年之福祥也凡屬天子之神日月星辰皆為天宗)大禱
祭于公社畢饗先祖(禱求也公社后土之祭生為上公死為貴神故曰公畢饗先祖先公)
(後私之義也)勞農夫以休息之命將率講武律射御角力勁
(律習也角平地也勁強貌)乃命水虞漁師收水泉池澤之賦(虞掌水官師長)
(賦稅也)毋或侵牟(牟多也)孟冬行春令則凍閉不密地氣發
泄民多流亡(春陽氣散越故凍閉不密地氣發泄也民多流亡像陽氣布散)行夏令則
多㬥風方冬不寒蟄蟲復出(冬當閉藏反行夏盛陽之令故多暴疾陽氣温故盛)
(冬不寒令蟄伏之蟲復出也)行秋令則雪霜不時小兵時起土地侵
削(秋氣干冬大寒不當雪而雪不當霜而霜故曰不時)十月官司馬其樹檀(冬間講武)
(故官司馬檀隂木)仲冬之月招摇指子昏壁中旦軫中(東壁北方玄武)
(之宿昏時中於南方軫南方朱鳥之宿平旦時中於南方)其位北方其日壬癸其蟲
介其音羽律中黃鍾其數六(黃鍾者陽氣聚於下隂氣盛於上萬物黃萌於地中)
(故曰黃鍾)其味鹹其臭腐其祀井祭先腎冰益壮地始坼鳱
(天)鴠(旦)不鳴虎始交(鳱鴠夜鳴求旦之鳥是月隂盛故不鳴虎陽中之隂隂氣盛以類發)
(也交讀校)天子衣黑衣乘鐵驪服玄玉建玄旗食黍與彘服
八風水㸑松燧火北宫御女黑色衣黑采擊磬石其兵
鎩其畜彘朝于玄堂太廟命有司曰土事無作無發室
居及起大衆是謂發天地之藏諸蟄則死民必疾疫又
隨以喪急捕盜賊誅淫泆詐偽之人命曰畼(暢)月(隂氣在上)
(民人空閒故命曰畼月)命奄尹申宫令(奄官也尹正也中宫令重戒敕也)審門閭
謹房室必重閉(助隂氣也)省婦事乃命大酋秫(术)稻必齊麴
蘖必時(婦事婦功也大酋酒官之長秫稻麴蘖酒材也齊多寡中度也時制度及時也)湛(審)熺
(熾)必潔水泉必香(湛漬熺蒸炊也潔無所汚香無穢惡之氣)陶器必良火齊
必得無有差忒(陶器瓦器良無罅漏之失得適生熟之宜)天子乃命有司祀
四海大川名澤(冬令方中水復至盛故為民禱祀之也)是月也農有不收
藏積聚牛馬畜獸有放失者取之不詰(詰呵問也)山林藪澤
有能取䟽食田獵禽獸者野虞教導之其有相侵奪罪
之不赦是月也日短至隂陽爭君子齋戒處必掩身欲
靜去聲色禁嗜欲(聲絲竹金石之聲也色美色也有貪欲濫求者禁之也)寧身體
安形性(閉情欲也)是月也茘挺出芸始生邱螾結麋角解(茘馬)
(茘草也芸蒿菜名邱螾蟲名結屈結也麋角解墮皆應微陽氣也)水泉動則伐樹木取
竹箭罷官之無事器之無用者涂(塗)闕庭門閭築囹圄
所以助天地之閉仲冬行夏令則其國乃旱氛霧冥冥
雷乃發聲(夏氣炎陽故其國旱清濁相干故氛霧冥冥也)行秋令則其時雨水
瓜瓠不成國有大兵(秋金氣水之母也故雨水水金用事故有大兵)行春令則
蟲螟為敗水泉咸竭民多疾癘(春陽氣蟄伏生故蟲螟敗榖水泉竭也陽干隂)
(氣未和故多疾癘)十一月官都尉其樹棗(冬成軍師故官都尉棗取其赤心也)季
冬之月招搖指丑昏婁中旦氐中(婁西方白虎之宿昏時中於南方氐東方)
(蒼龍之宿平旦時中於南方)其位北方其日壬癸其蟲介其音羽律
中大吕(吕旅也萬物萌動於黃泉未能達見所以旅旅去隂即陽助其成功故曰大吕)其數六
其味鹹其臭腐其祀井祭先腎鴈北鄉鵲加巢(鴈在彭蠡之水)
(皆北嚮將至北漠中也鵲感陽而動上加巢也)雉雊雞呼卵(雞呼鳴求卵也)天子衣黑
衣乘鐵驪服玄玉建玄旗食麥與彘服八風水㸑松燧
火北宫御女黑色衣黑采擊磬石其兵鎩其畜彘朝于
玄堂右个命有司大儺旁磔出土牛(大儺今之逐隂驅疫為陽導也旁磔)
(四面皆磔犬羊以禳四方之疾疫也出土牛今鄉縣出勸農耕之土牛於外是也)命漁師始漁
天子親往射漁先薦寢廟令民出五種令農計耦耕事
修耒耜具田器(耦耦合也)命樂師大合吹而罷乃命四監收
秩薪以供寢廟及百祀之薪燎(秩常也謂有常數也大而可析者謂之薪小而)
(束者謂之柴新燎炊也㸑及夜燎之用也)是月也日窮于次月窮于紀星周
于天歲將更始(日窮于次者去年季冬次玄枵至此窮盡還次玄枵也紀會也去年季冬月與)
(日相會于玄枵至此窮盡復還會於玄枵也星周于天者謂二十八舍更見南方至是月周匝也)令静
農民無有所使天子乃與公卿大夫飾國典論時令以
待嗣歲之宜乃命太史次諸侯之列賦之犧牲(賦布也)以
供皇天上帝社稷之芻享乃命同姓女國供寢廟之芻
豢卿士大夫至于庶民供山林名川之祀季冬行秋令
則白露早降介蟲為&KR0008;(祥)四鄙入保(秋節白露故白露早降介甲之蟲為)
(&KR0008;災金氣為兵故四境之民入城郭自保守也)行春令則胎夭傷國多痼疾命
之曰逆(季冬大寒而行春温之令氣不和謂胎養天傷國多篤疾逆風氣之由也)行夏令則
水潦敗國時雪不降冰凍消釋(夏氣炎陽有多霖雨故水潦敗國也時雪當降)
(而不降冰凍不當消而消釋皆干時之徵)十二月官獄其樹櫟(十二月歲盡刑斷故)
(獄官也櫟可以為車轂木不出火惟櫟為然亦應除氣也)五位東方之極自竭石山
過朝鮮貫大人之國(竭石在遼西界海水西畔朝鮮樂浪之縣也貫通也大人國在其東)
東至日出之次榑(扶)木之地青土樹木之野(榑木榑桑)太
皥句芒之所司者萬二千里(太皥庖犧氏東方木德之帝句芒木神司主也)其
令曰挺羣禁開閉闔通窮窒達障塞行優游棄怨惡解
役罪免刑開關梁宣出財和外怨撫四方行柔惠止剛
強(剛強侵陵人不循軌度者禁止之也)南方之極自北戶孫之外(北戶孫國名日)
(在其北皆為北向戶以日故北戶)貫顓頊之國南至委火炎風之野赤
帝祝融之所司者萬二千里(赤帝炎帝少典之子號為神農南方火德之帝也祝)
(融顓頊之孫老童之子吳回也一名黎為高辛氏火正號為祝融死為火神)其令曰爵有德
賞有功惠賢良救饑渴舉力農賑貧窮惠孤寡憂罷疾
出大祿行大賞起毁宗立無後封建侯立賢輔(應陽施也)中
央之極自崑崙東絶兩恒山(自從也絶猶過也恒山常也言兩未聞)日月
之所道江漢之所出(日月照其所經過之道江出岷山漢出嶓冡山)衆民之野
五榖之所宜龍門河濟相貫以息壤堙洪水之州東至
於碣石黃帝后土之所司者萬二千里(黃帝少典之子以土德王天下)
(號為軒轅氏死為中央土德之帝后土者勾龍氏之子名曰后土能平九土死祀為土神)其令曰平
而不阿明而不苛包裹覆露(露潤也)無不囊懷溥汜無私
正靜以和行稃鬻養老衰弔死問疾以送萬物之歸(土四)
(方之主故曰萬物之所歸也)西方之極自崑崙絶流沙沈羽西至三
危之國(流沙蓋在崑崙之西南)石城金室飲氣之民不死之野少
皥蓐收之所司者萬二千里(少皥黃帝之子青陽也名摯以金德王天下號為金)
(天氏死為西方金德之帝蓐收金天氏之裔子曰修禮死為金神)其令曰審用法誅必
辜備盗賊禁姦邪飾羣牧謹著聚修城郭補決竇塞蹊
徑遏溝瀆止流水雝谿谷守門閭陳兵甲選百官誅不
法(應金斷也)北方之極自九澤窮夏晦之極北至令正之谷
(九澤北方之澤夏大也晦暝也)有凍寒積冰雪雹霜霰漂潤羣水之野
顓頊玄冥之所司者萬二千里(顓頊黃帝之孫以水德王天下號高陽氏死為)
(北方水德之帝其神玄冥者金天氏有適子曰昧為玄暝師死而祀為主水之神)其令曰申羣
禁固閉藏修障塞繕關梁禁外徙斷罰刑殺當罪閉關
閭大搜客止交游禁夜樂蚤閉晏開以塞姦人已得執
之必固天節已幾刑殺無赦雖有盛尊之親斷以法度
毋行水毋發藏毋釋罪(應隂殺也)六合孟春與孟秋為合仲
春與仲秋為合季春與季秋為合孟夏與孟冬為合仲
夏與仲冬為合季夏與季冬為合孟春始贏孟秋始縮
(贏長也縮短也)仲春始出仲秋始内(出二月播種内八月收歛)季春大出季
秋大内孟夏始緩孟冬始急(緩四月陽安急十月寒肅)仲夏至脩仲
冬至短(夏至北極冬至南極短脩皆在至前)季夏德畢季冬刑畢(德畢陽施結刑)
(畢刑獄盡)故正月失政七月凉風不至二月失政八月雷不
藏三月失政九月不下霜四月失政十月不凍五月失
政十一月蟄蟲冬出其鄉六月失政十二月草木不脱
(不脱葉槁著樹不零落也)七月失政正月大寒不解(東風不解凍也)八月失
政二月雷不發(不發聲也)九月失政三月春風不濟(濟止也)十
月失政四月草木不實(實長也)十一月失政五月下雹霜
十二月失政六月五榖疾狂(疾狂不華而實也)春行夏令泄(象盛)
(陽發泄)行秋令水(水生於中故水)行冬令肅(象氣肅急)夏行春令風(象春)
(木氣多)行秋令蕪(象秋氣蕪穢生)行冬令格(格鼔也象冬斷刑恩澤致格不流下)秋
行夏令華(象夏氣樹華茂)行春令榮(象春氣生榮華)行冬令耗(耗零落也)冬
行春令泄(象春氣布散發泄也)行夏令旱(旱象陽炎)行秋令霧(秋氣隂故亂霧)
製度隂陽大制有六度天為繩地為凖春為規夏為衡
秋為矩冬為權繩者所以繩萬物也凖者所以凖萬物
也規者所以員萬物也衡者所以平萬物也矩者所以
方萬物也權者所以權萬物也繩之為度也直而不争
修而不窮久而不弊遠而不忘與天合德與神合明所
欲則得所惡則亡自古及今不可移匡厥德孔密廣大
以容是故上帝以為物宗(宗本也)凖之為度也平而不險
巧而不阿廣大以容寬裕以和柔而不剛銳而不挫(銳利)
(也挫折也)流而不滯(流行滯止也)易而不穢發通而有紀(紀道也)周
密而不泄凖平而不失萬物皆平民無險謀怨惡不生
是故上帝以為物平(平評也)規之為度也轉而不復員而
不垸(復遏垸轉也垸音患)優而不縱廣大以寬感動有理發通有
紀優優簡簡百怨不起(優簡寬舒之貌)規度不失生氣乃理(氣類)
(理逹也)衡之為度也緩而不後平而不怨施而不德弔而
不責常平民祿以繼不足㪍㪍陽陽唯德是行養長化
育萬物蕃昌以成五榖以實封疆其政不失天地乃明
(明理也)矩之為度也肅而不悖剛而不憒取而無怨内而
無害威厲而不懾令行而不廢殺伐既得仇敵乃克矩
正不失百誅乃服權之為度也急而不贏殺而不割充
滿以實周密而不泄敗物而弗取罪殺而不赦誠信以
必堅慤以固冀除苛慝不可以曲故冬正將行必弱以
強必柔以剛權正而不失萬物乃藏明堂之制静而法
準動而法繩春治以規秋治以矩冬治以權夏治以衡
是故燥溼寒暑以節至甘雨膏露以時降
淮南鴻烈解卷五
