淮南鴻烈解卷四
漢高誘注
墬形訓(紀東西南北山川藪澤地之所載萬物形兆所化育也故曰地形)
墬形之所載六合之間四極之内(六合巳說在原道四極四方之極無夏有)
(外故謂之内也)昭之以日月經之以星辰紀之以四時要之以
太歲(要正也以太歲所在正天時也)天地之間九州八極(八極八方之極也)土
有九山山有九塞澤有九藪風有八等水有六品何謂
九州東南神州曰農土(東南辰焉農神后稷之所經緯也故曰農土)正南次
州曰沃土(沃盛也五月建午稼穡盛張故曰沃土)西南戎州曰滔土(滔大也七)
(月建申五穀成大故曰滔土)正西弇州曰并土(并猶成也八月建酉百穀成熟故曰并土)
正中冀州曰中土(冀大也四方之主故曰中土)西北台州曰肥土正
北濟州曰成土(未聞)東北薄州曰隠土(薄猶平也隠氣所隠藏故曰隠土)
正東陽州曰申土(申復也隂氣盡於北陽氣復起東北故曰申土)何謂九山會
稽泰山王屋首山太華岐山太行羊腸孟門(會稽山在會稽郡泰)
(山今在泰山郡是為東嶽王屋山在今河東恒縣東北所出也首山在蒲坂縣南阿曲之中伯夷所隠太華今)
(弘農隂山也是為西嶽岐山今扶風漢陽縣北周家所邑也太行在今上黨太行關直河内野王縣羊腸山名)
(今太原晉陽西北九十里通河西上郡關曰羊腸坂是孟門太行之限也)何謂九塞曰太汾
澠阨荆阮方城殽阪井陘令疵句注居庸(太汾在晉澠阨今弘農澠)
(池是也荆阮方城皆在楚殽阪弘農郡澠池殽欽吟是也井陘在常山通太原關令疵在遼西句注在鴈門隂)
(館句注居庸在上谷阻陽之東通運都關)何謂九藪(藪澤也)曰越之具區(具區在吳)
(越之間)楚之雲夢(雲夢在南郡華容)秦之陽紆(陽紆在馮翊池陽一名具圃)晉
之大陸(大陸魏獻子所游焚焉而死者是也)鄭之圃田(圃田在今河南中牟傳曰鄭有原圃)
(猶秦之具囿也吾子取其麋鹿以閒弊邑是也)宋之孟諸(孟諸在今梁園睢陽東北澤)齊之
海隅(海隅猶崖蓋近海濱)趙之鉅鹿(今鉅鹿黃阿澤是也)燕之昭余(昭余今太原郡)
(古者屬燕)何謂八風東北曰炎風(艮氣所生也一曰融風)東方曰條風
(震氣所生也一曰明庶風)東南曰景風(巽氣所生也一曰清明風)南方曰巨風(離氣)
(所生也一曰凱風)西南曰凉風(坤氣所生也)西方曰飂(留)風(兑氣所生也)
西北曰麗風(乾氣所生也一曰閶闔風)北方曰寒風(坎氣所生也一曰廣莫風)何
謂六水曰河水赤水遼水黑水江水淮水(河水出崑崙東北陬赤水)
(出其東南&KR1101;遼水出碣石山自塞北東流直遼東之西南入海黑水在雝州江水出岷山在蜀西徼淮水出桐)
(柏山南平陽也)闔四海之内東西二萬八千里南北二萬六千
里(子午為經卯酉為緯言經短緯長也)水道八千里通谷其名川六百陸
徑三千里(陸徑邪徑也陸地也)禹乃使太章步自東極至于西極
二億三萬三千五百里七十五步使豎亥步自北極至
于南極二億三萬三千五百里七十五步(太章豎亥善行人皆禹臣)
(也海内東西短南北長極内等也)凡鴻水淵藪自三百仞以上二億三
萬三千五百五十里有九淵禹乃以息土填洪水以為
名山(息土不耗減掘之益多故以填洪水名山大山也)掘崑崙虚以下地(掘猶平也)
(地或作池)中有增城九重其高萬一千里百一十四步二尺
六寸(中崑崙虚中也增重也有五城十二樓見括地像此蓋誕實未聞也)上有木禾其修
五尋(土崑崙虚上也五尋長三十五尺)珠樹玉樹琁(窮)樹不死樹在其
西(在木禾之西也)沙棠琅玕在其東(皆玉名也在木禾之東也一說沙棠木名也吕氏春)
(秋曰果之美者沙棠之實也)絳樹在其南(絳赤色)碧樹瑤樹在其北(碧青)
(玉色)旁有四百四十門(面有十門也)門間四里里間九純純丈
五尺(純里名)旁有九井玉横維其西北之隅(横猶光也横或作彭彭受)
(不死藥器也)北門開以内不周之風傾宫旋室(傾宫宫滿一頃田中也旋)
(室以旋玉飾室也一說室璇璣關可轉旋故曰旋室)縣圃涼風樊(飰)桐在崑崙閶
闔之中(閶闔崑崙虚門名縣圃涼風樊桐皆崑崙之山名)是其疏圃疏圃之池
浸之黃水黃水三周復其原(原本也)是謂丹水飲之不死
河水出崑崙東北&KR1101;貫㴾海入禹所導積石山(㴾海大海也河)
(水自崑崙由地中行禹導而通之至積石山書曰河出積石入猶出也)赤水出其東南陬
西南注南海丹澤之東赤水之東弱水出自窮石(窮石山名)
(在張掖北塞水也)至于合黎餘波入于流沙絶流沙南至南海
(絶猶過也流沙流行也)洋水出其西北&KR1101;入于南海羽民之南(洋水)
(經隴西氐道東至武都為漢陽)凡四水者帝之神泉以和百藥以潤萬
物崑崙之丘或上倍之(倍之高倍之也)是謂涼風之山登之而
不死或上倍之是謂懸圃登之乃靈能使風雨或上倍
之乃維上天登之乃神是謂太帝之居扶木在陽州日
之所&KR0008;(太帝天帝也扶木扶桑也在湯谷之南&KR0008;猶照也過陽州東方&KR0008;音費)建木在都
廣(建木其狀如牛引之有皮若瓔黃蛇葉若羅都廣南方山名也)衆帝所自上下日中
無景呼而無嚮蓋天地之中也(衆帝之從都廣山上天還下故曰上下日中時)
(日直人上無有晷故曰蓋天地之中)若木在建木西末有十日其華照下
地(末端也若木端有十日狀如蓮華華猶光也光照其下也)九州之大純方千里(純緣)
(也亦曰量名也)九州之外乃有八殥(寅)亦方千里(殥猶遠也)自東北
方曰大澤曰無通(大澤無通皆藪名)東方曰大渚曰少海(水中可居)
(者曰渚東方多水故曰少海亦澤名)東南方曰昃區曰元(穴)澤南方曰大
夢曰浩澤(夢雲夢也浩亦大也)西南方曰渚資曰丹澤(蓋近丹水因其名故)
(曰丹澤)西方曰九區曰泉澤西北方曰大夏曰海澤北方
曰大冥曰寒澤(北方多寒水故曰寒澤)凡八殥八澤之雲是雨九
州八殥之外而有八紘(紘維也維落天地而為之表故曰紘也)亦方千里
自東北方曰和丘曰荒土(鳳所自歌鸞所自舞名曰和丘曰荒土)東方曰
棘林曰桑野東南方曰大窮曰衆女南方曰都廣曰反
戶(都廣國名也山在此國因復曰都廣山言其在日之南皆為北鄉戶故反其戶也)西南方曰
焦僥曰炎土(焦僥短人之國也長不滿三尺)西方曰金丘曰沃野(西方金位)
(也因為金丘沃猶白也西方白故曰沃野)西北方曰一目曰沙所(國人一目在面中央)
(沙所蓋流沙所出也一曰澤名)北方曰積冰曰委羽(北方寒冰所積因以為名積冰也委)
(羽山名也在北極之隂不見日)凡八紘之氣是出寒暑以合八正必以
風雨(八正八風之正也以風雨八紘之内)八紘之外乃有八極自東北方
曰方土之山曰蒼門(東北木將用事青之始也故曰蒼門)東方曰東極之
山曰開明之門(明者陽也日之所出也故曰開明之門)東南方曰波母之
山曰陽門(東南月建在巳純陽用事故曰陽門據天下諸城東南角門皆陽門是其類也)南方
曰南極之山曰暑門(南方盛陽積温所在故曰暑門)西南方曰編駒之
山曰白門(西南月建在申金氣之始也金氣白故曰白門)西方曰西極之山曰
閶闔之門(西方八月建酉萬物成濟將可及收斂閶大也闔閉也大聚萬物而閉之故曰閶闔之門)
西北方曰不周之山曰幽都之門(幽闔也都聚也玄冥將始用事順隂而聚)
(故曰幽都之門)北方曰北極之山曰寒門(積寒所在故曰寒門)凡八極之
雲是雨天下八門之風是節寒暑八紘八殥八澤之雲
以雨九州而和中土(中土冀州)東方之美者有醫母閭之珣
(荀)玗(于)琪焉(醫母閭山名在遼東屬國珣玗琪王名)東南方之美者有會
稽之竹箭焉(會稽山在今會稽山隂縣之南禹所葬地竹箭今會稽郡出好竹箭是也)南方
之美者有梁山之犀象焉(梁山在會稽長沙湘南有犀角象牙皆物之珍也)西
南方之美者有華山之金石焉(金美金也石含玉之石也華山今弘農華隂山)
(南)西方之美者有霍山之珠玉焉(出夜光之珠五色之玉也今河東永安縣)
西北方之美者有崑崙之球琳琅玕焉(球琳琅玕皆美玉名)北方
之美者有幽都之筋角焉(古之幽都在鴈門以北其畜宜牛羊馬出好筋角可以為)
(弓弩)東北方之美者有斥山之文皮焉(文皮豹虎之皮也)中央之
美者有岱嶽以生五穀桑麻魚鹽出焉(岱嶽泰山也王者禪代所祠因)
(曰岱嶽五穀桑麻魚鹽所養人者)凡地形東西為緯南北為經山為積
德川為積刑(山仁萬物生焉故為積德川水智智制斷故為積刑也)高者為生下
者為死(高者陽主生下者隂主死)丘陵為牡谿谷為牝(丘陵高敞陽也故為牡谿)
(谷汚下隂也故為牝)水圓折者有珠方折者有玉(圓折者陽也珠隂中之陽方折)
(者隂也玉陽中之隂皆以其類也)清水有黃金龍淵有玉英(清水澄故黃金出焉)
(龍淵龍所出游之淵玉英轉化有精光也)土地各以其類生是故山氣多男
澤氣多女障氣多喑(音殷啼極而無聲也)風氣多聾林氣多癃(音隆)
(病也)木氣多傴(音羽僂也)岸下氣多腫石氣多力(象石堅也)險阻氣
多癭(上下險阻氣衝喉而結多癭咽也)暑氣多夭(夭折不終也)寒氣多壽谷
氣多痺丘氣多狂衍氣多仁(下而汚者為衍)陵氣多貪輕土多
利重土多遲(利疾也)清水音小濁水音大(音聲也)湍水人輕
遲水人重(湍急流悍水也)中土多聖人皆象其氣皆應其類故
南方有不死之草北方有不釋之冰(南方温故草有不死者北方寒故冰)
(有不泮釋者)東方有君子之國(東方木德仁故有君子之國其人冠帶劒食獸使二文虎)
(也)西方有形殘之尸寢居直夢人死為鬼(西方金金斷剖攻戰之事)
(有形殘之尸也寢寐也居處也金氣方剛故其寢寐處夢悟如其夢故曰直夢不終其命死而為鬼能為祅怪)
(病人也一說曰形殘之尸於是以兩乳為目肥臍為口操干戚以舞以無夢天神斷其手後天帝斷其首也故)
(曰寢居直夢)磁石上飛雲母來水土龍致雨燕鴈代飛(湯遭旱作)
(土龍以像龍雲從龍故致雨也燕玄鳥也春分而來鴈春分而去北詣漠中也燕秋分而北鴈秋分而南詣彭)
(蠡也故曰代飛代更也)蛤蟹珠龜與月盛衰(與猶隨也)是故堅土人剛
弱土人肥壚土人大沙土人細(細小也)息土人美耗土人
醜食水者善游能寒(魚鼈鷖鶩之屬)食土者無心而慧(如蚯蚓之屬)
食木者多力而□(熊羆之屬□煩腸黃理也□音閉)食草者善走而愚
(麋鹿之屬)食葉者有絲而蛾(蠶是也)食肉者勇敢而捍(虎豹鷹鸇之屬)
食氣者神明而壽(仙人松喬之屬)食穀者知慧而夭不食者不
死而神凡人民禽獸萬物貞蟲各有以生(貞蟲諸細要之屬)或
奇或偶或飛或走莫知其情唯知通道者能原本之天
一地二人三(一陽二隂也人生於天地故曰三也)三三而九九九八十一
一主日日數十(十從甲至癸)日主人人故十月而生八九七
十二二主偶偶以承奇奇主辰辰主月月主馬馬故十
二月而生七九六十三三主斗斗主犬犬故三月而生
六九五十四四主時時主彘彘故四月而生五九四十
五五主音音主猨猨故五月而生四九三十六六主律
律主麋鹿麋鹿故六月而生三九二十七七主星星主
虎虎故七月而生二九十八八主風風主蟲蟲故八月
而化鳥魚皆生於隂隂屬於陽故鳥魚皆卵生魚游於
水鳥飛於雲故立冬燕雀入海化為蛤萬物之生而各
異類蠶食而不飲蟬飲而不食蜉蝣不飲不食介鱗者
夏食而冬蟄(介甲也龜鼈之屬鱗魚龍之屬)齕吞者八竅而卵生(鳥魚之屬)
嚼咽者九竅而胎生四足者無羽翼戴角者無上齒無
角者膏而無前(膏豕也熊猿之屬無前肥從前起也)有角者指而無後(指牛)
(羊麋之屬無後肥從後起也)晝生者類父夜生者似母至隂生牝至
陽生牡夫熊羆蟄藏飛鳥時移是故白水宜玉黑水宜
砥(砥卓石)青水宜碧赤水宜丹黃水宜金清水宜龜汾水
濛濁而宜麻濟水通和而宜麥河水中濁而宜菽雒水
輕利而宜禾渭水多力而宜黍漢水重安而宜竹江水
肥仁而宜稻平土之人慧而宜五穀
東方川谷之所注日月之所出其人兌形小頭隆鼻大
口鳶肩企行竅通於目筋氣屬焉蒼色主肝長大早知
而不壽其地宜麥多虎豹
南方陽氣之所積暑濕居之其人修形兌上大口決&KR0008;
(慈)竅通於耳血脉屬焉赤色主心早壯而夭其地宜稻
多兕象
西方高土川谷出焉日月入焉其人面末僂修頸卭(窮)
行竅通於鼻(末猶脊也)皮革屬焉白色主肺勇敢不仁其地
宜黍多旄(繆)犀
北方幽晦不明天之所閉也寒水之所積也蟄蟲之所
伏也其人翕(脅)形短頸大肩下尻竅通於隂骨幹屬焉
黑色主腎其人惷(冲)愚禽獸而壽其地宜菽(菽荳也)多犬
馬(傳曰冀之北土馬之所生言燕代出馬也)
中央四達風氣之所通雨露之所會也其人大面短頥
美鬚惡肥竅通於口膚肉屬焉黃色主胃慧聖而好治
其地宜禾多牛羊及六畜木勝土土勝水水勝火火勝
金金勝木故禾春生秋死(春木王而生秋金王而死)菽夏生冬死(豆火)
(也夏火王而生冬水王而死)麥秋生夏死(麥金也金王而生火王而死)薺冬生中
夏死(薺水也水王而生土王而死)木壯水老火生金囚土死火壯木
老土生水囚金死土壯火老金生木囚水死金壯土老
水生火囚木死水壯金老木生土囚火死音有五聲宫
其主也(宫在中央故為主也)色有五章黃其主也味有五變甘其
主也位有五材土其主也是故鍊土生木鍊木生火鍊
火生雲(雲金氣所生)鍊雲生水鍊水反土鍊甘生酸鍊酸生
辛鍊辛生苦鍊苦生鹹鍊鹹反甘(鍊猶治也)變宫生徵變徵
生商變商生羽變羽生角變角生宫是故以水和土以
土和火以火化金以金治木木復反土五行相治所以
成器用(土本也故曰五行相生所以成器用)凡海外三十六國自西北至
西南方有脩股民天民肅慎民(脩長也股脚也天民肅慎皆國名一曰肅敬也)
(慎畏也)白民沃民女子民丈夫民(白民白身民被髮亦白女子民其貌無有鬚皆)
(如女子也丈夫民其狀皆如丈夫衣黃衣冠帶劒皆西方之國)奇(嵇)股民一臂民三身
民(奇隻也股脚也言其人一臂一手一鼻也三身民蓋一頭有三身皆西方之國)自西南至東
南方結胷民羽民讙頭國民裸國民三苗民交股民不
死民穿胷民反舌民(三苗國名在豫章之彭蠡交股民脚相交切不死民不食也穿胷胷)
(前穿孔違背反舌民語不可知而自相曉一說舌本在前不向喉故曰反舌也南方之國名)豕喙民
鑿齒民三頭民脩臂民(豕喙民其喙如豕鑿齒民吐一齒出口下長三尺三頭民身有)
(三頭也脩臂民一國民皆長臂臂長於身皆南方之國)自東南至東北方有大人
國君子國(東南壚土故人大也)黑齒民玄股民(其人黑齒食稻其地在湯上谷玄股)
(民其股黑兩鳥夾之見山海經)毛民勞民(其人體半生毛若矢鏃也勞民正理躁擾不定也皆東方)
(國)自東北至西北方有跂踵民句嬰民(跂踵民踵不至地以五指行也)
(句嬰讀為九嬰北方之國)深目民無腸民柔利民(皆北方之國)一目民無
繼民(一目民目在面中央無繼民其人蓋無嗣也北方之國)雒棠武人在西北陬
(皆日所入山之名)硥(蚌)魚在其南(硥魚如鯉魚也有神聖者乘行九野在無繼民之南)有
神二人連臂為帝候夜在其西南方(連臂大呼夜行)三珠樹在
其東北方有玉樹在赤水之上崑崙華丘在其東南方
(在無繼民之東南)爰有遺玉青馬視肉(其人不知言也)楊桃甘樝(查)甘
華百果所生(皆異物也在木曰果在地曰蓏)和丘在其東北&KR1101;(四方而高曰丘)
(鸞所自歌鳳所自舞故曰和丘在無繼民東北&KR1101;)三桑無枝在其西夸父耽耳
在其北方(耽耳耳垂在肩上)夸父棄其策是為鄧林(夸父神獸也飲河渭)
(不足將飲西海未至道渴死見山海經策杖也其杖生木而成林鄧猶木也)昆吾丘在南方
(昆吾楚之祖祝融之孫陸終之子為夏伯)軒轅丘在西方(軒轅黃帝有天下之號)巫咸
在其北方(巫咸知天道明吉凶)立登保之山𤾉谷摶(團)桑在東方
(暘谷日之所出也摶桑在登保之山東北方)有娀(嵩)在不周之北長女簡翟
少女建疵(有娀國名也不周山名簡翟建疵姊妹二人在瑤臺帝嚳之妃也天使玄鳥降卵簡翟吞)
(之以生契是為玄王殷之祖也)西王母在流沙之瀕(地里志曰西王石室在金城臨羌西)
(北塞外)樂民拏閭在崑崙弱水之洲(水中可居曰洲)三危在樂民
西(三危西極之山名)宵明燭光在河洲所照方千里(洲水中所居者燭光)
(所照者方千里)龍門在河淵湍池在崑崙(龍門在河中馮翊夏陽界)玄燿不
周(玄燿水名一曰山名)申池在海隅(海隅藪也)孟諸在沛(孟諸宋澤在睢陽東北)
少室太室在冀州(少室太室在陽城嵩高下之别名冀堯都冀州冀為天下之號)燭龍
在鴈門北蔽于委羽之山不見日其神人面龍身而無
足(蔽至也委羽北方山名一曰龍銜燭以照太隂蓋長千里視為晝瞑為夜吹為冬呼為夏)后稷壠
在建木西(建木在都廣都廣南方澤名)其人死復蘇其半魚在其間
(南方人死復生或化為魚在都廣建木間)流黃沃民在其北方三百里狗國
在其東雷澤有神龍身人頭鼓其腹而熙(雷澤大澤也鼓擊也熙戲)
(也地理志曰於禹貢雷澤在濟隂城陽西北城陽有堯塚)江出岷山東流絶漢入海
左還北流至于開母之北右還東流至于東極(岷山在蜀西激)
(水絶猶過也開母山名在東海中)河出積石睢出荆山(河源出崑崙伏流地中方三千)
(里禹導而通之故出積石積石山在金城郡河關縣西南荆山禹貢北條荆山在左馮翊懷德縣之南下有荆)
(漂原雝州浸也)淮出桐柏山睢出羽山(桐柏山在上黨)清漳出楬(恰)戾
濁漳出發包(楬戾山在上黨發包山一名鹿苦山亦在上黨長子二漳合流經魏郡入清河也)
濟出王屋時泗沂出臺台術(王屋山在河東垣縣東北時泗沂皆水名臺台術皆)
(山名處則未聞)洛出獵山(獵山在北地西北夷中洛東南流入渭)汶出弗其流合
於濟(弗其山在北海朱虚縣東)漢出嶓冢涇出薄落之山(嶓冢山漢陽縣西界)
(漢水所出南入廣漢東南至雝州入江薄落之山一名笄頭山安定臨涇縣西禹貢涇水所出東南至陽渡大)
(滑)渭出鳥鼠同穴伊出上魏(鳥鼠同穴山在隴西首陽西南直渭水所出東會于)
(灃又入河雝州川也上魏山名處則未聞)雒出熊耳(熊耳山在京師上雒之西北)浚出華
竅維出覈舟汾出燕京(燕京山名在太原汾陽汾水所出西南至汾陽冀州浸)衽出
濆熊淄出目飴(目飴山名)丹水出高褚(高褚一名冢領山在京兆上雒丹水所出)
(東至均入沔也)股出嶕山鎬出鮮于涼出茅盧石梁(鮮于茅盧石梁皆山)
(名)汝出猛山淇出大號(猛山一名高陵山在南定陵縣汝水所出東南至新蔡入淮大)
(號山在河内卭縣北或曰在臨慮西)晉出龍山結給合出封羊(結給合一名也龍山)
(在晉陽之西北晉水所出東入汾封羊山名)遼出砥石釡出景(砥石山名在塞外遼水所)
(出南入海景山在邯鄲西南釡水所出南澤入漳其原浪沸湧正勢如釡中湯故曰釜今謂之釜口)岐出
石橋呼池出魯平(魯平山名呼池并州之浸也今中山漢昌呼沲河)泥塗淵出
樠(瞞)山維濕北流出於燕(流於北燕北塞外也)
諸稽攝提條風之所生也(諸稽攝提天神之名也艮為條風)通視明庶
風之所生也(通視天神也明庶風震卦之所生)赤奮若清明風之所生
也(赤奮若天神也巽為清明風)共工景風之所生也(共工天神也人面蛇身離為景)
(風)諸比涼風之所生也(諸比天神也坤為涼風)臯稽閶闔風之所
生也(臯稽天神也兌為閶闔風)隅強不周風之所生也(隅強天神也乾為不周風)
窮奇廣莫風之所生也(窮奇天神也在北方道足乘雨龍其形如虎坎為廣莫風)突
(演)生海人(突人之先人)海人生若菌(郡)若菌生聖人聖人生
庶人凡突者生於庶人羽嘉生飛龍(飛龍羽嘉飛蟲之先飛龍有翼)飛
龍生鳳凰鳳凰生鸞鳥鸞鳥生庶鳥凡羽者生於庶鳥
毛犢生應龍應龍生建馬建馬生麒麟麒麟生庶獸凡
毛者生於庶獸介鱗生蛟龍(介鱗鱗蟲之先蛟龍有鱗甲之龍也)蛟龍生
鯤鯁鯤鯁生建邪建邪生庶魚凡鱗者生於庶魚介潭
生先龍(介國也龜之先)先龍生玄黿玄黿生靈龜靈龜生庶龜
凡介者生於庶龜煖濕生容(煖一讀暵當風乾燥之貌)煖濕生於毛
風毛風生於濕玄濕玄生羽風羽風生煗介煗介生鱗
薄鱗薄生煖介五類雜種興乎外肖形而蕃(肖像也言相代象而)
(蕃多也)曰馮生陽閼(曰馮水之先也)陽閼生喬如喬如生幹木幹
木生庶木凡根拔木者生於庶木根拔生程若(根拔根生之草)
(先也)程若生玄玉玄玉生醴泉醴泉生皇辜皇辜生庶草
凡根茇草者生於庶草海閭生屈龍(海閭浮草之先也屈龍游龍鴻也)
屈龍生容華(容華芙蓉草花)容華生蔈(蔈流也無根水中草)蔈生萍藻萍
藻生浮草凡浮生不根茇者生於萍藻正土之氣也御
乎埃天埃天五百歲生缺缺五百歲生黃埃黃埃五百
歲生黃澒(汞)黃澒五百歲生黃金(黃金惟石名也中央數五故五百歲而一)
(化澒水銀也)黃金千歲生黃龍入藏生黃泉黃泉之埃上為
黃雲隂陽相薄為雷激揚為電上者就下流水就通而
合于黃海(黃海中央之海)偏土之氣御乎清天清天八百歲生
青曾青曾八百歲生青澒青澒八百歲生青金青金八
百歲生青龍(東方木色青其數八故八百歲而一化)青龍入藏生清泉清
泉之埃上為青雲隂陽相薄為雲雷激揚為電上者就
下流水就通而合于青海(東方之海)壯土之氣御于赤天赤
天七百歲生赤丹赤丹七百歲生赤澒赤澒七百歲生
赤金(南方火其色赤其數七故七百歲而一化)赤金千歲生赤龍赤龍入藏
生赤泉赤泉之埃上為赤雲隂陽相薄為雷激揚為電
上者就下流水就通而合于赤海(南方之海)弱土之氣御于
白天白天九百歲生白礜白礜九百歲生白澒白澒九
百歲生白金(白金白礜礜石也西方金色白其數九故九百歲而一化)白金千歲生
白龍白龍入藏生白泉白泉之埃上為白雲隂陽相薄
為雷激揚為電上者就下流水就通而合于白海(西方之海)
牝土之氣御于玄天玄天六百歲生玄砥(玄砥黑石也)玄砥
六百歲生玄澒玄澒六百歲生玄金(北方水其色黑其數六故六百歲而)
(一化)玄金千歲生玄龍玄龍入藏生玄泉玄泉之埃上為
玄雲隂陽相薄為雷激揚為電上者就下流水就通而
合于玄海(北方之海上者就下天氣復從天流下也其通流之水皆入于海)
淮南鴻烈解卷四
