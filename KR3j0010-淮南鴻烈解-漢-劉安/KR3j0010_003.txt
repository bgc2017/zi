淮南鴻烈解卷三
漢高誘注
天文訓(文者象也天先垂文象日月五星及彗孛皆謂以譴告一人故曰天文)
天墬(地籀文)未形馮馮翼翼洞(桐)洞灟(鐲)灟故曰大昭(馮翼)
(洞灟無形之貌)道始于虚霩(霍)虚霩生宇宙宇宙生氣氣有漢
垠(漢垠重安之貌)清陽者薄靡而為天(薄靡者若塵埃飛揚之貌)重濁者凝
滯而為地清妙之合專(一作博)易重濁之凝竭難故天先
成而地後定天地之襲精為隂陽(襲合精氣也)隂陽之專精
為四時四時之散精為萬物積陽之熱氣生火火氣之
精者為日積隂之寒氣為水水氣之精者為月日月之
淫為精者為星辰天受日月星辰地受水潦塵埃昔者
共工與顓頊爭為帝怒而觸不周之山天柱折地維絶
天傾西北故日月星辰移焉(不周山在西北傾者高也原道言地東南傾傾者下)
(也此先言傾西北明其高也)地不滿東南故水潦塵埃歸焉天道曰
圓地道曰方方者主幽圓者主明明者吐氣者也是故
火曰外景幽者含氣者也是故水曰内景吐氣者施含
氣者化是故陽施隂化天之偏氣怒者為風地之含氣
和者為雨隂陽相薄感而為雷(薄迫感動也)激而為霆亂而
為霧陽氣勝則散而為雨露(散霧散也)隂氣勝則凝而為霜
雪毛羽者飛行之類也故屬於陽介鱗者蟄伏之類也
故屬於隂日者陽之主也是故春夏則羣獸除(除冬毛微墮也)
日至而麋鹿解(日冬至麋角解日夏至鹿角解)月者隂之宗也是以月
虚而魚腦減月死而蠃硥(謗)膲(宗本也減少也膲肉不滿言應隂氣也膲音醮)
火上蕁(覃)水下流故鳥飛而高魚動而下物類相動本
標(末)相應故陽燧見日則燃而為火方諸見月則津而
為水(陽燧金也取金杯無緣者熱摩令熱日中時以當日下以艾承之則燃得火方諸隂燧大蛤也熟磨)
(拭令熱月盛時以向月下則水生以銅盤受之下水數滴)虎嘯而谷風至龍舉而景
雲屬麒麟鬭而日月食鯨魚死而彗星出蠶珥絲而商
弦絶賁星墜而勃海決人主之情上通于天故誅㬥則
多飄風枉法令則多蟲螟殺不辜則國赤地令不收則
多淫雨(虎土物也谷風木風也木生於土故虎嘯而谷風至龍水也雲生水故龍舉而景雲屬屬會也)
(蠶老絲成自中徹外然視之如金精珥表裏見故曰珥絲一曰弄絲於口商音清弦細而急故先絶也賁星客)
(星也又作孛星墜隕勃大決溢也㬥虐也飄風迅也蟲食苗心曰螟赤地旱也干時之令不收納則久雨為災)
四時者天之吏也日月者天之使也星辰者天之期也
虹蜺彗星者天之忌也(期會也雄為虹雌為蜺忌禁也)天有九野九千
九百九十九隅去地五億萬里(九野九天之野也一野千一百一十一隅)五
星八風二十八宿五官六府紫宫太微軒轅咸池四守
天阿(以上皆星名)何謂九野中央曰鈞天其星角亢氐(韓鄭之分)
(野)東方曰蒼天其星房心尾東北曰變天其星箕斗牽
牛(陽氣始作萬物萌芽故曰變天尾箕一名析木燕之分野斗吳之分野牽牛一名星紀越分野)北方
曰玄天其星須女虚危營室西北方曰幽天其星東壁
奎婁(虚危一名玄枵齊之分野幽隂也西方季秋將即於隂故曰幽天營室東壁一名承委衛之分野奎)
(婁一名降婁魯之分野)西方曰昊天其星胃昴(卯)畢西南方曰朱
天其星觜嶲參東井(西方金色白故曰昊天或作旻昴畢一名大梁趙之分野朱陽也西)
(南為少陽故曰朱天觜嶲參一名實沈晉之分野)南方曰炎天其星輿鬼柳七
星東南方曰陽天其星張翼軫(柳七星張周之分野一名鶉火東南純乾用事)
(故曰陽天翼軫一名鶉尾楚之分野)何謂五星東方木也其帝太皥(太皥伏犧)
(氏有天下號也死託祀於東方之帝)其佐句芒執規而治春其神為歲星
其獸蒼龍其音角其日甲乙(木色蒼蒼龍順其色也角木也甲乙皆木也)南
方火也其帝炎帝(炎帝少典之子也以火德王天下號曰神農死託祀於南方之帝)其
佐朱明(舊說云祝融)執衡而治夏其神為熒惑其獸朱鳥(熒惑)
(五星之一朱鳥朱雀也)其音徵其日丙丁(徵火也丙丁皆火也)中央土也其
帝黃帝(黃帝少典之子以土德王天下號曰軒轅氏死託祀於中央之帝)其佐后土執
繩而制四方其神為鎮星其獸黃龍(土色黃也)其音宫其日
戊己(宫土戊己土也)西方金也其帝少昊(少昊黃帝之子青陽也以金德王號曰金)
(天氏死託祀於西方之帝)其佐蓐(辱)收執矩而治秋其神為太白其
獸白虎其音商其日庚辛(商金也庚辛皆金也)北方水也其帝顓
頊(顓頊黃帝之孫以水德王天下號曰高陽氏死託祀於北方之帝)其佐玄冥執權而
治冬其神為辰星其獸玄武其音羽其日壬癸(羽水也壬癸皆)
(水也)太隂在四仲則歲星行三宿(仲中也四中謂太隂在卯酉子午四面之中)
太隂在四鉤則歲星行二宿(丑鉤辰申鉤巳寅鉤亥未鉤戌謂太隂在四角)二
八十六三四十二故十二歲而行二十八宿日行十二
分度之一歲行三十度十六分度之七十二歲而周(周徧)
(也)熒惑常以十月入太微受制而出行列宿司無道之
國為亂為賊為疾為喪為饑為兵出入無常辯變其色
時見時匿(此皆所以譴告人君)鎮星以甲寅元始建斗歲鎮行一
宿當居而弗居其國亡土未當居而居之其國益地歲
熟日行二十八分度之一歲行十三度百一十二分度
之五一十八歲而周(鎮星一徧)太白元始以正月甲寅與熒
惑晨出東方二百四十日而入入百二十日而夕出西
方二百四十日而入入三十五日而復出東方出以辰
戌入以丑未當出而不出未當入而入天下偃兵當入
而不入當出而不出天下興兵辰星正四時常以二月
春分效奎婁以五月夏至效東井輿鬼以八月秋分效
角亢以十一月冬至效斗牽牛(效見)出以辰戌入以丑未
出二旬而入晨候之東方夕候之西方一時不出其時
不和四時不出天下大饑(穀不熟曰饑)何謂八風距日冬至
四十五日條風至(艮卦之風一名融為笙)條風至四十五日明庶
風至(震卦之風也為管)明庶風至四十五日清明風至(巽卦之風也為)
(柷)清明風至四十五日景風至(離卦之風也為絃)景風至四十
五日凉風至(坤卦之風也為塤)凉風至四十五日閶闔風至(兌卦)
(之風也為鐘)閶闔風至四十五日不周風至(乾卦之風也為罄)不周
風至四十五日廣莫風至(坎卦之風也為鼓)條風至則出輕繫
去稽留(立春故出輕繫)明庶風至則正封疆修田疇(春分播穀故正封疆)
(治田疇)清明風至則出幣帛使諸侯(立夏長養布恩惠故幣帛聘問諸侯)景
風至則爵有位賞有功(夏至隂氣在下陽盛於上象陽布施故賞有功封建侯)凉
風至則報地德祀四郊(立秋節農乃登穀嘗祭故報地德祀四方神)閶闔風
至則收縣垂琴瑟不張(秋分殺氣國君憯憯故去鐘罄縣垂之樂)不周風至
則修宫室繕邊城(立冬節土工其始故治宫室繕修邊城備寇難)廣莫風至則
閉關梁決刑罰(象冬閉藏不通關梁也罰刑疑者於是順時而決之)何謂五官東
方為田南方為司馬西方為理北方為司空中央為都
(田主農司馬主兵理主獄司空主土都為四方最也)何謂六府子午丑未寅申卯
酉辰戌巳亥是也太微者太乙之庭也(太微星名太乙天神)紫宫
者太一之居也軒轅者帝妃之舍也咸池者水魚之囿
也(咸池星名水魚天神)天阿者羣神之闕也(闕猶門也)四宫者所以為
司賞罰(四宫紫宫軒轅咸池天阿)太微者主朱雀(主猶典也)紫宫執斗而
左旋日行一度以周於天日冬至峻狼之山(南極之山)日移
一度月行百八十二度八分度之五而夏至牛首之山
(牛首北極之山)反覆三百六十五度四分度之一而成一歲天
一元始正月建寅日月俱入營室五度天一以始建七
十六歲日月復以正月入營室五度無餘分名曰一紀
凡二十紀一千五百二十歲大終日月星辰復始甲寅
元日行一度而歲有奇四分度之一故四歲而積千四
百六十一日而復合故舍八十歲而復故曰子午卯酉
為二繩(繩直也)丑寅辰巳未申戌亥為四鉤東北為報德
之維也(報復也隂氣極於北方陽氣發於東方自隂復陽故曰報德之維四角為尾也)西南為
背陽之維(西南已過陽將復隂故曰背陽之維)東南為常羊之維(常羊不進不退)
(之貌東南純陽用事不盛不衰常如此故曰常羊之維)西北為號通之維(西北純隂陽氣)
(閉結陽氣將萌號始通之故曰號通之維)日冬至則斗北中繩隂氣極陽氣
萌故曰冬至為德(德始生也)日夏至則斗南中繩陽氣極隂
氣萌故曰夏至為刑(刑始殺也)隂氣極則北至北極下至黃
泉故不可以鑿地穿井萬物閉藏蟄蟲首穴故曰德在
室陽氣極則南至南極上至朱天故不可以夷丘上屋
萬物蕃息五穀兆長故曰德在野日冬至則水從之日
夏至則火從之故五月火正而水漏(火正火王也故水滲漏漏濕也)十
一月水正而隂勝(水正水王也故隂勝)陽氣為火隂氣為水水勝
故夏至溼火勝故冬至燥燥故炭輕溼故炭重日冬至
井水盛盆水溢羊脱毛麋角解鵲始巢八尺之修日中
而景丈三尺日夏至而流黃澤石精出(流黃土之精也隂氣作於下故)
(流澤而出也石精五色之精)蟬始鳴半夏生蟁蝱不食駒犢鷙鳥不
搏黃口(五月微隂在夏駒犢黃口肌血脆弱故蟁蝱鷙鳥應隂不食不搏也)八尺之景修
徑尺五寸景脩則隂氣勝景短則陽氣勝隂氣勝則為
水陽氣勝則為旱隂陽刑德有七舍何謂七舍室堂庭
門巷術野(術道徑也)十二月德居室三十日先日至十五日
後日至十五日而徙所居各三十日德在室則刑在野
德在堂則刑在術德在庭則刑在巷隂陽相德則刑德
合門八月二月隂陽氣均日夜分平故曰刑德合門德
南則生刑南則殺故曰二月會而萬物生八月會而草
木死兩維之間九十一度十六分度之五而升(自東北至東南)
(為兩維匝四維三百六十五度一度者二千九百三十二里)日行一度十五日為一
節以生二十四時之變斗指子則冬至音比黃鍾(黃鍾十一)
(月也鍾者聚也陽氣聚於黃泉之下也)加十五日指癸則小寒音比應鍾
(應鍾十月也言隂應於陽轉成其功萬物應時聚藏故曰應鍾)加十五日指丑則大寒
音比無射(無射九月也隂氣上升陽氣下降萬物隨陽而藏無有射出見也故曰無射)加十
五日指報德之維則越隂在地故曰距日冬至四十六
日而立春陽氣凍解音比南吕(南吕八月也南任也言陽氣内藏隂侣於陽任)
(成其功故曰南吕)加十五日指寅則雨水音比夷則(夷則七月也夷傷則)
(法也言陽衰隂發萬物彫傷應法成性故曰夷則)加十五日指甲則雷驚蟄音
比林鍾(林鍾六月也林衆鍾聚也陽極隂生萬物衆聚而盛故曰林鍾)加十五日指卯
中繩故曰春分則雷行音比蕤賓(蕤賓五月也隂氣萎蕤在下似主人陽在)
(上似賓客故曰蕤賓)加十五日指乙則清明風至音比仲吕(仲吕四月)
(也陽在外隂在中所以吕中於陽助成功也故曰仲吕)加十五日指辰則穀雨音
比姑洗(姑洗三月也姑故也洗新也陽氣養生去故就新故曰姑洗)加十五日指常
羊之維則春分盡故曰有四十六日而立夏大風濟音
比夾鍾(濟止也夾鍾二月也夾夾也萬物去隂夾陽地而生故曰夾鍾)加十五日指已
則小滿(小滿四月也)音比太簇(太簇正月律也簇蔟也言隂衰陽發萬物蔟地而生故曰)
(太簇)加十五日指丙則芒種音比大吕(大吕十二月律也吕侣也萬物萌動)
(於下未能達見故曰大吕所以配黃鍾助陽宣功也)加十五日指午則陽氣極故
曰有四十六日而夏至音比黃鍾加十五日指丁則小
暑音比大吕加十五日指未則大暑音比太簇加十五
日指背陽之維則夏分盡故曰有四十六日而立秋凉
風至音比夾鍾加十五日指申則處暑音比姑洗加十
五日指庚則白露降音比仲吕加十五日指酉中繩故
曰秋分雷戒蟄蟲北鄉音比蕤賓加十五日指辛則寒
露音比林鍾加十五日指戌則霜降音比夷則加十五
日指號通之維則秋分盡故曰有四十六日而立冬草
木畢死音比南吕加十五日指亥則小雪音比無射加
十五日指壬則大雪音比應鍾加十五日指子故曰陽
生於子隂生於午陽生於子故十一月日冬至鵲始加
巢人氣鍾首隂生於午故五月為小刑薺麥亭歴枯冬
生草木必死斗杓為小歲(斗第一星至第四為鬼第五至第七為杓也)正月
建寅月從左行十二辰咸池為太歲二月建卯月從右
行四仲終而復始太歲迎者辱背者強左者衰右者昌
小歲東南則生西北則殺不可迎也而可背也不可左
也而可右也其此之謂也大時者咸池也小時者月建
也天維建元常以寅始起右徙一歲而移十二歲而大
周天終而復始淮南元年冬太一在丙子冬至甲午立
春丙子(淮南王作書之元年也一曰淮南王僭號)二隂一陽成氣二二陽一
隂成氣三(隂精粗故得氣少陽精微故得氣多)合氣而為音合隂而為陽
合陽而為律故曰五音六律音自倍而為日律自倍而
為辰故日十而辰十二月日行十三度七十六分度之
二十六(六或作八)二十九日九百四十分日之四百九十九
而為月而以十二月為歲歲有餘十日九百四十分日
之八百二十七故十九歲而七閏日冬至子午夏至卯
酉冬至加三日則夏至之日也(冬至後三日則明年夏至之日)歲遷六
日終而復始(遷六日今年以子冬至後年以午冬至)壬午冬至甲子受制
木用事火煙青(木色青也東方)七十二日丙子受制火用事火
煙赤(火色赤也南方)七十二日戊子受制土用事火煙黃(土中央其)
(色黃)七十二日庚子受制金用事火煙白(西方金其色白)七十二
日壬子受制水用事火煙黑(北方水其色黑)七十二日而歲終
庚子受制歲遷六日以數推之七十歲而復至甲子甲
子受制則行柔惠挺羣禁開闔扇通障塞毋伐木(甲木也木)
(王東方故施柔惠蟄伏之類出由戶故開闔扇通障塞春木王故毋伐木也)丙子受制則舉
賢良賞有功立封侯出貨財(火用事象陽明識功勞故封建侯出貨財)戊子
受制則養老鰥寡行粰(浮)鬻(欲)施恩澤(土用事象土長養故施恩澤也)
(粰鬻粥也)庚子受制則繕牆垣修城廓審羣禁飾兵甲儆百
官誅不法(金用事象金斷害故誅不如法度也)壬子受制則閉門閭大搜
客(禁搜客出新客)斷刑罰殺當罪息關梁禁外徙(水用事象冬閉固故禁外)
(徙也)甲子氣燥濁丙子氣燥陽戊子氣溼濁庚子氣燥寒
壬子氣清寒丙子干甲子蟄蟲早出(木氣温故早出)故雷早行
戊子干甲子胎夭卵毈鳥蟲多傷庚子干甲子有兵壬
子干甲子春有霜戊子干丙子霆庚子干丙子夷(夷傷也夷)
(或電)壬子干丙子雹甲子干丙子地動庚子干戊子五穀
有殃壬子干戊子夏寒雨霜甲子干戊子介蟲不為(不成)
(為介蟲也)丙子干戊子大旱苽封熯(苽蔣草也生水土相連特大如薄者也名曰封)
(旱燥故熯也熯音染)壬子干庚子大剛魚不為(不成為魚)甲子干庚子
草木再死再生丙子干庚子草木復榮(今八月九月時李柰復榮生實)
(是也)戊子干庚子歲或存或亡甲子干壬子冬乃不藏(不藏)
(地氣發也)丙子干壬子星墜(墜隕也)戊子干壬子蟄蟲冬出其
鄉庚子干壬子冬雷其鄉季春三月豐隆乃出以將其
雨(豐隆雷也)至秋三月(季秋之月)地氣不藏乃收其殺百蟲蟄伏
靜居閉戶(殺氣也)青女乃出以降霜雪(青女天神青&KR0034;王女主霜雪也)行
十二時之氣以至于仲春二月之夕乃收其藏而閉其
寒(收斂其所藏而閉之)女夷鼓歌以司天和以長百穀禽鳥草木
(女夷主春夏長養之神也)孟夏之月以熟穀禾雄鳩長鳴為帝候歲
(雄鳩蓋布穀也)是故天不發其隂則萬物不生地不發其陽則
萬物不成天圓地方道在中央日為德月為刑月歸而
萬物死日至而萬物生遠山則山氣藏遠水則水蟲蟄
遠木則木葉槁日五日不見失其位也聖人不與也(與猶)
(說也)日出于暘谷浴于咸池拂于扶桑是謂晨明(拂猶過一日至)
登于扶桑爰始將行是謂朏(窟)明(朏明將明也)至于曲阿是
謂旦明(平旦也)至于曾泉是謂蚤食至于桑野是謂晏食
至于衡陽是謂隅中至于昆吾是謂正中(昆吾丘在南方)至于
鳥次是謂小還(鳥次西南方之山名也鳥所宿止)至于悲谷是謂餔時
(悲谷西南方之大壑言其深峻臨其上令人悲思故曰悲谷)至于女紀是謂大還(女紀)
(西北隂地)至于淵虞是謂高舂(淵虞地名高舂時加戍民碓舂時也)至于連(爛)
石是謂下舂(連石西北山名言將欲冥下象悉舂故曰下舂)至于悲泉爰止其
女爰息其馬是謂縣車至于虞淵是謂黃昏至于蒙谷
是謂定昏(蒙谷北方之山名)日入于虞淵之汜(凡)曙於蒙谷之
浦(曙明也浦涯也)行九州七舍有五億萬七千三百九里(自𤾉谷至)
(虞淵凡十六所為九州七舍也)禹以為朝晝昏夜夏日至則隂乘陽是
以萬物就而死冬日至則陽乘隂是以萬物仰而生晝
者陽之分夜者隂之分是以陽氣勝則日脩(脩長也)而夜
短隂氣勝則日短而夜脩帝張四維(按以下至為四時根時本在有其歲)
(司之後此依宋本)運之以斗(運旋也)月徙一辰復反其所正月指
寅十二月指丑一歲而匝終而復始指寅則萬物螾(螾音)
(引動生貌)律受太蔟太蔟者蔟而未出也指卯卯則茂茂然
律受夾鍾夾鍾者種始莢也指辰辰則振之也律受姑
洗姑洗者陳去而新來也指巳巳則生已定也律受仲
吕仲吕者中充大也指午午者忤也律受蕤賓蕤賓者
安而服也指未未昧也律受林鍾林鍾者引而止也指
申申者呻之也律受夷則夷則者易其則也德以去矣
指酉酉者飽也律受南吕南吕者任包大也指戌戌者
滅也律受無射無射者無厭也指亥亥者閡也律受應
鍾應鍾者應其鍾也指子子者兹也律受黃鍾黃鍾者
鍾已黃也指丑丑者紐也律受大吕大吕者旅旅而去
也其加卯酉則隂陽分日夜平矣故曰規生矩殺衡長
權藏繩居中央為四時根道曰規始於一一而不生故
分而為隂陽隂陽合和而萬物生故曰一生二二生三
三生萬物天地三月而為一時故祭祀三飯以為禮喪
紀三踊以為節兵重三罕以為制以三參物三三如九
故黃鍾之律九寸而宫音調(調和也)因而九之九九八十
一故黃鍾之數立焉黃者土德之色鍾者氣之所種也
日冬至德氣為土土色黃故曰黃鍾律之數六分為雌
雄故曰十二鍾以副十二月十二各以三成故置一而
十一三之為積分十七萬七千一百四十七黃鍾大數
立焉凡十二律黃鍾為宫太蔟為商姑洗為角林鍾為
徵南吕為羽物以三成音以五立三與五如八故卵生
者八竅律之初生也寫鳳之音故音以八生黃鍾為宫
宫者音之君也故黃鍾位子其數八十一主十一月下
生林鍾林鍾之數五十四主六月上生太蔟太蔟之數
七十二主正月下生南吕南吕之數四十八主八月上
生姑洗姑洗之數六十四主三月下生應鍾應鍾之數
四十二主十月上生蕤賓蕤賓之數五十七主五月上
生大吕大吕之數七十六主十二月下生夷則夷則之
數五十一主七月上生夾鍾夾鍾之數六十八主二月
下生無射無射之數四十五主九月上生仲吕仲吕之
數六十主四月極不生徵生宫宫生商商生羽羽生角
角生姑洗姑洗生應鍾比於正音故為和(應鍾十月也與正音比故)
(為和和從聲也)應鍾生蕤賓不比正音故為繆日冬至音比林
鍾浸以濁日夏至音比黃鍾浸以清以十二律應二十
四時之變甲子仲吕之徵也丙子夾鍾之羽也戊子黃
鍾之宫也庚子無射之商也壬子夷則之角也古之為
度量輕重生乎天道黃鍾之律脩九寸物以三生三九
二十七故幅廣二尺七寸(古者幅比皆然也)音以八相生故人
修八尺尋自倍故八尺而為尋有形則有聲音之數五
以五乘八五八四十故四丈而為匹匹者中人之度也
一匹而為制秋分蔈(貓)定蔈定而禾熟(蔈禾穗粟孚甲之芒也定者成)
(也故禾熟)律之數十二故十二蔈而當一粟十二粟而當一
寸律以當辰音以當日日之數十(十從甲至癸也)故十寸而為
尺十尺而為丈其以為量十二粟而當一分(分言其輕重分銖也)
十二分而當一銖十二銖而當半兩衡有左右因倍之
故二十四銖為一兩天有四時以成一歲因而四之四
四十六故十六兩而為一斤三月而為一時三十日為
一月故三十斤為一鈞四時而為一歲故四鈞為一石
其以為音也一律而生五音十二律而為六十音因而
六之六六三十六故三百六十音以當一歲之日故律
歷之數天地之道也下生者倍以三除之上生者四以
三除之(鍾律上下相生誘不敏也)
太隂元始建于甲寅一終而建甲戌二終而建甲午三
終而復得甲寅之元歲徙一辰立春之後得其辰而遷
其所順前三後五百事可舉(前後太隂之前後也)太隂所建蟄蟲
首穴而處鵲巢鄉而為戶太隂在寅朱鳥在卯勾陳在
子玄武在戌白虎在酉蒼龍在辰寅為建卯為除辰為
滿已為平主生午為定未為執主陷申為破主衡酉為
危主杓戌為成主小德亥為收主大德子為開主太歲
丑為閉主太隂太隂在寅歲名曰攝提格其雄為歲星
舍斗牽牛以十一月與之晨出東方東井輿鬼為對太
隂在卯歲名曰單閼(單讀明揚之明)歲星舍須女虚危以十二
月與之晨出東方柳七星張為對太隂在辰歲名曰執
除歲星舍營室東壁以正月與之晨出東方翼軫為對
太隂在巳歲名曰大荒落歲星舍奎婁以二月與之晨
出東方角亢為對太隂在午歲名曰敦牂歲星舍胃昴
畢以三月與之晨出東方氐房心為對太隂在未歲名
曰協洽歲星舍觜嶲參以四月與之晨出東方尾箕為
對太隂在申歲名曰涒(吞)灘(貪)歲星舍東井輿鬼以五
月與之晨出東方斗牽牛為對太隂在酉歲名曰作(昨)
鄂歲星舍柳七星張以六月與之晨出東方須女虚危
為對太隂在戌歲名曰閹茂歲星舍翼軫以七月與之
晨出東方營室東壁為對太隂在亥歲名曰大淵獻歲
星舍角亢以八月與之晨出東方奎婁為對太隂在子
歲名曰困(羣)敦歲星舍氐房心以九月與之晨出東方胃
昴畢為對太隂在丑歲名曰赤奮若歲星舍尾箕以十
月與之晨出東方觜嶲參為對太隂在甲子刑德合東
方宫常徙所不勝合四歲而離離十六歲而復合所以
離者刑不得入中宫而徙於木太隂所居曰德辰為刑
德綱曰日倍因柔曰徙所不勝刑水辰之木木辰之水
金火立其處凡徙諸神朱鳥在太隂前一鉤陳在後三
玄武在前五白虎在後六虚星乘鉤陳而天地襲(和也)矣
凡日甲剛乙柔丙剛丁柔以至於癸木生於亥壯於卯
死於未三辰皆木也火生於寅壯於午死於戌三辰皆
火也土生於午壯於戌死於寅三辰皆土也金生於巳
壯於酉死於丑三辰皆金也水生於申壯於子死於辰
三辰皆水也故五勝生一壯五終九五九四十五故神
四十五日而一徙以三應五故八徙而歲終凡用太隂
左前刑右背德擊鉤陳之衝辰以戰必勝以攻必剋欲
知天道以日為主六月當心左周而行分而為十二月
與日相當天地重襲後必無殃星正月建營室二月建
奎婁三月建胃(星宜言日明堂月令孟春之月日在營室仲春之月在奎婁季春之月在胃此)
(言星正月建營室誤也)四月建畢五月建東井六月建張七月建
翼八月建亢九月建房十月建尾十一月建牽牛十二
月建虚
星分度角十二亢九氐十五房五心五尾十八箕十一
四分一斗二十六牽牛八須女十二虚十危十七營室
十六東壁九奎十六婁十二胃十四昴十一畢十六觜
嶲二參九東井三十輿鬼四柳十五星七張翼各十八
軫十七凡二十八宿也
星部地名角亢鄭氐房心宋尾箕燕斗牽牛越須女吳
虚危齊營室東壁衛奎婁魯胃昴畢魏觜嶲參趙東井
輿鬼秦柳七星張周翼軫楚歲星之所居五穀豐昌其
對為衝歲乃有殃當居而不居越而之他處主死國亡
太隂治春則欲行柔惠温涼(木德仁也故柔涼也)太隂治夏則欲
布施宣明(火德陽也故布施宣明也)太隂治秋則欲修備繕兵(金德斷剖)
(故修兵也)太隂治冬則欲猛毅剛彊(純隂閉固水澤冰凍故剛彊也)三歲而
改節六歲而易常故三歲而一饑六歲而一衰十二歲
一康(康盛也)甲齊乙東夷丙楚丁南夷戊魏己韓庚秦辛
西夷壬衛癸越子周丑翟寅楚卯鄭辰晉巳衛午秦未
宋申齊酉魯戌趙亥燕甲乙寅卯木也丙丁巳午火也
戊己四季土也庚辛申酉金也壬癸亥子水也水生木
木生火火生土土生金金生水子生母曰義母生子曰
保子母相得曰專母勝子曰制子勝母曰困以勝擊殺
勝而無報以專從事而有功以義行理名立而不墮以
保畜養萬物蕃昌以困舉事破滅死亡北斗之神有雌
雄十一月始建於子月從一辰雄左行雌右行五月合
午謀刑十一月合子謀德太隂所居辰為厭日厭日不
可以舉百事堪輿徐行雄以音知雌故為奇辰數從甲
子始子母相求所合之處為合十日十二辰周六十日
凡八合合於歲前則死亡合於歲後則無殃甲戌燕也
乙酉齊也丙午越也丁巳楚也庚申秦也辛卯戎也壬
子趙也癸亥胡也戊戌己亥韓也己酉己卯魏也戊午
戊子八合天下也太隂小歲星日辰五神皆合其日有
雲氣風雨國君當之天神之貴者莫貴於青龍或曰天
一或曰太隂太陽所居不可背而可鄉北斗所擊不可
與敵天地以設分而為隂陽陽生於隂隂生於陽隂陽
相錯四維乃通或死或生萬物乃成蚑行喙息莫貴於
人孔竅肢體皆通於天天有九重人亦有九竅天有四
時以制十二月人亦有四肢以使十二節天有十二月
以制三百六十日人亦有十二肢以使三百六十節故
舉事而不順天者逆其生者也以日冬至數來歲正月
朔日五十日者民食足不滿五十日日減一斗有餘日
日益一升有其歲司也
攝提格之歲(格起言萬物承陽而起也)歲早水晩旱稻疾蠶不登(登成)
(也)菽麥昌民食四升寅在甲曰閼蓬(言萬物鋒芒欲出擁遏未通故曰閼)
(蓬也)
單閼之歲(單盡閼止也言陽氣推萬物而起隂氣盡止也)歲和稻菽麥蠶昌民
食五升卯在乙曰旃蒙(在乙言萬物遏蒙甲而出故曰旃蒙也)
執除之歲(執蟄徐舒也言伏蟄之物皆散舒而出也)歲早旱晩水小饑蠶閉
麥熟民食三升辰在丙曰柔兆(在丙萬物皆生枝布葉故曰柔兆也)
大荒落之歲(荒大也方萬物熾盛而大出霍然落落大布散)歲有小兵蠶小登
麥昌菽疾民食二升巳在丁曰強圉(在丁言萬物剛盛故曰強圉也)
敦牂之歲(言萬物皆盛壯也敦牂敦盛牂壯也)歲大旱蠶登稻疾菽麥昌
禾不為(為成也)民食二升午在戊曰著雝(在戊言位在中央萬物繁養四)
(方故曰著雝也)
協洽之歲(協和洽合也言隂欲化萬物和合)歲有小兵蠶登稻昌菽麥
不為民食三升未在己曰屠維(在己言萬物各成其性故曰屠維屠别維離也)
涒灘之歲(涒大灘修也言萬物皆修其精氣也)歲和小雨行蠶登菽麥昌
民食三升申在庚曰上章(上章謂隂氣上升萬物畢生也)
作鄂之歲(作鄂零落也萬物皆陊落)歲有大兵民疾蠶不登菽麥不
為禾蟲民食五升酉在辛曰重光(在辛言萬物就成熟其煌煌故曰重光也)
掩茂之歲(掩蔽茂冐也言萬物皆蔽冐也)歲小饑有兵蠶不登麥不為
菽昌民食七升戌在壬曰玄黓(在壬言歲終包任萬物故曰玄黓黓音乙)
大淵獻之歲(淵藏獻迎也言萬物終在亥大小深藏窟伏以迎陽)歲有大兵大饑
蠶開菽麥不為禾蟲民食三升
困敦之歲(困混敦沌也言陽氣皆混沌萬物牙孽也)歲大霧起大水出蠶稻
麥昌民食三斗子在癸曰昭陽(在癸言陽氣始萌萬物合生故曰昭陽也)
赤奮若之歲(奮起也若順也言陽奮物而起之無不順其性也赤陽色)歲有小兵早
水蠶不出稻疾菽不為麥昌民食一升
正朝(一作月)夕先樹一表東方操一表却去前表十步以
參望日始出北廉日直入又樹一表於東方因西方之
表以參望日方入北廉則定東方兩表之中與西方之
表則東西之正也日冬至日出東南維入西南維至春
秋分日出東中入西中夏至出東北維入西北維至則
正南欲知東西南北廣袤(謀)之數者立四表以為方一
里岠(巨)先春分若秋分十餘日從岠北表參望日始出
及旦以候相應相應則此與日直也輒以南表參望之
以入前表數為法除舉廣除立表袤以知從此東西之
數也假使視日出入前表中一寸是寸得一里也一里
積萬八千寸得從此東萬八千里視日方入入前表半
寸則半寸得一里半寸而除一里積寸得三萬六千里
除則從此西里數也并之東西里數也則極徑也未春
分而直巳秋分而不直此處南也未秋分而直已春分
而不直此處北也分至而直此處南北中也從中處欲
知中南也未秋分而不直此處南北中也從中處欲知
南北極遠近從西南表參望日日夏至始出與北表參
則是東與東北表等正東萬八千里則從中北亦萬八
千里也倍之南北之里數也其不從中之數也以出入
前表之數益損之表入一寸寸減日近一里表出一寸
寸益遠一里欲知天之高樹表高一丈正南北相去千
里同日度其隂北表二尺南表尺九寸是南千里隂短
寸南二萬里則無景是直日下也隂二尺而得高一丈
者南一而高五也則置從此南至日下里數因而五之
為十萬里則天高也若使景與表等則高與遠等也
淮南鴻烈解卷三
