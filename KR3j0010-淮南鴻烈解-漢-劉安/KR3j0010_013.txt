淮南鴻烈解卷十三
漢高誘注
汜論訓(博說世間古今得失以道為化大歸於一故曰汜論)
古者有鍪(謀)而綣領以王天下者矣(古者盖三皇以前也鍪頭著兜鍪帽)
(言未知制冠也綣領皮衣屈而紩之如今胡家韋襲反褶以為領一說鍪放髮也綣繞頸而已皆無飾也)其
德生而不辱(刑措不用也)予而不奪(予予民財也不奪無所徵求於民也)天下
不非其服同懷其德(非猶譏呵也懷歸也)當此之時隂陽和平風
雨時節萬物蕃息(政不虐生無夭折也)烏鵲之巢可俯而探也禽
獸可羈而從也(從猶牽也)豈必襃衣博帶句襟委章甫哉(襃衣)
(謂方與之衣如今吏人之左衣也博帶大帶句襟今之曲領襃衣也委委貌章甫冠名)古者民澤
處復穴(處居也復宂重窟也一說穴毁隄防崖岸之中以為窟室)冬日則不勝霜雪
霧露夏日則不勝暑熱蟁䖟聖人乃作為之築土構木
以為宫室上棟下宇以蔽風雨(棟屋穩也宇屋之垂)以避寒暑而
百姓安之伯余之初作衣也(伯余黃帝臣世本曰伯余制衣裳一曰伯余黃帝)
緂(恬)麻索縷手經指挂其成猶網羅(緂銳索功也)後世為之
機杼勝複以便其用而民得以揜形御寒古者剡耜而
耕摩蜃而耨(剡利也耜臿屬蜃大蛤摩令利用之耨耨除苗穢也)木鉤而樵抱甀
而汲(鉤鐮也樵薪蒸甀武今兖州曰小武為甀幽州曰瓦)民勞而利薄後世為之
耒耜耰鋤斧柯而樵桔臯而汲(㭬椎三輔謂之儓所以覆種也)民逸而
利多焉古者大川名谷衝絶道路不通往來也乃為窬
(俞)木方版以為舟航(窬空也方並也舟相連為航也)故地勢有無得相
委輸(運所有輸所無)乃為靻(祖)蹻而超千里肩荷負儋(躭)之勤也
(靻蹻靻靸也勤勞也)而作為之楺輪建輿駕馬服牛民以致遠而
不勞為鷙禽猛獸之害傷人而無以禁御也而作為之
鑄金鍛鐵以為兵刃猛獸不能為害故民迫其難則求
其便困其患則造其備人各以其所知去其所害就其
所利常故不可循器械不可因也(循隨也當時之可改則改之也)則先
王之法度有移易者矣古之制婚禮不稱主人(當婚者之身不)
(稱其名也稱諸父兄師友)舜不告而娶非禮也立子以長文王舍伯
邑考而用武王非制也(伯邑考武王之兄廢長立聖以庶代嫡聖人之權也)禮三
十而娶文王十五而生武王非法也(三十而娶者隂陽未分時俱生於子)
(男從子數左行三十年立於己女從子數右行二十年亦立於己合夫婦故聖人因是制禮使男三十而娶女)
(二十而嫁其男子自己數左行十得寅故人十月而生於寅男子數從寅起女自己數右行得申亦十月而生)
(於申故女子數從申起歲星十二歲而周天天道十二而備故國君十二歲而冠冠而娶十五生子重國嗣也)
(故不從制)夏后氏殯於阼階之上(禮飯于牖下小歛於戶内大歛於阼階在牀曰尸在)
(棺曰柩殯於賓位祖於庭葬於墓也於阼階猶在主位未忍以賓道遠之)殷人殯於兩楹之
間(楹柱也記曰殷殯之於堂上兩柱之間賓主共)周人殯於西階之上(蓋以賓道遣之)
此禮之不同者也有虞氏用瓦棺(有虞氏舜世也瓦棺陶瓦)夏后氏
堲(即)周(夏后氏禹世無棺槨以瓦廣二尺長四尺側身累之以蔽土曰堲周)殷人用槨(用栢)
(為槨厚之宜以棺為制也)周人牆置翣此葬之不同者也(周人兼用棺槨故牆)
(設翣狀如今要扇畫文插置棺車箱以為飾多少之差各從其爵命之數也)夏后氏祭於闇
(於室中中夜祭之也)殷人祭於陽(堂上日平旦祭也)周人祭於日出以朝
(於日出時祭於庭中朝者庭也)此祭之不同者也堯大章舜九韶禹大
夏湯大濩周武象此樂之不同者也故五帝異道而德
覆天下三王殊事而名施後世此皆因時變而制禮樂
者譬猶師曠之施瑟柱也所推移上下者無寸尺之度
而靡不中音故通於禮樂之情者能作音有本主於中
而以知榘(矩)彠(約)之所周者也(榘方也彠度法也)魯昭公有慈
母而愛之死為之練冠故有慈母之服(慈母父所命養己者也此大夫)
(之妾士之妻謂之女母禮為緦麻三月昭公獨練也)陽侯殺蓼侯而竊其夫人故
大饗廢夫人之禮(陽侯陽陵國侯也蓼侯臯陶之後偃姓之國侯也今在廬江古者大饗飲)
(酒君執爵夫人執豆陽侯見蓼侯夫人美豔因殺蓼侯而娶夫人由是廢致夫人之禮)先王之制
不宜則廢之末世之事善則著之是故禮樂未始有常
也故聖人制禮樂而不制於禮樂(聖人能作禮樂不為禮樂所制)治國
有常而利民為本政教有經而令行為上苟利於民不
必法古苟周於事不必循舊夫夏商之衰也不變法而
亡三代之起也不相襲而王故聖人法與時變禮與俗
化衣服器械各因其宜故變古未可非而循俗未足多
也(循隨也)百川異源而皆歸於海百家殊業而皆務於治
王道缺而詩作周室廢禮義壞而春秋作詩春秋學之
美者也皆衰世之造也儒者循之以教導於世豈若三
代之盛哉以詩春秋為古之道而貴之又有未作詩春
秋之時夫道之缺也不若道其全也誦先王之詩書不
若聞得其言聞得其言不若得其所以言(聞聖人之言不如得其未)
(言時本意)得其所以言者言弗能言也(聖人所言微妙凡人雖得之口不能以言)
故道可道者非常道也(常道深隱幽冥不可道也猶聖人之言微妙不可言)周公
事文王也行無專制(專獨制斷也)事無由己(請而後行)身若不勝
衣言若不出口有奉持於文王洞洞屬屬如將不能恐
失之(洞洞屬屬婉順貌如將不能勝之恐失之愼之至也)可謂能子矣武王崩成
王幼少周公繼文王之業履天子之籍聽天下之政(籍圖)
(籍也政治也籍或作阼)平夷狄之亂誅管蔡之罪負扆而朝諸侯
誅賞制斷無所顧問威動天地聲懾海内(懾服也)可謂能
武矣成王旣壯周公屬籍致政北面委質而臣事之(以圖)
(籍付屬成王致猶歸也北面委玉帛之質執臣之禮也)請而後為復而後行無擅
恣之志無伐矜之色可謂能臣矣故一人之身而三變
者所以應時矣何況乎君數易世國數易君人以其位
逹其好憎(人人以其寵位行其所好憎其所憎也)以其威勢供嗜欲而欲
以一行之禮一定之法應時偶變其不能中權亦明矣
(一行之禮非隨時禮也一定之法非隨時法也)故聖人所由曰道所為曰事道
猶金石一調不更事猶琴瑟每絃改調(金石鍾聲故曰調而不更琴瑟)
(絃有數急柱有前却故調事亦如之也)故法制禮義者治人之具也而非
所以為治也(言法制禮義可以為治之基耳非所以為治治在其人之德猶弓矢射之具也非能)
(必中中在其人之功)故仁以為經義以為紀此萬世不更者也若
乃人考其身才而時省其用雖日變可也(言人能考度其才時省其)
(行擇其善者而崇用之不必循常故曰雖日變可也唯仁義不可改耳故萬世不更)天下豈有常
法哉當於世事得於人理順於天地祥於鬼神則可以
正治矣(當合也祥順也)古者人醇工龐商樸女重(醇厚不虚華也工龐器堅)
(緻也商樸不為詐也女重貞正無邪也)是以政教易化風俗易移也今世
德益衰民俗益薄欲以樸重之法治旣弊之民是猶無
鏑銜橜策錣而御馯馬也(鏑銜口中央鐵大如雞子中黃所制馬口也錣揣頭箴也)
(馯馬突馬也)昔者神農無制令而民從(無制令結繩以治也)唐虞有制
令而無刑罰(有制令焕乎其有文章其政常仁義民無犯法干誅故曰無刑)夏后氏不
負言(言而信也)殷人誓(以言語要誓亦不違)周人盟(有事而會不恊而盟盟者殺牲㰱血)
(以為信也)逮至當今之世忍訽(后)而輕辱貪得而寡羞欲以
神農之道治之則其亂必矣伯成子高辭為諸侯而耕
天下高之今之時人辭官而隱處為鄉邑之下豈可同
哉古之兵弓劒而已矣槽(曹)柔無擊脩戟無刺(槽柔木矛無擊)
(無鐵刃也刺鋒也)晩世之兵隆衝以攻渠幨以守(隆高也衝所以臨敵城衝)
(突壞之渠漸也一曰渠甲名幨幰所以禦矢也)連弩以射銷車以闘(連車弩通一絃以牛)
(挽之以刃著左右為機開發之曰銷車)古之伐國不殺黃口不獲二毛(黃口)
(幼也二毛有白髮者)於古為義於今為笑古之所以為榮者今之
所以為辱也古之所以為治者今之所以為亂也夫神
農伏羲不施賞罰而民不為非然而立政者不能廢法
而治民舜執干戚而服有苗(舜時有苗叛舜執干威而舞於兩階之間有苗服從)
然而征伐者不能釋甲兵而制疆㬥由此觀之法度者
所以論民俗而節緩急也器械者因時變而制宜適也
夫聖人作法而萬物制焉(制猶從也)賢者立禮而不肖者拘
焉(拘猶檢也)制法之民不可與遠舉拘禮之人不可使應變
耳不知清濁之分者不可令調音心不知治亂之源者
不可令制法必有獨聞之耳獨見之明然後能擅道而
行矣夫殷變夏周變殷春秋變周(變改也)三代之禮不同
何古之從大人作而弟子循(循遵也)知法治所由生則應
時而變不知法治之源雖循古終亂今世之法籍與時
變禮義與俗易為學者循先襲業據籍守舊教以為非
此不治是猶持方枘而周員鑿也欲得宜適致固焉則
難矣今儒墨者稱三代文武而弗行是言其所不行也
非今時之世而弗改是行其所非也稱其所是行其所
非是以盡日極慮而無益於治勞形竭智而無補於主
也今夫圖工好畫鬼魅而憎圖狗馬者何也鬼魅不世
出而狗馬可日見也夫存危治亂非智不能道而先稱
古雖愚有餘故不用之法聖王弗行不驗之言聖王弗
聽天地之氣莫大於和和者隂陽調日夜分而生物春
分而生秋分而成生之與成必得和之精故聖人之道
寬而栗嚴而温柔而直猛而仁(言剛柔寬猛相濟也)太剛則折太
柔則卷聖人正在剛柔之間乃得道之本積隂則沉積
陽則飛隂陽相接乃能成和夫繩之為度也可卷而伸
也引而伸之可直而睎(睎望也)故聖人以身體之夫脩而
不横短而不窮直而不剛久而不忘者其唯繩乎故恩
推則懦懦則不威(推猶移也)嚴推則猛猛則不和愛推則縱
縱則不令(縱放也)刑推則虐虐則無親(虐害也喜害人人無親之)昔者
齊簡公釋其國家之柄而專任其大臣(簡公悼公陽生之子任也一德)
(不解曰簡大臣陳成子)將相攝威擅勢私門成黨而公道不行故
使陳成田常鴟夷子皮得成其難(難殺簡公之難)使吕氏絶祀
而陳氏有國者(太公姓吕簡公其後也絶祀陳氏代之也)此柔懦所生也鄭
子陽剛毅而好罰(子陽鄭君也一曰鄭相)其於罰也執而無赦舍
人有折弓者畏罪而恐誅則因猘(制)狗之驚以殺子陽
(舍人家臣也國人逐猘狗以亂擾舍人因之以殺子陽)此剛猛之所致也今不知
道者見柔懦者侵則矜為剛毅見剛毅者亡則矜為柔
懦此本無主於中而見聞舛馳於外者也故終身而無
所定趨(舛乖也安定趨歸也)譬猶不知音者之歌也濁之則鬱而
無轉(鬱湮也轉讀作傳)清之則燋而不謳(憔悴也謳和也)及至韓娥秦
青薛談之謳(三人皆善謳者)侯同曼聲之歌(二人善歌一曰曼長)憤於志
積於内盈而發音則莫不比於律而和於人心何則中
有本主以定清濁不受於外而自為儀表也今夫盲者
行於道人謂之左則左謂之右則右遇君子則易道遇
小人則䧟溝壑何則目無以接物也(接見也)故魏兩用樓
翟吳起而亡西河(魏文侯任樓翟吳起不用他賢秦伐喪其西河之地)湣(汶)王專
用淖齒而死于東廟(湣王田常之後代吕氏為齊侯春秋之後僣號稱王淖齒楚將奔齊)
(為臣湣王無道淖齒殺之擢其筋懸廟門之梁三日而死)無術以御之也文王兩用
吕望召公奭而王楚莊王專任孫叔敖而覇有術以御
之也(孫叔敖楚大夫&KR0034;賈伯盈子)夫弦歌鼓舞以為樂盤旋揖讓以
修禮厚葬久喪以送死孔子之所立也而墨子非之兼
愛上賢右鬼非命墨子之所立也而楊子非之(兼三老五更是)
(以兼愛選士大射是以上賢宗祀肖父是以右鬼右猶尊也順四時而行是以非命)全性保眞不
以物累形楊子之所立也而孟子非之(全性保眞謂止拔骬毛以利天)
(下弗為不以物累己身形也)趨捨人異各有曉心故是非有處得其
處則無非失其處則無是丹宂太蒙反踵空同大夏北
戶竒肱脩股之民是非各異習俗相反(丹宂南方當日下之地太蒙西)
(方日所入處也反踵國名其人南行武迹北向空同戴勝極下之地大夏在西方北戶在南方竒肱脩股之民)
(在西南方凡此八者皆九州之外八寅之域者也)君臣上下夫婦父子有以相
使也此之是非彼之是也此之非非彼之非也(此近諭諸華也)
(彼遠諭八寅也於諸華所是八寅所非而廢也於諸華所非八寅所是而行也)譬若斤斧椎鑿
之各有所施也禹之時以五音聽治懸鐘鼓磬鐸置鞀
以待四方之士為號曰教寡人以道者擊鼓(道和隂陽鼓一聲以)
(調五音故擊之)諭寡人以義者擊鐘(鐘金也義者斷割故擊之)告寡人以事
者振鐸(鐸鈴全口木舌合為音聲事者非一品故振之)語寡人以憂者擊磬(磬石)
(也聲急憂亦急務故擊之)有獄訟者搖鞀(獄亦訟訟一辯於事故取小鞀搖也)當此之
時一饋而十起一沐而三捉髮(饋者食也)以勞天下之民(勞猶)
(憂也)此而不能逹善效忠者則才不足也秦之時高為臺
榭大為苑囿遠為馳道鑄金人(秦皇帝二十六年初兼天下有長人見於臨洮)
(其高五丈足迹六尺放寫其形鑄金人以象之翁仲君何是也)發適戍入芻稾(戍守長城也入)
(芻稾之稅以供國用)頭會箕賦輸於少府(頭會隨民口數人責其稅箕賦似箕然歛民財)
(多取意也少府官名如今之司農也)丁壯丈夫西至臨洮狄道(臨洮隴西之縣洮水)
(出北狄道漢陽之縣)東至會稽浮石(會稽山名浮石隨水高下言不没皆在遼西界一說會稽)
(山在太山下封于太山禪於會稽是也會稽或作滄海)南至豫章桂林(豫章豫章郡桂林鬱)
(林郡)北至飛狐陽原(飛狐蓋在代郡南飛狐山也陽原蓋在太原或曰伏郡廣昌東五阮門是)
(也)道路死人以溝量(言滿溝也)當此之時忠諫者謂之不祥
而道仁義者謂之狂逮至高皇帝存亡繼絶(漢高祖劉季也)舉
天下之大義身自奮袂執銳以為百姓請命于皇天(執利)
(兵伐無道以求百姓之命祈之於皇天也)當此之時天下雄儁豪英㬥露于
野澤(才過千人為儁百人為豪萬人為英)前蒙矢石而後墮谿壑出百死
而紿(代)一生以爭天下之權(墮入也紿至也)奮武厲誠以決一
旦之命當此之時豐衣博帶而道儒墨者以為不肖(言尚)
(武也)逮至㬥亂已勝海内大定繼文之業立武之功(繼文王受)
(命之業武王誅無道之功)履天子之圖籍造劉氏之貌冠(高祖於新豐所作竹)
(皮冠也一曰委貌冠)總鄒魯之儒墨通先聖之遺教戴天子之旗
乘大路建九斿撞大鐘擊鳴鼓奏咸池揚干戚(周禮天子五路)
(大路上路也王者功成作樂故撞鐘擊鼓咸池黃帝樂干楯戚斧也春秋舞者所執)當此之時有
立武者見疑一世之間而文武代為雌䧺有時而用也
今世之為武者則非文也為文者則非武也文武更相
非而不知時世之用也此見隅曲之一指而不知八極
之廣大也(隅曲室中之區隅言狹小八極八方之極言廣大也)故東面而望不見
西牆南面而視不覩北方唯無所嚮者則無所不通(無所)
(向則可以見四方也)國之所以存者道德也家之所以亡者理塞
也(理也)道堯無百戶之郭舜無置錐之地以有天下禹無
十人之衆湯無七里之分以王諸侯文王處岐周之間
也地方不過百里而立為天子者有王道也夏桀殷紂
之盛也人跡所至舟車所通莫不為郡縣然而身死人
手而為天下笑者有亡形也故聖人見化以觀其徵(徵成)
(也)德有盛衰風先萌焉(風氣也萌見也)故得王道者雖小必大
有亡形者雖成必敗夫夏之將亡太史令終古先奔於
商三年而桀乃亡殷之將敗也太史令向藝先歸文王
朞年而紂乃亡(終古向藝二賢人名)故聖人之見存亡之迹成敗
之際也非待鳴條之野甲子之日也(湯伐桀禽於鳴條武王誅紂以甲子)
(尅之)今謂彊者勝則度地計衆冨者利則量粟稱金若此
則千乘之君無不霸王者而萬乘之國無不破亡者矣
存亡之迹若此其易知也愚夫惷婦皆能論之趙襄子
以晉陽之城霸智伯以三晉之地擒湣王以大齊亡(為淖)
(齒所殺也)田單以卽墨有功(燕伐齊而滅之得七十城唯卽墨未下田單以市吏率卽墨市)
(民以擊燕師破之)故國之亡也雖大不足恃道之行也雖小不
可輕由此觀之存在得道而不在於大也亡在失道而
不在於小也詩云乃眷西顧此惟與宅言去殷而遷于
周也(紂治朝歌在東文王國於岐周在西天乃眷然顧西土此唯居周言我宅也)故亂國之
君務廣其地而不務仁義務高其位而不務道德是釋
其所以存而造其所以亡也故桀囚於焦門而不能自
非其所行而悔不殺湯於夏臺(臺或作宫)紂居於宣室而不
反其過而悔不誅文王於羑里二君處彊大勢位修仁
義之道湯武救罪之不給何謀之敢當若上亂三光之
明下失萬民之心雖微湯武孰弗能奪也今不審其在
己者而反備之于人(言不愼行己之德而乃反備天下之人來誅也)天下非一
湯武也殺一人則必有繼之者也且湯武之所以處小
弱而能以王者以其有道也桀紂之所以處彊大而見
奪者以其無道也今不行人之所以王者而反益己之
所以奪是趨亡之道也武王尅殷欲築宫於五行之山
(五行山今太行山也)周公曰不可夫五行之山固塞險阻之地也
使我德能覆之則天下納其貢職者廻也(廻迂難也廻或作固固必)
(也)使我有㬥亂之行則天下之伐我難矣(周公言我有㬥亂之行則)
(天下當來伐我無為於五行之山使天下來伐我者難也言其依德不恃險也)此所以三十六
世而不奪也周公可謂能持滿矣(滿而不溢也)昔者周書有
言曰(周史之書)上言者下用也下言者上用也(用可否相濟也)上言
者常也(為君常也)下言者權也此存亡之術也(權謀也謀度事宜不失其)
(道也)唯聖人為能知權言而必信期而必當天下之高行
也直躬其父攘羊而子證之尾生與婦人期而死之(尾生)
(魯人與婦人期於梁下水至溺死也)直而證父信而溺死雖有直信孰能
貴之夫三軍矯命過之大者也秦穆公興兵襲鄭過周
而東(以兵伐國不擊鼓密聲曰襲周者王城也)鄭賈人弦高將西販牛道遇
秦師於周鄭之間乃矯鄭伯之命犒以十二牛賓秦師
而却之以存鄭國(非君命也而稱君命曰矯酒肉曰嚮牛羊曰犒以其牛犒也秦師曰行千)
(里而襲之遠主有備而師無繼不如還遂還師而去也故曰却之)故事有所至信反為
過誕反為功何謂失禮而有大功昔楚恭王戰於隂陵
(恭王與晉□戰於隂陵吕□射楚恭王中目因而擒之過而能改故曰恭也)潘尫養由基黃
衰微公孫丙相與簒之(四子楚大夫簒晉救恭王衰讀維微讀救)恭王懼而
失體(威儀不如常坐不能起也)黃衰微舉足蹵(促)其體恭王乃覺怒
其失禮奮體而起四大夫載而行(失禮謂舉足蹵君也)昔蒼吾繞
娶妻而美以讓兄此所謂忠愛而不可行者也(蒼吾繞孔子時)
(人)是故聖人論事之局曲直與之屈伸偃仰無常儀表
時屈時伸卑弱柔如蒲韋非攝奪也剛強猛毅志厲青
雲非本矜也以乘時應變也夫君臣之接屈膝卑拜以
相尊禮也至其迫於患也則舉足蹵其體天下莫能非
也是故忠之所在禮不足以難之也孝子之事親和顔
卑體奉帶運履(運正廻也)至其溺也則捽其髮而拯(拯升也出溺曰)
(拯)非敢驕侮以救其死也故溺則捽父祝則名君(孟子曰嫂)
(溺而不拯是豺狼也而况父兄乎故溺則拯之祝則名君周人以諱事神敬之至也)勢不得不然
也此權之所設也故孔子曰可以共學矣而未可以適
道也可與適道未可以立也可以立未可與權權者聖
人之所獨見也故忤而後合者謂之知權(忤逆不合也權因事制宜)
(權量輕重無常形勢能合醜反善合於宜適故聖人獨見之也)合而後舛者謂之不知
權不知權者善反醜矣故禮者實之華而偽之文也方
於卒迫窮遽之中也則無所用矣是故聖人以文交於
世而以實從事於宜不結於一迹之塗凝滯而不化是
故敗事少而成事多號令行于天下而莫之能非矣(結猶)
(衆也)猩猩知往而不知來(猩猩北方獸名人面獸身黃色禮記曰猩猩能言不離走獸見)
(人往走則知人姓字又嗜酒人以酒搏之飲而不能息不知當醉以擒其身也)乾(干)鵠知來而
不知往(乾鵠鵲也人將有來事憂喜之徵則鳴知歲多風多巢於木枝人皆探其卵也)此脩短
之分也昔者萇弘周室之執數者也(萇弘周景王之大夫數歷術也)天
地之氣日月之行風雨之變律歷之數無所不通然而
不能自知車裂而死(晉范中行氏之難以畔其君也周劉氏與晉范氏世為婚姻萇弘事)
(劉文公故周人助范氏至敬王二十八年晉人讓周周為殺萇弘以釋之)蘇秦匹夫徒走之
人也靻蹻嬴蓋經營萬乘之主服諾諸侯然不自免於
車裂之患(蘇秦洛陽人嬴籝囊也蓋步蓋也蘇秦相趙趙封之為武安君初帶籝囊䄡步蓋歷說萬)
(乘之君合山東之從利病之勢無所不下使諸侯服從無有不服諾者)徐偃王被服慈惠
身行仁義陸地之朝者三十二國然而身死國亡子孫
無類(偃王於衰亂之世修行仁義不設武備楚王滅之)大夫種輔翼越王句踐
而為之報怨雪耻擒夫差之身開地數千里然而身伏
屬鏤而死(種佐句踐報怨於吳王夫差獲千里之地而越王終已疑之賜其屬鏤以死屬鏤利劒也)
此皆逹於治亂之機而未知全性之具者故萇弘知天
道而不知人事蘇秦知權謀而不知禍福徐偃王知仁
義而不知時大夫種知忠而不知謀(不知為身謀也)聖人則不
然論世而為之事權事而為之謀是以舒之天下而不
窕内之尋常而不塞(不窕在大能大也八尺曰尋倍尋曰常在小能小不塞□也)使
天下荒亂禮義絶綱紀廢彊弱相乘力征相攘臣主無
差貴賤無序甲胄生蟣虱(乘加也攘平除生蟣虱不離體也)燕雀處帷
幄而兵不休息(幄幕也處猶巢也)而乃始服屬臾之貌(謹也)恭儉
之禮則必滅抑而不能興矣天下安寧政教和平百姓
肅睦上下相親而乃始立氣矜奮勇力則必不免於有
司之法矣是故聖人者能隂能陽能弱能彊隨時而動
靜因資而立功物動而知其反事萌而察其變化則為
之象運則為之應是以終身行而無所困故事有可行
而不可言者有可言而不可行者有易為而難成者有
難成而易敗者所謂可行而不可言者趨舍也可言而
不可行者偽詐也易為而難成者事也難成而易敗者
名也此四策者聖人之所獨見而留意也誳(納)寸而伸
尺聖人為之小枉而大直君子行之周公有殺弟之累
齊桓有爭國之名然而周公以義補缺(謂翼成王以致太平七年歸政)
(北面為臣)桓公以功滅醜(立九合一匡之功以滅爭國之惡也)而皆為賢今以
人之小過揜其大美則天下無聖王賢相矣故目中有
疵不害於視不可灼也(疵贅灼燃也)喉中有病無害於息不
可鑿也(鑿穿也)河上之丘冡不可勝數猶之為易也(言河上本)
(非丘壟之處有易之猶多以大言之也以諭萬事多覆於少也)水激興波高下相臨差
以尋常猶之為平(雖有激波猶以為平平者多也猶橘柚冬生人曰冬死者衆也薺麥夏死)
(人曰夏生者多也)昔者曹子為魯將兵三戰不勝亡地千里使
曹子計不顧後足不旋踵刎頸於陳中則終身為破軍
擒將矣然而曹子不羞其敗耻死而無功柯之盟揄三
尺之刃造桓公之胷三戰所亡一朝而反之勇聞于天下
功立於魯國(復汶陽之田也)管仲輔公子糺(紏)而不能遂(遂成也)
不可謂智遁逃奔走不死其難不可謂勇束縛桎梏不
諱其耻不可謂貞當此三行者布衣弗友人君弗臣(布衣)
(之士不以為益友也人君不以為義臣也)然而管仲免於累紲之中立齊國
之政九合諸侯一匡天下使管仲出死捐軀不顧後圖
豈有此霸功哉今人君論其臣也不計其大功總其略
行而求小善則失賢之數也(略大也小善忠也數術也)故人有厚德
無問其小節而有大譽無疵其小故夫牛蹏之涔不能
生鱣鮪(鱣大魚長丈餘細鱗黃首白身短頭口在腹下鮪大魚亦長丈餘仲春二月從西河上得過龍)
(門便為龍)而蜂房不容鵠卵(房巢也)小形不足以包大體也夫
人之情莫不有所短誠其大略是也雖有小過不足以
為累若其大略非也雖有閭里之行未足大舉夫顔喙
聚梁父之大盗也(梁父齊邑)而為齊忠臣段干木晉國之大
駔(祚)也而為文侯師(駔驕怛一曰駔市儈也言魏國之大儈也)孟卯妻其嫂
有五子焉然而相魏寧其危解其患(孟卯齊人也及為魏臣能安其危解)
(其患也戰國策曰芒卯也)景陽淫酒被髮而御於婦人威服諸侯(景陽)
(楚將)此四人者皆有所短然而功名不滅者其略得也(略猶)
(道也)季襄陳仲子立節抗行不入洿君之朝不食亂世之
食遂餓而死(季襄魯人孔子弟子陳仲子齊人孟子弟子居於陵)不能存亡接絶
者何小節伸而大略屈(伸用屈廢也)故小謹者無成功訾行
者不容於衆(好揜人之善揚人之短訾毁人行自獨卑藏衆人所疾而不容之也一說訾毁也行)
(有毁缺者不為衆人所容)體大者節疏蹠距者舉遠(疏長蹠足距大也)自古
及今五帝三王未有能全其行者也故易曰小過亨利
貞言人莫不有過而不欲其大也夫堯舜湯武世主之
隆也齊桓晉文五霸之豪英也然堯有不慈之名(天下不以)
(予子丹朱)舜有卑父之謗(瞽叟降在庶人)湯武有放弑之事(殷湯放桀南巢)
(周武弑紂宣室)五伯有㬥亂之謀(齊桓晉文宋襄楚莊秦穆德未能純皆有爭奪之驗)是
故君子不責備於一人方正而不以割廉直而不以切
博通而不以訾文武而不以責(文武備具而不責備於人也)求於一
人則任以人力(任其力所能任也)自修則以道德責人以人力
易償也自修以道德難為也難為則行高矣易償則求
贍矣夫夏后氏之璜不能無考(半圭曰璜夏后氏之珍玉也考瑕釁也)明
月之珠不能無纇(夜光之珠有似月光故曰明月纇磐若絲之結纇也)然而天下
寳之者何也其小惡不足妨大美也今志人之所短而
忘人之所脩而求得其賢於天下則難矣夫百里奚之
飯牛伊尹之負鼎(伊尹負鼎俎調五味以干湯卒為賢相)太公之鼓刀(太公)
(河内汲人有屠釣之困)寗戚之商歌其美有存焉者矣衆人見其
位之卑賤事之洿辱而不知其大略以為不肖及其為
天子三公而立為諸侯賢相乃始信於異衆也夫發于
鼎俎之間出于屠酤之肆(肆列也)解于累紲之中興于牛
頷(合)之下洗之以湯沐祓(弗)之以爟(灌)火立之于本朝
之上倚之于三公之位(爟火取火於日之官也周禮司爟掌行火之政令火所以祓除)
(不祥也立置也本朝國朝也)内不慙於國家外不愧於諸侯符勢有
以内合(内合於君)故未有功而知其賢者堯之知舜功成事
立而知其賢者市人之知舜也為是釋度數而求之於
朝肆草莾之中其失人也必多矣(為上自任耳目聰明以得賢人之故不復)
(用度量之術取人而亟求賢於朝肆之列草莾之中失賢人必多矣何可言求賢也)何則能效其
求而不知其所以取人也夫物之相類者世主之所亂
惑也嫌疑肖象者衆人之所眩耀(肖象似也)故很者類知而
非知(很者自用像有知非真知)愚者類仁而非仁(愚者不能斷割有似於仁非真仁也)
戇者類勇而非勇(戇者不知畏危難有似於勇非真勇)使人之相去也若
玉之與石美之與惡則論人易矣夫亂人者芎藭之與
藁本也蛇牀之與麋蕪也此皆相似者(言其相類但其芳臭不同猶小)
(人類君子但其仁與不仁異也)故劒工惑劒之似莫邪者唯歐冶能名
其種(歐冶良工也)玉工眩玉之似碧盧者唯猗頓不失其情
(碧盧或云碔&KR2895;猗頓魯之富人能知玉理不失其情也)闇主亂于姦臣小人之疑
君子者唯聖人能見微以知明故蛇舉首尺而脩短可
知也象見其牙而大小可論也薛燭庸子見若狐甲於
劒而利鈍識矣(薛齊邑燭庸氏子通利劒)臾兒易牙淄澠之水合者
嘗一哈(惡)水而丼苦知矣(臾兒易牙皆齊之知味者也哈口也)故聖人之
論賢也見其一行而賢不肖分矣孔子辭廪邱終不盗
刀鉤(廩丘齊邑齊景公養孔子以言未見從道未得行不欲虚祿辭而不受故不復利人刀鉤也)許
由讓天子終不利封侯(許由隱者陽成人堯欲以天下與之洗耳而不就)故未
嘗灼而不敢握火者見其有所燒也未嘗傷而不敢握
刃者見其有所害也由此觀之見者可以論未發也而
觀小節足以知大體矣故論人之道貴則觀其所舉富
則觀其所施窮則觀其所不受賤則觀其所不為貧則
觀其所不取視其更難以知其勇動以喜樂以觀其守
委以財貨以論其人振以恐懼以知其節則人情備矣
古之善賞者費少而勸衆善罰者刑省而姦禁善予者
用約而為德善取者入多而無怨趙襄子圍於晉陽罷
圍而賞有功者五人高赫為賞首左右曰晉陽之難赫
無大功今為賞首何也(智伯求地於趙襄子不與智伯率韓魏以圍之三月不尅趙氏)
(之臣張孟談潜與韓魏通謀反智伯而殺之張孟談之力也)襄子曰晉陽之圍寡人
社稷危國家殆羣臣無不有驕侮之心唯赫不失君臣
之禮故賞一人而天下為忠之臣者莫不願忠於其君
此賞少而勸善者衆也齊威王設大鼎於庭中而數無
鹽令曰子之譽日聞吾耳察子之事田野蕪倉廩虚囹
圄實子以姦事我者也乃烹之齊以此三十二歲道路
不拾遺此刑省姦禁者也秦穆公出遊而車敗右服失
馬(服中失馬)野人得之穆公追而及之岐山之陽野人方屠
而食之穆公曰夫食駿馬之肉而不還飲酒者傷人吾
恐其傷汝等徧飲而去之處一年與晉惠公為韓之戰
(處一年者謂飲食肉人酒之明年也晉惠公夷吾倍秦納己之賂秦興兵伐晉戰於晉地韓原也)晉師
圍穆公之車梁由靡扣穆公之驂獲之(梁由靡晉大夫扣猶牽也將獲)
(穆公)食馬肉者三百餘人皆出死為穆公戰於車下遂克
晉虜惠公以歸此用約而為德者也齊桓公將欲征伐
甲兵不足令有罪者出犀甲一戟(犀甲取其堅也戟車戟也長丈六尺犀或)
(作三直出三甲也)有輕罪者贖以金分(輕小也以金分出金隨罪輕重有分兩也)訟
而不勝者出一束箭(箭十二為束也)百姓皆說乃矯箭為矢(治箭)
(之笄好者也)鑄金而為刃(刃五刃也刀劒矛戟矢也)以伐不義而征無道
遂霸天下此入多而無怨者也故聖人因民之所喜而
勸善因民之所惡而禁姦故賞一人而天下譽之罰一
人而天下畏之故至賞不費至刑不濫孔子誅少正卯
而魯國之邪塞(少正官卯其名也魯之謟人孔子相魯七日誅之於兩觀之下)子産誅
鄧析而鄭國之姦禁(鄧析詭辯姦人之雄也子産誅之故姦禁)以近諭遠以
小知大也故聖人守約而治廣者此之謂也天下莫易
於為善而莫難於為不善也(為善净身無欲信仁而己順其天性故易為不善貪)
(欲無厭毁人自成戾其天性故難)所謂為善者靜而無為也所謂為不
善者躁而多欲也適情辭餘無所誘惑循性保眞無變
於己故曰為善易越城郭踰險塞姦符節盗管金簒弑
矯誣非人之性也故曰為不善難(姦私亦盗也符節成信也而盗取之管壯)
(籥金印封亦所以為信也固閉藏也簒軾下謀上也矯擅作君命誣以惡覆人也皆非人本所受天之善性也)
今人所以犯囹圄之罪而䧟於刑戮之患者由嗜慾無
厭不循度量之故也何以知其然天下縣官法曰發墓
者誅竊盗者刑此執政之所司也夫法令者網其姦邪
勒率隨其蹤跡(勒主問吏也)無愚夫惷婦皆知為姦之無脫
也犯禁之不得免也然而不材子不勝其欲蒙死亡之
罪而被刑戮之羞然而立秋之後司寇之徒繼踵於門
而死市之人血流於路何則惑於財利之得而蔽於死
亡之患也夫今陳卒設兵兩軍相當將施令曰斬首拜
爵而屈撓者要斬然而隊階之卒皆不能前遂斬首之
功(遂成也)而後被要斬之罪是去恐死而就必死也故利
害之反禍福之接不可不審也事或欲之適足以失之
或避之適足以就之楚人有乘船而遇大風者波至而
自投於水非不貪生而畏死也惑於恐死而反忘生也
故人之嗜慾亦猶此也齊人有盗金者當市繁之時至
掇而走勒問其故曰而盗金於市中何也(繁衆也故猶意也而汝也)
對曰吾不見人徒見金耳志所欲則忘其為矣是故聖
人審動靜之變而適受與之度理好憎之情和喜怒之
節夫動靜得則患弗過也受與適則罪弗累也好憎理
則憂弗近也喜怒節則怨弗犯也故逹道之人不苟得
不讓福其有弗棄非其有弗索常滿而不溢恒虚而易
足(虚無欲也)今夫霤(溜)水足以溢壺榼(渴)而江河不能實漏
巵故人心猶是也自當以道術度量食充虚衣御寒則
足以養七尺之形矣若無道術度量而以自儉約則萬
乘之勢不足以為尊天下之富不足以為樂矣孫叔敖
三去令尹而無憂色爵禄不能累也荆佽非兩蛟夾繞
其船而志不動怪物不能驚也聖人心平志易精神内
守物莫足以惑之夫醉者俛入城門以為七尺之閨也
超江淮以為尋常之溝也酒濁其神也怯者夜見立表
以為鬼也見寢石以為虎也懼揜其氣也(揜奪也)又况無
天地之怪物乎夫雌䧺相接隂陽相薄羽者為雛&KR1145;(扣)
毛者為駒犢柔者為皮肉堅者為齒角人弗怪也水生
蠬(籠)蜄(甚)山生金玉人弗怪也老槐生火久血為燐(璘)
人弗怪也(血精在地㬥露百日則為燐遙望炯炯若燃火也)山出嘄(交)陽(嘄陽山精)
(也人形長大面黑色身有毛若反踵見人而笑)水生罔象(水之精也國語曰龍罔象也)木生
畢方(木之精也狀如鳥青色赤脚一足不食五穀)井生墳羊(土之精也魯季子穿井獲土缶)
(其中有羊是也)人怪之聞見鮮而識物淺也天下之怪物聖人
之所獨見利害之反覆知者之所獨明逹也同異嫌疑
者世俗之所眩惑也夫見不可布於海内聞不可明於
百姓是故因鬼神禨祥而為之立禁(禨祥吉凶也禁戒也)總形推類
而為之變象何以知其然也世俗言曰饗大高者而彘
為上牲(大高祖也一曰上帝)葬死人者裘不可以藏相戲以刃者
太祖軵(葺)其肘(軵擠也)枕戶橉(藺)而卧者鬼神蹠其首此
皆不著於法令而聖人之所不口傳也夫饗大高而彘
為上牲者非彘能賢於野獸麋鹿也而神明獨饗之何
也以為彘者家人所常畜而易得之物也故因其便以
尊之裘不可以藏者非能具綈綿曼帛温煖於身也世
以為裘者難得貴賈之物也(曼帛細帛也裘狐之屬也故曰貴賈之物)而不
可傳於後世無益於死者而足以養生故因其資以讋
之(資用也讋忌也)相戲以刃太祖軵其肘者夫以刃相戲必為
過失過失相傷其患必大無涉血之讐爭忿闘而以小
事自内於刑戮愚者所不知忌也故因太祖以累其心
(累恐也)枕戶橉而卧鬼神履其首者使鬼神能玄化則不
待戶牖之行若循虚而出入則亦無能履也(虚孔竅也)夫戸
牖者風氣之所從往來而風氣者隂陽粗捔(角)者也離
者必病(離遭也)故託鬼神以伸誡之也凡此之屬皆不可
勝著於書策竹帛而藏於宫府者也故以禨祥明之為
愚者之不知其害乃借鬼神之威以聲其教所由來者
遠矣而愚者以為禨祥而狠者以為非唯有道者能通
其志今世之祭井竈門戶箕箒臼杵者非以其神為能
饗之也恃頼其德煩苦之無巳也是故以時見其德所
以不忘其功也觸石而出膚寸而合不崇朝而雨天下
者唯太山(崇終也日旦至食時為終朝也)赤地三年而不絶流澤及百
里而潤草木者唯江河也是以天子秩而祭之故馬免
人於難者其死也葬之牛其死也葬以大車為薦牛馬
有功猶不可忘又况人乎此聖人所以重仁襲恩(襲亦重累)
故炎帝於火而死為竈(炎帝神農以火德王天下死託祀於竈神)禹勞天下
而死為社(勞天下謂治水之功也託祀於后土之神)后稷作稼穡而死為稷
(稷周弃也)羿除天下之害而死為宗布此鬼神之所以立(羿堯)
(時之諸侯河伯溺殺人羿射其左目風伯壊人屋室羿射中其膝又誅九嬰窫&KR0034;之屬有功於天下故死託於)
(祀宗布祭田為宗布謂出也一曰今人室中所祀之宗布是也或曰司命傍布也)北楚有任俠
者其子孫數諫而止之不聽也縣有賊大搜其廬事果
發覺夜驚而走追道及之其所施德者皆為之戰得免
而遂反語其子曰汝數止吾為俠今有難果賴而免身
而諫我不可用也知所以免於難而不知所以無難論
事如此豈不惑哉宋人有嫁子者告其子曰嫁未必成
也有如出不可不私藏私藏而富其於以復嫁易其子
聽父之計竊而藏之君公知其盗也逐而去之其父不
自非也而反得其計知為出藏財而不知藏財所以出
也為論如此豈不勃哉今夫僦(蹵)載者救一車之任極
一牛之力為軸之折也有如轅軸其上以為造不知軸
轅之趣軸折也楚王之佩玦而逐莬(兔)為走而破其玦
也因珮兩玦以為之豫兩玦相觸破乃逾疾亂國之治
有似於此夫鴟目大而睡不若鼠蚈足衆而走不若蛇
物固有大不若小衆不若少者及至夫彊之弱弱之彊
危之安存之亡也非聖人孰能觀之大小尊卑未足以
論也唯道之在者為貴何以明之天子處於郊亭則九
卿趨大夫走坐者伏倚者齊當此之時明堂太廟懸冠
解劒緩帶而寢非郊亭大而廟堂狹小也至尊居之也
天道之貴也非特天子之為尊也所在而衆仰之夫蟄
蟲鵲巢皆嚮天一者至和在焉爾帝者誠能包禀道合
至和則禽獸草木莫不被其澤矣而况兆民乎
淮南鴻烈解卷十三
