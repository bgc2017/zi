淮南鴻烈解卷二十一
漢高誘注
要略(凡鴻烈之書二十篇略數其要明其所指序其微妙論其大體故曰要略)
夫作為書論者所以紀綱道德經緯人事上考之天下
揆之地中通諸理雖未能抽引元妙之中才繁然足以
觀終始矣總要舉凡而語不剖判純撲靡散大宗(純撲太素)
(也大宗事本也)懼為人之惽惽然弗能知也故多為之辭博為
之說又恐人之離本就末也故言道而不言事則無以
與世浮沉言事而不言道則無以與化遊息故著二十
篇有原道有俶真有天文有地形有時則有覽冥有精
神有本經有主術有繆稱有齊俗有道應有氾論有詮
言有兵略有說山有說林有人間有修務有泰族也原
道者盧牟六合(盧牟由規模也)混沌萬物象太一之容(太一之容北極)
(之氣合為一體也)測窈冥之深以翔虚無之軫(軫道畛也)託小以苞
大守約以治廣使人知先後之禍福動静之利害誠通
其志浩然可以大觀矣欲一言而寤(覺也)則尊天而保真
欲再言而通則賤物而貴身欲參言而究則外物而反
情執其大指以内洽五藏瀐(箋)濇肌膚被服法則而與
之終身所以應待萬方覽耦百變也(耦通也)若轉丸掌中
足以自樂也俶真者窮逐終始之化嬴垀(呼)無有之精
(嬴繞匝也垀靡煩也)離别萬物之變合同死生之形使人遺物反
己審仁義之問通同異之理觀至德之統知變化之紀
說符元妙之中通廻造化之母也(造化之母元氣太一之初)天文者
所以和隂陽之氣理日月之光節開塞之時列星辰之
行知逆順之變避忌諱之殃順時運之應法五神之常
使人有以仰天承順而不亂其常者也地形者所以窮
南北之修極東西之廣經山陵之形區川谷之居明萬
物之主知生類之衆列山淵之數規遠近之路使人通
廻(回)周備不可動以物不可驚以怪者也時則者所以
上因天時下盡地力據度行當合諸人則刑十二節(一月)
(為人一節)以為法式終而復始(歲終十二月從正月始也)轉於無極因循
倣依以知禍福操舍開塞各有龍忌(中國以鬼神之日忌北胡南越皆謂)
(之請龍)發號施令以時教期使君人者知所以從事覽冥
者所以言至精之通九天也至微之淪無形也純粹之
入至清也昭昭之通冥冥也乃始攬物物引類覽取撟
掇(撟取也掇拾也)浸想宵類(浸微視也宵物似也類衆也)物之可以喻意象
形者乃以穿通窘滯决瀆壅塞引人之意繫之無極乃
以明物類之感同氣之應隂陽之合形埒之朕所以令
人遠觀博見者也精神者所以原本人之所由生而曉
寤其形骸九竅取象與天合同其血氣與雷霆風雨比
類其喜怒與晝宵寒暑竝明審死生之分别同異之跡
節動静之機以反其性命之宗所以使人愛養其精神
撫静其䰟魄不以物易己而堅守虚無之宅者也本經
者所以明大聖之德通維初之道埒略衰世古今之變
以褒先聖之隆盛而貶末世之曲政也所以使人黜耳
目之聰明精神之感動樽流遁之觀(樽止也流遁披散也)節養性
之和分帝王之操列小大之差者也主術者君人之事
也所以因作任督責使羣臣各盡其能也明攝權操柄
以制羣下提名責實(提挈也)考之參伍所以使人主秉數
持要不妄喜怒也其數直施而正邪外私而立公使百
官條通而輻輳名務其業人致其功此主術之明也繆
稱者破碎道德之論差次仁義之分略雜人間之事總
同乎神明之德假象取耦以相譬喻斷短為節以應小
具所以曲說攻論應感而不匱者也齊俗者所以一羣
生之短脩同九夷之風氣通古今之論貫萬物之理財
制禮義之宜擘畫人事之終始者也道應者攬掇遂事
之蹤追觀往古之跡察禍福利害之反考驗乎老莊之
術而以合得失之勢者也氾論者所以箴縷縩(菜)繺(煞)
之間(縩綃煞也)㩥(先)揳(恰)唲(哇)齵(隅)之郄(隙)也(㩥蒒也揳塞也唲齵錯梧)
(也)接徑直施以推本樸而兆見得失之變利病之反所
以使人不妄没於勢利不誘惑於事態有符曮晲兼稽
時勢之變而與化推移者也詮言者所以譬類人事之
指解喻治亂之體也差擇微言之眇詮以至理之文而
補縫過失之闕者也兵略者所以明戰勝攻取之數形
機之勢詐譎之變體因循之道操持後之論也(持後不敀為主)
(而為客也)所以知戰陣分争之非道不行也知攻取堅守之
非德不強也誠明其意進退左右無所失擊危乘勢以
為資清静以為常避實就虚若驅羣羊此所以言兵也
說山說林者所以竅窕穿鑿百事之壅遏而通行貫扄
萬物之窒塞者也假譬取象異類殊形以領理人之意
懈墮結細說捍摶囷(摶圓也囷芼也)而以明事埒事者也(埒兆朕也)
人間者所以觀禍福之變察利害之反鑚脉得失之跡
標舉終始之壇也(標末也壇場也)分别百事之微敷陳存亡之
機使人知禍之為福亡之為得成之為敗利之為害也
誠喻至意則有以傾側偃仰世俗之間而無傷乎讒賊
螫毒者也修務者所以為人之於道未淹味論未深見
其文辭反之以清淨為常恬淡為本則懈墮分學縱欲
適情欲以偷自佚而塞於大道也今夫狂者無憂聖人
亦無憂聖人無憂和以德也狂者無憂不知禍福也故
通而無為也與塞而無為也同其無為則同其所以無
為則異故為之浮稱流說其所以能聽所以使學者孳
孳以自幾也泰族者横八極致高崇上明三光下和水
土經古今之道治倫理之序總萬方之指而歸之一本
以經緯治道紀綱王事乃原心術理情性以館清平之
靈澄澈神明之精以與天和相嬰薄(嬰繞抱也)所以覽五帝
三王懷天氣抱天心執中含和德形於内以莙凝天地
發起隂陽序四時正流方綏之斯寧推之斯行乃以陶
冶萬物遊化羣生唱而和動而隨四海之内一心同歸
故景星見祥風至(風不鳴條也)黃龍下鳳巢列樹麟止郊野
德不内形而行其法藉專用制度神祗弗應福祥不歸
四海弗賓兆民弗化故德形於内治之大本此鴻烈之
泰族也凡屬書者所以窺道開塞庶後世使知舉錯取
捨之宜適外與物接而不眩内有以處神養氣宴煬至
和而已自樂所受乎天地者也故言道而不明終始則
不知所倣依言終始而不明天地四時則不知所避諱
言天地四時而不引譬援類則不識精微言至精而不
原人之神氣則不知養生之機原人情而不言大聖之
德則不知五行之差言帝道而不言君事則不知小大
之衰言君事而不為稱喻則不知動静之宜言稱喻而
不言俗變則不知合同大指已言俗變而不言往事則
不知道德之應知道德而不知世曲則無以耦萬方知
氾論而不知詮言則無以從容通書文而不知兵指則
無以應卒已知大略而不知譬諭則無以推明事知公
道而不知人間則無以應禍福知人間而不知修務則
無以使學者勸力欲強省其辭覽總其要弗曲行區入
則不足以窮道德之意故著書二十篇則天地之理究
矣人間之事接矣帝王之道備矣其言有小有巨有微
有粗指奏卷異各有為語今專言道則無不在焉然而
能得本知末者其唯聖人也今學者無聖人之才而不
為詳說則終身顛頓乎混溟之中而不知覺寤乎昭明
之術矣今易之乾坤足以窮道通意也八卦可以識吉
凶知禍福矣然而伏羲為之六十四變周室增以六爻
(周室謂文王也)所以原測淑清之道而&KR2805;(窘)逐萬物之祖也夫
五音之數不過宫商角徵羽然而五弦之琴不可鼓也
必有細犬駕和而後可以成曲今畫龍首觀者不知其
何獸也具其形則不疑矣今謂之道則多謂之物則少
謂之術則博謂之事則淺推之以論則無可言者所以
為學者固欲致之不言而已也夫道論至深故多為之
辭以抒其情萬物至衆故博為之說以通其意辭雖壇
卷連漫絞紛遠援所以洮汰滌蕩至意(洮汰潤也)使之無凝
竭底滯捲握而不散也夫江河之腐胔(慈)不可勝數然
祭者汲焉大也一杯酒白蠅漬其中匹夫弗嘗者小也
誠通乎二十篇之論睹凡得要以通九野徑十門(八方上下)
(也)外天地捭山川(捭屏去也)其於逍遙一世之間宰匠萬物
之形亦優游矣若然者挾日月而不烑(挾至也烑音姚光也)潤萬
物而不耗曼兮洮兮足以覽矣藐兮浩兮曠曠兮可以
游矣文王之時紂為天子賦歛無度戮殺無止康梁沉
湎宫中成市(康梁耽樂也沉湎淫酒也成市言集者多也)作為炮烙之刑刳
諫者剔孕婦天下同心而苦之文王四世纍善(太王王季文王)
(武王凡四世也)修德行義處岐周之間地方不過百里天下二
垂歸之文王欲以卑弱制強㬥以為天下去殘除賊而
成王道故太公之謀生焉(太公為周陳隂符兵謀也)文王業之而不
卒武王繼文王之業用太公之謀悉索薄賦(薄少也賦兵也)躬
擐甲胄(擐貫著也)以伐無道而討不義誓師牧野以踐天子
之位天下未定海内未輯武王欲昭文王之令德使夷
狄各以其賄來貢遼遠未能至故治三年之喪殯文王
於兩楹之間(殯大歛也兩楹堂柱之間賓主夾之)以俟遠方武王立三年
而崩成王在褓襁之中未能用事蔡叔管叔輔公子祿
父(祿父紂之兄子周封之以為殷後使管蔡監之)而欲為亂周公繼文王之業
持天子之政以股肱周室輔翼成王懼争道之不塞臣
下之危上也故縱馬華山放牛桃林敗鼓折枹搢笏而
朝以寧静王室鎮撫諸侯成王既壮能從政事周公受
封於魯以此移風易俗孔子修成康之道述周公之訓
以教七十子使服其衣冠修其篇籍故儒者之學生焉
墨子學儒者之業受孔子之術以為其禮煩擾而不悦
(悦易也)厚葬靡財而貧民服傷生而害事故背周道而用
夏政禹之時天下大水禹身執虆(雷)垂以為民先剔河
而道九岐(剔洩去也九岐河水播岐為九以入海也)鑿江而通九路(江水通則為九)
辟五湖(使水辟人而相從也)而定東海當此之時燒不暇撌(撌音喟排)
(去也)濡不給扢(扢音亥拭也)死陵者葬陵死澤者葬澤故節財
薄葬閑服生焉齊桓公之時天子卑弱諸侯力征南夷
北狄交伐中國中國之不絶如綫(綫線也)齊國之地東負
海而北漳河地狭田少而民多智巧桓公憂中國之患
苦夷狄之亂欲以存亡繼絶崇天子之位廣文武之業
故管子之書生焉齊景公内好聲色外好狗馬獵射亡
歸好色無辨(辨别也)作為路寢之臺族鑄大鍾(族聚也)撞之
庭下郊雉皆呴(大鍾聲似雷震雉應而呴鳴也)一朝用三千鍾贛(鍾十斛也)
(贛賜也一朝賜羣臣之費三萬斛也)梁丘據子家噲導於左右(二人者公臣也導諫)
(也)故晏子之諫生焉晩世之時六國諸侯谿異谷别水
絶山隔各自治其境内守其分地握其權柄擅其政令
下無方伯上無天子力征争權勝者為右恃連與國約
重致剖信符結遠援以守其國家持其社稷故縱横修
短生焉申子者韓昭釐之佐韓晉别國也地墽(敲)民險
而介於大國之間晉國之故禮未滅韓國之新法重出
先君之令未收後君之令又下新故相反前後相繆百
官背亂不知所用故刑名之書生焉秦國之俗貪狼(狼荒)
(也)強力寡義而趨利可威以刑而不可化以善可勸以
賞而不可厲以名被險而帶河四塞以為固地利形便
畜積殷富孝公欲以虎狼之勢而呑諸侯故商鞅之法
生焉若劉氏之書(淮南王自謂也)觀天地之象通古今之事權
事而立制度形而施宜原道之心合三王之風以儲與
扈冶(儲與猶攝業也扈冶廣大也)元眇之中精搖靡覽(楚人謂精進為精搖靡小)
(皆覽之)棄其畛挈(楚人謂澤濁為畛挈)斟其淑静以統天下理萬物
應變化通殊類非循一跡之路守一隅之指拘繫牽連
於物而不與世推移也故置之尋常而不塞布之天下
而不窕(窕緩也布之天下雖大不窕也)
淮南鴻烈解卷二十一
