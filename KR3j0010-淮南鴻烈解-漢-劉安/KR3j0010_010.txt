淮南鴻烈解卷十
漢高誘注
繆稱訓(繆異之論稱物假類同之神明以知所貴故曰繆稱)
道至高無上至深無下平乎凖直乎繩員乎規方乎矩
包裹宇宙而無表裏洞同覆載而無所礙(礙挂也)是故體
道者不哀不樂不喜不怒其坐無慮其寢無㝱物來而
名事來而應主者國之心心治則百節皆安心擾則百
節皆亂故其心治者支體相遺也其國治者君臣相忘
也黃帝曰芒芒昧昧從天之道與元同氣故至德者言
同略事同指上下一心無歧道旁見者遏障之於邪開
道之於善而民鄉方矣故易曰同人于野利涉大川(言能)
(同人道至于野則可以濟大川大川大難也)道者物之所導也德者性之所
扶也仁者積恩之見證也義者比於人心而合於衆適
者也故道滅而德用德衰而仁義生故上世體道而不
德中世守德而弗壞也末世繩繩乎唯恐失仁義君子
非仁義無以生失仁義則失其所以生小人非嗜欲無
以活失嗜欲則失其所以活故君子懼失仁義小人懼
失利觀其所懼知各殊矣易曰即鹿無虞惟入于林中
君子幾不如舍往吝(即就也鹿以諭民虞欺也幾終也就民欺之即入林中幾終不如舍)
(之使之不終如其吝也)其施厚者其報美其怨大者其禍深薄施
而厚望畜怨而無患者古今未之有也是故聖人察其
所以往則知其所以來者聖人之道猶中衢而致尊邪
(道六通謂之衢尊酒器也)過者斟酌多少不同各得其所宜是故得
一人所以得百人也(一人來得其心百人來亦得其心)人以其所願於
上以與其下交誰弗戴以其所欲於下以事其上誰弗
喜詩云媚兹一人應侯愼德愼德大矣一人小矣能善
小斯能善大矣君子見過忘罰故能諫見賢忘賤故能
讓見不足忘貧故能施情繫於中行形於外凡行戴情
雖過無怨不戴其情雖忠來惡(戴心所感也情誠也)后稷廣利天
下猶不自矜禹無廢功無廢財自視猶觖如也(觖不滿也)滿
如陷(陷少也)實如虚盡之者也凡人各賢其所說而說其
所快世莫不舉賢或以治或以亂非自遁(遁欺)求同乎己
者也己未必得賢而求與己同者而欲得賢亦不幾矣
使堯度舜則可使桀度堯是猶以升量石也今謂狐狸
則必不知狐又不知狸(俱不知此二獸)非未嘗見狐者必未嘗
見狸也狐狸非異同類也而謂狐狸則不知狐狸是故
謂不肖者賢則必不知賢謂賢者不肖則必不知不肖
者矣聖人在上則民樂其治在下則民慕其意小人在
上位如寢關曝纊(寢謂卧關上之不安纊蠒也曝蠒踊動搖不休死乃止也)不得須
臾寧故易曰乘馬班如泣血漣如(諭乘馬班如難也故有泣血之憂)言
小人處非其位不可長也物莫無所不用天雄烏喙藥
之凶毒也良醫以活人侏儒瞽師人之困懟者也(懟可蹶也)
(一曰懟極)人主以備樂是故聖人制其剟(拙)材無所不用矣
(剟䟽殺也)勇士一呼三軍皆辟其出之也誠故倡而不和意
而不戴(意恚聲也戴嗟)中心必有不合者也故舜不降席而王
天下者求諸己也故上多故則民多詐矣身曲而景直
者未之聞也說之所不至者容貌至焉(說之粗不如容貌精微入人深)
(也)容貌之所不至者感忽至焉感乎心明乎智發而成
形精之至也可以形勢接而不可以照誋戎翟之馬皆
可以馳驅或近或遠唯造父能盡其力三苗之民皆可
使忠信或賢或不肖唯唐虞能齊其美必有不傳者(心教)
(之微眇不可傳也)中行繆伯手搏虎(中行繆伯晉臣也力能搏生虎)而不能生
也(力能殺虎而德不能服之)蓋力優而克不能及也(克猶能也)用百人之
所能則得百人之力舉千人之所愛則得千人之心辟
若伐樹而引其本千枝萬葉則莫得弗從也慈父之愛
子非為報也不可内解於心聖王之養民非求用也性
不能己若火之自熱冰之自寒夫有何修焉及恃其力
賴其功者若失火舟中(言舟中之人同心救火不相為易也)故君子見始
斯知終矣媒妁譽人而莫之德也取庸而強飯之莫之
愛也雖親父慈母不加於此有以為則恩不接矣故送
往者非所以迎來也施死者非專為生也誠出於己則
所動者遠矣錦繡登廟貴文也(登猶入也)圭璋在前尚質也
文不勝質之謂君子故終年為車無三寸之鎋不可以
驅馳匠人斵戶無一尺之楗不可以閉藏故君子行思
乎其所結(結要終也)心之精者可以神化而不可以導人(導教)
(也)目之精者可以消澤而不可以昭誋(昭道誋誡也不可以教導戒人)
在混冥之中不可諭於人(混冥人心中也)故舜不降席而天下
治桀不下陛而天下亂蓋情甚乎叫呼也(言雖叫呼大語不如心行)
(真直也)無諸己求諸人古今未之聞也同言而民信信在
言前也同令而民化誠在令外也聖人在上民遷而化
情以先之也動於上不應於下者情與令殊也故易曰
亢龍有悔(仁君動極在上故有悔也)三月嬰兒未知利害也而慈母
之愛諭焉者情也故言之用者昭昭乎小哉不言之用
者曠曠乎大哉身君子之言信也(身君子之言體行君子之言也)中君
子之意忠也忠信形於内感動應於外故禹執干戚舞
於兩階之間而三苗服(三苗畔禹禹風以禮樂而服之)鷹翔川魚鼈沉
(禹以德服三苗猶鷹翔川上魚鼈恐皆潜)飛鳥揚(鳥見鷹而揚去)必遠害也(鷹懷欲害之心)
(故鳥魚知其情實而遠之)子之死父也臣之死君也世有行之者矣
非出死以要名也恩心之藏於中而不能違其難也故
人之甘甘非正為蹠也(人之丼丼猶樂樂而為之臣之死君子之死父非以求蹠蹠也)
而蹠焉往(言蹠乃往至也)君子之慘怛非正為偽形也諭乎人
心非從外入自中出者也義尊乎君仁親乎父故君之
於臣也能死生之不能使為苟簡易(君不能使臣為苟合易行之義)父
之於子也能發起之不能使無憂尋(憂尋憂長也仁念也仁念父母不樂)
(子之如此然不能止)故義勝君仁勝父則君尊而臣忠父慈而子
孝聖人在上化育如神太上曰我其性與(太上皇德之君我性自然)
(也)其次曰微彼其如此乎(其次五帝時也其民如此故我治之如彼)故詩曰
執轡如組易曰含章可貞動於近成文於遠夫察所夜
行周公慙乎景故君子愼其獨也釋近斯遠塞矣聞善
易以正身難夫子見禾之三變也(夫子孔子也三變始於粟粟生於苗苗成)
(於穗也)淊淊然曰狐鄉丘而死我其首禾乎(禾穗垂而向根君子不忘)
(本也)故君子見善則痛其身焉(痛己身善惡自在也)身苟正懷遠易
矣(懷來也)故詩曰弗躬弗親庶民弗信小人之從事也曰
苟得君子曰苟義所求者同所期者異乎擊舟水中魚
沉而鳥揚同聞而殊事其情一也僖負羈以壺餐表其
閭(釐負羈曹臣晉重耳出過曹負羈遺以壺餐重耳反晉伐曹令兵不入其閭)趙宣孟以束
脯免其軀(趙宣孟晉卿以束脯活靈輒後免其難也)禮不隆(隆多也)而德有餘
仁心之感恩接而憯(惨)怛生故其入人深俱之叫呼也
在家老則為恩厚其在債人則生爭闘故曰兵莫&KR0579;於
意志莫邪為下寇莫大於隂陽枹鼓為小聖人為善非
以求名而名從之名不與利期而利歸之故人之憂喜
非為蹗(鹿)蹗焉往生也(言非為冀幸往生利意也)故至人不容(至道之人)
(不飾容也)故若眯而撫(眯芥入目也撫捫之從中發非為觀容之也)若跌而據(跌仆)
(也)聖人之為治漠然不見賢焉終而後知其可大也若
日之行(日行人不見也)騏驥不能與之爭遠今夫夜有求與瞽
師併東方開斯照矣(言人見照用瞽者猶□而無為人而以治事用思也)動而有
益則損隨之(益所以為損也)故易曰剥之不可遂盡也故受之
以復(言物剥落而復生也)積薄為厚積卑為高故君子日孳孳以
成煇小人日快快以至辱其消息也離朱弗能見也文
王聞善如不及宿不善如不祥非為日不足也其憂尋
推之也(憂尋憂深也)故詩曰周雖舊邦其命維新懷情抱質
天弗能殺地弗能薶(埋)也聲揚天地之間配日月之光
甘樂之者也苟鄉善雖過無怨苟不鄉善雖忠來患故
怨人不如自怨求諸人不如求諸己得也聲自召
也貌自示也名自命也文自官也無非己者操銳
以刺操刃以擊何怨乎人故筦子文錦也雖醜登廟
(筦仲相齊明法度審國刑不能及聖猶文錦雖惡宜以升廟也)子産練染也美而不尊
(子産相鄭先恩而後法猶練染為衣温厚而非宗廟服也)虚而能滿淡而有味被褐
懷玉者故兩心不可以得一人一心可以得百人男子
樹蘭美而不芳(蘭芳草艾之美芳也男子樹之蓋不芳)繼子得食肥而不
澤(繼子有假母也)情不相與往來也生所假也死所歸也故弘
演直仁而立死(弘演衛懿公臣狄人攻衛食懿公其肝在弘演剖腹以盛之也)王子閭
張掖而受刃(楚白公欲立王子閭為王不可刺之以兵子閭不受)不以所託害所
歸也故世治則以義衞身世亂則以身衞義死之日行
之終也故君子愼一用之無勇者非先懾也難至而失
其守也貪婪者非先欲也見利而忘其害也虞公見垂
棘之璧而不知虢禍之及己也故至道之人不可遏奪
也(言至道之人其心先定不可臨以利奪其志也)人之欲榮也以為己也於彼
何益聖人之行義也其憂尋出乎中也於己何以利故
帝王者多矣而三王獨稱貧賤者多矣而伯夷獨舉以
貴為聖乎則聖者衆矣以賤為仁乎則賤者多矣何聖
仁之寡也獨專之意樂哉忽乎日滔滔以自新忘老之
及己也始乎叔季歸乎伯孟必此積也(言自少而至長)不身遁
斯亦不遁人(遁隠也己不自隠身之行亦不隠之於人故也)故若行獨梁不為
無人不競其容(獨梁一木之水橋也行其上常兢兢恐陷也)故使人信己者
易而蒙衣自信者難(及身不信故難)情先動動無不得無不得
則無莙(君)發莙而後快(情先動者言人君以精勤導民也動盡得人心矣無莙結發動)
(也雖莙結快民心)故唐虞之舉錯也非以偕情也快己而天下
治桀紂非正賊之也快己而百事廢喜憎議而治亂分
矣(下有喜議而國治有憎議而國亂也)聖人之行無所合無所離譬若鼓
無所與調無所不比絲筦金石小大脩短有敘異聲而
和君臣上下官職有差殊事而調夫織者日以進(織帛者進)
耕者日以却(却謂耕者却行)事相反成功一也申喜聞乞人之
歌而悲出而視之其母也(申喜亡其母母乞食於道)艾陵之戰也夫
差曰夷聲陽句吳其庶乎(艾陵之戰吳王夫差與齊戰於艾陵夷謂吳陽告也句吳)
(夷語不正言吳加以句也庶幾也)同是聲而取信焉異有諸情也故心
哀而歌不樂心樂而哭不哀夫子曰絃則是也其聲非
也(閔子騫三年之喪畢援琴而彈其絃是也其聲切切而哀)文者所以接物也情繫
於中而欲發外者也以文滅情則失情以情滅文則失
文文情理通則鳳麟極矣言至德之懷遠也輸子陽謂
其子曰良工漸乎矩鑿之中(漸習也)矩鑿之中固無物而
不周聖王以治民造父以治馬醫駱以治病(醫駱越醫)同材
而各自取焉(自從也矩鑿之中各取法度或以治民或以治馬或以治病同材而各往從取治法)
(也)上意而民載誠中者也(上有意而未言則民皆載而行之志或發中之於大)未
言而信弗召而至或先之也忣(鶴)於不己知者不自知
也(忣急也)矜怛生於不足(怛驕也不足知不足也)華誣生於矜(矜貪功也)
誠中之人樂而不忣如鴞(囂)好聲(忠信之人自樂為之非忣忣也如鴞自好)
(為聲耳)熊之好經(經動導引)夫有誰為矜(各任自性非徒矜也)春女思秋
士悲(春女感陽則思秋士見隂而悲)而知物化矣號而哭嘰(機)而哀而
知聲動矣容貌顔色理詘&KR0008;(弋)倨徇(&KR0034;)知情偽矣故聖
人栗栗乎其内而至乎至極矣功名遂成天也循理受
順人也太公望周公旦天非為武王造之也崇侯惡來
天非為紂生之也(崇侯紂時諸侯惡來紂之臣)有其世有其人也教
本乎君子小人被其澤利本乎小人君子享其功昔東
戶季子之世(東戸季子古之人君)道路不拾遺耒耜餘糧宿諸畮
首使君子小人各得其宜也故一人有慶兆民頼之凡
高者貴其左(天道左旋)故下之於上曰左之臣辭也(臣道左君)下
者貴其右故上之於下曰右之君讓也(君謙讓佑助臣)故上左
遷則失其所尊也(左臣辭也君以再還故失其尊)臣右還則失其所貴
矣(右君辭也而臣以再還故失其貴)小快害道斯須害儀(斯須近也)子産騰
辭(騰傳也子産作刑書)獄繫而無邪(獄雖益多而下無邪也)失諸情者則塞
於辭矣(失事之情則為世人辭所窮塞也)成國之道工無偽事農無遺
力士無隱行官無失法譬若設網者引其綱而萬目開
矣舜禹不再受命(受命於人不受於天)堯舜傳大焉先形乎小也
(形見也先見微小以知大)刑於寡妻至于兄弟禪於家國而天下從
風(禪傳也言堯舜禹相傳天下服之也)故戎兵以大知小(若湯武以義伐不義從大伐小)
人以小知大(人謂天下從風者也堯舜之民以小知堯大也)君子之道近而不
可以至卑而不可以登無載焉而不勝(萬物載之皆勝其任)大而
章遠而隆知此之道不可求於人斯得諸己也釋己而
求諸人去之遠矣君子者樂有餘而名不足小人樂不
足而名有餘觀於有餘不足之相去昭然遠矣含而弗
吐在情而不萌者未之聞也(言懷其情而必萌見也)君子思義而
不慮利小人貪利而不顧義子曰鈞之哭也(子孔子也)曰子
予柰何兮乘我何其哀則同其所以哀則異故哀樂之
襲人情也深矣鑿地漂池(人或有鑿穿或有填也言用心異也)非止以勞
苦民也各從其蹠而亂生焉(蹠願也)其載情一也施人則
異矣(施於人有善惡)故唐虞日孳孳以致於王桀紂日怏怏以
致於死不知後世之譏己也凡人情說其所苦卽樂失
其所樂則哀故知生之樂必知死之哀有義者不可欺
以利有勇者不可劫以懼如饑渴者不可欺以虚器也
人多欲虧義(欲則貪貪損義)多憂害智(貪憂閉寡故害智也)多懼害勇嫚
生乎小人(嫚倨也)蠻夷皆能之(嫚蠻夷之行也)善生乎君子誘然
與日月爭光(誘美稱也)天下弗能遏奪故治國樂其所以存
亡國亦樂其所以亡也金錫不消釋則不流刑(刑法)上憂
尋不誠則不法民憂尋不在民則是絶民之繫也(繫所以拘)
(維民)君反本而民繫固也至德小節備大節舉齊桓舉而
不密(齊桓有大節小節䟽也)晉文密而不舉(晉文有小節大節廢也)晉文得
之乎閨内失之乎境外(閨内修而境外亂也)齊桓失之乎閨内而
得之本朝(閨内亂而朝廷治也)水下流而廣大君下臣而聰明君
不與臣爭功而治道通矣管夷吾百里奚經而成之齊
桓秦穆受而聽之(聽用二臣之謀)照惑者以東為西惑也(照曉也)
見日而寤矣衞武侯謂其臣曰小子無謂我老(武侯蓋年九十)
(五矣)而羸我(羸劣也)有過必謁之是武侯如弗羸之必得羸
故老而弗舍通乎存亡之論者也人無能作也有能為
也有能為也而無能成也人之為天成之終身為善非
天不行終身為不善非天不亡故善否我也禍福非我
也(非我也天所為也)故君子順其在己者而已矣性者所受於
天也命者所遭於時也有其材不遇其世天也太公何
力比干何罪循性而行止或害或利求之有道得之在
命故君子能為善而不能必其得福不忍為非而未能
必免其禍君根本也臣枝葉也根本不美枝葉茂者未
之聞也有道之世以人與國(若堯以天下與舜也)無道之世以國
與人堯王天下而憂不解授舜而憂釋憂而守之而樂
與賢終不私其利矣凡萬物有所施之無小不可為無
所用之(不知其所用也)碧瑜糞土也(瑜玉也不知用之則為糞土也)人之情於
害之中爭取小焉於利之中爭取大焉故同味而嗜厚
膊(搏)者(厚膊厚切肉也)必其甘之者也同師而超羣者必其樂
之者也弗甘弗樂而能為表者未之聞也(表立見也)君子時
則進得之以義何幸之有不時則退讓之以義何不幸
之有故伯夷餓死首山之下猶不自悔棄其所賤得其
所貴也福之萌也緜緜禍之生也分分禍福之始萌微
故民嫚之唯聖人見其始而知其終故傳曰魯酒薄而
邯鄲圍(魯與趙俱朝楚獻酒於楚魯酒薄而趙酒厚楚之主酒吏求酒於趙不與楚吏怒以趙所獻酒)
(獻於楚王易魯薄酒楚王以為趙酒薄而圍邯鄲)羊羹不斟而宋國危(宋將華元與鄭)
(戰殺羊食士不及其御及戰御馳馬入鄭軍華元以獲)明主之賞罰非以為己也
以為國也通於己而無功於國者不施賞焉逆於己便
於國者不加罰焉故楚莊謂共雍曰有德者受吾爵禄
有功者受吾田宅是二者女無一焉吾無以與女可謂
不踰於理乎其謝之也猶未之莫與周政至殷政善夏
政行(共雍楚臣謝謂遣共雍也莫勉之也至至於道也善施教未至於道也行尚粗也)行政善
善未必至也至至之人不慕乎行不慙乎善含德履道
而上下相樂也不知其所由然有國者多矣而齊桓晉
文獨名泰山之上有七十壇焉(封乎泰山蓋七十二君也)而三王獨
道君不求諸臣臣不假之君脩近彌遠而後世稱其大
不越隣而成章而莫能至焉故孝己之禮可為也而莫
能奪之名也必不得其所懷也(孝己殷王高宗之子也放逐而不失禮人不能)
(與孝己爭名者不得孝己之所懷也)義載乎宜之謂君子宜遺乎義之謂
小人通智得而不勞(通智逹道之人)其次勞而不病其下病而
不勞古人味而弗貪也(古人知其味而不貪其食)今人貪而弗味歌
之脩其音也(此言樂所以移風易俗歌長其音)音之不足於其美者也
(此音不足以致美化也)金石絲竹助而奏之猶未足以至於極也
(極治化之至也)人能尊道行義喜怒取予欲如草之從風召公
以桑蠶耕種之時㢮獄出拘(召公周太保也)使百姓皆得反業
脩職文王辭千里之地而請去炮烙之刑(紂拘文王文王獻寳於紂)
(紂賞以千里之地文王不受願去炮烙之刑)故聖人之舉事也進退不失時
若夏就絺綌上車授綏之謂也老子學商容見舌而知
守柔矣(商容神人也商容吐舌示老子老子知舌柔齒剛)列子學壺子觀景柱
而知持後矣(先有形而後有影形可亡而影不可傷)故聖人不為物先而
常制之其類若積薪樵後者在上人以義愛以黨羣以
羣強是故德之所施者博則威之所行者遠義之所加
者淺則武之制者小矣鐸以聲自毁(鐸大鈴出於吳)膏燭以明
自鑠虎豹之文來射猨狖之捷來措(措刺也)故子路以勇
死(死衞侯輒之難)萇弘以智困(欲以衛輔周周人殺之)能以智知而未能
以智不知也故行險者不得履繩出林者不得直道夜
行瞑目而前其手事有所至而明有所害人能貫冥冥
入於昭昭可與言至矣鵲巢知風之所起(歲多風則鵲作巢卑)獺
宂知水之高下(水之所及則獺避而為穴)暉目知晏(暉目鴆鳥也晏無雲也天將晏)
(靜暉目先鳴)隂諧知雨(隂諧暉目雌也天將隂雨則鳴)為是謂人智不如鳥
獸則不然故通於一伎察於一辭可與曲說未可與廣
應也寗戚擊牛角而歌桓公舉以大政雍門子以哭見
孟嘗君涕流沾纓歌哭衆人之所能為也一發聲入人
耳感人心情之至者也故唐虞之法可效也其諭人心
不可及也簡公以懦殺(簡公齊君也以柔懦田成子殺之)子陽以猛劫
(子陽鄭相也尚刑而劫死)皆不得其道者也故歌而不比於律者其
清濁一也(由清濁失和故不與律合)䋲之外與䋲之内皆失直者也
紂為象箸而箕子嘰(嘰唬也知象箸必有玉杯為杯必極滋味)魯以偶人葬
而孔子嘆(偶人□人也嘆其象人而用之)見所始則知所終故水出於
山入於海稼生乎野而藏乎倉聖人見其所生則知其
所歸矣水濁者魚噞令苛者民亂城峭者必崩岸崝(棖)
者必陀(崝峭也陀落也陀音跎)故商鞅立法而支解(商鞅為秦孝公立治法百)
(姓怨之以罪支解)吳起刻削而車裂(吳起相楚設貴臣相坐之法卒車裂之)治國
辟若張瑟大絃䋎(䋎急也䋎音綻)則小絃絶矣故急轡數策者
非千里之御也有聲之聲不過百里無聲之聲施於四
海是故禄過其功者損名過其實者蔽情行合而名副
之禍福不虚至矣身有醜夢不勝正行國有妖祥不勝
善政是故前有軒冕之賞不可以無功取也後有斧鉞
之禁不可以無罪蒙也素修正者弗離道也君子不謂
小善不足為也而舍之小善積而為大善不為小不善
為無傷也而為之小不善積而為大不善是故積羽沉
舟羣輕折軸故君子禁於微壹快不足以成善積快而
為德壹恨不足以成非積恨而成怨故三代之善千歲
之積譽也桀紂之謗千歲之積毁也天有四時人有四
用何謂四用視而形之莫明於目聽而精之莫聰於耳
重而閉之莫固於口含而藏之莫深於心目見其形耳
聽其聲口言其誠而心致之精則萬物之化咸有極矣
地以德廣(人君以德廣益其土地)君以德尊上也地以義廣君以
義尊次也地以強廣君以強尊下也故粹者王駮者霸
無一焉者亡昔二皇鳳凰至於庭三代至乎門周室至
乎澤德彌麤所至彌遠德彌精所至彌近君子誠仁施
亦仁不施亦仁(道無為而民蒙純此所謂不施而仁)小人誠不仁施亦不
仁不施亦不仁善之由我與其由人若仁德之盛者也
故情勝欲者昌欲勝情者亡欲知天道察其數(數謂律歷之數)
(也)欲知地道物其樹(五土之宜各有所種生之禾)欲知人道從其欲
(君子欲於道小人欲於利)勿驚勿駭萬物將自理勿撓勿攖萬物將
自清(言治天下各順其情)察一曲者不可與言化(一曲一事也)審一時
者不可與言大(猶蟬不知寒也)日不知夜月不知晝日月為明
而弗能兼也唯天地能函之能包天地曰唯無形者也
驕溢之君無忠臣口慧之人無必信交拱之木無把之
枝(拱抱也把握也)尋常之溝無吞舟之魚根淺則末短本傷則
枝枯福生於無為患生於多慾害生於弗備穢生於弗
䅶聖人為善若恐不及備禍若恐不免蒙塵而欲毋眯
涉水而欲毋濡不可得也是故知己者不怨人知命者
不怨天福由己發禍由己生聖人不求譽不辟誹正身
直行衆邪自息今釋正而追曲倍是而從衆是與俗儷
走而内行無繩(䋲所以彈曲者也)故聖人反己而弗由也道之
有篇章形埒者(形埒兆朕也)非至者也嘗之而無味視之而
無形不可傳於人大戟去水亭歷愈張用之不節乃反
為病物多類之而非唯聖人知其微善御者不忘其馬
善射者不忘其弩善為人上者不忘其下誠能愛而利
之天下可從也弗愛弗利親子叛父天下有至貴而非
勢位也有至富而非金玉也有至壽而非千歲也原心
反性則貴矣適情知足則富矣明死生之分則壽矣言
無常是行無常宜者小人也察於一事通於一伎者中
人也兼覆蓋而并有之度伎能而裁使之者聖人也(裁制)
(也度其伎能而裁制使之)
淮南鴻烈解卷十
