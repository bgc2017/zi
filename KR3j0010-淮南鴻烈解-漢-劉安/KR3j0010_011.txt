淮南鴻烈解卷十一
漢高誘注
齊俗訓(齊一也四宇之風世之衆理皆混其俗令為一道也故曰齊俗)
率性而行謂之道得其天性謂之德性失然後貴仁道
失然後貴義是故仁義立而道德遷矣禮義飾則純樸
散矣是非形則百性眩矣珠玉尊則天下爭矣凡此四
者衰世之造也末世之用也夫禮者所以别尊卑異貴
賤義者所以合君臣父子兄弟夫妻朋友之際也今世
之為禮者恭敬而忮(忮害也音寘)為義者布施而德君臣以
相非骨肉以生怨則失禮義之本也故搆而多責(搆謂以權)
(相交權盡而交䟽搆搆然也)夫水積則生相食之魚土積則生自宂
之獸禮義飾則生偽匿之本夫吹灰而欲無眯涉水而
欲無濡不可得也古者民童蒙不知東西貎不羡乎情
而言不溢乎行其衣致煖而無文其兵戈銖而無刃(楚人)
(謂刃頓為銖)其歌樂而無轉其哭哀而無聲鑿井而飲耕田
而食無所施其美亦不求得親戚不相毁譽朋友不相
怨德及至禮義之生貨財之貴而詐偽萌興非譽相紛
怨德並行於是乃有曾參孝己之美而生盗跖莊蹻之
邪故有大路龍旂羽蓋垂緌(大路天子車也龍旂龍旗)結駟連騎則
必有穿窬柎揵抽箕踰備之姦(抽握也備後垣也)有詭文繁繡
弱緆(錫)羅紈(弱緆細布也羅縠紈素也)必有菅屩跐(此)踦裋褐不完
者(菅茅也跐偶也踦適也楚人謂袍為裋褐大布)故高下之相傾也短脩之相
形也亦明矣夫蝦蟇為鶉(鶉䳺也)水蠆為&KR2652;(予)莣(青蛉也音務)
皆生非其類唯聖人知其化(其化自隂入陽從陽入隂)夫胡人見黂
(黂麻子也黂音蜚)不知其可以為布也越人見毳不知其可以
為旃也故不通於物者難與言化昔太公望周公旦受
封而相見太公望問周公曰何以治魯周公曰尊尊親
親太公曰魯從此弱矣(尊尊親親仁者弱也)周公問太公曰何以
治齊太公曰舉賢而上功周公曰後世必有劫殺之君
(舉賢上功則民競故劫殺)其後齊日以大至於霸二十四世而田氏
代之(齊臣田氏奪其君位代之)魯日以削至三十二世而亡(魯禄去公室至)
(楚考烈王滅之)故易曰履霜堅冰至聖人之見終始微言故糟
邱生乎象&KR0008;(紂為長夜之飲積糟成邱者起於象&KR0008;&KR0008;音著)炮烙生乎熱升(庖人)
(進羹於紂熱以為惡以熱升殺之趙國升可以殺人故起炮烙)子路撜(蒸)溺而受牛謝
(撜舉也升出溺人主謝以牛也)孔子曰魯國必好救人於患子贛贖人
而不受金於府(魯國之法贖人於他國者受金於府)孔子曰魯國不復贖
人矣子路受而勸德子贛讓而止善孔子之明以小知
大以近知遠通於論者也由此觀之廉有所在而不可
公行也故行齊於俗可隨也事周於能易為也矜偽以
惑世伉行以違衆聖人不以為民俗廣厦闊屋連闥通
房人之所安也鳥入之而憂高山險阻深林叢薄虎豹
之所樂也人入之而畏川谷通原積水重泉黿鼉之所
便也人入之而死咸池承雲(皆黃帝樂)九韶(舜樂)六英(帝顓頊樂)人
之所樂也鳥獸聞之而驚深谿峭岸峻木尋枝猨狖之
所樂也人上之而慄形殊性詭所以為樂者乃所以為
哀所以為安者乃所以為危也乃至天地之所覆載日
月之所照誋(告)使各便其性安其居處其宜為其能故
愚者有所修智者有所不足柱不可以摘(的)齒筐不可
以持屋(筐小篚也)馬不可以服重牛不可以追速鉛(言)不可
以為刀銅不可以為弩鐡不可以為舟木不可以為釜
各用之於其所適施之於其所宜卽萬物一齊而無由
相過夫明鏡便於照形其於以函食不如簞犧牛粹毛
宜於廟牲其於以致雨不若黑蜧(黑蜧神蛇也潜於神淵蓋能興雲雨蜧音)
(戾)由此觀之物無貴賤因其所貴而貴之物無不貴也
因其所賤而賤之物無不賤也夫玉璞不猒厚角䚩(矯)
不猒薄(角䚩刀劒兩間之覆角也)漆不猒黑粉不猒白此四者相反
也所急則均其用一也今之裘與蓑孰急見雨則裘不
用升堂則蓑不御此代為常者也譬若舟車楯肆窮廬
故有所宜也(水宜舟陸地宜車沙地宜肆泥地宜楯草野宜窮廬)故老子曰不上
賢者言不致魚於木沉鳥於淵(物各因其宜故不須用賢)故堯之治
天下也舜為司徒契為司馬禹為司空后稷為大田師
奚仲為工其導萬民也水處者漁山處者木谷處者牧
陸處者農地宜其事事宜其械械宜其用用宜其人澤
皐織網陵阪耕田得以所有易所無以所工易所拙是
故離叛者寡而聽從者衆譬若播棋丸於地員者走澤
方者處高各從其所安夫有何上下焉若風之遇簫(簫籟)
(也)忽然感之各以清濁應矣夫猨狖得茂木不舍而宂
狟(桓)狢得埵(朵)防弗去而緣(狟狟豚也埵水埒也防隄也)物莫避其
所利而就其所害是故隣國相望雞狗之音相聞而足
迹不接諸侯之境車軌不結千里之外者皆各得其所
安故亂國若盛治國若虚亡國若不足存國若有餘虚
者非無人也皆守其職也盛者非多人也皆徼於末也
有餘者非多財也欲節事寡也不足者非無貨也民躁
而費多也故先王之法籍非所作也其所因也其禁誅
非所為也其所守也凡以物治物者不以物以睦治睦
者不以睦以人治人者不以人以君治君者不於君以
欲治欲者不於欲以性治性者不於性以德治德者不
以德以道原人之性蕪穢而不得清明者物或堁也(堁坋)
(塵也)羌氐僰翟嬰兒生皆同聲(羌東戎氐南夷僰西夷翟北胡也)及其長
也雖重象狄騠(象狄騠驛也象傳狄騠之語也)不能通其言教俗殊也
今三月嬰兒生而徙國則不能知其故俗由此觀之衣
服禮俗者非人之性也所受於外也夫竹之性浮殘以
為牒束而投之水則沉失其體也金之性沉託之於舟
上則浮勢有所支也夫素之質白染之以湼則黑縑之
性黃染之以丹則赤人之性無邪久湛於俗則易易而
忘本合於若性(若性合於他性自若本性也)故日月欲明浮雲蓋之
河水欲清沙石濊之人性欲平嗜欲害之惟聖人能遺
物而反已夫乘舟而惑者不知東西見斗極則寤矣夫
性亦人之斗極也以有自見也則不失物之情無以自
見則動而惑營譬若隴西之遊愈躁愈沉孔子謂顔回
曰吾服汝也忘(孔子謙自謂無知而服回此忘行也)而汝服於我也亦忘
雖然汝雖忘乎吾猶有不忘者存孔子知其本也夫縱
欲而失性動未嘗正也以治身則危以治國則亂以入
軍則破是故不聞道者無以反性故古之聖王能得諸
己故令行禁止名傳後世德施四海是故凡將舉事必
先平意清神神清意平物乃可正若璽之抑埴(璽印也埴泥也)
正與之正(印正而封亦正)傾與之傾故堯之舉舜也決之於目
桓公之取寗戚也斷之於耳而已矣為是釋術數而任
耳目其亂必甚矣夫耳目之可以斷也反情性也聽失
於誹譽而目淫於采色而欲得事正則難矣夫載哀者
聞歌聲而泣載樂者見哭者而笑哀可樂者笑可哀者
載使然也是故貴虚(載疑作感虚者心無所載於哀樂也)故水擊則波興
氣亂則智昏智昏不可以為政波水不可以為平故聖
王執一而勿失萬物之情既矣四夷九州服矣夫一者
至貴無適於天下聖人託於無適故民命繫矣為仁者
必以哀樂論之為義者必以取予明之目所見不過十
里而欲遍照海内之民哀樂弗能給也無天下之委財
而欲遍贍萬民利不能足也且喜怒哀樂有感而自然
者也故哭之發於口涕之出於目此皆憤於中而形於
外者也譬若水之下流煙之上尋也夫有孰推之者故
強哭者雖病不哀強親者雖笑不和情發於中而聲應
於外故釐負羈之壺餐愈於晉獻公之垂棘趙宣孟之
束脯賢於智伯之大鐘(智伯以大鐘滅仇由)故禮豐不足以效愛
而誠心可以懷遠故公西華之養親也若與朋友處曾
參之養親也若事嚴主烈君其養一也(公西華之養親若與朋友處睦)
(而少敬也烈酷也曾子事親其敬多)故胡人彈骨越人囓臂中國㰱血也
所由各異其於信一也(胡人之盟約置酒人頭中飲以相詛刻臂出血殺牲㰱血相與)
(為信)三苗髽(檛)首羌人括領中國冠笄越人鬋髮其於服
一也(三苗之國在彭蠡洞庭之野髽以枲束髮也括結也笄簮也鬋斷也)帝顓頊之法婦
人不辟男子於路者拂之於四逹之衢(拂放也)今之國都
男女切踦(踦足也)肩摩於道其於俗一也故四夷之禮不
同皆尊其主而愛其親敬其兄獫狁之俗相反(獫狁北胡也)
皆慈其子而嚴其上夫鳥飛成行獸處成羣有孰教之
故魯國服儒者之禮行孔子之術地削名卑不能親近
來遠越王句踐劗髮文身無皮弁搢(晉)笏之服(皮弁以為爵冠)
(也搢佩紟笏佩玉也長三尺杼上終葵首)拘罷拒折之容(拘罷圜也拒折方也)然而勝
夫差於五湖南面而霸天下泗上十二諸侯皆率九夷
以朝胡貉匈奴之國縱體拖髮(拖縱也)箕倨反言而國不
亡者未必無禮也楚莊王裾衣博袍(裾裒也衣裾也)令行乎天
下遂霸諸侯晉文君大布之衣(大布粗布也)䍧(贓)羊之裘韋
以帶劒威立于海内豈必鄒魯之禮之謂禮乎(鄒孟軻邑魯孔)
(子邑)是故入其國者從其俗入其家者避其諱不犯禁而
入不迕逆而進雖之夷狄徒倮之國(徒倮不衣也)結軌乎遠
方之外而無所困矣禮者實之文也仁者恩之效也故
禮因人情而為之節文而仁發恲以見容(恲色也)禮不過
實仁不溢恩也治世之道也夫三年之喪是強人所不
及也而以偽輔情也三月之服是絶哀而迫切之性也
(三月之服夏后氏禮)夫儒墨不原人情之終始而務以行相反之
制五縗之服(五縗謂三年朞九月五月三月服也)悲哀抱於情葬薶稱於
養不強人之所不能為不絶人之所能己度量不失於
適誹譽無所由生古者非不知繁升降槃還之禮也蹀
(牒)采齊肆夏之容也(采齊肆夏皆樂名也)以為曠日煩民而無所
用故制禮足以佐實喻意而已矣古者非不能陳鐘鼓
盛筦簫揚干戚奮羽旄以為費財亂政制樂足以合歡
宣意而已喜不羡於音非不能竭國糜民虚府殫財含
珠鱗施綸組節束(鱗施玉田也綸絮也束縳也)追送死也以為窮民
絶業而無益於槁骨腐肉也故葬薶足以收歛蓋藏而
已昔舜葬蒼梧市不變其肆(舜南廵狩死蒼梧葬九嶷山不煩市井之所廢)禹
葬會稽之山農不易其畝(禹會羣臣於會稽葬山隂之陽不煩農人之田畝)明
乎死生之分通乎侈儉之適者也亂國則不然言與行
相悖情與貌相反禮飾以煩樂優以淫崇死以害生久
喪以招行是以風俗濁於世而誹譽萌於朝是故聖人
廢而不用也義者循理而行宜也禮者體情制文者也
義者宜也禮者體也昔有扈氏為義而亡(有扈夏啓之庶兄以堯舜)
(舉賢禹獨與子故伐啓啓亡之)知義而不知宜也魯治禮而削知禮而
不知體也有虞氏之祀其社用土(封土為社)祀中霤葬成畝
(田畝而葬)其樂咸池承雲九韶(舜兼用黃帝樂九韶舜所作也)其服尚黃(舜土)
(德也故尚黃)夏后氏其社用松(所樹之木皆所生地之所宜也)祀戸(春祭先戸夏木)
(德也)葬牆置翣(翣棺衣飾也)其樂夏籥九成六佾六列六英(九成)
(變也六列六六為行列也六英禹兼用顓頊之樂也)其服尚青(木德故尚青也)殷人之禮
其社用石(以石為社主也)祀門(秋祭先門殷金德也)葬樹松其樂大濩晨
露(大濩晨露湯所作樂)其服尚白(金德故尚白也)周人之禮其社用栗祀
竈(夏祭先竈周火德也鄒子曰五德之次從所不勝故虞土夏木殷金周火)葬樹栢其樂大
武三象棘下(三象棘下武象樂也)其服尚赤(火德故尚赤也)禮樂相詭服
制相反然而皆不失親疎之恩上下之倫今握一君之
法籍以非傳代之俗譬由膠柱而調琴也故明主制禮
義而為衣分節行而為帶衣足以覆形從典墳虚循撓
便身體適行步不務於奇麗之容隅眥之削帶足以結
紐收祍束牢連固不亟於為文句䟽短之鞵故制禮義
行至德而不拘於儒墨所謂明者非謂其見彼也自見
而已所謂聰者非謂聞彼也自聞而已所謂逹者非謂
知彼也自知而已是故身者道之所托身得則道得矣
道之得也以視則明以聽則聰以言則公以行則從故
聖人財制物也猶工匠之斵削鑿枘也宰庖之切割分
别也曲得其宜而不折傷拙工則不然大則塞而不入
小則窕而不周動於心枝於手而愈醜夫聖人之斵削
物也剖之判之離之散之已淫已失復揆以一旣出其
根復歸其門已雕已琢遂反於樸合而為道德離而為
儀表其轉入玄冥其散應無形禮義節行又何以窮至
治之本哉世之明事者多離道德之本曰禮義足以治
天下此未可與言術也所謂禮義者五帝三王之法籍
風俗一世之迹也譬若芻狗土龍之始成(芻狗束芻為狗以謝過求)
(福土龍以請雨)文以青黃絹以綺繡纏以朱絲尸祝袀袨(袀純服袨)
(墨齊衣也)大夫端冕(端冕冠也)以送迎之及其已用之後則壤上
草&KR0034;(出)而已夫有孰貴之故當舜之時有苗不服於是
舜脩政偃兵執干戚而舞之時天下大雨禹令民聚土
積薪擇丘陵而處之武王伐紂載尸而行(尸文王之木主也)海
内未定故不為三年之喪始禹遭洪水之患陂塘之事
故朝死而暮葬此皆聖人之所以應時耦變見形而施
宜者也今之修干戚而笑钁插(钁斫屬)知三年非一日是
從牛非馬以徵笑羽也以此應化無以異於彈一絃而
會棘下(棘下樂名一絃會之不可成也)夫以一世之變欲以耦化應時
譬猶冬被葛而夏被裘夫一儀不可以百發(儀弩招顔也射百發)
(遠近不可皆以一儀也)一衣不可以出歲儀必應乎高下衣必適
乎寒暑是故世異則事變時移則俗易故聖人論世而
立法隨時而舉事尚古之王封於泰山禪於梁父七十
餘聖法度不同非務相反也時世異也是故不法其已
成之法而法其所以為法所以為法者與化推移者也
夫能與化推移為人者至貴在焉爾故狐梁之歌可隨
也其所以歌者不可為也聖人之法可觀也其所以作
法不可原也辯士言可聽也其所以言不可形也淳均
之劒不可愛也而歐冶之巧可貴也今夫王喬赤松子
吹嘔呼吸吐故内新遺形去智抱素反眞以遊玄𦕈上
通雲天今欲學其道不得其養氣處神而放其一吐一
吸時詘時伸其不能乘雲升假亦明矣(王喬蜀武陽人為柏人令得道)
(而仙赤松子上谷人病癘入山道引輕舉假上也)五帝三王經天下細萬物齊
死生同變化抱大聖之心以鏡萬物之情上與神明為
友下與造化為人今欲學其道不得其清明玄聖而守
其法籍憲令不能為治亦明矣故曰得十利劒不若得
歐冶之巧得百走馬不若得伯樂之數樸至大者無形
狀道至眇者無度量故天之圓也不得規地之方也不
得矩往古來今謂之宙四方上下謂之宇道在其間而
莫知其所故其見不遠者不可與語大其智不閎者不
可與論至昔者馮夷得道以潜大川(馮夷河伯也華隂潼鄉隄首里人服)
(八石得求仙)鉗且得道以處崑崙(鉗且得仙道升居崑崙山)扁鵲以治病
(扁鵲盧人姓秦名越人趙簡子時人)造父以御馬羿以之射倕以之斵(倕堯)
(時巧工也)所為者各異而所道者一也夫禀道以通物者無
以相非也譬若同陂而溉田其受水鈞也而屠牛而烹
其肉或以為酸或以為甘煎熬燎炙齊味萬方其本一
牛之體伐楩柟豫樟而剖梨之(剖判梨分也)或為棺槨或為
柱梁披斷撥檖(披解也撥析理也檖順也檖音遂)所用萬方然一木之
樸也故百家之言指奏相反其合道一體也譬若絲竹
金石之會樂同也其曲家異而不失於體伯樂韓風秦
牙管青(四子皆古善相馬者)所相各異其知馬一也故三皇五帝
法籍殊方其得民心鈞也故湯入夏而用其法武王入
殷而行其禮桀紂之所以亡而湯武之所以為治故剞
(几)劂(厥)銷(削)鋸陳非良工不能以制木鑪橐埵坊(鑪索埵皆)
(冶具也坊土形也)設非巧冶不能以治金屠牛吐一朝解九牛
而刀以剃毛(屠牛吐齊之大屠剃截髮也)庖丁用刀十九年而刀如
新剖硎(庖丁齊屠伯也新剖始製也硎磨刀石)何則游乎衆虚之間(衆虚之間剖中)
(理也)若夫規矩鉤繩者此巧之具也而非所以巧也故瑟
無絃雖師文不能以成曲(師文樂師)徒絃則不能悲故絃悲
之具也而非所以為悲也若夫工匠之為連鐖運開隂
閉眩錯(連鐖鐖發也運開相通也隂閉獨閉也眩因而相錯也)入於冥冥之眇神
調之極游乎心手衆虚之間而莫與物為際者父不能
以教子瞽師之放意相物寫神愈舞而形乎絃者兄不
能以喻弟今夫為平者凖也為直者繩也若夫不在於
繩凖之中可以平直者此不共之術也故叩宫而宫應
彈角而角動此同音之相應也其於五音無所比而二
十五絃皆應此不傳之道也故蕭條者形之君(蕭條深靜也)
而寂漠者音之主也(微音生於寂漠)天下是非無所定世各是
其所是而非其所非所謂是與非各異皆自是而非人
由此觀之事有合於己者而未始有是也有忤於心者
而未始有非也故求是者非求道理也求合於己者也
去非者非批邪施也(施微曲也)去忤於心者也忤於我未必
不合於人也合於我未必不非於俗也至是之是無非
至非之非無是此眞是非也若夫是於此而非於彼非
於此而是於彼者此之謂一是一非也此一是非隅曲
也彼一是非宇宙也今吾欲擇是而居之擇非而去之
不知世之所謂是非者不知孰是孰非老子曰治大國
若烹小鮮為寬裕者曰勿數撓(裕饒也)為刻削者曰致其
醎酸而已矣晉平公出言而不當師曠舉琴而撞之跌
祍宫壁(跌祍至平公衣祍中宫壁)左右欲塗之(欲塗師曠所敗壁也)平公曰舍
之以此為寡人失孔子聞之曰平公非不痛其體也欲
來諫者也韓子聞之曰(韓子韓公子非)羣臣失禮而弗誅是縱
過也有以也夫平公之不霸也故賓有見人於宓子者
(宓子子賤也)賓出宓子曰子之賓獨有三過望我而笑是攓
(牽)也(攓慢也)談語而不稱師是返也交淺而言深是亂也
賓曰望君而笑是公也談語而不稱師是通也交淺而
言深是忠也故賓之容一體也或以為君子或以為小
人所自視之異也故趣舍合即言忠而益親身疏即謀
當而見疑親母為其子治扢(蓋)秃而血流至耳見者以
為其愛之至也使在於繼母則過者以為嫉也事之情
一也所從觀者異也從城上視牛如羊視羊如豕所居
高也闚面於盤水則員於杯則隨面形不變其故有所
員有所隨者所自闚之異也今吾雖欲正身而待物庸
遽知世之所自窺我者乎若轉化而與世競走譬猶逃
雨也無之而不濡常欲在於虚則有不能為虚矣(為者失之)
(執者敗之)若夫不為虚而自虚者(性自然也)此所慕而不能致也
故通於道者如車軸不運於巳而與轂致千里轉無窮
之原也不通於道者若迷惑告以東西南北所居聆聆
(聆聆意暁解也)一曲而辟(辟小邪僻也)然忽不得復迷惑也故終身
隸於人辟若俔(譴)之見風也(俔候風者也世所謂五兩凡候風以雞羽重五兩繫)
(五丈旗)無須臾之間定矣故聖人體道反性不化以待化
則幾於免矣(無為以待有為免免世難也)治世之體易守也其事易
為也其禮易行也其責易償也是以人不兼官官不兼
事士農工商鄉别州異是故農與農言力士與士言行
工與工言巧商與商言數是以士無遺行農無廢功工
無苦事商無折貨各安其性不得相干故伊尹之興土
功也脩脛者使之跖钁(長脛以蹋插者使入深钁音矍)強脊者使之負
土(脊強者任負重)𦕈者使之准(目不正因令睎)傴者使之塗(傴人塗地因其俛也)
各有所宜而人性齊矣胡人便於馬越人便於舟異形
殊類易事而悖失處而賤得勢而貴聖人總而用之其
數一也夫先知遠見逹視千里人才之隆也而治世不
以責於民(言民不以己求備於下也)博聞強志口辯辭給人智之美
也而明主不以求於下敖世輕物不汙於俗士之伉行
也而治世不以為民化神機隂閉剞劂無迹人巧之妙
也而治世不以為民業故萇弘師曠先知禍福言無遺
策而不可與衆同職也公孫龍折辯抗辭别同異離堅
白(公孫龍趙人好分折詭異之言以白馬不得合為二物離而為二也)不可以衆同道也
北人無擇非舜而自投清泠之淵(北人無擇古隠士非舜非其德之袞)不
可以為世儀魯般墨子以木為鳶而飛之三日不集而
不可使為工也故高不可及者不可以為人量行不可
逮者不可以為國俗夫契輕重不失銖兩聖人弗用而
縣之乎銓衡視高下不差尺寸明主弗任而求之乎浣
準(浣準水望之平)何則人才不可專用而度量可世傳也故國
治可與愚守也而軍制可與權用也夫待騕褭(裊)飛兔
而駕之則世莫乘車(騕褭良馬飛兔其子褭兔走蓋皆一日萬里也)待西施毛
嬙而為配則終身不家矣(西施毛嬙古好女也)然非待古之英俊
而人自足者因所有而並用之夫騏驥千里一日而通
駑馬十舍旬亦至之(旬十日也)由是觀之人材不足專恃而
道術可公行也亂世之法高為量而罪不及重為任而
罰不勝危為禁而誅不敢民困於三責則飾智而詐上
犯邪而干免(干求也)故雖峭法嚴刑不能禁其姦何者力
不足也故諺曰鳥窮則噣(喙)獸窮則&KR2053;(觸)人窮則詐此
之謂也道德之論譬猶日月也江南河北不能易其指
馳騖千里不能易其處趍舍禮俗猶室宅之居也東家
謂之西家西家謂之東家雖臯陶為之理不能定其處
故趍舍同誹譽在俗意行鈞窮逹在時湯武之累行積
善可及也其遭桀紂之世天授也今有湯武之意而無
桀紂之時而欲成霸王之業亦不幾矣昔武王執戈秉
鉞以伐紂勝殷搢笏杖殳以臨朝(殳木杖也)武王旣沒殷民
叛之周公踐東宫(東宫太子之宫)履乘石(人君升車有乘石也)攝天子之
位負扆而朝諸侯(戶牖之間謂之扆)放蔡叔誅管叔克殷殘商
祀文王于明堂七年而致政成王夫武王先武而後文
非意變也以應時也周公放兄誅弟非不仁也以匡亂
也故事周於世則功成務合於時則名立昔齊桓公合
諸侯以乘車退誅於國以斧鉞晉文公合諸侯以革車
退行於國以禮義桓公前柔而後剛文公前剛而後柔
然而令行乎天下權制諸侯鈞者審於勢之變也顔闔
魯君欲相之(顔闔魯隱士)而不肯使人以幣先焉鑿培而遁
之(培屋後牆也)為天下顯武(楚人謂士為武)使遇商鞅申不害刑及
三族又況身乎世多稱古之人而高其行並世有與同
者而弗知貴也非才下也時弗宜也故六騏驥駟駃騠
(駃騠北瞿之良馬也)以濟江河不若窽木便者(窽空也)處世然也是
故立功之人簡於行而謹於時今世俗之人以功成為
賢以勝患為智以遭難為愚以死節為戇(壯)吾以為各
致其所極而已王子比干非不知箕子被髮佯狂以免
其身也然而樂直行盡忠以死節故不為也伯夷叔齊
非不能受禄任官以致其功也然而樂離世伉行以絶
衆故不務也許由善卷非不能撫天下寧海内以德民
也然而羞以物滑和故弗受也豫讓要離(豫讓智伯臣要離吳王闔)
(閭臣)非不知樂家室安妻子以偷生也然而樂推誠行必
以死主故不留也今從箕子視比干則愚矣從比干視
箕子則卑矣從管晏視伯夷則戇矣從伯夷視管晏則
貪矣趍舍相非嗜欲相反而各樂其務將誰使正之曾
子曰擊舟水中鳥聞之而高翔魚聞之而淵藏故所趍
各異而皆得所便故惠子從車百乘以過孟諸(惠子名施仕為)
(梁相視車百乘志尚未足孟諸宋澤)莊子見之弃其餘魚(莊子名周蒙人隱而不仕見惠)
(施之不足故弃餘魚)&KR0008;(提)胡飲水數斗而不足(&KR0008;胡汙澤鳥)鱓(善)鮪(委)
入口若露而死(鱓鮪魚名)智伯有三晉而欲不贍(三晉智伯兼范中行)
(地瞻足也)林類榮啓期衣若縣衰而意不慊(林類榮啓期皆隱士慊恨也)
由此觀之則趣行各異何以相非也夫重生者不以利
害己立節者見難不苟免貪禄者見利不顧身而好名
者非義不苟得此相為論譬猶冰炭鈎䋲也何時而合
若以聖人為之中則兼覆而幷之未有可是非者也夫
飛鳥主巢狐狸主穴巢者巢成而得棲焉宂者宂成而
得宿焉趍舍行義亦人之所棲宿也各樂其所安致其
所蹠謂之成人(蹠至也)故以道論者總而齊之治國之道
上無苛令官無煩治士無偽行工無淫巧其事經而不
擾其器完不飾亂世則不然為行者相揭以高(揭舉)為禮
者相矜以偽車輿極於雕琢器用逐於刻鏤求貨者爭
難得以為寳詆文者處煩撓以為慧爭為佹辯久積而
不訣無益於治工為竒器歴歲而後成不周於用故神
農之法曰丈夫丁壯而不耕天下有受其饑者婦人當
年而不織天下有受其寒者故身自耕妻親織以為天
下先其導民也不貴難得之貨不器無用之物是故其
耕不強者無以養生其織不強者無以揜形有餘不足
各歸其身衣食饒溢姦邪不生安樂無事而天下均平
故孔丘曾參無所施其善孟賁成荆無所行其威(成荆古勇)
(士也)衰世之俗以其知巧詐偽飾衆無用貴遠方之貨珍
難得之財不積於養生之具澆天下之淳(澆薄也淳厚也)析天
下之樸牿服馬牛以為牢滑亂萬民以清為濁性命飛
揚皆亂以營貞信漫瀾人失其情性於是乃有翡翠犀
象黼黻文章以亂其目芻豢黍梁荆吳芬馨以嚂(藍)其
口(荆吳國也芬珍味嚂貪求也)鐘鼓管簫絲竹金石以淫其耳趍舍
行義禮節謗議以營其心於是百姓縻沸豪亂暮行逐
利煩挐澆淺(淺薄也旣薄尚澆也)法與義相非行與利相反雖十
管仲弗能治也且冨人則車輿衣纂錦(纂繪也)馬飾傅旄
象帷幕茵席綺繡絛組青黃相錯不可為象貧人則夏
被褐帶索唅菽飲水以充腸以支暑熱冬則羊裘解札
(解札裘敗解也)短褐不掩形而煬竈口(煬炙也)故其為編戸齊民
無以異然貧冨之相去也猶人君與僕虜不足以論之
夫乘竒技偽邪施者自足乎一世之間守正修理不苟
得者不免乎饑寒之患而欲民之去末反本由是發其
原而壅其流也夫雕琢刻鏤傷農事者也錦繡纂組害
女工者也農事廢女工傷則饑之本而寒之原也夫饑
寒並至能不犯法干誅者古今之未聞也故仕鄙在時
不在行利害在命不在智夫敗軍之卒勇武遁逃將不
能止也勝軍之陳怯者死行懼不能走也故江河決沉
一鄉父子兄弟相遺而走爭升陵阪上高丘輕足先升
不能相顧也世樂志平見鄰國之人溺尚猶哀之又况
親戚乎故身安則恩及鄰國志為之滅身危則忘其親
戚而人不能解也游者不能拯溺手足有所急也灼者
不能救火身體有所痛也夫民有餘即讓不足則爭讓
則禮義生爭則暴亂起扣門求水莫弗與者所饒足也
林中不賣薪湖上不鬻魚所有餘也故物豐則欲省求
贍則爭止秦王之時或人葅子利不足也(生子殺葅之)劉氏
持政獨夫收孤財有餘也(劉氏謂漢也)故世治則小人守政
而利不能誘也世亂則君子為姦而法弗能禁也
淮南鴻烈解卷十一
