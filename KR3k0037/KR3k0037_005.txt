六帖補卷五宋楊伯嵒撰
官職名稱
大小三昧(翰苑每下直出門謂之小三昧銀臺門上馬謂之大三昧言出纏縛而就解脱也事見翰)
(林志書所載)
御史本草(唐賈忠言撰丨丨丨丨以裏行為合口椒最有毒監察為開口椒微毒殿中為蘿蔔侍御)
(史為脆梨漸入嘉味遷員外為柑子言可久服御史臺記)
火城(唐宰相元日冬至立仗列燭五六百炬謂之丨丨將至則諸官燭皆撲滅以避之)
鳬鴨白鴨(後魏道武制官皆擬古雲鳥之義諸曹走使謂之丨丨取飛之迅速伺察宫禁者謂之丨)
(丨取延頸遠視)
宜禾都尉(後漢明帝置)
畢白曹羅(唐自大中洎咸通白中令入拜相次畢相諴曺相確羅相劭權使相也繼升巖廟崔相慎)
(由曰可以歸矣近日中書盡是蕃人蓋以丨丨丨丨為番姓也)
登山捧日(楊炎未仕夢登高山仰見日在咫尺因舉手以捧之占曰日者君象丨丨丨丨非登相位)
(而輔君乎果登相位又程昱少時常夢上泰山兩手捧日以語荀彧彧以昱夢告太祖太祖曰卿當終為吾腹心)
(後封安鄉侯)
堂中生草(孟蜀翰林夢丨丨丨丨不絶果掌制草數年)
燭影在雙旌(襍爼唐劉沔為小將因坐睡息有人授以雙旌曰君方大貴但心存此燭此燭即在)
(無憂也沔後拜將常見丨丨丨丨丨上後不復見燭乃輿疾歸京卒)
相門有相(王訓字懷範王儉孫也年十六召謂朱异曰可謂丨丨丨丨射策除秘書郎後拜侍中入)
(見武帝帝問何敬容曰褚彦回年幾為宰相敬容曰少過三十上曰今之王訓無讓彦回訓美容像善舉止文)
(章為後進領袖年二十有六南史本傳)
四世御史中丞(王淮之明禮傳瞻文辭宋臺建除御史中丞為百僚所憚自曾祖彪之祖臨之)
(父納之至淮之四世居此職淮之識究舊儀問無不對彭城王義康每歎曰何須高論玄虚正得如王淮之兩)
(三人天下便足南史本傳)
御史七貴(李肇國史補丨丨故事殿中得花磚綠衣用紫案褥之類號為丨丨)
省墻東(唐郎官前行為要劇後行閒簡人皆恥為之王上客自侍御史以才望當得前行俄除膳部員)
(外時人嘲之曰有意嫌兵部專心取考功誰知脚踜蹬墮却丨丨丨以膳在省中最東北隅故有此句雞跖集)
六押(給舍分司押事故舍人謂之丨丨)
朱點廳(尚書諸廳歴者壁記入相則以朱點元和後唯以膳部廳持國柄者最多時省中謂之丨丨丨)
赤老樞(狄青召自延安入樞府西府迓累日不來因僈罵曰迎一丨丨累日不來因呼為赤樞蓋都下)
(鄙語目軍人為赤老以其名在尺籍中也)
百人綬帶(唐諺云一人在朝丨丨丨丨言一人貴而親友皆榮也)
送吏部郎(何尚之字彦德宋少帝即位遷吏部郎告歸定省傾朝送别於冶渚及至郡父叔度謂曰)
(聞汝來此傾朝送别可有幾客荅曰殆數百人叔度笑曰此是丨丨丨丨爾非關何彦德也南史本傳並見)
兩鳳連飛(崔陵為侍中弟仲文為銀青光禄大夫同日受拜時云丨丨丨丨見北史)
清平官(南越志南詔謂詞臣曰丨丨丨廣記)
五日翰林(杜荀鶴常游梁獻太祖詩三十章皆易曉也洎受禪拜翰林學士五日而卒)
三相不利(感定錄元和中武元衡初從蜀歸熒惑犯上相云丨丨皆丨丨始輕末重月餘李絳以疾)
(免明年李吉甫暴卒又明年元衡遂遇害)
秘書省(西京記丨丨丨唐初唯主寫書貯掌勘校而已門可設羅權貴率不好此職流俗以監為宰相)
(病坊少監為給舍病坊及著作郎為尚書郎病坊秘書郎及著作佐郎為監察御史病坊言從職不任煩劇者)
(改入此省然好學君子厭為趋競者求為此職焉)
貴城陽太守(晉皇甫謐從姑子梁柳為城陽太守將之送官人勸謐餞之謐曰柳布衣時過吾吾迎)
(不出門今作郡送之是丨丨丨丨丨而賤梁柳非吾心所安也)
白馬從事(後漢李憲既伏誅其黨淳于臨等攻灊山揚州牧歐陽歙遣兵不能克陳衆為從事白歙)
(請得諭降臨於是陳單車駕白馬往說而降之灊山人共為立祠號丨丨陳丨丨云)
令長(漢志萬戸以上為丨萬戸以下為丨)
女尚書(魏明帝常游宴後庭中選知書可信付者六人為丨丨丨典省奏事處當畫可本紀注)
州望郡宗鄉豪(梁武帝詔于州郡縣置丨丨丨丨丨丨各一人專掌搜薦本紀)
白版侯(武后時封侯者衆鑄印者不供至有丨丨丨之號)
白衣卿相(盧輝未第前自號丨丨丨丨)
隨牒(匡衡傳但以無階朝廷故丨丨在遠方師古注隨選補之常牒不被超擢者)
金章盈笥(文選任彦升為范尚書讓吏部封侯表云鴻都不綱西園成市丨丨有丨丨之談華貂深)
(不足之嘆雜記)
懷銀黃(西漢楊僕傳丨丨丨垂三組師古曰銀印金印也)
折腰具(杜子美有懷鄭十八詩云黃帽映青袍非供丨丨丨)
銀艾(後漢張奐卒遺命曰吾前後仕進十要丨丨注銀印綠綬也)
嗣大夫(世禄也子産云)
華腴(柳芳氏族云三世有三公曰膏粱有令僕曰丨丨)
黍素(竊禄也見風俗通)
鶴料(唐幕府官俸謂之丨丨)
獨以官貧(北史房彦謙煬帝時知王綱不振遂去官𨼆居常從容頋為子元齡曰人皆因禄富我丨)
(丨丨丨所遺子孫在于清白耳)
龍種來歸(龐煥去官還鄉里人曰我家池裏丨丨丨丨逸史傳)
獻范蠡遊五湖圖(東軒筆錄陳恭公判亳州生日親族多獻老人星圖姪世修獨獻丨丨丨)
(丨丨丨且贊曰賢哉陶朱覇越平吳名遂身退扁舟五湖公即日納節明日致仕)
鳩集鳳巢(朝野僉載玉及善才學庸猥為内史號丨丨丨丨)
小門下(齊職儀云齊侍中呼為門下給事黃門侍郎呼為丨丨丨)
省眼(吏部郎中)
三院(侍御史為臺院殿中侍御史為殿院監察御史為監院唐史)
都公(唐呼左右司為丨丨見陽城山記)
塗歸(唐百官志給事中凡有百司奏抄侍中既察則駁正違失詔勅不便者塗攛而還謂之丨丨)
昆脚皆頭(杜牧常于宰執求小儀不得求小秋又不得夢人謂曰辭春不及秋丨丨與丨丨竟除比)
(部員外廣記)
黑頭尚書(袁昂梁天監二年遷吏部尚書帝謂曰齊明帝用卿為丨丨丨丨我用卿為白頭尚書良)
(以多愧南史本傳注)
土山頭(唐諸郎中不由員外郎入者謂之丨丨丨趙謙光自大理正拜戸部郎中時人嘲曰員外由來)
(美郎中望不優誰言粉署裏翻作丨丨丨謙光荅曰錦帳隨時設金爐任意薰惟愁員外置不應列星文談賓)
(錄)
香尉(任昉述異記漢雍仲進南海香拜洛陽尉號丨丨)
壓角(春明退朝錄舍人院知制誥上事必設紫褥于庭北拜廳閣長立褥之東北隅謂之丨丨宋元憲作)
(掖垣叢志而不載其事按唐裴廷裕云舍人上事知印宰相當丨丨則其禮為舊矣予為舍人邵典宗入院邵)
(不疑為閣長遂丨丨時議美之)
瑞錦窩(春明退朝錄唐舊說禮部郎中掌省中文翰謂之南宮舍人百日須知制誥又謂員外郎為之)
(丨丨丨)
執獸子(諸集拾遺齊職儀漢侍中掌乘輿物䙝器有獸子之屬故世呼侍中為丨丨丨)
六帖補卷五
