唐世類書傳於今者有徐常侍初學記白少傅六帖記
所遺者帖采綴甚富然自六經諸子逮秦漢魏晉而止
耳本朝名儒纂輯如晏元獻公類要等書可謂浩博特
未聞有繼六帖而作者炎紹中興乃有孔侯六帖新書
隋唐五代咸著於篇而白傅所未取者不敢過而問焉
今泳齋楊先生復成六帖補二十卷然後向之軼於二
公者燦然在目先生博覽古今見聞該洽雖治郡叢劇
而手不釋卷石渠玉府盈溢胷襟隨取而充其用畢具
非假是以夸涉獵備遺亡者其志固在於續古也白傅
之後歴三百年而後有新書孔侯絶筆又百年而後有
是補可不謂之有志於續古歟此仕禮之所敬嘆也因
刻梓於學宫以廣其傳俞仕禮跋
六帖補跋
