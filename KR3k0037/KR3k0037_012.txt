六帖補卷十二宋楊伯嵒撰
文房四寳(香棋投壺附)
筆
麟角管(遼西國所獻出拾遺記)
牙管(南史范岫每所居官恒以廉潔著稱在晉陵惟作丨丨筆一雙猶以為貴)
斷大事(黃碣初為閩小將喜學問軒然有志向同列有假筆者碣怒曰是筆他日丨丨丨不可假後以)
(軍功拜節度副使後為董昌所殺)
胎髮為心(南朝有老姥善作筆以丨丨丨丨蕭子雲常用之見雜用)
精筆(裴行儉每曰褚遂良非丨丨佳墨未嘗輙書不擇筆墨而妍捷者余與虞世南爾所譔選譜草字雜)
(體數萬言)
五兄弟(本朝錢次權以墨四丸以筆五枝贈楊時可楊戲曰顧安得硯乎次權曰不難須一詩楊即應)
(口曰尖頭奴有丨丨丨十八公生四客卿過我書齋無一事似應終日待陶泓)
大牢筆(談助京師語曰丨丨丨少牢口南北東西無處走大牢牛僧孺少牢楊虞卿)
鼠鬚筆繭紙(拾遺王羲之蘭亭記用丨丨丨書丨丨晉宋間有一種紙長丈餘就船抄之世云繭)
(紙)
弗筆(拾遺秦曰筆吳曰不律燕曰丨楚曰丨)
硯
青鐵硯(于闐國帝所獻鑄鐵出拾遺)
帝鴻氏硯(四譜黃帝得玉一鈕治為墨海其上篆文曰丨丨丨丨)
成穴(商文圭幼聰悟能屬文所用硯為之丨丨)
抵硯(盧相攜姿陋而語不正與鄭相畋俱李翺甥同在中書黃巢亂論議不協至相詬罵攜怒拂衣去裙)
(衊於硯因抵之帝以大臣爭口語無以示百官乃俱罷)
翔鳳蓋(梁武帝時有司奏吴令唐傭鑄盤龍火爐丨丨硯丨詔禁錮終身)
墨
犀紋(文房四譜李超易水人造墨妙甚其堅如玉其紋如犀李超乃廷珪父唐末墨工本姓奚江南賜姓)
(李)
神女贈别(王肅居會稽郡齋夜半忽一女從地而出與肅語將曉贈别得一墨丸時肅注周易凡有)
(疑滯用此墨則才思開敏)
魚胞熟萬杵犀角蟠雙龍(坡詩作孫莘老詩墨)
松身鏡面(陳后山往秦少游家見裕陵所賜李廷珪墨不為文理質如金石有詩云秦郎百好俱第)
(一烏丸如漆堅如石巧作丨丨與丨丨借美于外稱良質)
佳墨(見精筆下)
仲將墨(雞跖集蕭子良與王僧虔書曰左伯之紙妍好輝光仲將之墨一點如漆左伯人名也)
紙
堂溪廢牋(後漢延篤少從堂溪典受左氏傳篤欲寫傳無紙典以廢牋記與之篤以牋記昏不可寫)
(傳乃借本諷之糧盡辭歸典曰卿欲寫傳何乃辭歸篤曰已諷之矣典聞之嘆曰嗟乎延生雖復端木聞一知)
(二未足為喻若使尼父更生起於洙泗君當編名七十與游夏爭匹也篤傳注)
側理(南越所獻南人莓苔為紙其理料側因名焉出拾遺記又張華上博物志晉武嫌繁命削之賜華丨)
(丨紙萬張一云陟釐紙也溪人語訛謂之丨丨)
左伯紙(丨丨字子邑能為丨時蔡倫亦為之而伯尤為精妙蕭子良與王僧虔書曰左伯之紙妍妙輝)
(光仲將之墨一點如漆)
謝公乞牋(王羲之為會稽太守丨丨丨丨紙庫有九萬悉與之)
葛洪乏紙(文房譜曰丨丨家貧常丨丨所寫反復有字)
東陽魚卵(書訣墨藪王逸少云紙取丨丨丨丨墨取廬阜松烟)
雲藍紙(雞跖集段成式與温庭筠詩序云子在九江造丨丨丨輒送五十幅詩云三十六鱗充使時數)
(番猶得裹相思)
良田(文房四譜劉氏小說蔡洪赴洛人問吳中舊業曰筆為耡耒紙為丨丨墨為稼穡義理為豐年也)
香
瑞龍腦(雜俎云交趾貢龍腦禁中呼為丨丨丨上惟賜貴妃十枚香氣徹十餘步)
一國香(諸蕃行記赤土國在海南出異香每燒一丸香聞數里號丨丨丨)
生熟速(伐木而取香者謂之生速樹仆於地木腐而香存者謂之熟速生速氣味長熟速氣味短)
蘅蕪(拾遺記云漢武帝夢李夫人授此香夢中驚起香氣猶在衣枕歴月不散)
意可香(又初名宜愛或云此江南宫中香有美人字宜愛此香故名宜愛山谷曰香殊不凡而名乃有)
(脂粉氣故易名丨丨丨)
金脚腦(連腦之次者謂之丨丨丨)
詹糖香(本草云出晉安岑州及交廣以南樹似橘煎枝葉為之似糖而黑多以其皮蠧糞雜之難得淳)
(正者惟軟乃佳)
亞濕香(出占城國其香非自然乃土人以十種香搗和而成體濕而氣黑和而長焚勝于他香)
艾蒳香(廣志云出西國似細艾又云松樹皮綠衣亦名丨丨以合諸香燒之能聚其烟青白不散)
兜末香(漢武帝故事曰西王母降上燒是香兜渠國所獻如大豆塗宫門香聞百里關中大疫死者相)
(枕燒此香疫即止)
茵墀香(拾遺記靈帝初平三年西域獻煮湯辟癘宫人以沐髮)
百濯香(拾遺記云孫亮寵姬數人合四氣香皆殊方異國所獻凢經踐踏安息之所香氣在衣彌年不)
(歇因名丨丨丨復目其室曰恩香媚寢一名思香媚室一云孫為四姬造香百浣不歇號丨丨丨)
罽賓國香(盧氏雜說楊牧嘗召崔安石食盤前置香一爐出如樓臺之狀崔别聞一香非似爐烟崔)
(思之顧左右取白角揲子盛一漆毬子呈崔曰此丨丨丨丨所聞即此香也)
郁夷香(出鈎影山狀如棗核食一片則經月飽人按洞冥記丨丨丨如棗核食一顆歷月不饑或投水)
(中俄滿大盂)
沈榆香(方子通言項有好事人刻意仙術聞施翁遺跡故往訪臨歸但聞妙香不絶云丨丨之丨王子)
(年拾遺記又封禪記黃帝列珪玉于蘭蒲席上然沈榆香舂雜寳為屑以沈榆和之若泥以分尊卑華戎之位)
螺甲(本草曰螺生雲南中大如掌青黃色取黶燒灰合香多用之謂能發香)
崑崙耳鷓鴣斑(黃山谷詩螺甲割丨丨丨香茶屑丨丨丨甲香火者如丨丨丨香結為斑點名)
(丨丨丨)
碁
坐隱(王郎以圍碁為丨丨)
手談(支公以圍碁為丨丨)
投局於地(南史謝密字弘微性寬博無喜愠末年與友人碁友人西南碁有死勢後一着客曰西南)
(風急或有覆舟者友悟乃救之弘微大怒丨丨丨丨識者知其暮年之事果以此歲終)
七歲入高品(吳郡褚胤丨丨便丨丨丨及長名冠絶當時胤父榮期與臧質同逆胤應從誅何尚)
(之云胤奕碁之妙超古冠今乞與其微命使異術天下不絶不許時人惜之)
飛碁(宋明帝好園碁甚拙去格七八道物議共欺為第三品與第一品王抗圍碁依品賭覷抗饒借帝曰)
(皇帝丨丨臣抗不能斷帝終不覺以為信然好之愈篤虞愿曰堯以此教丹朱非人主所宜好也雖數忤旨而)
(蒙賞賜)
破荻為局(武陵昭王曄字宣昭齊高帝第五子高帝雖為方伯而居處甚貧曄少時無碁局乃破荻)
(為片縦横以為碁局指點行勢遂成名品)
爭先(一行禪師本不解奕碁因會張燕公宅觀積薪一局遂與敵手謂燕公曰術爾若念貧道四句乘除)
(便可人人敵手)
如楸局冷暖子(大中中日本國王子來朝王子善碁上敕待詔顧師言對手王子出丨丨玉碁)
(丨丨丨玉碁丨云本國之東三萬里有集賢島島上有凝霞臺臺下有手談池池中出玉子不由制度自分黑)
(白冬温夏冷故謂冷暖玉更産如楸玉狀類楸木琢之為碁局光潔可鑒及師言與敵手至三十三下勝負未)
(決師言懼辱君命而停手凝思方敢落指即謂之鎮神頭乃是觧兩征勢也王子瞪目縮臂曰伏不勝回語鴻)
(臚曰顧待詔第幾手耶對曰第三手也師言實國手王子曰願見第一曰王子勝第三方見第二勝第二方得)
(見第一王子掩局曰小國之第一不如大國之第三信矣)
賜局子(何承天宋文帝丨丨丨承天表謝帝曰非張武之金何謝)
投壺
激矢(漢武帝郭舍人善投壺竹為矢不用棘也古之投壺取中而不求還故壺實小豆惡其矢躍而出也)
(郭舍人則丨丨一矢百餘反謂之驍言如博之豎碁于輩中為驍傑中也帝每賜金帛)
六帖補卷十二
