六帖補卷十一宋楊伯嵒撰
鳥獸蟲魚
飛鳥
鸞歌鳳舞(南海中有軒轅丘丨自丨丨自丨古云天帝樂也)
鳳見天下康寧(丹穴之山有鳥焉其狀如雞五彩而文曰鳳鳥首文曰德翼文曰順背文曰義)
(膺文曰仁腹文曰信是鳥也飲則自歌自舞丨則丨丨大丨丨)
摯鈞(䃌山有鳥狀如鳬鼠毛善登木名曰丨丨見則其國多殁䃌音員)
跂踵(復州之山有鳥焉狀如鶚而一足彘毛名曰丨丨見則其國大疫跂音企)
鳷鵲(王子年拾遺記漢永康初條支國來獻異鳥名丨丨高七尺解人語國太平則群翔鳴)
白燕(南史馬樞字要理有丨丨一雙巢庭木馴几案凡三十餘年亡)
縷繫燕脚(衛敬瑜妻年十六而夫亡父母舅姑咸欲嫁之乃截耳置盤中為誓乃止戶有燕巢常雙)
(飛來去後忽孤飛女感其獨栖乃以丨丨丨丨為誌後歲果復更來猶帶前縷女復為詩曰昔年無偶去今春)
(猶獨歸故人恩義重不忍復雙飛雍州刺史西昌侯藻嘉其美節乃起樓於門題曰貞義衛婦之閭)
金蠶玉鷰(闔閭夫人墓中周迴八里别館洞房邐迤相屬漆燈照爛如日月焉尤異者丨丨丨丨各)
(千餘雙)
鷓鴣(丨丨似雌鷄飛但南不北交州異物志云鳥象雌鷄名丨丨其志懷南不思北徂)
彈鵠(桓榮祖字華先善彈登西樓見翔鵠雲中謂左右當生取之於是彈其兩翅毛脱盡墜地無傷養毛)
(生後飛去其神妙如此)
聚鸛(拾遺記麋竺冨擬王家權傾蜀國家内廐中有伏尸竺命埋之經二年有婦人語曰君財寳可支一)
(世應遭火厄今遺君青蘆杖長九尺感先恩耳仍云宜多丨丨以禳火灾鸛能聚水於巢上故也竺歸後鄰家)
(常見青氣如龍狀竺内有方諸盆以大珠散庭中謂之寳庭後旬日火從庫内起珠玉十分之二皆隨陽燧火)
(盛之時見有青氣如雲覆火上火即滅乃嘆人生運財有限竟恨而死)
羊公鶴(劉爽字遵祖少為殷中軍所知稱之于庾公公甚忺然便取為佐既見坐之獨榻上與語是日)
(殊不稱庾小失望遂名為丨丨丨昔羊叔子有鶴能舞嘗向客稱之容試驅來氃氋而不肯舞矣)
能歌鸚鵡(梁武帝時交州獻丨丨丨丨詔不納)
雀集庫樓(楊由字哀侯為郡文學掾時有大雀夜丨於丨丨上太守廉范以問由由曰此占郡内當)
(有小兵然不為害後二十餘日廣柔縣蠻夷反殺傷長吏郡乃發庫兵擊之)
鳩鬭社木(楊由嘗從人飲酒三行便趋去後主人舍有鬭相殺者人請問何以知之曰向社中木上)
(有鳩鬭此兵賊之象也)
祝鷄翁(李德裕到崖州遺段成式書曰自到崖州幸且頑健居人多養雞往往飛入舍今且作丨丨丨)
(爾)
金鷄鳴玉犬吠(濟陽山有麻姑登仙處俗說山上有丨丨丨丨丨丨)
天鷄(棗南有桃都山上有大樹名曰桃都枝相去三千里上有天鷄日初出照此木丨丨即鳴天下鷄皆)
(隨之鳴矣)
海鳬毛(惠帝時人有得此鳥毛長三尺以示張華華見慘然曰此謂丨丨丨也出則天下亂矣)
紅蝙蝠(出瀧洲多雙伏紅蕉花間若獲其一則一不去)
白蝙蝠(荆州清溪秀壁諸山山洞往往有乳窟窟中多玉泉交流中有丨丨丨大如鵶按山海經云蝙)
(蝠一名仙鼠千歲之後豔色如銀棲則倒懸蓋飲乳水而長生也)
鳥賊(李客師致仕居昆明池長善騎射喜馳獵雖老猶未衰自京南屬山西際灃水鳥鵲皆識每出從之)
(翔噪人謂之丨丨)
鳥卜(東女國以女為君居康延川岩險四繚有弱水南流犍革為船王號賓就官曰高霸黎猶言宰相也)
(俗輕男子女貴者咸有侍男被髮以青塗面唯務耕戰而已子從母姓地寒宜麥以十一月為正巫者以十月)
(詣山中布糟麥呪呼群鳥俄有鳥來如雞狀剖視之有穀者歲豐否即有灾名曰丨丨西域傳)
吐綬鳥(丨丨丨其身大如雀五色出巴東山中毛色可愛若天晴淑景即吐綬長一尺須臾還吞之)
潄金鳥(三國時昆明國貢魏丨丨丨鳥形如雀色常翔揚海上吐金屑如粟至於此鳥即畏寒雪霜帝)
(乃作温室以處之名曰辟寒臺故謂吐此金為辟寒金也)
撲漉(鷗)
櫜&KR1548;(山海經羭次山有梟名丨丨食之不畏雷)
黃鴦(幽州謂黃鳥曰丨丨詩疏)
獸
石麟(丹陽天姑陵陵下有丨丨二枚不知年代相傳云泰漢間公卿墓則為丨麒丨以鎮)
獬豸(丨丨一角之羊性知人有罪臯陶治獄其罪有疑者即令羊觸之)
怒毛獸(封微山中有丨丨丨若不嗔毛短三寸若嗔毛長三寸)
白鵠(王子年拾遺記魏武討董卓夜失馬曹洪以所乘馬上帝足似不踐地數百里瞬息而至諺曰憑空)
(虚躍曹家丨丨)
遺馬(王義方舉明經詣京師有徒步疲于道者自言父官遠方病且革欲往省困不能前義方哀之解所)
(乘馬以遺不告姓名去由是譽振一時)
解牛(竇建德世為農材力絶人少重然諾善俠節鄉人喪親貧無以葬建德方耕聞之太息遽命丨丨與)
(給喪事鄉黨異之)
聞父叱耕牛(趙至字景真詣師受業丨丨丨丨丨聲投書而泣師怪問之至曰我小不能榮養使)
(老父不免勤苦師甚異之)
果下牛(日南郡出丨丨丨高三尺)
虎生角(漢中山有丨丨丨道家云虎千年則牙脱而角生)
封使君(漢宣城郡守封邵一旦化為虎食郡民呼之曰丨丨丨因去不復來故時語曰無作丨丨丨生)
(不治民死食民)
燃犀照水族(温嶠字太真旋于武昌至牛渚磯水深不可測世云其下多怪物嶠遂丨丨角而丨)
(之須臾見丨丨覆火竒形異狀或乘馬車著赤衣者嶠其夜夢人謂已曰與君幽明道别何意相照也)
射鹿吹管(江陵人丨丨者率以淘河鳥脛骨為管以鹿心上脂膜為簧吹作鹿聲有大號小號呦呦)
(之異或作麀鹿聲則麚鹿畢集蓋為牝聲所誘人得彀矢而注之又比中以雌雉為媒亦作雌聲以誘之而雄)
(者以妬媢其雌接翼而至人得張機而射之嗚鹿呼一以貪色一以妬色而就死無異也麚牡)
玄鹿(鹿千年化為蒼又五百年化為白又五百年化為玄漢成帝時中山人得玄鹿烹而食之骨皆黑色)
(仙者說丨丨為脯食之壽二千歲)
白鹿(餘干縣有丨丨土人皆傳千年矣昔成帝遣捕得銅牌在左角後書云漢元鼎二年臨江所獻丨丨)
鹿救石勒(石勒嘗傭于臨水為游軍所囚會有群鹿傍過軍人共逐之勒乃獲免俄而又有一父老)
(謂勒曰向來群鹿者我也君應為中州主故相救耳)
羊跪拜(王固字子堅清虚寡欲又信佛法書聘魏國宴饗之際諸停殺一羊羊於固前跪拜又宴昆明)
(池魏人以南人嗜魚大設罟網固以佛法呪之一鱗不獲)
胡髯郎(古說羊一名丨丨丨)
猫相乳(司徒北平王馬燧家丨有生子同日者其一母死焉有二猫飲于死母母且死其鳴吚吚其一)
(方乳已子若聞之起而若聽之走而若救之銜其一置于其栖又往如之反而乳若其子然噫亦異之大者夫)
(猫人畜也非性于仁義者也其感于所畜者乎哉此北平王牧人以康罸罪以平理隂陽以得其宜國事既畢)
(家道乃行云云夫如是其所感應召致亦可知矣退之集)
犬豕同乳(鄴中銅駞鄉魏帝陵下丨丨丨丨各二古詩云石犬不可吠銅駞徒爾為)
狼狽(或言是兩物狽前足絶短每行常駕兩狼失狼則不能動故後世言事乖者稱丨丨)
猩猩(國史補或畫而贊之曰爾形惟猿爾面唯人言不忝面智不逾身淮隂佐漢李斯相秦曷若箕山高)
(臥養真)
肥&KR1414;(渾夕之山有蛇一首兩身名曰丨丨見則其國大旱)
長右(丨丨之山多水有獸如禺而四耳因名曰丨丨其音如吟見則郡大水禺音魚猴屬)
山&KR0968;(獄法之山獸狀如犬而人面見人則笑名曰丨丨其行如風見則天下大風&KR0968;音暉又胡昆切)
軡(空桑之山獸狀如牛虎文音如鈸其名曰丨見則天下大水)
當庚(欽山有獸如豕而有介名曰丨丨見則天下大穣)
蜚(東山之東曰大山有獸其狀如牛而白首一目而蛇尾名曰丨行水則竭行草則死見則天下大疫銘曰)
(丨之名體似無害所經祜竭甚于鴆厲萬物斯摧思爾遐逝蜚狀貴切)
長借馬(翰林志學士初入院賜馬一匹謂之丨丨丨)
白元通(酉陽襍俎開元中長安東市人喪父乘驢入市欲易之以辦喪驢忽作人語曰我姓丨名丨丨)
(負君家分已足惟欠錢四千五百可於某家易之如其言而往果酬此數易之後數日往問之則驢已死矣)
蒙貴(襍俎猫一名丨丨二名烏員其目睛旦暮圓日午則如線洗面過耳則客至)
尺木(酉陽襍俎龍頭有一物如博山形名丨丨故曰龍無丨丨不得升天)
野賓(王仁裕畜猿號丨丨)
蘭株豐岳垂星力柱(諸集拾遺甯戚相牛經曰丨丨欲大謂尾株丨丨欲高謂膝骨丨丨)
(欲高謂蹄上肉丨丨欲大謂車骨)
蟲
鏡中蛇(前定錄袁孝叔遇一老父遺一編書曰君壽與位盡具于此慎勿預視受一命即開一幅孝叔)
(跪受五轉臨晉令時當秩滿歸閿鄉晨起欲就巾櫛忽有物墮鏡中類蛇而有足孝叔數日卒妻閱其書惟畫)
(一蛇蟠丨丨)
玄蛇食鹿(熒山有丨丨丨丨)
蜘蛛大如栗(朝野僉載唐張文成為鴻臚丞帽帶及綠袍並被鼠囓有丨丨丨丨丨當寢門緣絲)
(上數日加階授五品)
辟魚(張揚少年聞丨丨入道經函中因蠧食神仙字身有五色人取丨丨吞之以致上昇張子惑之乃書)
(神仙字碎剪置于瓶中取丨丨以投之冀其蠧蝕亦欲吞之遂成心疾)
殺鼠藥(野人閑語賣丨丨丨李客云亦能療人人少有服斯者有賣書張贊因鼠嚙文字買藥以飼鼠)
(燈下見大鼠數頭出争食之俄皆有羽翼望門飛去李從此遁去)
&KR0034;鼠(南曰之山有鳥狀鷂鼠尾名曰丨丨見則其邑大旱&KR0034;子移切)
手不驅蚊(吳猛有孝行夏日常丨丨丨丨懼其去已而噬親也)
蜂螫指(皇甫湜字持正卞急使酒嘗為丨丨丨購小兒斂蜂擣取其液)
顛當(段成式書齋前雨後多窠深如蚓穴網絲其中形如蜘蛛爾雅謂之王蛈蜴鬼谷謂之蛛母秦中兒)
(戲曰丨丨丨丨牢守門蠮螉寇汝无處奔爾雅蛈音耋蜴音亦丨丨一名螲蟷上丁結反下丁郎反)
䖺䗤(獨山多丨丨狀如黃蛇魚鬛出入有光見則其邑大旱䖺音條䗤音容)
禁蛙聲(沈僧昭少事天師道士中年為山隂縣梁武陵王紀為會稽太守宴坐池亭蛙鳴聒耳王曰殊)
(廢絲竹之聽僧昭咒厭十許口便息及日晚王又曰欲其復鳴僧昭曰王歡已闌今恣汝鳴即便喧聒)
蠶歲四熟(尹思貞為青州刺史治州有績丨至丨丨丨黜陟使路敬潛至部嘆曰是非善政致祥乎)
(表言之)
白鳥(金樓子齊桓公寢曰一物失所寡人悒悒今也日丨丨營營是必饑爾開紗厨進之丨丨蚊)
蠅虎舞(續山傳韓志和有道術以蠅虎子數十枚分隊舞梁州曲皆齊中樂節)
飯蜂(續山傳葛玄食畢□飯成蜂飛行有聲良久張口復入成飯粒)
虱卜(襍俎嶺南人有病以丨丨之向身為吉背身為凶)
數丸(襍俎生江岸如蟛蜞取土作丸數至三百則潮至土人以為候呼為丨丨)
率然(山海經常有巨蛇首尾猶大物或觸之中首則尾至中尾則首至中腰則首尾俱至名曰丨丨孫子)
(兵法云丨丨者是也)
魚
魚腹得書(說苑吕望釣于渭濱獲一鯉魚剖腹得書曰呂望封于齊)
燒尾(三秦記龍門山在河東龍門之下每歲有黃鯉二魚自海及諸川争來赴之一歲登龍門者不過七)
(十二初登時即有雲雨隨之天火自丨其丨乃化為龍焉)
宜暑鮒(神異經曰東南海中有温湖鮒魚生馬食之丨丨)
印頰魚(城陽縣城南有堯慶都墓廟前一池魚頰間有印文謂之丨丨丨若非祠者捕而不得)
到河伯(高道傳葛仙翁名玄字孝先嘗于水濱見鬻大魚者謂魚主曰欲假此魚丨丨丨魚主曰此已)
(死矣曰可以丹書紙納口中投之於水則躍之而去)
鯉飛(丨魚滿三百六十歲蛟龍輙率而丨去一年置一神守之則不能去矣神則鼈也)
丹魚(龍巢山下有丹水水中有丨丨欲捕其魚伺魚之浮出水有赤光如火網取割其血塗足可涉水如)
(履平地)
䱻(梓桐山梓桐之水出焉其中多丨狀如魚鳥翼出入有光音如鴛鴦見則天下大旱䱻音滑)
巨魚數見(漢武帝永始元年春北海出大魚長六丈高一丈四枚哀帝建平三年東萊平度出大魚)
(長八丈高一丈一尺七枚皆京房易傳曰海數見巨魚邪人進賢人疎)
龍腦(冀州鵠山傳龍千年則於山中蜕骨今有龍岡岡中出)
魚腦減蠃礲瞧(淮南天文訓云月虚而丨丨丨月死而丨丨丨礲音蚌瞧肉不滿應隂氣也)
九江長(搢紳錄江南軍吏宋嘗至星子水濱見漁人得一大黿黿見宋屢顧之宋以錢贖之放于江後)
(數年舟泊龍沙忽有人至云元長史奉召恍然至一官府出迎與坐曰身即所放黿也今得為丨丨丨願以奉)
(報君兒當溺死名籍在是有一人名姓正同亦當溺死吾取以代之君兒宜速登岸避之宋謝而出)
河伯從事(烏賊舊說名為丨丨丨丨以其含墨也)
且食蛤蜊(王融字元長少警慧齊武帝芳林園禊宴使融為曲水詩序當時稱之初為司空法曹詣)
(王僧祐因遇沈昭略未相識昭略屢頋盼謂主人曰是何年少融殊不平謂曰㒒出扶桑入于𤾉谷昭曜天下)
(誰云不知而卿此問昭略曰不知許事丨丨丨丨融曰物以群分方以類聚君生長東隅居然應嗜此族其高)
(自標致如此)
鰒魚(禇彦回元徽中授中書舍人時淮北屬江南無復丨丨或有間關得至者一枚直錢數千有餉彦回)
(丨丨三十枚彦回時即貴而貧薄過甚門生有獻計賣之云可得十萬錢彦回變色曰我謂此是食物非曰財貨)
(且不知堪賣錢聊爾受之雖復儉乏寧可賣餉取錢也悉與親友噉之)
龜歷(陶唐之世越裳國獻千歲神龜方三尺餘背上有科斗書記開闢以來帝令錄之謂之丨丨)
老桑呼龜(東陽郡永康縣吳時人入山逢大龜擔之未至家遇夜䌫舟於岸見丨丨丨丨曰元緒汝)
(當死矣龜呼老桑曰子明無苦也雖然盡南山之樵不能潰我樹曰諸葛恪明敏禍必及於予明日其人將龜)
(獻吳主命煮之三日三夜不死遂問恪恪曰此龜有精須得多載老桑為薪煮之立爛遂命求老桑斫之為薪)
(即然即爛)
石龜(東北巖海畔有大丨丨俗云魯般所作夏則入海冬復止於山上陸機詩云丨丨尚懷海我寧忘故)
(鄉)
螺亭(在南康郡昔有正女採螺為業曾宿此亭夜聞空中風雨聲乃見衆螺張口而至便亂噉其肉明日)
(惟有骨在焉故號此亭為丨丨)
蝦鬚(王隠交廣記曰吳後復置廣州以南陽滕修為刺史或語修曰丨丨長一丈修不信其人後故至東)
(海取丨丨長四丈四尺封以示修乃服之見異書呂岱傳注云)
撥剌(魚剌音辣)
鰲光(紀文譚于頔在南海夜忽曉如日初出移時却暗後海客言某日海中大金鰲浮出目光照曜如白)
(晝後徐復驗其日正同方知丨丨)
蟹朝魁(雞柘集陸龜蒙蟹志云江東稻初熟蟹率執一穗早夜詣江而行名丨丨丨漁人以蕭葦承流)
(取之名蟹籪)
蟹籪(同前注)
輸芒(酉陽襍俎八月蟹腹有真稻芒長寸許向東輸與海神未丨丨不可食也)
千人提(酉陽襍俎人面蟹無螯極堅硬號丨丨丨)
先知君(諸集拾遺龜)
扈業(諸集拾遺吳都江州記江濱漁者插竹䋲編之名扈潮來即没潮去即見以取魚謂之丨丨)
六帖補卷十一
