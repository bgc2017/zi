六帖補卷十八宋楊伯嵒撰
道釋隱卜
道
老子(三皇時為玄中法師下三皇時為金闕帝君伏羲時為鬱華子神農時為九靈丨丨祝融時為廣夀)
(子黃帝時為廣成子顓帝時為赤睛子嚳帝時為錄圖子堯時為務成子舜時為尸夀子禹時為貢行子湯時)
(為錫成子文王時為支邑先生一曰守藏吏或曰在越為范蠡在齊為鴟夷子在吳為陶朱公皆見於羣書不)
(出神仙傳)
隔兩塵(續仙傳異人丁約謂韋子威曰郎君得道尚丨丨丨問其故曰儒謂之世釋謂之劫道謂之塵)
(注)
金門羽客(廬山記保大中道士譚紫霄賜號丨丨丨丨)
心拜(仙誌曰凡修行太乙之事真人之道不得有所拜但丨丨而已不形屈也)
玉札金文(真誥受扶桑太帝君丨丨丨丨出瓊言)
紅篆書(北夢瑣言李衮醮詩云一封丨丨丨為奏塵寰事)
北山君(仙傳拾遺顔真卿年十八九時臥病百餘日有道士過其家自稱丨丨丨出丹砂救之頃刻即)
(愈)
仙
神仙宗伯(王曇母晝寢夢鳳集其身因而娠又聞腹中啼聲寶誌曰生子當為丨丨丨丨)
茅君九錫(漢地節中咸陽茅盈字叔申受黃金九錫之命為東嶽上卿司命真君是時五帝君受册)
(畢各升天而去茅君之師王君與上元夫人降句曲之山華陽天宫以宴茅君焉)
武夷曾孫(武夷山記武夷山干雲直上可五百仞非清秋爽日不見巖表丨丨君自秦漢始列於郊)
(祀自後仙人結宇山上與鄰俗往来悉呼村人為丨丨有少年謾之一夕山心悉生毛竹如刺中者成疾人莫)
(敢犯遂不與村俗往来但望之可見蹊徑遂絶)
昇雲飛去(續仙傳許碏自稱高陽人多遊廬江嘗醉吟曰閬苑花前是醉鄉淊翻王母九霞漿羣仙)
(拍手嫌輕薄謫向人間作酒狂或詰之曰我天仙也方崑崙就宴失儀見謫後丨丨丨丨淊以冉反音揜)
三彭仇(季氏子遇捀子到一仙都謁稚川真君訊曰爾絶丨丨之丨乎不能對捀子曰彭者三尸之姓)
(常居人中伺察其罪每至庚申日籍於上帝故學仙者先絶三尸則神仙可得而致也捀音奉即荷竹槖而販)
(者)
睡仙(神仙拾遺夏侯隠者獨居一室或露宿草間樹下人窺覘之但見雲氣蓊鬱不見其身每登山渡水)
(而閉目美睡同行者聞其鼻鼾之聲而步不蹉跌至所止即覺時號丨丨)
白石先生(丨丨丨丨煮白石為糧不修昇天之術但取不死而已不失人間之樂彭祖問之答曰天)
(上多至尊相奉甚難不若於人間時呼為隱仙以不汲於仙官也神仙傳)
含棗核不食(孟節能丨丨丨丨丨可至五年十年又能結氣不息身不動搖状若死人可至百日)
(半年亦有家室)
陽九百六(神仙傳太真夫人王母小女也名琬羅字敷遂安期生問丨丨丨丨之期曰夫天地有大)
(陽九小陽九大百六小百六天危謂之丨丨地虧謂之丨丨此二灾是天地否泰隂陽九世之孛蝕也大期九)
(千九百年小期三千三十年此運所鍾聖王不能禳丨丨者天旱海湧而陸燋丨丨者海竭而陸自填)
太清領書(漢順帝時琅琊宫崇詣闕上其師于吉於曲陽泉上所得神書皆縹白素介青首朱目號)
(曰丨丨丨丨)
五圖九籥(鮑昭昇天行曰丨丨發金匱丨丨隠丹經註采芝法有五故云丨丨出太清金匱記丨丨)
(仙經有九轉金液丹法籥者所以盛書也)
蠧魚食仙字(舊說丨丨在道經中因丨丨丨後身有五色人取蠧魚吞之以致神仙能上昇雞跖)
(集)
洗髓伐毛(漢武故事東方朔生三日父母皆亡後遇老婦採桑自言是朔之母有一黃眉至曰此吾)
(兒也吾却食服氣三千年一反骨丨丨二千年一剥皮丨丨吾生已三丨丨五丨丨矣)
八景輿(真誥仙人有玉佩金璫以登太清有丨丨之丨以遊行上清界)
服日月芒(真誥日有九芒月有十芒方諸宫有丨丨丨丨法方諸宫天仙上真之宫室也)
服霧(真誥霧者金石之盈氣山澤者水火之精華女真張儼子丨丨得仙)
闈編郎(酉陽雜俎太極真仙中莊周為丨丨丨)
女仙
西王母(集仙錄丨丨丨所居宫闕在龜山春山西那之都崑崙之圃閬風之苑曾城千里有玉樓十二)
(瓊華之闕光碧之堂九層玄室紫翠丹房左帶瑤池右環翠水其山之下弱水洪濤非飈車羽輪不可到也所)
(謂玉闕暨天綠臺承霄青琳之宇朱紫之房戴華勝佩虎章軒砌之下植以白環之樹丹岡之林空青萬條瑤)
(幹千尋無風而神籟自韻琅琅然奏八會之音也)
召麻姑(神仙記王遠乘羽車駕五龍前後麾節旗旛導從須臾丨丨丨是好女子衣冇文綵世之所無)
(坐定各進行厨皆金盤玉桮餚饍多是花木而香氣達於内外擘脯而行之云是麟脯麻姑曰接侍以来見東)
(海三為桑田向到蓬萊水又淺於往者會時略半耳豈復為陵陸乎遠笑曰聖人皆言海中行復揚塵也麻姑)
(手爪如鳥有蔡經者亦尸解仙心中念曰背太癢得此爪以爬背當佳也遠心知經所思使人鞭之曰麻姑神)
(人汝何敢忽謂其爪可爬背耶)
南溟夫人(傳竒元和初有元徹柳實越海飄扺孤島下見道士曰汝可謁丨丨丨丨當有歸期二子)
(受教至帳前夫人曰昔有劉阮今有元柳命侍女送之二子拜别夫人贈以玉壺詩曰来時一葉舟中来去向)
(百花橋上去)
許飛瓊(逸史唐開成初進士許瀍游河中得重病不知人至三日蹷然而起取筆書於壁曰曉入瑤臺)
(露氣清坐中唯有丨丨丨塵心未斷俗緣在十里下山空月明書畢復寢及明日又驚起改第二句曰天風飛)
(下步虚聲書訖兀然如醉良久漸言曰昨夢到瑤臺有仙女三百餘人一人云是丨丨丨遣賦詩及成令改曰)
(不欲世間知有我也既畢甚被賞嘆曰君終當至此且歸若有人導引者遂得回耳)
釋
鑄佛像(自漢世始有佛像形製未工戴逵特善其事其子顒亦參焉宋世子丨丈六銅丨丨於瓦官寺)
(既成面恨瘦工人不能改乃迎顒看之顒曰乃臂胛肥耳及減臂胛瘦患即除無不嘆服)
灌佛(南史劉敬宣字萬夀八歲喪母晝夜號泣四月八日見衆人丨丨乃下頭上金鏡為母灌像因悲泣)
(不自勝)
白足(魏武帝時有一僧足白名思如甚有神異號丨丨禪師)
青眼紺眉(高僧傳有一比丘丨丨丨丨手垂過膝得水光即入定時滿房惟水)
方袍平叔(高僧傳肇法師製四論呈劉遺民遺民嘆曰不意丨丨乃復有丨丨也)
鄙紫衣僧(唐狄歸昌右丞愛與僧遊每誦前輩詩曰因過竹院逢僧話又得浮生半日閒有服紫袈)
(裟者乃疎之鄭谷亦丨之有詩云愛僧不愛丨丨丨)
以僧比蜀茶(鄭谷郎中亦愛僧用比蜀茶曰蜀茶與僧未必皆美不欲舍之也)
波若眼(沙門曇嬰秃髮倅檀時從河南来持錫杖令人跪曰此是丨丨丨奉之可以得道時人異之或)
(遺以衣服受而投之於河後日以還其主衣無所汙行步如風雲言人死生貴賤無毫釐之差人或藏其錫杖)
(即大哭數聲閉目須叟起而取之或竒其神異莫測)
寶志(南史云被髮跣足語默不倫或被錦袍飲啖同於凡俗常以鏡銅翦刀鑷屬掛杖負之而趨或徵索)
(酒肴或累日不食預言来兆識他心智一日中分身易所遠近驚赴所居噂沓齊武帝忿其惑衆收付建康獄)
(旦日咸見游行里市既而點檢猶在獄中帝乃迎入華林園又梁武問何以治煩惑未除荅云十二識者以為)
(十二因緣治煩惑藥也又問十二文旨答云在書字時節刻漏中識者以為書之在十二時中)
懶殘(甘澤謠天寶初衡嶽寺執役僧性丨而食丨故號焉李泌讀書寺中夜聞梵唱察非凢物往謁之大)
(詬徐曰勿多言領取十年宰相)
一行(明皇雜錄丨丨鉅鹿人姓張師事普寂於嵩山師嘗設食大會羣僧有盧鴻者道高學富因請鴻為)
(文讃歎其會召丨丨一覽抗音典裁一無遺忘窮大衍求訪師資至天台國清寺見古松數十步門有流水丨)
(丨聞其院有布算聲簌簌僧謂其徒曰今日當有弟子求吾算法門前水合却西流弟子當至丨丨承言而入)
(盡授其術而門前水舊東流忽改為西流矣嘗詣道士尹崇借揚雄太玄經數日還其書曰究其義矣尹嘆服)
(曰此後生顔子一日見寂焚香端坐丨丨詣寂作禮禮訖附耳密語寂但頷云無不可者如是者三寂徐命弟)
(子云聲鐘丨丨和尚滅度矣左右走視如其言)
南頓北漸(達磨密傳心印於黃梅弘忍禪師忍之付衣法時告衆曰正法難得汝等各示心偈若語)
(意冥符則衣法皆付時有上座神秀者乃題偈於廊壁忍見之大加讃必付衣傳法也惠能洎嶺南至復於廊)
(下題一偈忍見之乃密召惠能付衣法故惠能為南宗神秀為北宗法雖一而開導有頓漸之異故曰丨丨丨)
(丨)
戒舟(夫羣生所以久流轉於生死海者良由無丨法之丨楫也若乘丨丨鼓慈棹而不能横截風濤遠登)
(彼岸者決無此理也)
魚山梵音(内典云陳思王子建遊於丨丨聞空中丨丨嘹喨乃教人倣之傳至於今)
讀一藏經(姚察初欲丨丨丨丨並已究竟將終曾無痛惱但西向坐正念云一切空寂其後身體柔)
(軟顔色如恒兩宫悼惜)
笞虧戒律僧(張孝秀專精釋典僧有虧戒律者集衆佛前作羯磨石以笞之因是多能自改其過)
松枝談柄(南朝栖霞寺大朗太法師談論手執丨丨以為丨丨)
不信因果(范縝字子貞嘗侍竟陵王子良子良精信釋教而縝稱無佛子良曰君丨丨丨丨何得有)
(富貴貧賤縝答曰人生如樹花同發隨風而散自有拂簾幌墜於茵席之上自有闕牆籬落於糞溷之中墜於)
(茵席者殿下是也落於糞溷者下官是也富貴雖復殊途因果竟在何處子良不能屈)
去浮屠舉進士(賈島初為浮屠名無本時洛陽令禁僧午後不得出島為詩自傷韓愈憐之因)
(教其為文丨丨丨丨丨丨)
為道士不終更為浮屠已而復冠(韋渠牟少敏悟工為詩李白異之去丨丨)
(丨丨丨丨丨丨丨丨丨丨丨韓滉表請校書郎官至四門博士德宗誕日詔給事中徐岱兵部郎中趙需禮部)
(郎中許孟容與渠牟及佛老二師並對麟德殿質問大趣渠牟口辯雖於三家未究解然答問鋒生帝聽之動)
(意遷祕書郎歲中至諫議大夫為人佻躁特用險巧中帝意非有嘉謨正辭得君也)
般若臺(諸集拾遺法苑珠林陳文達誦金剛經有人入冥見築臺云此丨丨丨待陳文達)
法施(維摩經語言當為丨丨之會何用是財施會)
純淑(維摩經久於佛道心已丨丨)
王霸器(李濟翁資暇錄僧秀至京師張說執弟子之禮謂人曰禪身長八尺龐眉秀耳威德巍巍丨丨)
(之丨也)
南能北秀(李濟翁資暇錄惠能住韶州廣果寺謂神秀為北宗惠能為南宗)
一指頭禪(資暇錄俱眡和尚被兩尼勘云道得下笠子道不得不下俱㫝無語後問天龍天龍舉一)
(指示之遂大悟自後凢有問者只舉一指自云得天龍丨丨丨丨)
隱
離垢先生(劉慧斐字宣文嘗遊巨山遇處士張孝秀相得甚懽遂有終焉之志於山北構園一所號)
(曰離垢園時人仍謂為丨丨丨丨論者云自遠法師沒後將二百年始有張劉之盛)
進松米衣薜蘿(宗測字敬微少靜退不樂人間齊豫章工嶷辟為參軍測答曰性同鱗羽愛止)
(山壑眷戀松雲輕迷人路縱宕巖流有若狂者忽不知老至而今鬢白豈容課虚責有限魚鳥慕哉遂往廬山)
(止祖少文宅魚復侯子響為江州厚遣贈遺測曰少有狂疾尋山采藥遠来到此量腹而丨丨丨度形而丨丨)
(丨淡然已足豈容當此横施)
寧極室(盧鴻字顥然玄宗累召後至東都謁見不拜宰相遣通事舍人問状答曰禮者忠信所薄臣敢)
(以忠信見帝召升内殿置酒拜諫議大夫固辭復下制許還每歲給米絹將行贈隠居服官菅草堂恩禮殊渥)
(鴻到山中廣其廬聚徒五百人所居室自號丨丨丨)
南山南北山北(法真字高卿好學而無常家博通内外圖典為關西大儒太守請見之真乃幅)
(巾詣謁太守曰欲以功曹相屈光贊本朝何如真曰以明府見倚有禮故敢自同賓末若欲吏之真將在丨丨)
(之丨丨丨之丨矣)
朝隱市隱(鄧粲少以高潔著名與劉驎之劉尚公同志相善並不應州郡辟命荆州刺史桓沖卑辭)
(厚禮請粲為别駕粲嘉其好賢乃起應召二劉謂粲曰卿道廣學高衆所推懷忽然改節誠失所望粲笑答曰)
(足下可為冇志於隠而未知隠夫隠之為道丨亦可丨丨亦可丨初在我不在於物二劉無以難之然粲亦於)
(此名譽減半矣)
掛檄於樹(劉許字竒度張稷辟為主簿許丨丨丨丨而逃陳留阮孝緒博學隠居不交當世族兄欹)
(又履高操三人日夕招攜故都下謂之三隠族祖孝標與書稱之曰許超超越俗如天半朱霞欹矯矯出塵如)
(雲中白鶴皆儉歲之粱稷寒年之纖纊也見雜記)
被山相賺(幽閒鼓吹任轂有經學居伊洛望徵命而蒲輪不至自入京訪問知己有朝士嘲曰雲林)
(應訝鶴書遲自入京来訪事宜從此見山須合眼丨丨丨丨已多時)
蜘蛛隠(金樓子龔舍初仕楚見飛蟲觸蜘蛛網而死嘆曰仕宦亦人之網羅也掛冠而退時人曰丨丨)
(丨)
方術
算術(曹元理神於丨丨友人陳廣漢曰吾有二囷米忘其石數子為計之元理以食筯十餘轉曰東囷七)
(百四十九石二斗七合又十餘轉曰西囷六百九十七石八斗遂大署囷門後米西囷欠一升中有死鼠大堪)
(一升東囷不差圭合元理後歲復過廣漢廣漢以米數告之元理以手擊床曰遂不知鼠之耗米不如剥面皮)
(矣廣漢為之取酒鹿脯數片元理復算曰甘蔗三十五區應收一千五百三十六枚蹲䲭三十七畆應收六百)
(七十三石千牛産二百犢萬雞將五萬雛羊豕鵝鴨皆道其數果蓏肴蔬悉如所言乃曰此資産之廣何供具)
(之薄耶廣漢慚曰有倉卒客無倉卒主人元理曰俎上蒸豚一頭厨中茘枝一柈皆可為設廣漢再拜謝罪自)
(入取之盡日為歡其術後傳南季南季傳項滔項滔傳子陸皆得其分數而失其玄妙焉)
徐登趙炳(丨丨閩中人本女子化為丈夫善巫術丨丨字公阿東陽人能為越方時遭兵亂疾疫大)
(起二人遇於烏傷溪水之上遂約言共以其術療病各相謂曰今既同志且可各試所能登乃禁溪水水為不)
(流炳復次禁枯樹即生荑二人相視而笑共行其道登年長炳師事之貴尚清儉禮神唯以東流水為酌削桑)
(皮為脯但行禁戒所療皆除登死炳東入章安百姓未之知也炳乃故升茅屋梧鼎而炊主人見之驚懼炳笑)
(不應既而爨熟屋無損壊又嘗臨水求渡船人不知之炳乃張盖坐其中長嘯呼風亂流而濟於是百姓神服)
(從者如歸章安令惡其惑衆收殺之人為立祠室於永康至今蚊蚋不能入注云抱朴子曰道士趙炳以氣禁)
(人人不能行禁虎虎伏地低頭閉日便可執縛以大釘釘柱入尺許以氣吹之釘即躍出射去如弩箭之發異)
(苑云趙侯以盆盛水吹氣作禁魚龍立見越方善禁呪也烏傷溪注云酈道元注水經曰吳寧溪出吳寧縣經)
(烏傷謂之烏傷溪在婺寧縣義寧東也禁咒即禁術也炳故祠在婺州永康縣東俗呼為趙侯祠至今蚊蚋不)
(入祠所今江南猶傳趙侯禁法以療疾云)
西州智士(任文公父文孫明曉天官風角祕要文公少修父術州辟從事以占術馳名王莽簒後知)
(當大亂後兵起與家人大小負糧捷步奔于公山十餘年不被兵革公孫述時蜀武擔石折文公曰噫丨丨丨)
(丨死我乃當之後三月卒)
遁甲(丨丨推六甲之隂而隱遁也)
逢占(前漢書東方朔之丨丨覆射謂丨人所問而丨之也)
日者(卜筮掌日之術也史記司馬季主為丨丨)
筳篿(楚辭索瓊茅以丨丨注云筳八段竹也楚人名結草折竹卜曰篿音廷專)
六日七分(易稽覽圖曰甲子卦氣起中孚六日八十日分之七鄭玄注云六日候也八十分為一日)
(之七者一卦丨丨丨丨也)
占鼎乘舟(殷芸小說孔子使子貢出久之不返丨卦得丨而无足弟子輩皆以為不來矣顔淵曰鼎)
(无足其丨丨而来乎已而果然)
神
威雄將軍(五代時唐明宗長興中不豫淄州進藥僧召見因言於泰山見嶽帝曰吾第三子有威靈)
(可愛而未有爵秩假以為請遂封東嶽第三子為丨丨丨丨)
檄項羽廟(唐垂拱中狄仁傑為大使檄告西楚霸王項羽略曰君潛游澤國嘯聚水鄉不知歷數之)
(有歸莫測天符之所會遂奮關中之翼竟垂垓下之翅當匿魄東峯收魂北極豈合虚承廟食枉費牲牢君宜)
(遠遷勿為民患害檄到奉行如律令遂除項羽廟餘小祀並盡惟禹廟存焉出朝野僉載見廣記)
白馬廟(顧琛字弘偉為吳郡太守初琛宋景平中為朝請假還東日晚至方山於時商旅數十船俱泊)
(岸側有一人玄衣介幘執鞭屏諸船云顧吳郡部伍尋至應泊此岸於是諸船各東西俄有一假裝至事力甚)
(寡仍泊向處人問顧吳郡早晚至船人答無顧吳郡又問何船曰顧朝請爾莫不驚怪琛意竊知為善徵因誓)
(之曰若得郡當於此立廟至是果為吳郡守乃立廟方山號丨丨丨)
郡神迎路(張開為荆州刺史至郡界風雨暝晦不辨面目惟聞空中有殿喝之聲相次雲中有衣紫)
(被甲胄者十數人開問故對曰某荆州内外所主之神久仰使君令名故相率迎引到任謁廟各祭謝及建飾)
(廟貌自此政譽益善見遺事)
俞兒(齊桓公北征孤竹見人長尺而人物具焉冠帶袪衣走馬前管仲曰登山之神也名曰丨丨霸王之)
(君興則見也)
鬼
江&KR3219;(丨河邊有丨鬼往往呼人姓名應之者必溺死蘇訥居江陵自親知家深夜歸月明中見一女人被)
(髮而著裙殆似水濕蘇生戲云莫是&KR3219;否婦人曰喚我作鬼奔而逐之蘇生長走遇巡吏乃止見婦人却返所)
(来之路志怪)
白衣人吟詩(本事集馬植罷南都護又除黔南殊不得意維舟峡中古寺前堤長夜月甚明見丨)
(丨丨丨丨曰截竹為筒作笛吹鳳凰池上鳳凰飛勞君更向黔南去即是陶鎔萬類時遣人問已失之後植自)
(黔南入為大理遷刑部侍郎拜相)
六帖補卷十八
