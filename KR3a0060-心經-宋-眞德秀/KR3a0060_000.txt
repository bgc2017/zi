心經儒家類
提要
(臣)等謹案心經一卷宋真德秀撰是編集聖
賢論心格言而以諸家議論為之注末附四
言贊一首端平元年顔若愚鋟于泉州府學
有跋一首稱其築室粤山之下雖晏息之地
常如君父之臨其前淳祐二年大庾令趙時
棣又以此書與政經合刻前有德秀門人王
邁序云心經一書行于世至徹禁中端平乙
未公薨後兩月從臣洪公咨䕫在經筵上出
公心經曰真某此書朕乙夜覽而嘉之卿宜
為之序其見重也如此文獻通考作心經法
語與書錄解題相合蓋一書而二名耳明程
敏政嘗為作注而疑其中有引及真西山讀
書記者非德秀之原文殆後人又有所附益
焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
