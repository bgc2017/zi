提要
月波洞中記二卷術數類五(命書相書之屬)
(臣)等謹案月波洞中記見於宋鄭樵通志藝
文略者一卷稱老君記於太白山月波洞凡
九篇晁公武讀書志亦載此書二卷序稱唐
任逍遥得之於太白山月波洞石壁上凡九
篇相形術也與藝文略所記並合宋史藝文
志載月波洞中龜鑑一卷又月波洞中記一
卷皆無撰人姓氏其為書異名抑或兩本别
行已無可考自來術家罕有徵引惟永樂大
典所載尚存核其體例盖猶據宋時刊本錄
入並有原序一篇稱老君題在太白山鴻靈
溪月波洞中七星南龕石壁間其說與藝文
略相符而序中不及任逍遥之名則亦非晁
氏所見之舊矣序末又題赤烏二十年七月
二十三日案相術自左傳已載而序中乃獨
稱鍾吕二真人鍾離權生于漢代其事已屬
渺茫吕則唐之洞賓𫝊記鑿然何由三國時
人得以預知名姓且赤烏紀號盡十三年又
安得有二十年明為不學之徒依托附會其
妄殆不足與辨特以其所論相法視後來俗
本較為精晰當必有所傳授篇首自仙濟至
玉枕九章其詞亦頗古奥盖即鄭樵晁公武
所言之九篇疑原本止此故諸家著錄皆稱
九篇以下或為後人所附益亦未可知也然
相傳已久今亦不復刪汰以篇頁稍多析
為二卷以便循覽且徵示原本與續入之别
焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
月波洞中記原序
醫卜者皆術也醫而不驗非所謂良醫也卜而不應非
所謂善卜也愚之神術非敢稱善謂無所不應矣素非
伎者昨因求士假術以講道夫相者先相出氣重者為
貴輕者為賤若人内心神有千尺之索是行也穿滿者
為大貴取盡者為大殺此索係鍾吕二真人為證也穿
滿者眉有曲鈎者積行人也取盡者眉毛散逆及斷者
麄硬者為有災無德夫相者天地之玄機聖賢之藴奥
取禍福而無差定生死而有則遇之於相始之鍾吕之
太白山石室中有逸人陳仲文傳之三卿張仲遠余因
得之而不敢隱故傳於世斯誠神異術也又云相術九
篇乃老君題在太白山鴻靈溪月波洞中七星南龕石
壁間如有志人念得斯九章精通其象廣拜道術赤
烏二十年七月二十三日序
