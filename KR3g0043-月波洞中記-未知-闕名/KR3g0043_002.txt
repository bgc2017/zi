月波洞中記卷下
論八限眉耳額限初主耳限八限之先不欲焦黑及
有粥衣主腎臟有疾而不貴如㺅人有者不妨世人只
知無珠者不貴如貴者何也輪廓分明紅潤有刀環也
大抵耳不欲向前不欲低於眉謂耳低於眉不要反輪
必破祖也風門不欲小無學之人也不欲上廣下狹父
母早亡也虎形上尖下闊猴形人亦上尖熊形人上下
勻停獸形下狹上正也如反輪不破祖下狹遲亡父母
風門小而有學者何也看其高於眉紅潤有氣也主初
年駁雜當細辨之如行運男左女右交生日後起有缺
者在襁褓中有疾驗也十五生日交額十年之限也額
有長理主早年不遂心有亂紋如波者小貴前三日不
似熨者不貴也如貴者何也必是日月角分明及伏犀
高顯天倉骨入兩府邊地弔庭輔角此數骨為之剛骨
有一於此限至亦貴重額正者入廟堂陽人有三骨額
上面邊有者是也川字骨正者五品人如有尅陷及瘢
疵黑痣者八九品官須自立謂早年無可得之勢婦人
額有骨者賤天中有圓骨主棄前夫就後夫此乃無德
主殘疾於老年要日月角分明陽人若兩眉角上有山
林字者主二千石禄婦人有者國夫人有山水字者主
少年榮顯年邁必有求道之志大抵要廣平有骨不欲
鬢侵於馬主初年多滯山林缺者子孫稀婦人亦如此
子孫多者老年亦不得力也陽人兩額角有立紋主殺
婦婦人有者主殺夫天庭遠無紋黃老之徒也天庭短
者主夭清鑒云有天者貴(頭是)有人者夀(鼻是)主富貴兩全
有地者富(頦是)豐滿重者亦富貴兩全二十六生日後交
眉限眉者左為紫氣右為月孛不欲相敗如小角散者
男妨婦女妨夫如一字者主有學豎立者不善終兩眉
如八字男客亡女不正如斷者及不光澤麄破者不等
者有瘢痣者謂之眉殺斯人也無德陽眉者疎而秀有
彩若男子得之平生多樂也隂眉者黑濃細者女人得
之為正妻婦人得陽眉為正妻者何也必是墻壁平正
及額好者為貴男子得隂眉平生多樂者何也必是有
青彩之色男有陽眉而覆眼者主榮婦人有隂眉極濃
厚散者主身不榮此賤相也有角者是正妻如無應驗
者何也必是峻高山林缺也以上三限者是初主眉上
輔附馬高食外財禄重眉者主身閒有財帛婦人有者
必伶俐眼限鼻限上為中主眼者人之瞻視欲藏
神而白睛少者貴三點神者及餘限有力者主建節眼
神忽然出散者七日内身亡上下臉相逆而塌者四七
日亡也如定者不妨止於大病如有紅絲貫睛者不善
終正虎形人不妨下視斜視偷視者多隂賊女不貞烈
孤淫之婦也男子眉眼相近顔色黑者嫉妬奸猾之人
不可與交婦人如眼有烏及濕者謂之寡婦守空床之
象婦人若神光不散顧盻有常精神不亂視淫邪主貴
有夫人之稱眼偷視斜視下視看人不休者及言語多
笑而媚者主娼妓之材也眼不欲露印不欲深卧蠶要
明潤此全相也若卧蠶無光塵土色者更亂紋交侵者
不貴孤獨之人也男子龍視虎望鷹視富貴兩全交三
十六生日後鼻限山根為始鼻梁平正凖圓者貴也如
不聳直貴者何也必有明潤之氣梁曲者男女俱淫山
根若有紋者初年遭苦主三十六有災也年上紋者主
門戶成敗夀上有紋者身多臨災凖頭有主作事無成年
上白者忽而見主傷財夀上忽而見者主獄亡凖上有
白色者主人相鬭有傷損虎形人鼻露竅者不妨鷹鶴
形人凖尖年高夀低其餘露竅者四十五大破也如兩郡
有庫者不妨臨年亦傷財有仙庫者富貴雙全蘭臺紅
潤者是也淨庫者减半右廷尉是也俗庫者蘭臺廷尉
如潤似見不見紋者傷子雖有亦不孝四十六生日後
交上唇欲得方樣人中欲深長者主衣禄不缺人中上
廣主初年得子下廣晚年得子人中勻停深長者主生
貴子發祖人中下闊者少閒上闊者老鰥許負云人中
深長一世吉昌人中廣平養子不成人中漫漫無子可
憐如不正及瘢痣者有妨此乃上唇之輔助也上唇紅
潤者貴及紋理缺者定有災掀露齒者不睦六親好說
是非無德之人也欲得下唇相應有氣不掀露為貴相
唇紅齒白富貴之苗若不言而自動者是非之人也婦
人亦如此為人不和此二限為中主下唇頦為末限
下唇欲紅西瓜子上下相應無缺陷亂紋者上唇為
君下唇為臣相得為潔淨言四海方圓者是也開要圓
合要方承漿潤者衣食不缺世人只知齒露不貴露齒
貴者何也必是人中深長齒白唇紅故舉一隅不以三隅
反斯之謂也頦者地也豐滿及兩倉不陷主莊田奴僕
金帛成家之象也若尖薄者主末年貧賤也無倉庫奴
僕者不全相也若有亂紋侵者主失所移落也此二限
為末主共十五年也
耳起不倒高如眉鼻不昂凖頭齊三處皆應少年名播
天下詩曰金木雙全廓與輪風門容指主聰明端圓聳
凖朝羅計富貴榮華判令名金木生衣一世貧輪飛廓
散主艱辛於中亦有為官者終是區區不出羣
(耳珠)(貴)詩輪廓分明分外竒耳珠朝口禄無虧
(朝口)曰常常紅潤主清貴年少登科衆共知
(耳内)(貴)詩耳白觀來勝面容多才飽學禄盈豐
(生毫)曰當為扶助朝中相孔内生毫貴不同
(圜耳)詩耳聳圓環有數般若然輪薄不須觀
(損夀)曰極嫌輪廓無分曉六月炎天也道寒
(耳孤獨反)詩耳反無珠福禄慳更加黧黑禍綿綿
(無珠)曰木星若得無凶陷却許將來夀數堅
(耳輪)詩枯淡輪翻貼肉生耳珠無墜少精神
(枯淡)曰一生作事無成就雖有文章未顯榮
(兔無禄耳)詩兔耳常高卓耳舒上尖下大薄皮膚
(聳起)曰妻兒兄弟多無力財禄宫中不至餘
(平夀富坦)詩耳如平坦喜非常家道興隆有吉昌
(耳)曰可與石崇彭祖並富而必壽壽而康
(齊夀福禄眉)詩耳生輪廓聳齊眉此相如逢總不虧
(耳)曰實利虚名皆有分一生福禄享耆頤
(小無禄孤墜)詩耳珠小墜又何如東奔西走百事無
(耳)曰命淺可憐福禄薄刑妻害子一身孤
(反末主好珠)詩人如兩耳反生珠歴盡風波没坦途
(耳)曰富貴少年誰敢許老來佳景屬桑榆
(墜有福輪)詩耳若珠垂號墜輪更兼氣色與精神
(耳)曰一生衣食長温飽便是安閒享福人
(佛性善耳)詩耳名佛耳不堪言性善心慈極好閒
曰一炷名香經一卷自然清福樂平安
(反少福輪)詩凡人有此反輪耳平生勞碌無休止
曰因何心地不安閒招得相形能若是
(小中平珠)詩小珠耳相本風流也有歡娛也有愁
曰終是喜多愁却少知機平稳老來休
(方耳)詩方耳元來相貌竒聳白生毫夀不虧
曰細小色黧命短薄若還堅厚足豐衣
額其峻如立壁其廣如覆盂明而澤方而長者貴夀之
兆左側者損父右側者損母其上欲得不蹋不尖無亂
紋無凹凸反此者迍蹇日月稜角而起者二千石印堂
至天庭有骨隠然而見者少年榮達(又云二十八歲)邊地山林
皆欲豐廣坑陷者貧賤
郭林宗觀人有四學堂一曰眼為官學堂(為長而清有官而夀)二
曰額為禄學堂(其圓而正主忠信疎缺而小主狂妄)四曰耳門之前為外
學堂(耳前豐滿光潤主文學聲譽反此者愚下之相按此條第三學堂缺)
額有黑氣顯者横災於旬日内面若塗膏主獄亡兩地
倉有黑氣者噎食病死承槳地閣有黑氣者主酒食有
毒傷死七日内顯青色在承漿者主酒食而鬭争青合
有紅色者主七日内有遺災奸門有白氣者主妻有私
通及傷害自身也有青紅色者主有祟日月角忽然紅
色起者主十日内得財也似紅不紅者主百日内得財
鼻直有白氣色者主孝服井部有黑氣者主犯災金匱
有青黑色者主傷財門閣有青色者主凶事入宅有黑
色起於兩頰者四十日身亡
(羅計星位)眉欲疎而秀平而闊主智信仁義秀而長者性聰
敏眉過眼者豐富眉不覆眼者乏財左有旋紋者妨父
右有旋紋者妨母麄濃者愚賤下壓眼者貧賤斜卓者
性豪急頭起尾下者懦弱眉頭交者貧薄少兄弟不得
力生毫長一二寸者主夀眉促而愁者孤獨骨稜起多
迍否眉毛短骨起者性剛一眉為人無信義眉心有旋
毛兄弟隻居自卓立稍得縱有妻兒氣不合又兩合恰
如一字之狀又得鼻孔不昂耳孔容指此乃三處皆應
此人有行義但執性剛強中年大發
人之有行也積於心而行於眉眉小角有似曲鈎者父
母積德也自身多有行也故曰行在眉取盡者為大煞
或二眉等而促及短破斷者孛與紫氣有缺者為取盡
臨事當細辨之
(印堂名紫炁星)印堂闊而平二眉不相連更得蘭臺廷尉之處
皆朝大貴矣主子孫顯達若狹而連主賤不習好人專
習小輩祖業破盡妻子難為又無實學碌碌人也
鼻為中嶽其形如木(云云)黯黑仄薄者不賤則夭隆高有
梁者主夀弱而小者夭賤山根不得蹙折勾紋者苦窮
忙碌
山根不折鼻梁不曲常常明朗晚年有禄主妻賢淑若
是無肉與人不足可宜善守不可與人交接
人中立理及有黑子主飬他子光明潤澤富貴來逼縱
横理者不利子孫其小如線貧寒下賤
五嶽及有小氣所管屬者衡如滿月南嶽泰如鷄卵東
嶽華若方銀西嶽嵩若高發中嶽恒如倒提北嶽五嶽
全者及餘皆好無剋陷者食禄主貴乾雍州陷者無地
宅艮兖州陷者無食禄震青州䧟者少仁德㢲徐州
陷者闕信義離揚州陷者多官災坤荆州陷者妨妻兊
梁州陷者孤苦戊豫州陷者無田土此九州如有缺陷
者限至必應雍州白色常潤冀州青黑色主酒色上亡
兖州青紅色主吉昌青州青色吉豫州黃色吉其次常
改青憂黑横白凶赤官事黃吉隨四季觀之
虎頭龍腦將軍輔相之形額上有七星之紋理合乾坤
之道龜鶴體官職富貴之資雀豺身忘家破宅之兆頭尖
腦薄浪走他鄉露齒結喉失於鄉井女要唇紅齒白舉
動去就低回男要耳鼻肥圓舉措祗敬嚴畏見男貌似
女女作男形眼光彩大而雄聲皮膚麄而行步大女人
之窮相也眉小眼細面白聲雌接對失詳語話軟弱此
男子之窮相也有威可畏貴人相也有形堪敬福人也
有色可重媚人也骨格隆峻道藝人也擁肉肥光徒使
人也面貌凹凸庸賤人也眼多紫色剛烈人也眼多赤
色惡性人也眼多白色淫邪人也眼多黃色疾病人也
眼多青色真貴人也眼目低垂離别人也眼帶雌雄百
般人也
雜論印堂項腰足印有紅字宜官兩道紋者主刑一
道印者破印不善有八字者貴潤者得助行滿無瘢痕
痣者貴項有雙絛細者貴無肉成敗多也腰欲圓不欲
滿足欲方厚此貴相也眉不欲早生毫年壯不欲早肥
肥不欲氣喘夭相也印堂闊而不富何也多是峻高
不平手平背大根氣堅牢
臍乃一身脉絡所聚之地欲得深大深大者乃福夀之
人淺小者極下愚亦夭臍深容李富貴自起不可太
突無智無慧臍生毛者主大貴生近隂者主下賤愚僻
臍圓如錢富貴百年又云臍為五臓之總欲深闊不欲
淺凸紫黑者為上有横紋者主有夀
神骨馬相神者藏於目男子有者貴骨在額天倉有
氣色者貴馬在兩天倉兩頰骨耳邊謂之貴人有四馬
乘其駟馬車若求進之人四馬不肥塵暗者終身不貴
縱有成立亦不多時馬有白色者主行人半途而迴有
紅黃色主吉昌有青黑色者主道路死亡之象
正猴人建節單猴人萬貫像猴人足富貴自立要猴形
貧賤正牛形人二品熊形人四品偏熊人萬貫行熊敗
熊貧賤正虎形人建節象虎形人七八品官畫虎形人
十萬貫權虎形人萬貫卧虎病虎形貧賤心乖鳳形
人作宰輔猴形倉庫陷者身背向前合齒細青唇高
耳不分明鼻高年夀低眼上輪覆下眉如角弓天圓而
短頰高聳肩行掉臂單猴有尅陷像猴耍猴人笑語無
度行不依徑虎形上尖下闊頭短而圓項麄背骨高有
肉髻眼白睛帶紅黑暗帶黃鼻山根微低年夀闊鼻頭
露竅口闊紅潤聳肩行頦方指短脚短腰背微曲食如
連雷睡乃哮吼秉生殺之權像虎人有尅陷者有一於
此不為像虎人也畫虎人腰長睁目手足發有威風中
行愛低頭坐握手視物不轉睛權虎人减半餓虎病
虎面肥身瘦眼無神容貌不光澤牛形人面長項秃鬢
稀額有肉角行步詳緩有心謀眼有紅縷鼻聳直頦
微尖麄也正熊人面方頭圓項麄行不掉手腰軟身上
毛髮多愛拭唇鼻凖圓頦方耳聳上下勻停故也行熊
敗熊氣清身瘦不識綱常少信實也鳳形眉細長髮鬢
清疎每有凌雲之志鼻衝直身細長餘外形當細求之
不出乎此類矣
聲至喉而沉響者貴在喉而出響者須自立發於中年
先響而後破者無朋友獨強主先富後貧先低而後高
遠者主不得祖力中年貴發於千人之上善相也前後
勻響者無破也主長富貴婦人有此聲者欲清而輕氣
欲調而不急主榮貴旺夫自身守郡國夫人先高後低
者妨前夫主淫先低後高主祖不高須自立亦妨前夫
重濁遠振者主富妨夫多矣重濁而短者主身貧賤若
破者鬭亂之人也主夫不和若八限中無氣終身貧賤
不令相也前言千尺之索者行也穿滿者大貴取盡者
為大殺行在眉鍾吕二真人為證也
夫形以養血血以養氣氣以養神故形全則血全血全
則氣全氣全則神全也孟子曰今夫蹶者趨者是氣也
而反動其心是知神能養血與氣神托氣而安也氣不
和則神暴而不安能安其神者其惟君子乎宜細而辨
之乃為善也寤則神遊於眼寐則神遊於心是其神出
於形為形之表也亦猶日月之光外萬物而其神固在
於日月之内也夫眼明則神清昏則神濁清者貴濁者
賤清者寤多而寐少濁者寤少而寐多能觀其寤寐則
知人貴賤也
斷及第若面壯上耳有圓珠額似熨平眼中秀有神
初年及第額要圓眼要神或有秀若鼻聳直中年及第
眼要神秀鼻要附耳四海方圓末年及第三齊必正四
品官也四齊人入廟堂若四齊有一缺必建節三齊之
下二齊之上定難立也若虎形人必建節偏虎形人四
五品權虎人主十萬貫睡如哮吼食如連雷畫虎萬貫
饑虎貧賤正熊人七八品官偏熊人三萬貫行熊敗熊
主貧賤猴人入廟堂正猴人建節象猴人足富貴偏猴
人三萬貫單猴人萬貫耍猴人貧賤依此五行之理推
其富貴貧賤以類推之觸類而長之其他一切飛行之
狀皆可知也所以舉一隅而不以三隅反母猪肥人肥
在二十年以下十五以上者不過三十七八亡也如食
不淋漓者善終猔猪肥人肥在二十以上二十五以下
如不食肉善終若食肉者不過四十五六亡也若四十
以上肥者謂之福肥長夀如婦人骨頭尖者必棄前夫
後寵富夫此人無德主殘疾夭亡及絕嗣積德減半又
注馬在左右倉肉高彩紅色如小錢大是也剛骨如指
甲紅潤在天中是也又人有五象南人似北人貴北人
似南人賤南人面如雞子北人面如斗底樣是也
斷富貴神骨馬象者俱全大富貴十指如&KR1877;瓦雙背
全然厚足下要平平若神骨馬象俱不全者亦常人之
命也相云非高命也夫人有四馬乘其駟馬車生在孔
雀之窩初年建節生在孔雀之門中年建節生在僊隺
之家末年建節在孔雀之家馬速貴速賤緊也富貴要
聰明指甲如&KR1877;瓦足下更平平止於富也
凶暴五章眉尖眼雙豎赤縷貫瞳神氣亂精神急凶
亡不保身骨節麄無比言高似虎威鼻梁垂劒脊凶
暴必身危羊眼口尖掀身麄坐更偏色焦神氣露因
此喪天年鬢反若無德凶亡為氣豪眼斜賢更避
須中小人刀横肉三拳面微微貫赤筋目圓睛白凸
性暴是凶人
惡死五章刑殺帶豪強知君主惡傷眼頭尖尾大心暴
必強梁眉亂凶神起雙眸帶殺光額尖通口聚虎口
遇豺狼兩眼傾如劒雙眉起似鎗莫教身帶殺垂淚
赴甎幢睡眼開還合惟嫌露白睛假饒形相善生不
保前程口闊無收拾形麄眼帶凶莫教神氣暴賊
死向山中
疾病五章粥衣生兩耳面色帶烏塵既竭天精位(腎也)
看看喪汝身黃點滿天倉乾焦色不揚也應脾有疾
積久見身亡面白皮膚薄胷高氣不舒髮焦髭鬢赤
肺病定難除青氣浮光見唇焦眼肉乾木(肝也)衰嫌面
黑尤忌鼻頭酸神亂及神癡心君定可疑脉紅須見
血傷損更無時
夭折五章縮唇并露齒神迷色帶煙三長連二短那
得保終年肉重皮膚急神強氣不舒結喉并露齒應
死在中途氣短精神慢眉濃眼色乾鬢焦唇更白指
日伴青蠻暗黑雲煙起形虧骨不隆眼斜神更亂四
九定歸空口細胷前凸頭低視不昂肥人如氣促妻子
守空房
許負謂七寸之面不如一寸之心七寸之面易見一寸
之心難測積行者難相損己益人為樂𢃄殺人難相害
人安巳為樂斯二端故難相也眉毛早白者不得夀
二十生毫三十死三十生毫四十死四十已上生毫者
主夀長有重眉者呼為後印堂心定四十六七已上發
財也
