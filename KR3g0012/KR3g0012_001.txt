洪範皇極内篇卷一宋蔡沈撰
皇極内篇上
造化之為造化者幽眀屈信而已天者眀而信者也地
者幽而屈者也暑者眀而信者也寒者幽而屈者也晝
者眀而信者也夜者幽而屈者也天地也寒暑也晝夜
也幽眀屈信以成變化者也是故陽者吐氣陰者含氣
吐氣者施含氣者化陽施隂化而人道立矣萬物繁矣
陽薄陰則繞而為風陰囚陽則奮而為雷陽和隂則為
雨為露陰和陽則為霜為雪陰陽不和則為戾氣
沖漠無朕萬象具矣動靜無端後則先矣器根於道道
著器矣一實萬分萬復一矣混兮闢兮其無窮矣是故
數者計乎此者也疇者等乎此者也行者運乎此者也
微而顯費而幽神應不測所以妙乎此者也
有理斯有氣有氣斯有形形生氣化而生生之理無窮
焉天地絪緼萬物化醇男女搆精萬物化生化生者塞
化醇者賾覆土之陵積水之澤草木魚蟲孰形孰色無
極之真二五之精妙合而凝化化生生莫測其神莫知
其能
理之所始數之所起微乎微乎其小無形昭乎昭乎其
大無垠微者昭之原小者大之根有先有後孰離孰分
成性存存道義之門老氏為虚釋氏為無刑名失實陰
陽多拘異端曲學烏乎不渝哉
有理斯有氣氣著而理隱有氣斯有形形著而氣隱人
知形之數而不知氣之數人知氣之數而不知理之數
知理之數則幾矣動靜可求其端隂陽可求其始天地
可求其初萬物可求其紀鬼神知其所幽禮樂知其所
著生知所来死知所去易曰窮神知化德之盛也
智者君子所以成德之終始也是故欲知道不可以不
知仁欲知仁不可以不知義欲知義不可以不知禮欲
知禮不可以不知數數者禮之序也分於至微等於至
著聖人之道知序則幾矣
人非無知也而真知為難人非無見也而真見為難義
之質人所知也而犯義者多禮之文人所見也而越禮
者衆以其知之非真知見之非真見爾真者精之極精
則眀眀則誠誠則為其所為不為其所不為如水之寒
火之熱亦性之而已矣
物窒而理虚暗窒而眀虚萬物生於虚眀而死於窒暗
也萬事善於虚眀而惡於窒暗也虚眀則神神則聖聖
者數之通也窒暗則惑惑則愚愚者數之塞也
隂陽五行其體而用用而體者耶渾渾淪淪而出入異
門繩繩井井而形色俱冺合之而知其異析之而知其
同微之而知其顯充之而知其不可窮者其庶矣哉
隂陽相為首尾者耶是故陽順而隂逆陽長而隂消陽
進而隂退順者吉而逆者凶耶長者盛而消者衰耶進
者利而退者鈍耶周流不窮道之體也失得相形事之
紀也隂陽非可一言盡也以清濁言則清陽而濁隂以
動靜言則動陽而靜隂以升䧏言則升陽而降隂以竒
偶言則竒陽而偶隂小大高卑左右後先向背進退逆
順醜妍靡物不爾無時不然愈析愈微愈窮愈延隂陽
之精互藏其營隂陽之氣循環迭至隂陽之質縱横曲
直莫或使之莫或禦之
變者化之漸化者變之成變化者隂陽之消長屈伸也
非二則不能久非一則不能神
昔者天錫禹洪範九疇也初一曰五行次二曰敬用五
事次三曰農用八政次四曰協用五紀次五曰建用皇
極次六曰乂用三德次七曰明用稽疑次八曰念用庶
徵次九曰嚮用五福威用六極
無形者理也有形者物也隂陽五行其物也歟所以隂
陽五行其理也歟無形之中而具有形之實有形之實
而體無形之妙故君子語上而不墮於虚無語下而不
泥於形器中立而不倚旁行而不流樂天知命而不憂
形氣之元極實先焉極無不中也氣或偏矣形又偏矣
中無不善偏不善矣氣之善者十之五形之善者十之
三三五之中又有至焉有不至焉純乎極者一而已矣
漸偏則漸駁氣使然也形使然也氣有方形有體故中
者少而偏者多也此天下善惡之所由出失得之所由
分吉凶禍福之所由著歟
理其至妙矣乎氣之未形物之未生理無不具焉氣之
既形物之既生理無不在焉渾然一體而不見其有餘
物各賦命而不見其不足無形影可度也無聲臭可聞
也主萬化妙萬物人知其神而不知其所以神
邵子曰性者道之形體也道妙而無形性則仁義禮智
具而體著矣程子曰天運而不已日往則月來寒往則
暑來水流而不息物生而不窮皆與道為體者也非性
無以見道非不息亦無以見道是以君子盡性而自強
不息焉
朱子曰太極者本然之妙也動靜者所乘之機也太極
形而上之道也隂陽形而下之器也自形而下者觀之
則動靜不同時隂陽不同位而太極無不在焉自形而
上者觀之則冲漠無朕而動靜隂陽之理已悉具於其
中矣雖然推之於前而不見其始之合引之於後而不
見其終之離也程子曰動静無端隂陽無始非知道者
孰能識之
張子曰鬼神者二氣之良能也神者氣之伸陽之動也
鬼者氣之屈隂之静也靜不能以不動動則萬物之所
從生動不能以不靜靜則萬物之所由復一往一復其
機蓋有不能自已者焉
非一則不能成兩非兩則不能致一兩者可知而一者
難知也兩者可見而一者難見也可知可見者體乎難
知難見者微乎
仁義禮智信者義理之公也人之所固有視聽言貌思
者形氣之私也我之所自生公者千萬人之所同私者
一人之所獨是以君子貴同而賤獨
極建則大本立極眀則大用著以之齊家而家無不齊
以之治國而國無不治以之平天下而天下無不平若
是者天地其合鬼神其依龜筮其從立百世之下等百
世之上而莫能違也立百世之上俟百世之下而亦莫
能違也
天地之位也四時之運也隂陽感而五行播矣五行隂
陽也隂陽五行也
數始冥冥妙於無形非體非用非静非動動實其機用
因以隨動極而静清濁體正天施地生品彙咸亨各正
性命小大以定斯數之令既眀而神是曰聖人
人心至靈也虚眀之頃事物之來是是非非無不眀也
少則昏矣久則怠矣又久則棄之矣無他形氣之私溺
之也人能超乎形氣拔乎物欲逹其初心則天下之理
得矣
天下之理動者竒而静者偶行者竒而止者偶得友者
致一而生物者不二也
數者彛倫之序也無叙則彛倫斁矣其如禮樂何哉
人心動静性情具焉性者理之形體情者性之發動善
其本然惡其過不及也存心莫善於敬進學莫善於知
二者不可廢一也
人之一心實為身主其體則有仁義禮智之性其用則
有惻隱羞惡辭讓是非之情方其寂也渾然在中無所
偏倚與天地同體雖鬼神不能窺其幽及其感也隨觸
隨應範圍造化曲成萬物雖天地不得與其能天地之
大人猶有憾故君子語大天下莫能載焉語小天下莫
能破焉
至小無内至大無外無内不可分也孰分之歟無外不
可窮也孰窮之歟思之思之式顯其微度之度之莫或
其遺匪神之為而妙於斯
程子曰天地之常以其心普萬物而無心聖人之常以
其情順萬事而無情常之時義大矣哉
禮義交際其萬化所入之門耶東北萬物之所出也出
則育神西南萬物之所入也入則復命其出也順而生
其入也拂而遂不觀其出無以知物之育不觀其入無
以知物之復火之克金水之生木出入循環生克嗣續
老彭得之以養身君子得之以養民聖人得之而天下
和平
周子曰厥彰厥微匪靈弗瑩剛善剛惡柔亦如之中焉
止矣二氣五行化生萬物五殊二實二本則一一實萬
分萬一各正小大有定
眀理而後可與適道守理而後可與治民逹理而後可
與言數非理之道老佛之道也非理之治荒唐之說也
非理之數京房郭璞之技也君子所不由不為不言也
至一而精至虚而靈有動有靜動直靜凝靜已而動動
已而靜為屈為伸為鬼為神人心至妙萬化之窌動靜
之徼
天地之化不翕聚則不能發散仁智交際萬化之機軸
也
氣之消息也以漸氣之息也形之生也氣之消也形之
毁也潤萬物者莫澤乎水化萬物者莫疾於火水火者
未離乎氣者也
數運無形而著有形智者一之愚者二焉
數之方生化育流行數之已定物正性命圓行方止為
物終始隨之而無其端也迎之而無其原也渾之惟一
析之無極惟其無極是以惟一
二氣之初理妙於無無極而太極也五運迭至理藏於
智或為之先大本其原或為之後復往之間大本太始
復往無已二者不同一而已矣
二氣之神隂精陽明消息變化有立有行立則形具行
則氣著上下其儀先後其施一行一立為闢為翕何千
萬年無終窮焉
