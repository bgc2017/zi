御纂醫宗金鑑卷八
訂正仲景全書傷寒論註厥隂全篇目錄
烏梅丸
當歸四逆湯
當歸四逆加吳茱萸生薑湯
白頭翁湯
御纂醫宗金鑑卷八目錄
御纂醫宗金鑑卷八
訂正仲景全書傷寒論註厥隂全篇目錄
烏梅丸
當歸四逆湯
當歸四逆加吳茱萸生薑湯
白頭翁湯
御纂醫宗金鑑卷八目錄
御纂醫宗金鑑卷八
訂正仲景全書傷寒論註
辨厥隂病衇證并治全篇
厥隂者隂盡陽生之藏與少陽為表裏者也故其
為病隂陽錯雜寒熱混淆邪至其經從化各異若
其人素偏於熱則邪從陽化故消渴氣上撞心心
中疼熱蚘厥口爛咽痛喉痺癰膿便血等陽證見
矣若其人素偏於寒則邪從隂化故手足厥冷衇
微欲絶膚冷藏厥下利除中等隂證見矣所以少
陽不解傳變厥隂而病危厥隂病衰轉屬少陽為
欲愈隂陽消長大伏危機兹以隂陽從化厥熱勝
復之微旨詳發於篇中俾臨證者診治有要道焉
厥隂之為病消渴氣上撞心心中疼熱饑而不欲食食
則吐蚘下之利不止
(註)此條總言厥隂為病之大綱也厥隂者為隂盡陽
生之藏邪至其經從陰化寒從陽化熱故其為病
隂陽錯雜寒熱混淆也消渴者飲水多而小便少
乃厥陰熱化而耗水也厥陰之衇起足大指循股
内入陰中環陰器抵少腹貫心膈其注肺熱邪循
經上逆膈中故氣上撞心心中疼熱也饑而不欲
食者非不食也因食則動蚘而吐故雖饑而不欲
食食則吐蚘也夫消渴多飲饑不能食則胃中所
有者但水與熱耳若更以厥陰熱氣挾蚘撞疼誤
認為轉屬陽明之實痛而下之則胃愈虚必下利
不止矣
(集註)成無己曰邪自太陽傳至太陰則腹滿而嗌亁未
成渴也至少陰則口燥舌亁而渴未成消也至厥
陰則成消渴者以勢甚能消水故也又張卿子云
嘗見厥陰消渴數證舌盡紅赤厥冷衇微渴甚服
白虎黃連等湯皆不能救蓋厥陰消渴皆寒熱錯
雜之邪非純陽亢熱之證可比也
魏荔彤曰此申解厥隂傳經熱邪為患歴舉其證
以禁誤下也傷寒之邪傳入少隂為裏中之裏及
自少隂傳厥隂又為三隂之極盡處矣隂盡處受
邪無所復傳却同少陽為升降之出路少陽無下
法厥隂隂邪亦無下法下之為誤可知矣首標消
渴二字凡熱必渴而寒濕隔阻正氣亦有渴者然
其渴雖欲飲水必不能多未有渴而飲飲而仍渴
隨飲隨消隨渴若是者則消渴為傳經之熱邪傳
入厥隂無疑也
厥隂病渴欲飲水少少與之愈
(註)厥隂病渴欲飲水者乃陽回欲和求水自滋作解
之兆當少少與之以和其胃胃和汗出自可愈也
若多與之則水反停漬入胃必致厥利矣
(集註)張璐曰陽氣將復故欲飲水而少少與之者蓋隂
邪方欲解散陽氣尚未歸復若恣飲不消反有停
蓄之患矣
汪琥曰厥隂有消渴一證不言自愈者蓋熱甚而
津液消爍雖飲水不能勝其燥烈乃邪氣深入未
愈之徵也而此條之渴欲飲水與之愈者蓋其熱
非消渴之比乃邪氣向外欲解之機也兩者自是
不同
傷寒厥而心下悸宜先治水當服茯苓甘草湯却治其
厥不爾水漬入胃必作利也
(按)厥而心下悸者之下當有以飲水多四字若無此
四字乃隂盛之厥悸非停水之厥悸矣何以即知
是水而曰宜先治水耶
(註)傷寒厥而心下悸者不渴引飲乃隂盛之厥悸也
若以飲水多乃停水之厥悸也故宜先治水却治
其厥當與茯苓甘草湯即桂枝甘草湯加茯苓生
薑也桂枝甘草補陽虛也佐生薑外散寒邪則厥
可回矣君茯苓内輸水道則悸可安矣此先水後
厥之治也蓋停水者必小便不利若不如是治之
則所停之水漬入胃中必作利也
(按)傷寒太陽篇汗出表未和小便不利此條傷寒表
未解厥而心下悸二證皆用茯苓甘草湯者蓋因
二者見證雖不同而裏無熱表未和停水則同也
故一用之諧和榮衛以利水一用之解表通陽以
利水無不可也此證雖不曰小便不利而小便不
利之意自在若小便利則水不停而厥悸屬隂寒
矣豈宜發表利水耶
(集註)方有執曰金匱云水停心下甚則悸者是悸為水
甚而厥則寒甚也寒無象而水有形水去則寒消
而厥亦愈入胃者水能滲土也
喻昌曰太陽篇中飲水多者心下必悸故此厥而
心下悸者明係飲水所致所以乘其水未漬胃先
用茯苓甘草湯治水以清下利之源後廼治厥庶
不致厥與利相因耳
程應旄曰寒因水停而作厥者其證以心下悸為
驗厥隂有此多因消渴得之水其本也寒其標也
不先水而先厥且防水漬入胃敢下之乎
汪琥曰厥而心下悸者眀係飲水多寒飲留於心
下胸中之陽不能四布故見厥此非外來之寒比
也故法宜先治水須與茯苓甘草湯而治厥之法
即在其中矣蓋水去則厥自除也不爾者謂不治
其水則水漬下入於胃必作利也
吳人駒曰氣衇流行不循常道是為悖逆名之曰
厥但厥有痰實寒熱氣水之不同此因於水者也
水氣不循故道則水之寒氣上乘於心而為悸故
治水即所以去悸而厥亦回設或不然則水之甚
者其土沮洳因為之利矣
傷寒衇微而厥至七八日膚冷其人躁無暫安時者此
為藏厥非蚘厥也蚘厥者其人當吐蚘今病者靜而復
時煩者此為藏寒蚘上入其膈故煩須臾復止得食而
嘔又煩者蚘聞食臭出其人當自吐蚘蚘厥者烏梅丸
主之又主久利
(按)此為藏寒之此字當是非字若是此字即是藏厥
與辨蚘厥之義不屬
(註)首條總論厥隂陽邪化熱此條詳辨厥隂隂邪化
寒以明蔵厥蚘厥之不同而出其治也傷寒衇微
而厥厥隂衇證也至七八日不回手足厥冷而更
通身膚冷躁無暫安之時者此為厥隂陽虛隂盛
之蔵厥非隂陽錯雜之蚘厥也若蚘厥者其人當
吐蚘今病者靜而復時煩不似蔵厥之躁無暫安
時知非蔵寒之躁乃蚘上膈之上也故其煩須臾
復止也得食而吐又煩者是蚘聞食臭而出故又
煩也得食蚘動而嘔蚘因嘔吐而出故曰其人當
自吐蚘也蚘厥主以烏梅丸又主久利者以此藥
性味酸苦辛温寒熱並用能解隂陽錯雜寒熱混
淆之邪也蔵厥者宜吳茱萸湯兼少隂者宜四逆
通衇附子等湯臨證者酌而用之可也
(集註)方有執曰衇微而厥綂言之也膚冷言不獨手足
以見陽氣内陷也蔵厥言非在經也
喻昌曰衇微而厥則陽氣衰微可知然未定其為
蔵厥蚘厥也惟膚冷而躁無暫安時乃為蔵厥蔵
厥用四逆及灸法其厥不回者死若蚘厥則時厥
時煩未為死候但因此而馴至胃中無陽則死矣
程知曰言厥有蔵與蚘之别也蔵厥者腎蔵之陽
不行也蚘厥者手足冷而吐蚘胃府之陽不行也
蚘厥者蚘動則煩而有靜時非若蔵厥之躁無暫
安時也此胃陽病而無關於腎陽故厥雖同而證
則異也
程應旄曰衇微而厥純隂之象徵於衇矣七八日
膚冷無陽之象徵於形矣隂極則發躁無暫安時
此自是少隂蔵厥為不治之證厥隂中無此也至
於吐蚘為厥隂本證則蚘厥可與隂陽不相順接
者連類而明之也用烏梅丸名曰安蚘實是安胃
并主久利見隂陽不相順接厥而下利之證皆可
以此方括之也
林瀾曰陽煩隂躁煩輕躁重於藏厥言躁於蚘厥
言煩已具安危之異矣藏厥者陽氣將脫藏氣欲
絶而爭故藏厥為死証若蚘厥者藏氣虛寒而未
至於絶藏氣寒則蚘不安其宫而動藏氣虛則蚘
求食而出是以其證必吐蚘
烏梅丸方
烏梅(三百枚)細辛(六兩)
乾薑(十兩)黃連(十六兩)
當歸(四兩)附子(六兩炮去皮)
蜀椒(四兩出汗)桂枝(六兩)
人參(六兩)黃蘖(六兩)
右十味異搗篩合治之以苦酒漬烏梅一宿去核
蒸之五升米下飲熟搗成泥和藥令相得内臼中
與蜜杵二千下丸如梧桐子大先食飲服十丸日
三服稍加至二十丸禁生冷滑物臭食等
(集解)柯琴曰六經惟厥隂為難治其本隂其標熱其體
木其用火必伏其所主而先其所因或收或散或
逆或從隨所利而行之調其中氣使之和平是治
厥隂之法也厥隂當兩隂交盡又名隂之絶陽宜
無熱矣第其合晦朔之理隂之初盡即陽之初生
所以厥隂病熱是少陽使然也火王則水虧故消
渴氣上撞心心中疼熱氣有餘便是火也木盛則
生風蟲為風化饑則胃中空虛蚘聞食臭而出故
吐蚘雖饑不欲食也仲景立方皆以辛甘苦味為
君不用酸收之品而此用之者以厥隂主肝木耳
洪範曰木曰曲直作酸内經曰木生酸酸入肝君
烏梅之大酸是伏其所主也配黃連瀉心而除疼
佐黃蘖滋腎以除渴先其所因也連蘖治厥隂陽
邪則有餘不足以治隂邪也椒附辛薑大辛之品
並舉不但治厥隂隂邪且肝欲散以辛散之也又
加桂枝當歸是肝藏血求其所屬也寒熱雜用則
氣味不和佐以人參調其中氣以苦酒漬烏梅同
氣相求蒸之米下資其穀氣加蜜為丸少與而漸
加之緩則治其本也蚘昆蟲也生冷之物與濕熱
之氣相成故藥亦寒熱互用且胸中煩而吐蚘則
連蘖是寒因熱用也蚘得酸則靜得辛則伏得苦
則下信為治蟲佳劑久利則虛調其寒熱酸以收
之下利自止
傷寒六七日衇微手足厥冷煩躁灸厥隂厥不還者死
(註)此詳申厥隂藏厥之重證也傷寒六七日衇微手
足厥冷煩躁者是厥隂隂邪之重病也若不圖之
於早為隂消陽長之計必至於隂氣寖寖而盛厥
冷日深煩躁日甚雖用茱萸附子四逆等湯恐緩
不及事惟當灸厥隂以通其陽如手足厥冷過時
不還是陽已亡也故死
(集註)方有執曰灸所以通陽陽不回故主死也
程知曰六七日為邪傳厥隂之時衇微而厥未是
危證危在煩躁為微陽外露耳
程應旄曰衇微厥冷而煩躁是即前條中所引藏
厥之證六七日前無是也
汪琥曰煩躁者陽虛而爭乃蔵中之真陽欲脫而
神氣為之浮越故作煩躁可灸太衝穴以太衝二
穴為足厥隂衇之所注穴在足大指下後二寸或
一寸半陷中可灸三壯
手足厥寒衇細欲絶者當歸四逆湯主之若其人内有
久寒者宜當歸四逆加吳茱萸生薑湯
(註)此詳申厥隂蔵厥之輕證也手足厥寒衇細欲絶
者厥隂隂邪寒化之衇證也然不通身膚冷亦不
躁無暫安時者則非陽虛隂盛之比故不用薑附
等輩而用當歸四逆湯和厥隂以散寒邪調榮衛
以通陽氣也若其人内有久寒者宜當歸四逆湯
加吳茱萸生薑以直走厥隂温而散之也
(集註)程知曰不用薑附者以證無下利不屬純隂也蓋
衇細欲絶之人薑附亦足以劫其隂故不惟不輕
用下且亦不輕用温也
鄭重光曰手足厥冷衇細欲絶是厥隂傷寒之外
證當歸四逆是厥隂傷寒之表藥也
當歸四逆湯方
當歸(三兩)桂枝(三兩)
芍藥(三兩)細辛(三兩)
通草(二兩)甘草(二兩炙)
大棗(二十五枚擘)
右七味以水八升煮取三升去滓温服一升日三
服
當歸四逆加吳茱萸生薑湯方
於前方内加吳茱萸半升生薑三兩
右九味以水六升清酒六升和煮取五升去滓温
分五服一方水酒各四升
(方解)凡厥隂病必衇細而厥以厥隂為三隂之盡隂盡
陽生若受邪則隂陽之氣不相順接故衇細而厥
也然相火寄居於厥隂之藏經雖寒而蔵不寒故
先厥者後必發熱也故傷寒初起見手足厥冷衇
細欲絶者皆不得遽認為虛寒而用薑附也此方
取桂枝湯君以當歸者厥隂主肝為血室也佐細
辛味極辛能達三隂外温經而内温蔵通草性極
通能利關節内通竅而外通榮倍加大棗即建中
加飴用甘之法減去生薑恐辛過甚而迅散也肝
之志苦急肝之神欲散甘辛並舉則志遂而神悦
未有厥隂神志遂悅而衇細不出手足不温者也
不須參苓之補不用薑附之峻者厥隂厥逆與太
隂少隂不同治也若其人内有久寒非辛温甘緩
之品所能兼治則加吳茱萸生薑之辛熱更用酒
煎佐細辛直通厥隂之蔵迅散内外之寒是又救
厥隂内外兩傷於寒之法也
病者手足厥冷言我不結胸小腹滿按之痛者此冷結
在膀胱關元也
(註)此申上條詳出其證也經曰六日厥隂受之厥隂
循隂器絡於肝故煩滿而囊縮邪傳厥隂其人本
自有熱必從陽化則煩渴少腹滿而囊縮乃四逆
散承氣湯證也若其人本自有寒必從隂化則手
足厥冷少腹滿而囊縮乃當歸四逆加吳茱萸湯
證也今病者手足厥冷言我不結胸是謂大腹不
滿而惟小腹滿按之痛也論中有少腹滿按之痛
小便自利者是血結膀胱證小便不利者是水結
膀胱證手足熱小便赤澁者是熱結膀胱證此則
手足冷小便數而白知是冷結膀胱證也
(集註)成無已曰手足厥不結胸者無熱也小腹滿按之
痛下焦冷結也
程知曰陽邪結於上隂邪結於下手足厥冷小腹
滿按之痛其為隂邪下結可知此當用温用灸關
元穴名在臍下三寸為極隂之位足三隂任衇之
會膀胱所居也
程應旄曰發厥雖不結胸而小腹滿實作痛結則
似乎可下然下焦之結多冷不比上焦之結多熱
也况手足厥上焦不結惟結膀胱關元之處故曰
冷結也
凡厥者隂陽氣不相順接便為厥厥者手足逆冷者是
也諸四逆厥者不可下之虛家亦然
(註)此詳諸條致厥之由慎不可下也蓋厥雖隂經俱
有然所屬者厥隂也故厥隂一病不問寒熱皆有
厥若無厥則非厥隂也太隂寒微故手足温而無
厥冷少隂寒甚故有寒厥而無熱厥厥隂隂極生
陽故寒厥熱厥均有之也凡厥者謂隂陽寒熱之
厥也隂陽不相順接者謂隂陽之氣不相順接交
通也不相順接交通則陽自陽而為熱隂自隂而
為寒即為厥病也厥者之證手足逆冷是也諸四
逆厥者謂諸病四逆厥冷者也然厥病隂陽已不
相順接交通慎不可下虛家見厥尤不可下故曰
虛家亦然也
(集註)成無己曰手之三隂三陽相接於手之十指足之
三隂三陽相接於足之十指陽氣内陷不與隂相
順接故手足為之厥冷也
喻昌曰厥隂證仲景總不欲下無非欲邪還於表
使隂從陽解也此但舉最不可下之二端以嚴其
戒
傷寒五六日不結胸腹濡衇虛復厥者不可下此亡血
下之死
(按)結胸二字當是大便二字不結胸腹濡衇虛復厥
皆無可下之理而曰不可下何所謂耶
(註)此承上條詳申不可下之義也傷寒五六日邪至
厥隂之時不大便似可下也若腹濡衇虛復厥者
此為亡血虛躁更不可下也下之則蹈虛虛之戒
而死矣大病汗後産婦亡血之家多有此證
(集註)張璐曰傷寒五六日邪入厥隂其熱深矣今衇虛
而復厥則非熱深當下之可比以其亡血傷津大
便枯濇恐人誤認五六日熱入陽明之燥結故有
不可下之之戒蓋衇虛腹濡知内外無熱厥則隂
氣用事即當同亡血例治若其人隂血更虧於陽
或隂中稍挾陽邪不能勝辛熱者又屬當歸四逆
證矣
傷寒病厥五日熱亦五日設六日當復厥不厥者自愈
厥終不過五日以熱五日故知自愈
(註)傷寒邪傳厥隂隂陽錯雜為病若陽交於隂是隂
中有陽則不厥冷隂交於陽是陽中有隂則不發
熱惟隂盛不交於陽隂自為隂則厥冷也陽亢不
交於隂陽自為陽則發熱也蓋厥熱相勝則逆逆
則病進厥熱相平則順順則病愈今厥與熱日相
等氣自平故知隂陽和而病自愈也
(集註)方有執曰厥五日熱亦五日隂陽勝復無偏也當
復厥不厥陽氣勝也陽主生故自愈可知也
張璐曰此云厥終不過五日言厥之常後云厥反
九日而利言厥之變蓋常則易治變則難復也
林瀾曰三隂經傷寒太隂為始則手足温少隂則
手足冷厥隂則手足厥逆然病至厥隂隂之極也
反有發熱之理蓋陽極而生隂故陽病有厥冷之
證隂極而生陽故厥逆有發熱之條
傷寒熱少厥微指頭寒默默不欲食煩躁數日小便利
色白者此熱除也欲得食其病為愈若厥而嘔胸脇煩
滿者其後必便血
(註)傷寒熱少厥微所以手足不冷而但指頭寒寒邪
淺也默默隂也煩躁陽也不欲食胃不和也此厥
隂隂陽錯雜之輕病即論中熱微厥亦微之證也
若數日小便利其色白者此邪熱已去也欲得食
其胃已和也熱去胃和隂陽自平所以其病為愈
也若小便不利而色赤厥不微而甚不惟默默而
且煩不但不欲食更嘔而胸脇滿此熱未除而且
深也即論中厥深熱亦深之證也熱深不除久持
隂分後必便血也所謂數日者猶曰連日也
(集註)王肯堂曰設未欲食宜乾薑甘草湯嘔而胸脇煩
滿者少陽證也少陽與厥隂為表裏邪干其府故
嘔而胸脇煩滿肝主血故後必便血
方有執曰熱少厥微邪淺也所以手足不冷而但
指頭寒默默謂無言也不欲食厥隂之衇挾胃也
煩躁則内熱故以小便辨之欲食邪退而胃回也
厥而嘔胸脇煩滿者厥隂衇挾胃貫膈布脇肋也
便血隂邪必走下竅也
林瀾曰於熱厥言指頭寒於寒厥微者言手足寒
甚者言四逆厥逆輕重淺深當細味之
汪琥曰按此條論仲景無治法郭雍云熱不除而
便血可用犀角地黃湯
傷寒一二日至四五日而厥者必發熱前熱者後必厥
厥深者熱亦深厥微者熱亦微厥應下之而反發汗者
必口傷爛赤
(註)傷寒一二日即厥四五日仍厥不已者是隂盛陽
衰之寒厥也寒厥者即藏厥也若一二日厥至四
五日而熱或一二日熱至四五日而厥前厥後熱
前熱後厥是隂陽互為勝復之熱厥也熱厥者即
陽厥也厥深者熱亦深厥微者熱亦微此厥乃應
下之熱厥非當温散之寒厥也若誤為寒厥而反
温散之則助其熱上攻必口傷爛赤也
成無已曰經云諸四逆者不可下之至此又云應
下最宜詳審先賢謂熱厥手足雖厥冷而或有温
時手足雖逆冷而手足掌心必煖戴元禮又以指
甲之煖冷紅青别厥證之寒熱皆慎之至也
汪琥曰此條乃傳經邪熱陽極似陰之證傷寒一
二日至四五日而厥者言傷寒在一二日之時本
發熱至四五日後而厥者乃邪傳厥隂之候也必
發熱者言病人四肢及肌表雖厥而軀殼以内必
發熱也前熱者後必厥乃申明一二日為前四五
日為後以見熱極必發厥也陽邪深伏應須以苦
寒之藥下去其熱使隂氣得伸則隂陽平四肢和
順而不厥矣粗工見厥認以為寒而反用辛温之
藥辛温皆升引熱上行必口傷爛赤以厥隂之衇
循頰裏環脣内故也
病人手足厥冷衇乍緊者邪結在胸中心下滿而煩饑
不能食者病在胸中當須吐之宜瓜蒂散
(註)病人手足厥冷若衇微而細是寒虚也寒虛者可
温可補今衇乍緊勁是寒實也寒實者宜温宜吐
也時煩吐蚘饑不能食乃病在胃中也今心中煩
滿饑不能食是病在胸中也寒飲實邪壅塞胸中
則胸中陽氣為邪所遏不能外達四肢是以手足
厥冷胸滿而煩饑不能食也當吐之宜瓜蒂散涌
其在上之邪則滿可消而厥可回矣
(集註)喻昌曰此與太陽之結胸迥殊其衇乍緊其邪亦
必乍結故用瓜蒂散涌載其邪而出斯陽邪仍從
陽解耳
程應旄曰手足厥冷邪氣内阻衇乍緊緊而不常
往來中倏忽一見也
傷寒衇滑而厥者裏有熱白虎湯主之
(註)傷寒衇微細身無熱小便清白而厥者是寒虛厥
也當温之衇乍緊身無熱胸滿而煩厥者是寒實
厥也當吐之衇實大小便閉腹滿鞕痛而厥者熱
實厥也當下之今衇滑而厥滑為陽衇裏熱可知
是熱厥也然内無腹滿痛不大便之證是雖有熱
而裏未實不可下而可清故以白虎湯主之
(集註)程應旄曰衇滑而厥乃陽實拒陰之厥白虎湯凉
能清裏而辛可解表故當舍證而從衇也
林瀾曰熱厥亦有不同如傳邪入府秘結不通燥
矢在内非下不可者以承氣治之之證是也若火
極似水裏有大熱而大便不閉無燥糞可除者滑
則裏熱已深厥則邪陷已極非以白虎滌其極熱
則亢甚之陽何以清耶
吳人駒曰厥因陽氣不相順接其衇當見隂象衇
滑為氣有餘是陽盛於内格隂於外内則實熱外
而假寒者也白虎以清解實熱則厥自解矣辨之
之法冷必不甚浮而近之則冷按之肌骨之下則
反熱矣
傷寒衇促手足厥逆可灸之
(註)傷寒隂證見陽衇者雖困無害無寧俟之也今傷
寒衇促手足厥逆而曰可灸之者蓋以欲温則有
陽衇之疑欲清則有隂厥之碍也夫證衇無寒熱
之確據設以促之一陽衇清之惟恐有誤於衇或
以厥之一隂證温之又恐有誤於證故設兩可之
灸法斯通陽而不助熱回厥而不傷隂也
(集註)喻昌曰傷寒衇促則陽氣跼蹐可知更加手足厥
逆其陽必為隂所格拒而不能返故宜灸以通陽
也
張璐曰手足厥逆本當用四逆湯以其衇促知為
陽氣内阻而非陽虛故但用灸以通其陽不用温
經以助陽也
傷寒發熱四日厥反三日復熱四日厥少熱多者其病
當愈四日至七日熱不除者必便膿血傷寒厥四日熱
反三日復厥五日其病為進寒多熱少陽氣退故為進
也
(註)傷寒邪在厥隂陽邪則發熱隂邪則厥寒隂陽錯
雜互相勝復故或厥或熱也傷寒發熱四日厥亦
四日是相勝也今厥反三日復熱四日是熱多厥
少陽勝隂退故其病當愈也當愈不愈熱仍不止
則熱鬱於隂其後必便膿血也若厥九日熱反三
日則厥多熱少隂勝陽退故為病進也
(集註)程知曰此即厥熱往復之機知隂陽進退之義明
厥證所重在陽則厥隂之大旨昭然矣
張璐曰太陽以惡寒發熱為病進恐其邪氣傳裏
也厥隂以厥少熱多為病退喜其隂盡陽復也
程應旄曰厥隂少陽一藏一府少陽在三陽為盡
陽盡則隂生故有寒熱之往來厥隂在三隂為盡
隂盡則陽生故有厥熱之勝復凡遇此證不必論
其來自三陽起自三隂祗論厥與熱之多少熱多
厥少知為陽勝陽勝病當愈厥多熱少知為隂勝
隂勝病日進熱在後而不退則為陽過勝過勝而
隂不能復遂有便血諸熱證厥在後而不退則為
隂過勝過勝而陽不能復遂有亡陽諸死證所以
調停二者治法須合乎隂陽進退之機陽勝宜下
隂勝宜温若不圖之於早坐令隂竭陽亡其死必
矣
吳人駒曰内經言人之傷於寒也則為病熱熱雖
甚不死是傷寒以熱為貴也然熱不及者病太過
者亦病故此二節論寒熱之多少以明不可太過
與不及也
傷寒始發熱六日厥反九日而利凡厥利者當不能食
今反能食者恐為除中食以索餠不發熱者知胃氣尚
在必愈恐暴熱來出而復去也後三日衇之其熱續在
者期之旦日夜半愈所以然者本發熱六日厥反九日
復發熱三日並前六日亦為九日與厥相應故期之旦
日夜半愈後三日衇之而衇數其熱不罷者此為熱氣
有餘必發癰膿也
(按)不發熱者之不字當是若字若是不字即是除中
何以下接恐暴熱來出而復去之文也
(註)熱而不厥為陽厥而不熱為隂傷寒始發熱六日
厥亦六日至七日仍發熱而不厥者是陽來復當
自愈也今厥九日較熱多三日是隂勝陽故下利
也凡厥利者中必寒當不能食今反能食恐是隂
邪除去胃中陽氣而為除中之病也恐者疑而未
定之辭也故以索餅試之食後不發熱則為除中
若發熱知胃氣尚在則非除中可必愈也若食後
雖暴發熱恐熱暫出而復去仍是除中故必俟之
三日其熱續在不去與厥相應始可期之旦日夜
半愈也若俟之三日後雖熱不罷而亦不愈且衇
猶數者此為熱氣有餘留連榮衛必發癰膿也
(集註)方有執曰食飼也索常也謂以素常所食之餅飼
之也一說無肉曰索謂不令犯食禁也旦日明日
平旦朝而陽長之時也夜半隂盡陽生之時也數
以候熱癰膿者厥隂主血血熱持久則壅瘀壅瘀
則腐化故可必也
吳人駒曰除者去也中者中氣也乃中氣除去欲
引外食以自救也
傷寒衇遲六七日而反與黃芩湯徹其熱衇遲為寒今
與黃芩湯復除其熱腹中應冷當不能食今反能食此
名除中必死
(按)傷寒衇遲六七日之下當有厥而下利四字若無
此四字則非除中證矣有此四字始與下文反與
黃芩湯之義相屬
(註)傷寒衇數六七日厥而下利熱厥下利也當與黃
芩湯徹其熱今傷寒衇遲六七日厥而下利寒厥
下利也當與理中湯温其寒而反與黃芩湯復除
其熱腹中應冷當不能食今反能食此名除中乃
胃氣將絶求食以救終無補於胃也故曰必死
(集註)方有執曰反者言不順於道也黃芩湯寒藥也徹
亦除也應亦當也反能食者胃欲絶引食以自救
也中以胃言死謂萬物無土不生也
程知曰言衇遲為寒不宜更用寒藥以致有除中
之變也中氣為隂寒革除則胃中無根之陽氣將
欲盡除而求救於食故為死證
傷寒先厥後發熱而利者必自止見厥復利
(註)厥逆隂也發熱陽也先厥後發熱而利必自止者
是隂退而陽進也見厥復利者是陽退而隂進也
熱多厥少病雖甚者亦可愈厥多熱少病雖微者
亦轉甚可知厥熱乃隂陽進退生死之機也
(集註)汪琥曰厥隂者隂之盡厥隂之經陽氣甚微故不
論隂陽二證寒熱之邪但至其經無有不發厥者
蓋厥即為逆起於手足今曰先厥者此初起便厥
厥即下利發熱者則陽氣復而利必自止也
傷寒先厥後發熱下利必自止而反汗出咽中痛者其
喉為痹發熱無汗而利必自止若不止必便膿血便膿
血者其喉不痺
(註)此承上條而詳辨之以出其證也先厥後發熱下
利必自止厥回利止其熱若退為欲愈也若厥回
利止其熱不退而反汗出者是厥隂病從陽化熱
其邪上循本經之衇故咽喉痛痺也若厥回發熱
無汗利不止者是厥隂邪熱因利下廹傷及衇中
之血故必便膿血也便膿血者其喉不痺謂熱邪
下利而不復上病咽痛也可知下利止其喉為痺
者謂熱邪已上病咽痛即不復病下利也
(集註)喻昌曰先厥後熱下利止其病為欲愈矣乃反汗
出咽中痛是熱邪有餘上攻咽喉而為痺也既發
熱雖無汗為其陽已回所以利亦必自止若不止
則無汗明係邪不外出熱鬱在裏必主便膿血也
便膿血者其喉不痺見熱邪在裏即不復在表在
下即不復在上也
汪琥曰咽中痛者此熱傷上焦氣分也痺者閉也
咽中痛甚其喉必閉而不通以厥陰經循喉嚨之
後上入頏顙故也無汗利不止便膿血者此熱傷
下焦血分也熱邪注下則不干上故曰其喉不痹
下利衇數有微熱汗出令自愈設復緊為未解
(註)厥陰下利衇數熱利也若熱微汗出知邪微欲解
下利必自止故令自愈也設衇復緊為表邪猶盛
未能解也
(集註)成無已曰下利隂病也衇數陽衇也隂病見陽衇
者生微熱汗出陽氣得通也利必自愈諸緊為寒
設復衇緊寒邪猶盛故云未解
沈明宗曰數條乃指厥而下利便膿血者或見實
大浮數微弱沉濇弦緊洪長諸衇當分虛實寒熱
即知欲愈未愈真為察病之微旨也
下利有微熱而渴衇弱者令自愈
(註)厥隂下利有大熱而渴衇強者乃邪熱俱盛也今
下利有微熱而渴衇弱者是邪熱衰也邪熱既衰
故可令自愈也
(集註)方有執曰微熱陽漸回也渴内燥未復也衇弱邪
退也令自愈言不須治也
程知曰下利以陽復邪微為愈微熱而渴證已轉
陽衇弱則邪氣已退故不治自愈若下利大熱衇
盛又是逆候矣
下利衇數而渴者令自愈設不差必圊膿血以有熱故
也
(註)此承上條互言以詳其變也下利衇數而渴者是
内有熱也若身無熱其邪已衰亦可令自愈也設
下利衇數而渴日久不差雖無身熱必圊膿血以
内熱傷隂故也
(集註)方有執曰衇數與上文微熱互相發明
程應旄曰衇數而渴陽勝隂矣故亦令自愈若不
差則隂虛熱入經所云衇數不解而下利不止必
協熱而便膿血是也
下利寸衇反浮數尺中自濇者必圊膿血
(註)厥隂熱利寸衇當沉數今寸衇反浮數是熱在外
而不在内也尺中自濇者是在外之熱不解乘下
利入裏傷及其隂熱與血瘀必圊膿血也
(集註)喻昌曰衇見浮數若是邪還於表則尺衇自和今
尺中自濇乃熱邪摶結於隂分雖寸口得陽衇究
竟陰邪必走下竅而便膿血也
汪琥曰此條乃下利變膿血之候也熱利而得數
衇非反也得浮衇則為反矣此條論無治法宜以
仲景黃芩湯代之
下利衇沉弦者下重也衇大者為未止衇微弱數者為
欲自止雖發熱不死
(註)此詳申上條下利圊膿血之證衇也衇沉主裏衇
弦主急下重後重也下利衇沉弦故裏急後重也
凡下利之證發熱衇大者是邪盛為未止也衇微
弱數者是邪衰為欲自止雖發熱不死也由此可
知滯下衇大身熱者必死也
(集註)喻昌曰下利而衇沉弦主裏急後重成滯下之證
即今所稱痢證也衇大者即沉弦中之大衇微弱
數者即沉弦中之微弱數也
下利欲飲水者以有熱故也白頭翁湯主之熱利下重
者白頭翁湯主之
(註)此承上條以出其治也下利欲飲水者熱利下奪
津液求水以濟乾也熱利下重者熱傷氣滯裏急
後重便膿血也二者皆以白頭翁湯主之者以其
大苦大寒寒能勝熱苦能燥濕也
(集註)程知曰按少隂自利而渴亦有虛而引水自救者
猶當以小便之赤白衇之遲數辨之此言熱邪内
結者也熱邪内結而致下重故純用苦寒以勝熱
而厚腸也
白頭翁湯方
白頭翁(三兩)黃連(三兩去鬚)
黃蘖(三兩去皮)秦皮(三兩)
右四味以水七升煮取三升去滓温服一升不愈
更服一升
(方解)三隂俱有下利證自利不渴者屬太隂也自利而
渴者屬少隂也惟厥隂下利屬於寒者厥而不渴
下利清穀屬於熱者消渴下利下重便膿血也此
熱利下重乃火鬱濕蒸穢氣奔逼廣腸魄門重滯
而難出即内經所云暴注下廹者是也君白頭翁
寒而苦辛臣秦皮寒而苦濇寒能勝熱苦能燥濕
辛以散火之鬱濇以收下重之利也佐黃連清上
焦之火則渴可止使黃蘗瀉下焦之熱則利自除
也治厥隂熱利有二初利用此方之苦以瀉火以
苦燥之以辛散之以濇固之是謂以寒治熱之法
久利則用烏梅丸之酸以收火佐以苦寒雜以温
補是謂逆之從之隨所利而行之調其氣使之平
也
傷寒下利日十餘行衇反實者死
(註)傷寒下利日十餘行正氣虛也其衇當虛今反實
者邪氣盛也正虛邪盛故主死也
(集註)成無己曰下利裏虛也衇當微弱反實者病勝藏
也故死衇不應病此之謂也
鄭重光曰衇實則胃氣失和緩之狀而真藏之衇
獨見邪盛正脱矣
傷寒六七日不利便發熱而利其人汗出不止者死有
隂無陽故也
(註)傷寒六七日邪傳厥隂之時也厥而不利是隂邪
未盛若便發熱尚在不死今六七日不利忽而下
利發熱汗出不止者是隂盛於中而陽亡於外故
為有隂無陽也其死可知矣
(集註)方有執曰發熱而利裏隂内盛也故曰有隂汗出
不止表陽外絶也故曰無陽
程知曰言暴下利汗出為亡陽死證也六七日不
利忽發熱而利下至於汗出不止渾是外陽内隂
真陽頃刻無存矣
汪琥曰寒中厥隂至六七日當亦厥六七日矣不
言厥者省文也厥則當利不利者陽氣未敗猶能
與邪相支吾也若至發熱即利者亦當止今則發
熱與利驟然並至加之汗出不止則知其熱非陽
回而熱乃陽脱而熱故兼下利而汗出不止也
張令韶曰厥隂病發熱不死發熱亦死者有三證
一在躁不得臥一在厥不止一在汗出不止
發熱而厥七日下利者為難治
(註)此詳申上條發熱而厥之義也發熱而厥至七日
若厥回利止則可以自解矣今發熱而厥至七日
下利不止者為難治也蓋上條有隂無陽故主死
此條隂盛而陽不復故為難治也
(集註)方有執曰厥七日而下利隂盛而陽不復也
張璐曰厥利與熱不兩存之勢也發熱而厥七日
是熱者自熱厥利者自厥利隂陽兩造其偏漫無
相協之期故雖未見煩躁已為難治蓋治其熱則
愈厥愈利治其厥利則愈熱不至隂陽兩絶不止
耳
下利衇沉而遲其人面少赤身有微熱下利清穀者必
鬱冒汗出而解病人必微厥所以然者其面戴陽下虛
故也
(註)衇沉而遲下利清穀是裏有隂寒也若其人面有
少赤色身有微熱又屬表有陽熱也夫内有裏隂
之寒外有表陽之熱則隂得陽化而解者有之但
其未解之先病人必鬱冒汗出而後解所以然者
面戴之虛陽與下利之虛隂兩相和順故作解也
此非在下之隂格在上之陽所以病人雖冒而厥
必微必不似不解之冒厥而甚也
(集註)喻昌曰下利衇沉遲裏寒也面少赤有微熱是仍
兼外邪必從汗解但戴陽之證必見微厥此中大
伏危機其用法當迥異常法矣六經皆有下利之
證惟少隂厥隂為難治蓋邪氣入裏利深則必致
厥厥深亦必致利故下利一證經於少隂厥隂皆
詳言之蓋以傷寒下利則無論少隂厥隂其治法
皆可會通也
汪琥曰鬱冒者頭目之際鬱然昏冒乃陽氣能勝
寒邪裏陽回而表和順故解汗出而解是陽回裏
寒散而榮衛和故汗出非攻表而使之汗出也
下利清穀裏寒外熱汗出而厥者通衇四逆湯主之
(註)此承上條互詳其義以出其治也下利清穀裏寒
也身有微熱外熱也上條有無汗怫鬱面赤之表
尚可期其冒汗而解此條汗出而厥則已露亡陽
之變矣故主以通衇四逆湯救陽以勝隂也
(集註)方有執曰下利故曰裏寒隂不守也外熱故汗出
陽不固也通衇四逆救表裏通血氣而復隂陽者
也
喻昌曰上條辨證此條用藥互相發明然不但此
也少隂病下利清穀面色赤者已用此法矣
吳人駒曰有協熱下利者亦完穀不化乃邪熱不
殺穀其别在衇之隂陽虚實之不同
大汗出熱不去内拘急四肢疼又下利厥逆而惡寒者
四逆湯主之
(註)通身大汗出熱當去矣熱仍不去而無他證則為
邪未盡而不解也今大汗出熱不去而更見拘急
肢疼且下利厥逆而惡寒是陽亡於表寒盛於裏
也故主四逆湯温經以勝寒回陽而斂汗也
(集註)方有執曰大汗出陽虛而表不固也熱不去言邪
不除也内拘急四肢疼者亡津液而骨氣不利也
下利厥逆惡寒亡陽而隂寒内甚也
程知曰言大汗後下利厥逆急宜回陽也大汗出
而熱不去正恐真陽飛越若内拘急四肢痛更加
下利厥逆惡寒則在裏純是隂寒矣
程應旄曰此證大汗出熱不去何為不在亡陽死
證之列不知亡陽由於汗不止而陽亡此證内拘
急四肢疼是汗已止陽未亡而惡寒故可行温法
也
大汗若大下利而厥冷者四逆湯主之
(註)大汗出汗不收者桂枝加附子湯證也大下利利
不止者理中加附子湯證也今大汗出又大下利
不止而更見厥冷乃陽亡於外寒盛於中非桂枝
理中之所能治矣當與四逆湯急回其陽以勝其
隂使汗利止而厥冷還則猶可生也已上三條皆
厥隂少隂同病因少隂寒甚故俱從少隂主治也
(集註)喻昌曰此證無外熱相錯其為隂寒易明然既云
大汗大下則隂津亦亡但此際不得不以救陽為
急陽回方可徐救其隂也
下利手足厥冷無衇者灸之不温若衇不還反微喘者
死下利後衇絶手足厥冷晬時衇還手足温者生衇不
還者死
(註)下利手足厥冷無衇者有隂無陽也雖用附子四
逆軰恐陽不能急回宜急灸厥隂以通其陽若衇
還手足温者生衇不還手足不温反微喘者乃無
氣以續之喘是陽氣上脫也故主死
(集註)方有執曰其喘必息短而聲不續乃陽氣衰絶也
程知曰少隂下利厥逆無衇服白通湯衇暴出者
死微續者生厥隂下利厥逆衇絶用灸法晬時衇
還者生不還者死可見求陽氣者非泛然求之於
無何有之鄉也必兩腎之中有幾微可續然後可
藉温灸為鸞膠耳
傷寒發熱下利厥逆躁不得臥者死傷寒發熱下利至
甚厥不止者死
(註)傷寒發熱下利而厥反煩躁不得臥者乃寒盛於
中孤陽擾亂也或發熱下利至甚厥逆不止即不
煩躁亦為表陽外散裏陽内脫故均死也
(集註)成無己曰傷寒發熱邪在表也下利厥逆陽氣虛
也躁不臥病勝藏也故死金匱要略云六府氣絶
於外者手足寒五藏氣絶於内者下利不禁傷寒
發熱為邪獨甚下利至甚厥不止為府蔵氣絶故
死
程知曰厥隂病但發熱即不死以發熱則邪出於
表而裏證自除若外發熱而内厥逆下利不止且
至煩躁不解則發熱又為陽氣外散之候而主死
矣
張璐曰躁不得臥腎中陽氣越絶之象也大抵下
利而手足厥冷者皆為危候以四肢為諸陽之本
故也加以發熱躁不得臥不但虛陽發露而真隂
亦已消盡無餘矣安得不死乎
嘔而衇弱小便復利身有微熱見厥者難治四逆湯主
之
(註)厥隂嘔而衇弱大便多利今小便復利雖身有微
熱而又見厥冷是邪既上逆而下焦虛寒不固為
隂進陽退之象故為難治以四逆湯主之者急壯
其陽也陽回則可望生矣
(集註)方有執曰衇弱雖似邪衰而小便復利則是裏屬
虛寒也故曰見厥者難治以身之有微熱故雖厥
猶可以四逆湯救其陽使之復也
程知曰言嘔而厥者宜温其下也嘔者邪氣上逆
也衇弱小便利虛寒見於下也身有微熱當為陽
邪在表然見厥逆則為隂盛於裏而微陽有不能
自存之憂也
汪琥曰按諸條厥利證皆大便利此條以嘔為主
病獨小便利而見厥前後不能關鎖用四逆湯以
附子散寒下逆氣助命門之火上以除嘔下以止
小便外以回厥逆也
乾嘔吐涎沫頭痛者吳茱萸湯主之
(註)太隂有吐食而無嘔也少隂有欲吐不吐欬而嘔
也厥隂之厥而嘔嘔而吐蚘也今乾嘔者有聲無
物之謂也吐涎沫者清涎冷沫隨嘔而出也此由
厥隂之寒上干於胃也三陽有頭痛必兼身熱至
於太隂少隂二經皆無頭痛惟厥隂與督衇會於
巔故有頭痛而無身熱也此少陽不解傳入厥隂
隂邪上逆故嘔而頭痛也以吳茱萸湯主之從厥
隂本治也
(集註)程知曰此言嘔而頭痛者宜温中而降逆也
張錫駒曰嘔者有聲有物者也吐者吐出其物也
故有乾嘔而無乾吐今乾嘔吐涎沫者涎沫隨嘔
而吐出也
嘔家有癰膿者不可治嘔膿盡自愈
(註)心煩而嘔者内熱之嘔也渴而飲水嘔者停水之
嘔也今嘔而有膿者此必内有癰膿故曰不可治
但俟嘔膿盡自愈也蓋癰膿腐穢欲去而嘔故不
當治若治其嘔反逆其機熱邪内壅阻其出路使
無所泄必致他變故不可治嘔膿盡則熱隨膿去
而嘔自止矣
(集註)汪琥曰肺胃成癰由風寒藴於經絡邪鬱於肺或
入胃府變而為熱熱甚則氣瘀血積而為癰癰者
壅也言熱毒壅聚而成膿也
鄭重光曰邪熱上逆結為内癰肺胃之癰是也
厥隂中風衇微浮為欲愈不浮為未愈
(註)厥隂中風該傷寒而言也衇微厥隂衇也浮表陽
衇也厥隂之病既得陽浮之衇是其邪已還於表
故為欲愈也不浮則沉沉裏隂衇也是其邪仍在
於裏故為未愈也
(集註)成無己曰衇浮為邪氣還表作汗之兆故云欲愈
不浮則邪氣深入正多變證故云未愈
方有執曰風衇當浮以厥隂本微緩不浮故微浮
則邪見還表為欲愈也
厥隂病欲解時從丑至卯上
(註)丑寅卯三時厥隂風木乘王之時也正氣得其王
則邪自退故病解
(集註)方有執曰厥隂之解自寅卯而終少陽之解自寅
卯而始蓋寅為陽初動隂尚強卯為天地闢隂陽
分所以二經同旺其病之解由此而終始也
音切
撞(宅江切)漬(疾智切)蒂(音帝)食(與飼同)索(當作素)癰(於容切)痹(音畀)
清(與圊同)圊(七情切)晬(祖對切)
御纂醫宗金鑑卷八
御纂醫宗金鑑卷八
訂正仲景全書傷寒論註
辨厥隂病衇證并治全篇
厥隂者隂盡陽生之藏與少陽為表裏者也故其
為病隂陽錯雜寒熱混淆邪至其經從化各異若
其人素偏於熱則邪從陽化故消渴氣上撞心心
中疼熱蚘厥口爛咽痛喉痺癰膿便血等陽證見
矣若其人素偏於寒則邪從隂化故手足厥冷衇
微欲絶膚冷藏厥下利除中等隂證見矣所以少
陽不解傳變厥隂而病危厥隂病衰轉屬少陽為
欲愈隂陽消長大伏危機兹以隂陽從化厥熱勝
復之微旨詳發於篇中俾臨證者診治有要道焉
厥隂之為病消渴氣上撞心心中疼熱饑而不欲食食
則吐蚘下之利不止
(註)此條總言厥隂為病之大綱也厥隂者為隂盡陽
生之藏邪至其經從陰化寒從陽化熱故其為病
隂陽錯雜寒熱混淆也消渴者飲水多而小便少
乃厥陰熱化而耗水也厥陰之衇起足大指循股
内入陰中環陰器抵少腹貫心膈其注肺熱邪循
經上逆膈中故氣上撞心心中疼熱也饑而不欲
食者非不食也因食則動蚘而吐故雖饑而不欲
食食則吐蚘也夫消渴多飲饑不能食則胃中所
有者但水與熱耳若更以厥陰熱氣挾蚘撞疼誤
認為轉屬陽明之實痛而下之則胃愈虚必下利
不止矣
(集註)成無己曰邪自太陽傳至太陰則腹滿而嗌亁未
成渴也至少陰則口燥舌亁而渴未成消也至厥
陰則成消渴者以勢甚能消水故也又張卿子云
嘗見厥陰消渴數證舌盡紅赤厥冷衇微渴甚服
白虎黃連等湯皆不能救蓋厥陰消渴皆寒熱錯
雜之邪非純陽亢熱之證可比也
魏荔彤曰此申解厥隂傳經熱邪為患歴舉其證
以禁誤下也傷寒之邪傳入少隂為裏中之裏及
自少隂傳厥隂又為三隂之極盡處矣隂盡處受
邪無所復傳却同少陽為升降之出路少陽無下
法厥隂隂邪亦無下法下之為誤可知矣首標消
渴二字凡熱必渴而寒濕隔阻正氣亦有渴者然
其渴雖欲飲水必不能多未有渴而飲飲而仍渴
隨飲隨消隨渴若是者則消渴為傳經之熱邪傳
入厥隂無疑也
厥隂病渴欲飲水少少與之愈
(註)厥隂病渴欲飲水者乃陽回欲和求水自滋作解
之兆當少少與之以和其胃胃和汗出自可愈也
若多與之則水反停漬入胃必致厥利矣
(集註)張璐曰陽氣將復故欲飲水而少少與之者蓋隂
邪方欲解散陽氣尚未歸復若恣飲不消反有停
蓄之患矣
汪琥曰厥隂有消渴一證不言自愈者蓋熱甚而
津液消爍雖飲水不能勝其燥烈乃邪氣深入未
愈之徵也而此條之渴欲飲水與之愈者蓋其熱
非消渴之比乃邪氣向外欲解之機也兩者自是
不同
傷寒厥而心下悸宜先治水當服茯苓甘草湯却治其
厥不爾水漬入胃必作利也
(按)厥而心下悸者之下當有以飲水多四字若無此
四字乃隂盛之厥悸非停水之厥悸矣何以即知
是水而曰宜先治水耶
(註)傷寒厥而心下悸者不渴引飲乃隂盛之厥悸也
若以飲水多乃停水之厥悸也故宜先治水却治
其厥當與茯苓甘草湯即桂枝甘草湯加茯苓生
薑也桂枝甘草補陽虛也佐生薑外散寒邪則厥
可回矣君茯苓内輸水道則悸可安矣此先水後
厥之治也蓋停水者必小便不利若不如是治之
則所停之水漬入胃中必作利也
(按)傷寒太陽篇汗出表未和小便不利此條傷寒表
未解厥而心下悸二證皆用茯苓甘草湯者蓋因
二者見證雖不同而裏無熱表未和停水則同也
故一用之諧和榮衛以利水一用之解表通陽以
利水無不可也此證雖不曰小便不利而小便不
利之意自在若小便利則水不停而厥悸屬隂寒
矣豈宜發表利水耶
(集註)方有執曰金匱云水停心下甚則悸者是悸為水
甚而厥則寒甚也寒無象而水有形水去則寒消
而厥亦愈入胃者水能滲土也
喻昌曰太陽篇中飲水多者心下必悸故此厥而
心下悸者明係飲水所致所以乘其水未漬胃先
用茯苓甘草湯治水以清下利之源後廼治厥庶
不致厥與利相因耳
程應旄曰寒因水停而作厥者其證以心下悸為
驗厥隂有此多因消渴得之水其本也寒其標也
不先水而先厥且防水漬入胃敢下之乎
汪琥曰厥而心下悸者眀係飲水多寒飲留於心
下胸中之陽不能四布故見厥此非外來之寒比
也故法宜先治水須與茯苓甘草湯而治厥之法
即在其中矣蓋水去則厥自除也不爾者謂不治
其水則水漬下入於胃必作利也
吳人駒曰氣衇流行不循常道是為悖逆名之曰
厥但厥有痰實寒熱氣水之不同此因於水者也
水氣不循故道則水之寒氣上乘於心而為悸故
治水即所以去悸而厥亦回設或不然則水之甚
者其土沮洳因為之利矣
傷寒衇微而厥至七八日膚冷其人躁無暫安時者此
為藏厥非蚘厥也蚘厥者其人當吐蚘今病者靜而復
時煩者此為藏寒蚘上入其膈故煩須臾復止得食而
嘔又煩者蚘聞食臭出其人當自吐蚘蚘厥者烏梅丸
主之又主久利
(按)此為藏寒之此字當是非字若是此字即是藏厥
與辨蚘厥之義不屬
(註)首條總論厥隂陽邪化熱此條詳辨厥隂隂邪化
寒以明蔵厥蚘厥之不同而出其治也傷寒衇微
而厥厥隂衇證也至七八日不回手足厥冷而更
通身膚冷躁無暫安之時者此為厥隂陽虛隂盛
之蔵厥非隂陽錯雜之蚘厥也若蚘厥者其人當
吐蚘今病者靜而復時煩不似蔵厥之躁無暫安
時知非蔵寒之躁乃蚘上膈之上也故其煩須臾
復止也得食而吐又煩者是蚘聞食臭而出故又
煩也得食蚘動而嘔蚘因嘔吐而出故曰其人當
自吐蚘也蚘厥主以烏梅丸又主久利者以此藥
性味酸苦辛温寒熱並用能解隂陽錯雜寒熱混
淆之邪也蔵厥者宜吳茱萸湯兼少隂者宜四逆
通衇附子等湯臨證者酌而用之可也
(集註)方有執曰衇微而厥綂言之也膚冷言不獨手足
以見陽氣内陷也蔵厥言非在經也
喻昌曰衇微而厥則陽氣衰微可知然未定其為
蔵厥蚘厥也惟膚冷而躁無暫安時乃為蔵厥蔵
厥用四逆及灸法其厥不回者死若蚘厥則時厥
時煩未為死候但因此而馴至胃中無陽則死矣
程知曰言厥有蔵與蚘之别也蔵厥者腎蔵之陽
不行也蚘厥者手足冷而吐蚘胃府之陽不行也
蚘厥者蚘動則煩而有靜時非若蔵厥之躁無暫
安時也此胃陽病而無關於腎陽故厥雖同而證
則異也
程應旄曰衇微而厥純隂之象徵於衇矣七八日
膚冷無陽之象徵於形矣隂極則發躁無暫安時
此自是少隂蔵厥為不治之證厥隂中無此也至
於吐蚘為厥隂本證則蚘厥可與隂陽不相順接
者連類而明之也用烏梅丸名曰安蚘實是安胃
并主久利見隂陽不相順接厥而下利之證皆可
以此方括之也
林瀾曰陽煩隂躁煩輕躁重於藏厥言躁於蚘厥
言煩已具安危之異矣藏厥者陽氣將脫藏氣欲
絶而爭故藏厥為死証若蚘厥者藏氣虛寒而未
至於絶藏氣寒則蚘不安其宫而動藏氣虛則蚘
求食而出是以其證必吐蚘
烏梅丸方
烏梅(三百枚)細辛(六兩)
乾薑(十兩)黃連(十六兩)
當歸(四兩)附子(六兩炮去皮)
蜀椒(四兩出汗)桂枝(六兩)
人參(六兩)黃蘖(六兩)
右十味異搗篩合治之以苦酒漬烏梅一宿去核
蒸之五升米下飲熟搗成泥和藥令相得内臼中
與蜜杵二千下丸如梧桐子大先食飲服十丸日
三服稍加至二十丸禁生冷滑物臭食等
(集解)柯琴曰六經惟厥隂為難治其本隂其標熱其體
木其用火必伏其所主而先其所因或收或散或
逆或從隨所利而行之調其中氣使之和平是治
厥隂之法也厥隂當兩隂交盡又名隂之絶陽宜
無熱矣第其合晦朔之理隂之初盡即陽之初生
所以厥隂病熱是少陽使然也火王則水虧故消
渴氣上撞心心中疼熱氣有餘便是火也木盛則
生風蟲為風化饑則胃中空虛蚘聞食臭而出故
吐蚘雖饑不欲食也仲景立方皆以辛甘苦味為
君不用酸收之品而此用之者以厥隂主肝木耳
洪範曰木曰曲直作酸内經曰木生酸酸入肝君
烏梅之大酸是伏其所主也配黃連瀉心而除疼
佐黃蘖滋腎以除渴先其所因也連蘖治厥隂陽
邪則有餘不足以治隂邪也椒附辛薑大辛之品
並舉不但治厥隂隂邪且肝欲散以辛散之也又
加桂枝當歸是肝藏血求其所屬也寒熱雜用則
氣味不和佐以人參調其中氣以苦酒漬烏梅同
氣相求蒸之米下資其穀氣加蜜為丸少與而漸
加之緩則治其本也蚘昆蟲也生冷之物與濕熱
之氣相成故藥亦寒熱互用且胸中煩而吐蚘則
連蘖是寒因熱用也蚘得酸則靜得辛則伏得苦
則下信為治蟲佳劑久利則虛調其寒熱酸以收
之下利自止
傷寒六七日衇微手足厥冷煩躁灸厥隂厥不還者死
(註)此詳申厥隂藏厥之重證也傷寒六七日衇微手
足厥冷煩躁者是厥隂隂邪之重病也若不圖之
於早為隂消陽長之計必至於隂氣寖寖而盛厥
冷日深煩躁日甚雖用茱萸附子四逆等湯恐緩
不及事惟當灸厥隂以通其陽如手足厥冷過時
不還是陽已亡也故死
(集註)方有執曰灸所以通陽陽不回故主死也
程知曰六七日為邪傳厥隂之時衇微而厥未是
危證危在煩躁為微陽外露耳
程應旄曰衇微厥冷而煩躁是即前條中所引藏
厥之證六七日前無是也
汪琥曰煩躁者陽虛而爭乃蔵中之真陽欲脫而
神氣為之浮越故作煩躁可灸太衝穴以太衝二
穴為足厥隂衇之所注穴在足大指下後二寸或
一寸半陷中可灸三壯
手足厥寒衇細欲絶者當歸四逆湯主之若其人内有
久寒者宜當歸四逆加吳茱萸生薑湯
(註)此詳申厥隂蔵厥之輕證也手足厥寒衇細欲絶
者厥隂隂邪寒化之衇證也然不通身膚冷亦不
躁無暫安時者則非陽虛隂盛之比故不用薑附
等輩而用當歸四逆湯和厥隂以散寒邪調榮衛
以通陽氣也若其人内有久寒者宜當歸四逆湯
加吳茱萸生薑以直走厥隂温而散之也
(集註)程知曰不用薑附者以證無下利不屬純隂也蓋
衇細欲絶之人薑附亦足以劫其隂故不惟不輕
用下且亦不輕用温也
鄭重光曰手足厥冷衇細欲絶是厥隂傷寒之外
證當歸四逆是厥隂傷寒之表藥也
當歸四逆湯方
當歸(三兩)桂枝(三兩)
芍藥(三兩)細辛(三兩)
通草(二兩)甘草(二兩炙)
大棗(二十五枚擘)
右七味以水八升煮取三升去滓温服一升日三
服
當歸四逆加吳茱萸生薑湯方
於前方内加吳茱萸半升生薑三兩
右九味以水六升清酒六升和煮取五升去滓温
分五服一方水酒各四升
(方解)凡厥隂病必衇細而厥以厥隂為三隂之盡隂盡
陽生若受邪則隂陽之氣不相順接故衇細而厥
也然相火寄居於厥隂之藏經雖寒而蔵不寒故
先厥者後必發熱也故傷寒初起見手足厥冷衇
細欲絶者皆不得遽認為虛寒而用薑附也此方
取桂枝湯君以當歸者厥隂主肝為血室也佐細
辛味極辛能達三隂外温經而内温蔵通草性極
通能利關節内通竅而外通榮倍加大棗即建中
加飴用甘之法減去生薑恐辛過甚而迅散也肝
之志苦急肝之神欲散甘辛並舉則志遂而神悦
未有厥隂神志遂悅而衇細不出手足不温者也
不須參苓之補不用薑附之峻者厥隂厥逆與太
隂少隂不同治也若其人内有久寒非辛温甘緩
之品所能兼治則加吳茱萸生薑之辛熱更用酒
煎佐細辛直通厥隂之蔵迅散内外之寒是又救
厥隂内外兩傷於寒之法也
病者手足厥冷言我不結胸小腹滿按之痛者此冷結
在膀胱關元也
(註)此申上條詳出其證也經曰六日厥隂受之厥隂
循隂器絡於肝故煩滿而囊縮邪傳厥隂其人本
自有熱必從陽化則煩渴少腹滿而囊縮乃四逆
散承氣湯證也若其人本自有寒必從隂化則手
足厥冷少腹滿而囊縮乃當歸四逆加吳茱萸湯
證也今病者手足厥冷言我不結胸是謂大腹不
滿而惟小腹滿按之痛也論中有少腹滿按之痛
小便自利者是血結膀胱證小便不利者是水結
膀胱證手足熱小便赤澁者是熱結膀胱證此則
手足冷小便數而白知是冷結膀胱證也
(集註)成無已曰手足厥不結胸者無熱也小腹滿按之
痛下焦冷結也
程知曰陽邪結於上隂邪結於下手足厥冷小腹
滿按之痛其為隂邪下結可知此當用温用灸關
元穴名在臍下三寸為極隂之位足三隂任衇之
會膀胱所居也
程應旄曰發厥雖不結胸而小腹滿實作痛結則
似乎可下然下焦之結多冷不比上焦之結多熱
也况手足厥上焦不結惟結膀胱關元之處故曰
冷結也
凡厥者隂陽氣不相順接便為厥厥者手足逆冷者是
也諸四逆厥者不可下之虛家亦然
(註)此詳諸條致厥之由慎不可下也蓋厥雖隂經俱
有然所屬者厥隂也故厥隂一病不問寒熱皆有
厥若無厥則非厥隂也太隂寒微故手足温而無
厥冷少隂寒甚故有寒厥而無熱厥厥隂隂極生
陽故寒厥熱厥均有之也凡厥者謂隂陽寒熱之
厥也隂陽不相順接者謂隂陽之氣不相順接交
通也不相順接交通則陽自陽而為熱隂自隂而
為寒即為厥病也厥者之證手足逆冷是也諸四
逆厥者謂諸病四逆厥冷者也然厥病隂陽已不
相順接交通慎不可下虛家見厥尤不可下故曰
虛家亦然也
(集註)成無己曰手之三隂三陽相接於手之十指足之
三隂三陽相接於足之十指陽氣内陷不與隂相
順接故手足為之厥冷也
喻昌曰厥隂證仲景總不欲下無非欲邪還於表
使隂從陽解也此但舉最不可下之二端以嚴其
戒
傷寒五六日不結胸腹濡衇虛復厥者不可下此亡血
下之死
(按)結胸二字當是大便二字不結胸腹濡衇虛復厥
皆無可下之理而曰不可下何所謂耶
(註)此承上條詳申不可下之義也傷寒五六日邪至
厥隂之時不大便似可下也若腹濡衇虛復厥者
此為亡血虛躁更不可下也下之則蹈虛虛之戒
而死矣大病汗後産婦亡血之家多有此證
(集註)張璐曰傷寒五六日邪入厥隂其熱深矣今衇虛
而復厥則非熱深當下之可比以其亡血傷津大
便枯濇恐人誤認五六日熱入陽明之燥結故有
不可下之之戒蓋衇虛腹濡知内外無熱厥則隂
氣用事即當同亡血例治若其人隂血更虧於陽
或隂中稍挾陽邪不能勝辛熱者又屬當歸四逆
證矣
傷寒病厥五日熱亦五日設六日當復厥不厥者自愈
厥終不過五日以熱五日故知自愈
(註)傷寒邪傳厥隂隂陽錯雜為病若陽交於隂是隂
中有陽則不厥冷隂交於陽是陽中有隂則不發
熱惟隂盛不交於陽隂自為隂則厥冷也陽亢不
交於隂陽自為陽則發熱也蓋厥熱相勝則逆逆
則病進厥熱相平則順順則病愈今厥與熱日相
等氣自平故知隂陽和而病自愈也
(集註)方有執曰厥五日熱亦五日隂陽勝復無偏也當
復厥不厥陽氣勝也陽主生故自愈可知也
張璐曰此云厥終不過五日言厥之常後云厥反
九日而利言厥之變蓋常則易治變則難復也
林瀾曰三隂經傷寒太隂為始則手足温少隂則
手足冷厥隂則手足厥逆然病至厥隂隂之極也
反有發熱之理蓋陽極而生隂故陽病有厥冷之
證隂極而生陽故厥逆有發熱之條
傷寒熱少厥微指頭寒默默不欲食煩躁數日小便利
色白者此熱除也欲得食其病為愈若厥而嘔胸脇煩
滿者其後必便血
(註)傷寒熱少厥微所以手足不冷而但指頭寒寒邪
淺也默默隂也煩躁陽也不欲食胃不和也此厥
隂隂陽錯雜之輕病即論中熱微厥亦微之證也
若數日小便利其色白者此邪熱已去也欲得食
其胃已和也熱去胃和隂陽自平所以其病為愈
也若小便不利而色赤厥不微而甚不惟默默而
且煩不但不欲食更嘔而胸脇滿此熱未除而且
深也即論中厥深熱亦深之證也熱深不除久持
隂分後必便血也所謂數日者猶曰連日也
(集註)王肯堂曰設未欲食宜乾薑甘草湯嘔而胸脇煩
滿者少陽證也少陽與厥隂為表裏邪干其府故
嘔而胸脇煩滿肝主血故後必便血
方有執曰熱少厥微邪淺也所以手足不冷而但
指頭寒默默謂無言也不欲食厥隂之衇挾胃也
煩躁則内熱故以小便辨之欲食邪退而胃回也
厥而嘔胸脇煩滿者厥隂衇挾胃貫膈布脇肋也
便血隂邪必走下竅也
林瀾曰於熱厥言指頭寒於寒厥微者言手足寒
甚者言四逆厥逆輕重淺深當細味之
汪琥曰按此條論仲景無治法郭雍云熱不除而
便血可用犀角地黃湯
傷寒一二日至四五日而厥者必發熱前熱者後必厥
厥深者熱亦深厥微者熱亦微厥應下之而反發汗者
必口傷爛赤
(註)傷寒一二日即厥四五日仍厥不已者是隂盛陽
衰之寒厥也寒厥者即藏厥也若一二日厥至四
五日而熱或一二日熱至四五日而厥前厥後熱
前熱後厥是隂陽互為勝復之熱厥也熱厥者即
陽厥也厥深者熱亦深厥微者熱亦微此厥乃應
下之熱厥非當温散之寒厥也若誤為寒厥而反
温散之則助其熱上攻必口傷爛赤也
成無已曰經云諸四逆者不可下之至此又云應
下最宜詳審先賢謂熱厥手足雖厥冷而或有温
時手足雖逆冷而手足掌心必煖戴元禮又以指
甲之煖冷紅青别厥證之寒熱皆慎之至也
汪琥曰此條乃傳經邪熱陽極似陰之證傷寒一
二日至四五日而厥者言傷寒在一二日之時本
發熱至四五日後而厥者乃邪傳厥隂之候也必
發熱者言病人四肢及肌表雖厥而軀殼以内必
發熱也前熱者後必厥乃申明一二日為前四五
日為後以見熱極必發厥也陽邪深伏應須以苦
寒之藥下去其熱使隂氣得伸則隂陽平四肢和
順而不厥矣粗工見厥認以為寒而反用辛温之
藥辛温皆升引熱上行必口傷爛赤以厥隂之衇
循頰裏環脣内故也
病人手足厥冷衇乍緊者邪結在胸中心下滿而煩饑
不能食者病在胸中當須吐之宜瓜蒂散
(註)病人手足厥冷若衇微而細是寒虚也寒虛者可
温可補今衇乍緊勁是寒實也寒實者宜温宜吐
也時煩吐蚘饑不能食乃病在胃中也今心中煩
滿饑不能食是病在胸中也寒飲實邪壅塞胸中
則胸中陽氣為邪所遏不能外達四肢是以手足
厥冷胸滿而煩饑不能食也當吐之宜瓜蒂散涌
其在上之邪則滿可消而厥可回矣
(集註)喻昌曰此與太陽之結胸迥殊其衇乍緊其邪亦
必乍結故用瓜蒂散涌載其邪而出斯陽邪仍從
陽解耳
程應旄曰手足厥冷邪氣内阻衇乍緊緊而不常
往來中倏忽一見也
傷寒衇滑而厥者裏有熱白虎湯主之
(註)傷寒衇微細身無熱小便清白而厥者是寒虛厥
也當温之衇乍緊身無熱胸滿而煩厥者是寒實
厥也當吐之衇實大小便閉腹滿鞕痛而厥者熱
實厥也當下之今衇滑而厥滑為陽衇裏熱可知
是熱厥也然内無腹滿痛不大便之證是雖有熱
而裏未實不可下而可清故以白虎湯主之
(集註)程應旄曰衇滑而厥乃陽實拒陰之厥白虎湯凉
能清裏而辛可解表故當舍證而從衇也
林瀾曰熱厥亦有不同如傳邪入府秘結不通燥
矢在内非下不可者以承氣治之之證是也若火
極似水裏有大熱而大便不閉無燥糞可除者滑
則裏熱已深厥則邪陷已極非以白虎滌其極熱
則亢甚之陽何以清耶
吳人駒曰厥因陽氣不相順接其衇當見隂象衇
滑為氣有餘是陽盛於内格隂於外内則實熱外
而假寒者也白虎以清解實熱則厥自解矣辨之
之法冷必不甚浮而近之則冷按之肌骨之下則
反熱矣
傷寒衇促手足厥逆可灸之
(註)傷寒隂證見陽衇者雖困無害無寧俟之也今傷
寒衇促手足厥逆而曰可灸之者蓋以欲温則有
陽衇之疑欲清則有隂厥之碍也夫證衇無寒熱
之確據設以促之一陽衇清之惟恐有誤於衇或
以厥之一隂證温之又恐有誤於證故設兩可之
灸法斯通陽而不助熱回厥而不傷隂也
(集註)喻昌曰傷寒衇促則陽氣跼蹐可知更加手足厥
逆其陽必為隂所格拒而不能返故宜灸以通陽
也
張璐曰手足厥逆本當用四逆湯以其衇促知為
陽氣内阻而非陽虛故但用灸以通其陽不用温
經以助陽也
傷寒發熱四日厥反三日復熱四日厥少熱多者其病
當愈四日至七日熱不除者必便膿血傷寒厥四日熱
反三日復厥五日其病為進寒多熱少陽氣退故為進
也
(註)傷寒邪在厥隂陽邪則發熱隂邪則厥寒隂陽錯
雜互相勝復故或厥或熱也傷寒發熱四日厥亦
四日是相勝也今厥反三日復熱四日是熱多厥
少陽勝隂退故其病當愈也當愈不愈熱仍不止
則熱鬱於隂其後必便膿血也若厥九日熱反三
日則厥多熱少隂勝陽退故為病進也
(集註)程知曰此即厥熱往復之機知隂陽進退之義明
厥證所重在陽則厥隂之大旨昭然矣
張璐曰太陽以惡寒發熱為病進恐其邪氣傳裏
也厥隂以厥少熱多為病退喜其隂盡陽復也
程應旄曰厥隂少陽一藏一府少陽在三陽為盡
陽盡則隂生故有寒熱之往來厥隂在三隂為盡
隂盡則陽生故有厥熱之勝復凡遇此證不必論
其來自三陽起自三隂祗論厥與熱之多少熱多
厥少知為陽勝陽勝病當愈厥多熱少知為隂勝
隂勝病日進熱在後而不退則為陽過勝過勝而
隂不能復遂有便血諸熱證厥在後而不退則為
隂過勝過勝而陽不能復遂有亡陽諸死證所以
調停二者治法須合乎隂陽進退之機陽勝宜下
隂勝宜温若不圖之於早坐令隂竭陽亡其死必
矣
吳人駒曰内經言人之傷於寒也則為病熱熱雖
甚不死是傷寒以熱為貴也然熱不及者病太過
者亦病故此二節論寒熱之多少以明不可太過
與不及也
傷寒始發熱六日厥反九日而利凡厥利者當不能食
今反能食者恐為除中食以索餠不發熱者知胃氣尚
在必愈恐暴熱來出而復去也後三日衇之其熱續在
者期之旦日夜半愈所以然者本發熱六日厥反九日
復發熱三日並前六日亦為九日與厥相應故期之旦
日夜半愈後三日衇之而衇數其熱不罷者此為熱氣
有餘必發癰膿也
(按)不發熱者之不字當是若字若是不字即是除中
何以下接恐暴熱來出而復去之文也
(註)熱而不厥為陽厥而不熱為隂傷寒始發熱六日
厥亦六日至七日仍發熱而不厥者是陽來復當
自愈也今厥九日較熱多三日是隂勝陽故下利
也凡厥利者中必寒當不能食今反能食恐是隂
邪除去胃中陽氣而為除中之病也恐者疑而未
定之辭也故以索餅試之食後不發熱則為除中
若發熱知胃氣尚在則非除中可必愈也若食後
雖暴發熱恐熱暫出而復去仍是除中故必俟之
三日其熱續在不去與厥相應始可期之旦日夜
半愈也若俟之三日後雖熱不罷而亦不愈且衇
猶數者此為熱氣有餘留連榮衛必發癰膿也
(集註)方有執曰食飼也索常也謂以素常所食之餅飼
之也一說無肉曰索謂不令犯食禁也旦日明日
平旦朝而陽長之時也夜半隂盡陽生之時也數
以候熱癰膿者厥隂主血血熱持久則壅瘀壅瘀
則腐化故可必也
吳人駒曰除者去也中者中氣也乃中氣除去欲
引外食以自救也
傷寒衇遲六七日而反與黃芩湯徹其熱衇遲為寒今
與黃芩湯復除其熱腹中應冷當不能食今反能食此
名除中必死
(按)傷寒衇遲六七日之下當有厥而下利四字若無
此四字則非除中證矣有此四字始與下文反與
黃芩湯之義相屬
(註)傷寒衇數六七日厥而下利熱厥下利也當與黃
芩湯徹其熱今傷寒衇遲六七日厥而下利寒厥
下利也當與理中湯温其寒而反與黃芩湯復除
其熱腹中應冷當不能食今反能食此名除中乃
胃氣將絶求食以救終無補於胃也故曰必死
(集註)方有執曰反者言不順於道也黃芩湯寒藥也徹
亦除也應亦當也反能食者胃欲絶引食以自救
也中以胃言死謂萬物無土不生也
程知曰言衇遲為寒不宜更用寒藥以致有除中
之變也中氣為隂寒革除則胃中無根之陽氣將
欲盡除而求救於食故為死證
傷寒先厥後發熱而利者必自止見厥復利
(註)厥逆隂也發熱陽也先厥後發熱而利必自止者
是隂退而陽進也見厥復利者是陽退而隂進也
熱多厥少病雖甚者亦可愈厥多熱少病雖微者
亦轉甚可知厥熱乃隂陽進退生死之機也
(集註)汪琥曰厥隂者隂之盡厥隂之經陽氣甚微故不
論隂陽二證寒熱之邪但至其經無有不發厥者
蓋厥即為逆起於手足今曰先厥者此初起便厥
厥即下利發熱者則陽氣復而利必自止也
傷寒先厥後發熱下利必自止而反汗出咽中痛者其
喉為痹發熱無汗而利必自止若不止必便膿血便膿
血者其喉不痺
(註)此承上條而詳辨之以出其證也先厥後發熱下
利必自止厥回利止其熱若退為欲愈也若厥回
利止其熱不退而反汗出者是厥隂病從陽化熱
其邪上循本經之衇故咽喉痛痺也若厥回發熱
無汗利不止者是厥隂邪熱因利下廹傷及衇中
之血故必便膿血也便膿血者其喉不痺謂熱邪
下利而不復上病咽痛也可知下利止其喉為痺
者謂熱邪已上病咽痛即不復病下利也
(集註)喻昌曰先厥後熱下利止其病為欲愈矣乃反汗
出咽中痛是熱邪有餘上攻咽喉而為痺也既發
熱雖無汗為其陽已回所以利亦必自止若不止
則無汗明係邪不外出熱鬱在裏必主便膿血也
便膿血者其喉不痺見熱邪在裏即不復在表在
下即不復在上也
汪琥曰咽中痛者此熱傷上焦氣分也痺者閉也
咽中痛甚其喉必閉而不通以厥陰經循喉嚨之
後上入頏顙故也無汗利不止便膿血者此熱傷
下焦血分也熱邪注下則不干上故曰其喉不痹
下利衇數有微熱汗出令自愈設復緊為未解
(註)厥陰下利衇數熱利也若熱微汗出知邪微欲解
下利必自止故令自愈也設衇復緊為表邪猶盛
未能解也
(集註)成無已曰下利隂病也衇數陽衇也隂病見陽衇
者生微熱汗出陽氣得通也利必自愈諸緊為寒
設復衇緊寒邪猶盛故云未解
沈明宗曰數條乃指厥而下利便膿血者或見實
大浮數微弱沉濇弦緊洪長諸衇當分虛實寒熱
即知欲愈未愈真為察病之微旨也
下利有微熱而渴衇弱者令自愈
(註)厥隂下利有大熱而渴衇強者乃邪熱俱盛也今
下利有微熱而渴衇弱者是邪熱衰也邪熱既衰
故可令自愈也
(集註)方有執曰微熱陽漸回也渴内燥未復也衇弱邪
退也令自愈言不須治也
程知曰下利以陽復邪微為愈微熱而渴證已轉
陽衇弱則邪氣已退故不治自愈若下利大熱衇
盛又是逆候矣
下利衇數而渴者令自愈設不差必圊膿血以有熱故
也
(註)此承上條互言以詳其變也下利衇數而渴者是
内有熱也若身無熱其邪已衰亦可令自愈也設
下利衇數而渴日久不差雖無身熱必圊膿血以
内熱傷隂故也
(集註)方有執曰衇數與上文微熱互相發明
程應旄曰衇數而渴陽勝隂矣故亦令自愈若不
差則隂虛熱入經所云衇數不解而下利不止必
協熱而便膿血是也
下利寸衇反浮數尺中自濇者必圊膿血
(註)厥隂熱利寸衇當沉數今寸衇反浮數是熱在外
而不在内也尺中自濇者是在外之熱不解乘下
利入裏傷及其隂熱與血瘀必圊膿血也
(集註)喻昌曰衇見浮數若是邪還於表則尺衇自和今
尺中自濇乃熱邪摶結於隂分雖寸口得陽衇究
竟陰邪必走下竅而便膿血也
汪琥曰此條乃下利變膿血之候也熱利而得數
衇非反也得浮衇則為反矣此條論無治法宜以
仲景黃芩湯代之
下利衇沉弦者下重也衇大者為未止衇微弱數者為
欲自止雖發熱不死
(註)此詳申上條下利圊膿血之證衇也衇沉主裏衇
弦主急下重後重也下利衇沉弦故裏急後重也
凡下利之證發熱衇大者是邪盛為未止也衇微
弱數者是邪衰為欲自止雖發熱不死也由此可
知滯下衇大身熱者必死也
(集註)喻昌曰下利而衇沉弦主裏急後重成滯下之證
即今所稱痢證也衇大者即沉弦中之大衇微弱
數者即沉弦中之微弱數也
下利欲飲水者以有熱故也白頭翁湯主之熱利下重
者白頭翁湯主之
(註)此承上條以出其治也下利欲飲水者熱利下奪
津液求水以濟乾也熱利下重者熱傷氣滯裏急
後重便膿血也二者皆以白頭翁湯主之者以其
大苦大寒寒能勝熱苦能燥濕也
(集註)程知曰按少隂自利而渴亦有虛而引水自救者
猶當以小便之赤白衇之遲數辨之此言熱邪内
結者也熱邪内結而致下重故純用苦寒以勝熱
而厚腸也
白頭翁湯方
白頭翁(三兩)黃連(三兩去鬚)
黃蘖(三兩去皮)秦皮(三兩)
右四味以水七升煮取三升去滓温服一升不愈
更服一升
(方解)三隂俱有下利證自利不渴者屬太隂也自利而
渴者屬少隂也惟厥隂下利屬於寒者厥而不渴
下利清穀屬於熱者消渴下利下重便膿血也此
熱利下重乃火鬱濕蒸穢氣奔逼廣腸魄門重滯
而難出即内經所云暴注下廹者是也君白頭翁
寒而苦辛臣秦皮寒而苦濇寒能勝熱苦能燥濕
辛以散火之鬱濇以收下重之利也佐黃連清上
焦之火則渴可止使黃蘗瀉下焦之熱則利自除
也治厥隂熱利有二初利用此方之苦以瀉火以
苦燥之以辛散之以濇固之是謂以寒治熱之法
久利則用烏梅丸之酸以收火佐以苦寒雜以温
補是謂逆之從之隨所利而行之調其氣使之平
也
傷寒下利日十餘行衇反實者死
(註)傷寒下利日十餘行正氣虛也其衇當虛今反實
者邪氣盛也正虛邪盛故主死也
(集註)成無己曰下利裏虛也衇當微弱反實者病勝藏
也故死衇不應病此之謂也
鄭重光曰衇實則胃氣失和緩之狀而真藏之衇
獨見邪盛正脱矣
傷寒六七日不利便發熱而利其人汗出不止者死有
隂無陽故也
(註)傷寒六七日邪傳厥隂之時也厥而不利是隂邪
未盛若便發熱尚在不死今六七日不利忽而下
利發熱汗出不止者是隂盛於中而陽亡於外故
為有隂無陽也其死可知矣
(集註)方有執曰發熱而利裏隂内盛也故曰有隂汗出
不止表陽外絶也故曰無陽
程知曰言暴下利汗出為亡陽死證也六七日不
利忽發熱而利下至於汗出不止渾是外陽内隂
真陽頃刻無存矣
汪琥曰寒中厥隂至六七日當亦厥六七日矣不
言厥者省文也厥則當利不利者陽氣未敗猶能
與邪相支吾也若至發熱即利者亦當止今則發
熱與利驟然並至加之汗出不止則知其熱非陽
回而熱乃陽脱而熱故兼下利而汗出不止也
張令韶曰厥隂病發熱不死發熱亦死者有三證
一在躁不得臥一在厥不止一在汗出不止
發熱而厥七日下利者為難治
(註)此詳申上條發熱而厥之義也發熱而厥至七日
若厥回利止則可以自解矣今發熱而厥至七日
下利不止者為難治也蓋上條有隂無陽故主死
此條隂盛而陽不復故為難治也
(集註)方有執曰厥七日而下利隂盛而陽不復也
張璐曰厥利與熱不兩存之勢也發熱而厥七日
是熱者自熱厥利者自厥利隂陽兩造其偏漫無
相協之期故雖未見煩躁已為難治蓋治其熱則
愈厥愈利治其厥利則愈熱不至隂陽兩絶不止
耳
下利衇沉而遲其人面少赤身有微熱下利清穀者必
鬱冒汗出而解病人必微厥所以然者其面戴陽下虛
故也
(註)衇沉而遲下利清穀是裏有隂寒也若其人面有
少赤色身有微熱又屬表有陽熱也夫内有裏隂
之寒外有表陽之熱則隂得陽化而解者有之但
其未解之先病人必鬱冒汗出而後解所以然者
面戴之虛陽與下利之虛隂兩相和順故作解也
此非在下之隂格在上之陽所以病人雖冒而厥
必微必不似不解之冒厥而甚也
(集註)喻昌曰下利衇沉遲裏寒也面少赤有微熱是仍
兼外邪必從汗解但戴陽之證必見微厥此中大
伏危機其用法當迥異常法矣六經皆有下利之
證惟少隂厥隂為難治蓋邪氣入裏利深則必致
厥厥深亦必致利故下利一證經於少隂厥隂皆
詳言之蓋以傷寒下利則無論少隂厥隂其治法
皆可會通也
汪琥曰鬱冒者頭目之際鬱然昏冒乃陽氣能勝
寒邪裏陽回而表和順故解汗出而解是陽回裏
寒散而榮衛和故汗出非攻表而使之汗出也
下利清穀裏寒外熱汗出而厥者通衇四逆湯主之
(註)此承上條互詳其義以出其治也下利清穀裏寒
也身有微熱外熱也上條有無汗怫鬱面赤之表
尚可期其冒汗而解此條汗出而厥則已露亡陽
之變矣故主以通衇四逆湯救陽以勝隂也
(集註)方有執曰下利故曰裏寒隂不守也外熱故汗出
陽不固也通衇四逆救表裏通血氣而復隂陽者
也
喻昌曰上條辨證此條用藥互相發明然不但此
也少隂病下利清穀面色赤者已用此法矣
吳人駒曰有協熱下利者亦完穀不化乃邪熱不
殺穀其别在衇之隂陽虚實之不同
大汗出熱不去内拘急四肢疼又下利厥逆而惡寒者
四逆湯主之
(註)通身大汗出熱當去矣熱仍不去而無他證則為
邪未盡而不解也今大汗出熱不去而更見拘急
肢疼且下利厥逆而惡寒是陽亡於表寒盛於裏
也故主四逆湯温經以勝寒回陽而斂汗也
(集註)方有執曰大汗出陽虛而表不固也熱不去言邪
不除也内拘急四肢疼者亡津液而骨氣不利也
下利厥逆惡寒亡陽而隂寒内甚也
程知曰言大汗後下利厥逆急宜回陽也大汗出
而熱不去正恐真陽飛越若内拘急四肢痛更加
下利厥逆惡寒則在裏純是隂寒矣
程應旄曰此證大汗出熱不去何為不在亡陽死
證之列不知亡陽由於汗不止而陽亡此證内拘
急四肢疼是汗已止陽未亡而惡寒故可行温法
也
大汗若大下利而厥冷者四逆湯主之
(註)大汗出汗不收者桂枝加附子湯證也大下利利
不止者理中加附子湯證也今大汗出又大下利
不止而更見厥冷乃陽亡於外寒盛於中非桂枝
理中之所能治矣當與四逆湯急回其陽以勝其
隂使汗利止而厥冷還則猶可生也已上三條皆
厥隂少隂同病因少隂寒甚故俱從少隂主治也
(集註)喻昌曰此證無外熱相錯其為隂寒易明然既云
大汗大下則隂津亦亡但此際不得不以救陽為
急陽回方可徐救其隂也
下利手足厥冷無衇者灸之不温若衇不還反微喘者
死下利後衇絶手足厥冷晬時衇還手足温者生衇不
還者死
(註)下利手足厥冷無衇者有隂無陽也雖用附子四
逆軰恐陽不能急回宜急灸厥隂以通其陽若衇
還手足温者生衇不還手足不温反微喘者乃無
氣以續之喘是陽氣上脫也故主死
(集註)方有執曰其喘必息短而聲不續乃陽氣衰絶也
程知曰少隂下利厥逆無衇服白通湯衇暴出者
死微續者生厥隂下利厥逆衇絶用灸法晬時衇
還者生不還者死可見求陽氣者非泛然求之於
無何有之鄉也必兩腎之中有幾微可續然後可
藉温灸為鸞膠耳
傷寒發熱下利厥逆躁不得臥者死傷寒發熱下利至
甚厥不止者死
(註)傷寒發熱下利而厥反煩躁不得臥者乃寒盛於
中孤陽擾亂也或發熱下利至甚厥逆不止即不
煩躁亦為表陽外散裏陽内脫故均死也
(集註)成無己曰傷寒發熱邪在表也下利厥逆陽氣虛
也躁不臥病勝藏也故死金匱要略云六府氣絶
於外者手足寒五藏氣絶於内者下利不禁傷寒
發熱為邪獨甚下利至甚厥不止為府蔵氣絶故
死
程知曰厥隂病但發熱即不死以發熱則邪出於
表而裏證自除若外發熱而内厥逆下利不止且
至煩躁不解則發熱又為陽氣外散之候而主死
矣
張璐曰躁不得臥腎中陽氣越絶之象也大抵下
利而手足厥冷者皆為危候以四肢為諸陽之本
故也加以發熱躁不得臥不但虛陽發露而真隂
亦已消盡無餘矣安得不死乎
嘔而衇弱小便復利身有微熱見厥者難治四逆湯主
之
(註)厥隂嘔而衇弱大便多利今小便復利雖身有微
熱而又見厥冷是邪既上逆而下焦虛寒不固為
隂進陽退之象故為難治以四逆湯主之者急壯
其陽也陽回則可望生矣
(集註)方有執曰衇弱雖似邪衰而小便復利則是裏屬
虛寒也故曰見厥者難治以身之有微熱故雖厥
猶可以四逆湯救其陽使之復也
程知曰言嘔而厥者宜温其下也嘔者邪氣上逆
也衇弱小便利虛寒見於下也身有微熱當為陽
邪在表然見厥逆則為隂盛於裏而微陽有不能
自存之憂也
汪琥曰按諸條厥利證皆大便利此條以嘔為主
病獨小便利而見厥前後不能關鎖用四逆湯以
附子散寒下逆氣助命門之火上以除嘔下以止
小便外以回厥逆也
乾嘔吐涎沫頭痛者吳茱萸湯主之
(註)太隂有吐食而無嘔也少隂有欲吐不吐欬而嘔
也厥隂之厥而嘔嘔而吐蚘也今乾嘔者有聲無
物之謂也吐涎沫者清涎冷沫隨嘔而出也此由
厥隂之寒上干於胃也三陽有頭痛必兼身熱至
於太隂少隂二經皆無頭痛惟厥隂與督衇會於
巔故有頭痛而無身熱也此少陽不解傳入厥隂
隂邪上逆故嘔而頭痛也以吳茱萸湯主之從厥
隂本治也
(集註)程知曰此言嘔而頭痛者宜温中而降逆也
張錫駒曰嘔者有聲有物者也吐者吐出其物也
故有乾嘔而無乾吐今乾嘔吐涎沫者涎沫隨嘔
而吐出也
嘔家有癰膿者不可治嘔膿盡自愈
(註)心煩而嘔者内熱之嘔也渴而飲水嘔者停水之
嘔也今嘔而有膿者此必内有癰膿故曰不可治
但俟嘔膿盡自愈也蓋癰膿腐穢欲去而嘔故不
當治若治其嘔反逆其機熱邪内壅阻其出路使
無所泄必致他變故不可治嘔膿盡則熱隨膿去
而嘔自止矣
(集註)汪琥曰肺胃成癰由風寒藴於經絡邪鬱於肺或
入胃府變而為熱熱甚則氣瘀血積而為癰癰者
壅也言熱毒壅聚而成膿也
鄭重光曰邪熱上逆結為内癰肺胃之癰是也
厥隂中風衇微浮為欲愈不浮為未愈
(註)厥隂中風該傷寒而言也衇微厥隂衇也浮表陽
衇也厥隂之病既得陽浮之衇是其邪已還於表
故為欲愈也不浮則沉沉裏隂衇也是其邪仍在
於裏故為未愈也
(集註)成無己曰衇浮為邪氣還表作汗之兆故云欲愈
不浮則邪氣深入正多變證故云未愈
方有執曰風衇當浮以厥隂本微緩不浮故微浮
則邪見還表為欲愈也
厥隂病欲解時從丑至卯上
(註)丑寅卯三時厥隂風木乘王之時也正氣得其王
則邪自退故病解
(集註)方有執曰厥隂之解自寅卯而終少陽之解自寅
卯而始蓋寅為陽初動隂尚強卯為天地闢隂陽
分所以二經同旺其病之解由此而終始也
音切
撞(宅江切)漬(疾智切)蒂(音帝)食(與飼同)索(當作素)癰(於容切)痹(音畀)
清(與圊同)圊(七情切)晬(祖對切)
御纂醫宗金鑑卷八
