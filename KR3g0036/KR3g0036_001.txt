珞琭子賦註卷上宋釋曇瑩撰
珞琭子者不知何許人古之𨼆士也自謂珞琭子
一為布德立儀二乃指歸成敗歲時綿邈斯文盛
行洞鑒人倫為世所寳故以珞琭子稱之
元一氣兮先天禀清濁兮自然著三才以成象播四氣
以為年
元亨利貞乾之德也始於一氣盖一氣者出乎象數
之先而太易之首老氏曰有物混成先天地生易有
太極是生兩儀清輕者上而為天天職主覆濁重者
下而為地地職主載兩儀既分三才乃著故人法地
地法天天法道道法自然又云廣大配天地變通配
四時春暖秋凉冬寒夏熱三光電捲四時風馳如環
之無端終而復始歲功畢矣而成一年
以干為禄向背定其貧富以支為命詳逆順以循環
干猶木之幹也幹強為陽支猶木之枝也枝弱為隂
十干之禄寄於十二支中陽道順行隂道逆運陽禄
自生而順數隂禄自死而逆數皆遇本音臨官以寓
焉且如甲禄在寅甲日陽禄自亥長生中向陽而順
數至寅位臨官也乙禄在夘乙日隂禄自午死氣中背
陽而逆數至夘為臨官也此盖陽生則隂死隂生則
陽死隂陽二氣交媾萬物由此以生也唯人物之最
靈者也禀一氣而貫三才以干禄所主者貧富也或
坐禄向禄者不富則貴或破禄背禄者不貧則夭譬
甲禄在寅命得寅以坐之復遇丑以向之逄申以破
之見夘以背之經云向禄則生背禄則死故禄前一
辰曰羊刃禄後一辰曰禄庫此所謂向背定其貧富
者歟十二支曰命命之所司者修短定焉盖得之以
順者則命之所遇於五行生旺三合六合者也不順
者則逄休囚六害四衝三刑者也人之禀受隂陽逆
順之氣在乎支干之中周而復始往來循環如寒暑
之運四時而無窮者也得此者壽失此者夭故曰以
支為命詳逆順以循環李仝曰十干為禄甲禄在寅
乙禄在夘丙戊禄在巳丁巳禄在午庚禄在申辛禄
在酉壬禄在亥癸禄在子是也此言向者可定其富
背者可定其貧大約如此不可一途而取也防有時
日遇吉神須通變消息十二支子丑寅夘辰巳午未
申酉戌亥以為命陽男隂女從生月順行隂男陽女
從生月逆行曇瑩曰干禄推之有向背吉凶䆒之有
淺深背而逆之者可定其貧向而順之者以言其富
然而不在一途取軌亦有逄背禄而不貧於是支作
人元運會從而得失男迎女送否泰交居會吉會凶
作用定矣
運行則一辰十歲折除乃三日為年精休旺以為妙窮
通變以為元
王廷光曰物不精不為神數不妙不為術故精者神
之所合妙者智之所通術之機微可以性釋而已夫
運者人生之𫝊舍推命之說先以三元四柱五行生
死格局致合以定根基然後考覈運氣協而從之以
定平生之吉凶也且根基如木運氣如春春無木而
不著木無春而不榮賦以根基淺薄者如蒿萊之微
春氣潛發亦能敷茂其能久耶根基厚壯者如松栢
之實不為歲寒之所變也此所謂先論根基後言運
氣者歟大運一辰十歲者何也盖一月之終晦朔周
而有三十日一日之内晝夜周而有十二時總十日
之運氣凡三日有三十六時乃見三百六十日為一
歲之數在一月之中有三百六十時折除節氣筭計
三千六百日為一辰之十歲也人生以百二十歲為
周天論折除之法者必用生者實歷過日時數其節
氣以合歲月之數也故陽男隂女大運以生日後未
來節氣日時為數順而行之隂男陽女大運以生日
前過去節氣日時為數逆而行之譬之甲子陽男十二
月二十四日巳時生是月也二十九日申時立春陽
男數以未來之日自二十四日巳時至二十五日巳
時方是一日之實數至二十九日申時正得五日三
時之節氣實歷過六十三時折除過六十三時折除
計六百三十日是乃一歲竒九月之大運起於丁丑
必自十二月生日後實經歷過二十有一是日月運
方移宫是越三歲九月之内方是甲子十二月生行
一歲竒九月之大運也斯所謂大運一辰十歲折除
以三日為年者歟今人行運多用約法論以一歲竒
八月起運便以二歲九月過矣殊不明折除實歷之
數也故著此篇以明學者所謂精休旺以為妙者論
行運至五行生旺之地如木之得春其敷榮華實則
可知矣或行運至五行休敗之地如木之逄秋則衰
朽枯槁亦可見矣人之四柱五行休旺生死之理在
乎悟理窮幽逹微通變消息以盡形容之妙故曰精
休旺以為妙窮通變以為玄李仝曰古法每行大運
一辰十歲陽男隂女折筭未來日以三日為一年是
一日主四箇月順行隂男陽女筭過去日亦三日為
一年是一日主四箇月從生月逆行舊以月朔計其
日數後來精於術者多以節氣為定從長用之言能
精其五行旺相死囚休廢窮極其通變之理則為妙
又為玄也曇瑩曰凡行大運逆順推遷過去節用陽
女隂男未來節用陽男隂女但管一辰十歲約在三
日為年推而行之謂之通化而裁之謂之變變通之
理得失吉凶之義存焉故能為妙為玄盡善盡美
其為氣也將來者進其為形也功成者退如蛇在灰如
鱔在塵
王廷光曰太虚寥廓一氣往來瞬息不停隂生乎陽
於是乎息陽生乎隂於是乎消息自息也消自消也
隂陽錯行於四時之中未始有終窮焉所謂將來者
進如木人得水運水之將來以生我木木得水之氣
以向生而可以謀進也功成者退如木人行火運木
之生火火既旺而木消矣經云他生我休理之自然
也譬之蛇鱔皆屬火類其氣休廢而化為灰塵之物
是土進而火退火之生土是不得志而就意思而作
睿曰聖是聖人動則合心而進静則盡理而退明五
行盈虚之至數識三元成敗之相因明斯正性復斯
常道功成名遂身退天之道也李仝曰諸家之註至
此俱不明其理此言五行之為氣也播於四時故言
將來者進功成者退謂五行之氣春木旺則火相土
死金囚水休也夏火旺則土相金死水囚木休也中
央土旺則金相水死木囚火休也秋金旺則水相木
死火囚土休也冬水旺則木相火死土囚金休也五
行之用循環進退人若行運行氣每居一辰之數相
者既進旺者則退言如蛇在灰如鱔在塵喻功成者
退也蛇鱔火也神樞經云穴居囚死為土休廢為灰
已生人三獸為蛇為鱔為蚓故知蛇鱔為火至囚死
休廢則在塵在灰也曇瑩曰其為氣也剛柔相推而
生變化易曰變化者進退之象也將來進者如春夏
功成退者似秋冬得運迎之以臨冠帝旺失時背之
以休廢死囚則禍福吉凶誠可見矣灰蛇鱔塵翼軫
同宫皆處已上或同或異鱔蚓為水土之屬居塵必
憂騰蛇乃灰火之屬處灰為樂順其所同則吉乖其
所趣則凶易曰方以類聚物以羣分吉凶生矣
其為有也是從無而立有其為無也天垂象以為文
王廷光曰太易未判萬象同體一氣之運伸於東南
屈於西北而有無孰為此者物之自然也自無言之
無則入𨼆而未顯自有言之有則有象而可名盖五
行乃萬物之本氣性流行錯而致用其為有也事類
相感禍福之變發而未萌太空生隂陽隂陽生五行
是無從此而有者也其為無也則以德治氣鑄金鈞
聲太初七明會於牽牛漢元年五星聚於東井上天
垂象列五星為文其謂五行或有或無之說使元徽
之士以智取之李仝曰此正明有五行若言其無則
又有金木水火土五星垂象為文豈云無也曇瑩曰
播物之初孰為之有太極之後誰為之無盖有出於
無無生於有在天成象在地成形變化見矣
其為常也立仁立義其為事也或見或聞
王廷光曰揚子曰道以道之德以德之仁以仁之義
以義之禮以禮之天也合則從離則散老氏謂失道
而後德失德而後仁失仁而後義失義而後禮揚氏
所謂五常合於道者也老子所謂五常離於道者也
然以合離之義言之其道一也語道之全無不在矣
夫天一以生水水為精而精無雜所以主智智不仁
也地二以生火火為神而神無息所以主禮禮不義
也天三以生木木為魂而魂無囚所以主仁仁不智
也地四以生金金為魄而魄無相所以主義義為權
也天五以生土土為意而意無旺所以主信信不變
也五行用而為五常則道德仁義在乎其中故曰其
為常也立仁義者歟五行逹為五事一曰貎二曰言
三曰視四曰聽五曰思貎曰恭言曰從視曰明聽曰
聰思曰睿恭作肅從作乂明作哲聰作謀睿作聖天
之五事獨思而作睿曰理者何也盖土處中宫周徧
無際五行萬物皆歸之而分體用厚德載物居中不
用者土之體也散在四維各旺一十八日者土之用
也土禀冲和氣之所散而為稼歛而為穡萬物歸根
復命然後無思之思無為之為寂然不動感而遂通
故謂之聖也聖字從耳以聽之從口以命之思以成
之故終之於土五常五事皆五行之變化與人事相
通人之情性去就見聞動静皆不逃乎此數故曰其
為事也或見或聞李仝曰言五行為五常也木為仁
金為義火為禮水為智土為信立五常也言五行為
五事視聽言貎思爾是五行之事原在見聞之中也
曇瑩曰隂陽二氣彌滿六合物物得之况於人乎雖
金木水火土之用則宫商角徵羽在是而已矣其為
五常也仁義禮智信其為五事也視聽言貌思可知
也
崇為寳也竒為貴也將星扶德天乙加臨本主休囚行
藏汨没
王廷光曰崇者卑之反竒者耦之對物以積而高
之為崇在五行上生下者是也物以無與耦之為竒
在五行異而不羣者是也年月日時四柱有五行上
生下曰崇也或更𢃄官印禄馬學舘詞源天德生氣
貴神符合則斯人也必為間世之寳噐耳三竒者乙
丙丁甲戊庚是四柱五行得吉煞生旺於禄馬中𢃄
三竒印綬天德貴神之感格斯命也必致身於貴顯
耳故曰崇為寳也竒為貴也將星扶德天乙加臨者
驛馬後二辰謂之將星其上更加之天乙天德兼遇
崇竒禄馬則所謂出將入相之格也本主休囚者以
年為本以日為主其謂本主者盖遁月從年而為本
遁時從日以為主起節時以年日為本主也人生主
本在乎五行旺相之處加以諸貴神從之則貴富其
可知矣或五行休囚死絶又背禄馬貴神徒有崇寳
竒貴將星扶德天乙加臨亦不免於行藏汨没也譬
之甲子年乙亥月戊子日庚申時命甲子自死之金
當生受乙亥絶火之制加以戊子日為本命之鬼金
火主本皆在亥子而休囚庚申時又逄禄絶之鬼雖
有甲戊庚之三竒而其主本休囚縱有小官此命亦
不免一生行藏汨没故知命以五行為先神殺則從
而次之矣李仝曰凡上生下為寳故云崇為寶也下
生上為義上尅下為制下尅上為賊上下比為專盖
以干為上以支為下若遇寳與義是一生有福人遇
制宜行威武遇賊多有横事宜防慎其所得惟遇比
和則一三竒乙丙丁又甲戊庚是也生遇多富貴故
云竒為貴也不論陽男隂男陽女隂女皆取本命衝
前辰為將星假令丙寅男在八月生此謂生月遇將
星兼是天乙貴人之位若更遇天德月德禄馬尤為
貴也卷末有例此復釋上文雖遇三竒又將星扶德
天乙加臨謂胎月為主生月為本若本主在於休囚
之位則行藏汨没沉滯也然亦更看日時如何此舉
其一隅也假令丙寅命十一月受胎八月生二火胎
月汨没於子丙火死休於酉乃甲子旬無戌亥幼年
便行空亡運雖有諸貴神為救凶多吉少若運到吉
處亦不全福雖生於財馬旺鄉不至甚美此珞琭子
消息之妙也曇瑩曰崇為寳也竒為貴也高而不可
以位及貴而不可以價求盖言獨善其身如玉如寳
或若將星扶德天乙加臨所謂吉將交臨而福臻成
慶也然舉將星天乙則諸宫吉煞皆可知矣須要明
其神煞輕重較量斯之謂歟或曰明運氣之本推虚
實之基而取其月也盖胎月為本主之鄉故爾若或
生逄衰敗早歲孤窮其為本主休囚行藏汨没與
至若勾陳得位不虧小信以成仁真武當權知是大才
而分瑞
王廷光曰聖人書不盡言言之精也言不盡意意之
微也斯皆神妙之謂注云以勾陳真武二神取其宅
位以决吉凶殊不知珞琭子舉此二神盖言水土之
性耳水土者五行變化之本四孟受氣水土同源二
物俱生於申也勾陳者土神也至申金鄉母居子家
信而有仁𫝊曰信屬土義屬金土之生金信之教興
則義之瑞應此鵲巢有騶虞之應易曰安土敦乎仁
故曰勾陳得位不虧小信以成仁者歟其真武當權
者真武水神也至申金鄉子居母家坐水之長生學
舘水之所生者飽學多智襟抱疏明故曰知是大才
之分瑞李仝曰此陳六神得位當權則為美也六神
者如易卦之六神也此法十干皆從寅起甲乙寅起
青龍丙丁寅起朱雀戊己寅起勾陳庚辛寅起白虎
壬癸寅起元武六神數至未一周却從申起内有螣
蛇一神常隨朱雀行之言勾陳得位者戊巳人生於
七月母在子鄉有信而仁真武當權者壬癸人生於
七月又為學堂故有大才分得瑞氣也曇瑩曰勾陳
為土之將其於常也為信真武當權乃水之神其於
常也為智信也者足以逹於聖智也者足以撰其道
五行之用獨善於兹是故金木惡其生旺水土不嫌
死絶或若生居旺地福德加臨可謂得位當權出羣
之噐
不仁不義庚辛與甲乙交差或是或非壬癸與丙丁相
畏
王廷光曰五行之為物其相生也所以相治也方其
相生則生生而不窮及其相治則禍福相半是故甲
乙為東方之木庚辛為西方之金彼其自有仁義之
理存焉丙丁為南方之火壬癸為北方之水彼其自
有是非之義存焉何以言之凡陽庚合於隂乙隂辛
合於陽甲則木榮金生曰耦合之則仁義兼濟剛柔
相乘隂陽冲和庚辛甲乙不相交差也甲見庚乙見
辛木辱金化曰孤曰竒純隂不長純陽不生隂陽不
和甲乙木不能保仁庚辛金不能崇義所謂不仁不
義庚辛與甲乙交差也或是或非者陽丙畏於陽壬
而非畏於隂癸隂丁畏於隂癸而非畏於陽壬丙見
壬丁見癸謂之禄鬼是相畏也及其丙見癸丁見壬
之謂禄官非相畏也盖隂見隂二女同居其志不同
陽見陽兩男共處其性不和亦無造化故謂之相畏
也及其男女同其志通也又何畏之有也盖言壬癸
丙丁有是畏非畏之說李仝曰上文既先陳六神此
又消息十干各依五子元遁見十干憎愛我尅為官
假令庚辛逄甲乙大獲天財似傷於仁義丙丁逄壬
癸為官人為禄鬼故有或是或非之說曇瑩曰不仁
者甲申乙酉是也不義者辛夘庚寅是也凡命遇此
一辰始可言之緣寅申庚甲之交差夘酉乙辛之暗
戰丙與壬則丙非壬是丁逄癸則癸是丁非子午同
然己亥一揆此法最要細而詳之則言仁義是非百
發百中
故有先賢謙巳處俗求仙崇釋則離宫修定歸道乃水
府求玄
王廷光曰易曰天道虧盈而益謙地道變盈而流謙
鬼神害盈而福謙人道惡盈而好謙謙者以德為主
以禮為輔德以直心為主故致其内剛禮以恭欽為
主故致其外柔其先賢謙已能立德輔禮安命處順
依乎中庸明於至理和於近逹於生以至於命也順
於德通於變將以盡於性也性也者理於義明於性
將以窮於理也先賢君子窮理盡性修德謙巳潛光
𨼆耀畜藏其德不以名位棲於心不以聲色動於内
混俗同塵求仙慕道急流中能勇退者如范張之徒
是矣泛五湖而從赤松子之遊所謂謙巳處俗全身
遠害者歟雖然斯亦歸之於命也盖四柱中有進退
神五行内得生休氣天德會遇貴神之所感格者也
崇釋則離宫修定者離為火論火則木在其中矣火
性無息息則非火火自木生而從木滅隂符曰火生
於木水發必尅火無形而叶草木以成體李虚中論
以乙亥之火不嫌於絶象歸而得玄珠正所謂也崇
釋者當觀火木之用了知物我兩忘以寂化為本湛
然入定真實不空不立一物動中静也慧生定也如
此則謂崇釋則離宫修定者歟或四柱五行本諸此
兼之空亡𢃄德六害逄貴斯命也則清高明悟之士
其可見矣又論歸道乃水府求玄者水者天一而生
去道未遠淵而静静而明是為天下之至精離無而
入有親而不尊位居北方終藏萬物得之者精抱一
而不離亦化所以在我水得生氣衍萬物而無所由
命萬物而無所聽歸道者禀水之氣奪五行造化積
之自然以致長生盖五行之中唯水無死死則非水
也庶幾於道者也故曰崇釋則離宫修定歸道乃水
府求玄此論僧道之命歸五行有無用得之者逹失
之者否不專謂修心飬性之事而已李仝曰此珞琭
雖離五行言先賢處俗或崇釋氏或好仙道亦不離
五行也離為火内屬心臟釋教志論在了悟其心歟
楞嚴經云若離前塵有分别性即真汝心故離宫修
定也坎為水内屬腎玉凾經云腎者引也生金之本
性命之根有竅通於舌下常生神水左曰金津右曰
玉液若能潄咽下灌丹田丹田既滿流𫝊骨髓骨髓
既滿流𫝊血脉血脉既滿上𫝊泥丸宫反歸於腎如
日月循環既曰玄珠此乃歸道者水府求玄也曇瑩
曰仁義每乖於得失是非常絆於榮枯於是日用不
知曾無休息故有先賢謙巳處俗求仙割愛辭親少
私寡慾崇釋以滅心之火歸道乃益腎之精内守精
神外除妄想逹物我非有明色䆒竟空者莫非是也
是知五行通道取用多門理於賢人亂於不肖成於妙
用敗於不能
王廷光曰道藏於冥冥之中混然無形運行乎天地
之間不可以一體而言之者五行也自春至夏出而
顯自秋至冬歛而藏六合之内物無洪纖巨細皆五
行之造化與道之相盪也如此然道無乎不在物無
乎非道洪範論五行相代旺廢鬼神之所以寓之天
地之間運四時往來而無窮者也太極言天地之父
太極言天地之母五曰天之中數五氣得之然後成
象五行有成理有常性有正命順其成理逹其常性
以受正命是知五行變化通乎大道何所不該也盖
其取用不一故謂多門且如丁卯火人尅癸酉金為
財常流所知者火之尅金而不知金之復能銷火者
何也盖丁卯乃自敗之火以為體而至酉巳死矣力
不能勝癸酉自旺之金火復為金之所制此所謂財
化為鬼者歟斯理自非元悟之士豈能與此是故賢
者得之能窮理盡性釋五行之妙用愚者失之終亦
自昧而無所得能者成之而取福不能者敗之以取
禍故曰理於賢人亂於不肖成於妙用敗於不能也
李仝曰此承上文而發端言五行無所不通各隨其
趣故取用多門也賢者識其遠者大者故理不賢者
失其小者近者故亂也能用則妙不能則敗也曇瑩
曰天道在於和德在於順義在於理和於道者將以
知命也順於德者將以盡性也理於義者將以窮理
也和則不悖矣順則不逆矣理則不亂矣學而不思
非所以盡性也思而不學非所以窮理也能窮理又
能盡性則於命也奚為哉故曰理於賢人亂於不肖
成於妙用敗於不能
見不見之形無時不有抽不抽之緒萬古連綿
王廷光曰聖人虚其心則内景洞明燭萬物而無所
𨼆天下之理幽至於鬼神昭然可以見所不見之形
矣所謂見不見之形者言十干禄寄於十二支中有
見不見之形存焉所言甲禄在寅寅為顯見之禄甲
不見寅而見戌以五子元遁戌見甲戌戌為甲之禄
堂此所謂不見之禄矣甲以辛為官辛禄在酉甲受
金傷酉為時見之官甲不見酉而見未謂天官遁甲
入羊羣盖未有辛此謂不見之官矣十干禄循環乎
十二支中有見與不見之形則無時不有也抽不抽
之緒陽氣生於子而旺於卯而終於午也隂氣生於
午而旺於酉而終於子也盖陽生則隂死隂變則陽
化子為孳萌午為長盛子午乃隂陽生化之所始終
無極也隂極則陽生陽極則隂生氣自子午中孚畢
抽乾而出出入無跡往來不窮如絲絮之聫綿萬古
不斷之義耳李仝曰太元經云以見不見之形抽不
抽之緒與萬類相連也作賦者引此言推晷刻見隂
陽之形抽出其緒萬類生死更相連襲也曇瑩曰太
元云見不見之形抽不抽之緒則日遷月變暑往寒
來代廢代興更休更旺一顯一晦一縮一抽綿綿若
存無時不有
是以河公懼其七煞宣父畏其元辰峨眉闡以三生無
全士庶鬼谷播其九命約以星觀今集諸家之要略其
偏見之能是以大解曲通妙須神悟
王廷光曰日月揚輝河洛開奥隂陽五行之書出焉
出於諸子百家之學馳騁偏見各自立說不可勝數
然其元妙中性命之理者珞琭子三命而已且如河
上公言命時謂華盖前七煞之可懼宣尼獨以元辰
煞之可畏峨眉闡以三生論其壽夭鬼谷播其九命
得以星觀皆是一家偏見之學未能曲盡五行三命
元元之妙惟珞琭子參集諸家之妙旨略其偏見之
能著為是本窮盡五行之微使學者紀吉凶之象數
探禍福之淵源當須大解元義曲通妙機神悟五行
之用洞達性命之理知此則應機而發發無不中理
者哉李仝曰從劫煞數至亡神亦是七煞之數又有
巳酉丑金神七煞若人生日月時遇之多官災行運
及太歲遇之亦有官司事口舌故云河公懼之陽男
隂女衝前一辰為元辰隂男陽女衝後一辰為元辰
凡大小運太歲入於元辰者災極人亡若有吉神救
之則災輕宣父至聖亦畏也舊註云峨眉山有一仙
自稱絶世人後遇崔三生與論至道云世士莫窮此
珞琭子之通論也予嘗以金木二星在人身命二宫
兼在官禄福德更不候運氣交合便以為亨通慶福
言之或無其驗是知須藉大小運年以到旺相得位
之處方為喜慶福德學者切須從長而行珞琭子集
諸家三命之精要略去其偏見獨說自以為能者也
大解幽行曲能通之精其妙理自然神悟曇瑩曰陽
男隂女衝前一辰陽女隂男衝後一辰謂之元辰也
劫煞至於亡神謂之七煞也所以未登真覺斯患孰
逃上古賢聖猶宜預避是以河上公懼其七煞文宣
王畏以元辰於是著書而能濟世則吉凶禍福告在
未萌由是年登故宜獲福五行妙用消息無窮自古
先賢學而無厭鬼谷播其九命非不通也峨眉闡以
三生非不精也盖指元言幽奧難測故云約以星觀
無全士庶三生者禄命身也九命者身命兩宫禄馬
二位生年胎月日時是也隂陽不測之謂神神用無
方之謂聖聖人體神而明乎道者也在昔聖人參詳
得失補綴遺蹤若非微顯闡幽安能曲盡其妙
臣出自蘭野幼慕真風入肆無懸壺之妙游衢無化杖
之神息一氣以凝神消五行而通道
王廷光曰世傳珞琭子以為梁昭明太子之所著及
東方朔疏序又以為周靈王太子子晉之遺文二說
皆非也此篇言懸壺化杖之事及卷終舉論郭景純
董仲舒管公明司馬季主皆漢故事前後不同所謂
珞珞如石琭琭如玉此書如玉石之參會萬古不毁
之義使知者以道取之可也其謂臣出自蘭野幼慕
真風者乃知逹觀之士不顯其聲名者也自以謂雖
無懸壺之妙化杖之神能凝神息志窮幽察微神而
明之安而行之默而成之一動一静一言一默消息
盈虚之數應乎天道與時偕行窮理盡性者著之於
篇至神之用也神之應物以無心以無所不該也一
隂一陽之謂道隂陽不測之謂神往來不窮之謂通
五行寓之於物無所不通也而况於道者歟故曰息
一氣以凝神消五行而通道也李仝曰珞琭子自謙
無前人神妙言雖無神妙能凝神消息本於一氣播
於五行至於道也曇瑩曰臣者對君而稱也語曰君
子務本本立而道生幼慕真風進德修業也出自蘭
野蓬門蓆戶也古之為學不榮富不醜貧節用謹身
先人後己稱前人之至妙悔自己之無能故云游衢
無化杖之神入肆無懸壺之妙外絶所慾内無所思
專一氣而用柔消五行而通道
乾坤立其牝牡金木定其剛柔晝夜互為君臣青赤時
為父子
王廷光曰乾者剛健中正屬陽為天道君道夫道聖
人之道也坤者柔順中正為地道臣道婦道賢人之
道也乾坤立隂陽牝牡之合兩者交通萬物各得立
天之經安民之道由此以見君臣夫婦之義皆得合
其儀矣乾以動為體曰闢戶坤以静為體曰闔戶以
動為體斯五行生變在其中矣以静為體則五行生
化在其中矣金木定其剛柔晝夜互為君臣若仁柔
義剛金木性之所司也一隂一陽剛柔相推萬物變化
由此以始矣獨剛而無柔則不能生變獨柔而無剛
則不能生化晝為剛也生變以進夜為柔也生化以
退積剛柔而成變化積晝夜而成進退通晝夜之道
而無體一隂一陽而無窮水火分為晝夜晝為陽以
象君夜為隂以象臣晝夜之道其微有消息其著有
盈虚其分有幽明其數有生死一泰一否一損一益
終始之相因新故之相代榮辱之所至福禄之所自
來莫不本諸此則晝夜之道豈易知乎哉通晝夜之
道而知聖人體隂陽以為道合天地以為德推晝夜
之道而無窮故觀萬歲於一息之間視天地於一毫
之内盖得斯道矣隂陽晝夜互相往來周而復始如
日月之循環無窮者東方青帝之父而生南方赤帝
之子青赤時為父子者春及夏也五行之神曰五帝
青赤之理父傳子道也易曰為青為赤為父為子乾
坤晝夜青赤之說盖言隂陽五行之中有君臣父子
夫婦之道存焉李仝曰乾坤為易之門立其牝牡隂
陽一闢一闔變通而萬物化生原始要終故知死生
之說也金性剛強木性柔弱從其剛柔之性則見有
仁義也晝為君夜為臣木青為父火赤為子春夏二
氣生長萬物曇瑩曰天尊地卑乾坤定矣動静有常
剛柔斷矣晝夜者君臣之道也牝牡者夫婦之道也
青赤者父子之道也乾剛坤柔木仁金義也
不可一途而取軌不可一理而推之時有冬逄炎熱夏
草遭霜類恐隂鼠棲冰神龜宿火
王廷光曰道術為天下表天下之士不見天地之純
全古人之大體故曲學偏見不悟性命之理豈不悲
夫盖五行之妙用具一身之妙理該乎萬物苟泥一
途執一理果何足以言命耶此篇再論隂陽五行之
道微妙之通𨼆奥難測不可執一途一理而推之譬
如冬熱夏霜可謂希遇之時喻淺學者以一家偏見
之術而言人吉凶殊不明聖人探賾索𨼆鈎深致遠
設卦觀象以定天下之吉凶且如命格中有諸貴神
聚於命者而却有以為凶諸凶煞集於命者而却有
以為吉果孰執一家之學而言之者所謂只如嚴冬
無熱豈謂夏草遭霜者歟隂鼠棲冰神龜宿火者五
行微妙其有隂中之陽陽中之隂隂中之陽上交於
陽中之隂陽中之隂下交於隂中之陽凝有水中之
火火中之水雖冰鼠火龜為不常之志物矣然亦不
能逃乎五行之造化者哉李仝曰言消息災福或殊
途而同歸或窮理而盡性不可執一而言之或冬行
夏令則有炎熱之時或冤枉憤怨六月降霜夏草必
死此言有非時不常之失故也古有冰中鼠火中龜
言物類之異有如此難窮者如凝神子論雙生二子
有一存一亡術士何以言之非常者難測是常者易
窮曇瑩曰是常者易究不常者難窮六月降霜三冬
炎熱其非時也非其時則行其令者窮理也冰中之
鼠火中之龜其非宜也非其宜則居其中者盡性也
若𨼆若顯難終難窮不可一理推之不可一途取軌
但恐物類相感而暗合隂陽未可知矣
是以隂陽罕測志物難窮大抵三冬暑少九夏陽多禍
福有若禎祥術士希其八九
王廷光曰自形之上者命曰隂陽隂者隂也氣在内
而奥隂也陽者陽也氣在外而發揚也因隂陽而說
天地一隂一陽之謂道所謂陽者未嘗無隂所謂隂
者未嘗無陽隂陽非天地所能盡也珞琭復謂夏霜
冬熱冰鼠火龜是謂隂陽罕測難窮之志物也夫豈
得以為常也譬之三命格局四柱得五行生旺之氣
兼天德官印禄馬貴禄者灼然可以定貴命矣或值
五行死氣四柱衝破加以凶煞刑害更無福神為助
斯命也縱然不貧則夭矣以此論之不必求諸異說
中性命之謂者三命五行而已如此則大抵三冬暑
少九夏陽多者歟或背此說執以一家偏見之術而
定天下之吉凶偶變之中亦如三冬逄暑九夏無陽
其得久耶故知五行之妙理非圓機之士豈能洞識
此意者哉次言行年運藏禍福之應如禎祥之變異
不可以執定其說挾術之士十分之中此意亦難希
八九盖天地尚無全功而况於人乎李仝曰上文言
冬熱夏霜冰鼠火龜非隂陽常理故云罕測難窮此
反破上文言時有冬逄炎熱大抵三冬暑必少矣云
夏草遭霜大抵九夏陽必多矣喻三命五行遇旺相
得位之運則泰遇囚死失位之運則否自可測之豈
曰難窮言禍福之應有如禎祥隨時而至術士希求
十言而中其八九矣曇瑩曰榮枯叵測生死難量術
士常言希其八九有隂中之陽兆有陽中之隂物大
抵獨陽不生獨隂不成一隂一陽之謂道偏隂偏陽
之謂疾是故窮之益深測之益遠
或若生逄休敗之地早歲孤窮老遇建旺之鄉臨年偃
蹇若乃初凶後吉似源濁而流清始吉終凶狀根甜而
裔苦
王廷光曰陽一嘘而萬物生隂一吸而萬物死當時
者貴後時者賤物尚如此人豈不然如四柱中禀五
行休旺之氣或先或後可以定人之終始窮逹矣人
之胎月禀五行休敗之氣者主之早歲孤窮或時日
復在生旺之地則以兆晚年之榮者也或月建處生
旺之地必使少年早逹生時却在衰敗之地晚景復
不如意也故曰老遇建旺之鄉臨年偃蹇者歟或四
柱皆在生旺之地則一生自然榮逹者矣四柱皆在
休衰之地則終始困窮而已三命由此以分三限以
生月為中限生時為末限也一說以生月為運元或
自禄馬生旺之地而起運者則少年榮逹晚年却至
衰鄉復不如意也或運至空亡衰絶中行來者定是
早歲之孤窮晚年乘之吉運遂致通逹者也禍福之
理應之昭然故曰物盈則虧物衰必盛乃天之常道
也經所以載衰人生旺鄉必變旺人至衰鄉必移然
運限二說至理一也在智者宜參用之也又論先凶
後吉者先凶後吉終享其吉先吉後凶終窮於凶此
亦論運限有或先或後為吉凶之說如無始有終者
始淵源雖濁而分流清𣲖以致遠大者哉有始無終
者草木之根甘生苖裔以返苦者哉李仝曰若禄命
身之三才生於休囚困敗之鄉或生月日時不近禄
馬則少年窮困亦言生逄休敗之人初入建旺之鄉
欲徹不徹必當災滯如根蒂不牢旺處脱也盖為根
敗有而不有故臨年偃蹇如少年先歷休囚死絶之
鄉後入禄馬旺相之運是也如生於建旺行入死鄉
初得父母福蔭長無立身之貴必須觀其萌芽朕兆
察其根元乃詳其運氣方見災福也曇瑩曰身雖逐
運必假運而資身勢須及時亦假時而乘勢生逄壯
歲運須處於旺鄉晚遇衰年運恰宜於困地是乃隨
宜消息休旺自如初生歇滅而晚歲興隆者源濁流
清之謂也幼年建旺而臨老竛竮者裔苦根甜之謂
也斯乃校量運氣窮究根源兼明運限始終仍曉鎡
基厚薄大抵人命立年為尊其胎月日時資以次之
故曰作四柱之君父為吉凶之至尊而立其年也明
運氣之本推虚實之基而取其月也觀安危之兆察
苦樂之原而取其日也定貴賤之本决死生之期而
取其時也辨蔭幼之始究未立之前而取其胎也又
曰月管初主日管中主時管末主須要始終兼濟前
後相應富貴兩全財禄雙顯者鮮矣但得中下興隆
可為成實之命
觀乎萌兆察以其源根在苖先實從花後
王廷光曰幾者動之微知幾神之兆者出無而入有
理而未形不可以名尋不可以形覩唯神也不疾而
速感而遂通故能明燭於未形也合抱之木起於毫
末吉凶之彰始於微兆故為吉凶之先見聖人觀乎
先兆見乎未萌察其根源則知其苖裔也談命之說
以胎為根以月為苖以日為花以時為實窮根可以
知苖見花然後知實智者宜本諸此則貴賤賢愚可
知矣逹者觸類而長之李仝曰此又取木實之喻根
生然後有苖花發然後有實學者當精窮厚薄也曇
瑩曰天之可觀者日月星辰而已地之可察者山川
草木而已觀象於天察法於地然後知人物死生之
說夫觀乎未萌之兆察以立根之原故曰根在苖先
實從花後參詳四柱推究三元可也
胎生元命三獸定其門宗律呂宫商五虎論其成敗
王廷光曰胎者受形之始故易之乾知大始以形言
之也月者成氣之時故傳曰積日為月以氣言之也
今之談命或不以胎月為意盖言胎月不如時日得
之獨也然不明胎月是四柱之根苖日時雖以為緊
若不來犯破於胎月則胎月或乘旺氣禄馬之處則
福尤多也或日時之吉而為胎月之所犯或以日時
之吉而後歸於無用以此言之則胎元最為樞要然
今人多以法取胎神而未甚精當且如戊子生甲寅
月往往便以乙巳為胎盖言乙巳是生月前十月耳
殊不明其中有閏無閏否凡是貴命受胎定在三百
日左右或足月或出月其有不定之數或取以日時
以生日支干合者為入胎之時然支干俱合受胎月
日中有不值支干全合者亦取之無據唯有一法取之
簡要只以當生前三百日為十月之氣乃是受時之
正也譬之甲子日生便以甲子為受胎之日盖五六
計三百日也看其生日在於何月中而有之則閏在
中矣且如戊子生甲寅月乙丑日須於半月前十月
或十一月内尋當生乙丑日乃是三百日之正胎也
此一法今古少有知者非窮理盡性者豈得與於此
哉胎生元命者舊註如子生得子胎丑生得丑胎者
此說亦未盡善且如辛未生得壬辰月以癸未為胎
辛未上受癸未木之制為身鬼又何以謂之胎生元
命者歟胎為父母之象論其出處必以胎中五行而
來生我元命者則知其人是受蔭貴家之命也或胎
生元命五行相尅兼胎處六害之地則縱使日時之
為福亦主孤強自立者歟鬼谷子曰胎中如有禄生
在貴豪家或值空亡中貧窮起怨嗟意盖謂此也三
獸者以年取月以日取胎觀三處承屬謂之獸有無
啖傷形則可以定宗門之出處也故曰胎生元命三
獸定其宗門者歟律吕宫商者陽六為律隂六為吕
玉册曰五音總於律吕律吕相合分支定干散之六
十音也吹律吸吕以定宫商之信以生義盖言五行
合為五音者也是故甲巳宫土遁起丙寅乙庚商金
起於戊寅丙辛羽水起於庚寅丁壬角木起於壬寅
戊癸徵火起於甲寅五音皆自寅而起遁人之成敗
吉凶由此而始故曰五虎論其成敗李仝曰此言胎
生月與本命同者詳其三獸以定門類宗生知其性
氣假令辛卯生人十一月生是二月辛卯胎與元命
同也庚辰人三月生者是生月與命同也如此者命
貴而性和凡求三獸者子人鼠蝠鷰丑人牛蟹鼈寅
人虎狸豹卯人兔狐貉辰人龍蛟魚巳人蛇蟮蚓午
人馬鹿麞未人羊鷹鴈申人猴猿猱酉人鷄烏雉戌
人狗狼豺亥人猪豕㺄此三十六禽之名凝神子云
象神者即天禄主大富貴不象神者天之不禄具以
形神性氣斷之少有不同陽支為律隂支為吕謂甲
乙為角丙丁為徵庚辛為商壬癸為羽戊巳為宫此
賦言干支協律吕宫商應天地合四時之道者當以
五子元遁取月日見其成敗五虎者皆起於寅甲巳
起丙寅乙庚起戊寅丙辛起庚寅丁壬起壬寅戊癸
起甲寅故云五虎也曇瑩曰禽分三十六位支列一
十二辰次而布之一辰三獸胎生元命只如甲子生
人生月癸酉胎逄甲子元命是同又如乙丑金人月
居己卯胎逄庚午以土生金二說並詳其意不遠欲
求四柱唯遁十干皆起五寅推遷成敗其如甲巳之
年丙作首乙庚之歲戊為頭盖寅為十二月之初二
六時之首也
