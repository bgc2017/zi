珞琭子賦註卷下宋釋曇瑩撰
無合有合後學難知得一分三前賢不載
王廷光曰道立於兩成於三變於五而天地之數具
其十也耦之而已盖五行皆有耦推而散之無所不
通然耦之中又有耦焉故萬物之變道至於無窮也
易立象以盡意為言之不可盡意也何獨易也所謂
無合有合者亦然且如甲巳之合甲不見巳而見午
亦然也盖午中有巳也此乃無合有合者也得一分
三者甲禄得巳為一合也得午為二合也得亥為三
合也亥之與寅支合也此乃得一禄而為三合者也
舊註以庚禄在申以申子辰上得庚謂之得一分三
此乃三合會禄衆所共知又何謂之前賢不載後學
難知也此篇與前文見不見之形抽不抽之緒理相
貫穿李虚中論支干合全格者年月日時胎五位何
以能合干支全也盖言其子則丑在焉言其寅則亥
在焉言其甲則己在焉言其乙則庚在焉禄干五位
如𢃄甲乙丙丁戊全自然合起己庚辛壬癸十字之
全矣十二支中如𢃄寅卯辰巳午全自然合起未申
酉戌亥十字之全矣或於子丑位有歲運禄馬加之
則十干十二支皆合全也言此一法開闢以來如珞
琭子者深明此意故曰後學難知李仝曰得一者謂
庚禄在申申子辰三位皆為庚禄之位若庚人七月
或於日辰時並為建禄或是庚子庚辰尤佳故云得
一分三前賢不載也曇瑩曰嘗試論之其寅與亥合
而不見亥但得壬者是也緣亥上有壬壬禄在亥故
也又如甲與巳合而不見巳但得午是也緣午上有
己巳禄在午故也次如寅午戌合而不見寅但得甲
者是也緣寅中有甲甲禄在寅故也大抵合中𢃄吉
其福可言合處相傷却成無補舉一隅須以三隅反
所謂得一分三前賢不載
年雖逄於冠𢃄尚有餘災運初至於衰鄉猶披鮮福
王廷光曰天道之運周而復始或始小而終大或始
盛而終衰故有消息盈虚之異者人之運氣年庚亦
由此也每年運或初離沐浴暴敗之地而順行纔至
冠𢃄之上未可便以為福盖尚有敗鄉之餘災也或
自旺鄉而行初至衰鄉亦不可便以為禍盖猶披旺
鄉之尠福也譬之戊辰木人九月生大運作五歲起
於壬戌六歲遇癸亥木之長生十六歲運至甲子乃
木人暴敗之運兼遇甲子自死之金為木之身鬼豈
不為災也至二十六歲運遇乙丑雖是木人冠𢃄以
其初入丑鄉尚𢃄甲子餘災而來故曰年雖逄於冠
𢃄尚有餘災者歟或木行運至丁卯卯乃木旺之地
若乍入辰鄉亦未可以言災盖猶披旺鄉之尠福而
來也故曰乍入衰鄉猶披尠福者歟所以行運有前
後五年之說盖由此耶通元經之行運若不歷冠𢃄
臨官便逄旺地雖不歷艱辛而六年遭遇然物禁左
道故以便衰或爾不壽行運亦當明此李仝曰言大
小行年雖出困敗初至冠𢃄之鄉猶有餘災如久病
得瘥尚瘦弱也言大小運行年初出𢃄旺始入衰鄉
尚𢃄旺氣如初罷官君子尚有威勢也曇瑩曰年由
太歲也時由運氣也年雖逄於冠𢃄由披暴敗之餘
災運雖至於衰鄉尚帶旺宫之鮮福
大叚天元羸弱宫吉不及以為榮中下興隆卦凶不能
成其咎
王廷光曰天元者以干為禄也於天元言禄則中下
興隆者乃支為命納音為身其可知也人之生也以
得禄為榮以亡禄為辱故此篇必以天元為主也天
元者主人有禄歲運或於五行生旺之處而遇天禄
者則應官易於榮顯也或大叚天元五行無氣之謂
羸弱雖所臨宫分之吉亦不及以為榮也譬之甲申
水人得庚申運甲禄至子巳敗而逄庚為鬼斯可謂
大叚天元羸弱者哉雖干是甲申納音水吉旺之宫
以其天元無氣雖宫吉亦不及為榮也中下興隆者
中元曰支主命下元曰納音主身身命俱臨五行興
旺之地雖八卦定分為凶亦不能致災也且如甲寅
木得乙亥月身命木木得乙亥以逄生旺之氣可謂
中下興隆者歟雖亥中有乾卦屬金金傷甲木為鬼
卦之傷禄以其身命五行生旺故曰卦凶而終不能
成其咎也此篇前後多論九宫八卦之說而非珞琭
子三命之本意也觀前文理相貫則正義自可證矣
李仝曰凡言天元者即十干羸弱者指衰病死墓絶
處也若天元羸弱九宫雖遇一吉三生不能解救其
災也中謂支也下謂納音也此言二命有氣雖八卦
遇五鬼絶命亦不成災也曇瑩曰天元者十干之謂
也為天為尊為清為貴其於人也為禄人元者支神
之謂也為地為卑為濁為富其於人也為福下元者
納音之謂也為柔為剛為進為退其於人也失在爭
戰逹乎純粹故元談云逹莫逹乎純粹窮莫窮乎戰
爭
若遇尊凶卑吉救療無功尊吉卑凶逄災自愈禄有三
會災有五期
王廷光曰積日為月積月為歲歲者日月之所積此
言太歲為辰之尊也推日以計運推月以計氣本命
者大小之尊也以干為禄曰天元以支為命曰人元
以納音為身曰地元干禄層陽者為身命之尊也以
煞言之則太歲為尊也以人言之則本命為尊也以
三才言之則禄亦為尊也易曰天尊地卑乾坤定矣
卑高以陳貴賤位矣於此可以斷吉凶之由也五行
四柱或上尊凶而下卑吉者卑勝尊也下尅上曰伐
也尅我之謂鬼故占病者雖藥亦無功也或上尊吉
下卑凶隂陽理順上制下曰治也我尅之謂財占病
雖不藥而自愈也禄有三會者如甲禄在寅遇甲寅
是正首之一禄也得甲午是暗合天德之會二禄也
得甲戌是禄堂之會三禄也災有五期舊註以生旺
死三鬼呼為五鬼者又何謂之五期也五期者以干
支禄馬旺變遇死絶之地者是也一說以太歲月建
日辰大小運五處皆來朝會凶煞所聚於五行天地
之氣刑尅本命斯亦謂之災有五期者歟譬之癸亥
生辛酉月壬戌日庚子時叶命四十歲大運丁巳小
運乙巳太歲壬寅月建戊申日辰庚申是日也凶神
惡煞為災集會於元辰此謂之煞會五期者也盖乙
巳小運之火來生丁巳大運之土併來衝破癸亥本
命三才之水絶於丁巳遇癸傷命於返吟之上巳中
雖有驛馬又為壬寅太歲之刑害也月建戊申之土
又來六害本命為水壬三才之生鬼叶庚申日併害
元辰來刑太歲下之犯上寅巳申會起辜恩三刑亥
酉年月並坐自刑四孟會四重劫煞期會破碎集於
運元此命雖官入五品於是年是日不免以受傷刑
而後惡死亡矣此所謂災有五期者歟李仝曰禄為
尊天元也支及納音為卑假令丙午水命人生於七
月雖運馬而前行歷亥子運二十年丙午禄俱火也
遭五鬼所害性命納音水主是也尊凶卑吉遇巳害
庚於鬼鄉前逄辛丑丙辛喜合干火也丑土主相生
不相尅是禄命尊吉納音水雖逄土是尊吉卑凶逄
災自愈也運上消息倣此災福也天禄為福其類有
三如甲禄在寅要本禄本命驛馬二位上見甲是也
仍以五子元遁到處詳之五期者五鬼是也生死旺
五鬼呼為五鬼經云三元逄五鬼閻羅三使追曇瑩
曰立年為尊其胎月日時資以次之大運為尊其太
歲小運資以次之若遇本命與大運德合於建旺之
鄉其歲運日時凶而不能為咎大運與本命互戰於
死囚之地其歲運日時吉而未之為救故曰尊凶卑
吉救療無功尊吉卑凶逄災自愈禄有三會者長生
帝旺庫也其為至吉之地災有五期者衰病死敗絶
其為至凶之地盖禄即福之稱非干禄之禄也今之
學者但舉三合而不知其然金逄巳酉丑木居亥卯
未火得寅午戌水坐申子辰此是禄有三會也
凶多吉少類大過之初爻福淺禍深喻同人之九五
王廷光曰太極是生兩儀兩儀生四象四象生八卦
八卦以定吉凶也卦之所占數之所合卦與數未嘗
不相耦也且如凶多吉少之命以其休囚氣盛故不
宜以求於進用也而有類於大過卦中初六爻體柔
而乘剛其彖藉用白茅而在下無過世之才非有為
之時可以遯世而避盖位而無輔是以動而有悔也
福淺禍深之命以其五行相尅而無氣亦非謀進用
之宜喻如同人卦中九五應其彖先號咷而後笑大
師克相遇者焉言兩剛之於五有尅之道六二以柔
弱而勝剛強九五老陽太過以禍淺福深用則生咎
矣珞琭子舉此二卦凶多吉少福淺禍深類喻於五
行無氣之命盖非特談卦也李仝曰此論八卦立成
變法假令澤風大過卦初爻發動變巽入乾呼為五
鬼從第三位一變上為生氣二變中為天醫三變下
為絶體四變中為游䰟五變上為五鬼舊註歌云變
巽來入五鬼鄉從巽入乾有低昂所以呼為小吉卦
凶多即是鬼為殃言法此爻是也亦是變卦假令天
火同人卦九五發動變乾為離卦呼為絶命從上位
一變上為生氣二變中為天醫三變下為絶體四變
中為游䰟五變上為五鬼六變中為福德七變下為
絶命舊註歌云假令乾卦化為離絶命之鄉例要知
思此非也皆防偹細尋推言此喻九五爻是也曇瑩
曰澤風大過只取内宫變巽入乾其為五鬼一變上
為生氣在坎二變中為天醫在坤三變下為絶體在
震四變中為游䰟在兑五變中為五鬼在乾故云己
巳戊辰度乾宫而脱厄天火同人只取外象變乾入
離其為絶命一變上為生氣在兑二變中為天醫在
震三變下為絶體在坤四變中為游䰟在坎五變上
為五鬼在巽六變中為福德在艮七變下為絶命在
離故曰壬申癸酉入離宫而消亡
聞喜不喜是六甲之盈虧當憂不憂頼五行之救助
王廷光曰空亡者為天地虚脱之辰干禄不到之地
是故逄德則致清閒遇煞則為絶滅行年歲運若逄
禄馬貴人則可以謂之喜矣復不為喜者盖六甲中
俱值十二位之空亡也空亡謂之天中煞為煞最重
六陽命畏於陽宫六隂命畏其隂位運歲行年或遇
之以禄馬貴人而在空亡之上雖有福盈而為禍虧
矣譬之甲辰人得壬寅見禄逄馬可以謂之喜矣而
不以為喜者盖甲辰旬中陽命至寅陽宫乃正空亡
也兼以壬食於甲納音金火之相戰雖有祿馬而以
空亡五行之虧盈相制所謂聞喜不喜是六甲之虧
盈者哉當憂不憂者假如戊申生得丁酉而敗又遇
破碎自刑斯可謂之憂矣所謂不憂者以丁酉之死
火已化而為土矣是故土遇丁酉而不敗盖子傳母
道也故曰當憂不憂頼五行之救助李仝曰虧損也
盈益也假令三命太歲大小行運食神干祿合會之
鄉當有喜而不見喜者是六甲旬中或是空亡或在
旺鬼之鄉災煞亡神之位或是運身反尅禄馬雖以
有所盈却大有所虧以是之故不能為其喜也假令
甲寅人運至申上謂之反吟又寅遇申刑禄命俱絶
為旺金所制當憂而反不憂者為遁見壬申是干救
神術云絶處逄父母變災為福又寅午戌驛馬在申
若更胎月日時有所救助故無憂也曇瑩曰聞喜以
盈為言盈者益也不喜以虧為言虧者損也損益之
道由六甲而推之當憂不憂者但五行休廢處逄生
是也只如木得甲申癸巳水金逄丁亥戊寅土水值
辛巳壬寅金火得庚申己亥木故曰當憂不憂頼五
行之救助
八孤臨於五墓戌未東行六虚下於空亡自乾南首
王廷光曰出於一為家包於一為嫁所歸宿之地也
福以堅實為衍禍以虚耗為忒所謂癸巳者五行所
不至之地也八孤者三位中除辰戌丑未乃五行之
墓其餘八位者孤虚之辰或孤臨於墓如申酉人孤
辰在亥而寡宿居未也五行之墓寄於四季之中其
氣皆隨月建而東行也猶之戌與未乃木火之墓木
自亥生火從寅起火木之氣皆自寅道之東行而鍾
藏於戌未之墓故曰八孤臨於五墓戌未東行者歟
六虚下於空亡者六虚乃六位空亡對衝辰是也譬
如乙丑生人以亥為六隂正空亡亥衝巳為六虚亥
為乾天巳為巽地巳乃南方之首辰故曰六虚下於
空亡自乾南首李仝曰八孤對處為六虚是六八虚
位下先從孤數至虚故云下於空亡孤既東行虚則
西廻故云自乾南首生於此者防骨肉離異睽隔鄉
閭一生散失迍蹇無餘財亦宜消息曇瑩曰甲子旬
中戌亥為空亡盖空亡對衝為太虚乃辰巳也戌亥
是乾金之位在西極之北隅迤邐甲戌甲申自乾南
首故寅申巳亥四孤之地辰戌丑未五墓之鄉向戌
未而東行順空亡而逆轉
天元一氣定侯伯之遷榮支作人元運商徒而得失
王廷光曰貴者聖賢之所可及衆人無與焉富者衆
人之所可至在聖賢不足以言之侯伯者天下之所
貴者也故以天元一氣而推之商徒者天下之所謂
富者也故以支作人元而推之矣十干禄乃天元之
一氣天禄之所司貴富而已或禄𢃄天德官印貴食
於五行四柱之中兼得生旺氣者則侯伯有遷榮之
拜矣支日人元其有衝露言命之變則可以論商徒
之得失矣如亥子水人得巳午火以為命財或寅卯
木人得申酉金以為財鬼商賈之徒詳以人元定財
物之得失餘皆倣此李仝曰十二支為人元干者取
根幹以得名支者象枝條而立義十干象天而動十
二支象地而静陽唱隂和夫行婦隨支配於干得以
循環進退又以納音為地元凡看商賈之徒求財求
福以十二支納音詳之曇瑩曰冲氣舒而山川秀發
日月出而天地清明隂陽在人亦如此也向指天元
清貴合言侯伯遷榮是知天元秀氣而吉將加臨者
人得之貴也支元純粹而四柱比和者人得之富也
直云富與貴而不言貧與賤者何也反此則為貧與
賤耳須觀有氣無氣當究進神退神故下文云財命
有氣財聚命衰之謂也
但看財命有氣逄背禄而不貧若也財絶命衰縱建禄
而不富
王廷光曰人生以財命為主五行所尅者謂之財有
氣謂財與命皆得寓之於五行生旺之地也雖四柱
背禄使之無官亦不至貧賤也或命與財二者無氣
雖得建坐禄使有小官亦不能致富貴也譬之庚寅
木人尅丙戌土為財土旺在戌身命二木至東南戌
雖背申之庚禄以其財命有氣逄背禄而不貧也若
也財絶而命衰者如甲辰生人得丙寅火以金為財
絶於寅辰土至寅而為命鬼兼遇空亡可謂財絶命
衰矣雖月建坐禄以財命無氣所以縱建禄而不富
者也李仝曰此言禄財命財在長生臨官帝旺有氣
之鄉生者逄背禄而不貧如甲寅人生於戊辰月受
胎於己未月又戊戌日丑時生甲寅禄命以土為財
如此者雖背禄一世富強名位發逹官必崇顯又若
甲寅陽命生於乙亥月受胎於丙寅月庚寅日辛巳
時此謂建禄一世貧窮常為不義之徒故有官職亦
須卑下又如壬子陽命男受胎於四月生於正月甲
戌日丙寅時生此乃但為富豪之人平生必無官職
為以火為財生於有氣之地土為官是病絶之處故
云富而無官又的然也其貧賤者生處俱弱不逄貴
氣自可見也曇瑩曰前云以干為禄向背定其貧富
蓋指財命兩宫各宜旺地又如庚申木命庚禄在申
丁亥月中木生土旺順行大運背禄何貧又如火歸
巳地逄金土向申中遇水皆曰財命有氣雖背禄而
不貧財絶命衰者如戊戌木命丁巳月生雖於建禄
財鄉其奈命衰財絶此法不但月上時日皆然故云
財絶命衰雖建禄而不富
若乃身旺鬼絶雖破命而長年鬼旺身衰逄建命而夭
壽
王廷光曰五行之理能制物而不為物之所制者勝
為物勝者為鬼人受五行元氣必致勝物而不為物
之所尅也五行納音之為身身之旺則尅我之鬼自
然絶滅矣或鬼乘旺氣則我身必致衰矣是謂受制
則夭制物則壽譬之庚申木人得壬寅之金運金尅
木為鬼金絶於寅寅乃木旺之鄉然則寅申之破命
以其身旺鬼絶雖破命復為長年也或庚申木人得
壬申之金金旺木絶在申是謂鬼旺而身衰者也雖
二申建命亦不免於夭壽者歟李仝曰身者以納音
言之也以尅我者為鬼十二支定壽數是命與身定
其修短也身旺鬼絶者如丙申火正月生衝破處水
鬼病死即是長年鬼旺身衰者如己巳木人四月生
納音木病金鬼長生雖建命必夭壽也舊書云建命
主長壽破命主夭殤故竹輪經云建命未必延長破
命未必夭壽珞琭子所以消息也曇瑩曰以其本命
旺宫逄絶鬼者是也又如火在巳宫值水木居寅地
逄金土向申鄉遇木金歸亥中逄火設處反吟六害
雖破命而長年以其本命衰鄉逄旺鬼者是也又如
土到寅中見木火歸亥地逄水金在午鄉得火木居
申位逄金故云鬼旺身衰逄建命而夭夀
背禄逐馬守窮途而恓惶禄馬同鄉不三台而八座
王廷光曰禄者所謂爵禄之禄也馬者所謂車馬之
馬也人得之則榮失之則辱天下之榮辱有禄馬之
在元命矣况禄馬為貴煞之窮也人所不知者其禄
馬有死活焉譬如甲人禄在寅寅為死禄以五子元
遁甲至戌乃為活禄也盖戌為禄堂者歟甲子人驛
馬在寅寅為驛乃當生之死驛耳遁見丙寅甲人以
丙為活馬也申子人逄甲為活禄遇丙為活馬以寅
為死禄馬耳所謂背禄逐馬者舊說以甲戌人四月
生背寅禄而逐申馬義亦非也盖是禄馬皆可以致
富貴既有馬之可逐安得守窮途而恓惶者哉盖背
如隂陽之相背非所謂向人也逐者如其散逐之逐
非謂追也禄馬二者皆失所以守窮途而恓惶也猶
之癸亥人得正月甲寅癸禄在子寅以背之驛馬在
己寅以刑之前因刑而逐去其馬後因背而不能及
禄二者俱失斯所謂守窮途而恓惶者歟盖馬貴乎
乘之若逐之則非也禄馬同鄉者如甲申生人丁丑
月己亥日丙寅時命生時於帝座上會禄馬同鄉兼
甲申己亥丙寅皆禀五行清明生氣故應末候於生
時是命晚年有非常之遇所以位至三公壽踰七十
李仝曰竹輪經云禄馬在面前在背後向前趁馬禄
又不來廻住待禄馬又漸遠縱有衣食不免勞苦假
令甲戌男四月生是背禄逐馬也假令六甲申子辰
人正月生之類不惟生月若生日生時遇之尤貴也
曇瑩曰每見貴人食禄無非在禄馬之鄉大都得福
享壽無出禄馬矣今言背禄逐馬人得之賤也運居
中道而財命休囚馬既疾矣禄又背矣安得不困苦
哉自財命有氣至窮途恓惶反復道也禄馬同鄉用
日干得禄時干遁馬五子元求之則可知也假令庚
午人得壬辰日丁未時便以丁壬庚子遁至戊申緣
庚禄午馬在申故也又與本命相得者尤嘉
官崇位顯定知夾禄之鄉小盈大虧恐是劫財之地
王廷光曰鬼谷子云禄馬在望則官崇而位顯譬之
癸禄在子子之前後辰遇癸四柱得之者曰夾禄又
謂之拱禄禄特虚拱以待用及癸水旺於子禄之所
主者官爵也如此則官爵自然崇顯也小盈大虧者
如丁丑得丙寅水以尅火為財丙寅乃自生之火則
可謂小盈丑人以孤劫在寅丑土受寅木之制而為
財化鬼歟斯所以為大虧矣夫劫煞者乃巳酉丑金
至寅而絶也絶中逄劫雖有小盈而致大虧者歟李
仝曰小盈者謂禄命雖有三二吉處若值劫財之地
則為大虧也此出洞靈秘論三命以財旺為吉人以
有財為福曇瑩曰官印為天禄同官者人得之貴也
如戊逄乙巳壬得巳亥丙遇癸巳癸逄戊子然則天
官夾禄無不出羣其中會吉會凶曾未定也又如丙
辰土命癸巳月生丙禄在巳土以水為財劫煞却居
巳財既絶矣命又衰矣即曰小盈大虧恐是劫財之
地
生月𢃄禄入仕居赫奕之尊重犯竒儀藴藉抱出羣之
噐
王廷光曰所謂禄以代耕則指貴者之事而耕者則
指賤而在野者言之也以禄為貴者之事故云居赫
奕之尊經云天禄者享貴富之最竒儀者資出倫之
材珞琭子云生月為運元或𢃄天禄生旺之氣而行
運者則平生温厚為福之多也然舉以生月如生日
生時皆欲得冠𢃄天禄為福之厚也或四柱五行互
相𢃄禄兼乘生旺之氣者則入仕多居赫奕之尊矣
所謂𢃄禄者不必謂專生天禄者也如甲禄在寅寅
午戌中見甲者皆是也重犯竒儀者乙丙丁為三竒
戊己庚辛壬癸為六儀十干用九而隨去其甲者之
謂竒儀也如乙巳生得辛巳月日辛為儀乙日竒乙
以辛巳為生成官又坐官禄長生學舘二巳乃重犯
竒儀矣或謂辛巳人得丙申月丙辰日是一儀合二
竒此亦謂之二生犯竒儀者也竒儀者天地隂陽耦
合英秀之氣宜為學者約之故曰藴抱出羣之噐李
仝曰生月日時併𢃄本禄若入仕必須官職崇顯也
竒者指乙丙丁甲戊庚為三竒也儀者常以子加於
寅順數至年月見本命即是重犯竒儀也曇瑩曰本
命禄元與生月同者是也其禄元用日干求之假令
庚子人甲申月但得乙庚之日便用丙子推之甲申
是也其生月𢃄禄并禄馬同鄉但得天元與納音同
者亦可言之甲戊庚乙丙丁法天地二儀此云三竒
也重犯者居赫奕之尊抱出羣之噐
隂男陽女時觀出入之年隂女陽男更看元辰之歲
王廷光曰男陽也或禀五行之隂而生則謂之隂男
也女隂也或受五行之陽而生則謂之陽女也隂男
陽女禀五行之氣不順是以大運歷過去節氣不順
者時觀出運入運之年而有吉凶之變氣順者雖不
以出入之年為應亦不可與元辰之厄會李仝曰凡
出運入運時多主災滯衝前一辰為元辰若大小二
運太歲併逄於元辰有災滯决矣曇瑩曰男女之别
男尊女卑陽位本男隂位本女今言隂男陽女失其
序矣既失其序則運有逆順也大運出入之年慮招
不測之咎陽男隂女各得其宜大運遷變之年更看
元辰等煞是故吉凶悔吝生乎動者也
與生地之相逄宜退身而避位凶會吉會伏吟反吟隂
錯陽差天衝地擊
王廷光曰五行有父子相繼之道蓋父壯則子幼子
強則父衰所謂與生地之相逄如戊申得壬申戊申
自生之土則生壬申之金金至申而臨官土信金義
父傳子道也及其子父同處子既往矣父以功成自
當告退盖生者不生物不兩立者歟是知五行他生
而我休子代父位也故曰與生地之相逄宜退身而
避位耳凶會吉會者如癸亥人三元受水一氣或行
年歲運會於己卯水死於夘而遇己夘土為鬼則禄
命身三元皆死故曰凶會一說以行年歲運禄馬五
處皆在生旺之地而來共生我元命之謂吉會皆來
尅我之謂凶會也衝命一辰曰反吟隂錯陽差者物
以陽熙以隂凝二氣不相戾故天地相合以降甘露
此言其向而不乖也以隂遇隂曰錯以陽遇陽曰差
純隂則不成純陽則不生此所謂隂陽差錯者歟人
之一身隂錯陽差則非正也故所作多竒而不耦矣
天衝地擊者戌亥曰天羅辰巳為地網衝擊乃五行
隂陽絶滅之地歲運得此更在返吟伏吟之上則其
為凶為禍可知也四柱寓於其上縱貴而不壽李仝
曰此四句言五行災福變通不定不可執一而言也
凶會之中復有吉者吉會之中復有凶者反吟伏吟
合災却有四主本相救則吉若胎月日時俱弱方有
凶會隂錯謂陽女隂男元辰在衝後一辰陽差謂陽
男隂女元辰在衝前一辰天衝者謂戌亥為天門地
擊者謂辰巳為地戶言有差錯衝擊神是孤虚神也
曇瑩曰古所謂不知命無以為君子盖命者天之默
定也若知進退存亡其惟聖人乎與生地相逄宜退
身避位者本命長生中逄旺鬼是也即如金逄乙巳
火土遇庚申木火見甲寅水木逄辛亥金得之於四
柱或臨大運者宜以節用謹身退身避位隂陽五位
支干四柱互相暗戰謂之駁雜伏吟反吟會凶會吉
曾未定也且如甲子金命伏吟庚子土為吉戊子火
為凶反吟以戊午火為凶庚午土為吉切忌隂錯陽
差天衝地擊如其甲木畏於庚金子水傷於午火
或逄四煞五鬼六害七傷地網天羅三元九宫福臻成
慶禍併危疑扶兮速速抑乃遲遲
王廷光曰五行之秀氣為冲和為福祥夫何故以得
氣之正也反此則為煞為鬼為害為傷之類是也窮
理可以知幽明之微盡性可以知生死之妙所為四
煞五鬼者或謂命前四辰曰四煞生死旺三鬼呼為
五鬼者非也四煞者寅申巳亥四衝之劫者是也五
鬼者以納音尅我之謂鬼鬼在生敗旺死絶五處見者
是也六害者如寅人得己卯人得辰者是也命如逄
四煞劫會五鬼相臨六害集命斯人也必主七傷之
事七傷者傷害父母妻子兄弟自身是也天羅地網
乃陽氣入墓絶滅之地遇者故多凶也然巳上皆神
煞之為凶或三元九宫五行生旺為福之臻尚可以
成吉慶耳盖五行為神煞之先或以值凶煞者兼三
元九宫五行四柱又在衰敗之地所謂禍併危疑者
歟是謂煞扶兮速速成灾福抑乃遲遲為慶李仝曰
一吉二宜三生四殺五鬼六害七傷八難九厄此是
三元九宫内諸神煞之名此言九宫之法及地網天
羅若禄命吉會九宫又吉則是福臻成慶言得福神
相扶故云扶兮速速也若禄命災期九宮不吉又遇
地網天羅則是禍併危疑言其無福神相扶故云抑
乃遲遲也曇瑩曰四煞謂辰戌丑未五鬼謂五行之
鬼六害謂寅巳之類七傷謂劫煞等神戌亥謂之天
羅辰巳謂之地網相得者為吉相尅者為凶禍併則
危疑福臻則成慶福輕乎羽扶兮速速禍重於地抑
乃遲遲其發若機括其由是非之謂也
歷貴地而待時遇比肩而争競至若人疲馬劣猶託財
旺之鄉
王廷光曰兩貴不足以相争盖兩貴必有一勝者焉
兩賤不足以相使盖兩賤必有一下者焉公侯將相
其命已素定矣然運氣若有比肩者一般以歷貴強
禄馬之地雖欲除拜姑待其時耳盖二者須争競較
量錙銖優劣而定先後之拜譬如元命格相同而年
運皆歷貴強之地而同年共取一魁須當争較得福
最者為之矣人疲馬劣者本命支曰人元兼驛馬或
在五行衰敗無氣之處則不逹如甲子干支人元立
金至子已死矣子人以寅為馬屬木至子而敗此所
謂人疲馬劣者與其所以不為災者盖戊申土尅水
為財水土俱旺在子故曰猶託財旺之鄉李仝曰若
運入貴神之地待時數符合則有福慶若遇災福力
齊如生育並行之運必有争競弱者伏強此旨幽深
在吉凶煞神昇降言之若禄馬氣衰但得禄財命財
旺相亦可扶持曇瑩曰古所謂雖有鎡基不如待時
盖歷其貴地須待時也比肩争競由兩庚奪一丁兩
丙食一戊遇之官印或在吉神如此者交相是非比
肩争競人疲馬劣者其如戊午火命驛馬在申申中
金旺火衰曰人疲馬劣猶必託財旺之鄉也
或乃財旺禄衰建馬何避衝揜歲臨尚不為災年登故
宜獲福
王廷光曰尅之者為財寓之者為禄乘之者為馬禄
財驛馬兼得之則富貴兩全者也或偏得之則又次
焉或天禄雖衰而身財猶旺兼遇驛馬來乘又何避
之有也縱使衝揜歲臨尚且不為災變况後歲運更
在五行生旺會合豐登之處故宜獲福之多矣猶之
癸亥生得乙巳歲遇禄水雖絶在巳而以水人尅火
為財火旺在巳兼巳上乘馬雖己亥之衝臨於返吟
之上而以身財之旺故不以為災變矣或歲運不相
衝臨而在三合五行生旺之地又逄財遇馬可謂年
歲豐登故宜獲福者哉李仝曰若財旺禄衰戰馬之
鄉又何疑避雖太歲加臨或衝破本命在鬼旺身絶
之位得財馬相扶合災不災若太歲逄喜合禄命有
氣之處是年登故宜獲福矣曇瑩曰財旺禄衰者其
如甲戌火命月建壬申甲禄既絶馬立財鄉故云財
旺禄衰建馬何避大抵馬是扶身之寳禄為養命之
源禄乘貴而遷官馬運財而獲富揜者伏吟也衝者
反吟也然衝與揜唯善與惡致其不寧也居安慮危
君子之道也相生則吉相尅則凶由是年登故宜獲
福
大吉生逄小吉反夀長年天罡運至天魁寄生續夀
王廷光曰顔子雖賢而有不幸之短命盗跖雖兇而
得人間之上夀是則修短之數豈不有命耶盖命之
所遇者有時時之所繋者吉凶異耳舊說以乙丑六
月生遁見癸未納音金尅木為身才所以反夀則長
年矣其意以謂尅我之謂夭我尅之謂夀然則言乙
丑納音而不論其餘或遇辛未癸巳丑之類又何以
取其尅也此盖非謂納音取尅正言丑人得未耳丑
未乃返吟而何以謂之反夀長年也盖丑為大吉乃
金之墓未為小吉乃木之庫以丑中之金氣來尅未
中之木氣五行上尅下曰治金木變化仁義相濟䰟
魄相應夫婦相儀損乃益也如此則反夀以長年者
歟或未人得丑則尊辱卑榮妻居夫位隂陽不正則
為不夀而為夭矣天罡運至天魁者是亦論返吟中
辰生人得戌者也天罡是辰辰中有水氣之所鍾也
天魁是戌戌中有火氣之所鍾也辰中之水尅戌中
之火為精為神為夫為婦尊卑定位水火既濟五行
氣和如此則可謂寄生續夀者矣或戌人得辰運夫
處妻位隂陽不正則為返吟之破命者歟二說盖四
季中有五行之墓而有夫婦尊卑之定位在焉李仝
曰大吉者丑位也小吉者未位也此後八句再明反
吟伏吟吉凶無固必之義假令乙丑隂命男在六月
生遁見癸未木雖本命生月相尅合主夭傷却為乙
丑納音金尅癸未納音木是反夀長年舊歌云便將
生月用為身却以納音廻作命身來尅命短天年命
往尅身長夀命天罡者辰位也天魁者戌位也假令
戊辰陽命男在三月生計五歲起運順行五十六運
在壬戌運下納音是水來生戊辰木又且生於三月
天德月德俱在壬寄在戌上又生木故云寄生續夀
曇瑩曰以下四節並用真印始得其詳嘗試言之乙
丑金印癸未木印壬辰水印甲戌火印丙辰土印長
年續夀惟寄與反除此五干未有知其然也緣丑為
大吉中有乙木存焉未為小吉上有癸水在焉癸水
生其乙木增益禄元反壽長年莫非是也天罡辰也
天魁戌也戌中有甲辰中有壬壬水生其甲木甲木
續其丙火故曰天罡運至天魁寄生續夀大要十干
為禄定人修短故也
從魁抵蒼龍之宿財自天來
曇瑩曰酉為昴胃之鄉從魁是也卯曰蒼龍之宿太
衝是也嘗試論之以支元取財今言天來者何也緣
酉上有辛卯中有乙辛金制其乙木故云財自天來
太衝臨昴胃之鄉人元有害
曇瑩曰以其酉金尅其卯木乙木畏於辛金禄既被
傷人元受尅若然者酉人遇卯為吉卯人逄酉為凶
位列尊卑剛柔斷矣
金禄窮於正首庚重辛輕木人困於金鄉寅深卯淺
李仝曰金禄者且舉庚辛二禄餘門同也庚重辛輕
者庚辛至寅位為絶庚重者多為破禄故云重也辛
輕者辛到寅上有天乙貴人故為輕也木人謂寅卯
二命金鄉指申酉為鬼方大抵隂遇陽則和陽見陽
則多競也曇瑩曰隂極生陽陽極生隂隂陽自然之
理也陽金生於巳而死於子絶於寅隂金生於子而
死於巳絶於卯正死正生之謂重偏生偏死之謂輕
次以陽木生於亥而絶於申隂木生於午而絶於酉
陽木申深而酉淺隂木申淺而酉深盖寅卯指羣木
之情庚辛舉衆金之類申是水生之地木曰困寅乃
生火之宫金云窮也
妙在識其通變拙說猶神巫瞽眛於調絃難希律吕
王廷光曰易曰一闔一闢之謂變往來不窮之謂通
孔子作易至說卦然後言妙妙萬物然後識通變盈
虚之數隂陽之理至妙藏焉賢者得之妙逹緯象通
知隂陽至於談命其說雖拙其應若神愚者失之常
為物疑安能通其性命之妙如巫瞽之昩於調絃而
希律吕之合也李仝曰易繋辭云通變之謂事又云
易窮則變變則通通則久又云變通配四時又云一
闔一闢謂之變往來不窮謂之通又云化而裁之謂
之變推而行之謂之通此賦言消息之功其得失在
識通變無窮之理則雖拙說亦如神也若不識通變
之妙則如巫瞽不曉其調絃者則難求合於律吕也
曇瑩曰易窮則變變則通通變之謂事也要言以會
道合理而忘言盖理由言彰言不越理識其通變拙
說猶神然瞽者無以與乎文章之觀聾者無以與乎
鐘鼓之聲况語希夷妙道哉故以昩於調絃難希律
吕喻之耳
庚辛臨於甲乙君子可以求官北人運在南方貿易獲
其厚利
王廷光曰論金木之刑則制以致用論金木之理則
相繼以終始故金木子也木金父也金父用子則金
木相得甲以辛為官乙以庚為官如庚辛之運歲來
臨甲乙之人故曰君子可以求官者小人反以為鬼
也北人運至南方者亥子皆北方之水也巳午皆南
方之火也以水人行運至火鄉我尅之謂財所以貿
易獲其厚利也或謂癸壬之至午亦是者非也壬癸
是禄己午是命干支不相入如壬癸人謂丙丁則可
以謂之禄財而已談命者必當分禄命身為之命也
以干配禄以支合命以納音論身之為三命李仝曰
甲以辛為禄官乙以庚為禄官太歲大小年相符求
官必遂餘十干准此言君子則求官小人逄之則有
官災前言十干尅我者納音相配與天官此則言干
支若是壬癸亥子至己午之位我尅者為財故獲厚
利是也曇瑩曰甲乙以庚辛為官印其用有是與非
但君子得以為官小人遇之為鬼何以知其然也盖
獨稱君子求官而不言小人為福耳正北壬癸之位
其卦屬坎正南丙丁之位其卦為離坎屬水曰潤下
離屬火曰炎上兩者交通合成既濟加之水歸火地
運至財鄉故云北人運至南方貿易獲其厚利也
聞朝歡而旋泣為盛火之炎陽尅禍福之賒遥則多因
於水土
王廷光曰火主禮禮中則止不可太過禮煩則亂火
之氣炎木之氣温炎與温未嘗相雜云火木之生則
輕清可見矣土之形厚而豐水之形圓而下言水土
之同源則重濁亦可知矣格局歲運得五行火木之
炎陽其為謀用行藏則易於發故曰聞朝歡而旋泣
者也或犯水土之多必傷於重濁更不逄生氣則動
作云為多遲滯也火水之命五行則尅彼為財彼尅
為鬼禍福之來皆云不快故云尅禍福之賒遥多因
水土也此盖論火木性快易發易休水土性遲難成
難敗李仝曰火性炎上若火人遇火朝歡旋泣言速
也土重濁不動水潤下盈科乃進凡生尅禍福皆遲
故云賒遥也曇瑩曰火之為性暴而多傷故鑚木而
烟飛擊石而光發朝歡旋泣今是昨非由火𫝊薪莫
知其極也水土為物其性柔和致於禍福之端得其
遲緩之意盖智與信也
金木未能成噐聽哀樂以難名似木盛而花繁狀密雲
而不雨
王廷光曰五行之中唯金木性不自專須在假物而
後成噐也木陽神也能自變其形曲直故或喬而直
或樛以曲也金隂精也不能自化之而從火革故能
制刻以成噐也木得金之制而成才金木之制謂哀
樂者同盖木主春其性仁春則敷榮萬物發生可以
為樂也金主秋其性義秋則揫歛萬物散殺可以為
哀也木無金而不噐金無火而不成為哀為樂難以
名狀似木盛花繁密雲不雨是謂為虚聲無實跡者
焉李仝曰此言金木未成噐之處或相制尅則難聽
或哀或樂之名此珞琭子之深旨本命支干納音并
生月上詳之若木人當生見金行運亦逄金定其比
和也曇瑩曰且金不能成噐惟火以陶鎔木未能成
功假金以彫刻故樂必以哀為主益必以損為先木
盛花繁秀而不實密雲不雨晦而難明兩在不測之
間擬議生矣大都旺而不可無制衰而不可無生得
處比和復歸純粹
乘軒衣冕金火何多位劣班卑隂陽不定
王廷光曰五行木為文而火為武水為賓而土為主
金得火備而為上貴斯乃體物知用之人軒車羽盖
天富十會則身歷貴地乘軒衣冕者乃四柱遇官鬼
生旺之鄉者是也如庚人得戊午辛人得丙寅之類
金没火革而有造化之妙貴格之中須欲得金火之
相配然亦欲合於隂陽之耦也或庚人得丁辛人得
丙之謂天官𢃄德隂陽相配五行氣順加以禄馬相
乘者則乘軒衣冕之望也或庚人得丙辛人得丁純
隂純陽為尅為鬼是謂隂陽不定者也如此者雖有
小官亦致位劣班卑安能顯逹者歟李仝曰此言四
柱十干之中金火多者如六辛人遇丙為官又不可
多得其中者則有官崇乘軒衣冕也若被金火多者
却位劣而班卑如甲人要庚辛為官若金多則甲木
反有所損故云隂陽不定曇瑩曰大凡四柱五行火
金多者不足貴也金剛而不能順物火暴而難益其
生為氣不常故君子之道鮮矣身卑位高者危身高
位卑者屈隂陽得位為年支干始終無失
是以龍吟虎嘯風雨助其休祥火勢將興故先烟而後
𦦨
王廷光曰水流濕火就燥雲從龍風從虎聖人作而
萬物覩本乎天者親上本乎地者親下則各從其類
者哉所謂龍者東方木也而金氣應之則吟而雨至
虎西方金也而木氣應之則嘯而風生皆以類感猶
人之遭遇亦緣三元四柱五行乘生旺之氣則動無
不吉者歟若夫初凶後吉者則不然譬之火之始然
先烟而後熖也傳曰烟生於火而能欎火也豈非火
外景而晦烟逹而得生不猶人之始凶而終吉者哉
李仝曰此作賦之意蓋為上文言五行相尅或木成
噐合貴不貴此又言相尅相生因以龍虎烟熖為喻
若五行各得其所則如龍行雨降虎嘯風生又如火
旺先有其烟後有其熖則前人之註引甲寅人三月
生者非也曇瑩曰龍吟雨降虎嘯風生故曰雲從龍
風從虎則各從其類也滋於枯槁助以休祥則風以
散之雨以潤之也欲測將興之事為於未有之前是
知先發其烟然後有𦦨龍吟虎嘯當以戊辰甲寅其
義甚詳不然但遇寅與辰相得是也
每見凶中有吉吉乃先凶吉中有凶凶為吉兆
王廷光曰吉凶之相仍禍福之相因隂陽之常理也
世固有吉人凶於吉凶人吉於凶者君子所不道也
亦道其常者而已論五行貴而不純粹者則吉凶相
半也人之禄馬貴人為吉之兆而以五行休囚無氣
故因吉以致凶耳譬如甲子生人得丙寅坐禄乘馬
遇食斯可以謂之吉矣以甲子自死之金而絶於寅
凡遇丙寅生火制之為身鬼斯可以謂之凶矣雖然
有鬼化為官者財化為鬼者在智者以輕重取之故
曰吉中有凶凶為吉兆李仝曰凡行運有前五年凶
後五年吉者前五年吉後五年凶者假令癸未生人
十一月運到酉上三水俱敗故不可也殊不知酉中
有辛又是辛酉此為印綬之鄉反有喜也故云凶中
有吉曇瑩曰凶若勝吉吉藴凶中吉若勝凶凶藏吉
内駁雜生於純粹比和出於戰争故曰吉中有凶凶
為吉兆
禍旬向末言福可以迎推纔入衰鄉論災宜其逆課男
迎女送否泰交居隂陽二氣逆順折除
王廷光曰五行順則福生逆則災至和以致祥乖以
致亂此論災福由之於行運也然行運有前後五年
之說盖餘福耳一旬為十歲將臨出運曰向末言新
福可以迎推甲戌火運乍入衰鄉而尚有旺鄉之餘
福亦未可便謂之災福宜逆課其為福耳陽男隂女
大運順行以其氣之不逆者也每遇出災入吉之運
而可以迎新福而導舊災矣陽女隂男大運逆行以
其氣之不順者也則可以守舊福而避新災耳故謂
男迎女送者歟否泰交居者此云泰卦為三陽之首
小運則男起丙寅否卦為七月之辰女子則運行於
坤位今甲巳生人一歲男起丙寅女起壬申者是也
所謂隂陽二氣者盖言小運乃年之氣也大運乃月
之氣也經曰日干為運月干為氣凝神於三命之中
小運則從生日以交大運則論其氣而過盖二氣運
行由我言命者也或謂隨太歲而過者非也盖太歲
為神煞之首未生我時巳位矣故曰隂陽二氣逆順
折除折除之法已載於前李仝曰此言將出災運故
交福運尚有餘災欲徹之時可以迎新福救之初入
衰鄉者逆而課之前五年自吉運中來猶披尠福未
可言災男詳大運初入之年迎何災福故云迎也女
詳大運將出之年送何災福故云送也隂男陽女陽
男隂女依逆順行運折除看新舊運上有何吉凶以
運數言之也曇瑩曰隂陽男女之别吉凶禍福之稱
此論行運各指長生次於衰地即如金生於巳而衰
於戍戌上男順行於死囚休廢女逆行於帝旺臨官
又如巳中男順旺於申酉之鄉女逆困於寅卯之地
故曰禍旬向末言福可以迎推纔入衰鄉論災宜其
逆課
占其金木之内顯於方所分野標其南北之間恐不利
於往來
曇瑩曰南北以水火之分顯於方所分野金木指東
西之位恐不利於往來皆以八卦變通向三避五行
藏動止出入施為禍福吉凶不可不察
一旬之内於年中而問干一歲之中向月中而求日向
三避五指方面以窮通審吉量凶述歲中之否泰
曇瑩曰處定求動尅未進而難遷得月問年向月中
而求日述歲中否泰指方面窮通向三者生氣福德
天醫是也避五者絶體遊䰟五鬼絶命本宫是也又
云向三向而避五位是則一白二黑三碧四綠五黃
六白七赤八白九紫此乃六輪八卦九宫之法
壬癸秋生而冬旺亥子同途甲乙夏死而春榮寅卯一
類
曇瑩曰庚為衆金之主故居申而生水水歸亥子冬
天而旺壬為聚水之源故居亥而生木木歸寅卯春
天而壯甲為羣木之首故居寅而生火火歸己午夏
天而旺戊為衆土之尊故居巳而生金金歸申酉秋
天而旺壬癸亥子一類水也水生於申而旺於子甲
乙寅卯一類木也木旺於卯而死於午故曰壬癸秋
生而冬旺甲乙夏死而春榮
丙寅丁卯秋天宜以保持己巳戊辰度乾宫而脱厄
曇瑩曰丙寅丁卯舉火之類火既尅金秋天保持者
何也言水生於秋故也己巳戊辰舉木之類木既生
亥乾宫脱厄者何也言亥有乾金故也自癸壬秋生
冬旺止脱厄於乾宫皆明五行休旺之情造化自然
之理
值病憂病逄生得生旺相峥嶸休囚滅絶
曇瑩曰值病憂病以休囚滅絶而言逄生得生以旺
相峥嶸為義值病憂病者五行病中逄鬼是也其如
木值辛巳金火值甲申水土遇庚寅木金逄乙亥火
如此之類休囚滅絶逄生得生者五行生處逄生是
也其如木臨癸亥水火得庚寅木如水值壬申金金
逄丁巳土如此之類旺相峥嶸或逄之歲運或值之
鎡基更看始終隨宜消息
論其眷屬憂以死絶
曇瑩曰生我者為父母我生者為子孫尅我者為官
鬼我尅者為妻財比和者為兄弟慮在空亡死絶之
地憂居休囚衰敗之鄉
墓在鬼中危疑者甚
曇瑩曰墓在鬼中者以其五行墓中逄鬼是也只如
金畏己丑火木憂乙未金水懼丙辰土土慮戊辰木
火怕壬戌水如此之格危疑者甚
足下臨喪面前可見
曇瑩曰足下臨喪面前可見以其命前二辰為喪門
命後二辰為吊客或太歲諸煞大小運臨憂其不測
之災慮有外服之象
憑隂察其陽禍歲星莫犯於孤辰恃陽鑑以隂災天年
忌逢於寡宿
曇瑩曰嘗試論其寅卯辰人巳為孤辰丑為寡宿其
寅辰是陽之位丑巳為隂之位故云憑隂察其陽禍
歲星莫犯於孤辰己未以申為孤辰辰為寡宿未巳
為隂之位辰申是陽之位故曰恃陽鑑以隂災天年
忌逄於寡宿天年猶小運也歲星猶太歲也陽以孤
辰為重隂以寡宿為深
先論二氣次課延生父病推其子禄妻災課以夫年
曇瑩曰五行相生為父子其為傳受之氣青赤等類
是也隂陽相制為夫妻其為交合之辰支干等類是
也假令金病無疑畏火急求水以救之盖金生水為
子水尅火故也又如金之災者恐值火也且看火之
休旺如何盖尅我者為夫此乃救解二法最為詳要
三宫元吉禍遲可以延推始末皆凶災忽來而迅速
曇瑩曰三元得地而吉四柱逓合為崇盖三元者禄
命身也互乘旺氣福德加臨如此者得禍延遲獲福
非鮮其或始終駁尅高下相陵則福且遠矣災來速
矣
宅墓受煞落梁塵以呻吟喪吊臨門變宫商為薤露
曇瑩曰古之善歌者有遶梁之聲善唱者合宫商之
曲今易以呻吟愁歎變為薤露挽歌則喪吊臨門宅
墓受煞故也常以命前五辰為宅命後五辰為墓又
以命前二辰為喪門命後二辰為吊客其或太歲凶
煞臨併大小運限刑衝必致凶禍切宜預避
干推兩重防災於元首之門支折三輕慎禍於股肱之
内下元一氣周居去住之期
曇瑩曰三元兩值受尅防災於頭目胷背之間支辰
三次逄傷遭禍於腹臟股肱之内下元一氣納音是
也其主宰五行逐支干遷變故曰周居去住之期而
成否泰
仁而不仁慮傷伐於戊巳
曇瑩曰仁者木也戊巳土也木本性仁慮貪戊巳利
動君子反有不仁此則逄之為災去之為福
至於寢食侍衞物有鬼物人有鬼人逄之為災去之為
福
曇瑩曰君子晨興暮寢常宜攝衞護持其或食息弗
調動過生疾於是合中逄鬼吉内獲凶雖或人情所
為亦被隂陽所宰
就中裸形夾煞魄往酆都所犯有傷䰟歸岱嶺
曇瑩曰嘗論裸形戴花乃沐浴中𢃄合也加以凶神
交併惡煞刑衝得之於人則耽荒財色逐妄耗真所
犯之神積虧成損有如此者中道而夭曾不盡其天
年岱嶺酆都乃隂府冥山之謂也常以庚辰人逄乙
酉引之為喻盖天地合中金旺水敗
或乃行來出入抵犯凶方嫁娶修營路登黃黑災福在
歲年之位内發覺由時日之擊揚
曇瑩曰殊常異舊變處為萌其或嫁娶修營行方出
入宜擇善地先要預防雖非三命之談亦備九宫之
法詳以逐年神煞身黑身黃其由時日擊揚必在歲
年位内
五神相尅三生定命
曇瑩曰五神五行也三生三元也凡觀人命須䆒根
基用三元定官以五行相配况吉凶禍福豈偶然哉
與夫析理精微不在支離蔓述
每見貴人食禄無非禄馬之鄉
曇瑩曰此法以日時禄馬五子元求之或相生於本
命建旺之鄉或駁尅於當生滅絶之地至若運限加
臨必有吉凶之兆
源濁伏吟惆悵歇宫之地
曇瑩曰凡遇五行而造化滅絶空亡更逄運限刑衝
惡星交併主多憂少樂必招夭亡惆悵吟呻故號歇
宫之地
狂横起於勾絞
曇瑩曰陽命以前三辰為勾後三辰為絞隂命以前
三辰為絞後三辰為勾其或交臨運限乃招狂横之
災
禍敗發於元亡
曇瑩曰此論元辰亡神也元辰以陽男隂女衝前一
辰隂男陽女衝後一辰其次亡神以寅午戌在巳巳
酉丑在申申子辰在亥亥卯未在寅更值當生凶煞
歲運刑星多因官事勾連訟端縈絆加以宅墓同處
少樂多憂故下文云
宅墓同處恐少樂而多憂萬里回還乃是三歸之地
曇瑩曰三歸之地乃辰戌丑未此云三邱亦云五墓
故以歸根復命返本還源凡此四辰以應回還之象
四煞之父多生五鬼之男
曇瑩曰或云劫災天地四煞或以辰戌丑未為四隂
煞此用遊年太歲或大小兩運全其四煞三元受傷
於年養子乃是五鬼之男反制受尅不純粹也
六害之徒命有七傷之事
曇瑩曰凡看人命或值一兩重六害或展轉凶煞併
衝如此之人命有七傷之事
眷屬情同水火相逄於沐浴之鄉
曇瑩曰凡本命沐浴中相尅是也此主六親寡合朋
友匪和凡處求謀故難成就
骨肉中道分離孤宿猶嫌於隔角
曇瑩曰子午卯酉中有死氣辰戌丑未四墓之鄉人
或值之孤中孤也斯主夫妻暌隔財散人離眷屬喪
亡與時相逆常以寅卯辰居午巳午未在酉申酉戌
逄子亥子丑臨卯此是孤神也辰戌丑未寡宿亦然
以寅申巳亥為天地之四角盖隔此四位孤神也
須要明其神煞輕重較量身尅煞而尚輕煞尅身而尤
重
曇瑩曰吉凶神煞百有餘年或得於日時之間或逄
於歲運之内但以煞尅身而重身尅煞而輕更要隨
噐審詳臨機消息
至於循環八卦因河洛之遺文略之定為一端究之翻
成萬緒
曇瑩曰易有太極是生兩儀兩儀生四象四象生八
卦河出八卦之圖洛出五行之書然後聖人以蓍龜
之象數信乎其不疑矣於是作易而明吉凶以斷天
下之疑以定天下之業故曰剛柔相摩八卦相盪終
成萬緒始出一端
若值攀鞍踐禄逄之則佩印乘軒
曇瑩曰攀鞍有位與天元𢃄合者人得之貴也須要
加臨吉將身運資生更於旺相之宫始可言其福矣
馬劣財微遇之則流而不返
曇瑩曰驛馬微劣財命休囚則塗炭辛勤終無成立
此以四柱臨之可定飄蕩無歸
占除望拜甲午以四八為期口舌文書己亥慎三十有
二
王廷光曰玉册曰天數得平地數得終天地合得中
運之凶吉五行之數有太過不及皆非吉兆此篇論
以行年大小運由之於數而已數有竒偶之變吉凶
自此以生也所謂甲午以四八為期者四八三十二
歲是年也太歲乙丑小運丁酉乙丑乃金人五行正
印盖遇天乙貴神丁酉是甲人天官暗印之鄉而運
與歲之合旺氣故有占除望拜之兆也己亥慎三十
有二者以是年太歲庚午小運丁酉木至午死酉絶
亥午酉會命之自刑巳為歛口丁為吹舌方刑為文
宇故曰口舌文書己亥慎三十有二李仝曰此舉甲
午人一例欲使後人用遊年太歲求其災福四八者
三十二歲也甲午人及己亥木為命宅三十二歲逄
乙丑年驛馬入宅故有占除望拜之期也又太歲乙
丑金上中下全尅己亥木之宅仍用客太隂入宅故
亦有口舌文書之災須以貴賤言之也曇瑩曰甲午
生人三十二上小運丁酉金家旺鄉乙丑太歲本音
正庫又逄驛馬入宅天乙加臨故有占除望拜之喜
己亥生三十二小運丁酉在吊客太歲庚午在死鄉
仍為六厄之宫三元受尅故有口舌文書之患自行
來出入至夾煞持丘此一節文亦備隂陽地理三元
九宫之例用遊年太歲求其災福非盡三命之理不
更備述又以歲運交宫當須意會
善惡相伴摇動遷移
曇瑩曰如上占除望拜口舌文書禍福交攻吉凶相
伴有不用遷變而興故云善惡相伴摇動遷移則吉
凶悔吝生乎動者也
夾煞持邱親姻哭送
曇瑩曰辰戌丑未謂之四大煞亦云三邱之地各以
五行入墓假令己巳木命得乙未日生此是本家三
邱又以加臨羊刅故曰夾煞持邱危疑者甚
兼須詳其操執觀其秉持厚薄論其骨狀成噐藉於心
源
曇瑩曰秉持操執觀人所為也骨狀心源定人厚薄
也然以五行論命亦須藉於德行由是視其所以觀
其所由察其所安人焉廋哉故術云有心無相相逐
心生有相無心心隨相滅
木氣盛而仁昌庚辛虧而義寡
曇瑩曰此以五行配於五常定人之噐量也甲乙木
主仁丙丁火主禮戊己土主信庚辛金主義壬癸水
主智木盛則仁昌金虧則義寡餘皆象事知噐占事
知來
惡耀加而有喜宜其大噐
曇瑩曰修之於身其德乃真故曰忠孝仁義德之順
也雖臨諸煞反為權星
福星臨而禍發以表凶人
曇瑩曰富貴而驕自貽其咎故曰悖傲無禮德之逆
也善不失善報而惡自招殃此珞琭子深戒之也
處定求動尅未盡而難遷
曇瑩曰君子居則觀其象而玩其辭動則觀其變而
玩其占是以自天祐之吉無不利
居安問危可凶中而卜吉
曇瑩曰且吉凶禍福之興也非聖人孰能知之於未
有之前哉若能趨吉而背凶此居安慮危之道也
貴而忘賤災自奢生迷而不返禍從惑起
曇瑩曰貴必以賤為本高必以下為基有附勢而叨
功因賤而竊禄殊不知禍兮福所倚福兮禍所伏是
故鬼神嫉之困於不道
殊常易舊變處為萌福善禍滛吉凶異兆
曇瑩曰有變動然後吉凶生焉故曰吉凶悔吝生乎
動者也又曰吉凶者失得之象也積善之家必有餘
慶積不善之家必有餘殃易之戒也
至於公明季主尚無變識之文景純仲舒不載比形之
妙
曇瑩曰管輅公明司馬季主郭景純董仲舒此四賢
者探天人之賾原性命之理窮隂陽象數知來物吉
凶尚無變識之文不載比形之妙言造物深奥不易
度量
詳其往聖鑑以前賢或指事以陳謀或約文而切理多
或少剩二義難精
曇瑩曰凡論五行離道者非也離世法者非也離人
物者亦非也或約文而切理或指事以陳謀於中神
煞交參吉凶互體是知五行通道致物難窮流布其
間豈云小補哉
今者參詳得失補綴遺蹤窺為心鑑永掛清臺引例終
編千希得一
