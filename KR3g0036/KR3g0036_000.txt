提要
珞琭子賦注二卷術數類五(命書相書之屬)
(臣)等謹案錢曾讀書敏求記稱珞琭子三命
消息賦二卷王廷光李仝釋曇瑩徐子平四
家注解今考永樂大典所載凡有二本一本
則徐子平註一即此本獨題曇瑩之名而廷
光與仝之說悉在焉或錢氏之本乃後人輯
四家之說合為一書故所題撰人之名互異
抑此本為曇瑩撮王李之注附以巳說故其
文兼涉二家歟廷光之書進於宣和癸夘曇
瑩之書成於建炎丁未在廷光後五年知非
與廷光等仝注而卷首董㢲楚頤二序亦惟
稱曇瑩一人則當以永樂大典獨題其名為
是也其說往往以命理附合易理似不及徐
子平註為明白切實然如所列王廷光推演
命限一條頗為精確曇瑩自論孤虚一條亦
有可採擇與徐氏之書並行亦可謂驂之靳
矣上卷之中三家之注並載下卷之中則曇
瑩之注多而廷光與仝之注少又曇瑩自序
以李仝鄭潾並稱而卷中無潾一語疑傳寫
脱佚或永樂大典有所刪節亦未可定也廷
光與仝爵里事迹均無可考李仝之名讀書
敏求記作同晁公武讀書志作全亦莫詳孰
是曇瑩號蘿月嘉興人以談易名一時洪邁
容齋隨筆載之稱曰易僧其以易理言命盖
由於是云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
珞琭子賦註原序
夫質判元黃氣分清濁三才既辨萬象巳陳珞琭子書
斯文舉矣是知榮枯否泰得喪存亡若鑑對形妍醜自
見古所謂不知命無以為君子余獲其文積有年矣而
禪餘之暇未嘗忘之於是立節苦心求仁飬志不言之
教可以為師鄭潾李仝得志於前單見淺聞續註於後
將使來者用廣其傳凡我同流無視輕耳建炎改元丁
未太歲夷則望日嘉禾釋曇瑩序
不知命無以為君子誠謂消息盈虚之理殆難逃乎數
珞琭子實天下命論之母也根其萌兆得其榮枯深造
其旨者玄斷神遇象外之微不可得而言𫝊故於情性
善惡成敗賤貴視之指掌萬無一失焉其或推䆒不盡
其妙休咎罕中乎的豈智慮之不至耶抑亦臨文而自
昩耳嘉禾瑩師深得其道不愧古人慨然剖判而註解
之欲後之讀者㳂流而得其本尋諦而獲其真携以過
予索為序引予笑與之曰師徒知有涯既生之後者也
於未兆時而能卜哉瑩瞠若有間罄折而諾建炎戊申
重十日董巽公權序
陶弘景自稱珞琭子盖取夫不欲如玉如石之說方其
𨼆居時號為山中宰相故著述行者尤多命書作賦其
言愈見深妙至於凝神通道豈淺聞之士所能及哉題
篇直曰珞琭子則謂陶弘景復何疑焉瑩師禪老能研
究成文用心亦已勤矣警化誠不淺爾世莫知珞琭子
為誰因以所聞而叙之朝議大夫前通判郴州軍州事
賜紫金魚袋楚頥飬正撰
