寓簡卷三宋沈作喆撰
讀史者但知武紀封禪書為譏也不知子長贊文帝漢
興四十餘載德至盛廪廪鄉改正服封禪謙讓未成於
今而孝武初即位未有德惠及民便修鬼神之祀公卿
草廵禪則為不仁矣此蓋子長之微意也
漢淮隂侯歸漢漢以為治粟都尉按秦官有治粟内史
高帝因之元年執盾襄為此官至武帝時始有搜粟都
尉以為軍官耳治粟蓋誤也其詳見己意
永叔集古錄有漢繁陽令楊君碑云君叔父太尉秉薨
委榮輕舉吏民守關上書運米萬斛助官賑貧以乞君
還永叔云出米乞令前史所無予謂兒寬為左内史以
課殿當免民聞當免皆恐失之大家牛車小者擔負輸
租繦属不絶課更以最亦運來乞賢令之比也
孝文時得魏文矦樂工竇公年一百八十矣自言十三
歲失明父母教之琴能為雅聲雖老不廢忘然則竇公
自少鼔琴一百六十餘年而平生未嘗識琴之形也雖
曰工之專不以别技分其心亦可謂得其妙而㤀其粗
矣陶元亮蓄素琴無絃玩其質而遺其聲蓋聲形兩忘
矣
漢霍光廢昌邑立公孫唐臨淄王誅韋氏平内難既成
謀而楊敞鍾紹京畏怯中悔幾敗大事賴敞夫人司馬
氏紹京夫人許氏敦勸極諫以固其意然後大謀堅定
可謂烈婦勝大丈夫矣本朝宣和間用兵燕雲厚賦天
下緡錢督責極嚴峻民無貧富俱被害時有海州懷仁
縣楊六秀才之妻劉氏寡居以廉節自守二子皆幼其
家積錢數十屋殆不可以百鉅萬計一日劉氏謂其家
老與二子曰吾聞君子之貴於多財謂其積而能散也
謂其能賙卹貧困也謂其能助國家濟大事也今國家
用兵日費千金而供軍不辦賦斂及下戸無所從出期
會廹促刑法甚慘吾家居此數世名錢無紀極堆置屋
中坐視鄉黨隣里之困與官吏之負罪而宴然漫不省
於我安乎富者怨之府專利者禍之所歸也為義之勇
在今日矣遂相與謀請於縣官願以私錢一百萬緡獻
納以免下戸之輸蓋空其積錢之屋十餘間而後能充
其數一郡數縣之官吏得逭於簡書而其編戸民得免
於流亡溘死者劉氏之德也其知識之高賢於王濬冲
郄方回遠矣故予為著其事於司馬氏許氏二夫人之
後云二夫人之事予於己意既言之矣
楊脩牋云脩家子雲老不曉事強作一書悔其少作予
按楊震宏農華隂人震子秉秉子賜賜子彪皆為漢三
公彪實生修而揚子雲自序云五世傳一子雄無它揚
於蜀而雄又無子蓋子雲鄉里姓氏為蜀之揚非華隂
之楊也脩乃謂其家子雲何哉高祖曰婁者劉也殆類
是夫(雄之揚從才脩之楊從木)
魏文帝著典論謂世稱火鼠毛為布垢則火浣如新者
妄也火無生育之性鼠焉得生其間至明帝世外國乃
有奉此布來貢獻者遂急刊前論人皆笑之然此事前
古已嘗有之列禦宼書云周穆王征西戎戎獻錕鋙劎
火浣之布垢則投之火出而振之皓然疑乎雪皇子以
為無此物傳之者妄也蕭叔曰皇子果於自信誣理也
哉曹丕獨不知此乎天地之間萬物之詭怪非常變化
無窮何所不有而欲以區區一已之見斷其所無者狹
陋甚矣爾雅十龜其一曰火龜郭璞云猶火鼠也物有
含異氣者不可以常理推也信哉
曹公初作相國府門始布榱桷自往觀之使人題門作
活字便去人皆不曉主簿楊脩曰門中活闊字也相國
嫌門大耳即少損焉唐相賈耽鎮滑臺鑿八角井以鎮
黃河既成有父老來觀曰大好手但近東近西近南近
北耽聞之曰是言吾井太大也曹公與父老善為隐語
而楊賈能辯之亦奇矣凡門戸之制自有尺寸隂陽而
吉凶係焉凡鑿井大不可復小猶斵木然小不可復大
也塑像之法目與口先必小小可增也耳鼻先當大大
可損也
晉明帝問謝鯤君何如庾亮鯤曰端委廟堂使百僚凖
則臣不如亮一丘一壑自謂過之又問周顗君何如亮
顗曰蕭條方外亮不如臣從容廊廟臣不如亮顧劭問
龐統曰子名知人吾與子孰愈士元曰陶冶世俗與時
浮沉吾不如子論王霸之餘略覽倚伏之要害吾似有
一日之長有人論阮裕曰骨氣不及右軍簡秀不如真
長韶潤不如仲祖思致不如淵源而兼有諸人之美孫
興公論劉真長曰清蔚簡令王仲祖曰温潤恬和桓温
曰高爽邁出謝仁祖曰清易令達阮思曠曰弘潤通長
袁羊曰洮洮清便殷洪遠曰遠有致思若下官才能所
經悉不如諸賢然以不才時復託懷玄勝遠詠老莊蕭
條高寄不與時務經懷自謂此心無所與讓庾道季云
思理倫和吾愧康伯志力強正吾愧文度自此以還吾
皆百之甚矣晉人之好品藻人物而高自標致也吾夫
子所謂賜也賢乎哉夫我則不暇者諸子之謂乎蓋其
端起於東漢之末甘陵南北部三君八俊之流造為語
言以相名目其弊至於黨與相攻訖成禍亂不可不戒
其初也
晉人雅尚玄遠宜於世情澹薄今觀其書尺感歎暌離
極於凄悵沈思纏綿不能自已至有自新婦母子去寂
寞難言之語所謂玄遠淡泊者得無妄乎大率晉人以
心跡不相關為自觧免此最是其膏肓也
謝東山雅意在江海王會稽願游蜀都登汶嶺峩眉二
人終以不遂其志為沒身之恨此皆無競之地非争奪
者之所垂涎也而猶不果况功名之會衆所奔輳指日
怨忌而相窺䧟者禍胎危機也而好進之士血指汗顔
欲以奇謀襲取之是果有得以償其願乎駭機忽發吾
為之懼矣
庾亮夏月料事王導謂正暑可小簡之亮曰公之遺事
天下亦未以為允陋哉斯言也茂弘經營開國正以簡
静寬大得人心耳漢曹相國之遺法也而亮區區以簿
書期會望之謬矣
司馬昭稱阮嗣宗言及玄遠而未嘗評論時事臧否人
物可謂至謹世皆以昭為知嗣宗者非也昭方圖魏惡
人之知其微也故為此語以諷在位使不敢言耳大率
姦臣擅國皆深畏天下士議論長短發其機謀古今一
律可監戒也
石崇殺巨商取其財晚以仇怨誅死猶未足以償其罪
固無可言者然崇方盛時園囿有金谷之勝姬侍有綠
珠之貞賓客有安仁之美而又自能為文章如思歸引
深得楚人意韻天之所賦有奇偏而不均者崇又何幸
耶適足以殺其身而已
桓温入洛属望中原曰遂使神州陸沉百年丘墟王夷
甫諸人不得不任其責袁宏曰運自有興廢豈必諸人
之過温怒曰昔劉景升有大牛重千斤噉芻豆十倍常
牛引重致遠曾不及一羸牸魏武入荆州烹以饗士莫
不稱快四座驚駭王僧達好畋獵何尚之致仕後復膺
朝命於宅設八關齋大集朝士自行香至僧達曰願郎
且放鷹犬勿復游獵僧達曰家養一老狗放之無處去
已復來尚之失色桓温狼暴僧達凉德至以畜獸比人
所謂亡道之人不可與久處者邪
石季倫金谷澗詩序云感性命之不永懼凋落之無期
予讀而悲之曰使崇而米知是理也豈復有白首同歸
之禍哉
樂廣善清言能命意而文筆非所優潘岳能為文而不
工於立意太叔廣詞令辯給摯虞不能抗而仲治著書
又非季思所及也安仁取彦輔之意為作讓河南尹表
遂成妙製可謂善用所短摯與太叔争名更相鄙誚可
謂不善用所長
宋王晏既導齊明帝得位權勢薰灼而從弟思遠獨勸
令引决保全門戸晏笑曰方食粥未暇此事退又歎曰
天下人有勸人死者耶已而及禍嗚呼思遠可謂達識
先見之士矣唐白樂天稱皇甫鏞云公之仲居相位操
利權附麗者衆公獨超然貴介之勢不能及及仲得罪
從而緣坐者亦衆公獨皦然骨肉之親不能累所謂公
之仲者蓋鎛也當鎛在憲宗朝用事時鏞自請以散官
自東宫庶子至少保分務洛京者二十有五年嗚呼若
鏞者亦可謂有遠略者二子免於晏鎛之禍宜哉
諸葛長民云貧賤常思富貴富貴必踐危機沈慶之亦
曰貧賤不可居富貴亦難守長民貪侈於危疑之中不
知防患身死人手慶之功名忠節為一代宗臣八十之
年而卒為狂童所殺富者怨之府貴者禍之門也貧賤
自足樂何為不可居若富貴儻來不得而拒亦必有道
以處之何心至於危機難守之地哉
齊高帝置酒設蓴膾崔神思曰此味故為南北所推沈
文季曰千里蓴羹豈關魯衛然則千里蓋吴中地名前
人以比末下鹽䜴皆地名無疑也
齊梁間山隂隠者孔祐至行通神嘗於四明山谷中見
積錢數百斛視之如瓦石樵人競取入手即成沙礫觀
此事可以知命分之所當得者不求而自至其所不當
得一毫不可取也不貪夜識金銀氣者祐之謂耶人言
造物者好戱人非也蓋以警世也
魏太武太平真君四年詔功臣勲勞日久皆當以爵歸
第随時朝請宴享論道陳謨不宜復煩以劇職此亦光
武保全功臣之意也惜乎佛貍性忍勲舊之不得自全
者衆此其所以不終歟
梁徐勉表上所修五禮云具列聖旨為不刊之典寧孝
宣之能擬豈孝章之足云為文鄙拙乃至此甚可笑也
予觀本朝自建隆以來凡有刪修勑書進表具載新書
之前皆典麗凝重而宣政間文彩尤勝至於郊祀禮儀
稱慶功德制詔赦宥之文事關國體者尤為可觀蓋文
明之世也
隋將虞孝仁性奢靡從伐遼以駱駝負函盛水養魚充
庖本朝宰相丁謂從東封用水匣養魚載以大車每擊
鮮斫鱠孝仁以誣告被誅謂坐姦謀謫徙亦以侈欲故
耶
唐文皇帝未建義時嘗飲酒醉卧劉文静家文静坐樓
上見宅南大池中有白龍下飲水池中大魚皆躍上岸
以百數良久乃隠家人共見極驚駭太宗睡覺謂文静
曰醉中渴甚夢入公家池中飲水極清冷快意文静視
其體猶溼也明皇帝微時嘗卧洛陽令崔日知宅日知
見有大蛇在藤花架上食花幾盡既覺謂日知曰夢中
飢甚食藤花甚美本朝太祖皇帝微時游洛中入長夀
寺枕佛殿石礎以睡寺僧見有赤蛇文彩甚異隨息出
入帝鼻中心異之帝既覺僧問帝所往因獻錢帛騎乘
等上方貧得以為資往見柴太尉於澶州即周世宗也
自此立功業以至受天命焉夫帝王之興豈偶然哉神
龍蓋人主之象也
史氏書事之法為其事關大體則書之至於宰相謨明
㢸諧尤當記其大者遠者若馬周鼕鼕鼔特一村縣尉
之職爾何足書
魏鄭公為相有二典事注官公偃息窗下典事不知竊
語窗外甲曰官職總由此公耳乙曰由天耳鄭公微聞
之戲召甲令持密封小紙與侍郎俾即注官甲初不知
所以出門心痛不能行反託乙持往乙就便引注既還
甲心痛自愈而鄭公甚駭焉裴光庭典選合薦銓吏一
人出官令史麴思明以次當得而略不自言問其故曰
某明年方當得官故不言也請書其事封泥省壁至則
驗之久之上幸温泉見白鹿昇天即改會昌為昭應縣
光庭特注思明昭應尉意其不預知有此新邑欲以破
其言也發壁視書無差焉夫一典事一尉至微也而有
定命存焉不可以人力致也况其至富極貴名器之重
而可以妄取乎
寓簡卷三
