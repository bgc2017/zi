寓簡卷八宋沈作喆撰
歐陽公晚年常自竄定平生所為文用思甚苦其夫人
止之曰何自苦如此當畏先生嗔耶公笑曰不畏先生
嗔却怕後生笑
歐陽永叔以讒罷政事吕微仲時為館職與公書曰巧
言萋斐徒成貝錦之文雅行委蛇奚玷素絲之節其謹
嚴精確如此文忠深歎服之
王介甫刻意於文而不肯以文名究心於詩而不肯以
詩名蘇眉山雖不求名隠然如玉三尺明自炤不可掩
黃魯直離莊子世說一步不得
王介甫不以劉子政愛君憂國深切為忠而以揚雄劇
秦美新為善是欲使劉氏以天下予莽而雄之事叛逆
為無罪也可行乎哉
秦熺狀元及第汪彦章以啓賀會之有云三年而奉詔
策固南宫進士之所同一舉而首儒科蓋東閣郎君之
未有本意求屬對之工非有意薄之也而熺父子怒以
為輕已彦章自此得罪羈置湖湘至終身不得還近地
語言之速咎蓋有無心而致之者可畏也哉
翟公巽雖為蔡京所汲引然抗直不為屈初代宰相作
賀日有戴承表末云衆非后何戴率傾就望之心無不
爾或承永懷畏愛之德京讀終篇曰奇文也然無不爾
或承對衆非后何戴似乎偏枯欲以臣不命其承易之
亦不失承字而稍加親切如何公巽曰勝矣然業已供
本竟不易京亦不能奪也未幾又代作天神示現表有
云聖神受命穆清告成禹錫祖宗在帝左右顧予湯孫
末云在天對越乏清廟肅雍之儀前席具言愧宣室鬼
神之問京曰國有盛事如此公巽之文真為時而出也
公巽徐曰疇昔不命其承抑云過矣今日為時而出厥
有旨哉京雖惡其不遜然尚能容之石林常喜道之
張衡東京賦說鬼甚衆其言侲(音震)子萬童丹首玄製桃
弧棘矢所發無臬(音刈)飛礫雨散剛癉(音亶)必斃煌火馳而
星流逐赤疫於四裔然後凌天地絶飛梁捎(所交切)螭魅
斮獝(葵聿切)狂斬蜲(自危切)蛇(免斯切)腦方良囚耕父于清泠
溺女魃於神潢殘夔魖與㒺象殪(烟計切)野仲而殱游光
八靈為之震慴况魃(音岐)&KR0558;(音域)與畢方度朔作梗(音哽)守以
鬱壘神荼副焉對撡(七刀切)索葦自察區陬(祖婁切)司執遺
鬼京室密清㒺有不韙此文雖多物鬽然情狀無所寓
翟汝文公巽作内中大儺文(云云)乃有託諷之意其文
亦古雅有秦漢間風力
程子山紹興初為史官以狂躁得罪歸蜀遷靖州表謝
曰為其自作弗靖故使謫居此邦人以能自狀也
有薦人而不副所期者因答謝牋曰金丸初落曾見紿
於能言玉柄頻揮笑誤誇其觧舞能言鴨陸龜蒙事觧
舞羊叔子鶴事世說所謂羊公鶴也
王庠應制舉時問讀書之法於眉山眉山以書答云别
牋所示老病廢忘豈堪英俊如此責望少年應科目時
記錄名數㳂革等大略與應舉者同耳亦有少節目文
字皆被人取去然亦無用也實無捷徑必得之術但如
君高才強力積學數年自有可得之道而其實皆命也
但卑意欲少年為學者每一書皆作數次讀之書之富
如入海百貨皆有人之精力不能盡取但得其所求者
爾故願學者每次作一意求之如欲求古今興亡治亂
聖賢作用且只以此意求之勿生餘念又别作一次求
事跡故實典章文物之類亦如之它皆倣此此雖似迂
鈍而他日學成八面受敵與涉獵者不可同日而語也
甚非速化之術可笑可笑承下問不敢不盡也前輩教
人讀書如此此豈膚淺求速成苟簡無根柢者所能哉
此書今集中不載學者當書紳故表而出之
予中進士科後從石林於卞山予時欲求試博學弘詞
石林勉予曰弘詞不足為也宜留心制科工夫它日學
成便為一世名儒得失不足論也因授予以所編方略
又極論脩習次第曰天下之書浩博無涯昔有人習大
科十餘年業成因見田元均論及論語正義中題目元
均曰曾見博士周生列傳中亦有一二好題合入編次
其人駭未嘗見此書也元均笑因取而示之其人慚自
以未始學也雖然題目如海中沙其要有十字而已曰
明曰暗曰疑曰頑曰合曰合(音蛤)曰揭曰折曰包曰胎不
出此十字也予曰暗者何也曰明暗皆言數也暗如因
民常而施教是也周官因此五物者民之常而施十有
二教焉題目字中不見數而藏五與十二於其間焉此
最難測度若明數則如既醉備五福祭有十倫是也曰
疑者何也曰堯舜湯禹所舉如何是也疑若唐虞夏商
也乃是魏相傳高皇帝所述書天子所服第八受詔長
樂宫中謁者趙堯舉春李舜舉夏兒湯舉秋貢禹舉冬
(高帝時自有一貢禹)四人各執一時也又如湯周福祚疑若二代
也乃是杜周傳贊云張湯杜周並起文墨小吏迹其福
祚元功儒林之後莫及也此為最巧曰頑者何也曰形
勢不如德是也意思語言子史中相近似者殆十餘處
獨此一句在史贊令人捉摸不着雖東坡猶惑之故論
備舉諸處以該之也既而歎曰此學殆廢絶矣吾子勉
之或能振舉百年之墜典也予懶惰與世不合無意於
求知終不能稱石林之遺意深所歎恨但綴緝記誦庶
不全負石林所期耳
為文當存氣質氣質渾圓意到辭達便是天下之至文
若華靡淫艷氣質彫喪雖工不足尚矣此理全在心識
通明心識不明雖博覽多好無益也古人謂文滅質博
溺心者豈特為儒之病哉亦為文之弊也
作世俗應用之文當如快吏主斷並緣法令應時決遣
甲午十月二日天欲明夢宣尼令作鏡銘中云湛然清
明灼彼羣昏餘語皆不記
秦會之既主和議大帥皆罷兵權賜田宅予為岳侯作
謝表有云功狀蔑聞敢遂良田之請謗書狎至猶存息
壤之盟會之讀不樂
人之為善須出於無心若有心則非為善矣有為利而
為善有為名而為善有望報而為善其去為惡無幾矣
養生家言凡人晨興索衣而侍者誤反衣以進慎勿出
聲便接取服之必有大喜讀此者往往信之而不知其
旨也清晨榮衛流行法當少節語言葆惜和氣人多急
性方著衣欲起而顛倒反覆必將躁怒叱罵則所傷多
矣若明以此告之固當知戒然或遇事輒發不能小忍
及悟則巳有所損矣故為有喜之說以誘之人心幸其
有喜必隠忍而息怒非實然也
久處窮困百事無成心若死灰掃除諸妄皆已淨盡無
所願望矣猶然未能忘者尚願逢出世師得安樂法真
氣自守内無飢渴和氣自衛外無寒暑衣食所需不復
動念耳目聰明思慮清静步履輕健寢寐安和活一日
一月一年百年任其自然如此足矣或者至誠所格仙
佛憐念天或賜之未可知也但行住坐卧專精凝想庶
其有所遇乎
動静當要深思得失不須先慮心息相依息調心静此
攝心之至要神氣交養氣定神全此存神之至要
予嘗客寓樓居樓下市聲喧雜初若不可耐洗心内聽
一二日後寂無所聞蓋與逃空谷者略無少異以此自
悟能從耳根返源則無所往而不静也聞蓋塵耳
庚辰五月十四夜泊舟桐廬郡津亭下一更初惡風暴
至山川震&KR0978;大木盡拔急雨如傾江水湧激大浪高於
岸旁屋冒雨登岸宿民家屋搖&KR0978;欲飛去瓦聲珊珊空
中相擊墮至天明然後已移泊津亭上望江外羣山天
色昏曀濛濛有無中不可見不一瞬間煙開雲霽峯岫
層出重叠秀潤若未嘗有雲物風雨也因浩然歎曰偉
哉造物之功乃能如此今人欲以智謀強取命中所不
得有之事意將與造化争雄長也豈不殆哉
幼時故老為予言汴京宣政間極隆盛時公卿輿服華
煥騎從傳呼甚寵觀聽莫不歆艷也有富人居通衢第
宅園池花竹幽深其人不願為官後房聲色侈麗自奉
養至厚平時不至廳事未嘗與士大夫相接亦喜讀書
議論自高一夕歲暮雪中合樂張宴甚盛子弟侍坐夜
久未罷而雪勢愈盛宰相趨朝騶唱過門主人笑曰此
輩良苦於國家何所補益堂堂如此而其中可愧者多
矣而輩宜循分守無妄意功名勢位則當終身無求享
此安樂不然生理一壞雖得顯位不免如馬上趨朝輩
忍凍矣衮衣繡裳世俗以為榮吾不與易也子沈子曰
是蓋富隠者也無羨於功名而未免於多懼尚不若吾
貧隠云
吾為兒時見蔡氏京攸父子及王黼童貫梁師成輩皆
勢傾天下及靖康之敗屠戮如狗彘夫以非材居大位
以非道擅重權未有不亡者也天地四時尚有消息而
况於人乎况為非道者乎
客語予曰甚矣子之貧朝不謀夕而無憔悴之色豈知
道者耶予曰世莫榮於仕宦而吾以嫉惡為生靈之故
明知其及禍奮然為之人莫樂於嗜慾而予覺四十九
年之非一念勇猛清静獨寢其視柔明秀慧若脱去疾
疢之膏肓也夫二事者吾不以為難而况貧賤者曾足
以動吾心乎
子沈子老矣無田可耕無園可鋤無屋可處大率皆無
耳更願於身無病於心無念於人無往還於世無交涉
於妻兒無愛戀則亦於死生無凝滯矣天地萬物同歸
於無豈不快哉
予行信州豐城欲訪靈鷲巖洞未至十里小休於道旁
民居會其家飲客方起須臾有一耕夫來就主人飯襏
襫荷田具主人憫其勞且飢謂曰飯未及炊也有客飯
所餘肉餅爾姑餤之農夫欣然懷之而出主人問何往
則曰我老母年七十啖麄飯耳此盛饌我作苦雖餒甚
不忍嘗也將以饋吾母故不待飯而往耳予聆其言竦
然為起嘆曰此農夫耳而知孝其親非由學問而能然
也蓋天下之性本皆如此有物敗之故不能充其性耳
世之有愧於此農夫者多矣其人姓王氏
人而無心能使物亦無心狎漚是也物之無心亦能使
人忘心觀水與月塵慮亦為之澄静也
周世宗嘗疑涇帥史懿欲叛密詔晉州節度使楊廷璋
使隂圖之廷璋明其無他懷詔書見之懿曰死不敢辭
乞免妻子廷璋屏左右語之曰吾以百口保君君單騎
入朝可也懿從之遂得免禍及宋有天下廷璋猶在晉
監軍荆罕儒者疑廷璋周之戚里近親也欲殺之以為
己功每見必衷甲懷刃廷璋知之待以誠心略無疑畏
會春日當宴罕儒夙興尚早徘徊獨語曰事久變生今
日不可失也因假寐恍惚如夢有神人謂曰廷璋忠實
無異志不可妄殺驚覺汗下悔泣擲刀於地徑造廷璋
再拜謝過具言所夢廷璋愕然曰有是哉吾昔者亦夢
神人來告曰汝有隂德天固報汝吾為汝觧監軍之禍
可保無虞也吾夜半起坐命門客書幅紙記之方欲與
君語而未敢也因探諸懷以示罕儒其所言神人容貎
衣冠劍履無差焉二人相持而泣結交終身嗚呼異哉
世所謂隂報者豈誣也哉豈可忽也哉
衡山南嶽祠宫舊多遺跡徽宗政和間新作燕樂搜訪
古曲遺聲聞宫廟有唐時樂曲自昔秘藏詔使上之得
黃帝塩茘枝香二譜黃帝塩本交趾來獻其聲古樸弃
不用而荔枝香音節韶美遂入燕樂施用此曲蓋明皇
為太真妃生日樂成命梨園小部奏之長生殿會南方
進荔枝因以為名者也中原破後此聲不復存矣
又傳舊宫廟臺門屹立中天氣象雄傑其西掖門常以
兩鐵礎重各千鈞搘門不得妄啟遇國家出大兵有所
征討則遣中使祭告用武士百人移鐵礎視出兵之數
凡兵出幾萬則啟門若干尺寸法甚嚴不得少差大約
不過尺餘事畢又遣使告謝武士舉鐵礎塞門如故從
有廟來如此皆莫知其所謂也自廟焚之後礎亦莫知
所在此制亦廢矣
寓簡卷八
