寓簡卷七宋沈作喆撰
氣行於身與日相應日行二十八宿又三十六分人氣
行一周天亦一千八分凡經脈一周其長十六丈二尺
人一呼脈再動一吸脈亦再動呼吸定息脈五動閏以
太息凡十息氣行六尺二百七十息一周於身(十六丈二尺)
漏下二刻日行二十分二千七百息氣行十周於身漏
下二十刻日行五宿又二十分至一萬三千五百息氣
行盡五十營周於身計八百一十丈應漏下百刻日行
二十八宿終常以一十周加之一分又十分分之六則
奇分盡矣從房至畢為陽陽主晝自夘至心為隂隂主
夜凡日行一舍漏下三刻又七分刻之四一刻氣在太
陽二刻氣在少陽三刻氣在陽明四刻氣在隂分蓋一
舍而與隂分矣漏傳不止氣行亦然噫嘻人以𦕈然之
身而氣之運行上與天合可無貴哉有能攝心静坐盡
一晝夜默數一萬三千五百息息調心静回光反照内
澄諸念覺識煩動淨慧發生身心客塵從此永滅至真
之氣與陽俱昇與隂俱寂如日行天終古不息日新日
日新又日新日新不已於長生久視乎何有(凡一時計一千一百)
(二十五息)
右子沈子調息應天數其要曰得一則長生氣與天
終始周流一身中廓焉遍八極
一氣之運行出入於身中凡一時一千一百四十五息
一晝夜計一萬三千五百息真人之息以踵氣行無間
綿綿若存寂然不動與道同體
視身如雲視世如塵中有至真其樂日新
因閑坐有所得云隨順空緣等於覺觀
凡人為善不當望報且如救護生命彼物何知雖然得
脱死就生何從識救我者為某人天地神明雖云疎而
不失亦何曾事事而察之然善人須得善報者由心田
耳心田中下得善種自然生出善果故凡為善不望報
者其種不惡也若更加之以性理之學所謂我說法要
譬彼天澤蓋使善根益得滋長耳
東坡云世無不殺之雞斯言過矣使愚俗之嗜殺以縱
口腹之欲者藉此而多殺曰是終不能免於殺殺之無
傷也豈不害於仁術哉
古語云人莫不飲食也鮮能知味也予雖不事口腹然
每飯必有魚肉蔬茹雜進食氣為五味所勝蓋未嘗知
飯之正味也今年寓居貧甚久雨遂至絶糧晨興飢甚
念得飯足矣不願求魚肉也典衣得米炊熟一餐不雜
他物榖實甘香甚美八珍何以過欣然自笑蓋予年六
十有九始知飯之正味其餘不知者蓋多矣
古人謂事順成而計工曰天誘其衷謂事大謬而謀拙
曰天奪其魄然則一切得喪無非天也計謀之工拙天
實使之所謂人為者特偶然耳雖在人事不得不盡要
是冥冥中自有主者存焉毋以智巧為也
諸器世間惟無形者有大力物莫能勝也凡有形者皆
出其下有形之中又分虚實故山河大地不能勝水水
之力不能勝火火之力不能勝風風居四之下獨為無
形而負荷地水火終古不壞大矣哉以其虚而無形也
君子安其所安不安其所不安小人安其所不安不安
其所安夫安處善樂循理孝弟仁信忠厚廉儉居身以
敬待物以誠謹畏自重毋過其分此所謂常德正道&KR0978;
則逢吉居之可安者反是則凶險危道&KR0978;輒致災居之
不可安者吾當擇焉富貴亦於是貧賤亦於是至哉安
乎
心之為字蓋覆火也心火也火之性炎上養心者當抑
而下之此制字之義也養生家取此水字篆文□即坎
☵卦也
世有非要而著書者如何曾食疏崔浩食經九篇虞宗
食珍錄李林甫玉食章皇甫嵩醉鄉日月竇革酒譜陸
羽茶經段柯古髻鬟品韓渥北里志温庭筠靘粧錄李
習之五木經柳宗直樗蒲志彈棋經南卓羯鼔錄琵琶
錄之類其數尚多又如房千里葉子格趙明遠彩選雖
戲事亦可以廣見聞劉原父以漢官儀為彩選可以温
故使後生識漢家憲令有益學者
南山一頃豆竟於危身東陵十畆瓜終以避世名利之
心有盡未盡耳
天下之患莫大於農失業士失職國家失民心此土崩
之勢也
必有忍其乃有濟功名以隠忍就事用兵以能忍制勝
學佛者以無生法忍成道忍固難也然忍其可忍者耳
司馬懿所謂且止忍不可忍此最難也
凡人一身平日視聽語言飲食未嘗少休也唯鼻典司
出入息勞役頗省然其寢寐則耳目口之用皆暫止而
息之出入獨無異於晝
内經素問黃帝之遺書也學者不習其讀以為醫之一
藝耳殊不知天地人之理皆至言妙道存焉文字譌脱
錯亂失其本經予刪取其論天人之奥者離之合之是
正之手書而藏之若其鍼石焫灸之術非所能者姑置
之
素問叙五運平氣與太過不及之紀金之平氣曰審平
不及曰從革太過曰堅成蓋金微不能為政但隨氣所
勝革化而已至其太壯則堅成而不受火令皆非平和
之氣也此與洪範不同或者素問為是
王冰注素問叙氣候仲春有芍藥榮季春有牡丹華仲
夏有木槿榮仲秋有景天華皆今月令歷書所無又以
桃始華為小桃華王瓜生為赤箭生苦菜秀為吴葵榮
戊寅元歷皆有之
靈樞經言自然妙用以寳天真自然者天之道妙用者
性之誠二者相為用而一也聖人以無為體以有為機
能入無為而應有為能用有為而返無為者至矣聖人
以無用為基以有用為理有用者天地之道也無用者
精神之守也得用者性命之機也故知道之為用非常
用也人氣清則寧神不離其體氣專輔其神神氣上下
常相隨也可以長生夫天谷者泥丸也泥丸之神是曰
谷神谷神主以天真之氣為體天真者元性也心以性
為神神以心為用其動在機機&KR0978;則萬化應應則蕩蕩
則著於欲著於欲者為情情生則神亡其真故神氣不
可離也人能以空入性混于杳冥寂然而起則運用變
化全其妙矣應静而静静中有神應寂而寂寂中有真
此之謂也觀此數十語至理盡矣養生之要不外是矣
莊子言知北游玄水問無為謂曰何思何慮則知道何
處何服則安道何從何道則得道無為不答也又問
狂屈狂屈曰唉予將語若而忘之矣又問於黃帝帝曰
無思無慮無處無服無從無道始得之矣彼無為謂真
是也狂屈佀之我與汝終不近也以其知之也此與少
林之門人皆言所得而慧可獨無言初祖以謂得吾髓
三十一菩薩各說不二法門至文殊&KR0870;曰無言說離答
問而淨名獨默然者蓋一道也古今之妙理豈有二哉
欲涉擬議則已去道遠矣仲尼曰吾與回言終日不違
如愚此無言之言非復問答也嗚呼非天下之至神孰
能與此
人能静坐回光反照不生種種念慮則本來面目應時
自見何在將心役心號為修証而後得之所謂思盡還
源性相常住事理不二真佛如如者也
惟達者能通性命之情微聖人孰知死生之說
佛云圓覺自性非性性有何也子沈子曰圓覺自性也
而性非圓覺也圓覺性所有也謂圓覺為性則可謂性
為圓覺則執一而廢百矣性無所不在也孟子道性善
善自性也而性非善也善性所有也圓覺與善豈足以
盡性哉
世人以不如意欲得而失之者為逆境而子莊子曰得
者時也失者順也以失為順則世間憂患何自而入哉
此古之至人也又曰古者謂是懸觧而不能自觧者物
有結之此正覺所謂當于結心觧之一觧六亡者是或
一道也
佛問文殊如汝文殊更有文殊是文殊者文殊言我真
文殊無是文殊若有二者則二文殊二尚不可而迦葉
乃見百千萬億文殊無可擯者若真文殊何得有幻文
殊幻者何幻非真
支道林說逍遙游至數千言謝東山觧漁父至萬餘言
嗚呼多乎哉至言妙道一而足矣一猶為累忘言可矣
奚㠯數千萬言為哉此與漢之腐儒說若稽古三萬字
何異且漁父一篇文理淺俗非莊子書眉山知其妄甚
快人意也
竺法深在晉簡文坐劉真長曰道人何以游朱門深曰
君自見其朱門貧道如游蓬戶予謂深妄生分别未免
於自縛也
古老尊宿語言問答之間未嘗覿面交談也而說法度
人千里同音如閉門造車出門合轍了無差異非得道
者能之邪僧問馬祖離四句絶百非師云我今日勞倦
不能為汝說僧往問智藏如前藏云我今日頭昏不能
為汝說麻谷見章敬遶床三匝振錫一下卓然而立敬
云是是谷又到南泉威儀如見敬泉云不是不是龍牙
問翠微如何是祖師西來意微云與我過禪版來得版
便打牙云打則任打要且無祖師意又問臨濟如前語
濟云與我過蒲團來接得亦打牙又曰打則任打要且
無祖師意二三子之談一句一字神交理契冥符暗合
如鎔金一範更無餘巧然則所謂禪者可誣也哉
玄沙示衆云諸方盡道接物利生忽遇三種病人來如
何接得患盲者拈椎竪拂他又不見患聾者語言三昧
他又不聞患瘂者教伊說又說不得若接此人不得佛
法無靈驗予觀楞嚴會中阿那律陀無目而見䟦難陀
龍無耳而聽殑伽神女非鼻而聞香驕梵鉢提異舌知
味舜若多神無身覺觸如來光中映令暫現既為風質
其體元無諸滅定盡得寂聲聞摩訶迦葉久滅意根圓
明了知不因心念佛法可謂靈驗也哉
古之真人能以耳視以目聽非其至也視聽不用耳目
而不易耳目之用兹可謂至矣
二十七祖云貧道入息不居隂界出息不涉衆緣之人
也生死之所不能制鬼神之所不能得而窺也形固可
使若槁木心固可使若死灰未必妙於此矣
古老尊宿語意玄遠非可以有思惟心世間義理所能
測度然其間自有近人情語句直指心源學者粗可曉
觧或得入處如僧教童子讀經畢令持卷著函内童子
曰某念者著什麽處達摩云將心來與汝安求心了不
可得曰吾與汝安心竟道信乞觧脱法門僧璨曰誰縛
汝無人縛曰何更求觧脱曹溪云不思善不思惡正恁
麽時那個是明上座本來面目或問實相慧忠國師云
把將虛底來虛底不可得曰問實相作麽或問邪正曰
心逐物為邪物隨心為正白樂天問何以脩心曰心無
損傷云何要脩李渤疑芥子納須彌智常云人言使君
讀萬卷書心如椰子大萬卷書向何處著或問如何不
被諸境惑藥山云何境惑汝聽它何礙或問淨土曰誰
垢汝問湼盤曰誰將生死與汝大顛問石頭何者是心
曰將心來曰無心可將來石頭曰元來有心龍潭以餅
餉天皇常留一餅反以遺之曰是汝將來復汝何咎僧
念經雲居問念者什麽經曰維摩曰不問維摩經念者
是什麽經嚴陽尊者問本來無一物趙州云放下著曰
本來無一物放下個什麽曰恁麽則擔取去或問得个
什麽即休歇去答曰汝得個什麽即不休歇去是或可
以推求妙處然猶未免隔津也
佛言瞋習交衝發于相忤忤結不息心熱發火鑄氣為
兵殺氣飛動故有地獄甚矣瞋忿躁怒之害於性而禍
於身也真可畏也哉可戒也哉
佛弟子悟知六一亡義自言若復因此際會道成所得
密言還同本悟則與未聞無有差别潙山謂香巖曰吾
說得是我之見觧於汝眼目何益後因有悟乃曰先師
當時若為我說却何有今日事也石頭希遷曰寧可永
劫受沉淪不從諸聖求觧脱此皆謂文字語言一切非
真學道者貴於自得求其自得亦無所得乃少近耳
學佛者窮諸行空巳滅生滅隨順圓化一切發生求火
光明樂水清淨愛風同流觀塵成就以此羣塵迷心從
物墮於外道夫是人者非有盜淫貪嗔之過也而亡失
知見違背圓通如此特以其徇物役心耳為道而不能
遠於物難矣哉
見聞覺知湛不搖處念念受熏有何籌算此湛非真如
急流水望如恬静流急不見非是無流夫妄念之纏於
心如水之逝未嘗止也不能返流全一此之妄想無時
得滅况沉著於愛欲之中而可以語學道乎
佛滅度有遺教傳世而大弟子如聞思大士文殊普賢
皆不見所終然是三菩薩咸有大寳坊為大道場示現
聖像或出真身變化神異如海山孤絶處如峩眉山如
清涼如天台等凡依歸誠至者皆有所見得未曾有而
佛自滅度後獨無所謂祥光感應求之不得其理
老子出關入流沙不知其所終蓋流沙在西域天竺在
卬西才二千里豈古柱史所歸耶
摩訶迦葉久滅意根圓明了知不因心念佛所證如此
然則其所得已深矣一笑而得法若易然者由此也夫
淨名曼殊觧空凡有所說言下便遣了無留朕如水中
月不可執捉如空中雲無所留礙雖八萬四千韋陀謂
之未嘗說可也雖寂然無聲謂之未嘗默可也無說無
默無亦無也有無非無有有非有非言所及也
未入地菩薩隨順覺性猶有覺礙過患至於如來照了
諸相猶如虚空則不可議矣若夫居一切時不起妄念
于諸妄心亦不息滅住妄想境不加了知於無了知不
辯真實吾則不知其為何人如此隨順覺性也
學佛者云智與師齊減師半德智過於師方堪傳授予
謂士之學道者亦然道德識見以至於文章語言須向
古人中出一頭地方始立得脚住
西方聖人之書十二部大典之外有雪山如來梵天蓮
華仙人南天竺所說書吉祥疎勒天龍天音聲人非人
苦活不飲酒地居天金剛未曾有諸仙苦行觀地觀虛
空一切藥草因揔覺西園韋陀典其名雜見諸經又數
百品皆未至中華其間必有說妙法者近世取經來南
洲者絶不聞問恨未盡見也
世間萬事之紛綸萬物之叢脞莫不有定數佛氏發明
世出世法知其本因隨所緣出雖恒沙界外一滴之雨
亦知頭數松直棘曲鵠白烏玄皆了元因又自在主童
子脩學書算數印以菩薩筭法筭無量沙聚悉知顆粒
多少又能筭知十方世界種種差别然則非有本因定
數佛亦何自而知之一涉於數無有隠顯多寡鉅細則
皆得而知之矣蓋象數之外不可測也夫孰有出于象
數之外者乎
寓簡卷七
