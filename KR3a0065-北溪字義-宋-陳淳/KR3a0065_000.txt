欽定四庫全書子部一
北溪字義儒家類
提要
(臣)等謹案北溪字義二卷宋陳淳撰淳字安
卿號北溪龍溪人嘉定十年授廸功郎泉州
安溪主簿未上而卒事迹具宋史本傳此編
為其門人清源王雋所錄以四書字義分二
十有六門每拈一字詳論原委旁引曲證以
暢其論初刻於永嘉趙氏又有清漳家藏本
刻於宋淳祐間即九華葉信厚本也舊板散
佚明弘治庚戌始重刊行此本乃四明豐慶
所校刻附以嚴陵講義四條曰道學體統曰
師友淵源曰用工節目曰讀書次第乃淳嘉
定九年待試中歸過嚴陵郡守鄭之悌延講
郡庠時作也又考趙汸東山集有荅汪德懋
性理字義疑問書稱陳先生性理字義取先
儒周程張朱精思妙契之旨推而演之蓋為
初學者設云云未知即此書之别名抑或此
書之外又有性理字義今未見其本莫之詳
矣乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
