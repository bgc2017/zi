竹嶼山房雜部卷十七明宋詡撰
尊生部五
醬部
伏醬
三伏中黃豆一石曬乾篩淨磨去殼沸湯泡浸令漲上
甑蒸熟糜爛為度去熱氣逐旋拌勻白麫七十五斤官
稱攤蘆蓆上約厚二寸許候三五日黃衣上翻轉再攤
窨三五日以手挼碎用鹽五十斤或六十斤約量用和
鹽并醬黃下罁以手臂直到罁底抄拌極勻有小塊即
捻碎有草根即捻出候水將冷即以鹽糝罁面但擇晴
日侵早便下罁寧可水少日後添入冷鹽湯然不可添
多如太淡增鹽亦救不得凡醬黃攤輕則不黃重則黑
爛且臭矣倘下罁後便遇雨天則以小杖撑起罁盖微
放縫出氣仍以炒鹽停冷糝在醬面凡下罁後曬一過
晴便打轉盖初下罁時打尚未勻全在這遍打勻使鹽
水與豆相入又拔出熱氣此最緊要自後約曬三五日
一打盖初下罁醬黃浸不透皆漲起在上鹽水皆在下
上面鹽力少若經六七日不打必致生蛆也倘下醬或
水多鹽少上清下矴急逼出入鍋内煎去三之二留下
待曬醬乾逐旋侵入
麫醬
白麫二十斤(一云不拘多少)冷水搜作硬劑切作一指厚蒸籠
蒸熟取出攤三時許候乾以楮葉蒼耳葉麥榦盫盖到
黃衣上勻為度去盖葉番轉到次日曬乾刷去黃衣擣
碎每四斤用鹽一斤水四斤拌勻入罁一用貫衆煎湯
泡鹽水下日曬夜盖到四十九日極熟甜美
治醬蛆
每醬一甕用草烏頭五七箇每箇切作四半插在甕四
邊及中心其蛆自死亦不再生或加百部尤妙
熟醬油
錫器置擂碎麫醬於中為窩注油重湯頓熟
逡巡醬
每以豆一官斗為率入餳糖四兩重(加減隨宜此大法也)鹽一斤
可留十日二斤可留一月三斤可留久遠在人取用其
法木甑底井口水上編蒲葦之類藉之或舊蒲蔞亦好
先著水滿鍋置甑於上鍋口周圍用物擁蔽不令去氣
甑中心立竹一根下扺鍋底上平甑口其竹盖通節者
以蘆一根從筒内插入亦至鍋底取出看蘆水痕深淺
以此為候將豆淘淨隔宿浸裝甑中密盖蒸之覺鍋中
水漸乾用前蘆緝看如比先痕稍乾即以注子注水入
筒内添之直候甑面上豆黑則連底熟矣未黑再蒸須
黑為度但不可動甑而揭盖增水則不妨謂之一氣熟
取出攤冷石臼内舂爛入餳鹽拌和勻便可食用若要
出賣臨時以鵝翎蘸熟油刷而尤香潤可愛此法甚可
養生有一人以銀十兩傳得以傳胡公公與予相厚善
遂傳之
勾醬
每醬一斤用麻油新打下麻餅𢷬碎篩過用十二兩鹽
二兩水二兩攪勻用
造醬
二伏中不拘黃黑豆揀淨水浸一宿漉出煑爛用白麫
拌勻攤蘆蓆上用楮葉盖一日發熱二日作黃衣三日
後翻轉曬乾黃子一片用鹽四兩為率井水下水高黃
子一拳曬須不犯生水
熟黃醬方
不拘黃黑豆亦不拘多少揀淨炒熟取出磨成細末每
豆細末一斗麫三斗入湯和勻切作片子蒸熟攤在蘆
蓆上用麥幹蒼耳葉盫待有黃衣烈日曬令極乾一斤
黃子入鹽四兩井花水投下去黃子一拳高烈日曬之
生黃醬方
三伏中不拘黃黑豆揀淨水浸一宿漉出入鍋煑令熟
爛取出攤令極冷多用白麫拌勻攤在蘆蓆上用麥幹
蒼耳葉盫一日發熱一日作黃衣三日後翻轉烈日曬
愈好秤黃子一斤用鹽四兩為率汲井花水下水高黃
子一拳曬不犯生水麫多好醬黃曬多好醬味
小豆醬方
不拘多少揀淨磨碎簸去皮再磨細浸半日榨乾擦去
皮水淘淨控乾麫熟捻作團子盫盖候月方發過用大
眼籃懸掛透風處至來年二月中旬用布擦去白醭擣
碎再磨每細麴二十斤用鹽六斤四兩以臘水化開遇
火日侵晨下兩月可食
菀豆醬方
不拘多少水浸蒸軟曬乾去皮每淨豆黃一斗小麥一
斗同磨作麫水和硬劑切作片蒸熟覆盫盖黃衣上曬
乾依造麫醬法用鹽水下
榆仁醬方
不拘多少淘淨浸一伏時搓洗去浮皮再以布袋盛於
寬水中揉去涎控乾與蓼汁同曬乾再以蓼汁拌之每
用榆仁一升發過麫麴四斤鹽一斤如法製之
大麥醬方
黑豆瓣淨者五斗炒熟水浸半日再入鍋用浸豆水煑
令爛傾出伺冷以大麥麫百斤拌令勻以篩下麫用煑
豆汁和搜作劑切作大片上甑蒸熟傾出攤冷以楮葉
盫盖候黃衣上汗乾再曬擣碎揀丁日或火日下之每
斗黃子用鹽二斤井花水八升化鹽水入罁
造醬法
凡造醬先以鹽淘淨去泥滓垃圾醬自佳先以罁盛水
次以筲箕盛鹽於水中攪漉好鹽自隔箕兒下垃圾石
土糞草之類皆留箕中須臾罁面又有一層黑泥末以
搭羅掠之去盡罁中皆淨鹹水鹽如雪白澄於罁底别
以器盛起然後下醬先用水逐旋入白鹽多留些盖面
上和訖以時蘿撒醬面上復以翎蘸好香油抹醬面及
罁
竹嶼山房雜部卷十七
