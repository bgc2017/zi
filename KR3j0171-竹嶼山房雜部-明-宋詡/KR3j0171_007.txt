竹嶼山房雜部卷七明宋詡撰
燕間部一
文房事宜
硯(墨池曰銀硯)
凡硯堅細發墨欵識拙古為上今惟重端溪石歙石常
用洗潔不得留宿滯墨寫字無精采有剖蓮房洗之有
切半夏洗之大去宿滯漢未央宫魏銅雀臺瓦甓皆制
硯真而舊者亦鮮倭國有漆查硯體輕而發墨(青州有熟鐵硯)
(廣南有竹硯)
墨(南雄府有石墨長短巨細似墨即畫眉石)
墨取桐油煙為上荳油煙次之以燈草一莖然者煤細
二莖較麤三莖則太麤矣膠少煙細為佳收時止於通
風處安頓不得近濕襲箱函中火炙及日曯(墨譜云墨之佳者拈)
(來輕嗅來馨磨來清)李廷珪造墨法麻油(十三斤今用桐油)以蘇木(一兩半)
黃連(二兩半)杏仁(二兩)搥碎同煎油變色濾過冄以生油(七斤)
和之入盞燒煙掃下每煙(四兩半)用黃蓮(半兩)蘇木(四兩)各搥
碎水(二盞)同煎五七沸色變熟絹濾去滓别用沉香(一錢半)
前藥汁(四兩半)冄煎濾次用片腦(五分)麝香(一錢)輕粉(一錢半)又
以藥汁(半合)研濾將餘藥水入黃明膠(一兩二分)同熬不住攪
令化醒又内沉香腦麝水攪勻乘熱傾煙内就無風處
和勻杵透候光可照人範之乾則復蒸以滑石為末洒
墨上瘞灰中五七日候乾水磨洗刷明收造墨春夏膠
多秋冬膠少(廷珪唐末人姓奚南唐主賜姓李自易水徙歙州造墨遂為第一)
紙
紙有楮皮所成經水則朽有竹皮所成勝水雖色牋膠
礬多者脆而易點高麗白硾紙與倭牋鮮得南唐澄心
堂紙絕無若宋牋最厚元牋頗薄亦漸罕矣今之龍牋
出自内府平厚滑膩(幅重一斤)優於他箋也
造五色牋法每官印紙一幅用煑漿及顔色水調雲母
石碓粉水澄絶細先刷表面上桁俟乾後刷裏面上桁
俟乾槌過熿色隨灑以金或以顔色水拖染㫰乾加熿
色篩雲母石粉金槌平一用白禄紙百幅牛膠(半斤)明礬
(八錢)湯化醒之春夏微釅秋冬甚薄調顔色正面拖過㫰
乾槌平為牋正可蠟印花一用白禄紙礬膠拖過㫰乾
研上等定粉加顔色膠調刷紙砑滑膩為牋惟可點以
金
煎顔色水法肉紅用蘇木加紫草(少許)同水煎汁紅用蘇
木(八兩)槌碎沸湯(八碗)浸三二時煎濃加白礬濾黃用槐花
(半升)炒令焦黃色同水(三碗)煎數沸候色濃加白礬(半兩)濾粉
青用靛花(一斤)淘潔研細其餘顔色惟此三色濃淡輕重
調合若沉香色煎栗殼水染大紅用紅花水膏刷於膠
礬紙也
煮漿法糯米(五升)浸一宿研糜爛用水(二升)調攪濾潔入菉
豆粉(一斤)攪勻下釜慢火煎頻攪候漿滚入黃蠟(半兩)攪勻
熟入白礬(一兩)急攪之如漿濃旋入水攪量稀稠收
熿紙法計紙百幅白礬(二兩)黃明膠(一兩)滚湯頓化醒成稀
水收
槌紙法每乾紙一幅則以洒濕一幅疉之百幅為一垜
置平板上用大石重壓經一伏時俾上下乾濕皆勻於
平石上勻槌二三百下務着實於百副内將五十幅晒
乾却與濕者五十幅乾濕相間冄勻槌三二百下依上
冄晒一半侯乾又乾濕相疊槌之以無一幅占粘為度
筆
筆稱兔穎有自來矣蓋惟用兔毫之在前肩者尖健而
佳雖有羊毫鼠鬚狼尾等皆後塵也藏時但於筐筥中
置通風處不雜以椒亦無蛀損一種草筆堪作草書
松雪齋印色法
用真芝麻油或菜子油(一斤)置銀瓷器内慢熬三沸凡油
(一兩)先以萆麻子(七粒去殼)白肉投下復熬色改即漉去以白
芨(切隨用粘)川椒(隨用不蛀)明礬(為木隨用不滲)猪牙皂角(槌碎少許)又投下
文武火亦熬二三沸又即漉去祗熬油俟滴水成珠投
黃蠟(荳許不渗不花)停火以細纊濾去滓貯瓷瓶地中瘞月餘
取之經數年色愈明亮用時以滕黃(荳許磨油内朱鮮無變)先用
水花上等銀朱研細水淘晒乾加油染煮帛熟艾鵝毛
角屑吐絲之類内細綃囊縫固取油潤朱按染透徹内
於印池印池宜瓷玉為之一取真萆麻子油每兩入五
霛脂(五分)煎滴水成珠用之一取鵝梨肉汁和福蜜内瓷
器蒸熟調朱有用辰砂研細水飛過每銀朱(六錢)加砂(四錢)
為優煮鵝毛法用老鵝翹剪取内向柔軟者入水釜中
石壓煮俟不浮去水晒絶乾以染朱
熬蠟法
黃蠟(一兩)入鬱金末(少許)熬鎔顔色深淺隨意加減乘熱絹
濾去滓入瀝青(兩皂角子大)冄熬收之書欲易開者宜入半
温淺蘸封之欲防私折者宜熱深蘸封之
合朱法
膩朱(法用水銀硫黃燒研淘定而成)復淘潔晒研(二兩)以秦皮梔子皂角
(各一分)巴荳(一粒去皮)入水煎汁濾潔黃明膠(五錢)冄熬化醒和
朱脱範中陰乾復刷明滑收計朱(四兩)膠(一兩)為率(唐高駢詩云滴)
(露研朱點周易)
合黃法
雌黃(似雲母甲錯可析者)研細水飛過去水晒燥同朱法和範之
(韻府云古人寫書用黃紙有誤以雌黃滅之)
藏設書畫
珍藏古今名人書畫無論絹紙凡四五月暨七八月時
多降陰雨遇而黰脱必用木笥深筍者外布漆之内露
木素預然炭火微引烘盡水氣捲襲笥中樓庋(居綺切)高
置之毋常表背慮有裁損名筆之妙及圖書收記者又
下水池浮動隱約微奥處所新表背畫其糊在内雖二
三年尤不退力易生黴黰有用白酒取新筆染抺去盡
凡展玩不宜上以手磨指下以手掬舉盖有古絹易斷
至於損失不續甚可悔惜及方火炙之後五燥一展其
絹乘燥而裂捲時須齊緩不容摺皺值春冬晴天時展
設尤避濕壁狂風沾拂設不宜令太繁惟用名筆絶妙
者一二三幅清致無敵數宜竒不宜耦雖大廳堂遠深
䆳多則五幅然而咫尺之近必觀其意思遠到如身處
林麓間彌望千里胷中曠逹隨景而放有以屏風物類
障之則何以得其畫之全趣耶若高展以屏支其下軸
慮有風動可焉
表背書畫法
秋冬為上時春為中時夏為下時暑溽(音辱)之月為不時
凡表背必使厚薄適均潤潔平稳為精藝也訣曰春宜
滑石白礬多皂角川椒等分和黃蠟水油須大用麵穪
十兩要重羅滑石(一兩)白礬(一兩)皂角(一梃)川椒(一兩)黃蠟(一兩)油
夏用□信巴芨椒艾水烏頭蠟更高皂角白礬油一
兩金精木鱉與秦芃黃蠟(一兩)白礬(一兩)艾(一兩)金精石木
鱉子秦芃白芨芫花(各半兩)烏頭信巴荳(各少)
(許)皂角(一梃)秋用皂角好油宜黃蠟金精艾水微木鱉不
多石燕少休教風透濕時吹黃蠟金精石木鱉子
艾(各半兩)石燕(少許)皂角(一梃)冬月最好成書畫木鱉金精
都總罷&KR1504;(女交切)砂茯油鹽蠟礬鑒者相看贈高價黃蠟
(一兩)白礬(五錢)&KR1504;砂(二錢)茯苓(三兩)鹽(三錢)麵(一斤發透毒氣)
砑子
用白芨餳飴二味并熬和堅以肥皂角搓水一升聽後
用蠟一處同煎
粘書畫歲久永不脱過於膠漆
用楮樹汁飛麵白芨末三味調如糨用之
去差誤寫字法
蔓荆子(二錢)龍骨(一錢)柏子霜(五分)白丁香(十條)定粉(少許)俱為細
末點水於字上取藥掺之少頃拂去
插花法
折花用曲折飄散插之於瓶自然清絶繁則不佳惟梅
花多有古枝可愛亦在人意向能取凡折木花先用火
燔其折盡處花不易謝古銅窰器中貯之良折草花須
帶葉苞聚之尤宜插其成雅趣也海棠花束薄荷於
折盡處浸水内鳳仙花葵花皆浸于百沸湯梔子
花將折盡處槌碎内之以鹽置器中不用水水仙花
用冷水牡丹花用蜜不用水梅花用煮肉汁去油
俟冷養之其萼盡開而花難謝
焚香法
取象錢灰米湯和劑晒乾煅紅細研依法煅三次入爐
鼎然煤餅置上餅上又載以厚雲母石隔火香不易焦
有載以火浣布火不能禦有載以金銀錢幾于奢泰也
宜春冬時不宜夏秋時又不宜廣厦中别創小規模室
闔設低几焚之則煙穗上升遍化室壁間不塗粉堊(音惡)
糊覆以白厚綿紙收引香味不得解散火不宜猛使香
味緩蒸氤氲開繞鼻觀先参不可使目見其煙之騰擁
也微覺有焦遂令徹下始用檀香降真香厚濃焚之以
逐諸濕穢次續以速香黃熟香等漸回香氣末則惟以
伽南香沈香之類更加以上品龍涎合香和而焚之無
能出其右矣(楊廷秀燒香歌云琢瓷作鼎碧於水削銀為葉輕於紙不文不武火力均閉閣不簾)
(風不起詩人自炷古龍涎但令有香不見煙素馨忽來茉利折抵處龍麝和沈檀平生飽識山林味不奈此香)
(殊嫵媚呼童急取蒸木犀却作書生真富貴)
香譜旁通圖
四和凝香百花碎瓊雲英寳篆清真
文苑(沈香二檀香兩一錢半兩)(箋香一分)(甘松一分)(玄参一兩)(丁皮一分)(麝香一分)
新料(降真半兩)(檀香半兩)(甘松半兩)(香白芷半兩)(茅香四兩)
笑蘭(檀香箋香三錢半兩)(沈香一分)(䧏真半兩)(麝香一錢)(腦子一錢)(甲香半兩)
清遠(茅香半兩)(生結三分)(腦子一分)(麝香一錢)(檀香半兩)
錦囊(腦子零陵香一錢半兩)(麝香一錢)(木香半兩)(檀香半兩)(藿香一分)(丁香五分)
醒心(藿香麝香一分六錢)(腦子一錢)(箋香一兩)(沉香半兩)
凝和(麝香丁香一分半兩)(檀香兩半)(甲香一錢)(結香一錢)(甘草一分)(腦子一錢)
已上碾細為塵用煉蜜(少許)和勻如常法焚惟寶篆不用
蜜每香(三兩)加艾納(一錢)或酸棗仁(一錢)則香團聚不散(艾納出西)
(國似艾盖松皮上蘚衣)煉蜜法用真蜜以綿濾過入瓷罐内將
油紙羃以數重置釜中重湯煑一日取出冄煎數沸出
水氣治香法凡合香成用不津瓷合盛封以蠟紙入
潔地瘞月餘凡和香用煉過蜜(一斤)冄入蘇合香油(二兩)
同煉大妙凡治檀香剉米粒大慢火炒出煙盡紫色
新氣即止凡藿香甘松零陵香之類須採擇用冷水
洗去塵土凡治茅香剉碎以酒蜜水潤一宿炒令赤
燥為度治甲香須擇如龍耳者(二兩)用灰汁(一碗)煑盡冄
用好酒(一盞)煑盡入蜜(半匙)炒如金(甲香螺掩也能聚衆香)
小龍涎香
沉香(一兩)龍腦(三錢)用鵝梨汁和為餅焚之
桂香
冬青子絞汁同桂花蒸陰乾焚之類木犀也
金龜吐豔香
宜丙子日合法曰金龜雖小世無雙占斷仙家上品香
尾後纔燒紅火焰口中復放白毫光輕輕作朵如雲霧
漸漸成灰似雪霜清翫片時真可愛人皆稱贊(闕)
衢之錦川石鎮江之斧劈石無甚竒巧俱取其修長有
特立抗獨之勢耳寧國有馬齒石閩有將樂石光瑩碨
(鳥罪切)&KR0008;(力罪切)惟可點化其景趣在衆象中也而杭州水
法石仙姑石崑山石海鹽峽石韶州英石鳳陽霛壁石
自成巖岫兀立盆池中置之軒窗間則宜南粤羊肚石
體有浮沉雖多人物鳥獸之肖亦宜取立盆樹之下堪
養菖蒲江北礬石色白而明徐州上水石理疎而濁不
及此數處之石矣浮石原是海水之沫歲久結聚土重
則沉必常濯去始得久游于水面也疊山宜用甲乙其
石為高下起伏紆迥曲折巍峩隱露有水則流動有土
則崔嵬有樹則青鬱岐路梯磴幽顯相通亭榭臺館憩
(音器)息有所是真能造出一大化工也(墨娥小錄云粘補斷石用黃蠟白蠟)
(松香鎔化和以同色石為末入藥一處乘熱粘之)
用玉瑪腦水晶等器
忌熱酒瀉急即璺(音問)宜先以温水緩緩通盪滌其性和
煖始以酒酌之
藏寶玉瑪瑙琉璃水晶玻璃琥珀珊瑚器
内用紙襲外束繒帛各處一函不宜取散綿近之致粘
帶有失誤
古銅器
忌熱湯滌頓無精神磨擦摶擊有損其鉎秀
甲角等器
犀角玳瑁龜同鶴頂之物時喜近人翫弄惟不宜親火
與日(舊犀角色沈晦者用蠟炬油同灰少許入水煑片時遂鮮明有光彩犀角色不黃者用鳳仙擣糜爛)
(同礬少許塗覆一時温水滌去色自明黃久則色紅殊不妙也)
藏伽南等香
用好錫為函中疊一層層通多竅竅下貯蜜蘇合香油
竅上置香則香潤留而不散不宜塗蜜護香俾不外發
也(治香枯燥用白萼葉苴之瘞土中數日香仍潤)
藏髹器
剔西綵漆之類不宜以綿纊襲之慮入其斷紋中有損
起之失更忌水浸日晒(新漆器氣味未能退者温釅醋滌盪二三次即如舊物)
藏古窰器
須以柔紙每器厚護疊惟三五器重壓恐茅損相磨動
恐至骨出遂非完美之器瓶壺内有垢必磢(初兩切)之也
(粘窰器璺處補石藥粘之又以白蠟鎔化和定粉加减顔色飾之)
益玉瑪瑙水晶精神法
用白梅擊碎去核同清水作沸湯入玉瑪瑙器於内浸
一日許刷洗之其色倍常惟水晶必俟冷浸瑪瑙器薄
者亦畏熱(按玉瑪瑙珊瑚等物誤有損折用寒水石明礬研絶細粉視顔色加减以白芨磨水調塗)
(損處以綿紙并綸絲護束置湯釜中務煑令透俟冷開永不斷)
罩金法
先以黃金置炭火中燒之冄取鹽水調黃土塗燒之務
滌潔則用焰硝綠礬(等分)水調傅金置火中炙色改即止
入水刷滌烘乾雖次金亦如上品金色也
白銀法
用烏梅置瓷器中同水煎濃以銀物於火中燒去積垢
投之煑令純白光明刷滌烘乾
明熟銅造器
釅醋糟覆上過一宿揩滌之色新明烏梅煎湯揩之明
如金色
明錫造器
用炭已然灰煎湯滌潔器中滿注以湯外用細乾布揩
擦之色明如新造
礱鋼鏨等利能雕刻銅器
先礱利鋼鏨以食醬同焰硝塗鏨口上火煅赤冷水淬
之冄發硎(音刑)能屑堅銅(居家必用云羊角亂髮煅細末水調傅刀口上燒紅礱之利甚)
礱鐵器不發鉎法
新礱刀劍等物已至明瑩即以鸊&KR0008;膏塗之永不發鉎
(續英華詩曰劍瑩鸊鵜膏)
耐點蠟炬
黃蠟松脂槐花末(各一斤)浮石末(四兩)一處鎔用燈心
布澆一晝夜僅點一寸
獸炭
炭(十斤)鐵屎(十斤)合𢷬成末生芙蓉葉(三斤)冄𢷬和糯米煑糜
膠隨意手範獸形晒乾俾鞲炭燔紅設爐中能三日不
滅(鞲炭皮排也吹扇火器)
竹嶼山房雜部卷七
