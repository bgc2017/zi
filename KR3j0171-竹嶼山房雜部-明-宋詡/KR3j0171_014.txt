竹嶼山房雜部卷十四明宋詡撰
尊生部二
水部
漿水
熟蒸粟米乘熱傾冷水中浸五七日候酸用夏月則逐
日看試纔酸便用如過酸則不中
漿水法
熟炊粟飯乘熱傾冷水中以罁浸五七日酸便好喫如
夏月逐日看纔酸便用
粱粳熟水
故宋京城持缾賣粱粳熟水其法以稻稈心持擇齊整
了用水濯洗淨曬乾作小把子如盪熟水時以火炙少
時先以湯盪兩次然後盪熟水加以糯稻稈自可縮少
便用
豆䓻熟水
白豆䓻揀淨投入沸湯瓶中密封片時用之極妙每次
用十箇足矣不可多用多則香濁
沉香熟水
先用淨瓦一片竈中燒微紅安平地上焙香一小片以
瓶盖定約香氣盡速傾滚湯入瓶中密封盖檀香速香
之類亦依此法為之
香花熟水
取夏月但有香無毒之花摘半開者冷熟水浸一宿密
封次日早去花以湯浸香水用之
丁香熟水
丁香五粒竹葉七片炙投沸湯密封片時用之
造熟水法
夏月凡造熟水先傾百沸滚湯在瓶内然後將所用之
物投入密封瓶口則香倍矣若以湯泡之則不甚香若
用隔年木犀或紫蘇須略向火上炙過方可用
御用渴水
官桂桂花丁香白豆䓻仁縮砂仁(各半兩)細麴
麥糵(各四兩)右為細末用藤花半斤蜜十斤煉熟新
汲水六十斤用藤花一處鍋内熬至四十斤生絹濾淨
用小口甏一箇生絹袋盛前項七味末入甏再下新水
四十斤并已煉熟蜜將甏口封了夏五日秋春七日冬
十日若下脚時春秋温夏冷冬熱
林檎渴水
林檎微生者不計多少擂碎以滚湯就竹器略定旋擂
碎林檎衝淋下汁滓無味為度以文武火熬常攪勿令
煿了熬至滴入水不散然後加麝腦少許檀香末尤佳
又法
將林檎破開去心核用淨器内擣碎布絞取汁再將滓
重擣極爛放竹器中以滚湯衝淋嘗滓無味煎法同上
木瓜渴水
木瓜不計多少去皮穰核取淨肉一斤為率切作方寸
大薄片先用蜜三斤或四五斤於砂石銀器内慢火熬
開濾過次入木瓜片同煎如滚起泛沫旋旋掠去煎兩
三箇時辰嘗味如酸入蜜須要甜酸得中用匙挑出放
冷楪内候冷再挑起其蜜稠硬如絲不斷者為度若火
緊則有涌溢之患其味又不嘉有燋煿氣但慢火為佳
五味渴水
北五味子肉一兩為率滚湯浸一宿取汁同煎下濃豆
汁對當的顔色恰好同煉熟蜜對入酸甜得中慢火同
熬一時許凉熱任用
香餹渴水
上等鬆餹一斤水一盞半藿香葉半錢甘松一塊生薑
十大片同煎以薑熟為度濾淨磁器盛入麝香綠豆許
大一塊白檀末半兩夏月冰雪内沉用之極香美
楊梅渴水
楊梅不計多少揉搦取自然汁濾至十分淨入砂石器
内慢火熬濃滴入水不散為度若熬不到則生白醭貯
以淨器用時每一斤梅汁入熟蜜三斤腦麝少許冷熱
任用如無蜜餹毬四斤入水熬過亦可
竹嶼山房雜部卷十四
