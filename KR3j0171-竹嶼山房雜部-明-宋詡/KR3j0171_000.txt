竹嶼山房雜部雜家類四(雜品之屬)
提要
(臣)等謹案竹嶼山房雜部三十二卷是書凡
養生部六卷燕閑部二卷樹畜部四卷皆明
華亭宋詡撰種植部十卷尊生部十卷詡子公
望撰公望之子懋澄合而編之詡字久夫公
望字天民皆見于書中其始末則未詳焉考
千頃堂書目載是書凡二十七卷前集樹畜
部四卷養生部六卷家要二卷宗儀二卷家
規四卷後集種植一卷尊生一卷此本蓋不
完之書然此書以農圃之言兼玩好之其與
家要家規宗儀同為一帙實屬不倫疑其後
析而别行而此五部以類相聚自為一編則
亦不可謂非全帙也至種植養生二部實各
十卷與黃氏所云各一卷者不合且以黃氏
所載卷數計之與二十七卷之數又自不相
合則黃氏所云亦不足據以定此書之完缺
矣其書于田居雜事最為詳悉而亦間附考
証如養生部鰣魚條引爾雅鯦當魱以證之
鄭樵注謂鯦即魱魱即縮項鯿郭璞注謂鯦
似鯿而小則非鯿可知鄭注似誤此書取張
萱彙雅之說舍鄭從郭以鯦為鰣所解甚確
則猶讀書考古者所為非僅山人墨客語也
乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
