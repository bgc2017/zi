竹嶼山房雜部卷九明宋詡撰
樹畜部一
樹類(總法)
移木
凡移種木時傷動木根則菑翳開根外故土須大上用
約繩纏匝下用闊厚木板襯而扛舉之雖拱把皆生也
(詩皇矣注曰菑木立死者也翳自斃者也)
種木
凡種木先開一坎比原木根土須寬以糞水調成濘泥
乃立其根皆令舒直沾遍方實以乾壤又使糞水灌透
則活根宜平其身不得太深深則不長不活又不可令
風偃人扳之蓋下生細根上長萌蘖細根新得水土而
生意方回一動必損若今年欲移先於去年春前開斷
木之四週謂之轉垜木大先三年每年輪開一方乃可
移其果木種則宜疎每一丈二尺一株者方為適中惟
八月至正月皆可種之時所種之地肥瘠不同惟雜以
沙土最得春氣之先易於發生
灌木
凡灌木最不宜其發萌時灌之灌則遂為菑翳灌亦宜
晩凉之候其糞及撏猪湯退雞鵝翎湯(投以荔枝龍眼之核則翎腐)
皆不宜親木跗必生蛀至灌果木結實時灌之以助其
長摘實後灌之以濟其乏臘前則通灌之以俟其來春
發育糞必久宿者必雜以水亦視其宜乾宜濕不宜頻
灌也如松檜之在盆者土氣淺薄必每年去根面故土
一重而加以客沃土則宜土乾則灌自與在地生者不
同
接木(陳瑩中曰色紅可使紫葉單可使千花小可使大子少可使繁黃庭堅曰雍也本犂子仲)
(由元鄙人)
必視其時或將發生時或將黃落時在春分之前秋分
之後是其候也接之必先舉手定凖執刀端直不至重
傷則易成活木生至一二年者可接其接枝宜剪其已
生果發及二年有旺氣者過脉乃善接法甚多不能殫
述腰接木之盈把者近跗一尺或七八寸許間執細
齒鋸截之為枮又用利刀裁枮使之光平則不沁水遂
以枮之一傍裁開其皮微連其膜長約一小寸先取剪
下之枝裁去兩傍亦僅一寸置口含之使熱連唾插掩
於所開枮傍皮膜之間(人忌食飲腥酒)先以紙封次以箬封通
務以麻皮緊縛之每枮對接兩枝相同外取乾壤以箬
載於所接之處少潤以水復不宜灌又以闊箬高跨其
接枝上不容日㬥之俟其成體而始宜開揭也根接
木身小者連跗截去如前法裁開枮頭中央以木貼照
前插之縛之以土封之七頭接取一木枝及一木根
各帶斜裁去使半以人唾兩相粘掩之用紙及麻皮緊
縛埋根於土以瓦規定露枝於上灌使少潤雖遇晴隂
皆以器覆稍密俟成形體而方開也木液濃者其榦亦
堪接
寄枝
先一年前移其相似之木種大木側既盛活於春分前
後屈大木之枝與新種相方之木近其根跗間各裁去
其皮與膜如接貼同紐合相定以過其氣仍用紙及麻
皮封縛甚緊不令顛揭直俟次年八月候視膚理已平
乃剪離大木之枝俟寄下者全活始宜移種有取種於
盆盎中立架以就其大木惟欲深支勿使搖動則生也
插木
視木之宜時用地開一寬穴斬木榦輕手插入須深實
以沃土灌以糞水或插於芋魁蘿蔔中埋之蓋榦之上
苞發為體下苞行為根慎勿振揠(烏入切)以稿之也
種子
用木子於臘時先浸於宿糞穢中半月許取出於沃壤
間播種比則脅之使直長則以時而出土移之子須帶
肉者為良
壓枝
春間或秋間屈木枝以石壓之於地用土封之俟苞間
生根遂移種也枝跗須斷其半焉
脫木
凡果木於八月間和牛羊之滓包其鶴膝處先微傷其
膚使氣流行取紙麻皮緊縛之復以杖支之不令搖振
從其開花結實至明年夏秋間啟視如根生滓間則斷
其本植之於土宛然一故木也
善木
臘月間於木下側開坎寬深探攅心釘地之根斫斷止
留四散生者仍以土覆之以糞水灌透則生子碩大也
修木
必自其秋冬枝葉零落時始宜修平攘剔大者斧鏟小
者刀剪亦視其繁冗及散逸者可去裁痕向下不受雨
漬自無食心之腐無顛頂者則取其直生向上一枝留
其成長有枯朽皆宜摧拉須盡則不引蛀以妨盛枝欲
木身之直者則從其不足處每年以刀劙(音離)其膚氣行
則傷痕先滿而身漸能直也(劙說文曰直破也)
綰木
必視木之已長發萌未久而枝榦易於轉屈順其性而
攀挽之也若枝大則用鉗碎而曲折之取麻皮約寬繩
䌈(音榻)綰不宜太緊刺斷其膚氣脉不貫通亦不能活也
(䌈以索罥物也綰亦罥也)
通論
凡移種接脫花木等最貴及時又不宜使凡草根荄(古哀)
(切)雜長以分其肥沃奪其生意至於具腓也
凡果木多生蠧蝎(胡葛切)蛣(去吉切)&KR1298;(丘物切)之類齧之必探
其穴以杉木裁為針關塞其氣則自亡又以焰硝硫黃
合紙線絍穴口火然走其臭皆亡坋百部内穴中亦能
殺蠧治魚腥水洒蔬果等癩蟲自消滅(海魚勝池魚)蟲能飛
動者取江橘黐以膠焉(啄本善啄蠧)
凡果木花卉最忌麝香熏觸則花葉遂皆枯厭宜多種
葱薤則能解之
凡接寄之木必用枝體相似與氣味相合者如桃與李
梅與杏棃與棠橘與枸方可接也如木筆與木蘭繡逑
與八仙檜與纓絡方可寄也牡丹與芍藥方可七頭接
也
凡伐木不宜亂伐惟視其性之易生者如桑如柳必伐
而髠且用其肄是也(斬而復生曰肄)
有在土之果木畏冷如橘畏熱如梨松宜乾檜宜濕各
適其性而封護培植之
有在盆之花卉畏冷如茉莉愛日如火榴喜水如菖蒲
無失其宜
有相害之物木插桂而枯烏賊骨而斃有相益之物牡
丹得鍾乳粉而茂海棠得糟水而花鮮宜識其由(一云桂矴)
(木上則茂矴木下則枯)
凡果實結一年至二年自必歇枝譬如人家有桃李三
株俟其開花結實悉摘去十五株上者止留十五株成
熟逮明年乃摘去今年成熟者留前年摘去者結實則
本不傷而常年得其果實用也(漢大夫曰李梅實多者來年為之衰)
凡花卉蔬果所産地土不同在北者則耐寒在南者則
喜煖故種植之時亦各不同開花結實先後亦不同有
在高山者有在平地者有宜早者有宜晩者又有在北
者移於南則盛在南者移於北則變如果木之類在淮
南為橘淮北為枳而蔬菜之屬在北為蔓菁有根在南
則為菁菜惟葉龍眼荔枝之類生於南方(閩粤南粤)榛松之
類盛于北方(胡遼)梅李之實食於初春(南詔)皆不能越其地
土而長茂學稼圃者又如柳子厚云順木之天以致其
性而後壽且孳(音字)也斯得乎種植之法矣
種木果法(漢書食貨志曰果蓏應劭曰木實曰果草實曰蓏音裸)
種松(細葉每五鬛為一葉或有兩鬛七鬛者膚形片解有如鱗次)
春用子種之材宜為器為門子細丼香堪食春後收採
松黃為餅餌需冬半則每鬛葉中生丼露凝若小珠食
甚丼美其脂為香(埤雅曰松命根遇石則偃)
天目松(即松種産於天目山巖罅間得雨露所潤而生非由土而滋養其松針麤短甚堅荿)
(久亦止數寸自含古意罅虚訝切)
宜種入盆翫之可以常溉亦復畏濕
羅松(松身葉甚柔)
春月宜種
娑(音梭)羅(葉長大子如栗)
子種之苞體漸為大木(詩行葦注曰苞甲而未拆也體成形也)
長葉羅漢松柏短葉羅漢松(種佳皆柏身)
子種之苞體漸為木歲久亦材大
檜(體香同柏葉細短而或銳刺爾雅曰柏葉松身)
子種之大材甚堅宜為舟
纓絡(形體皆檜條弱倒垂如線風動裊娜裊奴鳥切娜奴可切)
宜寄枝用檜體有子亦可種為木
桐(大葉疎榦子若胡桃埤雅曰岡桐)
臘月種子榨油為黏舟飾器之材甚多其木材中為琴
瑟一種矮身止長四五尺生子三年即斃用子再種
梓(竦身大葉即檟埤雅曰梓為木王)
琴瑟材也種於林則令諸木皆内拱之斷其根瘞於土
能遂長條枚取以分種
漆(長葉身短朝鮮國有黃漆樹似棕六月取汁漆物如金)
臘月種取液以飾器物失取其液液滿則菑翳惟取於
霜降後者為良(樊重欲作器先種漆樹人嗤之後皆得用向之笑者咸求假焉貲至鉅萬)
柟(木最長大爾雅疏曰木理細緻放豫樟子赤者材堅子白者材脆年深向陽結成旋紋者為鬭)
(柏楠)
臘月種材宜為居室亦宜於為舟及家具
楸(似梓長大釋名云楸梧早脫故謂楸美木也爾雅云大而皵楸小而皵榎皵音昔榎音檟)
臘月種材可為器物理有雲朵紋
温杉(葉細)刺杉(葉麤爾雅曰柀杉身皆竦直一種桱木似杉而破柀碑詭切)
材理不腐可為居室為器用芒種時遇雨只斬其肄以
插之
楓(格物論曰樹似白楊)
其脂為白膠香易長根側分其小木種之
櫧(小葉似茶木色似柟少黑結實小狀似栗捄蝟自裹味有丼苦)
材最堅白蟻不能齧而房之利為居室實丼苦皆可食
可種
樟(體甚香葉似楊陳藏器云縣名豫章因木為名相如賦注豫章二木生至七年乃可分别)
材可為居室器物易長根側分小木種之老則出火自
焚種不宜近家室
柏(體香葉細埤雅曰世云柏之指西猶磁之指南也)蓊(烏孔切)柏(葉密又名側柏)
材最利於造舟歲久不能磷(力忍切)敝苓堪為合香者所
需宜以子種
檫(葉小而岐)
材善為舟楫根側取小木種之
青楊(膚青)白楊(膚白)
材善雕刻伐其木則根能再發條肄移而種之(諺云一株死有)
(百株楊)
長葉黃楊(種佳)短葉黃楊
材理細緻宜鏇器物子可種難長(東坡云只有黃楊厄閏年)
赤楊(即水楊)
材同楊臘月宜斬小條為栵(音例)而插之於河壖(而緣切)根
深耐水藉以護堤(詩皇矣注曰栵行生者也)
吳茱萸(葉有紋惠民要術云種井上葉落井中飲此水者無温病)
春月分小木種之子可種
梧桐(枝竦而疎葉大而岐膚青而細爾雅曰櫬桐)
材中琴瑟有子小堪食可種(莊子以子為桐乳)
榆(葉細膚内長而外脫種多皮細者佳字說榆瀋滑故謂俞瀋充甚切)倒垂榆(枝柔)
材堅可為家具子可種
大葉柳(似楊)長葉柳(枝弱有線)倒垂柳(長線麴塵旖旎又曰官柳旖於蟻切)
(旎女綺切)
材同於楊臘月斬大榦燔下焦而深插之稊(音題)則歲可
以髠而復條肄也(諺云根要焦埋到腰陶朱公云可髠以足柴)
槐(葉細色青綠結子角如荳春秋說曰槐者虚星之精)倒垂槐(枝脆爾雅注曰槐冇數種)
(葉大而黑者名櫰槐葉晝日聶合合而夜炕布者名為守宫櫰槐石回反)
材堅宜為器倒垂宜接用植槐體其芽可芼其子可種
其花蕊和石灰蒸之可以供染(埤雅曰弱槐初生不能自立即於槐下種麻脅)
(槐令長既植移而蒔之亭亭若一)
檀(葉似槐詩曰坎坎伐檀兮注曰檀可為車者)
材最堅臘月分根側小木種之
椐榆(枌屬)
材理甚細可為居室為家具宜斬大榦插之
椿(葉長而疎格物論曰椿與樗相似然樗木疎而氣臭椿木實而葉香身大而榦端直有壽)
根側分小木種之弱芽可蒸為茹亦可生食
棟(細葉疎榦圖經曰棟實即金鈴子也)
材可為器不裂取其子聯栵而密種之長則駢(部田切)結
如垣墻然其本芒種時始種則每本有成紫花者為佳
種也(收子浸臘水貯甕中至夏月滌器蠅永不近取其子晒乾雜冬舂米内不生蛀能殺百蟲)
黃棟
春月種弱芽宜燖焙堪食(居家必用以黃楝芽為木蓼)
椶櫚(木膚為椶一節生一匝葉從頂起甚堅靱而散頭杈枒周出如張蓋子生於葉底漢書曰)
(并閭)
春月取子種任其椶自纏匝俟木大方裁脫之遂發而
長且大若裁之早形雖長而不復大矣木盛時止宜春
分裁其六葉秋分裁其六葉其子未透而苞者名木魚
肥穉堪葅畏雞糞經之則朽椶與木材皆利於用(東坡云贈)
(我木魚三百尾)
桑(荆公夏詩云繰成白雪桑重綠)
春間斷其枝瘞於地生條至臘月移種之平其根剪去
俟次年離跗四五寸剪去至後年又離舊痕四五寸剪
去始成木采葉以飼蠶自後每歲蠶老時皆剪髠其榦
令遂發條肄生葉採飼再蠶常鋤其園使熟壅則惟以
欝棲(莊子注云欝棲糞壤也)不宜於灌糞(方俗云灌糞喜長根不長枝葉也)種宜
葉大而厚者良其膚堪為紙材其黮堪食亦堪種
柘(多叢生榦竦而直葉豐而厚)
春月種子亦可種葉宜蠶其葉隔年不採者春再生必
毒蠶採不盡者夏月宜擊脫須盡
冬青(葉光潤經霜雪亦不凋脫木理細而堅重本草曰女貞謝玄暉詩云風動萬年枝徽宗試)
(畫院諸生以萬年枝上太平雀為題無中程者或密扣中貴曰萬年枝冬青樹也)水冬
青(葉細利于養蠟子)
子可種堪入酒至長盛時五月養以蠟子七月收蠟不
宜盡採留迨來年四月又得生子取養蠟晒乾以越布
蒙於甑口置蠟布上置器甑中釡内水沸蠟遂鎔下入
器凝則堅白而為燭材其滓盛之以絹嚢復投於熱油
中則蠟盡油遂可為燭凡養蠟子經三年停亦三年(巴蜀)
(擷其子漬淅米水中十餘日搗去膚種之蠟生則近跗伐去發肄再養蠟養一年停一年採蠟必伐木無老榦)
桕(綠葉似杏經秋發頳色可愛木無直榦本草曰烏桕頳音蟶)
子可種亦可接接於本體其子外白膜蒸鎔之凝為燭
材其子内肉杵榨之為清油可然燈飾器又用其材也
水槿(細葉小黃花又名水椐)
臘月斬其條而插之易成大木材可為器宜養蠟子以
取蠟
木槿(詩曰舜爾雅注云齊魯之間謂之王蒸)紅花(曰朱槿)白花黃花
重葉花四季花
臘月斬取小條為栵而插之可以編為樊籬
肥皂(子形短而肥色紫)皂角(子形長如刀色黑木有長刺名天丁)豬牙皂角
(子形小如猪牙色黑)香皂(子形圓小而香色白四木形葉不相似惟子氣味同)
子可種材可為器子可洗油膩甚益粉黛
栩(音許即柞櫟木身長大伐則灌生而葉大爾雅曰其實梂釋曰捄盛實之房也其實橡也)
子可種其斗為染皂材其葉大用以苴物
樸(榆類即白駁木大而膚麤皵)
子可種惟葉沙可磨滑牙角器材脆不堪大用
白皂(葉似楊)
子可種其材中鏤刻
海桐(葉滑潤圓長)
取子為栵種之可為藩障可接楊梅
楮(葉大而岐漏膚中有液能粘一名榖)
子可種惟膚為造紙材
榕(柳宗元詩云榕葉滿庭鶯亂啼)
鳥銜其子寄生他木初如葛藟緣之根鬚㳂木自垂得
土氣則過所寄卷曲臭惡不可為材然多清樾
桂(葉豐厚凌冬不凋枝條甚繁木無直體又曰木犀以其材理有花如犀角也)丹色
黃色白色(古詞云狀元紅是黃為榜眼白探花郎)早花晩花
四季花結子種
種宜高阜不宜灌以糞穢花時堪移屈其條壓土中能
自生根得取種之子可種不如壓者亦宜以冬青體接
花甚香遠多所須於食物材亦中為器
青松(鬛葉似松針則麤短而翠能守歲寒膚青内長而外遂浮脫之諺云栝子松結一房數十)
(葉一葉捄一子子外有殼有皮仁甚丼香滇南種子色黑遼種子色黃滇音顛)
冬月種高阜處不堪修伐大枝修後必出脂液流盡遂
為枯翳小枝修時隨然烙鐵通紅烙之更以人糞調濘
泥塗之能禦其脂液春間用沃壤篩潔細取其子種於
小盆盎中以大器蓄水隔離之停貯於内杜蟻不能進
齧其根愛乾雖常灌使之微潤則止矣成形體漸以移
種
榛(灌生大葉其實捄實外有殼有皮仁丼美)
宜北地南方間有之子可種
荔枝(子殼紅鮮肉甚甘美蔡襄譜有紅鹽白晒之法)
宜閩粤南粤(楊誠齋三山生荔枝詩云甘露落來雞子大曉風凍作水精團)
龍眼(一曰荔奴子殼圓色青黃肉甚丼美)
宜閩粤南粤
橄欖(形似生訶子無稜瓣青可食味初酸澀後丼香王元之詩云良久有回味始覺丼如飴)
烏欖(仁大而丼香)綠欖
宜閩粤南粤
人面果(肉丼酸核如人面其仁甚丼香美)
宜南粤
椰子(大如瓠皮若椶皮肉有殼殼内有肉肉内有漿肉漿可食殼可為器有大小材)
宜南粤(按椰子漿自然作酒氣食之亦微醉名為椰酒)
梅(實青酢黃丼花甚香)種有鶴頂梅(實大而紅)消梅(實青可啖雖酢甚鬆脆無)
(滓白花重者小單者大)冠城梅(花白實甚大五月熟)時梅(花白實大五月六月)
(皆有)早梅(花白實四月熟)冬梅(花白實小十用用不能熟)綠萼梅(花白萼綠)
(實大五月熟)紅梅(花紅重葉二種或結並蒂小實不堪啖方子通詩云紫府與丹來換)
(骨春風吹酒上凝脂韓无咎詩云錯認天桃有暗香)玉蝶梅
春分前秋分後可接接用桃杏體及其本體
杏(花粉紅實熟紅丼)名之著者沙杏油杏文杏金
杏小杏梅杏(一名交和子埤雅曰梅至北方多變而成杏)晩杏
春分前秋分後接於本體及梅桃體(化書曰梅接杏而本強者其實丼)
桃(家語孔子曰果屬有六而桃為下)種多名之著者金桃(實皮肉色如金)
(上有朱點味甚香丼實大時用油紙護之)銀桃(實色白丼)王母桃(實圓大丼)襄
陽桃(實圓大丼)半斤桃(實圓大丼)鷹嘴桃(實大香丼)瑞香桃(木矮)
(不宜澆糞其實香丼)綿桃(實丼)匾桃(實丼宜油紙護)墨桃(實皮黑而肉如胭脂)
(丼亦有匾者)早桃(實丼五月可用)晩桃(實丼八月十二月皆有)杏桃(實丼)
(無毛亦有匾者有曰油桃)緋桃(千葉鮮紅花不結實暫結雙實不堪用)碧桃(千葉)
(白花不結實單葉者有實)孩兒桃(亦曰芙蓉桃千葉肉紅花不結實)瑪瑙桃
(千葉紅白相間花不結實)
春分前秋分後接接於本體畏水十年後則脂凝而木
枯以刀直劙其膚而流去之又延生有十年盛也(化書曰李)
(接桃而本強者其實丼)
玉桃(實似櫻桃而大肉紅色熟丼)
宜燕薊
李(李肇國史補云李直方嘗第果實多如貢土者以綠李為首今美者曰嘉慶子)種多名
之著者御黃李(實熟肥丼)金沙李(實熟丼)蜜李(實熟丼)青
脆李(實青丼脆)白李(實熟甚丼)綠李(實丼脆)紫李(實熟丼)早李
(實熟丼)晩李(實熟丼)
根側分其小木種之亦宜春分前秋分後接接於本體
桃杏體壅便猪糞(埤雅云性頗難老老雖棘枮子亦不細)
枝頭乾(實如李乾熟於樹)
宜大名南樂
桬棠果(如李而無核)
宜肇慶
櫻桃(一名含桃子肥丼也)深紅子(早熟)深紫子(早熟)淺紅子(遲熟曰蠟)
(桃)
枝榦節目間有根鬚常下垂春前帶枝插之子將肥時
得糞氣則易丼熟(月令仲夏天子羞以含桃先薦寢廟)
柰(北方曰火剌賓實甚丼一統志云紅黃白三種陳子良云大長者柰圓者林檎剌膚逹切)
秋分後接接用林檎體及本體
林檎(花似鐵梗海棠子半熟丼有漿又名來禽俗名花紅一種多紅者曰海紅)
秋分後接接用棠梨體與本體春間一草稕(之閏切)懸於
枝端復支昂其條使長而下俯生子繁盛最易生蠧秋
前皆善藏於木杪剖之可得過時則避入根跗間矣子
將肥時得糞氣則熟遲久
頻婆(似林檎而大南粤一種形如肥皂其核亦可煮食梵書以色之鮮紅者為頻婆)
接用林檎與棠梨體
楸子(熟丼酸似柰而小)
宜陜西慶陽府及各衛所同林檎擣其汁熬之以為果
單
榅桲(木如林檎花白綠色其實類樝但膚慢而多毛味酸丼)
宜關陜
枇杷(實味丼有漿古名盧橘按司馬相如上林賦盧橘與枇杷並列又郭璞注云蜀中有盧橘)
(通歲食之非一種也韻府云盧橘皮厚大小如柑九月結實正赤明年二月更青黑)
不接者壽接者結實核少接於本體宜水淋淡草灰以
壅於根側糞穢非其所便
優曇鉢(似枇杷無花而實)
宜肇慶
羊桃(其實五瓣色青黃肉丼酸非萇楚之曰羊桃也萇丈羊切)
宜閩粤
餘丼子(又名菴摩勒狀如川練子初食味苦澀少頃甚丼陳剛中使安南集云盧都子餘丼)
(子皆珍味可食)
宜南粤
馬金囊(實似松子而殼薄肉皆細條而盤結食之甚香丼津溢齒頰又曰馬㯽榔)
宜金齒
波羅蜜(實大如斗剖之若蜜其香滿室子練悉如冬瓜核可煮食能飽人)
宜瓊州安南
楊梅(實熟甚丼)紫色(楊誠齋詩云玉肌半醉生紅粟墨暈微深染紫裳)白色(晩楊)
(州曰聖僧)
春分前接接用海桐及本體壅便水淋淡草灰
黃彈(似枇杷無核丼)
宜閩粤
梨(花白實丼香有漿埤雅曰百損一益朱子曰梨名快果安南有菴羅果似北梨四五月間熟多)
(食無害一種柤梨味酢澁故張敷曰柤何比梨)種之著者香梨青消
梨瓶梨綿梨鵝梨紫梨水梨金
花梨黃梨紅梨雪梨寒梨
春分前接接用桑體過時則桑液濃融浮其貼而不能
固矣亦宜棠梨體摘去繁實實大顆用油紙護之則皮
薄而不踳駁實時旱喜恒灌水
棗(實熟甚丼太平廣記曰木蜜棗子也哈烈有巴且杏似棗而甜又名忽鹿麻)種多名
之著者瓢棗(即壺棗)甜棗梭棗雞心棗細
核棗長棗(又曰三寸棗)圓棗大棗小棗(五熟)龍
棗(枝榦卷曲如攀束然結實不堪食)
種宜高阜不接者夀根側分小木種之(詩曰八月剥棗)
&KR0964;(俗作柿非實熟甚丼格物論曰柿朱果也)種多名之著者海門(其蒂經久)
(雨即脱用油紙護體重大立竹木以支之)銅盆方蒂匾花火
珠圓珠牛妳步帶杵頭盖&KR0964;(有盖如盤)
(皆朱色)綠&KR0964;(耐久藏閒居賦云梁侯烏椑之&KR0964;)脆&KR0964;(生而不澀可啖皆綠色)
春分前接接於本體白露時&KR0964;生繁而摘下者碎擣每
升水半升釀四五時柹液為造雨盖材實時雨多從跗
至尺許以膚間横裁斷之不脱
橘(花葉枝榦皆香)種多名之著者沙橘(九月採實至春可食肉甚丼遠藏可)
(經盛夏皮亦可用形大)衢橘(實皮薄香肉丼)早黃(實皮薄香肉丼)蜜橘(實小)
(皮薄而細者佳麤者又一種形甚匾肉皆少核丼甚)小橘(實皮薄囊小肉丼)穿橘
(實皮薄心穿透露至頂肉丼)塘南橘(實名猪肝者肉丼名鱓血者肉次)匾橘
(實形大皮細青時遂可啖丼)綠橘(實皮厚肉丼耐久藏)金橘(實一種形如小彈丸)
(皮香甚丼肉酸一種形如大蓮菂體長圓不一圓者皮香丼肉酸長者皮香丼肉亦丼皆少核)
(花遲熟旱)
三月後四月前接接宜枸橘體畏乾生實時常以水灌
之則肥便猪糞易生蠧蠧化蝴蝶蝴蝶胎子還育於木
為孩蟲時得探去盡不接者夀帷難繼佳種也(至冬下積秔稻)
(穰壅之上織秔稻草包護之以死鼠浸糞中發肥瘞于橘根則生實繁盛釋書云如橘得鼠)
柑(花葉枝榦皆香廣東有宜母子状類柑橘味酸)種多名之著者香柑(實形)
(小而圓囊甚丼皮甚香)甜柑(實形甚麤大皮丼於囊)乾柑(實皮細囊少漿味丼)
(耐藏至夏)蜜曇柑(實比乾柑有漿一種形小甚香)脱花甜柑(實皮細青遂可)
(啖囊最丼)牛乳柑(實形長如牛乳皮丼囊酸)波斯柑(實皮麤囊微苦能耐久藏)
佛手柑(狀兩手作和南禮有狀一手問訊禮無囊用皮)青柑(實皮細囊酸惟青可)
(啖)廣柑(實大皮辛囊酸)酒柑(形長皮苦囊酸得酒丼香)
同種接橘法(李衡種柑曰有千頭木奴及成歲得輸絹數千疋)
金荳(實形如荳皮辛香大核肉甚酸)
同種接橘法
香櫞(實有名枳皮甚香其囊酸)
三月以核種之甲折漸為木
柚(實皮香可食囊甚酸朱文公柚花詩云春融百卉茂素榮敷綠枝)
三月以核種甲拆漸為木亦宜同種接橘法(列子云食其皮汁已)
(憤厥之疾)
橙(實囊酸皮可用果木志橙似橘而非似柚而香韓子謂之瓌橙)
三月核種遂苞體之亦宜同種接橘法(自橘以下畏寒)
枸橘(實皮囊皆無用)
二月取核索於穰綯間開泥溝種之成長時為栵而齊
每年裁髠其頭枝葉從根生而比密且多棘針甚能屏
障散種者可接柑橘
栗(其實捄冇刺如蝟實有殼有皮肉丼有大小埤雅云北方之栗也)
二月種子亦可接於本體(子種其在捄中而方匾者他日生子豐滿)
胡桃(實有肉核有仁仁有皮去肉用仁丼香博物志張騫使外國還始得種)
十月種子宜大石重壓其根使實生子不脱落
安石榴(實有百數子成捄紅子甚明潤白子名水晶榴皆丼美酉陽雜爼曰丹若陸機與弟)
(書云張騫為漢使外國十八年得塗林安石榴)紅花(結子丼)黃花肉紅
花四季花並蒂花白花
芒種時取小枝插之宜深能灌生亦可分小木種宜伐
盡留一榦則茂暑月烈日中亦宜淖(音閙)以水糞又喜旱
喜肥以石置於枝間則宜結實視其花苞底尖者不實
惟可摘而簮戴其實以油紙護之雖經霜日不能開裂
(詩皇矣注曰灌叢生者也)
火榴
宜入盆翫五六月間置烈日中以水日浸日晒間以糞
穢淖之則花恒開不絶畏寒芒種以小條插俟活遷入
盆子酸細不堪食可種
餅子榴黃花紅花(王禹偁詩云誰家巧婦殘針線一拶生紅熨不開拶)
(子葛切)白花肉紅花樓子花
芒種插其條宜肥澆法同火榴
銀杏(實外有肉内有皮殼仁去肉用仁又名鴨脚)
木大二月種子亦可接於本體大則随其榦多寡各裁
枮以貼接之其材制為家具雖久燥不裂不結實從木
跗開小穴補以結實木遂結也
榧(實有肉殼皮仁用仁東坡云玉山果本草云去三蟲)
木大甚材為器甚滑二月種子
木蜜(實紫黑色形似珊瑚屈曲成叢又多枳枸朱子謂俗言癩漢指頭是也曲禮曰婦人之摯)
(椇榛埤雅以椇即木蜜也椇俱禹切)
春前分小木種之種不宜近酒室使酒味薄材為盛酒
器遂敗酒作枕卧醉者易醒
木瓜(實似桃而大味酸澀老穉有所須埤雅曰剪紙作花粘實得日露之氣乃紅其文如生一)
(種香□色黃本草云生壓汁和玄參丼松末作濕香)
秋分後根側分取小木種之喜陰喜肥(埤雅曰楙木瓜百益一損楙音)
(茂)
無花果
根側分取小木種之
郁李(灌生子如櫻桃丼若李爾雅疏云常棣一名棣)
春月分小木種之
羊棗(實如小&KR0964;今人謂之羊矢棗)
春月取子種之
蒲萄(張騫遺種劉禹錫詩云繁葩組綬結圓實珠璣蹙)紫實水精實(皆有)
(圓有長甚丼有漿)
二三月之間斬其藤插於芋頭或於萊菔頭中種之造
高架以承受其藤葉一日以冷茶灌間兩日復以水灌
一度茶二度水又宜灌以肥肉汁同於灌茶生子逼側
亦為酒材宜根接
八檐仁(味丼仁似杏子仁而丼香)
宜回回田地
必思答(味丼仁似榧仁而色赤酸丼有香)
宜回回田地
君遷子(有汁如乳汁味丼平吳都賦云平仲君遷皆木也南粤呼為牛妳子)
宜南粤
大藥(有大如斗者味極丼美)
宜滇南鎮康州
鮮子(大如棗味酸)
宜滇南鎮康州
朱蕉黃蕉水蕉牙蕉(皆花色葉似芭蕉而微小花如蓮而繁密)
(日放一瓣放後即蕤而結子蕤儒誰切)品類甚多
畏寒至冬以柔穰密護不令著霜雪冰凍有故體則能
開花結子名蕉黃春間勾萌時分種之(出閩粤者佳灣甸州志開花結)
(實味丼可食一統志名蕉黃韓文荔子丹兮蕉黃霏雪錄云焦黃如&KR0964;味極香美勝瓜)
椒(爾雅曰檓大椒檓欣詭切)
取帶目未開子雜乾壤同入罌中密封口倒置垂堂下
有南日之地每日須令晒之至二月開種皆生臘月移
熬其子油甚香美能宜食物
茶(本草云茗苦茶)
二月間凡一坑下子數粒俟長耘種之每株離三四尺
為行惟以水灌不便於糞三年遂可採造之矣(按茶不可移植)
(移必不茂世俗婚聘用茶蓋取一定不移之義云)
茶䔲(葉如茶而長大五六寸食之有橄㰖餘丼之味本草曰臯蘆是也)
宜南粤
荷(蓮藕皆丼美有漿葉用鹽點其蒂晒乾亦堪用爾雅云荷芙蕖其莖茄其葉蕸其本蔤其華菡)
(蓞其實蓮其根藕其中菂菂中薏)黃荷紅荷白荷碧荷
富荷四面荷並蒂荷(皆以香名之有藕又有蓮者有蓮而藕小)
(者有花重多而無蓮藕亦小者)
立夏前宜淺池種之先放池水令竭畚以種稻腴土築
使平實以卧其藕遠去四五尺為一本覆以濘泥而後
以水沒焉須立露其萌勿著沈下隨形體漸以水加之
也宜糞秋冬視水旱漸取其藕疎而易大種於缸器中
翫者則壅以酒糟皮角等末屑甚畏婦人入水經之遂
作&KR1430;(於為切)腐喜雨(王荆公詩云新荷挾雨驕墨娥小錄云用蓮實裝於雞子空殼中紙糊其)
(口與雞母伏候雞兒出日取出以天門冬為末和肥泥安盆中將蓮實磨穿一頭種之勿令水乾自然生葉開)
(花如錢)
菱(實殼澀内肉丼有漿酉陽雜爼曰武陵記四角三角曰芰兩角曰菱)種有紅色
青色長圓大小早晩
宜淺水清明時置水中養取長萌者用蘆竹&KR0742;之插肥
水土中上露顛體遂依蘆竹識其本可以著糞(仇池筆記菱花)
(背日開故菱寒)
芡(實又名雞頭一名水硫黃)無刺(殼不苦澀肉味香丼柔膩)有刺(殼苦澀肉味次)
宜淺水中留帶膜者五月種之凡摘時須認記結實之
日如已七日可摘過八日則遂堅老矣(仇池筆記芡花向日開故芡暖)
蓮心(子角柔肉丼香浙人又名茶菱)
宜淺水五月種之俟其結子成連根葉收取晒乾擊落
其子若種則留其帶角者
鸚歌舌(范石湖虞衡志云即紅鹽草果之珍者)
宜桂林
地栗(子丼有漿即荸薺)
四月時先種於濕土間令已成形體五月盡以腐草壅
水田種蒔之必理其根平覆於淺泥上行宜甚疎壅便
狗糞恒蓄以水至九月開土中視其子色已紅則樵去
其莖以養其子冰霜後可鋤得甚丼嫩老者𢷬其汁堪
為片粉(再種曰蒔)
丼蔗(長短不齊長者五六尺短者三四尺狀似竹有節無枝實中直理葉似荻聚頂上膚粘干)
(肉味甚甘有漿因横出故曰庶生子虚賦曰諸柘本草云赤色名崑崙蔗容齋五筆載蔗有四)
(色本草云廣州一種數年生如大竹長丈餘廣記云交阯蔗圍數寸長丈餘世說扶風蔗一丈)
(三節見日即消見風即枯)
三月沃土横種之節間生苗去其繁者至七月取土封
壅其根加之以糞穢遂成長而可收矣雖常灌水不宜
久蓄俾水勢流滿濕潤則已今飲食所須甚廣杵濾其
漿水煎之為赤砂餹易以一法煎之為白砂餹又易以
一法煎之為餹霜也
竹嶼山房雜部卷九
