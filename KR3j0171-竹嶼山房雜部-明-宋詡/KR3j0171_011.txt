竹嶼山房雜部卷十一明宋詡撰
樹畜部三
種五榖法(太和戊申大有年詔百官觀稼劉禹錫詩曰玉燭調寒暑金風報順成文公朱先生)
(有勸農文非一通法制甚備知之有所指歸矣)
稻(秔糯之名甚多詩曰豐年多黍多稌注曰稌稻也稌宜下濕而暑)
治水田芟柞須盡耕犁須深膏以糞草須勻入土易朽
則發苗也(詩曰載芟載柞其耕澤澤生民詩曰實方實苞載芟詩曰播厥百榖實函斯活)
不拘秔糯以稻稈為包至清明時懸浸於水間日舉而
擊濯防有淤(於去切)泥涴(音汙)芽因帶包晒之催其芽發夜
復浸於水中既見甲拆露芽遂以亂穰覆於煖室中其
芽已長乃播於既耕平整田内必欲水滿以防驟雨&KR0034;
(音濁)入於泥俟其芽立更看水之深淺無為熱日所鬱各
種田中界開每畆計種一斗(江南治田早者皆於驚蟄時浸種)
芒種時拔取稻秧蒔之蒔令根直須以六科一行不疎
不密凡後為耘鐋等務皆以此行為則(載芟詩曰緜緜其麃注曰緜緜)
(詳密也麃耘也麃音標)
苗色已青則逐行耘之耘去耗稻履於泥中使腐尤能
發苗惟稗似苗難别不得遺留此時工密不妨苗長若
一遲誤後難助力(大田詩曰不稂不莠又云去其螟螣及其蟊賊捕蝗焚而瘞之稂音郎莠)
(音酉螟音冥螣音特蟊音矛)
耘後則以鐋逐行鐋之務使草根悉去不得害苗
秋前必下膏壅柴灰為上芝蔴莘(壓油已枯之餅)為次菜子餅
荳餅又次皆能助其發實亦視其田之肥瘠而加之太
肥則稈盛而實更粃太瘠則稈小而穟亦短(左傳曰是穮是蓘注)
(曰壅養苗也穮音標蓘音衮)
鐋後舉兩手逐行抓之必動其根而封以熟土見草則
茠至此時則去水數日使稻根復重固不發苗而發秀
將見其穎栗也(生民詩曰實穎實栗)
稻實必俟天晴逐行以鎌刈臥之于田得晒至二三日
者必乾可以穧(才計切)束而歸礱取其米若糯稻必晒米
改白色方可為酒醴糗(丘九切)餈之材稼穯之功於斯畢
事積之倉之正此時也
黍穄(皆有秔秫詩注曰黍榖名稷亦榖也一名穄注曰黍宜高燥而寒)
黍宜高田故曰黍心未生雨灌其心心傷無實初生時
畏露次日早用檾麻絞下長繩上令兩人對持於黍上
抹過以去其露則不傷黍刈穄欲早黍欲晩二月可播
種
大麥小麥(詩曰貽我來牟注曰小曰來大曰牟種色甚衆牟惟青稞種為肥來惟黃)
(稞種為肥)
八月内田宜耕犁須熟作畦播種之有為淺坑撮種之
畏水開溝宜深麥已勾萌則碎擊其土以覆其子此即
播種而耰之之理也至冬又用土覆其根膏之以糞以
草灰四月内沙霧下則傷麥檾麻繩侵晨令兩人對持
而抹去之五月内大麥先收小麥後收必立稍晒絶乾
乘伏中落其子閉而藏之
蕎麥
七月種八月收播種稠則結實多稀則少
大荳(色有黃黑褐紫青白瑪瑙羊眼之類詩曰荏菽)
立夏至夏至二十日後皆得播種肥地宜疎瘠地宜密
也纔長遂耘莢赤莖蒼遂收種早者早種之種晚者晚
種之
米荳(枝葉如柳花如烏荳一種之後數年收實淮南子曰荳之美者有米荳是也)
出雷州思霛島
赤荳(色紅又有白斑紫綠等之類)
五月種其子長盛時去其繁蔓結子良多
菉荳(滇南有種紅荳鮮紅可愛大小不一有綴為垂旒以飾首不堪食)
立秋前播種種早不生莢盛茂去其繁蔓
豇荳(有長莢有短莢)
榖雨前為淺坑種之一坑三四子六月收子遂種八月
又收子其長莢穉嫩者可以入蔬頻灌水糞則常結子
宜架之而生
藊荳(有長莢短莢寸莢龍爪早晚軟硬殼之異)
榖雨前為淺坑種之一坑二三子宜架之而生
刀荳
榖雨前種其子重宜淺置浮壤間灌水俟其甲拆有體
而始以沃壤掩覆之插長楥而引其蔓令不倒俯則多
花莢穉老皆堪用也
龍爪荳
榖雨前種其子宜架之而生
羊角荳(一名草决明諺名望江南杜子美詩開花無數黃金錢)
四月種其子孕婦食之生兒令矮穉嫩者則可摘(居家必用)
(云花忌泡茶令人患風)
大豌荳小豌荳(陸放翁以為大巢小巢小巢之生於野田中者蘇東坡以為元)
(修菜也一種廣豌荳如石蓮菂而堅色青白從海中飄至不堪食)
八月中種其子作淺坑下三四顆四月收
回回荳子
出回回田地
芝蔴(白色黑色)
四月播種其地宜膏腴宜高阜七月帶青收
黃麻(葉長而紋)
二月間播種其子六月收漚其皮析之可以辟纑(音盧)椎
柔之可以絞索櫛理之可禆以粘舟子堪為食油骨堪
為蠟炬心材以秋麻洴澼之遂為白色麻也
青麻(又曰絡麻)
五月播種其子八月收皮可索綯不畏水其子鵝食腐
腸
種蔬菜法(宋宇種菜三十品曰天茁此徒助我鼎爼)
先治沃壤入糞鋤之又入糞鋤之經三番而種蔬菜為
良法也凡播子宜昧爽時易於勾萌子須陳久不癩其
蔬菜根荄細柔與木不同移種時必於乾壤中種之而
方灌水種則理其根荄務直(墨娥小錄云用桐油脚入糞内一順攪十分勻澆菜)
(根黃蟲殺盡再不生)
白菜(葉青莖白)
四時皆可移種七月種者為冬菜九月杵淺坑種者四
月收子為榨油之需冬月以雞鵝鴨糞或芝麻莘覆護
其根則不凍&KR1430;臘前後灌糞至花時壅及三番則茂盛
春時摘其臺心枝遂旁發結子繁衍也
羊角菜(似白菜而葉捲性柔)
四時宜種九月移種者子榨油較多於白菜其霜蕤甚
適口春臺最肥(東坡云味含土膏氣飽風露雖粱肉不能及也)
黃矮菜(似白菜而短性柔而肥)
八月播子九月移種冬月漸摘霜蕤而用春臺肥甚四
時亦宜種
蓮花白菜(似黃矮而色白性柔葉密)
九月播子十月移種四時皆宜
塞心菜(似蓮花菜而葉又密)
九月播子十月移種
菘菜(莖闊白葉端青碎蹙而密埤雅云菘性凌冬不凋四時常見有松之操故名在北為蔓青)
(有根在南則為菘為菁無根)
四時宜種九月種者至三月甚肥(周顒曰秋末晚菘)
夏白頭菜(似白菜色微黃)
八月移種四月再種
冬白頭菜
七月播其子八月移種
夏菁菜(葉青短莖白肥長又名箭榦菜)
七月播子八月移種者肥脆春夏皆可種
瓢兒菜(似夏菁菜色微黃性柔)
七月播子八月移種四時亦宜種
八斤菜(葉似白菜而大方言云春而老)
四時皆種漸摘葉為用
葵菜(似蜀葵而小爾雅曰莵葵)
三月六月可種八月九月亦可種或生於田野中滋雨
露之膏乳不勞人力
芥菜(大葉碎葉晩早青紫之異埤雅曰辛菜也)
九月移種三月收子為芥醬需堪榨油
百頭芥菜
八月播子九月種摘一頭旁發數頭漸摘之
白芥菜(子色白本草曰從西戎來)
八月播子九月種子甚宜為芥醬
芥藍菜(似芥菜色藍)
八月播子九月種
冬菾菜(葉青潤豐肥即莙薘菜有一種如藤蔓者)
八月播子九月種三月收
夏菾菜
二月播子四月移種
菠稜菜(葉尖色青根赤韋絢云盖由頗能國來後人訛為菠稜也)
七月内用水潤其子殼柔漉少乾播之宜膏腴地其根
甚甘止堪挑取於冬霜蕤益美移種肥
萵(音窩)苣菜(白而長葉者筍甚肥紅者白者皆圓葉亦有筍杜工部比君子之晚得禄)
十月播子十二月移種三月摘筍生可食其葉苦四時
亦可種
萵生菜(形如萵苣色微白)
十月播子十二月移種有筍不肥葉可生食
苦藚菜(青色肥長有皺葉尖葉抱朴子曰龍葵)
十二月播子二月種暑月摘其頭用漸長漸摘之八月
留其子
長生菜(葉如苦藚菜)
十二月播子二月種味不苦可生食
莧菜(古曰人莧菜圓而豐有紅白莧陸即馬齒莧野生)
四月種摘其頭漸長漸摘之
同萵菜(葉碎青若蒿黃花若菊甚香肥)
七月播子八月種摘其頭為用
甕菜(圓葉肥長色青)
三月種沃土中能節生根復以土壓之即蔓而遍畦漸
摘其頭用之畏寒冬月收其根種盆盎内置煁竈側根
須久在器者為良
芹菜(小青葉而蔓味香爾雅曰楚葵一種馬芹無蔓其子入大料)
二月中移其根莖種於沃壤間常灌以水則長大而肥
多有芹白
西洋菜(長葉細蔓本草曰落葵又曰蘩露)
五月以子種結楥扶蔓摘葉用之子能染紫
苜蓿(漢張騫在大宛國採歸種之又名鶴頂草秋後結實黑房纍纍可為飯亦可釀酒其葉可)
(蒸為茹)
三月以子種
薺菜(細葉小本旋貼於地)
冬月自生於野田草地之間(唐高力士謫承山有薺菜詩曰兩京作斤賣五谿無)
(人採夷夏雖有殊氣味都不改蘇東坡詩曰時遶麥田求野薺)
胡荽(碎青葉而香張騫遺種今人謂之芫荽)
七月擊裂其子殼而播之稀則葉短而貼地根跗美於
莖葉冬暮春早其霜蕤甚甘經夏則花不堪用也
龍鬚菜(青翠細長今北人曰肥狼草)
春月種自生於山土中燕薊之地甚多
筆管菜(即筆管黃精一種菜名老鸛嘴味尤香辣)
春月種燕薊野生尤多
綽菜(葉類茨菇根如藕條食之令人思睡)
出南海夏月生於沼中
蔊(音漢)菜(形似水芹味辛故名雲南大理府高河泉出一菜莖紅葉青味甚辛辣)
出江西建昌府谿澗中
蕺(音疾)菜(蔓生莖紫赤色葉如蕎麥而肥關中謂之葅菜可生食)
出山谷陰濕地
藤菜(滑美大類蓴)
出惠州豐湖
羅漢菜(葉如荳苗)
出蘄州三角山(舊傳有異僧種之而去若雜以葷物即無味南昌山西亦出)
香菜(青小葉甚辛香羅勒之類)
三月勾萌時分種常以洗魚水灌之則香而茂溝泥淅
水皆宜灌也堪取於盛夏初秋時
薄荷(方莖葉青而香)
三月播種其子至六月刈莖葉日晒之長則再刈一年
共刈二次
赤米菊(小青長葉辛香碎花作叢又名孩兒菊諺云醒頭香)
二月取根移種摘其葉可合爊料
紫蘇(大葉碎葉皆方莖而香有紫色青色爾雅曰桂荏)
二月播種子成穗時可蒸為茹至實可榨油
蕈(爾雅曰大者名中馗盖下無紋摺者能傷人大毒小者名菌亦有毒凡中毒者必笑宜苦茗雜)
(白礬勻新水併咽之無不立愈馗音逵菌竒隕切)
生於茅田者曰肉蕈遇雷鳴而生者曰雷蕈皆形小而
肥美出松根際者曰松菌又有生柳木腐中者常以淅
水澆之能頻生而用
寒萊菔(莖葉似菜根色白根美於莖一曰土酥有甘而脆者有辣而實者)
白露前地必先壅以糞耕墾甚鬆疏播其子則大有體
而繁則薅之使疎其頭則大也
夏萊菔(有形長而肥者有形短而銳者)
宜三月播子用膏腴地耕治甚鬆作畦種之一畦先十
數日一畦後十數日必計口而種得食盖易於開花結
子食未盡而頭皆老枯矣
胡萊菔(形有黃色者有紅色者味甚甘苗不堪用)
三伏内種宜肥地稀播其子頻灌則大
茄蓮(葉似藍根似蘿蔔味甘脆)
出陜西各衛
根子菜(葉似蔓青而大又似蘿蔔)
出德安府安陸縣
葱(色青中虚而圓種多又有樓葱)
諸月宜種六月不宜喜晒根圃中作畦畦中作溝深種
於溝壖依之常以沃壤覆盖之則白跗長惟胡葱幾三
月種一番不然則&KR1430;子可種
韭(色青葉長厚本草曰菜鍾乳)
九月分其種規而種之空其中漸生而進二月種子取
椀覆土上從椀外落子長及五年則根必滿蟠(步安切)蚪
(竒樛切)而不長須復分種也地宜膏腴不容凡草雜出有
芿(而證切)遂茠去漸長漸剪惟留根跗灌之而生冬以雞
鵝等糞與亂稿覆盖春信一回遂挾而發韭黃(埤雅曰凡剪不)
(用日中周顒答太子問曰春初早韭)
蒜(本草曰葫有冬蒜夏蒜一種山蒜野生又曰小蒜)
八月開其囊種之沃壤中冬蒜來春取其苗遂折束其
葉使下養其囊盛夏取之夏蒜無肥苗未秋亦取其囊
也
薤(似韭而大)
八月九月種
蕎(葉青中虚如葱外稜三脊頭似蒜而一囊即本草所云蓼蕎也)
五月自土中起其根晒之至八月分種春間結子亦可
收種用則刈其葉令再長根美於葉
黃瓜(有綠色白色本草曰胡瓜是也)
造架依之留近跗老瓜淘其子晒乾收早秋再種中秋
再實裁竹匕開其根跗間納以大麥一顆瓜生久而碩
大郭璞云瓜中黃甲小蟲喜食瓜葉宜蒙纊以骨去瓜
類放此(爾雅曰守爪列子曰腐蠸)
生瓜(種有斑白長短本草曰越瓜是也)
種於地而生留近根老瓜水淘子晒乾收
熟瓜(有青有斑有稜有圓有長有金色有銀色本草曰甜瓜)
種於地而蔓取瓜味甘美者灰浥子收之其金銀色瓜
造架與依則體圓
冬瓜(有長短種本草曰白瓜)
視瓜蒂之彎弓貼肉者是母俟老留其子種之而延蔓
於地
西瓜(有黑有白有長有圓有小有大五代時蕭翰入契丹破回紇得西瓜種以牛糞西域種之)
(大如斗盎其味甘美春種秋熟故曰西瓜契音乞紇下沒切)
耕治深畦每離六尺起一淺坑用狗糞和灰土瘞之於
四週中則餘以鬆宜插其子於内不宜復移瓜易活而
甘美長則以其藤葉牽連互覆不令日色下晒瓜則易
大灌宜晡後須透灌一日糞間五日灌一番水二番水
一番糞天旱則依此法天雨則更在斟酌灌之摘瓜露
經一宿又候露乾始收其味之甘者留子晒乾為種其
體小者可插楥引蔓而生(埤雅云瓜性惡香尤忌聞麝麝氣觸之乃至一蒂不收又)
(云瓜忌煮漆)
絲瓜(有短而肥者有長而瘠者色綠醫方大成曰虞刺草木記曰一名天羅絮又名布瓜有苦)
(甜二種黃花結實如瓜狀内結成網)
造高架與依之宜背陽向陰九月留瓜老收子體長而
穉嫩者可食
瓠(埤雅曰長而瘦上曰瓠短頸大腹曰匏匏類小者名瓢)
有延於地者有扶於楥者開其根跗間納竹針使分之
其生尤多八月則斷其藤勿復花實以堅其壺為器子
為種(墨娥小錄云瓢籐跗剖之插巴荳一粒二三日後瓢柔可紐隨去巴荳瓢復鮮活又云用筆蘸芥辣)
(界瓢其界處永不長如刻成又云瓢頸有細長者有卷曲者於瓢頂刳空一二寸以巴荳二三粒去殼搥碎水)
(調納之不數日蝕透瓤膜自空酉陽雜爼曰牛踐苗則子苦埤雅曰匏死燒瓤)
茄(種有紫白斑色大蔕小蔕圓長不同亦有蔓種又名落蘇)
宜疎種灌溉及時則茄生多九月留近跗老茄以水淘
其子視沈者晒乾收之有摘其種遂覆藏於根側土内
來春視其子既勾萌取水淋播灰土中易生且得早種早
生(酉陽雜爼云欲其子繁待其花時取葉布於過路以灰規之人踐之子必繁也川廣地煖茄本如木以梯)
(摘實老則復令種之)
自黃瓜至此數種預於正月取糞和灰土或瓦盆或木
桶盛貯候發熱過以瓜茄等子插於灰土中恒以水洒
之晝間移對日色夜間移就煁竈煖處既見生甲分種
于膏腴之地每子以灰泥為小團種於中乾則灌溉寒
則覆護有葉蔓連團移之今用布苴下浸以水上覆以
灰置温所方甲而種尤簡省也
山藥(形體長圓不一皮黃紫肉白色先名薯蕷事物紀原云避唐代宗名改為薯避宋英宗名)
(改為今名)
二月内先治地令深鬆三四尺許和勻以灰即以圓木
徑三四尺者探直下一穴實以鬱棲用其種之老而可
苞體者解寸段種之覆以沃壤輔以長楥令施蔓而長
及冬依楥下認其本倚一方開長坎輕手取得之在土二
三年者愈長大有圓種者惟種於肥鬆地不必探穴也
土瓜(形似山藥短而兩端皆銳味甚甘脆)
二月内視其有敦(音團)聚可苞體處枚取裁數塊種之治
地膏壅與山藥同九月土中鋤取之
旱芋(形微長皮紫肉白色味甘有二種紫莖者味不麻)
先冬前取其根側小芋藏糠穏中不凍傷至二月時取
出作畦種之宜旱地恒喜灌水壅以鬱棲凡葉上盛下
不生魁至七月間長盛時則轉屈紐束其葉使下長其
魁冬取之也
水芋(形圓皮紫肉微青漢書曰蹲鴟音存癡)
今冬前預取其根側小芋晒乾藏收糠穏中俟明春三
月時取出以頂向上密布於鬆土之内惟灌以水候成
則移蒔於水田用芝蔴莘等膏之至五六月取根側土
封護其根跗間而停止其水八月取芋可和糯米粉煮
為蓼花材其莖亦可蒸之為茹(劉靜修種芋詩云糞壤荳萁爛南風綠雲平)
慈菰(形圓匾色微黃本草曰剪刀草)
五月取其種先種水田中俟其有體則易田以腐草耕
釋於内而移蒔之若蒔稻然惟宜插淺行疎不宜竭水
中秋則樵去其葉令養子碩大冬則鋤開土以取用
菰(即茭其臺有四季種今曰茭白𤨏碎錄云如小兒臂味甘嫩)
二月至五月漸取其種種於淺水之田或河壖之沃土
中生臺則剖取之其烏䖇不堪用種時採時無犯鐵器
犯之不生臺也
甘露子(形長如聯珠色白味甘脆即蘘荷楚辭曰苴蓴)
二三月鋤沃土於向陰之處或清樾之間疎種之葉上
得雨滴入土則生子苗甚長雨中遂以灰雜鬆土覆而
偃焉成子甚繁至冬鋤取也(潘岳閒居賦曰蘘荷依陰柳子厚詩曰紛敷碧樹陰)
土露子(形圓長不一皮黃肉微黃又名落花生)
二三月治地作畦當畦兩壖種之離二尺一本環覆以
棚花落土則成子常以灰雜土播而耰之必俟凍雪嚴
霜後土中起用味始甘香
香芋(形圓銳顛皮紫肉白色味甘甚香)
三月取其芋上鬚珠種鬆畦間造棚依其蔓畏糞以水
淋淡草灰壅之冬從土中鋤取子
黃獨(形圓大皮紫肉黃色本草曰土卵)
三月取其子種造棚延其蔓冬半土有大魁鋤而取之
(虞伯生曰雪深劚黃獨)
薑(葉似蘆根生盤錯叢若掬指味甚辛子虚賦曰茈薑朱子曰通神明去穢惡茈音紫)
三月析其種種之宜膏腴地作高下畦倚於畦壖纔有
形體遂造低棚覆盖五月從畦高處劖去其母七月取
新根(傳曰千畦薑韭其人與千戶侯等)
蒟蒻(莖葉與南星絶相類大如芋惟蒟蒻白莖而有紫點南星紫莖而有白點為異)
四月種宜膏腴地天露重時擊其葉間之露滴土中遂
生子鋤大者以刀切用留其心為種一枚有二三心者
(酉陽雜爼云秋露在葉滴下即為子)
黃精(圖經云苗高一二尺葉如竹葉而短兩兩相對花青白如小荳花子白如黍亦有無子者)
(根如嫩生薑黃色本草云黃精益壽鈎吻殺人其形相似鈎吻有毛鈎子二箇可别)
三月間開其根長二寸許種於膏腴之地一年以後極
稠冬取其根
地筍(形長似竹根有密節即澤蘭)
二月取其根種冬鋤其根之穉嫩者
羊婆菜(似薑下多肥鬚味甚辛又曰地薑本草曰廉薑也)
八月種四月用土壅封其跗則根劖取之
葛(形肥而長大皮黃肉白色味甘野葛有毒)
二月種其根蔓生延于水根之黃色而糯者可食皮可
績擣為布穰堪禆灰油以黏舟也(詩曰施于條枚施音異)
天茄(葉花藤蔓似白牽牛莫辨惟結毬柎有肥苞無芒可分别也一名丁香茄)
三月間種其子蔓生造架以延之用採其毬之穉嫩者
山花(似胡蘿蔔)
苞生根莖皆可生食亦可蒸
頃刻菜法
用新雞首生子從頂中擊小竅去黃白納菜子紙封固
之與雞伏四十九日一雞不能畢再與他雞伏足其數
取濕地播之須臾菜出可用凡種瓜瓠皆如此法一法
以菜子在三伏中晒過須雜蔴莖内心播之頃刻即出
晒一年長一寸晒過三年即長三寸若五年七年有五
七寸也凡天花菜羊肚菜雞棕燕窩麻菇之類非可種
植者見遺制
竹嶼山房雜部卷十一
