竹嶼山房雜部卷四明宋詡撰
養生部四
鱗屬制(身無鱗而名為魚者皆附後)
海水江水所産
鰣魚(爾雅曰鯦當魱注曰海魚也似鯿而大鱗肥美多鯁今江中亦有之宜日暴宜糟俱治不)
(去鱗鯦俱救切魱音互)
蒸鰣魚(二制)
一帶鱗治去腸胃水滌潔用臘酒醋醬和水調和同長
葱花椒置銀錫砂鑼中蒸一用花椒葱鹽香油遍沃之
蒸有少加以醬油
鱑魚(詩注曰似龍黃色銳頭口在頷下背上腹下皆有甲大者千餘斤即鱣今名鱑魚甲中有)
(黃甚肥美亦有無者肉皆美此則雌雄之别宜糟宜日暴鱣張連切)
辣烹鱑魚
剖治&KR2296;為䐑冷水同甘艸烹熟以胡椒花椒葱醬醋調
和宜芼白菜臺和之
鱑魚鮓(記文曰酢蔵魚也)
用鱑魚肉方切小臠炒鹽醃之每斤計炒鹽六錢翌日
布苴之壓乾又㫰令水竭坋花椒地椒蒔蘿紅麴勻和
以香熟油漬没甕中令味自透經年不餒宜醋
鱘魚(爾雅曰鮥鮛鮪似鱣色青黑無甲有冠甚長與身相埒多脆骨埤雅曰江南俗云玉板宜)
(糟惟腦傍眼下兩直肉宜日暴蒸析為細縷輟耕錄曰鹿頭肉鮥音洛鮛音叔鮪音偉)
烹鱘魚
同鱑魚其肺腸等俱堪用
鱘魚鮓(二制)
同鱑魚惟多䐑其脆骨武昌多以臘胚為之
鯧魚(宜為羹宜辣烹宜油煎宜糟宜日暴)石首魚(宜油煎宜鑽宜糟宜烘日暴燥)
(日白鮝諺云棟花開石首來)䲄魚(宜油煎宜糟)勒魚(同鰣魚宜蒸宜)
(烘宜油煎宜糟宜窨乾窨於禁切)鯔魚(宜油煎宜日暴宜糟)鱸魚(宜油)
(煎宜日暴宜糟)帶魚(宜油煎宜日暴宜糟)八帶魚(宜為羹)之類
常制治而作之(日抄云刷其鱗也)滌之微鹽醃片時酒水烹
熟花椒葱醋調和或挼鹽於魚身置花椒葱於魚腹以
麥稍藉魚燒熟黃(八帶魚無鱗)
鯊魚(又名鮫有虎頭梨頭等状貌非一宜油煎宜日暴)馬交魚(宜油煎宜糟宜)
(日暴)板魚(即比目魚宜油煎)丫䲄魚(宜酒烹宜油煎宜糟)烏
賊魚(日暴曰明脯埤雅曰遇風虬前一鬚下矴名纜魚矴丁定切)之類
常制治之惟鯊魚湯退去皮微醃水烹熟𢷬醬薑醬油
醋花椒葱調和
赤魚(本艸曰邵陽魚)地青魚(俱治潔宜日暴)
切為軒投熬油中酒水烹熟以青蒜葱白花椒鹽調和
大鮆魚(爾雅曰刀魚治宜同蒸鰣)梅魚(雲間志云石首小魚長五寸宜為羹宜同)
(蒸鰣)黃鯽(宜酢俱宜油煎宜日暴)之屬
微醃酒水作沸以小筥布魚烹熟特起以鹽醋花椒葱
和汁澆瀹之有以胡椒醬油和汁澆瀹之魚小者為䐑
者為臠者宜入筥烹多倣此
凍魚(尾宜日暴)
冬月治之酒水烹熟宜胡椒醋
凡江海魚宜釅醋白酒漿甘艸視所宜油煎者
皆宜饡後多倣此
江河池湖所産
青魚(宜虫宜鮓)鰱魚(即鱮古語云買魚得鱮不如啖茹今惟腹腴則為美俱治作之)
(去腮滌潔宜辣烹為羹酒烹油煎煎饡糟熏火日暴窨乾鱮音序)
蒸(二制)
一用全魚刀寸界之内外浥醬縮砂仁胡椒花椒葱皆
遍甑蒸熟宜去骨存肉苴壓為餻一用醬胡椒花椒縮
砂仁葱沃全魚以新瓦礫藉鍋置魚於上澆以油常注
以酒俟熟俱宜蒜醋
鯔魚(治肝堪用宜油煎宜酒烹宜日暴宜為羹宜糟)鮠(五灰切)魚(先治之作沸湯)
(燖去涎水宜油煎宜糟鮎魚同制)
薑烹
微醃作沸湯烹用甘艸擣醬薑醬油醋花椒葱調和之
(有不用淹與料物同入後倣此)
鱖魚(宜油煎宜糟張志和云桃花流水鱖魚肥)烏魚(即鱧用必活者埤雅曰惟此魚)
(膽甘可食宜油煎宜為生俱宜為羹)
湯燖
治去鱗腮滌潔薄&KR2296;䐑鹽酒微浥布小筥中甘艸水作
沸湯燖熟預以肚骨投烹加胡椒醬油醋調和為汁瀹
之和物宜山藥鮮竹筍芼白菜蘆筍暑月似凍去骨熬
璚枝調入冷切糟用後倣此
鯿魚(埤雅曰魴宜風宜糟宜窨乾)大鮆魚(宜日暴宜糟)鱸魚(宜日)
(暴宜火宜糟宜生)鰷魚(即白魚宜火宜糟窨乾俱宜油煎宜同蒸鰣宜為羹)
酒烹(三制)
一治去鱗腮微醃頃之滌潔先和甘艸水熟白酒醋鹽
投魚齊烹熟入花椒葱起一腹實葱椒烹不以醋一烹
熟惟以醇酒澆或加糟油(有不用醃)
吹沙(治腹有白甚美宜油煎宜日暴宜熏)鰕虎針頭魚(治宜油煎)
(宜酒烹宜日暴)子鮆魚(治宜油煎宜酒烹宜日暴宜糟)比目魚(治宜)
(油煎)魴皮魚(治宜酒烹)斑魚(腹有黃甚珍治滌潔或去皮同猪肉斫為)
(醢宜油煎宜糟)箭頭魚(有黃甚美灰浥去涎)玉箸魚(治宜酒烹宜油)
(煎宜熏俱宜為羹皆魚之小者爾雅曰小魚曰魚婢)銀魚(一名鱠殘宜同猪肉斫為)
(醢宜酒烹宜油煎宜日暴)之類(莆田通應祠子魚俗誤為通印)
辣烹
微醃入肉汁同甘艸烹熟以醬醋胡椒花椒葱白調和
(有不用醃)
鯉魚(宜辣烹先刷其鱗囊括滌潔入水作湯數沸去鱗烹之宜油煎宜煎饡宜窨乾宜鮓宜火)
(宜料烘宜糟不去鱗宜為生)
醬燒鯉魚
治不去鱗滌潔按以熟油醬縮砂仁花椒腹中實以花
椒葱鍋内置新瓦礫藉魚再以油澆落燒之熟摻以葱
白屑起宜蒜醋
清燒鯉魚
帶鱗治滌按鹽於身腹實豬肉醢料或鮮乳餅或惟以
花椒葱架鍋中燒宜蒜醋
鯽魚(本艸曰鮒宜酒烹宜油煎宜煎饡宜風宜糟不去鱗宜為羹宜料烘宜熏宜清燒同鯉魚)
辣烹鯽魚
用魚治滌先刷其鱗&KR0809;括入水作湯數沸去鱗腹實肥
豬肉醢料同吹沙制烹鯽用鱗多倣此
法制鯽魚
用魚治潔布浥令乾每斤紅麴坋一兩炒鹽二兩胡椒
川椒地椒蒔蘿坋各一錢和勻實魚腹令滿餘者一重
魚一重料物置於新瓶内泥封之十二月造正月十五
後取出番轉以臘酒漬滿至三四月熟留數年不餒
河豚(宜日暴宜醬燒清燒同鯉魚)
烹河豚
二月用河豚剖治去眼去子去尾鬛血等務滌甚潔切
為軒先入少水投魚烹過熟次以甘蔗蘆根制其毒荔
枝殼制其刺軟續水又同烹過熟胡椒川椒葱白醬醋
調和忌埃墨荆芥(人傳西施乳為珍洪駒父詩云蔞蒿短短荻芽肥正是河豚欲上時甘美)
(遠勝西子乳吴王當日未曾知修治不如法有大毒諺云眼酸子脹血麻人)
鰌(宜日暴宜料烘宜熏)
炙鰌(梁朱異炰鰌不輟於口)
六七月間得肥大者治潔擊解其骨先熬油雜&KR2057;汁同
鰌烹熟為鐵條架油盤中取汁潮沃炙透徹乾香為度
宜蒜醋
鰻鱺(宜日暴宜糟取其鮮活者臨用剖宜油煎)
醬沃鰻鱺
用必活者先以灰浥去腥漦(里之切)治去腸界寸臠猶屬
之取胡椒縮砂仁醬赤砂餹沃一時用冬瓜或茄子藕
芋魁大切片布鍋中置鰻鱺於上紙封鍋蓋燒熟宜蒜
醋
辣烹鰻鱺
同吹沙制加赤砂餹和物宜冬瓜茄子
鱓
蒜燒鱓
用鱓入水鍋中雜以稻稈數莖煬火水熱令自走退外
膚别易水烹爛𠢐(音貍)分為膾投熱油内少以白酒澆之
以鹽花椒葱頭蒜囊調和或再取蒜泥醋澆
糊鱓
用鱓同前𠢐膾先熬油炒投雞鵝肥汁中再烹加醬調
和取起摻以乾薑坋和以芼熟韭
凡江河池湖魚宜淡醋多用甘草(墨娥小錄云凡烹河魚先)
(放在冷水中却燒火則骨軟海魚先調熟汁却入魚則骨堅又云烹時加木香少許在内不腥)
(倪雲林云治魚無骨將疎絹反卷魚肉向外就沸湯中漸擺骨從絹眼中拔去)
油煎治魚微醃熬油煎熟有用魚先酒烹而後油煎有
用魚薄&KR2296;䐑鹽酒浥少時油煎有用魚至小少骨者用
鷄鴨卵同淅米清水調麫染之油煎(廣韻曰煮魚煎食曰五侯鯖始於婁)
(護會五侯競致竒膳護合以為鯖也鯖諸盈切)
煎饡治魚微油煎以醬酒水胡椒川椒葱白調和
糟治魚滌潔微暴水收每醅子糟一斤炒鹽二兩熟油
四兩川椒長葱和魚入甕封用置器蒸視所宜細切膾
水調鴨卵花椒葱白同蒸有覆藉以豬脂蒸或油煎或
煮壓餻
風用魚帶鱗治去臓每斤炒鹽六錢醃二三宿滌㫰去
水腹中實以豬脂肪醢川椒葱白鹽挫針縫密倒懸於
寒風中戾有用綿紙苴之而戾用蒸
熏一治魚為大軒微醃焚礱榖糠煙熏熟燥一治魚微
醃油煎之日暴之始煙熏之
鮮烘用鮮活魚不去鱗從腮間摳去腸肚抹潔置煉火
上烘絶燥(漢書貨殖傳曰乾不鹽曰鮿鮿皆輒)
料烘用魚治去鱗坋地椒花椒蒔蘿大茴香每斤炒鹽
六錢熟油同挼停三四時煉火烘燥紙苴之收
火取魚治潔同豬有紙封酒糟於腹用煑
日暴治魚每斤鹽一兩或六錢醃一日滌㫰水收以油
花椒葱按烈日中布葦箔上暴燥用則火炮或蒸或&KR2296;
䐑川椒酒浥蒸或油煎有乘烈日中淡魥(復州界以竹貫魚為乾曰)
(魥魥音怯)而暴之有微醃遂暴之有薄&KR2296;暴之揉如擘絮(禮曰)
(䐹曰藁魚䐹音搜)
窨乾治魚以鹽疊於器内每百斤計鹽二十斤停三四
日置日間微曯水去收窨中蘆竹藉地復加鹽疊二三
日瀝水盡入器用或油煎或烹或蒸或糟(周禮曰鮑)為酢同
鱑魚
為生取活魚治潔去皮&KR2296;絶薄為䐑或絶細為膾移綿
紙間收盡血水和蒜片橘絲或白蘿蔔絲釅醋漬用(隋唐)
(佳話曰金韲玉膾)
梭魚(出六合縣龍池)
同鰣魚
酥魚(出徽州)
乾用宜醋
花鰌(形甚小無骨出寧國縣)
宜辣烹料烘
孩兒魚(出伊洛間本艸曰兒魚又有嘉魚鯉質鱒鱗肌肉甚美出于沔南之丙穴)
宜煎饡辣烹
大口魚(出朝鮮國)
宜水漬柔辣烹
龍脯(出大琉球國體如松節味似乾鰕)
宜海膽汁同食之味佳
魚制外有販鬻者
銀魚乾(有大小出各湖)
宜酒花椒葱沃之蒸宜油炒同韭宜酒烹同冬瓜
鮮竹筍宜染調麫油煎宜為羹
烘魚(出台州多石首魚)
宜水漬柔辣烹同鮮竹筍菜宜入羹
白鮝(出寧波健跳者上爵溪者次即石首魚)
宜炮宜烹用醋宜入羹同鮮竹筍菜豆腐
魚身外有别制者
鰣魚子鯧魚子䲄魚子(國語曰魚子曰鮞)
用鹽醃烈日中布新瓦上暴燥用蒸宜醋
鯊魚子乾
宜蒸用醋
明脯鬚乾(即矴)
宜烹熟用熟油醋
魦魚鬐乾
宜蒸用醋
凍魚尾乾
宜蒸用醋
醃魚子鰾(毘眇切)
宜醋
凡有鱗屬皆視以上所宜制
蟲屬制(月令家語鱗羽臝毛介皆蟲也今屬非特介蟲依本艸皆曰蟲臝音祼)
鱉(爾雅云鱉三足者名能能奴來切)黿(同鱉制)
烹鱉(至冬宜食莊子曰冬則擉鼈于江尾短者母鱉多卵擉初朔切二制)
一先取生鱉殺出血作沸湯微燖滌退薄膚易水烹糜
爛解析其肉投熬油中加原烹汁清者再烹用醬赤砂
餹胡椒川椒葱白胡荽調和一先燖滌生斫為軒同前
再烹調和和物宜潭筍熟栗熟菱菉豆粉片
炰鱉(二制)
同前制去膚寬用甘艸葱酒水烹熟刳去肺腸内外煩
揉以葱川椒胡椒縮砂仁坋醬熟油赤砂餹鍋中再熬
香油取新瓦礫藉其甲炰之頻沃以酒香味融液為度
有軒之浥鹽酒入油炰
鯪鯉(又名川山甲)
治去皮甲肝腸鹽醃二三宿水烹之
蛙(又名田雞周禮蟈氏掌去鼃黽焚牡蘜以灰洒之則死)山鷄(形甚大性寒同制食)
(宜燒酒俱宜油煎同魚或先以鹽酒以醬沃之宜糟同魚宜為羹)
酒烹田雞
治去首膚腸爪同前魚
辣烹田雞(二制)
同前魚不醃或先熬炒
田雞餅子
同前豬肉餅雜以肥豬肉机上斫細甚為醘或瀹以辣
汁或澆以芥辣
熏田鷄
同前魚
烘田鷄
治之連膚每斤鹽四錢醃一宿滌潔煉火烘燥用則温
水漬潤退膚辣烹
醃田雞
治潔每斤用鹽一兩醃一宿暴日中夜晴則露之色白
復暴燥收
沃田雞
治潔用桂皮白芷鮮紫蘇葉為末同油醬沃一時少水
烹熟暴燥
田鷄炙
治滌俱潔將醬赤砂餹胡椒川椒縮砂仁坋沃之少頃
入熬油中烹熟置煉火上紙藉炙燥
田雞豉
同豬連用其骨
鰕(海豐縣出土蝦肉色黑大如小兒臂長四五寸有腹無口目有三十足如笄簮)
青鰕(海中産今曰對鰕六制)龍鰕(出福建同制)
一鮮者鹽水烹熟宜醋一烹熟暴燥一暴燥辣烹一入
羹一倪雲林用&KR2296;川椒鹽酒漬之少燖一為豉同田鷄
白鰕(海中産四制)
一鮮者去鬚鹽浥片時滌潔布食器中摻末川椒取其
鬚等入水同白酒烹甘艸葱鹽醋調和澆一二次用一
止煎沸白酒澆之一和鹽蒸熟暴燥一俱入羹
鰕腐
脫大鰕頭𢷬爛水和濾去滓少入鷄鴨子調勻入鍋烹
熟取冷水瀉下俱浮於水面撈苴絹布中輕壓去水即
為腐也其脫肉机上斫絶細醢和鹽花椒浥酒為丸餅
烹熟置腐上擷鮮紫蘇葉甘草胡椒醬油調和原汁瀹
之或薑汁醋澆之或入羹
油炒鰕(二制)
一先入熬油中炒熟醬醋葱調和一惟以鹽
鹽炒鰕
用鰕投水中同鹽烹熟宜醋烹熟之取水淋潔暴燥挼
去殼為鰕尾色常鮮美宜黃瓜絲用蒜醋宜油炒用
韭頭宜為羹用豆腐
生暴鰕綿鰕(海中産同制)
用鮮大鰕置烈日中一日暴使燥蒸宜醋
生醬鰕
用鮮大鰕同末花椒醬油中漬熟宜醋
生酒鰕
用大鰕每斤先以鹽五錢醃半日瀝乾置瓶中每層雜
川椒數顆以醇酒化鹽每斤二兩五錢漬没之泥塗瓶
口俟十餘日熟
生醃鰕
用鮮大鰕每十斤鹽一斤醃疊之泥封一月俟熟宜醋
其絶細者今曰鰕醬
望潮(即章舉一踵石距相類同制本艸云味珍好食品所貴重)
鮮宜微燖胡椒醋澆宜辣烹宜為羹宜糟用蒸
水母(即海蟄又名䖳謝宗可詩云海氣凍凝紅玉脆天風寒結紫雲腥䖳徐嫁切)
治潔入筐筥中瀝去其水以井水復滌令潔坋明礬同
鹽揉入甕有寬汁令滿漬之用切膾花椒醋澆鮮宜
用湯燖入熟油胡椒醋宜油炒入花椒葱宜糟用
頭宜醋(明礬坋一斤折鮮水母十二儋)
黃甲(即蟳宜酒烹同魚宜烘同魚不用解宜糟同魚用熟者擊裂其螯)
蒸黃甲
取生者裁竹針從臍内貫入腹架鍋中少水蒸熟肉始
嫰刀解去鬚抹去泥沙宜薑醋
白蟹(殼之兩端皆銳傅肱蟹譜謂之䗻宜糟)
蒸白蟹
同黃甲蒸不貫臍宜薑醋
螃蟹(按本艸以蟳即蝤蛑蟹圖云蟹巨者名曰蝤蛑兩螯有苔今名蟳者螯滑非蝤蛑也故從)
(蟹圖霜後則肥皮日休云蟹因霜重金膏澁)
烹蟹
冷水烹揭鍋蓋則青色宜橘錢薑鹽醋(倪雲林用生薑紫蘇橘皮鹽同)
(烹)
燒蟹(蒸附)
當蟹口刀開為方穴從腹中探去穢滿内醬花椒葱口
向上布鍋内筐親於鍋煬者舉火時以油從鍋口澆落
少許後以白酒薄調花椒葱醬漸澆於鍋俟熟不令有
焦有内屑豬脂肪葱白花椒鹽架鍋蒸俱宜薑醋橙醋
(黃山谷詩云忍堪支解見薑橙)
芙蓉蟹
用蟹解之筐中去穢布銀錫砂鑼中調白酒醋水花椒
葱薑甘草蒸熟
瑪瑙蟹(三制)
一用蟹烹解脫其黃肉水調菉豆粉少許煩揉以鮮乳
餅同蒸熟塊界之以原汁薑汁酒醋甘草花椒葱調和
澆用一倪雲林惟調雞子蜜蒸之一用辣糊
五味蟹
用蟹團臍者每六斤入甕一層疊葱川椒一層取醬
一斤醋一斤鹽一斤糟一斤酒不拘筭薄調漬没蟹為
度熟宜醋
酒蟹(三制)
一用團臍者從臍盡實腹中以𢷬蒜泥鹽一實以坋花
椒屑葱俱以白酒醅同鹽花椒葱漬之宜醋一蟹譜酒
蟹須十二月間作於酒甕間撇清酒不得近糟和鹽浸
蟹一宿却取出於厴中去其糞重入椒鹽訖疊淨器中
取前所浸酒更入少新撇者同煎一沸以别器盛之隔
宿候冷傾蟹中須令滿
油炒蟹
用蟹解開入熬油中炒熟鹽花椒葱調和
糟蟹(二制)
一取熟蟹去臍過冷入糟宜醋糟同魚一用生蟹團臍
者每斤先以炒鹽四兩醃之次以白酒醅泲稍乾每蟹
一層醅一層入罋泥塗其口勿見火藏可數月
醬蟹(二制)
一熟蟹去臍以原汁俟冷調醬漬之一生蟹團臍者惟
以醬油漬之可留經年宜醋(墨娥小錄云熬香油入醬中可久留不沙澁)
蟹胥(禮注曰胥醢也二制)
用蟹去筐臍穢𢷬糜爛同醬胡椒花椒縮砂仁坋和熟
用裁絹為小囊括之宜醋有和酒醋鹽
蟛&KR1209;(二種沙蟹亦滑螯一大一小體性柔和味甚甘肥又非擁劔蟹圖未及之也)
宜生糟用醋宜𢷬胥同蟹用醋宜同蟹譜酒蟹制
澀蟹(至小而色白性柔而肥本艸曰蟹奴陶榖謂蟛&KR1209;一蟹不如一蟹未嘗見此也)
宜生糟用醋
鱟(小者為鬼鱟宜用大者韓文公詩曰鱟實如惠文骨眼相負行)
用刀當其背刳之取足内向者去其腸甚臭惡不可傷
動切為軒以胡椒川椒葱醬酒浥藉以原殼入甑蒸其
水别入鍋烹如腐宜澆以胡椒醋醃(酉陽雜爼曰鱟醬)宜醋
蠣房(本艸圖經云海族之最可貴者名蠔楊誠齋詩云懷玉深藏萬壑間)
烈火煏開挑其肉澆以川椒醋醃宜醋
蚶(本艸曰瓦壠宜醬油漬同蟹宜為羹壠刀竦切)
烹蚶
先作沸湯入醬油胡椒調和滌蚶投下不停手調旋之
可拆遂起則肉鮮滿和宜潭筍
酒蚶
滌潔入罋調生酒漿熟油炒鹽川椒葱白漬之
蛤蜊(宜烹方張口内熟油醬花椒燒)蟶石决明(又名鰒魚鰒音伏)
白蜆白蛤(蘇東坡松醪賦曰蛤半熟以含酒)
清烹
先養釋米水中一二日令吐盡沙泥作沸湯調白酒川
椒葱白投下旋動不停手方張口即取起剥肉鮮嫩而
滿
為鮓
投沸湯中調旋張口取以剥肉用原汁濯去泥沙泲去
水以熟油鹽醋碾炒熟芝麻和之宜取肉辣烹同魚
和以麫糝宜取肉油鹽炒酒澆宜取肉為羹宜
生者以冷鹽湯漬其張口取肉濯去泥沙泲去水酒漿
熟油川椒葱白再漬之用醋宜生者滌潔以醬油漬
用醋
鹹蟶
作沸湯投之滴香油數點肉自脫下宜和豬肉醢料
為湯餅餡宜入羹宜酒漬同蚶宜醬油漬宜為
鮓同蛤蜊
淡菜(牛翰林曰君子安知淡菜非雅物也)
滌潔作沸湯微燖剖其肉除邊鎻及毛調和胡椒川椒
葱醬油醋為汁用之乾者宜入羹
□(即&KR2578;&KR2578;音劫)脚
鮮宜辣烹宜入羹醃宜醋
將軍帽
鮮宜辣烹醃宜醋糟宜醋
江瑶柱(即馬甲柱郭景純賦海月如鏡其柱如搔頭大一名江珧柱二制)
一取生肉酒滌潔細絲如箸頭大沸熱酒烹食之一細
作縷生和胡椒醋鹽赤砂餹冷食之(倪雲林作假江瑶柱用江魚背肉作)
(長條子每箇取六塊如江瑶柱狀鹽酒浥蒸以魚餘肉熬汁用魚頭去骨取口頰金紅色幷尾煑)
泥螺(又名土鐵)
醃宜醋醃者復糟宜醋
&KR0008;(音速)
醃宜醋
蚌(步項切爾雅云蜃登州有海市云蜃吐氣成樓臺也蜃市刃切)
預以釋米水養之吐出泥沙生&KR2296;油醬胡椒烹
螺螄田螺蓼螺
俱養釋米水中去泥沙螺螄烹取肉辣烹用糝宜鹽水
烹取肉用胡椒醋(倪雲林取田螺生&KR2296;沙餹濃浥飯頃洗潔以花椒葱酒再淹鷄汁中㸑本)
(草曰蓼螺辣如蓼生食以薑醋)
黃蜆(宜為酢同蛤蜊宜為羹海出者宜醬同蛤蜊)
預養釋米水中去土氣取水烹宜油鹽酒花椒葱頭調
和
海螄
鹽水烹熟宜醋
蟶鼻子(出揚州蟶有長鼻能自截如刀切小方臠)
醃宜醋
鰕子
鹽水漬炒乾宜醋
蟹子
同鰕子宜醋
鱟子
醃宜醋
凡有蟲屬皆視上所宜制
竹嶼山房雜部卷四
