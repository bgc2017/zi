竹嶼山房雜部卷二十明宋詡撰
尊生部八
辣部
辣芥
辣芥中研猢猻頭草粒則辣異常一名石龍苪
芥辣
芥菜子不拘數淨淘入細辛少許白蜜好醋一處同研
爛再入淡醋濾去滓極辣
麫部
虀麫
好虀菜去葉只用莖切如荳大勿令太細先起葱油次
下虀頭用爁次下虀汁入鹽醬調和令味美滚數沸以
汁澆麫供麫煑熟後温水度過成團結起放盤中供先
滴數滴油在温水内則麵不結
自愛虀
細切葱白生薑香油炒熟好滴醋和餹醬調勻做虀澆
冷淘麫供入胡桃松子仁更妙
無錫雪花餅
揀小麥淘淨篩簸訖以少水潤濕入臼舂去黃皮然後
上磨故其麫雪花無比一以猪脂切作骰子塊用少
水鍋内熬鎔逐旋舀出未盡者再熬再舀如此則油白
若熬久則不白矣以此油和麫為餅面一以好沙糖
和麫為餅中餡子右件做成餅子略放草灰在熬盤上
以紙隔之置餅在上熯熟為度
韭餅
帶臕猪肉切作燥子乾炒過生韭切碎椒醬同拌勻幹
小薄餅餡兩箇夾熯熟旋供
捲煎餅
白麫二斤半冷水和成硬劑搙搜極勻旋旋添水調作
稀稠得所麫汁量傾在熬盤上以油攤為薄餅餡子
用羊肉二斤半脂一斤碎切生薑一兩橘皮一兩片鹽
一合葱油炒右伴拌餡訖炒熟以前攤下薄餅鋪開装
上餡子捲作一條子用麫佳再以浮油煎令焦紅色薑
醋汁入擂細胡桃松子仁澆供
打餅三日五日尚軟
和麫時入鹽蜜各少許在内可留三五日永不硬
馬腦糕
沙餹三斤半白麫二斤桃肉十兩先用餹一斤半水半
盞和麫炒熟次用餹二斤水一盞鎔開入前麫
又方
木犀花斤半孩茶一斤芽茶三兩荳䓻三錢甘草末三
錢辰砂二錢腦麝皆不用右製造如前
竹嶼山房雜部卷二十
