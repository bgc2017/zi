紺珠集卷十二宋朱勝非撰
摭遺(闕名)
烏衣國
唐王謝航海為風飄至一洲見一翁曰此吾主人郎
延至其家以女妻之問其國名曰烏衣國將歸贈飛
雲軒洒以羽毛池水乘之至其家見梁上雙燕顧語
乃悟遊燕子國也
頭顱可知
陶弘景與從兄書云昔仕宦期四十左右作尚書郎
即投簪高邁令三十六方作奉朝請頭顱可知不如
早去
題詩得水仙
桂陽王會客分題作詩弘景探題得水仙
日窟月阿
東卷日窟西駢月阿弘景賦詞
蓬萊都水
夕見定籙府丞來日欲以公代蓬萊都水使者
洞微志(錢希白)
雞窠中九代祖
太平興國中李守中為承旨奉使南方過海至瓊州
界道逢一翁自稱楊遐舉守中詣其居見其父曰叔
連年一百二十又見其祖曰宋卿年一百九十五語
次其梁上雞窠中有一小兒出頭下眎卿曰此九代
祖也不語不食不知其年朔望取下子孫列拜而已
天麥毒
顯德中齊州有人病狂每歌曰踏陽春人間二月雨
和塵陽春踏盡秋風起腸斷人間白髮人又歌曰五靈
華盖晚玲瓏天府由來汝腑中惆悵此情言不盡一丸
蘿蔔火吾宫後遇道士作法治之乃云夢中見一紅
衣小女引入宮殿皆多紅名曰紫州小姑令歌道士
曰此正犯天麥毒女即心神小姑脾神也按醫經蘿
蔔治麵毒故云火吾宫即以藥并蘿蔔食遂愈
燕奴
有術士於腕間出彈子一丸皆五色叱令變即化雙
燕飛騰名燕奴又令變化二小劍交擊須臾復為丸
入腕中
盧絳夢曲
盧絳夢白衣女子以甘蔗兩盤遺絳絳食其一女子
曰若食盡終享富貴乃歌菩薩蠻曲云玉京人去秋
蕭索畫簷鵲起梧桐落歌枕悄無言月和清夢圓背
燈惟暗泣甚處砧聲急眉黛遠山攅芭蕉生暮寒絳
問何人曰姓白後當於固子陂相見絳後為江南李
主將被誅于固子陂其行刑者乃果白姓也
石押衙
汴都之南百餘里有周令公墓前一石人作怪人或
遇之稱魯校書石押衙
勃賀
僧便聰遊五臺將還京師有老僧託以書其上題云
東京城北尋勃賀分付僧竊啓封視之云度衆生畢
早來苟更強住却恐造業復封之至京尋訪不見其
人一日於五丈河側見一小兒逐一大猪名勃賀屠
者趙氏子能引羣猪令不亂遂愛婆荷故以名僧試
呼其名以書投之猪遽食其書人立而化僧徑之五
臺訪其老僧亦化去矣
呂口
虞部郎中周仁約監永豐倉有通謁者曰進士呂口
及見之如十許歲小兒出一啓為贄仁約讃之有云
莊周之壑已空孔緒之車何適仁約問孔緒之車出
何書乃厲聲呼仁約父祖名諱仁約叱之遂化為大
鼠入倉去
妙花
有鄭超維者洛人赴官西蜀道遇田參軍與俱行田
多聲妓臨别以一人贈鄭名妙花甚美麗鄭罷官赴
調京師復見田參軍者問妙花且云居西蜀鄭後歸
里妙花告别曰某非人乃狐耳問田參軍者亦狐也
將復問田君鄭送郊外化為狐而去矣
敗土色
盧多遜未第時面極墨有相者告曰此名敗土色貴
即明潤復來必災後歷貴仕面色甚瑩將敗前數日
忽暗黑如故
鴉㹠
有人善食野物採鴉雛之未毛者以油塗之復置巢中
至大不毛取食之號鴉㹠後其妻産一物正如其形
狀也
青箱雜記(吴處厚)
金櫻蜂糖
浙人以錢鏐之故呼石榴為金櫻江淮以楊行密之
故呼蜜為蜂糖
野馬黃羊
杜祁公詩云雙鳬乘雁常深愧野馬黃羊亦過憂人
不知下句事乃唐張說傳云吾肉非黃羊必不畏其
食血非野馬必不畏其刺用此事也
津步
嶺南謂水津為步韓退之羅池廟碑云步有新船是
也
市虚
又謂市為虚子厚詩云綠荷包飯趁虚人是也又有
痰市間一日集如痰瘧然
吞印
劉滋未第時夢人攜印滿籃呑之至十四枚止見印
累累出於腹上後登科歷十四任
五相一漁翁
王禹偁精於四六有同在翰林而大拜者王有啓賀
之云五神山上曾陪鶴駕之遊六學士中獨有漁翁
之歎蓋有白樂天詩云元和六學士五相一漁翁
囝哀閩
閩人謂子為囝(音蹇)謂父為郎罷唐多取閩奴為宦者顧
况有囝哀閩一篇云囝生閩方囝吏得之乃絶其陽
為臧為獲致金滿屋又有囝别郎罷郎罷别囝之語
以諷諫
碑隂八字
義縣有漢太尉許馘碑久磨滅許氏諸孫再刻之或
題八字刻于碑隂曰談馬礪畢王田數七人莫能曉
徐鉉父延休一見則解曰談馬即言午許字也礪畢石碑
王田即千里重字也數七即六一立字也許碑重立
字也
繁臺
天清寺臺本漢梁孝王鼓吹臺朱梁高祖嘗閱武於
此因改為講武臺其後有繁氏居側又號繁臺
蘇臺
蘇有姑蘇臺故曰蘇臺相有銅雀臺故曰相臺滑有
測景臺故亦曰滑臺
腰黃
本朝知制誥待制止服皂鞓犀帶遷直學士始横金
燕公肅為待制十年不遷遂作陳情詩曰鬢邊今日
白腰下幾時黃不久果遷也
先公談錄(李宗諤)
照袋
以烏紗為之四方有蓋并舉中貯紙筆等五代時人多
用之
問三事
李昉為相每見客必問三事民間有何疾苦為政有
何術業時政有何缺失有可采者即日上聞
麤官
唐之盛時内重外輕任方面者目為麤材燕公愧無
通材供國麤使薛能謝人惠茶詩云麤官乞與真抛
却賴有詩情合得嘗之句
竇氏五龍
諫議大夫致仕竇禹鈞有子五人儀儼侃偁僖俱以
進士及第俱歷顯仕俱著清望儀儼尤擅文名于時
馮道贈詩云燕山竇十郎教子有義方靈椿一株老
丹桂五枝芳故號曰竇氏五龍
諫議謂之坡
唐諫議大夫班在給舍上一遷為給事又遷為舍人
有自它官為諫議者班給舍上班中戲語饒陟上坡
却須下坡言遷給舍却在下也
尚書裏行
舊語太常不是卿秘書不是監以其職品清重不與
他卿監等李為翰林長以病求大蓬之拜又太常卿
在六曹尚書丞郎同幕次謂之尚書裏行
倦遊錄(張師正)
瓜虀
韓龍圖贄山東人喜食瓜虀能論品第趙悦道戲之
曰歐陽永叔撰花譜蔡君謨撰茘枝譜請公撰瓜虀
譜
候柱窠脈
孔嗣宗自言善候柱窠脈布指其上即知虚實
家鹿
嶺南人食鼠謂之家鹿
陳希夷戒
真宗召陳摶至闕下士大夫多謁見求其言告之曰
愛好之所無久戀得意之所無再往如此而已
山蕷
山藥按本草名薯蕷唐代宗名豫改下一字為藥本
朝英廟諱上一字改為山今合謂之山蕷
善謔驛
襄州南有驛名善却蓋唐之善謔驛乃淳于髠放鵠
處也柳子厚集和劉夢得善謔驛奠淳于髠先生是
也
資暇集(李匡文)
行李
左傳云行李之往來注云行李使人也今人以裝為
行李非也正當作行使籀文使字作字疑訛為李字
藥欄
今園亭中有云藥欄者欄與藥是一事非花藥之欄
也按宣帝詔曰池藥未御幸者假與貧民蘇林注
云以竹為繩相接連綿為禁藥使人不得往來耳
星貨鋪
市肆以筐筥等鱗次其物以鬻者曰星貨鋪言羅列
繁密如星今呼為星火鋪非也
蹙戎
今人以奕局取一道人以五棋子謂之蹙融非也當
謂之蹙戎此戲生於黃帝蹙鞠意在軍戎又庾元規
著座右方所言蹙戎是也
夢谿筆譚(沈括)
視草臺
學士院玉堂太宗嘗幸今惟學士上曰許正坐它日
則不故事堂中設視草臺草制則具衣冠坐其上今
廢之矣
然窗
玉堂東承旨閣子窗上有火然處太宗嘗夜幸蘇易
簡為承旨已寢遽起無燈宮嬪自窗引燭照俾具衣
冠
蛾眉班
唐制兩省供奉官東西對立謂之蛾眉班
槐廳
學士院第三廳閣子前有一大槐號槐廳舊傳居此
閣者多入相今入院者爭據此廳
校書官稱學士
開元集賢院故事校書官稱學士今三館皆稱學士
蓋開元故事也
一麾
今謂守郡曰建麾盖用顏延之與阮始平咸詩云累薦不
入官一麾乃出守此皆指麾之麾自杜牧云欲把一
麾江海去後人承誤用之也
馬尾胡琴
括為西邊凱歌云馬尾胡琴隨漢車曲中猶自怨單
于
曼卿豪飲
曼卿與劉潜為酒友每露頂著械而坐謂之囚飲飲
于木杪謂之巢飲以藁席束之引首出飲飲已復縮
之謂之鼈飲夜置酒空室中謂之徒飲匿于四旁一
人時出飲飲已復匿謂之鬼飲後為海州通判於公
舍後營一庵名曰捫虱庵
雞跖集(闕名)
玉虎鳴
河圖謂雷聲
雨虎
關山圖霍山有雨虎如&KR0008;雨則出
銀灣
許洞詩謂銀河
玉女披衣
王采安居記萍鄉有玉女崗天將雨則出五色雲人
謂玉女披衣
天乳星
列星圖曰天乳明則甘露降
參旗井鉞
博奕作參旗井鉞十二軍號
神漿
盧思道謂雨曰神漿可挹
八穗書
韋續云神農因嘉禾作八穗書
銀浦
李賀詩謂天河
孤雲兩角
興元南有路通巴州極高險謂之兩角諺曰孤雲兩
角去天一握因謂此爾
去天尺五
韋曲鄠杜近長安諺云城南韋杜去天尺五
浮玉堂
太湖記云湖是仙人浮玉北堂
鱗屋
楚詞注河伯以魚鱗為屋
平泉石
李衛公詩序曰後世以平泉一石一花移放他處者
非李氏子孫
交魚符
唐宫殿門給交魚符
金杯玉椀
桑道茂謂公卿宅曰永寧坊是金杯破可重製安邑
里是玉椀一破不復全矣
綠莎廳
河中府舊有綠莎廳王元之送人詩云綠莎廳事舊
鳴蛩
甲乙丙丁名
樂天作牛竒章石記曰公嗜石以甲乙丙丁為品太
湖為上羅浮次之天竺又次之餘為下
拒風冠
南齊永明中高麗使至冠拒風冠曰古弁之遺象
鈎絡帶
吳錄云革帶是也
五兩
北堂書抄候風之羽楚人曰五兩
妓衣
梁夏侯亶妓妾客至令隔簾作樂後以簾為妓衣耳
縹瓦
劉陶詩云縹碧以為瓦
婪尾酒
最後飲酒也太平廣記虎部申屠證事
蓴龜
酉陽雜俎蓴根甚美名蓴龜
玉笋門生
李相知舉門生多清秀謂之玉笋門生
名在月中
會稽先賢傳闞澤年十三夢姓名炳然在月中
雲藍紙
段成式與温庭筠詩序云予在九江造雲藍紙輒送
五十板詩云三十六鱗充使時數番猶得裹相思
雌甲辰
裴晉公有遺以槐癭者郎中庾威在坐見之曰此是
雌樹生公問郎中年甲對曰與君同是甲辰公笑曰
郎中乃是雌甲辰也
鍊雪丹
二儀錄蕭史造鍊雪丹與弄玉塗之即今之水銀粉
是也
返䰟榆
十洲記以玉釡煮返䰟榆
天子南庫
市舶錄金山珠海天子之南庫
戚閈
宋太子妃哀冊飛芳戚閈
萬日墳
杜牧作韋温墓誌云温瘍生於首謂其壻曰予官校
書日夢黃衣撮去道逢人告曰彼墳至大功須萬日
遂寤今萬日矣翌日果不救矣
呵叱木偶
王弼注易刻木為鄭玄象見其所誤輒呵叱之
毫錐
元白應制用細筆名毫錐作詩云策目穿如札毫鋒
銳似錐
此地十倍
沈約郊居宅成劉杳贊之約報曰惠以二贊詞采妍
富便覺此地十倍
飲墨
北齊策秀才有冒濫者飲墨一升
尤伯紙
蕭子良與王僧虔書尤伯之紙妍妙輝光仲將之墨
一點如漆尤伯人之名也
山庭月角
論語象顔淵山庭月角
蟹朝魁
陸龜蒙蟹志云江東稻初熟蟹率執一穗早夜指江
而行名蟹朝魁漁人以蕭葦承統取之名蟹斷
獅子驄
隋文時大宛獻馬號獅子驄隋末不知所在後唐文
皇得於麫磑間皮骨悉穿食以鍾乳生五駒皆神駿
三眠柳
李義山賦注云漢苑有人形柳三眠三起
旌節花
唐王處回家居有道士以花種遺云此仙家旌節花
也後處回歷三鎮焉
瓜葵三輩
齊民要術瓜早晚及中三輩又葵稻更生歲終得
三軰
小門下
通典謂給事中
宦海
仙傳拾遺有道士謂顔真卿竒骨可度世不宜沈名
宦海
象耕鳥耘
陸龜蒙曰耕欲深如象之履耘欲疾如鳥之啄他說
舜之神怪皆非也
法書苑(周越)
鶴頭蚊脚
二書皆漢詔板所用各象形
葬玉埋香
玉溪編事王蜀時秦州節度使王承儉築城獲瓦棺
中有石刻曰隋開皇二年渭州刺史張崇妻王氏銘
文有深深葬玉鬱鬱埋香之語也
筆虎
竇泉謂李陽冰篆
屈玉垂金
泉又有作小篆贊曰丞相斯法神慮清深釵頭屈玉
鼎足垂金
李陽冰書
陽冰李大夫書云某志在古篆於天地山川得方圓
流峙之常於日月星辰得經緯昭回之度於雲霞草
木得霏布滋蔓之容於衣冠文物得揖遜周旋之體
於眉目口鼻得喜怒慘舒之分於蟲魚鳥獸得屈伸
飛動之理於骨角齒牙得拉擺咀嚼之勢隨手萬變
任心所成常痛孔壁遺文汲塜舊簡年代浸遠謬誤
滋多蔡中郎以豊為豐李相府以柬為東使學者無
據耳
論右軍書
陽冰又與李嗣真書論王右軍體云羲之每不同者
以變難儔樂毅論太史箴體皆正直有忠臣烈士之
象告誓文曹娥碑容皆慘悴有孝子之象逍遥篇孤
鴈賦跡遠趣高有拔俗抱素之象畫象贊洛神賦姿
儀雅麗有矜莊嚴肅之象凡所揮染皆見義以成字
以得意
僧傑
隋僧敬脱善作方丈大字號曰僧傑
戈法逼真
唐太宗學虞監隸書每難于戈法一日書遇戩字召
世南補寫其戈以示魏鄭公曰仰窺聖作内戩字戈
法逼真帝賞其鑒識
伏靈芝
唐李邕善書仍自刻多假立刻字人名如伏靈芝黃
仙鶴之類是也
章草
杜操字伯度善草書章帝愛之詔令上表亦作草字
謂之章草
屋漏痕
顔魯公與懷素同學草書於烏兵曹或問曰張長史
見公孫大娘舞劍器始得低昂回翔之狀兵曹有之
乎懷素以古釵脚對魯公曰何如屋漏痕懷素抱魯
公唱賊復問師何所得曰觀夏竒峯及壁折路常師
之
手畫肚
王昭宗云書翰由水墨積習虞七被中以手畫肚
脞說(張君房)
張紅紅
大歷中才人張紅紅善歌
婉淩華
西王母見漢武帝左右侍女四人帝問其名氏曰董
雙成許飛瓊婉淩華段安香令執樂
漁童樵青
張志和有奴曰漁童婢曰樵青或問其故曰奴使捧
釣取綸蘆中鼓枻婢使蘇蘭薪桂竹裏煎茶
騎上杯
海東有姓劉人善作酒盛暑可寄千里人謂之騎上
杯
廣陵散
韓臯善琴嘗謂廣陵散有嵇生之寓意司馬懿自誅
曹爽逆節已萌王陵王彪毌丘儉諸葛誕皆以揚州
都督有匡復之志皆為懿父子所殺叔夜以為揚州
故廣陵之地彼四人者魏之忠臣皆以散敗是可哀
耳
尚陸陸
元和長慶中尚陸陸善觱栗
耳譜
拍板無譜明皇令黃幡綽造譜乃畫一大耳以進曰
有耳可聽乃不失節
湘山野錄(僧文瑩)
鶴相
丁晉公自稱化鶴之裔以為印記時謂鶴相
閒忙令
真廟時日本國入貢求本國神光寺記舍人辭不工
令學士張君房代之張退食多潜飲市樓掖垣求之
不獲大窘時种放以司諫歸華山楊大年為閒忙令
云世上何人最好閒司諫拂衣歸華山世上何人最
好忙紫微失却張君房
撒園荽
園荽即胡荽世傳有布種時口誦䙝語則滋茂故士大
夫以穢談為撒園荽
國老閒談(夷門君玉)
骰子選
丁謂參政或率楊文公賀公曰骰子選耳何足道哉
一條冰
陳彭年在翰林兼數職皆文翰清秘之目人謂其銜
曰一條冰
真鹽銕
陳恕為三司使長於心計興革利害太宗親題殿柱
云真鹽銕陳恕
魚頭公
魯宗道剛直人呼為魚頭公謂其骨鯁故也
退思巖
宗道為執政營一小室畫山水朝退獨坐謂之退思
巖雖妻亦不許入
聚血山
真宗在朱邸時造一假山甚工置酒邀侍讀官僚姚
坦觀之曰此用民力聚血山耳帝即刪去以其壁寫
儒行
玉堂閒話(王仁裕)
&KR2835;揖
以肩揖人曰&KR2835;音巴講反輕脱之態也
隨母
范質言驢馬隨母月初生者在前中旬在傍下旬在
後驗之不差
笙喚風
有輕薄子令樂工吹笙曰不須度曲要汝喚風耳
吉凶影響錄(岑象求)
元濬之
韋丹未第時於洛陽橋見漁者得一黿甚大丹心異
之贖投於河後有元長史名濬之謁丹即其黿也
武后獄
治平中黃靖國死見冥中數獄吏指一所曰此唐武
后獄后惡至大方以大甕貯萬蝎螫之也酷吏奸臣
皆有獄也
幕府燕閒錄(畢仲詢)
來和天尊
楊礪未第時夢人引升一殿有少年南面而坐引者曰
此來和天尊真廟為襄陽王礪除記室入謁見帝貌
如夢中所見者
孫供奉
昭宗播遷隨駕伎藝只有一弄猴者其猴頗馴能隨
班起居昭宗賜以緋袍號孫供奉羅隱下第詩云如
何買得胡孫弄一笑君王便著緋是也朱梁僣號取
此猴亦令於殿下隨班猴望陛見全忠徑趨其所跳
躍奮擊遂令殺之唐臣愧此猴多矣
上帝扇題杜詩
盛文肅夢朝上帝殿上扇題詩云夜闌更秉燭相對
如夢寐意謂天人詩乃記是杜詩爾
揠蟫字誤
杜鎬云唐韻虔部有揠字經部有蟫字揠苗本以軋
聲訛作乾遂入虔部爾雅蟫白魚以淫為音訛為涇
字遂入經部蓋韻中似此之類亦多故也
萬病丸
律有不應為法家易為附麗謂之萬病丸御史臺試
補一吏令斷按引法乃寫不應為從重問之乃曰中
丞要重則上下添雜端要輕則旁邊注也
驅山鐸
漁人海濱得一鐸擊之聲如霹靂問之博識云此
始皇驅山鐸也
言行錄(王曾)
將相科
公為參政議以進登科擇堂吏公曰我朝設此謂之
將相科豈可屈以吏職議乃止
槐連理
沂公青人郊居門直大路夾以槐兩行隔路連理是
歲沂公生亦作相之祥耳
紺珠集卷十二
