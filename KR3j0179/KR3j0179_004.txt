紺珠集卷四宋朱勝非撰
洛陽伽藍記(羊衒之)
三三横兩兩從
後魏孝文皇帝嘗會羣臣酒酣因舉巵曰三三横兩
兩從誰能辨之賜金鍾御史中丞李彪曰沽酒老嫗
甕注瓨屠兒割肉與秤同尚書左丞甄琛曰吳人浮
水自云工妓兒擲繩在虚空彭城王勰曰臣始解此
乃是習字爾
懷塼之俗
魏莊帝舅李延實為青州刺史陛辭帝謂曰懷塼之
俗世號難治舅宜好用心副朝廷所委時黃門侍郎在
側不曉懷塼之義問於温子昇温曰昔彭城王作青
州牧問其俗賓客云齊土之民風俗淺薄太守初至
皆懷塼叩頭以見其意及其代去以塼擊之言其始
向終背也是以京師語曰獄中無繫囚舍内無青州
假令家道惡腹中不懷愁事始於此
酪奴
齊王肅歸魏初不食羊肉及酪漿嘗食鯽魚羹渴飲
茗汁高祖問之曰羊肉何如魚羔茗汁何如酪漿肅
曰羊陸産之最魚水族之長以味言之甚有優劣羊
比齊魯大邦魚比邾莒小國惟茗不中與酪作奴高
祖大笑彭城王勰謂肅曰卿不重齊魯大邦而愛邾
莒小國明日為卿設邾莒之會亦有酪奴因謂茗
曰酪奴
水厄
王濛好茶人至輒飲士大夫甚以為苦每欲候濛必
云今日有水厄
老嫗吹篪
後魏河間王有婢曰朝雲善吹篪諸羌叛王令朝雲
假為老嫗吹篪羌皆流涕復降語曰快馬健兒不如
老嫗吹篪
玉鳳銜鈴金龍吐珮
杜陽編(蘇鶚)
金麥銀粟
咸通中同昌公主下降珍寳之盛無與為比其異者
金麥銀粟連珠帳却寒簾犀簟牙席蠲忿犀如意玉
九鸞釵辟邪香之類
九花虬
代宗時范陽節度使李德山貢馬額高九寸毛拳如
麐以身被九花紋故號九花虬後賜郭子儀旌殊勲
也
輭玉鞭
天寶中異國獻輭玉鞭屈之首尾相就舒之則勁直
如繩乃以聯蟬繡帛為袋碧蠶絲為鞘碧蠶絲者彌
羅國所貢自然碧色縱之一尺引之一丈
誥多珠
大歴中日林國獻靈光豆形類中國菉豆色紅而光
芒長數尺有餘又名詰多珠同石菖蒲煮之即大如
鵝卵食之甚美可數日不飢
龍角釵
亦日林國所獻釵玉紺色刻蛟龍形帝以賜獨孤妃一
日帝與妃同遊龍池有紫雲自釵上起命置掌中以
水噴之須臾化龍去
萬佛山
新羅國進萬佛山雕刻沈檀雜以珠玉成佛像大者
逾寸小者數分眉目口耳皆備下有行道僧數千傍
有紫金鐘徑三寸每擊鐘則衆僧皆禮首至地而起
香玉辟邪
肅宗賜李輔國香玉辟邪二玉之香可聞數里輔國每
置之坐隅一日方巾櫛辟邪一忽大笑一悲啼輔國
碎之未幾果卒
芸暉堂
元載造芸暉堂於私第芸暉香草也出于闐國其脆
潔如冰而入水土不朽為屑以塗壁故以名之
金龜印
元和中内給事中張維則自新羅使回於海上洲島
間遇神仙遺以寶函中有金龜印龜長五寸上負黃
金玉印面方一寸八分其篆文曰鳳芝龍木受命無疆
維則具進是月寝殿前連理木生靈芝二株宛如龍
鳳上曰鳳芝龍木豈非驗于此乎
雙麐芝
憲宗好神仙之術有方士伊祁玄解者帝頗敬之因問
曰先生春秋既高顔色不老何也玄解曰家于海上
嘗種靈草食之因令種於禁中一曰雙麟芝二曰六合
葵三曰萬根藤草成帝餌之良騐時西域進方圓二
美玉玄解見之曰此龍虎玉圓生於水龍寶之方生
於山虎寶之遂問所貢之使云果得之山澤間也
菩薩蠻
唐大中初女蠻國貢獻其人皆危髻金冠瓔珞被體
故謂之菩薩蠻當時因此製曲以為名後人因之
常堅冰
唐順宗時拘彌國貢此冰及變書草
手談池
大中間日本國貢玉碁子云本國南有集真島島上
有手談池池中碁子出焉
雲谿友議(范攄)
靈徹詩
韋丹與林僧靈徹為忘形友丹帥江西寄詩與靈徹
曰王事紛紛無暇日浮生冉冉只如雲已為平子歸
休計五老巖前必共君靈徹荅曰年老身閒無外事
麻衣草坐亦容身相逢盡道休官去林下何曾見一
人
郭素擬王軒
王軒善為詩嘗遊苧蘿山題西施石曰嶺上千峰秀
江邊細草春今逢浣紗石不見浣紗人是夕有所遇
後有郭素者聞軒之事每於浣紗谿題咏屢吟歌賦
詩或嘲之曰三春桃李本無言苦被殘陽鳥雀喧借
問東鄰效西子何如郭素擬王軒
韋臯代張延賞
韋臯張延賞之婿也臯素貧尚氣傲人妻族咸薄之
因去為隴右軍幕會德宗幸奉天以功被寵不數年
自金吾持節西川與延賞為代張公愧甚不相見而
去時無名子有詩云宣父辭周又適秦昔賢誰不困
風塵當時甚訝張延賞不識韋臯是貴人
剖腹納書
鄭圃有列子墓廟里中有胡釘鉸者每詣廟祭禱求
聰慧一夕夢人剖其腹納一卷書既覺遂有詩思如
喜縣尉見訪云兒童不慣見車馬爭入蘆花深處藏
粗有可觀皆類此
二十八字致上科
章孝標好詩元和中下第作燕詩以獻主司庾侍郎
云舊壘危巢泥已落今年故向社前歸連雲大厦無
棲處更傍誰家門戸飛庾頗憐之會再秉文衡遂擢
第時謂二十八字致上科
玄朗偈
蜀僧玄朗性理通悟嘗作頌云天公未生我冥冥無
所知天公忽生我生我復何為無衣遣我寒無食遣
我飢還爾天公我還我未生時
虞姬壻
唐李煬題名於昭應縣樓韋蟾留謔曰渭水秦川拂
眼明希仁何事寡詩情只應學得虞姬壻書字纔能
記姓名
烏衣人
李筌注隂符經至禽獸之制在氣經年不能解忽夢
烏衣人教之遂通其義
乞買山錢
符山人以文書抵于頔乞買山錢百萬頔與之
詩集中日得相見
馮道明謁陶公云與員外舊識閽者啓之陶言昧平生
道明曰詩集中日得相見何隔平生陶善待之
迂卒短李
白居易詩云悶勸迂辛酒閒吟短李詩言辛丘度李
紳也
才出墨池便登雪嶺
崔涯吳楚狂生嘲妓李端端曰獨把象牙梳插髻崑
崙山上月初生李氏求改詠乃曰揚州近日渾無價
一朵能行白牡丹或戲之曰李家娘子才出墨池便登
雪嶺何一日黑白不均耶
雪山賦
平曾遊蜀謁成都李固言獻雪山賦言雖潔白而無
草木華茂供人採綴以李公罕作文章也
裴諴温飛卿豔歌
裴諴云不是厨中串安知䏑裏心井邊銀釧落展轉
恨還深又云不信長相憶擡頭問取天風吹荷葉動
無夜不搖蓮又云簳蠟為紅燭情知不自由細絲斜
結網争柰眼相鈎飛卿云合歡桃核終堪恨裏許元来
别有人又云玲瓏骰子安紅豆入骨相思知也無
三日拂塵
劉夢得賀牛竒章拜相云待公三日拂塵埃
摭言(王定保)
金剛杵
薛保遜好行巨編自號金剛杵太和中公卿之門貢
士卷軸填委率為閽人脂燭之費两相告語求保遜
所投
進士登科記
唐永徽以前俊秀一科猶與進士並列咸亨以後凡由文
學舉於有司者竟集于進士之列由是趙傪等刪去
俊秀故目而名曰進士登科記記之名立始于此也
英雄入吾彀中
唐太宗貞觀中私幸端門見新進士綴行而出喜曰
天下英雄入吾彀中矣時人語曰太宗皇帝真長策
賺得英雄盡白頭
進士譜
李肇國史補曰進士為時所尚久矣其都會謂之舉
場通稱謂之秀才投刺謂之鄉貢得第謂之前進士
互相推敬謂之先輩俱捷謂之同年有司謂之座主京
兆府考而升者謂之等第外府不試而貢者謂之拔
解將試各相保謂之合保羣居而賦謂之私試造請
權要謂之關節激揚聲價謂之還往既捷列姓名於
慈恩寺塔謂之題名大宴曲江亭子謂之曲江會此
會關試後亦謂之關宴宴後分散亦謂之離會籍而
入選謂之春闈不捷而飲謂之打毷氉匿名造謗謂
之無名子退而肄業謂之過夏執業以往謂之夏課
亦曰秋卷挟藏入試謂之書策此其大略也
白衣公卿
進士科始於隋大業中盛於唐貞觀永徽之間搢紳
雖為輔相不由此選終不為美其推重則曰白衣公卿
又曰一品白衫其艱難則曰三十老明經五十少進
士
李權責李昂
唐俊秀等科初以考功主之開元二十四年李昂員
外性剛急集貢士與之約曰文章美惡悉知之矣如
有請託當首黜之既而昂外舅與進士李權相善因薦
於昂昂怒召權庭詰之又斥權章句之疵以辱之權
拱而前曰禮尚往来鄙文不臧既得聞命矣執事昔
有雅什愚將切磋可乎昂怒而許之權曰耳臨清渭
洗心向白雲閒豈執事之詩乎昂曰然權曰昔唐堯
衰耄厭倦天下將禪位於許由由惡聞其言故洗耳
今天子春秋鼎盛不揖讓於足下而洗耳何哉昂甚
惶駭訴於執政謂李權者風狂不遜遂下權吏後有
請嘱無不從者朝廷以郎官權輕自是改用禮部侍
郎
神州等第錄
神州解送自開元天寳之際率以在上十人謂之等第
必求名實相副者小宗伯選之或至渾化不然十得
七八苟被黜者多則牒貢院請落由故有神州等第
錄以紀得人之盛後多為形勢之人所占遂不足貴
矣
二子矛盾
白樂天守杭江東進士多奔杭取解時張祐自負詩
名以首冠為己任徐凝後至同會羣中樂天諷二子
矛盾祐曰僕為解元宜矣凝曰君有何佳句祐曰甘
露寺詩曰日月光先到山河勢盡来金山寺詩云樹影
中流見鐘聲兩岸聞凝曰善則善矣柰何野人有句
云千古長如白練飛一條界破青山色祐遂愕然果
獲首選焉
鼇戴頑石
盧肇開成中就江西解末送肇有啓謝曰巨鼇贔屓
首冠蓬山試官曰深慚名第焉得首冠之語肇曰頑石
在上巨鰲戴之豈非首冠也
期集院事
進士榜出謝後便往期集院其日状元與同年相見
請一人為錄事其餘主宴主酒主樂主茶探花之類
咸以其日請主樂二人内一人主飲妓大科頭兩人
第一部也小科頭一人第二部日至院常宴即小科
頭主之大宴即大科頭主之雖無宴席科頭亦日有
請給第一部日給一千第二部减半見燭皆倍給逼
曲江大會則先牒教坊請奏上御紫雲樓垂簾觀焉
公卿家則以是日擇婿車馬盛集于彼也
讌名有九
一曰大相識主司有具慶者二曰次相識主司有偏
侍者三曰小相識主司有兄弟者四曰聞喜勅下宴
也五曰櫻桃六曰日月燈月燈者閤名也又曰月燈
者打毬七曰牡丹八曰看佛牙上佛牙樓寶夀定水
莊嚴皆有之寶夀最盛九曰關宴最大即離宴也
錄事判罰
崔沆為主罰錄事同年盧彖者俯近關宴請假往洛
及還同年已宴于曲江亭子彖以雕幰載妓微服縱
觀為團司所發沆判之曰深攙席帽密映氈車紫陌
尋春便隔同年之面青雲得路可知異日之心遂加
以重陌
壓倒元白
寶歷中楊相嗣復具慶下繼放两榜時先僕射自東洛
入覲嗣復率生從迎於潼關既回大宴於新昌里第
諸生班坐時元白亦預皆賦詩于席惟刑部侍郎楊
汝士有詩後成而最佳元白歎服汝士醉歸語其子
弟曰我今壓倒元白其詩中警句云文章舊價留鸞
掖桃李新隂在鯉庭
聞喚状元聲
鄭合敬先軰及第後宿平康里詩云春来無日不閒
行楚潤相看别有情好是五更殘酒醒時時聞喚状
元聲楚娘潤娘盖妓之尤者也
銜得錦標歸
盧肇袁州人少賤為人所薄後状元及第既歸刺史
接之甚厚一日延肇以觀競渡肇賦詩曰向道是龍
剛不信果然銜得錦標歸
阿婆三五少年時
薛逢晚年厄於宦途嘗策蹇驢赴朝值新進士綴行
而出團司所由軰斥逢令避道逢遣一价語之曰莫
乞相阿婆三五少年時也曾東塗西抹來
阿房宫賦
崔郾侍郎拜命於東都試舉人朝士祖於長樂傳舍
吳武陵任太學博士亦在坐謂郾曰侍郎以俊偉德
望為明天子選才武陵敢薄施塵露向者見太學生
讀一卷文書就視之乃進士杜牧阿房宫賦其人真
王佐才也侍郎官重恐未暇披覽於是搢笏朗宣一
遍郾大竒之武陵曰請與状頭郾曰已有人曰不得
已即五人郾未對武陵曰不爾却請此賦郾曰敬依
所教也牧果得第五人
樂句
韓愈皇甫湜貞元中名價籍甚亦一代之龍門也牛
僧孺携所業謁之二公會集各以一軸面贄其首篇
說樂韓愈見題即掩卷而問之曰且以拍板為什麽
僧孺曰樂句二公大稱賞俟其他適訪所居因大書
其門曰韓愈皇甫湜同訪翌日喧傳京師
王泠然書
王泠然上時宰書曰公有文章時豈不欲文章者見
之乎未富貴時豈不欲富貴者見之乎今貴稱當朝
文稱命代見天下有文章未富貴者宜如何哉
飯後鐘
王播少孤貧嘗客揚州惠昭寺木蘭院隨僧粥食久
之僧頗厭一日播出度其未回而先飯訖乃鳴鐘魚
後播作鎮江都因訪舊遊所題字皆紗罩之矣因書
二絶曰二十年前此院遊木蘭花發院新修而今再
到經行處老樹無花僧白頭又曰上堂已了各西東
慚愧闍黎飯後鐘二十年來塵撲面如今始得碧紗
籠
趙倚樓
杜紫微讀趙嘏早秋詩曰殘星幾點鴈横塞長笛一
聲人倚樓吟咏不已因目為趙倚樓其喜之如此
冬烘
鄭侍郎薰主文疑顔標魯公之後時徐方未寧志在激勸
忠烈即以標為状元謝日問及廟院標寒進無此始
知誤取時嘲之曰主司頭腦大冬烘錯認顔標作魯
公
錦禐上蓑衣
許孟容進士及第學究登科時謂錦禐上著蓑衣
千佛名經
張倬者東之孫數舉進士不第捧登科頂戴之曰此
即千佛經也
名紙毛生
劉魯風江西投謁頗為典謁所阻因賦詩曰萬卷詩
書劉魯風煙波千里謁文翁無錢乞與韓知客名紙
毛生不為通
述温憲屈
憲庭筠之子光啓中及第為山南從事詞人李巨川
表述憲淹屈曰蛾眉先妬明妃為去國之人猨臂自
傷李廣乃不封之將
繆島雲詩
繆島雲工詩尚竒險有云四五岸霞生絶壁兩三行
鴈過疎松又云抛芥子降顛狒狒折楊柳洒醉猩猩
又瀑布詩云白鳥遠行樹玉虹孤飲潭
胡玢月詩
桂根寧有土光外却無塵
比紅兒詩
羅虬善詩與宗人隱鄴齊名號三羅避亂往鄜州依
李孝恭有官妓紅兒善歌虬為絶句詩百篇令歌之
號比紅兒詩以百物比擬紅兒而作詩大行于時
吳子華奠陸龜蒙文
文千餘言其略云大風吹海海波淪漣涵為子文無
偶無邊長松倚雲枯枝半折挺為子文直上巔絶
風下霜清寒鍾自聲發為子文鏘鏘音清武陵深閴
川長晝白洞為子文渺茫岑寂豕突鯨狂其来莫當
雲沈鳥沒其去倏忽膩若凝脂軟於無骨霏漠漠淡
涓涓春秀冶秋鮮妍觸即碎潭下月拭不滅玉上烟
方三拜
方干幼有清才為徐凝所器誨之格律干有句云把
得新詩草裏論反語云村裏老譏凝也干嘗謁廉使
連跪三拜
孟浩然誦詩
襄陽詩人孟浩然頗為王維所知待詔金鑾殿私召
浩然入忽上幸維所居浩然遽匿床下維不敢隠具
以聞上欣然曰朕素聞此人召見索詩浩然對以不
攜所業上令口誦浩然曰北闕休上書南山歸敝廬
不才明主棄多病故人疎上曰朕未嘗棄人卿自不
求仕耳放歸南山終身不得仕
朱灣别崔使君書
唐朱灣有逸才别湖州崔使君書時所傳誦其略云
蓬莱之山藏於杳冥之中或可到貴人之門無媒而通
不可到驪龍之珠潜於瀇滉之中或可識貴人之顔
無因而前不可識某自假道當路問津主人一身孤雲
兩度圓月凡載請執事三趨戟門門人謂之私来也耶公
來耶若言公小子實非公若言私公庭無私不得入
以兹交戰彷徨于今信知庭之與堂不啻千里況寄
食於漂母夜卧漁舟門如龍而難登食如玉而難得
食如玉之粟登如龍之門門轉深粟轉貴實無機心
翻成機事漢隂丈人聞之豈不大笑屬溪上風便嚢中
金乏望甘棠而嘆自引分而去
進士乘驢
咸通末執政病舉人車馬太盛奏請進士並乘驢鄭
光業軀榦偉大或嘲之曰今年勑下盡騎驢短轡長鞦
滿九衢清瘦兒郎猶自可就中愁殺鄭昌圖
十離詩
元相公在淛東時賓府薛書記酒後爭令擲注子傷
公猶子遂出幕既去作十離詩以獻十離者犬離主
筆離手馬離廏鸚鵡離籠燕離巢珠離掌魚離池鷹
離鞲竹離亭鏡離臺筆詩曰越管宣毫始稱情紅箋
紙上散花瓊都緣用久鋒頭盡不得羲之手裏擎竹
詩云蓊鬱新栽四五行常將直節負秋霜為緣春筍
鑚籬破不得垂隂罩玉堂他詩皆類此
温八吟
温庭筠作賦不起草但籠袖凭鞍每一韻一吟而已
故場中謂之温八吟
報道金釵落
張祐客淮南幕中宴集杜牧之時為度支使同坐牧
有屬意官妓以骰子與之賭酒因微吟曰骰子逡巡
裹手拈無因得見玉纖纖祐應聲曰但知報道金釵
落彷佛還應露指尖
上水船
朱梁時姚洎為學士一日梁祖問及裴延祐曰頗知
其人聰敏洎曰向在翰林號下水船梁祖曰卿便是
上水船也洎甚慚
好看客莫倚柁
唐令狐趙公鎮淮揚處士張祜嘗與宴狎公因行令
曰上水船風又急帆下人須好立祜即答曰上水船
船底破好看客莫倚柁
目連變
張祜憶柘枝詩云鴛鴦鈿帶抛何處孔雀羅衫付阿
誰樂天呼為欵頭祐荅曰公長恨詞云上窮碧落下
黃泉兩處茫茫都不見此即目連訪母也
謝衣鉢
状元以下到主司宅主事請謝衣鉢謂與主司名第相
同者
鐵躋
燈臺也胡証與裴晉公會飲犯令者擊以鉄躋
一字師
李相讀春秋婼字本勑略反誤讀勑晷反有小吏
言曰某昔從師誤呼字音公檢釋文云小史之言是因
呼一字師
腹笥
吳子華為賦一夕成於腹笥
一謙三十年
皇甫湜與李生書曰近風偷薄進士尤甚至有一謙
三十年之語詩未有駱賓王一句已呼阮籍為老兵
矣
有句如此居有何難
白樂天以文謁顧況況戲之曰長安物貴居大不易
及讀原上草詩乃曰有句如此居天下有何難前言
戲之耳
松圍三尺
鍾輻作松齋手植一松夢朱衣吏曰松圍三尺吾子
當登第後三十年始成名其松圍果三尺
五老牓
杜德祥榜放曹松王希羽等五人年俱六十餘時謂之
五老牓
芳林十哲
沈雲十人交通中貴號芳林十哲芳林名門也
白頭花鈿
蔣凝應宏詞為賦止及四韻遂出頃刻播傳謂白頭
花鈿滿面不若徐妃半粧
宋五坦率
宋濟老於場屋嘗試賦落官韻撫膺曰宋五坦率矣
其名甚著
冰魂雪魄
劉德仁苦於詩竟不成名既卒僧栖白以詩弔之云
忍苦為詩身到此冰魂雪魄已難招直教桂子落墳
上生得一枝冤始銷
不怨所鄙而喜所誦
吳子華以詩百篇示許洞洞稱有聯絶唱云暖漾魚
遺子晴遊鹿引麛子華不怨所鄙而喜所誦
蹙金結繡而無痕跡
趙牧效長吉為歌詩自謂蹙金結繡無痕跡對酒云
雲翁耕扶桑種黍養日烏手挼六十花甲子循環落落
如弄珠長繩繫日未是愚有翁臨鏡摘白鬚飢魂弔
骨吟古書馮唐八十無高車人生如雪在須臾何乃
自苦八尺軀裂衣換酒且為娛勸君日飲一瓢夜一
壺杞天崩雷騰騰桀非堯是何足憑桐君桂父豈勝
我醉裏白龍多上昇菖蒲花開魚尾定金丹始可延君
命
無塵袖
崔魯蓮花詩曰何人解把無塵袖盛取殘香盡日憐
尺八空喉
姚嵒傑與盧肇會飲江亭姚舉酒令云遠望漁舟不
闊尺八姚遽飲嘔噦還令曰凭閳一吐已覺空喉
一餅熟成一韻詩
段維智性嗜煎餅一餅熟成一韻詩
錦繡堆
謝廷浩以詞賦著名錦繡堆
高軒過
李賀七八歲能文名動京師韓愈皇甫湜謁其父請
見之賀敝衣而出面賦一篇頃刻成即名高軒過賀
集所載是也
真珠室
皇甫松牛竒章公之甥怨公不薦為謗詩曰夜入真
珠室朝遊玳瑁宫真珠即公侍妾名也
九肋者稀
盧肇初赴舉先逹問所從来曰某袁州民也先逹曰
袁州出舉人耶荅曰袁之舉人亦猶沅江出鼈甲九
肋者稀
汗脚踏龍尾
顧雲欲見劉子長請高逢休書為先容潜啓之但云羊
昭業等擬將一尺三寸汗脚踏他燒殘龍尾道懿宗
皇帝雖薄德不任被前人羅織雲吁嘆而藏之
銀案
舉人多以白紙糊案子面鄭昌圖詩曰新糊案子其
白如銀入試出試千春萬春
苦海
鄭昌圖有一巨皮箱凡投贄有可嗤之者即投其中
號曰苦海昆季會集舁苦海閱之靡不絶倒
原夫之輩
賈島不善文每入試巡舖告曰原夫之軰乞一聯
潜救八人
温飛卿文思甚敏喜為人假手沈侍郎主文移飛卿簾
前試之日晚温請先出仍獻啓千餘言或云已潜救
八人矣
留李端一篇
蜀路有飛泉亭詩板數百薛能盡毁之唯留李端巫
山高詩一篇
淡墨書牓
進士榜頭豎連黃紙四張淡墨氊筆書禮部貢院四
字
賜紅箋名字
鄭鎬放榜宣宗以紅箋作一名云鄉貢進士李某馳
使以賜鎬
綴玉聯珠
宣宗弔白樂天詩云綴玉聯珠六十年誰教冥路作
詩仙
銀餅
宣宗賜韋渙孫宏銀餅餤啗之甚美皆乳酪膏腴之所
為
卷有頭眼
舊語謂投獻必得其地也
爛銀袍
李凉公詩袍似爛銀文似錦相將白日上青天
夢踐積木
孫握夢木數百踐其上自謂必状元居衆材之上也
已而果然
九重知己
劉鄴特賜及第韋岫賀之曰三十浮名每年皆有九
重知己曠代所無
顔回忍飢面
秦韜玉貴公子行云階前綠莎毯不卷銀龜噴香挽
不斷亂花織錦柳撚線粧點池臺畫屏展主人功業
傳國初六親聫絡馳朝車鬭雞走狗家世事抱来皆
著黃金魚却笑儒生把書卷學得顔回忍飢面
風騷將
杜紫微贈趙嘏詩云今代風騷將誰登李杜壇
契分四般同
李摯與李敏同姓同歲同門同年登第摯有詩云因
緣三紀異契分四般同
猶著麻衣待至公
劉虚與裴公早同研席及公主文劉尚舉子獻詩云
二十年前此夜中一般燈燭一般風不知歲月能多
少猶著麻衣待至公
金龜換酒
賀知章一見李白呼為謫仙人以金龜換酒與之共
飲
顔氏家訓(顔之推)
易子而教
君子易子而教何也詩有諷刺之辭禮有嫌疑之戒
書有悖亂之事春秋有邪辟之譏易有備物之象皆
非父子之通言故不親授
尺牘書疏千里面目
諺云尺牘書疏千里面目不可不學亦不可精至為人
後乃覺累身王逸少風流才士蕭散名人世唯知其
學書是以小伎而掩其善
邵陵王偽字
邵陵王頗行偽字書體猥拙以百念為憂言反為變
不用為罷追来為歸更生為蘇先人為老如此非一
甚無謂也
雞口牛後
史記載戰國策語曰寧為雞口無為牛後案延篤戰
國策音義曰尸鷄中之主從牛子口當作尸後當
作從
秦稱權銘
秦始皇本紀二十八年丞相隗林丞相王綰等議於
海上諸本皆作山林之林北齊開皇二年長安民掘
得銕秤權傍有銅塗鐫銘二其一曰二十六年皇帝
盡并兼天下諸侯黔首大安立號為皇帝乃詔丞相
状綰灋度量&KR0767;不一嫌疑者皆一明之凡四十字其
一則二世所刻詔五十八字書兼古隸只一字磨滅
餘皆分明則史記言隗林當為隗状也
吹扊扅
古樂府歌百里奚詞曰百里奚五羊皮憶别時烹伏
雉吹扊扅今日富貴忘我為按蔡邕月令章句曰鍵
關牡也所以止扉謂之扊扅謂其貧無薪以門作㸑
耳吹當作炊
夜漏以五更為節
西都賦曰衞以嚴更之署必以五為節者言自夕至
旦經涉五時雖冬夏之晷長短參差而盈不至六縮
不至四進退常在五時之間故謂之曰五更
者如此
論釋氏
歸心一篇論釋氏戒世人不可以耳目不及便為虚
誕如山中人不信有魚大如木海上人不信有木大
如魚漢武不信弦膠魏武不信火布胡人見錦不信
有蠶食葉吐絲而成
文章三易
沈隠侯曰文章當從三易易見事一也易識字二也
易誦讀三也邢子才謂沈約文章用事不使人覺深
以此服之
上車著作
梁朝全盛時貴遊子弟多無學術諺曰上車不落即
著作體中何如則秘書
蓮花驕
雜藝篇投壺實以豆恐其矢躍也今則以躍為貴謂
之驕乃有倚竿帶劔狼壺豹尾龍首之名其妙者有
蓮花驕又為小障置於外投之驕一作驍
豬蓴
荇菜江南謂之猪蓴
龍葵
苦菜河北謂之龍葵
馬薤
馬蘭廣雅謂之馬薤
嶺表異錄(劉恂)
鷓鴣南翥
鷓鴣雖東西迴翔開翅之始必先南翥其名自呼薄
社州又本草云自呼鈎輈格磔故李羣玉詩云方穿詰
曲﨑嶇路又聽鈎輈格磔聲其好誕如此
鬼車
鶚又名鵂鶹夜飛晝伏能拾人瓜甲以知吉凶則鳴
于其屋上故人除指必藏之為此也又名夜遊女好
為嬰兒為祟又名鬼車遇隂晦則飛或云鬼車九首
嘗為犬斷其一故聞其聲則擊犬使鳴吠以厭之故
也
海鏡蟹為腹水母蝦為目
越絶書云海鏡廣人呼為膏葉盤盤殼相合以成形
外圓而中甚瑩潔有少肉如蚌胎中有紅蟹子如豆而
螯足皆具海鏡飢則蟹出拾食蟹飽歸腹海鏡水母
者閩人謂之蚱渾然凝結大如覆帽腹如懸絮有口
而無目常有蝦隨之食其涎浮泛水上則歘然而沒
乃蝦有所見也
舞象
蠻王宴漢使於百花樓前設舞象金羈絡首錦䄡
垂身隨指皆合其節奏
紫具
砑螺謂之紫具
雷公墨
雷州每大雷雨多於野田得黳石謂之雷墨又於霹
靂得楔如斧謂之霹靂楔小兒佩之辟惡
八寳記(闕名)
五寳八寳
唐開元中李氏者嫁於賀若氏夫卒為尼號曰真如
其行高潔天寳元年七月七日忽於寺庭見五色雲
墜眎之一嚢中有五物真如蔵之禄山亂真如流離
楚州安宜縣肅宗元年建子月十八夜真如為神人
召往化城見天帝投以八寳俾獻于朝以消沴氣真
如乃并前得五寳皆獻之
玄黃天符
長八尺闊三寸形如笏上圓下方近圓有孔黃玉也
色比蒸栗澤若凝脂可以辟人間兵疫之氣
玉雞
毛文悉備白玉色王者以孝理天下則見
糓璧
亦白玉也徑五六寸其文粟粒自生非雕鐫之迹王
者得之則五榖豐稔
如意寳珠
大如雞卵而圓正光色極瑩置室中明如滿月
紅靺鞨
大如巨粟赤爛若朱櫻眎之若不可觸而觸之甚堅
不可破
琅玕珠
形如環四分缺一徑可五六寸許
玉印
大如半手其文如鹿陷之印中著物則形見
皇后採桑鈎二枚
各長五寸其細如箸屈之似金似銀又似銅
雷公石二枚
形如斧長可四寸闊二寸無孔膩如青玉諸寳置之
日中則光氣連天既進肅宗已被疾召代宗曰汝自
楚王為太子今天賜寳於楚州天祚汝也宜保之代
宗受賜即日改元寳應既監國賜真如號寳和改縣
為寳應自是兵革稍息海内小康亦其應也
博物志(張華)
精衞
有鳥如烏文首白喙赤足名曰精衞說者謂赤帝之
女名女娙往遊東海溺死其神化為此鳥故常取西
山之木石以填東海至死不休
駝知水脉
燉煌西渡流沙千里無水沙下伏流惟駝知之每至
泉脉則以足跑地掘之必得水
祝融造市
祝融造市高辛臣也蚩尤造兵炎帝臣也揮造弧牟
夷造矢倉頡造書容成造歷伶倫造律隸首造數捷
剟病忽恍善忘皆黃帝臣也儀狄造酒禹時人綿駒
善歌即齊人也
孟勞
寳刀
闢閭巨闕
寳劍
繁弱之弓
繁弱之弓屈盧之矛谿子之弩狐父之戈皆古之寳
噐
北風圖
劉襃漢桓帝時人曾畫雲漢圖見者皆熱又畫北風圖見
者皆寒
地下柱軸
地下有四柱三千六百軸犬牙相牽
地以石為骨
地以石為骨以川為脉草木為毛羽
河精
夏禹行河見長人魚身曰我河精也
歐冶五劔
純鈎湛盧豪曹魚腸巨闕五寳劔皆歐冶所鑄傳於
世
太陽草
天老曰太陽之草服之長生即黃精也
江珠
琥珀别名
羽民
羽民國有翼飛不遠
虎僕
有獸綠毛可作筆名虎僕
天孫
泰山一名天孫言天帝孫也
兔目鼠耳
槐生五日曰兔目十日曰鼠耳
摶榖
爾雅鳩名
姉歸
高唐賦子歸别名
田鶻
鶗鴂别名
庸渠
相如賦水鳥名
紺珠集卷四
