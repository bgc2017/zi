紺珠集卷五宋朱勝非撰
嘉話錄(劉禹錫)
詩用僻字
為詩用僻字須有來處宋考功詩云馬上逢寒食春
來不見餳嘗疑此字因讀毛詩鄭箋說吹簫處注云
今賣餳家物六經惟此注中有餳字余作重陽詩欲
押一餻字徧尋無據不敢用之
三公入市
司徒杜公在維揚日嘗語賓末曰我致政後著一麤
布襴衫跨小駟入市看盤鈴傀儡足矣後致政果如
其言諫官䟽言三公不合入市公曰吾計中矣欲以
自汚耳
碑流汗
蔡州既平憲宗命道士張某至境醮於紫極宫宫本
吳少誠生祠裴晉公廢以為宫設醮之日霹靂大震
少誠德政碑忽流汗成泥
百衲琴
李汧公勉取桐孫之精者雜綴為琴謂之百衲琴用
蝸殼為徽其間二面尤絶異通名響泉韻磬異絲為
絃一上十餘年不斷
狸骨帖
荀輿能書嘗寫狸骨方治勞右軍臨之世號狸骨帖
蜀道易
陸暢嘗謁韋臯作蜀道易云蜀道易易於履平地臯悅待
暢甚厚
定秦二字
臯在蜀數進兵器多刻定秦二字既死人以此稱其
罪暢上䟽理之言臣在蜀日見造兵器定秦者乃匠
者之名姓耳由是臯得以見釋
魏碑三絶
魏受禪碑王朗文梁鵠書鍾繇刻世謂之三絶古人
鐫須善書者故令繇
虎骨致雨
南中旱甚即以虎骨投有龍處即雨作能激龍之怒
也
寳章集
武后嘗御武成殿閱書問宰相王方慶曰卿家舊法
書存乎方慶遂集之自右軍以下至僧虔等二十餘
人書帖后命崔融作叙賜名曰寳章集
相逢說項斯
楊祭酒愛才喜推譽贈項斯詩曰度度見詩詩総好
及觀標格勝於詩平生不解藏人善到處逢人說項
斯由此得第
飛白書始
飛白始於蔡邕在鴻都學見匠人施堊帚遂創意為
梁蕭子雲能之武帝謂曰蔡邕飛而不白羲之白而
不飛飛白之間在卿斟酌耳
三詩用茱萸工拙
茱萸三詩人用亦有工拙杜公云更把茱萸子細看
王右丞云徧插茱萸少一人宋倣云學他年少插茱萸杜
公為優也
良馬須逸鞅泛駕
石季龍少好挾彈其父母怒之曰徤特須走車破轅
良馬須逸鞅泛駕然後負重致遠言童子不竒慧非
異器故也
寒具
晉書有食名寒具無注解後於齊民要術及食經中
見乃是今鐶餅
借船帖
王内史借船帖書之尤工者盧尚書甚寳之張賓護
致書求假答云只可就看未嘗借人後盧公守潞州
忽有人持此帖詣張公求售張公驚問之云盧家郎
君竊出遣賣耳張嘆而卻之
三臺
三臺送酒盖因北齊毁銅雀臺分築三臺每宴集公
人拍手喚上臺以送酒耳
次韻千文
千文梁周興嗣編次而有王右軍書者乃梁武教諸
王書令殷銕石於大王書模一千字不重每字一紙
雜然無序武帝召興嗣曰卿有才思為我韻之興嗣
一夕編進鬚髮頓白帝悅
銕門限
右軍孫智永禪師住永攸寺積年學書後有筆頭十
甕每甕數石人求覓書請題額者如市所居戸限為
之穿穴用銕葉裹之謂之銕門限
退筆塜
每十甕筆頭作一塜瘞之號退筆塜自作誌銘
鄭虔三絶
鄭虔善書自寫所製詩并畫同為一卷封進玄宗書
其尾曰鄭虔三絶
名下無虚士
閻立本善畫至荆州見張僧繇舊跡曰定虚得其名
耳明日又往曰猶是近代佳手明日又往乃嘆曰名
下定無虚士坐卧觀之留宿其下十餘日乃去
宿索靖碑傍
歐陽詢行見索靖所書碑駐馬觀之良久而去行數
百步復還下馬立觀疲倦即坐因宿其傍三日而後
啟行欣然若有所得
搊琵琶
貞觀中裴洛兒者善彈琵琶始廢撥用手今俗呼為
搊琵琶是也
上官儀詠詩
高宗時天下無事上官儀獨秉國政嘗凌晨赴朝廵洛
水隄步月緩轡詠詩云脉脉廣川流驅馬歷長洲鵲
飛山月曙蟬噪野風秋音韻清亮望之若仙
東方虬
左史東方虬每云二百年後乞爾與西門豹作對
不暇唱渭城
劉伯芻巷口有鬻餅者每當罏謳歌一旦劉憐其貧
貸以萬錢自是不聞歌聲問之曰本領既大心計轉
麤由是不暇唱渭城之曲矣
諸葛菜
諸葛所至即種蔓菁因呼為諸葛菜
因話錄(趙璘)
逓遷月令
德宗常暮秋獵苑中天色微寒謂侍臣曰九月衣衫
二月袍與時候不相宜欲逓遷一月如何左右皆賀
翌日降旨議之李吉甫為翰林學士承旨先進言聖
人上順天時下盡物理宜編之於是李程時亦為内
相議曰臣按月令十月始裘月令是玄宗所定恐不
可易上遽止其議
大僚子安得居山
武宗時李德裕薦處士王龜志業堪為諫官帝問龜
誰之子對以王超子帝曰凡處士當是山野之人王
龜大僚子安得居山耶德裕無對
不賞父之都虞候而惜母之阿妳兒
郭汾陽在河中禁軍無故馳馬犯者輒死南陽夫人
乳母之子犯禁都虞候杖殺諸子泣告虞候縱横之
狀王叱之曰不賞父之都虞候而惜母之阿妳兒汝
軰奴材也
好脚跡門生
李逢吉知貢舉榜成未放而入相及第人就中書見座
主時謂之好脚跡門生也
讚招隱寺
高陵府君趙公初至金陵於知府李庶人坐上屢讃
招隱寺一日錡宴於寺既歸謂趙公曰常誇招隱寺
昨遊看何殊州中也耶公笑曰某所賞者疎野耳若
以遠山將翠幕遮古松用綵物裹腥膻涴鹿瓟泉音
樂亂山鳥聲此則實不如在叔父大廳也
茶須活火煎
李錡嗜茶能自煎謂人曰茶須緩火炙活火煎之活
火者盖謂炭之有熖方熾者也
晉公不服食
裴晉公不信術數不喜服食每語人曰雞豬魚蒜遇
之則食生老病死時至則行
口占進玉帶狀
晉公平淮西賜以玉帶公臨薨却進口占奏狀曰内
府之珍先朝所賜既不合將歸地下又不可留在人
間聞者莫不嘆其不亂
陸羽歌
羽本遺小兒為竟陵龍盖寺僧收養至成人後他適
聞所養僧卒作歌曰不羨黃金罍不羨白玉杯不羨
朝入省不羨暮入臺千羨萬羨西江水曾向竟陵城
下来
和尚教坊
元和中有僧文淑者聚衆論說内典託言鄙䙝之事
不逞同軰爭效其音調為歌曲呼所居為和尚教坊又
有僧鑑虚作煑肉法行於世
文章託名
才命論稱張燕公革華傳稱韓文公老牛歌稱白樂
天佛骨詩稱鄭司農後人所託其名非真者也
御史三院
一曰臺院其僚曰侍御史呼為端公知雜事者謂之
雜端非知雜事謂之散端二曰殿院其僚曰殿中侍御
史新入者知右廵以次左廵號兩廵使三曰察院其僚
曰監察御史每公堂會食皆絶談笑若雜端失笑則三院
皆笑謂之烘堂
臺中無不揖
飲酒無起謝之禮但云揖酒赴朝偃息於待漏則有
卧揖上馬有馬揖他悉以揖為禮
諸察院廳名
察院諸廳各有他名禮察謂之松廳廳南有古松也
刑察謂之魘廳寢者多魘兵察謂之茶甌廳以其主
院中茶茶必以陶器置之躬自緘啟故也吏察主朝
官名籍謂之朝簿廳
東讓客非禮
人道尚右以右為尊先賓客故西讓客主人在東盖
自卑也今人東讓客豈禮哉
閣下
古者三公門有閣而郡守比諸侯亦有閣故有閣下
之稱前軰與大官書多呼執事或足下劉子玄與宰
相書曰足下韓退之與張僕射書曰執事即其例也記
室本王侯賓佐之稱他人亦不泛稱惟執亊則指左
右之人尊卑皆可通用侍者士子亦可通稱非特於
道釋也又自卑達尊例云座前尤非也閣下降殿下一
階座前降几前一等豈可僭用哉
文章李益
李益能文多有貴家子同姓名人謂益為文章李益謂
貴游為門戸李益
七七
李汧公妾名七七善琴與箏
山公
李約有山林之致養一猨目之曰山公
孟詩韓筆
韓愈能古文孟郊長於五言時號孟詩韓筆
屬意蜂蝶
李賀作歌詩多屬意於花草蜂蝶間竟不能遠大
時世粧
崔樞夫人治家整肅貴賤皆不許時世粧
會稽二清
越州有名僧二人一曰清江一曰清晝故號二清
幾至失名士
皎然以詩謁韋蘇州皆效其詩體韋全不見賞明日
以舊製投之韋大嘆味曰幾至失名士何不但以所工
見投而猥希老夫意也耶人各有所得非卒能致也
南榻北榻
公堂會食雜端在南榻主簿在北榻乃舊儀也
荆楚歲時記(宗懔)
鬱壘
歲旦繪二神貼於門之左右俗說謂之左神荼右鬱
壘皆謂之門神按括地圖云度朔山尖桃樹盤屈三
千里下二神一名鬱一名壘並執葦索以訶不祥之
鬼縶而殺之即無神荼之名
爆竹
歲旦爆竹於庭世傳以為庭燎之禮非也神異經云
西方山中有人長尺餘人見之即病寒熱名曰山臊
以竹著火中熚烞有聲則驚遁去(熚音畢烞音朴)
鞦韆
每春節懸長繩於高木士女咸集袨服靚裝坐立其
上共推引之以為戲曰鞦韆楚俗又謂之施鈎湼盤
經又謂之罥索
禁煙
過冬至後一百五日有疾風甚雨謂之寒食昔介子
推三月五日為火所焚并人哀之每歲春暮為不舉
火因以寒食謂之禁煙至今晉人重此禁云犯之則
有雨雹傷其田
杏酪麥粥
孫楚祭子推文黍飯一盤醴酪二盂清泉甘水充君
之厨今寒食節物有杏酪麥粥即其類也
如願
錄異記云有商人過清洪君君問所須有人教云但
乞如願君許之果得一婢自是商人有所求如願悉
能致之後因正旦如願晚起商人撻之走入糞壤中
忽不見今人正旦以細繩繫偶人投於糞壤中云令
如願
七種菜
正旦以七日謂人日採七種菜作羹
水車
競渡者治其舟使輕利謂之飛鳬又名水車又名水
馬
舟為車檝為馬
楚人以舟為車檝為馬
長命縷
五月五日以五色絲纏臂謂之長命縷
豆花雨
八月雨為豆花雨
南陽菊水源
豫章記云南陽有菊水居其側者多壽劉寬月致三
十斛水源芳菊被崖故以名
仙木
桃者五行精能制百鬼謂之仙木
膠牙餳
元日食膠牙餳取膠固之義
人日
正月七日謂之人日者董勛問禮俗曰正月一日鷄
二日狗三日猪四日羊五日牛六日馬七日人八日
穀其日隂晴兆其豐稔
辟惡餅
伏日食湯餅謂之辟惡餅
艾先生
端午日以艾為人形置戸上辟惡故師曠占云歲多
病則艾先生
蟾蜍辟兵
五月五日取蟾蜍辟兵習鑿齒集
天帝借二萬錢下禮
道書云牽牛娶織女天帝借二萬錢下禮久不還被
驅在營室中
明皇十七事(李德裕侍言旨附柳珵常)
剪綵
顔真卿青衣小鬟曰剪綵
真卿地仙
顔真卿嘗得神仙丹服之後為李希烈殺希烈既平
人發真卿棺欲改葬瞋目如生遽掩之隱士曹庸山
曰此後三十年能擘裂飛騰而出被羽衣行山澤之
間即所謂地仙者也
客土無氣
泓師與張說卜宅戒勿動西北土以損旺氣後見氣
索果掘三坑說欲填之泓曰客土無氣與地脉不相
連也
顔郎衫色如此
真卿問范氏尼吾得五品否尼指坐上紫絲布云顔
郎衫色如此
上清
竇參青衣後入掖庭雪參之誣
陸九
德宗怒陸䞇曰這獠奴我脱伊綠衫便與紫衫嘗喚
伊作陸九
張果老
邢和璞能筭人壽夭使筭果老莫知其甲子師夜光
者能眎鬼召果老令密眎之反問果老安在終莫能
見也
齒落復生
上以堇飲果老連進三巵齒以焦乃以鐵如意擊落
齒傅少藥齒復如雪
無畏致雨
上令求雨云旱數當然召龍適足致暴雨耳乃盡去
求雨之具以一鉢水以小刀攪之作咒言湏臾有龍
如指大入鉢中復攪之呪之白氣自鉢中出如煙出
屋如一疋練少頃大風雨震電
金甌
上命相以八分書先書名金甌覆之
以餅拭刃
肅宗為太子上使割羊臑以餅拭刃徐噉之上喜曰
福祿當如是愛惜
玉環琵琶
睿宗所御上欲西幸獨命賀懷智奏之
四十年不知酒味
上入斜谷韋倜得新酒馬前獻之上不御倜懼自舉
之上曰卿謂我疑也吾始即位嘗因酒損一人因自
戒四十年不知酒味矣
興慶小龍
嘗出遊宮垣後上欲西幸一夕乘雲西南去後幸至
嘉陵上欲御船有龍夾舟上泫然曰此吾池中龍也
以酒酹之
南部煙花記(煬帝)
司花女
帝御女袁寳兒騃冶多態時洛陽進合蔕迎輦花帝
令持之號司花女帝謂虞世基曰寳兒多憨態卿試
嘲之世基為絶句云學畫鴉兒半未成垂肩軃袖太
憨生因憨却得君王寵常把花枝傍輦行帝甚悦
蛾綠螺
鳳舸殿脚女吳絳仙善畫長蛾帝憐之由是爭為長
蛾司宮吏日供螺子黛五斛號蛾綠螺帝每倚簾眎
絳仙移時顧内謁者云古人言秀色若可餐若絳仙
者可以療饑也
璧月詞
帝恍忽與陳後主相遇後主左右一人迥美指謂帝
曰此麗華也每憶桃葉山前與此子北渡爾時麗華
方凭臨春閣試東郭紫毫書小砑紅綃答之璧月詞
未終見韓擒虎直来逼人都無去就
綠紋測海蠡
後主以綠紋測海蠡杯酌洪梁新醖以勸帝
舞玉樹
帝請麗華舞玉樹麗華以自井中出腰肢不復往時
情態帝持杯再三請之起就一曲
春蘭秋菊
後主問蕭妃何如此人帝曰春蘭秋菊亦各一時之
秀也
小窗碧玉詞
後主送詩數千篇帝獨愛小窗一篇云午醉醒来晚
無人夢自驚夕陽如有意故傍小窗明又倚侍兒碧
玉詞云離别腸應斷相思骨合銷愁魂若飛散憑仗
一相招其餘皆不復記
四寳帳
帝建迷樓樓上設四寳帳一曰散春愁二曰醉忘歸
三曰夜合香四曰迎秋月皆寳所成也
来夢兒
帝沈湎失度每睡須勞頓搖動方就一夢侍兒韓俊
兒尤得意每就枕必令振聳支節常得美睡常呼侍
兒為来夢兒此故也
女相如
帝以合歡水果賜吳絳仙絳仙以紅牋小簡進詩謝
帝曰絳仙才調女相如也
宣室志(張讀)
杖化懸崖
楊隱之謁唐先生將歸先生以杖畫地視其庭忽懸
崖萬仞嵓谷重疊謂隱之曰陵谷遽遷子將安歸隱
之泣告乃以帚掃之其庭戸如故乃得歸
梯雲挈月
周生者有道術中秋夜會月色方瑩謂坐客曰我能
挈月置之懷袂因取箸數百修繩而駕之曰我梯此
取月俄以手舉衣懷中出月寸許光色照爛寒入於
人肌骨焉
夢錦半臂
竇參為御史中丞夢德宗以文錦半臂賜之解者曰
半臂股肱之衣其遂居其位乎後數日果大拜
仙鹿
玄宗冬狩射中大鹿張果老曰此仙鹿也且千年矣
漢武帝時生獲之帝縱其去命以銅牌志其歲月俾
驗之果於角根得一小銅牌
巴西侯
猿
白額侯
虎
滄浪君
狼
鉅鹿侯
鹿
玄丘校尉
狐
洞玄先生
龜也昔張鋋遇此六人焉
玄隂池
石憲夢與羣僧遊於中云此玄隂池覺驗之乃羣蛙
齊人曹氏之子
蠐螬
紅麩枕
韋弇夢遊玉清宮玉清女遺以三寳一曰碧瑶杯二曰
紅麩枕三曰紫玉函
清水珠
嚴生得一珠胡人曰此清水珠置之濁流則渙然清
澈
止戈龍
上元初寇天師嘗刻石為記云止戈龍意謂武后也
柳將軍
有人於古宅遇柳將軍者騐之乃一株枯柳爾
絶三彭之仇
僧契虚游稚川仙人問曰爾絶三彭之仇乎對以未
能曰速歸去
流花寳爵
天帝流花寳爵置於日中則光氣連天
謝翺遇鬼詩
謝翺云斜月照人今夜夢落花啼鳥去年春鬼云愁
態上眉凝淺綠淚痕侵臉落輕紅
平淮西石䜟
元和元年九月裴晉公往征吳元濟至境上因發地
得石刻有鷄未肥酒未熟之語解之者雞未肥無肉
也肥去肉為己酒未熟無水也酒去水為酉破賊之
期在己酉乎後果以是日入城
蝦䗫天使
李揆未相前忽見一大蝦䗫占之曰蝦䗫天使吉兆
也未幾果拜中書侍郎平章事
羯鼔錄(南卓)
破空透遠
羯鼓尤宜促曲急破戟杖連碎之聲破空透遠特異於衆
樂
八音領袖
玄宗曰羯鼓八音之領袖
天工
帝當初曉景物明媚曰對此景物豈可不與他判斷
取羯鼓擊之自製一曲名春光好曲終柳杏皆坼謂
侍臣曰此一事不喚我作天工可乎
秋風高
又製秋風高一曲每奏之則秋風徐来庭葉交墜
曲終而花不墜
汝陽王璡嘗戴砑光帽打曲上摘紅槿花置帽上二物
皆極滑久之方安曲終花不墜上曰花奴資質明瑩必
是神仙中謫墮来耳
阿瞞自是相師
上既盛稱花奴寧王從而毁之帝曰阿瞞自是相師
帝王之相須有英特之氣花奴但端秀過人耳
羯鼔解穢
上嘗聽琴未終遽止之曰速令花奴將羯鼓来為我
解穢
南山起雲
宋開府璟尤善羯鼓詞云南山起雲北山起雨者宋
所作也
青州石末魯山花甆
帝與宋論鼓曰不是青州石末即是魯山花甆此乃
漢震第二鼓也
頭如山峯
宋開府曰頭如青山峯取其不動手如白雨點取其
碎急此乃羯鼓之最妙處也
朋肯聲
宋謂手拍聲二字並去聲
樂府雜錄(段安節)
永新歌詩
明皇大酺勤政樓萬衆喧嘩上令宮女永新歌一曲
樓下皆竦聽寂無人聲
記曲娘子
張紅紅善歌每聽新聲一遍即能記其節奏後入宮
號記曲娘子
鵾絃銕撥
開元中賀懷智善琵琶以鵾雞筋為絃鐵為撥
段師教崑崙
康崑崙善琵琶開元中號第一手兩市結樓鬭技康
登東樓彈曲未畢西樓出一女郎名段師下撥如雷
市人竦聽崑崙歎服師問之段師曰且遣崑崙不近
樂器二十年本領純一然後可以語此
曹鋼右手興奴左手
曹善運撥疾如風雨興奴長於攏撚人謂曹鋼有右
手興奴有左手
蕤賓銕躍
樂工廉郊嘗於平泉池上作蕤賓調忽有物鏗鏘躍
出池岸乃蕤賓銕也
參差
笙一名參差
銀子管
尉遲青善吹觱栗取銀字管吹平般涉調
冰蚕絲錦
唐老子嘗買一舊錦後有波斯見之乃曰此冰蚕絲
所織暑月陳於座滿室清凉
河滿子
白秀才者得一宮人善歌因遊靈武刺史李靈曜設
筵座中有客姓駱唱河滿子皆稱妙絶白曰家有聲
妓能歌此曲音調殊不同乃至令歌發聲清越殆非
常音駱遽問曰莫是宮中胡二子否妓熟眎曰君豈
非梨園駱供奉耶相對為之泣下皆明皇時人也
琵琶
推手前曰琵引手後謂之琶
幽怪錄(牛僧孺)
鸚鵡能歌
柳歸舜至君山忽見鸚鵡羣集皆能人言各相稱呼
故有武遊郎武仙郎阿蘇兒者又有自在先生踏蓮
露鳳凰臺戴蟬兒多花子亦有善歌者音調清麗
阿春看客
鸚鵡見歸舜忽呼曰阿春看客忽一青衣乘雲而下
相見
鬱金檝
武遊郎言余昔見漢武乘鬱金檝泛積翠池吹縹玉
長笛
玉巵娘子
有書生姓崔遇神女因見一胡僧指其女曰此西王
母第三女號玉巵娘子也
輕紅輕素
曹惠得木偶人能言語自稱輕紅輕素因語惠曰雞
角入骨紫鶴喫黃角甲不害五通泉室為六代吉昌
且曰曉此者當極貴顯中書令岑文本識其三句矣
三耳秀才
董慎為太山府君呼為錄事令决疑獄慎舉秀才張
審通决之甚當府君喜其聰敏為於額上更一耳既
還額極痒踴出一耳尤聡時人曰天有九頭鳥地有
三耳秀才亦呼為雞冠秀才
耳中天地
薛君忽見二青衣駕赤犢出耳中乃别有天地花木
繁茂云兜玄國
威汚蠖
隋来君綽夜行投宿野人家主翁曰威汚蠖奴曰蝸
兒館之甚厚翌日眎其處乃陂澤沮洳有蚓蝸螺在焉
顧惣是劉楨後身
梁顧惣始為縣吏日苦其役一夕遇二人自稱王粲
徐榦且謂惣曰公乃劉楨後身因誦其所為之文惣
乃頓悟前事得其遺文數篇投於令令待之甚厚時
謂死劉楨猶庇得生顧惣
炎沙之罰
開元中葉天師講經於明州奉化縣忽一老父来禮
自云守藏龍守此千歲方免炎沙之罰今為僧咒水
欲殺幸師以符救之
和神國
李元之暴卒復生云往遊和神之國人壽皆一百二
十歲皆二男二女鄰里為㛰姻地産大瓠瓠中皆五
榖不種而實水泉皆如美酒飲多不醉氣候常如深
春樹木皆綵絲可以為衣
滕六降雪巽二起風
晉州刺史蕭至忠將以臘日出獵前一日有樵者見
禽獸百許祈於玄冥使者使者令老麋祈於東谷嚴
四嚴四曰若令滕六降雪巽二起風不復遊獵矣天
未明忽風雪大作刺史不復出也矣
橘中之樂不减商山
巴卭橘園中霜後見橘如缶剖開中有三老叟象戲
一叟曰橘中之樂不减商山但不得深根固蔕爾一
叟取龍脯食之食訖餘脯化為龍衆乘之而去
玉塵九斛
橘中叟相謂曰汝輸我瀛洲玉塵九斛
癭中琴瑟
伶人刁朝俊妻甚美而有癭癭中有琴瑟笙竽之聲
一日忽破裂内一猱跳去癭乃無
四真
楊敬真忽有仙樂綵雲来迎至一處云雲臺峯有四
人来謁號四真馬信真徐湛真徐修真夏守真曰須
謁大仙伯問為誰即茅真君也
郭登
厠神名
坤明國
顧惣前身是劉楨昔嘗為坤明國侍中魏開國鄴地
也
十洲記(東方朔)
祖洲瀛洲玄洲炎洲長洲
元洲流洲生洲鳳麟洲聚窟洲
瓊田不死草
祖洲有不死草
火鼠
炎洲有火珠山山中有火鼠
鳳麟洲
鳳麟洲以麟角作膠名集絃膠能屬連弓弩斷絃又
名續絃膠
割玉刀
流洲以昆吾石作刀冶銕作劍割玉如削泥
扶桑木
扶桑國東有木如桑實如椹而赤仙人食之以為珍
每九千年一實
蓬丘
蓬莱山也
圓海
蓬莱别有圓海黑色
閬風巔
崑崙山三角其一角正北干星辰之暉名閬風巔
天墉城
崑崙山有積金為城名天墉城其面方千里上有玉
樓十二
東風入律青雲干呂
漢武時西域遠夷来貢云常占東風入律十旬不休
青雲干呂連月不散意中國有好道之君故搜竒藴
以神香為獻
養魄
冬至後月養魄於廣寒宮
神異經(東方朔)
銀盤
北荒異國有銀盤大五十丈中有明珠大數丈照千
里
長男宮
東明山有宮闕銀榜碧鏤字曰天帝長男之宮
會風扇
郭翰嘗遇織女降其室衣玄綃之衣霜羅之帔戴翹
鳳金冠履瓊文九章履張霜霧丹縠之幬施九晶玉
華之簟轉會風之扇有同心龍枕翊日丹鉛書青縑
一幅以寄翰
牽牛郎何在
翰曰牽牛郎何在女曰河漢阻隔不復相聞
天酒
甘露一名天酒
五色露
吉雲之地雲起五色著草木乃成露
食邪
南方有人長七尺腹圍如之朱衣縞帶赤蛇繞項惟
食惡鬼朝吞三千暮吞三百名曰赤郭又名食邪又
名黃父
飯鬼
又曰黃父以鬼為飯霧為漿
唐宋遺史(詹玠)
衣錦將軍
錢鏐臨安人里中有大木鏐幼時常戲其下後為吳
越國王宴父老山林皆覆錦名其木衣錦將軍
范攄子詩
唐末吳人范攄子處士子七歲能詩贈隱居者云掃
葉隨風便澆花趁日隂處士方干曰此子必垂名因
作夏日詩云閒雲生不雨病葉落非秋干曰惜其不
壽爾未幾果卒
金蓮燭
宣宗將命令狐綯為相前數日夜召更深方歸院以
御前金蓮燭賜以送歸院吏望見燭以為駕幸已而
綯至時以為榮
南楚材妻詩
進士南楚材始娶薛氏後遊潁川欲别㛰貴族遣僕
取琴書以示無歸意薛氏善畫而能詩知楚材欲見
絶乃自圖其形題詩其側以寄之云欲下丹青筆先
拈寳鏡看已驚顔索寞漸覺鬢凋殘淚眼描来易愁
腸寫出難恐君渾忘却時展畫圖看南得詩大慚而
退
手印屏風
明皇所幸美人王氏數夢人招飲密會具言於上上
曰必術士所為汝若再往以物誌之其夕夢中又往
因就硯中濡手印於屏風上既寤即告潛索於外果
於東明觀中得其手印紋而道士已遁矣
賦詩得妓
韋應物為蘇州守嘗赴杜鴻漸宴醉歸宿傳舍既醒見
二妓在側驚問之乃曰郎中席上與司空詩因遣某
等来問其詩言曰高髻雲鬟宮樣粧春風一曲杜韋
娘司空慣見渾閒事斷盡蘇州刺史腸
侯門深似海
崔郊之姑有婢甚美郊嘗私之未幾婢出再入于頔
家郊因寒食出遊於車中見之立馬徘徊相顧即為詩
貽之云公子王孫逐後塵綠珠垂淚裛羅巾侯門一
入深如海從此蕭郎是路人頔見詩以婢賜郊
渠伊錢
張崇帥廬州多不法士民苦之一日入覲邦人幸其
改任相謂曰渠伊必不復来矣崇歸聞其語乃計口
率渠伊錢明年再入覲盛傳再罷府人亦不敢顯言
以崇多鬚皆捋鬚為慶事崇歸又率捋鬚錢焉
如意女子詩
如意中有女子七歲能詩則天召見試之令賦送别
兄弟云别路雲初起離亭葉正飛所嗟人異鴈不作
一行歸
作敲字佳
賈島苦吟赴舉至京師得句云鳥宿池邊樹僧敲月
下門又心欲改敲為推於驢上舉首吟哦引手作推
敲之勢不覺衝京尹韓退之節為左右擁至具述其
事退之笑曰作敲字佳乃命乘驢並轡論詩久之
黃蛇食藤
明皇微時嘗至洛陽令崔日用家日用留飲未具明皇
寢於書室庭前有藤盛開忽一大黃蛇繞架食其花
須臾入明皇所寢室日用逐之不見明皇乃寤曰適
饑甚夢採藤花食之甚美
玉簫之約
韋臯未仕時寓於姜使君門館姜子曰荆寳待臯甚
厚有小青衣曰玉簫美而豔絶即以贈臯凡數年臯
歸覲與玉簫約七年復来因以玉指環贈之臯踰期
不至玉簫嘆曰韋家郎不来矣絶食而死後臯鎮蜀
荆寳往見問玉簫知其已死甚憐之臯誕日東川盧
尚書獻歌妓為壽名玉簫遽呼視之宛然舊人中指
玉環隱起
三天子氣
五代周太祖時有麻衣和尚善望氣李守貞叛河中
周祖親征麻衣語趙韓王曰李侍中安得久其城下
有三天子氣未幾城䧟時周世宗與本朝太祖從行
龍興倉
沐都興國寺也舊有龍興寺周世宗廢為倉國初寺
僧屢訴求復為寺太宗怒其煩凟遣使封劍誅之且
曰懼即斬不懼再奏僧當臨刑不懼使以聞太宗甚
喜即日如其請復改為寺
抱琴踰垣
真宗祀汾隂登山望林麓中有亭檻問曰何所乃隱
士魏野草堂遣使往召之野方鼓琴教鶴舞聞使至
抱琴踰垣遁去使聞上甚嘆美之
釡中龍
南唐時有蒼頭持龍水圖求貨或得之將練以服忽
釡中雲蒸起見二龍騰躍穿壁而去
三世男子
開寳末神降於鳳翔府張氏家其聲如嬰兒有禱必
應自言上天尊神詔即所居置太平宮嚴奉之以張
氏為羽士掌其宮先是張氏居里中無行人或以為
言神曰自陜以西三世為男子者惟張一人鄉曲縱
逸不足為累
清非生
太子中允王綸有女年十八一日晝寝若魘有物憑附
而語稱清非生呼其女為燕華君能三十六體天篆
又能詩後數月如故皆不能記矣
紺珠集卷五
