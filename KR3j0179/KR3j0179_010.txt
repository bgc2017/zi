紺珠集卷十宋朱勝非撰
物類相感志(僧贊寧)
靈䕫鼓
大荒經黃帝以靈䕫為鼓聲聞百里
麝枕
置麝枕中可絶惡夢
楓人
嶺南多楓遇雨雷則癭長或三五尺如人狀謂之楓
人
龍鬚拂
元載得龍鬚拂置之堂室蚊蚋不敢入
金銀汗
凡山石盛夏必汗出赤黃者金汗白而騂者銀汗
香雨
員嶠爛石燒之煙為香雲徧空則下香雨
陰陽石
夷陵有陰陽石陰石常潤陽石則常燥旱則鞭陰石
必雨久雨鞭陽石則止
投醪
越絶書勾踐出行有獻酒一壺者王曰吾獨飲之若
三軍何廼投于川命三軍飲之三軍皆告醉
樹化鴛鴦
宋韓朋妻美康王奪之妻自殺王埋之經宿生樹枝
體相交王欲伐之化為鴛鴦飛去
琴瑟幕
唐懿宗以賜公主紋如碧絲貫真珠雖暴雨不濡
蠲忿犀
唐同昌公主有犀如彈丸𢃄之能蠲忿
觀日玉
大如八寸鏡明徹如琉璃映日觀見日中宫殿
玉火
唐東夷所貢色赤長數寸積之可以燃鼎置之室中
不復挾纊
走珠
閬風山間出置之于地能自走世謂之走珠
九豫章
東方有九豫章一樹上主一州有九力士操斧伐之
占九州吉凶行斫行復有復遲者州伯有病不復者亡
水仙樹
构樓國有水仙樹腹中有水謂之仙漿飲者七日醉
鸞蜂
生吳明國蜜蜂之類身被五彩聲若鸞鳳
嫁茄
茄樹花開時取葉布於路以灰圈之結子加倍俗謂
之嫁茄
珠母
樊文閏七經義曰珠母者大珠在中小珠圜之
續齊諧記(吳筠)
茱萸嚢
費長房謂桓景曰九月九日汝當大灾令家人作茱
萸&KR0809;繫臂登高飲菊酒景如其言至夕還家雞犬皆
死
眼明嚢
鄧佋八月旦入華山採藥見一童子執五色嚢盛栢
葉上露皆如珠云赤松先生取以明目今近世俗以
八月一日作眼明&KR0809;此也
吐錦行障
許彦山行遇一書生留飲書生忽吐一女甚端麗飲
數杯書生醉眠女子又吐一男子明悟甚可愛又吐
一錦行障以遮書生至暮書生欲醒女子遽吞男子
行障書生復吞女子乃去
天台遇仙
漢明帝時劉晨阮肇二人同入天台迷道乏食見澗
流一杯中有胡麻飯取食之因泝水尋訪見二女相
顧呼為郎引至所居出胡麻飯山羊脯設酒甚美踰
年乃歸鄉閭皆變推尋得七代孫耳
筒糭
屈原五月五日投汩羅楚人以其日用竹筒貯米祭
之名為筒糭
黃雀啣環
楊寳見一黃雀為梟所搏置梁上採黃花飼之及羽
成數日忽有黃衣童子來曰我西王母侍者往蓬萊
不慎承君恩飬流涕辭别以白玉環四與寳曰令君
子孫潔白登三事如此環矣後生子震震生秉秉生
賜賜生彪四世三公天下莫比
織女渡河
仙人武丁一日忽謂弟子曰七月七日當織女渡河
暫詣牽牛諸仙悉還宫吾向被召不得停與汝别矣
三千年後當還
石磨轉疾則年豐
梅溪山有石轉如磨聲如風雨土人云轉疾則年
豐遲則年儉
隋唐嘉話(劉餗)
庭草無人隨意綠
煬帝為煙歌行羣臣皆以爲莫及王胄獨不下帝因
此被害帝誦其句曰庭草無人隨意綠能復道耶煙
一作燕
二十為大將
英公常言我年十二為無頼賊逢人則殺十四五為
難當賊所不快意者殺十七八為好賊上陣乃殺二
十為大將使兵以救人也
元超三恨
薛元超自謂平生有三恨不以進士擢第不得娶五
姓女及不得預脩國史
沈三第一
沈佺期工詩張說曰沈三兄直湏他第一
承露嚢
八月五日明皇生辰號千秋節王公戚里進金鏡士
庶結承露絲嚢相遺
水調
煬帝鑿汴河自製水調歌
阿婆堂主
煬帝宴羣臣以唐高祖面皺呼為阿婆高祖歸不悅
以語竇后曰此吉兆公封于唐唐者堂也阿婆即是
堂主高祖遂大悅焉
萬釘寳𢃄
隋楊素破突厥文帝賜以萬釘寳𢃄
金虀玉膾
吳郡獻松江鱸煬帝曰所謂金虀玉膾東南佳味也
日蝕鏡
蘇威有鏡日蝕既鏡亦昏半蝕亦半昏
飲乳而美
侯君集死其家有二美人容色絶代常飲人乳而不
飯
金簟
君集破高昌所得甚精御府所無
行秘書
太宗出請載副書以從上曰虞世南行秘書也
火珠
狀如水晶得于婆利國其人朱髮黑身獸牙鷹爪
糊名
武后以選人多不實乃令試日自糊其名
油築毬場
楊慎交武崇訓以油洒地以築毬場
異聞集(陳翰)
丹丘子
唐神堯嘗遇老父謂公相非人臣但居丹丘子之後
若彼無意扵世則公當得之問丹丘為誰曰鄠杜間
隠者也帝問其所居袖劍往見將圖之既見望其氣
貎不覺駭服問以濟世之道迄不對帝悵然自失而
還他日再謁之室已空矣
龍駒持月
隋王度有寳鏡歲疫度令其僕龍駒持鏡詣里有疾
者照之即愈皆云龍駒持一月來光彩被體清凉而
愈
紫珍
龍駒夢一人朱冠紫衣曰我鏡神名紫珍
邯鄲枕
開元中道人吕翁常往來邯鄲有書生姓盧與翁同
止逆旅主人方蒸黃粱共待其熟盧不覺長嘆翁問
之具言生世之困翁取嚢中枕曰枕此當榮適如願生俛
首即入枕穴中遂至其家未幾登高第歷臺閣出入將
相五十年子孫皆列顯仕榮盛無比忽欠伸而寤黃
粱猶未熟謝曰先生以此窒吾欲耳自此不復求仕
矣
韋仙翁
代宗時韋侍御奉使往華山拜黃帝壇至山下邸中
見一父老問壇所在老人知之且云姓韋家亦仕宦
自述世系乃侍御之高祖行也相與入山老人策杖
先行韋鞭馬追之每不及至一石室見三老嫗曰爾
之祖母祖姑也拜壇畢再造其室已不見
橘社
柳毅求見龍君叩海岸橘樹其橘名橘社也
雨工
毅見涇川婦牧羊問之曰非羊雨工雷霆之類爾
織女斜河
沈警過張女郎廟作詩云靡靡春風至微微春露輕
可惜關山月還成無用明後與女郎遇將别女郎
曰姮娥妬人不肯留照織女無賴已復斜河盖謂織
女星斜度天河也
槐安國
淳干棼醉夢二紫衣吏召曰槐安國王致命
南柯太守
棼為南柯太守後驗之乃槐之南枝也
三女降星
總章中姚氏三子讀書中條山忽有老婦呼夫人擕
三女配之召宣父指教六籍周公授以玄女兵符玉
璜秘訣莫不神識開悟學業異常父詰之具以實告
疑其妖魅不遣詣訪之術士術士矍然曰比見織女
婺女須女星無光豈其精降遽遣還山則三女已
不相頋夫人飲三子以湯昏頑如故
稠桑老人
李行修喪偶得稠桑店王老以術見其妻如平生
夢傳十曲
開成中李偘外婦崔氏女夢其亡姨教以十曲曰我
屬穆宗時宫中樂坊此皆新翻曲有槲林歎紅窗影
賞金歌上江䖵之類
修文舍人
又曰此十曲穆宗令修文舍人元稹撰詞甚美
月地雲階
牛僧孺遇薄后等詩有月地雲階之語
鍾山壙銘
天寳中商洛隠者任昇之嘗貽右補闕鄭欽悅書云
五代祖事梁為太常初任南陽王帳下扵鍾山懸岸
圮壙中得古銘不言姓小篆文云龜言土蓍言水甸
服黃鍾啓靈趾瘞在三上庚堕過七中已六千三百
浹辰二又二九重三四圮文字分明銘時大同四年
之秋也
寳鏡氣
隋王度家有寳鏡大業中有胡僧至其家曰宅上常
有碧光連日絳氣屬月此寳鏡氣也
金煙玉水
僧又曰但以金煙薰之玉水洗之復以金膏珠粉拭之蔵之
泥中亦不晦矣
濯錦小兒
龍君女常嫁涇川濯錦小兒
風鬟霧鬢
毅見龍女風鬟霧鬢
元珠閣火經論
洞庭君幸元珠閣與太陽道士論火經吾龍君也以
水為神道士以火為靈用各異也
檀蘿國
淳于棼為南柯太守檀蘿國来伐亦蟻穴也
碧玉槲葉
李章武與王倡往來死後李經所居見王來同寝將
曙取一物紺碧似玉而冷狀如小葉贈曰西域玉京
夫人所遺靺鞨寳也
玉奴不負東昏
太后曰今夕誰人伴牛秀才潘妃辭曰東昏以玉奴
故身死國除不擬負他
戴冠郎
雞
封氏見聞記(封演)
釣鰲客
王嚴光有才不達自號釣鰲客廵遊郡邑求麻鐵之
資云造釣具有不應者輙錄姓名置篋中曰釣鰲時
取此等懞漢為餌其言類如此
七過誦萬言
開元初常敬忠十五歲上書言能一過誦千言張燕
公召問曰能十過誦萬言乎曰能以萬言試之七過
以通熟矣
細看亦未能好
李邕常不許蕭誠書乃詐作古帖令紙故暗持示邕
曰此乃右軍真跡如何邕看稱善誠以實告之復取
視曰細看亦未能好
伍伯空手
嚴安之崔潭俱為赤尉安之令伍伯執大杖潭亦大
甚杖至如椽安之復令執小杖潭亦益小甚杖至如
箸安之令伍伯空手乃不復學也
孟嘗鑊
青州城南佛寺有二大鑊大者容四十石小者容三
十石舊傳寺即其宅鑊用以待食客李伾毀為兵器
靈光釣魚處
廣德中御史李季卿謁曲阜文宣廟縣吏前𨗳每至
一處輙指言曰此顔子陋巷也此靈光殿基也至一
水池乃曰此是魯人靈光釣魚處也李笑曰魯人敗
矣
樂石
嶧山碑云刻此樂石人多不曉顔師古謂以泗濱浮
磬作碑者也
石賢士
有田家母扵墓前石人下以肉祭之云此石人能愈
疾人皆禱之多愈因號石賢士
斛二瘕
續搜神記有人能飲茗至一斛二斗忽飲過量數升吐
出一物如牛肺以茗澆之容一斛二斗因名曰斛二廏
嘯十五章
嘯十五章有深谿虎高樹蟬空林鬼巫峽猿下鴻鵠
古木鳶之類娥眉陳道士善長嘯作霹靂聲坐客皆驚
悚
顧子畫山水
大歷間吳中顧子畫山水甚竒怪先布絹于地研調
采色使數人吹角擊鼓噉呌顧子着錦襖錦纏頭飲
酒半醉取墨汁寫絹上次寫諸色以大筆開設為峯
巒島嶼之状曲盡其妙也
燒尾
士人登第必展歡宴謂之燒尾說者謂虎化為人唯
尾不化湏為燒去乃得成人又說新羊入群衆羊所
觸不親附燒其尾廼定又說魚躍龍門化龍時必有
雷電燒其尾而化
伏豹
御史舊例初入臺陪直二十五日為伏豹取不出之
義也謂之豹直亦然
萼綠華
萼綠華自云是南山人以昇平三年十一月十日降
羊權家
綠華詩
贈權云所期豈朝華歲暮扵吾子
珠約臂
有神女有白珠約臂
靈簫
九華夏妃安鬱嬪字曰靈簫
還白法
靈簫云眼者身之鏡耳者體之牖妾有磨鏡之石决
牖之術面者神之庭髮者腦之華妾有童面之經還
白之法
王媚蘭
阿母第十三女名為雲林夫人
火棗交梨
火棗交梨之樹已生君心中為荆棘相雜故二樹未
可見
觀香
王子喬妹名
眉夀
觀香之兄
玉錦輪
紫元夫人歌云命駕玉錦輪
植滅度根
青童大君云欲植滅度根當拔生死栽
許玉斧
王夫人謂許長史火棗交梨我當與山中許道士不
以與人間許長史玉斧者長史之子名也
八景輿
仙人有玉鉞佩金璫以登太極有八景之輿以遊上
清之界
服日月芒
日有九芒月十芒諸公有服日月芒法
為道如射箭
為道當如射箭直往不顧乃能徑造堋垜
獨飈飛輪車
東海君乘獨飈飛輪車案行諸洞天
含真臺
處女之得道者以居之
蕭閒堂
童男之得道者以居之
服霧
霧者金石之盈氣山澤者水火之精華女真張微子
服霧得仙也
重思
酆都稲名也以供仙官食
侍帝晨
僊官號
素薰
許長史女名
金條脫
萼綠華降羊權遺以金條脫
茶錄(蔡襄)
雲脚粥面
凢茶少湯多則雲脚散湯少茶多則粥面聚
茗戰
建人謂鬭茶為茗戰
茶名
一曰茶二曰檟三曰蔎四曰茗五曰荈揚雄注云蜀
西南謂茶曰蔎郭璞云早取為茶晚為茗又為荈
候湯三沸
茶經凢候湯有三沸如魚眼微有聲為一沸四向如
湧泉連珠為二沸騰波鼔浪為三沸則湯老
秘水
唐秘書省中水最佳故名秘水
火前茶
蜀雅州蒙頂上有火前茶最好謂禁火以前採者後
者謂之火後茶
五花茶
蒙頂又有五花茶其片作五出
文火長泉
顧况論茶云煎以文火細煙小鼎長泉
報春鳥
顧渚山茶記山中有鳥每至正月二月鳴云春起也
至三月四月云春去也採茶者咸呼為報春鳥
酪蒼頭
謝宗論茶豈可為酪蒼頭便應代酒從事
漚花
又曰候蟾背之芳香觀蝦目之沸湧故細漚花泛浮
餑雲騰昏俗塵勞一啜而散
換骨輕身
陶弘景云苦茶換骨輕身昔丹丘山黃仙服之
花乳
劉禹錫試茶歌欲知花乳清泠味湏是眠雲跂石人
瑞草魁
杜牧茶山詩云山實東吳秀草稱瑞草魁
白泥赤印
劉禹錫試茶歌云何况蒙山顧渚春白泥赤印走風
塵
茗粥
茗古不聞食晉宋已降吳人採葉煮之曰茗粥
幽閒鼓吹(張固)
長日一局棋
令狐相擬李遠為杭州宣宗曰李遠云長日唯消一
局棋豈可臨郡相曰詩人之言非有實也
判狀求字
張良史為常熟令有父老數求判狀公詰之曰實非
訴事欲求君墨迹爾公問何以愛書曰先父能書兼
有著述取視之天下之善書者張自此書益進
喬彝崢嶸甚
喬彝京兆府解試渥洼馬賦其警句云四蹄曳練翻
翰海之驚瀾一噴生風下湖山之亂葉欲首送尹曰
崢嶸甚乃以觧副薦之
投李賀文藁溷中
李藩嘗欲編集李賀歌詩所得甚富聞賀有表兄與賀
筆硯之舊因示之其人甚喜且請借閱久之不還李
公屢索乃曰素惡賀傲嘗思報之遺文已投溷中久
矣賀文由是傳者少
錢至十萬通神
張延賞聞度支有一冤獄久不决每不平之後及公
判度支期旬日平反視事之日案上有帖云錢三萬
貫乞不問其獄公怒悉收公吏左右詰之次日扵公
盥洗處又一帖子云錢五萬貫公益怒幷治其婢妾
次日扵寢所又一帖子云錢十萬貫公歎曰錢十萬
貫可以通神矣乃不問
一見三百縑
潘炎妻劉宴女時京尹某有故伺候遺閽者三百縑
劉知之謂潘曰豈有人臣尹京願一見遺奴三百縑
其危可知也
勿與少年議事
崔咸受知張公公與議行止咸贊成之時無厚善者
在上一表允請後門館閴寂悔戒子弟曰後有大叚
事勿與少年議之
大中遺事(令狐澄記附新羅國)(柳玭續十四事附)
挼葉成錢
軒轅先生居羅山宣宗召入禁中能以桐竹葉滿手
挼之悉成錢
氣攻髮直
先生又能散髮箕踞又用氣攻其髮一條條如植
對脉
唐宫中以診脉為對脉
天子須博覽
裴惲進詩有太康字宣宗曰太康失邦何以比我宰
執奏晉平吳改元太康上曰天子湏博覽不然幾錯罪
惲由是耽味經史夜觀書不休宫中竊目上為老博
士
第一骨
新羅國記其國王族謂之第一骨餘貴族為第二骨
望德寺塔動
國為唐建此寺故以為名兩塔相對高十三層忽震
動開合如欲傾倒者四其年安禄山亂疑其應也
花郎
擇貴人子弟之美者傅粉装飾之名曰花郎國人皆
尊事之也
老儒生
宣宗夜艾猶觀書燭灺委積近侍呼之為老儒生
播皇猷
上明于音律常製曲曰播皇猷皆方履高冠連袂而
舞有曰葱西踏歌隊者大率其詞言葱嶺之士樂河
湟故口歸為唐民又有執旛節者如翔雲飛鶴之變
甌水為酒
上作諸王時常從獵墜馬困渴求酒欲飲以水變為
醪
唐逸史(盧子)
紫素元君
有任生者隠居嵩山一夕聞異香一女子至留詩曰
我名籍上清謫居遊五岳以君無俗累来勸神仙學
任不頋後三日再至又留詩曰葛洪亦有婦王母亦
有夫神仙盡靈匹君子意何如任終不顧乃去後任
病卒為吏追去道遇旌&KR0008;擁翠輦中一女子吏令任
避女子望見呼問之笑曰是嵩山讀書薄命漢取吏
所持文字曰數雖盡既相遇不得忘情索筆判云更
與三年吏與任曰此乃是紫素元君仙官之最貴者
有命湏廻生乃寤後經三年果卒
擲巾為橋
有崔生入山遇仙女為妻久之還家得隠形符潜遊
宫禁為術士所知追捕甚急生逃還山中追者在後
隔河見其妻告之妻擲其領巾成五色虹橋崔生過
後即滅追者遂不及矣
箜篌朱字
李生者其舅姓盧有道術别久忽相遇邀李詣其居
求得一妓善箜篌令侍飲李生視箜篌上有朱字云
雲中辨江樹天際識歸舟盧謂曰此人名家莫要昏
姻否李莫測而退後娶陸長源女乃所見扵盧處者
問何能曰善箜篌取箜篌視之朱字宛然李生具說
其事女曰往嘗夢至一處亦記見生
符作赤龍
有李主簿者新婚過金天廟携其妻謁之妻方拜而
倒地氣絶適遇葉仙師過往告之仙師以墨作符噀
之如風而去久無耗又作符聲漸大久亦無耗師怒
取朱為符叱咤噴水符去聲如霹靂少頃李妻乃蘇
云方拜時聞金天王像有聲曰好夫人留取左右遽擁
入一院適方會集令侍王側少頃聞敲門聲王曰何
不逐去又少頃門外閙聲有附耳者王曰且未可遣
俄有赤龍飛入正扼王喉王連聲曰放去放去某遂
寤
許飛瓊
許澶者暴卒三日復生問其故乃誦詩曰曉入瑶臺
露氣清坐中唯見許飛瓊塵心未盡俗緣在十里下
山空月明
頭上焰光
江淮間有術士姓吳有應宏詞者謁之吳曰公何人
頭上㷔光高一丈其人以對曰必登高第
太白酒星
成都有一賣酒家每有紗帽藜杖四人来愛說孫思
邈因奏其事明皇問思邈曰此太白酒星爾每遊人
間飲酒也
眉長數尺
唐楊司馬至華陽宿于逆旅有老人至楊憐其老年
遂招飲以酒問其姓名曰楊因詰其世乃楊六代祖
也眉長數尺綰在帽内
秦中歲時記(李綽)
犦槊
金吾杖犦槊前引百司皆避爾雅云犎牛也此獸觝
觸故雕其像于竿上加龍虎節以油嚢盛之
探花使
進士杏花園初宴謂之探花宴差少俊二人為探花
使徧遊名園若他人先折得名花則探花使被罰也
曲江拾菜
二月二日曲江拾菜士民遊觀極盛
玉杯承露
慈恩寺有裴潾白牡丹詩曰長安富豪惜春殘爭賞
新開紫牡丹别有玉杯承露冷無人起就月中看
無名子嘲詩
太和八年放榜有無名子作詩曰乞兒還有大通年
二十三人椀杖全薛庶准前騎瘦馬范鄼依舊盖鋪
氈
扇市
端午前兩日東市謂之扇市車馬于時特盛
槐花黃舉子忙
進士下第當年七月復獻新文求拔解故語曰槐
花黃舉子忙
菊花節
王維重陽日應制詩云四海方無事三秋大有年無
窮菊花節長奉栢梁篇
吏部四拗
初冬納文書却謂之選門閉四月事畢却謂之選門
開選人名在令史前謂之某家百姓狀在判後又却
湏粘在判前因名四拗
儺翁儺母
歲除日儺皆作鬼神之狀内二老人其名儺翁儺母
芝田錄(丁用晦)
雞碑
其序云予才慚鼠獄智昧雞碑
元魯山誄
元德秀退居安陸縣南獨處一室去家數十里值大
雨水漲七日不通餒死空室中書舍人盧載為之誄
曰誰為府君犬必㗖肉誰為府君馬必食粟使我元
君餒死空谷
乳止訟
西蜀有兄弟訟財者畢構侍郎為廉察呼其兄弟三
人以人乳飲之皆感而悟遂復同居
問米救旱
令狐文公除守兖州州境方旱米價甚高迓吏至公
首問米價幾何州有幾倉問訖屈指獨語曰舊價若
干四倉各處米若干定價出糶則可以賑救矣左右
聽之流語逹郡中富人競發其所蓄物價頓平民欣
然得雨遂成豐年矣
亡牛在鵲巢
賈耽精于術數有一叟失牛詣桑國師卜師曰爾牛
在賈相公帽筒中叟迎公馬首訴之公笑取筒中展
盤據鞍作卦曰爾牛在安國觀三門後大槐鵲巢中
叟往探樹下見有旁舍繋牛乃其所失者遂獲盗也
魚鑰
鑰必以魚者取其不瞑目守夜之義
盤龍齋
桓玄扵江州造盤龍齋後劉&KR1063;為刺史居之毅小字
盤龍
杜書記平善
牛竒章帥維揚杜牧在幕中夜多微服逸遊公聞之
以街子數軰潜隨牧之以防不虞後牧之以拾遺召
臨别公以縱逸為戒牧之始猶諱之公命取一篋皆
是街子軰報帖云杜書記平善乃大感服
御李子
魏武遷獻帝于許昌有小李色黃大如&KR0877;桃帝嘗食
至今號曰御李子
善勝寳勝
陶貞白二刀一名善勝一名寳勝往往飛騰如二青
蛇
水逓
李德裕取惠山泉自京至常州置逓號為水逓
金鑾密記(韓偓)
學士試五題
偓扵昭宗朝宣入院試學士試文五篇萬邦咸寧賦
禹拜昌言詩武臣授東川節度使制答佛詹國王進
貢書讓圖形表其繳狀云臣才不邁羣器非拔俗待
價既殊于櫝玉窮經有愧于籯金而乃遭遇清時涵
濡睿澤峩冠振佩已塵象闕之班䑛筆和鉛更辱金
門之侣擊鉢謝捷纂組慚工撫已循涯以榮為懼
蚰蜒壕
汴人列十餘柵圍岐城掘蚰蜒壕攻城城中大窘燒
人糞煮人肉而食昭宗在岐城李茂貞不肯與梁和
宣諭曰全忠兵未退城内窘急十六宅兼諸王日奏
兩人下世皆凍餒所致公主美人一日食粥一日食
餺飥今亦竭矣速與梁和
傳記(劉餗)
著繒襌
後魏末周齊交争周人貧甚嘗獲一齊卒喜曰得一
將何以知之曰著繒襌
與魏公藏拙
梁遣徐陵聘齊時魏收文字為北朝之冠錄其文遺
陵陵過江沈之且祝曰吾與魏公藏拙爾
筮言朝龜言市
洛陽南市即隋酆都市也掘得一塜棺中有平上幘
朱衣銘曰筮言居朝龜言居市五百年間于此見矣
按其日月當魏黃初二年
為粥燎鬚
李英公為僕射姊病親為作粥悞燎其鬚姊止之曰
姊老勣亦老雖欲久為姊粥可得乎
飛騎
貞觀中揀膂力驍捷善射者謂之飛騎衣五色袍乘六
閑馬上出遊幸即從駕行
金剛石
貞觀中有僧言得佛牙所擊無堅物𫝊奕聞之曰我
聞金剛石至堅羚羊角可破試往擊之應手而破
門標六闕
朱敬則代著孝義自宇文周至唐竝旌表門標六闕
焉
張底
崔湜為中書令張嘉貞為舍人湜輕之常呼為張底
後因議事出人意表湜驚謂同列曰張底乃我軰一
般人終當坐此湜死後十年張公遂為中書令也
解奉先
洛陽畫工解奉先為嗣江王畫過取其直王責之即
于佛前作誓曰若負心願死為王家牛未幾暴卒而
王家適生一騎犢背有白文曰解奉先
代面
北齊蘭陵王長恭白晢而美風姿乃著假面以對敵
數立竒功齊人作舞以效之曰代面舞也
金華子(劉崇遠)
來蘇徤否
杜邠公守揚耽扵遊宴有獄市之譽宣宗聞之除崔
鉉為代以詩送之有方來蘇獄市之句揚州押衙傅
希聞御詩即教習来蘇舞以迎崔公杜公頗銜之致政
歸洛每遇維揚人即曰来蘇徤否謂傅希也
泥樓
李景譲為御史大夫有看街樓閤皆泥之畏其紏彈
也
辱臺
御史凡入臺已滿十旬而猶無章疏上逹者即謂之
辱臺
點頭崔家
崔雍兄弟八人皆登第進士科謂之點頭崔家
改名畢
杜牧夢人謂之曰爾改名畢未幾卒
阿婆舞
鄭傪出妓以宴趙紳而舞者年老伶人孫子多獻口
號曰相公經文復經武常侍好今兼好古昔人曾聞
阿武婆今日親見阿婆舞
龜寳
徐太尉彦若赴廣南渡小海于淺中得一琉璃瓶中
有一龜及寸旋轉不停而瓶口極細不知何自而入
置之舟中夜半覺舟偏重視之則羣龜層疊繞其瓶
子懼而棄之後問舶主曰此乃龜寳也
二十五聲秋點長
李郢詩云江風徹曙不成寐二十五聲秋點長
面部三無
李寬為常侍有門下姓盧善相或問李公如何曰據
其面部所無者無子無宅無塜公有數子皆先公卒
有宅未嘗還鄉居死于池州乘舟歸舟破沉其骨
孤進還丹
許棠晚年登第嘗謂人曰自得一第筋骨輕徤愈於
少年則知一名乃孤進之還丹
白鳳雛赤龍子
有燕巢長數尺忽羣鳥翔集遂毁巢有白鳳雛飛出
羣鳥從去又一燕巢中有赤光毁之赤龍子長尺許
鱗甲皆具少頃騰而飛去
海眼
北海縣因發地得五銖錢取不盡中得一石記云此
是海眼以錢鎮之衆懼復以掩之
吉留馨
膠東有異人不知姓名常舞于市稱曰吉留馨後
于市中白日乘雲而去
紺珠集卷十
