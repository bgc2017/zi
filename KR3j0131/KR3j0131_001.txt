藏一話腴内編卷上宋陳郁撰
藝祖微時日詩云欲出未出光辣撻千山萬山如火發
湏臾走向天上來逐却殘星趕却月國史潤飾之乃
云未離海嶠千山黑才到天心萬國明文氣卑弱大
不如元作辭志慷慨規摹遠大凛凛乎已有萬世帝
王氣象也
孝廟時一名士解郡文學秩歸用押綱賞格循轉其詞
曰爾以師儒之重甘從綱吏之卑爾既不愛其身朕
亦何吝於賞勉進一秩以旌厥勞大哉王言不知自
策勵以副警諷者非士也
易於豐噬嗑有雷電之威故皆能折獄若賁無雷之威
則小明不足以立事故曰無敢折獄子路片言折獄
以其有威也信矣人必有威然後不爲人所慢侮且
可以應猝然之變也君子不重則不威立身之本歟
左氏傳襄九年載魯穆姜之言曰元者善之長亨者嘉
之會利者義之和貞者事之幹坦然明白後十三年
而夫子生則繫辭非夫子作也明矣亦左氏之辭多
誕乎抑文言非夫子所作乎
仁廟時歐陽脩以九月朔拜内相眞西山以端平甲午
九月初除内相洪平齋草制云粤我仁祖有若臣脩
朝京師於甲午之年拜内相於季秋之朔當時以爲
用事精切如此
孫冕臨江軍新淦人擢進士第天禧末守蘇州會鄉里
素交罷相以賓傅出判臨杭舟泊蘇臺歡欵甚密謂
孫曰老兄淹遲日久且寬衷予當致拜聞冕正色答
曰君二十年出處中書以素交潦倒江湖不預一點
化筆今事權属它人去廟堂千里爲方面始以此話
見說得爲信乎里人愧謝夜半解舟潜遁冕大書一
詩於廳壁拂衣歸九華詩云人生七十鬼爲隣已覺
風光属别人莫待朝廷差致仕早謀泉石飬閒身去
年河北曾逢李今日西淮又見陳寄語蘇州孫刺史
也須抖擻老精神清節高操可羞百執事之顔朝廷
聞之令再任詔下已歸竟不出矣
舒之山谷寺前溪有二巨石南之石名詩崖北之石名
酒島盖有逹官與文士賦詩飲酒於石之上因得美
名何貪泉很石辱井之不幸耶
濂溪周先生倦吟集遊廬山大林寺一律云水色含雲
白禽聲應谷清余味其詞意則前一句明後一句誠
道在是矣
象山陸先生四歲侍父行遇事必問一日或問天地何
所窮際曾魁從龍赴省時館於衢之順溪題一絶云
紅照西沉暫解鞍偶然假館豈求安新豐獨酌誰爲
侣坐對窗前竹一竿蔣奎重珍未舉時雷雨夜賦絶
句云電飛窗上明如月雨溜簷前響過泉蠢動有生
皆發蟄是龍那得不升天志氣不同皆於未大時已
見之
澹菴胡先生謪新州築室城南名小桃源而圖之且題
詩其上云閒愛鶴立木静嫌僧叩門是非花莫笑白
黑手能言心遠闊塵境路幽迷水村逢人不湏說自
喚小桃源或者謂寓避秦之意然又作小西湖於所
居之側亦寓不忘君之義乎
眞西山鎮温陵春講武帳前將官王大受被甲三重發
百矢皆中的西山韙之補充正將後月餘忽海寇猖
獗令大受將卒五百擒獲趙某等三渠魁及從賊百
餘軰大受歸傷重而没趙宗子也始皆疑西山未易
處閱數日獄成西山引諸囚入教場縛二渠魁於中
掩其心令諸軍射箭如蝟而賊未死或斬或搥次第
而畢惟置趙於傍觀之次陵遲二渠魁且以心肝祭
大受訖補其二子以指使又配其二女以良壻賞罰
兼行士民驚服皆以爲趙可生也事畢西山呼趙而
問之趙稱宗室不絶西山曰宗室爲賊首則非宗室
矣宜正以王法决交脊二百而卒衆無敢譁大略似
誅少正邜時也一時爲詩歌者百數獨長溪丞王亦
世一絶云憑陵海若玩波神怙恃乾坤不殺身刀鋸
未加先自殞陸梁未有白頭人西山大喜薦之於朝
後宰建安而卒云
米元章寫高麗經以孔子爲佛顔子爲菩薩余謂元章
以字畫名世技痒而書佛經已不能無罪况以異端
比擬聖賢乎元章師聖賢也歟非師聖贒者也
司馬遷史記可謂美矣余恨其學不醇而言多駁焉春
秋之法惟諸侯方得世禄雖卿大夫亦不可而以孔
子列於世家豫讓漆身報德氣節凛凛可畏天下之
義士也而列於刺客其作叙傳則尊道術而薄六經
尚可得謂所學之醇乎
南康縣外二十里許有劉氏女少而慧父母初以許蔡
無故絶蔡而許吳吳亡又以許蔡女曰吾一身而三
許人尚何顔登人門戶委身於潭而死鄉社立贒女
祠今存焉戴石屏爲詩以美之云仕有敗風節慙魂
埋九京幽閨持大義千載樹嘉名父不重然諾女能
輕死生寒潭墮秋月心跡兩清明余謂王儉有文學
政事受晉宋高爵而躬執璽以授齊馮道傳爲大臣
而甘事數姓曾不若女子之有節誼也愧諸
滑州地無尺木沙如掌平唐太守失其名有句云歸來
莫訝無歌吹脩竹旁邊是滑州又云萬沙無寸木遠
見它州山平可知矣
漫塘劉司令宰字平國早有經世志居官居里遇事精
實四方推尚中以微疾不出詔起者再力辭而免嘗
大字徧書其印紙示終身焉其語曰怪矣病容無食
肉相介然褊性無容物量智淺而慮不周材䟱而用
則曠不返初服輙啓榮望豈但二不可七必弗堪恐
一不成萬有餘喪故俛焉以歸超然自放衣敝袍可
無三褫之辱飯蔬食何必八珍之餉隠几餘閒杖藜
獨往或從田家瓦盆之飲或聽漁父滄浪之唱顧盻
而花鳥呈伎言笑而川谷傳響優游歲月逍遥天壤
路逢扁舟而去者詰之曰汝非覇越之人乎陶天下
之中須子致富宜亟去毋亂吾槳遇籃輿而來者揖
之曰非不屑見督郵者歟宜亟歸有謁乎道者縱得
錢付酒家終不若高卧北窗日傲羲皇之上也
眞西山在嶽麓書院請蔡季通分講西山請講艮其背
不獲其身行其庭不見其人旡咎蔡云内艮其背不
獲其身無我也行其庭不見其人無物也内既無我
外既無物宜聖人以无咎許之
林榕臺在福州陳止齋作倅請榕臺講論語學而第一
章林云學而時習之不亦說乎心與道一也有朋自
遠方來不亦樂乎道與人一也人不知而不愠不亦
君子乎道與天地一也
洪内翰邁分教福州請學諭林少穎知己說書林云堯
典舜典臯陶謨大禹謨等篇知之爲知之者也作汨
作九共九篇槀飫不知爲不知也
名山大川登臨之勝多在乎西故汝隂之西湖洪蜀永
之西山嘉之峨眉巴陵岳陽樓齊安之臨臯金陵之
賞心白鷺揚之平山堂蘇之姑蘇臺荆楚之雲夢郢
之白雪滁之瑯琊九江之庾樓皆延庚挹辛賓夕陽
而導初月彼東北南未必無勝覽之地恐不多數耳
菱芡皆水物也胡爲菱寒而芡暖盖菱花開必背日芡
花開必向日故也桃杏雙仁者必殺人其花本五出
有六出必雙仁而殺人矣反常故也木實之蠧者必
不沙爛沙爛者必不蠧而能浮若不浮者亦殺人盖
既沙爛則不能藴畜而生蟲獨不見瓜至甘而不蠧
者以其沙也有物必有理若可窮矣然羲之石脾帖
云石脾入水即乾出水便濕獨活有風不動無風獨
搖又未可以意窮也非至聖吾誰與歸
小孤山在宿松縣江北岸與江州彭澤接境山形如覆
鐘高數十丈山西有小孤廟相對有彭浪磯俗訛山
爲小姑磯爲彭郎遂有小姑嫁彭郎之說古詩云倚
天巉絶玉浮屠肯爲彭浪嫁小姑又有曰舟中賈客
莫漫狂小姑前年嫁彭郎皆因其訛惟陳簡夫詩曰
山稱孤獨字廟塑女郎形過客雖知誤行人但乞靈
可以證謬
孔子曰吾執御矣又曰苟有過人必知之何言之遜及
言媚竈則曰獲罪於天無所禱也何言之厲盖君子
發辭宜遜立行宜嚴不遜則召禍不嚴則受侮恐傷
乎行不得不厲也後世之曰君子者既不遜於言又
不厲於行吁
近世拜官多爲飾說已可恥矣而朝廷又爲之法曰至
某官方許辭免若此則未至某官之前必不許之辭
既至某官之後必使之辭是教人爲偽也兩府將有
除命未下之先必曰押入名最不正盖贒者當以禮
進以禮退既可押入必可押出矣有過而貶輙半年
不赴章再上矣猶且恬然古者三黜恐不如是此皆
進退之名不正褒貶之義不明乃耳當如黃憲聞召
即起受官即拜上未聞使之辭下未敢慢所賜雍容
中禮義也徐積仲車云
曾子之去妻也以蒸蔾不熟孟子之去妻也以惡敗鮑
永之去妻也以叱狗姑前皆以事辭而去也唐李度
支以畜妓陶芳而去妻當時有勑停官及薨亦無追
贈今世如李者多矣
李文山羣玉吟鷓鴣詩世惟以屈曲崎嶇鈎輈格磔一
聯稱不知文山用工正在第五第六句云曾泊桂江
深岸雨亦於梅嶺阻歸程但詠其鳴之時與地鷓鴣
明矣其失鶴詩亦然清海蓬壺遠秋風碧落深隠然
失鶴之意所謂吟詩必此詩定知非詩人是也近徐
山民猿詩趙山中角詩皆得文山之骨髓
鄭俠介夫未第時讀書清凉寺王荆公以中書舍人持
服寓江寧聲迹相聞然俠未嘗往見荆公使門人楊
驥瞷之大雪中俠呼驥共飲酒酣題詩於瑞像閤云
濃雪暴寒齋寒齋豈怕哉漏隨書卷盡春逐酒瓶開
一酌招孔孟再斟留賜回醺酣入詩句同上玉樓臺
楊君爲荆公誦此詩公大稱賞曰眞好學也且期以
高第治平四年果擢甲科後公參大政俠以疑獄數
事爲公謀公皆如其請俠爲監門公行新法俠極言
其非不報時荆公有詩曰何處難忘酒君臣會遇時
高堂拱堯舜密席坐臯䕫和氣襲萬物歡聲連四夷
此時無一盞辜負鹿鳴詩俠和云何處難緘口熙寧
政失中四方三面戰十室九家空見佞眸如水聞忠
耳似聾君門深萬里焉得此言通故宰相之欺終不
能勝監門之直云
唐太常丞宋沇傳漢中王舊說云玄宗雖雅好度曲然
未嘗使蕃漢雜奏天寳十三載始詔諸道調法曲與
蕃部新聲合作識者異之明年禄山叛元微之立部
伎樂府云宋沇嘗傳天寳季法曲新音忽相和明年
十月燕寇來九廟千門塵土涴吁翕如繹如繼承長
久之意也促拍衮煞此何義耶君子於是思古
城邑交易之地通天下以市言至村落則不然約日以
合一闋而退曰墟以虛之日多會之日少故西蜀名
墟曰痎如瘧之間而復作也江南人嫌痎之名未美
而取其義節文曰亥故今分寧縣治即武寕縣村市
名常洲亥者分而爲縣市也洪芻之識方可驗荆吳
之俗取寅申己亥日集故亥日爲亥市張祐詩曰野
橋逢亥市山路過申洲張籍江南曲有曰江村亥日
長爲市山谷詩曰漁收亥日妻到市謝艮齋詩曰己
向三長觀亥市便從雙井問寅菴
後湖居士蘇飬直以世賞官其子而自相羊三江五湖
間遇林泉勝處輙引杯嘯咏發見於詩者千餘篇紹
興間名達九重累詔不起詩豈窮人哉然考其爲人
簡易佚蕩與人交傾倒無隠情無戚疏贒愚皆知愛
慕盖有在於詩之外者嘗謂士大夫既抱文才流清
譽而復有德以將之若後湖可也
中山劉賓客題夀安甘棠館云公館似仙家池清竹逕
斜山禽忽驚起衝落半巖花然觀四朝聞見錄第一
條以此詩乃恭孝儀王仲湜遊天竺所作豈偶忘之
耶
李守大異伯珍回醫生之書云遺白金三十兩奉納以
備橘黃之需始不曉所謂及觀世說有枇杷黃醫者
忙橘子黃醫者藏乃知時使然耳脞談叢錄不可不
知
太白云請君試問東流水别意與之誰短長江南後主
曰問君還有幾多愁恰似一江春水向東流略加融
點已覺精彩至寇萊公則謂愁情不斷如春水少游
云落紅萬點愁如海青出於藍而青於藍矣
汪尚書應辰一帖與蜀查侍郎云兩蒙賜教輙題申字
此一字利害雖無甚輕重而近世官文書以爲差别
昔王弘中牒袁州以故牒韓退之不敢當况其重於
此者乎幸望指揮改正退之所謂伏乞仁慈特令改
就常式以安下情者也觀此則今人繁文縟禮式有
加而情不足者當何如哉
馬友犯長沙向薌林扞之不敵而潰道遇友别將方舟
而來家人軰惶懼知弗脫矣賊指求薌林愛妾妾聞
命無懼色自語賊曰必欲我當以車馬來賊許之妾
即盛飾以待家人駭之然猶謂其往可以紓難頃刻
肩輿至即奮而登既過河望賊舟不甚相遠妾忽語
輿卒欲少止羣卒乃弛轎妾一躍入水急援之已絶
矣賊相顧不發薌林亦悠然而去云
孟子不見諸侯然齊宣梁惠以贄見者不一及其去也
尚三宿而不行非不見也不見不聞道不尊贒者矣
余嘗有贈友之句曰舉頭莫看王侯面失脚恐爲名
利人非使之斷不見王侯也儻有能尊贒才而樂聞
道將千里而見矣正孟子之遺意
陵有木秀甚人無有識其名者俗皆以無名木呼之有
士友葉廷珪賦詩中聯云人依清樾摩挲認鳥宿高
枝睥睨看
詩中用全書句固有此格湏是十分着題方佳如坡詩
云君特未知其趣爾臣今時復一中之盖就題引用
極是切當近有賦多景樓者曰逝者如斯未嘗往後
之視昔亦猶今於多景乎何干賦吳之靈巖者曰大
抵有興須有廢莫論誰是與誰非於巖乎何預賦三
高亭者曰見幾而作不終日後世以來無此風於三
高乎何關若不要切題則此三聯凡弔古詩皆可用
也惟胄撙齊遭論歸賦自省詩中一聯云不可以風
霜後葉何傷於月雨餘雲託物寄情得坡之意
三代而降典謨訓誥之後有董賈司馬遷揚雄二班之
文莫可繼曰文止於漢八分大隸之餘鍾衛二王之
書莫可肩曰書止於晉三百篇往矣五字律興焉有
杜工部出入古今衣被天下藹然忠義之氣後之作
者未之有加曰詩止於唐本朝文不如漢書不如晉
詩不如唐惟道學大明自孟子而下歴漢晉唐皆未
有能爲天地立心爲生民立極爲萬世繼絶學開太
平者也
馬融不惟經學精深詞藻暢妙觀長笛一篇深於音矣
其於奕秋尤爲不淺淺圍棋賦云怯者無功弱者先
亡離離馬目連連鴈行踔度間置徘徊中央攻寬擊
虛横行亂陣收死卒兮無使相迎守視不同爲所唐
突深入貪地殺士亡卒狂攘相救先後井没事留變
生收拾欲疾皆高手語也
昔魯共王餘畫先贒於屋壁以自警凡視聽言動目擊
道存毋敢一毫妄想知此意則知金盆浴鴿孔雀牡
丹張陳滿室者胷中之塵不可萬斛量也
藏一話腴卷上
