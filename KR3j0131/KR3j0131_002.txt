藏一話腴内編卷下宋陳郁撰
子曰吾與回言又曰參乎又曰若由也師之稱弟子以
名也於鄭兄事子産於齊兄事晏平仲故曰子謂子
産有君子之道又曰晏平仲善與人交子夏曰言游
過矣子張曰子夏云何曾子曰堂堂乎張也是同朋
稱其字而不稱其名至於師之前雖朋友皆稱其名
曰賜也何敢望回又曰師與商也孰贒子游曰有澹
臺滅明者是也
春秋魯史也以諸侯之事而書西狩獲麟何也盖孔子
作春秋用意深微以一字爲褒貶廵狩乃天子之事
而諸侯爲之書西狩所以識其僭也
諫爭難事也漢武帝見嚴助軰恨得之晚終以誅死公
孫霍光任之雖篤實未嘗禮之惟於汲黯不冠則不
敢見黯之所可敬者可知矣帝豈強爲者哉陽城未
嘗言遽爾發諫或者大之余謂城居諫職日與屠沽
飲一旦悻然強諫酒狂之語爾行且未著諫豈盡嘉
久而不言是不能言也宜其不足以聳君聽吁大人
格君心之非黯有焉若城者未聞枉已而直人者也
作詩作文非多歴貧愁者决不入聖處三閭阨而騷獨
步杜少陵愁而詩冠古今退之欲人輟一飲之費以
活已而文起八代上窺至閫孟郊斫山耕水賈島薪
米俱無窮尤甚焉其詩清絶高遠非常人可到良有
以也白石道人姜堯章氣貌若不勝衣而筆力足以
扛百斛之鼎家無立錐而一飯未嘗無食客圖史翰
墨之藏充棟汗牛襟期洒落如晉宋間人意到語工
不期於高遠而自高遠黃景說謂造物者不以富貴
凂堯章而使之聲名焜燿於無窮正合前意甚矣回
之貧賤不足憂而學不充道不聞深可慮也
岳鄂王飛謝收復河南赦及罷兵表略曰莫守金石之
約難充溪壑之求暫圖安而解倒垂猶云可也欲長
慮而尊中國豈其然乎又曰身居將門功無補於涓
埃口誦詔書面有慚於軍旅又曰尚作聰明而過慮
徒懷猶豫以致疑與無事而請和者謀恐卑辭而厚
幣者進願定規於一勝期收地於兩河唾手幽燕終
欲復讎而報國誓心天地當令稽首以稱藩未幾金
渝盟河南復䧟後六十年得金之南遷錄見當時金
人議論銳意爲取江南之計歸三京以誘吾歸兵於
平地吾保河南則江必虚若吾不守河南則是彼嘗
見歸吾自委棄在遺民當自歸曲於吾矣金謀若此
鄂武穆之料敵信不妄云
徽廟一日幸來夫人閤就洒翰於小白團已書七言十
四字而天思稍倦顧在側璫云汝有能吟之客可令
續之乃薦鄰里太學生既宣入内侍省恭讀宸製不
知指意乞爲取旨或續句呈或就書扇左上曰來不
喜餐必惡阻也當以此爲詞以續於扇續進上大喜
會將策士生於未奏名徑使造庭賜以第焉上御詩
曰選飯來時不喜餐御厨空費八珍盤生續曰人間
有味俱嘗遍只許江梅一點酸
中興紀年若隆興二字實兼法建隆紹興淳熙則淳化
雍熙紹熙則紹興淳熙慶元則慶歷元祐開禧則開
寳天禧端平則端拱太平唐德宗與李泌議改元德
宗謂本朝之盛無如貞觀開元宜各取其一改曰貞
元義與今同
韓非外儲說左上篇云南宫敬子問顔涿聚曰季孫飬
孔子之徒所朝服與坐者十數而遇賊者何也曰昔
周成王近優侏儒以逞其意而與周召斷事是以成
其欲於天下季孫今飬孔子之徒所與朝服而坐者
十數而與優侏斷事是以遇賊故曰不在所與在所
與謀又管仲相齊曰臣貴矣然而臣貧桓公曰使子
有三歸之家曰臣富矣然而臣卑桓公使立於高國
之上曰臣尊矣然而臣䟱乃立爲仲父孔子聞而非
之曰泰侈偪上一日管仲父出朱盖青衣置鼔而
庭有陳鼎家有三歸孔子曰良大夫也余謂成王大
聖也與周召斷事矣决不近優侏儒近優侏儒矣尚
安能與周召斷事哉夫子美仲之功與德直許之以
如其仁今也以泰侈逼上而非之又以其朱盖青衣
置鼓陳鼎之榮而謂之爲良大夫何夫子褒貶之權
衡如是其舛逆也若仲果泰侈逼上豈能成輔伯之
功哉吾斯之未能信
种師道爲小官時夜赴同寮之集每致薪炭白粲俱行
至會飲之家或風雨驟冷或宴久夜長或主人給散
儉薄不能滿從直之適則隂賜予之他皆羣聚喧囂
聲逹於内賓主不安惟師道所部深夜作粥寬饑熾
薪爇炭附暖而坐静觀諸卒之不肅者忘夜之艾也
師道後以文資易右列持重兵變化莫測人心附之
於細事可見今世士夫托爲名色同寮真率一樽一
合擁妓繼博逹旦不休豈知從直皆是禁軍聽其凍
饑於戶外呻吟之聲盈耳本官尚能樂其樂哉視師
道幾塵故曰觀大節必於細事觀立廟必於平日云
昌黎唐文章之伯故李翺張籍從之游歐公宋文章之
師故蘇子美梅聖俞爲之徒善觀人者觀其所主而
端人則取友亦端也
唐李涉過皖口之西遇大艦遏其征數十人持兵仗問
是何人從者曰李涉博士船也其豪首曰若是李涉
聞詩名已久但希一篇金帛非敢取也李乃贈一絶
云暮雨蕭蕭江上村綠林豪客夜知聞他時不用逃
名去世上如今半是君
甚矣巫覡之妖爲民害也昔爲河伯娶婦起於秦獻公
八年初以君甥妻河見六國表後鄴爲河娶婦浚道
爲山娶嫗使不遇西門豹宋均二子獷俗豈易除哉
紹興甲寅南城胡有開字益之來宰分寧先是邑民
紐於滛祀僧巫造舟置祀歲十月大集惡少千百爲
羣鉦鼔弓矢角勇技於祠下所鬪以死勿訟爲盟約
謂之打元齋由此而死者無虛歲益之下車首革是
事焚其舟拘其凶器且作毁元齋辨以袪民惑而弊
乃息涖職三載歲稔民康絶此風至今日當時刻碑
記事猶屹立於紫府觀之廡姑蘇愚民無貧富薄於
奉親而厚於祀邪者相半洞庭山有村民之黠者以
詐鼔愚號爲水仙太保掠人之財賄誘人之妻妾不
可勝數爲害數十年使君王實齋追而鞫之殊無異
状廼毁壇絶祀於其家黥面鞭背而不發語於是投
之江又爲辨惑之文以警衆意蘇民必悟而方且交
哭於巷望祭於江三四年迎迓僭侈祭設豐腴有加
於昔吁益之贒宰實齋贒使補於風教者雖無愧於
豹均二子其如蘇民之愚有愧於分寧之惡少歟
澹庵胡先生於福州僉廳分扇得一扇畫古木間一人
騎驢向西南行初見似無思致及有新興之命方知
畫爲先兆也先生書一絶於隂云誰向生綃白團扇
畫將羈客據征鞍南遷萬里知前定壁上崖州莫怕
看
石林云五代離亂無一俊傑而浮屠中乃有雲門臨濟
德山趙州數十軰前軰謂自佛入中國散逸人才豈
其然乎六一先生云天下無事時智謀雄偉非常之
士無所用其能往往伏於山林老死不出故序秘演
惟儼之詩曰演状貌雄偉胷中浩然儼退偃一室而
言天下事聽之終日不厭又皆馳騁文章豈所謂逸
才者歟
韓昌黎闢佛有文李文公去佛有辨而佛之徒著於圖
書於壁以誑愚者曰韓参泰顛李師藥山盖佛之術
惟不知聖人之書者爲其所惑耳使知人倫天分不
可滅絶奚墮其妄哉今世王公大人更相施舍供飬
謂能植福亦與不讀書者同一見合一愚耳東坡宿
徑山中夜有叩扉者徐問之則云放天燈人歸如此
則天燈之僞不辨而明
真廟朝寢殿側有古檜秀茂不羣名御愛檜然横礙殿
簷真皇意欲去之一夕風雷轉摺其枝因以爲瑞題
詠者多惟福州羅源特奏林坰唐律稱旨云右殿當
年欲葺時槎牙高檜礙簷榱人間斤斧難容手天上
風雷爲轉枝烟色併來春益重月華饒得夜相宜真
皇一駐鸞輿賞從此聲名四海知真皇見之即賜號
南華翁詩名由此大顯今有南華集行於世詩豈負
人哉
趙昴總管始肄業臨安府學困躓無聊頼遂脫儒冠從
禁弁升御前應對一日阜陵蹕之德夀宫高廟宴席
間問今應制之臣張掄之後爲誰阜陵以昴對高廟
俯睞久之知其嘗爲諸生命賦拒霜詞昴奏所用腔
令綴婆羅門引又奏所用意詔自述其梗槩即進呈
云暮霞照水水邊無數木芙蓉曉來露濕輕紅十里
錦絲步障日轉影曈曨向楚天空迥人立西風夕陽
道中嘆秋色與愁濃寂寞三千粉黛臨鑑粧慵施朱太
赤空惆悵教妾若爲容花易老烟水無窮高廟喜之
錫銀綵加等仍俾阜陵與之轉官我朝之奬勵文人
也如此
藺相如避廉頗卒爲刎頸交盖人臣之有私怨國家之
禍也私怨之成其人無贒不肖理無曲直皆當被不
忠之刑何者彼誠贒且直則必心存國家無事於爭
矣凡怨讎必肇於交相勝吾能忘已以下之彼豈有
終怒而不吾釋者邪相如下廉頗而趙國強寇恂避
賈復而漢業成郭子儀善李光弼而唐室興此萬世
人臣之法也
蘄州林敏功字子仁學既高明而服膺中庸故發於言
行不爲險怪竒靡守節令終圭璧無玷杜門不出二
十年吕居仁錄能詩者二十六人號江西宗𣲖昆仲
咸在選中名逹九重璽書嘉奬賜號高隠處士視朝
散大夫告詞曰爾好學博古遂志山林蕭然無爲恬
不願仕朕所嘉尚賁以令名前軰高尚之士豈如今
之朝吳暮越隨馬扣門者逐逐勢利之場以爲榮而
言與行大相遼絶哉因作一絶云柳綿輕薄事狂遊
長被東風舞未休秋桂邃然居月府世間何地不香
浮
尚書天子之事也終以文侯之命可矣定於夫子乃以
費秦三誓繫於後盖所以戒周所以警後世也詩有
頌盖明德而告成功文太平之事也刪於夫子乃以
商頌十二篇終之豈以是盛德事邪盖不欲絶一代
之事因而附之耳故序曰得商頌十二篇非與周室
之盛例論也
松漠記云有外國人來廣東必重譯而後辨其語頃有
索逋來投有司者譯人受債家嘱時適久旱有僧焚
身而禱就誣來投者以爲例欲捨身太守不察其所
以竟叱諸卒推而焚之終不能辨生死之機發於譯
者之口今人秉僉擬之筆專鞫勘之權長史不審而
判照判行焉何異外人視譯之言而生死哉
諸葛武侯薦馬超於先主關羽恐其出己右移書問之
武侯曰可與翼德並驅齊衡然非髯將軍比也羽聞
而喜余謂武侯此語既不掩超之美又有以結羽之
心深沉大略可涯涘邪當其兵數敗衂時下教曰今
非將不善兵不衆而敗盖亮未聞過耳諸君攻亮之
過則兵决可勝夫人有失誰不懷忌而武侯獨願聞
其過豈不誠大丈夫哉故其殞也廖立董允之徒感
動涕泣至於嘔血盖如武侯之才固不乏而武侯之
德可以伏人心爲間見耳其次謝安見識度量可彷
彿相似然安有期服而不廢樂於德有損彼崔浩者
輙非武侯浩何人哉敢爾邪
荆楚歲時記云黃姑織女時相見太白云黃姑與織女
相去不盈尺皆以牽牛爲黃姑明矣及讀李後主詩
乃云迢迢牽牛星杳在河之陽粲粲黃姑女耿耿遥
相望如此則以織女爲黃姑矣宗壇又云黃姑即河
鼔未知孰是
湯立賢無方立者舉而建之於民上然獨稱於湯者唐
虞以來所用大臣皆世家巨族未有如湯自畎畝中
起伊尹為師臣者也
景祐中梅中丞知昭州嘗為瘴記其略云仕有五瘴急
催暴斂剥下奉上此租賦之瘴也深文以逞良惡不
白此刑獄之瘴也昏晨酣宴弛廢王事此飲食之瘴
也侵牟民利以實私儲此貨財之瘴也盛陳姬妾以
娛聲也此帷薄之瘴也有一於此民怨神怒安者必
疾疾者必殂雖在輦下亦不可克何但遠方而已仕
者不知而歸咎於土瘴不亦謬乎此說深中士大夫
之疾道鄉鄒公志完為詩以美之云市門隠去不知
年蔽芾甘棠蔭藥川五瘴作時雖不染一篇留誡亶
其然直須鏤板人皆與庶使綿區病可痊更有何方
公未說上醫醫國許心傳
虎丘之劔池不流天竺之石橋下無泉麓山之力不副
天竒靈鷲擁前山不可視遠峽山亦少平地泉出山
無深潭乃知物之全能難也況求友擇人而欲責全
邪
蕭注字巖夫臨江新喻人少有志氣年十二侍父之官
康州過悦城五龍廟題詩云五龍兄弟古英朋今日
拏舟過悦城莫向茅茨久盤屈早施霖雨活蒼生御
史孔道輔兩官侍從見其詩嘆曰此子他日未可量
也後登慶歷六年第皇祐四年五月作番禺今為儂
智高所困遂突圍出募海上強壯三千人與賊戰鬭
焚其舟斬首五千級諸道援兵入城竟共殄渠魁九
月丙辰注為廣南東路都監盜賊公事可謂詩言志
矣
李易安工造語故如夢令綠肥紅瘦之句天下稱之余
愛趙彦若剪綵花詩云花隨紅意發葉就綠情新綠
情紅意似尤勝於李云
藏一話腴卷下
