欽定四庫全書
宣德鼎彛譜卷六明吕震等撰
郊壇圜丘昊天上帝太祖高皇帝配享供奉乾宫卦象
鼎二座倣宋祥符禮噐圖式鼎高二尺四寸耳高
一寸八分腹深八寸六分足高一尺四寸四分兩耳
三足體圓重十六觔八兩十二煉洋銅鑄成周身赤
金純裹鼎腹細鈒乾宫卦象及雷雲之文下有陽識
大明宣德年製六字真書匾印二鼎欵製一同臣等
謹按大明會典曰洪武初元建郊壇於南京鍾山之
陽冬至日致祭以仁祖配享昊天上帝南向仁祖西
向永樂十八年北京郊壇成於正月上辛日致祭以
高皇帝配享而罷仁祖上帝位前高皇帝位前俱有
洪武十年所鑄金鼎現供在案今鑄此鼎以昭誠敬
於二帝筵前恭設沉香雕几二張特安此鼎純焚沉
腦以敬天神夫乾者天也郊社之噐宜於典則臣等
酌議以祥符禮噐乾宫鼎允宜郊壇之用况鼎體圓
規以象圜天之形宋儒議禮酌古證今可謂合於禮
經之制矣凡圜丘從祀諸神供鼎圓者俱所以則天
也
大明之神供奉三足金烏鼎倣唐朝天寳年局鑄鼎
高一尺九寸七分長二尺一寸三分座高五寸一分
重十八觔六兩十二煉洋銅鑄成周身赤金純裹細
鈒毛羽翅足妙具翔集生動之致臣等謹按大明會
典曰洪武初年以大明之神從祀圜丘永樂十八年北
京朝日壇成建於東長安門外春分日致祭神位前
原有洪武間金鑄日字圓鼎今鑄此鼎以設沉香雕
几安置純焚沉腦以昭誠敬其鼎象形之義唐之議
禮諸臣盖取離騷經天問曰羿焉畢日烏焉觧羽日
中有烏或本於此今以象鼎報功合其宜矣
夜明之神供奉玉兔朝元鼎倣唐朝天寳年局鑄鼎
高一尺四寸長一尺八寸六分座高五寸三分重十
四觔九兩十二煉洋銅鑄成周身白銀純裹細鈒頭
尾耳足深得俯伏顧戀之態臣等謹按大明會典曰
洪武初年以夜明之神從祀圜丘永樂十八年北京
夕月壇成建於西阜成門外秋分日致祭神位前現
供洪武年銀鑄月字圓鼎今鑄此鼎設紫檀雕几安
置純焚沉腦以昭誠敬其象鼎之義盖緣唐儒採取
離騷經天問曰夜光何德死而復育厥利惟何顧兔
在腹月中有兔盖夲於此今以之鑄鼎報功合其宜
矣
風伯之神供奉巽宫卦象鼎倣周易後天八卦圖鼎
高一尺七寸五分耳高一寸六分腹深八寸足高八
寸腹徑圍二尺二寸兩耳三足體圓重十五觔九兩
十煉洋銅鑄成周身蠟茶色赤金商嵌巽宫卦象間
以風文臣等謹按大明會典曰洪武初年建圜丘於
鍾山之陽於冬至日有事南郊以大明夜明及風雲
雷雨周天星宿從祀原有洪武鑄鼎現供神前今鑄
此鼎另几焚香以昭誠敬臣等謹按易傳曰巽為風
其位東南性好飄揚司於發育萬物風伯之職與巽
相符今取卦象以儷鼎焉
雲師之神供奉艮宫卦象鼎倣周易後天八卦圖高
一尺九寸耳高一寸七分腹深八寸一分足高九寸
一分腹圍徑二尺五寸兩耳三足體圓重十七觔三
兩十煉洋銅鑄成周身蠟茶色赤金商嵌艮宫卦象
臣等謹按大明會典曰洪武初年建圜丘於鍾山之
陽冬至日郊祭以諸神從祀原有洪武間所鑄雲字
圓鼎現供神几今特鑄鼎另几焚香以昭誠敬臣等
謹按易傳曰艮為山連山出雲不崇朝而雨雲師之
職與艮合德以之飾鼎頗合其宜
雷公之神供奉震宫卦象鼎倣周易後天八卦圖鼎
高一尺八寸七分耳高一寸七分腹深七寸足高一
尺一寸三分腹圍徑二尺八寸體圓重十九觔四兩
十煉洋銅鑄成周身蠟茶色赤金商嵌震宫卦象臣
等謹按大明會典曰洪武間建圜丘於鍾山之陽冬
至日以風雲雷雨諸神從祀原有洪武所鑄雷字圓
鼎現供神前今特設鼎另几焚香以昭誠敬臣等謹
按易傳曰震為雷其能驅除邪厲出則興利入則除
害與雷公之職相符宜著之祭鼎以報懋功
雨師之神供奉坎宫卦象鼎倣周易後天八卦圖鼎
高一尺七寸九分耳高一寸七分腹深七寸九分足
高一尺五分腹圍徑二尺三寸八分體圓重十七觔
二兩十煉洋銅鑄成周身蠟茶色赤金商嵌坎宫卦
象臣等謹按大明會典曰洪武間建圜丘於南京鍾
山之陽冬至日致祭以風雲雷雨諸神從祀神位前
原供洪武所鑄雨字圓鼎今特設鼎另几焚香以昭
誠敬臣等謹按易傳曰坎為水在天為雨露霜雪在
地為江淮河海水流而不盈行險而不失其信故堯
舜之時五風十雨歲稔年豊昇登紀瑞此坎德之不
失其信也今以之象雨師之鼎甚為合宜
周天列宿之神供奉微垣星象鼎倣璇璣圖鼎高一
尺六寸八分耳高一寸四分腹深六寸八分足高八
寸三分腹圍徑二尺七寸七分體圓重十五觔三兩
十煉洋銅鑄成兩耳三足周身蠟茶色赤金白銀商
嵌列宿星象臣等謹按大明會典曰洪武初年建圜
丘於南京鍾山之陽合祀諸神以列宿之神次於夜
明永樂十八年北京夕月壇成以星神從祀原有洪
武年間所鑄星字圓鼎現供神前今特設鼎另几焚
香以昭誠敬臣等謹按禮經曰祭星曰散首曰五星
其次曰二十八宿並周天列宿國有菑祲必祭星禳
之曰禜臣等酌議以璇璣之圖列寫於鼎以報神功
郊壇方澤后土皇地祇高皇后配享供奉坤宫卦象鼎
二座倣周易後天八卦圖鼎高二尺四寸耳高二
寸二分腹深一尺九寸三分足高九寸一分腹徑一
尺五寸七分長徑一尺八寸兩耳四足體方重二十
七觔六兩十二煉洋銅鑄成周身赤金純裹細鈒卦
象水紋臣等謹按大明會典云洪武初年建方澤於
鍾山之隂於夏至日祀皇地祇永樂十八年北京天
地壇成每年仍合祀洪武所鑄皇祇字金鼎現供在
案今鑄此鼎以昭誠敬另設沉香雕几供鼎焚沉腦
以敬神祇臣等謹按經觧曰坤為地厚載羣生發育
萬物陽施隂翕德合昊天祀地鼎紋允宜坤象况鼎
體矩方亦以象地方澤從祀諸神供鼎皆方者所以
從地也鼎倣宋祥符禮器圖卦象之外圍以水紋者
水浮天而載地也其說見坤輿圖考
五嶽之神供奉五嶽真形鼎五座倣宋祥符禮噐圖
高二尺一寸二分耳高二寸一分腹深一尺二寸足
高七寸一分腹方徑九寸六分長徑二尺二寸兩耳
四足重十六觔十二兩十煉洋銅鑄成周身蠟茶色
赤金白銀商嵌真形雲氣臣等謹按大明會典曰洪
武十年夏至日祀皇地祇於方澤以五嶽五鎮四海
四瀆從祀永樂十八年北京天地壇成合祀圜丘方
澤從祀諸神列壇丹墀東西相向分祀東嶽泰山南
嶽衡山西嶽華山北嶽恒山中嶽嵩山五嶽位前原
供洪武所鑄泰衡華恒嵩字鋃鼎今鑄此鼎另几陳
設焚香以昭誠敬臣等謹按漢武内傳曰西王母駕
降漢宫與帝遊宴帝見王母巾箱中有五嶽真形圖
云得佩服者能祛邪魅通神明帝乞得之流傳至今
祀嶽鼎噐合寫真形矣
五鎮之神供奉䕫龍鼎五座倣宋宣和博古圖鼎高
一尺六寸五分耳高一寸四分腹深七寸二分足高
七寸六分腹圓徑一尺五寸五分兩耳三足重八觔
四兩十煉洋銅鑄成周身蠟茶色赤金流嵌龍文臣
等謹按大明會典曰五鎮之神乃基運山神翊聖山
神神烈山神天夀山神純德山神也臣等謹按翼雅
曰䕫龍神物能致霖雨以澤蒼生夫五鎮名山拱衛
皇圖輔翼山嶽精神昭格灾厲不興奠安黎庶德澤
深矣䕫龍飾鼎祀之允宜
四海之神供奉四海真形鼎四座倣唐天寳局鑄鼎
高一尺八寸七分耳高一寸八分腹深八寸三分足
高八寸九分腹方徑二尺二寸長徑二尺五寸兩耳
四足重十二觔五兩十鍊洋銅鑄成周身蠟茶色赤
金白銀商嵌真形水紋臣等謹按大明會典曰方澤
從祀四海之神於天地壇丹墀分祀今特鑄鼎以昭
誠敬臣等謹按魚龍圖云昔神禹治水天帝遣玄夷
使者乘龍秉節授禹以四海真形之圖然後能疏通
衆水共流入海今祀海神用以飾鼎合其宜矣
四瀆之神供奉萬水朝宗鼎四座倣宋祥符禮噐圖
高一尺七寸三分耳高一寸五分腹深六寸五分足
高九寸三分腹方徑二尺長徑二尺四寸兩耳四足
重十三觔二兩十煉洋銅鑄成周身蠟茶色赤金白
銀商嵌篆書水紋臣等謹按大明會典云方澤從祀
四瀆之神於天地壇之丹墀分祀今鑄此鼎以昭誠
敬謹按水經曰瀆者獨也不與衆流混合其源獨趨
歸海故衆水推尊今飾器祀神合宜極矣
太社之神供奉太社址基鼎倣唐天寳局鑄鼎高二
尺一寸六分腹深九寸六分足高一尺一寸耳高一
寸二分腹方徑一尺三寸長徑二尺二寸兩耳四足
重十四觔九兩十煉洋銅鑄成赤金商嵌址基圖臣
等謹按大明會典云洪武初以春秋仲月上戊日祭
太社太稷建壇於門之右異壇同壝社主用石高五
尺闊二尺上微尖立於壇社主半埋土中近南向北稷
主埋土亦同今太社太稷用基址飾鼎盖本於此云
臣等謹按集禮彙要曰社稷之樹夏后氏以松殷人
以栢古人所稱今太社鼎兩輔樹松太稷鼎兩輔樹
栢取此意也
太稷之神供奉太稷址基鼎倣唐天寳局鑄鼎式一
同太社制度諸說詳見太社
先農之神供奉一元大武鼎倣宋元豐禮噐圖鼎高
二尺二寸重六觔十一兩有井田座面方八寸四分
重一觔八煉洋銅鑄成俱赤金裹臣等謹按大明會
典云每歲仲春上戊致祭先農於山川壇神前原有
舊鑄方爐今博採古噐得此一元鼎及井田座深合
禮儀謹按事物異名云牛畜别名大武任重致遠為
農家耕本以此飾鼎以井田飾座報功先農合其宜
矣
先蠶之神供奉鳳首卧蠶大彛倣宋定磁欵式彛高
一尺三寸四分口徑六寸六分足高三寸鳳首長九
分四參十煉洋銅鑄成重二觔二兩周身琥珀色赤
金商嵌鳳首蠶文臣等謹按大明會典云每歲春仲
擇吉致祭先蠶神於内苑皇后親祭其儀制詳大明
會典今鑄此彛以祀先蠶報功之典於此允當
馬祖之神供奉獅首馬蹄爐倣宋哥窑欵式爐高五
寸六分口徑五寸三分足高一分二參獅首高四分
四参八煉洋銅鑄成重七兩二錢周身棠梨色赤金
商嵌獅首臣等謹按大明會典云馬祖廟建南京後
湖每歲二月中旬擇日勅太僕寺官致祭今鑄此爐
以供馬祖之祀為宜
太歲月將山川城隍各土地共五百八十位賜索耳三
足鬲爐大中二號共五百八十座倣宋磁欵式大
號高二寸六分口徑二寸三分耳高八分足高三分
重六兩七錢中號高二寸口徑二寸一分耳高七分
重五兩四錢五煉洋銅鑄成周身棠梨色不施金采
臣等謹按大明會典載禮部祠祭司所掌祀典神祇
合應分賜今鑄此鬲爐二號勅禮部分給各祠
歴代帝王廟三皇五帝並兩漢隋唐宋元諸帝共十四
位供奉六合黼黻方彛十四座倣晉六合黼黻彛
欵式彛高三寸二分口徑四寸一分耳長一寸八分
足高五分四參八煉洋銅鑄成重六兩七錢周身蔵
經紙色赤金商嵌黼文及耳臣等謹按大明會典洪
武六年建歴代帝王廟於京師以春秋致祭今鑄此
彛以昭誠敬云
從祀功臣三十二位供奉䕫龍戈足大彛鬲爐三十二
座倣宋宣和博古圖爐高七寸八分耳高一寸三
分口徑四寸二分腹徑六寸深三寸足高三寸兩耳
三足體圓六煉洋銅鑄成重十兩七錢周身蠟茶色
不施金采臣等謹按大明會典云每歲春秋祭歴代
帝王廟其從祀功臣三十二位分東西四壇今鑄此
彛三十二座飾以䕫龍喻訏謨良輔黼黻皇猷戈足
者喻止戈輯武抑暴除強以此飾彛報功可也
至聖先師供&KR2734;麒麟立鼎倣元朝姜鑄欵式鼎高二
尺四寸八分重二十四觔二兩十煉洋銅鑄成周身
赤金純裹細鈒毛爪形製如生臣等謹按大明會典
云國初每歲春秋二仲傳制致祭先師於國學其儀
制詳見會典聖位前原供洪武所鑄商金龍鼎今設
檀几特供此鼎以昭誠敬臣等謹按春秋夫子絶茟
於西狩獲麟今以立麟象鼎專祀先師雅稱合節
從祀先賢先儒一百零六位供奉索耳三足大鬲爐一
百零六座倣元朝姜鑄欵式爐高四寸八分耳高
二寸一分腹深三寸足高七分腹圓徑一尺八寸兩
耳三足重二觔三兩八煉洋銅鑄成棠梨夲色不施
金采臣等謹按大明會典云每歲春秋二仲傳制致
祭先師於國學其從祀四配十哲兩廡先賢先儒共
一百零六位今鑄大鬲爐一百零六座照數勅賜臣
等謹按宣和博古圖錄云夫鬲者格也供祀神明欲
其昭格故於文廟從祀諸賢以此為供
武學武成王供奉䕫龍戈足雷文鬲倣宣和博古圖
式高低大小如圖重一觔十一兩耳高八分口圓徑
七寸八分腹深四寸三分足高一寸二分八煉洋銅
鑄成棠梨夲色不施金采臣等謹按大明會典云每
歲秋仲上辛日祭武成王於武學永樂八年勅改祭
期以仲秋上戊日用犢羊豕各一登鉶簠簋各二籩
豆各十制帛六酒爵三神位前原供洪武所鑄武字
圓鼎今賜此鼎以昭誠敬臣等謹按豢龍經云䕫龍
為諸龍之長能食銅鐵力移山海出入有風雷相随
䧺姿威武世莫等倫今以此鬲供神昭其武烈之偉
頗合其宜
從祀名將四十四位賜毋乙鬲爐四十四座倣宣和
博古圖式大小如圖重十五兩八錢耳高六分三厘
口圓徑六寸四分腹深三寸六分足高一寸二分八
煉洋銅鑄成周身蠟茶色不施金采臣等謹按大明
會典云每歲仲秋上戊勅祀武成王及歴代名將四
十四位今賜毋乙鬲四十四座以昭誠敬臣謹按邵
古人物考毋乙為商朝名將三伐鬼方平定疆宇載
之史乘此鬲必當時商王所賜以旌武功者今倣此
鬲以祀歴代名將亦稱其宜
宣德鼎彛譜卷六
