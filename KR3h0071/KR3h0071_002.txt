小山畫譜卷下
内閣學士加禮部侍郎銜鄒一桂撰
前卷既定又摘錄古人畫說參以己意而畫家源流宗
𣲖亦略可考要之衆妙傳心非可言喻豈能筆罄覽斯
集者知搦管時不容輕落而耳食者未許漫評金針欲
度難與人巧游藝之中有依據明者自領之而已外附
用絹紙畫具及裝潢藏弆之法牛毛繭絲亦全力搏兔
之意云爾
書畫一源
倉頡造書史皇制畫書畫非異道也非書則無記載非
畫則無彰施二者殊途而同歸六書始於象形象形乃
繪事之權輿形不能盡象而後會之以意意不能盡會
而後諧之以聲聲不能盡諧而後指之以事事不能盡
指而後轉注假借之法興焉書者所以濟畫之不足也
使畫可盡則無事書矣(明宋濂畫原)
詩畫相表裏
陰陽一嘘而敷榮一吸而揫斂則葩華秀茂見於百卉
衆木者自形自色雖造化未嘗究心而粉飾大化文明
天下亦以彰衆目協和氣焉而羽蟲三百六十聲音顏
色飲啄態度各不相同上古采以為官稱聖人取以配
象類詩人多識於鳥獸草木月令四時記其榮枯語默
故善詩者詩中有畫善畫者畫中有詩然則繪事之寄
興與詩人相表裏焉(宋宣和畫譜)
畫泒
漢晉以來多畫人物宫殿唐吳道子亦工人物至邊鸞
始以花鳥著其徒于錫梁廣陳庶等繼其業五代末始
有徐熙黃筌各工花鳥名盛一時宋開畫苑南北兩朝
能手甚多而皆以徐黃為宗泒元時猶祖述之至明而
繪事一變山水花鳥皆從簡易而古法弁髦矣本朝
書畫直追晉宋徐黃之𣲖闇而復彰亦見文治之隆而
黼黻休明於兹為盛也
六法前後
明謝肇淛云古人言畫一曰氣韻生動二曰骨法用筆
三曰應物寫形四曰隨類傅彩五曰經營位置六曰傳
模移寫此數者何嘗道得畫中三昧以古人之法而施
之於今何啻枘鑿愚謂即以六法言亦當以經營為第
一用筆次之傅彩又次之傳模應不在畫内而氣韻則
畫成後得之一舉筆即謀氣韻從何著手以氣韻為第
一者乃賞鑑家言非作家法也
畫忌六氣
一曰俗氣如村女塗脂二曰匠氣工而無韻三曰火氣
有筆仗而鋒芒太露四曰草氣粗率過甚絶少文雅五
曰閨閣氣條描軟弱全無骨力六曰蹴黑氣無知妄作
惡不可耐
兩字訣
畫有兩字訣曰活曰脫活者生動也用意用筆用色一
一生動方可謂之寫生或曰當加一潑字不知活可以
兼潑而潑未必皆活知潑而不知活則墮入惡道而有
傷於大雅若生機在我則縱之横之無不如意又何嘗
不潑耶脫者筆筆醒透則畫與紙絹離非筆墨跳脫之
謂跳脫仍是活意花如欲語禽如欲飛石必崚嶒樹必
挺拔觀者但見花鳥樹石而不見紙絹斯真脫矣斯真
畫矣
士大夫畫
趙文敏問畫道於錢舜舉何以稱士大夫畫曰隸體耳
畫史能辨之則無翼而飛不爾便落邪道王維李成徐
熙李伯時皆士夫之高尚者所畫能與物傳神盡其妙
也然又有關棙要無求於世不以贊毁撓懷常舉以似
畫家無不攢眉謂此關難度(明王繹論畫)
入細通靈
人之技巧至於畫而極可謂奪天地之工洩造化之秘
少陵所謂真宰上訴天應泣者也古人之畫細入毫髮
故能通靈入聖今人動曰取態謂之游戲筆墨則可耳
以言乎畫則未也
形似
東坡詩論畫以形似見與兒童鄰作詩必此詩定知非
詩人此論詩則可論畫則不可未有形不似而反得其
神者此老不能工畫故以此自文猶云勝固欣然敗亦
可喜空鉤意釣豈在魴鯉亦以不能弈故作此禪語耳
又謂寫真在目與顴肖則餘無不肖亦非的論唐白居
易謂畫無常工以似為工學無常師以真為師宋郭熙
亦曰詩是無形畫畫是有形詩而東坡乃以形似謂非
直謂之門外人可也
文人畫
畫者文之極也故古今文人頗多著意張彥遠所次歴
代畫人冠棠大半必其人胷中有書故畫來有書卷氣
無論寫意工緻總不落俗是以少陵題咏曲盡形容昌
黎作記不遺毫髮歐文忠三蘇父子兩&KR1007;兄弟山谷後
山等評品精高揮翰超拔然則畫者豈獨藝之云乎(宋鄧)
(椿論畫)
雅俗
筆之雅俗本於性生亦由於學習生而俗者不可醫習
而俗者猶可救俗眼不識但以顏色鮮明繁華富貴者
為妙而強為知識者又以水墨為雅以脂粉為俗二者
所見略同不知畫固有濃脂豔粉而不傷於雅淡墨數
筆而無解於俗者此中得失可為知者道耳
寫生
昔人寫生先用心於行幹分條分寸之間幾多曲折膚
理縱横各覈名實雖有偃仰柔勁之不同自具迎暘承
露之態勾萌坼甲以至花葉葳蕤脫瓣垂實皆一氣呵
成絶無做作今人一枝一幹既少分别朝榮夜舒情性
全乖無惑乎花不附木木不附土剪綵欺人生意何在
所以貴賤修促苖裔斷延皆可徵效(明顧凝遠畫引)
生機
董其昌曰畫之道所謂宇宙在乎手者眼前無非生機
故其人往往多夀至如刻畫細謹為造物役者乃能損
夀蓋無生機也黃子久沈石田文徵仲皆大耋仇英短
命此其徵矣
天趣
人能以畫寓意明窗淨几描寫景物名花折枝想其態
度綽約枝葉宛轉向日舒笑迎風欹斜含烟弄雨初開
殘落布置筆端不覺妙合天趣自是一樂然必興會自
至方見天機活潑若一涉應酬則煩苦鬱塞無味極矣
安得有畫
結搆
宋政和中建設畫學用太學考試法試四方畫士以古
人詩句命題嘗試竹鎖橋邊賣酒家人皆向酒家著筆
一史但於橋頭竹外掛一酒帘而已又試踏花歸去馬
蹄香人皆作馬上看花景一史於落紅徑上掃數蝴蝶
飛逐馬後又試嫩綠枝頭紅一點人皆於花木上粧點
一史獨於危亭縹緲綠楊隱映之處畫一美人凭闌而
立果皆得中魁選想其結搆時意象慘淡圖成後落落
大方推陳出新真切而不落纖巧乃為傑搆
定稿
古人畫稿謂之粉本前輩多寶蓄之蓋其草草不經意
處有自然之妙也宣和紹興所藏粉本多有神妙者見
畫求其工未有不先定稿者也定稿之法先以朽墨布
成小景而後放之有未妥處即為更改梓人畫宫於堵
即此法也若用成稿亦須校其差謬斟酌損益視幅之
小大而裁定之乃為合式今人不通畫道動以成稿為
辭毫釐千里竟成痼疾是可歎也
臨摹
臨摹即六法中之傳模但須得古人用意處乃為不誤
否則與塾童印本何異夫聖人之言賢人述之而固矣
賢人之言庸人述之而謬矣一摹再摹瘦者漸肥曲者
已直摹至數十遍全非本來面目此皆不求生理於畫
法未明之故也能脫手落稿杼軸予懷者方許臨摹臨
摹亦豈易言哉
繪實繪虚
人有言繪雪者不能繪其清繪月者不能繪其明繪花
者不能繪其馨繪人者不能繪其情以數者虚而不可
以形求也不知實者逼肖則虚者自出故畫北風圖則
生涼畫雲漢圖則生熱畫水於壁則夜聞水聲謂為不
能者固不知畫者也
法古
明范允臨云學書不學晉書終成下品惟畫亦然五代
以前名蹟已不可考而宋元諸名蹟珍賞家猶藏一二
其殘縑斷素流落人間者明眼亦能得之斯畫家宗匠
也有志法古者留意訪求潜心摹擬方能得其神理今
之畫者不見一古人真蹟而私心自創妄意塗抺懸之
市中以易斗米畫安得佳耶
畫所
宋顧駿之嘗搆高樓以為畫所每登樓去梯家人罕見
必時景融朗然後含毫若天地陰慘則不操筆今之畫
者筆墨混於塵埃丹青和其墨滓徒汚絹素豈曰繪畫
畫品
古之工畫者非名公巨卿即高人逸士未有品不高而
能畫者王紱於月夜聞鄰舟笛聲訪之贈以畫竹翌旦
其人以重幣求雙幅紱麾之并收其前贈今人略知飾
色便思求利曲意徇人其人可知其畫可知也又文徵
仲董文敏生前即多贋本或求其名欵亦姑應之其度
量有過人者
畫鑑
自古以畫名世者不惟其畫惟其人因其人益重其畫
見其畫如見其人雖一時寄興於丹青而千載流芳於
金石間亦有名盛而圭玷者則又為藝林之龜鑑也
賞識
古畫多贋本良賈亦能辨之視其絹色墨蹟圖書之新
舊宋絹極細明絹則粗宋元人畫多不用紙董華亭晚
年嘗用綾皆其閨房中所求今亦有贋本至於賞鑑之
家以筆墨氣韻為主古畫重裝亦有失神者而其骨力
自在至六法未諳用筆破敗者則尤其易見者也
唐宋名家
元湯垕畫鑑云唐人花鳥邊鸞為最大扺精於設色穠
豔如生其他畫者雖多互有得失歴五代而得黃筌花
卉翎毛超出衆史筌之可齊名者惟江南徐熙熙志趣
高遠畫草木蟲魚妙入造化非世之工畫者可及也筌
之子居寶居寀熙之孫崇嗣崇矩各得其家法至趙昌
惟以傅染為工骨法氣韻蔑如也花鳥一科當以唐之
邊鸞宋之徐黃為古今規式
徐黃畫體
宋郭若虚論徐黃畫體諺云黃家富貴徐熙野逸不惟
各言其志亦耳目所習得之手而應之心也黃筌與其
子居寀始事蜀為待詔筌累遷如京副使既歸朝筌為
宫贊居寀服舊職皆給事禁中多寫禁籞所有珍禽端
鳥奇花怪石今傳世之桃花鷹鶻純白雉兔金盆鵓鴿
孔雀龜鶴之類是也徐熙江南處士志節高邁放達不
羈多狀江湖所有汀花野竹水鳥淵魚今傳世之鳬雁
鷺鷥蒲藻鰕魚叢豔折枝園蔬藥苖之類是也二者春
蘭秋菊各擅重名下筆成珍揮毫可範復有居宷兄居
寶徐熙之孫崇嗣崇矩皆能傳授家學蜀中則有刁悉
胤劉贊滕昌祐夏侯延祐李懷衮江南則有唐希雅希
雅之孫中祚及宿都下則有李符李吉之儔皆守其泒
没骨泒
宋郭若虚畫記云李少保端愿有圖一面畫芍藥數本
云是聖善齊國獻穆大長公主卧房中物或云太宗賜
文和其畫無筆墨惟用五采布成旁題云翰林待詔黃
居寀等定上品徐崇嗣没骨圖後因出示兩禁賓客蔡
君謨乃題云前世所畫以筆墨為上至崇嗣始用布彩
濃麗生態肖物逼真故趙昌輩效之多用定本臨摹不
落筆墨謂之没骨派愚謂造物賦形本五行為五采本
無邊墨故名手畫像只用赤脂檀粉烘染而成不用墨
腔後來名手間出學没骨者漸失真傳以臨摹多而裁
制少也
鋪殿折枝
徐熙於雙縑幅素上畫叢豔叠石傍出藥苗雜以禽鳥
蜂蝶之類位置端莊駢羅整肅以備宫中掛設謂之鋪
殿花次曰裝堂花又嘗畫折枝小幅多瓶插對臨寬幅
寫大折枝桃花一枝謂之滿堂春色後有作者鮮能出
其範圍
明人畫
有明一代之畫若沈周王問王穀祥陸治孫克弘魯治
陳淳周之冕等皆能花卉沈王陸又以山水名孫則兼
人物要皆落墨淡色寫意而不能工至國初惲夀平全
用没骨法而運以生機曲盡造物之妙所題詩句極清
豔書法得河南三昧洵空前而絶後矣今之學夀平者
不師其意專事描摹以至枝幹不分苞蒂不備真意盡
失而尚為&KR0915;欵以欺世豈能當識者之目耶
翎毛
古人花卉必配翎毛大而鸞鶴鷹鵰山雞孔雀小而鸚
哥畫眉鸜鵒鳩鵲燕雀之類水禽則鷺鷥鴛鴦鳬鴨脊
令魚虎之類無不一一肖形黃筌畫山雞於御屏時有
獻鷂者鷂忽奮起欲攫之鷂固健畫亦神矣宋李澄叟
畫說畫翎毛者當浸潤於籠養飛放之徒鷙鳥問養鷙
鳥者求之寫照依形各從其類韓幹畫馬廐中萬馬皆
吾師之說明矣然則畫花卉者須就老圃朝夕觀之然
後得其含苞吐秀榮敷凋落之態徒事稿本奚益也
草蟲
叢花密葉之際著一二飛蟲不惟空處不空亦覺分外
生動宋曾雲巢無疑工畫草蟲年愈邁愈精或問其何
傳無疑笑曰此豈有法可傳哉某自少時取草蟲籠而
觀之窮晝夜不厭又恐其神之不完也復就草間觀之
於是斯得其天方其落筆之時不知我之為草蟲耶草
蟲之為我也此與造化生物之機緘蓋無以異豈有可
傳之法哉
畫石
宋黃休復論前輩畫太湖石用飛白法而以淺深墨嵌
空之獨黃居宷以筆端摤擦文理縱横稜角峭硬如
虬虎將踴厥狀非一其畫松竹花雀皆能變易古法别
開生面
點苔
明唐志契論點苔當從石縫中點出或濃或淡或濃淡
相間不多不少不密不疎古畫有横苔直苔并有不點
苔者必預先畫石無一筆頽敗故加一點一點好看少
一點容或無妨也近時作者率意點擢不顧其安苔豈
有長於突處不堅牢之理以識者觀之如鳥鼠之糞堆
積狀耳又謂山石醜處須以苔遮掩之愈遮愈醜是以
浮寄煩腫之病都由於此
畫竹
竹分竿節枝葉畫竿從梢至根雖一一畫下而意思貫
穿梢頭節短漸漸放長至根又漸短行筆平直兩邊如
界此畫竿法也畫節用兩筆勾出上一筆稍彎如仰月
其生枝處略突下一筆承上略短無兩頭超起此畫節
法也枝必附節雄竹單枝雌竹雙枝上節在左則下節
在右用筆迅速方能遒健葉多則枝覆葉少則枝昂風
枝雨枝隨時俯仰此畫枝法也葉須勁利實按虚起一
抹便過遲留不得粗忌如桃細忌如柳一忌孤行二忌
兩竝三忌如义四忌如井五忌手掌亦忌蜻蜓總須葉
葉交加疎處遥相照應則不犯諸忌矣轉側向背雨打
風翻正闊偏狹雙頭單脚此畫葉之法也故畫蘭用側
筆畫竹用折筆王紱畫竹竿瘦而葉肥倍饒丰態學者
宜宗之
畫松
松幹如龍鱗然不可圓圈到底須以横直筆點擦破之
其節四面對生枝老則下垂頂銹則拳禿葉如釵股每
葉必雙其著枝處有筒赭色茅松枝長葉茂葉葉交加
剔牙松幹蒼黑葉短亦交义其葉之正面圓而叢側面
如半扇相其枝幹而布列之以色之淺深為新舊又羅
漢松青幹闊葉結子如豆青紅各半如梵僧趺跏狀故
名
畫柏
畫柏亦須畫古柏疤節纍纍或豁腹虬形或禿頂鴟喙
或龜蛇紐結葉用攅點法或五出六出叢聚如黛枯枝
黑色無皮有皮處如麻絲纏繞彎環斜抱凡畫松柏皆
欲成形僵立如鬼夭矯如龍藤蘿牽掛苔蘚斑駁根畔
不宜多草如畫折枝則柏葉宜直筆抒寫而葉端有赭
色點竝宜柏子至纓絡柏刺柏黃柏皆不入畫
畫柳
諺云畫人莫畫手畫獸莫畫狗畫樹莫畫柳一畫便出
醜以柳之飄曳摇颺隨風無定也要之入畫者皆垂柳
略帶微風梅時柳梯而已杏時柳眼尚未全舒桃時柳
眉方展葉長而分棵夏則柳幔重帷秋則柳條衰落所
謂六法通四時也凡畫花柳柳宜在前花宜在後則掩
映好看至顏色青黃則隨時早晚
梧桐
直幹横枝四面對節樹老則枝下垂綠皮無皴横抺數
筆而已葉如盤大五出長柄花五出結實如杓子綴於
邊熟則皮皺皆堪入畫
潑墨
唐時王洽性疎野好酒醺酣後以墨潑紙素或吟或嘯
脚蹴手抹隨其形狀為山石雲水倏忽造化不見墨汚
後張僧繇亦工潑墨嘗醉後以髮醮墨塗之凡畫不用
筆者吹雲潑墨水畫(以墨浮水甪紙收貼)火畫(點香畫紙如白描畫)漆畫繡
畫皆非正派固不足取
指畫
唐張璟即以手畫畢宏見而驚異之或問所授曰外師
造化中得心源近時高且園其佩工指畫名指頭生活
人物山水禽魚無不生動曾見其巨幛作海水圖駭波
立浪雄壯若有衝激聲上空半尺許寫兩飛鶴遠望之
宛然海角天涯高本工筆畫苦於應酬乃變為指畫未
有不能筆而能指者俗手未知握管強欲效顰畫虎不
成災墨禍紙令閱者汚目豈不可笑
西洋畫
西洋人善勾股法故其繪畫於陰陽遠近不差錙黍所
畫人物屋樹皆有日影其所用顏色與筆與中華絶異
布影由闊而狹以三角量之畫宫室於墻壁令人幾欲
走進學者能參用一一亦具醒法但茟法全無雖工亦
匠故不入畫品
落欵
畫有一定落欵處失其所則有傷畫局或有題或無題
行數或長或短或雙或單或横或直上宜平頭下不妨
參差所謂齊頭不齊脚也如有當擡寫處只宜平擡或
空一格又欵宜行楷題句字略大年月等字略小元人
畫有落欵於樹石上者亦恐傷畫局故也凡畫以單欵
為佳傳之於後亦加珍重必欲為號須視其人何如今
人恐被攘奪必求雙欵以不敏謝之可也
裱畫
裝潢非筆墨家事而俗手每敗壞筆墨不可不慎畫就
即裱恐顏色脫暈必須時久而帚法重輕調糊厚薄視
紙絹之新舊為程度小幅挖嵌為佳書斗必須淺色所
鑲綾絹非本色亦淺色軸則花梨紫檀黃楊漆角者為
宜玉石則太沈重式尚古樸勿事雕飾絹畫則綾裱紙
畫或絹裱即用紙裱亦必綾邊上下尺寸俱有一定長
短不得古畫重裝宜仍托底珍賞之家必延良工於室
為之恐一落舖中易去底紙摹作&KR0915;本則失却元神也
裝後題籖必善書者篆隸更妙賞鑑圖書亦不可少
藏畫
裝潢得法亦貴珍藏盛以畫囊置木箱内懸之屋樑透
風處南方蒸熱伏候宜取曬䁁以樟腦芸香花椒烟葉
等貯箱内又貴時常取掛則無霉蛀之患焚香恐防熏
黑垂簾以避蠅汚什襲珍之則畫不落刦傳之十世猶
新何患其不夀乎
末附
礬絹
膠礬不得法雖筆墨精妙亦無所施置一棚架直挺二
根約長八尺寬二寸半見方多鑿筍穴横幹二根或二
三四五尺寬不等(以絹有寬窄也)穿入穴内用木楔楔緊然後
著漿漿糊不可太熟熟則無力先粘上邊横幹次左右
兩直梃粘絹時看照絲縷正直空下一邊懸幹數寸漿
乾之後以小竹竿縳定絹邊而以麻索網於下幹之上
然後上膠礬以排筆順下不宜逆帚礬遍拔出木楔自
内楔出綳緊麻索亦抽緊中腰反面用木幹撑直乾後
背面亦礬凡膠礬絹須天氣晴明俟其陰乾揭下則潔
白而光潤
用膠礬
廣膠以明亮有節者為上膠一兩礬三錢謂之外加三
隔宿先將水浸膠明旦火上略熬即化明白礬研末冲
以温水烘化用大碗二膠礬各盛半碗俟温後冲和合
為一碗若滚熱即冲則成塊矣
礬紙
膠礬分兩如前而紙性沁入膠一兩礬三錢水須一碗
半止礬一面足矣礬時須下有襯紙則不破壞如畫山
水則用風礬以紙浮貼墻上一兩月即可用愈久愈佳
搥絹
先以水噴絹勻遍用白布三尺卷作心外包絹不可太
緊用搗衣槌於光石上搥打左手持絹右手執槌兩手
俱要鬆活每打一下則左手一轉側搥四五百則絲扁
而勻細矣若耿絹則自然緊細不必搥
畫&KR4146;
畫&KR4146;宜多用二寸圍白地無花者舊窑更佳筆捵亦不
可少用過即洗淨貯一擎盒内北地風灰易滓用時必
有遮膠杯亦宜磁不宜銅器恐銅銹亦能變色也硯臺
墨床壓尺界尺等俱要潔淨
畫筆
畫筆惟杭州八字橋張文貴家所製為得法(其孫號思溪)點
花用白描行幹用狼毫鈎筋用小狼毫葉用小著色翎
毛蜂蝶用鬚眉山石用蠏爪點花心用白描秃筆天水
烟雲地坡石岸用排筆判筆用過即洗淨置筆筒内粉
筆臙脂筆各不相假餘或通用
用水
無泉水則用冰水或雪水夏月天泉水數者俱無則用
蒸滴法以大碗覆鍋上而取其滴露以擠臙脂非此不
可作畫時須水二碗一洗筆一調顏色汚即更換
洋菊譜(有序)
洋菊出乾隆年間花具五色圓者如毬扁者如盤
如輪花瓣皆有筒或短筒或長筒或筒末出瓣如
匙或但有筒而無瓣丙子閏九月奉
旨召入内殿各為之圖定以佳名而
御題其上裝成巨册入秘苑珠林乃恭為譜序曰
鞠有黃花月令載之亦越晉室淵明采之五色茱
萸出自後代統名曰菊譜不勝載近得洋菊花事
一變鋸葉筒瓣為圓為扁爍如星懸簇如針攅如
輪如蓋如鉢如盤超挖如匙排插如簮如笠斯糾
如環無端心管五出色態多般或曰蒿本人力所
接冒以洋名實出中國余既繪圖賦以長篇乃為
兹譜以備考焉
花名三十六種
銀佛座
白花黃心半筒瓣末俱超宛如佛座葉大尖長與金佛
座皆為上品
金佛座
鵝黃色綠心筒二分尖瓣上超花極玲瓏葉尖而密圍
大
宫花錦
金黃色外深内淡半筒瓣末上超花圓滿微心不甚顯
大逕三寸舊名含烟鋪錦
錦貝紅
硃紅色反瓣黃色開足多反抱紅黃相間形如毬瓣短
交义叠亂花不大梗葉尖細舊名金背紅
雪羅襦
白花淡黃心筒二分闊瓣平直圓整反瓣有紅絲葉圓
而小舊名青山掛雪
珊瑚枝
大紅帶紫色黃心四面有鬚筒不見瓣尖闊葉帶紫色
紫霞綃
粉紫色甚嬌花大如盤檀心凸起筒長五分瓣尖闊形
扁葉尖小舊名國色天香
七寶盤
牙色長筒末舒瓣二分如耳挖黃心花扁如盤葉少鋸
花徑三寸
桂叢紫
紫色長筒末略舒瓣大心徑半寸金黃五出筒葉嫩綠
花大而扁瓣希少舊名紫桂蓮
千金笑
銀紅色瓣闊環抱玲瓏心間五出筒微黃不多露葉尖
長而窄狹
密荷花
淡黃色心小二分筒瓣寸許闊二分皆超起葉尖長少
鋸
紫絲蓮
深紫色花大如盤黃心如棋子二分筒瓣末俱超起形
扁徑三寸梗粗葉長瘦如雞脚
檀心暈
血牙色近心牙黃長筒瓣末如匙圓三寸梗細葉圓
雪蓮臺
白花帶碧色瓣末超起如蓮心黃而小半筒葉肥嫩梗
細
雨鵑紅
朱墨色心圓小而黃長筒末如匙花大如輪葉尖長帶
赤色梗粗
絨錦心
淡紫色心大徑寸黃金色五出筒瓣長筒如線不出匙
參差疎落類桂叢紫花扁如盤葉瘦舊名紫龍鬚
佛手黃
嫩黃色心五出筒深黃散亂瓣闊彎環葉肥澤梗細
湧金輪
嫩黃色大如盤檀心凸起深黃瓣長二寸筒末出匙超
上圍六寸肥葉圓勁舊名黃金針
粉翎兒
粉色長瓣大徑三寸心青黃色瓣有出心上者托瓣微
紅葉長瘦如蒿
錦標紅
朱色微筒長瓣開足下披心一簇金黃葉肥舊名滿心
大紅
月華秋
粉紅色心中青外黃筒二寸白瓣裏白外紅而尖銳如
月華五采梗細
紅玉環
白花微紅不見筒瓣長闊彎環相紐如連環圓毬徑三
寸舊名玉連環
昭容紫
深紫色筒瓣到頭如匙心黃而小形扁
銀絲針
白花青黃心極小瓣如針花圓葉細梗弱舊名銀針又
名銀絲蓮花形之特異者
秋月白
白花闊瓣筒二分形圓葉團而短舊名鵝毛飛
海紅蓮
粉紅大心黃色瓣半筒末超起如蓮臺葉肥梗粗花扁
徑三寸
萬點紅
淡粉紅長筒末作小匙匙内深紅瓣疎而參錯葉尖梗
細舊名落紅萬點
青心玉
白花而圓微筒青黃心瓣闊托瓣微紅梗細葉團小舊
名青心壓玉
錦麟祥
金紅半筒瓣狹而長彎繞花圓徑二寸葉如蒿舊名橘
皮紅
金赤芾
大紅心五出筒帶黃色瓣闊而尖花扁徑三寸葉少鋸
梗直
鷺鷥管
粉紅闊瓣大心淡黃白色五出筒如白羽花扁徑三寸
葉尖長梗細
朝陽素
淡紫色半筒粉心五出心上有瓣花大而扁徑三寸葉
尖長
金縷衣
嫩黃長筒瓣末出匙檀心圓小青莖大徑四寸葉尖多
鋸齒舊名黃鶴樓
紫金魚
玫瑰色長筒末作匙心帶黃色花扁徑三寸葉肥而長
梗細
墜紅絲
銀紅色著心處白色長筒瓣出半寸青心如棋子花大
四寸餘舊名老君眉
金鳳羽
黃色瓣闊半筒葉小花開最早又白者名銀鳳羽
小山畫譜卷下
