小山畫譜卷上
内閣學士加禮部侍郎銜鄒一桂撰
昔人論畫詳山水而略花卉非軒彼而輊此也花卉盛
於北宋而徐黃未能立說故其法不傳要之畫以象形
取之造物不假師傳自臨摹家專事粉本而生氣索然
矣今以萬物為師以生機為運見一花一萼諦視而熟
察之以得其所以然則韻致丰采自然生動而造物在
我矣譬如畫人耳目口鼻鬚眉一一俱肖則神氣自出
未有形缺而神全者也今之畫花卉者苞蒂不全奇偶
不分萌蘖不備是何異山無來龍水無脈絡轉折向背
遠近高下之不分而曰筆法高古豈理也哉是編以生
理為尚而運筆次之調脂勻粉諸法附於後以補前人
所未及而為後學之津梁覽者識其意而善用之則藝
也進於道矣乾隆二十三年穀雨後書於䀹巢書屋
畫有八法四知八法之說前人不同今折其中以論花
卉
一曰章法章法者以一幅之大勢而言幅無大小必分
賓主一實一虚一疎一密一參一差即陰陽書夜消息
之理也布置之法勢如勾股上宜空天下宜留地或左
一右二或上奇下偶約以三出為形忌漫團散碎兩亘
平頭棗核蝦鬚布置得法多不厭滿少不嫌稀大勢既
定一花一葉亦有章法圓朵非無缺處密葉必間疎枝
無風翻葉不須多向日背花宜在後相向不宜面輳轉
枝切忌蛇形石畔栽花宜空一面花間集鳥必在空枝
縱有化裁不離規矩
二曰筆法意在筆先胷有成竹而後下筆則疾而有勢
增不得一筆亦少不得一筆筆筆是筆無一率筆筆筆
非筆俱極自然樹石必須蠏爪短梗則用狼毫(蠏爪狼毫筆名)
鈎葉鈎花皆須頓折分筋勒幹迭用剛柔花心健若虎
鬚苔點布如蟻陣用筆則懸針垂露鐵鎌浮鵝蠶頭鼠
尾諸法隱隱有合蓋繪事起於象形又書畫一源之理
也
三曰墨法用頂烟新墨研至八分濃淡枯濕隨意運之
杜陵云白摧朽骨龍虎死黑入太陰雷雨垂盡之矣忌
陳墨積墨剰墨生紙急起急落花朵略入清膠點苔踢
剌不妨帶濕濃心淡瓣深蒂淺苞一定之法也
四曰設色法設色宜輕而不宜重重則沁滯而不靈膠
粘而不澤深色須加多遍詳於染法五采彰施必有主
色以一色為主而他色附之青紫不宜竝列黃白未可
肩隨大紅大青偶然一二深綠淺綠正反異形花可復
加葉無重筆焦葉用赭嫩葉加脂花色重則葉不宜輕
落墨深則著色尚淡
五曰點染法點用單筆染須雙管點花以粉筆醮深色
於毫端而徐運之自然深淺合度染花則先鋪粉地加
以礬水俟其乾後以一筆醮色染著心處一筆以水運
之初極淡漸次而深染非一次外瓣約三遍中心必五
六則凹凸顯然自然圓渾用脂略入清膠則不沁積而
完後發亮葉大亦用染法葉小則用點法至下筆輕重
疾徐則巧存乎人非筆墨所能傳也
六曰烘暈法白花白地則色不顯法在以微青烘其外
而以水筆暈之自有以至於無其用筆甚微著迹不得
即畫家所謂渲也或欲畫白花先烘其外亦得總欲觀
者但賞玉質而不知其烘則妙矣又樹石禽魚水紋波
級雪月霞天亦用烘法烘亦用水非用火也
七曰樹石法樹石必有皴法用枯濕筆隨意掃去樹幹
欲其圓渾逢節處空白一圍轉彎必有節節之圓長大
小不一狀松龍鱗栢纏身須參活法桐横抺柳斜擦各
樹不同柔條細梗不用雙鈎錯節盤根不妨擁腫至於
花間置石必整磈玲瓏忌零确叠砌一卷如涵萬壑盈
尺勢若千尋縱有頑礦亦須三面如出湖山穴竅必多
隙際方生苔蘚窪處或産石芝面背宜清邊腹要到黑
白盡陰陽之理虚實顯凹凸之形能樹石則山水之法
思過半矣
八曰苔襯法樹石佳則不必苔點苔不得法則反傷樹
石法須錯綜而有隊伍多不得少不得相其體勢而布
列之或圓或尖或斜或踢或亂或整能使樹加圓渾石
益崚嶒則神妙矣地坡著草各稱其花早春僅可枯苔
春夏不妨叢綠然花下宜淨蒙茸則非春花春草秋花
秋草各不相渾如戟如矛有意無意畫家神明全在乎
此勿以為餘技而忽之
四知之說前人未發今特標之
一曰知天萬物生於天天有四時夏秋之花皆有葉春
則梅杏桃李各不同梅開最早天氣尚寒故無葉而必
有微芽杏次之則芽長而帶綠矣桃李又次之則葉已
舒而尚卷曲至海棠梨花牡丹芍藥之類已春深而葉
肥水仙本三月花而以法植之則正月開故葉短迎春
與梅花同蘭蕙宿葉不凋其新葉亦花後方長至禽魚
蜂蝶各按四時梅時無燕菊候少蜂冬花不宜綠地春
景勿綴秋蟲隨時體察按節求稱各當其可則造物在
我
二曰知地天生雖一而地各不同庾嶺梅花北開南謝
其顯著矣北地風寒百花俱晚滇南氣暖冬月春花如
朱藤江南葉後方花冀北則先花後葉小桃丁香探春
翠雀鸞枝北方多而南方絶少梅花桂花茉莉珍珠蘭
紫薇則盛於南而靳於北芍藥以京師為最菊花則吳
下為佳湖南多木本之芙蓉塞北無倒垂之楊柳物以
地殊質隨氣化生花在手不可不知
三曰知人天地化育人能贊之凡花之入畫者皆剪裁
培植而成者也菊非刪植則繁衍而&KR1369;倒蘭非服盆則
葉蔓而縱横嘉木奇樹皆由裁剪否則&KR1166;枒不成景矣
或依闌傍砌或繞架穿籬對節者破之狂直者曲之至
染藥以變其色接根以過其枝播種早晩則花發異形
攀折損傷則花無神采欲使精神滿足當知培養功深
四曰知物物感陰陽之氣而生各有所偏毗陽者花五
出枝葉必破節而奇毗陰者花四出六出枝葉必對節
而偶此乾道坤道之分也(草本亦有花五出而枝葉對節者又陰陽交錯之理木本)
(則無)春花多粉色陽之初也夏花始有藍翠陰之象也花
之苞蒂鬚心各各不同有有苞無蒂者有有苞有蒂者
有有蒂無苞者有無苞無蒂者有有心無鬚者有有心
有鬚者花葉不同幹亦各異梅不同於杏杏不同於桃
推之物物皆然一樹之花千朵千樣一花之瓣瓣瓣不
同千葉不過數羣縱闊宜加横小(謂大瓣直者宜以小瓣嵌插之)刺不
加於花項禽豈集於棘叢草花有方幹之不同折枝無
蜂蝶之來采牡丹開時不宜多生萌蘖蠟梅放候偶然
乾葉離披新枝方可著花老幹從無附萼欲窮神而逹
化必格物以致知
各花分别
梅
白花五出枝葉破節冬春間即開得陽氣之最先者也
蘂圓蒂小鬚密中抽一心無點即花謝後結實者凡結
實之花俱有之人未之察耳著梗處有微苞開足時形
扁花時有微芽花著新枝枝青色老幹屈曲蚪形墨色
略帶赭色千葉者有玉蝶紅梅綠萼諸品不一
杏
花紅深淺不一色瓣五出兜而微縐蘂圓叢結蒂大著
梗處微苞花瓣以曲筆肖之芽嫩綠帶微紅新舊枝皆
赭墨色較梅幹多歴級老本亦能屈曲又三妙杏千葉
重纈蒂極大謂三妙者以花實仁皆妙也
桃
有深紅淺紅白色花五出枝葉破節瓣蘂蒂俱尖長鬚
少開足則紅著梗處微有苞嫩葉微舒卷曲枝直老幹
亦不甚曲枝幹皆赭墨色
千葉桃
粉紅者深淺不一赤者為緋桃白者為碧桃俗以千葉
者為碧桃白者為白碧桃謬矣梅杏桃俱用點法千葉
者蒂兩層十瓣葉尖長開在春深故也碧桃開足心墨
色枝比單葉者較柔娜幹赭墨色
小桃
亦有深淺紅白三色五出而花小枝柔弱蘂瓣蒂鬚幹
俱如桃開時微芽此花惟北地有之開在杏花之前江
南絶無
山桃
深紅千葉藤本枝蔓離披葉蘂雙出對節開向一邊開
時葉短小種山石上為宜
櫻桃
花叢發淡紅五出瓣有鋸齒長柄鬚少蘂尖枝柔曲開
時嫩葉微舒亦帶紅色枝葉破節唐時宴新進士於花
下謂櫻桃宴以此花開在二月時也
李
三月花五出色白朵小而叢發有柄檀心開時微葉枝
亦破節
海棠
三月花五出多層蘂叢生深紅開足正面白反瓣深紅
其瓣狹長而圓末柄蒂俱紅者為西府海棠唐時大内
所植今不易得柄綠而帶紅者為多著花處先有尖圓
小葉青色而其嫩葉反大而微紅又一種花葉肥大重
臺梗光潤而青者為河南西府若棠梨則單瓣青蒂葉
尖色態俱不及矣
梨
三月盡花開五出色純白心初黃開足後赭墨色長柄
叢生葉嫩綠亦有柄隨風而舞花之流逸者也寫此花
者必兼風月或飛燕宿鳥以淡墨青烘之則花顯而雲
氣亦出其幹柔曲老幹蒼黑以濃淡墨畫之不用赭又
紅梨花開在二月間色微紅開時無葉絶少韻致
玉蘭
花大如碗九瓣色白而微黃中抽一心如穟旁鬚十數
莖紫檀色苞二片栗羢色開時即落無蒂樹高數丈綠
芽如豆莢對生枝幹白色以枯濕筆為之不用赭寫此
花須積粉先染微黃而以粉傅之
辛夷
花似玉蘭心鬚苞俱無二而色微紅香不及亦二月開
木筆
三月開花似辛夷而内白外紫開時有葉葉長而闊末
尖圓
丁香
有紫白色二種蓓蕾甚繁花小四出千朵叢開蒂甚微
開時葉已條發葉圓淨對節生花後結子如丁香故名
此花盛於北地三月盡開
瑞香
正月開花最早瓣四出叢生有紫白二色枝葉對節樹
不甚高開時有葉葉尖長花大者徑寸丁香花小而繁
瑞香花大而疎一在春早一在春深皆香草也芳譜内
有黃紅雜色者余終未見
貼梗海棠
大紅花五出蒂大而青色三五叢開開時有葉但花葉
俱著梗無柄故名貼梗黃心一簇反瓣淡紅三月開亦
有四時俱花者結實如栟子
垂絲海棠
粉紅色花小叢生瓣亦有鋸長柄下垂如絲開時有嫩
葉微紅以海棠接於櫻桃本上故兩似之三月開樹不
甚高
紫荆
花色深紫而小如豇豆花微有柄叢生極密砌滿枝條
枝梗勁直開時有嫩葉圓而有柄經風則搖此花有毒
三月盡開對節生
郁李
粉紅千葉花開葉間有柄結實如櫻桃葉尖長微有鋸
齒樹小而枝直集註以棠棣為郁李者非也郁李不能
偏反萼不(音浮)亦不多詩所云棠棣者應是海棠非郁李
也
冰梅
三月開如郁李而肥大花粉色千葉蒂柄葉俱綠高二
三尺枝條柔弱北地花也
綬帶
長條蔓生黃花四出瓣長而卷綴滿於枝下垂如帶對
節生宜栽籬落二月即花心黃兩點而已花後舒葉圓
末而狹長花時芽赭色
迎春
木本對節枝條甚繁黃花六出迎春而開故名開足後
全朵脫落開時綠芽尖簇蒂亦六出著梗有苞此花宜
盆供
探春
白花細小叢生五出開時葉芽卷曲微蒂微柄略似丁
香芬芳可愛亦北地花也正月開
鸞枝
花似紅梅千葉對節花時有葉尖小樹不高長條密朵
三月開亦北地花也
水仙
以單葉者為佳白花六出上如金盞内檀心三點根葉
如蒜中抽一穟開四五花花柄如萱綠色叢處有苞二
片尖長赭色每剪葉不過四五以法植之葉短花高香
氣清微千葉者為玉玲瓏香遜
蘭
春蘭最早正二月即開莖長三寸層苞花五瓣三長二
短心如象鼻紫文如貝著裏處兩旁超起色白上另一
青子三角末微紅即花後結蓀者也葉長條尺餘闊三
四分背有劍脊經冬不凋此花本生於深林山澤中取
貯盆盎經年則葉短而花高香氣彌郁一剪一花間有
雙花者又有翠蘭蜜蘭紅蘭而以素心者為貴其大者
為燕銜珠香達戶外花開月餘采之風乾可療心疼又
建蘭似蕙一幹數朵葉闊而直上香襲人又漢中蘭亦
幹生花葉俱小皆夏秋開至冬蘭則花大而不香以開
在冬月也
蕙
花似蘭而一莖數朵多至十餘花以綠莖綠花者為貴
其花破節生一花一苞心亦如蘭凡蘭蕙花開有一露
珠綴於花底忌蜂採去則花不精神蕙葉長至二尺餘
莖長尺餘服盆則葉短四月初開
月月紅
花似薔薇葉五出著花處或三出花色粉紅每月花開
又謂月季花又有深紅者為月桂白者為月白
紫蝴蝶
闊葉抽莖幹上生枝陸續開放紫花九瓣作三臺大瓣
三有紫點中起一墻如鋸白質而紅點小瓣三無點其
大瓣之上另擎出三瓣狹小而拳白色紅筋此花宜栽
高處喜日色土墻上多有之俗謂之墻頭草
花蝴蝶
花略小亦九瓣淡紫色大瓣有黃心紫點小瓣無擎出
狹瓣如义一莖十數花三月開
黃蝴蝶
夏秋方開葉如羽扇高三四尺分枝結蘂對節開花花
樣如前而瓣直堅厚大小瓣俱紅點花後結實三稜黑
子圓如藥丸明春抛種即出
薔薇
叢生青莖多刺長條著花色態多般有紅白花深淺不
一花蘂繁朵如杯大葉五七出不等而以花黃者為上
品花大蜜色必過枝乃活一種名玉堂春數花叢於一
頂大如錢色嬌紅莖無刺一種名十姊妹花小而五色
俱備并有花心内復生蘂者亦叢生於枝末而有刺又
夾竹梅花白千瓣而葉似竹多三出無刺皆薔薇之别
種也又野薔薇生於岸坡單瓣五出圓而缺香烈取之
烝滴為露者是也
金盞
草本花金黃色形如金盞綠葉柔厚而長結實如拳爪
花陸續開四季不絶又謂之長春花
木香
藤本長條有刺花千葉叢開於頂心赭墨色花蒂如薔
薇有柄色有黃白二種白者貴黃者香亦不及又有一
種雲南紅帶紅色此花即荼蘼也植宜高架其葉必三
如竹葉而銳蘂初放即露花香味甜靜
繡毬
白花四月開樹高一二丈葉肥大鋸齒花如千朵梅結
成一毬圓徑五六寸開於枝末經露下垂風亭月榭不
可無此映帶畫法分襠不分瓣正面花圓四旁側立方
能成規
牡丹
即木芍藥古有芍藥而無牡丹永嘉時始見吟咏其花
木本高者五六尺惟玉樓春可丈餘花大者逕尺小者
五六寸千葉者貴或平頭或起樓色紅黃紫白俱有并
有牙色碧色駝色藕色綠色墨色灑金等類葉俱九出
貼花處或三五出苞大蒂小而蒂瓣葉大枝葉破節
畫法大紅大紫必用渲染粉紅者或點筆黃白必須積
粉花心錯落間露黃白花赭墨點葉梗向上有筋椏處微
芽一點老幹挺枝必有紅苞其無花之幹偶點一二多
不得一花葉必四枝少不得穀雨候開亦謂穀雨花
芍藥
草本四月開花千葉各色俱備早晚種類不一梗方條
直花蘂多種植者只留頂枝一二則花朵大葉九出尖長
彎垂卷起中陷邊超如桂葉花形較牡丹更為綽約染
花與牡丹同鈎葉筋則順其卷勢方梗須勒出此花京
師為最南方瘦弱不及也
杜鵑
古名紅躑躅本係蜀花今各處皆有高四五尺低者一
二尺春盡方開色硃紅六出重臺花蒂托管蒂甚微細
一枝數萼先葉後花葉尖小枝皆對節花瓣尖圓殘則
全朵脫落其樹盤生望若赤樓枝條軟弱以杜鵑鳴時
始開故名又一種花大而色淡葉亦粗并有五色者謂
之山鵑花黔中遍山皆是
罌粟
草本四月開青莖高二三尺葉如茼蒿花大如碗千葉
者有大紅桃紅紫色純白粉紅各種單葉者不貴實如
罌分房囊子數千粒如粟其葉抱莖生花豔麗一本數
花初生時柔荑可食粟可為腐香美隔年八月下種經
冬成棵以草遮霜雪春則去之性喜肥其花托底四瓣
上千葉皆尖細有苞開則脫落
虞美人
草本類罌粟而小一本數花長柄有毛花蘂下垂開時
始直苞兩片頂出花頭五色俱備葉多尖义形亦五出
瓶心如蓮房鬚環其外千葉者不見心相傳此花出虞
姬塚上四月開
玫瑰
花深紫似薔薇而多刺葉七出肥苞開足花扁瓣上多
白筋黃心攢簇香味甜美四月開
刺梅
有紅黃二種花葉刺俱似玫瑰高可三五尺有色無香
亦四月開
翠雀
草本北地花也翠色反面紫色五出其一連筒中心另
有兩瓣相竝如紫絨近筒瓣處兩孔外白内黃即花心
也筒内藏蜜有柄一枝數朵葉似僧鞋而小蘂如鳳仙
而禿
金銀花
藤本蔓生葉圓長花四瓣一瓣超起如豆花鬚五莖簇
出瓣末一本上有黃白二色入藥
三月菊
即蓬蒿也葉細碎如番菊花如藍菊長柄色黃瓣末方
而微鋸如金盞
諸葛菜
即蔓蒨嫩時可食葉如薺隔年下種交春起臺花紫色
四瓣叢發於頂多至十數花亦有旁枝生者結子細莢
如針落地自能生發相傳諸葛武侯行軍時布種於地
歸時乏糧人馬皆食之
草丁香
草本葉尖义如馬蘭花五出紫色黃心五點緊攅一簇
有蒂有柄略似丁香
地丁香
野草田塍坡岸間俱有葉長而末圓棵小貼地抽柄寸
餘開紫花如豇豆而下垂
黃馨
花小葉尖細有柄瓣五出色黃枝葉破節夏初開宜植
籬落
蒲公英
野草葉端如箭鏃下排列如齒貼地生起柄寸餘花黃
如菊千葉而尖亂冬春間向日即開
雪梅堆
白花多刺千葉帶碧色瓣緊密香烈葉肥鋸齒七出有
苞叢生二三尺
黃棣棠
蔓生花黃千葉如毬大如彈丸長條千朵開足圓滿不
見蒂葉尖圓有齒宜植籬間四月花開
金雀
木本高二三尺細葉如槐花黃像豆花蒂柘色如首柄
如喙一瓣反超如翅三瓣緊抱如尾宛如雀狀
荷包牡丹
草本葉似牡丹綠嫩而小花一枝綴十餘朵花形如荷
囊兩角超起中拖一心如垂帶端有兩黑點著枝處紅
絲懸掛纍纍可愛其本即當歸也四月開
纏枝牡丹
藤本葉如鼓子三出長條蔓衍籬落其花粉紅色有柄
蒂五出玲瓏娟好五月間開至秋不絶
朱藤
南北俱有四月花開紫色如幢下垂一枝百朵有柄如
絲花蘂如韈花蒂如帽開足一瓣翻超中分白心黃暈
三瓣聯屬如豆花狀其葉如椿長一二尺老幹虬形屈
曲盤繞高架花後結實如皂莢蒂赭綠色幹赭墨色
藤壽有數百年者緣樹更佳但樹必枯耳
剪春羅
草本四五月開色黃紅用硃標染五出瓣有齒如剪高
尺餘葉圓而長有尖心短五點青色叢生一枝數花花
開於頂蒂如梔子
剪秋紗
色大紅瓣如火燄苞蒂心如春羅梗赤色葉尖狹二花
俱對節秋紗則高可三尺枝長蘂繁玲瓏光燄結子與
春羅同又名漢宫秋七月開
石榴
五月花色大紅六出重臺枝葉對節瓣微縐而薄曜日
鮮明黃心千葉者少露蒂六出紅黃色狀如軍帽葉狹
長枝間有刺種類不一以迸子石榴為佳又三台石榴
千葉極大開足心出一蘂又開能三重然開至三臺則
初臺乾矣上二臺連蒂脫下一臺結子甚大又有黃色
粉紅灑金純白者其子如松子大色如其花砌小&KR4146;甚
佳又線香石榴枝柔花小而多樹不高又火石榴更小
單葉皆花於頂宜盆植
梔子
白花六出重臺者九出瓣厚而香郁黃心三粒紫鬚三
莖開足則瓣如圓頂實尖瓣也蒂葉六七不等如茉莉
而粗大葉如山茶樹高三五尺六月開即西域所謂薝
蔔也蘂卷如螺狀帶綠色
金錢
草本大紅花如錢盤中心起如燭焰末有短鬚青蒂五
出花開葉間午開子落又名子午花高一二尺葉尖長
有鋸子類牽牛六月開
鐵線蓮
白花藤本葉三出花開葉間長柄千葉托瓣如蓮上細
瓣叠抱瓣上白絲亦宜籬落夏花也
金絲桃
高一二尺枝繁花開五出色黃鬚極多長過於瓣中抽
綠莖枝葉對生蘂蒂尖俱如桃花五月間開
翠梅
草本叢生高五六寸葉圓花青翠五出圓瓣黃心蒂蘂
攅簇梗微紫有節六月開
夾竹桃
木本高五六尺枝長葉尖頂上分枝作花花粉紅重臺
玲瓏白絲間出花心蘂深紅極繁六七月開枝葉對節
凌霄
蔓生緣高樹花開樹杪金黃色五出有赤點大如葵筒
長心短中抽綠莖蘂如牽牛一枝十數朵葉如麻苧尖
長有鋸葉間有鬚如蝎虎足附枝甚牢結莢二三寸
鹿葱
草本花葉俱如萱高二三尺分枝對節牙色六出一枝
數朵五月開
木槿
樹高丈餘葉尖銳大者三出如桑花生葉間五出千臺
者貴其色有紅紫黃白數種苞蒂蘂如葵枝條勁直单
瓣者以之編籬花開紫色朝榮暮落即此花也枝葉俱
破節夏秋開
蜀葵
草本高可盈丈花五出千葉者貴色有大紅桃紅粉紅
純白牙色墨色碧色瓣圓鋸不一苞蒂蘂如槿花有柄
開於葉間結子圓砌如磨苞裹之葉大如芙蓉而五出
鋸齒筋密花如碗大黃心叢穟頂白鬚數莖五月開
錦葵
葉圓微有缺花小如錢五出紫色瓣上赤紋如石竹黃
心類蜀葵而小蘂繁叢生葉間高四五尺單瓣
百合
草本白花者為檀香百合一莖獨挺高三四尺葉葉對
節四面交生花開於頂六出無苞蒂花瓣分襠鬚六出
末紫點横斜中抽青莖反瓣及蘂有赭墨瘢花大如碗
香氣清冽紅花者為虎皮百合瓣狹長上有黑點亦六
出開足花下垂瓣翻卷葉細狹尖長心鬚與檀香略似
有色無香
山丹
草本亦名沃丹似百合而小葉狹長花六出大紅鬚亦
六出瓣上無點高尺餘六月開
茉莉
木本白花九瓣蒂亦九出如爪承筒未開時如瓜槌葉
圓微尖對節開花枝頂一叢四五花心含管内香甜靜
花小如錢六月開至秋則香遜矣
珍珠蘭
此花絶不似蘭而香酷似之葉青黑而圓微尖破節頂
著花&KR1166;枒如雞脚故俗名雞脚蘭其花如小米粒粒綴
於青枝色嫩黃宜盆植六月開
龍爪
草本形似鹿葱花硃紅色六出叢聚如毬花時葉已糜
爛俗謂之燈籠花夏秋開
虎耳
草本葉圓筋密而有毛反葉如秋海棠貼地牽蔓生根
叢葉中抽穟開花色微紅花一朵兩瓣尖長三小瓣圓
而細鬚五出白而長末有黃點支蔓俱有紅毛俗名金
絲荷葉六月開
岸蓮
草花四月間開野田内葉圓而柔嫩一枝十餘葉花粉
紅如豆花一莖數花環列合為一朵玲瓏圓小莖長二
三寸俗名紅花浪浪
柳穿魚
木本低小葉如垂柳花穟下垂一枝百朵粉色如貫魚
狀花三瓣中紅外白
都梁香
草花似蘭而不馨鮮紫色一莖數朵梗亦紫葉短闊夏
初開
蒲蘭
草花四月開葉如蒲花六出紫色幹高二三寸三大瓣
有黃心三小尖义如蝴蝶而小北人謂之馬蘭
慈菰
白花三出黃心青蒂幹高一二尺一枝十餘朵葉大三
角六月開
金鐘
山花也葉似槐抽穟柔而下垂花六出形似小鐘排列
絲繫於穟色有黃紫二種
石竹
草本叢生有節葉細狹尖長對節生花發枝頂五出鋸
齒色具五采瓣上有紋如錦心短藍點五蒂含苞蘂一
枝上有四五花千葉者貴又名洛陽花宜盆植
石菊
似石竹深紅而千葉花大而無紋葉較肥闊亦藍心宜
盆植
萱
草本大而重葉者為鳳頭萱葉如帶闊寸許環折垂地
穟高二三尺頂分枝著花多者至八九朵蘂長將開時
如黃鵠嘴對節生瓣金黃色分心反瓣帶青色鬚六莖
從小瓣内矗出中青莖一較長無蒂微苞單瓣者花紅
六出葉稍狹一種蜜色單瓣花小葉更細為金絲萱頗
香鬚亦六出
荷
水華之極大者生池澤中即古所謂芙蓉也種類不一
紅白二色為多清明後生圓葉初貼水如錢漸高如蓋
色青翠六月花開重葉者多至百葉惟大紅十八瓣者
為佳花時已具蓮房嫩黃色鬚長寸餘著花半白上四
分黃末有米色横粒環抱花房瓣如勺外深紅蘂如筆
花高於葉一葉一花花落後蓮房漸青垂下子一二十粒
千葉者子少并有不實者
紫薇
木本七月間開樹高丈餘&KR1244;花生於枝末瓣六出縐如
碎絨心稀少蒂圓蘂繁葉圓小色不一紅者為百日紅
又有藍黃粉三色紫薇其最著者花繁密帶露下垂簾
幕間嘉植也
秋葵
草本一名側金盞七月開幹丈餘葉六七出形如雞爪
而鋸齒花開葉間色青黃六出大如碗瓣上有絲内紫
色中抽一心著黃粉末紫色亦六出苞大微紅蒂尖長
綠色此花開時下垂結子六角尖銳如糭向上又名黃
葵七月開
夜來香
藤本植必用架蔓延環繞葉長而末圓花一叢百朵五
出色綠微黃蒂托管有柄開亦下垂日落則香氣襲人
六七月開
晚香玉
草本六月開葉如蒜而尖中抽穟作白花十餘朵六出
長筒如玉簮而小鬚藏筒内此花亦向晚乃香其香酷
烈北地花也
鳳仙
草本秋花高一二尺葉對節尖長鋸齒花生葉間蘂如
鳳首花開兩瓣如鳳翼心二其一即結子者也色紅紫
粉紅白灑金俱備千葉者貴本不高葉亦小結子不多
俗名西洋鳳仙
秋海棠
草本葉尖圓鋸齒大者如盤紅筋密布反面微綠而筋
全紅逐節而上花開四出圓瓣兩大兩小黃心如小毬
有微柄擎出花心花枝對生紅柄如絲蘂圓扁有蒂如
三角鈴者有有苞無蒂者子如豆生於葉間落地即萌
明秋開花其舊根經冬復發花葉更肥又有白花者柄
亦微紅秋英娟媚無如此花
玉簮
白花長筒未開如簮瓣六出似百合而小一枝十餘朵
苞圓鬚六出末横黃點中一莖綠色無點無蒂而微有
柄葉如扇長柄尖圓叢生花枝高尺餘香清冽一種紫
色者花葉俱小香亦遜俗名白鶴紫鶴俱草本
桂
一名木樨樹高一二丈枝葉對生葉如冬青尖長而彎
角旁超而中陷花開葉間四瓣黃心二點有柄將開則
苞落一苞數花叢密色正黃香濃郁一種色紅者為丹
桂白者為銀桂金色者為金桂香俱遜又有四季桂四
時俱花結子如小青果至藥名肉桂者則白花如茶非
其類也
雞冠
草本三月布種交夏方生繁則芟之可芼為羹長一二
寸即宜移植階砌高可四尺餘一幹獨挺葉對出尖長
有柄至秋乃花宛如雞幘五色俱備閃爍如剪絨又如
雲卷如芝房變態不一佳者子少一種紫花高不滿尺
名夀星雞冠不足貴也此花至冬猶豔經霜乃凋
菊
今之菊古之茱萸也具五色種類不一方梗缺葉五出
花千瓣圓者如毬扁者如盤苗生宿根三月分種四
月摘頭止留四五枝諺曰未種菊先插竹使有依傍
則不柔蔓蘂多俟其有微柄則以針刺之止留頂花
則瓣多而開大無取太高三尺餘足矣畫法有鈎染粉
絲之别佳種開不見心花紅者梗亦微紅凡畫菊不宜
著蜂蝶記曰鞠有黃花陶詩采菊東籬下非今之
盆植也其花小色黃而香甚性清和入藥今人謂之
野菊亦先進禮樂之說耳近復尚洋菊而後進又為
先進矣
藍菊
又名江西藍子布於地初生如菜交秋發梗生花黃心
如錢大長瓣排列周圍色有紅紫白三種近有千葉者
著心處為五出筒葉則先大後小俱有尖义
僧鞋菊
其根即附子梗高三四尺叢生葉如艾花開於頂一枝
數十朵色深紫形如僧鞋圓瓣二尖瓣二前一兜彎而
尖四瓣内有鬚數莖白點兜内藏兩鈎含蜜花卸後結
子如小瓶此花開於九月經霜乃凋明春復發
萬夀菊
金黃色千葉花大如杯開足圓滿蒂長蘂如瓜瓣末鋸
齒葉細而尖鋸一枝十餘出一本數十花光燄奪目
波斯菊
單瓣者五出中心如棋子大色金紅千葉者長瓣莖葉
蒂蘂與萬夀菊同
老少年
有紅黃及間色三種紅者名雁來紅紅黃相間者名十
樣錦紅者初時紫色至秋則紅葉心内變出黃者初時
綠色後變黃間色者紅黃俱變葉尖長獨梗花細砌葉
間結子細而黑此以葉得名者也
秋牡丹
草花花葉俱似牡丹但小耳花紫色如杯大黃心
水木樨
草花叢生枝柔弱葉細狹而尖長花如豆花黃色淺深
相間微柄綠蒂生於葉間蒙茸茂密香甜靜
馬蘭
草花生不擇地紫色如藍菊而細小其苗可食花時挺
幹分枝蘂生枝末葉有尖义亦先大後小
美人蕉
葉大而尖如扇層複抱梗花叢簇幹上尖長五出參錯
不齊如火燄色硃紅近蒂處帶黃色圓蒂如豆上有黑
點結實可為數珠
牽牛
草本牽藤附木葉三出有尖花開葉間有柄如鼓子花
色藍翠五色相連不分瓣尖蒂抱筒花心三白藏筒内
近心處花白色清曉開放日高即殷遇陰曀則花竟日
淡竹
淡竹草有節葉抱節生如竹花開葉間青苞兩片如蚌
蛤吐出翠瓣二葉圓小内有綠心如米粒又出一莖前
有二鬚翹出鬚末黃點如桂花花之大不盈指面而有
如許點綴非詳察不知
決明
草本葉如槐花黃五出蘂圓叢開枝上花後結子如豆
莢食之明目
扁豆
藤本緣架而上千頭葉三張尖圓破節花生葉間一穟
十餘朵色有紫白二種白者佳其花一瓣翻超三瓣連
屬如藤花但藤花下垂而豆花直上花後成莢種類不
一似弓袋者佳此花人多種植鮮能窮其狀者昔南田
作扁豆花一枝遊棚下半月知寫生之不易也
蠶豆
葉厚而長淡綠色一枝六出有苞抱梗高尺餘白花成
穟叢生葉間翻瓣上有黑點如瓜子大似二而一中分
白道蒂如扁豆而大
蓼
草花一名觀音柳幹五六尺節粗而幹細其節即牛膝
也葉尖長有柄末分枝錯落下垂一穟花千朵粉紅五
出有心蒂蘂細如米面水臨溪别饒丰韻一種花小而
白者不足貴
芙蓉
十月開青梗條發高七八尺有紅白二種花如千葉葵
未開時緊密開足則反正玲瓏葉亦如葵而光潤綠苞
青蒂宜池沼邊又一種名三醉芙蓉初開時花白次日
微紅三日大紅樹高丈餘破節生枝木本不凋楚南多
有
山茶
木本單葉粉紅者名楊妃山茶破臘開大紅者為蜀茶
正月開皆五瓣黃心一簇如瓣大白鬚半寸苞蒂數層
葉厚尖長有稜又重臺大紅者名寶珠山茶樹高花千
朵粉色者名玉林山茶品貴又洋茶五色具備并有灑
金二色者其花平板少韻
蠟梅
臘月開花黃如臘對節生九瓣内一臺紫色黃心三點
香氣馥郁葉尖長花時無葉其種有荷花磬口九英磬
口者佳狗蠅其最下者一種素心者花大香甚名懷素
蠟梅出自中州為上品
南天竹
抱根生如慈竹葉尖一枝九出每出必三叢披若竹夏
間開小白花五瓣冬結子朱紅纍纍如珊瑚種嘉者名
獅子尾枝重下垂冬月霜雪間不可無此點綴
右花一百餘種餘未經見及不入畫者不錄
取用顏色
粉
上匣真杭粉微帶碧色者以指甲破之其稜如鋒此上
品也色白而無鋒者火候過而質反粗青色而堅者火
候不及鉛氣未盡皆不可用粉好只用清膠研成團著
槌上以水化之即能發亮不可烝淘忌烈火烘冬月隔
宿可用夏月宿膠不宜
臙脂
雙料杭脂以滚水擠出盛碟内文火烘乾將乾即取碟
離火多用幾張分作數碟乾後再以温水浮出精華而
去其查滓則更妙初擠不過一二再擠顏色略差烘之
以調紫色牙色嫩葉苞蒂等用至點染花頭必用初擠
花青
用廣青末帶葡萄色者為佳羅篩去滓用膠研細淘取
其標傾碟内文火烘乾夏月分碟速乾恐膠臭也凡烘
顏色須一人守之時時側動則不枯焦
藤黃
取筆管黃以嫩色者為上不用膠著水即化顏色中最
省力者
赭石
以黃赤色鮮明者為上鐵色者為下取其質嫩細可磨
者搗碎乳細冲以微膠淘出標用碟内焙乾亦可成墨
硃砂
以鏡面砂為上乳細取中心用其標另收大紅花反瓣
用好砂則竟無脚也
石青
取佛頭青搗碎去石屑乳細用膠取標即梅花片也其
中心為二青染花最佳其下為大青人物大像用
石綠
取獅頭綠用法如石青多取標為用若蜻蜓翅則無標
矣
雄黃雌黃
以膠水磨用亦可若欲多用亦須淘定凡石色俱不可
攙和用而雄黃氣猛烈觸粉即變尤宜慎之
泥金
金有青赤二種俱要真金將飛金抖入碟内以兩指醮
濃膠磨之乾則濟以熱水俟極細後以滚水淘洗提出
膠而銹未去則不能發亮洗銹之法以猪牙皂莢子泡
水冲入置深杯内文火烘之翻滚半刻後置杯於地而
紙封其面少頃揭開則金定而去其黑水如此洗烘三
四次則水白而金亮矣去水之法用紙撚引出擠乾復
入謂之白龍取水若傾倒則精華隨去矣醮筆時略用
清膠用過後仍用皂湯磨洗則發亮如前
百草霜
燒茅草之鍋灰羅細濃膠研乳如淘定花青法取標烘
乾為墨用
小山畫譜卷上
