保命集卷下
金張元素撰
欬嗽論第二十一
論曰欬謂無痰而有聲肺氣傷而不清也嗽是無聲而
有痰脾濕動而為痰也欬嗽謂有痰而有聲盖因傷於
肺氣動於脾濕欬而為嗽也脾濕者秋傷於濕積于脾
也故内經曰秋傷于濕冬必欬嗽大抵素秋之氣宜清
肅反動之氣必上衝而為欬甚則動于脾濕發而為痰
焉是知脾無留濕雖傷肺氣而不為痰也有痰寒少而
熱多故欬嗽者非專主于肺而為病以肺主皮毛而司
於外故風寒先能傷之也内經曰五臟六府皆能令人
欬非獨肺也各以其時主之而受病焉非其時各傳而
與之也所病不等寒暑燥濕風火六氣皆令人欬唯濕
病痰飲入胃留之而不行上入于肺則為欬嗽假令濕
在于心經謂之熱痰濕在肝經謂之風痰濕在肺經謂
之氣痰濕在腎經謂之寒痰所治不同宜隨證而治之
若欬而無痰者以辛甘潤其肺故欬嗽者治痰為先治
痰者下氣為上是以南星半夏勝其痰而欬嗽自愈枳
殼陳皮利其氣而痰自下痰而能食者大承氣湯微下
之少利為度痰而不能食者厚朴湯治之夏月嗽而發
熱者謂之熱痰嗽小柴胡四两加石膏一两知母半两
用之冬月嗽而發寒熱謂之寒嗽小青龍加杏仁服之
然此為大例更當隨證隨時加减之量其虚實此治法
之大體也
蜜煎生薑湯蜜煎橘皮湯燒生薑胡桃
此者皆治無痰而嗽者當辛甘潤其肺故也如但使
青陳皮藥皆當去白本草云陳皮味辛理上氣去痰
氣滯塞青皮味苦理下氣二味俱用散三焦之氣也
故聖濟云陳皮去痰穰不除即生痰麻黃發汗節不
去而止汗
治風痰熱咳嗽其脉弦面青四肢滿悶便溺秘澁心多
燥怒水煑金花丸
南星半夏(各一兩生用)天麻(五錢)雄黃(二錢)
白麵(三兩)寒水石(一兩燒存性)
右為細末滴水為丸每服五七十丸至百丸煎漿水
沸下藥煑令浮胃度漉出淡漿水浸另用生薑湯下
或通聖加半夏及局方中川芎丸防風丸皆可用也
小黃丸治熱痰欬嗽脉洪面赤煩熱心痛唇口乾燥多
喜笑宜小黃丸
南星(湯洗)半夏(洗各一兩)黃芩(一兩半)
右為細末生薑汁浸蒸餅為桐子大每服五十丸至
七十丸食後薑湯下及小柴胡湯中加半夏亦可
白术丸治痰濕欬嗽脉緩面黃肢體沉重嗜卧不收腹
脹而食不消化宜白术丸
南星半夏(俱湯洗各一兩)白术(一兩半)
右為細末糊為丸桐子大每服五七十丸生薑湯下
及局方中防己丸亦可用
玉粉丸治氣痰欬嗽脉澁面白上喘氣促洒淅惡寒愁
不樂宜服之
南星半夏(俱洗各一两)官桂(去皮一两)
右為細末糊為丸如桐子大每服五七十丸生薑湯
下食後及局方中防己丸亦可玉粉丸加减在後心
下痞者加枳實五錢身熱甚者加連五錢體重者加
茯苓一两氣上逆者加苦亭藶五錢氣促者加人參
桔梗各五錢浮腫者加郁李仁杏仁各五錢大便秘
者加大黃五錢
雙玉散治痰熱而喘痰湧如泉
寒水石石膏(各等分)
右為細末煎人參湯調下三錢食後服
治痰千緡湯
半夏(生味一两)大皂角(去皮子半两剉碎)
右同於絹袋中盛之用水三升生薑七大片同煎至
一半以手操洗之取清汁分作三服食後併服二服
效
防風丸治痰嗽胷中氣不清利者枳术丸亦妙
防風(半两)枳殼(半两去穰麩炒)白术(一两)
右細末燒飯為丸每服五七十丸生薑湯下
天麻丸
天麻(一两)半夏南星(各一两)雄黃(少許)
右以白麵二两滴水為丸如桐子大每服五十丸至
百丸煎淡水令沸下藥煮十餘沸漉出食前生薑湯
下
利鬲丸主胷中不利痰嗽喘促利脾胃壅滯調秘瀉藏
推陳致新消進飲食治利鬲氣之勝藥也
木香(一錢半)檳榔(一錢半)人參(三錢)當歸(二錢)
藿香(一錢半)大黃(酒浸焙一两)厚朴(薑制三两)枳實(一两炒)
甘草(五錢炙)
右為細末滴水和丸如桐子大每服三五十丸食後
諸飲皆下
欵氣丸治久𠻳痰喘肺氣浮腫
青皮(去白)陳皮(去白)檳榔木香
杏仁(去皮尖)郁李仁(去皮)茯芩澤瀉
當歸茂(炮)馬兜鈴苦亭藶
(已上各三两)人參防己(各五錢)牽牛(取頭末一两)
右為細末生薑汁麵糊為丸如梧子大每服一二十
丸加至五七十丸生薑湯下食後
玉粉丸治痰結咽喉不利語音不出
半夏(洗五錢)草烏(一字少)桂(一字多)
右同為末生薑汁浸蒸餅為丸如雞頭大每服一丸
至夜含化多歲不愈者亦效
枳殼湯治久痰胷鬲不利者多上焦發熱
枳殼(麩炒去穰二两)桔梗(三两)黃芩(一两半)
右同剉每日早用二两半水三盞煎至二盞勻作三
服午時一服中時一服臨卧時一服三日七两半藥
盡服生半夏湯
生半夏湯
半夏(不以多少洗七遍切作片子)
右每服秤三錢水一盞半入生薑五大片同煎至一
盞和滓食後服一日三二服服三日畢再服枳术丸
盡其痰為度論曰先消胷中氣後去鬲上痰再服枳
术丸謂首尾合盡消其氣謂令痰不復作也
清鎮丸治熱嗽
小柴胡湯内加人參一倍青黛(半两)
右為細末麵糊丸如桐子大每服五十丸生薑湯下
半夏丸治因傷風而痰作喘逆兀兀欲吐惡心欲倒已
吐加檳榔三錢
半夏(一两湯洗切)雄黃(研三錢)
右同為末生薑汁浸蒸餅為丸桐子大每服三十丸
生薑湯下小兒丸如&KR0927;米大
白术散治夏暑大熱或醉飲冷痰濕不止膈不利
白术茯苓半夏(洗)黃芩(各等分)
右為麄末每服五錢至七錢水二盞入生薑十片煎
至一盞去滓調陳皮末一錢神麹末一錢食後
法曰大熱大飲盖酒味熱而引飲冷冷與熱凝於胷中
不散而成濕故痰作矣甚者宜吐之吐後服五苓甘露
勝濕去痰之劑
白术湯治痰潮上如湧泉久不可治者
白术白茯苓半夏(等分)
右為末每服半两病大者一两水二盞生薑七片煎
至一盞取清調神麹末二錢頓服之病甚者下玉壺
丸一百丸大效永除根
天門冬丸治婦人喘手足煩熱骨蒸寝汗口乾引飲面
目浮腫
天門冬(十两去心秤)麥門冬(去心八两)生地黃(三斤取汁為膏子)
右二味為末膏子和丸如梧子大每服五十丸煎逍
遥散送逍遥散中去甘草加人參或服王氏博濟方
中人參荆芥散亦可如面腫不已經曰面腫曰風故
宜汗麻黃桂枝可發其汗後服柴胡飲子去大黃故
論曰治藏者治其俞治府者治其合浮腫者治其經
治俞者治其土也治合者亦治其土也如兵家圍魏
救趙之法也
虚損論第二十二
論曰虛損之疾寒熱因虛而感也感寒則損陽陽虚則
隂盛損自上而下治之宜以辛甘淡過于胃則不可治
也感熱則損隂隂虚則陽盛故損自下而上治之宜以
苦酸鹹過于脾則不可治也自上而損者一損于肺皮
聚而毛落二損損于心血脉虚少不能榮于藏府婦人
月水不通三損損于胃飲食不為肌膚自下而損者一
損于腎骨痿不能起于床二損損于肝筋緩不能自收
持三損損于脾飲食不能消克論曰心肺損而色蔽腎
肝損而形痿糓不能化而脾損感此病者皆損之病也
漸漬之深皆虛勞之疾也
四君子湯治肺損而皮聚毛落益氣可也
白术人參黃耆茯苓(各等分)
右為麄末每服五錢至七錢水一盞煎至七分去滓
食遠溫服
八物湯治心肺虛損皮聚而毛落血脉虛損婦人月水
愆期宜益氣和血
白术人參黃耆茯苓
川芎熟地黃當歸芍藥(各等分)
右麄末服五七錢水一盞煎至七分去滓食後温服
十全散治心肺損及胃飲食不為肌膚宜益氣和血調
飲食
白术人參黃耆茯神
桂熟地黃當歸川芎
芍藥甘草(等分)
右為末加生薑棗同煎水一大盞藥五錢煎至七分
食前日三服
金剛丸治腎損骨痿不能起于床宜益精
萆薢杜仲(炒去絲)蓯蓉(酒浸)兔絲子(酒浸等分)
右為細末酒煑猪腰子為丸每服五七十丸空心酒
下
牛膝丸治腎肝損骨痿不能起于床筋緩不能收持宜
益精緩中
牛膝(酒浸)萆薢杜仲(炒去絲)蓯蓉(酒浸)
防風兔絲子(酒浸)白蒺䔧(各等分)桂(半之)
右細末酒煑猪腰子搗丸桐子大空心酒下五七十
丸
煨腎丸治腎肝損及脾損糓不化宜益精緩中消糓
牛膝萆薢杜仲蓯蓉
兔絲子防風白蒺藜胡蘆巴
破故紙(等分)桂(半之)
右和劑服餌如金剛丸法腰痛不起者甚效
黑地黃丸加五味子名腎氣丸治陽盛隂虛脾腎不足
房室虚損形瘦無力面多青黃而無常色宜此藥養血
益腎
蒼术(一斤米泔浸)熟地黃(一斤)川薑(冬一两夏五錢春七錢)
五味子(半斤)
右為細末棗肉為丸如梧子大每服一百丸至二百
丸食前米飲下或酒治血虛久之甚效經曰腎苦燥
急食辛以潤之開腠理致津液通氣五味子味酸故
酸以收之此雖陽盛不燥熱乃是五藏虛損於内故
可益血收氣也此藥類象神品藥也
治陽虚隂盛心肺不足宜八味丸若形體瘦弱無力多
困未知隂陽先損夏月地黃丸春秋宜腎氣丸冬月宜
八味丸
消渴論第二十三
論曰消渴之疾三焦受病也有上消中消腎消上消者
上焦受病又謂之鬲消肺也多飲水而少食大便如常
或小便清利知其燥在上焦也治宜流濕潤燥中消者
胃也渴而飲食多小便黃經曰熱能消糓知熱在中法
云宜下之至不欲飲食則愈腎消者病在下焦初發為
膏淋下如膏油之狀至病成而面色黧黑形瘦而耳焦
小便瀉而有脂治法宜養血以肅清分其清濁而自愈
也法曰燥上而渴辛甘而祛用潤肺故可用蜜煎生薑
湯大器頓之時時呷之法云心肺之病莫厭頻而少飲
内經云補上治宜以緩又曰辛以潤之開腠致津液通
則肺氣下流故氣下火降而燥衰矣其渴乃止又經曰
二陽結為消王注曰二陽結於胃及大腸俱熱也腸胃
藏熱則善消水糓可甘辛降火之劑黃連末一斤生地
黃自然汁白蓮花藕自然汁牛乳汁各一斤熬成膏子
劑連末為丸每服桐子大三十丸少呷温水送下日進
十服渴病立止
治上焦鬲消而不欲多食小便清利宜小柴胡湯或加
白虎湯或錢氏中地骨皮散内加芍藥黃耆石膏
黃芩桔梗之類是也
人參石膏湯治鬲消上焦煩渴不欲多食
人參(半两)石膏(一两一錢)知毋(七錢)甘草(四錢)
右為麄末每服五錢至七錢水煎食後温服
順氣散治消中熱在胃而能食小便赤黃微利之為效
不可多利服此藥漸漸利之不欲多食則愈
厚朴(薑制一两)大黃(四两)枳實(二錢炒)
右剉每服五錢水煎飰遠服
茴香散治腎消病下焦初證小便如膏油
茴香(炒)苦練(炒)
右細末酒調二錢食前
八味丸治腎消大病加减法
本方内倍加山藥外桂附從四時加减假令方内桂
附一两春各用三錢夏用一錢秋用五錢冬全用一两
珍珠粉丸治白淫夢泄遺精及滑出而不收
黃栢一斤(於新瓦上燒令通赤為度)真蛤粉一斤
右為細末滴水丸如桐子大每服一百丸空心酒下
法曰盛陽乘陽故精泄也黃栢降火蛤粉醎而補腎
隂也又治思想無窮所願不得之證
竹籠散治消渴
五靈脂黑豆(去皮臍)
右等為細末每服三錢冬瓜湯調下無冬瓜苗葉皆
可日二服小渴二三服效渴定不可服熱藥唯服八
味丸去附子加五味子
腫脹論第二十四(小兒附)
靈樞脹論云帝問岐伯脹形何如岐伯曰夫心脹者煩
心氣短卧不安肺脹者虚滿而喘欬肝脹者脇下滿而
痛引少腹脾脹者善噦四肢煩悗體重不能勝衣卧不
安腎脹者引背央央然腰髀痛六腑脹胃脹者腹滿胃
脘痛鼻聞焦臭妨于食大便難大腸脹者腸鳴痛而濯
濯冬日重於寒則飱泄食不化小腸脹者小腹䐜滿引
腰而痛膀胱脹者少腹氣滿而氣癃三焦脹者氣滿于
皮膚中硜硜然而不堅膽脹者脇下痛脹口苦善太息
又水脹篇云帝問岐伯水脹何如荅曰水始起也目窠
上微腫如新卧起之狀其頸脉動欬隂股間寒足脛腫
腹乃大其水已成矣以手按其腹隨手而起如褁水之
狀此其候也帝曰膚脹何如岐伯曰膚者寒氣客于皮
中鼔空空然不堅腹身大盡腫皮厚按其腹窅而不起
腹色不變此其候也鼓脹何如答曰腹脹身皆大大與
膚脹等也色蒼黃腹筋起此其候也腸覃何如荅曰寒
氣客于腸外與衛相博氣不得榮因有所繫癖而内着
惡氣乃起瘜肉生其始大也大如雞子稍以益大至其
成如懷子狀久離歲按之則堅推之則移月事不以時
下此其候也石瘕如何答曰石瘕生于胞中寒氣客于
子門閉塞氣不通惡血當瀉衃以留止日以益大狀如
懷子月事不時皆生於女子可𨗳而下帝曰膚脹鼓脹
可刺邪曰先瀉其脹之血絡復調其經刺去其血絡也
經云平治權衡去菀陳剉開鬼門潔淨府平治權衡者
察脉之浮沉也去菀陳剉者疎滌腸胃也開鬼門潔淨
府者發汗利小便也又鼔脹之病治以雞屎醴名醫云
其腫有短氣不得卧為心水两脇痛為肝水大便鴨溏
為肺水四肢皆腫為脾水腰痛足冷為腎水口苦咽乾
為膽水乍虚乍實為大腸水各隨其經絡分其内外審
其脉證而别之大有風水皮水石水黃汗推各藏以論
之風合歸肝皮合歸肺黃汗歸脾石合歸腎風水脉浮
必惡風皮水脉亦浮按下没指石水脉沉腹滿不喘黃
汗脉沉遲發熱而多涎久而不愈必致癰膿水腫脉浮
帶數即是虚寒潜止其間久必沉伏沉伏則陽虛隂實
為水必矣要知水脉必沉是也論曰脉出者死與病不
相應也諸唇黑則傷肝缺盆盈平則傷心臍出則傷脾
足平則傷腎背平則傷肺此五者必不可療也治法云
腰以上宜發汗腰以下利小便錢氏論虚實腹脹實則
不因吐瀉久病之後亦不因下利脹而喘急悶亂更有
痰有熱及有宿食不化而脹者宜服大黃丸白餅子紫
霜丸下之更詳認大小便如俱不通先利小便後利大
便虚則久病吐瀉後其脉微細肺主目胞腮虚腫手足
冷當先服塌氣丸後服異功散及和中丸益黃散溫其
氣因于氣腫者橘皮煎丸因于濕為腫煎防己黃
耆湯調五苓散因于熱為腫者服八正散
又一法燥熱於肺為腫者乃絶水之源也當清肺除燥
水自生矣于䜴梔湯中加黃芩如熱在下焦隂消使氣
不得化者當益隂則陽氣自化也黃蘖黃連是也
五脉論五水灸法
青水灸肝井赤水灸心榮黃水灸脾俞白水灸
肺經黑水灸腎合
婦人蠱脹無脉燒青丸五皮散亦是
論諸蠱脹者有二腫若從胃則旦食而不能夜食旦則
不脹夜則脹是也若水腫證濡泄者是也内經曰蠱脹
之病治以雞屎醴酒調服水脹之病當開鬼門潔淨府
也
白茯苓湯名變水
白茯苓澤瀉(各二两)郁李仁(二錢)
右㕮咀作一服水一椀煎至一半常服無時從少至
多服或煎得澄入生薑自然汁在内和麵或做粥飯
作常食五七日後覺脹下再中以白术散
白术澤瀉(各半两)
右為細末煎服三錢茯苓湯調下或丸亦可服三十
丸
末治之藥服黃耆芍藥建中之類以調養之平復後忌
房室猪魚塩麵等物
治水氣蠱脹潔淨府楮實子丸
楮實子(一斗水二斗熬成膏子)白丁香(一两半)茯苓(三两去皮)
右二味為細末用楮實膏為丸如桐子大不計丸數
從少至多服至小便清利及腹脹减為度後服中治
藥末治藥調養藥疎啓其中忌甘苦酸補其下五補
七宣
取穴法
治腫治其經治金火也井榮俞經隂經金也舍木水火
陽經火也
治腫木香散
木香大戟白牽牛(各等分)
右為細末每用三錢猪腰子一對批開摻藥在内燒
熟空心服之如左則塌左右則塌右如水腫不能全
去於腹上塗甘遂末在遶臍滿腹少飲甘草水其腫
便去也
治水腫
螻蛄去頭尾與葡萄心同研露七日曝乾為細末淡
酒調下暑月濕用尤佳
又方
棗一斗鍋内入水上有四指用大戟并根苗盖之遍
盆合之煑熟為度去大戟不用旋旋喫無時盡棗决
愈神效
眼目論第二十五
論曰眼之為病在府則為表當除風散熱在藏則為裏
宜養血安神暴發者為表而易治久病者在裏而難愈
除風散熱者瀉青丸主之養血安神者定志丸婦人熟
乾地黃丸是也或有體肥氣盛風熱上行目昏澁者槐
子散主之此由胸中氣濁上行也重則為痰厥亦(缺)
使胸中氣清無此病也又有因目疾過藥多而損
(缺)入之眼漸昏弱乍明乍暗不欲視物此目少血之
驗也熟乾地黃丸消風散定志丸相須而養之或有視
物不明見黑花者此謂之腎氣弱也宜補腎水駐景丸
是也或有暴失明者謂眼居諸陽交之會也而隂反閉
之此風邪内滿當有不測之疾也翳膜者風熱重而有
之或斑入眼此肝氣盛而發在表也翳膜已生在表明
矣當發散而去之反疎利則邪氣内搐為翳則深也邪
氣未定謂之熱翳而浮邪氣已定謂之冰翳而沉邪氣
牢而深者謂之陷翳當以焮發之物使其邪氣再動翳
膜乃浮輔之退翳之藥則能自去也病久者不能速效
當以歲月除之
治眼赤暴發腫散熱飲子
防風羌活黃芩黃連(各一两)
右剉每服半两水二盞煎至一盞食後温服如大便
秘澁加大黃一两如痛甚者加當歸地黃如煩燥不
能眠睡加梔子一两
川芎散治風熱上衝頭目眩熱腫及胸中不利
芎槐子(各一两)
右細末三錢如胸中氣滯不利生薑湯調目疾茶調
風熱上攻㕮咀一两水煎食後
治眼久病昏澁因發而久不愈地黃湯
防風羌活黃芩黃連
地黃當歸人參茯神(各等分)
右為麄末每服五七錢水一盞半煎至一盞去滓溫
服食後
槐子散
槐子黃芩木賊蒼术(各等分)
右細末茶清調下食後
治眼生翳膜及斑入眼焮赤已過者瀉青丸主之當半
减大黃如大便秘焮氣未定依方服之
治冰翳久不去者羚羊角散主之
羚羊角升麻細辛(各等分)甘草(半之)
右為細末一半為散一半蜜為丸如桐子大每服五
七十丸以羚羊角散下之食後臨卧米泔水煎服
治太陽經衛虚血實腫人臉重頭中濕淫膚脉睛痛肝
風盛眼黑腎虚桔便丸
桔梗(一斤)牽牛(頭末三两)
右二味為末煉蜜丸如桐子大每服四五十丸加至
百丸食前温水下日二服
金絲膏點眼藥
生薑(四两取汁)白沙蜜(一斤煉去滓)䝋猪膽汁(三錢)
黃連(四两槌用水一手浸煎取五升)
右先煎黃連水後入薑汁次入蜜同煎去沫淨次入
下項藥末
腦子(四錢)麝香(三錢)&KR1504;砂(四錢)鵬砂(三錢)
輕粉(五錢)熊膽(四錢)青塩(三錢)
右極細攪勻熬令稀膏點用
治眼暴赤發嗔痛不可忍者救苦丸
黃連(一两)當歸(二錢)甘草(一錢)
右同剉細新水半椀浸一宿以慢火熬約至一半以
綿濾去滓以淨為妙用火再熬作稠膏子為度攤在
椀上倒合以物盖之用熟艾一大彈子許底下燃之
用艾熏膏子艾盡為度再入下項藥
朱砂(一錢飛)腦子(半錢)乳香没藥(等分)
右同研極細入黃連膏内搜和丸如米大每用二丸
點眼大角内仰面卧藥化則起
治眼發赤腫毒氣侵睛脹痛宣毒散
盆硝雄黃乳香没藥(各等分)
右為極細末以少許鼻内㗜之
治眼風毒發腫鼻中欲啑啑多大損而生瘡宣風散
川芎甘菊(各二錢)乳香没藥(各一錢)
右和勻再研極細少許鼻内㗜之
目能遠視不能近視局方中定志丸目能近視不能遠
視萬壽地芝丸
生薑(四两焙)天門冬(四两去心)枳殼(三两去穣炒)甘菊(二两)
右為細末煉蜜丸如桐子大茶清或温酒下一百丸
食後此藥能愈大風熱
洗眼藥
呵子(二两)黃丹(四两)蜜(八两)柳枝(四十寸)
右以河水二椀熬至半椀用一錢熱水化洗之石噐
内熬
治眼赤瞎以青埿蛆不論多少淘淨㬠乾末之令害眼
人仰卧合目用藥一錢散在眼上須臾藥行待少時去
藥赤瞎亦無
治倒睫無名異末之摻捲在紙中作撚子點着到藥
處吹殺以煙熏睫自起
瘡瘍論第二十六
論曰瘡瘍者火之属湏分内外以治其本内經曰膏粱
之變足生大丁其原在裏發于表也受持如虚言内結
而發諸外未知從何道而出皆是從虚而出也假令太
陽經虚從背而出少陽經虚從鬢出陽明經虚從髭而
出腎脉經虚從腦而出又經曰地之濕氣感則害人皮
膚筋脉其在外盛則内行若其脉沉實當先疎其内以
絶其原也其脉浮大當先托裏恐氣傷于内也有内外
之中者邪氣至甚遏絶經絡故發癰腫經曰榮氣不從
道于肉理乃生癰疽此因失托裏及失疎通又失和榮
衞也治瘡之大要湏明托裏疎通行榮衞三法托裏者
治其外之内疎通者治其内之外行榮衞者治其中也
内之外者其脉沉實發熱煩躁外無焮赤痛其邪氣深
於内也故先疎通以絶其原外之内者其脉浮數焮腫
在外形證外顯恐邪氣極而内行故先托裏内外之中
者外無焮惡之氣内亦藏府宣通知其在經當和榮衞
也用此三法之後雖未差必無變證亦可使邪氣峻减
而易痊愈故經曰諸痛痒瘡瘍皆属心火又曰知其要
者一言而終不知其要流散無窮
鍼灸法曰凡瘡瘍可灸刺者湏分經絡部分血氣多少
俞穴遠近若從背而出當從太陽五穴隨證選用或刺
或灸泄其邪氣(缺)凡太陽多血少氣
至隂通谷束骨崑崙
委中
從鬢而出者當從少陽五穴選用少陽少血多氣
竅隂夾谿臨泣陽輔
陽陵泉
從髭而出者當從陽明五穴選用陽明多血少氣
厲兊内庭䧟谷衝陽
解谿
從腦而出者初覺腦痛不可忍且欲生瘡也腦者髓之
海當灸刺絶骨以泄邪氣髓者舍也故脉浮者從太陽
經依前選用脉長者從陽明經依前選用脉弦者從少
陽經依前選用論曰諸經各有井榮俞經合井主心下
滿及瘡色青榮主身熱及瘡赤色俞主體重節痛瘡黃
色經主欬嗽寒熱瘡白色合主氣逆而泄瘡黑色隨經
病而有此證者或宜灸宜鍼以泄邪氣經曰邪氣内搐
則腫熱宜砭射之也内經曰夫癖氣之息者宜以鍼開
除之氣勝血聚者宜石而泄之王注曰石砭也可以破
大癰出膿今以排鍼代之凡瘡瘍已覺微謾腫硬皮血
不變色脉沉不痛者當外灸之引邪氣出而方止如以
有膿水者不可灸當刺之淺者亦不灸經曰陷者灸之
如外微覺木硬而不痛者當急灸之是邪氣深陷也淺
者不可灸慎之
諸病瘡瘍如嘔者是濕氣侵于胃也藥中宜倍加白术
服之
内疎黃連湯治嘔啘心逆發熱而煩脉沉而實腫硬木
悶而皮肉不變色根深大病在内藏府秘澁當急疎利
之
黃連芍藥當歸㯽榔
木香黃芩山梔子薄荷
桔梗甘草(已上各一两)連翹(二两)
右除㯽榔木香二味為細末外並剉每服一两水一
盞半煎至一盞先喫一二服次每服加大黃一錢再
服加二錢以利為度如有熱證止服黃連湯大便秘
澁加大黃覺無熱證少煎没藥内托復煎散時時服
之如實無熱及大小便通止服復煎散稍有熱證却
服黃連湯秘則加大黃如此内外皆通榮衞和調則
經絡自不遏絶矣
治腫焮于外根槃不深形證在表其脉多浮痛在皮肉
邪氣盛則必侵于内急湏内托以救其裏也服内托復
煎散
地骨皮黃耆芍藥黃芩
白术茯苓人參柳桂(味淡者)
甘草防己當歸(已上各一两)防風(二两)
右㕮咀先煎蒼术一斤用水五升煎至三升去术滓
入前藥十二味再煎至三四盞絞取清汁作三四服
終日服之又煎蒼术滓為湯去滓再依前煎服十二
味滓此除濕散鬱熱使胃氣和平如或未己再作半
料服之若大便秘及煩熱少服黃連湯如微利及煩
熱已過却服復煎散半料如此使榮衞俱行邪氣不
能内侵也
治諸瘡瘍藏府已行如痛不可忍者可服當歸黃耆湯
并加减在右
當歸黃耆地黃地骨皮
川芎芍藥(等分)
右㕮咀每服一两水一椀煎至五分去滓温服如發
熱者加黃芩煩熱不能卧者加梔子如嘔是濕氣侵
胃也倍加白术
膏藥方
好芝蔴油(半斤)當歸(半两)杏仁(四十九个去皮)桃柳枝(各四十九條長四指)
右用桃柳二大枝新綿一葉包藥繫於一枝上内油
中外一枝攪於鐵器内煎成入黃丹三两一處熬水
中滴成不散如珠子為度
治金絲瘡一云紅絲瘤其狀如線或如繩巨細不等經
所謂丹毒是也但比煙毒不甚廣闊人患此疾頭手有
之下行至心則死下有之上行亦然法當於瘡頭截經
而刺之以出血後嚼萍草根塗之立愈
治從高堕下涎潮昏冒此驚恐得也苦杖散
苦杖(不以多少)
右細末熱酒調下如產後瘀血不散或聚血皆治之
治丁瘡奪命散
烏頭尖附子底蝎梢雄黃(各一錢)
蜈蚣(一對)硵砂粉霜輕粉
麝香乳香(各半錢)信(二錢半)腦子(少許)
右為細末先破瘡出惡血畢以草杖頭用紙帶入于
内以深為妙
治瘡難消不能作膿痛不止木香散
地骨皮(一两去土皮)木香(半两)穿山甲(二錢半炙黃)麝香(一字)
右為細末酒調下三錢及小兒斑後生癰米飲調下
效如神
治丁瘡毒氣入腹昏悶不食
紫花地丁蟬殼管仲(各半两)丁香
乳香(各一錢)
右細末每服二錢温酒調下
治惡瘡有死肉者及追膿
白丁香輕粉粉霜雄黃
麝香(各一錢)巴豆(三个去油)
右同研細新飯和作錠子用之
治諸瘡大疼痛不變肉色謾腫光色名曰附骨癰如神
三生散
露蜂房蛇退皮頭髮(洗淨等分)
三味燒灰存性研細酒調三錢
治膀胱移熱于小腸上為口糜好飲酒人多有此疾當
用𨗳赤散五苓散各半两煎服
治少隂口瘡半夏散若聲絶不出者是風寒遏絶陽氣
不伸也
半夏(一两製)桂(一字)草烏頭(一字)
右同煎一盞水分作二服其效如神
治太隂口瘡甘礬散
生甘草(一寸)白礬(一栗子大)
右噙化嚥津
治赤口瘡乳香散
乳香没藥(各一錢)白礬(飛半錢)銅綠(少許)
為細末摻用
治白口瘡没藥散
没藥乳香雄黃(各一錢)輕粉(半錢)
巴豆霜(少許)
右細末乾摻
瘰&KR0659;論第二十七
夫瘰&KR0659;者經所謂結核是也或在耳前後連及頥頷下
連缺盆皆為瘰&KR0659;或在胸及胸之側下連两脇皆為馬
刀手足少陽主之此經多氣少血故多堅而少軟膿白
而稀如泔水狀治者求水清可也如瘰&KR0659;生去别經臨
時於銅人内隨其所屬經絡部分對證之穴灸之并依
經内藥用之獨形而小者為結核續數連結者為瘰&KR0659;
形表如蛤者為馬刀
治馬刀連翹湯
連翹(二斤)&KR1840;麥(一斤)大黃(三两)甘草(二两)
右㕮咀一两水两椀煎至一盞半早食後巳時服在
項两邊是屬少陽經服藥十餘日後可於臨泣穴灸
二七壯服藥不可住了至六十日决效有一方加大
黃不用甘草更加貝毋五两雄黃七分㯽榔半两同
未熱水調下三五錢
治瘰&KR0659;文武膏(桑椹也)
文武實(二斗黑熟者)
右以布袋取汁銀石器中熬成薄膏白湯點一匙日
三服
痔疾論第二十八
論曰手陽明大腸名曰害蜚(蜚蟲也)六元正紀論陽明又曰
司殺府(手陽明屬金)大腸名害蜚謂金能害五蟲又曰司殺府
謂金主殺既有此二名何以自生蟲盖謂三焦相火盛
而能制陽明金故木来相侮内經曰侮謂勝已也木主
生五蟲叔和云氣主生于脾藏傍大腸疼痛陣難當漸
覺少瀉三焦熱莫謾多方立紀綱此言飲酒多食熱物
脾生大熱而助三焦氣盛火能生土也當瀉三焦火熱
退使金得氣而反制木木受制則五蟲不生病自愈矣
蒼术澤瀉丸
蒼术(四两去皮)澤瀉(二两)枳實(二两)地榆(二两)
皂子(二两燒存性)
右為細末燒飯為丸桐子大每服三十丸食前酒或
未飲下
又方
川烏(炮)古石灰(等分)依前丸服
淋洗藥
天仙子荆芥小椒蔓荆子(等分)
右以水煎洗
黑地黃丸治痔之聖藥也在虚損門下有方
婦人胎産論第二十九
論曰婦人童幼天癸未行之間皆屬少隂天癸既行皆
從厥隂論之天癸巳絶乃屬太隂經也治胎產之病從
厥隂經者是祖生化之源也厥隂與少陽相為表裏故
治法無犯胃氣及上二焦為三禁不可汗不可下不可
利小便發汗者同傷寒下早之證利大便則脉數而已
動于脾利小便則内亡津液胃中枯燥製藥之法能不
犯三禁則榮衞自和榮衞和而寒熱止矣外則和于榮
衞内則調于清便先將此法為之初治次後詳而論之
見證消息同壊證傷寒為之緩治或小便不利或大便
秘結或積熱於腸胃之間或以成瘻或散血氣而為浮
腫盖產理多門故同傷寒壊證如發渴而白虎氣弱則
黃耆血刺痛而用以當歸腹中痛而加之芍藥已上例
證不犯三禁皆產後之久病也凡產後暴病禁犯不可
拘也如產後熱入血室者桃仁承氣抵當湯之類是也
胃堅燥者大承氣不可以世藥言之產後世人多用烏
金四物是不知四時之寒熱不明血氣之虚與實盲然
一槩用藥如此而愈加增劇是醫人誤之耳大抵產病
天行從增損柴胡雜證從加添四物然春夏雖從柴胡
秋冬約同四物藥性寒熱病證虚實不可不察也四物
湯常病服餌四時各有增損今具增損于后
春倍川芎(一曰春二曰脉弦三曰頭痛)夏倍芍藥(一曰夏二曰脉洪三曰泄)秋倍地黃(一曰秋二曰脉)
(嗇三曰血虚)冬倍當歸(一曰冬二曰脉沉三曰寒而不食)此常服順四時之氣而有對
證不愈者謂失其輔也春防風四物(加防風倍川芎)夏黃芩四物
(加黃芩倍芍藥)秋天門冬四物(加天門冬倍地黃)冬桂枝四物(加桂枝倍當歸)此四時常
服隨證用之也如血虚而腹痛微汗而惡風四物加荗
桂謂之腹痛六合如風虚眩運加秦芁羌活謂之風六
合如氣虚弱起則無力匡然而倒加厚朴陳皮謂之氣
六合如發熱而煩不能安卧者加黃連梔子謂之熱六
合如虚寒脉微氣難布息不渴清便自調加乾薑附子
謂之寒六合如中濕身沉重無力身凉微汗加白术茯
苓謂之濕六合此婦人常病及產後病通用之藥也治
婦人虚勞局方中謂之首尾六合者如大聖散下熟乾
地黃丸是治無熱虛勞專其養也中道藥牡丹煎丸空
心食前人參荆芥散臨卧食後是治有熱虛勞藥也
治婦人懷胎腹脹枳殼湯
枳殼(三两炒)黃芩(一两)
右為麄末每服半两水一盞半煎一盞去滓温服
治産前脹滿身體沉重枳殼湯中加白术一两
治產前寒熱小柴胡湯中去半夏謂之黃龍湯
治懷孕胎漏二黃散
生地黃熟地黃(各等分)
右為細末加白术枳殼湯調下一两日二服
治有孕胎痛地黃當歸湯
當歸(一两)熟地黃(二两)
右為麄末作一服水三升煎至升半去滓頓服
束胎丸
白术枳殼(去穰炒等分)
右為末燒飯為丸如桐子大入月一日食前服三五
十丸温熟水下胎瘦易生也服至產則已
產間藥
治胎衣不下或子死腹中或血衝上昏悶或暴血下及
胞乾而不能産者宜服半夏湯
半夏麴(一两半)桂(七錢半去皮)大黃(五錢)桃仁(三十箇去皮尖炒)
右為細末先服四物湯三两服次服半夏湯三錢生
薑三片水一盞煎去三分食後如未效次服下胎丸
下胎丸
半夏(生)白歛(各半两)
右為細末滴水為丸如桐子大食後用半夏湯下三
二丸續續加至五七丸如有未效者湏廣大其藥榆
白皮散主之又不效大聖散主之有宿熱人宜服人
參荆芥散
產後藥
治產後經水適斷感于異證手足牽搐咬牙昏冐宜增
損柴胡湯
柴胡(八錢)黃芩(四錢半)人參(三錢)半夏(三錢)
石膏(四錢)知毋(二錢)黃耆(五錢)甘草(四錢炙)
右為麄末每服半两生薑五片棗四箇水一盞半煎
至一盞溫服清無時
前證已去次服秦芁湯去其風邪
秦芁(八錢)人參(三錢)防風(四錢半)芍藥(半两)
柴胡(八錢)黃芩(四錢半)半夏(三錢)甘草(四錢炙)
右為麄末每服五七錢水一盞煎至七分溫服清無
時二三日經水復行前證退宜服荆芥散小柴胡小
料中加荆芥穗五錢枳殼五錢麩炒去穰同小柴胡
湯煎服三二日後宜正脾胃之氣兼除風邪宜服防
風湯
蒼术(四两)防風(三两)當歸(一两半)羌活(一两半)
右為麄末每服一二两水三盞煎至一盞半取清續
續常服無時
凡胎前之藥無犯胎氣産後變化並同傷寒無證盡從
加减四物湯
治産後腹大堅滿喘不能卧白聖散
樟柳根(三两)大戟(一两半)甘遂(一两炒)
右為極細末每服二三錢熱湯調下取大便宣利為
度此藥主水氣之勝藥也
治産後風氣在表面目四肢浮腫宜加减局方中七聖
丸每服二十丸白湯下日加三四丸以利為度如浮腫
喘嗽加木香㯽榔倍之謂氣多浮則腫如頭目昏冐加
羌活川芎謂多風也如只浮腫依七聖丸本方服之
治產後日久虛勞雖日久而脉浮疾者宜服三元湯
柴胡(八錢)黃芩人參半夏(洗)
甘草(炙已上各三錢)川芎芍藥熟地黃
當歸(各二錢半)
右為麄末同小柴胡湯煎服
治日久勞虛微有寒熱脉沉而浮宜柴胡四物湯
川芎熟地黃當歸芍藥(各一两半)
柴胡(錢)人參黃芩甘草
半夏麴(已上各三錢)
右為麄末同四物煎服
如日久虛勞鍼灸小藥俱不效者宜服三分散
白术茯苓黃耆川芎
芍藥熟地黃當歸(各一两)柴胡(一两六錢)
黃芩(六錢)人參(一两六錢)半夏(六錢)甘草(六錢)
右為麄末每服一两水一盞煎至半盞温服清日一服
治產後虚勞不能食宜十全散
白术茯苓黃耆(各二两)人參
川芎芍藥熟地黃當歸(各一两)
桂(一两半)甘草(一两半炙)
右剉如麻豆每服半两水一盞半入生薑五片棗三
枚同煎至七分空心食前温服清
凡虚損病者淺深治有次第虚損論中詳論之
治產後諸風痿攣無力血風湯
秦芁羌活防風白芷
川芎芍藥當歸地黃
白术茯苓(各等分)
右為細末一半煉蜜丸如桐子大一半散溫酒調下
丸子五七十丸甚妙
治產後諸積不可攻當養隂去熱其病自退宜服芍藥
湯
芍藥(一斤)黃芩茯苓(各六两)
右三味為麄末每服半两水煎日三服去滓温服
治產後兒枕大痛黑白散
烏金石(燒紅醋七遍另為細末)寒水石(燒存性末)
右二味各等分另頓放臨服各抄末一錢半粥飲湯
下痛止便不可服未止再服大效
治産後不煩而渴桃花散
新石灰(一两)黃丹(半錢)
右細末渴時冷漿水調一錢服
治產後衝脹胸中有物狀是噎氣不降紫金丹
代赭石&KR0008;礰石(各等)
右為細末醋糊為丸如桐子大每服三五十丸酒下
胷中痛加當歸湯下久服治血癖
又方
代赭石(一两)桃仁(三錢炒去皮尖)大黃(五錢)
右為末薄荷水為糊丸如桐子大每服三五十丸溫
水下無時
治臍腹痛不可忍四物湯一两加玄胡三錢半
治血癖腹痛及血刺腰痛四物湯細末二两加酒煑玄
胡細末三两每服三錢酒調下
治血運血結血聚於胸中或偏于少腹或連于肋脇四
物湯四两倍當歸川芎加鬼箭紅花玄胡各一两同為
末如四物湯煎服取清調没藥散服之
沒藥散
盲虫(一錢去足羽炒)水蛭(一錢炒)麝香沒藥(三錢)
右為細末煎前藥調服血下痛止只服前藥
治產後頭痛血虚痰癖寒厥皆令頭痛加减四物湯
羌活川芎防風香附子(炒)
白芷(已上各一两)石膏(二两半)細辛(二錢)當歸(五錢)
熟地黃(一两)甘草(五錢)蒼术(一两六錢去皮)
右為麄末每服一两水煎服無時如有汗者是氣弱
頭痛也方中加芍藥三两桂一两半加生薑煎如痰
癖頭疼加半夏三两茯苓一两半加生薑煎如熱厥
頭痛乂加白芷三两石膏三两知毋一两半寒厥頭
痛加天麻三两附子一两半生薑煎
治產後風虚血昡精神昏昧荆芥散
荆芥穗(一两三錢)桃仁(五錢去皮尖炒)
右為細末温水調服三錢微喘加杏仁(去皮尖炒)甘草(炒)各
三錢
治產前證胎不動如重物下墜腹冷如冰立效散
川芎當歸(各等分)
右為麄末每服秤三錢水二盞煎至一盞去滓食前
服
治婦人胎漏及因事下血枳殼湯
枳殼(半两)黃芩(半两)白术(一两)
右為麄末每服五七錢水一盞煎至七分食前空心服
治婦人筋骨痛及頭痛脉弦增寒如瘧宜服風六合
四物湯四两加羌活防風各一两
治婦人血氣上衝心腹肋下悶宜服治氣六合湯
四物四两加木香檳榔各半两
治婦人臍下冷腹痛腰脊痛宜服玄胡六合湯
四物内加玄胡苦練(炒)各一两
治婦人氣充經脉月事頻併臍下痛宜芍藥六合
四物内倍加芍藥
治婦人經事欲行臍腹絞痛宜服八物湯
四物内加玄胡苦練各一两檳榔木香各半两
治婦人經水過多别無餘證
四物内加黃芩白术各一两
治婦人經水澁少
四物内加葵花煎
治婦人虚勞氣弱喘嗽胸滿宜氣六合
四物内加厚朴一两(製)枳實半两(炒)
已上煎法並同四物服之
四物主治法
熟地黃補血如臍下痛非熟地黃不能除此通腎經之
藥也
川芎治風瀉肝木如血虚頭痛非川芎不能除去此通
肝經之藥也
芍藥和血理脾治腹痛非芍藥不能除此通脾經之藥也
當歸和血如血刺痛非當歸不能除如刀刺狀此通腎
經之藥也
以上四味治法如顯一證於四物湯中各加二味用之
如少腹痛四物湯四两加玄胡苦練各一两經水暴多
四物四两加黃芩一两如腹痛者只加黃連如夏月用
不去黃芩經水如黑豆水加黃連黃芩各一两如經水
少而色血和者四物四两加熟地黃當歸各一两如經
水適来適斷往来寒熱者先服小柴胡以去其寒熱後
以四物湯調治之如寒熱不退勿服四物是謂變證表
邪猶存不能效也依前論中變證隨證用藥調治之
治婦人血積增損四物湯
四物内加廣茂京三稜桂乾漆皆依法製各加一
兩如四物煎服
治婦人產後血昏血崩月事不調遠年乾血氣皆治之
名曰紅花散
乾荷葉牡丹皮當歸紅花
蒲黃(炒)
右各等分為細末每服半兩酒煎和滓溫服如衣不
下另末榆白皮煎湯調半兩立效
治婦人惡物不下
當歸(炒)芫花(炒)
右細末酒調三錢又好墨醋碎末之小便酒調下妙
又治胎衣不下蛇退皮(炒焦)細末二錢酒調下
諸見血無寒衂血下血吐血溺血皆屬于熱但血家證
皆宜服此藥生地黃散
生地黃熟地黃枸杞子地骨皮
天門冬黃耆芍藥甘草
黃芩
右各等分同剉每服一兩水一盞半煎至一盞去滓
溫服脉微身凉惡風每一兩加桂半錢吐血者多有
此證
治衂血不止麥門冬飲子
麥門冬生地黃
右等分剉每服一兩煎服又衂血先硃砂蛤粉次木
香黃連大便結下之大黃芒硝甘草生地黃溏軟梔
子黃芩黃連可選用
帶下論附
論曰赤者熱入小腸白者熱入大腸原其本也皆濕熱
結于脉故津液湧溢是為赤白帶下本不病緣五脉經
虚結熱屈滯于帶故女子臍下㾓痛而綿綿隂器中時
下也故經曰任脉為病男子内結七疝女子帶下瘕聚
王注曰任脉自胞上過帶脉貫於臍上故男子内結七
疝女子帶下帶脉起于季脇章門如束帶狀令濕熱冤
結不散故為病也經曰脾傳之腎病名曰瘕疝小腹冤
熱而痛出白一名曰蠱所以為帶下冤屈也冤結也屈
滯而病熱不散先以十棗湯下之後服苦練丸大玄胡
散調下之熱去濕除病自愈也如女子不月先瀉心火
血自下也内經曰二陽之病發心脾有不得隠曲故女
子不月其傳為風消王注曰大腸胃發病也心脾受之
心主血心病則血不流脾主味脾病則味不化味不化
則精不足精血不足故其證不能已虧則風邪勝而真
氣愈消也又經曰月事不来者胞脉閉也胞脉屬於心
而絡於胞中令氣上迫肺氣不得上通故月事不來先
服降心火之劑後服局方中五補丸後以衞生湯治脾
養血氣也
苦練丸治婦人赤白帶下
苦練(碎酒浸)茴香(炒)當歸
右等分為細末酒糊丸如桐子大每服三五十丸空
心酒下腰腿痛疼四物四兩加羌活防風各一兩
衞生湯
當歸白芍藥(各二兩)黃耆(三兩)甘草(一兩)
右為麄末每服半兩水二盞煎至一盞去滓温服空
心如虚者加人參一兩
大頭論第三十
夫大頭病者是陽明邪熱太甚資實少陽相火而為之
也多在少陽或在陽明或傳太陽視其腫勢在何部分
隨經取之濕熱為腫木盛為痛此邪見於頭多在兩耳
前後先出皆主其病也治之大不宜藥速速則過其病
所謂上熱未除中寒復生必傷人命此病是自外而之
内者是血病况頭部分受邪見于無邪迹之部當先緩
而後急先緩者謂邪氣在上著無形之分部既著無形
無所不至若用重劑速下過其病難已雖用緩藥若急
服之或食前或頓服皆失緩體則藥不能得除病當徐
徐浸漬無形之邪也或藥性味形體擬象皆要不離緩
體是也且後急者謂緩劑已瀉邪氣入於中是到隂部
染於有形質之所若不速去則損隂也此終治却為客
邪當急去之是治客以急也且治主當緩者謂陽邪在
上隂邪在下各本家病也若急治之不能解紛而益亂
也此故主主當緩治客以急者謂陽分受隂邪隂分受
陽邪此客氣急除去之也假令少陽陽明為病少陽為
邪出于耳之前後也陽明為邪者首大腫是也先以黃
芩黃連甘草湯通炒過剉煎少少不住服或劑畢再用
大黃煨鼠粘子新瓦上炒香煎藥成去滓内芒硝俱各
等分亦時時呷之無令飲食在前得微利及邪氣已只
服前藥如不已再同前次第服之取大便利邪氣即止
如陽明渴者加石膏如少陽渴者加瓜蔞根陽明行經
升麻芍藥葛根甘草太陽行經羌活防風之類
雷頭風附
夫治雷頭者諸藥不效為與證不相對也夫雷頭者震
卦主之震仰盂故予製藥内加荷葉謂象其震之形其
色又青乃述類象形也當煎局方中升麻湯
升麻湯(一兩)蒼术(一兩)荷葉一箇全者
右為細末每服五錢水一盞煎七分温服食後或燒
全荷葉一箇研細調煎藥服亦妙
耳論附
論曰耳者盖非一也以竅言之是水也以聲言之金也
以經言之手足少陽俱會其中也有從内不能聽者主
也有從外不能入者經也有若蟬鳴者有若鐘聲者有
若火熇熇狀者各隨經見之其間虚實不可不察也假
令耳聾者腎也何謂治肺肺主聲鼻塞者肺也何謂治
心心主臭如推此法皆從受氣為始腎受氣於己心受
氣於亥肝受氣於甲肺受氣於寅脾正四季此法皆長
生之道也
小兒斑疹論第三十一
論曰斑疹之病其狀各異瘡發焮腫于外屬少陽三焦
相火謂之斑小紅壓行於皮膚之中不出者屬少隂君
火也謂之疹凡顯斑證者若自吐瀉者慎勿治則多吉
謂邪氣上下皆出也大凡瘡疹首尾皆不可下恐妄動
而生變此謂少陽通表宜和之也當先安其裏以解毒
次微發之安裏解毒者謂能安和五藏防風湯是也如
大便不秘次微發之微發之藥錢氏中甚多宜選用之
如大便過秘宜微利之當歸丸棗變百祥丸是也初知
是斑疹若便發之令斑併出小兒難禁是使别生他證
也首尾不可下者首曰上焦尾曰下焦若已吐利不可
下也便宜安裏藥三五服如能食大便秘者内實宜微
疎利之若内虚而利者宜安裏藥三五服末後一服調
微發之藥服之大抵用安裏之藥多發表之藥少秘則
微疎之邪氣不併出能作番次使小兒易禁也身温者
順身凉者逆則宜服防風湯以和之
防風湯
防風(一兩)地骨皮黃耆芍藥
枳殼荆芥穗牛旁子(已上各半兩)
右為細末温水調下或為麄末煎服二三錢更妙
治大便秘而内實能食宜當歸丸
當歸(五錢)黃連(二錢半)大黃(二錢)甘草(一錢炙)
先將當歸熬作膏子入藥三味為丸漸次服十丸
治斑疹大便秘結棗變百祥丸
大戟(去骨一两)棗(三箇去核)
右二味用水一椀煎至水盡為度去大戟不用將棗
焙乾可和劑旋丸從少至多以利為度
五臟病各有所見證
熱則從心寒則從腎嗽而氣上則從肺風從肝瀉從脾
假令瀉見嗽而氣上脾肺病也瀉白益黃散合而服之又
宜黃芩厚朴湯白术厚朴湯謂脾苦濕肺苦燥氣則上逆
也其證先瀉又兼面色黃腸鳴呦呦者是也如見渴熱
多者當服厚朴湯下渴熱少者當服白术厚朴湯其他
五臟若有兼證皆如此類然更詳後說四時經移用藥
假令春分前風寒也宜用地黃羌活防風或地黃丸及
瀉青相間服之春分後風熱也宜用羌活防風黃芩或
瀉青丸用𨗳赤散下之立夏之後熱也用三黃丸𨗳赤
散夏至後濕熱也宜𨗳赤瀉黃丸合而服之或黃芩甘
草白术茯苓之類為勝濕之藥立秋後宜用益黃散瀉
白散陳皮厚朴人參木香之類秋分後用瀉白散立冬
之後地黃丸主之謂腎不受瀉也大凡小兒斑疹己發
有瘡有聲音者乃形病氣不病也無瘡無聲音者乃氣
病形不病也有瘡而無聲音者是形氣俱病也後一證
當清利肺氣八風湯或凉鬲散大黃芒硝亦可或如聖
湯加大黃或八味羌活湯加大黃此是春時發斑謂之
風斑耳瘡疹者内經云痛痒瘡瘍皆屬心火斑子者是
相君行命三焦真陽氣之所作也若氣入肺變膿胞入
肝為水胞自病為斑心乃君火入於皮作癮疹為肺主
皮毛心不害肺金此乃君之德也未瘡而發搐而外感
寒邪内發心熱而發搐用茶粉下解毒丸或犀角地黃
湯主之已發便稠密形勢如針頭者當輕發其表凉其
内連翹升麻湯主之若斑已發稠密甚而微喘飲水有
熱證當以去風藥微下之若出不快清便自調知為在
表不在裏當微發之升麻葛根湯主之若有乾黑陷身
不大熱大小便澁則知熱在内當煎大黃湯下宣風散
身表大熱者表證未罷不可利大便若斑疹已出見小
熱小便不利者當利小便已發後有毒餘不散為復有
身熱癰瘡之類當用解毒之藥
藥略第三十二(針法附)
羌活(治支節痛太隂經風藥也)防風(療風通用)甘草(和中調諸藥)肉桂(通氣助腸)
桂枝(閉汗和表)麻黃(發大陽隂經汗)桃仁(滋血破血)黃芩(瀉肝氣)
雄黃(去風)白芷(治正陽明頭痛)知毋(泄腎火助隂)石膏(瀉肺火是陽明大凉藥)
半夏(去痰)柴胡(治少陽厥陰寒熱往來)芍藥(止脾痛安太隂)人參(補氣和中)
瓜蒂(治濕在上頭吐藥)赤豆(利小便)杏仁(潤肺除燥)蒼术(温中去濕熱強胃)
草烏頭(熱行經)南星(治風痰湏用)天麻(治頭風)神麴(消食強胃)
白术蒼术同陳皮(益氣)枳實(治心下痞)枳殼(利胸中氣消痞)
黃連(泄心火)白茯苓(止渴利小便太隂經藥)苦葶藶(瀉肺火)桔梗(治嚥喉痛利肺氣)
大黃(泄實熱)厚朴(治脹滿厚腸)黃耆(止汗治諸氣虚不足)㯽榔(破氣不行)
荆芥(清利頭目)烏梅肉(助脾收胃飲食)沉香(益氣和神)肉豆蔲(治大腸腸滑)
附子(補命及心火)朴硝(寒减去燥)梔子(除煩利氣行小便)當歸(補三隂血不足)
川芎(太陽頭痛)地黃(補腎真陰不足臍下痛)萆薢(補腎不足)杜仲(壯筋骨兩全)
牛膝(補筋益脾)蓯蓉(益陽道及命門火衰)沙苑蒺䔧(補腎水真隂)破故紙(補命門不足)
五味子(補五臟氣不足)巴豆(去濕之過藥)細辛(少隂頭痛不足)升麻(陽明經和觧藥)
蛇蛻(去皮膚風燥)茴香(利小便補腎去沉寒助陽)苦練子(去小腹痛)廣茂(去積聚)
乾薑(益氣和中)生地黃(凉血)沒藥(除血痛和血之勝藥也)地榆(治下部有血)
澤瀉(治少隂不渴而小便不利及膀胱中有留)
輕枯虚薄緩淺假宜上厚
重實潤深真急宜下其中
平者宜中餘形色性味皆
隨藏腑所宜此處方用藥
之大槩耳知者誠用心則
思過半矣
流注鍼法
心(缺)脉沉腎經原穴弦肝經原穴澁肺經原穴
(缺)肝經原穴緩脾經原穴
(缺)身之前足陽明原穴(衝陽)身之後足太陽原穴(京骨)
身之側足少陽原穴(丘墟)
針之最要
兩脇痛針少陽經丘墟心痛針少隂經太谿湧泉及
足厥隂原穴腰疹不可忍針崑崙及刺委中出血太
陽喘滿痰實口中如膠針太谿穴噦嘔無度針手厥
隂太陵穴頭痛不可忍針足厥隂太陽經原穴熱
無度不可止刺陷骨穴出血骨熱不可治前板齒乾
燥當灸骨會大推小腸疝痛當刺足厥隂肝經大衝
穴血不止鼻衂大小便皆血血崩當刺足太隂井隱
白喉閉刺少陽手足井并刺少商及足太隂井火
煩熱晝夜不息刺十指間出血謂之八關大刺目疾
睛痛欲出亦大刺八關百節疼痛實無所知三稜針
刺絶骨出血
眼大&KR1475;痛刺手太陽井穴少澤
小&KR1475;痛刺少陽井穴關衝
隂頭中痛不可忍者卒疝也婦人隂中痛皆刺足厥隂
井大敦穴
保命集卷下
