保命集醫家類
提要
(臣)等謹案保命集三卷金張元素撰元素字
潔古易州人八歲應童子舉二十七試進士
以犯廟諱下第乃去而學醫精通其術因抒
所心得述為此書凡分三十二門首原道原
脈攝生隂陽諸論次及處方用藥次第加減
君臣佐使之法於醫理精藴闡發極為深至
其書初罕傳播金末楊威始得其本刊行之
而題為河間劉完素所著明初寧王權重刊
亦沿其誤并偽撰完素序文詞調於卷首以
附會之至李時珍作本草綱目始糾其謬而定
為出於元素之手於序例中辨之甚明考李
濓醫史稱完素嘗病傷寒八日頭痛脈緊嘔
逆不食元素往候令服某藥完素大服如其
言遂愈元素自此顯名是其造詣深邃足以
自成一家原不必託完素以為重今特為改
正其偽託之序亦並從刪削焉乾隆四十六
年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
保命集原序
天興末予北渡寓東原之長清一日過前太醫王慶先
家於几案間得一書曰素問病機氣宜保命集試閱之
廼劉高尚守真先生之遺書藁也其文則出自内經中
摭其要而述之者朱塗墨注凡三卷分三十二門門有
資次合理契經如原道則本性命之源論脉則盡死生
之說攝生則語存神養氣之理隂陽則講抱元守一之
妙病機則終始有條有例治病之法盡于此矣本草則
驅用有佐有使處方之法盡于此矣至於解傷寒論氣
宜論曲盡前聖意讀之使人廓然有所醒悟恍然有所
發明使六脉十二經五臟六腑三焦四肢目前可得而
推見之也後二十三論隨論出證隨證出方先後加減
用藥次第悉皆蘊奥精妙入神嘗試用之一一皆中真
良醫也雖古人不是過也雖軒岐復生不廢此書也然
先生有序序已行藏言幼年已有直格宣明原病式三
書雖義理精確猶有不盡聖理處今是書也復出與前
三書相為表裏非曰後之醫者龜鏡歟至如平昔不治
醫書者得之隨例驗證度已處藥則思亦過半矣予謂
是書雖在農夫工販緇衣黃冠儒宗人人家置一本可
也若已有病尋閱病源不至亂投湯劑况醫家者流
哉惜哉先生卒書不世傳使先生之道竊入小人口以
為已書者有之予憫先生道屏翳于苑茨荆棘中故存
心精校今數年矣命工鏤板擬廣世傳使先生之道出
于茒茨荆棘中亦起世膏肓之一端也歲辛亥正月望
日大鹵楊威序
