明皇襍錄小說家𩔖一(雜事之屬)
提要
(臣)等謹案明皇雜錄二卷别錄一卷唐鄭處
誨撰處誨字延美滎陽人宰相餘慶之孫太
和八年登進士第官至檢校刑部尚書宣武
軍節度使事迹附見舊唐書鄭餘慶傳是書
成於大中九年載所聞雜事案史稱處誨為
校書郎時撰次明皇雜錄三篇行於世晁公
武讀書志則載明皇雜錄二卷然又曰别錄
一卷題補闕所載十二事則史併别錄數之
晁氏析别錄數之也葉夢得避暑錄話曰鄭
處誨明皇雜錄記張曲江與李林甫争牛仙
客實封時方秋上命高力士以白羽扇賜之
九齡惶恐作賦以獻意若言明皇以忤旨將
廢黜故方秋賜扇以見意新書取載之本傳
據曲江集賦序曰開元二十四年盛夏奉勅
大將軍高力士賜宰相白羽扇九齡與焉則
非秋賜且通言宰相則林甫亦在不獨為曲
江而設也乃知小說記事苟非耳目親接安
可輕書耶云云則處誨是書亦不盡實錄然
小說所記真偽相恭自古已然不獨處誨在
博考而慎取之固不能因一二事之失實遂廢
此一書也避暑錄話又曰盧懷慎好儉家無
珠玉錦繡之飾此固善事然史言妻子至寒
餓宋璟等過之門不施箔風雨至引席自障
則恐無此理此事盖出鄭處誨明皇雜錄而
史臣妄信之云云今本無此一條然則已有
所佚脱非完帙矣乾隆四十六年十二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
