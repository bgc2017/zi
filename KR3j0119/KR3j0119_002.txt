游宦紀聞卷二
宋張世南撰
唐鄧間多大柿初生澁堅實如石凡百十柿以一榠楂
置其中則紅爛如泥而可食榅桲亦可代榠楂用此
歐公歸田錄所載但江南人不識榅桲世南侍親官
蜀至梁益間方識之大者如棃味甜而香用刀切則
味損而黑凡食時先以巾拭去毛以巾包於柱上擊
碎其味甚佳蜀人以榅桲切去頂剜去心納檀香沉
香末幷麝少許覆所切之頂線縛蒸爛取出候冷研
如泥入腦子少許和勻作小餅燒之香味不減龍涎
金橘産於江西諸郡有所謂金柑差大而味甜年來商
販小株才高二三尺許一舟可載千百株其實纍纍
如垂彈殊可愛價亦廉實多根茂者才直二三鐶往
時因温成皇后好食價重京師然患不能久留惟藏
菉豆中則經時不變蓋橘性熱豆性凉也
世南嘉定甲戌侍親自成都歸䕫門官所舟過眉州見
釣於水濱者即而觀之籃中皆大蝦蟇兩兩相負牢
不可拆極力分而為兩旋即相負如初扣釣者云市
間以為珍味乃知成都人最貴重以料物和酒炙之
曰炙蟾親朋間更相餽遺者此也辛巳侍親守酉陽
一日遊郡圃池岸亦有相負者數十對沅陵胡宰留
括蒼人聞之亟令人捉去謂其鄉里以為珍品名曰
風蛤予世居德興有毛山環三州界廣袤數百里每
歲夏間山傍人夜持火炬入深溪或巖洞間捕大蝦
蟇名曰石撞鄉人貴重之世南亦嘗染鼎其味乃巨
田雞耳扣捕者云竒而非耦又與所見者異矣坡公
眉人恨不脫得錦襖子即此物也世南嘗觀文選左
太冲吳郡賦曰乘鱟黿鼉同罛共羅劉淵林注云鱟
形如惠文冠青黑色十二足似蟹足悉在腹下長五
六寸雌嘗負雄行漁者取之必得其雙故曰乘鱟
犀出永昌山谷及益州今出南海者為上黔蜀次之此
本草所載云然世南頃游成都藥市間多見之詢所
出云來自黎雅諸蕃及西和宕昌亦諸蕃寳貨所聚
處五羊桂莞桐城亦有之往往皆來自蕃舶又有所
謂河北山犀紋麤而不光要之數處皆非所出乃所
聚耳犀似牛猪首大腹脚有三蹄色黑好食棘其皮
每孔生三毛頂一角或云兩角或云三角郭璞爾雅
注犀三角一在頂上一在額上一在鼻上鼻上者即
食角也小而不隋(地果反)亦有一角者嶺表錄異曰犀
有二角一在額上為兕犀一在鼻上為胡帽犀牯犀
亦有二角皆為毛犀而今人多傳一角之說向在蜀
見畫圖犀之形角在鼻上未審孰是此數種俱有粟
紋以麤細為貴賤貴者有通天花文犀有此紋必自
惡其影常飲濁水不欲照見也文理絶好者有百物
之形或云通天者是其病理不可知也通天犀腦上
角千歲者長且銳白星徹端能出氣通天則能通神
可破水駭雞故曰通天抱朴子曰通天犀有白理如
綿者以盛米雞見即駭其眞者刻為魚銜入水水開
三尺俗所謂離水犀者是也犀胎時見物象戾天則
形於角上故云通天有倒插有正插有腰鼔插倒插
者一半以下通正插者一半以上通腰鼓插者中斷
不通其類極多皆以為奇異故波斯呼象牙為白暗
犀角為黑暗言難識别也犀中最大者曰墮羅犀一
株有重七八斤者云是牯犀額角其花多作撒豆斑
色深者堪作帶胯斑散而色淺者但可作器皿耳或
曰兕是犀之雌者未知的否又曰犀之佳者是㹀犀
紋理細膩斑白分明俗謂斑犀服用為上然入藥則
不如雄犀也凡犀入藥者有黑白二種以黑者為勝
其角尖又勝方書多言生犀相承謂未經水火湛(將廉)
(反)熾者是或謂不然蓋犀有捕得殺而取者為生犀
有得其蛻角為退犀亦猶用鹿角法耳唐相段文昌
門下醫人吳士臯因職于南海見舶主言海中取犀
牛之法先於山路多植木如猪羊棧其犀以前脚直
常依木而息植木久必蠧犀忽倚焉即木折犀倒而
因斃之取其角又云犀每自蛻角必培土埋之海人
跡其處潛易以木角若直取之則犀徙去别山遯跡
不可尋已未知今之取犀角果如此否異物志云山
東海水中犀牛樂聞絲竹彼人動樂犀則出祥符間
老璫李德永撰點頭文一編其間有論犀帶至貴者
無出於黑犀謂生犀徹骨黑者名黑骨犀不經湯火
只如餅餡&KR0034;四邊取方為鉸具其文頭或如桑椹或
似狗鼻以墨蠟刷之自然光潤性全脂脉在内兼無
皴裂四邊雲頭兩脚直者是也不拘黔螺㹀牯黔謂
無紋螺謂紋旋㹀紋細牯紋大而勻或每一粒紋尖
上更有一眼者佳也又有赭黃犀須是裏外透明瑩
淨如眞金色者至寳也又一說犀有二種曰山犀曰
水犀水犀少見五溪記云山犀者食竹木小便竟日
不盡夷獠以弓矢採取故曰黔犀大率犀之性寒能
解百毒世南友人章深之病心經熱口燥脣乾百藥
不效有教以犀角磨服者如其言飲兩碗許疾頓除
成都雙流縣有一匠者能以牛角造通犀但刻畫太
逼真易為人所識别然色澤粟紋自有不可揜者井
邑間市語謂犀下品為鬼犀乃死犀角其紋色絶不
堪也
淳熙丁酉議者以混補太學人數猥冗遂立待補太學
生之法以終場人數定其額百人取三繼又倍之預
選者是亦薄收場屋之效時多嘲謔之語獨司業計
公衡名之曰貢餘尤覺雋永
淮南人藏鹽酒蟹凡一器十隻以皂莢半挺置其中則
經歲不壊世南向侍親至四明鹽白而廉僕軰貪利
以&KR2350;盛貯邸翁曰塗中走滷將若之何授汝一法可
煨皂莢一挺置其中則無慮矣試之果然
凡衣帛為漆所涴即以麻油先漬洗透令漆去盡即以
水膠溶開少着水令濃以洗麻油頃刻可盡蓋膠性
與油相着即如米泔桐油亦然若白衣為油汚石膏
火煆研細糝汚處以重物壓過夜則如初如卒無此
只以新石灰亦佳此皆已試之效
騐漆之美惡有概括為韻語者云好漆清如鏡懸絲似
釣鈎撼動琥珀色打着有浮漚騐真桐油之法以細
篾一頭作圈子入油蘸若真者則如鼓面鞔圈子上
纔有偽則不著圈上
雄黃雌黃出階州雄黃好者如雞冠色透明可愛雌黃
佳者成葉子如金色入乳鉢内研頃刻成粉色極鮮
麗與韶粉相忌繪事不可用二物稍相親則色淪胥
而黑向在蜀曾令畫工用之卷藏數月已而展翫其
色果然工亦不曉
蘄春鐡錢監五月至七月號為鐡凍例閣鑪韛本錢四
可鑄十鐡炭稍貴六可鑄十工雇費皆在焉其用工
之序有三曰沙模作次曰磨錢作末曰排整作以一
監約之日役三百人十日可鑄一萬緡一歲用工九
月可得二十七萬緡
陳文忠公堯叟字唐夫端拱二年狀元及第文惠公堯
佐字希元端拱二年舉進士第十六人康肅公堯咨
字嘉謀咸平三年狀元及第三人皆秦國公省華之
子也方仲弟希元登第之明年賜緋與父省華同日
改祕書丞故唐夫有啟事云蟾桂驪珠連歲有弟兄
之美魚章象簡同時聯父子之榮吾鄉三洪皆忠宣
公皓之子也兄弟連中詞科紹興十三年忠宣以徽
猷學士直翰苑紹興二十九年其仲子文安公遵始
入西省隆興二年文惠公适繼之乾道二年文敏公
邁又繼之相距首尾二十二年故景盧有謝表云父
子相承四上鑾坡之直弟兄在望三陪鳳閣之游二
事實為本朝儒林榮觀之盛
韻略中無打字已詳見歸田錄中但於廣韻梗字韻中
音德冷又都挺切今俗譚謂打魚打水打船打傘打
量之類於義無取沙隨先生云往年在太學爐亭中
以此語同舍有三山黃師尹曰丁當也以手當之也
其義該而有理無不字但於有字韻中音俯九又尤
字韻中音方鳩褪字亦常用者徧檢字書皆無之尖
字韻中亦不載
東坡謁吕微仲值其晝寢久之方出見便坐有昌陽盆
豢綠毛龜坡指曰此易得耳唐莊宗時有進六目龜
者敬新磨獻口號云不要閙不要閙聽取龜兒口號
六隻眼兒睡一覺抵别人三覺世南嘗疑坡寓言以
諷吕未暇尋閱質究偶因見嶺海雜記有載六目龜
出欽州只兩眼餘四目乃斑紋金黃花圓長中黑與
眞目排比正正不偏仔細辨認方知為非眞目也
蜀之岷山有焦夫子國初時人亡其名以博學教導後
進故世以夫子稱貌陋且怪長目廣鼻虬髯垂癭性
率不自飾雖冠帶往往爬搔捫虱然為歌詩有驚人
句今蜀人止能誦其一聯云兩輪日月磨興廢一合
乾坤夾是非熙寧中文與可因至天彭館於徐公園
杯酒譚笑中肆筆成夫子像於亭之璧曲盡寒酸態
度元豐壬戌郡守聶子固懼其歲久隠晦漫滅遂徙
其壁於郡圃凝翠亭今不復存矣有石刻在世南嘗
得其本今人但見與可枯木竹石未嘗見其為人物
坡公謂與可詩文不能盡溢而為書變而為畫皆詩
之餘誠哉是言也
蜀昔有術士精於譚天尤善戱謔士夫或有以五行試
其術答云此人必已食禄異時官至五馬咸強其筆
於楮以為他日證驗於是索筆特書云目今斂板鞠
躬已見二千石在後衆莫不譁然共哂之且誚云是
乃挽米舟一水手何為謬言如是術者云吾之術驗
矣請細思之衆方悟斂板鞠躬之說莫不為之一笑
今之作倅者皆借緋堂除知縣亦借緋太守則借紫謂
已經賜緋則借軍監則仍緋邊郡節鎮不俟賜緋可
借紫謂之隔借先作州曾借紫後得軍則仍服緋此
皆甲令定制比年張嵩先知嘉興府後知建昌軍遂
申朝廷云前任已蒙恩借紫今任欲乞仍舊旨從之
遂為定例
游宦紀聞卷二
