游宦紀聞卷八
宋張世南撰
黃公銖字子厚富沙浦城人與朱文公為交友長於詩
劉潛夫宰建陽刻其榖城集於縣齋黃之母筆力甚
高世南嘗見黃親錄詞稿今載於此云先妣冲虛居
士少聰明穎異絶人於書史無所不讀一過輙成誦
年三十先君捐棄即抱貞節以自終平生作為文章
詩辭甚富晚遭回禄燬爇無餘此詞數篇皆膾炙在
人者因訪求得之適予與景紹主簿兄有好且屢見
索敬書以贈紹興三年中春二十有四日黃銖識景
紹則太參鄭公昭先也其一滴滴金云月光飛入林
前屋風策策度庭竹夜半江城擊柝動寒梢棲宿等
閒老去年華促祗有江梅伴幽獨夢繞夷門舊家山
恨驚回難續其二序云力脩寳學賢表宴胡明仲侍
郎遣歌姬來乞詞作醉蓬萊令歌之看鷗翻波濺蘋
末風輕水軒消暑雲疊竒峰破桐隂亭午列岫連環
澑泉鳴玉對幅巾芒屨况有清時風流故人劇譚揮
麈才冠一時論高兩漢書扇豪蹤吐鳳辭語晝錦歸
來慶長年老母且盡綠尊莫懷歸興聽扇歌高舉會
見登庸泥封詔下促朝天去其三菩薩蠻闌干六曲
天圍碧松風亭下梅初白臘盡見春回寒梢花又開
曲瓊閒不卷沈燎看星轉凝竚小裴回雲間征鴈來
其四序云葛氏姪女子告歸作少年游送之雨晴雲
斂烟花澹蕩遥山凝碧驅車問征路賞春風南陌正
雨後梨花幽艷白悔怱怱過了寒食歸家漸春暮探
酴醿消息其五序云季温老友歸樵陽人來問書因
以為寄秋寂寞秋風夜雨傷離索傷離索老懷無奈
淚珠零落故人一去無期約尺書忽寄西飛鶴故人
何在水村山郭其六醉思仙晚霞紅看山迷暮靄烟
暗孤松動翩翩風袂輕若驚鴻心似鏡髩如雲弄清
影月明中謾悲凉歲冉冉蕣華潛改衰容前事銷凝
久十年光景怱怱念雲軒一夢回首春空綵鳳遠玉
簫寒夜悄悄無窮歎黃塵久埋玉斷腸揮淚東風
朱文公晚年居考亭便著野客服有位榜云滎陽吕公
嘗言京洛致仕官與人相接皆以閒居野服為禮而
歎外郡或不能然其指深矣衰朽無狀雖幸已叨誤
恩許致其事而前此或蒙賓客不鄙下訪初未敢遽
援此例便以老大自居近緣久病艱於動作詘伸俯
仰皆不自由遂不免遵用舊京故俗輙以野服從事
然而上衣下裳大帶方屨比之凉衫自不為簡其所
便者但取束帶足以為禮解帶可以燕居免有拘絆
纏繞之患脫著疼痛之苦而已切望深察恕此病人
且使窮鄉下邑得以復見祖宗盛時京都舊俗其美
如此亦補助風教之一端也至於筋骸攣縮轉動艱
難迎候不時攀送不及區區之意亦非敢慢幷冀有
以容之為大幸也
世南從三山故家見朱文公一帖云講明正學其道必
本乎人倫明乎物理其教自小學灑掃應對以往修
其孝悌忠信周旋禮樂其所以誘掖激勵漸磨成就
之道皆有節序其要在於擇善脩身至於化成天下
自鄉人而可至於聖人之道先生教人自致知至於
知止誠意至於平天下灑掃應對至於窮理盡性循
循有序病世之學者舍近而趨遠處下而闚高所以
輕自大而卒無得也
世南於紀聞首端嘗論期三百有六旬有六日之說以
求教於白鹿胡云周天三百六十五度四分度之一
天左旋日月五星右轉此古今歷家之說皆然也天
左旋之說信然矣日一日行一度月一日行十三度
有零日者陽之精而行遲月者隂之精而行反速大
抵陽健而隂順陽剛而隂柔徤而剛者運行當速順
而柔者運行當遲今不特反是月之行乃過於日十
有二倍其理不通從來無人推見其所以然近時晦
庵朱文公解毛詩正月篇亦用舊說惟於楚詞天問
篇發其端而不詳其實天左旋日月亦左旋一晝夜
以日之明晦為節日之行三百六十五度四分日之
一則比天之旋少一周逐日所不及天之運以二十
八宿計之分為度數盖二十八宿及經星附天而行
凝然不動可從而計其度數亦猶量地之里云至某
州某郡若干里州郡有定所人莫不知姑借之以為
限節也高麗國有九執歷正如此竊意歷家以數之
少者易算日月天左旋數之不及者少取其易算故
假日月右轉也期三百六旬有五日又四分日之一
堯典特舉成數而言耳以之均為十二月則多六日
無所歸故又每歲作五六小盡取其贏而湊足多之
數是以五年必有兩閏以定每歲三百六旬有六日
之成數也雖是除閏月每歲只三百六旬有四五日
只有二十四氣前後相去皆三百六十五六日也胡
學於文公者多見前軰論議皆有所本故復記於此
雲林先生黃長睿云饅頭當用䊡字見束晳餠賦興元
關表諸郡食肆所貨薑䜴用僵字最為有理
予於菊磵高九萬處見蘇紹叟手書憶劉改之摸魚兒
一闋云望關河試窮遥眼新愁似絲千縷劉郎豪氣
今何在應是九疑三楚堪恨處便拚得一生寂寞長
羈旅無人寄語但弔夌傷桃邊松倚竹空憶舊詩句
文章事到底將身自誤功名難料遲暮鶉衣簞食年
年瘦受侮世間兒女君信否盡縣簿高門歲晚誰青
顧何如引去任槎上張騫山中李廣商略儘風度又
賦雨中花一闋云予往時憶劉改之尚未見之也數
日前忽聞改之去(闕)悵惘殆不勝言因憶改之
每聚首愛歌雨中花悲壯激烈令人鼓舞輒倚此聲
以寓予思凡未忘吾改之者幸為我和之十載尊前
放歌起舞人間酒戸詩流盡期君凌厲羽翮高秋世
事幾如人意儒冠還負身謀歎天生李廣才氣無雙
不得封侯榆關萬里一去飄然片雲甚處(闕)州應悵
望家人父子重見無由隴水寂寥傳恨淚淮山宛轉
供愁這回休也燕鴻南北長隔英游紹叟有冷然詩
集十卷行於世
三山之俗立春前一日出土牛於鼓門之前若晴明自
晡後達旦傾城出觀巨室或乘轎旋繞相傳云看牛
則一歲利市三日游賢沙四日游天寧六日烏石山
之神光寺西湖之水晶宫逮暮始散此皆圖志所不
載也
洪文敏公容齋隨筆論人君夀考自三代而後惟梁武
帝八十三以侯景之禍幽辱告終至光堯太上皇
帝之福夀真可於天人中求之國朝大臣如樞相張
昇宫保趙概皆八十六陳文惠八十三杜祁公八十
一富鄭公八十文潞公獨九十二張文定公八十五
范蜀公曾宣靖蘇文定皆餘八十渡江後惟史越王
八十三周益公八十云
朱文公移簡輔漢卿云得趙昌父書以致政大夫見呼
此甚真實而又雅馴可為報同社諸人今後請依此
例也
何賢良名致字子一嘉定壬申游南嶽至祝融峰下按
嶽山圖禹碑在岣嶁山詢樵者謂采樵其上見石壁
有數十字何意其必此碑俾之導前過隠真屏復渡
一二小澗攀蘿捫葛至碑所為苔蘚封剥讀之得古
篆五十餘外癸酉二字俱難識韓昌黎所謂科斗拳
身薤葉披鸞飄鳳泊拏蛟螭而其形模果為竒特字
高闊約五寸許取隨行市買歷碎而模之字每摹二
雖墨濃澹不勻體畫却不甚糢糊歸旅舍方湊成本
何過長沙以一獻曹十連彦約并柳子厚所作及書
般舟和尚第二碑以一揭座右自為寳玩曹喜甚牒
衡山令搜訪柳碑本在上封寺僧法圓申以去冬雪
多凍裂之禹碑自昔人罕見之反疑何取之他處以
誑曹何遂刻之岳麓書院後巨石但令解柳碑來匣
之郡庠而已
紹定癸巳七夕後一日予甥董若金忽語予云適有自
弋陽來者言縣境桃花步漁人入水見一物長八尺
博四尺有五寸約四百餘斤兩頭如燕尾腰有眼其
二圓其二如半月非鐵非石圖形以示云漁人舁至
縣市火復舁至桃花又火遷於神祠始息衆莫識予
應曰此不難别其制絶類岳陽樓下鐵枷必縣傍溪
中古有龍祟時得道之士如許旌陽者鑄為此物以
鎮塞妖蜃穴歲月深久水岳陽沙上數枚人以為厭
勝鐵枷或以為湖賊王麽矴石或云昔人拒敵鏁江
之具圖經皆疑其非或有傅會者曰晉太康元年大
舉伐吳二月戊午王濬唐彬擊鼓丹陽監吳人於江
磧要害處並以鐵鎻横截之以為必此物今觀弋陽
所出可名之鏁江之具乎以此驗彼厭勝之物明矣
德興邑廨有石刻二詩云仕宦之身天涯海畔行商之
身南州北縣不如田舍長拘見面門無官府身即彊
健麻麥徧地猪羊滿圈不知金貴惟聞粟賤夏新絹
衣秋新米飯安稳眠睡直千直萬我田我地我桑我
梓只知百里不知千里我飢有糧我渴有水百里之
官得人生死孤兒寡婦一張白紙入著縣門冤者有
理上官不嗔民即歡欣上官不富民免辛苦生我父
母養我明府苗稼萋萋曷東曷西父母之鄉天子馬
蹄沙隨先生過豫章之進賢手書於旅舍後三十年
門人程㢠廻授邑於兹既受代始於郡中得之而真蹟
不復存矣友人高季安會丞是邑季安先生姻戚也
因託刻於石先生下世七年矣噫廻跋此詩始刻於
進賢再刻於德興丙子巨浸出於泥滓中石斷字漫邑
宰潘傳重刻之世南愛其言近而意切懼其碑之復
淪故紀於此
雪峰為刹與徑蔣諸山相甲乙懿宗咸通十一年僧義
存開山創寺乾符二年賜號真覺禪師傳道德山五
祖寺有木毬相傳謂常受真覺役使呼僕役客毬皆
自往來嘉泰間寺災毬忽滚入池中得不壊山周遭
百里間皆奯(音豁)竹筍味極甘美寺衆自三月至五六
月猶饜飫亦覺所植也
游宦紀聞卷八
