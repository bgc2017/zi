游宦紀聞卷十
宋張世南撰
黃祕書長睿父之子詔紀其尊人建炎庚戌在平江圍
城中失去楊凝式書一册幷其先人手書楊傳以無
别本念念不忘是歲四月復寓饒之德興太寧資福
寺偶錄道文遂見之喜甚予偶得其本恐終失墜今
紀其年譜家譜傳贊於此唐咸通十四年癸巳凝式
是年生故題識多自稱癸巳人唐天祐四年丁卯是
年夏朱全忠簒唐凝式諫其父唐相涉宜辭押寳使
涉懼事泄凝式自此遂陽狂時年三十五代史補言
時年方弱冠誤也晉天福四年己亥三月有洛陽風
景四絶句詩年六十七據詩云到此今經三紀春盖
自丁卯至己亥實三十年則自全忠之簒凝式即居
洛矣真蹟今在西都唐故大聖善寺勝果院東壁字
畫尚完亦有石刻書側有畫像亦當時畫又廣愛寺
西律院有壁題云後歲六十九亦當是此年所題此
書凡兩壁行草大小甚多真蹟今存但多漫暗故無
石刻天福六年辛丑是年六月有天宫寺題名稱太
子賓客時年六十九真蹟今在此寺東序題維摩詰
後又吏部郎榮輯家有石刻一帖無年但云太子賓
客楊凝式暮春奉板輿至自真原等語其末云清和
之月復至當是此年前後也天福七年壬寅是年有
真定智大師詩二首時年七十真蹟在文潞公家刻
石在從事郎蘇太寧家晉開運元年甲辰是年歲在
甲辰四月十五日有看花八韻時年七十二題於洛
陽一僧舍書勝上後云維晉九載今刻石在湖州前
殿中侍御史劉燾家開運二年乙巳是年五月於天
宫寺題壁論維摩經等語八月再題太子少保時年
七十三真蹟今在此寺東序幷辛丑題同刻石開運
四年丁未是年二月前七月有寄惠才大師左郎中
詩三首稱會同丁未歲會同即契丹入晉改元之號
也時年七十五稱太子少傅真蹟在文潞公家刻石
在蘇太寧家周廣順三年癸丑是年於長夀寺華嚴
東壁題名時年八十一後又題院似禪心静等二詩
稱太子少師亦應是此年真蹟今為人移去石刻亦
不存人或得舊本耳又有與其從子侍御者家問二
帖後題廣順癸丑歲孟夏月真蹟在洛陽士人家又
有判完契五十餘字在洛陽故職方郎李氏家者刻
之無年但稱七月十六日太子少師楊艸名亦應是
廣順中也又家譜云唐脩行楊氏系出越公房本出
中山相結次子繼生洛州刺史暉暉生河間太守恩
恩生越恭公鈎出居馮翊至藏器徙潯陽唐相楊收
之父曰遺真生四子名皆從入曰發假收嚴以四時
為義故發之諸子名皆從木假之子從火收之子從
金嚴之子從水嚴生涉涉生凝式而收乃藏器之兄
涉之伯也新五代史記唐六臣傳乃以收為涉之祖
嚴之父非也又傳云楊凝式字景度隋越公素之後
唐相涉之子也天姿警悟工草隸善屬文昭宗時第
進士為度支廵官再遷祕書郎直史館梁開平中為
殿中侍御史禮部員外郎去從西都張全義辟為畱
守廵官梁相趙光裔器其才奏為集賢殿直學士改
考功員外郎唐同光初以比部郎中知制誥改給事
中史館修撰判館事明宗立拜中書舍人長興中歴
右散騎常侍工禮戸三侍郎後以疾免改袐書監清
泰初遷兵部侍郎復以疾歸洛晉天福中遷太子賓
客尋除禮部尚書致仕開運中宰相桑維翰表起為
太子少保分司漢乾祐中歴少傅少師周廣順中再
請老以尚書石僕射致仕顯德初改左僕射太子太
保元年冬薨於洛陽年八十二(舊史云年八十五誤也)贈太子
太傅初凝式父祖世顯於唐至涉相哀帝時方賊臣
陵慢王室殘蕩賢人多罹患涉受命泣語凝式曰世
道方極吾嬰網羅不能去禍將及且累汝朱全忠簒
唐涉當送傳國寳凝式諫曰尊為宰相而國至此不
為無過乃更持天子印綬與人雖保富貴如千載史
筆何時全忠恐唐室舊臣不利於己往往陰訪群情
疑貳之間及禍者甚衆涉常不自保忽聞凝式言大
驚曰汝赤吾族矣凝式恐事泄因佯狂而涉以謙持
終免梁禍凝式雖仕歴五代以心疾閒居故時人目
以風子其筆迹遒放宗師歐陽詢與顔真卿而加以
縱逸既久居洛多遨游佛道祠遇山水勝概輙畱連
賞詠有垣牆圭缺處顧視引筆且吟且書若與神會
率寳護之其號或以姓名或稱癸巳人或稱楊虛白
或稱希維居士或稱關西老農其所題後或真或草
不可原詰而論者謂其書自顔中書後一人而已其
佯狂之迹甚著卜第於尹居之側遇入府前輿後馬
猶以為遲乃杖策徒行市人隨笑之常迫冬家人未
挾纊會有故人過洛贈以綿五十兩絹百端凝式悉
畱之修行尼舍俾造韈以施崇德普明兩寺飯僧其
家雖號寒啼飢而凝式不屑屑也畱守聞其事乃自
製衣給米遺之凝式笑謂家人曰我固知畱守必見
賙也每旦起將出僕請所之楊曰宜東游廣愛寺僕
曰不若西游石壁寺凝式舉鞭曰姑游廣愛僕又以
石壁為請凝式乃曰姑游石壁聞者撫掌凝式詩什
亦多雜以恢諧少從張全義辟故作詩紀全義之德
云洛陽風景實堪哀昔日曾為瓦子堆不是我公重
葺理至今猶自一堆灰他類若此石晉時張從恩尹
洛凝式自汴還時飛蝗蔽日偶與之俱凝式先以詩
寄從恩曰押引蝗蟲到洛京合消郡守遠相迎從恩
弗怪也然凝式詩句自佳及至洛後以詩贈從恩云
其題壁有院似禪心静花如覺性圓自然知了義争
肯學神仙清麗可喜也尹洛者皆當時王公凝式或
傲然不以為禮尹亦以其耆俊狂直不之責也凝式
本名家既不遇時而唐梁之際以節義自立襟量宏
廓竟免五季之禍以夀考終洛陽諸佛宫書跡至多
本朝興國中三川大寺刹率多頽圯翰墨所存無幾
今有數壁存焉士大夫家亦有愛其書帖者皆藏弆
以為清玩世以凝式行書頗類顏魯公故謂之顏楊
云贊曰唐季不綱朱晃乘時盗國一時公卿大夫廹
於凶威魚伏鼠遁能全節者無幾故大臣奉璽紱駿
奔畀之惟恐居後而凝式乃能諫父以千載史筆為
耻因兹陽狂弗與世網優游卒歲言足以厲俗智足
以全生正諫似直吏隠如愚豈特寗武子東方朔之
流乎世徒知陽狂可笑而不言其所以狂徒知墨妙
可傳而不言其挺挺風烈如此諫涉之事新舊史皆
弗書復不為立傳可勝嘆哉余因彙次筆跡遂為之
傳使百代之下知凝式者不特以工書與陽狂而已
歐公小草世不多見沙隨先生家有所藏石刻東坡跋
云文忠小草秋聲賦歸鴈亭詩當為希世珍藏而思
仲乃得之老人家箱篋間以苴藉絏纊者荆山之人
以玉抵鵲非虛言也沙隨跋其後云張湯逢君之惡
賊殺不辜獨以推賢揚善有後於漢文忠公推賢揚
善之功一時元老鉅公多出其門非湯所敢望其萬
一而無湯之罪今其後止有選人三數輩景德監鎮
侯得替半年未得去又選人之困者也天之報施有
時而爽可為慨嘆又云堯舜一傳已不振吾於文忠
何恨雖然令聞廣譽常若衮繡筆力千鈞常若壯夫
豈與曹蜍輩富貴宦達者同日語哉
世南仕閩中於忠定李丞相家見坡公一帖云某頓首
秋暑不審起居佳否某與兒子八月二十九日離廉
九月六日到鬱林七日遂行初約畱書歐陽晦夫處
忽聞秦少游凶問畱書不可不言欲言又恐不的故
不忍下筆今行至白州見容守之猶子陸齋郎云少
游過容畱多日飲酒賦詩如平常容守遣般家二卒
送歸衡州至藤傷暑困卧至八月十二日啟手足於
江亭上徐守甚照管其喪仍遣人報范承務(范先去已至梧)
(州)范自梧州赴其喪此二卒申知陸守者止於如此
其他莫知其詳也然其死則的矣哀哉痛哉何復可
言當今文人第一流豈可復得此人在必大用於世
不用必有所論著以曉後人前此所著已足不朽然
未盡也哀哉哀哉其子甚竒俊有父風惟此一事差
慰吾輩意某不過旬日到藤可以知其詳續奉報次
尚熱惟萬萬自重無聊中奉啟不謹某再拜元老長
官足下九月六日元老不審謂誰當考觀此足見坡
公篤愛交友畱意人才為可敬嘆所謂竒俊之子名
湛字處度者也
谷簾三疊廬阜勝處惟三疊於紹熙辛亥歲始為世人
所見宣和初有徐上老棄官修淨業名動天聰被旨
祝髮住圓通號青谷止禪師當時已觀此泉圖於勝
果寺之壁盖未出之先緇黃輩已見特秘而不發耳
從來未有以瀹茗者紹定癸巳湯制幹仲能主白鹿
教席始品題以為不讓谷簾常有詩寄二泉於張宗
瑞曰九疊峰頭一道泉分明來處與雲連幾人競賞
飛流勝今日方知至味全鴻漸但嘗唐代水涪翁不
到紹熙年從兹康谷宜居二試問真嵓老詠仙張賡
之曰寒碧朋尊勝酒泉松聲遠壑憶畱連詩於水品
進三疊名與谷簾真兩全畫壁烟霞醒昨夢茶經日
月著新年山靈似語湯夫子恨殺屏風李謫仙九疊
屏風之下舊有太白書堂及有詩云吾非濟代人且
隠屏風疊之句揚子江心水號中泠泉在金山寺傍
郭璞墓下最當波流險處汲取甚艱士大夫慕名求
以瀹茗操舟者多淪溺寺僧苦之於水陸堂中穴井
以紿游者往歲連州太守張思順監江口鎮日嘗取
二水較之味之甘冽水之輕重萬萬不侔乾道初中
泠别湧一小峰今高數丈每歲加長鸛棲其上峰下
水益湍泉之不可汲更倍昔時矣玉汝泉在丹陽縣
練湖上觀音寺中本一小井舊傳水潔如玉思順以
淳熙十三年沿檄經田專往訪索僧蹙額而言此泉
變為昏黑已數十年矣初疑其紿乃親往騐視果如
墨汁嗟愴不足因賦詩題壁曰觀音寺裏泉經品今
日惟存玉乳名定是年來無陸子甘香收入柳枝瓶
明年攝邑六月出迎客後至寺再汲泉又變白置器
中若雲行水影中雖不極清而味絶勝詰其故盖紹
興初宗室攅祖母柩於井左泉遂壊改遷不旬日泉
如故異哉事物之廢興雖莫不有時亦由所遭於人
如何耳宗瑞思順之子也
游宦紀聞卷十
