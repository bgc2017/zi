游宦紀聞卷一
宋張世南撰
書云朞三百有六旬有六日以閏月定四時成歲是一
歲三百六十有六日明甚今以每歲十二月計之只
三百六十日又有小盡不與焉世南嘗以此問學歷
者所對皆未精切其說當以今歲立春數至來歲立
春恰三百六十有六日(以時刻較之實三百六十有五日零三時)世南始
得其說未以為然取百中經試加稽考殊無差者蓋
三百六旬有六日言其凡也其實周天三百六十五
度四分度之一日行一度一歲一周天一歲云者自
今歲冬至數至明年冬至凡三百六十有五日奇三
時所奇三時即四分日之一也若以十二月計之不
滿三百六十日者月有小盡又積其餘五度有奇合
之以置閏其所以有小盡有閏月者以月行速二十
七日有奇巳周天進三十度與日合朔合朔之際即
為一月凡一歲十二合朔故曰十二月若論朞之一
當以氣周斷不當以十二月斷也
鄱陽為郡文物之盛甲於江東無圖經地志元祐六年
餘干都頡作七譚一編叙土風人物云張仁有篇徐
濯有說顧雍有論王德璉有記今不復存矣嘉定乙
亥史守始延郡之前輩訪問彙聚而為圖經然登載
亦未詳盡如秋薦五十有五人殊無確然之說世南
嘗聞之先生長者云舊額三十五人自范文正公守
此邦通榜渾化驟增員數此說盛行牢不可破是亦
口耳之傳有故舊家藏元祐五年解榜止三十有三
人在文正公之後又德興縣開山記載宣政閒撥弋
陽縣建節鄉入本縣分割苗稅而信州減兩名解額
歸饒以此可見人言之妄嘗試考之蓋自大觀興三
舍試鄱士寖盛以在郡學人數定貢士額歲貢一十
八人半後罷貢法行鄉舉合三年大比積計五十五
人半遂為定制此說載之國史及法律學令南渡後
西北流寓士人每郡科場各舉二人紹興丙子罷流
寓入本貫額諸郡各增其二惟饒以額寬故仍舊云
今日者所用百中經乃從唐顯慶壬寅年壬寅日積筭
起欲知其法但看某年下得若干數以六十除之不
及六十數然後在寅上數(上聲)一數(去聲)逆行間一位是
第二十下倣此則知本年正旦得何日辰假令辛巳
年得十八萬二千九百七十三數以六數除之先除
三六十八除十八萬數又除四六二十四除二千四
百又除六九五百四十剰三十三數自壬寅數到壬
申計三十位又自壬申數下第三位則旦日為甲戌
他倣此欲知每歲逐月旦日是何甲子但取九年前
次月望日即是後九年前一月旦日毫髮無差乃知
數學有捷法此亦一端也
圖經本草人家最不可缺醫者處方則便可知藥性飲
食果菜則便可知避忌然其間有常用之藥而載以
異名卒難尋究鄱郡官書有本草異名一篇盡取諸
藥它名登載似覺繁冗今摘常用者書於此以備博
知荆芥曰假蘇香附子曰莎草根金鈴子曰練實訶
子曰訶黎勒花謝欲結子為風吹墮者曰隨風子嘉
禾散所用者是也今醫家只以緊實小訶子代之山
藥曰薯豫一名玉延簡齋常作玉延賦蒼耳曰葈耳
實馬藺花曰蠡實仙靈脾曰淫羊藿牛蒡子曰惡實
茴香曰蘹香子破故紙曰補骨脂乳香曰薰陸香栢
子仁曰栢實凌霄花曰紫葳餘甘子曰菴摩勒菱角
曰芰蘿蔔曰萊菔已上藥名間亦有醫者所未盡知
余童字端蒙鄱之樂平人由學省登紹興戊辰第幼學
以能文稱同里項氏極愛重之欲納為壻其意未決余
一日來訪項謂曰偶得寫景句云杜宇一聲春晝永
午夢驚殘子能對否余應聲云黃鸝百囀曉風清宿
酲消盡項大喜即以女妻之仕至蘄守其族子永之
為世南言永之亦能詩者
劉過字改之能詩詞流落江湖酒酣耳熱出語豪縱自
謂晉宋間人物其詩篇警策者已載江湖集尤好作
沁園春上稼軒詞已見岳侍郎珂桯史最為辛所喜
今又得數篇其一黃書子由帥蜀中閤乃胡給事晉
臣之女過雪堂行書赤壁賦於壁間改之從後題一
闋其詞云按轡徐驅兒童聚觀神仙畫圖正芹塘雨
過泥香路軟金蓮自拆小小籃輿傍柳題詩穿花覓
句嗅蘂攀條得自如經行處有蒼松夾道不用傳呼
清泉怪石盤紆信風景江淮各異殊想東坡賦就紗
籠素壁西山句好簾捲晴珠白玉堂深黃金印大無
此文君載後車揮毫處看淋漓雪壁眞草行書後黃
知為劉所作厚有饋貺壽皇銳意親征大閱禁旅軍
容肅甚郭杲為殿巖從駕還内都人昉見一時之盛
改之以詞與郭云玉帶猩袍遥望翠華馬去似龍擁
千官鱗集貂蟬爭出貔貅不斷萬騎雲從細柳營開
團花袍窄人指汾陽郭令公山西將筭韜鈐有種五
世元戎旌旗蔽滿寒空魚陣整從容虎帳中想刀明
似雪縱横挽矟箭飛如雨霹靂鳴弓威撼邊城氣吞
河朔慘憺塵沙吹北風中興事看君王神武駕馭英
雄郭餽劉亦踰數十萬錢又送孫季和云問信竹湖
(孫自號)竹如之何如何不歸道吳山越水無非佳處來
無定止去亦何為莫是秋來未能忘耳心與孤雲相
伴飛關情處向南山寄傲北澗題詩人生了事成癡
筭世上終無眞是非看雲臺突兀無君子者雪堂零
落有美人兮疎雨梧桐微雲河漢鐘鼎山林無限悲
陽山縣問昌黎負汝汝負昌黎又嘗於友人張正子
處見改之親筆詞一卷云去年秋予求牒四明嘗賦
賀新郎與一老娼至今天下與禁中皆歌之江西人
來以為鄧南秀詞非也老去去相如倦向文君說似
而今如何消遣衣袂京塵曾染處空有香紅尚軟料
彼此魂消腸斷一枕新凉眠客舍聽梧桐疎雨秋風
戰燈暈冷記重見樓低不放珠簾捲晚粧殘翠蛾狼
藉淚痕留臉人道愁來須殢酒無奈愁多酒淺但託
意焦桐紈扇莫鼔琵琶江上曲怕荻花楓葉俱凄怨
雲萬疊寸心遠(改之自號龍洲)
余儔字季倫號癡齋吾鄉詩人也章泉先生雅愛之作
書使袖訪韓仲止及門候謁甚久將命者出扣所由
來久猶未出余題二詩壁間云謁入久不出兀坐如
枯荄蒼頭前致詞問我何因來士節久凋喪人情易
嫌猜本無性命憂不去安待哉其二云名聞由昔者
禮進合欣然古有不屑教意令加後鞭尚書八座貴
吏部一燈傳驚代文章伯曾容賈浪仙已乃拂袖去仲
止見詩遣人追之余竟不返余有詩集號蛙吹藏於
家云
翡翠屑金人氣粉犀此物理相感之異者常觀歸田錄
載歐公家有一玉罌形製甚古且精巧始得之梅聖
俞以為碧玉在潁州時嘗以示僚屬坐有兵馬鈐轄
鄧保吉者眞宗朝老内臣也識之曰此寳器也謂之
翡翠寳物皆藏宜春庫有翡翠琖一隻所以識也其
後偶以金環於&KR0902;腹信手磨之金屑紛紛而落如硯
中磨墨始知翡翠之能屑金也諸藥中犀最難細搗
必先鎊屑乃入衆藥中已而衆藥篩盡犀屑猶存偶
見一醫生元逹者解犀為小塊子方一寸半許以極
薄紙裹置懷中近肉以人氣蒸之候氣薰蒸浹洽乘
熱投臼中急擣應手如粉因知人氣之能粉犀也今
醫工皆莫有知者
夷堅志載虞雍公自渠州守召至行在憩北郭外接待
院因道中冐暑得疾瀉痢連月重九日夢至一處類
神仙居一人被服如仙官延坐視壁間有韻語藥方
讀之其詞曰暑毒在脾濕氣連脚不泄則痢不痢則
瘧獨煉雄黃蒸餅和藥甘草作湯服之安樂别法治
之醫家大錯如方服之遂愈世南在蜀中遍訪林下
人求獨煉法鮮有能者忽一日得青城山道友傳授
云丹經謂捉得龍伏得雄言雄黃見火則飛走為烟
焰最難伏也其法用雄黃不拘多少研細於鍋火内
煆令通紅取出攛雄黃末焰硝末急用桃枝攪轉即
成水矣急傾出瓦堞微側堞子則清者一邊俟凝取
出去麤者研細以宿蒸餅為丸如菉豆大每服三丸
至七丸如前法服雄黃末一兩大約用焰硝一錢此
乃丹竈家秘法得之甚艱古人云施藥不如施方故
詳紀之
書大字用松烟墨每患無光彩而墨易脫偶得太乙宫
易高士書符用墨訣試之果妙其法以黃明水膠半
兩許用水小盂煎至五分蒸化尤妙如磨松墨時以
膠水兩蜆殼研至五色見浡作再添膠水俟墨濃可
書則止如覺滯筆入生姜自然汁少許或溶膠時入
濃皂角水數滴亦可
士大夫謁見刺字古制莫詳世南家藏石夲元祐十六
君子墨跡其間有觀敬賀子允學士尊兄正旦高郵
秦觀手状庭堅奉謝子允學士同舍正月日江南黃
庭堅手状耒謹候謝子允學士兄二月日著作郎兼
國史院檢討張耒状補之謹謁謝子允同舍尊兄正
月日昭德晁補之状汝礪參候子允校書同舍以次
凡十六人皆元祐四年時惟彭公為中書舍人餘皆
館職也刺字或書官職或書郡里或稱姓名或只稱
名既手書之又稱主人字且有同舍尊兄之目風流
氣味將之以誠今人觀之宜泚顙矣野處先生嘗跋
此碑謂子允不知為誰嘗考之常立字子允當時亦
在館中當是謁常無疑而野處偶未詳也世南家又
藏彭公北山編紙皆治平四年士夫往還書状有醫
博士程昉謹祗侯參節推状元伏聽裁旨牒件如前
謹牒治平四年九月日醫博士程昉牒如此類者數
紙如冬至年節月旦凡在外官皆以状至其長吏有
賀冬状一幅云泗州軍事推官將仕郎試秘書省校
書郎權保信軍節度推官彭汝礪右某啟伏以晷運
推移日南長至恭惟發運學士膺時納祐與國同休
某限以職局所拘不遑躬詣階墀祗侯陳賀下情無
任惶懼之至謹具状申聞謹錄状上牒件状如前謹
牒年月日具位某牒今大異
今醫家脩製藥品往往一遵古法如本草炮炙及許學
士方前所載亦既詳矣世南在蜀得數法頗出古人
意表如麥門冬去心古法湯泡少時則易去今只以
銀石銚火上微烙隨手漸剥極易為力又不為湯漬
去藥味乳香没藥最難研若作丸子藥則以乳鉢研
略細更入酒或水研頃刻如泥更無滓脚若酒糊丸
則入酒研若以麫則入水研甚省力而易細且不飛
走虧耗分兩
游宦紀聞卷一
