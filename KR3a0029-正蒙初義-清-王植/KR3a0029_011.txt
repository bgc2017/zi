正蒙初義卷十一
邳州知州王植撰
三十篇第十一
補訓雜引成語附以己意其中得失相半讀者辨之
愚按此篇凡三十三節前二十二節皆論孔子之
事後十一節論顔子子路孟子仲弓之事也惟首
四節大意相聯餘俱節各一義内困之進人也
五句朱子採入近思錄論學
三十器於禮非強立之謂也四十精義致用時措而不
疑五十窮理盡性至天之命然不可自謂之至故曰知
六十盡人物之性聲入心通七十與天同德不思不勉
從容中道
徵引禮學記強立而不返易下傳之五章精義入
神以致用也說卦之一章窮理盡性以至於命
張子語錄仲尼自志學至老德進何晩竊意仲尼自
志學固己明道其立固己成性就上益進蓋如天之
不已為天已定而所以為天不窮如有成性則止則
舜何必孜孜仲尼何必不知老之將至且歎其衰不
復夢見周公由此觀之學之進德可知矣又曰窮
理亦當有漸見物多窮理多如此可盡物之性
華注此釋志學篇意
補訓孔子云三十而立又云立於禮張子合言以三
十之立為器於禮也不惑重精義上知命已是至命
至之而通達無間自言只曰知耳中庸盡人物之性
此說耳順只是人物之理無不窮盡故聲入心通天
德自然聖人亦自然與天合德如中庸所謂誠者不
思不勉而從容中道也此與論語朱注不盡同
李注器於禮者禮與性成強立者守禮不返
愚按張子盡性與窮理一例看盡人物之性亦多
言窮盡人物之理大心篇首節及此皆然
常人之學日益而不自知也仲尼學行習察異於他人
故自十五至於七十化而知裁其德進之盛者與
補訓此與上合為一意上節敘此節論也
李注聖學變化而自能名其所至氣候分明故曰化
而知裁
愚按易繫化而裁之謂之變謂天地之氣化無有
間歇因其氣之變而裁之若者為一年若者為一
時耳聖人一理渾然至誠無息亦如天道之化而
自裁之為十年一變故曰化而知裁裁者裁截之
意也上由十五至七十則非止以七十為化境舊
說多未明
窮理盡性然後至於命盡人物之性然後耳順與天地
參無意必固我然後範圍天地之化從心而不踰矩老
而安死然後不夢周公
徵引易上傳之四章範圍天地之化而不過
補訓此又申首節之意但自五十以下言窮理盡
性然後至於命見孔子之知命由於窮理盡性也盡
人物之性理無不明然後耳順而與天地參盖天地
間道理無不通徹可以參天地也意必固我皆私與
矩相背無意必固我然後天地之化皆範圍統攝聖
人之心即心即矩故從心不踰矩也孔子只說到七
十止張子補出老而安於死不復夢周公以見自序
所學之時已是衰甚之年也
愚按天地無心而成化聖人無意必固我而即心
即矩即首節與天同德意故曰範圍天地之化以
不夢周公為不踰矩之事者張子以吾衰為孔子
七十時所言故即此以見不踰矩之實也
從心莫如夢夢見周公志也不夢欲不踰矩也不願乎
外也順之至也老而安死也故曰吾衰也久矣
徵引禮禮運此順之至也
補訓此接上文從心一段而申明之欲不踰矩欲
字即從心所欲之欲夢見周公乃行道之本志老而
知道之不可行遂不復夢正是所欲不踰矩處於此
並見得不願乎外而順之至順即順受其正之順安
死即順受曰吾衰者自知其衰而安之也從心不
踰矩其義無窮連不夢周公說於不夢周公看得深
於不踰反看得淺張子於此似失之強合
困而不知變民斯為下矣不待困而喻賢者之常也困
之進人也為德辨為感速孟子謂人有德慧術智者存
乎疢疾以此自古困於内無如舜困於外無如孔子以
孔子之聖而下學於困則其蒙難正志聖德日躋必有
人所不及知而天獨知之者矣故曰莫我知也夫知我
者其天乎
徵引易下傳之七章困德之辨也明夷卦彖内文明
而外柔順以蒙大難文王以之内難而能正其志箕
子以之詩商頌長發篇聖敬日躋
發明此言困能進人
補訓不知變計指不學言此是困而不學一路人而
喻即孟子徵色發聲而後喻之喻謂不待困心衡慮
而先自曉喻以向學乃賢者之常也此是不處困一
路人一困猶不變一不由困而自喻兩路相形引起
處困之進德下即舜孔推之賢者非優扵舜孔然自
有不遭困之賢人其為德最能辨其感動最神速因
疢疾而生智慧是德之能辨處亦是感之神速處下
學於困因困而用下學之功蒙難謂處困也躋升也
李注張子以困而學之為遇困而能修治之義故其
說如此
補注人處困之時則能警悟通曉故為德辨能奮發
興起故為感速舜之父頑母嚚象傲是困於内也孔
子厄於陳蔡無上下之交是困扵外也葉氏曰人處
患難之時則操心危懼而無驕侈之蔽故其析理也
明置身窮厄而有反本之思故其從善也速
愚按友人趙子彤元云末二句引以証上人不知
而天獨知之意非以莫知為處困也補訓疑張子
以莫知作處困看非是孔子終身不遇是困補註
專言厄陳蔡亦拘
立斯立道斯行綏斯来動斯和從欲風動神而化也仲
尼生於周從周禮故公旦法壊夢寐不忘為東周之意
使其繼周而王則其損益可知矣
徵引書大禹謨俾予從欲以治四方風動
補訓論語所云立道綏動同於舜當日之從欲風動
乃存神而過化也仲尼因生於周從周之禮故公旦
法壊於魯仲尼夢寐中不忘為東周之意所以遵王
制也使其得位繼周而王則其所損益必大有可觀
可知矣以至於立道綏動存神過化何難哉首數
句極言孔子功化之盛中言孔子從周以遵王制末
繼周損益應轉立道綏動神化意以首段為主下乃
推原其故
愚按此節大意雜引論語以明孔子功化之盛也
損益可知雖見不盡從周畢竟重從周意從欲風
動言過化而存神在其中李注有欲斯從為神有
風斯動為化分配未確
滔滔㤀反者天下莫不然如何變易之天下有道丘不
與易知天下無道而不隠者道不遠人且聖人之仁不
以無道必天下而棄之也
補訓此亦解論語以㤀反二字貼滔滔莫不然即皆
是如何變易即誰以易之天下有道丘不與易正惟
無道方易所以然者盖以道本不遠於人一變易即
合道且聖人仁愛天下不肯謂天下不可易而遂棄
之也
愚按引道不遠人似言聖人之道本為人所易從
見易天下之非難舊說以無道可轉有道為不遠
未合聖人之仁二語論語朱注採入
仁者先事後得先難後獲故君子事事則得食不以事
事雖有粟吾得而食諸仲尼少也國人不知委吏乘田
得而食之矣及德備道尊至是邦必聞其政雖欲仕貧
無從以得之今召我者而豈徒哉庶幾得以事事矣而
又絶之是誠繫滯如匏瓜不食之物也
徵引書說命中惟事事蔡傳事其事也
李注以夫子為欲禄仕未知是否
補訓此雜引以明己意先事先難事事也後得後獲
得食也吾得而食只是不可食人之食與對景公語
異仲尼年少人不知為聖人為委吏為乘田所以為
貧而仕得以食人之食及其道尊德備人皆知為聖
人至是邦必聞其政雖欲為貧而仕不可復得及有
公山佛肸之召知非徒然必有所事事而又堅執以
拒絶之是誠繫滯如匏瓜不食之物也豈其可哉此
節重末段所以發孔子欲應公山佛肸之意而究之
不應者知其終無可事固不計食也豈徒乃公山章
語匏瓜乃佛肸章語錯綜用之亦取大意相似
愚按前五句虛仲尼以下舉其實而言之歸重末
四語
不待備而勉於禮樂先進於禮樂者也備而後至於禮
樂後進於禮樂者也仲尼以貧賤者必待文備而後進
則於禮樂終不可得而行矣故自謂野人而必為所謂
不願乎其外也
集釋解先進章而意不同不願乎外不待外之備
也
補訓此進字着力解以儀文分先後不待儀文之備
而自勉於禮樂者其進先待其備而至於禮樂者其
進後貧賤泛言自謂野人而必為不待文備也據此
則文指禮物說非揖讓進反之儀
李注解先進後進為急於行緩於行之意劉向所謂
避小不備而就大不備則不備莫甚焉與此意同
功業不試則人所見者藝而已
補注釋論語吾不試故藝
李注不如今說因不見用而多習於藝者為善
鳳至圖出文明之祥伏羲舜文之瑞不至則夫子之文
章知其已矣
補訓伏羲時河出圖舜時鳳儀於庭文王時鳳鳴岐
山皆文明之瑞也瑞不至知夫子之文章終已也本
謂道止而不行張子取應文明之瑞故云文章亦借
夫子之文章成語云然
愚按此節大意解鳳鳥不至章論語朱注採入
魯禮文闕失不以仲尼正之如有馬者不借人以乘習
不曰禮文而曰史之闕文者祝史所任儀章器數而已
舉近者而言約也
補訓此釋史闕文一節其說大異以闕為闕失文為
禮文史為祝史掌禮者祝史所任之儀章器數即
禮之文禮文闕失仲尼能正是猶力所可及也不以
仲尼正之譬如有馬不教人乘習今亾頂有馬句乘
習教演之意
李注有馬而未調良必求人以閑習之喻禮文闕失
當以人考正之夫子言我猶能知祝史殘闕之文蓋
謙約之詞也
愚按此以吾猶及三字專屬史之闕文作正意今
亡矣夫專屬有馬句作喻意也舊說皆以舉近者
而言約也為句則約為簡易之意李注以舉近者
而言為讀約也為句則約為謙約之意李注為優
師摯之始樂失其次徒洋洋盈耳而已焉夫子自衛反
魯一嘗治之其後伶人賤工識樂之正及魯益下衰三
桓僭妄自太師以下皆知散之四方逾河蹈海以去亂
聖人俄頃之助功化如此用我者期月而可豈虛語哉
補訓此合論語師摯之始自衛反魯太師適齊三章
而言依朱注解師摯在官之始即夫子反魯正樂之
時其時樂盛洋洋盈耳張子以為失次而徒有盈耳
之聲其說異自衛反魯以下朱子採入適齊章注
與與如也君或在朝在廟容色不忘向君也君召使擯
趨進翼如(自注此翼如左右在君也)没階趨進翼如(自注張拱而翔)賓不顧
矣相君送賓賓去則白曰賓不顧而去矣紓君敬也
補注此歴述鄉黨孔子之事而釋之也
愚按不忘向君朱注亦採入而不甚然其說與與
兼在廟翼如作兩解皆與今說異惟所謂紓君敬
者則朱子用之
上堂如揖恭也下堂如授其容紓也
補注此釋鄉黨上如揖下如授之義
愚按朱子語錄駁此說謂升堂即納圭君前故執
圭時言下堂不得也
冉子請粟與原思為宰見聖人之用財也
補訓粟即財也多寡之間酌之以義則財用不苟
愚按此節大意解論語合記二事之意朱子採入
注中
聖人於物無畔援雖佛肸南子苟以是心至教之在我
耳不為已甚也如是
徵引詩大雅皇矣篇無然畔援畔離畔也援攀援也
補訓此以見南子應佛肸召為主而引詩及孟子之
言以明之言聖人於物無所畔援雖佛肸南子求
見若誠亦可見之即孟子所云仲尼不為已甚之意
不為已甚正找出無畔援意
高注聖人於物固無離畔以絶人亦不攀援以徇世
愚按此無畔援蓋謂無適莫之成心與詩傳異首
句提起雖佛肸三句一氣讀末斷一句
子欲居九夷不遇於中國庶遇於九夷中國之陋為可
知欲居九夷言忠信行篤敬雖蠻貊之邦可行何陋之
有
補訓此以居九夷為主而以言忠信三句釋何陋之
意中國無所遇中國何嘗不陋但能言忠信行篤
敬又何患九夷之陋
愚按朱子或問云程子謂所居即化者聖人之事
也張子謂忠信篤敬蠻貊可行者學者之事也
栖栖者依依其君而不能㤀也固猶不回也
補訓此解孔子答微生畝語常解栖栖不專指依君
此少異
補注不回者往而不返之意
仲尼應問雖叩兩端而竭然言必因人為變化所貴乎
聖人之詞者以其知變化也
補訓此重聖人因人為教
補注如答顔淵仲弓之問仁子夏子游之問孝各因
其材之高下與其所失而告之蓋可見矣
富而可求也雖執鞭之士吾亦為之不憚卑以求富求
之有可致之道也然得乃有命是求無益於得也
補注此以孟子釋論語富不可求之意
補訓不憚卑以求富二句貼吾亦為之然得乃有命
二句貼如不可求孟子求之有道得之有命二句原
是兩意故張子亦分看
愚按求之有可致之道亦與朱注所謂不可妄求
者異
愛人以德喻於義者常多故罕及於利盡性者方能至
命未達之人告之無益故不以亟言仁大難名人未易
及故言之亦鮮
徵引禮檀弓上君子之愛人也以德易說卦之一
章窮理盡性以至於命
華注此釋罕言章意喻於義者常多不忍以小人待
人也
補注喻於義者喻人以義而勸之使然也
顔子於天下有不善未嘗不知知之未嘗復行故怒於
人者不使加乎其身愧於己者不輒貳之於後也
徵引易下傳之五章子曰顔氏之子其殆庶幾乎有
不善未嘗不知知之未嘗復行也
補注怒人之不善不使加乎其身所謂不遷怒也愧
己之未善不輒貳之於後所謂不貳過也
李注此以不遷為不身自蹈之意
愚按此節大意引易傳以解論語皆孔子所以稱
顔子者也
顔子之徒隠而未見行而未成故曰吾聞其語而未見
其人也
徵引易乾卦初九文言潛之為言也隠而未見行而
未成
補訓此以顔子明論語隠居行義之意隠即隠居之
隠行即行義之行未見即為隠未成未能行若作德
行未成說便與聞語未見人不合
李注蓋言顔子方隠居以求志而未嘗行義以達道
用則行舍則藏惟我與爾有是夫顔子龍德而隠故遯
世不見知而不悔與聖者同
徵引易乾卦初九文言龍德而隠者也又云遯世無
悶不見是而無悶本義龍德聖人之德也
補訓此引論語用行舍藏之言而以易及中庸釋之
用行舍藏並言意重舍藏下文乃舍藏一邊語中
庸遯世之語與文言相似故連引之與聖者同故云
惟我與爾有是夫
發明龍德能見能潛知進退存亡而不失其正者也
龍德聖修之極也顔子之進則欲一朝而至焉可謂好
學也已矣
補訓龍能變化聖人之修到極至處方與龍同其變
化故為龍德顔子之進從吾見其進来上言顔子有
龍德此言顔子所以至於龍德由其好學顔子似
未到聖修之極而云有龍德者因用行舍藏而見用
則行舍則藏何異神龍之變化
愚按此節大意因上文言龍德而論顔子之好學
也上龍德而隠專以行藏一事言蓋顔子所已能
此龍德兼聖人之全體大用言盖孔子之事而顔
子所欲至者也
回非助我者無疑問也有疑問則吾得以感通其故而
達夫異同者矣
徵引易上傳之十章寂然不動感而遂通天下之故
補訓此釋回非助我之意言顔子若有疑問則吾
得以感而通其故而於或異或同之故無不達是能
助我而回不然也孔子非真望其助姑訓助字之義
如此
放鄭聲遠佞人顔淵為邦禮樂法度不必教之惟損益
三代盖所以告之也法立而能守則德可久業可大鄭
聲佞人能使為邦者喪所以守故放遠之
徵引易繫辭上傳之一章可久則賢人之德可大則
賢人之業
補訓此明顔淵問為邦章意而意重下截禮樂法
度顔子素明不必一一教之惟告之以損益三代耳
如治歷明時顔子能辨數代之歷夫子但告之以行
夏時而顔子即了然於胸中矣法即禮樂法度
愚按此即所謂言必因人為變化者也法立能守
數語論語朱注採入
天下有道則見無道則隠君子疾沒世而名不稱盖士
而懷居不可以為士必也去無道就有道遇有道而貧
且賤君子恥之舉天下無道然後窮居獨善不見知而
不悔中庸所謂惟聖者能之仲尼所以獨許顔回惟我
與爾為有是也
補訓君子疾沒世至恥之言有道當見舉天下無道
以下言無道當隠也雜引論孟中庸不拘本旨或謂
末二句當總應見隠二意細玩惟我與爾與惟聖句
聯下當屬舍藏
華注君子以用世為心不得已然後藏若懷居獨善
者非聖賢之本心也懷居與論語義異
愚按此節大意明有道則見無道則隠之義見孔
子所以獨許顔子之故不專為釋隠見也觀上數
節皆論顔子可見此與前用行節意大同但彼
重藏意此重行意微有别顔子之行無可見孔子
則其榜樣也獨許顔回二語補訓欲屬舍藏愚謂
二段一氣貫下意實雙承言之
仲由樂善故車馬衣裘喜與賢者共敝顔子樂進故願
無伐善施勞聖人樂天故合内外而成其仁
補訓此釋各言爾志章樂善則好義樂進則心虛樂
天則無私
李注此讀共敝之而無憾為句共字不斷
愚按樂進進字似亦本吾見其進来内外總上意
言之車馬衣裘物之在外者也善勞德之在内者
也孔子老安少懷外盡其事而物無不公内盡其
誠而善勞無不徧蓋合二賢之所長而用之也故
曰合内外而成其仁補注以老少朋友為外安信
懷之理為内未安
子路禮樂文章未足盡為政之道以其重然諾言為衆
信故片言可以折獄如易所謂利用折獄利用刑人皆
非爻卦盛德適能是而已焉
徵引易噬嗑彖利用獄豐大象君子以折獄致刑蒙
卦初六爻利用刑人
補訓此明片言折獄之意禮樂是大端文章是飾
治具者重然諾以無宿諾言然之諾之謂許人也重
之則不失信
華注為政者必能盡禮樂文章之化則立道綏動無
訟之可折矣子路之德未及此也
顔淵從師進德於孔子之門孟子命世修業於戰國之
際此所以潛見之不同
徵引易乾卦初九潛龍勿用九二見龍在田史記
第二序信命世之宏才注索隠云命者名也言賢人
有名於世也
補訓顔子從師進德無所表著為潛孟子命世乃以
一世之豪傑自命有擔荷世道之意故為見孟子雖
未大行然言之於當時之君欲見之行即是修業
愚按此節大意論顔孟潛見之所以不同也命世
即孟子所謂必有名世者
犁牛之子雖無全純然使其色騂且角縦不為大祀所
取次祀小祀終必取之言大者苟立人所不棄也
補訓此釋子謂仲弓節意騂既純色角又周正以
祀山川神所必享張子謂犁牛之子無全純又謂不
為郊社大祀所取而用於山川為次祀小祀其說異
大節立而人不棄亦與不拘世類之意不同大者立
則小者或有不純即上無全純意
正蒙初義卷十一
