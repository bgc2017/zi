正蒙初義卷五
邳州知州王植撰
動物篇第五
華注此篇明人物之形質無非陰陽之所為明而為
秩序幽而為鬼神散而為形聲臭味皆是物也
愚按此篇凡十三節節各一義文不相蒙宋子銳
臣云大意見無物不有陰陽而陰陽無不有理欲
人即物窮理也首節物之初生以下八句朱子
入近思錄道體
動物本諸天以呼吸為聚散之漸植物本諸地以陰陽
升降為聚散之漸物之初生氣日至而滋息物生既盈
氣日反而游散至之謂神以其伸也反之為鬼以其歸
也
徵引易乾卦文言本乎天者親上本乎地者親下本
義本乎天者謂動物本乎地者謂植物
朱子曰此息只是生息之息非止息之息孟子言日
夜之所息程子謂息字有二義愚謂只是生息至
之謂神反之謂鬼固是然風雷山澤亦有神今之廟
貌亦謂之神亦以方伸之氣為言耳此處要錯綜周
徧而觀之伸中有屈屈中有伸伸中有屈如人有魄
是也屈中有伸如鬼而有靈是也人死便是歸祖考
來格便是伸
華注明物之生死皆陰陽合散之所為
補訓物有動植之不同動物本諸天而親上以其一
呼一吸即為聚散之漸植物本諸地而親下以其陰
陽之一升一降為聚散之漸凡此者皆氣之為也蓋
凡物之初生氣日至而滋息是為聚也物生既至盈
滿氣日反而游散是為散也其至也謂之神以其氣
之伸也其反也謂之鬼以其氣之歸也凡天下之物
何非鬼神乎聚散以漸而至故曰漸氣字雙承呼
吸升降言滋息承聚游散承散
李注氣滋息則伸而為神氣游散則歸而為鬼自聚
散之漸以至於大聚大散皆然也
補注動物之呼吸在於一息之間植物之陰陽升降
在於一歲之間故動物有呼吸則生無呼吸則死植
物陰陽升降則生不升降則死史氏管窺曰動物植
物各有種類其所由來皆是天地開物之時二氣交
感之所生自此各從其類生生不息而天地生物之
氣未嘗不行其間以植物騐之亦各以種類相傳雖
謂之物自生物可也然從生至死歲一榮枯生於春
者必待春氣應而後生春氣未應彼亦不能以自生
也生於夏生於秋生於冬莫不皆然蓋以開物之始
所禀之氣各有不同故自是以來所生之氣感之而
後應候而生耳謂植物自相生不有資於天地之氣
可乎動物之始終雖與陰陽升降之候不相應然其
一呼一吸即其所禀陰陽之氣也其壽命之久近亦
係其開物之始所禀之氣各有不同而已
氣於人生而不離死而游散者謂魂聚成形質雖死而
不散者謂魄
華注此與下節明人之生死無非陰陽合散之所為
補訓此專言人也魂固是氣魄亦是氣之結成故總
言氣
高注張子蓋以精神為魂體骸為魄非謂别有死而
不散之物也
海水凝則冰浮則漚然冰之才漚之性其存其亡海不
得而與焉推是足以究死生之說
大全伊川程子改與為有
補訓此承上言人之生死而以海水冰漚喻之也
集解人之生死其存其亡亦猶海水之冰漚也冰漚
雖不外於海而海不與人之生死雖不外乎太虚而
太虚亦何所容心一自然而然也彼佛老者乃謂有
神人焉以主之而使之生死多見其入於邪而不得
其情也
集釋漚水上泡也
高注才性以氣質言
有息者根於天不息者根於地根於天者不滯於用根
於地者滯於方此動植之分也
華注此與首章相發明而又以滯與不滯明動植之
分
集解不滯於用得天之動也滯於方得地之靜也
補注有息者謂動物動物自首生故根於天頭向上
也不息者謂植物植物自根生故根於地頭向下也
息鼻息出入之氣沈毅齋曰動物本天陽物也然
胎生者九竅卵生者八竅則動物中已自有對矣而
乾男坤女又未嘗無陰陽焉植物本地陰物也然陰
木疎理而柔陽木縝理而密則植物中已自有對矣
而乾男坤女又未嘗無陰陽焉是無物而無兩也至
動植之物其禀氣殊類陽也而氣禀之中自有消長
屈伸陽中之隂陽也其賦形異狀陰也而形質之中
自有上下内外陰中之陰陽也是豈所謂一者乎
生有先後所以為天序小大高下相並而相形焉是謂
天秩天之生物也有序物之既形也有秩知序然後經
正知秩然後禮行
徵引書臯陶謨天叙有典勑我五典五惇哉天秩有
禮自我五禮有庸哉蔡傳叙者君臣父子兄弟夫婦
朋友之倫叙也秩者尊卑貴賤等級隆殺之品秩也
補訓此專以人言見天序天秩有自然之典禮也借
臯陶謨發此意先後以時言然當兼分在内如父
兄先而子弟後時也君先臣後分如是耳小大高下
並以分言序秩皆自然故云天序天秩五倫即經常
之道故云經正
華注知其同出於天而後經正禮行不然其不以經
禮為強人者幾希矣
凡物能相感者鬼神施受之性也不能感者鬼神亦體
之而化矣
補訓此推明物之相感不相感以見鬼神之體物不
遺也施屬陽受屬陰性字兼理氣
張注物能相感者如雌雄牝牡之類必待交感而後
能生育也不能感者如草木之類自能開花結實傳
生種類以此見得陰陽之理無物無之鬼神之功無
往不然有如此者
物無孤立之理非同異屈伸終始以發明之則雖物非
物也事有始卒乃成非同異有無相感則不見其成不
見其成則雖物非物故曰屈伸相感而利生焉
徵引易下傳之五章屈伸相感而利生焉
補訓此借易以明屈伸相感之意物言屈伸事言相
感互見之也天下之物必無孤立之理以其有同
異屈伸之相感也若非有同異屈伸終始循環以發
明此物則雖有物不成其為物也事有始有卒乃成
其事以其有同異有無之相感也若非同異有無之
相感則不見其事之成不見其成則雖物非物矣易
故曰屈伸相感而利生焉蓋物必屈伸相感而成其
物事必屈伸相感而成其事此利之所由生也若孤
立無感何利之有陰陽對待故物無孤立之理有
同有異有屈有伸即不孤立也在物為同異屈伸在
事為同異有無屈則無伸則有其理一也事不成雖
物非物此物謂事即中庸不誠無物之意易屈伸相
感以歲功言引來只泛言事物事物成其事物即利
之生也
補注同異屈伸即終始也此大學格物窮理之事同
異有無即始卒也此大學修己治人之事
發明孤立者偏陰偏陽也語錄謂雖一件物亦有陰
陽即無孤立意非同異屈伸為句終始以發明之為
句
集解發明者發見明揚之也事又人身所為者如進
退必有時二者相禪相感而後道盡否則進而不能
退則其進為貪禄退而不能進則其退為忘世又如
同異必以同與異二者相感然後理當而事成否則
同而不能異則其同為隨俗習非異而不能同則其
異為亂常拂理
愚按同異屈伸終始以發明之所該甚廣以人言
之如首員而足方動作而靜止面陽而背陰無不
對待成兩而其中則有同有異有屈有伸相為終
始而後成其為人推之凡物皆然也即人之一體
言之如肘動而臂止臂合而指分皆有對待相感
之妙推之凡物又皆然也此理自天地鬼神日月
寒暑山川人物以及一草一木一枝一節無物不
具隨在皆可體會在人自悟之耳事有始卒所該
亦廣集解以進退同異言之亦舉一以例其餘
獨見獨聞雖小異怪也出於疾與妄也共見共聞雖大
異誠也出陰陽之正也
性理拾遺張子曰天地之雷霆草木至怪也以其有
定形故不怪人之陶冶舟車亦至怪也以其有定理
故不怪今言鬼者不可見其形或云有見者且不定
一難信又以無形而移變有形之物此不可以理推
二難信又嘗推天地之雷霆草木人莫能為之人之
陶冶舟車天地亦莫能為之今之言鬼神以其無形
則如天地言其動作則不異於人豈謂人死之鬼反
能兼天人之能乎
補訓此以變異言重下段陰陽之正其分别處只在
獨與共上
補注獨見獨聞若鬼物形象雖小異為怪非出於疾
則妖妄之說也共見共聞若日食星變雖大異為誠
出陰陽之正非疾與妄也
賢才出國將昌子孫才族將大
補訓上節言變異此節言吉祥皆物理也
李注此篇多言鬼神屈伸之事此條言家國昌大之
徵者如中庸言國家興亡禎祥妖孽至誠先知禍福
與鬼神合其吉凶此以為莫大於賢才之生出乃禎
祥之盛者耳
人之有息蓋剛柔相摩乾坤闔闢之象也
徵引易上傳之一章剛柔相摩八卦相盪十一章闔
戶謂之坤闢戶謂之乾本義闔闢動靜之機也
補訓此因上文有息而推言其理剛柔相摩易本言
卦之變化此則借以言陰陽之推遷
李注剛柔相摩乾坤闔闢乃天地之呼吸耳
寤形開而志交諸外也夢形閉而氣專乎内也寤所以
知新於耳目夢所以緣舊於習心醫謂饑夢取飽夢與
凡寤夢所感專語氣於五臟之變容有取焉耳
徵引内經素問脉要精微論五藏者中之守也又曰
甚飽則夢予甚飢則夢取肝氣盛則夢怒肺氣盛則
夢哭莊子齊物論其寐也魂交其覺也形開
補訓此推言寤夢之理以見夢皆氣之為也寤夢
所感寤是帶言專語氣於五藏之變謂氣因五藏之
盛衰而變異
集釋形耳目之類寤則知新事於見聞夢多想舊事
於所習此亦陰陽相感之一端也
李注夢有緣耳目聞見者有無所緣而若有聞見者
有係乎吉凶之兆者然而無所緣者緣之變也吉凶
之兆緣已往而騐之將然者也皆所謂緣舊於習心
也飢夢取飽夢與其一端耳
愚按形開志交陽也形閉氣專陰也耳目之知新
陽根陰也夢之緣舊陰根陽也五藏之變亦不外
陰陽五行之理故可取
聲者形氣相軋而成兩氣者谷響雷聲之類兩形者桴
鼔叩擊之類形軋氣羽肩敲矢之類氣軋形人聲笙簧
之類是皆物感之良能人皆習知而不察者耳
徵引莊子人間世篇名也者相軋也在宥篇焉知曾
史之不為桀跖嚆矢也
補訓此推論聲音之理由於形氣相軋摩而成形氣
皆物也自然有聲故曰物感之良能人聲氣從形
出笙簧以人之氣從笙簧之形出
集解軋相摩擊猶所謂相感也人呼於谷而谷中有
響以應之陽在陰中不得出則奮擊而成雷是兩氣
也
高注敲莊子作嚆矢之猛者凡矢發必有聲或曰如
今之帶簧箭蓋響箭也
形也聲也臭也味也温凉也動靜也六者莫不有五行
之别同異之變皆帝則之必察者歟
徵引詩大雅皇矣篇不識不知順帝之則
補訓此即形聲臭味温凉動靜皆有五行之别而推
及於帝則以見凡物皆天理所寓也六者不外五行
五行不外帝則與周子五行一陰陽陰陽一太極之
旨相符目於色耳於聲鼻於臭口於味體於温凉
動靜類舉而言之形當以高注五色為是温凉猶言
寒暑以氣言當兼四時動靜當以人物言亦隨乎四
時如書所云析因夷隩孳尾希革毛毨氄毛可見五
行之别即同異之變非五行有同異重在異一邊
集解形有五目為木耳為火口為土鼻為金前後二
陰為水聲有五角為木徵為火宫為土商為金羽為
水臭有五羶為木焦為火香為土腥為金朽為水味
有五酸為木苦為火甘為土辛為金鹹為水温凉有
五春為木夏為火秋為金冬為水四季為土動靜有
五動之始為木終為火靜之始為金終為水動靜之
間為土察昭著也
高注形五青紅黑白黃也
愚按集解解聲臭味俱本禮記月令形五則用素
問金匱真言論專言人之形與下頗不倫高注訓
形為色亦本之月令故可從集解解動靜以一時
之動靜言補訓引堯典以一歲之動靜言二說兼
之為盡
正蒙初義卷五
