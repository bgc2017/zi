正蒙初義卷四
邳州知州王植撰
神化篇第四
補訓此以神化名篇首言天道之神化至氣有陰陽
節乃合在人者言之以下多言人之神化雜引易中
庸論語孟子之說以暢發其旨
愚按此篇凡三十節自首節以下九節皆明神化
之理神化者天之良能以下六節多言大與化見
幾則義明以下五節多言窮神知化惟神為能變
化以下五節多言神與易徇物喪心以下四節多
言存神過化末節作總結細分之則其曰窮神知
化曰神無方易無體曰過化存神皆神化合言者
也曰鼔舞盡神曰知幾其神曰精義入神曰聖不
可知謂神與谷神不死皆言神也曰化而裁之曰
變則化至誠為能化曰大而化之皆言化也引用
多與本旨弗類而經傳所言神化之理大都具是
矣觀其言經正言無我而篇末以反經敦化結之
談理雖極微妙用功仍以平實為主内精義入
神事豫吾内一節朱子入近思錄論學
神天德化天道德其體道其用一於氣而已
徵引易下傳之五章窮神知化德之盛也
補訓首節提出神化為一篇之綱意重神化不重氣
即氣以見神化也易云窮神知化神與化一而二
二而一者也神者天德也化者天道也德其體也道
其用也總之一於氣而已化不離氣神不離化皆不
外於陰陽也
集解神所以主張萬化而運於無形者自其微而言
故曰天德又曰體化即此理之發而流行升降變化
羣動而不已者就造化之迹上言故曰天道又曰用
用所以發其體而體即寓於用之中如日月寒暑之
往來草木之榮枯人物之生死皆氣之化而道之所
在也道固氣矣而即此是神也神又豈外於氣哉故
曰一於氣
愚按神與化皆在首篇太和中皆太虚之第二層
也宋子銳臣云首末二篇性與神對則性為體神
為用此篇神與化對則神為體化為用湏於無層
次中分出層次看
神無方易無體大且一而已耳
徵引易上傳之四章神無方而易無體
發明朱子曰神便是在陰的又忽然在陽在陽的又
忽然在陰易便是或為陽或為陰交錯代換而不可
以形體拘也易說曰神易雖一事方體雖一義以其
不測故言無方以其生生故言無體然則易近於化
補訓或以易屬大神屬一語氣不合當是神易皆大
而又合一也
愚按此節大意釋易傳之文以明神化之非有二
也上文一於氣之一乃虚活字猶云皆不外於
氣此節一是實字謂神與化大而無外且合一而
不測也舊說謂即一於氣之一未是趙子彤元
云大而天地鬼神風雷雨露小而名物象數日用
飲食莫非神化所為故曰大神即化之體化即神
之用神即化之微者化即神之顯者體用一原顯
微無間故曰一
虚明照鑑神之明也無遠近幽深利用出入神之充塞
無間也
大全明一作靜
徵引易上傳之十章無遠近幽深遂知來物十一章
利用出入民咸用之謂之神
補訓此以神該化也神之明是神神之充塞無間即
是化利用出入用字只作以字看虚明無不照鑒
乃神之明也體也無論遠近幽深之處利以出利以
入乃神之充塞而無間礙也用也化豈外於是哉
補注此與前篇凡氣清則通章之意略同
愚按虚明照鑒只形容一清字意首篇所謂清通
而不可象所謂太虚為清無碍故神者也執着一
物說不得
天下之動神鼔之也辭不鼔舞則不足以盡神
徵引易上傳之二章鼔之舞之以盡神又云鼔天下
之動者存乎辭
集解辭狀神之言也如曰陰陽不測曰鼔萬物而不
與聖人同憂曰神妙萬物曰無為而無所不為無在
而無乎不在凡此類皆鼓舞之辭也不如是不足以
盡神之狀也
愚按此節大意言神而併及狀神之辭也上二句
言神下二句乃言狀神之辭辭不鼔舞猶後所
謂緩辭不足以盡神也狀神之辭亦大概言補注
專言設卦繋辭未是
鬼神往來屈伸之義故天曰神地曰示人曰鬼(自注神示者歸)
(之始歸往者來之終)
徵引易下傳之五章往者屈也來者伸也周禮大
宗伯之職掌建邦之天神人鬼地示之禮
朱子曰說文示字以有所示為義故視字從示天之
氣生而不息故曰神地之氣顯然示人故曰示一說
一而大謂之天二而小謂之地二而小即示字也天
曰神地曰示者蓋其氣未嘗或息也人鬼則其氣有
所歸矣
補訓鬼神乃神化之一端猶中庸言鬼神為德而及
祭祀之鬼神也往則屈來則伸上言鬼神下分天
地人天神地示皆神而人為鬼然三者各有往來屈
伸不必拘定天地伸而人屈
愚按玩自注則天神地示來與伸之義多人鬼往
與屈之義多歸往即鬼之謂也
形而上者得辭斯得象矣神為不測故緩辭不足以盡
神化為難知故急辭不足以體化
朱子曰神自是急底物事緩辭如何形容之如陰陽
不測之謂神神無方易無體皆是急辭化是漸漸而
化若急辭以形容之則不可
補訓上云辭不鼔舞不足以盡神因又推衍其義神
為不測要極力形容化為難知要曲為形容形而
上之神化固無象可見然得其辭斯得其彷彿之象
矣言神宜用急辭蓋神為不測緩而不急則不足以
盡神言化宜用緩辭蓋化為難知急而不緩則不足
以體化未易形容若此愈知神化之妙矣
氣有陰陽推行有漸為化合一不測為神其在人也知
義用利則神化之事備矣德盛者窮神則知不足道知
化則義不足云天之化也運諸氣人之化也順夫時非
氣非時則化之名何有化之實何施中庸曰至誠為能
化孟子曰大而化之皆以其德合陰陽與天地同流而
無不通也所謂氣也者非特其蒸鬱凝聚接於目而後
知之苟健順動止浩然湛然之得言皆可名之象耳然
則象若非氣指何為象時若非象指何為時世人取釋
氏銷礙入空學者舍惡趨善以為化此直可為始學遣
累者薄乎云爾豈天道神化所同語也哉
徵引易下傳之五章精義入神以致用也利用安身
以崇德也又云窮神知化德之盛也六章陰陽合德
說卦之七章乾健也坤順也震動也艮止也
朱子曰神化二字雖程子說得亦不甚分明惟是横
渠推出來曰推行有漸為化合一不測為神又曰一
故神兩在故不測兩在者或在陰或在陽在陰時全
體都是陰在陽時全體都是陽化是逐一挨將去底
一日復一日一月復一月節節挨將去便成一年這
是化問象若非氣指何為象時若非象指何為時
曰且如天地日月若無這氣何以撑住得成這象象
無晦明何以别其為晝夜無寒暑何以别其為冬夏
發明化有節次故曰推行有漸神無定在故曰合一
不測義者宜也於此為宜於彼不宜無定形而有定
理者也知者將此理貫穿心中可以待用神之事也
以義制用任他千變萬化改頭換面出來信手應副
如利刀快劍相似故曰利用化之事也義字撘在知
上又撘在用上此不過大人之事可以思勉力至者
德盛即由知義利用而造其極也窮神是窮盡神妙
處不思而得故曰知不足道知化則屈伸通變由義
而行非行義也故以義利用不足云天之化日月寒
暑往來一陰陽之運而已人之化進退存亡得喪一
順時消息而已德合陰陽即能順時者也陽健陰順
陽動則陰止陰動則陽止充塞無間浩然者也虚明
照鑒湛然者也此皆氣之可以得名而得象者若非
健順動止之氣何所指以為象非氣之可象何所指
以為時此正見神化一於氣而已之意銷礙舍惡亦
是化之一事但天道神化無方無體此何足以語之
補訓張子本易以為言知義即精義利用即利用安
身之利用德之盛者更進一層此神化就人事言非
謂知陰陽神化健順動止亦借用易語而意不同銷
礙舍惡皆遣累意薄猶略也略知有化意也
補注天之化也以下不言神者蓋神隱於中化見於
外而天人之所以化即所謂神也
集釋蒸鬱者氣之始凝聚者氣之成蒸鬱凝聚氣之
粗者浩然湛然氣之清者浩極其大湛極其清
愚按此節大意又以天之神化與人之神化並言
也神化一於氣已見首節此又以時字配之語
意云夫氣有陰有陽陰陽之推行有漸即為化陰
陽之合一不測即為神天道固如是也其在人也
能知義以利用則神化之事可備於身矣然非其
至也至於德之盛者能窮神則知義之知不足道
能知化則利用之義不足云矣即此可見天有化
人亦有化天之化也運諸氣以為流行人之化也
順夫時以為變化天非氣人非時則化之名於何
有化之實於何施乎考之於古如中庸云至誠為
能化孟子曰大而化之所謂化者皆以其人之德
合陰陽與天地同流而無不通也豈非順夫時之
謂歟若所謂氣也者非特其蒸鬱而凝聚有形象
之接於目而後知之苟其健順動止有浩然湛然
之可言者皆象之可為指示者耳然則氣之可見
者即為象象若非氣指何者為象象之流行者即
為時時若非象又指何者為時信乎天之化運諸
氣也世人但取釋氏之銷礙入空學者之舍惡趨
善以為化此只可為始學遣去物累者淺乎言化
之義云爾豈可與天道之神化同日而語哉苟知
化之妙則神不外是而推行合一之理可識矣
首三句言天道之神化其在人也以下六句言人
之窮神知化天之化也二句又為下半節之綱中
庸以下正明順夫時意德合陰陽天地同流則順
時之實也氣也者以下明運諸氣意象與時只是
發明氣字非有兩意時若非象指何為時二時字
以天言與上言人之順時者頗異諸家有與上時
字牽合者反難安頓銷礙入空猶言由有入無即
冰銷雪化之化言之出於釋氏者也舍惡趨善即
變化氣質之化學者所恒言也此特以人之淺乎
言化者形容神化之化非為辨聖人學者之深淺
與聖學異端之邪正也舊以闢異端為說亦非本
意節首三句易窮神知化節本義採入
變則化由粗入精也化而裁之謂之變以著顯微也谷
神不死故能微顯而不揜
徵引易上傳之二章化而裁之謂之變老子谷神
不死
發明此言化本於神即後章惟神為能變化之意
變則化變是化之漸化是變之成如昨日是夏今日
立秋為變到那全然天凉無一些熱為化變粗化精
也化而裁之謂之變則化又是漸如正月一日漸漸
化至三十日至二月一日則是正月變為二月矣化
微變著也顯微謂顯其微也下云微顯則即中庸微
之顯也不死謂造化屈伸古今不息
高注變有形化無迹故曰由粗入精化而裁之者如
一歲之化裁作四時之變以變顯化也皆神之所為
故至微至顯昭著而不可揜谷神即虚空之神前言
谷神有限此又借谷神以明神也
愚按此通以天之神化言引中庸語難拘本旨末
句微當兼上精與微顯當兼上粗與顯
鬼神常不死故誠不可揜人有是心在隱微必乘間而
見故君子雖處幽獨防亦不懈
徵引老子成象篇谷神不死
張子經學理窟氣質篇學者有息時一如木偶人撁
搐則動舍之則息一日而萬生萬死學者有息時亦
與死無異是心死也身雖生身亦物也天下之物多
矣學者本以道為生道息則死也終是偽物當以木
偶人為警以自戒
華注誠不可揜在天地與在人心一而已矣故慎獨
所以立神化之本
愚按此節大意即鬼神之不死而勉人以慎獨鬼
神亦神化之義感而遂通即人心之神也語意
云凡物有息則死矣鬼神虚明昭著無一息之停
而不死故其屈伸往來之實理顯然而不可掩也
人有是心雖寂然不動然感之即通觸之即覺在
隱微必乘間而見是人心與鬼神同一不死也故
君子雖處幽獨必戒慎恐懼而防維不懈蓋恐其
或息而遠於天道之神焉耳此節舊說皆誤惟
予友宋子銳臣之說得之宋云此節自重不死字
鬼神惟無一息之停故誠不可揜人有是心在隱
微必乘間而見是言心之自然原與鬼神同其不
死但一息有懈則死矣君子不懈所以求合於鬼
神之不死也
神化者天之良能非人能故大而位天德然後能窮神
知化
徵引易乾卦文言飛龍在天乃位乎天德
補訓此節以神化說起而意重在窮神知化易是
言大人有天德而居天位張子只重天德上
集解神化者天道自然之妙非人思勉之所能及故
必大而位天德德盛仁熟而化焉然後能窮神知化
與天合一
華注位天德者雖人能而實無異於天之良能也故
能窮神知化
大可為也大而化不可為也在熟而已易謂窮神知化
乃德盛仁熟之致非智力能強也
補訓大而化與知化之化不同然其理一也化不可
為在乎熟窮神知化在乎德盛仁熟其理亦一也上
下相形只是一意化是不可用力處徐以聽其自至
故在熟
張注窮字知字是到頭語不是工夫字面下一熟字
正是張子引人塗轍處非空懸一至高之帘使人得
假借為絶學之說以荒之也
愚按自此以下十節大意皆明化不可為神不可
知之意此引易以証孟子見學之在熟也語意
云孟子言大而化之夫大可以人力為也大而化
不可以人力為也在於熟而已不觀易之言窮神
知化者乎易言窮神知化乃德盛仁熟而致之非
智力所能強也不至於熟而言化不亦異乎易之
所謂哉首三句孟子大而化之節朱注採入
大而化之能不勉而大也不已而天則不測而神矣
補訓此融會孟子大而化聖不可知二句意不測即
聖不可知之意大而化之者非徒大也能不勉而
大也如是不已而純乎天德則不測其妙而神矣蓋
神乃化之所致也
先後天而不違順至理以推行知無不合也雖然得聖
人之任者皆可勉而至猶不害於未化耳大幾聖矣化
則位乎天德矣
徵引易乾卦文言大人者先天而天弗違後天而奉
天時
補訓此言大與聖之分上言神此言聖聖神一也皆
化之所為易云大人先後天而不違所以不違者
蓋天者理而已大人惟順理以推行故知其無不合
也何違之有雖然能得聖人之任者皆可勉力而至
於不違之地而猶不免於未化耳大而未化僅幾於
聖若化則位乎天德而聖矣此大與聖之分也合
即不違得聖之任只是能以聖人為己任不必指伊
尹說不害猶云不免易言大人張子以為未化亦是
斷章取義位天德只是造到有天德地位
大則不驕化則不吝
程子語錄問大則不驕化則不吝二語如何曰若以
大而化之解此則未是然大則不驕此句却有意思
只為小便驕也化煞高不吝不足以言之
補訓此申明大化之意而借論語驕吝以明之
華注不驕者志氣已極深靜然猶有意不吝則過化
存神無所留滯全無心矣驕吝字俱要看得細
無我而後大大成性而後聖聖位天德不可致知謂神
故神也者聖而不可知
徵引易上傳之七章成性存存本義成性本成之性
也
補注無我私意盡去也成性天理渾然也聖位天德
與天合德也
發明羅翰曰大是箇生聖人聖是箇熟大人
補訓無我而後成性成性即位天德成性即化也
愚按此節大意明大聖神之義而以論孟易辭發
之也玩末句意重在神大成性猶程子所謂習
與性成自然而然若出天性也集解謂復性之本
體未是
見幾則義明動而不括則用利屈伸順理則身安而德
滋窮神知化與天為一豈有我所能勉哉乃德盛而自
致耳
徵引易下傳之五章君子見幾而作又云動而不括
本義括結礙也又云屈伸相感而利生焉又云利用
安身以崇德也又云窮神知化德之盛也
補訓此推論聖神之事借易為說非專釋易雜引易
辭錯綜為說亦與易本旨不同
集釋見幾則義明以下進德之事也窮神知化與天
為一成德之事也
愚按見幾也動而不括也屈伸順理也皆取變通
不滯之義與神化意合皆所謂德也積而至於德
之盛則窮神知化與天為一矣
精義入神事豫吾内求利吾外也利用安身素利吾外
致養吾内也窮神知化乃養盛自致非思勉之能強故
崇德而外君子未或致知也
徵引易辭見氣有陰陽節
朱子曰精熟義理而造於神事素定於内而乃所以
求利乎外也通達其用而身得其安素利乎外而乃
所以致養其内也蓋内外相應之理入神是入至
於微妙處此却似向内做工夫非是作用於外然乃
所以致用於外也故嘗謂門人曰吾學既得於心則
修其辭命辭無差然後斷事斷事無失吾乃沛然精
義入神者豫而已横渠可謂精義入神
補注此與上章同意
補訓上數句乃崇德之事神化乃崇德而外此與易
本旨不甚相遠豫與素同意未或致知只是未之或
知意
神不可致思存焉可也化不可助長順焉可也存虚明
久至德順變化達時中仁之至義之盡也知微知彰不
舍而繼其善然後可以成之性矣
徵引易下傳之五章君子知微知彰上傳之五章繼
之者善也成之者性也
補注此又明神化之義童氏發微曰陰陽不測故
不可致思推行有漸故不可助長愚謂存虚明久至
德所以存神仁之至也順變化達時中所以順化義
之盡也微謂神之妙章謂化之著
補訓所謂神者不可強致其思存其理於心可也所
謂化者不可助之使長順以俟之可也能存虚明之
心以久於至德順變化之宜以達於時中斯為仁之
至義之盡也既知其微又知其彰如是不已而能繼
其善然後可云成之者性矣存仁微屬神一邊順
義彰屬化一邊繼善成性總承易知微知彰以知幾
言繼善成性以陰陽之始生人物言張子借用其語
與易本旨不同
愚按神不可致思四句為一層皆所謂善也存虚
明六句又為一層所謂成性也存虚明即存神前
節云虚明照鑒神之明也順變化即順化前節云
變則化由粗入精也補注於存虚明二句外另補
神化非是存神而久於至德即仁之至仁為體故
屬之神順化而達乎時中即義之盡義為用故屬
之化知微彰而存神順化在大人以下可能繼其
善而至於仁至義盡則非聖神不能也成之性一
作成人性當以之字為正蓋用易成語而意不同
耳
聖不可知者乃天德良能立心求之則不可得而知之
發明良者自然之謂天德良能謂造位天德者自然
之能非由致思助長也
愚按此節大意釋孟子以明聖人之神也此不
可知與前不可致知皆以人言舊說以聖人不思
勉為立心求之之解故華注疑而知之三字為衍
文終覺未安大心篇所用自别是一說也
聖不可知謂神莊生繆妄又謂有神人焉
徵引莊子逍遥遊篇藐姑射之山有神人焉
補訓承上而言聖神之非二
集釋孟子所言神化至誠之聖莊子所言虚無怪誕
之神
惟神為能變化以其一天下之動也人能知變化之道
其必知神之為也
徵引易上傳之九章知變化之道者其知神之所為
乎下傳之一章天下之動貞夫一者也
補訓引易見神之能化也凡天下之動皆神之所
為是有以一之也
高注神妙萬物故曰一天下之動變化皆神也故知
變化之道則必知神
張注學至於可與權則知變化之道矣
見易則神其幾矣
補注此承上章之意而言
集解易即化也神化合一故見易則神其幾
補訓幾訓近主知說
知幾其神由經正以貫之則寧用終日斷可識矣幾者
象見而未形也形則涉乎明不待神而後知也吉之先
見云者順性命則所先皆吉也
徵引易豫二爻介於石不終日貞吉繫辭下傳之五
章子曰知幾其神乎幾者動之微吉之先見者也君
子見幾而作不俟終日介如石焉寧用終日斷可識
矣本義漢書吉之之間有凶字說卦之二章聖人之
作易也將以順性命之理
補訓易云知幾其神乎所以然者由其於經常之理
守之而得其正以之貫萬事皆能見幾而趨避之寧
用終日斷乎其可識矣幾者雖有其象而未見其形
必神乃知之若形則涉於迹而明顯不待神而知之
也易所云吉之先見者蓋能順性命之理而動則所
先見者有吉而無凶也順性命則經無不正而知幾
其神可知已此依易本文不補凶字經正即順性
命之理首尾見意
華注神者不測之妙經者一定之理不測即在一定
之中恐人不知神之本乎經淺者入於推測高者墮
於虚無故言所謂知幾其神者亦不過以經正之理
無所不貫則觀其合經與否即知其幾之善惡而吉
凶之兆不待終日而可以立見也
愚按此節大意首四句釋易知幾其神句幾者以
下又釋一幾字與吉之先見句而意則正以見神
之不外於經也必以經正為言者天下事理甚煩
而五品經常之道乃其大原主腦所在於此無疑
然後萬事之幾無不可知
知神而後能饗帝饗親見易而後能知神是故不聞性
與天道而能制禮作樂者末矣
徵引禮祭義惟聖人為能饗帝孝子為能饗親
補訓從知神推到饗帝饗親制禮作樂上見得性與
天道即禮樂之本此張子至精之論知神從上知
神之所為來見易從上知變化來知神之神為神化
之神非鬼神之神然其意可通聞即知也非謂聞於
人
華注神者合天人貫幽明而一之者也知神則知人
本乎天萬物本乎祖總是陰陽合散之理故能誠意
交孚而饗帝饗親也見易而後知神明神之不外乎
陰陽易也神也即性與天道也苟不聞之則禮樂從
何而起
愚按易神性道其理一也以陰陽變化之用言謂
之易以陰陽不測之妙言謂之神以易神自然之
理言謂之性與天道實則一而已天神人鬼即此
理屈伸往來之實然禮樂者本此理而列為度數
見之聲容者也知神則知陰陽合散無非實理故
能來享來格以事鬼神此首句意也知神則知陰
陽屈伸無非實事故能興制立法作禮樂以事鬼
神此於首句即見末句意也饗帝饗親中即有制
禮作樂意在性與天道皆以天德言與首篇語性
與天道之極盡於參伍之神變易而已性與天道
云者易而已矣義同
精義入神豫之至也
華注若倉卒之間揆度事理便不能盡矣精義入神
則本原已徹萬事萬化皆不能外故曰豫之至
愚按此節大意釋易精義入神之文以見神之不
可不知也
徇物喪心人化物而滅天理者乎存神過化忘物累而
順性命者乎
徵引書旅獒玩物喪志禮樂記人化物也者滅天
理而窮人欲者也易順性命見上知幾節
補訓此推言過化存神之義上反下正重下句
李注張子言過化猶言過而不留不滯於物也故忘
物累則不徇於物不徇於物則不化於物過化之道
也順性命則不喪其心不喪其心則不滅於理存神
之方也
集釋性命即天理也徇物喪心即書玩物喪志之謂
敦厚而不化有體而無用也化而自失焉徇物而喪己
也大德敦化然後仁智一而聖人之事備性性為能存
神物物為能過化
西山真氏曰過化存神本出孟子過化謂聖人凡所
經歷處人皆化之存神謂其中所存神妙正意只是
如此至横渠先生乃謂性性為能存神物物為能過
化下性字指本然者而言上性字謂我能全其性而
不為情所蕩則其所存神妙不可測下物字指事物
而言上物字指我之應物而言謂物物各自有理我
隨其理以應之物各付物不以己之私意參乎其間
則事過弗留如冰之釋如風之休後來諸老先生多
本其說獨文公不以為然者蓋孟子之意未說到如
此深也文公解經平實如此然横渠先生之說亦不
可不知也
補注厚重有餘而不知變通之道是有體而無用也
熟於應變而無厚重之德是徇物而喪己也故大德
者必敦且化然後仁智合一而聖人之事備矣至於
性性為能存神則極其仁而敦不足言物物為能過
化則極其智而化不足言矣
愚按此節大意蓋以中庸敦化之意合於孟子存
神過化之文而皆非其本意敦化之化作變化
之意過化之化則過而不留之意上下似難合一
竊意敦化己備聖人之事矣至於敦之不已而復
其性之本然則所存者神妙不測矣神比仁字較
深化之盡變而因物付物而無心則所過者化而
不留矣此化字亦較上為深蓋大德敦化者大之
位過化存神者化之位也補注之說得之但其謂
過化之化為變化而疑西山事過弗留之謂為異
於張子則猶未細看耳
無我然後得正已之盡存神然後妙應物之感範圍天
地之化而不過過則溺於空淪於靜既不能存夫神乂
不能知夫化矣
徵引易上傳之四章範圍天地之化而不過本義天
地之化無窮而聖人為之範圍不使過於中道
高注有一分私意則已一分未正故無我然後得正
已之盡也物各付物妙應而無滯者神也故存神然
後妙應物之感天地之化不止氣化凡人物之性皆
是人倫日用一循其當然之則所謂範圍天地之化
而不過也過則陷於異端而於神化遠矣
愚按上皆存神過化窮神知化分說此節大意則
由存神說到知化而以無我補出上一層本領亦
如言知幾而本於經正之意也物感中即有天地
之化在範圍中即有知字意在故相叠而下語
意云孟子言存神易言知化是皆未易言也必無
我然後能正已之盡而所存者神存神然後妙於
應物之感而物各付物妙應即所以範圍天地之
化不至過於中道也若過中則溺於空虚淪於寂
靜既不能正已之盡而存神又安能範圍而知天
地之化乎甚矣無我之要而過中者之未足語此
也存神以心言知化以應事言無我然後得正
已之盡而存神存神然後妙於應物而範圍不過
範圍句緊連上妙應句物各有理即天地之化物
各付物即範圍天地之化而知化亦不外是矣易
本言不使天地之過於中道此則謂君子範圍天
地之化而不自過於中道蓋因物付物而未嘗厭
而弗有遣而弗存也過而淪於空靜者蔽聰塞明
離事去物并無所謂存神又安能妙應而知化乎
旁行不流圓神不倚也百姓日用而不知溺於流也
徵引易上傳之四章旁行而不流本義旁行者行權
之智也不流者守正之仁也五章百姓日用而不知
十一章蓍之德圓而神
補訓易謂聖人委曲旁通以行而不至於流者蓋圓
通神妙不倚於一偏也若百姓日用此道而不知此
道由其溺於物欲而流也安能如聖人之圓神不倚
哉上正下反圓神貼旁行不倚貼不流
愚按此節大意因言神化而引易以明之也不倚
只是圓神意與易仁智並重者微異圓神而不倚
於一偏故存神而過化
義以反經為本經正則精仁以敦化為深化行則顯義
入神動一静也仁敦化靜一動也仁敦化則無體義入
神則無方
徵引易下傳之五章精義入神上傳之四章神無方
而易無體
補訓此一篇之末又錯綜前意而申言之前云精義
云經正此合言之謂反經為義經正則義精也前云
敦化云仁此合言之謂仁以敦化化行則仁顯也前
言敦化謂敦而能化此似言敦厚其化所謂義者
非他也即經正之謂也義以反經為本經正則義精
矣所謂仁者非他也即敦化之謂也仁以敦化為深
化行則仁顯矣義主動入神則動一靜也仁主靜敦
化則靜一動也仁敦化則仁隨變化而無體義入神
則義極神妙而無方蓋神化之妙如此
李注由經正以貫之則知幾如神是義以反經為本
也敦厚而不化則有體而無用是仁以敦化為深也
補注反復也義以反經為本經正則義精精義至於
入神由動而之靜也神妙於中故無方敦厚也仁以
敦化為深化行則仁顯仁而能敦其化由靜而之動
也化行於外故無體
愚按通篇言神化之妙精深微渺至於不可形容
至矣盡矣張子慮人之馳心深隱而不知所用力
也故於此合言神化而以反經敦化結之見反經
敦化事極切近而無方無體之妙由此馴致可見
神化非不可致而正未可以易而致耳
正蒙初義卷四
