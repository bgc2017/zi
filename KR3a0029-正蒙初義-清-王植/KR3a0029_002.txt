正蒙初義卷二
邳州知州王植撰
參兩篇第二
大全此篇論天地陰陽常變之道
愚按此篇凡二十二節首七節皆論天地之道日
質本陰以下七節皆言日月之行陽之德四節皆
言陰陽之理火日外光四節言五行與水火之質
性篇中推論天道皆與渾天說合惟地氣乘機之
說與先儒所論稍異天道難測姑備一說可耳
地所以兩分剛柔男女而效之法也天所以參一太極
兩儀而象之性也
徵引易說卦之一章參天兩地而倚數本義天圓地
方圓者一而圍三三各一竒故參天而為三方者一
而圍四四合二耦故兩地而為二上傳之五章成象
之謂乾效法之謂坤本義效呈也法謂造化之詳密
而可見者十一章易有太極是生兩儀
補注此釋易參天兩地之義也
高注天輕清故理氣屬之地重濁故形質屬之剛柔
男女皆以兩而成形故地數兩太極兩儀本乎一而
為二故天數三男女兼人物言
補訓形質為法理氣為性
李注此張子之學微與周程間隔處也蓋太極雖不
雜乎陰陽而實不離乎陰陽安得與之對而為三哉
其後胡氏之學有所謂無對之善及與惡對之善無
對之靜及與動對之靜朱子以為如此則是三角底
太極者意其源流於此也
愚按參天兩地易本言筮蓍起數之事言參天之
三竒而立三之數兩地之二耦而立兩之數其餘
如九六七八之數皆倚此而起張子則謂地所以
立兩之數者蓋以地有質故因剛柔男女之有質
者以見地而以其質之對待成兩者效地之法也
天所以立三之數者蓋以天無形故因太極陰陽
之為氣者以見天而以其氣之一物兩體者象天
之性也本義就天地方圓圍徑取義意甚直捷張
子又借剛柔男女太極兩儀以見天地不免添出
一層而分配處亦未確又分一與效象皆有力字
當以聖人之立數者言玩此節及有德篇象生法
必效似皆以效字作倣字學字之義不訓為呈也
一物兩體氣也一故神(自注兩在故不測)兩故化(自注推行於一)此天
之所以參也
朱子曰此語極精一故神自注云兩在故不測只是
這一物周行乎事物之間如陰陽屈伸往來上下以
至於行乎十百千萬之中無非這一箇物事所以兩
在故不測兩故化自注云推行於一凡天下之事一
不能化惟兩而後能化且如一陰一陽始能化生萬
物雖是兩要之亦推行乎此一耳一是一箇道理
却有兩端用處不同譬如陰陽陰中有陽陽中有陰
陽極生陰陰極生陽所以神化無窮兩者陰陽消
長進退非一則陰陽消長無自而見非陰陽消長則
一亦不可得而見一故神譬之人身四體皆一物
故觸之而無不覺不待心思至此而後覺也此所謂
感而遂通不行而至不疾而速也
補訓此承上參天兩地而申言其義一與兩皆氣而
理宰其中非一為理兩為氣一物兩體氣也謂陰
陽之氣本是一物而分陰陽之兩體也一合兩故神
妙不測兩運一故變化無窮合一與兩謂之參此
節甚分明而上文以太極與兩儀為參似與此氣字
不合蓋張子之意以太極即兼理氣與周子稍不同
耳
愚按一神兩化以首篇之義推之俱在太虚第二
層内蓋兩而化者固二氣之運一而神亦止就發
用處言也太極兩儀之云濂關所論有不可強同
者大抵一神兩化之義非不精微然如周子所言
則此義固存乎其中矣一物兩體竊嘗譬之人
之兩手惟是一氣運動故動止相應不言而喻若
各為一物則頑而不靈矣然雖是一物却分兩體
若非有兩則運動者亦安能相應不窮乎太極兩
儀太極只在兩儀上見補注陽動則一在動之中
陰靜則一在靜之中似太極另為一物者其說已
入太極圖說甲裏非張子本意蓋自注兩在即兩
體之意補注太泥在字耳
地純陰凝聚於中天浮陽運旋於外此天地之常體也
恒星不動純繫乎天與浮陽運旋而不窮者也日月五
星逆天而行并包乎地者也地在氣中雖順天左旋其
所繫辰象隨之稍遲則反移徙而右耳間有遲速不齊
者七政之性殊也月陰精反乎陽者也故其右行最速
日為陽精然其質本陰故其右行雖緩亦不純繫乎天
如恒星不動金水附日前後進退而行者其理精深存
乎物感可知矣鎮星地類然根本五行雖其行最緩亦
不純繫乎地也火者亦陰質為陽萃焉然其氣比日而
微故其遲倍日惟木乃歲一盛衰故歲歷一辰辰者日
月一交之次有歲之象也
徵引左傳莊公七年夏四月辛夘夜恒星不見書
舜典以齊七政蔡傳日月五星七者運行於天猶人
君之有政事也淮南子東方木其神為歲星南方
火其神為熒惑中央上其神為鎮星西方金其神為
太白北方水其神為辰星晉書天文志金星水星
一日移一度一月移一宫一歲一周天火星二日移
一度二月移一宫二歲一周天木星十二日移一度
一歲移一宫十二歲一周天土星二十八日移一度
二十八月移一宫二十八歲一周天
張子語錄五緯五行之精氣也所以知者以天之星
辰獨此五星動
或問朱子曰天道左旋日月右行如何曰自疏家有
此說人皆守定張子說日月皆是左旋說得好蓋天
行甚健一日一夜周三百六十五度四分度之一又
進過一度日行速健次於天一日一夜周三百六十
五度四分度之一起度端終度端無蠃縮正恰好被
天進一度則日為退一度二日天進二度則日為退
二度趕天不上積至三百六十五日四分日之一則
天所進過之度又恰周得本數而日所退之度又恰
退盡本數遂與天會而成一年月行遲一日一夜三
百六十五度四分度之一行不盡比天為退十三度
十九分度之七至二十七日半強而一周天與初躔
合又行二日有竒為二十九日半強與日會進數為
順天而左退數為逆天而右歷家以進數難算以退
數算之此是截法故謂之右行取其易見日月之度
耳乃云日行遲月行速此錯說也歷家若順算則那
相去處度數多今以其相近處言故易算蔡季通云
西域有九軌歷是順算天無體二十八宿便是天
體隨天而定日月五星則皆隨天左轉而緩急各不
同不隨天而定也横渠少遲則反右之說極精如以
一大輪在外一小輪載日月在内大輪轉急小輪轉
慢雖都是左轉只有急有慢便覺日月似右轉了禮
記月令疏云二十八宿及諸星皆循天左行一日一
夜一周天一周天之外更行一度其說可證
補訓此節推論天地日月星辰運轉之理也首言天
地常體次言恒星隨天左旋日月五星逆天右旋次
言日月五星右行有緩速不齊末帶釋辰字朱子
詩傳啟明長庚皆金星也以其先日而出謂之啟明
以其後日而入謂之長庚高註金太白即啟明水辰
星即長庚其說誤也五行以土為根本土性遲故行
緩火内陰外陽故火星亦陰為質而陽萃於陰之外
其氣比日而微故其遲倍於日日一歲周天火二歲
周天也日月每月一會其交會之次謂之辰十二辰
正月亥二月戍逆十二宫為一周亥為娵訾戍為降
婁酉為大梁申為實沈未為鶉首午為鶉火已為鶉
尾辰為壽星夘為大火寅為析木丑為星紀子為玄
枵一歲而周故有歲之象
補注恒星二十八宿經星也日月五星緯星也地在
氣中以下釋言日月五星所以逆行之意月陰精以
下乂詳言七政所以性殊之實金水二星金大水小
或一在日先一在日後或俱在日先俱在日後常附
日而行陽感乎陰也
李注此條之意當合下二條觀之乃明自古言天者
皆謂天動而地靜天左旋而日月五星右轉張子則
謂地雖凝聚不動然其氣實與天左旋無少停息日
月五星雖見為逆天而其實乃順天而行但比天稍
遲而已蓋地氣既順天左旋中間辰象無獨自右行
之理特以稍遲於天故見為移徙而右又各以七政
性情分緩速焉月陰精右行最速實乃其左行最緩
日雖陽精然本陰故右行雖緩左行雖速亦不能如
恒星之純繫乎天也金水進退不離日乃陰精感召
於陽之理其象甚顯其理則微矣土星者地類也地
氣與天左旋宜鎮星亦若是然根本五行則不能與
純陽純陰之氣並運而同流也言不純繫乎地即其
不純繫乎天因日陽精而上地類故異其文耳火為
日類而微正猶金水之為日類而微也故月受日光
而金水附陽金水法月也火之行倍於日火法日也
木星歷一辰則木一盛衰周天而符歲數故木曰歲
星
愚按此節大槩皆用渾天說惟地在氣中二語似
參用先儒四遊之說蓋張子實見地有左旋之理
如下節所云者但地之左旋亦略有運動非同於
天運之旋轉故天上所繫之辰象隨天稍遲人於
地上望之則反見為右行耳蓋地雖有運動而未
足以掩辰象右行之迹也或有謂順天左旋只是
氣動非形動者多作周旋反覺蛇足又李注分并
包乎地以上為古說地在氣中以下為斷以已意
竊謂通節皆融會舊說而裁以已意亦截分不得
凡圜轉之物動必有機既謂之機則動非自外也古今
謂天左旋此直至粗之論耳不考日月出没恒星昏曉
之變愚謂在天而運者惟七曜而已恒星所以為晝夜
者直以地氣乘機左旋於中故使恒星河漢因北而南
日月因天隱見太虚無體則無以騐其遷動於外也
大全因一作回
李注此節即申明地氣順天左旋之意而益知七政
之為左旋也
補訓夫謂地在氣中順天左旋者可類推也大凡圜
轉之物其動必有機既謂之機則動必由内非自外
為之也即凡物可知天地矣古今人皆謂天左旋此
直是影響至粗之論耳不知考究日月出没恒星昏
曉之變故但知天左旋而不知所以左旋也愚謂在
天而自為運行者惟日月五星而已若恒星則不然
在恒星所以分昏曉而為晝夜者直以地在氣中乘
機而左旋故使恒星河漢因之而轉北為南及日月
之因天隱見其出没亦有永短不同皆地氣乘機為
之耳若太虚本無體舍却日月恒星則無以騐其遷
動於外也但曰天左旋豈非得其粗不得其精者乎
直猶但也七曜即七政以其有光曜謂之七矅晝
夜即昏曉隱見即出没意上不及河漢以恒星因北
為南帶出因南作回南為是集釋謂地左旋之說有
疵固是然以黃氏瑞節所論潮汐証之地春東夏南
秋西冬北浮水而動合觀四時是左旋之意非真如
磨之圜轉也蓋東西南北方向不易而春夏秋冬乘
氣機而自動恒星日月又因地遷而改觀理固有之
也
發明圜轉之物如輪磑之類動必有機如輪之轂磑
之臍也恒星半在天上半在地下一星入即一星出
故有昏曉之變因北為南者恒星當午謂之中星必
左旋由北而東而南而西故云
華注天左旋為粗論非謂天是右旋直謂太虚無體
無以騐其動耳日月出没恒星昏曉乃其旋者其所
以旋乃緣地氣乘機左旋而恒星河漢隨之也在天
而運者惟七曜以日月五星係自為運轉之物非恒
星之比而於七曜中又抽出日月與恒星並言者想
因日月行於三百六十度中總不越恒星之度日所
行之度其星即以光掩不可見故前後俱合言之
愚按上節地在氣中二語尚是帶說此則專主以
立言首四句虚提不考日月四句因太虚無體故
以日月恒星明之下言恒星言河漢即是言天而
因以見左旋之機未嘗不因乎地也不知地為天
之機而但謂天左旋豈非至粗之論乎太虚無體
正張子註明所以言恒星之故太虚即謂天無深
意太虚無體以二十八宿為體蓋天所以分三
百六十五度四分度之一者東方蒼龍七宿三十
二星七十五度北方玄武七宿三十五星九十八
度四分度之一西方白虎七宿五十一星八十度
南方朱雀七宿六十四星百一十二度二十八宿
合一百八十二星共三百六十五度四分度之一
而天體因此以見不然蒼蒼者何以見其行度乎
日月亦以天度為行度者也故並言之然意不重
在日月恒星只是即日月恒星以明天而其意總
重在即地之左旋見天之所以左旋應轉首四句
意張子此說殆亦如邵子天何依依乎地地何附
附乎天之意歟集釋謂地動則不能載物理固
然矣然竊意天地相涵止是一氣天體圓故動然
動者未嘗不與靜者相通地體方故靜然靜者未
嘗不隨動者而運但天之運行則有度數次舍可
推而地之大體乘氣而行但微有運動非天行遲
速專因地而見亦非地竟塊然於中成一毫無運
動之物也補訓引黃氏之說頗為得之但未必如
先儒四遊三萬里之誕耳節首機字即凡物之
樞機以見地為天之機是指實語地氣乘機機字
謂地乘氣機而左旋各是一義湏分别看
天左旋處其中者順之少遲則反右矣
補注即上隨之少遲則反移徙而右之意
集釋愚按朱子前章之意謂日行天上頗速五星與
月行頗遲月如蟻行磨上頗慢於磨日如蟻與蟢子
同行磨間蟢子又疾於蟻也
地物也天神也物無踰神之理顧有地斯有天若其配
然耳
朱子曰天包乎地天之氣又行乎地之中故横渠云
地對天不過
補訓此見天之獨尊也有地在下斯有天在上譬
如婦與夫對其實婦統於夫以家言之婦亦家人之
一耳
李注形神之相配如身心之對待
地有升降日有脩短地雖凝聚不散之物然二氣升降
其間相從而不已也陽日上地日降而下者虚也陽日
降地日進而上者盈也此一歲寒暑之候也至於一晝
夜之盈虚升降則以海水潮汐騐之為信然間有小大
之差則繫日月朔望其精相感
黃氏瑞節曰此段地有升降日有脩短及証以海水
潮汐之候皆用舊說今考先儒皆謂地在天中水環
地外四遊升降不越三萬里春遊過東方五千里其
下降如其數秋遊過西方五千里其上升如其數夏
遊在南故日在其北冬遊過北故日在其南此冬夏
晝夜之長短因地有升降而然人處地上如在舟中
但見岸之移而不知舟之轉也至於論潮則謂天包
水水承地而一元之氣升降於太虚之中地乘水力
與元氣相為升降氣升而地沉則海水溢上而為潮
氣降而地浮則海水縮而為汐一晝一夜陰陽之氣
再升再降故一日之間潮汐皆再其說與地有四遊
相為表裏然以渾天術觀之天形斜倚半在地上北
極出地三十六度其南五十五度正當地中乂其南
十二度為夏至之日道天在地上最高故晝長又其
南二十四度為春秋分之日道天在地上稍低故晝
夜半又其南二十四度為冬至之日道天在地上最
低故晝短其南下入地纔三十一度而已此晝夜長
短乃天地高低自然之理非因地之升降然也潮汐
消長則惟余襄公海潮圖序最明蓋潮之消息皆繫
於月月臨夘酉則潮漲乎東西月臨子午則潮平乎
南北晝夜之運日行一度月行十三度有竒故太陰
西没之期常緩於太陽三刻有竒潮信之來率亦如
是自朔至望常緩一夜潮自望至晦復緩一晝潮朔
望前後月行差疾故晦前三日潮勢長朔後三日潮
勢大望亦如之月弦之際月行稍遲故潮之去來勢
亦稍小一月則潮盛於朔望之後一歲則潮盛於春
秋之中春夏晝潮常大秋冬夜潮常大蓋歲之有春
秋猶月之有朔望天地之常數也此潮之消息乃繫
乎月之進退亦非因地之浮沉也張子特用舊說而
未之易耳因附見之
補訓此論地之升降而並及潮汐也因地之升降帶
言日之脩短地雖凝聚至寒暑之候正言地之升降
而寒暑帶脩短意下又言晝夜之盈虚升降而及潮
汐夫地者乘氣機而為升降者也因地之有升降
而日乃有長短晷刻之不齊以為寒暑之分所以然
者何也地以陰質雖為凝聚不散之物然陰陽二氣
升降於地之中循環相隨而不已也當其陽氣日上
則地日降而下者以陽氣虚於下故地沉而降也當
其陽氣日降則地日進而上者以陽氣盈於下故地
浮而升也陽自子月而生日漸長而為暑陽自午月
而降日漸短而為寒此一歲寒暑之氣侯如是也至
於一晝夜之間亦有盈虚升降旦而陽生則地以虚
而降潮於是生夕而陽降則地以盈而升汐於是至
則以海水之潮汐騐之而可信也然其間潮有大小
之差者則又繫日月朔望月之精與水相感月疾則
潮大月遲則潮小而潮汐實則繫於地之升降也
地有升降故日有脩短重上句脩短照下寒暑看地
本陰陰之氣在地中而天之陽氣實升降其間故云
二氣相從不已晝夜微升降寒暑大升降潮汐應月
因朔望帶言日月與水皆陰類故其精相感按地
有動有陷則非死物其升降亦或有之但不得有五
千里之懸殊耳舟大而穩乘者不覺其動况茫茫大
地其升降誰能知之哉若論寒暑修短則天行可據
地運無憑姑存其理可耳
集釋朔則月與日合得乎陽而陰之氣方生望則月
與日對得乎陽而陰之氣方盛故潮水大春秋陰陽
之和潮亦大月行弦上而闊近故似遲月行中天而
狹高故似疾非月實有遲疾也月有遲疾則一日行
十三度者不足憑以算歷矣
愚按此節全用四遊舊說惟朔望小大三句參用
潮汐應月之義蓋天行地運理甚冥渺非可執一
以盡其故張子自是於渾天術外兼存舊說未可
多議也海濤朝曰潮夕曰汐汐亦潮也一日一潮
一汐黃氏海縮為汐潮汐皆再等語未是
日質本陰月質本陽故於朔望之際精魄反交則光為
之食矣
朱子曰歷家說天有五道而今且將黃赤道說天正
如一員匣相似赤道是那匣子相合縫處在天之中
黃道一半在赤道之内一半在赤道之外東西兩處
與赤道相交度却是將天横分為許多度數會時是
日月在黃道赤道十字路頭相交處撞着望是月與
日正相向如一箇在子一箇在午日所以食於朔者
月常在下日常在上既是相會被月在下面遮了故
日食望時月食謂之闇虚蓋火日外影其中實闇到
望時恰當着其中闇處故月食至明中有闇虚其闇
至微望時月與之正對無分毫相差月為闇虚所射
故食黃氏瑞節曰春秋疏云日月同處則日被月
映而形䰟不見故食朔則交會故食必在朔然而每
朔皆會應每月皆食杜預云日月動物雖行度有大
量不能不小有盈縮故有雖交會而不食者或有頻
交而食者又云日月異道交互相錯月之一周必半
在日道裏從外而入内半在日道表從内而出外或
六入七出或七入六出凡十三出入而與日會歷家
謂之交道通而計之一百七十三日有餘而有一交
唐一行議云日行黃道月有九道其所行之道遇交
則有薄蝕之變也至於合朔如合璧則不食其交不
軌道則食也故騐日食者必以日躔月道之交騐之
耳五代王朴云自古相傳皆謂近交則日月有蝕殊
不知日月之相掩與闇虚之相射其理有異今據諸
家之說所謂九道者青道二赤道二白道二黑道二
與黃道而九月不行黃道止行八道但此八道斜出
入於黃道之内外故謂之九道耳月一歲凡十三次
經天則二十六次出入於黃道之内外一次經天則
一次入一次出也或六次入七次出或七次入六次
出各十三出入也此二十六次出入於黃道之時有
二十四次皆不與日會惟有兩次與日會故疏云通
計一百七十三日有餘而有一交也於此時方有食
然而有食有不食者或日月同道之際道有分數故
食亦有分數或小有盈縮遂從邊而過故有不食也
吕氏詩記十月之交篇載孔疏之說亦然若以定法
論之一歲兩交當兩食而春秋二百四十二年日食
三十六唐二百九十年食百餘何也此杜預所謂有
雖交而不食者或有頻交而食者也朱子與王朴之
說合日月之相掩與闇虚之所射是日月食之理也
補訓此推日月交食之理
補注吳臨川曰由北直南而縱分之謂之度由東至
西而横截之謂之道月二十九日半有竒而與日同
度是為朔十四日九時有竒而與日對度是為望合
朔之時縱雖同度横不同道若横亦同道則月掩日
而日食對望之時縱雖對度横不對道若横亦對道
則日射月而月蝕其蝕之分數由同道對道所交之
多寡
發明日質本陰故其精闇虚月質本陽故其魄能受
日光朔而日月相會則日被月掩故日食是魄反交
乎日也望而日月相對月為闇虚所射故月食是精
反交乎月也
愚按反交補訓作反覆相交竊謂反者自下而上
之詞如杜詩反照入江之反日食則月在下上掩
日光月食則日在下上奪月光又日外陽而内陰
月外陰而内陽質言其内也精日之内陰即質也
魄則月之外陰也書康誥哉生明武成旁死魄皆
以月本黑之體為魄非言其内之質也日以其外
陽之光交於月内陽之質故内外相映而光生若
以其内陰之精對其本黑之體則月無光而食矣
月質本陽故受日之光若以其本黑之陰體上掩
乎日則日食矣集解以月之魄為陽補訓以月質
為魄皆誤
虧盈法月於人為近日遠在外故月受日光常在於外
人視其初終如鈎之曲及其中天也如半璧然此虧盈
之騐也
朱子曰歷家舊說月朔則去日漸遠故魄死而明生
既望則去日漸近故魄生而明死至晦而朔則又遠
日而明復生所謂死而復育也此說誤矣若果如此
則未望之前西近東遠而始生之明當在月東既望
之後東近西遠而未死之明却在月西矣安得未望
載魄於西既望終魄於東而遡日以為明乎故惟近
日沈括之言得之蓋括之言曰月本無光猶一銀九
日耀之乃光耳光之初生日在其旁故光側而所見
纔如鈎日漸遠則斜照而光稍滿大抵如一彈丸以
粉塗其半側視之則粉處如鈎對視之則正員也近
歲王普又申其說月生明之夕但見其一鈎至日月
相望而人處其中方得見其全明必有神人能凌倒
景旁日月而往參其間則雖弦晦之時亦復見其全
明而與望夕無異耳以此觀之則知月光常滿但自
人所立處視之有偏有正故見其光有盈有虧非既
死而復生也古今皆言月有闕惟沈存中云無闕
蓋晦則與日相叠了或從上過或從下過皆不受光
至初三方漸漸離開了人在下面側看見則其光闕
至望日則月與日正相對人在中間看見則其光方
員問月中影是地影否曰前輩有此說日月在天
如兩鏡相照而地居其中四旁皆空水也故月中微
黑之處乃鏡中大地之色略有形似而非真有物也
問弦之義曰上弦是月盈及一半如弓之上弦下
弦是月虧了一半如弓之下弦又問是四分取半否
曰二分二至亦是四分取半歷家謂紓前縮後近一
遠三以天之圍言之上弦與下弦時月日相看皆四
分天之一黃氏瑞節曰紓前縮後云者歷家謂春
分月弦東井日在奎秋分月弦南斗日在角月在前
日在後是也近一遠三云者歷家以周天為四分近
一分遠三分也
補訓此節論月之盈虧全繫於日也如鈎之曲如璧
之半皆虧缺時也惟望則正員而盈按日食為月
掩則月近日遠可據但未必大相隔絶耳
補注童氏發微曰終謂晦朔以前初謂晦朔以後終
如鈎晨見東方初如鈎昏見西方上弦則昏見中央
下弦則晨見中央至望則日月相對而光滿晦朔則
日月同會而月光滅矣
愚按補訓以日為月掩為遠今歷家謂日徑七百
五十里月徑六百里日道依天月下於日一萬一
千五百里是以月徑六百里之廣猶日徑七百里
之大每遇同道同度則月掩日光而無餘分其說
與補訓相合雖日月圓徑及相去里數難以意測
然其理大抵如此又據今說月在日之下則沈存
中所謂或從上過或從下過者亦微異矣
月所位者陽故受日之光不受日之精相望中弦則光
為之食精之不可以二也
李注復申日質本陰月質本陽一節之意
集解月所位陽也日之光亦陽也陽與陽合故受日
之精陰也陰陽相反故不受受日之光故光應之則
明不受日之精故正與相對而精射之則食蓋光者
用精者體用可兼乎外而體則貞一而不可以二也
高注相望中弦日月相對當上下弦之中謂望日也
補訓日食易明故專言月質陽故受日光若本非陽
質以黑窣之物日雖曜之不能明也
愚按上不受以月言陰陽相反故不受也下不可
二以日言體一而已故不可旁及也亦上下互發
之文發明補訓謂日精強加之而月不能敵故食
竊意月無光借日之光以為光正對闇虚則日不
能為月之光故月食耳恐日無強加之理亦非月
本有光而日奪之也
日月雖以形相物考其道則有施受健順之差焉星月
金水受光於火日陰受而陽施也
補訓此節推論陰受陽施之理上只言日月下並言
星又推金水火皆是陪說日光兼及星月金水火但
能照金水不及星月日月雖以形相並而為物考
究其道則日健而月順日施而月受有不同者焉豈
獨日月為然凡星與月金與水受光於火日皆陰主
受而陽主施也物與道對以形則各為一物以道
則一施一受不同也星月為陰日為陽水陰根陽火
陽根陰金體凝固為陰尤易明
陰陽之精互藏其宅則各得其所安故日月之形萬古
不變若陰陽之氣則循環逓至聚散相盪升降相求絪
緼相揉蓋相兼相制欲一之而不能此其所以屈伸無
方運行不息莫或使之不曰性命之理謂之何哉
或問程子曰陰陽之精互藏其宅然乎曰此言甚有
味由人如何看水離物不得故水有離之象火能入
物故火有坎之象重離之中互坎重坎之中互離則
各得其所安故日為離月為坎其形萬古不變而日
常滿月多虧也若陰陽之氣則循環逓至其春秋聚
散者相為推盪上下升降者相為求合絪緼交密充
動者相為揉錯非相生合以兼之則相克勝以制之
如是兩端而已欲一升之而不降欲一降之而不升
皆不能也此其所以屈伸無方運行不息而合於鬼
神無有使之而然是不曰性命之理神妙之道而然
哉
補訓此推論陰陽之精氣而歸於性命之理精屬體
氣屬用分言之為精為氣合言之精亦氣之為也但
以其結為形質者言耳故性命之理承氣說下而精
可見
補注陰陽有以質言者有以氣言者以質言則陽中
有陰陰中有陽若日月之形是也以氣言則循環逓
至若四時晝夜之類聚散相盪升降相求若風雲雨
雷之類絪緼相揉若温凉寒暑之類是也
集解陽之精而無陰則失其所蔽陰之精而無陽則
失其所依如是則散而不成物矣互藏其宅然後陽
得蔽而不洩陰得主而不散故各得所安相兼者相
資也相制者相克也獨陽不生獨陰不成生者倡其
成成者成其生不相兼乎陰長陽消陽長陰消反復
循環不相制乎
愚按日以陰精而藏於陽之宅者也月以陽精而
藏於陰之宅者也與地純陰節日為陽精月為陰
精不同此所謂精即前所謂質也循環句流行意
多聚散二句對待意多聚散横說升降豎說絪緼
又以交密處言相兼相制總承上四句一之不能
謂或生或克不能齊之使一也程子專言升降亦
舉一以該其餘耳性命之理謂其為天道之自然
也尚未及賦予人物之性命
日月得天得自然之理也非蒼蒼之形也
徵引易恒卦彖日月得天而能久照莊子逍遥遊
篇天之蒼蒼其正色耶
補訓上文從日月說到性命之理此又借易辭而發
揮之
高注自然之理往來屈伸莫或使之而然者也
愚按正蒙中文相屬者多數節同義脉絡貫通其
引經語非但註釋之體此節大意當云釋易恒卦
彖辭以明日月之行亦自然之理也後倣此
閏餘生於朔不盡周天之氣而世傳交食法與閏異術
蓋有不知而作者耳
朱子曰周天之氣謂二十四氣也月有大小朔不得
盡此氣而一歲日子足矣故置閏天體至圓周圍
三百六十五度四分度之一繞地左旋常一日一周
而過一度日麗天而少遲一日繞地一周無餘而常
不及天一度積三百六十五日九百四十分日之二
百三十五而與天會是一歲日行之數也月麗天而
尤遲一日常不及天十三度十九分度之七積二十
九日九百四十分日之四百九十九而與日會十二
會得全日三百四十八餘分之積五千九百八十八
如日法九百四十而一得六不盡三百四十八通計
得日三百五十四九百四十分日之三百四十八是
一歲月行之數也歲有十二月月有三十日三百六
十者歲之常數也故日行而多五日九百四十分日
之二百三十五者為氣盈月行而少五日九百四十
分日之五百九十二者為朔虚合氣盈朔虚而閏生
焉一歲閏率則十日九百四十分日之八百二十七
三歲一閏則三十二日九百四十分日之六百單一
五歲再閏則五十四日九百四十分日之三百七十
五十有九歲七閏則氣朔分齊是為一章黃氏瑞
節曰歷家以一日為九百四十分所謂九百四十分
日之二百三十五者是一日内二百三十五分也所
謂餘分之積五千九百八十八者一會餘四百九十
九十二會乘之得五千九百八十八也所謂如日法
九百四十而一者如算日之法以九百四十分為一
日也得六者得六日也不盡三百四十八者將餘分
五千九百八十八除之六日外猶餘三百四十八分
也日行積三百六十五日九百四十分日之二百三
十五與天會是一歲三百六十日而日行多五日又
二百三十五分也月行積三百五十四日九百四十
分日之三百四十八為十二會是一歲三百六十日
而月行少五日又五百九十二分也將日行所多五
日又二百三十五分合月行所少五日又五百九十
二分通得十日又八百二十七分一歲之閏率也三
歲一閏合三歲之間日行所過月行所少通得三十
二日又六百單一分也五歲再閏合五歲之間日行
所多月行所少通得五十四日又三百七十五分也
十九歲七閏合十九歲日行所多月行所少通得整
日一百九十每歲餘分八百二十七以十九乘之得
一萬五千七百一十三以日法九百四十分而一除
之得十六日猶餘六百七十三分并一百九十日通
二百單六日又六百七十三分也今為七閏月每月
二十九日通二百單三日每月餘分四百九十九分
以七乘之得三千四百九十三以日法九百四十分
而一除之得三日猶餘六百七十三分并二百單三
日通二百單六日又六百七十三分也所謂氣朔分
齊者十九年合氣盈朔虚得二百單六日不盡六百
七十三分七閏月亦二百單六日不盡六百七十三
分氣之分與朔之分至十九年而皆齊所謂氣朔分
齊而為一章也
補訓此因上文言日月而推及於閏法並帶言交食
法以閏法為主閏餘者有餘日方置閏月也置閏
而朔望定然後日食於朔月食於望可據而推其法
相因
補注周天二十四氣凡三百六十五日四分日之一
月行十四日九時有竒則與日對二十九日半有竒
則與日會十二會通計得日三百五十四有竒餘十
日半有竒為閏與日對時則月為之食與日會時則
日為之食此交食法即與閏同術也
愚按補注謂二十四氣三百六十五日有竒極是
考尚書解新安陳氏云二氣為一月必有三十日
零二時五刻始交後月節氣合二十四氣該三百
六十五日零二十五刻此氣盈之溢數也十二月
有六小盡者此朔虚之虧數也一月無三十日全
非朔虚而何二氣必三十日添二時五刻非氣盈
而何節氣之有餘與小盡之不足二者並行不悖
因此有餘不足而置閏於其間此與補注說同蓋
朔者月與日會之名氣者二十四氣也朔虚之數
不能盡氣盈之數故二者參合而置閏也補訓謂
二十四氣僅三百六十日不能盡天行之度而朔
又不能盡氣之三百六十日皆未是
陽之德主於遂陰之德主於閉
補訓此又言陰陽之德德者陰陽之所以為陰陽也
當兼理氣言即陰陽而分觀之陽之德主於遂凡
發生者皆陽之為也陰之德主於閉凡收藏者皆陰
之為也
補注沈毅齋曰自動靜而言之則主乎陰所謂乾不
專靜則不直遂坤不翕合則不發散是也自小大而
言之則陽常兼陰陰不兼陽又豈可以並言哉論其
分則陽一而陰二陽尊而陰卑也在人則君臣父子
之分也論其氣則陽始而陰成陽唱而陰和也在人
則子弟臣妾之類也
陰性凝聚陽性發散陰聚之陽必散之其勢均散陽為
陰累則相持為雨而降陰為陽得則飄揚為雲而升故
雲物班布太虚者陰為風驅斂聚而未散者也凡陰氣
凝聚陽在内者不得出則奮擊而為雷霆陽在外者不
得入則周旋不舍而為風其聚有遠近虚實故雷風有
大小暴緩和而散則為霜雪雨露不和而散則為戾氣
曀霾陰常散緩受交於陽則風雨調寒暑正
徵引周禮宗伯保章氏以五雲之物辨吉凶詩弼
風終風篇終風且霾又曰終風且曀集傳霾雨土蒙
霧也陰而風曰曀
朱子曰此一段見得陰陽之情陽氣正升忽遇陰氣
則相持而下為雨蓋陽氣輕陰氣重故陽氣為陰氣
壓墜而下也陰氣正升忽遇陽氣則助之飛騰而上
為雲也陽氣伏於陰氣之内不得出爆開而為雷也
陰氣凝結於内陽氣欲入不得故旋繞其外不已而
為風至吹散陰氣盡乃已也戾氣飛雹之類曀霾黃
霧之類皆陰陽邪惡不正之氣所以雹冰穢濁或青
黑色
華注此明風雨雲雷之屬總不外乎陰陽之相感
補訓陰主閉其性凝聚陽主遂其性發散然陰之凝
聚陽必為之發散其勢均歸於發散蓋陰陽相為用
也陽方升而為陰所累陰壓陽則相挾持為雨而降
雨者陽之為也陰方升而為陽所得陽助陰則飄揚
為雲而升雲者陰之為也故凡雲物分布於太虚之
中者陰氣為風所驅斂聚而未散則為雲也即此可
知雨雲所由然矣凡陰氣凝聚束陽在内而不得出
則陽奮發有聲而為雷霆陽在陰外不得入則周廻
旋繞不舍而為風其凝聚有遠有近有虚有實故雷
風有小有大有暴有緩即此可知風雷所由然矣陰
聚而陽散同一散也有和不和之分和而散則為霜
為雪為雨為露不和而散則為戾氣為曀霾即此可
知霜雪雨露戾氣曀霾所由然矣大抵陰雖凝聚而
常散緩以受交於陽則風雨得調而寒暑得正矣陰
聚陽散其相資為用有如此均散句截上是冐語
次言雨雲次言風雷次言霜雪雨露戾氣曀霾總承
陰陽聚散來雲物物色也班分也疾雷為霆陰常散
緩對凝聚言凝聚其性然也凝聚之中能因陽以為
散緩則受交於陽矣非謂其不凝聚而散緩也
集釋氣之聚遠而實故風雷大且暴近而虚故風雷
小且緩
愚按此太虚與前節太虚無體同義皆以蒼蒼之
天言即首篇第二層内之屬於天地者也
天象者陽中之陰風霆者陰中之陽
補訓此推陰陽交互之理而以天象風霆明之
集釋天象日月星辰是也
集解陽者氣而已矣天象則稍有象故為陽中陰風
交於物霆起於地本陰之類然有聲而無形有氣而
無質故為陰中陽
補注天象陽中陰所以聚而不散風霆陰中陽所以
聚散無常
雷霆感動雖速然其所由來亦漸耳能窮神化所從來
德之盛者歟
徵引易下傳之五章窮神知化德之盛也
李注雷霆者鬱積之久而發者也凡天地之化皆以
漸成非精義利用體神化於身者孰能知之
補訓雷霆必積久而後動如十一月一陽生至四陽
二月之時乃發聲豈非漸乎即偶然雷霆亦必氣積
而後動無遽動之理神化俱承漸不承速徐氏發明
分速為神漸為化未確以其兩反在前一反在後也
德之盛以人言
愚按此節大意即雷霆以明神化之理也兩而
化即一而神者為之神與化不可分先後補訓駁
發明是矣但徐氏又謂一而神兩而化為所從來
而補訓亦謂神化承漸不承速竊玩張子之意蓋
雷之震動即神化之一端所從來即所由來之變
文也即雷之所從來以漸知天地之化皆以漸而
成即此是窮神知化之盛德非以漸為神化而所
從來又推本一層也神化中有速字意所從來即
漸字意亦非承漸不承速也惟李注得之
火日外光能直而施金水内光能闢而受受者隨材各
得施者所應無窮神與形天與地之道歟
徵引易上傳之六章夫乾其靜也專其動也直夫坤
其靜也翕其動也闢晉書紀瞻傳陽動而外以含
容為質陰靜而内以外接為用是以金水之明内鑒
火日之光外輝剛施柔受陽勝陰伏
朱子曰陰以陽為質陽以陰為質水内明而外暗火
内暗而外明西山真氏曰日火外景金水内景本
准南子之說道家謂日火揚光於外故日有食火有
滅金水潛光於内故無窮以此為養生之法收視反
觀潛神不矅
集解直者照臨無礙之謂也受者隨材各得妍&KR1126;美
惡未嘗有隱而必由於所感不能自施形與地之道
也形則礙地不倡也施者所應無窮隨在光皆至焉
神與天之道也神無物不體天所以倡也
集釋水之明鏡之光隨材各得也
愚按集釋諸家皆以金水火日相施受言即前金
水受光於火日之意集解則以金水火日之施受
於物言即此見天地形神之道以諸家則施即施
光於金水受即受光於火日材即金水之材也以
集解則施乃普照萬物受乃受他物之形材亦他
物妍&KR1126;之材也二說皆通玩金水亦言光不言質
則集解似勝友人趙子彤元云諸家謂施光於
金水然既曰無窮則施及者不惟金水矣
木曰曲直能既曲而反申也金曰從革一從革而不能
自反也水火氣也故炎上潤下與陰陽升降土不得而
制焉木金者土之華實也其性有水火之雜故木之為
物水漬則生火然而不離也蓋得土之浮華於水火之
交也金之為物得火之精於土之燥得水之精於水之
濡故水火相待而不相害爍之反流而不耗蓋得土之
精實於水火之際也土者物之所以成始而成終也地
之質也化之終也水火之所以升降物兼體而不遺者
也
徵引書洪範五行水曰潤下火曰炎上木曰曲直金
曰從革土爰稼穡蔡傳潤下者潤而又下也炎上者
炎而又上也曲直者曲而又直也從革者從而又革
也易說卦之五章艮東北之卦也萬物之所成終
而所成始也
張子語錄中宫土寄王之說於理非也大率五行之
氣分王四時土固多於四者然其運行之氣則均施
錯見金木水火分主四時獨不見土之所主是以有
寄王之說然於土夾在季夏之末者且以易言之八
卦之作坤在西南西南致養之地在離兑之間離兑
即金火也是以在季夏之末
朱子曰五行之說正蒙一段說得最好不輕下一字
問陰陽五行如何曰康節說得法密横渠說得理
透問金木水火體質屬土曰正蒙有一說好只金
與木之體質屬土水與火却不屬土
補注水濡之水當作土
補訓更即五行而推論之木曰曲直木既能曲反伸
而直也金曰從革金一從改革而不能自反其本質
也此木金之純乎質者然也水火雖有質而以氣為
用故火炎上水潤下下與陰同降上與陽同升土不
得而制其氣焉此水火之主乎氣者然也然而木金
與水火有相資也木金者土之華實木為華而金為
實其性有水火相雜於其間故木之為物雖生於土
然以水浸之則生以火然之而火附木不相離蓋得
土之浮華於水火之相交而成者也金之為物亦生
於土然因土性之燥而得火之精因土性之濡而得
水之精故水火相待有成而不相害以火爍之反流
為水而不耗折蓋得土之精實於水火之相合而成
也此木金之質生於土而必資水火之氣有然也若
土者物之所以成始而成終也乃地之質也五行生
成變化之終也水火之氣所以升降不外於土萬物
皆兼體而無一之或遺者也此詳言五行先提木
金以質言次及水火以氣言次言木金為土之華實
而帶言水火次言土而以水火升降應前物兼體亦
包金木在内書蔡傳曲而又直從而又革皆分兩
義與此不同木不能無曲而究竟長大故為曲而反
伸金融而從革不能自反其本質火氣炎上陽之升
也水氣潤下陰之降也蔡傳潤而又下炎而又上此
則謂潤於下炎於上也木金生於土中故為土之華
實其性有水火之雜謂木金兼有水火之性此並言
木金下分木金言之萬物生於土歸於土故為物之
成始成終土之浮華上之精實即應上金木者土之
華實浮華謂木精實謂金
愚按此節大意釋書洪範之文以明五行之理也
木金者以下舊解多雜竊意木金者土之華實
其性有水火之雜二語為下二段之綱蓋水火之
氣與陰陽升降交際於地之中無處而不在者也
木生地上則為土之華而得水火之氣於土中此
木性有水火之雜也故水漬則生火然而不離水
生木木生火之理本如是也金生地中則為土之
實而得水火之氣於土中此金性有水火之雜也
故水火與金相資而不相害以火爍之反流為水
而不耗火克金金生水之理本如是也得水火之
精於土之燥濡與得土之實於水火之際同是一
意流而不耗正相資而不相害處亦非兩層蓋土
有燥有濡濡者即水之性燥者即火之性而金皆
具之也火克金若難言相待然相克乃以成之金
以成器為貴木以應用為才正見其相待也木得
浮華於水火之交金得水火之精於土之燥濡皆
以木金本然所具之性言至水漬火然流而不耗
又是木金成質後與水火相資為用處惟其性如
是故其用如是補訓以火爍金為得火之精金爍
為水為得水之精混作一層未確李注以得金則
水火相需而成烹飪為不相害亦落後一層土為
化之終者蓋陰陽五行皆天地化生人物之具至
天五生土則天地之化已全而人物由是以生也
語錄一段前蓋駁土寄王四時各十八日之說
而謂其均施錯見無時不有後引易卦又明土所
以屬季夏之故也其理可參故附錄之
冰者陰凝而陽未勝也火者陽麗而陰未盡也火之炎
人之蒸有影無形能散而不受光者其氣陽也
補注冰字恐當作水
高注或謂人為水之誤
集解水生於天一其體質本陽也至冬則凝而成冰
陰之凝聚而中之微陽不勝陰也火則陽麗於陰之
外故有光而中之陰猶伏藏而未盡也故中暗火氣
曰蒸薰也散猶施也指其光之燭物氣之蒸人而言
言火之烈然炎熱人之觸之而薰蒸者有影而已非
有形也能散而已不能受也
補訓高注謂陰未盡故火猶然盡則滅殊難解豈以
陰為火所然之物乎張子是論水火非欲陽勝陰盡
愚按此節可疑者頗多補注疑冰當作水高注疑
人為水之誤諸家以不能受為句李注以不能受
光者為句以今考之前後多言水火陰凝陽麗又
與外光内光陷陰附陰前後言水火之言相符冰
之當為水似可據也上言水火而下專言火於文
理固為偏承人之蒸解為火之蒸人於文義亦為
強解人之當為水亦似可從也能散而不能受為
句光者其氣陽也為句句法頗未穩以前節受光
於火日句例之受光字連讀又非無謂也嘗以此
三說之解解之水之為體陰之所凝結也陰以陽
為質其外暗而内明殆陽之伏於中而未勝也火
之為物陽之麗於陰也陽以陰為質其外明而内
暗殆陰之伏於中而未盡也此陰陽互藏之理然
也金水能受日月之光以照物若火之有炎水之
有蒸則但有影而無形能散而為氣而不能受日
月之光以鑑物者其氣已屬於陽故也如此則陽
未勝陰未盡亦指其内明與内暗而言非欲其勝
與盡也水之内明即陽火之内暗即陰亦非以所
然之物為陰也然水有涸時即是陽勝火有滅時
即是陰盡方言水火故言未勝未盡耳
陽陷於陰為水附於陰為火
補注此承上章而言陽陷於陰所謂陰凝而陽未勝
也陽附於陰所謂陽麗而陰未盡也
補訓入其中為陷見於外為附
李注說者皆謂一陽陷於二陰之間為坎一陰麗於
二陽之間為離非也凡能出入上下動靜發斂者皆
陽也顧非陰則陽之出入上下動靜發斂不可得而
見耳是故震陽動也坎陽陷也艮亦陽止也巽陽入
也離陽麗也兑亦陽說也易卦所以分陰陽者蓋以
陽為主而遇陰則為陽卦以陰為主而遇陽則為陰
卦也陽在下而遇陰壓之則動矣陽在中而遇陰錮
之則陷矣陽在上而遇陰承之則止矣陰在内則陽
必入以散之矣陰在中則陽必附之以為明矣陰在
外則陽必敷之以為說矣今謂巽陰入於二陽之下
離陰麗於二陽之中是以入與麗屬陰故曰其說非
也張子前文云陰在内陽不得入故周旋不舍而為
風蓋不舍者所以入之也此條又以火為陽附於陰
比之觀物言八卦處理獨精矣
張注此觀坎離二卦自見又以河圖考之天一生水
地六成之陽居内者微而陰在外者盛是陽陷陰中
也地二生火天七成之陰居内者微而陽在外者盛
是陽麗陰外也故周子太極圖以水陰盛居右火陽
盛居左均是一義不可易之至理也
正蒙初義卷二
