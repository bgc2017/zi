正蒙初義卷十三
邳州知州王植撰
有司篇第十三
補訓此以有司名篇不專主有司大約皆言在上之
事
愚按此篇凡九節亦節各一義文不相屬内道
千乘之國節入近思錄治體
有司政之綱紀也始為政者未暇論其賢否必先正之
求得賢才而後舉之
集釋此解先有司舉賢才章
集解論賢否舉賢才之事也言先當正其已在位者
之有司然後舉賢才而續用之也
愚按此以先有司舉賢才二句合併言之政之綱
紀猶言政之要務見有司之重也正者訓飭之意
猶教之也諸家多以正之耑指綱紀然孔子原言
有司豈應㤀却有司專言正綱紀耶
為政不以德人不附且勞
補注釋孔子為政以德之意
集解為政不以德則人不親附而我亦勞苦而不得
寧盖德者治人之具以簡御煩之道也
高注不如衆星拱則不附不如居其所則勞
子之不欲雖賞之不竊欲生扵不足則民盜能使無欲
則民不為盜假設以子不欲之物賞子使竊其所不欲
子必不竊故為政者在乎足民使無所不足不見可欲
而盜必息矣
補注釋孔子告康子患盜之語
李注此本孟子菽粟如水火而民焉有不仁之意以
解此章雖未必本意然亦一義也
愚按朱子語類如横渠之說則是孔子當面以季
康子比盜矣孔子於季康子雖不純於為臣要之
必不面斥之如此據此則張子解不欲字不如朱
注言不貪欲之為善
為政必身倡之且不愛其勞又益之以不倦
補訓此將論語先勞不倦滚作一團說身倡先之也
不惜其勞勞之也益之不倦無倦也
愚按朱子語類問先之勞之諸說孰長曰横渠說
好又問以身為之倡者果勞乎曰非是之謂也既
以身為之倡又更不愛其勞而終之以無倦此是
三節事據此則朱子看張子之說與注無大異然
玩張子說勞字終與注異
天子討而不伐諸侯伐而不討故雖湯武之舉不謂之
討而謂之伐陳恒弑君孔子請討之此必因周制鄰有
弑逆諸侯當不請而討孟子又謂征者上伐下敵國不
相征然湯十一征非賜鈇鉞則征討之名至周始定乎
徵引禮王制諸侯賜弓矢然後征賜鈇鉞然後殺
補訓此明征討伐三字之義周制鄰有弑逆不請
而討是懸想之詞
集釋討者征不庭也伐者正有罪也湯武以臣正君
故不言討書曰伐桀伐紂存萬世君臣之戒者也
補注孟子謂敵國不相征然湯云十一征若非賜鈇
鉞得專征伐則湯之時征討之名尚未定也
野九一而助郊之外助也國中什一使自賦郊門之内
通謂之國中田不井授故使什而自賦其一也
補訓此釋孟子國中二句之義與常解無異
道千乘之國不及禮樂刑政而云節用而愛人使民以
時言能如是則法行不能如是則法不徒行禮樂刑政
亦制數而已耳
徵引易節卦象君子以制數度
補訓此釋論語道千乘節之義略敬事而信句可疑
如是指節用二句張子蓋以此為存諸心同於楊
氏之說也禮樂刑政即法凡制有數之多寡故云數
富而不治不若貧而治大而不察不若小而察
補注國家以平治為本事理以明察為尚
補訓富貧大小以國言治以紀綱無不立人民無不
安言察以利害無不明政事無不理言
報者天下之利率德而致善有勸不善有沮皆天下之
利也小人私己利於不治君子公物利扵治
徵引禮表記報者天下之利也陳注報以交際往来
言
補注釋表記之意
補訓張子解報字非陳氏交際往来之說宜主報德
言有德而善蒙此典故勸無德而不善不蒙此典故
沮勸善沮不善有益於天下故為天下之利如是斯
為治平之世矣君子欲天下皆以善而蒙報故利之
愚按率德而致三句推所以為利之故私已四句
正解利字言小人特以陪起君子耳率德而致
言必循德方能致此報也
正蒙初義卷十三
