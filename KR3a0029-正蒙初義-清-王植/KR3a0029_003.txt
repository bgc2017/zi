正蒙初義卷三
邳州知州王植撰
天道篇第三
補訓此以天道名篇而其中以天道聖人並言見聖
人與天道同亦惟聖人能言天道也前四節以聖人
與天道相形天不言四節言天道不見而章三節言
聖人天之知物節又言天道蓋天命亦天道之一端
也化而裁之四節又言聖人形而上者四節言惟聖
人能言天道
愚按此篇凡二十節大意明天道聖人之合然血
脉貫通而文不相蒙玩各節之意惟天不言而信
二節不見而章二節化而裁之二節谷之神也二
節皆意義相承餘俱節各一義舊說逐節聯貫忽
言此又迤邐承接言及别事轉轉無窮恐先儒不
應有此拖沓無頭緒之文也補訓謂天不言四
節言天道不見而章三節言聖人竊謂天不言三
節言天道鼔萬物節亦天聖並言不見而章三節
則以天道明聖人也内天體物不遺一節朱子
入近思錄道體
天道四時行百物生無非至教聖人之動無非至德夫
何言哉
徵引禮禮器天道至教聖人至德
補注合禮記論語之意而言
補訓禮云天道至教聖人至德以天道言之春夏秋
冬之四時自行飛潛動植之百物自生無非至教之
所寓也以聖人言之聖人之動皆中禮無非至德之
所形也夫何待於言哉善學者不必以言求之也
天道聖人並言夫何言哉雙承
天體物不遺猶仁體事無不在也禮儀三百威儀三千
無一物而非仁也昊天曰明及爾出王昊天曰旦及爾
游衍無一物之不體也
徵引詩大雅板篇昊天曰明及爾出王昊天曰旦及
爾游衍集傳王往通言出而有所往也旦亦明也衍
寬縱之意
朱子曰此數句從赤心片片說出來荀楊豈能到體
物猶言為物之體也蓋物物有箇天理體事謂事事
是仁做出來如禮儀三百威儀三千湏得仁以為骨
子凡言體便是做他那骨子本是言物以天為體事
以仁為體緣湏著從上說故如此下語體物為物之
體猶言幹事為事之幹也出王之王音往言往來游
衍無非是理無一物之不體猶言無一物不將這箇
做骨子
集釋熊氏曰物物皆有天理體之而無所遺也猶事
事皆本於仁體之而無不在也禮之大小無非愛敬
懇惻之所發見者是仁體事無不在也凡人往來游
息之所此理無往而不在是天體物而不遺也
愚按此節大意見天仁之無不體也首二句提起
下申明之上節言時行物生皆天道此言人之
出往游衍皆天理上節言聖人動皆至德此言禮
之大小皆本於仁二節本不相謀諸家多牽合上
節而本文之意反有不暢竊謂此明天仁之無不
體是正意天即天道仁非聖人不能只可作餘意
餘意者特說書之一義而未可牽合以亂正也後
倣此
上天之載有感必通聖人之為得為而為之也
徵引詩大雅文王篇上天之載無聲無臭易上傳
之十章感而遂通天下之故
集釋此天地無心而成化聖人有心而無為也
補注童氏發微曰有感必通上天之神得為而為聖
人之神
張注天之感物以氣聖人之感人以理得為而為順
理之自然而無所容私也
天不言而四時行聖人神道設教而天下服誠於此動
於彼神之道歟
大全成變化行鬼神成行陰陽之氣而已矣韓本有
此一段
徵引易觀卦彖觀天之神道而四時不忒聖人以神
道設教而天下服矣
集解天不言天之神道也神道設教聖亦不言也誠
於此動於彼天與聖人無所容心也是之謂無為而
無不為發微不可見而充周不可窮故曰神之道
高注聖人穆穆在位而天下自然化之於此有神焉
故曰神道設教云爾
補訓天不言而四時行句中便含神字聖人亦是神
道設教故以神之道總收神只是微妙意所以神處
只在乎誠
愚按此節大意明天與聖皆以誠而神也重在神
神道設教即過化存神之意與易彖本意不同
語意云天之生物也運以時然不言而四時自行
聖人之治天下也施以教然神道設教而天下自
服所以然者由其誠於此自動於彼而天與聖俱
無所容心也其斯為神妙之道歟韓本一段與
此節不相貫按易辭上傳之九章所以成變化而
行鬼神也本以河圖竒耦之數言此釋其義與本
旨不同謂易言成變化行鬼神所以成行者陰陽
之氣為之也與神化篇首節意相似
天不言而信神不怒而威誠故信無私故威
徵引禮樂記天則不言而信神則不怒而威
補訓此專以天言神謂天之神妙也信是天自信非
人信天以天之神妙者言之天不待言而自極其
信其神不待怒而自然有威蓋天本誠故無偽妄而
信其神本無私故無可轉移而威也
高注四時運而不易天之信也禍福響應而無常神
之威也
愚按上二句舉成語下以誠與無私明之亦不必
與上節牽連
天之不測謂神神而有常謂天
李注申上節意
集解天與神一而已矣以天之無聲無臭兩在而不
可測言即謂之神以神之運行有常理而言即謂之
天一物而兩名非二也
運於無形之謂道形而下者不足以言之
徵引易上傳之十二章形而上者謂之道形而下者
謂之器
補訓易道字汎言道理此合上下文觀之當以天道
言
集解即有形之中而指言其無形之道曰運於無形
非外形而别有一理運於無也
李注運於無形者太虚之性太和之道形而下者散
殊而可象神化之糟粕也
愚按此節大意本易之言形上者以明天道也
鼔萬物而不與聖人同憂天道也聖不可知也無心之
妙非有心所及也
徵引易上傳之五章鼔萬物而不與聖人同憂
華注鼔萬物而不與聖人同憂天道無心也聖不可
知之謂神聖之無心也正以明聖與天合德非庸人
有心者可及高注以能字易可字恐非張子之意若
是便是聖人有不及天地處要之天無心聖人有心
而無為天人之分固如此其實有心無為即與上天
無心合德不得云聖不及天觀下三節可見
愚按此節訓釋頗雜竊謂鼔萬物句與聖不可知
皆舉成語而下以無心之妙合斷之蓋以聖不可
知為不知天與即以聖不可知為言天既屬牽強
又篇中大意皆言聖與天合德不應於此獨言聖
人有心不能及天也語意云易言鼔萬物而不
與聖人同憂蓋天道然也孟子言神則曰聖不可
知也是皆自然而然無所容心之妙非有心所及
也然則天與聖有不合一者乎
不見而章已誠而明也不動而變神而化也無為而成
為物不貳也
高注此即中庸語而言聖人之事
補訓此與中庸本文全異錯綜其說出張子獨見以
成已言明即章也誠所以不待見也以成物言化即
變也神所以不待動也為物不二總歸一誠一誠無
不成不待有為也
愚按已宜讀如字為物不二即指聖人之心言方
與上誠明神化意合
已誠而明故能不見而章不動而變無為而成
補注此申明上章之意
補訓此又以誠明一句貫三項以見誠明之為要也
誠明可該神化不二二句
富有廣大不禦之盛與日新悠久無疆之道與
徵引易上傳之五章富有之謂大業日新之謂盛德
六章以言乎遠則不禦
補注本易大傳之意而言蓋富有即廣大不禦之盛
日新即悠久無疆之道天地聖人一而已矣
愚按廣大不禦悠久無疆者天道然也聖人之德
業亦若是而已矣此與上二節皆以言天道者明
聖人也
天之知物不以耳目心思然知之之理過於耳目心思
天視聽以民明威以民故詩書所謂帝天之命主於民
心而已焉
徵引書臯陶謨天聰明自我民聰明天明畏自我民
明威蔡傳威畏二字古通用明者顯其善畏者威其
惡泰誓天視自我民視天聽自我民聽
張子經學理窟詩書篇天無心心都在人之心一人
私見固不足盡至於衆人之心同一則却是義理總
之則却是天故曰天曰帝者皆民之情然也又曰
天道不可得而見惟占之於民人所悦則天必悦之
所惡則天必惡之只為人心至公也民雖至愚無知
惟於私已然後昏而不明至於事不干礙處則自是
公明大抵衆所向者必是理也理則天理存焉故欲
知天者占之於人可也
或問朱子曰所謂帝天之命主於民心曰皆此理也
民心之所向即天心之所存也
集釋此見天從乎民民心即天心也
愚按上四句虚下四句正明其意惟其視聽明威
以民故不以耳目心思為知也
化而裁之存乎變存四時之變則周歲之化可裁存晝
夜之變則百刻之化可裁推而行之存乎通推四時而
行則能存周歲之通推晝夜而行則能存百刻之通
徵引易上傳之十二章化而裁之存乎變推而行之
存乎通神而明之存乎其人默而成之不言而信存
乎德行本義因其自然之化而裁制之變之義也
補注此引易示人以知化之事存字就心上言之蓋
存四時之變於心則周歲之化吾可得而裁之也存
晝夜之變於心則百刻之化吾可得而裁之也此釋
易化而裁之存乎變意能推四時而行則能存周歲
之通於心能推晝夜而行則能存百刻之通於心此
釋易推而行之存乎通意
高注吾心之神即天地一闔一闢之變往來不窮之
通存之而四時晝夜之變通不外於是也
愚按此節大意釋易辭以見聖人之合天也解易
二語語氣各異謂化而裁之以其能存乎變也推
而行之自然能存乎通也以推行與存變對存通
與化裁對存變推行雖未明言聖人然非聖人不
能語意云易曰化而裁之存乎變何謂也以四
時晝夜言之天道周歲有四時晝夜有百刻人能
與時消息而存四時之變於心則在天周歲之化
可自我而裁成之矣人能至誠無息而存晝夜之
變於心則在天百刻之化可自我而裁成之矣易
又曰推而行之存乎通何謂也亦以四時晝夜言
之凡人存之心者必見之於行人能與時合序推
四時之運而行之則在天周歲之通能存之於我
矣人能日進無疆推晝夜之運而行之則在天百
刻之通能存之於我矣此聖人之所以與天合德
也聖心存四時晝夜之變則天道周歲百刻之
化不能外也猶中庸知天地之化育意此重存變
存字有力聖德合乎四時晝夜之運則天道周歲
百刻之通皆存於其心矣猶中庸上律天時意此
重推行存字無力高注槩言存之尚未明獨以四
時晝夜立言者亦從易一闔一闢謂之變往來不
窮謂之通及變通莫大乎四時數語取義然此節
化為化育之化非變化之化裁為裁成之裁非裁
截之裁舊說多非張子之意
神而明之存乎其人不知上天之載當存文王默而成
之存乎德行學者常存德性則自然默成而信矣存文
王則知天載之神存衆人則知物性之神
徵引易辭見上節詩大雅文王篇上天之載無聲
無臭
補注此引易示人以窮神之事存字亦就心上言之
蓋不知上天之載當存文王於心此解易神而明之
存乎其人意學者常存德性於心則自然默成而信
此解易默而成之存乎德行意
補訓易神明即神明乎變通默成即默成其神明之
妙是逓說總以用易言張子作兩邊說一云存文王
云天載從其深者言之也一云存衆人云物性從其
淺者言之也然天載與物性非二存衆人亦可以存
文王存文王有二說集解云存文王之心補注云存
文王於心於字較勝易言德行張子言德性德原於
性也存字皆作有力字看物性即德性物物各有故
曰物性兩神字應神而明之之神
高注文王純亦不已即上天之載也故存文王則知
天載之神德性者衆人所受於天之正理常存德性
所謂存衆人也故知物性之神
愚按此節大意釋易辭以勉學者之希聖也語
意云易言神而明之存乎其人何謂也蓋上天之
載最為神妙而人則有合於天載者學者不能知
上天之載當存文王之人於心以求其純亦不已
又云默而成之不言而信存乎德行何謂也蓋德
行必有以存之而後成也若學者能常存德性而
不失則自然默而成之信有於已矣蓋文王即與
天合德之人也能存文王於心則于天載之神無
聲無臭者自無不知德行乃萬物各正之性也能
存衆人之恒性則于物性之神有物有則者自無
不知學者當勉盡希聖之功可也後三十篇云
上天之載無聲臭可象正惟儀型文王當冥契天
德而萬邦信悦故易曰神而明之存乎其人正與
此相發明其必以天載立說者竊謂張子之意神
明字是拆開讀以天載實神之義而以知為明之
解神不可知而欲明之但當求之與天合德之人
必言文王者文王之詩有上天之載二語正能合
天者也天載之神物性之神即神而明之之神知
即明也如此則與易旨及常解大異而與張子語
意確合舊說皆未及此故於言天載言文王之故
終未了了神明默成補訓謂張子作兩邊說然其
後四語皆歸於神則仍有逓說意在物性以在已
者言即德性之變文成謂成已之德發明華注皆
欲兼成已成物殊不必也
谷之神也有限故不能通天下之聲聖人之神惟天故
能周萬物而知
徵引老子成象篇谷神不死蘇子由註云谷至虚而
猶有形谷神則虚而無形者也易上傳之四章知
周乎萬物而道濟天下
補訓此贊聖人之神能周知萬物而以谷神形起
夫谷之神能應聲而其神有限不能盡通天下之聲
聖人之神與天同故能周乎萬物而知之無遺也
愚按張子引用谷神者四惟此以谷神與天分看
神化篇谷神不死即以谷神明神也至當篇谷神
象聲而應則謂谷神自然之妙也乾稱篇老氏況
諸谷又以谷神明天之神也皆與此異義
聖人有感無隱正猶天道之神
李注申上節意感而遂通天下之故故曰無隱
集釋遇父子之感則仁顯君臣之感則義著此聖人
有感無隱也天道之神春感而物忽生焉秋感而物
忽成焉若是之類皆隨感而應者亦何隱之有
形而上者得意斯得名得名斯得象不得名非得象者
也故語道至於不能象則名言亡矣
徵引易上傳之十二章形而上者謂之道
集解形而上之理如天地鬼神之奥性命道德之微
象猶言情狀性之類非謂理有象也
高注如實見天道斯得其元亨利貞之名得其名斯
得其生長收藏之象苟恍惚不可為象豈復有可名
者哉
愚按此節大意見語道者貴得名得象而得名尤
要名名之猶言也首以得意引起中叠二語見得
名之要末言不能象仍是不得名耳觀後篇言得
辭斯得象矣可悟此節意旨歸宿所在語意云
道形而上者也語道者果能真知道之意即能得
其所以名果能得其名即能得其可見之象若不
得其所以名非能得其象者也語道而至於不能
象則雖有所名言亦妄而不足信只如無有而已
矣道何由以顯乎甚矣語道之非易也中庸即
鳶飛魚躍以明費隱易即陰陽以見道孟子即情
以狀性所謂名與象者可見
世人知道之自然未始識自然之為體耳
李注欲識自然之為體者莫如求之吾性分之間故
邵子曰性者道之形體
愚按此節大意見知道之難也言道非有真知所
言皆彷彿影響間耳自然者無為之意體猶言形
體也如二氏言道崇無黜有雖知道之自然卒歸
於空寂而無實非知道體者也嘗見瞽者辨色言
日紅似火火似花玉白似雪雪似鹽人不能窮其
辨及細究其形質則茫然不能得也言道者亦然
有天德然後天地之道可一言而盡
補注此本中庸之意而言
李注誠者天德也天地之道可一言而盡亦曰誠而
已矣
正明不為日月所眩正觀不為天地所遷
徵引易下傳之一章天地之道貞觀者也日月之道
貞明者也本義貞正也觀官換反示也
補訓易言日月之貞明天地之貞觀此深一層說明
以所見言觀示意當以立論為言有洞見聖人之正
明也有確論聖人之正觀也不遷謂天地之觀有遷
移而聖人之正觀不因之遷移集解以天地變異言
恐與日月之明不類
張注可眩者於理必未明可遷者於理必未定正明
正觀不外乎理之至正者也理苟至正天地合德日
月合明縱欲眩之遷之不可得而況於人乎
愚按此節大意引易以言聖人見其有得於天地
日月而能與之並也就言道上見
正蒙初義卷三
