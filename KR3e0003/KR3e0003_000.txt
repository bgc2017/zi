集註難經序
黃帝八十一難經者斯乃勃海秦越人之所作也越
人受桑君之秘術遂洞明醫道至能徹視藏府刳腹
剔心以其與軒轅時扁鵲相類乃號之爲扁鵲又家
於盧國因命之曰盧醫世或以盧扁爲二人者斯實
謬矣按黃帝有內經二帙帙各九卷而其義幽賾殆
難窮覽越人乃採摘英華抄撮精要二部經內凡八
十一章勒成卷軸伸演其首探微索隱傳示後昆名
爲八十一難以其理趣深遠非卒易了故也旣弘暢
聖言故首稱黃帝斯乃醫經之心髓救疾之樞機所
謂脫牙角於象犀收羽毛於翡翠者矣逮于吳太醫
令呂廣爲之注解亦會合玄宗足可垂訓而所釋未
半餘皆見闕余性好醫方問道無倦斯經章句特承
師授旣而躭研無斁十載于茲雖未達其本源蓋亦
舉其綱目此教所興多歷年代非唯文句舛錯抑亦
事緒參差後人傳覽良難領會今輒條貫編次使類
例相從凡爲一十三篇仍舊八十一首吕氏未解今
並註釋呂氏注不盡因亦伸之並别爲音義以彰厥
旨昔皇甫玄晏總三部爲甲乙之科近世華陽陶貞
白廣肘後爲百一之製皆所以留情極慮濟育羣生
者矣余今所演蓋亦遠慕高仁邇遵盛德但恨庸識
有量聖旨無涯綆促汲深玄致難盡前歙州歙縣尉
楊玄操序
集註難經目錄
第一經脉診候(凡二十四首)
第二經絡大數(凡二首)
第三竒經八脉(凡三首)
第四滎衞三焦(凡二首)
第五藏府配像(凡六首)
第六藏府度數(凡十首)
第七虛實邪正(凡五首)
第八藏府傳病(凡二首)
第九藏府積聚(凡二首)
第十五泄傷寒(凡四首)
第十一神聖工巧(凡一首)
第十二藏府井兪(凡七首)
第十三用鍼補瀉(凡十三首)
