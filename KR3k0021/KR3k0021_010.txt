歷代制度詳說卷十宋吕祖謙撰
屯田
制度
北邊屯田漢文帝時晁錯言曰遠方之卒守塞一歲而
更不知敵人之能不如選常居者家室田作且以備之
以便為之高城深壍中周虎落(虎落者以竹蔑相連遮落者也)先為室
屋具田器乃募罪人及免徒復作令居之不足募民之
欲往者賜高爵復其家予冬夏衣廩食能自給而止上
從其言募民實塞下錯復言古之徙遠方也相其隂陽
之和嘗其水泉之味審其土地之宜先為築室家有二
堂二内門戶之閉置器物焉為置醫巫以救疾病所以
使民樂其處也(晁錯傳)西域屯田漢武帝征和二年搜粟
都尉桑弘羊與丞相御史奏言輪臺東捷枝渠犂有溉
田五千頃以上可遣屯田卒置校尉三人分護上乃下
詔深陳既往之悔曰遣卒遠田輪臺欲起亭隧是擾勞
天下非所以優民也朕不忍聞(渠犂傳)漢昭帝元鳳四
年樓蘭尉屠耆請天子曰國中有伊循城其地肥美願
漢遣一將屯田積穀於是漢遣司馬一人吏士四十人
田伊循以鎮撫之(通鑑漢書)漢宣帝地節二年漢遣侍郎
鄭吉司馬熹將免刑罪人田渠犂積穀欲攻車師至秋
收穀吉熹發兵擊車師車師降有詔還田渠犂車師後
車師遣騎來擊田者漢公卿議以道遠煩費可且罷車
師田者吉乃得歸化三校尉屯田其後置戊己校尉屯
田居車師故地(西漢)永平十六年明帝北征匈奴取伊
吾廬地(今在伊州伊吾縣也)置宜和都尉以屯田遂通西域章帝
建初二年復罷屯田伊吾(後漢)和帝永元二年擊伊吾
破之三年班超定西域復置戊己校尉(後漢)隴右屯田
漢昭帝始元二年詔發習戰射士詣朔方調故吏將屯
田張掖郡(通典漢書)漢宣帝神爵元年先零畔逆他種劫
掠背叛趙充國至金城計欲以威信招降罷騎兵屯田
以待其敝上奏曰臣所將吏士調度甚廣計度臨羌東
至浩亹羌中故田及公田民所未墾可二千頃以上其
間郵亭多壊敗者臣前部士入山伐林木六萬餘枚在
水次臣願罷騎兵留步兵萬二百八十一人用穀月二
萬七千三百六十三斛鹽三百八斛分屯要害處冰解
漕下繕鄉亭浚溝渠治隍陿以西道橋七十所令可至
鮮水左右田事出賦人二十畆至四月草生發郡騎及
屬國車騎各千就草為田者遊兵以充入金城郡益積
蓄省大費今司農所轉穀至者足支萬人一歲食上報
曰即如將軍之計羌當何時伏誅充國乃條不出兵留
田便宜十二事宜留屯田得十二便出兵失十二利上
復報曰將軍熟計充國奏曰臣今留步士屯田地勢平
易多高山遠望之便部曲相保為壍壘木樵校聯不絶
便兵弩飭鬭其烽火幸通勢及并力以逸待勞兵之利
也充國奏每上輒下公卿議臣初是充國計者什三中
什五最後什八魏相言臣任其計必可用上於是報充
國嘉納之明年五月羌降者三萬一千二百人遺脱不
過四千人請罷屯田遂振旅而還(通鑑)後漢和帝永元
十四年安定降羌燒何種反曹鳳請廣設屯田隔塞羌
人交關之路及省委輸之役上乃擢鳳為金城西部都
尉後增廣屯田列屯夾河合三十四部其功垂立會永
初中諸羌叛乃罷(通鑑)南邊屯田漢元帝初元三年詔
曰珠崖背叛議者之言狐疑避難則守屯田通於時變
則憂萬民夫萬民之饑餓與遠蠻之不討危孰大焉其
罷珠崖郡(通典)荆襄屯田後漢光武建武四年劉隆討
李憲憲平遣隆屯田武當(漢書)晉武泰始五年帝有滅
吳之志以羊祜都督荆州鎮襄陽減戍邏(郎估反游兵也)之卒
以墾田八百餘頃其始至也軍無百日之糧及其季年
乃有十年之積(通鑑)關陜屯田光武建武六年王霸屯田
新安(後漢)蜀建興十二年諸葛亮屯五丈原以前者數
出皆以運糧不繼使巳志不伸乃分兵屯田為久駐之
計耕者雜於渭濱居民之間而百姓安堵軍無私焉(通鑑)
唐德宗建中初楊炎請屯田豊州發關輔民鑿陵陽
渠嚴郢習朔邊利病即奏舊屯肥饒地今十不墾一水
田甚廣力不及而廢若發二京關輔民浚豐渠營田擾
而無利請以内苑蒔稻驗之秦地膏腴田上上耕者皆
畿人月一代功甚易臣猶恐終歲穫不酬費況二千里
發人出塞而歲一代乎是虚畿甸事空徭也郢又言五
城舊屯地至廣請以鑿渠糧俾諸城夏貸冬輸取渠工
布帛給田者令據直轉谷則關輔免調發而諸城闢田
炎不許(嚴郢傳)唐憲宗元和中振武軍饑宰相李絳請
開營田可省度支漕運及絶和糴欺隠憲宗稱善乃以
韓重華為振武京西營田和糴水運使起代北墾田三
百頃出贓罪吏九百餘人給以耒耜耕牛假種糧使償
所負粟一歲大熟因募人為十五屯每屯百三十人耕
百頃就高為堡東起振武西逾雲州極於中受降城凡
六百餘里列柵二十墾田三千八百餘里歲收粟二十
萬石省度支錢二十餘萬緡重華入朝奏請益開田五
千頃法用人七千可以盡給五城會李絳已罷後宰相
持其議而止(唐食貨志)河南屯田後漢獻帝建安元年中
平以來天下亂離民棄農業諸軍並起率乏糧穀無終
歲之計羽林監棗祗及韓浩請建置屯田曹操從之以
祗為屯田都尉以騎都尉任峻為典農中郎將募民屯
田許下(今潁州郡許昌縣也)得穀百萬斛於是州郡例置田官所
在積穀倉廩皆滿故操征伐四方無運糧之勞遂能兼
并羣雄軍穀之饒起於祗而成於峻魏武故事載令曰
孤定許當興立屯田時議者皆言當計牛輸穀佃科以
定施行後棗祗白以為僦牛輸穀大收不增穀有水旱
灾除大不便反覆來說孤猶以為當如故祗猶執之孤
不知所從使與荀令君議之時故軍祭酒侯聲云如祗
議於官便於客不便以疑令君祗猶自信還白執分田
之術孤乃然之使為屯田都尉其時歲則大收後遂因
此大田豐足軍用(魏志通鑑)淮南屯田漢獻帝建安十四年
秋七月曹操引水軍自渦入淮出肥水軍合肥開芍陂
屯田(通鑑)魏齊王芳正始四年司馬懿督諸軍伐吳時
欲廣田蓄穀為滅賊資使鄧艾行陳項以東至夀春艾
以為良田水少不足以盡地利宜開河渠引水澆溉又
通漕運之道乃著濟河論以諭其指又以為昔破黃巾
因為屯田積穀於許都以制四方今以三隅既定事在
淮南每大軍征舉運兵過半功費鉅億陳蔡之間上下
田良可省許昌左右諸稻田并水東下令淮北屯二萬
人淮南三萬人十二分休常有四萬人且田且守水豐
常收三倍於西計除衆費歲完五百萬斛以為軍資六
七年間可積三千萬斛於淮上此則十萬之衆五年食
也以此乘吳無往而不克矣懿如艾計遂北臨淮水自
鍾離西南横石以西盡泚水四百里五里置一營營六
十人且佃且守兼修廣淮陽百尺二渠上引河流下通
淮潁大理諸陂於潁南北穿渠三百餘里溉田二萬頃
淮南淮北皆相連接自夀春到京師農官兵田雞犬之
聲阡陌相屬每東南有事大軍興衆泛舟而下達於江
淮資食有儲而無水害艾所建也(通典晉志)宋文帝元嘉
二十三年魏人寇兖青冀三州殺掠甚衆帝以咨訪羣
臣御史中丞何承天上安邊論曰今若欲追蹤衛霍自
非大田淮泗内實青徐使民有贏儲野有積穀然後發
精卒十萬一舉蕩平則不足為也(通鑑)江南屯田吳孫
權黃武五年陸遜以所在少穀表令諸將增廣農畆權
報曰甚善今孤父子親自受田軍中八牛以為四耦雖
未及古人亦欲與衆均等其勞也(吳志通鑑)河北屯田晉
武帝咸寧元年十二月詔曰出戰入耕雖自古常然事
力未息未嘗不以戰士為念也今以鄴奚官奴婢著新
城代田兵種稻奴婢各五十人為一屯屯置司馬使皆
如屯田法(晉志)營田隋開皇三年於河西勒百姓立堡
營田(隋志)唐開元年復營州以姜師度為營田度支使
使開屯田八十餘所唐開軍府以捍要衝因隙地置
營田天下屯總九百九十二司農寺每屯三頃州鎮諸
軍每屯五十頃水陸腴瘠播殖地宜與其功庸煩省皆
決於尚書省苑内屯以善農者為屯官屯副御史巡行
莅輸上地五十畆瘠地二十畆稻田八十畆則給牛一
諸屯以地之良薄歲之豐凶為三等其民田歲穫多少
取中熟為率凡屯田收多者襃進之開元二十五年詔
屯官敘功以歲豐凶為上下鎮戍地可耕者人給十畆
以供糧方春屯官巡行謫作不時者天下屯田收穀百
九十餘萬斛(食貨志)唐文宗太和末王起奏立營田後
黨項大擾河西邠寧節度使畢諴亦募士開營田歲收
三十萬斛省度支錢數百萬緡(食貨志)國朝諸路惟襄
定唐三州有營田務知州並兼制置營田使或營田事
通判亦同領其事而河北轉運使兼西路招置營田使
河東轉運使兼東路招置營田使(會要)端拱二年以陳
恕為河北東路招置營田使欲大興營田宋興當雍熙
之間敵人累為邊害天子念守兵歲廣於是方田之法
自此始是後開易水疏雞距修鮑河之利邊屯以次立
矣乃遣議臣東出宿亳夀春西出許潁轉陳蔡之間至
襄鄧得田可治者三十二萬頃欲修耕屯之業度其功
用天子尤意嚮之而任事者破壊其計故功不立(曾南豐集)
詳說
入敵境為國守取敵地為國圉者古人之所以置屯也
斥地與敵守内虚外以常為變以易為難今世之不得
守兵也善為國者豈固幸天下之多事必入敵境取敵
地而守之因間出竒而後可以為功哉天下有道守在
四裔諸侯有道守在四鄰此善守之喻也當漢唐之盛
拓大蠻貊無田之地砂磧蒼莽之中置將屯兵以守其
間而耐事忍辱志於功名者或歷數十年之遠勵敕吏
士以必死守之若此者宜非仁人之所願矣自孫氏東
晉相承為南北之成勢犬牙所入尺寸之地必争焉故
彼得而強此失而弱國家之輕重視其屯戍之善否而
其人亦有隨其當世卓然能以功名自見而號為善守
者彼此之必争勢之所不能已則惟仁人志士豈容有
捨之而不論者乎方天下之無事守於邊境不足守之
地因間出竒以為功者非也有事而欲處之以無事無
事而卒不免憂其有事守内虚外以易為難是尤非也
今淮之内守者為建康襄之内守者為丹陽漢之内守
者為鄂渚而浙之為内守者行都是也天下固不當有
防内地置重兵而謂之守者也敵人窺視兵革四起疆
埸之間朝秦暮楚曰守可也委長淮之扞蔽弱襄漢之
鎮撫或自庭而堂自堂而室守之可乎敵之通好久矣
聘使往來玉帛交贄而吾重兵於江漢之上流教戰擊
柝夜不解甲而寐惴惴然常若敵人之在傍自以為無
難於此矣將有驕心士有德色數日以待賞少不滿其
意則怨且怒自以為功名之盛無以逾於此矣州郡以
土兵自守在廂者給厮役在禁者迭征戍每一當行去
妻子離父母握手流涕而不忍訣縱掠奪肆侵侮出驕
嫚不遜之詞以恐動州縣而居人列肆晝閉以待過軍
自以為征役調發無大於此矣夫警備於平居無事之
時屯守於閫奥至安之地未嘗有一日之戰而上下交
以為至難此所謂斥地與敵守内虚外以常為變以易
為難者耶雖孫氏東晉南北之常勢固不暇講況敢望
其如漢唐之守邊屯兵乎況敢望如藝祖之世郭進李
漢超之勲伐乎且夫事不急則力不倍勢不難則功不
立天下惟無事也是以豢養驕惰至此將欲振勵警策
作天下之氣用六軍之死命則屯守之規摹固將有所
改易不如今日而遂已也
歷代制度詳說卷十
