御題歴代制度詳說
中原文獻有家模講學還從張與朱酌古準今列條目
鎔經鑄史示師謨詎寧考据資談柄欲見施行洽化樞
昔未羶薌後知重吁嗟此弊那能無
歷代制度詳說類書類
提要
(臣)等謹案歷代制度詳說十二卷宋吕祖謙
撰祖謙有古周易已著錄此書凡分十三門
一曰科目二曰學校第三門原本闕頁佚其
標題所言乃考課之事四曰賦役五曰漕運
六曰鹽法七曰酒禁八曰錢幣九曰荒政十
曰田制十一曰屯田十二曰兵制十三曰馬
政皆前列制度敘述簡賅後為詳明議論明
切元泰定三年嘗刊行前有廬陵彭飛序稱
為祖謙未竟之書故止於此其或然歟刊板
久佚此本輾轉傳寫又多訛缺其錢幣門中
脱二頁荒政門中脱二頁今悉據通典所引
補足中間誤字亦考核校正惟第二卷脱去
標題之數頁則無可檢補姑仍其舊飛序稱
紫陽浙學功利之論其意盖有所指永嘉諸
君子未免致疵議焉祖謙以中原文字之舊
巋然為渡江後大宗紫陽倡道東南祖謙實
羽翼之性命道德之原講之已洽而尤潛心
於史學似欲合永嘉紫陽而一之云云盖有
元中葉新安之學盛行飛恐人執朱子之論
薄視此書故作是言也考祖謙年譜不載此
書蓋採輯事類以偹答策本家塾私課之本
其後轉相傳錄遂以付梓原非特著一編欲
以立教與講學别為一事各不相蒙所謂言
豈一端各有當也飛必牽合調停與葉盛水
東日記必謂文章關鍵為亦講學之一端者
同一迂陋參同契隂符經朱子皆有論著飛
亦將謂欲合孔孟黃老而一之乎乾隆四十
一年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
歷代制度詳說原序
天下無道外之事事外之道禮典命討皋陶以歸之天
為天下國家有九經王天下有三重子思子以本之至
誠之道其揆一也自性理之說興世之學者歧道學政
事為兩途孰知程朱所以上接孔孟者豈皆托之空言
不如載之行事之深切著明也紫陽夫子浙學功利之
論其意蓋有所指永嘉諸君子未免致疵議焉東萊先
生以中原文獻之舊巋然為渡江後大宗紫陽唱道東
南先生實羽翼之故凡性命道德之源講之已洽而先
生尤潛心於史學似欲合永嘉紫陽而一之也嗚呼先
生宏綱大用既未得施於當時所著制度詳說又弗及
竟於古今沿革之制世道通變之宜貫穿折衷首尾備
見鑿鑿如桑麻穀粟切於民生實用有不容闕者焉空
虚華靡之學日勝斵喪學者心術至於浮淫壊爛之極
先生此書寖鬱而不彰則其用心之苦亦可悲矣科復
策興書肆板而行之使讀者知窮經以立其本涉史以
通其變研究事理以觀其會通然後見天下果無道外
之事事外之道而古人窮理經世之學蓋如此豈徒以
資時文之楦具也哉泰定三年丙寅夏五後學廬陵北
山彭飛謹書
