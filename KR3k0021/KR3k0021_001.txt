歷代制度詳說卷一宋吕祖謙撰
科目
制度
賓興大司徒以鄉三物教萬民而賓興之一曰六德知
仁聖義忠和二曰六行孝友睦婣任恤三曰六藝禮樂
射御書數鄉大夫三年則大比考其德行道藝而興其
賢者能者鄉老及鄉大夫帥其吏以禮禮賓之獻賢能
之書於王王再拜受之登於天府内史貳之(地官)論士
命鄉論秀士升之司徒曰選士(注移名於司徒也)司徒論選士
之秀者而升之學曰俊士升於司徒者不征於鄉升於
學者不征於司徒曰造士大樂正論造士之秀者以告
於王而升諸司馬曰進士(注移名於司馬進士可進受爵禄也)司馬辨論
官材論進士之賢者以告於王而定其論論定然後官
之任官然後爵之位定然後禄之(王制)孝弟力田漢惠
帝四年舉民孝弟力田者復其身文帝十二年詔孝
弟力田三老廉吏今萬家之縣云無應令其議戸口率
置三老孝弟力田常員(并漢書)後漢顯宗中元二年賜
三老孝弟力田爵人三級唐廣德二年停孝弟力田
科(唐會要)開寶三年詔諸州有孝弟德行者籍滿萬五
千戶聽舉一人(會要)開寶八年詔郡國察民有孝弟力
田或文武堪用者(會要)制舉漢文帝二年詔舉賢良方
正能直言極諫者武帝建元元年丞相衛綰奏賢良
或治申商韓非蘇秦張儀之言請皆罷奏可元光元
年五月詔賢良曰賢良明於古今王事之體受策察問
咸以書對於是董仲舒公孫弘等出焉(并漢書)光武建
武六年以日食舉賢良方正諸漢帝凡日食地震山
崩川竭皆詔舉賢良(通典)唐制取士天子自詔者曰制
舉所以待非常之材焉(唐選舉志)臨難不顧徇節寧邦科長
夀三年(薛稷)長材廣度沉迹下僚科證聖元年(張&KR0008;)才膺管
樂科神龍二年(張大來)藏名負俗科景雲二年(李俊之)文經
邦國科先天元年(韓休)道侔伊吕科先天元年(張九齡)將帥
科開元十二年(裴敦復)王霸科開元二十二年(劉瓘)樂道安
貧科大歷二年(楊鷹)軍謀越衆科建中元年(夏侯審丁俛)國
初制科有賢良方正直言極諫經學優深可為師法詳
閑吏理達於教化凡三科應内外草澤人并許諸州及
本司解送上吏部對御試策一道二三千字以上取文
理俱優者為入等景德四年帝曰比設此科欲求材
識若但考文義苟有濟時之用安得知今策問宜用經
義參之時務天聖七年詔復置賢良方正能直言極
諫博通典墳明於教化才識兼茂明於體用詳明吏理
可使從政識洞韜略運籌決勝軍謀宏遠材任邊寄六
科内外官許應又置高蹈丘園沉淪草澤茂材異等三
科草澤人許應并進所業策論五十首如優長召試論
六首以三千字為合格即御試熙寧二年賢良孔文
仲考入第三等詔毁薄時政不足收錄告示發赴本任
熙寧七年中書門下言今進士已罷詞賦所試事業
與制舉無異賢良等科乞罷從之乾德二年賢良(穎)
(䞇)天聖八年茂材(富弼)景祐二年體用(吳育)嘉祐六年賢
良(蘇轍蘇軾)孝廉元光元年董仲舒請擇吏民賢者歲貢
二人帝於是令郡國舉孝廉各一人元朔元年詔孝
廉或闔郡不薦一人不舉孝者以不敬論不察廉免(并漢)
(書)光武十二年詔三公舉茂材廉吏各一人所舉率
不復試謗議漸生(通典)漢獻帝建安五年詔舉至孝
漢順帝陽嘉元年左雄議察舉限年四十以上諸生試
家法文吏課牋奏有不承科令者正其罪法如有顔回
子竒不拘年齒有廣陵孝廉徐淑年未及舉雄詰顔回
聞一知十孝廉聞一知幾淑無以對乃譴還郡於是太
守胡廣等十餘人皆坐謬舉免黜唯陳蕃等三十餘人
得拜郎中自是牧守畏慄莫敢輕舉迄于永熹察選清
平多得其人(左雄傳)孫權郡察孝廉州舉茂材(三國志)
魏黃初三年除漢限年之制(通典)東晉元帝以喪亂孝
秀不復策試既經略粗定乃詔試經孝秀莫敢應命
唐高祖詔諸州秀才縣考試州長重覆試歲隨方物入
貢(通典)貞觀十八年引孝廉問皇王政術并不能答
初秀才科等最高試方略五條貞觀中有不第者坐其
州長於是廢開元後復有此舉時無及第者自是士俗
所趨向惟明經進士二科而已(通典)寶應二年揚綰請
依鄉舉里選察秀才孝廉明經進士并停旋復故(通典)
建中元年停孝廉科(會要)計偕元光五年詔召吏民明
當世之務習先聖之術者縣次續食令與計偕(漢武紀注計者)
(上計簿使也郡國每歲詣京師上之令所召之人與上計者俱來)武學成帝元延元
年四月詔北邊舉勇猛知兵法者各一人後漢安帝
建安元年詔舉武猛堪將帥者各五人晉武帝咸熙
五年詔舉勇猛秀異唐長安二年教人習武藝每歲
如明經進士法送兵部科試長垜馬射步射平射筒射
又有馬搶翹關負重身材之選翹關長丈七尺徑三寸
半凡十舉後手持關距出處無過一尺負重負米五斛
行二十步皆為中第(通典并唐志)天聖七年詔置武舉
天聖八年帝御崇政殿親試武舉人皇祐元年罷武
科舉治平元年復置武舉諸科後漢順帝陽嘉元
年以太學新成試明經下第者補弟子增甲乙科(後漢書注)
(云音義曰甲科謂作簡策難問列置案上在試者意投射取而答之謂之射策上者為甲次者為乙若錄政化)
(得失顯而問之謂之對策)唐明經之制有五經有三經有二經有
學究一經有三禮有三傳(選舉志)明經所試一大經及孝
經論語爾雅帖既通口問一經十義得一者為通問通
而後試策三條皆通者為第熙寧四年明經科廢罷
中正魏文帝立九品官人之法州郡皆置中正(注云九品)
(之制因後漢建安中衣冠多離本土置中正為之區别及法弊也唯能知其閥閱非復辨其賢愚九品及中正)
(開皇中方罷)進士隋煬帝始建進士科唐寶應二年楊綰
上疏言進士科起於隋大業中唐因隋舊明經進士
二科初止試策貞觀八年詔加進士試讀經史一部至
調露二年劉思立奏二科并加帖經(通典)及試雜文(會要)進
士所試一大經及爾雅帖既通後試文試賦各一篇文
通而後試策凡五條皆通者為第(通典)貞觀二十三年王
師旦知舉而張昌齡王公謹聲震京邑奏等第無二人
名太宗召師旦問之對曰此輩體性輕薄文章浮豔擢
之恐有變風雅帝以為名言唐李揆乾元中進禮部侍
郎揆病取士不考實徒露搜索禁所挾而迂學陋生葄
枕圖史且不能自措於詞乃大陳書廷中進諸儒約曰
上選士第務得才可盡所欲言由是人人稱美(本傳)先
是進士試詩賦建中二年趙贊以箴論表贊代詩賦大
和八年復試詩賦鄭覃疾進士浮薄屢請罷之文宗
曰敦厚浮薄色色有之進士科取人二百年矣不可遽
罷(會要)武宗即位李德裕論進士不根藝實朝廷顯官
須公卿子弟為之(會要)太平興國三年詔律賦以平側
次用韻天聖五年詔進士參考策論慶歷四年宋
祁等言使士皆土著而教之於學校先策論則文辭者
留心於治亂簡其程式則宏博者得以騁問以大義則
執經者不專於記誦賦許依倣唐人賦體詔頒下五
年詔進士諸科如舊制考校(注云先是頒行宋祁等新制上封者言非便)
熙寧四年詔進士罷詩賦帖經墨義令各占一經并論
語孟子諸科稍令改進士科嘉祐二年詔自今間歲
一開科場(四年設科時頗淹久)治平三年詔今後三歲一開科
場唐取士制唐制取士之科多因隋舊然其大要有
三由學館者曰生徒由州縣者曰鄉貢皆升於有司而
進退之其科之目有秀才有明經有俊士有進士有明
法有明字有明算有一史有三史有開元禮有道舉有
童子有史科此歲舉之常選也其天子之自詔者曰制
舉所以待非常之材焉(選舉志)殿試武后天授元年策問
貢士於洛城殿貢士殿試自此始(通鑑)開寶六年三月
帝御講武殿復試進士慶歷二年正月七日富弼言
省試有三長殿試有三短請令南宫考定高下於殿廷
唱名著為彛式九月詔且依舊例熙寧三年三月上
御集英殿試進士内出制策知舉玄宗開元二十四
年舊制考功員外郎掌試貢舉人有進士李權陵侮員
外郎李昂議者以員外郎位卑不能服衆敇自今委禮
部侍郎試貢舉人(通鑑)帖經帖經者以所習經掩其兩
端中間開為一行裁紙為帖凡帖三字隨時增損得四
得五得六者為通天寶十一載揚浚始開為三行試日
設兵衛薦棘圍之進士大抵千人得第者百一二明經
倍之得第者十一二試已糊其名考之别試初禮部
侍郎親故移試考功謂之别頭正元十六年中書舍人
高郢奏罷議者是之元和十三年庾承宣奏復考功
别頭試太和三年姚中立奏停考功别頭試六年
賈餗又奏復之(唐選舉志)家保狀會昌四年中書門下奏
舉人於禮部納家狀後望依前五人自相保公薦建
隆四年詔不得更發公薦(故事每歲知舉將赴貢闈臺閣得公薦所知)累
舉賜出身開寶三年詔貢士十五舉者具名以聞籍到
司馬浦等百六人賜本科出身鎖廳天禧二年詔鎖
廳應舉人到省不及格勒停元年詔鎖廳不合格除
落罪名
詳說
取士科目自夏商以前不見於經其可見者至周始有
自周後數千載凡其間廢置因革輕重就所偏者看皆
自可考然而考論須見得廢置因革輕重之所以然以
大略觀之大抵向前重向後愈輕且如周禮以鄉三物
教民謂之賓興只看賓之一字當時蓋甚尊士詳考前
一段他一個本末度數精詳具備固不必說只看他賓
興之三年大比獻賢能之書於王王拜受之登於天府
内史貳之如此其重及至後世如飲墨水如奪席脱客
刀如棘闈如糊名若防奸盜然為士者須深思其故何
故古如此重後世如此輕須當深究之三代之時士一
個進修之至惟上之人自求之故如此重又須看當時
之於士待之甚重而攷之則甚詳後世待之既輕攷之
又略且如王制論鄉秀士升於司徒曰選士司徒又論
其士之秀者而升之學曰俊士然後方免其徭役大樂
正又論造士之秀者升諸司馬曰進士這裏方可以受
爵禄司馬政官也以其可使從政也凡經四級然後始
從政然猶未也司馬又辨論官材論其賢者以告於王
而定其論論定然後官之任官然後爵之待其位定始
與之以禄一人之身未入仕之前凡經四級已入仕之
後凡經三級經七級然後始得禄其攷之詳如此成周
之時見得官爵皆天位天禄不敢輕授至後世與之甚
遽全以文字高下為進退蓋有以一日之長而決取終
身之富貴者然論其大略漢唐以來大抵自重而漸輕
自緩而漸速由漢以來雖不能如三代拜受之禮然猶
長州身勸為之駕雖以當時號為諂諛如公孫弘者猶
是鄉人勸勉而來未嘗自進到得後來唐始令投牒自
進(按原本作楊綰投牒自進通考作唐始令投牒自進考唐書寶應二年禮部侍郎楊綰請進士勿自投牒)
(非綰投牒自進也今依通考改正)而士始甚輕此所謂自重而漸輕自
漢至唐進士登第者尚未釋褐或是為人所論薦或再
應皆中或藩方辟舉然後始得釋褐至本朝始放進士
及第即放釋褐此所謂自緩而漸速科目雖多其間歷
代常行自有數自漢至隋以前惟孝廉與秀才常行自
隋唐至本朝惟進士明經常行至熙寧後王荆公用事
改取士之法自是進士獨存明經始廢此其大略可見
其次便是制科却歷代常行不廢漢則因事而舉六朝
亦間舉至唐及本朝亦未嘗廢到得熙寧間王荆公得
政孔文仲對策議新法制科始罷至元祐初又再復得
兩三舉至紹聖初章惇為相欲行荆公法又再罷大抵
三代之時不耑是語言文章至漢以來則有所謂射策
對策是時已成科舉之習雖然尚理會經義入與時議
到隋煬帝之時風俗浮華始有進士之科方有律賦自
唐以來孝廉秀才之科尚在但只是明經進士二科盛
而孝秀衰是時才記傳記則謂之明經文章之士則謂
之進士故有記問者則得明經有辭藻者則得進士當
時南北未分兩邊各自設科既分之後後周進士未設
尚自理會秀孝二科是時南人高南師北人高北師各
守家法莫之能定當時主司有欲優劣之者反為所難
隋煬帝時風俗浮華進士科始立至唐初間進士明經
都重及至中葉以後則進士重而明經輕蓋當唐之時
文華之士多了故如此到得本朝待遇不同進士之科
往往皆為將相皆極通顯至明經之科不過為學究之
類當時之人為之語曰焚香收進士嗔目待明經才設
進士試時便設香案有拜跪之禮才到明經試時則設
棘監守惟恐他傳義當時進士却有帖經之制他文士
都不屑去記這傳義於是有贖帖才是進士科試帖經
不知是或作一篇文或作一賦便可贖帖經及至熙寧
間荆公罷詞賦帖經墨義併歸進士一科齊魯河朔之
士往往守先儒訓詁質厚不能為文辭所以自進士科
一併之後榜出多是南人預選北人預者極少自哲廟
以後立齊魯河朔五路之制凡是北人試者皆别考然
後取人南北始均慶歷中范文正公富鄭公韓魏公執
政欲先試論策使工文辭者言古今治亂簡其程式使
得以逞問以大義使不專記誦自是古文漸復一年而
三公皆罷政此制遂停王文正為相南省試進士當仁
不讓於師賦時邊讓李迪皆有名場屋榜出二人不與
試官取其文觀之李以落韻邊以師為衆與注疏異特
奏令御試王公議以為落韻者不審爾若舍注疏而立
說不可許遂取李黜邊前輩之守注疏如此嚴至王荆
公始以注疏皆不可用作三經說令天下士非從三經
者不預選舉之列罷詞賦又以春秋有三傳難通罷之
至元祐間始復詞賦增春秋又至紹聖章惇執政欲復
介甫法遂復罷詞賦去春秋後來至欽宗又始復元祐
制大抵須是有鄉舉里選底風俗然後方行得鄉舉里
選之制所以楊綰復鄉舉里選未幾停罷緣是未有這
風俗今已為士須思所以為風俗者何由又須深察三
代之所以厚而後世之所以薄者何故則亦庶乎復古
歷代制度詳說卷一
