唐段少卿酉陽襍爼前集卷之十一
唐太常少卿臨淄柯古叚成式撰
明四川道監察御史内鄕李雲鵠校
廣知
俗諱五月上屋言五月人蛻上屋見影魂當去
金曾經在丘塜及爲釵釧溲器陶隱居謂之辱金不可
合鍊
鍊銅時與一童女俱以水灌銅銅當自分爲兩段有凸
起者牡銅也凹䧟者牝銅也
爨釡不沸者有物如豚居之去之無也
竈無故自濕潤者赤蝦蟇名鈎注居之去則止
飲酒者肝氣微則面青心氣微則面赤也
脉勇怒而面青骨勇怒而面白血勇怒而面赤
山氣多男澤氣多女水氣多喑風氣多聾木氣多傴石
氣多力阻險氣多癭暑氣多殘雲氣多壽谷氣多痺丘
氣多尫衍氣多仁陵氣多貪
身神及諸神名異者腦神曰覺元髮神曰玄華目神曰
虛監鼻神曰冲龍玉舌神曰始梁
夫學道之人須鳴天鼓以召衆神也左相叩爲天鐘卒
遇凶惡不祥叩之右相爲天磬若經山澤邪僻威神大
祝叩之中央上下相叩名天鼓存思念當道鳴之叩之
數三十六或三十二或二十七或二十四或十二
玉女以黃玉爲誌大如黍在鼻上無此誌者鬼使也
入山忌日大月忌三日十一日十五日十八日二十四
日二十六日三十日小月忌一日五日十三(二一作)日十
六日二十六日二十八日
凢夢五藏得五榖肺爲麻肝爲麥心爲黍腎爲菽脾爲
粟
几人不可北向理髮脫衣及唾大小便
月朔日勿怒
三月三日不可食百草心四月四日勿伐樹木五月五
日勿見血六月六日勿起土七月七日勿思忖惡事八
月四日勿巿履屣九月九日勿起牀席十月五日勿罰
責人十一月十一日可沐浴十二月三日可戒齋如此
忌三官所察凢存修不可叩頭叩頭則傾丸天覆泥九
天帝號於上境太乙泣於中田但心存叩頭而巳
老子拔白日正月四日二月八日三月十二日四月十
六日五月二十(六字一有)日六月二十四日七月二十八日
八月十九日九月十六日十月十三日十一月十日十
二月七日
隱訣言太清外術生人髮挂菓樹烏鳥不敢食其實
苽兩鼻兩蔕食之殺人簷下滴菜有毒堇黃花及赤
芥(芥一曰)殺人瓠牛踐苗則子苦大醉不可卧黍穰
上汗出眉髮落婦人有娠食乾薑令胎内消十月
食霜菜令人面無光三月不可食陳𦵔莎衣結治
蠼螋瘡井口邊草主小兒夜啼着母卧薦下勿令知
之船底苔療天行寡婦藁薦草節去小兒霍亂
自縊死繩主顚狂孝子衿灰傳面ခ東家門雞棲
木作灰治失音砧垢能蝕人履底古襯板作琴底
合隂陽通神魚有睫及目合腹中自連珠二目不同
連鱗白鬐腹下丹字並殺人鼈目白腹下五(丹一曰)字
卜(十一曰)字者不可食蟹腹下有毛殺人蛇以桑柴
燒之則見足出獸岐尾鹿斑如豹羊心有竅悉害人
馬夜眼五月以後食之殺人犬懸蹄肉有毒白
馬鞍下肉傷人五臟烏自死目不閉鴨目白烏四距
卵有八字並殺人凢飛鳥投人家井中必有物當拔
而放之水脉不可斷井水沸不可飲酒漿無影者不
可飲蝮與青蛙蛇中最毒蛇怒時毒在頭尾凢冡
井間氣秋夏中之殺人先以雞毛投之毛直下無毒迴
旋而下不可犯當以醋數斗澆之方可入矣頗梨千
歲冰所化也琉璃馬腦先以自然灰煑之令軟可以
雕刻自然灰生南海馬腦鬼血所化也玄中記言楓
脂入地爲琥珀世說曰桃瀋入地所化也淮南子云兔
絲琥珀苗也
鬼書有業煞刁斗出於古器
百體中有懸鍼書垂露書秦王破冡書金鵲書虎爪書
倒薤書偃波書信幡書飛帛書籀書謬(繆一云)篆書制書
列書日書月書風書署書䖝食葉書胡書&KR0963;書天竺書
楷書橫書芝英隷鍾隷鼔隷龍虎篆麒麟篆魚篆䖝篆
鳥篆鼠篆牛書兔書草書龍草書狼書犬書雞書震書
反左書行押書檝書景書半草書
召奏用虎爪爲不可學以防詐僞誥下用偃波書
謝章詔板用蜹脚書節信用鳥書朝賀用愼書(曰一)
(填)亦施於婚姻
西域書有驢脣書蓮葉書節分書大秦書䭾乘書牸牛
書樹葉書起屍書石旋書覆書天書龍書鳥音書等有
六十四種
胡綜博物孫權時掘得銅匣長二尺七寸以琉璃爲蓋
又一白玉如意所執處皆刻龍虎及蟬形莫能識其由
使人問綜綜曰昔秦皇以金陵有天子氣平諸山阜處
處輒埋寶物以當王氣此蓋是乎
鄧城西百餘里有榖城榖伯綏之國城門有石人焉刊
其腹云摩兜鞬摩兜鞬鞬慎言疑此亦同太廟金人緘
口銘
歷城北二里有蓮子湖周環二十里湖中多蓮花紅綠
間明乍疑濯錦又漁船掩映罟罾疎布遠望之者若蛛
網浮杯也魏袁翻曾在湖燕集參軍張伯瑜諮公言向
爲血羹頻不能就公曰取洛水必成也遂如公語果成
時清河王怪而異焉乃諮公未審何義得爾公曰可思
湖目清河笑而然之而實未解坐散語主簿房叔道曰
湖目之事吾實未曉叔道對曰藕能散血湖目蓮子故
令公思清河歎曰人不讀書其猶夜行二毛之叟不如
白面書生
梁主客陸緬謂魏使尉瑾曰我至鄴見䨇闕極高圖飾
甚麗此間石闕亦爲不下我家有荀勖所造尺以銅爲
之金字成銘家世所寶此物往昭明太子好集古器遂
將入内此闕既成用銅尺量之其高六丈瑾曰我京師
象魏固中天之華闕此間地勢過下理不得高魏肇師
曰荀勖之尺是積黍所爲用調鍾律阮咸譏其聲有湫
隘之韻後得玉尺度之過短
舊說不見輔星者將死成式親故常會修行里有不見
者未周歲而卒
相傳識人星不患瘧成式親識中識者悉患瘧又俗不
欲看天獄星有流星入當被髮坐哭之候星却出災方
弭金樓子言余以仰占辛苦侵犯霜露又恐流星入天
牢方知俗忌之久矣
荆州陟屺寺僧郍照善射每言射之法凢光長而搖者
鹿帖地而明滅者兔低而不動者虎又言夜格虎時必
見三虎並來夾者虎威當刺其中者虎死威乃入地得
之可却百邪虎初死記其頭所藉處侯月黑夜掘之欲
掘時而有虎來吼擲前後不足畏此虎之鬼也深二尺
當得物如虎珀蓋虎目光淪入地所爲也
又言雕翎能食諸鳥羽復善作風羽風羽法去括三寸
鑚小孔令透笴及鎪風渠深一粒自括達于孔則不必
羽也
道士郭采眞言人影數至九成式常試之至六七而已
外亂莫能辨郭言漸益炬則可别又說九影各有名影
神一名右皇二名魍魎三名洩節樞四名尺鳬五名索
關六名魄奴七名竈ခ(▫一曰)舊抄九影名在麻面紙中
向下兩字魚食不記八名亥靈胎九魚全食不辨
寶曆中有王山人取人本命日五更張燈相人影知休
咎言人影欲深深則貴而壽影不欲照冰照井及浴盆
中古人避影亦爲此古蠼螋短狐踏影蠱皆中人影爲
害近有人善灸人影治病者
都下佛寺往往有神像鳥雀不汚者鳳翔山人張盈善
飛化甲子言或有佛寺金剛鳥不集者非其靈驗也蓋
由取土處及塑像時偶與日辰旺相相符也
又言相寺觀當陽像可知其貧富故洛陽脩梵寺有金
剛二鳥雀不集元魏時𣑽僧菩提達摩稱得其眞相也
或言龍血入地爲琥珀南蠻記寧州沙中有折腰蜂岸
崩則蜂出土人燒治以爲琥珀
李洪山人善符籙博知常謂成式瓷瓦器璺者可弃昔
遇道者言雷蠱及鬼魅多遁其中
近佛畫中有天藏菩薩地藏菩薩近明諦觀之規彩鑠
目若放光也或言以曾青和璧魚設色則近目有光又
往往壁畫僧及神鬼目隨人轉點眸子極正則爾
秀才顧非熊言釣魚當釣其有旋繞者失其所主衆鱗
不復去頃刻可盡
慈恩寺僧廣升言眞元末閬州僧靈鑒善強其彈丸方
用洞庭沙岸下(上一曰)土三觔炭末三兩瓷末一兩榆皮
半兩泔澱二勺紫礦二兩細沙三分藤紙五張渴搨汁
半合九味和擣三千杵齊手丸之隂乾鄭彙爲刺史時
有冨家名寅讀書善飲酒彙甚重之後爲盗事發而死
寅常詣靈鑒角放彈寅指一樹節其節目相去數十步
曰中之獲五千一發而中彈丸反射不破至靈鑒乃䧟
節碎彈焉
王彥威尚書在汴州之二年夏旱時袁王傅季玘遇汴
因宴王以旱爲言季醉曰欲雨甚易耳可求蛇醫四頭
十石甕二枚每甕實以水浮二蛇醫以木蓋密泥之分
置於閙處甕前後設席燒香選小兒十歲以下十餘令
執小青竹晝夜更擊其甕不得少輙王如言試之一日
兩夜雨大注舊說龍與蛇師爲親家焉
唐叚少卿酉陽雜爼續集跋
吳魯能攺齋漫錄云按姚寬西溪叢語云叚成式酉陽
雜爼有諾皐記又有支諾皐意義難解春秋左氏傳襄
公八年秋齊侯伐我北鄙中行獻子將伐齊夢與厲公
訟弗勝公以戈擊之首隊於前跪而戴之奉之以手走見
梗陽之巫皐他日見於道與之言同巫日今茲主必死
若有事於東方則可以逞獻子許諾疑此事也眺伯宇
談助云靈奇秘要辟兵法正月上寅日禹步取寄生木
三呪日諾臯敢如日月震雷令人無敢見我我爲大帝
使者乃斷取五寸隂乾百日爲簮二七循頭乃還著巾
中眺說非也以上皆叢語余以叢語未盡得之蓋叚氏
所載皆鬼神事雖獻子所夢有巫名臯而獻子諾之是
信皐所言之意亦似可證然葛洪抱朴子内篇載遁甲
中經日往山林中當以左手取青龍上草折半置蓬星
下歴明堂入太隂中禹步而行三呪日諾臯太隂將軍
獨開魯孫某甲勿開外人使人見甲者以爲束薪不見
甲者以爲非人則折所持之草置地上左手取土以傳
鼻人中右手持草自蔽左手著前禹步而行到六癸下
閉氣而坐人鬼不能見也以是知諾臯乃太隂之名太
隂者乃隱神之神眺氏不無所本二說皆取今發明于
此
唐叚少卿酉陽雜俎續集䟦
