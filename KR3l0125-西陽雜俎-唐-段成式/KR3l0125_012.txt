唐段少卿酉陽襍爼前集卷之十二
唐太常少卿臨淄柯古叚成式撰
明四川道監察御史内鄉李雲鵠校
語資
歷城縣魏明寺中有韓公碑大和中所造也魏公曾令
人遍錄州界石碑言此碑詞義最善常藏一本於枕中
故家人名此枕爲麒麟函韓公諱麒麟庾信作詩用西
京襍記事旋自追攺曰此吳均語恐不足用也魏肇師
曰古人託曲者多矣然鸚鵡賦禰衡潘尼二集並載奕
賦曹植左思之言正同古人用意何至於此君房曰詞
人自是好相採取一字不異良是後人莫辯魏尉瑾曰
九錫或稱王粲六代亦言曹植信曰我江南才士今日
亦無舉世所推如温子升獨擅鄴下常見其詞筆亦足
稱是遠名近得魏收數卷碑製作富逸特是高才也
梁遣黃門侍郎明少遐秣陵令謝藻信威長史王纘冲
宣城王文學蕭愷兼散騎常侍袁狎兼通直散騎常侍
賀文發宴魏使李騫崔劼温凉畢少遐詠騫贈其詩曰
蕭蕭(肅一曰)風簾舉依依然可想騫曰未若燈花寒不結
最附時事少遐報詩中有此語劼問少遐曰今歲竒寒
江淮之間不乃冰凍少遐曰在此雖有薄冰亦不廢行
不似河冰一合便勝車馬狎曰河冰上有狸跡便堪人
渡劼曰狸當爲狐應是字錯少遐曰是狐性多疑鼬性
多預狐疑猶預因此而傳耳劼曰鵲巢避風雉去惡政
乃是鳥之一長狐疑鼬預可謂獸之一短也
梁徐君房勸魏使尉瑾酒一噏即盡笑曰竒快瑾曰鄉
鄴飲酒未嘗傾巵武州已來舉無遺滴君房曰我飲實
少亦是習慣微學其進非有由然庾信曰庶子年之高
卑酒之多少與時升降便不可得而度魏肇師曰徐君
年隨情少酒因境多未知方十復作若爲輕重
梁宴魏使魏肇師舉酒勸陳昭日此席已後便與卿少
時阻闊念此甚以悽眷昭曰我欽仰名賢亦何已也路
中都不盡深心便復乖隔泫歎如何俄而酒至鸚鵡杯
徐君房飲不盡屬肇師肇師曰海蠡蜿蜒尾翅皆張非
獨爲玩好亦所以爲罰卿今日眞不得辭責信曰庶子
好爲術數遂命更滿酌君房謂信曰相持何乃急肇師
曰此謂直道而行乃非豆箕之喻君房乃覆椀信謂瑾
肇師曰適信家餉致&KR0893;醁酒數器泥封全但不知其味
若爲必不敢先嘗謹當奉薦肇師曰每有珍旨多相費
累顧更以多慚
魏僕射收臨代七月七日登舜山徘徊顧眺謂主簿崔
曰吾所經多矣至於山川沃壤衿帶形勝天下名州不
能過此唯未審東陽何如崔對曰青有古名齊得舊號
二處山川形勝相似曾聽所論不能踰越公遂命筆爲
詩於時新故之際司存缺然求筆不得乃以五伯杖畫
堂北壁爲詩曰述職無風政復路阻山河還思麾盖日
留謝此山阿
舜祠東有大石廣三丈許有鑿不醉不歸四字於其上
公曰此非遺德令鑿去之
梁宴魏使季騫崔劼樂作梁舍人賀季曰音聲感人深
也劼曰昔申喜聽歌愴然知是其母理實精妙然也梁
主客王克曰聽音觀俗轉是精者劼曰延陵昔聘上國
實有觀風之美季曰卿發此言乃欲挑戰騫曰請執鞭
弭與君周旋季曰未敢三舍劼曰數奔之事久已相謝
季曰車亂旗靡恐有所歸劼曰平隂之役先鳴已久克
曰吾方欲舘榖而旌武功騫曰王夷師&KR1106;將以誰屬遂
共大笑而止樂欲訖有馬數十疋馳過末有閹人騫曰
巷伯乃同趣馬詎非侵官季曰此乃貌似劼曰若値袁
紹恐不能免
歷城房家園齊博陵君豹之山池其中襍樹森竦泉石
崇邃歷中袚褉之勝也曾有人折其桐枝者公曰何謂
傷吾鳳條自後人不復敢折公語參軍尹孝逸曰昔季
倫金谷山泉何必踰此孝逸對曰曾詣洛西游其故所
彼此相方誠如明教孝逸常欲還鄴詞人餞宿於此逸
爲詩曰風淪歷城水月倚華山樹時人以此兩句比謝
靈運池塘十字焉
單雄信幼時學堂前植一棗樹至年十八伐爲鎗長丈
七尺拱圍不合刃重七十觔號爲寒骨白常與秦王卒
相遇秦王以大白羽射中刃火出因爲尉遲敬德拉折
秦叔寶所乘馬號忽雷駮常飲以酒每於月明中試能
豎越三領黑氊及胡公卒嘶鳴不食而死
徐敬業年十餘歲好彈射英公每曰此兒相不善將赤
吾族射必溢鏑走馬若滅老騎不能及英公常獵命敬
業入林趁獸因乘風縱火意欲殺之敬業知無所避遂
屠馬腹伏其中火過浴血而立英公大竒之
玄宗常伺察諸王寧王常夏中揮汗鞔鼔所讀書乃龜
兹樂譜也上知之喜曰天子兄弟當極醉樂耳
寧王常獵於鄠縣界搜林忽見草中一櫃扄鎻甚固王
命發視之乃一少女也問其所自女言姓莫氏父亦曾
作仕叔伯莊居昨夜遇光火賊賊中二人是僧因劫某
至此動婉含嚬冶態橫生王驚悅之乃載以後乘時慕
犖者方生獲一熊置櫃中如舊鎻之時上方求極色王
以莫氏衣冠子女即日表上之具其所由上令充才人
經三日京兆奏鄠縣食店有僧二人以錢一萬獨賃店
一日一夜言作法事唯舁一櫃入店中夜久腷膞有聲
店戸人怪日出不啓門撤戸視之有熊衝人走出二僧
已死骸骨悉露上知之大笑書報寧王云寧哥大能處
置此僧也莫才人能爲秦聲當時號莫才人囀焉
一行公本不解奕因會燕公宅觀王積薪棋一局遂與
之敵笑謂燕公曰此但爭先耳若念貧道四句乘除語
則人人爲國手
晉羅什與人棋拾敵死子空處如龍鳳形或言王積
薪對玄宗棋局畢悉持(時一曰)出
黃㼐兒矮陋機惠玄宗常憑之行問外間事動有錫賚
號曰肉杌一日入遲上怪之對曰今日雨淖向逢捕賊
官與臣爭道臣掀之墜馬因下階叩頭上曰外無奏汝
無懼復憑之有頊京兆上表論上即叱出令杖殺焉
王勃每爲碑頌先墨磨數升引被覆面而卧忽起一笔
書之初不竄點時人謂之腹藁少夢人遺以丸墨盈袖
燕公常讀其夫子學堂碑頌頭自帝車至太甲四句悉
不解訪之一公一公言北斗建干七曜在南方有是之
祥無位聖人當出華盖已下卒不可悉
李白名播海内玄宗於便殿召見神氣高朗軒軒然若
霞舉上不覺亡萬乘之尊因命納履白遂展足與高力
士曰去靴力士失勢遽爲脫之及出上指白謂力士曰
此人固窮相白前後三擬詞選不如意悉焚之唯留恨
别賦及禄山反製胡無人言太白入月敵可摧及禄山
死太白蝕月衆言李白唯戲杜考功飯顆山頭之句成
式偶見李白祠亭上宴别杜考功詩今錄首尾曰我覺
秋興逸誰言秋興悲山將落日去水共晴空宜烟歸碧
海夕雁度青天時相失各萬里茫然空爾思
薛平司徒常送太僕卿周皓上諸色人吏中末有一老
人八十餘著緋皓獨問君屬此司多少時老人言某本
藝正傷折天寳初高將軍郎君被人打下頷骨脫某爲
正之高將軍賞錢千萬兼特奏緋皓因頷遣之唯薛覺
皓顔色不足伺客散獨留從容謂周曰向卿問著緋老
吏似覺卿不悅何也皓驚曰公用心如此精也乃去僕
邀薛宿曰此事長可緩言之某少年常結豪族爲花柳
之遊竟蓄亡命訪城中名姬如蠅襲羶無不獲者時靖
恭坊有姬字夜來稚齒巧笑歌舞絶倫貴公子破産迎
之予時與數軰富於財更擅之會一日其母白皓曰某
日夜來生日豈可寂寞乎皓與往還竟求珍貨合錢數
十萬會飲其家樂工賀懷智紀孩孩皆一時絶手扄方
合忽覺擊門聲皓不許開良久折關而入有少年紫裘
騎從數十大詬其母母與夜來泣拜諸客將散皓時血
氣方剛且恃扛鼎顧從者敵因前讓其怙勢攘臂敺之
踣於拳下遂突出時都亭驛有魏貞有心義好養私客
皓以情投之貞乃藏於妻女間時有司追捉急切貞恐
蹤露乃夜辦裝具腰白金數挺謂皓曰汴州周簡老義
士也復與郎君當家今可依之且宜謙恭不怠周簡老
盖大俠之流見魏貞書甚喜皓因拜之爲叔遂言狀簡
老命居一船中戒無妄出供與極厚居歲餘忽聽船上
哭泣聲皓潛窺之見一少婦縞素甚美與簡老相慰其
夕簡老忽至皓處問君婚未某有表妹嫁與甲甲卒無
子今無所歸可事君子皓拜謝之郎夕其表妹歸皓有
女二人男一人猶在舟中簡老忽語皓事已息君貌寢
必無人識者可游江淮乃贈百餘千皓號哭而别簡老
尋卒皓官已達簡老表妹尚在兒娶女嫁將四十餘年
人無所知者適被老吏言之不覺自愧不知君子察人
之微也(司徒說之也有人親見薛)
大曆末禪師玄覽住荆州陟屺寺道高有風韻人不可
得而親張璪常畫古松於齋壁符載讚之衛象詩之亦
一時三絶覽悉加堊焉人問其故曰無事疥吾壁也僧
郍即其甥爲寺之患發瓦探鷇壞牆薰鼠覽未嘗責有
弟子義詮布衣一食覽亦不稱或怪之乃題詩於竹曰
大海從魚躍長空任鳥飛欲知吾道廓不與物情違忽
一夕有梵僧撥戸而進曰和尚速作道場覽言有爲之
事吾未嘗作僧熟視而出反手闔戸門扄如舊覽笑謂
左右吾將歸歟遂遽浴訖(蚤起一曰)隱几而化
馬僕射(侍中一曰)旣立勲業頗自矜伐常有陶偘之意故呼
田悅爲錢龍至今爲義士非之當時有揣其意者乃先
著謠於軍中曰齋鍾動也和尚不上堂月餘方異其服
色謁之言善相馬遽見因請遠左右曰公相非人臣然
小有未通處當得寶物直數千萬者可以通之馬初不
實之客曰公豈不聞謠乎正謂公也齋鍾動時至也和
尚公之名不上堂不自取也馬不聽之始惑即爲具肪
玉紋犀及貝珠焉客一去不復知之馬病劇方悔之
信都民蘇氏有二女擇良婿張文成往成蘇曰子雖有
財不能富貴得五品官即死時魏知古方及第蘇曰此
雖黑小後必貴乃以長女妻之女髮長七尺黑光如漆
相者云大富貴後知古拜相封夫人云
