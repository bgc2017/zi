唐叚少卿酉陽雜俎前集卷之三
唐太常少卿臨淄柯古段成式撰
明四川道監察御史内鄉李雲鵠校
貝編
釋門三界二十八天四洲至華嚴藏世界八寒八熱地
獄等法自三身五位四果七支至十八界三十七道品
等入釋者率能言之今不復具錄其事尤異者
鬘持天十住處十六分中輪王樂不及其二
四種樂一無怨二隨念及天女不念餘天等身香百由
旬迦留波陁天此由象跡有十地也
目不瞚衆蜂出妙音六天香風皆入此天四天王
十地彩地質多羅地八林箜篌天十地金流河
無影山有影遊(隨一作)烏隨(衆一作)其行處池同其
色衆烏說偈白身天身色如拘勿頭花無足
柔耎隨足上下樂遊戱天乘鵝殿寶樹枝葉
如殿三十三天九十九那由天女憶念樹物隨意
而出十花池千柱殿六時林一日具六時
千輻輪殿天妃舍友所坐也衣無經緯將死者塵
着身馬殿千鵝駕金剛綖帶行林隨天所至
衆烏金臆大象百頭頭有十牙牙端有百浴池頂有
山名曰界莊嚴鼻有河如閻牟那河水散落世界為霧
脇有二園一名喜林二名樂林象名伊羅婆那光明
林四維有意樹帝釋將與修羅戰入此林四樹間自見
勝敗之相甲胄林甲胄從樹而生不可破壊
蓮出摩偷美飲也修一千二百善業者此生天上妙之
觸如觸迦旃鄰提鳥此鳥輪王出世方見
開合林開目常見光明
夜摩天住虛空閻婆風所持也
積崖山高三百由旬有七榻七箱
始生天者五相一光覆身而無衣二見物生希有心三
弱顔四疑五怖又五木一近蓮池花不開(不字一無)二近
林蜂(絳一作)離樹三聽天女歌而出壓離四近樹花萎五
殿不行空又見身光衣觸如金剛及照毘琉璃鏡不
見其道
天女九退相一皮緩二頭花散落三赤花在道變為黃
四風吹無縷衣如人依觸五飛行意倦六觸水而濁七
取樹花高不可及八見天子無媚九髮散麄澁又脣
動不止瓔珞花鬘皆重
十二種離垢布施生此天羣鳥青影覆萬由旬
摩尼珠中有金字偈
四天王天有十二失壊常與脩羅闘戰等三十三天
八種失壊有劣天不爲帝釋所識等夜摩天六失壊
食劣生慚等
兜率陁天四失壊不樂鵝王說法聲等化樂天四失
壊天業將盡其足無影等
他化自在天四失壊寶翅蜂捨去等
色界天下石經十方八千三百八十三年方至地
閻浮提人生三肘半至四肘骨四(五一作)十五脉十三身
蟲有毛燈瞋血禪都摩蟲流行血中善色蟲處糞
中令人安樂起根蟲飽則喜歡喜蟲能見衆夢
又有痶瘓瞢等
賒婆羅人穿脣駞面目有諸人二足師子有翼女人
狗面有林名吱多迦羅刹所住㫬目間行百千由旬洲
有赤地黑玉銅康白等
欝單越雞多迦等天河七十
自在無畏四天王否如鴨音林麒麟陁樹迦吱多
那等二十五鹿名有山多牛頭
旃檀天人與阿修羅闘傷者於此塗香
提羅迦樹花見日光即開拘尼陁樹花見月光即開
無憂樹女人觸之花方開尸利沙樹足蹈即長
又白龍活鵝旋鼻境界等花
瞿陁尼女人主乳有十億聚落一萬二城大國多伽
多支五大河月力等弗婆提三大林峪ခ等三(作一)
(王)大城大者三億五十萬三千五百五十六聚落
南洲耳髮莊嚴北洲眼莊嚴西洲頂腹莊嚴東
洲肩䏶莊嚴
生贍部者見白㲲生欝林越見赤㲲見母如鵝生瞿陁
夷生黃屋見母如牛生弗婆提見青㲲見母如馬
阿修羅以鬼攝摩及鬼有神通者二畜攝在海地下八
萬四千由旬
酒樹又有樹羣蜂流蜜其色如金婆羅婆樹其實
如甕
四婇女如影等各有十二億那由他侍女夀五千歲地
名月鬘不見頂山十三處鹿迷蜂旋赤目魚正走
冰行住空住山窟愛池魚口等黃鬘林
鋡毘羅城戰時手足斷而更生半身及道即死
鬼怪閻浮提下五百由旬有三十六種魔羅令鬘鬼此
言鬼子魔遮叱迦鳥唯得食魚捨鵝鬼受此身
畜生有三十四(六一作)億種龍住閻浮提者五十七億龍
於瞿陁尼不降濁水西洲人食濁水則天單越人惡冷
風龍不發冷於弗婆提洲不作雷聲不起電光東洲
惡也其雷聲兜率天作歌唄音閻浮提作海潮音
其雨兜率天上雨摩尼護世城雨美膳海中注雨不絶
如連輪阿修羅中雨兵仗閻浮提中雨清淨水
地獄一百三十六三角生死善無記也團生死諸
天也青出死地獄黃出死餓鬼赤業(出一作)畜生
活地獄十六别處下天五千年此獄一晝夜金剛蟲瓮
熱黃藍花心彌泥魚排筒
黑繩地獄旃茶(茶一作)劇畏鷲
處合地獄上中下䇢銅汁河中身洋如蘇鷲腹火人
割刳處堅&KR1836;(靳一作)炎口夜于(干一作)朱誅蟲鐵蟻淚
火處以佉佗羅灰致眼中ခ池黿
號呌地獄髮流火處火末蟲處四百四痛火厚二
百肘
大號呌地獄闊廣三居賒口生確(確一作)蟲火鬢(鬚一作)
處金舒迦色肉泥色也赤樹魚腹苦
燋熱地獄十二炎處火生十方及饑渴火也針
風生龍口中彌泥魚鑊量五十由旬沸沫高半由旬
吹下三十六億由旬鬘塊烏處地盆蟲置之鼓牛鼓
出惡聲千頭龍
阿鼻十六别劇衣裳健破完而速垢將生阿鼻之
相死時見身如八歲兒面在下空中風吹三千年受苦
勝如阿迦尼吒天樂獄中臰氣能壊欲界六天有出没
之二山遮之烏口處黑肚處一角二角處
八寒地獄多與常說同
凢生地獄有三種形罪輕作人形其次畜形極苦無形
如肉軒肉屏等今佛寺中畫地獄變唯子隔獄稍如經
說其苦具悉圖人間者曾無一據
舊說地獄中蔭牛頭阿傍無情業所感現
人漸死時足後最令冷出地獄之相也
器世將壊無生地獄者
阿修羅有一切觀見池戰之勝敗悉見池中
鬘持天鏡林中天人自見善惡因緣正行天頗梨樹
見人行與非法毗留博天常於此觀之忉利天及
人中七生事見於殿壁中無法第八生波利邪多天
有波利邪多樹見閻浮提人善不善相行善則照百由
旬行不善則彫枯半行善則半榮微細行天寶樹枝
葉悉見天人影像上中下業亦見其中閻摩那婆羅
天娑羅樹中見果報其殿淨如鏡悉見天人所作之業
果報又第二樹中有千柱殿有業網諸地獄十六隔
劇悉見其中
夜摩天撫垢鏡池池中見自身額上所見過見業果
又閻浮那施塔影中見欲界罪福及三惡趣言天象異
者若有將(所一作)食肥膩沉水鳥下飛日將蝕諸方赤
二十八宿昴(角一作)為首一夜行三十(六字一有)時形如剃
刀姓鞞耶尼祭用乳屬火畢形如笠又屬木祭用鹿
肉祭頗羅墮觜屬日(日字一無)月之子姓毘梨佉耶尼形
如鹿頭祭用菓參屬日姓天婆斯失絺形如婦人黶
祭用醍醐井屬日姓參形如足跡祭用粳米和蜜
鬼屬木姓炮波羅毘形如佛胷祭同井柳屬姓祭與
參同形如蛇星屬火形如何岸姓賓伽耶尼祭用烏
麻張屬福德天姓瞿曇形祭如井翼屬林天姓憍
陳如祭用黑豆形同上軫屬毘沙梨帝形如人手姓
迦遮延祭用莠稗角屬喜樂天姓貨多羅形如上祭
用花亢姓迦旃延祭用菉荳氐姓多羅尼以花祭
房屬慈天姓阿藍婆形如瓔珞祭用酒肉心屬忉
利天姓迦羅延形如大麥祭用粳米尾屬臘師天姓
遮耶尼形如蝎尾祭用菓根箕屬清淨天姓持父迦
形如牛角斗姓莫迦還形如人拓石祭如井牛屬
梵天姓梵嵐摩形如牛頭祭如參女屬毘紐天姓帝
利迦遮耶尼形如心祭以鳥肉虛姓同翼形如鳥祭
用烏豆汁危姓單羅尼形如參(心一作)祭以粳米室
屬蛇頭天蝎天之子姓閻浮都迦祭用血壁姓陁難
闍奎姓阿瑟吒祭用酪婁屬乾闥婆天姓阿含婆
形如馬頭祭用大麥胃姓䭾伽毘形如鼎足
亢虛參胃四星不得入陣
軫宿生人七步無蛇角宿生人好嘲戲女宿生人
亢參危三宿日作事不成虛角(事字一有)勝
一千六百刹那為一迦那倍六十名横呼律多倍三十
名為一日夜
夜义口煙為彗龍王身光曰憂流迦此言天狗
魏明帝始造白馬寺寺中懸幡影入内帝怪問左右曰
佛有何神人敬事之
烏仗那國有佛跡隨人身福夀量有長短
那揭羅曷國城東塔中有佛頂骨周二尺欲知善惡者
以香塗印骨其迹煥然善惡相悉見
北天健䭾羅國有大窣堵波佛懸記七燒七立佛方城
玄裝言城壊已三年
西域佛金剛座有標界銅觀自在像兩軀國人相傳菩
薩身沒佛法亦盡隋末已沒過胸臆矣
乾陁國頭河岸有繫白象樹花葉似棗季冬方熟相傳
此樹滅佛法亦滅
北朝時徐州角城縣之北僧尼著白布法服時有青布
袈裟者
波斯屬國有阿軬茶國城北大林中有伽藍音佛於此
聽比丘著函縛屣函縳此言靴也
寧王憲寝疾上命中使送醫藥相望於道僧崇一療憲
稍瘳上悅持賜崇一緋袍魚袋
梁簡文帝有謝賜欝泥納袈裟表
魏使陸操至梁梁王座小輿使再拜遣中書舍人殷炅
宣旨勞問至重雲殿引昇殿梁主著菩薩衣北面太子
已下皆菩薩衣侍衛如法操西向以次立其人悉西廂
東面一道人贊禮佛詞凡有三卷其贊第三卷中稱為
魏主魏相高并南北二境士女禮佛訖臺使與其羣臣
俱再拜矣
魏李騫崔劼至梁同泰寺主客王克舍人賀季友及三
僧迎門引接至浮圖中佛傍有執板筆者僧謂騫曰此
是尸頭專記人罪騫曰便是僧之董狐復入二堂佛前
有銅鉢中燃燈劼曰可謂日月出矣爝火不息
盧縣東有金榆山昔朗法師令弟子至此採榆莢詣瑕
丘市易皆化為金錢
後魏胡后嘗問沙門(法師一作)寶誌國祚且言把棗與雞喚
朱朱蓋爾朱也有趙法和請占誌公曰大箭不須羽
東箱屋急手作法和尋喪父
歴城縣光政寺有磬石形如半月&KR1401;光若滴扣之聲及
百里北齊時移於都内使人擊之其聲杳絶却令歸本
寺扣之聲如故士人語曰磬神聖戀光政
國初僧玄奘往五印取經西域敬之成式見倭國僧金
剛三昩言嘗至中天寺中多畫玄奘麻屩及匙筯以綵
雲乘之蓋西域所無者每至齋日輒膜拜焉
又言郍蘭陁寺僧食堂中熱際有巨蠅數萬至僧上堂
時悉自飛集于庭樹
僧萬迴年二十餘貌癡不語其兄戍遼陽久絶音問或
傳其死其家為作齋萬迴忽卷餅茹大言曰兄在我將
饋之出門如飛馬馳不及及暮而還得其兄書緘封猶
濕計往返一日萬里因號焉
天后任酷吏羅織位稍隆者日别妻子博陵王崔玄暉
位望俱極其母憂之曰汝可一迎萬迴此僧寶誌之流
可以觀其舉止禍福也及至母垂泣作禮兼施銀匙筯
一䨇萬迴忽下階擲其匙筯於堂屋上掉臂而去一家
謂為不祥經日令上屋取之匙筯下得書一卷觀之䜟
緯書也遽令焚之數日有司忽即其家大索圖䜟不獲
得雪時酷吏多令盗夜埋蠱遺䜟於人家經月告密籍
之博陵微萬廻則滅族矣
梵僧不空得緫持門能役百神玄宗敬之歲常旱上令
祈雨不空言可過某日今祈之必暴雨上乃令金剛三
藏設壇請雨連日暴雨不止坊市有漂溺者遽召不空
令止之不空遂於寺庭中捏泥龍五六當溜水胡言罵
之良久復置之乃大笑有頃雨霽
玄宗又嘗召術士羅公遠與不空同祈雨互校功力上
俱召問之不空曰臣昨焚白檀香龍上令左右掬庭水
嗅之果有檀香氣
又與羅公遠同在便殿羅時反手搔背不空曰借尊師
如意殿上花石瑩滑遂激(擊一作)窣至其前羅再三取之
不得上欲取之不空曰三郎勿起此影耳因舉手示羅
如意又邙山有大蛇樵者常見頭若丘陵夜常承露
氣見不空作人語曰弟子惡報和尚何以見度常欲翻
河水陷洛陽城以快所居也不空為受戒說苦空且曰
汝以瞋心受此苦復忿恨吾力何及當思吾言此身自
捨昔而来後旬月樵者見蛇死於澗中臭達數十里不
空每祈雨無他軌則但設數繡座手簸旋數寸木神念
呪擲之自立於座上伺木神吻角牙出目瞚則雨至
僧一行窮數有異術開元中嘗旱玄宗令祈雨一行言
當得一器上有龍狀者方可致雨上令於内庫中遍視
之皆言不類數日後指一古鏡鼻盤龍喜曰此有真龍
矣乃持入道場一夕而雨或云是楊州所進初範模時
有異人至請閉戶入室數日開戶模成其人巳失有圖
并傳于世此鏡五月五日於楊子江心鑄之
荆州貞元初有狂僧些僧其名者善歌河滿子常遇醉
五百塗辱之令歌僧即發聲其詞皆五百從前非慝也
五百驚而自悔
蘇州貞元中有義師状如風狂有百姓起店十餘間義
師忽運斤壊其簷禁之不止其人素知其神禮曰弟子
活計賴此顧曰爾惜乎乃擲斤於地而去其夜市火唯
義師所壊簷屋數間存焉常止於廢寺殿中無冬夏常
積火壊幡木象悉火之好活燒鯉魚不待熟而食垢面
不洗洗之輒雨吴中以為雨候將死飲灰汁數斛乃念
佛而坐不復飲食百姓日觀之坐七日而死時盛暑色
不變支不摧安國寺僧熟地常燒木佛往往與人語頗
知宗要寺僧亦不之測
唐叚少卿酉陽雜爼續集卷之三
唐太常少卿臨淄柯古叚成式撰
明四川道監察御史内鄉李雲鵠校
支諾臯下
開元末蔡州上蔡縣南李村百姓李簡癎疾卒瘞後十
餘日有汝陽縣百姓張弘義素不與李簡相識所居相
去十餘舍亦因病死經宿却活不復認父母妻子且言
我是李簡家住上蔡縣南李村父名亮驚問其故言方
病時夢有二人着黃賫帖見追行數里至一大城署曰
王城引入一處如人間六司院留居數日所勘責事悉
不能對忽有一人自外來稱錯追李簡可即放還一吏
曰李簡身壞須令别託生時憶念父母親族不欲别處
受生因請却復本身少傾見領一人至通曰追到雜職
汝陽張弘義吏又曰弘義身幸未壞速令李簡託其身
以盡餘年遂被兩吏扶持却出城但行甚速漸無所知
忽若夢覺見人環泣及屋宇都不復認亮訪其親族名
氏及平生細事無不知也先解竹作因自入房索刀具
破蔑成器語音舉止信李簡也竟不返汝陽時成式三
從叔父攝蔡州司戶親驗其事昔扁鵲易魯公扈趙嬰
齊之心及寤互返其室二室相諮以是稽之非寓言矣
武宗六年揚州海陵縣還俗僧義本且死託其弟言我
死必為我剃鬚髮衣僧衣三事弟如其言義本經宿却
活言見二黃衣吏追至冥司有若王者問曰此何州縣
吏言楊州海陵縣僧王言奉天符沙汰僧尼海陵無僧
因何作僧領來令廻還俗了領來僧遽索俗衣衣之而
卒
汴州百姓趙懷正住光德坊太和三年妻阿賀常以女
工致利一日有人携石枕求售賀一環獲焉趙夜枕之
覺枕中如風雨聲因令妻子各枕一夕無所覺趙枕輙
復如舊或喧悸不得眠其姪請碎視之趙言脱碎之無
所見棄一百之利也待我死後爾必破之經月餘趙病
死妻令姪毁視之中有金銀各一鋌如模鑄者所凾鋌
處無絲隙不知從何而入也鋌各長三寸餘闊如巨臂
遂貨之辦其殮及償債不餘一錢阿賀今住洛陽會節
坊成式家雇其紉針親見其說
成式(文昌一作叚)三從房叔父某者貞元末自信安至洛暮
達瓜洲宿於舟中夜久彈琴覺舟外有嗟嘆聲止息即
無如此數四乃緩軫還寢夢一女子年二十餘形悴衣
敗前拜曰妾姓鄭名瓊羅本居丹徒父母早亡依於孀
嫂嫂不幸又殁遂來揚子尋姨夜至逆旅市吏子王惟
舉乘醉將逼辱妾知不免因以領巾絞項自殺市吏子
乃潜埋妾於魚行西渠中其夕再見夢揚子令石義留
竟不為理復見冤氣於江石上謂非烟之祥圖而表奏
抱恨四十年無人為雪妾父母俱善琴適聽郎君琴聲
竒音翕響心感懷嘆不覺來此尋至洛北河清縣溫谷
訪内弟樊元則元則自少有異術居數日忽曰兄安得
此一女鬼相隨請為遣之乃張燈焚香作法頃之燈後
窣窣有聲元則曰是請紙筆也即投紙筆於燈影中少
頃旋紙疾落燈前視之書盈於幅書雜言七字辭甚悽
恨元則遽令錄之言鬼書不久輙漫滅及曉紙上若煤
汚無復字也元則復令具酒脯紙錢乘昏焚於道有風
旋灰直上數丈及聆悲泣聲詩凢二百六十二字率叙
幽冤之意語不甚曉詞故不載其中二十八字曰痛填
心兮不能語寸斷腸兮訴何處春生萬物妾不生更恨
魂香不相遇
廬州舒城縣蚓成式三從房伯父大和三年任廬州某
官庭前忽有蚓出大如食指長三尺白項下有兩足足
正如雀脚步於垣下經數日方死
荆州百姓孔謙蚓成式姪女乳母阿史本荆州人嘗言
小兒時見隣居百姓孔謙籬下有蚓口露雙齒肚下足
如蚿長尺五行疾於常蚓謙惡遽殺之其年謙喪母及
兄謙亦不得活
越州有盧冉者時舉秀才家貧未及入京因之顧頭堰
堰在山隂縣顧頭村與表兄韓確同居自幼嗜鱠在堰
嘗憑吏求魚韓方窹夢身為魚在潭有相忘之樂見二
漁人乘艇張網不覺入網中被擲桶中覆之以葦復覩
所憑吏就潭商價吏即擢鰓貫鯁楚痛殆不可忍及至
舍歴認妻子婢僕有傾寘碪斮之苦若脱膚首落方覺
神癡良久盧驚問之具述所夢遽呼吏訪所市魚處洎
漁子形狀與夢不差韓後入釋住祗園寺時開元二年
成式書吏沈郅家在越州與堰相近目覩其事
曹州南華縣端相寺時尉李藴至寺廵檢偶見尼房中
地方丈餘獨高疑其藏物掘之數尺得一瓦缾覆以木
槃視之有髗骨大方隅顴下属骨兩片長八寸開罅徹
上容釵股若合筒瓦下齊如截瑩如白牙藴意所尼産
因毁之
中書舍人崔嘏弟崔暇娶李氏爲曹州刺史令兵馬使
國邵南勾當障車後邵南因睡忽夢崔女在一廳中女
立於牀西崔暇在牀東執紅箋題詩一首笑授暇暇因
朗吟之詩言莫以貞留妾從他理管絃容華難久駐知
得幾多年夢後纔一歲崔暇妻卒
李正已本名懷玉侯逸希之内弟也侯鎮淄青署懷玉
為兵馬使尋搆飛語矦怒囚之將寘於法懷玉抱冤無
訴於獄中壘石象佛默期冥報時近臘日心慕同儕嘆
吒而睡覺有人在頭上語曰李懷玉汝富貴時至即驚
覺顧不見人天尚黑意甚怪之復睡又聽人謂曰汝看
墻上有青烏子噪即是富貴時及覺不復見人有傾天
曙忽有青烏數十如雀飛集墻上俄聞三軍呌喚逐出
希逸壞鍊取懷玉扶知留後成式見台州喬庶說喬之
先官於東平目擊其事
河南少尹韋絢少時常於䕫州江岸見一異蟲初疑棘
鍼一枝從者驚曰此蟲有靈不可犯之或致風雷韋試
令踏地驚之蟲伏地如滅細視地上若石脉焉良久漸
起如舊每刺上有一爪忽入草疾走如箭竟不知是何
物
永寧王相王涯三怪淅米匠人蘇潤本是王家炊人至
荆州方知因問王家咎徵言宅南有一井每夜常沸湧
有聲晝窺之或見銅(叵一作)厮羅或見銀熨斗者水腐不
可飲又王相内齋有禪牀柘材絲䋲工極精巧無故
解散各聚一處王甚惡之命焚於竈下又長子孟博
晨興見堂地上有凝血數滴蹤至大門方絶孟慱遽令
鏟去王相初不知也未數月及難
許州有一老僧自四十已後每寐熟即喉聲如鼓簧若成
韵節許州伶人伺其寢即譜其聲按之絲竹皆合古奏
僧覺亦不自知二十餘年如此
荆有魏溪好食白魚日命僕市之或不獲輙笞責一日
僕不得魚訪之於獵者可漁之處獵者紿之曰某向打
魚網得一麝因漁而獲不亦異乎僕依其所售具事於
溪溪喜曰審如是或有靈矣因寘諸榻日夕薦香火歴
數年不壞頗有吉凶之驗溪友人惡溪所爲伺其出烹
而食之亦無其靈
成都坊正張和蜀郡有豪家子冨擬卓鄭蜀之名姝無
不畢致每按圖求麗媒盈其門常恨無可意者或言坊
正張和大俠也幽房閨稚無不知之盍以誠投乎豪家
子乃具籝金篋錦夜詣其居具告所欲張欣然許之異
日謁豪家子偕出西郭一舍入廢蘭若有大像巋然與
豪家子昇像之座坊正引手捫佛乳揭之乳壞成穴如
盌即挺身入穴因拽豪家子臂不覺同在穴中道行十
數步忽覩高門崇墉狀如州縣坊正叩門五六有丸髻
婉童啓迎拜曰主人望翁來久矣有傾主人出紫衣貝
帶侍者十餘見坊正甚謹坊正指豪家子曰此少君子
也汝可善待之予有切事須返不坐而去言已失坊正
所在豪家子心異之不敢問主人延於堂中珠璣緹繡
羅列滿目又有瓊杯陸海備陳飲徹命引進妓數四支
鬟撩鬢縹若神仙其舞杯閃毬之令悉新而多思有金
器容數升雲擎鯨口鈿以珠粒豪家子不識問之主人
笑曰此盗(次皿一作)也本擬伯雅豪家子竟不解至三更主
人忽顧妓曰無廢歡笑予暫有所適揖客而退騎從如
州牧列燭而出豪家子因私於墻隅妓中年差暮者遽
就謂曰嗟乎君何以至是我軰早為所掠醉其幻術歸
路永絶君若要歸第取我教授以七尺白練戒曰可執
此候主人歸詐祈事設拜主人必荅拜因以練蒙其頭
將曙主人還豪家子如其教主人投地乞命曰死嫗負
心終敗吾事今不復居此乃馳去所教妓即共豪家子
居二年忽思歸妓亦不留大設酒樂餞之飲既闌妓自
持鍤開東墻一穴亦如佛乳推豪家子於墻外乃長安
東墻堵下遂乞食方達蜀其家失已多年意其異物道
其初始信貞元初事
興元城固縣有韋氏女兩歲能語自然識字好讀佛經至
五歲一縣所有經悉讀遍至八歲忽清晨薰衣靚粧默
存牖下父母訝移時不出視之已蛻衣而失竟不知何
之荆州處士許卑得於韋氏鄰人張弘郢
忠州墊江縣縣吏冉端開成初父死有嚴師者善山崗
爲卜地云合有生氣群聚之物掘深丈餘遇蟻城方數
丈外重雉堞皆具子城譙櫓工若雕刻城内分徑街小
垤相次每垤有蟻數千憧憧不絶徑甚淨滑樓中有二
蟻一紫色長寸餘足作金色一有羽細腰稍小白翅翅
有經脉疑是雌者衆蟻約有數斛城隅小壞上以堅土
爲蓋故中樓不損既掘露蟻大擾若求救狀縣吏遽白
縣令李玄之既覩勸吏改卜嚴師伐其卜驗爲其地吉
縣吏請遷蟻於岩側狀其所為仍布石覆之以板經旬
嚴師忽得病若狂或自批觸穢詈呌呼數日不已玄之
素厚嚴師因為祝禱療以雄黃丸方愈
朱道士者太和八年常遊廬山憩於澗石忽見蟠蛇如
堆繒錦俄變為巨龜訪之山叟云是玄武
朱道士又曾遊青城山丈人觀至龍橋見岩下有枯骨
背石平坐按手膝上狀如鈎鏁附苔絡蔓色白如雪云
祖父已嘗見不知年代其或鍊形擢魄之士乎
武宗之元年戎州水漲浮木塞江刺史趙士宗召水軍
接木約獲百餘叚公署卑小地窄不復用因併修開元
寺後月餘日有夷人逢一人如猴着故青衣亦不辯何
製云關將軍差來採木今被此州接去不知為計要須
明年却來取夷人說於州人至二年七月天欲曙忽暴
水至州城臨江枕山每大水猶去州五十餘丈其時水
高百丈水頭漂二千餘人州基地有陷深十丈處大石
如三間屋者堆積於州基水黑而腥至晩方落知州官
虞藏玘及官吏纔及船投岸旬月後舊州地方乾除大
石外更無一物惟開元寺玄宗真容閣去本處十餘步
卓立沙上其他鐵石像無一存者
成都乞兒嚴七師幽陋凡賤塗垢臭穢不可近言語無
度往往應於未兆居西市悲田坊常有帖衙俳兒干滿
川白迦葉珪張美張翶等五人為火七師遇於塗各與
十五文勤勤若相别為贈之意後數日監軍院晏滿川
等為戲以求衣粮少師李相怒各杖十五逓出界凢四
五年間人争施與每得錢帛悉用修觀語人曰寺何足
修方知折寺之兆也今失所在
荆州百姓郝惟諒性麄率勇於私闘武宗會昌二年寒
食日與其徒遊於郊外蹴鞠角力因醉於墦間迨宵分
方始寤將歸歴道在里餘值一人家室絶卑雖張燈而
頗昏闇遂詣乞漿覩一婦人姿容慘悴服裝羸弊方向
燈紉縫延郝以漿授郝良久謂郝曰知君有膽氣故敢
陳情妾本秦人姓張氏嫁於府衙徤兒李自歡自歡自
太和中戍邊不返妾遘疾而殁别無親戚為隣里殯於
此處已逾一紀遷葬無因凡死者肌骨未復於土魂神
不為隂司所籍離散恍惚如夢如醉君或留念幽魂亦
是隂德使妾遺骸得歸泉壤精爽有託斯願畢矣郝謂
曰某生業素薄力且不辦如何婦人云某雖為鬼不廢
女工自安此常造雨衣與胡氏家傭作凢數歲矣所聚
十三萬俻掩藏固有餘也郝許諾而歸遅明訪之胡氏
物色皆符乃具以告即與偕往殯所毁瘞視之散錢培
櫬緡之數如言胡氏與郝哀而異之復率錢與同軰合
二十萬盛其凶儀瘞於鹿頂原其夕見夢於胡郝
衡岳西原近朱陵洞其處絶險多大木猛獸人到者率
迷路或遇巨蛇不得進長慶中有頭陀悟空常褁粮持
錫夜入山林越兕侵虎初無所懼至朱陵原遊覽累日
捫蘿垂踵無幽不跡因是跰䟡憩於岩下長吁曰饑渴
如此不遇主人忽見前岩有道士坐繩牀僧詣之不動
遂責其無賓主意復告以饑困道士欻起指石地曰此
有米乃持钁&KR1263;石深數寸令僧探之得陳米升餘即着
於釡承瀑敲火煑飯勸僧食一口未盡辭以未熟道士
笑曰君飱止此可謂薄分我當畢之遂喫硬飯又曰我
為客設戲乃處木褭枝投盖危石猿懸鳥跂其揵閃目
有頃又旋繞繩牀劾步漸趍以至蓬轉渦急但覩衣色
成規倏忽失所僧尋路歸寺數日不復饑渴矣
嚴綬鎮太原市中小兒如水際泅戲忽見物中流流下
小兒爭接乃一瓦瓶重帛羃之兒就岸破之有嬰兒長
尺餘遂走群兒逐之頃間足下旋風起嬰兒已蹈空數
尺近岸舟子遽以篙擊殺之髮朱色目在頂上
王哲虔州刺史在平康里治第西偏家人掘地拾得一
石子朱書其上曰修此不吉家人揩拭轉分明乃呈哲
哲意家人惰於畚鍤自磨朱深若石脉哲甚惡之其年
哲卒
世有村人供於僧者祈其密言僧紿之曰驢其人遂日
夕念之經數歲照水見青毛驢附於背凢有疾病魅鬼
其人至其所立愈後知其詐呪效亦歇
秀才田瞫云太和六年秋涼州西縣百姓妻産一子四
手四足一身分兩面項上髮一穗長至足時朝伯峻為
縣令
韋斌雖生于貴門而性頗厚質然其地望素高冠冕特
盛雖門風稍奢而斌立朝偘偘容止尊嚴有大臣之體
每會朝未常與同列笑語舊制群臣立于殿庭既而遇
雨雪亦不移步于廊下忽一旦密雪驟降自三事以下
莫不振其簮裾或更其立位獨斌意色益恭俄雪甚至
膝朝既罷斌于雪中拔身而去見之者咸嘆重焉斌兄
陟早以文學識度著名于時善属文攻草隷書出入清
顯踐歴崇貴自以門地才華坐取卿相而接物蕳傲未
常與人欵曲衣服車馬猶尚奢侈侍兒閹竪左右常數
十人或隠几搘頥竟日懶爲一言其于饌羞猶爲精潔
仍以鳥羽擇米每食畢視厨中所委棄不啻萬錢之直
若宴於公卿雖水陸具陳曾不下筯每令侍婢主尺牘
往來復章未常自札受意而已詞旨重輕正合陟意而
書體遒利皆有楷法陟唯署名嘗自謂所書陟字如五
朵雲當時人多倣效謂之郇公五雲體嘗以五彩紙為緘
題其侈縱自奉皆此類也然家法整肅其子允課習經
史日加誨勵夜分猶使人視之若允習讀不輟旦夕問
安顔色必悅若稍怠惰即遽使人止之令立于堂下或
彌旬不與語陟雖家僮數千人應門賓客必遣允為之
寒暑未嘗輟也頗為當時稱之然陟竟以蕳倨恃才常
為持權者所忌
天寳中處士崔玄微洛東有宅躭道餌术及茯苓三十
載因藥盡領童僕軰入嵩山採芝一年方回宅中無人
蒿菜滿院時春季夜間風清月朗不睡獨處一院家人
無故輙不到三更後有一青衣云君在院中也今欲與
一兩女伴過至上東門表姨處暫借此歇可乎玄微許
之須臾乃有十餘人青衣引入有綠裳者前曰某姓楊
氏指一人曰李氏又一人曰陶氏又指一緋衣小女曰
姓石名阿措各有侍女軰玄微相見畢乃坐於月下問
行出之由對曰欲到封十八姨數日云欲來相看不得
今夕衆往看之坐未定門外報封家姨來也坐皆驚喜
出迎楊氏云主人甚賢只此從容不惡諸處亦未勝於
此也玄微又出見封氏言詞泠泠有林下風氣遂揖入
坐色皆殊絶滿座芬芳馥馥襲人命酒各歌以送之玄
微誌其一二焉有紅裳人與白衣送酒歌曰皎潔玉顔
勝白雪况乃青年對芳月沈吟不敢怨春風自歎容華
暗消歇又白衣人送酒歌曰絳衣披拂露盈盈淡染胭
脂一朵輕自恨紅顔留不住莫怨春風道薄情至十八
姨持盞性頗輕佻翻酒汚阿措衣阿措作色曰諸人即
奉求余不奉畏也拂衣而起十八姨曰小女弄酒皆起
至門外别十八姨南去諸人西入苑中而别玄微亦不
至異明夜又來欲往十八姨處阿措怒曰何用更去封
嫗舍有事只求處士不知可乎諸女皆曰可阿措來言
曰諸女伴皆住苑中每歲多被惡風所撓居止不安常
求十八姨相庇昨阿措不能依回應難取力處士倘不
阻見庇亦有微報耳玄微曰某有何力得及諸女阿措
曰但求處士每歲歲日與作一朱幡上圖日月五星之
文於苑東立之則免難矣今歲已過但請至此月二十
一日平旦微有東風即立之庶可免也玄微許之乃齊
聲謝曰不敢忘德各拜而去玄微於月中隨而送之踰
苑墻乃入苑中各失所在乃依其言至此日立幡是日
東風振地自洛南折樹飛沙而苑中繁花不動玄微乃
悟諸女曰姓楊姓李及顔色衣服之異皆衆花之精也
緋衣名阿措即安石榴也封十八姨乃風神也後數夜
楊氏軰復至媿謝各裹桃李花數斗勸崔生服之可延
年却老願長如此住護衛某等亦可至長生至元和初
玄微猶在可稱年三十許人
