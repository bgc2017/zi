唐段少卿酉陽雜爼前集卷之八
唐太常少卿臨淄柯古段成式撰
明四川道監察御史内鄉李雲鵠校
黥
上都街肆惡少率髠而膚劄備衆物形狀恃諸軍張拳
強劫(弓劍一作)至有以蛇集酒家捉羊胛擊人者今京兆薛
公元賞上言白令里長潜部約三千(十一作)餘人悉杖煞
屍于市市人有點青者皆炙滅之時大寧坊力者張幹
劄左膊曰生不怕京兆尹右膊曰死不畏閻羅王又有
王力奴以錢五千召劄工可匈腹爲山亭院池榭草木
鳥獸無不悉具細若設色公悉杖殺之又賊趙武建
劄一百六十處番印盤鵲等左右膊刺言野鴨灘頭宿
朝朝被鶻梢忽驚飛入水留命到今朝又高陵縣捉
得鏤身者宋元素剌七十一處左臂曰昔日已前家未
貧苦將錢物結交親如今失路尋知己行盡關山無一
人右臂上剌葫蘆上出人首如傀儡戲郭公者縣吏不
解問之言葫蘆精也
李夷簡元和末在蜀蜀市人趙高好闘常入獄滿背鏤
毘沙門天王吏欲杖背見之輙止恃此轉爲坊市患害
左右言於李李大怒擒就廳前索新造筋棒頭徑三寸
叱杖子打天王盡則已數三十餘不絶經旬日袒衣而
歴門呌呼乞修理功德錢
蜀小將韋少卿韋表微堂兄也少不喜書嗜好劄青其
季父嘗令觧衣視之匈上剌一樹樹杪集鳥數十其下
懸鏡鏡鼻繫索有人止於側牽之叔不解問焉少卿笑
曰叔不曾讀張燕公詩否挽鏡寒鴉集耳
荆州街子葛清勇不膚撓自頸已下遍剌白居易舍人
詩成式常與荆客陳至呼觀之令其自觧背上亦能闇
記反手指其劄處至不是此花偏愛菊則有一人持杯
臨菊藂又黃夾纈林寒有葉則指一樹樹上挂纈纈窠
鏁勝(滕一作)絶細凢刻三十餘處首體無完膚陳至呼爲
白舍人行詩圖也
成式門下騶路神通每軍較力能戴石簦靸六百斤石
齧破石粟數十背剌天王自言得神力入場人助多則
力生常至朔望日具乳糜焚香袒坐使妻兒供養其背
而拜焉
崔承寵少從軍善驢鞠逗脫杖捷如膠焉後爲黔南觀
察使少遍身剌一蛇始自右手口張臂食兩指繞腕匝
頸齟齬在腹拖股而尾及骭焉對賓侣常衣覆其手然
酒酣輙袒而努臂戟手捉優伶軰日蛇咬爾優伶等即
大呌毁而爲痛狀以此爲戲樂
寶歷中長樂里門有百姓刺臂數十人環瞩之忽有一
人白襴屠蘇頃首微笑而去未十步百姓子剌血如衂
痛苦次骨食頃出血斗餘衆人疑向觀者令其父從而
求之其人不承其父拜數十乃捻撮土若祝可傅此如
其言血止
成式三從兄遘貞元中嘗過黃坑有從者拾髑顱骨數
片將爲藥一片上有逃走奴字痕如淡墨方知黥蹤入
骨也從者夜夢一人掩面從其索骨曰我羞甚幸君爲
我深藏之當福君從者驚覺毛戴遽爲埋之後有事鬼
髣髴夢中報之以是獲財欲至十萬而卒
蜀將尹偃營有卒晩點後數刻偃將責之卒被酒自理
聲高偃怒杖數十幾至死卒弟爲營典性友愛不平偃
乃以刀𠢐肌作殺尹兩字以墨湼之偃陰知乃以他事
杖殺典及太和中南蠻入寇偃領衆數萬保卭崍關偃
膂力絶人常戲左右以棗節杖擊其脛隨擊筋漲擁腫
初無痕橽恃其力悉衆出關逐蠻數里蠻伏發夾攻之
大敗馬倒中數十鎗而死初出關日忽見所殺典擁黃
案大如轂在前引心惡之問左右咸無見者竟死於陣
房孺復妻崔氏性忌左右婢不得濃粧高髻月給燕脂
一豆粉一錢有一婢新買粧稍佳崔怒謂曰汝好粧耶
我爲汝粧乃令刻其眉以青填之燒鏁梁灼其兩眼角
皮隨手燋卷以朱傳之及痂脫瘢如粧焉
楊虞卿爲京兆尹時市里有三王子力能揭巨石遍身
圖剌體無完膚前後合抵死數四皆匿軍以免一日有
過楊令五百人捕獲閉門杖殺之判云鏨剌四支只稱
王子何須訊問何合當辜
蜀人工於剌分明如畫或言以黛則色鮮成式問奴軰
言但用好墨而已
荆州貞元中市有鬻剌者有印印上簇針爲衆物狀如
蟾蝎杵臼隨人所欲一印之刷以石墨瘡愈後細於隨
求印
近代粧尚靨如射月曰黃星(是一作)靨靨鈿之名蓋自吳
孫和鄧夫人也和寵夫人嘗醉舞如意誤傷鄧頰血流
嬌婉彌苦命大醫合藥醫言得白獺髓雜玉與虎魄屑
當滅痕和以百金購得白獺乃合膏虎珀太多及痕不
滅左頰有赤點如意視之更益甚妍也諸嬖欲要寵者
皆以丹點頰而後進幸焉
今婦人面飾用花子起自昭容上官氏所製以掩點跡
大曆已前士大夫妻多妬悍者婢妾小不如意輙印面
故有月點錢點
百姓間有面戴青誌如黥舊言婦人在草蓐亡者以墨
點其面不爾則不利後人
越人習水必鏤身以避蛟龍之患今南中繡面狫子蓋
雕題之遺俗也
周官墨刑罰三百鄭言先刻面以墨窒之窒墨者使守
門尚書刑德攷曰涿鹿者鑿人顙也黥人者馬羈笮人
面也鄭云涿鹿黥世謂之刀墨之民
尚書大傳虞舜象刑犯墨者皂巾白虎通墨者額也取
漢法火之勝金
漢書除肉刑當黥者髠鉗爲城旦舂
又漢書使王烏等闚匈奴匈奴法漢使不去節不以墨
黥面不得入穹廬王烏等去節黥面得入穹廬單于愛
之
晉令奴始亡加銅青若墨黥兩眼從再亡黥兩頰上三
亾橫黥目下皆長一寸五分
梁朝雜律凢囚未斷先刻面作劫字
釋僧祗律涅槃印者比丘作梵王法破肉以孔雀膽銅
青等畫身作字及鳥獸形名爲印黥
天寶實錄云日南廐山連接不知幾千里裸人所居白
民之後也剌其胸前作花有物如粉而紫色畫其兩目
下去前二齒以爲美餙成式以君子耻一物而不知陶
貞白每云一事不知以爲深耻况相定黥布當王滛著
紅花欲落刑之墨屬布在典冊乎偶錄所記寄同志愁
者一展眉頭也
雷
安豐縣尉裴ခ士淹孫也言玄宗嘗冬月召山人包超
令致雷聲超對曰來日及午有雷遂令高力士監之一
夕醮式作法及明至已矣天無纖翳力士懼之超曰將
軍視南山當有黑氣如盤矣力士望之如其言有頃風
起黑氣彌漫矣雷數聲明皇又每令隨哥舒翰西征每
陣常得勝風
貞元初鄭州百姓王幹有膽勇夏中作田忽暴雨雷因
入𧖟室中避雨有頃雷電入室中黑氣陡暗幹遂掩戸
把鋤亂擊聲漸小雲氣亦歛幹大呼擊之不已氣復如
半牀已至如盤騞然墜地變成熨斗折刀小折脚鐺焉
李鄘在北都介休縣百姓送解牒夜止晉祠宇下夜半
有人叩門云介休王暫借霹靂車某日至介休收麥良
久有人應曰大王傳語霹靂車正忙不及借其人再三
借之遂見五六人秉燭自廟後出介山使者亦自門騎
而入數人共持一物如幢扛上環綴旗幡授與騎者曰
可點領騎者即數其幡凢十八葉每葉有光如電起百
姓遂遍報隣村令速收麥將有大風雨村人悉不信乃
自收刈至其日百姓率親情據高阜候天色及午介山
上有黑雲氣如窑烟斯須蔽天注雨如綆風吼雷震凢
損麥千餘頃數村以百姓爲妖訟之工部員外郎張周
封親睹其推案
成式至德坊三從伯父少時於陽羡家乃親故也夜遇
雷雨每電起光中見有人頭數十大如栲栳
柳公權侍郎嘗見親故說元和未止建州山寺中夜半
覺門外喧閙因潜於牎櫺中觀之見數人運斤造雷車
如圖畫者久之一嚏氣忽陡暗其人兩目遂昏焉
處士周洪言寶曆中邑客十餘人逃暑會飲忽暴風雨
有物墜如玃兩目睒睒衆人驚伏牀下倏忽上階歴視
衆人俄失所在及雨定稍稍能起相顧耳悉泥矣邑人
言向來雷震牛戰鳥墮邑客但覺殷殷而已
元稹在江夏襄州賈塹有庄新起堂上梁纔畢疾風甚
雨時庄客輸油六七甕忽震一聲油甕悉列於梁上一
滴不漏其年元卒
貞元年中宣州忽大雷雨一物墮地猪首手足各兩指
執一赤蛇囓之俄頃雲暗而失時皆圖而傳之
夢
魏楊元稹能解夢廣陽王元淵夢着衮衣倚槐樹問元
稹元稹言當得三公退謂人曰死後得三公耳槐字木
傍鬼果爲爾朱榮所殺贈司徒
許超夢盗羊入獄元稹曰當得城陽令後封城陽侯
補闕楊子孫(又作玉一作干)堇善占夢一人夢松生戶前一人
夢棗生屋上堇言松丘壠間所植棗字重來重來呼魄
之象二人俱卒
侯君集與承乾謀通逆意不自安忽夢二甲士錄至一
處見一人高冠鼓髯叱左右取君集威骨來俄有數人
操屠刀開其腦上及右臂間各取骨一片狀如魚尾因
啽囈而覺腦臂猶痛自是心悸力耗至不能引一鈞弓
欲自首不决而敗
揚州東陵聖母廟主女道士康紫霞自言少時夢中被
人錄於一處言天符令攝將軍巡南岳遂擐以金鏁甲
令騎道從千餘人馬蹀虛南去須臾至岳神拜迎馬前
夢中如有處分岳中峯嶺溪谷無不歴也恍惚而返雞
鳴驚覺自是生鬚數十根
司農卿韋正貫應舉時嘗至汝州汝州刺史柳凌留署
軍事判官柳嘗夢有一人呈案中言欠柴一千七百束
因訪韋解之韋曰柴薪木也公將此不久乎月餘柳疾
卒素貧韋爲部署米麥鏹帛悉前請於官數月矣唯官
中欠柴一千七百束韋披案方省柳前夢
道士秦霞霽少勤香火存想不怠嘗夢大樹樹忽穴有
小兒青摺鬐髮自穴而出語秦曰合土尊師因驚覺自
是休咎之事小兒髣髴報焉凢五年秦意爲妖偶以事
訪於師師遽戒勿言此修行有功之證因此遂絶舊說
夢不欲數占信矣
蜀醫昝殷言藏氣隂多則數夢陽壯則夢少夢亦不復
記周禮有掌三夢又以日月星辰各占六夢謂日有甲
乙月有建破星辰有居直星有扶(符一作)刻也又曰舍萌于
四方以贈惡夢謂會民方相氏四面逐送惡夢至四郊
也
漢儀大儺侲子辭有伯奇食夢道門言夢者魄妖或謂
三尸所爲釋門言有四一善惡種子二四大偏增三賢
聖加持四善惡徵祥成式嘗見僧首素言之言出藏經
亦未暇尋討又言夢不可取取則著著則怪入夫瞽者
無夢則知夢者習也
成式表兄盧有則夢看擊鼓及覺小弟戲叩門爲街鼓
也
又成式姑壻裴元裕言群從中有悅隣女者夢女遺二
櫻桃食之及覺核墜枕側
李鉉著李子正辯言至精之夢則夢中身人可見如劉
幽求見妻夢中身也則知夢不可以一事推矣愚者少
夢不獨至人問(聞一作)之騶皂百夕無一夢也
秘書郎韓泉善解夢衛中行爲中書舍人時有故舊子
弟選投衛論屬衛欣然許之駮牓將出其人忽夢乘驢
蹶墜水中登岸而靴不濕焉選人與韓有舊訪之韓被
酒半戲曰公今選事不諧矣據夢衛生相負足下不沾
及牓出果駮放韓有學術韓僕射猶子也
威遠軍小將梅伯成以善占夢近有優人李伯怜遊涇
州乞錢得米百斛及歸令弟取之過期不至晝夢洗白
馬訪伯成占之伯成佇思曰凢人好反語洗白馬瀉白
米也君所憂或有風水之虞乎數日弟至果言渭河中
覆舟一粒無餘
卜人徐道昇言江淮有王生者榜言解夢賈客張瞻將
歸夢炊於臼中問王生生言君歸不見妻矣臼中炊固
無釜也賈客至家妻果卒已數月方知王生之言不誣
矣唐段少卿酉陽雜爼卷之八
唐叚少卿酉陽雜爼續集卷之八
唐太常少卿臨淄柯古叚成式撰
明四川道監察御史内鄉李雲鵠校
支動
北海有木兔類顦&KR4586;
鼠食塩則身輕
烏賊魚骨如通草可以刻為戲物
章舉每月三八則多
蝦姑狀若蜈蚣管蝦
南海有水族前左脚長前右脚短口在脇傍背上常以
左脚捉物寘於右脚右脚中有齒嚼之方内於口大三
尺餘其聲术术南人呼為海术
獵者不殺豺以財為同聲又南方惡豺向人作聲
衞公幼時常於明州見一水族有兩足觜似雞身如魚
衞公年十一過瞿塘波中覩一物狀如嬰兒有翼翼如
鸚鵡公知其怪即時不言晚風大起方說
句容赤沙湖食朱砂鯉帶微紅味極美
負朱魚亦絶美每鱗一點朱
向北有濮固羊大而美
丙穴魚食乳水食之甚溫
蜃身一半已下鱗盡逆
太和七年河隂忽有蝇蔽天如蝗止三日河陽界經旬
方散有李犨時為尉向予三從兄說
南中瑇瑁斑點盡模糊唯振州瑇瑁如舶上者嘗見衞
公先白書上作此字
衞公言鵝警鬼鵁鶄厭火孔雀辟惡
洪州有牛尾貍肉甚美
威遠軍子將臧平者好闘雞高於常雞數寸無敢敵者
威遠監軍與物十疋強買之因寒食乃進十宅諸王皆
好闘雞此雞凢敵十數猶擅場怙氣穆宗大悅因賜威
遠監軍帛百疋主雞者想其蹠距奏曰此雞實有弟長
趾善鳴前歲賣之河北軍將獲錢二百萬
韋絢云巴州兔作貍班
凢鷙鳥雄小雌大庶鳥皆雄大雌小
予同院宇文獻云吉州有異蟲長三寸餘六足見蚓必
齧為兩叚纔斷各化為異蟲相似無别
又有赤腰蜂養子於蜘蛛腹下
鯸鮧魚肝與子俱毒食此魚必食艾艾能已其毒江淮
人食此魚必和艾
䕫州刺史李貽孫云嘗見木枝化為蚓
道書以鯉魚多為龍故不欲食非緣反藥庶子張文規
又曰醫方中畏食鯉魚謂若魚中猪肉也
衞公畫得峽中異蝶翅闊四寸餘深褐色每翅上有二
金眼
公又說道書中言麞鹿無魂故可食
予幼時嘗見說郎巾謂狼之筋也武宗四年官市郎巾
予夜會客悉不知郎巾何物亦有疑是狼筋者坐老僧
泰賢云涇帥叚祐宅在招國坊嘗失銀器十餘事貧道
時為沙彌每隨師出入叚公宅叚因令貧道以錢一千
詣西市賈胡求郎巾出至修竹南街金吾鋪偶問官徤
朱秀秀曰甚易得但人不識耳遂於古琣摘出三枚如
巨虫兩頭光帶黃色祐得即令集奴婢環庭炙之蟲慄
蠕動有一女奴臉唇瞤動詰之果竊器而欲逃者
象管環王國野象成群一牡管三十餘牙纔二尺
迭供牡者水草卧則環守象死共穵地埋之號吼移
時方散又國人養馴可令代樵
熊膽春在首夏在腹秋在左足冬在右足
南安蠻江蛇至五六月有巨蛇泛江岸首如張帽萬萬
蛇隨之入越王城
野牛高丈餘其頭似鹿其角丫戾長一丈白毛尾似鹿
出西域
潜牛勾漏縣大江中有潜牛形似水牛每上岸闘角軟
還入江水角堅復出
猫目睛暮圓及午竪歛如綖其鼻端常冷唯夏至一日
煖其毛不容蚤虱黑者闇中逆循其毛即若火星俗言
猫洗面過耳則客至楚州謝陽出猫有褐花者靈武紅
叱撥及青騘色者猫一名蒙貴一名烏員平陵城古潭
國也城中有一猫常帶金鎻有錢飛若蛺蝶士人往往
見之
鼠舊說鼠王其溺精一滴成鼠一說鼠母頭脚似鼠尾
蒼口銳大如水中性畏狗溺一滴成一鼠時鼠灾多
起於鼠母鼠母所至處動成萬萬鼠其肉極美凢鼠食
死人目睛則為鼠王俗云鼠齧上服有喜凢齧衣欲得
有蓋無蓋凶
千歲鷰齊魯之間謂鷰為乙作巢避戊巳玄中記云千
歲之鷰戸北向述異要云五百歲鷰生胡髯
鷓鴣飛數逐月如正月一飛而止于窠中不復起矣十
二月十二起最難採南人設網取之
鵲窠鵲構窠取在樹杪枝不取墮地者又纏枝受卵端
午日午時焚其窠灸病者疾立愈
勾足鸜鵒交時以足相勾促鳴鼓翼如鬭狀往往墜地
俗取其勾足為媚藥
壁鏡一日江楓亭會衆說單方成式記治壁鏡用白礬
重訪許君用桑柴灰汁三度沸取汁白礬為膏塗瘡口
即差兼治蛇毒自商鄧襄州多壁鏡毒人必死坐客或
云已年不宜殺蛇
大蝎安邑縣北門縣人云有一蝎如琵琶大每出來不
毒人人猶是恐其靈積年矣
紅蝙蝠劉君云南中紅蕉花時有紅蝙蝠集花中南人
呼為紅蝙蝠
青蚨似蟬而狀稍大其味辛可食每生子必依草葉大
如𧖟子人將子歸其母亦飛來不以近遠其母必知處
然後各致小子巾埋東行隂墻下三日開之即以母
血塗之如前每市物先用子即子歸母用母者即母歸
子如此輪還不知休息若買金銀珍寶即錢不還青蚨
一名魚伯
寄居之蟲如螺而有脚形似蜘蛛本無殼入空螺殼中
載以行觸之縮足如螺閉戶也火炙之乃出走始知其
寄居也
蜾羸今謂之蠮螉也其為物純雄無雌不交不産取桑
蟲之子祝之則皆化為己子蜂亦如此耳
鯽魚東南海中有祖州鯽魚出焉長八尺食之宜暑而避
風此魚狀即與江湖小鯽魚相類耳潯陽有青林湖鯽
魚大者二尺餘小者滿尺食之肥美亦可止寒熱也
黃魟魚色黃無鱗頭尖身似大槲葉口在頷下眼後有
耳竅通於腦尾長一尺末三刺甚毒(烘魟音)
螃&KR3254;傍海大魚脊上有石十二時一名籬頭溺一名螃
&KR3254;其溺甚毒
鄲縣侯生者於漚麻池側得鱓魚大可尺圍烹而食之
髮白復黑齒落更生自此輕徤
劍魚海魚千歲為劍魚一名琵琶魚形似琵琶而喜鳴
因以為名虎魚老則為蛟江中小魚化為蝗而食五穀
者百歲為鼠
金驢晉僧朗住金榆山及卒所乘驢上山失之時有人
見者乃金驢矣樵者往往聽其鳴響土人言金驢一鳴
天下太平
聖龜福州貞元末有村人賣一籠龜其數十三販藥人
徐仲以五鍰獲之村人云此聖龜不可殺徐置庭中一
龜藉龜而行八龜為導悉大六寸徐遂放於乾元寺後
林中一夕而失
運糧驢西域厭達國有寺戸以數頭驢運粮上山無人
驅逐自能往返寅發午至不差晷刻
鄧州卜者有書生住鄧州嘗遊郡南數月不返其家詣
卜者占之卜者視卦曰甚異吾未能了可重祝祝畢拂
龜改灼復曰君所卜行人兆中如病非病如死非死逾
年自至矣果半年書生歸云遊某山深洞入値物蟄如
中疾四支不能動昏昏若半醉見一物自明入穴中却
返良久又至直附身引頸臨口鼻細視之乃巨龜也十
息頃方去書生酌其時日其家卜吉時焉
五時雞影鵝池北有鳴琴苑伺夜雞鳴隨鼓節而鳴從
夜至曉一更為一聲五更為五聲亦曰五時雞
鷓鴣似雌雉飛但南不向北揚孚交州異物志云鳥像
雌雉名鷓鴣其志懷南不向北徂
蝟見虎則跳入虎耳
鷂子兩翅各有復翎左名撩風右名掠草帶兩翎出獵
必多獲
世俗相傳云鴟不飲泉及井水惟遇雨濡翮方得(飲水)
開元二十一年富平縣産一角神羊肉角當頂白毛上
捧議者以為獬豸
獬豸見閗不直者觸之窮竒見閗不直者煦之均是獸
也其好惡不同故君子以獬廌為冠小人以窮竒(名爲)
鼠膽在肝活耴則有
