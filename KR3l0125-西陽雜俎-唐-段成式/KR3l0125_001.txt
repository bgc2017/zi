唐段少卿酉陽雜爼前集卷之一
唐太常少卿臨淄柯古叚成式撰
明四川道監察御史内鄕李雲鵠校
忠志
高祖少神勇隋末嘗以十二人破草賊號無端兒數萬
又龍門戰盡一房箭中八十人
太宗虬鬚嘗戲張弓挂矢好用四羽大笴長常箭一扶
射洞門闔
上嘗觀漁於西宫見魚躍焉問其故漁者曰此當乳也
於是中網而止
骨利幹國獻馬百疋十疋猶駿上為製名決波騟者近
後足有距走歴門三限不躓上猶惜之隋内庫有交臂
玉猿二臂相貫如連環將表其轡上後嘗騎與侍臣遊
惡其飾以鞭擊碎之(製十駿名一日文皇御)
貞觀中忽有白鵲搆巢於寝殿前槐樹上其巢合歡如
腰鼓左右拜舞稱賀上曰我常笑隋煬帝好祥瑞瑞在
得賢此何足賀乃命毁其巢鵲放於野外
高宗初扶牀將戲弄筆左右試置紙於前乃亂畫滿紙
角邊畫處成草書勑字太宗遽令焚之不許傳外
則天初誕之夕雌雉皆雊右手中指有黑毫左旋如黑
子引之長尺餘
駱賓王為徐敬業作檄極䟽大周過惡則天覽及蛾眉
不肯讓人狐媚偏能惑主微笑而已至一坏之土未乾
六尺之孤安在不悅曰宰相何得失如此人
中宗景龍中召學士賜獵作吐陪行前方後圓也有二
大(人一作)鵰上仰望之有放挫啼曰臣能取之乃懸死鼠
於鳶足聯其目放而釣焉二鵰果擊於鳶盤狡兔起前
上舉撾擊斃之帝稱那庚從臣皆呼萬歲
三月三日賜侍臣細柳圈言帶之免蠆毒
寒食日賜侍臣帖繰毬繡草宣臺
立春日賜侍臣綵花樹
臘日賜北門學士口脂蠟脂盛以碧鏤牙筩
上嘗夢日烏飛蝙蝠數十逐而墮地驚覺召萬回僧曰
大家即是上天時翌日而崩
睿宗嘗閱内庫見一鞭金色長四尺數節有蟲齧處狀
如盤龍靶上懸牙牌題象耳皮或言隋宫庫舊物也上
為冀王時寝齋壁上蝸跡成天字上懼遽掃之經數日
如初及即位雕玉鑄黃金為蝸形分置於釋道像前
玄宗禁中嘗稱阿瞞亦稱鴉夀安公主曺野那姬所生
也以其九月而誕遂不出降常令衣道服主香火小字
蟲娘上呼為師娘為太上皇時代宗起居上曰汝在東
宫甚有令名因指夀安蟲娘為鴉女汝後與一名號及
代宗在靈武遂令蘇澄尚之封夀安焉
天寶末交趾貢龍腦如蟬𧖟形波斯言老龍腦樹節方
有禁中呼為瑞龍腦上唯賜貴妃十枚香氣徹十餘步
上夏日嘗與親王碁令賀懷智獨彈琵琶貴妃立於局
前觀之上數枰子將輸貴妃放康國猧子於坐側猧子
乃上局局子亂上大悅時風吹貴妃領巾於賀懷智巾
上良久回身方落賀懷智歸覺滿身香氣非常乃卸幞
頭貯於錦囊中及上皇復宫闕追思貴妃不已懷智乃
進所貯幞頭具奏他日事上皇發囊泣曰此瑞龍腦香
也
安禄山恩寵莫比錫賚無數其所賜品目有
桑落酒闊尾羊窟利馬酪
音聲人兩部野猪鮓鯽魚并鱠手刀子
清酒大錦蘇造真符寶轝
餘甘煎遼澤野雞五术湯
金石凌湯一劑及藥童昔賢子就宅煎
蒸梨金平脫犀頭匙筋
金銀平脫隔餛飩盤平脫着足疊子
金花獅子瓶熟線綾接靿金大腦盤
銀平脫破觚八角花烏屏風銀鑿鏤鐵鏁
帖白(花一作)檀香牀綠白平細背席繡鵝毛氊兼令瑶
令光就宅張設金鸞紫羅緋羅立馬寶
雞袍龍鬚夾帖八斗金渡銀酒甕
銀瓶平脫掏魁織錦筐銀笟籬
銀平脫食臺盤油畫食藏又貴妃賜禄山金
平脫装具玉合金平脫鐵面椀
肅宗將至靈武一驛黃昏有婦人長大携雙鯉咤於營
門曰皇帝何在衆謂風狂遽白上潛視舉止婦人言已
止大樹下軍人有逼視見其臂上有鱗俄天黑失所在
及上即位歸京闕虢州刺史王竒光奏女媧墳云天寶
十三載大雨晦冥忽沉今月一日夜河上有人覺風雷
聲曉見其墳湧出上生雙柳樹高丈餘下有巨石兼畫
圖進上初克復使祝史就其所祭之至是而見衆疑向
婦人其神也
代宗即位日慶雲見黃氣抱日初楚州獻定國寶一十
二乃詔上監國詔曰上天降寶獻自楚州神明生曆數
之符合璧定妖災之氣初楚州有尼真如忽有人接去
天上天帝言下方有災令此寶鎮之其數十二楚州刺
史崔侁表獻焉一曰玄黃形如笏長八寸有孔辟人間
兵疫二曰玉雞毛白玉也王者以孝理天下則見三曰
穀壁白玉也如粟粒無彫鐫之跡王者得之五穀豐熟
四曰西王母白環二枚所在處外國歸伏五曰(名闕)六曰
如意寶珠大如雞卵七曰紅靺鞨大如巨粟八曰琅玕
珠二枚逾常珠有逾徑一寸三分九曰玉玦形如玉環
四分缺一十曰玉印大如半手理如鹿形㗖入印中十
一曰皇后採桑鈎細如箸屈其末十二曰雷公石斧形
無孔諸寶寘之日中皆白氣連天
禮異
西漢帝見丞相謁者贊曰皇帝為丞相起御史大夫見
皇帝稱謹謝
漢木主ခ以桔木皮置牖中張綿絮以障外不出時玄
堂之上以籠為俑人無頭坐起如生時
凡節守國用玉節守都鄙用角節使山邦用虎節土邦
用人節澤邦用龍節門關用符節貨賄用璽節道路用
旌節古者安平用璧興事用圭成功用璋邊戎用珩戰
闘用璩城圍用環災亂用雋大旱用龍龍節也大喪用
琮
北齊迎南使太學博士監舍迎使傳詔二人騎馬荷信
在前羊車二人捉刀在傳詔後監舍一人典客令一人
並進賢冠生朱衣騎馬罩繖十餘絳衫一人引從使車
前又絳衫騎馬平巾幘六人使主副各乘車但馬在車
後鐵甲者百餘人儀仗百餘人剪綵如衣帶白羽間為
矟髶髮絳袍帽凡五色袍隨髶色以木為矟刃戟畫綵
為蝦蟇幡
梁正旦使北使乘車至闕下入端門其門上層題曰朱
明觀次曰應門門下有一大畫鼔次曰太陽門左有高
樓懸一大鐘門右有朝堂門闢左右亦有二大畫鼔北
使入門擊鐘磬至馬道北懸鐘内道西北立引其宣城
王等數人後入擊磬道東北面立其鐘懸外東西廂皆
有陛臣馬道南近道東有茹崑崙客道西近道有高句
麗百濟客及其升殿之官三千許人位定梁主從東堂
中出云齋在外宿故不由上閣来擊鐘鼓乘輿警蹕侍
從升東階南面幄内坐幄是綠油天皂裙甚高用繩係
着四柱憑黑漆曲几坐定梁諸臣從西門入着具服博
山遠遊冠纓末以翠羽真珠為飾雙雙佩帶劍黑舄初
入二人在前導引次二人並行次一人擎牙箱班劍箱
别二十人具省服從者百餘人至宣城王前數步北面
有重席為位再拜便次出引王公登献玉梁主不為興
魏使李同軌陸操聘梁入樂遊苑西門内青油幕下梁
主備三仗乘輿從南門入操等東面再拜梁主北入林
光殿未幾引臺使入梁主坐皂帳南面諸賓及羣官俱
坐定遣書舍人殷靈宣旨慰勞具有辭答其中庭設鐘
懸及百戲殿上流杯池中行酒具進梁主者題曰御杯
自餘各題官姓之杯至前者即飲又圖象舊事令隨流
而轉始至訖於座罷首尾不絶也
梁主常遣傳詔童賜羣臣歲旦酒辟惡散却鬼丸三種
北朝婚禮青布幔為屋在門内外謂之青廬於此交拜
迎婦夫家領百餘人或十數人隨其奢儉挾車俱呼新
婦子催出来至新婦登車乃止壻拜閣日婦家親賓婦
女畢集各以杖打聓為戲樂至有大委頓者(壻字聓說文)
律有甲娶乙丙其戲甲旁有櫃比之為獄舉置櫃中復
之甲因氣絶論當鬼薪
近代婚禮當迎婦以粟三升填臼席一枚以覆井枲三
斤以塞窗箭三隻置戸上婦上車聓騎而環車三匝女
嫁之明日其家作黍臛女將上車以蔽膝覆面婦入門
舅姑以下悉從便門出更從門入言當&KR1011;新婦迹又婦
入門先拜猪樴及竈娶婦夫婦併拜或共結鏡紐
又娶婦之家弄新婦臘月娶婦不見姑
婚禮納綵有合驩嘉木阿膠九子蒲
朱葦雙石綿絮長命縷
乾漆九事皆有詞膠漆取其固綿絮取其調柔蒲葦為
心可屈可伸也嘉禾分福也雙石義在兩固也
北朝婦人常以冬至日進履韈及鞾正月進箕帚長生
花立春進春書以青繒為ခ(綌爲幟一作青)刻龍像銜之或為
蝦蟇五月進五時圖五時花施帳之上是日又進長命
縷宛轉繩皆結為人像帶之夏至日進扇及粉脂囊皆
有辭
秦漢以来於天子言陛下於皇太子言殿下將言麾下
使者言節下轂下二千石長史言閤下父母言膝下通
類相言穪足下
天咫
舊言月中有桂有蟾蜍故異書言月桂高五百丈下有
一人常斫之樹創隨合人姓吳名剛西河人學仙有過
謫令伐樹
釋氏書言須彌山南面有閻扶樹月過樹影入月中或
言月中蟾桂地影也空處水影也此語差近
僧一行博覽無不知猶善於數鉤深藏往當時學者莫
能測幼時家貧隣有王姥前後濟之數十萬及一行開
元中承上敬遇言無不可常思報之尋王姥兒犯殺人
罪獄未具姥訪一行求救一行曰姥要金帛當十倍酬
也明君執法難以請(情一作)求如何王姥戟手大罵曰何
用識此僧一行從而謝之終不顧一行心計渾天寺中
工役數百乃命空其室内徙大甕於中又密選常住奴
二人授以布囊謂曰某坊某角有廢園汝向中潜伺從
午至昏當有物入來其數七可盡掩之失一則杖汝奴
如言而往至酉後果有群豕至奴悉獲而歸一行大喜
令寘甕中覆以木盖封於六一泥朱題𣑽字數十其徒
莫測詰朝中使叩門急召至便殿玄宗迎問曰太史奏
昨夜北斗不見是何祥也師有以禳之乎一行曰後魏
時失熒惑至今帝車不見古所無者天將大警於陛下
也夫匹婦匹夫不得其所則隕霜赤旱盛德所感乃能
退舍感之切者其在葬枯出係乎釋門以瞋心壊一切
善慈心降一切魔如臣曲見莫若大赦天下玄宗從之
又其夕太史奏北斗一星見凡七日而復成式以此事
頗怪然大傳衆口不得不著之
永貞年東市百姓王布知書藏鏹千萬商旅多賓之有
女年十四五艷麗聰悟鼻兩孔各垂息肉如皂筴子其
根如麻線長寸許觸之痛入心髓其父破錢數百萬治
之不差忽一日有梵僧乞食因問布知君女有異疾可
一見吾能止之布被問大喜即見其女僧乃取藥色正
白吹其鼻中少頃摘去之出少黃水都無所苦布賞之
百金梵僧曰吾修道之人不受厚施唯乞此息肉遂珍
重而去行疾如飛布亦意其賢聖也計僧去五六坊復
有一少年美如冠玉騎白馬遂扣其門曰適有胡僧到
無布遽延入具述胡僧事其人吁嗟不悅曰馬小踠足
竟後此僧布驚異詰其故曰上帝失樂神二人近知藏
於君女鼻中我天人也奉帝命来取不意此僧先取之
當獲譴矣布方作禮舉首而失
長慶中八月十五夜有人翫月見林中光屬天如疋布
其人尋視之見一金背蝦蟇疑是月中者工部員外郎
張周封嘗說此事忘人姓名
太和中鄭仁本表弟不記姓名常與一王秀才遊嵩山
捫蘿越澗境極幽夐遂迷歸路將暮不知所之徙倚間
忽覺叢中鼾睡聲披蓁窺之見一人布衣甚潔白枕一
襆物方眠熟即呼之曰某偶入此徑迷路君知向官道
否其人舉首略視不應復寝又再三呼之乃起坐顧曰
来此二人因就之且問其所自其人笑(言一作)曰君知月
乃七寶合成乎月勢如丸其影日爍其凸處也常有八
萬二千戸修之予即一數因開襆有斤鑿數事玉屑飯
兩裹授與二人曰分食此雖不足長生可一生無疾耳
乃起與二人指一支徑但由此自合官道矣言已不見
唐叚少卿酉陽雜爼續集卷之一
唐太常少卿臨淄柯古叚成式撰
明四川道監察御史内鄉李雲鵠校
支諾臯上
新羅國有第一貴族金哥其遠祖名旁㐌有弟一人甚
有家財其兄旁㐌因分居乞衣食國人有與其隙地一
畆乃求𧖟榖種於弟弟蒸而與之㐌不知也至𧖟時有
一𧖟生焉日長寸餘居旬大如牛食數樹葉不足其弟
知之伺間殺其𧖟經日四方百里内𧖟飛集其家國人
謂之巨𧖟意其𧖟之王也四鄰共繰之不供榖唯一莖
植焉其穗長尺餘旁㐌常守之忽為鳥所折㗸去旁㐌
逐之上山五六里鳥入一石罅日沒徑黑旁㐌因止石
側至夜半月明見群小兒赤衣共戲一小兒云爾要何
物一曰要酒小兒露一金錐子擊石酒及樽悉具一曰
要食又擊之餅餌羹炙羅於石上良久飲食而散以金
錐插於石罅旁㐌大喜取其錐而還所欲隨擊而辦因
是冨侔國力常以珠璣贍其弟弟方始悔其前所欺𧖟
榖事仍謂旁㐌試以𧖟榖欺我我或如兄得金錐也旁
㐌知其愚諭之不及乃如其言弟𧖟之止得一𧖟如常
𧖟榖種之復一莖植焉將熟亦為鳥所㗸其弟大悦隨
之入山至鳥入處遇群鬼怒曰是竊予金錐者乃執之
謂曰爾欲為我築糠(搪一作)三版乎欲爾鼻長一丈乎其
弟請築糠三版三日饑困不成求哀於鬼乃拔其鼻鼻
如象而歸國人怪而聚觀之慚恚而卒其後子孫戲擊
錐求狼糞因雷震錐失所在
臨瀨(湍一作)西北有寺寺僧智通常持法華經入禪每晏
坐必求寒林静境殆非人所至經數年忽夜有人環其
院呼智通至曉聲方息歴三夜聲侵戶智通不耐應曰
汝呼我何事可入來言也有物長六尺餘皂衣青面張
目巨吻見僧初亦合手智通熟視良久謂曰爾寒乎就
是向火物亦就坐智通但念經至五更物為火所醉因
閉目開口據爐而鼾智通覩之乃以香匙舉灰火寘其
口中物大呼𧺫走至閫若蹶聲其寺背山智通及明視
蹶處得木皮一片登山尋之數里見大青桐樹稍已童
矣其下凹根若新缺然僧以木皮附之合無蹤隙其半
有薪者創成一蹬深六寸餘蓋魅之口灰火滿其中火
猶熒熒智通以焚之其怪自絶
南人相傳秦漢前有洞主吳氏土人呼為吳洞娶兩妻
一妻卒有女名葉限少惠善陶(鈎一作)金父愛之末歲父
卒為後母所苦常令樵險汲深時嘗得一鱗二寸餘頳
鬐金目遂潜養於盆水中日長易數器大不能受乃投
於後池中女所得餘食輙沉以食之女至池魚必露首
枕岸他人至不復出其母知之每伺之魚未嘗見也因
詐女曰爾無勞乎吾為爾新其襦乃易其弊衣後令汲
於他泉計里數百(里一作)也母徐衣其女衣袖利刃行向
池呼魚魚即出首因斤殺之魚已長丈餘膳其肉味倍
常魚藏其骨於鬱棲之下逾日女至向池不復見魚矣
乃哭於野忽有人被髮麄衣自天而降慰女曰爾無哭
爾母殺爾魚矣骨在糞下爾歸可取魚骨藏於室所須
第祈之當隨爾也女用其言金璣衣食隨欲而具及洞
節母往令女守庭菓女伺母行遠亦往衣翠紡上衣躡
金履母所生女認之謂母曰此甚似姊也母亦疑之女覺
遽反遂遺一隻履為洞人所得母歸但見女抱庭樹眠
亦不之慮其洞隣海島島中有國名陀汗兵強王數十
島水界數千里洞人遂貨其履於陀汗國國主得之命
其左右履之足小者履减一寸乃令一國婦人履之竟
無一稱者其輕如毛履石無聲陀汗王意其洞人以非
道得之遂禁錮而栲掠之竟不知所從來乃以是履棄
之於道旁即遍歴人家捕之若有女履者捕之以告陀
汗王怪之乃搜其室得葉限令履之而信葉限因衣翠
紡衣躡履而進色若天人也始具事於王載魚骨與葉
限俱還國其母及女即為飛石擊死洞人哀之埋於石
坑命曰懊女塜洞人以為媒祀求女必應陀汗王至國
以葉限為上婦一年王貪求祈於魚骨寳玉無限逾年
不復應王乃葬魚骨於海岸用珠百斛藏之以金為際
至徵卒叛時將發以贍軍一夕為海潮所淪成式舊家
人李士元所說士元本邕州洞中人多記得南中怪事
太和五年復州醫人王超善用鍼病無不差於午忽無
病死經宿而蘇言始夢至一處城壁臺殿如王者居見
一人卧召前袒視左髆有腫大如杯令超治之即為鍼
出膿升餘顧黃衣吏曰可領畢也超隨入一門門署曰
畢院庭中有人眼數千聚成山視肉迭瞬明滅黃衣曰
此即畢也俄有二人形甚竒偉分處左右鼓巨&KR1869;吹激
眼聚扇而起或飛或走或為人者頃刻而盡超訪其故黃
衣吏曰有生之類先死而畢言次忽活
前秀才李鵠覲於潁川夜至一驛纔卧見物如猪者突
上廳階鵠驚走透後門投驛廏潜身草積中屏息且伺
之怪亦隨至聲遶草積數匝瞪目相視鵠所潜處忽變
為巨星騰起數道燭天鵠左右取燭索鵠於草積中已
卒矣半日方蘇因說所見未旬無病而死
元和中國子監學生周乙者常夜習業忽見一小鬼鬅
鬙頭長二尺餘滿頭碎光如星眨眨(熒熒一作)可惡戲燈弄
硯紛摶不止學生素有膽叱之稍却復傍書案因伺其
所為漸逼近乙因擒之踞坐求哀辭頗苦切天將曉覺
如物折聲視之乃弊木杓也其上粘粟百餘粒
貞元(上元一作)中蜀郡有僧志功(志辯一作)言住寳相寺持經夜
久忽有飛蟲五六枚大如蝇金色迭飛起燈焰或蹲於
炷花上鼓翅與火一色久乃滅焰中如此數夕童子擊
堕一枚乃薰陸香也亦無形狀自是不復見
元和初上都東市惡少李和子父努眼和子性忍常攘
狗及貓食之為坊市之患常臂鷂立於衢見二人紫衣
呼曰公非李努眼子名和子乎和子即遽祗揖又曰有
故可隙處言也因行數步止於人外言冥司追公可即
去和子初不受曰人也何紿言又曰我即鬼因探懷中
出一牒印窠猶濕見其姓名分明為猫犬四百六十頭
論訴事和子驚懼乃棄鷂子拜祈之且曰我分死爾必
為我暫留具少酒鬼固辭不獲已初將入畢羅肆鬼掩
鼻不肯前乃延於旗亭杜家揖讓獨言人以為狂也遂
索酒九盌自飲三盌六盌虚設于西座且求其為方便
以免二鬼相顧我等既受一醉之恩湏為作計因起曰
姑遲我數刻當返未移時至曰君辦錢四十萬為君假三
年命也和子諾許以翌日及午為期因酬酒直且返其
酒嘗之味如水矣冷復冰齒和子遽歸貨衣具鑿楮如
期備酹焚之自見二鬼挈其錢而去及三日和子卒鬼
言三年蓋人間三日也
貞元末開州軍將冉從長輕財好事而州之儒生道者
多依之有畫人寗采圖為竹林會甚工坐客郭萱柳成
二秀才每以氣相軋柳忽眄圖謂主人曰此畫巧於體
勢失於意趣今欲為公設薄技不施五色令其精彩殊
勝如何冉驚曰素不知秀才藝如此然不假五色其理
安在柳笑曰我當入彼畫中治之郭撫掌曰君欲紿三
尺童子乎柳因邀其賭郭請以五千抵負冉亦為保柳
乃騰身赴圖而滅坐客大駭圖表於壁衆摸索不獲久
之柳忽語曰郭子信來聲若出畫中也食頃瞥自圖上
墜下指阮籍像曰工夫秪及此衆視之覺阮籍圖像獨
異吻若方笑寗采覩之不復認冉意其得道者與郭俱
謝之數日竟他去宋存夀處士在釋時目擊其事
奉天縣國盛村百姓姓劉者病狂發時亂走不避井壍
其家為迎禁呪人侯公敏治之公敏纔至劉忽起曰我
暫出不假爾治因杖薪檐至田中袒而運檐狀若擊物
良久而返笑曰我病已矣適打一鬼頭落埋於田中兄
弟及呪者猶以為狂不實之遂同往驗焉劉掘出一髑
髅戴赤髮十餘莖其病竟愈是會昌五年事
柳璟知舉年有國子監明經失姓名晝寢夢徙倚於監
門有一人負衣囊衣黃訪明經姓氏明經語之其人笑
曰君來春及第明經因訪隣房鄉曲五六人或言得者
明經遂邀入長興里畢羅店常所過處店外有犬競驚
日蹉矣遽呼隣房數人語其夢忽見長興店子入門曰
郎君與客食畢羅計二斤何不計直而去也明經大駭
裭衣質之且隨驗所夢相其榻器皆如夢中乃謂店主
曰我與客俱夢中至是客豈食乎店主驚曰初怪客前
畢羅悉完疑其嫌置蒜也來春明經與隣房三人夢中
所訪者悉及第
潞州軍校郭誼先爲邯鄲郡牧使因兄亡遂於鄆州舉
其先同塋(兄柩一作)葬於礠州滏湯縣之西崗縣界接山土中
多石有力葬者率皆鑿石爲穴誼之所卜亦鑿焉積日
倍工忽透一穴穴中有石長可四尺形如守宫支體首
尾畢具役者誤斷焉誼惡之將别卜地白於劉從諫從
諫不許因葬焉後月餘誼陷於厠體仆幾死骨肉奴婢
相繼死者二十餘人自是常恐悸唵囈不安因哀請罷
職從諫以都押衙焦長楚之務與誼對換及賊稹(劉積一作)
阻兵誼為其魁軍破梟首其家無少長悉投井中死塩
州從事鄭賓于言石守宫見在礠州官庫中
伊闕縣令李師晦有兄弟任江南官與一僧往還常入
山採藥遇暴風雨避於欹(榿一作)樹須臾大震有物瞥然
墜地倏而朗晴僧就視乃一石形如樂器可以懸擊者
其上平齊如削其中有竅可盛其下漸闊而圓狀若垂
囊長二尺厚三分其左小缺班如碎錦光澤可鑒叩之
有聲僧意其異物置於樵中歸櫃而埋於禪牀下為其
徒所見往往有知者李生懇求一見僧確然言無忽一
日僧召李生既至執手曰貧道已力衰弱無常將至君
前所求物聊用為别乃盡去侍者引李生入卧内撤榻
掘地捧匣授之而卒
賊稹阻命之時臨洛市中百姓有推磨盲騾無故死因
賣之屠者剖腹中得二石大如合拳紫色赤班熒潤可
愛屠者遂送稹乃留之
韋溫為宣州病瘡於首因託後事於女壻且曰予年二
十九為校書郎夢滻水中流見二吏賫牒相召一吏至
言彼墳至大功須萬日今未也今正萬日予豈逃乎不
累日而卒
醴泉尉崔汾仲兄居長安崇賢里夏月乘凉於庭際疎
曠月色方午風過覺有異香傾間聞南垣土動簌簌崔
生意其蛇鼠也忽覩一道士大言曰大好月色崔驚懼
遽走道士緩步庭中年可四十風儀清古良久妓女十
餘排大門而入輕綃翠翹豔冶絶世有從者具香茵列
坐月中崔生疑其狐媚以枕投門闔警之道士小顧怒
曰我以此差静復貪月色初無延佇之意敢此麄率復
厲聲曰此處有地界耶欻有二人長纔三尺巨首儋耳
唯伏其前道士頥指崔生所止曰此人合有親属入隂
籍可領來二人趋出一餉間崔生見其父母及兄悉至
衛者數十捽曳批之道士叱曰我在此敢縱子無禮乎
父母叩頭曰幽明隔絶誨責不及道士叱遣之復顧二
鬼曰捉此癡人來二鬼跳及門以赤物如彈丸遥投崔
生口中乃細赤綆也遂釣出於庭中又詬辱之崔驚失
音不得自理崔僕妾號泣其妓羅拜曰彼凢人因訝僊
官無故而至非有大過怒解乃拂衣由大門而去崔病
如中惡五六日方差因迎祭酒醮謝亦無他崔生初隔
紙隙見亡兄以帛抹脣如損狀僕使共訝之一婢泣曰
幾郎就木之時面衣忘開口其時怱怱就剪誤傷下脣
然傍人無見者不知幽冥中二十餘年猶負此苦
辛秘五經擢第後常州赴婚行至陜因息於樹隂傍有乞
兒箕坐痂面蟣衣訪辛行止辛不耐而去乞兒亦隨之
辛馬劣不能相遠乞兒強言不已前及一衣綠者辛揖
而與之語乞兒後應和行里餘綠衣者忽前馬驟去辛
怪之獨言此人何忽如是乞兒曰彼時至豈自由乎辛
覺語異始問之曰君言時至何也乞兒曰少傾當自知
之將及店見數十人擁店問之乃綠衣者卒矣辛大驚
異遽卑下之因裭衣衣之脱乘乘之乞兒初無謝意語
言往往有精義至汴謂辛曰某止是矣公所適何事也
辛以娶約語之乞兒笑曰公士人業不可止此非君妻
公婚期甚遠隔一日乃扛一器酒與辛别指相國寺刹
曰及午而焚可遲此而别如期刹無故火發壞其相輪
臨去以綾帕複贈辛帶有一結語辛異時有疑當發視
也積二十餘年辛為渭南尉始婚裴氏泊裴生日會親
賓忽憶乞兒之言解帕複結得楮幅大如手板署曰辛
秘妻河東裴氏某月日生乃其日也辛計别乞兒之年
妻尚未生豈蓬瀛籍者謫於人間乎方之蒙袂輯履有
憤於黔娄擿植索塗見稱於楊子差不同耳(五句不屬方之蒙𬒮)
(缺文當有)
唐叚少卿酉陽雜爼續集卷之一
