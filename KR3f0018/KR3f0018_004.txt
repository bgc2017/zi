欽定四庫全書
御製歴象考成上編卷四
日躔歴理
南北眞線
北極高度
地半徑差
黃赤距緯
清蒙氣差
測歲實以定平行
本天高卑為盈縮之原
求兩心差及最高
最高行及本輪均輪半徑
求盈縮差
時差(原名日差)
曚影刻分
晝夜永短
節氣時刻
南北眞線
辨方定位歷象首務盖必先定南北然後可以候中
星步日躔然南北之大勢雖若昜知而立線定向必
豪釐不失乃得其眞即用指南針亦有所偏向不可
為準其所偏向又隨地不同故欲得南北之眞線者
必以測量星日為主
法於春秋分日植表於案
令極平取日影自午前至
午後視表末影所至隨作
點為識次聯諸點成一直
線即東西線取東西線之
正中作垂線即南北線也
或不拘何日植表取影自
午前至午後視表末影所
至隨作點為識次取與表
心最近之一點為午正表
影乃太陽出地平最高之
度依此點向表心作直線
即南北線也
又法用方案令極平作圜
數層植表於圜心以取日
影凡影圜上者皆作點識
之乃視午前午後兩點同
在一圜上者作直線聯
之即東西線取東西線之
正中向圜心作垂線即南
北線也
又法植表取日影别用儀
噐測得午前日軌高度作
點於影末又測得午後日
軌高度與午前等亦作點
於影末乃以兩點作直線
聯之即東西線取東西線
之正中向表作垂線即南
北線也
又法於冬至日前後用儀
噐測勾陳第五星初昏時
此星在北極之西候其漸
轉而西至不復西而止至
五更後此星在北極之東
候其漸轉而東至不復東
而止兩表視線之正中即
南北線也蓋勾陳第五星
冬至日酉時在極西卯時
在極東他星則離極右遠
故止取此星可以得東西
之準他時非不可測但或
日永夜短卯酉二時星不
可見故必於冬至日前後
測之也
又法取恒星之大者用兩
儀噐測之一測其高度一
測其地平經度視此星在
東時測其高度若干隨測
其地平經度俟此星轉而
西測其高度與在東時等
者復測其地平經度此兩
經度之正中即南北線此
法與前同然不拘冬至他
日皆可用較前法為簡便
也
北極高度
北極為天之樞紐居其所而不移其出地有高下者
因人所居之地南北之不同也是故寒暑之進退晝
夜之永短因之而各異焉盖歷法以日躔出入赤道
之度定諸節氣而北極出地之度即赤道距天頂之
度倘推測不精高度差至一分則春秋分必差一時
而冬夏至必差一二日日躔既差則月離五星之經
緯無不謬矣故測北極出地之高下最宜精密不容
或略也授時歷測得京師北極出地四十度七十五
分以周天三百六十度每度六十分約之為四十度
零九分五十一秒新法算書京師北極出地三十九
度五十五分今測得暢春園北極出地三十九度五
十九分三十秒
法於冬至日前後用儀器
測勾陳大星出地之度酉
時此星在北極之上候其
漸轉而高至不復高而止
為最高之度卯時此星在
北極之下候其漸轉而低
至不復低而止為最低之
度乃以所測最高最低之
度折中取之即北極出地
之度也盖北極無星其高
低不可得而見故取星之
環繞北極上下者測之惟
勾陳大星冬至酉時在最
高卯時在最低可以得高
低之準也
又法取恒星之大者測其
最高為若干度若此星為
赤道以南之星則以其距
赤道之緯與其高相加得
若干即赤道之高度若此
星為赤道以北之星則以
其距赤道之緯與其高相
減得若干即赤道之高度
既得赤道之高與一象限
九十度相減餘若干即北
極出地之度也此法較之
前法為少煩盖因赤道南
北之星距赤道之緯俱係
測得北極之高度而後可
得而恒星有歲差其緯度
亦有增損然存此法與前
法參互考騐可也
地半徑差
凡求七曜出地之高度必用測量乃測量所得之數
與推步所得之數往往不合蓋推步所得者七曜距
地心之高度而測量所得者七曜距地面之高度也
距地心之高度為眞高距地面之高度為視高人在
地面不在地心故視高必小於眞高以有地半徑之
差也(或有大於眞高者則清蒙氣所為也)盖七曜恒星雖皆麗於天而
其高下又各不等惟恒星天為最高其距地最遠地
半徑甚微故無視高眞高之差若夫七曜諸天則皆
有地半徑差今欲求太陽之眞高必先得地半徑差
欲求地半徑差必先得地半徑與日天半徑之比例
今随時測太陽之高度求得地半徑與日天半徑之
比例最高為一與一千一百六十二最卑為一與一
千一百二十一比舊定地半徑與日天半徑之比例最
高少二十二最卑多二十一盖太陽高卑之故由於
兩心差然最高之高於本天半徑最卑之卑於本天
半徑者非兩心差之全數而止及其半(詳見本輪均輪半徑篇)
舊表日天半徑乃依兩心差全數所定故最高較實
測則多最卑較實測必少也
如圖甲為地心乙為地面
甲乙為地半徑乙丙為地
平丁戊己為太陽天庚辛
壬癸為恒星天戊為太陽
人從地面乙測之對恒星
天於壬其視高為壬乙丙
角若從地心甲計之則見
太陽於戊者對恒星天於
辛其真高為辛甲癸角此
兩高之差為乙戊甲角即
地半徑之差然又時時不
同者其故有二一太陽距
地平近其差角大漸高則
漸小一太陽在本天上又
有高卑高則距地心遠其
差角小卑則距地心近其
差角大(如戊甲線其長短時時不同其所以)
(遠近之故詳見於後)今約為最高與
中距及最卑三限(太陽本天高卑)
(細推之每日不同然用以求差角所差甚微故止用)
(三限)於夏至春秋分冬至時
各以所測地面上太陽之
高度求太陽距地心之戊
甲線(太陽夏至前後行最高限春秋分前後行)
(中距限冬至前後行最卑限故於三時測之)
康熙五十四年乙未五月
二十九日甲子午正(夏至後八)
(日也以本日太陽躔本天之最高為距地心之最遠)
在暢春園測得太陽高七
十三度一十六分零二十
三微同時於廣東廣州府
測得太陽高九十度零六
分二十一秒四十八微以
之立法甲為地心乙為暢
春園地面庚為天頂子為
廣州府地面丑為天頂戊
為太陽寅為赤道寅庚弧
三十九度五十九分三十
秒為暢春園赤道距天頂
之度寅丑弧二十三度一
十分為廣州府赤道距天
頂之度(赤道距天頂數俱係實測所得)以
兩處赤道距天頂度相減
餘一十六度四十九分三
十秒為庚丑弧即庚甲丑
角以暢春園高度與一象
限相減餘一十六度四十
三分五十九秒三十七微
為庚乙戊角於廣州府高
度内減去一象限餘六分
二十一秒四十八微即戊
子丑角(戊在天頂丑北)先用乙甲
子三角形此形有甲角一
十六度四十九分三十秒
又有乙甲及子甲邊俱地
半徑命為一千萬乃以甲
角折半之正弦倍之得二
九二五九七七為乙子邊
又以甲角與半周相減餘
數半之得八十一度三十
五分一十五秒為乙角亦
即子角次用乙戊子三角
形此形有乙子邊二九二
五九七七有戊乙子角八
十一度四十分四十五秒
二十三秒(半周内減去甲乙子角又減去)
(庚乙戊角餘即戊乙子角)有戊子乙角
九十八度一十八分二十
三秒一十二微(半周内減去甲子乙)
(角又減去戊子丑角餘即戊子乙角)即有乙
戊子角五十一秒二十五
微求得戊子邊一一六一
三二二三八三九次用戊
子甲三角形此形有戊子
邊有子甲邊(地平徑一千萬)有戊
子甲之外角六分二十一
秒四十八微(即戊子丑角)求得
戊甲邊一一六二二六四
二五一二為太陽在本天
最高時距地心之遠以地
半徑較之其比例如一與
一千一百六十二也(乙甲一千)
(萬與一一六二二六四二五一二之比同於一與一)
(千一百六十二有餘之比)末用乙戊甲
三角形乙甲邊為一戊甲
邊為一一六二戊乙甲之
外角一十六度四十三分
五十九秒三十七微(即庚乙戊)
(角)求得乙戊甲角五十一
秒零五微為最高限太陽
高七十三度一十六分之
地半徑差以加暢春園視
高七十三度一十六分零
二十三微得七十三度一
十六分五十一秒二十八
微為暢春園太陽之眞高
也於乙戊子角五十一秒
二十五微内減去乙戊甲
角五十一秒零五微餘二
十微為甲戊子角乃最高
限太陽高九十度零六分
二十一秒之地半徑差(即八)
(十九度五十三分三十九秒之地半徑差)以減
廣州府視高九十度零六
分二十一秒四十八微(視高)
(過九十度故減)得九十度零六分
二十一秒二十八微為廣
州府太陽之眞高也
又康熙五十五年丙申三
月初五日丙申午正(春分後八)
(日也以本日太陽躔本天之中距為距地心之適中)
在暢春園測得太陽高五
十三度零三分三十八秒
一十微同時於廣東廣州
府測得太陽高六十九度
五十四分零八秒三十八
微減去緯差一十四秒餘
六十九度五十三分五十
四秒三十八微(測得廣州府子午線)
(在京師之西三度三十三分其午正時乃京師午正)
(初刻十四分也夫太陽距緯度夏至時每日止差四)
(十餘秒其一刻所差甚微可不論若春分時每日差)
(至二十四分則十四分時可差一十四秒又春分後)
(太陽自卑而高緯度既差一十四秒則午正之高度)
(亦多一十四秒故必於所測之度減去緯差始為與)
(京師子午相當地面之高度也此即東西里差詳後)
(節氣時刻篇)以之立法庚為暢
春園天頂丑為廣州府天
頂戊為太陽寅為赤道乙
甲子三角形之三邊三角
俱與前圖等以暢春園高
度與一象限相減餘三十
六度五十六分二十一秒
五十微為庚乙戊角以廣
州府高度與一象限相減
餘二十度零六分零五秒
二十二微為戊子丑角先
用乙戊子三角形此形有
乙子邊二九二五九七七
有戊乙子角六十一度二
十八分二十三秒一十微
(半周内減去甲乙子角又減去庚乙戊角餘即戊乙)
(子角)有戊子乙角一百一十
八度三十分五十秒二十
二微(半周内減去甲子乙角加入戊子丑角即)
(戊子乙角)即有乙戊子角四十
六秒二十八微求得戊子
邊一一四一三一二
九九次用戊子甲三角形
此形有戊子邊有子甲邊
(地半徑一千萬)有戊子甲之外角
二十度零六分零五秒二
十二微(即戊子丑角)求得戊甲
邊一一四二一八六七七
三為太陽在本天中距
時距地心之遠以地半徑
較之其比例如一與一千
一百四十二也末用乙戊
甲三角形乙甲邊為一戊
甲邊為一一四二戊乙甲
之外角三十六度五十六
分二十一秒五十微(即庚乙戊)
(角)求得乙戊甲角一分四
十八秒三十二微為中距
限太陽高五十三度零三
分三十八秒之地半徑差
以加暢春園視高五十三
度零三分三十八秒一十
微得五十三度零五分二
十六秒四十二微為暢春
園太陽之眞高也於乙戊
甲角一分四十八秒三十
二微内減去乙戊子角四
十六秒二十八微餘一分
零二秒零四微為子戊甲
角乃中距限太陽高六十
九度五十四分零八秒之
地半徑差以加廣州府視
高六十九度五十四分零
八秒三十八微得六十九
度五十五分一十秒四十
二微為廣州府太陽之眞
高也
今若以最高太陽距地心
一一六二與中距太陽距
地心一一四二相減餘二
為兩限距地心之較則
最卑限太陽距地心之遠
為一一二二然中距太陽
距地心如弦本天半徑如
股(圖見後求盈縮差篇)其距最高之
差應少距最卑之差應多
故最卑限太陽距地心當
不足一一二二欲以實測
求之奈冬至後太陽躔本
天最卑時高弧僅二十六
度餘蒙氣差甚大難得其
眞今以太陽最高與本天
半徑比例數一一七九
二八(見交食歷理求日月距地與地半徑)
(之比例篇)與地半徑比例數一
一六二之比即同於太陽
最卑與本天半徑比例數
九八二七九二與地半
徑比例數一一二一之比
是為最卑限太陽距地心
之遠也既得三限距地心
之遠即各用為一邊(即戊甲)
地半徑為一邊(即乙甲為一)太
陽出地逐度之高(即戊點)與
象限相加為一角(即甲乙戊角)
成戊乙甲三角形求得乙
戊甲角為三限太陽自地
平至天頂逐度之地半徑
差以列表
黃赤距緯
黃道斜交赤道而出其内外其相距最遠之度即二
至太陽距赤道之緯度古今所測不同授時歷測得
二十三度九十分三十秒以周天三百六十度每度
六十分約之為二十三度三十三分三十二秒新法
歷書用西人第谷所測為二十三度三十一分三十
秒今自康熙五十三年以来於暢春園累測夏至午
正太陽高度得視高七十三度二十九分十餘秒加
地半徑差五十秒得實高七十三度三十分減去本
處之赤道高五十度零三十秒餘二十三度二十九
分三十秒為黃道赤道相距最遠之率因用正弧三
角形法推得日躔黃道每度每分之距緯以立表
如圖甲乙為黃道一象限
甲丙為赤道一象限甲為
春分乙為夏至乙丙為大
距二十三度二十九分三
十秒即甲角之度設丁點
為立夏距甲春分四十五
度求丁戊距緯若干則用
甲丁戊正弧三角形此形
有甲角乙丙大距度二十
三度二十九分三十秒有
甲丁黃道四十五度有戊
直角九十度今以戊直角
九十度之正弦一千萬與
甲角乙丙大距度二十三
度二十九分三十秒之正
弦三九八六一五七之比
即同於甲丁黃道四十五
度之正弦七七一六
八與丁戊距緯一十六度
二十二分一十七秒之正
弦二八一八六三九之比
也既得立夏之距緯度則
立春立秋立冬之距緯度
亦同按法於甲乙一象限
内逐度逐分求其距緯則
其餘三象限之距緯度亦
得矣
清蒙氣差
清蒙氣差從古未聞明萬歷間西人第谷始發之其
言曰清蒙氣者地中遊氣時時上騰其質輕微不能
隔礙人目却能映小為大升卑為高故日月在地平
上比於中天則大星座在地平上比於中天則廣此
映小為大也定望時地在日月之間人在地面無兩
見之理而恒得兩見或日未西没而已見月食於東
日已東出而尚見月食於西此升卑為高也又曰清
蒙之氣有厚薄有高下氣盛則厚而高氣微則薄而
下而升像之高下亦因之而殊其所以有厚薄有高
下者地勢殊也若海或江湖水氣多則清蒙氣必厚
且高也故欲定七政之緯宜先定本地之清蒙差第
谷言其國北極出地五十五度有竒測得地平上最
大之差三十四分自地平以上其差漸少至四十五度
其差五秒更高則無差矣此即新法歷書所用之表
也近日西人又言於北極出地四十八度地方測得
太陽高四十五度時蒙氣差尚有一分餘自地平至
天頂皆有蒙氣差即此觀之益見蒙氣差之隨地不
同而第谷之言為不妄矣今述其測量推算之法於
左使觀者知蒙氣差表之所自立云
假如太陽高一十度三十
四分四十二秒距正午八
十三度(地平經度)於時日躔降
婁宫三度三十六分距赤
道北一度二十六分如圖
甲為地心乙為天頂丙為
太陽丁為北極乙戊為子
午規乙丙己為高弧丙己
為太陽實高弧庚己為視
高弧今用丁乙丙斜弧三
角形此形有北極距天頂
之丁乙弧五十度零三十
秒有太陽距北極之丁丙
弧八十八度三十四分(以距)
(緯一度二十六分減象限九十度得之)有丁
乙丙角九十七度(己乙戊角八十)
(三度為太陽距正午之度與半周相減即得丁乙丙)
(角)求太陽實距天頂之乙
丙弧法以乙丙弧引長從
丁作丁辛垂弧兩弧相交
於心為直角遂成丁辛乙
丁辛丙兩正弧三角形先
用丁辛乙正弧三角形以
半徑一千萬與乙角八十
三度之正弦九九二五四
六二之比同於乙丁弧五
十度零三十秒之正弦七
六六一三七九與丁辛弧
之正弦七六四二七三
之比得丁辛弧四十九度
三十分零七秒又以半徑
一千萬與乙角八十三度
之餘弦一二一八六九三
之比同於乙丁弧五十度
零三十秒之正切一一九
二一五六與乙辛弧之
正切一四五二八一一之
比得乙辛弧八度一十五
分五十八秒次用丁辛丙
正弧三角形以丁丙弧八
十八度三十四分之正弦
九九九六八七一與丁辛
弧四十九度三十分零七
秒之正弦七六四二七
三之比同於半徑一千萬
與丙角正弦七六六六
五三之比得丙角四十九
度三十一分二十二秒又
以丙角四十九度三十一
分二十二秒之正切一一
七一七九二七與半徑一
千萬之比同於丁辛弧四
十九度三十分零七秒之
正切一一七九三二
與辛丙弧之正弦九九九
二六三九之比得辛丙弧
八十七度四十八分零五
秒於辛丙弧内減去乙辛
弧八度一十五分五十八
秒餘乙丙弧七十九度三
十二分零七秒為太陽實
距天頂之度以乙丙弧與
乙己弧九十度相減餘丙
己弧一十度二十七分五
十三秒為太陽之實高乃
以實高與視高一十度三
十四分四十二秒相減餘
六分四十九秒加地半徑
差二分五十七秒得九分
四十六秒為地平上一十
度三十五分之蒙氣差按
法求得逐度之差數以立
表
測歲實以定平行
太陽之實行每日不同步日躔者必以平行為根而
求平行之法則在於定歲實歲實者太陽循黃道右
旋一周而復於原界之日時也(或自今年冬至至明年冬至或自今年春)
(分至明年春分)古歷定太陽每日所行為一度故周天為三
百六十五度四分度之一其後漸覺後天以為歲實
太強自漢以来每次修歷必有所減以合當時實測
故每日之平行雖定為一度而天周與歲實訖無定
率也今法定天周為三百六十度故太陽每日之行
不及一度其分秒之進退視歲實之消長得歲實即
得每日之平行矣數歲以来於二分二至遣人各省
分測得歲實為三百六十五日五時三刻三分四十
五秒(即三百六十五日十分日之二分四二一八七五)乃置天周三百六十
度為實以歲實三百六十五日五時三刻三分四十
五秒為法實如法而一得太陽每日平行五十九分
零八秒一十九微四十九纖五十九忽三十九芒(即十)
(分度之九分八五六四七三六五八)既得太陽每日之平行遞加之得
十日百日之平行遞析之得每時每分之平行以立
表(每日二十四時每時六十分)
測歲實之法古人皆測冬至然冬至之時刻難定不
如用春秋分時得數為眞蓋冬至時黃道與赤道平
行其緯度一日所差不過數十秒儀噐無從分别春
秋分黃道與赤道斜交其緯度一日差二十四分其
差易見且求平行須用平行歲實而測量止能得視
行惟二分時去中距不遠其平行實行之差甚微可
以不計况冬至時太陽之地平緯度少清蒙之氣甚
大古来歲實難得確準此其故也
康熙五十四年乙未二月
十六日癸未午正於暢春
園測得太陽高五十度零
三十二秒三十五微加地
半徑差一分五十六秒零
五微得實高五十度零二
分二十八秒四十微與赤
道高五十度零三十秒相
減餘一分五十八秒四十
微為太陽在赤道北之緯
度即知春分時刻在午正
前也如圖甲為春分乙為
太陽丙為赤道乙丁為午
正太陽實高丙丁為赤道
高乙丙為太陽距赤道北
緯度用甲乙丙正弧三角
形此形有甲角大距度二
十三度二十九分三十秒
有丙直角有乙丙緯度一
分五十八秒四十微求甲
乙弧為太陽過春分之經
度法用甲角正弦三九八
六一五七與丙直角正弦
一千萬之比同於乙丙弧
正弦五七五三與甲乙弧
正弦一四四三三之比得
甲乙弧四分五十七秒四
十三微用變時法以一日
之平行五十九分零八秒
二十微為一率(二分時太陽之實行)
(與平行相近故即用平行為一率若他節氣須用本)
(日之實行為一率)二十四時化為
一千四百四十分為二率
甲乙弧四分五十七秒四
十三微為三率得四率一
百二十分四十九秒一十
二微以每時六十分收之
得二時零四十九秒一十
二微為春分距午正前之
時即已初三刻一十四分
一十秒四十八微春分也
康熙五十五年丙申二月
二十七日戊子午正於暢
春園測得太陽高四十九
度五十四分四十九秒五
十一微加地半徑差一分
五十六秒一十七微得實
高四十九度五十六分四
十六秒零八微與赤道高
五十度零三十秒相減餘
三分四十三秒五十二微
為太陽在赤道南之緯度
即知春分時刻在午正後
也依法用甲乙丙正弧三
角形求得乙甲弧九分二
十一秒三十九微為太陽
未到春分之經度變時得
三時四十七分五十五秒
四十八微為春分距午正
後之時即申初三刻二分
五十五秒四十八微春分
也乃總計兩春分相距得
三百六十五日五時三刻
三分四十五秒即為歲實
本天高卑為盈縮之原
太陽行天每歲一周萬古不忒宜其每日平行而無
有盈縮乃徵之目下實測則春分至秋分行天半周
而歷日多秋分至春分行天半周而歷日少其在本
天所行之度原均而人居地上所見時日不同今即
其不平行之數求其所以然之故則惟有本天高卑
之說能盡之本天高卑之法有二一為不同心天一
為本輪立名雖異而理則同故高卑之距盈縮之度
皆不謀而合焉
不同心天之法盖以天包
地外以地為心太陽本天
亦包乎地外而不以地為
心因其有兩心之差而高
卑判焉如圖甲為地心乙
丙丁戊為黃道己為太陽
本天心庚辛壬癸為太陽
本天其癸庚辛大半周遠
於地為高辛壬癸小半周
近於地為卑戊為春分丙
為秋分乙為夏至丁為冬
至自春分歷夏至以至秋
分太陽自癸歷庚以至辛
行本天之大半周故歷日
多而自地心甲立算其自
戊歷乙以至丙止行黃道
之半周故為行縮自秋分
歷冬至以至春分太陽自
辛歷壬以至癸行本天之
小半周故歷日少而自地
心甲立算其自丙歷丁以
至戊亦行黃道之半周故
為行盈夫日在本天原自
平行因自地心甲立算而
不以太陽本天心已立算
遂有高卑盈縮之異故高
卑為盈縮之原而兩心之
差又高卑之所由生也
本輪之法盖以本天與地
同心而本天之周又有一
本輪本輪心循本天周向
東而行日在本輪之周向
西而行兩行之度相等(輪心)
(東行太陽西行二者亦有微差然積至周歲纔差一)
(分雖謂相等可也)太陽在本輪之
下半周去地近為卑則順
輪心行故見其速於平行
在本輪之上半周去地遠
為高則背輪心行故見其
遲於平行在本輪之左右
去地不遠不近為高卑適
中故名中距其行與平行
等如圖甲為地心即本天
心乙丙丁戊為本天其本
輪循本天東行由丁向戊
而乙而丙而復於丁為平
行度(即經度)太陽循本輪西
行由下而左而上而右而
復於下(本輪以近地心為下遠地心為上)
為自行度(名引數)如本輪心
在丁則太陽在本輪之下
如辛去地心甲最近是為
最卑本輪心在乙則太陽
在本輪之上如己去地心
甲最遠是為最高最高最
卑之點皆對本輪心與地
心成一直線其平行實行
同度故為盈縮起算之端
如本輪心由丁向戊太陽
由本輪下向左順輪心行
能益東行之度故較平行
度為盈至半象限後所益
漸少迨輪心行一象限至
戊太陽亦行輪周一象限
至壬即無所益而復於平
行是為中距然而積盈之
多正在中距盖平行至戊
而太陽在壬從地心甲立
算則太陽當本天之子子
戊弧以本輪之半徑為正
切為盈差之極大也從中
距而後太陽行本輪之上
半周背輪心行故實行漸
縮然因有積盈之度方以
次漸消其實行仍在平行
前迨行滿一象限至最高
為極縮而積盈之度始消
盡無餘其實行與平行乃
合為一線故自最卑至最
高半周俱為盈歷也如本
輪心由乙向丙太陽由本
輪上向右背輪心行能損
東行之度故較平行度為
縮至半象限後所損漸少
迨輪心行一象限至丙太
陽亦行輪周一象限至庚
即無所損而復於平行是
為中距然而積縮之多亦
在中距盖平行至丙而太
陽在庚從地心甲立算則
太陽當本天之丑丑丙弧
亦以本輪之半徑為正切
為縮差之極大也從中距
而後太陽行本輪之下半
周順輪心行故實行漸盈
然因有積縮之度方以次
相補其實行仍在平行後
迨行滿一象限至最卑為
極盈而積縮之度始補足
無缺其實行與平行乃合
為一線故自最高至最卑
半周俱為縮歷也此本輪
之法於盈縮之理最為顯
著然謂與不同心天之理
同何也試於本輪上己庚
辛壬諸點聯為一圜此圜
必不以甲為心而以癸為
心遂成不同心天之形其
癸甲兩心之差即本輪之
半徑故求得兩心之差而
本輪之徑自見明於本輪
之故而盈縮之理益彰然
則其理相通其用相輔並
存其說實可以參稽而互
證也
求兩心差及最高
新法歷書用春分秋分立夏三節氣相距日時推得
兩心差為三五八四一六最高在夏至後五度三十
分然而未詳何年月日永年表載康熙丁酉年最卑
在冬至後七度四十三分四十九秒今以丁酉年實
測節氣時刻依法推算得兩心差為三五八九七七
最卑在冬至後八度三十八分二十五秒五十五微
皆與原數不合蓋今之春分秋分立夏皆不正當最
高最卑中距之度用兩心差以推其時刻與實測不
合則用實測之時刻以推兩心差亦必與原數不合
而最高最卑所在亦必不合矣因思太陽在最高最
卑二點平行與實行合為一線本天與黃道皆平分
為兩半周太陽歷半周歲而適行半周天其度分即
高卑所在自最卑歷周歲四分之一至中距應行九
十度其實行之過於九十度者即積盈之度自最高
歷周歲四分之一至中距亦應行九十度其實行之
不及九十度者即積縮之度檢其正切即兩心差之
數也今以丁酉年逐日實測日躔度分求得最高過
夏至最卑過冬至各七度四十四分三十六秒四十
八微又自太陽過最高之日分加周歲四分之一求
其時刻之實行不及中距二度零三分零九秒四十
微檢其正切得三五八四一六皆與歴書所載相合
是故用兩心差之全數以推盈縮維中距與實測合
最高前後兩象限則失之小最卑前後兩象限則失
之大所以又用均輪以消息其數方與實測相符今
於其相合者得最高及兩心差所自来於其不相合
者得本輪均輪所由設推算之法并述於左
用實測最高最卑中距求
兩心差及最高所在如康
熙五十六年丁酉二至後
暢春園逐日測午正太陽
高度求其經度用實行推
得五月二十一日甲戌辰
正一刻零四十秒四十五
微交未宫七度五月二十
二日乙亥已初一刻一十
四分五十七秒二十七微
交未宫八度十一月二十
七日丁丑子正一刻一十
二分五十七秒四十一微
交丑宫七度本日夜子初
三刻一十二分二十七秒
四十七微交丑宫八度夫
未宫七度至丑宫七度歷
一百八十二日一十六時
一十二分一十六秒五十
六微大於半周歲一時一
十七分五十四秒二十六
微而未宫八度至丑宫八
度歷一百八十二日一十
四時二十七分三十秒二
十微小於半周歲二十六
分五十二秒一十微乃以
此兩數立法以求最高所
在如圖甲為地心即宗動
天心乙丙丁戊為黃道與
宗動天相應(同以甲為心也)乙為
夏至丙為秋分丁為冬至
戊為春分又設己點為心
作庚辛壬癸圈為不同心
天庚為最高當黃道之子
壬為最卑當黃道之丑則
寅夘為其中距(距最高子最卑丑各)
(九十度)過巳甲兩心作庚丑
線則平分本天與黃道各
為兩半周故歷半周歲一
百八十二日一十四時五
十四分二十二秒三十微
適行半周天一百八十度
若夫夏至乙則在最高前
有加差時刻早冬至丁則
在最卑前有減差時刻遲
故夏至至冬至大於半周
歲而秋分丙在最高後有
減差時刻遲春分戊在最
卑後有加差時刻早故秋
分至春分小於半周歲今
未宫七度至丑宫七度大
於半周歲未宫八度至丑
宫八度小於半周歲即知
未宫七度在最高前如辰
未宫八度在最高後如巳
丑宫七度在最卑前如午
丑宫八度在最卑後如未
今以大於半周歲之一時
一十七分五十四秒二十
六微與小於半周歲之二
十六分五十二秒一十微
相併得一時四十四分四
十六秒三十六微與辰巳
或午未一度之比同於大
於半周歲之一時一十七
分五十四秒二十六微與
辰子或午丑四十四分三
十六秒四十八微之比而
得辰子或午丑與乙辰或
丁午之七度相加得乙子
或丁丑七度四十四分三
十六秒四十八微即最高
過夏至最卑過冬至之度
亦即中距過春秋分之度
也(丙寅弧夘戊弧皆與乙子弧相等)此所
得之數比永年表丁酉年
前冬至最卑度多四十七
秒比戊戌年前冬至最卑
度少一十五秒蓋最高每
歲行六十一秒今合最高
最卑取數立算則其所得
為中距過秋分之度較之
丁酉年前冬至固應差四
分之三較之戊戌年前冬
至固應差四分之一是所
測與永年表合矣又用比
例法求得本年五月二十
二日乙亥寅初初刻一分
三十七秒四十五微過最
高加周歲四分之一九十
一日七時二十七分一十
一秒一十五微得秋分後
丙午日巳正一刻一十三
分四十九秒過中距在黃
道應從最高子行九十度
至寅為辰宫七度四十四
分三十六秒四十八微而
在本天則從最高庚行九
十度至辛當黃道之申今
以實測求其經度在辰宫
五度四十一分二十七秒
零八微(即申點之度)不及中距
二度零三分零九秒四十
微即申寅弧當辛甲寅角
與甲辛巳角等檢其正切
得三五八四一六為已甲
兩心差(亦即本輪半徑)與歷書所
載同
用實測春分秋分立夏求
兩心差及最高所在如康
熙五十六年丁酉暢春園
測得春分為二月初八日
癸巳亥初二刻六分四十
七秒立夏為三月二十四
日己夘亥正二刻一分三
十六秒秋分為八月十九
日庚子申初二刻四分零
三秒則春分距立夏得四
十六日三刻九分四十九
秒以每日平行五十九分
零八秒二十微乘之得平
行度四十五度二十二分
三十八秒一十六微春分
距秋分得一百八十六日
七十一刻一十二分一十
六秒以每日平行五十九
分零八秒二十微乘之得
平行度一百八十四度零
四分零三秒五十八微如
圖甲為地心乙丙丁戊為
黃道戊為春分己為夏至
丙為秋分庚為冬至辛為
立夏戊辛弧四十五度又
以壬點為心作子丑寅夘
圈為不同心天春分時太
陽在子實度在戊立夏時
太陽在癸實度在辛子癸
弧四十五度二十二分三
十八秒一十六微為平行
度秋分時太陽在寅實度
在丙子癸丑寅弧一百八
十四度零四分零三秒五
十八微為平行度於是過
壬甲兩心作丑丁線則丑
為最高當黃道之乙卯為
最卑當黃道之丁今命丑
壬半徑為一千萬求壬甲
兩心差得丑壬半徑之若
干分並求辛甲乙角為最
高距立夏之度乃以子癸
丑寅弧一百八十四度零
四分零三秒五十八微與
全周相減餘一百七十五
度五十五分五十六秒零
二微為寅辰卯子弧又甲
辰子三角形其子甲辛外
角為四十五度(當辛弧也)戊則
子甲辰角必一百三十五
度而辰角為癸子弧相對
界角必為癸子弧之一半
得二十二度四十一分一
十九秒零八微則子角必
為二十二度一十八分四
十秒五十二微倍之得四
十四度三十七分二十一
秒四十四微為寅辰弧(因與)
(子界角相當故)與寅辰夘子弧相
減餘一百三十一度一十
八分三十四秒一十八微
為子卯辰弧檢其通弦得
一八二二一五六二為子
辰邊用三角形邊角相求
法求得甲辰邊九七八二
九九八又以癸子弧與子
卯辰弧相加得一百七十
六度四十一分一十二秒
三十四微為癸子卯辰弧
半之得八十八度二十分
三十六秒一十七微檢其
餘弦得二八九八九即
壬巳其正弦得九九九五
八二即辰巳内減甲辰
餘二一二八二二即巳甲
乃用壬巳甲勾股形求得
壬甲弦三五八九七七為
兩心差比歷書所載多一
千萬分之五百六十一又
用邊角相求法求得甲角
五十三度三十八分二十
五秒五十五微為最高乙
距立夏辛之度内減立夏
距夏至四十五度得最高
過夏至後八度三十八分
二十五秒五十五微比永
年表多五十四分三十六
秒五十五微蓋目今春分
秋分立夏皆不正當最高
最卑中距之度故太陽之
自最卑至中距自中距至
最高其行度必有不同所
以用實測節氣推兩心差
及最高所在皆不相合是
故歴家於本輪半徑(即兩心差)
分設一均輪以消息四象
限之行分而後與實測相
符此均輪之法所由立也
最高行及本輪均輪半徑
太陽之行因去地有高卑遂生盈縮故最高最卑之
點即極盈極縮之度而為起算之端但此高卑之點
不定在冬夏至而有行分且最高之高於本天半徑
最卑之卑於本天半徑者非兩心差之全數而止及
其半歴家殫精推測因悟太陽本天之周有本輪而
本輪之周又有均輪乃以兩心差三十五萬八千四
百一十六四分之取其三分得二十六萬八千八百
一十二為本輪半徑取其一分得八萬九千六百零
四為均輪半徑而後高卑之數盈縮之行始與實測
相符焉然高卑之所以有行分者何也蓋緣本輪心
之行微速於均輪心之行本輪心循本天東行已滿
一周而均輪心循本輪西轉尚未滿一周其本輪心
與均輪心兩行之差即最高之行分也但其行分甚
微積久始著康熙永年表戊午年測得最高在夏至
後七度零四分零四秒至丁酉年則最高在夏至後
七度四十三分四十九秒約每年東行一分一秒一
十微(即本輪心每歲之行速於均輪心每歲之行一分一秒一十微也)
如圖甲為地心即本天心
乙丙丁戊為本天本天之
周載本輪心本輪之周又
載均輪心本輪心循本天
東行由丁而戊而乙而丙
而復於丁為經度(每日平行五十)
(九分零八秒二十微)均輪心循本輪
西行由下而左而上而右
而復於下其行度微不及
於本輪名曰引數(每日行五十九)
(分零八秒零九微有餘)太陽則循均
輪周東行由最近而最遠
(遠近皆以距本輪心言)而復於最近
其行倍於均輪心(均輪心行一度)
(太陽在輪周行二度)癸甲為兩心差
本輪半徑為癸甲四分之
三均輪半徑為癸甲四分
之一最卑時本輪心在本
天之丁均輪心在本輪之
辛(本輪下點)太陽則在均輪之
辰(均輪近點)居兩輪心之間從
地心甲計之成一直線故
無平行實行之差辰丁為
兩心差之半辰甲為太陽
距地心之遠其卑於甲丁
本天半徑者即辰丁兩心
差之半也本輪心由丁行
九十度至戊為中距均輪
心由本輪之下點行九十
度至壬(本輪左點)太陽則由均
輪之近點行一百八十度
至已(均輪遠點)從地心甲立算
則太陽當本天之子子戊
弧為積盈之度(即子甲戊角)其
正切已戊為本輪與均輪
兩半徑相併之數與癸甲
兩心差等最高時本輪
心在本天之乙(由戊行九十度至乙)均
輪心在本輪之已(由本輪左點行)
(九十度至上點)太陽則在均輪之
寅(由均輪之遠點行一百八十度至近點)居
兩輪心之間從地心甲計
之成一直線故亦無平行
實行之差(中距時所積之盈度至此消盡)
(而合於平行)寅乙為兩心差之
半寅甲為太陽距地心之
遠其高於乙甲本天半徑
者即寅乙兩心差之半也
本輪心由乙行九十度至
丙為中距均輪心由本輪
之上點行九十度至庚(本輪)
(右點)太陽則由均輪之近點
行一百八十度至夘(均輪遠點)
從地心甲立算則太陽當
本天之丑丑丙弧為積縮
之度(即丑甲丙角)其正切夘丙
為本輪與均輪兩半徑相
併之數與癸甲兩心差等
夫子戊弧與丑丙弧既皆
以兩心差為正切故其度
等但子戊為積盈之度(在最)
(卑至最高之半周故也)其平行戊在
後實行子在前故子戊弧
為加差以加於平行而得
實行也(由最卑至最高之半周皆平行在後)
(實行在前故皆為加差也)丑丙弧為積
縮之度(在最高至最卑之半周故也)其
平行丙在前實行丑在後
故丑丙弧為減差以減於
平行而得實行也(由最高至最卑)
(之半周皆平行在前實行在後故皆為減差也)本
輪心復由丙行九十度至
丁則均輪心復至辛太陽
復至辰其積縮之度俱已
補足而平行實行復合為
一線矣然使兩輪心之行
度皆等而無秒忽之不同
則最高卑必常與冬夏至
同度(據今最高所在而上溯之得元世祖至元)
(初年最高卑正與冬夏至同度其前此則在至前也)
因兩輪心之行每年相差
一分餘積久至今已差七
度四十餘分而最高即在
夏至後七度四十餘分矣
如圖未為冬至午為夏至
本輪心由冬至未行一百
七十九度餘將至午而均
輪心纔至本輪之申未至
上點七度有餘(均輪行每年不及本)
(輪行一分餘積之遂差七度餘也)而太陽
必尚在均輪近點之東十
四度餘然從地心甲計之
則太陽已當本天之午為
夏至矣迨均輪心行至上
點時本輪心復行七度餘
至乙而兩輪心始與地心
參直太陽亦至寅點在兩
輪心之間其距地最遠是
為最高而以日躔計之已
在夏至後七度餘最卑之
在冬至後理亦如之故曰
兩輪心行度之差即最高
卑之行分也
求盈縮差
盈縮差即今所用之均數自最卑至最高六宫為盈
歷為加差自最高至最卑六宫為縮歷為減差最卑
前三宫與後三宫相當最高前三宫亦與後三宫相
當其差數皆相等故止求得最卑後六宫之差數而
最高後六宫之差數視此但加減不同耳(如最卑前三十度與)
(最卑後三十度其差數必等但在最卑前者為減差在最卑後者為加差也)授時歷最大
之盈縮差為二度四一四以周天三百六十度每
度六十分約之得二度二十二分今推得最大之差
為二度零三分一十一秒(即二度零百分度之五分三一)
如圖甲為地心即本天心乙丙為本天
之一弧今命乙甲半徑為一千萬丁戊
已為本輪則丁乙半徑為二十六萬八
千八百一十二丁為上點已為下點(距地)
(心近為下點距地心遠為上點)庚辛壬為均輪而庚己
半徑為八萬九千六百零四庚為最近
壬為最遠(遠近皆以距本輪心言)假如本輪心乙
在本天之最卑則均輪心在本輪之下
點已而太陽在均輪之近點庚是為初
宫初度從地心甲計之太陽在兩輪心
之間成一直線無平行實行之差無均
數也如本輪心乙在本天之最高則均
輪心在本輪之上點丁而太陽在均輪
之近點庚是為六宫初度從地心甲計
之太陽亦在兩輪心之間成一直線無
平行實行之差亦無均數也
如本輪心乙距最卑後一象限為三宫
初度則均輪心從本輪下點已行一象
限至癸而太陽則從均輪近點庚行半
周至遠點壬從地心甲計之太陽當本
天之子乙子弧為實行盈於平行之度
乃用乙甲壬直角三角形乙為直角乙
壬為兩輪半徑相併之數三十五萬八
千四百一十六乙甲為本天半徑一千
萬則乙子弧即甲角之度而乙壬為其
正切檢表得二度零三分零九秒四十
微為甲角即乙子弧乃太陽中距時之
均數是為加差以加於平行而得實行
(實行者太陽實在之行度)若本輪心乙距最卑前一
象限為九宫初度則均輪心從本輪下
點已行三象限至丑而太陽從均輪近
點庚行一周復自庚行半周至遠點壬
從地心甲計之太陽當本天之寅寅乙
弧與乙子弧等亦為太陽中距時之均
數但為實行縮於平行之度是為減差
以減於平行而得實行也
如本輪心乙距最卑後三十度為一宫
初度則均輪心從本輪下點已行三十
度至夘而太陽則從均輪近點庚行六
十度至辰從地心甲計之太陽當本天
之巳乙巳弧為實行盈於平行之度乃
先用乙午庚直角三角形此形有午直
角有乙角三十度(即己夘弧)則庚角必六十
度有乙庚邊一七九二八(即乙夘半徑之三分)
(之二)求得午庚邊八九六四乙午邊一
五五一九九乃置乙甲本天半徑一千
萬減去乙午一五五一九九得午甲九
八四四八一又倍午庚得午辰一七
九二八(庚辰壬三角形與乙午庚三角形之邊角俱相等盖庚為)
(交角辰角立於圜界之一半為直角與午角等則壬角必與乙角等是三角俱)
(等也庚壬為均輪全徑與乙庚等則辰庚必與午庚等故倍午庚即得午辰也)
於是用午甲辰直角三角形求得甲角
一度零二分三十四秒一十八微即乙
巳弧是為加差以加於平行而得實行
若本輪心乙在最卑前三十度是為十
一宫初度則均輪心從本輪下點已行
三百三十度至未而太陽則從均輪近
點庚行一周復行三百度至申從地心
甲計之太陽當本天之酉酉乙弧與乙
巳弧等但為實行縮於平行之度是為
減差以減於平行而得實行也用此法
求得最卑後一象限之加差即得最卑
前一象限之減差
如本輪心乙距最高前四十度為四宫
二十度則均輪心從本輪下點已行一
百四十度至戌而太陽則從均輪近點
庚行二百八十度至亥從地心甲計之
太陽當本天之子乙子弧為實行盈於
平行之度乃先用乙丑庚直角三角形
此行形丑直角有乙角四十度(即丁戌弧)則
庚角必五十度有乙庚邊一七九二
八(即乙戌半徑之三分之二)求得丑庚邊一一五一
九三丑乙邊一三七二八一乃置乙甲
本天半徑一千萬加丑乙一三七二八
一得丑甲一一三七二八一又倍丑
庚得丑亥二三三八六於是用丑甲
亥直角三角形求得甲角一度一十八
分零六秒五十三微即乙子弧是為加
差以加於平行而得實行若本輪心乙
距最高後四十度是為七宫一十度則
均輪心從本輪下點已行二百二十度
至寅而太陽則從均輪近點庚行一周
復行八十度至夘從地心甲計之太陽
當本天之辰辰乙弧與乙子弧等但為
實行縮於平行之度是為減差以減於
平行而得實行也用此法求得最高前
一象限之加差即得最高後一象限之
減差
時差(原名日差)
時差者平時與用時相較之時分也推步所得者為
平時測量所得者為用時(用時即視時也)二者常不相合其
故有二一因太陽之實行而時刻為之進退盖以高
卑為加減之限也一因赤道之升度而時刻為之消
長盖以分至為加減之限也新法歷書合二者以立
表名曰日差然高卑每年有行分則宫度引數必不
能相同若合立一表歲久即不可用今仍分作二表
加減兩次庶於法為密也
如圖甲為地心乙為本輪
心冬至後本輪心平行一
百一十八度餘至乙太陽
從本輪最卑自行一百一
十一度餘至丙從地心甲
作實行線至丙割黃道於
丁丁乙弧即平行實行之
差設推得某日申正太陽
平行乙未到酉宫尚一度
餘因行盈歷實行大於平
行故平行乙雖未至酉宫
而實行丁巳交酉宫若以
平行乙所臨之時刻為交
宫之時刻則為申正太陽
入酉宫是為平時然平行
乙雖臨於申正而太陽丙
實在其東一度餘(即丁乙弧)故
必以此一度餘變時約得
五分為時差以減申正得
申初三刻十分大陽入酉
宫是為用時也又如夏至
後本輪心平行六十一度
餘至乙太陽從本輪最高
自行五十四度餘至丙從
地心甲作實行線至丙割
黃道於丁丁乙弧為平行
實行之差設推得某日辰
正太陽平行乙巳入巳宫
一度餘因行縮歷實行小
於平行故平行乙雖入巳
宫一度餘而實行丁方交
巳宫初度若以平行乙所
臨之時刻為交宫之時刻
則為辰正太陽入巳宫是
為平時然平行乙雖臨於
辰正而太陽丙實在其西
一度餘故必以此一度餘
變時約得五分為時差以
加辰正得辰正初刻五分
太陽入巳宫是為用時也
準此論之凡最卑後半周
實行皆大於平行則用時
在平時東其時差宜減最
高後半周實行皆小於平
行則用時在平時西其時
差宜加此以最高卑為時
差加減之限黃道上事也
然時刻以赤道為主黃道
上之用時猶非赤道上之
用時何也黃道與赤道斜
交二分之後黃道如弦赤
道如股(從赤極出線至赤道成直角勾股形)
故黃道一度赤道一度不
足赤道度少則時刻增矣
(右旋度少則左旋度多故時刻增)二至之
後黃道以腰圍大圈之度
當赤道距等小圈之度故
黃道一度赤道一度有餘
赤道度多則時刻減矣(右旋)
(度多則左旋度少故時刻減)如圖甲為
北極乙戊丙為赤道乙丁
丙為黃道乙為春分丙為
秋分丁為夏至春分後太
陽實行四十五度至已赤
道上與已相等之度為庚
庚距乙亦四十五度與已
相當之度為辛辛庚弧為
赤道少於黃道之度得二
度二十九分是為升度差
如推得太陽本日實行距
春分四十五度而即以四
十五度之點當某位為某
時者是以赤道之庚點命
時也(如庚點當午位即為午時)而實度
之辛點實在其西故必以
辛庚升度差變時為時差
以加於平時得用時(如庚點當)
(午正末即午正末為平時以時差加之得辛點在未)
(初為用時秋分後與春分後同)又如夏至
後太陽實行四十五度至
已赤道上與已相等之度
為庚庚距戊為四十五度
與巳相當之度為辛庚辛
弧為赤道多於黃道之度
得二度二十九分是為升
度差如推得太陽本日實
行距夏至四十五度而即
以四十五度之點當某位
為某時者是以赤道之庚
點命時也(如庚點當午位即為午時)而
實度之辛點實在其東故
必以庚辛升度差變時為
時差以減於平時得用時
(如庚點當午初即午初為平時以時差減之得辛點)
(在已正為用時冬至後與夏至後同)準此論
之凡分後兩象限用時皆
在平時西其時差宜加至
後兩象限用時皆在平時
東其時差宜減此以分至
為時差加減之限赤道上
事也是二者一以高卑為
加減之限一以分至為加
減之限若以太陽實行宫
度求得赤道同升度與平
行宫度相減餘度變時為
時差逐度立表以加減平
時而得用時是合兩次加
減為一次加減然而宫度
引數又因逐年最高卑有
行分不能相同合立一表
慮歲久不可用故仍分作
二表一以太陽均數變時
用引數查之一以升度差
變時用實行查之依法加
減兩次庶平時與用時相
較之分可得其眞數也
曚影刻分
曚影者古所謂晨昏分也太陽未出之先已入之後
距地平一十八度皆有光故以一十八度為曚影限
然北極出地有高下太陽距赤道有南北故曚影刻
分隨時隨地不同其隨時不同者二分之刻分少二
至之刻分多也隨地不同者愈北則刻分愈多愈南
則刻分愈少也若夫北極出地五十度則夏至之夜
半猶有光愈高則漸不夜矣南至赤道下則二分之
刻分極少而二至之刻分相等赤道以南反是
如圖甲為天頂乙丙為地
平丁戊為地平下一十八
度曚影限(乙丁及丙戊皆一十八度)已
為北極庚為南極辛壬為
赤道癸子為夏至距等圈
丑寅為冬至距等圈二分
時日行辛壬赤道出入於
卯交曚影限於辰則日在
卯辰弧地平上皆有光故
以卯辰為曚引之刻分也
若冬至時日行丑寅距等
圈出入於已交曚歷限於
午則日在巳午弧地平上
皆有光故以巳午為曚影
之刻分而巳午與赤道相
當之弧為未申其度多於
卯辰故冬至之刻分多於
二分也夏至時日行癸子
距等圈出入於酉交曚影
限於戌則日在酉戌弧地
平上皆有光故以酉戌為
曚影之刻分而酉戌與赤
道相當之弧為亥乾其度
更多於未申故夏至之刻
分不惟多於二分而更多
於冬至也夫冬至相當之
未申弧度多於二分相當
之卯辰弧度其故易知若
夏至相當之亥乾弧度多
於冬至相當之未申弧度
其故則難知蓋未申亥乾
二分皆係與赤道相當之
正弦非弧度也正弦之數
近圜心則疎疎則所當之
度少近圜周則密密則所
當之度多試於赤道上之
未申亥乾四點各作垂線
引至圜周其割圜周之點
為坎艮震巽而坎艮弧為
未申弧相當之度(未卯為坎己弧)
(之正弦卯申為已艮弧之正弦以未卯與卯申相加)
(成未申以坎已與巳艮相加成坎艮故坎艮弧為未)
(申相當之度)震巽弧為亥乾弧
相當之度(卯乾為巳巽弧之正弦夘亥為)
(巳震弧之正弦以卯乾與卯亥相減餘亥乾以已巽)
(與已震相減餘震巽故震巽弧為亥乾相當之度)
以震巽弧與坎艮弧相較
則度之多少自見矣如求
二分之曚影刻分則用甲
巳辰斜弧三角形求巳角
為赤道之辛夘辰弧此形
有甲巳邊五十度零五分
為北極距天頂之度(以京師北)
(極出地三十九度五十五分立法)有已辰
邊九十度有甲辰邊一百
零八度用三邊求角法求
得巳角一百一十三度四
十五分三十六秒即辛卯
辰弧變時得六時六刻五
分(每度變時之四分)内減去半晝
分辛夘六時(即日出夘至午正辛或午)
(正辛至日入卯之時刻也)餘卯辰六刻
五分為二分時之曚影刻
分也如求冬至之曚影刻
分則用甲巳午斜弧三角
形求巳角為赤道之辛未
申弧此形有甲巳邊五十
度零五分為北極距天頂
之度有巳午邊一百一十
三度二十九分三十秒(巳申)
(象限九十度加申午距緯二十三度二十九分三十)
(秒)有甲午邊一百零八度
用三邊求角法求得已角
九十四度二十分零六秒
即辛未申弧變時得六時
一刻二分内減去半晝分
辛未四時二刻五分(即日出巳)
(至午正丑或午正丑至日入巳之時刻也)餘未
申六刻一十二分為冬至
時之曚影刻分也如求夏
至之曚影刻分則用甲巳
戌斜弧三角形求巳角為
赤道之辛亥乾弧此形有
甲巳邊五十度零五分為
北極距天頂之度有巳戌
邊六十六度三十分三十
秒(已乾象限九十度内減去戌乾距緯二十三度)
(二十九分三十秒)有甲戌弧一百
零八度用三邊求角法求
得巳角一百四十三度二
十三分零五秒即辛亥乾
弧變時得九時二刻五分
内減去半晝分辛亥七時
一刻一十分(即日出酉至午正癸或午)
(正癸至日入酉之時刻也)餘亥乾八刻
九分為夏至時之曚影刻
分也其餘各節氣皆倣
此推之
晝夜永短
晝夜由於日之出入因人所居有南北故見日之出
入早晚隨時各異而晝夜之永短生焉中土居赤道
之北赤道斜倚於天頂之南南極入地北極出地故
惟春秋分見日出入於卯酉而晝夜平分若秋分以後
則出入於卯酉之南隨天左旋之度地平上者少地
平下者多故晝短夜永春分以後則出入於卯酉
之北隨天左旋之度地平上者多地平下者少故晝
永夜短所居之地愈北則永短之差愈多(廣州府北極出地二)
(十三度一十分夏晝冬夜各五十三刻一十一分夏夜冬晝各四十二刻零四分其較一十一刻零七分京)
(師北極出地三十九度五十五分夏晝冬夜各五十九刻零五分夏夜冬晝各三十六刻一十分其較二)
(十二刻一十分北極愈高其較愈多)及至北極之下則赤道當地平
夏則有晝而無夜冬則有夜而無晝蓋以半年為晝
半年為夜矣所居之地愈南則永短之差漸少以至
於赤道之下則兩極當地平而晝夜常均並無永短
盖一歲中為四時者各二矣(以日當天頂為夏日去天頂遠為冬赤道既當)
(天頂而太陽一歲必兩躔赤道是兩夏也一躔天頂南二十三度餘一躔天頂北二十三度餘是兩冬也春秋)
(亦如之)
晝夜永短以南北而異若
東西雖相去千萬里苟南
北極之高度同則晝夜之
永短亦同故謂之南北里
差亦名地平緯差其推步
之法以本地北極出地高
度為主求得各節氣日出
入時刻即得晝夜時刻也
如圖甲乙丙為子午規甲
丙為地平丁為北極丁丙
三十九度五十五分為京
師北極之高戊為卯正酉
正之位巳戊庚為赤道春
秋分太陽正當赤道日出
於戊為卯正中於巳為午
正復入於戊為酉正地平
上戊巳之度與地平下戊
庚之度等故晝夜平分各
四十八刻辛為夏至辛壬
癸為赤道距等圈(古名晝長規)
即夏至太陽隨天西轉一
周之軌壬當卯正酉正之
位子為冬至子丑寅為赤
道距等圈(古名晝短規)即冬至
太陽隨天西轉一周之軌
丑當卯正酉正之位夏至
日出於辰在卯正前壬辰
為日出距卯正之弧與赤
道之戊巳度等中於辛為
午正復入於辰在酉正後
地平上辰辛之度多於地
平下辰癸之度故晝永夜
短冬至日出於未在卯正
後未丑為日出距卯正之
弧與赤道之申戊度等亦
即與夏至日出距卯正之
戊己度等中於子為午正
復入於未在酉正前地平
上未子之度少於地平下
未寅之度故晝短夜永冬
至時地平上未子之度與
夏至時地平下辰癸之度
等冬至時地平下未寅之
度與夏至時地平上辰辛
之度等故冬之夜同於夏
之晝冬之晝同於夏之夜
也今求戊巳之度以丁戊
半徑一千萬與丁丙北極
高三十九度五十五分之
正切丁戌八三六六二四
二之比即同於辰巳距緯
弧二十三度二十九分三
十秒之正切巳亥四三四
六三九五與戊巳弧之正
弦三六三六二九九之比
(渾圓從外視之則弧與正弦俱合為一線)得戊
巳二十一度一十九分二
十四秒(戌丁戊三角形與亥巳戊三角形為)
(同式形其巳角與丁角同為直角戌角與戊角為平)
(行線上交錯之角必等故相當之邊皆可為比例)
變時得五刻一十分在夏
至時為卯前酉後分以減
卯正得日出寅正二刻五
分以加酉正得日入戌初
一刻一十分復倍卯前分
得一十一刻五分與四十
八刻相加得五十九刻五
分為晝刻與四十八刻相
減得三十六刻一十分為
夜刻也在冬至時為卯後
酉前分以加卯正得日出
辰初一刻一十分以減酉
正得日入申正二刻五分
復倍卯後分得一十一刻
五分與四十八刻相減得
三十六刻一十分為晝刻
與四十八刻相加得五十
九刻五分為夜刻也其餘
節氣各用其距緯之正切
為比例即得日出入距卯
酉之弧但自春分至秋分
半歲日出皆在卯前日入
皆在酉後其變時加減並
與夏至同自秋分至春分
半歲日出皆在卯後日入
皆在酉前其變時加減並
與冬至同各省各國並依
此法推之
節氣時刻
古歷節氣之日時有二其一取周歲之日(三百六十五日有竒)
二十四分之得一十五日有餘為節為氣其日相等
以之頒歷授時置閏成歲(置閏之法以無中氣者為閏月)名為恒氣
言其各節氣之日皆一定而不易且歲歲有常也其
一取周天之度(古三百六十五度四分度之一)二十四分之得一十
五度有餘為節為氣其度相等以步躔離推朓朒名
為定氣言以日躔之度為定而不問日時之多寡也
(因日行有盈縮故各節氣度數雖等而日時不等)今頒歷亦用定氣(以日躔右旋一)
(十五度為一氣)故冬至至小寒止一十四日有餘夏至至小
暑則一十六日不足且每年不同蓋有加減可推務
求密合於天行也然一歲之中同一節氣而京師各
省時刻不同者此則東西之里差亦名地平經差而
非天行之故盖地體渾圓與天相應而人居地面各
以所見日中為午正今以京師為主在京師東者見
日出入皆早其日中必在京師午正之前在京師西
者見日出入皆遲其日中必在京師午正之後故東
方節氣遲者非日躔之縮乃其見日早也西方節氣
早者非日躔之盈乃其見日遲也其時刻之差視偏
度之多寡每偏一度得時之四分偏東者加偏西者
減要以京師西之節氣時刻加減之即得各省之節氣
時刻
御製歷象考成上編卷四
