欽定四庫全書
御製歷象考成上編卷十五
五星歷理七(五星合論)
五星交周
土木火三星緯度
金水二星緯度
五星伏見
五星視差
五星交周
五星交周名義雖與太隂同而其行之順逆實相反
也(太隂之交逆行五星之交順行)然而本道與黃道交周土木火三
星有之而金水二星則無何也土木火三星各有本
道與黃道斜交其自黃道南過黃道北之點亦為正
交自黃道北過黃道南之點亦為中交自交而後便
生距度此本道與黃道相距所生之緯度也若夫金
水二星則皆以黃道為本道因無二道之交點故亦
無二道相距之緯度也其所以又有緯度者由於次
輪之面不與本道平行星行次輪周凡離本道者皆
生緯度此又非獨金水二星為然即土木火三星亦
然也是故土木火三星本道與黃道相交之兩點仍
名之曰交周自兩交點過地心作徑線名之曰交線
自兩交之中過地心作徑線名之曰大距線其次輪
面之東西徑線恒當本道之平面而與交線平行者
曰樞線次輪面之南北徑線恒與本道斜交而與黃
道平行者曰次輪大距線其樞線之兩端恒與本道
相當遂成兩交點今名之曰次交點而金水二星次
輪面之東西徑線亦曰樞線南北徑線亦曰次輪大
距線其樞線之兩端亦與本道(卽黃道)相當今亦名之
曰次交點而與樞線平行之本道徑線仍名之曰交
線交線之兩端仍名之曰交周(金水二星本無交周因次輪最遠距次輪)
(兩交點之度即次輪心距交線兩端之度故仍名曰交周)又土木火三星之次輪
面不與本道平行而金水二星之次輪面亦不與本
道平行此五星之所同次輪心行至本道之兩交點
則樞線與交線合次輪心行至本道兩交之中星又
行至次輪兩交點之中則緯度極大故五星之交周
點即緯度起算之端也新法歷書載崇禎元年戊辰
土星正交在鶉首宫二十度四十一分五十二秒中
交在星紀宫二十度四十一分五十二秒每年交行
四十一秒五十三微本天與黃道相交之角為二度
三十一分木星正交在鶉首宫七度零九分零八秒
中交在星紀宫七度零九分零八秒每年交行一十
三秒三十六微本天與黃道相交之角為一度一十
九分四十秒火星正交在大梁宫一十七度零二分
二十九秒中交在大火宫一十七度零二分二十九
秒每年交行五十二秒五十七微本天與黃道相交
之角為一度五十分金星正交恒距最高一十六度
在實沈宫一十四度一十六分零六秒中交在析木
宫一十四度一十六分零六秒每年交行一分二十
二秒五十七微水星正交恒與最卑同在實沈宫一
度二十五分四十二秒(舊作中交)中交在析木宫一度二
十五分四十二秒(舊作正交)每年交行一分四十五秒一
十四微至於金水二星之次輪面與黃道相交之角
則未載其數今按其緯度表推之金星次輪面交黃
道之角為三度二十九分水星次輪心在正交當黃
道北之角為五度零五分一十秒當黃道南之角為
六度三十一分零二秒次輪心在中交當黃道北之
角為六度一十六分五十秒當黃道南之角為四度
五十五分三十二秒次輪心在兩交之中當黃道南
北之角皆五度四十分夫五星之次輪面斜交本道
其交角宜相等而輪心南北之角為交錯之角其度
尤宜相等惟水星獨不等或因水星近日逼於陽光
低昂不定亦未可知然其體甚微且不數見於其應
見時謹候之隨見即𨼆無從測騐以得其確準也
土木火三星交周如甲為
地心乙丙丁戊為黃道乙
巳丁庚為星本道丙巳戊
庚為過二極經圈星本道
之乙巳丁半周在黃道北
丁庚乙半周在黃道南乙
為正交丁為中交己丙與
戊庚為大距當乙丁二交
角土星為二度三十一分
木星為一度一十九分四
十秒火星為一度五十分
乙丁為交線己庚為大距
線辛壬癸子為次輪其面
與本道斜交(本道上有本輪均輪而次)
(輪心在均輪周然本輪均輪皆與本道成一平面自)
(地心作視線與本道參直故止將次輪畫於本道以)
(便觀覽)而與黃道平行辛壬
癸半周在本道南(低於本道之下)
癸子辛半周在本道北(昂於)
(本道之上)其辛癸徑線恒當本
道之平面而與乙丁交線
平行今名之曰樞線樞線
之辛癸兩端自地心甲視
之恒當本道故與本道成
兩交點今名之曰次交點
辛為次輪正交癸為次輪
中交其壬子徑線恒與本
道面斜交(壬子線本在兩交之中因與本)
(道斜交非平行面故作旁視之形以顯交角)若
與本道面平行作丑寅線
則壬己丑及寅巳子諸角
即次輪面與本道面斜交
之角與二道之交角等其
壬子二點距本道最大故
壬子線今名之曰次輪大
距線次輪心在本道乙丁
兩交點則無本道距黃道
之緯度次輪心在己或在
庚則本道距黃道之緯度
極大星在次輪辛癸兩交
點則無星距本道之緯度
星在壬或在子則星距本
道之緯度極大然星距次
輪兩交之度實由次輪心
距木道兩交之度而知盖
土木火三星行次輪周皆
自合伏起算(即次輪最遠)而合
伏距次輪正交之度即與
次輪心距本道正交之度
等試自地心過次輪心作
夘辰遠近線夘為合伏時
星當本道視線點辰為退
衝時星當本道視線點次
輪心行至本道正交乙則
合伏所當本道視線夘點
與次輪正交辛點合次輪
心行至本道中交丁則合
伏所當本道視線夘點與
次輪中交癸點合次輪心
行至本道大距己距正交
乙九十度則合伏所當本
道視線夘點距次輪正交
辛點亦九十度次輪心行
至本道大距庚距中交丁
九十度則合伏所當本道
視線夘點距次輪中交癸
點亦九十度若次輪心距
本道正交乙行四十五度
至己則合伏所當本道視
線夘點距次輪正交辛點
亦四十五度是知次輪心
距本道正交之度即合伏
距次輪正交之度以星距
合伏之度與次輪心距本
道正交之度相加即得星
距次輪正交之度故本道
之乙丁兩交點為緯度起
算之端也
金水二星交周如甲為地
心乙丙丁戊為星本道即
黃道丙戊為過黃極經圈
本道與黃道既為一體故
無二道之交亦無相距之
緯辛壬癸子為次輪與黃
道斜交辛壬癸半周在黃
道北(昂於黃道之上)癸子辛半周
在黃道南(低於黃道之下)其辛癸
徑線恒當黃道之平面任
次輪心在黃道之何處其
辛癸徑線皆相為平行今
亦名之曰樞線樞線之辛
癸兩端自地心甲視之恒
當黃道故與黃道成兩交
點今亦名之曰次交點辛
為次輪正交癸為次輪中
交(因辛點為自黃道南過黃道北之點故名正交)
(癸點為自黃道北過黃道南之點故名中交與土木)
(火三星之本道兩交點相應與次交點相反)其
壬子徑線恒與黃道面斜
交(壬子線本在兩交之中因與黃道斜交非平行)
(面故作旁視之形以顯交角)若與黃道
面平行作丑寅線則丑丙
壬及寅丙子諸角即次輪
面與黃道面斜交之角其
壬子二點距黃道最大故
壬子線今亦名之曰次輪
大距線星在次輪辛癸兩
交點則無星距黃道之緯
度星在壬或在子則星距
黃道之緯度極大然金水
二星行次輪周自平遠起
算而求次均與緯度皆自
最遠起算其距次交點之
度無由而知故與樞線平
行作乙丁徑線亦名曰交
線又自地心過次輪心作
夘辰遠近線夘為最遠時
星當本道視線點辰為最
近時星當本道視線點次
輪心行至交線乙則最遠
所當本道視線夘點與次
輪正交辛點合次輪心行
至交線丁則最遠所當本
道視線夘點與次輪中交
癸點合次輪心距交線乙
行九十度至丙則最遠所
當本道視線夘點距次輪
正交辛點亦九十度次輪
心距交線丁行九十度至
戊則最遠所當本道視線
夘點距次輪中交癸點亦
九十度若次輪心距交線
乙行四十五度至己則最
遠所當本道視線夘點距
次輪正交辛點亦四十五
度故乙點亦命為正交下
點亦命為中交丙戊二點
亦命為大距所以紀次輪
最遠距次交點之度而為
緯度起算之端其實無本
道之交周點也
土木火三星緯度
土木火三星緯度之原有四一由本道與黃道斜交
本輪心循本道右旋均輪次輪亦隨之而右旋次輪
心雖不在本道然當本道之平面自地心計之與在
本道等若次輪心適當二道之交則無緯度距交漸
遠則緯度漸大今名之曰初緯乃初經度所當本道
距黃道之緯度即次輪心距黃道之緯度也一由星
循次輪周行其經度既因次均數之加減而不同於
初經則緯度亦不同於初緯今名之曰實緯乃實經
度所當本道距黃道之緯度也一由次輪面與本道
斜交而與黃道平行半周在本道南半周在本道北
又生緯度今名之曰次緯乃星距本道之緯度也一
由緯度之角生於地心而次緯之角却生於次輪心
必求得次緯當地心之角與實緯相加減方為星距
黃道之緯度(實緯在黃道北而次緯又在本道北或實緯在黃道南而次緯又在本道南則)
(相加若實緯在黃道北而次緯却在本道南實緯在黃道南而次緯却在本道北則相減)今名之
曰視緯乃自地心作視線所得之真緯度也然如此
立法則甚繁且實緯與黃道成直角而次緯却與本
道成直角亦難於加減入算况次輪面與黃道平行
星距地心之遠近雖不等而距黃道之遠近必與次
輪心距黃道之遠近等夫既有次輪心距黃道之弧
即可得星距黃道之邊再有星距地心之邊即可得
視緯之角又不必以實緯與次緯相加減而得之也
故今立法惟以次輪心距本道正交之度(初經度内減正交度)
(即得)求得初緯即以次輪心距地心線與初緯之正弦
為比例而得星距黃道線又以星距合伏之度(即次輪最)
(遠)用三角形法求得星當黃道視線點距地心之遠
與星距黃道線為比例而得視緯度要之初緯度小
星在合伏前後則距地心遠而視緯度愈小初緯度
大星又在退衝前後則距地心近而視緯度愈大也
新法歷書載西人第谷測得次輪心在兩交之中星
又在次輪最近其視緯極大(兩交之中為二道之大距次輪心在此其初緯)
(極大星又在次輪最近其距地心之線極短故視緯尤大)土星北緯為二度四十
八分南緯為二度四十九分木星北緯為一度三十
八分南緯為一度四十分火星北緯為四度三十一
分南緯為六度四十七分(本輪有高卑則次輪心距地有遠近遠則緯小近則)
(緯大因次輪心在本道之北半周當最高南半周當最卑故南緯大於北緯也)
如圖甲為地心乙丙丁戊
為黃道乙巳丁庚為星本
道丙巳戊庚為過二極經
圈星本道之乙巳丁半周
在黃道北丁庚乙半周在
黃道南乙為正交丁為中
交辛壬癸子為次輪次輪
心所當宫度為初經度如
次輪心行至正交乙或中
交丁則無初緯度次輪心
距本道正交乙行九十度
至己或距本道中交丁行
九十度至庚則己丙或庚
戊為初緯度即大距度若
次輪心距本道正交乙行
四十五度至己則己年為
初緯度當己甲午角其法
以乙巳九十度之正弦與
己丙大距度正弦之比即
同於乙巳距交四十五度
之正弦與巳午距緯度正
弦之比也(此即正弧三角形有黃赤交角)
(有黃道求距緯之法盖乙角即如黃赤交角乙巳即)
(如黃道乙午即如赤道己午即如距緯也)
又如次輪心距本道正交
乙行九十度至己星行至
次輪中交癸當本道之未
則未為實經度未申為實
緯度當未甲申角其法亦
以丁巳九十度之正弦與
己丙大距度正弦之比即
同於丁未距交度之正弦
與未申距緯度正弦之比
也(與求初緯法同)
又如次輪心距本道正交
乙行九十度至己星合伏
時所當本道視線夘距次
輪正交辛亦九十度其實
經度仍當本道之己則己
甲丙角為初緯度(即己丙大距度)
亦即實緯度然次輪面與
本道斜交自地心計之星
雖與夘辰遠近線參直而
星實在壬低於夘點之下
壬巳夘角為次緯度壬酉
線為星距本道視線之遠
其當地心之角為己甲壬
角與實緯己甲丙角相減
餘壬甲丙角乃為視緯度
也又如次輪心距本道正
交乙行九十度至己星退
衝時則當本道視線辰其
實經度仍當本道之己則
己甲丙角為初緯度(即己丙大)
(距度)亦即實緯度然次輪面
與本道斜交自地心計之
星雖與夘辰遠近線參直
而星實在子昂於辰點之
上子己辰角為次緯度子
戌線為星距本道視線之
遠其當地心之角為子甲
巳角與實緯己甲丙角相
加得子甲丙角乃為視緯
度也
今立求視緯法先求初緯
即求視緯而不用求實緯
及次緯焉盖次輪面與黃
道平行星距黃道視線之
遠近必與次輪心距黃道
之遠近等如次輪心行至
本道正交乙或中交丁其
壬子次輪大距線正當黃
道自地心視之則辛壬癸
子次輪面與壬子次輪大
距線合任星在次輪周之
何處無初緯亦無視緯如
次輪心行至本道大距己
或本道大距庚其壬子次
輪大距線與丙戊黃道徑
線平行而辛壬癸子次輪
面亦與壬子大距線平行
任星在次輪周之何處其
距黃道視線之遠近皆與
輪心距黃道之遠近等惟
求得星當黃道視線點距
地心之遠與星距黃道之
遠近為比例即得視緯之
角其法甚便也
如次輪心距本道正交乙
行九十度至己則己甲丙
角為初緯(即己丙大距度)星在合
伏壬求視緯則以本天半
徑與初緯己丙弧正弦之
比即同於己甲次輪心距
地心與己亥之比(求次輪心距地)
(心見前求初均數篇)而得己亥與壬
乾等為星距黃道視線之
遠又以本天半徑與初緯
己丙弧餘弦之比即同於
己甲次輪心距地心與亥
甲之比而得亥甲其乾亥
一段即與壬巳次輪半徑
等以乾亥與亥甲相加得
乾甲為星當黃道視線點
距地心之遠乃以乾甲與
壬乾之比即同於半徑全
數與壬甲乾角正切之比
而得壬甲乾角為星在合
伏壬之視緯度也如星在
退衝子則星距黃道視線
之遠為子坎仍與己亥等
而亥坎亦與己子次輪半
徑等以亥坎與亥甲相減
餘坎甲為星當黃道視線
點距地心之遠乃以坎甲
與子坎之比即同於半徑
全數與子甲坎角正切之
比而得子甲坎角為星在
退衝子之視緯度也
如次輪心距本道正交乙
行九十度至己則己甲丙
角為初緯(即己丙大距度)星距合
伏壬行六十度至艮其距
黃道視線之遠為艮震與
己亥等今所求之視緯即
艮甲震角艮甲為星距地
心之遠震甲為星當黃道
視線點距地心之遠艮巽
為艮壬弧六十度之正弦
與震離等巽己為艮壬弧
六十度之餘弦與離亥等
而㢲離亦與己亥等故以
半徑全數與六十度正弦
之比即同於艮己次輪半
徑與艮巽次輪六十度正
弦之比而得艮巽又以半
徑全數與六十度餘弦之
比即同於艮己次輪半徑
與巽己次輪六十度餘弦
之比而得巽己又以半徑
全數與初緯己丙弧餘弦
之比即同於己甲次輪心
距地心與亥甲之比而得
亥甲其離亥一段原與巽
己等以離亥與亥甲相加
得離甲乃用震離甲勾股
形求震甲離甲為股震離
為勾求得震甲弦為星當
黃道視線點距地心之遠
於是以震甲與艮震之比
即同於半徑全數與艮甲
震角正切之比而得艮甲
震角為星距合伏六十度
艮之視緯度也
如次輪心距本道正交乙
行四十五度至己則先求
得己甲午角為初緯(即己午距)
(緯度)又與甲午黃道徑線平
行作坤兌線即知合伏時
星在坤低於夘辰遠近線
之下退衝時星在兌昂於
夘辰遠近線之上如星在
合伏坤則以本天半徑與
初緯己午弧正弦之比即
同於己甲次輪心距地心
與己亥之比而得己亥與
坤乾等為星距黃道視線
之遠又以本天半徑與初
緯己午弧餘弦之比即同
於己甲次輪心距地心與
亥甲之比而得亥甲其乾
亥一段即與坤己次輪半
徑等以乾亥與亥甲相加
得乾甲為星當黃道視線
點距地心之遠乃以乾甲
與坤乾之比即同於半徑
全數與坤甲乾角正切之
比而得坤甲乾角為星在
合伏坤之視緯度也如星
在退衝兌則星距黃道視
線之遠為兌坎仍與己亥
等而亥坎亦與巳兌次輪
半徑等以亥坎與亥甲相
減餘坎甲為星當黃道視
線點距地心之遠乃以坎
甲與兌坎之比即同於半
徑全數與兌甲坎角正切
之比而得兌甲坎角為星
在退衝兌之視緯度也
如次輪心距本道正交乙
行四十五度至己則己甲
午角為初緯星過退衝兌
行七十度至艮其距黃道
視線之遠為艮震與己亥
等今所求之視緯即艮甲
震角艮甲為星距地心之
遠震甲為星當黃道視線
點距地心之遠艮巽為艮
兌弧七十度之正弦與震
離等巽己為艮兌弧七十
度之餘弦與離亥等而巽
離亦與己亥等故以半徑
全數與七十度正弦之比
即同於艮己次輪半徑與
艮巽次輪七十度正弦之
比而得艮巽又以半徑全
數與七十度餘弦之比即
同於艮己次輪半徑與巽
己次輪七十度餘弦之比
而得巽己又以半徑全數
與初緯己午弧餘弦之比
即同於己甲次輪心距地
心與亥甲之比而得亥甲
其離亥一段原與巽己等
以離亥與亥甲相減餘離
甲乃用震離甲勾股形求
震甲離甲為股震離為勾
求得震甲弦為星當黃道
視線點距地心之遠於是
以震甲與艮震之比即同
於半徑全數與艮甲震角
正切之比而得艮甲震角
為星過退衝七十度艮之
視緯度也
又求合伏退衝視緯捷法
不用求星距黃道視線及
星當黃道視線點距地心
之遠即以初緯度與次輪
心距地心及次輪半徑為
三角形算之如次輪心在
本道大距己星在合伏壬
求視緯則用壬巳甲三角
形此形有己甲次輪心距
地心有壬巳次輪半徑有
己角為初緯壬巳夘角之
外角(壬巳夘角與己甲丙角等)求得甲
壬己角與壬甲丙角等即
星在合伏壬之視緯度也
如星在退衝子求視緯則
用子巳甲三角形此形有
己甲次輪心距地心有己
子次輪半徑有己角為初
緯角(子巳甲角與己甲丙角等)求得己
子甲角與半周相減餘甲
子丑角與子甲丙角等即
星在退衝子之視緯度也
金水二星緯度
金水二星緯度生於次輪本無初緯實緯盖因其本
道即黃道本輪心循黃道右旋均輪次輪亦隨之而
右旋次輪心雖不在黃道然當黃道之平面自地心
計之與在黃道等故無初緯星循次輪周行其實行
所當本道經度亦即黃道度故無實緯也其次輪與
黃道斜交半周在南半周在北乃生緯度今亦名之
曰次緯次緯當地心之角即星距黃道之緯度今亦
名之曰視緯今立法先以星距次輪正交之度(以星距次)
(輪最遠度與次輪心距黃道正交度相加即得)求得次緯即以次輪半徑與
次緯之正弦為比例而得星距黃道線又以星距次
輪最遠之度用三角形法求得星當黃道視線點距
地心之遠與星距黃道線為比例而得視緯度要之
次緯度小星在最遠前後則距地心遠而視緯度愈
小次緯度大星又在最近前後則距地心近而視緯
度愈大也新法歷書載西人第谷測得次輪心在兩
交之中星在次輪最近其緯度極大(次輪心在兩交之中則最近即)
(次輪之大距故緯度極大)金星為九度零二分水星為三度三十
三分(金水二星本道之交點皆近最高則兩交之中皆近中距故次輪心距地心之遠近皆等而南)
(北之緯度亦等)
如圖甲為地心乙丙丁戊
為星本道即黃道丙戊為
過黃極經圈辛壬癸子為
次輪次輪心所當宫度為
初經度即黃道度故無初
緯度也
如次輪心距本道正交乙
行九十度至丙星行至次
輪正交辛當本道之己則
己為實經度亦即黃道度
故亦無實緯度也
又如次輪心距本道正交
乙行九十度至丙星在次
輪最遠時所當本道視線
夘距次輪正交辛亦九十
度然次輪面與本道斜交
自地心計之星雖與夘辰
遠近線參直而星實在壬
昂於夘點之上壬丙夘角
為次緯度壬午線為星距
黃道視線之遠其當地心
之角為壬甲午角即視緯
度也又如次輪心距本道
正交乙行九十度至丙星
在次輪最近時則當本道
視線辰然次輪面與本道
斜交自地心計之星雖與
夘辰遠近線參直而星實
在子低於辰點之下子丙
辰角為次緯度子未線為
星距黃道視線之遠其當
地心之角為子甲未角即
視緯度也
今立求視緯法先求次緯
如次輪心距本道正交乙
行九十度至丙星在次輪
最遠壬則次輪面與本道
斜交之壬丙夘角即次緯
以半徑全數與壬丙夘角
正弦之比即同於壬丙次
輪半徑與壬午之比而得
壬午為星距黃道視線之
遠又以半徑全數與壬丙
夘角餘弦之比即同於壬
丙次輪半徑與午丙之比
而得午丙與丙甲次輪心
距地心相加得午甲為星
當黃道視線點距地心之
遠乃以午甲與壬午之比
即同於半徑全數與壬甲
午角正切之比而得壬甲
午角即星在次輪最遠壬
之視緯度也如星在次輪
最近子則次輪面與本道
斜交之子丙辰角為次緯
以半徑全數與子丙辰角
正弦之比即同於子丙次
輪半徑與子未之比而得
子未為星距黃道視線之
遠又以半徑全數與子丙
辰角餘弦之比即同於子
丙次輪半徑與未丙之比
而得未丙與丙甲次輪心
距地心相減餘未甲為星
當黃道視線點距地心之
遠仍以未甲與子未之比
即同於半徑全數與子甲
未角正切之比而得子甲
未角為星在次輪最近子
之視緯度也
如次輪心距本道正交乙
行九十度至丙星距次輪
最遠壬行三十度至申則
以星距最遠壬申弧三十
度與最遠距次輪正交辛
壬弧九十度相加(辛壬弧與乙丙)
(弧等)得辛申弧一百二十度
為星距次輪正交度與半
周相減餘申癸弧六十度
為星距次輪中交度先求
次緯以半徑全數與次輪
面斜交本道之壬丙夘角
正弦之比即同於距交申
癸弧之正弦與次緯申丙
酉角正弦之比而得申丙
酉角為次緯度復以半徑
全數與次緯申丙酉角正
弦之比即同於申丙次輪
半徑與申酉之比而得申
酉為星距黃道視線之遠
今所求之視緯即申甲酉
角申甲為星距地心之遠
酉甲為星當黃道視線點
距地心之遠申戌為壬申
弧三十度之正弦與酉亥
等戌丙為壬申弧三十度
之餘弦而戌亥亦與申酉
等故以半徑全數與三十
度正弦之比即同於申丙
次輪半徑與申戌次輪三
十度正弦之比而得申戌
又以半徑全數與三十度
餘弦之比即同於申丙次
輪半徑與戌丙次輪三十
度餘弦之比而得戌丙又
以半徑全數與次輪遠近
線斜交本道遠近線之壬
丙夘角餘弦之比(因次輪最遠距)
(次交點九十度故次輪面與本道斜交之壬丙夘角)
(亦即為次輪遠近線斜交本道遠近線之角過此則)
(先求次輪遠近線斜交本道遠近線之角詳見後)
即同於戌丙與亥丙之比
而得亥丙與丙甲次輪心
距地心相加得亥甲乃用
酉亥甲勾股形求酉甲亥
甲為股酉亥為勾求得酉
甲弦為星當黃道視線點
距地心之遠於是以酉甲
與申酉之比即同於半徑
全數與申甲酉角正切之
比而得申甲酉角為星距
次輪最遠三十度申之視
緯度也
如次輪心距本道正交乙
行一百五十度至乾則次
輪最遠所當本道視線夘
點距次輪正交辛亦一百
五十度而距次輪中交癸
即三十度然次輪面與本
道斜交最遠時星在坎昂
於夘辰遠近線之上最近
時星在艮低於夘辰遠近
線之下如星在最遠坎則
先以半徑全數與次輪面
斜交本道之壬乾丑角正
弦之比即同於最遠距交
坎癸弧之正弦與最遠距
黃道視線之正弦之比而
得坎乾夘角為次輪遠近
線與本道遠近線斜交之
角即次緯度以半徑全數
與坎乾夘角正弦之比即
同於坎乾次輪半徑與坎
震之比而得坎震為星距
黃道視線之遠又以半徑
全數與坎乾夘角餘弦之
比即同於坎乾次輪半徑
與震乾之比而得震乾與
乾甲次輪心距地心相加
得震甲為星當黃道視線
點距地心之遠乃以震甲
與坎震之比即同於半徑
全數與坎甲震角正切之
比而得坎甲震角即星在
次輪最遠坎之視緯度也
如星在次輪最近艮則次
輪遠近線與本道遠近線
斜交之艮乾辰角即次緯
度以半徑全數與艮乾辰
角正弦之比即同於艮乾
次輪半徑與艮巽之比而
得艮巽為星距黃道視線
之遠又以半徑全數與艮
乾辰角餘弦之比即同於
艮乾次輪半徑與巽乾之
比而得巽乾與乾甲次輪
心距地心相減餘巽甲為
星當黃道視線點距地心
之遠乃以巽甲與艮巽之
比即同於半徑全數與艮
甲巽角正切之比而得艮
甲巽角為星在次輪最近
艮之視緯度也如次輪心
距本道正交乙行一百五
十度至乾星距次輪最遠
坎行一百五十五度過最
近艮一十五度至離則以
星距最遠坎艮離弧一百
九十五度與最遠距次輪
正交辛壬坎弧一百五十
度相加(辛壬坎弧與乙丙乾弧等)得三
百四十五度為星距次輪
正交度而距次輪正交前
即一十五度先求次緯以
半徑全數與次輪面斜交
本道之子乾寅角正弦之
比即同於距交離辛弧之
正弦與次緯離乾坤角正
弦之比而得離乾坤角為
次緯度復以半徑全數與
次緯離乾坤角正弦之比
即同於離乾次輪半徑與
離坤之比而得離坤為星
距黃道視線之遠今所求
之視緯即離甲坤角離甲
為星距地心之遠坤甲為
星當黃道視線點距地心
之遠離兌為艮離弧一十
五度之正弦略與坤亥等
兌乾為艮離弧一十五度
之餘弦而離坤亦略與兌
亥等故以半徑全數與一
十五度正弦之比即同於
離乾次輪半徑與離兌次
輪一十五度正弦之比而
得離兌又以半徑全數與
一十五度餘弦之比即同
於離乾次輪半徑與兌乾
次輪一十五度餘弦之比
而得兌乾又以半徑全數
與次輪遠近線斜交本道
遠近線之艮乾辰角餘弦
之比即同於兌乾與亥乾
之比而得亥乾與乾甲次
輪心距地心相減餘亥甲
乃用坤亥甲勾股形求坤
甲亥甲為股坤亥為勾求
得坤甲弦為星當黃道視
線點距地心之遠於是以
坤甲與離坤之比即同於
半徑全數與離甲坤角正
切之比而得離甲坤角為
距次輪最遠一百九十五
度離之視緯度也
又求最遠最近視緯捷法
不用求星距黃道視線及
星當黃道視線點距地心
之遠即以次緯度與次輪
心距地心及次輪半徑為
三角形算之如次輪心距
本道正交乙行九十度至
丙星在次輪最遠壬求視
緯則用壬丙甲三角形此
形有丙甲次輪心距地心
有壬丙次輪半徑有丙角
為次緯壬丙夘角之外角
求得丙甲壬角即星在次
輪最遠壬之視緯度也如
星在次輪最近子求視緯
則用子丙甲三角形此形
有丙甲次輪心距地心有
丙子次輪半徑有丙角為
次緯角求得子甲丙角即
星在次輪最近子之視緯
度也
五星伏見
五星近太陽則伏遠太陽則見而伏見遲速之故有
三一由星體之大小一由黃道之斜正一由緯度之
南北如星體大黃道正升正降緯度在北則速見遲
伏星體小黃道斜升斜降緯度在南則遲見速伏要
皆視太陽在地平下之度為準新法歷書載西人多
錄某測得金星當地平太陽在地平下五度即可見
木星水星當地平太陽在地平下一十度方可見土
星當地平太陽在地平下一十一度方可見火星當
地平太陽在地平下一十一度三十分方可見盖五
星之體金星最大木水二星次之土星又次之火星
最小星體大則太陽在地平下之度少即可見星體
小則太陽在地平下之度多方可見夫太陽在地平
下之度既不等則五星距太陽之度亦不等而伏見
之遲速因之不等以此定為伏見之限加以黃道經
緯度推之則五星在黃道之何宫度距太陽若干度
則見若干度則伏皆可得而知矣
如圖甲乙丙丁為過黃極
經圈甲為天頂乙丁為地
平戊為黃極己庚辛為黃
道庚為星當地平又正當
黃道無緯度壬為太陽癸
壬為太陽距地平之度即
伏見之限如庚為金星則
癸壬為五度庚為木星水
星則癸壬為一十度庚為
土星則癸壬為一十一度
庚為火星則癸壬為一十
一度三十分既知癸壬伏
見限度則用庚癸壬正弧
三角形此形有癸壬弧有
癸直角有庚角為黃道交
地平之角(知庚點為黃道之某宫某度即)
(可求黃道與地平相交之角法詳交食歷理求黃平)
(象限篇)求得庚壬弧即星在
黃道上距太陽伏見之限
星距太陽之黃道度大於
庚壬弧則見小於庚壬弧
則伏癸壬弧五星既各不
等則庚壬弧亦不等此因
星體之大小而為伏見之
遲速者也
又癸壬伏見限五星各有
定數而庚角則時時不同
設黃道斜升斜降如子丑
則庚角小庚角小則庚壬
弧轉大設黃道正升正降
如寅夘則庚角大庚角大
則庚壬弧轉小此因黃道
之斜正而為伏見之遲速
者也
又設星在黃道北如辰其
距緯為辰庚其經度仍在
庚正當地平而星己在地
平之上則庚壬弧不足以
定伏見之限試作辰己距
等圈交地平於己從黃極
戊過己作經圈截黃道於
午則午壬弧為星距太陽
伏見之限乃用庚巳午正
弧三角形此形有午直角
有庚角為黃道交地平之
角有己午距緯與辰庚等
求得庚午弧與庚壬弧相
減餘午壬弧為伏見之限
盖星在辰其距太陽之黃
道度大於午壬弧則見小
於午壬弧則伏也設星在
黃道南如未其距緯為庚
未其經度仍在庚正當地
平而星尚在地平之下則
庚壬弧亦不足以定伏見
之限試作未申距等圈交
地平於申從黃極戊至申
作經圈截黃道於酉則酉
壬弧為星距太陽伏見之
限乃用庚申酉正弧三角
形此形有酉直角有庚角
為黃道交地平之角有酉
申距緯與庚未等求得酉
庚弧與庚壬弧相加得酉
壬弧為伏見之限盖星在
未其距太陽之黃道度大
於酉壬弧則見小於酉壬
弧則伏也此因緯度之南
北而為伏見之遲速者也
五星視差
五星視差生於地半徑其測算之法並與太陽太隂
同土木二星距地極遠地半徑與本天半徑之比例
土星為一與一萬零九百五十三木星為一與五千
九百一十八其最大之視差俱不滿一分可以不計
火星在最高之比例為一與三千一百二十三其最
大之視差為一分六秒在中距之比例為一與一千
七百四十四其最大之視差為一分五十八秒在最
卑之比例為一與四百一十其最大之視差為八分
二十三秒金星在最高之比例為一與一千九百八
十三其最大之視差為一分四十四秒在中距與太
陽同在最卑之比例為一與三百零一其最大之視
差為一十一分二十五秒水星在最高之此例為一
與一千六百三十三其最大之視差為二分零六秒
在中距與太陽同在最卑之北例為一與六百五十
一其最大之視差為五分一十七秒盖五星距地之
遠近不等故視差之大小亦不等今亦約為最高中
距最卑三限用火金水三星距地心與地半徑之比
例數逐度各求地半徑差以立表
御製歴象考成上編卷十五
