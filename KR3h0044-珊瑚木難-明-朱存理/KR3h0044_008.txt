珊瑚木難卷八明朱存理編
鮮于公詞一帖
近覧鏡白鬚漸多戲作滿江紅長短句繡江先
生拜求一見敢錄呈醜幸乞一笑鮮于樞頓首
詩酒名場人都羨紫髯如戟今已矣星星滿頷不堪重
摘衰老自知来有漸春華料應今難得賴此身健在寸
隂留還須惜也不怪軒銅直又豈怕青霜逼看匆匆
總是這般駒隙生死百年朝有暮盛衰一理今猶昔問
人間誰識魯陽戈杯中物
虞邵庵詩一帖
奉寄都運大參相公聊致久别企仰之萬一采
覧幸甚虞集頓首
計相淮南重幨帷海上還頻煩紆智略周慮及疲孱調
鼎公宜早歸耕自得閒常携相贈策扶老向江山
集至逍遥山見饒紫巗聞將適瓊華之囿當以舊識
瞻承風采因得附此起居紫巗玄門耆宿之士退食
之暇必能少從清淨無為之論遙為傾企二月五日
集又行
楊鐵崕詩一帖
我尋天上張公子新買江南宅一區桂樹小山金作粟
芙蓉秋水錦成株青龍繞屋瀦三斛翠鳳當門銜一珠
世事紛紛何日了好將真樂問堯夫
至正丙午秋七月四日放舟龍江入艾浦訪文湘翼
之張侯留飲於真樂齋席上賦詩一解率座客子山德
昂兩進士用韻成什會稽抱遺叟楊維禎明日在任
老人讀易齋試新製鐵心穎書
余日強詩一帖
四韻詩奉答大章貢士見寄之辱
臘日放船歸泖上滄灣遲子渺愁予河東有賦煩傳送
此月無冰又可書老鐵一錐能取紫庾郎二寸豈忘魚
明歲門生求座主相看喜色動皇居
臘月八日客埬上余日強再拜
又一詩奉上鐵崕先生先錄去一過覽後當别
寫上也
楊子十年官不調才高白首尚為郎因觀禹迹多留越
為愛西湖又入杭仕宦豈無三語掾風流誰似四明狂
水南水北題詩遍猶憶吳中錦繡坊
倪雲林詩
正月十四日舟過吳江第四橋大風浪中貯水一瓢而
去乃賦小詩曰松陵第四橋前水風急猶須貯一瓢敲
火煮茶歌白紵怒濤翻雪小停橈是夜泊舟吳江城外
人家水月浩然與希言嘯詠久之明日題壁詩曰人家
近住江城外月色波光上下天風景自佳時俗異泊舟
閒詠白雲篇十五日與希言謁三高祠望江上諸山為
寫隔江山色圖并賦詩贈别白鷗飛處夕陽明山色隔
江眉黛横試看三高祠下水悠悠中有别離情十九日
雨留陶篷戲寫遠樹石岫并錄三詩用發一笑(倪瓚)
尺牘
鄧文原一帖
原頓首再拜總管相公本齋先生閣下文原不意慶門
為禍所倚堂上竟以微疾奄至大故聞訃驚怛曷能為
情然夀母以貞節終始有子克盡孝道為時良二千石
亦可無憾九泉矣銘文見委義不得辭屬體中略苦風
寒而来使以河冰不能久留未免力疾屬藁且繕寫納
去其於發?德則未之有取也遺貺益重愧恧地遠不
能引却悚然而已人還率爾具復冬令嚴寒惟順理節
哀是禱總干照察文原頓首再拜
来喻一一為嗣明言之自有書奉答銘文中為字有
失筆别篆紙末夀康菴記来使趣行當行驛使便納
上
杜清碧一帖
本頓首再行尚書相公本齋先生文侍舊臘衛易晉拜
旌麾之下辱賜教言殊慰積年仰慕之心宴贐稠叠禮
意隆至何以克堪惟深愧感而已别来伏想福祥至止
百神翼衞大酬士民之望旋膺鈞鼎之任至慰至慰本
擬以正初抵杭方聞江上有阻遂自泰興江隂展轉流
滯二月初方達吳門得會季野舍人同到金井山中瞻
視岡巒形局寬大氣勢雄偉與聞相合謂為福夀之基
亦頗如諸名公所論而鄙淺之見尚有可疑者盖入手
脉直下稍長則乘氣勁急倘稍加轉拓庶合古人增高
益下趨吉避凶之說必欲如閩中龜蛇之地山盡水聚
生意茂蓄則未能悉其造化之妙亦非面對不能詳盡
惟高明裁察兹因人便謹奉起居以致謝私并敢獻其
一得之愚蕪率伏祈恕亮餘惟為國家衞愛式副對揚
不備二月十八日客吳中杜本頓首拜上呈
歐陽文忠公一帖
玄頓首再拜季野府判相公仁友玄於左右雖疎而英
譽稔甚矧於先清獻公實有一日之雅向歆克肖契誼
不殊相望千里之遥情親對晤有以也夫近者承季道
雅盛以清獻神道碑見屬既而傳旨下諭不敢以病憊控
辭已繕寫付季德今聞託張德常轉達苐媿無後罹憂百
感交集何能發潛光之萬一太湖多善碑材刻成以拓本
見寄為幸德常附海艎行匆匆亟奉起居草略并干台照
客京歐陽玄頓首再拜季畊照磨同致再三意玄又白
張潞公一帖
翥頓首上季京郎中相公契友閣下奉違晤言已閱數
歲比聞使馭上三山尋又聞在武林而一皆平安之報
良用自慰區區備員翰讀近又承乏胄監昏懶日侵造
歸未允其貧而無子猶故吾也僕滿意季德之回豈意
有此凶憂為之痛心况手足至親其終天之恨當何如
也尚以人生有數少自寬解為禱季野令兄相公如會
萬萬叱名不及顓狀燕吳相望海航往來動以年期惟
珍護自強前即遠大不宣中秋日老蜕張翥頓首上記
楊廉夫一帖
八月四日老鐵禎帖上德常相公先生屢承問病乏力
不能接對今日體力稍勝忽老胥吳讓者泣拜床下自
陳八年淹滯相公憐之欲行𠫭補而有優游不斷者阻
之閣下不允告天無路惟有覓死地而已其情可哀今
假老夫一言欲相公補押一案為來官收錄之階公必
賜可此事不徒協衆論亦繫相公平日隂德事也扶病
為布此楮惟冀委察焉不具禎帖上悚恐謹後空
饒介之一帖
介啓昨許床楣楠木當得舊船上楠木為佳比所有者
亦是船上材但稍短耳須急得發來可應用蓋匠已至長
短當依君家床也暇時可來嬉楠木當勿遲亮之亮之
不具十一日介啓村叟老友
曩借沈維時所錄本今日偶檢閱遂淨寫一
過丙午四月廿七日小樓
老客婦謠
老客婦老客婦行年七十又一九少年嫁夫甚分明夫
死猶存舊箕帚南山阿妹北山姨勸我再嫁我力辭涉
江采蓮上山采蘼采蓮采蘼可以療飢夜來道過娼門
首娼門蕭然驚老醜老醜自有能養身萬兩黃金在纖
手上天織得雲錦章繡成願補妾衣裳珩璜為妾佩古
意揚清光辨妾不是邯郸娼臣會稽楊維禎上
老客婦傳
老客婦者會稽先生楊維禎先生以高科進士仕有元
三十年今行年幾八十而新天子以前朝老文學思一
見之將延入禮筵文館遣翰林詹同文奉幣詣門起之
先生以老客婦謝使者曰豈有八十歲老婦去木不遠
而再理嫁者耶明年又遣松江别駕追趣不已賦老客
婦詞一首徹黈聽曰皇帝竭吾之能以用之弗殚吾所
不能則可否則惟有蹈海死耳上允之已而賜安車詣
闕廷留百有二十日禮文畢史統定即以白衣丐骸骨上
成其志弗受爵賞仍給安車還山史館胄監之士祖帳
西門外行路之人望之如神仙異人吁客婦之謠伸矣
天臞太史贊曰李斯客婦於秦不能去而服五刑揚雄
客婦於莽不能去而卒投閣阽於死若會稽老客婦遇
明天子而卒完其志節其一時客婦之幸耶抑萬世名
教之幸耶翰林侍讀學士詹同文撰
飲廉夫拄頰樓時予奉命徵賢松江
飛樓高出市塵表萬丈文光照紫微洞仙曾與鐵為笛
天女或裁霞作衣酒酣尚欲招鶴舞詩狂未可騎鯨歸
休喚小璚歌白雪自有紫簫吹落暉(詹同文)
送楊維禎還吴淞
皓仙八十起商山喜動天顔咫尺間一代遼金歸宋史
百年禮樂上春官歸心只憶鱸魚膾野性懶随鴛鷺班
不受君王五色詔白衣宣至白衣還(宋濓)
藜科旅生庭中白露日割而為帚謂是日取藜無
蟻諺云
堂下生旅藜堂上秋風起藜生何重重秋風落其子子
落當復生根枮為往事朝乘白露降操割無螻蟻但知
傷藜根誰治藜生地我非厭為煩持帚懷厥自丁未八
月七日醉翁記
高深齋記
距吳城東一舍而遠介於吳淞笠澤之間有僧坊曰大
覺其北則文殊院盖皆建於梁天監年者勢沈沈深宏
用以填蛟龍之宫黿鼉之窟其意遠矣大覺有名僧曰
哲翁賢上人與文殊自南薰上人二師德望學業年齒
性情皆靄然伯仲之間也予甫冠即託二上人為方外
交盖其學雖皆本於空宗至其遊戲藝苑從衡下上又
皆一出於經傳子史百家之言宜其學術見聞超卓不
羣也已薰師示寂而賢師尚獨存年已七十餘謝院事
退休平汀洲浦溆之上搆屋若干楹言地僻則幽閴而
爽塏言規制則朴儉而固實丹艧之輝麗藻井之繪刻
一不得預於其間遂以孟浩然贈其家人貞曜先生之
詩扁其室曰高深齋夫欲求古人之志匪徒以居而得
名也予以才拙屛置人事每遇茂草深林便欲終身栖
遲而賢師無恙時邀予過其西隠即其東偏為予闢燕
坐之室予亦喜人跡之罕至也每為師留連而不忘夙
習操觚弄翰焚香啜茗欣然忘歸賢師已矣繼公者有
曰從哲曰淨見而從哲師以其所乘扁舟即西隠東輦
而寘諸地覆以茅晝夜六時趺座舟中刻苦禪觀曾不
少休而淨見師尤青出於藍禪觀之餘工詩與畫詩格
清峭如涪翁畫法師董北苑要非其師資有卓絶於人
者固不能若此也世之人服儒冠衣誦儒經傳堂構菑穫
弗克承其先志者視此以為如何予既有愧於其師資
而又念其交契之厚故為之記以叙其情致如此云時至
正十八年歲在戊戌夏四月廿有五日默菴道人沈右記
和虞克用見寄
試拂龍泉劍虚涵三尺冰直心憂社稷孤憤泣山陵牧
墅村村雨漁船夜夜燈感君多道氣懇欵實難憑
與金伯祥虞克用清夜聯話
浩蕩即扁舟行徐適廣路玄雲蔽重隂澄湖漭洄沍客
雁度寒洲漁罾掛荒墅故人欣會面握手出深愫古篋
啓竒文微吟發清趣念兹慎勿忘勖哉紀良晤
克用先世乃冠纓相家文章事業銘彝鼎被絃歌克
用襲藏皆鯨珠也故云(陸廣)
題畫
詩
層雲起西嶺餘華散芳洲卜居緬清勝願言成卧遊會
心談無為山水相綢繆書屋倚深谷佳木森且修良時
適真意罷飲臨清流吁嘆捷逕者奚識南山幽賦歸遂
初服拂袂登崇丘中吳陸廣畫并題詩
林積巫山雨山連艮嶽雲屢尋商谷士頻憶洞庭君學
篆時拈筆陶情日著文披圖撫陳迹往事孰同聞(天游生)
用伯起韻呈溪月王真人
神仙方丈揭開玄一帶溪山凝紫煙四海佳賓同晚酌
滿懷清興惬春天高人自適談空麈客子欣逢下水船
後日相思何處所金鼇歷歷百寮前(李遵道)
次韻就挽遵道
仙李如何竟小年松林滿壁慘風煙青山捫蝨誰同話
赤脚騎鯨自上天名世豈惟書畫學起家猶望孝廉船
無因得寄松花酒一灑清明筆冢前(王溪月)
昔年玉麈共談玄豈意飜然凌遠烟應跨紫鯨歸碧海
㦯乘赤鯉上青天洛城空有盧仝屋采石元無李白船
墨竹世推賢父子不堪見畫憶生前(劉時中)
不見使君今歲年豪端無處覓風煙謫仙入海窺秦月
騷客沈江問楚天竹石漫存蘇氏譜圖書盡屬米家船
人間底是招魂處只在滄江落照前(吳養浩)
茒峰登覽賦思玄歸路冥冥向夕煙生不臨深元有道
死當涉險豈非天輞川風月留詩卷罨畫溪山待酒船
回首清遊成短夢不堪腸斷白鷗前(劉師魯)
青竹騎將何處玄一陂燄水畫生煙難尋賣卜支機石
致使休官委羽天俗子偷傳摩詰畫仙書的寄賈人船
茅山接得詩筒了不道藍關馬不前(張伯雨)
真人曾與洗重玄遥指蓬莱隔翠煙賈傅雅期雲外鵠
湘纍竟覓水中天江山不見王維筆湖海空懷米芾船
獨有孝廉能繼世時時哀些酹墳前(杜清碧)
根蟠仙李世家玄猶挺清標入紫煙花落金魚曾把酒
柳搖銅雀舊朝天春風不及沅湘佩夜月空来采石船
惟有平生寄来竹幾回愁展向忩前(薛玄卿)
長憶青蓮翰墨仙揮豪随處寫風煙偶来泉石弄明月
忽跨紫鱗飛上天元氣淋漓蕭寺壁挐音凄斷越江船
誰將一掬懷人淚灑向西風墓樹前(王玄初)
采石磯頭望謫仙柳深鬱鬱暮生煙百年盡屬大槐國
一日俄歸小有天死别吞聲長入夢舊遊無客更同船
醉中傳得王維竹猶對山人卧榻前(倪元鎮)
右見虞勝伯所錄舊抄内
晚節堂詩為竹洲仙母賦
許姥塘東余姥宅高年七十見仙風半生閉戶機杼老
二子讀書燈火同大兒學仙類老子小兒力仕如終童
瑤池春酒介眉夀阿母蟠桃千歲紅
至正辛丑三月十有二日鐵篴道人在清真之竹洲
館試奎章賜墨書
辛敬詩一首
芙蓉華上露初晞悵望佳人負遠期何處放船歌白紵
誰家酤酒送青絲春波楚客行雲夢秋月仙即小字詩
蒲葉正青蓮子綠不愁無物寄相思
林泉讀書圖
調古世寡和材疎出無羣種玉閟竒術還丹隠玄文披
裘負薪士拾金世所聞雖無箕潁節亦不慕高勲石田
長芝草暮春自耕耘曲肱提耒耜長歌至日曛所樂良
在兹沒歲復何云(王蒙)
題畫
虎鬭龍爭萬事休五湖明月一扁舟綠蓑衣上雪颼颼
雪月光中垂釣鈎釣得鱸魚春酒熟仙娃酒酣嬌睡足
彫胡炊飯斫鱸羹一縷青煙燃楚竹篷忩眺對洞庭山
七十二峯青似玉(王蒙)
巷南巷北稀相見奈此村頭泥濘何入手酒杯嗟有限
經心春事苦無多空簾花影聽鶯語明月簫聲嘆鶴䭾
近報太湖新水闊幾時鼓枻共君過(阮孝思)
房山墨竹
跋
房山高尚書墨竹世已罕得宜寳藏之至正十年七月
初十日趙雍題
詩
智老能師杜拾遺雪舟不忝浣花溪過人為有才如錦
好客常判醉似泥早歲傳經曾玉殿暮年通籍必金閨
禪房夜詠袈裟薄十月燕山憶馬蹄(李宗表)
至正己丑友人李宗表偕予往訪雪舟是日酌酒談
詩宗表且以詩題畫意甚適暮歸而宗表復得此詩
寄雪舟越五日師攜此畫示余乃房山高尚書真跡
因談及宗表詩請書其上十月廿有七日也(羅元)
畫沙錐詩序贈陸穎貴
吳興陸有才學而隠於筆工其仲氏穎貴美髯善容止
尤有才氣可仕亂世而識幾不受聘則慨然曰以弓刀
竊禄孰愈吾世守筆錐之為貴也襲名穎貴而製之精
者標其號曰畫沙錐尖圓遒健可與古韋昶爭絶臨晉
帖用筆喜勁故多用之稱吾心手吾書亦因之而進穎
貴亦自貴雖勢要求之而不可得則襆之以錦署曰非
會稽鐵史先生弗能知宣州諸葛氏云柳學士能書當
留其筆否則退還未幾果退還歎曰代無右軍何以用
吾筆而穎貴欲以吾當右軍愧甚愧甚惜余老矣所書
又不過山經野史汝錐之功無以用之以利天下徒為
毛錐累嗚呼錐乎錐乎其勿取晉與衞之所叱乎班虎
頭之所謫乎縱弗遇也其深閟毛先生之囊乎慎勿為
李鐄兒掩貨以尋竇於王公貴人之門也穎貴肅然起
立抱襆退拜為錐誓曰代縱有祖范陽之神鎚吾錐不
得易權矣龍集己酉秋八月初吉甲子鐵龍道人楊維
禎氏在雲間之拄頰樓試畫沙錐染奎章賜墨書
黃華字詩七首
掛鏡臺西掛玉龍半山飛雪舞天風寒雲直上三千丈
人道高歡避暑宫
手拄一條青竹杖真成自掛百錢遊夕陽欲下山更好
深林無人不可留
王母祠東古佛堂人傳棟宇自隋唐年深寺廢無僧住
滿谷西風落葉黃
年来白髮兩三莖一别君時髭未生惆悵料君應滿鬢
當初是我十年兄
賜酒盈杯誰共持宫花滿把獨相思相思只傍花邊立
盡日吟君贈别詩
酒盞酌成須滿滿花枝看即落紛紛莫言三十是年少
百歲三分已一分
相思夕上松臺悠蟲似蟬聲滿耳秋惆悵東齋風月好
主人今夜在幽州
此卷舊聞盧廷璧所藏今李延吉見示為錄
之己酉五月初十日記
嘯堂集古錄序
景春沈君居樂圃坊與予同里閈且嘗同游可齋賀先
生之門一日過景春所居出嘯堂集古錄見示嘗試觀
之由秦以前三代之器若敦槃尊彝鼎鍾甬權之屬無
所不有每列一器必模其欵識而以楷書辨之刻畫甚
精殆不類刊本讀之者文從字順如游商周之庭而寓
目焉可謂竒矣坐客皆唶唶稱歎予謂景春平生寡嗜
慾唯酷好收書有别業在閶門西去城僅數里景春昔
嘗居之人有挾書求售者至必勞来之飲食之酧之善
賈於是竒書多歸沈氏集古錄其一也昔人有以千金
市馬者得駿骨與五百金逾年而千里馬至者三今景
春嗜書與昔之嗜馬者何以異哉吳中多好古博雅君
子將以載酒殽問竒字者踵門而来景春不寂寞矣客
曰然請書之元統改元十一月廿又六日吳郡于文傳
題
補之竹卷
跋
此筆視渭川千畆瀟湘萬竿則不為多然孤竹清風亦
豈以多為貴哉補之寫梅極清作此君尤清進叔寳之
野涉翁題
詩
碧眼胡兒叫横玉落月如盆照茅屋美人清夢斷梅花
却寫相思在修竹
至正甲辰七月朢與張可觀觀於市涇别業因題以
識顧阿瑛
大癡畫
詩
茂林石磴小齋邊遥望雲山隔澹煙却憶舊游何處似
翠松齋下看流泉(大)癡
山木蒼蒼飛瀑流白雲深處卧青牛大癡胸次多丘壑
貎得松齋一片秋(雲林散人)
次倪雲林韻寄孫君實
腐儒筆耕豈謀生與世濩落獨高情綠樽有酒誰共醉
素琴無絃聊自横湘簾在鈎月當戶羌笛惱人花滿城
幽居不知春事盡見客只言詩未成(全思誠)
暮春書事用李學士韻
蘿隂承宇晩迷冥柳絮縈風雪不晴寓地見花傷故里
鄰家賖酒過清明絃拖錦瑟鄰塵闇韋絶芸編蠧粉輕
遥憶行春多樂事輶軒風暖動連城
清明不出因賦長句
著處看花即是日一春饒睡戀吾廬客言沽酒休辭醉
兒勸今朝罷著書自到中年心境蕩舊開幽徑屐痕疎
鬢邊早已無霜縷天上何由馳日車(吳炳彦暉)
别部司馬印銘(至元)(年)
關將軍既以忠勇為漢死葬沮之陽世廟食玉泉山中
在今之荆州當陽縣陳大建中智者大師建寺玉泉山
將軍隂有功焉世葆藏其所佩司馬關羽别部司馬二
印宋紹興間洞庭漁人復得其夀亭侯印并歸之寺與
舊印為三自我元建國凡天子即位寺僧必奉而朝世
祖武仁英文及今上皆親覧焉至元中當陽人朱德政
復獻别部司馬印方寸許蔚然如碧玉云得於沮陽墓
旁意謂亦將軍所佩寺僧求予銘然當時為别部司馬
宜不止一人一人佩重印亦不類而得於墓旁可異也
遂為之銘曰
方而正義之彰直而剛武之揚秘而蔵千歲強乘聖時
發竒光非將軍曷沮陽葆玉泉配三章於萬億護我皇
(揭傒斯)
衞青玉印詩
陸友仁得白玉印文曰衞青王順伯定為漢物
將軍騎從公主時豈意刻玉為文章珠襦已隨黃土化
此物還同金雁翔軍中只識長平侯西風木葉茂陵秋
人生卑微何可忽碌碌姓名誰見收(虞集)
公主家奴尚公主刻玉姓名奚足多為問任安門下客
大將軍印復如何(張雨)
昔聞衞將軍起自衞子夫姊為皇后弟為奴親提漢兵
北擊胡旌旗劍戟羆熊貙指麾六郡良家子輸給三邊
幕府租血流金城斷斥堠魂駭老上燒穹廬天子召見
錫印符鐃歌騎吹凱入都椎牛釃酒啓鞠室饗士論功
懸箭箶平陽故侯丈二殳公主忸怩膝走趨兩兒佩綬
光耀軀外虓内煽絶代無荆玉寸方温且腴古文繆篆
姓名俱螭尾壓紐巧盤拏楯鼻磨墨急檄書史傳數紙
丘山如王侯螻蟻但須臾土花苔葉空糢糊何人手曾
秉鈞樞何人身已儕隸孥昔貧今富鼠作虎昔富今貧
鵠化鳬感時撫舊嘆以吁淮隂已死彭越葅良弓走狗
諺不誣衞青玉印千載餘珍重漢皇宏遠謨(吳莱)
紫芝生詩八首
次韻韓伯清見寄之什凡五首
連雲溪水出具區連雲庄叟得自娛高齋松月足吟嘯
濁世詩酒忘榮枯我無丹砂鍊金液君有田土成膏腴
倘能種秫遠相致與爾日醉壷公壷
卜居海上僅三年春日繁華思遠天練水澄清宜釀酒
溪魚鮮美不須錢欲將野艇尋幽賞多謝雲山作勝緣
寄語風流老韓子定須禊日過莊前
間尋芝术保餘年信是神仙别一天避地有書能教子
窮居無術學飛錢桑麻繞舍田園計竹素堆床翰墨緣
慚愧長沙每招隠時臨車馬到階前
我居甘寂寞豺虎動成羣地僻傷春草江空憶暮雲友
朋難得會書札近相聞世事今如此愁来懶學文
久客黃岡地新年白髮仍嘆傷思執手憂患苦關心市
井皆譁語山林獨楚吟羨君漁浦上高隠貴腰金
次韻陸秀才春日幽坐
新塘雨餘流水新隔忩看花如美人晴絲冉冉墜復起
幽鳥嚶嚶啼更頻自憐華髮在海嶠誰肯野服隨山氓
故園荒穢久弗治且復飲酒從吾真
觀友人所蔵古墨
雪堂手劑不可得色如黝漆闇然光安得一丸歸我室
臨池剩寫十三行
至正二十年十二月廿日紫芝生為又玄鍊師寫一
過
克舊與野高君作雞栖石圖後七年復觀於松江
之客樓嘆歲月之易度慨人事之不齊為之撫圖
悽惻野高君謂予耿耿者在豪邁之氣非復曩時
酒酣出紙徵畫為寫篔簹圖筆意縱逸不計工拙
然自謂差強於曩作要知水到渠成顛瀾駭浪自
有静時野高當示雲林高士同一賞識也
幽瀾話别汗沾衣颯爾西風候雁飛我但悠悠安所分
誰能屑屑審其微釣竿不插山頭路獵網寧羅水際磯
獨有休心林下者騰騰兀兀靜中機(東吳宋克)
題畫
青雲山中大玄道人隠者也時扁舟来往茜武之上與
游從則樵夫野老而已余拙守衡茒橡林有年矣夏末
會於幽瀾泉山主常師方啜茗碗忽若氣逼懷黃帽催
行甚急别後流光迅速惜哉因就其韻戲成四首書於
畫松之上且發一笑(梅花道人)
詩送吾宗張則明先生之山陽
淮南歲晚見宗人况是斯文骨肉親且喜出行無雨雪
莫言離亂有風塵一官未必鄭虔老駟馬何如原憲貧
休道廣文氈獨冷山陽教席暖如春(金臺張元固)
寗節婦者故元帥寗武宣公之介婦也姓獨吉氏
初至元中武宣自河内以兵從平江南遂留鎮姑
蘇因家焉延祐中其季子為樞密斷事官卒獨吉
氏奉柩歸葬河内廬墓三年乃還吳有司上其事
旌其門而復其家
太行西望别京都長憶初孀柩在途君子首丘今或有
婦人廬墓古應無三年喪畢還歸鎮兩地魂消獨撫孤
閭里有旌門有戟何堪把節老東吳(揭傒斯)
花菴編絶妙詞選十首
劉過字改之太和人稼軒之客王簡卿侍郎嘗贈詩
云觀他論到前賢處據我看来近世無其詞多壯語
盖學稼軒者也號龍洲道人
賀新郎(懷舊)
老去相如倦問文君說似而今怎生消遣衣袂京塵曾
點處空有香紅尚軟料彼此魂消腸斷一枕新涼眠客
舍聽梧桐疎雨秋風顫燈暈冷記初見樓低不放珠
簾捲晚粧殘翠鈿狼藉淚痕凝臉人道愁來須殢酒無奈
愁深酒淺但寄興蕉琴紈扇莫鼔琵琶江上曲怕荻花
楓葉俱悽怨雲萬叠寸心遠
賀新郎
睡覺啼鶯曉醉西湖兩峯日日買花簮帽去盡酒徒無
人問惟有玉山自倒任拍手兒童多笑一騎乘風翩然
去避魚龍不見波聲悄歌韻遠喚蘇小神仙路近蓬
莱島紫雲深參差禁樹有煙花繞人世紅塵西障日百
計不如歸好付樂事與他年少費盡柳金梨雪句問沉
香亭畔如何召心未愜鬢先老
賀新郎(贈張彦功)
暁印霜花步夢半醒扶上雕鞍馬嘶人去嵐濕青絲雙
轡冷緩鞚野梅江路聽畫角吹殘更鼓悲壯寒聲撩客
恨甚貉裘重擁愁無數霜月白照離緒青樓回首家
何處早山遥水闊天低斷腸烟樹誰企天涯牢落况輕
負暖雲濃雨記酒醒香消時語客裏歸韉須早發怕天
寒風急相思苦應為我翠眉聚
賀新郎
多病劉郎瘦最傷心天寒歲晩客他鄉久大舸翩翩何
許至元是高陽舊友便一笑相歡㩦手為問武昌城下
月定何如揚子江頭柳追往事兩眉鬭燭花細剪明
於晝歎青娥小紅樓上殷勤勸酒昵昵琵琶恩怨語春
笋輕攏翠袖看舞徹金釵微溜若是相逢吾未老道長
安市上狂如舊重會面幾時又
念奴嬌(自述)
知音少算乾坤許大着身何處直待功成方肯退何日
可尋歸路多景樓前垂虹橋下一枕眠秋雨虛名相誤
十年枉費辛苦不是奏賦明光獻書北闕無驚人之
語我自匆忙天未許贏得衣裾塵土白璧堆前黃金繞
後付與君為主蓴鱸江上皓然明月歸去
唐多令(再過武昌)
蘆葉滿汀洲寒沙帶淺流二十年重度南樓柳下繫船
猶未穏能幾日又中秋黃鶴斷磯頭故人曾到不舊
江山都是新愁欲買桂花重載酒終不似少年遊
水調歌頭(春半)
春事能幾許密葉著青梅日高花困海棠風暖想都開
不惜春衣典盡只怕春光歸去片片點蒼苔能得幾時
好追賞莫徘徊雨飄紅風摇翠苦相催人生行樂且
須痛飲莫辭杯坐則高談風月醉則恣眠芳草醒後亦
佳哉湖上新亭好何事不曾来
水調歌頭(自述)
弓劍出榆塞鉛槧上蓬山得之渾不費力失亦匹如閒
未必古人皆是未必今人皆錯世事沐猴冠老子不分
别内外與中間酒須飲詩可作指休弹人生行樂日
自催得鬢毛斑達則牙鼓金甲窮則蹇驢破帽莫作兩
般看世事只如此自有識鳴鑾
天仙子(初赴省别妾)
别酒醺醺渾易醉回過頭来三十里馬蹄不住去如飛
牽一憩坐一憩斷送殺人山共水是則青衫終可喜
不道恩情拚得未雪迷村店酒旗斜去則是住則是煩
惱自家煩惱你
沁園春(風雪中欲詣稼軒久寓湖上未能一往賦此詞以自解)
斗酒彘肩風雨渡江豈不快哉被香山居士與林和靖
約坡仙老勸駕予回坡謂西湖正如西子濃抹澹粧照
鏡臺二公者皆掉頭不顧只恁傳杯白雲天竺去来
看金璧崔嵬樓觀開況一澗縈紆東西水繞兩山南北
高下雲堆逋曰不然暗香浮動何似孤山先放梅須晴
去訪稼軒未晚且此徘徊
辛稼軒沁園春(止酒)
杯汝来前老子今朝點檢形骸甚長年抱病咽如焦釜
於今善眩氣似奔雷汝說劉伶古今達者醉後何妨死
便埋渾如此歎汝於知己真少恩哉更憑歌舞為媒
算合作平居鴆毒猜况愁無大小生於所愛物無美惡
過則為災與汝成言勿留急退吾力猶能肆汝杯杯再
拜道麾之即去招則須来
朱希真西江月二闋
世事短如春夢人情薄似秋雲不須計較苦勞心萬事
元来有命幸遇三杯酒美況逢一朵花新片時歡笑
且相親明日隂晴未定
日日深杯酒滿朝朝小圃花開自歌自飲自開懷且喜
無拘無礙青史幾番春夢紅塵多少竒才不須計較
與安排領取而今見在
釋孤雲詩序
某與友人方元質甫往来紫淦玉峡之間每一會合輙
取古今作者之詩更續歌詠每繹其言意元質間誦孤
雲詩一二似若流離放逐不得志之為者又若神情閒
放無羇於世範者也惜不識其為人且不見其全藁比
者其安成令宜春周昌吾致書山中曰釋孤雲之詩若
干卷務敏王君將與好雅之士共梓傳之請為序引予
既受而讀之則其念母憶弟别友憂時之作極為哀愴
不能不使人興起其秋思之情盖亦聰明特達而遭時
喪亂不得與於禮樂刑政乃寄所安於浮屠氏故其聲
變亦止於其身世之所遇者如此若乃逢時昌盛與縉
紳君子上下其論而和平其聲亦可夷猶松菊而傲兀
古今矣若廬山道士黃可玉永嘉僧德儒之詩予甚愛
其酌情達意篤於倫理今錢唐道士陳渭叟之紫雲編
廬陵僧法高之疎雨集誠可並傳讀者將因其聲以考
其世之所尚因其言以觀其人之所遇則於世故人情
之變亦無不盡矣盖詩之在宇宙若元氣之周流凡有
生之類莫不充滿大之為日月星辰山嶽河海小之為
草木花實鳥獸蟲魚無不各得其所受而為詩者獨能
攬結萬類之精微以深寓夫理趣之所至而增夫倫誼
之則可興可觀可羣可怨而詩之為道其庶幾矣夫孤
雲諱法真姓郭氏谷陵安成人也至順四年中秋日京
兆社本伯原序
先君太史棄諸孤之四年集来吳門省達州府君
大墓始見叔父南山翁翁與集同出太師雍國公
盖四從矣翁曰後會未可期幸留數語識歲月翁
方教授外鄉又以推人生年月日時論禍福以助
道故不能久留城中敢賦此以承命云爾
玉屛古栢與天齊憶過於今又七期各道遺書向江上
西風江水鬢絲絲
玉遮墓下有諸孫東望滄波每斷魂泣血三年餘喘在
更將衰淚灑荒園
族人散處江南郡不識音容但記名世澤須令孫子憶
故家今幾尚簪纓(虞集)
客桐江風雪中有懷堯書記在吳中
吳水三千里相思歲欲殘一盂供客飯去日是春寒慷
慨逢人少高深用世難政當風雪夜還憶過江干(釋法高)
謫仙歌
清夜獨坐天地無聲星斗動摇欣觀李白集高吟數
篇皆古今不經人道語騷章逸句灑然無留思寥寥
數百年間揚鞭獨步吾所起敬起慕者太白一人而
已感歎久之恨無人能繼太白後因成謫仙歌以是
祝太白舉觴以酬太白太白有靈其聽我聲知我意
矣
李白字太白清風肺腑明月魄揚鞭獨步只一人我誦
太白手屢拍嘗聞太白長庚星夜半星在天上明仰天
高聲叫李白星邊不見白應聲又疑白星是酒星銀河
釀酒天上傾奈無兩翅飛見白王母池邊任解酲欲遊
金陵自采石翫月乘舟歸赤壁欲上箕山首陽巔看白
飡雪水底眠紫烟又不知在何處潄瑶泉酌霞杯悵望
不見騎鶴来白也如今安在哉我生恨不與同時死猶
喜得見其詩豈特文章惟足法凜凜氣節安可移金鑾
殿上一篇頌沉香亭裏行樂詞此特太白細事耳他人
所知吾亦知脱靴奴使高力士辭官妾視楊貴妃此真
太白大節處他人不知吾亦知歌其詩鬼神泣解使青
塚枯骨立呼其名鬼神驚惟有羣仙側耳聽我今去取
崑山玉將白儀形好雕琢四方上下常相隨江東渭北
休興思會須乞我乾坤造化兒使我筆下光燄萬丈長
虹飛(陳亮同甫)
右見龍川集第十七卷
胡布詩
車轆轆
車轆轆循軌躅騄耳馳紫鴛逐掩弧矢望潼谷車噋噋
出東門歴培塿不憚煩豈不懷國士恩登高山窮躋攀
度隴水向秦關男兒死即以尸裹馬革何用戚戚為妻
子凋朱顔旦行青山雲暮繞紫塞烟飲馬月窟水四顧
何茫然慷慨登途遠良日上屯還佩劍隨元戎分兵玉
帳中挑燈夜决策逹旦掠羣兇太白入月敵摧鋒刀横
再戰一鼓雄魯連計就羞言功割牲啗勇士醉歌激天
風歸来謁天子封侯不足貴袖陳期以致康濟天子曰
卿柱石姿國之衛翼時之夷吾微臣再拜稱唐虞霸業古
所鄙念此民罄敵志曷期墮反側慶忌捷烏獲力終以剪
歸有濟先民恥雜霸後王棄同仁劉項不識字碩儒徒坑
焚周公不作素文述先遺民理化漸柔邇區㝢載清淳臣
願天子師三王法姚姒民惟先德罔替九閡固羣生遂
雨忩分韻得青字(時積雨新霽景物爛然)
上客佳時集衡門緹騎停鏗金披豔藻鳴玉振芳庭麟
鹵歸肴核鷹頭飛渌&KR1641;花明雜樹錦山翠鳳凰翎覽景
惜時樂薦芳惟德馨酣歌迴落日緩帶倚春屛主奉以
百年客酬同千齡詎知壮士懷明時在丹青
賞静軒
幽居安僻地泉石友芳襟倚景覽時秀虚扄延賞音藉
君東郭履盼彼北山岑水華籠月沼竹屋韻風琴葉落
驚孤鶴花動起鳴禽論感潛夫僻捐之許由心觸此復
留憩俛世詎遺簮
送友人之京師
鳳凰出世不多見神駒汗血非全功子龍勇冠萬人敵
劉表氣壓三軍雄會使策勲誇海内何必紀石歸遼東
迓子縱横覽八極當駕巨浪乘長風
丈夫許國一何早中原紱冕皆吾徒絳火流雲赤雀下
神劍入海妖能屠嘉人玉琯不自惜宋客燕石何其愚
會見青冥奮鵰鶚鳶飛萬里騁良圖
臨青樓詩
高樓百尺瞰奔湍落日憑虚縹緲間石壁倚風青鳥下
鸞簫明月玉龍還霸圖猶在英雄夢雲氣或連吳越山
何限興亡眼前事五湖烟水不相關
龔宜詩十一首
贈劉萬戶
故宋魏鶴山先生祠宇久為軍士所據萬戶劉侯為
之屛之故賦此詩
於赫魏公百世之師昔我先皇寵建厥初維祠伊何公
之所止俾我後人有敬毋弛爰有武士如羆如熊肆其
昏嚚紛集於中或號或呶或易寒暑鳴鴞在林公食無
所桓桓劉侯眎此曰嘻其如頑獷曷宜有之立飭其旅
汝挈子女汝還汝營汝無齟齬其旅既屏公居既寧伊
誰之功實侯之明侯功張矣侯且昌矣匪私其言邦人
之語嗟予小子式歌頌章敢告國史俾也可忘
賦畊雲窩
素寡名利心躬畊向南畆晴雲覆行窩棲遲甘白首芸
香散遺編松華熟新酒日夕誰與娛相過有隣叟嘆彼
操瑟人王門立何久
正月九日試筆
聖歷迴昌運春陽喜載和落梅風外急輕雪晩来多闕
下恩頻降河南使復過野人當此日一酌意如何
送趙海寧
解纜沙邊驛分符海上城西風駐五馬落日擁雙旌世
已厭鞞鼓人皆望治平使君推善政庶以慰疲氓
荷雨軒為明上人賦
青荷覆前沼白雨来亭軒隨風貯圓葉欲滿儵已翻物
理有如此一笑復何言
題遊子東歸圖
遊子久不歸慈親髮如雪江湖多風波胡為苦跋涉歸
来乎山中山中有薇蕨
次柳仲修韻兼似水西新仲銘外史
滄江為客驚三載故國飛雲渺一鄉結社久欣從惠遠
論詩還喜識曹唐馬嘶沙塞旌旗赤鴈度關河草木黃
漢室重興應有日卧龍聞說起南陽
送帖尚書督餉還朝
聖明天子中興日南土諸侯職貢年萬里傾恩勤玉節
千艘轉粟上青天履趨丹陛膺前席酒酌金壺出内筵
奏對若承幽側問為言丘壑有遺賢
送華徵君還鄉
故鄉亂後誰歸得獨愛東湖隠者還豈為丘園邀束帛
只緣猿鶴戀空山華邊濁酒須頻醉竹裏衡門不用關
我亦四方倦遊客思家因汝動愁顔
秋夜言懷次韻
倦客無眠步廣除月高空宇夜何如醉題梧葉風欹帽
笑拂芙蓉露濕裾歴國底須三寸舌傳家頼有五車書
眼明得見承平日白首衡茒不願居
題畫葡萄
月黑爛星斗下有虬龍蟠起眎夜無寐庭虚秋露寒(龔宜)
王錫詩三首
詠竹西上人載雪軒
竹西屋上長堆雪疑有天花雨法幢乘興偶忘居陸地
浮家仍似在寒江蒲團夜白生虚室柳絮春隂覆短窗
炎暑不為融濕去定知滕六被陽降
中秋翫月
露白秋中河漢平纖雲無翳一輪行素娥不妬傾城色
玉兔曾含利物情人事隔垣俱洞見天心四海定同明
憑誰為借仙宫便願接盧敖上太清
淮南偶書
郡邑蕭蕭百戰餘瘡痍未復尚征輸交情頗似周公瑾
才學寧無董仲舒漢末英雄金刻璽淮西音捷羽傳書
清江擊楫增高興故國無勞自索居
全思誠九首
題翟志道大尹題惠山泉韻
梁溪之源日泠泠此山得爾方知名九龍蜿蜒鱗甲潤
萬家昭晰心神清石闌曉含河漢影竹壚夜沸風雨聲
桑苧祠空霜月白老僧留客說無生
次韻題江隂驛樓
光陽樓頭山日斜漁子棹舟緣白沙大江昔年渡五馬
古木至今號暮鴉晴雲散空爛作錦秋葉墜地紛如花
我来臨眺獨愁絶破屋炊烟能幾家
次韻過張隠居宅
隠君卜居山磵旁數椽茒屋蒼苔荒天霜夜深木葉赤
客子曉踏槐花黃魚傳尺書過錦里雞随斗酒来鄰邦
劇談終日不忍别坐見嶺月揚清光
次倪雲林韻寄孫元實先生
腐儒筆耕豈謀生與世濩落非高情綠草有酒惟共醉
素琴無絃聊自横湘簾在鈎月當戶羌笛惱人花滿城
幽居不知春事盡見客秪言詩未成
題錢素菴蔵六窩
道人善龜息綿綿中夜存五官謝形役召入侍心君嬰
嬰尚肧胎渾沌初未分六子有妙用深蔵天地根空虚
與生白玄牝為之門支床三十載凶吉兩忘言寄語窩
中人得失奚足論
錢愛山席上與宇文子貞諸公分韻得綠字
芳塘淡微波嘉樹藹新綠王孫敬愛客晝永杯屢覆乾
坤一傳舍日月互推轂不知壷天外塵海眯人目
懷遠道
去去渺遠道依依懷舊丘開軒宿雨霽臨流溽暑收輕
飈振庭柯落日明沙鷗太息歲云暮候蟲吟素秋
題趙魏公秋林曉行畫卷
王孫愛畫心獨苦下筆天機妙今古涼風蕭蕭涼月落
寒烟載我出林莽黃葉打頭秋滿身青山對面如古人
不須覓句㶚橋雪何用旅食京華春憶昔玉堂供奉日
一二詞臣同住直青綾被冷露華濃金蓮燭殘河漢側
雞栖樹底聲喔喔鶴立螭坳望珠箔鳬鷖散亂不成雙
歸老林泉有餘樂臨風掩卷老淚落此畫此人那可作
送王元章如越
我從越中歸山水猶在眼賀湖天寒冰鑑清禹穴水落
雲氣暖夢中往往復登臨萬壑千巗姿蕭散故人山水
窟中来題詩直上姑蘇臺酒酣目力隘宇宙少年筆陣
排風雷謝公屐下小吳越如望中原更竒絶終南大華
青不了桑乾之隂多積雪送君出門歌遠遊自歎把鋤
空飯牛觀光歸来尚黑頭訪子却覓山隂舟(全思誠字希言)
阿瑛存藁二首
草堂五月少人過門巷泥深奈雨何滿樹枇杷鸎竊盡
一階芳草蟻行多因思諸葛吟梁父却笑蘇秦讀揣摩
老我衰年無白髮從今也會號皤皤
憶昨相過寂寞濱白頭傾盖豈如新驚回赤壁三更夢
開盡桃花一度春顧我老為思櫪馬憐君遠作倚樓人
喜君壚畔三珠樹留待来時醉掛巾
堯文文學上謁握手道舊情藹如也臨别蒙贈以
詩且厪簡及謹依韻奉呈用博一粲
玉山久望子来過一見論文喜若何竹葉留人忘夜永
桃花得主自春多親安甘旨同銘樂民苦瘡痍待揣摩
盡說虎頭當食肉老予鬢髮已先皤
憶得婁門婁水濱君家来往綵舟新會溪避地逢今日
繞屋栽花及早春多謝手題相問字獨憐身是未歸人
幾時一醉酬翁德也就陶公借葛巾(白屋山薛毅夫)
郭亨詩七首
近詩寫呈平湖草堂主人大章先生就希粲可友生
郭亨再拜
八月十五夜與仲義邾君對月
海宇塵空洗玉盤清輝共挹此江干一天風露秋無際
萬國山河夜未闌歎指玄霜分白兔醉看明鏡舞青鸞
桂花謹訂嫦娥約還許披香到廣寒
十六夜與仲義對月
十二瓊樓夜不扃素娥飛舞見分明鮫人獻璧龍湫白
蜯腹懷珠海市晴粲粲南山歌不夜輝輝北斗轉孤城
清光偏照征夫恨不道閒居有太平
次筠谷中秋客松城韻
澄澄軒檻夜逾清坐看梧桐璧月生人似錦袍思太白
詩如石鼎得彌明今宵景物清塵夢終古江山不老情
却憶廣寒天咫尺鳳翎光采怯瑤京
次仲義同遊西清道院
勝日尋詩来道院解衣盤礴憩秋清蒼松白鶴庭階見
綠水金鱗池畔行四面軒忩皆客坐一時懷抱為君傾
從容且覓幽貞趣敢望勲垂竹帛名
次吳近仁秋日見寄
離懷日夜滿丘園清論無由洗耳根水落吳江鱸可鱠
秋高禹穴栢休捫兵戈此日同為客鴻雁西風獨掩門
吟罷新詩苦相憶白雲紅樹隔孤邨
送倪得中赴春闈
一經已亞龍頭選萬里早充觀國賓御酒葡萄瓊宴晚
宫袍楊柳玉階春瀛洲禮樂同中夏天府圖書拱北辰
此日看花酬素志好來歸賀曲江濱
次丘克莊寄平湖草堂韻
苦憶維揚丘進士移家江上已多時丹墀射策催登第
絳帳傳經更說詩兔窟天香吹桂籍鶴巢秋色近松枝
相思只隔胥溪水肯負黃花節後期
水竹居
吳下人多水竹居俞公染翰笑談餘詩文固已瀾翻甚
嘯詠還當雨霽初篇什漫勞陳組繡園池無復有禽魚
只今蕭散南湖上種玉疏畦孰侮予
勉之兄吳城宅中有水竹居聞甚清邃兵後其地以
處軍卒因遷居松陵南湖之上亦種竹疏渠婆娑其
間比之城中尤清曠也俞尹作記瀾翻浩浸雖白首
暮年猶不除少年舉子習氣耳題燕適之所曰水竹
居吳人多用之類皆鑿池種竹以為深靜爽朗予至
吳中士大夫家每見如此故篇中悉及之至正二十
二年壬寅九月廿六日倪瓉書
題馬遠柳塘聚禽圖
寒鴉數點江南邨鳴飛宿食雁有羣灘頭飛下兩鸂鶒
雪色半消潑墨痕修竹天寒低翠袖搖曳絲縧沙上柳
陡然斜出數枝紅隔水敧拂淡相守
畫来盤礴殊有情頓置色境如生成歲寒動植各有態
相示以意初無聲黯淡溪光不知處撫景吟成有聲句
醉来拂拭畫圖看中間著我騎驢去(俞焯私印越来子字午翁)
夏夜乘涼懷舍弟公素正字
山暝夜初靜明月来青天茒齋苦炎熱涼生溪樹邊移
榻就松隂隂濃清露滴開襟扇罷揮散髮詠苔石靜聞
玉漏傳閒看銀河濕於焉惬心賞每憶京華客未審今
夜裏還念家山不(金聲)
送許州太守陳璉之任
華星燭廣川驚颷散高樹故人暫離羣跨馬之官去遥
峰淡晴暉孤鶩隠深樹流水日夜馳眷眷那能住隔浦
聞疎鐘明朝在何處(曾日章見潁州志)
擢閩海都元帥承恩宴歸
奕奕黃封下九天繡衣持節舞蹁躚旌旗影裏庭槐午
鼔角聲中海月圓縧綰金符持尺籍歌停翠袖捧觥船
醉歸只覺皇恩重一任宫花壓帽偏(王都中)
閶門舟中戲作呈伯原志東二心契
吳王故苑古長洲潮汐池邊一佇留秀蕙芳蘭無處所
亂莞叢葦滿清流高歌一曲間宫徵人生只合行樂耳
蘋風忽起吹舟悍雨打圖書蔵裹亂閶門咫尺不安流
何況河津與江漢非無輕楫妙廻旋逆風逆水適相纏
須臾風回水流順星漢浮槎現嬋娟(米南宫)
吳閣老見南宫真跡所錄壬戌六月二日大
雨午窗書
珊瑚木難卷八
