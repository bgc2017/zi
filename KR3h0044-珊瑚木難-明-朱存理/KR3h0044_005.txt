珊瑚木難卷五明朱存理編
唐人臨十七帖
䟦
此帖唐人書無疑得子昂完補遂成全物當與蘇子美
補懷素自叙同一珍秘視朱繇為道玄者異矣(鄧文原)
臨書如九方臯相馬遺其玄黃筆意洞達妙在轉摺若
拘於位置不復有神韻矣唐臨十七帖較閣帖多異此
卷紙卷品質墨色真數百年物宋惟蘇才翁米襄陽得
此妙解能書者必能深辨(袁桷)
觀補者之難能則知臨者之不可及觀臨者之不可及
則知想像所臨者如飛仙神龍之不可測識矣(桷又題)
此特唐人所摹搨其筆意沈著已如此不可及况真蹟
耶(楊載)
松雪補書固不逮唐人然風氣自可相較恨不及見青
李來禽真蹟與此臨本又當何如耳(張雨)
松雪翁負書名於當世然八法四斡之際真不愧古人
觀唐人所摹帖不完處數行但神采沈著處知公不逮
古人多矣觀者粲然奚待贅述雖然渡江以來二百餘
載鮮能與公並駕者後此以往又未審孰能繼之臨風
嘅嘆(陸行直)
右唐人王右軍司州等三帖用筆沈著轉摺熟圓自歐
陽法中來至其妙處從容中道誠書家所不可無也吴
興趙翰林補其不足前人已評之故不論平原凌友仁
好論書座中見此帖謂楊漢公所臨良是(柯九思)
吴興趙文敏公以書法稱雄一世觀其手補唐人所臨
右軍司州帖近漢時之闕帖殆如叔敖優孟雖神采不
能無渺茫之殊見者當未易辨也(項炯)
右十七帖真唐人所臨本沈著清勁蓋未易得問缺數
行而吴興趙松雪補之好事者所收闕其三帖自諸從
並數有問至不信具告於是博采之而三帖復得於戴
氏厚甫之家宛然為完卷此豈偶然也哉神物離合固
自有時不啻干將之與鏌鋣也邵君文伯好古博雅一
旦得其全於遘求分散之餘足以知其嗜好之篤幸寳
藏之(蔣堂)
子昂臨洛神賦
䟦
余臨王獻之洛神賦凡數百本間有得意處亦自寳之
顧善夫余之愛友其家所藏者皆得意筆也揚州何進
士每以高價求予書可謂好事者遂書此賦一通贈之
至治二年秋孟子昂記
吴處士墓銘
距福州西南百二十里其屬縣曰閩清西南又四十五
里其山為平山有隠君子吴公居焉鄉人高其行稱之
曰處士處士之先光州固始人五代時吴氏有樞密使
英者始家蘇州其子孫布濩閩境比比為大官獨稱處
士之族入居平山土泉饒沃無水旱之災種樹畜長衣
(闕)
粹誦法所聞持身治家造次必有禮法危冠大袖足不
跡城市惟以讀書教子孫為務客過門語少異輙走而
避之未嘗求人之知而人亦莫知其藴也易曰履道坦
坦幽人貞吉夫人事之變有吉凶得失死生禍福之辨
惟有道之士自信於己而不滯於物行常出於人事之
表而不以一毫動其心雖老死於深山之中浩然而無
愧求之古人蓋亦不幾見也處士之行若是其又可沒
而不稱乎處士生宋嘉熙四年&KR0996;子沒於至大三年庚
戌夀七十有一娶頼氏醇德克配後處士五年卒夀七
十有三合葬於里之陽岡阡子四人文碩文仲文艮文
壯文仲前卒孫六人鑑鈁銓鈞鈐錐鑑嘗遊京師補國
子學生延祐三年奔祖母氏之喪遇於錢唐始相識後
七年謁於吴門請銘處士之墓余故家閩雖未識處士
而嘗聞鄉先生道其行也又嘉鑑之請遂諾而銘之銘
曰
陽岡之藏文昭有光必世其慶(浦城楊載譔)
仲宏文世所罕見今見於陶南村文鈔
復菴銘
弁陽老人周公謹父卜終老之丘於先中丞公墓左築
室其上揭名曰復菴謂其故人子袁桷曰復反也反諸
其本也聖人作易之義深矣予取斯名也厥有旨昔太
公表東諸侯歸葬於營丘禮以謂不忘其本予家故齊
人雖南徙吴興而其遺禮三世猶守之自予(闕)仕居錢
唐非有酣豢之樂而忘其歸不幸而不得歸者勢也今
老矣有終無所歸則於復之道奚取抑嘗推死生直枉
之理其變無窮反身而觀虛一而明者物莫能禦則兹
丘之樂殆與造物者去來而莫窮其所止也子為我暢
繹而銘之銘曰
大明麗天隠於崑崙晦冥有時以全其根海氛騰溢為
雲為澤吐竒滋生復反故壑嗟我昏氓雎雎涼涼齒髮
日化莫知其鄉馳車羊腸倒戈蟻垤少誇老衰運德一
跌維子周子心君天游顧瞻松柏肇謀菟裘峰廻泉渟
虎伏馬立欝為斯丘不龜以吉煌煌先德如珠在淵既
揚其輝終閟其妍盤桓斯立豈不懷歸三返晝夜以為
德機伊復之道其微如芒磅礴一氣變化以彰原本稽
中是則是象謹獨内觀動静交養他年逍遥駕風御雲
匯為江河炳為星辰其來無趾其去孰止為善是嗣貽
於孫子(四明袁桷)
弁陽老人自銘
弁陽老人周密字公謹父其先齊人六世祖諱芳隠居
歴山熙寧間以孝廉徵不就賜光祿少卿五世祖諱孝
恭吏部郎中知同州贈殿中監高祖諱位贈太中大夫
曾大父諱秘御史中丞贈少卿隨蹕南來始居吴興大
父諱珌刑部侍郎贈少傳先君諱晉知汀州妣章氏宜
人參政文莊公良能女老人生於紹慶壬辰五月廿
一日娶楊氏匠監伯嵒女以大父澤初調建康府都錢
庫廉勤自持或以為材自是六上辟書畿漕京閫幕府
由豐儲倉(闕)改秩陞朝出宰婺之義烏平生及物榮親
之志至此謂可少酬而時異數竒素抱弗展耄且及之
矣非天歟景定限民田毘陵數最夥朝命往督之至則
除其浮額十之三大忤時宰意禍且不測會母病即日
歸養醫藥刲體捐年再歲卒罹憂棘盡心葬禮輯慎終
篇五卷三女弟皆庶母出殫力治具悉歸之名閥䟽族
貧者賙給之無靳色人有疾裹藥拯療不憚煩雖翹蠋
之微亦欲其全生遂性然剛腸疾惡聞見有不平怒髮
抵掌毅然亦不少貸也自幼朗悟篤學慕尚高遠家故
多書心維手抄至老不廢或勉以安佚嗇養然性自樂
之不知其勞也於古今得失治亂之故必審真是不喜
隨聲接響嘗謂班孟堅不過以成敗論人物况近世私
好竊古眩世者哉作詩少負竒崛雄贍晩乃寖趣古淡
間作長短句或謂似陳去非姜堯章家藏名畫法書頗
多皆嘗集錄為譜今百不一存而嗜古之癖故在性滑
稽益刓去垠堮簡易混俗然汶汶者正自不能汙我異
時故巢傾覆拮据誅茅至是又為杭人矣所居有志雅
堂浩然齋弁陽山房樹桑藝竹壘臺䟽池間遇勝日好
懷幽人韻士談諧吟嘯觴咏流行酒酣摇膝浩歌擺落
羈馽有蛻風埃齊物我之意客去則焚香讀書晏如也
所著有經傳載異浩然齋可筆齊東野語臺閣舊聞澄
懷錄武林舊事詩詞叢談及詩文樂章等嗚乎(闕)
似不克應事植勲趾美文獻然粗謹操修辱知諸老晤
嘗識拔與一時名軰頡頏盛際者餘二十年自惟平生
大節不悖先訓不叛官常俯仰初終似無慊怍庶乎可
以見吾親於地下矣偷生後死甲子且一周是用飾巾
治棺以俟考終或土或火隨時之宜歸祔先塋以遂首
丘之志若歲月之詳則俟異時子孫軰填刻於後云銘
曰
一身之承兮百世之澤始終無端兮運化莫測景翳翳
其將莫兮愧修名之不立海水羣飛(闕)於天航兮所不
淪胥以溺持此以復吾親兮尚訓名之弗失畸於人而
偶於天不為金砥兮庶乎其瓦合其所當為者為之不
敢不力有志而不得為者天也吾何與焉何誕漫兮騖
荒遠而無成何底滯兮不能與時而偕行渺六合兮(闕)
(於遠反)乎誰伸曠千載兮庶或鍳於予心然進不登於雜
傳退不列於隠淪嗚乎雖予亦不能自名其為何人也
句曲外史張伯雨墓誌銘
句曲外史雨者錢唐人也姓張氏字伯雨六世祖九成
以狀元擢第於宋傳四世至逢源仕宋為奉議郎通判
漳州逢源生肖孫肖孫生雨雨舊名澤之後改名雨雨
兄弟三人獨雨好學工文章娶某氏生子男一人女二
人雨性狷介常眇視世俗悒悒思古道知弗能與人俯
仰遂挺身入普福觀戴黃冠為道士年三十登茅山受
大洞經籙豁若有所悟遂夐出羣道士表道士見雨顔
色皆斂而雨神益完貌益固雖其師亦莫能測也雨獨
與翰林學士吴興趙文敏公善趙每以陶弘景方雨謂
雨曰昔陶弘景得道華陽是為華陽外史今子得道於
句曲其必繼陶後乃號雨句曲外史雨遂自居曰句曲
外史四方人稱之曰句曲外史明年開元宫王真人入
覲京師引外史自副時清江范德機方教授左衛以能
詩播於朝外史造范范適出有詩集在几上外史輙取
筆書其後為詩四韻守者見則大怒趨白范范驚曰吾
聞若人不得見今來天畀我友也即自詣外史結交而
去由是外史名震京城一時賢士大夫若浦城楊仲宏
四明袁伯長蜀郡虞伯生皆争與為友願留之京師外
史雖為道士恒以親老為憂乃固辭歸錢唐璽書賜號
清容玄一文度法師住持西湖福真觀父卒廬於墓三
年喪畢為道士如初延祐庚申謝觀居開元宫明年杭
灾宫燬外史適華陽劉宗師劉素竒其才使主領崇夀
觀及劉卒外史又奉璽書提舉元符宫仍紀至元之丙
子以上塜告歸遂不復去築室北郭著書於其間命曰
幽文玄史又建紫虛閣於葛嶺會玄教吴宗師命外史
為道德經注注成加教門修撰西太乙宫高士仍提點
開元宫時年已六十矣乃先葬其冠劍於南山而辭宫
事但飲酒賦詩或焚香終日坐密室不以世事接耳目
後八年卒於宫之齋居箧笥無遺物也外史素不與俗
人交有不善輙面折而有善亦未嘗不力揚之故遠近
之有才學者無不願踵其門雖不見許可退亦不敢憾
非其識見精敏操履端直何能使人畏服若是哉至正
乙丑基以提舉儒學偹員江浙始獲識外史一見即如
平生懽明年七月而外史卒嗚乎世之拔流俗而獨行
者鮮矣得斯人焉而弗獲久與之游寧不深可惜哉外
史既卒於是宫之掌事及其弟濟之奉其棺葬於冠劍
之所而基適廹棘闈事弗能與執紼及出欲訪其遺躅
而為之銘而外史之徒若子弟無能承外史志者踰年
始得濮陽吴叡為道外史始末嗟夫外史已矣有友而
弗銘咎將誰歸於是乎銘銘曰
孰為之與軀以為吾拘式還其虛杳乎冥乎吁嗟乎幽
墟(括蒼劉基)
王文明壙志
姬周裔王出太原自廬從王邁南轅浙河之東宅後昆
嬪錢趙私亢厥門天地改造木蹶根郭南侯瓜藤葉蕃
將作監簿故國官潤之其子榮祖孫繼宗子麟母氏韓
敏慧孝友和睦敦能事畫繢詩書文兔入虎穴䧏初元
歲半甲子縮一千餘木支火四隂騫九三辛終歸魄魂
婦子在腹母目昏兄僵妹擗鄰里酸四七陽復芽茁蘭
嗣祀續絶慰生存蒼龍騎羊震風翻顧兔肇虧烏未暾
會稽山隂温泉源近祖父域封乃棺是為卒事永妥安
(劉基)
竹林宴集詩序
基既從左丞公至越而辭戎事始得與越士大夫遊乃
四月丁巳與嘉興王綸趙郡吴溥會稽王儼華亭唐虞
民會於黃本之舍主人出酒肴勞客樂甚徙席於竹林
之下主人奉觴酌客而言曰昔司馬氏之臣有飲於竹
林而以賢稱者七人今日之會亦七人其樂同與彼七
人者湎淫以自放袒裸以為達浮誕以為高悖禮傷教
以導天下於縱肆君子疾之吾黨以此為鍳雖然今日
之會文會也必有事以為歡孔子曰作者七人矣或者
以魯論所載儀封人晨門荷蕢接輿長沮桀溺荷蓧丈
人充之雖不必是而七人者皆士也孔子錄之未有棄
焉盍各引其意以為歌辭以暢予懷不亦可乎衆應曰
諾詞成擊竹而咏之有金玉之聲聽之泠然飄飄乎有
遺世之志浩乎不知其所如也於是比而書之俾基為
之序夫七人東周之隠者也使天下而多隠者則其為
世也可知矣巢父許由其說不經使實有之亦妄人耳
烏足以為道傅說吕尚得時而興為隠不卒伯夷叔齊
以一身綱紀萬世仲雍自絶以成父志柳下惠直道見
黜皆不得已非固欲𨼆以遠人而忘世也見世之不可
為而决意以隠者其惟七人乎儀封人願見孔子其志
固異既見而以木鐸喻之可謂善觀聖人而有所感發
矣居下位而終不用也悲夫晨門荷蕢接輿沮溺丈人
之徒能知世之不可而不能識聖人之意故梏而不解
宜其是己而非夫子也狂狷之士或可與有為也下車
與言則走以避問津則不答度其不返則逃之何其矯
耶嗚呼六子非聖人之倫也磨不磷湼不緇者天下一
人而己六子者豈不自知也哉與其出而縻於人孰若
處而安其心與其進而觚於時孰若退而全其身隠者
之志也我知之矣余今與子之生於斯也處耶出耶不
可得而必也其遇也豈有期其合也非有謀咏歌言懷
遇適其逄亦聊以解吾憂也彼放浪沉湎之流固非吾
之所屑而至於遺人羣以自泯則亦豈吾心之所欲哉
至正十四年歲在甲午夏四月括蒼劉基序
右伯雨墓銘文明壙志竹林宴集序共三篇
廼陶南村雜鈔中所錄考之覆瓿等集皆不
載故錄之於此南村文鈔乃借李兵曺先生
所藏者近嘉興姚公綬為外史著傳載事皆
不詳覈惜姚公不一見而為作傳識者譏之
辛丑六月雨窗
逍奥山人詩序
浙以東羣山勝絶劂竒剷秀層見疊出相屬而不斷至
有以面若眉目為名者余約居田里未及一往觀之大
夫士東游還者往往出其所詠歌圖畫示予予固得其
大都焉天台陶君明元自號逍奥山人謂予曰台之黃
巖吾居也七世矣南去四十里所山曰逍奥先人所藏
也四世矣又南百里為雁蕩北望天台赤城在有無中
而脉絡則自雁蕩袤延而北也計其崇卑廣狭視諸山
不翅什一於千百竊愛其岡盤麓拱空曲而有所容流
水縈紆雲樹隂鬱其陽又平衍若案可耕可稼由其地
小豪強所弗顧子孫得世有而藏者亦永安焉吾少也
春秋拜掃於墓下歲從大父母至焉卒事周行又歴覧
濯清泉翳嘉木盖終日焉休暇復至焉既長也歲從吾
大人至焉二毛也又引諸子而至焉雖行四方未始一
日忘逍奥草樹常若在吾目泉石常若在吾耳而霜露
之感常若在於吾心百歲後又將飾冠巾下從先人於
此是以命為已號而弗拒也客既為之圖當必有為我
賦之者君幸惠叙其事予曰台之山高且大者不可一
二計世傳又或有神仙居之明元置弗取以所重在此
而不在彼也夫謂樂其所自生而不忘其本者未有過
於明元者也予何敢愛其言而重咈其情也因次明元
之說以復之至正丁亥秋八月檇李陳堯道序
馬臻詩六首
寄友
過雨殘紅轉碧溝夕陽偏戀水邊樓白頭慣見春來去
縱聽啼鵑不解愁
詩愁
城中親舊渾零落湖上園林幾變更只有詩愁消不盡
又隨芳草眼前生
春日幽居
淺淺春風尚帶寒日斜香篆半燒殘杏花一樹開如錦
怕觸啼鵑不倚闌
贈歌者
一聲河滿遏行雲恨逐飛花委路塵莫道尊前無淚下
聽歌不是舊時人
春意
空階重疊長莓苔春静閒門晝不開江上故人終歲别
柳花飛盡不歸來
寄黃尊師
岸花開盡木芙蓉雨意分涼到水葒比似高眠消永日
試來湖上看秋風
右見趙思式所借元人詩中抄入野航漁叟
漫記
蚊雷小藁序
天下之物至小而微者莫如蚊聲之至大而震者莫如
雷以物之至小而為聲之至大此人所以甚怪而惡聞
也故世言蚊聲如雷然蚊也者天實生之隨時而出亦
信其天機之自鳴而已烏知聲之類夫雷也哉予生新
安山中遭聖明時藉祖父之業粗知讀書家貧而好游
泰定初絶湖泛江浮於河以達於兩都或羈窮草野或
阻絶兵戈或曳裾公卿之門或投筆館閣之下意之所
發聲亦隨之有韻語者強名曰詩似章句者遂稱為文
自始出至將歸輯之得若干篇其工拙概無足論而七
八年間行役之蹟於是可見或有問者則授之以代夫
應答之辭焉且時以自省亦猶蚊之有聲不自知其天
機之微而冐夫雷之名也雖名曰雷實蚊之聲爾其怪
之惡之則余不敢知也昔人有病聰者聞牀下蟻鬭為
牛鬭是亦蚊雷之類也然非病聰者有不知也因名是
編曰蚊雷小藁云(黟南程文)
小混沌石銘(并序)
新安俞彦聲從使者入蜀還以一石遺其友九江方
叔高曰此武侯八陣圖物也其石卵形而玉質厚外
而洞中高竒之號小混沌余因銘其跗云
神禹鑿江水赴海(叶喜)龍騰上天卵墮水化為異石頑不
理歴千百載守江鬼俞竊馳還方得喜錦茵雕跗名譎
詭日光垂虹射窗几元氣澒洞含大始疑中有物蟉角
尾慎勿鑿竅恐遂死作者銘文辭則俚黑猴之歲斗插
子(伯温)
至日遣興
十九年前此日同浙江西望粤城東山川擁隔乖同軌
氣朔分齊正八風坐閱天時占道長起徵雲物願年豐
贏糧擬問商顔路好采靈芝伴四翁(伯温奉元懿貢元一笑)
即事
千林摇落暮天寒短景經簷歲序殘口舌得官游說易
膏肓致疾上醫難無根荒萼風飄急閱世喬松氣厚完
鴻雁隨陽輕遠道帛書何日到長安(劉彦昺)
題趙文敏公墨竹為宋學士作
坡翁老可俱已仙誰寫石上青琅玕淇園蕭條白日晚
渭水寂寞西風寒歸來三徑無人共翡翠横窗涼露重
瀛海終期釣六鰲丹山自擬栖雙鳳八月秋高夜向沉
長梢彷彿坐清隂千尋楚水三閭賦萬里天山屬國心
洞庭冥冥波浪急糢糊爪甲蛇龍跡悵望天涯翠袖愁
一片淞雲墨痕濕
題趙善長一家村
閒居不用鄰草綠自家春鷄犬無煩接鵝鴨免教嗔砧
許漁歌送炊將獵火親夜績非分燭春樵或問津認湏
腰百萬去覓吕僧珍(唐之淳字愚士號桐岡丹厓先生子)
工齋說
揚州之金崑山之玉天下之所寳也然玉不加追琢礱
磨則不能就圭璧金不施爐鞴型模則不能偹鼎彛是
故賜也問為仁而孔子必以工之利器喻之其弗信矣
乎陸君養正為中吴名家之裔築室於松陵之野扁其
室之東偏曰工齋遺楨為之說楨聞之十室之邑必有
忠信君方遜志以進學親賢以為務夫既遜志而親賢
則人孰不樂告以善道哉雖然人患乎有初而鮮終也
君其兢兢然弗替引之使跬步之間造次之頃莫不相
觀而善則惰慢邪辟之氣無從而生他日當見其問學
之成炳焉如金玉之為章必登乎廟堂之用非徒韞蔵
於巖壑之間而已矣養正於楨為舅行也辭不獲命遂
為之說至正二十二年四月十一日吴郡吕楨謹書
青城虞勝伯顔丘氏小軒曰看帆為賦律詩四首
鄉情客思共有感焉因書以寄余余不敏勉次韻
錄奉叔勝徵君彦章高尚同一笑也謝林再行
看帆軒下迥添愁滿眼青山憶舊遊㐮水信來家杳杳
蜀江春去思悠悠檣烏暝過漁莊宿風鷁寒隨賈客留
咫尺波濤若相失往來誰不為身謀
目送飛帆若斷蓬閒情不與水俱東自居茒屋秋聲裡
如在瀟湘夜雨中檣影遠離滄海月櫂歌歸趁落潮風
由來世道隨流轉不用長歎阮籍窮
長江波浪雪嵯嵬險過瞿塘灔澦堆龍溉寳珠藏窟宅
蜃嘘妖氣作樓臺依依鳥向滄波沒一一船隨返照來
徐市漫遊東入海如何不見一人回
風帆已逐歸雲盡江水何如客意長荏苒歲華駒過隙
飄摇生理雁隨陽從知白髮非春事醉看青山即故鄉
獨歎夢中忘未得落花風起動回檣
上巳日子貞還承以佳章見示因次韻以復邾經
上克用高尚先生
單子來歸自笠澤為說虞君猶遁栖青城從子識丹鳳
西郊草堂懷碧鷄後會驚看絲髩改新詩煩向錦牋題
絶憐三泖冬無雪肯學山隂夜泛溪
涼夜讀史擬古數語錄呈勝伯先生知己裁正友
生董在拜手
王靈靡東周諸侯務兵争六國尚氣侠刦制非本情翩
翩魏公子南轅北遽輕折節信得士所慕匪尊榮雖云
正道媿砥礪多義名叔世駭莫見渴心劇懸旌丈夫一
委質便甘同死生豈知江上漚汎然逐春聲廢書有餘
歎露下候蟲鳴
送瀚北海上人主靈巖席
大山小山樹如髮細路盤盤青石滑記得靈巗寺裡僧
相逢坐我憩雙脚雲氣飄忽為遊龍山椒虚閣孤涵空
眼明飛鳥入煙去亂峯天末開芙蓉昔吴夫差曾避暑
泉上金室變黃土老僧指點故物存石井分明照千古
千古一夢一太息又讀蘄王墳上石王之忠勲炳星日
墓道無人剪叢棘諸孫力弱誰為主天颯悲風魂亦語
斷垣躑躅春垂花落日鴟鴞暮啼雨我歸僧坐石龕燈
十年不向山中行晨起題詩送北海感我山中今古情
好依雙樹聽說法重歴舊遊纏布襪徵王家乘翻經餘
裹茶井床蘿月白(河汾王謙)
次韻叔勝先生七言一首錄呈伏冀賜教
朱弦流水寫徽音古意寥寥何處尋道力已消金鑛淨
禪那曾住嶺雲深毁譽不礙逍遥樂懲窒應無忿慾心
說與先生應悵恨牛山何日見成林
瓉此三兩月方為義士之賢子與二三名勝作為文
辭以頌述其德美且預為挽詩弔文之類家傳而戶
習或有每夜醉詠一過大笑而登床者獨先生不隨
流俗表表耳如何如何故賦此以發一歎云乞於韻
會中檢尋埏字一觀明日即納還也匆匆不具瓉啟
上
奉和默菴有道遊林屋二首
聞道尋真林屋洞歸來笠澤路應賖未湏勅賜鑑湖水
所憶傳經許掾家蒸术煙侵雲上逸歸樵路逼磵崩斜
只恐武陵迷去向扶船處處認桃花
君向山中餌絳霞行經丘壑路忘賒仙公久去金庭館
(有仙人毛公嘗栖隠其處)祕訣應留玉斧家湖上帆將青影度煙中
鳥趁夕陽斜亦欲維舟候春水華林相約採松花(倪瓉再拜)
我愛學公多古道於今古道久寥寥淨名室裏無塵事
一見令人意也消
不見吕髯今十年想應兩髩已皤然何當共坐維摩室
剪燭哦詩聽雨眠
九月五日與表維那來訪古道首座因見志學鄉友
詩篇走筆成此云懶瓉和南
漠漠晴天翠雨飛團雲和霧到林扉秋聲忽起還傾聽
晚色相看欲滿衣碧海月寒龍久化玉笙池上鳳來歸
風流曠達王猷趣渾笑人間食肉肥(勾美周砥)
和得用行徵君中秋對月有懷佳什金華宋璲書
於秦淮官舍
中秋月好九霄間每憶佳人隔遠山玉宇無梯空悵望
璚樓有約可躋攀寒光直射金蟇背清影長留桂樹間
庾亮南樓興不淺扁舟肯為鱠鱸還
題張氏世夀堂
奕奕金壇世夀堂鍾才應運適相當練川新借光華月
吴縣隂垂蔽芾棠孝友已堪民表率清廉更作吏隄防
殷勤父老求篇詠寫向奎仙品藻旁(鄭元祐)
送張别駕
一天風雨淨炎埃父老欽迎别駕來撮蚤鵂鶹還避去
朝陽鸞鳳却飛回吴門善政人争誦海國甘棠手自栽
世夀堂中時進酒綵衣屡舞笑顔開(燕山曾朴)
吴縣鄉三老顧子明求送前縣尹張君德常改除
嘉定州同知詩西澗老樵賦此為贈
亂離安輯撫瘡痍保障帡幪及此時感德陽春元有脚
掄材月旦本無私江湖水闊波濤息雨露恩深草木知
三老手編遺愛傳送行就當去思碑
詩寄德機判簿
十載無家客東西幾播遷已拚書馬劵留作買山錢處
處葭花好枝枝棣萼連將車日來往便比草堂前六
月廿七日揮汗書於吴中客船(郝經)
題德機荆南精舍圖
誰畫荆南精舍圖煙霏嵐翠墨糢糊林間野鳥時相逐
洞口山猿不受呼尚有流泉悲夜雨已迷幽徑入寒蕪
癡人莫彈西飛雁雲外仙君恐姓蘇
隠居城市絶塵埃秋菊春蘭手自栽一為楞伽讀來罷
南山相對翠崔嵬
戶庭不出倦逢迎淨室焚香也自清來客莫教談世事
木床分坐話無生(倪雲林)
文甫畫蘭石
翠石嶙峋分外幽藂蘭生近磵西頭畫圖來自(闕)居路
相對令人憶孤秋(孤秋道者)
雲林畫竹(寄白馬寺今歸文甫處)
清閟閣前春雨時一枝醉裏寫臨池因風遠寄栖禪侣
山路迢迢傍水涯(句吴張糓字元實)
題雜畫四首
離離江樹暗芳洲江上西風幾度秋别鶴未歸天又晚
不勝清怨憶丹丘
亂雲飛雨晝漫漫水閣風林五月寒我憶越江江上客
扁舟今向畫中看
我憶草堂臨澗阿月明夜夜到松蘿今朝見畫懷歸去
收拾間情託詠歌
水闊天低欲盡頭柳花如雪暗歸舟平生解識滄洲趣
何處飛來䨇白鷗(元度)
比聞(闕)從者來吴城旦夕之任淮安復往吴淞迎
尊君矣舟經笠澤能一枉顧否因令弟德機徵君
之便輙成小詩以寄倪瓉再行
聞道淮安之任去尊君合住叔兮家來朝又鼔吴淞柁
好過吴淞弄釣車
雲林尺牘
良常府判明公執事比附蕭從善一書往曾達否瓉廿
五日謹空
瓉再拜新春伏惟履候多福欲往展賀村野畏人不出
耳昨有數字與令(闕)想曾過目畫匣倘要用當送去無
用則己先公竹杖脚爐小中倘有之希尋以見惠無則
不煩也元度入城何日還還日為致意謹承候匆匆不
具十一日瓉啟上良常先生執事希還數字
艇齋
篆
德機僦屋鹽橋以教授為業屋之西隅有軒翼然即
所謂艇齋也歐陽公有齋名畫舫其記云舫者嬉遊
之舟也不知德機之舟將以涉大川乎其亦乘以嬉
遊乎將出入二者之間所謂乘流則遊遇坎則止乎
因篆二字更張於屋壁稍暇當為記之七月二日胡
悌書
右工齋說至此借陳以時所藏二卷鈔得亦
虞氏物也
睢陽老人小景(見陳玉汝所藏)
閒傍青山結敝廬愛晴還就一齋居食貧始信為官拙
年老方知處事迂對日開窗驅壁虎焚香展卷辟書魚
何時心緒渾無事得似浮雲任卷舒
此僕數年前所作也兹因俞山齋來徵拙作就寫於
後至正甲午冬十一月廿又三日睢水朱澤民
朱君詩畫今稱絶片紙斷縑人寳藏小筆松岩聊爾爾
道寧格律晩堂堂(倪瓉)
胡悌詩
眀朝
明朝又上闔閭城江上春潮一舸輕過眼落華應有悵
傍人飛絮自多情本因世亂依劉表誰謂才多累禰衡
試問龐公歸隠計南陽何地可歌耕
贈章伯高
共是多情惜歲華故應美酒送生涯金虀細斮秋風鱠
玉髓新烹穀雨茶每愛芙蓉依北渚還思(闕)過東家
江南三月鶯啼遍不信櫻桃未著花
平生豪氣慕西州莫怪眉攅萬國愁商皓不知秦正朔
荆人曾紀魯春秋新豐酒美春三月劍閣詩多歲一周
中夜聽雞真欲舞馬桓事業在營丘
近作寫呈德機兄求教胡悌再行
對春雪
瓊葉綴玄圃玉羽翔伊川翻霙九霄下呈芳二月前低
徊隔簾幕玲瓏入綺錢欲消不自駐已斷復成連珠幃
凝華潔花池舞影妍相思梁園莫曾賞洛城年
昨日賦得此詩寫奉元度孝廉一笑王老成蘇刻還
致二本(闕)以五鐶送之復其元直也望致之春寒佳
否砥再拜初月十七日梅花有便索一枝見惠甚佳
山村詩
約山中友
望極秋空無片雲前山歴歴見遥岑新鴻漸到邊塵静
舊雨不來汀草深仙李有時曾入夢伯桃死後少知心
如君真是忘機者海上盟鷗便可尋
寄宋飲冰
欲共談詩一解頥停雲空惹思依依梅花賦就廣平老
楊柳門閒靖節歸驛路數程征馬瘦家書千里過鴻稀
思君怕倚闌干北拄笏看山竟落暉
北窗
北窗隠儿樂吾天莫遣新愁到耳邊一帽好花供醉舞
半床涼月伴閒眠故人自是辭文叔眀主何嘗棄浩然
留取長安遮日手養成指甲理朱弦
拜霞嶼待制伯祖基下
難尋華表與豐碑三尺墳臺山四圍翁仲多年蒼珮剥
子孫寒食帛錢稀瘦藤拔地長蛇走灌木為垣野鼠肥
遠也久違鄉族去忍將村酒酹斜暉
高卧
人生天地一蘧廬耕鑿雖勞樂有餘因閱杜詩刪舊藁
為觀羲帖習行書山公醉後猶騎馬渭叟閒來只釣魚
世道秋風總蕭索何如高卧白雲居
雨餘
兩兩鳴鳩語畫簾雨餘芳草欲生煙甕頭酒熟常留客
象外詩成頗類仙揚子有才猶執戟囦明無事合歸田
地偏時事人傳少收拾吾書且晝眠
元友山南山新居
桃柳参差出短墻小樓突兀瞰湖光出門便與青山對
讀易能消白日長硯石洗來如玉潤藥苗曬得似茶香
鄰僧亦有通文者嘗把詩來惱漫郎
偶賦
幽居稳占南山下人跡稀來水竹村轉巷始知猶有路
傍湖更好别開門酒樽盡日常謀婦詩課閒時略抱孫
孤鶴不來高士少暗香且伴月黃昏
荅胡葦杭
久矣相期物外遊長風吹不斷閒愁兩山翼翼青如舞
䨇髩颼颼白始休蕉鹿夢廻天地枕蓴鱸興到水雲舟
舊藏方鏡明如月看去看來又一秋
次胡葦杭韻
曾識清明上巳時懶聽游冶步芳菲梨花半落雨初過
杜宇不鳴春自歸䨇塚年深人祭少孤山日晚客來稀
江南尚有餘寒在莫倚東風褪絮衣
送王仙麓使君赴道州暫歸三山
家山小為離支留征旆催行莫待秋應有矮奴騎竹馬
相隨迓吏拜蘭舟舜山如畫當樓見楚水浮香繞郡流
歎我有親頭雪白雲龍追逐恨無由
奉寄恬上人
竹笻輕健草鞋寬野外消磨半日閒病葉已霜猶戀樹
片雲無雨又歸山燈分寺塔晴偏見水隔漁家夜不關
愧我莫如沙上鷺霎時飛去便飛還
閻氏園地
真妃已返鳳臺仙獨立池亭思愴然海岳不傳青鳥信
石房獨抱白雲眠宫桃移種難生實院籜初翻又引鞭
凝碧荒涼絃管静萍花浮滿釣魚船
江上送友
知爾懷親憶故州相逢沽酒且遲留夕陽有限荒荒白
江水無聲泯泯流孤鳥出潮投渚尾野蘆飛雪壓船頭
却愁眀月中秋近不得同登庾亮樓
送劉竹間歸廬陵
驛路梅花漠漠寒狨衫絮帽出長安懸知客久歸心切
自覺交深别語難春入西江隨馬去山留殘雪待人看
青原白鷺如相問十載湖濱只釣竿
道場山
山行龜背路羊腸伏虎禪師古道場老木隂中安佛坐
白雲堆裏撫僧床勺泉清徹涵秋味尖塔孤撑界夕陽
笑月亭空人影散松風如雨動天簧
柯山
溪轉峯回一徑平田頭白水照人清寺因柯氏封山姓
客把坡詩證地名蘿月長隨行道影松風猶帶讀書聲
雲津橋下潺湲水僧濯袈裟客濯纓
新安郡圃
臺榭凌空眼界寬得閒來此獨憑闌春浮練水蒸城潤
雪被黃山入座寒古樹巢空羣鶴散荒池沙滿碎萍乾
白雲在望歸期定不見青油護牡丹
拜孫花翁墓下
水仙分地葬詩人一片荒山野火焚薦菊有亭今作圃
掃松無子復留墳蝸牛負殼粘碑石老鸛移雛入隴雲
我把長簫歌楚些却憐度曲不如君
兵間有歌舞者
邊塵未定苦無謀年少金多絶不憂野戰已酣紅帕首
塗歌猶醉錦纏頭蛾貪銀燭那知死月戀金樽不照愁
亦欲避秦高隠去桃花源上覓漁舟
寄董無益
郵鈴帶箭遽紛紛何日山深耳不聞遷客無鄉難避禍
饑民失業半充軍馬蹄亂踏湖西雪雁陣平拖塞北雲
我亦懶談今世事且看弔古戰場文
題小閣一(團和氣)
斵窗粘紙著方床四面虚明取向陽毡席坐來終日暖
皮簾揭動好風涼挂瓶水滿梅花活折鼎湯鳴芋子香
布被蒙頭晝眠熟不知門外雪洋洋
董静傳掛冠四聖觀
静挼秋渌洗荷衣問隠孤山隻鶴隨得酒可謀千日醉
掛冠猶恨十年遲雲和家有仙人譜石鼎今無道士詩
莫對梅花談世事此花曾見太平時
劉悅心入道三茆觀
鶡冠高掛九松顛去結三茆香火緣相國向猶為道士
將門今又出神仙坐看紅日生滄島吟寄青衣入洞天
跨鶴歸來雲舍近西風井邑只依然
同楊心卿過孤山訪静傳不遇自遊和靖祠下
眀日奉寄二高士
飛仙又向别峯遊竹下閒房且小留滿髩朔風吹客帽
倚闌落日在漁舟梅花路冷難尋塚葑草田荒半作洲
獨往獨來沙鳥怪山空木短使人愁
酬鄧山房尊師
山房閒伴白雲栖琴不湏彈聽者稀北道主人新拜號
西湖隠士舊傳衣粤亡未合鴟夷去蜀遠難隨杜宇歸
亦欲共君聯石鼎龍頭豕腹怕相譏
不應聘高士
束書入谷起徵君盥耳淵栖似不聞别後故人來問字
喜無逋客為移文忍貧羞說黃金盡患老慵將白髮芸
獨倚高樓南北望青天依舊有閒雲
懷古
吹煞青燈炯不眠滿襟懷古恨綿綿江東曾識桓司馬
滄海難追魯仲連吴岫月明吟木客漢宫露冷泣銅仙
何時一酌桃源酒醉倒春風數百年
和范愛竹三首
半生豪氣學元龍湖海惟知敬數公徒有貞心招隠逸
恨無巨眼識英雄天街騎馬衣冠異雨屋鳴鷄杼軸空
西崦東屯何日了定應愁老浣花翁
秉燭追遊憶盛時懽悰終較昔年稀柳多客折涼隂薄
薇少人飡雨綠肥蝴蝶覺来方識夢海鷗飛去未忘機
相逢且可談風月莫話興亾與是非
風雨蕭蕭白晝昏披襟受此一涼恩丘園不作軒裳夢
陵谷空遺斧鑿痕乍可扣舷歌楚澤何堪抱瑟立齊門
有時散步西原上共醉田家一野村
聞趙元父病
裹飯無因絶往還惟應帖子報平安山公馬向花前放
岐伯書從枕上看貿易近来多北藥支持強欲著南冠
有時沉醉西園月只尺梅花共倚闌
贈金蓀壁
黃紙紅旗事已休莫思入谷有鳴騶天開東壁圖書府
人立西湖烟雨樓林淺易尋和靖𨼆菊荒空憶魏公遊
客來把玩新題扇半似鍾繇半似歐
再荅元父
騕褭龍媒去未還獨騎欵段客長安青黃誰采溝中斷
黑白當從局外看尊俎風流陳日月山林人物古衣冠
桂花滿袖王孫遠空倚天風十二闌
寄趙春洲莫兩山
湖山滿目舊遊空風景荒涼客路窮雨意忽生桐葉外
秋光都在木樨中乾坤混混多遊騎江漢寥寥有斷鴻
自古隠人多嗜酒却憐無酒醉新豐
和兩山二首
世事枰碁入角危有人袖手只攅眉路通巴蜀那從檄
馬立澶淵更要誰公竟醉耶從汝笑樹猶如此信吾衰
傳聞雙珥消兵氣猶把葵心向鬱儀
窮鄉何處覓新豐身世悠悠醉夢中未學伏波尸馬革
且隨甪里向龜蒙簷頭喜有桑榆日兵後那無草木風
亦欲飛神遊八極扁舟坦卧不推篷
讀陳去非集
簡齋吟冊是吾師句法能從杜拾遺宇宙無人同呌嘯
公卿自古歎流離窮途刦劫誰憐汝遺恨茫茫不在詩
莫道墨梅曾遇主黃花一絶更堪悲
近世習唐詩者以不用事為第一格少陵無一字無
來處衆人固不識也若不用事云者正以文不讀書
之過耳暇日與里人盛元仁言之予元仁俱以筆墨受
兩山先生知予之心元仁之心先生之心同矣元仁
歸十錦將束書渡淮輙錄小卷贈行以寄君思若元
仁少好詩錄以教我以寄予思明月天涯千里對面
稱不孤矣戊寅七夕前三日武林仇遠頓首頓首再
行
右仇仁近手書自作律詩三十八首與元仁二公皆
咸淳名士觀其筆筆無倦意豈特其書可貴重哉亦
可以見其為人矣他日貴游子弟捐一石刻之使吾
輩皆得墨本以刮目散懷亦一竒事也至正甲申歲
孟秋汾亭石巗民瞻為盛季高氏書時年八十有五
山村雜詩(借趙思式所藏)
步出上東門
步出上東門肺肺東門柳彼美窈窕女嫁為蕩子婦中
堂裁衣裳刀尺常在手之子未歸家何以奉箕帚為君
長相思躑躅歲云久思君頭易白惜無百年夀誰能學
仙人辟糓但飲酒
素月出東嶺
素月出東嶺照我白玉牀床上何所有纍纍書一囊詰
曲蝌斗文讀之不成章君車自翺翔駕景朝紫皇蒼苔
滿石匣瑶書空秘藏仙人百尺臺吹竹引鳳皇鳳兮来
不来虛此明月光
雜畫
東風吹寒晴春事歸花柳既有杖頭錢何苦不飲酒嗟
嗟王孫去芳草入戶牖惟有南山高曉霧亦白首去年
秉燭夜知有今日否所以晉名流酒杯不去手
窗下
黃昏忽上雲西窗竟無月燭花燦盈枝可玩不可折東
風送鐘聲急急吹燭滅可惜窗下書少讀三四頁
紀夢
安翔紫雲軿遊盼璚仙家斜陽射巗谷眩目皆丹砂娃
鬟掩鸞尾却掃昌蒲花
相隨曲
腸結錐可解眉皺熨可伸獨不禁子規日日啼春心春
風醉行客門外芳草深芳草已無語行行又何處東園
花柳多賤妾不復顧秋胡夫不夫買臣婦不婦人心匪
金石悔不隨郎去
春風謠
春風吹柳枝枝枝拂短墻春風吹桃葉葉葉浮煙江春
風薄情不可當鳴鳩乳燕相頡頏春日長春夜短雪花
撲帳春不暖
聽杜將軍悵下兒歌
桓將軍軍城南牛將軍軍城北他軍只有八千人卒急
臨洮攻未得
靴尖蹴城城未頹馬箠填河河未滿十歲兒童下馬行
兩足胡為與長短
什什伍伍都來降將軍忍殺令歸鄉歸時說與汝郎長
納土封汝異姓王
葛雄女子舞劒歌
葛家女兒十四五不向深閨學針縷遍身繡出蛟螭文
赤手交持太阿舞紅羅帕兮錦纏頭口吐長安游侠語
側身弱女飛鳥輕瞋目勇女獨鶻舉雲窗霧閣豈無情
終欠嬈娥太粗武黃堂張燕燈燭光兩个喧喧厭歌鼔
人言葛氏善舞劍曾向梨園奉尊俎短衣結束當筵呈
壯士增雄懦夫阻我憐健婦勝丈夫却歎驕兵如處女
安得軍號娘子軍直氣端能撻秦楚只愁逢著裴將軍
公孫大娘汗成雨
秋日曲
秋風悲梧桐知不知渴虹挟雨吸河漢嘹嘹數雁天四
垂雁急不成字遠向瀟湘飛銅盤露下夜如水宋玉新
自巫山歸
海上圖澄江仙刻
老仙指甲堅如鐡夜畫枯杉出宫闕翠深紅遠十二樓
猶理霓裳舞迴雪山椒覆亭小於笠石脚插船輕似葉
桃花幾度春酣酣弱水何日通舟楫醉中作此狡獪事
收拾乾坤入毫髮神刓鬼刻未百年不與丹青共磨滅
天鳳頡頏飛霞佩水雲妥帖淩波襪我將袖此逍遥遊
高步青霄據明月
采薇吟
采薇采薇西山之西薇死復生不生夷齊陟彼西山我
心悲兮
圓通峯頂
結亭孤絶處登眺不辭勞萬木俯在下一峯如此高山
圍湖面小藤絡樹根牢揮手紅塵表天風欲跨鼇
雪花
仙人初剪水欲下復遲遲半夜忽自落東風竟不知無
香粘翠袖有意補春枝却憶江南柳飄綿道路時
渡越
蒼煙迷左道白水滿平疇落雁湘湖月孤碪越樹秋壯
心消蠟屐老淚入貂裘市飲成淒斷何人識馬周
韶華
韶華已如此冉冉積芳塵石濕先知雨山濃渾是春釣
魚臨積水隔柳見行人應有忘歸者扁舟採白蘋
和子才
山林不可住無酒更何之春去已多日客愁無了時斜
陽依樹暝明月到門遲閒事誰消遣陶潜一卷詩
鎮海亭
海塘三十里此屋獨巍然有浪方知水無雲總是天苔
痕封石柱帆影下樓船閒憶童男女迢迢去歲年
寄潘懷古
園林摇落夜静獨奈秋何黃葉下不止青苔掃更多回
風喧地籟濃露洗天河懷楚思無極長簫按九歌
勾龍爽毛女
曾是阿房學舞人玉簫殘譜尚隨身喜歸南嶺尋仙藥
忍見秦宫化刦塵松蜜春腴差可飽槲衣秋碎不湏紉
憑誰唤起勾龍爽更寫湘妃與洛神
梅花
為怕緇塵染素衣凍痕封蕊放香遲月来忽送闌干影
春到不分南北枝啼夢翠禽依樹宿斷魂玉笛隔花吹
從他萬片隨風去湏有青青葉底時
潮
一痕初見海門生頃刻長驅作怒聲萬馬突圍天鼔碎
六鰲翻背雪山傾遠朝魏闕心猶在直上嚴灘勢始平
寄語吴兒休踏浪天吴象㒺正縱横
湖上
嵐霧濛濛曉未收青紅窗戶失飛樓雨添芳草侵官道
水漲浮萍入御舟蘇小空傳身後曲江淹曾賦别時愁
杏花風急清明近已覺新寒似麥秋
丹心
丹心只有杜陵知愁讀傷春五首詩𫝊語龜年休度曲
江南正是落花時
登寶林應天塔
越王城下草青青眺遠湏登第九層白髮山僧閒指點
斜陽古木是諸陵
朝天門城角
颯颯秋風起白榆山前吹徹小單于行人便作邊城聽
忘却杭州是故都
斷橋聞角
柳外危橋出戍樓和霜和月按梁州吹時莫近孤山下
千樹梅花不識愁
懷向古
曾同野竈煮溪魚别鶴歸遲信息疎不是山中無楮葉
尋常懶寄入城書
博望
更看星明犯斗牛歸槎穏泛絳河秋茂陵可是無仙分
不載丹砂載石榴
上已感懷
一春無況懶遊山風景依然三月三十里楊花深似雪
馬蹄無路入江南
巴東西
巴東有杜鵑杜鵑啼春花正妍巴西有杜鵑杜鵑啼血
花可憐巴東巴西久為客目斷江南歸未得月明滿地
山花白
石窗
玲瓏千丈厓高處倚蓬莱山月照得白颶風吹不開渴
龍栖古井病鶴下蒼苔祗有麻衣叟時時(闕)易来
故晉相府長史朱公行状
公諱右字伯賢姓朱氏其先河南偃師人十世祖景宋
光祿卿生左司諫光庭受業程夫子司諫之孫榮同簽
書樞密院建炎初扈從南遷至台之臨海遂家焉生子
履仕至知縣履生起宗是為公之高祖宋通德郎隠居
不仕以醫術濟人曾祖正肅祖致中受業王文憲公著
書傳發揮號春江先生父應時以子貴贈晉府長史妣
謝氏宋𠫭知政事申國榮敏公廓然曾孫女贈安人生
公與其弟四人公幼聰敏學知向方父母所鍾愛家雖
貧鬻産以教之既長博通羣書後以書經應進士舉不
得志遂刻意為歌詩文詞動以古人為法間嘗游金陵
南臺監察御史趙承禧舉才堪校官浙東帥閫檄授慶
元路慈溪縣儒學教諭能善於其職人至今猶稱之居
無何丁外艱家逾貧弗克治葬事與仲弟昈勤苦自立
所居環堵蕭然歲(闕)寅遭兵燹奉父遺殖權厝臨海縣
楊梅山因徙居城府依其舅氏居二十年舅氏亦卒奉
母入越授徒為養俾弟昈居(闕)墳墓時往来吴越間又
徙居上虞五大夫里調紹興蕭山縣儒學教諭江浙行
省丞相察里公承制擢公為其縣主簿歲丁酉遭母喪
遷父遺函與母合葬餘姚蘭風鄉金雞墩庚子除江浙
行省照磨左右司都事轉員外郎就(闕)公學益力造詩
益深名聲日蔚然以起海昌馬氏延公教其子以天下
亂復還上虞或游永嘉及鄞中洪武三年春用薦召至
京師預修元史既竣事以疾辭還蒙賜金帛有差六年
翰林侍講學士宋公濓舉公及金華朱廉臨川趙塤有
良史才上特可其奏命奉御監李彬傳旨中書遣人取
公公八月至京師九月四日上命公特入史館纂修日
歷十八日賜宴冬十一月戊戌甘露降於鍾山命詹公
率公特往采而食之明日公作甘露頌以獻壬戌賜公
等七人綵叚各一十二月二十一日日歷稿成庚申上
御黃閣承旨學士詹公同侍講學士樂公韶鳳宋公濓
奏日歷稿成總一百卷約十萬餘言特旨授公與趙塤
朱廉三人翰林國史院編修官七年學士宋公與公等
又奏所纂皇明寳訓五卷正月十六日駕幸翰林院公
應制賦簷鵲春聲詩二月賜春衣羅一縑絹一匹高䴡
布一匹五月十八日日歷淨本成計一百冊上御奉天
殿丞相胡公學士宋公承旨詹公進上曰此千萬世事
蹟皆汝等力也命藏殿前金匱内六月十一日學士宋
公傳旨俾公入晉府講書十三日早朝復見上東黃閣
上諭之曰老朱爾去教晉王講經史令其通曉大義知
詩文法度十五日奉旨賜茶十一月上御城南齋宫勑
諸儒與公同考正韻書十二月令考古喪禮八年正月
十一日奉旨與公考歴代后妃儀衛車從時禮十月二
十七日召入武樓下賜饍語及中峯月舟字說命賦一
篇以進八年秋授晉府長史公生於延祐甲寅九月十
有七日至是不幸以疾卒洪武九年春正月十四日也
娶張氏先卒贈安人繼詹氏封安人子男二人長孝達
次孝錫女一人曰珉孫男二人曰震曰巽女二曰珍曰
珂公平生著述有白雲稿十一卷春秋傳類編三卷三
史鈞言三卷秦漢文衡三卷深衣考一卷邾子世家一
卷選唐宋六先生文集修李鄴侯傳一卷補注漢魏詩
四卷歴代統紀要覽一卷元史補遺十一卷藏於家公
居家事親至孝其弟篤友愛時節嚴祀先報本之禮著
為成規以遺其子待賓客友朋敦尚義概不啻若骨月
然見人有死喪患難者汲汲捄拯之唯恐其不及有貧
乏者輙分財助之其游金陵居杭居越居鄞賢公卿大
夫多雅重之所與友南北之士甚衆若今杭州教授徐
公一䕫及予二人與公友好尤篤往歲同居杭之海寧
當干戈擾攘時不幸遭先人棄背欲扶櫬還葬鄉里方
惑於浮言以道梗莫能成行公輙由黃灣附海舟抵上
虞乃從越郡城過蕭山度錢唐以還兵戈屏息水浮陸
走皆無患予聞之即具舟行使先人得遂首丘之志皆
公之力也公平生所為急於義者大率類此公今客死
京師有二子奉柩歸葬顧予力乏不足以振之以與公
同里學同經友同志今又同仕於朝其知公為深用敢
述其梗概俾其子求立言之君子銘其墓以垂於不朽
焉洪武九年丙辰夏四月甲辰陶凱謹狀
故晉相府長史朱府君墓銘
天台朱君伯賢既卒後四年其子孝達持故晉相陶公
凱之狀躋門拜且泣曰先君之生辱執事知而薦之今
沒矣倘又辱銘焉是先君生死徼惠也惟執事圖之予
俯執而泣曰朱君豈待吾言而傳耶然予嘗與君論文
知之甚悉信非吾莫能銘君也君諱右字伯賢其譜宋
諫議大夫光庭諫議之孫同簽書樞密院榮建炎初始
自偃師徙自臨海生知慶元縣履慶元生通德郎起宗
通德生君之曾祖正肅祖致中學於王文憲公柏通尚
書有所論述父應時以君故贈晉相府長史母謝氏宋
𠫭知政事廓然之曾孫贈安人君先世皆居台至君避
亂来越葬父母於上虞遂為上虞人然書其鄉里必曰
天台識所自也君軀幹端雅美鬚髯少為學甚力讀書
無所不究為文章淵源深博不可窺涯涘年三十餘聲
名蔚然被吴越間元末名公卿多推舉其文行兩為學
官三以七品官授不赴國朝革元命洪武三年詔修元
史予時為總裁官薦君名自布衣召入史館史成賜金
帛遣歸後三年詔纂修日歷上求有史才者予復以君
名應詔書既進除翰林國史院編修官明年承詔授經
於晉王八年擢晉相府長史陞承德郎九年二月十四
日以疾終君在翰林每以辭章獻奏對精密顧盼有威
儀上甚眷重之每稱以老朱而不名君亦自意為難遇
因事多所建明凡被綺段襲衣之賜者二預宴饗恩者
數十賜坐應制賦詩者甚衆其同編輯之書最大者曰
聖政記洪武正韻其他稽覈舊典以進者不可勝數上
盖將用之雖君亦以為且得施所藴而君之病作不起
矣嗚乎兹其命耶君善著書有春秋傳類編三史鈎玄
秦漢文衡各三卷深衣考邾子世家李泌傳歴代統紀
要覽各一卷唐宋文一十七卷漢魏詩四卷元史補遺
十一卷又為元史編年未成其雜著文有白雲稿十二
卷行於世君娶張氏先卒贈安人繼詹氏亦封安人二
子長孝達其次孝錫女一人孫男曰震曰㢲孫女二君
内外行皆可稱尤急於義能周人之患郡士郭秉心死
濠梁家朋友具棺斂以其喪歸以貧告者分貲財相遺
恤與人言恭敬詳慎固有德人也而其夀僅六十有三
位不足以當其才孰謂之非命耶然君有文以傳有名
以聞於時其過於人則遠矣君之葬以卒之年十一月
二十六日墓在餘姚淩雲峰之原銘曰文顯於時身不
必華也名昭於後夀不必多也天不全於人竟如何也
君得者至寳千載當不磨也玉光劍氣蒸為雲霞也自
信而勿疑胡怨嗟也吾銘以慰子勒石於巖阿也前翰
林學士承旨嘉議大夫知制誥兼修國史兼太子贊善
大夫金華宋濓譔將仕郎前國子助教金華鄭濤篆額
故晉相府長史朱公挽辭
昭代聲名被八埏吾宗文采更輝然曾持史館春秋筆
復入王門醴酒筵他日淩煙期畫像一朝馭氣逐飛仙
絶竒喜有徐卿子翠石鑱銘照九原(朱廉)
赤城山水未能歸幾度宫花照錦衣巢裏白雲無定迹
又隨明月上天飛(吴興林静子山)
學士鑾坡視草時金蓮夜賜子同歸如今尚憶清光近
地下修文孰是非
誰言晉國河山險德重王門共授經欲為斯文作梁棟
不知天上玉樓成(金華劉剛養浩)
東浙騰聲久詞林受薦遲才高當世用心付後人知遇
主寧非命傳經幸有兒蕭條大夫里聞道更從誰
才難今始覺文在世應傳幸不求封禪從人歎草玄神
交秦漢上氣貫斗牛躔一飯懷遺德臨飡每慨然(里生方孝)
(孺)
鑑湖春水曾通好濠上秋風復共遷正謂玉堂宜視草
忽聞蓬島竟登仙聲名可是為身累文字還留與世傳
憶贈白雲遺稿在臨風重覽倍澘然(王立中)
八月十日借應龍所藏燈下草
題徐守朴山居雙慶圖
士生天地間德行當兩全德乃才之本孝為百行先徐
子瑚璉才讀書孝且廉築室傍山麓開門臨澗泉繞屋
樹隂合春深禽鳥喧翁時坐匡牀笑傲羲皇前蒼顔供
酒紅白髮如霜妍以義勖諸子保身無悔愆五福萃一
門積善非偶然憶昔亂離際兵火連吴天十室九逃亾
骨月相棄捐非無愛子心流離復相憐匪敢忘劬勞天
高呌無緣側聞具天樂仰慕如登仙栖栖反哺烏風樹
情纏綿子獨受天恩别母俱高年甘旨既充足綵服仍
褊&KR1862;承顔在朝夕出遊亟早還及時養親志庶可希前
賢(謝徽)
鳳臺集序
渤海高君季廸示余以京師所為詩曰鳳臺藁者余既
受以卒業輟而歎曰四百年無此作矣或誚余曰有是
哉子之言過歟曰非也夫詩風雅之餘漢魏六朝而降
其法莫盛於唐非唐人能度越前古盖以古人之法唐
人能兼而有之季廸之詩余取其類唐人耳非謂由宋
及元作者皆不能名世而傳後也季廸家姑蘇自少年
之時出語已驚流輩及老工於詩厭世俗之體近凡遂
棄不復習悉取唐諸家之作者師焉每一篇出傳嘖嘖
歎賞於是古之習俗一變而季廸之詩名亦因是而起
矣憶予被召修元史與季廸同至京師居史局者數月
又同入内府教西學弟子員今遂同官翰林為史属顧
惟出處之際盖未嘗一日不與季廸同而凡身之所歴
目之所寓發而歌詩則有不可得而相同者季廸雖有
教余而終不能如季廸之能言也盖季廸天資警敏識
見超朗其在鄉蹤跡滯一方無名山大川以為之遊觀
無魁人竒士以為之振發而氣穎秀出己如此今又出
遊而致身天子之庭清都太微臨照肅穆觀於宗廟朝
廷之大宫室人物之盛有以壯其心目觀於諸侯玉帛
之會四夷琛貢之集有以廣其識量而衣冠搢紳之士
又多卓犖竒異之材有以擴其見聞是皆希世之逢而
士君子平昔之所願者况金陵之形勝自六朝以来嘗
為建都之地今其山水不異而光岳混融之氣聲靈烜
赫之極則大過於昔焉登石城而望長江江左之煙雲
淮南之草木皆足以資嘯咏而適覽觀季廸雖欲韜抑
無言盖有所不能已者此鳳臺之集所以作識者有以
知其聲氣之和平有以鳴國家之盛治也使季廸此時
而專意致力於其詩則他日之所深造當遂成一家奚
止相與唐人軒輊哉季廸之詩文甚多别為缶鳴江館
集若干卷皆當世之儒先君子為之序洪武三年八月
既望吴郡謝徽序(謝徽字元懿長洲甫里人洪武初與修元史授翰林編修未幾擢吏部郎)
(中辭歸復起助教國子卒官有闌庭集)
題潔養堂
養親非無端潔行誠獨難持身苟不謹無乃遺親患昔
聞五鼎家玉食羅衆飡笙鏞漫稠雜親志無由懽羊魚
不登爼孟鮓猶是還嗟我貞士心千古良足歎君家南
陔下唯有白華繁(吴興萃野畫潔養堂并題)
王氏潔養堂記
金華童先生為文學吴興其子壻王子仁實泛之来今
年夏將歸省其母氏袖銜紙一軸走余門乞余為題其
奉母之堂并求一言以為歸榮余嘉其意因為采詩序
語題其堂曰潔養之堂而復為之記按詩之序曰南陔
孝子相戒以養也白華孝子之潔白也羽嘗推其說曰
人子之於親也養非難潔為難養豐矣身苟不潔則憂
其親憂其親雖奉之八珍九鼎孝乎哉養弗豐也身苟
潔焉則樂其親樂矣含菽飲水非孝乎旨哉乎二詩之
義也宜周之盛王以之用於鄉人邦國所以成孝敬而
厚人倫者偹矣惜乎其用之也徒笙而不歌故有聲而
無辭後世樂壊而聲亾矣向非毛公之徒有所考述而
得其說則二詩之義又將與聲俱亾矣豈不又可惜乎
今吾百世之下猶得以因其義而想其聲意其節族之
間優柔而不廹有棠棣伐木之忠誠無小弁北山之激
越鏗鍧諧金石要眇通神明聞之者孝敬之思勃然而
興矣夫豈待於章句詠歌之流者哉子仁之歸也登堂
拜親奉觴上夀帣韝而進食昆弟之間更相告語使持
身如白華而孝養如南陔驩聲和氣溢於閨門不啻匏
竹之參差而陳詩於階下也子之親其有弗順矣乎禮
曰與(闕)孝弟於父母子行辭子之外舅歸而謁
(闕)求余言求是非也洪武辛酉夏張羽記
元故徽州路儒學教授陸君墓志銘
君諱德原字靜遠姓陸氏平江長洲之甫里人甫里實
唐處士天隨子故居君蓋其後也曾大父邁大父文明
父應祥母周氏君少知學治别室延宿儒與居與遊左
右書數千卷常乘間披閱之自視欿然惴惴焉以不克
保前人之遺業為懼然能尚義而好禮館賓客無虛日
訃音所及或不遠千里往賻之永嘉林寬以文學知名
君與之年相若以兄事之時從問古今體詩寬死無以
斂厚䘏其家而為嫁其女寬弟宏死復為買棺以葬君
每見浮屠老子之居金碧亂人目而儒宫往往就摧毁
慨念世俗怵於福報之說而不知聖人道德仁義之澤
被於無窮也故於學校之事尤致意焉族有田千畆當
歸君君曰吾衣食幸有餘又私此田不可剏義塾以田
歸之遺重幣迎儒先生為時所信重如陸君文圭龔君
璛柳君貫者以為之師戶屨至無所容筆札飲膳之物
惟所須而具列古靈陳公製錦管見及四明程君端禮
進學工程凡交游與来學者人予一帙曰觀此亦足為
仕學之法矣郡守趙公鳳儀為請于行中書省畀甫里
書院額祠天隨子為先賢而署君為山長初有司舉君
茂異不赴至是乃起就職既有以其處湫隘近市更營
亢爽之地徙置而增廣之學道書院殿屋將壓君攝事
不閱月為之植仆支傾輪奐之美悉還其舊長洲縣學
廢已久君市材僦工屋於故墟於是縣復有學甫里秩
滿上名中書調徽州路儒學教授徽學亦久廢禮殿缺
圯最甚君以徽為儒藪澤朱子闕里在焉不宜坐視其
壊謀改作而財用不足乃大發私槖以資土木之費仍
身任其役沿郡檄来平江購良材募善工(闕)先諏
日興事君方行而遽屬疾遂卒於家里至元之六年九
月三日也享年五十有九其年十一月二日葬吴縣東
横山先塋之次一子頥孫始八歲長女仲耑贅徐元震
幼女用保生甫至月君天性恭謹平居無惰容雖盛暑
冠𢃄自若絶去圭角循循下人有以非禮相加者忍弗
辯久而来躋門待之不異常時人以為難君有别業在
吴淞江之上築室曰笠澤漁隠作續杞菊賦自况將以
暮年歸老其間復散人故事不逮也臨終子若壻問後
事君曰人受命于天事之方来非人所能必一聽於天
而已聞者稱其達云君殁後諸生由君之力得成其學
者咸相與為文以祭檢校官王君良與君友善誄之曰
居家庭為孝子處州里為善人官學校為良師人謂其
無愧辭君既葬之明年元震代頥孫奉先友陳方之状
来謁銘乃志而銘之銘曰
繄君之先遯於甫里弗襲其迹乃出而仕弗佚其躬乃
瘁以死孰閼其施而止於此名乎我遁猶曰善士笠澤
之腹吴淞之尾烟波蒼蒼君則已矣覧兹法華君尚有
子至正四年閏二月十八日黃溍撰
錢伯行墓志銘
伯行姓錢氏諱達世業儒為蘇州長洲縣人曾祖恪前
元以仲子恩贈承事郎丹陽縣尹祖宗慶隠德不仕父
良右元吴縣為儒學教諭母丘氏生於元癸丑正月二
十一日幼而聰敏迨長刻意力學始開門授徒戸屨常
滿禮幣招延者踵至於是嘗館于巨室經史之暇尤工
於書(闕)篆隸行楷精絶造古盖先府君善書著名松雪
翁嘗稱之故得家傳之妙論者咸謂不下乃翁也名山
大刹豪門富族碑銘題匾不下百金求之參政王公叔
能平章達公兼善皆忘其貴顯以叙斯文之好齒踰不
惑猶無宦情丙申歲江浙行中書省分治於蘇乃起家
授登仕郎分省管勾架閣尋除本省檢校官歴左右司
都事陞文林郎淮南行省員外郎大明混一選赴京師
因太常議禮禮成發鳳陽府居住待用洪武元年蒙恩
歸鄉方且朱墨自娱十六年冬以事起遣詣京明年正
月四日以疾卒於寓所其子文函骨以歸將擇是歲月
日葬吴縣靈巗山黃山徐涇先塋之側從治命也得年
七十又二娶陳氏子一人文也女四人淑寧歸陳熊淑
婉歸陳祖義淑媛歸管周淑&KR0570;歸周權俱士族伯行為
人淳厚雅飭弱冠以師範自持談論誠實不妄嬉笑其
任檢校官也省(闕)觀風郡邑吴俗有喪必供佛飯僧動
以千百計至有廢家蕩産因循累年不能舉者伯行諭
以禮法獲葬者數百家俗為之變里民逃於兵燹田荒
而有司仍舊額徵糧八萬餘石亦為白執政悉蠲之疲
民免鞭箠之苦及為都事督燕城海運糧三十萬斛不
擾而辦佐淮南幕屬吏有因(闕)渡江覆溺者若干人為
白上官復其家月給廪膳其孤寡凡所以利民濟物皆
此類勤於稽古攷訂制度雖老不倦平生著述有橧巢
藁藏於家葬有日矣子文以其契家長洲縣儒學教諭
周敏所述行狀造予乞銘予與伯行早締交晩年自濠
梁同歸方期白首丘園忽有死生之别素稱善人而不
得易簀正寝豈不痛哉遺文後當有揚子雲識者墨迹
已傳於世可以不朽矣尚何俟於予言耶既辭不獲乃
為銘曰
德修於躬天或靳焉學成於已命或吝焉既不可必者
天莫之而致者命嗚乎行父亦何愠焉(王立中撰)
太虛道士效清容子文
鑄金作象深垂饕餮之文索米為饑何異侏儒之拙乃
知芻豢之悅我口不如禮義之根人心傳書染指之凶
易著濡首之悔詭稱聞道實曰費辭清容子山澤迂疎
冰霜傲睨乏燕頷虎頭之相初匪適時為牛溲馬勃之
材猶言藏用徒禀薑桂之性殊乏参术之和望似木鷄
出語争疑其鐡石癯如野鶴持身或近乎膏粱岐黃之
問對匪專元白之唱酧莫預已廢三餘之業獨夸一藝
之長隤其家聲耻莫甚矣同乎流俗已實為之弗思尚
口之凶猶見朵頥之色昔茅容鷄黍詎為設客之資而
張翰鱸蓴乃在還鄉之日捨飯䟽飲水之自得為蒙袂
緝屨之可憐不為盤飱固難免跨驢之誚我有斗酒要
當為得魚之歡幸前倨而後恭姑小懲而大誡尚期深
省以贖往愆
亡是公代聽雪主人宴客致語
疾病相扶持乃天倫之至理酒食召僚友亦人道之常
彛挹南斗以為漿夢鈞天而廣奏熒煌接席醲郁陳歡
清容處士素褐癯儒青氊舊緒投簮逸海岸有古松流
水之心騎馬傍人門無冷炙殘杯之色困頓於爼豆絃
歌之事沉淪於醫藥卜筮之流匪曰卑陬亦云曠達喜
愠既不形於色口腹亦何異於人聽雪主人出壑清冰
臨風玉樹陽和盎面士疑挟纊之恩冲粹積躬衆美虛
車之譲鼎烹而調衆口杯水以勝萬言給月支風陋人
間之腥穢屠龍膾鳳實天外之珍羞厥德不回何(闕)弗
已方將肥羜以速諸父庸不等差敝袴以待有功悉除
僥覬芳筵縹緲雅集舒徐露堕三危化逡廵之麯糵風
號萬竅陳廣莫之笙竽享若太牢淡如明水敢陳口號
少贊神交玉堂學士詫英豪濯濯春葩簇錦袍擬上瑶
池擘麟脯不將金帳飲羊羔長卿多病緣消渴坡老長
貧號老饕從此青州化烏有夢廻霜月冷如刀
見袁伯長清容居士集中乙巳七夕書
珊瑚木難卷五
