珊瑚木難卷六明朱存理編
陶主敬詩(有辭達類稾)
四皓奕圖
安劉事畢返林丘當局機心老不休松下樵夫應闇笑
先輸一著與留侯
袁安卧雪
洛陽風雪未開門空屋僵眠懶謁人獨向歲寒持節操
始知君子不憂貧
贈趙道昭
十五載前曾識君壯哉詞氣凌青雲十五載後復相見
頓訝中年鬚髮變人生嘉會苦不多江海茫茫奈别何
清宵懷人耿予獨目送寒月飛銀河東風放棹姑溪上
乘馬敲門一相向竒言縷縷驚坐人包括周天衆星象
知音者希誰與論倦持寳瑟立齊門幾見杏桃紅雨亂
歲寒梅雪又黃昏天借片時談笑共追憶從前怳如夢
雁聲落枕信登途馳騎衝暁霜花重吾别山中不記年
為我詩句常流連一朝當路有知者相見恨晩毋歸田
題柳如菴小影
如菴視醫妙天下後來安有如翁者我恨生晩不識翁
形神已托丹青寫眸瞳雙炯雪髯髮豐頷童顔意瀟洒
丹臺玉室本仙流藥聖驚人自天假宛陵翁是人中龍
相見情懷即傾瀉家藏醫書千種餘竒論名方歸取舍
硝黃用少參苓多指點孫晜聞見寡烏紗籠髮青霜衣
何心朝服金犀銙蹇驢緩策引新駒何心雲路如龍馬
舉頭自有天為汝富貴於吾猶土苴一笻一笠相隨處
入眼溪山總幽雅僕夫喜色望歸途落日池濱烟藥瓦
六丁下取可用方造化茫茫如吾把三彭𠞰除清不寐
霜杵聲中剔紅灺丹砂煉養艷金花玉露精英把瓊斝
高情追逐羲皇人豈特餘功及尻踝還君此圖三歎息
兩袖天風颯秋野
雙清樓記
崑山茜涇廣孝寺之東偏曰雙清樓者寺僧元璋之所
居也元璋清偉䟽爽喜與當世之賢大夫士相往來故
賢大夫士之至茜涇者必聞元璋且知其有是樓之美
常先往見焉元璋欣然導之登樓雖日接數十客不倦
也且樓之中几案明潔床榻静好凡可以娛情釋意之
物莫不畢具客或能吟詩鼓琴飲酒奕棋投壺唯其所
嗜故客至必盡日而後去然客非其人欲入輒大恚曰
彼欲穢吾樓耶亟遣譍門之童出止之曰客何為者吾
樓主人蚤且出暮未知其能來歸也客無用入可也故
獲登元璋之樓者無凡客也元璋因署其樓曰雙清蓋
取杜甫心跡雙清之辭且求予文記之世有居山林水
石之間而其跡清矣然外物之來無以禦之日膠擾其
中一食之頃雖欲蕩滌其思意之煩不可得已其或處
心虚静而能遺去外物然其寓跡鄽市出入於溷濁猥
辱之中日與鄉人相爾汝若蒙汚被垢而不溉濯也是
皆内外不能兼有其清者也余嘗竊愧遊乎方之外者
天下之物既不得以塵染其心其孤潔之跡又足以傲
世而簡俗而兼有其清焉吾亦老矣將歸築室於某水
某丘之傍以求吾志苟或得之殆亦無愧於元璋也至
正十四年龍集甲午三月朢日永嘉鄭東造
雙清樓記者永嘉鄭君季明所作也先生有志於時
未遂而卒故暮年文辭字畫恢恢然有古人形貌非
一言一字剽襲求似者也其弟子嚴寅識其為先生
絶筆也請予識其後予因歎曰昔昌黎韓子謂柳子
死窮弗用於世也使子厚得志於一時其文章必不
能力致必傳於後彼此得失必有能辨之者吾於先
生亦然時至正戊戌中秋日郭翼書於海曙樓
糟丘生傳
毘陵有男子年踰弱冠神爽性夷家闤闠間喜從士軰游
少善飲一飲可數斗弗酗鄉人之羣飲者每競酌之則
酡焉少頃復飲如初人因其有是量嘗呼為糟丘生生
不怪久之呼益熟至不以姓字生亦樂居是號而弗辭
余始莫之識歲壬申例選四方善筆翰者書誥命與生
五十許軰偕集京驛每聞呼糟丘輙駭及與接待但見
其酬酢痛快不少變顔色由是知其號不虚得未幾生
以其實告請傳顛末余謂生春秋日富宜有以自律奚
以湛樂弛荒之意留滯心神酒雖古為饗祀養老而設
然儀狄以是而見䟽於禹故易戒濡首詩歌初筵禮則
有一獻百拜而德將無醉與夫不及亂之訓莫非古人
諄諄為後世防也以此為防人猶有屢舞號呶以為極
者袒裼裸裎以為達者粉黛絲竹以為樂者矧糟丘以
自命邪生曰子之言固然矣惜徒知以醉為醉未知不
醉之醉若羲和之沈湎紂之池林公孫朝之積麴成封
鄭伯有之窟室以至罵坐獲辠吐汚車茵是皆以醉為
醉也若頌酒德記醉翁與自託醉士酒民是皆不醉之
醉也糟丘生雖無所抱負而不欲自託於酒然亦豈能
自肆於禮法之外而踵末流之弊耶况以醉為醉則言
不文貌不敦行或惰氣或昏匪糟丘之可倫以不醉為
醉則道之存趣之真性常醇貌常温斯糟丘之同羣予
聞生之言而歎曰吁世之人無高卑貴賤靡不以酣縱
而覆轍者生庶其免乎予因述其言為傳以醒其不醉
之醉庶不至多謬誤而求恕於人也生鮑其姓賁其名
思文其字云洪武廿七年春蘇人盧充頼書
東坡先生笠屐圖
東坡道人儋耳謫田畯往往分坐席孰黎子雲久莫逆
天晴散步為爾出忽然中路逢沾浥竹鷄湑湑揮洒疾
河橋冠蓋無處覓瘴屩何異廊廟舄老翁家具姑副急
篛頂齒躡亦妙劇飛鴻踏雪印蹤跡縑素摸索如昨日
前赤壁後赤壁玉堂茒屋皆瞬息流行坎止隨所適海
南海北共眠食天一笠地雙屐風不能飄雨不濕(海粟翁)
碁
漸消漸長雪成灣作陣寒鴉掠暮關幻思遲遲僧入定
窮途落落客知還中原地闊人烟少西蜀城孤鳥道艱
局上尋機猶未悟爛柯深處有仙山(海粟翁)
貞燕記
元貞二年雙燕巢於燕人柳湯佐之宅一夕家人以燈
照矙其雄驚墮猫食之雌徬徨悲鳴不已朝夕守巢哺
諸雛成翼而去明年雌獨來復巢其處人視巢生二卵
疑其更偶徐伺之則抱遺之殼爾自是春去秋來凡六
稔觀者譁然目為貞燕云長沙馮子振記
胡虚白詩
春日即事
草堂長日無車馬雨後空階長綠苔已見梅花當戸放
更移萱草近忩栽引雛沙燕時高下作伴江鷗自往來
物色於人俱適意詩篇吟就為誰裁
寄賈徵君
三月三日雨晴初東望東岡無鯉魚杜陵愛酒自多債
太傅治安還有書洛中牡丹少閒地江上燕子識吾廬
木蘭舟櫂桃花水頗怪近來蹤蹟疎
東園春日
檢點小園無别事清晨汲水自澆花薔薇碧引風前蔓
芍藥紅抽雨後芽可是野情忘世故正緣春色屬詩家
山僧野老時相遇分送菩提寺裏茶
立春雨
今朝占得正東風春在江南好雨中六琯氣從温室候
八方雲與泰山通調和草色相將綠沾洒花枝取次紅
茒舍一瓢生菜酒自題春帖紀年豐
九日和應先生韻
白髮秋深莫浪悲有酒且醉高陽池百年相知從古少
一日不見令人思醉來仔細看茱佩興劇風流影柘枝
洪範橋西浣花老得錢相覓肯教遲
從郭先生韻
南郭先生久不來草堂日日向南開笋已長成高過竹
花多狼藉半為苔渴心誰慰病司馬詩債先償麯秀才
聞道放舟苕水上看山自倒白螺杯
寄馬徵士
金水河邊承詔日丹陽郭外買舟時還家已久無書問
抱被尋常有夢知高適平生孟諸野杜陵人日草堂詩
尊中且漉黃花酒莫遣秋霜上鬢絲
和張伯雨韻寄雲林子
昔聞公孫渾脱舞今見書法有張顛君能高歌白雪調
我欲笑拍洪厓肩玉笙皓鶴久無信青芻束帛真可憐
洞庭春水碧於酒細雨綠蓑須放船
題雲林畫
往年曾訪天隨子烟樹微茫過太湖雪色寒驢臨水闕
翠毛青鳥隔林呼只今圖畫渾相似如此家山住得無
皎皎白駒空谷裏令人搔首憶潛夫
凌雲翰詩
次俞予中病起韻
桐江清隱客頭白太平時每唱紫芝曲閒臨碧落碑無
愁何用解小病不須醫恐有登高興先期報我知
秋日懷兄弟
秋至轉相憶蕭蕭木落初如何去鄉國不見有音書漂
泊全無定存亡半是虚風塵幾時靖還似昔同居
相别幾多時相思泪滿衣家貧經難久世亂得書稀作
吏謀全拙從軍事亦非鄉心秋雁塞盡日向南飛
陳文東詩
懷何孝廉
絶憐何有道老節獨居貧孝義今誰及交情久更真清
齋將十載小隱欲終身别後音書斷相思入夢頻
藥闌
循闌復南折曲闌花藥新幽徑落紅入怳疑桃源春
芙蓉池
朱華斂初夕微風弄清波木末搴芳去雨晴秋思多
梧井
人静喧鳥散露井寒梧滴童子汲清泉為洗蒼苔色
題梅屋
漠漠棃雪深思將花共發緬想山居人無言對寒月
題彦臯蒓軒
芙蓉花冷烟迷離鯉魚風生紫蒓渚軒前秋容浩無主
江人倚檝烟中語纖莖採香光漉漉冰絲齊穿水晶綠
蒓有羹菰有米綵衣奉夀阿母喜平生宦情一杯水
仲容持紙求書舊詩勉為援筆寫答耳陳文東十月
八日書
題張德常草堂二首
屋下清泉屋上山獨餘猿鶴共高閒仙家只在松蘿外
海月常懸水竹間社甕今朝村釀熟鄰翁何處棹歌還
華陽真逸時相覓聞道岩扉夜不關
高人自愛山居好繞舍清溪帶雪沙浮玉峯前常作客
勾金壇下即為家仙人未採芝如草令尹將歸菊有花
他日良常分半席白頭同汝老烟霞(成庭珪)
忠奴李善歌
古有富者家暴亡衆奴同謀殺其孤一奴匿之負以走
財實累汝兒何辜孲&KR3045;雖是奴主簿書不敢欺毫銖
哺之朝夕乳湩流不忍去手起&KR0561;呱置兒牀上拜床下
奴以死奉甘勞劬天聽不遠事竟白天子有命行賞誅
一奴寵榮衆奴戮卻從主人歸故廬雙乘青驄御史馬
猶執舊禮謙若虚寄語悠悠天下士未可容易輕人奴
(黃玠)
胡古愚為僕袁普作傳王師魯賦詩用事甚博輒
摭其遺為詩和之
世族之降為皂隸人世升沈自常事句章袁普本故家
淪落來依太史氏太史典教羽林屯普也服役顓辛勤
頗似顔家得銀鹿又如王氏使青猿子淵立約真可笑
彼若輸心不相拗結車已肯送窮鬼下狀仍堪論惡少
太丘無僕不自聊何時定把漁配樵更尋阿對灌蔬圃
未暇殖貨師齊刁胡公掉筆嘲孤客客笑胡公未為得
長卿才思應過人挑得文君併僮百卻憐待制王先生
只歌袁普之灤京平生我識越石父解驂遲汝相將行
(陳旅)
顧梅山詩
秋夜宿僧房
白雲分半榻正在澗聲邊一夜山中宿三生石上緣孤
猿推枕聽明月近窗眠不覺天將暁疏鐘度暝烟
嚴月澗同飲湖邊
斗酒復斗酒高歌山水邊世間無此樂我軰即神仙狂
發花前笑醉來松下眠行人相偶語堪作畫圖傳
風雨樓
湖上晴看好雨中猶更竒無窮凭檻趣正是卷簾時鷗
鷺飛相失山林晚不知烟雲多變態難畫亦難詩
題山居圖
展卷擬曾到柴門非一灣抱琴隨白鶴坐石看青山隱
者有餘樂貴人無此閒更須添數筆著我在其間
早秋湖上
藕花香裏去獨坐自尋詩秋意在何處夕陽將下時鳥
幽忘立久山好覺行遲餘興忽然動橋邊有酒旗
偶成
達者由來好機心肯暫停幾家才富貴中道又凋零白
髮人間寳黃金水上萍無錢陶靖節醉眼不曾醒
厲杭雲袖詩見訪
此心無所著閒散似神仙每日三飡飯誰家一熟田健
吟輸少俊起思憶衰年安得同攜手倘徉泉石邊
雪中同鄭所南訪趙溪梅(所南菊山之子)
移宅雖然遠攜笻到兩回只知相别去不道又重來溪
鯽和冰煮鄰醅帶雪開詩家堪入畫滿眼玉樓臺
和文本公先生贈許端甫
世上無難事難中獨有詩看來都說易吟到苦方知潭
影三年句蟬聲一字師古人如此癖刻燭未為竒
秋晚與許端甫山行
山行多妙處妙在倚笻中到此興難盡吟成詩不同松
濤鳴絶壑葉雨下晴空鐘鼓雲邊寺應知有路通
祭平望八尺土地河伯神驅蚊文
惟神杳冥無聲無形而能以天地之命而為水土之主
者為其有靈故雖嗜不以口聽不以耳而能納吾之味
聞吾之音獨不可以鍳吾之誠自嘉禾而東其地曰平
望蘇臺而西其地曰八尺水草穢腐蓄瀦不洩蚊之所
舍三十餘里不待日出而高飛其勢如烟其聲如雷豈
無居民之所聚舟車之所通而俾夫穢腐之所化而得
肆害於人者水土之神寧無媿邪吾聞二氣既分形質
既備載則不幬幬則不載兩形之間聖人之所治於是
分水土命百官以使之司而職焉由古而下未或不然
猶以為未也其上則求之天地其下則求之水土之神
民有所不治則天子公卿之所憂求其所不應則社稷
神靈之所羞蚊之為蚊生乎穢藂藏乎積草穢者決焉
積者疏焉彼則滅矣奈何不然徒使乎來者往者過此
而未嘗無言則郡守縣令已可以知其為不賢而水土
之神又安可以忽吾之所宣天生斯民獨為萬物之靈
載之以形勞之以生謂之勞矣則豈特求免夫噆膚之
蚊然旦晝而伏夜而出則人尚何怨而所可怪者以其
無辨於朝夕是則既暮而出為蚊之常今至於凌日而
飛矣豈隂也而可以先陽吾願一言之出契乎杳冥剪
絶此類使無更生則四海之内天地之間孰不知神之
有靈(陳了齋)
顔真卿登平望橋下作
登樓試長望望極與天平際海蒹葭色終朝鳬雁聲近
山猶(一作全)髣髴遠水忽微明更覧諸公作知高題柱名
鄭君舉詩十一首(君舉名洪永嘉人)
題仙山樓觀圖
琅玕珠樹隔烟霄仙子樓居積翠遥羽化夢憑玄鶴返
丹成身與白雲飄杖隨麋鹿山深淺釣掣鯨魚海動搖
想像虚無圖畫裏秦皇漢武若為招
酬錢伯行見寄
近聞移宅傍江村綠水平階竹影門書館晝間玄鳥入
墨池春净白鵝翻要鳴珂玉驚鄉里肯積籯金遺子孫
詩比牟尼吾豈敢看君三峡倒詞源
酬張孔昭簡劉原善
爾祖留侯天下士曾為漢家王者師昔聞孺子已可教
今見遠孫仍解詩沙邊躍馬海色净竹裏讀書江月移
近來詩興又幾首應是落花春雨時
題已上人墨梅
故園梅樹三年别長憶看花溪雪晴巧出疎籬便蕭散
近遭碧水更分明揚州何遜足詩興茅屋已公無俗情
畫圖忽見轉愁絶遙想月華枝上生
章菊存水心亭
水精之宫仙人居碧忩牙籖森古書波聲下應玉瑟響
日影倒射湘簾虚浮丘得道可相鶴陶朱治生兼養魚
客散定應攜二子一亭晚色看芙蕖
嘉定嚴希德請賞棃花命妓者行酒歌詩為賦
一首
瀟洒東闌一樹春雪膚冰骨玉精神朝雲著處迷詩夢
暮雨來時想玉人華屋洗粧歌小小銀瓶推枕喚真真
紫薇閣下繁華處芍藥荼䕷總後塵
題少陵騎驢圖
蹇驢破帽杜陵翁落日千崖萬壑中若非蜀道依嚴武
豈向西岐訪贊公
題太白汎月圖
月出俄看照錦袍船頭江色瀉葡萄載酒非關尋賀老
騎魚似欲訪琴高
移梅
不愁雪冷不走看只恐雪盡花飄殘急須鋤置野堂側
映我柴門修竹寒
幽致軒
花落晴忩燕拂檐蕙芽蘭葉翠纖纖幽谷與雲通小徑
清波四月映疎簾
溪山小隱為僧竺源作
雙劔洞前千畝山溪女羅帶幾回環井潭龍氣蒼茫外
石室仙居縹緲間綠字有書成斷絶丹梯無路可躋攀
塵緣已覺忘三宿色界空嘆見一斑海道扁舟何日買
故人茘子笑公還張衡未就歸田賦萬里青天羨白鷴
承寄佳章依韻奉和錄似用賓學士賢契友改正
尤荷默頓首
白日來何短黃河去不還故人成契闊新貴絶躋攀高
蹈思丘壑幽居隔闠闤琴横時再鼓門設且常關名遠
金閨籍身閒玉笋班藏修雖匪易仕進亦惟艱名實稱
窮措囊空作老慳清朝甘蹭蹬彩服自斑斕訪舊遊溪
上尋盟過泖灣别離今暫合笑語不須刪吟罷詩清思
杯餘酒破顔問農將學圃攜妓且遊山
力學誠希聖知言足訂頑頻年無箇事終日有餘閒會
見駒千里常窺豹一斑但當鑽故紙何用解連環蒲扇
雖勤寫桑弧亦倦彎鏡中添雪髮席上愧雲鬟詩寄青
山裏書來白水間何時覓漁網坐石共垂竿
雨中成二詩奉呈思齋閫掾朗中執事程琚頓首
閔君起南郡浩氣干層霄高姿挺梧竹逸韻含風飈談
河落珠玉灑灑遺紛囂簿書净無塵寄興絲桐焦之人
妙超卓欲見不可招去冬百草死凍雨何蕭蕭出門擬
觴滿泥淖沾膝腰駸駸四牡駕王事資賢勞安得縶維
之庶幾永今朝
我行客金華栖栖厭窮獨馳驅恥干謁息偃甘局束端
居寡儔伍紆結填心曲雨花散虚簷燈影動寒屋羇鴻
送哀響欲斷凄更續
長句四韻奉贄郡倅相公先生伏干郢削諸生張
樞再拜
銀章朱紱照瓊輈特命東吳最上游綵筆判花分半虎
鸞刀解節少全牛一官檇李風生葉午夜雲間月滿樓
為報廬江毛孝子故人張奉在南洲
奉和中秋翫月佳什三首錄上虚白先生宗遠隱
君用發一笑鮑恂再拜
昔年為作幄宫客曾向宫中看玉輪萬丈光懸金粟樹
三更影落絳河津生憎老兔深為窟却嘆仙娥不嫁人
回首歸來舊塵世滿天風露一吟身
數年不對中秋月月色依然不負秋嬾問仙人臨玉樹
且陪帝子上瓊樓斗牛低繞天根轉河漢斜横左界流
却望蓬萊宫闕遠幾隨清影重回頭
浪洗今宵明月好干弋滿地幾人看惟堪院落清宵賞
忍照沙場白骨寒綵筆寫殘思縳兔玉笙吹罷擬乘鸞
知君此會非忘世只為良辰一笑難
至正庚子歲中秋後五日在玩易齋寫寄賀玄月
先生博士榮遷夀樂堂新居晚契生紫陽方回頓
首拜
蓬萊五色海雲邊夀樂新堂綵戲前院宇捲簾通燕賀
園林把酒聽鶯遷貌如司馬温公像耕有歐陽潁水田
不用蒲輪到門外身心無事勝神仙
沈右詩
敬次叔方先生見示詩韻右頓首上
城南陋巷居新僦綠竹移栽幾个斜藂桂山中招舊隱
讀書堆裏認君家蜀人漫說文園賦吳市争看乘鶴車
斷簡味腴如啖蔗虎頭癡絶至今誇(右顧仲贄移居詩)
步屧春風裏翛然忘世情閒門無客到載酒汎江行雨
過山如染潮迴水自生鷗沙割千頃夢不到泉明(右留)
(笠澤别業詩)
次韻叔方先生五言律詩二首兼示伯行敬初
發一笑右上
憶昔陪二子吟歗野亭中風急江花白霜晴木葉紅去
留身若寄陶寫興無窮更喜陳夫子幽尋訝許同
掩卷坐忘寐書燈耿獨明年華勞髮改夜氣與神清感
夢慚蕉鹿排愁頼麯生何時重相見握手話真情
叔方先生過詠歸亭賦詩二首以志盍簮之喜
沈右上
短棹相過莫便回詠歸亭上且低徊升堂拜母稱觴後
躋陛呼童瀹茗來八尺畫屏分紫錦一雙蠟屐破蒼苔
空江草木雖搖落猶有寒華帶雨開
積雨空林喜報晴杖藜隨意傍江行天寒木落青山出
日轉沙虚白鳥明漫擬東林時釀黍自憐南畆晚歸耕
潁川高士能相過閒把瑶琴膝上横
東林薄酒試新嘗中有松花膩粉香遣道潁川陳有道
書齋渴飲勝茶湯
尺牘
廿八字偕一壺薄酒奉寄上惜不多耳楊誠齋文藁不
曾收得所謂芍藥屋疑只是用幄帘覆架者古人稱牡
丹為木芍藥白居易有詩云上張幕幄庇豈亦本諸此
未審是否更乞攷正之右再行稟慎獨先生坐下
右頓首拜啓十月朢過吳江别業得所惠書者三光隂
如過隙駒俯居江村况味寥落東流活活悵望送清晝
耳比來計道體迪吉右萍梗之暇每懷相從聚首實迫
以歲計未免以淹遲數日須至節前可歸相會有期已
篆書千字文留此多日乞恕皋稽之辠嘗因親戚會讌
為酒所困終日憒憒近者始覺神清尚欲借觀數日決
不為寒具油所涴呵呵
中酒雜詩五首
中酒如卧病天寒露為霜東軒候朝旭暴背屢移牀
江頭風浪急舟小力難勝一槳歸來晚長林月已恒
太丘海岱士肆情丘壑間考槃詩賦罷采菊終南山
歲閏寒猶薄風迴水自生杖藜隨小步極目大江横
朋酒享公堂農家盡滌場縣官薄税斂田野足農桑
右拙詩僣易呈上並乞裁正兹因端便勒此是記不
備右再行叔方教授先生
留宿書齋二首有懷伯行性初二徵君兼呈樂志
堂主人一笑植再拜
蕭齋掩關坐清夜雨聲中春酒浮杯綠寒燈落蘤紅知
君應傳癖老我漫詩窮共笑謀生拙好懷何日同
屋脊留殘鳥空忩恍夜明畸人孤夢斷老鶴一聲清冗
冗存吾道悠悠念此生相思隔烟水悵望渺予情
奉陪秦郎中母夫人八十夀筵歌
登君堂拜君母坐君右酌君酒君冠切雲藻火綬刲腴
割鮮會昆友霞觴共獻感斯夀兩行蛾眉小垂手鼓吏
蹀躞盈軒牖清歌裊裊絲縈藕鳳蠟龍香團暖烟南極
老人星在斗老人清健福如阜飲寒食生忘白首孤孽
疎遠及奔走陽煦春育同親厚聖經賢傳儒淵藪座間
雍容不去口妙年胎教君腹授所以巍科談笑取君言
世運厄陽九甲第紛紛慢蒿莠湖田數頃宅一畆謝超
宗兒孟光婦賣金養志恐少後尚欲外望家豐蔀嗟予
遭亂墓失守貧賤鬱鬱此居久伯符公瑾骨已朽丈夫
意氣誰不有夜闌青鳥巢階柳凝步凌波動魚笱我歌
跌宕君聽否出門大笑霜鐘吼
逄前賦夀詞殊覺才有未盡後補此篇形容宴樂之
盛然剰員呈武藝愈呈愈見可笑也或諸公丕振掇
首四句而和其意如何招隱辭中茹字改作菹字幸
甚雨晴尚圖一見瞻望伊邇臨楮不勝馳情
長慶隂君會伯宣助教多問小兒丸藥乞再惠少許
十九日逄再行
虞山人勝伯陳山人惟實皆為鄉里邂逅共飲問
及仙遊事欲共賦詩未果寫既去諒已醉矣酒醒
遂和以答二賢初意此凡響也十八日介錄
掃除狡獪蓄神機開頂葫蘆不置扉人物已從垣外見
真形漸向市中微丹成白鴿沖霄去劔化雙龍破浪歸
自此更無毫髮憾綠毛繞體欲成衣
獨據胡床醉不移坐深簷露滴髭眉蕭蕭風水成音樂
澹澹星河起鷺鷥語罷欲乘黃鶴去興來嘗看白雲飛
火龍炎熖茶將熟不折扶桑一氣炊
羃羃松隂布網羅鶴巢松頂吸天河是何道士圍碁坐
著箇樵夫對酒歌看月也知為爾好憑風無奈欲歸何
道君直過橋西去還記垂楊葉不多
小詩奉寄子微良友希是正曹元用頓首
我在水之南子在水之北南北俱無百步遠經旬不得
見顔色一水相濟猶如此况復分離在他國霜黃木葉
秋漸聞哀鴻日夜催歸亟錦帆一旦掛清風後日相逄
難再得海内豈無真英竒衰俗誰哀知音稀鴻鵠壯志
在千里肯與燕雀同羣飛我今下榻待徐穉君其倒著
蔡邕屣數相往來莫相厭直到陽關分手地
書府所收李白集望付下覧畢輒還不阻為荷元用
謹啟
敏同以閥閱世家一鼂浮雲變滅此身如商寳尊
彛僅存萬一於斯世耳因作寳彛一首奉寄須共
默菴先生光和乃佳耳
眯眼劫灰仁後堂却求甫里坦東床寳彛天使文章在
鐡馬功高譜系長力學要須成宅相善烹何止佐臺郎
翩翩濁世佳公子毛羽依然是鳳凰(老友鄭元祐)
兒子咸畫雁老人作江天仍作詩命咸書卷上
朔方六月猶有雪江南十月水未結雁門一夜起秋風
飛到江南未八月江南處處多稻粱景物何獨為瀟湘
沙汀月暗漁火起警奴一夜空慌忙休言汝肉不登爼
全身已被家兒取猶幸先生有愛心放汝長江得容與
(龔氏翠岩)
題自寫蘇黃像
海風吹髮如短蓬精魄弄成秃髩翁歸來已覺陽羨鄰
里隘不似雪堂概江空六年歲月幪尊中何况如今一
螺墨安能及公目如初生犢細觀此畫尤崛竒兩顴巉
岩無剰肉百年光景春夢婆人間遂少天上多一炷清
香留永日奈此堂堂不語何譬如寳鼎淪泗上萬夫之
力那能起後來博古彼誰子猶寫雄深吞簠簋不然豈
徒有三足兩耳獨留天地中間泣神鬼
人之龍文之虎人言海内四學士又云蘇門六君子洪
厓肩高萬丈餘談笑拍摩何軒渠當為誰作前者王當
為誰作後者盧詩到聖時不讀書高處豈獨煑湯坐團
蒲豈不迢迢百世下好事亦寫蘇黃圖又非中郎虎賁
之自身又非叔敖身後之規模典刑摩詰劣少須一丈
精神三尺素光芒射入數百步布袍便是山谷褐可能
其中有菜肚(龔開)
尺牘
往予見姜白石詩一卷有絶句作小草尤佳云道人野
性如天馬欲擺青絲出帝閑某愛此詩第恨其不通畫
不能使無聲詩有聲畫相表見予作前馬既又念此句
此馬終無出路復成後紙去冬有瘦馬一匹寄天台僧
在書記鶴臞亦以書來取畫久之未報今得此歸丈室
如有數也天隨言凡物惟散者為得二馬得失何如白
石不可作析而辨之其在鶴臞矣楚龔開
家藏龔聖與人馬(今歸白石翁)
記
雪巘禇先生為士友戴祖禹畫馬謂得一翹舉者為佳因
憶敖器之評曹孟德詩云如幽燕老將氣韻沈雄此語
若施之畫馬尤為至當雖不翹舉亦可此藁一年前手
定今以先生之言用酬來意又似不偶然也淮隂龔開
詩
老龔謫世房星精愛畫先皇照夜真霹靂一聲天上落
鼎湖飛浪白如銀(維禎)
開元四十九萬馬迅電追風莫可蹤不是畫師題品出
誰知一匹是真龍(李構)
八坊隊隊馬如雲曾向開元奉聖君今日飛龍仙駕遠
千金駿骨世空聞(秦約)
家藏錢舜舉畫卷
不見西湖處士星儼然風月為誰明當時寂寞孤山下
兩句詩成萬古名吳興錢選舜舉畫於習懶齋并題
題和靖觀梅圖
癡童臞鶴冷相隨笑指南枝傍小溪到處一般香影色
孤山只在斷橋西(仇遠)
高馬小兒圖
華翰料非九分臕童子身長五尺饒青絲鞍短金勒緊
春風去去人馬驍莫作尋常厮養看沙陀義兒皆如漢
此兒此馬俱可憐馬方三齒人未冠天真爛漫好容儀
楚楚衣裝無不宜豈比五陵少年軰臙脂坡下鬭輕肥
四海風塵雖已息人才自小當愛惜如此小兒如此馬
他日應從萬人敵老夫出無驢可騎乃有此馬騎此兒
呼兒回頭為小駐停鞍聽我吟新詩兒不回頭馬行疾
老夫對此空嘖嘖(龔聖與)
題趙千里聚扇上寫山
翠水丹山氣旁礴幾叠香痕經手握何年破鏡飛上天
吳淞水剪并刀薄江南寳繪多遺餘王孫不歸恨蘼蕪
蘼蕪消歇秋風起班姬為我歌烏烏(伯雨)
次韻
宋諸王孫妙盤礴萬里江山歸一握卷藏袖中舒在手
清風徐來縠衣薄文采於今淪落餘雕闌玉砌凄烟蕪
至寳不隨黃土化門上空啼頭白烏(鄭元祐)
誰見解衣乍盤礴卷懷雲烟歸掌握春雨冥冥江水波
竹間日暮衣裳薄零落王孫翰墨餘越王臺殿久荒蕪
要知人好畫亦好愛此當年屋上烏(倪瓉)
苧衣春暖初盤礴點綴溪山不盈握白雲隔浦見桃花
坐久凉風起叢薄故物凋零百歲餘王孫有恨迷平蕪
衡門今日看真蹟始與人辨雌雄烏(陳方)
題錢思復曲江草堂
先生嘗中江浙鄉試時出浙江潮賦三千人中皆不
知錢唐江為曲江獨先生用之蓋出自枚乘七發試
官大稱賞遂號曲江居士搆堂於徐范兩村扁為曲
江草堂
浣花寂寞鍾山遠今見風流在曲江八十儀型今有幾
三千詞賦總無雙屋頭秋老凌霜樹竹裏春閒聽雨忩
好向兩村尋舊隱月淪峯下磵飛瀧(易恒)
題松陵王良輔遠趣樓樓傍有三高祠雪灘
三高祠下高人宅地壓江湖勝輞川二水蕩摇天遠近
亂峯離合統中邊雪灘夜憶稽山路笠澤朝迎甫里船
倚遍闌干吟不盡夕陽飛過落霜前(易恒)
偕嵩上人遊虎丘寺
出郭眺西郊言尋虎丘寺入門細路轉涉巘佳境萃靈
風散熹微山光起迢逓同行集緇侣耽翫起神祕劔去
池水空湛湛深莫縋荒哉闔閭墓似有靈物衞鐡鳳翔
層空玉鳬閉深隧維時春雨聽落澗有哀思冥搜倚浮
圖六合惟一氣鳥鳴臺殿高日落山水麗逍遥淡忘返
因之酧素志更期重來遊同向山中醉(謝璚樹)
寄元鎮
訪君祇院幽思生雲林蕭蕭遺世情蒼藤倚木條蔓古
白榆在門枝榦横仙人攜琴下夜榻使客留詩過春城
山中此樂不可極顧我廓落久何成(黃伯成)
題雲林筠石
故山有錫知何日笠澤移家放棹時雨裏推篷寫筠石
燒香何處獨題詩
倪先生嘗辟地漁村人有追尋之者忽聞蘆葦中有
異香遂為追者所得詩中故云(易恒文成)
悼雲林先生
先生素有歸老茒山之志而卒不遂末章故及之
洒然遺世出風埃小刧人間一夢回畫筆獨傳成逸品
詩名端不負清才老年故舊無多矣前輩風流安在哉
未遂大茒歸隱計山靈應悉鶴空來(前人)
題樹石小景
繁霜如雪滿林飄玉樹琅玕日夜凋不見平泉佳子弟
洛陽園宅草蕭蕭(夢叟)
題畫竹
雲林畫竹師蕭悦更愛燕人王淡遊為問梁溪千尺影
何如老可在湖州(潘瓠齋)
可傳集序
老杜曰新詩句句盡堪傳作詩不可傳曾不愈轅下駒
雖千章萬什徒妄廢人楮筆耳君子曰不作無損唐詩
人凡百卅有餘家其詩見於今可與杜老相傳者寧幾
人哉予徒張憲嘗以筆削唐百廿家請於予予於各集
選其可傳而無媿於君子議者什不能一二黃山谷甥
四人皆喜詩龜父者為最龜父詩所積凡二十餘首黃
著為集其詩斤斤不百首谷因喜之以為句句可傳者
在此吾錢門稱能詩者南北凡百餘人求其自憲及吳
下袁華輩者不能十人華自二十歲後三十年所積亦
無慮千有餘首而吾選之得如干首盖又倍於龜父矣
故命其集曰可傳好事者梓而行之求予序故予序之
如此至正二十三年歲次癸夘春閏會稽楊維禎序
鄭明德賣夀器以贅壻玉山道人復贈一棺賦詩
以謝邀予次韻
山人右臂枯且痛日耕硯田耘剡藤只今年已六十五
感時念舊身凌兢文章海内鳴當日老病窮愁如蝟集
子亡女長當贅壻無錢賣棺情豈恤江空木落西風高
短衣破屋驚搜牢相逄玉山泪流霰老我太平難再遭
玉山重義急水火為製柟木棺若蠒得纏裹便呼老僕
荷&KR1257;隨醉死何妨即埋我君不見北邙山荒墳纍纍白
草間積金何如種隂德黃鳥能遺三公環(袁華)
龜巢老人辭
龜巢於蓮夀千歲巢於蓍萬一千五百餘年龜非夀不
能巢也毗陵謝君子蘭命其所居巢其言曰天地吾大
巢也惟天地弗壊吾巢亦弗壊夫天地恃形而久然有
形未有不壊者又曰世不我用吾生自全用不用全不
全繫造物非龜所能為夫用不用在人全不全在我莊
周謂寧生而曳尾則龜之所以自全也豈繫於造物而
曰非龜所能哉子以巢為夀徵則相與逍遥乎有巢氏
之上矣因繫之以辭辭曰
維蓮有葉兮維蓍有叢孰靈而夀兮巢此幽宫吾巢天
地兮吾巢與久天地終壊兮巢吾何有生而曳尾兮樂
且全世不我用兮安吾天有巢世遠兮昌其旋歲千萬
兮吾何後先吾將從子於巢兮終吾天年(郭翼)
野老移家圖為謝子蘭題
野老移家向何許乃在吳淞之甫里治生擬學陶朱公
釣竿欲覓玄真子小兒讀書坐船頭大兒擊楫歌中流
細君斫鱠婦炊黍老子醉卧蘆花秋人生真樂不易得
兒女團圞居澤國避秦何必問桃源朝泛江南暮江北
(袁華)
題倪雲林山居圖
地僻無轍跡知為静者居山泉激石駛岩樹覆忩虚洗
藥坐濯澗負苓行讀書兹丘儻可老吾欲樂耕鋤
題雲林所寄陳彦廉春草軒圖(彦廉有春草帖乃張旭所書)
彼美陳徵士幽居惬素心字臨張旭帖詩詠孟郊吟老
圃秋花瘦閒庭春草深寫圖并琢句持寄自雲林
倪雲林同集
雲林遯世士詩酒日陶情洒墨寫蟲篆放歌揮兕觥庭
下幽花吐階前疎雨晴不愁江路永扶醉出重城
題張外史登善精舍
隂森水石林堂幽六月彷彿如三秋高遁何慚孔車騎
舊遊還憶董糟丘鶴臺夜禮紫虚象鳬舄朝回黃篾樓
願乞引年飡玉法頡頏飛佩閬風頭
寄雲林先生
人日才過春未深滿城風雨晝隂隂又逄元夜傳柑爇
恰似重陽泛菊吟字寫硬黃當几畔硯分淺碧到溪潯
從他狂客時推罵笑對青山酒自斟
雲林竹木圖
初陽被原隰微風度簷楹修竹弄晴色嘉木敷春榮隱
君笠澤上觀物以怡情寫生寄毫素持贈重瑶瓊(袁華)
題雲林畫
梁鴻溪上草堂幽紅樹黃華幾度秋回首雲林人不見
西風落日思悠悠(曾日章)
題雲林竹
蒼竹紛紛碧一梢雲林筆意在匏陶玉樓天上初成後
誰向鵝池得鳳毛(陸大本)
題畫
托跡江湖五十年畫圖相見思依然先生不是知幾早
那得清名與世傳(吕志學)
又
青山古樹滛滄江斜日裏不見野舟翁更憶雲林子消
摇天地内此樂復何似安得長相逄清流為洗耳(道衍)
雲林畫扇
稜稜蒼石雨斑斑竹樹扶疎倚暮寒却憶玄丘菴裏夜
一方秋影月中看(朱應辰)
題畫
山中舊宅去多年落日滄波理釣船白首歸來訪隣里
廢池喬木思凄然(韓奕)
雲林應是别何年去泛東吳笠澤船仙骨已為遼海鶴
只遺詞翰尚翛然(曹恕)
笠澤東頭陸氏庄竹梧百畆晝隂凉憶居曾借莊中住
長夏高眠不下堂(俞貞木)
雲林與介石書
瓚啟經宿不面旦來想體力佳也此時早餉已久能同
德機先生緩步過蝸牛廬中煑一杅日注茶觀陸探微
高岡茂林圖否德機先生處不别書也匆匆不具
瓚以七月末得㿃痰卧病兼旬幽憂無聊因賦詩以自
解云耳瓚數月前辱執事及德常縣宰書教俾寫學門
石記記文特古淡可愛鄭翁傑思也繆書不由講學點
畫不能遒媚結體還更俗惡又頗工於小不工於大縣宰
欲流傳於久遠宜属之工於書人品異俗者乃於文稱
耳繆書那能副高意耶要是縣宰君自書一通甚佳也
瓚非飾詞切告相體幸甚文及烏絲紙同此内上冀視
入近承執事示問政卧病不能奉報此數日少差體中
尤惙惙耳縣宰君賢郎以六月初嘗一過允同處一
餉頃即去僕亦不得一見允同云寒熱疾作即去矣鶴
翁先生夀容付允聞處令轉逓上八月餘矣瓚病乏力
不可多作字草草先此具報數日間體中稍佳别奉縣
宰君書也秋凉二公或可一來江渚否匆匆不具八月
十三日瓚再拜
瓚啟今日聞有失女之悲幸勿過悲哽一二日當一杯
解悶也真人碑來曾寫否明日送紙却迺可下筆耳明
月試縱步一出尤佳謹資啟不具瓚再拜
瓚再拜新春伏惟履候多福欲往展賀村野畏人不出
耳昨有數字與令嗣想曾過目畫匣倘要用當送去無
用則已先公竹杖脚爐小巾倘有之希尋以見惠無則
不煩也元度入城何日還還日為致意謹承候匆匆不
具十一日瓚啟上
與王子明
瓚偶入城郭思所以承誨益擾厨傳兼之以寓館頮&KR0808;
可謂溷擾不一而足自非故舊之誼何以得此於左右
哉兩日不面伏想台候多福坡書天際烏雲含雨重卷
子能攜一觀僧房迂談半日政自不忘但不知執事不
厭此迂闊清事否不可則已謹啟不具
瓚經宿不面旦來想惟履候勝常心遠鍊師之一二用
物留允同處不幸折足倒地將欲棄之矣齋閣下有沈香
求一兩許不必入藥用者如允同前大片之類劈取少
許亦不妨不可則已不可求也小子物在手者隨以與
人不較隨以所須不問錢價大小及不在手則無可奈
何非若他人靳惜其微而不較其大也呵呵二十一日
瓚再拜
昨日承過我又得約齋翁共坐遂有終晷之清談足下
論甚佳猶未的然於所取舍耳夜來二卷思之尚有一
二字未是幸攜至改定并幽林思同祈借閱幽林思乃
似重刻瘞鶴銘唐搨豈有是哉僕血氣雖衰未嘗貪得
若而翁索人物也瓚再拜
瓚奉别後從蘭陵東郭門外人家少憩三日待荆溪發
行李來即歸田舍到家稍稍休影而州縣差科迫促騷
然因歎那能復以憒憒從彼之榛榛乎便命扁舟入徙
寓村落中調氣静坐得以少抒其中磊磊者一日從一
二林下人登靈巖山覧觀天池石壁之勝尋姑胥臺古
蹟若司馬子長蘇長公悲世憤俗不可一世之概後百世
而不及見古人則求古蹟觀之以自解惜不肖非其人
回望太湖之西諸峯出没指點數螺若芥舟泛泛杯水中
當是銅官遺墨曰望吾季子君乃政著白雲滅沒處杜
門著書降屈其心志不能以道表見於當世真為之泣
下沾襟也閏月末暫還繫舟江渚南稍治夏衣將復至
吳而過荆溪即時氣難測隂雨浸淫不審何似伏惟樂
道閒居履候多福瓚招愆納尤動與世忤豈非以自内
致之耶復何敢怨天尤人當深自疚耳每動心於明公
者則非可一悲感而已窮居蕭然舍無一物為寄偶尋
得書室中聖傳總錄若干册聞見善錄一册可助常行
檢閱唐玄宗御書孝經石刻四拓本紙墨頗佳又青白
舊碗各一隻用奉左右聊寓不忘之意不直一嘆耳末
由參侍臨書惘惘千萬慎之自愛不備(上鶴溪)
再上鶴溪
瓚再拜四月偶過吳淞弗獲上謁不能如約次日即走
荒澤又不得詣謝以别惶恐何限爾後欲一奉狀以聞
不敏日復一日竟成因循比來不審何似伏惟吉德所
臨風俗為厚望進此道寵辱俱忘履候多福僕罪釁所
積而我室人亦成長往哀懼哽塞大不可言日月不居
奄餘兩月依依故物觸事損心奈何夫以世緣言之悲
歎何能有已若以法眼觀之則我此身成大無有此宗
少文所以三復至教方能遣哀耳襄事粗畢大山長林
之思此心已羣於鹿豕間矣如何兹因令嗣德機徵君
趨侍輒狀白承動静恐欲知僕近況遂并及之末由
趨侍臨楮無任瞻依歲事峥嶸所冀為道自重不備瓚
再拜
又覆鶴溪
瓚再拜前日打破慳囊令人不安雖然赤子所願固不
深以為憂耳真人碑昨日改定數語且未可即寫尚有
少議頃回以既不宣
上允同
瓚啟去秋獲一聚首深慰悶懷不意復還里第而羣寇
未息官府事繁山林饑寒往而不返似未為都無所見
也近知移家暫住余宅與僕南渚相去甚邇良用慰惬
九月廿六日欲與潘翁共載詣謁恐舍館未定故不敢
到長至前後當專造也兹先走一力上問乍冷伏惟履
候多福令伯環慶丈人令叔子明司丞天民先生賢父
子想皆安勝亦不知尚留何許力還希回示數字以慰
懇切謹上承動静不宣瓚頓首錦鷄一雙鱖魚二尾漫
上
瓚再行忽然再病江渚歸復兼旬藉庇雖已獲安氣尤
未復耳因偶出行李中乏香燒用高齋雜香零碎者求
少許燒寘卧内以净穢氣由是求懇倘無則已不須芥
蒂也謹咨啟不具倘令婿歸乞為告鄭重意
連日憒憒獨坐無聊三月一日忽然開雲風景固佳而
悽悽有念舊思賢之感因成此詩詠歌無已涕泣沾襟
而吾德機徵君離隔在百里不得與之周旋即寫此詩
以寄當亦為我惻然也彛齋高士賢父子彦衡賢良與
謙廣文雅集次第為道瞻企也彦衡齋閣中有好香為
須少許彛齋高士雖有之而靳惜如金僕數日中入城
亦欲一往謝而未敢必彦衡君酒量無敵是所畏也比
來想佳望不為酒困耳匆匆不具橘忩伯昂想日有宴
談之樂冀道問訊
瓚適往謁值從者不在而還近乏墨用寓所必賸吾宜
興墨能分惠一珽不可則已去年往寄所附欲爇小餅
是潔香作供想已忘之矣一笑瓚上
承桐露兄見還銅佛像深感至意旦夕致一佳物少荅
厚情矣此蓋祖師像非班卜佛像也未寄至時深怪銅
佛像在新已西照堂房内那緣得在水中已而果非也
辱彛齋先生寄馬脯乾魚尤餘盛心瀼西草堂專待理
宗兄至何遂杳然耶
三月十二日早行不獲候别賢翁壻乘興往謁明成兄
十三日過江渚而介石君待僕之歸二日矣承厪專信
教墨與羊羫酒榼俱至物豐意厚拜賜之辱因與介石
君厭飲信宿還輒成五言一首以道謝私并致謝彦衡
親契也舊陸筆三枝頗可用謹附上比欲費吳潔小餅
作供恐忘之矣二月蓋舟檝必能踐約一來江渚也
瓚近辱見過寓所窮居荒落不能具雞黍之奉愧悚何
限别來匆匆兼旬觴詠殊劇仲夏未暄不審復何似伏
計履候多福瓚獲交於高門幾二十年矣深媿迂繆不
能與世俯仰但受知賢父子則深耳英嗣得婿於陸氏
非止齋則不可成止齋之推精察詳雖瓠齋往返數數
止齋猶不能决然為準瓚於斯時適宴溪上目見其周
折而瓚又深知宫門禮義之素且承賢父子見囑令具
書於止齋瓚敢靳於言乎言之諄諄因定議於止齋之
手乃成婚於其捐館之後今兹英嗣夫婦父母之間益
怡然無間言寧非止齋之德是亦天之造古人所謂有
德於我者背之不祥豈虚言哉閣下使英嗣所托但不
忘止齋足矣於不肖何與焉兹乃辱盛德惠羊羫珍果
精縑酒器瓚何謂而當此也古人取與辭受之間不可
徇俗而違禮也苟辭受不當於義是亦不能固窮所謂
窮斯濫矣瓚非主婚之親尊又非婚妁之女媒乃妄加
盛禮於不肖甚無謂也非獨不肖取譏於識者於閣下
盛譽亦有少損焉耳塵坌汩汩遂羈賜多日不能即全
璧以歸悚恐而已兹謹以還歸於下執事幸留寘之倘
不以不肖之言為誠而再遺斷不敢拜賜之辱徒勞往
返耳瓚非壟斷者也切冀體悉倘能借我蓮葉硯試用
數日則足矣亦非敢乾沒為鼠竊之事只欲與小齋一
二硯比試高下耳能信此言即付去人來幸甚令壻彦
衡文學以才賢良雅集併為道瞻企之思亦以鄙意諮
之二公當蒙首肯也以中兄要乃翁老先生畫像并要
不肖詩畫此月朢前後寄上數日來意思憒憒大不佳
略無清思畫像亦留南渚未曾取出耳允同初四日挈
家過丘生家閑乞知及尚阻郵傳臨書增感所冀加愛
以慰懷思不備
瓚漫浪之跡放蕩於江湖之上雖時時往返錢唐苕霅
出入城府翺遊縉紳間聞知動静之詳意不得奉一字
為慊耳極念不審復何似想惟履候多福賢郎姻事將
有成期可賀可賀此一姻事執事但知潘瓠齋往返周
旋之力殊不知賤者一書之功此時非賤者之出徐止
齋小婆媽皆斷斷不肯執事可密為打聽不必問之瓠
齋便可知其的實姻事將成之際雖以岳氏蓮葉硯松
雪之玉水滴相酬亦不足為凂也如何因便附此上問
且以發執事一笑此亦飲水知源之義也便中希還數
字不備良常草堂先生會文告致意趙正書未曾勾䟽
旦晚入城來面取之也瓚拜
瓚啟隔日不面隂雨悵悵懸情比復何如已遷耶抑吉
日尚未届也可否謹馳聞不一一瓚再拜鵝一隻夏果尊
酒聊為遷喬之慶輕瀆悚愧可冀留幸留幸
瓚再拜昨日以桔蘖二種及庾兄枉顧深見高義不薄
銘刻之兹因便風及子真送藥輒附數字上謝九經十
七史果肯與人乞於十七史内付四五册九經全付至
并問價寫示價却不可太大徒勞力耳否則已之館舍
温筆乞取一枝絶佳者封至幸甚謹奉字匆匆不具
瓚比承下顧欣慰欣慰繆藁曾寫出否如寫畢乞付尊
染來桃竹杖曾對賢長公說否匆匆不具
瓚再拜比聞中疾暴瀉勢已平復謹此致問欲往見足
腫未全差耳雅山卷繆為二小詩煩染翰墨一書并小
引望割去塗竄者拈合并求佳製一首長短隨意近賦
得二三詩粗有興味倘體中已無恙明日來共觀之也
雨濕憒憒頗覺難堪謹啟不宣
瓚頓首再拜比辱枉顧喜慰無已云喻五月内之約必
能踐魏文之期獵也兩日不面想尊候多福林提舉已
來未耶伯氏體中當遂平復也老温遣其子以新製筆
來特神妙於常者不敢獨擅其妙用分之前如希言允
同公堇不在宅先生為各留三二貼償其所直以遣之
幸甚亦不負所舉也若使之空返則僕深有媿於彼矣
惟加意焉謹咨啟不具
瓚再拜昨日乃知再檝入城移居沈氏猶可賀也比聞
說城中賣書王老者有碧箋上打弁陽老人自銘石刻
得為應錢買至幸幸物到即還元直或五或十更好向
開府不較耳更乞問王老此刻誰與書者六塼帖帶來
一觀切祝相見不遠所冀加珍不宣
瓚啟九日欲屈從者奉萸酒一巵知為他人所先遂不
果也十日辱手帖餉以吳淞四腮鱸益重感盛情領登
當面謝以盡昨晚因從善奉謁而從者尚未還寓也不
具
瓚比獲邂逅一見賢叔姪真若隔世也為之惻然者久
之數欲復來瀼西草堂何意杳然不聞挐舟音耶聞桐
露君獲於水池中洮石班卜佛二件能以其一全歸乃
盡古義非流俗比也然亦以元價奉還不知賢主以此
言為然否謹干瀆不具
瓚再拜夜來獲聚首言笑之樂經宿不面想履候平善
也漢鑑書中有一紙草槀恐在葉内篷上雨潺潺幸一
檢附至無則已并書院中書几上有貞居寫夷則宫雪
獅兒二詞後有賤子寫滿江紅未了則在彼乞付至撿
本寫足付去不在此則已草草得罪
計廿七帖後一帖曩時於李兵部先生借錄
别紙恐遺失乃聚於此本云
雲林畫竹樹秀石(杜東原所藏今歸朱世民)
斷劔故留碧鉛刀終有神坡陀歲寒色不似醉時真(饒)
(介)
喬木千章高出雲幽篁幾箇石嶙峋平生丘壑真成癖
莫怪烏藤來往頻(于思緝)
蒼然古木石岩幽移得江南一段秋共說卿君知籀法
數竿瀟洒更風流(高巽志)
木落秋吟夜露翻山空無人石榻寒不似君家子午谷
雲旗晝下玄都壇(唐肅)
雲林之樹森如玉春雨琅玕長更多使我臨風重懷想
幽篁佳木共婆娑(薛毅夫)
流光冉冉逐驚波文物空存晉永和遼寉重尋舊城郭
當時風致已無多(王璲)
長憶山中舊草廬蒼厓古木共扶疎今朝偶爾看圖畫
便擬身同木石居(東陽陳允明)
支機靈石墜星河夜半虹光發磵阿憶在栖神山下宿
幽篁佳木共婆娑(張簡)
清閟當年風度雲林此日襟期每向詩中見畫今於畫
裏觀詩(盧充賴)
三春雷雨蒼龍角萬里雲霄翠鳳毛怪得君家圖畫裏
虚忩凉月夜蕭騷(全詮)
雲林竹(史明古鈔寄)
廣平舊作梅花賦銕石心腸嫵媚辭高士巖前清賞足
月明竹外寫横枝
笠澤莊頭道士家書林風竹翠交加新梢便有凌雲勢
高出牆簷掃落花(張簡)
燦燦碧玉枝託根在崑崙日出四海静影拂青雲端君
王愛直節樹之黃金門花繁實且多待以慰青鸞(永嘉)
(文信)
海上琅玕碧玉枝紛紛蒼雪帶雲飛仙人拾得青鸞尾
裁作朝元翠羽衣(本初)
雲林寫竹與梅岩自比清貧太守饞蒼翠滿庭聲似玉
一枝先喜出松杉(薊丘李繹)
凉隂一片在灣碕墨卷蒼龍起硯池記得月明江上見
秋風吹折玉蘭枝(如一道人)
清閟閣前烟雨春梅花岩裏玉生塵老懷不聽東里曲
却剪横枝贈野人(嘉陵楊基)
風葉闇秋林烟梢帶夕隂美人離思遠湘水夜來深(吳)
(郡謝徽)
雲林不作桃花賦能為梅巖寫竹枝雨過粉香渾欲濕
月明清影似曾移静臨童子敲茶臼隱接吾家洗硯池
日暮天寒倚亭翠絶勝雉尾露宫墀(席帽山人王逄)
瑟瑟清風響翠濤青鸞飛影下亭皋何人吹斷參差玉
滿地月明金錯刀(銕篴道人)
堂上娟娟竹翛然悟澹游南風時隱几不復夢洋州(卧)
(龍山民王宥)
我愛雲林竹繞池繁隂映水綠漪漪十年不到蕭閒館
却寫秋烟慰所思(周彛)
秋思與秋聲閒齋助夕清幽人夢迴處烟鳥月中明(高)
(啟)
美人華翠裾步入虚堂裏月落聽秋聲憶在湘江水(葛蒙)
尺牘
瓚啟不審復何似想惟體中清勝行元博士近有信來
家否聞體中少不佳比當平復也不得往候懸情而已
聞執事說新收得庾子山詩集在州郭時欲借以示僕
不暇兹專一力至左右千萬暫借一覽執事近與僕情
同骨肉諒不托故靳而不借也僕亦不敢乾沒之不必
過慮盖以窮措大細事多曲謹遇大事多迂遠故云耳
如何村居枇杷數樹盡熟爛然如金彈然食之頗不美
趙子昂詩云貧家自歎無金彈數樹枇杷俱不生之句
余乃賦一詩云疎疎桐雨橘花香寂寂桐隂硯席凉怪
底枝頭金彈子枇杷盡熟不堪嘗并寫上一笑瓚再行
此帖并前共廿八帖
飲飛雲樓作松石圖因題
公子池館净雨晴生綠苔孤琴候蘿徑濁酒泛春杯鈎
簾待素月庭宇無纖埃誰知長松下自有清風來(倪瓚)
展圖似有風蕭䬃六月高堂舞壑龍頭角空騰青獬豸
爪髯雄據玉芙蓉杜陵善賦韋侯畫秦相能要泰華封
著我避塵泉石裏看雲惟賴一枝笻
甬東邊封題諸葛宗道五大夫圖扵清溪之
九曲亭近見邊封草書四帖從鮮于氏書法
有霜鶴堂印文見此詩為錄云
王汝璋詩(見青崖集)
寄席心齋
老子心齋與世違山中春雨藥苗肥騎將鶴去身俱瘦
鍊得丹成骨自飛青簡風雷行祕籙紫綃雲霧出仙衣
明年海上金桃熟并就安期作伴歸
答心齋席鍊師二首
山色搖春發翠妍憑軒把酒答流年自知原憲貧非病
人謂陶潛醉會眠壇植百花香白日天開一鳥入青烟
席謙已作東游想紫氣看從海上先
西林谷口羣仙宅青髮蕭蕭古逸民騐過神丹專奉母
著成真誥必傳人愛山不下烏皮几留客先除白葛巾
門外松花如可服豈無方術為輕身
重寄心齋
西北高峯秀可拈青蓮一朵立纖纖種來仙李如瓶大
煑得春醪似蜜甜鄭老書題常在手信公詩句好掀髯
相過為問長生理雲笈今開第幾籖
送席心齋住白鶴觀二首
我愛仙人葛稚川又騎白鶴入蒼烟四山瑤草日應長
千樹碧桃春可憐劔氣吐虹晴射斗丹光如火夜通天
姑蘇城下相尋日種子還成玉作田
闔閭城東日寳觀道紀堂前席鍊師芝草滿山都是藥
琅玕繞屋徧題詩乾坤一粒空中黍歲月千年石上碁
棗大如瓜還未熟明朝我欲訪安期
又送心齋住白鶴觀二首
昔在鴻山遇席謙長松薄雪下飛簷道歸玉石心逾達
詩到珠宫律更嚴鸞版晝鳴雲擁座龍文夜誦月窺簾
應思慈母營甘旨春雨園林笋露尖
鶴舞橋邊白鶴飛真人猶憶趙知微新官特賜黃金榜
上服還披紫玉衣仙觀樓臺春寂寂道山花木晝暉暉
學仙千載歸來后城郭蕭條事已非
寄席心齋
辛苦臞仙愛讀書饘酏常足為親娛時人不得輕毛義
當世焉知有伯俞興動南湖晴汎鷁情饒北里晚飛鳬
春來準擬攜琴問松下相看比白鬚
又寄席鍊師
雁杳魚沈久寂寥漫思鳬舄候王喬寄詩松下見君否
載酒山中知路遥步月娟娟長照屋天風歴歴自吹瓢
想應别後身強健春雨年年長藥苗
寄佑聖道院席心齋
五雲飛搆擬蓬萊夜夜丹光照上台月出蛟龍環劍佩
笙鳴鸞鳳集樓臺玄經自寫黃庭字綠酒誰同紫玉杯
江國已成三載别不憑青鳥一書來
陳文度詩
朝真宫夜陪席鍊師
蘿逕掩空扉炎塵逐雨歸山明餘月在草暗一螢飛姹
女鸞和馭真仙鶴羽衣焚香與默坐初悟幻情非
答席鍊師
朱墨守蓬忩何年望省郎允憐遺鶴伴多媿亞鴛行知
事宵無寐交情日漸忘來書因寘箧一看一迴腸
二月八日重遊靈應奉簡席鍊師
昔曾避亂久相依今日重來却似歸客意欲隨春北去
雁聲猶帶雪南飛已多中國栖荆棘不獨陽山死蕨薇
倘向赤松方外住願陪鶴從莫相違
得席鍊師詩一首
近聞鄉舊盡凋殘君老常懷孰與安喜見新詩俱小楷
眼明必定尚加餐
過獅林精舍
清境超塵俗松龕映竹開魚驚幡影散鳥聽鉢聲來梵
像敷蓮座禪宗問木杯山僧不慮世白髮也毰毸
雨後過獅林精舍
當暁一鸎鳴林收宿雨晴網殘蟲脱罥蜂閙蜜催成梅
氣袈裟潤香花佛座清迴廊僧不見看壁自吟行
海虞席先生墓銘
席氏之系出於晉大夫籍談之後裔孫瓌避楚項羽之
名改籍為席漢唐以來其族漸蕃散落諸郡及宋有諱
汶言者官至尚書司封郎中致仕與文潞公富鄭公輩
為耆英會席氏至尚書公始著先生實出其後父某大
父某曾大父某俱潜德弗振世居海虞故先生為海虞
人也先生名應珍字心齋年未冠即辭庭闈入鄉之某
院從某習老子法先生性端誠好學不苟略於真經祕
籙醮章丹法靡不洞究兼讀儒者書於易尤邃至於釋
氏之大法術家之小道悉能通焉先生孝於母滫瀡温
清之奉勿少怠死葬如禮春秋祀享其痛泣若新喪或
謂之曰先生親愛既割矣何得徇世禮若是之過耶先
生曰吾法當割愛入道然世間豈有不孝之神仙也哉
於是或可其言先生友于兄弟睦於宗戚和於鄉黨接
物之際温温如春風襲人故髯丈髫童皆知敬愛先生
始出則提點海虞之某觀次遷蘇之白鶴桐川之靈應
皆有治績惟靈應一坐二十餘稔兵後能中興其業人
咸譽之也嗚呼先生習其教而弗沈也故能博究儒釋
諸家之書割其愛而弗固也故能奉於親盡生事葬祭
之禮潔其身而弗我也豈非古之有道之士者歟先生
老夀八十有一號子陽子洪武十四年三月十日以疾
卒火既化函其骨葬於某山之原弟子陳某陸嗣源嗣
源先生之外孫也同郡沙門道衍與先生為忘形友故
敢掇其梗槩以誌於墓銘曰
席之昔晉談出避項諱籍作席子姓蕃宗德積尚書公
氏惟赫惟先生裔乃的從黃老弗沈溺究諸子貫儒釋
了至道邃於易奉厥親敬匪色葬與祭痛而泣致孝聞
震里域和爾鄉睦爾戚觀領三夀八十歲辛酉疾乃卒
化於火函其骨卜某山竟窀穸衍作銘勒貞石俾玄風
遺無極(姚廣孝)
鄧善之詩
送劉時中還括蒼兼寄洪中行
洪郎不來魚雁稀君今歲暮告我歸故人青燈山水屋
遊子白首風霜衣時俗俛仰妨道性聖哲出處存真機
東還石門對飛瀑卧看寒月投忩扉
題子昂馬
奔騰駿骨雲路長蕭洒神鬃風露凉沙場春牧草肥雨
野徼秋嘶楓隕霜三山戰士黃金甲五陵俠客紅絲繮
朝羈暮絡只愁斷華山烟樹遥蒼蒼
題林彦文詩卷送南歸
東周離黍先亡雅南楚崇蘭又變騷上下漢唐觀體製
古今李杜擅雄豪青林晩日鳴雙鳥碧海秋風釣六鰲
白髮詩翁會天趣吳山一笑返輕舠
倪瓚詩
留别虞勝伯
清才卓行虞徵士食粥三年致母喪詩法道園能繼武
畫傳洪谷早升堂獨高落落松筠節不逐悠悠雁鶩行
此日别君江海去波光鷗影思微茫
題勝伯仙臺高士圖
仙臺有高士聞在最高峯濯足五湖水結巢千歲松霞
扉雲扄不可到落花如雪絲吹濛醉顔生酡目瞳瞳飛
花蹴踏金芙蓉絳綃為裳玉鍊容往來倏忽其猶龍伊
誰貌此世外蹤青城山人仙中翁運筆直與天同功倪
生作詩以咏歎凌跨倒影它日期相從
題陳惟允畫六言
罨畫溪頭喚渡銅官山下尋僧水榭汀橋曲曲風林雲
磴層層
題畫
僦得城東三畝居水光竹色照琴書晨起開門驚宿鳥
詩成洗硯沒遊魚
右抄有竹莊所藏
吳傅朋遊絲書卷
玉鳳凌秋桂花渚漢女繰雲不成縷齊州月暁金氣凉
不如崇岡泛晴光晴空淡白風力小落花飛絮隨飛揚
二十八宿羅空碧長毫睒光密如織同心百結映天回
誰把量春金粟尺西河仙客飛上天欲綰輕痕苦無力
(安陽韓性)
瀛國魏夫人虞美人草歌紹興乙夘七月二十八
日吳傅朋為沈守約書
鴻門玉斗紛如雪十萬降兵夜流血咸陽宫殿三月紅
覇業已隨烟燼滅隂陵失道非天亡剛強必死仁義王
英雄本學萬人敵安用惨戚悲紅粧三軍散盡旌旗倒
玉帳佳人坐中老香魂先逐劍花飛新血化為原上草
芳心寂寞寄寒枝舊曲聞之似斂眉怨悒裵徊愁不語
恰如初聽楚歌時清魂杳杳今誰主玉骨他年恥為土
會當移植漢王宫更伴尊前戚姬舞
南豐諸曾與王廣陵為文字交吳紫溪實廣陵之外
孫於曾氏有素則此詩為文肅夫人所作無疑噫熙
寧之逄迎建中之調停夫人獨無一語諫其夫而且
倚聲弄筆尚論漢高之戚姬何耶前輩嘗言婦人與
知文墨非美事殆有深意然曾氏子孫空青艇齋世
傳江西之燈閫庭淵懿有自來矣紫溪自謂筆法得
柳半葉體不知此語何所自豈與魯公屋漏法相類
然不可強解也袁桷題
題易安室
唐子易安室怡然容膝寬披圖聊諷詠跬步足遊觀魚
泳波光碧鳥飛山影寒猶嗤陶學士煑雪一生酸(倪瓚)
柬徐季章問疾(趙思式本)
滄浪之水春增波居隣學宫愛伶歌文室談諧已無病
書閣校讐寧有訛人來石井寄新茗夢入鑑湖披綠蓑
我思君子亦覯止江花未落還相過(倪瓚)
謝璚樹詩序
詩亡而為騷為五言吟詠得性情之正者其惟淵明乎
韋柳沖澹蕭散皆得陶之旨趣下此則王摩詰矣何則
富麗窮苦之詞易工幽深閒遠之語難造至若李杜韓
蘇固已烜赫焜煌出入今古踰前而絶後陶其性情有
正始之餘遺風則間然矣延陵謝君璚樹居亂世而有
怡愉之色隱居教授以樂其志家無缾粟歌詩不為愁
苦無聊之言染翰吐辭必陶韋為準則己酉春攜所賦
詩若干首示余於空谷無足音之地余為諷詠永日飯
瓦釡之粥麋曝茅檐之初日怡然不知有甲兵之塵形
體之累也余疑璚樹為有道者非歟其得之於義熙者
多矣遂為之序倪瓚
初夏寄倪元鎮(抄集中)
溪上夜來雨青林密如霧日出檜栢香沙静鳬鷖聚野
夫抱琴出喜與樵者遇黃鳥時一鳴綠隂已無數緩帶
受回風蓆帽沾落絮感物發長謠放懷飲清酤胡為勞
其生終歲牽百慮願言廬霍期逍遥共遲暮
揭曼碩小僕鄒福頗能作詩是時諸名流皆有所
贈
福也事人初不切學詩習字欲自别不似南隣守令兒
輕裘肥馬通關節(宋褧)
題鄒福詩後
右鄒福詩七首鄒福者吾鄉田夫之子也粗讀孝經論
語家貧與人傭畊泰定元年予居憂於家其父遣從予
給薪水之勞然暇則密自觀書居五年予攜至京師會
新天子入正大統以文德治天下明年春開奎章閣詔
延儒雅講論道德置授經郎以教勲舊大臣子弟之在
左右者以國子教授廬陵林希顔及余為之寅入而酉
出令福守舍以盡日閉門讀書習字間為小詩及暮則
請可否於余余或方倦欲休或方讀書有會意處或執
筆為文章思方属必輟而告之不使幾微見予懈怠意
遂以為常今年秋遷丞藝文日簡静無事請問之時益
富矣余適墜馬在告日卧齋閣福連有所作皆可觀余
因取其法度音節尤近者得七首為書之仍題其後以
志予喜且以為世之世臣大家學士大夫之子弟不知
學者之勸余在閣中時福又從林希顔學國書希顔極
稱其可教其所得淺深予不能知也要亦好上者云爾
余數年於文事使令盖深得其助焉因并識於此(揭曼)
(碩)
珊瑚木難卷六
