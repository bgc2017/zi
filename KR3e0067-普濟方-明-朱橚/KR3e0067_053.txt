普濟方卷五十三明周王朱橚撰
耳門
總論
夫耳屬足少隂之經腎家之寄竅於耳也腎通乎耳所
主者精精氣調和腎氣充足則耳聞而聰若勞傷氣血
風邪襲虚使精脫腎憊則耳轉而聾又有氣厥而聾者
有挾風而聾者有勞損而聾者蓋十三經脉上絡於耳
其隂陽諸經適有時交并則臟氣逆而為厥厥氣衝入
於耳是為厥聾必有時乎眩暈之證耳者宗脉之所附
脉虚而風邪乘之風入於耳之脉使經氣否塞不能宣
是為風聾必有時乎頭痛之證勞役傷於血氣滛慾耗
其元精瘦悴力疲昏昏瞶瞶是為勞聾有能將適得宜
血氣和平則其聾漸輕其或日就勞傷風邪停滯則為
久聾之證矣外此又有耳觸風邪與氣相擊其聲嘈嘈
眼或見光謂之虚鳴熱氣乘虚隨脉入耳聚熱不散膿
汁出焉謂之膿耳此耳間有津液輕則不能為害若風
熱搏之津液結聚成核塞耳亦令暴聾謂之停耳前是
數者腎脉可推風則浮而盛熱則洪而實虚則濇而濡
風為之疎散熱為之清利虚為之調養邪氣屏退然後
以通耳調氣安腎之劑主之如此得耳中三昧耳不致
聾聵耳鳴耳痛耳癢耳内生瘡或為停耳或為耳腫六
滛傷之調乎腎七情所感治乎心醫療之法寧心順氣
欲其氣順心寕則耳為之聰矣宜用局方妙香散以石
菖蒲煎湯調服以順心氣丹參蜜砂以寧心君調腎之
藥前方所載蓯蓉丸是也續有二方為之佐使參而用
之可也
耳證謌云耳為聽會腎之官五臟官通理可詳内運唏
嘘呵呼呬外司角徵羽宫商卒然内塞不聞聲勞碌憂
思過度生聾聵耳鳴膿血出風寒暑濕薄於經停耳底
耳證多端用意消詳不一般或實或虚隨證療百蟲入
耳别為看五臟六腑十二經脉有絡於耳者其隂陽
經氣有相并時并則有臟氣逆名之為厥厥風相摶入
於耳之脉則令耳聾其腎病精脫耳聾者其候頬顴色
黑手少陽之脉動而氣厥逆而耳聾者其候耳内煇煇
停㷚也手太陽厥而耳聾者其候聾而内氣滿養生方
云勿塞故井及水漬令人耳聾目盲
耳聾諸疾(論)
夫腎開竅於耳足少隂之經宗脉所會也若精氣調和
元藏充盛則耳聰而諸疾不生或勞傷氣血客受風邪
則腎虚而為耳病有腎間漬水而耳聾者有心氣虚熱
而耳聾者有腦脂下流成耵聹耳垢而耳聾者其證不
一耳聾之證有二有腎虚精脫而聾者腎氣通於耳
也有經脉氣厥而聾者經脉絡於耳也腎虚而聾者其
候面色黑氣厥搏入於耳聾者其候耳中煇煇㷚㷚或
耳中氣滿是也煇煇㷚㷚過在手少陽耳中氣滿過在
手太陽以至五絡皆會於耳中各有證候審而治之蓋
肺虚而少氣不能服息耳聾嗌乾肺之絡會於耳中故
聾此說非也蓋氣弱必塞甚則氣血俱澁滯而不行也
耳者宗氣也肺氣不行故聾也耳聾有五曰風聾曰
乾聾曰勞聾曰虚聾曰聤聾是也腎氣通於耳足少隂
其經也虚受風邪及勞傷血氣停滯津液皆能致聾惟
所受不同故其經各異葛氏所謂風聾者痛掣乾聾者
内耵聹勞聾者出黃汁虚聾者肅肅作聲聤聾者膿汁出
方
磁石散(出千金方)治耳聾
磁石(四兩)天門冬地骨皮生薑(各二兩)山茱萸
土瓜根牡荆子茯苓菖蒲芎藭枳實
白芷橘皮甘草(各二兩)竹瀝(二升)
右㕮咀以水八升煑减半内瀝煑取二升五合分三
服五日一劑三日乃著散入耳中如後方
栢子仁湯(出聖濟總錄)治腎間有水使人耳聾補不足
栢子仁白术人參乾薑甘草防風
烏頭陳橘皮山芋芎藭磁石芍藥
黃耆白茯苓(各一兩半)肉桂(一兩半)
右㕮咀每服三錢先以水三盞煮羊腎一隻取汁一
盞去羊腎下藥入生薑一棗大拍碎同煎至七分去
滓食前温服之
肉蓯蓉丸(出聖濟總錄)治腎虚耳聾
肉蓯蓉莵絲子白茯芩山芋人參肉
桂(去麄皮)防風芍藥熟地黃黃耆附子
羊腎羌活澤瀉(各一兩)
右搗羅為末煉蜜和丸如梧桐子大每服三十丸空
心温酒送下
桑螵蛸湯(聖濟總錄)治虚損耳聾
桑螵蛸(十枚)牡丹皮(半兩)白茯苓白术當歸肉
桂(去粗皮)牡荆子磁石附子菖蒲熟乾地
黃大黃細辛芎藭(各半兩)
右㕮咀每服三錢先以水三盞煮猪腎一隻取汁一
盞去腎下藥煎至七分去滓食前温服
礬石膏(出千金方)治耳聾
礬石甘草菖蒲當歸細辛防風芎
藭白芷烏賊骨附子皂莢(各半兩)巴豆(十四)
(枚)
右薄切三升酢漬一宿以不中水雞膏合煎三三
下以巴豆黃膏成去滓内雄黃末攪調取棗核大瀝
耳中綿塞之日三易
黃耆丸治耳聾
黃耆梔子仁犀角木通升麻人參
玄參木香乾塩黃芩芍藥(剉各一兩)
右搗羅為細末煉蜜和丸如梧桐子大每服二十丸
煎枸杞根湯下加至三十丸食後服
追風散治耳聾閉塞不通
䔧蘆雄黃川芎白芷石菖蒲全蝎
藿香薄荷鵝不食草苦丁香(各等分)麝香(少許)
右為末吹鼻中仍服順氣散即通
乳香丸治耳聾塞耳
乳香杏仁萞麻子附子磁石木通
桃仁(各半兩)巴豆(炒一分)松脂菖蒲(各三分)
右先搗羅磁石木通菖蒲附子為末其餘搗研為膏
入末同搗一二百杵撚如棗核大中心通一孔子以
綿裹塞耳中一日三換輕者三日重者七日愈
清神散治氣壅於上頭目不清耳常重聽
乾菊花白殭蠶(各半兩)荆芥穗羌活木通
川芎防風(各四兩)木香(一錢)甘草石菖蒲(各錢半)
右為末每服三錢食後臨臥茶清調下
磁石羊腎丸治風虚不爽時重聽或有風痺之狀普
皆治之
磁石末(二兩)川椒石棗防風白术茯苓
北細辛山藥川芎遠志肉大川烏木
香當歸莵絲子黃茋鹿茸(酒浸一宿各一兩)肉
桂熟地黃(二兩)石菖蒲(一兩半)
右為末用羊腎兩對去皮膜以酒煑爛和諸藥細研
以所煑羊腎酒攪糊為丸如梧桐子大每服一百丸
空心温酒鹽湯送下仍以清神散羊腎丸二方相間
服却忌牛肉雞鵝子臨川阮助教方
療耳聾(出本草)
以鹽霑蚯蚓汁滴耳中
治耳聾
斑猫(一個去翅足)土狗(一個)石菖蒲(一寸)巴豆(一個)全蝎(一個)穿
山甲(一片燒)麝香(少許)萞麻子(三個)
右研細葱涎和丸棗核大綿裹塞耳
菖蒲散(出千金方)治耳聾
石菖蒲(二兩)磁石(四兩)白歛牡丹皮山茱萸牛
膝土瓜根(各二兩)
右治下篩綿塞耳日一易之仍服大三五七散佳
通耳丹治耳塞
桑螵蛸安息香阿魏(各錢半)硃砂(半錢)大蒜萞
麻子仁(七個)巴豆仁(七個)
右為細末入二仁與蒜同研爛為丸如棗核樣每用
一丸綿裹塞耳中覺微痛即取其藥
萞麻丸(一各大通膏)治耳聾塞耳
萞麻子(去皮半兩)乳香食鹽巴豆(去皮炒各一兩)松脂
蠟棗仁(各半兩)
右搗爛如膏撚如棗核樣如小手指大用薄綿捲之
大針扎兩三眼兩頭透用塞耳經宿當聞鍾聲黃水
出即愈
雄黃散治耳聾薰耳
雄黃防風菖蒲礬石烏頭椒(炒出汗各一分)
大棗(十枚)
右為散以香爐中安艾一彈子大次着黃蘖末半錢
匕於艾上復以藥二匕着艾上火燃向耳薰之
磁石丸療耳聾
磁石菖蒲通草薰陸香杏仁萞麻子
松脂(等分)
右搗篩以蠟及鵝脂和丸稍長乃以釵脚子穿中心
為孔先去耳中垢然後納藥日再初作癢及作聲日
餘即瘥一方無鵝脂只用蠟為丸
黃蠟丸(出千金方)治耳聾
蠟松脂薰陸香萞麻子石鹽亂髮灰
右等分為末作丸綿裹塞耳時易瘥止
木香丸治遠年近日耳重
香附(一兩炒去毛)蒼术(一兩)木賊(二兩)川烏(半兩)木香(三錢)
右為細末用葱六兩研同前藥和勻罨一宿來日炒
乾再為細末作二分一分用酒糊為丸如梧桐子大
每服三十丸用留下一分藥末每用一錢麝香酒調
吞下丸子藥服之
菖蒲酒治耳聾及鳴
木通菖蒲(剉焙三分)磁石(半兩)防風(去乂一兩)肉桂(半兩)羌活
(一兩)
右㕮咀如麻豆以水一斗漬寒七日暑三日每日空
腹飲三兩盞以瘥為度一方無羌活
通神散(出直指方)治耳聾
全蝎(一枚)土狗(二枚)中地龍(二條)雄黃(半錢)麝香(一字)明礬(半錢)
右研細葱白引藥入耳閉氣面壁坐一時三日一次
松脂膏(出聖惠方)療耳聾不聞人語聲
松脂(四分)巴豆(二分)麻子仁(二分)蠟(二分)薰陸香(二分)食鹽(二分)
右搗如膏丸棗核大納耳内三日一易取瘥一方無
蠟
地黃散(出聖惠方)治耳聾
巴豆杏仁(各七枚)生地黃(一寸半)鹽頭髮(如雞子大燒灰)
右治下篩以綿薄裹納耳中一日一夜若不損即去
之直以物塞耳中黃水及膿出漸漸有效如不瘥者
更納一日一夜必瘥一方搗成膏為丸以薄髮裹塞
耳名地黃丸
松脂膏(出聖惠方)治耳聾
松脂(半兩)杏仁(一分)巴豆(半分)椒末(半兩)葱汁(半合)
右搗爛如膏撚如棗核大綿裹塞耳中
菖蒲丸(一名羊腎丸)治腎虚耳聾重聽過於思慮則其病
尤甚此藥主之
菖蒲蜀椒(各三分)葱子(炒半兩)羊腎皂莢
右為末煉蜜丸如梧桐子大每服三十丸空心温酒
下日三凡欲服此藥臨臥時先安鐡物於所患耳邊
口中以牙邊咬定却以磁石一小塊安耳内覺氣微
通略能聽聲然後服藥一方無蜜研羊石子作膏鹽
湯下亦得
益腎膏治腎虚耳聾
磁石巴戟大川椒(各一兩)沉香石菖蒲(各半兩)
右為細末每服二錢用猪腎一隻細切和以葱白少
許鹽并藥濕紙十重裹煨令香熱空心嚼以酒送下
附子散(出聖濟總錄)治耳聾耳塞
附子磁石(煆醋淬七遍)龍骨菖蒲藁本(各一分)
右為散以綿裹一錢塞耳中
羌活丸(出聖濟總錄)治耳聾耳塞
羌活玄參木通烏頭防風
右為末鎔蠟和撚如棗核大塞耳中日一易
楓香丸(出楊氏家藏方)療耳聾
磁石(三兩)石菖蒲遠志破故紙(各一兩)木通(半兩)麝
香(一錢)
右為細末用葱白汁煮麫糊丸如梧桐子大每服三
十丸至四十丸煎通草湯送下食前服
透耳筒(出仁存方)治耳聾及由腎氣虚耳中如風水聲或
如鐘聲
椒目巴豆菖蒲松脂(各一錢)
右為末攤令薄候冷捲作筒子塞耳内一日一夜神
效一方用川椒以蠟為丸如棗核大塞耳中一方無
松脂
治耳聾
一豆三猫不出油麝香少許用真修
煉蜜為丸麥粒大綿裹錠子耳中投
燒腎散(出聖惠方)治耳聾
磁石(一兩)附子(一兩)巴戟(一兩)川椒(一兩去目及閉口者微炒去汗)
右為末每服用猪腎一隻去筋膜細切葱白薤白各
一分切入藥一錢鹽花一字和攪令勻以十重紙濕
裹於煻灰火内煨熱空心細嚼用酒薄荷粥送下十
日大效
明硫黃膏(出直指方)治耳聾
明硫黃雄黃(各研細)遠志(去心)白皂莢(等分)
右為細末葱白搗粘入麝少許綿包入耳
蠟彈丸(出危氏方)治腎虚耳聾
白茯苓黃蠟(各二兩)山藥(三兩)杏仁(一兩半)
右為末鎔蠟和丸如彈子大嚼一丸鹽湯下不拘時
候或茶清下亦效
蝸牛子膏(出聖惠方)治耳聾塞耳
蝸牛子(一分)石膽(一分)鍾乳(一分)龍腦
右除龍腦同研細末一磁瓶盛之以炭火燒令通赤
候冷取出研入龍腦少許每用油調藥一字滴入耳
中無不瘥
木通膏(出聖惠方)治耳聾
木通(一兩)燈心(七莖)地龍(三條)鵝毛翎根筒(七莖)
右相和燒為灰細研每用半錢以生油調傾入耳中
用綿子塞耳且側臥良久如此三度
麝香散治耳聾吸鼻
麝香細辛亁薑莙薘根(焙各一分)
右為散患左耳吸右鼻患右耳吸左鼻不拘時
安腎丸(朱氏集騐方)治虚弱耳聾
磁石(半兩)石菖蒲羌活(各半兩)
右為末混合為丸梧桐子大每服四五十丸鹽湯温
酒任下
硼砂丸(出德生堂)治耳聾
右為細末蒸飯為丸如豌豆大用新綿裹一丸塞入
耳内
桂心膏(出聖惠方)治耳聾
桂心(十八銖)野葛(六銖)成煎雞肪(五兩)
右㕮咀於銅器中微火煎三時去滓蜜貯勿泄以葦
筒盛如棗核大火炙令熱欹臥側耳灌之如此十日
耵聹自出大如脂長一寸久聾不過三十日以髮裹
膏深塞莫使泄氣五日乃出之千金翼云治二十年
耳聾
塞耳丸(出危氏方)治耳聾風道壅塞兩耳聾聵
石菖蒲(一寸)巴豆(一枚)全蝎(一枚)
右為細末葱涎打和為丸如棗核綿裹納耳中
亁棗膏治耳聾
亁棗松脂巴豆(十粒去殼生用)
右同搗綿裹塞耳中以瘥為度
麝香黑豆丸(出仁存方)治腎虚耳聾
黑豆(一升)韮菜(二束)石菖蒲(二兩)
右用韮束蒲豆煑爛去蒲勿用只以豆韮成餘汁及
取生韮一束共搗研成膏入麝半錢如梧桐子就捻
作餅子用橘葉盛曮亁仍以原橘葉煎湯臨臥服二
十粒
牙硝散治耳聾塞耳
馬牙硝(半兩)龍腦(半錢)蕤仁(去皮半分)
右為細散黃蠟二錢鎔和綿裹一棗核大塞耳中
鯽魚膽膏(出聖惠方)治耳聾
鯽魚膽(一枚)烏驢脂(少許)生油(半兩)
右和勻納葱管中七日滴入耳内瘥
亁杮飲(本草)治耳聾鼻塞
亁杮(三枚)粳米(三合)豉(少許)
右煑粥空心食之
附子膏(出聖惠方)療耳聾
附子瓜子杏仁(各等分)
右搗碎以綿裹塞耳中
蝎稍膏治遠年日近耳聾
蝎稍(七枚)淡䜴(二十一粒)巴豆(七粒)
右先研蝎稍淡䜴二味令細研巴豆成膏入前二味
同研勻捏如小棗核狀用葱白小頭取孔入藥一粒
在内用薄綿裹穴臨臥時置在耳中次早取出未通
再用以通為度
又方(出直指方)治耳聾
用猛脅石半錢搥碎生研細入聾耳孔别用珍珠末
入不聾耳孔自然通透然後傾出
鼠膽丸專治遠年近日耳聾不聞人聲
曾靑(一錢)龍腦(半錢)凌霄花(三錢)
右為細末用一字吹入耳内後用鼠膽一箇滴入耳
内隨即用綿子塞内從晩塞到雞報曉取綿子耳内
鳴大騐
治耳鳴及通耳(聖惠方)
韮子(一分)頭髮(一分)巴豆(半分)
右同研令細綿裹塞耳内三日一換
巴豆丸治耳聾鼻塞不聞音聲香臭
巴豆(十四枚)成鍊松脂(半兩)
右為末丸如黍米大綿裹一簮頭着耳中日一易藥
如硬微火炙之以汁出乃愈一用生松脂
塞耳硫黃散(出聖惠方)
硫黃雄黃(各等分)
右為細末綿裹納耳中數日聞人語聲
萞麻丸(出聖惠方)治耳聾不聞音聲者
萞麻子(五十箇去皮)熟棗(七枚)
右同搗丸如棗子大更入小兒乳汁就和每用一丸
綿裹於聾耳内覺熱為度一日一易如藥難丸日中
曝少時一方不用乳汁
通耳法治耳聾
緊磁石(一塊如豆大研細)穿山甲(燒存性)
右用新綿裹塞於所患耳内口中銜少生鐵覺耳内
如風雨聲即愈
治耳聾(一名菖蒲散經騐良方)
石菖蒲(十兩)蒼术(五兩)
右剉成塊子著於瓶内用米泔浸七日取出去蒼术
不用只將菖蒲入甑蒸三兩時取去焙亁搗羅為細
末每二錢糯米飲調下日進三服或將蒸熱者作指
面大塊子食後置口中時時嚼噙嚥津亦可
菖蒲散治耳中常鳴
川烏頭菖蒲(各一分)
右為末以綿裹塞耳中日再易之一方烏頭燒灰
大豆酒治耳聾
大豆(揀一升)雞屎白(炒半升)
右先炒大豆聲絶入雞屎白取酒五升沃之良久去
滓分温三服厚衣蓋取汗
龍骨散治聾無問年月者取其耳膜
龍骨杏仁
右每日點半杏仁許入耳便瘥
食鹽丸治耳聾塞耳
食鹽杏仁(去皮尖雙仁炒各一分)
右爛搗以純烏羊屎新濕者和丸如棗核大塞耳中
勿令風入乾即易之至七日二七日耳中有聲漸入
即以葦管長二寸納耳中四畔以麵封之勿令氣出
以薄麵餅子裹筒頭上以艾注灸三壯耳内即有潮
黑膿出須挑却還依前法一日兩度以後常用亂髮
塞之一方以杏仁分作三停各以綿裹着鹽一顆如
小豆大以器盛於飯甑上蒸之熟取一粒與患人捻
汁入耳中日再易
椒目丸治耳聾塞耳
椒目(四十九粒)巴豆(三粒)
右同研勻丸如棗核大綿裹夜卧塞在聾耳内
雞卵方治耳聾滴耳
新雞卵(一枚)巴豆(一粒去皮)
右先以雞卵上開一竅將巴豆納雞卵中以紙兩重
麵粘貼蓋却令雞抱以其餘卵雞子出為度取汁滴
於耳内日三兩次五七日瘥
胡麻油膏治耳聾滴耳
胡麻油(一合)木香(半兩)
右銀器内微火煎三五沸綿濾去滓旋滴耳中以瘥
為度
鹿腎飲治腎氣虚損耳聾
鹿腎(一對去脂膜)粳米(二合)
右切於豉汁中入粳米二合和煑粥入五味之法調
和空腹食之作羹及酒亦得
菖蒲散療耳聾卒痛不聞
菖蒲(二兩)附子
右搗篩以苦酒和丸如棗核許綿裹臥即塞耳中夜
一易之十日有黃水出便瘥一方為末每一錢綿裹
塞兩耳中一方同麻油調滴耳
川芎湯治耳聾氣閉
川芎(半兩)蚯蚓(半兩不出土)
右為末每服二三錢煎麥冬湯臨臥服後埋低頭伏
睡三夜三服立效
治耳聾及耳痛
人中白(一分)地龍(一條亁者)
右為末取驢駒屎一合和勻以甆盒盛之滴少許在
耳中立瘥
治耳聾
用蒼术一塊長七分將一頭削尖一頭截平將尖頭
插入耳内於平頭上安筯頭大艾注灸之聾輕者灸
七壯聾重者火十四壯覺耳内有熱氣者效
又方
用鯉魚腦入竹筒内炊飯處蒸之半冷注耳内一方
生用鯉魚腦綿裹包入耳中一方用鯉魚膽滴耳中
並瘥
又方
燒鐵令赤投酒中飲之仍以磁石塞耳中日一易夜
去之至旦則别有(以下缺)
又方
用芥子搗碎以男子乳和綿裹納之
又方
取柴胡苗汁灌耳中再受瘥
又方
作一坑可容二升許着炭火其中坑似窖形以磚覆
口上作一孔子容小指大孔上着地黃一觔以水盆
覆之以泥泥盆下勿洩盆底上鑚一小孔可容筯其
孔子着三重布以耳孔當盆上薰久若悶去黃水髮
裹鹽塞之不過二三度神效
又方
搗䜴作餅填耳内以地黃長五六分削一頭令尖塞
耳中與䜴餅底齊餅上着楸葉蓋之剜一孔如筯頭
透餅於上灸三壯
又方
作泥餅子厚薄如餛飩皮圍耳上四邊勿令泄氣當
耳孔上以草刺泥餅穿作一小孔於上以艾灸之百
壯俟耳中痛不可忍即止則耳瀉却黃水出盡即瘥
當灸時若泥亁數易之
又方
截箭簳二寸納耳中以麵擁四畔勿令泄氣灸筒上
七壯
又方
口噙甘草一枚耳中塞二片用綿裹立通
腦宣方治耳聾
用皂角不蛀者去弦皮子蜜炙搥碎水中揉成濃汁
熬成膏子鼻内㗜之口中咬筯良久涎出為度
透葱散治耳聾
用全蝎一箇去毒用生薄荷葉裹火上炙為末以藥
末入在園間葱葉内仍以綿薄縳葉口候一宿摘葱
擘破溜其汁入所患耳中
薑蝎散治耳聾氣塞腎虚等證
用全蝎四十九個去蠆尾泡濕以糯米半升於大瓦
鋪平將蝎鋪於米上焙令米黃為度去米不用又切
生薑四十九片每放蝎再焙薑焦為度去薑不用將
蝎研為細末三五日前每日先服黑鉛丹三五服臨
服藥時令夜飯半飽服時看其人酒量勿令大醉酒
調服畢令其人睡切勿令人呌醒令熟睡却令人輕
呌如不聽濃煎葱白湯一碗令飲耳即鳴五更耳中
聞百十攅笙響便自此聞聲一方無糯米製銀石器
炒
牡荆酒治耳聾
用牡荆子微炒一升以酒二升浸寒七日暑三日去
滓任性飲之雖久聾亦瘥
治耳聾方
用蠟紙一張剪為四片於筯上緊捲抽却以蠟紙捲
子安耳中燃之待火欲至耳急除去當有惡物出在
紙上日一攪之攪了以蠟塞定
又方
用鐵鐶口内含之隨耳聾左右以磁石一塊枕之旬
餘氣通即止
又方
以綿裹鐵砂納耳中口含磁石立瘥
又方
以生鼠取腦髓綿裹入耳
治耳聾法
用甘遂半寸綿裹插放兩耳中却將甘草口中嚼自
然通聽
驢脂方(一名驢膏)治聾積年
用驢生脂和生薑熟擣綿裹塞耳數次能聽一方有
椒無生薑有人耳癢一日一作可畏直挑剔出血稍
愈此乃腎臟虚致風毒上攻未易常法治也宜服透
水丹勿飲酒啖濕麵𬞞菜雞狗之屬能忌一月為佳
不能戒無效
治耳聾方
用海螵蛸為末吹入耳中數日瘥
治大病後耳聾方
用生菖蒲裂汁滴耳中
治耳聾方
用骨碎補取根削作細條火炮乘熱塞耳良
又方
取烏蛇膏以綿裹塞耳中神效
又方
搗水蘇生葉綿裹塞耳
治耳聾法
以九月收石榴一個上作孔如毬子大留壓面子内
米醋滿石榴中却以壓面子蓋之然後和麵裹却石
榴無令醋入火灰中燒麵熟藥成入少黑李仙沼子末
取出水滴點耳内不得輙轉腦中痛勿驚如此二夜
又點别耳依前法佳
又方(出海上方)治耳聾汁多皆由腎塞或久年不瘥
服天門冬酒百日瘥
又方(出千金方)治耳聾汁出久不瘥
取礬石少許以菖蒲根汁和點入耳内
醋附方(出聖惠方)治耳聾塞耳疼
用附子以淳醋微火煑一宿削如棗核以綿裹塞耳
中一方治風聾仍灸二七壯令氣通耳中即瘥
真珠粉(出本草)治耳聾塞耳
用真珠末一分研如粉以綿裹塞耳中
桃仁方(出聖惠方)治耳聾塞耳
用桃仁湯浸去皮尖雙仁炒一分搗爛撚如棗以赤
楮皮裹塞耳中一方治聤耳有膿血用糓葉裹或緋
綿裹塞耳中並良日三易
鵝膏方(出聖惠方)治耳聾滴耳
用鵝膏一合每以少許滴耳中立瘥
生油方治耳聾滴耳
用生油一合滴入耳中日三五次候其塞出即瘥一
方治聤耳以油納葱管内隔宿取出滴耳中立瘥
蟹汁方(出聖惠方)治耳聾滴耳
用生蟹一枚搗絞取其汁以少許滴耳中
龜尿方(出聖惠方)治耳聾滴耳
用龜一枚安於盒中荷葉上養之專看葉上有尿收
取滴耳中一方用秦龜雄者以置磁碗中或盤内以
鏡照之龜既自見鑑中影往往滛發而失溺急作物
取用之又一方法以紙貼火上燒熱以點其尻亦能
失尿
益母草汁方治耳聾灌耳
用益母草水洗淨研取汁少許灌耳瘥
鯽魚腦方治耳聾灌耳
用鯽魚腦一合以竹筒子盛蒸之冷灌耳中
黃瓜根方治耳聾塞耳
用黃瓜根削如棗核大塞耳數日亁耵聹膿血自出
出盡即瘥
雞卵方(出本草)治耳聾及疳痢耳鳴
以雞卵和蠟塞耳中
救急療耳聾
用真崑崙木香一兩研碎入苦酒浸一宿胡麻油一
合微火上緩煎之三上三下以綿濾去滓點耳中以
瘥為度
又方療耳聾
以好神明膏如棗核許納耳日夜頻着三五日以篾
子挑入耳中塞或癢取瘥亦治蟲入耳中
鼠膽方(出本草)治耳聾
用鼠膽二枚取汁滴耳中三次立效又有人云側臥
瀝一膽盡須臾汁從下流出初出益聾半日頃乃瘥
治三十年老聾一方用膽塞耳中雷鳴取膽膿自出
乾地龍方(出千金方)治耳聾立效
以乾地龍入鹽貯在葱尾内為水點之一方為末用
綿裹如棗核大塞耳中三五日即瘥一方用白項者
安葱葉中麵封頭炙地龍為水以滴耳中
巴豆方(出肘後方)治耳聾
用巴豆十四枚鵝脂半两火鎔入巴豆和取如小豆
綿裹塞耳中瘥日易治三十年聾
治耳聾
用石菖蒲根煎湯分調妙香散三服效
黃耆湯治五聾鳴閙不聞人聲出黃水
黃耆(一兩)附子(一兩)磁石(三兩)菖蒲(一兩)木通熟地黃
白茯苓五味子防風人參玄參(各一兩一分)
杜仲(剉一兩)
右剉如麻豆每服五錢以水一盞半生薑半分拍碎
大棗一枚劈破同煎至一盞去滓温服續喫羊腎粥
助之日五服不計時候
通氣散治耳聾氣閉不通
茴香木香全蝎陳皮玄胡(各一錢)羌活
穿山甲殭蠶川芎(各半錢)蟬退(半錢)菖蒲甘草
(各一錢)
右為細末每服三錢温酒調下
防風附子方(出聖濟總錄)治耳鳴氣塞不通
用生附子尖一枚削作小棗核以綿裹置耳中
治氣壅耳聾
用秘傳降氣湯加石菖蒲大有神效
磁石湯治耳聾及風氣脚氣
磁石(十二個)石菖蒲(四兩)通草(三兩)瞿麥(二兩)山茱萸(三兩)白
术(三兩)獨活(四兩)芎藭(二兩)薯蕷(二兩)甘草(三兩炙)附子(三兩)桂
心(三兩)生薑(五兩)杏仁(二兩)茯神(二兩)人參(三兩)前胡(三兩)葱白
(切一升)竹葉(二兩)石膏(二兩)
右切以水一斗四升煑取二升半去滓分三服宜向
暮服之令盡
丹參膏(出千金方)治耳聾齒痛
丹參(五兩)蜀椒(一升)大黃(一兩)白术(一兩)細辛(一兩)芎藭(一兩)大
附子(十枚)亁薑(三兩)巴豆(十枚)桂心(四寸)
右剉以苦酒漬一宿以猪膏三斤煎藥成去滓可服
可摩耳聾者綿裹膏納耳中齒冷痛者著齒間諸痛
皆摩腹内有痛以酒服一棗大咽喉痛吞一棗核大
大青丸治腦熱腦脂流下塞耳聾
大青大黃梔子黃耆升麻黃連(各一兩)
朴硝(二兩)
右為末煉蜜丸如梧桐子大每服三十丸空心温酒
送下
藍實丸治時行心氣奪耳聾
藍實茯神防風(各一兩一分)黃連(一兩半)人參(半兩)菖
蒲遠志(各三兩)
右為末丸如桐子大每服二十丸空心温水下
黃耆膏治耳内窒塞如有物點
黃耆升麻大黃芍藥(各一分)細辛(半兩)
右為末以清麻油五合調勻慢火煎取二合稀稠得
宜以瓷合盛每用少許滴耳中日三次
百靈丸(出聖濟總錄)治耳重
芫花蒺䔧地龍蘹香子地丁(各一分)
右為末以醋和蜜煉熟為丸如梧桐子大空心臨臥
温鹽湯下五丸
白龍散(經騐良方)耳者宗脉之所聚腎氣所通小兒腎臟
盛而有熱熱氣上衝於耳津液結聚則生膿汁有因
沐浴水入耳内水濕停積摶於血氣蘊積成熱亦令
耳膿汁出謂之聤耳久則變成聾
白礬黃丹(各半兩)麝香(一分)龍骨(半兩)
右研極細先以綿杖子拭盡耳中膿用藥一字分摻
兩耳内日二次勿令風入
摻耳抵聖散(聖濟總錄)治耳重
瓜蔕麝香地龍地丁(各等分)
右為末每以少許摻耳内
治耳疾(出經騐良方)
蛇床子(一兩)巴豆(半兩)萞麻子(半兩)
右同炒令焦黃却去巴豆萞麻子用蛇床子為末入
麝香少許每用少許鵝毛管吹入耳中側臥良久黃
水出便效
治擦落耳鼻(出經騐良方)
用頭髮入罐子鹽泥固濟煆過為細灰末乘急以所
擦落耳鼻蘸灰綴定以軟綃帛縳定愈
獨聖散治汗後耳聾
用陵石有竅子如鐵眼者搗研為細散每服一錢冷
水調下
治諸耳中出血(出三因方)
用龍骨為末吹入耳中立愈鼻衂等證皆可用方書
以九竅出血皆可吹入
萞麻子丸治耳聾
萞麻仁(五合)杏仁菖蒲磁石桃仁石鹽
通草(各三錢)巴豆附子(各二分)薰陸香松脂(各一錢)
蠟(八分)
右先搗草石令極細後入松脂蠟合搗數十杵令可
丸即丸如棗核大綿裹塞耳一日四五度出之轉捻
不過三四日易之
雞峯方(出聖惠方)治耳聾
菖蒲(一寸)巴豆(一粒)
右搗研分為七丸每服一丸臥即綿裹塞耳中一方
入麝香少許夜易之十日立愈一方用蠟一分為丸
以綿裹塞耳一日一易
鸊鷉膏(出本草)治耳聾
取鸊鷉膏滴耳中(此水鳥也)
治聾(出本草)
取狗隂膏滴耳中令左右耳徹
治耳聾(出本草)
以杏仁七枚去皮拍碎為三分以綿裹於中着顆鹽
如小豆許以器盛於飯甑中蒸之候飯熟出裹令患
人側臥和綿捻一裹以油汁滴入耳中久之又一
依前法
治耳聾(出本草)
以蝟脂注耳中
治耳聾(出本草)
以附子醋浸削如小指大納耳中
導引法
坐地交义兩脚以兩手從曲脚中入低頭义項上治久
塞耳不聞聲又云脚着項上不息十二通必愈大寒不
覺暖久頑冷患耳聾目眩皆治之
風聾(論)
夫風聾者本於足少隂之經宗脉之所聚其氣通於耳
其經脉虚而風邪乘之風入于耳之脉使經氣閉塞不
宣故為風聾風隨氣脉行於頭腦則聾而時頭痛故謂
之風聾
方
雄黃散(出聖濟總錄)治風聾
雄黃(半兩)丹砂(三分)丁香(一分)肉桂(去皮一兩)亁蝎(炒半兩)烏蛇
(半兩)硫黃(一分)天麻(半兩)人參(半兩)山芋(一兩)天南星(炮三分)白
附子(炮一分)麝香(三分)㯽榔(三枚)木香(一分)麻黃(半兩)
右為散再羅令勻每服二錢溫酒調服
磁石酒浸方治風邪入於腦或入於耳久而不散經
絡壅滯不能宣利使人耳中悾悾然或時作眩暈
磁石(五兩搗碎)山茱萸(二兩)木通(一兩)防風(一兩)薯蕷(一兩)菖蒲
(一兩)遠志(一兩)天雄(一兩)蔓荆子(一兩)甘菊花(一兩)芎藭(一兩)細
辛(一兩)肉桂(一兩)亁薑(一兩)白茯苓(一兩)熟地黃(三兩)
右細剉拌和用生絹袋盛以酒三斗浸經七日後每
日任性服之以瘥為度
菖蒲湯(出聖濟總錄)治風聾
木通(剉三兩)瞿麥(三兩)白术(三兩)菖蒲(四兩)獨活(四兩)山芋(三兩)
甘草(炙二兩)附子(二兩)肉桂(去粗皮三兩)杏仁(炒三兩)茯神(二兩)
人參(三兩)前胡(三兩)石膏(二兩)磁石(火燒七遍醋淬二兩)
右剉如麻豆每服三錢以水一盞半入竹葉七片生
薑一棗大葱白一寸同煎至七分去滓温服
山茱萸散治風虛耳聾頭腦眩悶四肢不利
山茱萸(一兩)薯蕷(一兩)菖蒲(一兩)土瓜(一兩)甘菊花(一兩)木通
(一兩)防風(一兩)赤茯苓(一兩)天雄(一兩)牛膝(一兩)沉香(一兩)甘草
(半兩)遠志(一兩)生地黃(一兩)蔓荆子(一兩)
右為散每服五錢以水一大薑入生薑半分同煎至
五分去滓食前温服
蓯蓉丸(出聖惠方)治風虚耳聾由腎臟不足風邪入於經
絡致四肢羸瘦腰背強直耳無所聞
蓯蓉(二兩酒浸)磁石(二兩燒七遍)鹿茸(一兩)山茱萸(三錢)石斛(三錢)
石龍芮(三錢)巴戟(三錢)杜仲(三錢)附子(三錢)莵絲子(三錢)菖蒲
熟地黃(三錢)天麻(三錢)亁蝎(三錢微炒)
右為末煉蜜丸搗三五百杵如梧桐子大每服十丸
空心温酒下
桂星散(出直指方)治風虛耳聾
辣桂川芎當歸細辛淨石菖蒲木通
木香白蒺䔧麻黃甘草(炙各二錢半)天南星
白芷梢(各四錢)
右剉碎每服三錢水一盞半葱白二莖紫蘇五葉薑
五片食後煎服晩少食臨卧加些全蝎服排風湯亦可用
蒼术酒(出聖濟總錄)治腎間風熱骨痛耳聾及腎中實邪
蒼术(三兩)防風(三兩)惡實(三兩炒)獨活(三兩)木通(三兩)生地黃
(三兩洗)人參(一兩)薏苡仁(三兩)黃耆(三兩)肉桂(一兩半)白茯苓
(二兩半)
右細切以酒一斗浸七宿空心飲之初一盞後量性
加至二三盞
杏仁膏(出聖濟總錄)治風聾久不瘥者
杏仁(一兩)萞麻子(去皮一兩)巴豆(去皮心研一分)食鹽(别研二分)附子
(炮裂去皮臍一分)桃仁(一两)乳香(别研一分)木通(剉半兩)磁石(一兩)蠟
(二兩)菖蒲(一兩)
右除别研外搗羅為末後入研者相和搗丸撚如棗
核大綿裹塞耳中日四五易
黃耆散(出聖惠方)治風虛耳聾
黃耆(二兩剉)當歸(二兩剉)杏仁(二兩湯浸)桂心(二兩)芎藭(二兩)白
术(一兩)石菖蒲(一兩)蔓荆子(一兩)白蘚皮(二兩)白芍藥(一兩)
右為散每服五錢以水一大盞羊腎一隻去脂膜切
開入生薑一分同煎至六分去滓空心温服
犀角飲子(出危氏方)治風熱上壅耳内聾閉腫痛掣動膿
血流出
犀角(一兩)菖蒲(一兩)木通(一兩)玄參(一兩)赤芍藥(一兩)赤小豆
(一兩)甘菊花(一兩)甘草(半兩炙)
右㕮咀每服四錢水一盞半薑五片煎至八分去滓
溫服不拘時候
魚腦膏(出聖惠方)治風聾年久及耳鳴
生鯉魚腦(二兩)當歸(半兩)細辛(半兩)白芷(半兩)附子(半兩)菖蒲
(半兩)
右除魚腦餘搗羅為末以魚腦置銀器中入藥在内
微火上煎候香濾去滓傾入瓷合中候凝撚如棗核
大綿裹塞耳中一方無菖蒲有羊腎脂同魚腦先熬
後下諸藥
附子散(出聖惠方)治風虛耳聾頭腦眩悶四肢不利
附子(一兩)桂心(一兩)五味子(一兩)木香(一兩)桃仁(一兩湯浸去皮)白
蒺䔧(一兩微炒)
右為散每服二錢空心煖酒調服臨臥時再服
天雄散治風聾頭目痛
細辛(二兩)山茱萸(五兩)天雄(三兩)山芋(七兩)
右搗為散每服一錢空心溫酒調下日三服
羊腎羹方(出聖惠方)治風寒耳聾
黃耆(半兩)羊腎(一隻)杜仲(半兩)磁石(五兩)肉蓯蓉(一兩酒浸)
右以水三大盞先煮磁石取汁二大盞去磁石下黃
耆等又煎取一盞半去滓入羊腎粳米一合葱白薑
椒鹽醋一如作羹法空心服之
獨活散
用獨活去蘆頭一兩搗羅為散每服二錢以水酒各
半盞煎至七分去滓空心服以瘥為度時用水浸椒
煮令熱以布裹熨之
栝蔞方治耳卒得風覺耳中哄哄聲
削栝蔞根令可入耳以臘月猪脂煎三沸出塞耳三
七日即愈
白鹽方治卒得風疾覺耳中桄桄卒痛者
急取鹽五升甑上蒸熱以耳枕之冷即換亦治耳冷
一方用軟布裹熨之
治風虚耳聾
取柘木白皮及東行根白皮煑汁釀酒服
療耳聾風邪牙關不正得開方
取八角附子一枚醋漬之三宿令潤微削一頭納耳
中灸上十四壯令氣通耳中即瘥
普濟方卷五十三
