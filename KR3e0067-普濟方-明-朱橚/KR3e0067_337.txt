普濟方卷三百三十七明周王朱橚撰
姙娠諸疾門
養胎胎教(附論)
夫至精絶化一氣方凝始受胎胞漸成形質子在腹中
雖無聽聞自姙娠之後則須行坐端嚴性情和悦常處
净室多聽美言令人讀誦詩書陳說禮樂耳不聞非言目
不視惡事如此則生男女福夀敦厚忠孝賢明不然則
男女旣生率多鄙賤不夀而遇災此所謂因外象而内
感也昔太姒姙娠文王目不視惡色耳不聽惡聲口不
談惡言世傳胎教之道蓋謂此也前論亦略叙之矣若
夫婦人有終身無子者何也按巢氏病源云婦人無子
者盖有三焉一者墳墓不嗣二者婦人年命相尅三者
夫疹婦病皆令無子若夫疹婦病可以服藥之後能有
子相尅則難逭今觀是說亦未盡善有人以婦人無子
問西京常器之者答曰女人自少多病服燥藥無節用
使天癸耗動早傷故終身無子又有㐮陽宋大亨者亦
云然若婦人姙娠有兩胎者何也余按古今方書並無
論及此者惟巢氏論云陽施隂化精氣有餘故生二胎
且謂成一胎之後則精有幾今觀婦人有兩胎者其精
神氣宇略無小異至於數有兩胎或間兩胎者有俱男
俱女者有一男一女者道藏經論云有求子法云婦人
月信初止一日後三日五日值男女旺相日陽日陽時
交合有子多男若男女禀受皆壯則多子一有怯弱則
少子以此推之理可槩見焉又婦人姙娠男女之别何
也按顱𩕄經陽盛發隂當孕成男六腑諸經皆舉其陽
隂盛發陽當孕成女六腑諸經皆舉其隂巢氏病源云
三陽所會則生男三隂所會則生女葛洪肘後方云男
從父氣女從母氣聖濟經云天之德地之德禀隂陽之
至和用為流轉於一體因氣左動則屬陽陽資之成男
因氣右動則屬隂隂資之成女大易所稱乾道成男坤
道成女此男女之别也凡姙娠有疾投以湯藥有傷破
血者忌之何也内經云婦人重身毒之奈何岐伯答曰有
故無殞衰其大半而已也蓋姙娠有疾不可不投藥也必
有醫者審度疾勢輕重量度藥性高下處以中庸不必
多品視其疾勢已衰藥宜便止則病去母安子亦無損復
何懼於攻治哉凡婦人姙娠十月其說見於古書有不
同者多矣按巢氏病源婦人姙娠一月名始胚足厥隂脈
養之二月名始膏足少陽脈養之三月名始胎當此之時
血不流行形象始化未有定儀見物而變欲子端正莊嚴
常令見貴人不可見狀貌醜惡人也欲生男宜操弓矢乘
牡馬欲生女宜施珥璫環珮欲子美好玩白璧觀孔雀欲
子賢能宜看詩書習雅務手心脈養之四月始受水精以
成血脈手少陽脈養之五月始受火之精以成其氣足太
隂脈養之六月始受金精以成其筋足陽明脈養之七月
始受木精以成其骨手太陽脈養之八月始受土精以
成其膚革手陽明脈養之九月始受石精以成其毛髮足
少隂脈養之十月五臟六腑關節人神皆備此其大備也
又五臟論有稱耆姿者論一月如珠露二月如桃花三月
男女分四月形象具五月筋骨成六月毛髮生七月遊其
魂而能動左手八月遊其魄而能動右手九月三轉身十
月受其氣足更有稱張仲景者亦然又顱𩕄經云一月為
胎胞精血凝也二月為胎形成胚也三月陽神為三魂四
月隂靈為七魄五月五行分五臟也六月六律定六腑也
七月精光竅通光明也八月元神具降真靈也九月宫室
羅布以定生人也十月受氣足萬象成也今推究數說之
理如五臟論者類皆淺陋不經往往妄託其名至於三藏
佛書且語涉怪誕謾不可考今按顱𩕄經三卷云中古巫
方所撰隋人巢氏方亦嘗序之今巢氏論婦人姙娠乃不
見言之聖濟經原化篇亦獨取顱𩕄經更不言巢氏論
者何哉嬰童寳鑑集云小兒方論起自巫方黃帝云吾
不能療小兒賴國有巫方能知小兒之夀夭也所相傳
者有小方中古今巫方略小兒則取於顱𩕄經則是未
盡其理故不言之焉及觀巢氏論小兒候亦云若聖濟
經者但取其文句下若巢氏之論其間有胎教之法為
可取所以巢氏論姙娠至三月始胎之時欲令見貴人
莊嚴若操弓矢施環珮觀孔雀讀書之類豈非胎教之
理乎嘗試推巢氏所論姙娠脈養之若足厥隂肝脈也
一臟腑之經餘如此且四時之令始於木故十二經之
養胎於肝也所以一月二月手心主心胞絡脈也手少
陽三焦脈也屬火而憂旺所以養胎三月四月也屬手
少隂心手少陽小腸者以君主之官無為而尊也足太
隂脾脈也足陽明胃脈也屬土而旺長夏所以養胎而
五月六月手太隂肺脈矣手陽明大腸脈也屬金而旺
秋所以在養胎七月八月足少隂腎脈也屬水而旺冬
所以養胎九月又况母之腎臟繫於胎氣脈以養然後
待時而生此論之奥微而又有至理餘書所論皆不能
及也觀此巢氏之論世更有明之者亦未有過於巢氏
之論矣余因主其說又曰王氏脈經云産育人倫莫
不愛重今世希見論者且謂凡夫婦配合隂陽竒耦乾
道成男坤道成女天元旣已姙娠自可將護胎息無犯
禁忌生子必賢明夀考今人嗜慾為樂輕棄性命反又
房勞不自節之亦有時因房勞絡脈滿而經脈虚運動
之間胎氣亦隨經絡所積腹傷胎墮子皆從此損雖間
有降生必逆惡早夭則患胎經變生諸病救療豈不晩
哉又曰凡姙娠臟腑經脈關節壅塞切忌晝寢不可
等閑服藥針炙思憂悲慮驚恐胎孕時須要頻頻行步
寬緩日三千步用温酒濯足不可澡浴以防水氣衝胎
難保無難八九月食葵菜臨産宜軟粥飯或爛煑雌鷄
取汁煑粥温酒飽食則氣順必能易分娩自然無病飢
渴氣乏大冷大熱勿食又云孫真人云凡姙娠唯在
抑陽助隂素問隂摶陽則謂之胎盖關前為陽關後為
隂尺中之脈按之摶手而不絶者姙子也婦人平居陽氣
微盛無害及其姙子則方閉經隧養胎氣若陽盛摶之
則經血旺行胎乃不固素問隂虚陽摶謂之崩其抑陽
助隂之方甚多然胎前唯惡羣隊若隂陽調勻有益
交雜别生他病惟内補丸服之使陽不至強隂不至弱
隂陽調勻有益胎嗣此前人未嘗論及二味熟地四兩
酒浸當歸二兩酒浸將息以全人命更得名醫喻諸人
幸莫大焉氣質生長具天地之性集萬物之靈隂陽
平均氣質完偹其理應爾然而竒耦異數有盈有耗剛
柔異用或強或羸血榮氣充不能逃於消息盈虚之理
則禀受之初詎可一槩論是以附贅垂疣駢脢枝指侏
儒跛足形氣所賦有如此者瘡瘍癰腫聾盲瘖啞瘦瘠
疲瘵氣形之病有如此者然則胚胎造化之始精遺氣
變之後保衛輔翼固有道矣天有五氣各有所凑地有
五味各有所入所凑有節適所入有度量凡所畏忌悉
知戒慎資物為養者理固然也寢興以時出處以節可
以高明可以周密使霧露風邪不得乘其間而入因時
為養者理宜然也以至調喜怒寡嗜欲作勞有節而氣
血從之皆所以保攝姙娠使諸邪不得干焉苟不然方
授受之時一失調養則内不足以為中之守外不足以
為身之強氣形弗充而病因之若食兔缺唇食犬無聲
食雜魚而瘡癬之屬皆以食物不戒故也心氣大驚而
癲疾腎氣不足而觧顱脾胃不和而羸瘦心氣虚乏而
神不足之属皆以血氣不調之過也誠能食飲知所戒
推而逹之五味無所傷誠能於氣血知所調推而逹之
邪氣無所乘茲乃生育相待而成者故曰天下人不困
姙娠之人有宿挾疴瘵而後有孕時節適乖以致生疾
病並有腑臟衰損氣力虚羸令胎不長故須服藥去其
疾病令有血氣以養扶胎者也姙娠將理無方脾胃
不足飲食减退不行榮衛化精微養衝任令胎臟内弱
子氣不足故巢氏病源方調母療母則胎安是也若使
脾胃和而能飲食糓水化而運氣血則何慮胎氣不長
也又云人由受氣至於有生十二經脈迭相滋養猶
之物也得寒温之正土地之宜無物不長凡胎處胞中
或有萎燥者盖由姙婦所禀怯弱不足自周隂陽血氣
偏係非冷即熱胞失於滋所以萎燥而不長也日月雖
過不能生育亦有損墮胎孕者惟宜資母血氣脾隂陽
調通本末相應則胎安而有養矣又云姙娠一月謂
之始形二月謂之始槀三月謂之始胎當是之時血氣
不流形象始化男女分形當其形未分緣感而孕所以
孕婦欲令見榮貴端正之人不欲見傴僂侏儒之&KR1200;及
猿㺅犬馬怪禽異獸仍夜卧宜息心静氣慎勿亂思恐
形異夢而不祥也姙娠所以擇食者盖孕假五氣五味
生成五臟氣味各隨所喜而歸之隂陽相應論曰酸生
肝苦生心甘生脾辛生肺醎生腎假五味以生也六節
藏象傳曰燥氣凑肝焦氣凑心香氣凑脾腥氣凑肺腐
氣凑腎此五臟假五氣以成形也若形藏未備則隨其
不足而孕婦必欲其氣味食之盖陽為氣隂為精氣化
則精生味化則形長誠以人之生也氣本於天形本於
地内經謂天食人以五氣地食人以五味正此之謂若夫
天地旣分質不完者皆孕婦擇食之時不得其氣味故
視斜覷短偏瞽雙盲手攣足跛腰傴背僂此肝形之不
備也言遲語吃或瘖或㿉神氣昏塞此心形之不備也
胸背凸凹舌短唇缺此脾形之不備也毫毛疎薄髮鬢
秃落或毫毛通白皮膚偏赤此肺形之不備也毛髮焦
黃形體小黑五鞕五輭歲不長此腎之形不備也由是孕
婦擇食假其氣味生成五臟一有不備病輙隨之譬猶
陶冶成器若或苦窳是水火之利不齊也
方
烏䳄雞湯治姙娠一月名始胚飲食精熟酸美受御
宜食大麥毋食腥辛是謂始正姙娠一月足厥隂脈
養不可針炙其經厥隂内属於肝肝主筋及血一月之
時血行否澁不為力事寢必安静令無恐畏姙娠一
月隂陽新合為胚寒多為痛熱多卒驚舉重腰痛腹滿
胎胞急卒有所下當預安之宜服
烏䳄雞(一隻治如食法)茯苓阿膠(各二兩)甘草生薑(各一)
(兩)吳茱萸(一升)麥門冬(五合)人參芍藥白术(各三兩)
右㕮咀以水一斗二升煑雞取汁六升去雞下藥煎
之用三升内酒三升并膠烊盡取三升放温每服一
升日三服
補胎湯(大全良方)若曾傷一月胎者當預服此方
細辛(一兩)防風(二兩)乾地黃白术(各三兩)生薑(四兩)吳茱
萸大麥冬(各五合)烏豆(一升)
右㕮咀以水七升煑取二升半分三服先食服寒多
者倍細辛茱萸熱多者去之加秳蒌根二兩若有所
思去大麥加栢子仁三合一方有人參一兩忌生菜
蕪荑桃李雀肉等物
艾葉湯(一名雞艾湯出千金方)治姙娠二月名始藁無食辛燥
居必静處萬事勿勞百節皆通是為胎始結姙娠
二月足少陽脈養不可針炙其經足少陽内属於膽
主精二月之時兒精成於胞裏當慎護驚動也姙娠
二月始隂陽踞經有寒多慄不成有熱即萎悴中風
寒有所動搖心滿臍下懸急腰背強痛卒有所下乍
寒乍熱
艾葉丹參當歸麻黃(各二兩)人參阿膠(各三)
(兩)甘草(四分)生薑(六兩)大棗(十二枚)
右㕮咀以酒三升水一斗煑减半去滓内膠煎取三
升分三服一方用䳄烏雞半隻宿肥者治如食法割
頭去血内三升酒中相和次以水一斗二升先煑取
汁去雞肉内藥煎取三升内血酒并膠煎取三升分
三服忌海藻菘菜
黃連湯(出千金方)若曾傷二月胎者當預服此
黃連人參(各一兩)吳茱萸生地黃(各五兩一方用阿膠)
右㕮咀以酢漿七升生薑三兩煑取三升分四服日
三夜一每十日一修合若頗覺不安加烏梅一升煮
不用&KR0034;直用水一方用當歸五錢忌諸冷水蕪荑
雄雞湯(出千金方)治姙娠三月名始胎當此之時未有定
儀見物而化欲生男者操弓矢欲女者弄珠璣欲子
美玩璧玉欲子賢宜端坐清虚是為外動内感者也
姙娠三月手心主脈養不可針炙其經手心主内属
於心無悲哀思慮驚動姙娠三月為定形寒大便
青熱小便難不赤即黃卒嗔恐憂思嗔怒喜頓什動
於經脈腹繞臍苦痛或腰背若有所下
雄雞(一隻治如食法)黃芩白术生薑(各一兩)麥門冬(五合)
芍藥(四兩)大棗(十二枚)甘草人參茯苓阿膠(各二)
(兩)
右㕮咀以水一斗五升煑雞减半出雞内藥煑半内
清酒三升并膠煎取三升分三服一日令盡當温卧
一方用當歸芎藭各二兩不用黃芩生薑忌海藻菘
菜鮮物桃李雀肉等
茯苓湯(出千金方)若曾傷三月胎者當預服此
茯苓丹參龍骨(各一兩)阿膠當歸甘草
人參(各二兩)大棗(十二枚)赤小豆(二十一粒)
右㕮咀酢漿一斗煑取三升分四服先食服七日後
服一劑腰痛者加桑寄生二兩一方有薤白二兩麻
子一升忌同前一方用水煎服
菊花湯(一名麻黃雌雞湯出聖惠方)治姙娠四月受水精以成血
脈食宜稲粳羹魚雁節飲食飬血氣通耳目而行經
絡姙娠四月手少陽脈養不可針炙其經手少陽内
輸三焦四月之時而六腑順成當静形軆和心志節
飲食姙娠四月寒心下愠愠欲嘔胸膈滿不欲有熱
小便苦數如淋狀臍下苦急卒中風寒脛項強痛寒
熱或驚動身軀腰背腹痛往來有時胎上追胸心煩
不得安卒有所下
菊花(雞子大一枚)麥門冬(一升)大棗(十二枚)人參(一兩五錢)甘草
當歸(各二兩)麻黃(去節)阿膠(各三兩)半夏(四兩)生薑(五兩)
右㕮咀以水八升煑减半内清酒三升并阿膠煎取
三升分三服温卧當汗以粉撲之護風寒四五日一
方用烏雌鷄一隻煑水煎藥忌羊肉海藻菘菜餳等
調中湯(出千金方)若曾傷四月胎者預服此
白芍藥生薑(各四兩)厚朴生李根白皮枳實
白术柴胡(各三兩)續斷芎藭甘草(各一兩)當歸
(二兩)烏藥(一升)
右㕮咀以水一斗煑取三升分四服日三夜一八日
之後復一劑一方有半夏二兩忌海藻菘菜桃李雀
肉
阿膠湯(一名旋復丸湯出千金方)治姙娠五月始受火精以成其
氣卧必晏起沐浴换衣深其居處厚其衣服朝吸天
光以避天寒時殃其食稲麥其羹牛羊和以茱萸
調以五味是為氣養以定五臟又云姙娠五月是
太隂脈養不可針炙其經足太隂内輸於脾五月之
時兒四肢皆成無令大飢無甚飽無食乾燥無自炙
熱無大勞倦姙娠五月毛髮初生有熱苦頭眩心
亂嘔吐有寒苦腹滿小便數卒有恐怖疼痛寒熱胎
動無常處腹痛悶煩欲卧若有所下
旋復花(二合)人參(一兩)生薑(二錢)當歸芍藥甘草
黃芩(各二兩)吳茱萸(七合)阿膠(四兩)麥門冬(一升)
右㕮咀以水九升煑藥减半内清酒三升并膠微火
煎取三升半分四服日三夜一先食服便愈不瘥再
服一方用烏雞一隻割取咽血内酒中以水煮雞藥
減半内酒并膠煎取三升半分四服忌海藻菘菜
安中湯(出千金方)曾傷五月胎者預服此
黃芩(一兩)當歸芎藭乾地黃人參(各二兩)甘草
芍藥(各二兩)生薑(六兩)麥門冬(一升)五味子大麻黃(各五)
(升)大棗(十二枚)
右㕮咀以水七升清酒五升煮取三升分四服日三
夜一七日服一劑忌如前
麥門冬湯(一名人參雌雞湯出千金方)治姙娠六月始受金精以
成其筋身欲微勞無得静處出遊於野數觀走犬及
視走馬宜食鷙鳥猛獸之肉是謂變腠理鈕經以養
其力以堅背膂姙娠六月足陽明脈養不可針炙
其筋足陽明内属於胃主其口目六月之時兒口目
皆成調五味食甘美無太飽姙娠六月卒有所動
不安寒熱往來腹内脹䐽身體腫驚怖忽有所下腹
痛如欲産手足煩疼
麥門冬(一升)人參甘草黃芩(各二兩)乾地黃阿
膠(四兩)生薑(六兩)棗(十五枚)
右㕮咀以水七升煮減半内清酒二升并膠煎取三
升分三服每如人行三四里中間進糜粥一方用烏
雌雞一隻煮水以煎藥忌海藻菘菜蕪荑
柴胡湯(出千金方)若曾傷六月胎者當預服此
柴胡(四兩)蓯蓉(一兩)白术芍藥(一作紫苑)甘草麥門冬
芎藭(各二兩)生薑(六兩)乾地黃(五兩)大棗(三十枚)
右㕮咀以水一斗煮取三升分四服日三夜一中間
進糜粥勿食生冷及堅硬之物七日更服一劑大全
方黃芩二兩忌海藻菘菜蕪荑桃李雀肉等
葱白湯(出千金方)治姙娠七月始受木精以成其骨勞身
搖肢無使定止動作屈伸以遲血氣居處必燥飲食
避寒常食稲粳以密腠理是養骨而堅固齒姙娠
七月手太隂脈養不可針炙其經太隂内属肺主皮
毛七月之時其皮毛已成無大言無號哭無薄衣無
洗浴無寒飲姙娠七月忽驚恐搖動腹痛足有所
下手足厥冷脈如傷寒煩熱腹滿短氣常若頸項及
腰背強常宜服
葱白(長三四寸十四根)半夏麥門冬旋復花黃芩
(一兩)人參(一兩五錢)甘草當歸黃耆(各三兩)阿膠(四兩)生
薑(八兩)
右㕮咀以水八升煮減半内清酒三升及膠煎取四
升每服一升日三夜一温服常汗出若不出者加麻
黃二兩煮服如前法若秋後勿強出汗一方以黃雌
雞一隻割咽血取血内酒中煮雞取汁以煎藥大全
方忌羊肉餳海藻及菘菜等
杏仁湯(出千金方)若曾傷七月胎者當預服此
杏仁甘草紫苑(各一兩)鍾乳乾薑(各三兩)麥門
冬(去心)吳茱萸(一升)粳米(五合)五味子(三合)
右㕮咀以水八升煮取三升半分四服日三夜一中
間進食七日服一劑一方用白雞一隻煮汁黃雌雞
亦可用酒二升煎藥大全方忌海藻菘菜
芍藥湯(出大全良方)治姙娠八月始受土精以成膚革和
心静息無使氣急是謂密腠理而光澤顔色姙娠
八月始手陽明脈養不可針炙陽明内属於太陽主
九竅八月之時兒九竅皆成母調護尤宜謹慎無食
燥物無輙失食無忍大飢姙娠八月中風寒有犯
觸身體盡痛乍寒乍熱胎動不安常苦頭眩痛繞臍
下寒時小便白如米汁或青或黃使寒燥腰背苦冷
而痛目昏>昏>
右㕮咀以水五升清酒四升合煎取三升分三服日
二夜一一方用雌雞煮汁煎藥大全方忌海藻菘菜
桃李雀肉等
葵子湯(出千金方)若曾傷八月胎者當預服此
葵子(二升)甘草厚朴(各二兩)白术柴胡(各三兩)芍藥
(四兩)生薑(六兩)大棗(二十枚)
右㕮咀以水九升煮取三升分三服日二夜一凡十
日一劑一方用烏雌雞一隻煮水煎藥大全方忌海
藻菘菜桃李雀肉等
半夏湯(出千金方)治姙娠九月始受石精以成皮毛六腑
百節莫不畢偹體佚食甘緩帶自持而待之是謂養
毛髮致才力姙娠九月足少隂脈養不可針炙其經
足少隂内属於腎腎主續縷皆成無處濕冷炙衣
姙娠九月若卒得下痢腹滿懸急胎上衝心疼痛不
可轉側短氣
乾薑(一兩)大棗(十二枚)
右㕮咀以水九升煮取三升去滓白蜜八合微火上
温分四服痢即止一方雌雞一隻煮汁煎藥大全方
忌血餳物等
猪腎湯(出千金方)若曾傷九月胎者當預服此
猪腎(一具)茯苓桑寄生乾薑乾地黃芎藭
(各三兩)白术附子(中者一枚)大豆(三合)麥門冬(一升)
右㕮咀以水一斗煮腎令熟去内藥煎取三升半分
四服日三夜一十日更服一劑大全方忌猪肉蕪荑
桃李雀肉酢等物一方有人參無附子大豆
丹參膏(出千金方一名滑胎丹參膏)治養臨月服令滑而易産
姙娠十月五臟俱偹六腑齊通納天地氣於丹田故
使關節人神皆偹但候時而生姙娠一月始胚二月
始膏三月始胞四月形體成五月能動六月筋骨立
七月毛髮生八月臟肺具九月糓氣入胃十月諸神備
日滿即産矣宜服滑胎藥入月即服此藥
丹參(半觔)芎藭當歸(各二兩)蜀椒(五合有熱以大麻仁八合代)
右㕮咀以清酒溲温停一宿煎成膏以猪脂四升微
火煎膏色赤如血膏成新布絞去滓每日取如棗許
納酒中服之不可逆服至臨月乃可服舊有常驗
甘草散(出千金方)令易生母無疾病未生一月内預服過
三十日行步動作如故兒生墮地皆不覺
甘草(一兩)黃芩(一用茯苓)乾薑吳茱萸大豆黃卷
蔴子仁桂心大麥蘖(各三兩一方用粳米)
右搗篩酒服方寸七日三煖水服亦得
麥門冬散(出聖惠方)治姙娠一兩月惡食手足煩悶
麥門冬(去心)大腹皮(剉各一兩)知母人參(去蘆頭)黃芩
枳殼(炒微黃去穣各三兩)
右為末每服四錢以水一大盞入葱一兩煎至五分
去滓食前温服
黃芩散(出聖惠方)治若曾傷二月胎者當預服此
黃芩人參(去蘆頭)阿膠(搗碎炒黃燥各一兩)當歸(五錢剉微炒)吳
茱萸(一分湯浸七遍焙乾微炒)
右為散每服四錢以水一盞入生薑半分煎至五分
去滓食先温服如覺大便不安加烏梅一兩
苧根飲子(出聖惠方)治姙娠二三月胎動
生苧根(二兩)甘草(炙微赤剉)黃芩白芍藥當歸(剉微炒各)
(一兩)
右細剉和勻每服五錢以水一大盞入棗三枚煎至
五分去滓食前温服
竹茹散(出聖惠方)治姙娠三四月胎動不安手足煩熱面
色萎黃
竹茹麥門冬白茯苓梔子仁黃芩(各一兩)
甘草(五錢炙微赤剉)石膏(二兩)
右為散每服四錢以水一盞煎至六分去滓食前温
服
柴胡(去苖)人參(去蘆頭各一兩)甘草(炙微赤剉)紫蘇根葉大腹
皮陳皮(湯浸去白皮微炒各五錢)木通(三分剉)
右為散每服四錢以水一大盞煎至五分去滓食前
温服
赤茯苓散(出聖惠方)治姙娠四五月頭重耳鳴時時腹痛
赤茯苓桑寄生蔓荆子(各一兩)人參(五錢去蘆頭)防
風(去蘆頭)刺薊(各三分)
右為散每服四錢水一盞煎至六分去滓食前温服
人參散(出聖惠方)治姙娠四五月胎不安或有所下
人參(去蘆頭)當歸(剉微炒)芎藭黃芩艾葉(微炒)桑寄
生乾熟地黃(以上各二兩)阿膠(二兩搗碎微炒令黃色)甘草(炙微)
(赤五錢)吳茱萸(湯浸七遍焙炒五錢)
右為散每服三錢以水一中盞煎至五分去滓食前
温服
乾地黃散(出聖惠方)治曾傷五月損胎預服
熟地黃甘草麥門冬(去心)五味子黃芩桑
寄生(各五錢)
右為末每服三錢以水一大盞煎入生薑半分棗三
枚煎至三分去滓每於食前温服
桑寄生散(出聖惠方)治姙娠五月胎不安腹内㽲刺痛日
夜不止不欲言語四肢昏沉宜服安胎
桑寄生木通(剉)赤茯苓當歸(剉微炒)知母(各一兩)
甘草(炙微赤)白芷遠志(去心)陳橘皮(湯浸去白皮焙各五錢)熟
乾地黃(二兩)
右為散每服四錢以水一盞煎至五分去滓不拘時
温服
敗蒲散(出聖惠方)治姙娠五六月或患腹内㽲痛兼有惡
血下日夜不止
敗蒲白术訶梨勒(煨去皮)枳殼(麩炒微黃去穣)當歸(剉微炒)
厚朴(去麄皮塗生薑汁炙令熱黃色各一兩)阿膠(二兩搗碎炒令黃燥)白芷
赤芍藥艾葉(微炒各五錢)
右為散每服四錢以水一大盞入生薑半分煎至五
分去滓不拘時候温服
桑寄生飲子(出聖惠方)治姙娠五六月患心腹脹滿口乾
腹中㽲刺疼痛不止
桑寄生木通生乾地黃訶梨勒皮白术
赤茯苓當歸(剉微炒)
右細剉和勻每服五錢以水一大盞入葱白七寸豉
五十粒煎至五分去滓不拘時候温服
柴胡散治曾傷六月胎者預服此
柴胡紫苑(即紫蔵)白术麥門冬(去心)熟乾地黃
芎藭肉蓯蓉(酒浸一宿刮去麄皮炙令乾各一兩)甘草(五錢炙微赤)
右為散每服四錢以水一大盞入棗三枚煎至五分去
滓於食前温服
茯苓散治姙娠六七月忽覺四肢煩疼心悶口乾頭
痛
茯苓黃芩麥門冬(去心)石膏(各一兩)梔子仁甘
草(炙微赤剉)秦芁(去苖各五錢)
右為散每服四錢以水一盞煎至六分去滓入竹瀝
半合更煎三兩沸不拘時放温服之
紫苑飲子(出聖惠方)治姙娠六七月傷寒咳𠻳氣急
紫苑(洗去毛土)桑根白皮(各五錢)乾棗(七枚)燈心(二十寸)生薑
(一分)陳橘皮(一兩焙)
右細剉和勻以水三大盞煎至一盞半去滓食後分
為四服日三服夜一服
葱白雌雞丸(出聖惠方)治姙娠七月忽驚恐動搖腹痛卒
有所下足厥冷苦傷寒煩熱腹滿短氣常若頸項及
腰背強悉主之
葱白(十四根)半夏(湯浸七遍去滑)黃茋黃芩人參(去蘆頭各)
(一兩)生薑阿膠(搗碎炒令黃燥二兩)甘草(炙微赤)旋覆花(各五錢)
右細剉先取黃雌雞一隻治如食法以水一斗煮雞
取汁五升去雞下藥煎至三升入酒二升更煎四升
去滓每於食前温服一小盞
半夏飲子(出聖惠方)治姙娠七八月或因驚恐或是傷寒
煩熱肚腹滿脹氣促腫重
半夏(湯浸七遍去滑)黃茋人參(炙微赤去蘆)麥門冬黃芩
甘草(各五錢)
右細剉和勻每服五錢水一大盞入生薑半分葱白
七寸煎至五分去滓不拘時候温服
當歸散(出聖惠方)治姙娠八九月因悞損胎不安腹内㽲
痛下血不止胎死活未知但姙娠腹内㽲痛或漏胎
胞
當歸(剉微炒)芎藭桑寄生艾葉(微炒各一兩)阿膠(二兩)
(搗碎炒令黃燥)
右為散每服四錢以水一大盞煎至五分去滓入酒
一合更煎三兩沸不拘時候放温服之
赤石脂散(出聖惠方)治姙娠八九月胎動時有所下腹内
㽲刺疼痛
赤石脂白术當歸(剉微炒)乾薑(炮製剉)蘆根桑
寄生(各五錢)地龍(一分)艾葉(三分微炒)鍾乳粉芎藭鹿
茸(去毛塗酥炙令黃)熟地黃厚朴(去麄皮塗生薑汁炙令黃香熟各二兩)
右為散每服三錢酒水各半中盞煎至六分去滓不
拘時候温服
甘草湯(出聖惠方)治姙娠十月滿足入月預服
甘草黑豆(炒熟)糯米大麻子(各一兩)乾薑(炮製剉)
白茯苓吳茱萸(湯浸七遍焙乾微炒各五錢)
右為散每服食前以煖酒調下二錢入月不時取服
地黃芎藭丸(出聖惠方)治姙娠氣血虛弱令胎不長和氣
養胎
熟乾地黃厚朴(去麄皮生薑汁灸各一兩)芎藭當歸(切焙)龍
骨阿膠白石脂(各三分)白茯苓(去黑皮)柴胡(炒燥)刺
薊桑寄生(焙乾)黃茋(剉各五錢)甘草(炙剉一分)人參(三分)
右為細末煉蜜和丸如梧桐子大每服三十丸不拘
時候温服粥飲下日三服
人參丸(出聖惠方)治姙娠胎不長宜服養胎
人參白茯苓(去黑皮)當歸(切焙)柴胡(去苖各一兩)枳殼(三分)
厚朴刺薊桑寄生(各一兩)甘草(五錢)
右為細末煉蜜和丸如梧桐子大每服二十丸不拘時
候食前温水吞下一方加阿膠一兩
熟地黃湯治姙娠胎萎燥羸瘦不長
熟乾地黃(焙)甘草(炙剉)白术白茯苓(去黑皮各三分)阿膠
(炙燥)木香(各一兩)細辛(去苖葉)人參防風白芷(各五錢)
右㕮咀每服三錢以水一盞煎至七分去滓温服日
三服
蒸大黃(出千金方)治姙娠養胎令易産
大黃(三十銖蒸)枳實芎藭白术杏仁(各十八銖)芍藥
乾薑厚朴(各十二銖)吳茱萸(一兩)
右為末煉蜜和丸如梧桐子大每服空心酒下二丸
日二不知稍加之
黃茋湯(出聖惠方)治姙娠胎不長安胎和氣思飲食利四
肢
黃茋(剉)白术人參麥門冬(去心焙各三分)芎藭甘
草(炙剉各五錢)陳橘皮(湯浸去白皮焙)前胡(去蘆各三分)白茯苓(去黑)
(皮一分)
右㕮咀每服三錢以水一盞入生薑三片棗三枚同
煎至六分去滓食前温服
白术湯治姙娠胎萎漸覺羸劣面色黃黑腹臟虛冷
白术(炒二兩)芎藭芍藥厚朴(去麄皮生薑汁炙)當歸(切焙)
人參甘草(炙剉)阿梨勒(泡去核各五錢)
右㕮咀每服三錢以水一盞入生薑一分煎至七分
去滓温服日三
乾地黃湯治姙娠氣血虚冷不足胎不長
熟地黃(焙)阿膠(米炒)芎藭當歸(各二兩)赤芍藥甘
草(炙剉)人參(各五錢)
右㕮咀每服三錢以水一盞入粳米少許同煎至七
分去滓温服日三服
白术散治姙娠胎不長養
白术(三兩)芎藭芍藥人參阿膠(炙令燥各一兩)甘草
(炙剉五錢)
右為末每服三錢以葱粥飲調下日三服一方如腹
痛加芍藥心下毒氣痛倍加芎藭吐唾不能飲食加
細辛一兩半大棗二十枚煎服之更以醋漿水服之
若嘔亦以醋漿水服
白术當歸湯治姙娠胎萎燥胎漏腹痛不可忍
白术當歸(切焙)芎藭人參阿膠(炙燥各二兩)艾葉
(焙乾一兩)
右㕮咀每服五錢以水一盞酒半盞入棗三枚拍碎
同煎至一盞去滓分二服空心一服午食前一服
橘皮湯治姙娠虚冷胎萎燥不長
陳橘皮(湯浸去白皮焙)厚朴(去麄皮薑汁炙各三分)當歸(切焙)人參
阿膠(灸燥各五錢)白术(二兩)
右㕮咀每服三錢以水一盞入生薑切一分棗三枚
擘破同煎至七分去滓温服
熟乾地黃治姙娠胎萎燥過時未産滋氣血益胞臟
熟乾地黃(炒)當歸(切焙)熟艾(炒乾)芎藭(各一兩)阿膠(炙燥)
甘草(炙剉焙各五錢)
右㕮咀每服三錢以水一盞煎至七分去滓温服
艾葉湯治姙娠胎中虚冷致胎燥萎不長
艾葉(炒)芎藭當歸(炙剉)乾薑(炮)白术(各一兩)
右㕮咀每服三錢匕水一盞煎至七分去滓温服
三一方有甘草無乾薑
桑寄生湯治姙娠胎萎燥不動心中急痛
桑寄生(剉)白茯苓(去黑皮)人參萎蕤(各一兩)白术(二兩)
右㕮咀每服三錢匕以水一盞入粳米半合生薑一
分切同煎至七分去滓溫服日三
當歸散治姙娠胞中虛胎不長致令萎燥
當歸(切焙)甘草(炙剉)乾薑(炮)芎藭(各一兩)白术(二兩)
右㕮咀每服三錢匕以水一盞入大棗三枚擘破同煎
至七分去滓空心温服
白术散調補衝任扶飬胎氣治姙娠宿有風冷胎痿
不長或失于將理動傷胎氣以致損墮懷孕長服壯
氣益血護胎臟
白术川芎(各四兩)川椒(炒出汗三分)牡蠣(煆二分)
右為末酒調一錢日三夜一如苦痛加芍藥心下毒
痛倍加川芎吐唾不能飲食加細辛半夏各一兩大棗
二十枚服之腹有漿水服之若嘔亦以醋漿水服之
復不觧者小麥汁服之以後其人若渴者大麥粥服
之病雖愈盡服之勿置忌雀肉桃李
當歸飲治姙娠胎萎燥
當歸(切焙一兩)芎藭阿膠(炙剉各三分)白术(半兩)
右為麄末每服三錢匕以水一盞煎至七分去滓溫服
日三
阿膠湯治姙娠胎痿燥全不轉動
阿膠(炙燥一兩半)當歸(切焙一兩)甘草白术(二兩)
右麄搗篩每服三錢匕以水一盞煎至九分去滓溫服
日三
枳殼散常服養胎益氣安和子臟治胎中一切惡疾
見方在滑胎類
地黃丸治婦人血衰不足經脈候滯澁至子宫不榮
姙娠多病胎不長成用熟乾地黃不拘多少切焙為
末蜜煉和丸如彈子大每服一丸空心煎當歸酒嚼
下温酒下亦可
治婦人懷胎不長
用鯉魚長一尺去腸肚以水漬没納鹽及棗煮令熟
取汁稍飲之當胎所腹上有汗出如牛鼻狀甚者雖
有所見胎須不安者十餘日輙一服此令胎長大平
安
轉女為男
夫天地者形之大也隂陽者氣之大也惟形與氣相資
而立未始偏廢男女媾精萬物化生天地隂陽之形氣
寓焉語七八之數者七少陽也八少隂也相感而流通
女子二七天癸至男子二八天癸至則以隂陽相合而
兆始故也語九十之數者九老陽也十老隂也相包而
踐形故隂窮於十男能圍之陽窮於九女能圍之則以
隂陽相生而成終故也元氣孕毓皆始於子推之男左
旋積歲三十而至己女右旋積二十四而至己巳為正
陽隂實從之自己懷姙推之男左旋十月而生於寅女
右旋十月而生於申申為三隂寅為三陽而生育之時
著矣其禀賦也體有剛柔脈有強弱氣有多寡血有盛
衰皆一定而不易也以至分野異域則所産有多寡之
宜吉事有祥則所夢兆有各應之類是故揚豫薄壤多
女雍冀厚壌多男熊羆為男子之祥蛇虺為女子之祥是
皆理之可推也胎化之法有所謂轉女為男亦皆理之
自然如食牡雞取陽精之全於天産者帶雄黃取陽精
之全於地産者操弓矢持斧斤取剛物之見於人事
者氣類潛通造化密移必於三月兆形之先蓋方儀則
未具陽可以勝隂變女為男理固然也又云張華慱
物志曰姙娠必謹所感感於善者生子必善感於惡者
生子必惡故不可見惡物異禽毒獸切忌食驢馬犬兔
龜鱉鵝鴨無鱗魚粘膩難消化諸物葱薑乳餅等属用
醬和藿食損胎難産惟務簡静動止有節三箇月之後
聽誦讀經典諷詠詩書静處飬心目不視惡色耳不聽
惡聲如此生子必賢明端正忠孝夀考也
方
丹參丸(出千金方)治婦人始覺有孕養胎并轉女為男
丹參續斷芍藥白膠白术栢子仁
甘草(各二兩)人參芎藭乾薑(各三兩)吳茱萸橘
皮當歸(各一兩)白芷冠纓(燒灰各一兩)乾地黃(一兩五錢)
蕪荑(十八銖)犬卵(一具乾)東門上雄雞頭(一枚)
右為末蜜和丸如梧桐子大酒服十丸日再稍加至
二十丸
又方(出千金方)
用蠶一枚以井花水服之日三服
轉女為男者蓋陽施隂化所以有娠遇三隂所會多生
女子但懷娠二月名曰始藏精成為胞至於三月謂之
始成胎血脈不流象形而變是男女未定故令於未滿
三月間服藥方轉令生男也
以斧置姙娠床下繋刃向下勿令人知恐不信者
令待雞抱卵依此置窩下一窩盡出雄雞神效如
此雖未試亦不可不知者一法覺三月尿雄雞糞
處
凡受胎三月逐物變化故古人立胎教能令生子良善
長夀忠孝仁義聰明無疾蓋須十月内常見好景象毋
近邪僻真良教也如有觸忤傷胎各有治法初覺有娠
時可轉女成男(出千金方)
取弓努弦縳婦人腰下滿百日去之一法絳囊盛
帶左臂
紫宫玉女秘法
取雄雞尾尖上長毛三莖潛安婦人卧蓆下勿令
知之驗
又法取夫髮及手足甲潛安卧蓆下勿令人知
姙娠纔滿三月要男法(出千金方)
以雄黃半兩衣中帶之要女者以雌黃帶之一方
絳囊盛帶之
惡阻(附論)
夫姙娠阻病者謂之子病巢氏病源謂之惡阻若禀受
怯弱有風氣或有痰飲旣姙娠便有是病有其狀顔色
如故脈息和順但覺肢體沉重頭目昏眩擇食惡聞食
氣好食酸醎甚者或作寒熱心中憤悶嘔吐痰水胸膈
煩滿恍惚不能支持初姙皆然但疾有輕重耳輕者不
服藥亦不妨重者須以藥療之宜服半夏茯苓丸二方
專治阻病然此二藥比來少有服者半夏有動胎之性
蓋胎初結慮其易致寒熱發作不可不謹也張仲景傷
寒論云婦人傷風續得寒熱發作有時此為熱入血室
有用黃龍湯小柴胡湯去半夏此蓋為姙婦而設也宜
以白术散或人參丁香散人參橘皮飲子試之亦效皆
不用半夏動胎等藥服者知之水飲倚積結聚為痰
人皆有之少者不能為害多者成病必且妨害飲食乃
至嘔逆姙娠之病若嘔甚者傷胎也原病之由皆謂氣
不調或風寒乘之冷入於胃故成斯病也亦惡阻之一
也又曰婦人所食糓味化為血氣下為月水凡姙娠
之初月水乍聚一月為腜二月為胚三月為胎胎成則
男女分食於母之血焉則腜胚之時血氣未用五味不
化中氣壅塞所以脾胃不思糓味聞見於物故惡心有
所阻也其病心中憤悶頭重目眩四肢怠惰惡聞食氣
是矣姙娠之初經随内閉以氣養血當是之時腸胃
茹雜散入焦膈若素有痰飲輙飲與血摶食則嘔吐頭
目旋暈憎聞食氣喜啖酸醎四肢倦怠不勝支持多卧
少起厭厭懶墮名曰惡阻已産之後胞外餘血敗瘀流
利名曰惡露蓋惡者不善不净之義阻者阻截之義血
摶痰飲伏於胞絡難除也當漸消之内裹於胞臟隨胎
而至不可遲也當亟逐之故胎前惡阻病者心中憤悶
頭重脹眩四肢沉重懈惰不欲執作惡聞食氣欲噉酸
醎多睡少起世云惡食是也乃至滿三月四月日已上
大劇者不能勝舉也此由婦人本體虚羸血氣不足骨
力又弱兼當風受冷太過心下有痰水挟之而有姙娠
旣已痰水漬於臟氣不宣故心煩憒氣逆則嘔吐血旣
不通經絡痞澁則四肢沉重被風則頭眩故有胎而病
惡阻也所謂欲有胎者其人月水尚未來而顔色皮肉
如常但加沉重憒悶不欲飲食不知患所在脈理順緒
四時平和即是欲有胎也
方
半夏茯苓湯(出千金方)治姙娠阻病心中憒悶空煩吐逆
惡聞食氣頭眩體重四肢百節疼痛沉重多卧少起
惡寒汗出漸極黃瘦
半夏生薑(各三十銖)乾地黃茯苓(各三十銖)橘皮旋
復花細辛人參芍藥芎藭桔梗甘
草(各十二銖)
右㕮咀以水一斗煮取三升分三服若病阻積月日
不得治及藥服冷熱失候病變客熱煩渴口生瘡者
去橘皮細辛加前胡知母各十二銖若變冷下痢者
去乾地黃入桂心十二銖若食少胃中虚生熱大便
閉塞小便少者加大黃十八銖黃芩六銖餘依方服
一劑得下後消息者氣力冷熱增減方調定更服一
劑湯便急服茯苓湯丸令能食有力便強徤也忌生
冷酸滑油膩菘菜海藻一方加棗二枚名半夏湯衛
生寳鑑無細辛三因方無旋復花有紫蘇葉
茯苓散(出千金方)治姙娠阻病患心中煩悶頭眩重增聞
飲食氣便嘔吐悶煩顚倒四肢垂弱不自勝持服之
即效要先服半夏茯苓湯兩劑後可服此常服此藥
消痰水令能食強力養胎
茯苓(去皮)人參(去蘆)桂心(熬)乾薑(炮)半夏(一方洗七次炒黃)橘
皮(各一兩)白术葛根甘草(炙)枳實(各三兩)
右為末蜜和丸如梧桐子大米飲服二十丸漸加至
三十丸日三服肘後方無乾薑半夏橘皮白术葛根
只五味又云姙娠忌桂一方有麥門冬忌海藻菘菜
羊肉餳糖桃李雀肉鮓
陳橘皮丸治姙娠阻病心中煩悶頭眩惡聞食氣常
嘔吐悶亂顚倒四肢怠惰不自勝舉先服半夏茯苓
湯兩劑後次服此
陳橘皮(去白炒)白茯苓(去黑皮各一兩)白术甘草乾薑
(炮)半夏(温水洗去滑)枳實(去穣炒各二兩)
右為末煉蜜和丸塗酥為劑搗令勻熟如梧桐子大
每服二十丸生薑湯下食前服
治姙娠惡阻嘔吐不止頭痛全不入食服諸藥不效者
用此藥理血歸原則愈(出大全良方)
人參甘草川芎當歸赤芍藥丁香(各五)
(錢)白茯苓白术陳皮(各一兩)苦梗(炒)枳殼(去穰炒各)
(一分)半夏(泡洗七遍切炒黃一兩)
右㕮咀每服三錢加生薑五片棗一枚煎
麥門冬(出聖惠方)治姙娠心煩憒悶虚燥吐逆惡聞食氣
頭眩四肢沉重百節疼痛多卧少起
麥門冬子芩赤茯苓(一兩)柴胡赤芍藥陳
皮人參苦梗桑寄生甘草旋復花(各五)
(錢)生地黃(二兩)
右為麄末每服四錢水一盞薑半分煎至六分去滓
無時溫服
安胎飲(出永類鈐方)治懷三月四月至九月胎惡阻病心
中憒悶頭眩目昏四肢沉重懈怠不欲執作惡聞食
氣欲啖醎酸多卧少起嘔逆不食或胎動不安非時
不能轉動腰腹疼痛或不時下血及姙娠一切疾病
並皆治之
甘草茯苓(去皮)當歸(去蘆)熟地黃(酒蒸焙)芎藭白术
黃茋(去苖)白芍藥半夏(泡洗七次切炒)阿膠(切粉炒)地榆(各等)
(分)
右㕮咀每服三錢水一盞半生薑四片煎至八分去
滓温服無時候如或惡食但以所思之物任意與之
必愈按姙娠禁忌食物雞鴨鯉魚膾兔犬驢騾山羊
肉魚鱉葅雞雀桑椹又按胎教論云令母常居静室
多聽美言聽人講論詩書陳說禮樂耳不聽非言目
不視惡事心不起邪念能令生子敦厚福夀忠孝仁
義聰明無疾斯乃聖人所留胎教也
一方無半夏地榆有人參桑寄生一方無白术黃耆
半夏地榆有艾葉又名膠艾湯加白茯苓
枳殼丸治姙娠阻病心中煩悶頭眩聞食氣即嘔吐
逆四肢無力不自勝舉
枳殼(麩炒微黃去穣)人參(去蘆)肉桂(去麄皮)半夏(湯洗七遍去滑)白术
葛根(剉)白茯苓(各一兩)麥門冬(一兩五錢去心焙)乾薑(炮)甘
草(炒赤各三兩)陳橘皮(湯浸去白皮焙一兩)
右為末煉蜜和搗二三百杵丸如梧桐子大每服不
拘時候以生薑粥飲下三十丸
茯苓湯治姙娠惡阻嘔逆惡心四肢疼痛惡聞食氣
怔冲煩悶多損墮宜安胎調勻血脈
白茯苓(去皮)旋復花(各二兩)陳橘皮(一兩五錢)芎藭人參
桔梗(去蘆頭炒)甘草(炒令赤色)芍藥(各一兩五錢)生乾地黃(二兩五錢)
細辛(去苖一兩)
右麄搗篩每服三錢匕水一盞同煎至六分去滓溫
服不拘時候
旋復半夏湯治姙娠阻病心下憒悶嘔逆不食惡聞
食氣頭暈四肢百節煩悶多卧少起
旋復花(去枝萼)芎藭細辛人參甘草(炙以上各五錢)
半夏(湯泡七次)赤茯苓(去皮)當歸(去蘆頭酒浸)乾生薑陳皮
(去白以上各一兩)
右㕮咀每服四錢水一盞半薑五片煎至七分去滓
温服不拘時候
桔梗湯治姙娠阻病心中憒悶虚煩吐逆惡聞食氣
頭眩體重四肢疼痛煩熱多卧少起惡寒汗出羸瘦
桔梗(剉炒)半夏(湯洗七遍去滑)白茯苓(去黑皮)細辛(去苖葉)芎藭
人參甘草芍藥(各一兩)熟乾地黃(微炒三兩)
右㕮咀每服五錢以水一盞半生薑五片同煎至六
分去滓温食後日二服
半夏飲治姙娠惡阻心中憒悶聞食氣即吐逆四肢
百節疼痛多汗黃瘦
半夏(湯洗去滑生薑汁製)白茯苓(去黑皮各三分)細辛(去苖葉)旋復花
桔梗赤芍藥陳橘皮(去白炒)甘草(炙各五錢)熟乾地
黃(焙一兩一分)
右㕮咀每服三錢水一盞入生薑五片同煎至七分
去滓空心食前温服
茯苓湯治憂怒并氣攻血溢停留胃脘惡聞血腥嘔
吐食飲不下姙娠中脘宿冷冷血侵皮惡聞食氣病
名惡阻
半夏(一兩湯洗七遍)茯苓熟地黃(各二兩)橘皮細辛
人參芍藥川芎(各一兩二錢)
右剉散每服四錢水二盞薑七片煎至七分去滓空
腹服有客熱煩渴口瘡者去橘皮細辛加前胡知母
腹冷下痢者去地黃入桂心炒胃中虚熱大便秘小
便澁去地黃加大黃一兩八錢黃芩六錢
人參散治姙娠一兩月惡聞食氣手足悶煩
人參(去蘆頭)知母枳殼(麩炒微黃去穣各三分)陳橘皮(一兩湯浸)
(去白瓤焙)甘草(炙微赤剉)麥門冬(去心)黃芩大腹皮(剉以上各五錢)
右為末每服三錢以水一中盞入生薑一分煎至六
分去滓不拘時候温服
白术散治姙娠阻病心中憒悶頭昏目眩四肢沉重
惡聞食氣好喫酸醎菓食多卧少起三月四月皆多
嘔逆百節酸痛不得自舉
白术厚朴(去麄皮塗生薑汁炙各一兩)白茯苓(一兩五錢)葛根
甘草(五錢炙微赤剉)麥門冬人參陳橘皮(各一兩)
右為散每服四錢以水一中盞入生薑半分煎至六
分去滓不拘時候温服
厚朴丸治姙娠阻病頭疼胸煩悶往往氣脹不飲食
厚朴(去麄皮塗生薑汁炙赤令香)白术陳橘皮(湯浸去白瓤焙)前胡
(去蘆各一兩)赤茯苓(一兩五錢)麥門冬(去心)人參半夏(湯洗七遍)
(去滑各三分)
右為末煉蜜和搗二三百杵丸如梧桐子大每服以
生薑粥飲下二十丸不拘時服
陳橘皮丸治姙娠阻病心胸氣滿腹脹脇㽲痛腰重
陳橘皮(湯浸去白瓤焙)當歸(剉微炒各一兩)乾薑(炮裂剉)艾葉(微炒各五)
(錢)赤芍藥(五錢)芎藭(三分)甘草(炙微赤剉)吳茱萸(湯浸七遍焙乾微炒)
(各一分)
右為末煉蜜和搗二三百杵丸如梧桐子大不拘時
候以粥飲下二十丸
人參橘皮湯治阻病嘔吐痰水姙娠三月以來惡阻
逆或初姙娠擇食頭痛寒熱間作四肢不和心虛者
服之一名八味淡竹茹湯
人參(去蘆)陳橘紅白术麥門冬(去心各一兩)甘草(三錢)
厚朴白茯苓(去皮各五錢用赤茯苓亦可)
右為麄末每服四錢水一盞半淡竹茹一塊彈子大
生薑三片煎至七分去滓澄清温服空心食前一方
無茯苓門冬一名甘草橘皮湯
柴胡散治姙娠心煩頭目昏重心胸煩悶不思飲食
或嘔吐
柴胡(一兩五錢)赤茯苓麥門冬(各一兩)枇杷葉(去毛)人參
橘紅甘草(各五錢)
右㕮咀每服四錢水一盞薑三片煎至七分去滓温服
柴胡飲(出聖惠方)治姙娠阻病頭疼四肢羸弱不思飲食
唯思睡眠
柴胡(去苗)赤芍藥麥門冬(去心焙)人參黃耆(微炒剉)
甘草(炙各五錢)生地黃(一兩五錢研絞取汁)
右為麄末每服三錢以水一盞入地黃汁一分同煎
六分去滓温服日再服一方無生地黃用生薑煎服
人參飲(出大全良方)治姙娠阻病心中煩悶嘔噦吐逆惡
聞食氣頭眩重四肢百節疼痛嗜卧汗出面色極黃
人參麥門冬(去心)白茯苓(去黑皮)生薑(各三兩)陳橘皮
(湯浸去白焙)甘草(一兩)大棗(五枚)
右剉如蔴豆大分為二劑每劑以水五盞煎取二盞
去滓食前分三服如人行三五里再服一方凡姙娠
惡食者以所思食任意食之必愈忌菘菜醋等物
桑寄生飲(出聖惠方)治姙娠惡阻頭旋嘔吐腰腹㽲痛胎
動不安
桑寄生阿膠(炒燥)柴胡(各一兩)郁李仁(去皮炒五錢)麥門
冬(去心焙)人參刺薊(各一兩)
右㕮咀每服三錢水一盞煎至七分去滓温服不拘
時候一方治姙娠阻病氣攻肩背兩脇肋腰臍下痛
胎動不安無柴胡用生薑煎服
保生湯(出大全良方)治婦人經候不行身無病而似有病
者脈滑大六部俱勻乃是孕婦之脈也精神如故惡
聞食氣或但是一物或大吐或時吐清水此名惡阻
切勿作寒病治之宜服此藥如覺惡心嘔吐加薑丁
香煎服
人參甘草(各一分)白术香附子烏藥橘紅
(各五錢)
右㕮咀每服三錢水一盞半薑五片煎至七分去滓
温服無時或為末調服亦可
犀角散(出聖惠方)治姙娠心煩憒悶虚燥吐逆惡聞米糓
氣頭眩四肢沉重百節疼痛多卧少起
麥門冬苧根(各二兩)黃芩茯神(各一兩)甘草(炙一分)
犀角屑(五錢)
右㕮咀每服四錢水一盞生地黃一分淡竹葉二七
片煎至六分去滓温服
參术飲(出便産須知)專治阻病
橘紅(四錢去白)藿香葉(三錢)浙术(一兩)人參(五錢)丁香(二錢五分去花)
右為末每服二錢水一盞生薑五片煎至七分去滓
温服惡心加乾薑胃膈悶加枳實又云千金半夏茯
苓湯内有半夏姙娠不可服宜服此藥甚妙
人參飲治姙娠阻病心中憒悶頭目眩四肢沉重懈
怠惡聞食氣好飲酸醎菓食多卧少起三月四月皆
多嘔吐百節不能自舉者
人參(三兩)白茯苓(去黑皮)厚朴(去麄皮塗生薑汁炙七遍)白术(各一兩半)
陳橘皮(湯浸去白焙)葛根(剉各一兩)
右㕮咀每服四錢以水一盞生薑五片同煎至六分
去滓温服日再服
白术丸治姙娠阻病頭肩背煩悶氣脹不思飲食
白术厚朴(去麄皮塗生薑汁炙七次)當歸(微炒)陳橘皮(湯浸去兩白各一)
白茯苓(去黑皮)熟乾地黃(微炒各一兩五錢)
右為末煉蜜搗和酥塗為劑令勻熟丸如梧桐子大
每日空心米飲下二十丸早晨日晚各一服
茯苓飲(一名茯苓湯)治姙娠阻病心中煩悶頭眩重憎聞
食氣聞便嘔吐四肢垂不自持(方見本方子煩類)
陳橘皮散(出聖惠方)治姙娠二月三月惡阻病嘔不能食
橘皮(湯浸去白焙)白茯苓半夏(湯洗七次去滑)麥門冬(去心兩各一)
甘草(五錢炙微赤剉)人參(三分去蘆)
右為散每服三錢以水一盞入薑半分淡竹茹一分
煎至六分去滓不拘時候温服
麥門冬丸(出聖惠方)治姙娠阻病頭重不思飲食四肢羸
弱多卧少起
麥門冬(一兩五錢去心焙)柴胡(去苗)枳殼(麩炒微黃去瓤)桑寄生
刺薊(各一兩)甘草(炙微赤剉五錢)
右為末煉蜜和搗三百杵丸如梧桐子大每服二十
丸不拘時候煎淡竹茹湯下
治姙娠惡阻胃寒嘔逆煩悶吐食及心腹刺痛(出大全良方)
人參丁香柿蒂(各一兩)甘草良薑(各五錢)
右為細末每服二錢熱湯送下無時
人參散(出大全方)療初姙娠惡食嘔逆
人參(四兩)厚朴生薑枳殼甘草(各二兩)
右切以水六升煮取三升分三服不拘時候
療姙娠惡食心中煩悶憒熱嘔吐(出大全方)
青竹茹麥門冬(各三兩)前胡(二兩)橘皮(一兩)蘆根(一握白嫩)
右細切以水一大升煮取半升分為二服去滓食前
一服一方無麥門冬用小麥三合體熱四肢煩熱者
加地骨皮
半夏茯苓湯(出大全良方)治姙娠惡阻嘔吐不食
半夏(泡洗七次炒黃)陳皮(各二兩五錢)白茯苓(二兩)&KR1190;砂仁(一兩)甘
草(四兩)
右㕮咀每服四錢水二盞薑十片棗一枚烏梅半箇
煎至七分食前温服如嘔逆甚者加青竹茹一彈子
大同熬空心進
療婦人姙娠惡阻嘔吐不下飲食(出大全良方)
青竹茹橘皮生薑茯苓(各四兩)半夏(五兩)
右細切以水六升煮取二升半去滓分三服不瘥頻
服忌羊肉酢餳等物
加味二陳湯(出危氏方)治受胎一月或兩月嘔吐擇食緣
中脘宿有痰飲經水止煖氣滯所作名曰惡阻
陳皮白茯苓(各一兩五錢)半夏(一兩)白术(七錢五分)粉草(三錢)
右剉散每服四錢生薑三片烏梅一箇煎服未效加
生薑汁
小紫蘇飲(出危氏方)
紫蘇厚朴白茯苓(各一兩五錢)半夏甘草(各三兩)
右剉散每服三錢水一盞生薑五棗棗二枚煎温服
客熱煩渴口生瘡者加知母前胡腹冷下痢加桂心
炒胃中虛熱大小便秘加黃芩頭疼加細辛川芎
麥門冬湯治姙娠惡阻病心中憒悶見食嘔吐惡聞
食氣肢節煩疼身體沉重多卧黃瘦
麥門冬(去心焙)人參(各三分)白茯苓(去黑皮)陳橘皮(湯浸去白)
(焙各五錢)甘草(炙剉一分)
右麄搗篩每服三錢以水一盞入薑一分拍破棗二
枚煎至六分去滓食前温服
人參湯治姙娠一兩月惡食心胸煩亂
人參知母(焙)枳殼(麩炒去瓤令黃)黃芩(去黑皮各一兩)大腹(一枚)
(并皮子用剉碎)
右㕮咀每服三錢以水一盞生薑半分切煎至七分
去滓温服食後日二服
前胡飲治初姙惡阻食即吐逆頭痛顚倒寒熱
前胡(去蘆頭)細辛(去苗葉)白茯苓(去黑皮)甘草(炙)厚朴(去麄)
(皮塗生薑汁炙煙出七次各五錢)
右為麄末每服二錢水一盞生薑一分切同煎至六
分去滓温服不拘時日二服一方加人參
麥門冬飲(出聖惠方)治姙娠阻病胎不安寒熱嘔逆氣滿
不思飲食
麥門冬(去心)人參白茯苓(去黑皮)阿膠(炙令燥各一兩)甘草
(炙剉三分)
右為麄末每服三錢匕以水一盞入生薑一分拍碎棗
二枚同煎至六分去滓食後温服日二服一方加陳皮
薑橘湯治姙娠惡阻嘔吐涎痰不能食
生薑母(一兩一分)陳橘皮(去白焙)青竹茹(各五錢)前胡(去苗三分)
㯽榔(剉二枚)
右剉如蔴荳每服三錢水一盞煎至七分去滓温服
不拘時候
茯苓丸(出肘後方)療姙娠惡阻吐顚倒垂死不自勝持服
之即效
茯苓人參(各三兩)肉桂(熬)甘草(炙)枳殼(炙各五錢)
右搗篩蜜和丸每服二十丸加至三十丸日三服古
今療胎病方有𢾗十首不問虚冷熱胎死者活此方
緣姙娠忌桂所以熬
白术散(出十便良方)治惡阻吐清水甚害十餘日粥漿不
入者
白术人參(五錢)丁香(二錢五分)甘草(一錢)
右為細末每服二錢水一盞薑五片煎至七分温服
醒脾散(出永類鈐方)治姙娠婦阻病嘔逆不食甚者滿口
中無味或作寒熱
草荳䓻(以濕紙裹灰火中煨令紙乾取出去皮用)厚朴(製各五錢)乾薑(三分)甘
草(一兩一分)
右為細末每服二錢水一大鍾棗二枚生薑三片煎
至八分去滓呷服病輕者尺寸脈和便能食舊有橘
紅二兩治寒熱瘧痢不食後人去橘皮以乾生薑代
乾薑治老人氣虚大便秘少涬液引代有竒效一方
用乾薑去橘皮一名醒脾飲子治阻病極為神效
四七湯(出如宜方)治姙娠三月惡阻為病氣鬱生痰
半夏(五兩浸七次)白茯苓(四兩)厚朴(三兩薑汁製)
右㕮咀每服四錢用水一盞半薑三片棗一枚煎至
七分去滓不拘時候服
人參丁香散(出大全良方)治姙娠惡阻胃寒嘔逆翻胃吐食
及心腹刺痛
人參(五錢)丁香藿香葉(各一分)
右為散每服三錢水一盞煎至七分去滓温服無時
人參半夏丸(出聖惠方)治姙娠惡阻病醋心胸中冷腹痛
吐逆不喜飲食
半夏(湯泡七次)人參乾生薑(各五錢)
右為末以生地黃汁浸蒸餅為丸如梧桐子大每服
四十丸米飲送下不拘時候
小地黃丸(出保慶集方)治姙娠吐清水酸心腹痛不能食
人參乾薑(炮各等分)
右為末用生地黃汁丸如梧桐子大每服五十丸米
湯下食前服之濟生方加製半夏等分
治姙娠忽下黃汗如出豆汁(出大全方)
苧根(切二升去黑皮)
右為末以水九升煎取四升每服入酒二升或一升
煎藥取一升分作二服
治阻病(出存仁方)用香附子末熟湯調服
人參半夏丸(出聖惠方)
赤茯苓橘皮(去白)麥門冬(去心)白术厚朴(姜製)甘草
(灸各五錢)
右㕮咀每服四錢水一盞姜七片竹茹少許煎至七
分去滓温服
赤茯苓散(出楊氏家藏方)治姙娠惡阻心胸煩悶頭暈惡心
四肢昏倦嘔吐痰水惡聞食氣
赤茯苓(去皮)半夏(湯浸七遍)陳橘皮(去白)桔梗(去蘆)乾熟地黃
(洗焙各一兩)白术川芎人參(去蘆)赤芍藥(各三分)旋復
花甘草(炙二味各五錢)
右㕮咀每服三錢水一盞半生薑三片煎一盞去滓
熱服不拘時
人參調中湯(出楊氏家藏方)調脾肺養氣治胸膈滿煩悶四
肢煩熱及姙娠阻病心胸煩悶嘔逆不思飲食
人參(去蘆)甘草(炙各五錢)枳殼(麩炒去瓤)厚朴(薑汁製)白术白
茯苓(去皮各一兩)柴胡(去苗)細辛(去葉土)藿香葉(去土)陳橘皮
(去白皮各三分)
右㕮咀每服三錢水一盞生薑三片同煎至七分去
滓食前温服
李氏傳快氣湯(出産經)自初姙娠後惡阻便可服此寬
中快氣益陽輔隂入月滑胎易産
枳殼(五兩)縮砂香附子甘草(各三兩)
右各净稱同炒為末湯調服
温真人方(出産經)
枳殼川當歸木香甘草(各一兩)
右為末湯調服
膠艾湯(出指南方)治姙娠惡阻
阿膠川芎甘草艾葉(各二兩)當歸(三兩)
右為麄末每服五錢水二盞煎至一盞去滓温服覺
冷痛加乾薑二兩
普濟方卷三百三十七
