普濟方卷二百六十八明周王朱橚撰
雜錄門
頭面藥
手膏方
桃仁杏仁(各二兩去皮)橘(一合)赤匏(十枚)辛夷仁芎藭
當歸(各一兩)大棗(三十枚)牛腦羊腦白狗腦(各二)
(兩各色狗亦可)
右搗先以酒漬腦又另以酒六升煮赤匏以上藥令
沸待冷乃和諸腦等勻然後碎辛夷等三味以綿裹
之棗去皮核合于酒中以甆器貯之五日以後先洗
手訖取塗手甚光潤而忌火炙
手脂法
猪胰(一具)白芷桃仁(去皮)細辛(各一兩)辛夷冬瓜仁
黃瓜蔞仁酒(二升)
右煮芷沸去滓膏成以塗手面光潤
手膏又方
白芷(四兩)芎藭藁本萎蕤冬瓜仁棟仁(各三)
(兩)棗肉(三十枚)猪胰(一具)冬瓜瓤汁(一升)橘肉(十枚)瓜蔞仁
(十枚)
右以水六升煮取二升酒二升援猪胰取汁桃仁研
入以洗手面
口脂方
硃砂(二兩)紫草末(五兩)丁香末(二兩)麝香(一兩)
右以甲煎和為膏盛於匣内即是甲煎口脂如無甲
煎即名唇脂非口脂也
唇脂法
蠟(二分)甲煎(一合須别作自有方)紫草(半分)硃砂(二分)
右於銅鍋中微火煎蠟一沸下羊脂一沸又下甲煎
一沸又内紫草一沸次硃砂一沸瀉著筒内候凝任
用之
合口脂法
好熟硃砂(三兩)紫草(五兩)丁香末(二兩)麝香末(一兩)
口脂(五十挺)沈香(三斤)烏藥上蘇合(一兩半)麝香
(二兩)栙香(五兩)白膠香(七兩)雀頭香(五兩)丁香(一兩)蜜
(一斤)
右並大柯六兩粗搗碎以蜜拌和分為兩分内甆器
瓶内其瓶受大四升内訖以薄綿幕口以竹篾交結
蔽瓶口
藿香(二兩)資宿(一兩)零陵香(四兩)茅香(一兩)甘松香(一兩半)
右以水一升酒一斤漬一宿與胡麻油一斗二升内
煎之為澤去滓勻分著二壜各受一斗掘地著壜令
壜口與地平土塞壜四畔令實即以上甲煎瓶器覆
中間一尺糠火燒之常令著火糠作火即散著糠三
日三夜燒十石糠即好冷出之綿濾即成甲煎蠟七
斤上硃砂一斤五兩研令精細紫草十一兩於蠟内
煎紫草令濕好綿濾出停冷先於炭火上消蠟内甲
煎及攪看色好以甲煎調硬如煎軟即加蠟竹刀子
挑上看硬軟著紫草於銅鍋内消之取竹筒合兩口
脂法紙裹繩纏以鎔脂注滿停冷即成於口脂模法
取乾竹徑頭一寸半一尺二寸鋸截下兩頭並不得
節堅頭三分砍之去中分前兩相者合令蜜先以冷
甲煎塗摸中合之以四重紙裹筒令縫上不得漏以
繩子牢纏消口脂瀉中令滿停冷解開就摸出四分
以竹刀子約筒截割令齊整所以約筒口齊故也(前有)
(麝香末一兩後又有麝香二兩未詳)
一凡人早晨洗面之時先須含水在口微嗽動以手澣
水洗眼在大漱又洗以水盡為度予自六十歲聞老
人之言至令六十歲末嘗廢一日縱有緊急之事亦
不失又自十月冬初以來嗽口洗眼更不洗面又於
每夜刷牙後必以水浸髭髯逾時方住迨今髭髯未
白宜記之
𫝊身香粉方廣南四時攝生論
粟米(一斗作粉)青木香麻黃根附子(炮)甘松香
藿香零陵香牡蠣(已上各二兩)
右杵為末絹袋盛浴後𫝊身其粟米粉若用英粉亦
妙
製脂粉法
桃花粉方
光明砂雄黃熏黃(並研末)真珠末鷹糞珊
瑚雲母粉麝香(用當門子)鹿角粉(無論多少各等分)
右九味研以細為佳就中鹿角粉多少許無妨
燒輕粉法
右做曲用金絲礬一斤明礬一兩半鹽十四兩合水
銀一斤每一兩銀二兩曲煞千搥用上
造臙脂法
準子鉚(一斤别搗)白皮(八錢别搗)胡桐淚(五錢)波斯白石蜜(兩磥)
右于銅鐺器中著水八升急火令魚眼沸内紫鉚
又沸内白皮訖攪令調又沸内胡桐淚及石蜜總經
十餘沸紫鉚並沈向下即熟以生絹濾之漸漸浸疊
絮上好淨綿亦得有番餅小大隨情每浸訖以竹夾
如乾脯於炭火上炙之燥復更浸浸經六七遍即
成若得十遍以上益濃美好
鹿角粉方
取鹿角三四寸截之乃向炊竈底燒一遍去中心虛
惡者并除黑皮訖搗作末以絹篩下水和帛絹四五
重置角末於中絞作團大小任意於炭火中熟燒即
將出火令又搗碎作末還以水和更以帛練四五重
絞作團如此四五遍燒搗碎皆用水和已後更三遍
用牛乳和燒搗碎於甆器中用玉鎚研作末將和桃
花粉佳
括樓作粉法
深掘取括樓大根厚削皮至白處寸切之水浸一日
一易水經五日取出爛搗研以絹袋盛之澄濾令極
如法作粉去水服方寸七日三四
製油法
省油方
蛤粉浮萍草遠志舍粉(居上上松)黃丹(已上各一分)
右為細末每油一兩用藥一錢可點照一月
出油藥
龍骨烏魚骨滑石定粉(各一兩)風化石灰(四兩)
右為末冬月熟坑&KR1020;夏用日炙
出油藥
滑石(五兩)赤石脂(三錢)蜜佗僧(五錢)白土(五兩)
右為細末於汚衣水調塗紙貼在以熱熨乾即去如
有此痕再上用熱亦可用白土烏魚骨碾末塗之亦
可
合油窗油法
麻油(四兩)桐油(三兩)定粉(一錢)萆麻子(一百粒)
右先研定粉萆麻子令細將麻油同打候勻熟然後
入桐油再打成油使須猛日中便乾方有光彩歌曰
桐三油四不須煎百粒萆麻細細研定粉一錢相和
合太陽相射便光鮮
省油方
細辛遠志丁香瓦松(各等分)
右研為末每四兩油内可著一錢點至一月不止
去油汚
以海螵蛸白蟮土各一兩滑石一錢為末擦油處
煎油法
真麻油(一碗)握濃皂角水(濾去滓一碗)
右二物并一處須用磁器内煎以杖子攪每碗煎至
七分候冷澄清者用碗底濃者不用
治油頭
立春立取正帶霜菜葉左右揩之
出油方
右用白石脂研碎絹羅兒隔過有油處摻定用紙隔
熨過如有顔色衣服亦不改色
製麯法
酒麯方
麵(一百斤)菉豆(二斗)桂花(俱要六兩)川芎砂仁丁香
益智白术人參萆撥檀香胡椒紅
豆細辛官桂附子回香陳皮南星
(一兩)乾姜蓯蓉茱萸杏仁茯苓木香
良姜
右為細末三伏内取寅日寅時水浸菉豆去皮蒸熟
一處和藥末麵豆踏成磚塊用楮葉包裹繩子縛吊
於麯房内封開無使透風三七二十一日打開窗紙
出氣至八月中秋每米一石十六斤浸米六日去漿
淋洗蒸熟米麯搗碎和勻先一日用河水煎漿花椒
四兩清油四兩葱白四兩一處煎漿看天色冷暖撘
蓋至七日八日上槽取清酒澄清裝泥頭頓收久矣
無妨
麵(一千斤)豆(二石五升)麥牙末(三斗)蒼茸末蓼末(五斗)占米
(一石作粉子)生姜(二十自然)浙沈香檀香桂心丁香
細辛茱萸川椒萆撥川芎甘草
當歸陳皮紅豆藿香白茯苓(二斤半)南星
白豆蔲防風附子(五斤)木香官桂胡椒
人參白术杏仁
右為細末白麵一千斤用藥和勻六月三伏取寅日
寅時水和麵豆同藥末一處和勻踏造薄麯塊用楮
葉依法包裹每米一石用麯二十五斤煎熟湯三斗
先米二石後三日再投或米一石仍煎漿放冷夏之
春八日冬十二日去滓取清酒或裝半罈封口造臘
酒依前法
廣木香細辛砂仁甘草南星肉豆䓻
桂花桂皮桂枝胡椒川椒杏仁
白术(無茯苓亦可)白檀良姜萆撥天仙子芫
花陳皮甘松川烏頭
右各等一兩為細末每米一斗用一兩或一兩半臨
下脚須和使甆底用
細酒麯方
官桂(五兩)桂花(五兩)南星(三兩)紅豆(四兩)廣木香(五兩)丁香(四兩)
砂仁(二斤)細辛(五兩)芫花(三兩)苦參(四兩)良姜(五兩)陳皮胡
椒(四兩)川烏(六兩)川芎(三兩)川姜(四兩)川椒(四兩)白术(四兩)香附
子(四兩)香白芷(三兩)馬蓮花(四兩)姜黃(三兩)肉豆䓻地黃
(四兩)茯苓(三兩)甘菊花大回香(四兩)山豆(三兩)乾姜(四兩)萆
撥(五兩)廣苓苓(四兩)
右為細末用白麵八十斤菉豆二斗煮熟先用前藥
内二斤四兩發一料再用白麵通四百斤菉豆一石
五斗
酒麯藥方
木香(四兩)白术(四兩)甘草(四兩)藿香(三兩)丁香(二兩半)白芷(二兩)
(半)零陵香白附子(二兩)白茯苓(二兩)川烏(一兩)白豆䓻
(二兩)桂花(四兩)良姜(二兩)川芎(三兩半)甘菊花(四兩)陳皮(三兩)細
辛(二兩)半夏(三兩)杏仁(四兩)官桂(二兩)
三奇六神麯法
白虎白麵(一百斤)勾陳蒼茸(搗汁二升)青龍青蒿(自然汁三升)
騰蛇野蓼(搗汁四升)玄武杏仁(去皮尖看麵乾温水用)
右一處拌勻稍乾為妙用大盆罨一宿于伏内上寅
日踏極實為度甲寅戊寅庚寅乃三奇也卧鋪如麯
法
棖麯法
右用大香棖十個蒸餅十個先將蒸餅焙乾為細末
將棖子去穰研爛如泥入蒸餅末搗勻以圈子打成
麯餅子慢火焙乾
製酒法
仙酒方
黃栢獨活苦參桂花藿香香附姜
黃良姜乾姜滑石甘松山柰
右件各等分用蓼子草黃荆根二件洗淨煎湯藥各
一錢重用糯米一升和前藥為丸如彈子大米一斗
每升作一百丸
蜜酒
好蜜(二斤)水(一碗)細麯(一升半)好乾酵(二兩)
右先熬蜜水去花沫令絶冷下麯酵三日熟
製茶法
臘茶
檀香甘松丁香縮砂木香石榴皮
明礬白豆䓻(以上各三錢)薄荷(五分)
右為末篩過入上等春茶一斤以粉草三兩重熬膏
入窠隂乾不令過火後入麝香合子薰過
製鮓法
做鮓方
用荷葉封瓶口用紙數重再封瓶口内上用飛鹽上
蓋之用好精肉十斤切作薄片子用飛鹽八兩同勻
醃三兩個時辰又用香油半斤或六兩滚熟葱數十
斤細末又用熟米麯約兩碗茴香末一兩花椒去目
一兩為麄拌勻入瓶内
製蠟燭法
澆燭法
玄胡索赤芍藥定粉蛇床子
右為細末油蠟各一斤用藥末一錢先油一斤蠟三
分之一化開研用藥末攪勻澆三兩遍添蠟一分又
澆三兩遍再添餘蠟則重硬如一重矣布心須用新
布勿令煎過則不明此燭可作極大者有三妙一省
蠟二極明三更耐於真蠟捍心洗布澆燭之類止用
常法凡燭上工皆能之
皂角油蠟燭法
右用青油一斤好肥皂十鋌先將皂水潤煨過搥碎
以少湯浸援取濃汁真令皂角無苦味以絹絞去滓
其汁如麵糊先傾油在鐺中初記確多少分數然後
下皂角汁攪勻慢火熬仍不住手攪直候油到原
記處即下蠟半斤攪令極勻傾在磁盆器中别以盆
盛水冰之極凝取出香色過於真者皂角汁不見只
底下有少細滓若作燭衣尋常捍燭法夏月上面微
以薄薄澆之尤佳
製墨法
煉法
每烟重一兩紫草六莖藿香五分甘松五分香白芷指
大一塊搥細陳皮秦皮同訶子一個紫藤香指大許
用水同煎取七分去滓將藥水一半煎阿膠二
錢重皮膠一錢重入皂角指大將烟在金桌子上煉
成丸大小如意成定用印印之印入灰池一宿風乾
不可見日墨乾以水用布揩光極良此法甚黑若輕
粉少許尤光烟三兩重膠一兩水二兩一錢重硃砂
十分之一綠礬半硃砂之數每烟一斤用膠五兩二
錢大小和勻用臼搗礬與紫草蓋復諸色耳取黑用
黑光盒子盛之隨手蓋上
膠法
每烟一兩用魚膠一錢半阿膠二錢秦皮黃連訶子
黃栢白芨白歛紫礦各五分水一小盞煎至半盞將
兩色膠同浸冬月一宿春夏少時先將魚膠就原藥
汁煮軟打令無麤滓再同阿膠一處碗盛蒸化熱調
烟不可大遲或如燥添湯做成錠便入灰中三日取
起用木截草蘸水略洗乾用刷子出光如或要香可
入獐腦在烟内或入香白芷茅香同煎藥汁亦得每
烟一斤用膠五兩六錢
取烟法
右用真桐油二分麻油一分燈盡點火白碗蓋高二
寸每盞用燈心四五莖萆麻子二粒搗碎莫令傷火
煙白旋旋取烟
燒煙法
右以桐油一斤栢子仁巴豆各二錢重為末打入油
内令勻燈盞二十個滿盛油燈心大者每盞用五莖
點著上以碗蓋候一食時即取烟頻掃為佳不得合
燈燎著恐白以油盡為度可得烟八分重
製麵法
作麵法
右用阿膠水和甘草膏少許硼砂紫子和勻蘸過眼
乾脫印法用麻油蒸過揩之貴家用胡桃核油或松
子油亦可
油索麵方
每麵十五斤正月用鹽十二兩二月用鹽十二兩三
月鹽十四兩四月鹽十五兩五月鹽十九兩六月鹽
二十兩七月鹽十九兩八月鹽十八兩九月鹽十四
兩十月鹽十二兩十一月鹽十兩十二月鹽九兩
製藥法
收藏藥法
沈香置舊盛蜜瓶中雖綿歷歲月其香清潤不殘麝
香包外再以莖荷葉裹之可使香氣不聞於外檀香
以蠟攪麵為糊刷原藤紙封之可經久不泄丁香貯
以新罐繫油單紙封口則不燥頻焙則不蛀臘子雞
寇毛相思子同入素衫合用内收之則不耗人參以
細辛逐層間積納新瓶中密封之可不蛀腽肭臍宜
雜漢椒獐腦等同處收之則蟲不蛀駝酥經春月以
瓶盛閉沈之井中冬間取出不效天雄附子用漢椒
拌入新瓶内掛近火處可不蠧白花蛇薄以桐油抹
勻紙裹置石灰中永久不壊碙砂每裹雜以乾薑六
兩同收置於暖處不可潤川芎及白附子宜曬燥同
石灰末收之可久不損紫蘇和根暖曬乾以火微燒
其根畔則其葉不落淮棗略用些麻油拌勻盛入新
瓮緊蒙收之不損皂角蒸過曬乾以籃盛掛厠室側
雖經久不蛀凡貴細生熟藥材並用好厚藤蠟紙重
復包裹緊齊收藏則雖經歷歲月藥性不泄仍於春
雨秋隂時節時復檢點之
藥性畏忌
梁隠居曰上藥一百二十種為君主養命以應天中
藥一百二十種為臣主養性以應人下藥一百二十
五種為佐使主治病以應地合三百六十五種應三
百六十五度隂陽配合母子兄弟根莖花實草木骨
肉有單行者相須者有相使者有畏者有相殺者有
相惡者不可合用至於相反與有毒者制之無法服
之皆能殺人不可不知也
藥八數種
單行者七十一種相須者一十二種相使者九十種
相畏者七十八種相殺者三十六種相惡者六十種
相反者一十八種
藥十八反
人參紫參沙參玄參丹參芍藥細辛並反藜蘆白芨
白歛半夏瓜蔞貝母並反烏頭烏啄大戟芫花海藻
甘遂並反甘草芫花海藻並反大戟
藥貴六陳
枳殼茱萸并半夏橘皮狼毒及麻黃六般之藥宜陳
久入用之方功效良
伏硝
用柳枝湯煎煮三周湯減再添熱水煮則伏火又用
雞腸草栢子仁和為丸如彈子大於瓶内燒自然汁
伏火
製硫黃
蚌粉益母草(即茺蔚子)
去氣
菠䔖草五倍(煮)古拜生薑固石羔寒水
石雌雄黃滑石
製水銀法
飛水霜法
水銀(一斤)朴硝(八兩)大醋(八兩)黃礬(十兩)錫(二十兩成煉三通者)玄精
(六兩)鹽花(三斤)
右七味先煉錫訖又温水銀令熱乃投錫中又搗玄
精黃礬令細以絹下之又搗錫令碎以鹽花并玄精
黃礬等合和以醋拌令濕以鹽花一斤籍底乃布藥
令平以朴硝蓋上訖以盆蓋合以鹽灰為泥泥縫際
乾之微火三日旺火四日凡七日去火一日開之掃
取極須勤心守勿使須臾間解慢則大失矣
造水銀霜法
水銀石硫黃伏龍肝(各十兩細研)鹽花(一兩鹽末是也)
右四味以水銀别鐺熬石硫黃碎如豆并别鐺熬之
良久水銀鐺熱石硫黃消成水即併於一鐺中和之
宜急傾併併不急則兩物不相入併訖下火急攪不
得停手若停手即水銀别在一邊石硫黃如灰死亦
别在一處攪之良久硫黃成灰取見水銀即與伏龍
肝和攪令調并和鹽末攪之令相得别取鹽末羅於
鐺中令遍底厚一分許乃羅硫黃伏龍肝鹽末等於
鐺中如復蒸餅勿令全遍底羅訖乃更别羅鹽末覆
之亦厚一分許即以盆覆鐺以灰鹽和土作泥塗其
縫勿令乾裂裂即塗之唯令勿洩炭火氣飛之一伏
時開之用火先緩後急開訖以老雞羽掃取皆在盆
上凡一轉後即分舊土為四分以一分和成霜研之
令調又加二兩鹽末凖前法飛之訖棄其土又以餘
一分土和飛四分凡得四轉及初飛與五轉每一轉
則棄其土五轉而土盡矣若須多轉更用新土依前
法飛之七轉而可用之
結水銀成砂(闕)
以谷精草(闕)
製玉法
製玉易雕
以蟾蜍熬為膏用塗玉上則易於雕琢
製金銀銅鐵法(闕)
製銅變白(闕)
以真阿膠(闕)
袪蠅法
驅蠅蚊
用黎蘆末置酒飯中引蠅至者必死終是不絶不若
用柳枝酒放在房門外引其去乃妙
又方
用蒼术藜蘆末在房内焚之稍可袪去予謂不若黃
草布遍糊窗
又方
用鋸末曬乾以硫黃多信少用和作香筒燒之
治蒼蠅
用臘月臘日即冬至後三戌日買猪版脂一個用鉢
盛貯掛在後架上一方懸於厠上余居霅川暑日趙
德言留飯坐間全無蠅子咸切訝之渠云不獨此也
因擕手往庖視之亦無一蠅叩其法祕不言遂力懇
乃笑曰此小術耳用臘日猪版脂一斤或二斤罐貯
懸於厠上次年試用之果驗此理殆不可曉
袪蚊法
辟蚊子法
五月五日取老蛤一隻將好粗墨一塊入蛤口内用
紅線縛住蝦蟇用羅鏡取正午方掘一穴五寸深埋
於内直至第二日午時却取出蝦蟇口中墨要用時
於壁上畫葫蘆一個永不去咬人却不可打死如欲
去時次早用扇去拭所畫葫蘆則後用靈驗取墨時
須要蝦蟇活死則不大驗
樗皮散辟蚊子
臭樗皮(細切)阿魏芫花夜明砂(炒)羅木(鎊)
右五味粗搗篩以慢火於房内烟之
薰蚊子
香附子蒼术(半斤)雄黃(别研)獐腦(别研各五錢)
右為細末入雄黃獐腦和勻重羅打作香印爇之恐
獐腦濕難打臨用時略焙令燥
驅蚊蚋壁虱
蒼术(一斤)木蓽子雄黃(各二兩五錢)
右為細末蜜丸如彈子大床下燒一丸或於蚊合時
當門燒之薰落如麵靜盡一方加當歸
辟蚊方
詩曰木蓽川芎分兩停雄黃減半始為精煉蜜為丸
如皂大一夜齁直到天明於香爐文武火燒仍辟惡
蟲
去蚊蟲
右五月取浮萍隂乾燒烟又治消渴以浮萍汁服之
治蚊蟲
以鰻鱺魚乾者於室燒之即蚊子化為水矣
又法
五月五日取浮萍草曬乾及二月收苦練花夜明砂
合搗為末作香印燒蚊子盡去
又法辟蚊子(一名浮萍散)
以浮萍羌活搗為末加蒼术白膠香亦得如香焚之
蚊去
翼日掛帳無蚊子辟蚊子呪曰
天地太清日月太陽隂陽太和急急如律令勑面太
隂念七遍吸氣吹燈草上點之
驅蚊子詩三首
夜明砂與海金砂二味和同苦練花每到黃昏燈一
捻蚊蟲飛去别人家
木蓽茅香分兩停雄黃少許也須秤每到黃昏燈一
炷安床高枕至天明
萍朴揀活芎天仙术最雄搗羅為香爇一夢見周公
驅蚊藥方
每用木屑一斗入天仙藤四兩裁斷剉碎同研為末
如印香焚之蚊蚋悉去
又方辟蚊子及諸蟲
以苦練子栢子菖蒲為末慢火燒之聞者即去
又方
五月採浮萍隂乾加白膠香蒼术等分燒薰之水閉
日更值女星日造帳子雖蚊多之地亦絶無之蓋女
土蝠蚊之所畏者
又方治蚊蟲
浮萍厚朴羌活川芎(各等分)
右為末作香篆燒其蚊遠去
辟蚊蚋
以送迷香合羌活為丸散夜燒之
袪虱法
虱子藥
百部秦芁馬鈴草藜蘆苦參一處搗每番漿衣著一
捻至老不受虱子咬
又方治大小兒頭身上遍有虱
用藜蘆一兩山柰子一兩研為末頭上摻上自然落
去入糨子内和作糊糨衣袴亦自去之如水銀用茶
末涶津和作綿繩繫腰亦可
辟虱藥
川芎蓽撥分兩同雄黃加位蜜和勻休道辟虱二寸
廣一炷明香永不生
薰衣虱法
以百部秦芁各一兩為末煙薰衣虱自落
身虱方
用水銀和鶴虱末帛揉之為孛繫衣自落
辟虱
用蜈蚣浮萍曬乾燒烟薰之則去清鹽水遍洗床席
上即絶
治去牛犬虱
用百部根作煮湯洗牛犬虱即去
治殺蟣虱
用牛遍太常貯名遍特今潞州上一種名便特六月
有八月結實採其根搗末油調殺蟣虱根苖主療大
都相似
治頭上虱
用藜蘆為細末摻擦在髮中經宿虱子皆乾死自落
頭虱方
用麻油調輕粉塗髮
驅壁虱方
用獨活末不以多少鋪撒於床褥席上壁間
又方
用桐油油紙油帽撘在衣架上并房内左右上下皆
掛著其虱自無
又方
用雄黃一兩信二錢為細末和勻木滓作蚊烟燒之
其氣味可辟時時燒薰
又方
用綠礬熬水調麵糊紙糊床壁再以綠礬熬水掃壁
坑櫈床上
又方
蒼术(四兩)當歸(二兩)木蓽子(三兩)雄黃(一兩五錢)
右研為末蜜丸如彈子大以猛火焚之於床坑上燒
烟薰之其臭無比却要將衣被鋪蓋别置一所逐日
各房蒸之
治虱子方
凡人多虱者將及冬市水銀百文臘茶一大錢於手
掌内以津唾調開將綿作繩挼勻外以絹作袋裹之
繫於腰間隔一二重帶之甚妙須年年易之
一方治壁虱
予獨居親用自到京師家人共有三十餘口每到宿
臥坐地必上下用紙糊無一空處嘗燒香至睡床坑
上俱無其物蓋在人自愛潔淨收拾鋪蓋常時撿復
並不曾見有壁虱其餘離遠各房未免竟無
殺蟣虱
以大空根皮作末油和塗蟣虱皆死
去蟣虱
以虱建草挼取汁沐頭盡死人有誤吞虱成病者搗
絞汁服一合
殺蟣虱
以牛扁根搗末調油塗之
去虱
取水竹葉生食之
袪蟲食皮法
韉被蟲蝕方
取茣茱搗末和麵作糊塗韉面煎茱萸汁刷之蟲永
斷
氊被蟲蝕方
則取黃蒿有子者暴乾鋪氊中捲之令遍置閤上十
年不蝕
辟蟲
採薺花置席下能辟蟲
雕清
治身面刺墨先用竹筯子依字令畫熟牛血將隨血
點之字劃科深以藥再點待□乾即落之次以長肉
膏貼之瘢痕無矣仍忌雞羊肉鴨印鮓醬房室一月
新石灰(一升)蕎麥桿灰(半碗)落藜草灰(半碗)巴豆(三十枚去殼)
胡椒(三十粒)木鼈子(一個去殼)
右以三灰一處和勻三藥一處研細别置一簸箕攤
著帛於箕内安灰於帛上箕下安瓦鉢盛貯用沸湯
五錢淋取汁候稍沈勿用脚將汁入銚熬沸纔乾又
添直待煎至半錢許如兩呷多大乾即剗起入器内
以椒豆等三藥投攪令勻便用黃蠟封固勿泄氣候
冷挑一星微點舌頭即時潰爛些少過一刻便是此
其驗也臨時用之
白蓮散治瘢靨及雕青或肌肉肉破以紙灰烙用紙
灰漬入肉中不去便似雕青不去宜用此藥
花碱(二錢)桑子灰(一錢)糯米(三錢)風化石灰(五分)
右將藥盛在一處小磁罐内上用瓦蓋口用黃泥固
濟以文武火焙乾定半時取出藥用乳鉢研令極細
每用先以針尖撥過黶子用藥少許乾貼忌油膩物
及當風行立
五灰膏
桑柴皮棗柴灰蕎麥稭灰
右等分燒灰淋水煎次白石灰淋水刺入共煎成膏
入
治身上印文雕青方
取水蛭以雞子一枚搯開小頭内水蛭以皮兒蓋合
封著直至蛭食盡雞清乾其水蛭自死取汁查之一
方用白馬汗塗之
治身上及面上印文方
用針刺字上破以醋調赤土朱𫝊之乾又易以黑滅
即止
又方
右以未滿月小兒屎傳上一月即没
取字法
硼砂瓦灰白龍骨木賊白石脂蜜佗
僧桑柴皮信(少許)
右為末先濕字後摻藥末以熨斗熨之乾隨落
藏果菜法
去木瓜酸味
以粉塗生木瓜則去酸味
藏大栗
以沙藏之隔年如生而潤
去汚衣法
洗油墨
蒼术(二兩)黑牽牛(二兩)赤小豆(一升)皂角(二挺好者)
右為細末白水丸如彈子大以滑石為衣每洗用一
百丸只作末亦得久汚衣水浸一宿然後洗桐油之
類皆洗之如新加蕶陵香白芷在内亦可作洗面梳
頭藥
去油方
白石脂滑石白膳土陳石灰烏魚骨
右等分為末洗衣
神仙無瑕散去油汚顔色繡作衣服服書畫者
龍骨(一兩五錢)海螵蛸滑石(各二兩)白膳土(一兩)
右為細末以摻汙處良久揉之便落如欲急用以紙
襯熨之末盡再用以淨為度如衣物等油了多時却
用麻油塗在舊迹過些小不如仿前法用其妙如神
去油法用之汙處如新
白膳土黑牽牛(等分)滑石(減半等分亦得)
右為細末先以紙一兩幅摻藥一重在上次將油汙
衣鋪在藥上再用藥一重於衣上又鋪紙一重方用
熨斗於紙上熨之少刻除之去藥油已去如未淨再
換藥熨去其藥鍋内炒過仍可用熨火不可太猛
洗油法
滑石龍骨白膳土(等分)
右為細末摻油汙處良久揉去即淨更不須澆熨若
加黑牽牛末尤妙一上未淨再上藥即淨去矣一方
白膳土一斤滑石四兩赤石脂龍骨各一兩同研細
乾摻之良久揉便落
洗油汙衣服方
白礬(一兩)滑石(二兩)軟石(三兩燒過妍如粉)
右研令極細以摻油汙處良久揉之便落
洗桐油墨汙法
不得犯水只以黑牽牛花杏仁末乾挼落
急救油衣粘併法
右以黃土泥水和如煎麵餅表裏塗之隂乾一宿以
水濯去之不粘也
去漆汙衣服
以真杏核敲取仁台椒等分爛研以揩汙處淨為度
漆已乾者恐不可用孫盈仲嘗衣一新褐道服過舅
家見一胡床據之而坐不知其新漆未乾也既而遍
身皆汙漆臣者偶先𫝊北方未試亟合而用之效居
倉卒二藥不盡好然汙亦盡去餘跡隠隠而已
松脂著人手足及衣氊褥洗不去法
嚼杏仁洗之立去除采色衣物等著車脂及油膩等
米研煮作飯洗之即不損緋紫碧綠一云車脂嚼粟
以水洗之蠟以蜜水洗之極驗
洗油膩方造墨人以洗手極淨及以洗手甚妙
茶茗子(即食茶子也)杏仁(去皮尖如引洗壓去油)
右等分肥皂洗手如洗字以藥末安字上以熨斗略
熨彈之即落
洗衣法
以莙薘菜隂乾燒灰淋汁洗不動色
洗墨汙衣法
以蝙蝠糞著水洗之一方用牽牛末洗之便去
楊梅汁汙衣
用硫黃燒烟薰去
洗桐油
以生銀杏肉擦汙處令透用熱湯澆洗盡去
墨汙
用馬糞擦數次
車頭油脂汚
用口嚼生栗子揉
洗衣法
不使碱將筆取太陽氣念元亨利貞七遍就水上寫
濟字又取太陽氣寫流字却將水浣洗衣服自然白
淨
洗手上黃梔諸色入肉
以米醋煮灰汁同洗皆脱
又方去松脂著人手足及衣氊褥洗不去法
煮小便和皂角洗佳以酒洗亦加以蜜湯洗之平復
不損色
出油龍粉散
龍骨烏魚骨滑石定粉(各一兩)風化石灰(四兩)
右五味搗羅為末如冬月用熱坑上&KR1020;夏日頭炙
出油白粉散
右白脂石研碎絹羅隔過有油處摻定用紙隔熨斗
熨如衣服有顔色者亦不改色
洗衣
用梅葉搗爛泡湯洗之易淨
洗葛蕉衣服
用梅葉挼清水洗之經夏不脆
洗膩衣
以芋煮汁洗之如白玉
殺衣中蠧魚
以楂子置衣箱中佳
製弩箭藥法
合弩箭藥
大金藤飛蠱藤地菊地油麻吕公縧
棹木悶多羅根百蛇藤萆麻子根波楞
根烏龍藤爛藥(少許)半天藤木通
右各等分為麤末用淨瓦碗一個地上撅一孔放碗
在孔内用薄竹笆蓋在碗口上用生茅草三葉十字
放在竹笆上後放藥末在竹笆上用大樹葉或諸般
樹葉蓋在藥上留頂上一孔却用温灰團團煨住頂
上放炭火燒徐進火量時抽出茅草著黃色為度取
出竹笆用碗内藥汁調擴藥母乳鉢内研爛不稀不
稠就搽上箭頭上曬乾後用粟殼草燒煙薰箭頭此
箭見血便死每一錢擴藥母須搽七根箭頭為放此
箭筒裝不要走了氣常掛燒灰火有煙處搽藥時箭
頭上用綿子些少纏住箭頭上然後搽藥上如此藥
不脱落
解箭頭藥
大昂頭(解牙齒緊又能治塗罨腫痛喉内疼痛)木統管(解擴治肚痛)小昂
頭(解散治骨脈疼痛毒瘡擂爛酒調)木都管(解擴藥治百木死氣)九將官(解身)
(骨疼痛)山桂皮(治大畜散)山百脚(解住血存生氣治痢)飄風浪(解水面生)
(氣)飄風散(解散氣血脤)山明靈(解飛蛇)水明靈(解水中高龍魚鼈)
大銅鑼木(煮水洗爛藥)銀龍水(治嘔吐)解吐藤(解吐)白龍藤
(解百蛇)青龍藤(解百蟲噴心)南蛇藤(解百蛇氣)猛蛇藤(解蛇)烏龍
藤(解擴藥子)大烏蛇(解蛇)霜涼藤(解喉)蝴蝶藤(解迷悶困睡)大蚶
藤(解牙緊)半天藤(解喉)小烏蛇藤(解蛇)大金藤(解身骨疼痛)醖
斗藤(洗身骨緊硬)左轉藤(解藥身一切轉)解血藤(解血氣)引預藤
(諣諭衆生氣即天門冬)白蛇藤(解蛇)木通藤(解手足軟弱)車帶藤(洗刀)
(傷)蜈蚣藤(治蜈蚣洗腫毒)川石藤(治攀觔發)破石攀藤(解冷睡即猢猻)
(美)百萬解(解衆生氣即金剛根)照頂木(煮洗腫爛)七鬭根(洗刀傷骨節)
銀弟(解擴)金弟(解擴)縛脛(解衆生氣木藥發用水浸軟細如筯縳頂上箭不藥箭不)
(裂喉)通引藤(引出生氣)項賈藤(解牙緊)小丁如藤(解洗箭口)身硬
藥(煮水洗身)山獸藤(解山上烏猿如發此藤煎酒喫洗之)高樓望月(根解飛禽)
山都管(解擴藥)
右為末引子用五倍子為末用鹽等分熖硝等分烏
梅肉多用水煎爛同煉搜為膏磁罐收之不許乾子
如不酸倍加五倍子烏梅肉此係酸藥各每服一錢
重噙化下日進三服治被藥箭傷隨即先用此藥疎
醒後却服定心丸
定心丸方
母丁香(減半)木香硼砂焰硝甘草沈香
雄黃辰砂(各等分)
右將前五十味藥同八味煉蜜為膏用罐盛之每服
一錢噙化日三服為丸加米粥
解擴藥箭
大昂頭九將官大統管木都管山都管
金弟銀弟地菊山苦練金藤紗藤
山百脚
右件為末合成用酒煎滚於加鹽摻温服不犯鐵器
用銅銚煎將原燒藥竹笆燒作灰碾細酒調服全解
子藥煎過藥合就得每服一餅細嚼薑湯送下如痢
不止涼水補之更用涼水洗手然後飲粥
大戟(五兩)地油麻(一兩)土當歸(一兩)
右為末用稠米糊為餅子即過藥
千里漿(一名水葫蘆)
木瓜紫蘇葉桂皮烏梅肉赤茯苓(各五錢)
右為細末煉蜜為丸如彈子大噙化一丸嚥津
又方
百藥煎烏梅肉紫蘇葉人參甘草麥
門冬
右各等為細末煉蜜丸噙化
藥箭方
八月採烏啄搗笮莖取汁日煎為射罔以𫝊箭射走
獸十步倒也中人則死速宜解之
靛法
法靛甕青藥
烏頭草烏蒼术川山甲斑猫芫花
甘遂紅豆白芷青娘子紅娘子蠶蟲
信石苦參山查砂仁狗脊川芎
南星甘草天仙子半夏巴豆當歸
天麻人參附子(各等分)
右隨靛多少用藥靛自發都下染坊家常用
普濟方卷二百六十八
