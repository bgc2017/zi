普濟方卷六十明周王朱橚撰
咽喉門
總論
夫咽者應五臟六腑往還神氣隂陽通塞之道也喉嚨
胞囊舌者並津液五味之氣本也咽門者肝膽之候也
其重十兩廣二寸五分胃管長一尺六寸主通五臟六
腑津液神氣應十二味若臟熱則咽門閉而氣塞若腑
寒則咽門破而聲嘶母薑酒主之熱則通之寒則補之
若寒熱調和病不生矣喉嚨者脾胃之候也重十二
兩長一尺二寸廣二寸其層圍十二重應十二時主通
利水榖之道往來神氣若臓熱喉則腫塞氣不通鳥翣膏
止之若腑寒喉則耿耿如物常欲塞癢痺涎唾熱則開
之寒則通之不熱不寒依臟調之咽者胃之系喉者
肺氣之所通咽以嚥物喉以候氣咽喉嚨三者各有所
司咽者舌本之根因物之至推而納之以通胃所司者
納而不出喉者候氣之呼吸以通肺所司者有出有入
嚨者舌下二竅但閉口齒屈舌於上腭則津液滿以通
心所司者有出無入風邪客於喉間氣鬱而熱則壅遏
而為咽疼熱氣生於肺胃風毒藴隆則腫結而為喉痺
尸咽者隂陽不和脾肺壅盛風熱毒氣不能宣通故令
尸蟲發動上蝕於喉或疼如䘌之候也榖賊者榖芒強
澁藏於米而誤食之滯於咽門不能𫝊化故風熱併聚
與血氣搏遂令腫刺如喉嗌之生榖賊也胃脘實熱燻
炙上焦發為白頭赤根因有咽瘡之證臟腑停寒則氣
縮如物窒礙其間亦有喉閉之證若懸癰生於上腭雖
不關於咽喉所以暴腫者亦熱氣使然也咽喉懸癰關
要所係病不急療皆能殺人凡咽喉病毒氣歸心胷前
腫滿氣煩促下部洞泄不止者死候也一十八種喉
風證論曰一單蛾風其形圓如小筯頭大生於咽喉關
上或左或右關下難治二雙蛾風有兩枚在關喉兩邊
亦圓如小筯頭大關下難治三蟬舌風自舌下再生重
舌者是四牙耆風牙根上聚成&KR2043;毒者五木舌風其舌
相似煮熟猪舌不能轉動者六舌黃風自舌上腫痛黃
色者是七咬牙噤口風近牙窮頭作臖口噤不開者八
魚口風如魚吸水者不治九聚毒塞喉風喉關聚毒涎
唾稠密發寒熱仍分上下三關破毒下關難治十玄耆
蠱毒風上嗌食搶水外腫形如雞卵者十一搶食風一
名飛絲毒口中或食腥惡發泡者十二臘頰風腮臉絡
腫者是從牙窮頭碎此毒若成湏要半月調理十三纏
喉風自耳邊過頥下赤色者是也亦有寒熱甚者傷人
十四松子風口内滿喉赤如猪肝逆張吞則關閉塞飲
食不能者是用藥後口内散點松子樣腫則喉響如雷
者不治十五崩砂疳口風自舌上牙齦上下腫赤口内
作脹如湯熱牙齦漸爛甚者亦能脱齒十六連珠風自
上作毒或初成一箇碎而又作一箇以三五七九箇者
是十七蜂子毒或在腮臉痒爛或在喉關舌下作臖如
黃金蜂者是十八走疰瘰癧風頸項結核五七箇皮膚
赤腫作寒熱者咽與喉會厭與舌此四者同在一門
其用各異咽以納氣故咽氣通於天喉以納食故喉氣
通於地會厭管乎其上以司開闔掩其咽其食不下掩
之其喉錯必舌抵上齶則會厭能閉氣喉矣四者交相
為用闕一則飲食廢而死矣故難經言七衡門而會厭
之不為吸門及其為病也一言可了一言者何曰火内
經曰一隂一陽結謂之喉痺王太僕註云一隂者手少
隂君火心主之脉氣也一陽者手少陽相火三焦之脉氣也二
火皆主脉並絡於喉氣熱則内結結甚則腫脹腫脹甚
則痺痺甚而不通則死矣夫足少隂循喉嚨挾舌本手少
隂上挾咽此二者誠是也至於足陽明下人迎循喉嚨
足太隂挾咽連舌本手太陽循咽下膈足厥隂循喉嚨
之後此數經皆言咽喉獨少陽不言咽喉而内經言一
隂一陽結謂之喉痺何也盖人讀十二經多不讀靈樞經
中别一篇具載十一經之正别其文云手少陽之正繞髀
入毛際合於厥隂别者入季脇之間循胷裏属膽散上
之肝貫心以上挾咽出頥頷中散於面繫目系合少陽
於外者也又手少隂心主之正下淵腑三寸入胷中别属
三焦出循喉嚨出耳後合少陽脘骨之下是手少陽三
焦之氣與手少隂心主之氣相合而行於喉嚨也推十
二經惟足太陽别下項其餘皆凑於喉嚨然内經何為
獨言一隂一陽結為喉痺盖君相二火獨勝則熱結正
絡故痛且速也故曰一言可了者是也故十二經中言
嗌乾嗌痛咽腫頷腫舌本強皆君火為之也惟喉痺急
速相火之所為也夫君火本猶人火也相火者猶龍火
也人火焚木其勢緩龍火焚木其勢速内經之言喉痺
則咽與舌在其間耳以其病同是火故不分也世之醫者
各詳其状強立八名曰單乳鵝雙乳鵝單鬪喉雙鬪喉
子舌脹木舌脹纏喉風走馬喉痺熱氣上行結纏於喉
之兩傍近外腫以其形似是謂乳鵝一為單二為雙也
其比乳鵝差小者名鬪喉熱結於舌下復生一小舌子
名曰子舌脹熱結於舌中舌為之腫名曰木舌脹木者
強而不柔和也熱結於咽頷腫遶於外且麻且痒腫而
大者名曰纏喉風喉風喉痺暴死者名曰走馬喉痺此
八種之名雖詳若不歸之火則相去遠矣其微者可以
鹹耎之而大者以辛散之今之醫者皆知其有藥也如
薄荷烏頭白礬殭蚕朴硝銅綠之類也至於走馬喉痺
何待此乎其生死反掌之間耳其最不誤人者莫如砭
針出血血出則病已昔余以治一婦人木舌脹其舌
滿口諸醫不愈以金䤵鍼小而銳者砭之五七度腫减
三日方平計取出血幾至盈斗又治一男子纏喉風表
裏皆作腫藥不能下余以凉藥灌於鼻中下十餘行又
以拔毒散傅之陽起石燒赤與伏龍肝各等分為細末
日以新水掃百遍三日熱始退腫始消又嘗治一貴婦
喉痺盖龍火也隨用凉劑而不可使冷服為龍火宜以人火
逐之人火者烹飪之火是也乃使爆於烈日之下於高
堂之上令侍婢携火爐坐藥銚子上使藥極熱不至火
沸通口時時呷之百餘次龍火自散此以熱行寒不為
熱病扞格也故大抵治喉痺用針出血冣為上策但人
畏針委曲旁求瞬息喪命凡用針而有針瘡者宜搗生
薑一塊調以熱白湯時時呷之則瘡口易合銅人中亦
有灸法然痛微者可用病速者恐遲則殺人故治喉痺
之火與救火同不容少待經火鬱發之發謂發汗然
咽喉中豈能發汗故出血者乃發汗之一端也故願君
子毋執小方而曰吾藥不動臟腑又妙於出血若幸遇
小疾而獲效不幸遇大病而死矣咽喉病毒氣歸心
胷前腫滿氣煩促下部洞泄不止此死候也實熱論
一用敗毒散加黃芩半夏連翹倍用桔梗用生薑薄荷
煎痰盛者加石膏同煎即效凡服此藥早晨服則午後
攻作午後服則子時攻作天明退用針則無此攻作若
服此藥後自利即換作虚熱醫後藥不可用服敗毒散
後失音即服加减秘𫝊降氣湯二用生料消風散加玄
參全蝎薄荷白水煎服三用前二藥不退用生料洗心
散更加一二味去風毒藥為妙四用前二藥不退用防
風通聖散立效虚熱論一用雙解散乃升麻葛根湯
消風散加玄參黃芩薄荷二用秘𫝊降氣湯加生薑黃
芩三如痰盛用桑白皮湯磨沉香吞養正丹仍用桔梗
半夏湯冷木附湯等藥調理又一證上秘下瀉用秘𫝊
降氣湯吞碧雪散附子理中湯如無用桑白皮湯亦可
喉痺者毒客於喉間氣結藴積而生熱故喉腫塞而
痺痛脉沉者為隂浮者為陽若右手關上脉隂陽俱實
者是喉痺之候也亦令人壮熱惡寒七八日不治則死
喉痺論
夫喉痺者喉裏腫塞痺痛水漿不得入也人隂陽之氣
出於肺循喉嚨而上下也風毒客於喉間氣結藴積而
生熱故喉腫塞而痺痛脉沉者為隂浮者為陽若右手之
關上脉隂陽俱實者是喉痺之候也亦令人壮熱而惡寒
七八日不治則死治法先鍼而後藥可謂急先務矣
走馬喉痺之狀勢如奔馬喉間痺痛腫連頰骨壮熱煩滿
數數吐氣者是也此盖脾肺不利熱毒攻衝發於咽喉
所致狗咽者喉中忽覺結塞不通如喉痺状是也隂
陽之氣出於肺循喉嚨而上下若風熱毒氣客於喉間
氣結藴積而生熱故有結塞之證俗云此疾由誤嚥狗
毛所致治法亦有將飯與狗分食取瘥者禳去之法也
方
綘雪散治熱結喉間連頰腫不消心膈煩滿
木通(剉)桔梗(剉炒)㯽榔(各二兩)枳殼(去瓤麸炒)犀角(鎊各一兩半)
柴胡(去苖)升麻木香赤茯苓(去黑皮各二兩)桑根白皮
(剉)山梔子(各四兩)桂(去粗皮)人參(各二兩)蘇方木(五兩)訶梨
勒(去核五枚)朴硝(研一斤)丹砂(研一兩)麝香(研一分)
右除朴硝丹砂麝香外各細剉以水二斗於銀器内
慢火熬至七分以生絹濾去滓再煎至五升下朴硝
以柳木篦攪勿住手候稍凝即去火傾入盆中將丹
砂麝香末拌令勻瓷器盛之勿令透氣每服一錢或
二錢以冷蜜湯調下食後臨卧看老少加减
菖蒲湯治喉痺口噤水漿不下風邪恍惚如有神鬼
身體強直面目變色
菖蒲秦艽(去苖土)桂(去粗皮)禹餘糧(煆醋淬)人參當
歸(切焙)甘草(炙剉)附子(炮裂去皮臍)黃芩(去黑心)遠志(去心)防風
(去义)龍骨(各半兩)赤石脂芎藭赤芍藥赤茯苓
(去黑皮)防己(各一兩半)
右剉如麻豆大每服二錢匕水一盞煎至七分去滓
空心日再服
乾喉風(出危氏方)
朴硝川烏當歸牛膝(各五錢)麝香腦子(各半)
(錢)硼砂荆芥薄荷甘草蛤粉(各五錢)全蝎
(七箇去毒)
右為末用清泔調春用菘菜汁調夏黃麥汁調如不
能吞用豆腐切如棋子塊蘸藥入口内含化或新艾
汁調下立效
治咽嚨痛及喉痺並宜服之(出本草)
以通草煎服之磨亦得急即含之
治喉痺腫痛(出本草)
取茘枝花皮根共十二分以水一升煮取六合去滓
含之細細嚥汁瘥
治喉痺(出本草)
以天雄炮含之
又方(出本草)
以無患子研内喉中立開
開關潤喉蓬莱雪(出危氏方)
梅花腦子生麝香(各一字)硼砂(三錢)朴硝(五錢已上别研)薄
荷葉百葉煎全蝎(去毒)防風(去叉)粉草(各五錢已上别研)
明乳香沒藥(各三錢蒻葉或蘆葉盛火熨别研)
右為末每服少許以匙挑乾摻咽間及瘡上如在關
下摻舌上並旋旋嚥下仍用薄荷桔梗甘草煎水噙
潄或用生薄荷研自然汁調成膏入口噙化亦妙
奪命無憂散(一名玉屑無憂散)治纏喉風咽喉疼痛風涎壅
滯口舌生瘡心腹脹脾積癥塊小兒妳癖誤吞骨硝硬
塞不下熱勝喉閉涎滿氣急或悶亂不省人事並療之
寒水石(三兩煆)元參(去蘆)貫衆(去蘆)滑石(研)縮砂仁(去殼)黃
連(去毛)茯苓(炒黃)甘草(炙)山豆根荆芥(各半兩生用)硼砂(三錢)
右為細末每服一錢乾摻舌上後以新水嚥下不拘
時任是百毒硬物可以除化如喫巴豆杏仁石頭鐡
札麥糖棘針瓷瓦子等物及諸藥毒火毒亦可用此
藥每服半錢能潤三焦消五榖除三尸去八邪除百
毒趕瘟疫專醫渴疾其效如神魯直號金臺玉簡方
龍腦散(出聖惠方)治馬喉痺頰咽痛
白龍腦(細研)牛黃(細研)犀角屑羚羊角屑馬牙硝
(細研)元參沉香硃砂(細研)甘草(炙微赤剉已上各一分)川升
麻(半兩)硼砂(一錢細研)
右除龍腦牙硝搗篩為散每服三錢匕水一盞竹葉七
片煎至六分去滓温入龍腦牙硝一錢攪令勻細含嚥
利咽湯治喉咽諸疾
桔梗枳殼牛旁子荆芥甘草升麻
元參大黃紫蘇人參(各等分)
右㕮咀每服五錢水二盞煎服
生犀丸治熱衝喉間連頰腫痛吐氣煩滿
犀角(鎊)枳殼(去瓤麸炒)射干海藻(洗去鹹焙)升麻(各一兩)杏
仁(湯浸去皮尖雙仁研)百合胡黃連蒺藜子(炒各三分)白附
子(炮半兩)
右為末鍊蜜丸如彈子大每服一丸綿裹嚥津不計時
龍腦丸治喉咽連頰頷腫日數深遠嚥津液熱發渴
疼痛
龍腦(研)升麻甘草馬牙硝(研各一分)元明粉(研三分)
麝香(研)石膏(碎)大黃(剉)黃耆(剉各一分)生地黃(二兩絞取汁)
右除地黃汁外𢷬羅為末以地黃汁和如乾更入鍊
過蜜少許為丸如小彈子大用綿裹含化嚥津日四
五次不計時
治纏喉風腫痛
黃芩(五錢酒浸)升麻麻黃荆芥薄荷防風(各一)
(錢)黍粘子(炒四錢)生丼草(一錢半)瓜三稜(三錢炒黑)大黃(三錢)
(煨)
右㕮咀以水一椀煎至七分去滓稍温服食後隨嚥
之
大硼砂散治喉閉咽腫瘡痛水米難下
硼砂茯苓甘草(各半兩)馬牙硝盆硝朴硝
薄荷葉(各一兩)殭蚕(二兩)蛇蛻皮(一條)
右為細末臘月牛膽汁和成膏穰在腦内高懸隂乾
每用一錢綿裹嚥津
金消丸治咽喉痺痛不能喘息水漿不得入
鬱金(剉)馬牙硝研甘草(剉)山梔子(去皮)大黃(剉)栝樓
根(各二兩)元參白礬硼砂(研各一分)
右研為末鍊蜜和丸如鷄頭實大每用一丸綿裹含
化嚥津
天門冬丸治馬喉痺咽喉腫痛唇焦舌乾顋頰連腫
天門冬(去心焙)元參惡實(炒各一兩)百藥煎紫蘇葉
(各半兩)甘草(炙剉兩半)人參硼砂(研)龍腦(研各一分)
右為細末鍊蜜和丸如皂角子大每服一丸食後臨
卧細嚼温熟水下
橘皮湯治馬喉痺勢如奔馬腫痛煩滿數數吐氣
陳橘皮(湯浸去白焙)青竹茹生地黃(切焙)黃芩(去黑心)白
术山梔子(各三兩)赤茯苓(去黑皮二兩)桂(去粗皮一兩)芒硝
(研湯成下)
右除芒硝外麄搗篩每服三錢匕以水一盞入生薑
半分拍碎棗二枚劈破煎至五分去滓下芒硝末一
錢匕攪勻温服食後日三
仙方奪命丹(出德生堂方)治纏喉風木舌脹雙單乳鵝喉
閉或誤吞鷄魚骨刺竹木簽刺一切咽喉急症
白茯苓密陀僧(炒黃色)紫河車(各一兩)白殭蠶(直者)貫
衆(淨)縮砂仁甘草節(各一兩)烏魚骨(去皮各二錢半)麝香
(一字)
右細末却入麝香研勻同蒸餅包白麺蒸熟四兩和
藥汲新井水丸如豌豆大蛤粉為衣放乾十年不壊
每服一丸用瓦器研碎新水半盞浸一茶時化開用
匙挑藥徐滴入喉中勿急用取藥盡為度
木通散(出聖惠方)治喉痺心胷氣悶咽喉妨塞不通
木通剉赤茯苓川芒硝前胡(去蘆頭)桑白皮(各二)
(兩剉)羚羊角屑川升麻川大黃(各一兩半剉碎微炒)馬藺
根(一兩)
右為麄散每服三錢以水一中盞煎至六分去滓不
計時候温服
治喉痺咽喉腫痛上焦風熱痰唾不利(出聖惠方)
射干白藥(各三分)絡石甘草(生剉)黃蘖(各一兩)白礬
灰(半兩)天竺黃(細研)馬牙硝(細研各二兩)川升麻(一兩半)
右為細散同研令勻每服以新木綿裹二錢含嚥津
取喉中涎(出危氏方)
草烏尖殭蚕紫具根啾唧紅椒白礬
山豆根皂角(各等分)
右為末用霜梅拌藥為丸如指頭大含化一丸取下
涎然後用鹽湯灌潄吐出不可吞
開喉關(出危氏方)
薄荷山豆根(各五錢)麝香腦子(各半錢)朱砂(三錢)甘
草青鹽川烏(各五錢)
右為末每服半錢臘月内菘菜汁夏黃麥浸水或葛
水調如涕唾稠粘用芭蕉水調下或蜜丸指頭大含
化
搶食風(出危氏方)
桔梗川烏草烏防風甘草大青根(各五)
(錢)全蝎(七箇去毒)紫河車(五錢)
右為末每服用水一盞連根葱一根紅椒七粒燈心
七莖同煎三四沸食後熱服不安再用酒一盞入茱
萸五粒同煎少時熱服之未效用蕉湯調下如落心
肺間刺痛用宣利藥下如久不治則變為飛絲癆毒
能傷人命
龍腦破毒散(出御藥院方)治不測急慢喉痺咽喉腫塞不
通
盆硝(研細四兩)白殭蠶(微炒去觜為末秤八分)甘草(生用秤八分)青黛
(秤八分)馬勃(末三錢)蒲黃(半兩)腦子(一錢)麝香(一錢)
右研令勻細用甆合子收如有病證每用藥一錢用
新汲水小半盞調勻細細呷嚥如有喉痺即破出血
便愈如不是喉痺自然消散也若是諸般舌脹用藥
半錢以指蘸藥擦在舌上下嚥津如是小兒一錢作
四五服亦如前法用並不計時候
生銀丸治口乾咽腫喉頰脹痛
人參(半兩)丹砂(研)鉛霜(研)馬藺根朴硝(研)升麻(各一)
(分)硼砂(研三錢)龍腦(研一錢)
右為末和勻鍊蜜為丸如皂子大每服一丸含化嚥
津
射干湯治喉痺腫不通疼痛不下飲食并諸毒發動
射干當歸(切焙一兩)升麻(半兩)白芷(一兩)甘草(炙剉)犀角(鎊)
杏仁(湯浸去皮尖双仁炒各半兩)
右麄搗篩每服三錢匕以水一盞煎七分去滓温服
日三忌海藻菘菜
禹餘糧湯(聖濟總錄)治喉痺若胃中虚飢状少氣不足以
息四逆泄注腹脹喜噫食則欲嘔泄癖溏口下乾四
肢重好怒不欲聞人聲診其脉右手關上隂陽俱虚
者脾胃虚也
禹餘糧(煆醋淬)大麻仁桑根白皮(各二兩剉碎)乾薑(炮一)
(兩)黃連(去鬚半兩)白术(一兩)棗(十枚焙取肉)
右麄搗篩每服三錢匕水一盞煎至五分去滓温服
食後日三服
如聖勝金鋌(出和濟方)治證服餌與後如聖勝金鋌同品
味少異
朴硝(四兩)川芎(一兩)硫黃(細研一兩半)貫衆(二兩)薄荷葉荆
芥穗嫩茶(各半兩)
右為末裂生葱自然汁攪和為鋌服藥湯使如後方
同簡易如聖勝金鋌法同
治喉痺并時疫毒
桔梗甘草升麻連翹黍粘子防風
酒製黃芩(各等分)
右㕮咀每服五錢水煎細嚥
如聖勝金鋌(出和濟方)治急喉閉纏喉風飛颺單蛾雙蛾
結喉重舌木舌腮頷腫痛屢經用藥不能吞水粥(又方)
(見前)
硫黃(研)川芎薄荷葉(去枝梗)臘茶川烏(炮)硝石
(研)生地黃(各二兩)
右為細末以生葱汁搜和為鋌每服先用新汲水灌
潄吐出次嚼生薄荷五七葉微爛用一鋌同嚼極爛
以井水嚥下甚者連進三服即愈重舌腮腫先服一
鋌次以一鋌安患處便消冒暑伏熱不省人事生薄
荷水調研一鋌灌下即甦行路常噙一鋌即無暑熱
之患口舌生瘡不能合口并食熱物如上法服訖用
水灌潄嚼薄荷十葉如泥吐出再以水灌漱嚼藥一
鋌噙口内聚涎裹之如涎滿方吐出如此服三鋌便
能食遇食酒醋鹹酸酢脯炙煿喉中生炮須掐破吐
血方着薄荷數葉以一鋌同嚼井花水吞下沙淋小
便出血用車前草七葉生薑小塊研爛水調去滓嚼
藥一鋌以水送下分隂陽去風熱化血為涎化涎為
水常𢃄随身備急一鋌可活一人小兒只服半鋌一
方去川烏貫衆以嫩茶代臘茶
射干丸治喉痺腫塞
射干(一兩)䜴(一合)杏仁(湯浸去皮尖雙仁炒)芎藭犀角屑(各半兩)
升麻(一兩)甘草(炙半兩)
右為末鍊蜜和丸如小彈丸大每服一丸含化嚥津
日可三五服瘥忌海藻菘菜
七聖散治馬喉痺咽頰腫痛吐氣不快
白礬(二錢)馬牙硝(五錢)硝石(一兩)鉛丹(三錢)硼砂(一錢)蛇蛻(半條)
巴豆(兩枚去殼)
右先研白礬牙硝硼砂三味入罐子内次入硝石消
次摻鉛丹於上面只用平瓦一小片盖火燒成汁便
用竹片子夾蛇蛻攪五七度又入巴豆更攪五七度
取出候冷研為散如小可咽喉腫痛嚥津無礙及口
瘡口乾摻一匙或大叚喉痺及馬喉痺或腮頰生瘀
肉侵咽喉即乾摻半錢安稳仰卧其喉癰睡處自破
立瘥
療喉痺急疼妨悶不通方
馬藺根(切一升)升麻(三兩)瞿麥(三兩)射干(十兩)犀角(二兩屑)通
草(二兩)元參(二兩)
右切以水八升煮取二升去滓細細含嚥一日令盡
得破膿慎熱麺炙肉蒜
黃芩湯(聖濟總錄)治喉痺胷滿噎塞不通
黃芩(去黑心)升麻射干木通(剉各三分)甘草(炙剉)犀角
(鎊各半兩)
右以水麄搗篩每服五錢匕以水二盞煎至一盞去
滓下芒硝一錢匕細温呷
如神散治咽喉一切急患不得開
白礬白殭蚕(炒)藜蘆元參(去皮核炒)雄黃(各三錢)乳
香(一匙)
右為細末和勻每一匙分兩鼻内搐之口含水及舌
下擦嚏出涎立效
硼砂散(出和濟方)治大人小兒患喉痺閉塞不通腫痛生
瘡語聲不快風壅痰毒鼻衂出血
山藥(六斤生)腦子(研七兩)牙硝(生一十四兩)麝香(研四兩)甘草
硼砂(生各十二兩)
右為細末每服半錢如茶點服
金鎻匙(出醫學切問方)凡人卒中喉痺口噤咽喉腫痛木舌
重舌者以此藥治之
猪牙皂角(去皮煨)大黃草烏鬱金南星(各四錢)
巴豆(五箇去心不去油)
右為末生薑自然汁調半錢許以鵝毛拂入喉中已
死者用竹管吹入湏臾醒然後用藥半錢薑汁調喫
吐瀉為驗
南星防風散(出百一選方)治風壅腮頷腫内生結核纏喉
風等疾
當歸(二錢焙乾)天麻(三兩生用)白殭蠶(焙乾)南星(湯浸淨搗細薑汁製焙乾)
猪牙皂角(去黑皮焙乾三錢)防風(生用不見鐵器各半兩)
右為末每服二錢水一盞薑三片入荆芥少許同煎
至七分温服食後日進三服忌發風毒物如腫不散
者加透明雄黃三錢同前藥一通為末煎服
二砂丸治喉痺咽塞熱痛
沙参丹砂(研)硼砂人參元參丹參(各等用)
右為末鍊蜜丸如雞頭實大食後臨卧含化一丸
犀角湯(出聖惠方)治馬喉痺喉中連頰焮腫
犀角(鎊)甘草(炙剉)升麻(各半兩)射干桔梗(炒)馬藺根
(剉各三分)
右麄搗篩每服三錢匕水一盞入竹葉七片煎至七
分去滓入馬牙硝末二錢匕攪令勻細細呷服
玉液丸治毒氣壅塞咽喉不利頰頷連腫
百藥煎(一兩)麝香(研)朴硝(各半錢)丹砂(二錢研)龍腦(研)甘
草末(各一錢)
右各研為末再同研勻細以水浸蒸餅心為丸如梧
桐子大丹砂為衣隂乾含化
犀角散(出聖惠方)治喉痺氣隔胷滿咽腫
犀角屑馬藺根射干枳殼(麸炒微黃去瓤)甘草(各一)
(兩生用)馬牙硝(一兩半)
右為散每服三錢水一中盞入竹葉二七片煎至六
分去滓不拘時候稍温含嚥
碧雪散(出仁存方)治一切壅熱咽喉閉腫不能嚥物口舌生
瘡舌根強言語不正腮項痛腫
蒲黃青黛硼砂㷔硝甘草(各等分)
右為細末每服手指捻摻喉間嚥津或水下頻頻用
之
治咽喉諸疾
朴硝(二兩)甘草(一兩)蒲黃薄荷(各半兩)青黛(三錢)
右為細末每服用一字摻口内
通氣湯(出聖濟總錄)治喉痺氣隔胷滿咽腫生膿
犀角(鎊半兩)射干桔梗馬藺(研各三分)甘草(炙剉半兩)
右麄搗篩每服三錢匕以水一盞入竹葉七片煎至
七分去滓下馬牙硝一錢同攪令細細温呷
又開喉關方(出危氏方)
南星半夏川烏草烏甘草(各五錢)
右為末用米醋煎成膏傅毒上
宣利方(出危氏方)
巴豆(三七枚去殼)雄黃鬱金猪牙皂角大黃(各五錢)
右為末飯丸如菉豆大每服七丸五更三點以冷茶
清吞下如未利再下四五丸
治咽喉閉疙疸堵塞不通氣水米難下至危者(出御藥院方)
牽牛(四兩半生半熟用)鼠粘子(一兩)防風(七錢半)甘草(生用)枳殼
(麸炒去瓤各半兩)
右為細末每服五錢沸湯點下不拘時候
治喉痺及喉中熱塞
以車轄燒令赤投酒中乘熱飲之
治喉痺(出本草)
以紫硃煮汁服
治喉痺(出本草)
取橡斗子中仁碎為粉微熬水服一二匕
一匙散(一名如聖散)治喉痺氣塞不通飲食不下者并咽
喉作疼如乳鵝聲
雄黃(一分别研)蝎稍(七枚)白礬(生研)藜盧(各二錢)猪牙皂角(七錢)
右為末每用一匙吹入鼻中即時吐出頑涎為愈神效
一方無蝎稍亦治得時氣纏喉風累用救人萬無一失
治喉痺(出百一選方)
大青魚膽(新瓦上焙乾去膜取末)蛇蛻皮(去沙磁椀内燒灰研令極細)白藥
子(新瓦上焙乾各一錢)白殭蚕(直者去絲嘴新瓦上焙乾)白礬(鑛銚内飛過存性各一兩)
右為細末再以乳缽和研勻每半錢吹八咽喉立愈
若病輕以多年白鹽梅肉細切入前藥同搗勻丸如
鷄豆大每服一丸含化嚥津如白梅乾硬用湯浸軟
取肉細切用
通關散(出直指方)
白礬(枯)直殭蠶南星(生)藜蘆(各一分)
右為末以小管挑一字吹入鼻中吐痰喉通
如聖丸(出王氏博濟方)治纏喉風及喉痺
大黃(末一分)蝸牛(二七枚)白礬(末)陳白梅皮馬勃(各一)
(分)
右於五月五日午時用白梅皮蝸牛同研和丸如楝
實大如患者開口不得即以水磨用竹管子吹下入
喉中立瘥如輕者以綿裹含化一丸
治馬喉痺頰咽痛
五倍子(半兩)黃蘖(半兩剉)川升麻(三分)甘草(一分炙微赤剉)
右為散每服三錢匕水一小盞煎至四分去滓不計
時候温服
一捻金散(𫝊信適用方)治喉閉欲死及治喉痛
全蝎(微炒)川鬱金白殭蚕(去絲嘴炒)甘草(炙各半兩)地龍(八錢)
右為細末入麝香少許每一字吹入喉内舌根不數
次即愈
治咽喉痛(𫝊信適用方)
百藥煎(去黑皮)硼砂甘草白礬(生用)
右等分為細末每服一錢食後調飲細細呷之
奪命散治咽喉
膽礬牙硝甘草青黛(各一錢)
右每用少許將蘆管吹喉中立效
龍腦丸(出聖濟方總錄)治纏喉風
龍腦(一分)丹砂(一錢)芒硝(半兩)麝香(半錢)
右細研為末用鯉魚膽汁和丸如菉豆大鼻兩孔各
塞一丸良久牙關開涎出瘥
消毒寬喉散(出御藥院方)治急慢喉痺咽喉閉塞腫痛或
舌本強硬滿口生瘡
馬牙硝朴硝(各六兩)青黛(半兩)寒水石(生四兩)
右為極細末每服二錢濃煎薄荷湯點勻熱漱咽喉
内令吐悮嚥不妨不計時候日用三五次
銅青丸(一名千金丸出百一選方)不問隂陽閉如急病内外腫塞
輒至不救用之能起死治纏喉風
車前草(嫩者半兩)銅青(二錢)大黃牙皂(各半兩)
右為末以白梅肉同研成膏每兩作十五丸用時以
薄綿裹含出涎兩日後則難開矣
牛膽膏(一名佛手散出存仁方)治鎻喉風神效
青黛(一錢)殭蚕(半兩去絲)朴硝(一兩研)甘草(二錢半生)
右為末用臘月黃牛膽安藥在内當風掛百日再入
研麝香少許每服半錢或調服或研碎吹於喉中一
方不用牛膽作散筒吹喉内一方不用麝香一方各
等分
殭蠶散(一名三白散出仁存方)治喉痺
殭蠶(一條)馬勃(拳大者瓦上焙成末)白礬(皂子大生)天南星(一箇炮)
右為末大人一錢小兒半錢生薑自然汁調下一方
無馬勃
白梅丸(出仁存方)治喉痺及腫痛
白梅(二十三箇取肉)白礬(一錢)甘草(末)生萆麻(四十九粒去皮)
右同研勻和丸如鷄豆大以綿裹之含化
粉香散(出瑞竹堂方)吹乳鵝即開
白礬(三錢)巴豆(二粒去皮)輕粉(少許)麝香(少許研)
右於鐵器上飛白礬沸入巴豆在上礬枯去巴豆不
同細末三味合吹喉
啞瘴咽喉乳鵝方(出瑞竹堂方)
雄黃(五錢研)鬱金(五錢)白礬(二錢半生用研)膽礬(半錢)
右為極細末以竹筒吹入喉中立能言語
治喉痺乳鵝喉風
硼砂明礬膽礬芒硝硃砂(各等分同為末)
右為細末吹喉中
羅青散(出瑞竹堂方)治咽喉單雙乳蛾及治心肺積熱上
攻咽喉腫痛閉塞水漿不下或喉癤重舌木舌腫脹
並宜服
蒲黃(五錢)羅青(研)盆硝(各三錢)甘草(二錢)
右為細末每服一錢冷蜜水調下細細嚥之吞不下
鷄翎蘸藥喉内掃之立效一方砂糖和丸每兩作五
十丸每服一丸或噙化亦可
烏龍膏治急喉閉纏喉風
皂角(七挺搥碎水五升桵汁去滓)草烏頭(剉)天南星(剉)大黃(剉一)
(兩)
右並入皂角水内煮取二升濾去滓不用再熬成膏
入新磁器内候微凝入朴硝末一兩攪勻候冷入白
殭蚕末一兩收之如用以半匙頭甘草湯或茶清化
下灌入口内立愈如乾以好酒調之不拘時候
又方
鴨觜膽礬銅青輕粉胡粉明礬
右各一字姜茶半錢逐旋和以新汲水調呷嚥之如
吐即愈
奪命筯頭散治急喉閉咽喉腫滿堵塞氣不得通欲
死者
真膽礬草烏(各四錢)綠礬(六錢)雄黃(二錢)
右為細末每服一筯頭點上咽喉内急吐涎末立應
次以大黃甘草等分俱為麄末每服三錢水一盞半
煎至一盞去滓化乳香一粒温服滌去滓毒恐其再
發一方加白礬二錢
玉鑰匙治風熱喉痺及纏喉風
㷔硝(一兩半)硼砂(半兩)腦子(一匙)白殭蚕(一錢)
右為末研勻以竹筒吹半錢許入喉中立愈
雄黃散治纏喉風喉閉先兩日胷膈氣緊取氣短促
忽然咽喉腫痛手足厥氣閉不通頃刻不治
巴豆(七粒三生四熟生者去殼研熟者帶殼研火燒存性)乾桑黃茹(二片)雄黃
(一塊皂角子大透明者細研)鬱金(一枚蟬肚者研為末)
右再研勻每服半字茶清少許下如口噤咽塞用小
竹管納藥吹入喉中湏臾吐利即效一方無乾桑黃
茹
玄參丸(出聖濟總錄)治纏喉風(聖惠方)
玄參白殭蠶白礬(生用各一分)甘草(生用半分)
右為細散用鯉魚膽汁和丸如赤小豆大每服十丸
食後温服生薑湯下日三服
開關散(出王氏博濟方)治走馬纏喉風及喉痺
硝石(六兩)鉛丹(四兩)白礬砒霜(各半兩)
右細研用瓷罐子一箇先入硝石二兩鋪底次下砒
霜又入硝石二兩方下白礬更入硝石二兩方下鉛
丹後用圓瓦一片盖口於净地上用方磚一片襯藥
罐子以炭火五斤煆令通赤礶子固濟鎔成水以炭
條子攪令徹底勻方去火放冷於地上經宿打罐子
取藥研如粉患者用筯頭蘸冷水惹藥深點咽喉内
漸漸嚥津至甚者不過三兩度點
伏龍肝散治喉痺
伏龍肝(半兩)白礬(煆過)白殭蚕(直者炒)甘草(生各一分)
右為散每服一錢匕如茶點服吐出涎立效未吐更一服
治喉痺方
蛇蛻白梅白殭蠶甘草(各等分)
右為末綿裹含化嚥津
四聖散(出德生堂)治咽喉口齒喉閉乳鵝
荆芥穗牛蒡子(炒碾細)紫河車(各三錢)大黃(六錢大實者再加用)
右㕮咀每服五錢水一盞煎八分食後臨卧時先潄後嚥
如聖湯(出旅舍方)治痰去熱利咽喉治咽中有瘡嚥物不
下及咳𠻳咯血肺痿痰唾氣促并小兒瘡疹毒攻咽
喉腫痛
桔梗(一兩)甘草(生一兩)牛蒡子(炒一兩)麥門冬(半兩)
右為細末沸湯調細細服入竹葉煎尤妙
龍麝丹治纏喉風
白礬(飛過)雄蛇蜕(於高處凢於屋上樹枝或籬壁上者是雄蛇一兩火煆過用)硼
砂(半兩研)麝香(半錢另研)
右研勻用牛蒡子自然汁為餅子如錢大以紅綿包
噙化如牛蒡子汁稀入糊少許
治喉閉方
猪牙皂角(二錢燒存性)葛根粉(一錢)末茶(二錢)乾荷葉(一錢半)
右為細末吹入喉中即愈
治喉痺咽喉腫痛上焦風熱痰唾不利
烏蛇皮(燒灰)白梅(微炒)甘草(生剉各一錢)桂心(半分)
右為細末每服以新綿裹二錢含嚥津立通
一捻金散治咽喉方
銅綠黃蘖香白芷(各等分)
右為極細末入麝香少許每用一字吹入喉中
如聖丸治九種咽喉
殭蚕南星馬屁勃(各等分)
右為細末用鹽梅生薑汁為丸如彈子大噙化
又方
殭蚕百葉煎大黃(各等分)
右為細末鹽梅為丸如彈子大噙化
通後補助
紫蘇藿香甘草(各等分)
右剉散每服四錢水煎空心服
治喉痺
大黃朴硝白殭蚕(各等分)
右為細末水煎量虚實以利為度
吹喉散治喉痺腫硬水漿不下
白礬(半兩)半夏巴豆(各七枚)
右鎔白礬剉半夏巴豆在汁中候乾研細吹入喉中
地龍膏治纏喉風
活地龍(白頸者五條)白梅肉(二箇)朴硝(二錢)
右同研成膏挑入喉中含化
一捻金散治乳蛾及風熱上攻咽喉腫痛
直殭蚕(去絲嘴三條薑汁浸濕炙黃色)防風(鼠尾者去义二錢)明礬(三錢研)
右為細末用竹筒吹入喉内立愈
治喉痺
猪牙皂角(蜜塗炙香别研)白礬(一分研)雄黃(半兩研)
右和勻以濃茶少許調一字安舌上漸嚥下有涎即
吐之如牙關緊急點一字如齒藥用之
治纏喉風
青礬白礬雄黃(各半兩)
右同研細以天南星三兩為末四味同和臘月用牛
膽汁調勻捻成餅子隂乾要用時取少許為末白梅
肉為丸如鷄豆大外用綿裹含口中勿令嚥下候汁
流咽喉以吐風痰盡為度
治急喉腫閉
藜蘆瓜蒂雄黃
右等分為末吹入鼻中盖通關竅也
半夏桂甘湯治冷證無陽咽疼喉閉
辣桂甘草(焙)半夏(製)
右等分剉碎每服三錢水一盞煎半盞冷少呷
山豆根方治熱閉
山豆根射干升麻(各等分)
右㕮咀用井水二盞同煎至一盞去滓通口時時呷
之
又喉閉方
牙硝(五錢)胭脂(半錢)鹽梅屑(一錢)
右同研以鷄羽送入
觧毒雄黃丸治纏喉風急喉卒然倒仆失音不語牙
關緊急不省人事膈熱涎盛咽喉腫痛赤眼癰腫一
切毒熱諸證華陀云其證先兩日氣緊驀然咽痛發
腫或手足厥霎時氣閉不通多死也
雄黃(飛)鬱金(各一分)巴豆(去皮膜出油十四箇)
右為末醋糊丸菉豆大熱茶清下七丸吐出頑涎立
甦未吐再服如未至死心頭尚温灌藥下喉即活吐
瀉無妨小兒喉嚨赤腫驚熱痰涎壅塞服二三丸量
大小用一方作散茶清調下如喉閉不開用筒吹入
得吐則醒
比金丸治喉痺
鉛白霜(半兩)青黛(一兩)甘草(半兩)
右為末醋糊為丸如鷄豆大含化嚥津痰出立效
胡黃連散治咽喉中壅塞如核連頰腫痛
胡黃連(一分)升麻(半兩)鉛霜(研一分)
右除鉛霜外搗羅為散再同和勻每服半錢匕綿裹
含化嚥津日三五度不計時候
凝水石散治纏喉風卒然喉痺急如奔馬喉頰俱腫
名走馬喉痺
凝水石甜硝(各半兩並用無油瓷合盛火煆通赤合於地上出火毒一宿)白
殭蠶(麸炒黃研如粉一兩)
右同研勻每取少許摻咽喉中病甚每服二錢匕温
水調下若牙關緊急只於鼻中吸入
奪命散治急喉風等證
枯白礬南硼砂猪牙皂角(皮弦㨂去各等分)
右為細末吹喉中痰出即愈
治喉痺
明礬膽礬(各二錢半)馬牙朴硝(一錢)
右為細末用竹筒吹入喉中手扯住鼻孔一時牙關
緊急吹入鼻孔中
又方
猪牙皂角(二錢半)硼砂五倍子(各一錢)
右為末用醋蜜調鵝翎點入口中繳出痰
白礬散(出聖惠方)治喉痺氣悶
白礬硼砂馬牙硝(各半兩)
右於甆合子盛用鹽泥固濟候乾以炭火煆令通赤取
出細硏用紙一兩重勻攤置於濕地上以物盖之一
宿出火毒後再細研為散用半錢内於竹管中吹之
喉内湏臾即通如是咽門腫只以篦子抄藥點於腫
處嚥津即瘥
馬牙硝散(出聖惠方)治喉痺氣欲絶
馬牙硝硝石硼砂(已上各半兩)
右以瓷瓶子内盛用鹽泥固濟候乾以慢火煆成汁
良久取出候冷於地坑子内先以甘草水灑後用紙
三重裹藥以土盖之三宿出火毒後取出細研為散
每服半錢用篦子抄内咽中嚥津更以竹管吹入喉
中瘥
硝石散(出聖惠方)治喉痺熱毒氣盛痛
硝石白礬砒霜(各半兩)
右同細研於瓷合中盛鹽泥固濟候乾炭火中燒令
通赤取出向地坑中三日出火毒細研如粉咽喉腫
閉處點少許便破
治咽喉
牛膝根糯米(用四十九粒碾碎為末)
右用水二盞煎服或生用乾用俱妙如治便毒以帶
皮生薑米醋調傅之
治喉中毒百發百中及咽喉一切疾(出衞生寳方)
皂角(略炮去土)高良薑(各等分)
右為末搐鼻或已甚先湏含香油一口不可吞就後
搐之如已結成候少頃要令濃血隨油而出輕者只
含水如前法一用管子吹入喉中涎出愈神效不可言
治喉痺(出本草)
以牛角燒灰為末酒服方寸匕
又方(出本草)
取黃蘖根以水研汁含之
保安散治喉内結核不消
石膽硼砂
右研細每用竹筒吹之或以筯頭蘸之
去涎散(出危氏方)
草烏鴨嘴青膽礬(各等分)
右為末先用釅醋煮皂角調鵝翎刷傅赤腫處開口
流出涎即將綿毬一指頭大以綿線繫定蘸前藥末
吞嚥至腫毒處即抽出凡如此一二次其毒即破開
口流出去盡涎血却以後合瘡口藥點上停久温鹽
水灌潄後進食亦可合瘡口藥方用白礬黃丹麝香
等分為末以筯調點瘡口上
千金療喉舌諸疾方
松子苦芥子
右𢷬以苦酒和貼上
金鎻匙(出仁存方)治咽喉腫塞
雄黃末(半錢)巴豆(一粒去油)
右作一服生薑自然汁調灌下或吐或下皆愈一方細
研每遇急患不可下藥者用有口酒瓶装入點火一
炷燒之候煙起將瓶嘴入一邊鼻中用紙覆瓶口熏之
立聖膏(出百一選方)治纏喉風
巴豆齊州半夏(各三七粒)
右將半夏輕搥每粒分作四片巴豆剥去心膜銀銅
石器内米醋三椀文武火熬盡醋為度用清醋微洗
過研為膏子每患纏喉風喉痺或癎疾用一挖耳以
生薑自然汁一茶脚化下甚者灌藥少時吐出惡涎
如魚凍相似立愈極有神效
治喉風
皂角(燒灰)飛鹽
右為末向喉内吹之一二次必效用净水漱之
治咽喉紫舌脹
元明粉白礬(各等分)
右為細末吹在口内立效
吹喉散治喉痺乳蛾喉風
明礬(二兩)膽礬(五錢)
右研細吹患處立效
治喉痺方
青礬(半兩研)杜牛膝草(秋冬用根二寸春夏用心梗)
右同研看患處以筆蘸少許令吐膿血涎沫即愈
礬硝散(出朱氏集騐方)治急喉痺纏喉風兼主重舌咽喉腫
塞軟瘡
白礬(半兩飛過)朴硝(一錢飛過)
右細研為末摻入口中其效如神或搐鼻中一方銅
筯點腫處再點瘡如穿硬則用針
治急喉腫閉
藜蘆猪牙皂角
右等分為末吹入喉中
立應丸(一名如聖散出十便良方)治纏喉風急喉閉
南星(一箇刮去皮一方炮地埋出火毒一夜)白殭蚕(七箇)
右挖南星心空作孔子入蚕於内濕紙褁文武火煨
熟取出等分為末粥飲丸如桐子大如不丸只用綿
裹藥末吞之亦便如開口不得塗齒上亦妙又為末
每一匙以生薑汁調下如開喉不得以小竹管劈開
口灌之涎自出小可只塗於唇上後用大薑一塊略
炙過含之一方用蜜姜汁調藥將鵝毛蘸藥繳口内
有涎吐出
塩礬散(一名玉珍散出經騐良方)治喉中乳鵝漸長塞喉者及治
懸喉癰垂長咽中妨悶
白礬(煆為末)鹽(炙等分)
右研細用筯頭頻點乳鵝上即焦硬而愈切不可挑
破後有根時再發
治急喉閉(出經騐良方)
馬屁勃(即灰菰)㷔硝(各一兩)
右為末每用一字許吹入喉内吐涎血出立愈
治走馬喉閉(出朱氏集驗方)
白殭蚕(半兩炒)甘草(一錢生)
右為末每服一錢生薑汁調下涎出立愈
治纏喉風(出朱氏集騐方)
白礬銅綠
右等分為末用一字鼻内搐之
又方(出海上名方)
生川烏頭尖膽礬
右等分為末每服一匙酒半鍾調服如口不開即灌
之
二聖散(出濟生方)治纏喉風急喉痺
鴨嘴膽礬(二錢半)白殭蚕(去絲嘴半兩)
右為細末每服少許以竹管吹入喉中立愈
殭蠶散(一名開關散出仁存方)治喉風急喉痺
白殭蚕(直者去絲嘴焙)明白礬(半飛半生用)
右等分為末每服一錢取生薑自然汁濃調嚥下小
兒入新薄荷少許同薑汁研更加生蜜少許同調半
錢服藥後不可飲湯水解藥力住膈上少時也一方
白梅和丸皂子大綿裹入喉涎出愈一方蜜丸含化
神效方(出三因方)治喉閉熱腫語聲不出
荆芥穗(别為末)萆麻(生去皮研各等分)
右入生蜜少許丸如皂子大以綿裹含化急則嚼化
一法用朴硝不用荆芥
治喉痺方
牛蒡子(六分)馬藺(八分)
右𢷬為散空心煖水調服方寸匕漸加至一匕半日
再服
勝金散治咽喉卒腫喉痺
戎鹽(一兩)青黛(半錢)
右同研勻每服半錢匕或一字用小筒吹入咽喉嚥
津效
治喉痺方(出聖惠方)
白礬(燒令汁枯研)白附子(𢷬末各等分)
右研令勻塗在舌上嚥津有涎即吐之
煙方(出聖惠方)
白殭蚕(三七枚直者)乳香(一分)
右為末每服一錢匕香爐上燒開口令煙熏入喉中
涎出效
療喉痺急疼妨悶不通方
射干當歸(各三兩)
右切以水三升煮取一升稍稍含之吐去更含
升麻散(出聖惠方)治喉痺腫熱痛悶
川升麻(一兩)馬藺子(二兩)
右𢷬細為散每服以蜜水調下一錢
治喉閉立效方(出聖惠方)
蝸牛(七枚)白梅子(三枚取肉)
右同爛研綿裹如棗核大含嚥津即通
治咽喉牙關緊閉(出醫方集成)用巴豆去殼以紙包巴豆肉
用竹管壓出巴豆油在紙上以此紙作撚子點燈吹
滅以烟熏入鼻中即時口鼻涎流牙關開矣一方用
熱烟刺入口内即出涎或瘀血
普濟方卷六十
