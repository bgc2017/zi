普濟方卷三百五十六明周王朱橚撰
産難門
總論
凢婦人以血為主惟順氣則血順胎氣安而後生理和
今富貴之家往往保惜産母惟恐運動故禁出入專坐
卧曾不思氣閉而不舒快則血凝而不流暢産不轉動
以致生理失宜臨産必難甚至悶絶一也且如貧者生
育日夕勞苦血氣舒暢生理甚易何俟乎藥則孕貴於
運動者明矣次則産婦姙娠已經六七箇月胎形已具
而世人不知禁忌恣情交合嗜慾不節使敗精淤氣聚
於胞中致令子損母傷臨産必難二也何以知之生下兒
子頭上有白膜一片滯膩如膠俗強名曰戴白生兒身
有青有黑俗強名曰宿痣此是入月交合所致也如此
則不特母病其子一生浸滛赤爛瘡瘍俗謂之胎蛆動
逾歲月不差三則臨蓐太早傷筋骨或信巫卜或說鬼
祟多方誤恐致令産母心驚神恐憂惱怖懼又為閑雜
婦人喪孝穢濁之人衝觸若不預為杜絶臨産必難三
也何以知之如偷生之女不正之属既無産厄子母均
安其理可知凡臨産初時腹痛或作或止名曰弄痛稳
婆疎率不候時至便令試水試水頻洴胞浆先破風颯
産門産道乾澁及其兒轉便令坐草太早兒轉亦難致
令産難四也直候痛極眼中如火此是兒逼産門方用
坐草即令易産如坐草稍久用力太過産母困睡抱
腰之人又不穏當致令坐立傾側胎死腹中其為難産
五也時當盛暑宜居深幽房屋當常令坐立開啓忩戶
多貯清水以防血暈血悶血溢妄行血虚發熱之症如
冬末春初天色凝寒宜密閉塞産室窒塞罅隙内外生
火常令煖氣如春仍令下部衣服不可少綿方免胎寒
血結無致産難六也
經驗方云婦人産難重事也凡産婦入月切忌飲酒呌
怒臨産時先脱尋常所着衣以籠井口則易産亦衣易
下不可令人喧擾及作倉忙之狀止令老成在旁扶持
看待産母惟當飡軟飯粥之類初覺微痛而不甚名曰
弄痛不可便行試水探聽産母坐卧切湏熟忍或服催
生符藥却不可曲腰眼垂連腰引動眼中如見火色此
是兒轉又湏令人扶策徐徐而行若行步艱即凭物立
湏臾扶策再行直立至連相引陣痛頻頻又服催生符
藥免強扶行痛轉甚難於行立認是産時將至然後安
詳坐草上草之時切勿太早恐兒在腰中難於轉側及
胞漿先破子道乾澁皆致難産務要産婦惜力心中熱
悶先以蜜一匙新汲水調下若熱悶未已以生鷄子一
箇打破吞服直待兒逼産門頭端正然後令人抱腰其
抱腰之人不得傾斜則兒順其理自然易産新産下便
以新汲水令産母徐啜三二呷以凉心經不致敗血上
行可省百病又有卧産者湏待卧定皆平着席體不傴
曲則兒不失道如能依此節度必無難産之理纔得分
娩切忌問是男是女且服壓血藥仍令人用手或物從
心下按至臍腹惟宜避風房内常淬醋煙以防暈悶
儒門事親書收産胎論云有一孕婦年十八歲臨産召稳
媪三人其二極拽婦之臂其一媪頭抵婦之腹中以兩
手扳手腰極力為之胎死於腹良久乃下兒亦如血乃
穏媪殺之也豈知瓜熟自落何必如此乎其婦因兹經
脉斷閉腹如刀刺大渴不止小溲悶絶主病者禁水不
與飲口舌枯燥牙齒黧黑臭不可聞飲不下昏憒欲
死戴人先以雪水恣令飲之納二升許痛緩渴止次舟
車丸通經散前後五六服下數十行食大進仍以桂苓
甘露飲六一散柴胡飲子等調之又論云凡婦難産
者皆因燥澁致臟腑不得開通宜先於降誕之日入月
之日用長流水調益元散日三服産必易産後亦無一
切虚熱氣血不和之疾如未入月則不宜服之以滑石
滑胎故也
凡人生産先知此十一産證候則生産之婦永無傷損性
命生産之間性命最重幸而孩子易生人不知福萬一
有少艱難則湏臾之間子母之命懸於絲髮但世人所
患者惟在生産收生之人少有精良妙手緣此多有損
命因傷其事為十一産論一曰正産者盖婦人懷胎十
月滿足隂陽氣足忽然腰腹作陣疼痛相次胎氣頓䧟
至於臍腹疼痛極甚乃至腰間重痛榖道挺出迸繼之
浆破血下兒子遂生此名正産二曰傷産者盖婦人懷
胎忽有七月八月而産或至九月十月而産忽有經一
年二年及四年五年而後産今獨以十月滿足為正産
盖一人之生隂注陽定各有時日不可改移今有未産
一月已前忽然臍腹疼痛有如欲産仍却無時是名試
月非正産也但一切産母未有前面正産候即不可令
人抱腰産母亦不可妄亂用力盖欲産之婦臍腹疼痛
兒身未順收生之人却教産母虚亂用力兒身纔方轉
動却被産母用力一逼遂使兒子錯路忽横忽倒不能
正身皆緣産母未當用力之所致也凡産母用力湏待
兒子順身臨逼産門始用力一迸令兒下生此方是産
母用力得當也未有正産之候而用力太早幷妄服藥
餌令兒下生譬如揠苖而助之長非獨無益而又害之
此名傷産三曰催産者言婦人欲産浆破血下臍腹作
陣疼痛甚兼腰重是正産之候但兒却未生即可服藥
以産之或有腹痛數日産母困苦已分明見得是正産
之候但兒子難生亦可服藥以助産母之正氣令兒速
得下生此名催産四曰凍産者盖言三冬之月天氣寒
冷産母血經得冷則凝結而不散因其血之不散以致
兒子不能生下此之一弊為害最深然世人不知覺若
冬産婦下部不可脱却綿衣并不卧坐寒冷之處當滿
房着火令遍方常有暖氣常令産母背身向火令臍下
腿膝間常有煖氣若背上心前少間寒冷湏是煖炙綿
衣以包之貴其血得熱則流散使兒子易生此名凍産
若春秋之間天地有隂濕寒冷之氣亦可房中以微炭
火煖為妙五曰熱産者盖言盛暑之月欲産之婦當要
其温凉得所不可因熱恣意取凉及有傷損胎氣又生
産之處不可多着人數切忌人多熱氣逼襲産母盖人
之血氣得熱則散熱過則損令當夏暑炎熱之盛而産
母氣虛則其血得熱而上蒸能令産母發熱頭痛面赤
昏昏如醉乃至不知人事世有名血暈者因此而成也
若産於夏月時少有清凉之氣隂雨之變産母不可任
取凉恐生大病六曰横産者盖兒子下先露其手或先
露其臂此因未當用力而産母用力之過也臍腹疼痛
兒身未順若是産母用力一逼遂致身横而不能生不
幸而有此證候當令産母安然仰卧令看生之人推兒
入去凡推兒之法先推其兒身令直上漸漸通手以中
指摩其肩推其上而正之漸引指攀其耳而正之湏是
産母仰卧然後推兒直上徐徐正之候其身正門路皆
順煎催生藥一盞令産母吃了方可令産母用力令兒
下生此名横産若看生之人非精良妙手不可依此法
恐恣其愚以傷人命七曰倒産者盖因其母胎氣不足
關鍵不牢用力太早致令兒子不能回轉順生便只直
下先露其足也治之之法當令産母於床上仰卧令看
生之人推其足入去分毫不得令産母用力亦不得驚
恐候兒自順若久不生却令看生之人輕輕用手内入
門中推其足令就一畔直上令兒頭一畔漸漸順下直
待兒子身轉門路正當然後煎催生藥令産母服一盞
後方始用力一逼令兒生下此名倒産若看生之人非
精良妙手不可依用此法恐恣其愚以傷人命八曰偏
産者盖因兒子回轉其身未順生路未正却被産母用
力一逼致令兒頭偏拄左腿或偏拄右腿反無從用力
致令兒雖近人門而不能生下但云兒已露頂然不知
兒之所露却非頂也或左額角或右額角而已謂兒頭
偏拄一畔以此不能收治之之法當即令産母仰卧令
看生之人輕輕推兒近上以手正其頭令兒頭頂端正
向人門然後令産母用力一逼即便兒子生下即令兒
却只露額當令看生之人以一件綿衣炙令温煖用褁
手急於榖道或是小兒之後骨偏拄榖道外旁輕而推
兒令正即便令産母用力逼兒生也此名偏産凡遇榖
道外傍推兒頭正湏推其上而正之仍是小用輕力推
些兒上而正之也若看生之人非精良妙手不可依用
此法恐恣其愚以傷人命九曰礙産者盖言兒身已順
門路俱正兒子已露正頂而不能生下盖因兒身回轉
肚帶攀其肩以此露正頂而不能生此名礙産治之之
法當令産母於床上仰卧令看生之人輕輕推兒近上
徐徐引手以中指按兒肩下其肚帶也仍湏候兒身正
順方令産母用力一送使兒子下生此名礙産若看生
之人非精良妙手不可依用此法恐恣其愚以傷人命
十曰坐産者盖言兒之欲生當從高處牢繋一條手巾
令産母以手攀之輕輕屈足坐身令兒生下非令産母
臨生兒時著坐一物此名坐産若是産母兒將欲生却
令坐着一物即抵著兒不能生也十一曰盤腸産趙都
運恭人每臨産則母腸先出然後産子産子之後其腸
不收甚以為苦名曰盤腸産醫不能療偶在建昌得一
坐婆之法一施而收之其法遇産後子腸不收之時以
醋半盞新汲冷水七分碗調停噀産婦面噀每一縮三
噀收盡此良法也後學不可不知欲産之婦脉離經沉
細而滑也歌云夜半覺痛應分誕來日日午定知生身
重體寒熱又頻舌下之脉黑復青反舌上冷子當死腹
中湏遣母歸冥面赤舌青細尋看母活子死定應難唇
口俱青沫又出子母俱死總當判面青舌青沫出頻母
死子活定知真新産之脉緩活吉實大絃急見鬼新若
得沉重小者吉切勿堅牢命不停寸口澁痰不調死沉細
附骨不絶生臨産腹痛而腰不痛者未産腹痛轉甚者
將産盖腎候於腰胞繫於腎尺脉轉甚弦如急珠者産
婦人産乳忌反支月若值此月當坐牛皮上或灰上勿
令水血惡物著地則殺人及浣濯衣水皆以器盛過此忌
月乃止凡生産不依圖脱有犯觸於後子母皆死若
不至死母子俱病諸事皆不稱心若能依圖無所觸母
即無病子亦易養凡欲産時特忌多人瞻視惟得三
二人在傍待總産訖乃可告語諸人也若人衆看不無
難生胎神逐月所直方位不可脩造正月在床二
月在戶三月在門四月在竈五月在床六月在竈
七月在房八月在厠九月在門十月在戸
十一月在竈十二月在牀
凡孕婦入月切不可洗頭方免産難及横産逆産
産難(附論)
夫難産者由先因漏胞去血臓燥或子臓宿挾疾疢或
觸犯禁忌或始覺腹痛産時未到便驚動穢露早下致
子道乾澁産婦力疲皆令難也凡看母舌青兒死母活
唇口青兩邊沫出者子母俱死面青舌赤沫出者母死
子活也故將産時須令坐卧安定背平蓆體不傴曲則
兒不失其道若坐卧未安身體斜曲兒正轉動忽遽強
&KR0008;氣暴衝擊則令兒趨後孔或横逆皆由産時怱遽或
觸犯禁忌坐卧不安定所為故産婦坐卧須平安正順四
時方面避五行禁忌若有觸犯多致災禍者也
方
瞿麥湯治難産及已産胞衣不下或堕胎後血不下
瞿麥穗消石黃連(去鬚)滑石甘草(炙各一兩)
王不留行延胡索當歸大黃(各一兩一分)生乾
地黃連皮大腹鬼箭羽射干葳靈仙(去土)
雷丸檳榔京三稜(炒)郁李仁(各一兩半)
吳茱萸(炒半兩)牽牛子(炒二兩)
右麄搗篩每服五錢水盞半入生姜五片同煎至八
分去滓温服不拘時
催生湯治姙娠欲産痛陣尚疎難産經三兩日不生
胎死腹中或産母氣乏委頓産道乾澀纔覺痛密破
水後便可服
蒼术(二兩米泔浸洗切焙黃色)枳殼(麩炒去穰)白桔梗
廣陳皮(去白)芍藥白芷大川芎(各一兩)歸身(一兩)
交趾桂(去粗皮不見火)半夏(湯洗)粉草麻黃(去節)乾
薑(刮去土皮)厚朴(薑汁製)南木香杏仁(去皮尖)
白茯苓(各五錢)
右為末每服二錢順流水温煖調服若覺熱悶白蜜湯
或剉散入真米醋一合煎當隆暑之時恐難輕服但
以五苓散用葵子燈心煎湯調下卻暑清魂滑胎易
産胞漿先破則胎乾難産用白蜜清油浸一合熱酒調
得所頓服胎氣即潤分娩矣
易生湯治婦人血氣不調心腹疼痛或月閉不通每
有姙娠多難産
蒼术(净洗去皮十二兩)桔梗(二兩)枳殼(去穰麩炒)麻黃(去根)
附子(炮去皮臍)陳皮(去白兩各三)芍藥白芷芎藭
當歸桂(去皮)半夏(湯泡七次)赤茯苓甘草(各一兩半)
厚朴(薑製)亁薑(炮各二兩)
右除桂枳殼二味别為末外一十四味同為末慢火
炒令色轉攤冷次入桂枳殼末令勻每服三錢水一
盞半醋一合生薑三片煎至一中盞去滓熱服不拘
時候
神聖散治婦人難産及横逆産
乾豬胎鯉魚皮女人亂髮(三味各一兩入瓶子内燒令焦)
鐺墨伏龍肝(細研各半兩)墨(煆醋三度)當歸
桂(去皮)芍藥白殭蚕(炒)白芷白附子(炮)
芎藭(各一兩)
右為散再研細每服三錢熱酒調下臨産腹痛時便
子母俱無恙産後每日空心一服治月内諸血疾
催生方治婦人臨産胞傷風冷腹痛頻併不能分娩
王不留行京三稜(煨)牽牛子(炒)百合
當歸葳靈仙(各一兩半)雷丸大黃天雄(炮製去皮臍各一兩)
桂(去粗皮)甘草(炙各三分)大腹(二兩)
右㕮咀每服五錢水一盞半煎八分去滓温服令産
婦安稳再用後沉香湯從心洗即平安
沉香水馬(各一兩)飛生鳥毛零陵香
詹糖香龍腦蘇合香苜蓿香(各一分)
蘧麥(二兩)
右以水二斗煎取一斗去滓待至臨蓐欲平安用湯如
人浴即從心上洗三五遍其湯冷即平安亦無有痛
苦處無忌
七聖煎治産難多時不下垂困宜服
蘧麥滑石(各一兩)牛乳黑豆黃酥(三味兩各二)
冬葵子(一合)白蜜(二合)
右為細末以乳酥蜜調藥令勻慢火熬成稀膏每服
一匙熱酒調下
治産難催生用麝香一錢研末水和服之
保生無憂散胎胞臨門難産盖身居富貴口食甘肥無度
即飽即卧致令胞胎肥厚根蔕堅固行動氣急又不
曾預服瘦胎之藥以致臨産艱難服此可保易産
當歸(酒浸)川芎白芍藥(各三錢)南木香(一錢半)
枳殼(炒)明乳香(另研三錢)血餘(二錢半即油髮灰一方以獖猪心血和髮灰)
右為末二錢水一盞煎至七分日二服濟生方有甘
草一錢半炙餘同一方無枳殼有硇砂甘草
澤瀉湯治産難及煩悶不已(一名瞿麥散)
澤瀉(一兩)瞿麥(去根研二兩半)榆白皮(剉碎二兩)木通
甘草(炙令赤一兩半)桂(去皮)牛膝(酒浸半日切焙一兩)
右麄搗篩每服四錢水一盞半薑三片煎一盞去滓
温服未産便服
七聖散臨産腰痛方可服之
延胡索沒藥白礬(飛過)白芷薑黃(俱焙)
當歸桂心(以上各等分)
右為細末臨産陣痛時燒鏵刃鐵令通赤淬酒調藥
三錢服一二立産鏵刃犁頭是也此方河池縣喬醫
家貨每服用一錢引道屢試有效其騐如神
霹靂奪命丹治婦人恣意情性有失調理衛竭榮枯
胎轉難動坐草之時用力過多腹痛又不能堅忍坐
草驀然氣挫目反口噤面黑唇青沫出口中子母俱
殞若兩臉微紅子死母生
蛇退(一条入在鎡鑵内煆)千里馬(路上左脚舊草鞋一隻洗燒灰一錢)
髮灰(一錢)金銀箔(各一片)乳香(半錢另研)
馬明退(蚕退焼灰一錢)黑鉛(一錢半水銀七分半依十五問中法)
右為末以獖猪心血為丸如梧桐大倒流水灌下數
丸如灌不行化開灌效如服藥可者更用前藥繫縳
左右手上立效一方五月五日須焚香至誠修合勿令
婦人鷄犬見一方丸藥時每丸念救苦天尊救苦觀
世音菩薩各一聲一方有千里馬無髮灰一方有蚕
子布無蛇退
治産難方
槐枝(切二升)榆白皮(切)大麻仁(各一升)瞿麥
通草(各三兩)牛膝(五兩)
右㕮咀以水一斗二升煮取三升半分五服
牛蘇煎治難産經日未産
真牛酥(三兩)秋葵子(一合)白蜜(二兩)滑石
瞿麥穗大豆黃卷(各一兩)
右先以清酒一升研細葵子内酥蜜中微火令銷後
即下諸藥慢火煎令如魚眼沸約减半如膏成則將
瓷噐中以綿濾之用温酒調初服半匙漸加至一匙
苧麻子根飲治難産産經論云三十後嫁者謂之晚
嫁也少嫁則筋骨輭懦易産也晚嫁則筋骨堅強所
以難産入月宜常服
乾苧麻根(新者刮削剉)陳皮(去白)甘草(炙)
生乾地黃(焙)烏梅(去核取肉)人参(各二兩)
右搗篩每服二錢水一盞薑三片同煎七分去滓温
服日夜各一
催生奪命丹治婦人臨月坐草而難産者此藥於五
月五日至心脩合應驗
牡丹皮(秋少用)白茯苓(春少用)桂心(夏少用)赤芍藥(冬少用)
桃仁(去皮四兩研)澤瀉(各一兩)
右為末煉蜜丸彈子大細嚼淡醋湯下
榆白皮散(衛生寳鑑)治難産滑胎易産治姙娠曾有
漏胎去血或臨産驚動太早産時未至穢露先下致
使胎燥臨産艱難
榆白皮(一兩)葵根(一兩)牛膝(三分去苖)蘧麥(一兩)
木通(半兩)大麻仁(三分)
右為末每服四錢水一鍾煎六分去滓不計時候温
服
又方
黃芩(一兩)蘧麥滑石(一兩)冬葵子(一兩)酥(一兩)
蜜(一兩)
右為散先將酥蜜於銚子内慢火煎三五沸下諸藥
攪令勻更煎三兩沸以熱酒調下一匙不過再服子
母平安
勝金散治難産逐敗血即自生若横逆則轉活子死
腹中則胎軟膨寬即産
王不留行酸漿(胎死倍用)茺蔚子白蒺蔾(去刺)
五靈脂(行血俱生用)
右各等分為散每服三錢取利山水一盞半入白芷劉
寄奴子一撮同煎温服
車前子散治難産不下經日
車前(炒半兩)榆白皮(刮净一兩)滑石(半兩)當歸(焙兩半)
瞿麥穗(一兩)
右為散每服二錢用酒調下温湯亦得如血水未下
用大黃二錢煎湯一盞分作三服調前藥下
甘草湯治難産腹痛胎不轉動一名葵子散
甘草(炙半兩)榆白皮(刮一兩)桂心(一兩半)葵子(一合)
滑石(六分)
右為散每服四錢水一中盞煎六分去滓温服
抵聖散治難産催生
紅藍花(六月六日取)蜀葵花(五月五日採)桃花(三月三日採)
凌霄花(七月七日採)大麥(七月十五採各一兩)
右依時採取𢷬羅為細散每服三錢以熱酒調下立
産
芍藥散治難産催生
赤芍藥(二兩)漚麻頭(一握揀擇净)芎藭當歸
茯神(去木)陳皮(湯浸去白)甘草(炙各二兩)亂髮灰(一分)
右為散臨卧時温酒調下二錢頻服立産生
滑胎散治痛楚難産
榆白皮(切一升)蘧麥(三分)木通(三分)牛膝(一兩去苖)
大麻仁(一兩)
右為散每服四錢水一鍾煎六分去滓温服頻服效
又方
蘧麥槐枝牛膝木通榆白皮(已上各一兩)
右細剉每服五錢水一鍾煎六分去滓温服立效
催生丹療産婦生理不順産育艱難或横或逆大有
神效
十二月兔腦髓(去白膜研如泥)通明乳香(一分細研)
母丁香(末一錢)
右拌勻以兔腦髓和丸如鷄頭實大隂乾用油紙密
封貼每服一丸温水下即時産随男左女右手中握
出是驗一方治或横或逆
五行散治産難及胞衣不下難産者初覺腹痛産時
未至便驚動穢物早使子道乾澀難之一也用力太
早致兒傷難之二也如是難産即將夫衣覆井口以
弓絃繫其腹治之以五行散主之
牛膝(洗去蘆酒浸一日蒸熟為度)榆皮桂心瞿麥
木通(已上各半兩)
右為細末每服二錢用熟水芝蔴三五點調下子死
腹中加附子半兩
車前子煎治難産
車前子(一升新布褁用水熟挼漉出日乾又以新布褁熟揉之令光滑不用𢷬)
生地黃汁(一升)白蜜(一升)好酥(五合)
右相和微火煎當令有魚眼沸起即瀉於瓷器中每
服半匙以沸湯調通口服之
治難産催生
蘧麥(半兩)桂心(二錢半)蟹爪(半合)牛膝(酒浸半日焙半兩)
右麄𢷬篩每服五錢水一盞半煎八分去滓温服如
産便住
滑胎散治婦人諸般惡産
槐子(炒)麥蘖(炒)當歸(焙)滑石(各等分)
右為散每服二錢温酒調下不拘時服
療母子俱傷者産難及胎不動轉者
榆白皮(三兩)葵子(五合)甘草(炙)桂心(一兩)
右切以水四升煑取二升服一升湏臾不産更服一
升忌海藻菘菜生葱一方有黃芩名滑胎散
催生丹治難産
金箔(三十片)銀箔(三十片)麝香(一錢)硃砂(半兩細研)
右細研如粉臘月兔腦髄和丸梧桐子大臨産時茅
香湯下五丸難産七丸立效
又方
冬葵根(三分剉)蒲黃(半兩)桂心(半兩)羚羊角屑(三分)
右為散煑棗肉和丸如桐子大不拘時候以粥飲下
三十丸
又方
蛇蛻皮(七寸炙黃)萆麻子(七枚去皮研)硃砂(半兩)
麝香(少許)
右都研為末煉蜜和丸如小豆大以温水下二丸
治産難或半生半産不下或子死腹中或著脊至坐草
數日不産血氣上搶心母面無顔色氣欲絶者亦治
横産
醇酒(二升)白蜜或煎猪膏(各一升)
右合煎取二升一服不能再服可随所患服之治産
後惡心血不除上搶心痛煩急者以地黃汁代醇酒
一方不用酒
蛇蛻皮治難産數日不下
蛇蛻皮(一條燒灰)臘月兔腦髓(一枚)車脂(棗許大暴乾)
右除兔髓外𢷬羅為末以兔髄搜和為丸如梧桐子
大二十丸温酒下
蟹爪飲治難産兼子死腹中或姙兩子一子已死一
子却活令死者出生者安(一名千金神造湯)
蟹爪(一合)甘草(炙半兩)阿膠(炒燥一兩)
右㕮咀如麻豆大每服三錢以東流水一盞煎七分
去滓温服
車前子散治滑胎易産
車前子滑石(各一兩)阿膠(炒燥一兩半)
右為散每服二錢蜜湯調下不時服至入月乃服藥
利九竅不可先服
治姙娠難産方
水銀(一分)膩粉(一分)兔腦(十二月者)
右研以兔腦和丸如梧桐子大不拘時候以温水下
五丸
催生如意散臨産腰痛方可服之
人参(為末)乳香(各一錢)辰砂(半錢)
右一處研臨産時急用鷄子清一箇調藥末再用生
姜自然汁調開冷服如横生倒生即端順子母平善
傳於鄂倅施漢屢見功效
治産難累日氣力乏盡不得生兼惡露出盡胞不産
阿膠(二兩)赤小豆(二升)
右水九升煑豆令熟去滓内膠令烊每服五合不覺
更服不過三服即出一方用黃明膠此方係舊用極
驗一方水半盞煎八分
又方
槐子(十四粒)蒲黃(一合)
右件内酒中温服湏臾不生再服水服亦得
又方
生姜汁生地黃汁(各半升)
右合煎熟頓服之
治産難胞衣不出横倒者及子死腹中母氣欲絶
半夏白歛(各二兩)
右治下篩酒服方匕小難一服横生二服倒生三服
兒死腹中四服可加代赭瞿麥各二兩為佳一名催
生持危散温服不能飲者瞿麥湯調服
催生柞木飲子治産難或横或逆死胎爛脹於腹中
此方屢用神妙
生大柞木枝(一大握長一尺净洗寸剉)甘草(大者五寸作五叚)
右用新汲水三升半同入新沙瓶内以紙三重緊封
之文武火煎至一升半令香覺腹痛便准備候産婦
腰重疼欲産時即温飲一小盞便覺心胸豁如覺再
渴又飲一盞至三四盞覺下重便生更無諸苦切不
可坐草早及坐婆亂下手催生藥只消一服此方至驗
也若横生倒生不過三服即正子死腹中取下能
保子母俱全最為神驗有婦人謂其夫曰屢服催生
散不效遂令勿韯以此藥濃煎一碗服少頃甦醒進
些粥再與一碗困睡少時忽云我骨節都折開了快
扶起我水血俱下拔出死胎竟全不費力可謂更生
以此救人百發百中神劑且倉卒易辦毋忽
治難産或倒横不順方
蛇蛻(一條全者桑樹上佳)蠶蛻紙(一張)
右入新瓦瓶中塩泥固濟燒存性為末煎榆白皮乳
香湯調下一錢三服覺痛便生一方云臨産腰痛用
藥三字麝香一字温酒調下名二妙散三家水調亦
得一名二退散
金筆丸治難産
金箔(三片)兔毫筆頭(三個焼為灰)
右和停用蠟為丸如梧桐子大作一服温酒下
勝金散治難産若逆生並皆治之(一名麝香散)
麝香(一錢研)塩豉(一兩以舊布青的褁了燒赤乳鉢研)
右為末取秤錘燒紅以酒淬之調下一大錢效嚴
氏濟生方云難産者何荅曰胎成之後子居腹中每
食母血有餘遂成結塊謂之兒枕子欲生時血塊先
破為散血褁其子所以難産當服勝金散要知胎成
之後全在調攝令氣道平順十月滿足則産無難矣
更有年少初生纔覺腹痛便驚怖不安氣道不順以
致難産宜服催生獨盛散及子蘇飲瘦胎散
治産難(一名催生枳殼湯)
枳殼(四兩)甘草(二兩分為三片刀前者生刀後者炙熱)
右為末每服空心一錢如茶點後服自五月後一日
一服至臨月不惟易産仍無胎中惡病滑胎易産莫
出此方昔有胡陽公主頻有産難每産則經旬痛不
安艱難懼産遍尋異術遂傳此方而易産兼令胎瘦
而微黑百日後方始變白若臨月之時不得上厠恐
兒堕也
催生治漏血産藏乾澀難産痛劇
以黃葵花春用苖夏用花秋用子冬用根焙𢷬為
末酒調服
神應黑散(一名神效草散一名白芷散一名烏金散)
治難産此藥之功也
人多不服以為極賤之藥大槩産難或一日兩日未
免水血先下如舟坐灘殊不知香白芷百草霜再固
其血服之如魚得水决自轉生兼治月水不調崩中
等疾及横生逆生能全子母性命
香白芷百草霜(各等分)
右為末每服二錢童子小便醋各半呷許沸湯燒入
六七分點服流水見功甚速再服即分娩矣或用蜀
葵子四十九粒白滑石末三錢順流水煎湯空心二
服如人行五里即下一方煎服三因方云評曰産
難不知胎側有兒枕破與敗血褁凝随其胎息因緣
自有難逆其如横逆多因坐草太早努力過多兒轉
未遲或已破水其血必乾致胎難轉若先露脚謂之
逆先露手謂之横法當以微針刺之使自縮入即服
神應黑神散以固其血必自轉生養生方云倉皇之
間兩命所係不可不廣傳盖贊黑神之功也或以塩
塗兒脚底抓搔之
燒弓絃散治難産
弓絃(五寸剉碎)箭簳(五寸剉碎)
右用燒作灰研為細散作一服以温酒下其子即出
未效再服之
羊肉湯寒月中産當寒月寒入産門臍下脹悶手不
可犯此寒疝也若謂其有瘀血欲以抵黨湯治之有
曰非其治也可服張仲景羊肉湯二服愈兼治産後
腹中疼痛虚勞不足裏急脇痛
精羊肉(四兩)當歸(二錢)生薑(一兩)橘皮(半兩)
右水三碗酒少許煎一碗分二服或少加葱塩亦佳
如意膏治難産催生
萆麻子(二七粒去殼研如膏)丹砂(半錢研細)
右一處和勻用油單一片圓如盞口大將藥攤之當
臍下少腹間貼之外以帶帛繫令固候産罷并胞衣下
畢速去之稍緩即脫人氣血此藥覺腹痛便宜用之
貝母散治難産滑胎
貝母(一兩半去心秤)槐子(十月上巳日採之佳一兩半)
右為散每服三錢以熱水調下未産更服
馬齒莧散治難産如覺痛甚服此散即覺平安
馬齒莧常莧(各曝乾三兩重午日採)
右為散每服二錢新汲水調服宜頻服之
當歸湯治難産疑胎斃腹中試驗死服之即出活服
之即安及治産將至漿破血下腹中作陣疼痛漸至
腰脚(方見姙娠諸疾門安胎類一名芎藭湯)
治難産用蛇黃以水煑研汁服
治難産用猪槽上垢及土取一合和麫半升烏頭二
十顆煑取汁服之
治難産及已産胞衣不下或墮胎後血不下
真珠(研半兩)伏龍肝(一兩)
右為散每服二錢温酒調下
二聖丹治難産催生
丹砂乳香(各一兩)
右同研如粉用倒流水和丸如鷄頭實大慢火焙乾
産婦腹痛時用秤鎚一枚洗净濃研丹砂筆於秤鎚
周面書金木水火土五字以炭火燒令通赤取出投
於酒内將酒下藥一丸立産如是取死胎用水銀一
皂子大葱白一莖研如泥及當歸一錢同炒酒半盞
作一服下藥一丸并酒飲盡不飲酒用酒少許和醋
湯下一方用麝香酒調下
貝母散治産難胎在腹中如兒并胎不出或胎斃
貝母蒺藜子(各四兩炒去刺等分)
右為末每服三錢米湯調下良久再服一方温酒調
下或熟水亦得相去四五里不下再服
治難産催生
飛生皮(一枚燒灰)蛇螁(一條燒灰)
右研為散熱酒調下立生
又方
虎頭骨(燒為灰)兔頭(燒為灰各半兩)
右研為散以熱酒下一錢便生
又方
金箔(三七片)硃砂(一分)
右研令極細以臘月兔腦髓和丸如菉豆大不計時
候温酒下一丸
催生散治難産
牽牛子(一兩微炒)禹餘糧(醋煅三遍)
右為細散每服煎榆白皮湯調下二錢宜頻服
又方
烏牛糞(一錢)萆麻子(三顆去皮)
右都𢷬塗布上貼於脚心下産了即去急洗之勿令
遲也
治産難方
取厠前已用草二七枚燒作灰水調服之粥飲調
服亦得
又方
令夫唾婦口中二七過立出
治難産及日月未足而欲産者
用知母一兩為末蜜丸如兔屎大每服一丸痛不止
更服一丸一法酒化
療産婦生理不順産育艱難
用通明乳香一塊如皂子大為末覺腰痛時用新
汲水一小盞入醋少許同調服扶立令産婦兩手
握兩石燕坐婆飼藥飲之先令姙娠念醫靈藥聖三
遍然後服之仍係扶行數步湏臾坐草便生無痛
楚神良
如神開骨膏
用乳香不拘多少五月五日午時令一人在壁背
捧乳鉢在櫈上令一童兒以筆管透壁縫内逐粒
從筆管中過入乳鉢内研極細以童兒面北滴水
丸如鷄頭大每服一粒無灰酒吞下海上方用乳
香硃砂等分為細末麝香酒調下
如聖膏治難産兼治胞衣不下兼治死胎(一名如聖散)
用萆麻子七粒去殼細研成膏塗脚心胞衣速下
寸金散治産難
用敗兔毫筆燒為灰細研為末生藕汁一盞調服
立産若産婦弱虚及素有冷病恐藕汁動氣當於
銀器内重湯調温服之
又方
以大硃砂随多少端午日晒至百日不得着雨如
滿百日取研如粉用臘月兔腦髄和丸如菉豆大
欲覺産粥飲下一丸良久便生其藥男左女右手
中把出
又方
用臘月兔頭一枚燒為灰為細末葱白煎湯調服
二錢産
又方
凡臨盆欲産又未産吞赤小豆二十粒立效
又方
取梁上塵三指撮酒調服之
救産難經日不生及不順生立效
用雲母粉半兩以温酒調服入口當産不順者亦産
萬不失一又方將雲母粉澄過研細一團如鷄子
大臨時無灰酒調下
益母丸專治産難横逆并安胎順氣
用益母草其葉類大麻葉莖方花紫色白者不是
五月五日採其葉莖隂乾不見日忌鐵器以石器
磨為末煉蜜丸彈子大每服一丸臨産以童子小
便温送下若氣不順用木香參湯并艾醋湯送下
治産難亦治催生
用石燕一對令産母左右手持一隻合手不問生
死胎即下
治産難亦治胞衣不下神驗方
以皂角末少許吹鼻中嚏出便下又方吞子二枚
亦得
療産婦難産催生
用飛生皮令婦執之或盖在背上帶毛亦效
療臨産月日宜服
以榆白皮焙乾為末日三服方寸匕令易産既産
下兒身上皆有塗藥是其驗也
催生湯治姙娠欲産痛陣尚疎難産經三兩日不生
胎死腹中或産母氣乏委頓産道乾澀纔覺痛密破
水便可服
治難産
取貝母作末服之兼治胞衣不出取七枚末酒下
療婦人産難
朱書紙曰坐為蒲卧為魚女属母兒属夫急急如
律令使産婦吞之又書兩道兩手各執一丸子即
下
又方
用土瓜根𢷬細羅為散醋湯調下二錢便生
治難産兒不出
兔腦皮毛及頭並燒灰酒服
治難産
以弓弩絃縳腰及燒弩牙令赤内酒中飲之皆取
發快速之義也
治難産
用滑石末與丹參蜜豬脂為膏俟入月即空心
酒下彈丸大臨産倍服令滑胎易生
治難産
取真珠末一兩和酒服之立出
治難産
取羚角一枚刮尖為末酒調方寸匕一方將屑燒
末酒服
治難産
取鼈甲燒末水服方寸匕立出
治婦人生子不出
用白狗血内酒中服之主下痢卒風痙伏日取之
大補虚小兒驚癎止下痢
治生産難
用白鷄距及腦燒灰酒服之
治婦人難産
取龍腦少許以新汲水調服立效
治難産及胞衣不下
即取一升人尿用薑葱各一分煎三兩沸乘熱飲
便下
治産難
取井花水半升頓一服
立聖丹治産危急者(一名立聖鶴頂膏)
用寒水石四兩内二兩炭五升煆通赤取出同生
者研細入硃砂同研如深桃花色每用二分井花
凉水調糊用紙花剪如杏葉大攤藥貼臍心乾再
易三過三上便産横逆惡候死胎不下並治神驗
寒水石非方觧石也即今人謂之軟石膏者是也
又法用鷄子清少許同調合時湏極至誠勿令雜
人及鷄犬見
治産育艱難或一歲一産者可以此少間之
用四物湯每服三錢加蕓薹子一撮於經行後空
心服之
又方
用升麻葛根二兩加瞿麥乾土牛膝栝蒌根豆豉
炒各半兩為散分作八服空心一日二服合滓服
於每月經行後便服每服加蕓薹子一撮尤妙
治難産催生
右蛇蛻皮一條全者取端午日置於沙鍋中用紙
一張水浸一日煎之候乾收此紙有難産者剪三
片子如蛇形新汲水吞之立産或每片紙子内拌
牛糞中豆與吞亦神效即男左女右手把出藥也
一方端午合
酸漿酒治難産
用酸漿草挼自然汁每服半盞煖酒半盞調之頓服
立出
治難産方
右吞大豆三枚至七枚立産
又方
右於臨月帶海馬子一枚良
治難産胎衣不下方
用大麻根三本以水一升煑取三合頓服之立下
又方
右令人含醋噀面悶即解亦治産母暈絶
療産難歴日氣力乏盡不能得生此是宿有病也雖有
對證之劑倉卒亦可單用此方
取馬啣一枚覺腹痛即令左手持之
催産蠶退散方
用蠶退紙一大張燒作灰研以酸漿草爛𢷬絞自
然汁三分許酒三分微煖調下一方温水調服亦
得
鷄子酒療難産二三日不下
用鷄子一枚去清或三枚亦得以苦酒半盞投雞
子酒中飲之産
催生馬齒莧酒方
用馬齒莧𢷬絞取自然汁三分入酒三分微煖服
之立産
催生石燕子酒方
取石燕子以童子小便三分摩取自然汁微煖下
赤小豆七粒立産
千鎚草散療難産
取鑿柄入孔裏者燒末酒服之立下一方燒灰淋
汁服
治母已死兒子不出方
但以水銀如彈丸格口内喉中捧起令下食頃又
捧令起子便落
又方
右𢷬菖蒲根絞取汁一二升灌口中此亦母死子
生驗
若日月未至而欲産者方
取夫衣帶五寸燒作灰酒服立下
又方
取全蛇蛻一條腹痛時以絹袋盛繞腰
治産難
取萆麻子二枚兩手各抱一枚湏臾立下
治産難横生逆生胎死胞不出方
右破雄雞脇以手探取肝酒漬之湏臾出肝但以
飲酒入口不覺生又一方雞肝一具切以酒一盞
煎六分去肝分二服
治産難數日不出極困欲絶者秘方
取烏雞一頭令走二時許捉取刺左翅下取血又刺
血門取血以醇酒一小盞和血内真丹末方寸匕攪
勿令凝服之投杯即活胎即下佳
治産難
用本年歷頭剪下臘月三十日一行如月小用二
十九日一行却剪為三叚記定上中下作三丸依
上中下三次水吞下即産
治産時困悶
以冬葵子一合水二升煑取半升去滓頓服之少
時便産
通靈散正産催生
緊卷蛇蜕全者一條以蚯蚓泥裹之燒赤為末入
些藥末相助酒調服若經行不産然後用此一方
先覺熱悶又以新汲水調白蜜服之
治産時子但趨榖道者方
以熬塩熨之自止
又方
右𢷬滑石末温酒下一錢立效
治兒在腹中哭
右以多年空屋下鼠穴中土一塊令産母服之即止
又方治産時子但趨榖道者方
取桃仁分破書一片作可字一片作出字依前還
合令母吞之便下即此是天尊法神驗
催生桂膏貼足方
桂(去麄皮為末)雄黃末(一錢匕)
右以萆麻子三七枚去皮爛研入二味同研如膏紙
上攤於兩足心貼之纔産訖急去藥
催生聖散子方
黃蜀葵子(二七枚)赤小豆(七枚生用)
右同研細童子小便三分調頓服立下一方無赤小
豆
聖功散
治難産横生倒長困頓不省人事兒死腹中用蜀
葵子陳者不拘多少為散每服三錢酒調下如口
噤斡開灌之無子用根剉碎煎汁濃滑冷服井水
調服亦得如人行五七里路不來再服分娩矣
順生散治生産不正及難産者
山茵陳葉仙靈脾(各等分)
右件為細末每服三錢童子小便并酒共半盞温酒
下
治産難數日欲死
右書紙作兩行字凡二十字文曰帝乙生子司命
勿止即出其胞及保其子無病其母封其中央以
朱印之令産婦持之
甘草散預服散
令易生母無疾病未生一月日前預服過三十日
行步動作如故兒生堕地皆不自覺方見本門數
日不産類
治婦人難産令易産
以海馬與産母帶之於身神驗不再臨卧燒末飲服
亦可手握之
枳殼散治姙娠令易生
枳殼甘草糯米(各等分)
右同炒為末米飲白湯調下一日之中二兩三五服
不計時候
治生子令易産
用鼺鼠飛生一枚槐子故弓箭羽各十四枚合𢷬
丸桐子大酒服二丸令易産也
又方
用舂杵頭細糠燒末水服方寸匕
又方
用蓮花一葉書人字吞之立産
治産婦臨蓐服之令兒易生
取鼺鼠用皮毛與兔頭燒灰研末酒下
飛生丸療婦人易生産
取蛇蛻皮著衣帶中銅弩繫衣帶臨欲産時左手
持馬䘖右手特飛生皮令易産
暑月中産有盛暑中産三日發大熱其嘘疾而大惡
露不行血攻心狂言呌呼奔走拏捉不住
乾荷葉生地黃牡丹皮(各等分)
右濃煎湯調服蒲黃末二錢一服即定胎即下遂安
姙娠食物無度口厭甘肥既飽便睡以致胞厚胎肥臨
月難産湖陽公主姙娠七八箇月服效方
盆弦枳殼(一兩去穰麩炒黑色)甘草(粉大者炙半兩)
右為細末空心沸湯點服勿登高厠原有胎寒腹痛
休服
産母唇青沫出口中子母皆致不救若兩頰微紅母
却得生故書以别之幸詳審用之
姙娠得病用附子等劑醫家之意惟恐堕胎且如服佗
藥不效日後一日因循大病以致子母皆殂可謂枉
死其家真不幸即是謂愛指失掌豈不先救母斯若
有實學更以一十八問方對證参攷用藥治療終不
致於俱殞也
催生奪命丹
牡丹皮枳殼赤芍藥(各一錢)蟬退(二錢)青皮
阿膠(炒)甘草(炙)五加皮蕓薹子管仲
蠶退紙(火炙焦各半錢)花蕊石(半錢)乳香(一字)
計九錢一字細末煉蜜丸如彈子大臨坐草細嚼棗
湯下
治婦人産時胞衣下遲既産後復起早傷風吐瀉不止
方
吳茱萸防風羌活肉豆䓻黃橘皮
藿香葉蒼术乾木瓜(各一分)官桂(半兩)
當歸(一兩)
右為細末每服三錢水一盞棗一枚姜二片同煎取
九分空心連滓服
一方黃金散
詩云黃金結實似粟米細研酒調五十粒
靈丹功效妙如神難産之時能救急
右取油菜子研細酒調服
催生及難横逆
鉛丹水銀(二錢)黑鉛(一銚内鎔汁搗水銀結砂)
右用熟絹巾絞出銀細研汗衫紐作丸子如菉豆大
臨坐草時香水吞下一二丸立效仍湏仰卧
又法先脱産婦常著衣一件盖竈頭免胎衣不下之厄
又法偷剪鍾馗左脚燒灰水下
又法尋左脚舊草鞋洗燒灰桃枝三錢水下
又法不作聲將花錢倒提向厠頂禮倒燒急回此法用一
二神效不可不作
治産難密以净紙書本府州太守姓名燈上燒灰湯調
下即産此雖厭勝頗驗
走馬催生丹治産難危急横生逆産子死腹中胎衣
不下一丸可治十人雄蛇退一條首尾全者樹上退
者是雄不然只取中間五寸燒煙欲盡急速取出用
甆器盆盖於地上周回用温土圍之良久取出為末
光明辰砂(一兩研)麝香(研一錢)
右二味研極細以桃柳嫩苖各七莖如無取皮湏是
取向東方者苖向東方炒與硃砂麝同研細却入蛇
退灰又研勻糯米飯丸如糊椒大硃砂為衣晒乾難
産者淡醋湯吞下一丸不久産下便於兒手内取丸
藥男左女右手中出
救命抵聖丹治難産危急
辰砂(有鏡面者半兩細研)滴乳香(半兩别研)萆麻子(二七粒去皮)
麝香當門子(真者半兩别研)真角屑(一錢乾細研)
黃葵子(一合慢火炒)磁石(半兩引得針者)
千里及(洗净焙燒灰存性别研千里及向東方死草中尋舊草鞋一雙湏左右脚全)
右件於乳鉢中用鉢搥研須極細至勻鎔真蠟入藥
和令得所入臼杵五百數就香煙上圓如梧桐子大
每遇婦人就産發覺肚疼時取順流水半盞入無灰
酒吞下一丸良久分娩於男左女右手中取所服之
藥以乳香湯洗油紙褁埋地中三日取出安静處可
以活三人衣不下用流水抱鷄子窠中洗下盛半盞
水入温酒少許吞下立愈如産難急横倒不正眼唇
黑指中青死胎在腹用炒黃葵子一合研碎温酒調
一丸立效如覺胎往來辰砂湯服一丸合時忌鷄犬
婦人生人丸時念北方黑帝大逞神通靈丹入口男
女速生
治逆生便産須知針法
常用小線針於兒手足心針入一二分三四刺之
以塩塗止輕輕送入兒得痛驚轉即縮當回順塩
塗足底又可急搔之以塩摩母腹上
治産難
用古城桂木煑湯服
主難産
搗益母草取汁七大合煎半頓服立下無新者以
乾者大握七合煎服
主難産
取厠籌燒取熱氣衝上
主婦人難産
用郎君子與産婦手把之便生極有驗也
治難産
墨一寸磨水服之立産
治婦人産難
取銅弩牙燒赤内酒中飲汁(古者彌勝)
治婦人生兒不出
以枯蟬燒灰服之
治婦人入月而難産
取梁上塵竈突煤二味合方寸匕酒服
治婦人産難并逆横産
用銅秤錘燒赤酒淬服
治難産
取水龜令産婦戴之亦可臨時燒灰酒下此物出
南海如龜長二三尺兩目在側傍
主婦人難産
以舍生草産婦口中含之立産亦咽其汁
主邪氣産難絶傷及主癮疹牙齒諸風疾
春初採嫩槐葉並可食之
治難産方
用赤小豆生吞七枚出若是女二七枚佳
治難産
用彈丸土末一錢匕熱酒調服之大有功效也
數日不産(附論)
夫難生産者緣胎氣也子成在胎中每食母血食血有
餘遂成塊俗謂之兒枕子欲生時血塊先破遂為散血
散褁其子胎伏熱故有難産更有少年未經生産驕富
貴說聽異端月數將滿纔覺腹痛轉動便相告報傍人
擾擾産婦驚怖不安心氣畜結是故難産要知月滿足
不得妄憂慮或覺腹痛之時但令老孃安存莫遣人多
無使擾亂腹痛稍頻衣破漿行湏臾即生也依此將護
必免難産之厄
甘草散治姙娠數日不産滑胎易産(一名大豆卷散)
甘草(炙一兩)黃芩(去黑心)大豆黃卷(炒)乾薑(炮)
桂(去粗皮)吳茱萸(湯浸各半兩)糯米(淘净)麻子仁(各一合)
右為散每服三錢温酒調下若臨月每日頻服一方
有大麥芽無糯米
大黃丸治姙娠數日不産養胎易生
大黃(炒二兩)枳殼(去穰)芍藥(各一兩)芎藭(三分)
乾姜(炮)厚朴(姜炙半兩)白术杏仁(湯去皮尖雙仁麩炒)
吳茱萸(湯泡去核炒半兩)
右為末煉蜜和勻丸梧桐子大每服二丸温酒下不
拘時候
滑胎當歸散治姙娠數日不産
當歸(焙一兩)麻子仁(一合)吳茱萸(湯浸去核炒)知母
乾薑(炮)桂(去麄皮)黃芩(去黑心)甘草(炙各半兩)
大豆(炒去皮)糯米(各一合)
右為散研細每服二錢空心温酒調下漸加至三錢
如欲作丸即煉蜜丸如梧桐子大温酒下二十丸
治難産數日不生子死腹内方
取揀净川椒二斤分為二分蒸之以布褁更互熱
熨産婦臍腹中死胎便出
治産經數日不出或子死腹中母欲死
以瞿麥煑濃汁服之
麥門冬丸治姙娠數日不産益氣滑胎
麥門冬(去心)芎藭厚朴(去粗皮姜炙)枳殼(去穰麩炒)
芍藥赤茯苓(去皮各二兩)大黃(炒半兩)梹榔(煨三枚)
訶棃勒(煨取皮五枚)
右為末煉蜜和塗酥為劑搗熟丸如菉豆大每服二
十丸空心酒下
瞿麥湯治姙娠數日不産滑胎易産
瞿麥(去根剉)榆白皮木通(各二兩)滑石(一兩)
冬葵子(揀净微炒一合)
右為散每服四錢匕水一盞半煎至七分去滓空心
温服
葵子湯治姙娠數日不産自由體性
冬葵子(炒一合)滑石瞿麥(去根各一兩)丹參(一兩半)
右為散每服四錢水一盞半煎七分去滓下牛酥白
蜜各半合再煎六分食前服温入月預服
治姙娠數日不産令易産方
以銅弩牙一隻燒通赤投半盞食醋中臨産服之
一方酒服
如聖散治姙娠數日不産
用生過蠶紙燒灰研為細散每服二錢温酒調下
不計時
治婦人難産數日不下至危急者
用官桂去麄皮剉碎略炒鐵器不妨碾為細末每
服三錢白湯調下立産此藥湏旋合乃佳
加味芎歸湯治産五七日不下垂死者及矮弱女子
交骨不開者
用川芎當歸各一兩自死乾龜殼一個酥炙生
男女者婦人頭髮一握焼存性共為散每服三錢水
一盞半煎服屢效約人行五里生胎死胎俱下無
自死龜殼鑚龜廢殼亦可
催生防葵散治難産三兩日不得産喘息不調腹内
疼痛
防葵(一兩)滑石(三分)硃砂(一分别研)冬葵子(三分)
木通(三分)瞿麥(三分)榆白皮(三分剉)飛生皮(一分燒灰)
右為散每服四錢水一中盞煎至六分去滓温服
治難産或經日三五日不分娩兼子死腹中方
當歸(三分微炒)龜甲(三分塗酥炙令黃搗末)
右先取産多者婦人髮半兩燒為灰細研入當歸末
以水一大盞半煎取八分後下龜甲末煎五七沸分
為二服如行人四五里便服
治姙娠臨月數日不産覺不安服藥令兒手持出方
古文錢(八枚燒令赤内醋中九遍為末)槐子(一兩末)
右和研令勻煉蜜為丸如桐子大取朱粉著銅器中搖
動使丸令赤七月七日午時合之每服以東流水下
三丸神驗
治三日不産方
取鼠頭燒灰細研以新汲水調服一錢立效
又方
右燒龜甲成灰研新汲水調下一錢立效酒調亦
可
又方
取門限裏土三指撮酒調服之
又方
取羚羊角屑燒研為末酒調一錢服
治七八日不産至困方
黃明膠(一兩)
炙黃焦用好酒一大盞煎不住手烊膠約一二十沸
内新生鷄子一枚打破塩一錢相和頓服之立産
治七八日不産至困方(藥闕)
以前藥治度服一服令婦人坐倚物上伸腿腰大
口作二次服取鸕鷀頭手執之
又方
取益母草搗汁三合服之立下如無生者乾者一
握以水一大盞煎取半盞去滓温服
治産經數日不出或子死腹中母氣欲絶
瞿麥(六兩)通草桂心(各三兩)牛膝(四兩)榆白皮(一升)
右㕮咀水九升取三升去滓分三服
治數日不産胎上衝心欲悶絶方
榆白皮滑石當歸車前子益母草(以上各半兩)
右為細末煎生姜小便調下二錢
治經日不産
蒲黃地龍陳皮(各等分)
右將地龍洗去土於新瓦上焙令微黃各為末三處
搗之各抄一錢新汲水調服立産
牛酥散治數日不産胎上衝心欲死
牛酥(半兩)冬葵子(炒一合)滑石(三分)
右以二味為末和牛酥置生絹袋内盛之用酒一升
煎七合去滓袋子令温每服半盞一二服如未下更
服之
茱萸湯治婦人數日不産下體已冷無藥甚窘
以椒橙茱萸等葉濃煎湯可下手則和臍腹人門
處皆淋洗即刻氣温血行遂産或以紅花數兩速濃
煎湯扶女於櫈上以綿帛蘸水遏之又以水洗帛
上兩頭仍以器盛水又煖又淋久而甦遂生男子
盖遇嚴冬血冷凝滯不行温則行矣血行則産即
易也
治難産三日不出
以車軸脂吞大豆許兩丸一方車脂書兒足底作
出字一方用酒
又方
燒藥杵七八遍令赤内酒中飲之立産鐵器亦得
又方
右燒大刀鐶以酒一杯沃之頓服即出救死不分
娩者
酥葵膏
治姙娠數日不産或生不順理百方不得安方見
本門難産類
逆産(附論)
夫逆産者盖因姙娠初覺腹痛産時未至驚動傷早兒
回轉未竟便用力産之即令逆也又或安胎之處及坐
卧湏順四時方面并避五行禁忌若觸犯者多致灾禍
方
烏金散治横生倒産子死腹中胎衣不下
當歸(酒浸)沒藥生乾地黃蒲黃(生用)芍藥(炒)
紅藍花(各一兩)鯉魚鱗(臘月者佳)桂(各二兩)
血餘(小兒胎髮真者二枚)
右將血餘鯉魚鱗二味用銷銀鍋子先以炭火燒灰
沒藥研餘為散和勻每服二錢温酒調下不拘時
滑胎煎治難産經三日或横倒不出垂死
瞿麥(取穗一兩)酥(五兩)滑石葵子(各三兩)白蜜(四兩)
黑豆皮(一合)牛膝(去苖二兩)
右除酥蜜外為末將酥蜜煉熟入諸藥末及明乳香
五兩煎以瓷器盛每服半匙温酒或湯化下不拘時
救生散治孕婦逆生其證孕婦欲産時遇腹痛不肯
舒伸行動多是曲卧腰眼忍痛其兒在腹不能轉動
故脚先出謂之逆生湏臾不救則子母俱亡矣
烏蛇脫(一條)蟬脫(二七箇)血餘(一團即胎髮)
右燒灰每服二錢温酒下併進二服仰卧霎時一手
&KR0946;兒手心足心令轉其兒即時順生子母俱活用槐
角子尖刺小兒脚心尤妙
治逆産法
大蒜(七顆去皮)生姜(半兩)葱白(去青三十莖各碎)
右置在一盆子中以百沸湯五碗乘熱投於盆中速
扶産婦於盆上坐候冷易之凡三易則胎正
又方
取蒲黃用水調塗兒足心底
又方
取丹砂末半錢蜜調塗兒足底
又方
取牛齝涎絞以温酒和服之
治逆生方
以塩塗兒足底一方用塩粉塗和又急爪搔之并
以塩摩産婦腹上即順
治逆産横産不出手足先見者
以蛇蛻皮燒為末服一刀圭面向東酒服即順一
方猪膏和丸服
又方
取蟬殼二枚治為末三指撮許温酒服之一方作蟾
蜍二枚為末酒服
又方
以手中指取釡底墨交盡兒足下順生
催生如聖散
用黃蜀葵花不拘多少焙乾為末熟湯調下二錢
或有漏血胎臓乾澁難産痛極者併進三服良久
腹中氣寬胎滑即時産下如無花時只用葵子爛
研半合以酒調濾去滓温過頓服亦治打撲傷損
如胎死不下煎紅花温酒調下一方花為末入麻
油順流熟水調下一方用葵子一味研墨或研硃
砂為衣每服四十九粒温酒下濟生兼服紫蘇飲
或黑神丸亦佳又歌云葵子炒香七十粒研爛酒
調濟君急若使臨危産難時免得全家俱啼泣
治婦人倒産
右麻蕡吞二七枚即正
治倒産難産
用原蠶蛾為末飲服三錢
療逆産
以真丹砂一刀圭塗兒腋下
治逆死及子死腹中
取車輪上土以三指撮酒調下
又方
取彈子二枚搗羅為散温酒調服二錢
又方
取甑帶燒灰研散温酒調服二錢
又方
取晚蠶子紙一幅燒灰研末米飲調服暖水亦得
又方
取夫十指甲燒灰研末以温酒調服
又方
取車前子搗為末温酒調服二錢
保安散治因漏胎胞乾難産横逆不順
用蟬退不拘多少燈上燒存性研入真麝香少許
臨時每服半錢淡醋湯調下
治生産不順手足已冷口噤欲死方
以朱書兒左足下作千字右足作勿字手出者亦
效
又方
用當歸剉微炒搗末酒調下二錢
又方
用艾葉一兩以酒一盞煎六分去滓分温二服水
煎亦得
又方
以兔絲子搗末以温酒調下一錢效一方用米汁
服
又方
以酒調竈突塵二錢服之效一方水苦酒服一方
用竈屋上墨以酒煑一兩沸取汁服
治倒産子死腹中方
取釅醋一升格口灌之出
艾葉湯治逆産及子死腹中
用大麻仁净㨂研爛半兩水二盞同煎一盞去滓
温服
酸醬飲治横産倒産安胎
用五葉酸醬草不拘多少取自然汁半盞酒半盞
染胭脂末半兩和勻温飲之未效再服之
催生如聖散療逆産横産瘦胎兼治産前産後虛損
月脉不調崩漏一名催生黑神散又名烏金散又名
二神散(方見本門)
又方療逆産
夫取隂毛二七根燒以猪膏和丸如豆大水吞下
兒手即握出神驗
治横逆産理不順手足先出或子死腹中
右以伏龍肝細研每服一錢酒調服兒頭戴出妙
更用搽産母臍中亦效
又方治産時子但趨榖道者方
右腹肚痛兒數日不下者或倒産見兒脚於上書
大人名即却順産極妙
治逆産
以釭中膏畫兒脚底即正
治婦人横逆産
以古文錢二十文燒令赤投酒中服之立産
治逆横産瘦胎姙娠産後損月候不調崩中
用百草霜白芷等分為末每服二錢童子小便醋
各少許調勻更以熱湯化開服不過二服即産
普濟方卷三百五十六
