普濟方卷一百三十九明周王朱橚撰
傷寒門
傷寒畜血(論)
夫傷寒畜血者如血在下焦結聚而不行畜積而不散
者是也血菀於上而吐血者謂之薄厥留於下而瘀者
謂之畜血此由太陽隨經瘀熱在裏血為熱所搏結而
不行畜於下焦之所致經曰太陽病七八日表症仍在
脉微而沈反不結胷其人如狂者以熱在下焦小腹當
鞭滿小便自利者下血乃愈抵當湯主之者是也大抵
看傷寒必先觀兩目次看口舌然後自心下至小腹以
手攝按之覺有滿鞭者則當審而治之如小腹覺有鞭
滿便當問其小便若小便不利者則是津液留結可利
小便若小便自利者則是畜血之症可下瘀血經曰傷
寒有熱小腹滿應小便不利今反利者為有血也太陽
病身黃脉沈結小腹鞭小便不利者為無血也小便自
利其人如狂者血症諦也皆須抵當湯丸下之陽明病
其人喜忘屎雖硬大便反易其色必黑亦是畜血之症
畜血於下所以如狂者經謂熱結膀胱其人如狂者是
也血瘀於下所以喜忘者内經曰血并於下亂而喜忘
者是也二者若有其一則為畜血症明矣畜血之症又
有輕重焉如狂者喜忘也皆畜血之甚者須抵當湯丸
以下之如外已解但小腹急結者則為畜血之輕也須
桃仁承氣湯以利之醫妙者何也在乎識形症明脉息
曉虛實知傳變其於形症之明者衆人所共識又何以
見其妙必也形症之參差衆人所未識獨先識之乃所
以為妙且如病人無表裏症發熱七八日雖脉浮數者
可下之假令已下脉數不解合熱則消糓善饑至六七
日不大便者此有瘀血抵當湯主之當不大便六七日
之際又無喜忘如狂之症亦無小腹鞭滿之候當是之
時與承氣湯下者多矣獨能處以抵當湯下之者是為
醫之妙者也若是者何以知其有畜血也其脉浮而數
者浮則傷氣數則傷血熱客於氣則脉浮熱客於血則
脉數因下之後浮數俱去則已若下之後數去其脉但
浮者則榮血間熱去而衛氣間熱在矣為邪氣獨留心
則飢邪熱不殺糓潮熱發渴也及下之後浮脉去而數
不解者則衛氣間熱去而榮血間熱在矣熱則氣合覆
血乃下行胃虛協熱消糓善飢血至下焦若下不止則
血得以去泄必便膿血也若不大便六七日則血不得
出泄必畜在下焦為瘀血是須抵當湯下之又傷寒
留畜惡血内外俱熱昏憒譫語亦有耳聾虛鳴之症與
少陽經受病相似如服小柴胡湯不效當以黃連一分
赤茯苓半分剉細入燈心煎與之男女通用凡大小産
熱入血室小柴胡湯力所不及者於内加五靈脂仍以
黃連赤茯苓湯佐之盖心主血黃連茯苓皆清心凉血
之劑所以收功若夫疎利血毒則活人書桃仁承氣湯
有餘勇矣
方
大黃芍藥湯(出聖濟總錄)治傷寒太陽病隨經入裏瘀熱内
積畜血喜忘如狂
大黃(剉炒五錢)芍藥牡丹皮犀角(鎊生用各一兩)生乾地
黃(兩半)
右剉如麻豆大每服五錢用水二盞煎至一盞去滓
温服
大黃湯(出聖濟總錄)治傷寒内有瘀血大便不利小便急痛
大黃(剉炒一兩)桃仁(湯浸去皮尖雙仁麩炒黃研半兩)水蛭(米炒黃一分)木
通(半兩剉)
右除桃仁外麄搗篩入桃仁同研令勻每服二錢以
水一盞煎至七分去滓温服不計時候
犀角地黃湯治傷寒及瘟病應發汗而不汗内畜為
瘀血及鼻衂血也吐血不盡餘血停留致面黃大便
黑
犀角(一兩)生地黃(八兩)芍藥(三兩)牡丹皮(二兩)
右㕮咀水九升煮三升分三服有熱如狂者加黃芩
大黃腹不滿為無熱不可加升麻與犀角性味主
治不同何以升麻代之以是知引入陽明也兼治
瘡疹大成
芍藥地黃湯治傷寒發熱疹出血并有積喜忘如狂
鼻衂面黃大便黑者
芍藥生地黃黃芩牡丹皮(各五錢)
右以水六升煮取三升去滓温服一升日三時行本
有畜血者腹脇滿如搗
傷寒舌腫脹(論)
夫傷寒舌腫脹者病在三隂也太隂之脉連舌本散舌
下少隂之脉循喉嚨夾舌本厥隂之脉循喉嚨之後又
手少隂心之經其氣通於舌凡此經絡為風熱所乘隨
脉至舌熱氣留於血血氣壅故令舌腫脹診其脉數急
者是其候也(傷寒舌腫者是熱毒傷於心脾也心侯於舌主於血血虚為熱所束又脾之大絡出)
(於舌下若心脾有熱則令舌腫也)
方
大黃散(出聖惠方)治傷寒心脾熱舌腫
川大黃(剉碎微炒)黃連(去鬚各一兩)黃芩川升麻黃蘖
(各三錢)甘草(半兩生用)
右為麄散每服四錢水一中盞入黑豆三十粒煎至
五分去滓不計時候温服
玄參散(出聖惠方)治傷寒上焦虛毒氣熱壅塞咽喉連舌腫
痛
玄參射干黃蘖(各一兩)
右為麄散每服五錢水二大盞煎至五分去滓不計
時候温服
治傷寒咽喉閉塞舌根腫痛方(出聖惠方)
蒼耳根(兩半剉)甘草(三錢生剉)
右為麄散每服五錢水一大盞煎至五分去滓不計
時候温服
治傷寒心脾虛熱舌腫方(出聖惠方)
黃蘖(一兩)甘草(三錢生剉)
右為麄散每服二錢水一中盞煎至五分去滓不計
時候温服
治傷寒心脾熱口瘡舌腫咽喉疼痛宜服此方(出聖惠方)
羚羊角屑黃蘖(塗蜜炙微赤剉)甘草(生剉)川大黃(各半肉剉碎微)
(炒)玄參(三錢)
右為細末每服不計時候煎竹葉熟水調下一錢
鉛霜散治傷寒心脾壅熱舌腫多吐痰逆
鉛霜(細研)牛黃(各一分細研)麥門冬(一兩去心焙)白菊花甘
草(各半兩炙微赤剉)黃連(三分去鬚)
右為細末入牛黃鉛霜同研令勻不計時候以淡竹
瀝二合調下二錢如無竹瀝犀角温水調下亦得
龍膽散治傷寒心脾熱多乾舌腫口内生瘡
龍膽(去蘆頭)麥門冬(去心焙)知母人參(去蘆頭)柴胡(去苗)
(各半兩)甘草(一分生剉)
右為細末不計時候磨犀角温水調下二錢
升麻散治傷寒喉中痛舌根腫滿不能轉動此謂心
脾熱毒宜先用針當舌中針入五分出血即消後服
此藥
川升麻車前子川大黃(剉碎微炒)甘草(生用各半兩)生
乾地黃(三兩)川朴硝(三分)
右為麄散每服五錢以水一大盞煎至五分去滓不
計時候温服
升麻湯治傷寒熱病咽喉壅塞連舌根痛及乾嘔頭
痛不下食
升麻麥門冬(去心焙)石膏(碎各一兩)木通(剉)黃蘖(去粗皮剉)
青竹茹(各半兩)玄參前胡(去蘆頭各三分)朴硝(二兩)
右麄搗篩每服五錢用水一盞煎至八分去滓食後
温服日再
乾地黃湯治傷寒心脾虛熱喉中有瘡連舌根腫涕
唾不下食
生乾地黃(焙二兩)青竹茹鷄蘇赤茯苓(去黑皮各一兩)
麥門冬(去心焙各一兩半)玄參(五分)
右麄搗篩每服五錢水一盞半煎至八分去滓食後
温服日再
犀角湯治傷寒脾肺虛熱毒氣壅塞咽喉連舌根腫
滿疼痛
犀角(鎊屑)當歸(切焙)白芷(各一兩)升麻甘草(炙剉)射干
杏仁(湯浸去皮尖雙仁炒黃各半兩)
右麄搗篩每服三錢水一盞煎至七分去滓食後温
服
馬藺根湯治傷寒喉咽閉塞連舌腫疼小便赤澀
馬藺根升麻(各一兩)瞿麥射干(各三分)犀角屑
木通(剉各半兩)玄參(一兩)
右麄搗篩每服三錢水一盞煎至七分去滓食後温
服日再
木通湯治傷寒熱病喉咽閉塞連舌根腫痛熱毒氣
聚於心胷
木通(剉)絡石(碎)朴硝(各一兩)升麻犀角屑山梔
子仁青竹茹(各半兩)射干(半分)桔梗(炒)芍藥玄參
(各三分)
右麄搗每服三錢水一大盞煎至七分去滓食後温
服
治傷寒上焦虛熱毒氣壅塞喉咽連舌腫痛方
玄參射干當歸(切焙各一兩)
右搗羅為散每服三錢水一大盞煎至半盞許去滓
食後温服日再服
治傷寒舌腫口内生瘡此是心脾積熱上衝所致湯方
大青升麻大黃(剉炒各半兩)黃連(去鬚一分)
右麄搗篩每服三錢水一大盞煎至半盞去滓食後
温服
治傷寒舌出寸長連日不收名應手方
右用梅花片腦為末摻舌上隨手而收用五錢重
治傷寒心脾有熱舌本腫痛(方見本門前口舌生瘡類地黃煎)
傷寒咳嗽(論)
夫傷寒咳者盖欬謦欬之欬俗謂之嗽者是也肺主氣
形寒飲冷則傷之使氣上而不下逆而不收衝擊膈咽
令喉中淫淫如痒習習如梗是令咳也甚者續續不已
連連不止坐卧不安語言不竟動引百骸聲聞四近矣
咳之由來有肺寒而咳者有停飲而咳者有邪氣在半
表半裏而咳者雖同曰咳而治各不同也内經曰肺之
令人咳何也皮毛者肺之客也皮毛先受寒氣以從共
合其寒飲食入胃從肺脉上至於肺肺寒則内合外邪
因而客之則為咳嗽者是肺寒而咳也傷寒表而不解
心下有水氣乾嘔發熱而咳小青龍湯主之少隂病腹
痛小便不利四肢沈重疼痛自下利者此為有水氣其
人或欬者真武湯加五味子細辛乾薑主之二者是停
飲而咳者也雖皆為水飲所作而小青龍湯所主為水
飲與表寒相合而咳者真武湯所主為水飲與裏寒相
合而欬者又不可不知也傷寒中風往來寒熱胷脇苦滿
默默不欲飲食心煩喜嘔或咳者小柴胡湯去人參大
棗生薑加乾薑五味子主之少隂病四逆其人或咳者
四逆散加乾薑五味子主之二者是邪氣自表傳裏而
欬者雖皆為氣傳裏而小柴胡湯所主為陽邪傳
裏動肺而咳者四逆散所主為隂邪傳裏動肺而咳者又
不可不知也表寒也裏寒也協水飲則必動肺以形寒
寒飲則傷肺故也陽邪也隂邪也自表傳裏則必動肺
以臓真高於肺故也咳為肺疾治之必發散而可矣而
又有不可發汗者經曰咳而小便利者不可發汗發汗
則四肢厥逆又曰咳而發汗踡而苦滿腹中復堅茲難
逆也又脉散者為心火形於肺金鬼賊相刑必死臨病
之側可察之歌曰嗽家嘔喘属膀胱寒熱毒堅值少陽
若是少隂類下利四肢沈重更青凉肺主氣氣逆而不
下則嗽熱邪乘之氣則燥欝寒邪乘之氣則冷滯水飲
乘之又與氣搏熱寒水飲皆生痰壅嗽之所從始乎隂
陽致法因自條其間水嗽三症不可無辯小青龍湯太
陽之表水也十棗湯太陽之裏水也真武湯隂症之水
氣也常須知之雖然古人一藥對一病所主安在哉曰
水與表寒也今而嗽則小青龍汗之水與表寒相合而
嗽則真武湯温之裏癖合水動肺為嗽焉十棗所以下
之也太陽病身熱嗽喘心下怔忡乾嘔微利此水氣在
裏小青龍小便不利小腹滿者去麻黃加茯苓發熱惡
寒身體痛者只依本方若身凉咳嗽乾嘔微利心下痞
滿引脇疼痛為裏有水十棗湯少陽病寒熱往來胸脇
鞭滿而痛嗽小柴胡湯或利去人參生薑棗加五味子
乾薑少隂病水氣咳嗽四肢痛重腹痛小便不利下利
或嘔真武湯加五味子乾薑細辛少隂咳而四逆或腹
痛或泄利或悸四逆散加五味子乾薑少隂咳而嘔渴
心煩不得眠下利猪苓湯熱𠻳金沸草散或唾濃血小柴
胡加黃芩生薑煎湯咳嗽頭痛不惡寒身大熱若臍腹
亦有熱而作痛者須下之大柴胡湯張氏曰發汗不解
腹滿痛者急下之可大承氣湯又曰腹中滿痛此為實
大柴胡下之咳嗽中滿而嘔用大半夏湯解利以後胃
寒不食則理中湯加橘皮半夏茯苓細辛五味子痰多
二陳湯加細辛五味子治嗽通用大橘皮湯下利六七
日咳而嘔渴心煩不得眠猪苓湯表未解心下有水乾
嘔發熱而嗽小青龍湯小便不利小腹滿者青龍湯去
麻黃加茯苓也
方
射干散治傷寒咳嗽氣促喉鳴乾嗽無唾喉中如硬
者
射干麻黃(去根節)麥門冬(去心)赤茯苓枳殼(麩炒微黃)
(去穰各一兩)杏仁(湯浸去皮尖雙仁麩炒微黃)貝母(煨令微黃各三分)百合
(二分)甘草(半兩炙微赤剉)
右麄搗篩每服四錢水一中盞入生薑半分煎至六
分去滓不計時候温服
柴胡散治傷寒咳嗽煩熱四肢骨節頭目疼痛
柴胡(一兩半去苗)貝母(煨微黃)葛根(剉)赤芍藥黃芩
梔子仁(各一兩)石膏(二兩)知母杏仁(湯浸去皮尖雙仁麩炒微黃各)
(三分)
右麄搗篩每服四錢水一中盞入生薑半分煎至六
分去滓不計時候温服
陳橘皮散(出活人書)治春冬傷寒秋夏冷温咳嗽喉中鳴聲
上氣不得下頭痛方
陳橘皮(湯浸去白穰焙)紫苑(去苗土)麻黃(去根節)杏仁(湯浸去皮尖雙)
(仁麩炒微黃)當歸桂心甘草(炙微赤剉)黃芩(各半兩)
右八味切以水七升煮取三升分三服不差重合之
忌海藻菘菜生葱一方用薑半分同煎
杏仁湯治傷寒肺壅咳嗽上氣喉咽氣逆或惡寒鼻
中清水出者
杏仁(湯浸去皮尖雙仁炒半兩)紫苑(去苗土)黃芩(去黑心)當歸(切焙)陳
橘皮(湯浸去白焙各半兩)木香(一分)大黃(炒一兩半)甘草(炙剉)麻黃(去根)
(節湯煮掠去沫)桂(去粗皮各半兩)
右麄搗篩每服三錢水一盞煎至七分去滓温服
又方(出楊子逹護命方)治傷寒壮熱頭及身痛胸膈不利咳嗽
多痰宜服
杏仁(湯浸去皮尖雙仁麩炒)麻黃(去根節湯煮掠去沫焙)貝母(去心)射干
紫蘇葉柴胡(去苗)紫苑(去苖土)桔梗(炒各一分)羌活(去蘆頭半)
(兩)防風(去又一分)
右搗篩每服三錢水一盞半入生薑二片同煎八分
去滓食後臨卧熱服一方有黃芩
欵冬花散(出聖惠方)治傷寒咳嗽喘息不得
欵冬花杏仁(湯浸去皮尖雙仁麩炒微黃)生乾地黃百部
赤茯苓甘草(炙微赤剉各三分)
右搗篩為散每服四錢水一中盞入生薑半分煎至
六分去滓不計時候温服
旋復花散(出聖惠方)治傷寒咳嗽涕出唾腥氣心胸壅悶
旋復花桑根白皮(剉)紫苑(去苗土)赤茯苓生乾
地黃(各一兩)百部甘草(炙微赤剉各半兩)
右麄搗篩每服四錢水一中盞入生薑半分煎六分
去滓不計時候温服
赤芍藥散(出聖惠方)治傷寒咳嗽引心腹痛
赤芍藥桔梗(去蘆頭)陳橘皮(湯浸去穰焙)白茯芩(各三分)
桃仁(湯浸去皮尖雙仁炒微黃)肉桂(去皺皮)細辛(各半兩)
右麄搗篩每服四錢水一中盞入生薑半分煎六分
去滓不計時候温服
前胡散(出聖惠方)治傷寒欬嗽頭目痛痰滯胸膈不利
前胡(去蘆頭)麻黃(去根節)桂心甘草(炙微赤剉)葛根
百部貝母(煨令微黃已上各三分)柴胡(一兩去蘆頭)石膏(二兩)
右麄搗篩每服四錢水一中盞煎六分去滓不計時
候温服
人參散(出聖惠方)治傷寒咳嗽嘔逆不納飲食
人參(去蘆頭)赤茯苓陳橘皮(湯浸去白穰焙)紫蘇莖葉
前胡(去蘆頭)白术紫苑(去苗土各半兩)半夏(三分湯洗七遍去滑)甘
草(一分炙微赤剉)
右麄搗篩每服四錢水一中盞入生薑半分煎六分
去滓不計時候温服
生乾地黃散(出聖惠方)治傷寒咳嗽唾血
生乾地黃車前子(各一兩)桑根白皮(剉)紫苑(去苗土)
鹿角膠(搗碎炒令黃燥各半兩)赤茯苓(三分)甘草(一分炙微赤剉)
右麄搗篩每服四錢水一中盞入生薑半分煎六分
去滓不計時候温服
百合散(出聖惠方)治傷寒咳嗽頭目連背膞浮腫喘促大小
便不利
百合郁李仁(湯浸去皮尖微炒)大腹皮(剉)赤茯苓紫
蘇莖葉陳橘皮(湯浸去穰焙各三分)甜葶藶(隔紙炒令紫色)桑根
白皮(剉)漢防己(各半兩)
右麄搗篩每服四錢水一中盞入生薑半分煎六分
去滓不計時候温服
天門冬散(出聖惠方)治傷寒咳嗽連胸背痛
天門冬(去心)赤茯苓生乾地黃枳殼(麩炒微黃去穰)細
辛貝母(煨令微黃)前胡(去蘆頭已上各半兩)甘草(一分炙微赤剉)
右麄搗篩每服四錢水一中盞入生薑半分煎六分
去滓不計時候温服
麻黃散(出聖惠方)治傷寒咳嗽胷膈壅悶心神煩躁
麻黃(去根節)貝母(煨令微黃各三分)川升麻葛根(剉)知母
甘草(炙微赤剉各一分)前胡(去蘆頭)猪苓(去黑皮)枳殼(麩炒微黃去穰)
(各半兩)
右麄搗篩每服四錢水一中盞入生薑半分煎六分
去滓不計時候温服
治傷寒咳嗽鼻塞壅悶大腸氣滯
細辛(三分)百合川大黃(剉碎微炒)枳殼(麩炒微黃去穰各一兩)前
胡(去蘆頭)生乾地黃甘草(炙微赤剉)陳橘皮(湯浸去白穰焙)杏
仁(湯浸去皮尖雙仁麩炒微黃各半兩)
右麄搗篩每服四錢水一中盞入生薑半分煎六分
去滓不計時候温服
桑根白皮散治傷寒肺熱咳嗽涕唾稠黏背拘急口
乾頭痛大小便閉澀
桑根白皮(剉)白前麥門冬(去心各一兩半)木通川大
黃(剉碎炒微黃各一兩)旋復花甘草(炙微赤剉各半兩)川朴硝(三分)
右麄搗篩每服四錢水一中盞煎六分去滓不計時
候温服
治傷寒咳嗽鼻有清涕喫食减少
細辛五味子人參(去蘆頭)肉桂(去皺皮)陳橘皮(湯浸)
(去白穣焙)白术(各半兩)甘草(一分炙微赤剉)
右麄搗篩每服四錢水一中盞入生薑半分棗三枚
煎六分去滓温服不計時
石膏散治傷寒頭痛咳嗽壮熱四肢酸痛
石膏前胡(去蘆頭)葛根(剉)赤芍藥柴胡(去苗各一兩)
子芩桑根白皮(剉)荆芥(各三分)川升麻(半兩)
右麄搗篩每服四錢水一中盞入生薑半分豉五十
粒煎六分去滓不計時候温服
細辛散治傷寒咳嗽喘促鼻塞
細辛人參(去蘆頭)麻黃(去根節)附子(炮製去皮臍)赤茯苓
杏仁(湯浸去皮尖雙仁麩炒微黃)前胡(去蘆頭)百合(各三分)肉桂(去皺皮)
紫苑(洗去苗土)白术乾薑(炮製剉)桔梗(去蘆頭)赤芍藥
甘草(炙微赤剉各半兩)厚朴(一兩去粗皮塗生姜汁炙令香熱)
右麄搗篩每服四錢水一中盞入生薑半分棗三枚
煎六分去滓不計時候温服
麻黃散治傷寒風冷入肺咳嗽不止
麻黃(一兩去根節)桔梗(去蘆頭)五味子紫蘇(微炒)知母(各半)
(兩)桂心甘草(炙微赤剉各一分)
右為細末每服一錢如茶煎五七沸不計時候稍熱
服
天門冬丸治傷寒心肺壅熱咳𠻳口苦氣促
天門冬(一兩去心焙)漢防己甜葶藶(隔紙炒令紫色)桑根白
皮(剉)杏仁(湯浸去皮尖雙仁麩炒微黃)枳殼(去穰麩炒微黃)甘草(炙微赤剉)
(各三分)
右為細末煉蜜和搗一二百杵丸如梧桐子大每服
不計時候生薑湯下二十丸日三四服
皂莢丸治傷寒氣壅咳嗽咽喉胸膈不利喘息
皂莢(半斤不蚛者以童子小便三升浸三日挼汁去滓於銀器中熬如膏)百合貝
母(煨令微黃)杏仁(湯浸去皮尖雙仁麩炒微黃)甘草(炙微赤剉各一兩)皂莢
(五挺去黑皮塗酥炙令燥去子)
右為細末用皂角膏和搗一二百杵丸如梧桐子大
每服不計時候以清粥飲二十丸
麻黃湯治傷寒咳嗽日夜不止
麻黃(去根節湯煮掠去沫焙)桑根白皮(剉)赤茯苓(去黑皮各一兩)鷄
蘇莖葉葛根五味子甘草(炙剉各半兩)紫苑(去苗)
(土半兩)石膏(一兩半)葶藶(微炒一分)桂(去粗皮一兩)
右搗篩每服五錢水一中盞入生薑半分拍碎棗三
枚擘破同煎八分去滓不計時候温服
五味子飲治傷寒咳嗽
五味子(炒)麻黃(去根節湯煮掠去沫焙)陳橘皮(湯浸去白焙各一兩)阿
膠(炙燥一兩)甘草(炙剉)杏仁(湯浸去皮尖雙仁炒各半兩)
右粗搗篩每服三錢水一中盞入生薑三片同煎六
分去滓不拘時候温服
紫蘇湯治傷寒咳嗽
紫蘇葉(一兩)麻黃(去根節湯煮掠去沫焙兩半)杏仁(湯浸去皮尖雙仁炒二兩)
甘草(炙剉半兩)
右粗搗篩每服三錢水一中盞煎至六分去滓温服
不計時
加減真武湯(出聖濟總錄)主少隂症二三日不已至四五日
腹痛小便不利四肢沉重自下利者此為有水氣或
嘔或咳
白茯苓(去黑皮)芍藥白术五味子(炒各三分)附子(一枚)
(炮製去皮臍)細辛(去苗葉)乾薑(炮各一分)
右剉如麻豆大每服五錢水一盞半入生薑四片煎
八分去滓温服
前胡湯(出聖濟總錄)治傷寒咳嗽痰唾胷膈不利頭目昏眩
前胡(去蘆頭)大腹皮半夏(湯浸七遍去滑焙)甘草(炙剉)陳橘
皮(湯浸去白焙各一兩)
右粗搗篩每服三錢水一盞生薑三片煎六分去滓
温服不拘時候
四逆散(出活人書)主少隂病四逆其人或悸或小便不利者
或腹中痛或泄利下重
甘草(炙剉)枳實(麩炒去穰)柴胡(去苗)芍藥五味子(半兩)乾薑
(炮半兩)
右搗羅為散每服二錢米飲調下日三服
馬兜鈴湯(出聖濟總錄)治傷寒熱病發嗽坐卧喘息不安診
其脉右手寸關洪大浮數宜服此方
馬兜鈴杏仁(去皮尖雙仁炒黃)羌活(半兩)柴胡(去苗)貝母(炒去)
(心)桔梗(剉炒一分)麻黃(去根節湯煮掠去沫焙)麥門冬(去心焙)紫苑
(去苗土)大腹皮(各一兩)大黃(三株)
右麄搗篩每服四錢水一盞半生薑三片同煎一沸
去滓温服徐徐喫
赤茯苓散(出聖惠方)治傷寒咳嗽心膈壅悶肩背煩痛四肢
無力
赤茯苓紫蘇莖葉桔梗(去蘆頭各三分)半夏(湯浸七遍去滑)
(半兩)㯽榔麥門冬(去心)前胡(去蘆頭各三分)陳橘皮(湯浸去白穰焙)
甘草(炙微赤剉)桑根白皮(剉各半兩)
右麄搗篩每服四錢水一中盞生薑半分煎六分去
滓不拘時候温服
石膏湯(出聖濟總錄)治傷寒咳嗽肺熱頭痛
石膏人參貝母(炮去心各半兩)麥門冬(去心焙)赤茯苓
(去黑皮各三分)
右麄搗篩每服五錢水一盞半入竹葉三七片同煎
八分去滓食後温服
生地黃飲(出聖濟總錄)治傷寒毒氣攻肺咳嗽喉中生瘡
生乾地黃(焙三兩)大黃(生剉)升麻貝母(去心炒黃)麥門冬
甘草(炙剉各一兩)
右麄搗篩每服三錢水一盞蜜一小匙頭同煎三兩
沸去滓温服不拘時候
欵氣湯(出聖濟總錄)治傷寒邪熱攻肺咳嗽心悶唾膿
赤茯苓(去黑皮)前胡(去蘆頭各一兩)杏仁(湯浸去皮尖雙仁炒兩半)甘草
(炙剉三分)欵冬花(三分)麻黃(去根節一兩)天門冬(去心焙半兩)
右搗篩每服五錢水一盞半生薑半分拍碎同煎八
分去滓温服
半夏湯(出聖濟總錄)治傷寒咳嗽頭痛
半夏(湯浸洗去滑焙)麻黃(去根節各一兩)附子(炮製去皮臍半兩)欵冬花
(一兩)乾薑(炮一分)
右剉如麻豆每服三錢水一盞生薑半分拍碎同煎
六分去滓食後温服
射干湯(出聖濟總錄)治春冬傷寒秋夏中冷咳嗽喉鳴聲嗄
乾噦喉中不利
射干杏仁(湯浸去皮尖雙仁炒各一兩)半夏(湯洗去滑炒)甘草(炙剉)
桔梗(炒各三分)桑根白皮麻黃(去根節湯煮掠去沫焙各用一兩)紫
苑(去苗土半兩)陳橘皮(湯浸去白焙半兩)
右麄搗篩每服五錢水一盞半生薑一分拍碎棗三
枚擘破同煎八分去滓食後温服
治傷寒咳嗽肢體疼痛煩熱
柴胡(去苗)桑根白皮天雄(炮製去皮臍)芎藭赤石脂
五味子(各兩半)桂(去粗皮)黃連(去鬚)百合地榆厚朴
(去粗皮生姜汁炙各一兩)
右剉如麻豆每服五錢水一中盞半生薑五片煎八
分去滓温服
前胡湯(出聖濟總錄)治肺臓感寒發嗽不止兼頭痛不可忍
前胡(去蘆頭)桂(去粗皮)玄參射干欵冬花馬兜
鈴杏仁(去皮尖雙仁炒研)貝母甘草(炙剉各一兩)麻黃(去根)
(節)旋復花(各一兩)
右搗篩每服五錢水一中盞半煎取八分去滓食後
温服
潤肺湯治傷寒客邪在肺咳嗽聲重身體微熱
杏仁(湯浸去皮尖雙仁炒)甘草(炙剉各一兩)乾薑(炮)麻黃(去根節湯煮掠)
(去沫焙)知母(焙各半兩)欵冬花桑根白皮(剉各半兩)陳橘皮
(湯浸去白穰焙一兩半)
右麄搗篩每服三錢水一盞煎七分去滓熱呷食後
臨卧服
葛根湯治傷寒聲不出咳嗽頭疼
葛根(剉焙)麻黃(去根節各二兩)桔梗(炒)杏仁(湯浸去皮尖雙仁炒黃)甘
草(炙剉)葶藶(紙上炒)石膏(研各一兩)
右麄搗篩每服三錢水一盞煎八分去滓温服不拘
時
杏仁煎治傷寒聲重暴欬語音不出
桑白皮(蜜炙)木通貝母(各一兩三錢)紫苑五味子(各一)
(兩)蜜(兩半)杏仁(去皮尖三兩另研為末)
右㕮咀煎五味水三升慢火熬取一升去滓同連生
薑研自然汁一兩半同杏仁蜜一處熬成膏用磁
罐收盛旋挑膏藥噙化一方有沙糖一兩半
無比散治傷寒胷中有痰咽中作聲咳不已者
右用石碌一兩臼中杵為散取半錢水痰多者一錢
用薄荷湯和服痰積久者加藜蘆一兩
射干湯治傷寒冬春秋夏冷咳嗽曲拘不得氣息喉
啞失聲乾嗽無唾喉中如硬者方
射干(二兩)半夏(五兩洗)杏仁(三兩去皮尖雙仁)乾薑(炮)甘草(炙)
紫苑肉桂吳茱萸當歸橘皮麻黃(去節)
獨活(各二兩)
右切以水一斗煮取三升去滓温分三服如病一二
日者可服此湯汗後重服勿汗也病久者初服可
用大黃二兩初秋夏月暴雨冷及天行暴寒熱氣
伏於内宜生薑四兩代乾薑除茱萸用枳實二兩
炙忌羊肉海藻菘菜湯生葱
知母湯治傷寒骨節頭痛眼睛疼咳嗽
知母(二兩)貝母乾葛芍藥黃芩梔子仁(擘各)
(三兩)石膏杏仁(一兩去皮尖及雙仁)
右切以水七升煮取二升五合去滓分為三服如人
行八九里再服忌蒜麪
人參石膏湯治傷寒咳嗽不已心煩及風熱頭疼精
神不利惽憒宜服
人參(錢半)半夏(去滑)大梔子黃芩(各三錢)芎白术
茯苓知母(各半兩)甘草(一兩炙)石膏(三兩)
右為末每服一錢水一中盞生薑三片煎六分去滓
温服
細辛散治傷寒咳嗽胷膈不利四肢煩痛壮熱頭痛
細辛麻黃(去根節各一兩)葛根紫苑(洗去土苗各三分)荆芥
白术赤芍藥桔梗(去蘆頭)桂心(各一兩)甘草(炙微黃剉)
五味子(各半兩)
右麄搗篩每服五錢水一大盞生薑半分棗三枚煎
六分去滓不拘時候温服
桔梗甘草湯治傷寒咳嗽胷膈壅悶心神煩躁
桔梗(炒)甘草(炙剉)半夏(湯洗去滑焙)芍藥(各三分)旋復花
大腹皮(剉)枳殼(去穰麩炒)赤茯苓(去皮各半兩)前胡(去蘆頭一兩)
右麄搗篩每服五錢用水一盞半生薑半分拍碎同
煎八分去滓食前温服
本末丸治傷寒素有喘息嗽發動不得卧胸滿短氣
者本末丸主之以病本在腎末在肺故也
雄黃硃砂鉛丹風化灰(各三錢)砒(一錢)
右麄搗篩以棗十枚煮取肉丸如梧桐子大各於丸
上針一孔日乾取二丸服以針穿定藥燈上燒紅
急投麻油中取出冷虀汁下便卧禁熱物喘甚加
砒二錢亦治瘧最良
前胡飲治肺臓感寒痰嗽不止心膈煩滿飲食
不得常多嘔逆
前胡(去蘆頭)桔梗(剉炒)旋復花(炒)玄參人參桂(去粗)
(皮)生乾地黃(焙)甘草(炙剉各一兩)厚朴(去粗皮生姜汁炙兩半)半
夏(湯浸去滑焙二兩)
右搗篩每服五錢水一盞半生薑一分切同煎取八
分去滓食後頓服
傷寒霍亂(論)
夫隂陽不順清濁二氣相干臓腑不調真邪交錯腸胃
變亂故令吐瀉也若夫傷寒脾氣既虛心膈煩熱腹脹
頭痛身體惡寒宿食不消中焦壅滯榮衛氣逆冷熱相
攻四肢厥冷或吐或利故名霍亂也傷寒霍亂者上吐
而下利揮霍而撩亂是也邪在上焦者但吐而不利邪
在下焦者但利而不吐若邪在中焦胃氣不治為邪所
傷使隂陽乖隔遂在上吐而下利若上嘔吐而利經上
謂之吐利必也上吐下利躁擾煩亂乃謂之霍亂其與
但稱吐利者有以異也傷寒吐利者邪氣所傷霍亂吐
利者飲食所傷也其有兼傷寒之邪内外不和者謂之
頭痛發熱而吐利也經曰發熱頭痛身疼惡寒吐利者
此属何病荅曰霍亂者頭痛發熱熱多欲飲水者五苓
散主之寒多不用水者治中丸主之以其中焦之失治
隂陽乖隔必有偏之者偏陽則多熱偏隂則多寒許仁
則曰病有乾霍亂者有濕霍亂者乾霍亂者死多濕霍
亂者死少盖吐利所傷之物得以出泄雖霍亂甚則上
于胃中水穀泄盡則止矣所以死者少及其乾霍亂而
死多者以其上不得吐下不得利則所傷之物不得出
泄壅閉正氣隔隂陽煩攪悶亂初無所安喘脹乾霍亂
而死嗚呼飲食有節起居有常者豈得致霍亂耶飲食
自倍腸胃乃傷喪身之由實自致爾夫嘔吐而利病
名霍亂皆邪氣在中焦使隂陽二氣不能升降則心腹
鼓痛而作吐利也其候心先痛則先吐先腹痛則先利
心腹俱痛則吐利並作古人以其病迅暴揮霍之間便
致撩亂故謂霍亂傷寒霍亂亦由中焦隂陽不和所致
故其状有熱而渴有寒而渴者有發熱惡寒汗出厥逆
者有病勢已止而身體疼痛不休者治之亦不可槩以
一法歌曰四肢拘急仍兼厥發熱憎寒四逆湯吐利止
而身體痛桂枝和解最為良吐利止汗出而厥四肢拘
急脈微欲絶者通脉四逆加猪膽湯汗後霍亂身作痛
桂枝湯熱多而渴者五苓散寒多不渴者皆用理中湯
加石膏又歌云霍亂湯來用五苓寒多不水理中尋
憎寒厥熱薑甘附中暑焦煩腹痛侵張氏但稱吐利者
非霍亂也霍亂邪在中焦以飲食無節居處不常得之
夾食傷寒隂陽乖隔上吐下利而躁攪痛悶是其候爾
偏陽則多熱偏隂則多寒卒然而走危甚風燭許仁則
謂濕霍亂死者少乾霍亂死者多盖以所傷之物或因
吐利而出泄泄盡則止其少死也夫上不得吐下不得
利所傷之物壅閉正氣間隔隂陽煩悶脇脹其死多也
夫飲食起居當以此為戒霍亂吐利熱多則渴者五苓
散寒多而不飲水者理中湯丸或有寒腹滿而痛四肢
拘急轉筋下利者用理中湯加生附子官桂吐利汗出
發熱憎寒手足厥冷拘急其脈沈細四逆湯中暑霍亂
煩躁大温心腹撮痛四肢冷冷汗出脚轉筋香苓散千
金云轉筋者用理中湯加煆石膏汗後霍亂雖吐利已
止而身痛不少休與桂枝湯吐利已止汗出四肢厥而
拘急脈微欲絶通用四逆加猪膽湯霍亂通用霍香正
氣散腹痛加桂痛甚加茱萸霍香小便不利加茯苓瀉
而不吐除濕湯去蒼术加桂丁香乾霍亂心腹作痛欲
吐不吐欲下不下先以鹽湯一盞頓服候吐出令透即
可用理中湯倍加橘紅與之凡氣痞于中不吐不瀉害
人甚急可用蘇合香丸用枳殼散下或用霍香正氣散
加官桂茯苓倍加枳殼大抵風雨寒濕邪自外入霍香
正氣散除濕湯為要飲食居處邪由内發治中湯主之
其或吐瀉不止面青厥冷者震靈丹研開木香乾薑煎
湯下大柴胡湯一症云發熱汗出不解嘔吐下利而心
中痞者大柴胡湯主之此别非霍亂故也
方
人參散治傷寒霍亂吐利心煩腹痛
人參(去蘆頭)枳實(麩炒令黃色)附子(炮製去皮臍)桂心甘草
(炙微赤剉)乾薑(炮製剉)黃連(去鬚)赤石當歸(剉微炒)半夏(湯洗)
(七遍去滑)白茯苓(已上各半兩)
右搗篩細每服四錢水一中盞入生薑半分煎六分
去滓不拘時稍熱服
白术散(出聖惠方)治傷寒霍亂胃氣不和心煩吐利不下飲
食
白术(一兩)厚朴(一兩去粗皮塗生姜汁炙令香熟)人參(一兩去蘆頭)陳橘
皮(三分湯浸去白穰焙)甘草(半兩炙微赤剉)
右搗篩為散每服四錢水一中盞入生薑半分棗三
枚煎六分去滓不拘時温服
治傷寒霍亂發熱身體疼痛多欲飲水宜服此藥方(出聖)
(惠方)
猪苓(三分去黑皮)白术(三分)赤茯苓(三分)桂心(半兩)甘草(半兩炙微)
(赤剉)
右搗羅為散每服四錢水一中盞煎六分去滓不計
時候温服
四逆散(出聖惠方)治傷寒霍亂吐利發熱惡寒四肢拘急手
足厥冷
甘草(炙微赤剉)附子(炮製去皮臍)桂心(已上各一兩)乾薑(半兩炮製剉)
右搗羅為散每服四錢水一中盞入棗三枚煎六分
去滓不計時稍熱頓服
治傷寒霍亂吐瀉四肢逆冷宜服此方(出聖惠方)
厚朴(一兩去粗皮塗生姜汁炙令香熟)桂心(一兩)高良薑(一兩剉)
右㕮咀每服三錢水一中盞煎至五分去滓不計時
候温服
治傷寒霍亂吐瀉腹痛手足逆冷宜服此方(出聖惠方)
附子(一兩炮製去皮臍)甘草(半兩炙微赤剉)人參(一兩去蘆頭)乾薑(一兩)
(炮製剉)白术(三分)厚朴(一兩去皮塗生姜汁炙令香熟)
右㕮咀每服三錢水一中盞煎至六分去滓不計時
候温服
白术散(出聖惠方)治傷寒冷熱氣相乘霍亂吐利轉筋不止
白术人參(去蘆頭)白茯苓乾木瓜陳橘皮(湯浸)
(七遍去白穰焙已上各一兩)甘草(一兩炙微赤剉)
右搗篩為散每服四錢水一中盞入生薑半分煎六
分去滓不計時候稍熱宜服
人參散(出聖惠方)治傷寒霍亂吐瀉不定兼脾胃冷氣攻心
腹脹滿不下飲食宜服
人參(一兩去蘆頭)陳橘皮(湯浸去白穰焙一兩)白术(一兩)厚朴(一兩去粗)
(皮塗生姜汁炙令香熟)枳殼(一兩麩炒微黃去穰)肉荳蔲(半兩去殼)桂心(一兩)
甘草(半兩炙微赤剉)
右搗麄羅為散每服三錢以水一中盞入生薑半分
煎六分去滓不計時稍熱頓服
訶梨勒丸(出聖惠方)治傷寒霍亂心腹疼痛四肢不和宜服
訶梨勒(一兩煨用皮)桂心(一兩)青橘皮(半兩湯浸去白穰焙)高良薑
(一兩炮)人參(一兩去蘆頭)白术(一兩)厚朴(一兩去皮塗生姜汁炙令香熟)甘
草(半兩炙微赤剉)木香(半兩)
右搗羅為末煉蜜和搗三二百杵丸如梧桐子大每
服不計時候以生薑湯下二十丸
蘆參湯(出聖濟總錄)治傷寒後霍亂心煩乾嘔
蘆根(剉二兩)人參麥冬(去心焙各一兩)赤茯苓(去黑皮一兩)枇
杷葉(拭去毛炙一分)
右麄搗篩每服五錢水一盞半薤白三寸煎至一盞
去滓温服日三
朴蔞湯(出聖濟總錄)治傷寒後霍亂心膈不利
厚朴(去粗皮生姜汁炙)高良薑(炒)陳橘皮(去白炒)人參(各三分)
草荳蔲(去白半兩)
右麄搗篩每服三錢水一盞生薑三片棗一枚劈破
煎至七分去滓温服日三
人參湯(出聖濟總錄)治傷寒後霍亂吐利不止吃食不消心
腹脹悶
人參厚朴(去粗皮生姜汁炙)乾木瓜(各一兩)高良薑(炒)木
香芍藥白茯苓(去黑皮)白豆蔲(去皮)桂(去粗皮)白术
陳橘皮(去白炒各半兩)
右麄搗篩每服三錢水一盞煎至七分去滓温服日
三
藿香湯(出聖濟總錄)治傷寒後霍亂轉筋嘔吐不止悶絶
藿香葉當歸(切焙)附子(炮製去皮臍)人參桂(去粗皮)木
瓜(各一兩)
右剉如麻豆每服三錢水一盞生薑三片煎至七分
去滓温服不拘時候
荳蔲湯(出聖濟總錄)治傷寒後霍亂吐利不止及脚轉筋
肉荳蔲仁高良薑(炒)枇杷葉(拭去毛各半兩)桂(去粗皮一兩)
厚朴(去粗皮生姜汁炙二兩)吳茱萸(湯浸焙乾炒一分)
右麄搗篩每服三錢水一盞棗一枚劈破煎至七分
去滓温服日三
厚朴湯(出聖濟總錄)治傷寒霍亂轉筋風寒客於胃府吐利
不止心腹氣脹不思飲食
厚朴(去粗皮生姜汁炙剉)乾木瓜(各一兩)高良薑(炒)香薷葉
陳橘皮(去白炒)紫蘇莖葉(各半兩)
右麄搗篩每服三錢水一盞生薑三片鹽少許煎至
七分去滓温服不拘時候
吳茱萸湯(出聖濟總錄)治傷寒後霍亂吐利腹脹轉筋手足
冷飲食不消
吳茱萸(一分湯浸焙乾炒)厚朴(去粗皮生薑汁炙剉一兩)人參乾木
瓜藿香葉甘草(炙剉)桂(去粗皮)丁香(炒各半兩)
右麄搗篩每服三錢水一盞入生薑三片煎至七分
去滓温服日三
白术湯(出聖濟總錄)治傷寒後霍亂吐利脚轉筋
白术陳橘皮(湯浸去白炒各一兩)乾木瓜(二兩)
右搗篩每服三錢入生薑三片煎至七分去滓温服
日再
又方
乾薑(炮半兩)附子(炮製去皮臍二兩)厚朴(去粗皮生姜汁炙剉一兩)
右搗篩細研為末醋煮麪糊丸如梧桐子大每服三
十丸食前米飲送下
丁香和脾飲子(出廣南攝生方)治一切傷寒霍亂吐瀉
丁香木香(各一分)大腹子(三箇)草荳蔲(十五箇)人參(半兩)
白术(一兩)茯苓(一兩)甘草(半兩)訶子(二箇)
右細剉分作十五服每服用水五合煎二合去滓温
服滓併煎作一服
濟生竹葉湯(出永類鈐方)治傷寒大霍亂吐瀉後心虛煩悶
内熱不解
竹葉麥門冬(去心)人參茯苓小麥(炒)製半夏
(各一兩)甘草(炙半兩)
右㕮咀每服四錢水一盞半生薑五片煎八分温服
香薷散(出活人書)治隂陽不順清濁相干氣射中焦名霍亂
此皆由飽食豚膾亂啖乳酪海陸百品無所不饔多
飲寒浆卧冷席風冷之氣傷於脾胃致諸食結而不
消隂陽二氣壅而不反陽氣欲降隂氣欲升隂陽交
錯變成吐利不已百脈昏亂榮衛俱虛冷摶於筋令
轉筋宜服此方
香薷(穗一兩半)厚朴(去皮三兩)黃連(二兩二味入生姜四兩同杵炒令紫色)
右為末每服三錢水一盞酒半盞同煎至七分去滓
用新汲水頻頻浸換令頓服之藥冷則效速也仍
煎時不得犯鐡器慢火煎之兼治非時吐利霍亂
腹中撮痛大渴煩燥四肢逆冷冷汗出自兩脚轉
筋疼痛不可忍者須井中沈令極冷頓服之乃有
神效
傷寒心腹痞滿(論)
夫傷寒太陽少隂并病脈浮而下之反入裏則作痞痞
者心下滿也病發於隂者則不可下之若心腹痞滿手
按之自軟但氣痞爾不可復下也若熱毒氣乘心則心
下痞滿面赤目黃狂言恍惚者此為内實宜吐下之也
傷寒病發於隂而醫悞下之邪氣入裏胃中虛客氣上
逆心下滿不痛按之不堅此為痞也法宜瀉心唯表未
解者未可攻之當先解表然後攻痞若表解而裏未和
或瀉心而痞不解其人口煩燥渴皆隨症處治其眩冐
而經脈動惕者久則成痿若表裏俱虛之人有氣痞隂
陽氣并竭無陽則隂獨復加火鍼因而致煩面青黃膚
瞤者難治其脈微浮而氣上衝咽喉不能息者非痞有
寒在胸中故也治属吐法(活人書云問心下滿而不痛此名痞也傷寒本無痞因其)
(有身冷醫反下遂成痞枳實理中丸最良仲景治痞氣諸湯中有生薑瀉心湯半夏瀉心湯此方平和宜常用)
(仲景云滿而不痛者為痞柴胡不可與也半夏瀉心湯主之此湯藥味盖本理中人参黃芩湯方也審知是痞)
(先用桔梗枳殼湯尤妙緣桔梗枳殼行氣下膈先用之黃無不應結胷與痞關脈須皆沈若關脈浮者大黃黃連)
(芩瀉心湯主之聞沸則結熱三黃以驗也瀉肝若復惡寒汗出者附子瀉心湯主之病人心下痞與瀉心湯痞)
(不解發渴口熱煩小便不利者五苓散主之汗出表解而胃中不和心下痞鞭乾噫食臭脅下有水氣腹中雷)
(鳴下利者生薑瀉心湯主之下利已數十次榖不化腹中雷鳴心下痞鞭而滿此以醫下之也若復下之其痞)
(益甚甘草瀉心湯主之盖以此非結熱以胃中虚客氣上逆故使鞭也下利而心下痞生薑瀉心湯甘草瀉心)
(湯主之利不止者當治其下焦赤石脂禹餘粮湯主之盖生薑瀉心甘草瀉心皆治中焦此利在下焦若只治)
(中焦則利益甚耳服赤石脂禹餘粮湯利復不止者當利其小便五苓散主之凡痞服瀉心湯不愈然後可與)
(䧟胸九下之不可用䧟胷湯盖大猛只用䧟胷丸大抵結胸與痞皆應不然表未解者不可攻也仲景云當先)
(解表表解乃可攻痞解表宜桂枝湯攻痞宜大黃黃連黃苓湯外症未解心下妨悶者非痞也謂之肢結柴胡)
(桂枝湯主之胷脅滿微結小柴胡加乾薑牡蠣湯主之若太陽症未除而數下之遂脅熱而利反不止心下痞)
(鞭表裏不解者桂枝人參湯主之十棗湯大柴胡湯皆治心下痞此方尤難用須是表症罷不惡寒身凉其人)
(熱浆汗出發作有時頭疼心下痞鞭滿引脇下下疼乾嘔短氣者乃可行十棗湯表未解者甚不可用也大柴)
(胡湯治傷寒發熱汗出不解心中痞鞭嘔吐而下利者非大柴胡不可也若發汗吐下後心下痞鞭怒氣不除)
(者旋復代赭湯主之有旋復代赭湯症之人其或咳逆復氣虛者先服四逆湯主之胃寒者先服理中丸次服旋)
(代赭湯為良旋復代赭湯是解心下痞鞭症宜詳察之也)
又云傷寒心下滿者謂正當心下高起滿硬者是也不
經下後而滿者則有吐汗之殊若下後者又有結胷痞氣
之别經曰病人手足厥冷脈乍緊邪結在胷中心滿而
煩亂饑不能食病在胷中當吐之又曰脈浮而大心下
反硬有熱属臓者攻之下冷發汗属腑者不令攻之兹
二者為不經汗下而心下滿者或吐之看其邪氣之高
下高者則因而越之下者則因而竭之大要在泄其邪
也至如陽明病雖心下鞭滿又未可攻經曰陽明病心
下鞭滿不可攻之攻之利遂不止者死利止者愈是氣
自表傳裏至於心下留結為實者則不可下乃吐之可
也若未全為實者則不可下故當戒也又邪氣在表未
應下而強下之邪氣乘虛結於心下實者鞭滿而痛為
結胷虛者滿而不痛為虛結經曰嘔而發熱者柴胡湯
症具而以他藥下之柴胡症仍在者復與柴胡湯此雖
下之不為逆必蒸而振却復發熱汗出而解若下心滿
而鞭痛者此為結胷但滿而不痛者此為虛痞盖實邪
留結則為鞭痛虛邪留滯則但滿而不鞭痛也結胷熱
實脈沈而緊心下痛按之石鞭者大陷胷湯主之明其
邪實可知矣脈浮而緊而反下之緊反入裏則作痞按
之自濡但氣痞耳明其邪虛可知矣病發於陽而反下
之熱入因作結胷病發於隂而發下之因作痞表邪未
罷醫反下之胃中空虛客動於膈陽氣内陷心中因鞭
則為結胷須陷胷湯丸攻之可也傷寒中風醫反下之
心下痞鞭而滿醫見下心痞為病不盡而復下之其病
益甚此非結熱但以胃中空虛客氣上逆故使鞭也須
諸瀉心湯散可也二者俱是心下滿鞭一為虛一為實
凡投湯者大須詳審結胷雖為實邪衆皆共知當用陷
胷湯丸下之或脈浮大者則不可下下之則死即是猶帶
表邪未全結實下之重虛其裏邪深結則死設其結胷
形症悉具而加之煩躁者又為不治之疾藥之所以能
勝邪者必待胃氣施布藥力始能温汗吐下之以逐其
邪邪氣勝胃氣絶者湯藥縱下胃氣不能施布雖神丹奚
為效也又云傷寒腹滿者俗謂之肚脹是也華陀曰傷
寒一日在皮二日在膚三日在肌四日在胷五日在腹
六日入胃謂入腑也是在腑也猶未全入裏者雖腹滿
為裏症故亦有淺深之别經曰表已解而内不消非大
滿猶生寒熱則病不除是其未全入腑若大滿大實堅
有燥屎自可除下之雖四五日不能為禍謂之邪氣已
入腑也傷寒邪入腑是裏症已深故腹滿乃可下之多
矣如經曰其熱不潮未可與承氣湯若腹大滿不通者
可與小承氣湯發汗不解腹滿痛者急下之本太陽病
醫反下之因而腹滿時痛者属太陽也桂枝芍藥湯主
之大實痛者桂枝加大黃湯主之少隂病腹脹不大便
者急下之諸如此者皆裏症也雖曰腹中滿痛者此為
實也當去之然腹滿不减者則為實也若腹滿時减者
又為虛也則不可下經曰腹滿不减减不足言當下之金
匱略曰腹滿時減復如故此虛寒從下上也當以温藥
和之盖虛留滯亦為之脹但此之實者不至堅痛也大
抵腹属太隂症也陽熱為邪者則腹滿而咽乾隂寒為
邪者則腹滿而吐食不下自利益甚時腹痛自太隂者
脾土也治中失故專主腹滿之候又發汗吐下之後因
而腹成滿者皆邪氣乘虛内客為之而所生又各不同
經曰發汗後腹脹滿者厚朴生薑甘草半夏人參主之
傷寒後吐腹脹滿者調胃承氣湯主之傷寒下後心煩
腹脹滿卧起不安者梔子厚朴湯主之三日有當温者
有當下者有當吐者何邪氣不一也但發汗後腹滿當
温之邪氣在表因發散則邪去胃為津液之主發汗亡
陽則胃氣虛而不能敷布諸氣壅滯而為脹滿是當温
散可也吐後腹滿可下之邪氣在胷者則可吐之則邪
去安若吐後邪氣不去加之腹脹者是胷中之邪下傳
入胃擁而為實故主脹滿當須下之可也下後腹滿可
吐者邪氣在表未傳入腑而妄下之耶自表乘虛而入
欝於胷中而為虛煩氣上下不得通利者腹為之滿故
當吐之可也凡為醫者要識邪氣所起所在審其所起
知邪氣之由來觀其所在知邪氣之虛實發汗吐下之
不差温補針艾之適當則十全之功自可得也(聖濟總錄論曰)
(傷寒心腹脹滿者以臟氣不調邪氣入乘正邪相搏故令人心腹脹悶而滿然臟有虛實邪有冷熱若吐下已)
(後病不除内外有熱心腹脹滿而痛者此為實也若其素有冷癖因病發熱服冷藥及飲水過度水結心下痛)
(瘀痼滯心腹脹滿者此為虛也活人歌括云問君腹脹是如何只為隂陽氣不和若是曾經汗吐下依方調治)
(莫蹉跎腹脹者何也隂陽不和也桔梗半夏湯最良仲景太陽症發汗後腹脹滿者厚朴半夏甘草人參湯太)
(陽症下後心煩腹脹滿卧起不安者梔子厚朴湯吐後腹脹滿者調胃承氣湯又歌曰腸滿脾家及胃家三)
(陽合病心頑麻入邪吐汗下之後腎症便堅承氣加如腹脹多属太隂盖脾為中央土所以主腹脹之後腹中)
(常滿者裏實而可下時滿時减者裏虛不可下當以和温藥和之其有吐汗下後因成腹滿者此則邪氣乘虛)
(而入或疎利或温散或湧吐條例又不同焉審其邪氣之所起其邪氣之所在可知矣雖然太陽主腹滿固也)
(陽熱為邪必腹滿而咽乾隂寒為邪必腹滿而吐食而自利一熱一寒又不可以無别引若夫腹滿而涸難以)
(有瘳太隂腹滿吐食不可下枳實理中丸主之誤下太陽因而腹滿時痛為太陽為太隂俱病桂枝大黃湯重)
(者桂枝加大黃湯陽明發熱腹滿微喘口苦咽乾或不大便言語太迫者亦有此症並小柴胡湯噦而小便難)
(加茯苓又腹大滿不大便小承氣湯微下之陽明脈遲腹滿時喘潮熱亦用小承氣湯發黃症有本條三陽)
(合痞腹滿身重難以轉側譫言口中不仁少與白虎湯吐後腹滿脹不减者胷中之邪下傳入胃擁而為實也)
(少與調胃承氣湯汗後腹脹滿者胃氣虚而不能敷布諸氣壅滯也厚朴生薑半夏人參甘草湯若滿而痛則)
(以小承氣湯微下之妄下後腹脹滿心煩而卧起不安表邪乘虛而入欝於胷中也梔子厚朴湯少隂病六七)
(日腹脹滿不大便承氣湯急下之腹脹逆用桔梗半夏湯腹皮痛者脾不勝水故水與氣搏於皮膚之間觀其)
(腸鳴漉漉可知矣半夏茯苓湯加官桂腹脹滿而短氣者邪在裏而為實也腹濡滿而短氣者邪在裏而為虚)
(也見氣短而腹脹滿用藥皆去白术术温燥而閉氣)
方
前胡散(出聖惠方)治傷寒心腹痞滿頭痛四肢煩疼
前胡(去蘆頭一兩)赤茯苓赤芍藥桂心白术(各三)
(分)柴胡(去苗)枳殼(麩炒微黃去穰)訶梨勒(煨用皮各一兩)甘草(半兩炙微)
(赤剉)
右麄搗為散每服四錢水一中盞生薑半分棗三枚
煎六分去滓不計時候温服
旋復花散(出聖惠方)治傷寒頭痛心腹痞滿痰壅不下飲食
旋復花(半兩)半夏(湯洗七遍去滑)桂心(各三兩)前胡(去蘆頭)石膏
赤茯苓陳橘皮(湯浸去白穰焙各一兩)甘草(一分炙微赤剉)
右麄搗篩為散每服三錢水一中盞入生薑半分煎
六分去滓不計時候温服
訶梨勒散(出聖惠方)治傷寒心腹痞滿咽喉噎塞四肢不和
背膊壅悶不欲飲食
訶梨勒(煨用皮)大腹皮(剉)前胡(去蘆頭)陳橘皮(湯浸去白穰焙)
川大黃(剉碎微炒各一兩)半夏(湯洗七遍去滑)枳實(麩炒微黃)桂心(各三)
(分)木香(半兩)
右粗搗篩為散每服三錢水一中盞入生薑半分煎
六分去滓不計時候稍熱服
附子瀉心湯(出聖惠方)治傷寒腹痞滿惡寒汗出者宜服
附子(炮製去皮臍)黃連(去鬚)黃芩川大黃(剉碎微炒各一兩)
右粗搗篩為散每服三錢水一中盞煎六分去滓不
計時候温服
陳橘皮散(出聖惠方)治傷寒心腹痞滿下之後心腹轉脹宜
服
陳橘皮(湯浸去白穰焙)訶梨勒皮赤茯苓人參(去蘆頭)
白术(各一兩)厚朴(去粗皮塗生姜汁炙令香熟)桂心(各三分)木香
高良薑(各一兩)
右粗搗篩為散每服四錢水一中盞入棗三枚煎六
分去滓稍熱不計時候服
白术散(出聖惠方)治傷寒冷氣結在心腹痞滿妨悶宜服
白术桂心赤芍藥當歸(剉微炒)半夏(湯洗七遍去滑)
乾薑(炮製剉)木香(各三分)陳橘皮(湯浸去白穣焙)厚朴(去粗皮塗生姜)
(汁炙令香熟各二兩)
右粗搗篩為散每服四錢水一中盞入生薑半分棗
三枚煎六分去滓稍熱不計時候服
治傷寒頭項急悶腹痞滿氣逆不思飲食宜服(出聖惠方)
附子(炮製去皮臍)人參(去蘆頭)陳橘皮(湯浸去白穣焙)白术紫
蘇莖葉(各一兩)桂心木香大腹皮(剉)杏仁(湯浸去皮)
(尖雙仁麩炒微黃各半兩)
右粗搗篩為散每服三錢水一中盞生薑半分煎六
分去滓稍熱不計時候服
赤茯苓散(出聖惠方)治傷寒心腹痞滿兩脇下急不能飲食
宜服
赤茯苓枳殼(麩炒微黃去穰)白术陳橘皮(各一兩湯浸去白穰)
(焙)澤瀉桔梗(去蘆頭)人參(各三分去蘆頭)甘草(一分炙微赤剉)杏
仁(三分湯浸去皮尖麩炒黃去雙仁)
右搗篩為散每服三錢水一中盞入生薑半分煎六
分去滓稍熱不計時候服
治傷寒氣逆心腹痞滿不下飲食宜服此方(出聖惠方)
人參(去蘆頭)白术枳殼(麩炒微黃去穰)赤茯苓(各一兩)桔梗
(三分去蘆頭)桂心(半兩)
右粗搗篩為散每服四錢水一中盞入生薑半分煎
六分去滓稍熱不計時候服
治傷寒發汗後心腹氣痞滿煩悶宜服此方(出聖惠方)
赤茯苓桂心青橘皮(各一兩湯浸去白穣焙)
右搗篩為散每服三錢水一中盞入棗三枚煎至六
分去滓稍熱不計時候服
附子散(出聖惠方)治傷寒其脈沉微或因下後心腹痞滿宜服
附子(炮製去皮臍)人參(各一兩去蘆頭)乾薑(炮製剉)白茯苓陳
橘皮(湯浸去白穣焙)桂心訶梨勒(煨用皮各三分)甘草(半兩炙微赤剉)
右搗篩為散每服三錢以水一中盞棗三枚煎至六
分去滓稍熱不計時候服
代赭散(出聖惠方)治傷寒發汗吐下後心腹痞滿胸膈氣不
利宜服
陳橘皮(一兩湯浸去白焙)代赭(研)旋復花人參(去蘆頭)甘
草(各半兩炙微赤剉)半夏(三分湯洗七遍去滑)
右搗篩為散每服三錢以水一中盞棗三枚入生薑
半分煎至六分去滓不計時温服
前胡散(出聖惠方)治傷寒心腹痞滿不思飲食宜服
前胡(去蘆頭)枳殼(各一兩麩炒微黃去穣)半夏(湯洗七遍去滑)甘草(炙微)
(赤剉)木香人參(去蘆頭)桔梗(去蘆頭)枇杷葉(各半兩拭去毛炙微)
(黃)芎藭白术赤芍藥(各三分)
右搗篩為散每服四錢水一中盞入生薑半分煎六
分去滓不計時候温服
治傷寒後心腹痞堅兼氣促宜服此方(出聖惠方)
蘿蔔子(一兩微炒)阿魏(一錢麪褁煨麪熟為度)
右搗細羅為散每服不計時候以熱酒調下一錢
治傷寒表熱未除數下之遂夾熱而利利不止心腹痞
滿表裏不解者宜服此方
桂心甘草(各一兩炙微赤剉)白术人參(去蘆頭)乾薑(各三)
(分炮製剉)
右搗篩為散每服四錢以水一中盞煎至六分去滓
不計時候温服
柴胡湯(出聖惠方)治傷寒發熱汗出不解心腹痞堅痰逆不
止宜服
柴胡(一兩半去苗)枳實(半兩麩炒微黃)黃芩(半兩)赤芍藥半夏
(各三分湯洗七遍去滑)
右搗篩為散每服四錢水一中盞入生薑半分棗三
枚煎六分去滓不計時候温服
桂枝去芍藥加麻黃細辛附子湯(出金匱方)治氣分心下硬
大如盤邊如旋
桂枝生薑甘草麻黃細辛(各二兩)大棗(十二)
(枚)附子(一枚炮)
右以水七升煮麻黃去上沫内諸藥煮取二升分温
三服當汗出如蟲行皮中即愈
枳术湯(出金匱方)治心下堅大如盤邊如旋盤水飲所作名
曰氣分
枳實(七枚)白术(二兩)
右以水五升煮取三升分温三服腹中耎即當散也
導引丸治傷寒心下痞鞭痛噫氣不轉腹與右脇滿
痛者
木香茴香梹榔青皮橘皮(各一兩)黑牽牛
甘遂大戟(各二兩)乾薑(一兩)
右搗篩煉蜜和丸如梧桐子大飲服三粒或五粒
桔梗半夏湯治傷寒冷熱不和心腹痞滿時發疼痛
氣消痞
桔梗(剉炒一兩)半夏(姜汁製切焙)陳橘皮(湯浸去白焙各一兩)
右粗搗篩每服四錢水一中盞生薑三片同煎七分
去滓熱服之一方有枳實半兩
半夏瀉心湯治傷寒心下痞但滿不痛者(一名瀉心湯)
半夏(湯洗七遍焙乾一兩)黃芩(去黑心三分)乾薑(炮三分)黃連(去鬚炒半)
(兩)人參(三分)甘草(炙剉半兩)
右㕮咀如麻豆大每服五錢水一盞半入生薑五片
棗三枚擘破同煎至八分去滓食後温服或傷寒
中風醫反下之下痢十數行穀不化腹中瀉心下
痞鞭乾嘔心煩者加甘草半兩人參一兩名甘草
瀉心湯或汗出解後胃中不和心下痞硬乾噎食
臭脇下水瀉不痢者加生薑一兩或乾薑半兩餘
如正方名生薑瀉心湯一方治痰熱心胷煩痞半
夏丸酒蒸黃連丸合和每服三十五丸米飲下
甘草瀉心湯治傷寒中風醫反下之其人下痢日數
十行穀不化腹中雷鳴心下痞鞭而滿乾嘔心煩不
得安醫見心下痞悶謂病不盡腹下之其痞益甚此
非結熱但以胃中虛客氣上逆故使鞭也
甘草(炙四兩)黃芩(去黑心)乾薑(炮各三分)半夏(湯洗七遍二兩半)黃
連(去鬚一兩半)
右細剉如麻豆大每服四錢水一盞半入大棗三枚
擘煎七分去滓温服日三
大腹散治傷寒後氣結不散胷中痞滿欲成結胷
大腹皮(并子剉)前胡(去蘆頭)木通(剉各一兩)赤茯苓(去黑皮一兩)
枳實(剉麩炒一兩半)桂(去粗皮)半夏(湯洗七遍炒三分)
右㕮咀如麻豆大每服五錢用水一盞半入生薑一
分拍破同煎七分去滓食後温服
蘇橘湯治傷寒胷中痞滿心腹氣滯不思飲食
紫蘇莖(剉一兩)陳橘皮(湯浸去白焙二兩)赤茯苓(去黑皮一兩半)大
腹皮(剉)旋復花(各一兩)半夏(湯洗七遍焙半兩)
右㕮咀如麻豆大每服五錢水一盞半入生薑一分
拍碎棗二枚擘破同煎七分去滓温服
陳橘皮湯(出聖濟總錄)治傷寒胷中痞滿心腹冷痛
陳橘皮(湯浸去白焙一兩)桂(去粗皮半兩)半夏(湯洗七遍炒乾三分)吳茱
萸(湯洗焙炒一分)
右㕮咀如麻豆大每服五錢水一盞半生薑一分拍
碎同煎七分去滓温服
半夏湯(出聖濟總錄)治傷寒痞滿嘔噦心下悸不能食
半夏(湯洗七遍焙令乾)陳橘皮(湯浸去白焙)白术(各三分)枳殼(去穰)
(麩炒半兩)
右粗搗篩每服五錢水一盞半入生薑一分拍碎同
煎至七分去滓温服
茯苓湯(出聖濟總錄)治傷寒心下痞滿小便不利
茯苓(去黑皮)白芍藥瞿麥穗(各一兩)白术(半兩)
右粗搗篩每服五錢水一盞半入葱白五寸生薑一
分拍碎同煎七分去滓食前温服
又方治傷寒痞滿滯氣不散似物噎塞
赤茯苓(去黑皮)枳實(細剉麩炒)桂(去粗皮)人參桑根白皮
(剉)大腹皮(并子各二分)陳橘皮(湯浸去白焙)甘草(炙剉)木香(各半)
(兩)
右粗搗篩每服五錢水一盞半生薑半分拍碎同煎
至七分去滓温服
消痞湯(出聖濟總錄)治傷寒痞滿心腹妨悶不能食
陳橘皮(湯浸去白焙)厚朴(去粗皮姜汁炙)白术梹榔(剉各二兩)半
夏(湯洗七遍炒令乾)人參(各一兩)
右粗搗篩每服五錢水一盞半入生薑一分拍碎同
煎至七分去滓温服
茯苓前胡湯(出聖濟總錄)治傷寒心中痞滿結氣不散
赤茯苓(去黑皮一兩)前胡(去蘆頭三分)枳實(剉麩炒)木香杏
仁(湯浸去雙仁炒各半兩)甘草(炙一分)
右粗搗篩每服三錢水一盞入生薑半分拍碎同煎
六分去滓温服
異效丸(出聖濟總錄)治傷寒四五日大下後心中痞滿氣息
喘逆欲絶
人參白术甘草(炙剉)栝蔞枳殼(去穰麩炒)赤茯苓
(去黑皮)木香陳橘皮(湯浸去白焙各半兩)乾薑(炮三分)
右搗羅為末煉蜜和更搗三五百杵丸如梧桐子大
每服空心米飲下二十丸晚再服加至三十丸
沈香湯(出聖濟總錄)治傷寒虛痞氣逆嘔吐
沈香(剉一兩)青橘皮(湯浸去白焙)胡椒蘹香子(炒)棟實
(剉炒)蓽澄茄(炒各半兩)
右粗搗篩每服二錢水半盞酒半盞葱白一握同煎
至半盞去滓温服
荳蔲湯(出聖濟總錄)治傷寒發汗胃氣不和心下結痞噫氣
食殠脇下氣滿虛鳴下利
草荳蔲(去皮)陳橘皮(湯浸去白焙各一兩一重)枳殼(去穰麩炒半兩)半夏
(湯浸七遍炒三分)乾薑(炮)甘草(炙剉)人參(各三分)
右粗搗篩每服五錢水一盞半入生薑半分拍碎棗
三枚擘破同煎七分去滓温服
一方(出肘後方)治胸脇痞滿心寒氣急喘急
人參白术(各一分)枳實(二兩)乾薑(一兩)
右搗蜜和丸一服一枚若嗽加瓜蔞二兩吐加牡礪
二兩日夜五七丸服不愈更服
枳殼湯(一名桔梗枳殼湯出活人書)治傷寒痞氣胷滿欲死者出東
坡家藏方
枳殼(一作枳實)桔梗(各一兩)
右㕮咀水一升半煎一半去滓分作二服傷寒下早
則氣上膨胷世俗謂之結胷多更用巴豆粉霜膩
粉十死七八此盖瀉其下焦下焦虛則氣愈見上
攻胷膈多致不救凡胷膈病可瀉膈若按之堅硬
而痛此是結胷如胷有水須用大黃甘遂輩下之
陷胷湯之類是也若按之不甚硬亦不甚痛此名
痞氣上虛氣熱膨脹只可用黃芩大黃黃連之類
化之嘗有患胷脹已危因作結胷痞氣治皆不差
史大夫以此湯飲之下黃水一升許遂差予得此
法用之如神若是痞氣莫不應手而消凢傷寒胷
脹勿問結胷痞氣但先服此藥若不瘥然後别下
藥錄此湯行氣下膈耳無他損又西晉崔勛方得
傷寒或下或不下心中結滿胷膈痞寒氣急厥逆
欲絶心胷高起手不得近二三日輙死用瀉心大
小陷胷湯皆不差當是下後虛逆氣已不理而毒
復上攻氣毒相傳結於胷中氣毒相激故到此病
若療之當用加减理中丸先理其氣次療諸疾
加减理中丸(出活人書)治寒實陷胷及傷寒諸吐利後胷痞
欲絶膈高起急痛手不得近
人參白术甘草(各二兩)乾薑(一兩半)枳實(炮一兩)茯
苓(麩炒或炙二兩俱研末)
右蜜丸彈子大一丸不效再服予時用此神速下喉
氣即相接續後與之不過五六彈丸胷中豁然矣
用藥之速未嘗見此渴者加瓜蔞二兩下利者加
牡蠣二兩又妙此予屢試之效其功神速今以此
丸與枳實湯兼服無不驗所謂枳實只是枳殼古
人謂之枳實後人方别出枳實東坡先生既以秘
方廣傳又每有論述教人濟活存心仁矣
厚朴湯(出聖濟總錄)治傷寒汗後腹脇脹滿食少嘔逆
厚朴(去粗皮生姜汁炙令紫三分)桂(去粗皮)訶梨勒(炮去核)人參
陳橘皮(湯浸去白焙)赤茯苓(去黑皮)丁香(各半兩)甘草(炙剉一分)
右搗篩每服三錢水一盞入生薑半分拍碎棗三枚
擘破同煎六分去滓食前温服
附子湯(出聖濟總錄)治傷寒因下後脾胃虛冷腹脇脹滿
附子(一兩炮製去皮臍)赤茯苓赤芍藥人參(去蘆頭)白
术桂心(各半兩)
右搗篩為散每服五錢水一大盞入生薑半分棗三
枚煎五分去滓不計時候温服
茯苓湯(出聖濟總錄)治傷寒後中冷卒心腹脹滿不下食
赤茯苓(去黑皮)桔梗(炒)陳橘皮(湯浸去白焙乾各一兩)人參(半兩)
右搗篩為散每服三錢用水一盞入生薑半分拍碎
同煎半盞食前温服
厚朴飲(出聖濟總錄)治傷寒後脾氣未順腹脇脹滿
厚朴(去粗皮生姜汁炙一兩冷透)人參芍藥枳殼(去穰麩炒各一)
(兩)甘草(炙剉半兩)梹榔(煨剉三分)
右粗搗篩每服三錢水一中盞入生薑半分拍碎同
煎半盞去滓食前温服
厚朴湯(出聖濟總錄)治傷寒後腹痛兼兩脇脹滿
厚朴(去粗皮生姜汁炙一兩)當歸(切焙)木香枳殼(去稂麩炒用)大
腹皮(炒各半兩)
右為散每服三錢水一盞生薑半分拍碎煎半盞去
滓食前温服
茯苓湯(出聖濟總錄)治傷寒汗後心腹及臍下脹滿
赤茯苓(去黑皮一兩)木香桂(去粗皮)木通(剉各半兩)甘草(炙剉)
(一分)
右粗搗篩每服三錢水一盞煎至半盞去滓食前温
服
枳殼湯(出聖濟總錄)治傷寒後心腹氣滯脹滿不能飲食
枳殼(去穰麩炒一兩半)厚朴(去粗皮生姜汁炙)白术人參赤
茯苓(去黑皮各一兩)
右粗搗篩每服三錢水一盞入生薑半分拍碎同煎
半盞去滓食前温服
厚朴茯苓湯(出聖濟總錄)治傷寒後氣未和心腹脹滿不能
飲食
厚朴(去粗皮生姜汁炙)赤茯苓(去黑皮各一兩半)人參(一兩)陳橘皮
(湯浸去白焙乾一兩重)甘草(炙剉半兩)
右粗搗篩每服三錢水一盞入生薑半分拍碎
同煎取半盞去滓食前温服
厚朴七物湯(出金匱方)治腹滿發熱十日脈浮而數飲食尚
如故者此湯主之
厚朴(半斤)甘草大黃(各三兩)大棗(十枚)枳實(五枚)桂枝(二兩)
生薑(五兩)
右以水一斗煮取四升温服八合日三服嘔者加半
夏五合下利去大黃寒多者加生薑至半斤
附子粳米湯(出金匱方)治腹中寒氣雷鳴切痛胷脇逆滿嘔
吐者此方湯主之
附子(一枚炮去皮臍)半夏(半斤)甘草(一兩)大棗(十枚)粳米(半斤)
右以水八升煮米熟湯成去滓温服一升日三服
厚朴三物湯(出金匱方)治痛而閉者此湯主之
厚朴(八兩)大黃(四兩)枳實(五十枚)
右以水一斗二升先煮二味取五升内大黃煮取三
升温分一升以利為度
益中丹治太隂病食則吐胃中痛腹脹時噫者
高良薑乾薑(各二兩)半夏橘皮(各四兩)
右搗篩煉蜜和丸桐子大白飲服三十丸
黃芩湯(出聖濟總錄)治傷寒後煩熱大便不利心腹脹滿
黃芩(去黑心一兩)黃連(去鬚)大黃(剉炒)芒硝(研)甘草(炙剉)厚朴
(去粗皮生姜汁炙各三分)枳殼(去穰麩炒)土瓜根(各半兩)赤茯苓(去黑皮一)
(兩)
右粗搗篩每服三錢水一盞煎至半盞去滓食前温
服
㯽榔散(出宣明論)治傷寒隂病下後太早成痞滿而不痛按
之軟虛也
㯽榔枳殼(各等分)
右為末每服三錢煎黃連湯下不計時候温服
益智散(出和劑方)治傷寒隂後盛心腹痞滿嘔吐泄利手足
厥冷及一切冷氣衝心脇臍腹脹絞痛
川烏(炮黑皮臍四兩)益智(去皮二兩)乾薑(炮半兩)青皮(去白一兩)
右為散每服三錢水二盞入生薑五片棗二枚擘破
同煎至八分去滓温服食前一方無生薑棗煎服
傷寒胸膈痰滯(論)
夫傷寒心胸壅滯痰飲留澼不能消散故令心腹痞滿
少思飲食風熱相傳目眩頭痛上焦不利見食嘔此由
胃虛不能宣行水穀津液閉塞不通水飲停于心胸而
成結痰也
方
前胡散(出聖惠方)治傷寒刺胸膈痰滯壅頭目痛悶
前胡(去蘆頭)人參(去蘆頭)赤茯苓枳殼(麩炒微黃去穣)獨活
桔梗(去蘆頭各一兩)旋復花甘草(炙微赤剉)半夏(湯浸七遍去滑各半)
(兩)
右㕮咀每服四錢水一中盞入生薑半兩煎至六分
去滓不計時候温服
半夏散治傷寒頭痛壮熱痰壅心膈不利食久不消
半夏(湯滑七遍去滑)人參(去蘆頭)赤茯苓澤瀉(各一兩)附子
(炮製去皮臍)乾薑(炮製剉)甘草(炙微赤剉各半兩)陳橘皮(湯浸去白穰焙)
(三分)
右㕮咀每服三錢水一中盞入生薑半分煎六分去
滓不計時候温服
人參散治傷寒頭痛痰滯壮熱心膈煩悶
人參(去蘆頭)赤茯苓旋復花細辛白芷赤
芍藥前胡(去蘆頭各一兩)乾薑(炮製剉)半夏(湯浸七遍去滑各半兩)
右㕮咀每服三錢水一中盞入生薑半分煎至六分
去滓不計時候温服
枇杷葉散治傷寒已解猶有風冷痰滯胸膈噎塞食
飲妨悶
枇杷葉(拭去毛炙微黃)木香甘草附子(炮製去皮臍各半兩)半
夏(湯浸七遍去滑)白术人參(去蘆頭)大腹皮(剉)厚朴(去粗皮塗)
(生姜汁炙令熟)赤茯苓(各一兩)枳殼(三分麩炒微黃去穰)陳橘皮(湯浸去白)
(穰焙一兩)
右為散每服三錢水一中盞入生薑半分棗三枚煎
六分去滓不計時候温服
前胡散治傷寒痰滯嘔逆肢體疼痛心胸不利
前胡(二兩去蘆頭)人參(去蘆頭)澤瀉赤茯苓(各一兩)半夏
(湯洗七遍去滑)甘草(炙微赤剉各半兩)
右搗篩為散每服三錢水一中盞入生薑半分煎六
分去滓不計時候温服
白术散治傷寒痰滯在胸膈間不散身體壮熱頭目
昏沈胃氣不和少思飲食
白术甘菊花赤茯苓人參前胡(去蘆頭)半
夏(湯洗七遍去滑)旋復花(已上各三分)石膏(一兩)附子(炮製去皮臍)大
腹皮(剉)甘草(炙微赤剉各半兩)
右搗篩為散每服三錢水一中盞入生薑半分棗三
枚煎六分去滓不計時候温服
旋復花散治傷寒頭痛心膈痰滯壅悶不欲飲食
旋復花前胡(去蘆頭)白蒺䔧(去刺微炒)紫胡(去苗)枳殼(麩炒)
(微黃去穰)桑根白皮(剉)赤茯苓(已上各半兩)甘草(一分炙微赤剉)
右粗搗篩為散每服四錢水一中盞入生薑半分煎
六分去滓不計時温服
枳實散(出聖濟總錄)治傷寒痰滯胸膈煩熱頭疼不思飲食
枳實(麩炒微黃)柴胡(去苖)赤茯苓澤瀉前胡(去蘆頭)半
夏(湯浸七遍去滑已上各三分)甘草(半兩炙微赤剉)桑根白皮(剉)犀角
屑(各半兩)
右粗搗篩為散每服三錢水一中盞入生薑半分煎
六分去滓不計時温服
七氣丸治病人素有心下兩脇結痛者此有久寒也
大黃(酒洗)菖蒲(各一兩)人參桂柴胡乾薑細
辛當歸半夏川椒(去日炒)茱萸厚朴附
子(二枚炮)
右搗篩煉蜜和丸梧桐子大酒或飲下五粒
痰癖丸治少陽病脇下痛有停水者
芫花(苦酒浸熬乾)乾薑(各一兩色黑者)
右為末煉蜜和丸如梧桐子大飲服三粒至五粒
五味子湯治病人傷中唾血脇下痛身熱不解者
五味子紫苑(各一兩取茸)桔梗續斷竹茹桑
根白皮人參知母熟地黃甘草(各一兩)
右水六升煮取三升去滓温服合日三
橘皮湯(出活人書)治傷寒痰逆惡寒
甘草(一錢)人參(二錢)陳皮(半兩)
右用青季竹刮上青茹一團薑四片棗一枚水一盞
煎至六分去滓熱服
柴胡半夏湯(出活人書)治痰熱頭疼利膈除煩悶手足煩熱
榮衛不調肢節拘倦身體疼痛嗜卧少力飲食無味
兼治五飲消痰癖
柴胡(八兩)半夏(二兩半)白术(二兩)甘草(炙)人參黃芩
麥門冬(去心各三兩)
右剉如麻豆大每服炒五錢水一盞半生薑五片棗
一枚煎八分去滓温服
治傷寒後卒胷膈悶痛(出本草)
右用枳實一味剉麩炒黃為末服二錢米飲調下一
日二服
普濟方卷一百三十九
