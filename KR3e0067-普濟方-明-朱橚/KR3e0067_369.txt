普濟方卷三百六十九明周王朱橚撰
嬰孩傷寒門
夾食傷寒
茅先生治小兒中夾食傷寒候大熱嘔逆肚膨上渴泄
瀉此候因與物食所傷而五臓結實所得治者先用青
金丹與下三四次方下腥脾散勻氣散與服如有咳嗽
即下麥湯散調理治之即愈漢東王先生家寶云夾食
傷寒并單有積證候稍異如從膝下冷者為單有積必
潮熱宜取之即補如膝下熱者并渾身熱面色青則是
夾食傷寒須先理傷寒後取之以上病證並在審度用
藥無不應驗漢東王先生家寳治夾食傷寒病證面
青吐逆渾身發熱或發渴煩躁頭疼宜用水精丹取之
至天明須取下准前用觀音散三二服補之後下薄荷
散三二服解其寒氣如漸有退候恐餘熱未退宜進七
寶輕青丹三二服間以人參散三二服調之石壁經
三十六種夾食傷寒候歌夾食傷寒先自熱内中有物
傷形節面上紅斑有似丹喉中時時生燥渴先表方知
醫有功次取亦為神妙訣微微取動一兩行臓腑調和
自安悅此因氣血弱即所食物滯在脾胃使肌肉上或
面上如豆大或如指面大赤斑點主至夜間不眠多渴
看輕重先取其積次和胃氣退熱再看證候調理三
十六種内夾食傷寒候云此候宜服白附子散小兒形
證論四十八候夾食傷寒候云此候面上有點子多作
疹
方
水精丹治嬰孩小兒夾食傷寒又治䖝積食積粘積
驚積惡物食傷
天南星(一錢)滑石(各為末二錢)水銀粉(研半錢)蕪荑(取仁一百片)
巴豆(五十粒去殼不出油)
右先研巴豆令極細再下蕪荑仁復研方入衆藥研
令極勻以炊爛飯為丸如黃豆大每服三五丸以歲
數加減米湯炮生薑䓤吞下服時須令嬰孩小兒空
心不可喫乳食稍飢方可進藥如膈上有物食熱須
吐出如膈下有食須得轉瀉切忌生硬果實肉食等
物近夜卧服佳
人參散治夾食傷寒取下欲補虚調胃氣進乳食止
吐瀉
人參蓮肉(去心炒)茯苓(各一分)黃耆(半兩搥蜜水拌炙)甘草
(炙二錢)
右為末每服嬰孩一字二三歲半錢四五歲一錢以
水一小藥注或半銀盞入棗子半片煎十數沸服
治小兒傷寒與熱不同因妳寒亦號夾食傷寒熱氣逼
之為病傷寒二途各便此方救療且療乳母法
升麻散治小兒時氣頭痛壯熱
川升麻赤芍藥石膏(細研)麻黃(去根節各半兩)貝齒(一枚)
甘草(炙微赤剉半兩)
右為末每服一錢以水一小盞煎至五分去渣不計
時候量兒大小分減温服得微汗為效
麥門冬散治小兒時氣咳嗽壯熱
麥門冬(去心焙)川升麻(各一兩)貝母(煨微黃)甘草(炙微赤剉各三)
(分)赤芍藥杏仁(湯浸去皮尖雙仁麩炒微黃各半兩)
右為末每服一錢以水一小盞煎至五分去渣入淡
竹瀝半合更煎一兩沸不計時候量兒大小分減温
服
生乾地黃散治小兒時氣壯熱咳嗽心胷脹悶乳食
不下
生乾地黃麥門冬(去心焙各一兩)欵冬花杏仁(湯浸去皮)
(尖雙仁麩炒微黃)陳橘皮(湯浸去皮瓤各三分)甘草(剉炙微赤)
右為散每服一錢以水一小盞入竹茹半分煎至五
分去渣不計時候温服量兒大小增減服之
人參飲子治時氣病
人參(去蘆頭)生乾地黃(各一兩)犀角(末)黃芩柴胡(去苖)
(各半兩)甘草(一分炙)
右為麄末每服一錢水一小盞入生薑二片煎至五
分温服
八物吳藍飲子治小兒傷寒天行頭痛壯熱
吳藍大青(各二兩半)甘草(炙)茵陳(一分半)麥門冬(去心各三)
(分)梔子仁(一十五箇)
右每服三錢水一盞入蘆根半握生薑五片煎至七
分去渣服之
水解散治小兒天行時氣瘡疱身體壯熱頭疼煩渴
心躁或出汗尚熱
麻黃(去節四兩)大黃黃芩桂心甘草白芍藥
(各等分)
右為末熱水調下連二服汗出為瘥或熱甚此謂風
實之人三伏中亦宜用只去大黃春夏並用
麥門冬散治小兒時氣壯熱心腹煩悶
麥門冬(一兩半去心焙)人參(去蘆頭)甘草(炙微赤剉各半兩)葛根(剉)
茅根(一兩剉)
右為散每服一錢以水一小盞煎至五分去渣不計
時候量兒大小分減温服
麥門冬散治小兒時氣五六日體熱不止
麥門冬(去心焙)大青(各半兩)甘草(炙微赤剉)吳藍(各一分)梔子
仁(五枚)
右為散每服一錢以水一小盞煎至五分去渣不計
時候量兒大小加減温服
葛根散治小兒時氣煩渴腹中痞實
葛根(剉)黃芩柴胡(去苗各半兩)川大黃(一兩剉碎微炒)甘草
(一分炙微赤剉)
右為散每服一錢以水一小盞煎至五分去渣不計
時候温服以稍利為度量兒大小加減服之
貝母散治時氣病
黃耆青皮茯苓&KR0797;&KR0803;根甘草(炙)紫苑
白术(各一兩)百合(一兩半)
右為細末每服一錢以水一小盞煎至四分通口服
得少汗為妙
麥湯散治小兒傷風傷寒渾身壯熱咳嗽痰盛
知母石膏(煅赤)葶藶(隔紙炒)杏仁(湯浸去皮尖别研)地骨皮
滑石(末)麻黃(去根節生薑汁浸一宿各等分)
右為末每服半錢煎小麥湯調下
七寶散治小兒傷寒傷風渾身壯熱
天麻(炙)白殭蚕羌活(各一錢)麻黃(去節)蝎(一分)白附子
(各一分)麝香(少許)
右為末每服半錢一字用生薑薄荷蜜水調下大小
加減
惺惺散治小兒傷風壯熱及瘡疹毒氣時氣&KR0668;氣風
熱傷寒鼻塞清涕驚悸頭痛咳嗽喘麄目澁多睡及
氣不和
人參白茯苓甘草(炙)白术瓜蔞根細辛
桔梗
右七味等分焙乾為末每服一大錢用水半盞薑一
片薄荷三兩葉同煎三五沸二三歲一服分三服五
歲已上只作一服如傷風欲出汗以䓤白豆豉薄荷
同煎温服一方無白术有乾葛甘草減半治壯熱
入薄荷生薑冷氣入薑棗水一盞煎傷風發熱加防
風咳嗽氣不和加川芎又一法海蔵云此加減四
味亦各隨經證也兼下小黑膏妙錢氏方謂小
兒壯熱昏睡傷風風熱瘡疹傷食皆相似未能辨認
間服惺惺散小柴胡湯升麻湯此數藥均能治療不
若參蘇飲治諸般發熱不問何證每每用之甚效須
逐日多服以熱退為期不可遽止惟傷寒一證則
大便酸臭水榖不化畏食吐食宜以藥利之先服紫
霜丸感應丸仍以參蘇飲與服尤驗若發熱耳冷
骫冷足冷四肢乍冷乍熱腮赤面赤噴嚏呵欠驚跳
不止昏昏多睡皆瘡疹之候也當用温凉之藥切忌
妄下已發未發並用升麻湯消毒飲若三日未見形
迹當以生酒塗其身上時時看之狀如搔痕者是也
或發不透及倒擫黑䧟極為利害紫草木通甘草枳
殼黃耆等分白水煎服名四聖散若小兒咽喉疼者
用生甘草桔梗等分白水煎服名如聖散更有小
兒頭昏頰赤口内熱氣小便赤澁大便秘結此為裏
熱當用大黃當歸芍藥甘草等分白水煎服名四順
飲若審是瘡疹之證不宜用此
蝎稍散治傷風發熱睡卧不安直視涎盛時作驚掣
全蝎(十四箇)甘草(炙)川芎(各二錢)麻黃(去節根)防風薄
荷葉(各一錢)
右為末入硃砂一錢細研入藥内令勻每服一錢水
半盞煎至三分温服
厚朴散治小兒外傷風冷壯熱增寒頭痛體重寒氣
逆嘔吐惡心或手足厥冷及脾胃不和並皆治之
乾葛(三分)蒼术陳橘(去瓤用皮)厚朴(去皮以薑汁塗炙令香各一兩)
右為末每服一錢水一盞入薑二薄片棗一枚同煎
至六分熱服
升麻黃芩湯治小兒傷風有汗頭疼寒熱發惡寒
升麻黃芩葛根芍藥(各三錢)甘草(一錢半炙)
右剉如麻豆大每服二錢以水一中盞煎至六分去
渣温服若時行瘡痘出不快煩躁不止者加木香一
錢半
解肌湯治小兒頭痛傷風增寒壯熱肢體疼痛鼻乾
不得睡兼治大人小兒瘡疹已發未發皆可服
乾葛芍藥升麻甘草
右等分㕮咀每服二錢用水一盞煎至半盞去渣服
此藥兼治寒暄不時人多疫疾乍暖脫衣及暴熱之
次忽變陰寒身體疼痛頭痛如石加黃芩名黃芩升
麻湯瘡痘已發未發及瘡痘不快熱盛者加大青等
分煎服瘡痘不快加紫草糯米煎傷風身熱鼻流清
涕心中煩躁加防風羌活薄荷煎服若大叚寒即熱
服若熱即温服瘡疹亦准此服藥身凉止藥小兒量
度多少服活人書云如老人喫去芍藥加柴胡一兩
人參半兩雪白芍藥一分名升麻葛根湯
驚調散治大人小兒老少但是諸般傷寒風體虚煩
熱上膈有涎煩躁不省人事
腦子(一字)荆芥穗(一兩微炒焙末之)麝香(半錢)
右將腦麝各研入藥令勻每服好茶半盞調半錢和
渣服重者二錢小兒少許不計時候
治小兒傷風以豆豉及䓤生研作靨貼顖上如有邪
氣者以豆䜴及飛生頭研如前方
參苓散治小兒風吹著渾身壯熱頭疼面赤多渴
人參茯苓甘草(炙)白术(各一分)黃芩乾葛(各半)
(兩)
右為細末每服一錢水五分薑一片棗半箇煎至四
分通口服之
清神散治傷風身熱咳嗽不進乳食鼻塞氣促睡卧
不安並宜服之
人參茯苓(各一錢)川芎(五分)防風苦梗羌活
麻黃荆芥甘草(各一錢)
右為末每服一錢䓤白薄荷煎水調下
荆术散治小兒傷風傷寒或瘡或疹服此藥無寒無
熱能分陰陽疎風順氣一切諸證服之應手而效更
有加減法開列于后
荆芥穗(一兩)淨蒼术(二兩剉炙微黃)赤芍藥(一兩)甘草(半兩剉炙)
右為細末每服一二錢量兒大小加減服之傷風
傷寒壯熱咳嗽身重或瘡疹未出生薑䓤白湯調下
傷風鼻塞發熱煎䓤白湯調下傷風潮熱煎薄
荷湯調下邪風傷肺鼻出清涕氣麄煎紫蘇湯調
下卒暴驚風搐宜服四味奪命散一服立效久
病後慢驚搐服全蝎散即瘥瘡痘出發不快加炒
牛蒡子煎湯調下發汗不出煎去節麻黃湯調下
心神不寧恍惚不安煎白銀散調下變蒸發熱
煎薄荷湯調下盗汗自汗煎牡蠣浮麥湯調下
風毒丹毒赤腫四順飲子湯調下眼暴赤腫痛隱
澁難開煎羌活黃芩黃連生地黃湯調下口舌生
瘡加銀白散同煎服之立效腮項腫痛加牛蒡子
防風湯調下咽喉腫痛重舌加升麻枳殼桔梗薄
荷防風煎湯調下日進二服肺實喘急痰涎壅塞
速服四味奪命散立愈肺虚上氣喘滿咳嗽加欵冬
花五味子人參桑白皮紫苑煎湯調下驚風後手
足拳攣不舒加當歸熟地黃天麻羌活細辛木瓜虎
骨川烏頭炮去皮臍一同為細末熬木瓜湯調下
脾胃虚弱嘔吐不利乳食不化宜服後安胃和脾散
日進二三服立愈脾胃久虚肢體羸瘦嘔吐下利
乳榖不化宜常服安胃和脾散日進三服剋日痊安
淋澁小便不通加萹蓄木通燈心滑石煎湯調下
歸命散治小兒傷風身壯熱氣麄咳嗽或𫝊瘡疹並
宜服之
荆芥穗(半兩)白术(去蘆二錢半)人參(去蘆三錢)淨蒼术(剉炒二兩)白
茯苓(去皮二錢)石膏(半兩)甘草(二錢半炙)
右為麄末每服三錢水一盞同煎至八分去渣乳母
多宜服之小兒任意服不拘時候
加減小柴胡湯治小兒傷風傷寒瘡疹陰陽不和寒
熱往來口苦舌乾或瘧疾寒熱並宜服之
淨柴胡(一兩去蘆)人參(三錢去蘆)半夏(湯洗七次切作片子)甘草(炙各二錢)
(半)防風(去蘆三錢)熱甚大便秘澁加大黃同煎服
右㕮咀每服五錢水一盞入生薑五片棗一枚同煎
至七分去渣温服不拘時候
薄荷散治小兒傷風傷寒肢體壯熱手足冷呻吟驚
睡卧不寧宜服此藥發散
薄荷葉(一兩)蝎(一分)天南星(半兩灰炒通黃赤色)
右三味為細末周歲半錢連根䓤白煎湯下不拘時
候若只傷風並進二服立愈若小兒傷風因寒邪相
摶或成驚者風藥吐利即寒邪不能發散宜服此退
了壯熱寒邪若解驚亦不作却服硃砂丸佳若不先
用此藥便用驚風藥吐利即寒邪不能發散隨虚入
臓遂成疾而難治也
貼顖藥治小兒百日内傷風鼻塞服藥不退乃是出
胎時被風吹所以有此用天南星一味為末生薑
自然汁内調成膏貼顖上鼻不塞便去之
天麻散治小兒傷風流清涕鼻塞咳嗽身熱並皆治
之
天麻防風甘草川芎羌活白芷麻
黃(去節)
右等分為細末䓤湯調食後服之
麻黃湯治傷風發熱咳嗽喘急若無汗者宜服之
麻黃(去根節寸剉三錢以水煑去沫漉出控乾)桂(去麄皮二錢不得見火)杏仁(湯浸)
(去皮尖及雙仁者七箇麩炒黃色别搗如膏)甘草(炙一錢)
右為麄末入杏膏拌勻每服一錢水六分煎至四分
去渣温服不計時候以汗出為度大小加減若有自
汗者不宜服之
敗毒散治傷風時氣寒壅咳嗽(方見本門傷寒類一名十味湯)
時氣(附論)
夫小兒時氣病候時氣病者是四時之間忽有非節之
氣如春時應暖而寒夏時應熱而冷秋時應凉而熱冬
時應寒而温其氣傷人為病亦頭疼壯熱大體與傷寒
相似無問長幼其病形證略同言此時通行此氣故名
時氣世呼亦為天行又小兒天行病發黃候四時之
間忽有非節之氣傷人謂之天行其熱入於脾胃停滯
則發黃也脾與胃合俱象土其色黃其候在肌肉熱氣
藴積其色蒸發於外故發黃也又小兒時氣腹滿候
時氣之病腹滿者是熱入腹與臓氣相摶氣痞澀在内
故令腹滿若毒而滿者毒氣乘心煩懊者死又小兒
時氣病結熱候時氣之病熱入腹内與肺臓之氣相結
謂之結熱熱則大小腸痞澀大小便難而苦煩熱是也
又小兒患時氣病候時氣之病若施治早晩失時投
藥不與病相會致令病連滯不已乍瘥乍劇或熱敗壞
之證無常是也又小兒傷寒時氣病兼瘧疾時氣之
病又兼瘧者是日數未滿本常壯熱而邪不退或乘於
隂或乘於陽其乘於陽陽浮則熱其乘於陰陰浮則寒
陰陽之氣為邪所并互相乘加故發寒熱成瘧也又
小兒時氣病得吐下後猶熱候時氣之病得吐下之後
壯熱猶不歇者是腸胃宿虚而又吐利則為重虚其熱
乘虚而入裏則表裏俱熱停滯不歇故雖吐下而猶熱
也巢氏病源小兒病後不嗜食面青候時氣病熱渴之
後不嗜食而面青者是胃内餘熱未盡氣滿故不嗜食
也諸陽之病俱上榮於面陽虚未復本滯風邪風邪挾
冷冷摶於血氣故令面青也又小兒時氣病發復候
時氣之病發復者是熱之後氣血未和腑臓熱勢未盡
或起早勞動或飲食不節故其病重發謂之復也然發
復多重初病者血氣已虚重傷故也嬰童寶鑑小兒
時氣歌時氣皆因節令違頭疼壯熱汗微微良工若欲
看形候須作傷寒病有歸攻熱毒還從腑氣便成結
熱在腸中週身苦熱多煩渴便溺時兼不得通時氣
還須趁早醫變為敗氣切須知乍寒乍熱無常度時減
時增體漸羸誰言吐下熱無餘只為元因腑臓虚熱
盛更虚皮肉澀至令煩渴燥難除陰陽邪氣兩相并
臓腑陰陽彼此爭發作有期名是瘧直須療理禁時行
時氣雖然已漸停猶多餘熱體伶仃心胸氣滿還憎
食夾冷須憂面色青石壁經夜熱晝凉歌夜間遍體
熱如湯纔到天明又復凉非是鬼神為祟禍都緣臓腑
有風傷先將妙藥清脾臓次用神方瀉大腸患候但觀
喉懶動更看眼急鼻梁光須知此病𫝊瘟疫辨别分明
醫信良此内因傷物外因傷邪所致也先當表散其毒
邪次用藥去其積亦主至夜多汗只在其頭額上有之
亦口中涎響也脾風則然多言有禍祟非也更請細看
前候盖此病緣過饑後冷食滯脾胃氣不行於諸經夜
熱晝凉先進南星丸與三五服後進㯽榔散相間與服
然後平和又須當與白丁香膏服或只以磨積方調氣
只不得便取利難止為肚大恐成疳疾也
方
人參散治解利傷寒四時疫氣上焦虚弱心神恍惚
脾胃不和飲食無味口苦舌乾渾身煩熱
人參茯苓羌活桔梗知母麻黃(去根節)
枳殼(麸炒去瓤)甘草(炙)川芎陳皮(去白)白术厚朴(薑汁)
(製)茱萸(水煑)桂心(不見火)前胡蒼术甘草(節)獨活
右等分為末每服二錢水一盞薑棗煎七分如要出汗
䓤白豆豉生薑煎服嗽入杏仁麻黃同煎小兒入薄
荷煎婦人止入生薑煎祛瘧用桃柳條二十七節同
煎
葛根散治小兒頭疼時氣體熱煩渴
葛根(剉)麥門冬(去心各三分)黃芩赤芍藥人參(去蘆)
(頭)犀角(屑)甘草(炙微赤剉)川升麻(各半兩)石膏(一兩細研)
右為散每服一錢以水一小盞煎至五分去渣不計
時候量兒大小分減温服
治小兒壯熱時氣驚悸并熱瘡
鈎藤人參蚱蜢(炙)子芩(各一分)防風(二分)蛇脫皮
(三寸炙)龍齒(四分)澤蘭(二分)白密(一兩湯成之)竹瀝(一升)
右切以水三升煑取七合量兒大小細服之
解肌散治小兒時氣壯熱頭痛咳𠻳不能食
麻黃(三分去根節)赤芍藥貝母(炮微黃)柴胡(去苗)杏仁(湯浸)
(去皮尖雙仁麩炒微黃)葛根(半兩剉)石膏(一兩細研)甘草(炙微赤剉秤半兩)
右搗篩為散每服一錢以水一小盞煎至五分去渣
不計時候量兒大小分減温服
八味麥門冬飲子療小兒天行壯熱咳嗽心腹脹
麥門冬(去心)茅根(各六分)甘草(炙)人參(各二分)紫苑升
麻貝母竹瀝(各三分)
右切以水二升煑取八合分服忌如常法細切生
薑䓤白皮湯煎附子煮黃雞牙硝斟酌三分入調作
羹湯食幼兒
右用附子煎湯去渣煑黃雌雞肉入薑牙硝作羹空
心服之
丁香丸治積熱傷寒
烏梅(一箇切片用去土瓦焙乾)丁香(三箇)縮砂(四箇去殼)巴豆(兩箇去殼用薜)
(子葉打碎去巴油入鉢内研爛)
右除巴豆為細末入巴豆研勻却用研細百草霜和
勻麫糊為丸如小菉豆大一歲一丸米湯服下積塊
不妨常服有功
小麥煎湯治小兒積食夾驚傷寒正受傷寒咳嗽夜
熱晝凉傷風瘡疹之疾大效
麻黃(半兩去節湯炮)白术(炮)乾葛(二錢半)白茯苓甘草(各二)
(錢半)
右㕮咀入麥子二十一粒同煎一方用䓤白二寸煎
服
傷風(附論)
夫傷風貪睡口中氣熱呵欠煩悶當發散與大青膏解
不散有積食當下大黃丸主之大飲水不止而善食者
可微下餘不可下也傷風手足冷脾臓怯也當和脾後
發散和脾益黃散發散大青膏主之傷風自利脾臓虛
怯也當補脾益黃散發散大青膏主之未瘥調中丸主
之證當下大黃丸主之後服温驚丸傷風腹脹脾臓虚
也當補脾必不喘𤼵散後仍補脾也去脹塌氣丸主之
發散大青膏主之傷風兼臓兼心則驚悸兼肺則悶亂
喘息氣出入多欬嗽兼腎則畏明其原由毋臓虚故見
也傷風下後餘熱以藥下之太過胃中虚熱飲水無已
也當生胃中津液多服白术散
方
金箔丸治小兒驚風妳食不化成外傷風壯氣氣麄
慢風搖頭口眼不開及赤白痢(方見驚風門一切驚風類)
消風散治小兒因脱衣風邪傷入毛皮入於臓腑則
惡冷壯熱胷膈有涎目澁多睡虚風神慢一方加硃
麝尤佳
人參白茯苓川芎厚朴(製)羌活防風
蟬蛻藿香殭蚕(炒)陳皮甘草荆芥
右各等分為末三歲一錢茶清調下大小加減服之
大青膏治傷風自利脾臓虚怯也當補脾此藥主之
又云肝主風實則目直大呌虚則張牙多欠胷滿短
氣氣急喘嗽故上氣當發散之
天麻末(一錢)全蝎(去毒生半錢)硃砂(研一字匕)白附子(生一錢半)青
黛(一錢研)天竺黃(一字匕研)烏梢蛇骨(酒浸焙乾取末半錢)麝香(一字)
(匕)
右同再研細生蜜和成膏每服半錢皂子大至一皂
子大月中兒粳米大同牛黃膏温薄荷水化一處服
之五歲已上同甘露散服信效方云小兒諸方書皆
行於汝南錢氏其中大青膏減天麻添大青生研一
分其於藥味分料和製與此皆同載證治云治小兒
傷風其候伸欠煩悶口中氣熱惡風脉浮只用薄荷
湯下
百解散治小兒傷風瘡疹之類
貝母(炒黃)麥門冬(去心)川升麻(各一兩)赤芍藥甘草(炙各)
(半兩)
右為細末每服一錢水八分一盞入竹葉二片煎至
五分去渣温服
棗葉湯治證同前
棗葉(一兩剉細焙乾)黃芩柴胡(去苗)人參(去蘆頭)甘草(炙各一兩)
右為細末每服一錢水一小盞入生薑二片煎至五
分温服
人參生犀散解小兒時氣寒壅咳嗽痰逆喘滿心忪
驚悸臓腑或秘或瀉調胃進食又主一切風熱服尋
常凉藥即瀉又減食矣
前胡(去蘆八錢)桔梗(五錢)人參(去蘆頭三錢)甘草(炙黃二錢)杏仁(去皮)
(尖略晒乾為末秤五錢)
右先將前四味為末後入杏仁再用麄羅為末每服
二大錢水一盞同煎至五分去渣温别食後服一方
無甘草
五味人參飲子治小兒天行壯熱咳嗽心腹脹滿
人參甘草(炙各半兩)生地黃(一兩半如無只用乾地黃半兩)麥門冬
(一兩半)
右每服三錢水一盞入茅根半握煎至七分去渣温
服
治小兒經熱天行夜發壯熱夜啼并解傷寒諸證
荆芥(去枝梗)桔梗(苦者各二兩)甘草(一兩半)牛蒡子(二兩略焙)
右為末每服二錢湯點食空時服
蘆根散治小兒時氣嘔吐不止
生蘆根人參(去蘆頭各一兩)竹茹(半兩)
右細剉和勻每半服以水一小盞煎至五分去渣不
計時候量兒大小分減温服
犀角散治小兒心經熱天行夜發壯熱夜啼並解傷
寒諸病
甘草牛蒡子荆芥(各等分)
右麄末每服一錢水八分煎至五分温服臨卧食前
服
棗葉飲子治小兒傷寒天行五日以後熱不歇
棗葉(半握)麻黃(半兩)䓤白(切一合)
右豉一合以童子小便二鍾煎至一盞去渣分二服
青木香散療小兒天行頭痛壯熱
青木香(六分)白檀香(三分)
右為細散清茶和服之以水調塗頂頭痛立瘥量兒
大小以意加減
治小兒時氣用桃葉三兩搗以水五升煑十沸取汁
五六遍淋之若復發燒雄鼠屎二枚水調服之聖惠
方用桃葉七兩水五升
升麻葛根湯治大人小兒時氣瘟疫頭痛發熱肢體
煩疼及瘡疹已發未發疑似之間並宜服之今人謂
此藥寒凉多不肯服今釋其疑說併方詳見傷寒内
小兒量大小加減服之(一名解肌湯方見本門傷風類一方有桔梗羌活生薑煎)
(服可加四君子湯料同等分煎一方加半夏前胡)
治時氣咳嗽者天時冷熱不調而虚得之日夜或吐不
止或喘痰熱壅盛至重者利之用
大黃朴硝枳實陳皮人參半夏柴
胡(各等分)
以有胸膈煩悶不快宜服無熱與痰亦不可下
惺惺散治小兒傷邪瘟病時疫瘡疹頭痛壯熱多睡
潮熱煩渴痰實咳嗽(方見本門傷寒類人參羌活散同)
温病(附論)
夫小兒瘟病者是因冬時嚴寒人有觸冐之寒氣入肌
肉當時不即發至春得暖氣而發則頭痛壯熱謂之温
病又冬時應寒而反暖時氣傷人即發亦使人頭痛壯
熱謂之冬温病凡邪之傷人皆由觸冐所以感之小兒
不能觸冐其乳母抱持脱衣不避風邪冷熱之氣所以
感病也小兒温病下利候温病下利者是腸胃宿虚
而感於温熱之病熱氣入於腸胃與水榖相摶腸虚則
泄故下利也又小兒温病鼻衂候温病鼻衂者熱乘
於氣而入血也肺主身之皮毛主於氣開竅於鼻温病
則邪先客皮膚而摶於氣結聚成熱熱乘於血血得熱
則流散發從鼻出者為衂也凡候熱病鼻欲衂或數發
汗汗不出或初染病已來都不汗而鼻燥喘息鼻氣有
聲如此者必衂也小兒衂止至一升數合熱因得歇若
至一斗數升則死矣又小兒温病結胷候凡温熱之
病四五日之後熱入裏内熱腹滿者宜下之若熱未入
裏而下之早者裏虚氣逆熱結胷上則胷痞滿短氣謂
之結胷也
方
萎𬎼湯治風温冬温及春月中風傷寒發熱頭痛咽
乾舌強胷腹滿腰脊強
葛根(半兩)萎蕤(三分)石膏(一兩)白薇羌活麻黃川
芎杏仁(泡去皮尖)甘草(炙各半兩)青木香(一分初春用半兩寒熱加芒硝)
(大黃)
右㕮咀每服三錢水一盞煎至八分日三服
柴胡石膏散治時行瘟病壯熱惡風頭痛體疼鼻塞
咽乾心胷煩滿寒熱往來痰實咳嗽涕唾稠黏
柴胡(去苗)石膏前胡(去苗)乾葛(剉)赤芍藥(各五十兩)升麻
(二十五兩)黃芩桑白皮(剉)
右為麄末每服二錢水一盞入生薑三片豉十餘粒
同煎七分去滓稍熱服小兒分作三服更量大小加
減不計時候
甘桂湯治春間疫氣欲作先為氣壅畏風痰嗽頭昏
鼻塞困悶是其疾也當先以甘桂湯理之凡春氣動
先以此湯驅之大人小兒皆可服
甘草(炙)官桂(去皮)五味子黃芩(各一兩)柴胡(四兩)
右㕮咀每服三錢水一盞薑五片煎七分去渣温服
次二服渣再合煎一服
昔政和二年春澧陽疫疾大作服此藥皆免
防風散解時疫温病欬喘煩渴頭痛體疼目澁多睡
肌肉蠕動痰逆忪悸
防風川芎甘草(炙)香白芷(各二兩)菊花(一兩)
右為細末每服一錢煎荆芥湯調放温服
除温散治三十六種夜熱晝凉温病候
大黃朴硝(研各一分)牽牛粉(半兩)梹榔(二箇)
右為末每服半錢煎黃芩湯調下臨卧時服
香蘇散治四時瘟疫傷寒
香附子(炒去毛)紫蘇葉(各四兩)青橘皮(二兩不去皮)甘草(一兩)
(炙)
右為麄末每服三錢水一盞煎七分去渣熱服不拘
時日三服解肌加乾葛煎若作細末只服二錢入塩
點服
黑膏子治小兒初春病入肌肉發斑癮疹如錦紋咳
𠻳
紅綿散治傷寒及咳嗽歌曰頭疼壯熱口難𫝊懶
倦終朝只愛眠面赤更加小便赤良方有劑裹紅綿
麻黃(半兩去節)天麻蝎甘草(炙)人參白术(各半兩)
右為末每服半錢水六分入䓤白一寸紅綿褁煎四
分服
治小兒大人傷寒一二日頭疼發熱增寒體痛
麻黃(湯浸焙乾)石膏(各一兩)蒼术(水浸去皮)桔梗山茵陳
甘草(炙各半兩)
右為末每服二錢䓤茶調下小兒一錢或半錢
犀角散治傷寒六七日大便不通熱甚者
犀角(末)大黃(炮)柴胡(各一兩)人參(半两)朴硝甘草(各一)
(分)
右為細末每服一錢水八分入生薑二片棗子一箇
煎至五分去渣温服量兒大小加減服之
藿香散治小兒傷寒吐逆不定作熱常服調順陰陽
和養脾胃止煩渴
藿香(一分)木香(一分)葛根(一兩剉)人參(半兩去蘆頭)丁香(一分)甘
草(半兩炙剉)
右為散每服一錢以水一盞煎至五分去渣量兒大
小臨時分減温服一方有麥門冬無葛根(一名人參散)
鉛霜散治小兒傷寒壅熱心狂譫語
鉛霜馬牙硝人參(去蘆頭)欝金(各一分)甘草(半分炙微)
(赤剉)茯神(一分)
右為散每服半錢煎麥門冬湯温調服量兒大小以
意加減服之
麥門冬湯治小兒未滿百日傷寒鼻衂身熱嘔逆
麥門冬(十八銖)石膏寒水石甘草(各半兩)桂心(八銖)
右㕮咀以水二升半煑取一升每服一合三服量兒
大小加減服之
莽草浴湯治小兒傷寒
莽草(半斤)牡蠣(四兩)雷丸(三十丸)大黃(一兩)蛇床子(一升)
右件以水三斗煑取斗半適寒温以浴兒避眼及陰
減桂建中湯治傷寒自汗補虚和陰陽(一名加減建中湯)
黃耆(一兩)白芍藥(三兩)甘草(炙)人參熟地黃(各半兩)
右㕮咀每服二錢水半盞煎三分去渣服
黃連葛根湯治太陽病桂枝證反下之利遂不止脉
促表未解喘而汗出者
黃連(三分)葛根(三兩)甘草(半兩炙剉)黃芩(三分)
右為㕮咀每服三錢水一盞煎至七分去渣量兒大
小以意加減服之
桂枝人參湯治太陽病表證未除而醫數下之恊熱
而利利下不止心下痞硬仲景謂之表重不解
桂枝(一兩三分)人參(一兩)甘草(炙一兩三錢)白术(一兩)乾薑(一兩)
右為㕮咀以水煎去渣加減服日二夜一服
桂枝加芍藥湯治太陽病反下利因腹痛是有表復
有裏腹痛甚者宜桂枝加大黃湯全嬰方云治太陽
中風陽浮而陰弱陽浮者熱自發陰弱者汗自出嗇
嗇惡寒翕翕發熱鼻鳴乾嘔者(一名桂枝湯)
桂枝(一兩半)芍藥(三兩半利者先煎三四沸)生薑(一兩半)甘草(一兩半炙)
(微赤剉)
右㕮咀水煎加減服痛甚加大黃實痛者加一兩半
羸者減之全嬰方藥飲孩子每服三錢水一盞煎至
八分去渣大小加減服須臾啜熱粥一盞以取藥力
覆令一時許通身熱微似汗出者佳加減桂枝湯自
南北二方居人四時行之皆驗江淮間唯春冬可行
春末及夏以前桂枝證加黃芩一分謂之陽旦湯夏至
已後有桂枝證可加知母石膏各半兩或加升麻一
分若病人素虚寒者正用古方不在加減也或曰桂
枝最難用雖云表不解脉浮可發汗宜桂枝湯須是
病人常自汗出小便不數手足温和如手足指稍作
微冷少頃温身雖微熱自煩而又增寒始可用之若
病人無汗小便數或手足冷不惡寒者忌不可用桂
枝湯也仍有桂枝證服無桂枝證者尤不可再與
桂枝加大黃湯治證同前
桂枝(三分去皮)芍藥(一兩半)大黃(半兩大實痛者半兩羸者減之)甘草(炙半)
(兩)
右㕮咀入薑棗同煎加減服之
五苓散治傷寒温熱病常欲飲水水入便吐水停胷
滿不下否悶小便不得利欲出汗而昏燥及霍亂吐
瀉太陽病發汗後大汗出胃中乾燥煩躁不得卧欲
得飲水少少與之令胃和則愈若脉浮小便不利微
熱消渴發汗脉浮數中風發熱身疼熱多飲水並宜
服之
澤瀉(一兩一分)白术白茯苓木猪苓(去皮各三分)桂心
(半兩)
右為末一錢白湯調服欲飲水者新汲水調但服多
汗出立愈伏暑飲水多心腹脹悶吐瀉者服之立效
五苓散最治小兒吐逆亦治腫甚效有身熱多渴只
喫湯者是内寒宜煎服之若渴小便赤澁加辰砂減
桂用燈心麥門冬湯調冷服如身熱煎薑棗湯服之
猪苓湯治傷寒瘟疫脉浮發熱渴欲飲小便不利属
陽明病少陰病下利六七日咳而嘔渴心煩不得眠
宜服
猪苓茯苓阿膠滑石澤瀉
右等分㕮咀白水煎去渣入膠再煎烊加減如意服
之
麻黃黃芩湯治小兒傷寒無汗頭痛發熱惡寒并天
行熱氣或生豆瘡不快煩躁昏憒或出瘡痘身疼體
熱者
麻黃(一兩去節)黃芩赤芍藥甘草桂枝(去皮已上各一)
(分)
右為末沸湯調下半錢或作飲子水煎亦可
葛根散治小兒傷寒四肢煩熱頭疼體痛心躁口乾
發渴
葛根麻黃(去根節)人參(各半兩)肉桂(去麄皮)甘草(各一分)
右為麄散三歲兒每服一錢水一小盞生薑少許棗
子一枚同煎至五分去渣温服量兒大小加減不拘
時被盖取汗出温粉粉之
七寶飲治時氣傷寒頭痛壯熱肢體煩疼小兒同乳
母服
蘇葉(三兩)香附(三兩炒)橘皮(一兩)桔梗(一兩)白芷(一兩)甘草(一兩)
每用薑三錢煎如煩渴則以五苓散加山茵陳同煎
一方加川芎一兩㕮咀每服二錢水半盞薑一片棗
子半枚煎至三分去滓温服一名七寶散一方加麻
黃少許魏公用驗
桔梗散治小兒傷寒頭熱足冷𩕄門張者亦治多躁
啼不睡小便赤少四肢熱者
桔梗人參(各去蘆頭)葛根(剉各半兩)附子(炮裂去皮臍)甘草(炙微)
(赤剉各一分)
右擣羅為散每服二錢以水一小盞入生薑少許煎
至五分去滓不計時候温服量兒大小以意增減
知母散治小兒傷寒體熱煩躁
知母甘草(炙微赤剉)竹茹麻黃(去根節)杏仁(湯浸去皮尖雙)
(仁麩炒微黃各一分)
右擣麄羅為散每服一錢以水一小盞入䓤白二寸
香豉三七粒生薑少許煎至五分去渣不計時候温
服量兒大小以意加減
天麻散治小兒傷寒
天麻荆芥穗甘草(炙各半兩)麻黃(去節一兩)全蝎(一分)
右為末每服一錢水一小盞薄荷三葉同煎四分通
口服
紅龍散治小兒驚風及四時傷寒渾身壯熱唇口焦
乾兩目飜露搐搦昏迷
龍齒鉛白霜(各二錢)硃砂(半錢)龍腦(少許)天南星(水浸七日)
(逐日換水薄切晒乾為末五錢)
右為細末每服半錢蜜水調下食後服之
人參散治傷寒
人參甘草(炙各一分)麻黃(一兩半)桔梗(一兩)茯苓(半兩)
右為末每服一錢䓤白薄荷湯調下
餓虎散治傷寒後不思飲食
人參(一錢)肉豆蔲(一箇)殭蚕(七箇)良薑甘草(炙各二錢)
右為末每服一字本瓜湯下或粟米湯下
人參散治小兒傷寒胷煩悶喘促
人參(半兩去蘆)麻黃(半兩去節)甘草(半兩炙剉)貝母(一分煨微黃)杏仁
(一分湯浸去皮麩炒微黃)
右為散每服一錢以水一小盞煎至五分去渣不計
時候量兒大小加減温服
大黃散治小兒傷寒壯熱心躁頭痛口乾小便大便
赤難
川大黃(半兩炒)梔子仁黃芩赤芍藥甘草(炙各)
(一分)
右為散每服一錢以水一小盞煎至五分去渣量兒
大小分減頻服以利為效
牡蠣散治小兒濕温傷寒四肢或時壯熱或時厥冷
汗多自出如珠子者生如油者死頭額熱疼面色赤
黑聲多乾呌寸口脈浮洪大關尺脉沉實息數不勻
此候宜服
牡蠣(一兩燒為粉)附子(半兩炮裂去皮臍)麻黃(半兩去根節)人參(半兩)
(去蘆頭)甘草(半兩炙微赤剉)
右為散每服一錢以水一小盞煎至五分去渣不計
時候温服量兒大小如意加減服之
不換金正氣散治感冐傷寒惡心嘔吐發熱瀉痢停
食腹痛及風濕頭目昏重時發壯熱
藿香陳皮(各五錢)半夏(三錢)蒼术(一兩米泔浸切炒黃色)白茯
苓(五錢)
右用粉草五錢同剉散每服一錢生薑三片紅棗一
枚煎至食前温服
芍藥解肌湯治小兒傷寒煩熱頭體痛(一名四物解肌湯)
芍藥黃芩升麻葛根(各半兩)
右以水三升煑取九合去渣分服朞歲以上分三服
一方有麥門冬無葛根
麻黃杏仁湯治傷寒飲水過度水停心下故喘又水
入腎亦喘喘高者死讝語直視而喘者亦死發汗後
不可用桂枝湯汗出而喘無大熱者宜用
麻黃(一兩去節)杏仁(一兩去皮尖麩炒)甘草(半兩炙)石膏(一兩)
右㕮咀每服三錢水一盞煎至七分去渣加減服太
陽病下之微喘表未解桂枝湯加厚朴六錢杏仁五
十箇
防己湯治傷寒喘促及多年喘急
防己(一兩)訶子(炮用肉)麻黃(不去節)杏仁(去皮尖麩炒各一兩)
右為㕮咀水煎臨熟入臘茶少許再沸去渣量兒大
小加減服之
大承氣湯治陽明病不吐而煩者宜服陽明病脉遲
雖汗出不惡寒體重腹滿而喘有潮熱可攻其裏手
足濈濈汗出而大便已堅宜服之陽明病其人多汗
津液外出胃中乾燥大便必堅堅者必讝語宜服之
陽明病發作有時汗不散腹脹痛宜服陽明少陽
合病自利脉浮者順滑而數緣有宿食宜服之少陰
病口燥舌乾宜服之少陰病脉細沉數病在裏不可
發汗宜服之少陰腹滿不大便者宜服之
大黃(半兩微剉炒)厚朴(一兩製)枳實(一兩麩炒)芒硝(半兩)
右為飲子白水煎臨熟入芒硝再沸去渣加減服一
方作枳殼加薑煎
雙解散治傷寒頭痛口乾煩滿腹脹身熱不食讝語
耳聾囊縮而厥水漿不入不知人者難治五臓已傷
六腑不通榮衞不調如是者三日死治法當表裏
俱救
茵陳麻黃(去節)大黃(煨)石膏
右等分為末荆芥茶調下加減服之
四皓飲治小兒傷寒頭疼發熱心躁
大黃川芎甘草荆芥(各等分)
右㕮咀白水煎去渣量兒大小加減服之
防風散治小兒傷寒及諸熱兼治瘡痘入目生翳(一名)
(連翹飲)
防風連翹山梔子仁甘草
右等分㕮咀三歲一錢水半盞煎三分去渣服
升麻湯治小兒中風頭疼增寒壯熱肢體疼痛鼻乾
不得睡兼治瘡痘已發未發皆可服兼寒暄不時人
多疫病乍暖脫着及暴熱之次忽變陰寒身體疼痛
頭重如石加黃芩名曰升麻黃芩湯治傷風頭痛發
熱惡寒自汗時行瘡痘出不快加大青等分治身熱
風疹天行熱疾(方見本門傷寒類一名解肌湯)
時雨散治小兒春冬傷寒發極效冬春及夏初行之
亦效
蒼术(四兩)甘草麻黃(去節各二兩)猪牙皂莢(四挺)
右㕮咀水煎去渣被蓋汗出立效但是時行寒疫皆
宜服如時氣腦熱頭疼不止朴硝水調塗頂上
犀角地黃湯治小兒傷寒及瘟病應發汗而不解内
有瘀血者及鼻衂吐血不盡内餘瘀血大便黑者此
方消化瘀血兼治瘡疹出得太盛
赤芍藥(三分)生薑地黃(二兩)牡丹皮(一兩)犀角(一兩如無升麻)
(代)
右㕮咀三歲一錢水半盞煎至三分去滓加減服
大青四物湯治小兒傷寒熱病十日以上發汗吐下
後熱不除身上斑出
大青(四兩)阿膠(炒一兩)甘草(炒二兩)豉(四兩)
右㕮咀白水煎加減服
黃龍湯治小兒傷寒身熱不退者
柴胡黃芩甘草赤芍藥(等分)
右為麄末每服一錢薑一片棗子半箇用水一中盞
煎至五分去滓服不拘時
紅綿散治小兒傷寒壯熱解表及疹痘蒸熱
麻黃(半兩)乾蝎(七箇)天麻甘草(各一分並焙乾)
右為末每服一錢紅綿一片摻藥於綿上入生薑一
片棗半箇同煎至半盞去綿薑棗冷服
解肌發汗散治少小傷寒熱
麻黃(四兩去節)杏仁(炒)桂心(各一兩)大黃(十二銖)
右為末二百日兒乳汁和服大豆大四丸抱出汗
金花散治小兒傷寒
欝金(半兩末)馬牙硝(一兩半)膩粉硃砂(各半錢)
右末每服一字用麥門冬熟水調
小黑膏治小兒傷寒風癎
烏頭天南星(各一枚大者燒通赤入小瓶内&KR0668;紙密口令火滅取刮之中心存白)
(處如皂莢子大為度須燒數枚擇中度者可用)玄參(各末五錢)
右蜜和葱白湯下豆許頻服筋瘓急和乳香同葱白
煎湯下昔潤州傅醫專賣此藥小兒傷寒發熱與二
三丸令小睡及醒已凉矣有小兒者當如其方而合
之
解交散治小兒傷寒
茵陳升麻茯苓甘草(炙各二錢)
右為末每服半錢一字葱白湯下
浮萍散治傷寒壯熱先宜出汗
浮萍麻黃川芎天麻(各二錢)
右為末每服二錢薄荷酒調下覆令出汗
麻黃湯治傷寒頭疼發熱身痛惡風無汗喘滿又治
太陽病脉浮緊無汗發熱身疼痛八九日不解表證
仍在此當發其汗服藥已微除其人發煩目瞑劇者
必衂衂乃解所以然者陽氣重故也
麻黃(一兩半去節)桂枝(一兩)甘草(半兩)
右㕮咀每服三錢水一盞煎至八分去渣大小加減
服覆令出汗不須喫粥加減法夏至後須加知母半
兩石膏一兩黃芩一分蓋麻黃湯性熱夏月服之有
發黃斑出血之失凡傷寒熱病藥性須凉不可太温
唯冬及春并病人素虚寒者乃用正方不湏加減
小承氣湯治太陽病吐下後發汗而復煩小便數大
便堅宜服陽明若出汗多而微寒為表未解無潮熱
不可與之若腹滿不大便可稍稍與之
大黃(一兩微炒)厚朴(半兩製)枳實(一箇大者炙)
右㕮咀同煎陽明病潮熱大便微硬可與大承氣湯
不硬者不可與之若不大便六七日恐有燥屎騐之
法少與小承氣湯湯入腹中轉失氣者此有燥屎也
乃可攻之若不轉失氣者必初便即溏不可攻之攻
之必腹滿不能食也欲飲水者與水則噦其後發熱
者必便硬而少也以小承氣湯和之不轉失氣者忌
不可用也失實則讝言失虚則聲微難重語也直視
譫言喘滿者死不利者亦死發汗多若重發汗者亡
陽讝言脉短者死脉和者生傷寒若吐下後不解本
不大便五六日已上至十餘日日晡時發熱發潮不
惡寒獨語如見鬼狀若劇者發則不能識人循衣摸
床惕而不安微喘直視脉弦者生滿者死微者但發
熱讝言者大承氣湯主之陽明病多汗以津液外出
胃中乾燥大便必硬硬則讝語小承氣湯主之若一
服利者止後服
調胃承氣湯治傷寒發熱後若寒虚而不惡寒但熱
者實也當下傷寒十三日後經讝語者當下之若自
利者脉當微厥反和者此為内實也當下之太陽病
經十餘日心下温温欲吐而胷中實大便溏腹微滿
欝欝微煩當下之太陽病三日發汗不解蒸蒸熱者
當下之
大黃(一兩炒)芒硝(九分)甘草(半兩炙)
右㕮咀大黃甘草二味以水一盞煑至七分去滓下
芒硝更上火煑二三沸頓服之
梔子仁湯治陽明病脉浮咽乾口苦腹滿汗出而喘
不惡寒反惡熱心躁讝語不得眠胃虚客熱舌燥宜
服陽明病下之其外有熱手足温者心中煩壅飢不
能食頭有汗宜服傷寒六日吐後發汗虚煩不得眠
劇者心神顛倒宜服傷寒六七日大下之後身熱不
去心中結痛此為欲解宜服
梔子仁甘草(炙各一兩)加香䜴一兩(名梔子豉湯)
右為末每服三錢水一盞豆豉五十粒煎七分去渣
温服
白虎湯治傷寒脉滑而微厥表裏有熱三陽合病腹
滿身重難以轉側口中不潤卧後讝語遺尿發汗則
讝語下之則額下出汗手足逆冷自汗出並宜服之
服桂枝湯後有大汗出煩渴不解脉洪大傷寒嘔吐
若下後七八日不解結熱在裏俱熱時時惡寒大渴
舌上乾燥而煩欲飲水數升傷寒証無若口乾燥渴
心煩背微惡寒渴飲水無表裏證者並宜白虎湯加
人參湯脉浮發熱無汗不可服諸亡血不可服活人
書曰脉厥而滑裏有熱白虎加人參黃濟云傷寒及
温熱病脉大洪增寒壯熱煩渴欲飲水及夏月傷暑
發熱惡寒身體疼重大渴不止躁煩汗出脉細小手
足微冷并時疾未經轉瀉胃熱發斑兼痘疱麩疹天
行後餘熱不解但是一切伏熱並可服董氏云小兒
瘡痘其證未全或未明者與白虎湯如秋冬入春寒
未用白虎湯之時但加棗葉煎不必拘常法
知母(一兩半)甘草(半兩)粳米(一合半一方用八錢)
右㕮咀白水煎加減服加人參半兩名白虎加人參
湯又方加石膏四兩亦作四錢一方棗一枚同煎每
服一錢水一小半盞煎三分去柤服之
三和湯治小兒傷寒鼻塞聲重痰嗽體熱煩躁
麻黃(三兩去節)杏仁(二兩去皮尖)甘草(一兩炙)
右為末每服三錢水半盞煎三分熱服進三服䓤粥
投之衣被蓋汗出立瘥
團參湯治小兒傷寒發汗吐下後毒氣不散表虚裏
實熱發於外故身斑斑如綿紋甚則躁讝語兼治喉
閉腫痛
團參升麻甘草
右等分㕮咀白水煎加減服
茯苓湯治小兒傷寒嘔吐喘麄肌熱煩躁傷渴
白茯苓(一兩)烏梅肉(半兩微炒)乾木瓜(一兩)
右擣篩為麄末每服一錢以水一小盞又入生薑一
大片煎至五分去渣温服不計時候量兒大小加減
治小兒傷寒
梔子仁(一枚)棗(一箇燒炭)牙硝(少許)
右以古字錢兩文燒令赤水淬七度將此水調三味
灌之立愈
走馬散治小兒三歲以下忽患傷寒陰陽二毒此因
母之毒氣所致庸醫多不會自見壯熱不食多睡便
以冷物與喫即兒轉不安加甚蓋藥熱動風藥寒嘔
逆宜服此
大黃末(一兩米醋煑冷如麩用)乾地龍(一枚末入)牙硝(一分)
右為末同研三百下令陰乾再擣為末生薑汁調灌
立見神驗量多少灌
黑散方治小兒傷寒退熱(方見初生門變蒸類)
治小兒傷寒壯熱頭痛口乾心煩
生薑(汁少許)竹瀝(一合)蜜(半合)
右相和令勻二三歲兒分為三服
發汗散治少小傷寒發熱解肌
芍藥黃芩葛根(各二分)
右切以水三升煑一升為四服一歲兒為三服
金花散治小兒傷寒
肥皂角子(一百箇銚内炭灰炒裂取黃子)訶子皮(五箇)甘草(二寸清油煎黃)
右為末每服半錢温水調下治五歲以下
四十八候三黃散治正受傷寒
麻黃(不去節)大黃(蒸各一分)黃芩(半分)
右為細末每服半錢葱湯下日進二服
治胸悶但嘔者此名温毒也宜服之
生薑地黃(半斤)好豉(一百粒)
右以猪膏二斤合研絞汁用麝香雄黃和服毒便從
皮膚中出遂愈忌蕪荑
熱病(附論)
夫小兒熱病者是冬時嚴寒人有觸寒氣入於肌肉當
時即不發至春得暖而發則頭痛壯熱謂之心熱疾又
冬時應寒而反暖其氣傷人即發亦使人頭痛壯熱謂
之冬温凢邪之傷人皆由觸冒風寒入之小兒雖不能
觸冐其乳母抱持脱衣不避風邪冷熱氣所感病也黃
帝曰傷寒熱病死候有九四曰老人嬰兒熱病腹滿者
死
石膏散治小兒熱病煩熱驚悸
石膏(細研)川大黃(剉碎微炒)甘草(炙微赤剉各半兩)大青黃芩
梔子仁知母葳蕤川升麻葛根(剉)龍
膽(去蘆頭各一分)
右為散每服一錢以水一小盞煎至五分去滓不計
時候量兒大小分減服之
吳藍散治小兒熱疾頭痛心躁眼黃
吳藍大青蘆根(剉)石膏(細研各一兩)甘草(炙微赤剉)麥
門冬(去心焙)黃芩(各三分)茵陳梔子仁(各半兩)
右為散每服一錢以水一小盞煎至五分去滓不計
時候量兒大小分減温服
犀角散治小兒熱病煩熱不解大小腸秘澁心胷悶
亂
犀角屑赤芍藥黃芩川升麻梔子仁
地骨皮甘草(炙微赤剉各一兩)麥門冬(去心)川大黃(剉微炒各)
(三分)
右為散每服一錢以水一小盞煎至五分去滓不計
時候量兒大小分減温服
真珠散治小兒熱病心神狂躁身熱如火頭痛煩渴
眠卧不安
真珠末馬牙硝寒水石太陰元精(各一分)龍
齒鉛霜朱砂(各半兩)牛黃麝香(各半兩)
右研令細不計時候以新汲水調下半錢量兒大小
加減服
真珠散治小兒熱病口乾心神煩躁
真珠(末)牛黃龍腦(各一錢細研)瓜蔞(用根)茯神硃砂
(研水飛各半兩)馬牙硝寒水石(並為細末各一分)
右相拌勻每服半錢蜜水調下量兒大小加減
解肌散治小兒熱病口乾身體壯熱心神煩躁宜服
之(一名觧肌湯)
麻黃(三分去節根)葛根(剉)赤芍藥黃芩川升麻
甘草(炙微赤剉各半兩)
右為散每服一錢以水一小盞入葱白五寸煎至五
分去滓不計時候量兒大小分減温服令有汗出即
瘥一方白水煎
茵陳散治小兒熱病心煩壯熱口乾多渴宜服
茵陳麻黃(去根節)赤芍藥甘草(炙微赤剉)黃芩
葛根(剉各半兩)
右為散每服一錢以水一小盞煎至五分去渣不計
時候量兒大小增減温服汗出為效
牛黃散治小兒熱病壯熱心悶
牛黃(半分)硃砂(各細研)茯神&KR0797;&KR0803;根(剉)苦參(剉)甘草
(炙微赤剉各一分)
右細羅散入研藥同研勻不計時候以新汲水調下
半錢量兒大小以意增減
石膏散治熱病
石膏白茯苓乾葛根(各一兩)甘草(炙)黃芩芍
藥(各半兩)
右為細末每服一錢水一小盞入竹葉薄荷各少許
煎至五分去渣温服
犀角飲子治小兒熱病口乾心神煩躁
犀角(屑)川大黃(炮細剉)川升麻(各一兩)赤芍藥人參
(去蘆頭)甘草(炙各半兩)
右為細末每服一錢水一盞入竹葉三片煎至五分去
渣放温服
地骨皮散治證同前
地骨皮(洗焙乾)川大黃(微炮)黃芩(各一兩)麥門冬(去心)黃耆
甘草(炙各半兩)
右爲細末每服一錢水八分一盞荆芥少許煎至五
分去渣温服
子芩散治小兒熱病皮膚壯熱
子芩川升麻梔子仁大青甘草(炙微赤剉各一)
(分)
右細羅為散不計時候以新汲水調下半錢量兒大
小以意加减服之
胡黃連散治小兒熱病壯熱心悶
胡黃連梔子仁牛黃(細研)甘草(炙微赤剉各半兩)子芩
(一兩)
右細羅為散研入黃芩牛黃令勻不計時候以蜜水
調下半錢量兒大小加減服之
地黃散治小兒熱病
生乾地黃(一兩)棗葉(一握焙乾)梔子仁黃芩陳橘皮
(湯浸去白各半兩)
右為細末每服一錢水八分一盞入葱白塩䜴各少
許煎至五分去渣温服
生地黃湯治小兒熱病煩渴頭痛壯熱不止用生
地黃汁三合濾淨入生蜜半合和勻時時與一合服
量兒大小加減服
治小兒熱病煩渴取瓜蔞根末不計時候以乳汁調
半錢量兒大小加減服之
治小兒熱病腹脹大腸不通用牽牛子半兩微炒擣
細羅為散每服以橘皮湯調下半錢稍利為效量兒
大小以意加減服之
發黃(附論)
夫發黃皆由寒濕之氣藴結在於脾胃蒸發而成也陽
明病無汗小便不利心中熱壅必發黃凡發黃寸口無
脉鼻氣冷並不可治巢氏云凡發黃而不利心腹滿者
必死診其脉沉細者亦死又有百日半歲小兒非傷寒
濕病而有微黃者亦是脾胃熱忌不可灸也灸之則熱
甚此是將息過度所為衣當薄數與除熱粉散粉之自
愈不得妄與湯藥及灸小兒瘀熱在胃或濕熱相摶
熏肌散肉其證目黃身或疼痛肌肉如橘色或得之傷
寒或得之時氣或得之風濕皆脾胃氣虚邪熱與糓氣
相摶所致也利其小便則愈
方
升麻湯治小兒發黃
升麻黃芩(去黑心)山茵蔯柴胡(去苖)瓜蒂知母
藍葉(各一兩)山梔子仁(一兩一分)大黃(剉炒)石膏(擣碎各一兩半)
甘草(炙)芍藥(各半兩)羚羊角(鎊三分)
右麄擣篩三四歲兒每服一錢水七分煎至四分去
渣温服早辰午後近夜各一服量兒大小加減
連翹赤小豆湯治小兒傷寒發黃身熱
麻黃(去節)連翹甘草(炙)生薑赤小豆(各二兩)杏仁
(四十一箇)生桑白皮(剉二兩)大北棗(一十二箇)
右㕮咀白水煎又一方生小麥苖擣汁服之立效
桑白皮湯治小兒發黃
桑根白皮(剉)麻黃(去根節湯煮掠去沫)秦芁(去苖土各一分)大黃(剉炒)
(半兩)
右麄擣篩每一錢水七分牛乳一合同煎至五分去
渣分温食前日三服量兒大小加減
茵陳湯治小兒陽明病發熱汗出者此為熱越不能
發黃也但頭汗出身無汗齊頭頸而還小便不利渴
欲飲水者此為瘀熱在裏必發黃傷寒七八日身黃
如橘色小便不利腹滿者並皆主之
山茵陳梔子仁川大黃
右等分㕮咀水煎加減服日進三服小兒小便當利
下尿如皂莢汁狀色正赤一宿腹減黃隨小便中去
也
梔子蘖皮湯治小兒傷寒身黃𤼵熱
梔子仁(十五箇)甘草(一兩炙)黃蘖(二兩)
右㕮咀白水煎加減服
三黃湯治小兒天行發黃心腹脹急
大黃(剉炒)黃芩(去黑心各一兩半)山梔子仁(三分)
右麄擣篩三四歲兒每服一錢水七分煎至四分去
渣温服取利為度
瓜蒂散治小兒傷寒發黃(方見本門)
栝蔞根飲治小兒忽發黃面目皮肉並黃用生栝
蔞根擣取汁二大合入蜜一大匙和令勻火煖分為
三服
治小兒傷寒發黃方用土瓜根擣汁三合服之又
方用韭菜根擣汁澄清取如大豆許瀝兒鼻中即出
黃水病瘥又方用青麥擣汁服之
治小兒四歲發黃(本草)生擣黃瓜絞汁三合與飲不過
三次愈
茵陳湯治小兒發黃等病身如橘色
山茵陳山梔子(各一兩)川大黃芒硝木通
寒水石(各半兩)
右㕮咀每服一錢水八分煎至五分去渣温服
傷暑(附論)
凡大人小兒中暑悶倒急扶在陰凉處切忌與冷水得
冷即與暑相擊而死用帕子或以布巾蘸熱湯熨臍腹
間暖即瘥頻用熱湯或懷抱小兒道塗中無覓湯處即
掬熱土於臍上仍撥開小窩子尿於中當日處稍熱可
代湯熨之良久嚼大薑一塊以水嚥下續用解暑藥黃
龍丸五苓散白虎湯隨證用之
方
枇杷葉散治冐暑伏熱引飲過度脾胃傷冷飲食不
化胷膈痞悶嘔噦惡心頭目昏眩口乾煩熱肢體困
倦不思乳食或陰陽不和致成霍亂吐瀉
枇杷葉(去毛尖)陳橘皮(去白)丁香(各半兩)香薷(三分去土梗)厚
朴(四兩薑製)麥門冬(去心焙)乾木瓜白茅根甘草(炙各)
(一兩)
右㕮咀每服二錢水一小盞生薑二片煎至七分去
渣温服或作細末煩燥引飲用新汲井水調下不計
時候三歲已下分作三服一方加百藥煎
清膈飲子治小兒伏暑嘔吐
香薷淡竹葉(去枝節各一兩)白茯苓人參(去蘆)半夏麯
檀香(各半兩)甘草(炙半兩)白粳米(一合)
右㕮咀每服一錢水半盞生薑一片煎至一半去渣
温服量兒大小加減與之
香薷丸治大人小兒傷寒傷暑伏熱躁渴煩悶頭目
昏眩胷膈煩滿嘔噦惡心口乾舌苦及肢體困倦不
思飲食或發霍亂吐利轉筋並宜服
香薷(去土一兩)白茯神(去木半兩)乾木瓜紫蘇莖葉(並用去麄)
(根各一兩)丁香藿香葉(去土)甘草(炙剉)檀香(剉各半兩)
右為細末煉蜜和丸每兩作三十丸每服一丸至二
丸細嚼温湯下或新汲水化下亦得小兒服半丸不
計時候
家傳異功丸治消暑生津治渴
澤瀉(一兩二錢)猪苓(湯浸去皮三分)官桂(半兩去皮)茯苓(三分)白术(半兩)
人參(半兩去蘆)辰砂(半兩别研)
右為末煉蜜丸如芡實大或夏月出門随時含化免
喫水妙若小兒夏月心熱煩渴引飲煎燈草竹葉湯
化遇渴投之止
治小兒中熱面赤身如火熱或眼赤
當歸(二錢)馬牙硝欝金(三枚用皂角水煑乾各一分)甘草(一分)
右為末細研一字或半錢冷水調下
治小兒中暑吐利用白蒺藜苖研汁服
治中暑悶絶宜急扛在陰處切忌不可飲冷水可急取
大蒜及路中日晒熱土同研新水調去渣灌服
香薷散治身熱惡寒頭痛或往來寒熱如瘧煩躁渴
甚嘔吐背寒面垢洩瀉昏悶脉伏用香薷散每服
二錢水一盞茵陳車前加數莖煎熱服嘔吐加香薷
加藿香木瓜洩瀉加烏梅陳米熱瀉加黃連每服並
各加少許一方用燈心車前子同煎吐瀉加茵陳
生薑汁調服其效如神
又方用五苓散平胃散合和紫蘇葉烏梅煎湯下
五苓散治冐暑伏熱吐瀉煩渴陰陽未和分表裏未
解傷風受濕並宜服之
猪苓澤瀉白术赤茯苓紫桂大木通
山茵陳天花粉瞿麥
右為散用燈心車前子同煎如熱甚加小柴胡湯去
桂各等分煎喫
消暑丸治中暑煩悶嘔吐多痰
大半夏(四兩醋煑)白茯苓(二兩)甘草(一兩)
右為末薑汁煑糊為丸每服三十丸空心温水下
普濟方卷三百六十九
