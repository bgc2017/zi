普濟方卷三明周王朱橚撰
方脉總論
辨七表八裏脉法
浮芤滑實弦緊洪爲七表遲緩濇微沉伏濡弱爲八
裏浮爲中風左手寸口脉浮中風發熱頭痛關脉
浮腹脹胃虚尺脉浮大便難右手寸口脉浮肺風鼻塞
關脉浮食不消化尺脉浮小便澀芤爲失血及血實
左手寸口脉芤則吐血或衂血關脉芤大便下血尺脉
芤小便赤及下血右手寸口脉芤胷中有積血關上脉
芤腹内有瘀血尺脉芤小腹疼痛下血滑爲吐逆寸
口滑胸滿氣逆關滑胸中寒吐逆不欲食尺脉滑爲下
痢婦人月信不通滑脉但在寸關皆主吐逆實為下
痢寸口實胸中熱關脉實腹中滿寒疝氣急下痢尺脉
實小腹滿痛小便澀弦爲拘急寸口脉弦胸中急痛
關脉弦胃中寒心下拘急尺脉弦小腹急滿左右弦皆
主拘急緊爲痛寸口脉緊頭中痛關脉緊心下痛尺
脉緊臍下痛左右緊皆主痛也洪爲實寸口脉洪胷
脇熱滿關脉洪胃中有實熱吐逆無常尺脉洪小腹滿
陰中痛左右洪皆主熱遲爲寒寸口脉遲上焦有寒
關脉遲中焦有寒尺脉遲下焦有冷左右遲皆主寒
緩爲風結寸口脉緩皮膚不仁關脉緩腹中有風結尺
脉緩下焦有寒左右緩皆主風寒微爲氣結寸口脉
微上焦寒氣痞結關脉微胃中寒心下痛愊愊然尺脉
微小腹有寒聚左右微皆為氣痛濇為血滯寸口脉
濇陽氣虚衛氣虚不足關脉濇心血氣虚榮氣不足脛
逆冷腹中雷鳴左右濇皆主氣不足沉爲水寸口脉
沉胸中有寒飲關脉沉心下滿短氣尺脉沉腰痛脚弱
有積水氣左右沉皆主水伏爲物聚寸口脉伏胸中
物聚關脉伏有水氣溏洩尺脉伏水榖不化左右伏皆
有物聚濡爲虚損寸口脉濡氣少虚損多汗關脉濡
苦重下虚弱尺脉濡發熱惡寒左右濡俱主虚損弱
為筋萎寸口脉弱陽氣虚汗自出關脉弱胃氣不足小
熱大虚尺脉弱骨肉痠疼左右弱皆主虚浮芤相搏
中風衂血浮滑相搏中風吐逆浮實相搏中風下
痢浮弦相搏中風拘急浮緊相搏中風體痛浮
洪相搏中風發熱
論七表形候歌
浮如指下捻葱葉
浮者陽也主風虚運動之候浮應東方木木生風故
脉高虚而浮泛其狀一尋之若透皮膚之間按之不
足舉之有餘似乎太過其脉虚軟混然如指下捻葱
葉之狀謂之浮凡息數盛急主風邪之候浮洪中風
體熱浮滑中氣痰逆浮緊則風痰體痛浮緩氣痰體
倦虚氣相并也微浮者虚勞冷汗寸浮主頭目昏痛
關浮氣滿不食尺浮腎臟虚風浮入肺竅壅塞主大
腸不利
芤則中虚有兩頭
芤者陽也榮衛妄行失血之候也氣則關膈不能續
故脉來指下尋之其狀兩頭則有中間全無脉者氣
之府也血爲榮氣爲衛血隨氣氣引導血也氣既失
導而不能相隨故絶處者為氣所格也按則兩頭有
中間無指下尋之若散之狀謂之芤凡芤主失血芤
浮主風吐血芤滑氣逆吐血微芤便中利血寸芤而
緊吐血膈痛關芤乃瘀血停留兼滑亦吐血尺芤即
小腸便血而痛也右尺芤則大腸下血
滑似動珠來往利
滑者陽也主氣交併逆動之候也滑應北方壬癸水
故脉往來流利圓滑如珠象水貎也其狀指下尋之
三關如珠動按之則定不出圓圓凑指滑利若按動
珠之狀謂之滑滑者陰氣壅陽氣虚滑而數者主寒
熱滑而洪者主吐逆翻胃緊滑者主體倦小腸急痛
微滑上部或冷逆下部則下痢氣疼寸滑主見吐逆
關滑胃中積冷尺滑主上熱下冷而虚躁也
實向浮中取次求
實者陽也象中央戊巳土之位故體來實高下取之
皆有主三焦滿也其脉指下尋之未絶舉之有餘而
積陽於内壅而不散三焦皆滿指下按浮中流故氣
壅於中脉來高下各得其所故脉之狀似實也寸實
主胷中伏熱不能進食關實中焦氣滿膨刺也
弦苦筝弦時帶數
弦者陽也象東方木位氣血收斂之貎指下尋之脉來
筝弦而小直氣血收斂筋脉不能舒暢故脉象弦貎
按之不足舉之有餘若筝弦小直時帶數曰弦主拘
急勞急體痛乏力虚汗寸弦頭目痛關弦胸積冷胃
中時逆惡寒尺弦丹田冷而盗汗虚夢尺寸弦胸中
急痛關弦主心中拘急尺主小腸急痛
緊伏琴弦促軫留
緊者陽也主三陽併盛形如轉索伏於陽絡之候也
故尋之三關通度緊急如促琴軫也由隂陽相搏氣
血交爭指下尋之有餘舉之指數而洪也緊脉形大
於弦故似琴弦狀曰緊緊主狂躁而神亂不定或緊
滑則吐逆寒熱緊而甚數主熱體疼寸緊主頭疼關
緊主胸膈疼尺緊主丹田急痛
洪舉有餘來極大七陽爲表定其由
洪者陽也應南方火主榮絡大熱而氣灼爍之候脉
來盛極指下按之如火之炎上象火昇騰如掩壓之
貎故也又曰按之在膚混然若浮實有力而大曰洪
洪主吐逆又曰近君火爲陽中之陽故陽氣升而榖
氣不能轉故乃吐耳寸洪上焦熱壅關洪胃熱而吐
身熱而悶尺洪主便赤如血澀痛也
七表病脉
浮爲在表
爲風(應人迎)為氣(應氣口)為熱爲痛為嘔爲
脹爲痁爲喘爲厥爲内結爲滿不食
浮大爲鼻塞浮大長爲風眩癲疾浮滑疾爲宿
食浮大而濇爲宿食滯氣浮短爲肺傷諸氣
浮滑爲飲走利浮細而滑爲傷飲浮滑疾緊為
百合病浮數爲大便堅為小便數浮緊爲淋爲
癃閉浮緩為不仁
寸芤為吐血
微芤爲衂血關芤爲大便出血尺芤為下焦虚
小便出血
滑爲吐
爲滿爲欬爲熱爲伏痰爲宿食爲畜血
為經閉為鬼疰爲血氣俱實滑散爲癱緩
滑散爲結熱滑實為胃熱和滑為姙娠滑
而大小不勻必吐爲病進爲泄利滑而浮大小腹
痛弱則陰中痛大便亦然
實爲熱
爲嘔爲痛爲氣塞爲喘嗽為大便不禁
實緊為陰不勝陽為胃寒為腰痛
弦為寒
爲痛爲飲爲瘧為水氣為中虚爲厥逆
爲拘急爲寒癖弦緊為惡寒為疝瘕為
癖爲瘀血雙弦為脇急痛弦而鈎爲脇下刺
痛弦長爲積隨左右上下
緊爲寒
爲頭痛骨内痛爲欬爲喘爲滿浮緊為肺
有水緊滑爲蛔動爲宿食爲逆吐緊急爲遁尸
緊數爲寒熱
洪爲脹
爲滿爲痛爲熱爲煩洪實爲癲洪緊為
癕疽爲喘急亦為脹洪大爲祟洪浮為陽邪來
見
七表脉名
一浮者風虚運動之候浮脉應金於時為秋萬物至秋
而終草木花葉皆落其枝獨在若毫毛焉故其脉之來
輕虚浮泛千金云按之不足舉之有餘按之不足則知
其虚於下也舉之有餘則知輕浮於其上也昔人喻如
捻葱葉之狀也者誠得之故浮有風有虚二候之診
二芤者失血之候芤之爲物兩旁有中間虚脉之應於
診者有若是古人因取以名之也人之一身所資賴者
惟氣與血血以榮之氣以衛之故榮血衛氣相恃以行
兩不相失然後經脉流通而無間斷芤脉之診則不然
蓋陽邪所盛血與氣失其道路不能相繼續故其脉之
狀舉指浮大而軟按之兩頭實而中間虚也凡診見之
皆失血
三滑者血相併逆動之候滑脉屬水故往來滑利如珠
而中有力按之即伏不進不退外柔内剛應水之象原
滑之由陰氣壅而陽氣虚氣陽者衛外而爲固也陽為
邪勝虚弱而不能固護保持隂氣壅甚而不息為滿爲
吐由此故也
四實者三焦氣滿之候實應吐之象脾主中州而屬土
焉實本脾虚之證而以實名之者蓋脉之來舉指有餘
按之不足浮中沉皆有力而言之也且人之五臟非脾
不養脾居其中灌溉四旁脾氣平和則陰陽升降上下
往來流而無滯脾若受邪而虚弱則陽伏而不散中壅
而實塞三焦氣滿形於診者由此而然
五弦者血氣收歛之候血榮衛氣脉之所依也氣衛於
外以充皮膚血榮於中以營經絡周一體而無間應百
刻而不違此乃平人之常也而乃賊邪干之則膚腠戢
閉經絡凝泣血氣因之以收斂而不散故筋脉皮胃皆
爲之拘急而不得舒暢在於指下若按箏絃緊直帶數
者是也四時之脉春亦謂之弦正以陰氣之所入寒氣
之所勝至春則血氣方向於温舒當弦爾若十二經脉
之中非其時診見之是謂血氣收歛拘急之候
六緊者寒激搏伏於陽絡之候指下尋之三關通度來
往速利按之有餘舉指甚足狀若洪弦千金所謂弦與
緊相類蓋以似之而非仲景云脉緊如轉索而無敇予
以緊脉按之實數似切繩狀誠得之矣夫陰陽和則血
氣調隂陽逆則血氣争平人之常無所忤犯陰陽未嘗
不和也及有所感觸在陽受之則爲陽邪而以陽併陰
在陰受之則為陰邪而以陰併陽陰陽併毗血氣所以
不得其平者此爾緊脉之診則以陽邪併於陽絡而三
陽併壅故其證身熱體痛内煩躁擾復痞逆也
七洪者榮絡大熱血氣燔灼之候洪應南方丙丁火於
時爲夏萬物至夏盛極長大也氣象之故夏脉亦貴於
洪非其時診見洪脉在於十二部之中皆爲邪熱候夫
洪者水也洪而大焉血氣之在人無異乎水以不依其
道逆行而爲洪惟氣與血欲其常不可暴也而邪熱所
勝偏陽隆盛則榮衛之行不得其道乃氣壅而血溢故
其脉之来舉按皆極大輕手尋之於膚已得混混然若
浮若實有力而軟内經曰夏日在膚泛泛然萬物有餘
亦論洪脉之盛大也
論七表脉變例
七表脉者是客邪傷乃陰乘陽也其證身熱惡寒是外
陽而内陰見也七表脉但熱而不惡寒者是内外皆陽
也
如七表證自汗惡風却得八裏脉者當用麻黃桂枝各
半湯如八裡證自汗惡風得七表脉亦用麻黃桂枝各
半湯如有汗不惡風者黃耆白术黃芩湯如無汗不惡
風者葱豉湯脉如浮滑而長爲三陽裏禁不可發汗經
曰陽盛陰虚汗出而死仲景曰脉浮當汗三陽當汗者
謂陽中有陰夫表者是陽分也脉浮亦陽分也浮脉客
陰也故當發汗且陽中有陰者陽乃榮衛之分客陰自
外入居之故宜耗出而發去之經曰在上者因而越之
此說非謂陽中有形跡之隂是陽中客邪之隂居其表
也三陽之表是三陽之標也無形經絡受客陰乃表之
表也爲陽中陽分也宜客去客陰邪也故前說陽中有
陰當汗若三陽之裏是三陽本也主有形受邪膀胱與
胃是也既受在有形之處惟宜利小便下大便則愈此
乃陽中之陰也此說言主前說言客若不窮主客邪正
之理必傷人命三陽當下者三陰者臟也外有所主内
無所受所主者皮毛血脉肌肉筋骨也無所受者無所
受盛也在三陽經絡中有邪者是為無形乃陰中之陽
可汗而已是經絡無形受寒邪當發汗去之爲三陰標
之病也三陰本者臟也盛則各歸於胃是有形病也當
自各經絡中藥入胃下去之此乃三陰當下也是為陰
中之陰可去之者陰中者主也有陽者客邪也言陰經
中受陽邪染於有形物中不得出者可下略說八裏乃
陽乘陰也其證身凉四肢厥惡熱是外陰而陽内但寒
不熱不渴者是内外皆陰也仲景云厥深熱亦深厥微
口傷爛亦因發汗得之夫七表八裏發汗吐下者治傷
寒必當仔細論之七表八裏互相交變乃壊證未理脉
中一說六脉交變浮滑長爲三陽乃陽中有隂沉濇短
為三隂乃陰中有陽當審察表裡分其内外以辨虚實
治從標本萬舉萬當夫標本者太陽有標本之化少陰
亦然太陽標熱而本寒從此生七表少陰標寒而本熱
從此生八裏太陽標本皆陰少陽標本皆陽惟陽明與
厥陰不從標本而從乎中也此與六氣之標本也叔和
所載者是七表八裏九道脉計二十四道脉之標本也
有皆從標從本從乎中假令太陽少陰各有標本之化
太陽脉浮少陰脉沉此乃沉浮交内經曰若從標本論
之是爲長短交長以發汗短以下長曰陽明短曰太陰
長者陽明當解表利小便短者太陰當下土欝則奪之
下令無壅礙故長脉發之短脉下者是滑與澀交滑居
寸而熱濇居尺而寒滑居尺而熱濇居寸而寒濇脉居
尺寸皆損氣血滑居尺寸皆助陰陽内經曰滑脉曰生
濇脉曰死至是三陰三陽變化表裏也
七表脉主治
雲岐子云左手三部寸關尺受非謂主位之脉皆客邪
之脉也
一浮者陽也主咳𠻳氣促冷汗自出背膊勞強夜卧不
安按之不足舉之有餘陰不足陽太過寒則傷形熱則
傷氣故肺咳𠻳氣促宜小柴胡湯
柴胡黃芩五味子製半夏(各半兩)白芍藥
人参桑白皮(各二錢半)
右㕮咀每服一兩水二盞生薑七片煎至七分去滓
食後溫服
按之不足舉有餘再再尋之指下浮藏中積冷榮中熱
欲可生精要補虚
藏中積冷按之不足榮中有熱舉之有餘陽有餘陰
不足也治之宜地骨皮散
人參地骨皮柴胡黃耆生地黃(各一兩半)
白茯苓(半兩)知母(一兩)石膏(二兩)
右㕮咀每服一兩水二盞生薑七片煎至七分去滓
細細温服連夜頓服生精補虚地黃丸
寸浮中風頭熱痛
主脉浮客脉又浮客主同宫主太陽中風頭痛有汗
脉浮緩桂枝湯無汗脉浮緊麻黃湯風在上焦如太
陽頭痛汗出轉陽明頭痛白虎湯少陽頭痛小柴胡
湯太陽頭痛羌活湯
關浮腹脹胃虚空
主脉弦客脉浮風寒熱相合致胃中虚空何謂胃虚
夫浮脉者風邪也弦者肝脉也以木能克土致胃中
虚空理中丸主者風在中焦子能令母實而變為寒
也東垣去乾薑加厚朴陳皮是爲調中湯
製厚朴陳皮(去白)製半夏(各一兩)白术(一兩半)人參(五錢)
甘草(炙三錢)
右㕮咀每服一兩水二盞生薑七片煎至七分去滓
食前服
尺部見之風入肺大便乾澀故難通
腎脉沉反見浮脉為風火所乘肺氣虚而不能生水
浮脉行於水中知水反不能勝火浮主諸風之脉尺
部見之是陰虚陽盛之意也風入肺者何也是金水
之虚水既衰弱金無所恃是水火之實火助木而生
風腎氣虚故風入肺燥使津液内竭故太陽乾澀而
燥内經曰侮所勝也已乘所盛也火侮其水而勝其
金薄其子而囚其母治之以七聖丸風在下焦
㯽榔木香羌活川芎桂(各半兩)大黃郁
李仁(各一兩)
右爲細末蜜丸桐子大每服三十丸漸加之微利爲
度生薑湯下
二芤者陽也主淋瀝氣入小腸脫血病者皆從太陽在
寸則吐血在下瀉血在中者緩之
芤脉在上加減梔子湯
梔子(四個碎)香豉(半兩)
先以水二盞煮梔子仁至七分入豉煮三五沸去滓
溫服得吐止
芤脉在中宜瀉黃散
藿香葉山梔子仁甘草(各半兩)防風(三兩)石膏(一兩)
右㕮咀水二盞煎一盞細細服無時
芤脉在下宜猪苓湯
猪苓滑石澤瀉阿膠(炒各等分)
右㕮咀水二盞用前味煎至一盞去滓後入阿膠化
開
指下尋之中且虚邪風透入小腸居患時淋瀝兼疼痛
大作湯丸必自除
岐云芤主血凝而不流凡人之十二經絡以應溝渠
是榮衛氣血不散不能盈滿經絡故見芤脉主淋瀝
小便濃及血大作湯丸者四物湯地黃丸補之桃仁
承氣湯以瀉之一云大柴胡湯如秘加大黃
寸芤積血在胷中
主脉浮客脉芤二者相合血積胸中熱之甚也治之以犀
角地黃湯血在上焦
生地黃(二兩)黃芩(一兩半)黃連(一兩)大黃(一兩半)
右㕮咀水二盞秤一兩煎至一盞去滓食後服之
關内逢芤腸裏癰
主脉弦客脉芤二者相合積血於腸中是肺先受邪傳
入大腸當用桃仁承氣湯血在中焦又云芤脉在中
或吐血生癰治抵當丸或地黃丸抵當丸
大黃水蛭(炒製各半兩)䖟蟲(三錢)
右㕮咀爲細末煉蜜為丸桐子大每服二十丸食後
溫水下利爲度未利加數服之
尺部見之虚在腎小便遺瀝血凝濃
主脉沉客脉芤沉芤相合積血在下抵當丸抵當湯
主之血在下焦或以加減桃仁承氣湯
桃仁(半兩)甘草(二錢半)大黃(一兩)桂(三錢)
右㕮咀每服一兩水二盞薑七片煎至一半去滓入
芒硝三錢化開食後服以利為度未利再服
右云上焦有血先便後血下焦有血先血後便中焦
有血便血齊作
三滑者陽也主四肢困弊脚手酸疼小便赤澀仲景曰
衛氣前通小便赤澀腰中氣熱先中膀胱又云小便赤
澀大便難是實熱加減大柴胡湯主之
赤芍藥柴胡(各一兩)枳實大黃黃芩(各半兩)甘
草(三錢)
右㕮咀每服一兩水二盞薑七片煎至一半去滓温
服以利爲度未利再服
滑脉如珠動曰陽腰中生氣透前腸脛酸只爲生寒熱
大瀉三焦必得康
雲岐云夫小便赤澀腰中生氣是命門所生其脉流
利數而疾宜大承氣湯主之熱多寒少故宜瀉以辛
寒
厚朴(製一兩)枳實(麩炒)大黃(各半兩)芒硝(三錢)
右㕮咀用水一碗薑十片先煎厚朴枳實至一鍾半
再入大黃煎至一鍾去滓入芒硝化開午食後溫服
未利次日晩食後服之
滑脉寸來多嘔逆
主脉浮客脉滑浮滑相合而爲嘔生薑半夏湯主之
有往來寒熱者小柴胡湯主之寒在上焦緩者半夏
湯
製半夏(一兩)茯苓(二兩)
右㕮咀每服一兩水一鍾薑七片煎至一半去滓食後
服不嘔吐者止不止者再服
關滑胃寒不下食
主脉弦客脉滑弦滑相合引寒入胃致不能食春夏
平胃散秋冬理中丸主之如有表者小柴胡加桂湯
半夏湯主之寒在中焦小柴胡湯加桂湯
柴胡黃芩赤芍藥(各一兩)人參(半兩)甘草(炙三錢)桂
(四錢)
右㕮咀每服一兩水二盞薑七片煎去滓溫服
尺部見之臍似水飲水下焦聲瀝瀝
主脉沉客脉滑沉滑相合寒結膀胱附子四逆湯寒
在下焦
炮附子炮生薑(各半兩)白术(一兩)甘草(三錢)桂(七錢)
右㕮咀每服一兩水二鍾煎至一鍾去滓食前溫服
四實者陽也主伏陽在内脾虚不食四肢勞倦
實脉尋之舉有餘伏陽蒸内致脾虚食少只緣生胃壅
溫和湯藥乃痊除
潔古云脾脉本緩反得客脉實緩實相合主胃中有
熱故脾氣溫反實故不食也食少氣不宣通故為胃
壅上出濃血是也一云氣寒則不通宣溫則流行伏
陽者藏熱于胃脾熱而食少胃中虚熱多生壅腫治
之以藿香半夏散
藿香葉製半夏(各一兩)丁香(半兩)
右爲粗末每服三錢水一鍾半薑七片煎去滓稍食
前熱服
雲岐曰脾受熱而反虚故不能食溫和湯藥乃平胃
散是也
實脉關前胸熱甚
主脉浮客脉實浮實相合陽氣有餘胸中熱其熱在
上焦宜涼膈散主之
山梔子仁(一兩)連翹黃芩(各二兩)大黃(半兩)薄荷(一兩半)
右爲粗末每服一兩水二鍾同竹葉七片煎至一盞
去滓入蜜少許食後服
當關切痛中焦任
主脉弦客脉實弦實相合熱在胸中可用調胃承氣
湯實在中焦
尺脉如繩應指來腹脹小便應不禁
主脉沉客脉實沉實相合沉勝實則是水勝火也乃
主勝客乾薑附子湯主之實勝沉則是火燥去水乃
客勝主也大承氣湯主之此二證俱小便不禁實在
下焦一云术附湯主之亦主勝客也
附子(炮半兩)白术(一兩)甘草(炙三錢)
右㕮咀每服半兩水一大盞半煎至一鍾去滓食前
温服
五弦者陽也主勞風乏力盜汗多生手足酸疼皮毛枯
槁弦脉五臟俱傷蓋木克土故也
弦脉為陽狀若弦四肢更被氣相煎三度解勞方始退
常須固臍下丹田
脉如箏絃緊而急主四肢相煎木旺土衰四肢者辰
戌丑未四末也土位也固臍丹田者八味丸是也又
云木多損土又傷肌肉漸似成勞左傳曰風滛末疾
固臍丹田爲脾言之
寸部脉緊一條弦胸中伏痛狀繩牽
主脉浮客脉弦浮弦相合胸中急痛屬少陽以小柴
胡湯和解之弦在上焦
關中有弦寒在胃
主客脉俱弦知木氣有餘致寒氣大實於胃中附子
理中丸主之弦在中焦
下焦停水滿丹田
主脉沉客脉弦沉弦相合風寒氣有餘下焦停水术
附湯主之弦在下焦
六緊者陽也主風氣此太陽少陽相合主伏陽上冲變
爲狂病宜黃連瀉心湯
黃連生地黃知母(各半兩)黃芩(二兩)甘草(半兩)
右㕮咀每服一兩水一盞半煎服
緊脉三關數又弦上來風是正根元忽然狂語人驚怕
不遇良醫不得痊
潔古云此是三陽合病緊數太陽也弦多少陽陽明
也故實則譫語雲岐曰其脉緊洪而實陽氣有餘之
象主熱即生風發作狂語可用小承氣湯主之
生地黃黃芩山梔子仁(各一兩)大黃(半兩)
右㕮咀水煎一兩以利爲度
緊脉關前頭裏痛
主脉浮客脉緊浮緊相合諸頭痛皆屬三陽太陽頭
痛羌活湯主之必愈入府大承氣湯下之少陽頭痛
在經小柴胡湯主之入府小承氣湯下之陽明頭痛
在經白虎湯主之入府調胃承氣湯下之其脉弦而
頭痛者内外也大柴胡湯主之緊在上焦
到關切痛無能動
主脉弦客脉緊弦緊相合太陰受邪脾中切痛治之
以芍藥湯
赤芍藥(二兩)甘草(半兩)桂(三錢)
右㕮咀水煎一兩加生薑七片服如實痛加大黃大
承氣湯當揀而用之緊在中焦
隠指寥寥入尺來繳結遶臍常手捧
主脉沉客脉緊沉緊相合遶臍痛者太陽與芍藥湯
主之不已是實濕在脾腎也术附湯主之緊在下焦
桂枝芍藥湯
桂(一兩)芍藥炙甘草(各半兩)
右㕮咀每服一兩入薑棗煎服
七洪者陽也主頭痛四肢浮熱大腸不通燥糞結澀口
乾遍身疼痛潔古云此乃是正陽陽明身熱目痛鼻乾
不得卧則知病在陽明經也洪脉者按之實舉之盛洪
者陽太過陰不及頭痛四肢熱大便難小便赤澀夜卧
不安治法陽證下之則愈如下之隨證虚實有大承氣
湯大柴胡湯桃仁湯隨證用之此證有兩議按之無舉
之盛當觧表不可下下之則死按之盛舉之無不可表
當下下之則愈
洪脉根元本是陽遇其季夏自然昌若逢秋季及冬季
發汗通腸始得凉
雲岐曰其脉舉按皆盛本爲相火之象發汗從表裏
從表宜麻黃湯從裏宜大承氣湯麻黃湯
麻黃芍藥(各一兩)葛根(一兩三錢)豉(一百數)葱白(三莖)
右㕮咀每服一兩水二盞生薑七片煎服無時以得
汗而觧未汗再服仲景謂身體疼痛立夏脉洪大診
知其病瘥也通腸七宣丸七聖丸大柴胡大承氣可
選而用
洪脉關前熱在胸
主脉浮客脉洪浮洪相合熱結於胸中凉膈散加減
用之或連翹湯主之
連翹(二兩)柴胡當歸生地黃芍藥(各半兩)黃芩
(一兩)大黃(三錢)
右㕮咀水兩盞煎服之洪在上焦
到關翻胃幾十重
主脉弦客脉洪二者相合胃熱不停翻胃衂吐以酸苦藥
除之或和之以調中湯
大黃(比衆藥减半)葛根黃芩芍藥桔梗茯苓
藁本白术甘草(炙各等分)
右㕮咀水煎一兩服之不拘時候日二三服洪在中
焦如秋冬寒在胃中不可用胃中有餘熱也又云熱
在胸者凉藥不可速也胃化火冲出其食諸逆衝上
皆屬於熱食不得入
更向尺中還若是小便赤澀脚酸疼
潔古云洪尺由陰不及陽也從下至上先損腎肝故
小便赤澀骨痿筋緩雲岐曰主脉沉客脉洪沉洪相
合小便赤澀閉塞不通宜澤瀉散主之
赤茯苓澤瀉(各半兩)桑白皮山梔子仁(各一兩)
右㕮咀水煎一兩服之得小便利爲度不除者腎氣
不通可用大柴胡加大黃下之洪在下焦
凡此七表雖名陽脉有用熱藥者何答曰陽中有陰故
也通上下中二十一道脉證用藥法者七表之病在於
上下調之上下在中者和之於中辨其脉證知其主客
用仲景之藥無不效也七表脉春夏得之爲順秋冬得
之為逆海藏云浮中風寒芤失血滑吐實下應須别弦
為拘急緊為痛洪大從來偏主熱
論八裏形候歌
沉若爛綿尋至骨
沉者陰也主陰盛陽乘之候沉者重也陰氣厥逆陽
氣不舒故脉沉指下尋之似有舉之全無緩度三關
重取之若按水中綿索之狀其來不能透於皮膚但
於肉下得之曰沉主冷氣攻擊四肢疼逆寸沉伏冷
痰於胸中關沉冷氣膨刺尺沉腰重便數膀胱冷痛
又尺沉主肺弱水氣痛
微於指下細如絲
微者陰盛陽衰之候指下尋之脉來而小細細如絲
往來極微進退尋之若有若無曰微微主氣虚冷逆
崩中敗血陽道怯弱寸微膈間冷逆關微主氣促下
流尺微丹田氣冷陰汗氣短
緩小於遲來往慢
緩者陰也主衛氣有餘榮血不及之候故指下尋之
往來遲緩也緩者榮中不流而衛氣獨行不得與陰
道相續故來遲緩往來不急不慢不能甚有力透肌
曰緩緩主四體倦怠寸緩主皮膚頑痺關緩主腹中
風結腎氣上攻夜多虚夢尺緩主風不利
濇則如刀刮竹皮
濇者隂也主陽虚陰衰之候積氣虚弱陰陽澀滯尋
之似有舉之全無前虚後實來而不往如刀刮竹皮
之狀濇者不快之貎曰濇濇主氣怯精寒不能自禁
及女人胎氣不安敗血不止寸濇胃中積冷食不能
轉關濇主榮氣散失不充肌肉尺濇丹田積冷夜夢
遺精女人敗血胎中冷痛
遲重欲尋來隠隠
遲者陰也主隂勝陽衰指下重手乃得由陰絡透於
陽絡陽氣不來陰氣獨上而榮衛凝滯血氣痞澀故
指下按之隠隠而來一息間三至曰遲主四肢厥冷
體重惡寒寸遲心寒時戰關遲肚中冷痛增寒尺遲
腰重體寒便泄
伏潛骨重似來時
伏者陰也主三陰毒氣伏於三陽關格閉塞之候指
下尋之似有呼吸定息全無再再不離其所骨間隠
隐而來凑指復去其力不能接至肌骨下乃得之曰
伏主毒閉塞四肢血氣不能相交而渾身沉重手足
厥冷寸伏積冷毒氣灌胸關伏主腸間積冷閉塞尺
伏虚冷水氣伏結不消小腸膨冷痛
濡湊指邊還怯怯
濡者陰也主榮中怯而衛氣虚指下按之似有再再
還來湊指欲按依然却去往來軟大曰濡主少氣乏
力目昏耳鳴下部虚冷寸濡主肝虚心煩關濡氣虚
精神恍惚尺濡惡寒冷汗體倦
弱按輕綿重不知
弱者陰也主虚氣攻表指下尋之輕手乃得重手稍
無往來無力自至乃去輕手若按輕綿之狀曰弱主
虚邪上攻血氣困乏少人憂老人稍順寸弱糓氣虚
弱食不能消關弱氣多虚尺弱腎臟風攻損皮膚左
右皆主筋痿也
八裏病脉
微爲虚
爲弱為衂爲嘔為泄爲亡汗為拘急
微弱為少氣為中寒
沉爲在裏
爲實爲水為寒爲喘爲癥沉緊為上熱
下冷沉重而直前絶者為瘀血沉血而中散為
寒食成瘕沉重不至寸徘徊絶者爲遁尸沉遲
爲痼冷沉重爲傷暑發熱沉緊為懸飲
緩爲在下
爲風為寒為弱爲痺為疼爲不仁爲
氣不足爲眩暈緩而滑為熱中緩而遲虚寒
相搏食冷則咽痛
濇為少氣血
爲亡汗爲氣不足爲逆冷為下痢為心痛
濇緊為痺爲寒濕
遲爲寒
爲痛遲而濇為癥瘕咽酸
伏爲霍亂
爲疝瘕爲水氣爲溏洩為停痰爲宿食
爲諸氣上衝爲惡膿貫肌
濡爲虚
爲痺為自汗爲氣弱爲小便難濡而弱爲
内熱外冷自汗
弱爲虚
爲風熱爲自汗
八裏脉名
一微者陰盛陽衰氣虚怯弱之候其脉之狀指下尋之
往來甚微再再尋之若有若無細細如絲故謂之微夫
陽因而上衛外者也人之所以輔衛於一體運行於四
肢者陽氣而已平旦人氣生日中而陽氣隆日下而陽
氣已虚氣門乃閉是故暮而收拒無擾筋骨無見霧露
反此三時形乃困薄苟爲煩勞擾動則煎厥由生大怒
而傷不下行血菀於上使人薄厥皆陽氣之傷也微脉
之胗由陽道衰羸氣欠而逆虚寒之極爾故主敗血不
止漏下便數體重腰疼面無光澤諸證生焉
二沉者陰氣厥逆陽氣不舒之候沉與浮相對浮以陽
邪所勝血氣發越而在外故爲陽主表沉以陰邪所勝
血氣困滯而不振故為陰主裏沉脉之狀指下尋之似
有舉之全無緩度三關狀如爛綿或者謂沉與伏相類然
沉者但沉而已未至於伏也所謂伏者潛伏之謂固有
閉匿者矣沉則異於是但血氣羸弱而不自振故其脉
來不能透於膚但按之至骨肉則有餘也且氣之在人
壯則形體強盛衰則形體羸弱惟人不知所以貴其生
而晝則醇酒淋其骨髓夜則房室輸其氣血六滛外賊
七情内擾於是真陽凋瘁榮衛耗極百病俱生率原於
此
三緩者衛氣有餘榮氣不足之候血流據氣氣動依血
二者相資不得相失緩者乃榮中不流衛氣獨行不相
續接故其脉來之且順去之且遲舉之且散徐徐然不
能甚有力透於膚表故曰緩緩應之象主脾者土也以
緩爲正扁鵲云脉如九菽之重與肌肉相得者脾部也
其爲緩可知矣然脾之緩乃爲常者其緩在中故也至
於十二經診見之則異於是蓋血以氣為先氣以血為
從今氣獨行而血凝泣則偏陽獨勝而衛壅矣脉之緩
者原此烏得不為之病乎或難之曰緩之與遲二脉幾
數何以辨之予曰緩脉大而慢遲脉小而衰緩者衛有
餘而榮不足遲者陰氣盛而陽氣衰二診不侔當明察
焉
四濇者陽盛陰虚之候敷而施之陽之正也歛而濇之
陰之正也脉有陰陽適平則血氣不至於相勝是為平
人今也陽氣有餘陰氣則虚乏陰不能和陽其血既欠
歛而濇之非濇之正也是以為陰之病内經曰濇者陽
氣有餘滑者陰氣有餘千金云脉滑者多血少氣脉濇
者多氣少血以二經義考之陰餘而滑爲氣欠陽餘而
濇則為血欠氣欠則血有餘故滑脉之來流利而且圓
血欠則氣有餘故濇脉之來艱澀而且散濇與滑相對
故兼取而論之無求子云濇細而遲往來難時一止余
居士喻濇脉如刀刮竹皮之狀誠得
五遲者陰盛陽衰之候由陰絡透於陽絡陽氣不下陰
氣獨上因而榮衛凝澀血氣痞齟故其脉指下尋之重
手乃得一息之間隠隠而來三至而已是謂遲也夫呼
吸定息脉來五至平人之常今一息三至榮衛之行僅
得漏水之半而已遲孰甚焉此無他由心氣不交於腎
故也蓋心腎之相為氣液猶陰陽之相為寒暑日月之
相爲晝夜者也今也陰氣獨上陽氣不下交腎氣虚并
則元臟不能獨舒三焦之路閉塞榮衛何自而流通脉
行之所以遲者職由於此其為病必冷汗肢節痛肌膚
黑瘦體寒腹痛重覆不煖
六伏者陰毒之氣伏於陽絡關膈閉塞之候指下尋之
似有呼吸定息全無再再尋之不離其部於骨間隠隠
而來湊指復去有力不能上於肌肉則無至骨節則見
所以然者由毒氣閉塞三關不利故四肢厥冷血榮氣
衛凝結而脉為之伏也
七濡者榮怯衛虚之候夫血榮氣衛相隨以行流注於
一身其晝夜之有經不可失也今榮中怯弱衛氣缺乏
自經絡逹於皮膚無以與之為流通則脉行之道濡而
不進故指下尋之似有按之依前却去曰濡昔人喻如
按水中帛誠得之凡診見濡脉皆為血氣虚弱之候
歌曰濡而不進爲濡脉虚軟如按水中帛血榮
氣衛總皆虛三部逢之皆病亟
八弱者虛氣攻表之候故其脉見於膚表狀如爛綿輕
手乃得重按即無怏怏不能前進又如浮漚之勢近手
稍按則無矣凡見弱脉皆爲虚氣攻表陰絶之候及婦
人新産客風面腫
論八裏脉變例
濟生拔粹云夫八裏脉者乃右手三部寸關尺受邪者
也陽乘陰也是微沉緩濇遲伏濡弱八裏脉也有裏之
表乃三陰經絡緫稱標之名也有裏之裏者乃三陰之
本脾腎肝緫稱之名也且三陰標者為陰中之陽本者
爲陰中陰也盛則歸於胃土乃邪染有形故裏之表是
陰中之陽當漬形以為汗宜發之主宜緩裏之裏是陰
中之陰分也當急下之客宜急是知諸中客邪當急諸
主自病當緩前說七表乃春夏具三陽之說八裏乃秋
冬具三陰當推移所在主客相合脉證依緩急治之
假令惡寒者裏之表也當與麻黃附子細辛湯緩發之
是漬形以形也如有不惡風寒而反欲去衣身凉面目
赤四肢逆數日不大便小便赤澀引飲身靜重如山讝
語昏冐脉沉細而疾數者是足少陰經反受火邪也是
裏之裏病乃陰中之陰陽邪也此客邪當急下去之以
大承氣湯除之仲景桂枝脉得麻黃證或麻黃得桂枝
證遞用麻黃桂枝各半湯如桂枝證二停麻黃證一停
當用桂枝二麻黃一湯法或麻黃證二停桂枝脉一停
當用麻黃二桂枝一湯法或麻黃脉桂枝證取脉為主
脉便為二停證爲一停用麻黃二桂枝一湯治之或桂
枝脉麻黃證亦脉爲二停證作一停用桂枝二麻黃一
湯治之大抵聖人謂脉者司人之命故以脉為主多從
脉而少從證也舉此脉證交互二法是不合全從於脉
亦不合不從於證如合證當兩取之如證交變法中只
合從脉不從證也然亦不拘亦當臨時消息傳受逆從
元證来理所投去處及天之時令且七表有下者為内
外皆陽緩下入裏有汗者爲内外皆陰緩汗七表有汗
者爲外陽而内陰急汗八裏有下者爲内陽而外陰急
下故素問說標本之化立四制之法爲此說也
八裏脉主治
雲岐子曰八裏脉者乃右手三部寸關尺受之此八裏
脉乃客邪之脉主位之脉三部主脉寸濇關緩尺數是
也此皆主隨客變也
一微者陰也主敗血不止面色無光微脉發象秋冬在
陰為慘陰太過陽不及是血不能守水勝火也血不止
者治之以香芎湯
香附子(一兩半)白芍藥當歸(各一兩)芎(半兩)
右為粗末水煎一盞食前服
指下尋之有若無漩之敗血小腸虚崩中日久爲白帶
痛下多時骨髓枯
此腎氣有餘命門不足當補命門命門者男子藏精
女子繫胞崩中白帶者命門敗也經水崩中謂之骨
已枯治婦人伏龍肝散主之是為血不能守水勝火
也血去精亡筋骨皆損陰成形養血補虚宜當歸芍
藥湯
當歸白芍藥熟地黃(各一兩)乾薑(半兩)
右㕮咀水煎一盞食前服
微脉關前氣上侵
陽虚内氣上衝冷則生氣主脉濇客脉微濇微相合
逆氣上侵可用膈氣散主之微在上焦又云肺氣上
衝當以補肺散主之又治勞𠻳
阿膠(一兩半)甘草(三錢)黍粘子(二錢半)馬兜鈴(半兩炒)杏仁
(去皮尖十箇)
右爲麄末水煎半盞食後温服加糯米煎更妙又均
氣散治不足
當關欝結氣排心
主脉緩客脉微緩微相合太陰虚痞均氣散主之補
肺散亦可微在中焦
尺部見之臍下積身寒飲水即呻吟
主脉數客脉微數微相合陰盛陽虚治之以二氣丹
微在下焦又云脉微飲水呻吟者陽虚也治之以八
味丸呻吟者困重形于外也
一沉者陰也主氣脹兩脇手足時冷虚氣冲心悶而不
痛乃曰虚痞健胃建中湯理中湯是也手足冷治之以
八物湯
當歸白术人參乾薑(各一兩)附子(炮去皮)白芍
藥桂(各半兩)丁香(三錢)
右㕮咀水煎一盞不拘時服
按之似有舉還無氣滿三焦臟腑虚冷氣不調三部壅
通腸健胃始能除
沉者隂也壅者虚結也言通腸者温也局方温白丸
主之健胃者以理中湯主之
寸脉沉兮胸有痰
主脉濇客脉沉濇沉相合留滯胸中變為痰治化痰
玉壺丸中加雄黃或半夏丸
半夏(一兩湯洗)雄黃(三錢别研)
右爲末生薑汁糊丸如梧桐子大每服三十丸至五
十丸生薑湯下沉在上焦
當關氣短痛難堪
主脉緩客脉沉緩沉相合胃中有寒即痛可以九痛
丸或橘皮半夏湯
陳橘皮(去白三兩)半夏(製)枳殼(炒各一兩)白术茯苓桂
(各半兩)
右㕮咀每服一兩生薑七片水煎食前服沉在中焦
若在尺中腰脚重小便稠數色如泔
主脉數客脉沉數沉相合客勝主也寒氣有餘命門
三焦敗而虚故小便如泔八味丸中加桂附治之一
法用黃耆丸主之沉在下焦
三緩者陰也主四肢煩滿氣促不安證在太陽風傷衛
當服桂枝湯一云主四肢煩滿氣促不安枳术湯主之
白术枳實(麩炒)甘草(各半兩)
右㕮咀入生薑七片水煎半盞食後溫服
來往尋之狀若遲腎間生氣耳鳴時邪風積氣來衝背
腦後三鍼痛即移
太陽中風脉緩頸項強急不得側可鍼風池風府浮
白穴則痛移也用桂枝湯主之若緩大者屬脾
緩脉關前搐項筋
主脉濇客脉緩濇緩相合風邪傷衛項筋緊急可用
桂枝湯不已葛根湯主之或羌活湯緩在上焦
羌活升麻黃芩葛根石膏(各一兩)麻黃(去節)
(湯浸去黃汁焙)防風藁本蔓荆子細辛(各半兩)
右㕮咀每服一兩入生薑七片水煎温服無時
當關氣結腹難伸
主脉客脉俱緩脾濕大勝胃中大虚七氣湯主之
半夏(製一兩)人參官桂甘草(炙各半兩)
右㕮咀每服一兩入生薑七片水煎温服無時不已
復煎蒼术四兩去皮泔浸水一碗煎取二大盞去滓
入桂枝白芍藥茯苓各二錢再煎取一盞服不已再
服或建中湯主之腹難伸者局方温白丸主之緩在
中焦
尺上若逢癥冷結夜間常夢鬼隨人
主脉數客脉緩數緩相合反爲寒病宜桂枝加乾薑
湯治之
桂枝(一兩)白芍藥乾薑(各半兩)炙甘草(四錢)
右爲㕮咀加生薑棗煎不已用半硫丸緩在下焦夢
鬼者三焦虚氣神不守故也白芍藥一云白术
四濇者陰也主通身疼痛女子有孕胎痛無孕敗血為
病
濇脉如刀刮竹行丈夫有此號傷精婦人有孕胎中痛
無孕還須敗血成
主亡血失精婦人孕病或帶下赤白或敗血聖惠方
烏金散治敗血局方四物湯地黃丸失精權道藥龍
骨丸主之
龍骨苦楝子(各二兩)
右為細末醋糊丸梧桐子大空心溫酒下五十丸又
云亡血失精半産漏下俱宜用酒煮當歸丸
濇脉關前胃氣并
濇脉見處氣血俱傷金有餘損傷萬物主脉與客脉
俱濇是也金有餘故并於上治之以勻氣散或利膈
丸桔梗湯濇在上焦
桔梗(一兩)半夏(製半兩)陳皮(三兩)厚朴(一兩)枳實(麩炒半兩)
右㕮咀每服半兩食後水煎生薑服
當關血散不能停
主脉緩客脉濇緩濇相合故曰血散可用溫經丸如
胃不和調中丸濇在中焦
尺部如斯逢逆冷體寒臍下作雷鳴
主脉數客脉濇數濇相合陽氣内虚陰氣有餘故為
逆冷治之以蓽澄茄散或五補丸選用之濇在下焦
人參茯苓地骨皮熟地黃牛膝(去苖酒浸各一)
(兩)
右蜜丸如桐子大每服三十丸溫酒下空心稍增至
五十丸服至十日及半月覺氣壅即服七宣丸經數
日覺氣散即服五補丸凡人所疾皆因風不宣散即
成壅緩熱風若氣不流行即成痃癖冷氣轉生諸疾
尋其本由都爲不閑將理覺虛則補覺壅則宣常須
五補七宣必相兼服之久服可去百病也
五遲者陰也主腎虚不安五遲本土也
遲脉人逢狀且難遇其季夏不能痊
遲者陰也季夏陽也此證爲失時反候陽盛陰虚治
之宜瀉心肺補腎肝瀉心者導赤散補腎者地黃丸
神功診着知時候道是脾來水必乾
季夏見遲脉是土尅水也故不能痊
寸口脉遲心上寒
主脉濇客脉遲濇遲相合主陰盛之故爲心上寒治
之以橘皮丸不已术附湯
白术附子(炮去皮臍)乾薑(炮)桂(各一兩)
右㕮咀煎一盞食前服遲在上焦
當關腹痛飲漿難
主脉緩客脉遲緩遲相合腹中痛甚桂枝加附子湯
桂附子(炮各一兩)甘草(三錢半)
右㕮咀煎服或理中丸脉廽以消食丸遲在中焦
流入尺中腰脚重厚衣重覆也嫌單
主脉數客脉遲數遲相合水能尅火陰氣盛可用附
子理中丸遲在下焦
六伏者陰也主毒氣閉塞三關四肢沉重手足自冷主
伏脉伏行於筋下氣伏於内
陰毒伏氣切三焦不動榮家氣不調不問春秋與冬夏
徐徐發汗治能消
經曰清形以爲汗麻黃附子細辛湯或秋冬以升麻
湯春夏以麻黃湯當緩與之陰盛陽虚汗之則愈
積氣胸中寸脉伏
主脉濇客脉伏濇伏相合主胸中積氣治之沉香丸
或加減溫白丸伏在上焦濁氣在上則生䐜脹
當關腸癖常瞑目
主脉緩客脉伏緩伏相合主中焦伏而不散乃風濕
之氣故腸癖瞑目治以五膈寬中散
白荳蔲(一兩)縮砂仁青皮陳皮(去白)丁香(各二兩)厚
朴(製八兩)甘草(炙)木香(各一兩半)香附子(炒八兩)
右爲極細末每服三錢白湯點服無時清上實下如
發之用羌活前藥不已然後用此伏在中焦(一云血散則腸)
(癖不散則瞑目)
尺部見之食不消坐卧非安還破腹
主脉數客脉伏數伏相合邪勝寒之甚而不能化食
故破腹坐卧不安治之以生薑棗湯(一名四白湯)
白术(一兩)黃耆茯苓白芍藥(各半兩)
右爲麄末每服半兩入生姜煎服不已養脾丸伏在
下焦清氣在下則生飱泄臟不藏矣
七濡者陰也主少力五心煩熱腦轉耳鳴下元極冷
按之似有舉還無髓海丹田定已枯四體骨蒸勞熱甚
臟腑終傳命必殂
髓者腎之四體骨蒸者腎氣衰絶終傳者七傳也土
來尅水必殂也
濡脉關前人足汗
主脉濇客脉濡濇濡相合肺氣虚也而衛不能固於
榮故多汗桂枝湯主之濡在上焦
當關氣少精神散
主脉緩客脉濡緩濡相合精神散失乃氣衰也治以
定志丸或四君子湯加茯神濡在中焦至此難治也
尺部綿綿即惡寒骨與肉疎都不管
主脉數客脉濡數濡相合主骨痿不能起於床五損
至骨俱盡故不治
八弱者陰也主氣居於表生産後客風面腫氣弱多傷
也
三關怏怏不能前只爲風邪與氣連年少得此須憂重
老弱逢之病却痊
脉若爛綿者陽氣弱也以應秋毛之脉氣弱多傷怏
怏者輕手乃得不前者重手稍無是也少年得此須
憂重者乃春夏也此時當洪大而有力今反無力而
不前故憂其重也是春夏爲逆秋冬為順老弱逢之
病却痊老弱者秋冬也秋冬脉當浮毛故爲順
關前弱脉陽道虚
主脉濇客脉弱濇弱相合陽氣虚也治之以五補丸
為久補四逆湯急治之
關中有此氣多疎
主脉緩客脉弱緩弱相合胃氣内虚故氣多疎散治之
以益黃散平胃散選用之弱在中焦
若在尺中陰氣絶酸疼引變上皮膚
主脉數客脉弱數弱相合主下部損腎氣内絶既陰
絶陽盛疼引於皮膚是三焦無陰鎮撫陽離其原也
氣已損於肺無法可治也
普濟方卷三
