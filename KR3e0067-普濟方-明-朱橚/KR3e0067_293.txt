普濟方卷二百九十三明周王朱橚撰
瘰癧門
諸瘻(附論)
夫漏者諸瘻之潰漏也狼瘻鼠瘻螻蛄瘻蜂瘻蚍蜉瘻
蠐螬瘻瘰癧瘻轉脉浮疽瘻所謂九瘻也狼瘻者由大
怒傷隂氣上而不下所致也鼠瘻者由飲食之間有蟲
鼠餘毒所致也螻蛄瘻者因食菓瓜蟲噉之所致也蜂
瘻者因倦飲水即得蜂毒所致也蚍蜉瘻者因中寒毒
腹中臚脹所致也蠐螬瘻者恐懼憂思哭泣不止所致
也浮疽瘻者恚結馳思往返變化所致也轉脉瘻者大
醉驚嘔轉側失枕所致也瘰癧瘻者則瘰癧諸證論之
為詳三因方云狼漏根於肝得之憂怒鼠漏根於胃得
之食鼠毒螻蛄漏根於大腸得之食菓蜂漏根於脾得
之飲流水有蜂毒蚍蜉漏根於腎得之食中有蚍蜉毒
蠐螬漏根於心得之喜怒哭泣浮蛆漏根于膽得之思
慮瘰癧漏根於腎得之新沭髮轉脉漏根於小腸得之
驚卧失枕此等因證文不明未知所始若以理例較之
怒根在肝鼠毒在胃食瓜菓在大腸蜂水在脾姑且通
俗易曉如轉脉漏因驚根當在膽却云在小腸蜉蛆漏
因思慮根當在脾却云在膽瘰癧因沭髮亦不當在腎
名義不通以難考據又况哭泣得蠐螬之名思慮浮蛆
之名此尤不可曉也其外更有風漏冷漏蝎漏蟻漏蜣
螂漏蚯蚓漏蝦䗫漏等名狀不一諒皆出于土俗隨象
命名耳難以考據治法觀其末着於肌肉而為膿血者
從本引可使衰去針之炙之敷之角之從其所因宣通
本臟皆有成法甲乙鍼經云寒熱瘰癧論黃帝問曰寒
熱瘰癧在於脛腋者皆何氣所生岐伯對曰此皆鼠瘰
癧寒熱之氣也稽留於脉而不去者也鼠瘻之本皆在
於臟其未上出於頸腋之間其浮於脉中未著於肌肉
而外為膿血者去易問曰去之柰何對曰請從其末引
其本可使衰去而絶其寒熱審安其道以瞳子之徐來徐
來以去之其小如麥者一刺之三刺而已决其生死法
反其人目視之其中有赤脉從上下貫瞳子見一脉一
歲死見一脉半一歲半死見二脉二歲死見二脉半二
歲半死見三脉三歲死此赤脉不下貫瞳子者可療大
抵外傷四氣内窘七情與夫飲食乖常染觸蠢動含靈
之毒未有不變為瘻瘡穿孔一深膿汁不盡得冷而風
邪併之於是涓涓而成漏矣漏喜發於項腋亦喜發於
隂僻肛門之間療治失時即生寒熱不特瘻能為漏凡
癰疽諸發隨所在處苟有宿膿敗肉朽骨停蓄其間皆
一切漏瘡之萌蘖也聖惠云瘻病初發之由不同至瘻
成於狀亦異病源所載復有三十六種經方不依次第
顯其名目也又有蜣蜋蚯蚓等諸瘻非九瘻之名此即
應是三十六種瘻之數也但瘻病之生或因寒暑不調
故血氣壅結所作或因飲食不節狼鼠之精入於臟腑
毒流經脉變化而生皆能使血脉結聚寒熱相交久則
成膿而潰漏也其生身軆皮肉者亦始有結腫與石癤
相似所可異者其腫之中挼之壘壘有數脉喜發於脛
邊或兩邊俱起便是瘰證也(音瘻)赤發兩腋下及兩顳顬
之間初作喜不痛不熱若不諳治即生寒熱也所發之
處而有輕重重者有二一則發口上腭有結核大小無
定或如桃李大此蟲之窠止在其中發口下無有結核
而穿成瘡又蟲毒之居或縱横無定故瘻發身體亦有
雜處其相應通者多死
治法用濕散風冷為急收水次之生肌又次之藿香厚
朴半夏橘皮瘡术(音蒼)細辛川芎白芷以官桂乾薑一匕
佐之此足以濕散風冷矣然近年漏者近則淡紅或帶
微腫或留小核久則上而槁白内而黑爛滛蟲惡臭生
焉近者不過前藥數品而久者復其元陽亦當以蘆輩
加减而用之如其不當用而輕用又恐熱氣乘虛變移
結核夤緣相通而孔竅為尤甚若夫收水一節盖水屬
腎也腎虛不能傳道而役水溢於腎水溢則滲灑於漏
瘡行腎之水無如黑牽牛取米入猪腎漫火煨熟隨而
温酒下之則借腎入腎一縱一擒兩得其便惡水旣泄
不復淋漓繼以當歸黃香川芎官桂川續斷葫蘆巴等
修治細末佐以髮灰空心温&KR0008;(音酒)調下仍以安腎丸山
藥丸兼而濟之庶幾腎得所飬真元凝合夫然後以龍
骨牡蠣人齒犬牙加之血竭乳麝髮灰内外相維生機
必矣然新肉方生又當以膂肉猪蹄米鋪為飬不維滋
味益腎而陽明之生生肌肉亦籍穀氣以充之此則自
本自根之論也凡項邊腋下先作瘰癧者欲作漏也
宜禁五辛酒麫及諸熱食凡漏有以石癰瘰癧累然作
癧子有核在兩頸及腋下不痛不熱治者皆鍊石散敷
其外内服五香連翹湯下之已潰者治癰法諸漏結核
未破火鍼鍼使者結核中無不瘥者内經云䧟脉為瘻
留連肉凑脉得寒即下䧟凝滯肌肉故曰留連肉腠肉
冷亦能為濃血故為冷漏湏用温藥䧟脉散專治漏瘡
及二三十年癭瘤或大如杯盂久久不瘥致有漏潰令
人骨肉消盡或堅或軟潰令人驚惕寐卧不安軆中掣
痛愈而復作者宜用之濟生方云瘻瘡當探其深淺渠
在裏間時有一人害瘻瘡於脇間稽以榆細皮枝取線
以綿褁其尖以線牢繫之以榆皮探瘡中瘡之穴乃自
脇而達于腰在膚皮之間稽遂于病者腰間以針决破
用追毒丹三粒内于瘡中三日即潰而脇間之漏遂止
則膿悉自腰針孔中出膿盡則其肌遂愈其服狗寳丸
敷烏龍膏乳香膏生肌散并如治癰疽治法
方
蝟皮散(出聖濟總錄)治諸漏
蝟皮(炙燋半枚)蜀椒(去閉目并子炒出汗)當歸(切焙)露蜂房(炙焦)地榆
(醋炙各三分)斑猫(去足翅糯米炒)蛇蛻(剉炒)烏賊骨(去甲)葛上亭長
(去頭足翅糯米炒各半兩)鱗鯉甲(炙燋四兩)䕡茹(一兩)細辛(去苗葉半兩)樗
鷄(四兩四枚)蜈蚣(去黃足炒一枚)蜥蜴(去頭足炙一枚)薏苡仁乾漆
(炒烟出用)蒺䔧子(炒去角)桂(去麄皮)漏蘆(去蘆頭)木通(剉)附子
(炮製去皮臍)牡丹皮龍膽土瓜根(各三分)鶴骨(酒炙)狸
骨(酒炙)雄黃(研細)蛇床子大黃(剉炒)苦參(各一兩半)
右為細末每服二錢匕空心用温酒調下日曉再服
漸加至三錢
治九瘻方(出千金方)
蝟皮(半枚)鱗鯉甲樗鷄(各四枚)蜥蜴蜈蚣(各一枚)蜀
椒附子當歸蜂房地榆桂心通草
乾漆牡丹薏苡仁蒺䔧子漏蘆(一作瞿蘆)龍
膽(一作骨)土瓜(各三分)斑猫(四分)蛇床子苦參大黃
雄黃蛇蛻䕡茹細辛(各三分)鶴骨(六分)
右為末每服五分以温酒調下以知為度日三服
治九瘻方(出千金方)
空青商陸知母狸骨桔梗防風荏
子礬石黃芩白芷芍藥甘草雄黃
白术地膽斑猫雄黃(各等分)
右為末蜜丸豆大以作服三丸三十日知四十日愈
六十日平復百日内慎房室一方為散醋服一刀圭
日二老者少者减半服
續斷散(出仁濟直指方)治止漏活血益腎氣續筋脉
搕藤子(去稍微炙)當歸川芎川續斷(洗酒)黃耆(微炙)葫
蘆巴(炊)紫荆皮生乾地黃(洗酒)牡蠣粉(布糊各半兩)木
香辣桂(各三錢)甘草(炙二錢)
右為末每服二錢空心温酒調下或加髮灰佐之
温觧散(出仁濟直指方)治濕散漏瘡風冷
藿香厚朴(製)半夏麫橘皮蒼术細辛
川芎白芷(各二分)辣桂川白薑(生)甘草(炙各半分)
右剉散每服三錢水一盞生薑棗子煎服
蝟肝膏(出聖濟錄)治諸癧隂徧腫堅硬或發潰膿血不絶
蝟肝(炙令熟二兩)芍藥芎藭細辛(去葉各半兩)牛&KR1004;脂
(五錢)當歸(切焙)蠟黃連(去鬚)黃芩(去黑心)松脂(各一兩)
右除牛脂蠟松脂外搗羅為末先熬脂令沸下蠟松
脂銷鎔即下諸藥末攪令勻以瓷合盛塗瘡上日三
度換
䧟脉散(出三因方)治漏瘡及二三十年瘻瘤或大如盂杯
久久不瘥致有漏潰令骨肉消盡或軟或潰令大驚
惕寐卧不安軆中掣痛愈而復作
乾姜(炮)琥珀(研)大黃附子(炮去皮各一兩)丹參(三錢)石硫
黃(研)鍾乳粉(研)烏賊魚骨(研各半兩)
右為末貯以瓷合韋囊勿令洩氣若瘡濕即敷無汁
即煎猪脂和敷之以乾為度或死肌不消加芒硝二
兩益佳一法用胡燕屎一枚
芫青丸(出千金方)治一切瘻
斑猫(四十枚)豉(四十九枚)芫青(二十枚)生大黃地膽(各十枚)
蜈蚣(一條半)犀角牛黃(各棗核大)
右為末蜜丸如桐子大服二丸湏臾多作酸漿粥冷
飲之病從小便出屎盆中相視如有蟲形狀又似膠
汗此病出也間日一服飲粥如常小弱者各三四日
候無蟲出瘡漸瘥時忌膩一切器物皆湏灰洗乃作
食一方以温酒服之一方虛悶可煮食蔓菜羹後仍
作二十日將息便不湏服
麝香散治漏瘡
麝香(研)樓葱白蜣蜋蜜陀僧(研)石灰(研)青蒿
心膩粉流黃(研各半兩)
右搗研拌勻先以鹽漿水洗瘡用散子填滿瘡口以
帛縳定三兩日若有惡物除去依前換藥如無不用
換不過三兩上即瘥
葛上亭長丸(出聖濟錄)治諸漏
葛上亭長地膽斑猫(三味並去頭足翅糯米各炒二十枚)鼠婦
(六十枚炙)衣中白魚(四十枚)真珠(研各一分)㯽榔(剉二枚)雄黃(研)
右為末煉蜜丸如桐子大每服三丸每日空心温酒
下日晩再服漸加五丸
芫青散(出聖惠方)療瘻有九種久不瘥不過此方
芫青(四十枚足翅熬)海藻(八分洗)昆布(八分洗)雄黃(研八分)狸骨
(炙五分)牡蠣(四分煆)地膽(二十枚熬)青木香(三分)
右為細末酒服一錢匕日二服痛從小便出如爛筋
忌生冷粘食猪肉陳臭物
桂附丸(出三因方)治氣漏冷漏諸瘡
附子(炮製米醋中浸再炮淬三五次去皮臍)桂心厚朴(姜製)粉草(炙)
白术(各一兩)木香(一分)乳香(二味别研)
右為細末煉蜜丸如桐子大空心米飲下二三十丸
青金錠子(出瘡科精要)治諸惡瘡膿水出不快及多年疳
瘻瘡愈而後復發
白丁香銅青硼砂粉霜(各五分)輕粉(一字)龍腦
(一字)麝香(一字)
右為細末麫糊為丸撚作錠子每用絍入瘡口中膿
水出快
治漏瘡
滑石輕粉赤石脂海螵蛸膩粉乳香
明礬
右各等分研細末以筒子吹藥入漏孔内一夜再用
耳鑷子取出孔内敗肉物再用荆芥湯淨洗復用藥
仍前
天靈盖膏(出聖惠方)治一切瘻
天靈盖(一分净洗塗酥炙黃)虎下頷骨(一分炙令黃)臘月猪脂(四兩)
附子(一分炮製去皮臍)人參(一兩去蘆頭)鐡精(一分)川烏頭(一兩炮製)
(去皮臍)
右為細末用猪脂和令稀稠得所可塗之四畔不得
侵瘡口
麝香丸治漏瘡絍瘡
麝香(研)石膽(研)膩粉(研)杏仁(去皮尖雙仁炒各一分)香鼠(一枚)
(去腸胃洗淨炙乾)巴豆(一粒去皮心膜出油盡)
右為末用麫糊和丸黍米大絍在瘡内一日一二次
通治諸瘻方
班猫(一枚一方云三分去頭足翅)杜蘅枳殼根酸棗根
虎薊根猫薊根(各一把)
右搗羅為末蜜丸日一服如棗一枚以丸著瘡口中
漏瘡方
真龍骨蜂房(炙黃各三錢)黃丹(煆)降真節五倍子
枯骸骨(瓦煆一錢各炙)
右為細末敷之丸惡核漏瘡並戒怒氣不然核大漏
則水多也
安息膏(仁存方有)治膿水不絶骨中疼痛成漏
安息香花乳石(火煆紅)血竭乳香(各半錢)麝香(减半)
右為細末用蠟少許入麻油些小同鎔開搜藥捻作
米粒大依前方看大小深淺逐粒屑入藥於瘡孔中
以滿為度藥透内從内生肉一二日退出一粒漸生
肉漸退出出盡則瘡中自然平復其功效如神如瘡
口冷痛淺闊只用少許乾敷
治漏瘡
木香丁香乳香麝香(各末三錢)黑牽牛(頭末)
右分作十服每服用烏鷄子一箇去其項去黃用白
調藥再入鷄子殼中用頂盖頭紙糊定於飯甑上蒸
熟取出細嚼温酒下日進一服空心服未效再作即
愈矣
斑猫散(出聖濟總錄)治諸漏
斑猫(去頭足翅糯米炒七枚)真珠(研)桂(去皮)水銀(與衆藥研令星盡各半兩)
葛上亭長(去足翅糯米炒七枚)
右為末每服半錢匕米飲調下空心午後服小便有
所出瘥
乳麝雲母膏(出仁濟直指方)治漏瘡效
穿山甲(浸一宿去肉用一百片)真蚌粉(同炒候香熟起泡出粉以甲為末四兩)
右入麝香末一錢夾雲母膏十五貼為丸桐子大每
服三十丸温酒仍以鹿角膠調鹽酒服下神授丸(方見)
(勞瘵門勞瘵類兼服之)
生地黃膏(出仁濟直指方)治漏通用
露蜂房(炙黃)五倍子木香(各三錢)滴乳香(二錢)輕粉(一匙)
右細末用生地黃一握搗細和為膏攤生絹貼瘡
蛇蛻散(出仁濟直指方)治漏瘡血水不止
蛇皮(洗焙焦)五倍子龍骨(各一分)川續斷(洗酒三分)
右細末入麝香少許唾津調敷
人牙散(出仁濟直指方)治漏瘡惡瘡生肌裏欲乾則用
人牙油髮(二味燒存性)雄鷄肉骨(各等分)
右為末入麝香輕粉少許濕則乾掺乾則麻油調敷
生肉膏(出肘後方)療瘻
棟白皮(二兩)鼠肉(二兩)薤白(三兩)當歸(二兩)生地黃(五兩)
右五味以臘月猪膏叄升煎薤白色黃成膏敷瘡孔
上令生肉也
班猫散(出千金方)治一切瘻及瘰癧瘻生於項上結腫有
膿並皆治之
斑猫(十枚去頭足翅以糯米炒黃為度用)真珠(半兩細研)蝟皮(半兩炙黃)雄黃
(一分細研)
右為細末每日空心以温酒調下半錢午後再服可
日三服
白花蛇散(出三因方)治九漏瘰癧發於項腋之間痒痛憎
寒發熱
白花蛇(酒浸軟去皮焙乾三兩)犀角(半錢)黑牽牛(半兩一半生一半熟炒)
青皮(半兩)
右為末每服二錢膩粉半錢研勻五更糯米飲調下
以利下惡毒為度十餘日再進一服可絶根源如已
成瘡一月可效忌發風壅熱物
治一切瘻(出千金方)
斑猫(三十枚)雄黃桂心犀角(各一兩)
右為治下篩酒一錢匕服日再服病從小便出
鍜落鐡屑膏(出千金方)治一切漏方
鍜落屑虎糞狗頰車連齒骨(炙)鹿皮(合毛燒為灰各)
(等分)
右治下篩以猪膏和内瘡中湏臾即易日五六度一
方無鹿皮有鹿角
治漏瘡
胭脂血竭輕粉(各一錢)麝香(半錢)
右碾為末乾敷之
又方
五倍子(一兩)青黛臘茶(各半兩)麝香(隨用)
右為細末於漏瘡上乾掺或用生油調敷之輕粉少
許尤妙
芫青散(出聖濟總錄)治諸漏腫
芫青斑猫葛上亭長(三味並去足翅糯米炒各十枚)桂(去粗皮一)
(兩)
右為散每服半錢匕空心酒調下日晚再服更宜炙
陽明絡脉在肩前申頭二寸䧟中有青脉至上向卧
交兩臂勿令開乃夾取之炙隨年壮即瘥
治諸瘻涓涓出膿血疼痛日夜不止漸加羸瘦宜服此
方(出千金方)
赤小豆白歛牡蠣(燒赤細研)黃耆(各等分)
右為散每服三錢七酒一盞半煎至一盞去滓不拘
時
黑靈散(出仁濟直指方)治漏瘡通用
露蜂房(剉二分)牡蠣粉&KR0593;丹硫黃(研各一分)
右同炒令烟盡為細末入髮一分麝香少許拌和敷
患處麝能引藥透達亦殺蟲
鐡屑膏(出仁濟直指方)治漏瘡露乾則用
鍜落鐡屑(半兩)鹿角(燒灰一兩)真輕粉(一錢)狗頭連齒骨(炙黃)
(一兩)
右為細末用猪脂敷調
薰漏瘡方(出仁濟直指方)
艾葉五倍子白膠苦棟根(等分)
右剉如燒香法置長桶内坐薰瘡處
角鷹散(出仁存方)
角鷹屎乳香葱白
右等分為末先鹽水洗瘡口看小大以燈心探入瘡
口深淺内藥入明日其骨及蟲惡水自出不過兩次
治一切漏瘡惡瘡生肌止痛(出余居士選竒方)
人牙(不以多少燒過)麝香(各少許)
右都研令勻濕則乾掺乾則用生油調敷
莉蘆塗傅方(出聖惠方)治諸漏浮核不盡及諸惡瘡癰疽
息内在於肌中
藜蘆(以鷄子三箇取白塗炙令乾)䕡茹(各一兩)雄黃(研一兩)
右研為末塗敷息肉上日五度即瘥敷瘡上不得入
眼
治漏藥(出御藥院方)
獨角仙(一箇火去殼河南地方出者佳)甜葶藶砒(各半錢同研)
右為末細煉蜜為錠子每用臨時覷瘡口大小旋捏
作餅子圍於瘡口内其蟲俱出即時見效
班猫丸(出聖惠方)治一切瘻方
斑猫(四十枚去足翅糯米拌炒令米黃)地膽(三十枚去足翅首糯米拌炒令米黃)蜥
蜴(三枚炙)
右搗之千杵蜜和如大豆服二丸空心臨晚温酒下
神驗伏翼糞丸(出聖惠方)治一切瘻瘡及治久瘻
伏翼糞(四兩微炒)斑猫(三分去頭足翅以糯米拌炒令米黃)皂莢子(一兩炒黃)
(一作皂莢花)
右搗為細末煉蜜和丸如梧桐子大每日空心以莢
白皮塗酥炙微黃搗末煎湯下一丸服至三丸病根
並於小便中出
馬齒莧膏(出聖惠方)治一切瘻
馬齒莧(隂乾)臘月燭燼(各等分一作臘月鼠灰)
右為末以臘月猪脂和其瘡先以暖泔清淨洗拭乾
然後以藥敷之日三
又方(出千金方)
乾牛屎乾人屎(各等分)
右搗末先用綿著瘡上綿著屎蟲聞屎香即出若癢
即舉綿止之更别取屎及綿著其上如前蟲盡乃止
蜂窠膏(出千金方)治漏作瘡孔(方見本門蜂瘻類)
治漏心胸以下者方
松脂武都雄黃(各三兩)
右為末和塊刀子刮為散飲服一方寸匕日三服不
瘥再合
附子塗傅方治漏瘡晝開出膿夜復合
附子(一枚搗末)鯽魚(頭間去肚腸)
右將附子末内魚肚中滿以泥固濟炭火上燒通赤
取出去泥研細為末冷敷瘡口内日用三五次以瘥
為度
伊蘭草塗敷方治漏瘡
伊蘭草(七葉)狗頭骨(燒過二兩)
右為末塗敷瘡口内日一換之以瘥為度
巴豆塗敷方治漏瘡
巴豆(一分去心皮出油盡用)肥棗(十枚去核皮)
右細研以水一升煮稀稠放布中絞出取汁塗敷瘡
上日一次
地鱉散治漏瘡
乾地鱉(末)麝香(各研少許)
右研勻乾掺或貼隨乾温治之
蝕瘻瘡
生油髮(燒留性四錢)白芨(一錢)
右為細末掺敷之
療瘻方
右用槲木皮長一尺闊六寸去黑皮細切以水一斗
煮取五升去津内白糖十挺煎取一升三分服以銅
器吐出看視之
治一切瘻(出聖惠方)
用死蛇白礬各一兩燒灰細研敷之
螻蛄(一十四枚燒為灰研如粉)
右件藥以煉雄猪脂和作膏著瘡中
治一切瘻(出千金方)
用成煉松脂末填瘡孔令滿日三四度七日瘥大有
神騐
又方(出千金方)
用霜下瓠花曝乾為末敷之
洗漏瘡方(出危氏方)治漏瘡孔中多有惡穢常湏避風洗
淨
用露蜂房白芷煎湯洗或用大腹皮苦參煎湯洗如
洗畢候水出拭乾先用東向石榴皮曬為末乾掺以
殺滛䖝少傾敷藥即愈
苦瓠方(出千金方)治一切瘻及蟻瘻大妙
用苦瓠四枚大如盞者各穿一孔如指大置湯中煮
十數沸取一竹筒長一尺一頭内瓠孔中一頭注瘡
孔上冷則易之徧止
治一切瘻(出千金方)
用煮鹽花以麫擁病上内鹽花麫匡中厚二寸實下
以桑葉三重籍候冷熱得所可忍冷無益熱則以内
一日一度俟瘰癧根株勢消則止若已作瘡者搗穄
殼為末粉之一方用鹽麫燒灰敷之
槲皮煎(出千金方)治一切瘡瘻
用槲皮北隂白皮三十觔剉碎以水一石煮取一斗
去滓煎如糖又取屋厠上雌雄鼠屎各四十枚燒令
汗盡為末内煎中又酒温一升投煎中合攬之羸人
服五合當有蟲出
治一切瘻(出千金方)
用搗土瓜根敷之燥則易不限時節
杏仁塗膏(出千金方)治一切瘻
用死蛇去皮肉取骨為末和封瘡上生油調方得大
痛杏仁研膏摩之以方死蛇和臘月猪脂燒灰為末
内孔中一方单用死蛇灰醋和敷一方治蛇瘻用蛇
蛻皮燒灰臘猪脂和封之
又方(出千金方)
用燒死蜣蜋為末醋和塗乾掺亦得一方用鹽湯洗
瘡塗敷一方蜣蜋屎為末敷之
治一切瘻方(出千金方)
用故布褁鹽如彈丸大燒令赤為末酒調服
又方(出千金方)
用白馬屎絞取汁每服合水和屎取汁亦可
又方(出千金方)
用猪脂一升酒五合煎沸頓服一方用臘猪脂塗敷
瘡二用紙貼定
治一切惡瘻中冷應肉方(出聖惠方)
用正月雄狐屎隂乾搗末汲水和服一錢食前
治一切冷瘻方(出聖惠方)
用所吐蛔蟲燒為灰先用甘草湯洗去瘡然後着灰
無不瘥者慎口味
治膿瘻方
用桃花末以猪脂和封之佳
治漏瘡
用嚼五倍子和血竭末塞之
治脇下生漏瘡如牛眼之狀膿水不止
用鹽少許安白牛耳内然後取耳中垢以敷瘡上即
瘥如不用鹽即牛耳不痒難取垢
治漏瘡口子不乾
用蝦䗫膽肝不見水拭乾用銀篦擉碎搽入口子内
外用尋常膏藥貼之久之其乾肝就變為好肉
啄酒散治瘻有頭出膿水不止(方見痔漏門痔漏類)
治漏方
右以巴豆用青紅紙各一張减去油推麝香少許絍
入瘡内却用紅紙作捻子蘸藥末入瘡口内填滿瘡
孔如四邊有紅點是漏瘡未發却用銅筋或銀釵尖
按破用前藥搽之後用黃連黃丹龍骨雄黃四味封
口七八日可
治漏瘡
用多年海船底土泥石灰為末以烏鷄子清調火煆
為末敷之自然生肌提出元藥
朝生暮落花敷方治漏瘡
用朝生暮落花隂乾為末取塗敷瘡上日三次
鷄子塗敷方(出肘後方)治諸漏亦治鼠瘻
用鷄子三枚蒸熟去殼白取黃炒黑色先用鹽湯洗
瘡後塗日三五次即愈一方治下血不止肌體黃瘦
四肢無力宜服此方
又方
用取新生鼠屎一百日已來者收置蜜器中取塗敷
瘡口日度即瘥
猪腎酒治通行漏中惡水自大腸出
用牽牛碾細去皮取末一分入猪腎中以綿扎青竹
葉包用慢火煨熟空心温酒嚼下
治漏若着口裏
用取東行棟根細剉水煮濃汁含之數内吐再嚥
治瘻瘡
用鴛鴦肉以清酒炙食之則美麗又主夫婦不和作
羹臛私與食即相怜愛
又方
治諸瘻瘡喉嚨痛及喉痺並宜煎服
用通草或礬亦得急即含一方治項上瘤漏用通草
根煎服
治瘻有九種不過此方
用芥子搗碎以水及蜜和滓敷喉上下乾易之
治瘻
用鯉魚腸切作五斷火上炙之洗瘡拭乾以腸封之
冷即易自暮至旦乾止覺痒開看蟲出瘥
效騐方療瘻衆不瘥
用牡蒙數兩搗之湯和適寒温取一升許敷瘡上冷
易經宿者佳
生肉膏療瘻
用桑新灰三升水四升淋之復重淋之取三升石灰
熬令黃内灰汁中以兩重帛褁絞去滓更入日煎去
二升勿用急火煎隨瘻孔深淺初時作服散而瘥孔
若深四寸新藥與孔裏薤白使糯安藥薤白入藥孔
裏若深四寸隨瘻根而炙兩處四十壮椎勿炙瘻孔
隨深淺去膿散與膏安著瘡孔裏十五過少遷延日
月取瘥肉滿膿亦斷神良無比
通治諸瘻方
右以八月多取斑猫蟲即内苦杏酒中半日許出曝
乾使十取六七枚著銅器中微火上延熬令熟搗作
屑巴豆一粒去皮熬之又拔取黃犬背上毛三七根亦
熬作屑好朱以錢五分匕都合和以苦酒頓服之蟲
當盡出若一服未效先時可預作三兩劑後日服遠
不過三兩劑
又方
若先著下部邊或上出耳後頸項諸處者苦參切五
升以苦酒一斗浸三四日宜服一斗亦如之但多作
以知為度不過三四度必瘥
皮膏療瘻
用槲皮白皮切取五升以水八升煮令泠絞出滓重
令成膏日服半棗漸加至一棗許亦敷瘡上無忌患
瘡唯宜煮飯苜蓿鹽醬又不得多食之
療諸瘻方
用葶藶子搗細羅取加白蜜和丸每於着藥先温泔
洗着瘡孔中以丸内之若塞以物道開日三度瘡痛
是瘥候勿停藥
又方
先以泔清温洗以綿拭之取葵葉微火暖貼之瘡引
膿不三二百葉膿盡出即肉生忌食諸魚蒜房室
治瘻方
用煎桃葉枝作煎淨洗瘡内孔中大騐
治諸惡瘻方
用杏仁二兩去皮以水研取汁每二合温服一方治
一切瘻
治&KR0008;蟷瘻方
用取甜瓜根搗羅為末敷之立瘥慎口
治石瘻兩頭出者其狀堅實令人寒熱方
用大錍針破之次用鼠粒葉二分為末和鷄子白一
枚封之
又方
用搗槐子和井花水封之
治蜣蜋漏方
用黑牛屎燒灰臘猪脂和敷之先用鹽湯洗瘡一方
用乾牛屎為末敷之癢即撥去根厚封瘥乃止一方
用熱牛屎塗之數易應有蜣蜋出亦治鼠瘡
治蚯蚓漏方
鷄屎蚯蚓屎
右為末用牡猪下頷髓和敷之
治蝎瘻五六孔皆相通者方
用搗茅根汁著孔中
又方
用半夏搗羅為末以甲煎調塗之一分
治蝦䗫瘻方
用五月五日蛇頭及野猪脂同水衣封之佳
治蚯蚓漏
用胡粉不限多少用猪脂和調塗摩瘡上日再塗即
瘥
治蛙瘻&KR0008;蟷瘻方
用取母猪屎燒灰臘月猪膏和敷之當蟲出如雀形
温經丸治䧟脉瘻
厚朴(姜製)官桂(去皮)白术(炙)甘草(炙)乾姜(炮)木香(各一兩)
附子(二兩醋浸炮淬次去皮臍)
右為細末煉蜜和為丸梧子大每服三十丸食後飲
湯下
鴨脂膏治蚯蚓瘻
鴨脂(三兩)胡粉(三兩)巴豆(去殼研去油盡半兩)
右先鎔脂入二味調如膏每日三五度塗瘡上即瘥
内瘻方
用橘皮白搗丸綿裏内下部中敷效
一方治瘡有漏孔
即以桑虫五條焙乾末掺之即愈
治一切漏瘡三方
甘草草菓
右等分碎切煎湯洗瘡口
又方
馬骨敗龜殼(各等分)
右為細末用麻油調敷瘡口如藥不細則瘡疼
又方
皂角刺天蘿(乾者各等分)
右燒留性為細末加燒酒調下用火筯挾燒服三錢
治瘻
用馬莧搗揩之
治瘻
以柴荆木煮汁服之
療下瘻
右取鼠尾草膿煮取汁令可丸服之亦用作飲
治毒腫下瘻
右以紫珠煮汁服之
療諸瘻瘡及妬乳癰腫
右以白狗骨燒屑敷之
治瘻瘡及溪毒丁腫出根
右以狗屎和臘月猪脂敷
治諸蟲瘻惡瘡
右取木通花上粉内瘡中良
治瘻
右剪艸根作煎淨洗瘡子孔大效
治瘻瘡
右以壁錢蟲滴汁敷瘡上
治惡瘡瘻
右以班猫去翅足炒末傅之
治惡瘡瘻
以鍜落屑和百丈青鷄桑灰等為末敷瘡瘻
治癰腫疽瘻瘰癧
以毛蓼杵碎内瘡中引膿血生肌亦作湯洗瘡
治疽瘻惡瘡
以楊櫨木葉水煮汁洗瘡立瘥
治瘡瘻
以鱓魚斷取血塗之
治瘡瘻
右取黃藥根研服之亦塗瘡上
治瘻瘡
以多年鵲巢燒灰敷之良
治風腫瘻瘡
以驢屎熬熨之
狼瘻(附論)
夫狼瘻者由寒暑不調飲食有毒或大怒氣上不下之
所生也始發之時在於頸項有根出缺盆上轉連其本
其根在肝也
方
神效蝟皮散治狼瘻出膿水不絶寒熱肢節煩疼
蝟皮(一枚炙黃)川椒(三分去目及閉口者微炒去汗)附子(三分炮製去皮臍)當
歸(三分剉微炒)露蜂房(三分微炒)地榆(三分剉)木通(三分剉)苦參
(一兩剉)班猫(半兩以糯米拌炒令米黃為度去頭翅足)鱗鯉甲(四枚炙令甲黃)桂
心(半兩)樗雞(三分炙黃)細辛(半兩)川大黃(一兩剉碎微炒)蜈蚣(一兩微炒)
雄黃(一兩半細研)蛇床子(一兩)蛇蛻(半兩燒灰)蜥蜴(一枚炙黃)薏苡
仁(三分)䕡茹(一兩)牡丹(三分)龍膽(三分去蘆頭)鷄骨(一兩炙黃)土瓜
根(三分)雚蘆(三分)白蒺藜(三分微炒去刺)
右為細末每於食前以温酒調下一錢以瘥為度
空青商陸散治狼漏始發於頸項無頭有根起於缺
盆之上連延耳根腫大此得之憂患氣上不得下其
根在肝一作在肺空青主之商陸為之佐
空青蝟腦(各三分)蝟肝芎藭(半分)獨活黃芩
鱉甲婦人蓐草商陸斑猫乾薑地膽
當歸茴香礬石(各一錢)西椒(三十粒)
右治下篩酒下方寸匕日三服十五日服之外臺秘
要無商陸
空青散治狼瘻發於頸耳疼痛出膿水
空青(半兩洗過細研)蝟腦(半兩)蝟肝(一具微炙)芎藭(半兩)獨活(三分)黃
芩(半兩)乾薑(一分炮剉製)當歸(半兩微剉炒)斑猫(一分以糯米拌炒令米黃)
(為度去頭足翅)鱉甲(三分塗醋炙令黃去裙襴)川椒(五十粒去目及閉口微炒去汗)蘹
香子(一分)白礬(一兩燒灰)
右為細末每服一錢以温酒調下食前
空青丸
空青(燒過細研)商陸知母狸骨(炙黃)桔梗(去蘆頭)礬石
(泥褁燒半日細研)防風(去蘆頭)荏子白礬(燒令汁盡)蛇蛻皮(燒灰)
白芷赤芍藥斑猫(以糯米拌炒令米黃為度去頭翅足以上各等分)
右為細末煉蜜和丸如梧桐子大每服空心醋湯下
三丸
芫青丸治狼瘻
芫青(二十枚去頭翅足糯米拌炒令黃色)地膽(十枚去頭翅足糯米拌炒黃色)斑猫
(十枚去頭翅足糯米拌炒令黃色)生犀角屑(如棗大)黑豆黃(五十枚炒熱)
牛黃(半棗大研細)蜈蚣(一枚去足大者炙令燋黃)
右前件六味為末入牛黃研令勻煉蜜和丸如梧桐
子大和服藥隔夜少食每日空心以温水下二丸湏
臾可煮醋漿水薄粥稍稍飲之其瘻有形状皆從小
便中出至心甚虛悶可煮蔓菁菜美食之如壯人隔
日一服人弱隔兩三日一服服藥後瘡瘥蟲盡為度
若瘥仍將息一月藥飲盡湏預合勿使斷絶藥氣
鱗鯉甲散(出聖惠方)治狼瘻
鱗鯉(一兩)鴆鳥嘴(半兩)蝟皮(一枚)犬牙(一分)蜈蚣(一枚)
右件藥入瓦爐子内燒煙絶便以盆合之勿令成灰
候冷研令細以臘月猪脂煉過調敷瘡上日二換之
鼠漏(附論)
夫鼠漏者由飲食不擇蟲鼠之毒因變化入於臟出於
脉稽留脉内而不去使人寒熱其根在胃若旋出頸腋
之間猶浮於脉中而未内著於肌肉而外為膿血者易
療之也
方
黃耆散(出聖濟總錄)治漏鼠
黃耆(剉)白礬(燒灰)附子(炮製去皮臍各半兩)當歸(切焙)防風(一兩)栝
簍根芎藭黃芩(去黑心)狸骨(酒炙)甘草(炙各二兩)大黃
(剉炒)乾薑(炮)露蜂房(炙各一兩)細辛(去苗一兩)斑猫芫青(二味)
(並去翅足糯米炒各五枚)
右為末每服一錢匕空心調温酒調下日再服
狸骨知母散(出千金方)治鼠漏始發於頸無頭尾如鼷鼠
使人寒熱脫肉此得之食鼠毒不去其根在胃狸骨
主之知母為之佐
狸骨知母桂心鱗鯉甲龜殼甘草
雄黃乾薑(各等分)
右治下篩飲服方寸匕日三仍以蜜和内瘡中無不
瘥先炙作瘡炙以藥敷之已作瘡不用炙
狸骨散(出聖惠方)治鼠漏瘰癧寒熱
狸骨(酒炙兩一分)躑躅(炒)龍骨王不留行當歸(切焙)
土瓜根鼠姑(各半兩外臺秘要作鼠粒子)
右為末每服二錢匕食後温酒調下日晚再服一方
有蝟皮無狸骨名蝟皮散
鱗鯉甲散(出聖惠方)治鼠漏發起無頭尾如鼷鼠使人寒
熱脫肉此受大鼠毒不去其根在胃
鱗鯉甲(炙燋)鱉甲(醋炙)甘草(炙)桂(去麄炙)雄黃(研)乾薑
狸骨(酒炙各半兩)
右為末每服二錢匕酒調下日晚再服又法以蜜為
丸内瘡中日一度易之一方無狸骨鱉甲煉蜜和作餅
子量大小貼日二換之
鰻鱺魚丸(出聖惠方)療鼠瘻
鰻鱺魚(四兩炙令燋)野猪皮(四兩炙令燋)瞿麥(一兩)班猫(二十枚去)
(翅首足熬)巴豆(十五枚去皮燋)臘月猪脂(五分)五月五日蟾酥(一箇)
(炙)
右搗野猪皮下篩合諸藥更搗下篩内鰻鱺以膏和
搗千杵平旦未食服如梧桐子大二枚覺者寒熱不
覺暮投明日且一起更服三丸籍稍增之慎勿食煩
悶穀人蟲當從小便出以物盛之屎便視乃有百數
耳不可以見亦大便出此方神驗服百日愈忌猪肉蘆芛
五白膏(一名漏蘆膏出千金方)治鼠瘰癧
白馬屎白牛屎白猪屎白羊屎白鷄屎
(各一升)漏蘆(二觔)
右各於石上燒作灰研絹篩之以猪膏一升三合煎
亂髮一兩半令極沸蘆消乃内諸末微火上煎五六
沸藥成去瘡痂以鹽湯洗新帛拭乾然後敷膏洗無
痂猶湏洗日再若着膏當以帛褁上勿令中風冷神
驗外臺秘要有藁本二觔
療鼠瘻方(出肘後方)
山龜殼(炙)桂心雄黃乾薑狸骨甘草(炙)
右等分為散飲服方寸匕日三蜜和内瘡中無不愈
先炙作瘡後與藥良忌生葱海藻菘菜
松脂煎療鼠瘻
松脂硫黃狼毒(各二兩)猪腦(一具)白歛(二兩)
右熬猪腦取汁狼毒白歛㕮咀以水三升煮取一升
内腦汁中煎得五合細研硫黃松脂下篩内中攪令
相得綿裹内瘡中七日知二七日病除神效
療鼠瘻方(出肘後方)
石南生地黃雄黃茯苓黃連(各二兩)
右作散敷瘡日再忌猪肉蕪荑
療頸鼠瘻瘰者方
貝母乾薑藁本桂心蜀椒(各一分汁)
右搗下篩先食茱萸一分以酒服一撮忌生葱
赤小豆散(出聖惠方)治鼠瘻及出膿水項強頭底四肢寒
熱
赤小豆(一合炒熟)白歛(一兩)露蜂房(一兩燒灰)蛇皮(二條燒灰)
右為細末每服食前以温調下一錢
死鼠膏(出聖惠方)治鼠瘻
死鼠(一枚中形者)亂髮松脂(二兩)黃丹(六兩炒令紫色)
右件藥用油一觔以文火煎鼠髮候消以綿濾去滓
又入鐺中然後下松脂黃丹以柳木篦攪令勻膏成
於瓷器中盛每月塗貼日二易之
外正膏治鼠漏
死猫兒骨(酒和醋炙一片三寸長)皂莢(去皮子醋炙一挺)木鱉子(去殼)
(生用二七粒)重粉(半錢匕研)
右為末每用三錢匕用米醋熬成膏敷之如一兩日
未效即用温酒調二錢匕服畢衣被蓋出汗即瘥
馬齒莧膏(出聖惠方)治一切癰疽皆是瘡痕根本所患癰
之後膿汁不止冷即是鼠瘻是以漏者急湏療之
馬齒草(五升切)槲白皮(一觔水五升煮取一升清澄)麝香(半臍乾之仍研)
(作末)杏仁(半升油煎令黑搗如膏)
右以甆器貯之合和以三四重帛密繫口病已成瘡
者以泔清淨洗拭乾煎作貼子塗藥貼著瘡上日三
易若未作瘡如作瘰癧子者以艾一升薑黃如棗大
乾漆如棗大末之釡月下土三味並末和艾作炷炙
三七壮
馬靈丹
烏魚骨(二錢半)狗脊(二錢半)輕粉(二錢半)銅綠(二錢半)
右用成日姓人不犯紅日搗為末竹紙包就大效
斑猫散(出聖惠方)治鼠瘻著頸生小者如杏大者如杯
斑猫(十枚去頭翅足糯米拌炒令黃色)牡丹(三分)海藻(一兩洗去醎味焙乾)
右為末每日空心及夜臥時以葱白湯調下半錢病
根當於小便中出加魚脬利後只得喫粥一方有牡
蠣無牡丹酒調服忌蒜
仙人曉散(出聖濟總錄)治鼠漏
黑猫(死者取骨一兩焼灰存性)甘草(炙為末三分)麝香(别研半分)
右研細分作六服每服臨卧時温酒調下
療鼠瘻諸惡瘡方
苦參(三觔)露蜂房(三兩)麫(二升)
右以水三斗漬藥三宿去滓黍米二升釀熱飲日三
一方得蝟皮一具
又方治老鼠瘡久不瘥
用臘月八日醋浸川烏五箇五月初五日午時烏頭
切作三十五塊與同醋浸三十五日却用三味
胡椒(三十枚)麥門冬(三十粒)川烏(搗爛為末)
右為末黃蠟為丸忌用鐡器用黃丹用丙午日合黃
蠟為丸鼠糞大右卧左點左卧右點之即可
死蛇鼠膏治鼠瘻(方見本門蟻瘻類)
槲皮煎治鼠瘻(方見本門蟻瘻類)
猫腦骨散(出聖惠方)治鼠瘻(方見本門諸瘰癧類)
半夏膏(出聖惠方)治鼠瘻
半夏(一兩搗羅為末)鯸鮧魚脂(一兩煎肥者)
右一處調如膏旋取塗瘡上
狐頭散(出聖惠方)
野狐頭(一枚炙令黃)狸頭(一枚炙令黃)
右搗為末漿水洗拭乾以猪脂調敷之
杏仁塗膏治鼠瘻(方見本門諸瘻方)
治鼠漏瘡方(出聖惠方)
死鼠(一枚中形者)亂髮(如鷄子大一枚)
右臘月猪脂一斤煎二味合消盡濾去滓成膏分作二分
一分稍稍塗瘡一分稍稍酒服之瘥鼠子當從瘡中出良
療鼠瘻方
烏頭(炮)附子(炮合二兩)
右㕮咀著五升淳苦酒中漬之待乾復内苦酒中燥
復内以苦酒浸盡曝令乾搗末酒服方寸匕日三忌
猪肉冷水等
療鼠瘻方
馬齒礬石(燒)真珠粉
右為末厚塗瘡上不過三愈
療鼠瘻方(出肘後方)
礬石(三分燒)班猫(一分去頭足翅熬)
右為細末用酢醬服半匕須臾瘻蟲從小便出
麝香塗方(出聖惠方)療鼠瘻穿穴成瘡痛不可忍
麝香(研)雌黃(研一作䧺黃)
右等分研為末取蝦䗫背白汁和塗瘡孔中日一度
一方用酥和内瘡孔中
治鼠瘻方(出聖惠方)
用糞燒為灰細研敷上
又方(出聖惠方)
用瓠花曝乾搗羅為末敷之
地黃膏(出千金方)治鼠漏瘡瘥後復發及不愈出膿血不止
用不落水猪脂㕮咀生地黃内脂中令脂與地黃足
相掩和煎六七沸其瘡先用桑灰汁洗去惡汁次以
地黃膏敷瘡上日一易之
治鼠漏方(出千金方)
右將蛇腹所呑鼠燒灰末服方寸匕日再不過三服
此大驗但難過耳并敷瘡口中外臺秘要有蝦䗫一
方蝮蛇腹中所呑鼠乾之末敷
治鼠漏腫核痛未成膿者(出肘後方)
用栢葉敷腫上熬䀋著葉上熨之令熱氣下即消
治鼠漏已有口膿血出者(出肘後方)
用白鮮皮煎汁服一升當吐出鼠子愈
治鼠漏腫核痛若有瘡口出膿水者(出肘後方)
用蜘蛛二七枚燒敷良
治鼠瘻
用新鼠屎一百粒以粒收入密器中五六十日杵碎
以敷瘡孔中
又方
用蝮蛇磨著物皆透
治鼠瘻鼠扐齒人瘡
用狸頭骨燒灰敷之
療鼠瘻方
用五月五日核桃搗末先䀋湯洗拭之令乾以末敷
瘡上
療鼠瘻要方(出肘後方)
用柞木皮五升水一斗煮熟去皮煎令汁得二升稍
稍服盡當有宿油出即愈
療鼠瘻久不瘥方
用狼鼠不限多少常作羹粥任喫之必驗
療鼠瘻方兼治螻蛄瘻
用槲葉搗末敷腫上熱炒鹽熨之即消良效
治鼠漏腫核痛若已有瘡口膿血出者(出肘後方)
用牛熱屎傅之日三有蜣蜋出
鷄子塗敷方(出肘後方)治鼠瘻(方見本門諸瘻類)
治鼠漏惡瘡
用蟾酥眉脂以麻油調塗立效
治鼠瘻腫核痛若有瘡口膿血出者(出肘後方)
用猫狸一物料理作羹如食法空心進之鼠子死出
又當生呑其功彌效一方單用猫作羹食之
治卒得鼠瘻有瘰癧未發瘡而速熱者(出肘後方)
用搗烏鷄足并車前
治老鼠瘡久不瘥
用綿絮燒灰或瘡乾用者油調敷如濕乾末掺之
又方
用竈心焦土碎研香油調敷之
班烏散(出衞生家寳)治瘰癧鼠漏
班猫何首烏糯米
右等分同炒令黃色去班猫用二藥為末酒調服取
虫出如鼠能動其病息愈
五靈脂散(出衞生家寳)塗瘡口
治鼠瘻(出本草)
右用死蜣蜋燒作末苦酒和敷之數過即愈先以鹽
湯洗之
治鼠瘻瘡(出本草)
右以通草煎服之磨亦得
療諸毒鼠瘻(出本草)
以玄參又名馥草酒漬飲之
療鼠瘻瘰癧(出本草)
取臘月猪脂調塗之
治鼠瘻
用鷄卵一枚米下蒸半日取出黃炒令黑色先拭瘡
上汗令乾以炒煮鷄子黃内瘡孔中三度即瘥
又方
用堇菜乾為末和油煎成膏摩瘻上三度瘥堇菜野
生非人所種名堇葵葉似折子如米花紫色
螻蛄瘻(附論)
夫螻蛄瘻者由食菓瓜子不避有蟲即便噉食内傷子
腸有毒不去變化所生也始發之時在於頭上狀如蝸
形癮疹而出其根在大腸也
方
荏子桔梗丸(出千金方)治螻蛄漏始發於頸項狀如腫此
得之食瓜菓實毒不去其根在大腸荏子主之桔梗
為之佐
荏子龍骨(各半兩)附子(一兩)蜀椒(一百粒)桂心桔梗
乾薑(外臺秘要作礬石)獨活芎藭(各五分)
右為末以棗十枚合搗醋漿和丸如大豆温漿下五
丸加至十丸
丹參散(出聖惠方)治螻蛄瘻生於項門腫硬疼痛
丹參(二兩)蒴藋根(二兩)甘草(半兩炙微赤剉)秦芁(一兩去苖)獨活(一兩)
牛蒡子(一兩)躑躅花(半)川椒(半兩去日及閉口者微炒去汗)牛膝(一兩)
(去苖)
右㕮咀每服三錢水一中盞煎至六分去滓每日空
心及晚食前服之
桂心丸(出聖惠方)治螻蛄瘻疼痛出膿水
桂心(一分)黃耆(半兩剉)礬石(鍊子者一分)芎藭(一分)大黃(半兩剉碎)
(微炒)烏喙(半兩炮去尾)川椒(一百粒去日及閉口者微炒去汗)虎脛骨(半兩)
(塗用炙黃)
右為細末煉蜜和丸如菉豆大每日空心及晚食前
以温漿水下二丸
長亭散(出聖惠方)治螻蛄瘻
亭長(六枚去頭足翅糯米拌炒令黃色)川大黃(半兩剉碎微炒)細辛(半兩)桂
心(一分)鱗鯉(一兩炙令黃)楓樹中蟲糞(三指撮)
右為細末每日空心温酒調下一錢晚食前再服
馬齒莧膏治螻蛄瘻(方見本門諸瘻類)
治螻蛄瘻(出聖惠方)
用槲葉燒灰細研右以泔别漬槲葉取汁洗瘡拭乾
内少許灰於瘡中
蜂瘻(附論)
夫蜂瘻者由飲食勞倦渴乏多飲流水即蜂毒不去變
化所生也如發之時其根在頭瘰癧三四處俱腫潰生
瘡狀如癰形瘥而復生其根在脾也
方
雄黃黃芩散(出千金方)治蜂漏如發於頸瘰癧三四處俱
相連以潰此得之飲流水中有蜂毒不去其根在脾
雄黃主之黃芩為之佐
雄黃黃芩(各一兩)蜂房(一具)鱉甲茴香吳茱萸
乾薑(各半兩)蜀椒(三百粒)
右治下篩敷瘡口上日一度十日止外臺秘要無雄
黃黃芩
五香散(出聖惠方)治蜂瘻發於頸項累累相連腫痛
沉香(一兩半)丁香(一兩)木香(一兩半)薰陸香(二兩半)川升麻
(一兩半)連翹(二兩半)麝香(一分細研)
右件藥搗細羅為散同研藥令勻每服一錢以水一
中盞煎至六分每空心及晚食前温服
露蜂散(出聖惠方)治蜂瘻有頭
露蜂房(一枚)鱉甲(一分)吳茱萸(一分)川椒(三百粒)乾薑(一分)雄
黃(一分細研)
右為細末研入雄黃以生油調塗瘡口上日三度用
之
皂莢丸(出聖惠方)治蜂瘻生於項間三五相連如彈子腫
赤疼痛
皂莢(八兩四兩搥碎以新汲水二升浸一宿搗絞取汁四兩去皮以酥一兩塗炙令黃燋)牛
蒡子蝸牛牽牛子(微炮以上各兩半)
右為細末取前皂莢汁於銀器中漫火熬至一升以
未入藥味更熬令可丸即丸如梧桐子大每服二十
丸以黃香湯下每日空心及晚食前服
索豆散(出聖惠方)治蜂瘻
索豆(二兩炒熟)白歛(一兩)牡蠣(一兩燒灰)
右為細末每服以温酒調下一錢日三服
治蜂瘻方(出聖惠方)
用人屎蛇蛻皮灰臘月猪脂和敷之一方有麝香
蜂窠膏(出聖惠方)治蜂瘻
用蜂窠燒灰炙黃為末亦可用臘月猪膏和敷孔中
一方療鼻内肉外查瘤膿血出者是蜂瘻方單用蜂
房炙燋為末酒調一錢服粥飲調亦得空心日一服
蜂瘻初生狀如桃而痒掻之則引大如鷄子如覆手者
(出聖惠方)
用熬鹽熨之三宿四日瘥不瘥至百日成瘻其狀大
如四五子石廣三寸中生蜂作孔乃有數百以石硫
黃隨多少燃燭燒令汁出著瘡孔中湏臾間見蜂數
十蜂盡瘥
又方(出聖惠方)
用死蜣蜋燒為灰細研醋和塗之
又方(出聖惠方)
用鵶頭燒灰細研敷之
蚍蜉瘻(附論)
夫蚍蜉瘻者因寒腹中臚脹所得寒毒不去變化所生
也始發之時在其頸項使人壮熱若傷寒有似疥癬瘻
瘻孔出其根在肺也
方
礬石防風散(出千金方)治蚍蜉漏始發於頸初得如傷寒
此得之食中有蚍蜉毒不去其根在腎礬石主之防
風為之佐
礬石防風知母雄黃桃白皮乾地黃
獨活青黛班猫白芷松脂(一作白脂)芍藥
海藻當歸(各一分)白术蝟皮(各四分)蜀椒(一百粒)
右治下篩每服一錢日三服外臺秘要無礬石防風
礬石散(出聖濟總錄)治蚍蜉瘻始發在項如患傷寒此因
喫食中蚍蜉其根在腎可皆治之
白礬(燒令汁枯半兩)李白皮桃白皮獨活(去蘆頭)知母
生乾地黃雄黃(研令一分)蝟皮白术(各三分)青黛(研)
斑猫(去足翅糯米炒)白芷桐皮蜀椒(去目并閉口炒出汗一百粒)
芍藥海苔當歸(焙各一分)
右為細末每日空心温酒調下一錢日三
桃白皮散(出聖惠方)治蚍蜉瘻發於頸上初得壮熱後却
成瘡出膿水疼痛
桃白皮(半兩剉)川大黃(半兩剉碎微炒)知母生地黃乾(半兩)
雄黃(一分細研)蝟皮(一兩炙令黃)獨活(半兩)青黛(一分細研)川椒(一百)
(粒去目及閉口者微炒去汁)白芷(一分)松脂赤芍藥(一分)海苔(一分)
右為細末都研令勻每日空心及晚食前温粥調下
一錢
治蚍蜉瘻(出聖惠方)
龜膽(三枚)犬牙(三枚炙令黃)琥珀(半兩)虺蛇頭(一枚炙令黃)雄黃
(半兩細研)猪牙(三枚炙令黃色)
右為細末以醋和勻敷瘡一宿神驗
赤小豆散(出聖惠方)治蚍蜉瘻(方見本門鼠瘻類)
蠐螬瘻(附論)
夫蠐螬瘻者由恐懼愁憂思慮哭泣不止餘毒變化所
生也始發之時在頸項無頭尾如棗核或移動皮中使
人寒熱心懣其根在心也
方
礬石白术散(出千金方)治蠐螬漏始發於頸下無頭尾如
棗核塊累移在皮中使人寒熱心懣得之因喜怒哭
泣其根在心礬石主之白术為之佐
礬石白术空青當歸(各三分)細辛(一兩)蝟皮(一作)
(乾蝟肉)斑猫枸杞(一作根)地膽(各一分去翅足)乾鳥腦脂(二七)
(豆許)
右治下篩以酢漿服方寸匕日三病在上側轉卧在
下高枕卧使藥下流忌生菜桃李雀肉生血物
玄參散(出聖惠方)治蠐螬瘻結核腫痛
玄參(二兩)川升麻(二兩)獨活(二兩)漢防風(一兩)甘菊花(一兩)連
翹(三兩)犀角屑(半兩)川大黃(半兩剉碎微炒)
右㕮咀每服四錢水一中盞煎至六分去滓每於食
前温服
空青散(出聖惠方)治蠐螬瘻發於頸如棗核在皮中不能
消散結腫痛疼
空青(三分燒過細研)當歸(三分)細辛(三分)枸杞根(三分)蝟皮(三分炙令)
(黃)乾鳥腦(三分豆大)斑猫(一分糯米炒米黃為度去頭足翅)地膽(一分以糯)
(米拌炒米黃為度去頭翅足)
右為細末每於食前以温漿水調下一錢
神驗犀角丸(一名甘草丸)治蠐螬瘻(方見本門熱毒類)
又方(出聖惠方)
蝸牛殼(一兩以牛乳半升炒金細研)川大黃(三分搗為末)
右為細末每日空心以温酒調下一錢即於大便中
瀉出惡物
蜉疽瘻(附論)
夫蜉疽瘻者因慮結馳思往反變化所生也始發之時
在於頸亦在腋下如兩指無頭尾使人寒熱欲嘔吐其
根在膽也
方
商陸散(出聖惠方)治蜉瘻或生於頸或發於腋腫硬如指
久即穿潰有膿
商陸(一兩)曾青(二分細研)黃芩(一兩)防風(一兩去頭)白礬(一兩燒令汁盡)
人參(一兩去蘆頭)小薊根(一兩)石膽(一分細研)甘草(一兩炙微赤剉)雌
黃(一兩細研)赤芍藥(一兩)白芷(一兩)桂心(一兩)知母(一兩)桔梗(一兩)
(去蘆頭)雄黃(一兩細研)狸骨(一兩炙令黃色)銀星礬石(一兩燒赤醋淬七遍)
地膽(一分去頭足翅糯米拌炒令米黃)斑猫(十枚去頭足翅糯米拌炒令米黃)
右為細末入研了藥更研令勻每日空心及晚夜臨
卧時以淡醋調下一字三十日知愈七十日平復甚
者百日無復所苦凡服藥寧從少起過度即令人淋
瀝淋則减服之
地膽甘草散(出千金方)治蜉疽漏始發於頸如兩指使人
寒熱欲卧此得之因思慮憂懣其根在膽地膽主之
甘草為之佐
地膽雄黃乾薑續斷石决明菴䕡根
龍膽(各三分)細辛(二分)大黃(半分)甘草(一分)
右治下篩傅瘡上日四五度古今錄騐無雄黃有硫
黃外臺秘要無甘草生菜一方無雄黃有石中黃子
治浮疽瘻穿潰出膿水不止方(出聖惠方)
雄黃(一分細研)白礬(一分燒灰)龍膽(三分去蘆頭)細辛(半兩)川大黃
(半兩)地膽(半兩糯米拌炒令黃為度)石决明(一分細研)續斷(一分細研)菴䕡
根(一分)
右為細末以敷患上日四五度用之
犀角散(出聖惠方)治浮疽瘻發于頸腋大如兩指結硬四
肢寒熱
犀角屑(一兩)木通(一兩半剉)赤芍藥(一兩半)柴胡(一兩半去苗)桔
梗(一兩半去蘆頭)連翹(一兩)枳殼(一兩半麩炒微黃去穰)惡實(一兩炒黃色)
甘草(三分半炙微赤剉)
右㕮咀每服四錢水一中盞煎取六分去滓每於食
前温服之
犀角丸(出聖惠方)治浮疽瘻
犀角屑(一分)小蛵(一分微炒令黃)甘草(一分炙微赤剉)黑豆(半合炒熱去皮)
右為細末煉和如菉豆大每日空心以温酒調下三
丸至三日小便内當下惡物此是病出盡即自止如
末止即不得住藥無不神效
瘰癧瘻(附論)
夫瘰癧瘻者因強力入水以坐濕地或緣沭浴汗入頭
中流在頭上之所生也始發之時在其頭項常有膿水
使人寒熱其根在腎也
方
雄黃芍藥丸(出千金方)治瘰癧漏始於頸有根初若痛令
人寒熱此得之因新沭濕結發汗流於頸所致其根
在腎雄黃主之芍藥為之佐
雄黃芍藥茯芩續斷乾地黃空青
礬石乾薑桔梗蜀椒桐皮虎腎(一作虎脂)
狸肉烏腦斑猫(各一分)附子(一兩)
右為末丸如大豆大酒服十丸日二忌猪肉冷水生
葱蕪荑生菜生血物及酢物
露蜂房丸(出聖惠方)治瘰癧瘻發於頸項腋多頭作孔常
出膿水
露蜂房(一兩)續斷(一兩)礬石(一兩泥褁燒半日)犀角屑(半兩)空青
(半兩燒過細研)雄黃(一分細研)桔梗(半兩去蘆頭)狸頭(一枚燒為灰)麝香
(一分細研)川大黃(一兩剉碎微炒)斑猫(一兩以糯米拌炒米黃為度去頭足翅)
右為細末令勻煉蜜和搗二三百杵丸如菉豆大每
於食前以粥飲下一丸
蝪蜥丸(出聖惠方)治瘰癧瘻
蜴蜥(一枚多熱)芫青(五十枚去頭足翅以糯米拌炒令米黃為度用)麝香(一分細研)
犀角屑(三分)斑猫(二十枚去頭翅足以糯米拌炒令米黃為度)地膽(三十枚去)
(頭翅足以糯米拌炒米黃為度)黑豆黃(三分)甘草(三分炙微赤剉)
右為細末以粟米飯和丸如菉豆大每日空心以酒
下一丸一百日效
又方(出聖惠方)治瘰癧腫破成瘻宜用此方
麝香(一分細研)胡粉(一兩)黃丹(一兩微炒)
右件藥都研令勻取煖漿水淨洗瘡用軟帛拭乾以
蜜調攤於故帛上貼日二換之
蛇床子膏(出聖惠方)治瘰癧瘻作數孔
蛇床子(三兩末)黃蠟(二兩)亂髮灰(半兩細研)大麻油(四兩)
右以文火養油煎蛇床子十數沸濾去滓次下髮灰
并蠟熬成膏旋取攤於帛上貼之
治瘰癧成瘻(出聖惠方)
砒霜(半兩)粉霜(半兩)
右為細末麫和丸如大豆大安在癧子頭著麫糊紙
子封著候癧子出便以生肌膏貼之
治瘰癧瘻横闊作頭狀若杏仁形一作瘰瘰方(出千金方)
用雄鷄屎燒灰臘月猪膏和敷之
莨菪子方(出聖惠方)治瘰癧瘻
用以莨菪子三兩淘去浮者炒熟用醇醋一升浸一
宿曬乾用入酒漬一宿又曬乾重以酒半升淨洗又
曬乾每日空心取三指撮以井華水下服之服後食
三五起飲壓之十日瘥
楸葉煎(出聖惠方)治療瘰癧瘻瘡神方
用秋分前後平旦令人持囊袋于枝上摘葉内袋中
秤取十五觔水一石淨釡中煎取三斗又别換鍋煎
取七升換鍋煎取二升即成煎内不津器中凡患者
先麻油半合蠟一分酥一粟許同消如面脂又取杏
仁七粒生薑少許同研令細米粉二錢同入膏中攪
令勻先塗瘡上經二日來乃拭却即以篦子勻塗楸
葉煎滿瘡上仍用軟帛褁却二日一度拭却更上新
葉藥不過五六上已作頭便生肌平復未穴者即内
消瘥後湏將理半年以來採葉又煎合時禁孝子婦
人僧人鷄犬見之
療鼠瘻瘰癧身熱方
用臘月猪膏正月鼠頭燒令作灰以膏和敷之愈若
不瘥者瘰癧右炙右肩頭三指度以下指炙炷皆如
鷄子大良若不能堪者可如中黃亦可已試有良驗
白花蛇散(出危氏方)治九漏瘰癧生項腋之間寒熱作或
不痛
白花蛇(酒浸去皮骨焙乾二兩)生犀角(半錢)青皮(半兩)
右為末每服二錢膩粉半錢研勻五更糯米飲下己
時下惡物十日再一服忌食發風熱物已成瘡一月
效後用如聖散補之
海藻(洗)石决明(煆)羌活瞿麥
右各等分為末米飲下二錢日三
治瘰癧痔瘻瘡(出本草單方)
以蟾蜍糞油調敷之
治瘻瘡根結核瘰癧毒腫(出本草單方)
以射干塗肉四畔漸漸近瘡習習逐病至骨瘡若有
熟膿及黃水出者塗之若無膿水有生血及傷肉破
即不可塗即殺人
治瘰癧鼠瘻(出本草單方)
右以夏枯草初生嫩時採之湏浸洗淘去苦水作菜
食之
治瘰癧瘻瘡及風頑疥瘙(出本草單方)
以鼈甲炙燒酒浸服之
治癰瘡腫瘻繫結等(出本草单方)
以山慈菰根醋摩敷之
治瘰癧成瘻孔者(出本草單方)
右取露蜂房二枚炙末臘月猪脂和塗孔上瘥
治瘰癧五痔瘻癯瘤瘡根惡腫(出本草單方)
右以石黃空青桂心並四兩乾薑一兩為末鐡片闊
五寸燒赤以藥置鐡上用甆碗以猪脂塗碗底藥飛
上得冷即開如此五度隨瘡孔大小以藥如兒屎内
孔中麫封之三度根出也無孔者鐡皮内之
轉脉瘻(附論)
夫轉脉瘻者因飲酒大醉夜卧不安多驚欲嘔轉側失枕
之所生也始發之時在其頸項脉轉身如振使人寒其
根在於小腸也
方
斑猫白芷丸(出千金方)治轉脉漏始發於頸濯濯脉轉苦
驚愓身振寒熱此得之因驚卧失枕其根在小腸集
驗方以班猫主之白芷為之佐
斑猫白芷綠青大黃(各三兩)升麻鍾乳
甘草防風地膽續斷麝香礬石(各一兩)
人參當歸桂心(各二兩)白术麥門冬(各一兩)
右為末蜜丸如大豆大酒服十丸日三勿食菜慎房
室百日外臺無大黃桂心麥門冬白术鍾乳
斑猫丸(出聖惠方)治轉脉瘻發於頸腫痛寒熱出膿水
斑猫(一分以糯米拌炒黃為度去米頭足翅)人參(三分去蘆頭)地膽(一分以糯)
(米炒黃去翅足)當歸(三兩)川升麻(三分)麥門冬(去心一分焙)白术(三分)
川大黃(三分微炒)鍾乳粉(三分)桂心(三分)甘草(一分炙微赤剉)防風
(半兩去蘆)續斷(三分)麝香(一分)白礬(一兩燒汗盡)
右為細末米後入研了藥令勻煉蜜搗三二百杵丸
如梧桐子大每服以酒下十丸日三服
連翹散(一名連翹丸出聖惠方)治轉脉瘻發於頸項寒熱有膿
(方見本門瘰癧寒熱類)
漏蘆膏(一名五白膏出聖惠方)治轉脉瘻(方見本門鼠瘻類)
風瘻(附論)
夫風瘻者由風邪在結脉結聚所成或得諸風不即瘥
變作瘻也其得風者是因瘡遇冷膿汁不盡乃成也其
風在經脉者初生之時其狀如腫有似覆手搔之則皮
脫赤汁出乍腫乍减漸漸生根結實附著骨間不知首
尾後潰成瘻若至五十日不消不潰變成石腫名為石
癰久久不治令人寒熱惡氣入腹絶悶刺心及咽項皆
腫不治者死也
方
神效斑猫丸(出聖惠方)治風瘻赤腫出膿汁不止
斑猫(一分去頭足翅以糯米拌炒令米黃為度)連翹(三兩)玄參(三分)烏蛇(三分)
(去皮骨酒浸一宿炙令黃)漏蘆(三分)荏子(三分)空青(三分細研燒過)川大黃
(一兩剉碎微炒)牛蒡子(一兩半微炒)黑豆黃(一分)
右為細末入空青研令勻煉蜜和搗三二百杵為丸
如菉豆大每日空心及晚夜卧時以温酒下五丸漸
加至十丸
露蜂房膏(出聖惠方)治風瘻消腫化膿(方見本門諸毒類)
槲皮散(出聖惠方)治風瘻出赤水腫痛
槲皮(炙分黃)玄參(一分)蟬殼(五枚)苦參(一分剉)斑猫(二七枚去頭翅)
(足糯米拌炒令米黃為度)白殭蠶(四十九枚微炒)
右為細末每日空心以鹽茶調下二錢良久以鹽茶
投之小便内當取下惡物
赤豆小散治風瘻結腫常出惡膿水(方見本門諸毒類)
松脂煎治風瘻(方見本門諸毒類)
蜂窠膏治風瘻結腫常出惡膿水(方見本門諸瘻類)
蟻瘻(附論)
夫蟻瘻者由飲食有蟻精氣毒入五臟流出結脉多着
頸項濈濈生瘡微腫核細而乃遍於身體也
方
鱗鯉甲散治蟻瘻
鱗鯉甲(二兩炙令黃色)礬石(一兩泥褁炒半日)赤足蜈蚣(二枚炙令黃色)
雄鷄膍黃皮(一具炙乾)
右為末以三年好醋調敷於瘡上
治蟻瘻
雄黃雌黃(各等分)
右件藥研細敷瘡上
死蛇鼠膏治蟻瘻鼠瘻
用死蛇腹中鼠取臘月猪脂煎候燋去滓敷之一方
用死鼠燒灰為末敷瘡亦可
又方
用大鮆鮓燒耕犛土令赤以苦酒浸犛土時合壁土
令熱以鮆鮓着壁土展轉令熱敷瘡上
鱗鯉甲膏治蟻瘻
用鱗鯉甲二七枚燒末以猪膏和敷瘡上鯉魚鱣甲
赤可用之
又方
用半夏一枚搗末鴨脂和敷瘡上一方無鴨脂以水
調敷之
又方
用雄鷄糞燒為灰細研敷瘡日三度用之
鯷&KR3986;塗敷方治蟻瘻
用鯷&KR3986;燒灰研細以醋調如糊塗敷瘡上日三度立
即瘥
又方
用螻蛄以酒研細塗敷瘡上日三五度即瘥
除蟻瘻
用水蘇挼碎敷之
治蟻瘻孔容針亦有三四孔者方
用蝟皮蝟肝蝟心燒灰為末酒服一錢匕一方炙黃
為末服之
治蟻瘻惡瘡
右取黃褐候鳥五味淹炙食之鳥形如鳩綠褐色聲
如小兒吹竽
冷瘻(附論)
夫冷瘻者亦是謂得心風冷久不瘥因成瘻膿汁不絶
故為冷瘻
方
生肌丁香膏治冷瘻瘡及瘰癧瘻疼痛
丁香(三分)没藥(三分)安息香(三分)麝香(一分研細)當歸(三分)乳香
(三分細研)附子(三分去皮臍)白芷(三分)桂心(三分)雄雀糞(四十粒)蕪
荑仁(二分)黃丹(三分微炒)麻油(一觔)
右件藥都細剉入油以漫火煎候白芷黃燋色去滓
入黃丹更微煎攪勿住手膏成牧於不津器中頻取
貼之一方無香白芷
外硃膏治冷瘻及諸瘻瘡
丹砂(三分細研)川大黃(一兩)雄黃(二兩細研)苦參(一兩)黃連(一兩去鬚)
莽草(三分)䕡茹(一兩)礬石(三兩細研)硫黃(三分細研)
右件藥剉入臘月猪脂一升二合以漫火煎黃連等
藥燋絞去滓下丹砂雄黃礬石硫黃末更煎攪勻入
甆合盛取旋貼
雄黃膏治積年冷漏黃水不止
雄黃硫黃(研細各一分)頭髮黃蠟(各半兩)
右用麻油二兩煎熬頭髮鎔盡去滓次入雄黃硫黃
碎片黃蠟浸火上桑枝頻攪為膏攤生絹貼用藥先
以赤耳草頭煎湯洗或露蜂房白芷煎湯常洗常貼
易
青黛散治多年冷瘡瘻
青黛(一分細研)麝香(一分細研)莨菪子(一分)䕡茹(一分)
右為末都研令勻用一捻内瘡孔中更以後用雄黃
膏貼之
治冷瘻及諸瘻瘡(出聖惠方)
蜣蜋(三枚)麝香(一錢研細)松脂(一兩)乾膽(一枚)
右為細末入蜜少許和捻作餅子先淨洗瘡上貼以
瘥為度
治冷瘻及骨疽瘡一切癬數年不瘥者(出聖惠方)
附子(一分生用為末)硫黃(半分細研)膩粉(一分)
右件藥都研勻以生油調塗之甚切效
治冷瘻及諸瘻瘡(出聖惠方)
皂莢(一兩)藜蘆(一兩)
右件藥都燒為灰細研漸漸敷之
又方(出聖惠方)
硃砂(一分)砒黃(一分)
右件藥同研合細以粳米飯和丸如麻子大填入瘡
口内旬日便瘥
乳香丸(出仁濟直指方)治泠漏
白淨滴乳香(一分)牡蠣(半分)
右為細末雪糊糕丸麻子大每服三十丸道地川白
薑生用煎湯空心送下
久瘻(附論)
夫久瘻者是諸瘻連滯經久不瘥或暫瘥後復發或移
易三兩處更相應通故為久瘻也
方
五方帛膏(出聖惠方)治積年瘻瘡及一切惡瘡救急者
五方帛(炙一分)亂髮(二兩洗令淨)黃芩(一兩)紫苑(洗去苖土)莨菪
子倒釣棘針乳香(二兩)石鹽(一兩)黃蠟(二兩)麝香(一兩)
(細研)黃丹(七兩)胡粉生麻油(一升)松脂(一兩與乳香着油同搗)水
銀(一兩并胡粉點少水研令星盡用)
右件藥各搗研就先將油入鐺中鍊烟少出即下五
方帛亂髮用武火煎髮帛消盡後下黃芩等四味良
久下松脂乳香二味又攪良久下麝香黃蠟又熟攪
次下黃丹胡粉石鹽水銀又微用火急攪勿住手取
一碗泠水點着硬即收之每用攤放帛上貼日二三
換之
截疳散(出瘡科精要)治年深疳瘻瘡
黃連(半兩)白歛白芨黃丹(各一兩)輕粉(一錢)龍腦
麝香(各半錢别研)蜜陀僧(一兩)
右為細末和勻乾掺或捻上以膏貼之
生肌散(出濟生拔萃方)
寒水石(剉)滑石(一兩)烏魚骨龍骨(各一兩)定粉蜜
陀僧白礬(灰)乾胭脂(各半兩)
右為極細末乾掺用之
黃耆丸治漏瘡連年不瘥出膿水不止
黃耆(剉)牡丹皮(各三分)犀角(鎊)甘草(炙剉各一兩)玄參
惡實(炒)木通(剉各一兩半)
右為末煉蜜和丸如梧桐子大每服二十丸空心酒
温送下晚再服之
治久瘻核易三數處皆生瘡孔者(出聖惠方)
烏蛇(一兩半酒浸去皮骨炙令微黃)蒺莉子(三分)曲頭棘針(半兩)馬齒
莧(三分墻上者)頭髮(半兩燒灰)雄黃(一分細研)緋帛(半兩燒灰)
右件都搗研為末以酒調下内瘡中看乾即更著以
瘥為度
平肌散(出仁濟直指方)治漏瘡久不合露乾則用
老狗頭骨露蜂房生髮(各存性燒一分)新桑白皮(半分)
右為細末入麝香少許輕粉津唾調敷乾則掺
露蜂房散(出仁濟直指方)治久年漏瘡或暫瘥復發或移於
别處
多孔露蜂房(炙黃三分)穿山甲(炙燋)龍骨
右末入麝香以臘月猪脂調敷濕則掺
治久瘻移易三數處皆生瘡孔者(出聖惠方)
蝙蝠糞(一兩半)白殭蠶(半兩)雄蠶蛾(半兩)乳頭香(半兩)蜀茶
末(半兩)
右為細末敷瘡上以瘥為度
久漏方(出仁濟直指方)
右用九孔蜂房炙黃為末臘月猪脂研敷候收汁以
真龍骨降真香節細末入些乳香研瘡上敷之
又捷效方(出危氏方)
用信石新瓦上火煆過為末以津液潤紙探子醮少
許推入瘡孔内如瘡孔多不可齊上藥免使害人
烏藥膏(出聖濟總錄)治諸漏久不瘥
烏藥(二兩末)猪膽(三枚)
右以膽汁和烏藥末令勻以薄綿褁内瘡口日三五
度
神助散(出危氏方)治瘻瘡十餘年不瘥
㯽榔黃連(去鬚)
右為細末先活鱔魚一條擲於地候鱔因盤屈以竹
鍼五七枚貫之覆瘡良久取視當有白蟲數十如鍼
着鱔上取去復覆之如此五六度即已用藥量多少
覆之一方敷藥明日以乾艾作湯投白湯三二錢洗
不一月全愈盖老人血氣冷必候艾力以佐陽而艾
性亦能殺虫凡瘡一月虫蠕動氣血亦隨之故瘡不
可即合則結痛實虫所為
治瘻瘡多年不瘥出於胷前或脇肋脚脛間者無不效
方(出聖惠方)
用江淮多年破船上泥縫脂灰不限多少搗羅為末
以鷄子清和作團用炭火燒令通赤待冷准前團燒
之如此三徧即搗細羅末入麝香蜂窠膏治久瘻生
九孔者(方見本門蜂瘻類)
又方(出聖惠方)
用梔子燒成灰細研以羊髓調塗之
治遠年漏瘡黍葉褁敷方
用黍葉爛搗褁敷瘡上日三度
又方
用栝樓根搗羅為末塗敷瘡上日三五度
殭蠶塗敷方治遠年漏瘡不瘥
用殭蠶炒搗為末塗敷瘡口以熟艾作炷炙之痒痛
初惡膿出後清血出便用蠶末塞瘡内以帛褁定
三竒散(出衛生家寳)治漏瘡久不生肌臭爛不可治
麒麟竭黃連白礬(各半兩)
右為末敷於瘡上用膏藥寬貼之
蜣蜋丸(出衞生家寳)治惡漏瘡經久不瘥惡肉内潰
蜣蜋虫(自死者一分燒灰)巴豆(一錢去殼燒灰微存性)
右碾細以津丸如麻子大内一丸入漏瘡孔内
治漏瘡成孔子膿水淋漓經時不瘥用之立驗(出衛生家寳)
降真香(三兩)雄黃(一兩有泥土者研水飛過)躑躅花(半兩)麝香(少許别研)
右為末用紙撚子蘸上藥任瘡竅中痛即止
治漏腮膿水淋漓不止(出衛生家寳)
右用猪蹄殼用鹽泥固濟燒為灰末以麻油輕粉調
塗瘡口三兩上即瘥
普濟方卷二百九十三
