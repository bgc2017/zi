普濟方卷二百一明周王朱橚撰
霍亂門
總論
霍亂有三名一名胃反言其胃氣虚逆反吐飲食也二
名霍亂言其病揮霍之間便致撩亂也三名走哺言其
哺食變逆者也診其脉來代者霍亂之脉代而絶者亦
霍亂而轉筋蓋由冷氣入於筋故也足三隂三陽之筋
起於足指手之三隂三陽之筋起於手指並循絡於身
夫霍亂大吐下之後隂陽俱虚血氣虚極則手足逆冷
而榮衛不理冷摶於筋則筋為之轉冷入於足之三隂
三陽則脚筋轉入於手之三隂三陽則手筋轉隨冷所
入之筋而轉由邪冷之氣擊動其筋而移轉也經曰足太
陽下血氣以日少則善轉筋善踵下痛者是氣少則易
虚虚而風冷乘之故也診其左手關上脉肝也沉為隂
陽實者肝實也實由擊動轉筋左手尺中名神門以後脉
足少隂經也浮為隂陽虚者病若轉筋霍亂之後煩躁
卧不安者由吐下之後腑臟虚極隂陽未理血虚氣亂
故血氣之行未復常度内乘於腑臟故煩躁而不得安
卧也人生禀命以五臟為主夫臟者即是五行内為
五行外為五味五行五味便宜扶抑所以春夏秋冬逆
調理之食啖不可過度凡飲食於五臓相尅者為病相
生者無他經曰春不食辛夏無食醎季夏無食酸秋無
食苦冬無食甜此不必全不食但慎其太甚耳諺曰百
病從口生盖不虚也四時昏食不得太飽皆能生病從
夏至秋分忌食肥濃然熱月人自好冷食更無肥濃無
食菓菜無節及逐飡眠卧冷水洗浴五味更相尅臟雖
欲無病不可得也所以病故人自作之非關運也書曰
非天夭人人中自絶命此之謂也隂陽二氣擁而反
戾揮霍之間變成吐利此名霍亂輕者脚多轉筋甚者
遍體轉筋夏月伏暑亦令人吐痢傷寒亦令人吐痢當
察其由施以治法大抵霍亂脉表浮洪者可治脉表微
而遲氣少不語者不可治乾上坤下其卦為否陽隔
隂而不降隂無陽而不升此否之所以痞而不通也人
具此隂陽揮霍亂變結摶於中卒然或瀉而不吐或吐
而不瀉大抵心腹攪悶煩痛其視天地不交之否異乎
否乎霍亂之證心腹卒痛嘔吐下痢發熱憎寒頭痛眩
暈先心痛則先吐先腹痛則先瀉心腹俱痛則吐瀉俱
作甚則轉筋頽頓特反掌間盖陽明屬胃以養宗筋暴
吐暴下津液驟亡宗筋失其所養故亦手急甚則舌卷
縮囊危甚風燭矣然亦何以致此哉曰胃伏暑毒露卧
早濕當風取凉風冷邪氣入於腸胃加以嗜好肥腥飲
啖生冷居處不節激而發焉於是邪正相干中脘節閉
氣不得通吐痢暴作所謂脾受賊邪水來勝土者此也
治法藿香正氣散加藿香生薑為主不惟可以溫散風
邪亦可以調理吐瀉其若傷暑所致未可遽投香薷散
沉泠之劑自合先治中脘如二陳湯橘皮半夏湯等次
則以香薷溫服散暑解煩昧者渾為脾胃虚冷遽用人
參白术訶子肉豆蔲之屬以壯胃澁腸不思風冷未散
輙以參术訶蔲攔補寒邪邪氣得之愈盛愈作縱得淹
延或下痢或久瀉或腹脹虚浮或中滿不食變證將百
出矣抑猶有說焉濕霍亂死者少乾霍亂死者多許仁
則嘗有是言矣盖謂所傷之物因吐痢而出泄泄盡則
止猶可幸免若上不得吐下不得痢所傷之物擁閉正
氣關隔隂陽燥攪喘脹其能生乎則知揮霍逆亂如人
被髮交爭必有以俟之可也古方用來復丹正取疎利
之意但多則太溫莫若薑湯下蘇感丸為愈霍亂氣息
少力不欲言者不治又曰治嘔吐莫先於助胃既助
胃而復嘔吐者中脘挾風寒也治喘𠻳莫先於調肺既
調肺而復喘𠻳者風寒在表或在裏也瀉痢之疾固腸
澁下終不作效非腸胃間留畜風寒邪氣之所致乎故必
隨其感受解散於其先則某病某藥庶乎其對證矣解
散風寒不換金正氣散為上其間增益則青皮官桂良
薑乾薑撮用最良若欲其清解則紫蘇荆芥柴胡乾葛
等藥酌量可也惟暑亦然每每隱伏作病或為焦煩或
為腸痛或泄痢不止暑中類多有之治霍亂倉卒之
症宜於臍中灼艾及用蓼花一把煎湯泡洗次投以薑附
理中湯之類其脉洪大者易治脉微腎縮舌捲者難治
又有霍亂而不吐者類吐不吐類痢不痢頃刻之間便致
悶絶當多灌鹽湯引其必吐宿食飱盡然後以嚴氏加
減理中湯治中湯欵調之既愈之後煩熱多渴者以麥
門冬湯調之凡諸霍亂忌與米食飲胃中得米即吐
不止但與厚朴葛根飲若冬瓜葉飲但沾漬咽㗋而不
可多與若服湯時隨服吐者候吐定乃止診脉絶不通
以桂合葛根為飲吐下心煩内熱汗不出不轉筋脉急
數者可犀角葛根為飲吐下不止發熱心煩欲水可以
飲米粉汗出為佳若不止可以葛根薺苨飲服之問曰
病者發熱頭疼身體痛惡寒而復吐痢當屬何病師曰
當為霍亂霍亂吐痢止而復發熱也傷寒其脉微澁本
是霍亂今是傷寒却四五日至隂經上轉入隂必痢今
反不痢者不可治也霍亂吐痢者多必轉筋不渴即臍上
築霍亂而臍上築者為腎氣動當先治其築治中湯主
之去术加桂去术者虚故也加桂者恐作賁㹠也霍亂
而臍上築吐多者若下多者霍亂而驚悸霍亂而渴霍
亂而腹中痛嘔而吐痢欲得水者皆用治中湯主之
霍亂吐痢(附論)
夫霍亂吐痢者以三焦氣不升降而清濁相干於腸胃
間若先心痛則吐先腹痛則痢先心腹並痛則吐痢俱發
治此者多以中焦為本中焦既和則清濁自分而吐痢
止矣諸惡風惡寒者有汗無汗重暑煩毒皆外所因
盖傷風則惡風有汗傷寒則惡寒無汗胃濕則重暑則
熱煩此雖常論揮霍之間倉卒不辨遂致錯誤亂經反
常為害不淺諸大喜傷心則氣散大怒傷肝則氣上
憂傷肺則氣怯驚傷膽則氣亂涎氣槩鬱聚結臟飲
痞隔不通遂致滿悶隨其勝復必作吐痢當從内所因
治之諸飽食膾炙恣飱乳酪水陸珍品哺鹽雜殽快
飲寒漿強進石酒躭縱情慾不節以胃為五臟海因脾
氣以運行胃既䐜脹臟復停凝藏氣不行必致鬱發遂成
吐痢當從不外内因治之霍亂轉筋者以陽明養宗
筋屬胃於大腸今暴吐津液頓亡外傷四氣内積七情
飲甘膩致閉諸脉枯削於筋宗筋失養必致攣急甚則
卵縮舌捲為難治又云霍亂吐痢後煩渴者以隂陽反
戾清氣干濁水與榖併小便閉澁既走津液腎必枯燥引
水自救煩渴必矣又云凡外所因必自經絡傳入臟腑
須以脉證推其所因隨經絡調之則盡善矣假如傷寒
在太隂經當用四逆湯少隂經當用麻黃附子湯厥隂
經當用理中湯若在太陽經還用麻黃湯陽明經養胃
湯少陽經小柴胡湯風暑濕亦然風則桂枝湯暑則香
薷飲五苓散濕則苓术湯滲濕儒門事親云凡嘔吐
而瀉病名曰何也内經熱論云此乃轉筋霍亂之證也
何氣使然此乃邪氣在於中焦使隂陽二氣不能升降
其證心痛則吐先腹痛則瀉先如心腹俱痛則吐瀉並
作致使揮霍之間自然撩亂此證喜氣凉之物可用冰
水調苓益元則愈矣大忌熱物轉筋之病治之奈何經
曰勞者溫之溫者溫存之意也又一法生姜湯益元散
白术散禹功散加冰沉細細呷之渴未止者頻頻飲之
如無冰新汲水亦得用之大忌白粥米湯桂附種種之
燥藥不可服之若一味用燥藥服之必死如無藥處可
服地漿者掘地作坑注新水於其中間渾旋旋取澄清
者飲三五盞立愈
方
杜若丸(出千金方)治霍亂久將遠行預備
杜若藿香白术橘皮吳茱萸乾薑
人參厚朴木香雞舌香瞿麥桂心
薄荷女菀茴香
右等分為末煉蜜為丸如梧桐子大酒下二十丸
薺苨飲(出千金方)因霍亂吐下服諸熱藥吐下得止因即變
虚心煩手足熱口燥欲得水嘔逆迷悶脉急數者及
時行熱病後毒未盡因霍亂吐下仍發熱心腦欲裂
者以此解之
薺苨人參厚朴知母栝蔞根茯苓
犀角藍子枳實桔梗橘皮葛根黃
芩甘草(各二兩)
右㕮咀以水一斗煮取三升分三服
竹葉湯治霍亂吐痢已服理中四順等湯不解者
竹葉(一握)小麥(一升)生薑(十塊)甘草人參附子芍
藥(各一兩)橘皮當歸桂心(各二兩)白术(三兩)
右㕮咀以水一斗半煮竹葉小麥取八升去滓下藥
煮取三升分三服上氣加茱萸半升即瘥理中四順
湯皆大熱若有熱宜竹葉湯
木瓜散(出聖惠方)治霍亂吐痢冷氣攻心腹
木瓜(一兩乾者)艾葉(五錢)當歸(半兩剉微炒)木香(半兩)桂心(半兩)
訶梨勒(三分煨用皮)肉蔲(半兩去壳)人參(半兩去頭)白术(三分)陳橘
皮(一兩湯浸去穰焙)厚朴(三分去粗皮塗生薑汁炙香熟)
右為散每服三錢以水一鐘煎至五分去渣不計時
稍熱服之
人參湯(出聖惠方)治毒冷霍亂吐痢煩嘔轉筋肉冷汗出手
足指皆腫喘垂死絶音不出百方不效脉不通者服
此湯取瘥乃止隨吐續服勿止併灸
人參附子(炮裂去皮臍)茯苓(去黑皮)厚朴(去粗皮生薑炙)甘草
(炙)橘皮(湯泡去白穰)當歸(切焙)葛根(剉)桂心(去粗皮)乾薑
(各三兩炮過)
右㕮咀以水七升煮取汁二升半分三服不拘時一
方有生薑
虎掌丸(出千金方)治霍亂永不發
虎掌薇銜(各二兩)枳實附子人參梹榔
乾薑(各二兩)厚朴(六兩)皂莢(三寸)白术(五兩)
右為末蜜丸如梧桐子大每服二丸酒下日三服一
方用枳壳去枳實武德行尼名净明患此已久或一
月一發或一月再發將至死時在朝太醫院許甘巢
之徒亦不能識余以此治之
丁香丸(出聖濟總錄)治飲食過傷吐瀉
丁香白术縮砂仁木香肉荳䓻(去皮)乾薑
(炮)桂(去粗皮三分)陳橘皮(去白焙一兩)紅荳䓻(去皮五錢)枳殼(去瓤)
(麩炒半兩)
右為末煉蜜為丸如梧桐子大每服三十丸煎生薑
木瓜湯嚼下
丁香散(出十便良方)治霍亂吐痢不止
丁香桂心白术(各半兩)訶梨勒(煨用皮)厚朴(去粗皮生)
(薑汁)高良薑(剉)附子(炮裂去皮臍各三分)陳橘皮(湯浸去白焙)木瓜
(乾者各一兩)
右為細散不計時分粥飲調下二錢
乾薑湯(出聖濟總錄)治霍亂吐痢心腹痛疼氣逆手足冷
乾薑(炮)甘草(炙)桂(去粗皮)附子(炮裂去皮臍)草荳蔲(去皮)木
香高良薑(炮)肉荳蔲(去壳麵煨)乾木瓜(各半兩)
右剉如麻豆每服三錢以水一盞煎至七分去滓溫服
七氣湯(出危氏方)治憂思喜怒悲恐驚七氣鬱發致五臟互
相刑尅隂陽反戾揮霍變亂吐痢交作寒熱暈眩痞滿
咽寒
半夏(湯洗五兩)厚朴(薑炙)桂心(各三兩)茯苓白芍藥紫
蘇葉橘皮(各二兩)人參(二兩)
右為散每服四錢水一盞半薑七片棗二枚煎至七
分去滓空腹服
白术湯治霍亂吐痢
白术(三兩)甘草(炙)附子(炮裂去皮臍)人參(各一兩)桂(去粗皮)當
歸(切焙)陳橘皮(去白焙各二兩)
右剉如麻豆每服五錢以煮小麥汁一盞入竹葉一
握生薑半分拍碎煎至八分
大豆飲(出聖濟總錄)
大豆香薷蘆根枇杷葉(拭去毛炙)竹茹前胡
(去蘆頭)陳橘皮(去白焙)
右等分㕮咀每服五錢以水一盞半入生薑一分切
煎取一盞去滓溫服
香薷丸(出聖濟總錄)治冷熱不調霍亂吐瀉
香薷(一兩半)白扁豆(炒一兩)丁香皮(三兩)藿香(去梗)零陵香(各半)
(兩)益智仁(一分)木香(一兩)
右為末麵糊為丸如梧桐子大每服二十丸食前溫
紫蘇湯下
治要除濕湯(出直指方)
半夏(麵)川厚朴(製)蒼术(炒各二兩)藿香葉陳皮茯
苓(赤者各一兩)甘草(炙七錢)
右剉散每服四錢薑七片棗二枚煎服霍亂而不吐
者加桂吐而不瀉者去蒼术加丁香吐瀉俱作兼腹
痛者只加桂一方無茯苓散利其小水一方有木香
酸棗仁湯(出危氏方)治霍亂吐下增劇虚勞煩擾奔氣在胸
中不得眠發寒熱頭疼暈悶
酸棗仁(炒一兩三分)人參桂心知母茯苓(各三錢三)
石膏(煨半兩)甘草(炙二錢)
右剉散每服四錢水一盞半薑三片棗二枚煎七分
去滓食前服
理中散(出十便良方)治霍亂轉筋吐痢不止
青木香(六分)桂心(八分炙)厚朴(八分)白术(八分)乾薑(十分炮)甘
草(八分炙)附子(六分炮)
右搗篩為散每服四錢匕人行六里不定更服一
錢匕瘥忌海藻粉菜生葱
理中丸(出聖濟總錄)治冷熱不調霍亂吐痢宿食不消
人參白术高良薑乾薑桂(去粗皮各六兩)
右為末煉蜜和丸如梧桐子大每服三十丸空心米
飲下日再服一方有甘草無白术
除濕湯(出危氏方)治滿身腫者或多食生冷揮霍之間吐瀉
俱作
半夏(湯洗一兩)藿香葉(五錢去土)厚朴(去粗皮切薑汁炒用一兩)陳皮(五錢)
(去白)甘草(三錢)蒼术(米泔浸一兩切炒赤)
右剉散每服四錢水一盞半生薑七片紅棗二枚煎
熱服不拘時候
人參湯療霍亂卒吐下不禁脉暴數者
人參茯苓葛根橘皮甘草(炙)麥門冬(去心)
(各二兩)
右切以水五升煮取二升去滓溫服分三次服忌海
藻菘菜醋等
高良薑散治霍亂冷熱不調吐痢不止
高良薑(剉)木瓜(乾者)香薷(已上各一兩)梨枝葉(一兩五錢)人參
(三分去蘆頭)
右為散每服三錢以水一盞煎七分溫頻服
胃氣丸(出危氏方)治憂思過度脾肺氣閉聚結涎飲留滯腸胃
氣鬱於隂寒凝於陽隂陽反戾吐痢交作四肢厥冷頭
目眩暈或復發熱兼治老人胃寒大便反秘妊娠惡
阻全不納食
硫黃(不拘多少猪臟内縛兩頭以米泔酒童子小便各一碗煮乾一半取出洗穢氣擦乾秤十兩)
半夏(湯洗去滑秤五兩)白茯苓人參(各一兩)石膏(一分煆一法用)
(硫黃煮)
右為末生薑自然汁炊餅糊丸如梧桐子大每服五
十丸至百丸空心米湯入少生薑汁下
紅丸子(出三因方)治脾胃虚冷飲食不節宿食留飲聚癖腸
胃或因氣不調衝冒寒濕忽作霍亂吐痢併作心腹
絞痛腸胃纏刺疲苶不勝
蓬术(剉二兩)胡椒(一兩)三稜(剉秤二兩同米醋煮一伏時)青皮(三兩炒)
阿魏(一分)
右為末醋化阿魏陳米粉糊為丸如梧子大礬硃為衣
每服百丸二百丸煎生薑甘草湯下
太白丸(出指南方)治霍亂吐痢分利隂陽
玄明石(或云玄精石)半夏(各一兩)硫黃(三錢)
右為末麫糊丸如梧子大每服三十丸米飲下
脾厥吐瀉霍亂(出指南方)
附子(炮裂去皮臍)薑甘草(炮)䜴(等分)
右用水一升藥末二錢棗七枚薑一錢煎一盞溫服
草荳蔲散治霍亂水痢不止吐不下食兼煩渴
草荳蔲(去皮)丁香(各半兩)黃連(一兩去鬚炒)
右為散每服三錢以清水一鍾入黑豆五十粒生薑
半分煎至六分去滓不計時候溫服
人參湯(出聖濟總錄)治霍亂吐下
人參乾薑(炮)陳橘皮(去白焙)桂(去粗皮各一兩)甘草(炙半兩)
右搗篩每服三錢用水二盞入棗三枚擘煎取一盞
去滓熱服連進三服立止
菖蒲飲(出聖濟總錄)治霍亂吐瀉不止
菖蒲(切焙)高良薑(各一兩)甘草(半兩炙)白术(半兩)青橘皮(去白)
(焙一兩)
右為粗末每服三錢以水一盞煎十數沸傾出放溫
頓服
白丸療霍亂嘔吐及暴痢
半夏(三兩洗)附子(四兩炮)乾薑(四兩炮)人參(三兩)桔梗(二兩)
右作散臨病和之若吐痢不止者以苦酒和之飲服
二丸如梧子不瘥復耐藥者加之以意下者以蜜和
丸忌猪羊肉餳
霍亂證(出拔萃方)本自胃經或因寒飲或因飲水或寒暑毒
或濕氣冷熱不調水火相干隂陽相摶故轉筋攣痛
經絡亂行暴熱吐瀉中焦胃氣所主也察其色脉隨
經標本此治霍亂吐瀉之法也如頭痛發熱邪自
風寒而來中焦為熱相乘之分邪稍高者居陽分則
熱熱多飲水者五苓散以散之如邪稍下者居隂
分則為寒寒多不用水者理中丸以溫之如吐痢
後有表者解之汗出厥逆者温之如既吐且痢小便
利大汗出内外熱者亦溫之如此下後汗出厥逆
不解脉欲絶者四逆等湯治之如吐瀉轉筋身熱
脉長陽明本病也宜和中四君子湯平胃散建中湯
四君子湯
茯苓白术人參黃耆(各一兩)
右剉如麻豆大每服一兩水三盞薑五片煎至一盞
去滓溫服如吐瀉轉筋頭痛自汗脉浮者四君子
湯加桂五錢主之如吐瀉轉筋頭痛無汗脉浮者
四君子湯加麻黃五錢主之如吐瀉轉筋脇下痛
脉弦者宜
建中加木瓜柴胡湯平胃加木瓜五錢亦可也
桂枝(三兩半)芍藥(二兩)甘草(一兩)膠飴(半升)生薑(三兩)大棗(六枚)
木瓜(五錢)柴胡(五錢)
右剉如麻豆大每服一兩水三盞半去滓下膠飴兩
匙煎化服吐瀉轉筋眼中痛體重脉浮而細者宜
四君子加芍藥高良薑湯
四君子四味各(一兩)芍藥良薑(各五錢)同前煎服如
吐瀉霍亂四肢拘急脉沉而遲者宜
四君子加薑附子厚朴湯
四君子四味(各一兩)生薑附子厚朴(炮製各三錢)
如吐瀉轉筋四肢厥冷
建中加附子當歸湯
桂枝(一兩)當歸(三錢)芍藥(二兩)甘草(五錢)膠飴(半兩)生薑(一兩)附
子(三錢炮)大棗(六枚)同前煎服
理中丸(出肘後方)療霍亂吐痢宿食不消
白术乾薑(炮)甘草(炙)人參大麥蘖(熬令黃各二兩)
右搗篩蜜和丸以水飲服十五丸如梧子大日再服
稍加至二十丸忌海藻桃李雀肉等物
亂髮湯(出聖濟總錄)療霍亂諸藥不能療
亂髮(一握如雞子熬令焦)小蒜(十四枚)附子(一兩炮)甘草
(三兩炙)
右切以水六升煮取三升去滓溫分三服忌猪肉海
藻菘菜
丁香散(出聖濟總錄)治霍亂不止
丁香木香肉豆蔲(去壳各一兩)
右為細散每服二錢以白粥飲調下熱服
和氣煎(出聖濟總錄)治霍亂吐瀉冷熱不調
胡椒菉豆(各一兩)人參(一分)
右生搗羅為散每服三錢以水一盞煎五六沸去滓
熱服
厚朴散(出聖惠方)治霍亂吐瀉不止
厚朴(一兩半去粗皮塗生薑汁炙香熟)甘草(半兩炙粗赤剉)肉豆蔲(三分去壳)
黃連(三分去鬚)
右件為散每服三錢以水一鍾煎至五分去滓溫頻
服
治霍亂下痢吐方(出聖惠方)
人參(去蘆頭三分)厚朴(半兩去粗皮塗生薑汁炙令香熟)兔骨(一兩炙令黃)
陳橘皮(二分去白湯浸焙)
右搗篩為散每服三錢以水一中盞生薑半分煎至
五分去滓不計時候溫服
藿香烏藥散(出百一選方)治霍亂
藿香葉烏藥香附子(炒各半兩)甘草(二錢半炙)
右為粗末水一大鐘煎至七分溫服
藿香湯(出聖濟總錄)治霍亂吐痢不止
藿香(去梗半兩)丁香(一分)白芷縮沙(去皮各一兩)
右粗搗篩每服二錢匕水一中盞煎至六分去滓熱
呷不計時候
正胃湯(出聖濟總錄)治霍亂不止
枇杷葉(去毛炙)桂(去粗皮)厚朴(去粗皮薑汁炙)陳橘皮(去白焙各半兩)
右為粗末每服二錢用水一盞入生薑三片煎至六
分去滓熱服不拘時
金液丹治霍亂吐瀉
硫黃(二兩)胡椒(五錢)黃蠟(一兩)
右為末鎔黃蠟為丸如白豆大每服一丸凉水送下
不止再服一丸
香薷丸(一名香薷湯出如宜方)治隂陽不順清濁相干氣射中焦
名霍亂因飽食所傷然也
香薷(一兩半)厚朴(二兩)黃連(二兩同厚朴入生薑四兩同拌勻炒令紫色)
右為末每服三錢水一盞酒一盞同煎去滓井水沉
冷頓服不犯鐵器兼治吐痢腹中痛大渴煩躁四肢
逆冷汗自出筋轉痛不可忍者
高良薑湯治霍亂冷熱不調吐痢瀉
杜梨(枝葉三兩)良薑(五兩)木瓜(一枚)
右為末水六升煑取二升絞出滓空腹溫三服一方
有藿香葉無杜梨
理中丸(出聖惠方)治惡寒無汗過食生冷或飲寒漿霍亂吐
下脹滿飲食不消心腹疼痛胸膈痞塞或暈緩弱脉
微卧起不安手足躁擾水漿不下此由冷熱失和邪
正相干清濁不分隂陽錯亂喜冷者因熱惡冷者因
寒其脉弦大(一名理中湯)
人參(去蘆)乾薑(炮)白术(去蘆)甘草(炙各三兩)
右剉散每服四大錢水一盞煎至七分去滓食前服
遠行防霍亂煉蜜為丸如梧子大每服三五十丸如
作末每服方寸匕酒調下亦得若轉筋者加石膏煆
三兩若臍上築者腎氣動也去术加桂心四兩腎惡
燥故去术恐作奔㹠故加桂吐多者去术加生薑三
兩下多者復用术悸者加茯苓二兩渴欲得水加术
合煎成四兩半腹滿加人參合煎成四兩半若寒者
加乾薑合煎四兩半腹滿去术加厚朴附子各半兩
病退而不食者加白荳蔲橘紅麥蘖各半兩服藥後
服熱粥一杯微自溫腹勿發揭衣被噦則加丁香吐
痢止身體痛不休者審其元因以和解之如初因傷
風用桂枝之類所謂治其本也香蘇散治身熱無汗
霍亂吐下臉赤多痰加霍香葉生烏藥烏梅生薑煎
甚妙一方吐瀉不止身冷汗出無脉者可服漿水散
兼桂枝湯白术湯
木瓜湯(出危氏方)治霍亂吐下已舉體轉筋入腹則悶絶
木瓜(乾一兩去瓤)吳茱萸(半兩湯洗)茴香(二錢半)甘草(炙一錢)
右剉散每服四錢水一盞半生薑三片紫蘇十葉食
鹽一撮煎至七分去滓食前服仍研生蒜貼心下脚
心上又用薑一附湯清煎沉冷服之效熱因寒用之
法也訶子散治幼老霍亂吐痢一服效一方無鹽煎
良薑飲治霍亂神效
良薑藿香陳皮(各一兩)炙甘草(三分)
右剉細末每服三錢水煎服
白龍骨丸治吐瀉
白龍骨白磰白石膏白礬(各等分)
右為末滴水丸梧子大入乾鍋火煆紅為度每服五
丸至十丸米飲湯下石膏是軟者北人謂之寒水石
故可煆(韓御帶施此藥即驗)
四逆加猪膽湯(出肘後方)療霍亂吐痢而汗小便復利或下
利清糓裏外無熱脉微欲絶或惡寒四肢拘急手足
厥逆
甘草(二兩乾炙)薑(半兩炮)附子(一枚生去皮破八片)猪膽汁(半合)
右切以水二升煑取一升四合溫分再服無猪膽以
羊膽代之刪繁千金經心錄同強人可與大附子一
枚乾薑至三兩若吐之後吸吸少氣者及下而腹滿
者加人參一兩諸藥皆減為一兩如証者亦宜與理
厥逆人參湯佳忌海藻菘菜猪肉等
豆湯療霍亂吐痢
扁豆葉(切一升)香藿葉(切一升)木瓜(切一枚)乾薑(切一兩)
右以水六升煑取二升五合絞去滓分溫三服服後
相去如人行六七里並無忌
四神丸主霍亂冷實不除及痰飲百病無所不主
乾薑桂心附子(炮各一兩)巴豆(六十枚去心皮熬研如膏)
右為末蜜和為丸如小豆大飲服二丸取快不下又
服一丸忌生葱野猪肉蘆笋
治霍亂初覺吐痢方(出聖惠方)
香薷(一兩)小蒜(一兩)厚朴(一兩去粗皮塗生薑汁炙令香熟)
右細剉令勻每服半兩以水一大盞入生薑半分煎
至七分去滓溫服不計時服之
厚朴散(出仁存方)治霍亂吐痢
厚朴(二兩炙製)肉豆蔲(半兩)草豆蔲仁(半兩)
右為散每服三錢以水一盞鹽一捻煎至八分去滓
熱呷再服立止婦人不用鹽薑二片煎
陳橘皮湯(出聖濟總錄)治霍亂吐痢
陳橘皮甘草(炙一兩)白术(三兩)
右搗篩每服五錢以水一盞半竹葉十片生薑半分
小麥汁半盞煎至八分去滓温服日三
胡椒湯(一名豆椒散出危氏方)治霍亂吐痢諸藥不納兼治中暑
暴下
胡椒(七粒)生菉豆(二十一粒)
右為末煎木瓜温鹽湯調下一錢一方無木瓜用新汲
水煎湯下治中湯治飲食居處不節以致霍亂本方
青皮陳皮乾薑能散風寒蘇合香丸用枳殼一方木
瓜半分煎湯調下治乾霍亂不吐不瀉氣痞于中心
腹絞痛此證最惡
青金丹(一名的寄丹出十便良方)治霍亂吐瀉不止及轉筋諸藥不
效者一粒治一人及治一切吐逆翻胃不問虚冷熱
並皆治之
硫黃(一兩研)水銀(八錢)
以銚子内炒柳木篦不住手攪更以柳蘸以候頻頻
洒候如鐵色法如青金塊方成刮下再如粉留少半
為散餘以粽子尖三個醋約半盞研稀稠得所成膏
和丸如鷄頭大朱砂為衣每服一丸丁香湯磨化下
伏熱丁香湯調下一錢傷寒隂陽乘伏用龍腦冷水
磨日三二服或云以木瓜湯調散并米飲亦得
吳茱萸湯(一名四片金出衛生寶鑑方)治冒暑伏熱腹痛作瀉或痢
并飲水過度霍亂吐瀉其證始因飲冷或胃寒或忍
飢或大怒或乘舟車傷動胃氣令人上吐下瀉吐瀉
併行頭足轉筋四肢逆冷用藥遲慢須臾不救命在
頃刻之間
吳茱萸木瓜食鹽(各半兩)
右同炒令焦先用磁瓶盛水三升煑令百沸入藥煎
至二升已下傾一盞冷熱隨病人服之卒無前藥用
苦白礬為末每服一大錢沸湯調服更無前藥用鹽
一撮醋一盞煎至八分溫服或鹽梅醎酸等物皆可
服(劇方本以醎酸二物煑)
香瓜湯(出百一選方)
木瓜藿香良薑
右等分為散每服三錢以水一盞煎去滓熱服
訶子丸(出楊氏家藏方)治大人小兒瀉
訶子(一兩)藿香(一兩)肉豆蔲(二箇)
右為末蜜丸隨大小米飲下
豌豆香薷散(出聖惠方)治霍亂吐痢
豌豆(三合)香薷(三兩)
右為末以水三大盞煎至一盞半去滓溫服三服
藊豆散(出千金方)治霍亂
藊豆香薷(各一升)
右以水六升煑取二升分服單用亦得
桑葉湯(出聖惠方)治霍亂吐瀉不定
桑葉(一握)扁竹(一握)
右剉以水二大盞煎至一大盞去滓溫服分為三服
如人行三里再服
水浸丹(出三因方)治伏暑傷冷冷熱不調霍亂吐痢口乾煩
渴
黃丹(一兩分炒)巴豆(二十五箇去皮心)
右同研勻用黃蠟鎔作汁和為丸如梧子大每服五
錢以水浸少頃以新水吞
回生散(出百一選方)治霍亂吐瀉但一點胃氣存者服之無不
回生
陳皮(去白)藿香葉(去土)
右等分粗末每服五錢水一盞半煎至七分溫服不
拘時候
人參丸(出聖濟總錄)治飲食過多當風履濕薄衣露坐或夜
卧失覆霍亂吐痢
人參高良薑(炮各一兩)
右為末煉蜜和丸如彈子大每服一丸溫米飲嚼下
不拘時
硫黃丸(出仁存方)治邪正相干清濁不分有寒者服此
硫黃(研)半夏(湯浸七次為末)
右等分研令勻以薑煑翻為丸如梧桐子大用米飲
下三十丸不拘時候
防已丸治伏暑吐瀉隂陽不分
防已白芷(各等分)
右為細末每服一錢新水調下不拘時候
治霍亂吐瀉如神方(出聖惠方)
右厚朴去粗皮塗生薑汁炙香熟為散不計時候以
新汲水調下二錢
治霍亂病重
用烏木稍為末煎酒服
治霍亂吐瀉臨時無藥(出直指方)
用生蒜研細塗心下及脚心即止
主霍亂大善用有驗(出肘後方)
用蘆根其花名蓬葨水煮汁服之
治霍亂(出肘後方)
用胡椒三十四粒以飲吞之
治霍亂吐瀉服藥即吐無法可治者
用井泉水半碗百沸湯半碗共和勻服之即止
冰壺散(出十便良方)治備急霍亂吐痢不止
用良薑火炙令焦香三兩打破以酒一升煑三四沸
頓服亦治腹痛氣惡一方加粳米煑良薑粥食之一
方用水煎服
救人霍亂吐痢頗有神效(出肘後方)
用漿水稍醋味者煑煎乾薑原用呷之夏月腹痛不
調煎呷之
療霍亂吐痢不止轉筋(出本草)
用藊豆為末和醋服之下氣一方用葉醋浸取服之
訶梨勒散療一切風氣痰冷霍亂食不消大便澁
用訶梨勒三顆搗取皮和酒頓服三五度即瘥
艾熨方治霍亂吐瀉
令患人仰卧揉艾鋪臍上如楪子大一指厚熨斗盛火
熨斗以鏇
治吐瀉(出本草)
用鐺下墨少許只半錢已下又於竈額上取少許以
百沸湯一盞投煤其中急攪數十下用碗盖之汗出
通口微呷一兩口吐瀉即止
治霍亂吐痢不止(出本草)
用藊蓄䜴汁中以五味調和煑羹食之佳
療霍亂不止(出本草)
用酢漿水三升煑取一升五合内米粉一抄攪調分
二服别去如人行三四里
治霍亂(出肘後方)
用黃杉木劈開作片一握以水濃煎一盞服之瘥
又方(出本草)
用肉豆蔲以薑湯服之良
又方(出本草)
用樟木根磨服之取莖葉置門上辟天行時疾
又方(出本草)
用蘹香子煑羹及生食并得辟熱除口氣臭
治霍亂氣併(出本草)
用肉豆蔲以薑湯服之良如霍亂山源無藥宜舊尿
桶板煎水服又鹽醋煎服(出如宜方)又鹽梅酸醎物宜
煎服
治霍亂吐下不止
以故麻鞋底水煑汁服之
治霍亂吐痢不止心煩四肢逆冷
以黃牛屎一升以水二升煎取一升以綿濾傾去滓
服一方用尿
治霍亂(出本草)
以梅根葉煎濃湯服之
郤暑飲(出如宜方)治暑月傷生冷吐下脚轉筋
良薑藿香㯽榔木瓜紫蘇赤茯苓(各二)
(兩)
生薑棗子煎服
小藿香散(指迷方)若熱者其脉疾數宜
丁香枇杷葉乾薑藿香葉赤茯苓甘
草(等分)
右為末每服三錢以水一盞煎至七分去滓溫服若
不止者宜青金散方與上項方為一副當備載於此
(出指迷方方見用藥本門本類青金類同)右二味同研不見水銀為度生
薑汁調少許溫米飲下
主霍亂(出本草)
以柟木枝葉煎汁服之
主霍亂(出本草)
以蓮藕生研服之
止霍亂(出本草)
以青布浸汁和生薑煑服
治霍亂(出本草)
以木瓜枝葉煑飲服之良
止霍亂後吐逆不止(出本草)
取糯米一合水研服亦煑粥服
主霍亂吐痢不止(出本方)
以梨枝煑汁服之
治霍亂吐下不止(出本草)
以楠材削作柹煮服之窮無他藥用此
治霍亂吐下(出本草)
取菉豆葉搗絞汁和少醋溫服
治霍亂刺風冷風(出本草)
用楓皮煎湯浴之
治風毒賁豚(出本草)
以杉木煎湯淋之(日華子云)
治霍亂厚朴湯
厚朴(四兩炙)桂心(五兩)生薑(三四兩)
以水六升煎二升分三服
治霍亂吐痢不止
用劉寄奴草煎汁服之
導引法
偃卧展兩脛兩手外踵皆相向令鼻内氣自極七息
除兩膝寒脛骨疼轉筋又云覆卧旁視立兩踵生腰
鼻内氣去轉筋又云張脛兩足指號五息止令人不
轉筋極自用力張脚痛挽兩足指號令寬大去轉筋
筋節急攣臂痛久行身開張又云覆卧旁視兩腫生
腰以鼻内氣自極七息除脚中弦痛轉筋酸痛一本
云療脚弱
霍亂嘔吐(附論)
夫冷熱不調飲食不節則使人隂陽之氣清濁相干
而變亂於腸胃之間則成霍亂而嘔吐者是冷氣客
于肺腑之間或上攻于心則心痛或下攻於腹則腹
痛
方
訶梨勒散(出聖惠方)治霍亂嘔吐脾胃虚冷氣隔不思飲食
訶梨勒(皮三分)桂心(半兩)白术(一兩)澤瀉(半兩)人參(半兩去蘆頭)
乾薑(半兩炮製剉)甘草(一分炙微赤剉)陳橘皮(一兩湯浸去白焙)赤芍
藥(半兩)厚朴(一兩去粗皮塗生薑汁炙令香熟)
右為散每服四錢以水薑半分煎至六分去滓溫服
陳橘皮丸(出聖惠方)治霍亂脾胃虚冷氣逆嘔吐不止
陳橘皮(一兩湯浸去白焙)乾薑(半兩炮製剉)蓽茇(三兩)桂心(半兩)人參
(半兩去蘆頭)甘草(半兩炙剉)白术(一兩)神麯(一兩炒微黃)附子(一兩炮製)
(去皮臍)
右搗羅為末煉蜜和搗三二百杵丸如梧子大不計
時候以粥飲下三十丸
人參湯治霍亂下焦熱氣逆上嘔吐不止名曰走哺
人參梔子仁萎蕤黃芩(去黑心)知母(各一兩)白
茯苓(去黑皮)白术陳橘皮(湯浸去白焙)石膏(碎各一兩半)
右搗篩每服三錢匕生薑三片水一盞煎至七分去
滓溫服日三服
桔梗散(出聖惠方)治霍亂食不消化嘔吐不止
桔梗(去蘆頭)白术陳橘皮(湯浸去白焙各一兩)乾薑(炮製剉)枇
杷葉(去毛炙微黃)高良薑
右搗羅為散每服三錢以水一鍾入陳粳米五十粒棗
三枚煎至六分去滓不拘時候溫服
肉豆蔲丸(出聖惠方)治霍亂冷氣逆不止
肉豆蔲(去壳)人參(去蘆頭)白术陳橘皮(湯浸去白焙各一兩)高
良薑(剉)桂心(各三分)胡椒甘草(炙微赤剉各半兩)
右搗羅為末煉蜜和搗三二百杵丸如梧子大不計
時候粥飲下三十丸
芒硝湯(出聖濟總錄)治霍亂走哺吐不止噎塞滿悶
芒硝(别研)生乾地黃(洗切焙)白术甘草(炙各一兩)䜴(炒)白
茯苓(去黑皮各一兩半)石膏(碎二兩)
右搗篩每服五錢以水一盞半竹葉十片葱白二寸
煎至一盞去滓溫服日三
藿香散治霍亂吐逆開胃和氣
藿香葉(焙一兩)訶梨勒(火焙十枚)人參丁香(各半兩)糯米
(三百粒)石蓮心(二枚)
右為散每服二錢匕煨和皮生薑一塊棗二枚同煎
濃湯調下食前空心
厚朴散(出聖惠方)治霍亂嘔吐
厚朴(去粗皮塗生薑汁炙令香熟)白术(各一兩)桂心枳實(麩炒微黃)人
參(去蘆頭)半夏(湯洗七遍去滑各半兩)
右為散每服三錢以水一鍾入生薑半分棗三枚煎
至六分去滓溫服
人參散(出聖惠方)治嘔吐不止
人參(去蘆頭)白术厚朴(去粗皮塗薑汁炙令香熟)陳橘皮(湯浸去白)
(焙各一兩)半夏(湯洗七遍去滑)
右為散每服三錢以水一中盞入棗三枚生薑半分
煎至六分去滓不計時候溫服
香䜴湯(出聖惠方)治霍亂走哺嘔吐不止或噎塞心熱滿悶
豉(炒二兩)白术(二兩)甘草(炙一兩)石膏(碎二兩)白茯苓(去皮一兩)
(半)生乾地黃(洗切焙一兩)
右搗篩每服五錢匕水一盞半竹葉十片葱白三寸
煎一盞去滓溫服日三
白术散(出聖惠方)治霍亂嘔吐
白术肉豆蔲(去壳)人參(去蘆半兩)陳橘皮(湯浸去白焙)厚朴
(去粗皮塗生薑汁炙令香熟)
右搗篩為散每服三錢以水一盞入生薑五分棗三枚
煎至六分去滓不計時候溫服
正氣丹(出聖濟總錄)治下虚隂陽錯逆霍亂吐逆粥食不下
硫黃(盞内鎔化汁三分)半夏(為末薑汁作餅晒乾)藿香葉(各一兩)附子
(炮製去皮臍半兩)
右為細末酒煑麵糊丸如梧子大以丹砂為衣每服
二十丸至三十丸米飲下不計時
厚朴湯(出聖濟總錄)治霍亂嘔吐不思飲食
厚朴(去粗皮薑汁炙二兩)人參半夏(為末生薑汁調作餅晒乾)白术(各二)
(兩)陳橘皮(湯浸去皮白焙各一兩)
右搗篩每服三錢匕水一盞生薑三片棗三枚去核
煎至七分去滓溫服
乾薑散(出聖濟總錄)治脾臟有積霍亂吐逆
乾薑(炮)訶梨勒(去核)白礬(焼汁用)丁香甘草(炙各半兩)
右為細散每服一錢以飯飲調下不拘時
厚朴湯(出聖惠方)治霍亂後胃弱嘔吐不止
厚朴(去粗皮薑汁炙四兩)白术(五錢)乾藊豆葉(三兩)人參白茯
苓(去黑皮各三兩)
右搗篩每服五錢匕水一盞半煎至七分不拘時溫
服
厚朴散(出聖惠方)治霍亂嘔吐腹脹
厚朴(一兩去粗皮以生薑汁炙令香熟)桂心(半兩)枳實(半兩麩炒微黃)
右為散每服三錢以水一中盞入生薑半分煎至六
分去滓不計時溫服
高良薑湯(出聖濟總錄)治冷熱氣不調霍亂吐逆不定腹脇
脹滿
高良薑桂(去粗皮)人參(各一兩)甘草(炙半兩)
右搗篩每服三錢匕水一盞棗三枚去核煎至七分
溫服不拘時
四汁煎(出聖濟總錄)治霍亂嘔吐
生藕(汁)生葛(汁各一合)木瓜(汁)生薑(汁半分)
右銀器中慢火熬如飴每服兩匙含化徐徐嚥津
梔子湯(出肘後方)治霍亂吐下後心腹煩滿或未得吐下若
轉筋不安熱渴者
用梔子十四枚水三升煑取二升淡豉七合煑取一
升頓服之嘔者加橘皮二兩若煩悶加䜴一升甘草
一兩蜜一匙增水二升煑取二升分為三服三服用
梔子二十七枚細末熱水調下
肉豆蔲散(出聖惠方)治霍亂嘔吐不止
肉豆蔲(去壳)人參(去蘆頭)厚朴(去粗皮塗生薑汁炙令香熱各一兩)
右搗羅為散每服三錢以水一大盞生薑半分粟米
二撮煎至五分去滓不拘時服
附子散(一名定嘔湯出聖惠方)治霍亂吐少嘔多
附子(一兩炮製去皮臍)半夏(三兩湯浸七遍洗去滑)乾薑(一兩炮製剉)
右粗羅為散每服三錢水一中盞入粟米五十粒棗
三枚煎至六分不拘時
丁香散(出海上名方)治霍亂吐不止
丁香藿香(去毛)枇杷葉(去毛炙各一兩)
右剉碎用水一盞生薑半錢同煎至七分去滓熱服
冰壺湯(出聖濟總錄)治霍亂嘔吐不止飲食輒嘔
高良薑(生剉)棗(一枚去核)
右搗篩每服三錢匕水一盞煎至五分去滓用水沉
冷頓服立定一方用生薑
鷄子湯(出聖濟總錄)治嘔吐煩悶及霍亂
鷄子(一枚)人參(一兩)
右粗搗篩用水三升煎至半盞去滓重煎令沸入鷄
子白打轉掠去沬頓服
青金散治霍亂吐逆不定手足冷面青不藥(方見本門霍亂吐痢)
(類一名青金丹)
返魂湯(一名薑鹽湯)治一切霍亂嘔逆手足厥冷(方見本門霍亂)
(昏塞下痢類)
訶梨勒丸治脾虛冷嘔逆霍亂瀉痢脹滿(方見本門霍亂)
(昏塞下痢類)
六和湯(出醫方集成)治心脾不調氣不升降霍亂嘔吐或致
泄瀉寒熱交作小便赤澁
縮砂仁半夏(炮七次)杏仁(去皮)人參甘草赤茯
苓藿香葉白扁豆木瓜香薷(各二兩)厚朴
(薑製各四兩)
右㕮咀每服四錢水一盞薑三片棗二枚煎服不拘時
小半夏湯治霍亂嘔吐涎沫醫返下之心下作痛
用半夏湯洗七遍去滑切焙㕮咀每服三錢匕水一
盞薑三片煎至六分去滓服
主霍亂嘔吐不止(出本草)
以乾薑用冷水研泥飲之即止
治霍亂煩悶嘔吐腹空轉筋(出本草)
用好井水及土石間新出泉水多服之名曰洗腸常
試有效不令腹空空則便服
如遇力弱身冷則空臟胃悉寒寒則不能支持當以
意消息兼及當時橫量炙脊骨三十五壯令煖氣徹
内補胃氣間不然則危
霍亂下痢(附論)
夫霍亂者冷熱之氣變亂於腸胃之間搏於隂經則腹
痛而腸鳴故為霍亂下痢之病然赤為熱寒冷熱相
搏赤白交下寒甚則青黑不已則轉筋之症生焉
方
木瓜丸(出聖惠方)治霍亂腹中冷氣下痢
木瓜當歸(切焙)熟艾(微炒)桂(去粗皮各半兩)赤石脂(二兩)陳橘
皮(湯洗去白焙三分)木香人參(各半兩)白术厚朴(去粗皮薑)
(汁炙剉)訶梨勒高良薑(各三分)
右為末煉蜜和丸如梧子大每三十丸米飲空心下
烏梅湯(出聖惠方)治霍亂後痢不止冷汗出腹脇脹
烏梅肉(微炒)黃連(去鬚微炒)熟艾(微炒)當歸(剉微炒)附子(炮製去皮)
(臍已上各三兩)甘草(半兩炙微赤剉)阿膠(搗碎炒令黃色)肉豆蔲(去壳各一兩)
赤石脂(二兩)
右搗羅為散不計時候以粥飲調下二錢
升麻湯治霍亂下焦熱毒利血如鵝鴨肝片不止
升麻(三分)犀角稍地榆(去苗各一分)紫草(去苗三分)蘘荷根
(剉碎一兩)黃芩(去黑心三分)芭蕉根(剉碎焙乾一兩)桔梗(炒三分)梔子
仁(一兩)
右搗篩每服三錢匕水一盞煎至七分去滓溫服日
三夜一服之
黃蘖皮湯(出聖惠總錄)治霍亂下焦大便洞泄小便自利
黃蘖(去粗皮一兩半)黃連(去鬚二兩半)人參(一兩半)艾葉(炒一兩)赤
茯苓(去黑皮二兩)厚朴(去粗皮薑汁炙二兩)地榆阿膠(炙令燥一兩半)
櫸木白皮(剉碎焙乾一兩)
右搗篩每服三錢匕水煎至七分去滓空心溫服日
三
人參散(出聖惠方)治霍亂後下痢
人參(去蘆頭)甘草(炙微赤剉)黃芩(各一兩)芎藭當歸(剉微炒各)
(一兩半)白茯苓乾薑(炮製剉)厚朴(去粗皮塗生薑汁炙令熱各二兩)
右搗篩為散每服五錢以水一大盞入粟米半合煎
至五分去滓不拘時熱服
黃連丸(出聖惠方)治霍亂後下痢無度腹中㽲痛
黃連(去鬚微炒)厚朴(薑汁炙三分)黃蘖(一分微炙剉)阿膠(一兩搗碎炒令)
(黃色)當歸(剉碎微炒)乾薑(炮製剉)木香地榆(剉各半兩)
右搗篩為末煉蜜和搗三二百杵丸如梧桐子大不
拘時粥飲下二十丸
止血湯治霍亂下焦虚寒或便利後見血
續斷當歸(切焙各三兩)乾薑(炮製四兩)蒲黃(二兩)生乾地黃
(焙四兩)桂(去粗皮三兩)阿膠(炙令燥二兩)
右搗篩每服三錢匕水一盞煎至七分去滓溫服日
三
烏梅黃連散(出聖濟總錄)療霍亂水痢腹中雷鳴無不瘥病
緣霍亂而下痢者是冷氣入於腸胃腸胃之氣得冷
則交擊而痛也
烏梅肉黃連熟艾葉當歸甘草阿膠
(碎熬令黃然後為末三兩)赤石脂(細研二兩)附子(炮二兩)
右搗篩為散有患者每服二方寸米飲下凝冷則酒
下忌海藻菘菜猪肉冷水
黃連散治霍亂後下痢赤白不定
黃連(去鬚微炒)黃蘖酸石榴皮地榆(剉)乾薑(炮製剉)
阿膠(打碎炒令黃燥)厚朴(去粗皮塗生薑汁炙令香熟以上各二兩)
右搗篩為散每服三錢水一中盞煎至六分去滓不
拘時候熱服
伏龍肝湯治霍亂下焦虚寒或先便血此為遠血成痢
伏龍肝(净㨂篩二兩)甘草(炙一兩)乾薑(炮製二兩半)黃芩(去黑心一)
(兩半)生乾地黃(焙二兩半)牛膝(酒浸焙乾一兩)亂髮(焼灰一分)
右搗篩每服三錢匕生薑一分拍碎水一盞煎至七
分去滓溫服日三
赤石脂湯治霍亂下焦熱結或痢下膿血煩痛
赤石脂(四兩)烏梅(去核炒乾一兩)梔子仁(半兩)白术(一兩半)乾薑
(炮製一兩)升麻陳廩米(微炒半兩)
右搗篩每服三錢匕水一盞半煎至八分去滓空腹
日三服
龍骨湯治霍亂後虚冷腹痛下痢不止
龍骨當歸(切焙)乾薑(炮製)甘草(微炙)人參(各一兩)附子(炮製)
(去皮臍半兩)
右剉如麻豆每服五錢水一盞半煎至八分去滓熱
服日三
白术湯治霍亂下痢不止而渴者
白术厚朴(去粗皮薑汁炙三次)當歸(切焙)人參乾薑(炮製)甘
草(微炒各三兩)
右粗篩每服五錢匕水一盞半煎至七八分去滓溫
服如人行五六里再服
香䜴湯治霍亂下焦熱毒痢如魚腦雜赤血併下臍腹
㽲痛不可忍裡急後重
香豉(微炒二兩)梔子仁(三兩)黃蘖(去粗皮半兩)地榆(剉半兩)白术
茜根(揀净剉碎各三兩)
右搗篩每服三錢用薤白四寸水一盞同煎至七分
去滓溫服日三
理中丸主霍亂下氣能食止洩痢
人參白术厚朴(炙)茯苓(各六分)薑屑(二分)
右搗篩蜜丸如梧子大一服十丸米飲下酒下亦得加
至十五丸二十丸忌生冷海藻菘菜桃李
白茯苓丸(出聖惠方)治霍亂後水痢不止
白茯苓黃蘖(微炙剉)乾薑(炮製剉各一兩)木瓜(一兩半乾者)白
石脂(二兩)
右搗羅為末煑粟米飲和丸如梧子大不計時候以
粥飲下三十丸日四五服
白术丸(出聖惠方)治霍亂下痢
白术人參(去蘆頭)厚朴(去粗皮塗薑汁炙令香熟各一兩)甘草(半兩)
(炙微赤剉)
右搗羅為末煉蜜和丸如梧子大每服以粥飲下三
十丸日四五服
訶梨勒丸治霍亂水瀉腸胃冷滑
乾薑(炮)龍骨赤石脂(各一兩)訶梨勒(三兩以麺褁煨取皮并麺)
(為末)
右為末以麺糊為丸如梧子大每服空心用米飲下
三十丸
䔧蘆丸治霍亂赤白冷熱等疾及暴瀉病勢初發吐瀉
不止出入不得並宜服
䔧蘆(炙去苗)皂莢(酥炙去皮子)巴豆(去心皮膜炒去油各一兩)
右先搗前二味細羅為末與巴豆同研令勻煉蜜和
丸如小豆大每日米飲下一丸取利為度未利再服
陳橘皮湯治霍亂下痢
陳橘皮(浸去白炒乾)高良薑(剉各三分)厚朴(去粗皮薑汁塗炙三遍一兩)
右搗篩每服三錢以生薑半分拍碎水一盞煎至七
分去滓溫服日三四五服
艾葉湯(出聖惠方)治霍亂後泄下不止
艾葉(一兩)訶梨勒(一兩煨去皮)
右以水二盞煎去滓分温三服如人行五六里温再服
又方(出千金方)
用艾葉一把水三升煑取一升頻服良如無新者舊
葉濃煎湯服亦治霍亂轉筋
又方(出千金方)
用香薷一把水四升煮取一升頻服之良青木香亦
佳
治久瀉霍亂不止(出肘後方)
用附子重七錢炮去皮臍為末每四錢水二盞鹽半
錢煎取一盞溫服立止
治霍亂下痢無汗(出肘後方)
用梨葉枝一大握水二升煎取一升凡正二月勿食梨
治霍亂唯痢不一吐方(出聖惠方)
人參(半兩去蘆頭)烏牛齝(一團并草)生薑(三分切)
右細剉拌勻以淡漿水一大盞煎至六分去滓分二
服稍熱服之如人行五里再服
治初得痢冷熱赤白及霍亂(出海師方)
甘草(一兩炙)草豆蔲(七箇剉)
以水三升煎取一升分服
霍亂四逆(附論)
夫四肢為諸陽之本陽氣之所通也霍亂吐痢陽氣暴
逆冷而脉微欲絶也古法治四逆專於通脉盖榮衛流
行氣道升降則手足自和逆者順矣
方
四逆湯(出千金方)治寒多手足厥冷脉絶
生薑(八兩)芍藥當歸細辛桂心(各三兩)大棗(二十五枚)
通草甘草(各二兩)吳茱萸(二升)
右㕮咀以水六升酒六升合煑五升分五服舊方用
棗三十枚以霍亂病法多痞故除之如退棗加葛根
二兩惟霍亂四逆加半夏一合附子小者一枚惡寒
與大附子
通脉四逆湯(出醫方集成)治霍亂多寒肉冷脉絶暴虚氣少
吳茱萸(炒二兩)附子(去皮臍一兩)桂心(去皮不見火)細辛(洗去蘆土)
通草(一作木通)白芍藥甘草(炙以上各半兩)當歸(去蘆三錢)
右㕮咀每服四錢以水一盞酒半盞生薑七片棗一
枚煎至七分去滓溫服不拘時候
人參散(出聖惠方)治霍亂身體疼痛四肢逆冷服理中四逆
不效者
人參(一兩去蘆頭)附子(二兩炮去臍)白芍藥(一兩)桂心(二兩)當歸
(一兩剉碎微炒)陳橘皮(二兩湯浸去白焙)白术(二兩)高良薑(一兩剉)
右搗篩為散每服四錢以水一中盞入棗三枚煎至
六分去滓不計時候熱服
吳茱萸湯(出聖惠方)治霍亂多寒手足厥冷脉絶
吳茱萸(半升洗焙乾)當歸(切焙)桂(去粗皮)芍藥(各三分)細辛(去苗)
(葉)木通(剉)甘草(炙各半兩)
右㕮咀如麻豆每服五錢匕水一盞酒半盞入生薑
一棗大拍碎棗二枚煎至一盞去滓溫服如氣痞加
葛根半兩去棗一方有木香無木通無酒
附子散(出聖惠方)治霍亂腹滿虚鳴氣逆手足俱冷
附子(炮去皮臍)草豆蔲(去皮)桂心陳橘皮(湯浸去白焙)高良薑
(剉各半兩)甘草(炙微赤剉)
右搗篩為散每服三錢以水一中盞入生薑半分煎
至六分不拘時候溫服
人參散治霍亂吐瀉不定四肢逆冷大渴欲水(出聖惠方)
人參(三兩去蘆頭)附子(炮製去皮臍)甘草(炙微赤剉)白术乾薑
(炮製剉)麥門冬(去心各二兩)
右搗篩為散每服三錢匕水一中盞煎至六分去滓
不計時候熱服
附子粳米湯(出千金方)治霍亂四逆吐少嘔多者
中附子(一枚)粳米(五合)半夏(半升)大棗(十枚)乾薑甘草(各一)
(兩)
右㕮咀以水八升煑藥取米熟去滓分三服
當歸散治霍亂嘔吐及下後腹中乾痛手足逆冷
當歸(微炒)人參(去蘆頭)附子(炮製去皮臍以上各一兩)乾薑甘草
(炙微赤剉各半兩)
右搗篩為散每服三錢以水一中盞煎至六分去滓
不拘時熱服
甘草飲治主脾腎冷氣乘心痛煩吐痢四肢逆冷或則
煩痛病源云霍亂而吐大下後其腸胃俱虚乃至汗
出其脉欲絶手足皆冷為四逆四逆者謂隂陽絶也
甘草(炙)人參乾薑厚朴(炙)白术(各三兩)
右切以水五升煮取一升五合去滓分溫三四服如
人行八九里忌海藻菘菜桃李雀肉等
桔梗湯(出聖濟總錄)治霍亂吐痢已定汗出厥冷四肢拘急
腹中痛不解脉欲絶
桔梗(剉炒)乾薑(炮各一兩)甘草(炙)附子(炮製去皮臍各二兩)
右剉如麻豆每服三錢匕水一盞煎至八分去滓溫服
四順附子湯(出聖惠方一名加味姜附湯)治吐瀉過多手足逆冷脉
沉細氣小不語急服及霍亂轉筋肉冷汗出嘔呃
生附子白薑(炮)人參甘草(炒各一分)
右剉每服四錢水一盞空腹服腹痛加桂小便不利
加茯苓仍用炒鹽熨臍或用薑附湯一方附子炮去
皮臍下甚加龍骨腹痛不止加當歸
香薷飲(一名青連飲子出聖惠總錄)治霍亂吐瀉四肢厥冷
香薷(去根二兩半)藿香(去根焙二兩)草烏頭(浸切去皮臍晒乾二兩入鹽三)
(兩同炒烏頭黃褐色去鹽不用)黃連(去鬚吳茱萸同炒二兩黃連去吳茱萸不用取二兩)
以水煎服驗
通脉四逆湯(一名薑附湯出十便良方)治霍亂脉微欲絶或惡寒四
肢拘急手足厥逆或吐痢已定汗出而絶四逆不解
甘草(炙二兩)乾薑(炮二兩)附子(炮去皮臍二兩)
右剉如麻豆每服五錢匕水一盞半煎至八分去滓
溫服脉出即愈而赤者加葱白一莖同煎腹痛去葱
白加芍藥二兩嘔加生薑一分切同煎咽痛去芍藥
加桔梗并人參二兩吐痢止為度若身疼痛不休者
消息和其脉外傷寒論中又有療諸發熱霍亂者審
取之忌海藻菘菜猪肉
天南星散(一名回陽散出危氏方)治吐下四肢逆冷不省人事
南星(末二錢)棗(五枚)薑(五片)
右水煎極熱服之一方無生薑
半夏湯(出危氏方)治吐下四肢逆冷不省人事
半夏(末三錢)生薑(汁少許)
右以熱湯點一服可效白礬末點服亦驗
治霍亂吐瀉冷氣攻心腹痛四肢逆冷汗出(出聖惠方)
用硫黃一兩細研如麺以熱酒調下一錢
回陽散(出本草)治吐瀉不止或致轉筋四肢發厥虚風不
省人事服此四肢漸煖神識便省
用天南星為末每服三錢入京棗三枚同煎八分
温服未省再服
普濟方卷二百一
