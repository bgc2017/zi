普濟方卷一百八十九明周王朱橚撰
諸血門
吐血衂血(附論)
夫口鼻之中俱出血者由因勞熱而成是以血者本屬
於心經胍流行不暫停滯一關不利百病俱生或有憂
悸之所因或有卒驚之所致此皆食飽過度飲酒勞傷
壅滯積蓄於心胸熱毒薰蒸於肝肺臟腑既藴邪熱則
血流散上行故令吐血而致鼻衂也
方
天門冬湯(出醫方大成)治思慮傷心吐衂不止
遠志(去心甘草水煮)白芍藥天門冬(去心)黃耆(去蘆)
藕節阿膠(蛤粉炒)沒藥當歸(去蘆)生地黃
(各一兩)人參甘草(炙各半兩)
右㕮咀每服四錢水一盞半薑五片煎八分去滓温
服不據時
刺薊散(出聖惠方)治吐血衂血及大小便下血不止
刺薊白芍藥白术人參(去蘆頭)生乾地黃
鹿角膠(搗碎炒令黃色各一兩)芎藭桂心黃芩(各半兩)
右為散不計時候以生地黃汁調下二錢
竹茹散(出聖惠方)治吐血衂血此為内損或勞傷所致
青竹茹白芍藥芎藭桂心當歸(各一兩)
生乾地黃(三兩)甘草(半兩炙微赤剉)
右為散每服三錢以水一中盞煎至六分不計時候
温服
伏龍肝湯(出千金方)治五臟熱結吐血衂血嘔血
伏龍肝(鷄子大一枚)生竹茹(一升)芍藥當歸黃芩
芎藭甘草(各二兩)生地黃(一觔)
右㕮咀以水一斗三升先煮竹茹减三升下藥取三
升分作三服一方有桂心
人參散
人參黑豆燈心淡竹茹放棒行扁栢
腦茅根紫萍
右等分㕮咀同煎服或為細末以紅酒調下
地黃散(一名生地黃飲出千金方)治口鼻皆出血血上行胸心氣急
及大便出血
生地黃(八兩)蒲黃(一升)地骨皮(五兩)黃芩(去黑心)
芍藥生竹茹(各三兩)
右㕮咀以水八升煮取三升七合分温三服
當歸湯(出聖惠方)治衂血吐血不止心胸疼痛
當歸乾薑芍藥阿膠(各二兩)黃芩(三兩)
右㕮咀以水六升煮取二升分三服一方為散以生
地黃汁調二錢
扁栢散治男子血旋
㳂街草梔子葉地竹扁栢
右等分先將蒜薑水研淺鐘飲之令睡隨後將四件
用水二碗煎至淺碗服
黃芩芍藥湯(出醫方大成)治虚家不能飲食衂血吐血(一方)
(治鼻衂)
黃芩白芍藥甘草(各等分)
右㕮咀以水二盞煎一盞服一方加生薑黃耆
鬱金散(出聖惠方)治吐血衂血不止
鬱金木香飛羅麫黃蘖(剉各一兩)甘草(一兩半炙)
(微赤剉)
右為散以生地黃汁一大盞旋拌藥後焙令乾又拌
之地黃汁盡為度再搗細為散不計時候煎青竹茹
湯調下二錢
藕汁散(出聖惠方)治吐血衂血不止
生藕汁生地黃汁大薊汁(各三合)生蜜(半匙)
右和令勻每服一小盞細細令呷之不據時候一方
有牛蒡根無大薊根
蒲黃飲治吐血鼻衂不止
糯米(炒)蒲黃青黛白麫(各一兩)
右為末水調五錢服
麥門冬飲子(出聖惠方)治吐血衂血至一斗不止者宜服
生麥門冬汁(五合)生刺薊汁(五合)生地黃汁(五合)
右相和於銀鍋中略煖過每服一小盞調伏龍肝末
一錢服
茅蘇湯(出直指方)治吐血衂血
茅花(三錢)紫蘇莖葉(二錢)
右剉為㕮咀以新汲水一碗煎至七分去滓乘熱調
生蒲黃二錢漸漸服仍以蒜兩顆煨熟搥扁貼敷兩
脚中心少頃自覺胸中有蒜氣其血立止若下部出
血可以煨蒜敷手心尤佳
白芍藥散(出肘後方)治咯血衂血
白芍藥(一兩)犀角末(一分)
右為末新汲水服一錢以血止為度
鷄子白丸(出聖惠方)治吐血衂血
鷄子白(三個)好香墨(二兩)
右擣蜜為末以鷄子白和丸如梧桐子大不計時候
以生地黃汁下十丸
蛤粉散(出百一選方)治吐血兼治衂血
右用蛤粉白膠香等分以好松烟墨汁調服
胡黃連散治吐血衂血
生地黃胡黃連(各等分)
右為末用猪膽汁為丸如梧桐子大每服五十丸臨
卧煎茅花湯送下
茅花湯(出百一選方)治吐血衂血
用茅花不計多少煎湯服
治吐血衂血不止
用乾石榴皮末吹鼻立止
蘿蔔飲(一名萊菔飲出楊氏家藏)治諸血熱吐血衂血
用生蘿蔔取汁半盞入白鹽少許服之立效如無生
蘿蔔只用蘿蔔子一分微炒紫蘇葉莖半分剉散用
煎亦效一方用蘿蔔汁入鼻中
治吐血鼻紅
用生薑一分搗絞汁並壯徤丈夫便一升乘熱頓飲
治吐血鼻衂
用茅香花煎湯服之
又方
用陳紅米泔水一鍾温服
三豆湯(出朱氏集驗方)治飲酒太過衂血吐血起則無事睡
則甚服諸藥不效服此而愈
烏豆赤小豆菉豆
右各等分渾水服
瀉心湯(一名三黃湯出澹寮方)治心氣不定吐血衂血
大黃(三兩)黃連黃芩(各一兩)
右㕮咀以水三升煮取一升頓服之宜食前通口服
亦能治霍亂之疾神效加生地黃清水煎四服大便
通利便愈或曰心氣不足可更瀉乎仲景曰若心氣
獨不足不當有衂血也必邪熱因心不足以容之故
吐衂也以苦泄其熱則以苦補其心蓋兩全之有是
證者無不取效量虚實與之
治吐血衂血(出危方)
用山梔子燒灰榖醋調服一方用梔子甘草每服三
錢煎五分温服
黃芩散(出聖惠方)治吐血衂血或發或止皆心臟積熱所
致宜服
用黃芩一兩去心中黑腐為散每服三錢以水一中
盞煎至六分不計時和滓温服
療衂血一月者肘後方去暴驚所為(出聖惠方)
以刺羊血熱飲之即差一方新羊血慎勿刺羊取血
神道不祐當無差也
鼻衂(附論)
夫脾移熱於肝則為驚衂脾土也肝木也木本尅土今
脾熱為土氣飜盛逆往乘木是木之虚不能制土故受
脾之移熱也肝之神為魂而藏血虚熱則魂神不定故
驚也凡血與氣内榮臟腑外循經絡相通而行於身周
而復始血性得寒則凝澀熱則流散而氣者肺之所主
也肺開竅於鼻熱乘於血則氣亦熱也血氣俱熱血隨
氣發出於鼻為衂也診其寸口胍微芤者衂血&KR0890;微苦
寒為衂血也寸口&KR0890;微弱尺胍澀兼弱而弱為無血必
厥其人微嘔夫當眩不眩而及頭痛痛則為實下虚上
實必衂也肝胍不和為衂脈隂陽錯而浮必衂血&KR0890;細
而數及在上法當吐而不吐其面頰上小赤眼中白膚
上目有細赤胍如髮直趣至黑瞳子者當衂病人面無
色寒熱脈沉絃者衂也發從春至夏為太陽衂從秋至冬
為陽明衂連日不止者其尺脈必勁勁則睛上浮白白
上浮黃若目睛明慧而僅衂血未止脈滑小弱者生
實大者死衂血而脈小滑者生大躁者死鼻衂脉沉細
者生浮大而牢者死養生方云思慮則傷心心傷則吐
血衂血也孫思邈曰鼻頭衂者亡血設令微赤非正者
死病人色白皆亡血也凡時行衂不宜斷之如一二升
以上恐多者即以龍骨末吹之即愈以至九竅血俱出
者謂之大衂膽移熱於腦熱盛則陽絡溢陽絡溢則衂
出血汗者謂之衂衊治法各有方
方
尅效方(出聖濟總錄)治鼻衂
甘草(炙剉)桑耳(焙各三分)枳殼(去穣麩炒)大黃(剉炒半两)
麥門冬(去心焙)槐實(炒各一兩半)白芷鷄蘇葉
百合黃蓍(剉)白前連翹㯽榔(各一兩剉)
薑黃(二兩)
右搗篩每服五錢水一盞半入生薑三片同煎至八
分去滓温服
鷄蘇丸(出如宜方)治肺熱腦中鬱熱衂血兼治血淋吐血
口臭等證(方見本門諸失血類)
治鼻衂及暴下血(出本草)
右煮白茅針服之成白花者功用亦同針即芽笋也
治衂血(出本草)
用車前葉生研水觧飲之甚善
治鼻衂(出本草)
以椰子皮煮汁服之
伏龍肝湯(一兩)治鼻衂
伏龍肝(半兩)芎藭(一分)細辛(去苖葉半兩)白芷
乾薑(炮)芍藥甘草(炙剉)吳茱萸(湯浸一宿與大豆同炒去)
(豆各一兩)
右粗搗篩每服三錢酒一盞煎至七八分入生地黃
汁一合更煎一二沸去滓温服日三一方酒水同煎
門冬飲子(一名人参飲出試效方)治脾胃虚弱氣促氣弱精神短
少衂血吐血
人參(五分)黃蓍(二錢)五味子(五個)芍藥(一錢)甘
草(一錢)紫苑(一錢半一方不用)當歸身麥門冬
右㕮咀分作二服每服水一&KR0678;八分煎一&KR0678;去柤稍
熱服食後一方無紫苑
比金丸治邪熱上攻鼻衂煩悶
鬱金(雪水煮令透切爆乾一兩)白茯苓(去黑皮)白石英
紫石英水銀(各一分)甘草(生剉一分)龍腦(研半錢)
黑鉛(半錢與水銀銅鍋炒)
右除炒子外搗研為末用黃牛膽汁和丸如彈子大
每服一丸煎甘草湯放冷磨下
伏龍肝散治五臟熱結鼻衂心胸煩悶
伏龍肝當歸赤芍藥黃芩(各二兩)犀角屑
刺薊(各一兩)生乾地黃(三兩)
右為散每服五錢水一大盞入青竹茹一鷄子大煎
至五分去滓温服
加味理中湯治飲酒過多及痰炙&KR1020;熱食動血發為
鼻衂
人參白术甘草(炙)乾薑(炮)乾葛川
芎(各等分)
右為散每服四錢水一盞煎七分去滓温服
蒲黃散治鼻衂
蒲黃栢子仁(研)當歸(切焙)阿膠(炙燥)㯶櫚(燒存)
(性研)亂髮灰(研各一錢)
右搗研為散每服二錢生藕節自然汁調下如肺損
吐血用地黃自然汁調下腸風下血用檽根皮煎湯
調下婦人帶下艾湯調下
生地黃湯治上熱衂血
生地黃(洗酥二兩)阿膠(炒酥一兩)川芎北梗蒲
黃甘草(生各半兩)
右剉碎每服三錢水煎熟入生薑汁二匙温服
麥門冬散治鼻衂
生地黃(三錢)生麥門冬(三錢)生薑(一錢)白藥蒲
黃(各二錢)白蜜(二合)
右搗細以井水二大碗煎七分分兩服
止衂散治氣虚發衂無比神效方
黃耆(六錢)赤茯苓白芍藥當歸生地黃
阿膠(各三錢)
右為末每服二錢煎黃耆湯下為剉散亦可
生地黃湯治鼻衂
生地黃(八兩)黃芩(一兩)阿膠甘草(各二兩)栢
葉(把)
右㕮咀以水七升煮取三升去滓内膠煎取二升半
分三服
睡黃散治鼻衂
芡實(一兩半)雄黃(研)馬牙硝甘草(生剉各半兩)
牛黃(研一錢)
右為散每服二錢用猪膽汁與新汲水調下相次便
睡微有汗出為效如時氣黃發舌脹咽喉腫及熱極
者如前法斟酌多少服之
黃連散治大人小兒熱氣盛熱乘於血血隨氣散溢
於鼻者謂之鼻衂血得寒則凝澁結聚得熱則流散
妄行
黃連黃栢栢葉甘草(各等分)
右為末每服二錢水一盞豉二十粒煎五分温服
凉血地黃湯治榮中有熱及肺壅鼻衂生瘡一切丹
毒
生地黃赤芍藥當歸川芎(各等分)
右㕮咀水煎去滓量大小加减鼻衂加蒲黃生瘡加
黃芩丹毒加防風
川芎三黃散治實熱衂血
大黃(濕紙裹蒸)川芎黃連黃芩(等分)
右為末每服二錢井水調服食後
三竒散治衂血不止
亂髮灰(一錢)人中白(半錢)麝香(一字)
右為細末鼻内㗜少許立止一方不用麝香以髮灰
人中白為末湯調服立止
龍麝散治鼻衂
伏龍肝(半兩)麝香(一錢)羊脛炭皮(拍碎炒令通赤一兩)
右細研如粉每服二錢冷水調下或研小薊汁調下
亦得
眀膠散治肺積熱極衂血吐血一名伏龍肝散(方見本門)
(肺臟壅熱吐血類)
𫝊效衂方以竈下黃土吹斷又取井底青泥封面上數
易之
又方
生地黃(三兩研取汁)生薑(半兩研取汁)阿膠(半兩杵碎炒令黃燥)
(為末)
右以生薑地黃汁入阿膠末和勻於銀噐内煖過漸
漸服之兼治吐血
又方(出聖惠方)
豉(二合)艾葉(如鷄子大)鹿角膠(二兩杵碎炒黃燥)
右以水二大盞煎取一盞二分分三服徐徐服之
地金湯(出聖濟總錄)治鼻衂
生乾地黃(焙)生乾藕節(各二兩)
右細剉如麻豆每服三錢水一盞煎至六分去滓食
後臨卧温服
玉塵散(出聖濟總綠)治肺癰鼻衂
白麫□葉灰(各三錢)
右研令勻分為三服食後井花水調下
刺薊湯(出經驗良方)治鼻衂
大薊根(一兩)相思子(半兩)
右粗搗篩每服三錢水一盞煎至七分去滓放冷服
地龍散(出肘後方)治鼻衂及膈上盛熱
乾地黃龍腦薄荷(各等分)
右為細末冷水調下
又方(出危氏方)
槐花烏賊魚骨(各等分)
右半生半炒為末入鼻
又驗方(出肘後方)
以白茅新生腹中裹白胎長五六寸者取一握五升
水煮取一服又芍藥末吹鼻中
又方(出千金方)治鼻衂
以冷水净潄口含水以蘆管吹二孔中一方冷水麫
漿調服
又方(出千金方)
以亂髮五兩燒作灰以管吹鼻中棗核大不止益之
吹以血斷止并水服方寸匕甚者日夜二已困不識
人者服亦佳一方用好墨入點法醋井水調下
又方(出千金方)
取人屎尖燒灰水服并吹少許鼻中止一方於五月
五日修同上
又方(出千金方)
又濕布薄胸止
又方(出千金方)
又淳酢和土塗隂嚢上乾易之
又方(出千金方)
以韭根葱根取汁滴鼻中着一棗大内鼻少時更着兩
三度瘥葱白搗汁亦得
白芨散(一名世寳散出三因方)治鼻衂立效嘔血咯血肺損或
食飽負重得者服之愈
用白芨不據多少為末冷水調用紙花貼鼻窊中效
一方用雪水調如無以新汲水調自兩眉際傅至鼻
上以編子緊繫頭摺紙繫令緊時醮冷水挹藥上飲
項即止去藥
又方(出千金方)用黃膠即阿膠盪令軟貼鼻窊中鼻頭至
頂及髮際三寸止一方鎔膠糊鼻帛貼額上仍末雄
黃綿裹内下部治舉身熱衂
畫粉方(出瑞竹堂方)治鼻衂血出不止一二服除根
用白土即畫匠所用畫粉極細研每服五錢新汲水
調服止
治鼻衂(出經驗良方)治大人小兒鼻衂乃血熱不循經而
壅從鼻出也血隨其方氣而肺主氣外属鼻故出血
也
以春冬衂者用生地黃研取汁加蒲黃少許砂糖井
花水調和侵服之愈秋夏衂者用車前草研取汁同
生薑汁蜜井花水和飲之即愈先用滓塞兩鼻四時
衂者生蘿蔔搗汁同生薑汁蜜和井水調飲之良四
時皆可用蘿蔔汁仰頭滴入鼻中即止
又方(出經驗良方)
用伏龍肝不計多少為末以荆芥汁調下即止
又方
用鷄脚草捼水喫以滓塞鼻
又方(出經驗良方)
用白藥煎剉碎燒灰存性大紅棗剉碎燒灰存性二
味為糯米飲湯温服一方煎湯洗鼻頻縮藥入鼻
又方(出經驗良方)
以青黛為丸用肥棗開劈去核入青黛在内濕紙包
慢火煨一晌待冷細嚼新汲水吞下
治鼻中出血
用茅屋上青苔曰屋油以新汲水研一盞浮滓與服
其血立止
枇杷葉方
用枇杷葉去毛焙乾為末用茶調下一二錢日三亦
治鼻赤
治鼻鼽血
以左臂血用紙撚血點左眼右亦如之
又方
以好麻紙撚絍鼻中頃之打嚏即愈此方甚竒有人
一夕常衂盈盆百藥不效用此遂愈
治衂血
以燈盞數枚以百沸湯煮逐枚漉出乘熱安頂上冷
即易之又蒲黃二錢先用新汲水調下老人不用次
用米腦細研以熱馬糞汁調上件腦子用鵝毛羽掃
入鼻中立止馬糞熱即有汁冷無汁又赤芍藥末冷
水調服又五倍子一兩為末新綿燒灰等分米飲調
下譙知閤患病用此而愈
搐鼻方治鼻衂
用駝糞不以多少用新藏缾一箇打開底入糞在内
燒成灰取出研細用麝香少許研勻隨衂血鼻搐之
一方無麝香為乾末搐鼻中
防己散治鼻衂
用防己三兩三搗羅為散每服二錢新汲水調下老
兒酒調一錢服更用熱湯調少許鼻中嗅氣佳亦用
糯米飲調下
烏沙散(一名香黑汁)治鼻衂
用細烟香墨二兩為細散每服一錢臘茶清調下或
濃磨以葱白蘸塞鼻中或點入鼻内亦可一方葱汁
磨墨滴鼻中
吹鼻方治鼻衂吐血
用栢葉石榴花為細末每用少許吹鼻中亦用花片
塞於鼻中止
貼背膏治鼻衂
用京三稜大者一枚以濕紙裹於慢火中煨熟乘熱
搥碎搗為細末醋煮麫糊調貼背第五椎上
貼鼻方治鼻衂
用鹿角膠不計多少以沸湯浸輭貼鼻拗上更以酵
麫調令稀稠得所若左竅出血則塗右邊右竅出血
則塗左邊
劄耳方治鼻衂
用延胡索為末以綿褁劄耳内左衂劄右右衂劄左
左右俱衂則兩耳俱劄
葱白汁治鼻衂血
用葱白一握搗絞取汁投酒少許點兩點入鼻差
衂血方
用川鬱金末井水調下亦治吐血
又方
用槐花半生半炒末入鼻
一方治鼻衂
以鯉魚鱗炒成灰研為末冷調下一二錢一用頭髮
燒灰㗜入鼻内先口噙水即止
治鼻衂方(本草)
用鉛白霜為末取新汲水調二字
治鼻衂出血不止心悶欲絶
用乾薑削令頭尖微煨塞鼻中
又方
用麻鞋□底燒灰吹鼻孔中立效亦治鼻塞
止鼻衂(本草)
用香薷乾末以水服之
治鼻衂出血兩頭不止謂之血汗
以新汲水磨黃藥子一椀勿令絶稀頓服立瘥
又方
用藕節取汁服之或滴入鼻中
又方
用故屏風紙燒灰細研温酒調下一錢立止
又方
用貝母二兩炮黃搗羅為末以漿水調二錢服良久
再服
又方
用榖精草為末以熱麫湯調下二錢
治鼻大衂有效
右用貫衆根為末調服一錢匕止鼻血有效
治鼻衂
右用刀刮指甲末吸入鼻内即止
治卒鼻衂(出聖惠方)
右取水一罐鑚底作小孔令射病人頂上名音門以
新汲水四五罐即止音門立頂後宛中淋不過一兩
罐即止
乂方(出肘後方)
右水和粉一升如粥飲之立差
乂方(出千金方)
右綿裹白馬矢赤馬矢亦好塞鼻又新馬矢悉可用
甚者飲汁一二升無新者水浸乾者用新屎汁灌鼻
中亦效一方用赤馬通
又方(出肘後方)
右苦酒漬綿塞鼻
又方(出肘後方)
右左孔衂縛右足小指右孔亦如之兩孔衂皆縛
乂方(出聖惠方)
療人少小亟鼻衂小勞輙止及大人小兒鼻衂血犯
着便出者用桑耳不計多少炒令焦搗下每衂發輙以
杏仁大塞鼻數度即可斷
又方(出聖惠方)
右以鹽半兩炒碾為末分為二服以冷水調下未止
更服
又方(出聖惠方)
右以□葉搗絞取汁每服一小盞頓服即止
又方(出聖惠方)
右以胡粉炒令光黑以醋調一錢服之即止
又方生地黃湯(出千金方)治鼻衂昏迷不省昔有婦人經
血半年不行因見地黃汁飲數杯後即通利是知地
黃治血甚驗
又生地黃三五觔取汁使患者生喫吸汁三觔許又以
其滓塞鼻湏臾血止服汁尤佳一方用一兩細剉於
銀石器中以酒一中盞煎三沸去滓頓服其血立止
一方煮服之忌酒炙且服粳米朱氏集驗方云昔汝
州牧因驗屍有保正趙温不詣屍所問之即云衂血
以數斗昏困欲絶遂使之扶腋以來鼻血如簷溜平
日所記治衂數方即合藥治之血勢皆衝出謂治血
莫如地黃遣人尋生地黃得十餘觔不暇取汁因使
之生喫漸及三四觔又以其滓塞鼻湏臾血定後子
婦吐血有醫者教取生地黃自然汁煮飲之日服數
升三日而愈昔有一婢病經血半年不通見釡中飲
汁以為弃去可惜輙飲數杯隨即通利地黃活血其
功如此地黃但用新布拭之净搗汁勿用水洗
立效散(一名龍骨散出聖惠方)治鼻中衂血及咯吐血不止
用龍骨一兩搗碎以水一大盞煎至半盞温温盡服
一方用五色者煆研細末吹一豇豆許鼻中立止
又方(出聖惠方)
用生葛根搗取汁每服一小盞三服即止
又方
用垣衣搗絞取汁每服一小盞頻服
吹鼻散(出聖惠方)治鼻卒血
用釡底墨細研以少許吹鼻中即止
塞鼻散(出聖惠方)治鼻衂
用蝟皮一枚燒灰細研每服半錢綿裹内鼻中數易
之(一方燒末吹鼻中)
又方(出聖惠方)
用蒼耳莖葉搗絞取汁每服一小盞頻服
又方(出千金方)
飲小薊汁良一方用根生搗汁飲
止鼻紅水(出肘後方)
右調决眀子貼腦心
黃耆芍藥湯(出試效方)治衂血多歲面黃眼澁多眵手麻
木
黃耆(三兩)炙甘草(三兩)升麻(一兩)葛根(半兩)羌
活(半兩)芍藥(一兩)
右㕮咀每服三錢水二盞煎至一盞去滓温服之十
五服而愈六脉細弦而濇按之空虚其色必白而兼
不澤者脫血也此大寒證以辛温補血益血以甘温
甘熱滑潤之劑以佐之則愈此亡血亦傷精神
七蒸方(出朱氏集驗方)治鼻衂
鹿茸(七兩分七處蒸)酸棗仁(半兩去殼)石蓮肉(半兩去心)白
茯苓(一兩)兔絲子(一兩净洗)肉蓯蓉(一兩)益智仁(一兩)
(去殼)北茴香(半兩青鹽拌勻)
右將鹿茸切片半分作七味用碗七隻各蒸一味以
好酒一升每處用藥一味同浸一宿連碗排飯上蒸
飯熟取出為度和勻焙乾為末以山藥十兩煮糊為
丸如梧桐子大硃砂為衣每服五十丸至一百丸棗
湯下
獨聖散(出朱氏集驗方)治鼻衂
用鏡面草又名螺靨草水洗擂爛入酒濾去滓取汁
服
枯骨丸(出指南方)治吐血衂血
烏賊魚骨䕡茹(等分)
右為細末雀卵和丸小荳大每服五丸鮑魚汁下
阿膠散(出指南方)治隂虚衂血
黃耆白木桔梗甘草山藥阿膠(各等分)
右為粗末每服五錢水二盞取一盞去滓服
煎金散(出指南方)治鼻衂
右煎金花蓮莖葉不計多少隂乾用濃煎汁温服立
效
治衂血四方(出十便良方)
一喫生葱四五莖淬赤大頭一箇於醋中時時啜之
一滴水於硬地上磨大蒜作泥膏隨左右貼脚心立
止仍以冷水便洗令净
一緊紙實塞耳中此方取法於酒注也
一搗諸葛菜或水蘇或蘿蔔菜取汁喫一盞
治鼻衂(出本草)
用粟米粉水煮服之
鼻衂方(出本草)
以桔梗為末水服方寸匕日四五亦治吐下血
治鼻紅(出本草)
以白茅香花塞鼻中
治鼻衂(出本草)
以珊瑚末吹鼻中
止衂(出本草)
用萆麻葉油塗炙熱熨𩕄上
治鼻衂(出本草)
以金鎗小草葉挼碎付之又風化石灰杵為丸日乾
臨時刮敷山根上
治鼻衂(出本草)
右取壁錢蠱汁點鼻中乃壁結網蜘蛛如錢圓者是
也
又方(出旅善備要方)治鼻衂
右取青蒿塞鼻中即止
治鼻紅吐血淋疾(出本草)
右以船底苔并炙甘草豉汁濃煎湯旋呷
治鼻衂出血數升不知人事
右石榴花與栢葉等分為末吹鼻中
鼻血不止(附論)
夫榮氣之行常與衛氣相隨則氣與血未嘗相離肝藏
血肺主氣榮衛和平則氣血順治若人腑臟有熱乘血
氣血性得熱流溢妄行而肺開竅於鼻故其發於鼻衂
鼻衂不止者臟虚血盛故也内經又云脾移熱於肝則
為驚衂蓋脾土也肝木也今脾移熱於肝則木不能克
土肝臟血其神魂悸故成衂血之病
方
鷄蘇飲(出聖濟總錄)治衂血不止
鷄蘇白茯苓(去黑皮)射干(各一兩半)白芷桔
梗(炒)天門冬(去心焙)當歸(切焙)大黃(剉炒)甘
草(炙各一兩)桂(去粗皮半兩)
右㕮咀每服二錢以水一盞生薑三片煎取六分去
滓空腹温服
紫參湯(出聖濟總錄)治鼻衂不止
紫參蒲黃生地黃(各二兩)黃芩(去黑心)赤茯
苓(去黑皮)赤芍藥當歸(焙各一兩)甘草(炙一兩半)
右剉如麻荳大每服三錢水一盞入阿膠二片炙令
燥同煎至七分去滓温服不據時候
刺薊湯(出聖濟總錄)治鼻衂不止
刺薊黃芩(剉炒)赤芍藥(各三分)大黃(剉炒)蒲
黃(二兩)側栢葉(四兩)生乾地黃(焙)甘草(炙剉各五兩)
右為粗末搗篩每服三錢水一盞煎至七分去滓温服
若急以新汲水調下
刺薊散(出聖惠方)治鼻衂血出經日不止
刺薊苦參黃連(去鬚)梔子仁生乾地黃
川大黃(剉碎微炒)側栢葉(各一兩)
右為散每服五錢水一大盞入青竹茹半鷄子大煎
至五分去滓温温頻服
茜根散(出聖惠方)治鼻衂日夜不止面無顔色昏悶
生乾地黃(半兩)赤芍藥(三分)栢葉(一兩)阿膠(半兩杵碎)
(炒黃燥)當歸(半兩)赤茯苓(三分)
右為細散每服煎黃耆湯調下二錢
蒲槐散(出聖濟總錄)治鼻衂不止
蒲黃槐花(各半兩)防己人參(各一分)
右搗研為散每服一錢新汲水調下食後服
子芩散(出聖惠方)治鼻衂不止
子芩(一兩)蒲黃伏龍肝青竹茹(各三分)
右為散每服三錢水一盞煎至六分去滓入生藕汁
一合攪勻温服
地黃丸(出千金方)治鼻出血不止
乾地黃梔子甘草(等分)
右治下篩酒服方寸匕日三如鼻疼者加豉一合鼻
有風熱者以葱汁和丸如梧桐子大五丸
麝香散(出醫方大成)治鼻衂不止
白礬(枯過另研半兩)麝香(另研半字)白龍骨(粘舌者另研半兩)
右令勻每用一字先令冷水净洗拭去鼻内血洟然
後吹藥於鼻中或以軟止濕過蘸藥鼻内尤妙
麝香散(出聖濟總錄)治鼻血不止
麝香(二錢)滑石(木)人中白(各半兩)
右同研為散每服二錢熱酒調下一方有銀硃無滑
石每用少許鼻搐之立效
厚樸丸(出聖濟總錄)治鼻衂不止
厚樸(去粗皮)瓦□(并沙薑)糞堆土瓜苖心
右等分搗羅為末蜜為丸如鷄頭大每服三丸葱一
握細切麫一匙鹽半錢同炒黃沸湯點下
天竺黃散(出聖濟總錄)治鼻衂不止
天竺黃芎藭(各一兩)防己(半兩)
右搗研為散每服一錢新汲水調下肺損吐血者用
藥二錢匕生麵一錢匕水調下並食後服
千針散(出聖濟總錄)治鼻衂不止
刺薊木賊(各一分)白麫(一錢)
右為散每服一錢研青蒿心七枚新水調下併二服
五苓散(出如宜方)治夏月伏暑鼻衂不止
澤瀉(二兩半)肉桂(一兩)白术猪苓赤茯苓(各一)
(兩半)
右為末同百草霜末茅根煎湯下
又方(出聖惠方)
生地黃汁(一升)白蜜(半兩)蒲黃(二兩)
右相和微煖過每服一小盞頻服之
三汁飲(出聖惠方)治鼻中血出不斷心欲悶絶
刺薊汁(二合)生地黃汁(一合)生薑汁(半合)
右調和令勻徐徐飲之仍將滓塞鼻中
生葛散(出濟生方)治鼻衂不止
生葛根小薊根(各半觔)
右洗净搗取汁每服一盞盪湯服不據時候
又方(出朱氏集驗方)治鼻衂不止
生蒲黃(二錢)青黛(半錢)
右用生藕汁作一服調下一方用井花水調下
又方(出海上名方)
黃藥子蒲黃
右等分為細末每服二錢新汲水調下
玉粉散(出聖惠方)治鼻衂日夜不止頭痛心煩
石膏(研)牡蠣(旁研令極細如粉各一兩)
右研勻為散每服二錢新汲水調下候血滴間斷時
再以水調藥如稀糊滴鼻内
鷄蘇散(出聖濟總錄)治鼻衂不止
鷄蘇(二兩)防風(去入一兩)
右為散每服二錢温水調下更以鷄蘇葉於新水内
揉輭内鼻竅即止
二花散(出聖濟總錄)治鼻衂不止
酸石榴花(一分)黃蜀葵花(一錢)
右為散每服一錢水一盞煎至六分不據時候温服
車前散(出聖濟總錄)治鼻衂不止欲死
車前子(末)牛耳中垢(等分)
右和成挺子塞鼻中立止
柳枝散(出聖濟總錄)治鼻衂不止
人參(一分)寒食楊柳枝(門旁插者是也)
右為散每服一錢新汲水調下併二服
參蓮散(出聖濟總錄)治鼻衂不止
人參(一錢)蓮子心(一錢)
右為散每服一錢新汲水調下
通神散(一名伏龍肝散)治衂血不止心神悶亂頭旋欲倒(出聖)
(惠方)
亂髮燒灰伏龍肝(等分)
右研為散每服三錢新汲水調下
蝸牛散(出聖濟總錄)治血熱衝肺鼻衂不止
蝸牛(&KR1020;乾一分)烏賊骨(半錢)
右搗研為散含水一口搐一字入鼻内
吹鼻散(出聖濟總錄)治鼻衂血不止
茅花(十莖)亂髮一小團
右燒為末研勻每以少許吹鼻内
又方(出聖惠方)
羊脛炭皮(二兩搗碎醋拌燒令通赤)故紙(三十張多年者燒灰)
右研細為散以新汲水調下三錢
龍骨散(出聖惠方)治鼻衂不止胘冐欲死吹鼻
龍骨(半兩)亂髮(一鷄子大燒為灰)
右研如粉以少許吹入鼻中立止
小梔散(出朱氏集驗方)治鼻衂不止昏悶欲死
右山梔子不據多少燒為細末每用少許吹入鼻中
立止一方用竹刀破作兩邊一邊用濕紙裹煨令熟
一邊生用同研為末酒調服一方曾服燒煉藥方致
鼻血者生用煎湯觧之葵手涯云同官無錫監酒趙
疪兄衂血甚已死入殮血尚未止一道人過其門聞
其家哭詢問其由道人云是曾服丹或燒煉藥予有
藥用之即活囊間出藥半錢七吹入鼻中立良久得
活
萊菔飲(出危氏方)治鼻衂不止
右用蘿蔔不據多少搗取自然汁每服一盞入鹽少
許冷服不據時候或滴汁少許入鼻中亦用藕汁亦
可一方無灰酒服
扎指方(出濟生方)治鼻衂不止
右用線緊扎中指中節如左鼻出血扎左手中指中
節右鼻出血扎右手中指中節兩鼻出血左右俱扎
之
治鼻衂不止
右滑石白帶青色者為末和米飲服之又白茅花無
花以根煎湯嚥蘇合香丸鷄蘇丸男女皆可服
又方(出海上方)
用蘆花燒灰吹少許入鼻内即止
栗灰散(出聖濟總錄)治鼻衂不止
右用宣和大栗子七枚逐一微利破連皮燒存性碗
蓋候冷入麝香少許同研每服二錢温水調下
黃藥散(出肘後方)治鼻衂不止
右黃藥子一兩為散每服二錢煎阿膠湯調下良久
以新汲水調生麫一匙投之
法紙散(出聖濟總錄)治鼻衂血出不止
右病人衂血時以紙接血候滴滿紙將紙燈上燒作
灰每一張作一服新汲水調下不得令病人知
燈心散(出聖濟總錄)治鼻衂不止
右用燈心一兩焙搗羅為散入丹砂一錢研每服二
錢用米飲調服下
當歸散(出聖濟總錄)治鼻衂不止
右用當歸切焙搗羅為散每服一錢米飲調下
大蒜貼足方(一名一金散出肘後方)治鼻衂不止諸藥不驗
右用大蒜一枚去皮研細攤作餅子如錢大厚一寸
許若左竅出血貼於左脚心下綿繫定右竅即貼右
脚心兩竅俱出即俱貼之血止即以温水洗脚心令
去蒜氣一方以摩手心亦可
治鼻衂不止(出聖濟總錄)
右用元眀粉以冷熱水調臨卧服二錢差
又方(出聖惠方)
右楮葉搗絞取汁一二升漸漸温飲之即止如未止
再服
治鼻衂不止欲絶者(出經驗良方)
右以茅花無以根每服一大把細剉水兩碗煎濃至
一碗分二服一方用黃茅根為末米泔水調下
又方(出本草)
右萱草根洗净研汁一大盞生薑汁半盞相和時時
細呷
治鼻衂不止胸中痞悶(出聖惠方)
右以生水蘇即鷄蘇五合香豉二合合杵研搓如棗
核大内鼻
獨聖散(出肘後方)治鼻衂不止服藥不應
右用糯米微炒黃為末每服二錢新汲水調下
治鼻血出不止(出肘後方)
右以醋和糊粉半棗許服
治鼻衂久不止(出聖濟總錄)
右以定州白瓷細搗研為末每抄一剜耳許入鼻内
立止
治鼻衂連日夜不止眩冐欲死灌鼻方(出聖惠方)
右用青葙草不限多少細剉搗絞取汁一兩合合少
灌入鼻中即止一方用子
又方(出聖惠方)
用生姜研汁滴入鼻中立止
治鼻衂屢醫不止(出聖惠方)
右用栗殼五兩燒灰研為末每服二錢以粥飲調服
神白散(出楊氏家藏方)治鼻衂不止
蛤粉(一兩研羅五七遍)槐花(半兩炒合焦研為末)
右研令極勻細每服一錢新汲水調下小兒只用半
錢兼治便血不止不據時候
寸金散(出衛生實鑑)治鼻衂不止
石州黃藥子(半兩)土馬騌(墻上有者是)甘草(生各一分)
右為細末每服二錢新汲水調下未止再服立止
治鼻衂不止或素有熱而暴作諸藥無驗(出試效方)
以白紙一張作八牒或十牒於極冷水内濕紙置頂
中熱熨斗熨至一重或二重紙乾乾立止
治鼻衂出血數升不知人
用生茅根取汁每服一合立止
又方
用艾灰吹鼻中
治鼻衂不止
但服洗心散立效
治鼻血不止
用龍鱗薜茘研水飲之大薜茘亦可
普濟方卷一百八十九
