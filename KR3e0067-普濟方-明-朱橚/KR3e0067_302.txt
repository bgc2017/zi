普濟方卷三百二明周王朱橚撰
金瘡門
金刃所傷(附論)
夫金刃所傷瘡有微甚生死所繫要在原經絡所在觀
變動之形察微妙之脉昔人謂天𩕄眉角腦戶臂裏跳
脉髀内隂股兩乳上下心鳩尾小腸及五臟六腑腧皆
不可傷此所謂原經絡所在也破腦出血戴眼直視不
能語言咽中沸聲口急唾出兩手妄舉肌肉不生按之
乾急或青黃汁出或瘡邊寒清肉消殠敗或前出赤血
後出黑血或血出不止白汁隨出此所謂觀變動之形
也診其脉虚細小者生微緩者遲者生反此謂難愈此
所謂察微妙之脉也三者兼得則治藥庶幾矣夫金
瘡有久不差膿汁不絶肌肉不生者其瘡内有碎骨斷
筋伏血腐肉缺刃竹刺久而不出者令瘡不愈喜出清
汁當破出之瘡則愈矣治金瘡者無大小冬夏及始
初傷血出便以石灰厚傅裹之既止痛又速愈無石灰
灰亦可用若瘡甚深未宜速合者内少滑石令瘡不時
合也
方
治金瘡白藥
黃皮黃芩赤芍藥甘草木鱉(去殼)當歸
生地黃黃茋黃連牡丹地骨皮桑白
皮(各一錢半)白芷馬蓼稍葉(生者一錢火煆過)
右桐油三兩煎焦黃色少停用疎生布濾去滓再煎
油稍熱入細白版松香一觔熳火煎須頻頻柳枝攪
勻却又入乳香没藥虢丹各七錢煎數沸出火頃時
以少綿敷於前濾藥滓布上濾過先用瓦鉢滿盛清
水八分却濾藥於鉢水中將去清水中如綳麫狀綳
三二百度愈綳愈白故名白藥常以清水浸放於冷
地上用物遮蓋勿令塵入五七日一換水刀斧一應
金傷量傷孔大小取一塊填於傷孔中以白紙護之
隨手不痛日一換五日生肉筋斷加杜仲續斷各二
錢同煎收瘡口加龍骨半錢碎了煎入藥内打損只
敷於油紙上貼之即愈却不須入接筋龍骨之劑
治金瘡及些小出血(出本草)
用通草煮汁釀酒飲之一方起了通草貼之血止瘡
合草須以滑面貼瘡乃佳
治金瘡傷折瘀血内損補筋肉消惡血(出本草)
用質汗以酒消服之亦傅病處
治金瘡(出本草)
用枸杞根去上浮麄皮一重近白者一重色微紫極
薄隂乾末傅瘡有神驗
如聖散治一切金刃傷及諸般傷損中風等疾
蒼术(六兩米泔浸一宿)雄黃(五錢通明者佳)白术(一兩五錢)川烏(四兩炮裂)
(去皮臍)草烏(一兩半同上製)兩頭尖(不用白心者炮四兩)細辛(二兩半去土淨)
蝎稍(五錢微炒)川芎(一兩半去蘆)白芷(一兩半)防風(二兩半去蘆)
右碾為細末如金刃箭傷先以藥末一錢重乾貼瘡
口後用溫酒調一二錢服之仍以軟帛封裹瘡口腹
破腸出先剪去指甲潤油於手上將腸欵欵納入以
細桑白皮縫合瘡口然後敷上藥末溫酒調服二錢
不可多服一切金刃傷并打撲損中風搐倒牙關緊
閉以剪股揭開口溫酒調二錢灌下即愈再休服若
再發則再服
没藥散(出聖惠方)治金瘡及内損久不差
没藥乾薑(炮裂剉)蜜陀僧紅藍花子騏驎竭
雄黃(細研)安息香當歸(剉微炒各半兩)墓裏石灰(一兩炒令)
(黃)猪膽(三枚晒乾)
右為末外貼一日一換内損溫酒調下一錢
定痛乳香散專治金傷病證并折骨打摶傷損
虎骨(半兩酥炙)穿山甲(火炮少許)乳香(二錢)没藥(二錢)敗龜板(一兩)
當歸鬚(半兩)紫金皮(二兩)半兩銅錢(五箇無自然銅火煉醋浸)骨碎
補(半兩)
右為細末好酒調下每服一錢重病沉二錢重損上
者食後服損下者食前服為妙
王不留行散(出金匱方)治身有瘡被刀斧所傷
王不留行(十分八月八日採)蒴藋細葉(十分七月七日採)桑東南
根(白皮十分三月三日採)甘草(十八分)川椒(三分除目及閉口者炒出汗)黃
芩(二分)乾薑(二分)芍藥(二分)厚朴(二分)
右桑根皮以上三味燒灰存性勿令灰過各别杵篩
合治之為散服方寸匕小瘡即粉之大瘡但服之產
後亦可服如風寒桑東根勿取之前三物皆隂乾百
日用
生肌止血立效方(出聖惠方)治金瘡辟一切風冷續筋骨
石灰(二升搗生地黃青蒿汁和作團焙之令赤細研)芎藭艾葉(熬黃)狗頭
灰(細研)地松蜜陀僧(各半兩)黃丹(一兩)騏驎竭(三分細研)
右為細末研勻密封之每有金瘡傅之
如聖散治金瘡破傷風蛇蠍螫狗咬腫癤丹瘤諸疔
發背搭手腦疽膁瘡湯火牙疼杖瘡雷頭風癩乾風
遍身麻木常服甚妙一切小血傷無口並皆治之
川烏頭防風(去蘆)白芷(各二兩)川芎(一兩二錢半)草烏頭
(半兩)細辛(去苖土淨錢半)蒼术(二兩去皮實者)
右俱不見火都生用晒乾研為末傅之如金刃所傷
初傷者藥到血定以帛片繫定其瘡如日久不可去
瘡口痂口噙漿水淨洗揾乾貼三二次即愈如破傷
初發時用藥一錢熱酒一盞不拘時調服用被蓋取
汗為驗如病重每一錢半如多時汗不出再加藥一
錢依前取汗或涎出為驗如或男婦洗頭感風疼痛
用藥一錢温酒調服汗出即愈
太乙膏(出危氏方)治金瘡箭鏃不問輕重因此傅之并治
癰疽癤毒
白芷乳香没藥蒼术白膠香石膏(醋炒)
黃丹(各五錢)
右為末用真清油四兩桐油真者亦可以黃蠟一兩
先煎油柳枝攪次入白芷等四味煎少頃然後入膠
香石膏丹同煎試欲成珠却入蠟同煎片時用生布
濾過瓦器内藏用油單攤之損傷傅瘡口自然肉不
痛速愈
獺膽丸(出聖惠方)治金鏃去後瘡疼痛不可忍
獺膽豶猪膽鯉魚膽(各一枚為一處)青黛&KR0797;&KR0803;根
没藥(各一分)當歸(半兩剉微炒)
右為末與膽汁研和令勻入瓷合中盛收經七日後
用之每用一丸如小豆大旋取任在箭瘡内疼痛立
止矣
木香㯽榔散(出儒門事親)治刀箭所傷
木香檳榔黃連乳香輕粉蜜陀僧(各等)
(分)
右為細末乾摻之先以口噙漿水洗瘡傅一方加黃
蘖麝香
乾薑散(出聖惠方)治一切金瘡止痛辟風
乾薑甘草(炙)桂心(各一兩)當歸(三兩)芎藭(四兩)蜀椒(三兩)
(汗)
右搗散以酒服方寸匕日三忌海藻菘菜生葱
又方(出聖惠方)治金瘡久不差宜傅
白歛黃芩艾葉(各二兩)狗頭骨灰(五兩)地松(三兩)石
灰(五合)
右搗篩為末粉瘡上立愈
龍骨膏(出危氏方)治金瘡
真龍骨海螵蛸五倍子赤石脂黃丹(煆過)
(或不用只使血竭尤佳)石亭脂(一方不用石亭脂只用麝)
右等分為末塗患處如傷大先以冷鹽水洗淨却用
黃桑生漿塗四圍待水乾皮歛即乾敷若小傷只以
冷鹽水略洗敷之
蜜陀僧傅散(出聖惠方)治金瘡久不差諸藥未效
蜜陀僧(十兩)黃丹(一斤炒令紫色)生肌草(一斤)白歛(半斤)突厥白
(十兩)石灰(一斤炒)
右為細末以傅瘡上帛封勿令水濕
鉛白霜散(出儒門事親)治刀箭所傷
鉛白霜乾臙脂寒水石(各等分)腦子輕粉(各少)
(許)
右為末乾摻患處
當歸散(出聖惠方)治金瘡辟風止痛方
當歸(半兩剉微炒)川椒(半兩去目微炒出汗㨂去合口者)澤瀉(半兩)附子
(一兩去皮臍炮)川芎(一兩)
右為末若金瘡有折瘀血用酒調下一錢日三服
刀箭藥
牛膽大灰(不以多少)白芨(半兩)乳香血竭(各少許)
右用新牛膽内盛藥物窨乾為末每少許乾貼不得
犯婦人手開
騏驎竭散治金瘡久不差傷筋骨不止疼痛
騏驎竭(三兩)黃丹(炒令紫色)白歛白芨(各五兩)葛布(三尺燒灰)
右為細末於傷中處乾傅之立效
雄黃散治刀箭所傷
雄黃乳香没藥麝香(少許)
右為末量瘡大小乾貼
治刀鎌所傷
千人心(香灰)千人手(門扉後塵)千年土(門檔土)青龍(葱汁)
右撚和作一塊如有刀鐮所傷旋割為末貼之
治破血在心腹
蘇木(半兩)南乳香没藥(各一錢)生薑(一塊長約二寸)
右搥破用瓦器以濕紙遮口不與走氣好酒熳火温
時服一盞
金瘡藥
白龍骨(一兩)蜜陀僧(五錢)千古石灰(一兩)大黃(一兩作塊子燒灰了)
(大用大黃)
右為細末乾貼瘡口上
急風散治久新諸瘡破傷風項強背直腰返折口噤
不語手足抽掣眼目上視喉中鋸聲及取箭頭(方見諸風)
(門破傷風類)
治剥馬驢傷手
以熱鷄血及熱浸
治中刀箭悶絶
取嘴&KR1010;刺血飲便瘥
治刀斫箭傷
赤石脂白茯苓龍骨(各一兩)
右為細末傅瘡口立愈
刀箭藥
石灰(一斤多年者)龍骨(四兩)刺薊(一小束)
右為末杵作泥為餅子或為散貼患處端午日合
尤良
續斷膏治金瘡
蜀續斷蛇銜防風(各三兩)
右切以猪脂三斤於東向露竈煎之三上三下膏成
去滓若深大瘡者但傅四邊未可使合淺小瘡者俱
通傅便相連能止血住痛亦可為丸以酒服之
黑虎散治一切金瘡
黑狗頭(一箇)猪牙皂角(三箇)鹽梅(五箇)
右用香油十二兩用浸一宿前藥九炙九浸如煎至
一伏時湏視炙油乾存性研細為用
黃栢散治寒濕金瘡舉發打撲傷損
黃栢黃芩(等分為末)蘿蔔子(一撮搗細如無松子亦可)
右為末以酸米醋調敷患處多多用藥乾醋解之
治金瘡
木賊(三兩)麻黃(去節一兩)甘草(七錢半)
右為末每服五錢熱酒調下先整骨了夾定飲之令
醉
排膿散
枳實(十六枚)芍藥(六分)桔梗(二分)
右為散取鷄子黃一枚以藥散與鷄黃相等揉和令
相得飲和服之日一服
排膿湯
甘草(二兩)桔梗(三兩)大棗(十枚)
右㕮咀以水三升生薑一兩煮取一升温服五合日
再服
新石灰散治金瘡止血除疼痛辟風續筋骨生肌肉
新石灰(二升)青蒿(切)艾葉(切各一斤)
右先擣青蒿艾葉絞取濃汁拌石灰令盡曝乾研入
黃丹突厥白木各三兩令勻封金瘡血止立效
治刀瘡及合口神驗金瘡深者若以藥速合則潰宜用
滑石四兩(一方用一兩)黃丹(一兩)
右同研細乾摻患處
五真散(一名神助散出楊氏家藏方)治金刀傷打撲傷損及破傷
風
天南星防風(各半兩)
右為細末摻上瘡口後以溫酒調下一錢如牙關緊
身似弓用藥二錢童子小便調下但鬭毆内傷二錢
酒調下傷欲死者童子小便灌下併進立效一方傅
瘡口仍不作膿神驗
又方
五倍子(燒灰存性)燈草(燒灰存性)
右共乳香為末傅傷處仍以帛子紥定
㯽榔散治金瘡(方見金刃傷中筋骨類)
黃丹散(一名桃紅散出危氏方)治金瘡并一切惡瘡
上等黃丹嫰石膏(不以多少火煆通紅)
右研細和勻如桃花色摻傷處甚妙
治金瘡定疼痛方
以紫皂角針二兩用麥麸炒黃黑色碾為細末次入
乳香没藥末各半兩令勻每服二錢用酒調下
神妙丸(出朱氏集騐方)
以葳靈仙根和烏煮焙乾為末酒麫糊丸空心下五
十丸見效廣東馮師斡云渠當年腰下為金瘡所傷
遇春則發痛入小腹有不可忍忽𫝊此方療之神妙
治刀箭金瘡藥
緊龍骨緊赤石脂
右為細末貼瘡上定血辟風
治金瘡(出危氏方)
黃蘗(半斤)半夏(四兩)
右為末每用半兩生薑半兩生地黃自然汁調塗攧
處如折斷用絹帛封縳次杉木皮扎定乾則頻搽薑
地黃汁潤之
百草散(一名備急百靈膏一名大散方出聖惠方)治金瘡
以五月五日平旦使四人出四方各於五里内採一
方草木莖葉每種各半把勿令漏說一事日正午時
細切碓搗并石灰極令爛熟一石草斷一斗石灰先
鑿大實中桑樹令可受藥取藥内孔中實築令堅仍
以桑樹皮蔽之以麻油搗石灰極粘蜜泥之令不洩
氣又以桑皮纏之使牢至九月九日午時取出隂乾
百日藥成搗之日晒令乾更搗絹篩貯放凡一切金
瘡傷折出血登時以藥封裹治使牢勿令動轉不過
十日即瘥不腫不膿不畏風若傷後數日始得藥湏
暖水洗令血出然後傅之此藥大驗平時無事宜多
合以備倉卒金瘡之要無出於此雖突厥質汗黃末
未能及之一方云採時不得回顧任意摘取方回入
杵臼内爛搗如泥量藥多少以意入石灰和勻取出
搜成膏日中曝乾遇用旋取撚碎若刀斧傷乾傅取
血止為度湯火傷冷水調開塗傅蛇蝎犬鼠咬傷先
以温水洗以津液調傅疥瘡先&KR0946;損以藥末乾傅濕
癬以醋調傅之其效如神
紫金散(出危氏方)治金瘡中藏刀斧傷見血欲死者
用紫藤香即降真香也刮末碾細傅之一方用花蕊
石散朱氏集驗方云周崈班緣捕海宼被宼以提
刀所傷血出不止分明筋如斷骨如折用花蘂石散
掩之血不止痛不定有兵士李高言其在軍中被人
傷中欲死見統領以藥掩之血止痛定明日瘡靨如
鉄遂安又無瘢痕告統領其此方只用紫藤香甆刮下
石碾碾細傅之若却萬千人也
又方(出危氏方)
用門扉後塵傅之立瘥
治刀傷斧斫方(一名血竭散出百一選方)
用五倍子一味為末乾貼瘡上效一方炒黑為細末
摻瘡口妙亦名小血竭
凡殺傷不透膜者
用乳香没藥各一皂角子大研爛以小便半盞好酒
半盞同藥通口服然後用花蘂石散或烏賊魚骨或
龍骨為末傅瘡口立止
殺傷氣偶未絶
取䓤白熱鍋炒熟便傅傷處頃即再易其痛自止但
青葉亦可
灰彈散(出聖惠方)治刀斧傷及多年惡瘡并金瘡止血
用多年石灰細碾雞子清調成團煆過俟冷再碾細
若刀斧傷摻之患處若多年惡瘡以薑汁調傅一方
单用石灰摻上患處裹定並瘥如無石灰灰亦可用
治金瘡方
用磁石厚朴白藥或槐花入沙窩中泥裹燒存性但
得一味為末傅之立愈
又方
用新桑白皮松葉車前根葉並搗爛傅之
刀斧傷
用隔年四月苧葉揉令極軟覆在傷處縳定止血也
又方
以紫蘇麻末傅之良
治金瘡傷至重但不透膜者
用海味中鹹白鰾揀大片色白而有紅絲者成片鋪
在傷處以帛子扎血止如膏脂出不傷内膜者即剃
去傷人頂心髮以熱熨斗不令傷人知之或於新剃
頂上一熨膏脂即入以桑白皮線縫合用血結草木
臘葉磁石為末乾傅瘡上即合
又方
以五月五日採馬鞭草缺盆草血見愁擂爛同風化
石灰為末合和候乾再為細末塗之即愈
神仙刀箭藥妙不可言(一名桑葉散)
取桑葉隂乾為末乾貼如無旋熨乾末傅之一方用
新桑葉研取白汁塗之能合金瘡
治金瘡並一切惡瘡
用雲母粉傅之絶妙
治金刃所傷瘡若深未宜速合者
用少滑石末傅之
治人倉卒中金刃
刮花乳石為末傅之亦效
治金瘡
用冬葵子葉燒灰及搗乾葉末并取根搗傅之皆妙
治療金瘡
用苦芙五月五日採曝乾燒作灰水和服之甚驗一
方春初採艾葉隂乾為餅用時入生薑汁服之良一
方熟艾搨傅之
治金瘡傷折瘀血
用天南星根為末傅傷處
治刀斧折傷及一切金瘡
以白殭蠶不以多少炒令黃色細研為末傅之立愈
又方
用狼牙草莖葉熟搗傅之兼止血(一方燼草灰傅之)
又方
用蛇全搗傅之佳
藍汁飲治金瘡(方見毒箭方門類)
治金刃初傷
取生青蒿搗傅上以帛裹創血止即愈
陽起石散治刀箭所傷
用陽起石燒研末新水調塗腫病處
白灰散治刀斧所傷見血及惡瘡
用石灰不以多少端午日午時取百草搗汁濾過和
作餅子入韮菜汁調隂乾為末少許傅上擦少時血
止便安五月五日取灰尤佳如腸潰出桑白皮線縫
合罨之帛繫定效一方用晚蚕沙生為末摻勻綿裹
之瘡愈血止一方蘇木五倍子末封之(吳内翰父少保守南雄州)
(有刃傷人腸者以此藥治之全二人之命只用韮汁和石灰一端午日合)
治刀斧傷磕擦及破傷風浮腫者
用薑汁調平胃散傅塗若急卒只以生薑和皮爛搗
&KR1883;患處止痛截血且無疤痕倉卒易得
療金瘡方
割氊方一寸燒灰研細以傅之瘥黑氊尤妙(封裹勿動直待)
(生肌)
杏仁方(一名石灰膏)
用杏仁去皮尖搗如泥石灰分等以猪脂和之淹足
合煎令杏仁黃絞去滓以塗瘡上日五六遍愈一方
亦主犬馬被金刃所傷並皆治之
又方
以蛇銜草搗傅之瘥晉異苑云昔有田父見蛇被傷
又見蛇銜一草著其瘡上經日傷蛇乃去田父因取
其草以治瘡皆驗遂名曰蛇含草
又方(出聖惠方)
用五月五日掘葛根曝乾搗末傅瘡上止血止痛
又方(出本草)
用釣樟根刮取屑傅瘡上神驗五月五日採
又方
燒牡蠣末傅之佳
桑皮方(出聖惠方)治金瘡或壓損斷裂及金瘡血出不止
者
剝取新桑皮作線縫之又以新桑皮裹之以桑白汁
塗之極驗小瘡但以桑皮裹即瘥
又方(出本草)
以桑白皮燒灰和馬糞塗瘡上並瘥
治金瘡若驚瘡血復出及未愈而交接血湧出多死急
以蒲黃傅之又方取所交婦人衣帶三寸燒灰末服
亦以粉瘡炙手令熱以熨瘡上良若驚而腫者燒小
鐵出灼瘡中不療則湏臾煞之(出肘後方)
治金瘡即瘥方(出肘後方)
取生地松三四升搗如泥餅封瘡上無問大小即合
神良
治刀斧傷并磕破血出方
用頭髮一兩皂角二兩皆燒存性為末加倒弔灰貼上
即止
又方
刮杉條皮穣貼之尤妙
治刀箭傷(出海上名方)
用香白芷爛嚼和生土傅之途成道者不可用
治金瘡血出
用胡椒末隨即摻之妙
又方
用海船縫内久年油灰碾碎摻之佳
治刀刃傷
用旱蓮子即水枯蔞以香油一處揉之傅瘡上
藥蛆方治金瘡内爛生蛆者(出濟生拔粹方)
以皂礬飛過乾貼其中即死
治金瘡(出千金方)
燒乾梅為炭搗末傅之一宿即瘥亦治打傷止血一
作白梅乾塩梅亦可
又方(出千金方)
用麻葉三斤以水三升熟煮取二升半為一服
又方(出千金方)
取蚯蚓屎以水服方寸匕日三亦治金瘡疼煩悶
治金瘡(出百一選方)
用猢猻頭草黃花子如蒺䔧骨朵者一名草血竭用
其子爛研或爛嚼傅傷處血立止
治破血在心腹
用薊葉焙乾摻瘡中亦止血
治金瘡血痢
用猪黃猪野脂碎剉以酒服之瘥
胡堇草方治五臟榮衞肌肉皮膚中瘀血止疼痛散
血
用胡堇草絞汁塗金瘡上良
糯米膏(出聖濟總錄)治金瘡
用糯米三升揀去粳入米甆盆内於端午前四十九
日以冷水浸之一日兩度換水輕以水淘轉逼去水
勿令攪碎浸至端午日取出隂乾生絹袋盛掛通風
處旋取少許炒令焦黑碾為末冷水調如膏藥隨大
小裹定瘡口外以絹帛包定更不要動直俟瘡愈若
金瘡誤犯生水瘡口作膿紅腫漸甚者急以藥膏裹
定一二食久其腫處已消更不作膿直至瘡合若竹
木簽刺者臨卧貼之明日看其刺出在藥内若金瘡
及水毒不可換藥恐傷動瘡口
治金瘡久不瘥(出聖惠方)
以白楊木皮細剉熬令乾搗細為末每服以温酒下
二錢日三四服
治金瘡金傷皮肉裂開方
用黃䗶熱酒溶化服之其口自合
花蘂石散(出和濟局方)治一切金刃箭鏃傷中及打撲傷
損猫狗咬傷或至死者及急於傷處摻藥其血化為
黃水再摻藥便活更不疼痛如内損血入臟腑熱煎
童子小便入酒少許調一大錢服之立效若牛觝腸
出不損者急内入細絲桑白皮尖葺為線縫合肚皮
縫上摻藥血止立活如無麻白皮用生麻縷亦得並不
得封裹瘡口恐作膿血如瘡乾以津液潤之然後摻
藥婦人産後敗血不盡血迷血暈惡血奔心胎死腹
中胎衣不下至死者但心頭尚暖急以童子小便調
一錢取一惡物如猪肝片即終身不患血風血氣若
膈上有血化為黃水即時吐出或隨小便出立效
用硫黃上色明淨者四兩花蘂石一兩搗為麄末相
拌令勻先用紙筋和膠泥固濟瓦罐子一箇内可容
藥俟泥乾入藥内密泥封口焙籠内焙乾令透熱便
安在四方磚上磚上書八卦五行字用炭一秤籠疊
周匝自巳午時從下生火令漸漸上徹有墜下火旋
夾火上直至經宿火冷炭消盡又放經宿罐冷定取
出細研以絹羅子羅得至細甆盒内盛依前法使用
一法用塩固濟
治金瘡止血疼痛辟風續筋骨生肌肉(出聖惠方)
取烏樟根晒乾搗細羅為末薄傅瘡上神效
治寒濕金瘡舉發打搏傷損
用塩梅浸水後用陳石灰九燒九浸研細黃丹入少
許後塗患處
地榆絹煎治刀刃所傷内損大腸及兩脇肋痛腹肚
傷破大便從口中出并中大箭透射傷損腸胃及治
産後傷損小腸并尿囊破小便出無節止此方神效
餌至一服其藥直往損處補定傷痕隔日開瘡口看
之只有宿舊物出即無所惡物出瘡口内用長肉散
子作燼子引散藥入瘡裹面俟長肉出外其㾗即自
合
地榆(八兩洗淨搗羅為末)絹(一疋小薄者)
右用清水洗淨絹糊以炭灰淋清汁二斗煮絹灰汁
盡為度絹已爛熟擘得成片叚五寸三寸即取出壓
盡灰汁入於清水内洗三五度令去灰力盡重入鍋
内以水二斗入地榆末煎煮熟爛以手撚看不作絹
片取入砂盆研之如麫糊得所分為二服用白粳米
粥飲調空心服之服了仰卧不得驚動轉側言語忌
一切毒食只得食熟爛黃雌雞白米炊飯餘物不可
食之其餘一服至來日空心亦用粥飲調服其將養
一月内切須慎護如是産後所傷服一疋分作四服
每用粥飲一中盞調服之日二服
治金瘡(出端竹堂)
黃栢(四兩好者去麄皮)黃連(三兩去鬚淨剉)黃葵花(三兩焙乾)䧏真香
末(一兩)檳榔(二兩雞心者佳)白芍藥(少許已上六味同研為細末)木鱉子
(半兩)烏賊魚骨(三兩二味同研為末旋入)密佗僧(一兩細研)真龍骨(一兩)
(乳鉢旋令研入)真血竭(一兩)麝香(一錢旋入)輕粉(一錢)韶粉(一兩)滴乳
(二錢叧研同於乳鉢内再細研旋入黃丹)黃丹(三兩飛過研)
右為一處合和令勻用好紙包褁令密勿令透氣俟
三日方可用湏十分研細為佳凡遇金刃所傷血不
止者作急用藥乾貼血痛立止或所傷日久用䓤塩
湯洗去惡物提乾用唾津調藥貼用紙封蓋瘡口留
一竅出膿水又被傷血流太多恐傷斷脉胳血筋急
揩去血用藥乾貼之立止
内補澤蘭散(出聖惠方)治金瘡
澤蘭石膏(細研水飛過)附子(炮製去皮臍)乾薑(炮製剉)辛夷
仁細辛芎藭當歸(剉微炒各半兩)防風(二兩去蘆頭)甘
草(一兩炙微赤剉)
右為末不計時候以温酒調下二錢
又方(出鮑氏方)治刀箭傷
龍骨寒水石赤石脂半夏五倍子
右為末乾摻貼皆可
主治傷刃箭藥方
烏魚骨(五月五日前淮備下一兩)石灰(四兩)萵苣菜(一握)在地青薊
草(一握藥一虎口人手指團圓是也)韮菜(一握)
右於五月五日平旦本人不語旋取後三味同杵於
日未出摶作餅子晒乾用用時旋刮削敷之早用並
不作膿
又方(出肘後方)
燒馬矢傅上瘥
又方(出肘後方)
山行傷㓨血出無藥可得挼葛葉傅之又即尿中亦
好
又方(出肘後方)療金瘡初傷
五月五日取百草心和石灰搗熟鑿桑北面下作孔
團藥了内孔中以大桑皮掩孔釘四畔令固七月七
日開隂乾末用傅瘡大良但百草心隂乾亦佳此當
令桑白汁入藥中
治金傷(出如宜方)
宜五月五日樟木草和石灰搗爛晒乾為末摻之
又方(出如宜方)
用蛀蟲蛀屑摻
又方(出如宜方)
宜五月五日以墨同韮菜和研汁調石灰令乾為末
摻之
又方(出如宜方)
炒石灰令沸後温入大黃末炒勻要如桃花色名利
水桃花散
又方(出如宜方)
臘月牛膽入龍骨金毛狗脊毛懸當風處用
又方(出鮑氏方)治刀刃傷或負重所傷
即時嚼青刺芥草貼傷處止用目前青草細嚼塗之
亦可入湯水無妨
又方(出鮑氏方)
用白麺塩各一撮新水調塗瘡
治金瘡妙方(華陀中藏經)
以石灰不以多少和人血作餅厚兩指許風乾旋切
傅之
治刀傷及竹木刺血(𫝊信適用方)
急以自己小便淋洗三兩次立止不妨入水
劉寄奴散(出楊氏家藏方)治刀箭所傷
赤石脂無名異(炒紅)風化石灰寒水石磁石
(燒紅七遍已上五味各一兩)王不留行劉寄奴地松地
榆黃蘗皮(已上五味各半兩)
右件為細末乾摻患處如刀傷肉開者以藥摻後更
用軟帛微歛即時肉合更不痛作亦無膿血甚妙
凡耳或斫落上脱下粘下脱上粘用封口藥封貼却以
線對縳住看脱落所向用鵝翎横夾定却用竹夾子
直上横夾定鵝翎用藥封其耳後(出永類鈴方)
治人中鐵刀入肉(出本草)
取蛇鳥矢傅之立消
治金瘡痛(出本草)
用生牛膝搗傅瘡上立瘥
治金刃所損痛不可忍(出本草)
用没藥爛研以熱酒投飲之良
治金瘡(出本草)
用紅蜀葵葉燒為末傅之
治刀刃所傷
以北庭&KR1288;砂窨傅定當時生痂亦名狄塩者
治金瘡(出本草)
用薔薇灰末一方寸匕日三服之
治金瘡折傷(出本草)
用天明精搗傅之昔劉&KR1427;宋元嘉中射一麞剖五
臟以此草塞之蹶然而起&KR1427;怪而拔草便倒如此三
度因名劉&KR1427;草
治刀刃不傷(出本草)
以朱龞帶之
合金瘡(出本草)
以小薊作煎和糖服
治金瘡并折傷止暴痛(出本草)
以蓮藕搗窨其上良
治刀斧諸瘡(出本草)
用絡石草搗封之立瘥
治金瘡(出本草)
以當歸煮飲之
治金瘡(出本草)
以牛蒡子葉貼之永不畏風亦不膿又搗傅之
治金瘡(出本草)
用白檳榔黃連少許為末傅之即瘥
金刃傷中筋骨(附論)
夫金刃所中至於筋骨所傷深矣然折骨絶筋亦可接
續要在乘血氣未寒急施治法若不乘熱則風冷易入
瘡縱暫愈後必不仁亦致痛煩而終身不完至於小碎
之骨即當出之不爾則膿血不絶肌亦不歛矣夫金
瘡始傷之時半傷其筋榮衞不通其瘡難愈已後令不
仁也若被瘡截斷諸解身軀肘中及腕膝髀若踝際亦
可連續湏在急及熱療之其血氣未寒碎骨不去令人
痛煩膿血不絶日久不能得安諸中傷人臟者十死一
生
方
續斷散治金瘡傷中筋骨
續斷生地黃(焙)地榆芍藥蛇啣甘草(炙剉)
當歸(切焙)芎藭附子(炮製去皮臍)人參杜蘅(各二兩)乾
薑(炮一兩)肉蓯蓉(酒浸切焙二兩)細辛(去苖葉一兩)桂(去粗皮一兩半)牡
蠣(煆研一兩一方無牡蠣)蜀椒(去目并閉口者炒出汗半兩)
右為散每服二錢温酒調下空腹日午夜卧各一服
骨碎補丸治一切金刃及筋骨風冷所中疼痛
骨碎補(炙去毛三兩)敗龜(醋炙)虎骨(酒炙)澤蘭葉山芋
白薇(各一兩)自然銅(煆醋淬七遍)山茱萸桂(去粗皮各一兩)當
歸(切焙)肉蓯蓉(切焙三分)熟乾地黃(焙)五味子乾薑
(炮各半兩)白檳榔(生剉)附子(炮製去皮臍各一兩)肉豆蔲(去殼二枚)
右為末煉蜜丸如梧桐子大每服二十丸空心温酒
下欲作散每服一錢匕温酒調下並空心日午臨卧
服
杜衡散治金瘡筋骨斷令續
杜衡生乾地黃(各二兩半)蛇啣地榆(各二兩剉)乾薑(炮製)
(半兩)川椒(去目及閉口者一錢令汗出)桂心(各半兩)當歸(剉微炒)芎藭
赤芍藥(各一兩半)肉蓯蓉(酒浸一宿去皴皮炙乾用一兩半)人參(去蘆)甘
草(炙微赤剉)附子(炮製去皮臍各一兩)
右為細散每服不計時候以温酒調下二服
葛葉散治金瘡續筋骨歛血止痛
葛葉地菘苖續斷石灰末旋復花地
黃(生用)益母草麥門冬(去心各五兩)
右搗絞七味取汁和石灰調作餅曝乾再搗為散傅
所傷處
騏驎竭散治刀箭傷筋斷骨止痛定血辟風
騏驎竭白芨(各半兩)黃蘗(剉)甘草(炙微赤剉)白芷白
歛當歸(剉微炒)密陀僧(各一兩)
右為細末每用時以少許乾摻瘡立效
敗弩箭散治金刃弓弩所中筋急不得屈伸(即地黃散)
敗弩箭(燒作灰)秦芁(去苖切)熟乾地黃(焙各半兩)附子(焙製去皮)
(臍一兩)大棗(三枚取肉焙)杜仲(去粗皮炙各半兩)當歸(切焙一兩)
右七味擣羅為散每服二錢匕温酒調下空腹日午
夜卧各一服一方有續斷無大棗
沒藥散治金瘡傷筋骨疼痛
沒藥(一兩)當歸(剉微炒)地龍(微炒)自然銅(細研各三分)肉桂(去粗)
(皮)川烏頭(炮製去皮臍)乾薑(炮製以上各半兩)
右為細末每服不計時候以温酒調下一錢
地菘苖散治金刃傷筋骨止血生肌
地菘苖石灰末旋復苖葛葉青蒿苖
麥門冬苖(各五兩)
右除石灰外切碎搗絞取汁和石灰作餅子曝乾再
擣羅為散傅瘡上五月五日合佳一方有益母苖
骨碎補散治金瘡傷筋斷骨疼痛不可忍
骨碎補(去毛麸炒微黃)自然銅(細研)虎脛骨(塗酥炙令黃)敗龜(塗酥)
(炙微黃各半兩)没藥(一兩)
右為細末每服一錢以胡桃仁半個一處爛嚼用温
酒一中盞下之日三四服
催潮散治針鐵箭頭等鋒刃氣入皮肉筋骨害人不
能出
天南星半夏(生各一兩)
右為細末每服一錢熱酒調下先嚼生薑少許後嚼
生薑少許以外敷曲廉
檳榔散治金瘡接筋補骨并血不止
㯽榔(剉)黃連(去鬚並生用)
右等分搗羅為散乾傅之瘡上如瘡口乾用香油潤
瘡口摻藥瘡上
續骨妙方
用馬蘭草花葉去根以五月五日採取隂乾為細末
酒調服立效
治金瘡續筋骨(方見金刃所傷類)
治金瘡續筋骨(方見毒箭所傷類一名庭賓散方)
又方(出肘後方)
用石灰細篩以麻油和之作丸如栝蔞許大以炭火
燒赤放冷搗篩為末又以油和燒凡如此十遍為細
散傅瘡神效
又方(出聖濟總錄)
取葵菜根搗爛傅之立瘥
治金瘡續筋斷骨令還續方(出聖惠方)
多取蟹頭黃及腦并足中肉熬末内瘡内
治傷斷筋骨續筋方(出聖惠方)
取旋復根搗汁滴瘡中仍用滓傅瘡上封之十五日
即筋骨便續更不用易
金刃腸出(附論)
夫金刃所傷有腸出者有腸出已斷者視其輕重之
證可决死生腸有一頭見者不可續也若腹痛不可
忍短氣不能食近則一日遠則三日治無及已腸有
兩頭見者可速以桑白皮挼為線或以麻縷續之仍
取雞血塗隙勿令氣泄推内之更以前線縷綴縫瘡
口亦以雞血塗之腸有出而不斷者當以大麥粥取
其汁洗腸而内之綴縫瘡口如前法然後作研米粥
飲二十餘日稍作強糜百日後始得飯食不可飽飽
則腸痛宜常以湯散助之被傷肚皮俱破腸出在
外只腸全斷難醫傷破者不斷皆可治療腸及肚皮
破者用花蘂石散傅之線上輕用手從上縫之莫待糞
出用油撚活放入肚内肚皮裂開用麻縷為線或搥桑
白皮為線亦用花蘂石散傅線上須用從裏重縫肚皮
不可縫外重皮留外皮開用藥摻待生肉如傷孔大
肚腸與脂膏出放入内則用縫如孔小只有膏出先用
清心藥與服用手擘去膏不用緣此膏出者已無用了
不可復入肚中反成祸只須擘去不妨此是閑肉但放
心可去之肚肉被傷者專用退利大小腸不可待秘恐
成重患
方
磁石散(出聖惠方)治金瘡腸出宜入之
磁石(煆研)滑石(研)鐵精(各三兩)
右等分同研細末每服一錢匕以温酒調下空腹日
午晚間各一服夜卧二服及以針砂塗腸上其腸自
收入一方用白米飲服一方無鐵精
治金瘡腸出方(出聖惠方)
取人屎乾為末以粉腸即入若腸乾取濃麫漿濕腸上
即入腸以冷水噀而令吸氣即易入
治被傷腸出不斷出欲燥而草土腸著(出聖惠方)
作大麥粥取汁洗腸推内之常研米粥飲之二十日
稍稍作強糜百日後乃可瘥草土當踧在皮外及以
乾馬屎傅瘡上
治金瘡中腸出不能入者(出聖濟總錄)
以小麥三升用水九升煮取五升絹濾過候冷含噴
瘡上漸入以冷水噴其背不宜多令人見亦不欲令
傍人語又不可令病人知或尚未入取病人卧蓆四
角令病人舉身搖湏臾腸自入十日内食不可飽頻
食而少勿使病人驚則殺人
縫金瘡腸出者(方見金刃所傷類桑皮方)
又方(出本草)治金瘡腸出者
以桑白皮作線縫之更以熱雞血塗上立愈唐安藏
剖腹用此法效
毒箭所傷(附論)
夫箭鏃毒藥入皮膚肌肉間令人短氣悶絶口噤唇乾
血雖止而腹痛不能言其人如醉者為難治若瘀血應
時出其瘡温而熱開能言則可治也巢氏論毒箭有三
種曰嶺南夷俚人用焦銅作箭鏃嶺北諸處以蛇毒螫
物汁着管中漬箭鏃及有以毒藥為之者三種傷人皆
不易治唯急飲糞汁可以禦其毒小緩則毒氣深入不
可救也
方
梨母子煎(出聖惠方)中毒箭後皮肉瘀腫
梨母子(一斤去核爛研塩麺搗曝乾再搗用絹羅之去柤)瀆子(五兩一作塩麸子)
菉豆(三兩炒熟)不灰木(三兩以牛糞火燒赤)藍子(五兩)黃連(三兩)獨顆
栗(三兩生用)黑豆(三兩炒熟)大糞燒(五兩)赤芍藥(三兩)
右為末煉蜜為膏每一匙温酒下日三四服一方加
甘草剉生用
治毒箭及馬汗方不灰木散(出聖惠方)
不灰木(二兩以牛糞火燒令赤色)蜜陀僧(一兩)黃栢(半兩剉)膩粉(一分)
麝香(一分)
右為末塩水洗患處傅搽日一换之
雄黃散(出聖濟總錄)治藥毒箭頭在身未出
雄黃(細研一分)粉霜(半兩研)蜣蜋(四枚為末生用)巴豆(三粒去殼别研為末)
(生用)
右再同研為散以銅筯頭取乳汁調點瘡上頻頻用
之七日瘡熱箭頭自出
解毒雄黃散(出聖惠方)治毒箭所傷
雄黃(細研)大麻仁(微炒各一分)蘆根(半兩剉)白歛(半兩)
右為細末每服以温酒調下一錢日四五服
治中射罔箭藍子散(出聖惠方)
藍子(五合)升麻(八兩)王不留行甘草(各四兩)
右治下篩冷水服二方寸匕日三夜二又以水和
塗瘡乾易之
治中毒箭方(一名蘆根散出聖惠方)
蘆根(一兩)藍葉(一兩)紫檀(半兩)不灰木(二兩以牛糞火燒令赤色為末)
右為末每用一錢以藍汁調下粥飲亦得不拘時候
乾薑散(出肘後方)治毒箭
乾薑末(一作乾葛末)塩
右等分再同研勻傅瘡上毒自出
藍汁散(出聖惠方)治毒箭所中
搗藍汁一升飲之并以傅瘡上若無藍取青布漬
絞汁服之并淋瘡中鏃不出搗死鼠肝塗之鼠腦
亦得用之即出
又方(出聖惠方)
煎地黃汁作丸以熱水服之百日箭出或作膏調服
亦得
葛根飲治毒箭所中(方見箭鏃金刃入内類)
貝子散(出聖濟總錄)治毒箭
用貝子搗羅為末每服一錢匕温酒調下不拘時候
日三四服此方治中毒并治金瘡止痛
又方(出聖惠方)
取雄黃末傅瘡上日四五度汁出便愈治毒蛇咬瘡
亦妙
又方(出聖惠方)
取蘆根自然汁每服半盞許日二夜一一方飲藕汁
唯多為妙蘆根煮汁亦可一方貝齒末服一錢匕大
良
甘草飲(出聖濟總錄)治毒箭
用甘草三兩細剉用水二升煎取一升絞汁每服
一小盞温飲日三服仍淋瘡上
生薑飲(出肘後方)治毒箭
用生薑半斤切研如泥取自然汁飲五分一盞未退
再服更無疤痕一方煮薑汁飲三二升甚佳
旋復散方(出聖濟總錄)治毒箭
用旋復根不拘多少搗為散每服二錢匕以温酒調
下日三服不拘時候仍用傅瘡中若無根花并子亦
可用
治毒箭所傷煩亂欲絶(出肘後方)
用大麻子三升搗取自然汁每服半盞許日再服
秦龜散治俚人毒箭傷
用秦龜血飲之良
治卒被毒箭及金瘡方(出千金方)
用麻菁仁數升杵飲汁瘥
又方(出肘後方)
煮藕取汁飲之飲多益良
療毒箭方(出千金方)
以鹽滿瘡中炙塩上三十壮一方多飲猪血良
治毒箭及馬汗方
用大䖟蟲於端午日收之隂乾為末每服一錢挑破
瘡口傅之後以醋糊膏子貼之即追出毒
治卒被毒箭中人纔破肉爛者即便死人
飲人糞汁以糞塗瘡上良
治着藥弩藥箭
用曲蟮泥為末搗豆豉和勻為丸桐子大每服五十
丸隨傷上下用五六服一日安
治毒箭所傷(出本草)
以菩薩石為末傅之良
治中藥箭方(出本草)交廣夷俚人用焦銅作箭嶺北諸
處以蛇毒螫物汁着筒中漬箭鏃此二種纔傷皮便
潰膿沸爛而死若中之者
以飲月水屎汁并以傅之亦可食惟此最妙
治毒箭鏃及深山大蝮中人(出本草)
速取病者當頂上十字剺之令皮斷出血以石藥末
瘡上并傅所傷處其毒必攻上下洩之當出黃汁數
升則悶解
治毒箭蟲蛇咬(出本草)
以芋麻根搗汁罨之
治毒箭(出本草)
以薺苨搗罨之
治毒箭(出本草)
以苧葉窨傅之一方用生芋同塩研細傅之
解藥箭毒(出本草)
用鵝絨篩末以酒調服之有效
箭鏃金刃入肉(附論)
大凡箭鏃金刃入肉治宜速出之或有碎骨亦必湏去
盡然後塗傅諸藥不然其瘡必不合縱復少愈亦常作
疼痛若神驚血亂氣奪則死矣
方
續斷膏(一名當歸續斷膏出聖濟總錄)治箭頭入内赤腫辟風歛瘡
當歸續斷骨碎補桂(去粗皮)附子澤蘭
芍藥白芨牛膝羌活芎藭木香麒
麟竭生乾地黃白殭蠶白附子(各一兩)沉香
丁香(各半兩)栝蔞(二枚大者)烏蛇肉白歛白芷玄
參(各一兩)杏仁桃仁(各三分)
右細剉入麻油四斤猪脂一斤半驢脂三兩用文武
火煎三日濾去諸藥入乳香三兩松脂六兩更煎一
日用生絹濾却粗滓再用五斗大生鐵鍋細羅鉛丹
三斤炒令紫色旋入前藥油煎令紫色即旋退火以
藥油滴少許水碗内成珠子為度以磁石器密收依
前法用
祇聖散(出聖濟總錄)出箭頭
附子(二枚重半兩者炮製去皮臍)檳榔(二枚一生一熟)大黃(剉)木香(各一)
(分)巴豆(半兩去皮漿水煮三二十沸麸炒黃研出油)肉豆蔲(去殼)吳茱萸
(洗焙炒)當歸(剉焙)黃連(去鬚)猪牙皂莢(酥炙去黑皮并子各一分)蒼鼠
(剉焙乾研末一兩)芎藭陳橘皮(浸去白焙)乾薑(炮)桂(去粗皮)蕪
荑(各一分)
右為細末没藥酒調下一茶匙只三服箭頭卒出
虎舌丸(出聖濟總錄)點藥箭頭令自出
乾虎舌(半兩用石臼杵搗為末)生草烏頭尖(末三錢)楮實(末三錢)
磁石(半兩用石臼杵搗為末性緊者)水銀(三錢同磁石末一處研細令水銀星盡)丹
砂(一錢研)硫黃(舶上者一錢)&KR1288;砂(透明者二錢研)金牙(半兩石杵臼搗為末)
消石(二錢同硫黃研)
右一處於乳鉢内更研極細石腦油為丸如黍米大
令兩頭尖角盒子盛貯每出箭頭一枚用藥一丸竅
内將銅筯點入箭瘡内即以好酒少許摩瘡四畔次
將紅散子摩瘡湏臾覺瘡極熱而痒其箭頭當日内
自出次以生肌金黃散摻瘡内以紫金膏封之
紅散子(出聖濟總錄)摩瘡上
蔓陀羅子草烏頭尖麒麟竭萞麻子(去殼細研)
茄子花(各半兩)
右為細散以好酒調下如膏於瘡口上塗摩之箭頭
自出
雄黃丸(出聖濟總錄)治箭鏃不出
雄黃(研)獨角仙&KR1288;砂(研)不灰木威靈仙(去殼)木
槿花(各一分)鼠(一枚心頭取血研入衆藥内)
右除鼠血外搗為散和勻鍊蜜丸黃米大内在瘡内
箭頭自出
牡丹散(出聖濟總錄)治金瘡箭頭在骨遠年不出
牡丹(去心)白歛(各一兩)桑根白皮(剉二兩)藿香葉丁香
麝香(研各一分)
右為散每服二錢匕温酒調下日三淺者十二日深
者二十日箭頭自出
雄黃丸(出楊氏家蔵方)治骨中箭頭方
雄黃(一分)蜣蜋(一分研)不灰木(一分以牛糞火燒赤色)威靈仙(一分)
朝生花(一分)鼠(一枚去頭取血)
右為末入鼠血并鍊蜜和丸如黃米大内瘡口其箭
鐵不計遠年自出
蠐螬丸(出聖惠方)治金瘡箭鏃在骨中遠年不出
蠐螬(五枚乾者)螻蛄(三枚乾者)赤小豆(一分)赤鯉魚鮓(一兩)&KR1288;砂
(一錢)紅花末(三錢)
右研細以鮓研丸如菉豆大如瘡口在只於瘡口内
絍一丸如無瘡口以針撥破内藥不過三丸至五丸
箭頭自動輕搖即出
巴豆丸(出聖惠方)治肉中箭頭
巴豆(一枚去皮)膩粉(一分)砒(少許細研)磁石(半兩細研)蜣蜋(一个為細末)
右以雞清和丸菉豆大先以針撥開瘡口用男子乳
汁化一丸在撥開處上用醋麫紙封貼上當痒痒極
不可忍則其鐵自出也多年者兩上新者一上箭鐵
自出
治箭鏃入肉(出聖惠方)
雄黃蜣蜋膩粉砒霜巴豆(去皮各一分)
右為末先以兒妳汁濕筯頭點藥入瘡内當痒不過
三兩上便出矣
半夏散(出聖惠方)治金瘡箭頭在肉中不出
半夏(湯洗七遍去滑)白歛牡丹(各一兩)桑根白皮(剉二兩)
右為末每服以温酒調下一錢日三服
出箭頭方
蜣蜋(自死者十個)土狗子(三個)婦人髮灰(少許)
右蜣蜋去殼取白肉與三味同研如泥用生塗中箭處
如膏搽後内微痒即以兩手蹙之其箭頭自出
解骨丸(出聖濟總錄)治箭鏃不出
雄黃(研)蜣蜋(研)象牙末(各等分)
右搗研為散鍊蜜丸如黍米大内瘡口内後細嚼羊
腎芝麻摩貼之覺痒箭頭自出
治箭鏃不出(出聖濟總錄)
蜣蜋(五月五日取者佳)斑猫(各七枚棘刺上暴乾細研)砒黃(細研半兩)
右和勻入青竹筒三寸内捲蠟紙塞口更以躐紙封
定厠中浸三七日取出洗曝乾每用豆許待痒按之
自出
出箭頭方(出濟生拔粹方)
角蜣蜋(不計多少全用)乳香麝香(不計多少)
右為細末撥動箭頭撥藥於瘡口内
治箭鏃入肉(出聖惠方)
斑猫(二七箇)蜣蜋(一七箇)&KR1288;砂(一錢)
右為末都入竹筒内封頭然後入厠中七日取出於
隂地内埋之七日取於磁盒内盛之每用時服少許
於瘡上塗之其箭鏃自出
白歛散(出聖惠方)治金瘡箭在肉中不出
白歛半夏(各等分)
右治下篩酒服方寸匕日三淺瘡十日出深瘡二十
日出終不住肉中
牡丹皮散(出聖金方)治箭鏃及諸刀刃在咽喉胷膈諸隠
處不出者
牡丹皮(一分)白塩(二分一方作白歛)
右治下篩以酒服方寸匕日三服出
取箭鏃入骨取不出疼痛不可忍宜用此方(出聖惠方)
巴豆(三枚)蜣蜋(三枚)
右研塗所傷處俟痛定微痒忍之極痒不可忍即撼
動拔出以生肌膏藥傅之以黃連貫衆湯洗畢以牛
膽製風化石灰傅之兼治惡瘡夏侯鄲云初在潤
州得之方鏃箭出後速以生肌膏傅之說者云兼治
瘡鄲得方後至洪州旅舍主人妻患背瘡呻吟鄲遽
用此方試之愈
治箭頭不出(出聖濟總錄)
磁石(生搗研極細)雄黃(研各三分)
右同研令勻每服二錢匕菉豆汁調下空心十日後
輕撥便出手足上用此藥貼之自出
白歛散(一名丹散出聖惠方)治箭頭不出
白歛(三分)牡丹(去心三分)
右為散每服三錢匕温酒調下空腹日午卧各一服
一方加塩等分
萬類灰散(出聖惠方)治金瘡及箭入肉不出腫痛
萬類灰弓弦灰(各三兩)
右共研為散每二錢匕用蓼藍汁調下日再服
治刀箭傷緊閉者
血竭(一枚)消石
右為末敷之出血不止立效
又方
龍骨(二錢)船灰(六兩)乳香(一兩)
右為末敷之立效
治箭鏃方
用射罔以塗之
治卒中箭不出或肉中有聚血(出千金方)
取女人月經布燒灰屑酒服之
治箭鏃及諸刀刃在咽喉胸膈諸隠處不出(出千金方)
用酒服瞿麥方寸匕日二瘥
又方(出千金方)
以栝蔞汁塗箭瘡上即出一方用根搗傅瘡日三易
治針入肉中并箭諸物刺(出千金方)
刮象牙為末水和聚着折針上即出
又方(出千金方)
用磁石吸鐵者着上即出
取箭鏃方(出危氏方)
用天水牛一箇獨角小者尤妙用小瓶盛之用硼砂
一錢研細末用水些少滴在内浸自然化水以藥水
滴在傷處箭頭自然出也淮西總管趙領衞名属
殿巖密之子云仇防禦方張循王屢求不得因奏知
德壽宣取以賜之有奇效與楊氏方中用巴豆蜣蜋
者大率相似
赤小豆飲(出聖惠方)治箭頭入肉及入腹不出
用赤小豆半升以水五升煮令爛熟絞取汁每服一
盞空腹日午夜卧服一方和酒相次服之盡為度
治箭頭在咽喉中或胷膈中及諸處不出者(出聖惠方)
用鼠肝五箇細切爛研傅之兼以鼠腦髓或鼠頭血
塗之並良兼治人針折在肉不出并刀刃傷
又方(出聖濟總錄)
以生鼠皮一枚及前兩足作灰用猪膏和塗之即出
牛膝膏(出聖濟總錄)治箭在咽喉中或胷膈中及諸處不
出者
搗牛膝不限多少作末以熱水調塗箭頭即出若火
瘡炙瘡不能愈者塗之效
又方(出聖濟總錄)
以白項蚯蚓十四枚内銅器中次入研細塩一兩於
日中曝並化作汁者塗之箭鏃與刃傷處湏臾痒則
出
療箭頭及諸刃頭在咽喉胷膈諸隱處不出者(出葛洪肘後方)
嚼杏仁不限多少塗之研杏仁細傅之
又方(出聖濟總錄)
搗烏梅不限多少為散水和塗之即出
又方(出聖濟總錄)
取蠐螬不限多少細研取汁塗之血止即出
箭鏃中傷在喉咽胷膈不出者及針刺不出者(出聖惠方)
用螻蛄即土狗蟲乾者濃煎汁滴上三五度箭頭自
出一方以螻蛄腦十枚細研塗瘡上亦出
治出箭頭(出本草)
以栗肉生喫七箇又生嚼罯可出亦罯惡刺
治箭頭不出及惡刺破癰(出本草)
以人牙齒垢和虱研塗之出箭頭
治折箭刺入膿囊不出堅燥及鼠損
取薔薇灰末方寸匕服之十日骾刺皆穿皮出效
萬聖神應丹(出衛生寳鑑)出箭頭魚骨針麥芒遠近治之
用莨菪科一名天仙子取著中一科服本枝華花實
全者好於端午日前一日特不語尋見莨菪科言道
先生你却在這裏那道罷用柴灰自東南為頭圍了
用木椑子橛取了根週細二次日端午日未出時依
前特不語钁只一钁取出土用淨水洗了不令雞犬
及婦人見於淨室中以石臼搗為泥丸如彈子大黃
丹為衣以紙袋封了懸於高處隂乾如有人着箭不
能出者用緋絹盛此藥乾於臍中用綿裹肚繫了先
用象牙末於瘡口上貼了後用前藥如瘡生合用刀
子割開貼之最驗
葛根飲治箭鏃不出及治毒箭所傷
用生葛根三斤剉細研絞取自然汁每服半盞不拘
時候日三治一切金瘡無有不效者又云葛白屑熬
黃傅瘡止血立效
治箭鏃石不出立效方
用黑羊糞搗末傅之待瘡口開即以生鼠刺取血滴
瘡中湏臾即出
神鈴散治箭頭在骨内取不出
大雄鼠(一枚)
右件去皮骨取精肉薄批焙乾碾為細末每服二錢
熱酒調下若覺箭瘡痒不得㧓忍痒少時箭頭自出
不拘時候
磁石丸出箭頭
斑猫(五十枚全者)屈盤蟲(五十枚去頭翅)磁石(一兩四面緊者)&KR1288;砂(一兩)
(别研)巴豆(二十枚去殼不用)川烏頭(二十枚生用不去尖)
右件為細末以棗肉為丸如鼠糞大任瘡口内箭頭
自出如瘡口生合不見於舊瘢上炙三十壮以津液
化藥傅在炙瘡上用濕紙貼定候肉瘡以物枕瘡口
卧良久箭頭自出
鼠油膏出箭頭
鼠(一枚熬取油)蜣蜋皂角(燒灰)定粉龍骨(上四味各一錢)乳
香(少許别研)
右件為細末以鼠油和成膏子點藥瘡口内其上更
用磁石末蓋之箭頭自出
凡箭金及諸竹刺没肉中頭尾猶可揣得者
應破上以鈎鋒引出之若深藏不見者難療多死又
箭中骨骨破碎者湏全出去碎骨盡得藥傅之不爾
瘡永不合亦死
鐵汞丹治金箭頭入腹内及在身體諸處禁或着骨
斷折不能取者
獺膽(七枚如無只用赤鯉魚膽一十四枚)磁石(四邊緊者)血竭(别研)澤瀉
赤小豆紫葛根蒼耳子赤芍藥(已上七味各半兩)
樟柳根(三兩)
已上並生用焙乾為細末酒煑赤小豆麫糊入膽汁
同和為丸如梧桐子大如在腹内每服二十丸濃煎
赤小豆樟柳根湯并酒各半盞送下不拘時候日三
四服立出如在骨節禁穴内不可取者用後藥
&KR1288;砂(别研)砒(别研)巴豆霜斑猫(上四味各一字)蜣蜋(十枚)螻蛄
(七枚)蠐螬(七枚)
右七味研細入前藥二十丸一處再研用石腦油為
丸如菉豆大每用一丸任瘡口内上用雲母膏蓋口
日一換藥不過三五日其箭自出矣
湧鐵膏取箭頭一切針刺入肉盡皆治之
糞鼠頭(一箇)螻蛄(四十九箇)芫青(一兩)土消蟲(十箇)巴豆(一兩)馬
肉蛆(一兩焙乾)信(一兩)醬蛆(一兩焙乾)夏枯草(一兩)&KR1288;砂(一兩)磁石
(一兩)黃丹(一兩)地骨皮(一兩)蘇木(一兩)蜣蜋(一兩)石腦油(三兩)蒿
柴灰汁(三升)
右將灰汁石腦油用文武火熬成膏次下地骨皮等
末令勻磁器内收臨用時看瘡勢大小點藥良久箭
頭自然湧出
神聖膏取針鐵誤入皮膚
車脂(不以多少)
右成膏子者好攤在紙上如錢許二日一换三五次
其針自出大有神驗
烏翎散取針鐵誤入皮膚
烏翎(三五枚火炙焦色)
右碾為末好醋調成膏子塗在瘡上紙蓋一兩次其
針自出神效
普濟方卷三百二
