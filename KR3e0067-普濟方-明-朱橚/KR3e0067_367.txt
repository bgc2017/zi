普濟方卷三百六十七明周王朱橚撰
嬰孩諸風門
總論
夫風者百病之長善行而數變小兒血氣未定肌肉脆
弱腠理虚疎為邪風所中以春甲乙得之則中於肝以夏
丙丁得之則中于心以季夏戊巳得之則中于脾以秋
庚辛得之則中于肺以冬壬癸得之則中于腎各隨其
腑臓之虚所中則為臓腑之風或客于皮膚肌肉榮衞
或留于節膜骨髓隨其變化為病不一各有微甚之狀
大約與大人所得證候皆同特小兒治之分劑多寡差
殊宜消息以調之楊氏曰血氣未定寒温失調内則
盛熱藴蓄外則腠理虚開致風邪自背上五臓俞而入
乘其外虚而暴中之其狀昏不知人壯熱狂躁搐掣氣
麄口噤痰潮必有五臟中風之證蓋風寒暑濕亦入楊
氏曰又有小兒多因感風久嗽不能發散致風邪入肺
臓之絡遂中肺風目能視人口不能言是其候也楊氏
曰是風也始入于湊膚次達于經絡而摶于筋脉風入
頷頰之筋則口喎而牙緊風塞咽喉聲音之門則語不
出而失音風與氣摶以痰隔則喉間如鼾䶎之響摶于
筋脉得寒則拘急攣痛脉必浮緊得熱則緩弛不隨脉
必浮洪風夾寒邪即攣風濕夾熱氣即緩弛宜追風毒
劑散等大抵脉浮病在表脉實病在裏脉促病在上在
表宜散發在裏宜䟽導促于上胷膈澎湃者宜吐之若
虚寒者附子川芎不可缺古人治法以灼艾為本又當
消息權度而投劑焉朱氏曰凡治風先理氣不可專服
風藥攻之愈急則風勢愈甚且調氣活血和平榮衞調
暢則風疾不治而自愈風證其中人也卒其眩人也
暈激人痰潮昏人神亂邪氣反緩正氣反急正氣引邪
為喎斜為竄視為掣縱為搐搦為癰瘓為反張在陽則
皮膚緩緩則四肢不收在陰則腹裏急急則一身不能
仰隨其邪氣表裏深淺受證也偏枯者血氣偏虚半
身不遂股肉枯瘦骨間疼痛風痱者神智不亂身體不
痛四肢不拳一臂不隨能言者可治風癔者忽然迷仆
舌強不語喉中窒塞噫噫有聲身軟有汗則生風痺者
風寒濕三氣合而為痺其人肉厚身頑不知痛痒風多
則走注寒多則疼痛濕多則重着在筋則筋屈不伸在
脉則血凝不流在肉則不仁内經曰榮氣虚則不仁明
理曰不仁者不知痛痒也在骨則癃重心中風偃臥不
能傾側發失音其舌焦赤若汗流唇赤可治灸心俞若
唇上白黑青黃乃心壞為水不治肝中風踞坐不能低
頭上視多眩在脇偏疼諸筋攣急頭目瞤動若其目青
遶兩目連額微青面黃者可治灸肝俞若大勢青黑目
一黃一白不治脾中風踞致腹滿皮肉瞤動四肢不收
若唇黃身通黃吐醎汁可治灸脾俞若手足青足冷或
目下清不治肺中風偃臥胷滿氣短喘息時嗽躁悶汗
出不能治有口不能言若鼻四圍至口及目下色白者
可治灸肺俞若鼻口目下色黃乃肺壞為血及尋衣摸
空不治腎中風踞坐面浮腰脊痛引小腹其耳黑視左
右脇點點黃色可治灸腎俞若脇上黃點面如土色毛
髮直齒黃赤不治胃中風腹滿脹膈塞不通張口喘息
額上多汗楊氏曰或曰中風諸臓不關諸府然胃為
五糓之海皆取氣于胃孫真人曰所謂飽食傷胃祛其
胃風是也(三因方云灸胃俞穴在脊二椎骨下兩傍各一寸半)中風多是惡風自
汗心風脉浮洪肝風脉浮弦腎風脉浮滑肺風脉浮濇
脾風脉浮緩或以三部候之或以本臓脉取之不可一
槩論也(中風惡證詩曰中風惡證細推求口噤嘘遲脉數憂眼合不開并竄證而緋面黑手難收口開)
(吐沫氣麄大髮直頭眩汗不流鼾䶎哀鳴兼鼻冷遺尿瀉血並皆休)中風者人之驟病
一時倉卒若未能精審五臓受證且先與搐鼻開關豁
痰氣蓋中風皆因痰欝氣滯而作痰消氣下病勢稍蘇
然後辨證灸治凡治風先理氣治風良劑小續命湯良
排風湯次之然二藥主風不主氣須以人參順氣散烏
藥順氣散佐助其間氣一流行則風自疎散矣順氣則
蘇合香丸南木香軰消痰則白丸子南星半夏可用如
銀粉鉛硝等謹勿妄施寒毒入胃則血脉凝滯真氣銷
鑠而成廢人熱極則生風大綱然耳亦有胃虚氣虚血
虚而生風者則天雄附子官桂川芎不可缺也又小
兒三五歲或七八歲至十餘歲發驚涎潮搐搦如拽踞
不省人事目瞪喘急將欲死者内經曰此症得之在母
胞胎之所受悸愓驚駭恐懼之氣故令小兒輕者為驚
風天吊重者為癎病風搐胎中積熱者為臍風已上諸
風證可用吐涎散吐之吐訖宜珠犀龍麝清凉墜痰之
藥方食乳子母皆宜服之安魂定魄之藥定志丸之類
是也故婦人懷孕之月大忌悲憂驚怖縱得子必有前
疾小兒風熱涎嗽者以通聖散加半夏同煎温服
中風(附論)
夫小兒中風者由氣血未定肌膚嫰弱設若將養乖宜
寒温失度腠理虚開則為風所中也
方
蛇頭丸若兒搐搦不已驚狂迷悶角弓反張或昏沉
嚙齒雙目直視頻喚不省變為癇證亟宜服此藥以
除之却不可多進須仍以疎風藥相間調理凡服此
藥亦須先以木香烏藥枳殼㯽榔磨少許灌之却服
庶使關節通透藥力無不利
朱砂(三錢)紫粉(五錢)全蝎(十五個去毒)生麝香(半錢)花蛇頭(酒浸)
(去皮骨五錢)沉香真欝金五靈脂白附子(各五錢)
金銀箔(各五片)片腦子(半分)蛇含石(二兩炒醋煅令赤濃煎甘草湯淬以)
(手撚得碎為度方可用)殭蠶南星天麻(各五錢)
右為末煉蜜丸小指頭大每服大者一丸小者半丸
隨證依後大風膏湯引下一方加防風
大風膏定諸般風搐
天麻(三錢)防風(一兩)天竺黃(五錢)花蛇(酒浸去皮骨)蛇含石(二兩)
(燒紅淬醋煮七遍)青黛紫粉(各三錢)殭蠶(炒去絲五錢)蜈蚣(酒浸)
(去糞一條)代赭石(一兩燒醋淬七遍)白附子辰砂(各五錢)麝香
(半錢)全蝎(五個去毒)天南星(三兩薑汁浸焙乾)
右為末煉蜜丸久留用麵糊丸如小指頭大每服大
者一丸小者半丸慢驚冬瓜子仁湯下搐搦雞冠血
薄荷湯急驚斑竹葉薄荷湯下化涎桑白皮湯退潮熱
薄荷磨刀水止嗽北五味子杏仁夜啼燈心竈心土
蟬退濃磨灌下
天南星丸治小兒中風四肢拘急心神悶亂腰背強
硬
天南星(一分炮製)膩粉(一分研入)白附子(半兩炮製)半夏(半兩湯洗七次)
(去滑)麻黃(半兩去節根)五靈脂(一兩)乾蝎(一兩微炒)金箔銀箔(各二)
(十片)槐子(微炒)防風(去蘆頭)朱砂(細研水飛過)犀角屑(各半兩)牛
黃(細研)麝香(各一分細研)
右為末入研了藥都研令勻用醋一大盞入藥末一
半以慢火熬成膏次入餘藥末和丸如菉豆大一歲
一丸二歲二丸三五歲至三丸以温酒下日三四服
長理石湯治小兒卒中風狀如欲絶增損續命
長理石(碎)赤石脂(碎)石膏(碎)滑石(碎)桂(去麄皮)白石
脂(碎)大黃(剉炒令香)防風(去义)牡蠣(燒碎)龍骨(碎)麻黃(去根節先)
(煎掠去沫焙)括樓根(剉各半兩)甘草(炙一兩)寒水石(一分)
右麄擣篩一二歲小兒每服一錢水半盞煎至三分
去滓温服服後汗出以粉𫝊之若有熱者增大黃不
汗者加麻黃無寒水石以朴硝代之日三服量兒大
小加減
牛黃丸治小兒中風手足搐搦及驚風
牛黃(細研)乾蠍(微炒)防風(各一兩去蘆頭)犀角屑(半兩)麝香(細研)鉛
霜(各一分細研)天麻天竺黃(細研)白附子(炮裂)烏蛇肉(各半)
(兩炙令黃)天南星(一分炮裂)膩粉(一錢)朱砂(半兩細研水飛過)
右為末入研了藥令勻煉蜜和丸如菉豆大每服用
温薄荷酒研下三丸更量兒大小加減服之
續命湯治小兒卒中風惡毒及久風四肢不隨并軃
躄不能行步角弓反張(一名苦生湯)
甘草(炙半兩)黃芩(去黑心一兩)石膏(一分)人參(一分)麻黃(去根節先)
(煎掠去沫焙二兩)芎藭葛根升麻杏仁(十枚湯泡去皮尖雙)
(仁麩炒令熱)當歸(切焙)桂(去麄皮)獨活(去蘆頭各半兩)
右麄擣篩三四歲兒每服一錢水七分煎至四分去
滓連夜三四服量兒大小加減服之汗出粉𫝊之避
風
青黛膏治中風昏悶呵欠手足微冷
天麻(半兩)白附子(三錢)蝎稍(半兩)麝香(一錢)花蛇肉(酒炙)天竺
黃(二錢)青黛(二錢)朱砂(三錢)
右為末煉蜜丸皂角子大薄荷湯下
花蛇丸治中風項強天弔驚風癎疾
殭蠶(炒)白附子南星朱砂全蝎花蛇肉
(酒浸炙十次去骨各等分)
右為末爛飯為丸如粟大麝香湯下
大續命湯治中風痱身體不能自收口不能言冒昧
不知疼痛筋脉拘急小兒凡得中風之疾未作他病
可服
麻黃(去節一兩半)桂(去皮)當歸(洗去土)人參石膏白薑
(各一兩)甘草(炙)川芎白芍藥(各半兩)杏仁(三分去皮尖雙仁炒)
已上十件係本方續加防風(去蘆)犀牛角屑(各半兩)
右㕮咀每服二錢水半盞薄荷二葉煎三分去滓服
排風湯治中風狂言失音不語精神昏困諸般惡證
白鮮皮白术白芍藥桂(去皮)當歸(洗酒浸一宿)芎
藭防風杏仁(去皮尖雙仁麩炒)甘草(炙半兩)川獨活(去蘆)
白茯苓(去黑皮)麻黃(去根節各一兩半)
右㕮咀每服二錢水半盞生薑三片煎至三分大小
以意加減熱盛痰壅大便不利當用金星丸下自利
可服奪命散
小續命湯治中風不省人事涎鳴反張失音厥冷(方見)
(本門痙痓類)
銀白散治或吐或瀉涎鳴微喘露睛驚跳(方見驚風門一切驚)
(風類)
槐子煎治小兒中風不省
槐子(一兩炒)白殭蠶(一兩炒)防風(一兩)白附子(一兩)乾薑(半兩)
麻黃(半兩去節)半夏(半兩湯洗七遍)
已上擣羅為細末用好醋兩大盞慢火熬成膏次用
朱砂(半兩水飛)牛黃(一分)麝香(一分)金箔(二十片細研)
右拌勻和成膏如菉豆大每服五粒温酒下量兒大
小加減若牙關緊急即化破灌之
石膏湯治小兒風痱不能語口眼喎斜四肢不隨
石膏(碎一兩)甘草(炙半兩)射干(半兩)桂(去麄皮半兩)麻黃(去根節先)
(煎掠去沫焙一兩)芍藥(半兩)細辛(去苖葉一分)當歸(切焙半兩)
右麄擣篩二三歲兒每服一錢水半盞煎至三分去
滓温服日三量兒大小加減服
羌活散治小兒中風筋脉拘急或手足瘛瘲等
羌活(去蘆頭三分)芎藭(三分)防風(去乂三分)天麻(半兩)白附子(一分)
當歸(炙乾切焙三分)麻黃(去根節煎掠去沫焙半兩)甘草(炙一兩)
右為散一二歲兒每服半錢乳汁調服三四歲兒服
一錢七日三服如無乳熟水調服亦得量兒大小加
減服之乳母亦用煖酒調下一錢
大黃湯治少小中風狀如欲絶
大黃牡蠣龍骨括蔞根甘草桂心(各十)
(二銖)赤石脂寒水石(各六銖)
右㕮咀以水一升内藥半兩煑再沸絞去滓半歲兒
服如雞頭子大一枚大兒盡服入口中即愈汗出粉
之藥無毒可每日二服有熱加大黃不汗加麻黃無
寒水石朴硝代之
螵蛸散治小兒中風痰盛
桑螵蛸天麻(各一兩)天南星(炮)白殭蠶(炒)乾全蝎
(一分)
已上擣羅為末次用
膩粉牛黃麝香(各一錢研)
右同拌勻再研細每服一字至半錢温酒調下量兒
大小加減
羚羊角散治小兒中風筋脉拘急項強腰背硬手足
搐搦發渴不定
羚羊角(屑)防風(去蘆頭)麻黃(去根節)黃芩桂心細
辛甘草(炙微赤剉已上各半兩)羌活(三分)
右為散每服一錢以水一小盞煎至五分去滓入竹
瀝半合更煎一兩沸温服量兒大小加減頻服汗出
效一方無竹瀝用木瓜同煎或麝香
朱砂丸治小兒中風口眼偏斜筋脉拘急及胎中疾
病
朱砂(半兩研細水飛過)牛黃(細研)麝香(細研)乾蝎(微炒)天麻白
附子(炮製)白殭𧖟(微炒)乾薑(炮製已上各一分)
右為散入研了藥令勻用軟粳米飯和丸如黍米大
每服以乳汁化下日三服更量兒大小加減服之(一方)
(無乾薑)
攝生飲治中風一切卒中不論中寒中暑中濕中氣
及痰飲之類
南星(大者濕紙裹炮用二錢)半夏(用白者湯泡七次)南木香(各二錢)細
辛石菖蒲蒼术甘草(炒各二錢)
右剉散每服一錢薑三片慢火煎取其半調蘇合香
丸一粒灌下痰盛者又加全蝎
防風温膽湯消痰順氣疎風
半夏枳殼(去穰麩炒)茯苓(各半兩)陳皮防風(各二錢半)甘
草(一錢半)人參(二錢)
右剉散每服一錢入生薑紫蘇葉同煎服效一方無
人參
白玉丹治小兒中風涎潮
天南星(用生一兩)半夏(用生一兩)白殭蠶(一兩炒)桂心(一兩)石菖
蒲(一兩一寸九節已上擣羅為末次用)膩粉(一分)龍腦(一分並細研)
右拌勻取生薑汁和如黍米大每服十粒煎人參湯
下
追風散治小兒因驚中風角弓反張及慢脾風
全蝎(一個)母丁香(一個)瓜蔕(七枚)赤小豆(四十九粒)
右為細末大小加減一字許米飲調灌之吐出風涎
方可治然後服藥
天麻丸
天麻(一錢)白附子(一錢)大附子(炮去皮臍一錢)赤脚蜈蚣(一錢)白
花蛇項肉(一錢)羌活(一錢)麻黃(半兩槌研水煎去滓熬成膏)
右為末以麻黃膏搜為丸如梧桐子大每服一錢薄
荷湯酒磨化嚥下立愈
牛黃散治小兒中急風口眼但搐搦背強直手足拘
急
牛黃(一分細研)麝香(一錢細研)膩粉(一錢研入)天南星(一分生使)桑螵
蛸(三分微炒)乾蝎(一兩半生用半微炒)白花蛇(一兩半腰已前者酒浸去皮骨炙令)
(微黃)
右為散都研令勻每服以温酒調下一字量兒大小
以意加減服之
追風毒剉散治中風内外皆熱
大黃(一分)梹榔桑白皮(各半兩炒)羌活(一兩)防風(半兩)郁李
仁(一分炒)
右剉散每服一錢黑豆三十粒同煎乳食後服
白花蛇散治小兒中風啼聲不出及心肺中風尤宜
服
白花蛇(半兩酒浸去皮骨炙黃)羚羊角(一兩屑)桂心(一兩)菖蒲(一兩)
(一寸九節)人參(一兩去蘆頭)川烏頭(半兩炮去皮臍)
右為細末每服一字至半錢點麝香荆芥湯調下併
服之
欝金丹治小兒潮發涎盛者
欝金(末)天南星(炮)蝎稍桔梗(各半兩)
已上擣羅為末次用
膩粉(一錢)巴豆(五枚童子小便浸一宿去油心膜)
右研勻滴水和如黍米大每服五粒煎荆芥湯冷下
量兒大小加減
半金散治心肺中風宜服之
南星(略炮二錢)木香(一錢)橘皮(一錢)全蝎(二個焙)甘草(炒半錢)
右剉細每服一錢薑三片慢火煎熟與之虚冷者加
熟附子川芎少許添薑一錢
比聖丹治小兒心中肺風並宜服之
乾全蝎(炒一兩)羌活白附子天南星(各半兩生用)川
附子(一枚重半兩炮去皮臍)
右為細末入膩粉一錢研勻煉蜜和如菉豆大每服
五粒至七粒煎荆芥湯下量兒大小加減服之
慎火草散治小兒汗出中風一日頭頸腰背熱二日
即腹熱手足不屈
慎火草(乾者半兩景天草是也)麻黃(去根節先煎掠去沫炮)丹參白
术(各一分)
右為散二三歲兒每服半錢漿水調服三四歲兒服
一錢匕日三服量兒大小加減
三生飲治一切卒中不論中風中寒中暑中濕中氣
及痰飲之類
南星(生)川烏(生)半夏(生)木香(各一錢)
右剉生薑煎服
天附散治小兒一切風疾
天麻(一兩)附子(半兩)防風(一兩)甘草(半兩)
右件藥擣羅為末以熟湯調服若急驚加硃砂龍腦
少許煎薄荷湯下
百部丸治肺中風
百部(炙五錢)麻黃(去根節)杏仁(四十個炒去皮尖)
右為末蜜丸芡實大常服温水下治壅嗽若肺受風
邪不散喘急煎陳皮桑白皮罌粟殼湯化下一丸仍
灸肺俞五壯痊
欝金散治小兒中風吐涎
欝金(半兩末)膩粉巴豆(十二顆以小便浸一宿去皮出油研如膏)
右藥都研令勻每服以橘皮湯調下一字吐涎出即
效量兒大小加減服之
石膏湯治小兒中風手足拘急
石膏(研三分)真珠末(水飛過一兩)
右同研勻細為末三四歲兒每服一錢水七分煎至
四分去滓温服日三量兒大小以意加減一方作真
珠先以水二升煑石膏五六沸内真珠煑取一升稍
稍分服
麝香散治新生小兒中風
麝香(細研一分)驢鬐頭毛(手大指大一把)
右以乳汁和驢毛令得所于銅器中微火炒令焦取
去與麝香同研令如粉每服一字乳汁調下連夜三
服(如兒小不能飲筒貯瀉着喉中然後飲乳)
附子散治中風厥冷
生附子(一分)木香(半分)
右剉細每服半錢薑四片煎服
稀涎散治中風昏悶痰潮隔閉宜用救急(方見驚風門一切驚)
(風類)
奪命散大控風痰不問慢驚急風痰壅塞喉間其響
如大潮百藥不能過咽命在須臾服此良久藥褁涎
隨大便過如稠涕膠粘乃藥之神效無比他證忌服
(方見驚風門一切驚風類)
燈心草湯治小兒破傷風
燈心草(半兩)白附子(一分炮衣)
右為散每服以薄荷酒調下一字量兒大小加減服
之
丹參散治小兒汗出中風身體拘急壯熱苦啼
丹參(半兩)鼠糞(三十枚微炒)
右為散每服以漿水調下半錢量兒大小加減服之
阿膠散治小兒肺中喘促涎潮鼠眼斜視(方見驚風門一切驚)
(風類)
瓜蔕散壯實者可用治風痰壅塞諸藥化不下者
用甜瓜蔕末三錢加輕粉一字水調灌良久痰自出
如未出含沙糖一塊下咽即吐
交濟湯治中風肢體緩弱筋節疼痛
小續命湯(方見本門痙痓類)排風湯(方見本類)人參順氣散(方見)
(大人諸風門中風類)烏藥順氣散(方見大人諸風雜治類)
右以四藥合和入梹榔石菖蒲生薑煎服又方用排
風湯續命湯夾和入雞心梹榔生薑同煎服次以
烏藥順氣散加蝎梢服之亦名交濟湯
朱砂丸治中風痰涎壅盛
南星白礬(生用)巴豆(出油)杏仁(炒别研)赭石朱砂
半夏(各等分)
右為末麵糊為丸如粟殼大朱砂為衣每服二十丸
葱白薄荷湯下
蟬花散治風痰
白茯苓(三錢)玄胡(半兩)茯神(三錢)粉草(二錢)蠶退(二十個去足)蟬
花(二對)烏蛇肉(酒浸去皮)天麻全蝎(炒)白殭蠶(各一兩炒)
已上擣羅為末次用
朱砂(半兩水飛)龍腦(一錢)
右拌勻每服半錢温酒調下
甘草摩膏治小兒新生肌膚嫩弱喜為風邪所中身
體熱中風手足驚掣及中天風方
甘草(炙)防風(去乂各一兩)白术桔梗(各三分)雷丸(二兩半)
右為麄末用不入水猪脂一斤鍋内火上先煉過去
滓入諸藥末更煎令成膏新綿濾去滓入瓷合内貯
之每用時取少許炙手以膏摩之百度寒者更熱熱
者更寒效小兒無病每日以膏摩𩕄上及手足心良
辟風寒也一方無白术
丹砂丸治小兒中風口眼牽急
丹砂(研)乾蠍(去足微炒)白殭蠶(微炒)天南星(炮製各半兩)白附
子(一分)
右擣羅四味為末入丹砂令勻麵糊和丸如菉豆大
一歲兒服一丸薄荷湯下一方無白附子名硃砂丸
白殭蠶丸治小兒中風天弔驚邪風癎
白殭蠶(炒一兩)乾蝎(炒一分)白附子(炮一兩)天南星(炮)烏
蛇(酒浸炙令熟去骨各半兩)
右為末粳米飯為丸如麻子大三歲兒每服三丸以
薄荷温酒下連夜三服隨兒歲數以意加減服之一
方無硃砂
星香飲治中風
石膏湯治小兒中風口噤頷頰攣急宜冥如醉
石膏(一兩)獨活(一兩)川升麻(一兩)麻黃(半兩去節)桂枝(半兩)赤芍
藥(半兩)防風(半兩)細辛(半兩)甘草(一分)
右為末每服一大錢水一盞入薄荷竹葉各少許煎
五分去滓温服
桂枝散治小兒中風口噤四肢拘急
桂枝獨活麻黃(去根節)赤芍藥川大黃(剉微炒)
防風(去蘆頭)細辛(已上各一分)
右為散不計時候以薄荷温酒調下半錢量兒大小
加減
烏犀散治小兒中風口噤體熱筋脉拘急
犀角屑羚羊角屑防風(去蘆頭)黃芩(已上各一分)麝
香(一錢研細)硃砂(半兩細研水飛過)
右為末都研令勻煉蜜和丸如菉豆大不計時候以
薄荷酒研下三丸量兒大小以意加減
防風散治小兒中風卒口噤不開昏沉冥冥如醉
防風(去蘆頭)川升麻羚羊角屑羌活石膏(已上)
(各半兩)
右為散每服一錢以水一小盞煎至五分去滓入竹
瀝半合更煎一兩沸不計時候量兒大小加減温服
抵聖丸治小兒中風口噤
膩粉(二錢)羌活白附子(炮製)乾蝎(微炒)天南星(炮製各一分)
右為末入膩粉都研令勻煉蜜和丸如菉豆大不計
時候用薄荷水研破三丸服後吐出風涎或瀉出如
葵汁相似即效量大小以意加減一方抵聖散有荆
芥巴豆
治小兒中風口噤不知人事欲死宜服此神驗方
乾蝎(一枚尾全者微炒)瓜蒂(七枚)赤小豆(二七粒)
右為散每服以粥飲調下半錢服後以吐為效量兒
大小加減服之
治中風口噤
栢葉(一握)葱白(一小束)
右同研為泥用酒煎温服
治小兒中風口噤不出聲宜服此方用雄雀糞半兩
微炒細研以麵糊和丸如麻子大不計時候以薄荷
湯下三丸量兒大小以意加減
又方用雞糞白如大豆許不計時候以温酒研服之
一方水調服
又方用竹瀝半合微温灌之
白丁香丸治小兒中風口噤不下物用家雀屎末
水丸如麻子大用温酒服或為末塗乳頭令服如無
雀屎用雞下白屎亦良一方用雄雀屎水為丸以水
下五丸名雀屎丸
治小兒中風口噤乳不下用白蠟燒末水服一錢
星蘇散治諸風口噤不語用天南星略炮剉散每
服三字薑四片紫蘇五葉煎取其半却入雄猪膽汁
少許温和服若不語者大小便須要調導治慢風不
語只用南星更以人參石菖蒲為佐
附子散治小兒中風傷寒眼目不開手足不冷口多
出涎啼聲不出齒噤或時覺躁悶
附子(半兩)蜣蜋(一分去翅足微炒)人參(一分)葛根(半兩剉)桂心(一分)
右件藥搗羅為末每服一錢以水一小盞入生薑少
許煎至四分去滓分温三服量兒大小以意加減
追風散治小兒中風不知人事牙關緊急以藜蘆
去苖濃煎防風湯洗焙乾切作片子微炒褐色為末
每服一字温水調下吐涎為妙未吐再服
中風失音不能語(附論)
夫小兒卒失音不能語者由喉咽是氣之道路也喉咽
者音聲之門戶若有暴風寒氣客于喉咽之間喉咽得
寒則不能發聲故卒失音也不能語者語聲不出牙關
噤也
方
烏犀丸治小兒中風失音不語咽中不利筋脉拘急
(一名省風湯)
烏犀角屑(半兩)牛黃(細研)白附子(炮裂)附子(炮裂去皮臍)白殭
𧖟(微炒)乾蝎(微炒)天南星(生用)半夏(湯洗七遍去滑已上各一分)膩粉
(一錢入研)
右為末用軟飯和丸如黍米大不計時候以薄荷生
薑湯研下二丸量兒大小以意加減一方無膩粉
羚羊角丸治小兒中風失音不語肢節拘急腰背強
直
羚羊角屑(半兩)防風(半兩去蘆頭)羌活(半兩)天麻(半兩)牛黃(一分)
(研細)朱砂(半兩細研水飛過)白附子(半兩炮製)蝎稍(一分微炒)麝香(一分)
(細研)
右為末入研了藥都研令勻煉蜜和丸如菉豆大不
計時候以薄荷酒研下兩丸量兒大小以意加減
木通湯諸風失音
木通石菖蒲防風北梗桑螵蛸全蝎
白殭𧖟甘草(各炒並用一分)南星(二分)
右剉散每服三字紫蘇三葉薑三片煎熟與之大便
不通更加枳殼杏仁
木通散治小兒中風失音不語四肢壯熱
木通防風(去蘆頭)川升麻羚羊角屑桂心(已上)
(各半兩)甘草(一分炙微赤剉)
右為散每服一錢以水一盞煎至五分去滓入竹瀝
半合更煎一兩沸不計時候量兒大小分加減服之
白丸子治小兒中風失音不能啼
白殭蠶(半兩微炒)藿香(一分)天南星(三分生研)膩粉(一錢研入)乾蝎
(一分微炒)桑螵蛸(一分微炒)
右為末煉蜜和丸如黃米大不計時候用薄荷湯入
酒少許研五丸服之量兒大小加減一方有菖蒲無
膩粉
荆瀝飲子治小兒中風失音不語手脚不能轉動心
神煩熱
荆瀝(二合)生葛根汁(一合)蜜(一匙)竹瀝(二合)生地黃汁(一合)
右相和令勻不計時候温半服合之量兒大小以意
加減
牛黃丸治小兒中風失音不語四肢拘急
牛黃(細研)天竺黃(細研)羌活麝香(細研)乾蝎(微炒已上各一分)
右為末入研了藥令勻煉蜜和丸如菉豆大不計時
候以薄荷酒研下五丸量兒大小以意加減
竹瀝膏治小兒中風失音不語牙關緊急
竹瀝(半合依法旋取)生地黃(取汁半合)蜜(半合已上攪勻)桂心(一兩)石菖
蒲(一十九節取末一兩)
右調勻慢火熬成膏硬軟得所如皂子大每一粒取
梨汁化下
竹瀝飲子治小兒中風失音不語昏沉不識人
竹瀝荆瀝消梨汁(各二兩)陳醬汁(半合)
右相和微煖量兒大小增減服之
肥兒丸治風後瘖不能言
蕪荑神麯麥芽(各炮)黃連(等分)
右為末猪膽汁丸麻子大每服五丸用陳皮木香史
君子炙甘草煎湯送下蓋黃連能去心竅惡血故爾
楊氏方
北細辛南星(生)半夏(生)皂角(略煨去皮弦)
右為末搐鼻用竹管盛吹入鼻中牙關緊用烏梅或
鹽梅和藥末搽牙加麝香尤佳
吐逐風痰
玄胡索(七個)青黛(二錢)猪牙皂角(二片炮去皮子)
右為末以新汲水調灌之
通神散治小兒中風失音不語諸藥無效
亂髮(一兩燒炙)桂心(一兩)
右為末不計時候以温酒調下量兒大小加減服之
治小兒中風失音不語舌根硬強方
陳醬汁(半合)人乳(二合)
右相和令勻少少與兒服之
備急方治吐逐風痰用清油灌入喉中
羌活散治中風失音百藥無效
亂髮灰桂心羌活甘草(各二分)
右為末淡竹葉煎湯調服
遠志膏治中風失音腰背強直
羚羊角羌活防風朱砂白附天麻
蝎稍麝香牛黃獨活金箔茯苓遠
志(去心)殭蠶(炒)蟬退人參(各等分)
右為末煉蜜丸如皂角子大薄荷湯下
金砂丹治中風痰潮失音不語面赤脉浮大數急迷
悶口眼喎斜俱係風熱之疾半身嚲曳或傷寒剛痓
瘛瘲口噤急慢驚風並皆治之
白花蛇烏蛇(各用酒浸一宿去皮骨各一兩)全蝎(去毒微炒)殭𧖟(炒)
犀角玳瑁天麻人參茯神甘草(炒各一兩)
腦子麝香牛黃雄黃珍珠末天竺黃
鐡粉(别研各二錢半)銀箔(二百五十片)硃砂(五兩通明者飛)
右為細末再研勻用真石腦油為丸每兩作十丸用
金箔為衣每服一丸煎人參湯化下或竹葉湯亦可
新汲水亦可小兒量大小虚實加減服不拘時
綠雲丹治小兒風涎以銅青不計分兩細研如粉
用醋調麵糊和丸如雞頭大每有中者纔覺便用薄
荷酒磨下一丸須臾便吐其涎如膠令人以手拔之
候吐罷即效
中風不隨(附論)
夫小兒中風不隨者因風邪中于肢節經于筋脉若風
夾寒氣者即拘急攣痛若夾于熱則緩縱不隨也
方
牛黃丸治小兒中風四肢不隨心神迷悶宜服
牛黃(半兩以煖絹袋盛于黑豆一升中炒豆熟為度别研入)犀角屑(半兩)天竺
黃(半兩細研)白殭蠶(半兩微炒)欝金(一分)地龍(半兩微炒)蜣蜋(一分去翅)
(足炒)天麻(一分)麝香(一分細研)硃砂(一兩細研水飛過)天南星(半兩炮製)
蚱蟬(一七枚去翅足微炒)白附子(半兩炮製)乾蝎(半兩微炒)烏蛇肉(二兩)
(酒浸炙微黃)烏鵶(一枚去翅足泥裏燒為灰用一兩)
右為末入研了藥令勻以糯米飯和丸如黍米大每
服以温酒下五丸量兒大小以意加減服之
赤箭丸治小兒中風半身不隨肢節拘急不能轉動
赤箭(半兩)牛黃(半分細研)麝香(半分細研)白殭蠶(半兩微炒)白附子
(半兩炮製)羌活(半兩)白花蛇(二兩酒浸去皮骨炙令微黃)桂心(半兩)
右為末入研了藥同研令勻煉蜜和丸如麻子大每
服以荆芥薄荷湯下五丸日三四服量兒大小加減
服之
漏蘆湯治小兒半身不隨並宜服之
木通(一兩)漏蘆(一兩)當歸(一兩洗)白茯苓(一兩)天麻(一兩)羌活
(一兩)甘草(炙半兩)荆芥(半兩)
右為末每服一錢水一盞入生薑二片薄荷三葉煎
五分去滓放温服
蓖麻散治小兒中風手足不隨諸藥不效宜服
蓖麻子(二十枚去皮别研)天漿子(去殼一十枚)乾蝎(三十枚)石榴
(一枚臨要用時去却石榴子及七分盛三味藥在内作泥毬固濟燒令通赤候藥香氣出即熱取出)
(打破毬便搗羅為末入後藥三味)天南星半夏白附子(各一分半)
右將後藥三味並生用搗羅為散與前藥相和研令
勻酒調下一字重者不過兩服一方用雀兒飯瓮無
天漿子
赤箭湯治小兒中風半身不隨
赤箭(一兩)白殭蠶(半兩炒)白附子(半兩)獨活(半兩)麻黃(半兩去節)
白花蛇(半兩酒浸去皮骨)
已上擣為末次用
杏仁(二十個麩炒去皮尖)
右同拌勻每服一錢水八分入石榴皮少許煎五分
去滓放温服
左經丸治小兒筋骨疼痛手足不隨行步不能
草烏頭(白者去皮尖)當歸白膠香木鱉子(去殼入水研)
五靈脂(各三兩半)斑猫(一百個去頭足醋炙乾再拌蛤粉炒)
一方無破故紙玄胡索與上各等分
右為末用黑豆去皮生杵為粉醋煑成糊丸如雞頭
大五歲半丸酒磨下無時
大聖一粒金丹治小兒大人急患中風左癱右瘓口
眼喎斜涎潮及遍身疼痛一切風癎之證並皆治之
大黑附子(炮去皮尖)大川烏頭(炮去皮臍尖各二兩)新羅白附子
(炮一兩)白殭蠶(炮去絲微炒)五靈脂(去石研各一兩)白礬(枯)没藥
白蒺藜(炒去尖刺)硃砂麝香(各半兩各别研)金箔(二百片為衣)
細香墨(半兩)
右前六味同為細末後四味研停合和用井花水一
盞研墨盡為度將墨汁搜和杵臼内搗五百下丸如
彈子大金箔為衣陰乾每服一粒食後臨臥生薑自
然汁磨化熱酒服再以熱酒隨多少飲之就無風煖
處臥用衣披蓋得汗為愈少者每粒分作二服忌發
風等物孕婦不可服
起死輕骨丹治中風癱緩四肢不隨風痺等疾及小
兒驚風
麻黃(去根節秤五斤剉以河水二石熬之去滓成膏)桑根白皮(須土下者佳採剉)
白芷蒼术(去皮)甘松(只用腿子)川芎(各二兩)苦參(三兩半)
右末之搗研極細以前麻黃膏和丸如彈子大每服
一丸温酒一盞研化頓服臨臥取汗五七日間再服
手足當即輕快小兒驚風量與之卒中涎潮分别長
幼用之其效不可具述
治小兒中風項強背起(本草)以衣中白魚摩之
中風口喎斜僻(附論)
夫小兒中風口喎斜僻者是風入于頷之筋故也足陽
明之筋上夾于口手三陽之筋偏急而致口喎斜僻也
方
紫金丹治小兒中風口服斜喎發歇不定神識昏昧
白花蛇(生取肉焙乾)蝎稍(炒)牛黃(研)麝香(研)乳香(盞内鎔過)
(研各一錢)蜈蚣(一條赤全者炙)丹砂(研三錢)草烏頭(一分炭火内燒存性)天
南星(一分炭火内燒存一半性)
右先將五味搗羅為細末入研藥合研勻用酒煮麵
糊和丸如麻子黍米大量兒大小每服三丸至五丸
煎桃枝湯下急驚風研服
防風散治小兒中風口喎斜僻手足不隨風入于臟
欲語不得心神昏悶
防風(去蘆頭)川升麻桂心羚羊角(屑)麻黃(去根節)
羌活杏仁(湯浸去皮尖雙仁麩炒微黃已上各一分)芎藭(一分)
右為散每服一錢以水一小盞煎五分去滓入竹瀝
半合更煎一兩沸分温二服如人行十里再服衣蓋
令汗出為效量兒大小以意加減
防己湯治小兒中風口眼喎斜
漢防己(一兩)川升麻(一兩)天麻(一兩)川芎(一兩)桂心(半兩)羚羊
角(屑半兩)麻黃(半兩去節)
右為細末用杏仁一分湯浸去皮尖研同拌勻每服
一大錢水一盞入生薑三片薄荷兩葉煎至五分去
滓稍熱時時與服一方有防風無天麻用竹瀝半合
同煎服
生地黃飲子治小兒中風面引口偏身體拘急舌不
能轉宜服
生地黃汁(三合)竹瀝(三合)獨活(三分末)
右相和煎四合去滓不計時候量兒大小分減温服
治小兒中風口眼偏斜身上頑麻方
萆麻子(一兩别研)樗根皮(一兩為末)&KR0797;&KR0803;瓤(一兩炒乾為末)
右同研令勻以大麥麵餅子糝藥末在上左患貼右
右患貼左以慢火熁正急去之身上有頑麻津唾調
藥摩之
二聖散(一名二聖膏)治小兒口眼喎斜(方見驚風門一切驚風類)
治小兒中風口喎斜僻宜塗用&KR0797;&KR0803;瓤以水絞取汁
和大麥麵搜作餅子炙令熱熨正便止勿令大過
殭蠶散治偏身口流涎沫
蔓荆子黃茋茯苓人參南星天麻
殭𧖟(炒)獨活羌活葛根甘草荆芥(各等分)
右為散薑三片薄荷同煎服之
中風四肢拘攣
夫小兒肌肉嫩弱易傷于風風冷中于膚腠入于經絡
摶于筋脉得冷則急故四肢拘攣也
方
硃砂丸治小兒中風四肢拘攣心神煩熱
硃砂(半兩細研水飛過)牛黃(細研)麝香(細研)𧖟蛾(微炒)乾蝎(微炒)天
麻白附子(炮裂)龍腦(細研)羌活(已上各一分)
右為散都研令勻煉蜜丸如菉豆大每服以薄荷湯
研下三丸日三四服量兒大小以意加減服之
獨活湯治小兒中風四肢拘攣心神煩亂不得睡臥
獨活(去蘆頭一兩)黃茋(剉一兩)防風(去叉三分)白鮮皮(三分)茯神
(去末一兩)羚羊角屑(三分)桂(去麄皮半兩)酸棗仁(一兩一方無)甘草
(炙半兩)
右麄搗篩每服一錢水七分煎至四分去滓量兒大
小加減
獨活黃茋湯治中風拘攣
桑根白皮(半兩剉)獨活(一兩)綿黃耆(一兩)酸棗仁(一兩)麻黃
(半兩去節)羚羊角(屑半兩)肉桂(半兩)川芎(半兩)
右都搗羅為末每服一大錢水一盞生薑薄荷各三
片煎五分去滓放温服
桑根白皮散治小兒中風四肢筋脉拘攣
桑根白皮(一兩剉)羚羊角屑(三分)漏蘆(三分)敗醬(一兩)茯神
(三分)木通(一兩剉)芎藭(三分)
右為散每服一錢以水一小盞煎至五分去滓入生
地黃汁半合更煎一兩沸量兒大小以意加減服之
一字散治小兒中風手足筋脉攣急
硃砂(半兩細研水飛過)蟬殼(微炒)乾蝎(微炒)半夏(挫用生薑汁拌炒令熱)
白殭𧖟(微炒)天南星(炮製各一分)
右為末每服一字以荆芥薄荷湯調下量兒大小加
減服之日三四服效
牛黃丸治小兒中風手足拘攣身體強直口噤壯熱
牛黃犀角屑麝香胡黃連乾蝎硃砂
羚羊角鈎藤雄黃天竺黃水銀(棗肉大研)
(星盡各一分)蛇肉(半兩酒浸去皮骨焙)
右為末蒸餅和丸如黍米大每服五丸薄荷湯下量
兒大小加減服之
麝香丸治中風四肢拘急心神昏亂腰背強直
膩粉麝香牛黃白附硃砂槐子(炒)麻
黃(去節)半夏犀角防風靈脂全蝎金箔
銀箔甘草(各三分)
右為末麵糊丸如菉豆大每服十丸白水吞下
中風痙痓(附論)
夫小兒風痙之症由風傷於太陽之經或觧脱衣或臍瘡
未合而感風濕致之又虚極生熱熱極生風病之甚者傷
風發熱頭痛汗出自嘔吐醫者不明汗之必發痙濕家
發汗稍多亦發痓其狀可畏病在足太陽經痙有剛柔
亦如陽陰陰隔陽之類其證始則發熱腸痛喘急次
則牙關緊頭搖十指微動漸加項背強直轉側不仁甚
者昏困失音目睛直視滑泄不禁身體反張痓最難痊
十救其一過三日不治項背強直腰身反張搖頭掣瘲
噤口不語發熱腸痛鎮日不醒剛痓無汗面紅眼赤牙
緊手張痰涎壅盛昏憒煩渴小便赤澁先讝語而發柔
痓有汗大便滑泄不渴不語先手足冷而發剛柔不
分之證身體壯熱讝語口乾手足反微寒大便反滑泄
治法先與消痰順氣為上痰消則風止順氣則立伸
醒病勢稍定然後審其熱之輕重觧利之熱輕者敗毒
散熱者小柴胡湯壯熱胷滿口噤咬牙而大便秘結是
為内實大承氣下之得病以來無汗用麻黃按方有汗
則麻黃湯謹勿用也其若痰塞氣盛則南星半夏茯苓
以消其痰枳實陳皮紫蘇木香以順其氣剛痓為之發
汗柔痓為之觧肌並以小續命湯加減痰盛搐掣大便
秘結當以枳殼大黃靈脂甘草利之小便赤澁心熱狂
風當以辰砂五苓散入燈心行之既利大腸矣小便澁
而風證乍作面色乍紅常有怫欝之狀何耶表熱表邪
猶未觧也人參羌活散加青皮紫蘇薄荷主之參蘇飲
亦可
方
牛黃丸治小兒中風痙牙關緊急項強直及一切驚
癎
牛黃(細研)天竺黃(細研)雄黃(細研)龍腦(細研)犀角屑麝香
(細研)水銀(入少棗肉研令星盡)乾蝎(微炒)附子(炮裂去皮臍已上各一分)硃砂
(細研水飛過)天麻白殭蠶(微炒)蟬殼(微炒)桑螵蛸(微炒)羚羊
角屑香附子羌活白附子(炮製)獨活蔓荆
子麻黃(去根節)野狐肝(微炙各半兩)烏蛇(一兩酒浸去皮骨炙令微)
(黃)
右為末研入了藥同研令勻煉蜜和丸如麻子大不
計時候以薄荷酒研下三丸量兒大小以意加減
烏蛇丸治小兒中風痙及天弔驚癎一切諸風(一名烏稍)
(丹)
烏蛇(一兩酒浸去皮骨炙令微黃)天漿子(二十枚去殼)天麻(半兩)天南
星(半兩炮製)乾蝎(一分微炒)白附子(半兩炮製)附子(一兩炮製去皮臍)防
風(半兩去蘆頭)半夏(半兩湯洗七遍去滑)
已上五味都以酒浸七日後取出炮乾搗羅為末
牛黃龍腦麝香硃砂雄黃(已上各一兩)
已上五味同研如粉
右都研令勻用糯米飯和丸如黍米大不計時候用
金銀薄荷湯下三丸量兒大小加減服之一方有人
參無牛黃治吐利後生風及心肺中風尤宜服之
烏犀丸治小兒中風痙及驚癎諸風手足搐搦不定
烏犀角屑天南星(炮製)白附子(炮製)乾蝎(微炒)雄黃(已上)
(各一分)白花蛇(半兩酒浸去皮骨炙令微黃)
已上六味搗羅為末以無灰酒一小盞同入銀器内
煎令稠再入後藥
牛黃(細研)膩粉龍腦(細研)水銀(用冬瓜瓤研令星盡各一分)硃砂
(半兩細研水飛過)虎睛(一對酒浸微炒)
右為末入前藥煎和丸如麻子大不計時候用竹瀝
下三丸量兒大小以意加減服之
小續命湯治剛柔不分之痓及中風等證
麻黃(去節)人參黃芩川芎芍藥甘草(炙)杏
仁(去皮尖炒)防己官桂(去皮各五錢)防風(七錢半)附子(炮去皮二)
(錢半)
右剉用生薑煎服剛痓去附子用麻黃柔痓去麻黃
用生附子剛柔不分加生附子大便自利厥冷加熟
附
敗毒散治消痰順氣疎風(方見傷寒門傷寒類一名十味湯)
螳螂丸治小兒中風痙身背強直牙關緊急
棘剛子(去皮三十枚)烏頭(炮製去皮劑二枚)天南星(中者炮一枚)防
風(去叉二分)細辛(去苖葉一錢)螳螂(一大枚去翅足炒令乾)乾蝎白
附子(大者一枚)丹砂(研一分)麝香(研半錢)
右為細末用石腦油為丸如菉豆大每服一丸至二
丸薄荷水化下不計時候如小兒目睛上視口噤不
開用醋化一丸灌入鼻中男左女右灌之
狐肝膏治痓病心肺中風並宜服之
桑螵蛸(炒一兩)羌活(一兩)蔓荆子(一兩)麻黃(一兩去節)烏蛇肉
(一兩酒浸一宿焙乾)
已上搗羅為末再入後藥
硃砂(半兩)牛黃(一分)麝香(一分)
右拌勻用野狐肝半具石臼中同搗三二百下成膏
如皂角子大每服一粒用薄荷自然汁入酒三兩點
同化下
奪命散治小兒痓病心肺中風並宜服之
乾蛇頭(一個酒浸炙黃)蜈蚣(一條赤頭者炙黃色)乾全蝎(一分)草烏頭
(大者一枚炮去皮)麻黃(一分去節)
已上搗羅為末次用
硃砂(一分)牛黃(一錢)腦子(一錢)
右拌勻細研每服一字温酒調下
天南星膏治痓病心肺中風並宜服之
天南星(一兩用細研慢火酒熬成膏)赤頭蜈蚣(半兩酥炙)全蝎(半兩)烏
稍(半兩酒浸焙乾)
已上三味為末次用
硃砂(一兩水飛)牛黃(一分)麝香(一分)
右用天南星膏子拌勻于石臼中搗成膏每服一皂
子大同薄荷自然汁入酒一滴同化下
牛黃丸治小兒中風痙頸強直及風癎潮發
牛黃(研)丹砂(研)天竺黃(研)蝎稍白殭𧖟天南
星白附子(各一分)
右並生用搗研令細煉蜜丸如梧桐子大每服金銀
箔薄荷湯化下一丸至二丸服之
桂枝葛根湯治柔痓有汗
桂枝赤芍藥(各六錢三分)葛根(一兩三錢)甘草(炙六錢一分)生
薑(一兩)大棗(四錢)
右剉每服三字水煎服
小柴胡湯治剛痓有熱(方見傷寒門傷寒類)
通聖散治小兒中風痓病昏悶不醒(一名至聖散)
蝎尾(二十一枚)晩𧖟蛾(一十四枚)天漿子(一十四枚)白附子(半兩)
已上擣羅為細末次用入
硃砂(一分水飛)麝香(一錢研)
右拌勻細研每服一錢至半錢薄荷湯調入酒三兩
滴同調下
烏犀煎治痓病心肺中風並宜服之
烏犀角(一兩屑)天南星(半兩炮)天麻(半兩)蝎稍(半兩)白附子
(半兩)白花蛇(半兩酒浸去皮骨炙黃)
右為末用無灰酒兩大盞入銀器中慢火熬成膏如
皂子大每服一粒點麝香湯化下
麻黃葛根湯治剛痓無汗
麻黃(去節)赤芍藥(各一兩半)乾蝎(五錢)葱白(三根)豉(三合)
右剉用水煎每服三字一方服了以厚衣蓋覆如人
行四五里間再服良久如未得汗出更煮葱粥少許
乘熱投之取汗
硃砂散治小兒中風痙項強腰背硬四肢拘急牙關
緊神思昏悶
硃砂(三分)雀兒飯瓮(五枚)蝎尾(二七枚)白附子(二枚炮製為末)晩
𧖟蛾(七枚)
右都研勻細不計時候以薄荷酒調下一字量兒大
小加減服之
大承氣湯治剛痓胷滿内實口噤咬齒(方見傷寒門傷寒類)
理中湯治柔痓厥冷自汗
人參川白薑(炮)甘草(炒)白术(等分)
右剉散每服三字煎服
三生飲治柔痓自汗肢體厥冷
川烏(生)附子(各半兩)木香(一分)天南星(生一兩)
右剉散每服一錢生薑五片慢火煎取其半通口服
普濟方卷三百六十七
