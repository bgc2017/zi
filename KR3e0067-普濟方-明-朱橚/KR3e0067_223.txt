普濟方卷二百二十三明周王朱橚撰
諸虛門
補虛駐顔色(附論)
夫血氣者人之神又心者身之本神之變其革在面其
充在血脉服以駐顔色當以益氣血為先儻不知此徒
區區於膏面染髭之術道遠矣
方
薯蕷丸(出聖惠方)用治風虛益顔色令人體徤氣力強壯
薯蕷肉蓯蓉(酒浸一宿刮去皺皮炙乾)熟地黃兔絲子(酒浸)
(三日矖乾另搗為末)附子(炮製去皮臍)赤石脂(各二兩)牛膝(去苖)五味
子澤瀉山茱萸白茯苓巴戟栢子仁
(炒)桂心人參(去蘆頭)白术乾薑(炮製剉各一兩)
右件藥搗羅為末煉蜜和搗三五百杵丸如梧桐子
大每日空心温酒下十丸加至四十丸
枸杞子丸(出聖惠方)大補虛損益顔色久服輕身不老強神
志養精氣壯筋骨
枸杞子(二兩)熟乾地黃人參(去蘆頭)茯神附子(炮製)
(去皮臍)覆盆子薯蕷兔絲子(酒浸三日曝乾另搗為末)肉蓯
蓉(酒浸一宿剉去皺皮炙乾)石斛(去根剉)山茱萸桂心(各一兩)
右件藥搗羅為末煉蜜和搗五七百杵丸如梧桐子
大每日空心以温酒下三十丸漸加至四十丸
鍾乳丸(出聖惠方)能補益臟腑悦澤顔色聰耳明目輕身益
力
鍾乳粉(三分)巴戟牛膝(去苖)甘菊花石斛(去根剉)續
斷防風(去蘆頭)枸杞子羌活桂心覆盆子
(酒浸焙)雲母粉(各二兩)熟乾地黃磁石(燒醋淬七遍搗碎細研水)
(飛過各三兩)
右件藥搗羅為末入鍾乳磁石雲母粉等研令勻煉
蜜和搗三五百杵丸如梧桐子大每日空心以温酒
下三十丸
附子丸(出聖惠方)能補益駐顔去風利氣暖腰膝充肌膚強
志力久服變白髮令黑齒落更生延年不老
附子(炮製去皮臍另搗羅為末半斤)牛膝(三兩去苖)生地黃(十斤搗絞取汁拌附)
(子末日中曝令乾)肉蓯蓉(二兩)白蒺藜(一兩半)五味子乾薑
(炮)桂心天麻鹿角膠(搗碎各二兩)乾漆(一兩搗碎炒令煙出)
右件藥搗羅為末煉蜜和搗三五百杵丸如梧桐子
大每日空心温酒下三十丸加至四十丸
骨補丸治下元傷憊駐顔色
黃狗脊骨(一條兩頭截節為五叚取碙砂一兩細研以漿水一升調攪令消化作水下脊)
(骨在汁中浸三宿後用炭火炙乾以汁刷之汁盡為度)肉蓯蓉(酒浸切焙)桂(去麄皮)
附子(炮製去皮臍)乾薑(炮各一兩)蛇床子(炒)牛膝(酒浸焙乾各五錢)
鹿茸(一隻酥炙)陽起石(火煆研為粉)五味子胡椒(各五錢)
右搗羅十味為末和前狗脊骨末用棗肉五兩酥一
兩相和搜搗一二千杵硬輭得所丸如小豆大曝乾
每日鹽湯下十丸服一月其精温和煖兩月精結實
三月精秘不泄益顔色壯筋力百病不生
十精丸服之半年面如童顔頭白反黑四肢輕徤百
節歸神
枸杞子(天之精益壽)熟地黃(地之精和氣)桂心(木之精和骨)菊花
(日月之精明目定志和血)山茱萸(土之精補丹田)兔絲子(金之精和筋骨煖水臟補)
(丹田酒浸三日另研)肉蓯蓉(水之精補丹田水臟酒浸)漢椒(火之精開明目煖水臟)
柏子仁(隂陽之精定志)白茯苓(山之精定顔和血散水消渴)
右各等分為細末糊丸如梧桐子大每服三十丸空
心温酒送下鹽湯亦可婦人醋湯下大有神效一方
用乾山藥土之精不用茱萸
地黃煎丸(出聖惠方)能補暖臟腑久服輕身益顔色強志力
補虛損
生地黃(五斤肥好者)巨勝子(微炒)附子(炮製去皮臍)補骨脂(微炒)
(各三兩)牛膝(去苖)葳靈仙鹿角膠(搗碎炒令黃燥)桂心乾
漆(搗碎炒令煙出二兩)生黃精(三斤以上二味淨洗於銅器中以慢火熬成膏)
右為末入地黃黃精膏中和搗五七百杵丸如梧桐
子大每日空心温酒下三十丸晩食前再服
楮實丸(出聖惠方)能補益元氣療一切氣疾煖脾腎久服令
人身輕悅顔色壯筋骨
楮實(微炒半升)鹿茸(塗酥炙去毛)附子(炮製去皮臍)牛膝(去苖酒浸切焙)
巴戟天(去心)乾薑(炮)桂(去麄皮各二兩)石斛(去根各四兩)
右為細末煑棗肉和杵一千丸如梧桐子大每服三
十丸温酒或鹽湯下一方用麋角鹿茸煉蜜為丸一
方忌豆豉汁生葱
容顔不老丹方
一斤生薑半斤棗二兩白鹽三兩草丁香沉香各五
錢四兩茴香一處搗煎也好熬也好修合此藥勝如
寶每日早晨飲一杯一世容顔長不老
枸杞煎(出聖濟總錄)用去萬病通神明安臟延年駐顔
枸杞(汁)地黃汁(各三升)麥門冬(半升)杏仁(湯浸去皮尖雙仁研如膏)
(一升)人參(搗末)白茯苓(去黑皮搗末各三兩)
右以銀鍋慢火先熬前四味如稀餳入人參茯苓末
拌勻又煎後膏入以瓷盒盛每服半匙酒温和服之
日二
枸杞丸(出聖濟總錄)能補真氣壯丹田悅顔色充肌膚
枸杞子(十兩)甘菊花(四兩)桂(去麄皮一兩五錢)白茯苓(去黑皮)茯
神(去木)熟乾地黃(焙各一兩)
右為細末煉蜜五兩入薄荷汁半盞同熬得所和丸
如梧桐子大每服二十丸空心食前温酒下
巴戟丸(出聖濟總錄)用益真氣長肌肉悅顔色美食明目
巴戟天(去心)甘菊花(擇各二兩)熟乾地黃(焙一兩五錢)
枸杞子蜀椒(去目并閉口者炒出汗各一兩)附子(炮製去皮臍五錢)
右為細末煉蜜為丸如梧桐子大每服十五丸温酒
或鹽湯下空心食前服
桃仁煎(出千金方)
桃仁(為末)蜜(各一兩)酥(八兩)胡麻(一升末)牛乳(五升)地黃(一十二斤)
(取汁)
右合煎如餳旋服
沉香鹿茸丸(出傳信適用方)能補益下元滋養真氣明目駐顔
色治諸虛不足久服大效
沉香(一兩)大附子(炮製去皮臍二兩)鹿茸(燎去毛炙)蓯蓉(酒浸洗四兩)
兔絲子(洗淨酒浸五兩)熟地黃(洗淨酒浸焙乾六兩)
右為細末煉蜜為丸如梧桐子大每服三五十丸空
心食前温酒下
不老丹
蓮子肉(一斤酒浸三日曬乾)藕節(一斤八兩去土曬乾)白茯苓(一斤八兩去皮)
枸杞子(八兩生用)熟地黃(四兩)九節菖蒲(四兩生用)
右為細末煉蜜為丸如梧桐子大每服三十丸空心
温酒服
地黃煎丸(出聖惠方)能補益駐顔黑髭髮填骨髓令人耐老
生地黃(五斤搗絞取汁入蜜半斤以慢火熬成膏)熟地黃杏仁(湯浸去皮)
(尖麸炒微黃研如膏各八兩)牛膝(去苖)訶梨勒皮(各五兩)
右為末以地黃煎都和更搗一二千杵丸如梧桐子
大每日空心以温酒下五十丸晚食前再服
丹砂油(出聖濟總錄)可悅顔色
丹砂(研)蜜(煉各二兩)麝香(研)龍腦(研各一分)
右將丹砂以水飛過澄去清水入後三藥一處合和
入一新竹筒内另用鐺一口黑豆五升安藥筒子在
豆内四圍令固以火煑候豆熟為度將柳枝子攪候
成油取出用瓷盒盛每日空心温酒下五分
山芋丸(出聖濟總錄)用補丹田悅顔色長肌膚進飲食
山芋仙靈脾(各一兩)車前子(酒浸潤經宿焙乾)兔絲子(酒浸)
(經宿另搗焙乾各三兩)
右為細末煉蜜和丸如梧桐子大每服十五丸温酒
鹽湯下食前服
秦椒散(出聖濟總錄)主變老延年駐顔
秦椒(去目并閉口微炒出汗)白芷旋復花桂(去麄皮二兩)
右為細末每服一錢每日空心服以井華水調下
三靈丸(出聖濟總錄)主延年駐顔
松脂(煉成者另研煉法在後)甘菊花(去蕊葉)白茯苓(去黑皮各二兩)
右除松脂外搗羅為細末松脂煉蜜搗千餘杵丸如
彈子大每服一丸温酒空心嚼下
駐春丹(出瑞竹堂)主縮小便美顔色
好白蓯蓉(四兩水飛去皮以細研為末)白麵(一斤另頓)人參(一兩不用銅鐵)
(鎚碎)川椒(一合以木研碎去目)青鹽(一匙)茯苓(半斤)
右為粗末水二大碗煎至一碗與茯苓白麵和勻如
臂大文武火燒熟三日服一料一月服十料半年之
後當减三料每月止服七料又半年再减三料每月
四料若兩日一次小便乃效也如此不必常服
含化丹砂丸(出聖惠方)能治風鎮心卒驚除邪久服悅澤顔
色充益肌膚反老輕身延年益氣其功不可備述
硃砂(細研水飛過)馬牙硝(各一兩)硝石(五錢)
右同研如麵入一小瓷瓶子中盛以油蠟紙三重固
濟瓶口重湯中煑令如魚眼沸水耗添熱水至夜亦
如白日不得歇火三七日滿開瓶子其二硝並在瓶
子面取收治熱毒風及鎮心神患眼其硃砂在瓶中
心取出細研盒子中盛固濟養之一日後以炭一斤火
煆之令通赤候冷開取出細研每一兩砂煑棗肉和
丸作三百六十丸每日含化一丸津嚥如要多合但
依分兩酌度之可也忌羊血醎水
丹砂丸(出聖惠方)主治百病安五臟堅筋骨駐顔容久服聰
耳明目却老延年充益肌膚能耐寒暑
辰錦州上色硃砂(十兩作塊子者)春蜜秋蜜(各三兩)
右用大竹一截可三尺來去却青皮一重留底節將
砂入筒内投蜜漬之坐竹筒安大鼎内架定用水煑
竹筒以炭慢煑日夜專看伺之蜜耗旋添蜜自五月
五日午時日夜煑至七日住取出用煖水浴過入一
綘紗袋子懸於一通油瓷内勿令著底及邊以䋲子
繫口懸於一淨井内去水面五寸以來不用著水七
日七夜滿取出將砂於乳鉢内研千遍建一高臺置
乳鉢上朝太陽氣用紗籠罩以免鳥雀糞也如朝太
陽氣遇雨即收却每日研一千遍後即放臺上直至
九月九日即止用青州棗去瓤和丸如菉豆大於甕中
盛每日面東置一丸於舌上以自然津液嚥之忌羊
血醎水
二氣丹(出聖濟總錄)主壯元氣駐顔色破久冷
丹砂雄黃(各一兩)
右研細用瓦盒子一隻入藥在内先用赤石脂封口
後搗紙筋泥固濟隂乾次用粗磁碗一口盛藥合之
又用隂乾浮萍草三兩擁定更以瓷碗覆之内外用
紙筋泥固臍亦令隂乾然後於地上掘一小坑坐定
碗足令穏用炭半秤簇定頂上煆令通赤去火候冷
取藥細研又用天南星五錢為末煑糊丸如梧桐子
大取瓦盆一隻盛水半盆以竹篩子安盆上攤藥日
内曝乾每日空心以井水吞下一丸服此藥一料盡
後過三二月方可再服
牛乳丸(出聖濟總錄)主潤肌悅色養氣補臟腑
黃牛乳(一斤)生薑汁(四兩)
右以生薑汁和牛乳煑熟入椒紅末一分白茯苓人
參末各五錢熬成膏為丸如梧桐子大每服二十丸
晚食前温水下
煉松脂法(出聖濟總錄)
用松脂十斤以桑柴灰汁煑五次候色白止即用布
濾入冷水中其精者入水即凝其滓棄之將精者再
以無灰酒一斗熳火微煑令再濾令色白如玉淨噐
密收合藥旋取用
夏姬杏仁煎(出千金方)
用杏仁三升納湯中去皮尖雙仁熟搗盆中水研取
七八升汁以鐡釜置煻火取羊脂四斤就釡内磨消
納杏仁汁温之四五日色如金狀丸如彈日三服百
日肥白易容人不能識也一方用杏仁熬黃去皮尖
搗服如梧桐子大日三治枯瘦令人潤澤無所禁欬
逆上氣喉中百病心下煩不得咽者茯苓欵冬紫苑
併力大良其藥生熱熟冷喉中如有息肉者亦服之
補虛損益顔色
用薯蕷於沙盆中細研然後下於銚中先以酥一大
匙熬令香次旋添酒一盞煎攪令勻空心飲之
除百病好容色(一云益顔色)
用三月三日採桃花以酒清飲之又桃仁服之長生
枸杞子酒方(出肘後方)專治補虛長肌肉益顔色肥健人能
去勞熱
用生枸杞子五升酒二斗研搗令碎浸七日漉去滓
飲之初以三合為始後即任性飲之
補益方
用天門冬細切隂乾搗下篩酒調三錢七日五六進
之二百日後可以強筋髓駐顔色與煉成松脂同蜜
丸佳
硃砂丸(出聖惠方)主治百病利五臟安魂定魄養心益氣悅
澤顔色久服輕身不老延年長肌肉補丹田聰耳目
功力甚多
煉辰砂(十兩)
右用白沙蜜十斤煉令淨去白沫用長項瓷甕子一
枚貯上件蜜其硃砂用夾生絹袋盛以線繫懸於蜜
甕子内去底二寸以來用三五重油單子封繫甕子
口後於静室泥竈一所竈上安一深大釡又用新磚
一方安在釜内以襯甕子底更用新磚一方壓甕子
口須用東流河水以火晝夜不停煑七復時傍邊另
泥一口小鍋子另煎水亦不住火常令水熱候藥釜
内水耗則漸漸添此熱水常令甕子水及七八分以
來煎之煑七復時訖候竈自冷將此朱砂净洗令乾
研三復時用糯米飯和丸如黃豆大每日空心温酒
下五丸或三丸不論老小並宜服之煑煉藥時忌婦
人鷄犬見之此藥神功神效不可量也忌鹽水羊血
雄黃丸(出聖惠方)能補益筋血延年駐顔益壯志氣久服可
以無疾身輕骨徤耳目聰明其功難以備載
雄黃磁石硃砂硫黃(各二兩)牛黃(一兩細研)麝香
(五錢細研)
右件藥前四味各於乳鉢内細研水飛過於淨瓷器
中貯之欲修合時須五月五日收青艾嫩者約一擔
以來擇取用水净洗木臼中爛搗於净布中攪取汁
可五升以來先泥一爐置銀鍋以慢火煎令成膏斟
酌稀稠得所即先下磁石攪令勻次下硃砂又攪令
勻次下雄黃又攪令勻良久去鍋下火即下硫黃又
攪令勻次下牛黃又攪令勻次下麝香須細意熟攪
要藥味勻候可丸如菉豆大每日空心温酒下五丸
忌羊血
蒼术丸(出經驗良方)主烏髭鬚駐顔壯筋骨明耳目除風潤
肌膚久服令人輕徤
右以蒼术不拘多少用米泔水浸三日逐日換水候
滿日取出刮去黑皮切作片子曝乾用慢火炒令黃
色細搗末每一斤末用蒸過茯苓八兩煉蜜為丸如
梧桐子大每日空心或臨臥温熱水下十五丸另用
蒼术六兩甘草末一兩拌和勻作湯點水下术丸妙
忌桃李雀肉蛤及三白
育真丹(出楊氏家藏方)用煖臟腑逐風寒利腰脚黑髭鬢駐顔
色
蒼术(四兩)川烏頭棟肉(各二兩)破故紙龍骨茴
香(各五錢)
右為細末以酒糊丸如梧桐子大每服五十丸温酒
任下食前服
滋養丸(出衞生家寶方)大能助心氣益顔色
遠志(二兩去心)人參(一兩去蘆)白茯苓(三兩)山藥(五兩)栢子仁(二兩)
石菖蒲(五錢)熟地黃(四兩)天門冬(三兩)麥門冬(三兩)龍骨(一兩)
(另姸)
右為細末煉蜜為丸如梧桐子大每服三十丸温酒
鹽湯下食前服
大黃耆散(出衞生家寶方)主治勞倦補虛益顔色填骨髓
黃耆(生細剉)欵冬花(焙)牛膝(去頭酒浸一宿焙)柴胡(去蘆洗)秦
芁(生)青橘皮(去白炒)茴香(舶上者炒)木香(水調麵裹炮忌傷火以上煉淨)
(各五錢)貝母(大者七個湯炮七次)杜仲(酒浸一宿劈開滲盡炙色黃)肉桂(去皮不見)
(火)穿心巴戟(有心者生用)甘草(炙黃)蓽薢石斛(以上各一分)
附子(大者重七錢炮製去皮臍)
右十六味精細洗焙為末每服二錢水一盞生薑三
片棗一枚同煎至七分傾向盞内以碗盖出汁去滓
温服日進三服忌生冷油麵炙煿空心食前服
茸附丸(出朱氏集驗方)專治下元補憊駐顔悅色壯筋力去百
病
黃狗脊(一條去兩頭截五叚帶骨用)碙砂(一兩研以漿水二升調勻方下脊骨在汁)
(中三日炭火炙乾以汁盡令黃色搗細後入藥)肉桂(去皮)附子(炮)兔絲子(酒浸)
(二日蒸焙乾)杜仲(薑製)乾薑(炮)鹿角膠(炒)肉蓯蓉(酒浸焙各一兩)
蛇床子(炒)胡蘆巴(炒)陽起石(酒煑一日研各五錢)鹿茸(蜜炙一兩)
(五錢)黃狗内外腎(一兩煑酒燒乾用)
右為細末用棗肉五兩酥一兩相和杵千餘下丸如
菉荳大曝乾每日鹽湯下二十丸
增益八味丸(出朱氏集驗方)能滋養肝腎益心血利足膝實肌
膚悅顔色真男子衛生之良藥也此方專理肝心腎
之血澤瀉則引諸藥以歸腎
熟乾地黃(舂九蒸曝乾秤)鹿茸(去毛去皮)五味子(各四兩)山藥(大塊)
(者酒浸一日)山茱萸(去殼)大附子(一兩炮)牛膝(酒浸一宿各二兩)白
茯苓牡丹皮(去滑)澤瀉(酒浸一宿各一兩五錢)
右為細末用真鹿角膠八兩剉細用銀石器内法酒
丸如梧桐子大每服五十丸空心温酒鹽湯下
治中益心悅顔色安神益氣令人肥徤其功甚驗(出本草)
取新麥門冬去心搗熟絞取汁和白蜜銀器中重湯
煑攪不停手候如飴乃陳酒化温服之
除風補衰久服不老令人好顔色肥徤益陽道温中去
痼疾(出本草)
用菊花水飲之荆州記云酈縣菊水大尉胡廣久患
風羸常汲飲此水後疾遂瘳
令人好顔色(出本草)
以百花上露飲之
令人肥美顔色
以麋骨煑作汁釀酒飲之
補虛損益顔色
用薯蕷於沙盆中細研然後下銚中先大一匙熬令
香次旋添酒一盞攪令勻空心飲之
治腹内虛冷久服駐顔
用生椒擇去不拆者除黑子用四十粒以漿水浸經
一宿盡令口合空心新汲水下去積年冷臟腑久服
能駐顔黑髮明目令人思飲食妙
悅顔色
以桃蠧食之令人肌澤膚潤
益顔色
用小麥苖作虀吃
井花水令人好顔色
用井花水和硃砂服之
補益輕身延年(附論)
夫人稟中和氣生兩儀間得寒暑四時之儀法隂陽五行
之度莫不精氣内朗形神外融保合其根則表裏豐
盈戕賊其本則邪慝侵蕩是則萬靈之要所全者形一
身之先所存者氣形全則羣動莫能犯氣存則衆妙由
是臻乃知人之於身若能清虛靜泰少思寡慾外不勞
形内無損志恬澹是務動靜隨宜保氣全神根深蒂固
悟厚味之損性知一過之害生愛憎不惑於情憂喜不
留於意泊然無憾而體氣和平故使形神相親表裏俱
濟也苟或背其至理徇彼囂情耳聆繁潰之聲目亂玄
黃之色思慮役其心嗜欲亂其志既不能禦氣以全身
又不能餌藥而延壽欲其膠固長世綿歴永年不可得
也是以善攝生者興寢有度則夭閼莫得時逢昧養命
者丁壯是恃謂修短必以分定斯乃惑反觀之理而不
明固本之言自取其亡良可為嘆設使齒髮云髦體力
漸衰始能固性命之基餌補益之藥即何異江河欲竭
引别𣲖以還流燈燭將殘假他油而更朗固有益矣誠
宜勉歟今所纂諸方補其衆疾莫不品藥之性去病之
源續筋骨之褒盈治血脉之枯朽君臣合度功效可憑
儻虔志以服勤則上壽而可必
方
應驗打老丹補丹田安魂魄壯筋骨煖下元添精髓
健身體益壽延年除百病長不老駐顔色不問男子
婦人並服無忌
白茯苓(去皮)甘菊花川芎乾山藥烏藥金
鈴子覆盆子鍾乳粉(研)山茱萸雲母石(火煆過研)
續斷(去蘆頭)肉蓯蓉(酒浸一宿焙)附子(炮製去皮臍)蛇床子
桂心天雄(炮如無附子代之)巴戟(水浸去心)鹿茸(去毛)遠志(去心)
白术麥門冬(去心)牡蠣(煆)生地黃玄參(去蘆)獨活
(去蘆)栢子仁五味子乾薑(炮)澤瀉丹參(去蘆)紫
苑(去蘆)黃耆(去蘆)蔓荆子(去蕊)枸杞子牡丹皮蜜蒙
花芍藥甘艸(炙)苦參(去皮)石斛(去根)熟地黃
(去蘆)杜仲(炒)人參(去蘆)牛膝蓽撥赤石脂(研)天門
冬(去心)沙參兔絲子(酒浸一宿)茴香藳本(去毛揀淨以上各等)
(分)
右為細末煉蜜和搗一千下丸如梧桐子大每服三
十丸温酒送下日進三服不拘時候服至六十日見
效按方云薛侍郎使經泥川見一女子將老人捶之
因詰其故女子曰乃妾之子也薛問汝年幾何荅曰
一百六十七歲昔有伯父隠居於華山一日歸見妾
夫婦年老無子手足不遂令服此藥至一百日身輕
體徤氣力加倍手足頓愈變為童顔經年乃有此子
薛曰願聞此方女子遂以授之
鹿馬寶元丹扶陽抑隂有益無損此方得之異人所
傳
珍珠琥珀硃砂金箔銀箔真玉屑
珊瑚屑犀角屑(取以上八味各等分隨意細研)沉香木香
丁香乳香檀香人參茯苓白术芍
藥縮砂桂花當歸川芎白芷甘艸
(生)白荳蔲(各等分五香十一藥隨意多少研為細末)早籼米晚粳米
(炒)好糯米大粟米造麵麥(五穀美種各隨意多少勻均炒熟為)
(末)
右以雌白馬雄鹿宰者煑肉節次剔取鹿馬全體之
骨槌碎熬髓收攅下待骨體全有却用大鍋總熬去
骨將髓汁換沙鍋或銀器内更熬鹿馬腎肉莖肉另
鍋熬至麋爛同熬下髓汁擂和成膏先用前項寶藥
末拌合隨意用五糓炒碾末肉汁盡用拌和乾少用
好酒搜和為丸如彈子大不拘時隨意細嚼鹽酒湯
飯水嚥下丸藥仍以麝香為衣盖此方富貴巨家可
用雖不效亦可見其平生所積金玉諸香藥鹿馬寶
物為藥服之受用在腹中豈不勝留於不肖子孫之
用古人留此方不過以警看錢愚夫耳
神仙巨勝子丸(出德生堂)用此藥安魂定魄改易容顔通神
仙延壽命生骨髓扶虛弱展筋骨潤膚補益丹田接
養真氣活血榮顔百病除根本堅固水火既濟昔有
一老人耳聾目昏年至七十無子服此藥後齒落更
生髮白再黑二妻生十三子壽至百餘歲歲常服身
體輕徤氣力倍加行走如飛
生地黃熟地黃何首烏(各四兩)巨勝子(蒸九曝二兩)
人參肉蓯蓉(酒浸)牛膝(酒浸)兔絲子(酒浸)天門冬(去心酒浸)
破故紙(酒浸炒)巴戟(去心酒浸)乾山藥五味子楮實
(炙)覆盆子(淨)鹿茸(嫩紅色者生用)栢子仁(去殼另研)酸棗仁(去殼)
(另研)白茯苓西枸杞(各一兩)桃仁(十斤去殼取仁另研爛後入藥内再)
(研勻)
右為細末用棗一升去皮核煑熟研爛與藥末和勻
杵千餘下再揉得所為丸如梧桐子大每服五七十
丸空心温酒下鹽湯亦可丸數任意加减服後乾物
壓之
玉霜丸(出和劑方)主治真氣虛憊下焦傷竭臍腹弦急腰脚
軟痛精神困倦面色枯槁或亡血盗汗遺瀝大便自
利小便滑數肌肉消瘦陽事不舉久服續骨聯髓秘
精堅筋延年保命却老還童安魂定魄換肌秘氣輕
身壯陽益壽延年
天雄(十兩長者以酒浸七日掘一地坑以半秤炭火燒坑通赤即去灰火令淨以醋二升潑在)
(坑内候乾乘熱便入天雄在内以盆合上擁之經宿取出去皮臍)磁石(醋淬七次更多為妙)
蓯蓉(去皮酒浸一宿炙)石斛(去根炙)硃砂(飛)澤瀉(洗酒浸二宿炙)牛
膝(去苖酒浸焙乾)巴戟(穿心者各二兩)茴香(炒)肉桂(去麄皮各一兩)家韭
子(微炒)兔絲子(酒浸一伏時蒸過一日乾杵為末去輕浮者各五兩)紫稍花(如無)
(以木賊代之三兩)牡蠣(火煆搗為粉)鹿茸(用麻茸連鬚骨者先燎去毛冷洗淨約三)
(寸以來截叚酒浸一伏時慢火炙令乾五錢)白龍骨(一斤粘活細研如粉水飛三度日中)
(晒乾用黑豆一斗蒸一伏時以夾絹袋盛日曬乾)
右為細末煉酒蜜各半和丸如梧桐子大每服三十
丸空心晚食前温酒下常服補真氣壯陽又云臨臥
冷酒下三十丸相次更飲酒一杯接之
既濟丹(出百一選方)主升降水火育神益血久服延年令人
不老
嫰鹿茸(三兩酥炙)牛膝(酒浸一宿)肉蓯蓉(酒浸一宿)熟乾地黃(酒浸)
(蒸)當歸(去蘆酒浸一宿)枸杞子(酒浸一宿)酸棗仁(微炒另研入)沉香
(另研)山藥(炒)遠志(用甘草五錢炙去甘草不用)茯神(各一兩五錢)附子
(二兩五錢炮去皮臍)栢子仁(另研入一兩五錢)
右焙乾為末棗肉丸如梧桐子大每服五六十丸空
心食前温酒鹽湯送下
草還丹(出瑞竹堂)今夫草還丹者不用金石不加燥熱不傷
五臟只以草藥為用全在製度之妙得水火既濟之
術奪丹砂燒煉之功大壯脾胃能進飲食且脾屬中
央之土乃五臟之主一失調養則五臟俱虛百病由
此而生此藥益精髓補腎經固元陽輕腰脚安五臟
通九竅令人耳目聰明有老人七十以上常服此藥
悅顔色烏髭髮固牙齒能夜書細字延年益壽乃仙
家之良劑平補大效有驗
蒼术(四兩酒浸一兩醋浸二兩鹽水浸一兩各一宿)葫蘆巴(一兩酒浸一宿)破故
紙(一兩酒浸一宿)覆盆子(二錢揀淨)茴香(一錢肥新者)川楝子(一兩)木
香(五錢堅實者)山藥(堅白者)穿山甲(酥炙黃)地龍(去土淨)茯苓
(堅固者)枸杞子牛膝(各三錢酒浸一宿)
右曬乾為末無灰酒糊為丸如梧桐子大每服三十
五丸温酒送下或湯亦可乾物壓之空心服畢須行
步使藥力行日進二服瑞竹堂方云此方得刑部令
吏王國寶字渠人隸事時有一僧窩藏強盗部擬死
罪渠人出之後僧以此方謝囑之惟西平章有此方
不可亂傳當珍藏之後渠人估西平章地方再得此
方藥味分兩制度相同乃平章常服藥
巴戟丸(出御藥院方)主治男子虛弱長命身輕
巴戟(酒浸去心)益智杜仲兔絲子(酒浸)茯苓遠志
肉蛇床子乾山藥牛膝(酒浸去苖)續斷(以上各一兩)
山茱萸五味子(各一兩二錢)肉蓯蓉(酒浸七日二兩)
右為細末煉蜜為丸如梧桐子大每服二十丸空心
温酒下服五日筋骨輕徤百日面如童子手心如噀
血明白肌體眼目清爽若要秘精加栢子仁三錢精
虛加五味子一兩五錢陽道不興加續斷一兩五錢
遠志丸明目益精長志倍力久服長生耐老
遠志茯苓細辛兔絲子木蘭續斷
人參菖蒲龍骨當歸芎藭茯神(各等分)
右為末蜜丸如梧桐子大每服七丸至十丸日二夜
一滿三年益智延年
麋角丸聰耳明目補心神安臟腑填骨髓理腰脚能
久立髮白更黑耄者還少諸麋角丸方凢有一百一
十方此特出衆方之外容成子羔服而羽化麋角取
當年新角連腦頂者為上再看角根有砍㾗處亦堪
用退角根下平者是不堪用造此藥取角五具或四
具三具為一劑先去尖一寸即各長七八寸取勢截
斷量把鎊得即於常流水中以竹器盛懸浸可十宿
如無長流水處即於淨盆中滿着水浸每夜易換即
將出削去皺皮以利鎊鎊取白處至心即止以清粟
米泔浸一宿初紅二宿即乾傾出舊水置新紙上曝
乾擇淨去惡物麄骨皮及鎊不勻者即以無灰薑酒
於大白瓷器内浸經兩宿其酒及器物隨藥多少其
藥及酒俱入淨釜中初用武火煑一食久後即又看
火微煎如蟹目沸以柳木棍長四尺闊三指徐攪不得
住手困則易人時更時添酒煎以成膠為度煎之皆
須平旦下手不得經兩宿仍看屑似稀膠即以牛乳
五大升酥一升以次漸下後藥仍以麋角一條炙令
黃為散與諸藥同製之
檳榔通草秦芁人參甘草肉蓯蓉
兔絲子(酒浸兩宿另搗各一兩)
右搗為散如不要補即不須此藥共煎火一食時候
藥似稠粥即止火少時歇熱氣即投諸藥散相和攪
令相得仍待少時漸稠粘堪作丸即以新器盛貯以
衆手一時丸就如梧桐子大若不能衆手丸就旋煖
漸丸亦得如粘手着少酥塗手其服餌之法空腹取
果漿以下之如無鮮果漿酒下亦得初服三十丸日
加一丸至五十丸為度日二服初服一百日内忌房
室服經一月腹内諸疾自相驅逐有微利勿怪漸後
多泄氣能食患氣者加枳實青木香如前各一兩若
先曾服丹石等藥即以三黃丸食上壓之令宣泄能
飲酒麺口乾鼻中氣麄眼澁即以蜜漿飲之即止如
不止加三黃丸使微利諸如此一度發動以後方始
調暢服三百日面皺自展光澤一年齒落更生強記
身輕若風日行數百里二年常令人肥飽少食七十
以上却成後生三年腸作筋髓預見未明四年常飽
不食自見仙人三十以下服之不輟顔一定而不變
其修合時須净室中勿令鷄犬女人孝子見婦人服
之佳昔道士戴寧古於城市中遇一醉人召飲遺一
詩曰尾間不禁滄溟竭九轉靈丹都漫說惟有班龍頂
上珠可補玉堂關下血若九月九日於峨眉山相見寧
古如期而往果於太虛巖下見之授以修養之術曰
子血氣動蕩虛且竭矣宜先服麋角丸使血氣益補
筋骨壯盛乃可用此術寧古始悟班龍之句服之逾
年體輕色潤壽至一百七十歲留方以遺後人
蓯蓉散輕身益氣補髓不足能使隂氣強盛方
肉蓯蓉五味子遠志甘草(各一斤)慎火草
楮子乾漆(各二升)生地黃(三十斤取汁)
右以地黃汁浸出曝乾復浸令汁盡為散空腹酒服
方寸匕日三服三十日力倍常雖御十女無損
秃鷄散有房室人常服勿絶方
蛇床子兔絲子遠志防風五味子巴
戟杜仲蓯蓉(各等分)
右治下篩酒服方寸七日二無室勿服
長生不老丹
蒼术(一斤四兩醋浸四兩酒浸四兩鹽湯浸四兩米泔水浸)蓮肉(一斤用雄猪肚一隻)
(入煑肚不用)五味子(四兩)茯苓(四兩)枸杞子(四兩)熟地黃(四兩)
右為細末酒丸如梧桐子大每服三十五丸酒或鹽
湯下
萬年延壽丹
川烏(一兩)蒼术(竹刀刮去皮用二兩)好花椒(二兩炒出汗)小茴香(二兩)
(微炒)白茯苓(二兩)南木香(一兩)
右為細末酒糊為丸如梧桐子大每服八十丸温酒
鹽湯下空心服以乾物壓之
茯苓丹延年益壽黑髭髮大有補益
白茯苓(去麄皮淘淨隂乾為細末四兩)頭麵(十二兩)人參(末三錢)
右入青鹽少許用滚水和成劑如大指以文武火燒
熟煉數作十日服一月服三料夏加乾蓮子肉一兩
餘月加乾山藥一兩
瓊玉膏
新羅人參(二十四兩舂一千下為末)生地黃(十六斤淨洗搗取汁)白沙蜜
(十斤)白茯苓(四十九兩木杵舂搗末)
右以人參茯苓為細末用密生絹濾過地黃取自然
汁搗時不用鐡器取汁盡去滓用藥一處拌勻入銀
石器内封如器物小分兩處盛用淨紙二三十重封
閉入湯内以桑柴火煑六日如連夜火即三日夜取
出用蠟紙數重包瓶口入井内去火毒一伏時取出
再入舊湯内煑一日出水氣取出開封取三匙作三
錢祭天地百神焚香設拜至誠端心每朝以二匙温
酒化服不飲者白湯化下此膏填精補髓腸化為筋
萬神具足五臟盈益髓實血滿髮白變黑反老還童
行步如奔馬日進數服終日不食亦不饑開通心志
日誦萬言神識高邁夜無夢想人生二十七歲以前
服此一料可壽三百六十歲四十五十歲以前服者
可壽二百四十歲六十三歲以前服者可壽一百一
十歲六十四歲服者可壽至百歲服此劑絶其慾脩
隂功成地仙以一料分五處可救五人癰疾分十處
可救十人勞瘵脩合之時沐浴誠心勿輕示人每服
二匙温酒化下空心服之
五子丸(出王氏博濟方)主通流五臟潤澤血脉反老成少心胸
積熱氣悶及諸勞氣補助元陽
餘甘子覆盆子(酒浸焙)兔絲子(去浮者酒浸蒸熟焙)五味子
(炒)車前子(酒浸焙各五兩)
右為末取二三月間枸杞嫰葉杵研取汁二大升和
藥末令汁盡為度又取杏仁一升去皮尖與無灰酒
研取汁五升於銀石器中煎令杏仁無苦味然後下
地黃汁半升真酥五兩鹿角膠末五兩同於煎汁中
略煎過次下五味子末以柳枝急攪之慢火熬可丸
即併丸如梧桐子大每日空心温酒下三十丸如熱
任意加减此藥又治金石藥毒
胡桃丸(出御藥院方)主益精補髓強筋骨延年益壽悅心明
目滋潤肌膚治年高臟腑不燥結久服百病除之
破故紙杜仲蓽薢胡桃仁(各四兩)
右將三味搗羅為細末次入胡桃膏子拌勻再搗千
餘下丸如梧桐子大每服三十丸至五十丸空心温
酒鹽湯下一方有柴胡無杜仲忌羊血
軟硃砂延壽水仙丹(出經效濟世方)主治男子元氣虛損壯筋
骨延年益壽能治百病兼治酒色損憊上頭面下駐
腰脚面色黃瘦多睡少力精神恍惚胸膈不利多倦
怠夜多小便兼治婦人血氣血風等疾及瘴疾
硃砂(有墻壁者不拘多少細研水飛過)清蔴油(三兩)白芨(一兩剉如皂子)木
通(一兩剉)
右於器内煎油下藥二味熬令焦黑色去藥不用更
煎油如黑餳似以箸點油置水中成小花子不散為
度傾在中盞漸滴油和硃砂硬輭得所如麵劑用皂
角數挺揉濃水一盞洗硃砂令油去盡再以新水揉
洗使油盡淨後以水浸之旋丸如梧桐子大空心以
新水下七丸忌葵菜若治小兒慢驚風以薄荷水下
一丸不可常服宰臣丁謂奏廣西轉運使李睦進到
軟硃砂延壽水仙丹先乞下翰林醫官院詳驗訖曰
金石藥服者皆有毒不可服臣聞此藥無毒服之能
體膚滋潤神采悅澤奏請修合遍賜大臣皆有功效
三僊丸(又名長壽丸出楊氏家藏方)有詩曰一烏二术三茴香久服
令人壽命長善治耳聾并眼暗理脾徤胃及膀胱順
氣搜風輕腰膝駐顔活血鬢難蒼空心温酒鹽湯下
誰知凢世有仙方
川烏(一兩去皮尖剉如骰子大用鹽半兩炒黃去鹽)茴香(三兩炒香)蒼术(二兩米泔)
(浸竹刀刮去黑皮用葱白一握炒黃去葱)
右各為細末酒糊為丸如梧桐子大每服五十丸空
心食前鹽湯下一日進二服忌猪羊血有人年八十
鬚髮皆黑云自三十以前後日進此藥一服自不變
白
二靈丹(出御藥院方)主補煖臟腑祛逐風冷利腰脚強筋骨
黑髭髮駐容顔性温無毒久服輕身延年不老
何首烏(雌雄各半採刮搗俱不犯鐡用濃泔浸一伏時漉出於銀器内先排棗一重各擘開)
(上鋪何首烏一重又用棗一重復再鋪何首烏一重令盡次清河水於藥上有水約五指用慢火熬)
(煑候棗極爛并何首烏稍軟取出不用棗只揀何首烏入在清水净竹刀切作薄片子慢火焙乾取)
(淨秤一斤)牛膝(揀去蘆頭并細梢只取中間麄者折作半寸用好酒浸二宿取出焙乾淨八兩)
右拌和勻用石杵臼内搗羅為細末煉蜜和丸如梧
桐子大每日空心温酒或米飲下六十丸服至半月
加至七八十丸又服至一月加至一百丸服至一百
日前疾皆瘥一方用何首烏三斤用銅刀或竹刀切
如棋子大木臼杵搗牛膝一斤去苖剉以黑豆一斗
浸淘洗曝乾用甑一口先以豆薄鋪在甑底下然後
薄鋪何首烏又鋪豆又鋪牛膝如此重重鋪令藥豆
俱盡安於釜上蒸之令豆熟為度去黑豆取藥曝乾
又換豆蒸之如此三遍去豆取藥候乾為末棗肉和
丸如梧桐子大每服三十丸温酒下食前服忌蘿蔔
葱蒜
何首烏丸(出御藥院方)主補養五臟六腑強筋壯骨黑髭髮
堅固牙齒久服延年益壽駐顔色
用何首烏同前法製度石杵臼内搗為細末煉蜜和
丸如梧桐子大每服日空心温酒米飲送下六十丸
服至半月加七八十丸又服一月加至一百丸百日
前疾皆去一方棗肉為丸忌猪羊血肉無鱗魚
補肝散使人肥悅明目延年不老及五勞七傷
用冬瓜仁七升以絹袋盛之投三沸湯中須臾出曝
乾如此三度止又以清苦酒漬經一宿曝乾為末酒
服又方取冬瓜子三五升退去皮搗為丸空心服三十
丸令人白淨如玉
安五臟平三焦温中久服增年又治瘦病
用牛髓以酒送之又地黃汁白蜜作煎食
又方
用胡麻三升去黃黑者微炙令香杵為末下白蜜三
升和調煎杵三百下丸如梧桐子大每日一服二十
丸腸化為筋年過四十以上服
益血輕身微有頭痛無害
右用逍遥草搗為末煉蜜為丸如桐子大酒服三十
粒日三服百日瘥
金髓煎
用枸杞子不拘多少逐日旋採摘紅熟者去嫰蒂子
揀令潔淨便以無灰酒於淨器浸之須瓦甕用酒浸
以兩月為限用蠟紙封閉緊密勿令透氣候日數足
漉出於新竹器内盛貯於沙盆中研令爛細然後以
細布濾過候研濾皆畢去滓不用即并前漬藥酒及
濾過藥汁攪勻量鍋内多少升并作番次慢火熬成
膏切須不住手用物攪恐粘底不勻候稀稠得所傾
出用淨瓶器盛之勿令透氣每早晨温酒下二大匙
頭夜臥服之百日身中輕氣壯積年不廢可以羽化
鹿角散輕身益氣強骨髓補絶傷
用鹿角剉為屑白蜜五升淹之微火熬令小變曝乾
更搗篩服之
枸杞煎(出千金方)主補虛羸久服輕身不老
以九月九日取生濕枸杞子一升酒六升浸煑五六
沸取出熟研濾取汁令極淨曝搗末和前汁微火煎
令可丸酒服二方寸七日二加三七亦可丸服三十
丸
菖蒲丸治臟腑衰憊面色萎黃牙齒疏落眼目昏暗
及脚腰疼痛四肢困乏口苦舌乾久服延年益壽補
益精氣和營衛
以九節菖蒲葉細如劒脊者八月取連根隂乾不退
根以米泔浸硬竹皮刮去黑皮約一斤以淘洗黑豆
一升分半升鋪甑中候煮熟去豆取菖蒲將半豆鋪
覆炊之良久將釜水仍灑甑中候煮熟去豆取菖蒲
薄切焙乾搗羅為末浸炊餅和丸如梧桐子大每服
三十丸空心温酒或鹽湯下或稍加丸數亦可
草靈丹(出御藥院方)主實髓壯筋輕身益真久服令人面色
光澤反老還童齒落更生髮白再黑補腎益真滋榮
衞聰耳目
生地黃(二斤細切用無灰酒一斗夜浸盡曬酒盡為度隂乾)鹿茸(去毛酥炙黃)牛
膝(酒浸七日隂乾)肉蓯蓉(酒浸七日研如泥隂乾各二兩)桂心蛇床子
(酒浸七日隂乾)兔絲子(酒浸七日研細隂乾)遠志大棗(百枚煑熟去皮核陰)
(乾)
右為末煉蜜和丸如梧桐子大每日空心温酒下三
十丸服至週年去三十六風二十四氣無病不效有
不測之功一方作酒蜜麵糊為丸
輕身療病(出本草)
拂取松花酒服(松花似蒲黃香)
輕身養氣令人強健(出本草)
用蓮實摩以為飯如粟飯食之久可為粥
金鎻丹(出瑞竹堂)服此藥延年益壽不老添精和血駐顔身
輕強筋骨養神氣效不可盡述
遠志(去心焙)蛇床子(酒浸微炒)鹿茸(各一兩五錢炒黃)晚蠶蛾(二錢)
紫稍花續斷(各一錢)海馬(二錢剉炒黃色)黑牽牛(取頭末三錢)
穿山甲(五片炙黃)木香麝香乳香川茴香(各二錢五分)
右為細末酒糊為丸如梧桐子大每服五十丸空心
温酒送七日便可見效
何仙姑慶世丹(出衞生堂方)世如有人抱一切危疾及癱瘓
痛楚久在床褥旦暮齋心服之靈神必護一名四神
丹能還精定魂魄安臟和六腑添智惠烏髮黑髭去
八邪一名還精丹能補五臟不安四肢少力口乾氣
虛神亂骨節疼痛毛髮焦枯一名護命丹此藥禀天
地之氣感得洞府仙巖聞有神仙降靈居處立便去
邪一名延靈丹如有惡疾居體不安行履難飲食不
進或寢寐不安或痛連筋骨或十生九死服之是病
皆除駐顔色長肌膚耳目聰明四體強徤延年益智
枸杞子(仙經云此藥是星生之精益血海足筋骨補氣安神)菊花(仙經云是水之精令)
(耳目聰明去頭暈手軟利九竅通三焦去蕊用)遠志(療胃膈痞悶去驚邪潤肌膚壯筋骨須用)
(硬物捶破取志心)車前子(仙經云是鎮星之精益胃安意魄駐顔去夜驚妄想)巴戟
(仙經云是黃龍之精去心疾補血海輕身延年不老)生地黃(用乾者去蘆頭仙經云是太隂)
(之精開心神去邪養脾胃五千榮衞神)覆盆子(仙經云是神門之精助陽輕身安五臟三)
(萬六千神)白术(仙經云是太陽之精能正氣止吐逆消食化痰温脾胃)蓯蓉(用有肉者)
(其藥一百一年入小腸補下元酒浸七日)菖蒲(細小九節者能昇智惠添神明煖下元補虛减)
(小便)牛膝(治濕脚氣腰膝疼痛去蘆頭酒浸七日)地骨皮兔絲子(酒浸)
(七日晝夜曬乾炒令黃色為度)續斷(治五勞七傷)細辛(療百病順氣益血海去苖用)
何首烏(性温無毒)
右各用本土所生者等分逐藥擇洗搗羅為末煉蜜
為丸如梧桐子大每服二十丸至三十丸空心食前
温酒下服一月百病不生服一年至二年反老還童
顔貌若蓮花是病皆除原是神仙之術
交膝丸(出華陀中藏經方)能駐顔長壽驅百病
交膝根(何首烏也用一斤赤白者)茯苓(五兩)牛膝(二兩)
右蜜丸如梧桐子大每服酒下三十丸忌食猪羊血
延壽酒(出華陀中藏經方)主療百病
黃精(四斤)天門冬(三斤)松葉(六斤)枸杞(五斤)蒼术(四斤)
右用水三杓煑一日效釀酒法空心服之
輕身益力強骨髓補陽道鹿角燒為丹服之至妙(出本草)
以鹿角寸截於磁器中用泥塞大火燒之一日如玉
粉亦可炙令黃末細羅酒服之益人
變白不老(出本草)
以南藤磨服之
令人肌體輕徤唐太妃所服方也(出本草)
以生鐡漬水服餌飲旋入新水日久鐡上生黃膏則
力愈勝
仙家輕身(出本草)
用鴈腹中蓮子空服食十枚身輕能登高涉遠鴈食
糞於田野中者佳
輕身益氣(出本草)
以枸杞莖葉及子服之
延年方(出本草)
以旱藕餌之書云姜撫言終南山有旱藕餌之延年
狀類葛粉帝作湯餅賜大臣
駐年方(出本草)
以芡實作粉食之是長生之藥也小兒食之易長大
駐顔延年益氣悦心明目補添筋骨
以破故紙十兩淨揀去皮洗過搗篩令細用胡桃瓤
二十四兩湯浸去皮細研如泥入前末更以好蜜和
攪令勻如飴糖盛於瓷器十日一日以煖酒二合調
藥一匙服之便以飯壓如不飲人以煖熟水調亦可
服但禁食蕓臺羊血餘無忌昔唐相國自序云予為
南海節度年七十有五南地脾濕病發忽内外衆疾
俱作陽氣衰絶服乳石補益之藥百端不應元和七
年有訶陵國船主事摩訶知予病狀遂傳此方并藥
予初疑而末服摩訶稽顙遂服之經七日而覺應驗
因爾常服其驗如神十年二月罷郡歸京錄方傳之
止泄除睡強筋益氣力久服輕身長年
令人不饑變白去老
取南燭竺葉㨶碎漬汁浸粳米九蒸九曝米粒緊小
正黑如醫珠袋盛之可適遠方日進一合不饑益顔
色堅筋骨能行取汁炊飲名烏飯名烏草亦名牛筋
言食之徤如牛筋
普濟方卷二百二十三
