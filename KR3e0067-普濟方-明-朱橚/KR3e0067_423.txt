普濟方卷四百二十三明周王朱橚撰
鍼灸門
脚氣(論)
凡脚氣發有陰陽表裏當隨壮療之不可要依古方患
陰療陽病表救裏皆為重虚實危殆之甚也若病從陰
發起兩大指内側上循脛内及膝裏頑痺不仁或腫先
發於此者皆須隨病灸復溜中都陰陵泉等諸穴灸者
先從上始向下引其氣便各灸二十壯向後隔七日灸
七壯取差止餘穴皆依此若病從陽起兩小指外側向
上循脛外骨至風市穴頑痺不仁或腫起於此者須灸
陽絶骨陽陵泉風市等諸穴灸數及上向下皆依前法
若毒氣兼行表裏者乃可量其輕重隨灸膏以磨之上
下遍發表裏各灸一二處以此通洩之其用藥内攻各
量病投藥也逐徧若處常使灸瘡不瘥為佳風氣都除
乃隨瘡差差後瘢色赤者風毒已盡青黑者猶有毒氣
仍灸勿止待身體輕利然後可休矣又一本云常須灸
三里絶骨勿令瘡瘥佳脚氣初發轉筋者灸承山承筋
二穴噦逆者灸湧泉若頭至連背痛寒熱如瘧及腰痛
者灸委中頭項皆痛遍身痛即灸不在正穴也又云若
脚氣盛發時自腰以上並不得鍼灸當引風氣上則殺
人氣歇以後有餘病者灸無妨惟冬月得灸春夏不可
灸自風市以下固宜告耳又云若氣上擊心不退急灸
手心三七炷氣即便退若未退即兼悶者豉酒熱飲逐
之即瘥不去即取烏㹀牛尿一大升煖服以利為止漸
至三服五服彌佳又若已灸脚而胸中氣猶不下滿悶
者宜灸間使五十炷兩手掌横紋後一膚兩筋間是也
又若胸中氣散而心下有脉洪大跳數直向下分入兩
髀股内令人心急驚悸者宜以手按攝小腹下兩傍接
髀大斜紋有脉跳動便當紋上灸三七壯即定灸畢皆
須用灸三里二十炷以引其氣下也又若心腹氣既定
而兩髀外連膫悶者宜灸膫服七炷在膫頭骨下相接
處在筋之外陷中是若後更發復灸五炷又凡人雖不
患脚氣但若髀膫疼悶灸此無不應手即愈極為要穴
然不可不灸亦不可多鍼唯只灸七炷以下又若脚十指
酸疼悶漸入跗上者宜灸指頭正中甲肉際三炷即愈
又若大指或小指傍側疼悶覺内有脉如流水上入髀
腹者隨指傍處灸三炷即愈患脚氣體皆春發夏甚秋
輕冬歇大法春秋宜灸冬差可行夏都不可灸既瘡敗
又不得覆風冷因入反更增疴冬時血凝又逆天理急
不得已無藥物處可灸一二要穴不可遍身多灸脚氣
病大論毒從下上亦有從上向下者或云灸上毒氣便
上繆矣此見毒氣攻處疼痛如刺隨病即灸火徹便瘳
不拘上下凢毒氣所衝如賊欲出得穴即出豈在門也
風毒所攻亦復如是此皆經試萬不失一必不為悞耳
若手指間本節疼痛稍入臂者急宜灸指間疼處七
炷即定又若心&KR0909;氣滿已灸身脛諸穴及服湯藥而氣
猶不下煩急欲死者宜灸兩足心下當中陷處各七炷
氣即下此穴尤為極要而不可數灸但極急乃灸七炷
耳以前諸灸法並經用所試皆驗灸畢應時即愈故具
錄記之凡灸不廢湯藥藥攻其内灸泄其外譬如開門
驅賊賊則易出若閉戸逐之賊無出路當反害人耳世
有勤工力學之士一心注意於事久坐行立於濕地不
時動轉冷風來擊入於經絡不覺成病故風毒中人或
先中手足十指因汗毛孔開腠理疎通風如擊箭或先
中足心或先中足跟或先中膝已下腨脛表裏者若欲
使人不成病者初覺即灸所覺處三二十壯因此即愈
不復發也
法
治脚氣灸法凡脚氣初得脚弱宜速灸之并服竹瀝湯
灸訖可服八風散無不瘥者惟速治之若人但灸而不
服散服散而不知夫灸者半瘥半死雖得瘥者或至一二
年復更發動覺便依此法速灸之及服散者治十十愈
此病輕者雖登時亦未必即惡治之而根源不除久久
殺人不可不以為意
資生經
初灸風市次灸伏兔次灸犢鼻次灸下兩
膝眼(一云忌灸)次灸三里次灸上廉次灸下廉
次灸絶骨
凡灸八處第一風市穴可令病人起正身平立垂兩臂
直下舒十指掩着兩髀便點當手中央指頭髀大筋上
是灸之百壯多亦佳輕者不可减百壯重者乃至一處
五六百壮勿令頓灸三報之佳第二伏兔穴令病人累
趺端坐以病人手掩横膝上趺下傍與曲膝頭齊上傍
側膚際當中央是灸百壯亦可五十壯第三犢鼻穴在
膝頭蓋骨上際外骨邊平處以手按之得節解則是一
云在膝頭下近外三骨箕踵中動脚以手按之得窟觧
是灸之五十壯可至百壯第四膝眼穴在膝頭骨下兩
傍陷者宛宛中是第五三里穴在膝頭骨節下一膚附
脛骨外是一云在膝頭骨節下三寸人長短大小當以
病人手膚度取灸之百壯第六上臁穴在三里下一膚
附脛骨外是灸之百壯第七下臁穴在臁下一膚一云
附脛骨外是灸之百壯第八絶骨穴在骨外踝上一膚
一云四寸是凡此諸穴原不必一頓灸盡壯數可日日
報灸之三日之中灸令盡壯數為佳凡病一脚則灸一
脚病兩脚則灸兩脚兩脚弱亦皆灸一方云如覺脚惡
便灸三里及絶骨各一處两脚惡者合四處灸之多少
隨病輕重大要雖輕不可减百壯不瘥速以次灸之多
益佳一說灸絶骨最要人有患此脚弱不即治及入腹
腫大上氣於是乃作大法灸隨諸腧及諸腕關節腹背
盡灸之并服八風散往往得瘥覺病入腹若病人不堪
痛不能盡作大灸但灸胸心腹諸穴及兩脚穴亦有得
好瘥者凢量一膚之法覆手并舒四指對度四指上中
節上横過為一膚膚有兩種有三指為一膚者此脚弱
灸四指為一膚也亦依支法存舊法梁&KR0588;犢鼻三里上
臁下臁解谿太衝陽陵泉絶骨崑崙陰陵泉三陰交足
太陰復溜然谷湧泉承山束骨等凡一十八穴舊法多
灸百會風府五臟六腑腧募頃來灸者悉覺引氣向下
所以不取其法氣不上者可用之其要病已成恐不救
者悉須灸之其足指去指竒一分两足凡八穴曹氏名
曰八衝極下氣有效足十指端名曰氣端日灸三壯並
大神效其八衝可日灸七壯氣下即止凡八衝艾炷須
小作之病者非深相委勿為灸
治脚氣
穴陽陵泉絶骨風市崑崙
陽輔上臁條口下臁
太衝犢鼻膝眼曲泉
陰陵泉中都三陰交復溜
少陽維太陰蹻委中承筋
承山湧泉太陰
右件穴並要不可總能火其穴最要者有三絶骨承
筋太衝崑崙湧泉有患者可灸又謹按明堂制當以立
為正取穴必須直立膝臏骨坐立便即移動不定故宜
立取之其寸取病人中指上節為一寸若取尺寸有長
短取穴必不着又按奉承祖華佗等取穴並云三指四
指為凖取三里穴四指指闊六分四六二十四只闊二
寸四分取穴如何得着黃帝為本諸說並可信徐同灸
風市三里絶骨三穴未效灸犢鼻肩髃氣端日三壯遇
痛深處鍼亦效
治患脚鍼後四穴即能起行
穴環跳陽陵泉巨虚下臁陽輔
其灸法孔穴亦甚多恐人不能悉皆知處今止疏要者
必先從上始若直灸脚氣上不泄則危矣先灸大椎在
項上大節高起者其上面一穴是若脚氣可先灸百會
五十壯在頭頂凹中也肩井各一百壯在兩肩小近頭
凹處指搯之安令正得中穴耳次灸膻中五十壯在
胸前兩邊對乳胸厭骨解間指按脚氣次灸巨闕在
心厭尖處凹下一寸以盡度之凡灸以上部五穴亦足治
其氣若能灸百會風府胃腕及五臟腧則益佳視病之
寬急耳諸穴出灸經不可不具載之次灸上臁一百壯
又在三里下一膚次灸下臁一百壯又在上臁下一
膚次灸絶骨二百壯在外踝上三寸餘指端取足踝
骨上際屈指頭四寸便是與下臁頗相對分間二穴也
此下一拾八穴並是要穴餘伏兔犢鼻穴凡灸此穴壯
數不必頓畢三日中灸令盡
灸脚氣法
於左右兩脚十指上用艾炷如麥粒大各灸七壯十壯
其效如神穴在肉甲之間半着肉半着甲
灸脚氣
灸法如前灸後瘢色赤白如初風毒盡色青黑者毒仍
在更灸勿止得肢體輕利為佳古人得此多是鍼灸最
忌用熱藥蒸泡有僧普清苦二十年灸風市肩髃曲池
三穴各二十壯頓效又云若安三里莫教乾患風人宜
常灸蓋三里一穴為五臟六腑之溝也若始覺脚氣
速灸風市三里各一二百壯以瀉風濕毒氣若覺悶熱
者不得灸以本熱灸之則火助風生食物大忌酒麵海
鮮及房勞不爾服藥無益王氏云有同舍為予言史載
之謂脚氣有風濕二種宜瀉不宜補只宜以沉香湯瀉
而不許其灸千金方乃載灸法如此其詳豈虚人患脚
氣方可灸耶故指迷方云若覺悶熱不得灸蓋有所見
也凡灸脚氣三里絶骨為要穴而以愛護為第一予舊
有此疾不履濕則數歲不作若履濕則頻作自後常忌
履濕凡有水濕不敢着鞋踐之或立潤地亦不敢久須
頻移足而後無患此亦愛護之第二義也有達官久患
脚氣多服八味丸愈亦以脚氣衝心惟此藥能治之
治脚氣上攻穴肩井
千金云脚氣病宜鍼灸鍼而不灸灸而不鍼非良醫也
鍼灸不藥藥不鍼灸亦非良醫也此論甚當
治脚氣偏風兩腿脚不隨重不得履地刺風痶風脚
冷穴上臁
澹寮方云蔡元長知開封日據按視事忽覺如有蟲自
足心行至腰間即欲墜筆暈絶久之方甦掾即云此非
俞山人不能療趣使呼而至視之曰脚氣也此當灸風
市為灸一炷便安然復常明日疾如初再呼俞俞曰使
除病根非千艾不可從其言灸五百壯自此遂愈仲冗
文安公守姑蘇署舍卑濕旋感足痺痛掣不堪服藥不
效乃用所聞灸風市肩髃曲池三穴終身不復作僧普
清苦此二十年每發率是兩月用此灸二十壯即時痛
止其他蒙此力者不一而足
治脚氣腎氣穴陽蹻
脚弱
治脚弱無力風濕痺筋急半身不遂穴委中治
脚弱穴三里治脚弱無力脚重偏風不遂穴
承山治脚弱無力腰尻重曲䐐中筋急半身不遂
穴委中
王氏云有人舊患脚弱且瘦削後灸三里絶骨而脚如
故益知黃君鍼灸圖所謂絶骨治脚疾神效尤信也同
官以脚腫灸承山一穴瘡即乾其後數月不愈不曉所
謂豈亦失之將攝耶是未可知也單方歌云風毒脚
弱痺肩井及大椎風市與三里百壯不須疑千金灸脚
弱凡八穴病一脚則灸一脚病兩脚則灸兩脚凡脚弱
病皆灸兩脚或未能盡灸且先灸風市犢鼻三里絶骨
亦效或不效當如其法灸之但肩井不可多灸耳
治勞冷氣遞腰膝冷痺脚屈難伸灸陽蹻一百壯
在踝下
脚腫
療惡血氣腫痛脚腫穴上崑崙治脚氣膝腫
穴承山治脚腫短氣不嗜食煩熱㽲痛穴小腸
俞治足跗腫不得履地穴然谷
王氏云母久病夏中脚忽腫舊傳夏不理足不敢着艾
漫以鍼寘火中令熱於三里穴刺之微見血凡數次其
腫如失去執中素患脚見此竒效亦以火鍼刺之翼日
腫亦消何其速也後亦常灸之凡治脚腫當先三里而
後陽蹻等穴可也又予患脚氣指縫爛每以茶末滲之
愈他日復爛而腫用茶末不效漸腫至脚背上予以為
脚氣使然竊憂之策杖而後敢行偶賣藥儈者見之云
可取床薦下塵滲之如其言滲之而愈此物不值一錢
而能愈可憂之疾其可忽之
治足忽瘇腓脛暴大如吹頭痛寒熱筋急不即療至
老死不愈隨病左右足到内踝直白肉際三壯即愈
不愈再灸
姚氏方疾處有赤脉絡乃灸絶骨經兩三處二十一壯
此方大效末巴豆蝱蟲少雜艾為炷灸已下至踝間可
依葛氏加至五十壯又有大黃膏白頭翁酒方摩治之
亦良
足痺
治足痺痛穴陰陵泉治足濕痺不能行穴中
都治髀樞腕骨痺不仁穴陽輔陽交陽陵
泉治脛痺不仁穴陽間環跳承筋治足
痺不仁穴膀胱俞太谿次窌治足不仁
穴腰俞風府治脛痺不仁穴陽關治髀樞
不仁穴浮郄治脚足不仁穴膀胱俞治手
足不仁穴白環俞治手足不仁穴上臁治
膝不仁穴犢鼻髀關陽陵泉
列子載偃師造昌云廢其腎則足不能行是足不能行
蓋腎有病也當灸腎俞或一再灸而不效宜灸環跳風
市犢鼻膝關陽陵泉陰陵泉三里絶骨等穴但按略痠
疼即是受病處灸之無不效也
泄瀉類
泄痢
治腹寒泄痢(資生經)穴腹結治泄痢不止小兒奶
痢不絶腹大繞臍痛穴神闕治大便泄痢穴
陽綱治大便滑泄穴意舍治大腸滑泄糓不
化穴梁門治泄痢不欲食穴關門治泄痢
食不化穴天樞治水穀不化欲泄注穴三焦俞
治水穀不化下痢穴懸鍾治溫病積聚下痢
穴脊中治腹脹下利食泄穴中髎治泄利穴
脾俞治泄利腹痛穴膀胱俞治洞洩食不化
穴大腸俞腎俞治腹中冷氣泄利不止穴會陽
治小腹急腫腸鳴洞洩髀樞引痛穴京門治腹
滿腸鳴洞洩穴三間治腹泄不止穴關元治
洞泄不化穴京門然谷陰陵泉治寒中洞泄
不化穴腎俞章門治洞泄體痛穴崑崙京
門治頭重洞泄不禁穴長強治胸中熱暴泄
穴陰陵泉隠白治腸鳴腹脹腫暴泄穴大腸俞
治腸鳴腹脹欲泄注穴三焦俞小腸俞下窈意
舍章門治腹中有寒泄注腹澼便血穴會陽
治腸澼泄穴束骨治冬月重感於寒則泄當臍痛
腸胃間遊氣切痛穴天樞治心腹痛而後泄此
寒客於腸間穴關元灸一百壯(服當歸&KR1190;砂湯)治泄瀉
先灸臍中次灸關元治泄痢四肢不舉穴曲泉
溏泄
治溏泄食不化(資生經)治溏泄腹痛藏痺穴地機
治溏泄穴太衝
王氏云嘗患痺疼既愈而溏痢者灸臍中遂不登洞連
三日灸之三夕不登洞若灸溏泄臍中第一三陰交等
穴乃其次也
飱泄
治腹脹飱泄(資生經)穴中窌治小腹痛飱泄次指間
痛唇乾涎出不覺不得汗出毛髮焦脱肉少氣胃中
熱不嗜食治飱泄穴上臁
素問云春傷於風夏必飱泄苟知傷於風得之則藥自
可治雖不着艾未為害也
痢(論)
資生經云素問言泄痢有五種一曰胃泄飲食不化而
色黃胃與脾合故黃也二曰脾泄腹脹而注泄無休又
上逆嘔此為寒熱之患也三曰大腸泄食畢腸鳴切痛
而痢白色大腸與肺合故白也四曰小腸泄身瘦而便
膿血小腸與心合心主血也五曰大瘕泄裏急後重數
至圊而不能便莖中痛此腎泄也諸家方有二十餘種
此惟言五種蓋舉其綱也而必用方中亦有赤白疳蠱
之别其大概則臟腑寒也廩邱公所謂諸下悉寒是也
故予治人痢惟與以鎮靈丹無有不效或未效更加數
丸則效矣若蠱痢則用百葉黃連煎服即見效諸痢惟
耆域方用厚朴嬰粟殼末最佳後人又加木香黃連陳
皮等分甘草拌之黃殼葉數片姜棗烏梅水煎予嘗用
之驗故載於此然痢本無惡證而有因此而死者或者
世醫以痢為熱病多服冷藥故也若其急難亦當灼艾
不可專用藥云
法
治腸澼便膿血泄痢後重腹痛如痓狀(資生經)穴復留
治泄痢赤白漏血穴交信治溏泄痢注下血
穴太衝曲泉治泄痢膿血五色重下腫痛穴
小腸俞治泄痢不禁小腹絞痛食不化穴丹田
臍中關元治痢不止穴關元太谿治泄痢不
食食不生肌膚穴脾俞治泄水痢膿血穴曲
泉治腸冷赤白痢穴中膂俞治泄痢腹痛
穴膀胱俞治溫病積聚下痢穴春俞治泄痢
穴關元治泄痢食不消穴脾俞(灸隨年壮)治泄
注五痢便膿重下腹痛穴小腸俞(灸百壮)治泄痢
不禁小腹絞痛穴石門(灸百壯三報)治久痢百治不
瘥并治冷痢腹痛(灸足陽明下一寸高骨上陷中去大指岐三寸隨年壯又臍中二三)
(百壯又灸關元三百壯十日灸)治赤白下穴窮骨(灸多為佳)治
四肢不舉多汗洞痢穴大横(灸隨年壯)治泄痢不止(灸臍)
(中名神闕穴五壯或七壯艾注如小筋頭大及關元穴三十壯)治泄痢少食雖食
不消(灸循際穴在夾臍下五寸又灸長谷五十壯)治泄痢久下失氣勞
冷(灸下腰百壯三報穴在八魁正中央脊骨上灸數多尤佳三宗是骨忌針)治泄痢赤
白濁(灸足太陰五十壯三報)治久泄痢百治不瘥(屈竹量正當兩胯脊)
(上點訖下量一寸點兩傍各一寸復下量一寸當脊上合三處一灸三十壮灸百壯以上一切痢皆斷亦)
(治濕匿冷脊上當胯點處不灸)治大腸泄痢膿血(穴塊舍灸一百壯小兒减之又)
(灸小腸俞七壯)治下痢白如鼻涕者(灸臍下一寸五十壯良即陰交)治
膿血痢不止兼治小腹堅逆(灸幽門二穴各三壯)治水痢不
止食不化(刺足陽明經天樞二穴大腸之募也在臍兩傍各二寸針入伍分留十呼可灸百壯)
治痢暴下如水(資生經)穴氣海灸百壯
衞生寶鑑云至元乙亥廉臺王千戶四十餘駐兵漣水
卑濕之地勞役過度飲食失節至秋深瘧痢併作月餘
不愈飲食全减形容嬴瘦乘馬轎以歸時已仲冬求治
於予具陳其由診得脉弦細而微如蛛絲身體沉重手
足寒逆時復痳痺皮膚痂疥如厲風之狀無力以動腹
痞滿嘔逆不止皆寒濕為病久淹眞氣衰弱形氣不足
病氣亦不足陰陽皆不足鍼經曰陰陽皆虚鍼所不為
灸之所宜内經曰損者益之勞者濕之十劑云補可去
弱以理中丸加附子溫養脾胃散寒濕澁可去脫服養
臟湯加附子固腸胃止瀉痢仍灸諸穴以併除之經曰
府會大倉即中腕也先灸五十壯以溫養胃氣進美飲
食次灸氣海百壯生發元氣滋榮百脉充實肌肉復灸
足三里胃之合穴三十壯引陽氣下交陰分亦助氣復
灸陽輔穴二七壯接續陽氣令足脛溫煖散清温之邪
追之月餘後病氣皆去漸至平復精神不减壯年
腸鳴
治腹虚鳴(資生經)穴不容治胸滿腸鳴穴三間
治腹滿而鳴穴胃俞治腸中常鳴上衝於心及
治婦人穴臍中治腸鳴穴太白公孫大腸俞
三焦俞治腹脹腸鳴氣上衝胷穴天樞治心
滿氣逆腸鳴穴陰都治腸鳴濯濯有如水聲
穴陰交治腸鳴相追逐穴上臁治腸鳴強欠
心悲氣逆穴漏谷治腸鳴泄注穴膺窗治
腸鳴而痛穴陷谷温溜漏谷復溜陽綱治胸脇
脹鳴切痛穴太白治腸鳴穴三里三間京門
關門三陰交陷谷水分神闕承滿温溜三焦俞大腸
俞胃俞天樞治腸鳴盈盈然食不化脇痛不得卧
煩熱口乾不嗜食胸脇支滿喘息心痛腰痛不得轉
側穴章門治腸鳴氣走疰痛穴上臁治腹
脹腸鳴不便痺虚令人不樂身寒善太息心悲氣逆
穴商&KR0588;治腹雷鳴穴復溜治腸痛雷鳴
穴督俞治腸鳴腹脹上喘氣逆穴承滿治飲
食不下腹中雷鳴腸滿䐜脹大便泄消渴身熱面色
黃不嗜食怠惰及治腸鳴穴陽綱治腸鳴腹脹
腸中雷鳴相逐痢下灸承滿五十壯三焦俞治
腹脹腸鳴氣上衝胸不能久立腹痛濯濯冬月重感
於寒則泄食不化不嗜食身腫夾臍急穴天樞治
腹中雷鳴灸太衝無限壯數治腸鳴泄注刺
下窌入二寸留七呼灸三壯
脱肛
治大人小兒脫肛(資生經)穴百會(針二分灸七壯至七七壯)中極
治寒冷脫肛歴年不愈灸翠尾骨七壯立愈又臍
中隨年壯横骨百壯龜尾七壯窮骨治卒大便脫
肛灸頂上廻髮中百壯
腸風痔疾類
腸風
治久冷五痔便血及腸風瀉血(資生經)穴脊中灸百壯
資生經云有人患此疾積年一灸除根因傳此法後觀
灸經此穴療小兒脫肛瀉血蓋岐伯灸小兒法也後人
因之以灸大人腸風瀉血耳蓋大人小兒之病初不異
故也
治腸風下血穴長強
王氏云腸風藥多不效何也本草衍義曰腸風乃腸痔
苟知其為痔而治之無不效矣若灸腸風長強為要穴
云近李倉患腸風醫以杖量臍中於脊骨當臍處灸即
愈予因此為人灸腸風皆除根陸氏方治下血除根
治腸風瀉血即愈(須顛倒身方灸得)穴脊端窮骨(脊骨盡處)龜尾
當灸中三壯
腸澼
治腸澼㿉疝小腹痛(資生經)穴中都治腸澼穴復
溜束骨會陽治腸澼切痛穴四滿治結積留
飲澼囊胸滿飲食不消穴通谷灸五十壯治風冷
腹中雷鳴大腸灌沸及腹澼泄痢食不消化小腹絞
痛腰脊疼強大小便難不能飲食穴大腸俞灸百
壯三報之治諸結積留飲澼囊胸滿飲食不消
穴胃脘三百壯三報之治腹中痰腰痛膀胱寒澼
飲注下穴下極俞灸隨年壯治腹中有寒泄注
腸澼便血穴會陽治腸澼泄穴束骨治腸
鳴泄注穴膺窗治大便不節小便赤黃腸鳴泄
注穴陽綱治腸鳴腹脹欲泄注穴三焦俞小
腸俞下&KR1038;意舍章門
痔漏
治腸風下血五種痔疳蝕下部䘌此痔根本是令謹
冷食房勞及療久痔(資生經)穴長強治穀道瘙擾久
痔相通者死又云主痔與陰相通者死穴會隂
治久痔穴會陽治五痔疼穴小腸俞治五
痔發腫穴秩邊治血痔泄後腫穴復溜治
野雞痔穴飛揚治久痔腫痛穴承山治久
痔尻脽腫大便難陰胞有寒及小便不利并五種痔
瀉鮮血穴承扶治痔病瀉血穴氣海俞治
痔簒傷痛穴飛揚治痔血泄後重穴商&KR0588;復
溜治熱痔穴勞宫治痔痛腹下腫穴承筋
承扶委中陽谷治痔骨蝕及骨疽蝕穴商&KR0588;
治漏穴天突章門天池支溝治漏頸痛穴天
突天窗治下漏穴長強治五痔便血失屎(出危)
(氏方)灸一百壯穴在脊窮骨上治久冷五痔便血(出危)
(氏方)灸脊百壯
灸痔(出百一選方)
鳩尾骨尖少偃處即是穴麥粒大艾炷灸七壯或十四
壯甚者止二十一壯瘡發即安可以除根
灸痔法
疾若未深尾閭骨下近穀道灸一穴便可除去如傳信
方先以經年槐枝煎湯洗後灸其上七壯大稱有驗如
本草只以馬藍菜根一握水三碗煎碗半乘熱以小口
器瓦瓶中薰洗令腫退於元生鼠妳根上灸却不可灸
尖頭恐效遲如患深用湯洗未退再洗令消後灸覺火
氣通至胸乃效病雖深至二十餘壯永絶根本以竹片
護四邊肉仍於天色寒凉時灸忌毒物
治痔灸法(出仁存方)
以葶藶子二合豉一升搗細令作餅如大錢厚二分許
取一枚當瘡孔上作大艾炷如小指頭大灸餅上三炷
一易三餅九炷隔二日復一灸之外臺灸瘰&KR0659;資生
經云用葶藶子豉作餅灸漏外臺云不可灸頭瘡葶藶
氣入腦殺人
又法
平立量脊骨與臍平處椎上灸七壯或年深更椎骨兩
傍各一寸灸如上數無不除根
治痔疾如胡瓜實於腸頭熱如溏灰火發則僵
仆(出危氏方)
以柳枝濃煎湯洗後以艾炷上三五壯若覺一道熱氣
入腸中大瀉鮮紅血穢惡一時至甚痛楚瀉後其疾如
失
灸痔
右以繩圍病者頂令兩頭相拄展繩從大椎正中量之
垂繩一頭當脊正下以墨點訖又量病者口兩吻頭接
繩頭正下復點之又量病者口吻如前便中屈繩接前
口吻繩正下復點之望使相當所三處並下火重者各
五百壯輕者三百壯即愈
又法
令疾者平坐解衣以繩當脊大椎骨中向下量至尾株
骨尖頭訖再折繩更從尾株尖頭向上量當繩頭即下
火高號州初灸至一百壯得瘥後三年復發又灸之便
斷兼療腰脚
治五痔痛穴攅竹治五痔痛不得大小便穴
會陰治痔䐜痛穴飛揚承筋委中承扶
治諸痔
宜灸回氣三七壯黃帝鍼經云在尾脆骨上一寸半又
連岡穴主之在回氣穴兩邊相去二寸是也各灸三七
壯
治九漏穴肩井灸二百壯治漏穴灸鳩尾骨
下宛宛中七十壯治諸漏灸漏洞四畔差
便血
治便血(資生經)穴復溜太衝會陽治泄痢膿血穴
下臁幽門太白治吐洩膿血穴太白治大便
膿血出穴小腸俞治大便下血穴下髎治
大便膿血寒中食不化腹痛穴腹哀治大小便
血不止穴勞宫
治下血不止
量臍心與脊骨平於脊骨上灸七壯即止如再發即再
灸七壯永除根本目覩數人有效王氏云嘗用灸人
腸風皆除根本神效無比然亦須按其骨突處痠疼方
灸之不疼則不灸也但便血本因腸風腸風本腸痔不可
分而為三分而為三治之非也
治大便下血(出危氏方)灸第二十椎隨年壯
治大便下血(出危氏方)
平立一杖子比臍平却向後脊骨當中灸七壯或年深
於脊骨兩傍各一寸灸七壯余謂寸半則是腎俞自佳
大小便諸疾類
淋癃
治石淋臍下三十六疾不得小便灸足太陽又灸
水泉三十壯治五淋(資生經)穴懸鍾治五淋不得
尿穴大敦氣門治腹中滿熱淋閉不得尿穴
氣衝治氣淋穴交信治血淋及主療五淋小
便如散灰色穴復溜治胞轉氣淋穴關元湧
泉治淋癃穴長強小腸俞治腎病不可俯仰
氣瘟穴關元隂陵泉治癃閉陰痿穴曲泉
治癃閉莖空痛穴行間治癃疝穴然谷治
小腹脹血癃小便難穴曲谷治癃閉下重不得
小便穴包肓秩邊治氣淋小便黃穴石門
治五淋穴長強治五淋小便黃穴曲骨治
小便淋失精穴至陰治五淋小便赤澁及治尿
道痛失精臍下結如覆杯陽氣虚憊穴中極治
五淋小便如散灰穴復溜治不得尿及陰上痛
穴太衝灸五十壯治氣淋寒熱不節穴陰陵
泉治氣淋㿉疝陰急股引腨内臁骨痛及卒疝大
小便難穴交信治淋瀝穴然谷曲骨治赤
淋穴次髎治淋遺溺鼠鼷腫痛小便不通治
實則小便淋閉腰脊強痛大便祕澁嗜卧口中熱虚
則嘔逆多寒欲閉戸而處氣不足胸脹喘息舌乾咽
中食噎不得下善驚恐不樂喉嗚欬唾血氣淋穴
大鍾灸關元五十壯或塩着臍中灸三壯治石淋
灸關元氣門大敦各三十壯治勞淋灸足太
陰百壯三報之治血淋穴丹田復溜各灸年壯
治五淋不小便穴中封二七壯大敦七壯治
小便淋瀝穴委陽志室中髎治不覺遺瀝穴
關元治淋瀝穴小腸俞
王氏云予壯年寓學忽有遺瀝之疾因閱方書見有五
倍子末酒調服服之而愈藥若相投豈在多品而亦無
事於灸也故附著於此欲治淋疾則有王不留行子神
效彭侍郎以治張道士服三粒愈(見既效方)有婦人患淋卧
病久之服諸藥更甚其夫入夜來告急予令取此花葉
十餘葉令研細煎服翼朝再來云病已减八分再與數
葉煎服即愈(一名金盞銀臺一名剪金葉)
治血淋灸足大指前節上十壯治五淋不得小
便穴懸泉灸十四壯治卒淋灸外踝尖七壯
治淋病九部諸疾灸足太陽五十壯治諸淋
穴關元灸三壯治胞閉寒小便不通勞熱石淋
穴關元治小便餘瀝灸復溜二穴各一七壯次
灸臍下中極下屈骨穴七壯
小便難
治小便不通(資生經)穴湧泉治陰跳痛引莖中不得
尿穴曲泉治小腹堅痛引陰中不得小便穴
陰交石門委陽治三十六疾不得小便穴關元
治淋閉不得尿穴氣衝治小便難而痛穴
大敦又云照海主之治小便滿小便難陰下縱
穴横骨大巨期門治陰跳遺小便難穴陰谷大
敦箕門委中委陽治振寒溲白尿難痛穴中封
行間治腹脹血癃小便穴曲骨治小便熱痛
穴列缺治小便不利穴中極承扶屈骨端
治小便不利癃穴少府三里治心下滿塞小便
不利穴陰陵泉治不得小便穴胞肓石門關
元陰交中極曲骨治溢飲水道不通溺黃穴京
門治腰引小便痛小便不利狀如淋㿉疝小腹腫
溏泄遺尿陰痛面目蒼色胸脇支滿足寒大便難
穴太衝治膀胱寒三焦小便不利穴水道治
小便難竅中熱皮痛陰端寒衝心穴會陰治腹
脹小便難陰器縱伸痛穴横骨治小便不利
穴陰包至陰陰陵泉地機三陰交治小便不通
穴箕門治煩逆溺難小腹急引陰痛股内臁痛
穴陰谷治腸中滿熱閉不得溺穴五里治溺
難穴行間治小便不利失精尻中腫大便直出
陰胞有寒小便不利穴中極蠡溝漏谷承扶至陰
治小便難赤濁骨寒熱穴腎俞治腰痛小便
不利及苦胞轉灸玉泉七壯又灸第十五椎五十
壯又灸臍下一寸又臍下四寸各隨年壯治陰中
諸病前後相引痛不得大小便穴地機
存仁方云嘗記一人小便閉不通者三日小腹脹幾死
百藥不效余用甘遂末大蒜搗細和成劑安臍心令資
以艾灸二七壯隨通後用此方無不效
治小便不利大便頻注灸屈骨端五十壯治小
便不利大便注泄天樞灸百壯治小便不通
臍中着鹽灸三壯又關元灸五十壯又灸俠玉泉相
去一寸半三十壯兼灸氣淋又云足大姆指竒間有
青脉鍼挑出血灸三壯愈治小腹腫痛不得小便
邪在三焦納取太陽太絡視其結脉與厥陰小絡
結而血者腫上及胃腕取三穴治小便不利小腹
滿虚乏大小腸俞灸隨年壯治陰跳遺小便難
穴箕門委中委陽大敦治小腸熱滿穴陰都
灸隨年壯治尿難陰痿不用穴陰谷治小便
數而少且難用力輙失精者令其人舒兩手合掌
併兩手大指令齊急通之令兩爪甲相近以一炷灸
兩爪甲本肉際方後自然有角令炷當甲中小侵入
爪上此兩相共用一炷也亦灸脚大指與手同法各
三炷而已經三日又灸之
小便五色
治小便難赤濁骨寒熱穴腎俞治尿赤難穴
前俞委中治小便難黃穴上廉下廉治小便
赤黃或時不禁穴承漿治小便赤黃穴完骨
小腸俞白環俞陽綱膀胱俞治小腸有熱尿黃
穴中腕治腎病氣癃尿黃穴關元治尿黃水
道不通穴照海京門治目赤小便如血穴太
陵治傷中尿血穴關元治溺濁穴關元
治小便赤穴下腕治臍下熱小便赤氣痛如刀
攪作塊如覆杯穴陰交治尿黃水小腹熱小便
難咽乾穴陰蹻治小便赤澁小腸緊急穴小
腸俞治小便黃穴太谿關元白環俞治小便
赤色淋瀝小腹痛穴小腸俞治小便難赤澁遺
溺生陰瘡少氣脛寒拘急不得屈伸穴膀胱俞
治小便難赤黃穴上廉治溺黃穴太谿兑端
陰谷下廉治小便赤黃穴魂門治小便赤澁
穴關元秩邊氣海陽綱治小便赤穴下腕
治尿血穴大敦灸三壯
小便有五色惟赤白色多赤色亦多因酒得之宜服本
事方清心丸予教人服效白色乃下元冷宜服補藥着
灸腎俞關元小腸俞膀胱俞等皆要穴也近有小便出
血者人教酒與水煎苦蕒菜根服之即效
治小便實苦心下急熱痺小腸内熱小便赤黃刺
手太陽後谿在手小指外側本節䧟中治尿黃
石門灸三十壯
治小便出血
平立一杖子比臍平却向後脊骨當中灸七壯或年深
於脊骨兩傍各一寸灸七壯余謂寸半則是腎俞自佳
又灸第二十椎隨年壯穴脾俞三焦俞腎俞章門各
百壯丹田復溜隨年壯一云灸五十壯資生經云凢尿
青取井黃取俞赤取榮白取經黑取合
治小便白濁灸兩足内踝上脉名三陰交各二十
一壯治小便出多灸足第二指本第一紋七壯
立俞
大便不通
治大便難(資生經)穴大鍾中&KR1038;石門承山太衝中腕太
谿承筋治不大便穴崑崙治大便乾腹中切
痛穴肓俞治大便閉寒氣結心堅滿穴石關
治大便難穴承山大谿治大便秘澁穴石關
大鍾治大便燥穴肓俞治小腹有熱大便堅
燥不利穴中注治腰痛大便難穴太白治
足寒大便難穴太衝治腹痛大便難穴石關
膀胱俞治大便難灸七椎傍各一寸七壯又承
筋三壯治大便不通穴大敦灸四壯治大便
閉寒氣結心堅滿穴石門灸百壯治大便秘腹
中有積不得下以巴豆為餅寘臍中灸三壯即通
神效耆域蜜公丸亦治大便秘治大便不通灸
俠玉泉相去各二寸名曰腸遺隨年壯一云二寸半
治大小便不通灸臍下一寸三壯又横紋百壯
又灸八&KR1038;各百壯治老人小兒大便失禁灸兩
脚大指去甲一寸三壯又灸大指竒間各三壯治
大小便不利欲作腹痛灸榮衝四氣穴百壯穴在
背脊四面各一寸治腹熱閉大小便難腰痛連胸
灸陽岡百壯穴在小腸俞上八寸横三寸灸之
治大便難穴玉泉灸隨年壯又灸大敦四壯
治大便不通
刺任脉氣海一穴在臍下一寸五分用長鍼入分令病
人覺急便三五次為度次鍼足陽明經三里二穴在膝
下三寸䯒外廉兩筋分肉間極重按之則足附上動脉
止矣當舉足取之鍼入五分凡大便不通勿便攻之先
刺氣海穴訖令人俠臍揉胃之經即刺三里穴覺腹中
鳴三五次即透矣
治便閉不通足大都灸隨年壯
大小便不通
治大小便澁難(資生經)穴豐隆治大小便難淋癃
穴長強小腸俞治癃閉下重大小便難穴胞肓
秩邊治三焦約大小便不通亦主婦人穴水道
治大便難尿黃穴太谿治小腹熱大便堅穴
中注浮郄治大小便不利穴白環俞扶承大腸
俞治不得大小便穴會陰治小腸熱大腸結
穴浮郄治大小便難尿赤穴膀胱俞治大
小便難穴交信治大小便不利穴太衝二穴
小便不禁
治小便不禁(資生經)穴承漿治小便數穴關元湧
泉治遺尿穴關門中府神門治失禁遺尿不
自知穴陰陵泉陽陵泉治遺溺善滿穴關門
治遺溺穴箕門通里大敦膀胱俞太衝委中神
門治遺溺不禁穴陰包治遺溺穴陽陵泉
足陽明灸各隨年壯又灸水道俠玉泉五寸治小
便失禁穴大敦行間灸各七壯治遺尿穴曲
泉陰陵泉復溜資生經云此諸穴斷小便利大便
不損陽氣治陰暴痛遺尿穴少府治遺溺失
禁出不自知穴陰陵泉灸隨年壯治溺床灸
臍下横紋七壯垂兩手兩髀上盡指頭上有陷處灸
七壯治腹中滿小便數起玉泉下一寸名尿胞
一名屈骨端灸二七壯小兒以意减之
大便不禁
治大小便利(資生經)穴大腸俞次&KR1038;(一作八窌)治大便不
節腸鳴泄注小便赤黃穴陽綱治尻中腫大便
直出陰胞有寒小便不利穴承扶治大便泄數
小便不利穴在屈骨端天樞治泄利不禁小腹
絞痛穴丹田治泄利虚脹小便難穴關元
治大便不節穴魂門治老人小兒大便失禁
灸兩足大指去甲一寸三壯又灸大指岐間三壯
治霍亂遺失穴三里
大便不禁病亦惙矣神闕石門丹田屈骨端等皆是穴
處宜速灸王氏云頃患脾泄醫謂有積以冷藥利之大
便不禁服鎮靈丹十餘丸午夜各數丸而愈今人服此
丹三五丸不效則不服是以一杯水救一車薪之火也
可乎哉
轉胞
治胞轉(資生經)穴湧泉治腰痛小便不利苦胞轉
穴中極灸七壯又灸十五椎或臍下一寸或四寸隨
年壯治飽食訖忍小便或走馬或忍小便入房或
大走皆致胞臍下急滿不通又尿不在胞囊中為胞
屈僻津液不通葱葉除尖頭内陰莖孔中深三寸
微用口吹胞脹津通愈治轉胞不得小便穴關
元灸一七壯
治脬轉小便不通
刺任脉關元一穴臍下三寸小腸之募也足太陰少陰
厥陰之會下紀者關元也用長鍼鍼入八分患人覺如
淋瀝三五次為度次鍼足太陰經三陰交二穴在足内
踝上三寸骨下陷中足太陰少陰厥陰之交會鍼入三
分凡小便不通勿便攻先鍼關元一穴訖時别使人揉
小腹刺三陰交二穴即透矣
下部諸疾類
陰痿縮
治精溢陰上縮(資生經)穴然谷大赫治兩丸騫縮腹
堅不得卧及臍環痛穴太衝治小腹堅痛下引
陰中不得小便兩丸騫穴石門治腹䐜堅痛引
陰中不得小便兩丸騫穴陰交治陰縮(資生經)灸
中封治痿厥穴大赫中封治不尿陰痿穴
曲泉治陰痿莖痛兩丸騫痛不可忍穴氣衝
治卵縮穴五樞歸來治筋攣陰縮入腹相引痛
穴中封灸五十壯或不滿五十壯老少加减又云
此二穴喉腫厥逆五臟所苦鼓脹並主之治陰痿
小腹急引陰内廉痛穴陰谷
陰莖痛
治癃閉莖中痛(資生經)穴曲泉行間治陰痿莖痛
穴氣衝治陰痛穴列缺陰陵泉少府治陰器
縱伸痛穴横骨治小腹滿引陰痛穴水道
治莖痛癃閉穴氣衝治陰中諸病前後相引痛
不得大小便陰端寒衝心穴會陰治陰頭痛
穴大敦治陰痛穴腎俞志室陰谷太衝
資生經云七傷為病小便赤熱乍數時難或時傷多或
如鍼刺陰下常濕陰痿而小精清而少連連獨泄陰端
寒冷莖中疼痛當早服藥着艾
治莖中痛穴行間灸三十壯
陰汗
治陽氣虚乏陰汗濕(資生經)穴會陽治陰汗陰濕腹
中餘疾穴魚際治陰癢穴中極陰蹻腰尻三
陰交曲泉治陰頭寒穴會陰治陰癢穴少
府
資生經云仲景論七傷曰一陰汗二陰精寒三精清四
精少五囊下濕痒六小便數七夜隂人然則陰汗陰濕痒
者蓋七傷之數也可不早治之乎有人作文字則氣濕
亦心氣使然心腎相為表裏故也千金翼叙虚損云疾
之所起生自五勞即生六極(詳見寒熱)復生七傷一陰寒二
陰痿三裏急四精連連不絶五精少囊濕六精清七小
便數其病小便赤熱或如鍼刺陰痿小陰下常濕精清
而少論與仲景少異故載之於此
陰腫
治陰腫(資生經)穴曲泉陰蹻大敦氣衝治陰痛下腫
穴志室胞肓治氣腫穴崑崙治陰腫䯒痛
穴曲泉治陰腫穴氣衝治陰生瘡穴膀
胱俞
資生經云有人陰腫醫以赤土塗之令服八味丸而愈
一小兒陰腫醫以赤土塗愈(今人用寫字油柱采用)若病久而陰
腫病已不可救宜速灸水分穴能分水穀水穀不分故
陰腫不特陰腫他處亦腫也尤宜急服禹餘糧丸云
治陰&KR0630;瘡腫用大丸艾灸下部
諸瘡腫類
治疔瘡及治便毒皆驗
用細草一莖隨所患左右手量中指自掌盡處横紋量
起通三節至指盡處為則不量指甲撧斷却將於手腕
横紋量起引草向背當中草盡處即是穴用細好艾炷
如麥粒大灸三壯即安
治疔腫(出危氏方)
灸掌後横紋後五指男左女右七壯即瘥已用得效疔
腫灸法雖多然此法甚驗出於意表又刮竹箭上取
茹作炷灸疔腫上二七壯即消
治瘍瘡振寒穴小海治馬刀瘍瘻穴太衝臨
泣治一切瘑瘡(資生經)足大指竒間灸二七壯灸大
指頭亦佳治瘡毒久不合穴合谷灸七壯至七
七壯極驗仍服内托散
治疔腫
在左灸左臂曲肘紋前取病人三指外於臂上處中灸
之兩筋間從不痛至痛腫在右從右灸不過三日即瘥
治瘑瘡灸瘑上周匝最良
治睡後忽一點疼起遂致遍身赤痛諸藥不效
用艾炷如小指頭大以水透濕紙約五分重纏褁其手
痛處又用斷木匙頭安於濕紙上對抵痛處却將艾炷
於木匙上灸須臾諸痛悉除所灸處有膿水出生痂瘢
而後愈
治馬刀腫瘻淵腋(資生經)穴章門支海治馬刀腋下
腫肩腫吻傷灸太衝治馬刀痿腋腫穴絶骨
治腋下腫馬刀瘻穴俠谿陽輔太衝
癬疥
治痂疥(資生經)穴陽谿療皮膚痂疥穴合谷曲池
王氏云少患疥凡十五年遇冬則為瘡人教用羊蹄菜
根蛇床子根片切如錢米泔浸三二宿漉出入生薑礬
同研細褁以生布過浴擦洗良久以水洗三四次用即
除根後數年再生用前法愈神效如此何以灸為也
治白癜瘋
灸左右手中指節去延外腕中三壯永差報之
治白癜駮
重午日午時灸膝外屈脚當紋頭隨年壯一時下灸不
得動
治白癜白駮浸淫癧瘍著頭頸胸前
灸兩乳間隨年壯立瘥
治癬(出危氏方)
日中時灸病處影上三壯呪曰癬虫毛戎戎若欲治待
午日又治八月八日日出時令病人正當東向戶長跪
平舉兩手將戶兩邊取肩頭小垂際骨解宛宛中灸兩
火俱下各三壯若七壯十日愈
治痂疥穴大陵支溝陽谷後谿治乾癬
諸治久不瘥者但看癬頭有痱癗子處即以小艾
炷灸之
發背癰疽
治泄諸陽熱氣背永不發癰疽(資生經)穴風門頻刺之
治發背或不見瘡頭
以濕紙傅先乾是以大蒜去皮生切錢子大先安一蒜
錢在上次艾灸三壯換蒜復三灸如此易無數痛灸至
不痛不痛灸至痛方住若第一日急灸减九分三日减
八分至第七日猶可自此以往灸已後時灸訖以石上
生者龍鮮茄荔洗研取汁湯温呷即瀉出惡物去根凡
疔瘡頭瘡㾾瘡等瘡一切無名者悉治即效凡發腫
至堅有根者名癰治炷當上灸之百壯石子當碎出如
不出益壯乃佳凡發背皆因服五石寒食更生散所致
亦有服鍾乳而發者又有生平不服而自發背者其候
率多於背兩胛間起初如粟米大或痛或癢仍作赤色
人皆初不以為事日漸長不過十日遂致於死臨困之
時已闊三寸高一寸瘡有數十孔以手按之諸孔中皆
膿出尋時失音所以養生者小覺背上癢痛有異即便
用此法火急取淨土水和為泥捻作餅子厚三分闊一
寸半麄艾大作炷灸泥上貼着瘡上灸之一炷一易餅
子若粟米時可灸三餅子即瘥如榆莢大灸七七餅炷
即瘥如錢大可日夜灸不限炷數更服五香連翹湯及
諸藥以攻之乃愈凡腫起背胛中頭白如黍粟四邊
相連腫赤黑令人悶亂即名發背禁房室酒肉蒜麫若
不灸治即入内殺人當瘡上灸七八百壯有人不識多
作雜腫治者皆死有善治發背癰疽者皆於瘡上灸
之多至三二百壯無有不愈但艾炷小作之炷小則人
不畏灸灸多則作效矣蓋不得此法也然亦不得泥此
近有醫以治外科得名有人發背瘡大如碗有數孔亦
無藥可治只以艾徧敷在瘡上灸之灸之而不疼則以
瘡上皆死肉故初不覺疼也旋以藥調治之愈蓋出於
意表也昔王蘧疽發於背張生以艾大加瘡上自旦
及暮凡一百五十壯知痛乃已明日鑷去黑痂膿血盡
潰膚理皆紅亦不復痛始别以藥傅之日一易焉易時
旋剪去黑爛惡肉月許瘡乃平是歲夏秋間京師士大
夫病疽者七人余獨生此雖司命事然固有料理不知
其方遂至不幸者
治營疽穴商曲治膝臏癰穴犢鼻治營(一作)
(骨)疽發厲項痛引頭目痛及癰疽頭痛心煩穴竅
陰治疽卒着五指筋急不得屈伸者灸踝骨尖
數十壯或至百壯附骨疽穴間使後一寸灸隨
年壯立瘥療肺癰唾膿血氣壅不通穴天突
治肺癰欬𠻳上氣唾血不下食胸中氣滿如塞穴
亶中治石癰凡發腫至堅有根者是也資生經
歌云惡患是石癰不針可藥取當上灸百壯
石子出如雨治瘍腫振寒穴小海治頻腫
脣癰穴顴髎
王氏云余嘗為劉和叔序灸癰疽方云必以毒藥攻於
内伐其根也又以火艾灼其外宣其毒也法盡於此矣
癰疽始作灼艾服大黃等藥無不愈者(大黃宜隨人虚實服)王子
病背疽京師外醫以為不可治得一徐人教以灼艾如
棗大近千壯又魯直數患背瘡亦灼艾而愈灸為第
一法也
治背疽(外科精要)
凡覺背上腫硬疼痛用濕紙貼腫上先乾便是癰頂可
用大蒜十頭淡豉半合乳香一塊如龍眼大細研隨瘡
頭大小用竹片作圈子竹片闊二分許隨大小頓在瘡
頭上將所研藥填平鋪艾灸之若痛處灸至癢為度若
癢處亦灸至痛為度以百壯為率自頭上見疽及項已
上見疽千萬不可用此法灸之則反增其疾
治發背若初覺赤腫腫上作小瘡疼不可近
急用鍼刺上七八鍼取冷水用&KR1642;擊射腫上日夜不止
疼歇腫消
治發背頭未成瘡及諸熱腫
以濕紙搨上先乾處是熱氣衝上欲作瘡子便灸之如
先疼痛灸即不痛如先不痛以痛為度
治脚脉及曲䐐中癢搔則黃汁出是名風疽
灸足大指岐間二七壯又灸大指頭亦佳
治肺癰而作吐膿血不止
灸肺腧二七壯在三椎下兩旁各一寸半及灸譩譆二
次二七壯其穴在第六椎兩旁各三寸抱肘取之
治發背癰疽疔腫諸毒瘡初發出小包如魚眼
或陷頂或紫黑色無頭疼作渴惡心者皆惡
毒也此法治腫令消
速以獨蒜切作片蓋其患處大艾炷多灸令不痛者痛
痛者不痛癢者不癢不癢者癢每隨火出即愈如腫甚
無頭即以濕紙一張蓋合先乾處即頭也如前以蒜片
炷灸之腫大者五花灸壯數多為妙此外科精要方内
第一法也五花灸者□如樣下灸炷又云灸多為善勿
令大熱但痛即去蒜蒜焦換用勿損皮肉體乾不須灸
常用此大效
治懸癰
擇人神不在日早空心先用井花水調百藥煎末一碗
服之微利却須得秋葫蘆亦名苦不老生在架上而苦
者切皮片置瘡上灸二七壯昔有人患連年一灸效騐
騎竹馬灸法(治癰疽發背不問男女無不效驗)
其法先令病人以肘凭几間臂腕要直用篾一條自臂
腕中曲處横紋男左女右貼肉量起直中指尖盡處截
斷為則不量指甲却用竹扛一條令病人脫衣騎定令
身正直前後用兩人扛起令脚不着地又令一人扶定
勿令僵仆却將前所量臂腕篾從竹扛坐處尾骶骨盡
處直向上貼脊背量至篾盡處為則用墨點定此是取中
非灸穴也却用篾作則子量病人中指節相兩横頭為
則男左女右截為一則就前所點記處兩邊各量一則
盡處即是灸穴兩各灸五壯或七壯止不可多灸不問
癰生何處並用此法灸之無不愈一云可看癰發於左
則灸右發於右則灸左甚則左右皆灸經云諸痛癢瘡
皆屬於心此二穴心脉所過處灸之使心火調暢血脉
流通愈於服藥又灸足三里穴并氣海穴引熱毒氣
歸下其理甚長皆良法也
治大人小兒癰腫灸兩足大拇指竒中仍隨病左右
治癰疽
凡癰疽始發或小或大或如米粒皆須微候急須攻之
若無醫藥處即灸當頭百壯一云七八百壯其太重者
灸四面及中央二三百壯亦宜當頭以大鍼鍼入四分
治癰腫者刺癰上視癰大小深淺刺大者多而深之必
端納鍼
治發背癰腫已潰未潰(出聖惠方)
用香豉三升以水和搗作餅子厚三分有孔勿覆之布
豉餅以艾列其上灸之取温熱勿令破内如熱痛急湯
之一日兩度灸如有瘡以瘡孔中汁出為度腋癰大熱
刺足少陽五熱不止刺手心主三刺癰疽不得頃時回
癰不知所按之不應手乍來乍已刺手太陰傍三痏與
陰脉各二
治面目上癰腫刺陷谷出血立愈治頭大侵潭
(一作侵淫)穴間使
治腸癰及諸癰腫
灸兩手後肘尖上各一七壯左右同又灸兩足大指岐
間各三壯兼治諸癰腫病又出兩肘正灸肘頭銳骨各
百壯下膿血即瘥
癰疽瘤石癰結核瘰癧皆不可就鍼角鍼角者鮮有不
及禍
瘰癧
治寒熱頸瘰癧(資生經)穴大迎五里臂臑治寒熱頸
痛瘰癧穴大迎治寒熱瘰癧缺盆中腫外潰則
生胸中熱滿腹大水氣缺盆中痛汗出穴缺盆
治寒熱瘰癧欬嗽穴五里治寒熱頸項急瘰癧
臂中痛不得舉穴臂臑治腋下瘰癧臂屈伸不
得風痺疼注病穴少海治瘰癧寒熱頸有積氣
暴聾肩痛穴天牖
治一切瘰癧在頂上及觸處但有肉結凝已作
瘻及癰癤者
以獨頭蒜截兩頭留心大作艾炷如蒜大小貼癧上灸
之勿可令破肉但取熱而已七壯一易蒜日日灸之即
消止
治一切瘰癧
灸兩頰裏患癧處宛宛中日一壯七日止又五里大迎
各三十壯又患人背兩邊腋下後紋上隨年壯又耳後
髮際直脉七壯
王氏云有人項上患癧人教用忍冬草研細酒與水煎
服以滓傅而愈次年復生用前藥不效以艾灸之而除
根有小兒耳後癧用藥傅不效亦灸之而愈云瘰癧初
生如梅李大切忌以毒藥點蝕及鍼刀鐮割勞癧為甚
即經蝕取之後無有不死者特宜戒之
治癧瘍著頸及胸前灸乳間
治腋下瘰癧漏臂疼屈伸不得風痺漏瘙
鍼少海三分留七呼瀉五吸鍼瘰癧先拄鍼皮上三十
六息推鍼入内之追核入小勿出核三上三下乃出鍼
治頸漏
灸天池百壯又心鳩尾下宛宛中七十壯又章門臨泣
支溝陽輔百壯又肩井隨年壯又以艾炷繞四邊周匝
七壯即止若諸惡漏中冷息肉出灸足内踝上各三
壯二年者六壯
治一切瘰癧
以手仰置肩上微舉肘取之肘骨尖上是穴隨所患處
左即灸左右即灸右艾炷小筯頭大三壯即愈復作即
再灸不過三次除根神效百一選方云湯夀資頃宰
鍾離有一小鬟病瘡已破傳此法於本州一曹官早灸
晩間膿水已乾凡兩灸遂無恙後屢以治人皆騐駱安
之妻患四五年瘡痂如白螺靨不退辰時着灸申時即
落所感頗深凡三作三灸遂除根矣
灸瘰
灸兩腋中患瘰癧處宛宛中百壯止又用商陸搗捻餅
子置瘻上以艾炷灸餅上乾熟則易之灸三十壯一云
二七壯
治癧
用韮菜畦中蚯蚓糞和水為餅子量瘡大小用之過瘡
二三錢地位貼瘡上外以艾圓灸之患人覺得瘡熱或
痛止火休去餅子上以膏藥固定少五日多七日開平
復初瘡已破愈好醫未破者自痊
治癧瘡
用七月七日日出時收蔴花五月五日收艾二件作炷
子於癧瘡上灸百壯
治卒患瘰癧子不痛方
取桃樹皮貼上灸二七壯
治瘰癧瘡
用蒜薄切鋪於瘡上用艾圓灸得知疼痛次用水雞彈
九箇每三分齊造三箇每一箇内班猫七箇去翅足巴
豆半粒分作三分或一粒過三日又灸又用三箇每箇
用十四箇班猫巴豆半粒或一粒分作三分再過三日
又灸每箇用二十一箇班猫巴豆一粒分作三分加信
少許
治瘰癧結核宜用此灸法
用巴豆一枚去皮心艾葉一雞子大相和搗爛擘碎曝
乾撚作炷灸癧子上三壯即止
治瘰癧灸葶藶餅子法
用葶藶子二合豉半升湯浸令軟搗熟捻作餅子如錢
厚安在癧子上以艾炷如小指大灸餅子五日一度灸
七壯不可破頭不可灸葶藶氣入腦能殺人
治瘰癧結核宜灸莨菪根法
用莨菪根一兩麄者切厚約三四分安癧子上緊作艾
炷灸之熱徹則易五六炷頻頻灸當即退矣
治瘰癧
凡瘰癧欲成瘻周四畔灸之即瘥一云於連核引脚處
截灸之即不開去後乃當頂灸之各七壯
治瘤癭氣咽腫(資生經)穴天府臑會氣舍治
瘻穴通天灸五十壯胸堂羊矢灸百壯治頭
有大氣穴胸戶通天消濼天突治頸癭
氣瘤及臂腫穴臑會治癭肩不舉穴浮
白治癭上氣短氣穴肺腧灸百壯治
癭上氣胸滿穴雲門灸五十壯治癭惡
氣穴天府灸五十壯胸堂百壯治癭勞氣
穴衝陽灸随年壯治癭穴天瞿灸三百壯
三間小灸之治癭氣面腫穴通天灸五十壯
治癭穴中封灸随年壯
治諸癭
灸肩髃左右相對宛宛處男左十八壯右十七壯女右
十八壯左十七壯或再三取差止又風池灸百壯又兩
耳後髮際百壯又耳後髮際有一陰骨骨間有一小穴
亦有動脈凖前大效
治癭惡氣
大椎横三寸間灸之風池穴耳後髮際大椎各百壯大
椎兩邊各寸半小垂下各三十壯又臂臑隨年壯凢五
處共九穴又垂兩手兩腋下紋頭各百壯鍼亦良資
生經云大智禪師治皮膚頭面生瘤大如拳小如棗或
軟或硬不痛不可輒灸天南星(生乾皆得)滴少醋研膏先將
小鍼刺病處令氣透以藥膏攤紙上貼三五易瘥此一
說也故併存之
治腦瘻諸節諸癰腫牢堅治之方
削附子令如棋子厚正着腫上以少唾濕附子艾灸附
子常令熱徹如附子欲乾又更唾濕之如前常使附子
氣入腫中無不即愈此法絶妙秘而不𫝊凡肉瘤勿可
治治之殺人(肘後方云不得灸鍼)
治面生贅瘤
灸一壯即用好醋磨雄黃塗紙上剪如靨子大貼於
灸處用膏藥封貼二日易候汁出膿如豆粉愈
治癭瘤病
男左女右灸肘後屈高骨尖點穴却伸手背灸七壯並
灸胸坎骨下巨闕穴五壯常服復元通氣散大效
療諸癭頭衝(一作頸衝一作臂臑)各灸随年壯
治諸癭
將患人男左女右以繩量手中指從指端齊繩頭向下
至指下横紋上截繩頭中屈從横紋直下點繩頭灸七
壯五年以後量加壯數須三月三日午時下灸無不瘥
者石癭難愈氣癭易治
疣目
治手足忽生疣目(資生經)作艾炷如疣目大灸三壯即除
治生疣目
資生經云疣目雖可灸千金方亦有用杏仁燒令黑研
碎塗上者有用松柏脂合和塗之一宿失去者有用牛
口中涎數塗自落者有用苦酒漬石灰六七日滴取汁
點疣上疣即落者有以猪脂揩癢處令少許血出即瘥
其中神效無以加者原不必拘泥灸法以為更無他法
治也
蠱毒尸厥獸傷類
蠱毒
當足下小指尖上灸三壯當有物出酒上得者有酒出
飯上得者有飯出肉菜上得者有肉菜出即愈神效皆
於瘡上灸出
治蠱毒穴巨闕
尸厥中惡
主卒起僵仆惡見風寒(資生經)穴百會玉枕主暫起
僵仆穴通天絡郄主僵仆不能久立煩滿裏急
身不安席穴大杼主卒尸厥不知人脉動如故
穴隱白大敦主尸厥暴死穴金門主恍惚
尸厥煩痛穴中極僕參
治邪客於手足少陰太陰足陽明之絡此五絡者皆會
於耳中上絡左角五絡俱竭令人身脉動如故其形無
所知其状若尸刺足大指之内側爪甲上去端如韮葉
後刺足心後取足中指爪甲上各一痏後取手大指之
内去爪甲如韮葉後刺手心主少陰兊骨上之端各一
痏立已以筒吹其兩耳中立已不已拔其左角髮方寸
燔治飲以淳酒一杯不能飲者灌之立已
主厥逆足卒青痛如刺腹若刀切之状大便難煩心
狂見鬼好笑頭面四肢腫穴豐隆
治飛尸遁注胸膈脹滿又或時上心嘔吐喘逆咽
乾脇痛
刺入五分灸五十壯在腋四肋之間高下正與乳
後二寸陷中舉腋取之(俗名注市)
主惡風邪氣遁尸内有瘀血九曲中府刺入五分
灸三十壯又云灸五十壯此法神良主卒中惡風
邪氣飛尸惡注鬼語遁尸穴天府治卒尸厥不
識人足寒不能温穴隱白治恍惚尸厥不知人
穴中極治尸厥状如死穴大敦治尸厥如
中惡狀霍亂癲癎狂見鬼穴僕參治尸厥口禁
氣絶状如中惡心腹脹滿尸厥如死不知人穴厲
兊治癲癎尸厥暴疝穴金門治腋腫膨失志
身熱飛尸遁注痿厥不仁穴委陽療尸厥走注
胸背連痛穴魂門療疾癲尸厥霍亂馬癎穴
僕參療卒中惡鬼注不得安卧穴天府療尸
厥穴攅竹禾&KR1038;
凡尸厥而死脉動如故此陽脉下墜陰脉上争氣閉故
也鍼百會入三分補之又熨斗熨兩脇下又竈突墨彈
丸大漿水和飲之又鍼足中指頭去甲如韮葉又刺足
大指甲下内側去甲三分一云灸百會百壯
治卒中惡穴水溝
凡五尸者飛尸遁尸風尸尸疰沉尸也今皆取一方兼
治之其状腹脹痛急不得氣息上衝心胸旁攻兩脇或
累塊踊起或攣引腰背治之法灸乳後三寸男左女右
可二七壯不止者多壯數即愈又兩手大拇指頭各七
壯又心下三寸六十壯又乳下一寸隨病左右多其壯
數又以細繩量患人兩乳頭内即截斷中屈之又從乳
頭向外量使當肋罅於繩灸三壯或七壯男左女右
治卒疰忤攻心胸
灸苐七椎隨年壯又心下一寸三壯又手肘隨年壯
治五毒疰不能飲食百病
灸心下三寸胃腕十壯
治水疰口中吐水
内經云肺來乘腎食後吐水灸肺前又灸三陰交又灸
期門瀉肺補腎各隨年壯
治一切疰無新久及治諸氣神良
先仰卧灸兩乳邊斜下三寸第三肋間隨年壯可至三
百壯一名注市
治鬼神邪穴間使
治鬼神邪卒死穴陰囊下第一指理十四壯
王氏云有貴人内子產後暴卒急報其母為辦後事母
至灸會陰三陰交各數壯而甦母蓋名醫女也
治溺死一宿尚可救
觧死人衣灸臍中即活
治屍厥
灸亶中季肋間二七壯又灸鼻下人中七壯又灸陰囊
下去下部一寸百壯若婦人灸兩乳中間又以爪刺人中
良久以鍼鍼人中入至齒立起此亦全是魏大夫傳中
扁鵲法即趙太子之患又張仲景云屍厥脉動而無氣
氣閉不通故静然而死也又灸膻中穴二十八壯
治屍厥
鍼百會當鼻中入髮際五寸鍼入三分補之鍼足大指
甲下内側去甲三分又鍼足中指甲上各三分大指之
内去端韮葉又鍼手少陰銳骨之端各一分
治屍厥
刺任脉玉泉一穴在臍下四寸鍼入三分次鍼足太陰
隱白二穴在足大指端内側去爪甲角如韮葉鍼入三
分更兼兩脇下熨之
治卒中五屍
以四指尖其痛處灸指下際數壯令人痛爪其鼻人中
又爪其心下一寸多其壯即瘥
治屍厥
灸頭上百會穴四十九壯兼臍下氣海丹田穴三百壯
覺身體暖即止
治一切病食疰
灸手小指隨年壯男左女右
治屍厥
穴厲兊灸三壯炷如小麥大
治卒死而張目反折者(肘後)
灸手足兩瓜後十四壯仍飲以五毒諸膏散有巴豆者
良
治卒死而四肢不收失便者
灸心下一寸臍下三寸臍上三寸各一百壯
治中惡(肘後)
灸胃脘五十壯又以繩横其人口以度度臍去四面各
一處灸三壯令火俱起更又用心下灸下頭五壯
治屍厥
以繩圍其臂腕男左女右繩後大椎上度下行脊上灸
繩頭五壯是又亶中二七壯
治卒中邪魅恍惚振噤
灸鼻下人中及兩手足大指爪甲令艾丸半在爪上半
在肉上各七壯不止至十四壯便愈炷如雀屎大
治中惡短氣欲死(肘後)
灸足兩拇指上甲後聚毛中各十四壯即愈未瘥又灸
十四壯前灸三七壯
治救卒客忤者中惡之類也多於道路門外得
之令人心腹脹滿絞痛氣衝心胸不即活亦
殺人(肘後)
灸鼻下人中三十壯令切鼻柱下也以水漬粳米取汁
一二升飲之口已禁者以物強發之
治卒忤死又治卒死而張目反折者(肘後)
灸手十指爪下各三壯又灸鼻下人中三壯又灸肩井
百壯又灸間使七壯又巨闕百壯
又法
令大痛爪人中取醒不起者捲其手灸下紋頭隨年壯
治卒死無脉及治屍厥
鍼間使各百餘息又灸鼻下人中又熨斗熨兩脇下又
葱刺耳又灸其唇下宛宛中名承漿十壯大良又以細
繩圍其人肘宛宛中男左女右伸繩從背大椎上度以
下行脊上灸繩頭一云五十壯又從此灸横行各半繩
此凡三灸各灸三壯即起
治卒死并卒忤死(肘後)
灸心下一寸巨闕臍上三寸建里臍下四寸中極各百
壯又灸臍中百壯用此即活
治卒死而口禁不開者
以繩縳兩手大拇指灸兩白肉中二十壯
治自縊死
灸四指大節陷大指本紋名曰地軸各七壯
治溺水死灸法
急解本人衣服臍中灸百壯或倒懸病人挑去臍上垢
或吹兩耳中或綿包皂角末内下部外臺云雖溺死一
宿者以皂角綿包内下部須臾出水即活
治卒中惡短氣欲死
以其人置地取利刀畫從肩起男左女右畫地令周遍
訖以刀鋒刺病人鼻中人中令入一分急勿動其人當
鬼語求去乃具問何與何故來自當乞去乃以指滅向
所畫地當肩上頭數寸令得去不可具詰問之
治鬼擊卒死及諸暴絶證
灸鼻中一壯立愈不瘥更灸臍上一寸七壯及兩踵白
肉際即瘥又灸臍下一寸三壯及兩脚大拇指内離甲
一薤葉許各灸三五壯即活臍中灸百壯亦效
治鬼魅驚恐哭泣
上星穴直鼻入髮際一寸灸五壯又脣表中央絃者中
灸三壯又主邪鬼妄語
治鬼擊
刺足陽明三里二穴手少陽經支溝二穴立愈不愈復
刺靈樞經云刺之氣不至無問其數刺之氣至即出其
鍼
治中惡卒死短氣
胃脘穴甲乙經云一名太倉胃幕也在上脘下一寸若
蔽骨臍中手太陽少陽足陽明所主任脉之會宜灸三
壯又云灸足大指横紋隨年壯左右同又云刺督脉水
溝一穴任脉中脘氣海二穴凡刺胸腹者必以布繳乃
單布上刺又灸兩足大爪甲聚毛甲中七壯此華佗法
又云三七壯又灸臍中百壯
蟲獸傷
治猘犬所傷不出發寒熱(見外邱穴)
速以三姓人飯敷之可灸咬處立愈春末夏初狂犬咬
人即令人狂過百日乃得免當終身禁食犬肉蠶蛹食
此則發不可救也先去却惡血灸瘡中十壯明日以後
日灸一壯百日乃止忌酒每七日搗韮汁飲一二盞
治睡着蛇入七竅
以艾灸蛇尾即出又法刀破蛇尾些子入椒七粒蛇
自出出後急以雄黃硃砂細研煎人參湯調灌去蛇毒
治蛇傷
即以溺溺之拭乾以艾灸之效又云朝野僉載記艾炷
當毒蛇咬處灸引出毒氣差薄切獨頭蒜貼蛇咬處灸
熱徹即止灸蛇毒上三七壯無艾以火頭稱瘡孔大小
熱之
治狂犬咬人
令人吮去惡血盡灸百壯後日日灸百日止若血不出
一生忌酒猪肉
治一應蛇虺蜈蚣咬傷
用艾炷於傷處灸三五壯拔去毒即愈或七壯其痛止
治毒蛇所傷
用艾炷當咬處灸之引去毒氣即愈其餘惡蟲所螫馬
汗入瘡等用之亦效
治射工中人寒熱或發瘡偏在一處有異於常
者又云江南有射工毒蟲一名短狐一名蜮
常在山間水中人行及浴此蟲口中横骨角
弩即以射人形影則有病若見身中即有瘡
切蒜令薄以搨瘡上灸蒜上十壯瘥凡治射工毒灸瘡
毒處射工毒若見身中有積瘡處便急治之用急周繞
遍去此瘡邊一寸輒灸一處百壯瘡上亦一百壯大良
治沙飍毒
右用大蒜十片着熱灰中溫之令熱斷蒜及熱拄瘡上
儘十片復以艾灸瘡上七壯則良
又方
已深者鍼挑取蟲子正如疥蟲着爪上映光方見行動
也挑不得便就上灸三四壯則蟲死病除若猶覺惛惛
是其病已大深便應依土俗作方術拂出之并諸湯藥
以浴皆三升出都盡乃止亦依此方并雜用前中溪毒
及射工法急救七日中宜瘥不爾則仍有飛蟲來入攻
噉人心臟便死愼不可輕
治蝎螫不可忍者
詳其經絡部分逆順蹙氣毫鍼刺之其鍼呪過呪曰天
靈節榮願保長生太玄之一守其眞形臟腑神君各保
安寧神鍼欲下萬毒潛形急急如律令攝凡鍼咒之其
病速愈點念一遍吹一口氣於鍼上刺之
治蛇螫
嚼鹽唾上訖灸三壯復嚼鹽唾灸瘡上
普濟方卷四百二十三
