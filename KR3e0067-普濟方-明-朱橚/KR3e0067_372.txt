普濟方卷三百七十二明周王朱橚撰
嬰孩驚風門
慢脾風(附論)
小兒生下中慢脾風候時吐嘔頻咬牙手足掣瘲舌捲
頭低兩眼上視先頭低而次視高此候久瀉痢而下冷
藥只止瀉痢不治得脾是以脾胃虚臟腑乘虚故此所
致先用均氣散調一日後便下一醉膏下後用治脾散
夾真心丸健脾散常服之即愈若使喘吐咽哽角弓反
風死候不治小兒慢脾風候是傷寒疹子庸醫未明
表裏便即宣利臟腑更使冷熱藥相通故小兒眼不開
脾困極不省手足不收此病但回陽醒脾調治方愈若
更吐瀉必定損命也曾經吐痢不止損傷肝胃或
慢驚之後病已𫝊極總歸虚處惟脾所受故曰脾風若
逐風則無風可逐若治驚則無驚可治但脾間痰涎虚
熱往來爾其眼合者脾困氣乏神志昏迷痰涎凝滯然
爾所謂慢驚難治者慢脾風是也一名虚風凢小兒或
吐痢之後面色虚黃大勢虚損若因虚而發熱即𫝊慢
脾矣纔見搖頭斜視以手摸人昏迷喜睡額上汗多身
亦粘汗其聲沉小而焦即是脾風證未必皆由急慢驚
風𫝊次而得醫者詳之三關紋紫絲或青絲或黑絲
隠隠相雜似出不出其證面青額汗舌短頭低眼合不
開搖頭困睡常常吐舌頻嘔腥臭噤口咬牙手足微搐
而不收或身冷身温而四肢厥脾氣困乏神志昏迷虚
熱往來痰涎凝滯治法大要醒脾回陽黑附湯川烏
散生附四君子湯靈砂若眼半開半合手足不冷尚在
慢驚不可回陽或已𫝊慢脾陽氣未脫先服薑附回陽
之劑手足漸暖宜漸退回陽熱劑以醒脾等藥調理
慢驚慢脾危惡之證可畏而大衝有脉眼中睛光瞳人
動活顖門未䧟面色不至黯黑襯脚知痒猶可用力即
灸百會次服附子理中湯研回陽丹同服之百會穴
取前後髮際至頂門拆中又取两耳尖至頂門拆中是
穴用線量之艾炷麥子大或五壯七壯慢脾風候兒
病至此所以難醫蓋由其證為驚與風𫝊經已極總歸
虚處惟脾所受故不曰胃風胃属陽其病既𫝊陰臟故
無胃候兒既尚有胃氣可以一向生胃兼與回陽即漸
甦省若更加攻擊驚風脾亦不受而又𫝊散諸經不可
得而加藥若見眼合即是脾風宜服下項藥治慢脾
風乃是不得已而設其疾危如燈無油漸見昏滅錢氏
所用金液丹又青州白丸子各半細研和勻飯飲薄荷
湯下一錢半錢許此乃截風回陽一方四君子湯加黑
附末四分之二脚手冰冷者可和對半生薑棗子煎服
之此方古人用之豈不周當所錄下項良方亦盡世之
善也(治慢驚慢脾須禁腦麝膩粉水銀粉霜之類及寒凉動臟等或以燥熱俱不可用只宜回陽醒脾湯)
(與服慢脾風候十箇孩兒有九箇以艾灸之須當斟酌病候巳未脉絶之理若一臟絶即不可用藥謂如眼)
(無光指甲青四肢垂軃五體俱冷不可勉強用藥)慢驚慢脾欲絶之時虚痰上
攻咽喉引氣粗大脉來浮數是謂隂盛強陽或誤認為
陽氣已復又有喉中痰壅不識覆燈將絶之證又強用
藥痰隨氣下氣隨痰絶人以醫殺咎之(茅先生小兒受慢脾風歌)
(四肢逆冷候吐瀉補還遲脾胃伏除涎擁肺心生毒熱面青時如此呼為慢脾候更加喘𠻳不能醫小兒形)
(證論四十八候慢驚𫝊慢脾歌慢脾只是傷寒轉吐唇瀉虚涎脾胃存四肢逆冷頻頻嘔沉困難醒豈易明)
(紅目閉手微搐病行心藏及脾神醫者鎮心為上法更開關竅細詳論莫令加喘頭先軟眼白矇矇命不存)
(四十八胃兼有虚涎下大青丹一二服更將搐鼻散開關次用醒脾散四十八候慢脾將死候歌驚入風)
(癎𫝊在脾直眼不動卧如尸搐搦已休牽掣定為他安好不生疑便通大小難收歛徧體如冰汗若泥眼日不)
(開常似睡睡中不覺赴幽期又四十八候慢脾侵肺歌慢脾多睡證何如吐瀉相𫝊脾胃虚逆冷四肢多重)
(困虚涎脾伏盛難除生風肺臟添邪熱任喚千聲氣不舒更使目瞪兼項㰱十中難保一人甦)
大醒脾散治脾風内虚昏迷不醒亦可釀乳
全蝎(焙)白附子(炮)天麻(炮)甘草(炙)人參
(去蘆)白茯苓(去皮)木香(炮)石菖蒲白术陳
皮(去白)南星(炮)石蓮肉肉豆蔲山藥(各二分)
縮砂仁(一分)丁香(一分)
右為㕮咀薑棗煎服回陽加附子白薑
鳥蛇丸(出傳信適用方)治小兒慢脾風及慢驚風
鳥蛇(一兩酒浸一宿)天漿子(二十箇去殼)天麻(半兩)乾蝎
(一分)天南星(半兩炮)白附子(半兩)川附子(一兩炮)
防風(半兩)半夏(半兩洗七次方用)已上並酒浸用火焙
乾為細末入後藥牛黃硃砂麝香雄黃(已上各一錢)
右並研以糯米粥和丸如黃米大每十丸一計時候
煎荆芥湯下以風搐止為度
鈎藤煎治小兒虚風
鈎藤防風(去皮)芎藭天麻(酒浸切焙)麻黃(去根節各)
(一分)荆芥穗蟬殼(去土)蝎梢(炒各半兩)白殭蠶(十四)
(粒炒)薄荷心(二十六枚酒浸焙)龍腦麝香(各一字研)
右𢷬研為細末鍊蜜和成煎每服皂子大荆芥紫參
湯下
羌活膏(出幼幼新書)治小兒急慢驚風或因吐瀉後脾胃
虚𫝊作慢脾之疾
羌活獨活人參白茯苓肉桂木香
防風(已上各三錢)水銀硫黃全蝎(各三錢)金銀
箔(各十片)真麝香(一錢)
右為細末蜜和為膏每服一黃豆大薄荷湯化下
醒脾散
四君子湯加全蝎陳皮木香白附子(炮)
南星(炮)陳米川鳥(剉)半夏麯
右為末薑棗煎逐旋服急服則吐
醒脾丸(出十便良方)治小兒慢脾風因吐利後虚困昏睡
欲生風癎
厚朴白术舶上硫黃天麻(各半兩)全蝎
防風人參官桂(各一分)
右為末酒浸蒸餅和丸如雞頭大每服一丸搥研温
米飲下
沉附湯(出直指方)治慢脾風厥冷吐瀉
沉香丁香木香黑附子(炮)白附子(焙)
全蝎藿香天麻(各等分)
右為末每半錢炙甘草生薑煎湯調下身温則去附
子
硃砂散(出幼幼新書)治慢脾風
硃砂天麻(各一錢)殭𧖟(七箇)天南星(一箇)白花
蛇(項下肉一塊皂子大)麝香(少許)蜈蚣
右為末每服一匙薄荷湯下
沒石散(出幼幼新書)治慢脾候此藥醒脾
沒石子(二箇)硃砂(三錢)滑石(研)白礬丁香(各三)
(錢)半夏(一兩)生薑(三兩搥爛同浸水一宿後將半夏劈碎又以水同煮乾取)
(出以麫一錢乳鉢搥爛捏作餅子炙熟為末)
右為末每服半錢以冬瓜子煎湯調下不拘時候
一醉膏治小兒慢脾風候
花蛇鼻蝎尾天南星心川烏臍大附子
側白附子耳蜈蚣蟲肚
右各半錢生用以棗肉五十箇和前藥研成一塊以
腦麝滴水和丸如梧桐子大每服一丸用薄荷自然
汁磨化下
銀白散(出幼幼新書)治小兒胃虚吐瀉煩渴成慢脾者
乾葛人參(去蘆)白茯苓山藥白扁豆(各半兩)
半夏(一分湯洗去滑姜製成餅炒黃)糯米(一合淘漲姜汁浸一宿炒黃)
右為細末每服二錢水八分生薑二片同煎温服
丁沉散治小兒慢脾驚風似搐此名瘈瘲常似睡而
四肢與口中氣温合眼露睛或啼泣如鴉聲
丁香沉香人參白茯苓白术(炒)白扁
豆
右各等分為末每服半錢飯飲調下看大小加减
白殭蠶丸(出活幼口議)治嬰孩小兒慢風候痰涎盛不化
牛膽(製)南星(一錢)白殭蠶(去絲炒)錢子地龍
五靈脂(川者)全蝎(炒黃以上四味各一錢)半夏末(一錢用生薑汁)
(浸)
右為末水煮半夏末糊丸麻子大每服三十丸煎金
銀薄荷湯下一方薑湯下脾家有風乃虚所致驚
搐所由生也痰涎是故作也隂癎不暴其實駭醫若
以衝烈之味投之愈見害重誠為不可所以禁却腦
麝通利關竅之藥悉無利益治法所宜者即今選用
妙方頼以活人白殭蠶一味去痰尤能截風既已𫝊
入慢脾則風痰混致驚熱交臨醫工看候用藥當權
緩急决其可否候未脱去陽者直宜與服之若陽虧
隂盛至危至急候變非常精神色脉俱足駭人者當
服下項良方一方無南星
鈎藤飲子(出幼幼新書)治嬰孩小兒因吐瀉體虚發搐作
慢脾魚口眼直視睡不醒目不開
鈎藤防風麝香麻黃(各一分去節用)蝎稍蟬
殼(各半分)
右為末每服半錢或一錢量大小加减薄荷湯調入
醋一滴調勻服如四肢厥逆入附子三兩片同水五
分薄荷一葉煎二分熱服連進三二服或吐瀉體冷
多睡用附子半錢炮去皮臍為末或作剉散白术一
錢白豆蔲一箇甘草炙一寸棗一箇水八分慢火煎
至三分温服作兩服體便暖只煎四君子湯加入沉
香橘皮喫五六分更喫暖驚藥三兩服乳毋忌口不
再驚
黑附湯(出活幼口議)治慢脾痰盛四肢逆冷
黑附子(炮取末重二錢)白术(一錢)南星(炮一錢)甘草(炙一)
(錢)半夏(湯洗七次一錢)
右㕮咀每服二錢水一小盞生薑三小片棗一箇煎
至半盞去渣通口以時時與服所覺手足暖其候漸
省藥即止之
术附湯(出醫方集成)治慢脾風身弓髮直吐乳貪睡汗流
不已
大附子(一箇炮)白术(一兩煨)木香(半兩)肉豆蔲(一枚)
(麫煨)甘草(半兩)
右㕮咀每服二錢水半盞姜三片棗一枚煎服
辰砂膏治慢脾冷痰壅滯手足冷而微搐
黑附子(一枚八錢重去皮臍頂上刻一孔入辰砂丸一錢重用附子末塞之以炭火三七燒)
(存性)南星(炮半兩)白附子(炮)川五靈脂蝎梢
(各一分)
右為末鍊蜜和丸如梧桐子大每服一丸生薑汁泡
調下
白殭蠶丸治慢脾陽未甚脱者可用能截風(方見本門慢脾)
(風類)
厚朴(去麄皮以水一小盞煮盡後細切焙乾用)白术(湯浸半日切片子用蜜炙香黃)
(色)硃砂(各一分研)麻黃(半分長直者以熱湯浸軟用姜汁浸半日)乾
蝎(七个尾梢全者每箇用大葉薄荷褁上用浸軟麻黃纏了微以姜汁再浸以竹筯上炙令表裏)
(焦黃色)
右並𢷬羅極細再入乳鉢内與硃砂研千百遍每服
半錢或一錢煎金銀薄荷湯調下但小兒服藥
後微汗出是效凡小兒欲作慢驚必先壯熱多睡
頻吐若吐止即驚止不止定作慢驚為難治吐證以
金液丹研令細滴水為丸黃米大用硃砂青黛為衣
每服五十丸以上以下不濟事用米飲下定吐救生
丹亦甚佳然十有三四不能止者此方百無一失者
但費心力耳不然十有八九不救二方功效不可具述
千萬秘之非至誠好事者不可妄𫝊
丁香餅子丸(出幼幼新書)治小兒吐瀉後生風慢脾者及
久瀉亦治胃虚
丁香(五十粒)藿香葉(一分)木香韶粉大附子
(炮各一棋子大一云各二錢)
右為末攪勻生姜自然汁作餅子用粗燈盞内水煮
軟化開服或要急用作餅子入棗子一枚煎
大白再生丸治小兒慢脾驚風似搐此名瘈瘲常似
睡而四肢與口中氣温合眼露睛或啼泣如鴉聲
陽起石(酒煨浸)生硫黃南星(炮)大附子(炮去皮臍)
右等分為末用蒸餅為丸如菉豆大陳米飲下五丸
至七丸更量兒大小加减服之
治小兒慢驚風吐奶霍亂吐瀉(出幼幼新書)
丁香(一錢)霍香(三分)
右為細末煉蜜為丸如菉豆大每服三丸或大叚吐
瀉水飲下半錢
治脾風(出楊氏寳書)
附子(炮二錢)蝎(七枚)白附子(三個炮)南星(炮二錢)
右為末每服半錢水三分盞生姜一片冬瓜仁子五
粒劈破同煎至二分量兒大小减加
黑附湯(出危氏方)治慢脾風面青額汗舌短頭低眼合不
開睡中搖頭吐舌頻嘔腥臭噤口咬牙手足微搐不
收或身冷或身温而四肢冷其脉沉微陰氣極盛胃
氣極虚十救一二蓋慢驚之後吐瀉損脾病𫝊已極
總歸虚處惟脾所受故曰脾風若逐風則無風可逐
若療驚則無驚可療但脾間痰涎虚熱往來其眼合
者脾困氣乏神志沉迷痰涎凝滯而然爾世所謂慢
風難治者慢脾風是也
附子(炮去皮三錢)木香(一錢半)白附子(一錢)甘草(炙半)
(錢)
右剉散每服三錢水一盞生薑五片煎取一半以匙
送下若手足暖而蘇即止
醒脾散治小兒吐瀉脾虚生風
天南星(一箇重七錢者去心入縮砂一錢丁香一錢南星内上面却用南星心末封口慢火)
(煨熟切碎)藿香葉人參白茯苓(各一錢)
右為細末每服半錢入冬瓜子仁少許同煎至三五
沸温服
治小兒慢脾風衆醫不效用此藥瘥
附子(炮製去皮臍)木香(不見火懷乾)肉豆蔲生硫黃
(去漿水煮黃煮赤者不用其間夾石者須去)
右等分為細末每用冬瓜子四十九粒水六合煎至
三合入藥一錢再煎至一合為一服治身冷汗出至
虚緩搐者
醒脾虚風(出幼幼新書)
大附子(一錢去皮臍炮)大全蝎(七箇)大白附子(三箇炮)
天麻(二錢)
右為細末每服半錢濃煎冷冬瓜仁湯調下
治小兒慢脾初生者皆可服其狀困睡不醒或啼不已
(出幼幼新書)
全蝎(兩箇以竹針穿微火炙令熟末之)麝香(少許)硃砂西壁
土(半錢細研)
右和勻乳汁調下一字二三歲已上量添至半錢或
三字亦得又濃煎金銀湯調下又蜜湯亦得
白附子散治小兒及大人虚風呵欠止吐化痰
白附子(半兩炮)天南星(半兩炮)黑附子(炮去皮臍取一錢)
右為末每服二錢水一盞薑五片慢火煎至六分不
計時候小兒一錢水一盞薑三片慢火煎不住手攪
勻煎至小半盞分三服(昔宣和間真州李博士景開以治吳内翰女孫甚效紹興)
(辛亥年吴内翰在康州陳𫝊郎病風虚極昏吴教之服三四服而愈)
人參散治慢脾風多困神昏痰盛及治潮熱并傷寒
咳嗽或傷物吐逆驚風曾吐痢再發者一名惺惺散
人參冬瓜仁(各半兩)天南星(一兩切片用漿水薑汁煮存性)
右為末每服一錢水半盞煎至二三分温服
治小兒慢脾風因吐痢後虚困昏睡欲生風癎
全蝎(二箇青薄荷葉包褁煨)白术(指面大二塊)麻黃(長五寸十箇去)
(節)
右為末二歲以下一字三歲以上半錢薄荷湯下量
大小加减服
川烏散驅風回陽
生川烏(一分)全蝎(去毒)木香(各半分)
右為末每服三字薑三片煎取其半旋滴入口中嘔
吐加丁香
活脾散治小兒脾困成慢脾風
天南星(去皮)半夏白附子(各等分)
右為末每服半錢一錢小者一字用冬瓜子七粒薄
荷二片酒少許或入水少許同煎
小續命丸治慢脾風四肢厥冷(一名附硫丸)
附子尖(一枚)硫黃(棗許大)蝎梢(七枚)
右為末生薑麫糊丸黃米大量兒加減十丸至百丸
亦治小兒久瀉尫羸一方用生薑自然汁和丸米飲
下凢前方用附烏者不可執謂性熱其兒患脾風脚
手冷者有微有暴輕者即用湯盛即以丸重即以膏
服之皆效須候手足暖陽氣回即為佳更以醒脾正
胃藥温暖腑臟補益腸胃奪命回陽必愈
醒脾散治小兒慢脾風
馬&KR0034;子白丁香
右各等分為末每服一錢用炙橘皮湯調下
醒脾散治四十八候
天南星(一箇去皮臍用硃砂入在南星臍肉令滿以麫褁慢火炮黃作散)白术
(一分)麝香(少許)
右為末每服半錢煎冬瓜子湯調下如為丸以生䓤
涎丸如粟米大每服十丸硼砂湯下後即與調胃散
活脾散治小兒慢脾驚風
羊糞(二十一箇炮)丁香(一百粒)胡椒(五十粒)
右為末每服半錢用六年東日照處壁土煎湯調下
玉筯散治小兒馬脾風
甘草(一寸煎水)甘遂末(一字)
右同油蜜生薑銀釵兒攪調下後用冷水半盞調奪
命散
奪命散治小兒馬脾風
川大黃白牽牛黑牽牛(各一兩並半生半熟)㯽榔(一箇)
涎多加膩粉少許
右為細末三歲每服二錢蜜漿調下
蝎梢膏治小兒久病後或吐瀉生驚轉成慢脾候
蝎梢(不拘多少研為末簡新好者)石榴(一箇)
右用石榴開作瓮子去子以無灰酒半盞調蝎末入
石榴以蓋子蓋定坐文武火上時時攪動熬膏取出
放冷每服一錢用金銀薄荷湯調下急驚勿服
黑子散治小兒慢脾風
乾薑(半兩)甘草(一分)
右同於一磁瓦合子内用火煆存性為末(煅須恰好過則力太)
(慢不及則性太烈)每服一錢或半錢濃煎烏梅湯調下臨時
更看兒女大小加減須是目垂而面青慢脾形候即
與服
搐鼻散治四十八候
瓜蔕(一錢)細辛(半錢)
右為末用半字吹入鼻中打噴嚏候眼開便將大青
丹取下積熱并下驚涎後調氣(大青丹方見急慢驚風類)
加味四君子湯助胃回陽(一名生附四君子湯)
用四君子湯加生附子末四分之一厥者對加每服
半錢薑五片慢火煎以匙送下一方用棗煎一方加
川烏全蝎為末薑棗煎名烏蝎四君子湯如再服即
去川烏
靈砂正胃回陽能止嘔吐温利痰涎
用靈砂少許為細末米飲調下或用麺糊丸如粟米
大每服三丸米飲灌下傷瀉者勿用
八仙丸散治慢驚虚風
天麻白附子花蛇肉防風(去蘆)南星(炮)
半夏麴冬瓜子全蛇(各等分)
右㕮咀每服一錢水半盞生薑二片煎至二分加棗
子煎去渣有熱加薄荷或加殭蠶炒慢驚加川烏
又方
真川烏(一枚生去皮臍)全蝎(等分)人參(二錢)甘草(炙一錢)
右細切分三服用水二盞生薑二片煎至一盞逐旋
無時服
治小兒慢脾風
用代赭石不拘多少細研水飛過研冬瓜仁湯調下
量兒大小與半錢或一錢小兒因轉瀉後眼戴上三日
不亂目睛通黃如金色氣將消絶止服三服全愈
慢肝風(附論)
幼幼新書云小兒慢肝風歌曰孩兒眼澀羞明日春不
宣兮夏不通秋被毒風傷肺得次𫝊肝腎别尋蹤先調
五臟患方退退得肝風便有功盖謂小兒元氣此名喚
作慢肝風蓋此病肺與肝相克見日眼不開未出月有
目腫者或出血者
甘膽湯治慢肝風羞日目腫出血
用甘草一截以猪膽塗炙為末每服半錢米泔調下
治欲出血目澀不開
用蒼术不拘多少入猪膽中線縳定煑熟將藥氣衝
眼後更嚼藥以汁咽吐渣尤妙
驚悸(附論)
心藏神而惡熱小兒體性多熱若感風邪則風熱𫝊於
腑臟其氣鬱憤内乘于心令兒神志不寧故發為驚甚
不已則悸動不寧是為驚悸之病
天竹黃丸治小兒驚悸壯熱黃瘦不思乳食
天竺黃(細研)黃連(去鬚)柴胡(去苗)羚羊角屑蔓
荆子犀角屑防風(去蘆)子芩川升麻麥
門冬(去心焙)甘草(炙赤微剉)玄參白蒺藜(微炒去刺)
硃砂(細研)木香龍腦(細研)麝香(細研)牛黃
(細研已上各一分)
右為末與研了藥都令勻煉蜜和丸如菉豆大每服
以温水化下五丸量兒大小以意加減
鐡粉煎治小兒心熱多驚悸晝瘥夜甚象鬼神所着
鐡粉(一兩)牛黃(一錢細研)菖蒲(三錢)酥(三兩)犀角屑
人參(去蘆)茯神百合防風川大黃(剉碎)
青黛(細研)細辛遠志(去心)芎藭麻黃(去根節)
薯蕷甘草(炙微赤剉已上各半兩)蜜(半筋)
右先𢷬諸藥用水三升入銀鍋中煎至半升以綿濾
渣入甆瓶中每服以温水用二大豆許日三四服
量兒大小加减服之
金泥煎治小兒心熱多驚悸
金箔(七十五片)水銀(一兩半)遠志(一兩去心)菖蒲(三分)
鈎藤(三分)龍腦(三分去蘆頭)龍齒(三分)人參(三分去蘆頭)
赤茯苓(三分)青黛(一分)蚱蟬(三枚去翅足)麝香(一分)
虎睛(一對微炙)牛黃(一分)甘草(三分微炙赤剉)酥(四兩)蜜
(半筋)
右水銀金箔同研如泥又别研麝香虎睛牛黃青黛
四味如粉其餘藥𢷬篩為散入銀鍋中先以水二升
文火煎取半升以新綿濾去渣再入鍋内酥蜜及金
泥并研了藥等慢火煎不住手以柳篦攪如稠餳入
瓷合内盛每服取二大豆許以温水調服日三四服
量兒大小加減服之
遠志煎治小兒身體熱壯驚悸心神不寧安心神
遠志(去心)羚羊角(剉屑)杏仁(湯洗去皮尖雙人麺炒微黃)
茯神紫苑(洗去苗土)龍骨防風(去蘆頭各半兩)龍膽
(一分去蘆)蚱蟬(一分去翅足)百合(一分)牛黃(一分細研)麝
香(一分細研)川升麻(三分)川大黃(一兩剉微炙)酥(三分)
蜜(半筋)
右先研牛黃麝香二味為粉除酥蜜等二味外粗𢷬
用水三升入銀鍋内煎至半升以新綿濾去渣却入
鍋内下牛黃麝香酥蜜等以柳篦攪如稠餳入甆合
内每服二大豆許温水調日三四服量兒大小加减
牛黃丸治小兒驚悸壯熱黃瘦髮竪
牛黃(一錢細研)犀角屑天竺黃(細研)硃砂(半兩細研飛過)
白附子(炮製)茯神黃連(去鬚)羚羊角屑防風
(去蘆頭)玄參枳殼(麩炒微黃去瓤)甘菊花人參(去蘆)
(頭)黃耆(剉)甘草(炙微赤剉)麥門冬(去心焙一兩)黃
芩(已上各一分)
右為末入研了藥都研令勻煉蜜和丸如菉豆大每
服以淡竹葉湯調下五丸日三四丸量兒大小加减
服之
天鎮丸治小兒精神不爽寢寐多驚心忪恐悸四肢
戰掉舉動欹倒狀類暗風或煩躁多啼退驚風化痰
壅壯心氣益精神(方見本門一切驚風類)
金箔丸治小兒驚悸眠睡不穏(方見本門一切驚風類)
真珠丸治小兒風熱心神驚悸睡卧不安
真珠末羌活(去蘆頭)防風(研各一分)鈎藤龍膽
天竺黃(研)升麻牛黃(研各一分)茯神(去木)人參
羚羊角屑犀角屑(各一兩)鉛霜龍腦麝香
(各一分研)
右𢷬研為末煉蜜和丸如菉豆大每服用荆芥薄荷
湯調下五丸日三四服化一切驚涎
大丹砂丸治鎮心神凉咽膈壓驚悸退壯熱化風涎
丹砂(研水飛過)甘草(炙)白茯苓(去黑皮各二兩)馬牙硝
(研一分)人參(一兩)硼砂(研三錢)牛黃(研半錢)龍腦
(研)麝香(研各一錢)
右𢷬研為末煉蜜和丸如雞頭大每服一丸用竹葉
湯化下食後臨睡服大小以意加减服之
丹砂丸治驚悸退壯熱止涎嗽利咽膈除眠睡不穏
丹砂(二兩細研水飛過)半夏(二兩湯洗七遍)乳香(研半錢)人
參白茯苓(去黑皮各半兩)天南星(炮裂一兩)牛黃(研二錢)
龍腦(研一錢)
右為末用白麫糊和丸如麻子大三歲兒服十丸至
十五丸不拘時用竹葉乳香湯下量大小加减
鈎藤湯治小兒壯熱時氣驚悸并熱瘡出
鈎藤(一兩)人參(一兩)蚱蟬(微炙去翅足一兩)黃芩(去黑心一)
(兩)澤瀉(半兩)龍齒(研如粉半兩)防風(去蘆半兩)蛇蛻
皮(微炙令黃色三寸)
右粗搗篩一二歲小兒每服一錢水半盞入竹瀝半
合石蜜少許同煎至四分去渣分温二服空心午後
各一更量兒大小加减服之
人參湯治小兒壯熱驚悸并熱瘡出
人參(三分)茯神(去木半兩)龍齒(研如粉一兩)蚱蟬(去足翅頭)
(微炙二枚)鈎藤(一分)麥門冬(去心焙一兩)杏仁(去皮尖雙仁麺)
(炒令熟一兩半)蛇蛻皮(微炙令黃二寸)
右𢷬篩一二歲兒每服一錢水半盞煎至三分去渣
入牛黃一大豆許分温二服空心午後各量兒大小
以意加减服之
定心丸治驚悸煩燥
北參遠志(薑製焙)茯神天麻犀角(各一分)
硃砂(一錢)麝(一字)
右為末煉蜜和丸如皂子大金箔衣丸薄荷湯調下
天竺黃丸治小兒壯熱驚悸不得眠睡
天竺黃(細研)黃連(去鬚)川大黃(剉碎微炒)牡蠣粉
黃芩桅子人遠志(去心已上各半兩)
右為末煉蜜和丸如菉豆大每服以新汲水下五丸
量兒大小加减服之
茯神湯治小兒風熱驚悸心忪恐悸(一名茯神散)
茯神(去木一分)龍齒(半兩)寒水石(研一分)升麻(二分)
石膏(研細一兩)麥門冬(去心焙三分)
右粗搗篩三歲兒每服一錢水七分入竹瀝少許煎
至四分去渣温服日三夜一量大小以意加减服之
(一方用甘草)
麥門冬治小兒虚熱驚悸睡中時呌(一方人參散)
麥門冬(去心焙一兩半)人參(半兩)龍骨(一兩)茯神(去木三分)
甘草(炙一分)犀角屑(半兩)
右粗搗篩一二歲兒每服一錢水七分入生地黃汁
少許同煎至四分去渣日三四服量兒大小以意加
减
牛黃散治小兒心熱驚悸
牛黃(研一分)天竺黃(研半兩)鉛白霜(研半兩)玄明
粉(研一兩)人參(半兩)白茯苓(去黑皮半兩)
右搗羅人參茯苓為末同牛黃等研為散一二歲兒
每服半錢用薄荷湯調服三四歲兒每服一錢日三
服早辰午間晩各一量兒大小加减
温膽湯治驚悸煩躁驚風已退神志未定須先化痰
以利驚或下定志丸或蝎餅
半夏(製)枳實(各二錢半)橘紅(一方作陳皮)甘草(各一錢半)
酸棗仁(温湯浸去殼各二錢半)
右剉散每服一錢入竹茹少許用薑棗煎服
天竺黃散治小兒驚熱筋脉抽掣夜卧驚悸四肢煩熱
天竺黃(研半兩)欝金(漿水煮一分)粉霜(研一分)鉛白
霜(研一分)山梔子(半兩)
右搗研為散一二歲兒每服半錢用新汲水調服三
四歲兒每服一錢日二早晨日晩各一更量兒大小
加减服之
紫金散治小兒驚不安
鐡粉龍齒石膏牛黃(並研如粉)甘草(生末各一分)
右先搗龍齒石膏為末與諸藥同研如粉每服半錢
用淡竹瀝調服三四歲兒每服一錢一日三服早辰
午間日晩各一量兒大小以意加减
犀角飲子治小兒心熱驚悸竹瀝磨
竹瀝(三合)犀角半夏(末)南星(末二味姜汁搜餅子晒乾)
苦桔梗(去蘆各五錢)甘草(二錢)
右同研為末薑汁同桑白皮汁煮麫糊為餅子研煆
白礬為衣生薑湯送下
龍齒散治小兒驚悸夜啼
龍齒茯苓白附子(炮)蟬退甘草
右等分為細末每服半錢薄荷湯下卧時服尤佳
天瘹驚風
天瘹之候心神不安手足抽掣驚悸壯熱眼目翻騰或
啼或笑喜怒不常甚者指甲皆青此因乳母飲食不常
酒肉過度或憂驚之氣入乳宿滯不消胷膈壅滯邪熱
藴積漸生痰涎腑臟之氣不能宣通瘈瘲不定發作無
時翻眼擡睛壯熱神祟頭目仰視名為天瘹又有二十
四瘹各有種類灸法凢有此候宜服蘇合香丸灸兩手
大拇指面甲肉相半男先灸左女先灸右及兩足大拇指
節中間各三五壯又手心五壯又後心七壯此皆得效
驚風内瘹腹痛多啼唇黑囊腫傴僂反張眼内有紅
筋班血者是蓋寒氣壅結兼驚風而得之又盤腸氣與
虫證亦令腹痛多啼傴僂時若盤腸氣痛則腰曲乾啼
額上有汗是小腸為冷氣所摶然爾内瘹虫痛則嘔吐青
沫痛有去來唇口紫色是疳化為蛔虫臟腑留滯然爾
内瘹用調氣止𠻳疎風鎮驚之劑盤腸氣用温和調氣之
劑虫証用殺虫之劑(漢東王先生云如驚風内瘹即用桃符丸服後却復進乳食丸)
(并大七寳散如得盤腸氣瘹即用瘹瘥膏二三服又麝香散二三服亦須用大七寳散二三服如得或得虫痛)
(腹肚瘹痛即用乾漆散二三服并化虫九三五丸亦間與大七寳散服之茅先生云天瘹之候急進奪命散)
(與吐下風涎然後用鈞氣散醒脾與調勻氣候常服雄硃散夾鎮心丸健脾散與服之即愈如見眼直視魚口)
(鴉聲眼無光指甲黑者死候不治也又云小兒生下五六箇月已上至七歲有結痞在腹成塊如梅核大來)
(去或似卯大常呌疼痛不住者亦分數類在臍下痛者為瘹氣下芸臺散夾茴香散與服即愈如見面黑眼視)
(瀉黑血鼻口手足冷不進食者不治活幼口議曰氣和乃升降安樂之由也氣逆則壅結病疾之致也幼兒有)
(患盤腸非暴所得由元氣欝積久不散榮壅衛結五臟六腑不舒暢其氣乘虚而發周流上下築隘于腸胃又)
(間有聲淚輙連而如猫吐惡視之不忍何以能堪嗟乎一身四大無主又有瘹腸之証寒氣壅熱内不伸舒因)
(而引氣鼔動臟腑胷堂兼臍上下吊促曲躬傴僂就忍疼痛二候既作駭醫驚衆然俱氣所患受發不同盤腸)
(宜以勻氣散加沉香煎服之無不愈瘹腸當用真硃丸加以沉香煎鈎藤湯送下微通即瘥然後更與調氣順)
(筋根本方佳勝也)
胡黃連丸治小兒一切疳瀉驚風天瘹
胡黃連(半兩)木香蛤蚧(酥炙各一分)蝸牛子(去殼七枚)
人參雄黃(研各半兩)牛黃(研)丹砂(研各一分)乾地
龍(炒三分)青黛(研)乾蟾(燒灰)黃連(去鬚)㯽榔(剉)
當歸(焙)天麻犀角乾蝎(炒)蟬蛻(炙)盧
薈(研)羌活(去蘆頭)獨活(去蘆頭)蕪荑茶麝香
驢胎耳(炙各一分)蜣蜋(炙五枚)赤石脂(研)代赭(搗研)
(各半兩)猪牙皂莢(二挺炙去皮子别搗末)
右為末猪膽汁和丸如黍米大每服三二丸空心用
温米飲下量兒大小加减服之
天漿子散治小兒天瘹驚風
天漿子天南星白附子犀角屑丹砂
雄黃(研)附子(炮製去皮臍)乳香(研)白花蛇(酒浸炙用)
(肉)半夏(湯浸洗去滑與生薑汁同搗捏作餅子暴乾)白殭蠶(炒各一分)
膩粉牛黃(研各一分)麝香(一字)金箔銀箔
右為末除别研外搗羅為散入研藥和令勻每服一
字薄荷湯調下日三更量兒大小加减服之
青黛丸治小兒天瘹客忤五疳八痢十二驚癎
青黛(研)乾蝦蟆(一箇黃泥褁燒赤去泥研)黃連(去鬚)天竺
黃(研)乾蝸牛殼(洗炒研)地龍(炒)人參鈎藤
(炙)龍膽(各一分)蘆薈(研)熊膽(研各半兩)牛黃(研)
麝香(研)雄黃(研)丹砂(研各一錢)夜明砂胡黃連
右搗羅七味為末與十味研者勻和以燒飯丸如麻
子大一歲一丸至二丸粥飲下一歲已上以意加服
保命丹治小兒天瘹心胷痰壅攻咽喉作呀聲發歇
多驚不得眠卧(一名保命丸方見本門慢驚風類)
牛黃硃砂(整塊上茅者)羌活木香(各一分)麝香
(四銖)巴豆(和皮醋炙一十沸去皮不出油使三箇)附子(火炮去皮半箇)
蝎梢(五十箇生薄荷四片碎切同炒令極乾去薄荷不用)
右件藥先杵蝎梢附子羌活三件為末方將衆藥於
乳鉢内研如飛塵以蒸餅丸如菉豆大濃煎薄荷湯
下一丸蓋衣被得些汗便效
保命丹治天瘹驚風
全蝎(焙)蟬蛻殼直殭蠶(微炒)天麻犀角
天漿子(有子者)白附子南星(炮)青黛硃砂
川薑黃(各等分)麝(少許)
右為末雄猪膽汁為丸如菉豆大先將井水調開一
丸入鼻令嚏次以鈎藤湯調服一方無犀(角)
鈎藤散治天瘹驚
鈎藤(一方用鈎藤鈎子)白茯苓(各半兩)大黃(濕紙褁煨三錢半)
防風硃砂蟬殼羌活獨活青皮甘
草(炙各二錢半)
右為粗末每服一錢薑棗煎服
蟬殼丸治小兒天瘹身體發熱口内多涎筋脉拘急
時發驚掣
蟬殼白殭蠶白附子蛜&KR1417;(並炒)蜣蜋(三枚微炒)
烏蛇(一兩酒浸去皮骨炙令黃)蟾酥青黛麝香(並細研各一分)
獖猪膽(一枚)
右為細末以軟飯入猪膽汁同和丸如黍米大先將
一丸用乳汁研破滴在鼻中候嚏即以薄荷湯下三
丸三歲已上加丸服之
鈎藤丸治小兒天瘹身體壯熱筋脉拘急時時抽掣
鈎藤胡黃連(各半兩)麝香(細研半分)天竺黃牛
黃硃砂(各細研)天麻白附子(炮製)乾蝎(微炒)
米粉(已上各一分)
右為末同研勻用槐膠和丸如菉豆大於𩕄門上津
調摩一丸荆芥湯下一丸立效二歲已上消詳加之
銀硃丸治小兒天瘹多驚搐搦眼忽戴上吐逆夜啼
遍身如火面色青黃乳哺不食並無情緒(一名白銀丹)
水銀(一兩青州棗二十枚同研水銀星盡)硃砂(研作衣)乾蝎(生)
牛黃(研入)麝香(研已上各一分)天南星(半炮半生)白殭蠶
白附子(各生用)鉛霜(研入已上各半兩)
右除水銀膏牛黃麝香鉛霜三味研令如粉餘四味
搗羅為末都研令勻用水銀膏和丸如黍米大二歲
兒每服三丸用薄荷湯下至三四歲每服五丸不計
時候以意量兒大小加減服之一方不用硃砂作衣
名水銀丸一方有粉霜無鉛霜
再生散治小兒天瘹驚風潮搐項筋緊
烏蛇(酒浸去皮)天麻天南星(炮)乾蝎(炒各一分)麝
香(研一錢)膩粉(半錢研)丹砂(研一錢)牛黃(研)白
附子(各半錢)
右除别研搗羅為散入研藥令勻每服半錢煎金銀
湯調下早晩各一服更量兒大小加減
龍齒散治小兒天瘹手脚掣動眼目不定有時啼哭
或怒嗔爪甲皆青狀似鬼祟
龍齒(細研)白茯苓(一方用赤茯苓)鈎藤(各半錢)蟬殼(七枚)
(微炒)甘草(炙)鐡粉(研細)硃砂(細研)川大黃(剉碎微炒)
黃丹(各一分)
右為末入研藥令勻每服一錢以水一小盞煎至六
分不計時候量兒大小加减温服之
九龍控心散治天瘹七竅壅聚痰塞經絡關膈不通
潮涎灌心眼目翻騰頭項仰強
赤蜈蚣(一條酒炙)滴乳香(一錢别研)天竺黃(二錢半)臘
茶(二錢)雄黃(二錢别研)甘草(二錢炙)荆芥穗(一錢炒)
白礬(一錢煆)菉豆(半生半炒)
右為末每服半錢每一歲一錢煎人參薄荷湯調下
天麻丸治小兒天瘹眼目翻上手足抽掣發歇不定
天麻(末)硃砂龍齒鉛霜天竺黃(已上各一分)
麝香(半分五味並細研)白芥子(微炒一分)天漿子(七枚)
右為末煉蜜和丸如黃米大不計時候以薄荷酒研
下一丸稍急加至三丸或五丸立效
牛黃散治小兒天瘹眼目喎斜手足驚掣發歇不定
牛黃(細研)乾蝎(生用各半分)木香(一分)羌活獨活
白殭蠶(生用)硃砂(細研水飛過各半兩)乳香(一顆如粟米大)
右為末羅為散同研令勻不計時候以乾槐枝煎湯
調下一字量兒大小加减服之
胡黃連丸治小兒驚風天瘹并一切疳痢
胡黃連(半兩)肉豆蔲(去殼一枚)㯽榔(煨炒)訶梨勒(煨去)
(殼)紅雪蜜陀僧丁香(各半兩)
右為末麫糊為丸如麻子大每服三丸五丸空心米飲
下心疳黃連湯肺疳米飲脾疳羸瘦紅棗湯食疳吐
血生薑湯驚疳瀉血鹽湯肝疳目皮中生瘡甘草湯
腎疳冷地卧食泥土紫笋茶湯氣疳腹脹橘皮湯一
方入麝香一分和勻
牛黃膏治驚風天瘹
白附子全蝎欝金雄黃(各一分)蟬蜕(六十箇)
膩粉(半錢)巴豆肉(一分水浸一宿)
右研細末蜜和丸入龍腦麝香各少許每服皂子大
薄荷冷水下
硃砂丸治小兒天瘹心神煩亂搐搦不定
硃砂(細研)白殭蠶(微炙)胡黃連熊膽(各一分)黃牛
黃麝香(並細研各半兩)乾蝎(七枚微炙)
右為末同研令勻以粟米飯和丸如菉豆大不計時
候以金銀薄荷湯下三丸量兒大小加减服之
定命丸治小兒慢驚風天瘹撮口搦乳癎壯熱困重
一名定命丹(方見本門急慢驚風類)
蟬退散治兒驚風天瘹撮口搐搦乳癎心熱夜啼驚
癎
蟬退(六十箇去土足翅)荆芥穗(一兩)甘草(半兩蜜炙)大黃(半兩)
(紙褁煨)黃芩(半兩生用)蝎梢(五十箇去毒)
右剉散每服二錢水一盞白茅根煎服夜啼蟬退疹
瘡紫草得利止
木香丸治兒内瘹肚痛驚啼
木香没藥舶上茴香(炒)鈎藤(等分)全蝎
乳香(各半兩)
右以乳香没藥别研次入諸藥末合畢大蒜少許研
細和丸桐子大日乾每二丸鈎藤湯調下
芸薹散治小兒瘹氣治腹肚瘹
芸薹子(炒)蓬莪荗(炮)茴香(炒)青橘皮(去白)
甘草(炙已上各一兩)木香(炮一分)
右為末每服半錢用鹽酒熱調下
抵聖丹治天瘹胷膈不利乳食不下急驚風
錫恡脂(一兩研極細水飛淘去黑水令净)牛黃鉛霜熊膽
(各一分並細研)麝香蟾酥(一錢研)
右研勻粳米飯和丸如黍米大每服五粒至七粒新
汲水下
牛黃散治天瘹清心截風(一名清心散)
牛黃(半兩細研)硃砂(細研水飛)麝香(細研各一錢)鈎藤
蝎梢(各為末)天竺黃(研各半兩)
右研勻每服一字新汲水下
膩粉丸治小兒天瘹臟腑風熱壅滯四肢抽掣大小
便不利
膩粉巴豆霜麝香(細研各半兩)欝金地龍
馬牙硝(各一分)
右研令細以糯米飯和丸如菉豆大一歲一丸以薄
荷湯下三歲已上即服二丸
牛黃丸治小兒天瘹
牛黃硃砂鈎藤(各一分末)蟾酥麝香蝸牛
(去殼十枚)
右研細令以糯米飯和丸如黍米大不計時候先以
水化破二丸滴在鼻中相次即以温水更下三丸量
兒大小加减服之
保生定命丹治小兒天瘹四肢抽掣眼目戴上精神
恍惚皮膚乾燥身體似火夜卧不安心中煩躁熱渴
不止宜服此藥
光明砂(研水飛過)水銀(煑棗肉研令星盡各一兩)膩粉牛黃
腦麝金箔(四十片)
右研如粉入水銀更都令研勻用粟米飯和丸如麻
子大三歲兒每服用新汲水研破三丸服之三四歲
兒每服五丸不計時侯量兒大小以意加減服之
鈎藤飲治天瘹潮熱
鈎藤人參(去蘆)犀角屑(各半兩)甘草(炙半分)全蝎
天麻(各一分)
右為末每服一錢水半盞煎至一半去渣服
赤靈丸治小兒瘹癎病急慢驚風
丹砂(研水飛過)人參(為末各一兩)酸棗(研二兩)白麫(二錢)
乳香(研半兩)
右和研令勻用生蜜和膏入新竹筒内以油紙封扎
定坐飯甑上炊候飯熟為度分作三十丸每一丸分
四服薄荷湯化下更量兒大小以意加减服之
麝香散治小兒驚風天瘹小兒卒然驚悸眼目翻騰
壯熱不已四肢抽掣上仰如釣縳之狀名曰天瘹乍
作乍止此風熱痰涎之所發也良由乳母恣噉五辛
熱酒之類毒熱氣流入乳中因即乳兒兒飲乳臟腑
風熱脾胃生涎痰涎既生心肺壅滯不得宣通致令
心神不安為天瘹之病
麝香(研)膩粉(研)牛黃(研)乾蝎(去土炒)白附
子(炮一分)
右研極細每服一字薄荷湯調下早晩各一服
乳香丸治驚風内瘹腹痛驚啼
鷄心㯽榔(一錢半)乳香(半錢)没藥沉香(各一錢)
蝎梢(十四箇)
右為末煉蜜和丸如梧桐子大每服二丸菖蒲鈎藤
煎湯調下
靈花歸丹治感厥急風心邪癎疾小兒天瘹驚風及
疳熱等病
蛇黃(四兩紫色者佳用火煅令通赤取出以紙襯地上出火毒一宿杵羅為末更入乳鉢研如)
(麫)獖猪糞(二兩野放小硬者用瓶子固濟燒纔烟盡為度勿令白過恐藥劣候冷研)
(令細)硃砂(半兩)鐡粉(一兩)麝香(一錢研)
右乳鉢内同研極細以糯米粥為丸如鷄豆大一切
風用薄荷湯酒磨下一丸小兒半丸疳熱用冷水磨下
一丸分作四服修合時忌婦人雞犬見如是大人小
兒中風口噤反張涎滿者灌下一服立醒小兒被驚
及發熱並以薄荷煎湯磨下此藥又名神穴丹合子
挑漆盤於日内曬之及乾翻看每丸下有一小穴通
丸内其藥中空也舊法須用端午及甲午日合急即
不須
靈砂丹治衆疾及小兒瘹風
硃砂(半兩)大附子(炮)青橘(去白)杏仁(去皮尖各一兩)
巴豆(春冬用一百箇秋夏用五十枚以水五升慢火煑三十沸)
右先將巴豆以水五升煑令油出水盡為度細研與
衆藥末和勻以粳米飯和丸如豌豆大小兒瘹風桃
柳枝一握煎下小兒肚脹石榴湯下小兒及患人相
度虚實加减服一方用炮薑一兩
南星丸治小兒天瘹口噤戴目手足搐搦不定
天南星天雄白附子水銀(於銚子内先鎔黑錫半分後下)
(水銀結為沙子細研)半夏(湯洗七遍去滑各一分)
右為末用槐膠和丸如黃米大一歲一丸三歲三丸
不計時候以温薄荷湯化下
治小兒天瘹多涎搐搦𤼵歇不定
乾蝎(微炒)羌活鉛霜(細研各半兩)麝香(細研一錢)蟾
酥(研入半錢)
右為末同研令勻煉蜜和丸如菉豆大不計時候以
薄荷汁破兩丸服之量兒大小以意加减
茴香散治四十八候
茴香(炒)芸薹子(各半錢)田螺殼(二錢)甘草(三寸炙)
川楝子(一分用肉)
右為末每五分煎沉香湯調下木香湯亦可
治小兒天瘹牙關急硬筋脉搐掣
乾蝎(七枚生用)硃砂(一分細研)麝香牛黃(各細研)猢
猻頭骨(塗酥炙黃各半分)
右細羅為散不計時候用新汲水調下五分極者不
過三服瘥量兒大小以意加减服之
一字散治小兒天瘹四肢拘急時復搐搦喉内多涎
夜即驚厥宜服
天南星(炮製)蕎麫(研入各一分)壁魚兒(十枚)半夏(七枚)
(生用)醋石榴殼
右為末入在石榴殼内以鹽泥封裹于竈下慢火燒
以泥乾燥為度取出去殼焙乾搗細羅為散如孩兒
小弱只可用一字以乳汁調灌之一歲已上用酒調
一字服汗出為效
殭蠶散治天瘹
白殭蠶(炒)馬牙硝(研)欝金乾蝎(去土炒各半兩)
右搗研為末每服一字乳汁調服甚者五分不拘時
候
治小兒天瘹驚風搐搦牙關緊閉目吐涎
天竺黃雄黃燕脂(各一分)阿魏(半分)
右同研為末以醋一茶碗煎成膏入蛜&KR1417;天麻烏蛇
末各半分和丸米粒大不計時候温酒下三丸乳汁
下亦得量兒大小加减服之
治小兒天瘹多涎搐搦發歇不定
天竺黃硃砂(各細研)乾蝎(微炒)白附子(炮製各一分)
右為末同研勻以煉蜜和丸如菉豆大不計時候以
淡竹瀝研一丸量兒大小臨時加减
治小兒天瘹臟腑風熱壅滯四肢抽掣大小便不利
巴豆霜(一分)乾蝎(微炒)藿香白殭蠶(微炒各半兩)
右為末以麫糊和丸如菉豆大三歲以金銀犀角煎
湯下一丸如無動静更服二丸下惡物炲煤及瓜汁
相似便瘥量兒大小加减服之
一字散治天瘹醒風爽精神
天南星(半兩微炮製)蟬殼(一分微炒)白殭蠶乾蝎(各一)
(分)
右為細末次入蕎麫一分用醋石榴殼一枚將諸藥入
在石榴殼内以鹽泥封裹于竈下慢火燒之泥乾為
度取出再研勻每服一字温酒調下
歸命丹治小兒天瘹多涎及搐搦不定
水銀(一分以少棗肉研細令星盡)牛黃麝香(各半分)錫恡
脂(一兩細研水淘黑水令盡)
右細研用軟粳米飯和丸如黍米大不計時候以新
汲水下二丸量兒大小加减服之
治小兒天瘹及驚風𤼵歇不恒方
鸛鵲糞(微炒)牛黃(細研半分)乾蝎(五枚微炒)麝香(一分)
右為末不計時候新汲水調下五分量兒大小加減
服之
蚱蟬散治小兒天瘹眼目搐上筋脉急
蚱蟬(微炒)牛黃雄黃(並細研各一分)乾蝎(七枚生用)
右為散不計時候薄荷湯調下一字量兒大小加减
服之
治小兒天瘹臟腑壅滯壯熱搐搦
五靈脂(一兩)白附子(生用)南星(生用各一分)
右為末以醋一升熬成膏後入蝸牛末二錢麝香一
錢和丸如菉豆大每服一歲一丸以乳汁研破服之
如無乳汁即以金銀湯下入口瘥
保生丸治小兒天瘹臟腑壅滯壯熱搐搦
巴豆(七粒生用去皮心)天南星(一枚炮製)蛜&KR1417;(五枚生用)
右將前藥晴明時初夜于北極下露之一宿明旦搗羅
為末取䜴四十九粒口内含不語脱脚皮爛研和丸
黍米大隨年丸數以温水下
殭蠶散治小兒天瘹及急驚風搐搦
白殭蠶(二枚微炒)蛜&KR1417;(一枚微炒)茛菪子(一枚微炒令黃)
右細羅為散用温酒調注入口中令睡汗出即瘥如
睡久不可驚起如一二歲患急即頓服之稍慢即分三服
玄參丸治小兒天瘹驚風搐搦牙關急閉目吐涎
元參水銀(各半兩)乾蝎(一分微炒)
右為末以棗瓤研水銀星盡内少煉蜜同藥末和丸
如菉豆大三歲已下用薄荷湯研破三丸服之三歲
已上即加丸數服
定命散治小兒天瘹驚風不能哭泣
藜蘆欝金川芎(各等分)
右為細末鼻中嘀㗜之如哭可醫
欝金散治小兒天瘹急驚風盛熱(方見本門急驚風類)
治天瘹翻眼向上
硃砂(通明者菉豆大三粒)乾蝎(一箇全者銚内炒過)
右為細末以飯少許和丸如菉豆大患者用硃砂少
許細研入酒内化下一丸頓愈
塗𩕄法治小兒天瘹驚風
草烏(一作川烏)芸薹子(等分)
右為末用新汲井水塗𩕄頂上
雙金散治天瘹驚風目久不下眼見白睛兼角弓反
張聲不出者
蜈蚣(一箇去頭足尾真酥塗慢火炙黃置砧子上面南用竹刀子當脊縫中停剖作兩箇在邊)
(者入一左貼内寫左字右邊者亦入一貼子内寫右字不得交錯大悮矣)麝香(一錢細研)
(分二處先將左邊者同入乳鉢内研作細末却入在左字貼内收起别用乳鉢將右邊字者入麝香)
(同研極細却入右字貼内不得相犯收之)
右以細葦筒子取左字貼内藥少許吹入左邊鼻右
亦如之用藥不可多若眼全未下更添些小其眼便
下即止
治小兒天瘹眼目搐上并口手掣動宜服此方
用壁魚兒十五枚如已乾者以乳汁相和研爛更
入乳汁用灌入口立效
南星散治小兒天瘹
用天南星大者一枚掘地作坑安瓦一片先用火
燒赤後放天南星於瓦上用酒半升傾天南星上
即以盞子覆之候冷剉搗羅為散每服一字温酒
調下二歲已下以乳汁調
普濟方卷三百七十二
