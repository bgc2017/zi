普濟方卷七十六眀周王朱橚撰
眼目門
目風腫
夫肝氣有熱衝發瞼眥則令人瞼肉暴腫風冷乘之則
凝結不散甚則長大衝腫若梅李核故謂之風毒病
源云目為肝之外候肝虚不足則為冷熱所干故氣上
衝於目外復遇風冷所擊冷熱相搏而令瞼肉結腫或
如杏核或如酸棗之状腫而因風所發故謂之風腫
茵蔯蒿散(出聖濟緫錄)治一切目風腫痛
茵陳蒿荆芥穗羌活(去蘆)木賊(剉)旋復花石
决眀蒺䔧子(微炒去角)草决眀(各等分)蔓荆子甘草
(炙剉)芎藭蒼术(米泔浸一宿切焙)
右為細末每用一錢以新汲水調下不拘時日三
防風丸(出聖濟緫錄)治目風腫痛
防風(去蘆)茺蔚子車前子知母(各二兩)細辛(去苖)
(葉)五味子(各一兩半)黃芩(去黑心)桔梗(剉炒)人參玄參
右為末煉蜜丸梧桐子大每服三十丸米飲下食後
服
蟬殼散(出王氏𫝊濟方)治眼目風腫兼生瞖膜等疾
蟬殼地骨皮黃連(宣州者去鬚)牡丹(去心)白术蒼
术(米泔切焙)菊花(各一兩)龍膽草(半兩)甜瓜子(半升)
右為末每服一錢半荆芥煎湯調下食後臨卧各一
服大治時疾後餘毒上攻眼目甚效忌熱麺牙豆醋
醬等
梔子湯(出聖濟緫錄)治風熱毒氣忽衝眼腫白睛似水泡
疼痛不可睡卧
山梔子仁升麻决眀子(微炒)黃芩(去黑心各三分)黃連
(去鬚)乾藍葉大黃(剉炒各一錢)
右粗搗篩每服五錢以水一盞半煎至八分去滓入
朴硝末半錢煎兩三沸放温服卧再服
洗眼秦皮湯(出聖濟緫錄)治風熱目赤腫痛(方見本門日飛血赤脉類)
大黃湯(出聖濟緫錄)治眼風腫熱
大黃(剉炒四兩)麻黃(去根節)山梔子仁旋復花(各二兩)甘
草(炙剉一兩)
右粗搗篩每服五錢以水一盞半煎取八分去滓入
朴硝末半錢於食後臨卧再服
胡黃連散(出聖濟緫錄)治目風臉眥暴腫漸長大如梅李
核或弩肉疼痛或小兒疳障
胡黃連菊花(各二兩)黃芩(去黑心)大黃(剉)甘泉石(各一)
(兩)
右為末每服二錢次用猪子肝二兩竹刀細剉以新
汲水二合攪和濾取汁調下兒每服一錢
圓靈丸(出聖濟緫錄)治目風腫攀睛膚瞖赤脉腫焮
蒼术(四兩)黃蘗(去粗皮)甘草(各一兩)牽牛(用四兩取末一兩)荆芥
穗(二兩)
右為末用蒸餅去皮以蜜水蘸令乾濕得所杵和丸
彈子大每服一丸食後以荆芥茶嚼下日三服
枳實湯(出聖濟緫錄)治風腫目赤脹痛大毒熱淚出
枳實(去穣麸炒)苦參車前子(各一兩)黃連(去鬚半兩)
右麄篩搗每服五錢用水一盞半煎取八分去滓食
後臨卧服之
黃連丸(出聖濟緫錄)治肝臟壅熱上衝眼目令瞼肉風腫
黃連(去鬚一兩半)防風(去叉一兩)惡石實(炒二兩)
右焙過搗為細末煉蜜和丸如梧桐子大每服三十
丸食後温水下臨卧再服
䜴心丸(出聖濟緫錄)治熱目風腫
䜴心(二兩)黃連(去鬚三兩)
右為末煉蜜和丸如梧桐子大每服三十丸食後温
水下
吹鼻散(出聖濟緫錄)治眼風腫
枸杞白皮雞子白皮(等分)
右為末研令極細每日三上吹鼻内
驅風散(出聖濟緫錄)治目眼風瞼暴腫凝結不散甚之則
如梅李核(方見本門風毒衝目虚熱赤類)
治目中風腫痛除熱揉眼方
用礬石三兩燒令汁盡以棗肉膏和如彈子大丸
揉眼上下食項日三止又方用石頭垢著眥中
治風毒無見千里望散(出肘後方)
用錢三枚入鷄子内好泥封厚一二分許着竈中
燒之周時出當黑刮錢上鷄子置石上以乾薑磨
令細以傅目頭
黃連散(龍木論)
以乳汁煎黃連不拘多少洗眼亦治目中百病點
之效
糖煎散(出衛生家寳)治風腫熱毒赤腫眼
當歸赤芍藥甘草天花粉木通金銀
藤漢防己山梔子(等分)
右為麄末每服二錢水一盞煎至七分入砂糖一塊
如彈子大再煎一二沸去滓先熏後通口服食後臨
卧時
宣風散(出保命集)治眼風毒腫鼻中嗹嚏多大損而生瘡
川芎甘菊(各二錢)乳香沒藥
右和勻再研極細少許鼻内㗜之
一方(出海上方)治兩眼如桃
用鷹爪黃連净洗搥碎小盞留古老錢一錢於盞
下上面攤黃連又其上以水國葉(即熱水草也)二三十
片蓋於黃連上用水六七分飯上蒸一兩次留冷
用當歸三錢點眼即愈
治目中風腫痛(出本草)
取薤白節截仍以膚上令遍膜眥瘥頭卒痛者止
之
目風眼寒(論)
夫風入係頭則為目風眼寒夫五臟六腑之精氣皆上
注於目血氣與脉並上属於腦今風入係頭則血脉凝
滯不能上注於目又肝主目而惡風肝受血而能視今
風寒客之故今目風眼寒此候其状青色大小眥頭
澁痛頻頻下淚口苦不喜飲食蓋胆受風寒宜服凉膽
丸至冬月極甚發作不休此因肺虚風遇冷發宜服白
殭蠶散
犀角丸(出聖濟緫錄)治風入係頭目眼風寒昏暗多淚宜
常服
生犀角(鎊半兩)玄參苦參(剉各三分)丹參沙參(各半兩)
甘菊花車前子(各三分)旋復花知母(焙各半兩)牽牛
子(炒令熟)杏仁(湯浸去尖皮雙仁)大黃(剉炒)黃蘗(去粗皮剉各一兩)㯽
榔(剉)前胡(去蘆)白蘚皮芎藭(各三分)槐子芍藥(各一)
(兩)
右為末煉蜜為丸如梧桐子大每服三十丸食後煎
苦竹葉湯下(臨卧再服)
菊花散(出聖濟緫錄)治風毒攻入係頭目風眼寒及昏澁
等疾
菊花(二兩)石膏(水飛各半兩)旋復花(一兩)芎藭惡實(炒)白
蒺䔧(炒去角)
右除石膏外為散和勻食後臨卧熟水調下一錢服
補肝散(一名細辛湯)治目風眼寒及昏腫多淚(方見本門内障膜類)
防風散(出聖濟緫錄)治眼衝風寒多淚(方見本門目偏視風牽類)
羌活散(出聖濟緫錄)治風邪入係頭目風眼寒頭目昏痛
羌活(去蘆)蛇蛻(一條捲青上炙)防風(去蘆)黃耆木賊附
子(炮裂去皮臍)蟬蛻(洗)荆芥穗甘草(炙)甘菊花蒺
䔧子(炒去角)旋覆花石决眀(泥褁燒令通赤别研各一兩)
右除附子蛇蛻决眀外餘皆剉碎於新瓦上焙令燋
為散每服二錢匕用米泔煎熟令温調下日三服
四眀丸(出聖濟緫錄)治風毒氣上眼目昏暗及偏正頭痛
兩目漸覺細小及有夾腦風疼目風眼寒等疾
芎藭天麻(用水煑過切焙)半夏(水煑洗去切焙)桑螵蛸(大者剉炒)旋
復花羌活(去蘆)藁本(擇粗者洗焙乾)青揉皮(湯浸去白皮)附子
(炮裂去皮臍)天南星(炮各一兩)
右為末用生牽牛三兩熟牽牛三兩杵取末二兩與
前藥末勻生薑汁煑麵糊為丸如梧桐子大每服空
心臨卧鹽湯或米湯下二十丸三十丸立效
凉膽丸(出危氏方)治眼壮青色大小眥頭澁痛頻頻下淚
口苦不喜飲食
黃連(洗不見尖)荆芥黃芩草龍胆(各半兩)蘆薈防
風(各一兩)黃栢(去粗皮)地骨蘆子(各一分)
右為末蜜丸梧桐子大每服三十丸薄荷湯下
眀目蒼术丸(出聖濟緫錄)治目風寒眼等疾
蒼术(去黑皮)白蒺䔧木賊(各一兩)旋復花(五兩)楮實(半斤)
蔓青子(一升)大豆(二合)
右為末煉蜜和丸如彈子大每服一丸爛嚼冷熟水
下不拘時候
芎辛丸(出聖濟緫錄)治眼目寒頭昏疼
芎藭細辛(去苖葉)蟬蛻(去土)荆芥穗菊花蒼术
(米泔浸三日竹刀子刮去皮切各一兩)𬎼仁(三分和皮)
右為末煉蜜和丸如彈子大每服一丸細嚼酒下或
鹽湯不拘時候
白殭蠶散(出危氏方)治眼風至冬月極甚遇風冷發
白殭蠶(去系嘴炒)粉草細辛(各半兩)木賊旋復花(蒸熟)
(焙各半兩)荆芥(一分)黃桑葉(嫩者一兩)
右剉散每服三錢水一盞半煎食後温服
芎藭湯(出聖濟緫錄)治目風眼寒昏痛澁淚
芎藭(一兩半)防風(去叉)芍藥絡石(各一兩)大黃(剉炒半兩)
右麄搗篩每服五錢水一盞半煎至七分去滓净候
温食後服臨卧再服
菊花丸(出聖濟緫錄)治一切風眼及風攻頭目寒
甘菊花人參白茯苓(去黑皮)山芋(各等分)
右為末煉蜜為丸如梧桐子大每服食後臨卧熟水
下三十丸
治眼衝風寒多淚(出聖濟緫錄)
酸棗仁五味子蕤仁(各一兩)
右為末食後温酒調下一錢
石膏散(出宣眀論)治目風眼寒及偏正頭風夾腦風鼻出
清涕眼目冷疼痛
石膏(三兩火煅過)芎藭甘草(炙剉半兩)
右為細散點生䓤好茶調下食後日二服
目風淚出(論)
夫五臟六腑皆有津液肝開竅於目其液為淚肝氣既
虚風邪乘之則液不能制故常淚出衝風則甚也(龍木論云)
(衝風淚出外障此眼初患之時盖因腦風入眼淚乃遂出拭即還生冬月淚即多夏月淚即少後至三五年間)
(不以冬夏皆有出此蓋為淚堂通肺臟中久冷便令眼目轉加昏暗難辨物色宜服細辛丸暖肺湯以銅筯燒)
(焙睛眀穴點止淚散乃得痊效歌曰風衝淚流血還流每到三冬發不休傾則淚堂通肺臟細辛丸散斷根由)
(雄黃五味迎風點銅筯炎燒烙眥頭早早勸君醫治却他時免使我心憂事親書云風目有淚出俗言作冷淚)
(者非也肝液不禁此大熱薰蒸於肝也熱極生風風衝於外火發於内風熱相摶此淚出也内外皆治可愈也治)
(外以貝母一枚白膩者加胡椒七枚不犯銅鐵研細臨卧點之治内者去風散熱之劑可用當歸飲子服之陽)
(熱極甚者目精發痛不可忍者用四物湯加漢防己與草龍膽送下神芎五七十丸利三五行則愈)
犀角散(出聖惠方)治肝臟壅毒眼目昏暗熱淚出不止(方見)
(本門目風眼寒類)
决眀散(出聖惠方)治眼赤痛或生瞖及多風淚
决眀子(微炒)菊花蔓荆子(去皮)車前子茺蔚子
黃連(去鬚)防風(去叉)荆萱子遠志(去心)白芷秦皮(去粗)
(皮)玄參枳殼(去穰麸炒)細辛(去苗葉)蕤仁(湯浸去赤皮)赤茯
苓人參(各一兩)
右為散每服二錢食後良久温酒調下臨卧再服
兔肝丸(出聖濟緫錄)治肝腎風虚目昏久視無力涓涓淚
下兼頭風痛
兔肝(兩具炙乾臘月取)防風(去叉)黃連(去鬚)地骨皮麥門冬
(去心炒)决眀子(微炒各一兩半)茯神(去木一兩)苦參(剉一兩)秦皮(去粗)
(皮)大黃(剉炒)甘菊花(各一兩)車前子(一兩半)龍齒(搗研二兩)枳
殼(去穰麸炒半兩)
右為末煉蜜丸如梧桐子大每服三十丸食後温漿
下
前胡散(出聖濟總錄)治腎臟風毒衝眼赤痛淚出
前胡(去蘆)羚羊角(屑)茯神(各三分)防風(去蘆)川朴硝白
芷(各兩)决眀子木通(剉)五味子(各二兩)玄參地
骨皮(各半兩)川升麻(二分)
右為麄散每服三錢水一鍾煎至八分去滓温服食
後日三
羌活散治目風冷淚久不瘥
羌活(去蘆二兩)木香艾葉(焙)桂(去麄皮)山芋升麻
胡黃連(各一兩)白附(炮)山茱萸牛膝(酒浸切焙各三分)
右為散每服二錢空心鹽湯調下午時麥門冬熟水
下
菊花散治目風淚出
蒼术(四兩肥者用銀石噐入河水同皂莢一寸煮一日出皂莢取术以銅刀去黑皮暴乾取三)
(兩)荆芥穗木賊(新者)草决眀(洗暴乾)旋復花(去萼)甘草
(炙剉各一兩)蟬退(洗焙三分)蛇蛻(洗炙一分)
右為散用不津噐盛每服一錢臘茶半錢同點空心
臨卧服
白芷丸治肝腎虚風多淚漸昏及生翳膜
白芷細辛(去苗葉)五味子枳殼(去穰麸炒)石决眀(洗各)
(一兩)茺蔚子(二兩)熟乾地黃𬎼仁(各二兩)
右為細末煉蜜為丸如梧桐子大每服二十丸食後
温水下每日三服
治目風淚浮翳多膿爛眥方
乾薑决眀子礬石蕤仁細辛黃連
戎鹽(各六銖)銅青(三錢銖)
右㕮咀以少許水浸一宿明旦以好白蜜入合和之
着銅噐中綿蓋噐上著瓶中以三斗麥屑蒸之飯熟
藥成絞去滓以新死大雄鯉魚胆二枚和内藥中又
以大錢七枚常著藥底兼常著銅噐中竹簮綿裹頭
以注目眥頭晝夜三四不避寒暑數著藥乾又以魚
膽和好覆藥噐頭勿令氣歇
細辛丸治衝風淚出外障
細辛防風(各二兩)五味子乾地黃(各一半)人參
茯苓地骨皮乾山藥
右為末煉蜜為丸如梧桐子大每服空心茶下一十
丸一方用鹽湯下日再
暖肺散治證如前
茺蔚子細辛五味子(各二兩)防風藁本(各一兩半)
知母黃芩芎藭(各一兩)
右為末以水一盞散一錢煎至五分食後去滓温服
治頭風冷淚
甘菊花决眀子(各三分)白术羌活川芎細
辛白芷荆芥穗(各半兩)
右為細末温湯調下食後日三服之
蟬蛻餅子治目風冷淚去翳暈
蟬蛻(洗焙)木賊(新者)甘菊花(各一兩)荆芥穗芎藭(各二兩)
甘草(炙剉半兩)蒼术(米泔浸切焙乾三兩)
右為細末煉蜜為丸捏餅子如錢大每服一餅食後
良久細嚼臘茶下日三服
防風飲治風淚眼
防風(去叉)黃芩(去黑心)萎蕤黃連(去鬚)甘草(炙剉各一兩)竹
葉(洗三十片)山梔子仁(三分)
右剉每服三錢水一盞煎至七分去滓食後服日再
黃末眼藥治風眼冷淚赤爛
訶子(五錢去核)薑黃(一兩)乾薑(五錢)蓽撥黃連(各一錢二分)青
鹽(一錢)朵揉牙(一兩二錢為末水飛)
右用生蒲萄汁浸日曬為末每用少許點之
點眼止淚散治衝目風淚出外障
雄黃(半兩)曾青(一兩)龍腦白礬灰細辛乾薑灰
(各一分)
右為末令十分細如粉麫每至夜後點在眼内立效
治肝臟風虚目視昏>昏>常多淚出方
芎藭甘菊花烏蛇(酒浸去皮骨炙微黃各一兩)細辛白
芷桂心(各一兩)
右為細散每於食後以温酒調下一錢
鷄矩丸療眼白翳淚出(方見本門直生花瞖類)治目虛冷風淚
天南星(炮半兩)井泉石(研)䜴(炒)甘草(炙剉各二兩)石决眀
(洗三分)
天南星丸(出聖濟緫錄)治目虚冷風淚
右搗研為末以猪子肝細切拌和𢷬勻丸如梧桐子
大每服二十丸食後良久黃連湯下臨卧再服
仙靈脾散(出聖濟緫錄)治風毒冷淚隠澁疼痛
仙靈脾射干晚蠶沙(炒)惡實(炒)甘草(炙剉)
右等分為末每服一錢食後良久沙糖水調下日三
羌活散(出聖濟緫錄)治心肝臟風熱攻眼疾淚出
羌活(去蘆頭)黃蓍甘草(一兩半生半熟剉)芎藭(剉半兩)白蒺
䔧(三兩水浸暴乾去角)
右為散每服二錢鹽湯調下
川芎丸(出龍木論)治頭風冷淚
川芎甘菊細辛白术白芷(各一分)
右為細末蠟丸如黍米大夜卧内一丸目中一時辰
換一丸荀牧仲嘗謂予曰有人視一物為兩醫者作
肝氣有餘故見一為二教服瀉肝藥皆不驗此何疾
也予曰孫真人云目之系上属於腦後出於項中邪
中於頸因逢身之虚其入沉則隨目系入於腦腦轉
則目系争急急則目眩以轉邪中其睛所中者不相
比則睛散故岐而見兩物也令服驗風入腦藥愈
鷄舌香丸(出聖惠方)治眼淚出不止
鷄舌香(二錢)黃連(六銖)乾薑(二錢)蕤仁(一百枚)礬石(二銖)
右為末以棗膏和丸如鷄距以注眼眥忌猪肉
療風眼出淚痒痛散方
貝齒(十枚燒)决眀子黃連(六銖)細辛乾薑(各一分)
右搗篩以指爪取麻子注眥中日再三夏月加乾薑
一錢眼痛以三指撮二合水煑三兩沸去滓以汁流
之良忌生菜猪肉
五倍丸(出聖濟緫錄)治風毒攻眼并内外障冷淚(方見本門日見)
(黑花飛蝇類)
菩薩散治男子婦人風氣攻注兩眼昏暗眵淚羞眀
瞼眥腫痒或時赤痛耳鳴頭眩(方見本門風毒衝目虚熱赤痛類)
真珠散(出聖濟緫錄)治肝虚目風淚出點眼
真珠末丹砂(研各二錢)乾薑末(一分)貝齒(五枚灰火中燒為末)
右合研勻細用熟絹帛羅三遍每仰卧點少許𫝊眼
中合眼少時
乳汁煎(出千金方)治風淚澁痒點服
人乳(一升)黃連(去鬚為末三錢)蕤仁(研爛一兩)乾薑(炮為末一錢)
右除乳外再同研極細以乳漬之一宿眀旦内銅氣
中微火煎取二合新綿濾去滓以黍米大點眥中勿
當風點
蕩風散(出千金方)治目白膚風淚下
光眀硃砂(半兩研)白魚(七枚)貝齒(五枚炭上燒熟為末)乾薑(三銖一方)
(用生薑自然汁澄粉代乾薑)
右於新瓷鉢内研厚白雪下為散仰卧令人取小指
甲挑少許傅目中以瘥為度千金翼名真珠散主目
瞖復腫睛不見物
必效散治冷淚不止
蒼术木賊(去節各二兩)青鹽(一錢)川椒(一兩童子小便浸一宿)
右為末每服一大錢空心温酒或沸湯調下
洗眼方(出聖惠方)治眼痛赤腫眥角多眵淚
當歸川升麻黃連(去鬚各一兩)葳𬎼(半兩)
右為散每服用半以水三大盞煎至一盞半綿濾去
滓每煖三合日二三度洗之
洗眼方治冷淚久而眼昏
開元銅錢(一百文皆上有月者更妙)甘草(去皮揀三錢)
右於白磁噐内用無根水一大碗浸七日另着一盞
洗無力換洗到十日約添甘草青鹽每日洗三次忌
五辛驢馬鷄暈酒
治眼衝風多淚昏暗方(出聖惠方)
乾薑(半兩用甘草水煑半日暴乾為末)雄黃(一兩細研)細辛(一兩)
右為細散入雄黃更研令勻每取少許日三五度點
之至来日早辰嚼青鹽津洗眼如此十日淚止
杏仁膏(出聖惠方)治眼風淚點(方見本門目積年赤類)
黃耆丸治風攻頭目多淚昏澁身體痺皮膚風痒
黃耆(剉)蒺䔧子(炒去刺)防風(去叉)柴胡(去苖土)白术山
芋甘草(炙)甘菊花茯神(去木)秦皮(去苗土各三分)羌活
山梔子仁枳殼(去穰麸炒)黃連(去鬚各半兩)
右為末煉蜜和丸梧桐子大每服三十丸茶下
療目淚出方
苦酒(一斗)古錢(一百五十文)
右以苦酒漬錢微火煎取三升去滓濾取汁更煎取
七合漸漸點著眥中甚良
治肝臟風虚淚出不止方(出聖惠方)
蕤仁(半兩湯浸去赤皮)杏仁(半兩湯浸去皮尖雙仁)
右於乳鉢内細研令藥着在乳鉢底然後掘一地坑
子爇艾半斤内在地坑中燒令煙出却將乳鉢合煙
上薰之候艾煙盡良久取出熟研勻細每用時取麻
子大點之
治眼昏暗赤澁淚多出(出聖惠方)
蕤仁(一錢湯浸去赤皮)鹽綠(一錢)
右一處熟研入好酥一錢更研勻令每夜卧時取如
麻子大許點之
酸棗仁散(出聖惠方)治肝臟風虚目視昏>昏>常多淚出(方見)
(本門目風眼寒淚)
薑液膏(出直指方)治眼風痒淚爛眩有虫
用生薑母一塊用筯銀插入即拔出點眼頭尾效
治眼淚出不止(出龍木論)
用黃連濃煑汁漬綿乾常以拭目
食鹽方(出肘後方)治目中淚出不得開刺痛兼治一切眼
疾
以食鹽如豆大許内目中少頃去鹽以冷水數洗
目瘥一方用塩水洗眼亦良一方為散以銅筯取
如麻子大内眥頭目三度
鷄血方治淚出不止
以三年烏雄鷄冠血傅在目睛上日三度傅之
海眀散(出直指方)治風眼昏淚翳膜
川芎(一兩)蟬蛻(洗晒)防風蒼术(童子尿浸一宿去皮焙)茺蔚子
楮寔地骨皮木賊(去節童子尿浸焙)荆芥穗旋
復花白蒺䔧(炒去角)蛇皮(皂角水浸新瓦焙)細辛爛石
膏杏仁(浸去皮晒)甘草(鹽水炙各半兩)全蝎(五枚)羌活(半兩)
右為細末每服一錢半食後臨卧秦皮煎湯調下
甘石散(出直指方)治眼風流淚不止
綠爐甘石烏賊骨(等分)
右為細末入腦少許點目井口淚自收二藥燥腦和
之
連翹飲子(一名蜂葵湯)治目中溜火惡日與火癮澁小角
緊久視花迎風有淚(出試效方)
蔓荆子生甘草連翹(各三分)柴胡(二分)黃芩(酒製半兩)
生地黃當歸紅葵花人參(各三分)黃茋(半錢)
升麻(一錢)防風羌活(各半錢)
右件每服五錢水二盞煎至一盞去滓稍服食後
吹雲膏(出試效方)治視物睛困無力隠澁難開睡覺多眵
目中淚下及迎風寒泣下羞眀畏日常欲閉目喜在
暗屋塞其戶牖瞖膜歲久遮睛此藥多點神效
黃連(三錢)生地黃(一錢半)生甘草(六錢)青皮(四錢)柴胡(五錢)升
麻(三錢)荆芥穗(一錢微取濃汁)當歸身(六錢)𬎼仁(三錢)連翹(四錢)細
辛葉(一錢)防風(四錢)
右已上藥剉如麻豆大除連翹外用清水二盞先熬
餘藥去半碗入連翹同熬至一大碗許去滓以銀盞
内以文武火熬至入水滴成珠下散入煉去沫熟蜜
少許熬勻點之
二霜膏點冷淚眼
南硼砂(一錢)蕤仁(十四粒出油)薑霜末(半錢)腦子(少許)
右為細末用糖半兩研勻為膏銅筯點之
治眼冷淚方
貝母(一錢)胡椒(五粒)
右為細末用筯頭蘸藥末點眼大角頭
滴金膏(出楊氏家藏方)治眼迎風冷淚不止
用烏鷄膽汁臨淚點眼中
又方(出肘後方)淚出不止
用附子皮搗篩蠶屎許着眥中包以卧
治目中熱淚(出本章)
取烏賊魚骨為末點目中
止目淚下
以石榴子汁點之
導引法
養生方導引法云以鼻内氣左手持鼻除目暗淚出又
云端坐身腰以鼻内氣以手持鼻除目暗淚出
目偏視風牽(論)
夫目偏視者以腑臟虚而風邪牽睛其睛不正則瞳子
亦邪側故其視偏也固有自幼小而得之亦長大病者
率由氣血虧而復受風邪也(龍木論云風牽喎偏外障此眼初患之時皆因腎臟)
(虛勞房事不節脾胃壅毒夜卧多涎肝氣不足致使不覺中風口眼喎斜瞼中赤痒時時瞳人牽動宜令大針)
(出淚又針睛眀穴若有努肉即依法鈎割熨烙若無努肉不得鈎割只服羚羊角飲子用摩風膏摩之立效詞)
(曰偏風牽引目喎斜淚出還應不禁何湯飲去除風毒了摩風膏藥且塗磨若除努肉休鈎割有即應當用亦)
(佳欲知睛眀須是穴風牽臉動即針他翳危氏得效方云偏風牽引雙目喎斜淚出頻頻却無膜不痒不痛)
(宜服消風散荆芥湯下)
羚羊角散(出聖惠方)治眼風邪攻睛不正顧視常偏
羚羊角屑(一兩半)犀角屑(一兩)龍腦(細研)牛黃(細研各一分)硃
砂(半兩細研)赤芍藥甘草甘菊花細辛防風
(去蘆頭)酸棗仁(微炒)沙參(去蘆頭)玄參蔓荆子人參
(去蘆頭)蕤仁(去赤皮各三兩)天竹黃
右為細末散入研了藥更研令勻每於食後以竹瀝
湯調下二錢服之
歸睛散(出聖惠方)治眼偏視
防風(去蘆頭)青葙子决眀子獨活車前子
黃連(去鬚)地膚子蕤仁(湯浸去赤皮安一兩)細辛芎藭
赤芍藥甘菊花茺蔚子生薑地黃槐子
甘草(炙微赤剉各半兩)赤茯苓(三分)
右為細末散每服於食後以竹葉湯調下一錢臨卧
再服之
牛黃散治心腹肝臟風熱攻眼偏視
牛黃(細研)龍腦(細研各一錢)硃砂(細研)甘草(炙微赤剉各一分)犀角
屑甘菊花天麻槐子人參(去蘆頭)芎藭
防風(去蘆頭)車前子决眀子黃耆(剉)蔓荆子
羚羊角屑(各半兩)
右為細末散入研了藥同研令勻每食後以竹葉湯
調下一錢臨卧再服之
摩風膏(出龍木論)治風牽喎偏外障
木香當歸黑附子骨碎補(各一兩)烏頭芍
藥藁本白芷防風細辛肉桂(各一兩)猪
脂(半斤)牛酥鵝肪(各四兩)
右為末以麻油半斤浸藥末一宿一日然後以文武
火煎如膏為度塗摩之
獨活散(出聖惠方)治眼偏視風邪攻肝牽射瞳人致目不
正
獨活防風(去蘆頭)羚羊角屑酸棗仁(微炒)茯苓(各三)
(兩)細辛甘菊花蔓荆子决眀子前胡(去蘆)
(頭)桑根白皮(剉各三分)甘草(半兩炙微赤剉)
右為散每服三錢以水一中盞煎至六分去滓每於
食後温服忌毒魚肉
甘菊花散(出聖惠方)治風邪入目致瞳子不正眼常偏視
甘菊花赤箭酸棗仁(微炒各一兩)犀角屑防風
白蘚皮白芷細辛沙參(去蘆頭)羌活甘
草(各三分)
右為散每服三錢以水一中盞煎至六分去滓每於
食後温服之
槐子丸(出聖惠方)治肝虚風邪所攻致目偏視
槐子仁(二兩)覆盆子酸棗仁(微炒)栢子仁車前子
蔓荆子茺蔚子牛蒡子(微炒)蒺䔧子(微炒各一兩)
右為末煉蜜和丸如梧桐子大每服日空心以温酒
下三十丸食前再服之
菊花散(出聖濟緫錄)治風邪牽睛目偏視覩物不正(方見本門)
(目風淚出類)
羚羊角湯(出龍木論)治風牽眼偏斜外障
羚羊角(鎊)防風(去义)赤茯苓(去黑皮)人參五味子(各一)
(兩)知母(焙)茺蔚子黃耆(剉各一兩半)
右粗𢷬篩每服三錢水一盞煎至六分去滓食後臨
卧温服
瀉心湯(一名黃芩湯出聖濟緫錄)治眼風牽痛如針刺視物不能
回顧(方見本門目睛疼痛類)
防風散(出聖濟緫錄)治目偏視衝風多淚
防風(去蘆頭)黃芩萎𬎼黃連(去鬚)甘草(炙赤剉各一兩)梔
子仁(三分)
右為細末散食後煎淡竹葉湯調下一錢忌油膩熱
酒温麵
抵聖散(出聖濟緫錄)治目偏風牽疼痛
荆芥穗(二兩)芎藭羌活(去蘆頭)木賊楮實(麸炒各一兩)
甘草(炙半兩)
右為散每服二錢茶清調下食後服
天門冬湯(出聖濟緫錄)治眼風牽瞼邊睛疼視物不正
天門冬(去心)大黃(剉炒各一兩)車前子茺蔚子(各一兩半)黃
芩(去黑心一兩半)
右麄𢷬篩每服三錢水一中盞煎至七分去滓食後
臨卧温服
杏仁膏治目偏視衝風淚出點眼
杏仁(四十九枚湯浸去皮尖細研絹袋盛飯甑中蒸熟絞取脂)乾薑末(一大豆許)銅
青(一大豆許)青鹽(一大豆半許)胡粉(一大豆許)
右為末研如粉以杏仁脂調如膏貯净磁合中每以
銅筯取如麻子大點目眥中日二三次
五神散(出聖濟緫錄)治目偏視風牽
荆芥穗(四兩)白术木賊(各二兩)青鹽(一兩研)甘草(炙半兩)
右𢷬研為散每服二錢如茶點眼
防風散(出聖濟緫錄)治肝風目睛不正視物偏斜
防風(去叉二兩)菊花(四兩)蒺䔧子(炒去角)惡實(炒各一兩)
右為散每服三錢食後以熟水調服
治口眼偏斜方(出龍木論)
荆芥(青者一斤)青薄荷(一斤)
右同研攪汁於瓷噐中内看厚薄煎成膏餘滓三分
去麄滓不用將二分日乾為末以膏和為丸如梧桐
子大每服二十丸早至暮可進三分服忌動風物
時氣後患目(論)
夫時氣後忽目赤腫痛或生瞖膜肝心肺餘熱上攻於
目故也蓋目受五臟精華不獨專属於肝心肺之熱毒
能乘之故時氣之後臟腑餘毒未盡熏發於目或因體
虚未實多食熱毒之物皆致目病輕者赤痛重者或瞖
暈輕者眼見黑花治法尤在慎飲食戒房室以就痊平
不然湯劑交攻無益也(龍木論云傷寒熱病後患眼此初患之時或因傷寒早起熱病後)
(臟氣未全六腑餘熱未盡體虚易損飲食毒熱物過多致令患眼或見黑花瞳人開大發敬不定赤腫淚出宜)
(䥥出瘀血服龍膽丸生犀飲子瀉肝湯切不宜點藥恐損眼也歌曰熱病傷寒可後虚因飱壅熱患雙眗睛疼)
(一目先昏暗不久相牽左右俱紅腫必須䥥瞼内生犀飲子最能驅次服决眀丸半濟免教白暈更相瘀未宜)
(點服緣何事却恐生瘡敗黑珠瞳子怱然開黑大舊來肝腎有風虚神方用膽點和服雙目光眀却復初若也)
(眼前花出現三年兩載始能除痛又云天行後赤眼外障此眼初患之時忽然赤腫疼淚出若有患者或輕)
(或重還從一眼先患以相牽俱損切宜䥥洗去瘀血後宜服瀉肝湯用洗眼湯點龍腦煎即瘥歌曰忽然赤腫)
(痛相并天行赤眼是為名厲時熱氣相傳染體性人人有重輕瀉肝飲子應須服瞼中䥥血更如星秦皮湯洗)
(吞丸藥不差經久翳還生忌毒也湏將息治不湏鈎烙恐傷睛若將痛藥強為點損敗神光實可驚已療之間)
(何最穏多飡凉藥得平平紫眥翳膜徙消散摩之自漸愈也)
前胡犀角湯(出聖濟緫錄)治傷寒後兩目昏暗或生浮瞖
前胡(去蘆頭)羌活(去蘆頭)犀角(屑)菊花防風(去叉)細辛
(去苖葉)甘草(炙剉)梔子仁麥門冬(去心焙)蔓荆子青
箱子生乾地黃(焙)决眀子(微炒)車前子(微炒各一兩)黃
蓍(剉一兩半)
右𢷬篩每服五錢水一鍾半煎至八分去滓温服食
後日三
决眀子丸(出危氏方)治諸般眼患因熱病後毒風攻目生
瞖膜遮障服此漸消退免使針刀
青葙子(炒)防風枳殼(各一兩)茺蔚子細辛枸
杞子澤瀉生乾地黃石决眀(燒各半兩)宣連(半兩)
(去鬚)土當歸(酒浸)車前子麥門冬(去心各二兩)
右為末煉蜜和丸如梧桐子大每服三十丸食後麥
門冬煎湯送下
茺蔚子丸(出聖濟緫錄)治時氣後眼暗及有翳膜
茺蔚子澤瀉(各一兩半)枸杞青葙子生乾地黃
(焙)枳殼(去穰麸炒各一兩)石决眀細辛(去苗葉)麥門冬(去心)
(焙)車前子(各二兩)黃連(去鬚三兩)
右為末煉蜜和丸如梧桐子大每服三十丸食後漿
水下
人參湯(出聖濟緫錄)治時氣患後起早勞發風眼赤痛
人參地骨皮羚羊角(搒)防風(去叉)赤茯苓(去黑心皮)
(各三分)升麻玄參黃芩(去黑心各半兩)决眀子(微炒一兩)
右搗篩每服五錢水一盞半煎至八分食後臨卧各
一服
地膚子散(出聖濟緫錄)治時氣病後眼忽失眀
地膚子草决眀(微炒)沙參秦皮(去粗皮)人參甘
菊花羚羊角(屑各三分)枳殼(去穰麸炒半兩)大黃(剉炒令香一兩)
右為末煉蜜和丸如梧桐子大漿水下三十丸臨卧
再服
秦皮湯(出聖濟緫錄)治時氣病後目赤痛不開昏暗
秦皮(去麄皮剉研)黃連(去鬚各一兩半)梔子仁大黃(剉炒)細辛
(去苗葉)蛇銜草苦竹葉鹽(各一兩)
右為剉令碎爛如眼赤及痛每用五錢以水二盞煎
取一盞濾去滓頻頻洗眼
瀉肝散(出龍木論)治天行後赤眼外障
知母黃芩桔梗(各一兩半)大黃黑參茺蔚子
羌活細辛(各一兩)
右為末以水一盞散子一錢煎至五分食後去滓温
服之效
生犀飲子(出龍木論)治傷寒熱病後患眼(方見本門目昏暗類)
瀉肝湯(出龍木論)治證同前
石决眀川大黃車前子桔梗芒硝(各一兩)
羚羊角防風(各一兩)
右為末以水一盞半散子一錢煎至五分食後去滓
温服
栝蔞根湯(出聖濟緫錄)治時氣病後目赤澁痛
栝蔞根(剉二兩)茅根(剉)麥門冬(去黑心焙)黃連(去鬚)石膏
知母(焙)甘草(炙各一兩)
右𢷬篩每服五錢水一盞半煎至八分去滓温服食
後臨卧
决眀湯(出聖濟緫錄)治時氣病後眼生翳赤痛
决眀子鈎藤(各一兩)白牡丹皮升麻(各三分)羚羊
角(鎊)芍藥大黃(剉炒各一兩)
右𢷬篩每服五錢水一盞半煎至八分去滓食後臨
卧温服
前胡湯(出聖濟緫錄)治時氣後服補藥過多眼忽失眀頭
疼憎寒天隂即甚(方見本門丹石毒上攻目類)
黃耆湯(出聖濟緫錄)治時氣病目暗
黃耆(剉)人參(各二分)黃蘗(去粗皮蜜炙)當歸(切焙各一兩)枳殼
(去穰麸炒半兩)黃連(去鬚三分)
右麄搗篩每服三錢水一盞煎至六分去滓食後温
服日三
龍腦煎(出龍木論)治天行後赤眼外障
龍腦(一分)秦皮宣連防風細辛甘草(各半兩)
右為末以水一大碗浸藥末三日三夜用銀銚子煎
至七分以生絹濾滓去又更入蜜四兩煎至五七沸
入磁瓶内盛勿冷泄氣每用點眼立效
菊花防風散(一名防風散出聖濟緫錄)治時氣後餘毒不盡上攻
目赤澁痛或生障瞖(方見本門暴赤眼類)
鼢鼠土膏(出聖濟緫錄)治時氣後服補藥過多致眼忽失
眀兩鬢脉掣頭痛憎寒
田中鼢鼠土(三分)木香(一兩)大黃(剉炒五兩)白蘞(一兩)凝水石
(六兩)
右為末用酒和調如稠餳當痛掣處大如手掌許傅
之乾即易不住頻頻貼痛處即止一方攤於帛上貼
之
葛根湯(出聖濟緫錄)治時氣病後客熱暴躁目赤澁痛冷
淚壮熱
葛根(剉)車前子(各三分)地骨皮薺苨(生切烙各一兩)甘草
(炙半兩)
右麄搗篩每服五錢以水一鍾半入竹葉十片煎至
八分去滓食後臨卧温服
大黃湯(聖濟緫錄方)治時氣病後風毒眼熱痛
右搗篩每服五錢以水一鍾半煎至八分去滓食後
温服得利即止
洗眼湯(出龍木論)治天行後赤眼外障
秦皮甘草細辛黃芩(各一兩)防風(一兩半)
右為散以水三盞散三錢煎至一盞半熱洗一日兩
度用之立效
大黃(剉炒二兩)枳殼(去穰麸炒)黃芩(去黑心)菊花梔子仁(此藥)
(是大黃湯内之數)
竹葉湯(出聖惠方)治時氣病後目赤澁痛
黃芩(去黑心)黃連(去鬚各一兩)升麻(一兩半)甘草(炙半兩)
右麄搗篩每服五錢以水一盞半入竹葉十片煎至
八分去滓入芒硝半錢須温服如人行五里再服通
利即止
黃連湯(出聖濟緫錄)治時氣病後目赤痛
黃連(去鬚四兩)芍藥(二兩)黃連(去黑心)秦皮(去苗各一兩)
右麄𢷬篩每服五錢水一盞半煎至八分去滓食後
臨卧服
洗眼升麻湯(出聖濟緫錄)治時氣病後毒氣攻目赤爛
升麻(二分)秦皮(去粗皮剉)黃連(去鬚)萎蕤(各一兩)
右麄搗篩作三次分用每次用水一升煎至半升綿
濾去粗滓洗之
蔓菁子散(出聖濟緫錄)治時氣病後眼忽失眀但瞳人不
損者
蔓青子六升布袋盛急水中洗於甑中先鋪茅茅
上安布布上着蔓青子蒸令勻透即取盆中湯淋
暴乾如此三度為細散每食後煎湯調三錢匕温
服臨卧再服一方用清酒服
治毒病後目赤痛有瞖方(出千金方)
用青布掩目上以冷水漬青布數易之
治熱病瘥後百日食五辛者目視必暗
用鯽魚作臛熏之
治熱病後毒氣衝目痛
用露蜂房半兩水二升同煎一升重濾洗目三四
遍又治赤白瞖
一方(出千金方)治傷寒熱病後攻目生瞖者
用豉燒二七枚為末以管吹之或點亦可
療天行後因犯食毒失眀兩鬢脉掣熱痛兼頭痛憎寒
天隂即發及先食英乳者
前胡乾葛漏蘆萎蕤(各三兩)竹葉(一握)甘草(二兩)
(炙)梔子仁(二七枚)生麥門冬(五兩去心)
右切以水三兩大升煑取一大升分作三服良忌海
藻生菜
治熱病後眼暗失眀(出千金方)
以羊膽傅之旦暮各一傅之
熊膽丸(出龍木論)治因傷寒患後起早餘熱不消體虚未
復多飡熱物致令眼疾或見黑花瞳人開大發不定
瞼赤淚出瘀肉腫脹
龍膽(一箇)石决眀茺蔚子(各二兩)黃牛膽澤瀉
車前子細辛(各一兩)乾地黃(二兩)
右為末煉蜜和丸如梧桐子大服清茶下一十五丸
或服二十丸亦得
白睛腫脹(論)
夫目睛腫脹肝肺之候也目者肝之候白睛肺氣之所
主也若肺氣壅滯肝經不利為邪熱所乘不得宣洩則
毒氣上攻於目故白睛腫起或疼痛也治宜先利臟腑
外傅恊腫藥及鎌去惡血無不瘥也(龍木論云暴風客熱外障此眼初患)
(之時怱然白睛脹起都覆烏睛紅腫或痒或痛淚出難開此是暴風客熱久在肺臟上衝肝膈致令眼力浮脹)
(白睛不辨人物此疾宜服瀉肺湯補肝散㨜銻出血後點抽風散立效歌曰白睛脹起覆烏睛瞼腫還應痒痛)
(生此是暴風茀客熱来浸肺臟豈為寕瀉熱之内加風藥丸散臨時插妙名㨜銻瘀血應須盡抽風膏藥眼中)
(烹)
大黃丸(出聖濟緫錄)治白眼腫脹不可忍
大黃(剉炒)蔓荆子(去皮)丹參土瓜根(剉)吳藍防風
(去叉)甘菊花秦皮(去粗皮)黃連(去鬚)萎𬎼陳揉皮(去白)
(焙)前胡(去蘆頭各一兩)决眀子(微炒)冬瓜子青葙子地
膚子車前子(各一兩)
右為末煉蜜和丸如梧桐子大每服三十丸食前用
温酒下日再服
羚羊角散(出聖惠方)治眼白睛腫脹日夜疼痛心胷多悶
羚羊角(屑)郁李仁(去皮)漢防己川大黃(剉各一兩)赤茯
苓(三兩)木通(三分)防風(去蘆頭)赤芍藥枳殼(去穰炒黃)黃芩
杏仁(湯洗去皮尖炒黃各三分)桑根白皮(剉一兩)甘草(炙剉)甜葶
藶(隔紙炒令紫色各半兩)
右㕮咀每服三錢以水一中盞煎至六分去滓食後
臨卧温服
桑白皮散(出聖濟方)治肺氣壅塞毒熱上攻睛目白睛腫
脹日夜疼痛心胷煩悶
桑白皮玄參枳殼(去穰麸炒)川麻杏仁(去皮尖炒)旋
覆花(去枝梗)黃芩防風(去盧頭)赤芍藥甘草(炙)甘
菊花(去枝梗)甜葶藶(炒各一兩)
右㕮咀每服四錢水一盞半薑三片煎至八分去滓
食後温服之
桑根白皮散(出聖惠方)治眼忽然白睛腫脹如水泡者
桑根白皮木通(各剉)犀角屑黃芩旋復花
茯神川大黃(剉碎炒)玄參(各一兩)甘菊花(半兩)甘草(一分)
(炙赤剉)
右㕮咀每服三錢以水一盞煎至六分去滓食後温
服
犀角湯(出聖濟緫錄)治肝肺風熱白睛腫脹侵盖黑睛(方見)
(本門目赤腫痛類)
車前子散(出聖惠方)治眼白睛腫脹盖瞳人
車前子赤茯苓玄參防風(去蘆頭)黃芩川
大黃(剉碎微炒)犀角屑甘草(炙微赤剉)梔子仁(各半兩)
右㕮咀每服三錢以水一盞煎至六分去滓於食後
温服夜卧再服
藁本湯(一名補肝湯)治暴風寒熱外脹白睛腫脹(方見本門目積)
(年赤類)
車前子丸(出聖惠方)治眼白睛腫脹
車前子决眀子梔子仁黃連(去鬚)牽牛子(微炒)
羚羊角犀木通(剉各一兩)川大黃(一兩半剉微炒)
右為末以牛膽汁和丸如梧桐子每於食後以温水
送下三十丸
洗眼秦皮湯(出聖惠方)治眼白睛腫起赤磣痛痒
秦皮(去粗皮)桑白皮葳蕤(各一兩)玄參川大黃
梔子仁青鹽(湯澄下各半兩)竹葉(一握)
右㕮咀以水二大盞煎至一盞半入鹽濾去滓微熱
淋洗冷即再煖之
玄參丸(出聖惠方)治肺臟積熱白睛腫脹遮蓋瞳人開張
不得赤澁疼痛
玄參羚羊角川升麻漢防己杏仁(湯浸去皮)
(尖雙仁麸炒黃)沙參(去蘆頭)車前子桑白皮(剉)梔子仁(各一)
(兩)大麻仁川升麻(剉碎微炒各一兩半)
右為末煉蜜為丸如梧桐子大食後以温水下二十
丸臨卧時再服
羚羊角湯(出聖惠緫錄)治肝肺熱毒攻眼白睛腫起(方見本門)
(五風熱眼類)
瀉肺湯(出龍木論)治暴風客熱外障白睛腫脹
羌活黃芩黑參(各一兩半)桔梗大黃地骨皮
芒硝(各一兩)
右為末以水一盞散一錢煎至五分食後温服
抽風煎(出龍木論)治暴風客熱外障白睛腫脹
黃蘖秦皮秦芁防風細辛(各一兩)黃連
木香(各半兩)
右為末以水二盞浸一宿去滓入龍腦少許蜜四兩
同煎為膏點眼
大青散(出聖惠方)治肝肺大熱白眼腫脹蓋復曈人疼痛
川大黃(碎剉微炒)大青羚羊角屑梔子仁桑白
皮(剉各一兩)
右㕮咀每服三錢水一中盞煎至五分去滓入生地
黃汁半合服之日三四服一方甘草
硃砂煎(出聖惠方)治眼白睛腫起赤澁疼痛
硃砂(細研)杏仁(湯浸去皮)青鹽(各一分)馬牙硝(細研)黃連(各半兩末)
右研勻綿裹用雪水三合浸一宿入瓷合中銅筯點
少許
大黃散(出聖濟總錄)治肝肺大熱白睛腫脹蓋覆瞳人疼
痛
川大黃(剉碎)黃連(各一兩)羚羊角屑(各一兩)
右㕮咀每服三錢水一盞煎至六分去滓食後温服
日三
貼恊方(出聖惠方)治眼白睛腫脹赤澁熱痛
川大黃玄參川朴硝(各一兩)
右為細末以生地黃汁調勻令稠攤於綿上貼之下
瞼
目睛疼痛(論)
夫肝氣通目目者肝之宫又五臟六腑之精氣皆上注
於目然目有五輪内應五臟而骨之精為瞳人筋之精
為黑睛若肝腎熱火寔或上膈壅滯風邪毒氣上攻於
目皆令目睛疼痛也(龍木論云神瞳疼痛外障蔽眼初患時舊無根基忽然發動疼痛如)
(錐刺瞼皮如臠炙此痛不可忍且求神童然後服藥補治臟腑不得鈎割熨烙不尔恐生瞖障宜服羚羊角飲)
(子點秦皮煎立瘥歌曰舊沒根基患忽然疼痛如錐刺不安或加針炙來相近求他神瞳不虚言痛定須還湯)
(藥治莫教風熱更留連不須割焙并燒炙點法秦皮作散煎眼痛疼如針刺外障此眼初患之時微有頭痛)
(目眩眼系常急夜卧澁痛泪出難開時時如針刺相似是自心臟伏毒熱氣壅滯在膈中以後漸生障翳遮滿)
(相牽俱損如此疾状宜服瀉心湯補肝散兼銻洗出血火針太陽穴立效歌曰忽然睛内痛如針邪熱潛藏)
(伏在心遂使兩眸兼系處肉眗急則痛鋟鋟太隂穴内將針刺易飲宣通宜洗淋磣澁難開由瞼内按銻出血自能)
(禁)
光眀散治眼痛
當歸藿香(五錢)細辛(三錢半)兩頭尖(一兩)白芷(二兩)枯礬
(二錢半)蝎稍(半錢)石膏(一兩)何首烏(一兩半)薄荷(半兩)黃連(一兩)
(半)川芎(半兩)甘草(一兩半)皂莢(一兩半燒存性)
右為細末每服一二錢臨卧茶清調服忌熱物
羚羊角散治肝壅熱眼睛眼赤澁疼痛心神煩熱
羚羊角(屑)茯神防風(去蘆頭)地骨(各一兩)石膏麥
門冬(一兩半焙去心)黃芩甘草(炙微赤剉)枳殼(麩炒微黃去穰)蕤仁
(湯去赤皮)犀角屑川芒硝(各三分)
右㕮咀每服四錢以水一中盞煎至六分去滓入生
地黃汁半錢更煎一兩沸每於食後温服
治睛疼難忍者
白芷赤芍藥細辛防風(各等分)
右為末每服三錢以水一盞入砂糖二錢同煎至七
分去滓温服不拘時
地骨皮散治肝臟壅毒氣上攻眼睛赤澁疼痛心燥
體熱
地骨皮川升麻玄參甘草(炙微赤剉)防風(去蘆頭)
黃芩(各一兩)赤茯苓桑根白皮(剉各二兩)羌活决眀
子柴胡(去苗各二兩半)石膏(三兩)
右㕮咀每服四錢以水一中盞入薑半分淡竹葉二
十七片黑豆五十粒煎至六分去滓每服食後温服
玄參散治上膈壅滯風邪毒氣攻目令目睛疼痛
玄參大黃(剉炒各二兩半)菊花决眀子車前子
黃連(去鬚)枳殼(去粗夫炒各二兩)梔子仁防風(去叉各一兩半)苦
參(剉半兩)升麻(二兩)
右為細散每服三錢匕食後臨卧蜜水調下日三治
目生弩肉各二兩半米飲下
細辛散治目睛疼痛及腹脇滯悶由肝氣上壅
細辛甘草(炙黃剉各半兩)川升麻丹參(各三兩)芎藭
當歸(去蘆頭)赤芍藥(剉)黃芩(去心)㯽榔川大黃(剉炒)枳
殼(麸炒黃色桹各一兩)
右為末散每服三錢匕水一盞煎至六分去滓食後
温服忌炙煿熱麺
洗肝前胡湯治目睛疼痛如脱
前胡升麻枳殼(去瓤麸炒各二兩)防風(去又)車前子(各一)
(兩)甘菊花黃連(去鬚各半兩)細辛(去蘆葉)苦參(各三兩)
右㕮咀每服五錢匕以水一盞半煎至七分去滓投
芒硝末半錢於食後臨卧温服
旋覆花湯治風毒攻衝目睛疼痛(方見本草門目赤痛類)
甘菊花散治諸風毒頭目睛中如針尖刺痛及欲成
障瞖
甘菊花川升麻芎藭細辛黃連(去鬚)川大
黃(剉碎微炒各一兩)防風(去蘆頭)甘草(炙微赤剉各三分)
石膏(二兩)羚羊角屑(一兩半)
右㕮咀每服四錢以水一中盞煎至六分去滓每於
食後温服之
梔子散治上焦壅熱睛眼疼痛大小便秘澁心神煩
燥不得睡卧
梔子仁黃連(去鬚)龍膽(去蘆頭)赤芍藥川大黃(剉碎)
(微炒)大青(各一兩)枳殼(麸炒微黃去穰)甘草(炙微赤剉各三分)柴胡(去苖)
(一兩半)
右㕮咀每服四錢以水一盞至六分去滓每於食後
温服之
蔓荆實湯治目睛疼痛上連頭疼(一名羌活散)
蔓荆寔(去皮)甘菊花羌活(去蘆頭)黃芩(去黑心)芎藭
防風(去蘆各一兩)石膏(三兩)甘草(炙剉半兩)
右㕮咀每服四錢匕水一盞半煎至七分去滓食後
臨卧温服之
羚羊角湯治目睛痛上連頭并頰骨俱痛不可忍生
障泪出
羚羊角(鎊)黃芩(去黑心)芎藭石膏大黃(剉炒)芒硝
(研各一兩)芍藥(一兩半)柴胡(去苗三兩)
右㕮咀每服三錢匕水一盞入淡竹葉十片煎至七
分去滓食後臨卧温服
羚羊角飲子治神崇疼痛外障
羚羊角(二兩)天門冬車前子人參茯苓大
黃黃芩黑參(各一兩)
右為末以水一盞散一錢煎至五分食後去滓熱服
瀉心湯治眼痛如針外障
大黃黃芩桔梗知母(各一兩)防風(三兩)馬兜
鈴黑參(各一兩半)
右為末以水一鍾散一錢煎至五分食後去滓温服
補肝散治眼痛如針刺外障
人參茯苓五味子芎藭藁本(各一兩)茺蔚
子細辛(各一兩)
右為末每日空心米飲送下一錢
竹葉湯治風邪攻目令目睛疼痛(方見本門草目暴腫類)
括痛散治兩額角痛目睛時見黑花及目赤腫類脉
眩欲作内障多得之於飢飽勞役
柴胡(一兩半)甘草(炙七錢半)瓜蔞根(二兩)生地黃(各一兩)黃芩
(四兩一半剉炒皂色一半酒温過日乾)
右㕮咀每服三錢水一盞半生薑三片棗一枚臨卧
熱服如小便不利加茯苓澤瀉各半兩
地骨皮散治目睛疼痛睡卧不安
地骨皮川大黃(剉炒)井泉水石(各二兩)甘草(半兩炙黃剉)
石膏(三兩研水飛)
右為細末入石膏更研勻每服二錢匕食後以白米
泔調下
秦皮洗眼湯治目睛疼痛
秦皮秦芃玄參(各一兩)柴胡(去苗二兩)甘草(半兩)
右粗搗篩每用一兩以水三盞煎至取一盞半綿濾
去滓微熱洗淋冷即再煖用
如聖散治睛痛不止
青黛(一兩)盆硝牙硝(各七錢)井鹽(半兩)片腦(少許)
右研勻鼻内㗜少許
秦皮煎治神崇疼痛外障
秦皮黃耆木香黃連黑參(各一兩)
右為細末以水一鍾浸藥三宿去滓入蜜四兩煎為
膏用之
一捻金方治睛眼痛
乳香沒藥黃連雄黃盆硝(各等分)
右為細末鼻内嗅之
救苦散治眼睛痛不堪忍
川芎當歸防風(各半兩)防己(半兩)
右為細末每服二三錢熱酒調
治睛疼難忍
川當歸防風細辛薄荷(各等分)
右為末麥門冬熱水調下食後半夜各一服
白定眼藥定痛消腫去翳
可鐵刺(如無以白芨粉代之)阿飛勇(各一錢)李子樹膠(四錢)白錫
粉(炒水飛八錢)
右為細末鷄子清為定丹妳女兒乳汁於光磨石上
磨汁無時點之
吹鼻碧玉散治邪熱攻衝目睛疼痛
硝石(一分)龍腦青黛(各一錢)
右合研令細每用一豆許㗜兩鼻内
當歸立效散凉血定眼疼痛
當歸大黃(各一兩)乳香(少許定研一錢)
右剉碎分作三服每服七錢以水二鍾煎至一盞半
去滓温服食後臨卧看虚寔加减服之
治眼痛方
當歸鬚木賊蓽撥
右為末以茶水調浸舌出涎
二聖散治眼痛不可忍者
通聖散(一兩半)四物湯(五錢)
右和勻每服五錢水二盞煎至二五沸食後温服
貼藥方治眼腫痛
用生薑自然汁調飛過白礬貼眼胞上痛即止
治發熱眼目腫痛方
用萹蓄根一握洗净以少水絞汁服之若熱腫處
𢷬根莖傅之良
通頂抽風散治眼睛如針刺疼痛
用硝石二兩以新瓷瓶内盛漸以火鎔成汁以生
蘿蔔子時時投三二十粒入於硝内候煙出盡又
投直候蘿蔔子硝石無聲然後慢慢去火放冷敲
破瓶取出研如粉用蘿蔔子一兩去揀净秖取半
兩麝香半錢合研令細每服用半字内筆管中猛
用力吹入鼻内隨左右痛處當有清涕水出其疼
痛立止
决眀散(出永類鈐方)治熱淚如湯腫痛羞眀五臟積熱腫
塞不開暗疼加沒藥當歸川芎
大黃黃芩木賊(去節)赤芍藥山梔仁菊花
粉草(各等分)
右為細末每服二錢以生地黃水煎食後服
石人屏曾氏家藏川芎散(出永類鈐方)治眼睛疼頭痛沙
澁流淚眩爛風痒障膜遮睛及治積年頭風
川芎羌活防風菊花荆芥穗殭蠶(洗炒)
撫芎蒼术(製)白芷石膏(煆)細辛(淨)芎鬚(水洗)香
附(炒各一兩)川烏(炮)淮烏(黑豆煑各半兩去皮尖)
右為細末食後茶湯清調一大錢服頭痛䓤白湯調
下常服薄荷茶調羞眀加朴硝
乳香散(出永類鈴方)治睛疼
乳香沒藥青皮陳皮草烏(各等分)
右為末茶清或清子調貼眼目上
普濟方卷七十六
