普濟方卷四十四明周王朱橚撰
頭門
總論
夫人頭者諸陽之所聚諸隂脉皆至脛而還獨諸陽脉
皆上至頭耳則知頭面皆屬陽部也且平居之人陽順
於上而不逆則無頭痛之患陽逆於上而不順衝壅於
頭故頭痛也風寒在腦邪熱上攻痰厥腎厥氣虚氣攻
皆致頭痛但氣虚氣攻頭痛愈而復作延引歲月者多
有之矣偏正頭風婦人氣盛虛産後失血過多氣無所
主皆致頭痛惟蝎附丸治氣虛氣攻頭痛尤合造化之
妙其間所用附子取其助陽以扶虛鍾乳取其補陽以
鎮墜全蝎取其鑚錐之義葱涎則取通行其氣湯使用
以椒鹽蓋椒能下逹鹽能引用使虛氣歸於其下對證
用之無不作效者矣頭者諸陽之會上丹産於泥丸
宫百神所集凡頭痛者乃足太陽受病上連風府眉角
而痛者皆可藥愈或上穿風府䧟入于泥丸宫而痛者
是為真頭痛不可藥愈夕發旦死旦發夕死責在根氣
先絶也原其所因有中風寒暑濕而痛者有氣血飲食
厥而痛者有五臟氣鬱厥而痛者治之之法當先審其
三因三因既明則所施無不切效夫頭風者亦有陽
氣虚弱及當風取凉外傷陽經致頭目昏痛眩不能起
或頭皮腫痒或兩太陽血穴痛眉稜骨痛嘔吐不可食
起則頭眩或泥丸冷痺皆頭風證也頭面風者是體
虚陽經脉為風所乘也諸陽經脉上走於頭面運動勞
役陽氣發瀉腠理開而受風謂之首風病狀頭面多汗
惡風病甚則頭痛又或新沐中風則為首風又沐未乾
不可以卧使頭重身熱反得風則煩悶診其脉寸口隂
陽表裏互相乘如風在首久不差則風入腦遂變為頭
眩養生云飽食仰卧久成氣病頭風又云飽食沐髮作
頭風又云夏不用露面卧露墜面上冷面皮厚致成癬
有一種腦瀉亦緣風邪入於髓海凝滯不散化為膿輕
則黃膿濁涕重則敗壊臭穢不可聞久而頭虚昏重莫
舉亦能致斃者治之之法不與頭風相類當用活血去
膿補虚方可用内托散加川烏乾薑以酒調服仍用附
子建中湯補虚更灸𩕄會天穴左漏灸左右漏灸右脉
訣云頭痛短濇應湏死浮滑風痰皆易除
頭痛(附論)
夫諸陽之脈皆上行於頭面若人氣血俱虚風邪傷於
陽經入於腦中則令頭痛也又有手三陽之脈受風寒
伏留而不去者名厥頭痛厥者逆也言其脈厥逆而不
順行逆壅而衝於頭故也又有入連在腦痛甚手足冷
者名真頭痛由風寒之氣循風府入於腦中故云入連
在腦則痛不可療又有風熱痰厥氣虚腎厥皆令人頭痛也
方
防風散(出聖惠方)治上焦風壅頭痛口乾煩熱
防風(一兩去蘆頭)甘菊花(一兩)赤芍藥(一兩)石膏(四兩)葛根(二兩)
(剉)柴胡(二兩去苗)蔓荆子(一兩)甘草(一兩炙微赤剉)杏仁(一兩湯浸去皮)
(尖雙仁麩炒微黃)
右搗篩為散每服四錢以水一中盞入生薑半分煎
至五分去滓入竹瀝半合更煎二三沸不計時候温
服忌炙煿熱麫大蒜等
上清散(御藥院方)治頭痛眉骨痛眼痛不可忍者
川芎鬱金芍藥荆芥穗芒硝(各半兩)乳香
没藥薄荷葉(各一錢)腦子(半錢)
右為細末每用一字鼻内搐之
人參順氣散(活人方)治頭痛憎寒壯熱四肢疼痛
麻黃(去節一兩半)乾葛甘草(炙)白术人參桔梗
(去蘆)香白芷(各一兩)白姜(炮片半兩)
右為末每服三錢水一盞姜三片葱白二寸同煎連
進取汗
摩頂散(一名附子摩頂散)治風毒攻腦疼痛(方見首風類)
麝香茶芽散治頭疼不已諸藥不效者
茶芽(一兩)川芎細辛荆芥川烏甘草(已上各半)
(兩)麝香(少許)
右為粗末每服三錢水一盞半煎至八分去滓温服
食後
神芎丸(出危氏方)治一切頭痛昏眩利咽膈能令遍身結
滯通呻除痰飲解諸熱
大黃黃芩(各二兩)黑牽牛(炒)白滑石(各四兩)黃連
大川芎薄荷葉(各半兩)
右為末水丸如小荳大温水下十丸至十五丸日三
服或煉蜜丸亦可
六神散治頭痛眼睛痛
馬芽硝(研)鷄蘇芎藭(各二錢)石膏(研)乳香(研)龍腦
(研一字)
右為細末每用一字含水搐鼻中
芎藭湯治頭疼痛
芎藭(五兩)細辛人參(一兩半)甘草(炙三分)半夏麴(一分用生)
(姜和半夏末作麴用)
右㕮呾如麻豆每服三錢水一盞生薑三片薄荷五
葉同煎至七分去滓温服不拘時候
芎辛湯(出三因方)治一切頭疼但發熱者不宜服其餘痰
厥飲厥腎氣氣厥等證偏正頭疼痛不可忍者只以
此藥并如聖餅子服之不拘病退但多服自能作效
若氣虚年高之人仍服養正丹黑錫丹并用此藥調
鍾乳粉間服諸證頭疼緊健之法無以踰此但頭疼
多用石膏蓋取其能墜痰飲然恐性寒故以鍾乳粉
代之腎厥頭疼尤得其治或疑鍾乳粉煅煉之藥則
凡軟石膏煅過為末服之亦驗
生附子生烏頭天南星乾薑細辛川
芎(各一兩)甘草(三分)
右㕮咀每服四錢水二盞薑七片茶芽少許煎至六
分去滓食前服中脘素寒者不用茶芽若氣壅盛
只用川芎一兩細辛半兩甘草二錢煎如前法一方
治頭風以細辛二錢川芎白芷減半為細末搐入鼻
中一方用高良薑晒乾不見火碾為細末口含冷
水以少許搐入鼻中如此數搐即愈久患頭疼尤能
作效一方治氣虚人頭疼以附子一隻生去皮切
作數片用生薑自然汁一盞浸一宿漫炙乾再炙再
蘸候滲薑汁為度高良薑等分為末臘茶調服名必
效散一方用白芷四錢生烏頭一錢為末每服一
字許茶調服有人患眼睛痛者先令含水次用此藥
搐入鼻中其效尤驗治受濕者頭重眩暈用川芎
白术生附各等分官桂甘草减半每服四錢薑十片
煎服名芎术除眩湯(千金方加防風一兩)
川芎羌活散治頭痛
羌活(二兩半)細辛(二兩)川芎(二兩)藁本(二錢)荆子(二兩)白芷(半兩)
防風(一兩半)
右為麤末每服二兩水煎去滓臨卧旋嚥服
旋復花散(出聖惠方)治胸膈風壅上攻頭痛不止
旋復花(半兩)蔓荆子(一兩)石膏(二兩)枳殼(二兩麩炒微黃去瓤)甘草
(半兩炙微赤剉)甘菊花(半兩)
右搗篩為散每服三錢水一中盞煎至六分去滓不
計時候溫服忌熱麪炙&KR1020;物
石膏丸(出聖惠方)治頭痛不止心神煩悶
石膏(一兩細研水飛)馬牙硝(半兩)太隂元精石(半兩)雄黃(半兩)硃
砂(半兩)
右細研入麝香末一錢重研令勻用湯浸蒸餅和丸
梧桐子大每服五丸不計時候葱茶下
太陽丹(出惠氏方)治頭疼傷寒感風氣積偏正夾腦一切
頭疼及風壅痰盛(即川芎羌活散)
得效方治腦寒之病皆邪攻於上焦令人頭痛晝
夜引痛不能安寧
川烏川芎白芷甘草(各一兩)石膏(煅二兩)腦子
(半錢)
右為末蜜為丸如指大硃砂為衣每服一丸薄荷嚼
下食後得效方每兩作十八丸食後以生葱茶嚼下
或五丸以水磨爛塗患處
一方(出海上方)治男女一切頭痛不可忍者
川芎藿香葉乾葛桔梗(各半兩)甘草(一分)軟石
膏(三兩煅)
右㕮咀每服三錢水一盞半煎至一盞去滓温服不
拘時候連進三二服立止
石膏散(經驗方)治頭痛不可忍如神效
麻黃(去根節秤一兩)石膏(一兩)何首烏(半兩)乾薑(七錢半)川芎(一兩)
右為細末每服四錢水一盞生薑三片煎至七分稍
熱服極者三服必效
白芷散(一名搐藥鬱金散試效方)治風熱頭痛
石膏白芷(各二錢)薄荷葉芒硝(各三錢)鬱金(一錢)
右為極細末口含水鼻内搐之
烏罌散治諸種頭疼不可忍者
川烏(炮去皮臍)御米殼(去蔕蜜汁炒)甘草橘皮(各一兩)
右㕮咀每服三錢水一盞半煎至七分去滓温服立
效
四川丸(一名鶴頂丸危氏方)治頭痛如破
大川烏(一箇生去皮臍)川白芷川細辛(去葉)大川芎(各一兩)
右為末韭菜自然汁丸黃丹為衣每服一丸細嚼葱
白淡清茶下
寬中丸(三因方)治滯氣不快飲食不消胸膈痞塞凝痰
聚飲狀如傷寒頭痛胸痞
大附子(炮去皮臍)木香(炮)青皮大黃(濕紙裹煨各等分)
右為末醋煑麪糊丸如梧桐子大每服十丸薑湯下
頭疼甚則調救生散下
天南星丸(一名硫黃丸宋氏集驗方)治厥頭痛齒痛骨寒胃脈同
腎脈厥逆頭疼不可忍者
硫黃(研)石膏(研)天南星(炮)熖硝(各等分)
右為末麪糊丸如梧桐子大每服三十丸空心食前
温酒下
藿香散(三因方)治傷寒風挾涎飲上厥頭疼偏正夾腦
諸風
藿香(半兩)川烏頭(湯浸七次去皮尖一兩)乳香(三皂角子大)草烏頭
(炮製去皮尖一兩)
右為末每服一次薄荷茶清調下食後服
硫硃丹(三因方)治痰厥腎厥諸證頭疼百藥不效風頭
痛太陽經受病上連風府眉角皆可藥治而愈如痛
上穿風府又干泥丸者是為真頭痛藥不可愈腎厥
頭痛或腦後有一道冷氣如冰厚衣被覆額上是也
硫黃(生研)川烏(去皮尖各半兩)硃砂(水飛二兩)天南星(一兩炮製)
右為末薑汁煑糊丸如梧桐子大每服十五丸生薑
薄荷湯下
一方用硫黃硝石南星半夏製度治證如前
玉真丸(經驗方)治腎厥頭痛不可忍其脈舉之則弦按
之則石堅
生硫黃(二兩别研)石膏(硬者不煅)半夏(湯泡七次一兩)硝石(别研各一兩)
右為細末研和勻生薑汁煑糊為丸如梧桐子大每
服四十丸食前用薑湯或米湯下虚寒甚者去石膏
用鍾乳粉一兩更灸關元百壯一名中黃丸素問云
頭癲疾下虚攻實過在足少隂巨陽甚則入腎徇蒙
招搖目瞑耳聾下實上虚過在足少陽厥隂甚則在
肝下虚者發虚也故腎厥則頭痛上虚者肝虚也故
肝虚則頭暈徇蒙者如以物蒙其首招搖不定目眩
耳聾皆昏之狀也故肝厥頭暈腎厥癲痛不同如此
治肝厥鈎藤散佳
治頭痛發歇不止(聖惠方)
蘿蔔(一枚剜去中心留蓋子)寒水石(一兩)硫黃(一分細研)膩粉(一分)
右先將寒水石内蘿蔔中用蓋子蓋却以泥裹候乾
燒令通赤良久取出候冷去蘿蔔入二味藥同研令
勻以湯浸蒸餅和丸如菉豆大每服五丸不計時候
以新汲水下
三生丸(濟生方)治痰厥頭疼
半夏白附子天南星(各等分)
右為細末生薑自然汁浸蒸餅為丸如菉豆大每服
四十丸食後薑湯送下
太白散(仁存方)治頭痛
石膏(煅二兩)川芎(半兩)甘草(一分)
右為末茶芽少許熱湯調二分食後服一方無甘草
備急丸(危氏方)治積聚頭疼
大黃乾薑巴豆(去皮心出油)
右等分為末煉蜜為丸如豌豆大米飲下一丸羸人
服半丸菉豆大以大便利為度
楊梅散(本事方)定頭痛
楊梅清硝石地龍干(各等分)
右為細末搐鼻立效
治風毒攻注頭目痛不可忍者(一名附子散聖惠方)
黑豆(一合㨂令净)附子(一兩炮製去皮臍别搗細篩為末)生薑(一兩與豆同炒)
(豆熟為度)
右件藥以酒一大盞煎薑豆至七分去滓分為二服
每服調附子末一錢不計時候服之
又方聖惠方治頭痛不止
丁香(一分)白芷(半兩)瓜蒂(一兩)
右藥搗羅為散每用半匙以來吹鼻内即差
治頭痛鼻塞頭不利(出聖惠方)
白殭蠶(一分)黃丹(一分炒令紫色)溺垽(一分)
右搗羅為末用葱白略以火煨軟𢷬絞取汁先調藥
末一徧晒令乾又調之如此三度丸如菉豆大每服
五丸以冷茶下
蝎附丸(一名乳附全蝎散出澹寮方)治氣虚頭痛
大附子(一枚)全蝎(二枚去毒)鍾乳粉(二錢半)
右用附子剜去心安全蝎附子内即以餘附為末同
鍾乳粉麪少許水和作劑包煨令熟並為細末葱涎
為丸如梧桐子大每服七十丸空心食前同椒鹽湯
下一作散葱茶湯下
又方宣腦散
川練(三分)苦丁香(二十箇)山梔子(二个)
右為細末用一匙鼻内搐之
葫蘆芭散(出三因方)治氣攻頭痛如破
葫蘆芭(炒)乾薑(炮)三稜(剉醋浥一宿炒乾各一兩)
右為末每服二錢温生薑湯或酒調下凡氣攻疼如
破者或瘴瘧瘥後頭痛呼號服之即愈一方用生薑
治一切頭疼(出本事方)
防風川芎(各半兩)附子(七分重者一箇炮去皮臍)
右為末每服一次荆芥薄荷茶調下
治丈夫婦人風虚頭疼氣虚頭疼婦人胎前産後傷風
頭痛一切頭疼並皆治之(出本事方)
茵陳(五兩㨂净)麻黃石膏(煅留性各二兩)
右為末每服一錢臘茶調下食後服畢仰卧霎時
細辛散(出聖惠方)治頭疼眼睛痛(方見首風類)
治頭痛不可忍方
童子小便(一盞)䜴心(半合)
右件藥同煎至五分去滓溫頻服
恒山散(出聖惠方)治頭疼往來寒熱心膈痰壅宜服
恒山(一兩𢷬羅為末)雲母粉(一兩)
右件藥相和研令勻每服以溫水調下一錢良久當
吐如吐未快即再服之一方用鹽湯調下
治頭痛不止宜服(一方烏頭散出聖惠方)
伏龍肝(一兩)附子(半兩炮裂去皮臍)
右𢷬羅為散每服以冷水調下二錢一方温酒調下
治齒痛
又方(一方烏頭散出聖惠方)
川烏頭(一枚炮裂去皮臍𢷬令碎)生薑(一分切)
右以水一鍾煎至五分去滓入蜜半合相和服之
又方(出聖惠方)
胡粉(半兩)硫黃(一兩)
右件藥同研令細以軟飯和丸如梧桐子大當頭痛
以冷水下五丸良久服之
治頭痛鼻塞目不利宜服(出聖惠方)
牛酥(三分)川朴硝(二兩細研)
右藥同研令勻頻用少許點鼻内差
又方(出聖惠方)
附子(一枚生去皮臍)地龍(一分)
右為末每用一匙以生薑汁調塗兩眼及頂上(一方地龍)
(膏)
又方(出聖惠方)
龍腦(半分)鐵粉(二兩)
右細研令勻每於食後以新汲下調下半錢
薤根丸(出經驗良方)治頭眼痛如刀刺
大川烏(去皮尖微炒)全蝎(糯米炒各等分)
右以薤根汁丸每服十五丸薄荷茶清食後下
神砂丸(出本亊方)治頭疼及腦風
硫黃鹽(各等分)
右為末水調生麪為丸如梧桐子大每服十五丸用
薄荷茶食前下荆芥酒亦得
附子方(出澹寮方)治頭痛
附子(炮)石膏(煅各等分)
右為末入腦麝少許茶酒下半錢
附芎散(出本事方)治風虚頭疼
大川芎(二箇剉作四十片)大附子(一箇和皮生為末)
右以和附子末如麪劑裹芎作四處如附子末少入
少麪裹畢以針穿數孔子用真腦麝薰有穴處内香
再捻合穴子如未覺内有香即再薰一炷細羅灰用
銚子内熱灰炮熟取出每服半錢葱茶湯下不拘時
候
芎术湯(出御藥院方)清神爽志祛風消瘟治頭目昏痛止
鼻塞聲重
川芎(二兩半)天台烏藥白术(二兩七錢半)
右為麤末每服三錢水一盞入生薑五片煎至七分
去滓稍熱服或細末白湯點亦得
川烏散(一名芎香散)治男女氣厥頭疼婦人氣盛頭疼及
産後頭痛悉主之(鮑氏方)
川芎天台烏藥(一作用香附及烏頭)
右等分為末每服二錢臘茶清調服或用葱茶湯調
服食後
止痛太陽丹(出醫方大成)
川芎天南星(各等分)
右為細末用蓮鬚葱白𢷬爛調藥末貼於太陽痛處
治氣攻上頭疼不可忍者
萆麻子乳香(各等分)
右𢷬貼太陽穴上如痛定急去頂上解開髮出氣即
去藥
治頭痛不可忍方
右用蒜一顆去皮研取自然汁令病人仰卧垂頭以
銅筯點少許瀝入鼻中急令搐入腦眼中淚出瘥
栝蔞方治熱病頭疼發熱進退
用栝蔞一枚大者去瓤細剉置瓷碗中用熱湯一中
盞沃之蓋却良久去滓不計時候頻服
蜂房方治頭痛煩熱口乾小便赤少
用蜂房十二分炙水二升煎取八合分為二服當利
小便惡熱毒隨小便出
又方凡飲酒頭痛
用竹茹三兩水五升煑取三升去滓令冷打入雞子
三枚攪調更煑三沸飲之
朴硝方(出百一選方)治時氣頭痛不止(方見腦風類)
治大病後虚頭痛
用四柱散將煎熱時入好臘茶一錢服之良甚
立效散專治氣虚頭痛
用上春茶末調成膏置瓦盞内覆轉以巴豆四十粒
作二次燒煙薰之曬乾用乳缽研爛為末每服一匙
别入好茶末食後點服
治頭痛(出肘後方)
用水調决明子貼太陽穴一方作枕去頭風明目
葛根方治時氣頭疼壯熱
右用生葛根净洗𢷬取汁一大盞豉一合煎至六分
去滓不計時候分作二服汗出即差未汗再服若熱
加梔子十枚同煎去滓服
茗葉方(出肘後方)治卒頭痛如破非中冷非中風其病是
胸膈有痰厥風上衝所致名為厥頭痛吐之即差
右用煑茗作飲二三升適冷煖飲一二升須臾吐吐
畢又飲能如此數過劇者須吐膽汁止不損人待渴
即差
治頭痛不可忍者是多風痰所致
用梔子末和蜜濃傅舌上吐即止神效
一方(出肘後方)治頭痛欲死
右用硝石末吹鼻内愈
當歸方(出肘後方)治頭痛頭欲裂
右用當歸二兩清油一升煑取六合飲之再服瘥
治一年深日近太陽分痛
右用酒薄荷共磨水正貼太陽上
芎辛丸(出本事方)治頭痛面赤煩悶因干上膈風痰頭目
暈昏百節疼痛背項拘急
川芎防風殭蠶獨活(各一兩)桔梗(三兩)天麻(四兩)
細辛白附子羌活甘草(各半兩)薄荷荆芥
(各一兩半)
右為細末煉蜜和丸如彈子大每服一粒茶酒吞下
食後
龍腦丸治頭疼旋眼花及喉痺纏喉風等
龍腦(研)丹砂(研)馬牙硝(研各一分)麝香(研半錢)
右同研勻細於碟内盛用羊膽滴汁入藥旋和成丸
如黑豆大以净合盛每用一粒以蘆管吹入鼻中以
手小指送近上兩鼻皆如此去枕仰卧少時候藥溶
入腦涎唾從喉内出其病立瘥
治頭痛或偏攻一邊痛不可忍(出聖惠方)
苦參(一分剉)半夏(一分)桂心(一分)
右為細散以米醋調如糊塗故帛上當痛處貼之神
效
石膏湯治頭痛
石膏(碎)莎草根(炒去木毛)天麻藿香葉(各一兩)
右麤𢷬篩每服三錢水一盞入臘茶半錢煎至七分
去滓温服不拘時候
神朱石膏丸治頭痛
石膏(煅二兩)芎藭(一兩)龍腦(少許研)
右為細末用麪糊和丸如櫻桃大丹砂為衣細嚼一
丸茶酒任下食後服
烏星膏(出肘後方)治太陽穴痛不可忍
川烏南星桂心(各等分)
右為末酒調塗傅痛處
通頂散治頭痛鼻塞腦悶
藜蘆(研半兩)黃連(去鬚三分)
右為散每用少許搐入鼻中
治卒頭痛如破
右以鹽湯吐不吐摘出又云熟湯先作一升復投冷
水一升乃食三合鹽以此湯送之如未出盡更服二
合湯二升良
麝香散治頭痛不可忍吹鼻
右用藜蘆和州者一莖暴乾𢷬為散入麝香麻子少
許研勻吹鼻中
龍珠丸治頭痛目暈及喉痺纏風等
右用長蚯蚓不拘多少五月五日取以龍腦麝香相
和研勻丸如麻子大每以生薑汁塗鼻中逐邊各内
一丸立愈
治落枕方
用香白芷為末𢷬生薑自然汁調敷患處次用厚衣
被蓋頭飲少熱粥湯取汗自出即愈
導引法
養生方云一手拓頥向後勢一手向後長舒急努四方
顯手掌一時俱極勢四七左右換手皆然拓頥手兩向
共頭欹側轉身二七去臂膊頭風眠睡又云解髮東向
坐握固不息一通舉手左右導引手掩兩耳治頭風令
髮不白以手復將五通脈也又云熱食枕手卧久成頭
風目澁又云端坐伸腰左右傾頭閉目以鼻内氣除頭
風自極七息止又云頭痛以鼻内除吐出氣三十過休
又云欲治頭痛閉氣令鼻極偃卧乃息汗出乃止又云
义兩手頭後極勢振搖二七手掌翻覆按之二七頭欲
得向後仰之一時一勢欲得欲邪四角急挽之三七去
頭腋膊肘風
石膏散治頭痛不可忍
麻黃(去根節)石膏(各一兩)何首烏(半兩)乾葛(七錢半)
右為細末每服三錢生薑三片水一盞半煎稍熱服
寸金散(出續易簡方)治一切頭疼未為盡善若風熱痰作
不已例用此方
透明天麻川芎自芷藿香防風人參
(各半兩)雄黃(三錢研)地龍(去土一分)甘草(一分)蝎(一分)
右為細末每服半錢茶酒調下食後服立效若風寒
客於頭中偏痛無時久久牽引兩目遂至失明宜用
白附子一兩炮麻黃不去節川烏炮去皮尖天南星
各半兩全蝎五箇去毒乾薑炮硃砂水飛麝香各一兩
為細末酒調一匙服之去枕少時若偏頭風痛不可
忍用細辛一兩雄黃半兩别研為細末每服用一匙
如左邊痛搐右鼻右邊痛搐左鼻
選竒湯治眉痛骨痛不可忍(東垣先生蘭室秘蔵方)
羌活(二錢)防風(三錢)甘草根(二錢夏月生冬月炙)黃芩(一錢酒浸冬月不用)
(此一味如能食熱痛加之)
右㕮咀每服三錢水二盞煎至一盞去滓稍熱食後
時時服之
煅石膏通紅去炭取石膏為未食後茶調(出永類鈴方)
太陽頭痛惡寒(出衞生寳鑑)
川芎
少陽頭痛脈弦細往來寒熱(出衞生寳鑑)
柴胡
陽明頭痛自汗發熱惡寒(出衞生寳鑑)
白芷
太隂頭痛必有痰體重或腹痛為痰癖(出衞生寳鑑)
半夏
少隂頭痛手三部三陽經不流行而足寒氣逆為寒厥
頭痛(出衞生寳鑑)
細辛
厥隂頭痛項痛其脈浮微緩知入太陽病痰矣
諸血虚頭痛(出衞生寳鑑)
黃耆
諸氣血俱虚頭痛(出衞生寳鑑)
黃耆
治頭痛傷風偏正夾腦太陽穴痛或涎痰不利
白芷細辛川芎(各等分)龍腦牛黃雄黃(各少)
(許)
右各為末用少許搐鼻大解暑毒
可用黑錫丹(出海上方)治真頭痛
茴香(炒)附子(製)葫蘆芭破故紙(炒)揀子巴戟
(已上六味各一兩)木香沉香肉豆蔲(製)桂(已上四味各半兩)
錫硫砂(四兩)
右為末同砂子末酒和丸如梧桐子大隂乾布袋擦
令光瑩每服四十粒空心薑鹽湯下一方有陽起石
麻黃吴茱萸湯(出試效方)治頭痛胸中痛食物减少咽嗌
不利右寸脈弦急
麻黃(半錢)吴茱萸(三分)黃芩(二分)川芎(一分)羌活(五分)蔓荆子
(一分)細辛(一分)藳本(二分)柴胡(一分)黃耆(三分)蒼术(一錢)黃連(一分)
半夏(一分)黃蘖(二分)升麻(三分)紅花(少許)當歸(二分)
右件㕮咀都作一服水二盞去滓煎至一盞稍熱食
後服
太陽經嚏藥(出試效方)
防風(二分)羌活(二分)紅豆(三箇)
右為細末鼻内搐之
紅豆散(出試效方)治頭重如山濕氣在頭也
麻黃苦丁香(半錢)紅豆(半箇)羌活根(燒)連翹(各三分)
右五味為細末鼻内搐之神效
參謀栢德仲實年六十一歲壬子歲二月間患頭痛
不可忍晝夜不得眠郎中曹通甫邀往視之參謀云
近在燕京患痛昏悶微痛醫作傷寒解之汗出痛轉
加復併解二服痛尤甚遂還家每過郡邑醫藥雷同
到今痛甚不得安卧惡寒風不喜飲食診其脈弦細
而微氣短促懶語言内經曰春氣病在頭年高氣弱
清不能上升頭面故昏悶本無表邪發汗數四清陽
之氣愈汚損不能上榮亦不外固所以頭苦痛苦風
寒不喜飲食氣短弱宜升陽補氣頭痛自愈名之曰
順氣和中湯(出衞生寳鑑)
黃耆(一錢半君)人參(一錢使)白术(五分佐)陳皮(五分使)當歸(五分)
(使)白芍藥(五分使)炙甘草(七分佐)升麻(三分引)柴胡(三分引)
川芎(二分使)細辛(二分使)蔓荆子(二分使)
内經曰陽氣者衞外而為固也今年高氣弱又加發
汗衞外之氣愈損故以黃耆甘温補衞實表為君人
參甘溫當歸辛温補氣補血芍藥酸寒收衞氣為臣
白术陳皮炙甘草苦甘温養胃氣生發陽氣上實皮
毛肥腠理為佐柴胡升麻苦平引少陽陽明之氣上
升通百脈灌溉周身者也川芎蔓荆子細辛體輕浮
清利空竅為使也
右剉如麻豆大都作一服水二盞煎至一盞去滓温
服食後服之减半再服而愈明年春赴召至六盤山
曹郎中以古風贈云東垣李明之嘗以能醫稱易水
得奥訣為竭黃金籝一燈静室窮内經黃帝拊掌岐
伯驚日儲月積不易售半世但聞三折肱所長用藥有
活法舊方堆案白魚生不聞李延同居且同病一下
一汗俱得其平乃知古人一證一方後世以方合證
此理殊未明公心審是者誰子有以異已喧謗聲先
生飲恨卧泉壌門生卓卓醫中英活人事業將與相一
旦去已權非輕連年應召天策府廉臺草木欣向榮好
蔵漆葉靑黏散莫使樊阿獨擅名
大柴胡湯(出指南方)治頭痛
柴胡黃芩芍藥甘草(各炙三兩)大黃(二兩)枳實(一兩)
(麩炒去穰)
右為麤末每服五錢水二盞薑十片棗二箇同煎一
盞去滓温服
苦茶散(出指南方)治頭痛
苦茶一合水三盞煎至半絞汁熱服愈
草烏頭散(出指南方)治頭痛
茶芽細辛(各一兩)草烏頭(半兩炮)
右為麤末每服三錢水三盞煎至一盞去滓温服
玉壺丸(出指南方)治痰飲頭痛
雄黃(細研)藜蘆(去苗為末)丹砂(研)巴豆(去皮心出油)礬石(黃泥裹燒)
(灰研如麫細)八角附子(各等分)
右和勻清明吉日煉蜜和丸杵三五百下如豌豆大
每服一粒米飲下早晨臨卧痰滯胸上以熱服投之
則吐積痰在下則利永除根本一服未止再服以止
為度
薑附湯(出指南方)治腎厥頭痛
大附子(不去皮臍)生薑(半兩)
右㕮咀以水一升煎至半升分三服
淸上瀉火湯(出東垣先生蘭室秘藏方)燕京温官人年少時氣弱
常於氣海三里灸火節次約五七十壯至半老添熱
厥頭痛雖冬天大寒猶喜寒風其頭痛則愈微來暖
處或見煙火其痛復作五七年不愈皆灸之過也
羌活根(三錢)防風(七分)柴胡根(半錢)藁本(半錢)細辛(少許)川芎
(二分)升麻(七分)荆芥穗(七分)曼荆子(三分)黃連(酒浸半錢)黃芩(酒浸)
(一錢半)黃耆(一錢)黃栢(酒浸一錢)知母(酒浸一錢半)蒼术(三分)炙甘
草(一錢)生地黃(半錢)當歸身(三分)紅花(少許)甘草根(半錢)
右件剉如麻豆大分作二服每服水二盞煎至一盞
去滓稍熱服食後
補氣湯(出東垣先生蘭室秘藏方)服前藥之後服此藥
黃耆(八分)炙甘草(四分)當歸身(二錢)升麻(三分)柴胡(一分)紅花
(少許)
右件剉如麻豆大每服秤五錢水二盞煎至一盞去
滓稍熱服食前
白芷散(出朱氏集驗方)治頭痛及目睛痛
白芷(四錢)生烏頭(一錢)
右為末每服一匙茶調服有人患眼睛痛者先含水
用此藥搐入鼻中其效更速
細辛丸(出朱氏集驗方)治頭痛久不差
烏梅藁本川芎北細辛甘草(各半兩)
右為末石膏半斤研細入乾鍋子内火煅過飛去石
末滴石膏水和丸弹子大茶酒任下一丸無時候
葛根葱白湯(出危氏方)治頭痛不止
葛根白芍藥知母(各半兩)川芎生薑(各一兩)䓤
白(一握)
右剉散水三升煎取一升半去滓每服一盞半熱服
參蘇飲(出如宜方)治頭痛發熱咳𠻳痰稠凝痰為熱
木香枳殼桔梗甘草(炙)陳皮(製各半兩)乾葛
紫蘇葉半夏(製)前胡人參茯苓(各七錢半)
右㕮咀薑七片棗一枚水二盞煎至一盞去滓熱服
氣盛者去木香以參蘇飲對四物湯名補心湯治咳
𠻳有血本方又治婦人姙娠阻惡
升麻白芍藥葛根甘草(各等分)
右㕮咀水煎温服或隣家有痘&KR0146;亦宜服内用芍藥
甚穏
金沸草散(出如宜方)治頭目昏疼發熱鼻寒清涕咳𠻳痰
稠
荆芥穗(四兩)半夏(製)甘草(各一兩)麻黃(製)前胡旋復
花(各三兩)赤芍藥(一兩)
㕮咀薑棗煎熱服
如頭久疼作苦及偏正頭疼宜川芎一兩香附二兩
為末茶清調下(出如宜方)
子瞻記荆公治頭痛法(出如宜方)軾聞荆公云僕平昔
苦頭痛有道人教云取生萊菔汁一蜆殼許注鼻中
移時立效果驗如神以此法治人不可勝數
張粹道治頭痛法(出十便良方)
予與陳孚先史聖自應靈步月而歸龍德井至曉二
人並頭痛粹道於箱中探得大烏頭二枚去皮急蒸
過細切焙乾為末以好細茶滚過薑湯煎各一服而
愈孚先二服方瘥加之吐逆故也
藍機聖砭腦膏治兩額角並頭頂痛(出江陽方)
桂附子半夏(各等分並生用)
右以薑汁調膏貼之
芎茶湯(出聖惠方)治氣虚頭痛
右用好川芎半兩為末每服二錢臘茶清調下甚捷
曾有婦人産後頭疼一服愈
清香散(出楊氏家藏方)治三陽伏留風邪頭疼不可忍
附子(炮去皮臍)白附子(炮)川烏頭(炮去皮臍)當歸(洗焙上四味各一兩)
天竺黃天麻(去苗)肉桂(去粗皮)朱砂(别研)山藥(已上五味各半)
(兩)腦子(一錢别研)麝香(半錢别研)
右件為細末每服一錢薄荷茶調下不拘時候
更生散(出楊氏家藏方)治風壅上攻頭目昏項背拘急
白附子(炮二兩)天南星(二兩同白附子研碎用新水浸三日每日換水日滿取出)
(焙乾)羌活(二兩去蘆頭)川芎(二兩)雄黃(三錢研水飛)生腦子(半錢别研)
朱砂(三錢别研水飛)麝香(二兩一錢别研)白殭蠶(一兩炒去系嘴)
右件為細末每服二錢溫酒調下茶調亦得食後
玉真丸(出指南方)治腎厥頭痛
石膏(火煅通赤放地上出火毒)半夏(各一兩)硫黃(半兩細研)
右為末研勻薑汁煑糊為丸如梧桐子大每服三十
六粒食前生薑湯下
中書左丞姚公茂年六十七歲宿有時毒至元戊辰
春因酒再發頭面赤腫而痛耳前後尤甚胷中煩悶
咽嗌不利身半月不卧於炕飲食减少精神困弱脈
得浮數按之弦細上熱下寒明矣内經云熱勝則腫
春氣者病在頭難經云熱在頭身宜砭刺之取其陽
散故也遂於腫上約五十餘刺其血紫黑如露珠之
狀頃時腫痛消散又於氣海穴中大艾炷灸百壯乃
助下焦陽虚退其隂寒次於三里二穴中各灸三七
壯治足胻冷亦引導熱氣下行故也遂處方云熱者
寒之然病有高下治有遠近無越度其制度君以黃
芩黃連苦寒酒製炒亦為因用以瀉其上熱桔梗甘
草辛甘温上升佐諸苦藥以治其熱柴胡升麻苦平
味之薄者隂中之陽散發上熱以為臣連翹苦辛平
以散結消腫當歸身辛温和血止大黃苦寒酒煨引
苦性上行至巔驅熱而下以為使也投劑之後腫痛
全减大便利再服减大黃慎言語節飲食不旬日良
愈
既濟解毒湯(出衞生寳鑑)治上熱頭目赤腫如痛胷膈煩
悶不得安卧身半已下皆寒足胻尤甚大便微秘
桔梗炙甘草黃芩(酒製炒)黃連(酒製炒)大黃(煅二錢大)
(便利勿用)柴胡(去苗)升麻(去腐)當歸身(各一錢)連翹(一錢)
右件剉如麻豆大都作一服水二盞煎至一盞去滓
食後服忌酒濕麪大料物之類及生冷硬物
治頭痛(出本草)
石膏和葱煎茶服
治卒頭痛(出本草)
以皂角末吹鼻中令嚏則止
治人初得頭痛(出本草)
以人溺一升飲之亦多愈合葱䜴湯彌佳
治熱煩痰結頭痛明目鎮心(出本草)
用戎鹽水研服之
治頭疼利丈夫助隂力(出本草)
用薯蕷為末和麪作餺飥食之及熱煎和蜜或為湯
煎或為粉食之
治頭重心躁背膊勞悶(出本草)
以荔枝食之
治病酒頭痛(出本草)
以水豆花於豉中煑五味調和作羹食之
石膏散(出衞生寳鑑)治頭痛
川芎石膏(碎者)白芷
右等分為細末每服四錢茶淸調下
偏頭痛(論)
夫偏頭痛之狀由風邪客於陽經其經偏虚者邪氣凑
於一邊痛連額角故謂之偏頭痛也夫偏頭痛者由人
氣血俱虚客風入於諸陽之經偏陽傷於腦中故也又
有因新沐之後露卧當風或讀學用心牽勞細視經絡
虚損風邪入於肝而引目系急故令頭偏痛也
方
芎犀丸治偏頭痛一邊鼻塞不聞香臭常流清涕或
作臭氣一陣加芎蝎等徧服無效服此不十數服或
作嚏突一鋌稠膿即愈
石膏(細研四兩)生龍腦(别研)硃砂(研飛四兩用一兩為衣)生犀角(一兩)
人參(去蘆二兩)茯苓(去皮二兩)川芎(四兩)阿膠(碎炒一兩半)細辛(去苗)
(二兩)麥門冬(去心三兩)甘草(炙二兩)山梔子(一兩)
右除别研藥後入並為末煉蜜丸每服一丸至二丸
細嚼茶酒任下食後服
搐藥治偏頭痛眼疾
蒼耳(即道人頭)薄荷葉盆硝石膏(各一錢亂文者水飛)乳香
華細辛貫芎(各等分)
右為細末晨午夕三時搐之
天南星散治偏頭痛
南星(半兩)乾薑(二錢)白附子(三錢)麻黃(一錢半)全蝎(三箇)硃砂
(一分)麝香(一分)
右為細末酒調服然後側卧令痛處半邊在下
天南星散治偏頭痛
天南星(酸漿水煑透心軟切晒乾一兩)菊花(三分)自然銅(燒紅醋淬一兩)防
風(半兩用水一碗同菊花自然銅防風三味煑水盡為度去防風自然銅不用只用菊花)芎
藭(一兩)
右除二味不用外𢷬羅為細散每服半錢七臘茶清
少許調只作一口呷盡分作三嚥點頭一點
四神散治偏頭痛
地龍(去土炒)乾蝦蟇(燒灰存性各一錢)藜蘆(半錢)龍腦(研少許)
右除龍腦外𢷬羅為細散再研勻每用半匙許先滿
口含水男左女右搐半匙入鼻内揉痛處良久痛定
川芎散治偏頭疼神效
甘菊花石膏川芎(各三錢)白殭蠶(半錢生用)
右為細末每服三錢茶清調下一方無白殭蠶忌猪
肉蕎麪
細辛散治偏頭疼連牙齒風痛不可忍
細辛(去葉)夏枯草(各錢)蓽撥高良薑(各一錢)
右為細散每用少許隨痛左右搐入鼻内如牙痛用
時湏開口流涎不得噴候涎盡以冷水點臘茶飲之
神聖散治偏頭痛不可忍(方見腦風類)
治偏頭痛方
蚌蟬(二枚生用)乳香(半分細研)硃砂(細研)
右以蟬研水汁都和丸如小豆大痛發時左邊痛内
在左邊鼻中右邊痛内在右鼻中出青黃水為效
白雪丹治偏頭痛
硝石(一兩)硫黃(一兩)白礬(一兩)
右以固濟磁瓶子一箇先下硝石次下硫黃後下白
礬其瓶蓋上留一小竅固之以慢火逼之候竅中相
次煙出盡却即泥之後用大火煅令通赤候冷開瓶
取出藥於紙上攤用甘草水令濕以盆覆之二日出
火毒了細研用菉豆粉以水調和丸如梧桐子大每
於食後以冷水下五丸
丁香散治偏頭痛
丁香(一粒大者研)棘針(燒灰存性為末倒鉤者四十九枚)麝香(一皂子大)
右用研勻以紙撚揾藥隨痛左右搐之
烏豆散治久患偏頭痛
草烏頭尖(一分生用)赤小豆(三十五粒)麝香(一匙研)
右麝香外為細末研勻每服半錢煎薄荷茶清放冷
調下更於痛處一邊鼻内搐少許
治偏頭痛方
旋復花(半兩)萆薢(半兩剉)虎骨頭(酥炙今黃)
右為細末欲發時以温酒調下兩錢衣蓋出汗立差
又方(一名吹鼻散)
生薑汁(二合於甆器中煅煉為末)桂心末(一匙)麝香(一匙)
右同研令細每用少許吹於鼻中即差
烏金丸(出聖惠方)治偏頭痛
皂莢(二兩燒灰細研)石膏(二兩細研水飛過)
右都研令勻以軟飯和為丸如梧桐子大每服以薄
荷湯下十五丸
又方(出聖惠方)
碙砂(一分細研)豉心(一分入湯少許浸令軟)
右都𢷬和為丸如皂莢子大以綿裹露出一頭左邊
痛將藥内左邊鼻中右邊痛即内右邊鼻中即差
治夾腦風及偏頭痛方(出聖惠方)
蕓薹子(一分)川大黃(三分)
右為細末每取少許吹鼻中後有黃水出其疾永差
如有煩麻以釅醋調塗之亦效
治頭偏痛不可忍方(出聖惠方)
萆麻子(半兩去皮)棗(十五枚去核)
右都𢷬令熟塗在紙上用筯一隻卷之去筯内左鼻
中取下清涕
治偏頭痛方(出聖惠方)
苦葫蘆子(一合)鬱金(一顆)
右為細末用白絹子裹藥末一錢於新汲水内浸過
滴向患處鼻中水出差
硫黃丸(一名如神九出聖惠方)治頭痛并中暑
硫黃(一兩)硝石(一兩)
右同研入銚子内鎔作汁候冷取出更入石膏末一
兩又同研令細用軟粳米飯和丸如梧桐子大每服
以温水下五丸頻服之差一方空心臘茶下一丸如
神陳州懷醫用藥如梧桐子大每服十五丸中暑冰
水下當即洒然傷冷即以艾湯下
通頂散(出聖惠方)治偏頭痛
硝石(一分)滑石(一分)
右於銚内同炒令黃色候冷細研為末每用少許吹
入鼻中差
立效散(出聖濟總錄)治偏頭疼
地龍(去土炒為末一兩)麝香(研少許)
右同研勻每服半錢糝紙上作紙撚於燈上燒隨痛
左右薰鼻中
乳香散(出聖濟總錄)治偏頭痛不可忍
乳香(如皂子大)高良薑(如指頭大)
右於火上燒煙薰鼻隨痛左右用之
至靈散治偏頭痛(方見偏正頭疼類)
治偏頭痛連晴頭痛(出濟生拔粹)
石膏黍粘子(炒各等分)
右為末茶酒調食前
治婦人病頭痛(出經驗良方)
右用香附子為末每服三錢臘茶調下食後日三五
服一用建茶
神妙方(出經驗良方)治偏頭風痛
右用生蘿蔔汁仰卧注鼻中左痛注左右痛注右滿頭
痛兩鼻皆注數十年病皆能愈
一方(出海上方)治偏頭風
右用白芥子一兩研細醋麪調攤紙上貼於痛處
仙靈脾浸酒方治偏痛手足不遂皮膚不仁宜服
右用仙靈脾一斤好者細剉以生絹袋盛於不滲器
中用無灰酒二斗浸之以厚紙重密封不通氣春夏
三日秋冬五日後旋開每日隨性煖飲之常令醺醺
不得大醉若酒盡再合服之無不效驗合時切忌雞
犬見之
又方(出肘後方)治偏頭痛
右用京芎細剉酒浸服之佳一方用臘茶調下甚捷
蓽撥方(出朱集驗方)治偏頭痛及風
右以蓽撥為細末每用一匙先令病人滿口含温水
然後用藥搐入鼻中效左邊疼令左鼻吸一匙右邊
疼令右鼻吸一匙絶妙
治偏頭痛方
右以芫花不拘多少釅醋浸一宿焙乾𢷬羅為末或
左邊疼即於左鼻吸藥或右痛即於右鼻吸藥一匙
入藥時先含水一口防入喉内鼻中涕泣出差
川芎散治風盛膈壅鼻塞淸涕熱氣攻眼下淚多眵
齒間緊急作偏頭痛
川芎柴胡(各一兩)半夏麴甘草(炙)甘菊細辛
人參前胡防風(各半兩)
右為麤末每服四錢水一盞生薑四片薄荷五葉同
煎至七分去滓温服
透關散治偏頭疼(方見本門偏正頭疼類)
一字散治偏頭疼不可忍者
乳香(别研)延胡索盆硝(别研已上三味各一錢)川芎(三錢)雄黃
(三錢别研)
右件為細末每用少許左疼搐左鼻右疼搐右鼻即
愈
細辛散治偏頭疼
細辛(二分)川芎(七分)柴胡(二錢)炒黃芩(一錢)黃芩(三錢酒浸)生黃
芩(半錢)瓦粉(二錢)甘草(一錢半炙)黃連(七分酒浸)芍藥(半錢)
右為麤散每服二錢或三錢水一大盞半煎至一盞
取清食後服之或發燥即不治
有婦人偏頭一邊鼻塞不聞香臭常流清涕或作臭
氣一陣加芎蝎等藥遍服無效或曰腦癰偶一善醫
教服局方芎犀九不十數服忽作嚏涕突出一錠稠
膿疾愈(醫說澹寮方)如偏頭痛宜芎芷辛良薑為末右
搐右左搐左仍先含水方搐藥宜大芎辛湯小芎辛
湯如聖餅子川芎茶調散斟冷熱服之
如聖散治眼目偏頭疼頭風
麻黃(燒灰半兩)盆硝(二錢半)麝香腦子(各少許)
右件為細末鼻内搐之神效
通關膈下肺壅除上虚熱止偏頭疼進食藿煑散方
藿香棟子人參桔梗枳殼(去白)麥門冬(去心)
旋復花(去萼各半兩)白术半夏(薑汁煑透心黃焙)青橘皮
木通草柴胡(去頭)麻黃(去根)甘草(各一分)桑白皮(三分)
右件藥並剉焙乾杵麤篩為煑散食後水一盞生薑
二片煎兩錢取八分去滓熱服重煎一度服大腑祕
則加郁李仁十五枚拍碎同煎食後服
普濟方卷四十四
