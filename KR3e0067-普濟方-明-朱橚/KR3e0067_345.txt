普濟方卷三百四十五明周王朱橚撰
産後諸疾門
産後諸疾(附論)
凢婦人非止臨産須憂至於産後大須將慎危篤之至
其在於斯勿以産時無他乃縱心恣意無所不犯犯時
微若秋毫感病廣於嵩岱何則産後之病難治於餘病
也婦人産訖五臟虛羸惟得將補不可轉瀉若其有病
不須駃藥若行駃藥轉加增虛就中更虛向生路遠所
以婦人産後百日以來極須慇懃憂畏勿縱心犯觸及
即便行房若有所犯必身反強直猶如角弓反張名曰
蓐風則是其犯候也若似角弓命同轉燭凢婦人皆患
風氣臍下虛冷莫不由此早行房故也凢婦人坐産
畢且飲冷童子小便一盞不得便卧且宜閉目而坐須
臾方可扶上仰卧不得側卧宜屈膝未可伸足高倚床
頭厚鋪茵蓐遮圍四壁使無孔隙免被賊風兼時時令
人以物從心擀至臍下使惡露不滯如此三日可止仍
不可令多卧如多卧看承之人宜頻喚醒舊說産婦分
娩了三日方可上床若三日上床則必就地睡卧又豈
可令産婦近地氣乎纔生産畢且先研醋墨三分服之
一法云不可服醋墨有傷肺經成咳𠻳之戒誠過慮也
然醋墨本破凝結之血然不可用大釅之醋仍不可太
多即不至傷肺然所在皆同亦有不吃者更産後三日
内令産婦嘗聞醋炭氣或燒乾漆烟若無乾漆以破舊
漆器燒之以防血迷血逆血暈不省之弊夏月宜於房
外燒磚以醋沃置於房中夏月房中不須着火及煮粥
煎藥之類分娩之後須臾且食白粥一味不可令大飽
頻少與之為妙遂日漸增之煮粥時須是煮得如法不
用經宿者又不可令温冷不調恐留滯成疾仍時與童
子小便一盞飲之亦須預偹小便若遇夏月以薄荷養
之新産後不問腹痛有病無病以童子小便以酒和半
盞温服五七服妙一臘(七日也)之後方可少進醇酒并些
小鹽味一法纔産不得與酒緣酒引血逆入四肢兼
産母臟腑方虛不禁酒力熱酒入腹必至昏悶七日之
後小進些酒不可多飲如未出月間欲酒吃或服藥者
可用淨黑豆一升炒至無烟以無灰酒五升燒淋仍加
好羌活一兩洗淨拍破同浸尤妙當用此酒下藥或時
時飲少許可以避風邪養氣血下惡露行乳脉也如産
婦素不善飲酒或夏月之間亦不許強飲一臘之後恐
吃物無味可爛煮羊肉或雌雞汁略用滋味作粥飲之
或吃爛粥猪蹄肉忌母及白蹄猪肉不可過今江浙間
産婦多吃熟雞子云補益亦風俗也三月之後方可少
食温麥麵成腫疾因食麵早也凡吃物過多恐成積滯
若未滿月不宜多語喜笑驚恐憂懼哭戚思慮恚怒強
𧺫離床行動久坐或作針線用力工巧恣食生冷粘粳
果菜肥膩魚腥之物及不避風寒脫衣洗浴或冷水洗
濯當時未覺大損滿月凢言滿月者謂滿三月非三十
日也之後即成蓐勞手脚及腰腿痠重冷痛骨髓間颼
颼如冷風吹雖有名醫亦不療又不得夜間獨處緣去
血心虛恐有驚悸切宜謹之所有血衣洗濯不得日中
曮曝免致邪祟侵傷又不得濯足恐血氣攻下又不得
刮舌傷心刷齒及就下低頭皆成血逆血暈此産家謹
護之常法也滿月之後尤忌任意飲食觸冒風寒恣意
喜怒梳頭用力高聲作勞工巧房慾及上高厠便溺之
類如此節養攝至百晬始得血氣調和臟腑平復自然
安帖設不依此即至産後餘疾矣産婦心下堅大如旋
盤乃飲水所作名曰氣分婦人童幼至天癸未行之
間皆属少隂天癸既行皆從厥隂論之天癸巳絶乃属
太隂經也治胎産之病從厥隂經無犯胃氣及上三焦
為之三禁不可汗不可下不可利小便發汗者同傷寒
下早之證利大便則脉數而已動於脾利小便則内亡
津溢胃中枯燥製藥之法能不犯三禁則榮衛自和而
寒熱止矣如發渴而白虎氣弱則黃茋血刺痛而用以
當歸腹中疼而加之芍藥大抵産病天行從增損柴胡
雜證從增損四物宜詳察脉證而用之
方
當歸散(出大全良方)療産後氣血俱虛慎無大補恐增客熱
别致他病常令惡露快利為佳及治腹痛
當歸芍藥川芎黃芩(各一兩)白术(半兩)
右為細末温童子小便或酒調下二錢如腹不痛者
米飲調之妙
加减四物湯(便産須知)治産後血虛發熱或日間明了暮則
發熱增寒
當歸川芎生地黃山柴胡
右等分每服三錢水一大盞煎至六分去滓服
薤白湯(出千金方)治産後胷中煩熱逆氣
薤白半夏甘草人參(各二兩)石膏(四兩)
知母(二兩)括蔞根(三兩)麥門冬(半升)
右㕮咀以水一斗三升煮取四升去滓分五服日三
夜二熱甚即加石膏知母各一兩一方無石膏
療如覺煩熱(便産須知)
用圓白半夏不拘多少淨洗湯泡七次為末如大
豆納鼻中即醒醫學發明云産前寒熱小柴胡湯
中去半夏謂之黃龍湯主之
治血氣逆心煩滿(出肘後方)
用生竹皮一斤水三升煮取一升半分為再服
皂甲散治産後魅
川楝皮皂角樹皮(各一斤)皂角核(一合)石蓮(一合去心)
右為粗末煎湯乘熱以物為定熏通手洗於淨房中
就熏洗處鋪薦蓆纔洗了次帛挹乾便吃玉露通真
丸熱酒下二丸便仰睡
芎歸湯(一名立效散出百一選方)治婦人産後忽兩乳伸長細小如
將腸垂墜直過小肚下痛不可忍危在須臾名曰乳懸
兼治産後惡露不下腹痛或下血太多眩暈不能支吾
姙娠胎動腹痛下血
川芎當歸(各二觔)
右將芎歸各半觔㕮咀於瓦器内用水濃煎不拘時
候多少温服餘芎歸各觔半剉作大塊用香爐慢火
逐旋燒烟安在病人面前卓子下要烟氣直上不絶
令病人低頭伏卓子上將口鼻及病乳常吸咽氣直
候用此一料藥盡看病證如何或安或全未安或略
縮减再用一料如前法煎服及燒烟熏吸必安如此
二料已盡雖兩乳略縮上而不能復舊者用冷水磨
萆麻子一粒於頭頂心上塗片時即去則全安矣此
通真子秘方一方加縮砂腹中刺痛加芍藥口乾煩
渴加烏梅麥門冬發寒加乾薑白芍藥水停心下微
有嘔逆加茯苓生薑虛煩不得眠加人參竹葉大便
閉澁加熟地橘皮杏仁小便不利加車前子腹脇膨
脹加厚樸血崩不止加香附子咳𠻳痰多加紫苑半
夏生薑腰痛脚痛加牛膝心下疼痛加玄胡索惡血
不下腰腹重痛加牡丹皮煎
治婦人臨産服催生藥驚動太早未當離經而用力大
過以致育膜有傷産後水道中垂出肉線一條約三四
尺長牽引心腹痛不可忍以手微動之則痛苦欲絶龍
興鐵柱觀前有一産婦患此諸醫皆用失笑散雖略止
痛而不能得肉線離脱後有一道人來問證因白諸醫
用失笑散儘不瘥但不能絶根乃買老薑三觔淨洗不
去皮於石鉢内硏爛用清油二觔拌勻入鍋内烚熟以
油乾焦為度先用熟絹一叚約五尺長摺作結方令穏
重婦人輕盛起肉線使之屈曲作一團納於水道中却
用絹袋兜裹油薑稍温傳在肉線上熏覺姜漸冷又用
熨斗火熨熱使之常有薑氣如薑氣已過除去又用心
如此熏熨一日一夜其線已縮大半再用前法越兩日
其肉線盡入腹中其病全安不復痛矣却服失笑散芎
歸湯補理道人云此乃魏夫人秘傳怪病方切不可使
肉線斷作兩截一斷則不可醫
當歸散(出大全良方)治産後補虛益血
當歸羌活(各一兩)延胡索(五錢)
右為細末用猪腰子一隻切作片以水一盞入藥末
二錢同煎至七分同腰子喫
蓬莪术散(出大全良方)治産後血海氣虛腹臟疼痛心胷注
悶每遇經脉行或多或少及有積塊者
莪荗桃仁(去皮尖炒)大黃(濕紙煨)當歸(炒各一兩)桂心
川芎木香牡丹皮延胡索(炒)赤芍(各五)
(錢)
右為細末温酒調一錢空心臨卧服
療産後大虛心腹急痛血氣上搶心氣息乏補益方(出大)
(全良方)
黃茋白术當歸甘草(各二兩)生薑(四兩)
人參(二兩)
右先以白羊肉三觔去膜以水一斗九升煮肉取汁
五升後下諸藥更煎取三觔分温三服
得勝丸治婦人産後血氣虛冷腰腹大痛便利膿血
川烏(炮去皮一兩)五靈脂(二兩)没藥(二錢)
右為細末醋糊為丸如豆大每服二三十丸食前酒
下
竹根湯(出千金方)治産後虛煩
甘竹根(細切一斗五升)
右以水二斗煮取七升去滓用小麥二升大棗二十
枚復煮麥熟三四沸内甘草一兩麥門冬一升湯成
去滓服五合不瘥更服取瘥短氣亦服之
蘇麻粥(便産須知)治産後欝多汗汗則大便秘難於用藥唯
此粥最佳此粥不獨産婦可服老人諸虛人風秘皆可
服昔有老人年八十四歲風秘臟腑壅血氣聚膈中腹
脹惡心不喜食氣上攻頭目頭神昏迷此藥氣血結糞
自下諸病悉去
紫蘇子大麻子(淨洗各半兩)
右為細研用水再研濾汁一盞分二服煮粥食
淡竹茹湯治産後虛煩頭痛短氣欲絶心中悶亂不
觧
生淡竹茹麥門冬小麥(各五升)甘草(一兩)
生薑(三兩産寳用乾葛)大棗(十四枚産寳用石膏三兩)
右㕮咀以水一斗煮竹茹小麥取八升去滓乃内諸
藥煮取二升去滓分二服羸人分作三服若有人參
入一兩若無人參内茯苓一兩半亦佳人參茯苓皆
治心煩悶及心虛驚悸安定精神有則為良自無依
方一劑不剉更作苦氣逆者加半夏二兩
芍藥梔䜴湯(出拔捽方)治産後虛悶不得眠
芍藥當歸梔子(各五錢)香豉(半合)
右如前修産後傷寒便同下後變證
治産後煩渴潮熱(出危氏方)
用五苓散枇杷葉去白毛蜜塗炙用麥門冬二十
粒去心煎湯服(方見寒暑濕門中暑類)
治産後心悶手脚寒熱氣力欲絶血暈連心頭硬及寒熱
不禁用接骨木破如筭子一握以水一升煎取半升分
温二服或小便數惡血不止服之即瘥此木可煮三次
其力一般此是起死人方
治産後心悶手足煩熱厭厭氣欲絶血暈心頭硬作熱
增寒忍不禁(出肘後方)
用續斷皮一握剉以水三升煮取一升分三服服
如人行二三里再服無所忌此藥救産後垂死
治産後心悶手足煩熱氣力欲絶血暈心頭硬及寒熱
不禁(出肘後方)
用玄胡索炒搗為末酒服一錢匕亦治穢汚不盡
腹滿
千金三物黃芩湯治婦人在草蓐自發露得風四肢
苦煩熱頭痛者與小柴胡湯頭不痛但煩者此湯主之
黃芩(一兩)苦參(二兩)乾地黃(四兩)
右以水八升煮取二升温服一升多吐下蟲
腎氣湯治婦人病飲食如故煩熱不得卧而反倚怠
者何也師曰此名轉胞不得溺也以胞系子戾故致此
病但利小便則愈
乾地黃(八兩)薯蕷(四兩)山茱萸(四兩)澤瀉茯苓(三兩)
牡丹皮(三兩)桂枝附子(炮各一兩)
右㕮咀以水六升煮取二升去滓分三服日三
人參當歸散(出大全方)治産後去血過多血虛則隂虛隂虛
生内熱内熱曰煩其證心胷煩悶吸吸氣短頭痛悶亂
骨節疼痛脯時輙甚與大病虛煩相類急宜治之
人參當歸乾地黃桂心(各一兩)白芍(二兩)
麥門冬(一兩)
右㕮咀每服四錢水二盞先將粳米一合淡竹葉十
片煎至一盞去米竹葉入藥并棗三枚煎去七分去
滓温服虛甚者用熟地黃食前服一方血熱甚者加
生地黃
産後榮血暴竭(便産須知)治婦人血禁失音衝惡用鑰匙以
生薑醋小便煎服弱房人煎湯服亦得
用大劑芎歸湯(方見本門諸疾類)
艾煎丸(出衛生家寳方)治婦人産後血海虛弱面無顔色腹痛
身體倦怠
艾葉(去梗一觔)乾薑(半觔)當歸(四兩洗)附子(二個炮去皮尖切)
白芍藥(半觔)熟乾地黃(四兩洗)
右五味各切細用米醋五升煮乾取出焙乾為末醋
糊丸如桐子大每服三五十丸酒下不吃米飲食前
忌生冷物又方燒荔枝核灰研和服
烏金散(出衛生家寳方)治婦人産十八種疾宜預服不生諸病
没藥(半兩生)血餘(半兩男子者燒灰)紅花子(一分生)
伏龍肝(一分研)當歸(半兩微炒)乾栢葉(一分爛杵)
赤龍鱗(半兩鯉魚鱗燒灰存性)香墨(一分焼紅米醋淬)凌霄(半兩生)
右為末每服二錢熱酒下不拘時候酒不宜多
玄胡索散(産經)治産後血氣攻刺疼痛不止及新舊虛實
痛不止
當歸(酒浸)玄胡索赤芍藥蒲黃(紙隔炒)乳香(水研)
桂(不見火去皮)没藥(各五錢)
右計七味細末挑三錢酒調空心下
四物湯(産經)治大産小産對證合服立效
腹中刺痛惡物不下(加當歸芍藥各半錢)
口舌乾欲飲水(加括&KR0803;麥門冬去心各一錢)
水停心下微吐逆(加木猪苓茯苓防己各分半錢)
虛寒狀類傷寒(加人參柴胡防己各半錢)
發寒熱(加乾薑牡丹芍藥各半錢)燥大渴(加知母石膏各半錢)
因熱生風(加川芎柴胡各半錢)虛煩不得眠(加人參竹葉各半錢)
大便秘(加大黃半錢炒)頭痛或身熱(加柴胡黃芩各半錢)
小便澁(加桃仁去皮尖炒半錢)腹脹(加厚樸枳實炮各半錢)
滑瀉(加官桂附子各半錢)嘔(加人參白术各半錢)
血崩(加地黃蒲黃各一錢)
山蘄散(楊氏家藏方)治産後諸疾血氣作痛散堅塊逐惡血
當歸(洗微炒)没藥亂髮(用男子髮入小藏瓶焼灰)
凌霄花(各半兩)紅花子伏龍肝甘柏木
松煙墨(燒各一分)鯉魚鱗(一兩燒)
右件為細末每服二錢熱酒調服食前
黑神丸(楊氏家藏方)治産後諸疾
巴豆(半兩以水兩碗煮盡去皮心出油)白薑(半兩去皮)
肉桂(半兩去皮)黑附子(半兩炮去皮尖)
右為末麯糊丸如蘿蔔子大每服三丸五丸冷茶下
熱茶投之瀉下三五行了以粥止瀉出惡物百病皆
除一日内忌熱食
保生丸(王氏博濟方)治産前産後血氣風冷及是婦人所患
一切疾病皆理療神騐
金釵石斛(一分别研)秦艽官桂(去皮)乾地黃
貝母防風糯米甘草(炮)乾薑
細辛(已上各一分)當歸蜀椒(去黑子只取皮)
大麻仁大豆卷(黑豆皮是)黃芩(已上各二分)
石膏(明淨者)麒麟竭没藥龍腦(各一錢半)
右一十九味並須州土新好者大分細搗羅為末煉
蜜六兩熟須入水一分同煉令水盡和藥為丸先杵
五百下後丸如彈子大勻可成七十二丸用湯使治
産伏如後産前産後血風頭旋身戰用薄荷酒下
月信不通當歸酒下赤白帶下温酒下婦人臨
産難産胎衣不下子死腹中横産倒生死絶不語但
看心頭熱氣在取一丸用芎棗湯研灌口中但入喉
立甦神妙産後惡血不盡臍腹疼痛嘔吐發熱增
寒煩悶月後不調或多或少皮膚腫産血不止虛勞
中風口噤不語半身不遂産前産後赤白痢大便秘
澁渴血暈誑語見鬼頭痛面色痿黃漸成勞瘦飲食
無味已上病狀並用温酒研下一丸服至五七丸臨
産五臟不痛男女易生神騐難述催生當歸酒下
産後中風血暈生地黃同煎十沸研藥一丸灌之立
差禦風但五旦度爛嚼一丸空下熱酒下或浴後
嚼一丸温酒下小兒天弔驚風薄荷酒下一丸分
作三服以衣被盖但汗出相次揭衣被便當風坐卧
立差其婦人身邊一切諸病但以温酒及當歸薄荷
同研一丸立差
阿膠丸治産前産後神妙方
真阿膠(四片火炙令熱為度)蛇蛻皮(一條燒灰)
敗筆(一管用頭連艾燒灰)大麥花(少許炙亁如無此花以麥牙代之為末)
右件五味藥一處碾研細以軟糯米飲為丸如鷄頭
大如丸時粘手以少許麫為丸如婦人有身十箇月
滿足者有諸般疾病用井花水磨下一丸産後有病
用通靈散一字醋湯調磨水一丸此藥大安胎臟如
築打着及胎死在腹中用醋湯下一丸産噫用千金
散子一字熟水調下一丸産前後被血衝心用黃散
子半錢醋湯調下一丸産後遺瀝不止用燒鹽半錢
無灰酒下一丸難産者三日至五日服此立下用通
靈散子一字醋湯調下一丸如女人産時衣先下兒
未見足踏衣生用通靈散一字調下一丸如兒先下
衣未見須臾用醋湯下一丸如前後必用通靈散子
一丸調下一丸如漿破後經三五日不生用黃散子
酒調下一丸産前産後痢醋湯下一丸血氣用艾枝
煎下一丸鸎粟米炒令黃為末是千金散真阿膠炙
令黃為末是黃散子蛇蛻皮燒灰為末是通靈散
常山飲子治産後血海虛竭發狂悶亂時作
常山石膏大黃甘草(炙)鼈甲(酥炙)
柴胡(去苖)
右件五味各等分為末每服三錢水二盞煎至一盞
放冷服兼治室女體熱紅脉不行
犀角飲子治産後亡津液虛損時自汗出發熱困倦
唇口乾燥
犀角白朮麥門冬(去心各半兩)柴胡(一兩)
枳殼(麩炒去瓤)地骨皮生地黃甘草(炒)當歸
揀參茯苓(去皮)黃芩黃茋(各七錢)
右為粗散每服三錢水一盞半浮小麥七十粒生薑
三片煎取七分去滓食遠温服
牡丹皮散治産後寒熱臍下疼痛煩燥神效
牡丹皮地骨皮海桐皮青皮陳皮
天台烏藥没藥(各二錢半)
右件六味羅為細末後入没藥再研勻重羅過每服
抄二錢水一盞煎至七分如寒多熱服熱多寒服一
日三服忌生冷硬醋滑物
橘香丸治産後傷血津液暴竭大便閉澁
橘紅杏仁(各等分)
右為末蜜丸如梧桐子大每服七十丸空心米湯吞
下六七日腹滿痛宜麻仁丸又宜食蘇麻粥
葎草汁治産婦大喜汗出汚衣赤色及膏淋尿血
葎草(不拘多少)
右搗取汁二升醋二合和同服飲一杯或濃煮汁飲
亦治淋瀝尿血
柑皮湯治産後發渴經脉過多發渴者亦治
柑子皮(焙乾)
右為末白湯調二錢許服其效莫述千金方云産後
發渴速覓柑皮
榴附飲治産後瀉
香附酸石榴皮(米醋炒等分)
右二味為末每服二錢米飲下
枳朮丸治産後心腹堅大如盤水飲所作名曰氣分
枳實(一兩半)白术(三兩)
右㕮咀每服四錢用水一盞半煎七分去滓服
秦艽湯治偶傷風惡熱渾身疼痛
熟地黃(三分)當歸白芍藥秦艽柴胡
甘草地骨皮(各一分半)
右計一兩二錢桃仁五錢水一盞半煎至八分日進三
服熱退住服或四物湯蘇木煎
飬氣活血丸治産後諸虚不足若傷血氣真元内弱四
肢倦乏肌肉消瘦及脾元虛損不入飲食或吐痢自汗
或寒熱往來
大艾葉(炒出取細末五兩)乾薑(炮取細末二兩半)
右件用好醋二升半無灰酒二升生薑自然汁一升
將前薑艾末同調勻放器内慢火熬成膏
附子(二兩半)白芍藥白朮椒紅川芎
當歸紫巴戟人參五味子(各二兩)
右件藥搗羅為細末入前膏子并炒熟白麫二兩半
同和為劑入杵臼内搗一千下丸如梧桐子大每服
五十丸温酒米飲食空心下
没藥散治産後百疾
没藥血竭(各等分)
右細末每服二錢用童子小便合酒半盞煎一服温
調下纔産一服上床良久再服其惡血自循下行更
不衝上免生百疾
小黑神散治産後産前皆可服大能治血定痛消逐
利積亦治横逆
香白芷(炮半兩)百草霜(細研二錢半)
右二味和勻每服二錢醋湯熱服如横逆用童子小
便好醋各一茶脚百沸湯四五分服一方等分白芷
生用兼治腰脇痛
濟生增損四物湯治産後隂陽不和乍寒乍熱惡露
停滯亦令寒熱也但看小腹急痛為異
當歸(酒浸)白芍藥川芎人參
乾薑(各一兩)甘草(炙半兩)
右㕮咀每服四錢薑三片水煎無時
芍藥湯(出保命集方)治産後諸積不可攻當養去熱其病自
退宜服
芍藥(一觔)黃芩茯苓(各六兩)
右三味為粗末每服半兩水煎日三去滓温服
治産後坐草多時寒熱所損腹中成塊忽衝心背臍腹
疼嘔逆惡心不思飲食宜服此方須是大腹冷可喫也
(出護命方)
當歸(一兩)官桂桑寄生(各半兩)獨活
豆䓻川芎(各一兩)細辛(三株)芫花(醋炒土器内黃黑色十銖)
右為細末修製芫花研為末每服衆藥末二錢芫花
末半錢共為一服空心土器内煎䓤湯調下熱服
治産後頭冷項重頸軟非時聞頭面上肌肉痺大腑虛
冷頗出後又或無糞或時洩瀉兩足沉重少精神行步
無力面色黃瘦或産後未經百日經後通行忽因誤喫
凉藥有此疾候忽自懷孕時間通身寒冷至産後却有
此疾但合硫黃丸與此藥相間服多服硫黃丸不妨也
吃此一方了却修合下面一方喫此兩方各喫一料(出護)
(命方)
防風藳本澤蘭獨活(各一兩)五味子
川芎白芷當歸破故紙(炒)白术
石斛續斷(各半兩)
右為細末煉蜜丸如梧桐子大早晨空心鹽湯下五
十丸
治産後亂喫物致傷損血氣身體虛弱飲食减少眼如
猫兒(出護命方)
當歸續斷官桂(各半兩)芍藥桔梗
羌活芫花(醋煮炒金黃黑)川芎(各一分)牽牛(炒)
細辛(各三株)
右為細末每服四錢水一盞二分煎取一盞空心和滓
喫只用土器内煎
治産後肝氣虛弱風邪所中肝氣既虧不能生心心乏
生氣非時驚恐一切産後有虛冷中驚悸之侯大腑虛
冷此三方藥不可闕一(出護命方)
當歸石斛五味子川芎(各半兩)防風
破故紙(炒)獨活藳本白术(各一分)
右為細末煉蜜梧桐子大早晨空心木瓜二片鹽少
許同煎湯下五十丸
治産後肝虛中風其狀頭冷痛忽偏痛至晚即痛但頭
痛時間頭骨内冷痛大腑不調喫食减少宜服此藥若
是發熱頭痛即不可喫此方(出護命方)
當歸防風桑寄生甘草細辛
獨活川芎(各一分)
右為細末每服一錢半水一盞煎取九分間頭冷痛
發作時即空心喫
治産後正氣不足咽喉乾口無津液飲食减少大腑不
調又似虛弱之故不可凉其上隔宜服此生液寄生散
(出護命方)
桑寄生(半兩)人參(一分)甘草(炙三株)沉香(一株)
右為細末非時口含化嚥津每服一錢八分水一盞
煎至六分時喫亦得
治産後大腑虛冷却因用性淤怒其氣上逆因而血暈
其状頭覺重痛昏昏如醉思睡語聲低小宜喫此方若
是大腑熱并血暈時壯熱頭痛不可喫此藥已有上見
藥方(出肘後方)
麻黃(去根)延胡索川芎防風(各一分)
官桂(去皮半兩)
右為細末每服一錢半水一盞煎取九分非時去滓
喫不要多喫病住即止藥
治産後大腑虛冷因怒後成血暈喫前方藥末效却更
加頭痛壯熱面赤如醉宜喫此方(出護命方)
牡丹皮(去心)荆芥穗羌活麻黃(去根各一分)
右為細末每服二錢水八分一盞煎一兩沸急瀉出
食後徐徐去滓熱喫病减即住藥
治婦人忽因經候行時忽因産後喫生冷不相當之物
忽産後起早衝風傷損血氣俱病經候過多臨經候行
時氣痛不可勝忍方但婦人血氣痛俱可與此方(出萬全護)
(命方)
當歸續斷獨活艾葉(炙)芍藥
木香芫花(醋土器内炒微黃)官桂(各一分)延胡索
川芎牛膝(各半兩)
右細杵羅為末每取二錢半土鉢内煎葱湯調下空
心喫若喫數服未安其人必大腑熱每服添熟牽牛
子半夏末半錢喫
治産後小遺登後早葱亂物早宫臟傷風飲食减少近
十日遠經半月飲引食不進纔喫一口湯水即聞所喫
湯水廵歴方由胷中而下入胃既入胃仍舊不出面色
青黃形體困重宜服此方若得此病須是每日喫得一
兩盞酒方可延得半月未死急宜治之
細辛官桂川芎當歸(各半兩)羌活
藿香(各一分)吳茱萸(三朱)甘草(炙四株)
右為細末每服三錢空心煎防風湯調下喫了渾身
手足暖忽頭痛即連喫一二盞候通身發熱忽行下
惡血物即便安樂也若人得此病須是依得上面題
目方可喫此藥
治産後熱悶氣上衝變為脚氣者何答曰産卧血虛復
因春夏取凉過多地之蒸濕因足履之而為脚氣之狀
熱悶掣瘲驚怖心煩嘔吐氣上皆其候也服小續命湯
二三服自愈醫人誤遂以敗血藥攻之則血去而疾盛
增矣
人參黃芩桂(去皮)麻黃(去節)防已
川芎甘草白芍藥白术(各二錢)
附子(炮黑一錢)防風(一錢半)
右計一兩一錢半剉末作四服生薑五片水二盞煎
一盞温服評云脚氣故是常病未聞産後能轉為者
初不知脚氣得之不覺因他病之後血氣方發産後
既虛發則無疑小續命湯知其證加木瓜煎引入經
絡治之切忌湯藥淋洗
治産後壯熱頭痛頰赤口乾唇焦多煩渴燥昏悶不爽
松花川芎石膏蒲黃(等分)
右為末每服二錢水二合紅花一捻同煎七分去滓
粥後温温細呷
治産後下白涕不止方
當歸白芷(各一兩)杜仲(去皮)蓽薢(各半兩)
兔絲子(半兩)牡蠣(火煆三分)艾葉(炙)龍骨
川芎(各一分)山茱萸(半兩)
右為細末两三次羅如飛塵空心鹽湯下三錢
濟危上丹治産後所下過多虛極生風氣無所主唇
靑肉冷汗出目嗔神昏命在須臾
乳香(研)五靈脂(糖心香潤水淘出砂)生硫黃(别研)阿膠(炒)
玄精石(别研極細四味和瓦器微炒再研)生卷柏(焙)
桑寄生(無以續斷代)淨陳皮(各等分)
右後四味細末和前藥地黃汁和丸梧子大每服二
十丸空心當歸酒下
紫湯破血去風除氣防熱産後兩日尤用服之
用烏豆五升選擇令淨清酒一斗半炒豆令烟向
繞投入酒中看酒赤紫色乃去豆量性服可日三
盞如風中口噤即加鷄屎白二升和熬投酒中神
騐
治産後血病
取&KR0146;藥乳及水煮服之
治婦人産後冷血
以櫓炒令黑及熱投酒中漸漸飲之
治産後疾
以蓼蕎作羹食之良
治婦人虛羸勞損因産瘦血氣結積腹内冷痛腸鳴下
痢腰痛癥瘕崩中大下以淡菜燒食一頓令飽大效又
名殼菜常時頻燒食即若不宜人與少米先煮熟後除
肉内兩邊鏁及毛了再入蘿蔔或紫蘇或冬瓜皮煮作
臛食之
治産後血氣暴虛汗出
用淡竹瀝三合微煖服之須臾再服
治産後惡露不盡怯起衝心腹中攪痛及經絡不通
以細研乳頭香為末方寸匕酒煎蘇方去滓調服
立下惡物差
治産後秘結膨脹不通轉氣急坐卧不安
以大麥蘖末一合和酒服食良久通轉騐
治産後諸血氣
以白馬屎汁温服之
治婦人産後腸中痒不可忍
以針線袋安所卧褥下勿令知之
治産後破血止血渴
以小白芋煮食之飲其汁良
治婦人産後腹中癢
用箭簳及鏃安所卧席下勿令婦人知
治産後諸疾結痛血上欲死
以倒掛藤煮汁服之
聚珍丸(出朱氏集騐方)治婦人小産後虛羸百節疼痛不進飲
食百藥不效
艾煎丸卷柏丸茴香丸烏雞煎丸
巴戟丸
右五味合作一藥鹽湯温酒任下兼服沉香荆芥散
張氏方治幼婦初産傷水多有此證殺人最急
用鰾膠為末酒服滓傅傷處
集騐方
防風天南星(等分)
右為末酒服仍以傅傷處南星為防風所製不能麻
人
海上方新産便用此方可無破傷風之患
苦薺煎沸湯候通手淋洗又馬齒莧煎湯熏洗
治産後血痛如刀刺(出大全良方)
熟地黃橘皮(等分)
右為末每服一錢粥飲調下尋常痛發可常服
治産婦血滿腹脹痛血渴惡露不盡月閉止好血下惡
血去鬼氣痃痛癥結(出本草)
取芒硝燒為末酒下或以酒煮彌久著煙者佳
治産後傷冷腰痛動不得者
用蒴藋葉火燎厚鋪床上趁熱即卧於上冷復易
之冬月取根杵碎炒及熱準前用
産後調補
凡産後七日内惡血未盡不可服湯候臍下塊散乃進
羊肉湯有痛甚切者不在此例後三兩消息可服澤蘭
丸此至滿月丸盡為佳不爾虛損不可平復也全極消
瘦不可救者服五石澤蘭丸凡在蓐必須服澤蘭丸補
之服法必七日外不得早服也若産後將息如法四
肢安和無諸疾者亦須先服黑神散四服亦略偹補益
丸散之類不可過多又恐因藥致疾不可不戒如四物
湯四順理中丸内補當歸丸當歸建中湯或産婦血盛
初經生産覺氣悶不安者調七寳散服之若寧貼不須
服若三日後覺壯熱頭痛胷腑氣刺者不可便作傷寒
風治之此是乳脉將行宜服玉露散一二服如無此證
不須服若因床帳大煖或産婦氣盛或素多喜怒覺目
眩暈如在舟中車内精神欝冒者此是血暈即須服血
暈藥一二服止仍須看承之人照管體問也或覺粥食
不美虛困即服四順理中丸一二服若不如此不須服
若於兩三日間覺腹中時時撮痛者此為兒枕作痛必
須服治兒枕藥二三服若大便秘或小便澁切不可服
通利藥以其無津液故也若通利之藥則滑泄不禁不
可治也切須戒之若秘甚必欲通利者方可服和煖湯
即通凡産後宜常進温粥食勿則熱熱則滯血七日
之後方可與酒及些鹽味煮羊肉猪蹄肉及猪肚中物
忌母猪及白蹄猪宜烏鷄及雞蛋煖血食物不宜過多
及生冷肥膩恐成積滯大抵正産止是血臟空虛補其虛
生好血化惡血保其臟氣去其風邪耳
方
地黃羊脂煎(出海上方)治婦人産後欲令肥白飲食平調方
見本門産後虛羸類
羊肉湯(出千金方)治産後及傷寒大虛上氣腹痛兼微風
茯苓黃茋乾薑(各三兩)甘草獨活
桂心人參(各二兩)麥門冬(七合)生地黃(五兩)大棗(十枚二)
肥羊肉(二觔無羊肉用麞&KR0874;代)
右㕮咀以水二斗煮肉取水一斗内藥煮取三觔半
分四服日三夜一一方無乾薑
産後醋墨(出大全良方)
以松煙墨不拘多少用炭火煆通紅以米醋淬之
再煆再淬如此七度研令極細用絹羅過纔産了喫
醋墨三錢用童子小便調下
四順理中丸(出千金方)治産後氣血俱傷五臓暴虛四肢羸
弱少氣多汗直至百晬每日常服壯氣補虛調養臟
氣蠲除餘疾消糓嗜食兼治産後臟虛嘔吐不止瀉
附子甘草人參白术
乾薑(各一兩)
右為細末蜜丸如梧子大每服十丸增至二十丸温
米飲湯調下纔産了以童子小便打開點服七日内
三日服産乳方云此乃大理中丸加甘草兩倍耳
然其功比之四味等物分大故不同蓋取甘味以緩
其中而通行經絡之功最勝者也此産婦月内不可
闕者出月不須服矣古方中有婦人補益之藥大澤
蘭丸小白微丸熟乾黃丸大聖散之類其藥味稍衆
而中下之家村落之地卒何以致且藥肆少有真者
不若以四順理中丸易之較其功此澤蘭丸之類主
治頗多也
産如未出月飲酒或喫藥宜造黑豆酒
用淨黑豆一升炒令甚熟以無灰酒五升淋之仍
入羌活一兩同浸尤妙時時飲之或用此酒下藥
可以辟風邪養血惡露行乳脉
當歸人參散治産後虛損痿弱難以運動疼痛胷滿
不思飲食
當歸白术黃芩芍藥大黃
茯苓陳皮(各半兩)人參黃耆厚樸(薑製)
川芎官桂(各三錢)甘草(一兩)枳殼(四錢去穰麩炒)
右末每服三錢水一盞半薑三片煎至六分去滓不
拘時温服如大便閉以此散下和中丸
治新産婦
用黑雄鷄一隻理如食法和五味炒熟香即投二
升酒中封口經宿取飲之令大肥白
治新産婦
用黑雌雞和烏油麻二升熬令黃香末入酒酒盡
極效
補中丸宜常服
川芎白芍藥黃耆當歸人參
陳皮(各半兩)白术地黃(各一兩)
右為丸煉蜜如梧子大每服五七十丸温水下
滋血湯滋養榮血補婦人諸虛治血海久冷
當歸川芎芍藥人參麥門冬
牡丹皮阿膠(各三兩)琥珀(三分别研)酸棗仁(炒)粉草
桂心(各兩)一半夏麯(二兩半)
右為粗末每服三錢水一盞薑三片煎七分去滓温
服一日三服
大保生丸調和本氣主療諸疾滋補榮衛久服之大
有功益
人參藳本白茯苓當歸乾地黃
赤石脂白芷玄胡索肉桂白薇
白芍藥川芎白术甘草牡丹皮
沒藥(各半兩)
右為細末煉蜜丸如彈子大每服一丸温酒化下空
心食前服之
滋隂丹駐養血和氣調順榮衛充盛肌膚活血駐顔久
服大補衝任勻順月經神良不可具述
熟地黃白茯苓人參(各三兩)甘菊花枸杞子
黃耆丹參栢子仁(炒)白芍(各一兩)生地(二兩)
右為細末蜜和丸如梧子大每服五十丸至六十丸
米飲空心下日進二三服
八珍湯和榮調衛理順隂陽滋血氣進美飲食
當歸川芎赤芍藥熟地黃人參
茯苓甘草縮砂仁(各等分)
右為粗末每服三錢水一大盞入生薑七片棗三枚
去核同煎三五沸去滓放温空心日三服
人參養血丸治女人禀受怯弱血氣虛損常服補衝
任調血脉宣壅破積退邪熱除寒痺緩中下堅脹安神
潤顔色通氣悶兼治婦人懷身腹中絞痛口乾不食崩
傷眩暈及産出月羸瘦不復常者
人參赤芍藥川芎菖蒲(各一兩炒作蒲黃)
當歸(二兩)熟地黃(五兩)烏梅肉(三兩)
右為末蜜搜杵數千下丸如桐子大每服五十丸至
百丸温酒米湯任下食前服
拱辰丹治當壯年而真氣猶怯此乃禀賦素弱非虛
衰而然也&KR1106;燥之藥尤宜速戒勿謂手足厥逆便云隂
多如斯之證治之不惟不能愈疾大病自此生矣滋益
之方羣品稍衆藥力細微難見功效但固天元一氣使
水升太隂則五臟自和百病自去此方主之
鹿茸(酥炙去毛皮角)山茱萸(新好有肉紅潤者)
川當歸(各四兩)麝香(半兩别研)
右為末入麝香拌勻酒煮麫糊為丸如梧桐子大每
服百粒或五十粒温酒鹽湯下
暖宫丸
當歸川芎禹餘粮(醋淬七次各一兩)
附子(炮去皮)桂心(各三兩)
右為細末酒糊丸如梧桐子大空心酒服三十丸日
進二三服增至五七十丸
治産後更無他狀
肥羊肉脂當歸(二兩)生薑(六兩)
右切以水一斗(闕)
温分服若覺惡露下不盡加桂心(闕)兩(闕)
藭(闕)兩覺有氣加細辛二兩覺有加(闕)
地黃汁二合(闕)
庵劉尚書第五子(闕)卿叔謙之内李(闕)
母不得而情動於中又(闕)勞後四肢困倦躁(闕)
减少食則嘔吐弱(闕)急情嗜卧醫作傷寒以(闕)
又以小柴胡大柴胡之類治之至十餘日之後病(闕)
生家前藥(闕)無效莫非宅證否醫曰此傷六經傳變
至再經得汗則愈異日見爪甲微青黑色足䟰至腰如
水目上視覩不轉睛咽嗌不利小腹上衝而痛嘔吐不
止息氣欲絶以為不救日久命視之具說病證及所服
之藥予診其脉沉細而微此中氣不足妄作傷寒治之
發表攻裏中氣愈損壊證明矣大夫人泣下避席曰病
固危困君盡心救治予笑以辛熱之藥㕮咀一兩作一
服合夜藥熱而不能飲續續灌之下一時飲至半夜稍
有吟呻之聲體漸温忽索粥飲至旦食粥兩次又煎服
投之至日高衆醫診之曰脉已生證已回矣衆喜而退
後三日大夫人曰病人大便不利或曰以脾約丸潤之
可也予曰前證用大辛熱之劑陽生隂退而愈以大黃
之劑下恐寒不協轉生他證衆以為不然遂以脾約丸
二十丸之至夜下利而行異日而色漸青精神困弱嘔
吐復行予再以辛熱之劑温之而愈名曰温中益氣湯
温中益氣湯
附子(炮去皮臍五錢)乾姜(炮五錢)丁香(二錢)藿香(二錢)吳茱萸
(一錢半)炙甘草(三錢)當歸(一錢)草豆䓻(二錢)益智仁(二錢)人
参(一錢半)白术(二錢)陳皮(一錢半)白芍藥(二錢)
内經曰寒滛扵内以辛熱佐以苦甘温附子乾姜大
辛助陽退陽故以為君草豆䓻益智仁丁香藿香
吳茱萸辛熱温中上吐為臣人参當歸白术陳皮白
芍藥炙甘草苦甘温補中益氣和血脉脇力為佐
右件㕮咀每服五錢水二盞煎至一盞去滓温服食
前病人服一兩
治産後餘惡血未下因感風邪與熱血相摶壮熱頭痛
面赤如醉人眼色痙急昏悶不醒身如在虛空見
食即吐食不住腹宜吃此方(出護命方)
麻黃(去根三分)麥門冬(去心)黃芩牡丹皮(去心)羌活大
黃(炮熱)荆芥穗山梔射干(各半兩)官桂(去皮一分)
右為細末不要熬只生杵每服二錢濃薄荷湯調
下大腑祕熱出後不通煎前面藥二錢半取汁調
下牽牛末一錢半半夏末一字和滓吃大腑不熱不
服牽牛半夏末
琥珀地黃丸(出護類鈐方)治産後惡露不行增寒發熱如
瘧晝日明了暮則譫言當作熱入血室
琥珀(别研)延胡索(糯米炒去米)當歸(各一兩)蒲黃(四兩炒香)生地
黃(裂汁留滓)生姜(各二斤研汁留滓生姜汁石器内炒地黃滓以地黃汁炒姜滓各令汁乾)
右為末蜜丸弹子大空心當歸湯下兼服四物湯
只用地黃加北柴胡煎末退再加小柴胡生地黃黃
芩
治産後血不出
用懸鈎根皮濃煮汁服之
普濟方卷三百四十五
