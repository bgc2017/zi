普濟方卷二百七十明周王朱橚撰
符禁門
禁瘟疫法(附論)
夫傷寒者熱病温病時行疫癘所感不同其症相類率
皆風邪毒氣之傷人也湯液醪醴鍼石灸熨皆有正方
若乃從心定氣稱誦神名丹書符印為驅除禳辟之法
使神藏安寧邪氣自去夫豈小補哉
訣法
養生方導引法
常以雞鳴時存心念四海神名三遍辟百邪止鬼令
人不病東海神名阿明南海神名祝融西海神名巨
乘北海神名禺強又云存念心氣赤肝氣青肺氣
白脾氣黃腎氣黑出周其身又兼辟邪鬼欲辟却衆
邪百鬼常存心為災火如斗煌煌光明則百邪不敢
干人可以入瘟疫之中又云封君達常乘青牛魯
女生常乘駮牛孟子綽常乘駮馬尹公度常乘青騾
時久莫知其名字為誰故曰欲得不死當問青牛道
士欲得此色駮牛為上青牛次之駮馬又其次也三
色者順生之氣也道士乘此以行欲路除百物之惡
精疫氣之癘鬼將攝之焉
千金翼禁時氣瘟疫病法(一日十禁防難為人施無限也)
天封無以德地封無以道吾奉天威取地武吾遇石
石爛按結結散左達右貫骨達體追病所在何邪敢
進進者斬死北斗七星飲如血叱叱滅手下急急如
律令
禁時氣法(出禁沐浴身體令淨去瘟疫惡鬼)
九真行道邪氣敢當元氣洞達百鬼消亡伏羲女媧
五疽地主流入四肢主作千病萬病上氣虛寒皆以
風邪鬼所為急按滅絶手下急急如律令
出病家門禁法(從病家去出門時三步御禁閉氣左轉而去然後呪之曰)
一畫成湖再畫成海斬汝黃奴老古頭不得追吾天
師祭酒之後急急如律令便以左手畫背後地而去
勿回顧
禁疫鬼文
吾上知天文下知地理天地夫人教吾禁名能禁疫
氣鬼汝從東來名曰狗入人身中倚於心中神師呪
汝汝自走汝從南來名曰羊入人身中倚於肝腸神師
呪汝汝自亡汝從西來名曰雞入人身中倚於皮神
師呪汝汝自衰汝從北來名曰蛇入人身中傍於百
脈神師呪汝汝自厄科斗七枚在吾目前口是天門
不得枉開若唾東方甲乙木木折若唾南方丙丁火
火滅若唾西方庚辛金金缺若唾北方壬癸水水竭
若唾中央戊己土土裂六甲六乙疫鬼自出六丙六
丁知鬼姓名六戊六己疫鬼自止六庚六辛知鬼東
西六壬六癸疫鬼自死六亥六戌百鬼速出急急如
律令
禁時氣瘟疫法
東方青瘟吾肝中之氣南方赤瘟吾心中之氣西方
白瘟吾肺中之氣北方黑瘟吾腎中之氣中央黃瘟
吾脾中之氣五方瘟在吾身中不得動作即師在實
急急如律令
度惡世禁法(一日十念度惡世也)
東方青帝甲乙君南方赤帝丙丁君西方白帝庚辛
君北方黑帝壬癸君中央黃帝戊己君千乘萬騎護
衞吾身前有萬石桃湯後有萬隊將軍主斬黃奴之
氣鬼於近我者吾祭酒父長甲母哥仲語我使吾萬
厄之中不近我急急如律令
禁時氣却疫法(一日十念萬惡不近人也)
吾是天師祭酒當為天師驅使頭日月北斗七星吾
有乾虛之兵十萬人從吾左右前後吾有太上老君
天地父母在吾身中左手持節右手持幢何鬼不聞
何鬼不走邪不去何不住急急如律令
禁時氣瘟疫法
吾頭帶朱雀足履玄武左伏青龍右伏白虎前有萬
石鑊湯後有虎賁猛士天騶甲卒在吾前後黃奴之
鬼去我萬鬼急急如律令
禁瘟疫法
咄汝奴黃奴老古知吾初學道出外東方千城萬伋
上紫宫虛鋼百鍊之劍利如鋒芒斬殺凶梟截不祥
叱汝黃奴老古先出有禮後出斬你叱叱急急如律
令
唾時頭疼法
南越太公還故鄉壬申之唾自有方神師所唾太上
白一皇天使者督察不祥成若天海唾若雪霜當吾
者死值吾者亡鬼精魍魎自受其殃急急如律令
禁病勅粉大法(禁生亦得)
粉在紙中為神粉舉手以摩體百鬼走出魑魅魍魎
應聲散走出天黃老教我唾粉腹中跳眼五臟安穏
錄保三氣道保精神急急如律令
禁瘟鬼法
天門停長外都使欲久卿縛鬼士非子法住左手持
刀右手持斧斫黃奴瘟病之鬼何不走去前去封侯
後出破頭急急如律令
勅瘟病符法(略同前禁瘟病法)
天門停長捕鬼使收治九醜捉縛鬼子疫癘黃奴何
敢居此值吾者亡當吾者死何不速去奔千里急急
如律令
右已上符並依符下說文用之
勅治寒熱符呪曰咄南越公還故鄉神符所到立有驗
方太白太一督察不祥寒熱之鬼值符消亡急急如
律令
驅辟五方瘟魔呪一道
北帝驅五方瘟魔大神呪曰東方青瘟腐木之精九
夷老炁因春化生神不内養外作邪精木毒之氣入
人身形或寒或熱舉體不寧九醜之鬼知汝姓名北
帝神呪攝錄汝精四明破骸北斗然明神刀一下萬
鬼自刑邪瘟衆病不得妄生西方金精滅汝身形伏
在肝中不得動傾急急南方赤瘟大火之精八蠻
老炁因夏而生神不内養外作邪精火毒之氣入人
身形或寒或熱舉體不寧三醜之鬼知汝姓名北帝
神咒攝錄汝精四明破骸北斗然明神刀一下萬鬼
自刑邪瘟衆疾不得妄生北方水精滅汝身形伏於
心腑不得動傾急急西方白瘟死金之精六戎老
炁因秋而生神不内養外作邪精金毒之氣入人身
形或寒或熱舉頭不寧七醜之鬼知汝姓名北帝神
呪攝錄汝精四明破骸北斗然明神刀一下萬死自
刑邪瘟鬼魅不得妄生南方火精滅汝身形伏於肺
中不得動傾急急北方黑瘟枯地之精五狄老炁
因冬化生神不内養外作邪精水毒之氣入人身形
或寒或熱舉體不寧九醜之鬼知汝姓名北帝神呪
攝錄汝精四明破體北斗然明神刀一下萬鬼自刑
邪瘟鬼魅不得妄生中央土氣滅汝身形伏在腎宫
不得動傾急急中央黃瘟糞土之精四季之炁内
王而生神不内養外作邪精五土之氣入人身形或
寒或熱舉體不寧五醜之鬼知汝姓名北帝神呪攝
錄汝精四明破骸北斗然明神刀一下五鬼自刑邪
瘟魍魎不得妄生東方木精滅汝身形伏在脾中不
得動傾急急五瘟疫毒收付七星東方錄魂一付
天廷西斗收魄知汝姓名急消急去天帝吏兵張羅
布網乘駕火車吞魔食鬼縳汝精祟何神不走何鬼
敢當呪神神自滅呪鬼鬼自亡千千皆截首萬萬悉
斬頭急急如律令
北帝曰下元生人若男若女受持吾呪及醫萬民皆
沐沭浴身心依科行法祭醮七元神衆須清淨香果
佩行符受吾神呪專心不二則七真下降神符潛服
願從心無不成遂若人受持吾法心不精專徒有千
金終無服效
禁瘧法(附論)
夫瘧之為疾有感於天時者有因於人事者有得於鬼
邪者内經曰夏傷於暑秋必痎瘧此感於天時者也許
人則謂痰癖積聚居濕飲冷皆致是疾此因於人事者
也韓愈謂乘秋作寒熱繼之以符詛之說此得於鬼邪
者也三者所感不同其症相類發作無時或一日三兩
發寒熱或間日一發心神恍惚喜怒無恒或差而復作
或减而更增經久不瘥連綿歲月令人羸湯液醪醴鍼石
炙熨皆有正方若乃存心定氣稱誦人名丹書符印為
驅除禳辟之法使神藏安寧邪氣自去固非小補焉
符法
受禁瘧法
候燕初來時以一紙張濃點筆於紙上望燕没乃上
後若瘧病人來向云我患瘧即語我與你治你但去
隂押取一點塞壁孔中即愈
又法
正月元日呼牛馬時火下將筆閉氣多書紙上作鬼
字氣盡力上瘧病欲發時押取一鬼字與吞之即差
治瘧符凡用三符
瘧小兒父字石杖母字石鎚某甲著患人姓名患瘧
人竊讀之曰一切天地山水城隍日月五星皆敬竈
君今有一瘧鬼小兒罵竈君作黑面奴若當不信看
文書急急如律令
右件符必須真書前後各留白紙一行擬去竈君額
上瓦石壓之不得壓字上勿令人近符或專人遣看
符亦勿令壓𫝊符上若明日日出後發須令人夜掃
竈君前及額上淨至發日且令患人整衣冠立竈前
自讀符或使人讀必須分明讀勿錯一字每一遍畢
患人跪一拜一手振衣云病人姓某甲如此三遍了
以瓦壓石兩角字向上著竈上王良符張季伯書之
急急如律令
右符依書長卷兩手握之念佛端坐
呪瘧鬼法
登高山望海水水中有一龍三頭九尾不食諸物惟
食瘧鬼朝食三千暮食八百食之不足差使來索符
藥入五臟瘧鬼須屏跡不伏去者縳送與河伯急急
如律令
一云登高山望海水天公下捕瘧鬼咄汝不疾去吾
家有貴客子名破頭如東山軀如山澤不食五穀但
食百鬼朝食三千暮食八百一鬼未足催促來索急
急如律令
禁瘧連年不瘥法
於淨處平地以手小指畫地作鬼字口中隂道病人
生時年月日姓名以磚覆之勿令知之令三七日不
開永差如三七日後開其病還復發若治必須知法
時逆前預治勿使患人知之丈夫左手畫之女子右
手畫之隂為之勿使人知大騐
禁瘧法
日正中時正南立取西北桃枝結項兩手脚灰達三
匝中心立刀曰頭上戴九天兩手把九宫弓兩脚履
九江腹安四神皆出自然吾生食天育養四神上得
精禁能轉人身蜈蚣蟒蛇上殺汝身并鬼子孫急急
如律令
禁瘧法
先取一平磚令病人在無人處不得見人大從月建
向月破以磚磨地令平以手按磚四角使不動還以
手發磚立在前可磚下書北斗傍置三台外盡孤虛
直取旬孤虚其北斗中畫作小鬼患人姓名年幾置
下在斗柄中呪曰小鬼字某甲年若干你從台八斗
瘧鬼斷後若患人時頭上先下若非患人時頭上先
下若無逆順平下磚訖若患人日一發以手二七下
打磚若隔發三七下打磚三日一發以上四七下打
磚訖取磚傍土擁磚後左手取一把土散磚上而去
慎勿反顧大驗又以故筆畫六方尺中畫作北斗形
皆以北斗相應其魁衡必令開門以身左行向斗魁
閉氣並足俱前而立呪小鬼曰吾令出天門入地戸
不得從我去住遂出建上之門急去不得反顧却差
三七日不發與人治患還得此患必用此治欲令患
人還發二七日内祛之發還取患人發以足蹴磚呪
曰小鬼爾徒斗入台瘧疾還迴即發
勅禁瘧法
書桃枝一尺欲發即用噀病人面誦呪文二七遍擊
著頭上呪曰天姓張地姓皇星月字長日字紫光南
山有地地中有蟲赤頭黃尾不食五穀只食瘧鬼朝
食三千暮食八百少一不足下符請索語你速去即
得無殃汝若不去縳送魁罡急急如律令
禁瘧法
閉氣當心書此兩字(書上立瘥甚驗)干□
療瘧法
未發前抱大雄雞一隻著懷中時時警動令雞懷中
作大聲無不效
書瘧法
平昔日未出時閉氣書之先書額上作戴九天次書
兩手心作把九江又書背上從右脾骨下向左分作
兩行書之一如後法南山有一木木下不流水水中
有一點三頭九尾不食五穀唯噉瘧鬼急急如律令
又書兩脚心下作履九江
又法
令所患人未發前正南北眠頭下心五星并額及舌
上七處閉氣鬼書字則瘥隨意任東西
又法
總書八行其下七行通而為八山題予山題予山題
予山題予山題予準前計更有七行通前為八行此
符厭瘧鬼一去千里外急急如律令某年某月某州
某縣某鄉某里姓名牒姓名則所患人也右以手把
手勿開男左女右待過時久然後任開其符仍以燒
却
呪瘧法
候病者發日日未出自熱一石於水濱一氣呪云眢
眢團團行路非難捉取瘧鬼送與河官急急如律令
即投石沈於水中勿反顧而去
又書治瘧法
額上書兩金字重胸前書兩火字並背上書兩水字
並兩手書木字單兩足下各書土字臍下作四口字
重右含水閉氣用硃書未發前書之有驗
禁瘧病久不瘥
右用淨筆硯水墨焚香度筆書南無勇力戰鬭佛心
急急如律令奉勅攝十五字於油餅麵餅上令信
者病人喫或用淨紙一張書十五字上用左搓麻繩
結七個紇□結紙帶男左女右臂上病愈神佛前香
火焚之無棄於地
治瘧法
破一大豆去皮書一片日字書一片月字左手持
日右手持月吞之立愈向日服之勿令人知也
獨勝丸治瘧疾
以桃仁一枚和皮尖雙仁者劈作兩片内書奉勅斬
鬼一片内書奉勅殺鬼字却合作一枚以線結定五
更新汲水吞下
治瘧病方
日始出時東向日再拜畢正長跪向日乂手當閉氣
以書墨注其管馬兩耳各七注又丹書舌上言子日
死畢復再拜還去勿顧安卧勿食過發時斷即瘥
禁尸注法(附論)
夫太素真人保命論曰胃中有三尺九蟲變為諸蟲約
百千數分居胃中或大小腸間若能清淨恬澹胎根内
守則尸蟲自滅撓動貪競神氣外馳則尸蟲自熾滅則
可登耆壽熾則自致夭傷是知尸注之病皆本人之尸
蟲及邪氣感通流注而致也故靈寶方論合尸注為一
疾方藥治法藥固備載然血氣者人之神本正而不邪
苟邪氣附著為病湯劑有不能獨效者則符呪妙術亦
安可廢觀養生方謂諸濕食不見影食之使人或卒注
豈非有所疑而邪氣之故然耶舉此則諸尸疾狀與夫
九十注之候可一理而得
法
去三尸惡夢呪
九天上帝四門八虛七政二元三素九精大桃康上
請三清告帝君攝命命寧速召七魄收拾神庭若有
不祥七星神兵但呼真虛流燭鍊形斬伐邪精二神
和柔血尸流靈神歸絳宅觸向利清使我神仙長保
百齡急急如律令(朝夕長念能去三尸)
消三尸鍊七魄法(并呪)
太虛真人口訣曰以春乙夘日夏丙午日秋庚申日
冬壬子日冥臥時擣取朱砂須鮮明者雄黃水磨者
硫黃三物以綿裹之如棗大臨臥時以塞兩耳中此
消三尸鍊七魄之秘法也勿使人知之明日日中以
東流水沐浴畢易新衣於淨室中安床枕平臥向上
閉氣握固良久而微呪曰天道有常改故易新上
帝吉日沐浴為真三炁消尸朱黃安魂寶鍊七魄與
我相新此道是消鍊尸穢之上法改真易形之要訣
但四時各取一日為之
拘三魄法(并呪)
每月三日十三二十三日夜臥伸足叩齒三呼三魄
名曰虛爽曰胎光曰迷精住去枕伸兩足交手心上
閉氣三息叩齒三存心中赤如雞子從内鍊三魄胎
光安寧神保玉身内外動徹覺身中小熱呪曰太
微立宫中皇始清内鍊三魄胎光安寧神保玉室與
我俱生不得妄動鑒者太虛若欲飛行唯宿上清若
有飢渴得飲過水玉精
制七魄法
每月一日十五日晦日夜伸足以掌心掩兩耳令手
指接於項後閉氣七息叩齒七通心存鼻端白氣如
小豆須臾漸大灌身上下九重氣變或上咽内青龍
在目中白處鼻孔中皆向朱雀在心向外口玄武在
兩足下兩玉女在兩耳中著綿衣手抱火但在想心
魄不去矣
禁注法
吾從天南來至北食監三斛飲千萬水經江量海手
捉岳口含百毒心懷蚰蜒唾地陷穿唾石碎裂唾火
滅烟唾鬼即死唾水竭淵東方之注自名醫入人體
中注心根神師呪注注滅門南方之注自名青入人
體中注百脈神師呪注注即易西方之注自名摇入
人體中注脊腰神師呪注注即消北方之注自名雌
入人體中注心脾神師呪注注即移中央之注自名
雉入人體中注十指神師呪注注即死五方之注盡
已出惟我五臟永安強急急如律令
禁注出血法
三遍七遍急噀之東方之注自名羊入人體中注腸
神師呪注注即亡南方之注自名狗入人體中注心
口神師呪注注即走西方之注自名雞入人體中注
心臍神師呪注注即迷北方之注自名魚入人體中
注六腑神師呪注注即無中央之注自名雉入人體
中注心裏神師呪注注自死謹告病人身中諸注殃
若在心中及胃腸大或四肢并中央謹告四方諸關
節急送血殃三焦關元下部膀胱若有若無不出者
亡速去百年毒神符欲居汝處急急如律令
又法
注父張注母楊注兄清注弟強注姊姬注妹姜知姓
名得汝宫商何不遠去注何所望前去封侯後出破
頭前出與嘗後出與杖汝今不去住何所望急急如
律令
又禁注法
東方青帝食青色之注南方赤帝食赤色之注西方
白帝食白色之注北方黑帝食黑色之注中央黃帝
食黃色之注五帝之神食十二注北斗七星食一百
二十注或食土公注或食土母注或食土子注或食
土婦注或食土孫注或食土孫婦注或食生人注或
食死人注或食飛遁注大注小注滅急急如律令
又禁注法(二七遍)
東方青注南方赤注西方白注北方黑注中央黃注
五方五注何不速去雷公霹靂欲居汝處吾唾山山
折唾石石裂唾火火滅唾水水竭吾唾五毒隨口消
滅急急如律令
呪注文
咄吾是泰山之子今為泰山所使口如天門不敢枉
張唾如毒藥氣如秋霜當吾頭者俱死亡五注之鬼
速出速去不得留藏急急如律令此呪當晨朝日初
出時遣病人淨洗手面向東方至心禮泰山訖更以
水洗手至心合掌正西立師當在東正病人面向西
立以此呪之七遍便愈若不愈者明晨更如是呪之
不過三朝無不愈者
禁唾飛尸入腹急切痛法
請天上飛龍窮奇白虎眼如明星腹如建鼓齊切叩
齒主食惡鬼入食飛尸出食殃魅人生於天吞氣受
道身形之中非汝所處形中五部各有所生肝為青
龍肺為白虎心為朱雀腎為玄武脾為中府立御四
方上有真人赤成童子下有咸池青腰玉女各守部
界不得留住方名道人教來汝治頭則法天身法北
斗手為魁罡口為金斧主援六甲直神縳汝何鬼不
走何尸不走急急如律令
按摩卒中注忤魍魎法
配隂脈十二陽脈十五二十七脈隨手上下脈一通
知汝有若男祥女客死不葬骸骨消散流離道傍驚
恐馳走責人酒漿南山有一人窮奇不食五穀但食
鬼皮朝食鬼父暮食鬼母食正欲壯復索鬼子急急
如律令
治𫝊尸符一十二道前五符各有用法在下後七符并朱
書淨白紙上丸之與病人吞之但以井花水下兼於太
乙所在日月出時當門燒之
禁瘡腫法(附論)
夫内經曰榮氣不從送於肉裏乃生癰腫又曰諸痛癢
瘡皆屬於心蓋隂陽氣血榮衞内外一有不和而邪毒
寒熱乘之則癰腫瘡痕所以作也必曰皆屬於心以言
心寂則痛微心躁則痛甚作止情態率本於心古之治
此澡雪齋戒移精變氣為唾膿呪癰之術蓋以正心為
本能正直心則邪毒可弭周官瘍醫於藥劀殺之齊必
先以祝者如此昔薛伯宗去公孫泰疾移癰柳上以能
用之道也
法
受禁腫法
古冢北桑木隂内有艾者五月五日平旦日未出時
從冢北向南步取五十四步至艾作禹步北斗七星
訖還閉氣將取艾葉拭手使汁入手中七日勿洗手
持齋過七日以外即成禁五十四步之中摽記使分
明一步七尺登取艾時面向西方呪曰願我此手一
切癰腫一切諸毒乃至一切諸病手著即瘥作法訖
而還勿反顧受持以五月四日作齋摽記步數亦四
日使記先從艾東置魁因北向為尾向北十四步作
摽記五日且從北向南步之作法了齋至十一日止
桑木在冢北從地三尺於冢上生者佳亦於四日在
冢東宿五日旦即作法住禹步法閉氣握固若治病
時作想此手作熱鐵乂想前人病如雪著病即散又
治病時常在病人生氣上若病人頭面上有浮腫不
得頓治使盡即傷人必當留少許明日更治神驗不
傳
受禁腫都禁法
正月元日東方動時以淨蓆一領於寂靜無人之處
以井花水沐浴漱口三遍手持香炷禮五方五帝君
呪願曰弟子某甲今日受天神呪願救一切衆生苦
四方各禮三拜訖想取東方青氣入口滿七咽南方
赤氣西方白氣北方黑氣中央黃氣等各七咽訖向
東南方閉氣誦呪各七遍七日持齋戒呪曰一天之
所圓地之所方受天神符可以長生二十八日其定
五色變化與符合并急急如律令次呪曰無根肉本
生無留停大腫如山小腫如粟登高山臨海水旦起
生向暮死急急如律令須紫檀柄刀子以刀柄按腫
上直腫疾痛用前禁又若不疼痛用此禁禁之然此
三禁皆是禁腫文凡是惡腫皆用此二文其大腫日
别五四禁度五日瘥小者當日瘥
大腫禁法
呪曰朝日良為物所傷上告天公下告地皇地皇夫
人教我禁瘡仙人持水玉女持漿一唾止毒二唾止
瘡三唾以後平復如常天雷馬鳴瘡亦不驚天雷北
動瘡亦不恐皮相連肉相當不疼不痛不動不膿急
急如律令用法以刀子一把先吸一口水捻鹽著口
中和水噀腫上若小兒驚恐當噀地上二三過駃唾
病上以口附病上痛禁每一遍三唾每七遍一遍鹽
水漱口三七遍成一禁也若不瘥多加遍數取瘥為
限若百遍不瘥者此病大重不可救也慎勿與
禁時氣病法(并禁金瘡蟲傷)
頭痛以刀柄隠痛處唾禁如前如有患疼痛處皆用
刀背隠而禁之若金瘡從高墮下六畜狼虎毒蛇所
傷手足攣躄凡百一切痛若不如意者並用此法禁
呪之悉得除愈不可具述男女並得受持
禁瘡腫法
呪曰先奄腫上閉右目營之三匝然後唾之三乘車
四獄吏載癰神氣棄都市登高山臨海水履河伯捕
癰鬼大腫如斗小腫如粟吾唾一唾百腫屏迹唾如
二七某毒二出急急如律令
禁唾癰法
禁唾一遍一疫刀割(一二三四五六七)背隂向陽吾晨朝行
女媧相逢教我唾癰從甲至乙癰疽速出從乙至丁
癰疽不從生丁至癸癰疽不從生丁至癸癰疽皆死
青癰赤癰白癰黑癰血疽肉疽兄弟八人吾皆知汝
姓名徒忍割汝汝須急急如律令
禁癰腫法
正面向東以手把按其邊三匝以墨點頭車重圍訖
然後急唾之即愈日出東方乍赤乍黃牽牛織女
教我唾方若是癰疽鉀碎若是痤應鉀碎若是癤應
鉀滅若是腫應鉀隴不疼痛不速去速去急急如律
令
又法
取東壁土三丸向井東置一丸三呪曰赫赫洞洞日
出東方上有崑崙之山下有清冷之泉某甲患某處上
有發癰土入井中天公當爛石癰當散北斗七星光
織女教我方唾汝急出不得留藏急急如律令又嘘
三七遍置土井中三丸三禁三噓之地
禁五毒法(禁蛇亦得)
吸東方青毒西方白毒南方赤毒北方黑毒中央黃
毒天毒地毒水火毒霧毒塵毒死生毒百毒之精知
汝姓名天毒上昇地毒下藏百毒止息五毒滅亡惡
須出毒腦破毒復出毒腸止不止不已拘汝牙折汝
齒吸叱叱急急如律令
禁腫法(三十遍)
骨肉皮膚血氣空虛遠入江海急去無留大腫如山
小腫如粟一腫千腫滅(亦作死)急急如律令
禁腫法
七重右迴一氣朱書皆以右手封之指七過周於五
指右手持禁如法呪曰封山山没封石石爛封湖湖
決封火火滅上白東王父西王母教我神方白刃封
汝大腫如山小腫如米封腫萬腫死急急如律令先
以手按之久令痛次以金刀按之四邊令散以氣七
呵令熱然後急氣七吹令冷隂陽氣定然後却唾之
禁天下腫法(别室中以木履相背令以繩繫定上安一屑一禁一打屑令没以三七遍)
東方青帝攝青精之毒南方赤帝攝赤精之毒西方
白帝攝白精之毒北方黑帝攝黑精之毒中央黃帝
攝黃精之毒五方毒氣并及五精内吾腸中天下最
尊者莫大於五帝天下尊神者莫及於五精天下大
惡者莫過於五毒吾含五帝五精五毒與禁共居其
聲如雷禁如風霜經口即死逢禁即滅吾禁東方木
木折南方火火滅西方金金缺北方水水竭中央土
土裂吾上禁飛鳥落下禁井泉枯竭吾禁一腫百腫
滅吾禁禁盤告開深澗熱天架摧地柱拆曉停光夜
星滅冬變雨夏積雪冷腫熱腫速消滅急急如律令
禁水呪法
禁水呪曰天陽在上人陽在中隂陽在地水從下流
唾腫消化急急如律令
太白仙人禁腫法
先向五方三嘘三吹以刀約之以手握之訖然後三
噀之禁曰日出東方雷起西方南蝦蟆白兔食月中
心營月衞日無所不通大腫如山小腫如珠吾唾一
腫百腫自除急急如律令
又法
一二三四五六七百腫皆疾出急急如律令又法日
出東方如垂鼓似白虎吾能唾腫散唾毒爛急急如
律令又法東方青帝禁駕青毒南方赤帝禁駕赤毒
西方白帝禁駕白毒北方黑帝禁駕黑毒中央黃帝
禁駕黃毒吾有若口唾十瘥十唾九瘥急急如律令
禁一切腫法
呪曰吾口如天雷唾山崩唾木拆唾金缺唾水竭唾
火滅唾鬼殺唾腫消唾風滅池中大魚化為鼈雷起
西南不聞其音大腫如山小腫如氣浮游如末吾唾
一腫百腫皆死急急如律令
禁一切腫法
呪曰生在水間石鹽一撮清水一斗故來治腫南山
石羊其角如芒左觝右觝觸風前脚踏疽後脚躋癰
東海大鳥飛來食風左翼掠腫右翼引風不疼不痛
不壞不膿急急如律令
禁癰腫法
先叩牙齒三七遍急噀左營目即吹呪曰雷起池中
一聽其音月生東盛蟾蜍玉兔食月中心榮衞不通
結成癰大腫如山小腫如粟唾呪一腫百腫散死急
急如律令
又法
日出東方赫赫煌煌威威容容天門亭長來捕癰腫
石多石海多龍天門亭長來捕魔得便斬殺莫問羅
一唾當心再唾都愈急急如律令
禁疔瘡法
一云初得之時逆以禁即除愈當三七遍唾之訖
呪曰日出東方乍赤乍黃天上織女教我唾方疔公
疔母願出南方疔公死疔母亡北斗真氣能治疔瘡
吾口如天門不可枉張唾山摧唾石裂唾金缺唾火
滅唾水竭急急如律令
禁疔瘡法
用水一碗置棗木南令摶木以子一枚安碗上刀向
木三指漫撮臨著刀刃上長跪呪曰上啓伏奴將軍
伏奴將軍能治疔瘡今是某年月日姓字某甲若干
患某處生疔瘡或是浮漚疔或是麻子疔或是雄疔
或是雌疔或是羊角疔或是蛇眼疔或是爛疔或是
三十六疔或是驅失疔或是冰洗瘡或是刀鐮瘡三
頭著體於人不量清淨七寸棗木下之水伏藏急急
如律令
禁疔瘡法
先閉氣三遍叩齒三十六通閉氣禁之三七遍即瘥
東海大神三女郎瘡疔有神方以藥塗此瘡必使疔
公死疔母亡疔男疔女自受殃星滅即愈大吉良過
時去投迸此方急急如律令一云東海大神三女郎
萬細米簸去糠三稱行捶炙疔瘡云云
禁風腫法(三七遍)
呪曰風毒腫聚骨肉皮膚血氣空虛故難留住遠入
江湖大腫如山小腫如錙銖速去呪唾一遍萬腫俱
除急急如律令
療風腫及卒風腫並一切腫禁法
須用研米槌一枚遍呪一遍著槌抑按二十遍成禁
呪曰無根肉本生無留停大腫如山小腫如粟登高
山望海水晨朝起生向暮即死急急如律令
唾風腫法
呪曰日出東方翼翼皇皇五行九列唾有神方東方
青氣唾青腫南方赤氣唾赤腫西方白氣唾白腫北
方黑氣唾黑腫中央黃氣唾黃腫腫母腫公腫毒腫
風吾盡殺之汝身謀路毒齊毒過毒火毒赤毒水毒
青毒白毒黑毒黃毒唾毒頭毒頭爛唾毒尾毒連二
七唾每一吸一方之氣一嚥一唾一噀
禁風腫法
呪曰吾從壇來持將熱鹽一把冷水一盂吾有五毒
并唾自居真珠唾殺飛鳥唾湖竭唾木枯向東唾唾
海竭向南唾唾火滅向西唾唾金缺向北唾唾峯拆
向上唾唾雲散向下唾唾地裂汝從何來到此中國
北斗七星知汝姓名北斗七星知汝名字速去莫留
日出東方乍赤乍黃仙人玉女教我唾腫之方銅掌
鐵指摩汝腫死急急如律令
唾風腫法
呪曰日出東方鬱鬱陽陽上白天公下白地王玄女
教我腫神方何以急走還度南方吾居在梁山近惡
虜雖不由作盡食風何不忘還速度南土吾禁大腫
委吾禁小腫衰急急如律令
禁腫法
凡春初雷始發聲時以兩手指雷聲止後七日勿洗
手此後有一切腫及蝎螫惡注腫瘡隨手摩之即消
書腫方
天乙(甲乙不生)未(乙不成壬癸死)以上丹書閉氣書腫上立差
金瘡禁法
呪曰吾被百煎療無一瘡一人挽弓萬人驚張一箭
破於千陣此禁亦是難當急急如律令
又法
正月一日日未出時取四壁下土和酒井花水向東
三拜云受神禁願大神如是四方各禮訖口含酒水
西方悉唾至日中還復如此七日之中鮮潔齋戒不
得惡言出口
禁金瘡即定法
先閉氣噓三遍呵七遍唾之曰日出東方惠惠皇皇
上告天公下告地皇地皇夫人教我禁瘡五行步不
良與刀相逢斷皮續皮斷肉續肉斷筋續筋斷骨續
骨皮皮相著肉肉相當筋筋相連骨骨相承今會百
藥不如神師一唾止痛再唾愈瘡北斗七星教我禁
瘡南斗六星使瘡不疼不痛不風不膿北斗三台轉
星正來急急如律令
唾瘡法
日出東方肓肓陽陽上白天公下白地王有女教我
唾瘡皮皮相養肉肉相當今瘡不疼不痛不風不膿
連筋續骨肌生肉實急急如律令用旺氣唾瘡良便
有神驗吉
禁血不止法(三七遍)
日出東方乍赤乍黃南斗主瘡北斗主血一唾斷血
再唾愈瘡青衣恕吐却血千里急急如律令
禁血斷血法
某甲不良某甲不慎為刀箭木石所傷上告天公下
告地皇地皇夫人教我禁瘡一唾止血再唾合瘡兩
皮相連兩骨相當新瘡莫痛故痛莫膿急急如律令
治食瘡血不止呪術
唾呪曰某今日不良為某所傷上告天皇下告地王
清血莫流濁血莫傷良藥畏之不如神師若唾二七
遍重誦呪云
禁金瘡法
吾是天師之子為師之所使執天有綱執地有紀一
百二十禁呪吾以受之吾禁此瘡金血須止吾與天
地同體金瘡合急急如律令
唾百種瘡法
神師所唾口為雷門唾為霹靂雷公主隂霹靂主陽
殃賊結氣唾下消亡急急如律令
禁唾惡瘡毒法
先閉氣三通神師受告大道最良呪曰百藥之長不
如吾之膏唾吾仰天唾殺飛鳥唾南山之木木為之
折唾北山之石石為之裂唾北方之水水為之竭唾
百蟲之毒毒自消滅唾百瘡之毒生肌斷血連筋續
骨肌生肉實扁鵲盧醫教我禁方三唾何瘡不愈何
毒不去天音神師今在汝處急急如律令
禁水洗瘡法
先左營目三周開目視瘡中閉氣一息欲止然後禁
之無強無弱為某所傷清血無流濁血無往一青一
黃一柔一剛皮皮相值脈脈相當南方止血北方止
瘡東流海水寒熱如湯朝令淹路暮令復故醫王扁
鵲藥術有神還喪車起死人不膿不痛知道為真知
水為神急急如律令
禁漆看人法(三七遍)
一云火故漆器當看漆急唾之赤非非漆賢丈夫看
車移丙丁使者收攝之不得看人體不得看人皮急
急如律令一云妄移移漆賢丈夫看車盤以盂何由
得看人皮膚保辜保辜收攝漆賢丈夫急急如律令
其呪皆驗
又法
漆翼丹盈漆丹盈為兄漆為弟汝不漆杯以盂乃膚
人肌刀來割汝斧來伐汝汝不疾去鹽醃苦醋唾殺
汝急急如律令
禁火燭瘡法
浮陽浮陽火燒東壁窮爛上付河伯還付壬癸火精
毒滅入地千里急急如律令
禁刀斧破傷金瘡止血疼痛法
呪曰山崩石裂河枯海竭太上老君律令奉勅攝念
法一遍令病人咳一聲望太陽取氣一口吹破傷瘡
處如此三遍效
禁百病法(附論)
夫百病諸邪皆非正氣上古有祝由專以移精變風氣
為事蓋守正法邪之道也
法
天元八極洞陽太乙呪曰
八極元精洞陽紫庭東西南北混合紫清急急如太
上玄女明君勅令律(太玄君曰先誦此呪三遍乃調氣吸影書符)
禁諸痛法(附論)
夫諸痛癢瘡皆屬乎心是以後之微甚必本乎心之躁
靜若心安則神定神定則邪不得干故痛而塞者為可
通也
法
禁目痛法
日出東方赤紫如陽兒子目痛父母心傷吾口一唾
眼見四方百藥千治不如吾湯若唾唾汝汝眼毒消
亡急急如律令
又法
神師所唾唾目有方日出東方右隂左陽瞳子生肉
瞻視无光无能誅罰不避鑊湯唾目二遍還復故常
大吉神師四嶽靈方急急如律令
禁喉痺法
□喉痺父喉母喉痺婦喉痺孫天生汝時緣上百草
路誰使汝有人喉裏拘汝牙折汝齒破汝頭破汝脇
神不得動不得留停北斗知汝名吸吸急急如律令
又禁法
吸日出陽陽吸為喉痺腫毒所傷莫痛莫癰吸吸愈
愈急急如律令
禁牙齒法
用桃木板長一尺二寸正面南向閉氣書曰某州某
縣鄉男女某甲年若干患口中左右若干齒痛讀三
訖理三路頭石子蓋之勿反顧南山有一蟲名赤松
子不食五穀但食口中齒埋口汝三路頭寒汝用石
子埋汝著樹東千年萬載不得起急急如律令
又禁牙齒痛法
用一板杖長三握復取兩指元艾三姓炙杖頭柱牙
上呪曰登高山望海水中有一蟲黃頭赤尾不食五
穀專食牙齒吾欲治之握南指神炙三壯蟲死急急
如律令
靈寶方禁心痛四符隨藥燒服
禁嬰孩蟲蝕齒疼痛
閉氣細書曰南方赤頭蟲飛來入某姓名裂齒裏今
得蝎蟲孔安置耐居上急急如律令小殘紙内著
屋柱北邊蝎蟲孔中取水一杯禹步女禁法還誦上
文以水沃孔以淨黃土泥之勿令洩氣永愈
禁嬰孩牙根腫痛
以人靜後向北斗七星三台尚書某甲患斷若是風
斷閉戸若是蟲斷盡收取急急如律令再拜作三夜
禁諸鯁法(附論)
夫傳曰人死為鬼物死為物人之食難已烹飪其氣性
之餘蓋未泯也骨鯁之病可呪其所制而勝之凡以其
性猶有所謂也若竹木之鯁猶取故鋸而治之取其制
伏之義況蟲魚鳥獸之有性乎然禮典養祝鯁之法蓋
以嗜艾之人氣裏不能勝物易以致鯁因祝以助之所
以盡人受之道也
法
禁鯁法
南山大虎北狐山狸江中大獺海中鸕鷀某甲得鯁
共來吞除急急如律令
又法
四海蕩蕩滑如石上五虎四獺三鸕鷀共來食鯁速
消除横者即入順者即出急急如律令
普濟方卷二百七十
