普濟方卷二百七十六明周王朱橚撰
諸瘡腫門
許真君七十二證
土虺瘡證第一夫土虺瘡證者初生蕎麥皮相似腫硬
無頭腦熱着骨只發憎寒俗名疔瘡此名土虺之證也
宜服奪命返魂散
紫燕瘡證第二夫紫燕瘡者初生如黃豆相似無頭癤
只發憎寒腫硬逐旋如添近心熱燥喫食無味喉中不
利霍亂憎寒無時是紫燕瘡證也治法如前
紅絲瘡第三夫紅絲瘡者初生如牛眼睛相似猫兒如
絲走徹不止及發憎寒身體沈重霍亂吐逆先服奪命
丹追魂散半錢後用針當紅絲頭針破出血宜服四聖
散以麝香散敷之
魚臍瘡第四夫魚臍瘡者初生如覆盆相似肉有紅筋
頭破只出赤水涓涓不住不疼不痛此是魚臍瘡之證
也
紫燕發背瘡第五夫紫燕發背瘡者初生似大頭癤狀
如白米大多發黑紫色破如蜂窠相似及發寒熱身體
倦悶宜服前藥治之
紫燕發髮瘡第六此瘡生面上侵鬚髮際
紫燕發鬚瘡第七此瘡多生口邊鬚裏
紫燕腦疽瘡第八此瘡多生頂上宜急救
魚臍發背瘡第九此瘡多生背上硬腫内有紅絲
魚臍發髮瘡第十此瘡多生在髮邊是魚睛瘡破之黃
水出
魚臍腦疽瘡第十一夫此瘡者多生於頂上宜急救之
已上六證並前項紫燕發憎寒困悶身體昏亂吐喫無
味宜服奪命丹追魂散急救之若遲透入臟腑難治誤
人性命
精疽瘡第十二夫此瘡者多生於男子婦人小便之處
只發腫硬俗名下疳瘡遲治爛人皮肉宜用佛手散貼
之
頂疳瘡第十三夫此瘡者多生人髮鬚用沒藥散貼之
背疳瘡第十四夫此瘡者多生人手足背上破時多出
白膿水不止不赤不腫經年不可宜用如聖水沈膏貼
之
腦疳瘡第十五夫此瘡者多生於胸脇左右不疼不痛
破之白膿水出宜用水沈膏貼之
腿疳瘡第十六夫此瘡多生腿上治法同前
乳疳瘡第十七夫此瘡者多生於男子婦人左右乳上
下依前用藥以上六證苗硬成眼子黑色不可治如白
色者用丸藥絍之用水沉膏貼之
骨疳瘡第十八夫此瘡者初生如指面大頂上有赤靨
破後膿水不止宜服乳香散止痛丸子藥絍之沒藥散
貼之
紫骨疳瘡第十九夫此瘡者初生苗破頭上瘡子汚徹
向外出紫色膿水從裏翻向外是證也宜服萬靈針頭
丸裏托之用沒藥散貼之
白骨疳瘡第二十夫此瘡者多生形如紫骨疳相似肉
之破也不同有如猪肺出赤水從裏翻向外疼痛不止
治之依前用藥
紫金丹瘡第二十一夫此瘡者初生無頭腦不異色只
發增寒疼痛不止是紫金之證宜用萬靈針頭丸用乳
香散貼之
咽喉單乳蛾第二十二
咽喉雙乳蛾第二十三
咽喉&KR0659;瘡第二十四
水&KR0659;瘡第二十五
子母瘡第二十六
乳&KR0659;瘡第二十七以上六證咽喉内瘡也用針鈎搭開
以奪命散吹入咽喉中後服白龍丸治之凡内外&KR0659;子
瘡只可用藥裏托外貼小便内取之
乳疳瘡第二十八夫乳疳瘡者初生如苗乳下若指許
腫硬汁成膿或乳頭上下膿水出不止宜服針頭上用
水沉膏貼之三五次
上觀紫燕瘡第二十九
下觀紫燕瘡第三十論曰心牌骨上下一寸二分為紫
燕瘡三日已後毒氣入臟腑遍行四肢此是死證服奪
命丹追魂散救之遲治則死也勿輕之
上觀魚臍瘡第三十一
下觀魚臍瘡第三十二論曰若心牌骨上下一寸三分
外屬魚臍之證三二日以前未破時服奪命丹救之必
愈若破死證不可治
紅絲膿沽瘡第三十三
螻蛄瘡第三十四其瘡初生時苗破只流赤水或白膿
水不止膿到處破肉皆是螻蛄之證也用萬靈針頭丸
相膿水盡絍上丸子藥上用麝香散貼之
走馬牙疳瘡第三十五
口疳瘡第三十六其瘡多生於人口上下無齦遲治即
蝕透唇口上不可用惡瘡藥以三亭散貼之
疔瘡第三十七其瘡俗言土虺瘡初生黑燋頭只發增
寒滿身拘急霍亂吐逆宜服奪命丹返魂散救之
痔漏瘡第三十八
腸風瘡第三十九其瘡多生於男子婦人大腸頭在裏
為腸風有㾦㿔為痔若破膿出為漏此瘡因飲食太過
坐卧於濕地上冷氣入内為患
筯瘤瘡第四十其瘡多生於胸背上着骨腫硬不消疼
痛不止宜服乳香散托之水沉膏貼之撮毒散掃之
火焰用丹瘡第四十一其瘡多生於男子婦人手足赤
腫熱痛走徹不止宜用撮毒散掃之
鴉啗瘡第四十二其瘡多生於人曲文中苗硬如鴉嘴
相似白色者可治黑色者不可治乃鴉啗之證用丸藥
絍上後服萬靈針頭丸裏托即愈
咽喉魚臍瘡第四十三
咽喉紫燕瘡第四十四其瘡多生於男子婦人咽喉不
可用瘡藥針刺破用吹喉散吹入喉中涎出為效後用
白龍丸治之必愈
魚臍瘡第四十五
紫燕瘡第四十六
疔瘡第四十七其三般瘡多生於男子婦人左右脇下
此瘡如生三二日以前苗不破者可治急服奪命丹
魚臍瘡第四十八
紫燕瘡第四十九
疔瘡第五十其三般瘡多生於右脇下初生三二日苗
不破可治依前法用藥
肉瘤瘡第五十一其瘡初生苗似腫癤破後肉色不同
無黑色疼痛不止口出赤水有似筋強肉翻向外是肉
瘤之證宜服乳香散定痛丸藥絍在瘡口後服萬靈針
頭丸托裏甚效
血瘤瘡第五十二其瘡初生腫硬如椀苗破紫黑色血
出疼痛不止是其證也有此證者急用丸子藥絍之服
乳香沒藥散定痛不止再以奪命丹救之
紫靨瘡第五十三其瘡初生似疱瘻苗紫色腫硬不消
破時徹叱血外不疼痛昏沈合眼不開喫食無味如痴
如醉是證也宜服奪命丹次服追魂散更絍丸藥於瘡
口内三日外服萬靈針頭丸托裏令不若醉人纔可通
也
氣瘤瘡第五十四其瘡初生並無疼痛不異色苗未破
可服萬靈針頭丸内托外用撮毒散掃之如破更用丸
子藥絍在瘡口内其瘡自迴
膽次瘡第五十五其瘡初生形惡疼痛不止其苗破似
鴉啗瘡成坑子常出紫黑膿水是此證也宜服□香散
次絍丸子藥後服萬靈針頭丸托裏用麝香散貼之
發增瘡第五十六其瘡多生婦人乳上常言次乳覺初
發增寒次發紅硬乃應本證未破用撮毒散掃之後用
萬靈針頭丸内消治用沒藥膏貼之
骨刺瘡第五十七其瘡初生着骨熱痛赤腫不消是其
證也宜服乳香散定痛如人少年氣實者可服妙應犀
角丸下瀉三兩行後用撮毒散掃之次服萬靈針頭丸
裏托之
鶻刺瘡第五十八其瘡多生於人脚板底常言石隠瘡
也宜服乳香散次服萬靈針頭丸如破用沒藥膏貼之
𣲖&KR0659;瘡第五十九其瘡多生於男子婦人及小兒頂上
只一箇不可用惡瘡藥先於小腸内取過次用沒藥膏
貼之
脚踝瘡第六十其瘡多生於男子婦人脚踝上破後宜
服萬靈針頭丸裏托之乳香散貼之
乳風瘡第六十一其瘡初生於人臂上左右兩股間痒
痛不止宜用桃花散貼之不可次用動臟腑藥行三五
次用一捻散貼之
疳瘡第六十二其瘡多生於人耳内疼痛不止時流黃
水是證也用萬靈針頭丸托裏後用綿條子去其膿血
用筒兒吹桃花散於耳内三五次大有效
黑班疹瘡第六十三其瘡多生於小兒身上有似倒陷
黑疱宜煎蘇木湯下萬靈針頭丸發瘡托裏
白瘤瘡第六十四其瘡多生於小兒手足上赤腫不消
用撮毒散掃之效
腎疳瘡第六十五其瘡盖因不慎色慾生於男子婦人
便處口噙漿水洗淨用佛手散貼之
赤瘤瘡第六十六其瘡多生於男子婦人腿膝上赤腫
熱疼宜用撮毒散掃之
蔴根瘡第六十七其瘡多生於男子婦人手足上㿋痒
不止爪破疼痛宜用桃花散貼之
血風瘡第六十八其瘡多生於男子婦人手足肋脇下
紅紫腫硬走風不止是證也宜用桃花一捻金散貼之
效
紫靨花瘡第六十九其瘡多生於男子婦人頭面上用
枯白礬水相調掃之立效
血刺瘡第七十其瘡初生發熱疼痛渾身拘急增寒霍
亂吐逆急用藥截次用奪命丹追魂散托裏得氣定後
用乳香散定痛
白粉瘡第七十一其瘡多生於男子婦人面上常言香
瓣瘡屋漏水研枯礬淋洗
香乳瘡第七十二其瘡生於男子婦人乳上用桃花散
或一捻金散貼之立效也
追魂丹治七十二證走徹惡瘡托裏
南硼砂砒霜蓽澄茄輕粉硇砂粉霜
芒硝(已上各一錢)蜈蚣(一對)飛廉(一對)水馬(四十九箇)片腦(一錢)
右研細末蟬汁為劑用竹刀子切如黃米大不得用
手和每服一丸温酒下忌食米湯葷腥魚膩冷物等
萬靈針頭丸治七十二證走徹惡瘡
乳香(一錢)麝香(一錢)米腦(一錢)犀角(三錢)砒霜(一錢)夜遊將軍
(一箇)白芨(半兩)蟾汁(一箇)玄黃色(半兩)寒食麫(三錢)
右為末就濕研勻用孩兒乳汁和黃米大每服二三
丸温酒送下小兒黑疱子煎蘇木湯送下忌白米粥
小豆葷腥
奪命丹治七十證走徹惡瘡
金頭蜈蚣(一對)麝香(一錢)輕粉(一錢)朱砂(少許)
右為細末用蟾汁和劑不得用手和用竹刀子切如
黃米大磁椀内搖之成丸放乾用翎竹筒盛之經年
不變色吐逆惡心不拘時候每服三二丸温酒下
奪命追魂散治七十二證惡瘡毒入腸寒熱往來吐
逆
麝香(一錢)金頭蜈蚣(一對炒乾黃色)雄黃(三錢)濕生蟲(四十五箇新瓦)
(焙乾焦)
右研細末大人服半錢小兒半匙熱酒調下
乳香散治七十二證惡瘡疼痛不可忍
乳香(二錢)甘草(一錢炒黃)皂角針(二錢為末)
右為末每服二錢用無灰酒一盞煎至三五沸和滓
温服
身體風毒瘡(附論)
夫風毒瘡者由内熱外虚為風濕所乘則生瘡也所以
然者肺主氣候於皮毛脾主肌肉氣虚則膚腠開為風
濕所乘内熱相搏故身體皆生瘡也
方
白花蛇方治風毒攻身體生瘡或時發痒腫痛
白花蛇(一條去皮骨)海桐皮白芷防風(去蘆頭)獨活
羌活白术附子(去皮臍)天南星半夏(湯洗七遍)
(去滑)前胡(去蘆頭)細辛乾蝎桂心漢椒(去月)木鱉
子(去殼)當歸吳茱萸蒼术(各一兩)
右剉細以米醋二升煎三兩沸和藥拌勻經一宿用
臘月猪脂鍊成者三斤苦參湯淋浴後以煖酒調下
半匙外以膏塗在瘡上令熱為度日三遍服用
苦參散治身體生風毒瘡或痒痛不止(方見本門諸疥類)
薰浴方治風毒攻身體生瘡或時發痒痛久不瘥
黃櫨苦參細辛黃蘖麻黃根半夏
藁本藜蘆(去蘆頭)吳茱萸枳殼狼牙桃枝
槐枝桑枝柳枝白礬(各二兩)
右剉細和勻分為三分每度用一分以水五斗煎取
三斗布濾去滓極熱入盆中於上坐薰令汗出後通
手即淋浴湯冷即止以熱水拭乾避風
澡浴方治遍身熱毒風瘡及疥癬瘙痒
防風(一兩去蘆頭)白芷(一兩)細辛(一兩)苦參吳茱萸苦
楝子藜蘆(去蘆頭)莽草麻黃根(各一兩)川椒(半兩去月)
鹽(二兩)
右剉細以水五斗煎取三斗去滓乘熱洗浴水冷為
度餘滓重煎如前法用
治身體生風毒瘡膏藥
白蠟(一兩)麻油(五兩)桑根白皮(一兩剉)黃耆(一兩剉)木鱉子
仁(一兩)膩粉(一分)乳香(一分)胡粉(一兩研細)
右先煎麻油後下桑白皮黃耆木鱉子煎令焦去滓
後入白蠟候鎔即離火次下膩粉胡粉乳香等以柳
木篦攪令勻即膏成内磁器中盛日二三度塗之
治風毒攻身體生瘡赤焮腫痛
膩粉(半兩)洛粉(半兩)杏仁(半兩湯浸去皮尖雙仁)黃蘖(半兩剉)黃丹
(半兩)麝香(一錢細研)黃連(半兩去鬚)
右為細末入麝香等研勻日二三上用油調塗之
水銀膏治風毒身體生瘡
水銀(一兩以熟棗瓤和研令星盡)松脂(一兩)硃砂(一兩細研)土蜂窠(一兩)
黃栢(一兩剉)川大黃(一兩)
右除水銀硃砂另為末以鍊成猪脂二觔煎為膏放
冷取水銀硃砂入膏中相和攪勻塗瘡上日二換之
茅膽膏治身體生風毒瘡
茅膽(一兩茅針裏面瓤是也)梔子仁(一兩)苦參(一兩剉)黃蠟(三兩)清
麻油(半觔)膩粉(半觔)
右茅膽等三味為末先以油蠟漫火熬候蠟消入前
藥末并膩粉不住手攪勻磁盒盛之每用少許塗瘡
上日四五度
清涼散治諸毒攻身體生瘡赤焮腫痛
黃連(去鬚)㯽榔枳殼(去瓤)黃芩貝母赤小豆(炒熱)
(各等分)
右為末先以葱白煎湯洗瘡拭乾後用生油調塗一
日三上之
澡浴方治遍身熱毒風瘡及疥癬瘙痒
茵芋石楠莽草蛇床子羊躑躅白礬
(各二兩)
右細剉分為五帖每度取一帖以水一斗煎至五升
去滓乘暖洗浴日再用之
破心散(出聖惠方)治身體風毒生瘡赤腫疼痛
豉(一合炒烟絶)黃連(一兩半去鬚)赤小豆(一合)杏仁(一兩湯浸去皮尖雙)
(仁細研)胡粉(一兩)
右研為末入胡粉杏仁令勻以酥和塗之
黃連散(出聖惠方)治身體生風毒瘡臭穢不可近
黃連(去鬚)胡粉蜜陀僧白芷白歛(各半兩)
右為末先以鹽湯洗瘡後用生油調藥以羽毛敷之
甚者日二上
治身體生毒風瘡
白鴿糞(四兩焼為灰)天麻(一兩)麻黃(一兩去根節)防風(一兩去蘆頭)
右為細散每於食後温酒調下一錢
水銀膏治身體生風毒瘡(方見本門濕癬類)
治身體生風毒瘡赤爛頭出白膿汁方(出聖惠方)
晚蠶砂(三兩)杏仁(一兩湯浸去皮尖雙仁)
右相和於銚子内炒令杏仁焦黑為末旋取摻瘡上
瘑瘡(附論)
夫瘑瘡者初作亦如肥瘡喜著手足常相對生隨月生
死痛痒折裂春夏秋冬隨瘥隨劇者是也瘑瘡疥癆
之類由風熱濕毒客搏皮膚變化生蟲於皮肉之間手
足尤甚赤根白頭相對並生狀如小豆或若茱萸子浸
淫痒痛&KR0946;之汁出折裂成瘡此盖脾肺壅滯風濕乘之
與熱相搏結聚而成治宜疎滌於内敷藥於外淋浴之
類次第以治之凡瘑瘡積久不瘥者由膚腠虚則風
濕之氣停滯蟲在肌肉之内則生長常痒痛故經久不
瘥也
方
白花蛇散(出聖惠方)治熱毒風濕皮膚生瘑瘡
白花蛇(一條去皮骨酒浸炙令微黃)蜂房(三兩微炙)苦參(四兩剉)防風
(四兩去蘆頭)丹參(三兩)梔子仁(三兩)薯蕷(三兩)秦芁(三兩)甘菊花
(二兩)元參(三兩)白蒺藜(三兩微炒去刺)獨活(三兩)
樗雞膏(出聖濟總錄)治瘑瘡
樗雞(十二枚)蜜蜂(十二枚)蚖青(八枚去翅足炒)蜈蚣(二條長五寸者無以)
(野葛二兩代之)斑猫(六十枚去翅足)藜蘆(去蘆頭)䕡茹鉛丹(各一兩)
猪脂(二觔)附子(泡裂去皮臍二兩)巴豆(六十粒去皮)
右除鉛丹外剉碎先熬猪脂令沸下諸藥煎至半日
濾去滓綿布絞過再煎下鉛丹以柳木篦攪令勻以
甆盒盛取塗摩瘡上日三五上以瘥為度
漏蘆散(出聖惠方)治風瘑熱疥腫
漏蘆(一兩)羌活(二兩)川升麻(一兩)木通(一兩炒)枳殼(二兩麩炒微黃)
(去瓤)赤芍藥(一兩)甘草(一兩炙微赤剉)川朴硝(二兩)防風(二兩去蘆頭)
右搗篩為散每服三錢以水一中盞煎至六分去滓
每於食後以温服
黃連膏(出聖濟總錄)治濕瘑積年不瘥瘡汁浸四畔好肉
復變成瘡瘡色赤黑痒不可耐搔之血汁出者
黃連(去鬚)黃蘖(去麄皮)杏仁(去皮尖)蔓青子胡粉水
銀(各一兩)猪脂(一觔)䜴心(三合)
右除胡粉水銀猪脂外剉碎先熬脂令沸下諸藥煎
候黃黑色漉出以綿布濾過入粉水銀攪令勻以磁
盒盛取塗摩瘡上日三五度即瘥一方水銀納掌中
用唾研之然後攪胡粉等以塗瘡上仍取黃連末粉
之候汁徹即易之
雄黃散(出聖濟總錄)治瘑瘡
雄黃(研)黃連(去鬚為末各一兩)黃芩(去黑心為末)松脂(各二兩)亂
髮灰(一分為末)猪脂(六兩)
右先熬脂令沸下松脂煎令鎔盡即下藥末以柳木
篦攪令勻磁盒内盛取塗摩瘡上以瘥為度
水銀膏(出聖惠方)治瘑疥癬瘡
水銀(一兩)白礬(一兩)蛇床子(一兩)黃連(一兩去鬚)䕡茹(一兩)
右搗羅為末以臘月猪膏七合入水銀和研以水銀
星盡膏成敷之神效一方無䕡茹
練子方(出千金方)治瘑疥癬瘡百療不瘥
楝實(一觔)桃皮苦參地榆根(各五兩)
右㕮咀以水一斗煎取五升稍温洗之日一度
螺殼散(出聖惠方)治瘑瘡(方見本門濕癬類)
伏龍肝膏塗摩方(出聖濟總錄)治瘑瘡
伏龍肝(一兩細研)楮木白汁(一合)猪脂(二兩)小蒜(去皮半兩細研)
右和調令勻取塗摩瘡上日三五度即瘥
治瘑瘡方
雄黃(一兩)黃芩(二兩)松脂(二兩)髮灰(如彈丸大)
右以白膏與松脂合搗以敷瘡上汪文仲備急用黃
連
又方
槲木白汁(一合)苦酒(二合)小蒜(半合)釜月下土(一合)
右和如泥以蜜調塗之乾復塗之
胡粉膏(出聖濟總錄)治瘑疥癬有蟲
胡粉(三兩研)水銀(二兩)皂莢(十箇梃椎以水浸援濾取濃汁一升)
右先熬皂莢汁至五合下粉水銀以柳木篦攪令勻
甆盒盛之先以鹽湯洗瘡取塗摩瘡上日三五次即
瘥
水銀膏(出聖濟總錄)治瘑瘡及惡瘡
水銀(唾研入藥)黃連(去鬚為末)胡粉(研各一兩)
右和研勻以乳汁調如糊塗敷瘡上日三五度即瘥
唾和之亦可
又方(出聖濟總錄)治卒得瘑瘡常攻在兩脚
亂髮(燒灰)頭垢(各三分)蝸牛殼(二十七枚燒灰)
右研為末以猪脂調塗敷瘡上日三五次即瘥
又方(出聖濟總錄)
吳茱萸(洗焙)赤小豆屋塵(各二兩)
右搗篩為末用猪脂調如糊先用鹽湯洗取塗瘡上
日三五度瘥
又方(出千金方)治瘑瘡
搗桃葉和鯉魚鮓糂封之亦可以鮓薄敷上
治蠶瘑惡瘡等(出本草)
以蠶蛹子研敷之
沉香瀝塗敷方(出聖惠方)治瘑瘡燥濕
沉香(半觔劈如指許大)松節(半觔劈如指許大)
右以布袋盛於麻油中浸半食久漉出取一口瓷坩
穿底作孔大如雞子以松葉一小把鋪安孔上取藥
袋入坩中以白鹽覆之泥固封令厚五分藥上以
火燒坩下著椀一口盛取瀝流入椀中候火盡即
取瀝塗敷瘡上日三五度以瘥為度
韮塗敷方(出千金方)治瘑瘡
生韮(一把細切)醋(一升)
右和煎令韮爛細研更煎如糊取塗敷瘡上日三五
度瘥一方用生韮一握切研煖酒五合浸良久布絞
取汁塗揩瘡上
治卒得惡瘑瘡常攻在兩脚方(出聖濟總錄)
人屎(燒灰二兩)水銀(半兩)
右用生油調塗敷瘡上日三五度即瘥
療瘑瘡但是脚腰已下名為瘑此皆有蟲食之蟲死即
瘥此方立見效騐(出肘後方)
用醋泔澱一碗大麻子一盞白砂鹽一撮研末和掩
瘡上瘡中有孔如針穴皆蟲食之也先温泔洗淨拭
乾敷之一二度即瘥大騐
治乾瘑濕瘑疥癬方(出聖惠方)
取練根生葱白猪脂和搗塗
又方(出千金方)治瘑瘡
炒臘月糖敷之良
又方(出千金方)
燒故履絲為末敷之
又方(出千金方)
燒松根取脂塗之
又方(出聖濟總錄)治卒得瘑瘡常攻在兩脚
以蜜蜂不拘多少細研入醋調塗敷瘡上日三五度
即瘥
又方(出聖濟總錄)
生刺蛇取血塗敷瘡上日三五度即瘥
又方(出聖濟總錄)治瘑瘡及丹毒
取苧根刺碎不拘多少爛搗令細入醋調塗敷瘡上
日三五度即瘥一方搗根敷之不用醋
荆瀝塗洗方(出聖惠方)治瘑瘡
以荆條一把燒瀝汁塗敷瘡上日三五度即瘥
躑躅花塗洗方(出聖濟總錄)治瘑瘡
用躑躅花三觔以水五升於磁瓶内浸半月濾去滓
取洗瘡上日三兩度更炙鮓塗摩瘡上蟲當出即瘥
治&KR2334;目耳瘑瘡及月蝕入遶耳根
用烏堆雞膽日三塗之
治卒得瘑瘡常對生兩脚及諸惡瘡(出肘後方)
塗白犬血立愈
又方
以皂莢十枚苦酒四升煮之去滓煎如飴以塗瘡上
又方治瘑瘡及丹疹
以新瓦一口安雞屎陳酒下著火煎之成膏塗之或
水煮雞屎汁拭之佳
治瘑瘡疥癬方(出聖惠方)
用苦參末三兩以蜜調塗之
野葛膏(出聖濟總錄)治久瘑瘡
野葛黃連(去鬚)細辛(去苗葉)杏仁(去皮尖)莽草芍藥
藜蘆(去苗頭)附子(去皮臍)亂髮灰䕡茹芎藭
白芷桂(去麄皮)藳本(去苗土)烏頭白术吳茱萸
(洗焙乾)雄黃(研)礬石(研)天黃(去皮臍)當歸(各一兩)斑猫(去翅)
(足)巴豆(去皮)蜀椒(去目及合口者)黃蘗(去麄皮)蛇牀子(半兩)
(旨三月觔)
右除雄黃礬石猪脂外剉碎先熬脂令沸下諸藥煎
候白芷黃黑色漉出以綿布絞濾過即下雄黃礬石
末以柳篦攪令勻磁盒盛每日三五度取摩塗瘡上
即瘥
五黃膏(出聖濟總錄)治久瘑瘡毒
雄黃(研)黃連(去鬚)黃蘖(去麄皮)黃芩雌黃(研)木香
白芷(各一兩)亂髮(如雞子許)雞舌香(半兩)猪脂(一觔半)狼坺子
(四十枚)
右除猪脂外剉碎先熬脂令沸下諸藥亂髮煎盡漉
出以綿布濾去滓磁盒盛取塗摩患上日三五次即
瘥外臺秘要用苦酒半觔漬諸藥一宿
藜蘆膏(出聖惠方)治瘑瘡經年瘙痒引白膿久則有蟲生
藜蘆(去苗頭)黃連(去鬚)苦參(各一兩半)雄黃(研)礬石(洗過細研)松
脂(各二兩研)猪脂(一觔)
右除雄黃松脂猪脂外剉搗羅為末先熬猪脂令沸
下松脂鎔盡即下諸藥末以柳篦攪令勻甆盒盛一
切風瘡不問深淺經年不瘥成疽瘡肥汁出不生痂
百藥療之不瘥悉主之痔疥瘡頭赤熱者起瘡便生
白膿是也黃爛瘡者淺但出黃汁名肥瘡也浸淫者
淺瘡搔之近年不止是也瘙瘡者初起如疥掻之轉
甚瘡汁相連著者是也瘑瘡者初作亦如瘙瘡喜著
手足相對痛癢春夏秋冬隨着是也並取塗摩日三
五上以瘥為度一方無黃連
杏仁膏(出聖濟總錄)
杏仁(四十粒湯浸去皮尖雙仁)黃連(去鬚為末)藜蘆(去苗頭為末各一兩)水銀
(一分)猪脂(十兩)巴豆(四十粒去皮心研)
右先熬猪脂令沸下諸藥以柳篦攪下水銀令勻以
磁盒盛先用鹽湯洗瘡去痂取塗摩瘡上日三五上
以瘥為度
丹砂膏(出聖濟總錄)治三十年瘑瘡及小兒乾瘑濕瘑瘡
壞爛
丹砂(研)雄黃(研)雌黃(研各一兩)䕡茹(三兩為末)亂髮灰(半兩)猪
脂(十六兩)
右面向東先熬猪脂令沸下諸藥末以柳篦攪令勻
磁盒盛用鹽湯洗瘡取塗摩瘡上日三五上即瘥
乳香蠟油膏(出直指方)治瘑瘡久不瘥
杏仁(水浸去皮晒)乳香(各三錢)硫黃輕粉(各一錢半)蠟(半兩)麻
油(一合)
右研極細先熬油沸入蠟鎔盡次入諸藥煎攪成膏
放地上冷出火毒磁器收用
又方(出聖惠方)治瘑癬瘡經年久不瘥
硇砂(一分細研)大麻仁(三兩搗爛)鹽(一分細研)醋淀(一大盞)
右都以醋淀和攪令勻先以温漿水净洗拭乾敷藥
日二三上瘥有孔穴多蟲者效
亂髮灰膏塗敷方(出聖濟總錄)治濕瘑積年不瘥四邊肉
青起
亂髮灰蛇蛻灰(各一分)猪脂(一兩)
右細研二味以脂調如糊先用麴末一升石灰湯二
升攪和令勻洗瘡了塗敷瘡上日三五度即瘥
羊蹄散(出千金方)治久瘑疥濕瘡浸淫日廣癢不可堪搔
之黃水出瘥後復發
用羊蹄根去土細切熬以醋和熟搗淨洗瘡敷之一
時間以冷水洗之日一度又隂乾作末癢時搔則汁
出以粉之又以生葱根揩之一方取根勿令婦人小
兒雞犬見去土用白蜜相和搗敷瘡上
乾蝦蟆塗敷方(出千金方)治濕瘑
用乾蝦蟆一箇燒灰細研為末以猪脂調塗敷瘡上
日三五度即瘥
胡鷰窠塗敷方(出聖惠方)治濕瘑
用鷰窠取大者曾抱子窠羅為末先以漿水甘草鹽
煎湯洗瘡了塗敷上日三五度即瘥若患惡刺以醋
和糊塗裏定三兩日一易刺出即瘥或以白芷大腹
皮煎湯先洗之後摻窠末
治燥瘑(出千金方)
醋和灰塗之
又方(出本草)
熱牛屎塗之
治卒得瘑瘡常對生兩脚(出葛氏肘後方)
搗桃葉以苦酒和塗皮亦可用
治熱毒風皮膚生瘑瘡(出聖惠方)
螺殼(一兩爛者)亂髮(半兩燒灰)龍膽末(半兩)胡粉(半兩)
右都研細末用油脚調塗之
月蝕瘡(附論)
夫月蝕瘡多小兒有之盖由嗜甘肥榮衛不清風熱毒
熱之氣藴蓄臟腑其瘡多生於兩耳及鼻面間并下部
諸孔竅側侵蝕之甚則潰爛黃赤汁流達於筋骨月初
則瘡盛月晦則瘡衰以其隨月盈虚故名月蝕或謂小
兒以手指月而生未必然也
方
兔頭散(出聖濟總錄)治月蝕下部濕䘌
臘月兔頭(一枚燒過)代赭(一兩)地黃葉灰(半兩)虎頭骨(炙令赤黑)
(色二兩)椇子(燒過七枚)小蘇(半兩)五月五日蝦蟆(自死者一枚燒灰)
右為散以綿裹如棗核大内下部中兼每日空心新
汲井花涼水調下半錢以瘥為度
胡粉散(出直指方)治月蝕瘡
胡粉(微炒黃)白礬(煆)虢丹(煆)黃連(净)輕粉(各二錢)臙脂
(一錢)麝(少許)
右為末先以漿水入鹽洗拭後摻藥如瘡乾麻油調
敷
水銀膏(出聖濟總錄)治月蝕瘡多生在兩耳上及竅傍隨
月盈虚
水銀(一分)胡粉(研)黃連(去鬚為末)松脂(各半兩)猪脂(四兩)
右先熬脂令沸下松脂諸藥末及水銀攪令勻磁盒
盛之先以鹽湯洗瘡塗敷日三五度
甘草散(出聖惠方)治月蝕瘡
甘草末青蛙(自死者燒作灰)母猪蹄甲(燒作灰)救月杖(燒灰)
(各一兩)
右搗羅研拌以蜜調塗敷瘡上日三五度一方無甘
草
膩粉散(出聖惠方)治月蝕瘡
膩粉(一兩)黃連(一兩去鬚搗為末)胡粉(一兩炒令微黃)松脂(一兩)
右都細研先以温鹽漿水洗瘡令净拭乾以散敷之
如瘡乾用生油調塗以瘥為度
又方
虎頭骨(研末)猪脂(各三兩)浮萍(屑一兩)
右和調如糊先用鹽湯洗瘡塗敷瘡上日三五度
硫黃塗敷方(出聖濟總錄)治月蝕瘡息肉
石硫黃(細研)䕡茹(末各一兩)斑猫(去足半兩細研)
右搗研和勻先用鹽湯洗瘡後塗敷瘡上如乾者以
猪脂調和塗敷日三五度
半夏根散(出聖濟總錄)治月蝕濕蟲瘡䘌
半夏根(五月五日取一兩)木瓜根烏頭(各一兩)
右隂乾細剉搗羅為末每取棗核許大以綿裹内糓
道中日二為度
礬石塗敷方(出聖惠方)治月蝕瘡
礬石(研)石硫黃(研各半兩)蝦蟆(五月五日自死者一枚燒作灰)
右細研為末先以鹽湯洗瘡塗敷日三五上以瘥為
度小兒耳後瘡亦用甚效
茱萸湯治月蝕瘡息肉
茱萸根地榆根薔薇根(各一兩)
右細剉以水五升煎至二升半去滓温洗瘡冷即止
日三兩度洗之仍敷以他藥一方為末以鹽湯洗瘡
敷之日三
䜴塗敷方(出聖濟總錄)治蝕瘡入鼻口及九竅孔并諸瘡
䜴蝦蟆(五月五日取自死者一枚)
右將鹽䜴不以多少填滿蝦蟆腹掛於屋比令乾燥
以紙泥裹之捏釜鍋底下三炊久燒之取去泥搗細
研為細末塗敷瘡上乾即以猪脂和七月七日脩合
亦得日三五上
鼔皮醋方(出聖惠方)治月蝕瘡
鼓皮(如手掌大)醋(二升)
右以醋浸皮經一宿取汁塗敷瘡上日三五度又去
醋燒作灰脂和敷之亦用救月杖鼔皮甚佳
酥粉塗敷方(出聖濟總錄)治月蝕瘡
酥(二兩)胡粉(一兩和研)
右調和如糊塗敷瘡上日三五度
又方(出聖濟總錄)
射干(三兩)甘草(一兩炙)
右麄搗篩每服五錢用鹽水一盞半煎至八分瀘去
滓空心温服午後晩間再煎服
塗敷方(出肘後方)治卒得月蝕瘡
蝦蟇(一枚自死者)兔屎(月朢夜取)
右破蝦蟆腹内兔屎滿合定於炭内燒過細研為末
塗敷瘡上日三五度
又方(一名聖灰散出聖惠方)治小兒月蝕瘡耳後耳下或鼻内
生瘡是也
地龍糞(燒通赤為末)猪脂(各三兩)
右調塗敷瘡上日三五次以瘥為度
塗敷方(出聖惠方)治卒得月蝕瘡
取羅摩草研絞取汁塗敷日三五度
療大人小兒卒得月蝕瘡方(出聖惠方)
取五月五日蝦蟇燒灰以猪膏和塗之瘥止
又方
取燭燃照瘡使燭熱氣相及瘡即愈
又方(出肘後方)
取虎頭骨二兩搗碎以猪脂一觔煎之以骨焦黃色
為度去滓塗之
治月蝕瘡隂瘡瘻瘡(出本草)
取鱁鯷魚燒灰敷之(一名鰾生南海)
治月蝕瘡及月割耳(出本草)
以救月杖燒為灰油和敷之
治耳後月蝕瘡(出本草)
取桂子研碎敷摩瘡上
治月蝕瘡夫月蝕瘡者生於兩耳及鼻面間并下部諸
孔竅側及至筋骨月初則瘡盛月末則瘡衰以隨月
生因名之為月蝕瘡也又小兒耳下生瘡亦名月蝕
世云小兒見月以手指之則病此瘡也其生諸竅中
則有蟲矣久不瘥則變成瘻也
以地龍糞一合用猪脂和令勻塗之
下注瘡(附論)
夫足三隂之脈脾腎肝之三經也並起於足大小指之
内循足附内踝前膁膝脛中若風熱毒氣乘之則榮衛
凝澀稽留不行氣脈下注於脚膝間故令皮膚腫硬結
核成瘡膿水不絶綿歴歲年愈而復發以毒氣自上而
下如水之注故名下注瘡此瘡生於脚脛名不疰瘡俗
謂之挎口瘡或因物打撲而成者其瘡口狹皮膚極闊
皮薄如竹膜極癢痛終日黃水流出延蔓而生甚者數
年不愈又易於𫝊過他人患此者須忌房室則易愈
方
治膁瘡方
鼠糞杉樹刺雞子殼苦參桃枝柳枝
松枝麩漿皂角雀糞松明(不拘多少)芍藥
木綿子芝麻桑枝蛇殼鍋底煤杜
當歸鬚
右各四錢俱晒乾將松明搥碎掘地一孔内椀一口
用破箕片閣上如做松瀝製度候火盡揭起即將汁
敷瘡上自然痊疴忌酒麫一應發氣熱毒物
隔膁膏(出經驗良方)治内膁及外膁瘡
當歸白芷五倍子黃連雄黃(各半兩)乳香
(三錢末)沒藥海螵蛸血蝎黃蘖白歛白
芨厚朴(各半兩)黃丹(六錢)輕粉(木合三盠)
右為細末和乳香輕粉清油調成膏用油單貼藥敷
瘡上絹帛縛定了有膿水出解開刮去不潔再貼藥
如此數次即愈須先用鹽湯洗淨片帛拭乾待片時
水氣乾然後貼藥
熨洗蒴&KR0034;湯(出聖惠方)治脚瘡久傷風毒攻衝腫焮膿水
不止
蒴&KR0034;(一兩)藜蘆(一兩去苗頭)欝金(一兩)苦參(一兩)白芷(一兩)水葒
(一兩)甘草(一兩生用)桑根白皮(一兩)柳枝(去葉細剉五合)苦練子(細剉)
(二合)藁本(半兩)枳殼(半而)鹽末(二兩)
右細剉以水二斗煎取一斗五升濾去滓用軟帛兩
事替換承蘸揾熨洗患處水冷為度餘滓煎用
如聖丸(出聖濟總錄)治脚膝下注先生瘡熱腫痛
草烏頭(去皮大剉油煎令焦)楓香脂(研)赤小豆躑躅花
地龍(去土用火燒地赤色將醋洗過放地龍在上用碗盖一時許取用)威靈仙
仙靈脾蒺藜子(炒去角)乾蝎(去土炒)白殭蠶(瓦上炒)天
南星(泡)防風(去蘆各半兩)
右搗研為末醋煮麵糊和丸如菉豆大每服十丸至
十五丸空心温酒送下
淋浴海桐皮(出聖惠方)治風毒流注兩脚生瘡腫爛疼痛
行履不得
海桐皮地骨皮黃耆甘草(生用)黃連(去鬚)枳實
木香乳香狼牙白芷牛膝(去苗)白礬(各一)
(兩)
右剉散令勻分為六貼每取一貼以水四升煎至三
升去滓熱薰之通手淋洗瘡上以熱衣拭乾避風
淋蝶莽草湯(出聖惠方)治脚上生瘡
莽草榆白皮甘草(生用)玄參苦參欝金
羌活獨活五加皮防風枳殼細辛(各五)
(兩)
右細剉分為十貼每貼用漿水一斗五升煎取一斗
别入白礬末二兩投藥湯内及淋蝶日一用之
牛黃金虎丹(出危氏方)治足面生瘡下連大指上延外踝
膁骨每發兼旬昏暮痒甚爬搔血出如泉痛楚不可
忍夜分漸已明日復然
天雄(泡去皮臍一兩)白礬(煅枯)天南星(湯洗)天竺黃(研)膩粉(研各)
(二兩一錢)牛黃(研二錢)雄黃(研飛十二兩半)生龍腦(四錢)金箔(六十五片)
(為衣)
右為末煉蜜和丸每一兩半作十丸金箔為衣每服
一丸新汲水下之臟腑有所下即愈
黃耆丸(出聖濟總錄)治腎臟風虚下注腰脚生瘡行步艱
難筋脈拘攣不得屈伸腰骽冷痛者
黃耆(剉)蘹香(炒)烏頭(泡裂去皮臍)楝實(去皮)防風(去蘆)蒺藜
子(炒去角)赤小豆地龍(去土炒)烏藥(各等分)
右為末酒煮麫糊和丸如梧桐子大每服二十丸温
酒下或鹽湯亦得婦人醋湯下空心日午服
治膁瘡方(出直指方)
雄黃雌黃硫黃白礬(煆各二錢)厚黃蘖鷹爪
黃連(去鬚各二兩)輕粉(半錢)虢丹(煆二錢)
右為細末外先以荆芥葱頭入鹽少許煎湯洗拭乾
又用麻油一酒盞煎巴豆肉二錢濾清筆蘸抹藥末
摻上甚妙
勝金散(出聖濟總錄)治下注并惡瘡多年不效者
黃連(一兩半半炒半生用)欝金(生用半兩)天南星(一枚)紫鈎藤白
歛白芨(各一分)膩粉(少許)
右搗研為散每用時先濃煎葱椒湯淋洗去瘡皮拭
乾次以津唾調藥散敷或用紙花子蓋之亦得如瘡
濕即乾摻
治男子婦人膁瘡下藥不效者
乳香(末)黃連(末)黃皮(末)薄荷(末)黃蜀葵花頭(四十九箇)
(焙乾為末)黃刺魚(一箇煆為末)連鬚葱頭(七箇焙乾為末)
右末和勻先取蟬殼蜂窩防風煎湯洗瘡口如瘡濕
乾摻若瘡上扎定防備清水出三日内生肉覺癢甚
突出内外卒不落須待其乾用酥油塗四下十餘日
其痂落下内皆生肉永除其根
黃蠟膏(出德生堂方)治膁瘡
槐條椿皮桃條楝條柳條荆芥
右熬湯無時湯拭乾用黃蠟於紙上攤膏十箇將十
層都拴於瘡上日三次洗瘡除去着瘡蠟紙一箇不
候一月即愈無間年深日近累曾依方醫治得效驗
治膁瘡久不愈(出經驗良方)
乾猪糞(半兩燒存性)乳香(一錢)㯽榔(半兩)龍骨(二錢半)輕粉(少許)
沒藥(一錢)
右為細末先以燒鹽湯洗瘡軟熟絹帛拭乾清油調
敷濕乾塗
枳殼丸(出聖濟總錄)治毒氣下注脚膝腫赤作瘡(方見本門惡瘡)
(類)
蘭香散(出聖濟總錄)治一切風毒惡瘡及下注瘡或痛或
癢
白蘭花香葉(隂乾)百合黃蘖(蜜炙剉)黃蜀葵花(焙)胡
粉(研各一兩)
右搗研為散以醋調塗瘡上如有汁即乾敷
黃白散(出聖濟總錄)治下注生瘡
黃蘖(蜜炙)白堊蕪荑(並為末各一分)膩粉(研二錢)杏仁(去皮尖雙)
(仁研膏七枚)
右再同研勻先以鹽漿水洗候乾以藥散敷之
鯽魚散(出聖濟總錄)治下注瘡
鯽魚(去肚腸一枚)黃連(去鬚半兩)鉛丹蜜陀僧(碎)胡粉(研各)
(一錢)
右將前三味入鯽魚肚内却纏合固濟了燒通紅取
出候冷同粉研為細末用猪膽汁調敷瘡上
治遠年近日膁瘡
黃丹(飛)輕粉蜜陀僧麝香(少許)龍骨
右各等分研為細末用漿水洗淨瘡口乾貼之
治膁瘡方
明礬白松香(四兩)百草霜(二兩)黃丹(五錢)輕粉(半分)
右為細末於瘡上貼
治膁瘡溜氣瘡
黃丹(火飛過)定粉心松香(㨂净)白礬(火飛過)硫黃(少許)
右將香油熬滚下黃丹松香再滚下餘藥又一滚攪
勻成膏攤白厚紙上貼瘡以輕絹扎縛一日一換瘡
口平不須換只用舊膏藥香油潤之
枳殼丸
枳殼(去穰麩炒三兩)生乾地黃(焙)防風(去蘆)五加皮(剉各二兩)黃
茋(剉三兩)羌活(去蘆頭一兩)
右為末煉蜜和丸如梧桐子大每服二十丸加至三
十丸早晚食前温酒下
治膁瘡下注
五倍子(二兩燒存性)黃丹(三錢飛過)白礬(一兩燒枯)龍骨(半兩)雄黃
(少許)白石脂(半兩)
右為細末先將蔥鹽湯洗瘡見赤肉然後將前藥敷
在瘡上用藥如法厚者却用帛子包縛着不要動直
候乾自脫去瘡皮
治膁瘡膏
羌活(二兩)獨活(二兩)當歸(二兩)黃丹(二兩)龍骨(二兩)輕粉(三錢)
右為末和勻用香油調用厚油紙攤藥在内油紙夾
着貼瘡上
治膁瘡
敗船灰輕粉白芨樟腦黃丹(各等分)
右用香油調成膏攤在油紙袋内先煎温蔥湯洗净
以帛扎住藥在瘡上用了一面翻轉如前用一方無
輕粉若得糞船灰妙又方無輕粉白芨桐油調
治膁瘡方(出直指方)
木香㯽榔五倍子白芷貝母(各等分)
右為細末先以桑葉白芷煎湯洗净拭乾後以藥末
摻上良
神效方(一名露蜂房散)治下注瘡累年不已去息肉生好肉
排膿止痛(方見本門惡瘡類)
治膁瘡方(出德生堂方)
老瀝青(净一兩)黃蠟(五錢)雄黃(四錢另研)乳香(三錢另研)輕粉(一錢)
右先將瀝青化開却下黃蠟重煎綿布濾過却下乳
香雄黃輕粉三味柳條攪勻得所成膏藥用稀絹一
層攤藥在上再以絹帛在膏藥上夾定拴在瘡上三
日換一次三換可愈
治膁瘡方(出百一選方)詹武子年三十歲時曾患此用之
即安後屢有效
黃蘖白芨白歛黃丹(另研)
右等分研為極細末入黃丹拌勻入輕粉多少隨意
以蜜和如藥劑勿令稀薄捏成餅貼瘡上深者填滿
以帛片包扎一日一易後來瘡乾漸好或有裂處只
須乾摻以瘥為度
㯽榔散(出危氏方)治膁瘡方
全蝎(七箇)斑猫(十四箇)㯽榔(一箇)巴豆(十四箇)
右先用清油一兩半漫火煎先入全蝎次斑猫次巴
豆隨下㯽榔巴豆黑色方入黃蠟一兩候鎔去滓不
用只用蠟油入後藥
硫黃(研生者)黃丹(火飛)海螵蛸(各一錢)黃柏皮(炙)蛇床子
(研各一錢)雄黃(研)白膠香黃連杏仁輕粉清
油(膠香與油洗鎔)
右為末同入清油調敷瘡上立效
治下注生瘡方(出聖濟總錄)
白礬(燒枯二分)黃連(去鬚半兩)膩粉(一錢)烏雞子(取白一枝)
右將前三味搗研為末以雞子白調塗如有膿即用
鹽蔥湯洗後用藥
驢蹄散(出聖濟總錄)治腎臟風毒下注生瘡
驢蹄(二十片燒灰)蜜陀僧(研一分)輕粉(一錢)麝香(半錢)
右再同研勻先拭去膿汁次用藥乾摻日三四次瘥
㯽榔散(一名㯽榔膏出危氏方)治裏外膁瘡遠年不瘥亦治打
撲脚腔上成瘡此最難愈
㯽榔(剉半兩)乾猪糞(半兩燒存性)龍骨(一分)膩粉(二錢)
右搗羅三味入膩粉研勻先以鹽湯洗瘡熟絹裛乾
以生油調藥如膏貼瘡三日一易三五易定瘥忌無
鱗魚鮓熱麫几脛内外瘡世謂裏外膁瘡最難得瘥
此方神妙一方甘草鹽湯淨洗瘡口
治多年不效者
乳香灰人骨灰輕粉淡菜(等分)
右為細末先將槐柳條煎湯洗瘡淨用藥搽貼之
治膁瘡方
苦麻根疥肚蝦蟇江石千轉蜣蜋毬
右各等分為末敷之
翠玉膏(出濟生拔萃方)治膁瘡
瀝青(一兩)黃蠟(二錢)銅綠(二錢)沒藥(一錢)
右將銅綠為細末入油調勻將瀝蠟於火上鎔開下
綠攪勻入沒藥勻傾在河水盆内拌勻油紙裹口嚼
之旋捻餅子貼瘡上紙封三日一易
治足瘡方(出百一選方)
用牛黃金虎丹半粒服之(趙子固母劉氏年幾八十左右足面一瘡下連大指)
(上延外踝以至膁骨每歲必數發發必兼旬累月昏暮癢甚爬搔移時出血如泉流申吟痛楚殆不可忍)
(夜分即漸已明日復然每一更藥則瘡轉大而劇百試不騐如是二十餘年淳熙甲辰仲冬之末先生為)
(太府丞一夕母病大作相對悲泣無計困極就睡夢見四神明之僧默座一室之内傍有一長几子固母)
(因亦坐而發嘆一僧問其故子固答之以實僧云可服牛黃金虎丹又一僧云硃砂一服好即覺驚異試)
(取藥半粒強服之良久大痛舉家大悔俄而下礧硯物如鉄石者數升是夕瘡但微痒不痛而無血數日)
(成痂自此遂愈朱砂之說竟不復試先生因圖僧像如所夢者而記其事金虎丹出和劑局方治中風痰)
(延壅塞所用牛黃龍腦膩粉金箔之數皆非老人所宜及今取竒效意為熱積臟腑而發於皮膚歲久根)
(深未易洗滌做假涼劑以攻之不以常瘡論也神僧之夢盖孝感云)
治膁瘡方
松香(多)没藥黃丹乳香(少)
右為細末將蔥涎調攤在黑紙油單上用箬扎一孔
針線縫之先用蔥椒湯洗用猪肉貼瘡如水并蟲出
貼之
治膁瘡方
川栢(一兩)赤石脂(三錢各研勻末)黃丹(一錢)石頭熱(紫色)
右用真油調裏外以油單紙貼以針刺孔貼瘡口三
日換轉貼如孔深者用川黃連三錢龍骨錢半各研
為末先用荆芥苦參湯洗將此二味摻入藥面加輕
粉七分
萬靈膏治膁瘡
芝麻油(二兩)黃蠟(二兩)乳香龍骨(各五錢)
右將乳香龍骨為末先將油煎過次下二味攪勻冷
攤油紙上貼之
治膁瘡方
樟腦(一錢)船灰(細末)黃丹百草霜(各二錢)
右用油紙温水洗去油乾入藥用香油調包隔紙貼
於瘡口上一二日翻換
治膁瘡方(出德生堂方)
黃連黃蘖蜜陀僧輕粉(各等分研末)
右用黃蠟化開和藥一處敷貼瘡上紙花盖伋先洗
淨
騏驎竭散(出聖惠方)治脚上生瘡疼痛傷風毒膿水不止
生肌
騏驎竭(一分)訶梨勒(一錢)黃連(一分去鬚)㯽榔(一枚)
右為末看瘡眼大小薄敷瘡上以瘥為度
治血注脚
桑桂菰牛屎菰(又名石灰菰生地上如有石成塊者碎其中有灰起)肥株
桂菰胎髮(男用男女用女用三箇)
右用三菰焙乾各五錢重胎髮燒灰存性並為末和
前藥濕則乾搽乾清麻油塗
治膁瘡脚肚上細瘡水流不止延蔓漸大(出仁存方)
猪毛(燒灰)䧺黃奄扇窠
右等分為末麻油調敷
治膁瘡方(出直指方)
中鯽魚(二尾洗淨)穿山甲(炙黑入皂角末二錢)滿尺皂角(一條擘開兩片)
(夾鯽魚用麻扎煨乾燒存性)
右為細末先以井水洗盡膿汁用白竹葉一葉針插
多孔縛於瘡上候水出盡然後以麻油輕粉調藥敷
瘡上
羌活丸(出聖濟總錄)治脚膝生瘡風毒下注
羌活(去苗頭)天麻(各二兩)白花蛇(寸截漿水煮熟去皮骨再用酒浸一宿安)
(柳杖上漫火炙乾用四兩)
右為末酒煮麫糊和丸如梧桐子大每服二十丸温
酒下空心日午臨卧服
蚓泥散(出聖濟總錄)治下注瘡
韭菜地蚯蚓(燒赤一兩)膩粉(一分)麝香(半錢)
右各研為散再同和勻每用先煎蔥湯洗了將藥乾
敷
治膁瘡方
冬青葉臘猪膽百草霜(二味和勻)
右取冬青葉與本人嚼爛先用葱椒湯洗淨瘡口以
膽霜敷後却敷嚼藥在上三四次可
竒妙梔子散治遠年日久内外膁瘡
山梔子(不拘多少火燒成灰篩羅為細末)輕粉(少許)乳香(半錢)
右再研為細末相和磁器盛貯每用時先將蔥白花
椒煎湯洗瘡稍歇再温漿水又洗一次候惡水去盡
再將白水煎百沸候温再洗但瘡口膿水血絲清水
各盡又用粉帛片拭乾然後敷藥如乾者香油調敷
濕者乾摻上但惡瘡口滿實軟絹帛護之中硬不作
膿者未可用如腫軟有膿者依前法再洗敷貼之三
兩次即愈乃一藥二洗之功也
地榆散(出御藥方)治足脛熱毒腫滿按之不起
地榆荆芥蘭藋苦參(各等分)
右研末每藥二兩水三大碗煎三五沸去滓避風熱
洗患處冷再温
治膁瘡方
象骨(一兩)斑猫(五錢)砒霜(五錢)
右各火煉砂碾成末用香油調將油單紙縫成袋子
裝藥在内封殺袋口用虀水洗淨搒於瘡上兩日翻
轉再貼每四日一換
治膁瘡方(出德生堂)
龍骨(煆)輕粉黃丹(炒各二錢)
右為細末先用蔥椒漿水温熬洗淨後用絹帛揩乾
却將藥末填入瘡口令滿以生薑切薄片封貼瘡口
次用厚紙隨瘡大小裹之絹帛拴住一服即愈
治累年脚瘡方(出聖惠方)
蔓菁花(三分三月三日採晒乾)赤小豆(三分)黃連(一兩去鬚)
右為末敷瘡上日三用之
治脚瘡方(出聖惠方)
龍骨(二兩)枇杷葉(五兩)蜣蜋(五枚燒灰)
右同麝香少許膩粉一分相和細研勻摻瘡上不過
三五上
治膁瘡方(出百一選方)
乾臙脂輕粉(少許)
右研極細先以温水洗瘡片帛裛乾然後用藥深者
填滿以瘥為度
治膁瘡方(出德生堂)
輕粉(一錢)黃連末(二錢)
右用猪膽一箇針刺七孔滴膽汁於藥内調成稠糊
用竹片攤滿瘡口上用白紙數層盖藥以無糨青絹
繫緊拴住過了十日再換藥如法緊拴及解下時瘡
痂隨紙脫矣一方先用蔥白及槐條水洗之後用藥
得效膁瘡藥
黃連(三錢)明礬(三錢)
右㕮咀用水一碗煎至一停入冬青葉四十九箇浸
於藥水内每用一葉光面着瘡口上貼之外用軟紗
帛縛定頻換仍用藥水搭濕甚有效
豆連散(出聖濟總錄)治下注瘡
赤小豆黃連(去鬚等分)
右為散先用温漿水洗令淨用藥以猪膽汁調塗之
一日三換
火府丹(出聖濟總錄)治下注脚瘡
甘遂(肥實連珠者一兩薄切疎布囊盛之)芎藭(一分剉如豆)
右以大紙籠罩香爐令至密不漏烟頂留一竅垂甘
遂囊下燒芎藭一塊令烟薰甘遂欲過更燃以芎藭
盡為度取甘遂搗末三十歲以上氣盛者每服三錢
氣虚者二錢羯羊腎一對批開勻分藥末在内净麻
纏定炭灰炙熟臨卧爛嚼温酒下隨人酒量能飲一
斗者可飲五升以高物支起雙脚一服即瘥
治痛痒方
舶上硫黃雄黃(各等分)
右為細末用栢油黃蠟約量化開一處相和作膏子
搭之
治膁瘡方
牽牛芝蔴
右詩曰牽牛一合三處分一次下鍋逐次增芝麻一
合也須炒爛搗成膏始方好箬葉煮熟把來包敷作
照依瘡大小不問遠年近日生旦夕之間見分曉先
用葱椒湯洗净瘡口貼之痊瘥早
治膁瘡方
輕粉(三錢)官粉(七錢)
右為細末以温漿水洗瘡後用敷之以生薑一片盖
合用紙封定遠年不過三敷近年一敷即效
治膁瘡方(出德生堂)
五倍子(五錢)輕粉(二錢)
右為末小油調塗仍先洗净以五倍子燒灰尤妙
治膁瘡方(出聖惠方)
蜣蜋(三枚燒灰)䜴(三兩)蜜陀僧(一兩)
右和研如糊貼之
治脚瘡方(出聖惠方)
&KR0797;&KR0803;(一枚)䜴(三兩)
右分為兩處一半燒為灰一半為末相和研令勻用
臘月猪脂調塗
荷葉藁本湯治脚脛生瘡浸淫腿膝膿汁淋漓熱痺
痛癢
乾荷葉(四錢)藁本(一分)
右為散以水二斗煎减五升去滓温暖得所淋渫仍
服前大黃左經湯佳
治膁瘡久不愈者
以川烏頭黃蘖各等分為末用唾津調塗紙上貼之
治脚肚上細瘡初則如粟漸大爬搔不已成片包脚相
交黃水流出癢不可忍久成痼疾最難愈者(出仁存方)
用百藥煎研極細唾津調敷自外而入先以貫衆煎
湯淋洗却用藥
治膁瘡方
用鱔魚數條黃色者尤好打死先用油塗其腹置瘡
上盤屈令徧帛子繫定食頃覺瘡痛不可忍然後取
鱔魚看腹下有針眼大竅子皆蟲也如未盡再以數
條依上再縛蟲去盡却用死人脛骨燒灰麻油調敷
瘡上或以骨灰一兩入好茶末皆用二錢同藥調亦
可
治膁瘡方
用大栢皮黃連蜜炙焦黃等分為末乾敷或蜜調敷
治膁瘡方
用大栢皮蜜炙霜桑葉等分為末乾油調敷之或用
蜜調敷亦可
治膁瘡成臼累月不乾
用上等好砂糖先以鹽湯淋洗絹帛拭乾用津唾塗
却以此敷上三日即愈神效
治外膁脚瘡
用屢經燒過窑竈黃土研極爛入黃栢赤石脂黃丹
輕粉拌勻以青油調稀用油絹盛藥敷瘡上以布絹
縛定縱癢不可以手開動直候十日後瘡愈去之一
方無黃丹
治膁瘡方
用血蝎一味為細末摻在瘡上以乾為度
治膁瘡方
用地骨皮去麤皮以竹刀刮粉焙乾為細末貼之
治膁瘡方
用隔年駐車丸碾末敷之極妙如無新者亦可
治膁瘡方(一名三羊散)治内外膁瘡及諸般惡瘡
用羊糞不相粘者燒灰存性為末敷之入輕粉尤佳
一方用缾一口入糞在内鹽泥封固燒存性研為末
入膩粉先用温水淨洗去瘡皮揾乾用糞末一匙粉
一匙拌勻摻瘡上尤佳
治膁瘡方陳仲山寺丞家有一老奶婆九十餘歲每
以此藥治人無不效者
用左脚上舊草鞋名千里馬不得犯手以棒挑取於
水内鞭洗淨晾乾燒黑灰研為末入輕粉少許先以
鹽漿水洗瘡裛乾然後敷之乾者生油調濕者乾撡
便成痂甚妙或云端午日以左手提右脚舊草鞋燒
用兼治軟癤郭醫名其子親曾得效
治膁瘡方(出百一選方)
用冬瓜葉焙乾碾為末摻敷或只用青葉包裹瘡上
亦得雖瘡痛不妨甚者亦不過三兩次即效
治内外膁瘡方(出百一選方)
用六一泥是薤地中蚯蚓糞新瓦上火煆通赤地上
出火毒為細末入輕粉少許先以虀汁温洗拭乾清
油調塗一云用犬血敷亦可危氏方瘡生脚入胻名
下注瘡俗謂之袴口瘡或因物打撲而傷損者其口
狹皮肉極闊皮薄如竹膜極痒痛終日黃水流延蔓
而生甚者數年不愈又易於染過他人患此者忌房
室則易愈
治貼腿上瘡(出百一選方)
用滑石末塗之
治腿膝生瘡有膿者(出百一選方)
用五倍子細碾摻之
苦參散(出聖濟總錄)治下注熱毒瘡
苦參白花蛇(酒浸去皮骨炙)蒺藜子(炒去角)白芷(各一兩)
右為散每服一錢半加至二錢半温酒調
又方(出瑞竹堂方)亦治膁瘡
以好粉用油調在碗裏取艾燒烟薰黃要只敷瘡上
效
治膁瘡方(出百一選方)
取煑酒瓶頭泥田中黑者為上山上者不可用於火
中燒通紅放冷出火毒研令極細麻油調成膏子再
用包煑酒瓶頭蒻葉量瘡口大小一樣剪兩片將一
片於箬葉背上攤藥子再將一片合之以蒻葉光面
安在瘡上用帛子扎定不可令藥著好肉恐反侵損
敷藥了痛即止惡水出三兩日一換不過一兩敷即
生拓榴肉若能忌口愛護遂絶根本一云不須燒土
但研末亦佳馮安時說陳仲山云此法甚妙常以醫
數人矣
治膁瘡方(出經驗良方)
先用薄鐵器盛鹽一撮火上焙過熱湯浸起澄清温
洗淨拭令乾用藥乾摻瘡上以大螞蟻空窠煆為末
清油調塗
治膁瘡方(出經驗良方)
用多年水中艌船石灰為末摻之即安
治膁瘡方(出經騐良方)
用雞肫黃皮焙乾為末清油調塗
治膁瘡方
用隂地上青苔草焙乾為末清油調塗
狗脊膏(出經驗良方)治膁瘡
用商甲黑狗脊生用各一兩為末口含漿水洗之嚼
杏仁調藥攤瘡上紙貼絹帛裹之五七日一換癢痛
不可動直至連換三次可效
治膁瘡方(出經騐良方)
先用虀汁煎湯淨洗拭乾用蔥涎調真輕粉敷上夏
月取荷花片隂乾隨瘡口大小剪盖之以帛扎定令
有些膿水從側畔出以指擦之忌毒食不半月可除
根無虀汁用水四碗煎沸入醋半盞
竹葉膏(出直指方)治兩脚骨膁瘡
用小網蝦三十枚去頭殼尾以糯米飯一合研細臨
卧以帛扎患處上下以青紗罩瘡將蝦飯敷青紗上
另用青紗罩蝦飯之上繫定至五更初解紗連蝦飯
揭起掛空間處皆是小赤蟲即以漢椒蔥白煎湯候
温淋洗次用舊茶籠内白竹葉隨瘡大小剪貼軟帛
繫之一日兩換直待汁水出盡方以好膏藥貼逐日
煎苦練根湯淋洗仍換膏藥直待生肉將滿則不用
膏藥其瘡口只如筋尾許乃可以血竭或真栙香節
夾白歛收平瘡口切忌動風下氣等件
治膁瘡方
以猪蹄下甲燒灰敷之良
治膁瘡方(出直指方)
先用酸漿水温暖淋浴次用生覆盆子葉瓦上煆乾
碾極細乾摻紗扎次日以新水濕去痂又用温漿水
洗拭摻藥上良
粉麝散(出危氏方)治外膁瘡臭爛數十年不愈者
用生龜一箇烏者打死去肉取殼酸醋一碗炙酸盡
為度仍煆令白煙盡存性用碗盖地上出火毒為末
入輕粉麝香拌勻臨用先以葱水洗乾方用藥摻上
治脚脛骨上作瘡久爛黑或發孔或臭穢不可近(出危氏方)
用蛐蜒十數條小竹篾穿定瓦上焙乾為末真清油
調敷劃時取效
隔壁膏(出危氏方)治膁瘡
用多年老杉木節燒灰真清油調蒻葉盛隔貼在瘡
上以絹帛繫定不數貼而愈
洗藥(出朱氏集騐方)
用海桐皮石榴皮等分煎湯淋洗令净然後用薰藥
薰藥(出朱氏集騐方)
用牛蒡子半兩研為末入紙撚子内燒薰之然後塗
藥
治冷膁瘡方(出危氏方)
用鹿角灰髮灰乳香為末清油調敷有一種膁瘡赤
腫而痛用黃連黃蘖之類皆凉藥也久而不愈其瘡
冷矣却當用温藥治之自愈此隂陽寒熱往來之理
也
治足上生瘡臭穢潰爛(出危氏方)
用漏藍子一枚燒為末入膩粉少許井水調塗效
必效散(出聖濟總錄)治下注瘡爛肉陷
用鯽魚一尾去腸入頭髮不拘多少燒灰研散先用
蔥湯洗瘡口次以藥敷之
蒜灰散(出聖濟總錄)治諸惡瘡下注氣血冷新肉不生
用蒜一百顆去根苗切以鐵鍋内露地燒令通熱扇
去灰入蒜在内用一淨盆盖之週圍以净土護不令
透風經一宿取出扇去灰土搗研令極細不拘多少
乾敷瘡上此治冷惡瘡最妙熱毒惡瘡不可敷令内
轉爛故也
豆粉散(出聖濟總錄)治下注脚膝生瘡不可垂脚腫
用菉豆粉石器内炒黃濕地上出火毒研細先以温
水洗瘡乾敷甚者再敷即愈
治膁瘡下注方
用橡斗不以多少於橡斗内各滿裝鹽兩碗相合用
麻線縛住瓦罐盛貯鹽泥固濟炭火内燒過碾為細
末入烏龍尾不以多少合和用淡漿水洗過瘡將好
清油調搽忌動風之物仍入麝香少許瘡有膿乾貼
然後用江茶清油調成膏子於前藥上面如膏藥相
似貼護用新綿包裹敷藥大有神騐膁瘡頭黑四畔
紫者有蟲頭白者無蟲有蟲者用覆盆子為末撒在
餅上然後撻在瘡上取出蟲為騐
治膁瘡方
用訶子不以多少燒灰為末香油調搽
治膁瘡方
用絲瓜子包雞子不以多少燒灰為末貼之
治膁瘡方
以五月五日收苧葉晒乾貼瘡有效
治膁瘡方
用隔年葱白煨熟搗為膏捻成餅子炙熟先用童便
洗淨却以蔥餅熱貼之冷再易追惡水後用貼過餅
子童便洗淨新瓦焙乾為末摻之妙
治膁瘡方
以冬青葉用鹽滴水浸留久不妨臨用時取出清水
洗净去醎味貼瘡上一日一易待紅水出不可遽輟
治膁瘡方
以蔥漿水洗净帛淹去膿囊厚貼輕粉了用蝸牛不
拘多少搗爛作膏藥貼定瘡可自落
治内外膁瘡方取瘡内蟲子
取杏仁細嚼貼在瘡上後用枯白礬末摻在杏仁上
病人便卧少時瘡有蟲子出如頭髮絲取了用藥歛
之
治毒氣攻注足脛久瘡不瘥
用白术為細末鹽漿水洗瘡乾貼一二日一換佳
治脚痛成瘡
先剉水蓼煮湯令温熱得所頻頻淋洗候瘡乾自安
治脚上生惡瘡調之下注
用鹿角燒灰為末輕粉油調塗瘡上
治内外膁瘡
用北棗核燒灰乾敷之
治膁瘡
用爐甘石散二分重加煆過枯明礬一分五靈脂半
分為末先用温水於瘡上洗净後用藥末於四週遠
遠摻上用手指輕勻開次日再用手輕輕擦出膿水
再用水濕瘡加藥摻自可
治膁瘡膏
以百草霜不拘多少黃蠟一小塊鎔開勻成餅先以
醋水洗淨貼上一片以帛裹之一方蠟燭油
治内外膁瘡
以牛蹄退下甲燒灰酒調敷上良
治膁瘡
用白膠香黃蠟香油熬成膏滴水中凝為度作成餅
貼患處若多年者以猪脂滴水在瘡上
治膁瘡
用刺杉柱皮浸在厠中年久撈起曬乾為細末摻上
治膁瘡
用楮樹葉於未霜時收夾於書内壓乾剪去邊先用
蔥湯洗瘡挹乾用葉貼之紗帛扎定遇癢再洗如前
貼
治膁瘡
先用蔥白漿水熬湯洗淨瘡口絹帛拭乾徐以輕粉
末摻上瘡口上用五靈脂黃栢各等分研為細末凉
水調貼瘡上紙盖三五十上即平復
治膁瘡方
先用匾栢枝或墻上舊稻草煎湯温洗拭乾然後用
&KR1181;麻子去殼研細為膏入好明净松香一處入些少
桐油看稀稠研擣為泥又入好黃丹和勻用油紙扶
去些紙上油攤藥於油紙包隔油紙貼在瘡上貼數
日再糞藥貼之即愈看瘡大小用藥
治脚疼痛不瘥方(出聖惠方)
取多年墻壁上爛乾蜆殼泥裹燒過為末敷之
應效三聖散
花蘂石散復元通氣散追風獨活散
右各一貼合和藥調空心服
治下注瘡
用皂莢燒灰存性油調搽
皇散(出衛生家寳)治膁瘡脚瘡
插芹(大蚌蛤殼薄眩者不拘數燒為灰研細末篩過)
右每看瘡大小施用入輕粉拌和瘡濕乾摻上瘡乾
津唾調塗不可近水
治膁瘡多年不效(出傳信適用方)
鯽魚一枚用麻油煎魚熟為度去魚只留油調藥穿
魚不拘多少鹽泥固濟候乾火煆存性為末輕粉麝
香少許研勻先以鹽湯洗瘡却用前件油調藥塗之
荆芥湯(出楊氏家藏方)治膁瘡
地骨皮(三兩)何首烏(三兩)荆芥穗苦參海桐皮(各二)
(兩)草烏頭(一兩)
右㕮咀生絹袋盛用水三升煎數沸盛在盆内乘熱
薰瘡口通手淋洗挹乾以後四蛻散貼之
四蛻散(出楊氏家藏方)敷膁瘡
烏雞子殼(已抱出雞兒者)蛇蛻(各半兩燒灰)烏賊魚骨(去硬皮一兩)
龍骨(一分)
右為細末每用入膩粉少許濕即乾摻乾即油調
敷之
木香散(出楊氏家藏方)治下臟風毒攻注膁上生瘡浸潰不
止瘡口不歛肌肉不生
黃連蜜陀僧㯽榔木香(各等分)
右為細末每用少許摻瘡口如膿乾以津唾調敷之
如膁瘡先以温藥湯洗後用陳箬葉貼又宜木香貝母
五倍子白芷等分為末摻瘡上水流延漫漸大宜雄
毛散
治膁瘡經年不瘥屢效(出永類鈐方)
大黃黃連黃栢赤芍藥當歸尾蕪荑
貫衆白芷(等分)
右為末却研烏賊龍骨輕粉䝞丹四味清油熬加頭
髮一握蔥根同熬一半多用上藥調搽紙白封拴之
作熱痒不可動數日愈
又方(出永類鈐方)
於鹽中揀如黑泥者晒乾為末濕乾摻乾水調塗又
先用蘆皮席燒灰濾淋水洗乾却用藥
治膁瘡方(出澹寮方)
乾胭脂白蝎地骨皮羊糞(不粘者)左脚草鞋
(不得犯手棒挺於水打洗晾乾)隔年駐車泥
右六味乃百一選方六方或各用併用在人臨時看
瘡論藥以裁之也但當先用葱鹽椒湯洗其瘡却以
前藥化灰存性或碾細末入輕粉臘月猪油調敷之
乃服他藥
治骭瘡内外膁瘡(出鮑氏方)
以川椒煎湯洗淨真茶末蠟燭油調敷有&KR0034;勿除
又方(出鮑氏方)
五倍子醋調敷留瘡勿遮以車前草去筋貼之汗自
出
又方(出鮑氏方)
以烏雞子二箇黃麻油一兩亂髮一錢輕粉一錢文
武火熬成膏煮甘草湯洗净乃敷貼
又方(出鮑氏方)
以乾漆燒存性輕粉麻油調敷
四香散(出楊氏家藏方)治膁瘡
地龍糞(火煆通紅新瓦盆盖覆出火氣五兩)寒水石(火煆通紅依前出火氣三兩)
龍骨木香㯽榔黃蘖(去皮)降真香槐香(研已)
(上六味各一兩)牡蠣(三兩煆)乳香(另研)雄黃(研已上二味各半兩)
右為細末先用荆芥湯洗吹將帛子挹乾乾摻或麻
油調敷不得入膩粉
治膁瘡藥如神
用刺蝟皮燒灰存性入輕粉生油調塗
膁瘡方
猫頭(一箇)柳柴(七根)枳殼(一箇)巴豆(七箇)毛桃(七箇)
右燒灰為末貼瘡上
普濟方卷二百七十六
