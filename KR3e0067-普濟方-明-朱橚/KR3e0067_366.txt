普濟方卷三百六十六明周王朱橚撰
嬰孩唇舌口齒咽喉門
牙齒疼痛等疾(附論)
夫牙齒者是骨之所養手陽明足太陽之脉並入于齒
若血氣充實則骨髓強盛雖其齒損落猶能更生也若
虛弱者血氣衰耗風冷乘之致令齒久不生假令生者
或齲或蟲落不能生也小兒齒痛風齲者手陽明太
陽之脉並入于齒風氣入其經脉與氣血相摶齒即腫
痛濃汁出謂之風齲小兒牙疳齒齲者是齗腐爛也
上牙属手陽明太陽之經燥金為主下牙為足陽明胃
經濕土上下是腸胃二經也或積熱于内或因服銀粉
芭豆大毒之藥入乳腸胃乳食不能勝其毒毒氣循經
而至于齒齗牙縫嫰薄之反内害也可以麝香玉線子
治之乳母臨臥常服黃連解毒湯一服牙疳病則愈矣
全嬰方云紀全助教子七歲每夜睡中斷牙其絶生
業醫者累與驚藥并靈寶丹及用聖惠方治睡中斷齒
密取患人臥薦下塵一捻内口中勿令知之亦不退諸
法治之一季無效其妻慮有祟求祝無騐召愚視之則
兩耳前微赤疳攻必耳聾微黃驚入腎斷齒睡䰟中此
子腎經有風腎主骨骨齒也腎有風則齒癢齒癢則咬
牙腎属陰故夜睡中斷齒知驚入腎也紀曰專醫小兒
實不曉治願請教益答曰以大戟散一錢猪腎湯調臨
睡一服減半次夜更一服退七分後以人牙火煅蝎尾
麝香三味猪腎湯調三服全瘥紀曰大戟散何意也答
曰大戟瀉其膀胱之腑去腎經風腎與膀胱同腎虚不
受瀉故不多服猪腎湯入腎人齒入骨(古者用人牙燒灰治豆毒入腎)
(腎旺瘡黑寒顫咬齒者是腎經受毒今用人牙者逐腎經病蝎尾麝香治腎風邪)大抵用藥當
䆒其原歸其本素問曰治病必求其本前者所用驚藥
乃治其心所以無效故也小兒齒不生者用骨之所
終而為髓之所養也小兒有禀氣不足者則髓不能充
于齒骨故齒久不生也
芎黃散治齒不生齒者由骨之所終髓之所飬稟氣
不足則髓不能充于骨故齒久不生
川芎乾地黃當歸山藥(一名山薯芋)白芍藥(各一)
(兩)沉香(半兩)粉草(三錢)
右為末温塩湯調服半錢用少許揩齒脚亦佳一方無
沉香
牢牙散搽牙
茯苓石膏龍骨(各一兩)寒水石白芷(各一兩)細
辛(三分)石燕子(大者一枚小者一對)
右為細末早晩刷牙
蟾蜍丸治齒不生(一名香附丹)
沉香(一兩)㯽榔(半兩)雄鼠糞(半兩燒灰)大香附子(一兩)乾蟾(半兩)
(燒灰)
右為細末用羊髓四兩煑爛和成膏如黍米大每服
十粒麝香湯下量兒大小加減
香附丸治小兒長齒不生
香附子(大者去皮)沉香(各半兩)㯽榔雄雀糞(兩頭尖者燒各一分)
右為末羊髓二兩煑爛和成膏丸如小豆大每服十
丸射香湯下
治大人小兒生齒神效方用雄雌雞糞各十四顆焙
乾同研如粉入麝香少許仍先以針挑破損齒脚下
血出將散子𫝊之年高者不過二十日生年少者十
日不計傷損及少自退落並再生
治小兒大人多年牙齒不生用黑豆三十粒牛糞火
内燒令研盡細研入麝香少許一處研勻先以針挑
不生牙處令血出用末少許揩不得見風忌酸醎物
治因落齒不生取牛糞中黑豆二七粒去頭上皮以
此豆開處齒注齒根上時時用之即效
又方取雄鼠糞二七枚以一糞拭一齒根處盡此上
二十一日即生雄鼠屎頭尖一方用雌鼠糞頭圓者
治齒久不生取雄鼠脊骨為末𫝊之即生
又方取路傍遺却稻粒于齒落處點三七下其齒自
生神效
療小兒齒不生用人尿坑中竹木以正旦刮塗之即
生
含嗽湯治齒痛
獨活黃芩芎藭當歸(各三分)細辛蓽撥
丁香(各一兩)
右㕮咀水五升煑取二升半含嗽之食頃乃吐更含
之一方有甘草二兩
藁本散治卒齒痛
藁本白附子川芎莾草(各半兩用擣羅為細末次用)靑
黛蘆薈麝香(各一錢細研)
右研勻每用一字塗揩患處
雄黃丸治小兒牙齒黑蛀氣息疼痛
雄黃(二錢)麝香(半錢)
右為末軟飲和為梃子安在牙内
治牙疼方用蒼耳子五升以水一斗煮取五升熱含
之疼則吐吐復含不過劑愈無子莖葉皆可用之
又方用莾草五兩切以水一斗煑水五升含嗽之一
日令盡
又方用黎蘆末内于牙孔中勿嚥汁神良
又方用取門下桃撅燒取脂汁少少内孔中以臘固
之
治小兒齒牙黑蛀氣息疼痛含白馬屎隨左右含之
不過三口瘥
治裂齒以腐棘針三百枚以水二升煑取一升含嗽
之日三五瘥止
又方取死曲蟮末𫝊疼處即止
麝香散治小兒唇口臭爛齗宣露
麝香雄黃(生)蘆薈白龍骨(各一錢)蜜陀僧(二錢)石
膽(半兩生)乾蟾(一個重半兩者入缾燒存性)
右研勻令細先用綿子纏筯頭上以鹽礬漿水輕洗
過然後貼藥
地骨皮散治骨槽風牙齒宣露腫癢浮動疼痛作時
或齗爛生瘡兼治大人小兒口瘡
地骨皮麥蘖(各一兩)靑皮(一分)猪牙皂角(半兩)
右同鹽令勻麤入鍋内燒過再研末每服看患大小
用之仍先以鹽漿漱口了糝擦
治小兒牙宣齒縫血出
苦參(末一兩)白礬(灰一錢)
右為末一日三次揩牙上立驗也
治齒間血出取苦竹葉不以多少濃煎取汁入鹽少
許寒温得所含冷即吐
治小兒牙宣常有鮮血不止齒齗臭爛
砒黃(炒一錢)麝香(炒半錢)
右同研細先用紙條子以生油塗之後糝藥末在上
少用末剪作小片紙棋子大看大小用插在爛動處
治齒血出不止刮生竹茹二兩酢漬之令其人解衣
坐乃别令一人含噀其背上二過并取竹茹濃煑取
汁勿與鹽適寒温令漱之終日為度
治牙齗宣露出血所以日月蝕未平復時特忌飲食小
兒亦然並宜治之用蚯蚓糞水和作稠泥團以火燒
之令極赤末如粉以臘月猪脂和𫝊齒齗上日三即
瘥止及治小兒風齲齒痛并蟲食疼痛黑爛
治齒間血出用童子小便半升分為三兩次含之冷
即吐之
治齒根腫痛取松栢槐枝同燒令熱柱病齒孔須臾
蟲緣枝出
治齒根腫以松葉一握鹽一合好酒三升煎取一升
含之
治齒根空腫痛困斃
獨活(四兩)酒(三升)
右于淨器中漬之煻火煨令暖稍稍沸得半去滓熱
含不過四五度
治牙齗疼痛
杏仁(一百枚去皮尖兩仁者)鹽末(方寸七)
右以水一升煑令沫出含之未盡吐却更含不過再
三瘥
治小兒牙
牛蒡子(炒香一分)乳香(一錢)
右為末入白麫少許温水調塗
治牙根腫痛
生地黃獨活(各三兩)
右切以酒漬一宿含之
治小兒牙用大硼砂研細水化雞羽掃牙上
治齒根腫痛常以白鹽末對齒齗上日三夜二
治齒牙根搖欲落用生地黃大者一寸綿褁着牙上
嚼嚥汁汁盡去之日三嚥十日即愈一方用火炙令
大熱着木椎碎用綿褁着牙上
蝦䗫散治小兒齒痛齲風連腮微腫
乾蝦䗫(一枚燒灰)青黛(細研)柑子皮細辛白鷄糞
薰黃(各一兩)麝香(細研)乾薑(炮裂剉各半分)
右為散研令勻以薄綿褁少許内齲齒孔中日一易
之
治小兒風齲齒痛及蟲蝕疼痛黑爛(出聖惠方)
青黛雞糞白(燒灰)藁本細辛麝香(少許細研)
右為末旋取少許𫝊于齒上
治小兒齒痛風齲連腮微腫(出聖惠方)
白附子藁本細辛芎藭莾草(各五分)
右為散以薄綿褁少許着齲齒上
治小兒齲齒風痛及蟲蝕疼痛(出聖惠方)
乾蝦䗫(一枚燒灰)青黛(一分)蘆薈(半分)
右同研令細以生地黃汁熬作膏塗齒上
治小兒風齲齒痛及蟲蝕疼痛黑爛(出聖惠方)以郁李根
白皮五兩剉水一盞熱含冷吐當蟲出
又方用松栢脂捏銳如錐柱齲孔内須臾齲蟲緣出
瘥
又方用雞舌香半兩剉水一中煎六分去滓熱含冷
出
治齲齒(出聖惠方)用白馬懸蹄切碎可孔塞之不過三度
一方用夜眼亦可
又方(出幼幼新書)以皂莢炙去皮子搗末取少許差齒痛
止瘥
二聖散治小兒風蚛牙疼
威靈仙白茯苓(去黑皮各一兩)
右為末每用一錢水一盞醋半盞葱白一握切煎至
六分熱煠冷吐
黃龍散治齒齗疳蟲有竅子不合者(出幼幼新書)
龍實(龍骨中削之淡黃或淡黃上褐色緊粘人舌者是)白礬(灰)蝸牛殼
南䊅牛黃(各一錢)
右為末每用少許貼竅子内時時用之
治小兒齒疳蠱&KR0630;
伍倍子(炙為末)鉛丹(研各一分)
右和勻以綿裹貼齒齗上塗亦得
治蟲蝕齒根肉黑方(出幼幼新書)燒腐棘取脂塗之十遍
雄黃末𫝊即愈者齒黑者以松木灰揩之細末雄黃
塗齗百日日再塗之七日慎油猪肉神效
治小兒風蚛牙(出幼幼新書)濃煎郁李仁水含之
治牙車急口眼相引舌不轉方(出幼幼新書)
牡蠣(熬)伏龍肝附子(炮去皮)礬石(燒各等分)
右為末以白酒和為丸𫝊其上乾則易之取瘥止
治失欠頰車&KR0008;(出幼幼新書)消蠟和水𫝊之立愈
四物湯治稟氣不足齒久不生骨髓不生
當歸白芍藥地黃川芎(等分)
㕮咀水煎加山茱萸甘草服
草龍膽散治牙根宣露
草龍膽鈎藤枳殼升麻(各等分)
右件前水日月灌漱之
越涎散
牙硝白礬(枯)北細辛(各等分)
右為末揩擦牙上出涎立效
法
治失欠頰車蹉閃不合用一人以手指牽其頥以漸
推之則復入矣推當疾出指恐誤嚙傷人指也
治齒蚛方(出幼幼新書)以擔一條令病人蹲坐横擔于膝
上引兩手尋使極住手伸中指炙中指頭擔上三壯
兩頭一時下火病人口誦呪曰噉牙蟲名字鶻莫噉
牙莫噉骨大人亦念之
治牙根腫痛(出幼幼新書)扣齒三百下日一夜二即終身
不發至老不病齒
治痛齒(出幼幼新書)宜夜向北斗手拓地炙指頭地呪曰
蝎蟲所作斷木求風蟲所作炙便休疼痛北斗收即
瘥
治牙痛(出幼幼新書)取桑東南引枝長一尺餘大如匙柄
齊兩頭口中柱着疼牙上以三姓火炙之呪曰南方
赤帝子教我治蟲齒三姓炙桑條條斷蝎蟲死急急
如律令大效
咽喉等疾(附論)
夫咽喉者肺脾經所主也小兒脾肺有熱藴積上焦薰
發喉間故令咽喉赤腫吞吐不利或塞或壅憎寒壯熱
欬嗽痰涎是其候也昔人謂藏熱則咽門腫而塞閉豈
虚言哉喉痺之病喉中腫塞脾痛水飲不下呼吸有
妨寒熱往來得之風熱客于脾肺熏發咽喉小兒純陽
尤多是疾若不速治毒邪入心則煩悶懊憹立致危殆
歌曰咽喉腫閉肺家殃積熱于中舌有傷風盛氣攻丹
腫毒却愁生出腦疳瘡此患先解利宣泄藏腑壓熱調
氣即安也人以胃氣為主無問大小兒或有痰實風
涎灌心切不可吐惟喉痺别無治法非吐不能生金星
丸先當投之痺者隔塞也萬一危亟前藥無效急用官
局碧霞丹研細用薄荷自然汁入醋調用雞翎蘸藥送
入喉管内徐徐導引得吐出為佳或云碧霞金虎二丹
能殺人不可用此大不然小兒馬痺者與喉痺相似
亦是風熱毒氣客于咽喉頷頰之間與血氣相摶結聚
腫痛其狀從領下腫頰下應喉内痛腫塞水漿不下甚
者膿潰毒若攻心則心煩懊悶至死小兒生下中酢
腮風壅喉渾身壯熱耳邊連珠赤腫喉中或肉瘤起有
此為酢腮喉壅此候本因積熱甚積熱衝上乃如此所治
者先微下奪命散略與吐下風涎用勻氣散補又用硃
砂膏夾天竺黃散與服又用葱涎膏貼腮腫處如此調
理三日即愈如此惡候恐𫝊急驚方
牛黃散治咽喉項腫啼聲不出
牛黃(研半分)代赭(三兩)麝香(研半錢)玄參(半兩)厚朴(去麄皮生薑汁)
(炙三分)升麻(一兩)射干(半兩)大黃(剉炒一兩一分)木香(三分)白术(半兩)
犀角(鎊屑三分)甘草(炙半兩)
右為細散入研藥和勻一歲至二歲每服半錢以人
乳汁一蛤蜊殼許調下空服日一服三歲至五歲以
上每服一錢棗湯調下米飲亦得日再
升麻湯治小兒咽喉腫塞疼痛方
升麻木通川大黃(剉微炒)絡石葉犀角屑
甘草(微炙剉各一分)石膏(三分)川朴硝(三分)
右擣羅為麄散每服一錢以水一小盞煎至五分去
滓不拘時服量兒大小加減温服
射干散治小兒脾肺壅熱咽喉腫痛
射干川升麻百合木通(剉)甘草(炙微赤剉)桔梗
(去蘆頭各一分)馬牙硝(半兩)
右為散每一錢以水一盞煎至五分去滓不計時候
量兒大小以意加減温服
龍腦膏治小兒風熱咽喉腫痛塞悶生瘡搖頭懆悶
蟲咬心痛
龍腦(半錢)玄明粉(一錢)牛黃(少許)白礬(一分銚子内鍊通煎却磨汁泣乾為)
(度)蟬蛻(三十個去足炒研末)蛇退皮(一條長二尺用鐡器上煉燋為度旋除下黑者)
(生者再&KR1020;須緊按實着鐡器焦後研為末)
右同爛研入沙糖少許和丸梧桐子大冷水化破一
丸服之
絳雪散治大人小兒咽喉腫痛氣息難通
硼砂(少許)白礬(如皂子大)馬牙硝(三分)硝石(四兩)黃丹(半兩)巴豆
(六枚)
右麄瓷罐子一個先煨令熱後次第漸漸下藥巴豆
逐個打破後有火熖盡更入一個續入蛇蛻皮一條
謂之七擒以火養成汁候結硬乃成也每用少許竹
筒子吹在患處忌雞犬婦人見唯臘月合之
地龍散治小兒生熱咽喉腫痛
鬱金(用皂角水煮乾)甘草(炙)白殭𧖟地龍(各一兩)蝎牙硝
(一兩)
右為細末每用一錢薄荷湯調下兒小半錢
欵冬花丸治小兒咽喉中鳴欬嗽喘急
欵冬花甘草(炙)紫苑(去苗皮)麻黃(去根節煎去沫倍乾各半兩)
貝母(麩炒)麥門冬(去心倍各三分)
右為細末鍊蜜丸如菉豆大每服三丸至五丸食後
米飲下五歲已下以意加之日三服
麻黃湯治咽喉腫熱肺脹氣急喉中似有物塞
麻黃(去根節煎去沫焙乾)桑根白皮(剉)桂(去麄皮各半兩)大黃(生)射
干杏仁(湯浸去皮尖雙仁各一分)
右麄擣篩每服一錢以水半盞煎三分去滓温服
治熱病口爛咽喉生瘡水漿不得入
當歸射干升麻(各一兩)附子(半兩炮去皮)白蜜(四兩)
右㕮咀以猪膏四兩先煎之令成膏下着地勿令大
熱内諸藥微火煎令附子色黃成絞去滓内蜜復火
上令相得成器中令凝取如杏子大含之日三四輙
嚥之瘥
半夏湯治小兒咽喉病不利乳哺
半夏(二個洗)棘荆(半升陳者)麥門冬(半兩)人參甘草(炙各一兩)
右㕮咀以水三升煑一升稍稍飲之
牽牛散治咽喉中鳴欬嗽痰壅
牽牛子(炒半生半熟二兩)杏仁(去皮尖雙仁炒)甘草(炙)吳茱萸(湯洗)
(焙乾炒)陳橘皮(去白焙各一兩)
右為細末每服半錢空服以沸湯調下微利出惡物
即瘥量兒大小加減服
升麻湯治小兒喉痛若毒氣盛便咽塞并治大人咽
喉不利
升麻生薑射干(各二兩)橘皮(一兩)
右㕮咀以水六升煑取二升去滓分三服
玉芝飲子治小兒膈上壅熱唇口生瘡咽喉腫疼
甘草(剉作半寸許擘破湯浸一日微炒過)吳石膏(研如粉各四兩)山梔子(六兩)
(去皮炒令香)藿香(三分)
右為細末每服二錢新汲水調下不以老幼加減可
服
射干湯治咽喉腫痛及風熱上摶于咽喉之間血氣
相摶而結腫乳食不下名咽閉方
射干川升麻(各一兩)馬牙硝馬勃(各半兩)
右為末每服一錢水一盞煎至五分去滓温熱服食
後
備急丹治咽喉腫疼
青黛(三兩)芒硝(二兩)白殭蠶(一兩)甘草(四兩)
右為細末用臘月牛膽汁兒有黃者盛藥其中蔭四
十九日多時為妙如些小麥腮喉閉用皂角子研碎
以竹筒子吹之咽喉内愈
治小兒卒腫毒着咽喉頸壯熱不乳
升麻射干大黃(各一兩)
右㕮咀以水一升五合煑取八合一歲分三服不拘
時候温服以滓傅腫上冷更煖以傅大兒以意加之
青木香湯療春夏忽喉咽痛而腫兼不利者
青木香黃連白頭翁(各一兩)
右㕮咀水五升煑取一升半分温三服小兒一服一
合忌猪肉冷水
朴硝散治小兒咽喉舌腫脹咽氣不利
朴硝(一分)衣中白魚(炒三牧)鹽(少許)
右為末每服以指揾少許在舌上
龍石散治大人小兒咽喉腫塞疼痛口舌生瘡上膈
壅熱毒
生腦子(一錢)寒水石(一斤燒一日)朱砂(一兩一分飛研)
右為細末每用少許擦患處嚥津無妨小兒瘡疹毒
氣攻口齒先用五福化毒丹掃次用此藥擦立愈
治小兒咽喉腫痛塞悶方
馬勃(半兩)桑株上螳螂窠(一兩燒灰)
右同研令勻鍊蜜和丸如桐子大三歲以下每服煎
犀角湯研下三丸三歲以上漸漸加之
治咽中瘡腫
蓖麻子(去皮一枚)朴硝(一錢研勻)
右用新汲水調作一服未效再服
治咽喉腫痛閉塞
白殭𧖟(生出絲觜)白馬硝(各二錢)
右為末每服半錢生薑汁調下不拘時服
得效方凡咽喉之證最急初覺咽喉腫脹痛速宜服
此用白殭蠶二味等分為末研生薑水調下一錢不
過二服即愈如是噤定牙關用巴荳七粒剥去皮擦
巴荳油在四指大四方紙花子上用紅筯斜角卷之
却徹去紅筯男左女右簮在鼻孔中存一半外用燈
點着外相紙花卷兒頭即時煙透喉中牙關隨手便
開以白礬少許吹在喉中壓下熱涎即安此病暴速
非其他病之可擬也倉卒害人性命不可不慎
白礬散治大人小兒風熱咽喉腫痛及卒然閉塞又
治纏喉風急喉閉
白礬(一兩)巴荳(二十粒缾内火煨)
右為細末每服一字吹入口内或鼻内亦可又一方
同熬枯乾去巴荳碾礬令細冷水調灌
治懸癰乘熱暴腫長
乾薑半夏(各等分)
右末每用少許着舌上又一方白礬鹽等分為末筯頭
點少許懸癰上
黃蘖湯治咽喉腫脹咽氣不利
黃蘖(去麄皮蜜炙)甘草(炙各一分)
右麄擣篩每一錢以水半盞煎至三四分去滓温服
不拘時
苦藥子散治咽喉腫痛
苦藥子白殭蠶(等分)
右為末每服半錢白礬水調下量兒大小加減
蜂房散治忽腫毒着咽喉
露蜂房(燒灰)白殭蠶(各等分)
右細研每服半錢用乳香湯調下看大小加減
治咽中腫垂内不得食以竹筒内口中燒鐡從竹中
柱之不過數度愈
一方
全蝎白薑蝉退紫英
右為末入硃砂麝香各一錢研勻燈心湯點服
人參羌活散治壯熱涎潮牙關緊急(方見本門傷寒類)
蝎附散治小兒吐瀉日久或大病後生風時發搐搦
目睛斜視
南星(一枚重二兩者打碎)附子(一枚重七錢者生去皮臍剉)
已上二味用生薑四兩取汁入好酒一盞于銀石器
中同煎令汁盡焙乾為末
白附子(七枚炮製)全蝎(七枚去毒用炒)代赭石(二兩火煅為末)辰砂(半兩)
右為細末入腦子麝香各一錢研勻每服一字用酸
漿水半盞入麻油兩滴冬瓜子三粒同煎三五沸放
冷約一茶脚許調服候少時再服如無漿水并冬瓜
子只用薄荷湯調服亦不拘時候
中風口噤(附論)
夫小兒中風口噤者是風入頷頰之筋故手足三陽之
筋入結頷頰足陽明之筋上于口膚腠虚風冷客于諸
筋筋得寒冷則攣急故機關不利而口噤也
方
犀角散治小兒中風口噤腰背硬強搐搦
犀角屑獨活麻黃(去根節)白附子(炮製)乾蝎(微炒)牛
黃(細研已上各一分)天麻(半兩)天南星(半兩炮製)射香(半兩細研)
右為散入研了藥都研令勻不必計時候以薄荷酒
調下半盞蓋覆汗出立驗量小兒大小加減服之
治小兒卒毒腫着喉頸壯熱妨乳煑桃皮汁三升服
之
治小兒咽喉腫痛塞閉取牛蒡根細剉擣汁漸漸服
之
治懸癰乘熱暴腫長用塩末以筯頭張口柱之日五
治喉卒腫不可食用韮一把擣熬𫝊之冷即易之佳
又方含荆瀝稍稍嚥之
又方用好酢口内含之舌瘡亦佳
大聖奪命玉雪無憂散
玄參管仲白茯苓(去皮)縮砂甘草(炙)滑石(别研)
(入)山荳根川黃連(去鬚)荆芥穗(各半兩)硼砂(二錢别入研)
寒水石(三兩火煨紅水中淬别入研)
右為末次入滑石等三味合和勻每服半錢此藥理
咽喉塞滯口内生瘡心腹脹滿脾積癥塊解百藥毒
如纏喉痺風涎生小兒&KR0008;嗽妳辨不消化誤嚥下呌
子魚骨針刺錢等並用藥半錢先抄入口後用新汲
水一口嚥之任是百毒硬物可令除化立有妙效如
要喫巴荳針刺麥粮&KR0008;針瓷瓦子等諸毒藥毒蟲硬
物只用藥半錢與物相拌和喫之用水一口下並無
妨礙但是心腹間有礙亦如前法服之潤三焦消五
糓除三尸去八邪辟九蟲趁瘟疫專理渴疾除風涎
開牙關神效不可具述服者自當知
烏翣散治喉嚨者脾胃之候若藏熱喉則腫塞神氣
不通
生烏翣(十兩)升麻(三兩)羚羊角芍藥通草(各二兩)薔
薇根(切一升)艾葉(六銖生者)生地黃(切五合)猪脂(二斤)
右㕮咀綿褁苦酒一升淹浸一宿内猪脂中微火煎
取苦酒盡膏不鳴為度去滓薄綿褁膏似大杏仁内
喉中細細吞之凡卒喉痺不得語者宜服小續命湯
加杏仁一兩尤妙
木通湯治小兒喉痺由脾肺藴熱血氣結塞慎勿刺
破但此方治之
木通(剉一分)升麻(一分)大黃(剉炒一分)麻黃(去根節一分)犀角(鎊一)
(分)石膏(剉半兩)甘草(炙一分)
右麄擣篩每服二錢水一盞煎至七分去滓下朴硝
末一錢攪勻再煎二服分温二服早食後臨臥各一
服五歲以上以意加之
犀角湯治小兒喉痺咽喉傍腫如瀝子身體壯熱如
不作顆結空氣急喉中噎塞即是肺脹此方治之
犀角(鎊硝二分)射干(一兩)桔梗(炒)絡石葉升麻甘草
(炙)山梔子仁(各一分)
右麄擣篩每服二錢以水一鍾煎至六分去滓下朴
硝末半錢攪勻分温三服早晨日午臨臥各一服又
一方無朴硝有馬牙硝
馬牙硝散治小兒喉痺疼痛水漿不下
馬牙硝川大黃(剉微炒)甘草(炙微赤剉)牛黃(細研)馬勃(各一)
(分)
右為細末每服半錢以新汲水下不拘時候量小兒
大小加減服之
羚羊角湯治小兒喉痺痛咽塞不利
羚羊角(鎊硝一分)升麻(三分)射干白藥(各半兩)陳橘皮(湯浸)
(去白焙各一分)
右麄搗篩每服一錢以水七分煎至四分去滓分温
二服早晨日午夜臥各一服五歲以上以意加減
天竺散治小兒喉痺上焦積熱壅毒
天竺黃馬牙硝甘草(炙各半兩)蛤粉(白者二兩)丹砂(研一)
(分)
右為細散每服半錢取新汲水揉薄荷相和入龍腦
少許量小兒大小湯化服之食後臨臥
麻黃湯治小兒喉痺咽喉傍腫喉中噎塞
麻黃(去根節半兩)桂(去麄皮一分)射干(一分)杏仁(湯浸去皮尖雙仁炒一分)
右麄搗篩每服一錢以水七分煎至四分去滓食後
服之二次
白礬散治小兒走馬喉痺
白礬(煅焙研一兩)硝石(研)雄黃(各一兩分研)苦參末(半兩)
右為細末每服半錢冷水調下併三服
治咽喉涎壅喉痺閉等疾(出幼幼新書)
欝金(大者一個為末)輕粉(炒一錢)巴荳七粒(四粒熟三粒生熟者是去油生)
(者生用)
右和合藥先左研四十九遍後亦向順研令勻次入
輕粉每服一字管子吹入喉中
奪命散(出幼幼新書)治小兒喉閉亦治大人
朴硝白礬天南星(各半兩)
右為末小兒每服半錢水一鍾同煎二分大人水一
鍾藥三錢煎七分一服
三物丸(一名三物備急丸)治喉痺水漿不下備急(方見本門前舌腫等)
(疾類)
治喉痺嚥唾不得(出幼幼新書)用半夏一味十四枚鷄子
一枚扣其頭如栗大出却黃白内半夏于中内醋令
滿極微火上煎之取半小冷飲之即愈
療小兒喉痺熱塞
升麻(五兩切)馬藺(一合)
右以水一升煎取二合入少白蜜與兒服之甚良
治小兒咽腫喉痺以鯉魚膽二七枚和竈㡳土以塗
咽喉立瘥一作鯇魚膽
如聖湯(出幼幼新書)治喉閉舌頰腫咽喉有血欬嗽膿血
甘草(炙二兩)桔梗(一兩)
右為末每服二錢水一盞煎至七分去滓温服急切
不以時日二三張銳雞峯方二味等分
治小兒喉痺腫痛
桂心杏仁(各等分)
右為末綿褁如棗大含嚥汁舌下須臾破又一方無
杏仁
治喉痺卒不得語以酒三合和入乳汁半升分二服
治馬喉痺燒馬藺根灰一方寸七燒桑枝瀝汁和服
治喉痺嚥唾不得含蜀升麻一片立愈用木賊以
牛糞餅子火燒每三兩莖纔勻着便取出再取燒為
末每服一錢冷水研米汁清調下小兒臘茶清調下
半錢入口腫破血出即安三日内未得喫粟米粥飯
治喉閉(出幼幼新書)用馬藺子為末每服半錢麥門冬熟
水調下一方治小兒卒腫毒着咽喉壯熱妨乳用馬
藺子半兩水一鍾煎至半鍾去滓不計時候温服量
小兒大小加減
治喉痺獨附煎(出幼幼新書)取附子一枚去皮蜜塗火炙
令乾復塗蜜炙須臾含嚥汁愈
治喉痺深腫連頰吐氣數者名馬喉痺(出幼幼新書)以馬
&KR0008;一具水二升煑取一升分三服
又方(出幼幼新書)以馬鞭草根一握勿中風截去頭搗取
汁服
治咽喉熱腫神氣不通(出幼幼新書)以臘月猪尾燒末水
服之
又方(出幼幼新書)燒牛角末酒服之凢小兒飲乳不快覺
以喉痺者亦取此灰塗乳上令兒食乳嚥下即差
海上方用沙牛角燒刮取灰細研水調亦得
又方(出幼幼新書)熬杏仁令黑含或末服之
治喉痺卒不得語(出幼幼新書)濃煑桂汁服一升亦可末
桂着舌下漸嚥之良
又方(出幼幼新書)煑大荳汁含之無荳用豉亦佳
又方(出幼幼新書)燒炊箄作灰三指撮水服之
又方(出幼幼新書)用芥子末水和𫝊之乾則易
又方(出幼幼新書)用商陸苦酒熬令濃熱𫝊之
治小兒喉痺腫痛(出聖惠方)用露蜂房燒灰以乳汁和一
錢服之看兒大小加减不計時
又方(出聖惠方)燒蛇蛻末以乳汁服一錢不計時候
治小兒喉痺用葛蔓燒灰水服一錢
又方用棘刺燒灰水調服半錢
治喉痺以繩纏手大指刺出一大荳以上瘥去小指
亦佳刺小指瓜文中出血即差左右刺出血立愈慎
酒麵毒物
異功散治纏喉風酢腮喉閉及咽喉一切病症
盆硝(一兩)甘草(炙六錢)訶子肉白殭蠶貫衆馬
勃蛇蛻皮(點油醋慢火炒黃色各半兩)硼砂玄精石(各一錢)
右為末每服用一字以蘆筒子吹咽喉内纏喉風磨
刀水調下半錢尋常置舌根下用
解毒雄黃丸治纏喉風及急喉痺卒然倒仆失音不
語或牙關緊急不省人事
雄黃(飛)欝金(各一分)巴荳(去油二七個)
右為末醋煑麵糊為丸如菉荳大用熱茶清下七丸
吐出頑涎立便蘇省未吐再服善治纏喉風及走馬
喉閉卒死倒地失音不語以至牙關緊硬不知人事
如至死者心頭猶熱灌藥不下即以刀鍼匙幹開口
灌之但藥下喉嚨無有不和吐瀉些小無妨及上膈
壅熱痰涎不利咽喉腫痛赤眼癰腫一切毒熱並宜
服之如小兒患喉嚨赤腫及驚熱痰涎壅塞二丸或
三丸量兒大小加減
生薑飲治風邪風毒纏喉不語
南星(略炮半兩)生薑(四錢)橘皮(三錢)
右剉每服三錢紫蘇五葉煎服
治纏喉風喉痺牙宣牙癰走馬疳口瘡等用蠶退紙
燒存性少入龍腦蜜丸如鷄頭大含化小兒減少如
牙宣癰腫揩貼齗上如走馬疳加麝香擦貼立愈
治小兒急喉閉及纏喉風
玄參鼠黏子(半生半熟炒為末各一兩)
右為末新汲水調下立瘥
治纏喉風咽中如束氣不得通
蛇蛻(炙)當歸(切焙等分)
右為末温酒調一錢得吐為良未效再作切忌針灸
纏喉風藥以火炊草一大把舂爛用水一鉢衝取汁
漱咽中漸寬即下小續命湯入蔓荆子何首烏薄荷
荆芥各少許與小續命湯多少相等嚥下使一人守
之連數服腫消乃退
治噎方用酥蜜生薑汁升一微火煎二沸每服兩棗
許内酒中温服之
治尸咽語聲不出用酒二合酥一匙薑末一錢和服
之日三食後服亦治肺病
治噎方以手巾布褁舂杵頭糖拭齒
治尸咽喉中癢痛吐之不出嚥之不入如中蠱毒方
含生薑五十日瘥
勾藤散治風熱喉痺
勾藤玄參升麻黃芩赤茯苓苦梗
甘草山梔子(各等分)
右為末煉蜜為丸如皂角子大每服燈心一子淡竹
葉薄荷湯化或細研雄黃調下
越涎散
鴨嘴膽礬烏梅(一個大者去皮用巴荳三粒去殼入紙褁慢火煨去巴荳用)
右為末用黃秋串根煎吞醋調少許點入口内令含
嚥少傾必吐出痰
治小兒重腭重齗腹痛以蛇蛻炒末𫝊之效
語音不出等疾(附論)
夫心為言肝為語其經属手少陰足厥陰其氣上通于
舌舌者聲之機若禀受之初母懷驚怖則子之心火不
足而肝木弱故令機關不利氣不宣揚而語遲甚者有
經數歲不能言者蓋咽喉者氣之道路喉揜者聲音
之門戸舌者聲之機唇者聲之扇風寒客于喉揜即不
能發聲故卒然而失音錢氏云口噤不語失音也孫氏
云口開不語音啞也閉目不語卒疾而失音目開不語
久病而無聲有口開失音為風邪客于肺肺主聲而通
于氣令外邪與真氣相摶真氣虚而邪氣勝故聲不通
有因病吐瀉大病之後雖有聲而不能言又能嚥藥此
非失音為腎怯不能上接于陽故也當補腎地黃丸癎
病瘥後不語者為風邪流滯于心絡使心氣不和其聲
不發又云寒客于喉揜啼聲以啞人其有驚風盛發因
此不作聲者蓋風涎灌于心肺也宜吐之急驚先吐後
補驚癎先補後吐吐後再補有慢驚瘥後不語者並與
對證驚藥并服通關散自然聲出首尾補助安神膏驚
藥擇用之夫腎虛為病不能納諸氣以歸元故氣奔
而上欬嗽痰壅或喘或脹髓虛多唾足冷骨痿胷腹百
骸俱為之牽制其嗽愈重其氣愈乏其聲愈乾君子當
于受病之處圖之可也按錢氏方小兒吐瀉利其小便
過多以致脾虚不食錢用益黃散作效數日以後忽爾
不語錢知其脾氣巳復腎氣尚虛投以地黃丸益腎相
繼數劑于是能言
方
人參平補湯治腎虚聲不出
人參川芎當歸熟地黃(洗曬)白芍藥白茯
苓兔絲子(酒漫爛研細)北五味子杜仲(去麄皮剉薑汁製炒)
(去絲)巴戟(酒浸去)橘紅半夏曲(各半兩)牛膝(酒浸焙)白术
補骨脂(炒)葫蘆巴益智仁甘草(炙各二錢半)石
菖蒲(一錢半)
右剉細每服三錢薑五片棗二枚食前煎吞山藥丸
七十粒五更頭腎氣開不得咳嗽言語默然再進上
藥
杏仁煎治咳嗽暴重聲音不出
杏仁(水浸去皮研膏)冬蜜沙糖薑汁(各一盞)桑白皮(去亦)
(炒)木通貝母(去心各一兩半)北味子紫苑茸(各一兩)石
菖蒲(半兩)
右㕮咀以水五升煎半去滓入杏薑糖蜜夾和微火
煎取一升半每服三兩日夜服之
木通湯治諸風失音
木通石菖蒲防風羌活桑螵蛸全蝎
直殭蠶(炒各三分)甘草(炙三分)圓白南星(略炮半兩)
右剉每服二錢半紫蘇五葉薑五片水煎熱服之
荆蘇湯失音通用
荆芥蘇葉木通橘紅當歸桂石菖
蒲
右等分剉水煎四錢服之
殭蠶散治小兒失音不語關膈不通精神昏憒
殭𧖟(半兩)羌活(一錢)麝香(半錢)
右為末三歲半錢薑汁少許調和沸湯浸服又以菖
蒲末着舌根上頻用之
又方以細辛去苖為末先用皂角一莖去皮淨刷子
蘸少水就上刷令珠起然後以指蘸皂角珠點細辛
于牙緊處擦之
千金湯治小兒失音不語以桂心㕮咀每服一錢
水半鍾煎三分去滓無時十歲兒服為末着舌上即
語又竹瀝飲之並瘥
治氣腸聲沉用心氣湯加枳殼甘草水煎服之
金花散治失音亦治喉痺用槐花新瓦上炒香熟
三更後床上仰臥隨意食之熱證通用並驗
菖蒲丸治受胎其母卒有驚怖邪氣乘心故兒加受
母氣心官不守舌本不通四五歲長猶不能言
人參石菖蒲麥門冬(去心)遠志(取肉薑汁炒)川穹
當歸(各二錢)滴乳香朱砂(各一錢細研)
右為末蜜丸麻子大每服粳米飲下十丸
菖陽丹治小兒數歲不語
石菖蒲(一寸九節)遠志(去心)桂心(去皮各一兩)人參黃耆
酸棗仁(炒去皮)黃連(各半兩)
右為末鍊蜜丸雞頭子大每服一丸用生薑湯化下
不拘時服
菖蒲丸治小兒心氣不足五六歲一能言舌本無力
發轉不得
石菖蒲(三錢)人參(去頭焙半兩)丹參(三錢)麥門冬(去心一兩焙秤)天
門冬(去心一兩)赤石脂(二錢)
右為末煉蜜丸菉荳大或麻子大温水下五七丸至
一二十丸不計時日三四服取又有病後腎虚不語
宜兼服錢氏地黃丸一方加黃連一方無人參
芍藥湯治小兒心氣不足舌本無力語遲
赤芍藥(一兩)黃耆(剉三分)犀角(鎊)㯽榔(剉)甘草(炙各半兩)
右麄擣篩每服一錢水一小鍾煎至五分去滓量兒
大小不計時加減温服
治小兒五六歲不語者為心氣不足舌本無力氣轉不
得用赤小荳擣羅為末以酒和塗于舌上即語神
效
桂菖散治小兒急中卒風失音不語立效(一名二物湯)
桂心(去皮一兩)石菖蒲(一分)
右為末三歲一錢水半盞煎三分不拘時候若大病
之後不語者用猪膽汁調下未語再服一方治風寒
邪氣留滯失音無語猪膽汁調
菖蒲散治小兒卒然喑啞以菖蒲為丸五歲一錢
麻油泡湯調下如卒然不語吐出風涎即瘥用好竹
瀝飲之亦治噤口心熱不語
粉薑散治小兒急中卒風不語以粉乾薑為末安
少許在舌上時時用之立效
鷄頭丸治小兒諸病後不能語
雄鷄頭(不炙)鳴蟬(三個炙燋)甘草(一兩剉炒)大黃(一兩取實處濕紙褁煨熱)
當歸(去蘆頭三分兩切焙)木通(半兩)黃香(切焙)川芎遠志(去心)麥
門冬(去心焙各三分)人參(半兩切去頂焙)
右為細末鍊蜜丸小荳大旦米飲下五丸空心日進
三四服兒大者加之九服效鷄蟬二物宜求死者用
之不可旋殺孫真人所謂殺生求生去生更遠不可
不知也
犀角地黃散治血證心忪語短胘冐迷忘
生地黃(四兩淨)犀角牡丹皮芍藥
右剉每服四錢入桃仁去皮尖七粒煎服如無犀角
以升麻代之亦治吐血衂血
治□桃仁湯治狐惑蟲食其臟唇生瘡其聲唖
桃仁(浸去皮)槐子艾葉(各一兩)大棗(十五枚)
右用水二中煎至一中半分三次服之
治濕證聲啞以不換金正氣散加石菖蒲水煎服如
寒證啞加桂少許治之
治痰症聲沉以二陳湯加石菖蒲水煎吞白丸子妙
治小兒遲語取白勞所踏枝鞭小兒令速語
治小兒久不語取百舌鳥主蟲咬炙食之
治孩兒語遲用社稷胙酒以少許喫
治伏暑發熱汗渴暑入心胞不語以小柴胡湯加茯
苓水煎服之
普濟方卷三百六十六
