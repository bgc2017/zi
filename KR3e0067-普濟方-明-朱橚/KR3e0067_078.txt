普濟方卷七十九明周王朱橚撰
眼目門
内障眼(論)
凡病眼不痛不痒端然漸漸昏暗遂至失明眼狀雖如
尋常瞳人中潛生障瞖作青白色漸不辨人物微見三
光名曰内障也多從一眼先患久後相牽俱成此狀若
不預服湯丸除其本根必至為瞖在内肉脉相連雙目
俱損此皆熱風衝腦腦脂流下灌睛亦有黑水凝結而
作障也若忽然而暗經三五十日瞖成者則是腦脂流
下所致若三五百日之内漸漸昏>昏>者即是黑水凝結
所成纔覺急療治驅其疾勢不爾昏昧障瞖内成非草
石療之見功惟金鍼撥之乃效内障眼凝結數重異
象多般有浮有沈或滑或澀或形如皓雪或狀似清水
或散若梨花或半分片月風攝明覈熱攻瞖開鐵角無
垣斜喎有異或瞖嫩難見或瞖老黏睛向陽色之不通
背日閃之不動更有蒼黃非等灰色殊形異如斯之類
窮論莫盡其中亦有不可治者初患之時腦痛眼疼又
有雖不疼痛霍之不動者名曰死瞖其瞖作黃赤色不
可治也又有瞖狀或作破散或深或淺中心密布濃厚
者亦不可治也凡學針開必須審細辨其証候明其淺
深脫或不曉病原未達機要妄行針藥遂致損傷深可
戒也圓瞖内障此眼初患之時眼前多見蠅飛花發
垂蟻薄烟輕霧漸漸加重不痛不痒端然漸漸不明眼
與不患眼相似不辨人物惟覩三光患者不覺先從一
眼先患向後相牽俱損此腦脂流下風腫上衝瞖青白
瞳人端正陽看則小隂看則大其眼須針然後眼藥補
治用防風散羚羊角飲子(謌曰瞖中最好是團圓一點然如水上盤陽裏看時應自)
(小隂中見則又還寬金針一撥蠅飛去朗日舒光五月天不是醫人誇巧妙難提遠地密相傳)水瞖
内障此眼初患之時頭旋額角偏痛連眼臉骨及鼻頰
骨痛眼内赤澀有花或黑或白或紅皆因肝臟積熱肺
受風勞或心煩或吐大腸秘澀夜見燈光如蜂初患之
時宜令針治諸血脉忌督脉處出血過多恐加昏重宜
令服食還睛丸(歌曰水瞖猶如水凍堅隂中陽裏一般般傍觀瞳人透表白針下分明是誰言)
(來往用針三五撥志心服藥必能痊若遇痛瞖強撥下瞳人淨洗不能觀)滑瞖内障此眼
初患之時不痒不痛還從一眼先患後乃相牽俱損端
然漸漸失明皆因腦脂流下肝風衝上瞳人内有瞖如
水銀珠子不辨人物遂使然也宜令金針撥之將息後
服補肝湯石決明丸即瘥(歌曰滑瞖看時心且專微含黃色白翩翩才開速大還速)
(小有似水銀珠子旋針撥雖然隨手落凝神針出却歸源縮針穿破青涎散五月金烏照遠天)澀瞖
内障此眼初患之時䑃朧如輕烟薄霧漸漸失明還從
一眼先患後乃相牽俱損猶辨三光瞖如凝脂色瞳人
端正狀宜令金針針之然後宜服還睛散九寶丸立效
(歌曰澀瞖隨開聚瞼遲隂陽大小亦些微傍觀瞳子凝脂色先哲留言不用疑此障撥時依本法用針三五下)
(還離牢封七日圓瘡可將息應當莫自欺)散瞖内障此眼初患之時不痒
不痛漸漸失明還從一眼先患惟瞳人裏有障瞖作青
作白不辨人事猶見三光此眼宜令金針撥之然後宜
服還睛散補肝散湯治之即瘥(歌曰散瞖内障又何為形状如酥點綴之一隨)
(針了和延散未得分明自覺知封畏安存須苦巧莫令患者致狐疑殷勤遣服還睛散再覩三光百日期忌慎)
(一如僧戒行不須恣意縱貪痴深言向說何為切忌取冥冥萬暗時)浮瞖内障此眼初
患之時都無痒痛還從一眼先患後乃相牽俱損此狀
皆因腦中熱風衝入腦中腦脂流下凝結作瞖如銀釘
色雖不辨人物猶見三光宜令金針撥之然後宜服決
明散墜瞖丸立效(歌曰浮瞖正觀如透外乍看色白似銀釘隂寬陽小隨開合此則深知是)
(本形辨認既能無錯繆金針撥出近烏睛但依教法施心力免觸凝脂破不明)沈瞖障眼此
眼初患之時肝臟勞熱還從一眼先患或見黑花後即
相牽俱損腦中熱氣流下要辨三光宜令金針撥之然
後服羚羊角飲子空青丸效(謌曰一般内瞖又名沈隱隱藏形黑水深向日細看)
(方得見自古相傳不是今此障撥時須遠見勸君先用短頭針墜瞖強過五十息只圖牢固沒他心)横
瞖内障此眼初患之時還從一眼先患皆是五臟虛勞
毒風腫上腦脂流下令眼失明猶辨三光宜用金針撥
之宜服還睛丸七寶散瘥(歌曰惟有横關内障瞖醫家挑撥最宜知細看横心如劒脊上)
(頭下畔薄微微開時先向中心撥隨手還應若霧披改往修來何所作一生志行願歸依)偃月瞖
内障此眼初患之時微有頭旋額角痛亦因肝氣不足
及熱風衝入致使生瞖如偃月之狀還用金針撥之然
後宜服通明散墜瞖丸立效(歌曰眼中一種腦脂凝何得偏稱偃月名一畔厚而)
(一畔薄醫工不可即疑生欲知巧妙行醫法厚處先宜撥便明丸散還睛應遣服堅牢百歲得安寧)棗
花瞖内障此眼初患之時微有頭旋眼澀漸漸昏暗眼
中時時痒痛腦熱有花黃黑不定此狀宜令針治諸六
然後宜服還睛散墜瞖丸立效(歌曰瞖中何名是棗花週迴鋸齒沒諸他撥時)
(從上輕輕撥狀似流星落遠霞細意便看瞳子内莫流斷却作攔遮依前不斷還睛藥百歲光明覩物華)
白瞖黃心内障此眼初患之時肝藏勞熱皆從一眼先
患後乃相牽俱損初覺急治即瘥先須憑服湯藥丸散
將息即宜針刺諸穴後更宜金針輕撥之然後服墜瞖
散即效(歌曰可憐白瞖便黃心患者商量懼具針來往用針三五撥不隨針落藥能沈還睛方術須通)
(秘百日如風捲霧隂期苦丁寧須向說窺看神效直千金)黑水凝瞖内障此眼初
患之時不痒不痛微有頭旋眼澀見花黃黑不定瞳人
微有大瞖或青白宜用金針輕撥之然後宜服蘆薈丸
通明散立效(歌曰黑㬾水結凝靑色可憐内障沒真容隂陽開處難開聚如覺風疴在膽中還用)
(金針三五撥藥憑蘆薈作神功期成百日丁寕說玉兔中秋照遠空)驚振内障此眼初
患之時忽因五臟虚勞受疾亦由肝氣不足熱毒衝於
腦中即或因打築著腦惡血流下漸入眼内後經三五
年間變成白瞖一如内障形狀不宜針撥先患之眼更
一隻牽損之眼却待瞖成依法針之立效然後服鎮肝
丸還睛散即效(歌曰或然撞振不全傷疼痛微微目下長便即腦脂為白色一如内障覩三光)
(不須錯悞將針撥却恐為災難可當在後若牽非損者醫元如法始開張)混睛外障眼初
患之時先痛後痒磣澀淚出怕日羞明白睛先赤發歇
作時無定准漸漸眼内赤脉横立遮精如隔絹看物難
辨此是毒風在肝藏積血在瞼眥之間致使然也初覺
患宜令鎌洗鉤割瞖膜熨烙去除根本然後宜服涼肝
散點七寶膏服退瞖丸(歌曰白精先赤作根基痛痒風吹淚出眵磣澀難開旬日内發)
(無定准有抽時年深漸變睛為碧滿目凝脂始覺之赤脉如絲横與竪混睛外障莫狐疑毒風赤血成其暈如)
(此誰言易可醫冷澀藥中須得妙點摩瞖膜盡為期頻兼雙瞼同施篦風熱平時即住之湯藥稍和年歲服要)
(除根本莫嫌遲濃内障眼根源歌曰不痒不痛漸昏䑃薄霧輕烟漸漸或見蠅飛花亂出或如懸喜在虚空)
(此般狀樣因何得肝臟停留熱及風大呌大啼驚與怒腦脂流入黑睛中初時一眼先昏暗次第相牽與一同)
(苦口何須陳逆耳只原肝氣不相通此時眼藥期先定將息多乖即沒功日久既應全暗黑時名内障障雙瞳)
(名字隨形分十六龍師聖者會推窮靈藥這回難得效金針一撥日當空強將修息依言說莫遣依前說復同)
凡内障之眼形候甚多好惡非一有水有澀有滑有散水
者撥之不下滑者閉之不牢澀者收之稍遲散者刮之
難聚如此之類宜鑒辨之或浮或深或老或嫩用針輕
重粗細則量宜淺宜深宜遲宜疾患人或冷或熱或實
或虚若熱多者宜先服涼藥令熱毒先除方始開之不
爾恐氣開吐逆若有風虚者先宜以祛風鎮心之藥候
四體平和方宜下針不爾暈悶驚悸切在臨時消息隨
其虚實所宜也又性熱者腦脂流下其瞖易老性冷者
其瞖難老老障者可用小針嫩薄者可用大針障浮者
去烏珠近下針之障沈者須遠下針瞖若沈下針近撥
之則其瞖不牢瞖若浮下針遠撥之則瞖多破若婦人
有姙娠及新産後有斯疾者未宜下針直候體立安平
方可開之不爾則必有所損凡開内障及諸瞖膜等必
須候天氣晴明仍靜處斷除喧亂安心定意方可行針
隨眼左右宜向小眥頭下針隔鼻開眼者鼻碍於手下
針不妙令患人正面坐手捉醫人腰帶勿令放手先將
銳針拄穴令定便得穴道勿令轉動定呼吸氣五十息
徐徐進針勿令過重亦不可全輕初且須輕輕未入即
須稍重針頭或偏即有損傷血則隨針出即不可止亦
不得重手按之恐血更多可輕輕裛之又須緩氣徐徐
用力逼之血即自止若血不止即見大傷則待血凝塞
針孔則合也可依舊法用藥將息轉針不過子午若針
覺緊急者則是入膜若放平猶滑及未得全入若已入
了其眼覺痛若痛且住歇少時漸漸進之臨過膜痛即
更甚方便用意針過待痛稍定即可倒針向瞳人齊用
平撥之向下不得絶重手也離瞳人微近開眼便見物
既見物便合眼緩緩抽針出了停五十息久開得明朗
見物即以綿封之依法將息勿失度稍失其宜即瞖暈
却上準前開亦得若撥後有動靜隨狀止之若有痛處
以手隨處掐之即定若大痛不定即以火熨之凡欲下
針預向人說勿恐下手疾人驚惡嘔吐亦須藥止痛以
大黃木香等為末以醋漿水和如泥作餅子搦之即定
或吐不定含白梅咽津仍預先含之吐逆盛即難止凡
諸藥須預備擬不可臨時闕也痛久不可忍即見損也
開眼後綿封七日喫䜴粥仰臥不得轉動側臥常須人
看不可離人勿高聲呌喚大小便緩扶起勿令患人用
力及不得洗面避風將息七日後開封若見物猶白色
或如霜雪蓋是眼嫩故也亦未可全除封看物即可時
時一開若看物甚即睛疼必有所損二七日後方可除
封有物狀如衣帶飛蟲懸針之動水輪未定喫藥漸漸
自已三七日外眼或痒無慮也凡開時患人不得太飽
亦無令飢也既開見物或有痛處隨左右針之及掐捻
左右督脉顳顬風府等穴若針痕痛二三日即自定也
一月内不用洗面恐水入針孔即有損也宜以綿漬鹽
湯微微拭之七日内不得喫飯恐入口動牙關應著水
輪故須喫粥及軟爛之物夫治眼不論障瞖及諸雜狀
候之眼皆不得當風看日及喜怒房事五辛酒麫炙&KR1572;
毒物並宜斷之唯須寬緩性情慎護調攝即無不差也
若縱恣乖違觸犯禁忌則自貽其咎矣(龍木論云針内障眼法歌曰内)
(障由來十六般學醫人子審須看分明一一知形狀下針方可得安然若將針法同圓瞖誤損神光取差難冷)
(熱先用虚與實調和四體待全安不然氣悶違將息嘔逆勞神瞖却翻效驗震頭皆未得多驚先服鎮心丸丸)
(求涼藥銀膏等用意臨時休後看老瞖細針初撥嫩針形不可一般般病虚新産還娠月下手應知將息難不)
(雨不風兼吉日清齋三日在針前安心定意行醫道念佛親姻莫雜喧患者向明盤膝坐捉師腰帶待心安針)
(者但行賢哲行惻隠之情實善緣有血莫驚須住手裹封如舊再開看忽然驚振瞖重下服藥三旬見朗然七)
(日解封須見物花生水動莫他言還睛丸散堅心服百日分明復舊根針内障後法歌曰内障金針有了時)
(醫師言語要深知綿包黑豆如毬子眼上安排吊係之頭安豆枕須安穏仰臥三朝莫厭遲卧後忽然微有痛)
(頭風牽動莫他疑或針或烙依經法痛極仍前火熨之擬備白梅含咽汁吐來仰臥却從伊起則恐因遭努損)
(雖然稀有也須知七朝䜴粥溫温服震著牙關事不宜大小便時須緩緩無令自起與扶持高聲呌言多驚動)
(睛輪驚動見雪飛如此忌必三十日漸行出外認親知狂心莫憶隂陽事夫婦分牀百日期一月不須臨洗面)
(針痕須妨濕微微五辛酒麫周年斷服藥平除病本基)緣風内障此眼初患之
時頭旋額角偏痛連臉骨及鼻頰骨痛眼内痛澀見花
或因惡心欲吐或因吐逆後便令一眼先患後相牽損
目前花生或紅或黑為肝肺受勞致令然也切宜服羚
羊角飲子還睛丸兼鍼治諸血眉骨血脉令住疾勢也
(歌曰初患頭旋偏腦額痒角相牽是緣風眼眶連鼻時時痛悶澀生花黑白紅肝臟只因先患左肺家右眼作)
(先鋒續後相牽俱總患緣他脉帶氣相通風勞入肺肝家壅濕熱潛流倒瞖宮祕澀大腸猶自可每覺心煩土)
(築胷多是有時加吐逆風痰積聚在心中羚羊湯藥須當服還睛丸散成其功頻針眉骨兼諸穴能令病本住)
(行蹤忌鐵昇脉多出血恐因此後轉昏䑃童子開張三曜絶效藥名醫更謾逢)烏風内障此
眼初患之時不疼不痛漸漸昏沈如不患眼人相似先
從一眼起後乃相牽俱損瞳子端然不開不大惟小不
覩三光此是臟氣不和光明倒退眼帶障開經三五年
内昏氣結成瞖如白青色不辨人物以後相牽俱損瞳
人微小鍼之無效惟宜服藥補治五臟令住病勢宜服
決明丸補肝湯立效(歌曰都因但痒不頭疼漸漸昏朦似物瞞沒瞖恰如昏不患烏風根本)
(更何言有花藏府虚勞是無即肝家氣壅之兩種既知虚與實分明用藥補和時治之先服涼藥飲空腹宜吞)
(磁石丸食後補肝須早治瞳人未小即能痊襄陽年老還相似醫者披尋細意看目絶三光應不救瞳人乾定)
(是為難)黑風内障此眼初患之時頭旋額角偏痛連眼
瞼骨及鼻頰骨時時亦痛兼眼内痛澀有黑花來往還
從一眼先患以後相牽俱損亦因腎臟虚勞房室不節
致令為黑風内障不宜鍼撥切宜服藥將息鍼治諸穴
脉宜服羚羊角飲子補腎丸立效(歌曰黑暗形候緣風同眼府推尋别有蹤)
(黑即腎家來作禍緣風本自肺中攻欲知何藥能為療也要羚羊瘥病宗將息亦針除赤脉澀即輕輕鐮臉中)
(忌房勞作啼嗔恨恣意之流切莫從瞳子開張三曜絶明醫拱手謾相逢)青風内障此眼
初患之時微有痛澀頭旋腦痛或眼先見有花或無花
瞳人不開不大漸漸昏暗或因勞倦漸加昏重宜令將
息便須眼藥終久結為内障不宜鍼撥皆因五臟風勞
所作致令然也宜服羚羊角湯還睛散即瘥(歌曰曾無痒痛本原)
(形一眼先昏後得明瞳人端然如不患青風便是此元因初時微有頭旋悶或見花生又不生忽思勞倦加昏)
(暗知爾還應自失驚服藥更須將息到莫遣風勞更發萌還服羚羊湯與散還睛鎮墜自相應頭摩膏藥勤作)
(力免使雙眸失却明患者無知違法度已時還道是前生)
又方
日精月華光明膏治能開一切内障善治瞖膜遮睛
及攀睛弩肉不日掃除無問年久日深或一目兩目
俱患但能見人影者悉可去之如雲開而見日
好琥珀(一錢五分别研)馬牙硝(飛過二錢五分)銅綠(一錢五分)真膽礬
(一錢五分别研)硼砂(一錢五分别研)沒藥(四兩别研)乳香(三錢别研)青鹽(一錢)
(五分)南硼砂硃砂(各一錢五分)輕粉(一錢别研)麝香(五分别研)片
腦(五分别研)防風(一錢)天花粉(五分)前藥各研候後藥成膏
却下
黃連(四錢研)當歸(一兩碾)訶子(一對去核碾)石決明(二兩去穰細研)
石膏(一兩用臘八雪浸三日)大鵝梨(二十个槌碎用布扭去粗)猪胰(俱用草夾)
(細去筋膜)爐甘石(四兩童便浸滓燒五次)黃丹(一兩用臘八雪浸)
右先用首五味浸三日却用大砂鍋一口藥水再添
滿七分熬重綿濾過至四五碗却將鵝梨猪胰二味
入内又熬至三碗再用濾過入鍋下爐甘黃丹同熬
至二碗又濾過却下牙硝等十二味不住手用槐柳
條攪勻後成膏如前濾淨入瓶内却入麝香片腦琥
珀十分攪勻用油紙重封放冷水浸三日然後旋取
膏入瓶内以銅筯點眼良
陽起石丸治肝腎久虛眼目昏暗漸成内障
陽起石(一兩酒煮半日細研水飛過)烏犀角屑(三分)防風(三分去蘆頭)
羚羊角屑(三分)石決明(一兩搗研水飛過)麥門冬(一兩去心焙)真
珠(末)虎睛(一對酒一宿炙)甘菊花川升麻空青
葳蕤細辛車前子蔓荆子人參(去蘆頭)芎
藭赤芍藥青葙子槐子(炒)黃芩蕤仁(湯浸)
(去赤皮)前胡(去蘆頭)決明子漢防已黃連(去須)茺蔚
(子)枳實(麩炒)川大黃(炒)甘草(炙已上各五錢)
右為末令勻煉蜜和擣三十杵丸如梧桐子大每于
食後用麥門冬湯下三十丸
乳香當歸散治内障傷風寒攀睛瘀肉多年眼中倒
睫拳毛
鳳凰臺當歸薄荷荆芥穗藁本榖精
草石膏(煅)末藥(研)兔絲(淘去砂酒蒸)白葛根蔓荆
子苦丁香漢防已川芎赤小豆乳香
(研)百節菖蒲(去毛炒)香白芷自然銅(火煅醋淬七次研)火
龍爪鬱金(各一錢)雄黃(研)定風子細辛(各一錢五分)
右為細末每日三次早午臥鼻内㗜之
麥門冬丸治内障并久患者
熟地黃麥門冬車前子
右等分旋研煉蜜丸如梧桐子大每服二三十丸酒
下屢效一方不用酒服下其法三藥皆羅搗細和
合再加盧甘石真竒方也大全集
退瞖散(出秘方)治目内瞖障或瘡疹後餘毒不散
真蛤粉(别研細)榖精草(生令為末各一兩)
右同一處拌勻每服二錢同生猪肝一片三指大批
開摻藥在上捲定再用麻線扎之濃米泔一盞煮肝
熟為度取出於冷食後臨臥細嚼却用原煮肝米泔
送下忌一切毒物如齋素只用白柿同煎前藥冷乾
去藥食白柿孫盈仲云凡患瘡疹不可食雞鴨子心
生瞖膜錢季華之女年數歲瘡疹兩眼皆生瞖只服
此藥各退白膜三重瞳子方療
蜜蒙花散(出危氏方)治十六般内障多年昏暗及近日不
明淚出眩爛並皆治之
蜜蒙花(二兩)羚羊角(水煑剉炒乾)人參覆盆子蠐螬
(醋浸)地膚子甘草枸杞子(各一兩)茺蔚子菥蓂
子菊花槐花(各五錢)
右為末每服二錢食後用飯飲調下
甘菊散(出聖惠方)治肝臟風毒上衝眼目始則昏暗久成
内障
甘菊花人參(去蘆)石膏決明子(各一兩)旋復花
防風(去蘆)羚羊角屑車前子黃芩杏仁(湯浸去皮)
(尖雙人麩炒微黃)川升麻(三分)甘草(一分炙赤剉)
右為粗散每服三錢以水一盞入生薑半片煎至六
分去滓食後溫服忌炙煿熱麵
羚羊角丸(出聖惠方)治緣風障肝肺風熱壅滯見紅白黑
花頭額偏疼漸漸昏暗不見物者(方見本門目見黑花類)
磁石丸(出聖惠方)治眼因患後起早元氣虛弱目無瞖視
昏暗欲成内障
磁石(二兩燒醋淬七遍杵細研水飛過)肉蓯蓉(一兩酒浸一宿去皮炙令乾)兔
絲(二兩酒浸三日暴乾别研為末)熟乾地黃(一兩)石斛(一兩去根)巴戟(一兩)
五味子(五錢)補骨脂(一兩微炒)木香(五錢)桂心(五錢)遠志(一兩去心)
甘草(五錢炙剉)
右為末研藥令勻煉蜜和𢷬三百杵丸如梧桐子大
每於食前溫酒下三十丸一方有茯神無遠志石斛
神仙碧丹治内障點之
當歸末藥(各二錢)血蝎片腦硼砂麝香
白丁香(各一錢)馬牙硝南乳香(各五分)黃連(三錢)銅綠
(二兩五錢為衣)
右為末熬黃膏子為丸如雞頭大每用新汲水半盞
于瓷盒子内浸常用每一丸可洗四十日大病不過
一月小病半月冷淚三月見效
羚羊角散(出聖惠方)治烏風内障昏暗不見物
羚羊角屑(一兩)防風(去蘆頭)芎藭赤芍藥黃芩
甘菊花細辛枳殼(麩炒黃)黃連石膏(一兩)甘草
(五錢炙赤剉)
右𢷬粗羅為散每服三錢以水一鍾煎至六分食後
溫服
補腎丸(出聖惠方)治眼昏暗瞳人不明成黑風内障
磁石(二兩燒醋淬七遍𢷬研細水飛過)兔絲子(一兩酒浸三日暴乾别𢷬為末)五
味子細辛澤瀉薯蕷車前子(各一兩)熟乾
地黃茺蔚子覆盆子肉蓯蓉(酒浸一宿刮去皮炙乾各)
(一兩五錢)
右𢷬羅為末煉蜜和搗五百杵丸如梧桐子大每於
空心及晩食前以温水下二十丸
防風散(出龍本論)治圓内障
茺蔚子防風桔梗五味子知母(各二兩)黑
參川大黃細辛芒硝車前子黃芩(各一)
(兩)
右為末以水一盞散一錢煎至五分食後去滓溫服
還睛丸治水瞖内障
人參桔梗黃芩(去黑心)乾地黃(生者焙各一兩)防風
茺蔚子車前子知母(焙各二兩)細辛(去苗葉)五味子
(各二兩五錢)黑參(五錢)
右為末煉蜜為丸如梧桐子大空心茶下十丸
石決明丸治滑内障
石決明車前子防風知母(各二兩焙)茺蔚子
五味子細辛(去苗葉)人參茯苓黃芩(去心)大黃
(各一兩)
右為末煉蜜丸如梧桐子大食前茶下十丸
葳蕤散治肝風内障瞳人雖在昏暗漸不見物狀如
青盲
葳蕤蔓荆子元參羌活芎藭枳殼(麩炒)
(微黃去瓤各三分)羚羊角屑(一兩)甘菊花(五錢)蕤人(五錢湯浸去皮尖)
甘草(五錢炙微赤剉)
右𢷬羅為散每服四錢以水一鍾入竹葉二十七片
煎至六分去滓每於食後温服
通明散治風内障黑水凝瞖針後恐絶三光
栢子仁(二兩)防風(一兩五錢去蘆頭)車前子(二兩)茺蔚子前
胡(去蘆頭)人參(去蘆頭)白茯苓蔓荆子黃耆(剉各一兩)
甘草(五錢炙微赤剉)
右為粗散每服二錢以水一鍾煎至六分去滓每於
食後及臨臥溫服
鎮肝丸治驚振内障
石決明(别研)細辛乾山藥茺蔚子人參車
前子栢子仁茯苓(各一兩)防風(一兩五錢)
右為末煉蜜為丸如梧桐子大食後茶下十丸一方
用溫水下二十丸加至三十丸
石決明丸治眼烏風内障
車前子(一兩)細辛(一兩)桔梗(二兩)人參(二兩)石決明(一兩搗細研水)
(飛過)茺蔚(二兩)防風(一兩去蘆頭)白茯苓(一兩)薯蕷(一兩)
右為末煉蜜和搗三二百杵如梧桐子大每於空心
及晩食前以鹽湯下二十丸
曾青膏治風内障消瞖明目及除青盲胎赤風爛
曾青(細研)決明子蕤人(湯浸去赤皮)乾薑(炮裂剉)黃連(去須)
(各一兩)黃芩黃蘖(剉各三分)車前子(五錢)蜜(二斤)
右搗碎入蜜拌和於銅器中盛以油單密封勿漏氣
於五㪷飯中蒸米熟為度以新綿絞取汁如此二度
每度換綿入銅瓶中盛入曾青攪令勻以蠟紙封七
日方用每點以銅筯取藥内眥中每日不退早晚點
之
還睛散治風内障驚振針後
車前子人參(去蘆頭)桔梗(去蘆頭)防風(去)芎藭
茺蔚子甘菊花(各一兩)熟乾地黃(二兩)
右為粗散每服三錢以水一中盞煎至六分去滓每
於食後及臨臥溫服之
蘆薈丸治眼内障針開後宜服還睛明目
蘆薈人參(去蘆頭)細辛乾牛膽(細研各五錢)羚羊角
屑(二兩)栢子仁茺蔚子車前子青葙子(各一兩)
右為末入牛膽研令勻煉蜜和搗三五百杵丸如梧
桐子大每於空心以鹽湯下三十丸
墜瞖丸治眼内障針開後
石決明(一兩搗細研水飛過)甘菊花人參(去蘆頭)地膚子(各一)
(兩五錢)細辛(五錢)熟乾地黃(二兩)五味子(一兩五錢)兔肝(一具炙乾)
防風(二兩去蘆)
右為末煉蜜和搗三五百杵丸如梧桐子大每於空
心及晚食前以鹽湯下二十丸漸加至三十丸
還睛散治澀瞖内障
桔梗五味子茺蔚子黑參防風黃芩
(各一兩)知母車前子細辛(各二兩)
右為末以水一盞散一錢煎五分食後去滓溫服
決明散(出龍本論)治浮瞖内障
石決明(剉洗)人參茯苓(去黑皮)大黃車前子(各一兩)
細辛(一兩)防風茺蔚桔梗(各二兩)
右為末每服食後米飲調下一錢
還睛丸(出龍本論)治横瞖内障
人參黑參石決明防風車前子五味
子黃芩(各一兩)細辛乾地黃(各二兩)
右為末煉蜜為丸如梧桐子大空心茶下十丸
七寶膏(出龍木論)治混睛外障
真珠水晶貝齒(各一兩)琥珀石決明(各三兩)空
青馬腦龍腦(各五錢)
右為末研令極細勻水五升石器内煎至一升去滓
蜜半兩和煎為膏每至夜臥臨時點之早晨不點
羚羊角散(出聖惠方)治眼浮花散漸昏䑃成青風内障
羚羊角屑人參(去蘆頭)羌活元參地骨皮
車前子防風(去蘆頭)決明子(一兩)
右為細散每服二錢食後煎竹葉湯調下
補肝湯(出龍木論)治滑瞖内障
人參茯苓(白者去黑皮)黑參黃芩(去黑心各一兩)防風(去叉)
知母桔梗茺蔚子(各二兩)
右為末以水一盞散一錢煎至五分夜食後去滓溫
服
決明散方(出聖惠方)治眼内障針後宜服墜瞖
石決明(搗細研水飛過)車前子人參(去蘆頭)甘菊花槐
子熟乾地黃(各一兩)茺蔚子防風(去蘆頭各二兩)
右為細散每服食後以粥飲調下二錢臨臥時服
七寶丸(出龍木論)治澀瞖内障
龍腦(一錢)人參(一兩)真珠(五錢)琥珀(三分)青魚膽熊膽(各一)
(兩)茺蔚子(四兩)石決明(二兩别搗羅細研)
右為末煉蜜丸如梧桐子大空心茶下十丸
墜瞖丸(出龍木論)治浮瞖内障
石決明(刮末)細辛(各一兩去苗葉)知母(焙)生乾地黃(焙)防風
(各二兩去叉)兔肝(一具炙乾)五味子人參(各二兩五錢)
右為末煉蜜為丸如梧桐子大空心茶下十丸
空青丸(出龍木論)治沈瞖内障(方見本門目生膚瞖類)
還睛散(出龍木論)治棗花瞖内障
人參茯苓車前子黑參防風(各一兩)茺蔚
花知母(各二兩)黃芩(去皮一兩五錢)
右為末以水一盞散一錢煎至五分去滓溫服
通明散治黑水凝瞖内障
人參車前子桔梗茺蔚芎藭(各一兩)防風
細辛(各一兩五錢)
右為末以水一盞散一錢煎至五分去滓溫服
涼肝散(出龍木論)治混睛外障
川大黃桔梗(各五錢)黃芩羚羊角黑參人
參茯苓(各一兩)
右為末以水一盞散一錢煎至五分去滓溫服
點眼硃砂煎(出聖惠方)治外障針開後經年熱澀痛及治
一切眼障暈
硃砂(細研)琥珀(細研)黃蘖(生)黃連(末)蕤人(湯浸去赤皮細研各一分)
黃丹(一錢)馬牙硝(五錢研細)
右同研如粉後用白蜜三兩煎濾去滓入諸藥更研
令勻入一竹筒盛内重湯煑之半日著柳枝子時時
攪之後色如紫以綿再濾過每日四度以銅筯取少
許點之
七寶湯(一名羚羊角散)治眼内障針開後宜服補肝安心消
瞖明目(方見本門内障眼針後用藥類)
羚羊角飲子(出龍木論)治圓瞖内障
羚羊角(三兩鎊)細辛(去苗葉)知母(焙)車前子人參
黃芩(各二兩去黑心)防風(二兩五錢去叉)
右搗羅為細末以水一盞散一錢煎至五分食後去
滓溫服之
羚羊角飲子(出龍木論)治沈瞖内障
羚羊角(鎊)防風(去叉)茺蔚子(各二兩)車前子黑參
黃芩(各一兩去黑心)大黃(五錢錯炒)
右為末以水一鍾散一錢煎至五分空心去滓溫服
此藥久服大效
七寶湯(出龍木論)治横瞖内障(方見本門内障眼鍼後用藥類)
墜瞖丸(出龍木論)治偃月瞖内障
青羊膽青魚膽鯉魚膽(各七箇)熊膽(一分)牛膽(五錢)
麝香(少許)石決明(一兩)
右為末麵糊為丸如梧桐子大空心茶下十丸
退瞖丸(出龍木論)治混睛外障
白芷細辛五味子枳殼(各一兩去瓤麩炒)牡蠣
茺蔚子(各二兩)
右為末煉蜜為丸如梧桐子大空心米飲下十丸
蔓荆子湯(一名人參補胃湯)治勞後飲食不節内障眼病此
方效騐如神
黃耆人參(各一兩)炙甘草(八錢)蔓荆子(二錢五分)黃栢(酒浸)
(拌炒四徧)白芍藥(各三錢)
右㕮咀每服三五錢水二盞煎至一盞去滓稍熱服
臨臥三五服後兩目廣大視物如童時惟覺兩脚踏
地不知高下蓋冬天多服升陽藥也病減住服候五
七日再服此藥春間服乃良藥也
治眼遠視不明常有黑花欲成内障方
青牛膽(一枚)黃牛膽(汁一合)熊膽(一分)鯉魚膽(三分)烏雞膽
(五枚)牛黃(五錢研細)
右先將諸膽相和次入牛黃調攪令勻入銀器内以
文武火熬成膏以甆器内盛之每於食後以溫酒調
下五分
人參丸(出聖惠方)治内障用針後肝虚眼昏明目
人參(去蘆頭)決明子(各一兩五錢)黃耆(剉二兩)枳殼(一兩麩炒微黃)
(去瓤)覆盆子(二兩)兔絲子(二兩酒浸三日曝乾别搗為末)
右為末煉蜜和搗三二百杵丸如菉豆大每於空心
以溫酒下三十丸服之
補肝湯(出龍木論)治散瞖内障兼治目風眼寒
細辛防風茺蔚子(各二兩)五味子桔梗(各一兩)
黑參(一兩五錢)
右為末以水一盞散一錢煎至五分去滓空心溫服
通明散(出龍木論)治偃月瞖内障
人參防風黃芩(各二兩)茯苓(五錢)茺蔚子(二兩)
右為末以水一盞散一錢煎至五分夜食後溫服
墜瞖散(出龍木論)治白瞖黃心内障
石決明茺蔚子車前子防風(各二兩)人參
甘菊花(各三兩)
右為末食後粥飲調下
五退散(出龍木論)治内障眼
龍退(蛇皮)蟬退鳳退(烏雞卵殼)佛退(蠶紙)人退(男子退髮)
右等分不拘多少一處同燒作灰研為細末每服一
錢熟猪肝喫不拘時候日進三服一方用羊肝喫
羅漢應夢丸(一名觀音夢授方)治内障及因病赤眼食鹹物
而得者(又名羊肝丸出經驗良方)
夜明砂(淨)當歸蟬蛻(洗)木賊(去節各等分)
右為末用羯羊子肝四兩水煑爛搗如泥入前藥為
丸如梧桐子大食後溫熟水下五十丸百日眼如故
昔有徐道享奉母至孝患眼食蟹遂内障暗誦般若
經至市得錢米以奉母忽夕夢羅漢告此方眼復明
空青丸(出聖惠方)治黑風内障肝腎風虚上焦客熱昏暗
不見物
空青(燒過細研)甘菊花羚羊角屑(各五錢)赤茯苓(二兩)覆
盆子枸杞子決明子楮實(水淘去浮者微炒各一兩)羌
活人參(去蘆頭)槐子(微炒)車前子元參(各三分)
右為末入空青研令勻煉蜜和丸如梧桐子大每於
食後以竹葉湯下三十丸
還睛丸(出龍木論)治緣風内障兼治肝臟虚血弱不能止
茺蔚子防風(各二兩)人參決明子車前子
芎藭細辛(各一兩)
右為末煉蜜為丸如梧桐子大空心茶下十丸
羚羊角飲子(出龍木論)治黑風内障
羚羊角羌活黑參細辛桔梗黃芩
柴胡(各一兩)車前子茺蔚子(各一兩五錢)防風(二兩)
右為末以水一盞散一錢煎至五分食後去滓溫服
羚羊角飲子(出龍木論)治緣風内障
羚羊角防風知母人參茯苓黑參
桔梗(各二兩)細辛黃芩車前子(各一兩)
右為末以水一盞散一錢煎至五分食後去滓溫服
決明丸(出龍木論)治烏風内障
石決明防風人參車前子細辛茺蔚
子乾山藥茯苓桔梗(各一兩)
右為末煉蜜為丸如梧桐子大食前茶下十丸
補肝湯(出龍木論)治烏風内障
芍藥(一兩)細辛桔梗車前子人參茯苓(各一)
(兩)羌活防風(各二兩)
右為末以水一盞散一錢煎至五分食前去滓溫服
還睛散(出龍木論)治青風内障
人參車前子地骨皮茯苓(各二兩)細辛防
風芎藭羌活(各三兩)
右為末以水一盞散一錢煎至五分食後去滓溫服
補肝散(出龍木論)治肝風目暗内障
羚羊角防風(各二兩)羌活車前子人參茯
苓細辛黑參黃芩(各三兩五錢)
右為末每服食後米飲調下一錢
山藥丸(出龍木論)治證同前
乾山藥乾地黃人參茯苓防風澤瀉
(各一兩)
右為末煉蜜為丸如梧桐子大空心茶下十丸
補腎丸(出龍木論)治黑風内障(方見本門將變内障眼類)
羚羊角飲(出龍木論)治青風外障(方見本門將變内障眼類)
白附子散(出永類鈴方)發散初起黑花昏蒙内障
荆芥穗(四兩)菊花防風木賊(去節各三兩)白蒺䔧(炒去)
(刺一兩)粉草(炙一兩)蒼术(製)人參羌活
右㕮咀每三錢煎食後服
還睛散(出濟生方)治散瞖内障
人參茯苓細辛五味子桔梗防風
車前子(各一兩)
右為末以水一&KR0678;散一錢煎至五分夜食後去滓溫
服
復明散(出東垣蘭室方)治内障
黃茋(一錢五分)蒼术柴胡(一錢)連翹(一錢)甘草(炙一錢)當歸
身(一錢)生地黃(一錢)橘皮(五分)川芎(五分)青皮(三分)
右件如麻豆大都作一服水二大&KR0678;煎去滓稍熱服
之食後忌酒醋温麫辛熱大料物之類
冲和養胃湯(一名圓瞖内障升麻湯)治内障眼得之脾胃元氣
衰弱心火與三焦俱盛遠出外飲食失節形體勞役
心不得休息故生此疾服之神效出試效方
柴胡(七錢)羌活(一兩五錢)防風(五錢)炙甘草(一兩五錢)當歸(酒製)白
术白芍藥(各六錢)乾薑(一錢)五味子(二錢)人參葛根
(各二兩)黃茋(一兩五錢)升麻(二兩)白茯苓(三錢)
右㕮咀每服五六錢水三&KR0678;煎至二&KR0678;入黃芩黃連
三錢同煎至一&KR0678;食後去滓稍熱服
瀉熱黃連湯(出試效方)
黃芩(酒製炒)黃連(酒製)草龍膽(酒製)生地黃(酒製各三兩)升麻
(五分)柴胡(一兩)
右件㕮咀每服二錢將先煎前藥水内入瀉熱黃連
湯再煎至一&KR0678;去滓於日午飯間熱服之午後服之
則陽道不行臨臥休服反助隂故也
益氣聰明湯(出試效方)治飲食不節勞役形體脾胃不足致
内障耳或鳴聾目暗視物不能令目廣大久服無内
障耳鳴聾之患又令精神過倍元氣自益身輕體健
耳目聰明
黃茋甘草(各五錢)芍藥(一錢)黃蘖(一錢酒製剉炒黃)人參(五錢)
升麻葛根(各三錢)蔓荆子(一錢五分)
右㕮咀每服稱三錢水二&KR0678;煎至一&KR0678;去滓熱服臨
臥近五更再煎服之得腫更妙如煩悶或有熱漸加
黃蘖春夏加之盛暑夏月倍之若此味多則不效如
脾胃虚者去之有熱者少用之如舊有熱麻木或熱
上壅頭目三兩服之後其熱皆除治老人腰已下沈
重疼痛如神此藥久服令人上重乃有精神兩足輕
浮不知高下若此空心服之或少加黃蘖輕浮自減
若治倒睫去黃蘖芍藥忌烟火醋物
羌活退瞖丸(一名地黃丸)治内障右眼小眥青白瞖大眥
頭微白瞖腦痛瞳子散大上熱燥大便澀滯小便如
常遇天熱暖處頭痛睛&KR0008;能食日沒後天隂則暗昏
此證亦可服滋隂地黃丸(出試效方)
熟地黃(一錢)防已(二錢酒製)生地黃(酒製)當歸身(酒製焙)黃蘖
(各五錢酒製)芍藥(一兩三錢)川芎知母(三錢酒製)丹參(五錢)茺蔚
子(五錢)羌活(三錢)牡丹皮(三錢)寒泉石(一錢生丹)柴胡(五錢或三錢)
黑附子(一錢炮)
右為末煉蜜丸如小菉豆大空心每服五七十丸白
湯送下如消食未盡候飢時服之忌言隨後以食物
壓之東垣秘藏云瞖在眥加葛根升麻瞖小加柴胡
羌活是也
圓明膏(出試效方)治内障生瞖及瞳子散大皆勞心過度
因飲食失節之所致也此方收睛圓明
柴胡(五錢)麻黃(微搗五錢去節)當歸身(三錢)生地黃黃連(五錢)
甘草(二錢)訶子皮(二錢濕紙裹煨)
右先以水二碗熬麻黃至一碗掠去沫外六味各㕮
咀如豆大節去沫稱勻入在内同熬入在水中不散
去沫入蜜少許再熬勤如常點之
蒼术丸(出朱氏集驗方)治内障
右以蒼术半斤切作片黑豆一升用水二碗煮乾焙
研為末糊丸每服三十丸空心鹽湯下
外障眼(論)
夫膜入冰輪外障此眼初患之時肝臟積熱虚勞年多
發歇作時睛上有瘡可後便生障瞖漸入冰輪因大腸
壅滯致使然也此宜服退熱飲子鉤割熨烙兼宜補虚
鎮心丸(歌曰黑上生瘡可服痕續生努肉漸相侵時多長覆過痕了因此名膜入冰輪雖即三光微可)
(見烏珠底下碧氣氛忍痛孟浪強鉤割遂使雙眸轉更昏)瞖玉浮瞞外障此眼初
患之時或疼痛此是毒風上衝入腦積熱在乎肝膈之
上致令眼内有瞖如玉色相似遮瞞瞳人如此疾狀並
不宜割熨針烙但只宜服退瞖散立效(歌曰黑上浮雲如玉色還因瘡)
(可後留痕枉施摩瞖膏和散拱手神醫玄妙門服藥去風兼治熱還睛丸散是其因燒香供養依櫳柱覓取從)
(來清淨根)旋螺尖起外障此眼初患之時忽然疼痛作時
由積熱壅毒留在於肺間切補治恐損眼也宜服搜風
湯瀉肝飲子宣揚立效(歌曰眼前生瞖處尖起似旋螺挈治雖依舊根源更奈何時時)
(疼痛發風起未消磨湯藥雖勤服醇濃莫妄過日河但將丸與散觧毒定由他失熱消除後明如秋)眼黃膜
上衝外障此眼初患之時疼痛發歇作時赤澀淚出漸
生外膜直覆黑睛難辨人物皆因脾臟風冷胃家極熱
切宜鐮鉤熨烙然後宜點青膏服通胃瀉脾湯(歌曰黑暗從下)
(生黃膜脾胃寒風熱與并痛疼發時多計較門冬犀角便能徵或鐮或點依經法若信邪巫不用爭更過燒灸)
(無效後再來求療為施行)赤膜下垂外障此眼初患之時忽然赤
澀淚下疼痒摩隠瞳人黑睛漸生瞖障赤膜下垂直覆
珠睛有此障蔽如雲霞之色如此狀切宜鐮洗出血熨
烙然後點清涼散服羚羊角飲子即瘥(歌曰黑睛從上赤來遮臟腑元)
(知受熱邪客氣交肝愁内壅睛輪被覆似雲霞上臉還令瘀氣盡洗䥥除去血方佳消停又點清涼散請瞖臨)
(時減與加)風牽瞼出外障此眼初患之時乍好乍惡發歇
無時多因淚出不止蓋因胃受風氣肝膈積熱壅毒在
眼眥之間致使眼皮翻出切宜鐮洗散去瘀肉熨烙三
五度然後服黃耆湯用摩風膏摩之瞼内塗白臉膏瘥
(歌曰一般風熱入雙眸此疾何緣障莫除肝臟毒風翻出瞼腎因傳送入烏珠若是瞼翻還易療毒風入黑即)
(難除銅篦輕熨摩風孽白臉為膏瞼内塗)雞冠蜆肉外障此眼初患之時
皆因脾胃積熱肝臟受風漸漸入眼致生瞖膜如雞蜆
内或青或赤此疾宜令鉤割鐮洗熨烙然後宜服抽風
湯散熱茺蔚子丸即瘥(歌曰瞼中生瞖是雞冠瞖者先須翻出看蜆内或青又赤黑不)
(嫌割烙始能痊要除風熱憑湯散曾用曾青點病原)雞冠凝睛外障此眼初患
之時忽然痒痛淚出五輪脹起皆硬難以回轉難辨人
物宜針引血脉以摩風膏塗之此疾皆因五臟熱壅衝
上腦中風毒入眼致使然也宜服瀉肝湯抽風散(歌曰五輪)
(目硬難為轉鶻眼凝睛是本神欲知根源何所起腦中風熱臟中蒸先將針引開風壅藥壓塗抹血脉行風熱)
(直須從内洩除嗔戒行即時平)瞳人乾缺外障此眼初患之時忽因
疼痛發歇作時難忍夜不得臥遂即瞳人乾缺或上下
或東西長不圓正雖辨三光久後俱損大人多患其瞳
人或白或黑不定白者腦脂下流為患黑者膽氣腎臟
俱勞肝氣為患宜服瀉膽散鎮肝丸補腎散立效(歌曰瞳人)
(乾缺水全無或黑或白作形模白即腦脂來閉塞黑色其中本自虚此狀必須疼痛後膽家風熱作堪虞瀉膽)
(鎮肝丸與散更宜補腎散資扶)轆轤轉關外障此眼初患之時皆因
膈中壅毒肝臟極熱風熱入腦致令眼帶弔起瞳睛難
以回轉不辨人物有胎患者乃不可治也若初患急須
療之宜服天門冬飲子瀉肝散(歌曰上瞼藏中下瞼藏回還不肯定中央轉關)
(恰似轆轤轉皆因風熱腦中傷初患之時宜急療門冬飲子瀉肝當)
方
補腎丸(出龍木論)治黑瞖如珠外障
人參茯苓五味子細辛肉桂桔梗(各一)
(兩)乾山藥栢子仁(各二兩五錢)地黃(一兩五錢)
右為末煉蜜為丸如梧桐子大空心茶下每服十丸
茺蔚散(出龍木論)治冰瑕瞖深外障
茺蔚子防風(各二兩)黑參細辛大黃枳殼
知母芒硝(各一兩)芍藥(一兩五錢)
右為末以水一盞散一錢煎至五分食後去滓溫服
人參湯(出龍木論)治冰瑕瞖深外障
人參茯苓桔梗五味子大黃黑參
車前子(各一兩)黃芩知母(各一兩五錢)
右為末以水一盞散一錢煎至五分食後去滓溫服
補勞人參丸(出龍木論)治逆順生瞖外障
人參乾地黃茯苓桔梗乾山藥防風
木香細辛桂心(各一兩)
右為末煉蜜和丸如梧桐子大空心茶下十丸
烏犀丸(出龍木論)治兩瞼粘睛外障兼弩肉
烏犀茯苓芍藥細辛黑參人參(各一兩)
乾山藥羌活(各二兩)
右為末煉蜜丸如梧桐子大空心茶下一十丸一方
用米飲下
曾青膏(出龍木論)治眼黃膜上衝外障
曾青秦皮細辛白芷(各一兩)乳頭香乾腦
(各一分)黃連(三分)訶子木香(各五錢)
右為末研令勻細以水二碗浸三日後煎至一碗以
重綿濾滓後更入蜜四兩同煎為膏盛在磁瓶中封
之勿令洩氣用之點眼立效
黃耆湯(出龍木論)治風牽瞼出外障
黃耆茺蔚子(各二兩)防風(一兩五錢)人參茯苓川
大黃地骨皮黃芩(各一兩)甘草(五錢)
右為末以水一盞散一錢煎至五分食後去滓溫服
退熱飲子(出龍木論)治膜入冰輪外障
黃芩防風茺蔚子桔梗(各二兩)大黃五味
子黑參細辛(各一兩)
右為末以水一盞散一錢煎至五分食後去滓溫服
鎮心丸(出龍木論)治證同前
石決明人參茯苓大黃(各一兩)遠志乾山
藥細辛防風(各二兩)
右為末煉蜜丸如梧桐子大空心茶下十丸
搜風湯(出龍木論)治旋螺尖起外障
防風五味子天門冬大黃桔梗(各一兩)細
辛芍藥(各一兩五錢)茺蔚子(二兩)
右為末以水一盞散一錢煎至五分食後去滓温服
通脾瀉胃湯(出龍木論)治眼黃膜上衝外障
麥門冬茺蔚子(各二兩)防風黑參天門冬
黃芩(各一兩五錢)大黃知母(各一兩)
右為末以水一盞散一錢煎至五分食後去滓溫服
羚羊角飲子(出龍木論)治眼赤膜下垂外障
羚羊角(一兩五錢)茺蔚子黃耆(各二兩)黃芩天門冬
黑參知母桔梗(各一兩)
右為末以水一盞散一錢煎至五分食後去滓溫服
大效紫金膏(出聖濟總錄)治外障退瞖膜&KR1276;氣毒上衝眼
疼赤腫或眼眥痒痛時多熱淚昏澀
槐嫩枝牙三十條(中春采嫩枝子亦好)鉛丹(細研飛過三分)黃連(緊實)
(者七條各二寸半長)輕粉(三錢)烏魚骨(去皮為末二錢)乳香(明淨者一錢)龍
腦(少許)白蜜(四兩)
右先將槐枝并黃連用雪水或井水一碗半入銀石
器内慢火熬及半盞去滓次入乳香又熬之如茶脚
許將蜜別熬去滓放冷入煎膏及去沫攪勻再熬如
金漆色瓷器收每用少許點眼
退瞖散(出龍木論)治瞖玉色浮滿外障
石決明車前子大黃黃芩細辛(各一錢)防
風(二兩)芍藥(一兩五錢)
右為末以水一盞散一錢煎至五分食後去滓溫服
瀉肝飲子(出龍木論)治旋螺尖起外障
大黃車前子細辛芒硝黃芩桔梗
知母(各一兩)
右為末以水一盞散一錢煎至五分食後去滓温服
炙肝散(出聖濟總錄)治外障肉瞖膜遮不明
石決明(洗)榖精草(洗各四兩)皂角(炙去皮子一分)甘草(炙剉二兩)木
賊(剉)黃芩(去心各五兩)蒼术(米泔浸七日切焙半斤)
右為散每用須猪肝一葉去筋膜切數縫摻藥末五
錢於縫内仍摻鹽一錢合定用家園中柳枝三四條
閣起慢火炙香熟早晨空心冷喫盡喫冷飯一匙壓
之仍于三里穴灸三五七壯後有淚下為驗七日瞖
膜必退每旦用新水潄口
青金丸(出聖濟總錄)治風毒攻眼成外障瞖膜
銅青(真者)蕤人(去皮尖與銅青共浸三日去水研)生犀角(淨水磨紙水飛過)
石決明(淨水磨瀝乾一錢)龍腦(研)白丁香(水研去滓瀝乾)海螵蛸
(水飛過各五分)
右將銅青與蕤人先研如糊次入白丁香研次四味
研細用好墨研濃汁於淨器中熟為丸如菉豆大每
用人乳汁化開點眼未用者常以龍腦養于瓷中
青涼煎(出龍木論)治赤膜下垂外障
龍腦粉馬牙硝秦皮(各一兩)防風黃連
(各三分)
右先將四味為末以水二碗浸藥二日後煎二大盞
濾去滓更煎三五沸内磁合子内盛之別入龍腦
粉攪勻點眼
水照丸(一名神仙照水膏)治眼外障瞖(出龍木論)
黃蠟(片切一兩)蛇退(燒灰研一分)鉛丹(水飛研一兩)水銀(一分)丹砂
(研少許)雞卵殼(烏雞始生須完全去裏面清並殼研如粉一枚)
右先將黃蠟溶汁投諸藥用柳枝同攪成膏候不見
水銀星即丸豌豆大作餅子以丹砂為依仍置用砂
末養之每用一餅臨臥安在眼内至天明開眼遺放
水盞内上有瞖膜再洗以丹砂末衣過養之其水盞
先置于頭邊一方無丹砂
石決明散(出經驗良方)治眼生外障不拘男女大小並皆
治之
石決明(火煅)薄荷葉(各一兩)蒺䔧子(炒去刺)荆芥穗(各二兩)
人參(五錢蜜炙)
右于地上出火毒研為末食後砂糖冷水調服
白劒膏(出龍木論)治風牽瞼出外障
白劒白芷白芨(各一兩)突厥白(一兩五錢)
右為末用牛酥五兩煎為膏早晨塗在眼瞼内夜半
塗亦得
復明膏(出儒明事親書)治外障
白丁香(臘月收者尤妙稱八錢水飛過)揀黃連(一兩)防風(去蘆錯碎一兩)新
柳枝(長一寸者三)
右以新水一升半雪水尤妙春秋兩三時冬月一宿
藥于銀石器内熬至六分去滓另用蜜一斤蜜陀僧
研末三字入蜜攪勻另熬以無漆匙撩點下蜜中急
攪候沸湯定一人旋又攪藥汁都下在内入蜜攪勻
再熬三兩沸俟色稍變用生綿三兩濾滓盛器内點
眼如常一方每藥半合用片腦一麥粒大亦可
睛明散(出龍木論一名金子散)治外障退瞖膜風毒上攻眼疼
赤腫瞼眥痒爛時多熱淚(方見本門一切雜治類)
猪膽方(出龍木論)治外障眼
以猪膽一枚用銀銚或瓷銚煎成膏入水腦粒如
黍米大點入眼中覺瞖輕又將猪膽白膜皮隂乾
合作小繩如釵股大小止用一頭燒灰待冷點瞖
數日後瞖退雙目如舊此治瞖重者尤良不過三
五度好
羚羊角飲子(出龍木論)治黑瞖如珠外障
羚羊角五味子細辛大黃知母芒硝
(各一兩)防風(二兩)
右為末以水一盞散一錢煎至五分食後去滓溫服
細辛散(出龍木論)治因他患後生瞖外障
細辛茺蔚(各二兩)黑參黃芩桔梗大黃(各一)
(兩)車前子(一兩)
右為末水一盞散一錢煎至五分食後去滓溫服
知母飲子(出龍木論)治逆順生瞖外障
知母茺蔚子車前子(各二兩)桔梗大黃五
味子黃芩(各一兩)
右為末以水一盞散一錢煎至五分食後去滓溫服
排風散(出龍木論)治兩瞼黏睛外障
天麻桔梗防風(二兩)五味子烏蛇細辛
芍藥乾蝎
右為末食後空心米飲調下一錢
抽風散(出龍木論)治雞蜆肉外障
防風(二兩)大黃桔梗細辛(各一兩)黃芩黑參
芒硝車前子(各一兩)
右為末以水一盞散一錢煎至五分食後去滓溫服
茺蔚子丸(出龍木論)治證同前
茺蔚子人參乾山藥(各三兩)茯苓大黃黃
芩黑參石決明(各一兩)乾地黃(一兩五錢)
右為末煉蜜丸如梧桐子大空心茶下十丸
摩風膏(出龍木論)治鶻眼凝睛外障
黃耆細辛當歸杏仁(各一兩)防風松脂
黃蠟(各二兩)白芷(一兩五錢)小麻油(四兩五錢)
右為末煎成塗之
抽風散(出龍木論)治證同前
石決明車前子茯苓五味子(各一兩)人參
細辛知母(各一兩五錢)
右為末食後米飲調下一錢
瀉膈湯(出龍木論)治證同前
防風大黃茺蔚子黃芩黑參桔梗
芒硝(各一兩)
右為末以水一盞散一錢煎至五分食後去滓溫服
瀉膽散(出龍木論)治瞳人乾缺外障
茺蔚子黃耆(各一兩五錢)麥門冬地骨皮黑參
黃芩知母(各一兩)
右為細末以水一盞散一錢煎至五分去滓食後溫
服
鎮肝丸(出龍木論)治證同前
乾山藥(二兩)人參茯苓車前子石決明五
味子細辛(各一兩五錢)
右為末煉蜜丸如梧桐子大空心茶下十丸
補腎散(出龍木論)治證同前
澤瀉(二兩)乾地黃人參(各一兩五錢)茯苓乾山藥
菖蒲(各一兩)
右為末每服一錢空心米飲調下
天門冬飲子(出龍木論)治轆轤轉關外障
天門冬茺蔚子知母(各二兩)五味子防風(各一)
(兩)人參茯苓羌活(各一兩五錢)
右為末以水一盞散一錢煎至五分食後去滓溫服
麥門冬湯(出龍木論一名瀉肝散)治證同前(方見本門血灌瞳人類)
透明丸治外障熱腫臟府實熱不通
苦參(四兩)黃蘖(二兩去皮)寒水石(二兩)芎藭(一兩洗)升麻(一兩)山
栀子仁(一兩)
右為末麵糊為丸青黛為衣食後麥門冬湯下
硃砂煎治外頑瘴瞖赤脉
明硃砂(研細水飛)朋砂蕤人(去内外心)海螵蛸(去殼)腦子
右研令細如粉無暇入少麝香同研于點障白厚重
加馬牙硝少許同研
將變内障眼(論)
夫眼疾始于淺浮久而弗圖變為内障非一端也龍木
論内障皆有其漸蓋從一眼先患後乃相牽俱損是肝
腎氣虚風邪熱毒上攻眼目氣血衰微久則為害但不
疼不痛久無眵淚目視如輕烟薄霧或見垂絲或見蠅
翅飛蚊其初無足慮及其成是慢不知省今以將變内
障者叙之蓋圖難于易之意也(龍木論云五風毒此眼初患之時亦是臓府虚)
(勞肝風為本或因一眼先患兼腦熱相侵致令眼目失明初覺即須急藥宜服除風湯通明丸補肝丸即效詩)
(曰烏絲青風及黑黃甚嗟宿世有災殃後有腦脂流結白真如肉色又如霜醫人不知將針撥瞖胳非眀却自)
(傷頭雷頭風變内障此眼初患之時頭面多受熱毒風衝旋猶如熱病相似俗號為頭風或嘔逆惡心年多)
(衝入内失明或從一眼先患大小不定後乃俱損宜服瀉肝丸磁石丸效詩曰俗號雷風熱毒風年多衝入眼)
(睛中瞳人或大及或小坐對三光黑不紅腦熱流脂來結白醫師不了便針通雖然瞖墜風猶在須把根株洗)
(一空瀉肝磁石丸俱服依法何難立見功)
方
補肝丸治眼昏暗將變内障
杏仁茺蔚子青葙子枸杞子五味子
茯苓(去皮)決明子(各一兩)乾地黃(三兩)兔絲子山芋
車前子地骨皮栢子仁大黃細辛(去苗)甘
草(炙)人參黃芩(去心)黃連(去須)防風(各一兩五錢)
右為末煉蜜丸如梧桐子大每服二十丸食後米飲
下臥時加三十丸
秦皮散治眼昏暈多歴年月恐變為内障
秦皮(去皮)菥蓂子車前子大藍實防風(去叉)決
明子(炒各二兩)瞿麥穗升麻枳殼(去穰炒)黃連(去須)前
胡(去蘆頭)栀子仁(各一兩)黃蘖(去皮炙)羚羊角&KR0034;實(各一)
(兩)
右為末每服三錢溫水湯調下食後臨卧服
空青丸治眼目昏暗漸變内障
空青(五錢別研)茺蔚子五味子(炒)細辛(去苗)蔓荆實
栢子仁(別研)蒺䔧子(去角炒)枸杞子人參(去蘆)防風
石龍芮(各一兩)決明子(炒)兔絲子(酒浸別𢷬為末二兩)
右為末入空青研勻煉蜜丸如梧桐子大食後以竹
葉湯下服三十丸日三
菊花丸治眼昏暗漸成内障
菊花(二兩)黃連(去須)槐子(各一兩五錢)車前子茺蔚子
青葙子地膚子決明子(炒)菥冥子苦參
防風(去叉)黃芩(去心)蕤人(各一兩)
右為末煉蜜丸如梧桐子大每服二十丸食後米飲
下晚又服
黃耆丸治肝虚勞及膀胱久積冷目眩見花不明漸成内障
黃耆(剉)白茯苓(去黑皮)石斛(去根各二兩)鹿茸(去毛酥炙一兩五錢)
五味子(炒二兩)防風(去叉)生乾地黃(焙)牡丹皮酸棗
仁覆盆子(各三兩)
右為末煉蜜丸如梧桐子大每服二十丸空心酒下
加三十丸
瀉肝湯治雷頭風變内障
防風茺蔚子(各二兩)五味子細辛黃芩桔
梗大黃芒硝(各一兩)車前子(一兩五錢)
右為末以水一盞散一錢煎至五分食後去滓溫服
除風湯治五風變内障
羚羊角車前子(各二兩)芍藥人參茯苓大
黃黃芩芒硝(各一兩)
右為末水一盞散一錢煎至五分食後去滓溫服
通明補腎丸治證同前
車前子石決明桔梗芍藥(各一兩)細辛(一兩)大
黃(一分)茺蔚子生乾地黃(各二兩)
右為末煉蜜丸如梧桐子大空心茶下十丸
石決明丸治眼昏暗漸成内障
石決明(一兩)槐子熟乾地黃(一兩)陽起石(一兩酒煮半月細研)
(飛過)磁石(一兩五錢燒醋淬七遍細研水飛過)兔絲子(一兩酒浸三日暴乾別研)桂
心(五錢)肉蓯蓉(一兩酒浸一宿刮去皮炙乾)
右為末煉蜜和𢷬三二百杵丸如梧桐子大食前鹽
湯下二十丸
補腎丸治目暗浮花恐變成黑風内障
澤瀉(去苗葉)細辛(去苗葉各一兩)五味子(炒一兩)熟地黃(焙)茺
蔚子(各二兩)山芋(一兩五錢一作乾山藥)兔絲子(酒浸焙別𢷬一兩)
右除兔絲子別𢷬外搗羅為末再和勻煉蜜丸如梧
桐子大每服二十丸空心鹽湯下
磁石丸治雷頭風變内障
磁石(燒醋浸三遍)五味子(炒)牡丹乾薑黑參(各一兩)
附子(炮製去皮臍五錢)
右為末煉蜜丸如梧桐子大食前茶下十丸
羚羊角飲治眼漸暗及覩浮花恐變成青風内障
羚羊角地骨皮(洗)人參羌活(去蘆)元參車前
子(各一兩)
右粗𢷬篩每服三錢水一盞煎至七分去滓食後臨
臥温服
瀉肺飲治肝虚省目恐變成内障
防風(去叉)黃芩(去心)桔梗(剉炒)大黃(剉炒)芍藥(各一兩)
右粗𢷬篩每服三錢水一盞半煎一盞入芒硝半錢
去滓放溫食後臨臥服
内眼障鍼後用藥(論)
夫弩肉攀睛滛膚垂瞼之類皆為外障審其輕重則有
服食點洗之劑鉤割熨烙之法以外去者蓋其勢微淺
所以除治在皮膚之表爾内障之症異于是有不痒不
痛者虚實特未定也有冰澀浮沈棗花偃月之瞖淺深
固不一也亦有清明無瞖若未疾苦者與未患又相似
也是以治内障每重於瞖藥必候之歲月其瞖成熟乃
用鍼撥或一用而愈若覩青天之快方且對閉以持安
寧而又服藥以攻其内所以掃除根本復其自然而已
世之專治者甚多不可盛舉大抵以龍木為模法龍木
内障二十有二可以鍼者一十有二皆言鍼後用其湯
丸則知内障非鍼無以取效且治眼至于鍼誠出于不
得已豈輕用妄投耶鍼法具載別叙今姑以鍼後用藥
次第列之于左
方
防風湯治内障圓瞖針後及澀瞖
防風(去义)茺蔚子五味子知母(焙)桔梗(炒)車前
子元參大黃(剉炒)細辛(去苗)黃芩(去心各一兩)
右粗搗篩每服三錢以水一盞煎至六分去滓溫服
食後臨臥日二次
決明散治内障浮瞖或如眼花或若銀釘浮淺透外
(方見本門膜遮障類)
七寶散治内障冰瞖如冰凍堅結睛上以鍼撥取後
及散瞖
石決明(搗研二兩)人參茺蔚子(各一兩)琥珀(𢷬研三分)龍腦
(研一分)真珠(𢷬研)熊膽(各五錢)
右為末煉蜜丸如梧桐子大每服十五丸食前茶下
加至二十丸
七寶湯治内障横瞖瞳人中起如劒脊鍼後
羚羊角(鎊)犀角(鎊)胡黃連車前子石決明(刮洗)
(𢷬研)甘草(炙各五錢)丹砂(研一兩)
右除丹砂決明外𢷬粗篩每服三錢以水一盞煎至
七分去滓入丹砂末五分決明末一字再兩沸食後
溫服
人參湯(一名還睛湯)治内障散瞖狀如酥點清爛以針撥
如涎散亂針後又驚振内障眼(方見本門目血失瞳人類)
四膽丸治内障偃月瞖如凝脂一邊厚一邊薄狀如
偃月鍼後及内障棗花瞖
象膽(五錢)鯉魚膽(七枚)熊膽(一分)牛膽麝香(研一錢)石決
明(𢷬研□兩)
右為末麵糊丸如梧桐子大每服十丸空心茶下
普濟方卷七十九
