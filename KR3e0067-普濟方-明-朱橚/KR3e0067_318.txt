普濟方卷三百十八明周王朱橚撰
婦人諸疾門
血風體痛(附論)
夫婦人血風身體骨節疼痛者由體虚氣血不調為風
冷所侵故也其狀風邪在於皮膚肌肉歷於骨節與正
氣相擊故令疼痛也
方
當歸湯(出聖惠總錄)治婦人血風身體百節痛疼乍寒乍
熱經脈不利日漸羸瘦
當歸(焙)黃耆牛膝(酒浸焙)枳殼(麩炒)芎藭
羌活(去蘆)人參附子(炮裂去皮臍)芍藥木香
檳榔桔梗(炒)牡丹皮(去心)沈香甘草(炙)
地骨皮半夏(薑汁製炒各一兩)桂心柴胡(二兩)蓬
术(煨一兩半)熟地黃(焙二兩)橘紅(一兩半)荆芥穗
鼈甲(去帬邊醋炙各二兩)
右㕮咀每服三錢水一鍾生薑三片棗二枚葱二寸
煎至七分去滓温服
馬鞭草散治婦人血攻肢體疼痛或覺麻痺乍寒乍
熱飲食减少並皆治之
馬鞭草(去梗)荆芥穗北柴胡烏梅肉(各二兩)
枳殼白芷羌活白芍藥(各一兩)秦芁烏
藥麻黃木香(各半兩)當歸川烏(炮)甘草
(各一兩)
右㕮咀每服三錢水一鍾生薑三片棗二枚葱白二
寸連鬚煎至七分日午臨睡温服常服無時有孕亦
可服
虎骨散(出聖惠方)治婦人血風攻注肢體疼痛
虎脛骨(一兩半酥炙黃)桂心(一兩)芎藭(一兩)牛膝(一兩去毛)
海桐皮(二兩)羌活(半兩)當歸(一兩炒)天麻(一兩)
附子(一兩炮裂去皮臍)骨碎補(一兩)没藥(一兩)琥珀(一兩)
木香(半兩)麝香(一分研入)
右為細末研令勻每服二錢不拘時温酒調服
芎藭散治婦人血風身體疼痛心胷壅滯少思飲食
川芎(一兩)赤茯苓赤芍藥酸棗仁(炒三錢)細
辛羌活桂心當歸木香牛膝(各三錢)
枳殼甘草(各半兩)
右㕮咀每服三錢水一鍾薑三片煎至七分去滓不
拘時服一方名大芎散
羚羊角散(出聖惠方)治婦人血風身體疼痛手足無力心
神煩悶
羚羊角屑酸棗仁(炒)乾地黃檳榔(各一兩)
五加皮防風赤芍藥(各三分)甘草(半兩)骨碎
補(炒)當歸海桐皮川芎(各三兩)
右為細末每服二錢温酒調服一方為散每服三錢
水一鍾煎至六分稍熱服一方加生薑三片煎服
茯神湯(出聖濟總錄)治婦人血風頭目昏眩身體疼痛怔
忡躁煩手足心熱兼治傷寒
茯神(去木)蔓荆子赤茯苓枳殼(麩炒各二兩)麻
黃(去節一兩半)防風黃芩芎藭石膏羌活
(去蘆)獨活甘草(炙各一兩)
右㕮咀每服三錢水一盞生薑五片薄荷五葉煎八
分去滓熱服
牛膝散(出聖惠方)治婦人血風攻注身體疼痛發渴不止
四肢無力
牛膝(一兩)附子(三分炮裂去皮臍)萆薢(三分)五加皮(三分)
丹參(三分)當歸(一兩炒)桂心(一兩)海桐皮(一兩)
芎藭(一兩)枳殼(一錢麩炒)仙靈脾(三分)甘草(半兩炙)
右㕮咀每服三錢水一鍾薑三片煎七分去滓不拘
時熱服
海桐皮散(出聖惠方)治婦人血風身體疼痛骨節發熱作
渴不止
海桐皮桂心白芷當歸(炒)漏蘆羚羊
角屑川芎(各一兩)赤芍藥(半兩)没藥木香
檳榔川大黃(煨各半兩)
右為細末每服二錢不拘時温酒調服
當歸散(出聖惠方)治婦人血風身體疼痛筋脈拘急
當歸(半兩炒)虎脛骨(半兩酥炙)附子(半兩炮裂去皮臍)桂
心(半兩)水蛭(半兩炒)羚羊角屑(半兩)防風(去蘆)萆
薢(各半兩)牛膝(半兩)川芎(半兩)琥珀(三分研細)羌活(半兩)
右為細末每服二錢豆淋酒不拘時調服
骨碎補散治婦人血風身體疼痛腰足無力
骨碎補海桐皮芎藭仙靈脾側子(各一兩)
當歸白蒺藜(炒去刺)羌活桂心木香
桃仁(湯泡去皮尖雙仁炒)枳殼(各三分麩炒)
右為細末每服一錢豆淋酒不拘時調服
何首烏散(出聖惠方)治婦人血風身體疼痛手足麻痺腰
骻沈重牽拽不隨
何首烏羌活當歸羚羊角屑赤箭附
子(炮裂去皮臍)桂心赤芍藥芎藭(各三分)牛膝
(一兩)防風(半兩)威靈仙(一兩)
右為細末每服二錢豆淋酒不拘時調下
琥珀丸(出聖惠方)治婦人血風身體百節疼痛
琥珀麒麟竭敗龜板(炙)地龍(炒)當歸
檳榔(各一兩)安息香硃砂(水飛過)木香没藥
(各三分)雄黃(半兩水飛過)麝香(一分别研)
右為細末研令勻煉蜜搗二三百杵丸如菉豆大每
日空心酒下二十丸晚又一服
鼈甲散(出聖濟總錄)治婦人血風攻注百節疼痛或因打
撲瘀血不散遇天陰雨冷四肢痠痛諸般風滯經水
不通等疾
鼈甲(醋炙)虎骨(酒炙各三兩)漏蘆當歸(炒)桂心
(炙)川芎(各半兩)天雄(炮裂去兩皮臍一)羌活(一兩)牛膝
(酒浸焙)没藥(各一兩)
右為細末一服二錢温酒調服
鼈甲散治婦人血風身體疼痛胷脇脹滿心煩熱躁
筋脈拘急經水不利虚勞等疾
鼈甲(去帬邊醋炙)大黃(炒)羌活硝石枳殼(麩炒)
當歸(炒)芎藭吳茱萸(同黑豆炒去豆不用)檳榔(煨)
牛膝(酒浸焙各半兩)
右㕮咀每服三錢水一鍾薑五片煎至七分去滓不
拘時温服
芎藭湯(出聖濟總錄)治婦人血風攻注身體疼痛頭目昏
眩口苦舌乾多困少力時發寒熱之症
芎藭芍藥牡丹皮(各一兩)羌活甘菊花
防風甘草(炙各二兩)柴胡半夏(薑汁製作餅子曝乾各一兩)
右㕮咀每服三錢水一鍾生薑三片薄荷五葉煎七
分去滓温服
羌活散(出聖濟總錄)治婦人血風勞倦身體百節疼痛疾
羌活(一兩)附子(一枚炮裂去皮臍)牡丹皮芍藥海
桐皮當歸(焙)桂心蒲黃(各半兩)
右為末每服一錢温酒調下日三五服
治婦人血風渾身疼痛脾寒骨蒸
馬鞭草柴胡秦芁當歸乾漆(炒去烟為度)
青蒿子荆芥甘草(各等分)
右㕮咀每服三錢水酒各一鍾半烏梅半箇桃柳枝
三寸薑棗煎八分温服
羌活散治婦人血風身體骨節發歇疼痛
羌活(三分)桂心(三分)敗龜板(三兩塗酥炙令黃)骨碎補
道人頭(三分)虎脛骨(二兩酥炙黃)没藥(三分)地龍
(三分炒)紅花子(三分炒)
右為細末每服二錢不拘時温酒調服
没藥羌活散治婦人血風四肢疼痛不思飲食
没藥(研)羌活桂心山茱萸赤芍藥牡
丹皮附子(炮裂去皮臍各半兩)
右為細末每服二錢温酒調下若病甚者用童子小
便生地黃汁半盞同前藥煎至八分温服
愈痛丸治身疼腰痛姙娠亦如之
續斷杜仲(炒斷絲)山藥川芎獨活狗脊
(火燎去毛酒浸一宿焙乾)萆薢(酒浸焙乾急用不浸各等分)
右為細末酒糊為丸梧桐子大每服五十丸空心塩
酒下孕婦阿膠湯送下腰痛者有腎經虚損風冷乘
之而疼者有勞役過多而疼者有飽食而臥此則成
腰脊重而疼者腎有濕也但陽病難免陰病則腰痛
之病此因腎氣不足宜服愈痛丸姙娠腰痛者損勞
腎傷動其候風寒所侵血氣相搏婦人腸繫胞絡腰
疼孕難安保愈痛丸主之産後腰間所苦既産而有
所損耗腎經氣血暴傷風邪得入因而留滯故令腰
疼宜服愈痛丸
芍藥知母湯(出大全良方)治諸節痛疼身體魁肥脚腫如
脫頭眩失氣温温欲吐者服之
桂心知母防風(各四兩)芍藥甘草麻黃
(去節泡)附子(炮各三兩)
右㕮咀每服四錢水一鍾半薑五片煎至七分去滓
空心服一方用白术川芎杏仁半夏
羌活散(出聖濟總錄)治婦人血風身體發歇疼痛
羌活(去蘆)桂心没藥虎脛骨(酥炙)骨碎補(去毛)
紅花子(炒各一兩)
右㕮咀為細末每服二錢不拘時温酒調服
羌活當歸散(出聖濟總錄)治婦人血風身體發歇疼痛
羌活當歸(焙)白茯苓桂心没藥虎脛
骨(酥炙)骨碎補(去毛酒浸焙)紅花子(各一兩)
右為散每服二錢空心温酒調下
仙靈脾散(出聖惠方)治婦人血風身體疼痛不止
仙靈脾虎脛骨(酥炙)附子(一兩炮裂去皮臍)躑躅花
(二兩醋炒)防風(一兩去蘆)牛膝
右為細末每服一錢不拘時温酒調服
當歸没藥散(出大全良方)治婦人血風血氣腹脇刺疼筋
攣骨痺手足麻木皮膚瘙痒
當歸五靈脂(炒)没藥(各一兩)
右為末醋糊丸如梧桐子每服三十丸空心薑湯送
下
四生丸(出大全良方)治婦人血風骨節疼痛臂擡舉不起
足行履不得半身頑麻
白殭蠶(炒)地龍(去土)白附子五靈脂草烏
(去皮尖各等分)
右為細末米糊為丸梧桐子大每服二十丸茶酒任
下或作末酒調半錢亦可
何首烏丸(出經驗濟世方)治婦人血風久虚風邪停滯手足
痿緩肢體麻痺皮膚瘙癢並五痔下血
何首烏(一斤赤白各半)芍藥(二兩赤白各半)
右為細末煮麵糊和丸如梧桐子大一服三四十丸
空心米飲送下
血風走疰(附論)
夫婦人體虚受風邪之氣隨血而行或淫泆皮膚卒然
掣痛遊走無有常處故為走症也加減小續命湯主之
方
牛膝散(出聖惠方)治婦人血風走疰腰脚疼痛不可忍
牛膝(一兩)虎脛骨(二兩酥炙)赤芍藥(一兩)琥珀(一兩)
桂心(一兩)當歸(一兩炒)芎藭没藥麒麟竭(各一)
(兩)乾漆(二兩炒去烟)防風(一兩)木香(半兩)地龍(半兩)
(炒)酸棗仁(一兩炒)生乾地黃(一兩)羌活(一兩)
右為細末每服一錢不拘時酒調温服
海桐皮湯治婦人血風攻疰四肢無力勞倦頭目昏
眩背項拘急骨節疼痛
海桐皮桂心木香天麻人參羌活(去蘆)
獨活(去蘆)牛膝(酒浸焙)金毛狗脊石斛(去根)
黃耆防風(去蘆)鼈甲(去裙邊醋炙)萆薢麻黃(去節)
(各三分)
右為散每服三錢水一鍾薑二片煎至八分去滓少
熱服如傷寒頭疼壮熱入葱白煎兩服汗出愈
獨活湯(出聖濟總錄)治婦人血風攻疰脚膝虚腫或上焦
不利
獨活(去蘆)桂心芎藭白术防風(去蘆)茵芋
人參枳殼(麩炒)海桐皮甘草(炙半兩)薏
苡仁(一兩)附子(炮裂去皮臍)麻黃(去節滚水泡)赤茯
苓牛膝(酒浸微焙三分)
右㕮咀每服三錢水一盞薑半分煎七分不拘時温
服
骨碎補散(出聖濟總錄)治婦人血風攻注身體疼痛手足
&KR0857;痺筋脈拘急或時寒熱經脈不調
骨碎補(一兩)乳香(一兩)没藥(一兩半)青橘皮(湯泡去白)
(一兩半)木香(一兩)甜瓜子(炒一兩)乾漆(炒去烟一兩半)
自然銅(醋煅七次一兩)木鼈子(去殼一兩半)蒼术(米泔水浸炒一)
(兩半)乾薑(炮)芫花(醋浸一日炒焦)血竭(各一兩)
右為末醋糊為丸如梧桐子大每服七丸空心温酒
調下醋湯亦可日三服
天麻散(出聖濟總錄)治婦人血風毒氣内外走注皮膚骨
節寒熱疼痛燥澀麻木不仁者並皆服之
天麻芎藭羌活防風(去蘆)當歸(焙)蒺藜
(炒去刺)桂心白附子(炮)全蠍(炒)天南星(炮)
烏頭(炮裂去皮)枳殼(麩炒)地骨皮(各半兩)麻黃(去節)
(半兩)麝香(少許半錢)
右為細末每服一錢薄荷湯調不拘時服
枳殼羌活散治婦人血風攻疰四肢麻木瘙癢如有
蟲行或肌肉赤腫疼痛肩背拘急神情倦怠
枳殼(麩炒二兩)羌活(去蘆)牡荆實人參(一兩半)防
風(二兩)甘草(一兩)牡丹皮(二兩半)芎藭芍藥
白茯苓白芷(各二兩)細辛當歸(各一兩)
右為末煉蜜和丸如彈子大一服一丸滚白湯細嚼
呷之
漏蘆散治婦人血風走注疼痛無常
漏蘆當歸(三分)桂心地龍(炒去土)防風羌
活白芷没藥(各半兩)牛膝(三分)虎脛骨(酥炙)
(一兩)甜瓜子(半兩)敗龜板(一兩醋炙)
右為細末每服二錢不拘時調服
當歸散治婦人血風攻疰百節疼痛皮膚虚腫筋脈
拘急或生[病-丙+(穩-禾)]疹寒熱不時飲食無味
當歸(焙)延胡索蒲黃(炒)川芎赤芍藥
生地黃(焙)澤蘭葉天麻地榆(醋炒)桂心
滑石(各一兩)蓬术(煨一兩)
右為末每服二錢温酒調下或薄荷茶清下如手足
卒冷氣血奔心痛薑酒下
麝香没藥散治婦人血風攻疰毒氣遊走肢體疼痛
麝香(一分)没藥(半兩)敗龜板(酒炙二兩)牡丹皮芍
藥骨碎補(一兩)麒麟竭枳殼(麩炒各半兩)當歸
(焙)甜瓜子(炒各一兩)虎脛骨(酒炙二兩)自然銅(醋煅七次)
(半兩)
右除麝香没藥外為散和勻每服一錢豆淋酒調下
日三服
没藥散(出聖惠方)治婦人血風走注肢節疼痛發歇來往
不定
没藥乳香芎藭當歸桂心漏蘆木
香(各半兩)琥珀白芷地龍(炒去土各三分)麝香
安息香(各一分)
右為細末研令勻一服一錢温酒調服
琥珀散治婦人血風走注疼痛往來發歇
琥珀當歸川大黃(各三分)桂心牛膝(各一兩)
没藥麒麟竭延胡索防風羌活乾
漆羚羊角屑(各半兩)
右為散每服一錢酒調服
雄黃散治婦人血風走注疼痛
雄黃(半兩)烏蛇(二兩酒浸去皮骨炙)地龍(半兩炒)蛜&KR0008;(半兩)
(生用)麒麟竭(半兩)赤箭(半兩)附子(半兩炮裂去皮臍)桂
心(半兩)没藥(半兩)木香(半兩)麝香(一分)白芥子(半升)
右為細末研令勻每服一錢酒調服
地黃散治婦人血風走注氣冷不調四肢麻木頭目
浮腫
生地黃牛膝(酒浸)蒲黃(炒)川芎當歸桂
心劉寄奴延胡索烏頭(炮裂去皮臍)白芍
蓬术(煨各一兩)
右為末每服二錢酒調服
虎骨散(出聖惠方)治婦人血風走注疼痛無時
虎脛骨(酥炙二兩)當歸(一兩炒)威靈仙(一兩)牛膝(一兩)
羌活(一兩)全蠍(半兩炒)漏蘆(三分)芎藭(三分)琥珀
(半兩)桂心没藥(三分)
右為細末每服一錢酒調服
大效虎骨散治血風走注疼痛丈夫筋骨疼跌打損
傷痛者
虎脛骨(酥炙)敗龜版(酥炙)桂心延胡索威靈
仙當歸地龍牛膝漏蘆自然銅(醋淬七次)
(各一兩)
右為細末每服二錢熱酒調下一日一服
海桐皮煎治婦人血風走注皮膚瘙癢或丹疹起筋
脉肌肉疼痛者亦可服有效
海桐皮(酒浸炙一兩)桂(去麄皮半兩)附子(炮裂去皮臍一兩)
牛膝(酒浸切焙二兩)甘草(炙一兩)大黃(剉炒)羌活(去蘆)
獨活(去蘆頭各一半)
右為末每服次秤三兩先用黑豆一盞生薑半兩切
碎水五升煎至三升絞出滓入前藥末煎如稀餳以
瓷瓦合盛每服一匙頭煎當歸酒下
丹參散(出聖濟緫錄)治婦人血風在四肢走注疼痛
丹參人參苦參(各二兩半)雷丸牛膝(酒浸切焙)
防風(去叉)白附(炮)白花蛇(酒浸三宿去皮骨炙各一兩)
右為末每服三錢煎甘草酒調下
油煎散(出聖濟緫錄)治婦人血風攻疰四肢腰背疼痛嘔
逆醋心不思飲食日漸羸瘦面色痿黃手脚麻痺血
海冷敗方見本門風勞氣類即大效油煎散
木香湯(出聖濟緫錄)治婦人血風勞氣下注腰脚上攻頭
目
木香没藥烏頭(炮去皮臍)當歸(切焙)檳榔(剉)
五加皮(剉)無食子桂(去皮)血竭(研各一兩)赤芍
藥(半兩)
右剉如麻豆每服三錢水一盞煎服入油三兩滴冄
煎七分空心日午夜臥去滓温服
赤箭丸(出聖惠方)治婦人血風走注疼痛不定
赤箭(半兩)天南星(半兩炮裂)沒藥(半兩)白附子(半兩炮裂)
(去皮臍)乾蠍(半兩微炒)白殭蠶(半兩微炒)芎藭(半兩)膩
粉(一錢)地龍(半兩微炒)
右為細末以糯米飯為丸如菉豆大每服五丸温酒
下不計時候
芫花散(出聖惠方)治婦人血風走注疼痛
芫花(二兩)獨活(二兩)蔓荆子(三兩)防風(二兩去蘆頭)
吳茱萸(一兩半)蛇床子(二兩)柳中蟲屑(一升)荆芥
(三兩)鬼箭羽(三兩)
右為散以醋拌炒令熱為兩處布裹更番熨之
附子散(出聖惠方)治婦人血風走注腰膝骨節疼痛
附子(五兩生用)薰陸香(一兩)松脂(一兩半)杏仁(一兩浸去)
(皮尖研)桂心(一兩)當歸(一兩剉微炒)芸薹子(一兩)芫
花(一兩)巴戟(一兩去皮)
右為末鎔黃蠟五兩攪和諸藥捏作片裹疼處效
當歸散(出聖濟總錄)治婦人血風走注上攻頭目昏眩四肢
疼痛皮膚癮疹
當歸(切焙)烏頭(炮去皮臍)芍藥延胡索京三稜
(煨剉)蓬莪荗(煨剉)芎藭(各一兩)
右為末每服二錢温酒調下空心日午臨臥服
牡丹丸(出聖濟總錄)治婦人血風走注上攻頭目昏重下
注腰脚酸疼遍身刺痛
牡丹皮(一兩)烏頭(炮裂去皮臍半兩)赤芍藥(一兩)地龍
(去土炒)當歸(切焙)赤小豆青橘皮(湯浸去白焙各半兩)
右為末醋煮麵糊丸梧桐子大每服二十丸生薑醋
湯或酒下
治婦人血風走注疼痛(出聖惠方)
蔓陀羅子(一分)地龍(一分微炒)川烏頭(一分炮裂去皮臍)
桂心(半兩)白芥子(一分)芸薹子(一分)
右為細末每一字以薄荷熱酒調下不計時候
又方(出聖惠方)
芫花(三兩)柳中蟲屑(五合)漢椒(二兩)桂心(一兩)桑
根白皮(三兩)芸薹子(半升)
右為末用醋一升拌和蒸令熱用青布褁熨痛處冷
即更入醋蒸之
没藥丸(出聖惠方)治婦人血風下注脚生瘡
没藥(研)地龍(去土炒)乳香(研)牛膝(酒浸切炒)胡
桃仁(研各三分)
右為末酒煮麵糊丸如菉豆大每服二十丸食前煎
温酒下日三服
芍藥湯(出聖濟總錄)治婦人血風走注渾身疼痛心忪恍
惚頭目昏眩
赤芍藥牡丹皮桂(去麄皮)當歸(焙切一兩)芸薹
子(研半兩)
右麄搗篩每服二錢水一盞酒少許同煎至七分去
滓温服
防風湯(出聖濟總錄)治婦人血風走注上焦不利頭目昏
重少力多倦渾身刺痛四肢麻木
防風(去叉)威靈仙赤芍藥牡丹皮(各一兩)烏
頭(炮裂去皮臍用半兩)
右剉如麻豆每服三錢水一盞煎至七分去滓温酒
服不拘時候
牡丹湯(出聖濟總錄)治婦人血風攻心煩悶腹内疼痛
牡丹皮(一兩)大黃(剉炒)赤芍藥當歸(切焙各半兩)
乾荷葉(一兩)
右麄篩每服三錢水一盞煎七分去滓温服不拘時
候
五靈散(出聖濟總錄)治婦人血風走注疼痛
五靈脂(一兩)當歸(切焙一兩)獨活(一兩)薑黃(一兩)
右為末每服二錢水半盞煎服
烏金散(出聖濟總錄)治婦人血風勞氣攻疰四肢身體疼
痛
烏頭(一兩剉)草烏(二兩剉)亂髮(三兩)五靈脂(二兩)
已上四味入在一瓦罐内鹽泥固濟候乾燒令通赤
候冷取出細研
當歸(切焙二兩)乳香(研)没藥(研)延胡索(半兩)自
然銅(煆醋淬七遍一分)
右搗研為末入前藥研勻每服一錢空心食前温酒
調下
治血風走注痛無常定(出聖惠方)
漏蘆(半兩)乾蠍(半兩微炒)没藥(半兩)芸薹子(半兩)
右為細散每服半錢温酒下不計時候
小黑神丸(出危氏方)治血風走注攻刺半身不遂麻痺瘙
癢急口眼喎斜言語蹇澀手足拘攣
烏頭(一箇)芫花(五錢)乾薑
右為末醋煮令乾更杵為末再入桂心天麻海桐皮
黑豆為末入前藥和勻别用黑豆煮極爛研如泥以
豆汁調前末研合為丸每服七丸至十丸以豆淋酒
下忌一切毒物
躑躅丸(出聖濟總錄)治婦人血風走注隨所留止疼痛
躑躅花乾蠍(全者炒)地龍(隂乾二十條)烏頭(炮炙去皮)
(臍各半兩)
右為末煉蜜丸如小豆大每服五丸至七丸煎荆芥
酒下日三服
又方(出聖惠方)治婦人血風走注疼痛
芸薹子(半兩)亂髮灰(半兩)麝香(一錢)
右為細散每服一錢熱酒調下不計時候
治婦人血風走注入骨體疼痛不可忍
虎脛骨(一斤塗酥炙令黃色)赤芍藥(二兩)桂心(三兩)
右搗碎用生絹袋盛用清酒一斗浸七日每服一小
錢熱服不計時
治婦人血風走注腰骻脚膝疼痛
莨菪子川烏頭附子(各一兩)
右為細散酒煎成膏攤於帛上於痛處貼之多年者
不過三日上效
狼毒丸治婦人血風攻疰腰脚背膊疼四肢煩倦麻
木兼丈夫原臓風攻身痛拘急腰脚無力
天南星狼毒海桐皮黑附子(炮各等分又一法更加牛)
(膝焙)
右件各用童子小便浸安著盞子内浸一宿漉出控
乾杵為末酒糊為丸如桐子大每日空心獖猪膽汁
十餘滴炒葱根煎酒下二十丸只是酒亦得如有孕
不可服之
推山丸治婦人一切走注疼痛
蒼术(酒浸炒四兩)乾薑(炮)厚朴(薑製)川椒(炒一兩)
右為末酒糊為丸每服三十丸温酒下
血風驚悸(附論)
夫婦人血風驚悸者是風乘扵心故也心藏神為諸臓
之主若血氣調和則心神安定若虚損則心神虚弱致
風邪乘虚干之故驚而悸動不定也其驚悸不止則變
恍惚而憂懼治之排風湯亦可儒門事親驚論云衛德
新之妻旋中宿於樓上夜值盜劫燒舍驚墮床下自後
每聞有響則驚倒不知人家輩躡足而行莫敢冒觸有
聲歲餘不瘥諸醫作心病治之人參珍珠及定志丸皆
無效戴人見而斷之曰驚者為陽從外入也恐者為陰
從内出也驚者為自不知故也恐者自知也足少陽膽
經屬肝木膽者敢也驚怕則膽傷矣乃命二侍女執其
兩手坐於椅當面前下置一小几戴人曰娘子當視此
一木猛擊之其婦大驚戴人曰我以木擊几何必驚乎
伺少定擊之驚少緩又斯須連擊三五次又以杖擊門
又暗遣人畫背後之忩徐徐驚定而笑曰是何治法戴
人曰内經云驚者平之平者常也平常見之必無驚是
夜使人擊其門窗自夕逹曙夫驚者神上越也從下擊
几使之下視所以收神也一二日雖聞雷亦不驚德新
素不善戴人至是終身厭服如有人言戴人不知醫者
執戈以逐之
方
鎮心珍砂丸治婦人血風氣壅多驚悸頭目旋痛煩
熱恍惚
珍砂(一兩半細研水飛過)龍腦(一分細研)牛黃(半兩細研)龍齒
(一兩)天竺黃(一兩細研)虎睛(二對酒浸一宿微炙)地骨皮(三分)
白殭蠶(微炒)紫石英(一兩細研水飛過)馬牙硝(一兩細研)
金箔銀箔(各細研一百片)赤箭(一兩)當歸(三分剉炒)
麝香(半兩細研)犀角屑遠志(去心)鉛霜(細研)人參
(去蘆)獨活甘菊花防風(去蘆)子芩(各一兩)茯
神麥門冬(去心焙各半兩)蔓荆子(半兩)甘草(半兩炙微赤剉)
右為末入研了藥令勻煉蜜和丸如梧桐子大每服
十丸食後及臨臥時以荆芥薄荷湯内入淡竹瀝半
合嚼下
酸棗仁散治婦人血風心神驚悸頭痛眠卧不安四
肢煩疼不思飲食
酸棗仁(三分微炒)犀角屑(半兩)黃耆(三分剉)赤芍藥
(三分)枳殼(半兩麩炒微黃去黃穰)防風(半兩去蘆頭)當歸(剉微)
(炒)細辛(半兩)茯神(一兩)龍齒(三分)獨活(半兩)桑
根白皮(一兩)子芩(三分)麥門冬(去心三分)石膏(二兩)
人參(一兩去蘆)羚羊角屑(三分)甘草(半兩炙微赤剉)
右為散每服四錢水一盞入生薑半分棗三枚煎六
分去滓不計時候温服
鐵精散治婦人血風心氣虚驚悸喜忘不能進食
鐵精生乾地黃遠志(去心各一兩)桂心(剉三分)
黃耆(剉)紫石英(細研各一兩)防風(去蘆)當歸(剉微炒)
麥門冬(去心各三分)人參(去蘆)白茯苓(去皮)茯神(各一)
(兩)甘草(炙微赤剉)白术羌活(各两半)
右為散每服四錢以水一中盞入生薑半分棗三枚
煎至六分去滓温服不計時候
人參散治婦人血風心氣煩驚悸恐畏恍惚神思不
定少欲飲食四肢疼痛
人參(一兩去蘆)遠志(半兩去心)當歸(三分剉微炒)附子(半兩)
(炮裂去皮臍)細辛桂心乾薑(炮剉)防風(去蘆各半兩)
龍齒(一兩)菖蒲(半兩)茯神(一兩)黃耆(半兩剉)白
术熟乾地黃(一兩)甘草(一分炙微赤剉)
右為散每服四錢水一中盞入生薑半分棗三枚煎
六分去滓不拘時温服
防風散治婦人血風煩熱心神驚悸筋脈拘急肢節
疼痛不思飲食
防風(三分去蘆)人參(一兩去蘆)茯苓(一兩)遠志(半兩去心)
細辛(半兩)羚羊角屑生乾地黃赤芍藥(各三分)
沙參(去蘆)白术酸棗仁(微炒)桂心(各半兩)獨
活(一兩)甘草(半兩炙微赤剉)當歸(三分剉微炒)
右為散每服四錢水一中盞入生薑半分棗三枚煎
六分去滓不拘時温服
紫石英散治婦人血風心神驚悸恍惚失常或瞋恚
悲愁志意不樂
紫石英(細研三分)白石英(細研三分)朱砂(三分細研水飛過)
人參(去蘆三分)琥珀天雄(炮裂去皮臍)犀角屑(各半分)
遠志(去心三分)生乾地黃沙參(去蘆)桂心(各半兩)
茯神(一兩)防風(三分去蘆)麥門冬(去心焙一兩半)龍齒(一两)
右為細末每服一錢温酒調下不計時候
龍齒丸治婦人血風上攻心神恍惚驚悸眠卧不安
龍齒(别研)茯神(各一兩)朱砂(研)人參當歸
天麻(各二分)犀角屑檳榔(一分)防風(各半兩)遠
志(去心一分)生地黃(半兩)赤箭(一分)麝香(一錢)
右為細末煉蜜丸梧桐子大每服二十丸薄荷温酒
調下
人參散治婦人風邪驚悸恍惚不安
人參遠志(去心)赤小豆(炒)白茯苓(去皮)細辛
(去苗葉)桂(去皮)乾薑(炮)防風熟乾地黃(焙各一兩)
(半)龍齒(研半兩)黃耆(炙剉一兩半)菖蒲(洗剉焙)白
术(各三分)
右為散每服二錢温酒調下一日三次
人參丸治婦人風邪驚悸神思不安
人參(二兩)桂(去皮)防風牛膝(酒浸切焙)桔梗(炒)
遠志(去心)乾薑(炮)白茯苓(去皮)白歛(各一兩)大
黃(蒸熟半兩)金銀箔(各十片研入)
右搗羅十味為末金銀箔細研和入煉蜜為丸梧桐
子大每服二十丸生薑薄荷湯下
茯神散治婦人血風五臓大虚驚悸安神定志
茯神(去木)人參龍齒(别研一作龍骨)獨活酸棗仁
(炒各一兩)遠志(去心)桂心(去皮)細辛白术(各三分)
甘草乾薑(炮各半兩)防風(三錢)
右為末每服四錢水盞半煎八分去滓温服一方有
龍骨
丹砂丸(出聖濟總錄)治婦人心氣不足被風所乘驚悸不
已
丹砂(别研)雄黃(别研)龍齒(去土研)羚羊角屑(各半兩)
菖蒲(洗剉焙一兩)遠志(去心半兩)羌活(去蘆)獨活(去蘆)
升麻芎藭沙參防風
右搗羅十味為末入丹砂雄黃和勻煉蜜丸如梧桐
子大每服二十丸温水下一日三服
茯神湯(出聖濟總錄)治婦人心氣怯弱感於邪風驚悸不
安
茯神石膏(搥碎)麥門冬人參龍齒(去土)升
麻枳殼(去穰麩炒)沙參赤芍藥甘草(炙剉)羌
活(去蘆)防己(各一兩)
右麄搗篩每服三錢水一盞煎七分去滓温服日再
服
遠志散(出聖惠方)治婦人血風心氣不足驚悸言語謬訛
恍恍惚惚心中煩悶
遠志(半兩)茯神(一兩)獨活(一兩)甘草(半兩炙微赤剉)白
芍藥當歸(剉微炒)桂心(各半兩)麥門冬(去心三分)
人參(一兩去蘆頭)附子(半兩炮裂去皮臍)黃耆(一兩剉)羚
羊角屑(一兩)
右為散每服四錢以水一中盞生薑半分煎六分去
滓不計時候服
玳瑁丸(出聖惠方)治婦人血風心神煩熱恍惚多驚不得
睡臥
生玳瑁屑(一兩)琥珀(一兩)生金屑(半兩細研)自然銅
(半兩細研)不灰木(一兩用牛糞火燒令通赤)珍珠末(一兩)犀角
屑(一兩)鐵粉(三分細研)牛黃(一分細研)朱砂(水飛過)龍
腦麝香(各一分細研)
右為末入研了藥重研令勻煉蜜和丸如鷄頭實大
每服五丸煎麥門冬湯嚼下不拘時候
鎮心丸(出聖惠方)治婦人血風氣壅多驚悸煩躁
鎮精(三分)人參(去蘆)茯神(各一兩)龍齒(三分)金箔
(一分)鉛霜(一分與金銀箔同研細)銀箔紫苑(三分去苗)麥
門冬(一兩半焙)甘草(炙微赤剉)黃芩(各半兩)生乾地黃
(一兩)
右為末入研了藥同研令勻煉蜜和丸如梧桐子大
每服十丸食後煎淡竹葉湯下
麥門冬湯(出聖濟總錄)治婦人心氣虚弱為風邪所乘驚
悸不定
麥門冬(去心焙)白茯苓(去皮)人參防風當歸
(切焙)芎藭紫苑(去苗土各一兩)桂(去皮)紫石英(研各半兩)
右麄搗篩每服三錢水一盞煎七分去滓温服不計
時候
紫石英飲(出聖濟總錄)治婦人風邪驚悸不定
紫石英(研)防風(去蘆)白茯苓(去皮)人參當歸
(切焙)麥門冬(去心略炒)遠志(去心)赤芍藥細辛(去苗)
(葉)羌活(去蘆)黑豆(炒去皮各一兩)
右麄搗篩每服三錢水一盞煎七分去滓温服
防風湯(出聖濟總錄)治婦人驚悸安神定志解風邪
防風(去蘆)人參遠志(去心)桂(去皮)獨活(去蘆)甘
草(炙各一兩)茯神(去木一兩半)細辛(去苗葉)乾薑(炮)
白术(剉炒)酸棗仁(炒各半兩)
右麄搗篩每服三錢水一盞煎七分去滓温服日二
服夜一服
羚羊角湯(一名作散出聖惠方)治婦人風邪驚悸心神恍惚
羚羊角屑生熟地黃人參(各一兩)茯神(去木三分)
黃耆(炙剉半兩)麥門冬(去心焙)防風(去蘆各三分)桑
根皮(剉炒)甘草(炙剉各半兩)
右麄搗篩每服四錢以水一盞生薑竹葉各五片煎
七分去滓服不拘時候
補心湯(出聖濟總錄)治婦人心氣不足汗出煩悶驚悸不
寧
麥門冬(去心焙乾三兩)紫石英(研一兩一分)紫苑(去苗土)
桂(去粗皮各二兩)赤茯苓(去皮)甘草(炙各一兩)赤小豆(三分)
人參(三分)
右麄搗篩每服三錢水一盞入大棗二枚擘煎七分
去滓温服一日二服
蘂珍丸(出聖濟總錄)鎮心安神去邪氣止驚悸及治婦人
血攻寒熱憂成病等
丹砂(一兩一分鳳尾草握水研計煮一食久水乾研)桃仁(去皮尖雙仁四十九粒生)
(研)安息香(一分蜜一分酒少許同煮成膏)麝香(研二錢)阿魏
(研)木香(搗各半兩)牛黃(研一錢)附子(一錢半紙裹煨搗)
右和丸如大豆每五七丸婦人挑心醋湯下丈夫挑
心塩湯下有人因悲憂病腹中有塊如拳每相衝擊
則悶絶服此藥即愈
寧志膏(出大全良方)治婦人失血過心神不安言語失常
不得睡
辰砂(研)酸棗仁(炒)人參白茯苓(去木)琥珀
(研各一分)滴乳(研一錢)
右為末和停每服一錢濃煎燈心湯空心調下又方
濕茯苓琥珀蜜丸彈子大薄荷湯化下一丸
血風攻脾胃不能食(附論)
夫脾象於土為中州意知之臓也其肝心肺腎皆受脾
之精氣以勞養焉脾與胃為表裏脾主化穀納食胃為
水穀之海故經言四時皆以胃氣為本也婦人血氣不
調臓腑勞損風邪冷氣藴蓄在内攻於脾胃脾胃既虚
為邪所乘則不能摧伏五穀故冷不能食也
方
芎藭散(出聖惠方)治婦人血風攻脾胃心腹氣壅悶痰逆
不下飲食四肢少力
芎藭枳實(麩炒微黃)藿香赤箭赤茯苓訶
梨勒皮(各三分)白术人參(去蘆)半夏(湯浸七次去滑)
桂心前胡(去蘆)甘草(炙微剉各半兩)
右為散每服三錢水一中盞生薑半分煎六分去滓
温服不計時候
訶梨勒散(出聖惠方)治婦人血風攻脾胃腹脇妨悶四肢
煩疼或時痰逆不下飲食
訶梨勒皮陳橘皮(湯浸去白剉焙各一兩)藿香赤茯
苓芎藭(各三分)桂心白术細辛當歸(剉碎)
(微炒)甘草(炙微赤剉各半兩)人參(去蘆半兩)半夏(湯洗七次去滑)
右為散每服三錢水一中盞入生薑半分煎六分去
滓温服不計時候
草豆䓻散(出聖惠方)治婦人血風冷氣攻脾胃嘔逆不思
飲食
人參(一兩)草豆蔲(麩裹煨)白茯苓半夏(各三兩)
良薑白术砂仁枇杷葉(去毛)桂心(去皮)木
香青皮甘草
右為散每服三錢水一大盞薑三片煎七分去滓温
服
神麴丸(出聖惠方)治婦人血風攻脾胃腹脇氣滿不思飲
食
白术附子(炮)枳殼(製一作枳實)訶子(一方用訶梨勒皮)
桂心人參木香食茱萸(炮)陳皮(各一兩)
苦梗乾薑(各半兩)神麯(二兩)
右為末以酒煮神麯末作糊為丸如梧桐子每服二
十丸空心薑湯下
藿香散(出聖惠方)治婦人血風氣攻脾胃不思飲食
藿香桂心(各一兩)厚朴(一兩半去縐皮塗生薑汁炙香熟)白
术白豆䓻(去皮)人參(去蘆)橘皮(湯浸去白穰焙各一兩)
神麯(微炒)訶梨勒皮香附子(各半兩)
右為末每服一錢温酒調下不計時候一方用丁香
椒紅丸(出聖惠方)治婦人血風氣攻脾胃臓腑虚冷全不
思飲食臍腹多痛體瘦無力
椒紅沈香附子(炮)莪荗訶子當歸
白术(各一兩)良薑白豆䓻仁丁香(各半兩)麝
香(一分)
右為細末酒煮麵糊丸如梧桐子大空心温酒下三
十丸
紫桂丸(出聖惠方)治婦人血風氣攻脾胃腹脇疼痛不能
食
桂心(一兩半)當歸(剉微炒)白术訶梨勒皮木
香食茱萸芎藭枳殼(麩炒微黃)椒紅(微炒各一兩)
右為末以酒煮麪糊和丸如梧桐子大每服二十丸
食前生薑湯下
傷寒(附論)
夫古人治病先論其所主男子調其氣婦人調其血血
室不蓄則二氣諧和血室凝結則水火相行氣口緊盛
即宜下人迎緊盛即宜汗婦人左關浮緊不可下當發
其汗以救血室榮衛得和津液自通浹然汗出而解仲
景云婦人傷寒經水適斷晝日明了暮則譫語如見鬼
状此為熱入血室無犯胃氣及上二焦無犯胃氣言不
可下也小柴胡湯治之若行湯遲則熱入胃令津燥中
焦上焦不榮成血結胷状須當針期門也五行相尅以
生相扶以出平居之日水常養扵木水相生則養榮血
室血室不蓄則脾無藴積脾無藴積則剛燥不生剛燥
生若犯胃氣則晝夜譫語喜忘小腹滿小便赤利属抵
當湯證也傷寒胃實譫語宜下之婦人熱入血室譫語
者不可下也雖然婦人傷寒與男子治法不同男子先
調氣女子先調血此大略之詞耳要之脈緊無汗名傷
寒脈緩有汗為傷風熱病脈洪大中暑脈細弱其證一
也假如中暍用白虎胃實用承氣豈必調血而後行湯
耶仲景傷寒論所以不分婦人者良亦在學者皆可隨
病扵男子藥證中以意選用也夫婦人惡寒者亦有陰
陽二證發熱而惡寒者發於陽也無熱而惡寒者發扵
陰也發於陽者宜解表發於陰者宜温裏陽脈必浮數
陰脈必沈細又有汗後利後惡寒及背惡寒已上疾證
不復繁引嘗治一婦人但惡寒别無他證六脈平靜遂
用敗毒散而安此藥能去表中風邪故也經云惡寒家
慎不可過當覆衣被及近火氣寒熱相搏脈道沈伏愈
令病人寒不可遏但去被撤火兼以和表之藥自然不
惡寒矣婦人惡寒尤不可近火寒氣入腹血室結聚針
藥所以不能治矣新産婦人有三病一者病痓二者病
鬱冒三者大便難亡血復汗寒多故令鬱冒又曰産婦
人鬱冒其脈微弱不能食大便堅所以然者血虚而厥
厥而必冒冒家欲解必大汗出以此觀之鬱冒為虚寒
可知矣又或少陰病下利止而頭眩時時自冒者又為
死證盖謂其虚極而脱也觀其鬱冒幸勿忽焉産婦傷
寒或婦人傷寒可得聞與曰傷寒三百九十七條一百
一十三方此張氏截然之筆削也於某證則有某藥曷
嘗以男子為别哉要之月事來産前産後男子所無請
發眀其藴以解世俗之惑盖婦人發熱惡寒經水適來
經曰熱除續生寒熱而胷滿譫語者是則邪氣結扵胷
膈隨其實而取之傷風經曰續生寒熱發作似瘧而經
水適斷者是則血結不行當以小柴胡湯散之所謂治
之而愈者此也經曰如傷寒發熱經水適來晝醒暮譫
如見鬼状是裏無留邪氣隨血行所謂不治自愈者此
也前吐血方血歸條併扵犀角地黃湯桃仁承氣湯抵
當湯丸之類言之詳矣抑産前産後治將何擇焉曰産
前安胎産後消瘀於是遵依條例斟酌輕重而調理之
安胎者何桑寄生阿膠縮砂烏藥他如桂枝半夏桃仁
大黃墮胎入燥熱等輩則不可輕用也消瘀者何川芎
蒲黃赤芍藥生地黃為要藥他如内補攔住敗血之劑
則不可輕進也朱氏以阿膠桑寄生人參茯苓白术等
為細末糯米飲調劑為孕婦安胎以紅花一分官桂芍
藥甘草半夏薑棗同煎為解散表消瘀以葱白生薑大
劑濃汁為産前發散以小柴胡湯去半夏和解熱入子
宫郭稽中路枳殼防風甘草半夏點服主之大便秘澀
以蜜道一法真可活人然則産婦證治觀之可以問津
索塗矣雖然知安胎則不可不調氣知消瘀則不可不
扶虚枳殼香附陳皮以調氣也當歸川芎黃耆人參以
扶虚也退熱則柴胡黃芩解肌則紫蘇乾葛滋腸則麻
仁枳殼助陽則乾薑良薑其間採摭雖未補古人之經
然而甘辛為陽酸苦為陰皆不越古人之意姑存之篇
末以便學者之觀覽云男子婦人傷寒仲景治法别無
異議比見民間有婦人傷寒方書稱仲景王叔和為之
序以法考之間有可取疑非古方特假聖人之名以信
其說寡婦之病自古未有言者惟倉公傳與褚澄略而
論及言寡婦者孟子正謂無夫曰寡是也如師尼孀婦
獨陰無陽欲男子而不可得是以懨懨成病也易曰天
地絪緼萬物化醇男女媾精萬物化生孤陽獨陰可乎
夫既處閨門慾心萌而不遂致陰陽交爭乍寒乍熱有
類瘧疾久則為勞又有經閉白淫痰逆頭風膈氣痞悶
面䵟疲倦等證皆寡婦之病証其脈獨肝脈弦出寸口
而上魚際究其脈候其疾皆血盛而得經云男子精盛
則思室女人血盛則懷胎觀其精血思過半矣
方
桂枝紅花湯(出大全良方)治婦人傷寒發熱惡寒四肢拘
急口燥舌乾經脈凝滯不得往来
桂心(桂枝亦可二兩)芍藥(二兩)甘草(三兩)紅花(二兩)
右㕮咀每服五錢水一盞半薑四片棗六箇煎七分
去渣温服良久冄服汗出而解
黃芩芍藥湯(出活人書)療婦人傷寒口燥咽乾腹滿不思
飲食
黃芩白芍白术生乾地黃(各一兩)
右㕮咀每服半兩水一盞煎七分去渣温服寒則加
生薑
當歸湯(出活人書)治婦人傷寒喘急煩躁或戰而作寒隂
陽俱虛不可下
柴胡白术人參甘草赤芍藥當歸(各二)
(兩)五味子木通(各半兩)
右㕮咀每服半兩水一盞半生薑四片棗二枚煎八
分去渣熱服
瀉心三黃湯(出大全良方)治婦人傷寒六七日胃中有燥
屎大便難煩躁譫語目赤毒氣閉塞不得通
川大黃鼠尾黃芩鷹爪黃連(等分)
右為粗末每服四錢水一盞煎至八分去滓温服取
微利如目赤睛疼宜加茯苓嫩竹葉瀉肝之餘氣
增損理中丸大小陷胷湯丸不愈者宜與之
人參白术栝蔞牡蠣(各二兩)甘草(炒三兩)
乾薑(炮一兩半)枳實(炒二十四箇)黃芩(去枯一兩)
右為末煉蜜為丸如弹子大湯一盞煎服不歇與之
不過五六胷中豁然矣用藥神速未嘗見也渴者加
栝蔞根汗者加牡蠣無枳實用枳殼亦可
桂枝加芍藥當歸湯(出拔萃方)治婦人傷寒脈浮頭腫自
利腹中切痛不可忍
桂枝芍藥當歸(各一兩)
右剉細每服一兩水煎服
荆芥散(出濟生拔萃方)二三日後經水復行前證俱退宜小
柴胡湯一料加荆芥穗五錢
右用枳實麩炒去穰五錢為粗末同小柴胡湯法
防風湯(出濟生拔萃方)三二日後宜正脾胃之氣兼除邪
蒼术(四兩)防風(三兩)當歸(一兩)羌活(一兩半)
右為粗末水煎服
麻黃加生地黃湯(出濟生拔萃方)治婦人傷寒脈浮而緊頭
疼身熱惡寒無汗發汗後恐熱入血室
麻黃(二兩半)桂枝(一兩)甘草(半兩)杏仁(二十五箇去皮)
生地(一兩)
右剉細每服五錢水煎服
小柴胡加葛根湯(出濟生拔萃方)治婦人傷寒太陽經𫝊表
証仍在而自利併陽明也
柴胡(一兩)甘草(六錢)大棗(二枚)人參(二錢)黃芩(去枯)
(三錢)生薑(三分)葛根(三分)
右剉細每服一兩水煎服
桂枝加附子紅花湯(出濟生拔萃方)治婦人傷寒頭痛自汗
四肢拘急脈沈而遲太陽標與少隂本病經水適斷
桂枝(二兩半)芍藥生薑(各一兩半)甘草(一兩炙)附
子(炮)紅花(各五錢)
右剉細每服一兩水三盞煎服
小柴胡丸芒硝大黃湯(出濟生拔萃方)治婦人傷寒頭痛脈
浮醫反下之邪氣虚而𫝊於裏經水閉而不行心下
結硬口燥舌乾寒熱往来言如見鬼状脈沈而數即
可下
柴胡(二兩)黃芩(七錢半)半夏(製一兩五錢)甘草(七錢半)
大黃(七錢)芒硝(七錢)大棗(三枚)生薑(七錢半)
右剉細每服一兩薑同煎去渣下硝冄沸温服脈不
沈即不可下
金沸草散治傷寒中脘有痰令人壮熱頭痛筋緊急
發寒熱皆類傷風
荆芥穗(四兩)半夏甘草北細辛(各一兩)小茯
苓(二兩)前胡旋覆花(各三兩)
右為細末每服三錢水一盞薑五片棗一枚煎六分
熱服之冄服局方有麻黃赤芍藥無細辛茯苓
青竹茹湯治大人病未平復因有所動致熱氣上衝
胷手足拘急搐搦如風狀宜此湯亦治勞復
瓜蔞根(無黃者一兩)青竹茹(刮半斤淡竹是)
右以水升半煮取一升二合去滓分二三服
當歸白术湯(出活人書)治婦人未平復因有所動小腹急
痛腰胯痛四肢不仁舉動無力發熱亦治勞復
芍藥黃耆人參(各二錢半)白术當歸附子
(生)桂枝甘草生薑
右剉以水三升煮取一升半去滓通口服一盞食頃
冄温服微汗差
生地黃丸(出永類鈐方)治患惡風體倦乍寒熱面赤心煩
或時自汗是時疫氣大行醫見寒熱作傷寒治之小
大柴胡湯雜進數日病劇予診視之曰三部無寒邪
脈但厥陰肝脈弦長而上魚際宜服抑陰等藥予製
此方治之愈
北柴胡秦芁黃芩(各半兩)生地黃(二兩)赤芍
藥(一兩)
右為細末煉蜜為丸如梧桐子大烏梅煎湯下三十
丸無時候日三服
附术散(出危氏方)治傷寒手足逆冷筋脈拘急汗出不止
項強直搖頭口噤時發時止不食下瀉者難治
附子白术(各一兩)川芎(三錢)肉桂(二錢)獨活(半兩)
右為細末每服三錢棗二枚水一中盞煎至一半温
服
桂枝加芍藥湯(出濟生拔萃方)治婦人傷寒中風自汗頭痛
項背強發熱惡寒脈浮而緩恐熱入血室故倍加芍
藥
桂枝(一兩)赤芍藥(三兩半)生薑(一兩半)大棗(六枚)
右剉細每服五錢水煎服
葛根湯(出産經)治剛痓無汗惡風産後有疾凡麻黃更
宜斟酌産後五七日強力下床或一月内傷扵房室
或懷憂發怒擾蕩沖和或因着灸傷動臓腑得病
之初眼澀口噤肌肉瞤搐以漸腰脊筋急強直似
弓反張不可治乃人作偶爾中風所得然麻黃終
宜酌用
葛根(一兩)麻黃(去根節炮)殭蠶(各三分)桂枝粉草
芍藥(各半兩)大棗(三枚)
右㕮咀每服三錢水一盞煎至七分去渣温服取汗
為度活人等書六卷十三問答曰新産血虚多喜
中風當察其有寒以分剛柔二痓無汗惡寒名曰
剛痓有汗不惡寒名曰柔痓若有汗桂枝加葛根
湯
桂枝加葛根湯(出産經)治柔痓有汗不惡寒
桂枝芍藥甘草(各六錢三字)乾葛(一兩三分)生
薑(一兩)棗(四箇)
右㕮咀每服三錢水一盞煎七分去渣温服取汗
為度又曰剛柔二痓小續命湯皆治若有汗去麻黃
加乾薑當月增損法調治骨節酸疼去附子加芍藥
精神恍惚加茯苓遠志心煩多驚加犀角嘔逆腹痛
加人參半夏骨間疼痛加附子官桂臓寒下利去防
己黃芩加附子白术燥悶大便急去附子加芍藥入
竹瀝
桂心白术湯(出大全良方)治傷寒隂痓手足厥冷筋脈拘
急汗出不止
白术桂心附子(炮)防風川芎甘草(各半)
(兩)
右㕮咀每服五錢水二盞薑四片棗三枚煎八分去
渣温服
附子防風散(出大全良方)治傷寒陰痓手足厥冷閉目合
面筋脈拘急汗出不止
柴胡(一兩半)五味子白术(各一兩)茯苓附子
(炮)甘草乾薑防風(各三分)桂心(半兩)
右為散每服三錢薑四片水一盞煎七分去渣温服
八物白术散(出大全良方)治傷寒陰痓三日不差手足厥
冷筋脈拘急汗恐隂氣内傷
白术麻黃(去根節)茯苓五味子羌活(各半兩)
附子(炮)桂心(各三分)良薑(一分)
右為散每服四錢水一盞薑四片煎七分去渣温服
凡用麻黃宜斟酌用之不可過多
參蘇飲(出大全良方)治感冒發熱頭痛或因痰飲凝積發
以為熱並宜服之若感冒發熱亦如服養胃湯法連
進數服微汗即愈大治中脘痞悶嘔逆惡心開胃進
食小兒室女凡宜服之
前胡人參紫蘇乾葛半夏茯苓(加二分)
枳殼陳皮甘草桔梗木香(各半兩)
右㕮咀每服四錢水一盞半生薑七片棗一枚煎至
六分去滓不以時候素有痰飲者俟熱退以二陳湯
或六君子湯間服之男子婦人虚勞發熱或吐衂下
血過多致虚熱者用此藥三兩加四物湯二兩合和
名茯苓補心湯
荆芥散(出拔萃方)療時氣風温寒熱瘴瘧往来潮熱並宜
服之
陳皮麻黃香附子甘草(各一兩)荆芥穗
厚朴(各二兩)草果仁(三箇)白芷桂心(各半兩)
右㕮咀每服二錢水一大盞薑三片棗二枚煎七分
去渣温服無時候
麻黃湯(出危氏方)發散四時傷寒寒熱頭痛時疫
前胡柴胡(各去毛)石膏蒼术(剉炒)藁本赤
芍藥白芷土芎乾葛升麻(各五錢)麻黃
(三錢)
右剉散每服四錢薑三片連鬚葱二根煎不拘時服
春加黃芩夏用正方秋加麻黃冬加豆䜴
退隂散(出大全良方)本治隂毒傷寒手足逆冷脈沈細頭
痛腰重連進三服小小傷冷每服一字入正原散内
煎入塩一捻隂毒傷寒咳逆煎服細細熱呷便止正
原散方見大人科傷寒門身體疼類
乾薑川芎
右等分為粗末炒令黃色候冷搗為末每服一錢水
一盞塩一捻煎至半盞服
小柴胡加地黃湯(出聖惠方)治婦人室女傷寒發熱經水
適來或適斷晝則明了夜則譫語如見鬼狀亦治産
後惡露方來忽爾斷絶
柴胡(一兩一分)人參半夏(湯洗七次)黃芩甘草
生地黃(各半兩)
右為粗末每用五錢水二盞薑五片棗二枚煎至八
分去渣温服
三黃熟艾湯(出大全良方)治傷寒四五日大下熱痢時作
服白通湯諸藥多不止宜服此湯能除熱止痢亦有
人作丸子熟水吞下四十丸治時行毒痢良驗
黃芩黃連黃柏熟艾(半斤鷄子大)
右㕮咀每服三錢重水一盞煎七分去滓温服無時
亦可作丸子吞下
又方(出直指方)治婦人傷寒嘔逆血繼而齒縫皆流血不
止
開口川椒(四十九粒)
右用法醋一大盞同煎臨熟入白礬少許𠻳口含
在口中少頃吐出冄啜𠻳而含之
又方(出本草)治婦人傷寒得病雖差未滿百日不可
與交合為隂陽之病必筋脈拘急手足拳欲死丈夫
病名為隂易婦人病名為陽易速當下之可痊滿四
日不可療宜令服此
乾薑(四兩)
右為末湯調連服以衣被出汗方解手足神安而愈
熱入血室(附論)
夫傷寒熱入血室何以明之室者屋室也謂可以停止
之處人身之血室者榮血停止之所筋脈拘會之處即
衝脈是也衝脈者竒經八脈之一脈也起于腎下出于
氣衝足陽明經之血朝會于此男子則運行之女子則
上為乳汁下為血水内經曰任脈通衝脈盛月事以時
下者是也王冰曰隂靜海滿而去血謂衝脈盛為海滿
也即是觀之衝是血室可知矣傷寒之邪婦人則隨經
而入男子由陽明而傳以衝之脈與少隂之絡起于腎
女子感邪太陽隨經便得而入衝之經並足陽明男子
陽明内熱方得而入也衝之得熱血必妄行在男子則
下血讝語在婦人則經水適來陽明病下血讝語此為
入血室者斯概言男子不止謂婦人而言也婦人傷寒
經水適来與經水適斷者皆以經氣所虚宫室不閟邪
氣得乘虚而入針經有言曰邪氣不得其虚不能獨傷
人者是矣婦人熱入血室有須治而愈者有不須治而
愈者又各不同也婦人發熱中風惡寒經水適來得之
七八日熱除而脈遲身凉和骨脇下滿如結胷狀讝語
者此為熱入血室當刺期門隨其實而瀉之與其婦人
中風七八日續得寒熱發作有時經水適斷者此為熱
入血室其血必結故始如瘧状發作有時小柴胡湯主
之者是須治而愈者也婦人傷寒發熱經水適來晝則
明了暮則譫語如見鬼状者此為熱入血室無犯胃氣
及上二焦必自愈是不須治而愈者也讝語為病邪之
甚者何不須治而愈耶且胷脇滿如結胷謂是邪氣留
結于胷脇而不去者必刺期門隨其實而瀉之寒熱如
瘧發作有時者是血結而不行者須小柴胡湯散之既
胷有留邪必須治之可也若發熱經水適來晝日明了
夜則譫語此則經水既来以裏無留邪但不妄犯熱隨
血散必自愈經曰血自下者愈故無犯胃氣及上二焦
自愈所謂妄犯者謂恐以譫語為陽明内實攻之犯其
胃氣也此無胷脇之邪恐刺期門犯其中焦也此無血
結恐與小柴胡湯犯其上焦也小柴胡湯解散則動衛
氣衛出上焦動衛氣是犯上焦也刺期門則動榮氣榮
出中焦動榮氣是犯中焦也脈經有曰無犯胃氣及上
二焦豈為藥不謂針耶此其是與
方
小柴胡湯(一名參湯出衛生寳鑑)治婦人傷風七八日續得寒
熱發作有時經水適斷此為熱入血室其血必結故
使如瘧状日晡特甚如見鬼神亦治産後惡露方來
忽時斷絶
柴胡(八錢)半夏(二錢)黃芩人參生乾地黃
甘草(各三錢)
右剉每服五錢水盞半薑三片棗二枚煎八分去渣
温服一婦人病傷寒熱遇夜則見鬼状所患六七日
忽胷塞涎響如引鋸牙關緊急瞑目不知人疾勢極
微召予視曰得病之初曾阻月經来否其家云經方
來病作而遂得經一二日發寒熱晝雖靜夜有鬼祟
從昨日来不省人事予曰此熱入血室仲景云婦人
中風發熱熱入血室制以柴胡加生地黃湯服之而
熱除不汗而自解矣
乾薑柴胡湯(出永類鈐方)治婦人傷寒經脈方来初斷寒
熱如瘧狂言見鬼
柴胡(四兩)桂枝(一兩半)栝蔞根牡蠣乾薑
甘草(各一兩)
右㕮咀每服五錢水盞半煎至七分去滓温服初服
微煩再服汗出而愈
海蛤散(出活人書)治婦人傷寒血結胷膈揉而痛不可撫
近者宜服之凡治血結胷法當針期門仲景無方此
方疑非仲景然其言有理姑存焉
海蛤滑石甘草(各二兩)芒硝(一兩)
右為細末每服二錢鷄子清調下小腸通利則胷膈
血散膻中血聚則小腸壅小腸既壅則膻中血不流
行宜此方小便利血數行更宜桂枝紅花湯發其汗
自愈又治婦人傷寒三五日七八日月經當行或經
水纔去作寒熱譫語見鬼日輕夜甚此乃熱入血室
右四物加柴胡煎如不退用小柴胡湯入生地黃煎服
小柴胡加牡丹皮湯(出拔萃方)治婦人傷寒身熱脈長而
弦属陽明少陽往來寒熱夜躁晝寧如見神状經水
適斷熱入血室大實滿者桃仁承氣湯實者宜服此
柴胡(二兩)黃芩(七錢半)人參(二兩)半夏(六錢)大棗
(三枚)甘草(七錢半)生薑(七錢半)牡丹皮(二兩)
右剉細每服一兩生薑一同煎
甘草芍藥湯(出拔萃方)治婦人傷寒凡陽標病汗解表除
邪熱内攻熱入血室經水過多無滿實者
甘草芍藥生地黃川芎(四味各一兩)
右剉細每服一兩水三盞煎至一盞半去滓入櫚灰
五錢調勻温服不止者刺隠白
乾地黃湯(出活人書)治婦人傷寒差後猶有餘氣不調之
遺熱
乾地黃(一兩)大黃黃連黃芩柴胡白芍
藥甘草(各兩半)
右㕮咀每服四錢水一盞半煎七分去滓温服取溏
三黃丸(出危氏方)治婦人傷寒棄衣而走不避親疏妄言
罵語
右即以三黃丸别研辰砂為衣新汲水下十丸效未效
再服
牛黃膏治熱入血室發狂不認人者
牛黃(二錢半)朱砂鬱金(各二錢)腦子甘草(各一)
(錢)牡丹皮(二錢)
右為細末煉蜜為丸如皂子大新汲水化下
紫苑湯治婦人熱入血室身熱發作有時咳痰脇下
痛嗜臥不食
紫苑(一兩)續斷(炙)熟地黃桔梗(各二兩)五味
子竹茹赤豆甘草桑白皮(各一兩)
右九味以水七升煮取六升去滓再煮取三升温服
一升
生地黃湯治婦人熱入血室其血不止者
生地黃續斷白术(各一兩)甘草紫菊葉(各半)
(兩)
右五味以水三升煮取一升五合去滓温服五合
霍亂(附論)
夫嘔吐而利者名霍亂也原疾之起皆由腸胃虚冷飲
食逆度觸胃氣風冷使隂陽不和清濁相干致令揮霍
變亂也或先心痛而吐者或先腹痛而利者或吐利俱
作或頭痛身體壮熱而脈浮洪者或陽氣暴絶而手足
逆冷而脈息微絶者治之當分其隂陽察其虚實辨其
冷熱觀其脈息熱者凉之冷者温之以平為期凡霍亂
吐利熱多而渴者五苓散寒多不飲水者理中丸吐利
已汗出而厥四肢拘急不解脈微欲絶者通脈四逆加
猪膽汁湯夏月中暑霍亂煩渴四肢逆冷服即效丸霍
亂之脈得浮洪者易治微遲者并氣短者難治
方
訶子散治老幼霍亂吐利一服取效及治九種心痛
并心腹冷痛不可忍者
訶子甘草厚朴乾薑草果仁陳皮
良薑茯苓神麯麥芽(各等分)
右為細末每服二錢候發刺痛不可忍用水一盞煎
七分入鹽服急則鹽點
甘草瀉心湯治婦人霍亂嘔逆吐涎沬醫反下之心
下即痞當先治其涎沬可服小青龍湯涎沬止次治
其痞
甘草(四兩)乾薑黃芩(各三兩)黃連(一兩)半夏(半斤)
大棗(十二枚)
右㕮咀以水一斗煮取六升分六服
加减理中丸治霍亂臨時亦可治男子
人參白术乾薑甘草(各一兩)
右為細末煉蜜為丸每兩作五丸取湯和一丸服之
吐多利少者取枳實三枚炙去穣四破水三升煮取
一升和一丸服之吐少利多者加乾薑一倍吐利乾
嘔取半夏半兩泡洗去滑水二升煮取一升和丸服
若疼痛不可堪者水三升煮棗三枚取一升和丸服
若吐利太劇轉筋者以韭汁洗外腎從胷至足踝勿
逆即止若體疼微汗腹中寒取附子一枚炮去皮四
破以水二升煎一升和服一丸吐利悉止脈下出體
猶冷者可服諸湯補之
四逆加猪膽汁湯治吐已下斷汗出而厥四肢拘急
不解脈微欲絶者
甘草(二兩)乾薑(三兩)附子(一枚生)猪膽汁(半合)
右㕮咀每服五錢水三盞煮至二盞去滓内猪膽汁
分作兩次温服其脈即來
香薷散治臓腑不調飲食不節或食腥鱠生冷過度
起居不節或露卧濕地或當風取凉而風冷之氣歸
於三焦傳於脾胃得冷不能消化水穀致令真邪相
干腸胃虚弱因飲食變亂於腸胃之間便至吐利心
腹疼痛霍亂氣逆有先心痛而吐者或先腹痛而利
者有吐利俱發者有發熱頭痛體疼而復吐利虚煩
者或但吐利心腹刺痛者或轉筋拘急疼痛者或但
嘔而無物出者或四肢逆冷脈微欲絶者或煩悶昏
塞欲死者姙婦霍亂吐利能主之
香薷葉(四兩)白扁豆厚朴(各二兩)
右㕮咀每服半兩水一盞酒一分慢火濃煎至六分
去渣冷水浸冷頻服無時候連進二三服效一方加
黃連四兩用薑汁炒令黃色名黃連香薷散如搐搦
加羌活煎
胡椒湯治霍亂吐利
胡椒(四十九粒)綠豆(一百四十七粒)
右為細末木瓜煎湯調下二錢
又方治霍亂困篤
取用童女月經衣和血燒灰酒服方寸匕
普濟方卷三百十八
