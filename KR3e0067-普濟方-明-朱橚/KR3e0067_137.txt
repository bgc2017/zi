普濟方卷一百三十八明周王朱橚撰
傷寒門
傷寒乾嘔(論)
夫傷寒乾嘔者物無所出也此因邪熱在胃或發汗解
後胃中不和尚有蓄熱薰上焦心下痞結故令乾嘔且
諸邪氣在胃胃氣上逆皆發為嘔冷即寒痰凝滯嘔出
涎沫則津液消鑠獨其氣逆故乾嘔而已極醫者不可
不察(嘔而無物名乾嘔下利三般属少隂脇痛頭疼并水氣箇中自是少知音少隂下利三症利不止嘔)
(逆無脉乾嘔煩者白通加猪膽汁湯脉微者白通湯裏寒外熱脉微絶或乾嘔者通脉四逆湯乾嘔吐涎沫頭)
(痛者吳茱萸湯得藥而反劇者小柴胡湯汗出頭痛乾嘔者桂枝湯心下有水氣乾嘔發熱者属表小青龍湯)
(身凉而汗出兩脇痛乾嘔短氣心内痞而欬微利不惡寒此表觧裏有水十棗湯下之也膈上有寒飲乾嘔者)
(可温之四逆湯乾嘔而利者黃芩半夏生姜湯大抵熱在胃脘與穀氣并熱氣上薰心下痞結則嘔而無所出)
(焉少隂下利姜附主下利也厥隂吐涎沫吳茱萸湯主涎沫也汗出乾嘔桂枝主自汗也邪去則乾嘔自定矣)
(若夫水氣二症又當以表裏分之發熱咳喘而乾嘔者此則水氣在表與青龍湯不發熱不惡寒脇痛咳利而乾)
(嘔者此則水氣在裏與十棗湯是又不可無别然而表水裏水皆有咳嗽何耶曰水氣乘肺也)
方
葛根湯(出聖惠方)治傷寒乾嘔煩熱不納飲食
葛根(一兩剉)甘草(三分炙微赤剉)半夏(三分湯洗七遍去滑)白术(一兩)黃
耆(三分剉)人參(一兩半去蘆頭)赤茯苓(三分)麥門冬(一兩)陳橘皮
(半兩湯浸去白穰焙)
右為散每服四錢水一中盞入生薑半分煎至六分
去滓不計時候稍熱服
木通散(出聖惠方)治傷寒乾嘔煩悶小便不利
木通(半兩剉)蘆根(一兩剉)陳橘皮(一分湯浸去白穰焙)人參(半兩去蘆)
(頭)葛根(半兩剉)麥門冬(半兩去心)
右為散每服五錢水三大盞煎至二盞去滓不計時
分温五服
半夏散(出聖惠方)治傷寒乾嘔不納飲食心神虛煩
半夏(半兩湯浸七遍去滑)陳橘皮(一兩湯浸去白穰焙)甘草(半兩炙微赤剉)人
參(半兩去蘆頭)葛根(半兩剉)麥門冬(三分去心)枇杷葉(半兩拭去毛炙)
(微黃)
右為散每服三錢水一中盞入生薑半分煎至五分
去滓不計時温服
枇杷葉散(出聖惠方)治傷寒往來寒熱胷脇氣滿乾嘔
枇杷葉(三分拭去毛炙微黃)前胡(二兩半去蘆頭)赤茯苓(二兩)桂心(二分)
犀角屑(一兩)㯽榔(一兩)桑根白皮(三分剉)赤芍藥(一兩半)蘆
根(三分)
右為散每服四錢水一中盞入生薑半分煎至六分
去滓不計時温服
藿香散(出聖惠方)治傷寒乾嘔煩亂不下飲食
藿香(一分)麥門冬(一兩去心焙)桑木耳(一分)葛根(半兩剉)枇杷
葉(半兩拭去毛炙微黃)人參(半兩剉去蘆頭)
右為散每服三錢水一中盞入生薑半分煎至六分
去滓不計時候温服
柴胡散治傷寒乾嘔不止心胷煩燥四肢熱
柴胡(一兩半去苗)黃芩(三分)麥門冬(一兩去心焙)半夏(半兩湯洗七遍)
(去滑)枳殼(一兩麩炒令黃去穰)枇杷葉(三分拭去毛炙微黃)甘草(半兩炙微赤剉)
人參(半兩去蘆頭)
右為散每服四錢水一中盞入生薑半分棗三枚煎
至六分去滓不計時候温服
竹茹飲子(出聖惠方)治傷寒乾嘔不止
竹茹(半兩)半夏(一分湯洗七次去滑)甘草(一分炙微赤剉)陳橘皮(一分湯浸)
(去白穰焙)紫蘇莖葉(一分)
右細剉碎以水二大盞生薑半分煎至一盞去滓不
計時候温服二服
枇杷葉散(出聖惠方)治傷寒乾嘔煩渴不止
枇杷葉(三分拭去毛炙微黃)麥門冬(三分去心)葛根(三分剉)人參(三分)
(去蘆頭)赤茯苓(半兩)甘草(一分炙微赤剉)
右為散每服三錢水一中盞生薑半分煎至五分去
滓不計時候温服一方用白茯苓
竹茹散(出聖惠方)治傷寒後煩熱乾嘔
竹茹(半兩)陳橘皮(半兩湯浸去白穰焙)人參(半兩去蘆頭)麥門冬(半兩)
(去心)甘草(半兩炙微赤剉)蘆根(半兩剉)
右為散每服四錢水一中盞入生薑半分煎至六分
去滓不計時候温服
治傷寒乾嘔不出方(出聖惠方)
茅根(三兩)陳橘皮(二兩湯浸去白穰焙)桂心(一兩)
右為散每服四錢水一中盞煎至六分去滓不計時
候温服
蘆根飲子(出聖惠方)治傷寒乾嘔不下食
蘆根(三兩)竹茹(三兩)陳橘皮(三兩湯浸去白穰焙)
右細剉拌令勻每服半兩以水一大盞入粳米五十
粒生薑半分煎至五分去滓温服
治傷寒乾嘔心膈煩滿方(出聖惠方)
木通(二兩)蘆根(二兩)陳橘皮(二兩湯浸去白穰焙)
右細剉拌令勻每服半兩水一大盞入粳米五十粒
生薑半分煎至五分去滓不計時候温服
葛根湯(出聖濟總錄)治傷寒乾嘔不止
葛根(剉一兩)茯苓(去黑皮半兩)半夏(湯洗七遍炒乾三分)白术(半兩)黃
耆(三分剉)人參(一兩)麥門冬(去心焙一兩)甘草(半兩炙剉)
右麄搗篩每服三錢水一盞生薑半分拍碎棗二枚
擘破同煎至六分去滓温服
竹茹湯(出聖濟總錄)治傷寒胃氣虛熱乾嘔不止
淡竹茹(半兩)人參(一兩)前胡(去蘆頭三分)甘草(炙半兩)蘆根(一兩)
葛根(三分)半夏(半兩湯浸七遍切焙乾)
右剉如麻豆每服五錢水一盞半入生薑一分拍碎
同煎至八分去滓温服不拘時候
茯苓湯(出聖濟總錄)治傷寒脾胃有熱乾嘔煩滿
茯苓(去黑皮一兩)人參(一兩)半夏(湯浸七遍切焙乾)麥門冬(去心焙各)
(二兩)粳米(二合)甘草(半兩炙剉)
右麄搗篩每服五錢水一盞半生薑一分拍碎棗三
枚擘破竹葉三七片同煎至八分去滓温服日再
蘆根湯(出聖濟總錄)治傷寒心脾虛熱乾嘔煩渴不下食
蘆根(剉二兩)人參(一兩半)赤茯苓(去黑皮一兩)甘草(炙剉半兩)淡
竹茹(一兩)
右麄搗篩每服五錢水一盞半入小麥半匙生薑半
分拍碎同煎至一盞去滓温服日再
薑橘湯(一名小橘皮湯出活人書)治傷寒乾嘔不止手足逆冷
生薑(切焙)陳橘皮(湯浸去白焙)
右等分麄搗篩每服三錢水一盞煎至七分去滓不
計時熱服
栝蔞實湯(出聖濟總錄)治傷寒中風五六日已上胷中煩乾
嘔
栝蔞實(一兩)柴胡(去苗八兩)黃芩(去黑心三兩)甘草(炙三兩)
右剉如麻豆每服五錢水一盞半煎至一盞去滓温
服
蘆根飲(出聖濟總錄)治傷寒熱病乾嘔
蘆根(剉半兩)冬瓜皮(半兩切焙)
右麄搗篩水三盞煎至一盞去滓分為二服温服之
不拘時候
人參湯(一名大橘皮湯出活人書)治傷寒後胃中虛熱乾嘔不下食
人參(三分)生薑(切焙半兩)甘草(炙剉一分)陳橘皮(去白焙半兩)
右麄搗篩每服五錢水一盞半去滓温服一方棗一枚
陳橘皮湯(出聖濟總錄)治傷寒後胃氣虛熱乾嘔不止煩渴
陳橘皮(去白焙一兩半)甘草(炙剉半兩)枇杷葉(拭去毛一兩半姜汁炙)粟
米(三合)
右粗麄篩每服五錢水一盞半生薑半分拍碎同煎
至一盞去滓温服不計時候
半夏湯(出聖濟總錄)治傷寒乾嘔不下食
半夏(湯洗七遍切焙乾)蘆根淡竹茹人參麥門冬
(去心焙)白茯苓(去黑皮各一兩)
右麄搗篩每服五錢水一盞半生薑半分拍碎同煎
至一盞去滓温服不計時候日再
半夏木通湯治傷寒後胃間餘熱乾嘔不止
半夏(半兩湯浸七遍切焙乾)木通(剉一兩)蘆根(剉一兩半)柴胡(去苗一兩)
陳橘皮(去白焙半兩)麥門冬(去心焙半兩)枇杷葉(拭去毛半兩姜汁炙)
右粗搗篩每服五錢水一盞半入生薑一分拍碎同
煎至一盞去滓食前温服
人參煮散治傷寒胃氣虛冷乾嘔不止内傷冷煩熱
頭疼身不疼痛及氣虛傷寒亦宜服
人參(一兩)芍藥白术(各三分)陳橘皮(湯浸去白焙)乾薑(炮)
杏仁(湯浸去皮尖雙仁麸炒)甘草(炙剉)枳殼(去穰麩炒各半兩)高良薑
(一分)
右麄搗為散每服三錢水一盞入生薑五片棗二枚
擘破煎至七分去滓熱服併三服以稀粥投之汗
出即差
人參丸治傷寒風邪在胃乾嘔不止飲食不下
人參茯苓(去黑皮)茯神(去木)丁香半夏(湯浸去滑焙)白
扁豆(各等分)
右搗羅為細末滴水為丸如梧桐子每服二十丸生
薑湯送下
白术飲治傷寒邪熱雖退胃中不和乾嘔不飲甚則
吐逆
白术蘆根厚朴(去粗皮生姜汁炙各一兩)枇杷葉(去毛炙半兩)
右麄搗篩每服三錢水一盞生薑五片煎七分去滓
温服不拘時
半夏乾薑散治乾嘔吐逆吐涎沫
半夏乾薑(各等分)
右杵為散取方寸匕浆水一升半煎取七合頻服之
官局桔梗湯治乾嘔
桔梗半夏陳橘皮(各一兩)枳實(半兩)
右為麄末每服三錢水一盞生薑五片煎至七分去
滓服
黃芩湯治乾嘔不利
黃芩人參乾薑(各三兩)桔梗(一兩)大棗(十二枚)半夏
(半升)
右以水七升煎取三升温分三服
傷寒嘔噦(論)
夫傷寒嘔噦者病在足陽明胃之經也足陽明之脉厥
而上行即令人氣逆氣逆則嘔噦仲景云嘔多雖有陽
明症慎不可下盖為此也又傷寒嘔噦有因熱結胷中
邪氣之高所致有因吐下後虛熱在内及飲水停積所
致者証既不同治亦隨異不可不察又傷寒病後胃
氣不和此由初受病時毒熱氣盛多服冷藥瀉下及飲
冷水病周折後熱勢既退冷氣乃動故使心下堅牢噫
噦食臭腹内雷鳴而瀉利此由脾胃氣虚冷故也又
云伏熱在胃令人胷滿胷滿則氣逆而噦若大下後胃
中虛冷亦令致噦也傷寒噦者俗謂之咳逆者是也
䭇近於噦䭇者但胷喉間氣䭇寒不得下通然而無聲
也若噦則吃吃然有聲者是也噦者成金也胃受疾故
䭇噦也皆謂之疾但輕重有差耳虚寒相搏反飲水令
汗大出水得寒氣冷必相搏其人即䭇言胃氣虛竭也
傷寒大吐下之後極虛復極汗出者其人外氣怫欝復
與之水以發其汗因得噦所以然者胃中兼受寒冷故
也又胃中虛冷不能食者飲水則噦即是觀之噦䭇皆
胃疾可知矣經曰跌陽脉浮則為氣䭇脉滑為噦此為
醫咎責虛取實之過也大抵妄下之後胃虛氣逆則成
噦也經曰温家若下之太早則噦本虛攻其熱則噦而
陽明病不能食攻其熱必噦諸如此者皆下之後胃虛
而噦者也然䭇者正為水寒相搏必曰小青龍湯去麻
黃加附子而可矣至於噦者則又熱氣擁欝氣不得通
而成者也輕者有和解之症重者有攻下之候經曰有
潮熱時時噦與小柴胡即是和解之證也噦復滿視其
前後知何部不利利之則愈即可攻下之候也傷寒至
於噦則病已極也非若渴煩等輕緩之候如太陽中風
以火劫發汗隂陽俱虛竭身體枯燥但頭汗出際頸而
還腹滿微喘口乾咽爛或不大便久則譫語甚者至噦
是言其極也又不尿腹滿加噦者不治是為真病凡若
是者雖有神醫術當斯脫絶之候又何以措其手足哉
傷寒熱毒氣盛多服凉藥及飲冷水病折已後熱勢
既退胃氣乃虛故使胷滿氣逆心腹堅痞必嘔噦也
方
白术散治傷寒後胃虛逆嘔噦不納飲食
白术(二分)訶梨勒(一兩用皮)高良薑(半兩剉)丁香(半兩)肉桂(半兩)
(去皺皮)甘草(一分炙微赤剉)桔梗(半兩去蘆頭)人參(半兩去蘆頭)陳橘
皮(半兩湯浸去白穰焙)厚朴(一兩去粗皮塗生薑汁炙令香熟)
右搗篩為散每服三錢水一中盞入生薑半分煎至
六分去滓不計時候温服
茯苓散(出聖惠方一名赤茯苓湯)治傷寒嘔噦心下痞滿胷膈間宿
有停水頭眩心悸
赤茯苓(一兩)半夏(半兩湯洗七遍去滑)陳橘皮(一兩湯洗去白穰焙)芎藭
(半兩)白术(半兩)人參(一兩去蘆頭)
右搗篩為散每服三錢水一中盞入生薑半分煎至
六分去滓不拘時温服
半夏散(出聖惠方)治傷寒後嘔噦心胷不利頭目昏重不下
飲食
半夏(一兩湯浸七遍去滑)甘草(半兩炙微赤剉)人參(三分去蘆頭)枳實(半兩)
(麩炒令黃)前胡(半兩去蘆頭)訶棃勒(一兩用皮)
右搗篩為散每服三錢水一中盞入生薑半分煎至
六分去滓不計時候稍熱服
白荳蔲散(出聖惠方)治傷寒服冷藥過多寒氣傷胃嘔噦不
止
白荳蔲(一兩去皮)白术(一兩)陳橘皮(三分湯浸去白穰焙)高良薑(半兩)
(剉)厚朴(一兩去粗皮塗生姜汁炙令香熟)甘草(一分炙微赤剉)
右搗篩為散每服四錢水一中盞入生薑半分煎至
六分去滓不計時候温服
陳橘皮散(出聖惠方)治傷寒後胃虛氣逆嘔噦不止
陳橘皮(一兩湯浸去白穰焙)草荳蔲(半兩去皮)甘草(一兩炙微赤剉)乾薑
(半兩炮製)厚朴(一兩去粗皮塗生姜汁炙令香熟)
右搗篩為散每服三錢水一中盞入生薑半分煎至
五分去滓不計時熱服
治傷寒後胃虚嘔噦不止方(出聖惠方)
陳橘皮(半兩湯浸去白穰焙)人參(半兩去蘆頭)生薑(一分)
右細剉水一大盞煎至五分去滓不計時候稍熱服
丁香散(出聖惠方)治傷寒後胃虛嘔噦不下食
丁香人參(去蘆頭)陳橘皮(湯浸去白穣焙)白术訶梨勒
(各三分用皮)藿香(半兩)
右為細末每服二錢水一中盞煎至六分去滓不計
時候稍熱服
治傷寒後嘔噦不止心腹痞滿不下飲食(出聖惠方)
陳橘皮(湯浸二兩去白穣焙)訶梨勒(一兩用皮)白术(三分)
右搗羅為散每服四錢水一中盞入生薑半分煎至
六分去滓不計時稍熱服
治傷寒後嘔噦不下飲食(出聖惠方)
半夏(一兩湯洗七遍去滑)草荳蔲(一兩去皮)丁香(半兩)
右為細末每服不計時候以濃生薑湯調下一錢
治傷寒後嘔噦胷滿不下食方(出聖惠方)
人參(二兩去蘆頭)陳橘皮(一兩湯浸去白穣焙)甘草(半兩炙微赤剉)
右搗羅為散每服四錢水一中盞煎至六分去滓不
計時候温服
半夏湯(出聖濟總錄)治傷寒後胃氣逆冷食已嘔噦即欲吐
半夏(一兩湯洗七遍炒乾)白茯苓(去黑皮一兩)枳殼(去穰麩炒)人參(各半)
(兩)白术(一兩半)
右搗篩每服三錢水一盞生薑一分拍碎煎七分去
滓温服日二
橘皮湯(出聖濟總錄)治傷寒嘔噦不止
陳橘皮(湯浸去白炒)前胡(去蘆頭)甘草(炙剉各一兩)白术(半兩)
右麄搗篩每服三錢水一盞薑半分拍碎煎至七分
去滓温服日二
茯苓湯(出聖濟總錄)治傷寒後胸膈氣滿嘔噦不納飲食
白茯苓(去黑皮一兩)陳橘皮(湯浸去白炒半兩)人參白术
五味子(各三分)枳實(去穣炒半兩)半夏(湯洗七遍一分)
右粗搗篩每服五錢水一盞半生薑半分棗三枚拍
碎煎至一盞去滓温服
人參湯(出聖濟總錄)治傷寒後服冷藥過多胃寒嘔噦不下
飲食
人參白术白茯苓(去黑皮各一兩)丁香(一分)附子(炮製去皮)
(臍)陳橘皮(湯浸去白炒各一兩)桂(去粗皮)乾薑(炮各半兩)
右麄搗篩每服五錢水一盞半生薑半分拍碎粳米
半匙煎至一盞去滓温服不拘時
藿香湯(出聖濟總錄)治傷寒嘔噦不定飲食不下
藿香葉(一兩)丁香白荳蔲(去皮各一分)高良薑(炒)陳橘
皮(湯浸去白焙各半兩)
右粗搗篩水一盞每服三錢煎至七分去滓食前乘
熱服
厚朴湯(出聖濟總錄)治傷寒胃虛脾冷嘔噦不思飲食
厚朴(去粗皮生姜汁炙)人參(各一兩)枇杷葉(炙拭去毛)肉荳蔲(去殼)
(各半兩)白茯苓(去黑皮一兩半)
右麄搗篩每服三錢水一盞生薑三片煎至七分去
滓温服空心食前
人參湯(出聖濟總錄)治傷寒嘔噦不定胷滿煩燥
藿香葉(三分)人參(一兩)陳橘皮(湯浸去白焙)甘草(炙剉各一兩)
右麄搗篩每服三錢水一盞入生薑三片同煎至六
分去滓温服不拘時
人參丸(出聖濟總錄)治傷寒四五日嘔噦有痰胷膈不利
人參厚朴(去粗皮生姜汁炙)白茯苓(去黑皮各一兩)半夏(湯洗七遍)
(二兩)
右搗羅為末用薑汁作麫糊丸如梧桐子大每服三
十丸生薑湯送下
定氣散(出聖濟總錄)治傷寒時多嘔噦不止
高良薑(半兩)草荳蔲(去皮一枚)甘草(炙)木香(炮各一分)
右用酒浸紙褁煨令香熟焙乾搗羅為散每服二錢
醋湯調下
通正散(出聖濟總錄)治傷寒噦逆嘔吐是諸虛氣妄行
丁香乾柿蔕(各一兩)蓮子肉(五十枚去心)
右搗羅為細末每服二錢温酒調下飯飲亦得
丁香湯(出聖濟總錄)治傷寒嘔噦不止或吐酸水
丁香(三分)厚朴(去粗皮生姜汁炙)乾薑(炮各一兩)高良薑(一分)
右麄搗篩每服三錢水一盞煎至五分去滓熱服不
拘時治一切冷氣吐逆
柿蔕湯(出聖濟總錄)治傷寒嘔噦不止
乾柿蔕(七枚)白梅(三枚)
右麄搗篩只作一服用水一盞煎至半盞去滓温服
不拘時
萆澄茄湯(出聖濟總錄)治傷寒嘔噦日夜不定
蓽澄茄高良薑(各三分)
右麄搗篩每服三錢水一盞煎十餘沸入醋少許攪
勻去滓熱服不拘時
高良薑湯(出聖濟總錄)治傷寒嘔噦心腹冷疼痰逆不消
高良薑甘草(炙剉各半兩)半夏(湯洗七遍炒黃)桂(去粗皮各一兩)
右麄搗篩每服三錢水一盞入生薑三片同煎至五
分去滓食前温服兼治一切冷氣心腹疼痛
愈噦湯治傷寒下後噦者
香附子(三兩炒)橘皮生薑(切各一兩)
右以水二升煮取一升温服五合
三和湯治病人脾脹善噦四肢滿
橘皮厚朴㯽榔白术甘草(炙)紫蘇海
金沙(各二兩)木通(三兩)
右以水一斗煮取六升去滓再煮取三升温服一升
蘆根飲子(出千金方)治傷寒後嘔噦反胃及乾嘔不下食
生薑根(切)青竹茹(各一升)粳米(三合)生薑(三兩)
右以水七升先煮千里鞋底一隻取五升澄清下藥
煮取二升許隨便飲不瘥重作取差
治傷寒後嘔噦方(出千金方)
通草(三兩)生蘆根(切一升)橘皮(一兩)粳米(三合)
右㕮咀以水五升煮取二升隨便稍飲不瘥更作差
止
治傷寒病嘔不止(出肘後方)
右以半夏熟洗乾末之生薑湯服一錢
小半夏湯(出活人書)治傷寒嘔噦心下悸痞鞕不能食(方見後生)
(薑汁半夏湯)
半夏加茯苓湯(一名小茯苓半夏湯)治嘔噦心下痞鞕者以膈間
有水頭眩悸
半夏(一升洗)生薑(八兩去皮)茯苓(三兩)
右切以水七升煮取一升半去滓温分再服忌羊肉
湯酢等物
生薑汁半夏湯(出活人書)治胸内似喘不喘似嘔不嘔似噦
不噦徹心中憤憤然無賴者兼主天行方
生薑(汁一升)半夏(半升洗切)
右以水三升煎半夏取一升内薑汁取一升半綿漉
少冷分二服一日一夜服冷盡嘔噦亦得止者停
後服忌羊肉湯
甘草湯(出肘後方)治傷寒病嘔不止兼主天行
甘草(三兩炙)橘皮(三兩)
右以水五升煮取一升去滓頓服之日四三服取瘥
忌海藻菘菜
又赤蘇湯(出肘後方)
赤蘇(一把)
右一味水三升煮取一升去滓稍稍飲之
又乾薑九(出肘後方)
乾薑(六分)附子(七分炮)
右搗篩以苦酒丸如梧桐子大每服三丸日三服酒
飲下皆得忌食猪肉
甘竹茹湯治傷寒噦
甘竹茹(四兩)生白米(一升)
右以水八升煮之取米熟湯成去滓分服徐徐服療
風熱氣噦甚神騐諸噦亦佳
小品茅根陳皮湯治春夏天行傷寒胃冷變嘔方
白茅根(切一升)橘皮(三兩)桂心(二兩切)
右切以水六升煮取三升去滓温分三服數數服之
盡服合之嘔止乃停取微汗有熱减桂心一兩忌
生葱一方葛根二兩
橘皮甘草湯(出肘後方)治嘔噦不止病源伏熱在胃令
人胸滿則氣逆氣逆則噦若大下後胃氣虛冷亦令
致噦也
甘草(一兩炙)橘皮(三兩)升麻(半兩)生薑(三兩)
右以水三升煮取一升盡服之日三四作當止忌海
藻菘菜
麥門冬飲子治嘔逆
麥門冬(去心)蘆根人參(各一兩)
右以水六升煮取二升七合去滓分温五服徐徐服
常用有騐
又方
右飲生薑汁三二合大良
又方
右枇杷葉去毛煮飲之作粥亦佳
又方
右研油麻煮菉豆令爛取半升許以手掌大蝟皮燒
作灰篩之内豆中和食
蘆根飲治傷寒後嘔噦反胃乾嘔不下食
生茅竹根竹茹(各三兩)生薑(四兩)大棗(十二枚)
右㕮咀先將舊草鞋一隻净洗以水煮汁澄清每服
三大錢藥水一盞半煎至七分去滓服
人參訶子散(出王氏博濟方)治傷寒氣不順食嘔胷不和有時
洩瀉
人參乾葛地黃厚朴(各二分去皮)丁香(一分)訶子
(七枚)荳蔲(一箇去殼皮)
右為細末以水一盞末二錢入生薑棗同煎至五分
熱服
橘皮竹茹湯(出活人書)治嘔逆
橘皮(二兩)竹茹(一升)甘草(三兩炙)人參(半兩)半夏(一兩湯洗)
右剉如麻豆大每服五錢生薑六片棗一枚以水二
大盞煎至一盞去滓温服日三服金匱方無半夏
橘皮乾薑湯(出活人書)治噦
橘皮通草乾薑(炮)桂心(各二兩)人參(一兩)甘草(半兩)
右剉麻豆大每服四錢水一盞煎至六分去滓温服
日三服
奪命沈香散(出王氏博濟方)治傷寒嘔逆結痞心胷真氣虚弱
脉息沈細正氣補元
沈香(一兩)舶上茴香青橘皮(去穣)胡椒蓽澄茄
川練子陳橘皮(去穣各一兩)
右為細末如患者但得心頭有氣未斷亦可服之二
錢葱白三寸劈破入酒并童子小便各半盞同煎
至六分放温和滓服患沉重者不過三服氣正脉
生
傷寒咳逆(論)
夫咳逆者多重或水積於肺而心痞或連咳不已而氣
逆或喜笑過多而氣逆或嚥飲錯喉而氣搶或急食乾
物而氣塞皆能作咳逆之聲也呼謂之吃忒是也皆氣
不得下為火熱托之而使上至咽喉中噎而止也人或
以紙撚鼻因嚏而止或詐冤盜物因恐而止或鼻聞香
調氣而止皆抑之駭之調之而使氣下也千金以喘嗽
咳逆上氣者為病肺脉散者是心火形於肺金也心之
肺謂之死隂死隂之属不過三日死以其形見乎損傷
故也此說甚優易老謂渴逆者火熱奔急上行而肺隂
不内何其當哉故便閉者大承氣湯下之便軟者瀉心
湯主之也又論隂症咳逆云夫陽症咳逆者胃熱失
下也隂氣先絶陽氣後亦將竭火獨炎上逆出隂氣而
為欬逆隂症者内已伏隂隂氣太甚腎水擅權肝氣不
生胃大已病丁火又消所謂遊行相火寒邪迫而萃集
於胸中亦欲盡矣故令人發熱大渴引飲并去盖覆病
人獨熱若他人按執之身體肌肉骨髓血脉皆寒此火
即無根火也故用丁香乾薑之類熱藥温胃其火自下
咳逆方止非若凉膈瀉心以治陽症自上而下瀉退心
火隂氣乃生隂症咳逆從嘔噦而生胃寒嘔噦不已渴
逆繼之仲景有傷寒咳逆上氣脉散者死謂其形損故
也少隂渴逆者失下也隂消將盡陽逆上行使隂不内
也謂之惡候或兼以舌彎語言不正而反昏胃與咽喉
痛者少隂也速下之宜大承氣湯若陽極脉微將盡者
不宜下宜瀉心湯養隂退陽而已不如用瀉心湯凉膈
去硝清肺亦可若飲水過多心下痞而渴逆者五苓散
主之别無惡物是也歌曰咳逆皆因胃有寒此名惡候
古今傳橘皮半夏并薑附不瘥依方灸乳邊橘皮乾薑
湯半夏生薑湯羌活附子散是也不瘥即灸之婦人屈
乳頭向下盡處骨間丈夫乃乳小者以一指為率男左
女右艾炷如小豆許三壮䧟中有動脉是穴症治論云
嘔噦手足逆冷者用小橘皮湯嘔噦胷滿虛煩不安大
橘皮湯又歌曰小柴胡主陽家噦或用陳皮與竹茹腹
滿須看前後部猪苓承氣莫相拘有陽症咳逆者小柴
胡湯橘皮竹茹主之前後部乃大小便也前部不利調
胃承氣湯陽明中風脉弦浮小便難潮熱而噦者小柴
胡加茯苓湯咳逆俗謂之噫古人謂之噦盖胃氣本虚
吐下大過或復與之水發其汗胃氣虛逆噫噦生為病
勢至此極矣雖然咳逆出於噦寒固也其有水挾寒氣
擊摶而成者則茯苓半夏逐水主噫官桂丁香下氣禦
寒又有熱氣擁欝氣不得通者也小柴胡湯加生薑自
有條列惟是噦而腹滿不得小便或後部不通此為真
病雖有神醫亦末如之何易簡論傷寒咳逆為篤症他
病見之亦然以半夏生薑湯主之又方丁香柿蔕煎湯
調蘇合香丸大抵咳逆不可不止救藥是水氣乘肺亦
主噫逆為咳當以表水裏治之
方
勻氣散(出濟生拔萃方)治隂症咳逆
川烏頭(大者三箇炮製去皮臍)
右為細末每服二錢黑豆二十一粒沙糖雞頭子入
水煎成熟細細飲之
治傷寒心下虛噎不下服諸藥不效者
右用石蓮子肉一兩為末每服二錢白湯下
治傷寒塞噎不住
枳殼陳皮(各等分)
右剉水一大碗煎至七分温服
肉荳蔲湯(出本事方)治傷寒汗後吃噎
肉荳蔲(一箇)石蓮肉(炒)茴香(各一分)丁香(半分)人參(半兩)枇
杷葉(五片拭去毛炙)
右剉細用水四盞生薑十片煎二盞去滓空心温分
二服
良薑湯(出本事方)
橘皮良薑桂枝當歸(各一兩)麻黃(半兩)杏仁(二十)
甘草(一分)㯽榔(三箇)
右為末用水四盞姜十片棗十枚同煎至二分去滓
下㯽榔末更煎三服一盞未已再作一劑易老云
傷寒吃噎不止是隂陽氣升降欲作汗升之不下
故胃氣上逆為吃噎無休止宜此方
又方(出本事方)
枳殼(半兩)木香(一錢)
右為細末每服一錢白湯調下
一方(出肘後方)治傷寒咳噫不止嘔逆不定
丁香(一兩)柿蔕(一兩)
右焙乾搗末人參煎湯下數升無時服
加味柿蔕湯(出德至堂)治傷寒發熱噫逆氣噎虛煩不得睡
卧熱多小柴胡湯加乾柿蔕七個煎依柴胡湯飲
子為妙渴熱生料五苓散加乾柿蔕七個柴胡一錢
同煎無大熱體虛氣不調噫逆者止用人參半兩
加柿蔕一十五個水一盞半煎至一盞去渣服之不
拘時候無熱不渴宜用五膈寬中散加柿蔕煎服
調胃散(出儒門事親)治傷寒吐逆四肢寒冷
水銀舶上硫黃(各半兩)
右先研硫黃極細次入水銀同研至深黑每服一錢
病重者二錢温米飲調服不拘時
治傷寒咳逆噎汗尋常亦可服(出本草)
丁香柿蔕(各一錢)甘草良薑(各半錢)
右為末用熱沸湯猛點乘熱一服
治傷寒後咳逆其症最危宜用此方(出澹寮方)
半夏(一兩)生薑(兩半)
右白水煎服其它病亦惡咳逆當用丁香十五粒乾
柿蔕十五枚煎湯半盞乘熱頓服或用丁香柿蔕
煎湯調下蘇合香丸
羌活附子散(出活人書)治咳逆
羌活附子茴香(微炒各半兩)木香乾薑(各一棗許大)
右為細末每服二錢水一盞塩一捻同煎二十沸帶
熱服一服止
硫黃齅法(出活人書)治咳逆服藥無效者
硫黃乳香(各等分)
右為末以酒煎急令患人齅之
又方(出活人書)
右用雄黃二錢酒一盞煎七分急令患人齅其熱氣
即止
治傷寒清涕咳逆上氣(出本草)
右以都咸子煎汁服食之
傷寒口舌生瘡(論)
夫傷寒口舌脾受熱熏於口舌又或因冬時發汗吐利
後重亡津液表裏俱虛熱勢不已毒氣攻於上焦致口
中糜爛生瘡又云傷寒冬時發其汗必吐利口中爛生
瘡以其熱毒在臓心脾煩壅表裏俱熱熱不已毒氣生
於上焦故令口舌乾燥生瘡也
方
犀角散(出聖惠方)治傷寒心肺壅熱口内生瘡煩燥不得眠
卧
犀角屑(三分)川升麻(半兩)麥門冬(三分去心)黃蘖(半兩剉)黃連
(半兩去鬚)玄參(三分)甘草(半兩生剉)杏仁(三分湯浸去皮尖雙仁麸炒令黃)
右為散每服四錢水一中盞煎至五分去滓不計時
候温服
黃連散(出聖惠方)治傷寒上焦壅滯口舌生瘡
黃連(三分去鬚)黃蘖(半兩剉)甘草(半兩生剉)薔薇根(三分)梔子仁
(半兩)
右為散每服四錢水一中盞淡竹葉二十片煎至五
分去滓不計時候温服
升麻散(出聖惠方)治傷寒口舌爛赤
川升麻(二兩)甘草(一兩生剉)黃芩(一兩)麥門冬(三分去心)大青(一兩)
犀角屑(三分)
右為散每服四錢水一中盞入淡竹葉二七片煎至
六分不計時候去滓温服
玄參煎(出聖惠方)治傷寒咽喉内痛滿口生瘡喫食不得
玄參(一兩)川升麻(五錢)苦參(五錢剉)人參(三分去蘆頭)秦艽(一兩)
(去苗)馬牙硝(五錢)
右為散每服五錢水一大盞煎至五分去滓入煉過
蜜一合相和令勻不計時候徐徐含嚥服
升麻煎(出聖惠方)治傷寒肺心熱口内生瘡咽喉腫塞
川升麻大青射干梔子仁(各一兩)黃蘖(五錢)玄
參(三分)薔薇根(二兩)苦竹葉(一兩)生地黃汁蜜(各升半)
右皆細剉用水三大盞煎至一大盞去滓下蜜地黃
汁攪勻如稀餳入净器中盛不計時候含一茶匙
嚥津
黃蘖散(出聖惠方)治傷寒心肺熱口内生瘡
黃蘖(三分)黃連(三分去鬚)白&KR0552;(半兩燒令汁盡)川朴硝(三分)龍腦(一錢)
(細研)
右搗羅為細末每服五分用新綿裹後含之良久口
内有涎唾即吐之
治傷寒口瘡衆醫不瘥者宜用此方(出聖惠方)
蜜陀僧(五錢)黃蘖(兩半塗蜜微炙剉)甘草(一兩炙微赤剉)蒲黃黃
芩(各一兩)
右為末時時傅於瘡上有涎即吐之
黃芩飲子(出聖惠方)治傷寒心肺煩熱口瘡爛痛
黃芩(一兩)赤芍藥羚羊角屑黃蘖大青苦
竹葉(各二兩)
右為散每服一兩水一大盞煎至六分去滓温含冷
吐每日三度用之
龍膽煎(出聖惠方)治傷寒上焦煩熱口内生瘡
龍膽(一兩去蘆頭)黃連(一兩去鬚)川升麻(一兩)槐白皮(一兩)大青
(一兩)苦竹葉(五十片)白蜜(一中盞)
右皆細剉以水三大盞煎去滓取汁一盞入蜜更煎
五七沸放冷塗於瘡上日三四度有涎即吐之
治傷寒熱毒壅滯口内生瘡方(出聖惠方)
黃蘖大青羚羊角(各二兩)黃連(一兩去鬚)苦竹葉(二兩)
右為散每服一兩水一大盞煎至六分去滓放冷煖
得所含之良久旋旋吐却
治傷寒口舌生瘡方(出聖惠方)
浮萍草黃丹(各一分)黃蘖(一分剉)
右搗羅為細末以生蜜旋和丸如彈子大綿裹一丸
含嚥津
治傷寒熱毒口瘡蜜漬白皮方(出活人書)
右以黃蘖三兩削去粗皮細剉用蜜半斤浸一宿入
銚子内煎十餘沸候温少少含其蜜良久旋吐却
便含之或用蜜炙焦黃色碾為末每服半錢糝口
中亦佳
升麻湯(出聖濟總錄)治傷寒口舌瘡赤爛
升麻(一兩)牡丹皮甘草(炙剉各五錢)麥門冬(去心焙三分)
右粗搗篩每服五錢水一盞半竹葉三七片棗二枚
劈破煎至七分去滓食後温服忌海藻菘菜胡荽
等
苦酒湯(出危氏方)治傷寒少隂病咽中生瘡語聲不出
半夏(湯洗七遍切十四枚)鷄子(一枚去黃留殼入苦酒在内)
右二味内半夏於苦酒内以鷄子殼置剪刀環中安
火上二沸去滓少少含嚥
黃蘖湯(出聖濟總錄)治傷寒後心臓熱舌裂口生瘡
黃蘖(去粗皮蜜炙)大青龍膽玄參(堅者)生乾地黃(各五)
(錢)升麻(一兩)射干(三分去毛)
右麄搗篩每服五錢水一盞半竹葉三七片煎至八
分去滓入蜜一合攪勻食後含化嚥津
羚羊角湯(出聖濟總錄)治傷寒熱病後餘熱上衝口舌生瘡
羚羊角(鎊)射干(去毛)麥門冬(去心焙)蘆根(各一兩)升麻
芍藥(各三分)木通(剉半兩)
右粗搗篩每服五錢水一盞半煎至八分去滓食後
温服
柴胡湯(出聖濟總錄)治傷寒熱病後乍寒乍熱百節疼痛口
舌生瘡
柴胡(一兩去苗)升麻芍藥麥門冬(去心焙)甘草黃
芩(去黑心各三分)知母(焙)黃連(各五錢)
右麄搗篩每服五錢水一盞半生薑一棗大拍碎䜴
一百粒葱白五寸煎至一盞去滓食後温服
黃連湯(出聖濟總錄)治傷寒後口舌生瘡
大黃(剉炒)大青升麻黃芩(去黑心)甘草(炙剉各三分)
右麄搗篩每服五錢水一盞半煎至八分去滓食後
温服
芍藥湯(出聖濟總錄)治傷寒後心熱口瘡久不瘥
芍藥黃芩(去黑心)羚羊角(鎊)甘草(炙剉各一兩)大青(三錢)
升麻(二兩)黃蘖(去粗皮蜜炙半兩)
右麄搗篩每服五錢水一盞半竹葉三七片煎至八
分去滓入蜜半合更煎一兩沸食後温服
秦艽湯(出聖濟總錄)治傷寒後口内生瘡小便赤色手足煩
熱
秦艽(去苗土)柴胡(去苗)大青(各一兩)升麻黃芩(去黑心)甘
草(炙剉各三分)虎杖(五錢)
右麄搗篩每服五錢水盞半葱白五寸豉一百粒煎
至八分去滓食後温服
犀角湯(出聖濟總錄)治傷寒後心臓虛熱滿口生瘡
犀角(鎊)玄參(各一兩)胡黃連甘草(炙剉各五錢)
右麄搗篩每服五錢水一盞半竹葉二七片煎至半
盞去滓食後温服
蒺藜散(出聖濟總錄)治傷寒後脾壅唇口常有瘡
蒺藜子(炒去角)白扁豆(炒各一兩)
右搗羅為散每服一錢如茶點服不拘時
地黃煎(出聖濟總錄)治傷寒心熱口舌生瘡
生地黃汁(三合)蜜(五合)
右攪勻慢火煎如稠餳每服半匙含化徐徐嚥津不
計時
大青飲治傷寒後口生瘡咽喉腫塞
大青(去根一兩)吳藍(半兩去根)石膏(研一兩)芍藥(一兩)
右搗篩每服三錢用水一盞入葱白鹽䜴各少許煎
至六分去滓食後臨卧温服
升麻六物湯(出活人書)治口瘡赤爛
升麻梔子仁(各錢半)大青杏仁黃芩(各等分)
右為末以水一盞半葱白三莖煎至八分去滓温服
療傷寒熱病口瘡(出本草)
右用黃蘖皮削去上粗皮取裏好處薄削以崖水漬之
一宿唯欲令濃含其汁良久吐更含若胸中熱有
瘡時飲三五合尤佳聖惠方同方煎十餘沸濾去
滓候温含
傷寒吐血(論)
夫傷寒吐血者熱在陽經邪盛於表應汗不汗熱毒入
深結於五臓遂成瘀熱熏於上焦熱隨氣行併入胃中
胃得血則滿悶氣逆故吐血也歌曰皆因邪熱中三陽
當汗醫家失料量熱毒入深留五臓故成吐血可驚惶
言當汗失汗也返致熱毒入深故吐血也瘀血盛者抵
當丸輕者桃仁承氣湯兼服犀角地黃湯症治論三黃
瀉心湯蘖皮地血散大下後寸脉沈遲尺脉不至咽喉
不利唾膿血者麻黃升麻湯桂枝吐者其後必吐膿血
犀角地黃湯吐血諸陽受熱邪表家不發咎醫家因而
熱毒流於臓地血三黃劑可嘉諸陽受熱其邪在表當
汗不汗致使熱毒入臓積瘀於内遂成吐血盖傷寒失
汗則邪熱化為惡血藴毒不除亦能蒸腐其血凡眼閉
目紅神昏語短心忪痛悶眩冒迷忘漱水躁煩嘔吐喘
促驚狂譫語鼻&KR0008;吐紅脊冷足寒骨熱膚開四肢厥逆
多汗頑痰胷脇小腹滿急大便黑而微利小便多而不
禁此等皆瘀血症也男女切有此血脉婦人傷寒尤多
見之以其得病於經水來去之期或受病中間經水適
至耳血之為痛大抵夜重日輕或晝明而暮譫語血属
隂從其類也前症不必悉具但見三分曉便作血症主
張犀角地黃湯小柴胡湯桃仁承氣湯三黃湯凡酌量
輕重用瘀血結其抵當湯丸主之以川芎為佐盡大便
黑物則佳雖然傷寒略具便難救療况吐血乎凡吐血
皆非輕症初病猶可用藥有陸續而來或經散時而復
吐者斷不可救藥也方藥詳見解題用蘿蔔汁一小盞
入新汲水煎茅花主之血熱者黃連阿膠湯症治論用
地血散蘖皮湯三黃瀉心湯大下後寸脉沈遲尺脉不
至咽喉不利唾膿血者麻黃升麻湯此有兩症一陽毒
一少隂在陽毒則或用陽毒升麻湯在少隂則或用甘
桔湯加生薑汁煮之
方
伏龍肝散(出聖惠方)治傷寒吐血心煩不食
伏龍肝(三兩)生乾地黃(一兩)栢葉(一兩)阿膠(一兩搗碎炒令黃燥)黃
芩(一兩)黃連(一兩去鬚)甘草(兩半炙微赤剉)茜根(一兩)
右為散每服四錢水一中盞煎至六分去滓不計時
候温服
蒲黃散(出聖惠方)治傷寒瘟病時氣疫毒及飲酒傷中吐血
不止面黃乾嘔心煩止血(又名蒲黃湯)
蒲黃&KR0797;&KR0803;(一作桔梗)犀角屑甘草(炙微赤剉)桑寄生(各三)
(兩)葛根(三兩剉)
右為散每服五錢水一大盞煎至五分去滓不計時
候服一方無&KR0797;&KR0803;
治傷寒吐血不止(出聖惠方)
伏龍肝甘草(炙微赤剉)茜根生乾地黃阿膠(搗碎)
(炒令黃燥)黃芩(已上各一兩)
右為散每服四錢水一大盞入竹茹一分煎至六分
去滓不計時候温服
子芩散(出聖惠方)治傷寒吐血心神煩悶
子芩(三分)梔子仁(五錢)遠志(一分去心)桂心(五錢)黃連(三分去鬚)
右為散每服四錢水一中盞煎至六分去滓不計時
候温服
又方(一名黃連散出聖惠方)
黃連(一兩去鬚)荷葉(一兩)艾葉(三分微炒)栢葉(三分)
右為散每服四錢水一中盞煎至六分去滓入生地
黃汁半合更煎一兩沸不計時候温服聖濟方用
黃連一兩半艾葉五錢名黃連湯
當歸散(出聖惠方)治傷寒吐血目眩煩悶
當歸赤芍藥黃芩伏龍肝阿膠(搗碎炒黃燥各)
(一兩)乾薑(五錢)
右為散每服四錢水一中盞煎至六分去滓不計時
候温服
生乾地黃散(出聖惠方)治傷寒心熱及餘毒不退吐血一二
升不止
生乾地黃(一兩)黃蘖(三分剉)黃芩(一兩)吳藍(一兩)黃連(三分去鬚)
伏龍肝(一兩)麥門冬(一兩去心)
右為散每服四錢以水一中盞煎至六分去滓不計
時候温服
治傷寒心熱不止方
伏龍肝(一合)紅藍花(一合)亂髮灰(五錢)
右為散每服五錢以水一大盞入竹茹一分煎至五
分去滓不計時候温服
茅根飲子(出聖惠方)治傷寒心肺熱因嗽吐血或嘔血宜服
茅根(三兩)犀角屑(一兩)黃芩(一兩)桑根白皮(二兩)竹茹(一兩)刺
薊(兩半)紫苑(二兩洗去苗)
右為散每服五錢水一大盞煎至六分去滓入生地
黃汁一合更煎一二沸不計時候分温三服
刺薊散(出聖惠方)治傷寒煩熱吐血不止
刺薊(一兩)赤芍藥(兩半)茅根(二兩)麥門冬(去心三兩焙)犀角屑
(兩半)甘草(五錢生用)
右為散每服五錢水一大盞煎至六分去滓入藕汁
生地黃汁各五錢更煎一二沸不計時候分為二
服
栢葉散(出聖惠方)治傷寒吐血不止
青栢葉(一兩)生乾地黃(一兩)阿膠(一分搗碎炒令黃燥)
右為散水一大盞半煎至一盞去滓别攪馬通汁一
合相和更煎一二沸不計時分温三服
治傷寒壅極吐血百治不瘥方(出聖惠方)
生地黃汁(一中盞)川大黃(一分剉微炒)
右為散先煎地黃汁三五沸内大黃末調令勻不計
時候温服
麥門冬湯(出聖濟總錄)
薺苨吳藍甘草(炙剉)黃芩(去黑心)茅根生乾地
黃(焙乾各一兩)
右麄搗篩每服五錢水一盞半入豉百粒同煎至八
分去滓食後温服
地黃湯治傷寒熱病當發汗而不發内有餘熱鼻衂
吐血不止面黃大便黑此方主消化瘀血兼治瘡癬
熱得大盛以此解之
生乾地黃(焙)芍藥犀角(鎊各一兩)牡丹皮(三分)
右麄搗篩每服五錢用水一盞半煎至一盞去滓食
後温服有熱如狂者加黃芩三兩其人脉大來遲
腹不滿自言滿者為無熱更不用黃芩大黃也
犀角湯(出聖濟總錄)治傷寒吐血不止喜怒如狂熱毒不散
内有蓄瘀
犀角(鎊一兩)大黃(剉炒三分)芍藥黃芩(去黑心各一兩)牡丹皮
(三分)生乾地黃(焙一兩半)
右麄搗篩每服五錢水一盞半煎至半盞去滓食後
温服
黃芩湯(出聖濟總錄)治傷寒吐血心神煩悶
黃芩(去黑心三分)山梔子仁(五錢)遠志(去心一分)桂(去粗皮五錢)黃
連(去鬚)竹茹(各三分)
右麄搗篩每服五錢水一盞半煎至一盞去滓食後
温服
三黃湯(出聖濟總錄)治傷寒後心氣不足吐血衂血及黃疸
大黃(剉炒)黃連(去鬚)黃芩(去黑心各一兩)
右麄搗篩每服五錢水一盞半煎至八分去滓食後
温服亦可作丸用煉蜜為丸如梧桐子大每服十
五丸白湯下
紫河車散(出聖濟總錄)治傷寒吐血煩躁
紫河車(三分)朴硝甘草(各半兩生)蛤粉(一分)
右搗羅為散每服二錢沙糖新汲水調下不計時候
日三服
金花散(出聖濟總錄)治傷寒吐血不止
欝金甘草(炙剉)青黛(各五錢)
右搗羅為散每服二錢用鷄子白調下
地黃散(出聖濟總錄)治傷寒吐血不止
大黃(剉炒搗末一兩)龍腦(研一錢)
右合研勻每服二錢用生地黃汁調下
人參湯(出聖濟總錄)治傷寒吐血下血及血汗
人參芍藥桔梗(剉炒)芎藭當歸(切焙)桂(去粗皮)甘
草(炙剉各一兩)竹茹(三分)
右麄搗篩每服五錢水一盞半煎至八分去滓食後
温服
治傷寒後餘毒不解心臓熱極吐血不止方(出聖濟總錄)
生藕汁(二合)生地黃汁(三合)惡實根汁(二合)刺薊根汁(二合)
蜜(一合)
右相和攪勻每服三合不計時候頻頻服
栢葉湯(金匱方)治吐血不止者
青栢葉(三兩)乾薑(三兩切)艾(三把)
右以水五升煮取一升去滓别絞取新出馬通汁一
升相和合煎取一升綿裹濾去之温分再服馬通
是馬尿汁也一方有阿膠無艾
黃土湯(出金匱方)治吐血下血先便後血此遠血也
釜竈下黃焦土(半升綿裏)甘草(炙)乾地黃白术附
子(炮製)阿膠(炙末)黃芩(各三兩)
右切以水八升煮六味取三升去滓内膠令泮分三
服忌海藻菘菜蕪荑猪肉桃李雀肉等物
治傷寒嘔血而齒縫皆流血不止
右用開口川椒四十九粒用法醋大盞同煎令熟入
白礬少許漱口含在口中少頃出再啜漱而含
普濟方卷一百三十八
