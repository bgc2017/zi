普濟方卷一百九十五明周王朱橚撰
黃疸門
總論
夫五疸者黃汗黃疸榖疸酒疸女勞疸是也黃汗之状
身體俱腫汗出而不渴状如風水汗出染衣黃如蘖汁
其脉自沉此由脾胃有熱汗出入水浴水入汗孔中故
汗黃也黃疸之状食已即飢身體面目爪甲牙齒及小
便悉黃欲安卧或身體多赤多青皆見必發寒熱此由
酒食過度臟腑熱急水榖相併積於脾胃復為風濕所
搏結滯不散熱氣欎蒸所為也大抵發於陰部其人必
嘔發於陽部必振寒而發熱榖疸之状食已即頭眩心
中怫欎不安而發黃此由大飢大食胃氣衝蒸所致也
酒疸之状身目皆黃心中煩痛足脛滿小便黃面發赤
斑此由飲酒多進榖少胃内生熱因大醉當風水入所
致也女疸之状身目皆黃發熱惡寒小腹滿急小便不
利此由大勞大熱不能保攝房事復入水所致也其間多
渴而腹脹者其病難療又有時氣傷風傷寒伏暑意令
人發黃五疸口淡怔忡耳鳴脚弱微寒發熱小便白濁
當作虛証治不可妄投凉劑愈傷血氣臨病之際不可
不辨明也五疸雖不同其為黃則一自本自根未有非
熱非濕而能致病者也濕氣勝則如薰黃而晦熱氣勝
則如橘黃而明盖脾主肌肉土色尚黃濕熱内蒸或重
或輕不容掩於外矣自其濕熱瘀而傷血此又為血證
發黃何以明之疸証之黃小便不利血証之黃則小便
自利耳况夫脾受濕熱欎而不行意多有腹脹之候治
法綱領大要䟽導濕熱於大便小便之中人徒見茵陳
湯五苓散黃連散三黃丸等隨試輙效則目之以尋常
不思單陽無陰病勢已極疸而不渴猶可用攻疸而復
渴其或腹膨全濟者鮮甚則寸口無脉鼻出冷氣與夫
形如烟薰垂頭直視為心絶環口䵩黑油汗發黃為脾
絶此皆倉扁所望而驚焉者也脾與腎俱病為黑疸疸
脉大順弦急而堅逆已食而飢胃熱消榖也
黃疸(附論)
論曰内經謂目黃者曰黃疸又曰安卧脉盛謂之黃疸
其外証身體面目及爪甲小便盡黃其内証食已即飢
此由酒食過度脾胃有熱復為風濕所搏瘀結不散熱
氣欎蒸故發是疾若面色微黃身體或青赤黑色皆見
者與純熱之証不同當於濕家求之諸黃疸發於陰部
其人必嘔發於陽部其人振寒而微熱疸而不渴者可
治其渴而疸者難治夫黃疸病發熱煩喘胸滿口燥者
或因火劫其汗或從濕得熱在裏當下之
方
茯苓渗濕湯(出濟生拔粹方)治黃疸寒熱嘔吐而渴欲飲冷
身體面色黃小便不利不得安卧不思飲食
白茯苓(五分)梔子(二分)茵陳蒿(六分)澤瀉(三分)木猪苓(三分)生
黃芩黃連漢防己白术蒼术陳皮
青皮(各二分)
右㕮咀作一服水煎空心服
知母湯(經濟總錄)治中熱黃疸寒熱往來脉數煩困四肢
勞倦
知母(焙)赤茯苓(去黑皮)常山茵陳犀(鎊)黃
連(去鬚)人參羚羊角(鎊各一分)柴胡鱉甲(醋炙去裙襴)甘
草(炙五錢)龍膽(半分)
右為散别入丹砂末半分合研勻磁合收每服二錢
匕食前人参湯調下日再
黃連湯(聖經總錄)治黃疸遍身黃面目皆黃
黃連(去鬚)大青山梔子仁柴胡(去苗)茵陳蒿地
骨皮黃芩(去黑心)芒硝(各一兩)大黃(二兩細剉醋炒)
右粗搗篩每服五錢匕水一盞半煎八分去滓不拘
時服
茵陳湯(聖濟總錄)治黃疸目黃小便如血心煩躁悶口苦
頭痛
茵陳蒿山梔仁(各三分)木通(一兩)炙甘草(五分)葀蔞
根柴胡(去苗各一兩)麥門冬(去心焙一兩五錢)
右粗搗篩每服五錢匕水二盞入竹葉廿七片同煎
至一盞去滓食後温服
木通湯治黃疸脾胃積熱皮肉皆黃煩躁口苦小便
赤澁
木通(剉)瞿麥(各一兩)赤茯苓(去黑皮)白茅根大青
秦芁(去苗土各三分)生亁地黃(焙一兩五錢)
右粗搗篩每服五錢匕水一盞半煎至八分去滓食
前温服
茵陳散(聖惠方)治黃疸食已即飢身體面目爪甲牙齒
小便悉黃或寒熱身體多赤多青皆由酒食過度為
風濕所搏熱氣欎蒸而成
茵陳木通梔子仁(各一兩)大黃(炒)葀蔞(一箇)石膏
(各二兩)炙甘草(五分)
右㕮咀每服四錢水一盞生薑五片葱白一莖煎至
八分去滓不拘時候温服大小便秘加枳實赤茯苓
葶藶子又有傷寒瘀血不解欎發於表為黃疸其脉
浮緊當以汗解獨煎麻黃節飲之
木香丸治諸般黃疸婦人血氣不和男子諸積皆治
之
木香(三錢)皂礬(五分)百藥煎(五分)蒸餅(八箇去皮捻碎)平胃散
紅棗肉(四分)針砂(一兩醋炒)
右為末用好醋和蒸餅紅棗肉入前藥為一處丸如
梧桐子大每服十五丸姜湯送下日進二服
茵陳散治黃疸心神煩躁小便赤大便難不得安卧
茵陳(一兩)犀角(五錢)升麻(一兩)梔子仁(三分)甘草(三分炙微赤)黃
芩(一兩)朴硝(一兩)
右為散每服四錢水一盞煎六分去滓無時温服大
小便利為度
雞舌香湯(聖濟總錄)治黃疸面黃眼如金色四肢羸弱或
時煩渴
雞舌香秦艽(去苗土各二分)胡黃連丁香芎藭(各五)
(分)柴胡(去苗一兩)
右為粗散每服三錢匕水一盞煎至六分去滓食前
温服
山茵陳散(直指方)治黃疸大小便秘澁
梔子(一兩)枳實(七枚製)赤茯苓葶藶甘草(炙各一兩)
每剉每服三錢薑三片煎服
治黃疸(夲草)
以亂髮燒灰水調服一錢匕日三服
又方(夲草)
以風延母煮服之
土瓜根散(聖惠方)治黃疸其小便自利白如泔色此状
得之因酒過傷宜服
土瓜根白石脂桂心□蔞根兔絲子(酒浸)
(一日暴乾為末)牡蠣(燒為末各一兩)
右為末每服煮大麥粥飲調下二錢日三四服
加减五苓湯(濟生方)治飲酒伏暑欎發黃煩渴小便不
利
赤茯苓(去皮)猪苓(去皮)澤瀉白术茵陳(各等分一方用桂心)
(無茵陳)
右㕮咀每服四錢水一盞半煎至八分去滓温服不
拘時候一方治黃疸利小便為散渴時水服方寸匕
極飲水即利小便及汗出愈
一清飲(危氏方)治黃疸發熱諸熱通用
柴胡(三兩)赤茯苓(二兩)桑白皮(製一兩)川芎(一兩)甘草(炙五錢)
右剉碎每服三錢生薑棗子水一盞煎服
茵陳丸(聖惠摠錄)治黃疸面目身體皆黃口乾煩躁發熱
狂悶
茵陳蒿常山(各五錢)大黃(二分炒)朴硝(一分研)豉(一台炒)
右為末煉蜜和丸如梧桐子大每服二十丸食後煎
竹葉湯温送下
必效散(直指方)治黃疸通用
葶藶子(隔紙炒)龍膽草山梔子仁山茵陳黃
芩(各等分)
右為粗末每服三錢新水煎服
茵陳丸(聖濟總錄)治黃疸身面悉黃小便如濃梔子汁
茵陳(二兩)黃芩枳殼(一兩炒黃去白)大黃(微炒)升麻(各一兩五錢)
右為末煉蜜為丸如梧桐子大每服三十丸清粥飲
下日三四服
大黃硝石湯(千金方)治黃疸腹滿小便不利面赤自汗
出為表和裡實當下之
大黃黃蘗硝石(各四兩)梔子(十五枚擘破)
右㕮咀水煎去滓納硝石礬石煮一升頓服
茵陳湯治黃疸小便赤
茵陳山梔仁秦芁升麻(各四錢)
右搗為末每服三錢水一盞煎服
柴胡湯(聖濟總錄)治黃疸通身並黃
柴胡(去苗)茵陳(各一兩)升麻龍膽(各三分)
右剉碎每服五錢七水一盞半煎至八分去滓入地
黃汁一合攪令勻食後温服
茵陳丸(聖濟總錄)治黃疸身體面目皆黃
茵陳(三分)大黃(剉炒)黃連(去鬚)黃芩(去黑心各一兩)
右為末煉蜜和丸如梧桐子大每服十五丸食後臨
卧温水送下
黃連散(出濟生拔粹方)治黃疸身體面目皆黃小便秘澁臟
腑壅熱
黃連(去鬚)川大黃(細剉醋炒各二兩)黃芩(去黑心)甘草(炙各一兩)
右為散每服二錢匕食後温水調下日三服治水腫
不利小便非其法也故内經云濕氣在上以苦吐之
濕氣在下以苦瀉之吐瀉後長服益元散加海金砂
煎以長流水服之則愈矣大忌脚膝上針刺出水取
一時之效後必死矣尤忌房室濕麵酒醋鹽味犯之
必死
鐵刷湯治黃疸面目遍身如金色
良薑(六兩油炒)茴香(二兩炒)甘草(八兩五錢)蒼术(八兩)
右為細末每服二錢重薑三片鹽少許水一盞煎至
七分和滓空心服
四七湯治黃疸
半夏(五錢)茯苓(四錢)紫蘇(二錢)厚朴(三錢)
右為粗末每服五錢水一盞生薑棗煎至七分去滓
無時服
治黃疸面目徧身如金色(一名吹鼻散出聖惠方)
瓜蒂(十四箇)母丁香(一箇)黍米(四十九粒)
右先搗瓜蒂為末次入二味同為細末每用半字夜
卧令病人先噙水一口兩鼻内各吹半字吐了水便
睡至夜或明日取下黃水旋用熟帛揾了直候取水
定便服黃連散一方温水調下頓服令盡吐利黃水
兩服永除病輕者五日重者半月一方有赤小豆
梔子蘗皮湯(經騐良方)治黃疸頭微汗小便利而微發黃者
濕熱相摶微者宜服亦治瘟病發黃
黃蘗皮(二兩)甘草(一兩)山梔仁(十五箇)
右為粗末每服五錢水一盞半煎至七分温服不計
時候
梔子湯(聖濟摠錄)治黃疸心中懊惱煩熱
山梔子仁(五錢)枳殼(去白麩炒一分)大黃(一兩剉炒)
右為粗末每服三錢匕水一盞入䜴二十粒煎至七
分去滓温服不拘時金櫃方用枳實不用枳殼
豬苓散(肘後方)治黃疸病及狐惑病
豬苓茯苓白术(各等分)
右共為末每服方寸匕水調下
赤小豆散(肘後方)治黃疸心膈躁熱小便赤澁
赤小豆(一百粒)秫米(一百粒)雞糞白(一兩微炒)
右為末每服以新汲水調下一錢日三四服黃汗當
出此通治面目黃即瘥
大黃丸(聖濟摠錄)治黃疸面目飢瘦
大黃(剉一觔)芎藭(八兩)
右為末用蜜和成劑甑上炊七遍丸如梧桐子大每
服三十丸熟水下空心食前日三服
治黃疸(本草)
以麻草一把去節綿褁以美酒五升煮取半升去滓
頓服如治傷熱表發亦宜汗之則愈如人行十里汗
未出則冄服冬月用酒春宜用水煮之良
治黃疸(本草)
以芭蕉子生食之
消癉黃(本草)
以鳬茨作粉食之
秦椒散(千金方)治黃疸飲少溺多
秦椒(六銖)瓜蒂(五錢)
右治下篩水服方寸匕日三
瓜丁散(本草)治黃疸目黃遍身如金色微腫五疸汗如
黃栢汁
瓜蒂(四十九箇六月六日採自然落者用如末用以梹榔葉裹於東墻有風處挂吹令亁)丁
香(四十九粒)
右用乾鍋子焼烟盡為度細研作末小兒用半字吹
鼻内及揩牙大人用一字吹鼻内立瘥一方為末如
大豆許納鼻中令病人深吸取鼻中黃水出
梔子酒治黃疸
梔子茵陳(各一束)
右以無灰酒二大碗煎至八分三更時分服之忌油
膩濕麵豆腐生冷等物
柴胡湯(出直指方)
柴胡(去苗五錢)甘草(炙一分)
右剉以水一碗白茅根一握同煎至七分去滓温服
葶藶丸(一名大黃丸千金方)治黃疸大小便難喘急促
甜葶藶(炒二兩)大黃(炒一兩)
右為末煉蜜和丸如梧桐子大每服二十丸温米飲
下食後臨卧服喘慢即藥止
治黃疸心膈燥熱小便赤澁(聖惠方)
茅根(三把細剉)豬肉(八兩細切)
右以水三大盞煎茅根至二盞去滓入肉合作羹盡
一服愈
茵陳五苓散(出濟生拔粹方)治黃疸
茵陳蒿末(一錢)五苓散(五分同煎)
右和食前服方寸匕日三
治黃疸身眼黃如金色(危氏方)
用東引桃根切細如筯若釵股者以下一握以水一
大升煎取適温空腹頓服後三日其黃離離如薄雲
散聚百日方平復可時飲一盞清酒飲之則眼中易
散不飲則散遲忌食麵豬魚等肉採桃根之時不可
使婦人雞犬見修製此是徐之才家秘方
治黃疸(經騐良方)
用自死大螺焼灰存性平胃散各等分無灰酒煎茵
陳湯調服不能飯煎湯調服
解熱方(直指方)治黃疸解諸熱淋
用生車前草研極細井水調下一方炒子為末米
飲調下立止洞瀉
治寒熱黃疸濕瘴(本草)
取端午日南行猪苓合大丹是也
治黃疸百藥不瘥(本草)
用驢頭一枚煮熟以薑虀噉之并隨多少飲汁即效
療男子女人黃疸病耳目悉黃飲食不消胃中脹熱生
黃衣在胃中此腸間有燥糞使病宜服(聖惠方)
用煎煉猪脂五兩每服炒大半匙以葱白湯調服頻
頻服之以通利為度一方無葱白止用猪脂温熱服
之燥屎下愈
治黃疸并利小腸作虀喫甚益顔色毒氣欎蒸面目盡
黃寒熱發渴(聖惠方)
用小麥苗杵絞汁飲六七合盡飲之三四日便愈大
麥苗亦可服六七合日三四此酒疸也
治黃疸皮膚眼睛如金色小便赤(肘後方)
用生蔓菁子末熟水下方寸匕日三先後十日愈
治患疸黃(聖惠方)
用苜蓿根生搗絞汁服之良
治黃疸(肘後方)
用柳枝以水一斗煮取濃汁半升服令盡
治大熱黃疸傷寒頭痛身熱瘴瘧利小便(聖惠方)
用茵陳細切煮羹食之亦宜又一方以茵陳為散水
煎服
治黃疸熱毒結在胸膈上壅煩悶目赤口乾宜服之(聖惠)
(方)
用藜蘆一兩炮令小變色搗為末每服以温水調下五
分以吐為效不過數服此秘方也
治黃疸(本草)
用麗春草根搗取汁一盞空心頓服之服訖湏臾即
利三兩行其疾立已一劑不能全愈隔七日更一劑
永瘥忌酒麵猪魚蒜粉酪等
治黃疸大渴煩悶(聖惠方)
用苦瓠白瓤及子三兩炒令微黃搗為細末每服五
分匕不拘時候以温粥飲調下用瓠瓤有吐者則當
詳之一方每服五分匕日一服十日愈
治黃疸面目盡黃昏重不能眠卧(聖惠方)
用苦葫蘆瓤如彈子大以童子小便二合浸之三兩
食頃取兩酸棗許分納兩鼻中病人深吸氣及黃水
出良
治黃疸(聖惠方)
用柞樹皮以三兩燒灰細研為末每服以新汲水調
下日三服一方可服方寸匕
治黃疸小便不異欲自利腹滿而喘者不可除熱熱去
必噦(三因方一名小半夏湯)
以半夏剉散每服用三錢以水二盞薑十片煎至七
分不拘時服
治黃疸(本草)
取鹽麩子乾搗為末食之
秦芁煮散(聖惠方)治黃疸身體面黃及目爪甲小便俱
黃心神煩悶
秦芁(去苗土三兩五錢)芒硝(一兩)
右為末用牛乳二盞半煎至一盞半食前温分二
服
治黃疸(千金方)
大黃(二兩)黃連(三兩)黃蘗(一兩)黃芩(一兩)麥苖(五合)
右五味為末蜜和丸如梧桐子大先食服三丸日三
不知加至五丸
茵陳湯(千金方)治黃疸身體面目盡黃
茵陳黃連(各三兩)黃芩(二兩)大黃甘草人参(各一)
(兩)梔子仁(二十七枚)
右㕮咀以水一斗煮取三升分三服日三亦治酒疸
酒癖
治黃疸初得稍覺心中煩熱滿身黃色眼白睛黃覺如
此者宜先合白鮮皮等七味湯以洩之黃連十味丸
以壓之
白鮮皮(三兩)乾葛(五兩)黃芩(三兩)欎金䜴(五兩綿褁)梔子(十枚擘)
芒硝(六兩)
右以水八升煮至二升半去滓内芒硝分温三服服
相去如人行二十里久更服此湯當得利利後將息
一二日則合後黃連等十味丸服之
黃連丸
黃連(五兩)黃芩(五兩)苦参(六兩)沙参(五兩)乾地黃(六兩)乾葛(六兩)
梔子仁(三兩)麥門冬(一升去心)茯芩(五兩)地骨皮(五兩)
右搗篩為末蜜和丸以米飲下初服十丸日三服稍
稍加至三十丸大如梧子黃疸亦有單服猪脂得瘥
者忌猪肉冷水大酢蕪荑等物
三物茵陳蒿湯治黃疸身目皆黃皮膚麴塵出
茵陳蒿(一把)石膏(一觔)千金方加大黃(二兩)
右以水八升煮取二升半去滓以猛火燒石膏令正
赤投湯中沸定取清汁適寒溫服一升自覆令汗出
周身徧以濕粉傅之則愈更一汗更一服一升汗出
乃愈也
治黃疸面目爪甲皆黃心膈躁悶(千金方一名瓜蒂散)
瓜蒂秫米赤小豆(各二十七枚)
右治下篩病重者取如大豆二枚内著鼻孔中痛縮
鼻湏臾當出黃汗或從口中出汗升餘則愈病輕者
如一豆不瘥間日復用又下里間以筒使人極吹鼻
中無不死大愼之删繁療天行毒熱通貫臟腑沉伏
骨髓之間或為黃疸黑疸赤疸白疸榖疸馬黃等病
喘息湏臾不絶一方治酒疸為細末每服半錢匕米
飲調下以吐為度
增味導赤散(如宜方)治黃疸有熱小便赤澁面目黃
黃芩車前子山梔子川芎赤芍藥生
地黃木通甘草(炙各等分)
右㕮咀竹葉薑煎加茵陳龍膽草
甘露飲子(旅舍&KR0640;要方)治胃熱卒黃疸遍身色黃腹滿小
便赤澁并治齒齦宣露口乾齒痛涎血臭氣飢而不
欲食小兒瘡牽出而不快
石斛生地黃天門冬(去心)麥門冬(去心)枇杷葉(去心)
黃芩枳實(麩炒去瓤)甘草茵陳(去枝梗各一兩)熟地黃
右為散每服二錢水一盞煎至七分去滓温服
三黃散(千金方)治黃疸面目身體盡黃(方見本門内黃類)
治黃疸(本草)
用秦芁一大兩細剉作兩貼子以上好酒一升每貼
丰升酒絞取汁去滓空心分二服或利便止就中好
酒人易治凡黃有數種傷酒曰酒黃夜食誤食鼠糞
亦作黃因勞發黃多痰涕目有赤脉日益憔悴或面
赤惡心者是崔元亮用之及治人皆得力極效秦芁
湏用新好羅文者
又方(肘後方)
用黃雌雞一隻治之剉生地黃三觔内腹中急縛仰
置銅器中蒸極熟絞取汁再服之
治黃疸(本草)
以臘雪小温服之
治黃疸皮膚眼睛如金色小便赤(本草)
取小麥杵取汁一合
治諸黃疸(本草)
以樺木皮濃煮汁飲之良
針砂丸治黃腫
針砂(八兩水淘净醋浸三日炒成土色為度)平胃散(四兩)縮砂(一兩)香附
子(四兩)陳皮青皮(各一兩)
右為細末醋糊為丸如梧桐子大每服四五十丸飯
飲酒下
紫金丹(一名胋凢丸濟生拔粹方)治男子婦人患食勞氣勞遍身
黃腫欲變成水及久患痃癖小腸膀胱面目悉黃
膽&KR0552;(三兩)黃蠟(一兩)青州棗(五十枚)
右扵磁合内用頭醋五升先下&KR0552;棗慢火熬半日取
出棗去皮核次下蠟一處更煮半日如膏入好臘茶
末二兩同和丸如梧子大每服二三十丸茶酒任下
如久患腸風痔漏陳米飲下日三昔趙彦才下血面
如蠟不進飲食盖酒病授此方服之終劑而血止面
一月見效色鮮潤食亦倍常新安有一兵士亦如是
與三百粒作十服亦愈
治黃腫
用皂&KR0552;同棗肉搗爛湯泡開蒸餅為丸如梧桐子大
每服四五十丸茶湯任下
鐵砂丸(鮑氏方)治黃腫
鐵砂(水淘净晒乾醋炒碎八兩)蓬术三稜(醋煮)厚朴陳皮
茱萸(泡各二兩)
右為細末神麯醋煮作糊丸每服五十丸米飲下忌
生冷油膩毒物
鮑氏又方治證同前
鐵砂(一兩)黑牽牛(一兩)香附子(五兩酒浸)
右用鐵砂淘淨擦去銹盡入銚子入好醋炒赤紅指
撚可碎方可用又勿炒太過乃和二藥末醋糊為丸
每服四五十丸飲下
鮑氏又方
附子乾薑良薑白芷神麯麥蘖川
椒茱萸陳皮青皮三稜蓬术
右通前十五味各一兩治黃腫冷證
又方(鮑氏方)治冷氣通身腫獨腹腫四肢軟不行氣喘
黃腫者
良薑乾薑陳皮(各一兩)江子(四十九粒去殼袋江盛四味同煮乾去)
(子不用)附子砂仁草果三稜
丁香香附子烏藥澤瀉梹榔
蓬术(各一兩)鐵砂(醋炒碎二兩)
右通共為末入陳倉米半升炒黃同研醋糊為丸生
薑湯下以上并鐵砂丸
治通身黃腫(神效方)
瓜蒂(焙乾三四錢)
右為細末每用半字於鼻内吹上日一度併吹三日
如不愈後用黃芩末煎湯下五錢
諸黃(附論)
論曰諸黃病者一身盡痛發熱面色潤黃七八日後壮
熱口裏有血當下如豬肝状其人小腹滿若其人眼睛
澁痛鼻骨痛兩膞及項強腰背急即是患黃也黃病多
大便澁但令小便快即不慮死不令大便多澁澁即心
脹不安此由寒濕在表則熱搐於肝胃腠理不開瘀熱
與宿榖相搏煩欎不得消則大小便不通故身體面目
皆變黃色凡黃病其寸口近掌無脉口鼻氣冷並不可
治
方
白鮮皮散(聖濟總錄)治諸黃皮肉如金色小便赤黑口乾
煩渴
白鮮皮(二兩)黃連(去鬚)土瓜根芍藥大青梔子
仁茵陳蒿栝蔞根柴胡(去苗各一兩五錢)芒硝(三兩)
(五錢研)黃芩(去黑心一兩)真珠(三十枚焼赤研)大黃(三兩)
右為散每服三錢匕煎茅根汁調下空心頓服取利
至晚不利冄服服了以小葱豉粥投之
無忌紫金丸(危氏方)治積黃理脾胃退黃
針砂(醋煮通紅)紫荆皮(酒浸)香附子(炒)三稜(醋浸一宿煮)蒼术
(米泔浸)青皮(去皮)陳皮(去白)厚朴(薑製)&KR1190;砂(各一兩)
右為末醋糊和丸每服三十丸酒椒湯下熟水下亦
可
苦參方(千金方)治人無故忽然振寒皮膚麯塵出小便
赤澁大便時秘氣力無異飲食不妨諸藥湯不除因
為久黃
苦參黃連瓜蒂黃栢(去皮)大黃(蒸各一分)葶藶(炒五)
(錢)
右為末每服一大錢米飲調服當吐下隨時消息加
减一方用黃芩
茵陳蒿丸(聖濟總錄)治一切黃病
茵陳蒿(四兩)大黃(剉)黃芩(去黑心)梔子仁(各三兩)
右生用為末煉蜜和丸如梧子大每服二十丸米飲
下日二服量病與之小便金色身皮皆黃並治之
豬膏髮煎(聖惠方)治諸黃
豬膏(八兩)亂髮(如雞子大三塊)
右和膏中煎之髮消藥成分冄服病從小便出一方
不計時候温水調下半雞子殼
治黃病多效(本草)
用酸浆根搗汁飲之
治黃病身作金色(本草)
用煮稻穰汁浸之一方服之又稻榖芒炒令黃細研
作末酒服之
治五種黃病女子白沃漏下止血飬精保血脉嗜食生
筋力去伏熱(本草)
用芹菜作虀葅及煮食之
治熱黃結實不通少頃當瀉一切惡物沙石草髮並出
不利小便(本草)
用蔓菁子水和服
治黃病潤心肺
用生王瓜子
治發黃方(千金方)
大黃茵陳黃蘖梔子仁(各三兩)黃連(二兩)
右㕮咀以水九升煮取三升分三服先服湯後服丸
又丸方(千金方)
大黃(五兩)茵陳梔子(各三兩)黃蘖黃連黃芩(各二)
(兩)
右為末以蜜丸如梧子大白飲服二十丸令微利
茵陳丸(千金方)治氣淋臚脹腹大身體面目悉黃及酒
疸短氣不得息
茵陳天門冬梔子(各四兩)大黃桂(各三兩)通草
石膏(各二兩)半夏(半升)
右蒸大黃天門冬通草半夏梔子曝令乾合搗篩蜜
丸如豆大服三丸日三忌生魚以豆羹服不得用酒
一方去石膏内滑石二兩不知加至十丸
治發黃身面目悉黃如金色小便如濃蘖汁衆醫不
能療者(千金方)
茵陳梔子(各四兩)黃芩大黃柴胡升麻(各三)
(兩)龍膽(二兩)
右㕮咀以水八升煮取二升七合分三服若身體羸
去大黃加梔子仁五六兩生地黃一升延生秘錄無
茵陳有梔子四兩栝蔞三兩芒硝二兩近效方有枳
實二兩夫發黃色久變作桃皮色心下有堅嘔逆不
下飲食小便極赤色少四肢逆冷脉深沉極微細遲
者不宜服此方得下必變呃也宜與大茵陳湯除大
黃與生地黃五兩服湯盡消息看脉小浮出形小見
不甚沉微便可治也脉浮見者黃當明不復作桃皮
色心小自寬也
大茵陳湯治内實熱盛發黃如金色脉浮大滑實緊
數者夫發黃多是酒客勞熱或温毒内熱者故黃如
金色也
茵陳黃蘖(各一兩五錢)大黃(三兩)黃芩白术(各一兩)甘
草茯苓栝蔞根前胡枳實(各二兩)梔子(二十)
(枚)
右㕮咀以水九升煮取三升分三服得快下消息三
四日更治之
療黃心煩熱口乾皮肉皆黃(肘後方)
秦芁(一錢二分)牛乳(一大升)
右同煮七合去滓分温服冄服痊
治一切發黃方(朱氏集騐方)
山茵陳川棟子麥門冬山梔子甘草
右等分以燈心煎服不拘時候
破黃七神丹(華陀中藏經方)
朴硝(二觔)硃砂(五兩)大黃(七兩濕紙包煨)梔子(二兩)䜴(半升以絹袋盛)甘
遂(二兩)膩粉(一兩)
右以水二㪷熬令盡除甘遂豉梔子大黃只取朴硝
硃砂粉末糊丸如彈子大每服一丸水下以吐瀉為
度
棗礬丸治食勞黃目黃身黃者
用皂礬不拘多少砂鍋内木炭焼通紅赤米醋内點
之赤紅為細末棗肉為丸如梧子大每服二十三十
丸食後生薑湯下
去目黃好睡(本草)
用葈耳葉挼安舌下令涎出
治患熱黃(本草)
用扁蓄搗汁頓服一升重者冄服
治熱黃及心痛(本草)
以白蒿生搗汁飲之
治黃(本草)
以髮髲焼灰水服一寸匕日三
治五種黃病(本草)
用翹搖生搗汁服一升日二瘥甚益人
黃汗(附論)
論曰黃汗者汗出如蘖汁沾衣黃色故謂之黃汗由脾
胃有濕瘀熱伏留熏發肌肉散而為汗其證使人身體
虛浮骨節疼痛發熱汗出而不渴者是也
方
黃耆湯(聖惠方)治黃汗身體腫發熱不渴狀如風水汗
出染衣
黃耆(去蘆蜜炙)赤芍藥茵陳蒿(各二兩)石膏(四兩)淡䜴(一兩)
麥門冬(去心一兩)炙甘草(五錢)
右㕮咀每服四錢水一盞生薑五片煎至七分去滓
食前服一方入竹葉十四片不用生薑一方無甘草
吳籃湯(聖濟方)治黃汗身體發黃汗出而不渴状如風
水汗出着衣皆黃
吳籃芍藥麥門冬(去心)桑根白皮(剉)防己白
鮮皮山梔子(各一兩五錢)
右剉如麻豆每服三錢匕水一盞煎至八分去滓空
心温服未效再服
茵陳蒿湯(聖惠方)治黃汗身體熱不退大小便不利
茵陳蒿赤芍藥炙甘草(剉)木通(剉)赤茯苓(去黑)
(皮)黃耆(各一兩)大黃(炒二兩)
右剉如麻豆每服五錢匕水一盞半煎至八分去滓
温服如人走十里再服以大小便通利為度
桂枝黃耆湯治黃汗自出發熱身腫小便不利
白芍藥(一兩五錢)辣桂(一兩)甘草(炙一兩)黃芩(五錢)黃耆(炙二兩)
右剉散每服四錢水一盞半薑五片棗三枚煎服覆
取微汗未汗冄服
桂枝加黃耆湯(千金方)治黃汗病兩脛自冷假令發黃
此属歷節食已則汗出又身常夜卧盗汗出者此勞
氣也若汗出即發熱者久久身必甲錯也發熱不止
者必生惡瘡也若身重汗出已輒輕者久久必身瞤
瞤則胷中痛又從腰已上必汗出下無汗腰寬弛如
虫在皮中狀劇者不能食身疼重煩躁小便不利者
名曰黃汗桂枝湯加黃耆五兩主之
桂(去粗皮)白芍藥(各三兩)甘草(炙三兩)黃耆(五兩)
右剉如麻豆每服五錢匕水一盞半入生薑半分棗
二枚擘破同煎取七分去滓温服覆取微汗湏臾不
汗者食稀熱粥助湯力未汗冄服直指方有黃芩名
桂枝黃耆湯
甘草湯(聖惠方)治脾臓瘀熱不散心神煩亂小便赤澁
或汗出如蘖汁
甘草(微炙)梔子仁黃蘖白术(各一兩)
右為散每服四錢以水一盞煎至六分去滓温服日
四五服
黃耆苦酒方(千金方)治黃汗身體腫發熱汗出而不渴
狀如風水汗水沾衣色黃如蘖汁脉自沉此由汗出
入水中浴水入汗孔從外而得之
黃耆(五兩)芍藥桂(去皮各三兩)
右剉如麻豆每服五錢匕苦酒一盞半煎至七分去
滓温服服之當心煩苦酒阻故也一方用苦酒三合
水一盞半同煎
梔子丸(聖惠方)治黃汗體熱大小便不利
梔子仁括蔞(剉炒)苦參(各一兩)
右為末醋漬雞子全用二枚丸如梧桐子每服三十
丸温水下日四五服一方除熱不吐下即自消也
治黃汗汗出如蘖汁沾衣身體虛浮
用蔓菁子二兩每服二錢匕井花水調下空心日三
三服以知為度
急黃(附論)
論曰諸發熱心戰定必發為急黃謂其卒然發黃心滿
氣喘命在湏臾故名急黃也有初得病即身體面目發
黃者有初不知是黃死後變黃者但先辨其證當急治
之此由脾胃有蓄熱榖氣欎蒸因熱毒所加故有斯疾
方
龍膽湯(聖惠方)治急黃面目如金色渴欲飲水
龍膽(一兩)木通(剉)土瓜根(各一兩五錢)石膏(二兩碎)犀角屑
(一兩)梔子仁(五錢)大黃(剉炒一兩五錢)白茅根(剉)朴硝(各一兩)
右粗散每服三錢匕用水一盞煎至七分食後温服
白鮮皮散(聖惠方)治急黃頭目四肢煩熱疼痛小便赤
大便難心躁不得睡
白鮮皮升麻(各五錢)朴硝(二兩)茵陳(一兩)黃芩(五錢)梔子
仁大青葛根(各五錢)大黃(炒二兩)
右為散每服以新汲水調服三錢湏臾當利三兩行
如人行十里未利再服
茵陳湯(聖惠方)治急黃目如梔子色小便赤心煩悶
茵陳蒿梔子仁黃芩(去黑心)大黃(剉炒)白鮮皮
黃連(去鬚各一兩)朴硝貝齒(煆各五錢)
右除朴硝外粗搗篩每服五錢匕水一盞半煎至一
盞去滓入朴硝末一錢冄煎令沸食後温服
犀角湯治急黃熱毒攻發舌急眼黃
犀角屑(三分)茵陳蒿梔子仁升麻(各五錢)黃芩(去心)
(三分)大黃(炒一兩)朴硝(研一兩五錢)甘草(五錢)
右為散每服五錢水一盞半入竹葉四五片同煎至
一盞食後温服
赤小豆散(聖惠方)治急黃煩熱口乾皮肉悉黃
赤小豆(一合)丁香秫米(一勺)瓜蒂薰陸香(另研各一分)
青布(五寸燒灰研)麝香(另研一分)
右各硏散和勻每服一錢匕米飲調下食後服當吐
下黃水即瘥一方少許吹鼻中
犀解散治急黃心膈煩躁目赤痛
犀角屑黃芩升麻梔子仁(各一兩)茵陳朴
硝(各二兩)
右為散每服四錢以水一盞入竹葉三七片煎至六
分去滓不拘時候温服
升麻湯(聖濟總錄)治急黃面目如金色煩渴飲水
升麻(三分)秦芁(去苗土一兩)凝水石(硏一兩五錢)括蔞根(三分)朴
硝(三分)
右粗散每服三錢匕用水一盞煎至七分去滓食後
温服日三
丁香散(聖惠方)治急黃宜服吐之
丁香瓜蒂赤小豆(各七粒)
右為散以雞子一枚相和用新汲水調服之當吐利
即效未應再服
麥門冬飲子吐訖及炙了計即渴仍服
麥門冬(去心四兩)括蔞(三兩)竹葉(一升)茯苓(四兩)升麻(二兩)生蘆
根(一升)甘草(炙一兩)
右切以水七升煎取二升五合絞去滓分温三服服
後相去如人行八九里久服此飲渴即止
黑豆煎治急黃心膈煩躁徧身悉黃
黑豆(一升)生地黃(汁)麥門冬生藕汁(各二兩)酥(五錢)
右先用水五盞煎黑豆至二盞去豆取汁再煎一盞
然後下蜜生地黃麥門冬生藕等汁并酥相和慢火
煎成膏磁器盛候冷每服半匙或一匙食後含化日
三服
瓜豆散治急黃心上堅硬渴欲飲水氣息喘粗眼黃
瓜蒂(二合熬)赤小豆(二合為末)煖浆水(五合)
右服方寸匕一炊久當吐不吐再服五分匕若吹鼻
中兩三黑豆許黃水出歇
芒硝散(千金方)治急黃熱氣骨蒸兩目赤腫
生地黃汁(八合)芒硝(一兩)大黃(一兩五錢)
右每用二服五合日二以利為度不湏二服熱甚方
可用
大黃散治急黃兼治氣痛黃
大黃芒硝(各二兩)
以水三升半漬一宿平旦煎絞汁一升半納芒硝二
兩絞服之湏臾當快利
雞子方(聖惠方)治急黃及心黃狂走煩躁不解
生雞子(二枚去黃用白)朴硝(五錢細硏)
右相和熟調頓服之效
治急黃小便赤黑口乾煩躁(聖惠方)
用蔓菁子取油不計時候頓服如無油即以蔓菁子
搗汁絞取一盞服之候顔色黃或精神憊用之有效
未效再服
治暴熱身黃秘塞
用苦菜煮汁服之
治急黃欲死(本草)
用雄雀屎兩枚細硏調水温服之
治五般急黃(本草)
用山豆根末空心以水調下二錢
治心急黃(本草)
用百合蒸過蜜和食之作粉尤佳紅花者名山丹不
堪食
黃蒸湯
黃蒸麥麴猪屎(各一升)
以水五升漬一宿煮取三升絞去滓頓服一升
治急黃(本草)
取苦瓠一枚開口以水煮中攪取汁滴鼻中
治急黃黃疸及内黃腹結不通(本草)
用蕪菁搗為末水絞汁服當得嚏鼻中出黃水及下
利
治卒患急黃熱盛欲死者(本草)
於沙土中掘坎斜埋患人令頭出土上灌之久乃出
曾試有效當是土能收攝熱也
陰黃(附論)
論曰陰黃者面色黃頭痛不發熱不欲聞人聲此由陽
伏於陰邪熱沉潛散於肌肉身黃如橘故謂之陰黃昔
人有說下之後謂身目發黃者當於寒濕中求之此其
類也
方
茵陳散治陰黃身體面目俱黃小便如䜴汁色
茵陳白鮮皮黃芩栝蔞根梔子仁赤
芍藥木香(各一兩)枳殼(一兩去白炒黃)柴胡(去苗)黃連(去鬚)朴
硝土瓜根茅根大黃(炒各二兩)大青(一兩)
右為散每服五錢水一大盞入䜴五十粒煎至五分
去滓温服如人行十里再服以利一二行為度便煮
稀葱䜴粥食之忌猪肉冷水魚蒜粘膩及熱食一方
以茅根煮飲待冷空腹以茅根飲服一方有紫雪無
朴硝
秦艽丸(聖惠方)治陰黃身面悉黃大便澁小便如梔子
汁
秦艽(去苗)梔子仁茵陳梹榔(各一兩)商陸(一分)陳皮
(湯浸去白)甜葶藶(隔紙炒令紫色各一兩)
右為末煉蜜丸如梧子大每服二十丸温水下日三
茵陳散(聖濟總錄)治陰黃身如橘色小便不利
茵陳(二兩)桂(去皮五錢)澤瀉(一兩)赤茯苓(去皮)白术猪苓(去皮)
(各三分)
右為散每服二錢匕温水調下日三服
大黃散(聖惠方)治陰黃小便不利面赤身汗出者表和
裏實也宜下之
大黃(炒)黃蘖梔子仁甘草(炙)木通(各一兩)朴硝
(二兩)
右為散每服四錢水一盞煎至六分温服如人行十
里再服以利為度
赤小豆散(聖惠方)治陰黃
赤小豆丁香(各三七粒)麝香(一錢硏)瓜蒂(二七枚)青布灰
(二錢)
右為散每服一錢匕熟水調下日二服以吐為度更
取少許吹鼻中即有黃水出為效
半夏湯(聖惠方)治陰黃小便色不變欲自利腹滿而喘
者宜服下
人參(去蘆頭)葛根(各二兩)半夏(一兩湯泡洗七次去滑焙)
右剉如麻豆每服四錢匕水一盞生薑半分切煎取
七分去滓不拘時候温服
秦艽湯(一名秦艽散聖惠方)治陰黃不欲聞人言小便不利
秦芁(去土一兩)旋覆花赤茯苓(去皮)甘草(炙各五錢)
右為粗末每服四錢匕以牛乳一盞煎至六分去滓
温服不計時候
龍膽湯(聖惠總錄)治陰黃
龍膽秦芁(去苗各一兩五錢)升麻(一兩)
右為粗末每服五錢匕水一盞半浸藥一宿平旦煎
至八分入黃牛乳五合再煎至一盞去滓空心分温
服日二服再取利為度
治陰黃汗染衣涕唾黃(肘後方)
用蔓菁子搗末平旦以井花水服一匙日加至兩匙
以知為度每夜小便中浸少許帛子各書記日色漸
退白則瘥不過服五升以來
治陰黃眼黃汗染衣涕唾黃(聖惠方)
用大黃五兩飯下蒸一炊取出曝乾為散以温水調
下日三四服常要大小便利為度
又方
用好黃蒸二大升每夜以水二大升浸微暖令熱勿令
沸銅器中平旦絞取汁半升飲之餘汁湏飲則飲冬
日微煖服夏日冷服每夜則浸依前服之亦得每夜
小便中浸帛片取色退為騐忌麵猪羊魚等肉
療因將息傷熱變成隂黃通身壯熱小便黃赤眼如金
色面又青黑心頭氣痛遶心如刺頭旋欲倒兼肋下
有瘕氣及黃疸等經用有騐(本草)
用麗春草以春三月採花隂乾有前病者取花一升
搗為散每平朝空腹取三方寸匕生麻油一盞頓服
之日惟一服隔五日再進以知為度
治陰黃黃疸及暴急黃(本草)
瓜蒂丁香(各七枚)小豆(七粒)
右為末黑豆許吹於鼻中少時黃水出瘥
内黃(附論)
夫内黃者由熱毒之氣在於脾胃與榖氣相摶熱蒸於
内不得宣散先心腹脹滿氣急然後身面悉黃名為内
黃也
方
治内黃
梔子仁黃芩柴胡升麻栝蔞根大黃
(炙)芒硝(各一兩)龍膽(五錢)
右為散每服四錢水一盞煎至六分去滓不拘時候
温服
茵陳散(聖惠方)治内黃身面眼延黃如金色小便如濃
蘖汁衆醫不能療
茵陳(二兩)黃芩梔子大黃(炒)龍膽枳殼(去白炒黃)
秦芁(去苗各一兩)升麻(三兩)
右為散每服四錢水一盞煎至六分去滓不計時候
温服
三黃散(一名三黃丸聖惠方)治内黃身體皆黃宜服之
大黃(炒)黃連(去鬚)黃芩(各二兩)
右為末每服以温水調下二錢一方以蜜為丸不拘
時服
治内黃
用柳枝二兩剉水一盞半煎至六分不拘時候温服
又方
用大黃一兩剉水一盞煎至六分不拘時候温服
又方
用黃栝蔞一枚大者以新汲水一盞半浸栝蔞搗絞
汁下蜜半合入三分細硏攪令勻分三服頓服之
黃病小便下淋澁(附論)
夫黃病小便下淋澁者由積熱在於心臟流於小腸則
令小便澁少下物如沙而多疼痛也
方
木通散治心臟黃結面目四肢通黃乾嘔大便不通
小便赤色腹痛心煩
木通(一兩)大黃(炒一兩五錢)枳殼黃芩(各五錢)赤芍藥(一兩)
前胡(去蘆一兩五錢)白术梔子仁(各三分)甘草(微炙五錢)半夏
(湯洗七次去&KR0632;三分)
右為散每服五錢水一盞生薑半分煎至五分去滓
不拘時温服以大小便利為度
茅根散治心脾熱壅皮肉面目悉黃煩躁小便赤澁
茅根麥門冬(去心各二兩)秦芁(去苗一兩)犀角(三分)大黃(一兩)
(五錢)黃芩(一兩)赤芍藥(三分)朴硝(一兩)
右為散每服四錢水一盞至六分温服如人行十里
再服以利為度
蘧麥散治黃病小便赤澁心神煩悶
蘧麥茵陳黃芩麥門冬(去心各一兩)大黃(一兩五錢)
梔子仁(二兩)
右為散每服四錢水一盞煎至六分無時服小便利
為度
大黃散治黃病腹脹滿小便赤而澁
大黃(炒)朴硝梔子仁(各二兩)黃蘖冬葵子(各一兩)
右為散每服四錢水一盞煎至六分温服日四五服
以利為度
茵陳散治黃病心下橫堅小便赤黃不利疼痛
茵陳木通(各一兩)赤茯苓前胡(各三分)椒目(炒一分)
赤芍藥(三分)
右為末每服二錢以粥飲調下日四五服
普濟方卷一百九十五
