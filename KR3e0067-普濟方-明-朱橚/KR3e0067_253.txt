普濟方卷二百五十三明周王朱橚撰
諸毒門
蠱毒下血(附論)
蠱能變化毒害人有事之以毒害多為飲食内行之人
中之者心腹懊痛煩毒不可忍食人五臟下瘀血黑如
爛鷄肝又云凡卒患血痢或赤或黑無有多少此皆
是蠱毒粗醫以斷痢藥處之此大非也
方
躑躅散治蠱毒腹痛注下赤血
羊躑躅乾薑藜蘆(熬)附子(炮)雄黃(研)巴豆(去心)
(熬)野葛皮肉桂丹砂蜈蚣(炙各一兩)
右搗為散水一兩盞不知加一粟米忌猪肉蘆笋生
血物生葱狸肉
茜根湯治中蠱下血如呻肝腹中㽲痛急者
茜根升麻犀角鎊(各一兩)地榆桔梗(剉炒五錢)白
蘘荷根(二兩)蘗皮(剉)黃芩(去黑心各五錢)
右粗篩每服五錢以水半盞煎七分去滓不拘時服
治中蠱下血日數十行者方
巴豆(十二枚)芫青藜蘆附子礬石(各二分)
右為末别治巴豆合篩和相得以錦裹藥如大豆許
内下部中日三瘥
槲皮散治蠱毒下血爛肉片心腹㽲痛如有物齧不
即治食人五臟乃死
槲皮(避隂白皮)桃根白皮(各四兩並細剉)蝟皮灰亂頭髮(各一)
(兩)大麻子汁(五升)
右先以水五盞煮槲皮桃根皮取濃汁二盞和麻子
汁每服煖汁一盞調頭髮灰蝟皮灰二錢服令患人
少食旦服須臾用水一盞用鷄翎引吐於中如牛涎
諸蠱並出
治蠱下血欲死方
薔薇根(剉一升)牛膝(五味)連翹子(一升)蠟(一彈子大)
右切以水四升煮三升分三服不計時
治蠱吐下血方
櫸皮(廣五寸長七尺)蘆荻根(五寸如足指大一方用薔薇根)
右㕮咀以水二升煮取一升頓服即下蠱一方以水
酒共煎服亦得
治中蠱毒下血肝
萞麻(一粒去皮)朴硝(一錢)
右研細末作一服新汲水調下連作二三服效
桔梗散治卒中蠱毒下血如鷄肝晝夜不止臓腑悉
損者用
桔梗(去蘆頭)伏龍肝(各等分)
右搗羅為散每服以温酒下二錢每日三服不能下
藥斡開口灌之心中自定服七日止食諸臛脯補之
物一方單用桔梗搗屑酒服一方搗汁服並瘥
地榆散治蠱毒下血或腹痛或不痛百治不效日夜
加煩渴
臭椿根(東引根白皮蜜炙焙乾)地榆(各五錢)
右為細末熱米飲調下一錢
牛膝酒(出千金方)耑治腸蠱先下赤後下黃白沫連年不瘥
用牛膝一兩搥散切以淳清酒一升漬一宿平旦空
腹服之再服便愈
鼓皮散(出直指方)耑治蠱毒下血如鷄肝晝夜不絶臟腑敗
壊待死而已者
用鼓皮五寸薔薇五寸酒水煎服
蝟皮散(出聖惠方)耑治蠱毒下血
用蝟一枚炒為灰細研以熟水調下二錢日三服
苦瓠湯(出聖惠方)耑治蠱毒吐血或下血如爛肝
用苦瓠一枚切以水二大盞煎去滓以取一盞空腹
温服二服吐下蠱即愈范注方云苦瓠毒當臨時量
之肘後方云用苦酒一升煮令温服之神驗一名苦
瓠蘆
治中蠱毒瀉血日夜無度腹痛不可忍者(出肘後方)
取皂角三箇炙去皮子打碎醶醋四升入瓷器中日
中午時漬又以新白布三尺盖上布上刀裂一横口
正對病人眠牀下安之明日午時藥用布濾去分三
服如人行十里再服若不肯服可針兩手大指端甲
亦不勞深勿取針當自服或吐或痢去根先取白蘘
荷葉四五枚放病人床席下勿令病人知若中毒則
不眠其上矣一方治蠱毒以漬酒一宿去滓頓服並
瘥
治蠱毒暴下血
以筯子根酒飲磨服
療卒中蠱下血如鷄肝者或晝夜出血石餘四臟皆壊
惟心未毁或鼻破待死者
以桔梗搗屑酒服方寸日三服不能下藥以物挖口
開灌之心中當湏臾自定服七日止當猪肝臛以補
之神良
療中蠱毒下血如鷄肝或晝夜不絶臟腑敗壊待死知
蠱姓名方
取敗鼓皮燒灰作末酒服方寸下須臾自當吐蠱主
姓名令蠱主呼取蠱姓名即瘥聖惠方亦治小兒蠱
毒一方作飲服
治蠱毒血痢(方見中蠱下血類)
治蠱毒下血如鷄肝或出血石餘四臟虛惟心未毁或
鼻破待死
取馬藺根末水服七寸下隨吐出極神效苗似葛蔓
緣子生子如橘子
治蠱毒溪惡刺虎狼蠱虺等毒
乾犀根(味辛平生嬰婺洪饒間苗高二三尺獨莖根如細辛)千金藤(味苦平生北地)
(主商土者根大如脂黑色亦如細辛)
右二味不拘多少煮汁服之若研服又良
蠱毒吐血(附論)
夫病源云蠱是合聚䖝之類以器皿盛之任其相噉食
僅一存者名為蠱能害人食人腑臟其状心切痛如被
囓或鞕面目青黃病變無常是先傷於膈上則吐血也
不治之食臟腑盡則死矣
方
太上五蠱丸(一名雄黃丸出千金方)耑治百蠱吐血傷中心腹結
氣堅塞咽喉語聲不出短氣欲死飲食不下吐逆上
氣去来無常狀如鬼祟身體浮腫心悶煩痛寒戰夢
與鬼交狐狸作魅卒得心痛又胸脇痛如刀刺經年
累歲着牀不起悉主治之
雄黃椒目巴豆莾草芫花真珠(外臺用木)
(香)鬼臼礬石藜蘆(各四分)附子(五分)獺肝(一分)蜈蚣
(二枚)斑猫(三十粒)
右藥為末煉蜜和更搗二千杵丸如小豆先食飲服
一丸密封勿泄藥氣十丸為劑如不中病後日增一
丸以下痢為度當下蠱種種状貌不可具述下後每
日將息服一劑三十年百病盡除忌食五辛一方無
真珠巴豆有木香空心粥飲下亦以痢為度
治中蠱吐血方(出肘後方)以及下血
羚羊皮(方三寸得敗鼓皮亦佳)苦參(三兩)蘘荷根(三兩)黃連(二兩)當
歸(二兩)
右㕮咀以水七升煎取二升分三服忌猪肉冷水一
方加犀角升麻各三兩無蘘荷根用茜根四兩代之
雄黃散(出聖惠方)耑治中蠱吐血
雄黃(研一分)伏龍肝(研五錢)獺肝(如棗大炙)斑猫(去翅足糯米炒十四)
(粒)
右搗羅為散每服二錢空心服以酪漿調下或吐蝦
蟆及蛇等出為驗
蘘荷根湯(出聖惠方)耑治中蠱毒吐血
蘘荷根苦參(各一兩)敗鼓皮(燒存性三分)
右粗搗篩分為四服每以水一盞煎七分去滓不計
時服
治中蠱吐血(出肘後方)
雄黃(研)丹砂藜蘆(炙各一兩)
右搗篩為散旦以井花水服刀圭當吐蠱毒忌生物
血狸肉一方無雄黃
茜根湯(出千金方)耑治蠱毒吐或下血如爛肝亦治肺疾
茜根蘘荷根(各半斤)
右細剉以水五盞煎至三盞半去滓空腹分温三服
即愈又自當呼蠱主姓名茜根草即染綘草也
獨效散(出千金方)耑治諸熱毒或蠱毒鼻中及口中出血方
取人屎七枚燒作火色置水中研之頓服即愈亦解
百毒時氣熱病之毒服訖温覆取汗為度
麥麵散(出聖惠方)耑治中毒吐血
用小麥麵二合分為三服以冷水調服半日服盡蠱
下即瘥
桔梗汁(出聖惠方)耑治中蠱吐血及下血如鷄肝晝夜不絶
臟腑敗壊
用生桔梗不拘多少搗取汁每服一小盞日三服
治食着諸毒肉吐下血不止痿黃方
取净胡妥子一升煮食使破取汁停冷服半升一旦
夜二服即止
治中蠱心痛吐血欲死方(出肘後方)
用塩一升醇苦酒一升煮令和一盡服立吐即愈
治中蠱毒或吐下血如爛肝
用蚯蚓十四條以苦酒三升漬之蚓死但服其汁已
死者皆可活
治中蠱毒吐血或下血皆如爛肝者
用蠡實日乾搗為細末每服方寸以水調下隨吐效
又方
用蝟皮燒存性為末水服方寸下當吐蠱毒
中水毒(附論)
夫中水毒其名有三中溪中灑中水其状惡寒頭痛目
疼心煩懊悶四肢振掀腰背骨節皆強或熻發熱神昏
喜睡朝輕暮劇手足指冷二三日則䖝生下部生瘡不
痒不痛人罕自覺若不即治則便膿虫毒上食五臟熱
盛煩毒注下不禁八九日死若手足指冷至一寸為微
至肘膝為劇然治水毒有隂有陽其瘡正赤如截肉者
陽毒也其脉緩大而數其瘡如鯉魚齒者隂毒也其脉
沉細而遲陽毒雖急而易治治宜發汗隂毒雖緩而難
治尤不可忽凡水毒惟高山及山峽溪源繚繞處多有
之何者山高水冷日中始得陽氣故得隂氣常積而水
有毒亦猶廣南山高地下氣不䟽通故欝而為瘴水毒
為多隂瘴氣為多陽多陽則熱結於中多隂則指節逆
冷二者為病大體與傷寒相類欲辨水毒即以熱湯數
㪷蒜四升搗碎内湯滓洗浴若身體發赤斑者是水毒
也此症劇則為洞痢及齒間出血心腹煩滿下血如爛
肝不食而狂皆為熱毒變化而成也土人辟郤之法略
與射工相似
方
升麻湯治中毒寒熱
升麻(三兩)龍腦萎𬎼大青(各一兩)
右粗搗篩每服五錢以水一鍾半煎至八分去滓温
服未瘥頓服
葱白湯治中水毒溪毒如傷寒状
葱白(一握切)豉(半升)葛根(二兩)升麻(三分)
右剉如麻豆大每服四錢以水二鍾煎至一鍾去滓
温服移時又服
烏梅湯治中水毒手足指俱冷
用烏梅三兩去核熬搗碎每服三錢以水一盞煎七
分去滓不拘時候頓服之
五加皮散(出聖惠方)耑治中水毒溪毒寒熱如傷寒状
用五加皮三兩洗切搗羅為散每服一錢以酒一盞
調下日三夜一粥飲調下亦得一方以五加根燒研
為末水調服
牡丹散治中水毒溪毒下部䖝蝕生瘡
用牡丹皮二兩搗羅為散每服二錢以酒一盞調下
日三服
葛藤洗方治中水毒溪毒下部䖝蝕生瘡
用葛藤不拘多少以水煮取濃汁洗下部并導灌入
下部良
治中水毒
搗藍青汁以少水和傅頭面身上令匝
治中水毒手足指冷即是或至膝肘
以浮萍日乾為末每服三四錢以酒服又云中水病
手足指冷即是若暖非其冷或一寸極或竟指未過
時一寸淺至於肘膝為劇
治中水毒
用䔧葉一把熟搗杵以酒一盞攪服之不過三服愈
治溪毒
以馬齒莧絞汁一升以滓傅瘡上佳日四五遍(葛氏方治)
(射工毒)
治水毒中人一名中溪一名中濕一名水病似射工而
無物
以小蒜三升㕮咀於湯中莫令大熱熱即無力捩去
滓適寒温以浴若身體發赤斑文者無異
治病中水毒方
取梅葉桃葉搗絞汁三升許以少水解為飲之小兒
不能飲以汁傅乳頭與之
又方
用常思草搗絞汁三升并以綿裹中指以導下部飲
汁日過三即愈
治水毒方以燒鮫魚皮水調下二錢
又方
搗七姑草塗腰背諸處即瘥七姑生冬間細葉如酸苺
又方
以烏蒜一枚爛搗酒半盞和服瘥一名烏韮山中甚多
又方
搗蒼耳取汁一大盞分二服
又方
取蓼搗汁一盞漸飲兼以塗身令周匝立瘥用酒調
又方
取雄牛膝一把水酒共一盞漬絞取汁飲之日三雄
牛膝莖紫白者是雌
又方
用大苺根搗末飲之并導下部生者用汁夏月行常
多賫此藥末入水以一錢投水上流無所畏又辟射
工凡洗浴以少許投水盆中即無復中毒也
治水箭有二種一種赤箭發則甚速或在手足肢或如
指或半錢大如真紅色起泡子疼痛不可忍即有線
直衝上肚便能殺人一種白箭生處大小皆不定顔
色赤初發不痛不痒中間微白其赤處如虱咬不治
則便起白泡疼痛不可忍有線一道入腹則殺人但
緩於赤箭者耳大忌&KR0946;破風水入内則不治
右用蛇每草一撮帶嫩根及梗連葉五六十片净洗
爛研入酒隨人所飲多少不得過半碗酒浸半時取
出草滓煖温此酒服了以前滓入些塩拌於瓦上微
炒訖塗患處以帛縳定半日便退大抵須治於未痛
之前則易切慎切慎
解酒毒(附論)
夫酒者熟榖之液也其性慓悍急疾後食而入先食而
出能通關節而走膚腠上古作湯液醪醴為而不用後
世嗜之無節或飲過度停積不散藴滯於胃散流諸脉
熏蒸腋臟令人志亂乃至不醒有連日而無所覺知者
甚則中毒而為酒疸諸熱之病也酒者大熱有毒氣味
俱陽乃無形之物傷之當發汗則愈其次利小便而消
其濕則分解之矣今酒客多服大寒大熱之劑下之則
無形元氣受傷而有形隂血亦損乖誤甚矣金匱要略
云酒疸下之久為黑疸慎不可犯盖令上下消分其藴
是也又云凡醉不得安卧不動使人搖轉不住時忌
當風席地及水洗飲水交接之事有人飲酒過多因
酒作病胸脘不快其氣捫隔服無數二陳湯竟無寸效
由是不喜飲食復以調氣服之致發大熱自後只用薄
荷煎雞蘇丸麻仁丸日就痊愈乃以胸脘悶隔熱在上
焦使然耳又有人酷好飲酒復感寒邪服不換金正氣
散以致内熱愈熾煩渴且悶汗出如雨身體怯寒續後
以小柴胡湯加枳殼白芍藥解之柴胡黃芩退熱枳殼
寬中芍藥調榮止汗頓然痊愈然則酒家抱病其可妄
以温藥嘗試一中乎凡飲酒過多酒毒漬於腸胃流
溢經絡使血脉充滿令人煩亂嘔吐無度乃至累日不
醒往往有腹背穿者是酒熱毒氣所為故飲酒須搖其
身以消散也夫酒性有毒人飲之有不醒隨血脉流
散故也人有榮衛否澁痰水停積者因復飲酒不至大
醉大吐故酒與痰相摶不能消散故令腹滿不消也
夫酒性有毒而復大熱飲之過多故毒熱之氣渗溢經
絡漬臟腑而生諸病也或煩毒壮熱而似傷寒或洒浙
惡寒有同温瘧或吐痢不安或嘔逆煩悶隨臟氣虛實
而生病焉病症非一故云諸病也
方
沉檀聚香餅子(出德生堂)耑治消化宿酒辟口氣助脾胃和飲食
香附子(五兩)丁香(二兩)檀香(四兩)三稜(二兩)白茯苓(二兩)甘松
(二兩)沉香(一兩五錢)白豆䓻仁(二兩)砂仁(二兩)甘草(五兩)木香(一兩)
(五錢)葛花(三兩)乾葛(四兩)麝香(三錢另研入藥)加南硼砂(一兩)
右為末熬甘草膏子炒飛羅麫與藥末和成劑捏作
小小餅兒噙化
葛花丸治醒酒解毒消痰
葛花(五錢)砂仁(五錢)木香(一兩)沉香(一分)豆䓻(一分)蓽澄茄(一分)
陳皮(去皮一兩)烏梅(十四箇)半夏(二十一枚湯泡七次汁浸煮晒乾切作片另用)
(薑炒乾用)山果(五錢)茯苓(一分)枳實(去穰麸炒一兩)葛粉末(五錢)甘草
(炙一分)
右為末煉蜜為丸如龍眼大每服一丸噙化酒散
葛花解酲湯治飲酒太過嘔吐痰逆心神煩亂胸膈
否塞手足戰摇飲食減少小便不利(出濟生拔粹)
白豆䓻仁(五錢)縮砂仁(五錢)葛花(五錢)木香(五分)白术(二錢)橘
皮(去白一錢五分)青皮(去穰三錢)乾生薑(二錢)白茯苓(一錢五分)澤瀉
(二錢)猪苓(去皮一錢五分)神麴(炒二錢)人參(一分五釐)
右為極細末秤勻每服三錢以白湯調下但得微汗
酒病去矣此盖不得已而用盖藥味辛辣對酒服之
不損元氣敵酒故耳不可頓服恐損天年
沉檀快膈丸(出德生堂)耑治酒食所傷胸膈痞悶氣逆吐痰
口吐酸水
香附子(一斤)丁皮(半斤)甘草(一斤)桂枝甘松莪术
益智仁檀香丁香(各四兩)藿香薑黃(各二兩)沉
香(一兩)加山果子(四兩)
右為末用砂仁杵碎取仁作母炒豆粉一斤四兩黃
色和勻加前藥末為丸如桐子大每服五七丸細嚼
酒水任下無時加數丸亦可
六和湯治飲酒煩渴
人參赤茯苓厚朴白扁豆木瓜半夏
白术藿香砂仁杏仁甘草香薷(等分為末)
右㕮咀用生薑三片棗子一枚水煎服
百杯丸(出濟生拔粹)耑治酒停腹中膈氣痞滿面色黃黑將
成癖飲食不進日漸肌瘦如飲酒先服此藥百杯不
醉且無痰
橘皮(去白三兩)木香廣茂(炮三錢)乾薑(三兩)白丁香(五十箇)
甘草(炙二錢)茴香京三稜(炮三錢)砂仁(三十箇)白豆蔲
(三十箇)生薑(一兩去皮切作片子塩二兩腌一夜焙乾)
右為細末煉蜜為丸硃砂為衣每一兩作五丸生薑
湯下細嚼無時一方用益智仁二十箇
橙香餅(出御藥院方)耑治温脾益胃降氣寬中生津液止煩
消痰並治中酒不散細嚼一二餅用酒下或沉至杯
可增酒味以津化自逼人香
橙皮白荳蔲(各一兩)木香橘紅白檀甘松
(各五錢)蓽澄茄沉香(各三錢)龍腦(一錢)薑黃(四兩研)
右十味為細末用甘草膏和作餅子每服二三餅細
細嚼用白湯下
人參湯(出三因方)耑治飲酒過多大熱煩躁言語錯謬及房
勞酒入百脉令人恍惚失常
人參(二兩)芍藥蔞實枳實(去穰麸炒)茯神(去木)生地黃
(洗)甘草(炙)葛根酸棗仁(各一兩)
右剉如麻豆大每服三錢以水一盞煎至七分去滓
温服不拘時候一方無葛根
百杯丸(出御藥院方)耑治酒不散胸膈滯悶嘔吐酸水心腹
痛並服之
沉香(細切)紅豆乾葛陳皮(去白)甘草(炙各五錢)丁香(六錢)
砂仁(一兩五錢)白豆蔲(二兩)乾生薑(一兩搗碎)
右九味為末煉蜜和成劑每兩作二十丸每服一丸
細嚼生薑湯送下不拘時候
木香分氣丸(出德生堂)治酒食後胸滿氣痞宜常服之本方
得效
香附子(一斤)三稜廣茂(四兩)丁皮(四兩)甘松(净四兩)檀香
(四兩)甘草(一斤)豆粉(十兩炒黃色)薑黃(三兩研)
右為細末砂仁四兩杵碎取仁作母水為丸如鷄頭
大每服三五丸細嚼酒水任下無時加服
豆蔲丸(出聖惠方)耑治飲酒太過心悶腹滿吐逆喘急
草豆蔲(去皮二分)丁香小豆人參木香高良
薑㯽榔陳皮(泡去白焙各五錢)
右粗搗篩每服三錢以水一盞入生薑一分煎七分
去滓不拘時温服
訶梨勒散(出聖惠方)耑治飲酒後痰滯心膈不利腹脇脹滿
訶梨勒皮(一兩)草豆蔲(去皮五錢)人參(五錢)桔梗(五錢)乾木瓜
(五錢)桂心(五錢)甘草(五錢炙微赤)木香(一分研)
右粗搗為散每服三錢以水一鍾入生薑五釐煎至
八分去滓微服細呷之
高良薑散(出聖惠方)耑治飲酒後脾虛心胸脹滿不能消化
頭疼心悶
高良薑(二兩剉)人參(一兩去蘆)草豆蔲(三分去皮)白术(五錢)沉香
(三分)乾紫蘇(五錢)陳皮(五錢湯浸去白穰焙)
右搗為散每服三錢以水一中盞煎至六分去滓不
拘時温服
五豆湯(出德生堂)耑能解酒毒止煩渴能發小兒痘疹不出
解發渴之症後成瘡痍者
黑豆黃豆菉豆青豆赤小豆(各五升)乾葛
(一斤)甘草(一斤)貫衆(俱不剉)
右用水五斗五升臘八日用大鍋熬至豆熟為度濾
去豆汁頓冷以大磁瓷盛之用苦葉紙重封春夏月
開用酒後渴隨意飲之小兒痘瘡不出飲即發見凡
人家不可不於臘月八日留心熬之此藥水浸服之
人參飲(出千金方)耑治飲酒房勞虛受熱積日不食四月中
熬飲酒下以酒入百脉心氣虚令人錯謬失常
人參芍藥栝蔞根枳實知母(各二兩)甘草
(一兩)生地黃(八兩)酸棗仁(半斤)茯神(三兩)白微(二兩)
右㕮咀以水一斗煮取三升分三服一方茯神作茯
苓
益智子散(出聖惠方)耑治飲酒過多肚腹脹滿不消心下痞
急妨悶
益智子(去皮三分)砂仁(去殼三分)茅根(三分)草豆蔲(去皮二分)丁香
(五分)乾木瓜(三分)陳皮(五錢湯浸去白穰焙)
右搗羅粗散每服一錢水一中盞入生薑五釐煎六
分去滓微温呷之
糓神丸治酒食後胸膈痞悶
木香(五錢)砂仁(二兩)檀香(一兩)甘松(一兩)白豆蔲(二兩)薑黃(片子)
(者五錢)甘草(一兩剉)
右為細末用甘草汁為丸每一兩作十丸細嚼熟水
下
全真丸治男婦酒食過傷胸膈痞悶
黑牽牛頭末(三兩)大黃(五錢)南木香(五錢)陳皮(五錢)甘草(五錢)
皂角(一兩净去皮弦用文武火炙黃色)
右為細末用米醋打糊為丸如桐子大每服三五十
丸食後温湯送下日進三服
解酒藥
葛根薄荷砂仁甘草(各五錢)盆硝(二錢五分)
右㕮咀如麻子大每用少許細嚼解酒立效
草豆蔲散(出聖惠方)耑治飲酒過度嘔逆不止心腹脹滿
草豆蔲(十枚去皮)高良薑(三分剉)人參(七兩五錢)白茯苓(二兩)青
皮(三分去白穰湯浸焙)
右搗為散每服三錢以水一中盞入生薑五釐煎六
分去滓點少塩攪勻服之
葛根散解酒毒
甘草乾葛花葛根砂仁貫衆(各等分)
右為粗末水煎三五錢去滓服
橘皮湯治飲酒過度酒毒積在腸胃或嘔吐不食湯
水服此
陳皮(去白湯浸炒)葛根(剉)甘草(炙剉)石膏(打碎各一兩)
右粗搗篩每服三錢以水一盞煎至七分去滓温服
不拘時服之
解酒毒治飲酒太過
百藥煎乾葛枸把子烏梅(等分為末)
右為細末小粉糊為丸如桐子大温白湯下二十丸
石膏湯治飲酒過多大醉不醒
石膏(五兩)葛根(剉)生薑(細切各三兩)
右剉如麻豆大每服五錢以水二盞煎至一盞去滓
温服不拘時候
百杯散治停酒胸膈痞悶飲食不快但是一切酒病
宜服之
甘遂橘皮(去白)葛花(一兩净)
右為細末每服一錢用温酒卧調服至夜痢下酒病
方愈未知再服忌食甘草藥物一二日
治酒病方
葱白豉(各一升)
右以水四升煮取二升頓服
麻仁丸治連日飲酒咽喉爛舌生瘡
大麻仁(一升)黃芩(二兩肘後作黃蘖)
右為末蜜和丸含之一方用黃蘖二兩
五靈脂丸
五靈脂(一兩為末)麝香(少許研)
右研勻飯丸如小豆大每服十丸米飲下不拘時
治因為酒毒所傷斷酒方
酒(五升)硃砂(五錢細研)
右都盛於瓶中密封瓶口安在猪圈内任猪搖動經
七日取之飲盡為度
治飲酒過度欲至穿腸
取驢蹄硬處削下以水濃煮汁冷飲之襄州散將樂
小蠻得此
治飲酒中毒不醒方
用大豆三升以水三升煮取二升去滓每服一盞不
拘時候温服之立吐即愈
治飲酒醉不得安卧必須使人搖動不治恐酒毒腐腸
傷胃宜急治之
以生茒根搗取絞汁每服一小盞頻服之
柑皮煎散治酒毒昏悶煩渴或醉不醒
用柑子皮二兩洗焙乾搗羅為散每服三錢以水一
盞煎三五沸温服或入塩少許沸湯點未效冄服
治飲酒中毒方
用乾桑椹二合以酒一升浸一時久取酒漸漸飲之
即解
治酒醉醒方
用菘菜子不拘多少每研半合以井花水一盞調服
葛花散治飲酒中毒
用葛花一兩搗為末沸湯點一大錢不拘時候亦可
煎服
葛根湯治飲酒過不醒
用葛根細剉二兩粗搗篩每服三錢以水一盞煎七
分去滓服不拘時候一方葛根汁一斗二升取醒止
治飲酒後襲人方
用乾蔓青根不拘多少蒸三次切焙乾為散每服二
錢以飲酒後用新汲水調下一方煮汁内雞子清三枚
治飲酒頭痛方
用竹茹五兩以水八升煮取五升去滓令冷内破雞
子清五枚攪勻更煮二沸飲二升盡瘥
治飲酒腹滿不消方(方見本門觧酒類)
治酒毒下血方
用百藥煎二兩一兩燒存性一兩炒香為細末每服
三錢陳米飲調下
解酒毒開胃口方
取菰根雜鯽魚為羹服之
治消毒明目散氣滿不能食
取赤小豆花煮服之又下水氣大治飲酒不醉
治飲酒大醉恐爛腸方(出千金方)
作湯煮大器中漬之復易之酒自消夏月用之佳
治飲酒大醉中毒方(出聖惠方)
用枳椇子樹枝二兩剉每服一兩以水一大盞煎五
分去滓温服
又方(出聖惠方)
搗生葛根汁及葛藤和絞汁飲之乾葛乾蒲亦佳
又方
右用白粳米一升水五升煮使極爛濾去滓放冷飲之
治飲酒積熱遂發黃方(出肘後方)
取雞子七枚苦酒漬之器中密封内井底一宿當軟
取吞二三枚漸至盡驗
栝蔞湯治飲酒發渴又欲飲酒
栝蔞根(三錢)麥門冬(去心焙一兩)葛根(二兩)桑根白皮(三兩細切)
右粗搗篩每服三錢以水一盞煎至七分去滓温服
之不拘時候
治飲酒連日醉不醒(出聖惠方)
用蕪青菜并小米熟煮去滓冷内雞子三枚調勻飲
之二三升無雞子則單飲
又方(出聖惠方)
取水中螺螄及螺蚌等著葱椒薑豉煮如常法飲數
升即觧又煮葱豉取二升飲之瘥止又煮粳米一升
水五升煮爛去滓飲之
加味敗毒散(出海上方)耑治酒過度面黑肚飽
人參敗毒散(一貼)斑猫(一個)枇杷葉(十片)
右後二味同炒黃色去斑猫將枇杷葉入敗毒散水
一碗煎至七分臨睡通服
蘆根湯若已服安和藥仍不退者此小觸動服葱豉
等湯不解者可服
蘆根地榆五加皮(各一握)
右切以水三升煎取二升服之即解
專治吐酒(出傳信遍用方)
用桑樹上木耳以新瓦焙乾為末糯米飲調服之
枳术黃連丸治酒太過眼熱口瘡去痰
枳實半夏白术白茯苓桑皮黃連
南星陳皮青皮黃芩(用半)大黃(用半)
右各等分為末糊為丸桐子大每服六七十丸臨睡
温水送下
解酒毒目黃者(出本草)
以蛤蜊煮食之
解丹毒酒後煩熱(方見本門觧諸毒類)
解酒渴
右用上好菘菜二斤煮作羹啜之作虀葅亦得
欲便難醉醉則不損人方
用葛花并小豆花末子為散服二三服即不醉又用
葛根飲枇杷葉飲并以雞子煮乾蒲麻子服使欲便
而不病人胡麻亦煞酒先食塩一撮後則飲酒亦倍
瓜蔞粉(出本草)耑解酒毒
瓜蔞根(不拘多少水浸三日淘洗)
右細切研水濾取汁作粉每服三錢米飲調下
草節散(出本草)
赤馬糞中草節(不拘多少略洗合乾)
右為細末每服二錢米飲調下
薺汁丸(出本草)耑治酒食所傷并𠻳
杏仁(七箇)巴豆(一枚去皮殼)硃砂(少許飛净)
右件一處研成膏丸如黃米大每服三五丸淡薺湯
汁下臨卧服小兒一丸如酒積温酒下
治酒毒食柑子而瘥即柚也口噙雞舌香即丁子香
沈香亦可祛口中如膠而臭(出本草)
知母地骨皮桑白皮山梔子麥門冬
甘草(各等分)
右藥煎湯入塩噙早起汲井水第一汲水即黃花水
含之吐棄厠下即瘥
酒毒肺熱咳紅四黃湯丸(出本草)
宣連大黃山梔子黃芩
右件略為末蜜丸冷噙
麝香丸(出本草)耑治飲酒消多及傷瓜果虛熱在脾飲水
多状似痟渴大抵消中之疾往往脾氣衰元氣耗散
土不制水故水溢不收冷脾有熱而元氣不衰者非
消渴此藥主之
麝香(當門子)
右件研細以好酒濡之為丸如菉豆大每服一十丸
煎枳椇子湯送下明日再服以不渴為度枳椇子亦
謂之癩漢指頭盖取其似也小兒喜食之食前服
大酒不可安卧(出本草)
常令搖動轉側又當風席地及水洗飲水最忌交接
房事
天南星丸(出本草)能去痰治酒積化酒毒
南星(一斤端正者)
右於平地上掘一窟闊五寸深一尺五寸仍略搗窟
中次用剛灰於窟内簇起燒過大半除火去灰合净
以煮酒一斗澆之將南星於其中覆以瓦盆用元土
泥封固盆縫勿令透氣一宿早取出用酒水各二升
和洗切作片焙乾研末入飛過辰砂一兩薑汁糊為
丸如桐子大又以硃砂為衣每服五十丸至百丸生
薑湯下不拘時
治噦氣嘔逆(出本草)
用糟篘中酒以小兒乳和少牛乳飲之亦可單服少
許
解酒毒(出本草)
取塩麩子乾搗為末食之
消酒毒(出本草)
取葛根蒸食之其粉甚妙一方搗汁飲三升即醒
治嗜酒不已(出本草)
以山蛩虫一節燒為灰水下服之訖便不喜聞酒過
一節則毒人至死
解酒毒目黃(出本草)
以蜆肉浸取汁服一方煮食之(蜆子肉湖邊溪澗皆有之)
治醒酒止渴除痰唾去酒毒(出本草方見本門酒毒四黃湯丸)
治斷酒方(出千金方)
柳花臘月鼠頭灰
右等分為末黃昏時酒服一杯一方水調三錢
治嗜酒方
以氊葈耳子七枚燒作灰投酒中飲之勿令人知知
則不效
治酒苦唾
用萎𬎼葉為散服之愈昔晉嵇紹有胸中寒痰每
酒後唾服之得愈
飲酒不醉方治飲酒不醉以後四味
白扁豆(二十五粒)乾葛益智縮砂仁(各等分)
右為末酒水各一碗熬成膏蒸餅為丸如桐子大吃
酒時酒送下二丸
益脾丸(出御藥院方)耑治飲酒不醉又益脾胃
葛花(二兩)小豆花(二兩)菉豆花(五錢)木香(一分)
右為細末白蜜為丸如桐子大煎紅花湯下十丸或
夜飲津液下五丸不醉大妙
治飲酒令人不醉方(出千金方)
柏子仁麻子仁(各二兩)
右治飲前為一服進酒三倍
又方(出千金方)
葛花小豆花(各等分)
右為末服三方寸臨飲時仍進葛根汁及枇杷葉飲
並能倍酒又搗生葛根汁及葛藤餅和絞汁飲之又
乾蒲煎服亦佳
又方(出千金方)
取九月九日菊花為末臨飲服方寸亦治酒醉不醒
又方
六月六日取小豆花葉隂乾百日為末服之
又方(出千金方)
五月五日取井中倒生草枝隂乾為末酒服之二錢
治飲酒令無酒氣方(出千金方)
右用乾蔓青根三七枚三遍蒸為末二錢許酒後水
服之神驗
遇仙方
詩曰丁香沉檀麝一錢更兼香附五分先飲時少許
投壺内席上春風正遇仙
惡酒(附論)
夫酒者水榖之精也其氣慄悍而有毒入腸胃則腸氣
逆上滿於腦内薰於肝膽故令肝浮膽横而狂悖變怒
失其常性故云惡酒也
方
酒惡方
取鷹屎灰酒服方寸效勿使飲人知
治惡酒健嗔方
用空井倒生草燒灰水調飲之勿令人知亦治飲酒
不醉
又方
取其人牀上塵和酒飲之
酒病方
用豉葱白各半斤水二升煮取一升頓服
散酒氣
以二月林擒實生食之
又方
正月一日酒五升淋碓頭搗七下取飲之
又方
用故氊中葈耳子七枚燒灰黃昏時服一杯呪曰與
病人狂人飲也勿令知之後不喜飲酒也
又方
用白猪乳汁一升飲之永不飲酒
又方
刮馬汗和酒與飲終身不飲
又方
取虎屎中骨燒末和酒與飲
又方
取鸕鷀屎燒灰水服方寸其效如神
又方
取鷹毛用水煮去毛頓服
又方
以故車絃燒灰和酒與服
又方
取驢駒衣燒灰酒飲方寸妙
又方
以自死蠐螬乾搗末和酒與飲即嘔神驗
又方
用酒客吐中肉七枚隂乾燒末服之
又方
用酒漬汗靴替一宿平旦空腹與飲即吐不喜見酒
又方
用白狗乳汁酒服之
又方
用臘月馬腦和酒服之
治惡酒嗔怒不醒方
用雞子清二枚生吞下
又方
用甘蔗搗取汁每服一小盞
酒病方
用赤小豆煮汁熱飲即愈
解酒毒
以牛肝和腹内百葉生薑醋食之
解酒熱面赤者
以冬霜作圑飲之
酒後暴熱
以臘雪小温飲之
普濟方卷二百五十三
