普濟方卷五明周王朱橚撰
方脉藥性
總論(本草用藥)(用藥偏勝合和)(六經藥性服餌本草)
論曰流變在乎病主治在乎物制用在乎人三者並明
然後可以與七方十劑之法也宣通補瀉輕重澁滑燥
濕是十劑也大小緩急竒偶複是七方也是以製方之
體欲成七方十劑之用者必本於氣味生成而成方焉
其寒熱温凉四氣者生乎天酸苦辛鹹甘淡六味者成
乎地氣味生成而隂陽造化之機存焉是以一物之中
氣味兼有一藥之内理性不符故有形者為之味無形
者為之氣若有形以無形治之喘急昏昩乃生無形以
有形治之開腸洞泄乃起經所謂隂味出下竅者陽氣
出上竅王注曰味有質故下流便瀉之竅氣無形故上
出呼吸之門故陽為氣隂為味味歸形形歸氣氣歸精
精歸化精温氣形温味王注曰氣化則精生味化則形長
是以有生之人形精為本故地産飬形形不足者温之
以氣生産飬精精不足者補之以味形精交飬充實不虧
雖有苛疾弗能為害故温之以氣者是温之以肺補之
以味者是補之以腎是以惟人萬物之靈被萬物之養
欲和温德以化津液以淫注脈以行榮衛故經所謂隂
之所生本在五味氣味合而服之以補精益氣所以為
全生之術故五榖五畜五菜五菓苦甘酸鹹辛此為補
飬之要也何則榖入於口而聚於胃胃為水榖之海喜
榖而惡藥藥之所入不若榖氣此又以之先逹故制病
之法必以榖氣為先是以聖人論真邪之氣者謂汗生
於榖不歸於藥石辨死生之候者謂安榖在生其過不
惟數於五臓凡明胃為氣本以此知五味能飬形也雖
攻毒邪去榖之用兵蓋出於不得已也是以聖人發表
不遠熱攻裏不遠寒辛甘發散為陽酸苦湧滯為隂故
辛散酸收甘緩苦堅鹹耎隨五臓之病證施藥性之品
味然後及扵竒偶大小緩急之制也故竒偶者四方四
制之法四制者小大緩急也經謂氣有多少病有盛衰
治有緩急方有大小故大小者君一臣二竒之制也君
二臣四偶之制也君二臣三竒之制也君二臣六偶之
制也而又曰竒方云君一臣二君二臣三偶方云君二
臣四君二臣六所以立方者四制之法竒偶四制何以
明之假令小承氣調胃承氣為竒之小方也大承氣抵
當湯為竒之大方也所為因其攻下而用之者如此桂
枝麻黃為偶之小方葛根青龍為偶之大方所為因其
發而用之者如此經所謂近者竒之遠者偶之身之表
者為遠身之裏者為近汗者不以竒下者不以偶不以
者不用也故補上治以緩補下治以急急則氣味厚緩
則氣味薄故味厚者為隂薄是隂之陽為味不純粹者
也故味所厚則泄之下以味所薄則通氣者也王注曰
味厚則泄薄則通氣氣厚者為陽薄者為陽之隂故附
子乾姜味大熱為純陽之藥為氣厚者也丁香木香味
辛温平薄為陽之隂氣不純粹者也故氣所厚則發熱
氣所薄則發泄經曰薄則發泄厚則發熱王注曰隂陽
潤下故曰味薄則發發則陽氣炎上故氣厚則發熱味
薄為隂少故通泄氣薄為隂少故汗出是以論氣味之
薄厚合竒偶之大小故腎肝在遠數多則其氣緩不能
速逹於下必大劑而數少取其迅急可以走下也心肺
位近數少則其氣急不能發散於上必小劑而數多取
其氣叢易散可以補上也王注曰肺服九心服七脾服
五肝服三腎服二五臟乃生成之常數也若竒之不效則
偶之是謂重方也偶之不去則反佐以取之謂是寒熱
温凉各從其病也王注曰是以聖人反其佐以同其氣
令聲氣應合服冷寒熱参合使其終異而能同潤燥而
散堅剛強必折柔脆自消矣故逆者正治從者逆治從
少從多觀其妙也張仲景曰少隂病下痢而脉微者與
白通湯痢不止厥逆無脉者乾嘔返者白通加猪膽人
尿王注曰若調寒熱之逆冷則必行熱物冷服下滯之
後冷體既消熱性便發由是病氣隨愈嘔噦皆除情且
不違而治大逆此加人尿猪膽汗鹹苦寒物於白通湯
熱劑中要其氣相從可去格拒之寒也經所謂熱因寒
用寒因熱用塞因塞用通因通用必服其所主先其所
因其始則同其終則異可使破積可使潰堅可使難通
人又寫已此之謂也若病所遠而中道胃氣乏者食而
過之無越其制度王注曰假如病在腎而心之氣味嗣
而冷是仍急過之不嗣以謂腎藥凌之心心腹益衰與
上下遠近例同是以聖人治上不犯下治下不犯上和
中上下俱無犯故經所謂誅罰無過命曰大惑此之謂
也有中外不相及其治其主病皆論標本不令要坎也
故從所來者為本其所受者為標是以内者内調外者
外治内者調之不言其治外者治之不言其調經所謂
上滛於下所勝平之外滛於内所勝治之此之謂也若
從内之外盛於外者先調其内而後治其外從外之内
而盛於内者先治其外而後調其内王注曰皆謂先除
其根底後削其枝條也是故病發有餘本而標之後治
其本故仲景傷寒醫下之續得下痢清糓身疼痛者急
當救裏身疼痛清便自調者急當救表救裏四逆湯救
表宜桂枝湯故裏不足必先救之清便自調知裏氣已
調然後急與桂枝湯以救表是謂病發本而標之先治
本後治其標此以寒為本也故知標本者萬舉萬當不
知標本者是謂妄行此之謂也雖本草曰上藥一百二
十種為君應天中藥一百二十種為臣應人下藥一百
二十種為使應地若治病者特謂此三品之說未也經
所謂有毒無毒所治為主適其大小為制也故主病者
為之君佐君者為之臣應臣者為之使非上中下三品
之謂也王注曰但能破積愈疼觧急脫死則為良方非
必要以先毒為是後毒乃非有毒為是無毒為非必量
病輕重大小之治也帝曰三品何為也岐伯曰所以明
善惡之殊貫也是以聖人有毒無毒服自有約故病有
新久方有大小有毒無毒宜合常制大毒治病十去其
六常毒治病十去其七小毒治病十去其八無毒治病
十去其九糓肉菓菜食飬盡之無使過之傷其政也不
盡行復如法王注曰法謂前四約也餘病不盡然再行
之毒之小大如約而止必無太過是以上古聖人謂重
身之毒有故無殞衰其大半而止故藥之性味本以藥
治疾誠能處以中庸以疾適當且如半而止之亦何疑
於坎治哉此之謂也故非調氣而得者治之奈何有毒
無毒何先何後願聞其道王注曰夫病生類其有四焉
一者始囙氣動而内有所成為積聚癥瘕瘤氣癭起結
核癲癎之類是也二者始囙氣動而外有所成謂癰腫
瘡痬痂疥疽痔掉瘛浮腫目赤熛胗胕腫痛痒之類是
也三者不因氣動而生病於内為留飲澼食飢飽勞損
宿食霍亂悲恐喜怒想慕憂結之類是也四者不囙氣
動而病生於外為瘴氣賊&KR0146;蠱毒蜚尸鬼擊衝薄墜隨
風寒暑濕斫射刺割捶扑之類是也如此四類者有獨
治内而可愈大小承氣䧟胷抵當湯三化神祐藏用之
類是也有兼治内而愈者大小柴胡通聖洗心凉膈黃
連解毒之類是也有獨治外而愈者蓋應膏拔毒散點
眼藥生肌之類是也有兼治外而愈者撥雲散苦参散
千金内托散之類是也有先治内後治外而愈者熛疹
丹毒瘡痬疹麩豆之類悉囙三焦相火熱甚於内必先
疎啓其中清凉苦寒之劑盪滌臟腑或以砭射敷掃塗
抹於外者是也有先治其外後治其内而愈者傷寒刺
割破傷皆囙風寒之邪從外之内先以發散其外發之
不已量其淺深峻泄之有齊毒而攻擊者暴病大小便
不利胎死堅積滿脹之類是也復有無毒而調引者痰
滯氣痞胃虚脾弱氣不往來以通經利其氣之藥之類
是也凡此之類方法所施或勝或復寒者熱之熱者寒
之温者清之散者收之仰者折之燥者潤之急者緩之
剛者耎之衰者補之強者瀉之堅者削之留者攻之客
者除之勞者温之温飬也結者散之燥者濡之損者温
之温補也逸者行之勞者動之驚者平之平常也常見
常聞上之吐之下之泄之磨之火灸之浴薄之劫之燔
針劫刺其下開之發之適可為治各安其氣必清必净
則病氣衰去歸其所宗此治之大體也是以聖人法無
定體體變布施藥不執方合宜而用故論言治寒以熱
治熱以寒而方士不能廢繩墨而更其道也有病熱者
寒之而熱有病寒者熱之而寒二者在新病復起奈何
治諸寒而熱者取之以隂熱而寒者取之以陽所謂求
其屬也王注曰謂治之而病不衰退反囙熱寒而隨生
寒熱病之新者也謂其益火之原以消隂翳壯水之主
以制陽光故曰求其屬也夫取心者不必齊以熱取腎
者不必齊以寒但益心之陽寒亦通行若強腎之隂熱
之猶可此論五味所歸五臟寒熱温凉之主也嗚呼聖
人之道久塞而後之人獨不能之也王注曰言少可以
貫多舉淺可以料大何法之明也如此故非聖人之道
孰能至於是邪是以治病之本須明氣味之厚薄七方
十劑之法也方有七劑有十故方不七不足以盡方之
變劑不十不足以盡劑之用方不對病非方也劑不蠲
疾非劑也七方者大小緩急竒偶複也大方之說有
二一則病有兼證而邪不專不可一二味治之宜君一
臣三佐九之類是也二則治腎肝在下而遠者宜分两
多而頓服之是也小方之說有二一則病無兼證邪
氣專一可以君一臣二小方之治也二則治心肝在上
而近者宜分两微而頻頻少服之亦為小方之治也
緩方之說有五有甘以緩之為緩方者為糖蜜甘草之
類取其戀膈也有丸以緩之為緩蓋丸之比湯散藥力
宣行遲故也有品味羣衆之緩方者蓋藥味衆多各不
能騁其性也有無毒治病之緩方者蓋藥性無毒則攻
自緩也有氣味薄而緩方者藥氣味薄則常補於上比
至其下藥力既已衰為補上治上之法也急方之說
有四有急病急攻之急方者如腹心暴痛前後閉塞之
類是也有急風蕩滌之用急方者謂中風不省口噤是
也取劑蕩滌取其易散而施攻速者是也有藥有毒之
急方者如上湧下泄奪其病之大勢者是也有氣味厚
之急方者藥之氣味厚者直趨於下而力不衰也謂補
下治下之法也竒方之說有二有古之單行之竒方
者為獨一物是也有病近而宜用竒方者為君一臣二
君二臣三數合於陽也故宜下不宜汗也偶方之說
有二有两味相配而為偶方者蓋两方相合者是也有
病遠而宜用偶方者君二臣四君四臣六數合於隂也
故宜汗不宜下複方之說有二有二三方相合之為
複方者如桂枝二越婢一湯之類是也有分两均同之
複方者如胃風湯各等分之類是也又曰重複之複二
三方相合而用也反複之複謂竒之不去則偶之是也
十劑者宣通補瀉輕重澁滑燥濕宣者鬱而不散為
壅必宣劑以散之如痞滿不通之類本草曰宣可去壅
必宣劑以散之如姜橘之屬攻其裏則宣者上也泄者
下也湧劑則瓜蒂梔豉之類是也發汗通表亦同通
留而不行為滯必通劑以行之如水病痰癖之類是也
本草曰通可去滯通草防己之屬攻其環則通者行也
甘遂滑石茯苓芫花大戟牽牛木通之類是也補不
足為弱必補劑以扶之如氣形羸弱之類是也本草曰
補可去弱人参羊肉之屬攻其裏則補養也經所謂言
而微終日乃復言者此奪氣也故形不足温之以氣精
不足補之以味是以膏粱理疾藥石蠲疾五糓五畜善
能補養也瀉有餘為閉必洩劑以逐之如腹脹脾約
之類是也本草曰洩可去閉即葶藶大黃之屬經所謂
濁氣在上則生䐜脹故氣不施化而欝不通所以葶藶
大黃味苦大寒專能洩熱去濕下氣仲景曰趺陽脉浮
而澁浮則胃強澁則小便數浮澁相搏大便難其脾為
約故約束津液不得四布苦寒之劑通塞潤燥而能泄
胃強也輕實則氣壅欲其揚也如汗不發而腠密邪
勝而中藴必輕劑以揚之本草曰輕可去實麻黃葛根
之屬經所謂邪在皮者汗而發之其實者散而泄之王
注曰陽實則發散重怯則氣浮欲其鎮也如喪神守
而驚悸氣上厥以顛疾必重劑以鎮之本草曰重可去
怯即磁石鉄粉之屬經所謂厥痰為顛疾故驚乃重之
所以鎮涎也故使其體重之物則下涎而用之也澁
滑則氣脱欲其收歛也如開腸洞洩便溺遺失必澁劑
以收之本草曰澁可去脱則牡蠣龍骨之屬如寧神寧
聖散之類是也滑澁則氣着欲其利也如便難内閉
必滑劑以利之本草曰滑可去着即冬葵榆皮之屬滑
能養竅故潤利也燥濕氣滛勝腫滿脾濕必燥劑以
除之本草曰燥可去濕即桑白皮赤小豆之屬所謂濕
甚於上以苦吐之以淡泄之是也濕津耗為枯五藏
痿弱榮衛涸流必濕劑以潤之本草曰濕可去枯即紫
石英之屬故痿弱者用之王注曰心熱獨盛則火光上
炎腎之脉常不行令火盛而上炎用事故腎脉亦隨火
炎爍而逆上行也隂氣厥逆火復内熖隂上隔陽下不
守位心氣通脉故生痿脉是故腕樞紐如拆去而不相
提絜脛筋縱緩而不能任用也故可下數百行而愈
故此十劑七方者乃太古先師設繩墨而取曲直何叔
世方士出規矩以為方圓王注曰人之死者但曰命不
謂方士愚昩而殺之是以物各有性以謂物之性有盡
也制而用之將使之無盡物之用有窮也變而通之將
使之無窮夫惟性無窮用無窮故施於品劑以佐使斯
人其功用亦不可一而具也於是有因其性而為用者
有因其所勝為制者有氣同則相求者有氣相剋則相
制者有氣餘而補不足者有氣相感則以意使者有質
同而性異者有名異而實同者故蛇之性竄而引藥蟬
之性脫而退翳䖟飲血而用以治血鼠善穿而用以治
漏所謂因其性而為用者也努牙速産以機發而不括
也杵糖下噎以杵築下也謂因其用而為使者也萍不
沉水可以勝酒獨活不摇風可以治其風所謂因其所
勝而為之用制也麻木糓而治風豆水榖而治水所謂
氣相同則相求者也牛土畜乳可以止渴疾豕水畜心
可以鎮慌惚所謂因其氣相剋則相制也熊肉振羸兔
肝明視所謂因其氣有餘補不足也鯉之治水鶩之利
水所謂因其氣相感則以意使者也蜂蜜成於蜂蜜温
而蜂寒油本生於麻麻温而油寒兹同質而異性也蘼
蕪生於芎藭蓬蔂生於覆盆兹名異而實同者也如此
之類不可勝舉故天地賦形不離隂陽形色自然皆有
法象毛羽之類生於陽而屬於隂鱗介之類生於隂而
屬於陽空青法木色青而主肝丹砂法火色赤而主心
雲母法金色白而主肺磁石法水色黑而主腎黃石脂
法土色黃而主脾故觸類而長之莫不有自然之理也
欲為醫者上知天文下知地理中知人事三者俱眀然
後可以愈人之疾病不然則如無目夜遊無足登涉動
致顛殞而欲愈疾者未之有也醫學發明論云病有
逆從治有反正夫曰反治者是明四經各經之病源一
經說手足二經内之病證便是八經治法亦然内經曰
上下同法此之謂也手少陽三焦之經治法曰通因通
用據病題止言手少陽三焦之經便有足少陽膽之經
明見脉如筝絃無力如𢃄之類是也大抵為手足經氣
血一般更為所主者同此則上下同法餘三反治放此
不須再解也夫聖人立通因通用之意謂少陽春也生
化萬物之始也金石草木羽毛鱗介乃隂陽生化之端
也天將興之誰能廢之故國有春分停刑之禁十二經
有取决於膽之戒履端於始序則不愆故中風者病之
長乃氣血閉而不行此最重病凡治風之藥皆辛温上
通天氣以發散為本始元氣始出地之根蒂也此手足
少陽二經之病治有三禁不得發汗為風證多自汗不
得下下之則一隂絶其生化之源不得利小便利之則
使陽氣下䧟反行隂道實可戒也手少隂心之經乃寒
因熱用蓋少隂之經真隂也其心為根本是真火也故
曰少隂經標寒本熱是内則心火為本外則真隂為標
其脉沉細按之洪大鼓甚而盛也心火在内則鼓甚洪
大也真隂為標則脉得之沉細寒水之體也故仲景以
大承氣湯酒制大黃煎乘熱喫之以除標寒用大黃芒
硝辛苦大寒之氣味以瀉本熱以此用藥可以為萬世
法也足太陽膀胱之經乃熱因寒用且膀胱之本真寒
其經老陽也太陽標有陽之名無陽之實謂其將變隂
也其脉緊而數按之不鼓而空見外見虛陽而内有真
寒也故仲景以薑附湯久久熱煎不温服而頓服之亦
是寒也姜附氣味俱陽加之久久熱煎重陽之熱瀉純
隂之寒是治其本也不温服而寒服以此假寒治太陽
標之假陽也故為真假相對之治法也用藥處治者當
按其脉之空虚則内伏隂寒之氣外顯熱證然大渴引
飲目赤口乾面赤身熱四肢熱之真陽將絶於外則為
隂寒所逐而欲先絶其躁欲坐井中也手太隂肺之經
乃塞因塞用以歲氣言之主秋主收又况内傷飲食其
物有形亦屬於隂也所主内而不出故物塞其中以食
藥寒令不行也但脾胃有痞氣仲景治痞有五藥皆用
黃連以泄之兼傷之物有形質也皆從隂物乃寒之類
亦以大黃枳實隂寒之藥以下泄之舉斯二者是塞因
塞用又為寒囙寒用可以明知之矣已上四經反治之
法為標本相反而不同為病逆而不順也故聖人立急
治之法以應之雖然四經以其手足同法乃八經也其
病為從治之法反治也正治者以寒治熱以熱治寒直
折之也又經云為有陽眀厥隂不從乎中也啓玄子注
云以厥隂司天中見少陽陽明司天中見太隂當從少
陽太隂處治絜古老人云殆不然也四反治中見有少
陽太隂二經若舉此是重差也夫厥隂者為生化之源
其支在夘二月之分前為陽後為隂陽明者為肅殺之
司其支在酉八月之分前為寒水後為燥火且二八月
者乃隂陽之門戸為在天地分陽分隂之際内經謂其
分則氣異不見病𫝊之逆順不能立定法故曰疑之間
者陽明厥隂也是厥隂陽明之體也至貞要大論云兩
陽合明故曰陽明在辰巳之間是生化之用也兩隂交
盡故曰厥隂在戌亥間是殞殺之用也其厥隂心包乃
包絡十二經之總也經曰中有陽明生殺之本足陽明
為水糓之海又經云萬物生於土而終於土是也標本
俱陽諸經中皆有之故不能從標亦不能從其本且手
陽眀喜糓而惡清足陽眀喜清而惡熱足厥隂為生化
之源宜温而惡清而手厥隂心包不係五行是坤元一
正之土雖主長生隂静陽躁禀手少陽元氣乃能生育
也若獨隂不長以此眀之是標本俱隂也足厥隂肝亦
標本俱隂肝為五藏之一也受膽之氣乃能生長標蔕
茅甲於地中其經乃隂之盡也故陽眀純陽厥隂純隂
此二者標本不相反也故以寒治熱以熱治寒正治之
法也當臨病斟酌若熱病以寒治寒病以熱治故曰從
其中也今明正治假令手陽明有餘足陽明不足當以
熱治寒若足陽明有餘手陽明不足當以寒治熱故曰
以寒治熱以熱治寒謂治正治言之從中者以從合宜
酌中處用藥也手足厥隂二經故此通而筭之是手足
周身十二經反正之治法也濟生拔萃云宣可以去
壅薑橘之熱是也此大略言之蓋外感六經之邪欲傳
入裏三隂尚實而不受逆邪氣於胷中窒塞不通而或
噦或嘔所謂壅也仲景云嘔多雖有陽明證不可攻之
况乾噦者乎(三隂者脾也)故單用生薑宣散必愈若嘔者有
聲而有物邪在胃系未深入胃中以生薑橘皮治之或
以藿香丁香半夏亦此之類投之必愈此天分氣分虛
無處一無所受今乃窒在仲景謂膈之上屬上焦扵表
或有質形之物因而越之則可若氣壅則不可(越之者吐也亦)
(無下之理)破氣藥也(辛瀉氣)若隂虛穢氣逆上窒塞嘔穢不定
之病此地道不通也正當用生地黃當歸桃仁紅花之
類和血凉血潤血兼用甘藥以補其氣微加大黃芒硝
以通其閉大便利邪氣去則氣逆嘔穢自不見矣復有
胃中虛熱榖氣久虛發而為嘔噦者但得五榖之隂以
和之(五糓屬隂或食或飲白湯皆止嘔噦)則嘔噦自止且如小兒痘班後
餘熱不退痂不收歛大便不行是謂血燥則當以隂藥
治血因而補之用清涼飲子通利大便而瀉其熱也潔
古云涼風至而草木實夫清涼飲子乃秋風徹熱之劑
傷寒家邪入扵裏日晡潮熱大渴引飲譫語燥狂不大
便是謂胃實乃可攻之夫胃氣為濕熱所傷以承氣湯
瀉其土實元氣乃得周流承氣之名扵此見矣今衰世
人以苦寒瀉火故備陳之除熱瀉火非甘寒不可以苦
寒瀉火非徒無益而反害之故諄諄及此至如孫真人
言生姜嘔家之聖藥謂上焦氣壅表實而言之非以瀉
氣而言之也若脾胃虛弱穀氣不行榮衛下流清氣不
上胷中閉塞惟益氣推陽穀氣而已不宜瀉也若妄以
瀉氣瀉血下之則轉增閉塞疼痛或變作結胷復不緩
下其膈由此至危者多矣鍼經說呵欠噦唏振塞噫嗹
嚲涕淚出太息涎下耳中鳴自嚙舌頰唇視生病者補
之此十二邪者比竒邪之走空竅者也凡邪之所在皆
為不足宜補而不宜瀉空竅者胃之清氣能通也胃既
虛則榖不上行是氣路不利經云兼泉玉吏者津液之
道路也津液不上胷中氣路不開亦令人噦勿作外實
以辛藥生姜之類瀉其壅滯蓋肺氣已虛而反瀉之是
重瀉其氣必胷中如刀割之痛與正結胸無異亦聲聞
扵外用藥之際可不慎哉通可以去滯通草防己之屬
是也防己太苦寒能瀉血中大熱之滯也亦能瀉大便
與大黃氣味同者皆可瀉血滯豈止防己而已通草甘
淡能助西方秋氣下降利小便專瀉氣滯也小便氣化
若熱絶津液之源扵肺經源絶則寒水斷流故膀胱受
濕熱津液癃閉約縮小便不通宜以此治之其脉右寸
洪緩而數左尺亦然其證胷中煩濕口燥舌乾咽嗌亦
乾大渴引飲小便淋漓或閉塞不通脛朘脚熱此通草
主之凡與通草同者茯苓澤瀉燈草猪苓琥珀瞿麥車
前子之類皆可以滲泄利其滯也此雖泄氣滯小便不
利扵肺中有所未盡爾予昔寓長安有王善夫病小便
不通漸成中滿腹大堅硬如石壅塞之極脚腿堅脹破
裂出黃水雙睛凸出晝夜不得眠飲食不下痛苦莫可
名狀其親戚軰求治病人始病不渴近添嘔噦所服治
中滿利小便之藥甚多素問云無陽者隂無以生無隂
者陽無以化膀胱津液之腑氣化乃能出矣此病小便
癃閉是無隂陽氣不化者也凡利小便之藥皆淡味滲
泄為陽止是氣藥謂禀西方燥金之化自更隆也是陽
中之隂非北方寒水隂中之隂所化者也此蓋奉養太
過膏粱積熱損北方之隂腎水不足膀胱腎之室久而
乾涸小便不化火又逆上而為嘔噦非膈上所生也獨
為關非膈病也潔古曰熱在下焦填塞不便是治關格
之法今病者内關外格之證悉具死在旦夕但治下焦
乃可愈遂處以禀北方之寒水所化大苦寒氣味者黃
蘖知母(各二兩)酒洗之以肉桂為之引用所謂寒因熱用
者也同為極細末煎熱水為丸如梧桐子大焙乾空腹
令以沸湯下二百丸少時來熱藥之須臾如刀刺前隂
火燒之痛溺如暴泉湧出卧具盡濕牀下成流顧盼之
間腫脹消散故因記之或曰防己之性者何曰防己大
苦寒能泄血中之濕熱通血中之滯塞補隂瀉陽助秋
冬瀉春夏藥也比之扵人則險而徤者也險徤之小人
幸災樂禍遇風塵之警則首為亂階然而見善亦喜逢
惡亦怒如善用之亦可以敵兇暴之人保險固之地此
暝眩之藥聖人有所存而不廢耳大抵聞其真則可要
下咽則令人身心為之煩亂飲食為之減少至扵十二
經有濕熱壅塞不通及治下疰脚氣除膀胱積熱而庇
其基本非此藥不可其行經之仙藥無可代之者復有
不可用者數事若遇飲食勞倦隂虛生内熱元氣糓氣
已虧之病以防己泄大便則重亡其血此不可用一也
如大渴人引飲是熱在上焦肺經氣分宜淡滲之此不
可用二也若人久病津液不行上焦虛渴補以人参葛
根之甘温用苦寒之劑則速危此不可用三也若下有
濕熱流入十二經致二隂不通然後可審而用之耳
補可以去弱人参羊肉之屬是也夫人参之甘温能補
氣之虛羊肉之甘熱能補血之虛羊肉有形之物也能
補有形肌肉人氣凡氣味與人參羊肉同者皆可以補
之故云屬也人參補氣羊肉補形氣者有無之象也以
大言之具天地兩儀者也以小言之則人之隂陽氣血
也以之養生則莫重扵斯以天地物類論之則形者坤
土也人之脾胃也乃生長萬物也地欲静靜則萬物安
坤元一正之土亘古不遷者也耕種之土乃五行運用
者也動之有時春耕是也若冬時動之令天氣閉藏者
泄地氣凝聚者散精氣竭絶萬物不安亦如人之勞役
形體則大病生焉故曰不妄作勞則明當静之時若勞
役妄作則百脉爭張血脉沸騰精氣竭絶則九竅閉塞
胃氣散解夫以人参甘草之類治其已病曷若救其未
病為拔本塞源之計哉内經云志閉少欲飲食有節起
居有常減其思慮省語養氣庶幾扵道何病之有如或
不慎病形已彰若能調其脾胃使營氣旺清氣上升則
四臓各得其所以氣論之天地人三焦之氣各異損其
脾者益其氣損其脾胃調其飲食適其寒温黃耆之甘
能補皮毛之氣人参之甘温能補肺之氣甘草之寒温
能補脾胃之中經營之氣肺主諸氣氣旺則精自生形
自盛血氣以平故曰陽生則隂長此之謂也血不自生
須得生陽氣之藥血自旺矣是陽主生也若隂虛單補
血血無由而生無陽故也仲景以人参為補血藥其以
此與乃補氣補血之大略也洩可以去閉葶藶大黃
之屬是也此二味皆大苦寒葶藶氣味俱厚不減大黃
又性過扵諸藥以洩陽分肺中之閉也亦能洩大便為
體輕象陽故也大黃之苦寒能走而不守洩血閉也血
閉者謂胃中阻穢有形之物閉塞者也陽明病胃家實
是也日晡潮熱大渴躁有形之熱故洩其大便使通和
汗出而愈矣一則治血病洩大便一則洩氣閉利小便
若經絡中及毛分肉間但有疼痛一槩用牽牛大黃下
之乖戾甚矣通則不痛痛則不通痛隨利減當通其經
絡則疼痛去矣如輕可以去實麻黃葛根之屬是也謂
如頭疼當以細辛川芎之類通之則無所凝滯即痛隨
利減也臂痛有六道經絡究其痛在何經絡之閉以行
本經行其氣血氣血通利則愈矣若表上諸疼痛便下
之則不可當詳細而辯之也輕可以去實麻黃葛根
之屬是也夫六淫有餘之邪客扵陽分皮毛之間腠理
閉拒謂之實也實者謂榮氣不行之謂也宜以輕利開
腠理致津液通氣也皮毛經絡寒邪之實去矣故二藥
之體輕清成象象氣之輕浮也寒邪為實輕可以去之
若大同而小異蓋麻黃微苦為隂之陽可入足太陽寒
水之經其經循眥下行本寒而又受外寒汗出乃愈當
以發之葛根味甘温可以發足陽明燥火之經身已前
所受寒也非正發汗之藥謂陽明禁發汗利小便但解
去經絡肌肉間寒邪其氣和汗自出矣麻黃專發汗去
皮毛氣分寒邪葛根和解血分寒邪乃一隂一陽能瀉
表實不能瀉裏實若飲食勞倦雜病自汗表虛之證認
作有餘便用麻黃發之汗大出則表益虛此蓋不知表
虛宜補其亡陽閉其自汗秋冬用桂枝春夏用黃耆代
之黃耆者能治虛勞自汗陽明胃主自汗小便數若以
人參甘草之類補之脾胃實則衛氣行衛氣行則表自
實表既實自汗何由而出清氣上行雖飱泄亦止矣此
治其本也葛根雖為和解之藥亦不可用用之則重虛
其表仲景所論内外不足自汗之證大禁發汗利小便
若已經發汗寒邪未去雖發汗數多不可禁也寒邪已
出重發其汗則脫人元氣若多汗小便赤澁不得利小
便為汗奪津液故也汗多不得重發汗小便多不得重
利小便聖人所以切禁此者為津液乃氣血之基本也
一云亡陽一云脫血病人重發汗重利小便必脫去氣
七神無依則必危困辯麻黃葛根之宜禁故兼及之
用藥偏勝論
天有四時春為始聖人作經謂之履端蓋履端扵始序
則不愆以時令考之生氣既至萬物萌動一有舛錯則
物為暴陵人為天傷故肅殺之令行扵發生之月此養
生之大禁也在人之身亦有四時焉和氣為養生之本
凡聖經所載寒藥必燥熱之病乃可用之不當以時令
為限也今人不問膏粱貴族及閭巷細民一切用寒涼
以自戕伐不知庸醫誰倡此論至謂病字疾脚下加丙
火也病無不熱然則疾字乃疾脚下加矢凡有疾者豈
皆中箭乎此尤可笑者予細為辯之夫寒物寒藥其性
皆禀北方寒水之化而生蓋冬月寒氣盛王萬物悉皆
殞絶而不見其為肅殺可知矣寒物寒藥既禀此化而
生施之於人非肅殺之令乎况寒涼之劑入腹周身之
火得水而升走隂燥之極欲坐井中陽已先亡醫猶不
悟復指為熱重以寒藥投之其死也何疑焉與夫春初
服宣藥欲䟱以導三冬積熱不知月令有云二月之氣
萌芽始發陽氣所養物乃條暢今反以寒藥行肅殺之
令百穀草木方欲甲拆重為霜雪抑遏之雖欲發現其
可得乎内經云春三月此謂發陳天地俱生萬物以榮
大槩謂人順春令當生而勿殺予而勿奪賞而勿罰此
春氣之應養生之道也即此觀之陽生隂殺久則與之
俱化自取危亡信矣豈惟寒哉熱亦如之經云一隂一
陽謂之道偏隂偏陽謂之疾聖濟經曰陽劑剛勝積熱
燎原為消狂癰疽之屬則天癸竭而榮涸隂劑柔勝積
若凝冰為洞泄寒中之屬則真火微而衛散故大寒大
熱之藥當從權以用之氣平而止如執而有所偏助令
藏氣不平嗚呼死生之機捷若影响殆不可忽治寒
以温治熱以涼但中病即止矯枉則過正也蓋涼藥頻
施必至扵嘔耎沉冷温藥頻施必至扵煩燥閧熱所貴
酌量權度一毫無過用焉是謂活法牽牛非神農藥也
本草名醫續注云味苦寒能除濕利小便治下注脚氣
此說氣味主治俱誤矣何以明之凡藥用牽牛者少則
動大便多則泄下如水乃瀉氣之藥試取嘗之便得辛
辣之味久而嚼之猛烈雄壯漸漸不絶非辛而何續注
味苦寒果安在哉若以為濕家瀉藥尤不知其的也何
則能瀉氣中之濕熱不能除血中之濕熱況濕從下受
之下焦主血是血中之濕宜苦寒家之味今反以辛藥
瀉之其傷必矣夫濕者地之别名有形者也若肺先受
濕則宜用之或有濕無濕但傷食或動大便或有熱證
或只常服尅化之藥但用牽牛豈不誤哉殊不知牽牛
辛烈瀉人元氣比之諸辛藥尤甚以辛之雄烈故也經
云辛泄氣辛走氣辛瀉肺氣肺病者無多食辛况飲食
失節勞役所傷是胃氣不行心火乘之腸胃受火邪名
曰熱中肺經云脾胃主血當血中瀉火潤燥補血瀉胃
經之濕熱及胷中熱是肺受火邪以黃芩之苦寒抑之
以當歸之辛温和血以生地黃苦寒涼血益血少加紅
花之辛温以瀉血絡以桃仁之辛温油膩之藥除燥潤
大便然猶不可專用須扵補中益氣湯瀉隂火之藥内
兼而用之何則上焦元氣已自虛弱若反用牽牛大辛
辣氣味俱陽之藥以瀉水瀉氣可乎津液已不知足口
燥舌乾而重瀉其津液利其小便元氣傷竭致隂火愈
甚今重為備言之牽牛感南政熱火之化所生者也血
熱瀉氣差誤太甚若病濕勝濕氣不得施化致大小便
不通則宜用之耳濕去則氣周流所謂五臓有邪更相
平也經云一臟未平以所勝平之火能平金而泄肺者
此之謂也近代錢氏瀉黃散中獨用防風比之餘藥過
扵兩倍者以防風辛温令扵土中瀉金不助濕者也經
云從前來者為實邪謂子能令母實實則瀉其子此之
謂以所勝者平之也古人有云牽牛不可耽耆則脫人
元氣經云秋不食薑令人瀉氣故夏月食薑不禁為氣
正王之時夏宜以汗散火令其以汗出越其熱故秋月
則禁之朱晦菴語錄中有戒秋食薑則夭人天命戒之
深也薑尚如此况牽牛乎故不可一槩用之耳張仲景
治七種濕證小便不利無一藥犯牽牛者仲景豈不知
牽牛能瀉濕利小便為濕病之根在下焦是血分中氣
病不可用辛辣氣藥瀉上焦太隂之氣故也仲景尚不
敢輕用如此世醫一槩用之可乎
六經藥性
防風(甘)純陽太陽經本藥身去上風稍去下風與乾薑
藜蘆白蘞芫花相及貫芎(辛)純陽少陽經本藥治頭眩
頭痛細辛(辛)純陽主少隂苦頭痛白芷(辛)純陽陽明經
本藥主治正陽陽明頭痛黃芩(苦)陽中微隂酒炒上頸
主上部積血東垣曰泄肺火而解肌熱肺苦氣逆急食
苦以泄之甘草(生甘平炙甘温)純陽補血飬胃稍去腎經之痛
與遠志大戟芫花甘遂海藻相反當歸陽中微隂頭破
血身行血尾止血治上酒浸治下酒洗糖色大辛苦能
潤腸與蒲黃海藻相反連翹(苦辛)隂中微陽諸客熱非此
不能除又治手足少陽瘡瘻癰腫黃連(苦)純陽泄心火
心下痞酒炒酒浸上頸已上與芫花菊花殭蚕欵冬花
相反蒼术(甘苦)陽中微隂諸腫濕非此不能除足陽明太
隂能徤胃安脾羌活(甘苦)純陽太陽經頭痛去諸骨節疼
痛非此不能除亦能温膽太陽風藥也白术(甘苦温)陽中
微隂脾苦濕急食苦以燥之利腰臍間血與蒼术同用
海云蒼白有止發之異生地黃(甘寒)隂中微陽凉血補血
不足治頸已上酒浸惡貝母與蕪荑相反白芍藥(甘寒)隂
中之陽白補赤散瀉肝補脾胃酒浸行經止中部腹痛
與石斛硝石相反人参(甘苦)陽中微隂飬血補胃氣瀉心
火喘𠻳勿用之短氣用之與藜蘆相反柴胡(苦)隂中之
陽去往來寒熱膽痺非柴胡稍子不能除與皂莢藜蘆
相反少陽厥隂行經藥也黃耆(甘)純陽益胃氣去肌熱
止自汗諸痛用之與鼈甲相反葛根(甘)純陽止渴升陽
解酒毒陽明經之本藥也澤瀉(醎)隂中微陽渗泄止渴
泄伏水升麻(甘苦)陽中微隂主脾胃解肌肉間熱脾痺非
升麻稍不能除手足陽明傷風引用之的藥也半夏(苦辛)
隂中之陽除痰涎胸中寒痰治太陽痰厥頭痛與羊血
鼈甲皂莢雄黃相反桔梗(辛苦)陽中之隂療咽喉痛利肺
氣治鼻塞為舟楫之劑與龍膽草相反蔓荆子(苦辛)隂中
之陽涼諸經血止頭痛主目睛内痛與石膏相反枳殼
(苦酸)隂中微陽破氣泄肺中不利之氣枳實(苦酸)純隂去胃
中濕熱消心下疼痞厚朴(苦)隂中之陽去腹脹厚腸胃
梔子(苦)純隂去心中懊憹躁煩橘皮(苦辛)隂中之陽利肺
氣有白則補無則瀉脾活人治噦五味子(酸)隂中之微
陽治𠻳補真氣與萎蕤烏頭相反知母(苦)隂中微陽涼
腎經本藥上頸行經上酒炒乾薑(辛)純陽經曰寒淫所
盛以辛散之見火後稍苦故止而不走也麻黃(苦甘)隂中
之陽泄衛中實去榮中寒發太陽少隂之汗入手太隂
藁本(苦辛)陽中微隂太陽經本藥治顛頂腦痛齒痛與箱
子相反地榆(甘苦酸)陽中之隂微補治下部有血與麥門
冬相反大黃(苦)純隂熱淫所盛以苦泄之酒浸入太陽
經酒洗入陽明經其餘經不用酒其性走而不守獨活
(甘苦)隂中之陽頭眩目運非此不能除足少隂經藥吳茱
萸(辛)陽中微隂温中下氣腹痛温胃與丹参硝石五石
英相反郁李仁(苦辛)隂中之陽破血潤燥豉(苦醎)純陽去心
中懊憹傷寒頭疼煩躁黃蘗(苦辛)隂中之陽治腎水膀胱
不足諸痿厥腰膝無力防己(辛苦)陽中之隂泄温氣與細
辛相反川烏頭(辛)純隂去寒濕風痺血痺行經與半夏
瓜蔞相反與附子相同&KR1840;麥(辛)陽中微隂利小便為君
黍粘子(辛)純陽潤肺散氣主風毒腫利咽膈白豆蔲(辛)
純陽散肺中滯氣主積冷止吐逆反胃消糓進飲食麥
門冬(甘)陽中微隂治肺中伏火生脉保神強隂益精與
苦参相反茯苓(甘淡)純陽渗泄止渴伐腎邪小便多則能
止之澁則能利之白入辛壬癸赤入丙與白歛地榆相
反熟地黃(甘苦)隂中微陽大補血虛不足通血脉益氣力
忌羅蔔阿膠(甘)純隂補虛安胎止疼蘇木(甘醎)陽中之隂
破死血及血脹欲死者猪苓(甘苦)陽中之隂渗泄止渴又
治淋腫肉桂(甘苦)純陽太陽本藥去胃中風藥秋冬下部
腹冷非此不能除之湯液發汗用桂枝補腎内用肉桂
忌生葱龍膽草(苦)純陽瀉肝熱止眼睛疼酒浸上行木
香(辛)純陽和胃氣療中下焦氣結滯刺痛須用㯽榔為
使石膏(辛甘)隂中之陽止陽明頭痛止消渴中暑潮熱甘
遂(甘)純陽水結胸中非此不能除與甘草相反天南星
(苦)與半夏同金鈴子(酸苦)隂中之陽心暴痛非此不能除
神麯(辛)純陽益胃氣紅藍花(苦)隂中微陽入心飬血又
治血運惡血不盡絞痛地骨皮(苦)純隂凉骨熱酒浸解
骨蒸非此不能除瓜萎根(苦)純隂心中苦渴非此不能
除與乾薑牛膝相反秦芁(苦)隂中微陽治陽明經風濕
痺仍治口瘡毒通草(甘)純陽瀉肺利小便通隂竅澁牡
丹皮(苦辛)隂中微陽涼骨蒸又治腸胃積血衂血吐血手
厥隂足少隂治無汗骨蒸也地骨皮手少陽足少隂治
有汗骨蒸也琥珀(甘)純陽利小便清肺火消瘀血安魂
魄薑黃(辛)牡礪(酸)耎痞積又治帶下温瘧瘡腫為軟堅
收澁之劑梧桐淚(醎)治瘰&KR0659;非此不能除草豆䓻(辛)純
陽益脾胃去寒又治寒心胃痛巴豆(辛)純陽去胃中濕
破癥瘕結聚斬關奪門之將不可輕用茯神(甘)純陽療
風眩心虛非此不能除蜀葵花隂中微陽治帶下赤治
赤白治白㯽榔(辛)純陽破氣滯泄胷中至高之氣苦参
(辛)純陽氣沉去濕與兔絲子相反藿香(甘苦)純陽微隂補
衛氣益胃氣進飲食又治吐逆霍亂青皮(苦辛酸)隂中之
陽主氣滯破積結少陽經下藥也陳皮治高青皮治低
甘菊花(苦)純隂養目血茵陳蒿(苦甘)隂中微陽治傷寒散
黃丁香(辛)純陽去胃中之實治腎氣奔豚痛大棗(甘)純
陽温胃天門冬(甘苦)陽中之隂保肺氣治血熱侵肺上喘
氣促生薑(辛)純陽益脾胃散風寒鬱金(辛苦)隂中微陽涼
心京三稜(苦甘)隂中之陽破氣瀉真氣主老痺瘕氣結塊
血脉不通氣虛不用高良薑(辛)純陽温通脾胃欵冬花
(辛)純陽温脾止𠻳香附子(甘苦)陽中之隂快氣黑附子(辛)
純陽治脾中大實腎中寒甚通行諸經與防風相反白
芨(苦甘)陽中之隂止肺澁白歛同蜀漆(辛)純陽破血射干
(苦甘)陽中之隂去胃中癰瘡葳靈仙(甘)純陽去風去大腸
之風通十二經絡馬兜鈴(苦)隂中微陽利小便又主肺
熱安肺氣補肺燈草(甘)純陽利小便葫蘆巴(苦)純陽治
元氣虛冷及腎虛冷白附子(辛苦)純陽温中血痺行藥勢
主中風失音乃行而不止者也槐花(苦)純陽涼大腸之
熱槐實(苦)同上沉香(甘)純陽補腎又能去惡氣調中東
垣曰能養諸氣上而治天下而及泉與藥為使檀香(甘苦)
陽中微隂主心腹霍亂中惡引胃氣上升進食乳香(甘)
純陽定驚止痛川練子(甘)純陽入心主上下部腹痛竹
葉隂中微陽涼心經山茱萸(酸)隂中之陽温肝又能強
隂益精經云滑則氣脫濇則可以收之山茱萸之澁以
收其滑蜀椒(辛)純陽明目又温中止精洩硃砂(苦)純隂
涼心熱非此不能除龍骨(甘)純陽固大腹脫赤石脂(甘醎)
陽中之隂固脫白石脂同芎藭(辛)純陽散諸經之風茜
根(苦)隂中微陽去諸死血艾葉(苦)隂中之陽温胃王不留
行(苦甘)陽中之隂孕導引利主治瘡瘍及痢
苦寒以為君
黃芩(去心)黃連(去鬚)黃蘗(去皮)
知母(去鬚)生地黃
但用酒洗過用之以酒熱為因也
甘寒以為佐黃耆人參甘草
大辛以觧結為臣(結者散也)連翹當歸(去蘆)
藁本
通經以為使(手之三陽手走頭而頭走足足之三陽足走藏而腹走手)
足太陽膀胱經羌活藁本
足少陽膽經柴胡
足陽明胃經升麻葛根白芷
足太隂脾經芍藥(白者補赤破經)
足少隂腎經獨活桂
足厥隂肝經柴胡
手太陽小腸經羌活藁本
手少陽三焦經柴胡
手陽明大腸經白芷
手太隂肺經白芷升麻(如䓤白亦能走經)
手少隂心經獨活
手厥隂心包經柴胡
辛温和血去惡血當歸稍蘇木紅花
牡丹皮(專治胃流血凝血)
必先歲氣無伐天和春防風升麻
夏黃芩知母秋澤瀉
茯苓冬桂桂枝
補胃實胃進飲食橘皮人参
甘草
内實内熱者黃芩黃蘗知母
表虛表寒者黃耆人参桂枝(内發在外)
氣虛氣弱者陳皮黃耆人参(入脾)
氣實氣結者青皮厚朴木香
沉香
血虛者生地黃當歸身
血實惡血積聚者當歸稍蘇木紅花
散隂瘡之結聚排膿者肉桂入心引血化汗化膿
出瘡毒消瘡腫黍粘子(用半生半熟觧表裏一名大力子牛旁子惡實子)
瘡出膈已上須用防風上節羌活
桔梗(此一味為舟楫使諸藥不能下沉)
瘡出身中已下須用酒水中半盞煎
瘡出堅而不潰者昆布王瓜根廣茂
京三稜
瘡痛甚者加用黃芩黃連黃蘗
知母
上二經中但有瘡皆血結氣聚必用連翹
瘡發而渴者加葛根
瘡出而嘔吐者半夏姜屑
瘡出而渴悶者黃連
瘡出而飲水者澤瀉茯苓
瘡出而大便不通者煨大黃
大便結燥而難得者桃仁麻子仁
郁李仁
中焦有瘡須用黃連(酒洗)
下焦有瘡須用黃蘗知母
防風(俱酒洗)
先有燥熱而病瘡者盖胃火受邪當補腎水之不足
黃蘗知母
因酒過多瘡者當除膀胱留熱用
澤瀉防風尾
瀉腎火補下焦元氣生甘草稍子
補三焦元氣調和諸藥共力成功者炙甘草
馬刀挾癭須用昆布王瓜根龍膽草
馬刀未破而堅者須用廣荗京三稜
地之濕氣濕寒傷之外鬱壅絡不行外有大寒濕之邪
而内必生大熱當以辛温之藥及行本經藥通其皮毛
壅滯内則苦寒之劑瀉其當氣之不從是其治也
病在上為天製度宜酒炒酒洗煎藥宜武宜清服之宜
緩飲
病在下為地煎藥宜文宜濃服之宜急飲
去咽嗌近者竒之遠者偶之汗不可竒下不可偶
補上治上緩緩者氣味薄能逹其表劑小服而頻食後
使氣味能逹去表逹去上故曰治肺者九盖服少而頻
者也
肺氣石膏(辛)血黃芩(苦)
腎氣知母血黃蘗
地骨皮瀉腎火緫治熱在外
地為隂骨為裏皮為表
牡丹皮治包絡火無汗而骨蒸
四物内加上二味治婦人骨蒸
知母瀉腎火治熱在内有汗而骨蒸
論用藥
上藥一百二十種為君主養命以應天無毒多服久服
不傷人欲輕身益氣不老延年者本上經中藥一百二
十種為臣主養性以應人有毒無毒斟酌其宜欲遏病
補虛羸者本中經下藥一百二十五種為佐使主治病
以應地多毒不可久服欲除寒熱邪氣破積聚愈疾者
本下經三品合三百六十五種法三百六十五度每一
度應一日以成一歲倍其數合七百三十名也凡藥君
臣佐使以相宣攝合和者宜合用一君二臣三佐四使
又可一君三臣九佐使也又有隂陽配合子母兄弟根
莖花實草石骨内有單行者有相須者有相使者有相
畏者有相惡者有相反者有相殺者凡此七情合和之
時用意審視當用相須相使者良勿用相惡相反者有
毒宜治可用相畏相殺者不爾勿合用也又有酸醎甘
苦辛五味又有寒熱涼温四氣及有毒無毒隂乾暴乾
採造時月生熟土地所出真偽陳新並各有法其相使
相畏也請列之如左處方之日宜深究之右一百九十
七種有相制使其餘皆無故不備錄或曰古人用藥至
少分兩亦輕瘥病極多觀君處方非不煩重分兩亦多
而瘥病不及古人者何也答曰古者日月長遠藥在土
中自養經久氣味真實百姓少欲禀氣中和感病輕微
易為醫療今時日月短促藥力輕虛人多巧詐感病厚
重難以為醫病輕用藥須少疴重用藥即多此則醫之
一隅何足怪也又古之醫者自解採取隂乾暴乾皆悉
如法用藥必依土地所以治十得九今之醫者但診脉
處方不悉採藥時節至於出處土地新陳虛實一皆不
悉所以至十不得五六者實由扵此夫處方者常須加
意重復用藥藥乃有力若學古人徒自誤耳方來學者
頁詳熟之凡紫石英白石英朱砂雄黃硫黃等皆須光
明映徹肌理鮮净者為佳不然令人身體乾燥發熱口
乾而死凡草石藥皆須土地堅石氣味濃烈不爾治病
不愈凡狼毒枳實橘皮半夏麻黃吳茱萸皆欲得陳久
者良其餘惟須精新也
論合和
問曰凡合和湯藥治諸草石蟲獸用水升數消殺之法
則云何答曰凡草有根莖枝葉皮骨花實諸蟲有毛翅
皮甲頭足尾骨之屬有須燒煉炮炙生熟有定一如後
法順方者福逆之者殃或須皮去肉或去肉須皮或須
莖根或須花實依方鍊治極令淨潔然後升合秤兩勿
令参差藥有相生相殺氣力有強有弱君臣相理佐使
相持若不廣通諸經則不知有惡有好或醫自以意加
减不依方分使諸草石強弱相欺入人腹中不能治病
更加鬭爭草石相反使人迷亂力甚如刀劔若調和得
所雖未能治病猶得安利五藏於病無所增劇例曰諸
經方用藥所有熬鍊節度皆脚注之今方則不然扵此
篇具條之更不煩方下别注也凡藥治擇熬炮訖然後
秤之以充用不得生秤凡用石藥及玉皆碎如米粒綿
裹内湯酒中凡鍾乳等諸石以玉搥水研三日三夜漂
鍊務令極細凡銀屑以水銀和成泥凡礜石赤泥團之
入火半日乃熟可用仍不得過之不鍊生入藥使人破
心肝凡朴硝礬石燒令汁盡乃入丸散芒硝朴硝皆絞
湯訖内汁中更上火兩三沸烊盡乃服凡湯用丹砂雄
黃者熟末如粉臨取内湯中攪令調和服之凡湯中用
完物皆擘破乾棗梔子之類是也用細核物亦打碎山
茱萸五味子蕤仁核决明子之類是也細花子物正爾
完用之旋覆花菊花膚子葵子之類是也米麥豆軰亦
完用之凡橘皮吳茱萸椒等入湯不㕮咀凡諸果實仁
皆去尖及雙仁者湯揉撻去皮仍切之用梔子者去皮
用蒲黃者煮湯成下凡生麥門冬生薑入湯皆切三搗
三絞取汁湯成去滓下之煮五六沸依如升數不可共
藥煮之一法薄切用凡麥門冬皆微潤抽去心凡麻黃
去節先别煮兩三沸掠去沫更益水如本數乃内餘藥
不爾今人煩寸斬之小草瞿麥五分斬之細辛白前三
分斬之膏中細剉也凡牛膝石斛等入湯酒拍碎用之
石斛入丸散先以碪搥極打令碎乃入臼不爾搗不熟
入酒亦然凡桂厚朴杜仲秦皮木蘭軰皆削去上虛軟
甲錯取裏有味者稱之茯苓猪苓削除黑皮牡丹巴戟
天遠志野葛等皆搥破去心紫苑洗去土曝乾乃秤之
薤白葱白除盡令青并草石南茵芋澤蘭剔取葉及嫩
莖去大枝鬼臼黃連皆除根毛石韋辛夷拭去毛辛夷
又去心蜀椒去閉口者及目用大棗烏梅皆用去核鬼
箭削取羽皮凡茯苓芍藥補藥須白者瀉藥惟赤者凡
莵絲子煖湯汰去沙土乾漉煖酒漬經一宿漉出曝微
白搗之不盡者更以酒漬經三五日乃出更曬微乾搗
之須臾悉盡極易碎凡用甘草厚朴枳實石南茵芋藜
蘆皂莢之類皆炙之而枳實去穰藜蘆去頭皂莢去皮
子凡用椒實微熬令汗出則有勢力凡湯丸湯用天雄
附子烏頭烏啄側子皆煻灰炮令微拆削去黑皮乃秤
之惟薑附湯乃膏酒中生用生亦削去皮乃秤之直理
破作七八片半夏熱湯洗去上滑一云十洗四破乃秤
之以入湯若膏酒丸散皆煻灰炮之凡巴豆去皮心膜
熬令紫色桃仁杏仁葶藶胡麻諸有脂膏藥皆熬黃黑
别搗令如膏脂必視泯泯爾乃已成散稍稍下臼中合
研搗令消散乃復都以輕絹篩之須盡又内臼中依法
搗數百杵也湯膏中雖有生用者並搗破凡用麥蘗麹
米大豆黃卷澤蘭蕪荑皆後炒乾漆炒令煙斷用烏梅
入丸散者熬之用熟艾者先炒細擘合諸藥搗令細散
不可篩者内散中和之凡用諸毛羽齒牙蹄甲龜鼈鯪
鯉等甲皮肉骨角筋鹿葺等皆炙之蛇蛻乃微炙凡用
斑蝥等諸蟲皆去足翅微熬用桑螵蛸中破炙之牡礪
熬令黃也殭蚕蜂房微炒之凡湯中用射香犀牛鹿角
羚角羊角牛黃須末如粉臨服内湯中攪令調和服之
凡丸散用膠先炙使通體沸起燥乃可搗有不沸處更
炙之斷下湯直爾用之勿炙諸湯中用阿膠皆絞湯畢
内汁中更上火兩三沸令烊凡用蜜先火煎掠去沫令
色微黃則丸經久不壊掠之多少隨蜜精粗遂至大稠
扵丸彌佳凡丸中用蠟烊投少蜜中攪調以和藥丸湯
中用飴糖皆湯成下諸酒用酒者皆臨熟下之凡藥有
宜丸者宜散者宜湯者宜酒漬者宜膏煎者亦有一物
兼宜者亦有不入湯酒者並隨藥性不得違之其不宜
湯酒列之如左古秤惟有銖兩而無分名今則以十黍
為一銖六銖為一分四分為一兩十六兩為一斤此數
則神農之秤也吳人以二兩為一兩隋人以三兩為一
兩今依四分為一兩秤為定方家凡云等分者皆是丸
散隨病輕重所須多少無定銖兩三種五種皆悉分兩
同等耳(凡看古方類例最是朝代沿革升合分兩差殊數味皆用分兩不足較也第中間有用升合枚)
(數大槩不同升斗秤尺本自積黍自不可見度量衡辛亦難明今以錢譜推測粗定梗槩凡度者分寸尺丈引)
(本以一黍之廣為分十分為寸十寸為尺十尺為丈十丈為引觀今之尺數等不同如周尺八尺京尺長一尺)
(六寸淮尺長一尺二寸約尺長一尺二寸五分並一小尺為卒小尺既自三微起却自可准唐武德年鑄開元)
(錢八分當十二錢半得一尺排錢比之十二箇已及一尺又不知唐用尺顧漢唐龠量並用尺寸分布尺寸如)
(是不齊將何憑據博古君子必有說矣凡量者龠合升斗斛本以黃鐘龠容十二銖合龠為合重二十四銖今)
(以錢凖則六銖錢四個比開元錢三個重升斗斛皆疊而成數漢唐同用至宋紹興升容千二百銖則古文六)
(銖錢二百個開元二百二十個以紹興一升得漢五升其餘移用不足計也凡衡者銖兩斤鈞石亦以黃鐘龠)
(所容重十二銖兩之為兩二十四銖為兩十六兩為斤三十斤為鈞四鈞為石每兩則古文六銖錢四個開元)
(錢三個至宋廣秤以開元十個為兩今之三兩得漢唐十兩明矣千金本草皆以古三兩為今一兩古為三升)
(今為一升諸藥之類例尤為難辯且如半夏一升凖五兩不知用何升何兩此修合制度要務不可不知漢銅)
(錢質如周錢又曰半兩重如其文考文五年錢益移而輕乃更鑄四銖其文為半兩雜以鉛鉄錫非殽為巧則)
(不得羸而姦或盗磨錢質取鎔有司言錢輕重請郡國鑄五銖錢周郭有質令不得磨取鎔則知漢以二半兩)
(錢為兩重十銖明矣漢唐例以二十四銖為一兩稍末如修史人改作唐例亦不可知觀錢譜漢無六銖錢至)
(唐方有分以五銖錢十六個正得開元錢十個重又以六銖錢十二個正得開元錢九個重則知開元錢每個)
(已重八銖唐武德四年鑄開元通寶徑八分重二銖四絫積十錢為兩似難攷據明食貨者必有說焉按藥書)
(漢方湯液大劑三十餘兩小劑十有餘兩用水六升或七升或煎取二升三升並分三服若以古龠量水七升)
(煎今之三十兩未淹得過况散末藥只服方寸圭七丸子如梧桐大極至三十粒湯液豈得如此懸絶又如風)
(引湯一劑計五十五兩每兩只用三指撮水三升煮三沸去滓温服一升看其煮製每只三指撮未應料劑如)
(此之多此又可疑也今以意說漢方當用半兩錢二枚為一兩且以术附湯方較若用漢兩計一百八十銖得)
(開元錢二十二個半重分三服已是今之七錢半重一服若以唐方凖計三百三十銖得開元寶錢四十二個)
(重每服計今之十四錢重大略可知若以開元錢凖得一百單五個重分三服每服計三百五錢重此猶是小)
(劑况有大劑名半兩數之多者未易槩舉留心此道幸少詳焉)
凡丸散云若干分兩是品諸藥宜少宜多之分兩非必
止扵若干之分兩也假今日服三方寸匕湏差正是三
五兩藥耳凡散藥有云刀圭者十分方寸匕之一凖如
梧桐子大也方寸七者作七正方一方抄散取不落為
度錢匕者以大錢上坐金抄之若云半錢七者則是一
錢抄取一邊爾並用五銖錢也錢五五者今五銖錢邊
五字者以抄之亦令不落為度一撮者四刀圭也十撮
為一勺兩勺為一合以藥升分之者謂藥有虛實輕重
不得用觔兩則以升平之藥升方作上徑一寸下徑六
分深八分内散藥勿按抑之正爾微動令平調耳今人
分藥不復用此凡丸藥有云如細麻大者即胡麻也不
必扁但令較量大小相稱耳如黍粟者亦然以十六黍
為一大豆也如麻子者即今大麻子凖三細麻子也如
胡豆者今青班豆者以二大麻子凖之如小豆者今赤
小豆也粒有大小以三大麻子凖之如大豆者以二小
豆凖之如梧桐子者以二大豆凖之以方寸七散以蜜和
得如梧桐子十丸為定如彈丸及鷄子黃者以十梧桐
子凖之凡方云巴豆若干枚者粒有大小當先去心皮
乃秤之以一分凖十六枚附子烏頭若干枚者去皮畢
以半兩凖一枚枳實若干枚者去穰畢以一分凖二枚
橘皮一分準三枚棗有大小以三枚凖一兩云乾姜一
累者以半兩為正(本草云一兩為正)凡方半夏一升者洗畢秤
五兩為正椒一升三兩為正吳茱萸一升五兩為正莵
絲子一升九兩為正蛇牀子一升三兩半為正地膚子
一升四兩為正此其不同也云某子一升其子各有虛
實輕重不可通以秤準皆取平升為正凡方云桂一尺
者削去皮畢重半兩為正甘草一尺者重二兩為正云
某草一束者重三兩為正一把者重二兩為正凡云蜜
一觔者有七合猪膏一觔者一升二合凡湯酒膏藥舊
方皆云㕮咀者謂秤畢𢷬之如大豆又使吹去細沫此
扵事殊不允當藥有易碎難碎多末少末秤兩則不復
均平今皆細切之較略令如㕮咀者乃得無末而片立
調和也凡云末之者謂搗篩如法也凡丸散先細切曝
燥乃搗之有各搗者有合搗者並隨方所言其潤濕藥
如天門冬乾地黃軰皆先切曝乾獨搗令扁碎更出細
擘曝乾若值隂雨可微火烘之既燥少停冷乃𢷬之凡
濕藥燥皆火耗當先增分兩湏得屑乃秤之為正其湯
酒中不須如此凡篩丸藥用重密絹令細扵蜜丸即易
熟若篩散草藥用輕疎絹扵酒中服即不泥其石藥亦
用細絹篩令丸藥者丸篩丸散藥畢皆更合扵臼中以
杵𢷬之數百過視其色理和同為佳凡煮湯當取井花
水令極淨潔升斗分量勿使多少煮之調和候火用心
一如鍊法凡煮湯用微火令小沸其水數依方多少大
略二十兩藥用水一升煮取四升以此為率皆絞去滓
而後酌量也然則利湯欲生少水而多取汁者為病湏
快所以少水而多取汁補湯欲熟多水而少取汁者為
病湏補益是以多水而少取汁好詳視之不得令水多
少湯熟用新布兩人以尺木絞之澄去垽濁分再服三
服者第二第三服以紙覆令密勿令洩氣欲服以銅器
扵熱湯上暖之勿令器中有水氣凡漬藥酒皆須細切
生絹袋盛之乃入酒密封隨寒暑日數視濕烈便可漉
出不必待至酒盡也滓可曝燥微𢷬更漬飲之亦可散
服凡建中腎瀝諸補湯滓合兩劑加水煮竭飲之亦敵
一劑新藥貧人當依此用皆應先曝令燥也凡合膏先
以苦酒漬淹浹不用多炙密覆勿洩云時時者周時也
從今旦至明亦有止一宿煮膏當三上三下以洩其熱
勢令藥味得出上之便匝匝滯乃下之取沸静良久乃
止寧熟不生其中有薤白者以兩頭微熬黃為候有白
芷附子者亦令小黃色為度猪肪皆勿令經水臘月者
彌佳絞膏亦以新布絞之若是可服之膏膏滓亦湛酒
煮飲之可摩之膏膏滓則宜以傅病至此益欲兼盡其
藥力故也凡膏中有雄黃硃砂軰皆别𢷬細硏如麵湏
絞膏畢乃投中以物疾攪至扵凝殭勿能沉聚在下不
調也有水銀者扵凝膏中硏令消散胡粉亦爾凡搗藥
法燒香洒掃净潔不得雜語喧呼當使童子𢷬之務令
細熟杵數可至千萬杵過多為佳凡合腎氣薯蕷及諸
大補五石大射香丸金牙散大酒煎膏等合時並勿令
婦人小兒産母喪者痼疾六根不具足人及鷄犬六畜
等見之大忌切宜慎之其續命湯麻黃等諸小湯不在
禁忌之限比來田野下里家因市得藥隨便市上雇人
搗合非止諸不如法至扵石斛莵絲子等難搗之藥費
人功力賃作搗者隠主悉盗棄之又為塵埃穢氣入藥
中羅篩粗惡隨風飄揚衆口嘗之衆鼻齅之藥之精氣
一切都盡與朽木不殊又復服餌不能盡如法服盡之
後反加虛損遂謗醫者處方不效夫如此者非醫之咎
自緣發意甚誤宜熟思之凡藥皆不用數數曬曝多見
風日氣力即薄散宜熟知之諸藥未即用者候天大晴
時扵烈日中曝令大乾以新瓦器貯之泥頭密封湏用
開取即急封之勿令中風濕之氣雖經年亦如新也其
丸散以瓷器貯蜜臘封勿令洩氣則三十年不壊諸杏
仁及子等藥瓦器貯之則鼠不能得之也凡貯藥法皆
須去地三四尺則土濕之氣不中也
論服餌
若用毒藥治病先起如黍粟病去即止不去倍之不去
十之取去為度病在胸膈已上者先食而後服藥病在
心腹以下者先服藥而後食病在四肢血脉者宜空腹
而在旦病在骨髓者宜飽滿而在夜凡服丸散不云酒
水飲者本方如此是可通用也凡服利湯欲得侵早凡
服湯欲得稍熱服之即易消不吐若冷則嘔吐不下若
大熱即破人咽喉務在用意湯必酒澄清若濁令人心
悶不解中間相去如步行十里久再服若太促數前湯
未消後湯來衝必當吐逆仍問病者腹中藥消散乃可
進服凡服補益丸散者自非衰損之人皆可先服利湯
瀉去胸腹壅積痰實然後可服補藥應服治風湯散皆
湏三五劑自有久滯風病即須倍此乃至五十餘日可
瘥又當斟酌所宜傷寒時氣不拘旦暮當即亟治其服
藥亦不可拘以常法庶使病易得愈不致傳變是以小
兒女子得病益以滋甚者良有隠忍異差不即治之也
凡服湯法大約皆分為三服取三升然後乘病人榖氣
強進一服最湏多次一服漸少後一服最湏少如此即
甚安穏所以病人扵後氣力漸微故湯湏漸少凡服補
湯欲得服三升半晝三夜一中間間食則湯氣溉灌百
脉易得藥力凡服湯不得太緩太急也又湏左右仰覆
卧各一食頃即湯勢遍行腹中又扵室中行皆可一百
步許不易出外即大益凡古方治疾全用湯法百千之
中未有一用散者今世醫工湯散未辨且其說多異端
承疑𫝊謬按湯法㕮咀為名切如麻豆散法治篩為治
擇搗篩卒病賊邪湏湯以蕩滌長病痼疾湏散以漸漬
此古人用湯液煮散之意也後世醫工惟務力省一切
為散遂忘湯法傳行既久不知其非一旦用湯妄生疑
訝殊不知前世用湯藥劑雖大向日飲不過三數服而
且方用專一今人治病劑料雖薄而類藥競進每藥數
服以古較今豈不今反多乎又昔人長將藥者多作煮
散法盖收其積日之功故每用一方寸七為一服多不
過三方寸匕然而湏以帛裹煮時微微振動是古人之
意豈湏欲多服藥哉又服丸之法大率如桐子大二十
丸多不過三十四十丸及服散者少則刀圭錢五五多
則方寸而已豈服湯特多煮散丸散則少乎後之世人
既不知觔兩升合之制又不知湯液煮散之法今從舊
例率定以藥二十五兩水一升小煮取今一升五合去
滓垽分三服自餘利湯欲少水而多取數補湯欲多水
而少取數藥各依方下製法凡服湯三日常忌酒緣湯
忌酒故也凡服治風湯第一服厚覆取汗若得汗即湏
薄服勿令大汗中間亦須間食不爾令人無力更益虛
羸凡丸藥皆如梧桐子大補者十丸為始從一服漸加
不過四十丸過亦損人云一旦三度服欲得引日多時
不闕藥氣漸漬熏蒸五臓積久為佳不必頓服早盡為善
徒棄名藥獲益甚少凡人四十已下有病可服瀉藥不
甚湏服補藥必若有所損不在此限四十已上則不可
服瀉藥湏服補藥五十已上四時勿闕補藥如此乃可
延年得養生之術耳其方備在第二十七卷中素問曰
實即瀉之虛即補之不虛不實以經調之此其大略也
凡有臓腑積聚無問少長湏瀉則瀉凡有虛損無問少
長湏補即補以意量度而用之凡痔漏疳&KR3039;等藥皆慎
猪鷄魚油等味至老人服瀉藥不過以利為度慎勿過
多令人下利無度大損人也凡諸惡瘡瘥後皆百日慎
口味不爾即瘡發也凡服酒藥欲得使酒氣相接無得
斷絶絶則不得藥力多少皆以知為度不可令至醉及
吐則大損人也凡服藥皆斷生冷酢滑猪犬鷄魚油麺
蒜及果實等其大補丸散切忌陳臭宿滯之物有空靑
忌食生血物天門冬忌鯉魚白术忌桃李及魚肉葫荽
大蒜青魚鮓等物地黃忌蕪荑甘草忌粉菜海藻細辛
忌生菜莵絲子忌兔肉牛膝忌牛肉黃連桔梗忌猪肉
牡丹忌葫荽藜蘆忌狸肉半夏菖蒲忌飴糖及羊肉常
山桂心忌生葱生菜商陸忌犬肉茯苓忌醋物百子仁
忌濕麺巴豆忌藜蘆羹及猪肉鼈甲忌莧菜凡風病通
忌五辛甘滑生冷油膩之類凡傷寒時氣忌羊肉雜食
及病差後尤忌肉食凡熱病新差及大病之後食猪肉
及腹血肥魚油膩等必大下痢又食餅餌菜黍飴脯鱠
炙棗栗諸果及堅實難消之物必更結熱以藥下之則
胃中虛冷大痢不禁難救凡脚氣之病極湏慎房室羊
肉牛肉魚蒜蕺菜菘菜蔓青匏子酒麵酥油乳糜猪鷄
鵝鴨有方用鯉魚頭等此並切禁不得犯之并忌大怒
生果子酥酢之食又特忌食匏子蕺菜犯之一世治不
愈凡癥瘕癖積忌生冷酥滑物凡吐逆不利等忌生冷
酥滑膩物凡噎塞脹滿及痼冷諸氣並忌生冷凡積熱
忌魚酒熱麵等凡欬𠻳咯血吐血忌諸熱物凡痰飲忌
酒酢凡消渴忌房室凡水氣忌羊頭蹄及鹽一切醎物
凡服藥不可食生葫荽諸滑物及果實肥猪犬肉油膩
羹魚鱠鯹臊等物凡服藥忌見死尸及産婦穢汚觸之
兼急忿怒憂勞凡餌湯藥其粥食肉菜皆湏大熟即易
消與藥相宜若生則難消復損藥力仍湏少食菜及硬
物扵藥為佳亦少進塩醋乃善亦不得苦心用力及房
室喜怒是以治病用藥力惟在食治將息得力大半扵
藥有益所以病者務在將息節慎節慎之治可以長生
豈惟愈病而已凡服瀉湯及諸丸散酒等至食時湏食
口皆先與一口冷醋飲湏臾乃進食為佳凡人忽遇風
發身心頓惡或不能言有如此者當服大小續命湯及
西州續命排風越婢等湯扵無風處密室之中日夜四
五勿計劑數多少亦勿慮虛常使頭面手足腹背汗出
不絶為佳服湯之時湯消即食粥粥消即服湯亦少與
羊肉臛將補若風大重者相續五日五夜服湯不絶即
經二日停湯以羹臛自補將息四體若虚即當停藥漸
漸將息如其不瘥當即服湯攻之以瘥為度凡患風服
湯非得大汗其風不去所以諸風方中皆有麻黃至如
西州續命即用八兩越婢六兩大小續命或用一兩三
兩四兩故知非汗不瘥所以治風非密室不得輒服湯
藥徒自誤耳惟更加增未見損減矣凡上五十已上大
虛者服三石更生慎勿用五石也四時常以平旦服一
二升暖飲終身勿絶及一時勿用蒜油魚猪牛馬鷄鴨
等肉即無病矣
普濟方卷五
