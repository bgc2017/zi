普濟方卷三百三十三明周王朱橚撰
婦人諸疾門
月水不通(附論)
夫婦人月水不通者由勞傷血氣致令體虚受風冷邪
氣客於胞内傷損衝任之脉并手太陽少隂之經致胞
内血絶不通故也衝任之脉起於胞内為經脉之海手
太陽小腹之經也手少隂心之經也此三經為表裏主上
為乳汁下為月水風冷傷其經血血得温則宣流得寒
則澁閉偶為風冷所搏故血結於内令月水不通也又
云腹中鳴則月水不來病本在胃胃氣虚不能消化水
穀使津液不生血氣故也又云醉後入房則力氣竭絶
傷肝使月血不來所以然者肝藏月血勞傷過度血
氣枯竭於内也又先唾血及吐血下血謂之脫血名曰
血枯亦月水不來所以然者津液減耗故也但益津液
其經自下也診其腎脉微澁者是月不通也及左手關
後盡内浮為陽絶無膀胱脉也月水必閉又肝脉沉而
急診之亦然時小便難若頭眩痛腰背痛足寒時疼月
水不來時或得之必有所阻滯也月水不通久則血結
於内生塊血瘕赤則血癥血水相并壅不通脾胃虚弱
變為水腫也所以然者脾候身之肌肉長於土土克消
於水水血既并脾氣衰弱不能尅消故水氣流溢浸漬
肌肉故滿也又云經脉不通日久此非細事實為沉病
若是室女經脉不通初因貪食酸醎之物遂致血脉乾
涸變成勞病若因經脉正行誤食熱麵生冷勞傷遂成
此疾腹内顆塊不早治時日稍深必見困篤夫血寒
則閉熱則停温則流胗其尺脉滯者是也微弱者本原
不足沉弱者小便必時痛而有癥瘕若滿盛者有姙也
若是室女月事不行必因多食鹽酸致斯若久不宣變
勞疾過月信而仍誤食生冷熱麵或酸入於胞而其氣
内隔因而阻滯非時腸鳴必使月信不來體病胃受風
冷虛而不分水穀使津液不生血氣不成也凡月閉之
疾但服琥珀丸肌瘦而利飲者血熱相搏也宜服黃良
丸面白體肢浮腫脾氣弱而不能制血三聖丸及三物
湯主之再候小腹急病痛或作顆塊而誤認為胎此為
血癥因血經行入房故也琥珀丸主之産後日久月信
不通其故緣氣血耗散不是風寒擊搏而内攻也是血
凝滯而不行久不治之便為血瘕使人肚如覆杯其體
如水腫是脾虚而血水相併有塊者與琥珀丸如腫如
蠱者與沒藥丸身腫者與九霄丸三物湯女子十四
天癸至任脉通月事以時下故令有子天癸者物之自
然月者以月至經者有常也其來不可過與不及多與
少反此皆胃之故也不行尤甚者有疾生焉血既不能
滋養百體則髮落面色身羸瘦血虚則熱發故身多熱
水不足則燥氣燔則金受邪金受邪則肺家喇喇變為
肺痿肺癰必矣醫見經不行則用䖟蟲水蛭等行血藥
見熱則用除熱諸寒藥實出妄意熱中不行以藥行之
為害滋大經水枯竭則無以滋養其能行乎譬猶索萬
金於乞丐之人雖箠楚並下不可得也但服以養氣益
血諸藥天癸自行又有一種婦人實盛月經瘀閉利之
則行矣又云月水不通者所致不一有食不化血微
不通有先期太過後期不通有大病後熱不通寒凝結
滯不通有積聚氣結不通有心氣抑滯不通凡此所受
不同治亦異盖婦人假血為本以氣為用血氣稽流則
澁而不行其為病或寒或熱臍腹堅痛肌肉消瘦久則
為勞瘠之證凡婦人月水不來室女亦同内經曰謂
月事不來皆是脬脉閉也脬脉者屬心而絡於脬中令
氣上通於肺心下不通故月事不來也可用茶調散吐
之次用玉燭散芎藭湯三丸湯桂苓白茯散之類降心
火益腎水開胃進食分隂陽利水道之藥皆是也慎勿
服峻熱有毒之藥若服之變成肺痿骨蒸漸熱咳𠻳咯
膿嘔血喘滿小水不利寢汗不止漸至形瘦脉大雖遇
良醫亦成不救嗚呼人之死者豈命使之然也哉(一婦人年)
(二十餘歲病經閉不行寒熱往來咳𠻳潮熱痛醫切禁無物可食一日當暑門外見賣凉粉者以井水磨大噉)
(一飡頓覺神清骨爽健數日經水自下)夫衝任之脉起於胞内為經脉
之海手太陽小腸之經手少隂心之經也二經為表裏
心主於血上為乳汁下為血水也女子十四而天癸至腎
氣全盛衝任流通經血既盈應時而下名之月水常以
三旬而一見謂之平和也若愆期者由勞傷血氣壅結
故令月水不通也室女經閉成癆寇宗奭方論曰夫
人之氣血為本人之病未有不傷其氣血者世有室女
童子積想思慮過多以致勞損男子則神色先散女子則
月水先閉何以致然盖憂愁思慮則勞心心傷則血逆
血逆則神色先散而月水先閉也火既受病不能榮養
其子故不嗜食脾既虚則金氣虧發咳𠻳既則水氣絶
故四肢乾木氣不克故多怒鬢髮焦筋痿候五臟傳遍
雖卒不致死者然終死矣此一種於勞中最難治盖病
起於五臓之中無有巳時其藥力不可及也若或自能改
易心志用藥扶接如此則可得九死一生也張氏云
室女月水之不行切不可用青蒿等凉藥醫家多以
為室女虚熱故以凉藥攻之殊不知血得熱則行冷則
凝也
方
桃花丸治婦人月水不通無子由子宫風冷積血滯
於膀胱故致腰膝疼痛手脚熱心背膊皆妨悶經絡
不調腹内多氣四肢乏力面無血色及多䵟&KR0845;宜服
桃仁蘇合香安息香木香㯽榔川芒
硝(各三分)水蛭(炒令微黃)䖟蟲(炒令微黃去翅足各半兩)麒麟竭鼈
甲(塗醋炙令黃去裙襴)附子(炮裂去皮臍)柴胡(去苖)卷栢當歸(剉微)
(炒)辛夷白芷紫石英(細研水飛過)禹餘粮(炒醋淬七遍)
芎藭丹皮細辛麥門冬(去心焙)羌活桂心
肉豆䓻(去殼各一兩)
右為末煉蜜和丸搗二三百杵丸如梧桐子大每日
空心及曉食前煎茅湯下三十丸
紫葳散(出聖濟總錄)治婦人經脉不通血熱壅滯攻疰四
肢皮膚瘾胗并行經脉
用紫葳凌霄花是也不拘多少為散每服二錢食前
温酒調下服之
治婦人血結月閉石淋
用海藻石藤高尺餘根如漆上漸軟作交羅文生海
底煮汁服之
治婦人月水經久不來
用葳靈仙為末酒調下一方用劉寄奴一方用王不
留行
血竭破經丹治婦人血閉不通神方
錦文大黃(一兩去皮醋浸一宿)硼砂(一錢)
右為末醋和為丸如梧桐子每服三丸好酒紅花湯
調下食前服之
乾地黃當歸丸(一名乾地黃丸千金方)治婦人月水不通或一月
再來或隔月至或多或少淋漓不斷或來而腰腹刺
痛不可忍四體沈重惟思眠卧欲食酸物虚乏黃瘦
(方見本門月水不調類)
温經湯(出指南方)治經道不通
人參牛膝甘草(各一兩)當歸芍藥牡丹皮
白术官桂芎藭(各二兩)
右為麄末每服五錢水二鍾薑三片棗一枚煎一盞
去滓服
地黃煎(出指南方)治經候至時頓然不行
牛膝(半兩)生地黃(三兩取汁)乾漆(一兩)
右以慢火同煎可丸即丸如桐子大每服三丸温酒
下塊消為度
乾漆丸(出千金方)治月經不通百療不瘥臟腑宿冷惡血
凝結
乾漆土瓜根射干芍藥(各一兩半)牡丹牛
膝黃芩桂心吳茱萸大黃柴胡(各一兩六錢)
桃仁鼈甲(各二兩)䗪蟲蠐螬(各四十枚)水蛭䖟蟲
(各七十枚)大麻子(四合)亂髮(雞子大二枚)菴䕡子(二合)
右為末以蜜和丸每日酒下十五丸如梧桐子漸加
至三十丸日三仍用後浸酒服前丸藥一丸又方無牛
膝芍藥土瓜根
浸酒方(出千金方)
火麻子(三升)菴䕡子(二升)桃仁(一升)竈屋炲煤(四兩)土瓜根
射干(各六兩)牛膝(八兩)桂心(一兩)
右㕮咀以清酒三斗絹袋盛藥浸五宿以一盞下前
藥良或單服之亦可
大䖟蟲丸(出聖惠方)治月經不通六七年或腫滿氣逆腹
脹瘕痛宜服此數有神騐
䖟蟲(四百枚)蠐螬乾地黃(一升)丹皮乾漆芍藥
牛膝土瓜根桂心(各四兩)吳茱萸桃仁
黃芩牡蒙(各三兩)茯苓海藻(各五兩)水蛭(三百枚)硭
硝(一兩半)人參(一兩半)葶藶(五合)
右為末蜜和丸如梧桐子大每日空心酒下七丸不
知加之日三服一方無硭硝人參一方無桂心
蠐螬丸(出聖惠方)治婦人月水不通或腫滿氣逆咳𠻳食
少
蠐螬(三分微炒)生地黃(一兩)丹皮(三分)乾漆(半兩搗炒令烟出)桃仁
(三分湯浸去皮尖雙仁麩炒微黃)赤芍藥牛膝(去苗)土瓜根(各三分)
桂心(半兩)黃芩琥珀(各半兩)水蛭(一分炒微黃)䖟蟲(一分炒微)
(黃去翅足)甜葶藶(三分隔紙炒令紫色)赤茯苓(一兩)海藻(三分洗去醎味)桑
根白皮(三分剉)
右為末煉蜜和搗二三百杵丸如梧桐子每於食前
以温酒下二十丸
當歸湯治婦人月水不通臍下刺痛
當歸(切焙)甘草桂(去麄)木賊大黃(剉炒)荆三稜(炮剉各一)
(兩)威靈仙(去土)生地黃(焙)王不留行㯽榔延胡
索代赭(醋淬)天雄(炮裂去皮臍)紅藍花(炒三分)鼈甲(去裙襴醋)
(炙各一兩半)
右㕮咀如麻豆大每服五錢半煎八分去滓温服不
拘時候
狗膽丸(出聖惠方)治婦人月水不通日漸羸瘦變為血癆
及血氣結聚疼痛
狗膽(五枚取汁)硼砂(半兩膽汁浸三七日)乾漆(搗碎炒令烟出)芫花(醋拌炒令)
(乾)延胡索(已上各半兩)乾薑(炒裂剉)斑蝥(糯米拌炒令黃去翅足)麒
麟竭砒礵(各一分)伏龍肝(半兩細研)自然銅(一兩煆細研)䖟
蟲(微炒黃去翅足)水蛭(微炒黃去翅足)當歸(剉微炒各半兩)
右為末用頭醋一升先入自然銅末煎十沸已來去
却石脚却入銚子内入藥末一半以慢火煎成膏後
便入硼砂狗膽及一半藥末和搗二三百杵丸如菉
豆大每於食後以温酒下七丸
鼈甲湯(出聖濟總錄)治婦人經候不通已經三兩月
鼈甲(去裙襴醋炙)白前代赭(煨醋淬)荆三稜(炮剉)附子(炮裂)
(去皮臍)玄胡索(各一兩半)大黃(剉炒)甘草(炙剉)木香桂(去麄皮)
當歸(切焙各一兩)桃仁(去皮尖雙仁炒二十枚)紅藍花(三分)熟乾地
黃(焙三兩)大腹皮(剉二兩半)
右㕮咀如麻豆每服五錢水一盞半煎取八分去滓
温服不拘時候服
治月經不通心腹絞痛欲死通血止痛(出千金方)
當歸大黃芍藥(各三兩)吳茱萸乾地黃乾
薑芎藭䖟蟲水蛭(各二兩)細辛甘草桂
心(各二兩)梔子(十四枚)桃仁(一升)
右㕮咀以水一斗五升煮取五升分為五服一方有
牛膝麻子仁各三兩
治婦人月經不通大腑秘熱兩足疼痛行走不得日夜
不安疼痛呌聲不停肌肉消瘦漸成癥瘕病(出護命方)
麻黃(去根)射干秦艽荆芥穗虎杖連翹
當歸牡丹皮(去心)牛膝官桂黃芩杏仁
大黃(醋煮如前)牽牛芎藭(各一分)半夏(三錢)大腑熱使大
黃(一兩)
右件藥作一處杵羅為末每服三錢水一盞煎取九
分食後喫以大腑過通暢經後通行為度若人得此
病但止通大腑行經候自然安樂也
地髓煎丸(出楊氏家藏方)通經脉補虚羸強脚膝潤澤肌膚和
暢筋脉(方見本門前雜病類)
當歸丸(出聖濟總錄)治婦人風勞氣病經不通漸加羸瘦
不思飲食心腹脹滿徧身疼痛
當歸(切焙一兩半)鼈甲(去裙襴醋炙)琥珀(剉)芎藭牛膝(酒浸)
(切焙)桃仁(去皮尖雙仁炒黃研)水蛭(糯米炒令焦各一兩)虎杖桂(去麄皮)
大黃(一半生一半炒)柴胡(去苗各半兩)䖟蟲(炒令黃色)牡丹皮(各二分)
麝香(研半分)
右為末煉蜜和丸如梧桐子大每服二十丸空心薄
荷湯下烏梅湯亦得
三稜丸(出危氏方)治經脉不通氣痛滯下兼治血瘕形如
鎌鐡
當歸(去苗)川芎牛膝芫花三稜莪术(煨)蒲
黃玄胡索牡丹皮乾薑菴䕡子白芷
地龍(去泥土酒浸各一兩)大黃(二兩為末米醋一升文武慢火熬成膏)
右為末入大黃膏和研杵煉蜜為丸每服二十丸氣
痛淡醋湯下炒薑酒亦得未通紅花酒調下
鬼箭丸(出聖惠方)治婦人月水不通手足心熱腹滿喘急
不欲睡卧心神煩悶
鬼箭羽川硭硝柴胡(去苗各一兩)水蛭(一分微炒黃)䖟
蟲(一分炒令微黃去翅足)川大黃(剉微炒)赤茯苓(各三分)乾漆(半兩)
(搗碎炒令烟出)丹皮(三分)杏仁(三分湯浸去皮尖雙仁麩炒微黃)桃仁(三分湯浸)
(去皮尖雙仁麩炒微黃)甜葶藶(一分隔紙炒令黃紫色)䗪蟲(一分微炒黃去翅足)
川椒(一分去目及閉口者微炒去汁)
右為末煉蜜丸和搗三二百杵丸如梧桐子大每於
食前以温酒下二十丸
鬼箭散(出聖惠方)治婦人月水不通經數年已來羸瘦食
少諸方不效宜服
鬼箭羽(半兩)赤芍藥川大黃(剉微炒)桂心當歸(剉微)
(炒)鼈甲(塗醋炙令黃去裙襴)牛膝(去苖)土瓜根(已上各一兩)水蛭(炙)
(黃)琥珀(細研)川朴硝(各一兩)虎杖(三分)䖟蟲(一分炒微黃)桃仁
(三分湯浸去皮尖雙仁麩炒微黃)
右為末細散每服三錢以水一盞入生薑半分煎至
三分去滓每於食前温服
黃芩牡丹湯(出千金方)治女子從小至大月經未嘗來顔
萎黃氣力衰少飲食無味
黃芩丹皮桃仁瞿麥芎藭(各二兩)芍藥
枳實射干海藻大黃(各三兩)䖟蟲(七十枚)水蛭
(五十枚)蠐螬(十枚)
右㕮咀以水一斗煮取三升分三服服兩劑後灸乳
下一寸黑圓際各五十壯
牡厲丸(出聖惠方)治經病不通不欲飲食乍寒乍熱羸瘦
盜汗或如咳𠻳
牡蠣(一兩)大黃(二兩微炒)柴胡(五兩去苗)乾薑(三兩炮裂剉)芎藭
茯苓(各二兩半)蜀椒(十兩去目微炒去汗)葶藶子(半兩炒令紫色)硭硝(一兩)
杏仁(五十枚)水蛭(炒微黃)䖟蟲(微炒去翅足各半兩)桃仁(七十枚湯浸去)
(皮尖雙仁麩炒微黃)
右為末蜜丸梧桐子大每服七丸空心食前温酒下
吳茱萸湯婦人月水不通心腹疼痛欲死通血止血
痛
吳茱萸(湯浸七遍焙乾炒)大黃(剉炒)當歸(切焙)甘草(炙)乾薑(炮)
熟地黃(焙)芎藭䖟蟲(去翅足炒)水蛭(糯米同炒米熟去米各一兩)
細辛(去苗葉半兩)梔子仁(六枚)芍藥(一兩半)桃仁(去皮尖雙仁麩炒二)
(兩)
右粗搗篩每服三錢水一盞煎至六分去滓温服有
頃再煎服之
前胡湯治虛熱氣燥及勞熱病後月水不通及治婦
人盛實有熱或因月經來得遲不通一名前胡牡丹
湯
前胡(去蘆頭一兩半)丹皮甘草(炙)射干栝蔞根(剉)玄
參(剉)桃仁(去皮尖雙仁麩炒各一兩)芍葯黃芩(去黑心)白茯苓
(去黑皮)枳實(麩炒去穰)大黃(剉炒各一兩半)旋復花(去蒂半兩)
右粗搗篩每服三錢水一盞煎至六分去滓温服日
三
桃仁湯治婦人月水不通
桃仁䖟蟲(七十枚)牡丹皮射干土瓜根黃
芩(各三兩)芍藥大黃柴胡(各四兩)牛膝桂心(各二)
(兩)水蛭硭硝(各一兩)
右㕮咀以水四升煮取二升半去滓分三服
乾漆湯治月水不通小腹堅痛不得近
乾漆萎蕤芍藥細辛甘草附子(各一兩)
當歸桂心硭硝黃芩(各二兩)大黃(三兩)吳茱萸
(一升)
右㕮咀以清酒一斗浸一宿煮取三升去滓内消洋
盡分為三服
牡丹丸治婦人女子諸病後月水閉絶不通及從小
來不通并新産後瘀血不消服諸湯利血後餘疾未
平宜服之
丹皮(三兩)芍藥玄參桃仁當歸桂心(各二兩)
䖟蟲水蛭(各五十枚)蠐螬(二十枚)瞿麥芎藭海藻
(各一兩)
右為末蜜和丸如梧桐大酒下十五丸加至二十丸
血盛者作散服方寸匕服下當轉如沸血自化水如
小便赤少除桂心用地膚子一兩
大黃湯治婦人月水不通胞中有風冷
大黃(剉炒)牛膝(去苗酒浸切焙二兩)牡丹皮紫葳(凌霄花是)䖟蟲
(去翅足炒)甘草(炙各一兩)水蛭(炒)代赭(别研)乾薑(炮)細辛(去苗葉各)
(半兩)桃仁(去皮尖雙仁麩炒四兩)麻仁(一兩半)
右粗搗篩每服三錢水一盞煎至六分去滓下朴硝
末一錢再煎令沸温服有頃再服取下惡物後避風
鼈甲湯治經絡壅滯月脉不通漸羸瘦四肢無力
鼈甲(去裙襴醋炙一兩)當歸(剉焙三分)桂(去麄皮半兩)芍藥(三分)生乾
地黃(焙一兩)虎杖(炒一兩)柴胡(去蘆一兩)䖟蟲(一分炒)桃仁(湯浸)
(去皮尖雙仁麩炒一兩)牛膝(酒浸去苗焙半兩)鬼箭羽(三分)大黃(剉炒半兩)
右粗搗每服三錢水一盞半煎至七分去滓温服日
一
柴胡飲治婦人月水不通腰腹冷痛面黃無顔色漸
加羸瘦腹脹氣滿欲成骨蒸宜服
柴胡(去苗一兩半)半夏(湯洗去滑七遍焙三兩)牡丹皮(二兩)當歸(剉炒一兩)
(半)白茯苓(去黑皮一兩半)桃仁(去皮尖雙仁四十枚)吳茱萸(洗焙微炒)大
黃(飯甑中蒸三次炒)白术桑寄生桂(去粗皮)芎藭(各一兩半)
右粗搗篩每服五錢水二盞煎至一盞去滓温服
䖟蟲散治婦人月水不通血氣攻刺腹脇疼痛四肢
乾瘦不欲飲食
䖟蟲(半兩炒令微黃去翅足)水蛭(半兩剉微炒黃)人參(三分去蘆頭)當歸
(半兩微炒)木香(一分)紅藍花(半兩)童子頭髮(三分燒灰)乾薑(一分炮裂)
(剉)井内倒懸草(三分)赤芍藥(三分)荷葉(一兩)
右為散每於食前以温酒調下一錢
當歸丸(出千金方)治腰腹疼月水不通利
當歸芎藭(各四兩)䖟蟲烏頭丹參乾漆(各一)
(兩)人參牡蠣土瓜根水蛭(各一兩)桃仁(五十枚)
右為末以白蜜丸如梧桐子大酒下三丸日三服
和血通經丸(出衞生寶鑑)治婦人經水凝滯不行臍腹背
痛漸成血瘕
木香(半兩)當歸(半兩)芍藥(一兩)乾漆(半兩炒令烟出盡)桂(半兩)廣茂
水蛭(二錢半炒)䗪蟲(三十個去頭足翅炒)大黃(半兩)桃仁(二十七枚去皮)
(尖)五靈脂(半兩)
右為細末醋糊為丸如桐子大每服二十丸温醋湯
送下食前或温酒送下亦得日進一服
琥珀散(出傳信適用方)治婦人經寒月水閉湛濁無時血滯
四肢或時結痛子宫久冷諸虚不足並宜服此益血
温補經養血氣思進飲食大效
琥珀(半兩不見火)南木香(紙裹煨熟)血竭(不見火)延胡索川
芎(不見火)肉桂(不見火)赤芍藥荆芥穗(已上各半兩)川當
歸(一兩)枳殼(一兩温湯浸去穰麥麩炒黃色)生地黃(二兩用生薑一兩切同炒黃乾)
右為末每服二錢用麝香紅花温酒調下空心日午各
一服
沒藥琥珀散(出楊氏家藏方)治婦人氣血虚臍腹脹
川芎(一兩)甘草(一錢生用)沒藥(一分别研)凌霄花(一兩)紅花(一兩)烏
梅肉蘇木節琥珀(别研)當歸(洗焙四味各半兩)甘草(一錢)
(生用)
右件為細末每服三錢水一盞生薑三片烏梅同煎
至七分空心食前服
赤芍藥散(出聖惠方)治婦人月水不通心腹脹滿腰間疼
痛
赤芍藥(三分)柴胡(一兩)菴䕡子土瓜根(各半兩)牛膝(三分)
(去苗)枳殼(麩炒微黃去穰)丹皮桂心(各半兩)桃仁(三分湯浸去皮尖雙)
(仁麩炒微黃)川大黃(一兩剉研微炒)川朴硝(三分)
右為散每服三錢以水一鍾入生薑半分煎至六分
去滓食前温服
琥珀散(出聖惠方)治婦人月水不通臍下疼痛腹脇妨悶
琥珀(三分細研)牛膝(一兩去苗)當歸(一兩剉炒微黃)延胡索(三分)桃仁
(三分湯浸去皮尖雙仁麩炒微黃)芎藭赤芍藥桂心(各半兩)川
大黃(二分微炒)丹皮(半兩)水蛭(一分炒微黃)
右為散每服三錢以水一盞入生薑半分煎至五分
去滓食前温服
大黃散(出聖惠方)治婦人月水不通心腹妨悶四肢煩痛
川大黃(一兩剉微炒)川朴硝(半兩)牛膝(去苗)當歸(剉微炒)桃仁
(湯浸去皮尖雙仁麩炒微黃)䖟蟲(炒令黃去翅足)赤芍藥土瓜根(已上)
(各三分)水蛭(一分炒微黃)乾漆(搗碎炒令烟出)桂心(各半兩)
右為散每於食前温酒調下一錢
桃仁湯(出千金方)治月經不通
桃仁(一升)當歸土瓜根大黃水蛭䖟蟲
硭硝(各二兩)牛膝麻子仁桂心(各三兩)
右㕮咀以水九升煮取三升半去滓内消令烊分三
服肘後方無當歸麻子仁有丹皮射干芍藥柴胡黃芩各
三兩為十三味千金翼無䖟蟲
神仙活命丹治婦人氣血凝滯月信不來日漸羸瘦
當歸(焙)桂荆三稜木香穿山甲(炒焦)鯉魚鱗
蒲黃芍藥(各三兩)䖟蟲(去頭翅炒半錢)水蛭(剉石灰炒半錢)
右為細末糯米粥為丸如梧桐子大硃砂為衣每服
十丸温酒食後
當歸湯(出聖濟總錄)治婦人血滯不行心忪肌熱腰重腹
痛
當歸芎藭桂(去粗皮)牡丹皮牛膝(酒浸切焙)赤芍
藥延胡索麥蘗(炒各一兩)沒藥琥珀(各一分)
右粗搗篩每服二錢水一盞煎至七分去滓食前温
服
參歸丸治脾血受病經水不通血化黃水流入肢體
浮腫
人參當歸大黃瞿麥赤芍藥苦葶藶
(製)白茯苓桂心(各等分)
右為末蜜丸如梧桐子每服三十丸空心米飲下
丹皮散治婦人月水不通
丹皮當歸(剉微炒各一兩半)白芷琥珀赤芍藥
桂心芎藭(各一兩)川大黃(一兩半剉碎炒)䖟蟲(炒令微黃去翅足)
水蛭(炒令黃各半兩)
右為散每服三錢以酒一盞煎至六分去滓空心及
晚食前温服
紅花當歸散治婦人血臟虛弱竭或積瘮血經候不
行或斷續不定時作腹痛腰膝重疼刺小腹堅硬及
室女月水不通並宜服之
紅花當歸尾紫葳牛膝甘草蘇木(搗碎)
(細剉各二兩)白芷桂心(各一兩半)赤芍藥(九兩)劉寄奴(去根五兩)
右為細末空心熱酒調三錢食前臨卧再服若血久
不行濃煎紅花酒調下孕婦休服一名凌霄花散
治婦人經脉不通臍腹連腰疼痛
頭紅花(炒)當歸川芎甘草肉桂(各一兩)桃仁
(湯浸去皮尖雙仁麩炒各等分一兩)大黃(二兩)血竭(三錢)地膽(去頭翅足二十箇)
右為末煉蜜丸如梧桐子大每服三十丸温酒送下
食前
凌霄花散治婦人月水不行發熱腹脹滿身體疼痛
飲食少發熱自汗一名牡丹皮散
當歸(酒浸)凌霄花劉寄奴官桂(去皮)牡丹皮(洗)川
白芷赤芍藥延胡索紅花(酒浸候藥煎三沸即入)
川芎(各等分)
右㕮咀每服四錢水一盞半酒半盞煎八分再入紅
花煎服一方無川芎
當歸散治婦人血勞氣滯經脉不通腹内疼痛
當歸(切焙)牡丹皮芍藥延胡索芎藭(各一兩)桂
(去麄皮)黃芩(圓小者)甘草(炙)水蛭(糯米同炒米熟去米各兩半)
右為散每服二錢空心温酒調下
硼砂丸治婦人久不通月候臍下結硬疼痛
硼砂(研半兩)水銀(一分)黑&KR1459;(半分與水銀同結成沙子)當歸(切焙半兩)荆
三稜(一兩炮)青橘皮(去白皮)延胡索(各半兩)蚖青(糯米同炒去頭)
(翅足)芫花(醋炒焦各一分)
右為末和勻煉蜜丸如梧桐子每服五丸空心食前
紅藍花湯下
牛膝大黃湯治婦人經脉不通已三年
牛膝(一兩一分去苗)大黃(剉炒二兩半)菴䕡子土瓜根瞿
麥穗桃仁(湯浸去皮尖雙仁麩炒各一兩半)水蛭(糯米同炒熟)䖟蟲
(炒去翅足)桂(去粗皮各一兩)
右為細散空腹煮生薑汁調服方寸匕日再服
桃仁散治婦人月水不通年月深遠面上皯點黑如
噀墨每思醎酸之物食之不足意無足時此由凝
血在臟熱入血室即歌咏言笑悲泣不止便將
見鬼魅魍魎
桃仁(一兩湯浸去皮尖雙仁麩炒微黃)茜根(一兩半)赤芍藥䖟蟲
(七枚微炒去炒足)水蛭(一十七枚炒令微黃)琥珀(細研)木通(剉)川硭硝
(各二兩)川大黃(一兩半剉碎微炒)
右為散每服三錢以水一中盞煎至六分去滓空心
時温服如人行十里再服食久當利下黑血黃涎亦
如泔淀如下不多次日再服使令絶其根本一月以
上不得喫麵并驢馬猪牛等肉
黑聖丸治婦人月水不通惡血攻刺腹内疼痛四肢
乾瘦宜服
胎髮(一兩燒灰)赤鯉魚皮(三兩燒灰)䖟蟲(微炒黃去翅足)黑豆(一合醋拌)
(炒令黑烟出)羚羊角屑(半兩)麒麟竭(半兩)巴豆(七枚去皮心紙裹研去油)
香墨(半兩)
右為細末以軟飯和丸如梧桐子大每服不計時候以熱
酒下十丸
千金大笑散治室女經脉不通
當歸尾沒藥
右等分每服一錢炒紅花酒面北呷之
又方治婦人月水不通心腹滯悶四肢疼痛
用赤馬肝一片炙令燥為散每於食前熱酒調下一
錢
温經湯治經道不通繞臍寒疝痛徹其脉沈緊此由
寒氣客於血室血凝不行結積血為氣所衝新血與
舊血相搏所以發痛譬如天寒地凍水凝成冰宜温
經湯及桂枝桃仁湯萬疾丸(方見本門月水不通腹内癥塊積類)
當歸川芎芍藥桂心牡丹皮莪荗(各半)
(兩)人參甘草牛膝(各兩)一
右㕮咀每服五錢水一盞半煎至八分去滓服
硭硝湯治月經不通
硭硝硼砂(末)當歸芍藥土瓜根水蛭(各二)
(兩)大黃(三兩)桃仁(一升)
右㕮咀水九升煮取三升去滓内硼砂硭硝分為三
服
資血湯治婦人血熱氣虚經候澁滯不通致使血聚
肢體麻木肌熱生瘡渾身疼痛煩倦或室女年及經
脉未行日漸黃瘦將成癆疾切不可便投紅花破硬
等藥他日為患也若是前證則增惡寒發熱五心煩
燥飲食减少宜服此藥滋養而通利之
馬鞭草荆芥穗(各四兩)桂心枳殼川芎當
歸赤芍藥(各三兩)牡丹皮(一兩)
右為粗末每服四錢烏梅一箇水二盞同煎至一盞
去滓空心食前日四服有此症服至半月或一月經
脉自通此方至妙不可輕視非一二服便見特達之
效而鄙之仍服後素有諸疾因此藥皆去矣(一方用紅花)
加味四物湯治婦人經候不通口乾頭暈嚴醫云此
肝血熱証用四物湯加菊花煎服立效(四物湯方見本門月水不)
(調類)
歸芎丸治婦人月候不通
陳皮當歸延胡索川芎(各等分)
右為細末糊丸每服五十丸米飲下
地黃煎丸治婦人月候久不行心忪體熱面頰色赤
不美飲食臍下刺痛腰胯重疼
地黃汁生薑汁青蒿汁(各一盞同煎成膏)麒麟竭(研)
沒藥(研)延胡索凌霄花紅藍花(各半兩)
右將五味各搗研為末和勻將前膏子丸如彈子大
每服一丸燒秤錘投酒化下
琥珀湯治經候日久不行面上皯生黑如噀墨每思
鹽食之病在臟熱入血室即歌詠言笑悲泣或鬼魅
等病此方並治之
琥珀末木通(剉各一兩)水蛭(十四枚)桃仁(去皮尖雙仁炒二十四枚)
䖟蟲(二十一枚去翅足炒)芍藥(二兩)大黃(一兩半)
右粗搗篩每服五錢水一盞半煎八分去滓食後温
服藥後若下利後有黑血黃涎亦如泔淀或不多即
更服一劑令盡根本十日内不得喫毒物
鬼箭羽丸治月水不通腹疼痛
鬼箭羽水蛭(炒)細辛(去苖葉各三分)桃葉(去皮尖雙仁炒别研)當
歸(切焙)芎藭大黃(剉炒)牛膝(酒浸焙各一兩一分)
右為末煉蜜和丸如梧桐子大空腹酒下十丸漸加
二十丸
温經丸治月水不通臍下撮痛
牛膝(酒浸切焙一兩半)大黃(剉炒)桃仁(去皮尖雙仁炒别研一兩一分)芎藭
桂(去粗皮)當歸(切焙一兩)細辛(去苗葉)水蛭(炒各三分)
右為末煉蜜和丸如梧桐子大空腹酒下二十丸加
至三十丸
治動胎見血腰痛小腹疼月水不通隂中腫痛方
蒲黃當歸(二兩)葱白(一斤切)吴茱萸阿膠(各一兩)
右五味以水九升煮取二升半去滓内膠令烊分三
服
牛膝丸治婦人月水不通腹中刺痛
牛膝(去苗)當歸(剉微炒)琥珀(各一兩)桃仁(湯浸去皮尖雙仁麩炒微黃)
芎藭(各一兩)川大黃(三分炒微黃)鬼箭羽(三分)
右為末煉蜜和丸如梧桐子大每於食前以温酒下
二十丸
療月經不通腹中痛
牛膝(六分)大黃細辛桃仁(去皮尖雙仁炒各五分)川芎
當歸(各四分)水蛭(三分糯米炒黃)
右為末煉蜜丸如梧桐子大每服二十丸空心温酒
下
通經散(出楊氏家藏方)治衝任不調經脉閉塞久而不通漸
成瘕疾服尋常通經藥不效者正宜服之
斑蝥(炒去翅足)䖟蟲(去翅足)水蛭(麩炒黑各四十枚)牡牛膝(半兩)當
歸(三錢)紅花(三錢)滑石(一分)
右為末服一錢用生桃仁七箇細研入温酒調食前
服通為度
琥珀丸(出聖濟方)治婦人月水不通
琥珀(碎)生藕節(切焙)沒藥(各半兩研)白丁香硼砂(各一分研)
牽牛子(生)班猫(去翅足糯米同炒米熟去米各半兩)
右為末合研令勻用醋熬狗膽為丸如梧桐子大每
服五丸空心沒藥酒下未通加至十丸
通經散(一名神授散出朱氏集騐方)治婦人經水不通專治室女
經不調變生百病
誰家女子深閨裏榮衛不調阻經水
神仙有藥救世人免使成癆滯魂鬼
當歸芍藥蓬莪术神麯麥蘖并青橘
三稜一味最深功能破癥瘕與積血
右為末温酒調壯者三錢少者一錢一方留神麯作
糊丸如梧桐子大服
薰陸香丸(出楊氏家藏方)治婦人血氣凝澁經候不行有時
作痛此藥調經止痛安和臟氣
乳香(别研)沉香木香(各一分)丁香(二錢)肉豆䓻(麫裹煨香)人
參(去蘆頭各一兩)青橘皮(去白)陳橘皮(去白各二錢)延胡索(炒香)當
歸(洗焙各二錢半)蓬莪荗(煨切一分)硼砂(一錢不夾石者研細用醋煆過)甘草
(微炙)沒藥(别研)血竭(别研各一錢)
右為細末煉蜜為丸每一兩作三十丸每服一丸細
嚼炒生薑鹽湯送下或用當歸酒下不拘時候
乾漆散(出聖濟總錄)治血氣滯澁月經不行嘔逆酸水心
腹疞痛不可忍者
乾漆(一兩炒令烟出)五靈脂(二兩半同煮水一碗熬乾去砂石)沒藥(研)桂
(去粗皮)當歸(切焙各半兩)胡椒(一分)麝香(一錢研入)
右為散每服一錢空心食前煎熱酒或醋調下
烏鵶散(出聖濟總錄)治積血不散經脉不通
烏鵶(去皮毛炙三分)墨當歸(剉焙三分)延胡索(半兩)蒲黃(炒)水
蛭(糯米内炒熱去米各半兩)蚖青(炒一分)
右為散研勻每服一錢温酒調下
桂心丸(出聖惠方)治婦人久不通月水四肢狀如枯木咳
𠻳背膊煩悶涕唾稠粘少食多睡
桂心夜眀砂(微炒各三分)砒礵(一分)硼砂(細研)斑猫(糯米炒令)
(黃去翅足)甘草(炙微赤剉碎三分)皂莢(一分去黑皮)酥(炙令黃去子)
右為末用軟飲和丸如梧桐子大每於食前以温酒
下三丸
治産前産後經脉不通氣血不和
䖟蟲地膽斑猫蚖蜻(各一箇去翅足)水蛭(七箇)硼砂
硃砂(各一錢)
右為細末醋和為丸如菉豆大每服三丸空心温酒
下
菴䕡子散(出聖惠方)治婦人月水不通臍腹㽲刺痛
菴䕡子(三分)川大黃(半兩剉碎微炒)當歸(三分剉微炒)桂心(半兩)牛
膝(去苗)桃仁(湯浸去皮尖雙仁麩炒微黃)川硭硝(各三分)
右為散每服四錢以水一盞煎至五分去滓食前温
服
芫花散(出聖惠方)治婦人血氣滯致經脉不通漸漸羸瘦
日久成勞
芫花(三分醋拌炒令乾)硼砂沒藥當歸(微炒)延胡索
紅藍花子(各一分)水蛭(二十一枚炒)
右為散每服空心以荳淋薄荷酒調一錢夜深服時
再一服之
沒藥丸治婦人月水不通
沒藥硼砂乾漆(搗碎炒令烟出各半兩)桂心(一兩)芫花(半兩)
(醋拌一宿炒乾)狗膽(二枚乾者)水銀(三分入小棗内研令星盡)
右為末以棗肉和丸如菉荳大每於食前以温醋湯
下十丸
䖟蟲丸(出聖惠方)治月水久不通洒洒往來寒熱
䖟蟲(半兩炒微黃去翅足)桑螵蛸(半兩微炒)桃仁(二兩湯浸去皮尖麩炒微黃)
蠐螬(微炒)代赭川大黃(剉微炒各一兩)
右為末煉蜜和丸如梧桐子大每於食前温酒服下
十丸
九霄丸治月經不通遍身腫痛
茯苓(去麄皮)甘遂(炒)葶&KR1047;(炒)白芍藥防風芫花
(醋煮乾)
右為細末煉蜜丸如梧桐子大每服三十丸空心嚼
當歸酒送下
紅藍花湯治婦人月經不通小便赤澁身體疼痛
紅藍花木通(剉)牡丹皮(各一兩)當歸(切焙)土瓜根(各半)
(兩)甘草(炙三分)
右粗搗篩每服三錢水一盞入葱白一寸同煎至七
分去滓空心食前温服
保生湯治婦人經倏不行身體無病而似病脉滑大
而六部勻乃是孕婦之脉也精神如故惡聞食臭或
但嗜一物或大吐或時吐清水此名惡阻切勿作寒
病治之宜服此藥如覺惡心嘔吐加丁香煎服
人參甘草(各二錢半)白术香附子烏藥陳皮
(各半兩)
右㕮咀每服四錢水一盞生薑三片煎八分去滓温
服無時若碾作細末調服亦可
琥珀煎丸治婦人月候不通及治室女
琥珀(一兩細研以醋三升熬如膏)䖟蟲(去翅足炒黃)水蛭(炒黃各半兩)肉
桂(去麬皮)川大黃(生用各三兩)桃仁(一兩去皮尖雙仁别研生用)
右為末以琥珀膏和丸如梧桐子每服空心以温酒
下三五十丸一方以釅醋三升熬藥
芫菁丸治婦人月水不通小腹宿血積滯
芫菁(微炒)硼砂水銀(以小棗肉研令星盡各一分)牛膝(去苖)藕節
桂心(各半兩)
右為末研入水銀令勻用醋煮麵糊丸如菉豆大每
日空心以温酒下三丸如小腹澁痛即用滑石梔子
等分煎湯浸之服
紫石英散治婦人月水不通三年内者宜服
紫石英硃砂(各研細水飛過)虎杖(剉)細甆末滑石(已上)
(各半兩)斑猫(十枚糯米炒令黃去翅足)
右為細散都研勻空心以温酒調下一錢至巳時小
便先澁痛即惡物下如鷄肝
穿山甲丸治婦人月水不通腹脇痛疼
穿山甲沒藥延胡索當歸(剉微炒)硼砂(已上各半)
(兩)狗膽(二枚乾者)
右為末以竹筒内盛飲甑中蒸三遍入煉蜜丸如菉
豆大每於食前温下十丸
當歸散治血脉不通
當歸穿山甲(各等分)
右為細末研停每服二錢熟酒調下如不飲酒薄荷
醋湯亦可
地黃丸治血不通
生乾地黃(二兩)柴胡秦芁黃苓(各半兩)赤芍藥(一兩)
右為末煉蜜丸如梧桐子大每服三十丸烏梅湯吞
下不拘時候日三昔宋禇證療師尼寡婦别製方盖
有謂也此二種鰥居獨隂無陽欲心萌而多不遂是
以隂陽交争乍寒乍熱全類温㿉則為勞嘗讀史記
倉公傳載濟伏王侍人韓女病腰背痛寒熱衆醫皆
以為寒熱也倉公曰病得之欲男子而不得也何以
知其欲男子而不得診其脉弦出寸口是以知
之盖男子以精為主婦人以血為主男子精盛則思
室婦人血盛則懷胎肝血隔故無子厥寒隂弦寸口
又上魚際則隂血盛可知故禇證之言信有驗矣
斑猫散治婦人月水不通時作寒熱食少體瘦
斑猫(糯米中同炒令黃去翅足一分)川大黃(三分剉微炒)水蛭(一分炒微黃)
當歸(三分剉微炒)䖟蟲(一分炒令黃去翅足)
右為末散每服於食前以温酒調下一錢
水銀丸治婦人月水不通心腹滯悶四肢疼痛
水銀(以小棗肉研令星盡半兩)硼砂(細研半兩)硃砂(細研半兩)巴豆(十枚去皮)
(心研紙裹須壓去油)
右都研勻以狗膽汁和丸梧桐子每日空心温酒送
下三丸
水蛭丸(出聖惠方)治婦人月水不通心腹滯痛四肢疼痛
水蛭(十枚炒微黃)川椒(去目及閉口者微炒出汗)硼砂(細研)狗膽(乾者各一)
(分)獺膽(一枚乾者)
右為末以醋煮麵糊和丸如菉豆大每於食前當歸
酒下五丸
治婦人月水不通長年淤阻不得安處往往忽如顚狂
徹夜不得睡小便赤大便如常若大腑熱更加大黃
三分醋煮如前(出護命方)
當歸牡丹皮(去心)木通草半夏鼈甲(醋炙)柴胡
荆芥穗羌活(各一分)䖟蟲(二十箇去翅)水蛭(十條)連翹(三分)
右為末羅細每服三錢熱湯半盞對童子小便半盞
同煎一兩沸瀉出食後喫服此藥後經候行則病勢
減半次便喫清心氣藥後即便喫安神思藥令得睡
大抵此病起於心故煩躁後不得睡須此三方藥然
後可治也
桃仁煎(出千金方)治帶經下閉不通(方見本門瘕癥積聚類)
治月經不通甚極閉塞(出千金方)
牛膝(一斤)麻子(三升蒸)土瓜根桃仁(三升)
右㕮咀以好酒一斗五升浸五宿一服五合漸加至
一升日三服
牡丹牛膝散(一名桃仁散)治婦人室女血閉不通五心煩
熱
紅花(三錢半)當歸(五錢)牡丹皮(五錢)桃仁(去皮尖炒别研二錢半)
右為細末每服二錢空心温酒下
麒麟竭散(出聖濟總錄)治婦人經候結滯不通
麒麟竭鯉鱗甲(炙焦)水蛭(炒)䖟蟲(去翅足炒各半兩)
右為散水和成塊外用濕麫裹炮焦取出藥研為散
每服一錢匕煎當歸酒調下空心食前
凌霄花湯(出聖濟總錄)治婦人血閉不行臍下鞕痛及腰
痛不可忍
凌霄花(去萼一名紫葳)芫花(釅醋炒焦)紅藍花(各半兩)沒藥(一分研)
右搗篩每服一錢水一盞煎至六分去滓食前熱服
硼砂丸(出聖惠方)治婦人月水不通心腹多痛
硼砂(一兩)桂心當歸(剉微炒各半兩)斑猫(一分糯米拌炒令黃去翅足)
右為末用軟飯和丸如菉豆大每服食前以温酒下
五丸服此藥如小便澁宜服後方
又方(出聖惠方)
瞿麥木通燈心滑石甘草(炙微赤剉各一分)
右為散以水一大盞煎至六分去滓分二服以小便
利為度
盪滯散治婦人經脉不通
斑猫(一枚去頭翅足炒)大黃(剉炒三分)水蛭(糯米内炒熟去米)䖟蟲(炒各一分)
右為散研勻狗膽酒調下半錢
烏金散(出聖惠方)治婦人月水不通心神煩悶腹脇氣脹
宜服
亂髮(一兩須是丈夫者剪細)不蛀皂莢(一挺肥者寸剉)神麯(三兩)赤鯉
魚鱗大麥蘗(各一兩)
右藥入在一甆瓶子内實填口上安一團瓦子盖瓶
口用紙筋泥固濟俟乾先用慢火熁後著大火燒令
通赤去火候冷取出入麝香一錢同研令細每服於
食前温酒調下一錢
治女子血脉不通(出肘後方)
用石榴根東方者取一握炙乾濃煎一盞服瘥婦人
赤白帶下同治
紅花散(出朱氏集騐方)治婦人經脉不通如血膈者二十服
效
好紅花(細)蘇枋木(搥碎)當歸
右等分㕮咀每用一兩以水一升半先煎花木然後
入酒一盞併當歸再煎取半分兩服空心食前温服
烏藥散(一名㙈蟲散)治婦人心隔迷悶腹臟撮痛氣急氣
悶月信不通等疾(方見本門月水不調類)
三物湯治月經不行四肢虚腫
人參茯苓(各一兩)白术(二兩)
右㕮咀水一盞半棗子肉一箇煎食前服
金花散(出聖惠方)治婦人月水久不通心腹煩悶四肢痛
弱
桂心(一兩半)斑猫(一兩去翅足)麝香(一錢細研)
右藥先用水和白麵裹斑猫以慢火番覆燒令烟盡
放冷淨去却焦麵取斑猫灰與桂心末及麝香同研
令細每五更初用煖酒調下一錢服藥後或憎寒壯
熱腹内撮搊疼痛或小便似淋勿怪此是藥行須臾
即通如未快通即隔日再服
烏金散(出聖惠方)治婦人月水不通
童男髮童女髮斑猫(三十七枚糯米拌炒令黃去翅足)
右藥入麝香一錢同研令細每於食前以熱酒生薑
調下一錢
白芷散(出聖濟總錄)治婦人月事不通
白芷(半兩)當歸(一兩半生半炒)側柏(切炒二兩)
右為散每服二錢空心米飲調下
如仙湯治乾血氣月水不通遠近一二服見效
㯶皮(燒灰)香附子(炒去毛)野猪肝(各等分)
右為細末每服五錢好酒下
治婦人月久不通立效
積年屋上瓦松護火草(各一分)龍胎(半分出閩大水中有之似)
(乾魚鱗蜀中亦多甚腥穢)
右搗碎用水二中盞煎至一盞去滓分為二服空心
服之少頃當取下惡物甚多如不快即晚再服
蘇枋木煎(出聖惠方)治婦人月水不通煩熱疼痛
蘇枋木(二兩)硼砂(半兩細研)川大黃(末一兩)
右藥先以水三大盞煎蘇枋木至一盞半去滓入硼
砂大黃末同熬成膏每日空心温酒下半大匙
治月經不通(出千金方)
右取葶藶一升為末蜜丸如彈子大綿裹内隂中二
寸每丸一宿易之有汁出止
治通經(出鮑氏方)
用砂糖少許和茶清露天一夜服之即通雖三箇月
胎亦通不可輕服
又方(出聖惠方)治婦人月水不通心腹滯悶四肢疼痛
芫花(半兩醋炒令乾)水蛭(一分)
右為末每日空心以煖酒調下半錢
當歸散(出儒門事親方)治婦人月水不通
當歸杜蒺藜
右等分為末米飲調下
治月水或至兩三月半年一年不通(出肘後方)
桃仁(二兩)麻子仁(二升)
右合搗令勻熱酒一升漬一宿服一升日一服盡更
作佳
當歸丸(出楊氏家藏方)治婦人脾虚血熱衝任不和腹脇刺
痛月事不通赤白帶下腰膝酸疼四肢無力上攻頭
目致多昏暈時發寒熱多困少食并治産前傷冷胎
氣不安産後血虚腹脇疼痛凡一切血氣之病無不
治療
蒼术(八兩米泔浸一宿炒黃)陳橘皮(去白六兩)前胡(四兩)荆芥穗
高良薑(炒)蓬莪木(剉碎醋炒)當歸(洗焙)熟乾地黃(洗焙已上五味)
(藥各三兩)白芍藥(二兩半)蒲黃(紙上焙)乾薑(炮)劉寄奴澤
蘭甘草(已上五味各二兩)木香(一兩半)
右件為細末醋煮麫糊丸如梧桐子大每服五十丸
温酒或鹽湯下空心
芥子散(出仁存方)治婦人經脉不行至一年者臍腹疼痛
腰腿沉重寒熱往來
用芥子二兩為末每二三錢熱酒調下食前服之
治月水不通(出肘後方)
用厚朴薑汁炙木香細切不拘少多濃煎去滓空心
温服一方無薑汁
治婦人三箇月經血不行探胎湯騐之是與不是胎
娠(出醫學類正方)
用川芎一兩為細末濃煎艾葉湯空心調服吃盡腹
中微覺動則胎可仔細詢問若動却在臍以下者乃
無姙也尺脉不動亦是血病非姙也可早早用行經
藥急急治之醫療稍遲日漸日深或血積血癥血塊
血結血乾血蠱無所不有盖婦人月經纔住便為喜
脉二說宜辨之往往至疾沉疴不救者室女經滯亦
如之
牡丹湯(出聖濟總錄)治婦人室女月水不通或天癸過期
素未通者
牡丹皮當歸(切焙)黃芩(去黑心)芎藭甘草芍藥
細辛(去苗葉)桂(去粗皮)大黃(剉炒二兩)生薑地黃(炒一兩半)
水蛭(炒二十五枚)桃仁(湯浸去皮尖雙仁麩炒二十五枚)乾薑(炒半兩)䖟
蟲(去翅足炒二十五枚)黃雌雞(一隻去腹肚以水八盞煮取四盞澄清配藥)
右除雞外粗搗篩每服三錢取雞汁一盞同煎至七
分去滓下硝石末半錢更煎一沸温服食前日一
牡丹散(出聖惠方)治室女月水不通兩頰多赤口乾心躁
四肢煩熱疾痛咳𠻳喘促不思飲食
丹皮蒲黃柴胡(去苖)鼈甲(塗醋炙黃去裙襴各一兩)赤芍藥
桃仁(湯浸去皮尖雙仁麩炒微黃)甘草(炙微赤剉)虎杖犀角屑
黃芩當歸(剉微炒各半兩)川大黃(一兩剉微炒)土瓜根琥
珀(各三兩)
右為散每服三錢以水一盞煎至六分去滓不計時
候服
鬼箭羽湯(出聖濟總錄)治室女月水不通肌膚不澤日覺
瘦瘁滑血
鬼箭羽木香當歸(切焙)黃芩(去黑心)桂(去粗皮)芎藭
白术(各一兩)芍藥(一兩一分)大黃(剉炒)土瓜根劉寄奴
(各一兩)桃仁(湯浸去皮尖雙仁麩炒四十九枚)䖟蟲(四十枚去翅足糯米炒米熟去)
(米)
右粗搗篩每服三錢水一盞入生薑五片煎至七分
去滓下㯽榔朴硝末各半錢再煎一沸温服
地骨皮散(出聖惠方)治室女月水不通心神煩熱四肢疼
痛不思飲食宜服
地骨皮柴胡(去苗各一兩)琥珀(三兩細研)赤芍藥土瓜
根木通(剉)黃芩青蒿子(已上各半兩)當歸(三分剉微炒)
川大黃(一兩剉微炒)牡丹皮(半兩)甘草(一分炙微赤剉)
右為散每服三錢以水一中盞入生薑半分煎至六
分去滓每於食前温服
桃仁散(出聖惠方)治室女月水不通煩熱咳𠻳不思飲食
漸加瘦弱
桃仁(湯浸去皮尖麩炒微黃)川大黃(剉微炒)鼈甲(塗醋炙令黃去裙襴)龍
膽(去蘆頭)琥珀(細研)土瓜根赤芍藥柴胡(去苗)黃芩
杏仁(湯浸去皮尖雙仁麩炒微黃)桑根白皮(剉各一兩)甘草(炙微赤剉)
(半兩)
右為散每服三錢以水一大盞入生薑半分桃柳心
各半握薄荷二七葉䜴五十粒同煎至五分去滓食
前温服
通經丸(出産經方)治室女婦人月候不通疼痛或成血瘕
有一婦人懷孕三四月頭暈腹痛不能飲食日漸羸
弱沈重危困醫治不效已辨後事偶得通經丸服之
痛止進食如故月數滿足遂生女子母皆安盖室女
婦人多因經致疾病家以病人終身託付醫者救治
不謂醫者又不究竟其病以意詳揣用方進藥但唯
唯所言平平而已以致躭擱病深病家自謂醫者不
能治療束手待盡而已可謂夏蟲不可語冷霜余於
病家見之矣若謂醫者尚不能治即絶他藥則前二
證服通經丸取效又獨何也凡女人婦人豈無血
病若要治經水不行并前件血病則通經丸最準醫
救多矣
桂心青皮大黃(煨)川椒(去子炒出汗)蓬莪茂川烏(炮去)
(皮)乾漆(碎之炒令烟盡)當歸乾薑桃仁(去皮尖雙仁麩炒各等分)
右為細末分為四分用一分以米醋熬成膏和餘分
藥末成劑臼中杵之丸如梧桐子大每服二十丸温
淡醋湯下至三十丸温酒亦得空心食前服一方無
川烏有紅花入雞子清一箇服之一方無乾漆徽
州靈巫張擴頻年緣事在推勘院有王醫職直宿數
夜與之稔熟口傳此方渠甚秘之予後得此方以治
婦人疾不可勝數且欲廣行不敢自祕尋常血氣凝
滯疼痛數服便效有一師尼患惡風體倦乍寒乍熱
面赤心煩或時自汗是時疫氣大行醫見其寒熱作
傷寒治之大小柴胡湯雜進數日病劇予診視曰三
部無寒邪脉似厥脉弦長而上魚際宜服抑隂等藥
予以此方投之遂愈
牡丹湯治室女月水不通虚脹如鼓不嗜飲食破血
行經止痛
牡丹皮當歸(切焙)芎藭白芷紫葳(凌霄花是)延胡
索紅藍花赤芍藥劉寄奴(各一兩)
右粗搗篩每服三錢水一盞入生薑一片棗大拍碎
煎至六分入酒三分重煎沸去滓空心服
柴胡飲治室女月水不通心腹脹滿
柴胡(去苗)牛膝(去苗)枳殼(去穰麩炒各二兩)菴䕡子大黃(剉炒)
土瓜根牡丹皮桂(去粗皮各一兩半)朴硝(二兩)桃仁(湯浸)
(去皮尖雙仁麩炒五十枚)
右㕮咀每服三錢水一盞入生薑一片棗大拍碎煎
至六分去滓温服有頃再服
生地黃飲治室女經脉不通
生地黃(二兩)羌活(去蘆頭)柴胡(去苖)桂(去粗皮)當歸(切焙)荆三
稜(煨剉)芎藭地骨皮(各半兩)桃仁(湯浸去皮尖雙仁麩炒二十一枚)
右剉細以童子小便五升於新甆器内慢火煮令如
魚眼沸至一升去滓每服半盞五更日午各一服頻
作三五劑服之
紫葳散(出聖濟總錄)治室女月水不通
紫葳(凌霄花是)青橘皮(湯浸去白炒)當歸(切焙各半兩)大黃(剉炒)沒
藥桂(去麄皮)芎藭(各一分)
右搗羅為散每服一錢温酒調下食前服
虎杖湯(出聖濟總錄)治室女月水不通
虎杖(剉)牡丹皮荆三稜(煨剉各一兩一分)芎藭當歸
(切焙各一兩半)桂(去麄皮)陳橘皮(湯浸去白各三分)大腹并皮(五枚剉)
右麄搗篩每服三錢水一盞入生薑一棗大拍碎同
煎至七分去滓下地黃汁芒硝一錢更兩沸空心日
午温服之
水蛭丸(出聖濟緫錄)
水蛭䖟蟲(二味去翅足生為末)硇砂(研各一兩三味以米醋一升半同煎如膏)
延胡索(一兩半)芎藭白附子(炮各一兩)琥珀(研)白花蛇
(酒浸去皮骨炙各半兩)
右以後五味搗羅為末用前膏和丸如梧桐子大每
服十丸空心温酒下未通加至二十丸
當歸散治室女月水不通時作寒熱
當歸(剉微炒)延胡索川大黃(剉微炒各半分)鉛霜(細研)䖟蟲
(炒令微黃去翅足)水蛭(炒微黃各一分)桃仁(湯浸去皮尖雙仁麩炒微黃)木通
(剉各三分)
右為細散入鉛霜同研令勻每於食前以温酒調下
一錢
通經散(出聖惠方)治室女月水不通
用雄鼠一兩燒存性為細末空心温酒調下一錢神
效
治女子經絡不通血熱大小腸秘澁
用獺肉少食良
治月水不通(出千金方)
右以人乳汁二合飲之
凌霄花丸(出聖惠方)治室女月事過期不通諸藥不效
凌霄花沒藥水蛭(微炒各三分)桃仁(湯浸去皮尖雙仁麩炒微)
(黃)硝石(一方滑石)硼砂(各半兩)斑猫(一分糯米拌炒令黃去翅足)狗膽
(半兩乾者)
右為末用軟飯丸如梧桐子大每於食前以温酒下
七丸
桑耳湯(出聖濟總錄)治室女月水不通
桑耳(炙一兩)當歸(切焙)芍藥桂(去粗皮)大黃(剉炒各半兩)枳
殼(麩炒去穰)瞿麥穗(各一兩)
右粗搗篩每服三錢水一鍾煎至六分去滓温服日
再
柏子仁丸(出指南方)治經候微少漸漸不通手足骨肉煩
疼日漸羸瘦漸生潮熱其脉微數此由隂虚血弱陽
往乘之水少不能滅火火逼水涸亡津液當養血益
隂慎無以毒藥通之宜柏子仁丸澤蘭湯
栢子仁(炒别研)牛膝卷栢(各半兩)澤蘭葉續斷(各二)
(兩)熟地黃(三兩)
右為細末煉蜜丸如梧桐子大每服空心飲下三十
丸
澤蘭湯(出指南方)治始因經候微少漸漸不通
澤蘭葉(三兩)當歸芍藥(各一兩)甘草(半兩)
右為粗末每服五錢水二盞煎至一盞去滓温服
治一切婦人室女臟腑積熱經候結澁數月不行忽只
有一兩點黑血肌肉消瘦通身黑色非時嘔逆惡心
背膊勞倦漸次成勞(出護命方)
荆芥穗麻黃(去根)紫菀(去土)馬鞭草牡丹皮(去心)黃
芩鼈甲(蘇炙)射干杏仁牛膝(各一兩)大黃(醋煮半兩)
半夏(二錢)
右為細末每服二錢水一盞煎一二沸食後臨卧去
滓熱喫若大腑漸次冷减大黃一味小便數减射干
一味
甘草飲(一名當歸湯)治室女月經不行腹中疼痛(方見本門月水)
(不調類)
乾地黃散(出聖濟總錄)治室女月水不通臍下疼痛
生地黃(焙四兩)熟地黃(焙)當歸(切焙)桂(去粗皮各一兩)
右木臼内搗羅為散每服三錢空心臨卧温酒下
桃仁丸(即桃仁煎)治婦人血積血塊室女月水不通作病
如瘕癥等疾神騐此藥性烈氣血虛人斟酌與之亦
治鬼胎(出經騐良方)
桃仁(二兩湯浸去皮尖雙仁麩炒微黃)川大黃(剉微炒)䖟蟲(炒微黃)朴
硝(各半兩)
右為末銅器内先煎米醋一升如膏後相次下藥末
慢火熬可丸如梧桐子大五更初當歸末一錢酒一
小盞煎三兩沸放温下五丸却卧良久瀉下惡物如
赤豆汁或如雞肝或如蝦蟇衣經脉立通即瘥一方
無當歸末
當歸丸治室女月水不通
當歸(切焙一兩)乾漆(炒烟出)芎藭(各半兩)
右為末煉蜜和丸如梧桐子大每服二十丸温酒下
治室女月水積年不通(一名篋中方出本草)
用龍胎瓦松景天三物各少許都以水二盞煎取一
盞去滓分温一服少頃腹中轉動便下
治室女月水不通立效(出聖惠方)
百草霜(一兩細研)大戟(一分剉微炒杵為末)麝香(半兩細研)
右研勻令每至五更以温酒調下一錢服藥後喫粥
治婦人血閉月水不通隂陽隔塞
取銅弩牙焼赤内酒鍾中飲汁(古者彌勝)
地黃散治室女經絡寒凝月水不通心煩滿腰脚急
痛宜服之(方見本門雜證類)
人參湯(出聖惠方)治室女思慮太過心氣不足氣結不得
宣利月水不應時或久不通或血隔成勞漸有寒熱
肌肉消瘦不思榖味凡此病不可服破血有性之藥宜理
心氣行榮衛滑經絡
人參㯽榔(剉)麥門冬(去心焙)大腹皮(剉)牡丹皮
芍藥防己芎藭草豆䓻白术生地黃
(焙)丁香皮桔梗(炒)枳殼(去穰麩炒)茯神(去木)當歸(切焙)甘
草(炙各一兩)桂(去麄皮)遠志(去心)大黃(剉炒各半兩)
右粗搗篩每服三錢水一盞生薑二片棗一枚擘破
同煎至七分去滓温服不拘時候
治室女月水不通心神恍愡煩熱(出聖惠方)
生乾地黃汁(三合)鉛霜(半兩細研)
右為末以地黃汁一合調下鉛霜半錢日三四服
治婦人經血不通
瞿麥木通扁竹大黃(各二兩)
右為細末酒一盞煎至七分温服食前
芍藥散(出聖濟總錄)治室女月水不通
赤芍藥牛膝(去苗酒浸切焙半兩)桂(去粗皮)當歸(切焙各三分)木
香牡丹皮延胡索人參甘草(炙)芎藭(各半)
(兩)桃仁(去皮尖雙仁麩炒一兩)
右為散每服二錢早晚温酒調下
治女子經脉不行胷膈滿悶身體麻木或有寒熱證候
厚朴牡丹皮茅香藿香甘草(各三分)陳皮
生半夏麥芽蒼术(炒各半兩)赤芍藥(各三分)當歸
(半兩)
右㕮咀每服半兩水一大盞薑三片煎服熱甚加柴
胡三錢半服之
治月水不通(出本草)
以狐隂莖燒之以東流水服
治婦人血氣不通(出本草)
以通草濃煎三五盞服即便通
通月經(出本草)
以菩薩石用水磨服之
治婦人血結不通(出本草)
用赤孫施一手搦淨洗細研煖酒調服之
治女子經候不通
用虎杖搗以酒浸常服有孕人勿服破血
治月信滯(出本草)
用白蘘荷根細切煎取二升空心酒調服
治月經不通
用瞿麥子煎湯服之
月水不通腹臍積聚(附論)
夫心主於血合於水腹小腸者通於隂門子臟故也手
少隂太陽之經以為表裏其經血上為乳汁下為月水
若氣血和平則經通利若勞傷體虛風冷所乘則血凝
結在内故令不通也因其脾胃虚冷飲食不消與臟氣
相搏故成積聚
方
乾薑丸(出聖惠方)治婦人寒熱羸瘦胸中支滿身肩背腰
脊重痛寒或時煩熱涎唾喜出時欲食酸甜身體時
如錐刀所刺月水不通大小便難苦下重不着肌膚
宜服
乾薑(炮製剉)柴胡(去苗)芍藥人參(去蘆頭二兩)硝石川
椒(去目及開口者微炒出汗)川大黃當歸(剉微炒)杏仁(湯浸去皮尖雙)
(仁麩炒黃)赤茯苓桃仁(湯浸去皮尖雙仁麩炒微黃已上各一兩)水蛭(炒微)
(黃去炒足)蠐螬(微炒黃)䗪蟲(微炒各半兩)
右為末煉蜜和搗三百杵丸如梧桐子大每服於食
前以温酒下十丸不通稍加之服至月餘無有不效
也
芫花散(出聖惠方)治婦人月水不通血氣積聚腹臍妨痛
不能食
芫花(醋拌炒令乾)鼈甲(塗醋炙令黃去裙襴)川大黃(剉碎微炒各一兩)牡
丹皮(一兩半)沒藥乾漆(搗碎炒令烟出各三分)當歸(剉微炒)木
香芎藭青橘皮(湯洗去白瓤焙)乾薑(炮裂剉)赤芍藥
桂心(各半兩)
右為細散每於食前以熱酒調下一錢
牛膝散治婦人月水不通血氣滯留聚積成塊或攻
心腹疼痛不納飲食
牛膝(去苗)川大黃(剉微炒)鼈甲(塗醋炙令黃去裙襴各一兩)當歸(剉微)
(炒)芎藭桂心赤芍藥木香㯽榔桃仁
(湯浸去皮尖雙仁麩炒微黃)青橘皮(湯浸去白瓤焙已上各半兩)川芒硝(二兩)
右為散每服四錢以水一盞入生薑半分煎至六分
去滓每於食前稍熱服之
芫花煎丸治婦人月水不通血氣滯留於臍腹或加
妨悶時有疼痛
芫花(一兩醋焙乾别杵為末)硇砂(細研)牛膝(去苗)當歸(剉微炒)赤芍
藥青橘皮(湯浸去白瓤焙各半兩)䖟蟲(一分微炒黃去翅足)木香(三分)
水蛭(一分炒微黃)川大黃(三分剉微炒)桂心琥珀(各半兩)
右為末以醋一升熬芫花末成膏入藥末和丸如梧
桐子大每於食前以温酒下七丸
大黃丸治婦人月水不通積聚成塊或發歇寒熱時
復刺痛宜服
川大黃(二兩微炒别搗為末)鼈甲(塗醋炙令黃去裙襴)柴胡(去苗各一兩)吳
茱萸(湯浸七徧焙乾微炒)當歸(剉微炒)荆三稜(微煨剉)赤芍藥
牛膝(去苗)㯽榔桂心(已上各半兩)乾漆(三分搗碎炒令出烟)
右為末先以醋一升入大黃末熬成膏入藥末和搗
三二百杵丸如梧桐子大每於食前以生薑橘皮湯
下三十丸
班猫丸治婦人月水不通臍腹聚疼痛
斑猫(一兩糯未拌炒令黃去翅足)乾漆(搗碎炒令烟出)硇砂麒麟竭
沒藥凌霄花(已上各一分)胎髮(一兩燒灰)狗膽(一枚)
右為末熬醋如餳和丸如菉豆大每日空心以桃仁
湯下五丸服
硼砂丸治婦人月水不通臍腹積聚或時疼痛不思
飲食
硇砂(二兩於净生鐡器内用酸漿水两碗旋旋以慢火熬盡漿水為度)乾漆(搗碎炒令)
(烟出)桂心沒藥琥珀(已上各一兩)
右為末入硇砂都研令勻用糯米軟飯和丸如梧桐
子大每於食前以温酒下二十丸
乾漆煎丸(出聖惠方)治婦人月水不通臍下積聚結硬如
杯發熱往來食少羸瘦
乾漆(半斤擣末)生地黃(十斤擣絞取汁)生牛膝(三斤𢷬絞取汁)
右藥入於銀鍋中以慢火熬不住手攪成膏又用桂
心芎藭末各二兩和丸如梧桐子每於食前以熬熱
酒下二十丸
菴䕡子酒方(出聖惠方)治婦人夙有風冷留血結聚月水
不通
菴䕡子(一升)桃仁(二升湯浸去皮尖雙仁)
右藥都搗令碎於甆瓶内以酒二斗浸密封頭五日
後每服煖飲三合漸加五合日三服
又方(出聖惠方)治婦人月水不通臍腹聚積疼痛
硇砂(一兩)皂莢(五挺不蚛者去皮子剉用)
右為末以頭醋一大盞熬成膏用陳橘皮三兩拌和
更搗三二百杵丸如梧桐子大每於食前以温酒下
五丸
治婦人胎臟本熱忽因産後未經百日恣喫凉物寒熱
相伏經及一二年經候不通全如懷孕惡血所聚有
如身姙臍下有塊但堅硬不動往往都氣痛即宜服
此方但人得此病喫此藥是胎即堅牢是病行下也
(出護命方)
當歸續斷石斛芎藭細辛桑寄生(各等)
(分)
右細杵羅為末每服三錢半水一盞葱兩枝同煎取
九分空心和滓喫
艾附丸(出楊氏家藏方)治婦人血海虚冷月水不行臍腹疼
痛筋脉拘攣及積年堅瘕積聚漸成勞疾
白艾葉枳殼(去穣取淨)肉桂(去麄皮)附子(炮去皮臍)當歸(洗焙)
赤芍藥沒藥(别研)木香(炮各一兩)沈香(半兩)
右件為細末將艾葉枳殼用米醋於沙鍋内煮令枳
殼爛同艾細研為膏搜藥末為丸如梧桐子大每五
十丸温酒或米飲空心送下
狗膽丸(出聖惠方)治室女長成月事不通臍腹積滯宜服
狗膽(五枚)硇砂木香硝石(各半兩)沒藥桃仁(湯浸)
(去皮尖雙仁别研如膏各三錢)赤芍藥當歸(剉微炒)
右為末先將狗膽硇砂桃仁硝石用酒一中盞同熬
成膏後入藥末和丸如菉豆大每服於食前温酒下
十丸
虎杖煎治腹内積滯虚脹雷鳴四肢沈重月經不通
亦治丈夫病
用取高地虎杖根細剉二斛以水二石五斗煮取一大
斗半去滓澄瀝令淨取好醇酒五升和煎令如餳每
服一合消急為度不知則加
月水不通腹内癥塊
夫婦人隂陽不調勞傷血氣風冷傷於衝任之脉并手
太陽少隂之經故令月水不通也夫血得温則宣流得
寒則澁閉既為風冷所乘則血積在内因其飲食不化
結聚相搏成其癥塊也
方
紫葛散(出聖惠方)治婦人月水不通腹内有癥塊發來攻
心腹刺疼痛喫食减少四肢羸瘦
紫葛(剉)牛膝(去苗)荆三稜(微煨剉)當歸(剉微炒)芎藭赤
芍藥丹皮(已上各三分)鼈甲(塗醋炙令黃去裙襴一兩)桂心蒲
黃桃仁(湯浸去皮尖雙仁麩炒微黃)木香(各半兩)䖟蟲(一分炒黃去翅)
(足)川大黃(一兩剉微炒)
右為散每服三錢以水一中盞入生薑半分煎五分
去滓每於食前稍熱服之
硇砂丸(出聖惠方)治婦人月水不通久成癥塊時攻心腹
疼痛
硇砂沒藥麒麟竭乾漆(搗碎炒令烟出)竈突墨
延胡索(各一兩)䖟蟲(炒微黃去翅足)水蛭(炒微黃各半兩)鯉魚鱗灰
(二兩)麝香(一分細研)
右為細散入麝香等研令勻每於食前以熱酒調下
大黃散(出聖惠方)治婦人月水不通腹内有癥塊或時寒
熱漸加羸瘦宜服
川大黃(二兩剉微炒)牛膝(去苗)鼈甲(塗醋炙令黃去裙襴)桃仁(湯浸去皮)
(尖雙仁麩炒微黃)桂心當歸(剉微炒)白术芎藭防葵
(各三錢)
右為散每服三錢以水一中盞入生薑半分煎至五
分去滓每於食前稍熱服
凌霄花丸(出聖惠方)治婦人積年血塊兼月水不通神效
凌霄花(醋拌炒令黃)水蛭(炒令微黃)雄雞糞(微炒各一分)荆三稜
(微煨炒)木香斑猫(十枚糯米拌炒令黃去翅足)芫花(炒令微黃)薑黃
硇砂(各半兩)
右為末用糯米飯和丸如梧桐子大空心以温酒下
七十丸服藥後覺寒熱小腹内及連腰疼痛當下惡
物即瘥如未應即隔一日再服
鼈甲丸(出聖惠方)治婦人月水不通漸為癥為塊日漸羸
瘦面上班點不能飲食
鼈甲(塗醋炙令黃去裙襴)川大黃(剉微炒各二兩)防葵木香乾
漆(拍碎炒令烟出)桃仁(湯浸去皮尖雙仁麩炒微黃)麝香(一分細研)陳橘皮
(湯浸去白穰焙各一兩)
右為末都研令勻用釅醋和如稀膏入甆器中以重
湯煮看稀稠可丸即丸如梧桐子大每於食前以温
酒下十丸漸加至二十丸為度
防葵丸(出聖惠方)治婦人月水不通結為癥塊時攻心腹
疼痛
防葵(一兩)沒藥乾漆(搗碎炒令烟出)硇砂(細研)薑黃(各半兩)水
蛭(一分炒令微黃)狗膽(一枚乾者)芫花(一分醋拌炒令乾)
右為末用糯米飯和丸如菉豆大每服五更初以熱
酒下七丸良久當下惡物如未即次日再服
琥珀散(出聖惠方)治婦人月水不通積成癥塊四肢羸瘦
琥珀(細研)乾漆(搥碎炒令烟出)川大黃(剉微炒各一兩)芫花(醋拌炒令乾)
當歸(剉微炒)黃蘗(微炙剉)桂心(各三分)
右為細散每於食前以熱酒下一錢
水銀丸治婦人月水不通結成癥塊多攻心腹疼痛
不思飲食日漸羸瘦
水銀(用大棗肉研令星盡)硃砂(細研水飛過)麒麟竭硇砂(研)雄
黃(各半兩)麝香(一分)狗膽(二枚取汁入醋一大盞熬如膏)
右為末用狗膽膏和丸如菉豆大五更初以温酒下
七丸如人行十里更用熬酒一盞投之惡物當下如
未即次日再服
砒霜丸治婦人月水不通結為癥塊腹内疼痛面色
痿黃
砒霜膩粉(各半兩)硇砂(一分)巴豆(二七枚去皮心麩炒出油)斑猫
(二七枚糯米炒去翅足)狗膽(一枚用汁)芫花(一分醋拌炒乾别杵為末)
右為末以醋一大盞熬芫花狗膽為膏和丸如黍米
大每日空心以温當歸酒下五丸
芫花根散治婦人月水不通漸為癥塊
芫花根(黃泥裹燒令赤將土盆合少時去泥)乾漆(搗研炒令烟出)桃仁(湯浸去皮)
(尖雙仁麩炒微黃各一兩)桂心黃蘗(剉各半兩)
右為細散每於食前以生薑湯調下二錢
桃根煎治婦人數年月水不通面色萎黃唇口青白
腹内成塊腹肋筋脹腿脛或腫
桃樹根牛蒡子根馬鞭草根牛膝(去苗)蓬蘽
(已上各一两)
右藥都剉以水三斗煎取一斗去滓更於淨鍋中以
慢火煎如餳盛於甆器中每於食前以熱酒調下半
大匙
又方治婦人月水滯澁不通結成癥塊腹肋脹大欲
死
用牛蒡子根二斤細剉蒸三遍用生絹袋盛以酒二
斗浸五日每於食前煖一小盞服之
又方
用蓬蘽根五斤細剉水五斗煎至一斗去滓别於淨
器中熬成膏每於食前以酒調下半匙
桂心酒(出千金方)治婦人月經不通結成癥塊
桂心丹皮芍藥牛膝乾漆土瓜根
牡蒙(各四兩)吳茱萸(一升)大黃(三兩)黃芩乾薑(各二兩)䖟
蟲(二百枚)䗪蟲蠐螬水蛭(各七十枚)亂髮灰細辛
(各一兩)殭蠶(五十枚)大麻子竈突灰(二升)乾地黃(六兩)虎
杖根鼈甲(各五兩)菴䕡子(三升)
右㕮咀以酒四斗分兩瓮浸之七日併一瓮盛攪瓮
調還分作兩瓮初服二合許加至三四合
治婦人月水滯澁不快通結成瘕塊脹大欲死(出聖惠方)
用馬鞭草根苗五斤剉細水五斗煎至一斗去滓别
於淨器熬成膏每於食前温酒調下半匙一方莖葉
搗絞汁温酒調下
又方治婦人血結月閉石淋
用水松葉苔茸食之良主水腫生海底吳都賦云石
水松是也
紅花血竭丸(出楊氏家藏方)治婦人衝任不和血海虚冷經
候不通結成堅塊時作腹痛
沒藥(半兩别研)當歸(一兩酒浸一宿焙乾為末)滴乳香(别研)血竭(别研)琥
珀(别研各二錢半)
右件並研令勻以紅花二兩酒半升熬紅花色淡濾
去滓再將紅花酒熬成膏搜藥末和丸如梧桐子大
每服一十五丸煎枇杷葉湯送下空心食前
六合湯(出醫方集成)治婦人經事不行腹中結塊腰腿重
痛
當歸(去蘆酒浸)白芍藥官桂(去皮)熟地黃(洗)川芎蓬
术(炮各等分)
右㕮咀每服四錢水一盞煎七分空心服
和血通經湯(出衛生寶鑑)治婦人室女腹受寒月事不來
惡血積結堅硬如石
當歸(五錢)熟地黃(三錢)木香(三錢)血竭(一錢另研)肉桂(三錢)紅藍
花(二錢)廣茂(四錢炮)貫衆荆三稜蘇木(二錢)
右件除血竭另研外為末和勻每服三錢熱酒一盞
調下食前鹽湯調下亦得忌一切生冷物及當風大
小便
治月經不通結成瘕如石腹大骨立宜此破血下癥(出千)
(金方)
大黃消石(各六兩)巴豆蜀椒(各一兩)代赭柴胡
(熬變色)水蛭丹參(熬令紫色)土瓜根(各三兩)乾漆芎藭
乾薑䖟蟲茯苓(各二兩)
右為末巴豆别研蜜丸如梧桐子大空心酒服二丸
未知加至五丸日再服千金翼無柴胡水蛭丹參土
瓜根
牛膝湯(出聖濟總錄)治婦人逾年月水不通臍下結塊
牛膝(酒浸切焙)牡丹皮芍藥(炒)當歸(切焙)柴胡(去苗)芎藭
鼈甲(去裙襴醋炙)羌活(去蘆頭)桃仁(去皮尖雙仁炒黃)陳橘皮
(湯浸去白焙)白薔薇根附子(去麄皮半兩炮製)荆三稜(一兩半)
桂(去麄皮半兩)
右㕮咀如麻豆大每服五錢水一盞半煎至七分去
滓温服空心食前
當歸散(出聖濟總錄)治婦人寒搏月水不通腹中氣滿結
塊寒熱
當歸(切焙)桂(去粗皮)乾漆(搗炒令烟出各一兩)䖟蟲(去翅足炒)水蛭(糯米)
(同炒米熟去米)芍藥細辛(去苗葉)黃芩(去黑心)萎蕤甘草
大黃(三兩)
右粗搗篩每服三錢酒一大盞煎至六分去滓下芒
硝二錢烊盡再煎令沸温服食後
活血調經湯(出得生堂)專治婦人經候閉塞不通漸成癥
瘕血塊者本方經騐
當歸赤芍藥生地黃川芎生牛膝廣
荗(炒)三稜官桂乾漆(剉研酒炒)桃仁(去皮尖)紅花(各一)
(兩)
右㕮咀每服四錢水一盞半酒一小匙杓同煎八分
去滓空心温服
紫葛丸(出聖濟總錄)治月水不通臍下結塊漸覺羸瘦不
能飲食
紫葛(剉)菴䕡子牛膝(酒浸切焙各一兩半)水蛭(一十枚熬)桃仁
(去皮尖雙仁四十九枚熬)赤芍藥鼈甲(去裙襴醋炙各二兩)牡丹皮(一兩)
(一分)瞿麥穗(一兩)桂(去粗皮二分)
右為末煉蜜和丸如梧桐子大空心服煎茅根㯽榔
湯下二十丸日再服漸加至三十丸
虎杖湯(出聖濟總錄)治月水不通腹中結塊㽲刺疼痛
虎杖木通牛膝(酒浸切焙各二兩)茅根(二兩)桃仁(去皮尖雙)
(仁炒四十九枚)大黃(三兩半剉炒)芒硝紫葛丹皮(去心各一兩半)
右粗搗篩每服三錢水一盞煎至七分去滓温服空
心食前服
琥珀丸治月經閉不通腹中成塊
水蛭(石灰炒)䖟蟲(去翅足糯米炒)琥珀(各半兩)芫花(醋浸焙乾)桃仁
(浸去皮尖)當歸(酒浸去蘆)桂枝(不見火)大黃(各一兩)
右為細末大黃醋熬成膏和為丸如梧桐子大每服
三十丸空心蘇木酒下
牛膝湯(出聖濟總錄)治月水不通血氣澁滯結成堅塊
牛膝(切焙酒浸)䖟蟲(去翅足炒)大黃(剉炒)黃芩(去黑心各半兩)水蛭(炒)
土瓜根(各一分半)桃仁(去皮尖雙仁炒一兩)朴硝(三分)
右粗搗篩每服三錢水一盞煎至七分去滓温服空
心食前服
丹砂丸(出聖濟總錄)治婦人月水不通肢節煩痛寒熱往
來腹脇結塊攻刺疼痛日漸羸瘦欲變成癆
丹砂(研)水銀硫黃(各二錢二味同結成砂子用)硇砂(研)
膩粉(各一分)雄黃(研一字)斑猫(二十一枚去翅足麩炒焦為末)
右件同研勻以狗膽汁和作四十九丸每服一丸空
心臨卧炒鉛丹少許以酒半盞調勻燒秤錘蘸鉛丹
酒微焦黑色熬温下或産後血露不快腹内疼痛皆
可服
桂枝桃仁湯(出大全良方)治氣鬱乘血經候頓然不行臍
腹㽲上攻心脇欲死或因不行結積漸漸成塊臍下
如覆杯久成肉癥不可復治由驚恐憂思意所不快
氣欲抑而不舒則乘於血隨氣行滯則血結以氣主
先之血後之宜服桃仁桂枝湯下積宜服地黃通經
丸已成塊者宜服萬病丸
桂枝芍藥生地黃(各二兩)桃仁(炒五十枚)甘草(一兩一方)
(不用)
右為末每服五錢水二盞薑三片棗二箇煎一盞去
滓温服一方無薑棗煎
地黃通經丸(出大全良方)治證與前桂枝桃仁湯同
熟地黃(二兩)䖟蟲(去頭翅足炒)水蛭(糯米同炒黃去糯米)桃仁(炒各五十)
(枚)
右為末煉蜜丸如梧桐子大每服空心温酒下五丸
塊消為度未知加至七丸
又方(出聖惠方)治月經閉塞不通結瘕腹大如甕短氣欲
死
虎杖(一斤去頭土暴乾切)土瓜根牛膝(各取汁二斗)
右㕮咀以水一斛浸虎杖根一宿明旦煎取二斗内
土瓜牛膝汁攪令調勻煎令如餳每以酒服一合日
再夜一宿血當不閉病去時休服
萬病丸(出拔萃方)治女人月經淤閉月候不來繞臍寒疼
痛徹及産後血氣不調腹中生瘕結而不散臍下堅
結大如杯升發熱往來下痢羸瘦此為血瘕若生肉
癥不可為也并治癥瘕等病
乾漆(杵碎炒令火烟出待至烟頭青白如此一時久)牛膝(去苗酒浸一宿焙各一兩)
右為末以生地黃汁一升入二味藥末銀器内慢火
熬侯可丸即丸如梧桐子大每空心米飲下或温酒
下二丸日再勿妄加病去止藥婦人氣血虛經不行
若服破血行經藥是殺之也謹之
治月經不通臍下堅結大如杯升發熱往來下痢羸瘦
此為氣瘕按之若牢強肉瘕者不可治未成者可治
(出千金方)
生地黃(二十斤取汁)乾漆(一斤為末)
右以漆末内地黃汁中微火煎令可丸如梧桐子大
每服三丸酒下未通加之常以食後服
治婦人經候不來數月臍腹疼痛或有一塊上下相疰
飲食减少腹滿惡心大便秘澁者宜服通經丸用菖
蒲馬鞭草煎湯送下四十丸兩服便通
治室女月水不通血結成塊多攻心腹疼痛宜服此方
質汗薑黃川大黃(剉微炒各半兩)
右為細散每於食前以温酒調下一錢
治婦人血閉腹内血塊
用乾棗木皮酒煎服之
普濟方卷三百三十三
