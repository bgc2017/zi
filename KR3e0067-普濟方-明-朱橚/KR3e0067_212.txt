普濟方卷二百十二明周王朱橚撰
泄痢門
白滯痢
夫白滯痢者冷痢之類盖腸虚受冷留而不去舉津液
相摶結滯如膿或如凝脂腹痛而下故為白痢
方
附子湯(出千金方)治冷白滯痢及腹痛
附子(一兩半)赤石脂(一兩)乾薑(一兩半)芍藥甘草(各半兩)
當歸龍骨(各一兩半)白术(二兩)牡蠣(一兩半)人参(三分)
右剉如麻豆每服五錢水一盞半煎至八分去滓空
心温服日晩再服有膿加厚朴一兩去麄皮薑汁塗
炙紫色若嘔加陳皮一兩湯浸去白焙
龍骨湯療白滯下夜無復數
龍骨牡蠣(各三兩)烏梅肉熟艾乾薑白頭
翁(各一兩)女薑黃連當歸(各二兩)甘草(六兩)
右切以水七升煑取三升二合分服日三服一斷便
止忌海藻松菜猪肉冷水
豆䓻丸治白滯痢腹臟撮痛
肉豆䓻(一兩)草豆䓻(一兩)縮砂仁(一兩)母丁香(一兩)木香
沉香(各半兩)墨(半兩)枇杷葉(炙一兩)
右搗羅為末燒粟米飯為丸櫻桃大每服二丸米飯
化下食前服
厚朴散(出聖惠方)治白痢四肢不和腹内㽲痛
厚朴(二兩)地榆(一兩半)當歸(一兩)黃連(一兩)赤芍藥(半兩)赤石
脂(二兩)禹餘糧(二兩)乾薑(一兩)吳茱萸(半兩)
右搗細羅為散每服不計時候以粥飲調下二錢
馬藺子散(出聖惠方)治赤白痢腹内㽲痛行數極多色白如
泔淀不欲飲食
馬藺子(二兩)地榆(一兩)厚朴(一兩)艾葉(一兩)赤石脂(二兩)龍骨
(二兩)當歸(一兩)肉豆䓻(一兩)白术(一兩)
右搗羅為散每服不計時候以粥飲調下二錢
訶梨勒散(出聖惠方)治白痢腹痛胸膈痞滿不能飲食
訶梨勒(一兩)木香(三兩)附子(一兩)乾薑(一兩)白茯苓(一兩)厚朴
(一兩)枳實(一兩)甘草(半兩)當歸(一兩剉)
右搗細羅為散每服不計時候以粥飲調下二錢
黃連散(出聖惠方)治白痢腹痛不思飲食瘦瘁骨立宜服
黃連(一兩)乾薑(一兩)厚朴(一兩)神麯禹餘糧(各一兩)赤石
脂(二兩)當歸酸石榴川烏頭(各一兩炮製)
右搗羅為末以醋煑麫糊為丸如梧桐子大每服不
計時候以艾湯下三十丸
牡蠣散治白膿痢晝夜無數
牡蠣(一兩)龍骨(一兩)烏梅肉(半兩)白頭翁女薑黃連
當歸甘草(各半兩炙)
右搗細羅為散每於食前以粥飲調下二錢
人参湯治白滯痢及小便白
人参龍骨當歸乾薑甘草白茯苓(半兩)
厚朴(一兩)
右搗篩每服五錢水一盞半煎至一盞去滓空心服
日晩再如小兒患量大小加减
肉豆䓻散(出聖惠方)治白痢心腹脹滿不能飲食
肉豆䓻(一兩)厚朴(三兩)乾薑(一兩炮)甘草(半兩)訶梨勒(一兩半)
陳橘皮(一兩湯浸)
右搗細羅為末每服不計時候以粥飲調下二錢
龍骨散(出聖惠方)治白痢腹痛不能飲食
龍骨赤石脂白术(各一兩)厚朴當歸(各二兩)吳
茱萸(三分湯浸)
右搗細羅為散每服不計時候以粥飲調下二錢
陳麴湯治白滯痢及腹痛不止
陳麴黃連厚朴(各一兩)乾薑附子(各半兩炮製)
右剉如麻豆大每服五錢水一盞半煎至八分去滓
空心服日晩再服
白术湯治白滯痢及水痢日夜一二十行心中痛
白术(三分)甘草(半兩)厚朴(一兩)黃栢龍骨(各半兩)
右搗篩每服四錢水一盞半生薑三片煎至八分去
滓空心服日晩再服
阿魏丸治丈夫婦人久患白滯痢如魚腦
阿魏(一分)桂(末半兩)木香(半兩)安息香(一分)獨頭蒜(二顆)
右同研極細温酒和丸如梧桐子大每服三十丸空
心陳米飲下日午再服
黃芩丸治白痢多膿肚中㽲痛
黃芩黃連黃蘗(各一兩半)吳茱萸(炒一兩)訶梨勒皮
(炒二兩半)
右為末煉蜜和丸如梧桐子大每服四十丸食前橘
皮湯下日晩再服
當歸丸治白膿及諸痢
當歸黃連(炒三分)烏梅肉(半兩)阿膠(半兩)
右為末鎔蠟為丸如梧桐子大每服空心温粥飲下
二十丸日午再服
豆䓻湯治白滯痢心腹脹滿不下食
肉豆䓻甘草(各半兩)乾薑(半兩炮)厚朴(一兩半)
右粗搗篩每服三錢水一盞煎至七分去滓空心温
服日午再服
薑附散治臟寒下痢白膿心腹㽲痛
乾薑附子訶梨勒龍骨(各一兩)
右為散每服三錢煎烏梅湯空心調下
烏梅肉丸主冷白膿痢食不消病深為白滯痢者腸
虚而氣冷客之搏于腸間津液凝滯成白故為白滯
痢
烏梅肉熟艾黃蘗甘草(各一兩炙)
右搗篩為末蜜和丸如梧桐子大粥飲服十五丸三
服忌海藻菘菜
桃花丸(出十便良方)治腸胃虚弱冷氣乘之臍腹攪痛下痢
純白或冷熱相摶赤白相雜腸滑不禁日夜無度
赤石脂乾薑(各等分)
右為末水麫糊丸如梧桐子大每服三十丸温米飲
下空心日三服若血痢甘草湯下白痢乾薑湯下一
方為末飲下蜜丸亦可
薑粟散治瀉痢純白者(方見本門)
和氣飲子治大小腑皆通下痢白色宜服此兼進訶
梨勒丸
人参白术當歸肉豆䓻阿膠白茯苓
乾薑(各三分)木香罌粟殼香薷甘草(已上各二錢)
蒿豉餅(等分)
右為㕮咀每服五錢七水一盞半煎七分去滓服無
時候
訶梨勒丸治白痢
訶子(半兩)肉豆䓻(一兩)木香(三錢)乾薑(半兩)阿膠(三錢)
右為細末糯米粥濃飲為丸如梧桐子大每服五十
丸陳粟米飲下前方相間服痢减則减痢止則勿服
果州人何伯巽進士及第留意于醫月有所得用
藥多竒中近日孫女病此易三醫不效因招其調治
得二方不數服而愈
治傷酒後臟腑不調忽時下黃白痢胸膈不快飯食無
味精神少爽宜服此方
黃橘皮桔梗桑寄生蓬莪茂草豆䓻
甘草木香防風芎藭(各一分)
右細杵羅為末每服二錢水一盞煎兩三沸空心服
實腸散治白痢
肉豆䓻(一個一錢)訶子(一錢)當歸(一錢)厚朴(一錢)龍骨(一錢)陳皮
(二錢)甘草(炙一錢)
右並為細末每服二錢陳米湯調下
當歸散治白痢腹痛不止
當歸阿膠乾薑白术赤芍藥附子(各一)
(兩)烏梅肉(二兩)甘草(半兩)厚朴(一兩半)
右件藥搗篩為散每服四錢以水一中盞煎至六分
去滓不計時候稍熱服
赤痢(附論)
夫熱痢之甚者為赤痢本由腸虚為風邪所傷又挾邪
熱血得熱而妄行乘虚必渗入腸中與痢相雜其色純
赤名為赤痢若腸虚入腹則為久痢變成嘔噦疳䘌之
候矣
方
黃連湯治因冷飲食變成赤痢
黃連(一兩)肉豆䓻(一枚)桂(去粗皮)地榆(各一兩)白芷赤石
脂(各一兩半)訶梨勒皮(一兩半)黃芩(半兩)附子黃耆(各一兩半)
吳茱萸當歸(各一兩)
右剉如麻豆大每服五錢水一盞半生薑五片煎至
一盞去滓温服日三
伏龍肝丸治赤痢腹疼四肢羸困
伏龍艾葉木香地榆阿膠當歸黃
連赤芍藥黃芩(各一兩)
右搗羅為末煉蜜和丸如梧桐子大每服三十丸温
粥飲下不拘時候
龍骨散(出聖惠方)治赤痢煩渴腹痛不欲飲食
龍骨黃連地榆當歸黃芩阿膠(各一兩)
犀角屑(半兩)
右搗細羅為散每服不計時候以粥飲調下二錢
六神湯治赤痢腹痛或下純血
黃連車前子(各二兩)地榆山梔子仁甘草(各一)
(兩半)陳橘皮(焙一兩)
右粗搗篩每服五錢以漿水一盞半煎至八分去滓
空心服
犀角散治赤痢腹中疼痛小便澁口乾頓服
當歸(一兩)犀角屑(三分)木香(半兩)黃芩(兩半)地榆(三分)黃連(一兩)
(去鬚)
右搗篩為散每服三錢以水一中盞煎至五分去滓
不拘時候稍熱服
無食子丸治赤痢肚心疼痛
無食子地榆(各半兩)黃連(一兩半)黃蘖(一兩)酸石榴皮
(一兩)
右搗羅為末醋煮麫糊丸如梧桐子大每服十五丸
食前温米飲下
黃蘖丸治赤痢下黃赤膿四肢煩皮膚冷者
黃蘖(二兩)黃連(二兩)熟艾(半兩)黃芩(一兩一分)
右搗羅為末用白蜜三兩煉熟入蠟一兩鎔化入前
藥末和搗丸如梧桐子大每服三十丸空心米飲下
日晩再服一方作湯煎服
茯苓丸治赤白痢及赤痢等疾
赤茯苓當歸黃連黃蘖(各一兩)
右搗羅為末煉蜜丸如梧桐子大每服二十丸空心
米飲下赤白痢加阿膠一兩
黃連散治赤痢兼大腸下血
黃連黃蘖木香(各一兩)厚朴(去粗皮)
右搗羅為散每服三錢空心粥飲調下日午再服
治赤痢腹痛不可忍(出聖惠方)
黃連(二兩)當歸(一兩)
右以水三大盞煎取一大盞半去滓食前分温三服
治赤痢臍下痛
用茱萸一合黑豆湯吞之一方用杵搓磨吞嚥良
治赤痢(出本草)
用犀角燒成灰服之
二黃丸治赤痢並一切痢(方見本門)
枳殼散治赤痢不止
枳殼胡桃(各七枚)皂筴
右就新瓦上以火燒令烟盡取研極細分為八服每
臨卧及二更五更時各一服
紫參散治赤痢腹痛
紫參(三錢)肉豆䓻(一兩)烏賊魚骨(二兩)
右為細散每服一錢食前温米飲調下
療下赤痢方
秫米(一把)鯽魚鮓(二合)薤白(一虎口細切)
右以合煑如作粥法噉之
黃連丸治赤痢
黃連(四分)陳倉米(四分)乾薑(四分)
右搗篩為末緩火炒令色變以内二顆雞子白中煮熟
和丸如梧桐子大空腹服五十丸以好無灰酒温一
盞下之至晩痢赤色當變白明旦即差更服
黃連湯治暴赤痢如鵝肝其痛不可忍(方見本門血痢類)
療赤痢方
香淡豉(大半升)黃連(一大兩)
右以水一升半浸豉一日濾取汁碎黃連薄綿裹豉
汁中煎服
赤芍藥散治赤痢多腹痛不可忍溲而便膿者小腸
泄也脉五至之久洪者宜以七宣丸如脉平者立秋
至春分宜香連丸春分至立秋宜芍藥蘖皮丸四季
通用宜加平胃散七宣丸之類後宜服此藥去其餘
邪兼平胃氣
赤芍藥(二兩)黃蘖(二兩)
右搗篩為散每服三錢以淡漿水一中盞煎至五分
去滓不計時候温服一方醋糊為丸如梧桐子大每
服五七十丸至二百丸食前温水下
治赤痢腹痛不可忍(出聖惠方)
寒水石(一分)砒霜(半分)
右細研如粉以軟粟米飯和丸如菉豆大每于食前
以冷甘草湯下三十丸
治赤痢(出本草)
用薤白同黃蘖煑服之即瘥
治三焦壅熱其血流散乘脾之虚滲入大腸而所下之
痢盡皆赤色别無白痢相雜並不壮熱亦無心腹疼
痛診其脉上部洪大脾脉外鼓而澁先宜吃此方候
上焦氣清赤痢消减或變成白或得稍减後却變為
小腹迸脹即便修合後方吃取平安
麻黃防風麥門冬獨活木香荆芥穗
牡丹皮蒲黃前胡(各一分)
右為細末每服二錢食後熱湯下去滓服候赤痢消
减忽變成白忽覺小腹迸脹即修合後方吃也
治赤痢喫前方了變成白痢病已稍可怱覺小腹迸脹
宜喫此方
防風甘草(各一兩)木香(三錢)芎(半兩)訶梨勒(火炮)
右為細末每服一錢半水一盞煎取九分空心和滓
喫
治赤痢所下之痢渾是鮮血忽有黯黑色隨後多因使
性於怒傷損肝心正氣忽因争打傷損經絡致有斯
疾
桑寄生(一兩)木香獨活甘草芎牡丹皮(各一分)
右為細末水一盞煎取八分非時喫每服二錢
小柴胡湯治赤痢急累心煩潮熱
柴胡(八兩)黃芩人參甘草(各三兩)半夏(二兩半)
右㕮咀薑五片棗一枚煎加芍藥地榆又宜黃連二
錢重為末鷄子清丸如梧桐子大空心烏梅湯下
治赤痢
取蝮蛇骨燒為黑末飲下三錢匕雜蛇亦得
治赤痢熱日久不止
黃連末鷄子白和為丸飲服十丸至三十丸即瘥
療重下赤痢者(出本草)
取獺黃赤糞下白者取白糞燒末清旦空心服以飲
服一小盞三日飲之即愈
治赤痢經年不愈
右用菉豆角蒸熱随意食之如無菉豆角只蒸好菉
豆煑粥食之當效
血痢(附論)
夫血痢者熱毒折於血滲入大腸故也血之随氣循環
經絡通行臟腑常無停行積毒熱氣乘之大腸虚者血
滲入腸虚則洩故為血痢也身熱者死身寒者生診其
關上脉如芤大便多血暴下血數升脉虚小者生疾數
者難治久不瘥多變嘔噦及為濕䘌也
方
牛角腮散治下血痢腹痛
牛角腮(為末)當歸龍骨乾薑熟艾(各三兩)附子
黃蘖赤石脂芎藭阿膠厚朴甘草
橘皮石榴皮芍藥(各二兩)大棗(二十枚)黃連(五合)升
麻(一兩半)蜀椒(一兩)
右㕮咀以水一斗三升煑取四升去滓内牛角腮末
阿膠消以綿絞去滓分七服日四夜三
白頭翁湯治赤滯下血連月不瘥
白頭翁厚朴阿膠黃連秦皮附子
赤石脂黃蘖茯苓芍藥乾薑當歸
甘草龍骨(各三兩)大棗(三十枚)粳米(一升)
右㕮咀以水一斗二升先煑半合熟米内藥煮取三
升分作四服
蒲黃散治血痢
蒲黃(三合)乾地黃桑茸甘草芒硝茯苓
人參栢葉阿膠艾葉生薑禹餘糧
黃連(各二兩)赤脂(五錢)
右㕮咀以水一斗煑取四升分五服温服
木香烏梅丸治一切下痢便血并腸風等疾
烏梅(二個)木香百草霜絲瓜灰(各二兩)黃連黃
蘗黃芩梔子(各一兩)大黃半夏(各五錢)枳殼
當歸(各一兩)陳皮(八錢)
右為細末炒麫四兩入前藥一同杵千餘下爛丸
如梧桐子大每服五十丸空心米飲湯下如硬入梅
水和丸
龍骨丸治下血痢腹痛
龍骨龍膽羚羊角當歸附子乾薑
黃連(各三十株)赤石脂礬石(各一兩半)犀角甘草熟
艾(各十八銖)
右為末蜜和丸如小豆大先食服十五丸日三加至
二十丸
續斷湯療下焦虚寒損或前便轉後見血比為近血
或痢下或不痢每自勞而發
續斷當歸桔梗阿膠桂心(各三兩)熟地黃
乾薑芎藭(各四兩)蒲黃(一升)甘草(二兩)
右切以水九升煑八物取三升五合去滓下膠更烊
阿膠取沸下蒲黃分為三服忌猪肉海藻菘菜生葱
蕪荑
伏龍肝湯療下焦寒損或先血後便轉此方遠血或
痢不痢
伏龍肝(五合)甘草(炙一兩)乾地黃(五兩)燒髮灰(二合)黃芩
牛膝乾薑生槲律阿膠(各二兩炙)
右切以水七升煑七物取三升去滓下阿膠更煎取
烊乃下髮分作三服忌海藻菘菜蕪荑
阿膠散治熱毒血痢如片臍下㽲痛
阿膠(一兩)川升麻(半兩)地榆(一兩)黃連(一兩)黃蘇(一兩)當歸(一兩)
犀角屑(半兩)熟乾地黃(一兩)梔子仁(一兩)
右搗篩為散每服四錢以水一中盞薤白七寸豉一
百粒煎至六分去滓不計時候温服
黃連湯治熱毒下黑血五内絞切痛日夜百行氣絶
欲死
黃連(一升)龍骨(二兩)白术(二兩)阿膠當歸乾薑(各三兩)
赤石脂(三兩)附子(一兩)
右㕮咀以水一斗煑取五升分五服孫真人云予
以貞觀三年染熱毒痢三日命即欲絶此方入口即
定
當歸和脉血飲治腸澼下血濕毒下血(出衞生寳鑑)
槐花青皮當歸身升麻川芎熟地黃
白术荆芥穗(各等分)
右為細末每服二三錢清米飲湯調下食前忌濕麫
酒生冷物
茜根散治血痢心神煩熱腹中痛不納飲食
茜根黃連梔子仁地榆生乾地黃當
歸犀牛屑黃芩(各等分)
右搗篩為散每服四錢以水一中盞入豉五十粒薤
白三寸同煎服
黃連散治熱毒下痢黑血臟腑㽲痛日夜百行氣息
欲絶
黃連龍骨地榆阿膠當歸赤芍藥
黃芩梔子仁(各等分)
右搗篩為散每服四錢以水一中盞煎至六分去滓
不計時候温服
乾葛散治酒痢便血
白乾葛枳殼半夏茯苓生乾地黃杏
仁甘草黃芩
右剉為散每服三錢黑豆百粒薑五片白梅一個煎
服
犀角丸治血痢腹中㽲痛
犀角鎊地榆黃芩黃蘗甘草茜根
栢葉(各等分)
右搗羅為末煉蜜和丸如梧桐子大每服三十丸米
飲送下食前温服
黃連飲治臟毒下血臟腑㽲痛日夜五七十行血痢
甚者
黃連阿膠當歸龍骨赤石脂白术
附子
右㕮咀如麻豆大每服五錢水二盞煎一盞去滓服
茜根黃連湯療痢鮮血
茜根黃連地榆梔子薤白香豉犀
角
右切以水八升煑取二升分為三服再忌猪肉冷水
芍藥黃連湯治大便後下血腹中痛者胃之熱毒下
血
芍藥黃連當歸大黃甘草淡味桂
右㕮咀每服五錢水煎如痛甚者調木香㯽榔末一
錢服之
六妙湯治下血或痢不止
烏梅甘草丁香桂心罌粟殼縮砂仁
右各等分作一服以水一中盞半於銀器内煎至七
分去滓忌銅鐡器温服滓用水二鍾煎至一小鍾服
宿露湯治風痢純清血
醋石榴草果(各一個)青皮(二個)椿根皮(二錢半)甘草(二寸)
杏仁(七粒)
右㕮咀水二碗薑三片烏梅二個煎七分露星一夜
次早空心服
地榆散治熱血痢不定日夜頻滑
地榆(半兩)酸石榴皮(三分)黃芩(半兩)枳殼(三分)赤石脂(半兩)甘
草(二兩剉)
右搗羅為散每服二錢以米飲調下食前
黃連丸治血痢
黃連龍骨禹餘粮伏龍肝(各二兩)代赭乾
薑(各一兩半)
右搗羅為末煉蜜丸如梧桐子大每服三十丸米飲
下空心食前日二服
犀角散治血痢止腹痛除煩熱口乾
犀角屑(一兩)阿膠(三分)伏龍肝(一兩)黃連(一兩)當歸(半兩)艾葉
(半兩)
右搗細羅為散每服不計時候以粥飲下二錢
烏梅丸治下痢純血臍腹絞痛脉急大數由腸久虚
或先經下血痢未止服熱藥藴毒服熱滲成血痢
烏梅(二兩)黃連(三兩)茱萸(一兩)當歸(一兩)酸石榴皮(一兩)
右各為細末用醋為丸如梧桐子大每服三十丸米
飲湯下茱萸以意加减一方有阿膠一兩無當歸煉
蜜糊丸
茜根散治血痢
茜根貫衆槐花椿根甘草(炙剉)
右等分搗羅為散每服一錢米飲調下
茜根湯治痢下鮮血
茜根黃連地榆(各一兩)山梔子仁(十四枚)犀角屑
(一分)
右粗搗篩每服五錢入薤白香豉各少許以水一盞
煎至六分去滓温服
艾葉飲治血痢不止小腹㽲痛
艾葉當歸黃連龍骨訶梨勒皮(各一兩半)
右搗篩每服三錢水一盞煎至七分去滓温服
訶梨勒散治久患血痢
訶梨勒(一枚)乾薑(一塊炮)高良薑(一枚)白礬(一塊)甘草(炙一寸)
右搗羅為散先喫好茶一盞後用烏梅一枚椎破以
水一盞煎至六分調藥二錢微利即瘥
犀角五味散治血痢之後小腹絞痛無期度瀉不住
如水但兼血而下
犀角末(五兩)阿膠(炙四兩)黃蘗(四兩)乾薑(三兩)艾葉(一兩)
右搗篩為散以飲下之初服一方寸匕日再服稍熱加
至一二匕良
乾藍散治下雜血
乾藍犀角地榆(各二兩)蜜(一合)
右㕮咀以水五升煑取一升去滓下蜜煎取分三服
此治熱毒蠱妙
白頭翁湯治熱痢滯下下血連月不差
白頭翁(二兩)黃連蘗皮椿皮(各三兩)
右剉為散每服四大錢水一盞煎七分去滓服
通聖散治血痢腹中㽲刺日夜無度
大棗烏梅(各七枚)乾薑(三塊)甘草(三寸)
右搗篩為散每服一錢匕水一盞生薑半棗大擘破
同煎至六分去滓服
黃蘗散治血痢日夜不止腹中㽲痛心神煩悶
黃蘗(一兩炙)當歸(一兩剉)黃連(一兩)地榆(三分)
右搗細羅為散每服不計時候以粥飲調下二錢
黃連湯治大便後下血腹中不痛者謂之濕毒下血
黃連當歸(各半兩)甘草(炙二錢半)
右㕮咀每服五錢水煎食後温服
槐花散治血痢久不止腹中不痛裏急後重
青皮槐花荆芥穗(各等分)
右為末水煎空心服
芍藥湯治血痢腹痛
赤芍藥黃蘗地榆(各一兩)
右搗篩粗末每服五錢以漿水一盞煎至七分去滓
不拘時候温服
黃蘗湯治血痢晝夜不止
黃蘗黃連(各二兩)木香(一兩)
右粗搗篩每服五錢以水一盞煎至七分去滓食前
温服日三服
人參散治一切血痢腹痛
人參(三分)肉豆䓻烏賊魚骨(各二兩)
右搗羅為散每服一錢食前温米飲調下
酸石榴皮散治血痢久患
酸石榴皮(一兩)枳殼(一兩)當歸(三分剉)
右搗羅為細末每服二錢粥飲調下
黃連丸治血痢不止增熱洩瀉
黃連黃蘗黃芩(各一兩)
右搗羅為細末煉蜜和丸如梧桐子大每服食前粥
飲下十五丸一方作散煎服腹痛加山梔子小便不
利加赤茯苓阿膠煎服
當歸散治血痢裏急後重腸中㽲痛
當歸(三分剉)黃連(一兩)龍骨(二兩)
右搗羅為細末每服二錢粥飲調下不拘時候日二
肉豆䓻丸治血痢久不差臍腹刺痛
肉豆䓻(一兩)陳皮(一兩半)欓子(一兩)
右先以二味搗篩為粗散同米拌勻同炒黃色去米
一分单炒一分生用同焙搗為末研粟米飲和搗為
丸如梧桐子大每服五十丸空心温陳米飲下二三
百服效
地榆散治腸胃虚熱血痢
地榆酸石榴皮木賊(各一兩)
右搗羅為散每服一錢煎訶梨勒湯下食前服
地榆湯治血痢不止及積毒瀉血
地榆樗皮(一兩)酸石榴皮(半兩)
右搗篩每服三錢漿一盞煎至七分去滓温服不拘
時候
療下痢鮮血
乾地黃犀角地榆(各二兩)
右搗篩蜜丸如弹子大每服一丸水一升煎取五合
去滓温服極效
地膚散療下血痢
地膚(五兩)地榆根黃芩(各一兩)
右搗篩為散以水服方寸匕日三或粥飲調下
橡斗子散治酒痢便血經年不瘥
橡斗子(一兩)槐花(一兩)白礬(一分)
右為細末每服二錢温酒調下
治血痢百方無效不問遠近宜服
黃連(一兩)竈突墨(二兩)木香(半兩)
右搗細羅為散每於食前以粥飲調下二錢
治血痢方
膩粉(五錢)定粉(三錢)
右同研勻用水浸蒸餅心少許和為丸如菉豆大每
服七丸或十丸艾一枝水一盞煎湯下艾湯多亦妙
二黃湯治下血日夜七八十行
黃連黃蘗(各半兩)
右㕮咀用醇醋三升煑取一升半分再服
酒蒸黃連丸治身熱下痢鮮血煩躁多渴或傷熱物
過度
黃連(一觔)好酒(二升半)
右用酒浸黃連以瓦器盛置甑上蒸至爛取出晒乾
研為末用麫糊丸如梧桐子大每服三十丸熟水吞
下又療傷酒過多臟毒下血大便泄瀉用米飲下食
前一日兩服一方用香薷湯下即愈
地榆湯治血痢不止
地榆(二兩)甘草(半兩)
右搗羅每服五錢以水一盞煎至七分去滓不拘時
候温服
地榆散治丈夫婦女下痢
地榆(一兩)礬石(半兩)
右搗篩為散用生猪肉二兩批開摻藥一錢在肉上
用炭火炙熟細嚼米飲送下併兩服立效
烏頭丸治久虚作痛後重下血不止
烏頭蛤粉(各半兩)
右搗為細末麫糊為丸如梧桐子大用塩豉湯下十
五丸食前服
葛粉飲治血痢日夜數十行
葛粉白蜜(各兩)
右相和新汲水四合調空腹服之
犀角地榆湯治血痢日夜不止腹中㽲痛心神煩悶
犀角屑(半兩)地榆(半兩剉)
右以水二大盞入蜜三合煎至一盞隨大小增减服
之
又方(出聖惠方)
熟地黃黃芩(各一兩)
右細剉用水一大盞煎至六分去滓温二分服
治血痢百方無效不問遠近(出聖惠方)
牛角腮(一兩)大麥(二兩炒)
右搗細羅為散每服不計時候以粥飲調下二錢
治臟毒酒病便血不止
槐花(半兩)山梔子(乾一兩)
右為細末每服二錢新水調下
治大熱毒純血痢不可瘥者(出千金方)
右用黃連六兩㕮咀以水七升煑取二升半夜露著
星月旦起空腹服之卧將息即止不瘥加黃芩二兩
更作服之仍不瘥者以疳痢法治之
海蛤玉粉散治血痢解臟中積毒熱
右用海蛤不拘多少為末每服二錢入蜜少許冷水
調下不計時候
治下痢純赤及血痢等
右煎白梅湯點真蠟茶服
治腸癖
右用鱉甲炙黃訶子皮生薑等分為丸空心服三二
十丸
治血痢
用薄荷葉煎單服
黑參丸(出仁存方)治血痢
右用苦參不拘多少炒焦為末滴水丸如梧桐子大
每服五六十丸米飲下一方治熱痢有血煎服
又方
右煎木賊十二分切以水一升八合取八合去滓空
心温分三服如行五里再服
又方(出危氏方)
用合成平胃散稱一兩入川續斷末二錢半拌勻每
服二錢水一盞煎至七分服張叔潛秘書之劔州時
其閫下病血痢一醫者用此藥治之而愈紹熙壬子
會稽時行痢疾叔潛之子為人說服之亦騐小兒病
親曾服作效
治血痢熱燥
用水研粳米半升取汁令盡以汁置有油甆瓶蠟紙
封口沉井底平旦服之吳内翰家乳嫗病服之而愈
葛根方治熱毒下血或因喫熱物發動
用生葛根二觔搗取汁一觔併藕汁一觔相和服
治血痢神妙方(出肘後方)
用乾薑急於火内燒黑不令成灰瓦碗合放冷為末
每服一錢米飲調下
治瀉血不止
用桑耳一大兩熬令黑以水一大升三合煎取六合
去滓空心分温服
治血痢十年方
用石灰三升熬令黃以水一斗攪令清澄一服一升
日三服
東璧土方治腹内熱毒絞結痛下血
用取入地乾土以水煑三五沸絞過滓適稀稠及暖
服一二升良
治男子病膿血惡痢不可忍
昔日有人忽見水浸甜瓜心酷喜之連皮食數枚膿
血皆已人言下痢無止法是何言也人止知痢是虚
冷温之燥之洗之截之此外無術矣豈知風水火温
燥寒六者皆為痢此水蜜甜瓜所以效也
治下痢純血
用黃蘗蜜炙令杏黃色一兩為末每服三錢空心下
椿皮丸治下痢青血腹中刺痛
用椿根白皮不拘多少晒乾為末醋麫糊丸如梧桐
子大空心米湯下
治血痢
昔曾魯公痢血百餘日國醫無能療者陳應之言取
水梅除核研一枚合蠟茶加醋湯沃服之一啜而瘥
大丞相莊蕭梁公亦痢血應之曰此挾水榖當用三
物散亦數服而愈三物散用胡黃連烏梅肉竈下土
等分為末蠟茶清調下食前服
葵子散治血痢及婦人産後血痢
右用冬葵子不拘多少搗羅為散每服二錢入蠟茶
一錢以沸湯七分一盞調服併兩三服差
烏金丸治瀉血血痢
右用烏藥不拘多少炭火燒存性搗羅為末陳米飲
丸如梧桐子大每服三十丸
蛇含散治血痢不止
用蛇含二枚煆醋淬十數度研如麫每服三錢陳米
飲調下兼止腸風瀉血傷等
治血痢不止
右用地榆净洗為細末曝乾再細研每服二錢摻在
羊血上火炙熟爛嚼米飲下如不喫葷即以捻頭煎
湯調下一方用根切煑令似飴糖一服三合
治男子婦人便血流不止者又治血痢不止(出聖惠方)
用木耳炒乾為末每服五錢好酒一盞送下即可一
方用井花水調空腹頓服之一方用黑木耳水煑鹽
醋食後服其汁
治血痢日夜不止腹中㽲痛心神煩悶(出聖惠方)
用生地黃汁三合煎取二合下蜜一合攪令勻温服
頻效
又方
用蕓臺絞取汁二合蜜一合同暖令温服之
黃連散(出肘後方)治血痢百方無效
用黃連二兩去鬚微炒為末以鷄子白和作餅子如
二分厚摶令乾炒細研為散每服不計時候以粥飲
調下一錢一方剉用無灰酒煎服
又方
用濕白紙二張褁鹽一匙於猛火中燒作灰研細分
為三服食前以粥飲服之
又方
右用没石子一兩細研以軟飲和丸如小豆大每服
於食前以粥飲下十丸
又方
右搗馬齒葉汁三合和蜜一匙同暖服之
又方
用乳腐一兩切以漿水一中盞煎至半盞去滓温服
之
又方
用扁竹汁四合蜜一合和頓服之
又方
用醋石榴一枚和皮搗絞取汁用蜜一合和暖服之
治男子婦人小兒大腹下黑血茶脚色或膿血如淀色
所謂䖝痢者治之殊效
一方又能殺五臟䖝名柏連散
用側柏葉焙乾為末與川黃連二味同煎為汁服之
或每服二錢熟水調亦可
治野鷄病下血不止腸疼痛
用鯉魚一頭如食法作鱠加蒜虀食之
治酒毒便血一名苦散子
用黃連焙乾為末每服二錢温酒調下
專治腸風酒痢久血不止
用川黃連一觔用無灰酒浸一宿曬乾用枳殼一觔
配合巴豆隨枳殼數每一合用巴豆一粒以線縛之
用好米醋砂鍋内煑乾取出只用枳殼不用巴豆却
將枳殼黃連為細末麫糊為丸空心服三十丸薑湯
送下
阿膠丸治久血痢腹内疼痛四肢羸弱面色萎黃
阿膠(三分)地榆(一兩半)訶梨勒皮(三分)熟乾地黃(一兩)乾薑
(半兩)赤芍藥(半兩)黃連(一兩)白术(半兩)艾葉(三分)枳殼(半兩)木香
(半兩)當歸(一兩)
右搗羅為末煉蜜和搗三二百杵丸如梧桐子大每
服不拘時候以粥飲下
犀角散治久血痢腹内疼痛心神煩熱不思飲食
犀角屑(三分)赤芍藥(三分)伏龍肝(三分)川升麻(半兩)地榆(三分)
青橘皮(半兩)當歸(三分)黃連(三分)甘草(半兩)木香(半兩)
右搗篩為散每服四錢以水一中盞入生薑半分煎
至六分去滓不計時候温服
黃連散治血痢甚經月不差
黃連黃蘗梔子仁地榆馬藺子當歸
黃芩茜根栢葉(已上各一兩)
右搗篩為散每服五錢水一中盞煎至六分去滓不
計時候温服
木香散治久血痢不差四肢黃瘦腹内疼痛
木香(半兩)樗樹皮(一兩)茜根(一兩)地榆(一兩)甘草(半兩)犀角屑
(二分)當歸(一兩)黃連(一兩)
右搗粗羅為散每服三錢以水一中盞煎至六分去
滓不計時候温服
當歸散治久血痢不止腹中㽲痛面黃羸瘦
當歸(一兩)樗樹皮(一兩)黃連(一兩)地榆(一兩)艾葉(一兩)阿膠(三分)
酸石榴皮(三分)
右搗細羅為散每服不計時候以粥飲調下二錢
桑黃散治久血痢不止腹痛心煩
桑黃(一兩)黃連(三分)地榆(三分)黃芩(半兩)當歸(一兩)甘草(半兩炙)
右搗篩為散每服三錢以水一中盞煎至六分去滓
不計時候温服
艾葉散治久血痢小腹結痛不可忍
艾葉(一兩)黃芩(一兩)赤芍藥(一兩)地榆(半兩)當歸(一兩剉)
右搗篩為散每服三錢以水一中盞煎至五分去滓
不計時候温服
樗樹皮散(出聖惠方)治久血痢日夜不止宜服
樗樹皮橡實地榆黃連(各一兩)甘草(半兩炙)
右搗細羅為散每服不計時候以粥飲調下二錢
地榆散治久血痢不差
地榆臭椿樹皮狼牙黃芩(已上各半兩)
右搗篩為散每服半兩以水一大盞煎至七分去滓
不計時候温二服
治血痢久不效(出聖惠方)
構葉(一兩)橡斗子(半兩)縮砂(半兩)
右藥都為末搗羅為散每於食前以粥飲調下二錢
栢葉散治久血痢小腸結痛不可忍
栢葉(二兩)地榆(一兩剉)
右搗篩為散每服三錢以水一中盞煎至六分去滓
不計時候温服
久血痢日夜不止(出聖惠方)
香墨(二兩)木香(半兩)
右搗細羅為散每服不計時候以粥飲調下二錢
治血痢久不效
右用牡蠣二兩燒為粉細研以棗肉和為丸用文火
燒令黃色細研每於食前以粥飲調下二錢
又方(出聖惠方)
右以當歸一兩細剉微炒水一大盞入生薑半分去
滓食前稍熱分為二服
赤小豆散治下痢先見血此為近血宜服此藥
赤小豆(三升)當歸(三兩)
右治下篩每服方寸匕日三如或先見便後見血此
為遠血宜服黃土湯方見仲景傷寒門
防風散治因食熱物過度風氣方盛銷鑠大腸膏脂
以致榮衞之血滲流而下
羌活荆芥防風枳殼殭蠶薄荷(各等分)
右剉散白水煎空心温服忌再喫熱物
麥門冬湯治凢下血虚極
麥門冬白术(各四兩)甘草(二兩)牡蠣(三兩)芍藥阿膠
(各三兩)大棗(二十枚)
右㕮咀以水八升煮取二升分再服
治熱毒血痢水痢
用忍冬籐濃煎服之
治卒下血不止
赤小豆一升搗碎以水三升絞汁飲之
又方
用草龍膽滿一虎口切以水五升煮取二升半分為
五服如不瘥更服
又方
竈突中塵(一升)黃連(五兩)地榆(三兩)
右為散粥飲服方寸七日再服重者夜一
蒲黃散療卒下血
蒲黃(三合)當歸(二兩)鹿茸(一枚)
右為散飲服方寸七日三
黃連(半兩)黃蘗(二兩)梔子(二十枚)
右切以酒二升浸一宿去滓煮二沸頓服之忌猪肉
冷水
牛角腮灰散(出聖惠方)治卒下血不問丈夫婦人立效
用黃牛角腮一具燒赤色出火即青黑為細散食前
濃煮䜴汁和二錢重者日三方用白礬填滿燒為灰
細研食前粥飲調下
胃風湯治風冷客入腸胃泄下血及腸胃濕毒下如
豆汁或下瘀血
枳殼散治血痢不止(方見本門赤痢類)
貫衆散治血痢不止或如鷄鴨肝或如小豆者并能
治之
貫衆(二錢半)黃連(半兩)
右件同炒令變色地下出火毒研為末每服三錢米
飲調下空心服
歛紅丸治伏熱下血裏急後重
蠟茶(不拘多少)
右為細末以上等釅醋和丸每兩作十五丸每服一
丸濃煎烏梅湯下
犀角丸治下痢其色瘀黑或如猪肝五内切痛此或
因素服五石湯元攻傷五臟隂氣將絶如蠱毒之状
犀角屑(半兩)茜根青黛黃連(各一兩)
右為末麫糊丸如桐子大每服十五丸米飲下一方
有桔梗
治酒痢下血
槐花白礬(等分)
右為細末每服二錢食前食後温水調下
洗心散治血痢
洗心
右一試官入院偶感血痢間有赤白極危一醫人用
此藥數服而愈
黃連散治血痢
胡黃連烏梅肉竈下土
右等分為末蠟茶清調下空心温服
聚珍丸治血痢酒痢尤妙
川百藥煎(半兩)薄荷煎(兩貼)陳槐花(半兩)感應丸(一貼)麝香
(少許)
右件拌勻添蜜為丸男子龍牙草煎湯婦人生地黃
煎湯下
又方
黃連(一兩)白附子(半兩)刺蝟皮(一個)厚朴(三錢)白礬枳殼
五棓子(各半兩)
右件為細末艾醋湯為丸男子敗㯶灰調酒下女人
綿子灰調酒下
止血痢
用黑豆搗篩和水温服之
治血痢
用掘藕食之
治血痢
用狼把草二觔搗絞取汁一小升内白麫半鷄子許
和之令勻空腹頓服之極重者不過三服若無生者
但拔取苖隂乾搗為散患痢者取散一方寸匕和蜜
水半錢服之療丈夫血痢不療婦人
治血痢
用小薊搗絞取汁温服
治血痢
用荷葉蒂水煮服之
治下水止血痢
用合明草搗絞汁服
治血痢
用赤莧根莖糟藏食之甚美
治瀉血
用罌粟殼煑汁服之瘥
又方
用榼籐子一枚以刀剜内穣熬研為散空腹熱酒調
下二錢不過三日必效
治下血痢如刺者
用豉一升水漬纔令相淹煎一兩沸絞取汁頓服立
瘥
治腸風血痢
用鯽魚釀白燒灰服
滯下膿血(論附)
夫膿血痢者為春時陽氣主表人運動勞役腠理則開
血氣虚者則傷於風至夏又熱氣乘之血性得熱則流
散其遇大腸虚血滲入焉與腸間津液相搏積熱藴結
血化為膿腸虚則泄故成膿血痢也所以夏多膿血痢
者由腸胃虚也秋冬診其脾脉微濇為因潰多下膿血
又脉懸絶則死滑大則生脉微小者生實急者死脉沉
細虚遲者生數疾大而熱者死大人小兒泄痢無已其
後變作白膿點滴而下或於糞尾見之為之温脾不愈
法當温腎盖腎主骨髓白膿者骨髓之異名也要之始
作白痢其氣腥臭已經轉下而且淹延日久無所謂痢
今之白痢全無腥臭面色微黑骨刀羸弱的見腎虚合
用炒故紙當歸木香乾薑官桂主之嗣是少與震靈丹
或玉華白丹為佐又有婦人一證似痢非痢泄下白膿
心腹暴痛吼不忍聞此當為之通血投通血之劑却以
養正丹輔之
方
赤石脂湯治膿血痢後重裏急日夜頻併
赤石脂白芷天雄龍骨(各一兩半)當歸(一兩半)肉
豆䓻黃連地榆厚朴白术桂訶梨
勒木香(各一兩)人參(半兩)吳茱萸(一兩)
右剉如麻豆每服五錢水一盞半生薑五片煎至八
分去滓温服空心食前
茯苓湯治困下空竭欲死滯下膿血日數十行羸弱
垂死老少並宜服
茯苓黃蘗黃連龍骨人參乾薑黃
芩桂心芍藥當歸梔子仁甘草(各一兩半)
赤石脂(一兩)大棗(十二枚)
右㕮咀以水五升煮取二升分再服不瘥滿三劑此
方亦主風虚冷痢
香連丸治臟氣止便泄下痢膿血臍腹㽲痛虚氣痞
滿腸鳴裏急
黃連(三兩)地榆赤石脂(各二兩)龍骨阿膠木香
赤芍藥艾葉黃芩(各一兩)無食子(三分)肉豆䓻(兩半)
右搗羅為末煮麫糊丸如梧桐子大每服三十丸米
飲下不拘時候
黃連丸治下痢膿血羸瘦
黃連龍骨苦參厚朴(各一兩)熟艾白礬
甘草陳麯(各半兩)赤石脂乾薑(各半兩)
右搗羅為末煉蜜為丸如梧桐子大每服三十丸空
心米飲送下
人參丸治冷熱不調痢膿水
人參乾薑枳實(各四分)龍骨赤石脂黃連
苦參(各六分)厚朴黃芩(五分)
右搗篩蜜丸空腹以飲服如豆大十五丸日二服漸
加服之亦得
黃連散(出聖惠方)治膿血痢腹内㽲痛行數不常飲食不下
黃連(一兩)黃蘗(一兩炙)艾葉(一兩)附子(一兩)甘草(一兩)烏梅肉
(一兩)乾薑(一兩)赤石脂(二兩)厚朴(一兩)
右搗羅為散每服不計時候以粥飲調下二錢
當歸散(出聖惠方)治膿血痢腹痛心煩口乾不欲飲食
當歸(一兩)地榆(一兩)甘草(半兩)赤石脂(二兩)烏梅肉(一兩)梔子
仁(半兩)白术(一兩)黃芩(一兩)乾薑(一兩)
右搗羅為散每服不拘時候以粥飲調下二錢
赤石脂湯療下焦熱或痢下膿血
赤石脂(八兩)烏梅(二十枚)梔子(十四枚)白术(三兩)蜀椒(三兩)升
麻(三兩)乾薑(二兩)粟米(一升)
右切以水二升煮米熟去滓取七升下諸藥煮取七
合服之忌桃李雀肉
豆䓻八味散治腸癖痢後食稀或稠便即作膿每便
極滑痢有常期
豆䓻子丁香(各二兩)細辛附子乾薑(各四兩)人
參黃耆(各五兩)赤石脂(六兩)
右搗篩為散以飲下之初服一方寸七日再稍稍加至
二三七忌生葱猪肉冷水
白礬散治下痢膿血心腹㽲痛不止
白礬(一兩)黃丹(一兩半)胡粉(二兩)龍骨(一兩半)當歸(一兩)黃連
(二分)甘草(一分)訶梨勒(一兩)
右搗篩為散每服不計時候以粥飲調下二錢
去腸中膿水方
用白犬膽和通草桂為丸服之
柿皮散治膿血不止上充下脫
用柿木皮大柿亦可用曝乾更焙羅為末米飲調下
二錢
丹砂礞石丸治痢下膿血裏急後重腸中疼痛磨下
虚積
丹砂(四錢)青礞石(一錢)砒礵(二錢)黃連(三錢)肉豆䓻(二錢)烏頭
(一錢)巴豆霜(一錢)
右研勻搗糯米粥和丸如麻子大每服十丸温熟水
下臨寝服
阿膠散治膿血諸痢及腹刺痛
阿膠龍骨無食子(各三兩)栢葉桃葉(各一兩)甘
草肉豆䓻(各半兩)
右為細散每服三錢米飲調下不計時候服
貫衆散治伏熱下痢膿血
貫衆(一兩)黃連板藍根木香(各半兩)胡黃連(一分)可
梨勒皮肉豆䓻(各三分)
右搗羅為末煮麫糊丸如梧桐子大每十五丸煎甘
草湯下不拘時候
乾薑丸治膿血痢日久不瘥
乾薑黃連黃蘗(各一兩)熟艾附子烏梅肉
(各三分)甘草(炙半兩)
右搗篩為末煉蜜為丸如梧桐子大每服三十丸食
前米飲下
解毒金華散治下痢膿血熱毒
黃連黃蘗(各一兩)黃芩赤茯苓白术赤芍
藥(各半兩)
右㕮咀每服四錢水一盞煎至七分去滓温服無時
如腹痛加梔子二枚煎服
治便膿血
用烏梅一兩以燒酒浸去核研為末每服二錢米飲
調下立效
治暑月膿血痢晝夜頻併不止腹痛不可忍者
用楮實二七枚生用將熖火燒為黑灰淹梅水少許
以水解破調服兼用羊肉褁末納榖道中利出安一
方乾為末
當歸四聖散治一切下痢膿血頻併臍腹絞痛不可
忍
當歸芍藥(各二兩)御米殼(四兩)甘草(一兩)茯苓(半兩)黃耆
(一兩二錢)
右㕮咀每服三錢水一盞半煎至六分去滓食前温
服
當歸導氣湯治膿血痢無度小便不通腹中痛
當歸(一兩)甘草(一兩半)芍藥(一錢)青皮(七錢)槐花(七分)生地黃
(一錢半)
右為末水煎温服食前如後重加木香梹榔各三分澤
瀉半錢如小便利去澤瀉
黃連湯治下痢膿血腸胃虚滑米□完出
黃連乾薑熟艾附子阿膠蜀椒(各半兩)
右剉如麻豆大每服五錢水一盞半煎至一盞去滓
食前温服之
胡粉丸治膿血痢腹痛滑洩(方見本門熱痢類)
阿膠散治膿血痢遶臍疼痛
阿膠(二兩)當歸(一兩)黃連(一兩)赤芍藥(一兩)乾薑(一兩)赤石脂
(二兩)
右搗細羅為散每服不計時候以粥飲調下二錢
木香散治膿血痢腹内㽲痛口乾心煩
木香白术黃連竈中黃土當歸(各半兩)龍
骨(一兩)
右搗細羅為散每服不計時候以粥飲調下二錢
乾薑散治膿血痢腹痛不欲飲食
乾薑(三分)黃連(三分)桂心(三分)木香(半兩)厚朴(一兩半)當歸(三分)
右搗細羅為散每服不計時候以粥飲調下二錢
栢葉丸治膿血久痢腹内疼痛
栢葉黃連阿膠地榆當歸(各半兩)
右搗羅為末煉蜜丸如梧桐子大每服二十丸用温
米飲下不拘時候
茱萸湯治膿血痢
吳茱萸(一兩)訶梨勒皮當歸(各二兩)黃連(二兩)乾薑(半兩)
右搗篩每服五錢水一盞煎至八分去滓食前温服
茱萸丸治下痢膿血不止
吳茱萸乾薑訶梨勒皮(半兩)白礬(一兩)胡粉(一兩)
右研為末醋煮麫糊丸如梧桐子大每服十丸食前
米飲下
神麯五味散治膿疾之後腹不刺痛食亦不大稀但
大便兼膿遇冷而劇
麯末(一升)乾薑(六兩)丁香豆䓻子(各四兩)高良薑(五兩)
右搗篩為末以飲下之初服一方寸匕日再服稍加
至二三七
耆黃五味散治膿血相和痢後二物正等食不堪每
出二物與俱
黃耆(五兩)赤石脂(八兩)厚朴(五兩)乾薑艾葉(各三兩)
右搗篩為散以飲下初服一方寸日再服稍稍加至
二三七
黃耆散治膿血痢心煩疼痛
黃蘗(一兩)梔子仁(一兩)黃連(一兩)阿膠(一兩)當歸(一兩剉)
右搗細篩為散每服不計時候以粥飲調下二錢
附子散治冷熱不和腹痛膿血
附子(一兩)陳麴(三分)乾薑(三分)甘草(一分)當歸(半兩剉)
右搗細羅為散每服不計時候以粥飲下二錢
黃連丸治痢下腹血及諸疾
黃連(三兩)當歸(二兩)烏梅肉(二兩)阿膠(二兩搗碎)厚朴(二兩去粗皮)
右搗羅為末以醋煮麫糊丸如梧桐子大每服以粥
飲下三十丸日三四服
立應丸治臟腑泄痢膿血不止腹中疼痛
乾薑(一兩炮)百草霜(一兩)連皮巴豆(一兩)杏仁(一兩)
右用黃蠟四兩鎔開蠟次入前四味用鐡器攪勻旋
丸桐子大每服甘草湯下白痢乾薑湯下食前若水
瀉温水送下
木香散治下痢赤白
木香(半兩)阿膠(一兩半)訶梨勒黃連(各一兩)
右搗羅為散每服二錢空心用冷粥飲調下
女萎丸治膿血下痢不禁
女萎半夏(各一兩)附子(三分)梨蘆(半兩)
右搗羅為末陳醋煮沸和藥末為丸如梧桐子大每
服三十丸陳米飲下日午再服
烏梅丸治膿血痢食入即注下不安
白礬丸治下痢膿血日夜不止食飲不化面無顔色
白礬鉛丹硇砂硫黃(各一分)
右先入礬於磁合盛内次入硫黃硇砂鉛丹覆之用
瓦片盖面文武火煆赤傾地上候火氣絶再為末蒸
餅丸如梧桐子大每服十丸温酒下
通神丸治膿血痢
治下痢膿血方
赤石脂(一個)烏梅(二十枚)乾薑粳米(一升)
右以水七升煮取令熟藥成服三合日三
乾薑散療腸澼溏便膿血
乾薑黃連桂心(各一分)
右搗篩服寸匕每中食日三多膿加桂多忌食猪肉冷
水生葱
附子散療中寒下痢膿血
蜀附子(一枚)麴乾薑(各三分)
右下篩為散先食以酒服方寸七日二并療婦人漏下
忌如前法
黃連苦參湯療得病羸劣服藥不愈因作腸滑下痢
膿血日數十行腹中絞痛身熱如火頭痛如破其脉
如濇
黃連(四兩)苦參(二兩)阿膠(二兩)
右㕮咀以水一斗煮取二升去滓適寒温服二合日
三少少益至半升服湯盡後復合以愈為度忌猪肉
冷水
黃連方治痢下赤膿如鷄子白日夜數十行遶臍腹
兼治下痢
右用黃連一升酒五升煮取一升半分再服臍下當
小絞痛即瘥再服一方用水煎夜露星月下平旦服
之
橡實散治新舊膿血痢
橡實(二枚)訶梨勒皮(為末與前等分)
右研細分五服每服用温米飲調下空心食前服
黃連湯治痢下血赤是腸濕瀉不定水榖痢久不瘥
者
黃連(一兩)厚朴(半兩)
右粗搗篩每服五錢水一盞半生薑二片煎至八分
去滓温服不計時候一方用大棗二枚煎空心温服
腹痛加當歸三分一方無生薑棗煎名朴連湯
二宜散治膿血痢一名變通丸
借氣散治膿血痢久患脾瀉洩一名神聖香薑散
黃連生薑(各一兩)
右用銀石器炒焦赤去生薑取黃連為散每服二錢
七空心食前陳米飲下一方蠟茶清下甚者不過二
服瘥
木香散治膿血痢困極
木香(一兩)黃連(剉一兩)
右先將木香一塊置銀石器中次下黃連盖之以水
二盞同熬水盡去黃連取木香切焙為散分三服第
一服甘草湯下第二服陳米飲下第三服蠟茶清下
並食前服大妙其黃連别搗末專治赤痢每服二錢
陳米飲下一方為細末以鷄子黃為丸空心飯飲下
一方第二服炙陳橘皮湯調下第三服濃陳米飲調
日進三服赤痢倍黃連白痢倍木香昔有婦人病經
年不瘥夢觀音傳此方三服而愈自下長沙有疾只
兩服愈
治痢下膿血及諸痢疾
麴(三兩)赤石脂(三兩)
右搗細羅為散每服不計時候以粥飲調下二錢
治下痢不止便膿血方
用赤石脂一升半杵為末乾薑一兩米一升煮米熟
為度用汁調赤石脂方寸七服一方用桃花湯調治傷
寒下痢
神聖丸治瀉痢膿血腹痛後重
川當歸枳殼黃耆陳皮(各四錢)甘草(炒三錢)乾
薑(一錢五分)御米殼(二兩半)
右為末煉蜜丸如弹子大每服一丸細嚼米飲食前
下日進二服
魚鮓湯治痢下五色膿血或如爛魚腸並無大便腸
中絞痛不可忍呻吟呌呼聲聞於外
輕霜研輕粉硃砂硇砂白丁香(各一錢)乳
香(半錢)巴豆(二七枚)
右為末蒸棗肉為丸嬰孩三丸如粟米大二三歲四
五歲如麻粒大每用三四丸並旋花煎鮓湯吞下仍
間服調胃藥此証綠久積而成故小兒多有之
艾薑丸治濕下痢膿血腹痛婦人下血
乾艾葉(四兩)川白薑(一兩)
右為末醋煮麫糊丸桐子大每服七十丸食前温米
飲下
烏梅丸治痢下膿血食不消化
烏梅肉(二分)黃連(二兩)艾葉(二兩)乾薑(一兩)甘草(一兩炙)
右搗羅為末煉蜜和丸如梧桐子大每服以粥飲下
三十丸日三四服
治痢下膿血
用薤白於醋中煮令熟飽食即止
玉粉丹治虚中積止膿血痢撮痛裏急後重
膩粉(三錢)玄胡索(三錢)粉霜(三錢)定粉(半兩)石燕子(一個半)
右件先杵石燕子玄胡索為末入乳鉢内共粉霜輕
粉定粉三味同一處研如粉面取鷄子清丸如豌豆
大每服三丸至五丸温米飲食前或臨卧及年老虚
弱姙娘産人皆可服之粥飲下五丸或令下一丸如
麻子大小兒量大小夜卧温米飲下五七丸見漸大
或十丸忌油膩粘滯等物
歛腸丸治下痢膿血
木香(一錢)地榆(二錢)酸石榴皮(二錢)罌粟(一兩半)
右件為細末煉蜜為丸如弹子大每服一粒陳米泔
一盞煎六分食前食
戊巳丸治腸胃虚滑下痢無度膿血相雜
甘草木香罌粟殼烏梅赤芍藥
右等分為末每服二錢空心米飲下
地榆芍藥湯治瀉痢膿血及至脱肛
蒼术(八兩)地榆卷栢芍藥(各三兩)
右㕮咀每服一兩水一大盞半煎至一半温服之病
退藥止
止膿便
用白石脂和厚朴為末用米汁飲止之
治下痢膿血(出本草)
用蠟和松脂杏仁棗肉茯苓等分合成丸食後服五
十丸如梧桐子大
久痢(附論)
夫久痢不瘥則榖氣日耗腸胃損傷濕氣散溢肌肉浮
腫以胃土至虚故也蟲因虚動止蝕於膈則嘔逆煩悶
下蝕腸則肛門瘡爛久而不瘥變成疳䘌或下赤汁水
血相半腥不可近是謂五臟俱損而五液雜下此為難
治
方
龍骨湯治新久瀉痢
龍骨桑白皮赤石脂天雄厚朴麻黃
(各一兩半)白芷黃芩黃連地榆桂(去粗皮)當歸
木香白术訶梨勒肉豆䓻(二枚)
右剉如麻豆大每服三錢匕水一盞入生薑一棗大
切煎至六分去滓温服
茯苓丸治久痢不止脾胃虚弱食飲不消化腹鳴㽲
痛
白茯苓(三分)陳麴(一兩)赤石脂(三分)黃連(一兩)人參(半兩)附子
(半兩)黃蘗乾薑當歸龍骨(各三分)甘草(半兩炙)
右搗羅為末煉蜜和丸如桐子大每服二十丸以米
飲下不拘時候
附子湯治暴下積日不注及久痢
附子(一枝)石榴皮(一具)阿膠(二兩)龍骨甘草芍藥
乾薑黃連(各一兩)黃芩(半兩)粳米(三合)
右㕮咀以水八升煮取三升分三服
下痢丸治數十年痢下氣消榖令人能食夏月長將
服之不霍亂
大麥蘗法麴(各一升)烏梅(二升半)附子乾薑黃
連黃蘗桂心(各三兩)蜀椒(半兩)吳茱萸(四兩)
右為末和丸如梧子大食後服十丸日三加至二十
丸三食三服亦至四十丸一方用當歸無黃蘗名麴
蘗丸
烏梅丸治諸痢久下
烏梅(三百枚)乾薑黃連(各十兩)當歸蜀椒(各四兩)細
辛附子桂心人參黃蘗(各六兩)
右為末以苦酒漬烏梅一宿去核蒸五升米下别搗
如泥盤中攪令勻相得蜜和搗二千杵丸如梧子大
食前服十丸日三服稍增至二十丸米飲下
麴蘗丸治下痢數年不止消榖下氣補虚羸
桂(去粗皮)附子黃連當歸陳麴乾薑麥
蘗(各一兩)吳茱萸蜀椒烏梅肉(各一兩半)
右搗羅為末煉蜜和丸如梧桐子大每服二十丸米
飲下加至四十丸一方粟米糊丸
馬藺子散療赤白痢腹内疼痛并久水榖痢色白如
甘澱悉主之極重者不過三四日即瘥
馬藺子(一升)地榆根皮(八分)厚朴(炙八分)熟艾赤石脂
(一升)龍骨茯苓(十分)當歸(十三分)
右搗篩為散一服方寸匕加至四五匕日再夜一白
飲服
烏梅丸治久痢諸藥不瘥數十年者消榖下氣補虚
烏梅肉黃連乾薑吳茱萸(各四兩)桂心(二兩)當
歸(二兩)蜀椒(一兩半)
右為末蜜丸如梧子大食後服十丸日三米飲下
七味散治久痢日久不瘥
黃連(八分)龍骨(二分)赤石脂(三分)厚朴(二分)甘草(一分)烏梅肉
(二分)阿膠(三分)
右治下篩漿水服二方寸匕日再小兒一錢七
羊脂煎治諸久痢不瘥
羊脂白蠟黃連(末一升)酢(七合)蜜(七合)烏梅肉(二兩)亂
髮(末一升)
右内銅器中火上煎之攪可丸如梧桐子大飲服三
十丸
利聖散子治丈夫婦人遠年近日赤白休息等痢
當歸(去蘆)乾薑(各二兩)黃栢皮甘草枳殼御米
殼(各四兩)
右搗粗散每服三錢水一盞薤白一條擘碎煎至八
分去滓食前稍温服老人小兒加减服之忌生冷油
膩之物
地榆丸治久痢不止
地榆(一兩)龍骨赤石脂無食子熟艾(各半兩)黃
蘗(三分)橡實殼(炒半兩)
右搗羅為末煉蜜和丸如梧桐子大每服三十丸米
飲下不拘時候
加味四君子湯治久患痢疾服藥已多而疾不愈治
痢多是攻擊臟腑之藥轉覺難安宜用輕清和氣之
藥即愈
人參白术白茯苓川芎黃耆甘草
罌粟殼
右各等分剉散每服三錢水一盞半生薑三片棗二
枚烏梅一箇煎温服
厚朴湯治三十年久痢不止
厚朴乾薑阿膠(各二兩)黃連(五兩)艾葉石榴皮
(各三兩)
右㕮咀以水七升煮取二升分再服
御米湯治久患痢疾或赤或白臍腹㽲痛裏急後重
發渴無時日夕無度及下血不已
厚朴(十兩)罌粟殼白茯苓甘草(各五分)人參乾
薑(各三分半)
右㕮咀每服三錢水一盞半生薑三片大淮棗三枚
烏梅一箇煎至一盞去滓空心食前通口服如年老
及七十八十歲每服二大盞小兒每服一錢半為率
量兒加减腹痛加木香赤多加黑豆
狗頭骨丸治久患下痢臍腹㽲痛所下雜色晝夜不
止或其人久虚頓下腸垢胃之惡痢其脉微弱
赤石脂敗龜乾薑(各半兩)肉豆䓻附子(各一兩)
狗頭骨(一兩)
右為末醋糊丸如梧桐子大每服五七十丸米飲空
心下一方膿出甚者去附子
蜜陀僧丸治久痢
蜜陀僧白礬陽起石伏火砒伏龍肝
赤石脂(各半兩)
右搗令細入瓶中鹽泥固濟以文火養三日後煆令
通赤候冷重研極細水浸蒸餅和丸如梧桐子大每
服三丸煨生薑湯下空心日午夜卧服
治一切冷氣積年氣痢
茛菪附子乾薑陳橘皮桂心厚朴
右各等分為末以白麫糊丸温湯送下食前藥性氣
甚温熱發用解之
温脾湯治痢久赤白連年不止及霍亂脾胃冷食不
消積熱
大黃(四兩)人參甘草乾薑(各二兩)附子(一枚)
右㕮咀以水八升煮取二升半分三服臨熟下大黃
湏大轉瀉者當用此方一方用桂心無甘草
雲母散治三十年注痢骨立痿黃腸滑不瘥
雲實(五合)龍骨(三兩)附子女萎(各二兩)白术(二兩半)
右為末以蠟煎熬用丸藥如梧桐子大每服五丸日
三不過五六服瘥一方無白术用棗肉為丸粥飲下
椒艾丸治三十年下痢所食之物皆不消化或青或
黃四肢沉重起即眩倒骨肉消瘦兩足逆冷痛中熱
苦筋轉起上湏扶隂
無食子蜀椒(三百粒)烏梅(二百枚)熟艾(一升)乾薑(三兩)赤
石脂(二兩)
右椒薑艾下篩一斗米上蒸令飯熟去核内姜椒末
合搗二千杵蜜和丸如梧桐子大服十丸日三服不
瘥加至二十丸加黃連一升温水下
木香散治隔年痢不止
木香(半兩)黃連(炒半兩)罌粟殼(半兩)生薑(半兩)甘草(一兩炙)
右為細末入麝香少許研勻陳米飲下二錢治血痢
尤竒
四續散治久下痢赤白不止
吳茱萸乾薑阿梨勒皮白礬灰(各半兩)
右搗羅為末醋煮麫糊為丸如梧桐子大每服十丸
粟米飲下食前服一方有當歸無礬石每服五錢水
煎服名茱萸湯治膿血痢
天仙散治腸虚久痢
天仙子鉛丹(各二兩)大棗(三十枚)訶梨勒皮(一兩)赤石
脂(半兩)
訶梨勒散治久痢不止沉困怠惰
訶梨勒木香黃連地榆(各半兩)吳茱萸(炒一分)
右搗羅為細散每服三錢匕沸湯調下食前服
虚積丸治久痢不瘥將變䘌
硫黃水銀(二兩)巴豆(各一兩)礞石硇砂(各半兩)
右藥同研細以好醋和令勻得所先作一地坑如茶
盞大深四指烈火煆通赤去灰火去醋紙襯攤藥在
内碗盖上焙一宿取出候乾麫糊為丸如小豆大每
服二丸或三丸生薑棗湯送下
治諸久痢不瘥
羊脂阿膠蠟(各二兩)黍米(二升)
右合煮作粥一服令盡即瘥
乾薑湯治積年痢因毒腸極滑醫所難藥
乾薑黃蘗阿膠酸石榴皮(炒各一兩)
右粗搗篩每服三錢匕水一盞煎至七分去滓不拘
時服不差更作老小亦良羸者稍稍服之一方無黃蘗
用黃連
秦皮丸治下赤連年
秦皮鼠尾草薔薇根
右等分㕮咀以水潦煎去滓銅器重釡煎成丸如梧
桐子大每服五六丸日二稍增瘥止亦可濃汁服半
升
辰砂丹治冷熱不調赤白毒痢久不瘥者
朱辰砂信明砒粉霜(各半兩)
右研極細鎔蠟七錢油七點為劑油紙褁旋丸如小
豆大小兒如菉豆大每服一丸甘草水冷下食前
金星鱔散治久痢
金星鱔白礬鉛丹(各半兩)
右搗羅為散每服二錢匕米飲調下食前
龍骨丸治久患滑泄下痢
龍骨(一兩)白礬灰(半兩)鉛丹(一分)
右搗羅為末麫糊丸梧桐子大每服十丸蠟茶清送
下
茯苓散療下痢三十年
茯苓乾薑黃連(等分)
右搗篩為散蜜和丸如梧桐子大飲服之一日漸增
至百丸苦痢劇者加龍骨附子炮仍令等分一服十
丸漸增之以知為度
當歸湯療三十年下痢止諸痛方
當歸(一兩)生薑(八兩)大棗(二十枚)
右以水四升煮取二升半分三服不瘥復作之
治下赤連年方
地榆鼠尾草(各一兩)
右㕮咀以水二升煮取一升分二服如不止取屋塵
水清去滓一升分二服療下血二十年若不止重服
即愈一方為末粥飲調下二錢
乾薑散治一切赤白痢久不瘥
乾薑榆白皮(各一兩)
右搗羅為散每服二錢空心食前温米飲調下
抵聖丸治諸般痢多年不瘥日夜百十行不止
治洩痢久不止
生薑砂糖(各一分)
右以三重濕紙褁煨五更初都作一服以蠟茶嚼下
薑莧方治久痢不止或赤或白
馬齒莧生薑(二兩)
右和勻用濕紙褁煨熟不拘多少細嚼米飲嚥下
痢止腹痛不可忍者
良薑芍藥
右等分為末薑鹽飲湯調下
三靈散治久痢腸胃俱虚肛門自下
龍骨(半兩)木賊(二錢半)
右為末每服半錢乾摻候少時以手托上
黑豆湯治赤白痢服諸藥不瘥
黑豆(半升)甘草(一兩半)
右綿褁以漿水三升煎至一升去滓温二服
治七八十老人患疾痢不斷兼不能飲食
治積久二十年常下痢
用赤松皮切一斗為散麫粥和一升服之日三服即
效服一斗永瘥三十年痢
麴末酒治久冷痢不純白者由積卧冷處經久病發
遂令脾胃俱冷日夜五六十行大小腹痛不可忍凢
白痢屬冷赤痢屬熱用好麴末五升微熬令香温清
醇酒冷熱和麴末一升空腹頓服之日三服若至食
時搗蒜一升令至熟下薑椒末調和如常食之法惟
湏稠勿加鹽以水和麴二升作蒸餅極爛煮之乾漉
熱内蒸蒜虀臼中相和一頓食之少與餘良至飢時
仍准前食麴末酒比至瘥来少食餘食以此法治不
過兩日無有不瘥
治久痢赤白
水楊柳嫩葉
右搗攪取汁一升日二服大效作㕮咀煎服亦可
黑神散治腸滑久痢神妙無比
酸石榴(一枚)
右搗為散每服用酸石榴皮一瓣以水一盞煎湯調下
二錢匕久瀉亦治之又療冷熱不調或滯或水赤白
清黃者搗汁服之亦佳
豆䓻散治脾虚腸鳴久痢不止腹痛不能食
大豆䓻(一枚入乳香三十塊在内以麫裹煨熟)
右為末每服一錢米飲調下
草蒿方治冷熱久痢
右草蒿秋冬用子春夏用苖搗絞汁服
治久赤白痢
用黃雌雞子醋煮熟空腹食之
黃連膏治久痢累醫不瘥
用黃連一兩為末以鷄子白和為餅炙令如紫肝色
杵為末以漿水三升慢火煎成膏白痢加酒半盞同
煎每服半合温米飲調下食前服一方治赤痢為丸
每服三十丸米飲服之
治久痢勞痢
用乾薑茛菪焦炒見烟麫糊為丸白飲空心下十丸
極效
治久下痢經時不止者此休息痢
用牡狗骨炙令黃焦搗飲服方寸日三
治痢久不瘥
用乾棗和丸光粉燒服
治久痢及疳痢困重方
用樗白皮不限多少取土際不用見根及風細切搗
如泥捻作餛飩如棗大勿令過熱煮吞七枚重者不過
七服皆空肚忌油膩熟麫等物
神授散治久痢不瘥
用陳石榴焙乾為細末米湯調下三四錢人患二三
十年或三兩月不等者百藥不效此藥一服便住不
可以草方輕視
治痢疾久病諸藥不效
用猪臟熟煮薄切空心喫又調平胃散服之即愈忌
熱物
蚺蛇膽方治諸痢久不斷體瘦神昏多睡坐則閉目食
不下
用大蛇膽大如豆二枚煮通草汁研膽以意多少飲
之塗五心并下部
治諸痢日久者二服效
乾薑(一兩)地榆(二兩)甘草(一兩)熟黑豆(一兩)
右為細末每服三錢食前水煎和滓服
異香散治憂鬱氣滯不散腹中膨滿刺痛下痢不止
蓬莪茂益智仁甘草京三稜(各六兩)青皮
陳皮(各三兩)石蓮肉(一兩)厚朴(二兩)
右剉散每服二錢水一盞薑三片棗一枚鹽一捻煎
七分通口服
硃砂丸治赤白痢不瘥
硃砂(一分)蛤粉(半兩)巴豆(一分)硫黃(一分)烏頭末(半分)麝香(半錢)
砒礵(半分)
右都細研令勻用煮棗肉和丸如黍米大每服不計
時候以飲下三十丸
白礬丸治赤白痢不止
白礬鉛丹(各二兩)
右研令極細用粟米飲和為丸如梧桐子大每服三
丸空心米飲下
白术散治久赤白痢不止腹中疼痛
白术(一兩)附子(一兩)龍骨(二兩)黃連(一兩)阿膠(二兩)赤石脂(三兩)
亁姜(一兩)地榆(二兩)當歸(一兩)
右搗細羅為散每服不計時候以粥飲調下二錢
龍骨丸治久赤白痢不止腹痛不食
當歸(三分)芎藭(半兩)龍骨(三分)地榆(一兩)赤石脂(三分)艾葉(三分)
没石子(三分)黃蘗(三分)橡實(半兩)
右搗羅為末煉蜜和搗三二百杵丸如梧桐子大每
服不計時候以粥飲下二十丸
烏賊魚骨丸治久赤白痢日夜無數痛不可忍
烏賊魚骨(三兩)樗根皮(三兩)亂髮(三兩)雀兒糞(一兩)代赭(二兩)
龍骨(二兩)白石脂(二兩)
右搗羅為末醋煮麫糊和丸如梧桐子大每服不計
時候以粥飲下二十丸
代赭丸治久赤白痢日夜無數腹痛不可忍
代赭(一兩)黃蘗(一兩)黃耆(一兩半)龍骨(一兩)赤石脂(一兩)艾灰
(一兩)狗頭骨灰(一兩)
右搗羅為末煉蜜和丸如梧桐子每服不計時候以
粥飲下二十丸
木香散治久赤白痢臍腹㽲痛
木香(三分)附子(一兩半)黃連(一兩)當歸(一兩)吳茱萸(半兩)厚朴
(三兩)
右搗篩為散每服三錢以水一盞煎至五分去滓不
計時候稍熱服
附子散治久赤白痢腹痛不止
附子(一兩)黃連(一兩)訶梨勒(一兩)乾薑(一兩)甘草(一兩)密陀僧(一兩)
右搗細羅為散每服不計時候以粥飲調下三四錢
厚朴散治久赤白痢腹内冷痛白多赤少宜服
厚朴(一兩)木香(三分)黃連(一兩)吳茱萸(半兩)乾薑(半兩)當歸(三分)
右搗羅為散每服不計時候以粥飲調下二錢
神效硃砂丸治久赤白痢不瘥日夜度數無恒
硃砂定粉粉霜巴豆(各一分)
右藥同研如麫用水浸蒸餅和丸如菉豆大空心以
冷水調二宜湯下二丸
抵黃丸治久患赤白痢
硫黃(半兩)蜜陀僧(一分)白礬灰(半兩)寒水石(二兩)
右都研為末以麫糊和丸如菉豆大每服以冷水下
五丸
黃連龍骨丸治久赤白痢不瘥羸困
黃連(三分)龍骨(三分)白礬(一兩)胡粉(三分)
右搗羅為末煉蜜和丸如梧桐子大每服不計時候
以粥飲下二十丸
樗樹皮散治久赤白痢不止
樗樹皮(一兩)甘草(一分)川椒(五十粒)
右以水一盞浸一宿煎去滓中盞内七分食前宜温
服
薑附丸治久赤白痢不瘥
赤烏脚(四兩)附子(一兩)乾薑(一分)
右搗羅為末用醋煮麫糊和丸如菉豆大每服以粥
飲送下十五丸
紫笋茶散治久赤白痢不差
紫笋茶(一兩)蠟月狗頭骨(一兩半)
右藥同細研令勻每服不計時候以粥飲調下二錢
橡實散治久赤白痢日夜不止
橡實(一兩)乾薑(一兩)
右搗篩羅為散每服不計時候以粥飲下二錢
椒麴粥治久冷痢或痢或不痢間但腰腹患苦冷
用上等新蜀椒三升用醋經宿漬之以麫三升和椒
一升緊拌煮作粥空腹頓服之加豉葱豉鹽任性調
和不瘥更作以瘥為度不過三升椒即愈北方不但
治冷大治諸虚損勞極有所益久當自知耳
又方
用黃蘗三兩微炙剉搗羅為末煨獨頭蒜仁熟搗丸
如梧桐子大每服不計時候以粥飲下二十丸
又方
右用鼠尾草花搗末每服不計時候以粥飲調下一
錢
治久赤白痢及水瀉方
川烏頭(一枚)
右以黑豆半合入水同煮黑豆熟為度取黑豆同研
爛丸每服五丸米飲下
乾潦丸治一切痢久醫不瘥
乾漆砒霜硃砂(已上各一分)麝香(半分)巴豆(十枚)
右都研如麴以軟飲和丸如麻子大每服不計時候
以新汲水下一丸
丁香丸治一切年久下痢立效
母丁香(三分)麝香(一分)砒霜(一分)巴豆(四十九枚)
右都研為末以粟米飯和丸如菉豆大空心以冷水
下一丸忌食熱物
又方
雄黃胡粉硝石蜜陀僧(各半兩)
右細研如粉以軟飲和丸如梧桐子大每服食前以
粥飲下十丸
治赤痢遠年不瘥
鼠尾草秦皮薔薇根槲樹皮(已上各一兩)
右搗羅為散每服食前以粥飲調下二錢
黃連丸治諸痢不瘥
黃連(一兩)烏梅肉(一兩半)亂髮(三兩)
右搗羅為末用蜜二兩半煉熟入蠟一兩醋二合半脂
一兩煎令蠟化入前藥末於銅器中重湯熬令可丸即
丸如梧桐子大每服三十丸空心米飲下
茛菪丸治痢疾時久不瘥變種種痢兼脱肛
釅醋(二升)茛菪子(一升)青州棗(一升)
右以醋煮二味為膏候可丸如梧桐子大每服二十
丸粥飲食前下
蕪荑丸治久痢不瘥有蟲兼下部脱肛
蕪荑黃連(炒二兩)蚺蛇膽(半兩)
右為末煉蜜丸如梧桐子大每服三十丸杏仁湯下
日再服
香粟散治久新痢疾
罌粟殼(二兩)地榆木香陳皮乾薑甘草(各半兩)
右件為粗末每服三錢水一盞棗一枚同煎至一盞
去滓食前通口服
粟煎散治久痢不瘥或赤或白瘀血作片後重疼痛
日夜無度
罌粟殼(十個蜜炒)甘草(三寸手擘破炙黃)
右件為粗末每服三錢用水一盞半入粟米一撮同
煎至一盞去滓空服
斷下散治久新血痢日夜無度
乾薑地黃當歸赤芍藥川芎罌粟殼
黃連槐花
右各等分為粗末每服三錢水一盞半入粟米一撮
同煎至一盞去滓温服
五竒湯治久患痢疾不問赤白並皆治之
訶子(二箇生用)木香(一塊)肉豆䓻(二箇)甘草(一寸)草豆蔲(二枚)
右五味同搗羅為細末每服二錢米飲調下不拘時
候
白术散若其人久下痢之後卒然身體足脛面目浮
腫小便反快切其脉而虚此為脾肺虚則不能漸運
諸氣脾虚則肌肉空疎氣無所歸
橘皮大腹皮茯苓生薑皮(各半兩)白术(一兩)
右為細末米飲調下三錢
香茸丸治日久冷瀉
乳香(三錢)鹿茸(半兩)肉豆䓻(一個)
右為細末陳米飲丸每服五十丸空心米飲下
治下痢久不瘥腸垢已出
用烏梅二十個水一盞煎取六分去滓食前服
治療久痢脱肛不止
用女萎切一升燒薰之
治久痢或疳
用葎草乾蔓搗篩量多少管吹榖道中不過三四次
瘥若神
治丈夫久痢
用淡菜煮食之任意
治久痢不瘥
單用醋林子搗為末酒調下一錢服之甚效
治久患下部冷久痢腸腹下白膿
用燒塼令温取熨及坐之並瘥但取堅石燒煖用之
非别温石也一方用古塼熱燒之以物褁上坐之入
秋小腹多冷者亦用此
治患痢不問赤白膿血腹痛
用懸鉤根皮濃煮服之
治久痢
用枯蟬燒灰服之
治久痢勞痢
用狗頭骨燒灰用乾薑茛菪焦炒見烟麫糊為丸如
梧桐子大白飲空心下數丸極效
治水殼痢久不瘥
用厚朴三兩黃連二兩剉水三升煎取一升空心服
治久痢不瘥腹内常惡者
用薤但多煮食之
治白痢經年不愈者
右用爛煮好羊肉入鹽食之或用碎米作糝羔食之
亦瘥羊肉不可大肥
普濟方卷二百十二
