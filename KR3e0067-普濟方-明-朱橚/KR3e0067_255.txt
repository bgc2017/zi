普濟方卷二百五十五明周王朱橚撰
雜治門
卒死(附論)
夫卒死者由三虚而遇賊風也所謂三虛者謂乘年之
衰一也逄月之空二也失時之和三也人有三虚而為
賊風所傷使隂氣偏竭於内陽氣阻隔於外二氣壅閉
故暴絶如死也内經云出入廢則神機化滅升降息則
氣立孤危盖謂是也若臓腑氣未竭者良久乃蘇然亦
有狭鬼神之氣而卒者皆有鬼邪退乃活也凡中惡及
卒忤卒然氣絶其後得蘇若有其邪氣不盡者即停滯
心腹令人腹痛或身體沉重不能飲食而成宿疾而變
成疰也(甲乙經云得三虚者乘年之衰逄月之空失時之和因為賊風所傷也得三實者逄月之滿得)
(時之和□有年之盛遇賊風邪氣不能傷也)
方
五神返魂丹(出聖惠方)治卒死但有微氣心上稍暖者
朱砂(半兩)牛黃(半兩)安息香(半兩)砒霜(半兩)大蜘蛛(五枚重午者採)
(袋内盛通風勿死)
右先研四味方入蜘蛛又研勻令用不蛀皂莢三寸
去黑皮以水三合挼汁便入粟米飯煮令水盡和丸
如梧桐子大如中惡卒死及急風者但有微氣以新
汲水研下一丸如昏迷加一丸立活無疾常服一丸
至老無病
治男子婦人小兒忽然行坐地死去
右用銅鑼金鼓衆人亂呌不以時自張口眼以熱湯
水灌之即認得人咲也必安
南嶽紫虚魏元君起死廽生散(出聖惠方)凡卒死者皆因一
時閉氣不通原非病久命絶不救則枉死當以此藥
治之
右用半夏一味無製度為細末以竹筒蘆筒鵝翎管
向吹入兩鼻死半日心頭尚温不過三四次或噴嚏
或吐痰涎但元氣一通即回生矣百發百中真仙家
方也所謂卒死者中風死痰厥死氣死産死打死溺
水死自縊死中暑死諸癎死咽喉死乳鵝死心暴痛
死小腸氣死魘死脚氣死跌死驚嚇死墻壓死鬼魅
迷死絞腸沙死凍死針灸死受杖死失血死椒閉死
酒醉死頭暈死烟搶淘井死諸毒䖝傷悶亂死凡人
居家或出路須以此藥随身骨骾者亦可以吹之刺
噴嚏而出兼治六畜雖非人亦物命也一方云昔時
有人忽遇一異人遍身雪白自云吾即救人之藥凡
遇人非命已死無氣吾能生之吾即半夏也可用吾
身為末以竹筒吹之入鼻中良久即甦後用果驗
治卒死無脉無化形候隂陽俱竭故也(出千金方)
右以牽牛臨鼻上二百息牛䑛必差牛不肯䑛着以
鹽汁塗面上牛即肯䑛
又方(出千金方)治卒死及四肢不收失便者
右用牛馬屎絞取汁飲之無新者水和乾者亦得按
肘後方云乾者以水溺觧之此扁鵲法一方用馬屎
屎一升水三斗煮取二斗洗足又取牛洞稀糞和以
一升温酒灌口中灸心下一寸臍上三寸臍下四寸
各一百壯差
又方(出聖惠方)扁鵲云治忤有救卒符並服鹽湯法恐非當
世所能故不載而此病在人所謂卒死與中惡鬼擊
相類為治参取而用之已死者可治
右用搗菖蒲生根絞汁灌之立差一方為末吹入鼻
中又末内舌下尸厥之病雖死脉猶動聽耳中如有
微語聲股間暖是也
治卒死壮熱者(出聖惠方)
右用礬石半斤水一斗半煑礬石消以浸脚及踝即
蘇
救卒死或先病或常居寝奄忽而絶皆是中惡(出聖惠方)
右割一雄鷄冠取血塗其口乾後復塗并以此灰營
死人一周一方塗喉中又吹喉中亦可塗其面吹鼻
孔中妙
治卒死而目閉者及救死或先病或常居寝卧奄忽而
絶皆是中惡
右騎一牛臨其面搗薤汁灌耳中又末皂筴吹入鼻
中妙一方韭汁灌鼻中
南嶽夫人方(出聖惠方)治卒死
右用搗女青屑一錢安喉中以水或酒下立活亦可
用醋下
葱刺耳方(出聖惠方)
右以葱管刺耳中鼻中血出者勿怪無血則難療有
血者是活候也其欲蘇時當捧兩手莫放之須臾則
死人自當舉手撈人言痛乃止男刺左鼻孔女刺右
鼻孔令入七寸餘此方大良立效亦療自縊死
療卒死而有脉形候隂氣先盡陽氣後竭故也
右用嚼薤哺灌之
追魂湯(出三因方)治卒厥暴死及主客忤鬼擊飛尸奄忽氣
絶不覺口噤
麻黃(去節三兩)杏仁(去皮尖二百五十个)甘草(炙一兩)
右為剉散每服四錢水一盞半煎七分去滓灌之通
治諸感忤或口噤不開去齒下湯湯入口活不下分
病人髮左右捉搦肩引之藥下漸蘇令服盡取效千
金方有桂心二兩金匱云寸脉沉大而滑沉則為實
滑則為氣實相摶血氣入臟則死入胃則愈若卒厥
唇口青身冷為入臟即死身和汗出則愈
治中熱死(出傳信適用方)
右以水頭巾湯浸洗汁服
救卒死亦治中惡(出金匱方)
右用鷄肝及血塗面上以灰圍四旁立起
治忤打死心猶暖宜用虬法(出聖惠方)
右取葱白内於下部中及鼻中須臾即活
又方(出聖惠方)
右截㹠尾取血灌之并縳㹠以枕之死人須臾活矣
又方(出聖惠方)
右用小便灌其面數即能逥語此是扁鵲法
治烟薰迷悶欲死者
右以蘿蔔汁灌立活乾則水擂亦可
又方(出千金方)
右以灸熨斗兩脇下觧急方云又治尸厥
治疫死者(出本草)
右用反魂香焼之死者聞香再活按漢書武帝時
西域國進反魂香云聚屈洞中上有反魂樹採其根
置於釡中以水煮候成汁方去滓重火煉之如漆候
其凝則香成也
治忤死(出本草)
右先以衣三重藉忤死人腹上乃取調器若瓦器盛
以熱湯着衣上湯冷者去衣大冷者換湯即愈
治卒暴亡未移時者(出本草)
右取臘月雄狐膽温水微研灌入喉即活常須預備
此救人移時即無及矣
起卒死救生丹(華佗中藏經方)
大黃(半兩濕紙煨)膩粉(半兩)朱砂(一分)雄黃(一分)巴豆(七个去皮去油)
右用鯤魚膽汁圓鷄頭大用童子小便下一丸擀開
口灌之内大□尾一寸許入鼻中如人行五七里當
吐涎即活
治睡死者
用蠡實根一握水絞取汁稍嚥之口噤灌之(蠡實即馬)
(蘭也)
自縊(附論)
仲景云凡自縊死心下微温者一日猶可活葛氏云心
下倘微温雖久猶可活二家所論必須有暖氣隂陽未
盡根本尚存則可以救苟非此雖死未良久必不活也
大抵自縊以升降出入之氣暴絶不通若解其䋲有法
者固有復生之理解失其理體雖尚温不能無害所謂
救經引其足也仲景葛氏各有辨證并解䋲法詳審之
凡自縊若覺纔死徐徐捧下其隂陽經絡雖暴壅閉
而臟腑真氣尚或未盡所以救猶可療若見其垂掛忽
遽截斷其䋲則不可救此言氣已壅閉䋲忽暴斷其氣
雖通而奔迸氣不能還即不復得生又云自縊死旦至
暮雖已冷必可活暮至旦則難療謂其晝則陽盛其氣
易通也夜則隂盛其氣難通也又云夏則夜短又熱則
易活又云氣雖已斷而心微温一日已上猶可治也盖
夏時夜短於晝又熱猶應可療心下微温者一日以上
猶可活然皆徐徐抱解不得絶截䋲上下安被卧之一
人以脚踏其兩肩手稍挽其髮常弦弦勿縱之一人以
手投據胷上微重之一人摩摶臂脛屈伸之居若僵但
漸漸強屈之并按其腹如此一炊頃氣從口出呼吸眼
開而猶引按莫置亦勿苦勞之須以少桂心湯及粥清
含與之纔令濡喉漸漸能嚥乃稍止耳兼令兩人各以
管吹其兩耳彌好此最善無不活者自縊死心下尚
温雖久猶可活法徐徐抱解其䋲不得斷之懸其髮令
足去地五寸許塞兩鼻孔以蘆管納其口中至咽令人
嘘之有頃其腹中礱轉者是氣通也其舉手撈人當益
堅捉持更逓噓之若活了能語乃可置耳若不得掛髮
可中分髮遶兩手撁弦耳凡自縊死從早至夜雖已
冷必可活從夜至早稍難若心下温一日已上猶可救
欵抱其身緩緩解䋲切不得截斷䋲放卧令人踏其肩
以手拔其髮常令一人緊以手擦胷脇散動一人摩搦
臂足屈伸之若已僵但漸漸強屈之及按其腹如此一
飯久即氣口中出得呼吸眼開勿苦勞動可用少官桂
湯及粥清與之令潤喉更以兩人以筆管吹其耳中尤
好若依此救無不效者又方緊用手罨其口勿令透氣
兩時許氣急即活
治自縊死(出千金方)
右凡救自縊者極須按定其心勿絶䋲手抱之徐徐
而觧之心下尚温者以氍覆口鼻兩人吹其兩耳又
一方以衣物塞兩耳將竹筒口中重吹氣入仍塞其
口邊莫令氣出可活
又方(出千金方)治自縊死及中惡氣欲絶者
右用皂莢細辛搗屑如胡豆大吹兩鼻中又有皂莢
為末以葱葉吹鼻中
又方(出十便良方)
右刺鷄冠血出滴着口中即活男雌女雄塗喉亦可
又一方男雄女雌
又方(出肘後方)
右用鷄屎白如棗大酒半盞和灌口及鼻中佳
又方(出千金方)
右用樑上塵如大豆許各納一小竹筒中四人各自
捉一筒時吹兩耳兩鼻即活
又方(出千金方)
右用尿鼻口眼耳中并捉頭髮一撮如筆管大製之
可立活
治自縊急救之方(出肘後方)
右急手掩其口鼻勿令内氣稍出二時許氣至即活
治自縊急救方(出十便良方)
右牽起其頭髮以物塞兩耳仍以葱葉刺鼻中兩人
則極力痛吹之齒其兩脚跟即活亦可塞鼻而吹入
其口亦活也一方捉其頭髮令其足纔至地一時即
能活
治自縊死(出千金方)
右以藍青汁灌之
治自縊死(出聖濟總錄)
右以松子油納口中令得入咽中便活又治溺死
治自縊死救之未活以車載之法(出聖濟總錄)
右以絹纏身體令堅以車牛載行三十里許使人即
於車上行踏肩引髮如前
治邪厲縊溺魘死中暑凍死諸卒死凡卒死或先疾病
及寝卧忽然而絶皆是中惡(出經驗良方)
右用葱黃心或韭黃於男左女右鼻中刺入深四五
寸許令同目中出血即活
又方(出聖惠方)
右用綿浸好酒半盞用手按住患人手足勿令驚滴
此酒入鼻中
又方(出聖惠方)
右視其上唇裏弦有青息肉如黍米大以鍼决去之
立差
又方(出經驗良方)
右用羊屎焼煙薰鼻中
又方(出肘後方)治心下尚微温久猶可活
右徐徐抱解䋲懸髮令人去地五寸許塞兩鼻孔以
小蘆筒吹内其口中至咽令人嘘嘘有頃其腹中遂
礱礱轉是氣通也仍嘘若活了可置耳若不懸可分
開中髮繞三指撮兩手牽使髮懸
又方治自縊死
右用䋲焼三指撮服之
治五絶
右一曰自縊二曰墻壁壓三曰溺水四曰魘魅五
曰産乳凡五絶皆以半夏一兩搗篩為末丸如大豆
樣内鼻中愈心温者一日可治
溺水(附論)
凡人沉溺水中水入腹則冷氣閉暴絶而死救活之法
宜泄其水使氣得通則可復活若救之後時水不得出
心下不温者難古法或經半日及一日猶有可療者謂
其氣雖絶心下猶温則亦可療也
又方
治溺水死已經半日
右取一大甕覆地以溺死人腹伏甕上以微火於甕
底下燃之正對死人心下甕暖口中水出盡則蘇但
勿令過熱
治溺水葱汁導水
右取不蛀皂莢為細末以葱白汁或棗瓤和丸如枣
子核大内下部中導其水自出
治溺死酒灌活
右倒垂死人以好酒灌鼻中又灌下部或醋灌鼻中
亦得
治忽溺水死者
右宜卧倒瀝却水便於肚上多着灰掩之仍以皂莢
細末吹鼻中即活
治溺死石灰壅之得活
右即取石灰壅之候下部中水出盡即活一方綿褁
碎石灰内下部中
治溺水死導水
右取皂莢為末綿褁於下部伏面向下須臾水從口
内鼻中出仍多取灰覆籍水盡即活
治落水死
右以灶中灰布地令厚五寸以甑側着灰之上令初
死者伏於甑上使頭小垂下炒鹽二方寸匙内竹管
之中吹下孔中即當吐水水下因去甑下死者着在
灰中壅身使出鼻口即活
又方
右掘地作坑熬數斛灰内坑中下死人覆灰濕徹即
更易勿令太熱㷮人灰冷更易半日便活
又方
右取大甑傾之死人伏其上令死人口臨甑口然乾
葦火二七把焼甑中當死人心下令煙出少入死人
口鼻中水出盡則活火盡後益之常以手候死人身
旁及甑勿令甚熱當令火氣能使死人心下足得暖
或卒無甑者於岸側削地如甑空心下如蛀焼令暖
熱以死人著上亦可用車轂為之勿令引其腹令初
死人低頭水得出并炒灰數斛令暖以數粉身濕則
更易温者外臺秘要甑作甕
又方
右但埋死人煖灰中頭足俱温惟開七孔水出即活
又方
右便脱取煖釡覆之取溺人伏上腹中出水便活又
一方作暖衣覆之
救溺水法
右凡人溺水者救上岸即令溺水之人將肚横覆在
在牛肩上兩邊用人扶策徐徐牽牛而行以出腹内
之水沫如醒即以蘇合香丸之類或老薑擦牙若或
無牛以活人於長板凳上仰卧即令溺水人如前法
冄將肚抵活人身上水出則活又灸臍中百壮
治溺水心頭尚温
右用人抱定令頭微仰令口於鼻中吸出黃水却先
取用綿絮熰其下體及隂囊處即活如無綿絮可用
細灰數十籮通體埋盖只留面在外令頭仰亦可使
活其本髮於紡車上却轉之則其人迷亂而不能自
去
凡溺死一宿尚可救
右屈死人兩脚着生人肩上以死人背貼生人背擔
之走吐出水即活亦療凍死
又方
右倒懸解去衣去臍中垢令兩人以筆管吹其耳中
又方
右熬熱沙覆死人面上下着沙只留出口鼻耳沙濕
即令換之
又方
右或熱沙或炒熱灰將溺者埋於其中從頭至足水
一出七孔即活(竈灰二石)
又方(出聖惠方)
右解死人衣炙臍中即活數方皆效多以為氣絶而
卒不可傷數方從便而用之
又方(出危氏方)
右以酒壜一箇以紙錢一把焼放壜中急以壜口覆
在溺水人面上或臍上冷則再焼錢紙於壜内覆在
面上去水即活
凍死(附論)
夫人有在途路逄風寒苦雨繁霜大雪衣服霑濡冷氣
入臟致令陽氣絶於外榮衛結澁不復流通故噤絶而
死若早救療血温氣通則生又云凍死一日猶可治過
此則不可療也
又方
治凍死(出聖惠方)於冬月落水凍四肢直口噤尚有微氣者
或因風雨霜雪冷氣入臓陽氣暴絶致噤絶凍死者
右以一大器中多熬灰使暖囊盛以摶其心冷即便
更易心暖氣通目則得轉口亦及開可與温酒服用
粥清稍稍嚥之即活若不先温其心將火炙其身冷
則氣與火相摶急即不活也
治凍死人救活宜與此藥一兩服(出傳信適用方)
水薑(一兩和皮剉碎)陳皮(不去白一兩剉碎)
右共用水三盞煎至一盞半放温與服不可冷不可
熱
又方(出經驗良方)
右用氊或藁薦褁之以索繫定放在平穏處令兩人
相對面輕輕衮轉往来如捍氊法四肢温和即活仍
須炙臍中三五壮冬月凍倒人急與冷水一兩口扶
之在暖温處不得與熱湯及向火必死雪泥中行便
令近火即脚指随落
入井塜悶(附論)
夫肘後云此事他方少有其說且人寡為之不俟别滌
今於水東之後尋此是地氣敲蒸盖亦障霧之例服諸
解毒犀角雄黃麝香之屬䜴豆竹瀝升麻諸湯應為佳
又方
療入井塜悶冐(出十便良方)
凡遇五月六月井中及深塜中皆有伏氣令中欝悶
易殺人如其必須入中者先以鷄鴨雜毛投之直下
至其底則無伏氣毛若徘徊不下則有毒氣也亦可
先内生六畜等置中若有毒其物即死不必入若無
有六畜當先以酒數升滴灑井塜中四邊畔停少時
頃然後可入若覺中有此氣欝悶奄奄欲死者還急
取其中水灑人面令飲之又以灌其頭及身體即能
活若無水取他水用可也
夏月不可淘井多致殺人(出傳信適用方)
右宜先以鷄毛放井中試之如搖動不肯便下是即
有毒氣不可入古塜亦然五月七月尤甚如已中毒
取水以潠其面并含水調雄黃末二錢轉筋入腹痛
或甚者使四人捉手足炙臍右邊二寸十四壮又取
生薑一兩擘破酒五盞煮濃頃服又醋煮衣絮令徹
乘温褁轉筋處又濃煮鹽湯通手足洗胷脇間
療入井塜毒氣
右取他井中水灑身上至三食頃便活東井取西井
南井取北井水用之
又方(出肘後方)治五月七月深井塜有毒氣殺人入遇毒者
則以水噀其面并含水以雄黃犀角麝香調服
怪疾
一方
治遍身忽皮底混混如波浪聲痒不可忍抓之血出亦
不得解謂之氣奔(出經驗良方)
人參苦杖青鹽白术細辛(各一兩)
右為末作一服水二碗煎十數沸去滓飲盡便愈
治手十指斷節壊唯有筋連無節肉䖝出如燈心長數
尺餘遍身綠毛卷名曰血餘(出經驗良方)
右以茯苓胡黃連煎湯飲之即愈
治因着艾炙訖火痴便退落瘡内鮮肉片子飛如蝶形
状騰空去了痛不可忍是血肉俱熱(出經驗良方)
右用大黃樸硝各半兩為細末水調下微知利即愈
治眼赤鼻張大喘渾身出斑毛髮起如銅鉄乃目中熱
毒氣結於下焦(出經驗良方)
右用白礬滑石各一兩為末都作一服水三碗煎至
一半令不住飲候盡乃安
治手甲忽然長倒生肉刺如錐痛不可忍(出危氏方)
右速喫葵菜自愈
治眼睛垂至鼻如黑角色痛不可忍或時時大便血出
其名曰肝脹(出經驗良方)
右用羌活煎汁服數盞自愈
治腹中有物作聲隨人語言
右用板藍汁一盞分五服服之又名應聲䖝當服雷
丸自愈
治人自覺自形作兩人並卧不别真假不語問亦無對
乃是神離(出經驗良方)
右用辰砂人參茯苓濃煎湯服之真者氣爽假者化
矣
治頭面發熱有光色他人手近之如火焼人(出經驗良方)
右用蒜汁半兩調酒下吐出蛇状遂安
治鼻中毛出晝夜可長一二尺漸漸麄圓如繩痛不可
忍雖摘去一莖即復更生此由食猪羊血過多遂生
(出經驗良方)
右用乳石磠砂各一兩為末以飯丸如梧桐子樣大
空心臨卧各一服水下十粒自然退落一方用乳香
者不用乳石
治脇破腸出臭穢(出經騐良方)
右急以油摸腸用手送入煎人參枸杞淋之皮自合
好矣喫羊腎粥一十日即愈
治忽然氣上喘不能語言口中汁流吐逆齒皆搖動氣
出轉大則悶絶蘇復如是名曰傷寒併熱霍亂(出經驗良)
(方)
右用大黃人參末各半兩水三盞煎至一盞去滓熱
極服可安
治渾身生燎泡如甘棠梨每箇破出水内有石一片如
指甲大泡復生抽盡膚肉則不可活(出經驗良方)
右急用荆三稜蓬莪术各五兩分三服酒調下連服
立愈
治項上生瘡如櫻桃大有五色瘡破即項皮斷上連髮
卷去下去足脱之乃為肉人疾初見此瘡(出危氏方)
右但宜逐日用牛乳自消
治大腸頭出寸餘痛苦直候乾自退落又出名為截腸
病若腸盡乃不活矣但初覺截餘寸治之(出經驗良方)
右取芝麻清油器盛之以臀坐之飲大麻子汁數升
立愈
治口鼻中腥臭水流以碗盛之有鐵色鰕魚如粳米大
走躍不住以手捉之即化為水此肉壊矣(出經驗良方)
右用任意饌食鷄月餘愈
治脚心凸如腫上面生黑色豆瘡硬似釘子釘了履地
不得脛骨生碎眼髓流出身發寒顫唯思飲酒此是
肝腎氣冷熱相吞
右用炮川烏頭末傅之煎韭子湯服可愈
治四肢節脱但有皮連不能舉動名曰筋解(出經驗良方)
右以酒浸黃蘆二兩經一宿取出焙乾為末每服止
二錢酒調下服盡安
治腹脹如鐵石臍中水出旋變則䖝行之状繞身匝啄
痒痛難忍撥掃不能盡(出經驗良方)
右用濃煎蒼术湯浴之及用蒼术末入麝香少許以
清水調服痊
治有飲油五升以来方始快意長得喫則安不爾則病
此是髮入胃被氣血褁了化為䖝也(出經驗良方)
右用雄黃半兩為末水調服虫自出如䖝者活置之
於油中逡廵間連油潑之長江
治卧於床四肢不能動只進得食好大言說喫勿謂之
失說此名物望病(出經驗良方)
右其治如說食猪肉時便云你喫猪肉一頓病者忽
聞之即喜遂置肉令病人見臨要不與喫此乃失却
他物望也當自睡口中涎出便愈
治眼白人渾黑見物依舊毛髮直如鐵條雖能飲食不
語如醉名曰血潰(出經驗良方)
用五靈脂二錢為末酒調下
治渾身臨卧時虱出約至五升隨後血肉俱壊每宿漸
多痒痛不可名状唯喫水卧床上晝夜號哭舌尖出
血不止齒俱黑唇動鼻開
右但飲鹽醋湯十數次即愈
治口鼻中氣出盤旋不散凝如黑蓋色過十日漸漸至
肩胷與肉相連堅勝金石鐵無由飲食此多因瘧後
得之(出經驗良方)
右煎澤瀉湯日飲三盞連服五日愈
治遍身忽然肉出如錐即痒且痛不能飲食此名血住
若不速治之潰而膿出(出經驗良方)
右以赤皮葱焼灰淋洗喫豉湯三盞自安矣
治眉毛搖動目不能視交睫喚之不應但能飲食有經
日而不安者(出經驗良方)
右用蒜二兩取汁酒調下即愈
治毛竅節次血出者若血不出皮脹膨如鼓須臾眼鼻
口被氣脹合也此名脉溢夏子益治竒疾方三十八
道唐與義刊印於上饒其間一二證昔嘗見有病之
者皆莫知所以治療之法得子益之方取以附此書
之末其廣用傳(出危氏方)
飲生薑水汁各半盞安
治血自皮膚濺
右以煑酒瓶上紙碎撧如楊花用手捏在出血處立
止
昔廬陵明田李教諭梅心傳治怪疾竒方(出經驗良方)
袁州分宜縣有一男子自十歲喜飲酒至十九歲
日間飲一二斗不醉無酒呌吸呼不絶全不進食
日就羸斃其父驚惶叩神或遇一道人令其父用
手巾縳住手足不令搖動但扶坐少立却取生辣
酒一壜就於其子口邊打開其酒氣衝入口中病
者必飲取飲而道人堅不肯與之須臾口中吐出
物一塊直下壜中道人即用紙封塞壜口用猛火
焼滚約酒乾一半却開視之其一塊如猪肝樣約
三兩重周廽有小孔如針眼不可數計棄之江中
自從此子飲食復舊雖滴酒不能飲矣
治居民逃避石窟中賊以火煙薰之(出經驗良方)
昔學師者被煙薰欲死迷悶中摸索得一束蘆菔
俗名蘿蔔嚼汁下咽而甦蘆菔細物活人之功如
此又炭煙薰人往往致死臨卧含蘿菔一片着口
中煙氣不能毒人或預曝乾為末偹急用亦可或
新水擂爛乾蘿蔔飲之亦可
昔曾有一人自行因顛穿斷舌下血出不止諸藥不能
救(出危氏方)
右以米醋用鷄翎掃所斷舌處其血即止仍用真大
蒲黃杏仁湯泡去皮尖鵬砂少許研為細末用煉熟
好蜜調藥稀調含化而安
治人身上及頭面肉上浮腫如蛇状者(出經驗良方)
右以雨滴塼階上苔痕一錢水化開塗蛇頭立消
救急瘦疾
右以甘草三兩炙每旦以小便煮三四沸頓服之
昔有人卧忽不寤若火煦之則殺人但痛嚙其踵及足
拇指甲際而多唾其面即活犀角枕佳或以清水木
香納枕中并帶
昔江右嘗有商人左膞上有瘡如人面亦無他苦商人
戲滴酒口中其面亦赤色以物食之亦能食食多則
覺膊内肉脹起或不食則一臂痺有善醫者教其歷
試諸藥以草木之類悉試之無苦至貝母其瘡乃聚
眉閉口商人喜曰此藥可治也因以小葦筒毁其口
灌之數日成痂遂愈然不知何疾也
昔華陀行道見車載一人病咽塞不下呻吟陀示店家
以蒜虀大酢三升飲之當痊果吐大蛇一枚而愈(出本)
(草)
昔南齊禇澄為吳郡守李道愈到郡澄見謂曰汝有重
病答曰舊有冷病至今五年衆醫不瘥澄為診曰汝
病非冷非熱當是食白瀹鷄子過多所致令取蘇一
升煮服乃吐一物如升涎褁之能動開看是鷄雛羽
翅爪距具足能行走澄曰此未盡更服所餘藥又吐
得如向者鷄十三頭而病瘥當時稱妙一說乃是蒜
煮服之
治澡浴後忽天柱骨倒(王荆公得噤口秘方)
右用多年五苓散一年者亦可用每服三錢重燈心
加七莖竹葉三莖烏梅三箇同煎湯調下
治有䖝如蟹走於皮下作聲如小兒啼為筋肉之化(出經)
(驗良方)
右用雷丸雄黃各一兩搗羅為末掺在猪肉一斤上
面炙熟喫盡安
治血濺
右用槐花半升炒為細末傅之
治腹上麻痺不仁(出危氏方)
右但多煮葱白喫之自愈
凡腹脹經久忽瀉數升晝夜不止服藥不驗乃為鬼脱
(出危氏方)
右用益智子煎濃湯服立愈
治玉莖硬不痿精流無歇時時如針状捏之則脆乃為
腎蒲漏疾
韭子破故紙(各一兩)
右為末每服二錢水一盞煎至六分每日三次飲之
愈則住服
治眼前常見諸般禽虫飛走以手捉之則無乃肝膽經
為疾
酸棗仁羌活玄明粉青葙子花(各一兩)
右為末每服二錢水一大盞煎至七分和滓飲一日
三服
治面上及遍身生瘡似猫兒眼有光彩無膿血但痛痒
不常飲食减少久則透脛名曰寒瘡(出危氏方)
右但多喫魚鷄韭葱自愈
治口内生肉毬臭惡自己惡見有根線長五寸餘似釵
股吐毬出以飲食了却吞其線以手輕捏痛徹於心
困不可言(出危氏方)
右用水調生麝香一錢服三日驗
治婦人産後兩乳伸長細小如腸垂下直過小肚痛不
可忍危亡須臾名曰乳懸(出危氏方)
右宜將川芎當歸各二斤半斤剉散於瓦石内用清
水濃煎不拘時候多少温服餘一斤半剉作大塊用
一香爐慢火逐旋焼煙安在病人面前車子下要令
煙氣直上不絶令病人低頭伏棹子上將口鼻及病
人乳常吸煙氣直候用此一料藥盡看病証如何或
未即痊安略縮减再用一料如前法煎服及焼香煙
薰吸必安此二料用盡雖兩乳略縮上而不復舊再
用水磨萆麻子一粒於頭心上塗片時即洗去則能
全安矣
治婦人臨産服催生藥驚太早未嘗離經而用力大過
以致育摸有傷産後水道中垂出肉線一條約三四
尺牽引心腹痛不可忍以手微動之則痛苦欲絶(出危)
(氏方)
右宜先服失笑散數服仍用老薑三片洗净不去皮
遂於石針臼内研爛用油二斤拌勻入鍋内炒熟以
此油乾焦為度先用熟絹一叚五尺長摺作結方令
一穏重婦人輕輕盛起肉線使之屈曲作一團納好
在水道口却用絹袋兜褁油薑稍温傅在肉線上薰
使覺薑漸冷又用熨斗火熨熱使之常有薑氣已過
即除去又用新者如薰熨一日一夜其肉線已縮入
大半再用前法越兩日其肉線盡服中其病全安却
又再服失笑散芎歸湯補理切不可使肉線斷作為
兩截則不可醫
雜病(附論)
千金論云聖人之道以慈濟物博求衆藥以戒不虞倉
卒之際應手皆得故有萬病方焉凡以諸方散在郡典
乃令學者難用討尋遂鳩撮要妙以為斯品庶使造次
可得好事君子安不忘危無事之暇可預和合以備可
療也
方
耆婆萬病丸(出千金方)治七種辟塊五種癲病十種疰忤七
種飛尸十二種蠱毒五種黃病十二時瘧疾十種水
病八種大風十二種&KR0857;痺并風入頭眼暗瞙及上氣
咳𠻳喉中如水鷄聲不得眠卧飲食不作肌膚五臟
滯氣積聚消壅閉不通心腹脹滿及連胷背鼓氣堅
結流入四肢或脹又心隔氣滿時定時發十年二十
年不瘥五種下利疾赤白諸䖝上下冷熱久積痰飲
令人多睡消瘦無力蔭入骨髓便成滯患身體氣腫
飲食嘔逆脚腰酸疼四肢沉重行立不能久婦人因
産冷入子臟臓中不净或塞閉不通胞中瘀血冷滯
出流不盡時時疹痛為患或因此斷産并小兒赤白
下痢及胡臭耳聾鼻塞等病此藥萬病悉除故稱萬
病丸以牛黃為主故一名牛黃丸以耆婆良醫故名
耆婆丸
牛黃麝香犀角(各一分)茯苓桑白皮乾薑
桂心當歸芎窮芍藥甘遂黃芩
蜀椒細辛桔梗巴豆前胡紫苑蒲
黃葶歷防風(各一分)蜈蚣(三節)人參(一寸)朱砂(一分)石
蜥蝪(一寸)雄黃黃連大戟芫花禹餘粮
芫青(已上各一分)
右並令精細除牛黃麝香犀角硃砂雄黃禹餘粮巴
豆别研餘者合搗重絹下篩以白蜜更搗三千杵蜜
封下破除日旦空腹酒服三丸如梧桐子大取微下
三升惡水為良若卒暴病不拘平旦早晩皆可服但
以吐利為度不得限以丸數病強藥少即不吐利更
非他故若其發遲以熱飲汁投之若吐利不止即以
醋飯兩三口止之服後忌陳臭生冷酢滑飯食大蒜
猪鷄魚狗馬牛驢肉白酒房事七日外始得一日服
二日補之得食新米韭骨汁作羔粥□飲食三四頓
大良亦不得全飽産婦忽服吐利以後常須閉口少
與於風處温床暖室將息若旅行卒暴無歇以小便
送之為佳若一歲以下小兒有疾者令乳母服兩小
豆亦以吐利為度近病及卒病皆用多積久疾病即
少服常取微溏利為佳卒病無死服三丸如小豆大
即吐利即瘥諸有痰停飲者亦得卒中惡口噤服二
丸如小豆暖水一合灌口令下微利即瘥諸有痰飲
者服三丸如小豆五疰鬼利客忤服二丸如小豆不
差後日更服三丸男女邪客歌哭無時腹大如姙娠
服如小豆日三夜一間食服之大痢服一丸如小豆
日三猫鬼病服三丸如小豆未瘥更服蠱毒吐血腹
痛如刺服二丸如小豆不瘥更服瘧病未發前服一
丸如小豆不瘥後日更服冷癖服三丸如小豆日三
皆間食服之常令微溏利宿食不消服二丸如小豆
取利癥瘕積聚服二丸如小豆日三皆間食服之以
利瘥止拘急心腹脹滿心痛服三丸如小豆不瘥更
服上氣喘逆胸滿不得卧服二丸如小豆不瘥更服
疳濕以一丸如杏仁大和酢二合灌下部亦服二丸
如小豆鼻衂服二丸如小豆即瘥水病服三丸如小
豆日二皆間食服之瘥止人弱隔日服之頭痛惡寒
服二丸如小豆覆取汗傷寒時行服二丸如小豆日
三間食服之小便不通服二丸如小豆不瘥明日更
服大便不通服二丸如小豆又内一丸下部中一丸
即通耳聾䁎耳以線褁一丸如小棗核大塞瘥腫丁
腫破内一丸如麻子大日一傅其根自出瘥犯丁腫
血出以猪脂和𫝊有孔内孔中瘥止胸背腰脇腫以
酢和傅腫上日一易又服二丸如小豆癩瘡先以酢
泔水洗後取藥和猪脂𫝊之瘻瘡有孔以一丸如小
豆内孔中兼和猪脂傅之痔瘡取藥塗線筋上内孔
中日别易瘥止瘰&KR0659;以酢和傅上瘥惡刺以一丸内
瘡孔中即瘥諸冷瘡積年不瘥者以酢和塗瘡上作
餅子貼之瘡癬瘡先以布揩令汁出後取和傅上日
一易立瘥蝎螫以少許傅螫處蜂螫以少許傅螫處
蝮蛇螫取少許内螫處若毒入腹心悶欲絶者服三
丸如小豆大婦人諸疾胞衣不下服二丸如小豆取
吐利即出小兒客忤服二丸如米粒和乳汁傅乳頭
令嗍之小兒驚癎服二丸如米粒塗乳頭令嗍之隨
兒大小量飲小兒乳不消心腹脹滿服二丸如米粒
塗乳頭令嗍之不瘥便服一方無黃芩桑白皮桔梗
防風
大理氣丸(出千金方)治萬病
牛膝甘草人參茯苓遠志恒山苦
參丹参沙參龍膽龍骨牡蒙半夏
杏仁紫苑芍藥天雄附子葛根
橘皮巴豆狼牙(各二兩)大黃牡礪白术(各三)
(兩)生薑(末五兩)白薇(六分)元參(七分)雚蘆(大者一枚)
右先搗篩二十七味令熟次搗巴豆杏仁如膏和使
相得加蜜後更搗五千餘杵丸如梧桐子大空腹酒
服七丸日三疝瘕結五十日服永瘥當用理氣大覺
有效
神枕法(出御藥方)昔太山下有老翁者失其名字漢武東廵
見老翁鋤於道背有白光高數尺帝怪而問之有道
術否翁對曰臣昔年八十五時衰老睡死頭白齒落
有道士者教臣服棗飲水絶谷并作神枕法中有三
十二物中二十四物蓋以當二十四氣其八毒蓋以
應八風臣行轉少黑髮更生堕齒復出日行三百里
臣今年一百八十矣不能棄世入山顧戀子孫復還
食糓又已二十餘年猶得神枕之力往不復老武帝
視老翁顔状當如五十許人驗問其隣人皆云信然
帝乃從受其方作枕而不能隨其絶谷飲水也方用
五月五日七月七日取山林柏為枕長一尺二寸高
四寸空中容糓一斗二升以栢心赤者為盖厚二分
盖致之令密又當使可開閉也又鑽盖上為二行行
四十九孔凡一百二十孔令含粟米并其用藥
芎藭當歸白芷辛荑杜衡白术藁
本木蘭蜀椒桂心乾薑防風人參
桔梗白薇荆實蓯蓉飛㾾栢實
薏以仁疑花白衡秦椒糜無(已上二十四味以應)
(善者二十四氣後八味應八風)烏頭附子藜蘆皂莢莽
草礜石半夏細辛
右各一兩皆㕮咀以毒藥上安之滿枕百日面有光
澤一年體中所疾及有風疾一一皆愈善而身盡香
四年白髮變黑齒落重生耳目聰明神方秘效不傳
非其人也藁本是芎藭母也武帝以問東方朔答云
昔女廉以此方𫝊玉青玉以𫝊廣成子廣成子𫝊黃
帝近者谷城道士淳于公枕耳百餘歲而頭髮不白
夫病之来皆從陽脉起今枕藥枕風邪不得侵矣又
雖布囊衣枕猶當復圍囊重包之須欲卧枕時乃脱
去之耳詔賜老翁匹帛老翁不受曰臣之於君猶子
於父也子之道以上之於父義不受賞又臣非賣道
者以陛下好善故進此耳帝止而更賜諸藥
吹鼻一提金治一切雜證大有竒功便於出軍
甘草川芎天麻芍藥薄荷荆芥人
參乳香没藥白芷青黛滑石桔梗
甘松黎蘆欝金甘菊藁本茯苓細
辛防風元胡索猪牙細皂莢
右等分為細末每服一字吹鼻中喘蒸時須令患人
口□水不致藥入喉嚨
寒水石散治脚氣毒遍内外煩熱不解口中生瘡狂
走毒厲及解中諸熱藥毒邪熱卒黃等解蠱毒鬼魅
野道熱毒又治小兒驚癎熱病
寒水石石膏磁石滑石(已上四味各三斤搗為細末用水一)
(石煮至四升四斗去滓入後藥)元參(一斤洗焙剉)羚羊角(五兩)升麻(五兩)丁
香(一兩)木香(半兩)甘草(八兩已上六味搗為末入藥汁中再煮取一斗五升去滓入下)
(頃二味藥)朴硝(精者二斤)硝石(好者二斤已上一味入前藥汁中微火煎不住手將柳木)
(篦攪候有七八升許投在木盆中半日久欲凝候却入下二味)硃砂(二兩細研)射香當
門子(一兩二錢重乳細已上二味入前藥汁中拌勻調令全)
右為末同研令勻每服一錢或二錢冷水調下大人
小兒仔細加减食後服
仙人練絳雪治一切病肺氣積聚咳逆嘔吐膿血丹
石毒發天行時氣熱病諸黃疸等心風昏亂心怯健
忘四肢煩熱頭痛眼赤大小便不通煩悶不安骨節
疼痛赤白痢血熱毒痢宿食不消化心腹脹滿出氣
不得下并諸毒藥脚氣等飲酒多醉困久痢不差小
兒驚癎等和水服之産後一切諸病墮胎和酒服之
朴硝(十斤)升麻(三兩)大青桑白皮槐花(各二兩)犀角
(屑)羚羊角(屑各一兩)蘇方木(六兩)竹葉(兩握)訶梨勒山梔
子(三十枚)㯽榔仁(二十顆)硃砂(半兩研)
右以水二斗漬一宿煎取一斗去滓入鍋内朴硝鍊
烊攪勿住手候欲凝出於盆中攪入硃砂并射香少
許訖雪成收於□器中蜜封有疾量取和水服之神
效老小量之
效方療疸時疫諸毒氣毒惡核金瘡等百病
當歸天雄烏頭(各三兩)細辛芎藭硃砂(各二)
(兩)乾姜附子雄黃桂心白芷松脂(各八)
(兩)生地黃(二斤搗絞取汁)
右别搗雄黃硃砂為末餘㕮咀以釅苦酒二升五合
地黃漬藥一宿取猪脂八斤微火煎十五沸白芷黃
為度絞去滓入雄黃硃砂末攪令稠和蜜器貯之腹
内病皆對火摩病上日兩三度從十日乃至二十日
取病出差四肢肥肉風瘴亦可温酒服杏仁大一枚
太傅白膏治百病傷寒咽喉不利頭項強痛腰脊并
兩脚疼有風痺濕腫難以屈伸不能行步若風頭眩
鼻塞有附息肉生瘡身體癮疹風搔鼠漏瘰&KR0659;諸疽
惡瘡牛領馬鞍腫瘡及久塞堅結在心腹痛胸痺煩
滿不得眠飲食咳逆上氣往来寒熱婦人産後餘疾
耳目鼻口諸疾悉主之亦曰太乙神膏
蜀椒(一升)升麻(三兩)附子巴豆芎藭杏仁(五合)狸
骨細辛(各一兩)白芷(半兩)甘草(二兩)白术(六兩)當歸(三兩)
右㕮咀苦酒淹漬一宿以猪肉四斤微火煎之削附
子一枚以䋲繋着膏中候色黃膏成去滓傷寒心腹
積聚諸風腫疾頸項腰脊強偏枯不仁皆摩之日一
癰腫惡瘡鼠瘻瘰&KR0659;灸手摩之耳聾如大豆灌之目
痛淚出縹白翳如珠當瞳子視無所見取如穄米傳
白上令其人自以手掩之須臾即愈以水洗視如平
復旦勿當風三十日後乃可行鼻中痛取如大豆許
内鼻中并以摩之齲齒痛如線褁如大豆着痛齒上
咋之中風面目鼻口喎僻以摩之若晨夜行辟霜霧
眉睫落數數以鐵漿水用膏摩之
粉霜丸此藥秘𫝊仙方凡治一切病證
丁香木香粉霜五靈脂硃砂(各二錢)磠砂
乳香麝香信(濕紙褁煨候煙盡已上各一錢)肉豆蔲巴
豆(去殼濕紙褁煨香各二兩)
右為細末醋糊為丸如黍米大每服二丸隨湯引下
若心脾疼石菖蒲湯下氣刺撮痛陳皮湯下腹脹滿
悶蘿蔔湯下咳逆滿悶柿蒂湯下小腸氣疼水冷鹽
湯下隔氣翻胃丁香湯下小兒羸瘦藿香湯下脾寒
瘧疾草菓湯下顛邪失志柳桃湯下小便頻併茴香
湯下十種水腫氣猪苓湯下血痢槐花甘草湯下五
般淋瀝燈心湯下盗汗出龍膽草湯下酒積肚腹痛
温酒下赤白痢煎陳皮湯下中暑熱者沙糖水下水
瀉不調生薑湯下山嵐瘴氣不伏水土温酒下婦人
赤白帶下艾酢湯下
阿魏藥煎治百病
阿魏(四分)豆蔲仁(七顆細研)生姜(十二分)人參甘草(炙各八分)
藕汁地黃汁(各二升)訶黎勒(七枚去核)牛膝(半升)白蜜(一升)
鱉甲(十二分炙)
右為末地黃等汁煎吹下藥微火煎攪勿住候如餳
於不津器盛每服取一匙酒和服之
萬病無憂散治風疾瘡腫疥癬或臟腑積冷壅滯氣
結風勞膀胱宿冷臟腑虚衰面色痿黃内有癥癖氣
并常有疳蟲蚘䖝攻心腹俱痛中傷寒頭痛難忍状
若山嵐時氣瘟疫之疾並宜急服此藥宣通三五行
立瘥或中風口喎語多蹇澁睡後口中涎出不限時
節不問男子婦人但五日一服不過三服永瘥久患
腰膝疼痛脚氣腫滿運動艱難飲食無味并小兒疳
痢脫肛者量大人與服一二五行自差大人久泄氣
利状若休息痢止有時但一服取下冷膿血一二升
當日見效藥無四時冷熱老幼弱衰病患悉皆除之
任服他藥無效此盖緣搜出臟腑中積滯䖝膿故也
無孕婦人久患血虚氣弱痿黃無力者亦可依方服
宣通氣血自不困倦此藥凡有百病並治之其功不
可具載婦人或孕隂晦時節不可服天道晴明可進
若雖復疾而未愈者再服妙
黃茋木通桑白皮陳皮(各一兩)胡椒白术
(半兩)木香(半兩)白牽牛(炒四兩别取頭末)
右七味為細末每服二錢牽牛末二錢生姜二錢切
片煎薑湯一大盞調藥須臾又用生薑湯或温湯送
下平明可行快利三五次無妨如病息後以白粥補
之痊矣一方用黑牽牛微炒為末另作一處臨時量
虛實加减依前藥服如氣體稍強多着牽牛末着七
味藥弱者反此經騐方云利路耿運管望之二年前
得肺疾甚異晝則右鼻濁涕終日夜則清涕如水不
止良以為苦醫者只用治肺藥以辛荑為主幾年雖
少損終不盡去後年餘客親戚王發運家又苦腫唇
高於鼻飲食不容進齒亦盡腫家有一藥用些黑牽
牛晚服畢瀉一兩行其腫即退初甚疑之恐牽牛之
為害也腫既甚不得已進一服連瀉兩行不移時腫
盡消所苦涕即止一藥而攻二病異哉
妙香丸治一切久遠沉積傷寒結胸太陽厥證燥欝
攻不開者皆可服亦曰太聖丸
巴豆(去皮不去油)膩粉磠砂硃砂水銀(各一錢錫結砂)
(子)龍腦麝香牛黃(各少許)
右為末煉蜜和丸如皂子大藥時急要動一丸分作
二丸搏作小豆子大投煎大黃湯下復然茶一椀熱
便利一方用蠟丸無磠砂加金
枸杞酒治五内邪氣消渴風濕下腦脇氣頭痛堅筋
骨強隂利大小便填骨髓長肌肉破除結氣五勞七
傷去胃中宿食利耳目中衂血吐血風痓補中逐水
破積瘀膿血石淋長髮傷食寒瘴癘毒氣煩燥滿悶
虛勞喘吸逐熱破血脚氣腫痺悉主之
糯米(一石黍菊計常酸酒米一石用麴一斗此藥米亦得麥加五升彌加米用之惟上好者)
枸把根(二十赤皮寸半剉之以水一石漬經宿刮皮三日煮取汁五斗)生地黃(二十)
(斤洗去土細切和米炊之)秋麻子(三斗熬蒸成細粉蒸氣出以枸杞湯淋取汁二斗)香
䜴(二斗以枸杞湯煮取汁)
右四味和米蒸之三物藥汁總合得五斗地黃濕即
四斗分半拌漬米分半及麴和釀飯如人煩即總和
一處蜜盖甕口經二七日壓取泥封復經七日初一
度一釀用麻子二斗恐令人頭痛服酒忌生冷酢滑
鷄魚麵蒜油膩白酒房室等服訖一二七日將息病
盡久服即少忌之
奪命散治男子婦人心中積熱停痰腸垢諸毒變成
百病酒麵食積痃癖氣塊小腸疝諸般膈氣反胃吐
食胸膈痞悶脇肋疼痛嘔吐痰逆頭目昏重偏正頭
風或驚怖口苦舌乾噎氣醋心腹脹如鼓大便不通
小兒赤澁飲食過多不生肌肉心中煩燥面色痿黃
肌體羸瘦困倦少力夜多盗汗脾胃不和瀉痢膿血
久而成血癖血瘕並皆治之每服三錢用好無灰酒
一大盞少飲晩食臨卧服之卧仰睡一二更待藥微
微利三兩行臟腑此藥不損真氣如婦人室女血脉
不行加木香沉香枳殼煎當歸湯調服小腸氣用乾
漆麥蘖木通炒茴香却去了木通乾漆二味量病虚
實用
綿文大黃(四兩去皮炒存性)麥蘖(一兩半炒)㯽榔(七錢半)茴香
瞿麥地匾蓄(各二錢半)
右為細末每服虚實加减錢數隨證湯次
僊人玉壺丸(出千金方)
雄黃藜蘆丹砂礜石巴豆(已上各二兩)八角
附子(等分)
右先搗巴豆三千杵次内礜石又搗三千杵次内黎
藜蘆三千杵次内附子三千杵次用雄黃三千杵次
内丹砂三千杵蜜封又搗萬杵佳若不用丹砂者内
真珠四兩每内藥輙治五百杵内少蜜恐藥飛揚治
藥用王相吉日良時童子齊戒為良天晴明日無雲
霧白晝藥成封蜜器中勿泄氣著清潔處大人服丸
如小豆欲下病者宿勿食平旦服二丸不知者以暖
粥飲發之令下下不止飲冷水以止之病在膈上吐
膈下利或但噫氣即已若欲漸除及將服消病者服
如麻豆大二丸卒中惡欲死不知人以酒若物湯和
二丸日再男女與鬼交通歌笑或哭無常或腹大絶
經状如姙娠漿水服二丸如胡豆大日三夜一又若
酒和令如&KR0961;每旦傅手間使心主心主在手腕後第
一約横紋中指至暮又傅足三隂三陽及鼻孔七愈
又將服麻子大一丸日三服止惡風逆心不得氣息
服一丸腹中如有䖝欲鑽脇出状急痛一止一作是
惡風服二丸憂恚氣結在胸心苦連噫及咳胸中刺
痛服如麻子大三丸日三腹痛脹滿不食服一丸心
腹切痛及心中熱服一丸如麻子大日三服五日瘥
風疝寒疝心疝弦每發腹中急痛服二丸卒上氣氣
但出不入并逆氣衡喉胃中暴積聚者服二丸日再
澼隐痰平旦服一丸腹中三䖝宿勿食明旦炙牛羊
肉三臠食須臾進三丸如胡豆大日中當下過日中
不下更二丸爛䖝必下卒關格不得大小便欲死服
二丸卒霍亂心腹痛腹滿吐下手足逆冷服二丸傷
寒欲𠻳濇時氣熱病温酒服一丸厚覆取汗不汗更
服寒熱往來服一丸瘧未發一丸已發二丸便斷積
寒熱老痞服二丸日三癥結堅痞一丸日三取愈下
利重下者一丸取斷食肉不消腹堅脹一丸立愈若
淋瀝瘦瘠百節酸疼服一丸日三頭卒風腫苦酒若
膏和傅之線褁癰疸痤癤瘰&KR0659;及欲作瘻以苦酒和
傅之若瘡不可名瘑疥疽以膏若苦酒和先以鹽湯
洗瘡去痂拭乾傅之齒痛綿褁塞孔中鼠瘻以猪脂
和傅瘡起駁舌狗子䑛之中水毒服二丸若已有瘡
苦酒和三丸傅之耳聾膿血汁出及卒聾以赤谷皮
褁二丸内之風目赤或痒視物膜膜淚出爛皆蜜解
如&KR0961;塗注目佳若為蠱毒所中吐血腹内如刺服一
丸如麻子稍加如胡豆大亦以塗鼻孔中又以膏和
通腹背上亦可焼之燻口及鼻若為蛇蝮諸毒所中
及猘犬狂馬所咋苦酒和傅又水服二丸婦人産後
餘疾及月不通往来不時服二丸日再婦人胸中苦
滯氣氣息不利小腹堅急繞臍絞痛漿服如麻子一
丸稍加之如小豆大小兒百病驚癎痞塞及有熱百
日半歲者以一丸如黍米大置乳頭飲之一歲以上
如麻子一丸和服右件細末大鉢中衮件兩日極令
勻合糯米粉二兩添水煮胡阿膠膏和藥杵二千餘
杵丸如鷄頭大焙令一分乾甆缾收置暖處但此方
修合雖好然亦遲滯不若修剉生料衆藥同片生薑
半斤或七兩甘草三兩於甆缾内用水一斗五升上
下文武火煑水乾為度仍除乾松白茅檀香縮砂仁
藿香葉勿煑令項焙搗為末庶香氣全所有煮者衆
藥亦作一處焙搗為末末就了却令研腦麝同香松
茅數件大鉢内衮三二日令藥味和合方作為丸煮
藥下水之作訣以水高衆藥一寸餘許文武火煑若
火土藥無味却酌量伺候風為萬病之根源盖五臟
所受不同而引起疾證有異善衛生者日三飲送下
小兒大腹及中惡熱毒食物不化結成積聚服二丸
小兒寒熱頭痛身熱及吐哯服一丸如麻子大小兒
羸瘦丁奚不能食食不化漿水服二丸日三又苦酒
如和桐子大傅上良一切萬病量之不過一二丸莫
不立愈欲行問孝者病服一丸又一丸擊頸上行無
所畏至喪家帶一丸辟百鬼若獨自宿山澤塜墓社
廟叢林之中焼一丸百鬼不敢近仍以蠟和一丸如
弹子大着絳囊中繫臂上男左女右山精鬼魅皆畏
之
硃砂鶴頂丹治諸疾
半夏(火炮裂)杏仁(去皮尖)山豆(去皮油各四十九)宿蒸餅(四兩去皮)
乾胭脂(二錢為末)
右同搗為泥滳酢為丸小豆大每服十丸加至十五
丸此藥治二十一等病證心腹膨脹陳皮湯或米湯
下傷寒陳皮湯下白痢乾姜湯下赤痢甘草湯下血
痢當歸湯下大小便不通磨刀水下心氣疼菖蒲根
湯下心疼痛醋湯下冷病艾湯下勞氣米湯下小腸
氣茴香湯下腎臓風木瓜湯下腸風痔漏瀉痢槐花
湯下吐血丁香湯下隂毒傷寒葱白湯下瘧疾桃心
湯下噎食木香湯下小兒妳痺皂莢子湯下小兒驚
風薄荷湯下小兒五疳八痢米湯下五嗽人參馬兜
苓湯下一名鶴頂丹有硃砂三錢為衣湯酒食物随
下臍腹疼痛鹽湯下腰疼脚氣牽牛湯下水瀉車前
子湯下婦人月水不調紅花芍藥湯下
普濟方卷二百五十五
