普濟方卷二百六十五明周王朱橚撰
服餌門
丹藥(附論)
夫輕清上騰重濁下結乾道有凝明之氣散作星辰坤
靈韜變化之精流於金石備諸藥品皆載神功隂陽既
合於運行水火宜專於信候遂能去其火毒全備至和
實由鍜鍊之勤乃著玄微之驗矣谷神論云含津鍊
氣吐故納新上入泥丸下至丹田謂之内丹陽龍隂虎
木液金精二氣交會烹鍊而成謂之外丹修真之士先
成内丹後鍊外藥内外相應則神仙可致也
方
神仙中品黃龍丹(出聖濟總錄)
赤石脂(十兩)黃牛乳汁(三升)白沙蜜(二斤)乳香(通明者一斤)甘
草(三兩末)白粳米(三斗五升分作五次炊藥以熟為度)
右將赤石脂為末以生絹夾袋貯之於泔水淨盆内
浸半日以手揉擺在水中候沉下刮入紙箱中控乾
取五兩精細者入銀盒内盛之第一次於初七日淘
米七升如炊飯相似安藥盒在内炊之飯熟為度夜
中去其盒盖露之星辰下一宿第二次於月望日依
前炊之亦去其盒盖夜露月明中一宿第三次於二
十四日早晨依前法炊之去其盒盖於日中暴之要
取日月星辰之氣足第四次先將牛乳三升入大盒
内於慢炭火上逼令如魚眼沸下乳香候化次入前
三次炊煮赤石脂末用柳木篦攪令勻傾於乳鉢内
細研復入盒依前用米七升安盒在内炊之米熟為
度第五次以蜜二斤入盒内依前慢火逼之如魚眼
沸即下前藥不住手用柳木篦攪勻入甘草末三兩
同熬令帶濕便住再用米七升安藥盒在内炊米熟
為度取盒於新水盆内浸半日取出於淨處頓初服
時選天德日欲明時空心焚香面東七拜以好酒調
下一匙許此乃出世延年仙丹無金石之毒亦無誤
生理服食之後乃得四氣調和經絡無滯但許傳授
度人不可規利則其神效速晉廣平中華岳朱山人
自幼慕道年六十餘遊鍾山遇異人授此丹信而服
之至唐龍紀改元寓揚州開元觀時已數百歲矣復
授道士周重興且曰此丹服之旬餘自覺臟腑通快
精神清爽凡風勞氣冷一切大病悉皆除去若及兩
料腸變為筋可與天地齊久凡人先須飬脾脾旺則
肝榮肝榮則心壯心壯則肺盛肺盛則元藏實元藏
實根本固是謂深根固蒂長生久視之道也修合
用新潔器可盛一兩藥銀盒一隻可盛五斗物銀盒
一隻新瓦盆三隻可盛一斗物木甑一隻盖甑盆一
隻新淨鍋竈一副新淨乳缽一副銀匙一柄銀小杓
兒一枚細竹小罩籬兒一枚柳木篦一枚淨木柴一
百斤
神仙返魂丹(出聖濟總錄)起死扶衰延年却老
丹砂雄黃雌黃(各三兩)
右先細研雄黃雌黃二味用竹筒盛埋北方地中三
日取出先傾出一半當心置丹砂亦研細却用傾出
一半盖之又用雲母粉以絹袋子揉洗出暴乾塞筒
子口埋地内只露筒口用炭火於筒中畔圍之緩緩
燒三七日養化成水為度傾藥水盛銅器内垂井中
五日無井只用深盆中盛水三四寸更置大荳半升
在内即安藥器於水上浸五日亦得然後逐夜於露
下露之纔日出收候藥水赤色可丸即丸如胡麻子
大蜜收貯若有人卒死者安在口中即活生人服者
終身無病每月旦日服一丸若中毒藥其毒自吐出
凡有七名一曰返魂二曰再生三曰追命四曰固壽
五曰來甦六曰知命七曰得道其功不可具言此乃
錢忠懿王所傳
長壽真人素丹砂方(出聖濟總錄)輕身却老強力悦色
丹砂(成塊者四兩)青鹽(半斤)硼砂(一兩另研分作三分)磁石(一斤大火煆四)
(十九度逐度釅醋淬)
右先將磁石青鹽同為末醋拌令浥浥分作四服先
一停鋪盒盒㡳將丹砂如蓮子排一重用硼砂一分
糝盖了上用磁石青鹽盖之又布丹砂如前都三層
着餘一分藥末盖之按令實先用瓦子一片盖合更
用淨磚一片安爐㡳灰四寸鋪磚上乃坐藥盒於灰
上更用灰盖盒上四面各及四寸切在子細用頂火
四兩養七日待令取出除瓦片却用圓盒盖却用赤
石脂固了口更用鹽鉛白蚯蚓糞紙筋和搗徧固合
四面令極牢了依前坐罏中磚上以灰盖用生熟火
三斤一上煆通赤良久退火用灰五升罨却待冷取
輕輕鑿開取砂看伏火如灰色一塊除却匱朱砂不
折第一轉也更用硼砂一兩青鹽半斤二味熟研如
粉入少許研如糊入前匱中和拌令乾濕得所凖前
法布砂鋪藥却不固濟只合定如灰池中用火三兩
養之復時可五度添火勿令絶養七日息火待冷取
出砂看紫色佳是第二轉也只是較脆即將搗研如
粉入青鹽少同研了即以重抄細裹可拌作彈子大
以線繫定用醋磨京墨重重厚塗晒令徹裏乾坐丸
子於盒内定不固濟上以灰勻盖只用三兩火養三
日復時大火五斤一上煆通赤待冷取出砂丸當如
雪色第三轉也成矣取砂淘淨洗去鹽味焙乾用真
牛乳一合并砂入有節青竹筒内以紬絹褁筒口緊
墜於井内七日取晒乾研如粉煑棗肉拌為丸如菉
荳大甲辰日齋潔焚香服一丸每日加一丸至第七
日却減至一丸又加之如初至六十日有應效至一
年身輕健三年行如奔馬力過百夫久服長生能運
氣脉為地仙矣顔如童子齒落更生髮白再黑忌羊
血死肉魚鮮物
太清四扇丹(出聖濟總錄)安心辟邪治一切惡氣
丹砂(四兩研如麻豆上已採桃花二十兩真蜜一斤同入銀器中重湯煑至五月朔日以新水)
(淘淨滌取砂令童子面東研之)麒麟竭(四兩選真者五月二日入丹砂中研)没藥(四兩)
(透明者五月三日入丹砂研)麝香(四兩全以當門子五月四日入丹砂同研)
右先取出黨人參一兩甘草一分並細剉五月一日
日未出時採露水一升真蜜三兩同浸之至端午日
熬水至半去滓入大麥麵作糊和稍硬劑之丸如棟
實大每服以沉香温水二合嚼下一粒或半粒補心
導血駐顔益氣調和血脉去邪氣尤辟時疫歲即全
家齋潔旦起面東以井水化各人嚼下一粒斷不染
疫久服則心安無夢邪氣不犯面有紅光合時忌女
人猫犬壓穢常於潔淨處藏之一名通神保明丹兼
治婦人血氣衝心疼痛丈夫元氣及一切惡氣等並
生薑酒下婦人炒薑醋湯下痁瘧臘茶下一粒或半
粒量疾大小服
神仙太一煆丹(出聖濟總錄)輕身延年
聖無知(煎掠去白花焙乾研二斤)硝石(五兩細研分作十分每一度煆入一分)綘
礬(細研五兩)麻油(一百兩分作十分每一度煆入一分)
右先將礬鹽入硝石一分拌和研勻用麻油十兩和
了入固濟五升缾内以炭火十斤煆將瓦盖缾熖絶
炭盡為度取出細研更入硝石一分油一分凖前用
炭十斤煆盡如此十度計用炭一百斤足後取藥搗
羅為末旋取少許細研湯浸蒸餅為丸如梧桐子大
每服十丸加至二十丸空心冷水下久服衆疾皆愈
髭髮如漆筋骨輕健耳目聰明元方云服一年日行
二百里五年通仙
神仙靈妙丹(出聖濟總錄)延年益壽悅顔色堅臟腑壯腰脚益血固精
水銀(四兩)硫黃(一兩五錢)
右先鎔開硫黃即投水銀以鐡匙炒作青沙子秤定
四兩如重再炒去盡黃乃已方用煆藥合子一隻口
差小者入青沙在内用新茶盞一隻㡳差大平淨面
厚者盛新汲水七分許安盛沙盒上以細羅赤石脂
末水拌作泥厚黏外縫令周密盒下坐熟火猛炎得
所微扇熁之盞中水耗旋添常令有約半日許令火
自冷取起盞㡳成靈砂一簇打下秤得多少未盡者
再用火依前熁之砂成以絹袋盛水煑三五沸或浸
半日漉乾細研如粉水煮半夏糊為丸如梧桐子大
每服一丸空心井水下直到中腕旋下丹田常覺温
煖忌羊血
神仙伏火内固丹(出聖濟總錄)補精育神延年悦色
丹砂(一兩)錫藺脂(一兩)
右以漿水二碗同煑水盡為度用沙盒子一枚將煮
過砂用蜜滚過使白附子末再滚為衣却用黑附子
末水調裹砂在心中上下用蜀椒鋪㡳盖滿盒子又
用油調蛤粉固齊口縫外用鹽泥紙筋封固候乾用
炭火五斤火盡候冷取出用紙裹丹砂入地竅埋一
宿取出細研以糯米作糊丸如梧桐子大每日一粒
清淨水下久服無毒
神仙益壽二氣丹(出聖濟總錄)
丹砂(二兩)水銀(一兩同研)百合花夜合花乾菊花
槐花(不拘多少同為末)
右用小磁盒將四花於末盒下用一半次入丹砂水
銀緊捺更用知母末盖盒定赤石脂固縫鹽泥固濟
候乾一磚上用醋灰都裹定炭三五斤煆頂火炭盡
為度候冷取出細研油單裹垂入井水中浸三宿出
火氣次先蒸三徧出水氣次用棗肉丸如菉豆大每
服一丸二丸酒下延年兼治諸般氣疾久服身中更
不出蟲虱
三煆神丹法一煆銀茅二煆金茅非尋常伏火朱砂之
比趙彦正有言序不多錄
白附子(六兩)地骨皮川椒枸把子石葦細
辛(各三兩)天茄子(三兩)
右並不事治杵羅為末用磁盒子一枚須是徑三寸
圍九寸高四寸並用大寸先將藥末入盒子内可厚
一指以來實築然後將成塊硃砂五兩或七兩或十
兩蜜拌令勻以墨染紙裹之安在盒子中心須更用藥
末周圍實築至盒子口可留一分更鋪以椒一分滿
之又用墨紙一重盖定生油調蛤粉固盒口縫鉄線
十字繫定盒子用紙筋和膠泥大率三斤泥一斤泥
土相和捏塑泥要不裂也固濟盒子周圍可厚一指
半隂乾平地安定下不得用物亦不得作坑然後以
醋拌灰浥定周圍包了泥盒又周圍立倚炭三十斤
并盒子上用炭以瓦圍束勿令炭落上用熟炭一斤
令漸漸生着至半日通着直至來日冷打開盒子取
出硃砂其形塊大小輕重都不變但紫色耳再用蜜
拌如前三煆成丹共十八斤炭十斤此法竒妙煉時
忌雞犬婦人孝子見崑崙紙多上墨尤佳
太素丹(一名白丹出余居士選竒方)治停寒肺虚痰實喘急咳𠻳
經久痰中有血及療氣虚感冷肺腑滑泄脾胃羸
弱不進飲食此藥治一切危困之疾神效益陽退
隂治虚損固冷及吐瀉暴脫傷寒隂證手足厥冷
真陽起石(二錢新瓦上用熟火煆過通紅為度去火候冷研極細)煉成鍾乳
粉(一兩)
右合研令勻用糯米粽子尖拌和丸如雞頭子大臨
和時入白石脂一錢須大盤子不住手轉候八九分
堅硬隂乾用新麤布以滑石出光每服二粒至三粒
空心人参湯陳米飲下
白丹
熖硝(二兩細研)白礬(三兩研細)寒水石(四兩研細)塊子砒霜(一兩細研)
右用燒藥罐子一箇盛得十兩藥者先用火炙以生
薑汁塗數遍炙乾先下砒末在罐子㡳按實次下熖
硝末按實次下白礬末按實次下寒水石末盖頭填
滿罐子上用圓瓦兒盖合口坐在地上簇炭五斤發
頂火煆烟盡為度去火候冷取藥砒撮在㡳刮令淨
盡研極細砒另研尤好次入純白石脂一兩只用好
白磰土亦得同研細如粉滴水和成劑於手心内以
數入内轉手丸如梧桐子大先隂乾或晒或焙令十
分乾再入新乾鍋子内用圓瓦兒盖合口坐在磚上
簇炭火三斤一煆通紅為度用新乾鍋子傾丹入一
厚磁碟内如玉霜白每服一二粒空心用冷水吞下
以乾物壓之忌温熱物少時有孕不可服此藥如無
藥罐只用煉得五十兩銀乾鍋子兩個分藥作兩處
按實燒亦可此藥大治虚寒壯脾胃進飲食有大效
寒水石南人謂之軟石膏
范忠宣公法煉金液丹
透明硫黃(四兩)猪肪脂(八兩)
右先將硫黃碎為小塊子以沙石銚子煉肪脂成汁
去却筋膜後下硫黃在内急以柳枝子攪纔候消不
可煉過却便下火先用湯一盞以新綿罩其上將所
熬硫黃并脂傾在綿上硫黃沉脂浮候冷撥去脂將
凝住硫黃以皂角湯洗十餘遍候不粘膩以柳木槌
研三五日細如粉水浸蒸餅為丸如梧桐子大每服
三五丸元米飲下陳瑩中錄此方云穎川范忠宣公
家法也忠宣無問老幼有病無病旦旦服之如嗜茶
飯以硫黃為脂所製不留臟腑間壯氣飬真莫甚於
此真仙法也
太上紫霞丹(升降隂陽神仙藥也福州石醫方)
硫黃(研細)針沙(羅去細者各四兩)五倍子(一兩打破)
右同用沙鍋内以水煑一時放冷先揀了五倍子不
用然後淘去針沙將硫黃鋪紙一張於灰上渗乾團
作毬用荷葉一枚褁之安地上以大火煆候藥紅即
攔去火經宿研令極細用膏飯和丸如皂角子大隂
乾每服一二丸空心白湯下此藥治氣虚頭痛如神
水金丹
透明硫黃(研細)輕粉(一兩)
右先將硫黃研令極細於一斤之内取研細硫黃一
兩與輕粉一兩合和同研一時辰許别頓一處先用
真蛤粉十斤於一片新瓦上實填瓦口令平次用銀
盂子一枚可盛硫黃末一斤以上者頓瓦中心四邊
用蛤粉緊擁作池子極要實然後輕手脱去盂子將
十五兩研細硫黃末用一大匙抄入池子内次入合
和輕粉硫黃末二兩鋪盖頂上以匙撩令小實用熟
火五斤就瓦四邊煆之候硫黃成汁透㡳造化硫黃
輕粉二氣融和用細蛤粉一大盂猛罨藥池之上其
殘火留經宿直至寒罏取之已成一片刮去蛤粉淨
盡研令極細用麵糊為丸如梧桐子大治男子婦人
一切虚危痼冷腸滑不禁腹内纏疼瀉注不已手足
厥逆飲食生冷吐瀉不止兼治婦人室女赤白帶下
面黃痿瘦補暖丹田壯元陽每服七粒或十粒空心
人参湯下
雄硃丹治宿寒痼冷飲食嘔逆經隔五七年即疲瘠
異形變為勞瘵錢觀文方
硃砂雄黃(各二兩)
右用沙盒子一箇先以牡丹皮二兩内外薰令黃色
入前藥在内用釅米醋和臘茶作餅子盖定以赤石
脂固盒口子縫又用赤石脂泥裹盒子一重再用黃
泥紙筋又裹一重約一指厚先以草火燒令盒子極
乾再用炭五斤漸漸添至一秤候火力漸消取出掘
地坑一尺埋一宿去火毒取出細研續入藥
胡椒官桂(去皮)赤石脂附子(炮製去皮臍另為細末)木香
沉香蓽薢丁香白术(各一兩)乳香(五錢與赤石脂)
(同研細)
右為細末入前煆藥同研勻却以清酒二斤二分熬
去二分入附子末煑成糊丸如梧桐子大每服十丸
温酒鹽湯空心服
蜀仙丹
辰砂(四兩細研水飛過)杏仁(二兩去皮尖研)
右用宣州木瓜二枚切下盖子以竹刀刮去穰先入
辰砂實按次入杏仁填滿却以盖子覆之用竹簽簽
定以生絹袋裹之入磁器中蒸一百遍候數足取出
刮去木瓜麤皮一處研細候可丸即丸如菉豆大每
服十粒空心温酒米飲下大壯元氣去百病木瓜最
忌犯鉄近鉄即不見效
資壽小金丹補益真元治諸虚不足上盛下虛喘急
瀉泄手足厥逆小腹結痛翻胃脾寒霍亂嘔吐食不
消化白濁夢遺便多盗汗恍惚虚驚耳鳴目眩久痢
赤白腸風痔漏婦人諸疾經候不勻帶下崩中子宫
虚冷久無胎孕此方温平不僣常服鎮養心氣滋益
精神輕身延年活血駐顔
代赭石餘糧石(四兩)石中黃(二兩)赤石脂(五兩一分)
右各研為細末再秤數足同入羅三兩遍再勻研細
膩旋抄二三匙入盞中滴水丸如梧桐子大急手丸
畢再丸入盤以光實無皺裂為度赤石脂性硬故須
急急丸之待隂乾入新乾鍋子裝載用木柴每排作
二三行用炭排十字眼中放藥鍋子再四圍聚木炭
以多為佳自頂放熟火令慢燒下不得用扇直至火
與藥通紅待冷方取出入乾淨磁器中收貯每服兩
粒或三粒棗湯送下或米飲下婦人艾湯空心服峽
教王執中刊一書名既效方云金丹治療極多治瘧
尤神效其方代赭石一斤餘糧石减半赤石脂石中
黃各四兩同研滴水丸如梧桐子大三斤炭煆盡為
度每服三五粒空心冷鹽水下又有小金丹亦治瘧
代赭石八兩火煆醋淬七次餘糧石火煆醋淬七次
赤石脂四兩研石中黃二兩研滴水丸如梧桐子大
隂乾三四日於銀器中滚令光滑用磁礶子盛炭火
六七斤燒煆通赤却用盆盛冷水盆内坐銀盂子傾
藥在盂内出火毒每服三五粒空心温米湯下
杏金丹(出本草)本出渾皇子亦名草金方服之壽二千
二百年不死只是以杏仁成丹輕重如金軟而可食
因此立名從三皇後有得法者服之無有不得力奚
仲呂望彭祖皆鍊之彭祖曰寧可見此方不用封王
寧可見此藥不用封侯老子曰草金丹是衆仙秘要
服之得力只為作之者難世俗之人皆不信有神驗
將聖人妄說作之者不肯精心潔淨良有惡物觸犯
藥即不成徒多損廢又何益矣其造不得令盲聾瘖
啞大病及惡心人女子小人知見丹亦不成丹成無
忌只是夏姬服之壽年七百乃仙去
煉丹法從寅月修杏樹人罕到者良又以寅月钁劚
樹下地間圖陽氣通物至二月草生以鋤除草恐損
地力至三月離樹五步作畦隴淘成擬引天之暴雨
亦須遠裁棘遍攔勿使疎入畜獸殘踏遇亢旱即泉
源水洒潤杏樹下初春有霜雪即樹下燒火以救之
恐損花萼至五月杏熟收取當月旬内自落者去核
取仁六斗以熱湯去皮去雙仁取南流水三石和研
取汁兩石八斗去渣并小美者亦得取新鉄釡受三
石水作竈須具五嶽三台形用硃砂圖畫之其竈通
四脚去地五寸着鐐不得絶稠恐下灰不得其釡用
酥三升以鍊火及炭燃釡少少磨三斤酥盡即内汁
釡中釡上安盆盆上鑚孔用筝弦懸車轄至釡㡳其
孔以紙纏塞勿令泄氣初着糠火并乾牛糞火一日
三動車轄以滚其汁五日有露液生十日白霜起又
十日白霜盡即金花出若見此候即知丹霜成開盆
用炭火炙乾雄雞翎掃取以棗肉和丸如梧桐子大
釡中獨角成者為上其釡口次也丹滓亦能治冷疾
服丹法如人喫一斗酒醉即喫五升喫一升者即喫
半升下藥取滿日空心煖酒服三丸至七日宿疾除
愈聲喑盲攣跛疝氣野雞癭氣風癎痎氣瘡腫萬病
皆除愈頭白即黑齒落更生張先師云二兩為一劑
一劑延八十年兩劑延二百四十年三劑通靈不死
若為天仙一萬年永忌房室若為地仙五千年三年
忌房室若為人仙一千五百年百日忌房室陳居士
上表十月已後泥爐造為雷息之時亦不用車馬轟
闐聲何以十月造天雷二月起八月息初造丹時祭
五嶽神仙地祇亦取童子看火候二十四氣五行隂
陽十二時取此氣侯用火丹乃成矣聖人所服皆致
長生久壽世人不能常服或言此藥無效若精心確
志必就神仙長年矣
李太白杏金丹(出聖濟總錄)
取肥實杏仁五斗以布袋盛用井花水同浸三日次
入甑中以帛覆之上布黃沙五寸炊一日去沙取出
又於粟中炊一日又於小麥中炊一日又於大麥中
炊一日壓取油五升澄清用銀缾一隻打如水缾樣
入油在内不得滿又以銀圓葉可缾口大小盖定銷
銀汁灌固口縫入於大釡中煑七復時常撥動看油
打開取藥入器中火滴成汁傾出放冷其色如金後
入臼中搗之堪丸即丸如黃米大空心旦暮酒下或
用津液下或滚水下或燈心湯下俱可服時
必宜數至二十丸不宜過多過少久服延年
保氣變白除萬病合丹時用朱書此符三道衣領中藏
秘元丹固守三田接養真氣
半夏(一斤漿水浸七日切作半破)斑猫(四十九枚去翅足)薜荔葉(二兩)糯
米(一升)
右同於銚内炒候半夏赤黃色先以紙鋪地急傾藥
於紙上瓦盆盖之一宿去三味只取半夏為末酒糊
丸如梧桐子大空心温酒下二十丸
覽聖丹太上通神洞視預知吉凶上辨仙真下察鬼
魅
紫芝石菖蒲(剉焙)預知子(去皮)茯神(去木)石决明草
决明(炒)蜜蒙花(各二兩)鴉睛(十四枚隂乾)
右搗羅為末鍊蜜和丸如梧桐子大空心淨水下二
十丸
保真護命丹治隂氣太盛五臟昏濁食畢困乏雖未
中年衰苶先至消隂
天麻(剉)牛膝(去苖剉各四兩)天仙子(一升淘淨炒黃)
右以絹袋盛浸酒中七日七夜取藥炒乾為末用浸
藥酒作麵糊丸如梧桐子大每日空心酒下二十丸
玉芝丹治一切風疾并婦人血氣
黑鉛(一兩)水銀(一兩)硫黃(一大豆大)陽起石(三大豆大)代赭(三大豆大)
硝石
右先鎔鉛成汁次下水銀急手攪令勻後下諸藥咬
鉛已下四味同研細了旋取點入鉛汁中熟攪之旋
咬鉛汁灰於一拌候咬鉛盡然後瀉水銀於磁碗中
但秤水銀有一兩在即止入於後櫃硫黃一兩五錢
細研如末入缾中用碗合之漸漸火逼候鬼熖出即
住火冷細研為櫃又將櫃入一小鐺中布置以物按
中作坑子即將鉛中水銀一兩更入硫黃一分同研
細為砂子入於内櫃中以一茶碗合定固之令乾鐺
子下當以二兩火養仍以草灰没鐺子盖之勿令火
絶如此七日漸以火燒令通赤即藥成矣放冷取出
紙襯攤於濕地盆合一復時出火毒細研如麵以棗
肉和丸如粟米大每日空心温酒下五丸忌羊血鯉
魚此名靈寳丹其櫃若以飯和圓如大豆熱茶下二
丸大行時疾服了以厚衣盖身取汗出即瘥其櫃長
生用之
紫粉靈寳丹治筋骨風氣添精益髓神氣清爽好顔
色紅白久服輕健補暖水臟
水銀(三兩與上玉芝丹同法修製每二兩水銀即入硫黃五錢結成砂子細研如粉)黑鉛
(四兩)
右取火硝石於鐺中心作一堆子尖尖裝之堆四面
流下些些子令盖鐺㡳即取砂子末細細糝於堆子
上勿令四面散訖更研入少許硫黃末盖之又以碗
盖鐺口四面以濕紙固齊縫子上又以泥如法固齊
候乾鐺下漸漸以火三五兩候看得所加至一斤已
來可燒半日久又加三五兩如此疊疊加至四五斤
火煆之當鐺下上通赤即漸去火待冷輕手揭取藥
成一團以甘草二兩水五升煎至二升去滓煑藥喫
乾出火毒乾了細研水飛過以煮棗肉和丸如梧桐
子大每日空心以津下一丸
青金丹治一切風冷血氣
水銀硃砂硫黃黃丹鉛粉(各一兩)
右於銚子内先下硫黃銷成汁即下硃砂水銀結成
砂候冷下黃丹鉛粉同細研入一瓷葫蘆中蜜固齊
以小火養從旦至午加火四斤一煆候火三分減二
放冷取出其藥已青紫色細研以紙襯攤於潤地一
復時出火毒後用赤箭脂汁調麵作糊丸如豌豆大
每服空心以酸棗仁煎酒下十丸初服須要出汗即
加薄荷汁生薑汁白蜜各半匙同服厚盖取汗
白金丹治一切風偏風口不收半身不遂
硃砂(三兩别研為末)雌黃(一兩五錢)硫黃(一兩)
右二黃同研如粉先於鐺中銷成汁次下硃砂末攪
令勻即以桑灰汁煮三日三夜旋以煖水添之日滿即
刮入鼎中以文火㶸乾出隂氣盡重固濟以十斤火
煆候火銷至二三斤即住其藥日在鼎底作一片鑿
取成白金狀以甘草餘甘子瓷器中水煑日出火毒
研為末以粟米飯和丸如菉豆大每日空心以冷椒
湯下三丸漸加至五丸服之大效忌羊血
水火銀硫黃紫粉丹治一切冷氣反胃吐食冷熱血
氣冷勞腸風一切冷病神效
硫黃(六兩)水銀(二兩五錢)針砂(一兩漂洗令淨)太隂玄精(二兩研入)
右先細研硫黃次下水銀點少熱水研如泥候水銀
星斷即入鼎中并玄精針砂以水煑七日七夜當如
魚目沸水耗即以熱水添之時以鑯匙攪七日滿即
喫乾仍以微火燻隂氣盡即入盒子中固之泥法用
砂盆末白堊土鹽花搗為泥固濟乾了入灰池内埋
盒子兩邊以五兩火飬六七日日夜長令不絶日滿
以大火十斤煆一日任火自銷冷了以甘草湯浸一
日出火毒已鮮紫色候乾細研為末以粳米飯和丸
如黍米大每日空心以温酒下七丸漸加至十丸經
旬日效
紫靈丹治一切冷氣消食破女子宿血冷病神效
硫黃(八兩船上者細研)白鹽花(三斤一斤半白用一斤半以米醋三升拌日暴乾之)
右用一鼎子先築白鹽令實中心剜作坑子入硫黃
末即以米醋拌鹽盖之亦實築又以白鹽盖之密密
固子以文火飬之從旦至午候漸加火燒至有塊熖
出小箒子醮醋洒之熖住即止放冷取出用水研飛
過鹽藥在盆㡳乾了又細研以粟米飯和丸如菉豆
大每日空心以温酒下五丸其鹽水煎化喫甚好
四壁櫃硃砂法能除風冷温暖骨髓悦澤顔色久服
無疾延年益壽
針砂(一斤)硫黃(四兩)硃砂(三兩)白礬(四兩)鹽
右以濃醋一斗五升煑針砂硫黃二味令乾以火煆
之待塊烟出盡後放冷再研别入硫黃二兩又以醋
一斗五升更煑候乾依前煆之鬼焰盡即止放冷以
水淘取紫汁去其針砂澄紫汁極清去其清水盡隂
即入白礬鹽同研安瓷器中四面下火煆之候瓶内
沸定即止待冷取出細研以醋拌為櫃先用藥一半
入鉛桶中築實即以金薄兩重硃砂入櫃上又以餘
櫃盖之築實以四兩火飬三七日即換入銅桶中密
固濟用六兩火飬三七日足即用十斤火煆之任火
自銷寒爐出藥硃砂已伏於濕地薄攤盆盒一時復
出火毒細研以棗肉和丸如麻子大每日空心以温
水下五粒以鉛作桶可重二斤以銅作桶可重三斤
忌羊血
太陽紫粉丹治男子久冷婦人血氣冷勞五膈氣反
胃㾀癖一切冷病無差者
硫黃馬牙消水銀(各三兩)
右以無灰酒旋點於乳缽中同研候水銀星盡即止
日中乾之布於鐺内瓷碗合之以鹽泥如法固濟候
乾鐺下漸漸以三四兩火飬半日漸加至八九兩火
經一復時待冷取藥細研以白蜜拌令濕於竹筒中
盛糯米飯蒸一炊久出之更細研以棗肉和丸如梧
桐子大每日空心以鹽湯或酒下三丸久冷人加至
五丸服
青花丹治霍亂吐脹冷氣心痛腸風血氣虚冷病小
兒疳瘡神效
空青定粉白石脂硃砂桃花石(各一兩)鹽
花(四兩)
右同研如麵入瓷瓶中以鹽盖之固濟候乾了以一
斤二斤火於瓶子四面逼之候熱四面着一秤火漸
漸煆一食久任火自銷候冷開出取水飛去鹽味晒
乾更入麝香一分同細研令勻以爛飯和丸如麻子
大每日空心以温酒下五丸忌羊血
太陽流珠丹治一切風冷風氣癥瘕結塊女人血氣
赤白帶下腸風下血多年氣痢痃癖常吐清水反胃
吐逆神效
硫黃(一斤)馬牙硝(四兩)鹽花(四兩炒令轉色)硼砂(二兩伏火者)
右同研如麵入瓷瓶内按實上更以炒鹽盖之出隂
氣如法固濟將入一鼎下先鎔鉛半斤磹藥瓶子以
鉄索括定又銷鉛注入鼎令没瓶子固濟了入炭爐
中以火飬鉛常以熱為候如此一百日滿出鼎别以
小火飬三日日滿大火煆令似赤即止於冷取出如
琥珀以寒泉出火毒細研為末以棗肉和丸如菉豆
大每日空心以茶下二丸
四靈丹悦顔補益
黃丹水銀鋼鉄(剉末)硼砂(已上各三兩)
右研入瓷盒中固濟令乾安於炭爐中合上灰厚三
寸常以一斤火飬一百日日足以十斤火煆任火自
銷放冷取出細研以濃甘草湯拌於飯上蒸一炊久
出火毒細研為末以水浸蒸餅和丸如梧桐子大每
服空心以温酒送下三丸百日見效
四靈丹治筋骨風角弓風腎臓風熱毒風皮膚風大
風感厥風並皆治之其功如神
硼砂(三兩)水銀(一兩)硃砂(一兩)硫黃(二兩)
右將硼砂硫黃同研如麵於瓷盒中盛之如法固濟
令乾入灰爐中其上灰厚三寸以火三兩飬一七日
開取藥入水銀硃砂各一分同研以水銀星盡為度
依前入盒飬一七日如此四度計二十八日開取細
研以水飛過入竹筒中密封頭於飯上蒸兩炊久及
熱取出於地上以紙襯盆盒一週時出火毒用粟米
飯和丸如菉豆大每日空心以温酒下三丸十日後
加至五丸忌羊血
伏火玄石櫃靈砂丹補益筋骨悦顔色治女人風冷
暖子宫久服不老延年
硃砂(三兩細研紙褁)磁石(一斤半搗碎細研淘去赤汁盡)
右以石腦油十二兩拌磁石令調和先固濟一瓷瓶
子令乾入磁石一半於瓶内築實中心剜作一坑子
可容得硃砂褁紙入櫃子上以餘藥盖之築令實瓶
口以瓦子盖勿固之以小火逼隂氣盡候瓶子通熱
即聚火一秤已來煆之令上下通赤任火自銷待冷
開取砂已伏矣去紙灰取砂細研如麵以生姜汁稀
調之安於茶碗中飯上蒸三炊久晒乾研如粉以棗
肉和丸如小豆大每日空心以温酒下三丸忌羊血
玄英散祛風熱利三焦耐寒暑悦顔色久服去萬病
川樸硝(五斤以瓶燒令通赤細研如粉)淡竹瀝(一升)
右將竹瀝拌硝令勻濕用大竹筒一枚先以牡礪粉
半斤築入筒中次下硝又以牡礪粉半斤築之以蠟
紙三重封之勿令通氣安在甑中四面以黑豆埋之
令沒筒口蒸一復時待冷去豆開筒去牡礪粉取硝
細研如粉每日食後水調一錢服之服至二三斤漸
耐寒暑少汗服至五七斤悦顔色去萬病夏月可以
衣裘冬月可以履冰雪無懼矣
金液含化靈丹補益延年功力不可具載
山澤根末(八兩)硃砂(二兩五錢)
右先鋪銀末一兩於瓷盒中即排硃砂塊子勿令相
着上以銀末盖之令勻又布硃砂塊子又以銀末盖
之候硃砂盡即以鹽花盖上令滿盒子口實按如法
固濟入灰池中盒子上灰厚四寸常以二兩火養七
日七夜勿令火猛但令盒子熱可通人手為度日滿
取出重翻過排一依前法重固齊以火四兩飬二十
日後加火至二三斤燒可一炊久放冷極冷取出細
研入龍腦半分同研如粉以構汁和丸如粟米大每
日空心含三丸津液嚥之如要作油以桂心末一錢
大羊腎膒脂煉成者彈子大入龍腦一錢和研兩日
久入銀盒子中埋於糠甑中蒸三伏時當自化為
油每日含如豇豆大去疾補益延年却老神仙之基
也忌羊血
含化硃砂丹祛熱毒風鎮心神治萬病反老悦顔功
力甚大不可具述
硃砂(三兩)馬牙硝(三兩)消石(三兩)
右同研如粉入瓷瓶中以重抄油紙三重密固瓶口
重湯煑之常如魚眼沸水耗即以熱水添之不歇火
三七日夜滿開瓶子其硝自在瓶四面收之細研任
服其硃砂即在中心取出細研以小瓷盒子盛固濟
微火飬一日加火一斤煆令通赤放冷開取細研以
棗肉和每一兩砂可丸得三百六十丸每日早晨含
化一丸如要多含俱依分兩酌度修煉為丸婦人服
之亦佳忌羊血
金液丹治臟腑積冷腰脚疼痛四肢虚羸下元衰憊
磁石(半斤)硫黃(三兩)
右以童子小便一斗燒磁石赤於小便中淬以盡為
度候乾入硫黃同研令細却入瓶中以六一泥固濟
隂乾坐於灰地中常以火半斤飬一七日滿即更常
用火五斤焼一七日足放冷出之以熱絹包褁納於
井㡳一復時出火毒候乾研為末用蒸餅和丸如麻
子大每日空心以温酒下七丸神效無比
紫霞丹補暖臟腑添益精髓延年駐顔祛風逐冷治
痔漏瘰癧筋骨疼痛婦人服之益子宫神妙
消石水銀雄黃硃砂硫黃(與水銀炒作砂子各一兩)
金箔(一百片)
右同研令勻取一瓷瓶鹽泥固濟待乾入藥於瓶内
瓶盖鑚一小竅如半錢孔大盖瓶口訖仍納煻灰中
煨之不得便令火大恐藥飛走專候竅中隂氣盡以
泥鹽固塞其竅以火半斤飬三日滿即用火一斤燒
一七日候冷取出於土坑中出火毒三日後細研以
棗肉和丸如麻子大每服空心以酒下三丸神效忌
羊血
元石紫府丹(出聖惠方)補暖下元強筋骨聰耳明目保神
益氣祛風利腰脚
用磁石三斤好者以炭火燒令赤投一斗米醋中淬
之以醋盡為度更燒投一斗好酒以酒盡為度有拆
破者一一收之細研以水飛過候乾入瓶中以大火
煆令通赤用鹽花三兩同研令勻於地上鋪紙攤勻
以盆盖三日出火毒以蒸餅和丸如梧桐子大每日
空心以鹽湯或酒送下七丸漸加至十丸
隂伏紫霞丹(出聖惠方)治男子婦人久積冷氣腸風痢疾
臍腹疼痛顔色痿黃不思飲食
硫黃(四兩研)鹽花(一斤)
右先布鹽花半斤於平㡳鐺中次鋪硫黃末又以餘
鹽盖之濕紙固縫長令如魚眼沸七日七夜勿令絶
水火耗即添湯時時開看攪之勿令粘着鐺㡳日滿
喫乾入固濟瓶子内煆令通赤候冷以湯淋去鹽味
取硫黃晒乾細研以棗肉和丸如梧桐子大每日空
心以茶酒下五丸
倚金丹(出聖會方)治風邪癲癎鬼疰心痛解百毒療惡瘡
丹石發動消渴隂黃安心神止驚悸除頭面風止赤
白帶下神效
丹砂(三兩)水銀(三兩)黃丹(一斤)
右同研令水銀星盡入瓷瓶中盖口如法固濟初以
入火養候熱徹即加火十斤煆令通赤半日又藥成
候冷開取面上白色内如紫金色光明甚好便細研
如麵以紙鋪地攤藥在上以盆盖之出火毒一日後
以粟飯和丸如菉豆大空心以温水下三丸忌羊血
黃庭丹(出聖會方)治男子婦人積冷氣塊破宿血止疼痛
硫黃(一兩)硼砂(二兩)
右同研如粉入瓷盒子内如法固濟候乾了入灰爐
中以頂火四兩飬七日又於盒㡳着火四兩飬一日
取出看硫黃在盒上硼砂在盒下依前研入盒又飬
七日足又於盒㡳着火飬一日但看硫黃不上盒子
即住火取出以黃蠟煑出火毒候蠟黑如漆去蠟以
火焙乾重細研以粟米飯和凡如麻子大每日空心
以酒或醋湯下三丸
保神丹(出聖會方)鎮心神治鬼魅驚邪心狂妄語夜多魘
夢精神恍惚小兒驚啼心臟壅熱服之必效
金薄(二百片)膩粉(五錢)
右以新小鐺子中先布金箔一重糝膩粉又鋪金箔
膩粉如此重重鋪了用牛乳可鐺子多少浸之以漫
火煎至乳盡金箔如泥即成便以火上逼乾研之更
入硃砂半兩麝香一分同研令細以水浸蒸餅和丸
如菉豆大每日空心以新汲水下一二丸
安魂定魄丹(出聖會方)治驚邪癲癎天行熱病心神狂亂
無不應驗
黑鉛(二兩)水銀硫黃(細研各一兩)
右先銷鉛成水次下水銀攪令勻良久即下硫黃末
當為碧色攪勻即去火放冷細研如粉以軟飯和丸
如菉豆大每服以新汲水研七丸服之
返䰟丹(出聖惠方)治卒中風不語及中惡迷悶安心神去
風熱神效
生玳瑁硃砂雄黃白芥子(已上各一兩)
右搗羅為末同研如麵以安息香一兩細剉以酒下
一升熬成膏和丸如菉豆大每服以温酒下三丸其
藥端午日合之神效忌羊血
護命丹(出聖惠方)治男子冷氣婦人血氣腸風下血及赤
白痢並宜服之
白礬黃丹寒水石(各三兩)
右同研細入固濟了瓷瓶中以醋滿瓶淨以文火熬
令乾便加火煆令滿赤候冷開取入硫黃一兩同研
入瓶更煆令赤於潤地上盆合之三日三夜出火毒
研為末以水浸蒸餅和丸如菉豆大每日空心以酒
下十丸
柳黃丹(出聖惠方)治男子三焦壅熱煩渴不止鎮心神治
脚氣乳石發動狂躁不徹
柳絮礬(一兩)鉛霜(一兩)
右同研令細以棗肉和丸如梧桐子大每服以金銀
湯下五丸若行路走馬熱渴不徹即含化七丸或常
含一丸便不患渴極妙
勝金丹(出聖惠方)治風邪驚癎心神迷亂毒風氣鬼疰心
痛男子婦人並宜服之
雌黃(二兩葉子者炒令紫色細研如粉)黃丹(一兩炒令紫色)
右以人乳拌勻濕飯甑上蒸一炊久以乳腐和丸如
菉豆大每服以金銀湯下三丸當瀉出病根若病多
年每日空心服三丸至五丸神效
黃英丹治男子婦人久患心腹痛不可忍宜服
硫黃粉砒霜(以醋一升煎令醋乾)蜜陀僧(燒令通赤)乳頭香(别研)
人糞霜(燒灰淋取汁熬成霜各一兩)
右除乳香外同研如粉以多年米醋半升煎乳香令
消入寒食蒸餠末同研如膏後入諸藥和丸如梧桐
子大每服酒下一丸但是心痛須臾即定如是多年
心痛不差每日空心服一丸服至三十丸一生不再
發神效
伏火四神玉粉丹治一切冷病補益下元兼治諸瘧
痢功力難述亦名白金丹
握雪礬石寒水石陽起石(各一兩)砒霜(一分)
右各研為末先取一油瓶子以六一泥固濟可厚三
分已來待乾先下礬石充㡳次下砒霜次下陽起石
上以寒水石盖之其瓶口磨一磚盖之以六一泥固
縫於灰池内安磚安藥瓶子初以文武後漸煆令通
赤住火候冷取出研令極細於潤地鋪熟絹上攤藥
可厚半寸以盆合定周圍用濕紙不令透氣一炊時
取出少待出隂氣細研以麵糊丸如菉豆大每日空
心以鹽湯下五丸如患瘧痢以新水下神效
紫精丹治男子婦人一切風及積冷氣暖臍腹止疼
痛
硫黃(三兩細研如麵粗即不伏火色)針砂(四兩用葛布篩羅去塵取細者用)
右與硫黃同研令勻用湯二升拌之候冷便去其水
入固濟瓶中初用文火飬令熱徹次用大火煆令通
赤候冷又細研用熱水淘取濃者不取在下着㡳者
如是飛十遍已來澄濾得盡棄却針砂然後用重抄
紙於灰上鋪喫乾已無火毒用水浸蒸餅和丸如菉
豆大每日空心茶酒送下五丸
碧珠丹治臟腑積冷腸風痔疾一切瀉痢立效
青礬(半斤)硫黃(二兩)
右以醋一斗二升於鍋中煮待乾取出入瓷瓶中盖
頭以六一泥固濟候乾以火五斤煆一復時寒泉出
毒了細研以麵糊和丸如麻子大每日空腹以柏子
仁湯下十丸
還元丹補益下元治虚冷氣
砒霜(五兩)硝石(五兩)白礬(五兩)硫黃(二兩)
右各細研先固濟瓷子一所候泥乾掘地坑深一尺
納入灰坐瓶子在其間先下硫黃平攤次安硝石砒
霜白礬别取羅了石灰填滿瓶子令實以物盖瓶口
便聚炭約二十斤上安熟火三五兩漸漸燒令通赤
任火自銷候冷取出以絹褁懸在井中一宿出火毒
細研以水浸蒸餅和丸如粟米大每服空心以温酒
下三丸
小三生丹暖下元益精氣黑髭鬢悦顔色
硃砂(細研)水銀(細研)硫黃(細研各二兩)生鉄(十五斤磨洗了以大火燒赤投)
(五斗漿水中二三十遍)
右取平底鐺一口以前三味用淬漿水煑之三七日
常令如魚眼沸水耗即暖漿水添之日滿桃取少許
於火試之如有鬼熖又煎之以無熖為度喫乾却入
瓶中按實以燒盖如法固濟用火半斤飬七日滿以
火五斤煆令通赤待冷破瓶取之投湯盆中淘去藥
味澄取藥晒乾細研如粉以甘草餘甘子煑半日出
火毒又研以蛤粉糊和丸如麻子大每日空心以温
酒下七丸忌羊血
碧玉丹止一切疼痛一名應病丹
硫黃(四兩)水銀(一兩)雄黃(一兩)硝石(四兩)古字錢(一百五十文足百燒)
(令通赤于醋中淬之垢淨即止)
右一處細研令水銀星斷用一箇固濟了瓷瓶子入
錢一重藥一重徧令盡以瓦塞瓶口以鹽泥固之候
乾以文武火逼去隂氣常用火半斤燒一復時候更
用三斤火燒半日放冷取之其藥如碧玉色研為末
以熟夾絹裹于土坑中焙一復時出火毒以粟米飯
和丸如麻子大但有疼痛處以温酒下五丸不過三
服見效
玉液丹治男子元氣婦人血氣久積虚冷臍腹疼痛
並宜服之
用硼砂二兩細研以好紙一張褁却硼砂以線緊繫
定用瓷罐子一枚可盛一升物者先下黃丹五六兩
便安硼砂褁在中間又以黃丹五六兩盖之後以瓦
子盖瓶口于瓦桶内磚上坐之用麄穀糠三斗盖之
上用火燒一日任火自銷候冷取出去却黃丹細研
以麵糊和丸如菉豆大每服空心以鹽湯下五丸
曾青丹(出聖惠方)治癲癎驚風壓熱鎮心
曾青(四兩)黃丹(一兩)白錫(二兩)
右研曾青黃丹安於乾鍋内上以白錫為屑盖之後
入爐以火五斤燒之候錫鎔即取出放冷細研以白
粱米飯和丸如菉豆大空心以冷水下五丸
神硃丹(出聖惠方)暖臟腑止疼痛甚妙
雄黃(一兩研)古字錢(四兩)
右燒古字錢令淨搗羅為末於瓶中布錢末一半次
布雄黃上以餘錢末盖之固濟了候乾文火飬七日
滿即開取細研用棗肉和丸如梧桐子大每服以温
酒下五丸
銅粉丹(出聖惠方)壯腰固精髓益顔色耐寒暑
熟銅屑(四兩)硃砂(二兩)硝石(一兩)硫黃(二兩)
右硃砂硝石硫黃三味同研為末取一銅桶子内布
銅屑一重安藥一重如此重重布盡六一泥固濟待
乾即入灰池内以火四兩飬一復時後以大火燒令
通赤候冷取出於濕地上一復時去火毒研為末以
粟米飯和丸如菉豆大每服空腹以温酒下七丸忌
羊血
白雪丹(出聖惠方)
用白礬五兩上好者搗羅為末於銀鍋中以真牛乳
五升和白礬煎令如雪以寒食蒸餅末旋下於鍋中
攪令勻可丸如梧桐子大每服空心以粥飲下十五
丸功力不可偹述
神符玉粉丹(出聖惠方)久服延年駐顔萬病皆去
水銀(二兩)黑鉛(一斤)
右於新鉄鐺中銷鉛成水以白礬末二錢入小筒内
當鐺中心下之看沸定即以小竹管盛水銀投入鐺
中送令到白礬上以火飬鉛常令成汁候之五日後
必有物出向鉛面上如金蟻子即以物收之候盡即
止秤如兩數研為末入硫黃䓁分結成砂子即以物
收之更研如粉入瓶密固濟候乾常以火四兩灰厚
三寸飬至六十日滿開依前法取出細研入瓶更飬
六十日看紫色即更固濟以火煆令通赤待冷取出
以濃甘草湯沃之候乾細研如粉以飯和丸如菉豆
大每日空心送下一丸若飬至一年火力與小還丹
同矣
華盖丹(出聖惠方)變髭髮能延壽去熱毒風神效無比
用黑鉛五斤鑄如方響片子以鉄筋穿作竅以繩穿
之用淨磁甕盛米醋一斗將鉛片子懸排于甕口可
離醋一寸以來以紙密封甕口每七日一度開取鉛
片子出于淨紙上以篦子輕手掠取霜但七日一度
取經五七度後即小力不堪也即别取新鉛為之每
一兩霜入龍腦半分同研如粉以露水和如梧桐子
大每夜含一丸便卧勿語任丸自銷此丹能變白髭
髮如先不曾白者常隔日含之一生不白如已白者
含此丹至二十丸後拔却白者即黑自生不逾六十
丸至一百丸盡如黳色久含延壽一生忌蒜
上洞小丹(出楊氏家藏方)治諸虚百損真陽虚憊形體羸弱
臟腑虚弱臍腹久疼及婦人子宫宿寒赤白帶下盗
汗心怯精神憔悴服他藥不能見效者宜服此丹
辰砂(一斤用絹帛包褁)黃蘖(一兩剉)蜜(八兩)
右三味一處用重湯同煑七復時取出辰砂控乾後
用羊蹄根車前草二味等分搗細用砂盒一枚入二
味藥鋪㡳入辰砂在内又以二味藥盖頭滿築以盒
盖子合定鉄線扎縳赤石脂固縫鹽泥固濟令乾以
炭二秤周圍簇定發頂火煆一復時火冷取出火毒
研令極細用糯米粥和丸如雞頭肉大每服一粒米
湯送下空心食前
小靈丹(出楊氏家藏方)治真元虚損精髓耗憊本氣不足面
黑耳鳴腰膝沉重膀胱疝瘕手足麻痺筋骨拘攣心
腹疼痛冷積瀉痢腸風痔漏八風五痺頭目昏眩飲
食不進精神恍惚疲倦多睡漸成勞疾婦人胎藏久
冷絶孕無子赤白帶下月經不調風冷血氣並皆治
之常服助飬真元補暖丹田活血悦顔健骨輕身
代赭石赤石脂紫石英禹餘糧
已上四味各四兩各火煆赤入米醋中淬各七遍同
研為細末入一砂盒内合了外用鹽泥固濟日中晒
乾用炭二十斤頂火一煆以炭火盡為度取出藥盒
於辰地上掘坑埋一復時取出研三日令極細次入
後藥
乳香(另研)沒藥(另研)五靈脂(研細已上三味各二兩)
右同前四味一處研令極勻水煑糯米餅和得所入
鉄臼中搗一千丸如雞頭肉大隂乾每服一粒温酒
或新汲水送下空心服孕婦不可服
雙白丹(出楊氏家藏方)治脾胃積寒隂陽虚弱吐痢不止及
痢下血並皆治之
陽起石(一分搗碎)白石脂(一分另研)白礬(半兩)砒(半兩二味同研為末)
右用沙盒一枚入陽起石鋪遍盒㡳次入白礬砒後
入白石脂盖頭用鹽泥固濟候乾以炭火五斤煆令
通赤候火盡入地坑内埋一宿取出同胡粉細研煮
糯米粉糊丸如麻子大每服一粒霍亂吐瀉倒流水
下赤白痢冷米飲下忌食熱物一時辰
玉綉毬丹(出楊氏家藏方)治男子婦人一切虚冷氣血虧損
筋骨羸瘦漸成勞疾及大病方安氣血未復飲食過
傷臟腑虚滑或腹痛暴下全不思食嘔逆酸水腹脇
脹滿夜多虚汗及婦人赤白帶下久無子息並皆服
之
砒(一兩取益母草燒灰一兩獨掃燒灰一兩同砒研勻米醋和成一塊候乾放新瓦上用熟炭火)
(五斤煆令通紅以扇急搧盡去灰其砒白成一塊如玉綉毬樣研令細)白礬(一兩火煆成汁)
(候煆枯净秤一兩研如粉)鍾乳粉(一兩)
右同研令極勻煑糯米厚粥為丸如雞頭肉大每服
一粒空心新汲水送下忌食猪羊血
久煉大素丹(出楊氏家藏方)治男子婦人一切虚損夜夢紛
紜遺精失溺大便滑泄久痢肌瘦及婦人子宮久寒
赤白帶下並宜服之
礜石(鹽泥固濟大火煆十日十夜放冷用)陽起石(入乾鍋子内煆令通紅放冷用)寒
水石(入乾鍋子内煆令通紅放冷用)礬石(飛過成灰用)
右各等分一處同研極細如粉入白石脂細末少許
滴水為丸丸時就口以氣吹之如雞頭肉大候乾入
乾鍋子内以瓦盖口一日燒令通赤取出傾在建盞
内放冷每服一粒温酒或米飲送下空心服
玉霜丹(出楊氏家藏方)治男子虚冷婦人帶下及一切瀉痢
之疾
砒(一兩)熖硝(五錢)
已上二味同研細以濃墨汁塗紙候乾褁作十褁先
用熱炭火三斤燒新乾鍋子令紅先下一褁藥候烟
盡再下一褁如此下十褁藥盡看鍋内其信砒煉如
汁即傾出碟内候冷研細再用
寒水石(一兩火煆過候冷研細)白石脂(一兩研細)
右四味同研勻水和丸如雞頭肉大日中晒極乾再
入乾鍋内上用圓瓦盖口以炭五斤煆通紅為度傾
出碟内如玉色候冷磁盒收之每服一粒或二粒虚
冷吐瀉腹痛下痢赤白米湯送下婦人子宫久冷赤
白帶下腹脇撮痛冷醋湯送下空心服
洞陽金丹(出十便良方)治真陽不足五臟氣冷常服飬精
神安魂魄通血脉止渴久服輕身延年令人不懼寒
暑除去萬病
硃砂(五兩一方用枸把葉二十片初采得時兩日掌之觀其日呪之七遍呪曰我要服你與我)
(們念呪取日氣一口噴在葉上如此七遍可用)
右用沙盒子一箇於㡳内鋪枸杞根皮末一錢又注
蜜五錢蜜上鋪金箔五片方入硃砂上又盖金箔上
又注蜜五錢蜜上盖枸把根皮末三錢許多亦不妨
按令實蜜和赤石脂末固盒子縫務要嚴密次用鹽
紙泥固濟盒子一指厚放乾置平地上用醋拌細灰
擁合拍作塜子用炭一秤簇起發頂火煆之候火盡
經宿取出盒去泥開盒其硃砂如鉄色又黃土内埋
一宿出火毒研令極細用棗肉或糯米煮糊和丸每
兩作四十粒隂乾每服一二粒至三粒空心熱水下
椒丹(出十便良方)眉州青神縣王家累世服食方暖水臟
降氣明目補骨髓保長壽命
右辰砂一兩細研如塵椒揀大粒帶紅色去枝梗并
合口者不用秤一兩五錢以生絹袋盛用無灰淳濃
酒浸椒袋令酒在上二三分以來一宿取出空少時
入硃砂鉢内掍之令勻餘者滴浸椒酒少許又掍之
令硃砂盡為度日曝乾每服五十丸加至百丸不得
用火焙不可犯生水此藥可久服
王倪丹砂(出御藥院方)無所不主大補心益精血愈痿疾
壯筋骨久服不死王倪者丞相遵十二代孫文明九
年為滄州無棣令有一人善相見倪曰公死明年正
月乙夘我有藥可以不死也能從我乎倪再拜稱幸
乃出煉丹砂法餌之開元元年倪妻之弟亦遇異人
授以杏丹法曰吾聞王倪能煉丹砂願以此易之倪
以杏丹賜其子弁而倪與授杏丹者後皆仙矣刺史
李休光表賜問其弟為道觀煉丹砂法
丹砂(二十八兩)甘草遠志(去心)㯽榔訶梨勒皮(各一兩)
桂(去粗皮搗碎八兩)
右甘草等四味剉末以水二斗盛釡中以細布嚢盛
丹砂垂于釡中着水和藥炭火煮之第一日兼夜用
隂火水絞動第二日兼夜用陽火魚眼沸第三日兼
夜用木火動花沫沸第四日兼夜用大火汨汨沸第五
日兼夜用土火微沸第六日兼夜用金火乍緩乍急
第七日兼夜用水火緩緩調沸先其泥二釡一釡常
煖水用添煮藥釡水涸即添暖水常令不減二斗七
日滿取出丹砂于銀盆中盛其盒中先布桂肉一兩
拍碎即令布丹砂又以餘桂一兩覆之即不合置甑
中先布糯米厚三寸乃置盒又以糯米覆焙上亦令
米厚三寸許桑薪火蒸之每五日換米桂其甑蔽可
換竹子為之不爾蒸多甑墮下釡中也甑下側開一
小孔常暖水用一小竹子注添釡中勿令水減第一
五日用春火如常炊飯兼夜第二五日兼夜用夏火
猛于炊飯第三五日用秋火以炊飰乍緩乍急兼夜
第四五日用冬火兼夜火暖如炊飰依五行相生用
文武助之藥成即出丹砂以玉椎用力缽中研之當
膩如麵即可服加以楮實煎丸如梧桐子大每日食
前服一丸每日三食計服三丸煉成丹砂二十兩為
劑二年服盡後每十年即煉服三兩仍取正月一日
起服一月使盡既須每十年二兩不可旋合宜須預
煉取一劑藏貯随時服之其丹砂上等刀圭煉時宜
齋戒毋令婦女雞犬見
造楮實煎法
六月六日收取楮實熟者絞取汁于銀器用慢火熬
成膏合和前末藥
孫用和捷法王倪丹砂
上等辰砂(十兩)甘草訶子檳榔遠志(各二兩)
右先剉草藥如豆大以水一斗煎藥取汁六升去
滓絹袋盛砂浸於藥汁中以重湯微火煮令乾即取
硃砂入銀盒中置甑内以糯米二斗鋪盖上用桑柴
三日夜如春時製藥一日文火二日武火三日盛武
火三宿微火夏時製藥一日武火二日文火三日盛
武火三宿微火秋時製藥一日盛武火二日文火三
日大火三宿微武火冬時製藥一日微火二日文火
三日盛武火三宿微武火如此三日滿取砂研如粉
以楮實煎丸如梧桐子大每日空心酒下一丸食後
漿水下一丸蒸時以桂末四兩鋪盖
飛靈丹調榮衛暖臟腑去頭風壯下部竒效不可具
述
辰砂(一兩上等)水磨雄黃(一兩)
右二味滚研細用一白垍盒子先以牡丹皮燒烟熏
盒子黑色光厚入前藥按令平實以白附子末盖頭
更用車前草末實滿盒子醋調赤石脂固縫乾鹽泥
通身固濟醋灰作塜子炭五斤一煆通紅良久退火
放冷取出再研細仍先吹去草藥滓以糯米糊丸如
梧桐子大病在下空心服病在上食後稍空服並以
京棗湯下一丸
小延齡丹鎮墜補暖
水銀黑鉛硃砂(研)硫黃(研各一兩)
右將水銀黑鉛結成砂子次下硃砂次下硫黃慢火
炒之從巳至未不住手攪令色變青紫為上取出放
冷研細軟飰和丸如麻子大每服一二十粒棗湯下
一行禪師秘丹固真氣暖下元和臟腑強腰脚進飲
食
硃砂(一兩羅搗好者)舶上硫黃(二兩不夾石者)
右細研水飛過用針砂半斤水淘令極清入前藥二
味鼎内煑七復時如水耗添熱水日足先取少許放
鉄取上下以猛火試之無黑熖為度取出水飛淘取
藥去針砂再入鼎内煑乾以炭火十斤煆其色不變
兩數不折候冷用紙褁入地坑内出火毒經一宿取
出再研細以棗肉丸如梧桐子大每日空心清米飲
下三五丸合時忌雞犬婦人男子及一切穢物
吴府紫金丹
硃砂(十兩細研使帛五寸夾絹袋子盛)附子(一兩五錢)甘草(一兩五錢)川烏
頭(三兩)蒼术(三兩)草烏頭(三兩)紫芫花(三兩)
草藥六味共為粗末使生絹一尺五寸縫袋三個分
上數味盛袋内
右將上數味草藥袋三個圍硃砂袋在内使麻繩緊
繫袋口于銀鍋内懸胎水煑一日取出解開不用草
藥將硃砂焙乾入乳缽再研細將大小水火鼎罐一
副火前炕乾大罐内使生薑汁塗數遍令乾將雲母
數片先入在罐内次入銀箔十片金箔十片在雲母
上方入硃砂再入金箔十片銀箔十片盖砂又入雲
母數片盖金銀箔次將小罐子坐在大罐口上使醋
拌赤石脂泥固濟口縫用鉄線十字繋定上下兩箇
罐子作一處使鹽泥固濟約厚一分隂乾以磚泥闊
尺五寸爐竈候乾燒熟炭十斤放在爐㡳把藥罐虚
懸坐火上其上小罐内常以湯缾添水令滿罐子四
面稍添火圍定煆之每硃砂一兩約乾盡八兩水為
度十兩硃砂共使水五斤水盡取出藥罏放冷將罐
敲開硃砂自結成鏡面鍋子一團取出其餘沙石並
皆不用將硃砂秤知缽兩用白夾絹袋盛了約砂每
一兩使釅醋二升用銀鍋懸砂袋煮候醋盡為度將
硃砂焙乾再依後藥入盒内煆
天南星地骨皮川椒五倍子
右四味各四兩為粗末用蜜拌勻以面徑六寸深六寸
沙盒一箇先將蜜拌草藥鋪一重在盒㡳厚一寸半
許上鋪橘葉一重盖藥令徧將硃砂劈作數塊滚蜜
使崑崙紙裹排在橘葉上再用橘葉蓋砂令徧將蜜
拌草藥實滿盒子盖定以醋拌赤石脂泥固濟口縫
使鉄線十字緊繋用鹽泥紙上用地黃龍糞固濟盒
子約厚三分隂乾放平地上用醋炭五斤作一塜盖
硃砂盒子名曰老君塜使隂陽炭三十斤煆約餘剰
燼二三斤以來去炭用土一担徧盖一宿開塜將盒
内草藥不用將硃砂吹淨紙灰入乳缽研細米糊丸
每硃砂一兩分作六七十圓每服三五粒空心濃煎
棗湯下吴信王昔得此方於秦鳳問異人世世鍊食
久服可以健神飬氣百疾頓除絶無炎僣之患雖嬰
孩研灌少許亦自無妨然甚秘之近因新兜師煥章
公仲禮經從力求而得不敢私藏鋟於卷後博濟世
人
蜜煮硃砂丹(出家藏經騐方)定心志輕身體明眼目
辰砂(十兩去夾石者)蜜(十斤)人参白茯苓白术附子
川椒仙靈脾龍膽草白芍藥熟地黃
黃茋肉從蓉遠志巴戟破故紙石
斛兔絲子益智五味子柏子仁黃菊
花覆盆子麥門冬枸把子
右各一兩細剉各取一半於瓶内盛以絹袋盛好塊
砂十兩以麻線懸于瓶口竹片上注河水半瓶重湯
煮過三晝夜取出候乾再入蜜十斤并前件一半餘
藥傾在蜜内攪勻復入砂袋内依前懸掛河水煮十
晝夜取出焙乾研細以糯米粽尖角為丸如梧桐子
大空心每服五七粒煎人参湯或棗湯下權卿信之
在劍外二年常服此耳目聰明心志不彫予亦效顰
頗覺得力
參丹(出家藏經騐方)此丹非他伏火丹之比不僣不躁得天
地冲和之氣水火既濟之功治榮衛不平和心腎不
升降氣閉痰厥心腹疼痛臟腑泄滑小便頻數肌體
瘦悴目暗耳聾精神恍惚健忘多驚諸虚百損不進
飲食及婦人血崩氣暈子宫久冷並有竒效
上好顆塊辰砂(一百兩)新羅人参(六十兩)大樣金箔(三百)
(片)
右辰砂研如粗砂不可太細人参作㕮咀用瓦缾或
銀缾以布巾鋪㡳先將熟絹夾袋兩個安人參一半在辰
砂袋内上以人参一半盖之鍋上蒸熱燒桑柴别以
銀鍋燒湯准偹瓶下水耗逐添須要候火緊慢恰好
不要煎過亦不得令火歇每七日一次開瓶取出砂
袋將人参攪拌過再依前法安頓袋内蒸候四十九
日住火去人参不用只將硃砂同金箔以木鎚研極
細不見金箔星為度糯米粉煮糊丸如菉豆大每服
五七丸加至十五丸人参棗湯空心下興元戎師秦
唐傑初惠此丹數百粒與一二病者服果有竒效遂
求其方令藥局修製廣以濟衆仍鋟于方冊
扶嬴黑白丹(出家藏經驗方)治老年氣血虛耗血少不能榮
衛經絡精神憔悴行步戰掉筋脉緩縱目視茫茫
黑丹
用麋茸去床膏皮毛酒浸一宿酥炙令黃又用鹿
茸事治如麋茸之法各等分並為細末酒糊丸如
梧桐子大
白丹
用鍾乳粉一味糯米糊丸
右用此二丹兼服如血少即多用黑丹温酒或米湯
送下三十丸空心食前服史丞相常服此二藥真有
竒效
飬氣鎮心丹(出家藏經驗方)
遠志(去心二兩)人参(去蘆二兩)辰砂(一錢另研)天門冬(去心一兩)石菖
蒲(去鬚一兩)生龍腦白茯苓(去木一兩)
右為細末煉蜜丸如梧桐子大用硃砂龍腦為衣每
服二三十丸煎人参湯食後臨睡服張樂陸慶長寺
丞診脉拔劑與史載之許叔微為伯仲其家傳方書
一編載此方云人以為補下元而使氣實杜士謂不
然先補心氣而五臟實心氣正而元氣自實也若更
以藥補下元尤妙此方極飬心氣若止補元氣耗心
氣非飬氣之理也中年以後宜服之此說極有理雖
名醫亦少知之
神仙紫霞丹(出選竒方)
硃砂(一兩)
右小粉盒一箇天南星半夏等分為末先用一錢在
下安硃砂在中上又一錢盖頭頂次用赤石脂為末
水調糊縫口外用鉄線扎定以六一鹽泥固濟厚一
寸許六七日先以慢火飬半日後用大火煆通紅為
度冷取出研為末次用
禹餘糧(四兩)丁頭代赭石(二兩)紫石英(一兩)
以上三味火煆通紅以好醋煆七遍為度
赤石脂(二兩生用)硫黃(醋煮乾一兩)附子(二箇炮製去皮臍)海螵蛸
(一兩去壳)
右四味為細末再用乳缽研無聲為度次用新糯米
粽爛研和丸黍子大新布袋此桂府滑石打作片子
同藥打光磁盒盛之每服三丸至五丸空心煎濃棗
湯下忌猪羊血久服壯元陽益真氣婦人子宫久冷
氣血虚憊宜服之功效不可具述
張子華伏火丹(出十便良方)
辰砂(五兩顆塊不夾石者每炒一兩用匱藥一兩)白附子(三兩)椒目(三兩)天
南星(五兩)地骨皮(五兩)
右將匱藥四味為末先將硃砂以紙裹作一塊次以
蜜和匱藥却用裹砂烈呌以紙重裹入盒内下地坑
初一火用炭三十斤次用二十斤次用十五斤次用
十斤每火仍換匱藥令冷取出匱藥將砂細研半夏
糊丸如雞頭大每服一二粒空心米湯下
三皇真人煉丹方(出本草)
丹砂一斤色發明者研末重絹篩之令靡靡以醇酒
不見水者沃丹撓之令如封泥狀盛以銅盤中置高
閣上勿令婦人見曝之身自起居數撓燥復沃之當
令如泥若隂雨疾風復藏之無人處天晏出曝之盡
酒三斗而成能長曝之三百日當紫色握之不汚手
如着了未乾可丸欲服時沐浴薰香齋戒七日勿令
婦人近藥過傍丸如麻子大常服平明向日吞三丸
服之一月三蟲出服之五六月腹内諸疾皆愈服之
一年眉髮更黑歲加一丸服三年神人至
酒藥(附論)
夫酒者榖蘖之精和飬神氣性惟剽悍功甚變通能宣
利腸胃善導引藥勢今則兼之名草成彼香醪莫不採
自仙方偹乎藥品痾恙必滌功效可憑故存於編簡爾
方
地黃酒(出聖惠方)治風羸益氣力輕身明目令人能食久
服去萬病婦人服之更佳
生地黃(取粗者切一石五斗於淨木臼中搗以生布絞汁取五斗)大麻子(一斗微炒)
(搗爛)糯米(一石揀净)細麯(十斤搗細)杏仁(一斗去皮尖雙仁者炒黃搗為膏)
右先取地黃汁五斗入甕浸麯候發炊米二斗作飯
令暖如人體取杏仁麻子末各一升二合拌和酘麯
汁中待飯稍冷又炊米一斗以杏仁麻子末各一升二
合拌一依前法酘之如此凡八次訖待酒沸定封泥
二七日即取熟清温服一盞再服之
地黃酒(出聖惠方)補益變白
肥地黃(一斤搗碎)糯米(五斗熟炊)麵麴(五斤搗碎)
右相和於盆中就掬於不津甕中蜜封春夏三七日
秋冬五七日滿啟之當中有一盞綠汁是真精也宜
先酌飲之餘以生布絞取别置器中任從飲之續釀
使其相接不過三劑髮黑若以新牛膝搗絞取汁三
斤用拌釀即變白更急矣
地黃酒(出聖惠方)大補益令人不衰髮不白
生地黃(一斗細切)糯米(淘淨)
右相和炊熟攤令冷更和麯末二升同入於七斗酒
中攪令相得入於甕中熱即揭頭冷即盖甕有汗即
拭之候熟壓漉冬温夏冷日飲三杯
黃精酒主萬病延年補飬髮白再黑齒落更生
黃精(四斤)天門冬(三斤去心)术(四斤)松葉(六斤)枸把根(五斤)
右都剉以水三石煮取汁一石浸麯十斤炊米一石
如常法釀酒候熟任飲之忌桃李雀肉
又方
黃精(五斤細切)糯米(五斗淘净與黃精同炊為飰)麯末(七斤半)
右取麴末候飯冷相和入甕中如常造酒法候熟壓
取酒每日常暖飲一兩盞
黃精酒(出聖惠方)主萬病延年補飬髮白再黑齒落更生
黃精(去皮三斤)天門冬(去皮三斤)松葉枸把根(各五斤)
右為粗末以水三石入前藥在内煮取二石用糯米
一石細麯半斤蒸米同麯入在前藥水中封閉二七
日熟任性飲之延年益壽反老還童除萬病
天門冬酒(出聖惠方)補五臟六腑不調亦令無病
天門冬(三十斤去心搗碎以水二石煮取汁一石)糯米(一石淘淨)細麴(十斤搗碎)
右炊米熟相拌入甕密封三七日候熟壓漉冬温夏
冷日飲三杯
天門冬酒延年不老
淳酒(一斗)細麴末(一斤)糯米(一斗淘淨)天門冬(五升去心皮搗絞取汁火)
(煎如稀湯)
右先以酒浸麴候麴發熱炊糯米為飯適寒温將天
門冬煎都拌和令勻入不津甕中密封秋夏一七日
數看勿令熱過春冬三七日候熟取酒每服三合日
再服
枸把酒(出聖惠方)長筋骨留容顔
枸把根(不生塜上者洗淨去蒼皮剉一石以水二石煮取一石去渣入小麥麯末十斤候麴)
(發即用半糯米秫共一石淨淘炊之令熟攤冷暖得所即下後藥)桃仁(三升去皮尖麩炒令微黃)
大麻仁(三升炒令香熟)烏麻仁(二升炒令香三味並搗碎)甘菊花(十兩)生
地黃(一斗切)
右都搗熟入上件麴米中攪拌令勻入於甕中候發
定即泥甕頭三七日令熟初開甕下篘取清然後壓
如常法冬温夏冷隨性飲之不令至醉為妙
枸把酒(出聖惠方)除五臟邪氣消渴風濕下胸脇氣利大
小腸填骨髓長肌肉治五勞七傷利耳目消積瘀傷
寒瘴氣虚勞呼吸短氣及脚氣腫痺並主之
米(二石黍糯並得)細麯(十斤搗碎)生地黃(三十斤洗淨細切)枸把根(二十)
(斤刮去浮皮剉寸以水二石浸三日煮取汁一石)豆䜴(二斤以枸杞湯煮取汁)秋麻
仁(三升微炒細研以枸杞湯淋絞取汁)
右以地黃一味共米同蒸熟候飯如人體温温以藥
汁都和一處入甕密盖頭經三七日即開冬温夏冷
日飲三杯
神仙枸把子酒(出聖惠方)療虛羸黃瘦不能食服不過兩
劑必至肥充無所斷禁
枸把子(五升乾者搗碎)生地黃(切三升)大麻子(五升搗碎)
右先蒸麻子令熟攤去熱氣入地黃枸把子相和得
所納生絹袋中以無灰清酒五斗浸之密封春夏七
日秋冬二七日取服多少任情性常令體中微有酒
力醺醺為妙
枸把根釀酒(出聖惠方)治風冷虚勞
枸把根(切一石)鹿骨(一具打碎)
右以水三石煎取汁一石去渣澄清入糯米一石淨
淘炊熟細麴十斤搗碎都和一處入甕密封三七日
開冬温夏冷日飲三杯
枸把酒(出千金方)
用枸把根一百三十斤切以東流水四石煮一日夜
取清汁一石浸麴一如家醖法熟取清貯不津器中
内乾地黃末二斤半桂心乾薑澤瀉蜀椒末各一升
商陸末二升以絹袋貯内酒㡳緊塞口埋入地三尺
堅覆上三七日沐浴整衣冠再拜平曉向甲寅地日
出處開之其酒赤如金色旦空腹服半斤十日萬病
皆愈二十日瘕痕减惡疾人以水一升和酒半斤分
五服愈千金翼又云若欲服石者取溪中青白石如
棗杏大者二升以水三升煮一沸時以此酒半合置
中須臾即熟可食
生枸杞子酒(出聖惠方)主補虚肌肉益顔色肥健能去勞
熱
用枸把子五升以好酒二斗搦勿碎浸七日漉去渣
飲之初以三合為始後即任性飲之
石斛酒(出聖惠方)主補虚勞益氣力除腰脚痺弱利關節
堅筋骨及頭面遊風
石斛(四兩去根)黃茋丹参(二兩)杜仲(去粗皮)牛膝(去蘆)人参
(去蘆頭)五味子白茯苓山茱萸薯蕷萆薢
防風生薑(已上各二兩)枸把子天門冬(去心)薏苡
仁(已上各三兩)細辛(一兩)
右都細剉以生絹袋盛用酒五斗於磁甕中浸之七
日開初温服三合日再服漸至一盞為度
又方(出聖惠方)治風虚勞腹内冷不多食
石斛(四兩去根)丹参芎藭杜仲(去粗皮)防風(去蘆頭)陳
橘皮(湯浸去白焙)白术人参(去蘆頭)桂心五味子
白茯苓黃茋薯預當歸(已上各二兩)乾薑(炮製)牛
膝(去苖各二兩)甘草(一兩炙微赤)
右細剉生絹袋盛用清酒五斗於甕中浸七日開初
温服三合日再服漸加至一盞為度
又方(出聖惠方)治風痺脚弱腰胯冷疼利關節堅筋骨令
人強健悦澤宜服
石斛(十兩去根)牛膝(半斤去苖)杜仲(四兩刮去粗皮)丹参(四兩)生地黃
(切一斤晒令水氣乾)
右細剉以生絹袋盛用清酒五斗於甕中密封浸七
日開每服一中盞日可二三服之
薯蕷酒(出聖惠方)治頭風眩不能食補益氣力
薯蕷山茱萸白术五味子(已上各八兩)防風(十兩)
(去蘆頭)人参(去蘆頭)丹参生薑(已上各六兩)
右細剉生絹袋盛用清酒三斗入磁甕中浸七日開
每度温飲一盞日三杯為定
生薯藥酒(出聖惠方)補虚損益顔色
用薯藥於砂盆中爛研然後刮下於銚中先以少酥
炒一大匙令香次旋添入酒一盞煎攪令勻空腹飲
之佳
菊花酒(出聖惠方)治八風十二痺補虚損不足
菊花五加皮枸把根白术(已上各八兩)甘草
秦芁(去苖各四兩)生地黃(一斤切)
右搗碎以水三石煮一石以糟牀壓取汁用糯米一
石炊熟細麯十斤搗碎拌和令勻入甕中密封三七
日取飲任性不得過醉
菊花酒(出聖惠方)壯筋骨補髓延年益壽耐老
菊花生地黃枸把根(各五斤)
右搗碎以水一石煑取汁五斗炊糯米五斗細麯碎
同拌令勻入甕密封候熟澄清每温飲一盞日三杯
菖蒲酒(出聖惠方)主大風十二痺通血脉調榮衛治骨立
痿黃醫所不治者服一劑經百日顔色豐足氣力
倍常耳目聰明行及奔馬髮白更黑齒落更生晝夜
有光延年益夀久服得與神通
用菖蒲削治切薄晒乾一斗生絹袋盛之以好酒一
石入不津甕中安藥囊在酒中密封泥之百日發視
之如綠葉色復炊一斗秫米安酒中復封四十日便
漉去滓温飲一盞日三次其藥渣曝乾搗羅為散酒
調一錢服之尤妙一切三十六種風有不治者悉效
又方(出聖惠方)
用菖蒲搗絞取汁五斗糯米五斗炊熟細麴五斤搗
碎相拌令勻入甕密蓋三七日即開每温飲一中盞
日三服之
又方(出聖惠方)
菖蒲(一斗細剉蒸熟)生术(一斗去皮細剉)
右入絹袋盛用清酒一斗入不津甕中盛密封春冬
二七日秋夏一七日取開每温飲一盞日三次令人
不老強健面色光澤神效
松葉浸酒(出聖惠方)除一切風攣跛蹷疼悶手不上頭腰
背強直兩脚酸疼頑痺不能久立半身不遂頭風耳
聾目暗見風淚出鼻不聞香臭唇口生瘡惡疰流轉
如錐刀所刺皆悉主之
松葉(七斤)獨活(十兩)麻黃(十兩去根節)
右細剉入生絹袋盛以酒五斗入甕密封浸之春秋
七日冬十日夏五日侯日足每温飲一小盞日三次
松葉浸酒去大風治骨節疼痛
五粒松葉(二十斤剉碎淨洗漉乾)清酒一石
右入不津甕中密封七七日熟量力飲之
松脂酒治大風有驗
松脂(三斤煉成者搗羅為末)糯米(二斗)麴(二斤)
右炊米熟方冷以炊米湯五斗温温都拌和入不津
甕中封蓋候熟即量性飲之
松節酒治百節風虚脚痺疼痛
松節(十斤搥碎以水一石煮取汁五斗去滓)糯米(五斗炒熟)細麴(五斤搗碎)
右拌和入甕中密封三七日開取酒可温飲一盞日
三服
柏葉酒治𫝊尸骨蒸瘦病
柏葉(三十斤搗碎以水一石煮取汁五斗)黍米(一石淨洗)細麴(十斤)
右以柏葉汁浸麴發動即炊米熟候冷拌勻入甕密
封二七日開壓取酒日三度量力飲之以差為度
术酒方
用术三十斤去黑皮淨洗搗碎以東流水三石於不
津器中浸之二十日壓漉去滓以汁於甕中盛夜間
候流過時抄自己姓名置在汁中如是五夜其汁當
變如血旋取汁以浸麴如家醖造法造酒酒熟任性
飲之十日萬病除百日白髮再黑齒落更生面有光
澤久服延年不老忌桃李雀肉
又方
用术五斗水淘刷去黑皮晒乾粗搗以水一石煑令
極軟稍稍益水少取汁看候黃色乃壓漉取汁可及
七斗一石炊熟細麴一斤搗碎以术汁都拌入甕中
密封三七日開日飲三杯久服延年不老忌桃李雀
肉
又方
用术煎一斗好酒三斗相拌入磁甕中盛泥封頭三
七日開初服一盞後即任意勿至醉為妙五十日諸
病皆愈氣力十倍行及奔馬忌桃李雀肉
神仙烏麻酒治虚勞補五臟久服延年不老
用烏麻子三升微炒搗碎以酒二斗浸經宿隨性飲
之盡即旋造
烏麻酒除風氣令人充悅強壯
用烏麻投水中掠去浮者取一斗九蒸九晒令香以
木杵臼搗碎用疎生絹袋盛之令極寬轉即結袋頭
又以細繩子接繫袋取懸於甕中用無灰酒五斗
以新盆蓋覆甕其盆底上鑚下一小竅引出繫袋繩
頭又繫於小横子上以泥封固莫使洩氣每日六七
度引挽其繩令藥汁於酒中滿七日藥成乃開甕舉
袋瀝汁令盡冬温夏冷隨性飲之不令至醉若此以
酒浸石斛丹參牛膝杜仲石英磁石等補脚腰尤善
未盡一劑充悅倍常亦無所忌患風者宜用大麻子
蒸熟炒香搗入袋中一方烏麻法作大良矣
五加皮酒治風痺不仁四肢攣急疼痛
用五加皮細剉一升以清酒二斗浸十日温服一中
盞亦可與术地黃各二十斤細剉以水一石五斗煑
取汁一石浸細麴一斤黍米一石淨洗炊熟拌和入甕
蓋覆如法候熟任性飲之不令至醉
桃仁酒
桃仁(一千二百枚湯浸去皮尖雙仁)清酒(三斗)
右先搗桃仁令碎炒盆中細研以少酒絞取汁再研
再絞使桃仁盡即止都入小磁甕中置於釜中以重
湯煮看色黃如稀餳便出每服一中盞日二次其味
甚美女人服之更佳令人光悅下三蟲益顔色
紫蘇子酒治風順氣利膈神效
紫蘇子(一升微炒)清酒(三斗)
右搗碎以生絹袋盛安酒中浸一宿少飲之
丹參酒通九竅補五臟令人不病
丹參(五斤)清酒五斗
右淨洗晒乾水氣寸切以絹袋盛安於酒中浸三日
量力飲之佳
鼠粘子酒治一切風
用鼠粘子一斗以水淘去浮者晒乾搗碎於淨砂盆
内入無灰酒五升研令極爛即以絹羅濾取白汁其
滓再以酒五升研之候濾白汁盡為度續入酒一斗
相和令勻安不津器中密封春秋二七日夏一七日
冬三七日足則開每日平旦以物攪起令濁即取温
服一小盞盡次一盞服訖封之勿使氣洩良久方可
飲食晩間再服主大風手足癱緩收與不得病重者
不盡兩石即差若初覺時急服不過一二斗差亦療
瀝節風痛賊風二痺頑麻重者不過五斗差腰脚疼
痛筋骨急重病後汗流不止四肢強直服三年差或
因熱食體中如錐刺口喎面戾頭旋心悶嘔吐風在
心藏服三四斗差矣
葡萄酒(出聖惠方)駐顔煖腰腎
乾葡萄(一斤末)細麴末(五升)糯米(五斗)
右炊糯米熟候冷入麴并葡萄末攪入勻入甕蓋覆
候熟即飲一盞
五枝酒(出聖惠方)治中風手足不遂筋骨攣急
夜合枝花桑枝槐枝柏枝石榴枝(已上並取)
(東南者各半斤剉)防風(去蘆頭)羌活(各十兩)糯米(五斗)小麥麴(五升)
(末)黑豆(揀擇緊小者二斗)
右已上五枝用水一石煎取五斗去滓澄濾浸米及
豆二宿漉去蒸熟後更於藥汁内入麴并防風羌活
等末同攪入甕如法蓋覆候酒熟時飲一盞常令醺
醺甚有大效
天蓼术酒(出聖惠方)治膝補五勞袪風益氣
天蓼术(十斤剉)&KR1045;米(一石)細麴(十斤搗碎)黑豆(二斗)
右以水三石先煮天蓼术取汁一石去滓其秫米黑
豆一處淨淘蒸熟放冷以藥汁都拌和令勻入不津
甕封三七日開温服一盞日再為度
商陸酒(出聖惠方)
商陸末(五斤白色者)天門冬(五斤末)細麴(十斤搗碎)秫米(一石淘淨)
右先炊米熟放如人體温别煎熟水一石放冷都拌
和令勻入不津甕中密封釀六十日成去滓隨性飲
之五日食減二十日腹滿絶穀不復用食尸蟲並
瘢痕皆滅此方出五符中忌犬肉
三石浸酒(出聖惠方)治腎氣補虛損
磁石(八兩)白石英(十兩細研)陽起石(六兩)
右搗碎以水淘清後用生絹袋盛以酒一斗浸經五
日後任意暖服其酒旋取旋添極妙
地仙酒(出十便良方)廬山譚先生年五十歲服此酒至一
百四十歲上昇
老硫黃花椒(各四兩)訶子(七十二個)
右三味各生絹夾袋盛麻線繫口如法每用酒一斗
浸十日為度硫黃永不換椒一季一換如服一升却
入好酒一升如服半升却入好酒半升或一升服至
經年髮鬢再黑煖水臟明目皮肉紅潤康健延年久
服無毒自然減綿衣合時忌雞犬婦人見每晨服一
盞臨睡再服
服餌五加方(出本草)
魯定公單服五加酒以致不死靈隠公佯託死時人
亦莫知晤耳張子聲楊建始王叔才于世彥等皆服
此酒而房事不絶得夀三百歲有子二十人世世有
得服五加酒散而獲延年不死者不可勝計或只為
散以代湯茶而餌之驗亦然也
雞蘇酒(出本草)
以雞蘇釀酒并漬酒常服之佳
煎藥
方
地黃煎(出聖惠方)大補益養命延年駐顔不老
生地黃汁(三升)酥(二斤)蜜(三升)棗膏(二升)髓(一升牛羊皆得用)杏仁(一升湯浸去皮)
(尖研用之)生薑汁(一升)天門冬(十兩去心)黃茋(八兩剉)紫苑(六兩去苗土)桔梗(五兩炒蘆頭)甘
草(八兩炒炙微赤)五味子(八兩)百部(六兩)狗脊(七兩)丹參(八兩)牛膝(十兩去苗)杜仲
(十兩去粗皮)防風(七兩去蘆頭)麥門冬(六兩去心)地骨皮(十兩)桑根白皮(十兩)
桂心(六兩)羌活(六兩)肉蓯蓉(十兩酒浸去粗皮)白茯苓(十兩)薏苡仁(十兩)
右天門冬二十味細剉以水七斗煎取三斗攪去粗和生地
黃汁生薑汁綿濾于銅鍋内以微火煎之三分減二即下
酥蜜髓及棗杏仁等相合以重湯煎以物數數攪之可
如稀餳即止以磁瓶貯之每服以温酒調服一匙日二服
地黃煎(出聖惠方)補五勞七傷長肌肉填骨髓
生地黃汁(一斗)生薑汁(一升)酥(一斤)蜜(一斤)杏仁(一升湯浸去皮尖研)
右先取地黃汁於銀鍋中煎如稀餳内薑酥蜜杏仁
等和更煎令調于不津器中盛每服以酒調一蜆殼
服之日三度
九仙薯蕷酒(出聖惠方)治腰脚疼痛腰内一切冷病服之
令人肥白顏悦澤身體輕健骨髓堅牢行如奔馬久
服可為地仙矣
薯蕷(一斤)杏仁(一升湯浸去皮尖雙仁)生牛乳(三升)
右研爛杏仁入牛乳絞取汁以杏仁盡為度後取薯
蕷相和都入新磁瓶盛之密封瓶口安于釡中以重
湯煮一復時乃成每日空心以温酒調一匙服之
枸把子煎(出聖惠方)是西河女子神秘有驗千金不𫝊又
名神丹煎服者去萬病通神明安五臟延年不老并
主婦人無子冷病有驗能常服令人好顔色年如十
五六時
枸把子(三升)生地黃汁(三升)杏仁(一斤去皮尖雙仁研膏)麥門冬
汁(半升)人参末(三兩)白茯苓末(三兩)
右已上四味入銀鍋内以慢火煎如稀餳安参苓末
攪勻又以慢火煎候如膏滴入水不動即成每服一
棗大酒和服之日二服
枸把煎(出聖惠方)填骨髓補虚勞益顔色久服老者反少
身輕明目延年
枸把根(切三斗净洗漉乾)生地黃汁(二升)鹿髓(一升)棗膏(半斤)
右先將枸杞根以水五斗煎一斗去渣澄清安鍋中
煮取汁三升安地黃汁鹿髓棗膏以慢火煎如稀餳
每服以温酒調半匙日三服
枸杞煎(出聖惠方)大補益令人充悦及治諸風久服延年
枸把根(洗刮去苖土細切三斗勿令塜墓上者以水七斗煮取一斗)
右相和入銀鍋内以文火煎如稀餳用磁器密封盖
每日空心以酒調半匙服之晚再服亦善
枸把煎(出王氏𫝊濟方)明目悦顔壯元氣潤肌膚
用採枸把子不枸多少去蒂滑水洗淨淘出挖乾用
夾布袋一枚入枸把子在内於砧上推壓取自然汁
澄清一宿石器内慢火熬成膏安磁器内收每服半
匙温酒調下久服大有益如合時天色稍暖其壓下
汁更不用經宿其煎熬下三兩年並不損壊如久遠
服多煎下亦無妨
天門冬煎(出聖惠方)治大風有騐久服延年不老
用天門冬一石去心安磁器中密盖口以蠟封其上
埋燥室中經一年開看如糖色搗羅為末蜜調如餳
每服一大匙日三服忌鯉魚
天門冬煎(出聖惠方)益氣力延年不老
用生天門冬十斤去心剉碎以酒五斗和絞取汁安
銅器中入白蜜一升重湯煮之如餳每服温酒調一
匙日三服得地黃和更佳忌鯉魚
术酥(出聖惠方)去風消食補益不可具述
用秌末肥术三石以水刷去黑皮晒乾木臼中搗碎
即于缾中薄鋪白茅茅上施布即下术以布掩之以
合蒸一炊取下入盆以湯拌濕潤再入瓶蒸一炊久
便入酒糟中壓令汁盡其汁入銀鐺以重湯煮不住
攪之時取少許看硬軟如常酥即成貯于不津器中
不計時候以温酒調棗許久服之甚良忌桃李雀肉
术煎(出聖惠方)除百病輕身明目久服斷榖延年
用好术一石以水洗去黑皮細剉以水三石煮至一石
去渣取汁以黍米三斗磨作末安汁中微火煮之
令稠可作餅子圓闊二寸許每服以酒下一枚日
三服忌桃李雀肉
神仙术煎(出聖惠方)
取术新從山劚出者不拘多少去苖净洗木臼中熟
搗新布絞取汁如此三兩遍汁出盡為度于銀器或
磁器中煎令如餳即成矣每日以温酒調服一合隨
性空喫尤佳久服輕身益氣祛風寒不饑渴百病
皆除忌桃李雀肉
麥門冬煎(出聖惠方)治結氣腹中傷飽胃弱脉微羸瘦短
氣身重面黃心下支滿虚勞客熱口乾躁渴心煩嘔吐
愈痿蹷強隂益精消榖調中保神定氣安五臟令人
肥健美顔色有子久服身輕不老不飢
用新麥門冬五斤去心搗令熟絞取汁入白蜜半斤
于銀鍋内以重湯煮不住手攪候如飴即盛于不津
器每服以温酒調半匙服之
薔薇散煎久服令人輕健
用薔薇根莖碎剉熟蒸曝乾為末每服酒調二錢
日三服亦可濃煮汁為煎酒調服更佳
鹿角膠煎治五勞七傷身無潤澤腰脊疼痛
四肢沉重久填骨髓好顔色袪風氣潤髮
鬢
鹿角膠(一斤炙黃研為末)生地黃汁(五斤)生乾薑汁
(半斤)紫蘇子(半斤研以酒三升絞取汁)牛酥(半斤)白蜜(半斤煉蜜)
(熟掠去末)
右煎地黃生薑紫蘇等汁可五分耗一次下蜜
次下酥又煎三五沸即下膠末攪勻更煎如稀
餳傾於不津器中盛之每服以温酒調一匙服之
日二服
鹿角膠煎
鹿角膠(三兩搗碎炒令黃搗羅為末)牛乳(一升)白蜜(一合)牛酥(一合)
生薑汁(一合)
右先煎乳熟即下膠消訖次下薑汁次下蜜惟須
緩入煎十煎沸傾於瓷器中仍數數攪勻令酥乳
於上待凝以竹刀割為小片每食後細細含嚥之
其補不可具言
髓煎方填骨髓治百病補虚勞換白髮
生地黃(五十斤搗絞取汁以慢火煎成半)牛酥(三升)白蜜(三升)生薑
(二斤)牛髓(五斤煉成者)羊脂(五升煉成者)
右已上都入銀鍋中以微火煎如稀餳安磁器中
每服以温酒調如雞子黃大日服羹粥中服之益
精美髮白摘去之下有黑者再生若未白者永不
白
神仙服桂煎法
桂心(三斤搗羅為末)甘竹瀝(一斗)
右相和于銅器中湯上煎令可丸如梧桐子大初服
一丸以好顔色耐寒暑日行千里
紅雪一名通中散治黃熱黃疸脚氣濕瘴解酒毒消
宿食開三焦利五臟爽精神除毒熱破積滯去腦悶
眼昏頭痛鼻塞口瘡重舌腸癰喉閉宜服
川樸硝(十斤)羚羊角屑(三兩)川升麻(三兩)黃芩(三兩)枳殼(三兩)
(麩炒微黃去穰)赤芍藥(三兩)人参(二兩去蘆頭)淡竹葉(二兩)甘草(二兩)
(生用)木香(二兩)㯽榔(二兩)芎根(一兩五錢)大青(一兩五錢)藍葉(一兩五錢)
桑根白皮(一兩五錢)木通(一兩五錢)梔子(一兩五錢)硃砂(一兩細研)蘇
枋(六兩槌碎)麝香(五錢細研)
右除硃砂麝香外並細剉以水二斗五升煎至九升
去滓更以綿濾過再以緩火煎令微沸後下朴硝以
柳木篦攪勿住手候凝次下硃砂麝香末攪令勻傾
于新磁盆中經宿即成矣細研每服一錢至二錢以
新汲水調下臨量老少加減服之
紫雪治脚氣毒徧内外煩熱口中生瘡狂易呌走解
諸藥毒發熱卒黃疫癘毒氣傷寒温瘧五尸五疰心
腹諸疾□刺疼痛蠱毒鬼魅邪氣驚癎並皆治之
金(五十兩)寒水石(三斤)石膏(三升)元参(一斤)羚羊角屑(五兩)沉
香木香(五兩)丁香(二兩)甘草(半斤生用)川朴硝(十斤)犀角屑
(五兩)
右除金朴消外並搗羅為散内金同以水五升煮取
二升去滓下朴硝於汁中緩入火煎以柳木篦攪勿
住手候欲凝入研硃砂三兩麝香末一兩急攪即
成紫色傾入新磁盆中經宿乃成細研每服以冷水
調三錢服之量人老少以意加減
碧雪治大人小兒心熱驚狂諸癎熱病皆主之
川升麻(二兩)黃芩鈎籐犀角屑大青(已上各一兩)
青黛(一兩)虎睛(一對)天竹黃(半兩)麝香(一分)龍腦(一分)川朴硝(一斤)
竹瀝(三合)
右虎睛天竹黃麝香龍腦青黛等别細研入餘外藥
並細剉用水一斗煎至三升濾去滓澄清下朴硝微
火更煎以柳木篦攪勿住手候消散下竹瀝并研了
藥更攪令勻候稍凝即于新瓦盆中盛經宿即凝搗
羅為末每服以金銀湯二錢食後并夜臨卧時服老
少以意服之
碧雪煎治心神煩熱時行瘟病主癲癎療熱毒風壓
丹田解百毒去頭疼眼赤口瘡酒黃大人小兒一切
熱病悉皆治之
大青(三兩)吴藍葉(二兩)竹茹(三兩)麥門冬(二兩去心)子芩(三兩)甘
草(三兩生用)枳殼(二兩去穰)地骨皮(三兩)龍膽(三兩去蘆頭)犀角屑
(二兩)元参(二兩)赤茯苓(二兩)川升麻(二兩)羚羊角屑(二兩)
已上十四味並細剉以水二斗煎至一斗去滓澄清
龍齒(二兩細研)牛黃(二兩)麝香(一兩細研)青黛(五兩細研)川朴硝(七斤)
右煎了藥汁入于鍋内下朴硝以慢火煎不住手攪
稀稠得所研了龍齒牛黃麝香青黛等攪令勻入磁
器中收每有患者以冷水調下半匙量大小加減服
之
黃雪(出聖惠方)治風熱療天行瘴毒壓丹田安心神止狂
熱神效
川朴硝(五斤)川大黃(二兩)黃芩(三兩)山梔子(二兩)犀角屑(一兩)
(細研)紫石英(三兩細研)甘草(三兩生用)竹茹(三兩)麝香(五錢細研)硃砂
(一兩細研)羚羊角屑(二兩)欝金(二兩)
右除朴硝紫石英硃砂麝香外並細剉以水一斗二
升煎至五升去渣澄清以文火煎之下朴硝柳木攪
勿住手候稍稠即下紫石英硃砂末攪令勻候欲凝
結後下麝香末又攪令勻傾于新盆中經宿取出搗
羅為末每服一錢至二錢以甘草湯調下老少以意加
減服之
金石凌法(出聖惠方)療天行諸黃疸乳石發動生諸瘡腫
心熱舌乾咽喉閉痛
金(三十兩)石膏(三斤搗碎)滑石(三斤搗碎)寒水石(三斤搗碎)
已上用水四斗于大銀鍋内煎取汁三斗去渣澄清
子芩(一斤)梔子仁(三百個)川升麻(二兩)犀角(二兩)黃連(五兩去鬚)
甘草(半斤生用)欝金(二兩)
已上細剉取前金石汁煎至一斗去渣澄清
馬牙硝(三斤)川芒硝(二斤)川朴硝(三斤)川硝石(二斤)
右藥汁于銀鍋中緩火煎後下馬牙硝良久次下芒
硝次下朴硝次下硝石每下硝以柳木篦攪勿住手
看硝盡良久候凝即傾放數箇新磁盆内兩日即搗
羅為散每服以竹瀝或蜜水調下一錢至二錢大小
以意加減
石甘露餳(出聖惠方)鎮心除熱神效
用川朴肖每一斤以白蜜十三兩用搗羅朴硝為末
後以白蜜和勻便入新竹筒中其竹筒随藥多少大
者一節小者兩節但藥得半筒已上即止不得
令滿安入炊飯甑中令有藥處在飯内其空出飯外
其上不妨盖甑蒸之候飯熟取筒承熱綿濾入瓷器
中以竹篦攪之勿住手至凝即藥成收入瓷盒中如
熱月即以冷水浸盒㡳每于食後及夜卧含化一茶
匙
桑煎(出本草)
以桑枝一小升細切熬令香以水三大升煎取二大
升一日服盡無論食前後
煉榖子煎法(出本草)
取榖子五升六月六日採以水一石煮取五升去渣
微火煎如餳即堪用
左慈真人千金地黃煎(出中藏經方)
以生地黃一秤取汁熬入熟地黃末丸酒下二十丸
金髓煎(出本草)
以枸把子不計多少逐日旋採採紅熟者去嫩蒂子
揀令潔淨便以無灰酒于净浸之須是甕用酒浸以
兩月為度用蠟紙封閉緊密無令透氣候日數足漉
出于新竹器内盛貯旋于砂盆中研令爛細然後以
細布濾過研後濾皆畢去滓不用即并前浸藥酒濾
過藥汁攪勻量銀鍋内多少升斗作幾次慢火煎成
膏切不住手頻攪恐粘㡳不勻候稀稠得所傾出用
净瓶器成之勿令泄氣每早晨温酒下二大匙頭夜
卧服之百日中身輕氣壯積年不廢可以羽化
茅山术煎
劚取生术去土水浸再三煎如飴糖酒調服飲之更
善
普濟方卷二百六十五
