普濟方卷三百五十八明周王朱橚撰
嬰孩門
總論
夫醫之道誠為難矣而治小兒尤為難理寧醫十丈夫莫
醫一婦人何也丈夫者營衛氣壯婦人血脉相衝兼産
難治千金云婦人之病比男子十倍難療寧醫十婦人
莫醫一老兒何也婦人者血氣尚盛老兒元陽枯竭血
氣皆衰故老兒為難治寧醫十老兒莫醫一不語小兒
何也老兒雖元陽枯竭血氣皆衰疼痛即能言小兒不
能言精神猶未偹骨肉猶未堅形聲猶未正脉息猶未
全所以難治者語不能問其得病之由脉不能診其必
然之理故黃帝云若吾不能詧其幼小也寳鑑云冠壯
易明幼童難治治活幼論危氏得效方云嘗謂木有根
荄水則有源根荄盛則枝葉暢茂源深則其流必長小
兒禀父母元氣而生成元氣盛則肌膚充實驚疳積熱
無由而生風寒暑濕略病即愈元氣虚則體質怯弱諸
證易生所患輕則藥調治所患重則可治者鮮故試晬
之後或不能言或不能行或手拳不展髮不生斯猶可
治甚則初生之時臍風撮口吊腸等證鎻肚重舌無聲
舌焦遍體青黑如此病狀非急療則百無活若其餘諸
病不一治之之道當觀形察色聽聲切脉觀形則先觀
其眼若兩眼無精光黑睛無轉運目睫無鋒芒如魚眼
猫眼者不治或神藏于内而外若昏困神氣不悦則豈
無再活之理察色者面若目俱青眼睛竄視此為驚邪
入肝面紅頰赤惕惕夜啼則驚邪入心面青惡呌嚙妳
咬牙乃驚邪入腎面色淡白喘息氣乏則驚邪入肺面
黃嘔吐不食虚汗多睡乃驚入脾皆随其狀而治之聽
聲則睡中驚啼聲浮者易治聲沉不響者難痊或聲如
鴉中彈者不治至於切脉虚則細而遲實則洪而數次
當看紋候男左女右手辨之從虎口内至第一節是風
關第二節是氣關第三節是命關第一節赤紋乃飛禽
内外驚又赤紋微乃火驚黑則水驚兼打撲驚青色乃
天雷四足驚内隠青紋微屈則是急風候紋彎乃停食
候第二節氣關紫色紋是驚疳青色紋乃疳傳肝經白
則疳傳肺經若黃色乃傳脾經黑色難安第三節命關
青黑紋現三關通度斜歸指甲則不治至于驚疳積熱
四證驚者虚惕怔忪氣怯神散痰涎來去其瀉必青積
漸生風其證有冷熱虚實冷則燥之虚則温之實則利
之熱則凉之是為活法急驚之候通關截風定搐去痰
其熱尚作則當下之一泄已後急湏和胃鎮心不可過
用寒凉等劑其或口中出血兩足擺跳胸肚&KR0008;動摸體
尋衣神昏氣促噴藥不下通關不嚏心中痛絶忽大呌
者難愈慢驚之候宜于生胃氣藥和以絶風定搐不可
大燥其或四肢厥冷吐瀉加潄面黯唇慘胃閉鴉聲口生
白瘡髮直搖頭喘急涎鳴口眼手足一邊撁引者難愈
慢脾十救一二秪當生胃回陽如太衝脉在則取百會
穴多炙之若身冷粘汗直卧如尸喘嗽頭軟大小便不
禁虚痰上攻呼吸氣麄脉來浮數是謂隂盛強陽錯認
陽氣已復直與峻藥下痰痰隨氣下人以醫殺咎之此
則覆燈將絶之證雖不藥亦無生意矣又有喉中痰涎
聲如拽鋸一兩日間目閉不開此為虚痰飽養其氣凌
遽下痰亦未可保蘇合香百丸子軰姑與之痓病發癎
天瘹亦風之種類舉身僵仆有汗不惡寒手足泛口噤
為柔痓無汗惡寒身反張咬嚙為剛痓得之未易施治
諸癎八證馬癎張口搖頭馬鳴反折羊癎喜揚吐舌犬
癎手屈兩足拳攣鷄癎搖頭反折並属陽猪癎口吐涎
沫振目視人牛癎目視腹脹鳥癎唇口撮聚手足俱搖
蛇癎身軟頭舉吐舌視人並属隂治法湏辨其冷熱順
氣平血豁痰除風其或目睛不轉口噤无聲唇面青黑
肚脹不乳身熱下血厥逆吐利汗出壮熱不止體軟不
睡眼生百障不治之候瘹者壮熱翻眼足手搐掣如魚
之上釣皆由乳母過食熱毒遄復乳兒兼挾風邪所致
但當解利風熱則應手而愈驚風諸證有不可治者總
而論之項筋無力魚口氣麄嚙咬人瀉下如瘀血身足
搐搦不停目似開不開身軟口噤不食木舌乾澁反張
拳張顖䧟不動啼不作聲冷汗如雨慢脾灸不醒視物
不轉睛眼上赤脉雖盧扁復生亦無如之何若疳候兒
童二十歲已下為疳二十歲已上為癆癆與疳皆氣血
虚&KR0629;臓腑受傷故有肝心脾肺腎五疳外有蛔疳脊疳
腦疳乾疳疳渴疳瀉疳痢腫脹疳癆无辜疳丁奚哺露
治之各有方其病多因乳哺失常腸胃停滯或妄服吐
下藥津液内竭而得之故其為候頭皮光急手髮焦稀
顋縮鼻乾口淡唇白兩眼昏爛揉鼻撏眉拳聳體黃闘
甲咬牙焦渴自汗漩白瀉酸肚脹腸鳴癖結潮熱或身
多瘡疥酷耆瓜果醎酸炭米泥土多飲水者皆其證也
惟腎疳害人最速者盖腎虚受邪熱疳氣奔上焦故以
走馬為喻初作氣次第齒黑盛則齦爛熱血迸出甚則
齒脱宜急治之縱得全活齒不復生其餘諸疳如或飲
水不已滑泄不休舌上黯黑目筋侵睛眼角黑氣小便
如乳牙黑骨枯脫肛欬逆氣促身上粟生班黑唇白腹
高人中平滿抱着手足垂軃無力襯着脚心全不知疼
身體變冷為五絶積者面目浮黃肚緊脹痛覆睡多困
酷啼不食或大腸祕澁小便如油或便利無禁糞白酸
穢出此皆其證也其或面黑瀉黑肚腸泄下不止氣麄
身心有瘡瘦弱柔輭亦莫能療熱之為病有實有虚實
者兩臉深紅唇口紅紫燥渴焦煩大小便難啼呌無時
時發極熱虚者面色青白恍惚微潮口中清冷泄瀉虚
汗或乍冷乍温上壅下利水榖不分乃冷熱不調外有
十證熱者熱潮如瘧風熱不减乳食積熱多肚傷寒脚
手冷耳鼻脚稍手指尖冷乃麻疹之證唇汗口珠乃變
蒸候也多瀉多渴疳之為熱面青脉大驚熱的矣脾痛
啼聲不息癉毒瞭然目閉面如丹胎中全不受熱諸吐
乳食不化面色黑随食随吐通身冷則為不治諸瀉日
久不宜緊澁之藥卒止先湏調氣和中若洞瀉不止乳
食不進無有愈期汗多舌出唇紅眼閉搖頭氣麄兩脇
動口生血瘡吐瀉得之名曰胃爛夭亡轉盻至于八痢
則有魚口噤口五色脫肛臓毒脾毒冷積疳痢無非便
下膿血裏急外重臍腹急痛日夜無度治之湏究其因
先以去積寬腸通氣之劑續為之斷下鮮有不愈其或
所下如魚腸血水壯熱煩渴不食自汗小便不利未知
有瘳一瘡疹一證廼表虚裏實其根于臓腑所患之重
麻疹表實裏虚其根于皮膚所患之輕不治亦自愈至
若豆疹多因時令不正氣候轉染加之外感風寒内積
邪熱而得大抵與傷寒相類發熱煩燥臉赤唇紅身疼
頭痛耳鼻脚稍手中指俱冷噴嚏呵欠喘嗽痰涎或乍
寒乍熱疑似之間當視其耳後有紅脉赤縷及見心&KR0909;
細點如粟起為眞手尾不可汗不宜温凉之劑觧毒和
中安表大要如庖人作籠炊樣務得鬆甘始成熱極生
風或發驚搐但當清心散風切不可投冷驚之藥及炙
艾盖灼則火助熱熾投冷驚藥則毒内伏反為害仍忌
諸般臭穢煎灼油烟父母行房梳頭等觸犯未發而觸
則毒氣入心悶亂而死已發而觸則瘡痛如割以至黑
爛切宜禁戒仍燒帶諸香及打醋炭噴胡荽酒于遍房
以辟穢濁之氣却不可以田舍兒不忌無恙為常法病
此者多不服藥豈知未發巳發則合觧散正發則合活
氣血若依此非惟出疎亦易乾歛仍免後慮若不依此
則邪盛瘡密收亦費力餘毒為患致生癰疽疥癆赤眼
咽喉口瘡之疾至于善惡之證猶當細認如善證則乳
食如常大便或一日一次或兩日一次者只須用和
不熱不冷之藥自保十全如惡證則春夏屬陽為順秋
冬為逆冬月寒腎水得時多歸于腎或先如瘧後發渴
其瘡色如黯血此腎證也不治春膿疱為金剋木夏黑
䧟為水剋火秋班子為火剋金冬疹子為土剋水並逆
鼻有黑氣或舌黑瘡已出而譫語燥渴小便澁泄瀉不
入食瘡成餅塌黯惨不發其聲焦嘶兩眼閉而黑睛矇
昧面腫鼻䧟目開頻嚙齒頭面腫大瘡盡&KR0946;破或臭不
可近或脚冷至膝瘡小黑而焦風攻頥頷唇項腫硬&KR0909;
高而突以上證狀均不可治外此至於風寒暑濕之感
與大人無異治之法特劑量差少耳雜證則随方偹治
辯形色(附論)
全嬰方論云夫嬰兒未能言有病固難治也唯詧形色
而已盖形有五色應其五臓五色青黃赤白黑五臓心
脾肝肺腎心赤肝青脾黃肺白腎黑是五臓所主人藴
其内必形於外故小兒有病先見於面部色如形病不
相應者更切脉聽聲分五臓五色應面部形候左頰
属肝東方之應其位居左脉訣云色象青形木位列在
東方右頰属肺西方之應其位居右脉訣云兊為八卦
地金属五形牽額上属心南方之應火性炎上脉訣云
王時随四季自於土為根下額属腎北方之應水性潤
下脉訣云王冬身属水位北定无疑難經云五臓有五
色皆見於面素問云神之變也其華在面又云視其
五色黃赤為熱白為寒青黑為痛此所謂視而可見者
也錢氏云左頰為肝右頰為肺額上為心鼻上為脾下
頦為腎赤者熱随證治之定四季色各歸部位驗病
春色左頰微青者平深青者病白色者絶夏色額上微
赤者平深赤者病黑色者絶秋色右頰微白者平深白
者病黑赤色者絶冬色下頦微黑者平深黑者病黃色
者絶季色鼻上微黃者平深黃者病青色者絶季色者
四季月各以十八日土旺脾分五臓面背病證額
上心證赤色者心經有風熱主心燥驚悸睡卧不安青
黑色心中有邪主驚風腹疼寳鑑云心乃中邪手瘈瘲
而啼呌青黑甚則心腹疼微黃色皮乾燥主盜汗頭髮
乾黃燥主驚疳骨微熱渴王氏曰毛髮黃必時復發熱
故也左臉肝證赤色身熱拘急肝風熱也青黑主驚或
腹疼淺赤潮熱心躁有一等小兒夜間潮熱日中面臉
不赤必唇紅乾燥恐驗不真兼診脉緊數右臉肺證赤
色熱淺色潮熱或大便堅而氣粗壅嗽青白色主咳嗽
惡心青色主風入肺時嗽青黑主驚風欲發或腹疼盤
腸内弔鼻上脾證赤色身熱不思飲食深黃色小便不
通鼻孔乾燥氣粗主衂血鼻孔乾燥不氣粗是肺熱
夜間多哭鼻上淡白色主泄瀉飲食不化王氏云
鼻青主吐妳鼻口乾燥主大便不利或小便不通
分面部雜病證面目證青色驚肝風熱赤色心肝
熱主煩躁風熱黃色主脾積口臭不食目鮮主驚目
眦肝風熱主驚目皰浮腫主久𠻳惡心如不吐主疳
食積夏秋大便不調春冬主骨熱或時腹痛亦主夜
起王氏云兩目皰腫早晩面浮是脾受積目睛黃
赤主早晩𤼵熱兩目深沉色微黑眼微赤主耳聾停耳
是肝氣攻腎眼尾有細碎紋主驚風内弔以上四證王
氏云眼矇矓主肝熱多變雀目其狀黑晴外如金線緣
是也靈秘云盛熱眼矇矓又曰睛黃臟腑有積寳鑑云
青在兩眼是驚欲𤼵在左上必多驚悸右上風入肝為
𠻳脉要云目赤偏多怒孫真人云揩拭眉眼是欲生風
印堂深青色主腹疼夜啼如傷風主頭疼不傷寒主久
痢靈秘云痢候眉頭皺王氏云眉心中淡白色主泄瀉
糞白食物不化人中證寳鑑云人中左右兩邊黃主傷
食人中下青主乳不便青唇證唇白主吐涎嘔逆亦主
吐血便血唇紅赤乾燥而皺者主渴唇紅赤不皺主口
臭大便不通夜間心懆不睡紅乾而燥主熱王氏云口
臭唇黃脾受積後必發腫亦主夜起糞白不化又云唇
紅口紫吐涎主蟲痛飛仙論云唇口紫不吐涎是積痛
千金云唇纈赤主心熱口舌生瘡至聖訣云唇紅赤主
衂血唇白亦然唇口動主驚熱靈祕云口滴清水欲生
重舌又主口瘡有一等小兒脾冷流涎下頸常濕名滯
頥不在此條錢氏云口頻撮氣不和益黃散又云血虚
怯為冷所乘則唇青孫真人云唇青主脾寒或時肚疼
乳食减少舌上證舌乾舌白黑舌燥舌䏦舌黃舌赤腫
主大便不通設或通大便必焦黃舌裂舌上芒刺舌上
出血皆極熱陽毒也舌上生瘡心脾熱舌捲主驚有久
瀉痢舌黑者多死不治氣噎證氣噎不通必主驚候靈
秘云噎欠湏知死歎氣哽氣下氣頻呵欠主驚兩耳證
王氏云耳前微赤主耳聾微黃主腎驚睡中咬牙耳輪
乾燥黑主疳骨蒸熱分面色相兼病證面青淡白
主惡心不食驚瀉面青白主吐瀉靈秘云主驚風欲發
又云面青唇白主傴身哭脾受邪王氏云面青唇白主
吐妳不化胃冷難經云外證面白喜嚏悲愁不樂只欲
哭面青黑色吐沫者蟲痛不吐沫者食積痛亦主驚靈
秘主天弔風面黑通身熱發躁多變痢疾面青有汗口
内氣熱必發弔痛面黃夜卧盜汗面青黑或時吐沫者
客忤面青臉赤主壯熱驚搐面青白黑往來不定主心
腹痛發渴無時寳鑑云臉赤面黃白主心疳壮熱千金
云面赤目黃主小便不禁通真子云面青筋急或多嗔
悶目唯思不見人面紅赤色主傷寒熱心躁不安若眼
鮮欲驚發狂靈秘云主身熱傷風又云面紅變易主驚
搐通真子云面赤心煩仍喜笑面黃臉赤主傷寒潮熱
驚搐睡卧不安如肉内微微赤者主疳食潮熱錢氏云
心疳面黃臉赤身壯熱安神丸主之面黃白色生疳積
大便不調夜起食不消嘔逆靈秘云面黃白主脾肺有
積通真子云面色痿黃瀉痢無時錢氏云面胱白氣弱
腹肚疼痛不思乳食面目皆黃是脾熱曰黃疸寳鑑云
黃疸皆因胃熱為錢氏云此證多於大病之後不因病
及身微黃者胃熱面黃壯大脾疳初生嬰兒身黃胎疸
頭面青筯見者將欲發驚自熱必作搐自吐必肚疼若
頭面大小青筋如線䋲透起者急治不爾便搐搐則進
退難差非時弄色面色不定謂之弄色面色非時變易不
定者是胎風有驚亦主客忤面色或青或白或黑不定
者心腹疼痛錢氏論云目赤兼青欲發搐目折而射
身反張強直者生驚咬牙甚者發驚口中吐沫水者後
必蟲痛昏睡喜嚏唩者將發瘡疹吐瀉睡昏露睛者胃
虚熱吐瀉昏睡不露睛者胃實熱吐瀉乳不化食也下
之吐沫及痰白綠皆胃虚冷吐稠涎及血皆滿熱久則
虚瀉黃紅赤黑皆熱瀉青白榖内冷身熱不飲水者
熱在外身熱飲水者熱在内先發膿疱後發子者逆
口噤不止則失音遲聲亦同長大不行行則脚斂齒長
不生生則不固髮久不生生則不黑血虚怯為冷所乘則唇
青尿深黃色久則尿血小便不通久脹滿當利小便洗
浴拭臍不乾風入作瘡令兒撮口甚者是脾虚吐痰涎
熱者下之吐痰涎冷者温之先發膿疱後𤼵疹子者順先
發水疱後發疹子者逆先發膿疱後發水疱多者順少
者逆先水疱後斑子者多者逆少者順先疹子後斑子者
順凡瘡只出斑者善胎實面紅目黑睛多者可喜胎怯
面黃目黑睛少白睛多者多哭凡病先虚或下之合下
者先實其母然後下之假令肺虚而痰實此可下先當
益脾後方瀉肺也大喜後食乳食多成驚癎大哭後食
乳食多成吐瀉心痛吐水者蟲痛心痛不吐水者冷心
痛吐水不心痛者胃冷病重面有五色不常不澤者死
呵欠面青色者驚風呵欠面黃者脾虚驚呵欠多者内
熱呵欠氣熱者傷風熱證疎利或觧化後无虚證勾温
瀉熱命随生
小兒面部氣色
五臓五色本位心主紅脾主黃肺主白肝主青腎主黑
五行相生金生水水生木木生火火生土土生金
五行相剋金剋木木剋土土剋水水剋火火剋金
五行本生相侵心氣侵黃脾氣侵白肺氣侵黑腎氣侵
青肝氣侵紅
五臓生本相臨心氣臨青脾氣臨紅肺氣臨黃腎氣臨
白肝氣臨黑
五臓勝伏相交白色交心黑色交脾青色交肺紅色交
腎黃色交肝
五臓受敵克入黑色入心青色入脾紅色入肺黃色入
腎白色入肝
五臓畏受肺本辛金畏丁火愛巳土腎本癸水畏巳土
愛辛金肝本乙木畏辛金愛癸水心本丁火畏癸水
愛乙木脾本巳土畏乙木愛丁火
五臓子母生成肺(脾母腎子)腎(肺母肝子)肝(腎母心子)心(肝母脾子)脾(心母肺子)
分定五位所屬圖
面上諸候察形歌
痢疾眉頭皺驚風面臉紅渴來唇帶赤熱盛眼朦朧山根若見有其
青此則名為兩度驚赤黑因兼時吐瀉紅汗多啼夜不停青脉生於
左太陽一度須驚易審量赤是傷寒微熱燥黑青聲色乳為傷右
邊青脉不妨多有則頻驚難奈何紅赤為風袖眼目青黑三朝命不過
小兒初誕月腹痛兩眉頻病號盤腸氣時時哭又惺(翻眼仰頭者天弔腰脚曲者内病也)
小兒初誕月肢體瘦骸骸頭髮毛稀少元因鬼疰胎
外八片錦
眼上赤脉定難量數内之中一不祥或有亂紋鋪目下
更加赤脉鮮瞳光(赤脉貫瞳人此乃惡候也)𩕄門腫起定為風此候
應須也不中忽陷成坑如盞足七日之間命必終鼻乾
黑燥渴難分面黑青時命不存肚大青筋無死候只恐
連心直大紋目多直白白晴黃聲細身疼不可當更兼
看物騰蝇慢不久應須命也亡指黑青兼黑又多惡瘦
唇青怎柰何忽作鴉聲心氣急此時應不免沉疴虛舌
出口軟无妨氣急唇青命即亾叩齒醫人難定死聲孤
魚口謾隄防蛔蟲出則有三般口鼻之中出不懽或若
白蟲兼黑色靈方任選命湏拚脚手生瘡痛不常下氣
頻頻更滑腸氣喘汗流身不熱手拿胷膈命遭殃
已上八候病中犯得一證者危惡之候也
内八片錦
紅黃安净體則寧如逢紅黑便須驚更兼紅亂煎人甚
轉下除驚藥有靈赤叚輕微是外驚若如米粒熱非
輕經散多因喜怒乳搐搦將來豈得平忽逢相間
有其青看看立便有風生紅青競碎風將起不息
風疳氣隔澄亂投湯藥紫兼青急急醫持命免傾若
如淨紫體還熱湏知五臓有風生黑輕可治死還生
紅赤傷寒痰疾停赤青已受脾風子青黑脾風作慢
驚紫細紅曾六畜驚紫赤相兼則疳成紫若一同如
米粒夾食傷寒事可聽紫散風傳脾臓間紫青多渴
即風癎隠隠紫深難治療去風痰毒命湏還紅赤分
連赤若輕必然乳母不相應有時兩手俱无見定知
衝犯惡神明
已上歌訣無形但觀五色浮沉長短可定死生
小兒面部氣色緫現
五位總作流波泛澱隔窗照藍青色者驚積不散欲發
風候其神彩觀覷不穏上上下下證變風生
五位總作閃爍𦦨射丹爐映火紅色者痰積壅成驚悸
增進其神彩視物不定恍恍惚惚候變驚速
五位緫作混衮泥漿衣染土墻黃色者食積微傷欲作
疳候或痞癖有之其神看顧散漫昏昏沉沉其候寒
熱潮發飲食不欣氣粗短滿困倦喜睡嘔噦瀉痢皆
有之
五位緫作濈濈浮虚野露入谷白色者肺氣不利大腸
滑泄水榖不分欲作吐利其眸凝濁失其精神䑃朦
朧朧性情不有光滑全无五臓少實百脉多虚或吐
利之後失調補
五位緫作漫漫黯黯塵灰彌覆黑色者傳不順證變即
逆候表裏有虧臟腑欲絶其血不榮其氣不衛榮衛失序
經絡流注凝滯於脉為疾危惡其神昏冐沉沉默默
者為人不久
夫三關者正謂男左手女右手第二食指三節也頭節
為命關次節為氣關下節為風關後歌所謂寅赤者
正謂下節属寅位中節属夘位上節属辰位也又謂
上青者第一節青也下黑者即第三節黑也非謂寸
關尺也活幼口議詩
小兒初生一塊血也无形證也无脉有驚湏知是胎驚
有熱湏知是胎熱小兒生下一月餘有病如何為分
别男左女右虎口看若是紫紋胎驚熱青色受胎氣
不全亦有驚積多搐掣赤色必自數月前有驚因跌
撲嗔顛孩兒一歲至三歲虎口脉内看兩邊看過一
關長一米定是驚風傳候起半寸病因是驚傳先湏
用藥鎮心裡若過第二第三節並同驚積一般說似
出不出隠隠紋此乃驚傳脾臓結若還紫色難醫療
青色其驚入脾竅此病呼作慢脾風好手醫人急湏
療或紅顔色便心寬用藥之時立見安脉過三關連
指面孩童死候立湏見不拘顔色白與紅十死一生
休怨嘆
虎口亂紋多因知氣不和色青驚積聚不亂瀉相和青
即慢驚發入掌内弔多三關若通過此疾必沉疴脉
候若深青情知四足驚赤因水火得紅色是人驚
曲反風熱盛紋彎食上停但看乂手處方可辨真
形青色大小曲人驚并四足赤色大小曲水火飛禽
蹼紫色大小曲傷米麵魚肉黑色大小曲脾風微作
搐
三關詩
左有紅紋似線形定知發熱又兼驚右有紅紋如左樣
脾傷驚積一齊生紋頭若似三义樣肺熱風痰夜有聲
青赤應是傷寒候只見空紅定瀉生命關上辰位
氣關中夘位風關下寅位寅赤因驚積在心口乾
發渴即呻吟若逢中赤還湏觧不觧之時命必沉腎黑
湏知寅臓傳中關黑色病纏綿水驚人驚相夾雜目反
直視有痰涎上青肝臓本傳留目閉身疼四體柔一則
冷邪侵胃氣中青胃逆幾時休下青驚是再驚來用藥
追風可免災上下若青唇又白四肢逆冷葬泉臺上赤
脈兼黑脉沉或凉或熱糞多青上下一同煩渴熱更兼
尿赤解方醒下黑赤脉共同随氣粗下泄病湏知漸變
慢脾風證候心虚體熱早求醫赤傳唇位赤相通大便
祕結熱兼風上下若逢煩熱燥小便赤色熱來攻不黑
湏紅定是驚但宣驚積自安平上下若逢因打跌熱來
眼裏沒心情
三關紋色形状
魚刺形主初驚
在氣關主壮熱吐痢在風關主初驚
在命關極難治
懸針形主瀉痢
在氣關主傷冷在風關瀉傳主驚風
在命關傳慢脾極候
水字形主肝驚
在氣關主痰𠻳虚損在風關發驚喘哽
在命關困不治
乙字形又名曲形主食驚
在氣關主食傷吐痢在風關傳變為肝刑于脾
在命關困不治
走蛇形主内虚外實
在氣關主病積在風關主勞帶驚
在命關不治
來蛇形主外實内虚
在氣關主病積在風關主勞帶驚
在命關不治
蛇中倦形内外俱虚
在氣關主病積在風關主勞帶驚
在命關不治
弓形環形主疳積
在氣關熱喫主吐逆疳在風關疳極羸瘦
在命關不治
亂紋樣主蟲痛
在氣關者蟲積食生物在風關蟲咬心痛
在命關痛極難治
珠形死候此形不拘三關見者皆死候
三關指紋惡訣
末關命門中關氣候初關風候
流珠形主隔熱三焦不和氣不調順飲食欲吐或瀉作
熱或腸鳴自痢煩燥啼哭
環珠形主氣不和脾胃虚弱飲食傷滯心腹膨滿作熱
夾食虚煩懶悶
鎗形邪主熱痰盛生風神情恍恍睡不安穏欲發搐搦
驚風傳授
魚骨形主驚風痰熱證候已定可以截風化痰利驚退
熱不作諸惡候若已傳過必作它證
水字形主驚積食積隔熱煩躁心神迷悶夜啼三焦不
順痰涎壅盛涎潮口噤漸加搐搦
針形主心肺受熱熱極生風驚悸煩悶沉沉默默不食
神困四肢睡軃及驚風暴發痰涎壅盛搐搦等候
透關射指面主驚風痰熱四證皆聚停在胸膈不能散
其候所受雖重證順亦可治
透關射甲主驚風惡候受驚傳入經絡風熱發生併入
八候虚痰不下危急惡證難可療治
黃色無形者即安樂脉也紅若无形者安寧脉有前件
形者即病之脉次第而變初作一點子風關多紅脉
至於氣關其色方便紫色病已傳過青色已受之極
黑色其病危急純黑分明不可療治三歲已上病重
危急指甲口鼻多作黑色盖兒脉絶神困證候惡逆
流珠只一點子紅色環珠其形差大長珠其形圓長以
上非謂圈子緫皆紅脉貫氣之如此來蛇即是長珠
散一頭大一頭尖去蛇亦如此乃分其上下故曰來
去角弓反張有裏外向裏為順向外為逆鎗形直上
魚骨分開水字即三脉並形針行即過關一二粒米
許射甲命脉外透指命脉曲裏一十三位悉有輕重
緣由一氣自微至著從漸至總輕重恭詳有云五色
者曰紅黃紫青黑由其病盛色能加變又傳加進黃
盛作紅即有黃紅之色紅盛作紫又有紅紫之色紫盛
作青又有紫青之色青盛作黑又有青黑之色至于純
黑之色不可治矣
虎口手紋脉訣
夫脉者血氣之先也有血氣則有脉然小兒初生至於
五歲血氣未定呼吸至數大過必變辯虎口色脉恭合
三部脉法方可察其脉之善惡也男以左手女以右手
觀之其色赤者主心驚顔容憔悴壯熱多啼睡中頻驚
眼視直少精神其色黑者主痰毒積冷在脾與肺咳𠻳
重者又加氣喘其色青者肝家受氣涎熱壅合眼如醉
久則變慢驚風也其脉上出者主疳氣逆食乳滯積吐
逆其脉縮見入内至虎口者主食乳不消化赤白痢泄
瀉脉紅可療面唇黑冷逡廵死青色難治夜多𠻳涎及
主天弔風寒目帶上搐搦或熱或冷面白肺風咽喉破
而無聲面赤生瘡癰其脈紋彎者主冷乳在脾宿食積滯
忽冷忽熱及脾寒變成瘧疾如青彎過第二節者有難消
瘀水在脾腹肚虚脹小便難出大便積冷與脾虚藥服
之如黑彎過三關者飯食不化喫水之時更加嘔吐肚
大青筋蛔蟲頻出急與安脾胃藥服之遲即死也其外
曲脉者主因驚而受風邪或即吐瀉如療之遲脉過第
三節變成慢驚必死也其裏曲脉者主傷熱身體壯熱
頭痛多啼哭不睡時時咬人只在其中節風熱灌於心
臓而眼赤與凉風藥治之其脉過第一節可治過第二
節為難治過第三節為靠甲名曰絶脉不拘顔色俱死
證也如紅紫色白日死如青黑色夜後死
指脉紋色樣
深青色主驚悸淺青主便青肚疼青黑主驚搐内弔
紅赤色主驚熱淺紅主下痢腹如不痢主吐瀉不食
深紫色主驚哭淺紫主煩渴紋彎主傷乳不吐即瀉
脉紋透起指面者必發熱驚卧不安則受病日深不久
必變風搐若指紋生枝節者不治或有進退煩煎多睡
精神不爽指紋不見者久必發驚候不治
脉指訣歌
小兒食指辯三關男左女右一般看皆知中氣初風候
末是命關易亦難要知虎口氣紋脉倒指看形分五色
黃紅安樂五臓和紅紫依稀有損益紫青傷食氣虚煩
青色之時證候逆忽然純黑在其間好手醫人心膽寒
若還直上到風關粒米短長分兩端如鎗衡直驚風至
分作支火有數般弓反裏順外為逆順逆交連病已難
义頭長短尤可救如此醫人仔細看男兒兩歲尚為嬰
三歲四歲幼為名五六次第分少長七齓八齓漸論情
九歲為黃十稚子有病關隔辨其因十一癎疾號癲
風疳病還同勞病攻痞癖定為停積候退它潮熱不相
同初看掌心中有熱便知身體熱相從肚熱脚冷傷食
定脚熱額熱是感風額冷脚熱驚所得瘡疹發來耳後
紅小兒有積宜與搨傷寒三種觧為宜時瀉之時湏有
積冷瀉湏用與温脾水瀉且莫澁臓腑先將滯腸散與
之孩兒無事忽大呌不是驚風是天弔大呌氣促長聲
粗誤食熱毒悶心竅勿湏吐下却和脾若將驚藥真堪
笑痢疾弩氣眉頭皱不弩不皺腸有風冷熱不調分赤
白脫肛因毒熱相攻十二種痢何為惡禁口刮腸大不
同兒但有病不可下不熱自汗兼自瀉神困顖䧟四肢
冷乾嘔氣虚神怯怕吐蟲面目毛焦穗疳氣潮熱食不
化鼻塞咳𠻳及虚痰脉細腸鳴躁煩作若將有與積疎
通下了之時心生詫孩兒實熱下無妨面赤睛紅氣壯
強脉大弦洪肚上熱胙顋喉痛尿如湯屎硬腹脹脇肋
滿四肢浮腫夜啼長遍體生瘡肚隠痛下之必愈世為
良凡看小兒初生至半睟之間有病即與看額前眉上
髮際下以名中食三指輕手滿曲按之兒頭在左舉右
手在右舉左手食指為上中指為中名指為下若三指
俱熱感受寒邪鼻塞氣粗三指俱冷臓寒吐瀉若食中
熱上熱下冷若名中指熱夾驚之後若食指熱胸堂不
寬若名指熱乳食不和伍指稍冷主驚中指熱傷寒中
指獨冷主痘分男左女右看之半睟以上方可看虎
口周睟以上看虎口兼一指脉若五百七十四日變蒸
滿足只與看一指脉以食指衮轉分取三部者非寸關
尺也看面氣色為一部虎口紋脉二部寸口一指脉三
部五脉者上按額前下診大衝併前三部謂之五脉凡
兒有患惡候即不可不與診大衝之脈其脈定死生之要
會也其證危惡故當診之
驗五臓氣絶證
心絶顖腫顖䧟汗出不流汗出如珠如油舒舌出口
舌腫發驚瀉黑黯血髮直如麻皮膚無血色並死壬
癸日
肝絶啼哭无泪不哭下淚爪甲青黑眼深如䧟舌囊
卷縮發搐目斜連唇口動手如抱頭之狀或脚面直
素問云其華在爪其充在筋並死庚辛日
脾絶人中滿或黑唇縮番張唇焦枯燥唇乾紫黑唇
不盖齒舌腫尿血舌縮或卷鼻孔開張齒噤冷涎如
油攝口如囊面如土色四肢冷逆如揾石之狀吃乳
不收瀉糞赤黑並死甲乙日
肺絶有病嚥湯水并藥食喉中鳴是胃管直水不能
蔭肺此證醫書罕有盖累曾有驗必死不治目直青
鮮目直氣喘不回吃食多噎𠻳痰眼上頭涎塞口喉
中鳴響鼻乾黑燥鼻塞不通肺脹&KR0909;膈頭汗肢冷並
死丙丁日
腎絶面黑神昏眼黑睛腫目無光彩耳無輪青黃耳
輪焦枯牙齒焦枯疳牙齒落髮疎黃燥膚黑皮燥驚
風咬妳驚風戞齒泄屁發驚黑色繞口並死戊巳日
五臓相尅雜証
心病目黑腎尅心壬癸日絶
肝病皮黑肺尅肝庚辛日絶
脾病唇青肝尅脾甲乙日絶
肺病頰赤目腫心尅肺丙丁日絶
腎病面腫唇黃脾尅腎戊巳日絶
五軟惡候手軟脚軟頸軟背軟腰軟
五硬惡候手硬脚硬頸硬背硬心硬
五冷惡候手冷脚冷氣冷唇冷面冷
五縮惡候手縮脚縮舌縮唇縮隂縮
五反惡候眼反唇反舌反項反脚反
五緊惡候咽喉緊唇口緊眼稍緊手脚緊隂囊緊
五䧟惡候顖門䧟太陽䧟眼輪䧟胷下䧟肩井䧟
五腫惡候五心腫人中腫舌頭腫膝脛腫隂莖腫
五喘惡候瘡痘喘驚風喘虚腫喘吐瀉喘下痢喘
五噦惡候瘡痘噦驚風噦久渴噦久痢噦久瀉噦
辯表裏諸証及治法
表證属陽
陽病外證壯熱煩渴大小便秘澁頭面有汗昏潰氣
粗揚手擲足三陽乃足三陽自頭至足
太陽属膀胱其證腰脊強頭項痛發熱惡寒乃陽證
之表
陽明属胃其證目疼身熱鼻塞不惡寒反惡熱自汗
不寐内實大便難乃陽證之表
少陽属膽其證胷隔痛或口苦咽喉乾目眩往來寒
熱而嘔病在三陽三隂之間
表證發熱頭疼惡風惡寒或身體疼痛其便清其脉浮
洪浮緊浮數表虚脉浮而緩其證自汗惡風小便自
利明理論曰汗出而惡風為表虚當觧肌楊氏参蘇
飲羌活散香蘇散加乾葛方本惺惺散觧肌湯小柴
胡湯
表實脉浮而緊其證无汗惡寒大熱小便赤澁明理論
曰无汗而惡寒為表實當表汗湯氏觧肌湯楊氏麻
黃桂枝湯加黃芩本方青龍湯觧肌湯惺惺散並加
麻黃
論汗下活人書曰表病裏和汗之則愈下之則死楊氏
曰陽證體輕脉經而浮于外在臓為表表有邪則知
陽虚而隂盛𤼵表之藥宜温抑隂助陽湯氏曰凡
小兒發熱之初急湏表汗次當發散然後調理要在
晝夜熱退為佳今之醫者多不用麻黃但用惺惺散
羌活散之類乃常發致令失表三五熱不除入于經
絡摶于血氣表裏受邪内外藴熱變証蜂起或作驚
風或成痘証傷生之命皆失表之過
當汗而不汗仁齋曰汗則血化為毒血熱則閉眩昏悶
迷讝語心怯氣短發躁喘滿小便多皆血証也
當汗而誤下明理論曰表未觧而醫反下之胃中空虚
陽氣内䧟則為懊憹楊氏曰誤下則内泄其真氣邪
氣得以深入為痞滿為結胷為懊憹為衂血張氏曰
承氣入胃隂盛乃亡隂盛于内而誤投承氣下之外得
寒而助邪内受虚而損正安得不亡述之為妄下之戒
裏証属隂
隂病外証脉沉而微其証厥冷自痢煩躁無汗身熱
頭疼太隂属脾其証腹滿或痛手足温自痢不渴咽
乾腹滿時痛有積少隂属腎其証口燥舌乾而渴惡
寒欲寐不欲見光明咽乾口燥胃汗乾也厥隂属肝
其証唇青煩滿筋冷或渴不欲食舌囊卷縮毒入腎
也
裏証不惡寒反惡熱手足心掖下有汗口燥胃乾身熱
腹滿小便如常大便堅硬其脉滑實弦緊中間數盛
此裏証也
裏實脉沉而實腹滿身熱口氣熱大便堅明理論曰腹
脹滿而短氣者邪在裏為實法當下之楊氏四順清
凉飲十方觧肌湯惺惺散並加大黃虚者煨用
裏虚而傳隂証脉沉而微細其証自痢厥冷身清四逆
口氣冷煩燥而无汗身熱唇青舌黑或白胎或卷強
頭額冷手足温面色黯淡瀉清明理論曰腹濡滿而
短氣者裏邪虚也宜温之仁齋曰隂病裏虚當用温
熱藥救裏楊氏温裏理中湯厥冷甘草乾姜湯本方
實脾散四君子湯加乾姜重加附子
論汗下温活人書曰病裏表和下之則愈汗之則死仁齋
曰裏病體重脉重實而不浮其病在裏属隂謂之裏
有邪則為隂虚而陽盛是以攻裏之藥性宜寒抑陽
助隂也又曰隂病亦謂之裏隂經受邪則成臓病裏
者胃腑之主而臓受病又深于裏焉又當助陽以救
裏法當温之是以温隂之藥性宜熱助陽抑隂也
當下而失下楊氏曰致血氣不通是以熱燥而厥深厥
者乎足冷也陽盛則厥其脉滑數厥亦時温
當下而誤汗楊氏曰外泄其正氣内邪乘虚而出為讝
語為亡陽動經下厥上竭至于陽厥似隂張氏曰桂
枝下咽陽盛則斃正恐陽盛而入誤以桂枝汗之内
得熱以助邪外受虚而損正安得不死述之為妄汗戒
小兒諸病惟熱最多先當辨其虚實随証治之
虛熱其證面色青白身微熱温冷口氣冷手足心不
熱大小便自利恍惚神慢嘘氣軟熱泄瀉多尿虚汗
自出叔和曰虚熱不可大攻熱去則寒起惺惺散猪
苓湯四君子湯錢氏白术散
實熱其証面赤氣粗口熱燥渴唇腫大便難掀揭衣被
煩啼暴呌在表宜汗青龍湯觧肌湯並加麻黃在裏
宜下四順飲觧肌湯加大黃孫真人云得利謹勿中
補熱氣得補復作表裏俱熱舉按脉實面黃頰赤唇
煩口燥小便赤澁大便堅硬口中熱氣楊氏四順飲
加川芎柴胡惺惺散加麻黃大黃本方青龍湯觧肌
湯加大黃黃芩麻黃欝金
冷熱不調其證身體乍清乍温乍凉乍熱上盛下泄水
穀不分楊氏敗毒散加本方本方觧肌散加肉桂木
香
汗下熱不除仁齋曰退表熱宜微汗退裏熱宜微利汗
下而熱又再表乃表裏俱虚氣不歸元陽浮于外不
可再用凉藥及再汗下當和胃氣使陽氣收歛歸内
其熱自止宜参苓白术散本方實脾散柳叔舉云若
已經汗下大熱未除恐防痘證不可妄用凉藥
除熱不除仁齋曰用凉藥不可十分盡盖熱去則寒
起古人戒之或餘熱不除不足關心但用川芎茯苓
甘草白术少用白水煎以和胃氣收歛浮陽累用取
效又曰凡壮熱煩躁已用柴胡黃芩大黃觧利之其
熱乍輕乍進宜用黃連能瀉心川芎活血赤茯苓利
小便生地黃退熱入燈心一捻水煎服心血一調其
熱自退
冷證其脉沉而微遲其證面色青白身温冷口氣冷大
小便自利手足冷乳食不化随証用藥治之
實熱往來明理論曰陽盛則熱隂盛則寒乃隂陽相勝
也寒為隂熱為陽裏為隂表為陽邪克于表與陽争
則為寒邪入于裏與隂争則為熱邪在半表半裏外
與陽争為寒内與隂争為熱邪在半表半裏則實熱
亦半矣審其寒熱多少知其表裏邪氣淺深小柴胡
湯主之内經曰熱于内以苦發之必先散熱以苦寒
為主柴胡為君黃芩為臣以成徹熱發表之劑人参
味甘平邪氣傳裏甘以緩之用人参甘草為佐以扶
正氣半夏味苦辛微温邪初入裏辛以散之以三味
佐柴胡和裏生薑味辛温大棗味甘温經曰辛能發
散是以生薑大棗為使和柴胡以和表七味相合兩
觧之劑則當矣仁齋曰小柴非獨和觧表裏大能觧
血熱消惡血盖傷寒一二日調治失宜必致傷血小
柴内有黃芩柴胡最能行血但藥性差凉宜以寒熱
輕重用藥温凉加减得法本方觧肌湯内此方藥味
俱用詳審之毋為熱過冷誤乃良工也
素問虚實
五虚身寒脉細不食前後和汗出
五實身熱脉大能食悶瞀大小便不利
石壁胡大卿痘疹方論虚實
飲食進退則知人榖氣之虚實
大便滑澁則知人臓腑之冷熱
實者禀氣壮實夏酷暑而不畏熱冬嚴寒而不畏寒
虚者禀氣怯弱易寒易熱見天氣寒隂則感寒而腹
痛遇天氣稍炎則中暑發熱
朱氏集驗方論虚實小兒面如桃花色乃童顔也大便
黃稠小便清徹手足和暖乃表裏俱實其子易養無
病不必服凉藥恐傷胃氣證傳吐利
不可服熱藥者七
足脛熱兩腮紅大便秘小便赤
渴不止上氣急脉緊數
不可服凉藥者七
足脛冷腹虚脹糞青色吐乳食
眼珠青而青白脉沉微
楊仁齋論虚實貴賤
五實脉盛大熱腹脹前後不通胃強
五虚脉細皮寒氣少前後泄利
乳食不進
貴賤膏粱之腹與藜藿之腹不同葦布之軀與純綿
之身各異論曰諸病出者為虚入者為實隂出乘陽
陽入乘隂言者為虚不言者為實緩者為虚急者為
實隂静則緩陽燥則急濡者為虚堅者為實癢者為
虚痛者為實外痛内快者外實内虚外快内痛者外
虚内實其有心腹皮膚内外俱痛按之而止虚也按
之而痛實也經所謂皮虚則熱脉虚則驚肉虚則重
筋虚則急骨虚則痛髄虚則惰腸虚則泄三陽實三
隂虚汗不出三隂實三陽虚汗不止
錢氏治法(出潔古錢氏補遺)
五臓五邪
在前為實邪子能令母實拒鬼賊不敢傷于母其
子又引母所剋妻相助故曰實邪也
在後為虚邪母引子之鬼賊至由此母能使子虚
也内經曰子能令母實母能令子虚此之謂也
妻來乘夫為微邪夫來乘妻為賊邪
法當泄鬼補本臓本臓自病為正邪
法當虚則補之實則泄之内經曰滋苖者必固其根
伐下者必固其上逆其根則伐其本伐其本則敗其
真矣
心主熱自病或大熱瀉心湯主之實則煩熱黃連瀉心
湯主之虚則驚悸生犀散主之肺乘心微邪喘而壯
熱瀉白散肝乘心虚邪風熱煎大羌活湯下大青龍
丸脾乘心實邪洩瀉身熱瀉黃散腎乘心賊邪恐悸
惡寒安神丸
肺主燥自病喘𠻳燥則潤之實則喘而氣盛瀉白散主
之虚則喘而少氣先益黃散而後阿膠散心乘肺賊
邪熱而喘𠻳先地黃丸中𨗳赤散後阿膠散肝乘肺
微邪惡風眩冐昏憒嗽羌活膏腎乘肺實邪增寒𠻳清
利百部丸脾乘肺虚邪體重吐疾泄瀉𠻳人参白术
散
肝生風自病則風搐拘急肝苦急急食甘以緩之佐以
酸苦以辛散之實則風搐力大瀉青丸虚則風搐力
少地黃丸心乘肝實邪壮熱而搐利驚丸凉驚丸主
之肺乘肝賊邪氣盛則引伸呵欠微搐法當瀉肺先
補本臓補肝地黃丸主之瀉肺瀉白散主之脾乘肝
微邪多睡體重搐先當定驚搐瀉青丸主之搐止再
見後證則别法治之腎乘肝虚邪增寒呵欠搐羌活
膏
脾主濕自病則泄瀉多睡體重昏倦脾苦濕急食苦以
燥之實則泄赤黃睡不露睛瀉黃散虚則泄白色睡
露睛白术散肝乘脾賊邪風瀉而嘔茯苓半夏湯主
之心乘脾虚邪壯熱體重而瀉羌活黃芩蒼术甘草
湯主之肺乘脾實邪能實不大便而嘔𠻳煎㯽榔大
黃湯下葶藶丸腎乘脾微邪惡寒泄理中丸之類
腎主寒自病則足脛冷而逆人之五臓惟腎無實小兒
瘡疹變黑䧟則是腎實水尅心火是以水能制火也
心乘腎微邪内熱不惡寒桂枝丸肺乘腎虚邪喘𠻳
皮澁寒百部丸肝乘腎實邪拘急氣搐身寒理中丸脾
乘腎賊邪體重泄瀉身寒理中丸本臓虚弱是自己
正令不行乃鬼賊之所尅害當補本臓之正氣假令
肺病喘𠻳時于初春見之法當補腎虚見於夏救肺
見于秋瀉肺見於冬補心瀉本臓乃名寒𠻳大抵五
臓各至本位即氣盛不可更補逢所尅位不可更瀉
外感風寒
小兒外傷於風拘急呵欠頓悶皮毛澁口中氣熱
當發散秋冬用温熱藥春夏用凉寒藥若大熱飲
水能食不大便用大黃丸作散子服之入身表無
大熱而小便不利是為有濕熱結膀胱仍用勝濕
藥白术茯苓之類利小便則其熱自退如清便自
調慎不可妄下恐外熱逐於内而變結胷危證多
矣
肝熱
肝主謀勇熱則尋衣稔物瀉青丸
肺熱
肺主氣燥熱則壯熱飲水喘悶鼻乾燥手捫眉面
瀉白散
肺證復有風冷
胸滿短氣氣急喘𠻳上氣皆是肺氣有餘復感風
邪之所傷謂之微邪先瀉肺瀉白散而復發散大
青膏
肺臓虚怯
唇乃肺所主紅則肺虚熱少服瀉白散色白者肺
虚怯也可補之阿膠散若唇白無澤者難治
心熱是積在心經内
心自主熱合面而睡有就凉之意口中氣温上竄
搖頭咬牙皆心熱也𨗳赤散主之心實則上下氣
澁喜仰卧氣得上下通也瀉心湯主之温中丸亦妙
腎氣不足
下竄者是也兩足熱不喜衣服臍以下皆腎之所
主緣心氣下行於腎部也此乃腎不足而心有餘
宜地黃丸
肝勝肺
肝病身熱發搐又見肺虚喘而氣短病見於申酉
戌時是肝真強也内經云受所制而不能制謂之
真強法當補脾肺而後瀉肝𨗳赤散瀉青丸
肺勝肝
肺病喘𠻳氣盛見於寅夘辰時木之位又以見肝
怯弱少力正謂鬼賊所尅法當補肝瀉肺病喘久
虚羸无實不得瀉肺只宜用地黃丸補之不可用
瀉白散何謂也經云虚則補之實則瀉之
肝風
目連劄目直是不能轉視或極則身反強折直皆
風熱也瀉青丸𨗳赤散地黃丸主之目者肝之竅
属木木性急故如是也當補腎瀉心
發搐相勝
男為木左視木位右視金位相擊則有聲男反右
視女反左視亦皆有聲
早辰發搐
潮熱於寅夘辰木之位是肝旺也當補腎水以制
心火瀉肝以止其搐
日午發搐
己午未火之位而發潮搐者心熱也𨗳赤散凉驚
丸
日晩發搐
肺之位而肝強法當補脾恐被木之賊所尅害先
瀉心肝以挫其強勢瀉心𨗳散瀉肝散瀉青丸而
後補脾益黃散
夜間發搐
因傷風而得之口中氣熱呵欠頓悶項急強手足
搖如此者同大人傷風寒疾病之類當辨有汗無
汗隂陽二證用大青膏小續命之類開發則愈小
續命湯方當用仲景方中者是也非局方也
傷食發搐
謂不因他病忽然而發搐此因飲食過度致損脾
胃故見多睡或吐不思飲食脾胃既虚引肝風則
發搐當先定其搐加羌活防風煎下瀉青丸後用
白餅子下其食漸漸用調中丸異功散飬其氣
急驚
陽證也俱腑受病爾小兒客疾熱於心膈是少陽
相火旺經云熱則生風因聞大聲而作盖謂東方
震卦得火氣而發搐火本不動得風而動當用利
驚丸𨗳赤散瀉青丸地黃丸主之搐止服安神丸
慢驚
隂證也俱臓受病爾盖小兒吐瀉病久脾胃虚損
若不久治則成慢風名曰瘈瘲似搐而不搐也因
脾胃虚損故大便不聚當去脾間風先以宣風散
𨗳之後用史君子丸益廣散則其利自止既以失
治則脾肺俱虚致被肝木所乘是為慢驚也當用
温補羌活膏
論瘡疹
素問云諸痛癢瘡皆属於心火㿀瘡者相行君命
三焦真陽之氣所作也若陽氣入於肺則變膿胞
入於肝則成水㿀自病為㿀也心之君火入於脾
作癮疹謂肺主皮毛君火不害肺金此乃君之德
也
辨傷風與㿀疹
凡傷風則皮澁拘急鼻塞㿀疹則睡中發驚悸呵
欠嚏噴是為可識也
瘡疹輕重候
凡未出而發者是謂感風寒之邪内發心熱之所
作也當用茶粉下觧毒湯犀角地黃湯主之一發
便密如針頭形勢重者合輕其表而凉其内連翹
升麻湯若㿀已發密重微喘飲水者有熱證用去
風藥微下之若出不快清便自調知其在表不在
裏當微發用升麻葛根湯下宣風散若身表大熱
者表證未罷不可下若青乾黑䧟身不大熱大小
便澁則是熱在内煎大黃湯下宣風散若㿀疹已
出見小熱小便不利當利小便已發後有餘毒未
散復有身熱瘡腫之類當用茶粉下觧毒丸瘡疹
已出後有聲音者乃形病氣不病也若瘡疹出而
聲音不出者是形氣俱病也當清其肺氣當用八
風湯并凉膈散去硝大黃亦可
吐瀉脾胃病
夏月心火用事治吐瀉不可用温暖藥秋用温藥
秋深用暖藥更有臓兼見證如有風瀉防風羌活
有熱瀉黃芩大黃有寒瀉附子有温瀉白术茯苓
有肺瀉芍藥桂定喘荆芥人参如甚加梹榔木香
大便不通則加大黃更詳看病新舊新則止之久
則有傷風之患宜推陳致新法當宣風散𨗳過以
用藏君臣藥調之益黃散凡大瀉引飲者其病
不以新久皆宜服白术散痢病亦可同身熱吐瀉
咳𠻳是風木入於脾母虚其子亦弱法當煎梹榔
豆䓻湯大青膏後服益黃散身熱吐瀉大渴小便
必少是熱膀胱亡失此為大逆是隂陽相乘也五
芩散主之身凉吐瀉不渴則知為寒瀉當補之煎
附子桂枝湯下大青膏隂陽相乘肝入胃故發熱
而嘔當服白术散後煎梹榔木香湯下大青膏
腹脹虚實
凡久病吐瀉之後虚則其脉微細肺主目胞及腮
脾主四肢若色淡黃目胞腮虚腫手足冷先服塌
氣丸後服異功散和中丸四君子湯益黃散之類
諸温藥以養其氣實則脉洪實不因吐瀉久病之
後亦不自利不腹脹而喘急悶亂更有痰有熱及
有宿食不化而腹脹宜服白餅子大黃丸觧毒丸
下之兼湏詳認大小便不通先利小便後利大便
傷寒表裏攻發
有表證者惡風惡寒當發表如氣盛能食不大便
無表證可攻裏春主生属木身温當發汗夏主長
属火身熱而煩躁合大發散長夏主化属土及居
四季同當調其飲食秋主收属金身凉内温合微
下冬十二臓属水身大寒内熱合大下口温熱而
惡風寒是熱在外而寒在内身凉寒而惡熱是熱
在内而寒在外惡風者白术湯惡寒者神术湯能
食便結無表可攻裏通膈丸春身温可汗神术湯
夏身熱煩躁可發散神术加黃芩湯長夏四季同
調飲食四君子湯秋身凉内温微下通膈丸金花
丸冬身大寒内熱合大下宜調胃承氣湯熱在外
寒在内調中湯丸熱在内寒在外三黃湯後有潔
古老人法右是依四時隂陽升降順剛柔而施治
氣升則順發之氣收藏則下之有汗發熱惡風脉
浮緩者風傷衛桂枝湯無汗發熱惡風脉浮緊無
汗惡風脉浮緩謂之榮衛俱傷青龍湯桂枝麻黃
各半湯無汗發熱不惡風寒脉沉洪者可下之更
詳其厥與不厥量寒熱淺深而治之有汗四肢厥
脉沉微名隂厥四逆湯無汗四肢厥脉沉滑者名
陽厥大承氣湯加膩粉如四肢不厥身熱内外皆
陽不動凉藥三服下之黃芩甘草湯連翹飲子黃
芩芍藥湯小柴胡湯黃芩梔子湯凉膈散黃芩白
术散八正散黃芩蒼术湯白虎湯之後忽然而作
二者因久病或取轉過度致脾虚引飲白术散三
者因患温熱病熱結膀胱小便不利大渴引飲有
表裏證者五苓散
亡失津液脾胃病
若病後久虚亡水者是飲食不能榮養致脾胃久
虚亡失津液合榮養胃氣白术散或初病大小便
澁亡津液飲水者是為陽合用勝濕利小便藥
五癎
如有客疾發熱而有聲煎大黃朗春湯下五色丸
熱為心之所主潮熱有特積也桃枝丸主之吐熱
不退當用地骨皮散五色丸白虎湯蒼术防風熱
風當用防風黃芩湯下大青膏温風下熱當用白
虎湯加蒼术伍色丸
黃病
陽黃則大便赤澁身熱是脾土與心火相摶故為
陽病法當先利小便後下大便隂黃則清便自利
面目及身黃四肢冷是脾虚不能制腎水當用益
黃散下史君子丸凡治黃病脹當用茵陳蒿湯調
下五苓散先利小便去大黃利大便則加大黃之
類有陽証者可服謂面赤飲水者是也
黃病血氣不足
疸病一身盡黃大小便澁煎茵陳蒿湯調下五苓
散病後微黃者胃熱也瀉黃散淡黃白者胃不和
也平胃微調丸渴者人参白术
散諸疳證
疳者小兒病癖或久吐瀉醫者妄投轉過之藥小
兒易為虚實致之胃虚小兒失津液内發虚熱外
消肌肉一臓虚則諸臓皆弱其病目胞腫腹脹痢
色无常漸加瘦瘁久不痊可是腸胃有風積法當
用宣風散導之後各依本臓補其母脾内疳益黃
散肺脾疳阿膠散心血疳安神丸肝筋疳地黃丸
腎骨疳亦宜地黃丸大抵小兒疳病肌瘦血氣不
足同大人癆瘵之疾
乳食不消
初起忽然氣出冷四肢亦冷面目色白无光澤精
神不定此乃胃氣不和可以大温藥治之史君子
丸益黃散若病泄瀉日久不差乳食不化是脾胃
有風合先服益黃散二服後用宣風散𨗳之宜再
補胃
咳𠻳
肺之生病而成𠻳大抵秋冬病則實春夏病則虚
更詳五臓兼見之證以辨虚實若實則面赤飲水
身熱痰涎盛涕唾稠粘咽乾不利喘而面腫吐食
皆當先補脾後瀉肝益黃散大青膏若咯膿血是肺
痿也用清肺藥治之若虚則面白脫色氣少不語
喉中有聲唾痰清利法當用阿膠散補之若亡津
液用白术散
目内有五色
五色甚者瀉本臓色淡淺者宜補之澤不常者死
黑是閉合發散抵當湯白是寒小便清四逆湯黃
赤是熱用承氣湯瀉本臓青是腹痛捻頭散主之
桂枝芍藥
五臓標本
肝在天為氣在地為木在人為肝在時為春腎水為母
心火為子克脾土主筋主臓魂其聲呼其液泣其
味酸上應眼外應爪甲其色青青欲如蒼玉之澤
不欲如藍肝主風風喜䟽暢鬱則傷肝病主驚風
怒氣逆則傷肝氣痘主水疱燥氣盛則病面白為
逆金邪克木也
肝病面青筋急多怒目痛目閉不欲見人臍左動風
肝實目赤多怒頭弦痛引兩脇小腹之下
肝虚目昏胸痛筋縮拘拳恐懼如人將捕
肝絶唇脗反青四肢多汗
平脉春王七十二日春則弦緩而長春弦者端直之狀
細弱而長賊脈浮濇為短金克木也危脈弦如
張弓弦
心在天為熱在地為火在人為心在時為夏肝木為母
脾土為子克肺金主血主藏神其聲言其液汗其
味苦上應舌外應掌其色赤赤欲如帛裹朱不欲如
赭心主熱熱則傷心病主驚熱憂愁思慮則傷心
押痘主紅班寒氣勝則病面黑為逆水克火也
心病面赤喜笑心掌熱口乾開妄語臍上動氣
心熱口乾喜笑身熱汗血筋脇膺背痛滿
心虚恍惚多驚憂煩少色咳唾舌強腰背酸疼
心絶搖頭直視形如烟薰
平脉夏王七十二日夏則洪緩夏洪者大而散來疾去
遲賊脉沉濇而微水克火也危脉鈎如操帶鈎
脾在天為濕在地為土在人為脾在時為四季心火為
母肺金為子克腎水主肌肉藏意智其聲歌其液
涎其味甘上應口外應四肢其色黃黃欲如羅裹
雄黃不欲如黃土脾主濕濕則傷脾病主乳食飢
飽則傷脾痘主濕濕風氣勝則病面青為逆木克
土也
脾病面黃善思善嗜體重節疼四肢不收怠惰
脾實肢體重著而不舉腹脹尿秘而苦肌
脾虚吐逆泄痢乳食不消腹脹腸鳴四肢无力
脾絶臍突唇反環口黧黑柔汗發黃
平脉四季之月各王十八日土之脉温厚氣行臓腑之
間平和不得見其衰則見焉賊脉弦長而緊木克土
也危脉狀如雞雀啄止而復來
肺在天為燥在地為金在人為肺在時為秋脾土為母
腎水為子克肝木主氣主藏魄其聲哭其液涕其
味辛上應鼻外應皮毛其色白欲如白玉光澤不
欲如堊肺主燥燥則傷肺其病𠻳形寒體冷則
傷肺痘主膿疱熱氣勝則病面赤為逆火邪乘金
也肺病面白悲愁嚏哭吐衂喘咳寒熱脇有動氣
肺虚哹吸少氣鼻涕嗌乾喘而咳血肺實喘促咳
𠻳上氣鼻塞脛股肩疼胸滿肺絶汗出髮潤喘而
不休毛焦氣出
平脉秋王七十二日秋則脉浮秋毛者稀軟之状輕虚
以浮賊脈浮大而牢火克金也危脉毛如風吹毛
腎在天為寒在地為水在人為腎在時為冬肺金為母
肝木為子克心火主骨主藏精與志其聲呻其液
唾其味酸上應耳下應腰腎其色黑欲如漆重澤
不欲如炭腎主寒寒則傷腎其病症滛慾則傷腎
痘主黑䧟濕氣勝則病面大黃為逆土邪乘水也
腎病面黑恐欠足寒逆氣腹痛飱泄後重臍下動風
腎實腹膨體重少氣不言骨痛飱泄小便少
腎虚心懸如飢膚痛引脊厥逆溲多耳鳴
腎絶反目直視狂言遺尿腰折骨枯
平脉冬王七十二日冬則沉濡而滑舉指來疾賊脉緩
而大土克水也危脉石如奪索去如彈石
普濟方卷三百五十八
