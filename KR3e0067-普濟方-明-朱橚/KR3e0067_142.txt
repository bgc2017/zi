普濟方卷一百四十三明周王朱橚撰
傷寒門
傷寒下痢(論)
夫傷寒病若表實裏虛熱氣乘虛而入攻於腸胃則下
赤黃汁若濕毒氣盛則腹痛壮熱下膿血如魚腦或爛
肉汁若寒毒入胃則腹滿身熱下痢者不可攻其表汗
出必脹滿表裏俱虛故也傷寒六七日下利更發熱而
痢者其人汗不止者死但有隂無陽故也下痢有微熱
其人渴脈弱者今自愈脈沈弦者為下重其脈大者為
未已脈微數者為欲自止雖發熱不死少隂病八九日
而身體手足盡熱在膀胱必便血下痢陽明病下痢其
脈浮大此皆為虛強下之故也傷寒下痢日十餘行其
人脈反實大者死又云傷寒下痢其種固多然皆由
表實裏虛寒熱濕氣乘虛客搏於腸胃之間腸胃隨其
所傷而下若寒則青白熱則黃赤若寒熱相雜則赤白
俱下兼以濕毒則又下膿血如魚腦如爛肉也其候不
同有下痢而脈虛者有下痢而脈實者有濕毒勝而腹
痛者有熱氣盛而煩渴者有津液搏滯而腸垢者有燥
屎結聚而譫語者其要固在審别虛實治之也下利
須别隂陽三陽下利身熱太隂下利手足温少隂厥隂
下利身凉無熱此大槩也自利不渴小便色白脈微清
穀厥冷惡寒凡此皆寒渴欲飲水屎色如常泄不赤黃
發熱後重凡此皆熱毒之風邪入胃木來勝土故大腸
暴下其裏虚脇熱者下利尤多或解散或攻泄或温中
或固下焦或利下便隨症有條但不容發汗盖邪氣内
攻若外復泄其津液則胃氣轉虛必脹滿矣然則下利
之脈何如曰身凉脈小者順身熱脈大者逆大則為虛
微弱則自止滑而數者是又有宿食也若夫下利譫語
而目直視下利厥燥而不得眠下利發熱汗不止或厥
不止下利厥冷無脈灸之身不温而脈不回矣(張仲景傷寒論)
(陽明無下痢症不可下或有云下利其脈浮大者此皆為虚以強下之故也設脈浮革因爾腸鳴當温之與水)
(即噦脇熱利者曰腸垢臍下必熱便中垢戚赤黃或飲水乃熱也黃芩湯白頭翁湯蘖皮湯此症惟黃芩最妙)
(凡脇熱下利通用之胃寒利者曰鳴溏臍下必寒腹脹滿便中黃白青黑或清穀四逆湯理中湯白通加附子)
(湯寒毒下利面帶陽者下虚也温毒利者腹必痛下膿血如魚腦如爛肉汗桃花湯地榆散黃連阿膠湯或用)
(除湿湯胃風湯加木香下利譫語有燥屎也脈不微細可下之用小承氣湯三部脈平心下硬而下利者腸胃)
(積結也急下之隂毒陽毒亦有下利下痢身痛腹滿清榖急救裏用四逆服藥後清穀止但身痛者急解表用)
(桂枝湯風邪入胃下利熱敗毒散冷則金不換正氣散或加乾薑木香假如他病脹風失血崩中漏血之人繼)
(而下利大腸裏急痛不可忍雖與巴粉取積已行疎導其痛獨存者此非積也榮血虧少陽剛勝隂故爾後藥)
(當以川芎為佐榮氣一調其痛立止誤或小便不通五苓散不能作效當以分心氣飲加川芎麥門冬與之自)
(然快利或藴熱血利腹中痛甚疎通滁熱痛未得平亦當為之調血詩曰臓結無陽舌結胎隂筋結痛引臍來)
(雖然飲食全如故下利頻頻不可回臟結者臓氣閉結而不復流布也一息不運機緘窮一毫不讀穹壌判臓)
(其可結乎外症有如結胸但飲食如故時時下利為異耳其脈寸浮關沉細而緊無陽舌胎隂筋者亦名臓結)
(於此而圖其痊濟豈不難矣哉臓結無陽症不往來寒熱或寒而不熱其人反静舌白胎者皆不可下也盖其)
(邪未全成熱猶帶表寒可刺關元穴仍與小柴胡湯加生薑)
方
黃連散(出聖惠方)治傷寒吐下後毒氣不解致成下痢是隂
陽二氣未和
黃連(三分去鬚微炒)人參(一兩去蘆頭)黃芩(三分)乾薑(半兩炮製剉)
右為散每服五錢水一中盞煎至六分去滓不計時
候温服
阿膠散(出聖惠方)治傷寒吐熱頭痛四肢煩疼未經發汗之
大早遂令汗出下痢不止
阿膠(一兩搗碎炒令微燥)黃連(三分去鬚微炒)葛根(一兩剉)黃芩(三分)
右為散每服三錢水一中盞煎至六分去滓不計時
候温服
治傷寒夾熱腹痛下痢方(出聖惠方)
川升麻黃連(去鬚微炒)當歸(剉微炒)赤芍藥桂心
黃蘖(微炙剉)甘草(炙微赤剉已上各三兩分聖濟方已上各半)
右為散每服四錢水一中盞煎至六分去滓不計時
候温服聖濟方剉如麻豆每服三錢水一盞煎至
七分去滓食前温服名升麻黃連湯
犀角散(出聖惠方)治傷寒熱毒攻腸胃下痢困絶
犀角屑(一兩)黃連(一兩去鬚微炒)龍骨(一兩)當歸(一兩剉微炒)人參
(三分去蘆頭)阿膠(一兩搗碎炒令黃燥)
右為散每服五錢水一大盞煎至五分不計時候温
服聖濟方水一盞半煎至八分去滓食前温服名
龍骨湯
赤芍藥散(出聖惠方)治傷寒下痢腹痛不可忍
赤芍藥當歸(剉微炒)黃芩(去黑心)黃連(去鬚微炒已上各三分聖)
(濟方已上各三兩)伏龍肝(一兩聖濟作一兩五錢)
右為散每服四錢水一中盞煎至五分去滓不計時
候温服聖濟方每服三錢水一盞煎至六分去滓
食前温服名芍藥湯
黃耆散(出聖惠方)治傷寒下痢煩熱不止每有所往澁滯疼
痛
黃耆(一兩剉)枳殼(半兩麩炒微黃去穣)大腹皮(一兩剉)黃連(三分去鬚)
(微炒)赤茯苓(一兩)赤芍藥(一兩)甘草(三分炙微赤剉)阿膠(一兩搗碎炒令)
(黃燥)
右為散每服四錢水一中盞煎至六分去滓不計時
候服
大青散(出聖惠方)治傷寒煩熱不解下痢困篤
大青(一兩)甘草(一兩炙微赤剉聖濟作半兩)阿膠(一兩搗碎炒令黃燥)赤石
脂(一兩聖濟作半兩)梔子仁(半兩)
右為散每服五錢水一大盞入豉五十粒薤白三莖
煎至五分去滓不計時候温服聖濟方作水一盞
半入豉一百粒薤白五寸同煎至八分服名大青
湯
治傷寒洩痢或渴不得下食虛而煩嘔方(出聖惠方)
附子(半兩炮製去皮臍)乾薑(半兩炮製剉)甘草(半兩炙微赤剉)犀角屑
(三分)
右為散每服四錢水一中盞入葱白五寸煎至六分
去滓不計時候温服
秦皮散(出聖惠方)治傷寒腹中微痛下痢不止
秦皮(三分)黃連(三分去鬚微炒)白頭翁(半兩)阿膠(三分搗碎炒令黃燥)當
歸(半兩剉微炒)
右為散每服三錢水一中盞煎至六分去滓不計時
候温服一方無當歸
豉薤湯(出千金方)治傷寒暴痢腹痛及温毒内虛外攻胃下
黃赤汁爛肉汁赤滯諸毒熱
豉(一合)薤白(一握長三寸)梔子仁(五枚擘)
右以水一大盞煎至六分去滓不計時候温服
惠草散(出聖惠方)治傷寒熱毒在胃下痢
惠草(一兩外臺秘要作二兩)黃連(二兩去鬚微炒外臺秘要作四兩)當歸(一兩)
(剉微炒外臺秘要作二兩)
右為散每服三錢水一中盞煎至六分去滓不計時
候温服外臺秘要方水六升煮得二升適寒温飲
五合日三忌猪肉冷水等物名惠草湯治傷寒除
熱上下痢
黃連散(出聖惠方)治傷寒下痢荒語心中虛熱
黃連(一兩去鬚微炒)牡蠣(三分燒為粉)龍骨(一兩)當歸(三分剉微炒)人
參(三分去蘆頭)赤石脂(一兩)甘草(半兩炙微赤剉)
右為散每服三錢粥飲調下不計時候
牡蠣散(出聖惠方)治傷寒壮熱下痢煩渴
牡蠣(一兩燒為粉)龍骨(一兩半)黃連(一兩去鬚微炒)烏梅肉(三分微炒)
右為散每服二錢粥飲調下不拘時候聖濟方空心
食前調服
又方(出聖惠方)
黃連(三分去鬚微炒)當歸(三分剉微炒)赤石脂(二兩)子芩(三分)
右為末煉蜜和丸如桐子大每服三十丸粥飲送下
不計時候
治傷寒下痢不能食(出聖惠方方見本門下膿血痢類黃連丸)
治傷寒後痢日久津液枯竭四肢浮腫口乾(出本草)
右用冬瓜一枚黃土泥厚裏五寸煨令爛熟去土絞
汁服之
赤石脂禹餘糧湯治傷寒下痢不止心中痞勒利在
下焦者主之(方見本門辨太陽脈症并治中第六)
訶梨勒九治傷寒後膿血痢下部疼痛
訶梨勒(炮去核)人參(各一兩)白茯苓(去黑皮)當歸(切焙)木香
白芷(各三分)牡丹皮(半兩)
右搗羅為末煉蜜和搗五百下丸如梧桐子大每服
三十丸食前米飲下日再
香豉湯治傷寒後下痢赤白如爛肉壮熱大腸痛
豉(半合)山梔子仁烏梅肉甘草(炙各一分)薤(五莖)
右剉如麻豆分二服每服水一盞半煎至八分去滓
食前温服
黃連當歸丸(出肘後方一名赤石脂丸)治傷寒後熱痢
黃連(去鬚剉炒)當歸(切焙各一兩)乾薑(炮各半兩)赤石脂(半兩)
右搗羅為末煉蜜和搗五百下丸如梧桐子大每服
三十丸食前米飲下日進三服
地榆飲治傷寒後下痢赤白
地榆(二兩)赤石脂(一兩)
右麄搗篩每服三錢水一盞煎至七分去滓食前温
服日再
當歸湯治傷寒時氣後下痢不止
當歸(切焙)黃連(去鬚剉炒)黃蘖(去粗皮)地骨皮(各一兩)
右剉如麻豆每服三錢水一盞煎至七分去滓下蜜
一合攪勻食前温服
龍骨丸治傷寒後臓腑虚冷下痢白膿腹痛
龍骨乾薑(炮)附子(炮製去皮臍等分)
右搗羅為末醋煮麪糊為丸如梧桐子大每服三十
丸食前米飲下日再
黃連丸治傷寒後一切痢疾無問冷熱腹痛
黃連(去鬚炒二兩)木香吳茱萸(湯洗三遍炒乾各一兩)
右搗羅為末麪糊和丸如梧桐子大每服二十丸空
心食前米飲下
千鍼散治傷寒後下血及瘡子後下血
千鍼草地榆防風(去蘆)生乾地黃(焙)定粉(炒各半兩)
硼砂(二錢)
右搗研為散每服一錢空心食前米飲調下
貫衆散治大人小兒傷寒後餘毒有熱下血不止
貫衆(逐葉摘下令净)黃蘖(去粗皮蜜炙等分)
右搗為散每服一錢至二錢以煎黑豆汁放温調下
勝金散(出肘後方)治傷寒後陽毒入胃下血頻併疼痛不可
忍
欝金(大者五枚搗)牛黃(研皂子大)
右搗研為散每服一錢以醋漿水一盞同煎二沸温
服
黃連散治傷寒後挾熱下血不止
右用黃連去鬚為末一兩鷄子白和餅燒黑再搗羅
為末每服一錢温酒調下不拘時候日再
責毒湯治太隂病下痢赤白痛下重此凉折熱或水
穀寒熱所致
罌粟殼地榆白术訶子青皮甘草
當歸紫橘葉(各一兩乃旱蓮葉是照堂紅者)
右水五升煮取二升去滓温服七合若但下血有寒
濕者加乾薑一兩
調中湯(出醫方集成)治秋夏之間暴寒拆於盛熱熱結於四
肢則壮熱頭痛自汗寒傷於胃則下痢或血或水脈
數弦洪胃熱不停飲食而吐宜服和之
大黃(去皮酒洗三兩)葛根芍藥桔梗黃芩茯苓
藁本白术甘草(炙各一兩)
右以水七升先煮葛根減三升去上沫内諸藥再煮
取三升去滓温服一升得快利壮熱便歇小兒減
與服安常云久年腸風下之亦瘥
化毒散治厥隂病大便膿血或黃赤者宜消其毒
槐花貫衆(各等分)
右搗篩取艾一分糯米七合水一升煮取五合和方
寸匕服大便頻色變為度
堅止湯治傷寒下痢赤白膿血腹中痛者
黃連吳茱萸厚朴(各一兩)
右以水四升煮取二升五合去滓温服五合欲作丸
煉蜜丸如梧桐子大白飲下三十粒熱多减吳茱
萸半兩一方乾薑代茱萸
瞿麥湯治傷寒下痢赤白膿血下重或不能便或小
便少當逐其邪則愈以腸痺故也
瞿麥(二兩)扁竹甘草車前子(各一兩)大黃(二兩)梔子
木通滑石(各五錢)
右以水五升煮取二升去滓温服五合下其畜毒排
其膿血未愈再服
增損四物湯(出永類鈐方)治少隂下痢手足冷無熱候者
甘草(炙二兩)人參龍骨(各二兩)黃連乾薑(各一兩)附
子(一枚炮裂去皮臍)
右剉散每服三錢水一盞煎七分日三服不差復作
下痢腹痛加當歸二兩嘔者加橘皮一兩
豉薤湯治傷寒暴下及滯痢腹痛
䜴(一升)薤白(一把寸切)
右以水三升煑令薤熟漉去滓分為再服不差復服
通草湯治傷寒下痢脈微足厥冷
通草乾薑(各一兩)枳實(四兩炙)附子(一枚炮令裂破)人參(一兩)
右切以水六升煮取二升適寒温飲五合日三不差
稍加至七合忌猪肉
阮氏桃華湯(出金匱方)治傷寒後赤白帶下無數
赤石脂(八兩冷多白滯者減四兩)粳米(一升)乾薑(四兩冷多白滯者加四兩)
右以水一斗煮米熟湯成去滓服一升不差復服熱
多則帶赤冷多則帶白張仲景傷寒論煮湯和赤
石脂末一方寸匕服
犀角湯治傷寒下痢惡血不止
乾薑(一兩)犀角(一兩末)地榆(一兩)蜜(二合)
右切以水五升煮取一升半去滓下蜜更煮至一升
分三服自愈又治熱毒蠱利
治傷寒下痢後更煩按之心下耎者虚損也
梔子(十四枚擘)豉(四合)
右以水四升煎梔子取二升半内豉更煮取一升去
滓分再服得吐餘勿服嘔有癰膿者不可服嘔膿
盡乃愈若無梔子用烏梅十四枚亦可
治少隂病下痢咽痛胸滿心煩
右以豬膚一斤以水一斗煮取五升去滓加白蜜半
分粉五合熬香和勻相得温分六服
傷寒下膿血痢(論)
夫傷寒後變或血痢者本病差之後熱毒未散乘虛客
於腸胃與津液相搏故下痢膿血毒氣甚則壮熱而腹
痛濕毒加之則所下如魚腦或如爛肉又傷寒未解少
隂病下痢便膿血者亦濕熱相搏故也(歌曰下膿血室必澹言濕毒無如腸)
(垢鮮消榖糞堅臍下蓄膀胱熱結六條全衝脈為血室也男女均有此血氣亦均有此衝脈衝之得熱血必妄)
(行在男子則為下血譫語在婦人則於經水適去之時經氣尚虚邪乘虚入或熱退而胸滿譫語或畜血而寒)
(熱似瘧皆為之熱入血室私竊惟夫世俗常談凢病皆先調氣而血之一字念不到焉其間三才之理血則曰)
(婦人有之不思血氣即隂陽也負隂抱陽中兩間而為人誰獨無此血氣哉否則張朱之書所謂桃仁承氣湯)
(抵當湯丸之類是特為婦人設耳然而血症之昧何如曰挾血者脈來乍澁乍數閃灼明滅或沈細而隠伏也)
(若夫血熟交攻則寸關洪盛大抵多於左手見之左手主血固如是爾經云血上逆則忘血下畜則狂下焦畜)
(血小便必自利血結之處又當以此推之外症具于吐血汗解陽明病下血譫語或胸脇滿如結胷暮夜如見)
(怪狀此為熱入血室頭汗出者刺期門以瀉肝苦不刺血合用小柴胡湯加生地黃枳殼梔子仁腹痛身熱下膿)
(如魚腦如爛肉汁曰濕毒桃花湯地榆散黃連阿膠丸治要方用胃風湯加木香或除熱湯熱氣乘虚入于腸)
(胃臍下有熱泄汗赤黃白腸垢黃芩湯白頭翁湯蘖皮湯無表裏症已下後脈數不解消榖易飢多日不大便)
(此有瘀血桃仁承氣湯抵當湯或小柴胡加桃仁黃又脾弱症胃熱消榖有本條下焦畜血其人如狂小腸結)
(急小便必自利與抵當丸或小柴胡加桃仁大黃抵當湯大峻合用者只與抵當丸太陽病不解熱結膀胱其)
(人如狂而自下下者愈不愈用桂枝湯瘀血炙甘草半錢川芎香附倍之枳殼又倍之新汲水煎入醋下失血)
(少血或尺脈遲或諳脈不出湯劑中須以人參為佐期門即三焦之府取穴以病分十指中節為寸令仰卧從)
(臍心正中向上五寸以墨點定從墨點兩遍横墨各二寸半大約直兩乳是期門穴也針入四分此症治論穴)
(法可與咳逆條乳下穴參用)
方
犀角散(出聖惠方)治傷寒表實裏虛熱氣乘虛攻於腸胃下
膿血或如爛肉或如魚腦腹痛壮熱
犀角屑(半兩)黃蘖(半兩微赤剉)黃芩(半兩)漏蘆(一分)黃連(三分去鬚)
(微炒)當歸(半兩剉微炒)牡蠣(半兩燒如粉)艾葉(一分微炒)醋石榴皮
(半兩微炒)桑寄生(半兩)甘草(半兩炙微赤剉)
右為散每服四錢水一中盞入薤白五寸煎至六分
去滓不計時候温服
地榆散(出永類鈐方)治傷寒熱毒不解日晚即壮熱腹痛便
痢膿血
地榆(剉)黃連(去鬚微炒)犀角屑茜根黃芩(去黑心已上各)
(一兩)梔子仁(半兩)
右為散每服四錢水一中盞入薤白五寸煎至六分
去滓不計時候温服聖濟方一方每服五錢水一
盞半煎至八分去滓食前温服名犀角湯一方每
服三錢水一盞薤白三寸同煎六分去滓不拘時
温服名地榆湯
治傷寒熱毒入胃下痢膿血名黃連阿膠湯(出千金方)
黃蘖(一兩微炙剉外臺祕要作二兩)黃連(二兩去鬚微炒外臺祕要作四兩)梔子
仁(半兩外臺祕要作十四枚擘)阿膠(一兩搗碎炒黃燥)
右為散每服五錢水一中盞煎至六分去滓不計時
候温服外臺祕要方四味水六升煮三味取二升
去滓内膠令烊温分再服忌猪肉冷水名蘖皮湯
治傷寒後下痢膿血
治傷寒熱毒入胃大便膿血腹中㽲痛(出聖惠方)
黃連(半兩去鬚微炒)赤石脂(一兩)當歸(半兩剉微炒)乾薑(一分炮製剉)
赤芍藥(半兩)黃芩(半兩)
右為散每服三錢水一中盞入粳米五十粒煎至六
分去滓不計時候温服
竹茹飲子(出聖惠方)治傷寒痢下膿血
竹茹(半兩)子芩(半兩)川升麻(半兩聖濟作一兩半)木通(剉半兩聖濟作三分)
赤芍藥(半兩)黑木耳(一兩微炒聖濟作一兩半)
右細剉和勻每服半兩水一大盞煎至五分去滓入
生地黃汁半合攪令勻不計時候温服聖濟方每
服三錢水一盞煎六分入生地黃汁一合攪勻食
前温服名竹茹湯治傷寒後下血
治傷寒熱毒下痢膿血腰臍下疼痛(出聖惠方)
黃連(一兩去鬚微炒)龍骨(一兩)當歸(一兩剉微炒)黃芩(半兩)牛黃(一分)
(細研)麝香(一分細研)
右為細散每服二錢粥飲調下不計時候
地榆散治傷寒熱毒下膿血或如赤小豆汁腹痛煩
悶
地榆(三分剉)黃連(一兩去鬚微炒)栢葉(三分炙微黃)黃蘖(三分微炙剉)
黃芩(三分)龍骨(一兩)赤石脂(一兩)赤地利(一兩)阿膠(三分搗碎炒令)
(黃燥)犀角屑
右為細散每服二錢粥飲調下不計時候
黃連散(出聖惠方)治傷寒熱毒痢下膿血腹痛
黃連(去鬚微炒)當歸(剉微炒)阿膠(搗碎炒令黃燥)黃芩赤芍藥
地榆(已上各三分)甘草(半兩炙微黃)
右為細末每服二錢粥飲調下不計時候
茜根散(出聖惠方)治傷寒熱毒下膿血痢及腹痛壮熱
茜根(一兩)龍骨(一兩半)黃連(一兩去鬚微炒)犀角屑(一兩)黃蘖(半兩)
(微炙剉)黃芩(三分)赤地利(一兩)赤鼠尾花(一兩)
右為細散每服二錢粥飲調下不計時候
治傷寒熱毒入胃下痢膿血方(出聖惠方)
龍骨(二兩)黃連(一兩半去鬚微炒)木香(一兩)
右為細散每服二錢粥飲調下不計時候
赤石脂散(出聖惠方)治傷寒腹痛下痢膿血日夜不歇
赤石脂(半兩)乾薑(一分炮製剉)厚朴(半兩去粗皮塗生姜汁炙令香熟)訶
梨勒皮(半兩炒微黃)
右為細散每服二錢粥飲調下不計時候聖濟方食
前米飲調下日三服
烏梅丸(出聖惠方)治傷寒下痢腹痛
烏梅肉(三分微炒)黃連(三分去鬚微炒)當歸(三分剉微炒)訶梨勒皮
(三分炒微黃)阿膠(半兩搗碎炒令黃燥)乾薑(一分炮製剉)
右為末煉蜜和丸如梧桐子大每服二十丸粥飲送
下不計時候聖濟方每服食前米飲下二十丸加
至三十丸治傷寒後温熱不除下痢膿血晝夜無
度
香連散治傷寒後下痢膿血疼痛
木香(半兩)黃連(去鬚一兩)青橘皮(去白焙半兩)
右搗羅為散每服二錢米飲調下不拘時候服
黃連湯(出活人書方)治傷寒熱病差後下痢膿血不止
黃連(去鬚炒一兩)黃芩(去黑心三分)梔子仁(一分)阿膠(炙令燥半兩)
右麄搗篩每服三錢以水一盞煎至六分去滓食前
温服之
黃耆湯治傷寒後下痢赤多白少所往澁痛宜服之
黃耆(一兩)枳殼(去穣麩炒)大腹皮(各半兩)黃連(去鬚三分)白茯苓
(去黑心)芍藥(各一兩)甘草(炙三分)
右麄搗篩每服五錢以水一盞半煎至一盞去滓食
前温服
治傷寒後下痢膿血方
龍骨(二兩)黃連(去鬚炒一兩)
右搗羅為散每服二錢食前米飲調下日三夜一
黃連丸治傷寒熱病後熱毒下痢膿血
黃連(去鬚炒三分)烏梅肉(炒二兩)
右搗羅為末煉蜜入少蠟和搗五百杵丸如梧桐子
大每服二十丸空心米飲下加至三十丸
赤石脂湯(出肘後方)治傷寒下痢膿血腹痛不止
赤石脂(一兩)乾薑(炮)附子(炮製去皮臍)當歸(切焙各半兩)芍藥
(一兩)
右剉如麻豆每服五錢以水一盞半煎至一盞去滓
食前温服一方無附子
木瓜湯治傷寒後下痢膿血時復憎寒
乾木瓜(焙)白术白芷(各一兩)黃連(去鬚兩半)附子(炮製去皮)
(臍)石膏(碎研)赤石脂桑根白皮(各二兩)桂(去麄皮)芎藭
當歸(各一兩半)白豆寇(去皮一分)芍藥(三分)黃芩(去黑心半兩)龍骨
(三兩)
右㕮咀每服五錢以水一盞半入生薑一分拍碎同
煎至八分去滓温服
白芷黃連湯治傷寒後下痢膿血食物不得氣脹腹
滿
白芷(去麄皮一兩)黃連(去鬚一兩)天雄(去麄皮臍炮裂一兩半)地榆(一兩)
桂(去麄皮一兩)當歸(剉焙一兩半)厚朴(去麄皮姜汁炙一兩半)黃耆(細剉)
(一兩)赤石脂(一兩半)白术(一兩)訶梨勒皮(煨一兩半)乾薑(炮半兩)
黃芩(去黑心半兩)芎藭(一兩半)吳茱萸(洗焙炒半兩)龍骨(一兩半)
右剉如麻豆每服三錢水一盞半煎至八分去滓空
心腹温服日三
蘖公湯(出活人書方)治傷寒下痢亦治人熱血痢
蘖皮(三兩)黃芩(二兩)黃連(一兩)
右為麄末每服三錢水一盞煎八分服腹痛加山梔
子小便不利加赤茯苓阿膠煎
治傷寒熱毒下血(出肘後方)
右用羚羊角末服之即差又療疝氣
黃芩湯(出楊氏家藏方)治傷寒太陽少陽合病白下痢
黃芩(三分)芍藥甘草(各半兩)
右㕮咀每服五錢水一盞半棗二枚煎至一盞去滓
温服
紫參湯(出金匱方)下痢肺痛
紫參(半斤)甘草(三兩)
右以水五升先煮紫參取二升内甘草煮取一升半
分温三服
訶梨勒散(出金匱方)氣痢
右用訶梨勒十枚煨為散粥飲和頓服
七宣丸(出濟生拔萃)治傷寒汗下後裏急後重下痢者
大黃(一兩)桃仁(十二個去皮尖)木香(五錢)㯽榔(五錢)訶子皮(五錢)
右為細末煉蜜為丸如梧桐子大每服五十丸温水
下
承氣湯(出千金方)治下血
枳實(五枚)芒硝(半升)大黃(四兩)甘草(二兩)
右四味㕮咀以水五升煮取二升去滓適寒温分三
服如人行五里進一服取下利為度若不得利盡
服之
傷寒自利(論)
夫傷寒自利何以明之自利者有不經攻下自然溏瀉
者是也自利多種須知冷熱虛實消息投湯無致失差
雜病自利多責為寒傷寒下利多由脇熱其與雜病有
以異也表邪傳裏裏虛脇熱則利不應下而便攻之内
虛脇熱遂利是皆脇熱也又合病家皆作自利太陽與
陽明合病必自下利葛根主之太陽與少陽合病必自
下利黃芩湯主之陽明與少陽合病必自下利大承氣
湯主之三者皆合病下利一者攻裏一者和解所以不
同者盖六經以太陽陽明為表少陽太隂為在半表半
裏少陽厥隂為在裏太陽陽明合病為在表者也雖曰
下利必發散經中邪氣而後已故與葛根湯以汗之太
陽與少陽合病為在半表半裏者也雖曰下利必和解
表裏之邪而後已故與黃芩以散之陽明少陽合病為
少陽邪氣入腑者也雖曰下利必逐去胃中之實而後
已故與承氣湯以下之是三者異也下利家何以明其
寒熱耶且自利下渴属太陽以其臟寒故也下利欲飲
水者以有熱也故大便溏小便自可者此為有熱自利
小便色白者少隂病形悉具此為有寒惡寒脈微自利
清穀此為有寒發熱後重泄色黃赤此為有熱皆可理
其寒熱也凡腹中痛轉氣下趣小腹者此欲自利也自
利家身凉脈少為順身熱脈大為逆少隂病脈緊下利
脈暴微手足反温脈緊反去者此為欲解下利脈大者
為未止脈微弱數者為欲自止雖發熱不死是知下利
脈大為逆而脈小為順也自利宜若可温理中白通諸
四逆輩皆温臓止利之劑又有腸胃有積結與下焦客
邪皆温劑不能止之必也或攻泄之或分利之而後已
經曰理中者理中焦此利在下焦宜赤石脂禹餘糧湯
復不止當利其便是泄在下焦滲泄而聚利者也少隂
病自利清水色純青心下必痛口乾燥與下利三部皆
平按之心下梗或脈沈而滑或不欲食而譫語或瘥後
至年月日復發此數者皆腸胃有積結而必須攻泄者
也内經有曰大熱内結注泄不止熱宜寒療結伏須除
以寒下之結散利之大寒凝内久利泄溏愈而復發綿
歷歲年以熱下之寒去利謂之通因通用下利雖有表
症又不可發汗以下利為邪氣内攻走津液而胃虛也
故經曰下利不可攻表其汗出必脹滿者是矣大抵下
利脱氣至急五奪之中此為甚者其或邪盛正虛邪擁
正氣下脱多下利而死何以言之經曰下利日十餘行
脈反實者死發熱下利至甚厥不止者死直視譫語下
利者死下利手足厥冷無脈者灸之不温脈不還死少
隂病自利復煩燥不得卧寐者死此數者皆邪擁正氣
下脱而死者也金匱要略曰六腑氣絶於外者手足寒
五臓氣絶於内者利下不禁嗚呼疾成而後藥雖神醫
不可為已氣既脱矣孰能治之
方
白术丸跌陽脈沈而緩沈則胃氣強緩則大便頻沈
緩相搏小便難其胃為約
白术乾薑茯苓(各二兩)
右蜜丸如桐子大白飲服二十丸以效為度
訶梨勒飲治傷寒後氣不和自利無度
訶梨勒皮(四枚二生二煨)草豆蔲(四顆二生二煨去皮)
右麄搗篩每服二錢以漿水一盞煎至六分去滓空
心温服
燥腸丸(出濟生拔萃方)治傷寒汗下後大小便自利腸中痛者
附子(一個炮)龍骨(半兩)乾薑(一兩)吳茱萸(半兩)米殼(半兩)訶梨
勒皮(半兩)
右為細末酒糊為丸如梧桐子大每服三十丸温水
下利止勿服
參附湯(出如宜方)治自利上炎煩燥坐卧不安脈遲
人參(半兩)附子(製一兩)
右㕮咀分作三服薑十片煎食前温服又名既濟方
四逆湯(出易簡方)治隂症傷寒自利不渴嘔噦不止或吐利
俱作小便或澁或利脈微欲絶腹痛脹滿手足厥冷
或咳或悸内寒外熱下利清穀四肢沈重或汗出厥
逆者或汗出熱不去者並宜服之及治一切虛冷
厥理中湯方中亦互言之或傷寒病在表醫誤下
之致下利不止雖覺頭疼體痛發熱惡寒四肢拘急
表症悉具未可攻表宜先服此藥以助陽救裏次服
桂枝湯以解表症
甘草(一兩)乾薑(一兩半)熟附子(三分)
右㕮咀每服四錢水一盞半煎至六分服如服此藥
利止而亡血者加人參半兩面赤者每服加葱白
一莖腹痛者加芍藥一兩嘔者加生薑一兩咽痛
者加桔梗半兩利止服不出加人參一兩霍亂
吐瀉之後最宜服之隂症傷寒或無汗唇青面
黑身背強痛四肢厥冷昏不知人未當服四逆湯
者先與附子散三分用附子官桂當歸白术各半
兩半夏乾薑各一分加葱白煎服被覆取汗
傷寒大便不通(論)
夫傷寒陽脈微而汗出少為不及自始汗出多為太過
陽明脈實因發其汗汗出多亦為太過太過則陽氣絶
於裏絶於裏則津液竭致熱結在内故大便牢而不通
也傷寒大便不通者胃腑實也盖因太陽病若發汗
若下若利小便亡其津液胃中乾燥因轉属陽明不更
衣内實大便難此陽明症也當下之然有陽明症不可
下者當問其小便日幾行若本小便日三四行今日再
行故知大便不久出為小便數少津液當還胃中故知
不久必大便也如此則傷寒嘔多雖有陽明症其不可
下明矣大凡胃中有燥糞法當以湯水和之湯入腹中
轉失氣者此所謂結燥下之無害若不轉失氣者此但
初硬後必溏不可下下之則脹滿不能食也(經云大抵溲數則大)
(便難也脾約丸)
方
大黃散(出聖惠方)治傷寒未解煩燥口乾腹中有結燥不通
川大黃(二兩剉微炒)枳實(一兩麩炒微黃)川芒硝(二兩)甘草(一兩炙微)
(赤剉)厚朴(二兩去麄皮塗生姜汁炙令香熟)
右為散每服四錢以水一中盞煎至六分去滓不計
時候温服以得利為度
治傷寒五六日熱結在内大便不通方(出聖惠方)
川大黃(一兩剉碎微炒)牛蒡子(一兩微炒)枳殼(一兩麩炒微黃去穰)
右為散每服四錢以水一中盞煎至六分去滓不計
時候温服以得利為度
柴胡散(出聖惠方)治傷寒四五日壮熱頭痛大便不通
柴胡(去苗)茵蔯木通(剉)黃芩土瓜根白蘚皮
川朴硝(已上各一兩)梔子仁(三分)川大黃(一兩剉碎微炒)
右以為散每服五錢以水一大盞入生薑一半分煎
至五分去滓不計時候温服以得利為度
石膏散(出聖惠方)治傷寒五六日壯熱頭痛大便不通小便
血色
石膏(一兩)赤芍藥(三分)川大黃(一兩剉碎微炒)川升麻(三分)甘草
(一分炙微赤剉)柴胡(一兩去苗)木通(一兩剉)黃芩(三分)川朴硝(一兩)
右為散每服五錢以水一大盞煎至五分去滓不計
時候温服以得利為度
㯽榔散(出聖惠方)治傷寒大便不通小便赤澁
㯽榔(一兩)榆白皮(一兩剉)桂心(半兩)滑石(一兩)甘草(半兩炙微赤剉)
川大黃(二兩剉碎微炒)
右為散每服五錢以水一大盞入生薑一半分煎至
五分去滓不計時候温服以得利為度
大腹皮散(出聖惠方)治傷寒六七日大腸壅結不通腹脇脹
滿不下飲食
大腹皮(半兩剉碎)枳殼(一分麩炒令微黃去穰)赤茯苓(三分)赤芍藥
(三分)桑根白皮(三分剉)牽牛子(一兩微炒)甘草(一分炙微赤剉)郁李
仁(一兩湯浸去皮尖微炒)百合(一兩)
右為散每服五錢以水一大盞入生薑半分煎至五
分去滓不計時候温服以得利為度
黃芩散(出聖惠方)治傷寒八九日大便不通心神悶亂
黃芩(一兩)川大黃(二兩剉碎微炒)枳殼(半兩麩炒微黃去穰)大腹皮(一兩)
(剉)郁李仁(一兩湯浸去皮尖)羚羊角屑(一兩)
右為散每服五錢以水一大盞煎至五分去滓不計
時候温服以得利為度
桑白皮散(出聖惠方)治傷寒五六日大便不通氣喘
桑白皮(一兩剉)大腹皮(半兩剉)枳殼(一兩麩炒微黃去穰)川大黃
(二兩剉碎微炒)川芒硝(一兩)甘草(半兩灸微赤剉)
右為散每服五錢以水一大盞入生薑半分煎至五
分去滓不計時候温服以得利為度
川大黃散(出聖惠方)治傷寒大便不通心腹滿悶煩熱喘促
川大黃(剉碎微炒)川芒硝赤芍藥桑白皮(剉)大麻
仁枳殼(麩炒微黃去穰)防葵陳橘皮(湯浸去白穣焙已上各一兩)
右為散每服五錢以水一大盞煎至五分去滓不計
時候温服如人行十里當利如未利再服
大黃丸(出聖惠方)治傷寒大便閉澁是内有積熱所為診其
脈兩手寸口悉洪大而數是其候也
川大黃(二兩剉碎微炒)枳殼(麩炒微黃去穣)陳橘皮(湯浸夫白穣焙)麻仁
㯽榔木通(剉已上各一兩)
右為細末煉蜜和丸如梧桐子大每服不計時候温
湯下三十丸
牽牛丸治傷寒後風氣壅滯胸膈聚痰大便不通
牽牛子(一半生一半炒二兩)半夏(湯洗七遍炒乾)木通(剉各一兩)桑根白
皮(剉三分)青橘皮(去白剉炒半兩)
右搗羅為末煉蜜和搗三五百杵丸如梧桐子大每
服二十丸空心生薑湯下臨卧再服
治陽明病潮熱若不大便六七日恐有燥屎欲知之法少
與小承氣湯湯入腹中轉失氣者此有燥屎也乃可
攻之若不轉失氣者此但初頭硬後必溏不可攻攻
之必腹脹不能食也欲飲水者與之水則噦其後發
熱者必大便硬而少也以小承氣湯和之(出金匱方)
大黃(酒浸四兩)厚朴(去麄皮炙二兩)枳實(三枚麩炒)
右細剉如麻豆大每服五錢水一盞半煎七分去滓
温服當更衣不爾者再服更衣者勿服服後若不
轉失氣者慎不可攻也
厚朴湯治傷寒五六日大便不通壮熱頭疼譫語腸
中有結燥
厚朴(去麄皮姜汁炙一兩)柴胡(去苗)大黃(剉炒各一兩半)朴硝(二兩)枳殼
(去穰麩炒三分)
右麄搗篩每服五錢水一盞半入生薑棗大拍碎煎
至七分去滓空心温服良久再服以通為度未通
再服
厚朴半夏湯治傷寒大便不通嘔
厚朴(去麄皮生姜汁炙剉)半夏(湯洗七遍焙各一兩)大黃(剉二兩)枳殼(去穰)
(麩炒半兩)
右麄搗篩每服五錢水一盞半生薑棗大拍碎煎至
六分去滓空心温服如人行五里再服
桑白皮湯治傷寒五六日大便不通氣喘
桑根白皮(剉一兩)大腹皮(剉半兩)枳殼(去穰麩炒)大黃(剉炒各二)
(兩)
右麄搗篩每服三錢水一盞入生薑一棗大拍碎煎
至六分去滓空心温服如人行五里再服
桑白皮湯治傷寒五六日大便不通氣喘
桑根白皮(剉一兩)大腹皮(剉半兩)枳殼(去穰麩炒)大黃(剉炒各二)
(兩)
右麄搗篩每服三錢水一盞入生薑一棗大拍碎煎
至六分去滓下朴硝末半錢空心温服未通再服
以通為度
柴胡黃芩湯治傷寒熱氣未解惡寒頭痛壮熱四五
日大便不通
柴胡(去苗)黃芩(去黑心)土瓜根白蘚皮木香茵
蔯蒿(各一兩一分)山梔子仁(三分)大黃(細剉酣沙一兩半)
右麄搗篩每服三錢水一盞煎至六分去滓下朴硝
末半錢空心温服如人行五里再服未通以葱豉
粥投之
㯽榔散(出永類鈐方)治傷寒伏熱在腸胃大便不通
㯽榔(剉二兩)木香枳殼(去穣麩炒)陳橘皮(湯浸去白炒各一兩)白
术大戟(剉炒各半兩)杏仁(湯浸去皮尖)乾薑(炮各三分)
右搗羅為細散每服一錢煎生薑湯調下不拘時
麻仁丸(一名脾約丸)治傷寒跌陽脈浮而濇浮則胃氣強濇
則小便數浮濇相搏則大便硬其脾為約
麻子仁(半升)芍藥(二兩)厚朴(二寸半去麄皮姜汁炙透)大黃(四兩)枳實
(麩炒一兩三分)杏仁(去皮尖雙仁炒二合半)
右為細末煉蜜丸如梧桐子大每服十丸以飲下未
知漸加以知為度日三利後服麋粥將理
郁李仁散治傷寒大便不通
郁李仁(去皮尖炒研)㯽榔(剉各二兩)芎藭(一兩半)木香(半兩)
右搗羅四味為細散入二味研者和勻每服三錢食
前温湯調下以通為度
麻仁湯治傷寒大便五六日不通
麻子仁黃芩(去黑心)甘草(炙剉)梔子仁(各半兩)大黃(剉炒)
(一兩)
右麄搗篩每服五錢水一盞半煎至八分去滓下朴
硝末半錢温服如人行五里再服
蜜膽導方治傷寒後大便閉澁服藥不通
白蜜(三合)猪膽(一枚)膩粉(半分)
右先煉蜜二十沸次下猪膽汁慢火煎成膏入膩粉
相和為丸如棗子核大以薄綿裹内下部中未通
再用
治傷寒後大便不通并喫轉瀉藥後腹脇轉脹不通利
方
右以鹽半斤熬令色變用醋漿水二斗煎五七沸下
鹽攪勻瀉入盆中看冷暖得所令病人盆中坐淋
浴小腹須臾便通
胃約湯治傷寒腹滿喘不大便下重其人虛者
枳殼(一兩)紫蘇(一兩)橘皮(一兩)甘草生薑(各五錢)
右以水三升煮取一升半去滓温服五合
濡腸丸治少隂病無熱寒強大便累日不通者
葳靈仙黑牽牛(各等分)
右搗篩煉蜜和丸如梧桐子大以三十粒白飲下差
婦不大便甚宜用此方屢試屢騐
承氣丸(出肘後方)治十餘日不大便者
大黃杏仁(各二兩)枳實(一兩)芒硝(一兩)
右搗蜜為丸如彈子大白湯六七合服之未通更服
神聖自利膏(出德生堂)治傷寒及諸症大便閉結連不通腹
肚脹滿疼痛病者體虛不欲服藥通利者此膏代藥
行性臓腑自利真有神聖之效
黃連(二兩研末)芭豆(半兩帶殼與黃連和勻)
右為細末作三次用葱白自然涎汁調成膏敷貼臍
上高半寸厚不時大便自利如不通再上行即止
薑兊法治胃中有燥糞令人醋語正熱盛亦令人醋
語若閉而醋語者宜服承氣湯通利而醋語者宜服
下四物黃連除熱湯承氣湯舊用芒硝余以有毒故
去用之數年安穩得下良既服湯亦應外用生薑兊
讀作銳下同使必去燥糞若服湯兼兊而不得下者
可依本方
右以芒硝一兩削生薑如小指長二寸研塗之内下
部中立通
傷寒小便不通(論)
夫傷寒小便不通者或因發汗過多津液虛少胃中乾
燥或小腸有伏熱氣道不宣皆令小便不通也方論云
胃中乾則無小便慎不可利盖言汗後亡津液也若下
焦有熱而小便不利又當隨利之(活人謌括曰傷寒汗下亡津液故使胃中)
(乾燥極法主小便多不通醫家反利多為逆熱在下焦便喜飲小便又却不通時脈浮自属五苓散沈脈猪苓)
(亦頗宜小便難小便乾竭胃乾空多汗陽明並戒通引飲濕黃須要别澁難虚熱客胞中汗下後亡津液胃中)
(乾燥故小便不利醫見不利往住利之誤矣若得小便利者病不自愈但不可用藥行之也熱在下焦小便不)
(利脈浮者五苓散脈沈者猪苓散表不解心下有水發熱而咳小腹滿小便不利小青龍去麻黃加茯苓也翕)
(翕發汗頭心痛小便不利桂枝去桂加茯苓白术湯嘔而發熱胸脇滿心不怔忡一小便不利小柴胡去黃芩)
(加茯苓湯少隂小便不利四逆散加茯苓散汗自外泄津液中乾小便所以不通也或隂虛而陽凑之小腸伏)
(熟亦令旋熱赤黃數且難以素問曰陽入隂分則膀胱熱而小便難其謂是乎多汗者以利小便為戒伏熱者)
(以凉劑行之若夫中濕發黃不利小便非其治也傷寒有所不利者行之取其滲泄也大病差後從腰以下有)
(水氣者牡蠣澤瀉散此利水道滲泄之義也小便難而黃者隂虛為陽所凑中有熱也故小便難而黃方全木)
(通散小便難者太陽病汗後漏不止惡風四肢拘急難以屈伸小便難也桂枝加附子湯陽明中風服弦浮大)
(短氣腹滿脇下及心痛鼻乾不得汗嗜卧身黃小便難潮熱而噦者小紫胡加茯苓湯又云膀胱與腎盡皆虚)
(客熱從虚由此入虚則令人數小便熱則小便行道澁跌陽澁與浮相搏濇主腎虚便弱數浮為胃實大便硬)
(太陽病自汗四肢拘急難以屈伸心煩微惡寒脚攣急若小便數者切不可行桂枝也宜於甘草乾薑湯芍藥)
(甘草湯太陽病吐下後小便數大便硬燥者小承氣湯利之類傷寒自汗脈浮小便數而胃不和譫語者少語)
(調胃湯承氣湯尿血症治論用延胡索散)
方
赤茯苓散(出聖惠方)治傷寒小便不通臍腹脹悶心神煩躁
赤茯苓赤芍藥木通(剉)黃芩川芒硝&KR1355;
麥(已上各一兩)
右為散每服四錢水一中盞入生薑半分煎至六分
去滓不計時候温服以得通為度
木通散(出活人書方)治傷寒後下焦熱小便不通三兩日
木通赤茯苓車前葉滑石(已上各二兩)&KR1355;麥(一兩)
右為散每服四錢以水一中盞煎至六分去滓不計
時候温服以通為度
鷄蘇散(出聖惠方)治傷寒下焦氣滯小便不通
鷄蘇(一兩聖惠方作一握)木通(剉一兩)石葦(一兩)滑石(一兩搗碎)生乾
地黃(一兩聖惠方作二兩)杏仁(湯浸去皮尖雙仁麩炒微黃一兩)葵子(半兩聖惠)
(方作一兩)
右為散每服五錢水一大盞煎至五分去滓不計時
候温服以通利為度聖濟方治傷寒小腹急痛小
便不利煎至八分食前服
蘧麥散(出聖惠方)治傷寒小便不通尿血澁痛
&KR1355;麥車前子(各三分)木通(一兩剉)梔子仁(一兩)川大黃
(一兩剉碎微炒)黃芩(一兩)川升麻(一兩)牽牛子(三分微炒)滑石(半兩)川
朴硝(一兩)甘草(半兩炙微赤剉)
右為散每服五錢以水一中盞入葱白二莖燈心半
束煎至六分去滓不計時候温服以通利為度
又方(出聖惠方)
&KR1355;麥(二兩)甘草(二兩炙微赤剉)滑石(四兩)葵子(二兩)石葦(二兩去毛)生
乾地黃(一兩)
右為散每服四錢水一中盞煎至六分去滓不計時
候温服以得通為度
桑根白皮(出聖惠方)治傷寒小便赤澁不通
桑根白皮(一兩剉)陳橘皮(湯浸去白穣焙三分)葵子(一兩)滑石(二兩)
川芒硝(二兩)黃芩(一兩)甘草(一兩炙微赤剉)
右為散每服四錢水一中盞煎至六分去滓不計時
候温服以得通利為度
滑石散(出肘後方)治傷寒小便不利
滑石(二兩聖濟方作二錢)甜葶藶(一兩隔紙炒令紫色聖濟方用半合)
右為細散每服不計時候温水調下二錢頻服以通
利為度聖濟方先將葶藶用水一盞煎至半盞去
滓入滑石末調食前頓服
治傷寒小腹脹滿小便不通(出聖惠方)
右以石鷰子一對於火内燒令通紅入醋中淬如是
七遍搗羅為末不計時候葱白湯調半錢得通為
度
茯苓木通湯治傷寒後下焦熱小便不通
赤茯苓(去黑皮)木通(剉)車前子葉滑石(各二兩)
右麄搗篩每服五錢水一盞半煎至八分去滓空心
温服
猪苓湯(出金匱方)治傷寒脈浮發熱渴欲飲水小便不利者
猪苓(去黑皮)赤茯苓(去黑皮)澤瀉滑石(碎各等分)
右㕮咀如麻豆大每服五錢水一盞半煎至八分去
滓入阿膠末一錢温服日三
瞿麥湯治傷寒後小便赤澁
瞿麥(一兩用穗)甘草(炙剉)冬葵子滑石(各三兩)石葦(一兩去毛)
右為散每服五錢水一盞半煎至八分去滓食前温
服
車前子湯治傷寒小便不通腹脹
右以車前子三兩麄搗篩每服五錢水一盞半煎至
八分去滓温服
滑石湯治傷寒小腸有伏熱狀如熱淋澁痛
消石(碎)冬葵子榆白皮(剉各等分)
右麄搗篩每服四錢水一盞半煎至八分去滓食前
温服
葵子湯治傷寒小便赤澁不通
冬葵子滑石(各二兩)朴硝赤茯苓(去黑皮)木通(剉各)
(一兩)茅根(剉)石葦(去毛各一兩半)
右麄搗篩每服三錢水一盞煎至七分去滓食前温
服
血餘散治傷寒小腸不通便如血淋
亂髮灰(二錢七)大麻根(切一兩)
右先將麻根以水一盞煎至半盞去滓下亂髮灰攪
勻食前温服
桑白皮湯治傷寒小便赤澁似淋膀胱風熱
桑根白皮(剉)冬葵子滑石(各一兩)甘草(炙剉半兩)朴硝
(一兩半)青橘皮(去白切炒一分)
右麄搗篩每服五錢水一盞半葱白五寸切煎至八
分去滓食前温服
枳殼湯治傷寒後小便不通臍腹痛氣脹攻上喘促
枳殼(去穣麩炒)滑石大腹皮(剉各半兩)甘草(炙剉)青橘皮(去白)
(切焙)結石根紫蘇莖葉朴硝麥門冬(去心焙)冬
葵子(各二分)前胡(去蘆頭)赤芍藥(各一兩)
右麄搗篩每服三錢水一盞葱白五寸切煎至六分
去滓食前温服
竹茹湯治傷寒小便出血
青竹茹木通(剉各一兩)甘草(炙剉一分)連翹蘆根(剉)蒲
黃(各半兩)
右麄搗篩每服五錢水一盞半入燈心少許生薑一
棗大拍碎煎至八分去滓食前温服
四逆加茯苓散治傷寒少隂症小便不利
甘草(炙)枳實(去穣麩炒)柴胡(去苗各一兩)芍藥(一兩)赤茯苓(去黑)
(皮半兩)
右搗羅為細散每服二錢以米飲調下日三
滑石湯治傷寒時行小腹脹滿小便不通
滑石(二兩)葶藶(微炒)防己(各一兩)木香(半兩)
右麄搗篩每服三錢水一盞煎至三合去滓空心温
服日晚再服
茯苓湯治傷寒發汗後腹下氣滿小便不利
赤茯苓(去黑皮二兩)桂(去麄皮)甘草(炙各一兩)
右㕮咀如麻豆每服五錢水一盞半入大棗二枚擘
煎至八分去滓温服日三
木通湯治傷寒小腹滿小便不利心下痛引脇者
木通木猪苓(各二兩)瞿麥滑石甘草(炙)芍藥
(各一兩)
右以水七升煮取二升去滓温服一升
琥珀飲治太陽病熱結下焦小便不利或便血赤黃
難出疼痛
琥珀芒硝甘草(各一兩)滑石(三兩)
右搗篩以一匙沸湯和服小便少頃便通快
療傷寒熱盛小便不利方兼療天行
右𢷬生葱敷臍下横紋中燥易之
芍藥乾薑湯治傷寒汗下後腹中時痛小便清者
芍藥白术乾薑桂枝(四味各半兩)
右剉細每服五錢生薑同煎
傷寒下部䘌瘡(附論)
夫傷寒後䘌瘡者因腹中有熱其人食少胃中空虛三
蟲須食或食五臓或食下部隠僻有瘡故名䘌瘡其候
齒無色舌上盡白四肢沈重惚惚喜眠甚則唇裏有瘡
其瘡在上唇裏如米粟心内懊憹痛者此蟲食五臓之
症也若下唇裏有瘡其人喜眠者此蟲食下部之症也
若肛爛見五臓者死又云夫䘌病與百合狐惑濕風
濕病鬼氣皆相類宜精察節氣其新故二氣相搏喜成
此疾
方
桃仁散治傷寒䘌蟲蝕下部燥悶痒痛不已
桃仁(湯浸去皮尖雙仁麩炒微黃)槐子(微炒)熟艾(微炒各二兩)黃連(一兩)
(去鬚微炒)
右為散每服三錢水一中盞煎至五分去滓食前温
服
雄黃散治傷寒䘌下部生瘡蝕肛門疼痛
雄黃(一兩細研聖濟方作一分醋煮研)青箱子(一兩半)黃連(一兩半去鬚)
苦參(一兩半剉)桃仁(三分湯浸去尖雙仁麩炒微黃)
右為細散每服二錢粥飲調下食前又將散子綿褁
如杏仁大内於下部中良聖濟方再同研勻每服
一錢七若䘌在下部以綿裹一錢内下部良久去
之
麝香散治傷寒䘌心中懊憹下部有瘡疼痛
麝香(一分研細)雄黃(一分細研)硃砂(一分細研)羚羊角屑(一分)青箱
子(二分)黃連(一分去鬚)貝齒(一分)川升麻(一分)桃仁(一分湯浸去皮尖雙)
(仁麩炒微黃)
右為細散每服二錢煎麥飲調下食前
青箱散(出聖惠方)治傷寒初有䘌下部生瘡疼痛
青箱子(一兩)雚蘆(二兩)狼牙(一兩)陳橘皮(一兩湯浸去白穣焙)萹竹
(一兩)
右為細散每服粥飲調下食前
阿膠散(出聖惠方)治傷寒下唇内生瘡蟲蝕下部疼痛或時
洩痢
阿膠(二分搗碎炒令黃燥)黃蘖(半兩微炒炙剉)當歸(半兩剉微炒)㯽榔(半兩)
木香(半兩)龍骨(半兩)槐子(一兩微炒)
右為細散每服二錢煎黃耆湯調下食前
棟根皮丸(出聖惠方)治傷寒䘌蝕下部腹中㽲痛
東引苦根棟白皮(一兩剉)狼牙(一兩)白礬灰(一分)猪膽(三枚)
(取汁用酒三合相和重湯煑如膏)
右為細末用猪膽膏和丸如梧桐子大每服二十丸
以桃枝湯下食前
䔧蘆丸(出聖惠方)治傷寒下部生䘌瘡時久不瘥
䔧蘆(半兩去蘆頭)桂心(一兩)芭豆(一分去皮心研紙裹壓去油)附子(一兩)
(炮去皮臍)
右為末入巴豆研令勻煉蜜和丸如梧桐子大每服
一丸粥飲送下食前
槐子仁丸(出聖惠方)治傷寒下部䘌瘡痛痒不止
槐子仁(一兩微炒)苦參(一兩剉)熊膽(半兩)木香(一兩)乾漆(三分搗碎)
(炒令烟出)㯽榔(一兩)桃仁(二兩湯浸去皮尖雙仁麩炒微黃)
右為末煉蜜和丸如梧桐子大每服二十丸荆芥湯
下食前
治傷寒䘌病唾血上唇内有瘡如粟心中痛悶此蟲在
上蝕其五臓若下唇内生瘡其人喜眠此蟲蝕於下
部
右以鷄子一枚小頭敲破出白和熟漆半合攪和令
勻空腹吞之食頃或半日或下蟲或吐蟲盡則熱
除病愈若不治即殺人
又方(出聖惠方)
右用猪膽二枚取汁以醋一中盞入膽汁相和煎三
五沸放温空腹服之一合蟲則自死聖濟方用膽
一具
治傷寒下部生䘌瘡方(出聖惠方)
地龍(一兩去土微炒)狼牙(二兩)
右細剉和勻每服二字水一大盞煎至五分去滓食
前温服
又方
右以蛇苺草搗絞取汁每於食前温服一小盞
又方(出聖惠方)
右以烏梅肉二兩炒令燥為細末煉蜜和丸如梧桐
子大每服十丸以石榴根皮湯下食前聖濟方用
三兩
又方(出聖惠方)
右以梓樹皮三兩細剉水三大盞煎至一盞半去滓
空心分温三服
治傷寒下部䘌瘡蟲蝕肛爛方(出聖惠方)
熟艾(彈子大)雄黃末(半錢)
右相和作炷燒用竹筒引烟熏下部中
桃仁湯(出永類鈐方)治傷寒後䘌瘡(方見本門傷寒狐惑類)
黃連犀角湯(出活人書方)治傷寒及諸病後瘡出下部
黃連(去鬚微炒半兩)烏梅(七枚去核焙)犀角(鎊一兩無升麻代)木香(四錢)
右麄搗篩每服五錢水一盞半煎至一盞去滓食前
温服
羚羊角散治傷寒後心中煩燥唇口生瘡蟲食下部
羚羊角(鎊三分)龍膽(半兩)黃耆(剉三分)升麻(半兩)玄參茈
胡(去苗各三分)
右搗羅為散每服二錢煎槐子湯調下空心食前日
三服
麝香散治傷寒後䘌瘡
麝香(研)雄黃(醋煮研)丹砂(研各一分)羚羊角(鎊)犀角(鎊)黃
連(去鬚微炒)青箱子升麻具齒(煅研各半兩)桃仁(湯浸去皮)
(尖雙仁炒研三分)
右搗研為散再同研勻每服二錢以食後煎麥仁粥
飲調服又以綿褁半棗大内下部中良久去之
苦參湯治傷寒後䘌瘡
苦參(一兩)槐白皮(剉二兩)熊膽(半兩研)
右除熊膽外麄搗篩每服五錢水一盞半煎至八分
去滓入熊膽末半錢攪勻空心温服下部有瘡者
更灌下部
桃皮湯治傷寒後䘌蟲食下部
桃皮(剉)槐子榧實(各一兩)石榴根(剉半兩)
右麄搗篩每服五錢水一盞半棗三枚擘破同煎至
八分去滓食前温服
犀角湯治傷寒後唇口生瘡心中懊憹蟲食下部時
或下痢
犀角(鎊)龍骨(各一兩)木香(三分)阿膠(炙令燥一兩)升麻(半兩)桃
仁(湯浸去皮尖雙仁炒一兩)
右麄搗篩每服三錢水一盞煎至六分去滓温服晚
再服
治傷寒天行下部䘌瘡
烏梅(去核搗爛半兩)獨頭蒜(一頭搗爛)屋塵(三合)
右一處入苦酒一升和勻於銅器中煎候可丸丸如
棗核大内下部中若病人齒齗無色舌上白者或
喜眠憒憒不知痛痒處或下痢宜急療下部不曉
此者但攻其上不以為意下部生瘡蟲食其肛門
爛見五臓死也療之方(出肘後方)
右用燒馬蹄作灰細末猪膏和塗綿以導下部日數
度瘥
桃仁苦酒湯(出肘後方)治症同前
桃仁(五十枚去皮尖及雙仁)苦酒(二升)鹽(一合)
右煑取六合去滓盡服之
龍骨湯(出肘後方)治傷寒已七八日至十餘日煩渴熱盛而
三焦有瘡䘌者多下或張口吐舌呵吁日爛口鼻生
瘡吟語不識人宜服此方除熱毒止痢神方
右以龍骨半斤碎以水一斗煑取四升沈之井底令
冷服五合餘漸漸進之恣意取飲尤宜老少無味
殆如飲水
懊憹散(出聖惠方)治傷寒心中懊憹下痢穀道中爛傷當服
懊憹散以䘌藥内穀道中
雚蘆(十分聖濟方用二兩)乾漆(二分聖濟方搗碎炒令烟出半兩)萹蓄(二分聖濟)
(方乾者用半兩)
右各異搗篩粉粥飲服一錢先食日再服聖濟方治
傷寒心中悶下痢下部生䘌瘡爛傷每服二錢粥
飲調下食前服
療傷寒兼䘌瘡其候口唇皆生瘡唾血唇内有瘡如粟
者則心中懊憹痛如此則此蟲在上乃食五臓若下
唇内生瘡其人喜眠者此蟲在下食下部方(出肘後方)
右取鷄子一枚扣頭出白與漆一合熟和令調如漆
還内殼中仰吞之食頃或半日或下蟲或吐蟲劇
者再服乃盡熱除病愈凡得熱病腹内熱食少三
蟲行作求食食人五臓及下部人不能知可服此
藥不爾䘌蟲殺人
有病䘌下不止者(出肘後方)
烏頭(二兩)女萎雲實(各一兩)桂(二分)
右蜜丸如梧桐子大水服五丸一日三服
一方(出肘後方)治下部卒痛如鳥啄
赤小豆大豆(各一升)
右合搗兩囊貯蒸之令熟更互坐即愈
療䘌蟲食下部方
右以泥作甖以竹筒如指所横穿甖肚筒一頭内下
孔中内如鷄子艾燒之就甖口吹之常令艾燒強
人可益艾甚良
一方治病人齒無色舌上白或喜睡不知痛痒處或
下利者急治下部不曉此者但攻其上不以為意下
部生蟲食其肉爛見五臓便死
右用艾葉於管中熏下部令烟入更入少許
普濟方卷一百四十三
