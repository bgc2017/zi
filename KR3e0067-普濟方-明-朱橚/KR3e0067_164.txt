普濟方卷一百六十五明周王朱橚撰
痰飲門
一切痰飲
桔梗湯(一名半夏湯)除痰下氣治胷膈脇脹滿寒熱嘔噦
心下堅痞短氣煩悶痰逆惡心或吐涎沫飲食不下
亦治順陰陽消痞滿消酒化痰
桔梗(十兩細碎微沙)半夏(十兩洗七次薑製)陳皮(十兩去白)
枳實(五兩麩炒赤黃)
右為細末每服三錢水一盞生薑五片煎至七分去
滓溫服無時一方用烏梅一箇煎(出危氏方)
桂苓甘露飲(出衞生家寶方)治痰涎止咳嗽調臟腹寒熱嘔
吐流濕潤燥令人氣順胃和平及療水腫泄利不止
桂(半兩)人參(半兩)茯苓(一兩)白术(一兩)
甘草(一兩)葛根(一兩)石膏(一兩)寒水石(一兩)
澤瀉(一兩)藿香葉(半兩)木香(二錢半)滑石
右為細末每服三錢白湯調下或新水生薑湯亦可
飛礬丹(出百一選方)化痰神效
飛過枯礬(二兩北礬絳礬尤佳如無只用通明南礬)白殭蠶(一兩)
(半一兩生半兩熟米醋浸一宿)天南星(一兩切作片子用皂角柳水浸)
(一宿來日就銚子熬看以水盡為度)半夏(一兩生薑製一宿)
右同為細末薑汁糊為丸如梧桐子大亦得每服十
五丸至二十五丸生薑湯下亦治喉閉用薄荷二葉
新汲水浸少時嚼薄荷吞藥以水送下如咽不得即
以十五粒搗細用皂角水調灌下即開又治小兒急
慢驚風牙關緊閉不可開者亦用皂角水調塗牙齦
上入喉即活
神仙化痰丸(出百一選方)亦治風祕甚效
天南星(四兩)丁香(一兩)橘紅(二兩)半夏(四兩同南)
(星二味生薑皂角各四兩水五升同煮水盡去薑及皂角不用)
右為細末白水麫糊和丸如梧桐子大每服三十丸
生薑湯下食後服
下痰丸(出百一選方)
橘紅(四兩)白术(一兩半)半夏(一兩薑製)天南星(二兩)
(炮)
右為細末薑汁煮麫糊為丸如梧桐子大每服四十
丸薑湯下不拘時
快活丸(出危氏方)常服消食化痰養生之家不可缺韓侔
子髦方
枳殼(一兩半炒)桂(一兩)桔梗(二兩)半夏(湯洗七次)
(二兩)
右為末薑汁糊丸如梧桐子大每服二十丸薑湯食
後下日進一二服此藥消痰塊寬胷膈美飲食
滚金丸(出百一選方)治痰積中脘眩瞑吐嘔頭疼惡心時
吐酸水
乾薑(一兩不炮)真橘皮(一兩)天南星(一兩生用)半夏(一兩熱湯)
(洗)
右先用生薑一兩不去皮搗爛製半夏南星末作麫
却用餘藥共一處以生薑自然汁為丸如梧桐子大
又以雄黃少許為衣不拘時候薑湯下三五十丸臨
卧服尤佳一方無半夏
滌痰丸(出瑞竹堂)治男子婦人遠年日久積聚痰涎或飲
酒食後吐唾日久面黃饑瘦皮膚枯澀眼無神光又
治偏正頭風如一月服三五服至老無風癱之疾
豬牙皂角(一兩依皂角製法)枳殼(二兩五錢一兩半火炒一兩生用)
黑牽牛(二兩末)好皂角(不虫蛀老損者一十兩水浸一宿去皮弦火炙黃色取淨)
(末二兩五錢)
右件用朴硝五錢井花水泡開不用滓末澄清硝水
為丸如梧桐子大每服五十丸臨卧井花水下量人
虚實加減丸數服之
治痰涎氣急
杏仁知母貝母甘草(各等分)
右剉每服三錢水一盞糯米一撮煎至八分去滓温
服
四七湯(出危氏方)治七情氣鬱結聚痰涎狀如破絮或如
梅核在咽喉間咯不出嚥不下並治中脘痞滿痰涎
壅盛上氣喘急
半夏(五兩)茯苓(四兩)紫蘇葉(二兩)厚朴(三兩)
右剉散每服四錢水一盞薑七片棗一枚煎八分不
拘時候若因思慮過度陰陽不分清濁相干心氣不
足小便白濁用此藥下清青白丸子最效婦人惡阻
尤宜服之一名厚朴半夏湯一方又用半夏五兩人
參官桂甘草各一兩生薑煎服名七氣湯大治七氣
并心腹絞痛然藥味太甜恐未必能止疼順氣一方
治七情所傷中脘不快氣不升降腹脇脹滿用香附
子炒半斤橘紅六兩甘草一兩煎服尤快好事者謂
其耗氣則不然蓋有是病服是藥
茯苓丸(一名指迷茯苓丸出危氏方)本治臂痛其指迷方中云有
人臂痛不能舉手足或左右時復轉移由伏痰在内
中脘停滯脾氣不流行上與氣搏四肢屬脾脾滯而
氣不下故上行攻臂其脉沉細者是也後人為此臂
痛乃痰證也但治痰而臂痛自止如婦人産後發喘
四肢浮腫遂用此藥而愈
半夏(二兩)茯苓(一兩)枳殼(半兩去穰麩炒)風化朴硝(一分)
右為末薑汁糊丸如梧桐子大每服三十丸生薑湯
下風化朴硝時未易成但以朴硝撒在竹籃中少時
成水置當風處即如芒硝刮取用亦可昔有人為
痰所苦夜間兩臂覺有人抽牽兩手戰灼至於盞茶
亦不能舉隨服隨愈痰藥方多立見功效者未有如
此神效人之氣脉常欲周流以衞護榮養其身也
凡一日一夜呼吸出入計一萬三千五百息血行於
身八百一十度周流不息五十度而復大會如環無端
焉是以習禪者趺坐究意觀想學仙者吐納引導按
摩其知道者不為血氣所使所反所以運其血也其
或喜怒哀樂不中節起居飲食失其常皆令營衞否
齟氣血敗濁為痰為涎為飲諸證生焉結狀於胷膈
則眩暈忪忡悸㦜癃閉否膈喘嗽氣急停滯於關節
則筋脉攣急肢節疼痛手足嚲曳寒熱往來三者同
原而異治痰則伏於包絡隨氣上浮客於肺經因喘
發涎則伏於脾原隨氣上嗌口角流出唯飲則生胃
腑為嘔為吐宜詳甄别也
治痰飲冷氣上衝胷膈滿悶吐逆不下飲食(出聖惠方)
甘草(一兩炙微赤剉)桂心(二兩)半夏(一兩湯洗七次去滑)
右為散每服三錢水一中盞薑半分煎至六分去滓
不拘時温服
治心下有水不散胷中痰飲不能下食宜服此方(出聖惠方)
白术(一兩)澤瀉(二兩)半夏(一兩湯洗七次去滑)
右為散每服三錢水一中盞薑半分煎六分去滓不
拘時温服
治痰飲胷膈不利宜服此方(一名天南星九出聖惠方)
半夏(三兩)天南星(二兩)白礬灰(一兩)
右先以半夏天南星二味醋漿水煮一日曬乾搗羅
為末研入白礬灰令勻以蒸餅和丸如梧桐子大每
服不計時以生薑湯下二十丸日三服
倍术丸(出直指方)治五飲酒癖一曰留飲停在心下二曰
癖飲水在兩脇下三曰痰飲水在胃中四曰溢飲溢
在膈上五臟間五曰流飲水在腸間動搖瀝瀝有聲
皆因飲酒冒寒或飲水過多所致及痰飲膈間虚滿
留滯痰飲食即惡心常欲吐逆腹中時鳴脇下多悸
轉側有聲小便不利水漬胃中大便溏泄肢體煩倦
不思飲食
乾薑(半斤炮)肉桂(半斤去皮)白术(一斤)
右為末煉蜜為丸如梧桐子每服二十丸温米湯下
加至三十丸空心日二服一方加附子除乾薑肉桂
玉塵散(出百一選方)治大人小兒痰實咳嗽氣促喘滿咽
膈不利
天南星(去皮)半夏(各用湯洗七次切片焙)桑白皮(自採)
(土下者)桔梗(各等分)
右為麤末每服三錢水一盞半生薑如錢大七片煎
至八分去滓温服不拘時候一方加五味子各等分
人參枳殼湯(出御藥院方)治消痰利膈下氣潤腸胃消導
一切氣
人參(一兩去蘆頭)枳殼(一兩麩炒去穰)陳皮(三兩去白)半夏(二兩半湯)
(洗七次)
右㕮咀作一劑每用藥二兩半一服水二大盞半先
揚水二百一十遍生薑一錢匕熬至六分去滓食後
温服如大便秘加白蜜少半匙再熬蜜消服之
茯苓湯(一名甘草湯出三因方)治心疼不行鬱而生涎胃脇支
滿目眩胷中有痰氣也
茯苓(四兩)桂心(三兩)白术(三兩)甘草(二兩炙)
右為散每服四大錢水一盞半煎至七分去滓温空
心服小便利則愈或嘔痞眩悸以半夏五兩茯苓三
兩每服四大錢薑七片煎或半夏一味薑十片煎亦
良病人臍下有悸涎盛而眩與五苓散痰迷心孔如
癲癎狀與紅丸子辰砂衣煎橘葉湯濃煎下一名小
鎮心丹
大半夏湯(出御藥院方)治痰飲及脾胃不和
半夏(二錢半)陳皮(二錢半)白茯苓(二錢半去皮)
右㕮咀生薑二錢半細切水二鍾半煎一盞去滓臨
卧温服如熱痰加甘草少許胃不和去甘草加陳皮
白礬丸(出仁存方)治停痰宿飲風氣上攻胷膈不利
半夏(一兩)白礬(半兩為末)香附(一兩皂角水浸透)
右為末生薑自然汁糊丸如桐子大每服三四十丸
薑湯下
葉氏清壺丸(出簡昜方)治痰飲
半夏(一斤)天南星(半斤)神麴(半斤)
右為末生薑自然汁和餅焙乾每麴四兩入白术枳
實四兩丸如梧桐子大每服五十丸薑湯下
枳實半夏湯(出澹潦方)治痰飲停積頭目昏重嘔噦惡心
胷膈痞悶欬嗽氣塞項背拘急
半夏(一兩)橘紅(一兩)枳實(半兩)
右㕮咀加生薑煎服一方每服四錢生薑十片水一
盞煎七分温服
橘皮(二兩)天南星(四兩)草菓子(四兩炮去皮)
右㕮咀每服四錢薑二十片水二盞煎一盞去滓食
前空心服
玉液散(出御藥院方)治胃虚有痰咳嗽嘔逆不思飲食煩
燥惡心
半夏(十兩湯洗七次)生薑(一兩細切去皮)陳粟米(一兩揀淨)
右同焙乾研為末每服二錢水二盞薑三片同煎六
分温服不計時候一方無生薑煎
控涎丹(出仁存方)治凡人忽患胷背手脚頸項腰胯隱痛
不可忍連筋骨牽引鉤痛坐卧不寧痰飲停積胷腹
結為塊喘滿不安痛連胷脇時時走易不定俗醫不
曉謂之走注便用風藥及灸針皆然無益又疑是風
毒結聚欲為癰疽亂以藥貼亦非也此乃是痰涎伏
在心膈上下變為此疾或令人頭痛不可舉或神意
昏倦多睡或飲食無味痰唾稠粘夜間喉中如鋸聲
多流睡涎手脚重墜冷氣脾脉不通誤認為癱瘓亦
非也凡有此疾但以是藥不過數服其疾如失
甘遂紫大戟(去皮)白芥子(真者各等分)
右為末煮糊為丸如梧桐子大曬乾食後臨卧淡薑
湯或熟水下五七丸至十丸如痰猛氣實加丸數不
妨其效如神以下利去痰飲為愈
天香飲子(出百一選方)
宿砂仁(三兩)天南星(四兩湯洗)香附子(四兩擦淨)
右㕮咀每服四錢生薑十五片水二盞煎至八分食
前服或用薑糊丸亦得
神仙墜痰丸(出瑞竹堂)治痰壅胷痞氣腠此藥下痰
黑牽牛(一斤取頭末四兩)皂角(無虫蛀者去皮弦酥炒黃色去子淨)
(一兩六錢)生白礬(一兩二錢)
右為細末清水為丸如梧桐子大每服三五十丸漸
加至百丸空心調酒下看病輕重病重者五日十日
一服病輕者半月一月一服永無癱瘓之疾
神聖餅子(出瑞竹堂)治痰及一切頭風
豬牙皂角(一錢炮存性淨末)玄胡索(一錢淨末)青黛(半錢研)
右為細末滴水為丸如梧桐子大捏作餅子曬乾每
服用一餅新水化開男左女右仰面用葦筒鼻内灌
之口咬銅錢一十五文待涎出頭風更不再發
神术丸(出直指方)治痰飲妙
茅山蒼术(一斤米泔浸一宿去皮切作片焙乾為末)大棗(十五枚煮)
(取肉研旋入麻漿拌和藥)生麻子(半兩水二盞研細取漿)
右為末丸如梧桐子大晒乾每服五七十丸空心温
湯下
三倍丸(出御藥院方)治温中下氣胷膈痞悶止痰逆嘔吐
腹脇脹痛
半夏(三兩生薑製)青皮(二兩去白)木香(一兩)
右為末生薑汁麫糊為丸如梧桐子大每服三十丸
不拘時生薑湯下
小半夏湯(出千金方)治病心腹虚冷遊痰氣上胷膈脇滿
不下食逆者
半夏(一斤)生薑(一斤)橘皮(四兩)
右㕮咀以水一斗煮三升分三服若心中急及心痛
内桂心四兩若腹滿痛内當歸三兩羸瘦者及老人
尤宜服之一方用人參二兩仲景無橘皮人參
三仙丸(出醫方集成)治中脘氣滯胷膈煩滿痰涎不利頭
目不利
天南星(生去皮)半夏(沸湯泡七次與天南星各五兩碾為細末用生薑汁和不可太)
(軟但手捏得聚為度灘在篩内用楮葉蓋之令黃色曬乾收之須是五六月内做麴如醬黃法)
香附子(五兩略炒於磚上磨去毛)
右用南星半夏麴餅子二兩淨香附子一兩同為細
末水煮麫糊和丸如梧桐子大每服二十丸食後臨
卧生薑湯送下
人參化痰丸(傳信適用方)治痰
右以半夏大者切四塊先以湯浸七遍却以蘿蔔切
作大片拌勻用水慢火煮直候嘗其味不襲人方止
焙乾去蘿蔔不用入人參等分為末水浸蒸餅丸如
梧桐子大生薑湯下食後服
玉粉丸(出拔萃方)治氣痰欬嗽脉澀面白氣上喘促酒淅
寒熱悲愁不樂
南星(一兩湯洗)半夏(一兩湯洗)橘皮(二兩去白)
右為細末湯&KR1339;餅和丸如梧桐子大每服三十丸人
參生薑湯食後下局方中桔梗湯亦可
橘皮茯苓丸(出經效濟世方)降氣消痰寬膈和胃進美飲食
去濕利水
橘皮(半斤去穰候乾秤四兩為末取生薑汁和為餅子曬乾)白茯苓(三兩)
枳實(半兩微炒)
右為細末麫糊為丸如梧桐子大每服五六十丸温
熟水食後下
白术丸(出拔萃方)治痰食欬嗽脉緩面黃肢體沉重嗜卧
不起腹脹而食不消局方中防己丸亦可
南星(一兩湯洗)半夏(一兩湯洗)白术(一兩半)
右為細末湯浸蒸餅和丸如梧桐子大每服五七十
丸薑湯食後下
吳仙丹(一名茱苓丸)治痰飲上氣不思飲食小便不利頭
重昏眩
白茯苓(赤者亦可)吳茱萸(湯泡去末各等分)
右為末煉蜜和丸如梧桐子大每服三十丸不拘時
候熟水下酒飲亦可常子正中丞苦痰飲每啖餐食
飽或晴陰變率同十日一發頭痛背寒嘔吐酸汁即
數日伏枕不食如千金大五飲丸之類皆不效宣和
初為順昌司祿於太守蔡公安持達道席上得此方
服之遂不再見每遇飲啖過多腹滿服五七十丸三
兩時便旋已作茱萸氣酒飲隨小水而去前後痰藥
甚衆無及此者梅揚卿方只將茱萸酒浸三宿以茯
苓細末拌之乾每服百餘粒湯酒任下
療痰飲頭痛往來寒熱方
恒山(一兩)雲母粉(二兩)
右為散熟湯服方寸匕吐之止若吐不盡更服生葱
生菜深師方用雲母半兩
橘皮半夏湯(出仁存方)治脾胃弱好食酸冷寒痰停積嘔
逆惡心涎唾稠粘或積吐粥藥不下手足逆冷目眩
身重又治傷寒時氣欲嘔不嘔欲吐不吐昏憒悶亂
或飲酒過多中寒停飲喉中涎聲乾嘔不止痰壅唌
嗽久不已者常服養液潤燥解肌熱止嗽
陳皮(七兩去白)半夏(七兩煮)
右剉散每服三錢生薑十片水二盞煎至一中盞去
滓温服不拘時候兩滓併煎
大人參半夏丸(出宣明論)治化痰墜涎止嗽定喘或風痰
酒痰茶痰食痰一切痰逆嘔吐痰厥頭痛或風氣壅
頭目昏眩或耳鳴鼻塞咽膈不利心腹痞悶筋脉拘
急體倦麻痺不知疼痛常服宣通氣血清利頭目調和臟
腑美進飲食(方見咳嗽門痰嗽類)
川芎丸治膈上有痰
川芎(二兩細碎慢火焙熟)川大黃(二兩蒸令極熟)
右為末用不蛀皂角五七挺温水揉盡絹濾去滓瓦
器内熬成膏和丸如菉豆大每服十五丸生薑湯下
小兒三丸
化痰涎方
明礬(一兩枯過)白殭蠶(半兩去頭脚絲)
右為末研生薄荷令爛為丸如菉豆大每服二十丸
薄荷湯下日三服
一方治風氣膈上痰飲
右用不開口苦瓠湯煮三五沸以物裹熨心上膈
法製白半夏治觸冐感寒咳嗽消飲化痰壯脾順氣
右用上好半夏湯洗七遍去臍輕焙乾再洗如此七
遍用濃米泔浸一日夜取出控乾每半夏一兩用白
礬一兩半研細温水化浸半夏上淹水兩指許頻攪
冬月放煖處五日夜取出輕焙乾用鉛白霜一
錢温水化又浸一日夜通七日盡取出再用漿水於
慢火煮勿令滚候漿水極熟取出控乾放銀石或磁
器内存貯每服一兩粒細嚼温生薑湯下食後一法
依前製成半夏每一兩用白礬水少許浸半夏細飛
硃砂末淹一宿飲乾焙用依前法可用生薑汁清焙
用
搜飲丸
右用木瓜一箇切下頂作罐兒去穰用生白礬半夏
麴等分為細末填在木瓜内却用原頂蓋定用麻縷
劄縳於飯甑上炊兩次爛研以宿&KR1339;餅為丸不拘多
少但和得聚即止如梧桐子大每服三五十丸生薑
湯下不拘時候
一方治積聚痰飲不下食嘔逆及腹内諸疾
右以續隨子研碎酒服之不過三顆當下惡物
赤石脂散治痰飲盛吐水無時節病源為冷飲過度
遂令固冷脾胃虚羸不能消食飲食飲入胃皆變成
冷水反吐不停者
赤石脂(三斤)
右擣下篩服方寸匕日三酒飲並可稍稍加至三匕
服盡三斤則終身不吐水又不下利補五臟令肥徤
有人素患痰飲諸藥不瘥惟服此一斤則愈或薑湯
調服亦可
天南星九治痰飲
右以天南星不拘多少先燒一地坑令通紅以酸醋
潑之置南星於内物覆其上又以泥土泥合勿令泄
氣經一夕取出去赤皮為末再以半夏末以薑汁為
糊丸南星如梧桐子大每服三四十丸食後生薑湯
下
製半夏法
右用齊半夏二斤河水洗七遍白礬二斤為末用醋
漿水三碗同入磁甕中浸用退皮濕柳棒折二寸麤
長二尺一根攪一十遍候四十日嘗試如不戟喉方
成取出用布袋盛沉至井底十日取出㬗乾每服一
兩粒生薑湯嚼下或細細嚼服亦得
二賢湯治痰以橘皮為主須用真洞庭陳者温水浸
去其内穰白取紅一斤甘草鹽各四兩水五碗慢火
煮焙乾搗為細末點服又古方用陳橘紅四兩炙甘
草一兩為末湯點服以治痰極有驗世醫但知用半
夏南星枳實茯苓之類何足以語王璆使君外舅莫
強中服之腹痛利下物數塊如鐵彈子臭不可聞舊
時食後胷滿之疾豁然頓愈
弔痰膏
右用皂角二斤水五碗煎至一碗去滓淨一碗内再
熬成一鍾於煻灰上用紙倒膏在紙上用半夏醋煮
過成膏子入皂角膏内和勻明礬三兩末同和入松
楊柿擣為丸如彈子大噙化
一方治痰壅嘔逆心胷滿悶不下飲食
右用厚朴一兩塗生薑汁炙令黃為丸非時粥飲調
下二錢
一方治主胷中伏熱下氣清痰下食
右陳皮半兩熬作末如茶法煎呷之
一方治胷膈壅滯去痰開胃
右用半夏淨洗焙乾擣羅為末以生薑自然汁和為
餅子用濕紙裹於慢火煨令香熟水兩盞用餅子一
塊如彈子大丸入鹽半錢煎取一盞温服能去胷膈
壅逆大壓痰毒及治酒食所傷其效神驗
治痰潤心肺
右用貝母為末沙糖為丸含之嗽自止
半星丸(出經效濟世方)
右以南星半夏各四兩為末爛薑半斤研搗剉半星
為丸以楮葉裹縛却於草中罨之如治麴法候乾去皮入
香附子四兩為末薑汁麫糊為丸如梧桐子大每服
三四十丸食後生薑湯下
生犀丸(出肘後方)治痰清目進飲食
右以川芎十兩緊小者粟米泔浸三日取出切片子
日乾為末作兩料每料入麝香香腦各一方生
犀半兩重湯煮蜜搗為丸如小彈子大茶酒嚼下一
丸痰加硃砂半兩膈壅加牛黃一丸水飛鐵粉一分
頭目昏眩加細辛一分口眼歪斜加炮天南星一分
烏巴丸(出經驗良方)治胷膈間久年頑痰為害積成痰氣
面目青白色無時浮腫全不進食遍身疼痛夜間上
壅不得睡卧往來寒熱手足疼痛不能轉側前後用
南星半夏黑錫靈砂不計服數墜之則不下取之則
不出此是痰母堅滯宜用此藥須臾利下頑痰如魚
凍如未利再服此藥洞利可卜終身無痰疾矣
大烏梅肉(三兩)巴豆(五粒去皮殼膜)
右用水二碗於瓦石器内將烏梅慢火煮爛候水稍
乾入巴豆在内將竹篦攪直候如乾糊方住火攤冷
研爛就丸如菉豆大每服七丸九九二十一丸或十
五丸薑湯下
治膈壅風痰
用半夏不拘多少酸漿浸一宿温湯洗五七次去惡
氣日中曬乾搗為末漿水搜作餅子日乾再為末入
生腦子一錢研勻以漿水和作丸如雞頭大紗袋盛
通風處陰乾每服一丸煎好茶或薄荷湯下
祛風丸(出衞生家寶方)有人味喜鹹酸飲酒過多色慾無戒
作成痰飲聚於胸膈滿則嘔逆惡心涎流一臂麻木
升則頭目昏眩降則腰脚疼痛深則左癱右瘓淺則
蹶然倒地此藥寬中祛痰搜風理氣和血駐顔延年
益壽
半夏(四兩生薑四兩一處拌作餅隂乾)白礬(一兩生用)荆芥(四兩去土)
槐角子(一兩麩炒黃)陳皮(一兩去白)硃砂(一兩水飛)
(半入藥半為衣)
右為細末用四兩生薑汁麫糊為丸如梧桐子大每
服三十丸生薑湯或皂角子仁湯送下早晚臨卧一
服
韻薑餅子(出楊氏家藏方)温中降氣破飲逐痰療酒食過傷
肢體怠惰除口氣爽心神如酒病尤宜服之
半夏(四兩為末生薑汁搜和作餅子焙乾為末再用薑汁和焙如此三遍為度)
檀香(一兩半)生薑(一斤切作片子以青鹽二兩研細同淹一宿於日中曬乾如無)
(青鹽只用食鹽)杏仁(湯洗去皮研成膏二兩)
右為細末用白麫二兩蜜水煮糊入杏仁在内搜和
以印子脫諸花樣如錢大每服一二錢細嚼沸湯送
下
參橘丸(出朱氏集驗方)壯脾進食消飲下痰
人參(二兩)神麫(二兩)半夏(二兩炮七次)縮砂仁(二兩)
麥蘖(二兩)白茯苓(四兩去皮)橘紅(一斤去白用生薑一斤同搗曬乾)
右為細末薑汁打糊為丸每服五十丸薑湯下熟水
亦得
平胃丸(出朱氏集驗方)平胃消痰
平胃散(四兩)半夏(四兩薑製)好棗(一百枚)燈心草(一小)
(把)
右水一大碗煮候棗爛去燈心草用棗去皮核取肉
為丸如梧桐子大每服五十丸薑湯下
安脾散(出朱氏集驗方)
白术白豆䓻仁(炒)香附子(炒)人參
甘草
右等分白湯點服
平肺散(出楊氏家藏方)
用獖猪肉四兩起薄作三片以皂角三寸將水浸後
撚去水用膩粉二錢擦入肉内以濕紙裹煨至五更
時爛嚼以淡薑湯或桑白皮煎湯下至日午瀉下痰
涎是病根也
白术湯(保命集方)治痰潮上如湧水久不可治者
白术白茯苓半夏(各等分)
右為末每服半兩病大者水二盞生薑煎至一盞取
清調神麴末二錢頓服之病甚者下玉壺丸一百丸
大效永除根
枳殼湯(出保命集方)治久痰胷膈不利者多上焦發熱
枳殼(三兩麩炒去穰)桔梗(三兩)黃芩(一兩半)
右同剉每日早用二兩半水三盞煎至二盞勻作三
服午時一服申時一服臨卧時一服三日七兩半藥
盡服生半夏湯
半夏丸(出保命集方)治因傷風而痰作喘逆兀兀欲吐惡
心欲倒已吐加檳榔三錢
半夏(一兩湯洗切)雄黃(三錢研)
右同為末生薑汁浸&KR1339;餅為丸桐子大生薑湯下小
兒丸如黍米大
天麻丸(出保命集方)
天麻(一兩)半夏南星雄黃(少許)
右以白麫二兩滴水為丸如桐子大每服五十丸至
百丸煎淡水令沸下藥煮十餘沸漉出食前生薑湯
下
玉粉丸(出保命集方)治痰結咽喉不利語音不出
半夏(五錢洗)草烏(一錢炒)桂(一錢灸)
右用為末生薑汁浸&KR1339;餅為丸如雞頭大每服一丸
至夜含化多歲不愈者亦效
加減黃連解毒丸(出海上居士秘方)治肺痿壅熱下寒氣胷
膈不利痰涎食飲不欲脛酸腿困行步艱難膈痛咽
乾便溺赤黃陰痿腿膝困倦常服愈效
黃連(半兩)當歸(二錢半)芍藥(二錢)大黃(一兩)
黃芩(一兩)滑石(二兩)黑牽牛(一兩頭末微炒)
右為細末水丸如豆大每服四十丸百沸湯送下食
遠臨卧忌酒乾薑胡椒等物
人參前胡散(出御藥院方)治痰氣客於上焦嘔吐胸中痞
悶不欲飲食頭目昏眩並皆治之
前胡(二兩去苗)人參(二兩)紫蘇葉(二兩)赤茯苓(二兩)
陳皮(半兩不去白)半夏(半兩湯洗切)甘草(半兩)木香(半兩)
枳殼(半兩麩炒去穰)
右為麤末每服三錢水一大盞半生薑七片同煎至
一盞去滓温服不拘時候病愈即止服
濟生導痰湯(出醫方集解)治一切痰涎壅盛或胷膈留飲
痞塞不通
半夏(四兩湯洗七次去滑)天南星(一兩炮去皮)
枳實(一兩去穰麩炒)赤茯苓(一兩去皮)橘紅(一兩去白)甘草(半兩炙)
右為㕮咀每服四錢水一盞薑十片煎至八分食後
温服
半夏利膈丸(出德生堂)化痰墜涎定喘止嗽除嘔逆痰厥
頭疼風氣之證
白术(一兩)人參(一兩)白茯苓(一兩)白礬(一兩)
滑石(一兩)貝母(一兩)天南星(一兩半生)白附子(二兩)
(生)半夏(三兩炮洗)木香(一兩)
右為細末水糊為丸如梧桐子大每服三五十丸生
薑湯無時下
四倍丸(出德生堂)治諸痰證多驗兼療手臂背疼痛
木香(一兩)陳皮(二兩)茯苓(四兩)半夏(八兩洗炮)
右為末生薑汁打糊為丸如梧桐子大每服五七十
丸溫酒無時下
辰砂化痰丸(出德生堂)治風氣上攻頭目昏眩痰涎壅盛
心神不定此藥主之
白礬(半兩飛過)辰砂(半兩研飛)南星(一兩炮)半夏(三兩洗炮)
(用生薑汁和作餅子曬乾為末)
右為末生薑汁打糊為丸如梧桐子大以硃砂為衣
每服二十五丸生薑湯食後服小兒三二丸生薑薄
荷湯下
消痰丸(出德生堂)治痰壅為患
牽牛(取頭末四兩一半炒一半生)槐角子(半兩)青皮(半兩)
半夏(一兩湯洗七次焙乾)皂角(一兩肥不蛀者去皮子炒黃色)
右為末生薑麫糊丸如小豆大每服二十丸加至三
十五丸卧後生薑湯下
三生丸(出德生堂)治氣痰壅上不升降胷膈悶塞不通
皂角(一斤去皮子)牽牛(二斤頭末)白礬(半斤)蘿蔔子(半斤)
(炒)青木香(半斤)
右為末煮蘿蔔水麫糊為丸如梧桐子大每服三五
十丸温水食後臨卧服大便下痰方見效
半夏利膈丸(出德生堂)治風痰酒痰茶痰食痰氣痰諸痰
為苦致令手臂肩背胷膈俱痛吐出痰如結核黑色
腥臭者此藥主之
牽牛(取頭末四兩肉一半炒)皂角(二兩不蛀肥者去皮子酥炙)
檳榔(一兩麫煨)齊州半夏(一兩製)青皮(二兩去皮)
槐角子(半兩炒)
右細末生薑打麫糊為丸如梧桐子大每服三十丸
至五十丸生薑湯或温水食後服
醉鄉寶屑(傳信適用方)能寬中化痰治嘔吐惡心醒酒醉
後雅宜隨意服之
陳皮(四兩)縮砂(四兩)紅豆(一兩六錢)甘草(二兩四錢)
生薑(一斤已上並㕮咀)鹽(一兩)丁香(一錢剉)
白豆䓻仁(一兩半)巴豆(八粒不去殼用鐡線穿定)
右九味同用水煮焙乾去巴豆不用
消飲丸利膈下痰散飲去滯
半夏(一兩湯洗七次)陳皮(半兩焙)青皮(半兩焙)枳實(半兩去穰)
(麩炒)乾葛(半兩焙)生薑(半兩炒)
右為細末薑糊為丸如梧桐子大每服五七十丸茶
酒任下親戚沈開祖方余今常服之
小黃丸化痰止涎除濕和胃氣胷中不利
黃芩(一兩)乾薑(一錢半)白术(五錢)半夏(五錢湯洗)
(薑汁製)澤瀉(二兩)黃茋(三錢)陳皮(三錢去白)
青皮(三錢去白)
右為細末湯浸鉦餅為丸如菉豆大每服三五十丸
食遠温水送下一方無青陳皮
黃芩利膈丸除胷中熱利膈止痰
生黃芩(一兩)炒黃芩(一兩)南星(三錢)半夏(半錢)
黃連(五錢)枳殼(三錢)白术(二錢)陳皮(三錢)
澤瀉(五錢)白礬(半錢)
右件為細末湯浸&KR1339;餅為丸如梧桐子大每服三五
十丸温水食遠送下忌酒濕麫
半夏湯治痰飲不利胷膈痞悶不思飲食
半夏麴(一兩)神麴(一兩微炒)麥蘖(半兩炒)甘草(二兩)
生薑(六兩去皮濕紙裹慢火煨熟切作片子爛研同上四味捏作餅子)杏仁(一兩半)
丁香(半兩焙)陳皮鹽(四兩炒)
右為細末每服一二錢沸湯點之
消飲丸
茯苓(三兩)乾薑(三兩炮)白术(八兩)枳實(半兩炒)
右為末煉蜜丸如梧子大每服十五丸米飲下
温肺丸治脾胃不和胷膈停痰嘔吐惡心吞酸噫醋
心腹痞滿咳嗽不止頭目昏痛
白术(一兩)丁香(一分)乾薑(一兩炮)半夏(二兩湯浸)
(七遍生薑汁浸一宿焙乾)
右件同搗羅為末生薑汁煮麫糊和丸如菉豆大每
服二十丸生薑湯下腹痛食前嘔吐逆食後
生犀半夏丸治心肺疼熱盛氣促咳嗽
生犀屑(半兩入磁臼中搗為細末)白茯苓(一兩去皮)半夏(一兩用生)
(薑四兩去皮細切同搗令爛製作餅)桂心(七錢半)
右件為細末以生薑自然汁煮麫糊為丸如菉豆大
每服三十丸生薑人參湯下食後
生薑橘皮丸升降滯氣消飲去痰温中散寒快膈美
食
陳橘皮(一斤去白)生薑(一斤洗薄切片)神麴(二兩微炒)
右件同為細末麫糊為丸如梧桐子大每服五七十
丸至百丸米飲熟水送下食後無問長幼皆可服
聖金丸治停痰宿飲上喘咳嗽嘔逆頭痛全不入食
半夏(用生薑自然汁浸兩宿取出切成片子新瓦上焙乾)威靈仙(淨洗)
(去根土焙乾秤)
右件各三兩為細末用不蛀皂角五七定河水一碗
揉皂角為汁濾去滓用銀石器内熬成膏和上件藥
丸如菉豆大每服七丸至十丸生薑湯下空心日午
臨卧各一服至一月飲食增進為驗忌茶
梅膏丸化痰止咳嗽定喘消停飲
烏梅(四兩)巴豆(十四枚去殼用水三碗同烏梅一處煮水盡留巴豆七粒同烏)
(梅肉研為膏)白礬(一兩生用)半夏(二兩湯洗七次焙乾)
葶藶子(一分炒)欵冬花(一分)皂角(一分炒黃去黑皮秤)
馬兜鈴(一分)人參(一分去蘆頭)
右件為細末入膏子内圓如菉豆大每服五七丸用
生薑湯送下食後服如喘促痰嗽煎桑白皮蘿蔔湯
下
生半夏丸化痰利膈尤治嘔
半夏(一兩湯洗七次)檳榔(一錢)丁香(一錢)
右為細末生薑自然汁煮薄糊為丸每服三十丸食
後薑湯吞下一法小銚内渫令熱傾入盞内小匙挑
服仍啜其汁嚥之
壞痰丸治痰涎壅盛服藥未退頭重心煩飲食不下
硇砂(二大分)寒水石(半兩猛火燒透赤好酒内淬五七次取出)
定粉(一大分)水銀(二大分將定粉於盞内與水銀同研旋旋滴水冷研令似乳汁)
(用)蜜陀僧(一大分)半夏(半兩熱酒洗一度薑汁浸一宿用)
龍骨(一分)
右件七味為末生薑自然汁煮麫糊為丸如菉豆大
研好硃砂度過每服一丸至二丸生薑龍腦水下不
嚼
人參半夏丸墜痰化涎
半夏(一兩生薑四兩取汁先以湯洗半夏七遍浸三日後於日内晾乾切作片子焙乾用)
北礬(一兩研)赤茯苓(一兩去皮)天南星(半兩生用)人參(二錢半)
右件五味同杵為細末篩羅以蒸餅水浸過却用紙
裹煨熟為丸如菉豆大每日空心夜卧用淡生薑湯
下十五丸開胃口薑棗湯下風涎皂角一寸薑三片
蘿蔔三片同煎湯下
開胃丸子(出護命方)
人參(一兩)半夏(半兩薑汁製煮)
右為末以京棗肉丸如梧桐子大非時熟水下十五
丸
丁香半夏丸(出十便良方)温益肺胃思進飲食治咳嗽嘔
吐胷膈痞滿消痰飲癖止心嘈煩
半夏(二兩)白术(一兩)丁香(一分)
右搗羅為細末以薑汁煮麫糊為丸如桐子大每服
二十丸用薑湯下一名温白丸
服蒼术法(出十便良方)
北方常服化痰消堅殺虫予患癖飲三十年多嘈雜
痰飲上潮即吐有時急飲酒半杯即止蓋合此證也
因讀巢氏病源論酒瘕云飲酒多而食穀少積久漸
瘦其病常思酒不得酒則吐多唾不復能食胃中有
虫使然名為酒瘕此藥治之要之須禁酒即易治不
禁無益也予平生有二疾一則臟腑下血二則膈中
停飲下血有時而停飲則無時始因年少時夜坐為
文左向伏几是以飲食多墜向左邊中夜以後稍困
乏必飲兩三杯既卧就枕又向左邊側睡氣壯盛時
殊不覺三五年後覺酒止從左邊下漉漉有聲脇痛
飲食殊減十數日必嘔數升酸水暑月止是右邊身
有汗微微常潤左邊病處絶燥遍訪名醫及海上方
服之少有驗間或中病止得月餘復作其補則如天
雄附子礬石其利則如牽牛甘遂大戟備嘗之矣予
後復度之已成癖囊如潦水之有科臼不盈科不行
水盈科而行也清者可行濁者依前停滯蓋下無路
以决之也是以積之五七日必嘔而去少寬數日復
作脾土惡濕而水則流濕莫若燥脾以勝濕培土以
填科臼則疾當去矣於是悉屏諸藥一味服蒼术三
月而疾除自此一向服數年不吐不嘔胷膈寬快飲
食如故暑月汗周體而身凉飲亦當中下前此病處
少汁目亦多昏眩其後燈下能書細字皆蒼术之力
也其法蒼术一片去皮切末之用生香麻油半兩水
二盞研濾取汁大棗十五枚爛煮去皮核研以麻油
勻研成稀膏搜和入臼熟杵丸如梧桐子大乾之每
日空腸用温湯吞之五十丸增至一百丸二百丸忌
桃李雀&KR0008;初服時必膈微燥但以茅术制之覺燥其
進山梔極有力亦自然不燥也山梔數用山梔子一
味乾之為末沸湯點服故知多坐不可伏在一邊時
或行動亦消息之法
參蘇飲(出如宜方)治陰陽痞膈氣結凝痰為熱
木香(半兩)枳殼(半兩)桔梗(半兩)甘草(半兩炙)
陳皮(半兩製)蘇葉(七兩)乾葛(七兩)半夏(七兩製)
前胡(七兩)人參(七兩)茯苓(七兩)
右㕮咀薑七片棗六枚煎熱多痰稠鼻塞宜金沸草
散
金沸草散(出鮑氏方)治有熱多頭目昏重痰涎壅塞大便
堅而燥
荆芥(四兩)旋蕧花(三兩)前胡(三兩)麻黃(三兩)
甘草(一兩半)半夏(一兩半)赤芍藥(一兩半)細辛(一兩半)
五味子(一兩半)杏仁(一兩半)
右為散每服三錢薑三片棗一枚煎
大半夏湯(出如宜方)治氣鬱生痰聚結不散腸間漉漉有
聲及反胃嘔吐
半夏(製)人參(四錢)
右㕮咀薑七片一方入蜜煎亦治膈間支飲
蘇子降氣湯(出如宜方)治虚陽上攻痰涎壅盛氣不升降
上盛下虚(方見喘門喘類)
青靈丸(出如宜方)治老人元氣衰弱痰氣上攻睡卧不安
靈砂青州白丸子
右薑汁糊為丸薑湯下又以靈砂一兩丁香木香胡
椒各半錢為末杵丸如菉豆大每服六十丸薑湯下
名靈砂丹
八味丸(出如宜方)治腎虚不能自養邪水溢上吐多痰唾
牡丹皮(三兩)茯苓(三兩)澤瀉(三兩)山茱萸(四兩)
山藥(四兩)附子(三兩)桂(三兩)熟地黃(八兩)
右末蜜丸如梧桐子大每服十五至二十五丸温酒
空心日二服
四磨湯(出如宜方)治七情鬱滯痰氣上壅喘急聲促
人參檳榔沉香烏藥(等分)
右用水磨濃共煎三五沸服
蜜煎主寒熱(出千金方)
蜜五合恒山(二兩)甘草(二兩)
右三味取二味㕮咀以水一斗煮取二升去滓内蜜
五合温服七合吐即止不吐更服七合勿與冷水一
方用甘草半兩
又方(出千金方)
蜜(二合)醋(八合)
右二味調和平旦頓服須臾腹内嘈雜苦意中不適
明旦更服無不大嘔安穩
星砂丸(出永類鈴方)温中化痰兼化宿滯生冷果實夏月
可配消暑丸
南星(四兩洗焙)良薑(四兩焙)砂仁(一兩)
右細末薑自然汁煮麫糊丸如梧桐子大薑湯下又
方只用南星砂仁二味
玉壺丸(出朱氏集驗方)治一切痰疾
大半夏(二十五兩)雪白南星(一十五兩)
右二件用野外地上清潔水滿浸逐日換水浸五日
將半夏切作兩片南星大者切作六片中者切作四
片再逐日換水浸五日足每五兩研細末生白礬一
兩添半夏南星則亦添礬却用井水浸須令水滿只
此水浸一月日取半夏或南星嘗看以不麻為度如
尚麻更浸候不麻漉起曬乾用和脚下水浸礬碾細
收之每服七兩入全蝎七箇炒白附子二錢半為末
炒甘草二錢和勻用炊餅乾末二兩半用生薑半斤
研取自然汁煮炊餅末和為丸如梧桐子大或乾添
些白湯為丸每服二三十丸隨意嚥下亦可此藥不
問是何證候痰涎作壅或有異證風證小兒驚癎之
類應手而愈多服之無妨勿拘二三十丸之說以薑
白湯將藥嚥下皆可無病人嚥服二三十丸再加永
無痰症
半夏湯(出朱氏集驗方)痰飲
南星(四兩)半夏(四兩)生薑(半斤)皂角(二定)
右以白水淹過藥一寸許同煮乾仍用温水浴過剉
片日乾為末入丁香縮砂各半兩甘草一兩半入熟
粟米半斤空心沸湯點服
煮浮丸(出朱氏集驗方)治痰壅眩暈
南星(生)半夏(生)防風天麻
麫(生)
右等分滴水為丸如梧桐子大先煮湯令沸滚方下
藥四五十丸煮一二滚藥浮取漉出用薑湯吞下不
拘時候
玉液湯(出朱氏集驗方)治痰疾
半夏(用揀好者不拘多少湯洗白淨切作片如紙薄用)
右每服半兩水二盞薑三十片慢火煎至七分濃磨
沉香水一盞傾入藥内再煎兩沸食後臨卧服
玉浮丸(出朱氏集驗方)治痰吐頭痛極妙
天南星(一錢半削去皮)半夏(一錢半)陳皮(一錢去白)
白术(一錢)茯苓(一錢)附子(一錢去皮臍)
右件各生為末用生麫隨多少拌勻生薑自然汁丸
如梧桐子大用滚湯煮熟次用藥現成湯加生薑自
然汁下二十丸不拘時候
白术丸(出朱氏集驗方)治痰飲以久服多服而後效
白本(八兩)半夏(二兩湯泡七次)赤茯苓(二兩去皮)乾薑(二兩)
肉桂(二兩去皮)枳殼(二兩麩炒)
右為細末生薑自然汁煮麫糊為丸如梧桐子大服
多至二十丸日三服
赤茯苓湯(出朱氏集驗方)治停飲於胷胃怔忡不已
赤茯苓(一兩去皮)半夏(一兩泡)茯神(一兩去皮)陳皮(一兩)
麥子(一兩)沉香(兩半)甘草(兩半)檳榔(兩半)
右㕮咀每服三錢水一盞薑五片煎七分空心服取
效
神效白术丸(出衞生家寶方)治壅喘𠻳不下飲食
半夏(八兩湯泡洗七次去滑)神麫(六兩)
右為細末生薑自然汁和作餅子以紙裹當風處候
乾用麫一兩白术一兩同為末生薑自然汁丸如梧
桐子大每服三十丸薑湯下無時
四金丹(出衞生家寶方)治風痰壅咳嗽不已
桔梗(一兩炒)防風(一兩)白礬(一兩枯)雄黃(半兩研)
右為末水浸蒸餅丸如雞頭子大每服一粒綿裹含
化
硝礬丸(出䘙生家寶方)治痰涎壅結咳嗽咽痛
白礬焰硝(各等分)
右為細末鉄鍋子内按實以生茶葉數片蓋之火煆
通紅伏火為度茶葉旋添直待伏火却連鍋子入地
坑一宿取出為細末糯米粥為丸如梧桐子大硃砂
為衣每服三丸薑湯送下食後臨卧服
化痰丸(出衞生家寶方)治痰凉膈止嗽治頭眩
天南星(生用)半夏(生用)薄荷葉人參
茯苓白礬
右等分為細末生薑汁麫糊為丸如梧桐子大每服
三十丸生薑湯下食後服
煮朴丸(出衞生家寶方)治諸痰疾和中止嗽
厚朴(十二兩去皮秤細切)天南星(六兩取大者搥碎)
大棗(六兩拍破)半夏(六兩皮細者搥碎)
右四味用生薑一片切作薄片貯銀石器内水高藥
三寸許慢火煮一日旋添水煮熟焙乾燥再入
白术(六兩)人參(三兩)大香附子(六兩)青橘皮(六兩)
並為細末用神麴煮糊為丸如梧桐子大食空臨睡
生薑湯送下吞四十粒
鐵刷丸(出䘙生家寶方)化痰實寬利胷膈清頭目降氣止嗽
去停飲
圓淨半夏(四兩湯浸洗七次焙乾秤)緊實檳榔(四顆)
右為細末生薑自然汁煮麫為稀糊丸如菉豆大每
服三十丸淡薑湯吞下食後臨卧服小兒服七丸或
别小丸亦得
導氣丸(出衛生家寳方)治痰涎壅盛降氣逐風
半夏(二兩用皂角五定挼汁浸一宿控乾切作片子)南木香(半兩)
赤茯苓(一分)紫蘇葉(半兩)白附子(一分)
右為細末水煮麫糊為丸如梧桐子大食後每服三
十丸生薑湯下不拘時
生胃丹(出朱氏集驗方)生胃氣消痰沫開結寬膈進食
粟米(四兩温水浸透炊作飯火焙氣垂熟用生薑自然汁和濕再乾如是製七次)
人參(一兩)粉天南星(二兩薑汁浸一宿次日再用生薑汁和紙拌黃土泥)
(裹南星曬乾黃泥用慢火煨半日泥焦乾為度候冷取出南星入藥)白术(三兩)
茯苓(三兩)陳皮(一兩)白豆䓻仁(一兩)縮砂仁(一兩)
麥蘖(一兩炒)半夏麴(一兩)青皮(一兩)蓽澄茄(一兩)
石蓮肉(一兩)南木香(三錢)
右件精㨂製同為細末米粉糊為丸如菉豆大每服
五六十丸薑湯下食前服
妙應丸(出永類鈴方)治老人一切虚寒痰癖積塊攻脹疼
痛
附子(一箇七錢重去皮臍剜作罐子)硇砂(三錢用水一盞在泥盆中火上熬乾)
(秤)木香(七錢半)破故紙(一兩炒)蓽撥(一兩)
右以飛過硇砂末分在附子罐内却用所剜附子末
蓋口以水和白麫褁約半指厚慢火煨令黃熟去麫
同木香等為末將煨過熟黃麫醋調煮糊為丸如菉
豆大每服二十丸食後薑湯下
如神湯(出朱氏集驗方)治痰證嘔吐連日不效
半夏子(炒)神麴(不拘多少炒黃色去半夏留神麴)丁香
右用三味水一盞半煎至八分其藥自然成濃汁不
妨通日服其疾即止用此藥下養正丹甚效
治痰飲下水腫及痰瘧(出本草)
以接骨木根皮煮汁服之當利下及吐不可多服
治攝痰涎(出本草)
以益智仁含之佳
除痰止渴令人不睡(出本草)
以决明葉火炙作飲甚香
下痰(出本草)
以風痰母煎灸之
治嘔心逆膈痰唾
用蓮子乾者六枚炒令黃色為末以熟水半盞調服
即止
又方
用糟笋節中水汁和乳并牛乳飲之
治胷心痰飲傷寒熱病瘴瘧須吐者
以鹽末一大匙和暖湯送下須即吐不快明旦更服
甚良法也
導引法養生方云左右側卧不息十二通療痰飲不
消又有餘病右側卧有飲病左側又有不消氣排之
左右各十二息療痰飲
普濟方卷一百六十五
