普濟方卷一百二十三明周王朱橚撰
傷寒門
傷寒運氣精華圖說
傷寒五運六氣歌
甲己土運乙庚金丁壬木運盡成林丙辛水運分
清濁戊癸南方火熖侵
傷寒六氣歌
子午君火少隂心丑未脾土太隂存寅申少陽相火
位卯酉陽明屬燥金己亥厥隂風木是辰戍太陽
寒水侵天地六氣自然數支上排輪仔細尋
傷寒逐年五運歌
大寒木運始行初清明後二火運居芒種後三土運
是立秋後四金運推立冬後五為水運周而復始萬
年餘
六氣相移換而不株守其位每年如此
傷寒逐年六氣歌
大寒厥隂氣之初春分君火二氣居小滿少陽分三
氣太隂大暑四氣符秋分陽明為五氣太陽小雪六
之餘
傷寒逐年主氣歌
初氣逐年木主先二君三相火排連四來是土常為
主五氣金星六水天
傷寒逐年客氣歌
每年退二是客鄉上臨實數下臨方初中六氣排輪
取主客興衰定弱強
假令癸丑年司天退二辛亥是也厥隂風木為初
之客氣也子為二之氣丑為三之氣寅為四之氣
卯為五之氣辰為六之氣是也
傷寒逐日受病起例歌
年年逐日是司天前三司地順排連陽前隂後加人
命數到司天見病源司地位上分前後攴屬隂陽仔
細看却將本命依前取輪至病日是其端
假令戊寅生人甲子日得病子日即是司天前進
三辰數至卯上是司地卯日是隂支退一位從寅
上數本命寅順行至司天位上見子是少隂天字
號第一證甲字號下藥
假令丁酉生人辛亥日得病辛是水運厥隂司命
辛亥日是隂日第五宫是卯便從卯上將本命丁
酉順數至司天亥上見巳是厥隂證以得病日為
主便將五子元運歌訣云丙辛之歲庚寅是就寅
上加庚字順數到亥上見己字亥乃厥隂風木己
是太隂濕土汗差歌云木土丙辛之日差
假令戊戌生人壬子日得病是少隂司天壬子日
是陽日順數三宫至寅便從寅上將本命戊戌順
數至司天上見申是少陽膽第一日膽少陽受病
為主二日傳未太隂脾土少陽相火火生土為微
邪當先補心瀉脾三日傳至午少隂火前少陽三
焦亦是火當觧心經四日傅至巳厥隂木三焦火
木生火為虚邪當補肝瀉心而愈五日傳至辰為
太陽水三焦是火水尅火為客勝主其人危困或
死
假令己亥生人癸丑日得病屬太隂司天癸丑是
隂日順數至第五宫是巳便從巳上將本命亥順
數至司天丑上見未太隂證便念傷寒歸號歌云
太隂丑母用心精母字號下第一證乙字號藥桂
枝湯主之餘倣此
又起例歌
素問運氣是根基當日隂陽用意推陽三隂五前行
順加臨人命在於期又將十干加命上數到司天病
總知良工若還明此法何憂道藝不精奇
假令庚子生人甲寅日得病是少陽司天甲寅是
陽日從寅上順數第三宫是辰將本命庚子順
數至司天寅上見戌是太陽證便用甲寅起五子
元運歌甲巳之年丙作首數到人命寅字上見丙
是小腸屬火逢水汗出第三日丙辰丙是水運是
小差日第七日寅申相冲庚是金運金生水汗出
子時一刻或三刻餘倣此
傷寒逐日受病捷法起例歌
子午之日起寅申丑未之日己亥親寅申辰戍常須
記己亥夘酉不虚陳此是六氣捷訣法辰戍子午正
相因若要傷寒傳六氣司天前後起三辰此法與前
相同
傷寒五運受病歌括起例
甲己化土未為期乙庚金運酉中知丙辛水運從子
上丁壬木運卯中隨戊癸火運元居午五運皆同旺
處推丑命生人子日病順數見午少隂居假令丑命
人甲子日病便用司天歌念甲己化土未為期丑加
未上順數到司天位上見午字即是少隂君火證也
餘倣此例其病熱氣蒸口燥咽乾煩悶又如甲子日
得病甲己土運從未上加人命順數到子上見午以
得病日為主便用五子元運歌訣順推甲巳之年丙作
首遂就寅上加丙字順數到午位得庚午庚本屬大
腸燥金午為少隂君火金火相尅宜瀉苦補辛
傷寒求司天司地歌
司天司地隔三位隂陽上下搃堪推後學醫流如曉
得逐年病體見根基假令癸丑年太隂濕土司天前
三位太陽寒水司地
傷寒求司天司地司人法
當日日辰名司天司天前三辰名在泉為司地左右
間氣名司人
傷寒求左右間氣歌
未日司天地氣真間氣湏憑左右分中文午上標兩
手日前三位在泉應相冲隔位名足脉明者須知動
静形端明此法通神聖隔簾診線謾沉吟
傷寒求太過不及平氣歌
子午寅申是太過卯酉己亥不及名辰戌丑未為平
氣此是地支取用精
傷寒六氣所屬歌
辰戌行太陽膀胱及小腸卯酉陽明金大腸胃中尋
寅申少陽膽三焦本自兼丑未太隂居脾肺總不虚
少隂行子午心腎南北都己亥厥隂木肝與胞絡屬
傷寒地支所屬歌
子為足少隂腎水湧泉深午為手少隂君火配屬心
丑足太隂脾土能主四肢未手太隂肺金商毛髮皮
寅手少陽火三焦相安坐申居足少陽膽火亦居左
卯手陽明金大腸未可侵酉為足陽明榮育土堪任
辰乃足太陽膀胱水可量戌為手太陽小腸胃中蔵
已木手厥隂安居包絡心亥足厥隂木肝蔵配如今
傷寒十二支所屬臓腑歌
子中正者膽為頭丑位主肝寅肺流卯上大腸辰主
胃巳為脾統午心頭未上小腸同主命血脉膀胱主
在猴酉腎戌胞傳注處亥上三焦是地頭
傷寒十干所屬歌
甲膽乙肝丙小腸丁心戊胃已脾傍庚屬大腸辛屬
肺壬是膀胱癸腎堂
撿卷歌括
上二中三四等旬第五傳流到卯寅六亥子丑分三
證便是隂陽活法人
又曰
上二中三四為儔少陽陽明第五遊厥隂少太尋第
六霍亂勞傷七為周
普濟方卷一百二十三
