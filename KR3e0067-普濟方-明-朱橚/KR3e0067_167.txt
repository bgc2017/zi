普濟方卷一百六十八明周王朱橚撰
積聚門
總論
夫積有五而聚有六積者生於五臓之隂氣也聚者成
於六腑之陽氣也此皆隂陽不和臟腑虚弱風邪摶之
所以為積為聚也有如憂思喜怒之氣人之所不能免者
過則傷乎五臟逆於四時傳克不行乃留結於五臟是
為五積故在肝曰肥氣在心曰伏梁在脾曰痞氣在肺
曰息賁在腎曰賁豚其名不同其症亦異肥氣之狀在
左肋下大如覆杯肥大而似有頭足是為肝積診其脉
弦而細其色青其病兩脇下痛意引小腹足寒轉筋男
子為積疝女人為瘕聚伏梁之狀起於臍下其大如臂
上至心下猶梁之横架於胸膈者是為心積診其脉沉
而芤其色赤其病腹熱面赤咽乾心煩甚則吐血令人
少食肌瘦痞氣之狀留在胃腕覆大如杯痞塞不通是
為脾積診其脉浮大而長其色黃其病饑則减飽則見
胸滿吐嘔足腫肉削久不愈令人四肢疲軟息賁之狀
在右脇下覆大如杯喘息奔溢是為肺積診其脉浮而
毛其色白其病氣逆胷滿少氣善忘目睻膚寒皮中時
痛或如虱緣或如針刺其脉沉而急其色黑其病饑則
見飽則减小腹裏急腰痛口甘目昏骨冷久不愈令人
骨痿少氣又如六聚之成於六腑則異是矣何者六腑
屬於三陽大陽利清氣陽明泄濁氣少陽化精氣有如
都會之府主轉輸以為常也夫苟六腑失常則邪氣聚
而不散始發既無根夲上下無所留止其痛亦無常處
故在上則格在下則脹傍攻兩脇如有坏塊易於轉動
故非五積之比也凡診其脉駃而緊者積聚也脉浮而
牢者積聚也脉横者脇下有積聚也脉來小沉實者胃
中有積聚也大抵病各有證治各有方如診心腹積聚
其脉牢強急者生虚弱急者死又諸脉實強者生沉小
者死此又不可不察也外臺秘要云肝之積名曰肥氣
在左肋下如覆杯有頭卒久不愈令人發如瘧連歲月
不已以季夏戊巳日得之何以言之肺病𫝊肝肝當𫝊
脾脾季夏適王王者不受邪肝欲復還肺肺不肯受故
留結為積故知肝之積以季夏戊巳日得之也心之積
名曰伏梁起臍上大如臂上至心下以秋庚辛日得之
何以言之腎病當傳心心當𫝊肺肺以秋適王王者不
受邪肺欲復還胃胃不肯受留結為積故知伏梁以秋
庚辛日得之也脾之積名曰痞氣在胃管覆覆如大盤
久不愈令人四肢不收發黃疸飲食不為肌膚以冬壬
癸日得之何以言之肝病當傳脾脾當傳腎腎以冬適
王王者不受邪脾欲復還肝肝不肯受故留為積故知
痞氣以冬壬癸日得之也肺之積名曰息賁在右脇下
覆覆如大杯久不愈令人瀟淅寒熱喘逆發肺癰以春
甲乙日得之何以言之心病傳肺肺當𫝊肝肝以春適
王王者不受邪肺欲復還心心不肯受故留結為積故
知息賁以春甲乙日得之也腎之積名曰賁豚發於小
腹上至心下若奔豚之狀上下無定久不愈令人呃逆
骨痿少氣以夏丙丁日得之何以言之脾病當傳腎腎
當傳心心以夏適王王者不受邪腎欲復還脾脾不肯
受故結為積故知賁豚以夏丙丁日得之也此為五積
診其脉駚而緊積聚脉浮而牢積聚脉横者脇下有積
聚脉來小沉實者胃中有積聚不下食即吐出脉來細
輭附骨者積也脉出在左積在左脉出在右積在右脉
兩出積在中央以部處之診得肺積脉浮而毛按之辟
易時下氣逆背相引痛少氣善忘目暄皮膚寒秋愈夏
劇主皮中時痛如虱緣狀其甚如針刺之狀時痒白色
也診得心積脉沉而芤時上下無常處病少腹中熱面
赤咽乾心煩掌熱甚即吐血主身瘈瘲主血瘲夏差冬
劇色赤也診得脾積脉浮大而長饑則减飽則見復起
與糓争纍纍如桃李起見於外腹滿嘔泄腸鳴四肢重
手足勁寒脇痛引小腹男子得疝也女人病淋也身無
膏澤善腫厥不能卧主肌肉損色黃也診得肝積脉弦
而細兩脇下痛邪走心下足脛轉筋爪甲枯黑春差秋
劇色青也診得腎積脉沉而急苦春與腰相引饑則見
飽則减病腰痛小腹裏急口乾咽腫傷爛目芒脛骨中
寒主髓厥善忘色黑也六腑者大小腸胃膽膀胱三焦
者也屬於三陽大陽利清氣陽明泄濁氣少陽化精氣
如都會之腑主轉輸以為常也六腑失常則壅聚不通
故實而不轉虚而輸隨氣往來痛無定處在上則格在
下則脹傍攻兩脇有如坯塊易於轉變非五臓比也夫
喜傷心者自汗不可疾行不可久立故經曰喜則氣散
怒傷肝者上氣不可忍熱則来盪心短氣絶不得息故
經曰怒則氣擊(一作上)憂傷肺者心系急上焦閉榮衛不
通夜卧不安故經曰憂則氣聚思傷脾者氣留不行積
聚在中腕不得飲食腹脹滿四肢怠惰故經曰思則氣
結悲傷心者善忘不識人置物在處還取不得筋攣四
肢浮腫故經曰悲則氣急恐傷腎者上焦氣閉不行下
焦回還不散猶豫不快嘔逆心惡經曰恐則精却驚傷
膽者神無所歸慮無所定說物不竟而迫故經曰驚則
氣亂七者雖不同夲乎一氣藏氣不行欝而生涎隨氣
聚積堅大如塊在心腹中或塞咽喉如粉絮吐不出嚥
不下時去時來每發欲死狀如神靈所作逆害飲食皆
氣所生成治之各有方也夫積者傷滯也傷滯之久停
留不化則成積矣其于臟腑皆因觸胃以成積病惟脾
胃最易受觸盖日用飲酒積或過多停滯難化或吐或
嘔或泄或痢當是之時法宜推蕩然後助養脾胃所推
蕩者便宜酌量人之虚實傷滯之輕重而推盪之停滯
一消則不成積剋化失宜久之必成積聚癥瘕矣所謂
積者有積氣積肉積酒積茶積食積痰更有婦女月經
不通遂成血積積者五臟所生氣之所積名曰積其始
發有根夲其痛不離其部由隂氣所生也聚者六腑所
成氣之所聚名曰聚其始發無根夲其痛無常處由陽
氣所生也然又癥瘕癖結者積聚之異名也證狀不一
原其病夲大略相類但從其所得或診其證狀以立名
爾且或隐或見腹内按之形證可驗也瘕者為瘕聚推
之流移不定也癖者僻側在於脇肋結者沉伏結強於
内然有得之於食有得之於氣有得之於憂思有得之
於風寒凡使血氣沉滯留結而為病者治湏漸磨潰削
使氣血流通則病可愈矣夫衛氣留於腹中畜積不行
脉強及急腹皮急甚不可刺云黃帝曰衛氣之留於腹
中畜積不行菀蘊不得常所使人肢脇胃中滿喘呼逆
息者何以去之伯高曰其氣積於胸中者上取之積於
腹中者下取之上下皆滿溢者傍取之黃帝曰取之奈
何伯高曰積於上者瀉人迎天突於喉中積於下者瀉
三里於氣衝上下皆滿者上下取之於季脇之下深一
寸重者鷄足取之診視其脉大而弦急及絶不至者及
腹皮急甚者當從隂引陽取穴於腹募不可刺也夫不
可刺者宜炙也一則沉寒痼冷二則無脉陽之絶也三
則腹皮急而陽䧟也舍此三者餘皆不得炙苦病在兩
寸脉者及腹皮急甚者當從隂引陽取穴於腹募五臟
病取五臓募六腑病取六腑募苦病在兩尺脉者當從
陽引隂取穴於背腧五臟病取五臓腧六腑病取六腑
腧元氣病取六腑於募筋骨有形病者取五臟腧募其
病不在天之陽不在地之隂在腹中者兩儀之間人事
也故取季脇下一寸元氣病取之右筋病取之左故曰
在中者傍取之此其理也炙者燔取之儒門事親書論
云息城司侯聞父死於賊乃大悲哭之罷便覺心痛日
增不已月餘成塊狀若覆杯大痛不住藥皆無功議用
燔鍼炷艾病人惡之乃求於戴人戴人至適巫者在其
傍乃學巫者雜於狂言以謔病者至笑其笑不忍回面
向壁一二日心下結埂皆散戴人曰内經言憂則氣結
喜則百脉舒矣又云喜勝悲内經自皆有法治之不知
何用鍼炙哉一緇侣好茶成病積在左脇戴人曰此與
肥氣頗同然痎瘧不作便非肥氣雖病十年不勞一日
况兩手脉沉細有積故然吾治無鍼炙之苦但略為施
治可享夀盡期先以茶調散吐出宿茶水數升再以木
如意&KR0008;之又涌數升皆作茶色次以三花神祐丸九十
餘粒是夜瀉二十餘行膿水相兼燥糞瘀血雜然而下
明日以除溫之劑使服十餘日諸苦悉蠲神清色瑩顯
慶寺僧應公有沉積數年雖不卧床枕每於四更後心
頭悶硬不能安卧須起行寺中習以為常人莫知為何
病以藥請於戴人戴人令涌出膠涎一二升如黑礬水
繼出黃綠水又下膿血數升自覺胸中如失巨山飲餌
無算安眠至曉寄西華縣庠山東顔先生有積二十年
目視物不移細字不觀當心如頑石每發痛不可忍食
减肉消黑䵟滿面腰不能直因遇戴人令湧寒痰一盞
如片粉夜以舟車丸通經散下爛腸葵菜汁七八行病
十去三四以熱漿水粥飲之復去痰一大盆次日又以
舟車丸通經散前後約百餘行累無少隐不五六日面
色䵟去食進目明心中空曠遂失頑石所在素問曰積
聚留飲痞膈中滿濕積霍亂吐下瘕癥堅硬腹滿皆大
隂濕土乃脾胃之氣積聚之根也積者不散聚者不化
留者不行飲者停滯痞者不通隔者阻也中滿下澁為
積霍亂吐下為留飲同瘕癥者癥徵也瘕假也斯疾乃
五臟六腑隂陽變化興衰之制也亢則害承廼制及則
反以謂水得燥則消散而得&KR0668;則不消乃為積飲也謂
人形精神與榮衛血氣津液出入通流謂夫腠理閉密
乃為痞也謂腸胃膈絶𫝊化失常而為滯也土主形體
腹滿於中央乃曰中滿以傳化失度故甚則霍亂吐瀉
也癥者腹中堅硬按之應手然水體柔順而今反堅硬
如此者亢則害承廼制也瘕者中遂硬而忽聚忽散無
其常故其病未及癥也經曰血不行而滯故血肉凝而
為瘕也小腸移熱於大腸乃為虚瘕大腸移熱於小腸
謂兩熱相摶則血溢而為伏瘕血澁不利月事復滯而
不行故云為虙瘕為虙與伏同瘕與疝同為傳寫誤也
世傳冷病亦有熱或陽氣欝結怫熱壅滯而堅硬不消
者世傳為寒癥瘕也或堅痞腹滿急痛寒主筋縮故急
主痛寒極血凝泣而反兼土化制之故堅痞而腹滿或
熱欝於内而腹滿堅結痛不可忍者皆可為寒誤矣何
不以脉症辨之凡諸疾病皆有隂陽寒熱宜以詳之大
抵治積或以所惡者攻之或以所喜者誘之則易愈如
硼砂水銀治肉積神麯麥蘖治酒積水蛭蝱蟲治血積木
香梹榔治氣積牽牛甘遂治水積雄黃膩粉治涎積礞
石巴豆治食積各從其類也若羣隊之藥分其勢則難
取效反損所謂譬猶獵不知兔廣絡原野冀一人獲之
術赤疎矣須是認得分明是積聚然後增减用藥不然
反有所損廣五行記孝微中有僧維則病噎不能食語
弟子曰吾死之後便可開吾胸腹視有何物言絶而卒
弟子果開視胸中得一物形似魚而有兩頭遍體皆肉
鱗弟子置器中跳躍不止戲以諸味皆隨化盡時夏中
藍盛從澱有一僧以澱器中其䖝遶逐器中走湏臾化
為水此乃五癥五噎症後人因此藍治噎候矣
積聚(附論)
經曰病有積有聚何以别之積者隂氣也聚者陽氣也
隂沉而伏陽浮而動氣之所積名曰積氣之所聚名曰
聚故積者五臟所生聚者六腑所生積之為病其始發
有常處其痛不離其部上下有所終始左右有所窮處
聚之為病其始發無根夲上下無所留止其病無常處
此積聚之别也
方
秘方三稜煎丸
三稜陳皮五靈脂(各三兩)蘿蔔子白芍藥
梹榔香附子草豆黑牽牛(各二兩)糖毬(四兩)木
香枳殼枳實縮砂乾漆神麯麥蘖
蓽澄茄白术片姜益智硼砂草菓
玄胡菖蒲亁姜烏藥紅豆(各一兩)蓬术
(二兩)白豆仁(半兩)官桂(一兩)
右為細末粉糊為丸桐子大每服五十丸空心溫姜
湯送下
秘𫝊掌中金丸眞氣衰弱飲酒多傷停於胸膈往往
用感應丸如聖膏理中丸之類又不能克化任意取
服轉傷真元臟腑别生他疾惟此藥能消化酒食消
痰飲寬中利膈久服永無胸膈不快之疾不動臟腑
不損眞元加檳榔木香各一兩名檳榔丸又調和氣
陳皮(一斤去白濕稱生姜净洗與陳皮對下切片如㐲中二味晒炒)甘草(二兩)半夏
(三兩湯洗七次姜汁和餅伏中晒炒)神麯麥蘖(各二兩)砂仁白豆
䓻(各一兩)
右為末薑糊丸如桐子大服三四十丸薑湯下
效方主心腹積聚四肢痺躄舉體風殘療百病
虎骨野葛(各三兩)附子(一十五枚重九斤)甘草細辛(各一)
(兩)杏仁巴豆(去皮心)芎藭(切各一升)雄黃(二兩)椒
右以苦酒漬周時猪脂六斤微煎三上三下完取附
子一枚視黃為度絞去滓乃内雄黃攪使稠和密器
貯之百病皆摩𫝊上唯不得入即服若服之或如棗
大内一合熱酒中湏臾后拔白髮以藥傅之即生烏
諸瘡毒風腫及馬鞍瘡等洗即差牛領亦然
破塊丸(一名隂陽丸)治受瘴結成氣塊腹中不能消散服
之即效(出危氏方)
蓽撥(一兩)大黃(一兩一用生)
右為細末入生麝香少許煉蜜為丸如梧桐大每服
三十丸空心冷水下或冷湯下日三服
紫苑丸
紫苑(去苗細刮净)蓯蓉(酒浸)人參檳榔茯苓(去皮)官桂
(去皮)亁姜(炮)白术柴胡(去苗土)大黃(炒)黃連(去鬚)桔梗
當歸(去蘆淨洗)防風(去蘆)羌活鱉甲(醋煑去裙襴)陳皮(去白)
(酒浸)車前子防己石菖蒲熟地黃(酒浸)吳茱萸
(湯浸七次)川烏(炮去皮臍)川椒(去汗用殼)巴豆(去皮心膜油)麥門冬(去心)
右各等分為細末煉蜜為丸如桐子大初服快利為
度如不利至七丸酒服或粥飲溫水亦得治疾癖氣
塊及諸黃病毒氣衝心遶臍如蟲咬又治六種水蠱
病寒反胃吐逆飲食不消時行無度婦人月露藴結
不調或多或少月前月後猶如懷胎又二十四種風
頑晝夜不安夢與鬼交頭生白髮或歌或笑有鬼魅
服此藥皆驗楊駙馬患衝心病每日飲食頻吐徧身
枯瘦每日服此藥五丸至二十日瀉出肉蝦蟆六箇
白膿二升而愈京兆尹趙京先患火風痰眉毛脱落
骨肉瘡疾服此藥一月瀉出癲蟲數十條馬尾長相
似其病即愈河南劉府尹妻患眼不明一年服此藥
二十日瀉出肉鱉六箇肉如針相似眼明如初蔡太
師妻患赤白帶下作氣血崩服五丸至八九丸瀉出
赤水一升内有肉塊下如鷄子大今此藥療一切病
有孕婦人不可服腸風痔瘺溫酒下赤白痢訶
子湯下中風甘草湯下心痛溫酒下蟲咬心
痛檳榔湯下墜腸心悶四肢不散溫酒下氣噎
亁荷葉湯下轉筋霍亂生姜湯下一切風疾升
麻湯下瀉痢黃連湯下寸白蟲檳榔湯下喘
𠻳杏仁湯下頭腫熱湯下打撲傷損溫酒下
腰痛黑豆淋湯下食積氣塊麵湯下因酒内傷
酒下肺氣杏仁湯下臍下疼芍藥湯下宿食
不消生姜湯下隂毒傷寒溫酒下脾氣陳皮湯
下
金露丸(出和劑方)治腹内積聚癥塊久患大如杯覆及黃瘦
宿水朝暮咳𠻳積年冷氣時復腹下盤痛絃結衝心
及兩脇徹背連心疼痛氣不息氣遶臍下狀如蟲咬
不可忍十般水氣反胃吐食嘔逆飲食多噎五般痔
漏脚氣走疰風有如蟲行手足煩熱夜卧不安睡語
無度小兒驚疳婦人五邪夢與鬼交沉重不思飲食
昏昏如夢不曉人事欲死懼多或歌或哭不定月候
不調心中如狂身體羸瘦莫辨其狀但服此藥萬不
失一無不平愈是病皆療更不細述
草烏頭(炮)黃連(各二兩)桂心(不見火)乾姜(炮)桔梗吳
茱萸(湯浸七次)茯苓(去皮)柴胡(去苗)乾地黃(洗焙)蜀椒(去目炒)厚
朴(姜製)人參(去蘆)菖蒲(泔浸一夕)紫苑(去苗)鱉甲(醋炙)芎藭(洗焙)枳
殼(去穰麩炒)貝母(去心)甘遂(炮一方用甘松)甘草(炙)防風(各一兩)巴
豆(去心膜用醋煑二十沸焙乾取一兩不去油用)
右為細末以麵糊為丸如桐子大每服五丸心中
痰患薑湯心痛酸石榴皮湯下口瘡蜜湯下
頭痛石膏湯葱茶下一切脾胃氣橘皮湯下傷
寒麻黃葱湯下脚氣水氣杏仁湯下水瀉氣瀉
龍膽草湯下赤痢甘草湯下白痢乾姜湯下
赤白痢甘草姜湯下胸膈咽悶通草湯下婦人
血氣當歸酒下如不飲酒當歸煎湯亦得疝氣風
氣小腸氣及下墜附子湯下常服及應急諸般疾
患凡米飲熱水茶酒任下如傷冷腹痛酒食所傷
酒疸黃疸氣結痞塞鶴膝風並用鹽酒下治三十
六腫十二症無不醫治此藥前人用之效者馬遂臨
老渾身楚痛不思飲食每夜五丸至七日下血如鷄
肝者二百餘片臭膿二升以此遂愈三原主簿陳勝
妻有病十五年羸瘦腹中楚痛不可忍服藥至旬日
下青蟲六十四條如筯頭身赤色及藥水五升遂愈
京兆府工曹柳行餘着牀經年服至十日下肉蜣蜋
百有餘箇青黃水一升許遂愈王元覧有門客久患
羸瘦吃食轉吐服之下肉蝦蟆七箇青水一升遂愈
興國寺僧澄清患癰塊十五年服十日下肉蛇二條
遂愈後來又患風疾眉毛盡落服至百日出五色蟲
兒出青水三升遂平復此元覧進方時所陳也後代
鄭教授云此方於杜相公府子弟處曾用之無不治
效如與小兒吃時一丸分作四丸量兒大小可三五
丸合此藥如煑巴豆時湏是親自數三十沸便傾出
焙乾若沸過藥即無力服此藥别無所忌只驗定病
症不定用湯有差其效不述也
松烟餅子治積氣塊消食快氣
細墨(五分燒研)陳皮(五分去白)牽牛(五錢别研取頭末五錢)神麯(炒)三
稜(火煨)蜜陀僧(研)五靈脂(研)硼砂(研)牡蠣(火煨煅)麥蘖
(各五錢炒)大黃(一兩)北棗(一十四枚燒存性)班猫(一兩去翅足糯米同炒)乾
漆(炒去烟)白丁香(研)青礞石(研各一錢)巴豆(一兩去皮濕紙裹燒黃色)
(為度)蓬莪术(一錢煨)大戟(去蘆)莞花(醋侵一宿)
右為細末水打麵糊為丸如皂角子大捻為餅子記
以所有傷煎湯送下或麵湯亦可小兒三餅大人看
虚實禀氣加四五餅不嚼呑服其積塊漸漸近下再
進一服又覺近下或積塊疪血痢塞大人小兒久痢
或休息痢并男子婦人年深不服水土及暑月變成
惡痢米物不消五塊逆膈胃吐食心胸悶閉酒疸食
黃勞𠻳上喘嘔逆涎沫心閉驚恐口苦惡心小便淋
澁大便不通傷寒餘毒婦人胎前産後敗血困生積
成積塊飲食平常遍身疼痛腰強腿硬手足厥九
種心痛十般積熱九般水氣霍亂吐瀉久病瘦弱但
有此症並皆治之一方用陳皮湯下
溫白丸治臟腑積聚癥癖氣塊腹多&KR0146;痛按或有形
肢節煩熱腰脚酸痛及婦人血癖經候不調赤白帶
下等疾
柴胡(去苗)紫苑(去苗土)吳茱萸(湯浸焙乾炒)菖蒲桔梗(剉炒)
荆三稜(煨剉)赤茯苓(去黑皮)人參黃連(去鬚炒)乾姜(炮)
桂(去麤皮)蜀椒(去目并合口者炒出汁)巴豆(去皮心膜研出油净)皂莢(去皮)
(灰黃)鱉甲(去裙欄醋炙各一兩)烏頭(炮製去皮臍)黃茋(剉末各二兩)當歸
(二兩切焙)厚朴(去麤皮生姜汁炙二兩)
右為末鍊蜜和擣一千下丸如梧桐子大每服三丸
加至四五丸溫酒下利下惡物為度
化氣丸治男子婦人遠年日久茶酒氣食過度成積
一切氣候服之如神
官桂陳皮青皮丁香木香縮砂(各一兩)
三稜莪术(各二兩)茯苓(一兩半)人參(好者一兩)香附(半斤)甘
草厚朴蘿蔔子將軍(即大黃各二兩)枳殼(炮)檳榔
(各三兩)黑牽牛(四兩頭末)
右為末黑牽牛一斤取頭末四兩以三分分之生用
二分炒一分和勻打醋糊須要着鍋方可搜勻丸如
桐子大每服三四十丸姜茶任下仍驗老弱盛衰加
减用之
法製檳榔治酒食過度胸膈膨滿口吐清水一切積
滯
鷄心檳榔(一兩切作細塊)白豆䓻(取仁一兩)鹽(二兩)揀丁香(一兩切作)
(細塊)粉草(一兩切作細塊)真陳橘皮(半斤去白切作細條)生姜(半斤切作細條)
右件同河水兩碗浸一宿用慢火砂鍋内煮乾焙乾
入新瓶收每服一撮細嚼飲酒下為細末湯點亦可
𫝊信適用方
烏頭丸治男子女人寒冷腹内積聚邪氣往來厥逆
搶心心痛悶吐下不止婦人産後羸瘦
烏頭(一十五枚)吳茱萸蜀椒乾姜桂心(各二兩半)乾
地黃(一兩半)前胡細辛人參芎藭白术(一兩)
(六錢)皂莢紫苑白薇芍藥(各一兩八錢)
右為末蜜丸如梧桐子大酒下十丸日三服稍加之
以知為度
丁香丸(出聖惠方)治積聚不消心腹堅脹痰逆嘔噦噫醋呑
酸脇肋刺痛胸膈痞悶或反胃惡心飲食不下氣上
衝胸痞塞不通及酒癖血癥氣塊時發刺痛全不思
食並皆治之常服消飲食行滯氣
猪牙皂角(皂角去皮炙焦黃為細末)好墨(燒醋碎)肉桂(去粗皮)乾姜
(炮)丁香木香(各一兩)川大黃(别為細末)乾漆(碎炒令烟盡為細末)
黑牽牛(炒為細末)蓬莪茂(炮擣碎各二兩)青皮(去白三兩)京三稜(炮擣)
(碎)硼砂(别碎)附子(炮去皮臍各二兩)巴豆(一錢五分先用醋煎硼砂令熱下巴)
(豆霜煎三兩沸下大黃末熬膏)
右以大黃硼砂巴豆膏和丸如菉豆大每服一兩丸
茶酒任下如要取化癥瘕癖塊用生姜湯下七丸並
食後臨卧服之
流氣丸(出御藥院方)治五積六聚癥瘕癖塊留飲以上此積
皆係寒氣客摶於腸胃之間久而停留不去變成諸
疾此藥能消導滯氣通和隂陽消舊飲雖年高氣弱
皆可服之
木香川茴香(微炒)菖蒲靑皮(去穰)蓬莪茂(炮剉)紅橘
皮(去穰)檳榔蘿蔔子補骨脂(微炒)蓽澄茄縮砂
仁神麯(微炒)麥蘖(微炒)枳殼(去穰以上各一兩)牽牛
右為細末麵糊為丸如梧桐子大每服五十丸食後
細嚼白豆蔲一枚白湯送下
纏金丹(出夲事方)治五種氣積及五噎胸膈不快傍痰宿飲
丁香木香沉香檳榔官桂胡椒硼
砂(研)白丁香(各一分)肉豆䓻飛礬(各一分)馬兜鈴(炒)
南星五靈脂瓜蔞(根)半夏(各兩半)硃砂(三分留半為衣)
右為細末入二味研藥和勻生姜汁煮糊為丸如梧
桐子大服三丸生姜湯下或乾嚼蘿蔔下
和中丸治脾氣益腎水消腸胃中積滯調三焦氣開
胸膈痞滿上攻心腹悶痛筋脉拘急肢體悶倦潤大
便清小便進美飲食
木香沉香白豆䓻砂仁檳榔枳實(去穰)
蓬术(去皮)當歸(酒浸)木通(去皮)黃芩(去腐)黃連(以上各一兩)大黃
(四兩)郁李仁(一兩去皮)猪牙皂角(五錢)
右為末滴水為丸梧桐子大每服一百食後茶清送
下
荆三稜煎丸(出王氏博濟方)治五積六聚血氣塊聚散不定及
一切氣積不和
荆三稜(煨剉)蓬莪术(煨剉)芫花(醋炒焦)半夏(湯洗七遍焙)青橘
皮(去白炒各一兩)硼砂(去石研)附子(炮製去皮臍)桂(去粗皮)延胡索
(醋炒)大戟(膩粉調酒炙)乾漆(炒烟出)猪牙皂莢(去皮子炙)五靈脂
(去砂石净炒)
右為末用好醋三升入藥二停熬成膏再入一停和
丸如菉豆大每服五丸食後生姜湯下
散聚湯(出三因湯)治久氣積聚狀如癥瘕隨氣以上下有時
心腹絞痛攻刺腰脇上氣窒塞喘咳滿悶小腹膨脹
小大便不利或腹泄瀉淋漓無度遺精白濁狀若虚
勞
半夏(湯洗七次)檳榔當歸(各三分)橘皮杏仁(麩炒去皮尖)
桂心(各二兩)茯苓甘草(炙)附子(炮去皮臍)川芎枳殼
(麩炒去穰)厚朴(姜汁製)吳茱萸(湯洗各一兩)
右為剉散每服四錢水一盞半煎七分去滓食前服
大便不利加大黃
木香檳榔丸(出瑞仿堂方)
木香檳榔黃連(去鬚)當歸枳殼(去穰火煨)青皮(去穰)
陳皮(去白各一兩)大黃(三兩紙裹酒浸濕)黃芩(一兩去黑心)黃蘖(三兩)
(去粗皮)牽牛(四兩取頭末二兩)香附子(四兩炒去毛)廣茂(一兩火煨去穰)
右為細末滴水為丸如梧桐子大每服五七十丸食
後姜湯送下
呵子丸(出夲事方)治伏積注氣發則喘悶
呵子白茯苓桃仁枳殼桂心檳榔
桔梗白芍藥鱉甲川芎川烏橘紅(以上)
(各等分)人參
右為細末鍊蜜杵丸如梧桐子大酒下二十丸熱水
亦得
枳殼散(出夲事方)治五種積氣三焦痞塞胸膈滿悶膂引疼
心腹膨脹脇肋懶疼食飲不下噎塞不通嘔吐痰逆
口苦呑酸羸瘦少力短氣常服順氣寬中消痃癖積
聚散驚憂主心氣宜服
枳殼荆三稜橘皮益智仁蓬莪术檳
榔肉桂(各一兩)乾姜甘草青皮肉豆蔲
木香(各半兩)厚朴
右為細末每二錢水一盞生薑三片棗一枚同煎至
七分熱服鹽亦得不拘時候一方用白豆蔲無肉豆
蔲
盧氏異方感應丸(出和劑方)與和劑方大不同但修製必須
如法分兩最要停勻只是煖化不可偏勝此藥消積
滯不動臟腑其功用妙處在用蠟之多切不可少常
服建脾進食永無寒熱瀉痢之疾盖消磨積滯以漸
自然無疾遇酒食醉飽尤宜多服神效不可述
黃蠟(真者十兩)乳香丁香木香(不見火)巴豆(百粒去皮研為)
(粉用紙數層囊搥油透再易紙至油盡成白霜為妙)杏仁(七十箇去皮尖研細依巴豆一法去)
(油)乾姜肉豆蔲(麵裹煨)蓽澄茄檳榔百草霜
(篩細)片子姜黃(各一兩)
右除巴豆粉百草霜杏仁乳香外餘並為細末却同
前四味拌和均勻先將上項黃蠟十兩於銀器内鎔
化作汁重綿濾去滓以無灰老酒一升於銀器内煮
蠟鎔數沸候冷其蠟自浮於酒上去酒不用春夏修
可用清麻油一兩秋冬用油一兩半於大銀器内熬
冷香熟次下酒煮蠟同化作汁乘熱拌和前項末藥
十分均勻候稍凝分作劑子用罐子盛之半月後方
可服任意服之二三十丸加至五十丸無碍此藥以
蠟多雖難丸然丸子愈細其功愈慱臨睡須常服之
若欲治病不拘時候如服旋丸如蘿蔔子大治豆疾
香蘇散三錢水一盞煎服加白芥子一撮炒研入用
消積丸(出聖濟總錄)治積滯寬利膈腕思飲食
牽子(半兩一半取末)青橘皮(一兩去白焙)丁香木香硼砂
(研)沉香(剉各一兩)檳榔(二枚剉)桂(去粗皮)乾姜(炮半兩)
右為末煉蜜為丸如豌豆大每服一丸至三丸食後
服臨卧橘皮湯下
木香丸(出聖濟總錄)治五種積聚成塊
木香訶黎勒(炮用皮)人參檳榔(剉)大黃(剉炒)郁李
仁(生研各三兩)赤茯苓(去黑皮)枳殼(去瓤麩炒)芍藥硝石(碎)
紫蘇(微炒)乾薑(炮各二兩)
右為末煉蜜為丸如桐子大每服空心温酒下三十
丸至四十丸通利則减丸數
硼砂丸(出衛生家寳)治一切積聚有飲心痛氣塊食積面黃
肌瘦
硼砂荆三稜(用末)乾薑香白芷巴豆(去油)
(各半兩)大黃(别末)乾漆(各一兩)木香青皮胡椒(各一分)
檳榔肉豆蔲(各一兩)
右為細末用鹹醋二升煎巴豆五六七沸後下三稜
大黃末同煎五七沸入硼砂同煎成稀膏便入諸藥
和勻丸菉豆大年深氣塊生姜湯下四五丸食積熱
水下白痢乾薑湯下赤痢甘草湯下血痢用當歸葱
酒亦可
硃砂守病丸(一名太上老君守病丸)
硃砂(三錢)鵬砂(一錢)心紅(三錢)粉霜(一錢)輕粉(一錢)龍骨(一錢)白
膠香(一兩半)琥珀(一錢)硼砂(一錢)雄黃(一錢)石腦油(二錢)千口
吐(不入藥水中浸用)
右將鵬砂硼砂雄黃各乳研却用石腦油銷銀大沙
鍋内將上三味乳細末和勻用一匙子不住手攪沙
鍋外用一大鍋滚湯將沙鍋頓放湯鍋中煮仍不住
手攪至油砂雄黃乾黑色成膏為度却取去沙鍋候
冷定乾硬再入乳鉢細研却入餘藥末同研勻用大
銅匙將藥末入熱湯内盪自然成劑用手捏成塊就
於湯火處旋捏下丸如櫻桃大隨丸即放入千口吐
水碗内浸之候冷定硬出底乾收貯服之用新水送
下未時前後服次日服五積丸一方無龍骨白膠香
粉霜用赤石脂
五積丸
巴豆(麵裹燒去殼取肉一兩)黃栢末(五錢)使君子肉(五錢)蛤粉(五錢)
苦楝根末(五錢)雷丸(五錢)
右為末和勻滴水為丸如桐子大每服一十五丸煎
使君子肉湯下
固腸散
白术滑石甘草寒水石(煨)牡丹皮人參
白茯苓菉豆粉(五錢)
右為末空心米飲調下二錢病虚者三服忌生冷硬
物半月
撾脾丸
南星(四兩)半夏(二兩)舶上硫黃(二兩)輕粉(三錢)錫膠(三錢)雷丸
(一兩)乾胭脂(五錢)白牽牛(一兩炒)
右為末酒糊為丸如小豆大每服三十丸生薑湯下
日進二服
快活丸消酒食去積滯散冷氣
枳殼青皮陳皮丁香砂仁烏藥(各兩)
三稜蓬术香附蘿蔔子栗楔麥芽(各三)
(兩)
右糊丸桐子大服三五十丸茶酒任下
硼砂煎丸(出聖惠方)治積聚氣久不消散腹脇脹痛面無顔
色四肢不和
硼砂(二兩不夾石者細研醋一升半與花末同熬如膏)芫花(一兩炒令黃色擣羅為末)
川烏頭(半兩炮製去皮臍)川大黃(一兩剉碎微炒)木香(五錢)當歸(五錢)
鱉甲(一兩塗上醋煑令黃去裙襴)桂心(半兩)蓬莪茂(半兩)荆三稜(半兩)
(炮剉)乾漆(三分擣碎炒令烟出)青橘皮(三分湯浸去白瓤焙)
右為細末同煎更入小蒸餅和擣三百杵丸如桐子
大每服十五丸食前溫酒下
檳榔湯(出聖濟方)治積聚結實腹滿刺痛泄痢不止(方見諸氣門諸)
(氣類)
透膜丸(出聖濟總錄)取積聚
硼砂(一錢)乳香(一錢)粉霜(一錢)硝石礞石(各一分二味同研勻細鎔)
(作汁用皂角子三枚放入烟絶為度候冷研每料用末三錢)硫黃膩粉白
丁香蜜陀僧荆三稜末(各一錢)巴豆(二十粒去皮心膜醋)
(煮紫色研)
右為末研勻用棗肉丸如菉豆大每服七丸至十丸
煎生姜橘皮湯下小兒皂角子湯下
麝香寬中丸(出間易方)理中脘不快胸膈痞悶嘔吐惡心腹
脇刺痛飲食不思
麝香(二錢别研)沉香(四錢細剉)木香(五錢)甘草(一兩炙)白檀香(一兩)
(别研末)甘松(去土)陳皮(去白)姜黃(各二兩)香附子(一兩炒去毛)&KR1190;
砂仁(一兩五錢)
右為末次入麝香研和熬甘草膏為丸桐子大每服
三十丸細嚼沸湯下不拘時候
怛山丸(出千金方)治脇下邪氣積聚寒熱往來如温瘧
怛山蜀漆白薇桂心鮀甲附子白
术鱉甲鹿蟲貝齒(各一兩)蜚蝱(六銖)
右為末蜜丸如梧桐子大以米泔清服五丸日三服
三稜煎丸
三稜(八兩)杏仁蘿蔔子大硼砂(各一兩五錢)神麯
麥蘖青皮乾漆(各二兩)縮砂丁香蓬术(各一)
(兩五錢)
右為細末薄糊丸如梧桐子大每服二三十丸飲湯
下
巴豆(去皮心膜研出油一兩)丁香(三錢)烏梅(去核一兩半)乾漆(擣碎炒烟)
(出一兩)滑石(一錢)
右先擣羅四味為末然後入巴豆同研勻用粳米飯
同擣爛丸如粟米大每服二丸至三丸隨所傷物下
更量虚實加减
太乙神明再造感應丹(出危氏方)治因虚滯冷内積隂寒形
羸氣弱因虚有傷停積胃腕不能𫝊化或因氣傷冷
失饑寒飽餐過多嘔吐不止心痛腹脹疼不可忍或
大便頻併或久痢赤白或霍亂吐瀉又治中酒嘔噦
心胸痞悶不思飲食又治久病荏苒歲月漸至虚弱
羸瘦飲食遲化大便或閉或瀉不拘久新積冷氣病
並皆治之不過三服便見痊愈此藥性溫無毒不損
胃氣只磨化濕冷積聚治氣旋丸如菉豆大每服三
五丸量虚實加减温湯下不拘時候常服進食消酒
毒令人不中酒又治小兒脾胃虚弱累有傷滯每服
委米大五粒乾薑湯下不拘時候治病有神效此藥
近世盛行有數方唯此方乃太乙神明再造功效神
異
肉豆䓻仁(二兩)荆三稜(一兩炮剉)㨂丁香(一兩)蓽澄茄(一兩)川
麵薑(二兩炒)木香(一兩)百草霜(二兩)黃蠟(四兩一作酒蠟)巴豆(一百)
(粒去皮研取霜)杏仁(一百粒去皮尖另研)清油(一兩)
右先將肉豆蔲荆三稜丁香蓽澄茄川麵姜木香百
草霜一處為細末同巴豆杏仁霜一處拌勻先下油
熱次蠟熬鎔傾在藥末内和成劑旋丸如菉豆大每
服三五丸熟水下食後臨卧服小兒如黍米大二三
丸乾薑湯下傷滯糞白有效
五積散治五積六聚并酒積蠱氣所傷
石榴皮荆三稜巴豆五靈脂大戟芫
花甘遂甜葶藶杏仁大黃烏梅鹽
豉(各等兩分)
以上一十二味頭醋三碗煑盡乾於沙鍋内炒黃色
加陳皮青皮木香瞿麥豆蔲砂仁六味在内一處相
和研為細末每服一錢空心溫酒調下病重二錢如
為丸以醋打糊為丸如菉豆大每服一十五丸至三
十丸傷酒葛根湯下傷食鹽湯下氣蠱木香
湯下水蠱樟柳根湯下
順逆丸主久寒積聚氣逆不能食
大黃(一錢)黃芩厚朴(炙)乾地黃桂心滑石
杏子(去皮尖熬)黃連麥門冬(去心各四分)
右擣合下篩以蜜和丸如桐子大每服十丸日再服
後食不加稍增之以加為度忌蕪荑生葱猪頭肉
黃藥針砂丸
針砂青皮陳皮乾漆黑牽牛白礬
青礬綠礬(各四兩)蒼术(半斤米泔浸一兩)
右除蒼术半斤餘四兩用米醋兩碗將三礬共針砂
煮令醋乾共為末醋糊為丸如桐子大每服三十丸
一日一服
積氣丸(出聖濟總錄)治一切積滯痰逆惡心霍亂吐瀉膈氣
痞滿脇肋積塊胸膈膨悶嘔噦心痰泄痢不止
代赭石(煅醋碎研)礞石(研各一兩)桂(去粗皮)赤茯苓(去黑皮)硼砂
(研)青橘皮(去白焙各半兩)胡椒(四十九粒)巴豆(去皮心膜研四錢)
右擣羅四味為末與四味研者和勻酒煮面糊丸如
梧桐子大每服一丸至三丸食後木香湯下
三稜煎丸(出和劑方)治積順氣寬中消積滯化痰飲治中腕
氣痞心腹堅脹脇下緊硬胸中痞塞喘滿短氣喑心
氣不通嘔吐痰逆飲食不下大便不調或瀉或秘
杏仁(湯浸去皮尖麩炒黃色)硼砂(飛研一兩)神麯(碎炒)麥蘖(炒各三兩)青
皮(去白)乾漆(炒)蘿蔔子(微炒各二兩)三稜(生細剉擣為末八兩以酒三升)
(石器内熬成膏)
右為末以三稜膏勻搜和丸如桐子大每服十五丸
至二十丸溫米湯飲下食後服加阿魏丸姜湯下
蓬莪茂丹(出御藥院方)治久患癖瘕積聚心腹疰悶飲食减
少四肢困倦欲成勞瘵常服調和榮衛美進飲食消
積聚長肌肉
蓬莪茂荆三稜木香白芍藥鱉甲(各五錢)
白术人參(各一兩)當歸(二錢五分)
右為細末用浸蒸餅為丸如豌豆大每服三十丸食
後溫粥飲下
握藥宣疾
巴豆乾薑韮子良薑硫黃甘遂白
檳榔(各等分)
右為末研飯為丸如中指頭大用時早朝用椒湯浸
手了麻油塗手掌中握藥一丸移時便瀉欲得瀉止
即以冷水洗手男左女右手心握夲事方有肉桂附
子
生薑橘皮丸(出楊氏家藏方)升降滯氣消飲去痰溫中散寒美
進飲食
陳橘皮(一斤)生薑(一斤薄切)神麯(二兩)
右為細末麵糊和丸如梧桐子大每服五七十丸米
飲熱水下食後無問老幼皆可服
七香丸通中快氣
丁香檀香益智仁甘草(各一兩)木香蓬莪
术(一兩五錢)香附子(一兩五錢)
右七味甘草膏丸如鷄頭子大服時薑湯嚼下兩三
粒治一切結實衝胸膈惡氣用水薑汁煎服治積聚
痰飲不下飲食嘔逆及腹内諸疾宣一切宿滯以續
隨子研碎酒服之不過三顆當下惡物又單方日服
十粒瀉多以酸漿水薄醋粥吃即止治身熱腹中積
聚邪氣痞悶中如火燒煩滿以凝水石研水飲之治
胸膈中積食以醋水飲之下氣止渴用温荸臨卧噉
三枚而寢生熟皆宜
取積妙應丸家傳經驗專取男子女人小兒諸般積
滯氣多因茶酒生菓肉麵所傷又為悲憂喜怒之氣
欝結心懷積成癖痺癥瘕大如杯碗不消諸種蟲積
及治黃疸水蠱徧身浮腫翻胃吐食九種心痛一切
風症婦人血瘕淋帶經脉不通腹内如懷胎孕及成
鬼胎小兒脾疳積滯並皆治之此藥不動元陽眞氣
服後肚腹平復亦不疼痛雖年幼氣弱小兒加减服
有利無害
檳榔(一斤)大黃(一斤)牽牛末(二斤)貫衆(半斤)蕪荑仁(半斤另研)雷
丸(半斤)鶴虱(四兩)錫灰(四兩)阿魏(二兩另用酒化開揉)
右為細末用皂角去皮弦子净一斤半熱水泡浸搓
橘水汁濾去滓與藥末皂角水再入糊為丸如桐子
大每服稱四錢重作一服五更用葱白七根熬湯送
下仍以棗兒三箇食之壓藥次早天明後臟腑一行
後取下惡積之物如有積者盡去數行如止見稀水
無積物即用溫薄米粥補住
治諸般積滯神效
沉香(一錢)木香(五分)雷丸(二錢)青皮(五分)京三稜(一錢)黑牽牛
(頭末一錢五分)石三稜(一錢)縮砂(五分)蓬莪术(一錢)檳榔(五分)白牽
牛(頭末一錢)
右為細末先將水一大碗隔宿滚五七沸露一宿空
心每服四錢調服如多時不動再服二錢行五七遍
不止用白米湯補之小兒服二錢婦人加琥珀如吃
藥後忌諸般生冷物油醬醋三日用白粥
妙香丸(出聖濟總錄)治積聚留滯胸膈痞悶嘔噦吐逆心腹
刺痛脇肋脹滿噫氣呑酸宿食不消痃癖結塊四肢
倦怠不思飲食
檳榔(一錢剉)桂(去粗皮)丹砂(研)麝香(五分研)桃仁(去皮尖雙仁炒)
(各半兩)巴豆(二十五粒去皮心膜研出油)附子(炮製去皮臍一兩)
右為末溫浸炊餅和丸如桐子大每服一丸食後溫
木香湯下或生薑湯下更量虚實加減
積氣丸(出聖濟總錄)治一切積滯痰逆惡心吐瀉霍亂膈氣
痞滿脇肋積塊胸膈膨悶嘔噦心疼泄瀉下痢
大戟龍膽木香(各半兩)杏仁(去皮尖雙仁炒研)代赭(煅醋)
(淬)赤石脂(水飛研各一兩)巴豆(去皮心膜研)
右研極細以麵糊為丸如桐子大隂乾經十日方可
服每三丸至五丸木香湯下溫湯熱水亦可
感應丸(出衛生家寳)治虚中積冷氣若有傷停積胃腕不能
傳化或因氣傷冷因飢飽食醉酒過多心下堅冷兩
脇脹痛心腹大疼霍亂吐瀉大便頻數併後遲滯久
痢赤白膿血相雜米穀不消愈而復發又治中酒嘔
吐痰逆惡心喜睡頭旋胸膈痞悶四肢倦怠不欲飲
食又治妊娠傷冷新産有傷日久有積寒吃熱藥不
效者又治久病形羸荏苒歲日漸致虚弱面黃肌瘦
飲食或進或退大便或秘或澁不拘久新積冷並悉
治之大病不過三服便見全愈此藥溫無毒並不燥
熱損胃氣亦不吐泄袛是磨化積聚消逐濕冷療飲
食所傷快三焦滯氣旋丸如菉豆大每服三五粒量
虚實加减溫水吞下不拘時候服進飲食消酒毒令
人不中酒又治小兒脾胃虚弱累有傷滯糞白鮓臭
下痢水糓每服五粒黍米大乾薑湯下不拘時候
百草霜(用村庄家鍋上底刮者細研二兩)南木香(去蘆頭二兩半)杏仁(肥者)
(去雙仁者一百四十枚去皮尖湯浸一宿别研)丁香肉豆䓻(去麤皮)巴豆
(七十枚去皮心膜研細出盡油如粉)川甘薑(炮製一兩)
右除巴豆粉百草霜杏仁三味外餘四味𢷬為細末
與三味同拌硏令細用好蠟匱和先將蠟六兩鎔化
作汁以重綿濾去滓以好酒一斤於銀器内煮蠟鎔
數沸傾出候酒冷其蠟自浮取蠟稱用凡春夏修合
用清油一兩於鍋内熬令末散香熟次下酒煮蠟四
兩同化作汁就鍋内乘熱拌和前項藥末秋冬修合
用清油一兩半同前煮熟作汁和匱藥末成劑分作
小錠子以油單紙裹旋丸服餌此高殿前家方也若
腹痛疼不可忍者當服此藥以大便通利為效或未
通更宜倍加丸數雖多服無害以利為期若利後腹
大不調或泄瀉不止或愈見絞痛當以家菖蒲煎湯
觧之却於咬咀方中選藥調理自能平復或者見服
藥之後痛或愈甚既流利而痛未除便謂前藥之訛
殊不知乃隂陽擾亂臟氣未平久當自定治赤白痢
臍腹疼痛者多由腸胃間積滯所致先以此藥微利
兼治男子痃癖疝氣膀胱賁豚腎氣脚氣攻刺亦用
此藥微微疏利酒積食積痰飲為患婦人血氣並宜
服之夲是高家真方丁香木香止用半兩宫方加青
木香蓽澄茄枳殼三稜薑黃檳榔白豆蔲
積聚湯(一名大功氣湯)治積氣或一邊或左右或不循行上下
或肌肉之間如錐刀所剉其氣不得見令人腹中痛
滿由驚憂患怒或胃寒熱留而不去為伏欝之氣因
氣流行隨經上下相摶而痛久令人痞悶其脉短澁
胃之聚氣狀如癥瘕攻刺腰脇上氣滯塞小腹䐜脹
大小便不利或泄瀉淋瀝無度
三稜莪术青皮(去白)陳皮(去白)桂心(不見火)藿香(葉)
桔梗(去蘆剉炒)益智仁香附子(各一兩五錢)甘草(三錢炙)
右咬咀每服五六錢水二盞煎至一盞去粗溫服食
前
捶鑿丸療腹中積聚邪氣寒熱消糓
甘遂芫花芫花桂心巴豆杏仁桔
梗(各一錢)
右芫花一味熬令香巴豆杏仁去皮熬令變色赤各
藥𢷬下細篩𢷬合和以白蜜𢷬萬杵丸如小豆大一
丸日三行常將服之傷寒增服膈上吐膈下利小兒
亦服婦人兼身亦服名曰捶鑿以消積滯忌猪肉蘆
筍生葱
普濟方卷一百六十八
