普濟方卷四明周王朱橚撰
方脉總論
九道病脉
細為氣血俱虚為病在内為積為傷濕為後
泄為寒為神勞為腹滿為憂傷過度細而
緊為癥瘕積聚為刺痛細而滑為僵仆為發熱
為嘔吐數為熱為虛為吐為痛為煩渴
為煩滿動為痛為驚為攣為泄為恐
虛為寒為虛為脚弱為食不消化為傷暑
促經並無文釋曰其促有五一曰氣二曰血三曰飲四
曰食五曰痰但藏熱則脉數以氣血痰飲留滯不行則
止促止非惡脉也結為痰為飲為血為積
為氣釋曰氣寒脉緩則為結數則為促雖緩數不同
結亦當如促脉分别可也散經無文釋曰六府氣絶
於外則手足寒上氣五臟氣絶於内則下利不禁甚者
不仁其脉皆散散則不聚病亦危矣革為滿為急
為虛寒相搏婦人半産漏下釋曰革者革也固結
不移之狀三部應之亦皆危脉也代者一藏絶他藏
代至釋曰代真死脉不分三部隨應皆是如前所例
皆本聖經學者當熟讀令心開眼明識取體狀然後交
絡互識所謂六經流注五藏相傳各以部位推尋使了
然不昧其如隨病分門諸脉證狀尤當參對審詳之如
是精誠方可為醫者不爾則傍倚聖教欺罔賢良為含
靈之巨賊幸宜勉旃
九道脉名
一長者有餘而過也故屬於陽其脉舉按皆有餘再再
尋之往來流利出於三關如持竿之狀是謂長也病應
渾身壯熱坐卧不安神思恍惚甚則陽虚内勝三焦不
利法宜汗而散之二短者不及之脉故屬於隂凡物
短長各有所宜適當其可然後為中夫長短未始有定
體質於中而過者為長質於中而不及者為短有中短
乃見焉其脉按舉之間雖往來洪盛而不及本位故曰
短病應邪氣内結宿食成瘕心腹切痛三關不利陽邪
虚摶三焦氣厥外為寒熱内則便硬於法宜引而竭之
三虚者隂也不實之象陽為實隂為虚陽氣自得𫝊
肝氣不勝則少力多驚故其脉動為虚指下尋之不足
舉之亦然往來無力似浮而弱不欲内固之意是謂虚
狀原其病本陽邪内結恍惚無定故發狂熱厥與夫譫
言妄謬夢寐虚驚在小兒則主驚風四促者陽盛也
陽邪上忤氣有偏盛偏衰故也其脉指下按之有餘舉
之洪數下遊三關併朝寸口雖盛疾如此必時一止而
乃復來謂之促夫脉之行度亦有隂陽之從陽邪奔止
血朝於心榮衞趨蹶徐疾不常脉則因之時止而促爾
其病令人三焦不和積聚憂思氣逆而厥故上盛下虚
上溢下絶其候宜服退不宜進故法以退之者生進之
者死五結者隂盛也真陽已極衰弱也夫脾布中和
因陽而發陽衰隂盛則脾氣忤而不能施化故脉來緩
緩然時一止而復來或往或來或聚或散謂之結凡以
膠塞而不可解隂盛故也病應四肢勞倦憂悶煩躁切
痛上下連連相續氣忤不施故法宜通導以去其結也
六代者隂也内經曰代則氣衰蓋心散則氣衰不能
下應於土脾不得安其常故脉代也說文曰代者更也
脾不安常而然其脉按之動而復起再再尋之不能自
還病應形容羸瘦不能言正氣欲絶神無所居七牢
者堅也固圍之象氣之欝結故若是仲景云寒則牢堅
而沉結指下尋之不見舉之全無再再尋之小而有力
斷續不常見故曰牢蓋重隂之所入以隂包陽故似無
而按有病應骨中疼痛氣血不守榮衞解散是以胷中
氣促而併夫脾與胃相為表裏十二經脉之所本而平
人之常氣皆禀於胃今已脾胃不能符御則生生之道
曷可全乎法以牢為水火相刑必死之候八動者陽
與隂相搏也仲景云隂陽相摶名曰動又曰數脉見於
關上下無頭尾厥厥摇者曰動以其脉混混然指下尋
之似有舉之全無再再尋之不離其處病應四體虚勞
煩滿崩中久病血虚於内溢而自利歌曰舉無再再
覓方逢體倦虚勞利血濃女子崩中宜速救血
虚崩潰藥無功九細者精氣虚弱之極而形容不足
内經曰細則氣少其脉之狀稍稍應指往來如綿至微
而不絶謂之細脉雖為虚弱之極然必應於診者為正
要之精氣既已怯弱陽道由是衰微病必脛痠髓冷力
乏精氣皮毛焦乾形容枯瘁温之以氣補之以味豈可
緩也謌曰指下尋之極細微脛痠髓冷不支持
遺精髮槁形枯瘁速灸關元豈可遲
九道脉主治
一長者陽也潔古云長法乾此陽明脉故尺寸俱長身
熱目痛鼻乾不得卧當汗陽化氣也
長脉迢迢度三關指下時來又却還陽毒在臟三焦熱
徐徐發汗始能安
雲岐曰陽毒在臟何由言發汗非在五臟之本陽毒
之氣在五臓之標何為五臓之本肝心脾肺腎是也
何為五臓之標血毛皮脉肌肉筋骨是也以其在五
臓之標故徐徐發汗者為在標之深遠也急則邪不
能出發之以升麻湯發在陽明標一法加羌活麻黃
中治法以地骨皮散治渾身壯熱
地骨皮茯苓(各半兩)柴胡
黃芩生地黃知母
石膏(各二兩)
如自汗已多加知母㕮咀入生薑煎徐徐發者汗之
緩也
二短者隂也主四肢惡寒腹中生氣宿食不消短法坤
腹中有宿食當下之短主隂成形隂不化穀也
短脉隂中有伏陽氣壅三焦不得昌臓中宿食生寒氣
大瀉通腸必得康
宿食生寒氣何由通暢謂隂中伏陽故也使三焦之
氣宣行於上下故用巴豆動藥也外藥隨見證應使
之此在上脉交論内細說之病久温白丸新病備急
丹
三虚者隂也主少力多驚心中恍惚小兒驚風虚怯離
虚脉者離火也中虚之象心主血也血虚則脉息難成
驚風治以瀉青丸
恍惚心中多悸驚三關定息脉難成血虚臓腑生煩熱
補益三焦便得寧
恍惚者陽主動之貌脉難成往來之象煩熱者血虚
也欲令氣血實故補益三焦命門以助心神之氣也
是以男子藏精婦人繫胞宜以加减小柴胡湯主之
柴胡(去苖)黃芩(各一兩)地骨皮
人參知母半夏(製)
茯苓(各一兩)炙甘草(三錢)白芍藥(八錢)
右㕮咀每服一兩生薑水煎久疾虚煩不得眠酸棗
仁湯治之
四促者陽也促脉象坎主中盛滿之象遇坎而退則是
脉八九至併寸口漸漸退則活退則隂生逆之促而散
也一云促者熱數併居寸口陽太過隂不及也
促脉前來已出關常居寸口血成班忽然漸退人生也
若要痊除命在天
升多而不降前曲後直如操帶鈎曰死漸退者以陽得
隂則解如散絲者獨陽脫隂知命在天也
五結者隂也主四肢氣悶連痛時來結脉象兌金動而
有止曰結應腹中之右旁故曰結聚也血流而不行氣
滯而不散脾主四肢結而不通故悶痛
積氣生於脾臓旁大腸疼痛陣難當漸宜稍瀉三焦火
莫謾多方立紀綱
生氣是三焦之氣旺於脾臓旁脾受濕而反熱傳至
大腸故發疼痛乃大腸金受三焦火邪故入大腸藥
瀉三焦火邪則愈禁暴用寒藥急攻當緩緩下之
六代者隂也主形容羸瘦口不能言不因病羸瘦脉有
止曰代代真死脉也若暴損氣血以至元氣不續而止
可治以人參黃耆湯
人參白茯苓熟地黃
甘草(炙)地骨皮(各半兩)黃耆
白芍藥桔梗天門冬
半夏(製)當歸(各一兩)陳皮(去白二兩)
右㕮咀入生薑十片水煎一兩去滓食前服滋養血
氣調和榮衞和順三焦通行血脉若傷寒代者炙甘
草湯
代脉時時動若浮再而復起似還無三元正氣隨風去
魂魄冥冥何所居
浮甚陽太過沉甚隂太過浮甚八至九至死在外沉
甚一至二至死在内脾脉居中土之象生三元正氣
代者似有似無曰代風邪害於脾故云正氣隨風去
七牢者隂也牢脉象震其脉不來不往曰牢其性緊而
急前後水火相乘之象水能尅火得相勝則死
脉入皮膚辨息難時時氣促在胷前只言水火相刑尅
欲要痊除更問天
牢者木也前後有水火相乘之象以牢為隂助水尅
火故云命在天又云水火併於胷寒熱發於表之象
以為牢脉也
八動者隂也主四體虚崩中血痢動脉象艮山也不來
不往曰動山止之貌動而不移也崩中血痢治之以赤
石脂丸及禹餘粮湯
動脉根源氣主隂三關指下礙沉沉血山一倒經年月
志士名醫只可尋
以衞為葉榮為根血去則根亡而葉凋此脉寸有尺
無絶無根葉此脉第三同斷病也宜内補丹出元戎
方一云動主血敗不止面色無光治之以養血氣八
物湯
當歸白芍藥地黃(熟用)
白术(各一兩)人參乾薑(灼)
茯苓桂(各半兩)
右㕮咀每服一兩生薑七片水煎食前服
九細者隂也主腰酸髓冷乏力折精腎無所養陽不榮
於下隂不榮於上隂陽不能相守乏力無精治法春夏
地黃丸秋冬八味丸主之
乏力無精脛裏酸形容憔悴髮毛乾如逢冬季經霜月
不療其疴必自痊
細脉象巽風也為木風主髮陽氣内不潤於皮毛致
毛髮乾至秋則失冬時氣平故不療自愈此諸陽發
於春夏諸隂發於秋冬吉也普濟茴香丸主之上氣
浮腫本在表宜解肌湯
葛根黃芩(各一兩)麻黃(去節半兩)
赤芍藥(四錢)
右㕮咀一兩生薑七片水二盞煎至一盞去滓熱服
食前若汗出浮腫是邪從汗出浮者陽也當發散而
解之若不愈諸消腫藥治之肩息頻者喘者脉浮而
滑亦在於表宜麻黃湯發表也
十怪脉名
一釜沸之狀如湯湧沸指下尋按之中央起四畔傾流
有進有退殊無息數但見其為湧沸而起是為釜沸而
已議曰如湯如羹蓋水火之相沸有激而為之者水勝
火也火從之者也而與火相沸不得其已而終亡也脉
至若是三陽之數極而亡者之候蓋火為陽水為隂以
陽亡隂以水勝火所以取於釜沸者名與義俱得之者
也夫隂在内陽為之守也陽數極而亡隂則氣無所守
故奔騰而沸湧氣亡則形亡此所以為必死且榮衞周
流乎一身凡五十度是為百刻之常此以呼吸往來計
之也釡沸之狀氣有出而無入有來而無往則計二十
五度而終是為百刻之半故診見之旦占夕死夕占旦
死
二魚翔之狀宛如魚遊於水面但尾掉而身首俱不動
其脉浮於膚上不進不退指下尋之其首定而尾緩摇
時起時下有類乎魚之遊於水是為魚翔也夫魚之為
物浮陽者也陽潛則在於淵未翔也陽升則在乎渚斯
翔也脉至若是者乃以三隂數極不能與陽相使故動
翔應診於膚表主腎與命門俱絶衞氣與榮血兩亡隂
陽别論曰别於陽者知病從來别於隂者知死生之期
脉至於此隂極而亡陽則不可期以日矣故夜半占日
中死日中占夜半死
三彈石之狀堅而促來遲去速指下尋之至摶而絶喻
如指彈石辟辟然堅而不可入故曰彈石此真臓脉見
也夫春弦夏洪秋毛冬石四時之常也故腎欲石然石
而有胃氣為可治但石而無胃氣則死矣石之為物堅
而且實方冬時氣沉而在骨故脉欲堅而實素問云冬
日在骨蟄蟲周密君子居室然而有胃氣存焉故曰應
四時今胃氣先絶真脉獨見命本已喪何可久也不可
期以時日惟見戊巳日即死矣
四解索之狀指下散亂息數無凖或聚或散如繩索之
解而無收約由腎與命門氣皆亡形枯髓竭故脉之應
如是也夫索之為物糾而成者也糾則合解則散合則
包而實散則利而流内經曰冬脉如營萬物之所以合
蔵故兩尺之脉則宜糾而合包而實者為正今也根本
離索真氣無所結固而解散不能以糾合矣則脉亦如
之故解索之脉形於兩尺者以戊巳日篤辰巳日死
五屋漏之狀如屋之漏滴滴然不相連續或來或止時
動時復其診亦如之謂之虚屋漏此脾胃已絶穀氣空
虚失於長養之令者然耳夫脾主中州呼吸之間脾受
穀氣脉行有常今胃氣與榮絡俱絶而呼吸不得其常
則脉亦應之如屋之漏時滴時止豈復能有常哉期以
八日而死
六鰕遊之狀指下尋之若鰕遊於水面不進不退瞥然
驚棹而去再再尋之杳然不見須臾復於指下隠隠而
來應診不動倏爾還去脉之異狀間忽有全類此者故
目之曰鰕遊病應其人魂魄飛揚而形獨存但略有少
穀氣而無所附託也夫穀氣以真氣為本相附而周榮
於一身以應十二脉之動今也真氣既喪而穀氣獨存
則神無所依故魂魄飛揚矣魂陽也遊而無定魄隂也
止而有守魂魄之所依真氣而已若無所依而飛揚則
形與神不能相保遠者期以七日近者二日而死矣
七雀啄之狀來而急數頻絶而止良久凖前後来若雀
啄食之狀蓋來三而去四也由脾元穀氣已絶於内腸
胃虚乏無所稟藏而不能散於諸經則諸經之氣隨而
亡竭矣夫五臓六腑生於真氣養於穀氣真氣亡則無
所本穀氣亡則無所養無所本者死無所養者亦死四
十三難曰平人不食飲七日而死胃中穀氣俱盡則雀
啄之脉可見也
八偃刀之狀尋之如循刀刃責責然無進無退其數無
凖故曰偃刀由心元血枯真火之象無所歸宿而胃氣
獨居不能相為導續是傷於真心者如此心主血也肺
主氣也血榮氣衞脉之所依以行血枯而衞氣獨居則
心不能尅制而肺金勝矣刀金也金之為物剛而利也
其脉之狀應於診者皆氣之使然也故有取於偃刀焉
若是者期以四日而死
九轉豆之狀脉來應指混然如豆之周旋展轉不進不
退殊無息數故謂之轉豆者不通之象也血氣雖已敗
然其動必轉焉及三元正氣已散五臓六腑空虚中無
所流矣象曰行尸其死可立而待也
十麻促之狀應指如麻子之戚促散亂分雜殊無均和
之意蓋麻之生也其微不一穀之甚細而分錯者也由
肺元已絶衞氣已枯榮氣獨澀而隂陽錯亂故取於麻
促之狀也輕者三日而死重者寅時死矣
辨脉動止投數法
脉一動一止二日死一經云一日死脉二動一止三
日死脉三動一止四日死或五日死脉四動一止
六日死脉五動一止七日死脉六動一止八日死
脉七動一止九日死脉八動一止十日死脉九
動一止十一日死經云十三日死又立春死脉十動
一止立春死一經云立夏死脉十一動一止立夏死一
經云夏至死脉十二動十三動一止者立秋死又一經
云立冬死脉十四動十五動一止者立冬死一經云立夏
死脉二十動一止一歲死又一經云立秋死脉二十
五動一止二歲死一經云一歲又云立冬死脉三十動一
止三歲死脉四十動一止四歲死脉五十動一止五歲
死脉来五十投而一止者一藏無氣却後春草生而死
脉来三十投而一止者二藏無氣却後三歲麥而死脉来二
十投而一止者三藏無氣却後二歲桑葚赤而死脉来十投
而一止者四藏無氣歲中死脉一来而久住者宿病在心主
中脉二来而久住者病在肝支中脉三来而久住者病在
脾下脉四来而久住者病在腎間脉五来而久住者病
在肺之間五脉病虚羸人得此者死虚羸人藥不得而
治鍼不得而及如壯盛人可治氣全故也
五用乖違病脉
察脉必以人迎氣口分内外所因者乃學診之要道也
所以脉讚云關前一分人命之主然既有三因固可以
盡詳而考之於理自備且如疲極筋力盡伸度量飲食
饑飽叫呼走氣房室勞逸及金瘡挫折虎狼毒蟲鬼疰
客忤畏壓溺等外非六滛内非七情内外不收必屬不
内不外雖難論曰人迎緊盛傷於寒氣口緊盛傷於食
殊不知飲食入胃能助發宿藴其所以應於氣口者正
由七情欝發因食助見本非宿食能應氣口且如宿食
脉有浮大而微濇者有數而滑實者在隂則濇在陽則
滑宿食不化脉則沉緊宿食成瘕脉則沉重此等名證
皆曰傷胃曾何關於氣口邪且如疲極筋力其脉弦數
而實筋痛則動皆傷肝也凝思則滑神耗則散皆傷心
也弦動耗氣脉濡而弱呌呼走氣脉散而急皆傷於肺
也房勞失精兩尺浮散男子遺精女子半産弦大而革
皆傷腎也右件明文氣口何與况藏寒蛔厥脉自微浮
及為緊滑胃虚不食其脉必緩亦有微濡五飲停伏浮
細而滑久畜沉積沉細而軟形虚自汗脉皆微濡揮霍
變亂脉自沉伏僵仆墜下脉則細滑踒折傷損瘀血在
内疝瘕癥癖五内作痛脉皆弦緊中寒癥結脉則遲濇
五積六聚食飲痰氣伏留不散隳道節滯脉皆促結三
消熱中尺中洪大癲狂神亂關上洪疾氣實脉沉血實
脉滑氣血相搏脉亦沉實婦人姙娠脉則和滑遁尸尸
疰脉沉而不至寸或三部緊急鬼祟附着脉兩手乍大
乍小乍短乍長陽邪來見脉則浮洪隂邪來見脉則沉
緊鬼疰客忤三部皆滑洪大嫋嫋沉沉澤澤但與證不
附者皆五尸鬼邪遁疰之所為也如診得此等脉證雖
與人迎氣口相應亦當分數推尋三因交結四句料簡
所謂單内單外不内不外亦内亦外亦不内外脉理微
妙藝能難精學又如忽見異像驚惑眩亂脉多失序急
虚卒中五臓閉絶脉不往來譬如墮溺脉不可察與夫
金瘡踒折頓走血氣脉亦無凖學者當看外證不必拘
脉
診百病决死生法
診人温病三四日不得汗出脉大疾者生脉細難得者
死診人温病瀼瀼大熱其脉細小者死診人病甚
而脉不調者難差診人病甚而脉洪易差診人頭
痛目痛卒視無所見者死診人温病不利腹中痛甚
者死診人病汗不出出不至足者死診人病瘧腰
脊強急瘈瘲者不可治診人熱病七八日氣不喘脉
不數者當後三日温汗汗不出者死診人熱病七八
日其脉微細小便赤黃口燥舌燋乾黑者死熱病未
得汗脉盛躁得汗者生不得汗者難差熱病已得汗
脉靜安者生脉躁者難治熱病脉躁盛而不得汗者
此陽之極也十死不治熱病已得汗脉常躁盛氣之
極也亦死熱病已得汗常大熱不去者死熱病已
得汗熱未去脉微躁者慎不得刺治也熱病發熱甚
熱者其脉隂陽皆竭慎勿刺汗不出必不治診癲病
脉實堅者生脉沉細小者死診人心腹積聚其脉堅
急者生虚弱者死若腹大脹四肢逆冷其人脉形長
者死診人心腹痛痛不得息脉細小遲者生堅大疾
者死診人腸澼下膿血脉沉小流連者生數疾大熱
者死診人腸澼下白膿脉沉者生浮者死診洞洩
食不化下膿血脉數微小者生堅急者死診腸澼下
膿血脉弦絶則死滑大則生凡腸澼之屬身不熱脉不
弦絶滑大皆生弦濇皆死診諸腸澼下膿血有寒者
生熱者死診諸腸澼其脉滑者生浮者死弦絶澀者
皆死診欬嗽脉沉堅者死浮直者生診吐血䘐血
脉滑小弱者生實大者死診唾血脉堅強者死滑者
生夫病吐血而嗽上氣其脉數有熱不得卧者死
夫病欬嗽羸瘦脉堅大者死診傷寒欬嗽上氣其脉
散者死謂其形損故也診嗽脫形發熱脉堅急者死
診嗽而嘔腹脹而洩其脉弦細欲絶者死診諸欬
嗽其脉浮軟者生沉伏者死診上氣脉數者死診
人肌瘦脫肛形熱不去者死診上氣面浮腫肩息其
脉大不可治加力必死診人消渴其脉數大者生細
小浮短者死診人消渴脉實大病久可治脉小緊急
不可治診人病蟲下蝕疘隂其脉虚小者生脉堅急
者死診人腸澼筋攣其脉小細安靜者生浮大堅者
死診人被風不仁痿厥其脉虚者生堅急疾者死
診人上氣喘息低昂其脉滑手足温者生脉澀四肢寒
者死診人汗出若衂其脉小滑者生大躁者死診
人隂陽俱竭者見其齒上如熟豆其脉小躁者死診
人寒熱瘈瘲其脉代絶者死診金瘡血出太多脉虚
細者生實大者死診人從高頓仆内傷腸滿其脉堅
強者生小弱者死診傷寒熱盛脉浮大者生沉小者
死診傷寒已得汗脉沉小者生浮大者死診心腹
積聚其脉勁強者生沉小者死診厥逆汗出脉堅強
急者生虚緩者死診水病脉洪者可治微細者不可
治診水病隂閉其脉浮大者生沉細虚小者則死
診水病腹大如鼓脉實者生虚者死診洩注脉緩時
小結者生浮大數者死診人内外身體俱冷而汗出
微嘔而煩擾手足厥逆體不得安靜者死診寒氣上
攻脉實而順滑者生實而逆澀則死診金瘡出血脉
沉小者生浮大者死診人卒然中惡脉大而緩者生
堅而浮者死堅細而微者亦生診中惡吐血數升脉
沉數細者死浮大而疾者生診人為百藥所傷脉微
細者死洪大而速者生診老人脉微微陽羸隂強者
生脉躁大加息者死隂弱陽強脉至而代竒月而死
診熱病三五日身體熱腹滿頭痛食飲如故脉直而疾
者八日死尺脉濇而堅為血實氣虚也其發病腹痛
逆滿氣上衝此為婦人胞中絶傷有惡血久成結瘕黍
穄赤而死脉來細而微者血氣俱不足細而來有力
者穀氣不充得即轉動棗葉生而死左手寸口脉偏
動乍大乍小不齊從寸口至關關下至尺三部之位處
處動摇各異不同其人仲夏若得此脉桃葉落而死
右手寸口脉偏沉伏乍小乍大朝來浮大暮夜沉伏浮
即太過魚際沉伏即不至關中往來無常時時復來者
榆葉枯落而死左手尺部脉三十動一止又須臾還
三十動一止乍動乍疎不與息數相應其人雖食穀猶
不愈蘩草生而死右手尺部脉三十動而一止止而
復來來如循直木如循張弓弦絙絙然如兩人共引一
索至立春而死
扁鵲診諸反逆脉法
脉浮短者其人肺傷諸氣微少不過一季死法當嗽也
脉涌涌不去者死脉分絶者死而上下分散也
脉來洪大盛而堅硬者血氣俱盛實也病若閉目不
欲見人脉當得肝脉強急而長而反得肺脉浮短而濇
者死病若開目而渴心下牢者脉當得緊實而數反
得濡而微者死病若吐血復鼽衂脉當得沉細而反
浮大牢者死病若大腸洩而脉當微細澀而反得緊
大而滑者死又形脉與病相反者死病若頭痛目
痛脉反濇者死病若四肢厥逆脉反浮大而短者死
病若腹痛脉反浮大而長者死病若腹滿而喘脉
反滑利者死病若耳聾脉反浮大而濇者死病若
腦痛脉反大而緩者死左有病右痛下有病上痛此
為逆逆者不可治脉來沉之即濡浮之不止推手者
半月死人形病脉不病者生脉病形不病者死人
病尸厥呼之不應脉絶者死脉當大反小者死肥
人脉細小如絲欲絶死羸人得躁脉者死人自澀
而脉來往滑者死人自滑而脉來澀者死人自小
而脉來往大者死人自短而脉來往長者死人自
長而脉來往短者死人自大而脉來往小者死尺
脉上應寸口大遲者半日死診五臓六腑十二經脉
皆有相反逆即為死候也
辯七診脉法
七診脉諸家經論不盡分别今顯脉形伏并疾病有可
療者不可療者同論于中獨大者皮膚壯熱喘息上
衝其脉通度三關多出少入與太過相似兩手並極此
乃不治之疾獨小者四體微寒中隔氣閉腹衝兩脇
其脉沉度於三關名曰獨小小者氣也不治之疾獨
寒者惡寒也四肢俱冷伏陽在内其脉指下沉沉如爛
綿按之不知所在此不治之疾獨熱者四指俱熱臓
腑亦熱其脉洪數故曰獨熱可治之疾獨遲者其脉
三部俱遲氣在脾胃致有不安可治之疾獨疾者寸
關急數尺脉微虚熱在於胃致使口乾心燥鼻塞頭痛
可治之疾獨䧟者其脉軟隱在肌肉隂陽並然四肢
不舉疼痛在骨名曰獨陷可治之疾
診三部脉虚實决死生法
三部脉實長病得之不治三部脉虚長病得之不治
虚而濇長病亦死虚而滑亦死虚而緩亦死虚而弦急
癲癎亦死矣三部脉浮而結長病得之死浮而滑亦
死三部脉弦而數卒病得之死三部脉微而伏長
病得之死三部脉麄長病得之死卒病得之生三
部脉潎潎如羹上肥長病得之死卒病得之生三部
脉連連如蜘蛛絲長病得之死卒病得之生三部脉
軟長病不治自愈卒病得之生三部脉如革長病得
之死卒病得之生三部脉累累如貫珠長病得之死
三部脉如水淹然流長病不治自愈三部脉如水
之流者長病得之生卒病得之死三部脉實而滑長
病得之差卒病得之死三部脉羸非其人得之死
三部脉堅而數如張弓弦蠱毒病必死三部脉浮而
數長病得之生卒病得之死三部脉數軟蠱毒病得
之生三部脉細長軟長病得之生微而緊亦死三
部脉芤長病得之生三部脉細而數長病得之生
三部脉弦急長病得之生三部脉實而滑長病得之
生實而緩則生實而緊亦生三部脉緊急癲病可治
辯脉虚實法
人有三虚三實者謂有脉之虚實有病之虚實有診之
虚實也脉有虚實者脉來濡者為虚緊牢者實病有
虚實者出者為虚入者為實言者為虚不言者為實緩
者為虚急者為實有診之虚實者濡者為虚牢者為
實痒者為虚痛者為實外痛内快為外實内虚内痛外
快為内實外虚又邪氣盛則實精氣脫則虚何者是
重實大熱病氣熱脉滿者是也脉盛皮熱腹脹前後
不通為五實脉細皮寒氣少洩痢飲食不入為五虚
辯損至脉法
脉有損至何謂也然至之脉一呼再至曰平三至曰離
經四至曰奪精五至曰困六至曰命絶何謂損一呼一
至曰離經二呼一至曰奪精三呼一至曰困四呼一至
曰命絶此損之脉也至脉從下上損脉從上下也損脉
之為病奈何然一損於皮毛則皮聚而毛落二損於血
脉血脉虚少則不能榮於五臓六腑三損於肌肉肌肉
消瘦則食飲不為肌膚四損損於筋筋緩則不能自收
持五損損於骨骨萎則不能起於牀反此者至於收病
也從上下者骨萎不能起於牀者死從下上者皮聚而
毛落者死損至之法奈何然損於肺者益其氣損於心
者調其榮衞損於脾者調其飲食適其寒温損於肝者
緩其中損於腎者益其精此損至之法也
察色論
論曰聲合五音色合五行聲色符同然後定臓腑之榮
枯若滋榮者其氣生如翠羽雞冠蟹腹豕膏鳥羽是也
枯夭者其氣敗如草滋衃血枳實枯骨如炲是也至於
青赤見於春赤黃見於夏黃白見於長夏白黑見於秋
黑青見於冬是謂五藏之生者以五行之相繼也得肝
脉色見青白心脉色見赤黑脾脉色見黃青肺脉色見
黑黃是謂真藏之見者以五行之相尅也若乃肺風而
眉白心風而口赤肝風而目青脾風而鼻黃腎風而肌
黑以風善行數變故爾肝熱而左頰赤肺熱而右頰赤
心熱而顔赤脾熱而鼻赤腎熱而頤赤以諸熱皆屬火
故爾以至青黑為痛黃白為熱青白為寒以九氣不同
故爾鼻青為腹水氣白為無血黃為寒赤為有風鮮明
為留飲而五色取决於此故爾然審病者又皆以真脾
為本蓋真脾之黃是謂天之氣五色又明病雖久而面
黃必生者以其真氣外榮也
察聲色決死生法
凡人赤者欲如帛裹朱砂不欲如赭色也白者
欲如白璧之色不欲如白堊也青者欲如蒼璧
之色不欲如藍也黃者欲如羅裹雄黃不欲如
黃土也黑者欲如漆不欲如炭也凡色青如
草滋黑如炲黃如枳實赤如衃血白如枯骨有此
五色者並為死候也凡青如翠羽黑如鳥羽赤如
雞冠黃如蟹腹白如豚膏有此五色並為生候也
病人耳目鼻口有黑色起入口者必死病人兩目
皆有黃色起者其病當愈病人耳目及頰顴上赤
者五日死病人有黑色出扵額上及髮際至鼻脊
兩顴上五日死病人及健人黑及白色入目鼻口
者五日而死病人及健人面忽如馬肝色望之如
青近之如墨者死病人口如魚口不能復閉而氣
出多不返者死病人妄語錯亂及不能語者不可
治熱病者可治病人循衣縫譫言者不可治病人
尸臭甚者不可治病人目迴迴直視肩息者一日中
死病人背青人中反者三日死病人面無精光似
土色不能食者四日死病人目無精光及牙齒黑色
不可治病人面黃目黑九日死病人面白目黑者
不可治病人面赤目白者十日死病人但張其口
不能閉者三日死病人面赤目青者立即死病人
面黑目白者八日死病人目系傾者七日死病人
齒色忽變黑者十三日死病人髮直者十五日死
病人遺尿不覺者死病人脣口忽乾者必死病人
爪甲青者必死病人頭目久痛卒視物不見必死
病人舌卷及卵縮者死病人面黑目直視惡風者死
病人面黃目白者不死病人面黃目青者死病
人面黃目赤者不死病人面色青目白者死病人
而目俱黃者不死病人面目俱白者即死病人面
青唇黑者死病人髮如乾麻喜怒者死病人髮與
眉衝起者死病人面色黑兩脇下滿不能自轉反者
死病人卒腫面色蒼黑者死病人手掌腫無文者
死病人臍腫反出外者死病人隂囊莖俱腫者死
病人手足爪甲下肉黑者死病人汗出不流舌卷
者死病人唇反人中滿者死病人隂陽絶目眶陷
者死病人五藏已奪神氣不守聲嘶者死病人隂
結陽絶目精脫恍惚者死病人隂陽俱絶裂衣掇空
妄言者死病人隂陽俱洩絶失音不能言者死病
人榮衞竭絶面浮腫者死
病分氣血晝夜衰旺
夫百病晝則增劇夜則安靜是陽病有餘乃氣病而血
不病也百病夜則增劇晝則安靜是隂病有餘乃血病
而氣不病也晝則氣行晝者陽也主行陽道也氣也無
形質而象天也熱也火也動輕也主外也動而不息者
也氣主呴之春也浮也夜者隂也主行隂道也血也有
形質而象地也寒也水也靜重也主内也靜而濡潤者
也血主濡之秋也降也冬也沉也病有夜則惡寒晝則
安靜是隂氣自旺於本部也有夜則安靜晝則惡寒是
隂氣上溢於中也有夜則惡寒晝亦惡寒此隂部太盛
兼有其陽乃病之極矣亟瀉其隂峻補其陽病有晝則
發熱夜則安然是陽氣自盛於本部也有晝則安然夜
則燥煩是陽氣下陷於隂中也名曰熱入血室病有晝
則躁作夜則煩躁是陽極太盛兼有其隂當亟瀉其陽
峻補其隂為隂氣將竭重陽者死重隂者死宜亟攻之
病有晝則惡寒夜則煩躁飲食不入病名曰隂陽交交
者死矣
病機論
論曰察病機之要理施品味之性用然後明病之本焉
故治病不求其本無以去深藏之大患故掉眩收引膹
欝腫脹諸痛痒瘡皆根於内夫百病之生也皆生於風
寒暑濕燥火以知化之變也經言盛者瀉之虚者補之
余錫以方士用之尚未能十全余欲令要道必行桴鼓
相應猶拔刺雪汚工巧神聖可得備聞靈樞經曰刺深
而猶可拔汚深而猶可雪莊子曰雪猶洗也岐伯曰審
察病機無失氣宜此之謂也黃帝曰願聞病機何如岐
伯對曰凡諸氣掉眩皆屬於肝少慮無怒風勝則動肝
者罷極之本魂之君也其華在爪其充在筋以生血氣
其味酸其色蒼為將軍之官謀慮出焉此為隂中之少
陽通於春氣其脉弦王注曰肝有二部葉一小葉如木
甲拆之狀啓經所謂其用為動火乃木之為動火太過
之政亦為動蓋火木之主暴速所以掉眩也掉摇也眩
昏亂也旋運皆生風故也是以風火皆屬陽陽主動其
為病也胃脘當心痛上支兩脇膈咽不通食飲不下甚
則耳鳴眩轉目不識人善暴僵仆裏急緛戾脇痛嘔泄
甚則掉眩癲疾兩脇下痛引少腹令人怒也虚則目職
昏>昏>無所見善恐如人將捕之凡病肝木風疾者以熱
為本以風為標故火本不燔遇風烈乃焰肝本不甚熱
因金衰而王肺金不勝心火木來接於金故諸病作矣
其為治也燥勝風王注曰風自木生燥為金化風餘則
制之以躁肝勝治以清凉之氣也木氣之下金氣承之
又曰風滛於内治以辛凉肝欲散急食辛以散之故木
主生榮而主春其性温故風大則反凉而毁折是兼化
制其木也故風病過急反而中外燥燋是反並金化也
故非為金制其木是甚則如此中風偏枯者由心火暴
甚而水衰不能制則火實尅金金不能平木則肝木勝
而兼於火熱則卒暴僵仆凡治消癉仆繫偏枯痿厥氣
滿發肥賁高粱之疾也故此藏氣平則敷和太過則發
生不及則萎枯諸痛痒瘡瘍皆屬於心靜則神明熱
勝則腫心者生之本神之象變也其華在面其充在血
脉為陽中之太陽通於夏氣其脉鈎其味苦其色赤為
君主之官神明出焉此為主官陽中之陽也王注曰心
形如未敷蓮花中有七空以導引天真之氣神明之宇
也經所謂其用為燥火燥性動其明於外熱甚火赫爍
石流火金之極變也燔焫山川旋反屋宇火之災𤯝也
故火非同水水智而火愚其性暴速其為病也當胷中
熱嗌乾右脇滿皮膚疼痛寒熱咳嗽唾血血洩鼽衂嚏
嘔溺色變甚則瘡痒胕腫肩背臑痛缺盆中痛瘍疼身
熱驚惑惡寒戰慄譫妄悲忘衂衊語笑瘡瘍血流狂妄
目赤胷中痛脇支滿脇下痛背膺肩胛間痛背痛虚則
胷腹大脇下與腰背相引而痛其為治也以寒勝熱王
注曰小熱之氣凉以和之大熱之氣寒以取之甚熱之
氣汗以發之發之不盡制之制之不盡求其屬以衰之
又曰用水之主以制陽光經曰氣有多少病有盛衰治
有緩急方有大小此之謂也是以熱滛於内治以醎寒
佐以甘苦以酸收之以苦發之心欲耎急食醎以耎之
君火之下隂精承之水氣化之是故火主暴虐故燥萬
物者莫熯乎火夏月火熱極甚則先失氣薰味而萬物
反潤以水出液林木津流及體熱極而反汗液出是火
極而反兼水化俗以難辨認是作非不治已極反攻王
氣是不明標本但隨兼化之虚象妄為其治反助其病
而害於生命多矣故此藏平則昇明太過則赫曦不及
則伏明王注曰百端之起皆自心生諸濕腫滿皆屬
脾土味知氣化濕勝則濡泄脾者倉廪之官本營之居
也名曰器能化糟粕轉味而出入者也其華在唇其充
在肌其味甘其色黃又名諫議之官五味出焉此至隂
之類通於土氣為隂中至隂脾也其脉緩王注曰脾形
象馬蹄内包胃腕象土形也其用為化兼四氣聚散復
形群品以生溉灌肝心腎肺主於時寄王四季經所謂
善不可見惡不可見也其液入驟注其灾霖潰其為病
也胕腫骨痛隂痺按之不得腰脊頭頸痛時眩大便難
隂氣不用飲食不欲咳唾則有血積飲痞膈中滿霍亂
吐下為善肌肉痿足不收行脇䐜嘔吐洩注下王注曰
脾熱之生虚則腹滿腸鳴飱洩食不化者有胃之寒者
有胃之熱者色白澄徹清冷皆屬於寒色黃水赤渾濁
皆屬於熱故仲景曰邪熱不利穀水性疾速此之謂也
其為治也風勝濕濕自土生風為木化土餘則制之以
風脾盛治之以燥故濕傷肉濕勝則濡洩甚則水閉胕
腫王注曰濕為水水盛則腫水下形肉色已消又曰濕
氣為淫皆為腫滿但除其濕腫滿自衰若濕氣在上以苦
吐之濕氣在下以苦泄之以淡滲之治濕之法不下小
便非其治也故濕淫所勝平以苦熱佐以酸辛以苦燥
之以淡泄之若濕上甚而熱治以苦濕佐以甘辛以汗
為散而止濕淫於内治以苦熱佐以酸淡以苦燥之以
淡泄之脾苦濕急苦以燥之又曰土氣之下木氣承之
本草曰燥可去濕桑皮赤小豆之屬王注曰半身已上
濕氣有餘火氣復欝所以明其熱能生濕經所謂風寒
在下燥熱在上濕氣在中火遊行其間是以熱之用矣
故土主濕雲雨零而宏靜雨熱極甚則飄驟散落是反
兼風水制其土也若脾甚土自壅燥去其濕以寒除熱
脾土氣衰以甘緩之所以燥泄積飲痞隔滿腫濕熱乾
涸消渴慎不可以温藥補之故積温成熱性之温乃勝
氣之藥也藏喜新而惡陳常令滋澤無使乾涸故此土
平則備化太過則敦阜不及則卑濫諸氣膹欝病委皆
屬於金肺氣常清利燥勝則乾肺者氣之本魄之處也
其華在毛其充在皮其味辛其色白而為相傅之官治
節出焉為陽中之少陽通於秋氣其脉毛王注曰肺之
形象人肩二布葉一小葉中有二十四空行列以布分
諸藏清濁之氣經所謂其用為固其變肅殺其生目蒼
落其為病也骨節内變左胠脇痛寒積於中感雪太凉
革候咳腹中鳴注泄鶩溏咳逆心脇滿引小腹善暴痛
不可反側嗌乾面塵色惡腰痛丈夫&KR1155;疝婦人少腹痛
浮虚鼽尻隂股髀腨胻是病皴揭實則喘欬逆氣肩背
痛汗出尻隂股膝髀虚則少氣不能報息耳聾嗌乾其
為治也熱勝燥燥自金生熱為火化金餘則制之以火
肺勝則治之以苦又曰金氣之下火氣承之燥淫於内
治以苦温佐以苦辛以苦下之若肺氣上逆急食苦以
泄之王注曰制燥之勝必以苦温故受乾病生焉是以
金主於秋而屬隂其氣凉凉極天氣清明而萬物反燥
若火是金極而反兼化火也故病血液衰也燥金之化
極甚則煩熱氣欝痿弱而手足無力不能收持也凡有
聲之痛應金之氣故此藏平氣則審平太過則堅成不
及則不從革也諸寒熱皆屬於腎水能養動耗寒勝
則涸腎者主蟄封藏之官本精之處也其華在髮其充在骨
其味醎其色黑為作強之官伎巧出焉為隂中之隂通
於冬氣其脉石王注曰腎藏有二形如二豆相並而曲
附於膂筋外脂裏白表黑主藏精故仙經曰心為君火
腎為相火是言在腎屬火而不屬水也經所謂膻中者
臣使之官喜樂出焉故膻中者在乳之間下令在於腎
是火居水位得升則喜樂出焉雖君有二火之氣論其
五行造化之理同為熱也故左腎屬水男子以藏精女
子以繫胞右腎屬火遊行三焦興衰之道由於此故七
節之傍中有小心是言命門相火也經所謂其變凝冽
其清冰雹其為病也寒喀心疼腰腿痛大關節不利屈
伸不便若厥逆痁堅腹滿寢汗實則腹脛腫喘咳身重
汗出憎風虚則胸中痛大小腹痛清厥意不樂王注曰
大小腹大小腸也此所謂左腎水發痛也若夫右腎命
門相火之為病少氣瘡瘍疥癬癰腫脇滿胷背首面四
肢浮腫腹脹嘔逆瘛瘲骨痛節有動注下温虐腹中暴
痛血溢流注精液目赤心熱甚則瞀昧暴痛瞀悶懊憹
健嘔瘡瘍驚躁喉痺耳鳴嘔涌暴注瞤瘛暴死瘤氣結
核丹熛皆相火熱之勝也其為治也寒勝熱燥勝寒若
熱淫於内治以醎寒火所勝平以醎冷故相火之下水
氣承之如寒淫於内治以甘熱佐以甘辛寒淫所勝平
以辛熱又曰腎苦燥急食辛以潤之腎欲堅食苦以堅
之故水本寒寒急則冰冰如地而能載物冰發而雹雪
是水寒亢極反似尅水之土化是兼謂化也所謂寒病
極者反腎滿也左腎不足濟之以水右腎不足濟之以
火故此藏水平則靜順不及則涸流大過則流衍諸
厥固泄皆屬於下厥謂氣逆固謂禁固氣逆則肝腎失
守失守則不能禁固出入無燥濕不恒故氣下則愈也
經所謂厥氣上行滿脉去形諸痿喘嘔逆皆屬於上
肺者藏之長也為心之華蓋故肺熱葉焦發痿躄是氣
欝不利病喘息而嘔也嘔謂嘔醎水火氣炎上之象也
胃膈熱甚則為嘔也若衰火之炎痿躄則愈利肺之氣
喘息自調也道路開通吐嘔則除凡病嘔涌溢食皆屬
之火也王注曰内格嘔逆食不得入是有火也經所謂
三陽有餘則為痿易王注曰易有變易常用自痿弱無
力也故病此者為熱明矣諸熱瞀瘛皆屬於火熱氣甚則
濁亂昏昧也瞀瘛乃昏也經所謂病筋脉相引而急名
曰瘛者故俗謂之搐是也熱勝風捕併於經絡故風主
動而不寧風火相乘是以熱瞀瘛而生矣治法祛風滌
熱之劑折其火勢熱瘛可立愈若妄加灼火或飲以發
表之藥則取死不旋踵諸禁鼓如喪神守皆屬於火
禁慄驚惑如喪神守悸動怔忪皆熱之内作故治當以
制大劑其神守血榮而愈也諸頸項強皆屬於濕寒
濕同性水火同居故足太陽膀胱經屬水而下所以濕
可傷也其脉起目内眥上額交於顛上其支别從顛入
絡於腦還出别下項故主項強太陽表中風加之以濕
客於經中内挾寒濕則筋脉抽急故頸項強而不柔和
此太陽傷濕當詳有汗治以䟽濕祛風緩發表而愈也
諸逆衝上皆屬於火衝攻也火氣炎上故熱甚則欝
於内也諸脹腹大皆屬於熱肺主於氣貴乎通暢若嘔
涌溢食不下也肺脹而腹大是以火主長而高茂形見
彰顯升明舒葉皆腫之相也熱去則見順利也諸燥
狂越皆屬於火胃實則四股實而能登高也故四肢者
諸陽之本經所謂隂不勝陽則脉流薄疾病乃狂是以
陽勝則使人妄言罵詈不避親疎神明之亂也故上善
若水下愚若火此之謂也治之也以補瀉隂陽奪其食
則病已也諸暴強直皆屬於風暴虐而害也強頸有
力而不能和柔也乃厥隂風木勢甚而成此王注曰陽
欝於内而隂行於外千金曰強直為風治瀉火補金木
能自平也諸病有聲鼓之如鼓皆屬於熱腹脹大而
鼓之有聲如鼓者熱氣甚則然也經所謂熱勝則腫此
之類也是以熱氣内欝不散而聚所以扣之如鼓也諸
腹脹大皆為裏證何以明之仲景曰少隂病腹脹大不
便者急下之宜大承氣湯所謂土勝堅水則乾急與大
承氣湯下之以救腎水故知無寒其熱明矣諸病胕
腫疼酸驚駭皆屬於火胕腫熱勝於内則傷氣滯故也
疼酸由火實制金不能平木則木王而為酸者肝之味
也故經所謂二陽一隂發病主驚駭王注曰肝主之原
火其本也自心火甚則善驚所以驚則動而不寧也故
火衰水平治之本也諸轉反戾水液渾濁皆屬於熱
熱氣燥爍於筋故筋轉而痛應風屬於肝也甚則吐不
止暍熱之氣加之以泄濕勝也若三氣雜乃為霍亂故
仲景曰嘔吐而利若為霍亂故有乾霍亂有濕霍亂得
其吐利邪氣得出名曰濕霍亂也十存八九若不得吐
利揮霍撩亂邪無所出名曰乾霍亂十無一生者皆以
冐暑中熱飲食不節寒熱氣不調清濁相干隂陽乖隔
則為此病若妄言寒者大誤矣故熱則小便渾而不清
寒則潔而不濁故井水煎湯沸則自然渾濁也諸病
水液澄徹清冷皆屬於寒水液為病寒也故水清淨其
氣寒冷水穀不化而吐利其色白腥穢傳化失常食已
不饑雖有邪熱不殺穀而不饑者無倦而常好動其便
色黃而酸王注曰寒者上下所以出及吐出溺出也又
曰小寒之氣温以和之諸嘔吐酸暴注下迫皆屬於熱
流而不腐動而不蠧吐嘔吐酸者胃鬲熱甚則欝滯於
氣物不化而為酸也酸者肝木之味或言吐酸為寒者
誤也暴注者是注泄也乃腸胃小轉化失常經所謂清
氣在下則生飱泄下迫者後重裏急窘迫急痛也火性
急速而物不化故也俗云虚坐弩責而痛也諸澁枯
涸乾頸皴揭皆屬於燥澁枯者水液氣衰少血不榮於
皮肉氣不通利故皮膚皴揭而澁也及甚則麻痺不仁
涸乾者火多水少繫辭云燥萬物者莫熯乎火故火及
熱甚水溢乾而不調潤於身皮膚乃啓裂手足有如斧
傷而深二三分者冬月甚而夏月衰故法曰寒能收斂
收斂則燥澁皴揭熱能縱緩則滋榮潤澤此皆屬燥金
之化也王注曰物之生滑利物之死枯澁其為治也宜
開通道路養隂退陽凉藥治之榮血通流麻木不仁澁
涸乾勁皴揭皆得其所慎無服烏附之藥經所謂金木
水火土運行之數寒暑燥濕火風臨御之化則失道可
見民病可調凡受諸病者皆歸於五行六氣勝復盛衰
之道矣王注曰人生有形不能無患既有其患亦常有
逃生化出隂陽者也故曰謹守病機各司其屬有者求
之無者求之盛者責之必先五勝疎其血氣令其得調
達而致和平此之謂也
三因論
夫人禀天地隂陽而生者蓋天有六氣人以三隂三陽
而上奉之地有五行人以五臓五腑而下應之於是資
生皮肉筋骨精髓血脉四肢九竅毛髮齒牙唇舌總而
成體外則氣血循環流注經絡喜傷六淫内則精神魂
魄志意喜傷七情六淫者寒暑燥濕風熱七情者喜怒
憂思悲恐驚若將護得宜怡然安泰役冒非理百病生
焉病症既成須尋所自故前哲示教謂之病源經不云
乎治之極於二者因得之閉戶塞牖繫之病者數問其
經以從其意是欲知致病之本也然六淫天之常氣冒
之則先自經絡入内合於腑臓為外所因七情人之常
性動之則先自藏腑欝發外形於肢體為内所因其如
飲食饑飽叫呼傷氣盡神度量疲極筋力隂陽違逆乃
至虎狼毒蟲金瘡踒折疰忤附着畏壓溺等有背常理
為不内外因金匱有言千般疢難不越三條以此詳之
病源都盡如欲救療就中尋其類例别有三因或内外
兼併淫情交錯惟其深淺斷以所因為病源然後配合
諸證隨因施治藥石鐵艾無施不可
内外傷論
辨脉古人以脉上辨内外傷於人迎氣口人迎脉大於
氣口為外傷氣口脉大於人迎為内傷此辨固是但其
說有所未盡耳外感風寒有餘之證是從前客邪來也
其病必見於左手左手主表乃行陽二十五度内傷飲
食及飲食不節勞役所傷皆不足之病也必見於右手
右手主裏乃行隂二十五度故外感寒邪則獨左寸人
迎脉浮緊按之洪大緊者急甚於絃是足太陽寒水之
脉按之洪大而有力中見手少隂心火之脉下與壬合
内顯洪大乃傷寒脉也若外感風邪則人迎脉緩而大
或大於氣口一倍或兩倍三倍内傷飲食則右寸氣口
脉大於人迎一倍傷之重者過之少隂則兩倍太隂則
三倍此内傷飲食之脉若飲食不節勞役過甚則三脉
遍見於氣口是心火刑肺其肝木挾心火之勢亦來薄
肺經曰侮所不勝寡於畏者是也故氣口脉急大而數
時一代而澁也澁者肺之本脉代者元氣不相接脾胃
不及之脉洪大而數者心脉刑肺也急者肝脉挾心火
而反尅肺金也若不甚勞役惟右關脾脉大而數謂獨
大於五脉數中微緩時一代也如飲食不節寒温失所
則先右關胃脉損弱甚則隱而不見惟内顯脾脉之大
數微緩時一代也宿食不消則獨右關脉沉而滑經云
脉滑者有宿食也以此辨之豈不明白易見乎
辨寒熱外傷寒邪之證與飲食不節勞役形質之病及
内傷飲食俱有寒熱舉世盡將飲食失節勞役不足之
病作外傷寒邪有餘表實之證反瀉其表枉死者多矣
外傷寒邪發熱惡寒寒熱併作其熱也翕翕發熱又謂
之拂拂發熱發於皮毛之上羽毛之拂明其熱在表也
是寒邪感胃之明証也皮膚毛腠者陽之分也是謂之
元氣所滋養之分也以寒邪乘之欝遏陽分不得伸故
發熱也其面赤鼻氣擁塞不通心中煩悶稍似袒裸露
其皮膚已不能禁其寒矣其表上虚熱止此而已其惡
寒也雖重衣下幕逼近烈火終不能禦其寒一時一日
增加愈甚必待傳入裏作下證乃罷其寒熱齊作無有
間斷也其内傷飲食不節或勞役所傷亦有頭痛項彊
腰痛與太陽表證微有相似餘皆不同論中已辨之矣
内傷不足之病表上無傷不能禦風寒也此則常常有
之其躁熱於腎間者而有之與外中寒邪略不相似其
惡風寒也蓋脾胃不足營氣下流而乘腎肝此痿厥氣
逆之漸也為胃氣平常飲食入胃其營氣上行以輸其
心肺以滋養上焦之皮膚腠理之元氣也既下流其心
肺無所禀受皮膚間無陽失其營衞之外護故陽分皮
毛之間虚弱但見寒或居隂寒處無陽日處便惡之也
此常常有之無間斷者也但避風寒及温暖處或添衣
蓋温養其皮膚所惡風寒便不見矣是熱也非表傷寒
邪皮毛間發熱也乃腎間受脾胃下流之濕氣閉塞其
下致隂火上衝作蒸蒸而燥熱上徹頭頂旁徹毛皮渾
身燥熱作須待祼衣露居近寒凉處則已或熱極而汗
出亦解彼外傷惡寒發熱豈有汗出者乎若得汗出則
病愈矣以此辨之豈不如黑白之易見乎當内虚而傷
之者燥熱也或因口吸風寒之氣欝其隂火使咽膈不
通其吸入之氣欲入為膈上衝脉之火所拒使隂氣不
得入其胸中之氣為外風寒所遏欝欝而不得伸令人
口開目瞪極則聲發於外不能上下塞於咽中而氣欲
絶又或噦嘔咽吐而躁熱發必有所因凡有此證其表
虚惡風寒之證復見矣表虚之弱為隂火所乘躁發須
臾而過表虛無陽不任風寒復見矣是表虚無陽常常
有之其躁熱則間而有之此二者不齊作燥作寒已寒
作燥已非作外傷之寒熱齊作無有間斷也百病俱有
身熱又謂之肌熱又謂之皮膚間熱以手捫之方知者
是也乃肌體有形之熱也亦須皆待隂陽既和汗出則
愈矣慎不可以此上辨之以其虚實内外病皆有之故
難辨耳只依先說病人自覺發熱惡寒之熱及躁作之
熱上辨之為准則矣
辨外感内傷惡風外感八風之邪乃有餘證也内傷飲
食不節勞役所傷皆不足之病也其内傷亦惡風自汗
若在温暖無風處則不惡矣與外傷鼻流清涕頭痛自
汗頗相似細分之時異耳外感風邪自汗頭痛鼻流清
涕常常有之一日一時增加愈甚直至待入裏作下證
乃能罷語聲重濁高厲有力鼻息壅塞而不通能食腹
中和口别味大小便如常筋骨疼痛不能動摇便着牀
枕非扶不起其内傷與飲食不節勞役所傷然亦惡風
居露地中兼大漫風起却不惡也惟門窗隙紙中賊風
來大惡也與傷寒傷風俱不同矣况鼻流淸涕頭痛自
汗間而有之鼻中氣短少氣不足以息語則氣短而怯
弱妨食或不下或不飲食三者互相有之腹中不和或
腹中急而不能伸口不别五穀之味小便頻數而不渴
初勞役得病食少小便赤黃大便常難或秘或結或虚
坐只見些小白膿時有下氣或泄黃如糜或溏泄色白
或結而不通若心下痞或胸中閉塞如刀劙之痛二者
亦互相見不併出也有時胃脘當心而痛上肢兩脇痛
心臍下相火之勢如巨川之水不可遏而上行使陽明
之經逆行亂於胸中其氣無止息甚則高喘熱傷元氣
合四肢不收無氣以動而懶倦嗜卧其外感風寒俱無
此證故易為分别耳復有一等乘天氣大熱之時在於
路途田野中勞形得之更或有身體薄食小勞役過甚
又有修善長齋之人有氣久虚而因勞役得之者皆與
陽明熱白虎湯證相似必饑體捫摸之壯熱必躁熱悶
大惡渴而飲水以勞過甚之故亦身疼痛始受病之時
特與中熱得有餘之病相似若誤與白虎湯旬日必死
此證脾胃太虚元氣不足鼻口中氣皆短促而上喘至
日轉以後足陽明得時之際病必可減若是外中熱之
病必到日晡之際大作讝語其熱增加大渴飲水煩悶
不止其勞役不足者皆無此證尤易為分解若得有難
决疑似之證必當待一二日而求醫治療必不至錯矣
或因勞役動作腎間隂火沸騰事閒之際於大舍之内
或於隂凉處或解脫衣裳更有新浴或身閒於背隂處
坐卧其隂火不行還歸腎間皮膚腠理極虚無陽但風
來或為寒凉所遏表虚不任其風寒自認外感風寒求
衣解表以重絶元氣取禍如翻掌苟幸而免者致虚勞
氣血皆弱不能完復且表已虚之人為風寒所遏亦是
虚邪犯表始病一二日之間時與外中賊邪有餘之證
頗有相似處故致疑惑諸醫者只於氣少氣盛上辨之
其外傷賊邪必語聲前輕後重其聲高厲而有力若是
勞役所傷飲食不節表虚不足之病必短氣氣促上氣
高喘懶語如有所問難勉強對答一兩句其聲困弱而
無力至易見也
分内外傷治法
内經篇云夫邪之生也或生於隂或生於陽其生於陽
者得之風雨寒暑乃天之邪感則傷人五臓是八益之
邪故曰風從上受之其中人也高俗言傷風傷寒者是
也治法邪在皮者汗而發之
其生於隂者得之飲食居處隂陽喜怒乃水之寒熱感
則害人六腑是七損之病故曰濕從下受之經言飲食
勞倦則傷脾俗言内傷飲食是也又云勞則氣耗熱伏
榮中陽氣不得伸故頭痛耳鳴九竅不利皆腸胃之所
生也治法邪在下者引而竭之
帝曰風雨之傷人奈何岐伯曰風雨之傷人也先客於
皮膚傷入於孫脉孫脉滿則傳入絡脉絡脉滿則輸於
大經脉血氣與邪併客於分凑之間其脉堅大故曰實
實者外堅充滿不可按之按之則痛
此重明八益之邪傷人中人也高是客邪表受風寒
帝曰寒濕之傷人奈何岐伯曰寒濕之中人也皮膚不
收肌肉堅緊榮血泣衞氣去故曰虚虛者聶辟氣不足
按之則氣足以温之故决然不痛
此清虛之地氣傷人也必從足使故曰地之濕氣感
則害人皮肉筋脉夫百病之變皆生於風雨寒暑及
飲食居處隂陽喜怒鍼經解云若身形不虛外邪不
能傷故知百病皆由喜怒不節勞役形體飲食不調
胃氣一失榮氣不生隂火乘之清氣伏匿於下焦隂
火隂血上涌閉塞九竅元氣逆行百病之變由是來
矣是知清靜之氣不可妄勞胃氣不可不養若能志
閒而少欲心安而不懼形勞而不倦乃天清地淨百
骸和暢得盡天年
帝曰善隂之生實奈何岐伯曰喜怒不節則隂氣上逆
上逆則下虚下虛則陽氣走上故曰實矣
夫隂氣逆上者盛怒得之非喜也喜則氣和此喜之
一字傳寫誤矣前已有說血之與氣并走於上則為
大厥厥則暴死是謂盛怒也先說熱中一段内云血
并於上為善怒舉此兩段為證言喜者誤矣
帝曰隂之生虚奈何岐伯曰喜則氣下悲則氣消則脉
虚空因寒飲食寒氣熏滿則血泣氣去故曰虛矣
辨云隂虚者說飲食居處隂陽喜怒按隂陽應象大
論云喜怒傷氣今言喜氣下行者非也喜則氣和以
此證之飲食勞倦是為隂病非陽喜之病皆陽氣不
足隂氣有餘但遇天隂寒心不樂病必增加故言悲
則氣消若遇晴暖心喜樂或美食充口其病皆去聖
人立法只宜補陽附其陽道知非喜為氣下也
帝曰經言陽虛則外寒隂虛則内熱陽盛則外熱隂盛
則内寒余已聞之矣不知其所由然也
此一段帝問在表陽病在裏隂病四證陽虛則外寒
陽勝則外熱此明客邪傷表六淫有餘之證隂虚則
内熱隂盛則内寒飲食脾胃病始於熱中終於寒中
岐伯曰陽受氣於上焦以温皮膚分肉之間今寒氣在
外則上焦不通則寒氣獨留於外故寒慄
寒慄謂心寒慄也非戰動又明陽虚生外寒此風寒
傷表有餘病也
隂虛生内熱奈何岐伯曰有所勞倦形氣衰少榖氣不
盛上焦不行下脘不通胃氣熱氣氣熏胷中故内熱
此再明濕從下受之病之形狀乃水榖之寒熱則害
人六腑此中焦不足脾胃先受病乃飲食勞倦始受
熱中
陽盛生外熱奈何岐伯曰上焦不通利則皮膚緻密腠
理閉塞玄府不開衛氣不得泄越故外熱
此乃末傳客寒化熱當下也故經云人之傷於寒則
為病熱是也
隂盛生内熱奈何岐伯曰厥氣下密寒氣積於胷中而
不瀉不瀉則温氣去寒獨留則血凝泣則血脉不通其
脉盛大以濇故中寒
此再明脾胃不足勞役形體中焦榮氣受病末傳寒
中惟宜補陽瀉隂
帝曰隂與陽并血氣以并病形以成刺之奈何岐伯曰
刺此者取之經隨取血於營取氣於衞用形者因四時
多少高下
此一段明脾胃榮氣不足從隂引陽并瀉血絡經隨
榮者主血隂氣也衞者主氣陽氣也夫行針之道必
先知形之長短骨之廣狹循三備法通針身形以施
分寸故曰用形也四時多少高下具在下篇此脾胃
不節榮衞不行始病熱中經隨隂血宜理陽氣
帝曰血氣以并病形以成隂陽相傾瀉奈何
此復問八風表邪及傷寒客邪在外有餘之證惟宜
瀉之血氣以并及隂病勞役脾胃濕從下受中虚不
足之證
岐伯曰瀉實者氣盛乃内鍼(岐伯先以風寒外邪為之對)鍼與氣俱
内以開其門如利其戶鍼與氣俱出精氣不傷邪氣乃
下外門不閉以出其疾搖大其道如利其路是謂大瀉
必切而出大氣乃屈
言欲開其穴而泄其邪氣切謂急也言急出鍼也予
詳切字之義非急出鍼也切其穴路以防真氣泄止
出其鍼以利其路獨令邪氣出令鍼頭引出其邪恐
鍼帶出真氣此切之意也鍼解論云疾而徐則虛者
疾出鍼而徐按之也大氣謂大邪氣也屈謂退伏也
有餘外證
帝曰補虛奈何岐伯曰持鍼勿置以定其意候呼内鍼
氣出鍼入鍼空四塞精無從去方實而疾出鍼氣入鍼
出熱不得還閉塞其門邪氣布散精氣乃得存動氣候
時(注曰動旡候時乃當)近氣不失遠氣乃來是謂追之此治法不
足内病脾胃也
帝曰夫子言虚實者有十生於五臟五脉耳夫十二經
脉皆生其病(注曰甲乙經曰皆生百病素問)今夫子獨言五臓夫十二
經脉者皆絡三百六十五節節有病必被經脉經脉之
病皆有虛實何以合之岐伯曰五臓者故得六腑以為
表裏經絡之節各生虚實其病所居隨而調之病在脉
調之血(心主脉脉主血榮病治在心調血脉)病在血調之絡(肝主血血病治在肝調之)
(絡)病在氣調之衞(肺主氣其病治在衛此五臓之氣也視何臓以調之)病在肉調
之分肉(脾主肉病在血絡以鋒鍼决之故曰血實宜决之)病在筋調之筋(肝主筋病)
(在筋治在肝血)病在骨調之骨(腎主骨骨病治在腎熱則疾之寒則留之)燔鍼劫刺
其下及與急者(筋病在脾者以燔鍼劫刺治在筋筋急者熨絡先令氣行也)病在骨
焠鍼藥熨(腎主骨以大寒為骨痺者先藥熨焠刺焠刺即燔鍼也)病不知所痛兩
蹻為上(病在隂蹻陽蹻痢癎瘛瘲不知所苦兩蹻為上者取申脉穴是足太陽太隂外踝下也)身
形有痛九候莫病則繆刺之病在於左而右脉病者巨
刺之(大氣不能過關尺者巨鍼刺之必矣)謹察其九候鍼道備矣
調經篇云夫邪之生也或生於隂或生於陽其生於
陽者得之風雨寒暑其生於隂者得之飲食居處隂
陽喜怒也夫風雨寒暑者自外而感傷其形傷形為
有餘當瀉之仲景之書已備至於飲食居處隂陽喜
怒自内而致傷其氣傷氣為不足當補之諸書所載
略而未詳今隨證立方并四時加减詳論之(諸方見脾臓門)
(飲食勞倦類)
醫學發明衝督任脉云二十八難曰竒經八脉者既不
拘於十二經皆何起何繼也然督脉者起於下極之俞
並於脊裏上至風府入屬於腦任脉者起於中極之下
以上毛際循腹裏上關元至咽喉衝脉者起於氣衝並
足陽明之經夾臍上行至胷中而散
夫督任衝三脉者為一源始於二隂之間分為三𣲖
任脉者起於會隂穴根於曲骨入前隂中出腹裏過
臍上行附足厥隂之經為生化之源也貫穿諸經無
所不係焉衝者分為二道起於會隂根於氣衝為二
道入腹中夾臍兩傍上行附足陽明之脉至胷中而
散一說上至腦耳上角下至足内踝絡跗上若搐如
引繩之壯上下動之若一貫諸經之脉無所不到以
其從胃脉故也十二經之海也旺為生化升降之主
督脉者出於會隂根於長強上行脊裏至於巔附足
太陽膀胱之脉膀胱者諸陽之首又曰巨陽無榮衞
之氣係焉督脉為附督者都也能為表裏上中下十
二經之病焉此督任衝三脉之起末也今邪客衝督
二脉係根在下焦下焦者裏也地道也血也隂分也
自臍已下至足少隂分下至骨髓主行隂二十五度
於夜所受之邪止於内俗呼為雜病焉散於十二經
絡百病形相無有定止其邪之張也有若流水犯於
少隂之脉甚則煩心神明不安加勞役則如乾霍之
狀瞋目則魂如去浪甚則内閉九竅外壅肌肉衞氣
散解陽道不行名曰煎厥乃隂氣大盛大勢之來也
其苦百端不可名狀病之重者無過於此折人天年
治當從隂引陽先瀉衝督以三稜針挈其隂火是治
其源瀉以苦寒之劑佐以辛熱乃寒因熱用為下焦
如瀆經云在下者引而竭之聖人之法因近於二隂
故從權也然閉於便溺者可也如便溺已通不當利
大小便宜泄之於其内急宜苦酸味薄者從隂中以
升發陽氣佐以辛甘温熱於陽分使得徹於皮毛衞
氣之分亦是助榮衞之氣此藥若服當一大瀉此一
瀉反助隂氣從權泄熱不得已而用之不極勿用當
從火欝是為上治從隂發陽候其陽道升氣平乃止
骨空論三脉為此類頗異
三十六難曰藏各有一耳腎獨有兩者何也然腎兩者
非皆腎也左者為腎右為命門者諸精神之舍原氣之
所係也故男子以藏精女子以係胞故知腎有一也
潔古云一者男子婦人皆以左腎右腎為命門男子
藏精者氣海也婦人係胞者血海也所主者二受病
者一也東垣云夫腎有兩者分水火之異左腎屬水
腎氣道於耳又主骨又主大便難取足少隂右腎屬
火男子蔵精施化婦人係胞有孕啓玄子曰男曰作
強女曰技巧造化形容生化則異受病則同叔和云
尺脉第三同斷病又云積液多成唾水勝也焦煩水
易虧火勝也水勝則瀉水火勝則瀉火仲景以姜附
湯瀉水大承氣湯瀉火是傷寒變證也人人生命皆
係於此得不辨乎
三十七難曰邪在六腑則陽脉不和陽脉不和則氣留
之留之則陽脉盛矣邪在五臓則隂脉不和隂脉不和
則血留之留之則隂脉盛矣隂氣大盛則陽氣不得榮
也故曰格陽氣大盛則隂不得營也故曰關隂陽俱盛
不得相營也故曰關格關格者不得盡其命而死矣經
言氣獨行於五臓不營於六腑者何也然氣之所行也
如水之流不得息也故隂脉營於五臓陽脉營於六腑
如環之無端莫知其紀終而復始其不覆溢人氣内温
於臓腑外濡於腠理
解云邪在五臓者以明水穀之寒熱感則害人六腑
是飲食不節勞役形體以傷六腑元氣有虧陽氣不
行便為七損之病五臓乃傷内經云隂虚生内熱傳
變之極則隂盛生内寒者是也邪在六腑者是明天
之邪氣感則傷人五臓是外生風邪八風之變天有
八風人有五臓乃八益之邪外傷筋骨筋骨疼痛非
扶不起謂係屬五臓故以五臓明之也内經復解之
云陽虛生外寒傳變甚則云陽盛生外熱與此意同
故外傷風寒者謂之寒傷形筋骨乃應内傷飲食勞
役者謂之熱傷氣肺之元氣乃應皆始受病之邪也
又曰五臓不和則九竅不通正謂飲食不節勞役形
質脾胃有傷竒邪隂火之作過也六腑不和則留結
為癰陽氣盛有餘之邪也經曰風寒傷形憂恐忿怒
傷氣氣傷臓乃病臓病形乃應形傷筋骨乃應此形
氣内外之相應也天之邪氣風寒六淫客邪有餘之
變始則陽受外寒莫傳下行入裏而為陽盛生外熱
飲食所傷水穀之寒熱先為憂喜忿怒所傷元氣飲
食勞役為之變應諸病從此變而出矣故憂喜忿怒
飲食不可不慎也
普濟方卷四
