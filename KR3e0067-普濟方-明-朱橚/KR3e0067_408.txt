普濟方卷四百八明周王朱橚撰
嬰孩諸瘡腫毒門
王爛瘡
夫小兒臟腑有熱熱薰皮膚外為濕氣所乘則變生瘡
其熱偏盛者其瘡發勢亦盛初生如麻子須臾漸大汁
流潰爛如湯火所灼故名王爛瘡也
方
赤芍藥散治小兒王爛瘡一身盡如麻子有膿汁乍
痛乍痒或時壯熱(方見本門惡瘡類)
治小兒王爛瘡
用蘿蔔根燒灰傅之佳
秫米散治小兒王爛瘡及惡瘡
秫米竹篠(等分)
右燒灰細研為末以田中禾下水調之
黃連散治小兒王爛瘡初患一日肉色變二日皰漿
出或四畔時赤漸若漿匝身即不可療其狀如湯火
宜速用此藥
黃連末胡粉(各一兩)
右細研令勻以生油塗之
治小兒王爛瘡
四交道中土竈下土
右各等分為末傅之亦治夜啼
治小兒王爛瘡初起皰漿似火燒瘡宜用此方
桃仁(湯浸去皮)
右搗令細以麵脂和塗之
又方
用吳茱萸酒煎汁塗之
又方
用赤地利搗末以酥和塗之
又方
用燒艾灰傅之如瘡亁即以生油調塗之
又方
用燒牛屎傅之亦可滅瘢痕亦治瘭瘡
頭面身體生瘡
夫小兒臟腑熱盛氣衝發皮膚而外有風濕折之與血
氣相摶則生瘡其狀初赤起㾦㿔後及至膿汁或瘥或
發生身體或生頭面隨處皆有也
方
大黃湯治小兒上下生瘡
芍藥黃連黃芩(各三兩)苦參(八兩)大黃(二兩)蛇床子
(一升)黃蘗(五兩)菝葜(一觔)
右㕮咀以水二斗煮取一斗以浸浴兒
吳茱萸散治小兒頭面風瘡及身上或如麻豆多痒
吳茱萸(炒)赤小豆薰黃(研入)鴿糞(微炒各半兩)葶&KR1047;子子
(微炒用)藜蘆(各一分)皂莢(燒灰一錢)白礬灰(半兩)
右羅為散以生油旋調塗瘡上以瘥為度
漏蘆散治小兒頭面身體生赤瘡濕痒黃水不止
漏蘆當歸(微炒)黃蘗黃連(去鬚各一分)五倍子(一兩燒令)
(烟盡)麝香(一分研細)膩粉(二錢研入)
右羅為散入研了藥更研勻每用時先煖鹽漿水洗
瘡令净拭亁以生油調稀稠得所塗於瘡上如亁處
即不再塗餘濕赤處即更塗之以亁為度藥後不得
洗之
苦參湯治小兒頭面身體上下生瘡不瘥
苦參(八兩)地榆黃連王不留行獨活艾葉
(各五兩)竹葉(二升)
右㕮咀以水三斗煮取一斗浴兒瘡上亁傅黃連散
治小兒三五月内頭面瘡起身體大熱
升麻柴胡石膏(各六銖)甘草當歸(各十一銖)大黃
黃芩(各十八銖)
右㕮咀以水四升煮取二升分服日三夜一量兒大
小用之
青砂散治小兒身體頭面諸瘡
青黛硃砂硫黃(研)水銀(以棗穰研令星盡各半兩)胡粉
赤小豆(各一分)
右拌勻研細每用少許以生油膩粉調塗患處
治小兒頭面身體生瘡累醫未效宜用此方貼之
吳茱萸(半兩微炒)川大黃(一兩)膩粉(一分)麝香(一分細研)龍膽(一兩)
(去蘆頭)
右羅為散以生油調塗瘡上日二用之
黃連散治小兒頭面身體生瘡熱盛
黃連(去鬚)黃蘗胡粉(各一兩)苦參(二兩)水銀(一兩與胡粉相和點)
(水少許研令星盡)
右羅為散入水銀胡粉研勻如瘡在面上以面脂和
塗之如在頭上及身上以生油塗之
黃蘗散治小兒頭面身體生瘡熱痛
黃蘗(一兩)水銀(半兩)苦參(三兩)黃連(一兩去鬚)
右羅為散以猪脂和攪入乳研水銀星盡每使先用
泔酒洗瘡令净拭亁傅之日三上效
黃連散治小兒頭面身體生熱瘡
黃連(一兩去鬚)蛇床子(二兩微炒)黃蘗(二兩)胡粉(半兩炒令黃色)
右羅為散若頭上身上生瘡以生油調如泥塗之若
面上生瘡以猪脂和塗之
蕪荑散治小兒頭面及身體生瘡久不瘥瘙痒殺蟲
蕪荑(三兩微炒)葶藶子(一兩微炒)白礬(一兩燒令汁盡)吳茱萸(半兩微炒)
右羅為散以生油調塗日二用之
雄黃散治小兒身體生瘡皮膚赤痛瘙痒
雄黃(三分細研)白礬(半兩燒令汁盡)井鹽(一分)莽草(半兩)
右羅為散以生油調塗日三用之
胡粉膏治小兒頭面身體生瘡久不瘥
胡粉水銀(與胡粉相和點少許水研令星盡)白松脂(各一兩)猪脂
(二兩)
右先將松脂猪脂入鐺中煎成膏以綿濾過入水銀
胡粉攪令勻日二塗之瘥
黃連湯治小兒頭面身體生瘡出黃膿水
黃連(二兩去鬚)甘草(二兩)苦參(五兩)柳枝并葉(一握)
右細剉和勻每用三兩以水五升煮至三升去滓着
冷熱洗浴即愈
黃連散治小兒頭面身體生瘡水出
黃連(一兩去鬚)胡粉甘草(各三分)
右羅為散以臘月猪脂和如膏塗於故帛上貼之日
二換
又方
豆豉(一合炒令焦)黃蘗(一兩)
右羅為散每用先以熱灰汁洗瘡令净拭亁傅之
黑豆散治小兒頭面身體生瘡
黑豆大麻仁(各二兩)
右羅為散著竹筒内横插熱灰火中以銅器承受當
有汁出取之令汁盡便塗瘡即愈
又方
用榆白皮一兩炙令焦羅為散以醋和塗之以綿覆
之蟲出為度或以猪脂和塗之
又方
用黃黍米一升炒令黑焦羅為散以蜜水調和塗之
又方
用赤地利半兩搗羅為末以水浸梔子濃汁調塗之
又方
用膩粉以葱汁和塗之
又方
用兔絲子二兩搗令碎以水五升煎取三升去滓看
冷煖洗之
治小兒頭面身體生瘡赤腫焮痛
用地榆八兩細剉以水一斗煮至五升去滓適寒温
洗浴瘡日三效
治小兒頭面身體有惡氣數起生瘡
用豆豉炒令焦搗羅為末每用先煮桃葉湯洗令净
拭亁傅之
治小兒頭面身體生瘡肉突出方
用烏梅肉微炒搗羅為末傅瘡上效
治惡瘡生頭面
用貝母南星等分用湯泡七次研為細末入土砂少
許亁則清油調搽濕則亁摻
治年少氣盛面生皰瘡
用麋角脂塗即瘥
治小兒面上忽生瘡黃水出
用鯽魚頭燒灰末和醬清汁傅日易之
治小兒徧身瘡皰
用茅香花桃葉同煮浴之令合諸香甚竒妙尤勝
集驗黃連胡粉膏治小兒頭瘡月蝕瘡口邊肥瘡瘑
瘡身體卒生惡瘡
黃連(二兩)胡粉水銀(研入各一兩)
右搗為散相和水銀研令相得傅瘡上縱黃汁引成
瘡亦以粉之即瘥一方用白礬一兩燒蛇床子一兩末
入用亦甚妙至耳邊到項上並用一方以猪脂調之
治小兒身上生赤疵方
用馬尿洗日四五度
治小兒身上有赤黑疵
以針父脚中取血貼疵上即消
又方
用狗熱屎傅之皮自卷落
苦參湯小兒遍身生瘡宜用此方洗浴
苦參大黃赤芍藥(各一兩)黃蘗蛇床子(各二兩)
菝葜(四兩)
右件㕮咀每用一兩水三升煎至十餘沸去滓通手
洗之
治一切滿身手足爛痛
鷹爪黃連(為末用水調塗碗内覆碗又用艾烟薰過令亁刮下)輕粉(少許)草烏
(燒存性)黃柏皮(各等分)
右為末臘油煎香調搽累有神效
治小兒面上生瘡子純出膿消瘢法
急以真酥潤之頻潤為佳纔有瘡痂急割去更潤之
痂硬不落有礙生肉遂成瘢子此理昭然人多不知
反謂剥早成瘢誤也
防風散治小兒身瘡
防風胡粉(各一錢半)川芎荆芥牛蒡子連翹
(各一兩)
右為細末每服二錢水一小盞煎五分去滓空心服
風丹加薄荷湯下
又方
用連翹煎下四君子湯
蠳螋繞腰腹成瘡(附論)
凡蠳螋蟲長一寸許身有毛如毫毛長五六分脚多而
甚細居屋壁之間其遊走處遇人影則尿之人隨所尿
著影處人身即應之生瘡人病之者多著腰瘡初生之
狀匝匝起初結㾦㿔小者如黍大者如麻豆漸染生長
闊繞腰腹生膿汁成瘡也
方
治小兒蠳螋瘡
用燕窠土研細以猪脂和傅之
治小兒蠳螋瘡繞身
用蒺藜葉搗傅之無葉用子亦可
又方
用敗蒲扇以水煮濃汁塗之
又方
用藊豆葉搗爛塗之
又方
用生甘草搗末傅之
又方
用鹿角燒灰細研以酒和塗之水磨亦可
又方
用道邊蒲席燒灰細研傅之
又方
用槐白皮半觔細剉以醋二升浸半日以醋洗之日
五六度
又方
用赤小豆搗末以醋和塗之瘥亁再塗小兒以水和
又方
用大麥爛嚼傅之日上三次瘥
又方
用梨子嚼汁塗之亁則再塗之梨葉亦可
又方
用栗子爛嚼傅之
又方
用扁竹汁傅之
又方
用生白礬細研以生葱汁調厚塗之
伐指(附論)
夫小兒伐指者其指先腫焮熱痛其色不黯然後方始
爪甲結膿極者爪甲脫也亦名伐甲亦名糟指亦名土
灶夫爪筋之餘也由筋骨熱盛氣澁不通故結腫生膿
而指甲脫也
方
治小兒伐指腫痛方
用麻黃三兩搗碎以水二碗煎至一碗乘熱略浸指
于中日十餘遍即愈
治小兒伐指逆腫方
用雜毛和黃土作泥泥指上令厚五分内煻火中煖
之令微熱可忍候泥漸漸亁即易不過二三度即愈
又方
用猪脂和曲蟮研傅之數易之
又方
用取梅核中仁熱搗以醇苦酒和傅之已瘥即止一
方入麻黃三兩
又方
用梁上塵鐵鍋中熬赤以人唾和之傅上令厚一寸
即消
又方
用小便和鹽作泥厚裹之數易即瘥更用鑱針刺血
出最妙
疿瘡(附論)
夫盛夏之月小兒膚腠開易傷寒熱寒熱毒氣搏於皮
膚則生疿瘡其狀如湯之潑輕者匝匝如粟粒重者熱
浸漬成瘡因以為名人呼為疿子也
方
龍腦散治小兒盛夏月因汗腠理開疎風熱毒氣客
之則生疿瘡其狀如湯之沸或紛紛如粟粒呼為疿
子甚者磨破經效
龍腦(研)黃蘗(末各半兩)白麫臘茶葉(各二兩)
右同研令細每用新綿揾藥撲於瘡上破即傅之以
瘥為度一方有赤石脂半兩一名赤石脂散
葛粉散治小兒夏月疿瘡及熱瘡
葛粉(三兩)甘草(生一兩)石灰(一兩炒)
右羅為末以綿揾撲於瘡上以瘥為度
滑石散治小兒體熱疿瘡
滑石末(三兩)白礬灰(一兩)棗葉(四兩)
右羅為末先以温漿水洗瘡後取藥傅之即瘥
又方
胡粉(半兩)白龍腦(一錢)
右細研先用棗湯洗後以散摻一方用棗葉
治小兒疿瘡熱破痛不止
亁藕節(二兩)生麻油(三合)
右先搗麻油如膏後下藕節末和别入生蜜稀稠得
所塗於瘡上不過三五度
療小兒熱疿
以兔絲莖挼煮湯浴兒
湯火瘡(附論)
夫小兒被湯潑火燒者初時慎勿以冷物井下泥及尿
并蜜塗搨之其熱氣得冷即却深搏至骨爛入筋也所
以人中湯火筋脈攣縮者良由此也
方
羊骨膏治小兒火燒瘡敗壊
羊髓(一觔)柏白枝生地黃蛇銜草黃芩梔
子仁苦竹葉(各一兩)
右細剉先於鐺中煉羊髓令沸次下諸藥同煎候地
黃色黑為度以綿濾去滓傾於甆器中候冷塗於瘡
上日數度用之
白膏方治小兒湯火瘡
白松脂白蘝白芨定粉(各半兩)乳香(一分)清油
(二合)黃蠟(一兩)
右羅為末先以油入甆鍋内用慢火熬令香下黃蠟
令鎔次下諸藥末不住手攪熬成膏以瓷盒盛候冷
日三四度塗之
大麻膏治小兒卒被湯潑火燒苦劇者
大麻子仁(一合)柏白皮白芨甘草梔子仁(各一)
(兩)
右剉以猪脂一觔熬黃色為度以綿濾去滓盛於甆
盒中候冷日三度塗之一方用生地黃無梔子仁
生地黃膏治小兒湯潑火燒赤痛
生地黃柏白皮苦竹葉甘草(各一兩)
右細剉以猪脂一觔煎令地黃色黑以綿濾去滓盛
於不津器中候冷日三度塗之
治小兒火燒湯潑
百草霜黃丹茶末蛤粉(各等分)
右為細末用新水調搽
治小兒湯火瘡
柏葉梔子仁(各一兩)胡粉(半兩)
右羅為末以羊髓五合入鐺中於微火上化之後下
諸藥末不住手攪熬成膏盛於不津器中候冷塗之
以瘥為度
又方
白礬(燒灰二兩)梔子(三七枚燒灰煙盡為度)
右細研為散以鷄子白調塗之
又方
柏白皮(半觔研細)
右以猪脂五兩入銚子内與柏白皮同煎焦黃色取
下綿濾去滓内入甆盒中候冷塗之
又方
用丹參搗末以羊脂和傅之
又方
用死鼠一枚以清油一觔煎令黑焦去滓日三度塗
之
又方
用榆白皮嚼熟塗之
又方
用梔子仁以水浸汁日五六度塗之
又方
用&KR0797;&KR0803;根去土燒灰研細以鷄子白和塗之
又方
用柳白皮細剉半升以猪脂一觔相和煎候柳皮黑
去滓放冷日二塗之
又方
用雄黃末以醋調塗之
又方
用浮萍草搗末以温水調塗之
又方
凡初被湯火所傷便取狗毛碎剪消膠和之遍塗於
瘡上以帛封之自封以至痂落更不易之亦不痛甚
良
又方
用新牛糞取汁塗之
又方
用粟米熬令焦投水中却漉出爛研傅之效
又方
用黍煮粥以鷄子白和傅之
又方
用乳頭香水研薄荷塗之
又方治小兒卒破湯潑
用牛皮膠以漿水同入瓷器内慢火煨令化厚塗之
立瘥
又方
用煮生大豆汁塗瘥無斑一方黑豆濃煎汁塗
又方
用窑中新磚瓦末經雨濕者磨取末麻油塗調傅
又方
用蛤蜊殼燒成灰細研如粉以臘月猪脂調如無猪
脂以麻油亦可疼即止其瘡即亁
磁石散治小兒湯火傷
用景鎮甆器不拘多少打碎埋土内炭火鋪上經一
宿取出放地上出火毒碾為末入黃丹水調傅患處
治小兒不覺墜火上
用醋和泥傅之即無痕
黃金散治小兒湯燙火燒破瘡大有神效燒破重者
不過三上立效
白芨(四兩碾為細末)苦参(二兩)
右二味同研勻如有湯火燒燙破瘡上用新井花冷
水調成膏敷貼燒破上用兔毛盖之如無兔毛羊絨
盖之第三日用小油潤去痂再三重不過三上立效
治小兒湯火瘡
用大豆水煮取汁塗上易瘥無斑
瘑瘡(附論)
夫小兒瘑瘡者由風濕搏於血氣所成多著手足節腕
間匝匝然搔之痒痛浸滛呼之為瘑以其瘡有細蟲如
瘑蟲故也
方
蛇床子散治小兒瘑瘡及濕癬
蛇床子附子雄黃(細研)吳茱萸白礬苦參
(各一分)
右搗羅為末傅瘡上日三用之
螺殼散治小兒蝸瘡痒痛
螺殼(一兩爛者)亂髮(燒灰)龍膽草(末)胡粉(各半兩)
右細研為散以油脚調塗之
水銀膏治小兒瘑瘡及疥癬惡瘡
水銀白礬蛇床子黃連(去鬚各四兩)
右除水銀外搗羅為散以臘月猪脂七兩入和研至
不見水銀膏成傅瘡神效
治小兒濕瘑瘡
胡燕窠(一枚取大寬抱子餘處不用)
右細羅為散每使時先以水煎甘草入鹽少許作湯
温温净洗瘡拭亁以散傅之三兩上便瘥若患惡瘡
以醋用帛裹之日二易當愈
治小兒瘑瘡及疥癬
苦參(三兩)
右為末以蜜和塗之
治小兒亁瘑濕瘑疥癬
用棗根皮葱白搗如膏以猪脂和塗
治小兒久瘑瘡及疥癬内黃水汁出
用羊蹄草搗爛以白蜜和絞取汁塗之
治小兒瘑瘡
用桃爛搗以醋和塗之
白秃瘡(附論)
夫小兒白秃瘡者由頭上白點斑剥初似癬面上有白
皮屑久則生痂成瘡遂至偏頭洗刮除其痂頭皮有瘡
孔如筋頭大裏有膿汁出不痛而有微痒其蟲甚細難
見九蟲論云是蟯蟲動作而成此瘡乃至自小及長大
不瘥頭髮秃落故謂之白秃瘡也
方
皂莢散治小兒白秃瘡瘥而復生
皂莢(二挺燒灰)黃芩硃砂(細研)麝香(細研)黃丹(炒)檳榔(各一)
(分)白芨(半兩)亁薑(一分燒灰)
右搗羅為末以濃醋調塗之甚者不過三上瘥
松脂膏治小兒白秃瘡及諸癬
松脂(半兩)天南星川烏頭(去皮臍)膩粉(各一分)杏仁(一兩)
(浸去皮尖)清油(二兩)黃蠟(一兩)
右搗羅為末先取油蠟入於甆器内以慢火鎔之後
下諸藥末和攪令勻熬三五沸膏成候冷塗瘡上日
再用之
又方
蕪荑豆䜴(各一分)川椒(二十粒去目)
右搗如泥以陳醬汁調塗之
又方
柳葉枝(一握)水銀(半兩以唾研令星盡)皂莢(一挺去皮子)
右細剉以醋一升煎至令濃去滓再熬成膏下水銀
攪勻以甆盒盛之日二塗之
野葛膏治小兒白秃瘡無髮苦痒
野葛末猪脂羊脂(各一兩)
右藥同煎三五沸攪令勻濾去滓盛於瓷器中候冷
塗之不過三上瘥
黑豆瀝方治小兒白秃瘡及疳頭髮連根作穗脫落
髮不生者
黑豆(三合)苣勝子(三合)訶梨勒皮(一兩)
右為末以油水拌令勻内在竹筒中用亂髮塞口以
煻火燒瀝取膏盛取不津器中每使時先以米泔皂
莢洗净然後塗之日二用十日内髮生矣
又方
巴豆(十枚去皮心研紙裹壓去油)鹽(一塊如栗子大)麻油(一合)
右藥都入乳鉢内研如膏日三度塗之瘥
治小兒白秃瘡痛痒不瘥
赤桑根桃花(三月三日取未開者隂亁各一兩)
右羅為散以臘月猪脂和如膏每使時先以桑柴灰
净洗拭亁塗之瘥
黃蘗散治小兒白秃瘡髮落苦痒
黃蘗末薰陸香(各一兩)
右細研以生麻油調稀稠得所塗之亁即更塗不過
三四度即瘥
治小兒白秃瘡
馬藺根(一兩炒)藜蘆(半兩去蘆頭炒令焦)
右為末每用時先以泔清净洗瘡拭亁傅之
鯽魚方治小兒白秃瘡
鯽魚(一尾重三兩去腸肚以亂髮填滿濕紙裹燒存性)
右為末用生麻油調傅先以虀水洗拭亁後用藥以
猪脂調亦可
治小兒白秃瘡髮不生
用蔓菁子川烏頭等分燒灰細研以生油和塗之
治小兒白秃髮不生瘡有汁出或無汁亁燥痛
用鷄子七枚用黃以銅器中急火熬令亁細研傅之
治小兒白秃瘡
用東引楝樹枝皮剉碎搗羅為末以猪脂和傅之
又方
用梁上塵五兩細研每用時先以皂莢湯温温净洗
拭亁傅之
又方
用芫花搗末以臘月猪脂和塗之
又方
用雄鷄糞白細研以陳醬汁調傅之
又方
用熊脂五兩鎔令消塗之
又方
用瓦青衣細研以油調塗之
又方
用醋泔洗頭後淋蕎麥灰汁再洗之
又方
用葵根燒灰細研傅之
又方
用蛇蛻皮燒灰細研猪膏調傅
又方
用大蒜研令爛傅之
又方
用牛糞塗之
又方
用苦葶藶子微炒搗如膏傅之
又方
用桑白皮為末醋調傅之
如聖散治小兒白秃瘡痂痒不可忍立效
生白礬瀝青末(各一兩)輕粉(二錢半)
右三味同研勻先用葱白槐枝熬湯洗瘡净絹帛揩
亁糝藥在上再用小油調搽三五上髮自然生出神
效
療秃瘡
取虎膏塗之
治小兒白秃髮不生汁出燥痛
以陳香薷濃煮汁少許脂和胡粉傅上
瘻瘡(附論)
夫小兒瘻瘡者由風熱邪氣客於經絡使血氣否澁初
生作細瘰癧形如梅李核或如箭簳或圓長長者至五
六分不過一寸或二三相連時發寒熱潰膿血不止者
謂之瘻也是五臟六腑之氣不和致血氣不足而受寒
熱邪氣所為也然瘻者有鼠瘻螻蛄瘻蚯蚓瘻螬蠐瘻
今各以一方治療之也
方
丹砂膏治小兒諸瘡久不瘥作瘻孔疽瘻
丹砂(半兩細研)雄黃(細研)苦參(各一兩)川大黃黃連(去鬚)䕡
茹(各一兩)白礬灰(細研)莽草(各半兩)
右細剉用煉過猪脂二觔於鐺中煎藥候紫色以綿
濾去滓入丹砂等二味以柳木篦攪令勻瓷盒盛塗
於瘡上每日換之妙一方有雌黃無苦參
烏蛇散治小兒諸般瘻瘡久不瘥
烏蛇肉(炒黃)蒺藜子(三分)曲頭棘針亂髮(燒灰各半兩)馬
齒莧(三分墻上者)雄黃(細研一分)緋帛(燒灰半兩)
右羅為散以酒調内瘡孔中以瘥為度
夜明沙散治小兒久瘻移易三數處皆生瘡孔者
夜明沙(一兩)白殭蠶乳香臘面茶(各半兩)
右細羅為散傅於瘡上以瘥效
赤小豆散治小兒一切瘻出膿水項強頭疼四肢寒
熱
赤小豆(一合炒熟)白蘝露蜂房(燒灰各一兩)蛇蛻皮(二寸燒灰)
右細羅為散每服以粥飲調下半錢量兒大小加減
服之
治小兒諸瘻穿穴成瘡痛不可忍者
馬齒莧(八兩)槲樹白皮(三兩)麝香(三錢細研)杏仁(三兩去皮炒黑研如)
(膏)
右除麝香杏仁外細剉以水五升煎至一升濾去滓
澄清入麝香杏仁相和令勻更煎令稀稠得所以甆
盒盛每使塗於故帛上貼日二換之
又方
用牛糞堆上赤茵一名朝生暮落花亁者搗末傅瘡
上立效
又方
用亁楸葉搗羅為末以生油調傅之
又方
用塜中石灰細研傅之厚著之良
又方
用煉成松脂末填瘡孔令滿日三用之效
又方
用霜下匏花曝亁末傅之
又方
用桑根燒灰傅之并燒烏羊角作灰相和傅之
又方
用煉成松脂末并髮灰生黃丹傅之
備急若患漏瘡頭盡開出膿夜復合者
用大附子一顆内鯽魚腹中炭火上燒灰以研末傅
之更搗蒜封之良
諸漏瘡方
百日兒屎蜜器封五日取塗之惡核漏瘡並戒怒
氣不然核大漏則水多
漏瘡方
真龍骨蜂房(炙黃各二錢)黃丹(炙)五倍子降真香
節枯髏骨(一塊各一錢)
右為細末傅之
疣目瘡(附論)
夫小兒疣目者由附着肉生如麥豆大與肉色無異俗
謂之疣子即疣目也亦有三數箇相聚而生者割破裏
狀如筋而強微有血而續後又生此多由風邪客於皮
膚血氣變化所成故亦有藥治之亦有法術治之而並
得瘥此疾多生手足上
方
治小兒疣目
桑柴灰(四升以湯淋取汁入砂盆煎如餳)附子(二枚去皮臍生用)&KR1288;砂(一分)
(研入)糯米(五十粒)
右羅為末煎調令勻每取少許點疣目上即自落兼
治黑痣
又方
桑柴灰(一作桑皮)艾灰(各三升)
右藥以水五升淋之又重淋三徧以五色帛内汁中
合煎令消點少許於疣目上則爛脫矣
又方
用糯米五十粒於濕石灰裏埋之以爛為度用針撥
破疣目傅之經宿自落
又方
用硫黃細研以醋調塗疣目上六七度
又方
用松脂柏脂搗末以石灰汁調點少許於疣目上自
落
又方
用七月七日以大豆一合拭疣上三遍即令病人自
種豆於南屋東頭第二流中豆生四葉以熱湯浴之
瘥
又方
用石灰以醋漬六七日取汁點疣目上小作瘡即愈
又方
用蜘蛛絲纏疣目即落
又方
用杏仁燒令黑研膏塗之
又方
用牛涎數塗疣上自落
又方
用針及小刀子决目四面令似血出取患瘡人瘡中
汁黃膿傅之莫近水三日即膿漬根動脫落
治小兒徧身如魚目無膿謂之疣目瘡東坡謂之征虜
瘡
用升麻一味剉煎百沸却入蜜一二匙以甆器内盛
之用鵝翎拭瘡上
諸瘡(附論)
夫小兒傷濕血氣壅滯則生瘡多有父母妳子不好潔
净衣褥不與頻換洗滌或尿屎穢惡連日不洗亦能浸
漬而生瘡天氣温和頻與澡洗更衣名曰外宣亦不須
服藥小兒不得已服藥此乃下策將養合宜何病可侵
更令乳哺有節勿令過飽其身乃如藥樹此養生之理
也凡小兒甜瘡久不愈者俗呼為香瘡是也多在面
部兩耳前一法令母口中嚼白米成膏子以塗之不過
三上則愈矣小兒并母皆忌鷄猪魚兔酒醋動風發熱
之物如治疳指亦同此法凡人自孩提以至弱冠潮
熱發瘡只是疳氣使然盖疳蟲耗其精髓蝕其肌膚體
虚膚空疳熱流注遂至徧身熱瘡發渴無已須用猪肚
黃連丸主治仍以大腹皮苦參白芷煎湯浴之蘆薈丸
肥兒丸二藥夾和佑之可也
方
甘草芍藥湯治小兒火灼瘡一身盡如麻豆或有膿
汁乍痛乍痒
甘草芍藥白蘝黃芩黃連黃蘗苦
參(各半兩)
右為末以蜜和傅之日二夜一亦可作湯洗之
水銀膏治大人小兒一切瘡不識者神效方
水銀甘草黃蘗黃連松脂膩粉土
蜂窩(等分)
右取水銀放掌中以唾碎為青泥入瓦碗中以生油
和餅研生絹濾如稀餳和藥末再研如稠餳先以温
水洗瘡布拭亁塗之治一切無名瘡此藥搽之立效
聞香散治一切瘡
硫黃蛇床子黃連黃蘗輕粉川椒(等分)
右為細末以芝麻油調搽瘡上將手鼻内聞香
馬莧散治小兒諸瘡久瘻不瘥
馬齒莧(墻上者)烏蛇肉(酒浸一宿焙各一兩)蒺藜(半兩)曲頭棘針
(燒灰)亂髮(灰)緋帛(燒灰各半兩)
右搗羅為末每用量瘡大小用白酒調以帛子貼瘡
上
生肌散治小兒角腫生瘡及諸瘡口不合
真地骨皮五倍子甘草(各生)黃蘗黃連(炒等分)
右為細末亁糝瘡上以麄末用沸湯泡蘸洗亁處津
調傅
傅瘡藥
剪草宣連苦參(各等分)
右為細末洗了次用麻油輕粉調傅
治小兒一切毒瘡并痘風瘡
大黃鬱金甘草
右等分為細末以臘月猪脂熬沸濾去滓入明礬末
攪勻放冷搽
生料四物湯治血熱徧身生瘡腫痒及脾胃常弱不
禁大黃等藥冷劑宜服之
生亁地黃赤芍藥川芎當歸(洗去蘆)黃芩
(減半)防風(各等分)
右㕮咀水煎去滓大小以意加減忌酒麫猪羊肉豆
腐
洗疳瘡
用甘草節香白芷五倍子煎湯洗之
備急治小兒疳濕瘡
用艾葉一兩水一升煮取四合分三服瘥千金云艾
葉切五升以水一斗煮汁取一升半分三服
治小兒面湮瘡俗云銀瘡者是母受胎之日食酸辣
及邪味過度多生此瘡
用白藥煎半兩白礬二錢為末小油調搽神效
治刀傷成瘡
用鼔槌草根即鬼箭草根取出不見水去土剉碎搗
更入鹽同搗忌銅鐵器傅之
治火灼瘡此候乃血氣熱肌熱而又傷熱其狀似火
疱先起疱而次黶成瘡宜服牛黃散仍用傅之一名
疱瘡
黃連苦參(等分)
右為末加輕粉和糝患處
洗瘡方
棗葉(無葉用根)菊花(各一握)
右煎湯用猪膽水湯和浴次用煎藥亁糝之仍服牛
黃散無不瘥者
治無辜瘡毒
用黃連大柏為末以芭蕉汁調敷用留口搽瘡加輕
粉有汁加黃丹煆麝香各少許和勻亁糝
治小兒疳濕瘡
用鐵衣著下部即瘥
治小兒疳瘡
用猪脂和胡粉傅之五六度
又方
用麻子嚼傅之日六七度
又方
用羊膽二枚和醬汁於下部灌之猪脂亦佳
治濕瘡
用濃煮地榆汁洗浴每日二度
又方
春用柳條荆芥夏用棗葉槐枝秋冬用苦參頻浴身
安外宣無病
治甜瘡
用大棗去核實以綠礬火燒微存性研細貼之如瘡
亁小油塗之
治胎毒瘡方治一歲二歲内滿頭延及遍身生瘡皆
因在胎中父母恣情交合所致名曰胎蛆經久不瘥
先用化毒丹消毒飲服之却用父小便以鵝翎刷洗
瘡上青黛為細末亁糝效
治小兒口瘡兼治臍風瘡久不瘥
用五月五日蝦蟆炙杵末傅瘡上即瘥又治小兒蓐
瘡月蝕瘡癰疽節毒未破者用猪脂和傅之
療小兒面上瘡痘子瘢法
用黃明膠慢火炙為末温酒調服一錢七出者服之
無瘢未出服之瀉下又治小兒火燒瘡滅瘢痕黃明
膠小鷄翎掃之
治小兒諸瘡
用燒卵殼研和猪脂傅之
治小兒尿灰瘡及臍瘡久不瘥
用伏龍肝和鷄子白塗之臍中瘡以末傅之
治小兒尿灰瘡
用大黑豆皮熟嚼傅之
治小兒風瘡久不瘥
用燒薊根節末以傅之
治小兒蓐瘡
用澤蘭心嚼傅之
治小兒火灼瘡一名瘭漿瘡一名火爛瘡
用酒煎茱萸拭亁
治小兒患風瘡久不瘥
用當歸末傅之
治小兒蓐瘡兼治白秃瘡
用燒葵根末傅之
香粉散治諸瘡久不瘥
用白膠香半兩碾末輕粉二錢研和猪脂調傅或猪
筒骨髓白膠亦治大風即是松脂鎔煉投冷水中為
末水調空心常服
治小兒急黃并爛瘡
用赤小豆取汁冷洗不過三度瘥能令人美食末與
鷄子白調塗熱毒癰腫瘥通氣健脾胃
治小兒吐逆止鼻紅并瘡
壁錢蟲
右滴汁傅鼻中及瘡上并傅瘻瘡
治刀傷成瘡
用真降香為末糝之如未尋得鼓槌草根用汁同降
香為末傅之
連翹散治驚瘡煩躁焦啼大能清心解熱久服則瘡
自然輕減也
防風羌活連翹荆芥甘草赤芍藥
梔子蟬蛻黃連(等分)
右為散每服用燈心薄荷生地黃同煎
當歸散治驚瘡顔色清淡
川芎當歸白蒺藜白芷甘草人參
荆芥穗防風羌活(等分)
右為散每服用鈎藤勾子同煎
烏犀膏治一切驚熱瘡疾
元參荆芥大黃(等分)
右為末煉蜜為丸如指頭大每服用一丸薄荷湯下
神異一擦光治小兒諸瘢疥白秃瘡肥爛瘡痒痛如
水流者神效
白芷(四兩)硫黃(三兩)白礬(枯一兩)樟腦(一兩)
右為細末小油調成膏於瘡擦之再擦如此上三五
次尅日見效患者用之誠不負一擦光之名也用猪
膏亦妙先以皂莢葱白熬湯洗净後上藥
柴胡通經湯治小兒項側有瘡堅而不潰名曰馬刀
瘡
柴胡連翹當歸尾(各二分)紅花(少許)黃連(五分)黃芩
(生)生甘草鼠粘子桔梗荆三稜(各二分)
右件㕮咀麻豆大都作一服水二大盞煎至一盞去
滓稍熱服食後忌苦藥泄大便
乳香膏治小兒煉銀瘡水浸徹或遍身瘡痂癬痒並
皆治之(世俗亂傅小兒煉銀瘡搽之入腹信勿謬也)
明瀝青黃蠟(各一兩)芝麻油(四兩)
右三味一同煉開綿濾去滓入後項藥
黃丹(另研)枯白礬(研各一兩)乳香(半兩另研)沒藥(二錢半研)輕粉(二錢)
右五味一同研令入於前三味歷青蠟油擡於地上
不住手攪令成膏子如硬再入小油少許鎔開熬五
七沸搽於煉銀瘡癬上一日搽兩三上大有神效
香瓣散一名香瓣瘡一名月耳瘡一名浸淫瘡此藥
治小兒耳邊身面上胷項上浸徹黃水到處成瘡其
效如神
荆芥(一兩半)小棗子(一十箇二味燒灰存性)羖羝羊鬚(一兩碗内燒存)
(性)枯白礬(二錢半另研細)
右件三味同研極細再入輕粉一錢半調研勻每用
少許小油調搽重者不過三上立效
立效散治小兒大人粘瘡浸徹經年不效
枯白礬黃丹(飛過各一兩)白膠香(另研一兩)
右件三味一同研勻極細先用葱白荆芥熬湯洗净
揩亁上藥後用小油調搽三五上即瘥
黃柏皮散治小兒頷頥生瘡赤爛與亁糝之不問脾
虚驚熱並可服之
白皮枯白礬朴硝(等分)
右為末搽患處即安
治風瘡不可療者
用真厚朴依燒瀝油法燒油搽一抺便用些香油抺
瘡上
治小兒腹瘡
以葛粉裛之妙
治小兒脚&KR0146;如有瘡
取蠟濃煎塗之
主小兒醋瘡
以産死婦人塜上草作浴湯洗之不過三度佳取時
勿回顧
治小兒酢瘡
以仙人草煮湯浴之搗傅之亦可(酢瘡頭小大硬者此瘡或有不應瘥)
(而瘥者當汁毒入腹必危可預飲冷藥防之兼用此藥洗瘡)
諸蟲咬傷
方
治小兒蛇咬
白礬甘草(等分)
右搗羅為末如蛇咬著心神熱燥眼前暗黑用新汲
水調下半錢如有腫赤用白礬鹽漿水萵苣根等水
煎三五沸淋洗即腫氣自消如大叚蛇咬著未及修
合藥用耳塞少許入在咬著處瘡口内以釅醋一滴
滴在瘡口痛即止
又方
合口椒蒼耳苗(各一兩)
右藥和搗傅之
又方(一名椒䜴散)
生椒(三兩去目)豆䜴(三合炒黑焦)
右搗羅為末以津調看多少傅之立定
又方
用遠志嚼令爛傅之并内瘡孔中
又方
用白芷為末亁糝患處次用井水調白芷末傅之
治小兒蠍螫
用半夏以水研塗之立止
又方
用桂心水磨傅之
又方
用亁薑爛嚼𫝊之
又方
用大蒜研令爛塗之
治小兒蜈蚣咬
頭垢苦參末(各一兩)
右用研令勻以酒和塗之
又方
用桑白皮汁塗之
又方
用蝸牛活者生研厚塗之
又方
用薑自然汁煎作濃膏入白礬末少許調厚塗之
又方
用麻油燈薰患處次用鷄屎塗之良
治小兒蜘蛛咬
棗葉柏葉(五月五日取)生鐵衣(等分)
右搗羅為末以生油和如膏先火炙瘡然後塗咬處
神效
又方
雄黃(一分)麝香(半分)
右細研以藍汁一大盞攪令勻點咬處立效
又方
五加皮(一兩)半夏(四兩)
右藥燒灰研細以醋和塗之
又方
用生鐵上衣醋研濃汁塗之
又方
用菝葜苗一握搗如泥傅之
又方
用白殭蠶末以津和調傅若有絲出盡瘥矣
又方
用雄黃末以葱汁調厚塗之
又方
用生白礬末一兩以醋調成膏厚塗之
又方
用驢溺及乳以物盛傅之瘡亦取驢溺處臭泥傅之
亦佳
治小兒卒被諸蜂蠆螫
露蜂房白礬(各半兩)
右搗羅為末以水煎如膏厚塗螫處效
治小兒卒被狗咬
用乾葛搗羅為末傅瘡上更濃煎葛汁與兒飲之
又方
用熱牛屎塗之立瘥
又方
用黃蠟鎔灌瘡中效
又方
用葱搗取汁每服半合日三服之
又方
用地龍糞封之毛出即瘥
又方
用杏仁湯浸去皮搗爛傅之不三五度效
治小兒卒被猫兒爪及咬損痛方
用剪刀草搗取汁塗之
治小兒被鼠咬痛成瘡不能愈者一二次愈
用猫尿塗於患處
治犬咬癲犬瘡發者能殺人
用韭葉挼傅患處及令服韭汁數日
雄黃散治蛇蠍蜈蚣所傷痛不可忍貼之立愈
雄黃(另研)生半夏川烏尖亁薑(各等分)
右為細末亁搽痛處如痛不止用釅醋調搽其痛立
止
蠍螫南星散治蠍螫蜈蚣所傷痛不可忍
蓽撥(三錢半)半夏(生二錢半)南星(生一錢半)白礬(生一錢)雄黃(二錢)
右為細末用一捻就痛處搽之釅醋調貼之立效
靈聖散治大人小兒風狗咬破瘡犬吠所傷其效如
神
天南星(生)防風(去蘆等分)
右二味研為細末先用葱白槐枝熬湯洗净乾貼瘡
口上日用二度上膏藥蓋之
普濟方卷四百八
