普濟方卷二百三十七明周王朱橚撰
屍疰門
諸屍(附論)
夫人身自有三屍諸蟲與人俱生而其來能與鬼相通
常接引外邪為此患害其發作之状或沉沉默默不的
知所苦而無處不惡或腹痛脹急或痞塊踊起作痛引
腰脊或精神雜錯變状多端其病大體略同而有小異
以一方共治之者故名諸屍
方
大度世丸(出千金方)治萬病癥結積聚伏屍長病寒熱疰氣
流行皮中久病着床肌肉消盡四肢煩熱嘔逆不食
傷寒時氣惡疰汗出口禁不開心痛等證病皆治之
牛黃大黃雄黃細辛附子真硃甘
草人參射罔丹砂鬼臼莽草(各一兩)蜀
椒麝香鬼箭羽茯苓桂心紫苑(各二兩)
乾薑(三兩)野葛(一尺)蜥蜴蜈蚣(各一枚)地膽(五十枚)芫青
(二十枚)樗鷄(三枚)巴豆(八十枚)
右為末蜜丸如小豆大飲服二丸日二先食服之
牛黃丸(出聖惠方)治諸屍及中惡疰忤不測之病
牛黃川大黃(三分剉碎微炒)雄黃(一分細研)附子(一分炮製去皮臍)
真硃(一分細研)甘草(一分炙微赤剉)細辛(一分)人參(一分去蘆頭)硃砂
(一分細研)鬼臼(一分去鬚)莽草(一分微炙)川烏頭(一分炮製去皮臍)麝香
(半兩細研)川椒(半兩去目及閉口者微炒去汗)紫苑(半兩洗去苖土)巴豆(二十枚去)
(心皮研炒紙褁壓去油)鬼箭羽(半兩)赤茯苓(半兩)桂心乾姜(二分)
(炮製剉)地膽(五枚糯米拌炒令黃色去翅足)芫青(七枚糯米拌炒令黃色去翅足)野
葛(一分)蜥蜴(一枚微炒)樗鷄(半兩微炒)
右羅為末合研將藥及巴豆都研令勻煉蜜和搗五
七百杵丸如菉豆大每服不計時以温酒下三丸
甘草散(出千金方)治卒中惡賊風寒冷入腹便絞痛或飛屍
遁屍發作無時搶心胷滿脇痛如刀刺口噤者
甘草乾姜茯苓乾地黃羊脂當歸
細辛(各一兩)芍藥吳茱萸桂心(各二兩)梔子仁(十五)
(枚炒)
右㕮咀以水八升煑取三升去滓内脂烊盡分三服
欲利者加大黃三兩一方有芎藭無細辛痛甚者可
加羊脂二兩當歸人參各加一兩芍藥一兩一方有
防風無羊脂
犀角丸(出聖惠方)治諸百病惡氣腹内疼痛毒腫
犀角屑(半兩)天雄(半兩炮製去皮臍)鬼臼(半兩去鬚)桂心(半兩)莽草
(半兩微炒)真硃(半兩細研)川大黃(半兩剉碎微炒)雄黃(半兩細研)蜈蚣(五節)
(微炒)貝齒(五枚焼赤)川烏頭(半兩炮製去皮臍)射香(一分細研)巴豆(十五)
(枚去皮心研紙褁壓去油)羚羊角屑(半兩)
右羅為末入研了藥及巴豆都研令勻煉蜜和搗五
七百杵圓如梧桐子大每服空腹以粥飲下一丸漸
增至二丸卒腹痛飛屍服大豆一丸若惡氣腫以醋
和塗之甚良以囊盛之男左女右繫之臂上袪邪氣
極效
雄黃丸(出聖惠方)治諸屍癥積及中惡心痛蠱疰鬼氣
雄黃(細研)真硃(細研)白礬(焼令汁盡)牡丹附子(炮製去皮臍)藜
蘆(去蘆頭炙)桂心(已上各一兩)蜈蚣(一枚微炒去足)巴豆(半兩去皮心細研紙)
(裹壓去油)
右羅為末入研了藥及巴豆都研令勻煉蜜和丸五
七百杵丸如梧桐子大每服不計時候以粥飲下三
丸
亂髮灰丸(出聖惠方)治諸屍鬼疰中惡心痛
亂髮灰(一兩細研)桂心(半兩)杏仁(一兩湯浸去皮尖䨇仁麩炒微黃)
右細煉蜜為丸如梧桐子大不計時以煖酒下五丸
又方(出聖惠方)
雄黃(一兩)酥(一兩)
右相和丸如彈丸大内二合熱酒中研服之須臾再
服瘥已有屍疰者常蓄此藥甚良
又方(出聖惠方)
烏臼根皮(一斤切)硃砂(三兩細研水飛過)
右用水五升先煮烏臼根令濃去滓不計時用汁一
合調下硃砂一錢
治諸屍雜疰相連續亦治三十年衆疰方(出千金方)
右用桃根白皮一斤㕮咀以水二斗煮取一斗去滓
分為八九服須令二日服盡一方治疰在心腹痛不
可忍者
又方(出千金方)
右用芥子末鷄子白和傅屍疰鬼疰者即五屍之中
患屍疰又挾諸鬼邪為害者也其變動乃有三十六
種以至九十九種大略令人寒熱淋瀝沉沉默默不
能的知其所苦而無處不惡累年漸積日就頓滯以
漸至于死死後復疰易傍人乃至滅門覺知此候者
必宜急療之
蜥蜴丸(出千金方)治癥堅水腫飛屍寒屍喪屍疰骨血相疰
惡氣鬼忤蠱毒邪氣往来夢寤存亡流飲結積虎狼
所齧猘犬所咋鴆毒入人五臟服藥以殺其毒即凡
婦人邪鬼忤亦能遣之
蜥蜴(一名守宫)蜈蚣(各三枚)蠻虫杏仁(各三十枚)地膽(五十枚)
□虫(四十枚)蜣蜋(十四枚)朴硝巴豆(各七分)澤漆鬼
督郵桑赤鷄桃奴(一方用桃仁)犀角(各二分)乾姜(四分)
虎骨(六分)甘草(一兩)芍藥甘遂(各五分)欵冬花(三分)
右别治巴豆杏仁如膏内諸藥末研調下蜜搗二萬
杵丸如麻子大食前三丸日一不下加之若已吐下
者一丸旦服有人曾患疰癖堅二十年得愈一方無
蜈蚣以煖酒下
屍疰(附論)
夫屍疰者屍病疰於人也是五屍之一挾外鬼邪毒之
氣流疰於身多因哭泣感染屍氣而然令人寒熱淋瀝
沉沉默默不的知其所苦而無處不惡也或腹痛脹滿
喘急不得息止横心胷旁攻兩脇或瘰塊踊起或攣引
腰脊或舉身沉重而精神不爽每更節令愈加頓滯積
年累月以至於死死則疰易傍人以致滅門故名屍疰
凡諸心腹痛服衆方熱藥入腹寂然不動但益氣息
急者此屍疰病也宜先服甘草汁一升消息少時服瞿
麥湯飲一劑得下便覺稍寬并暴癥堅結宿食及癥血
堅痛發作無定者
方
雄硃散(出千金方)治因喪驚憂悲哀煩惱感屍氣而成諸變
動不已似冷似熱風氣觸則發
雄黃硃砂龍齒桔梗羌活當歸升
麻川烏川芎犀角芍藥鬼箭白殭
蠶(炒)白术南星(炮)山梔子陳皮木香黃
芩(已上各等分)虎骨頸(醋炙)紫蘇子(炒)莽草枳殼麻
黃(半兩)蜈蚣(二條酒炙)㯽榔(二分)乾蝎(炒一分)
右為細末每服二錢酒調下日三服頃在微城日常
修合神精丹一料庚申予家一婦人夢中見二倉頭
一在前一在後手中持一物云到也未應云到也擊
一下爆然有聲遂魘覺後心一點痛不可忍昏悶一
時許予忽意神精丹有此一證以三粒令服之遂至
府城經少頃婦已無病矣今服藥竟痛止神醒今如
常矣日後相識稍有邪氣與一二服無不應騐方在
千金中治中風之要藥但近世少得曾青磁石為難
合耳
大麝香丸治疼痛積年屍疰蠱毒癥癖氣承心兩脇
下有塊温瘴精魅邪氣或悲或哭蛇蝎蜂等所螫並
療之方
麝香牛黃藜蘆(炙)硃砂蜀當歸茯苓
桔梗鬼箭羽金牙烏頭(炮)桂心吳茱萸
貫衆丹參(各一分)蜈蚣(去足炙)乾姜人參虎骨
(各三分)鬼臼(半分)芍藥雄黃(各一分半)巴豆(二十枚去心皮熬)蜥
蜴(半枚炙)
右搗篩蜜丸如梧子以飲下三丸至辰時下利不利
以熱飲投之即利三兩行後冷醋飲止之即定然後
煮取食之勿食冷水明日依前服之永瘥忌熱麵生
菜柿子棃等蛇蝎蜂螫取一丸研破和醋塗之便瘥
精鬼狐狸之屬抛磚瓦或如兵馬行夜發者是鬼魅
無早晩每日服前藥兩丸只三兩日服即瘥仍每日
焼一丸薰身體及衣裳宅中焼之亦好無患之人以
三五丸緋絹袋盛繋左臂上辟虎毒蛇諸精鬼魅忌
狸肉生血物猪肉生葱蘆笋一方無鬼臼丹參
五香丸療諸毒疰屍氣心腹脹滿大小便不通鬼疰
心痛不可忍者
牛黃(研)犀角(屑各三分)升麻沉香薰陸香當歸
桂心青木香麝香雄黃(研如粉)鬼箭羽
巴豆(去皮心熬)訶棃勒皮硃砂(研)㯽榔仁乾姜
吳茱萸甘草(炙)豆蔲(各四分)桃仁(去尖皮熬)附子(炮各五分)
右搗篩蜜和丸如梧子大煖水服三丸至五丸如不
利更服以利為度此方甚驗人久不傳忌海藻松菜
猪肉冷水生葱蘆笋生血物件
治滯冷積年不瘥(出風科積類)
右以死人枕煮服之嘗有嫗人患滯冷積年不瘥徐
君嗣伯為診曰此屍疰也當以死人枕煮服之乃愈
嫗於是往古塜取枕已一邊爛缺嫗服之即瘥屍疰
症者鬼氣也伏而未起故令人沉滯得死人枕治之
則魂氣飛越不復附體故屍疰自瘥
五香散療屍疰忤邪氣或熱或寒時氣在骨節間似
瘥似劇兼主百病
沉香丁香麝香薰陸香鬼箭羽當歸
豆蔲(各四分)牛黃鬼臼橘皮金牙(各三分焼)犀
角(屑)羚羊角(屑)大黃(各六分)升麻桔梗桃仁(去皮)
(尖熬)光明硃砂(研)安息香(各五分研)
右為散湯飲酒隨病服方寸匙日再瘥止亦可蜜丸
如梧子服十丸
桃奴湯(出千金方)治十惡諸屍蠱毒心腹卒絞痛
桃奴當歸人參乾薑(各一兩)芎藭甘草(各三)
(兩)丹砂麝香茯苓犀角鬼箭羽桂心
(各一兩)
右㕮咀以水九升煑取二升半去滓分二服食前大
便不通腹滿加大黃三兩芒硝二兩一方有雄黃一
兩無丹砂芎藭
江南度世丸(出千金方)治萬病癥結積聚伏屍長病寒熱疰
氣流行皮中久病着床肌肉消化四肢煩熱嘔逆不
食傷寒時氣惡中汗出口禁不開心痛等證并皆治
之
蜀椒(三兩)人參細辛甘草(各二兩)茯苓真珠
大黃乾薑丹砂(一方作硃砂)野葛桂心雄黃
麝香鬼臼(各一兩)烏頭牛黃(各三分)附子紫
苑(各六分)巴豆(六十枚)蜈蚣(二枚)
右為末煉蜜和丸如小豆大飲服二丸可加至四丸
日二服更加獺肝一具尤良一方無牛黃以煖酒下
亦可
桃奴丸(出三因方)治心氣虚有熱恍惚不常言語錯亂屍疰
客忤魘夢不祥小兒驚癎並皆服之
桃奴(七枚别研為末)辰砂(半兩别研)桃仁(十四枚去皮麩炒别研為末)龍腦
(别研一分)生玳瑁(鎊過為末一兩)牛黃(别研碎一分)雄黃(用桃葉煮水研飛取)
(三分)黑犀(石上以水磨澄去水取細末半兩)麝香(别研一分)琥珀(别研三分)安
息香(一兩以無灰酒斟酌多少研飛去砂土銀器入桃仁琥珀熬成膏)
右以各末和入膏丸如鷄頭大隂乾密器封閉静室
安置煎人參湯研下一丸食後臨臥服
五屍丸療諸屍疰方
芍藥桂心(各八分)吳茱萸(一合)丹砂(研)芎藭烏頭
(炮)乾薑(各四分)蜀椒(一兩去目汗)梔子仁(五分)巴豆(四十枚去心皮)
(熬研)
右搗下篩蜜和丸如豆大一服三丸日三忌猪肉生
葱蘆笋生血等物
赤茯苓散(出聖惠方)治屍疰發作無時心胷痛喘息氣傷攻
兩脇
赤茯苓(三分)當歸(半兩剉微炒)赤芍藥(半兩)鬼箭羽(三分)桂心
(三分)乾地黃(半兩)川升麻(三分)木香芎藭桃仁(三分湯浸)
(去皮尖雙仁麩炒微黃)
右搗為散每服三錢水一中盞煎至五分去滓温服
不拘時一方無川升麻
桂香湯治屍疰發歇無時心腹切痛
桂(去粗皮)芍藥木香柴胡(去苖各一兩)芎藭鱉甲
(去裙襴醋炙)乾薑(炮各三分)吳茱萸(湯浸焙乾炒)常山(各三分)
右粗搗每服三錢水一盞半煎至八分去滓温服不
拘時候
虎掌丸(出聖惠方)治屍疰寒熱不思飲食心腹刺痛
虎掌丹砂(研各半兩)白茯苓(去黑皮)龍齒(各一兩)當歸(焙)
蓬莪茂(煨剉各三分)阿魏(一兩)
右為末用酒煮阿魏麵糊丸如梧桐子大每服二十
丸生薑烏梅湯下一方用赤茯苓
鸛骨丸(出聖惠方)治屍疰邪氣流傳忽然悶絶時發寒熱淋
瀝或腹痛脹滿
鸛骨(酒炙一方用鸛骨酥炙)雄黃(研各一兩)桂(去麄皮三分)大黃(剉炒三分)
麝香(研半兩)丹砂(研一分一方用硃砂)赤足蜈蚣(酒浸炙一條)
右為末煉蜜丸如梧子大每服二十丸桃枝煎湯下
防己散治屍傳屍服送下藥後補虚
防己人參白茯苓(去黑皮)鬼臼鬼箭羽附
子(炮製去皮臍)麴(炒各一分)
右為散每服二錢以桃仁研泔一盞煎至六分温服
日五服
杜衡散(出肘後方)治屍疰及惡氣中令人心胷滿悶神思昏
迷服此效
杜衡(一兩莖)豉(一兩)人參(半兩)瓠子仁(二十枚)松蘿(六鉢)赤小
豆(二十枚)
右為散平旦温酒服方寸匙晩當吐百種物若不盡
後更服之
硃砂丸(出肘後方)治屍疰鬼邪毒氣流疰身體令人寒熱淋
瀝腹痛脹滿精神錯亂
硃砂(一兩細研水飛過一方用丹砂)雄黃(一兩細研水飛過)鬼臼(半兩去鬚)莽
草(半兩微炒)巴豆(十四枚去皮心研紙褁壓去油)蜈蚣(一枚微炙去走足)
右羅為末入研了藥令勻煉蜜丸如小豆大每服不
計時候酒下三丸
鸛骨丸(出聖惠方)治屍疰惡氣寒熱悶絶兼治百病
鸛骨(一寸炙一方用鸛鵲皮方三寸炙)桂(去麄皮半兩)䖟虫斑猫(各十)
(四枚去翅足炒)巴豆(二十枚去皮心膜炒)
右為細末煉蜜丸如小豆大每服三丸温水下日三
粥飲亦可
還魂湯(一名追䰟湯出范氏方)治卒感忤鬼擊飛屍諸疰奄忽氣
絶無復知覺或已死咬口口禁不開撬齒下湯湯入
口不下者分病人髮左右捉定踏肩引之藥下復增
取盡下一升須臾立甦金櫃云寸脉沉大而滑沉則
為實滑則為氣實氣相摶血氣入臟則死入胃則愈
若卒厥唇口青身冷入臟即死身和汗出愈
麻黃(三兩)桂心(二兩)甘草(一兩)杏仁(七十粒)
右㕮咀以水八升煮取三升分三服一方無桂心只
三味
淮南丸療疰易滅門女子小兒多疰諸般疰證心悶
亂頭痛吐有此證者宜此方又有華陀狸骨散龍牙
散羊脂丸諸大藥等並在大方中及成帝所受
車前子車下李根皮石長生徐長卿(各數兩等)
(分)
右麄搗作方囊貯半合繋衣帶及頭若疰一家暴慘
以和此共帶之若初覺屍疰取此藥自焼作屑以水
服之
蜜陀僧散治臨屍哭屍氣入腹沉滯臟腑有時發動
取此方神效
蜜陀僧(半斤醋煆淬淘研控乾取六兩)京三稜(煨搗末二兩)訶棃勒(不去)
(核生用搗羅一兩)
右合研勻每服二錢用煑麵濃湯調下當晩不食臨
臥一服餘時勿服併服三夜次夜當下惡物不下第
三夜加生牽牛子末一錢同調下
治卒得屍疰毒痛往来(出聖惠方)
杏仁亂髮灰(各等分)
右研如脂丸如梧子大每服酒下三丸日三一方猪
膏和丸一方蜜丸
治遁屍屍疰心腹及身有痛處不得近者(出千金方)
右取艾小握令碎着痛上厚一寸餘熱湯和灰令強
忍熱置艾上冷即易不過三二度瘥
治屍疰邪氣
右用狸骨頭骨最妙焼為灰酒服二錢亦主食野鳥
獸肉物中毒腫腫再服之即瘥五月猪糞極神妙五
月中勿食肉傷神
治屍疰鬼疰腹痛
右用鸛骨大寒亦可單用炙令黃末空心煖酒服方
寸許(似鵠而巢樹者為白鸛)
治屍疰(出肘後方)
右焼髮如鷄子大為末水服之瘥
治屍疰蜀椒熨方并治走疰(出聖惠方)
右用蜀椒一斤帛裹於疰上以熨斗頻熨椒令熱汗
發出神效
死人席湯療屍疰損鼻或聞臭聲或見屍常發
右取死人眠席斬棺内餘棄路者一虎口長三寸止
此一物以水三升煮取一升為一服立效
萬病丸治五勞七傷屍疰所侵心腹疼痛飲食不化
兩脇膨脹皮膚攣縮等病
遠志(去心)澤瀉石斛(去根)栢子仁(别研)雲母(水飛)石韋(去毛)
杜仲(去麄皮炙)天雄(炮製去皮臍)牛膝(去油酒浸切焙)白茯苓(去黑皮)
菖蒲山芋熟乾地黃(焙)續斷肉蓯蓉(酒浸切焙)
乾薑(炮)甘菊花桂(去麄皮)五味子蛇床子(炒)山
茱萸(各半兩)桔梗(炒)防風白术(各一兩)附子(炮製去皮臍四)
(枚)天門冬(去心焙一兩半)細辛(去苖華三分)
右為末煉蜜杵千下丸如梧桐子大每服二十丸空
心温酒下春秋日再服夏季日一服冬季日三服如
久服即减天雄附子各一兩
赤芍藥丸(出聖惠方)治五屍疰并諸屍鬼疰中惡心痛
赤芍藥(剉一兩)吳茱萸(湯浸焙乾炒)丹砂(研各半兩)蜀椒(去目閉口)
(者炒去汗)烏頭(炮裂去皮臍各半兩)乾薑(炮三分)桂(去麄皮一兩)
右為末煉丸如小豆大每服十丸空腹温酒下日三
丹砂丸(出聖惠方)治五屍疰瘦病伏連諸鬼氣惡疰并傳屍
勞乏鬼疰殗殜肌體羸瘦
丹砂(研一兩)麝香(研三分)桃仁(湯浸去皮尖雙仁炒研七十二枚)
右各細研再和研勻入少蜜煉丸如小豆大每服十
丸米飲下日三服忌生羊血物
治屍疰腹痛痔痿(出本草)
右以胡狸炙令香為末酒服二錢餘重者不過十服後
即見騐
治屍疰心痛及反胃
右用田螺殼焼灰米飲下之
傳屍復連殗殜(附論)
夫傳屍復連殗殜者皆起於骨蒸遁屍故也此病多因
臨死哭泣屍氣入腹連綿不已或三年至五年有能食
不作肌膚或三日五日若微勞即發當頭額間骨節
痛壯熱翕翕然死後家中更染一人如此相傳故
右復連也
方
大金牙散治傳屍骨蒸肺痿殗殜及諸蠱毒疰忤鬼
魅野狸虫蛇蜂蝎等毒或惡瘡腫瘤中卒心痛大小
便不通心腹鼓脹疫癘瘴毒積癖邪氣
金牙曾青(研飛)雄黃(研)大黃(剉炒)丹砂(研飛)牛黃(研)凝
水石(煨研)野葛皮龍骨朴硝(研)犀角(鎊)獺肝(片切)
(乾炙)狸骨(醋炙)鸛骨(炙黃各三分)升麻(一兩半)附子(去皮臍生用)桂
(去麄皮)鬼臼鬼督郵黃環青木香常山
牡蠣(煆研)人參知母(切焙)徐長卿(各半兩)鬼箭羽桔
梗(炒)代赭石莽草蜀漆當歸(切焙)白薇巴
豆(去皮心膜炒研)露蜂房(各一分)蜀椒(四十九粒去目及閉口炒汗出)蜈蚣
(二條去足炙)芫青(去翅足炒)斑猫(去翅足炒)亭長(去翅足各二十一枚)
右搗研為散再和研細勿令穢汚觸犯并孝服人見
當於净室中焚香密盖之勿透氣如傳屍骨蒸殗殜
疰癖冷氣積聚每服半錢熱湯調下日再病瘥即止
仍以絳囊盛方寸匙帶之辟諸鬼氣如有諸邪氣病
狂言妄見者帶二三錢若卒惡心痛疰忤喘滿蠱脹
悶亂諸疾四服四錢米飲調下吐利為應若蛇虫毒
瘡以津唾調傅之若瘟疫瘴癘服如前法若蠱毒咄
吐即瘥若卒死中惡湯調一錢灌下即瘥卒中野道
狐狸鬼魅壓邪毒眼不正視狂言者亦用湯化三錢
未瘥更服若忽有惡瘡腫以湯和傅之日一易瘥即
止
獺肝金牙散治傳屍復連殗殜骨蒸痃癖冷氣五屍
疰相染及蠱疰瘟瘧疰忤心痛卒死疫癘
獺肝(一具炙乾)金牙(研)丹砂(水飛研)狸骨(炙搗研)牛黃(研)麝
香(研)龍膽白薇附子(炮裂去皮臍)當歸(水洗切焙乾)蒲
黃(炒)鬼督郵銅照鼻(焼醋淬炒)苦參龍骨(研)沙參
蜈蚣(炙去足)蜀椒(去目及閉口者炒出汗)丹砂(各半兩)寒水石
(焼研)硝石(研)禹餘粮(焼紅醋淬)元參牡丹皮鬼臼(各一)
(兩)人參鱉甲(去裙襴醋炒)乾薑(炮裂各一兩一分)菴䕡(三合)
右為細散再同研勻如粉每服一錢熟水調下空心
夜臥各一服漸加至一錢半
大黑虎丹(出聖惠方)治傳屍伏連及一切勞證不問冷熱大
小宜服
蛤蚧(三對微炒)蝦蟆(一枚塗酥炙令黃)丹砂(五銖細研)金箔(五片細研)銀
箔(五片研)白鮮皮苦參(三銖)蛇蛻皮(一兩微炙)白狗糞(一分)
(微炒)布巾子(三年者六銖令炙黃)金剛子(三銖)烏驢蹄(三銖炙黃)硫黃
(一銖細研)雄黃(一分細研)天靈盖麝香(一兩細研)沉香(一分)甲香
(三銖微炙)乳香(二銖)夜明沙(六銖雄者兩頭尖)人中白(一分)
右搗羅為末更都研令勻用猪膽汁并軟飯和搗五
七百杵丸如菉豆大每服藥先以新汲水一盞入少
許麝香沙糖以藥十丸浸於露下但先用煎香湯浴
後洩淡麵一小盞便和藥服了以衣被厚盖臥直候
汗出若是傳屍虫白伏連虫赤皆背上出骨蒸則汗
出並瘥
獺肝丸治傳屍勞病并諸冷熱勞疾日月將久面色
萎黃漸漸羸瘦
獺肝(一具生用)柴胡(去苖)青蒿(一握)肉蓯蓉(去皺皮酒内淹浸切焙二兩半)
黃連(去鬚炒一兩)黃耆(剉二兩半)知母木香地骨皮
桃仁(去皮尖雙仁炒)附子(炮裂去皮臍)桂(去粗皮)天靈盖(炙)陳橘
皮(去白炒)當歸(切焙)澤瀉生乾地黃(焙各一兩)甘草(炙剉一兩)
㯽榔(剉)栢木脂(研各一兩半)
右為末煉蜜和丸如梧桐子大每服空心酒下四十
丸
麝香飲治男子婦人傳屍骨蒸一切勞疾
柴胡(去苖剉一兩)阿魏(三分炒為末)甘草(如病人中指大剉)青蒿
桃枝柳枝金櫻枝(各一握細剉)薤白葱白(各七莖切)
㯽榔(一兩為末分作三帖)
右以童子小便四升宿浸諸藥於密室内至更初煎
煎時忌生人婦人等見并不祥之語取吉善之言以
卜善惡之候又用刀一口放藥鐺上此藥通神宜加
專志煎取一升半去滓下麝香一分研分作三服第
一服入㯽榔末一帖頓服如人緩行三二里地二服
亦下㯽榔末頓服眠時掩却鼻服纔了以白梅含之
莫令心頭惡吐却藥須臾或吐必有物出或未吐如
前更服第三服必吐瀉瀉下惡物并勞虫等不可名
状或瓜眼下并身上出如蟻其瀉下虫惟白色必愈
餘色者難瘥纔吐瀉了便以薤白粥并輭飯補之仍
如法將息
烏鷄丸治傳屍勞疾屍疰骨蒸眼目昏澁面色青黑
咽喉噎塞痰涕咳嗽或痃癖攻刺疼痛胷膈滿悶時
或恚怒或多感傷情思不樂夢寐虚驚精藏滑泄失
血冐寒潮熱盗汗肩背拘急腰膂肢節煩疼四肢少
力不喜飲食小便黃赤大便不調乍進乍退服攻藥
後宜服此
黃連(去鬚)附子(炮製去皮臍各二兩)柴胡(去苗)白附子(生)當歸(切焙)
秦艽(去苖土)槐膠甘草(炙剉)續斷蓯蓉(薄切酒浸焙)遠
志(去心)芭戟天(各一兩)陳橘皮(去白焙)乳香(研)雄黃(研)丹
砂(研各半兩)丁香乾薑(炮各一分)
右搗極細先養烏雌鷄一隻以硫黃三兩為末分作
三十分每日拌飯餵一月日用大麻子一升餵盡宰
治去毛皮嘴爪并肚腸留心肝將前藥末入在鷄腹
以麻線纏定再用無灰酒一斗銀石鍋内用文武火
煮令鷄熟取出除去麄骨將鷄并腸内同細研更將
鷄骨焙乾搗羅為末同研藥攪和入臼中搗千百下
丸如梧桐子大每服二十丸以温酒吞下空心日午
臨臥各一服
犀角紫河車丸治傳屍勞服三月必平復其餘勞證
只數服愈
紫河車(一具孩兒胞衣是也米泔淹一宿洗净焙乾用)鱉甲(酥炙)桔梗胡
黃連芍藥大黃敗鼓皮心(醋炙)貝母(去心)龍膽
子黃藥子知母(已上各二錢半)廣茂犀角末芒
硝(各錢半)硃砂(二錢另研)
右為細末煉蜜丸如梧子大硃砂為衣每服二十丸
酒下空心服
蘇合香丸(一名乞力伽丸)療傳屍骨蒸殗殜肺痿疰忤鬼氣卒
心痛霍亂吐痢時氣鬼魅瘴赤白暴痢月血閉痃癖
疔腫驚癎鬼忤中人小兒吐乳大人狐狸等病
蘇合香油(一兩入安息香膏内)安息香(二兩别研用無灰酒一升熬成膏)麝
香(研)白檀香香附子(去毛)訶梨勒(煨取皮)青木香
丁香(不見火)沉香硃砂(研水飛)烏犀(鎊)白术蓽撥
(各二兩)龍腦(别研)薰陸香(别研各一兩)
右除研藥外餘并細末拌停用安息香膏并煉蜜和
成劑每一丸鷄頭子大沸湯化下卒中惡昏不知及
霍亂暴症心腹絞痛鬼疰客忤驚癎顛狂諸傷損氣
暈欲絶此丸主倉卒之患悉皆治之如牙噤不能開
者抉開口灌之如灌不下搐鼻灌即甦此藥隨身不
可暫闕辟諸惡氣并禦山嵐瘴氣無以踰此若危急
病尤不可無市肆疾取多用龍腦附子當於火土辟
去能飲酒以酒調服若精神用過度夜睡不稳人參
湯化服其功不在妙香散寕膏之下倉卒人參不得
只白湯亦佳此藥安血氣却外邪凡病自内作不暁
其名者服此往往得效兼治氣疰氣厥氣逆氣不和
吐利榮衛阻隔尤有神效凡諸證暴亡之疾用之最
健傷寒日久形証危惡但心頭尚煖藥下即漸甦若
大瀉氣欲脫目視天地皆轉神思已不理諸藥不效
服此兩彈丸許神氣即輕爽瀉亦自止妙不可言有
人嘔血甚久遂奄奄而絶瘦敗之甚足手甚冷鼻息
欲絶計無從出惟研蘇合香丸灌之凡盡半兩即甦
也一方無龍腦
小麝香丸(出千金方)治傳屍骨蒸鬼疰百病風寒客轉經絡
走疰疼痛久不愈者及一切惡氣邪毒並皆治之
麝香芥草(炙)犀角屑梔子仁(各三分)雄黃(研)當
歸(炒)丹砂(研各四分)乾薑(炮)芍藥桂(各五分)巴豆(五十枚去)
(皮膜油七錢八分)蜈蚣(一條炙去頭足)附子(炮去皮臍各五枚一枚准半兩)烏頭
(裂法並同上)細辛(五分)
右合搗千杵蜜和丸如小豆大每服三丸日三服可
加至五丸温水下一方無當歸忌生葱生菜蘆笋猪
肉冷水
牛黃丸(出聖惠方)治傳屍惡疰復連瘦病宜服
牛黃(半兩細研)麝香(一分細研)人參(半兩去蘆頭)沉香(三分)丁香(半兩)
木香(三分)胡黃連(一分)柴胡(三分去蘆)犀角屑(三分)枳殼(三分麩炒)
(微黃去穰)桃仁(一兩湯浸去皮尖雙仁炒)鱉甲(一兩醋炙令微黃去裙襴)
右搗羅為末入研了藥勻煉蜜和搗三二百杵丸如
梧桐子大每於食前以粥飲下二十丸忌莧菜
麝香散治男子婦人傳屍骨蒸冷熱五勞
麝香(研半兩)甘草(如病人中指長男左女右)東引桃枝青蒿
東引柳枝石榴皮犀角(鎊半兩)阿魏柴胡
䓤白薤白(各七莖)
右除麝香外剉碎同用童子小便二升半浸一宿别
入㯽榔末三錢同煎至一升半温分三服男病女煎
女病男煎勿令孕婦六畜見初服訖如人行五里又
進一服恐惡心可含白梅病在上即吐在下即瀉各
出惡物如虫類及頭髮馬尾状兼身上如蟻行瀉後
以葱粥及輭飯補之仍服後方茯神湯和調五臟避
風一月若遠年重病不過兩劑其吐下虫如紅色者
可治黑色者或瘥或否白色者不可治
茯神湯治傳屍骨蒸先服麝香散取虫後補五臟
茯神(去木)人參遠志(去心)甘草(炙剉)龍腦陳橘皮(去白)
(焙)熟乾地黃(焙各一兩)五味子(一兩半)麥門冬(去心焙)桂(去麄)
(皮各一兩半)黃耆(剉二兩)當歸(切焙一兩)
右麄搗篩每服五錢水二盞入棗七枚擘破生姜五
片煎至一盞去滓空心温服日三
療瘦病伏連傳屍鬼氣疰忤惡氣方(一名斑猫散出聖惠方)
斑猫(去頭足熬)射干根(各四分)石膽(七分别研)桂心牛黃(各二)
(分别研)犀角(三分生者屑)人參(三分)生蜥蜴(一枚炙)紫石(七分别研)
蜈蚣(四寸炙)麝香(少許别研)
右研為細末相和每日空腹服一寸匙日三服用井
花水二合温即頓服勿臨吃與白米粥吃如覺小便
澁好如合藥勿使婦人小兒狗見忌熱麵果子五辛
酒肉生血生葱一方加甘草
真硃丸(一名獺肝丸出聖惠方)治傳屍骨蒸欬嗽上氣痰喘寒熱
四肢瘦弱
真硃末獺肝(炙乾)茯神貝母(去心)柴胡(去蘆)龍膽草
黃連(去鬚)赤芍藥(各一兩半)白㯽榔(煨剉)旋覆花(各一兩)
右為末煉蜜和丸如梧桐子大每服十五丸食後温
漿水下日再一方有川大黃以温水下三十丸
黑虎丹(出聖惠方)治傳屍骨蒸勞
乾蝦蟆(一枚去頭足為二各一半將一半熟炙黃者)蛤蚧(一對各取一半泥塗和炙)
(黃)蘆會(研)天靈盖(酥炙)白狗糞(炒黃)雄黃(研各一分)麝香(一分)
(研)烏驢頭(炙乾一兩)乳香(研一兩半)猪膽(一枚取汁於碗中慢火煨如膏和藥)
右搗研九味為末合研勻細以猪膽膏同粟米飯和
丸如梧桐子大先吃熱麵一碗次以芽香水沭浴次
以沙糖麝香少許調次冷水一盞投藥一丸於星月
下浸一宿平旦空腹服之厚被盖臥若是傳冷勞者
脊骨中出白虫或出赤虫若骨蒸勞則汗出腰脚疼
痛不遂脚下出汗如膠漆諸風氣水病並服一粒瘥
小兒患此可服半粒如前法有虫出鼻内如線状是
效騐之至
麝香丸(出聖惠方)治骨蒸傳屍勞瘦鬼氣復連
麝香(三分研)犀角(鎊)鬼箭羽木香(各一兩)白术(微煨一兩)
虎頭骨(醋炙)天靈盖(醋炙)雄黃(研)桃仁(湯浸去皮尖雙仁炒研)丹
砂(各一兩半)
右為末和勻煉蜜丸如梧桐子大每服十丸愈以醋
湯下日二凡瘟疫病亦可帶之一方清粥飲下二十
丸
地黃湯治復連傳屍骨蒸等病
生乾地黃(酒洗切焙二兩半)續斷桔梗(炒各一兩半)五味子
(一兩半)紫苑(去苗土)甘草(炙剉)羚羊角(鎊各半兩)肉蓯蓉(酒浸切焙)
桑根白皮(炙剉各一兩)赤小豆(一合)
右麄搗篩每服五錢以水一盞半入竹茹彈子大煎
至一盞去滓温服空心食後各一服服後若渴唇口
乾加麥門冬去心地骨皮各半兩
阿魏丸治傳屍屍疰心神錯亂狂言驚悸夢與鬼交
病熱逐節改變
阿魏(醋化去沙石麵和作餅炙半兩)安息香(酒浸研如粉一兩)甘草(炙剉)木
香㯽榔(剉各半兩)䜴(一合炒)猪牙皂角(十四挺去皮子冷醋炙)天
靈盖(醋炙)麝香研人中白(研各一兩)
右為末煉蜜和丸如桐子大用童子小便浸烏梅三
枚并葱白三莖切同煎下二十丸五更初服
桃仁丸(出聖惠方)治傳屍骨蒸復連殗殜氣欬嗽宜服
桃仁(一兩半湯浸去皮尖雙仁微炒)猪牙皂莢(半兩塗醋炙令微黃)紫苑(三分)
(去苖土)鱉甲(一兩半塗醋炙微黃去裙襴)芫花根(一兩)甜葶藶(一兩炒令)
(微黃)白礬(三分焼令汁盡)蛤蚧(一對塗醋炙令微黃)麝香(一分細研入)
右搗羅為末煉蜜和搗一二百杵如梧桐子大每服
不計時候以清粥飲下二十丸
陳麴丸治傳屍多服冷藥旬月未愈或損脾臟致食
少難消氣滿兼利温脾
陳麴末(炙令黃色五兩)白术(一兩)附子(炮裂去皮臍三兩)枳殼(去穰麩炒)
(令黃色一兩)甘草(炙剉)乾姜(炮裂)人參(各二兩)吳茱萸(水净洗焙乾炒)
桔梗(炒各一兩)
右為細末煉蜜為丸如梧桐子大每日空心米飲下
二十丸夜臥再服漸加至三十丸
紫苑湯(一名續斷散出衞生寳鑑)治傳屍骨蒸復連殗殜肺氣欬嗽
紫苑(去苖土)桑根白皮(炙剉)桔梗(炒)續斷(各一兩半)赤小豆
(一合)甘草(炙剉)五味子(各一兩)生乾地黃(酒浸切焙二兩半)
右麄搗篩每服五錢水一盞半入青竹茹弹子大煎
至一盞去滓食後温服良久再服若熱甚加麥門冬
去心一兩石膏一兩半一方入小麥二十粒
桃仁湯(出聖惠方)治傳屍復連病本因極熱熱氣相易續不
斷遂名伏連鬼氣亦名骨蒸傳屍發即四肢無力日
漸黃瘦不能飲食乍惡乍好
桃仁(湯浸去皮尖雙仁炒三兩重研一方用桃奴)鬼箭羽赤芍藥
人參陳橘皮(去白焙各二兩)白茯苓(去黑皮三兩一方作茯苓)白㯽
榔(剉一兩)麝香(研三分)
右粗搗篩六味入桃仁和内每服五錢以水一盞半
生薑三片拍碎煎至一盞去滓入麝香末一捻空腹
温服良久再服忌火醋生冷五辛
桃枝飲治一切鬼氣邪氣傳屍復連骨蒸
桃枝柳枝(各一握細剉取東南枝)豉(半兩)葱白(三莖細研)童子小
便(一升)地膽(一錢為末)蜀椒(去目及閉口者炒去汗半兩)生薑(細切一兩)
右麄篩五味與姜豉和勻用童子小便一升浸一宿
至四更煎取半升去滓分二服五更初一服鷄鳴時
一服服後汗出慎風仍取米粉摩身上若或微利即
愈隔日再服重者不過三劑
天靈盖丸治傳屍
天靈盖(如無即骷髅骨有十字縫者取中心一片以牙香湯洗以安息香酒塗炙黃色)紫
河車(一枚頭首生兒孩衣胞是也於石上用新草鞋踏洗令净控乾以麝香一兩摻拌令勻入)
(餅以泥固臍如法火煆通赤留性勿煆過)石蜥蜴(一條和腸臟醋炙黃令冷乾)獺肝
(一具薄切於瓦上焙乾)赤足蜈蚣(一條酒浸炙焦)黃鷹糞(半合)金線蝦
蟆(端午日收者以醋炙令黃用頭)蛤蚧(一對酥炙令黃只取頭尾用)
右為細末以醋煮猪膽令熱成膏和搜為丸如梧桐
子大以槐花版青各一錢研為末熟絹篩過藥衣令
黃色每服四十丸温煎生薑湯下初更一服二更初
再一服
獺肝丸治傳屍病遁疰骨蒸伏連殗殜此病多因臨
屍哭泣屍氣入腹連綿或三年五年有能食不長肌
膚或三日五日有微勞即發大都當額頭間骨尋常
熱熻熻然死後家中更易一人如此乃至滅門
獺肝(一枚令炙乾)鱉甲(一枚去裙襴醋浸炙黃)野狐骨(用頭骨一枚令炙黃)
(色)防己(一兩半)紫苑(去苗圡)蜀漆葉麥門冬(去心焙)甘
草(炙剉各一兩)
右為細末煉蜜丸如梧桐子大每服米飲下二十丸
日午再服
養正丹(出仁存方)治傳屍出汗取䖝辟邪
鱉甲(一兩醋炙)天靈盖(用頂門處一片酥炙黃)桃仁(四十九个去皮)青蒿
(一握)淡䜴(五十粒)葱白(二莖)安息香(一分)柳桃桑枝(各七條一方用)
(柳李桑枝各七莖長各七寸許)
右隔夜以水一升浸至五更取汁半升再入童子小
便半升煎取四合入㯽榔一箇為末麝香一錢將煎
藥取滓調下日高三丈時温服以衣盖取汗看十指
汗出如藕絲五色臭穢汗出後仍瀉下䖝形状惡物
取盡甚者過旬日再服取效
鉛丹丸治骨蒸傳屍復連等疾
鉛丹(炒三兩)安息香(一兩入桃仁相和研)白术(一兩)鬼督郵(一兩半)
木香柴胡(去苗)獺肝(炙乾各一兩)
右為末煉蜜丸如梧桐子大每服七丸粥飲下不拘
時候
安息香湯治傳屍勞殗殜喘氣咳嗽心胷滿悶漸至
羸瘦
安息香麝香(研各一錢)天靈盖(酥炙黃三兩)秦艽(去苗土)鱉
甲(去裙襴炙令黃)當歸(切焙)柴胡(去苗各一兩)
右麄搗篩每服四錢童子小便一盞半䓤白五寸桃
柳各七寸生姜錢二片同煎至八分去滓不計時候
服夜臥時再煎放患人牀頭至五更形於夢寐此是
藥效也
鈎藤飲治傳屍勞瘦骨蒸伏連殗殜命在須臾精神
尚爽
鈎藤黃芩(去黑皮)升麻甘草(炙令赤色剉各一兩)鱉甲(去裙)
(襴醋浸炙令黃色)丁香(各半兩)大黃(剉微炒四兩)
右麄搗篩每服五錢用水一盞半煎至一盞去滓食
後分温二服相去如人行七八里再服
參連丸治傳屍勞骨蒸
苦參(一兩半)黃連(去鬚三兩二分)栝樓根牡蠣(煆)知母(焙)
麥門冬(去心各一兩三分焙用)
右為細末煉蜜丸如梧桐子大每服食後米飲下十
丸日二服一方以牛乳為丸每服十五丸漿水下
祛邪飲治傳屍勞氣喘欬大腸祕澁羸瘦無力
㯽榔(煨)大黃(剉炒各一兩)阿魏(研一錢)丹砂(研)麝香(研)秦
艽(去苖土各一分)
右除麝香丹砂外細研剉如麻豆大相和令勻分五
服每用東南桃柳梢各七枝各長一掘細剉以童子
小便一升半隔夜浸至来日五更鷄鳴時同煎并藥
煎十餘沸傾出將細絹濾過分為兩服空腹相次服
之至明即轉下惡物似頭髮馬尾魚腦轉不止自佳
宜食輭粥將息七日後用温藥補之
牡蠣粉治一切虚勞傳屍骨蒸盗汗
牡蠣(研作粉三合)麻黃(為末不去節三兩)白米粉(三合)蒺䔧子(炒去)
(刺為末二兩)丹砂(飛研半兩)胡燕屎(乾者一兩)
右同和研勻以生絹袋盛臥汗出以粉摩身時時用
之
雄黃丸(出仁存方)治傳屍勞
雄黃(半兩)兔糞(三兩)天靈盖(一兩酥炙黃)鱉甲木香(各半兩)
輕粉(一錢)
右為末法酒一升大黃半兩熬膏為丸如彈子大硃
砂為衣凡此疾先焼安息香烟吸之不𠻳非傳屍也
不可用此藥若烟入口𠻳不止乃屍也宜用此藥五
更初服勿令人知以童子小便同酒一盞化一丸服
之如人行二十里久吐出䖝如燈心或如爛瓜李或
如蝦蟆未效再服以應為度䖝紅火焼之又用油煎
(草蛇經云明目丹)
治傳屍骨蒸沐浴絶病根源方(出聖惠方)
桃枝柳枝槐枝蒴□皂莢枝
右細剉共一㪷以水一石煮取六㪷去滓入盆於煖
室内浴如汗出宜避風厚盖衣臥
四神湯治傳屍勞瘵
木香(温紙褁焼)人葠白茯苓(去黑皮)附子(炮裂去皮臍)
右等分麄篩搗每服三錢以水一盞煎至五七沸去
滓空心早晩食前夜臥各一服服三後服麝香丸取
藥或天色隂晦且停服候晴明即服取藥凡来日五
更初欲服取傳屍勞藥於本夜一更至二更盡先服
天靈盖丸
療伏連病本緣極熱氣相易相連不斷遂名伏連亦名
骨蒸傳屍用此方甚驗
人屎(五大升濕者)人小便(一升)新炊粟飯(五大升)六月六日
麯(半餅熬碎)
右取一磁瓶盛密封置一室中二七日並消一無惡
氣每旦一大合盡二服無不瘥者合藥净焼香勿令
婦人小兒女子鷄犬孝子見之
麝香丸治傳屍伏連殗殜肺痿痃癖骨蒸疰鬼氣急
熱勞疾宜服之凡欲取傳屍勞即先令家中人自小
至大服麝香丸七日服至三日後方與患人服
麝香(細研)胡黃連(碾為細末)丹砂(細研各二兩)
右研勻以生人血蘸蒸餅為丸如赤豆大以新宰猪
血和亦可小兒三丸大人九丸濃煎桃仁湯吞下日
午夜臥服一家人腹内曾受屍疰者即大便下濃利
及瀉惡黑水勿怪若患者傳徧五臟將欲命終宜急
合此藥徧家大小服直至患者死後七日疾即不傳
染凡欲中下勞瘵藥先服温中平補五臟四神湯
療骨蒸傳屍方
皂莢(長一尺者勿用續取炙令微焦去黑皮碎之綿褁)羊肉(大如拳煮如常法)黑
錫(大如鷄子)
右取一升無灰青酒貯銅鐺内即着綿褁煎五服即
漉去綿褁内黑錫使融液盡取三合令病者先啜肉
汁即服一合如變吐困不須起次以銅盆貯水令病
者坐上有蟲出如馬尾赤色頭黑即效如無再服三
合盡為度一服相去如人行十里必驗其禁食一如
藥法
治傳屍伏連方(出聖惠方)
人膽(一枚乾者)甘草(一分)
右以好酒一升於銅器中煎甘草三兩沸然後於甆
碗中以煎汁磨人膽盡候晴明侵早更將煖水洗面
停息少時空心都為一服
神人阿魏散(出濟生拔粹方)治骨蒸傳屍等勞寒熱羸劣困倦
喘嗽
阿魏(三錢)青蒿(一握研)
右細切東北桃枝一握細剉甘草如病人中指頭大
男左女右以童子小便二升半隔夜浸藥明旦煎取
一大升空心温服分三服次服調㯽榔三錢如人行
十里更一服丈夫病婦人煎婦人病丈夫煎合藥時
忌孝子孕婦病人及腥穢物鷄犬等後忌油膩濕生
冷硬物服至一二劑即吐出虫子或泄瀉更不須服
餘藥若未吐利即當盡服病在上即吐在下即利皆
出虫如馬尾人髮即瘥服藥後逐去諸疾五臟虚弱
魂魄不安即以白茯苓湯服補之
白茯苓湯
白茯苓(一錢)人參(二錢)遠志(二錢去心)龍骨防風(各二錢)甘
草(二錢)犀角木(五錢)生地黃(四錢)大棗(七枚)麥門冬(去心四錢)
右以水二盞煎取八合分三服温服如人行五里一
服仍避風寒若覺未安隔日更作一劑已上兩藥須
連服之
神授丸(一名神授湯出醫方大成)治傳屍勞疰最能殺勞虫
右用正川椒色紅大者去合口并紫黃紙二重托之
放於熱爐内頻撥令出油取頓地用沙盆盖火灰拌
密裹四圍約一時許碾末老酒浸白糕為糊丸如梧
子大每服三四十丸食前鹽湯下逐時常服滿一斤
後瘵疾自瘥昔人服之日久取下勞虫如小蛇状即
病瘥此藥亦治痺癖桂酒湯下治腰痛茴香酒下治
下腎冷鹽湯下一方棗湯下五十丸勞虫盡下永絶
其根一方為末每服二錢空心米湯調和下痺麻暈
悶至少頃如不能自禁即以酒糊丸梧桐子大空心
時服五十丸昔人勞病遇一異人云勞氣已入臟遂
授與此方令急服二斤其病當去服之幾盡大便中
出一虫状如蛇自是遂安一方名川椒丸治諸傳屍
并勞氣殺虫温中逐骨節皮膚死肌寒痺温下氣除
去臟腑寒冷傷寒温瘧大風寒汗不出心腹留飲停
宿食腸癖下利洩精女子患乳餘疾散風邪瘕結及
水腫黃疸鬼疰蠱毒風頭冷風脚不遂虚損𠻳破癥
結開胷天行時氣産後宿血壮陽療隂汗暖腰膝痛
及小便縮一方云有婦絶産服至二斤生七子道人
曾服之通仙又能治膀胱急
傳屍病亦名痰瘧遁疰骨蒸伏連殗殜此病多因臨屍
哭泣屍氣入腹連綿或五年有能食不作肌膚或三
日五日若微勞即發大都頭額頸骨間尋常微熱翕
翕然死後家中更染一人如此乃至滅門此療治之
方
青羚羊肺(一具破於布上曝乾之)莨菪子(一升絹袋盛)
右醋一升同漬經三日出各於布上暴之令至乾微
火熬莨菪子共搗篩和以蜜丸如梧子服三丸加至
四丸
又方
地骨皮白薇芍藥甘草犀角升麻
茯神麥門冬黃芩桔梗枳實大黃
前胡茯苓天門冬生薑桑根白皮當
歸柴胡硃砂芎藭羚羊角蜀漆知
母石膏常山鱉甲香豉黃耆地黃
橘皮烏梅
右藥並可詳度病状用之
延夀散治男子婦人小童等傳屍諸勞咳嗽寒熱變
候並出却惡疰勞虫永去根本
牡丹皮附子(炮去皮臍)柴胡(去苖)秦艽(去苖)鱉甲(酒浸炙令赤色)
(已上各半兩)
右為末入人中白半兩同研以甆盒盛之每服用猪
胆一枚葱白椒末一處細剉如膏入末三錢拌和以
童子小便一盞水半盞同煎沸温服其患人貼體着
皂紗衫一領衣被盖惡汗出脫衫揩拭身上汗乾净
洗衫以安息香薰乾避風將息七日服後汗輕如常
是瘥候其衫即棄於十字街中或長流水中永瘥
治一切虚勞傳屍伏連鬼疰本臟氣虚夜夢不祥精神
恍惚面色青黑赤白變證不定形體消瘦精氣不守
四肢百節沉重吃食减少行步無力一切勞候虚冷
之證並宜服此方
牛膝石斛(去頭)續斷山茱萸芎藭(各半兩)菖蒲
吳茱萸官桂虎骨鱉甲(醋炙香黃)茯苓肉
豆蔲乾地黃黃耆天靈盖(醋炙黑色)柴胡(去苗各一)
(分)木香(三銖)
右細杵羅為末以童子小便些少化麝香兩豆大對
煉蜜丸如梧桐子大空心鹽湯下四十丸
治一切傳屍復連鬼疰夜間多夢鬼怪祛邪逐鬼十神
丹
雄黃(一兩)硫黃元參蒼术鬼箭鬼臼虎
骨皂角麝香硃砂(各一分)
右細杵羅為末以阿魏三銖化作水熟煮麵糊丸如
梧子大以細研雄黃為衣病人身上長繫兩三丸夜
間更取兩三丸入麝香些少相滚衣上床前焼一爐
百鬼自退
治傳屍屍疰鬼氣復連者
右以死人頂骨十字解者焼令黑細研白飲和服
治傳屍鬼氣疰忤
右以猯脂銷於酒中服之
治傳屍復連鬼氣疰忤邪氣
右用苦眈苖子煮汁服亦生擣絞汁服
傳屍羸瘦(附論)
夫男女傳屍之候心胷滿悶背膊酸疼兩目多澁四肢
無力唯知欲臥睡恒不着脊膂急痛膝脛痠疼多卧少
起状如佯由病每至旦起即精神尚好恍似無病從日
午已後即四體微熱面好顔色喜見人過常懷忿怒行
立脚弱夜臥盗汗夢與鬼交或見先亡或多驚悸有時
氣急有時欬嗽雖思飲食不能多餐死在須臾而精神
尚好或兩脇虚脹或時微利鼻乾口燥恒多粘唾有時
唇赤有時欲唾漸加羸弱由于水涸不覺其死矣又曰
傳屍者無問老少男女皆有斯疾大都此病相尅而生
先内傳毒氣周徧五臟漸加羸瘦以至扵死訖復易家
親一人故曰傳屍亦名傳疰以其初得半臥半起號為
殗殜氣急嗽者名曰肺痿骨髓中熱稱為骨蒸内傳五
臟名曰復連不解療者乃至絶後假如男子因虚損得
之名為勞極其源先從腎起腎初受之兩脛痠疼腰脊
拘急行立脚弱飲食减少兩耳颼颼欲似風聲夜臥夢
泄隂汗萎弱腎既受已次傳於心心受氣夜臥心驚或
多怖悸心懸氣翕欲盡夢見先亡有時盗汗食無滋味
口内生瘡唯欲眠卧朝輕暮重兩頰口唇如傅胭脂五
心皆熱心既受已次傳於肺肺既受時氣滿欬𠻳體力
微弱有時喘急卧即變甚鼻口乾燥不聞香臭假令得
聞唯覺朽腐物氣有時惡心憤憤欲吐肌膚枯燥或時
刺痛似虫行皮乾細起状若麩片肺既受已次傳於肝
肝初受氣兩目漠漠面無顔色常欲嚬眉視不見遠目
恒乾澁又時赤痛或腹脹黃朝夕慒□常欲食眠及至
放卧睡還不著肺肝既受已次傳於脾脾初受氣兩肋
虚脹食不消化又時渴利或食旋出有時吐痛腹脹雷
鳴唇舌焦乾或生瘡腫毛髮乾燥無有光潤或腹上氣
擡肩喘息利赤黑汁至此候者將死之證也
方
杏仁丸治傳屍夜夢鬼交遺精心腹冷癖小腹與隂
中相引痛飲食不下日漸覺瘦宜服
杏仁(五升肥好者以童子小便於瓦瓶中浸二七日和瓶于日中晒每日換小便日滿以新汲)
(水淘洗去皮尖便以微火焙乾别以小便一斗於鍋内緩火煎後杏仁随手破即於久經用炒盆内)
(柳木搥研如膏便以細布濾過真酥一兩薄荷汁二大合攪令勻即入後藥)青蒿子(二兩)
柴胡(去苖)鱉甲(塗酥炙令黃去裙襴)烏梅肉(微炒)地骨皮赤茯
苓(已上各一兩半)知母虎頭骨(塗醋炙令黃)生乾地黃肉
蓯蓉(酒浸一宿刮去皺皮灸令黃)人參(去蘆頭已上各一兩)枳殼(麩炒微黃去穰)
當歸(已上各三分)白术木香牡蠣(已上各半兩)白㯽榔
(二兩)硃砂(一兩細研)豉心(一合)
右擣羅為末和人參再擣五七百杵丸如梧桐子
大每日空心以温水下十五丸漸加至三十丸服後
覺似熱即减藥已定還添以意斟酌服經一月諸候
皆退能食夜臥安暢面有血色即是藥力已行當勤
服勿怠忌莧菜冷水白粥生血雀肉桃李
鱉甲湯治五勞乾瘦及傳屍夢寝不祥日漸消瘦肌
體困倦骨節疼痛不思飲食
鱉甲(去裙襴酥炙令黃色一兩)天靈盖(酥炙黃色半兩)柴胡(去苖)赤茯苓
(去黑皮各三分)安息香(半兩)地骨皮(三分)山梔子仁人參(各半)
(兩)貝母(去心)桃仁(去皮尖雙仁麩炒各半兩)黃連(去鬚半兩)麥門冬(去心)
(焙三分)阿魏(用麵褁煨令熟半兩)生乾地黃(三分)㯽榔(剉)當歸(剉焙)
(各半兩)
右搗篩每服四錢童子小便一盞半葱白五寸桃柳
枝各七寸生薑錢二片同煎至八分不計時候去滓
温服夜後煎下放患人床頭至五更夢寐非常此是
藥效也
補勞飲治男子婦人虚勞骨蒸傳屍染著不能斷絶
服後阿魏丸經脉猶未通或四肢虚羸飲食全少速
服此藥通經脉
黃耆(剉)當歸(切焙)生乾地黃(焙各二兩)人參白茯苓(去黑)
(皮)芍藥五味子桂(去粗皮)牛膝(酒浸切焙)陳橘皮
麥門冬(去心焙)枳殼(去穰麩炒)甘草(炙剉各一兩)柴胡(去苖一兩半)
右麄搗篩每服五錢水一盞半入生薑五片棗三枚
擘同煎八分去滓温服不拘時
黃連丸治傳屍面黑頭熱痛胷背氣結咳唾黏痰食
少頻嗽喘息急滿脇肋氣脹腰臍下疼四肢蒸熱痿
困不安
黃連(去鬚二兩半)獺肝(炙令乾)貝母(去心)大黃(剉炒各一兩半)龍膽
(去蘆頭一兩半)紫苑(去苖土)旋覆花茯苓(去木各一兩)天靈盖
(塗炙令黃色)㯽榔(微煨剉各一兩)
右為細末煉蜜丸如梧子大每日食後煎漿水下二
十丸日午再服女子血閉加黃芩一兩
鉄粉丸(出聖惠方)治傳屍勞羸瘦心神煩熱四肢疼痛宜服
鉄粉(二兩)獺肝(二具微炙)柴胡(一兩半去苗)安息香(二兩入胡桃仁搗熟)
鬼督郵(一兩半)木香(一兩)桃仁(一兩半湯浸去皮尖雙仁麩炒微黃)麝香
(半兩研入)苦參(二兩)
右搗羅為末煉蜜和搗一二百杵丸如梧桐子大每
服不計時候煎生薑青橘皮湯下二十丸
阿魏丸治傳屍骨蒸女人血氣血候經年不通痰嗽
黃瘦四肢羸弱盗汗骨熱或時增寒飲食减少
阿魏(細研)當歸(切炒)蕪荑仁(炒各一兩)雄黃(研)猪牙皂角(去皮)
(子酥炙各半兩)麝香(研)蓬莪茂(煨剉各三分)柴胡(去苗)白㯽榔(剉各)
(二兩)
右為末和勻再羅用羊肉半斤去皮爛煮細切研如
膏入諸藥末和搗三千杵如硬即添肉汁丸如菉豆
大每服五十丸五更酒下仍飲令醉以青絹被盖之
睡覺汗出通身必有細虫在被間日光内看見急須
焼之或瀉下惡物並虫等是效如小兒服以意加减
雄黃丸(出聖惠方)治骨蒸傳屍出虫下積惡物
雄黃(研)雌黃(研)代赭石(研各一兩)丹砂(研二兩)
右四味以醋相和炒令乾後以水飛過去却醋味焙
令乾研如粉入後藥相和
蝦蟆(炙)天靈盖(炙黃搗末)麝香(研)青黛(研各半兩)巴豆(七枚水煮)
(一沸時去皮尖心膜研)
右搗研後五味為末入前四味更研令勻以粟米飲
為丸如梧桐子大每日空腹熱水下七丸若要下虫
即以沙糖水下二丸服至三日滿身出虫用芽香二
斤煮沭浴一宿後着在水上或在水下澄之可驗
鬼哭飲子(出聖惠方)治傳屍勞不以冷熱羸瘦者宜服
㯽榔(兩个一生一熟)鱉甲(半兩塗醋炙令焦黃去裙襴)甘草(一錢如病人中指長)
桃仁(七顆去皮尖)杏仁(七顆去皮尖)青蒿(一握長二寸)阿魏(少許)東
南桃柳(各七莖長三寸和心用)
右以童子小便一大盞去滓食前分温二服以吐利
出惡物為度忌莧菜
龍膽丸(出聖惠方)治傳屍羸瘦經久不損
龍膽(一兩去蘆頭)枳殼(一兩麩微炒去瓤)地骨皮(三分)甘草(半兩炙微)
(赤剉)麥門冬(一兩半去心)赤茯苓(一兩)梔子仁(三分)桃仁(三分去皮)
(尖雙仁麩炒微黃)
右搗羅為末煉蜜和搗二三百杵丸如梧桐子大每
服不計時候以粥飲下二十丸
獺肝丸(出聖惠方)治傳屍骨氣骨蒸日漸瘦弱宜服
獺肝(三分微炙)鬼臼(三分)沙參(三分去蘆頭)人參(三分去蘆頭)丹參
(三分)苦參(三分)天靈盖(一兩塗酥炙微黃)麝香(半兩研入)
右搗羅為末煉蜜和搗一二百杵丸如梧桐子大每
服不計時候以粥飲下二十丸
通神丸(出聖惠方)治傳屍勞情思不悅心多驚悸盗汗羸瘦
兔糞(七七粒)胎髮(二分小兒胎髮)人手指甲(七七片)人脚指甲
(七七片)天靈盖(一枚圓者)穿山甲(七七片)硇砂(半兩通明者)紫河
車(一具)
右八味入瓦器内鹽泥固臍穿一地竅方圓一尺將
藥瓶在地竅内用槐木火圍定藥瓶焼一日取出細
研再入後藥
雄黃(研)鬼臼(炒搗末)鬼箭羽(炒搗末)麝香(研)丹砂(研各一兩)
右將後五味與前焼藥合和再研勻煉蜜丸梧桐子
大别用丹砂為衣每服十丸漸加至二十丸米飲下
日進二服早晩食前服合用上寅日不令婦人鷄犬
見
阿魏散治傳屍勞病胷滿短氣肌體羸瘦無力喘嗽
不已
阿魏(研)安息香(入胡桃相和研各二兩)甘草(炙剉半兩)猪牙皂莢
(塗酥炙令黃去皮子一兩)木香天靈盖(塗酥令炙黃色半兩)豉(一合)麝香
(研半錢)
右除研藥外搗羅為散與研藥和勻每服五錢用童
子小便一盞半入葱白三寸明日五更煎至一盞空
心在床服之日午夜食候再服服藥後良久或得吐
亦佳有利下虫如髮或積聚五色穢惡物是病根出
服藥數日如夢與人離病人哭泣者瘥之兆也患甚三
日一劑三劑瘥有患者但收拾藥物置病人牀頭遂
有如此夢瘥
虎骨散(出聖惠方)治傳屍羸瘦肢體疼不思飲食宜服
虎骨頭(一兩塗酥炙令黃)鱉甲(一兩塗酥炙微黃去裙襴)川升麻(一兩)柴
胡(一兩去苖)桃仁(一兩湯浸去皮尖雙仁麩微炒)川大黃(二兩剉碎微炒)甘草
(一兩微赤剉)
右搗麄羅為散每服三錢以水一中盞煎至六分去
滓不計時候温服忌莧菜
天靈盖散(出聖惠方)治傳屍勞瘦不問年月深淺宜服
天靈盖(一枚塗酥炙令微黃)阿魏(半兩)木香(一分)安息香(一分)猪牙
皂莢(一挺塗酥炙令黃去皮子)甘草(半兩炙微赤剉)
右搗麄羅為散每服五錢以童子小便一大盞半煎
至一大盞去滓分温二服平旦一服如人行八九里
更一服唯喫葱粥或吐出白虫如髮或吐出赤虫若
吐赤虫夢見鬼哭即是瘥也極重者三服瘥三日一
度合服終身不得喫牛馬肉
釣虫丸治傳屍勞病痿羸兩臉常赤喘急咳嗽心胷
滿悶四肢無力夢與鬼交
磁石(細研生用)硇砂(湯熬令熟各二兩)龍骨(三兩)膩粉(半兩)麝香(取末)
(七兩)
右以細末和勻以黃蠟四兩煉入諸藥丸如梧桐子
大用線子五七寸一頭繫錢一文一頭穿藥丸子令
患人空心新水吞藥丸子其錢在口外候惡心時以
手拽線子吐下藥并虫吐出在藥上急用油煠虫死
立效
香水灑衣法(出衛生家寳方)凡治傳屍醫者并人家俱先以香
水洒身恐虫飛出着人以此法防之
安息香(研)檀香(鎊細)芽香乳香
右煎水洒衣并頭面
天靈盖散(出衞生家寳方)治一切傳屍殺一切勞虫
天靈盖(如兩指大以檀香煎水洗過用酥塗炙時念呪曰雷公神雷母聖逄傳屍須用七遍)
㯽榔(五个如鷄心者生用)連珠甘遂(半兩並為末)阿魏(一分别研)安息
香(二分用銅刀子切鉢内研和諸藥)麝香(三錢當門子别研)
右六味再研勻每服三錢用後湯調下
薤白葱白(各二七莖)青蒿(一小握)桃枝柳枝桑枝
酸石榴枝(並用向東南嫩條各長七寸)烏梅(五个)
右八味用童子小便四升同入銀器内文武火熬至
一升濾去滓分作三盞調下五更初服男子患女人
煎女人患男子煎服藥後如覺有逆吐即用白梅止
之天明覺臓肺鳴須臾轉下虫及惡物黃水異色糞
穢若一服未下辰巳間更進一服各温喫若瀉不止
用龍骨黃連訶子等分為末熟水調下一二錢立止
次以白粥補之用温藥調補如虫下急以猛火一炊
投之地取虫入沸油烹之研碎埋地中
普濟方卷二百三十七
