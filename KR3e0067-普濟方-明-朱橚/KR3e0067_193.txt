普濟方卷一百九十三明周王朱橚撰
水病門
濕腫(附論)
夫腎主水脾胃俱主土土性尅水脾與胃合相為表裏
胃為水穀之海今胃虛不能傳化水氣滲液經絡浸漬
腑臟水脾得水濕之氣加之則病脾病則不能治水故
水氣獨歸於腎三焦不瀉經脉閉塞故水氣溢於皮膚
而令腫也
除濕丹(出經驗良方)治腰脚腫足脛浮腫筋脉拘攣便尿
不利目赤瘡疥癰疽發背走注脚氣疥癬惡瘡並皆
治之
澤瀉㯽榔乳香(另研)葳靈仙赤芍藥
大戟(水煑)甘遂(水煑各一兩)陳皮青皮沒藥(另研)
黑牽牛(頭末各半兩)
右為末麵糊為丸小豆大温湯下三十丸
葶藶丸(御藥院方)治脾胃受濕流於四肢足脛浮腫小便
澁少
苦葶藶(微炒研)黑牽牛(生取頭末)白术(各半兩)郁李
仁(去皮研)赤茯苓(去皮心)桑白皮(各三分)漢防己
川羌活澤瀉(各三兩)陳皮(湯浸去白焙乾各二分)
右為末用棗肉丸如桐子大每服五十丸温酒送下
不拘時
聖靈丹(出衛生寳鑑)治脾肺有濕喘滿腫盛小便赤澁
苦葶藶(四兩炒)木香㯽榔茯苓(麵裹煨)防己
木通人參(各二錢半)
右為細末同棗肉丸如桐子大煎桑白皮湯下
大半夏湯(出危氏方)治脾土受濕不能制水水漬於腸胃
溢於皮膚漉漉有聲怔忪喘息名水脹
半夏(浸洗)陳皮茯苓桔梗㯽榔甘草(各等)
(分)
右為散每服三錢水一盞半生薑三片煎温服
濕腫胃氣為本
至元戊寅五月間積雨淋淫魯齋許仲平先生時年
五十有八歲面目肢體浮腫大便溏多腹脹腸鳴時
痛飲食减少命予治之脉弦細而緩魯齋曰年壯時
多曾服牽牛大黃藥面目四肢常浮腫今因隂雨故
大發予曰營運之氣出於中焦者胃也胃氣弱不能
布散水穀之氣榮養臟腑經絡皮毛故濕氣行而澁
為腫大便溏多腹脹腸鳴皆濕氣勝也四時五臟皆
以胃氣為本五臟有胃氣則和平而安若冐氣虚則不
能運動滋養五臟故五臟脉不和平若向来氣盛者
其脉獨見輕若病太甚則必死故經曰真臟又脉弦
無胃氣則死君之疾幸而未至於甚尚可調補人知
病而服牽牛大黃為一時之快不知其為終身之害
也遂以平胃散加白术茯苓草豆蔲仁數服而腹溏
瀉腸鳴及痛皆愈飯食進止如常其肢體浮腫以導滯
通經湯主之遂愈
導滯通經湯治脾濕有餘及氣不宣通面目手足浮
腫
陳皮(一兩)桑白皮(一兩)木香(五分)茯苓(五分)茯苓
(一兩霖雨時加澤瀉半兩)
右㕮咀每服五錢水二盞煎至一盞去滓食前温服
牽牛丸治一切濕熱腫滿等病
黑牽牛黃芩大黃大椒滑石(各等分)
右為末酒煑麵糊為丸如梧桐子大每服五丸至七
丸生薑湯下食後視虛實加減
海金沙散治脾濕太過通身洪腫喘不得臥及腹脹
如鼓
牽牛(一兩半半生半熟)甘遂(半兩)白术(一兩)海金沙(三分)
右為末每服二錢煎熟水一盞調下食前得先利止
後一方不用白术
赤茯苓丸治脾濕太過四肢腫滿腹脹喘逆氣不宣
通小便赤澁
葶藶(四兩)防己(二兩)赤茯苓(一兩)木香(半兩)
右為末棗肉為丸梧子大每服三十丸煎桑皮湯下
食前服
牽牛湯治腹中有濕氣足脛微腫中滿氣急咳嗽喘
息小便不利
黑牽牛(頭末一兩)厚朴(薑製半兩)
右為末每服二錢煎薑湯調下或臨時水丸桐子大
薑棗湯下三十丸
防己湯(出鮑氏方)治濕氣浮腫
防己(四兩)白术(三兩)甘草(二兩)
右為末每服三錢薑三片棗一箇煎
治脾虛受濕發腫一切虛腫皆治(出朱氏集驗方)
大附(十大枚去皮破四塊用小豆半升藏附子於中慢火煑附子透熟軟去豆焙乾附子)
右為末用薏苡仁粉煑糊丸桐子大每服百十丸空
心冬瓜湯下或蘿蔔湯下
治水廕病者(出本草)
以獺毛皮作褥履著之并煑汁服
治水廕(出本草)
取楤根白皮煑汁服之一盞當下如病已因取根搗
碎吸取其氣水自下
下濕丸(出本草)
以蜆糟煑食之良
去隂一水(出本草)
以烏臼子油服一合令大利
治水毒中人一名溪毒一名中濕一名水病似射工而無
物(出本草)
以小蒜三升㕮咀於湯中煑莫令大熟即用力捩去
滓量寒濕以浴若身體發赤斑紋者即是
治濕水(出本草)
以駁驢屎絞汁一服五合良畫體成字者為燥水用
牝驢屎不成字者為濕水用駁驢屎
卒腫滿(附論)
夫身面卒浮腫者亦水病之候也此由腎脾虛弱之所
為也腎主於水今腎虛故水妄行脾主於土脾虛不能
制水故水流散入皮膚令身面卒然浮腫也
澤瀉湯療寒熱當風飲多暴腫身如吹脉浮數者
澤瀉(三兩炒)知母(二兩)海藻(二兩)丹參(三兩)秦芁
(二兩)木防己(二兩)猪苓(二兩去皮)大黃(三兩)通草(二兩)
青木香(二兩)
右切以水九升煑取三升分三服忌酢物
柴胡湯(出聖惠方)治頭面身體卒浮腫喘促
柴胡(三分剉)川芒硝(二兩)
右為散每服四錢水一盞煎至六分去滓温服日三
四服
鯉魚湯(出聖惠方)治卒身面浮脹腫水腸澁大便難上氣
喘促
鯉魚(二斤洗去鱗腸令淨)赤茯苓(一兩)澤漆(一兩)杏仁(半兩)
(湯浸去皮尖雙仁)桑白皮(二兩剉)紫蘇莖葉(一兩)
右為細剉先以水五升煑魚取汁三升去滓魚内藥
煑取二升去滓每服於食前温服一中盞其魚亦宜
食之
商陸飲子(出聖惠方)治卒身面浮腫腹大小便不利喘息
稍急
商陸柳樹根嫩桑枝(各一兩)大麻子(三兩搗碎)
桂心(一兩)
右為散每半兩水一大盞煎至五分去滓空心温服
如人行五里大小便當利未利晚再服之
甜葶藶丸(出聖惠方)治卒身面四肢浮腫脇氣脹滿小便
不利
漢防己海蛤(研細)椒目(微炒)川芒硝赤茯苓
(各一兩)甜葶藶(二兩隔紙炒紫色)
右為末煉蜜和搗三二百杵丸梧桐子大每服以後四味
湯下三十丸日三服
下丸藥湯方(出聖惠方)
木通(一兩剉)桑根白皮(一兩剉)百合(一兩)郁李仁
(半兩湯浸去皮微炒)
右為散每服三錢水一大盞煎至六分去滓下前丸
藥
又方(出聖惠方)治頭面四肢卒浮腫大小便澁及隂腎腫
甜葶藶(二兩隔紙炒令紫色)牽牛子(微炒)海藻(洗去醎味焙)
猪苓(去黑皮)澤瀉(各二兩)昆布(洗去醎味焙)
右為細末煉蜜和搗三二百杵丸如梧桐子大每服
二十丸煎大麻子湯下日三服
赤茯苓湯(出聖惠方)治頭面身體卒浮腫
赤茯苓(一兩)枳殼(二兩麩微炒)陳橘皮(半兩湯浸去白焙)
甘草(半兩炒多剉)牽牛子(二兩薇炒)
右為散每服五錢水一盞煎至五分温服日三四服
甜葶藶丸治頭面四肢卒浮腫小便澁及隂腎腫
甜葶藶(二兩隔紙炒令紫色)海蛤(炒一兩細研)川大黃(三兩剉碎)
(微炒)甘草(二兩煨透令黃焙)杏仁(一兩半湯浸去皮尖雙仁麩炒黃)
右為細末棗肉丸如桐子大每服日空心煎木瓜通
草湯下丸以利為度
甘遂麻黃散(出聖惠方)治卒身面目腫喘急氣促大小便
赤澁
甘遂(一兩煨微黃)麻黃(二兩去根節)桑根白皮(一兩半剉)
右為細末每服煑赤小豆汁調下二錢日再服以利
為度
治卒身面浮腫腹脹大小便不利喘息方(出聖惠方)
赤小豆(一升)椒葱(十莖細切)硝石(一兩)
右三件藥以水五升并葱同煑令豆熟候水乾於砂
盆中入硝石研或膏每日空服以煖酒下半匙
葶藶丸(出聖惠方)治卒身面浮腫上氣喘促
甜葶藶(半兩隔紙炒紫色搗研如膏)漢防己(一兩末)杏仁(半兩)
(湯浸去皮尖雙仁生搗如泥)
右件藥和勻棗肉和搗三二百杵丸如梧桐子大每
服煎橘皮湯下三十丸日三四服
甘遂丸(出聖惠方)治卒身面浮腫上氣喘促
甘遂(半兩煨令微黃)蒜瓣(半兩煨熟研)黑豆(半兩炒熟)
右件藥除蒜外搗為細末并蒜棗肉和丸如梧桐子
大每服木通湯下十丸日二服
又方療身體暴腫滿
榆皮(搗屑隨多少)雜米
右令和作粥食小便利
甘遂方(出肘後方)治卒腫滿身面背洪大小便澁
用甘遂一分粉之猪腎一枚分為臠入甘遂於中以
火炙之令熟二食至四五當覺腹鳴小便利
治身面卒腫滿(出肘後方)
用芫花兔絲子一升酒五升浸二三宿每服服一升
日二服
療卒腫滿身面背洪大(出肘後方)
用大鯉魚一頭以醇苦酒二升煑之令苦酒盡訖乃
食魚勿用酢及鹽豉他物雜也再作愈
又方(出肘後方)
用車下李樹中仁十枚研令熟粳米三合研令破以
四升水中煑作粥令得一二升服之日三作未消則
更增枚
療卒患腫滿曾有人忽脚跌腫漸上至膝足不得踐地
諸療不差方
以葫蘆莖葉埋熱灰中令極熟以傅腫上冷又易一
日夜消
又方(出肘後方)治卒身面腫滿脈皆洪大
用大豆一斗熟煑漉飲汁及食豆不過數度必愈小
豆尤佳
又方(出肘後方)
取雞子黃白相合和塗腫處乾復塗之
又方(出肘後方)
用杏葉剉煑令汁濃及熱漬之亦可服之
治身體頭面忽有暴腫處如核者(出千金方)
以巴豆三十粒連皮碎用水五升煑取三升出滓以
綿點扺上腫處即消勿近日及隂又勿近口
又方
以生參薄切貼頭上核佳
又方
以磁石為末醋和傅之
又方
以甘蕉根搗爛塗患處蕉子不中食
治卒心腹水病浮氣水腫
用胡鷰卵中黃頓吞十枚即差
治卒腫身面皆洪大方(出肘後方)
商陸根一斤刮去皮薄切之煑令爛去滓内羊肉一
斤下葱頭鹽如食法隨意食腫差後亦宜作此亦可
常搗商陸根和米作餅子食之
又方(出肘後方)
切商陸一升以酒三升漬三宿服五合至一升日三
服之凡此滿或是虛氣或是水飲氣化此方皆治之
又方(出肘後方)
防葵末温酒服一兩刀主至二三服身潤又治不仁
亦效
治卒腫滿身面皆浮(出本草)
以大生猪肝一具細切頓食之勿與鹽乃可用苦酒
妙
膜外氣(附論)
聖濟總錄論曰諸家方書論水病甚詳未嘗有言膜外
氣者唐天寳間有徒郁子者始著膜外氣方方書本未
完具自成一家今併編之然究其義本於肺受寒邪傳
之於腎氣虛弱脾土又衰不能制水使水濕散溢於肌
膚之間氣攻於腹膜之外故謂之膜外氣其病令人虛
脹四肢腫滿按之没指是也徒郁子之論病本云膜
外氣者或謂水氣也起於他疾不可常定或因瘧或因
腎藏中風或因肺腑傷冷或因隔上氣或因衝熱遠行
或因酒肉中所得始於肺終於腎或因咳嗽或多涕唾
或因蓄聚冷氣壅塞不散遂使肺藏熱氣氣攻心五臟
冷氣不化為水流入膀胱在大腸膜外所以切脉不能
知鍼灸不能及蓋人腎為命本不可虛也本固即葉茂
本虛即易枯况四時衰旺皆乘腎藏之氣腎損即五臟
皆衰是致胃閉而脾不化氣結而小便澁輕重之候在
大小便耳若小便不通則氣壅攻擊腹内衝出膜外化
而為水使人手足頭面浮腫大小便微澁則微腫極澁則極
腫大小便俱不通三日即遍身洪腫至重則隂亦腫夫
隂腫有二有腫而小便自出者有腫而小便出澁者又
有莖頭連少腹臍皆腫者此並為死候宜速治之若患
此疾腫亦不常定或先面目浮腫或先腰肋微腫
或先手足之腫其候或消或甚三五日稍愈或三五日
再發亦以小便通澁為候積漸變成洪腫婦人得之與
此略同凡患此疾令人腹脹煩悶胸間氣急此由肺脹
甚即喘如牛吼坐臥行立不得或中夜後氣攻胸心腫
者一年二年方死有一月兩月死者若將息失度誤食
毒物十日五日即死也愚醫多以鍼灸出水為功又以
鯉魚赤小豆為藥又令病人飲黃牛尿服商陸根反有
所損少有差者大抵此病尤忌鍼灸華佗云患水病未
遇良醫第一不得鍼灸氣在膜外已化為水水出即引
出腹中氣水盡則死扁鵲云水病在膜外常藥不可療
惟神鍼良藥可也有此疾者宜向陽行坐遇隂雨則愈
覺壅滯房中常須存火服後夜臥覺胸間熱甚宜含紅
雪與好茶之類慎勿飲酒及冷茶水若渴宜喫五靈脂
湯方錄在卷後尤忌鹽生冷醋滑
防己湯(出聖濟總錄)治膜外氣水病不限年月深淺洪腫
大喘
防己大戟木香赤茯苓(去黑皮)海藻(洗)
犀角(屑)胡椒白术葶藶防風(去蘆)木通
桑根白皮紫蘇陳橘皮(炙)牽牛子訶梨
勒(去核)郁李仁白㯽榔(各一兩)大黃(二兩)麝香
(少許湯成下不用研)
右等分惟大黃一味倍用並須新藥剉秤為二劑以
水三升隔宿浸明日五更用鐺文火煎减去一升絞取
飲可三盞早晨空心服一盞如人行五里更服一盞
又如人行五里更服一盞至第三盞即微利三兩行
若腹中實者至日午即轉瀉宜用盆盛驗之必有惡
濁黃水或惡濁青黑物出三五升並氣化為之瀉若
不甚困慎勿止之必自住若覺力乏即以常服漿粥
補之後隔三五日更服一劑則還依此法服之按徒
都先生云服第一劑則病减半至第二劑則去根本
前後歴試絶重者朝服一劑而暮已差根本深者服
藥當日腫消能起但覺小腹内有塊結則須後劑去
之其藥滓慎勿抛棄布囊盛懸於風中他日或覺微
有發動則更煎藥滓可更治兩人徒都先生云人家
有此藥滓懸於戶上一家不患疫氣此飲不獨治水
凡是氣病悉治若患肺氣不限年月深淺於此藥二
十味中减去大黃及訶梨勒加貝母人參以童子小
便煎每日空心服之當去病根有患肺氣困重者因
逄患水氣人偶服此藥遂永差有人一生患脚氣時
時衝心服此飲亦除根本以此推之但是氣皆治不
獨治水氣而已産婦及有娠婦人服之亦無妨小兒
及老人當隨意加减瘥後宜服順氣丸
順氣丸(出聖濟總錄)治水氣
防己(一兩半)大黃(二兩半)犀角(炙鎊)訶梨勒皮
牽牛子赤茯苓(去黑皮)葶藶(炒)海蛤芎藭
乾地黃(炒)木通(剉)大戟桑根白皮(剉微炒)
陳橘皮(去白)防風(去鬚)郁李仁(去皮)木香(各一兩)
右搗羅為末煉蜜丸梧子大每服十丸空腹米飲下
覺壅不快則加至十五丸覺通則减至三五丸大小
便不通即加至三十丸此藥不獨治水氣其功與前
飲相類若患水氣人服前飲後腫既消便服此順氣
丸順血滑體氣輕健即止患脚氣人長合此藥將行
備急服前飲差百日内即宜服五靈湯
五靈湯(出聖濟總錄)治水氣
訶梨勒皮木通(剉)赤茯苓(去黑皮)防己(剉)
陳橘皮(湯浸去白焙各一兩)
右粗搗篩每服五錢水一盞半煎至一盞去滓渴即
飲之覺熱即喫好茶一方無訶梨勒皮有葶藶
十水丸(出聖濟總錄)治膜外水氣身腫
藁本(去苗土)澤漆(微炒)大戟(微炒)連翹葶藶(紙上)
(炒)甘遂(微炒)芫花(醋浸炒焦)桑根白皮(炙剉)赤小
豆(微炒各三分)巴豆(去皮心膜麩炒去油盡一兩)
右為末煉蜜丸如小豆大每服五丸空心米飲下不
利加至十丸
澤漆丸(出聖濟總錄)治膜外水腫
澤漆(微炒一兩)水銀(煉)葶藶(紙上炒)大戟(微炒剉)
郁李仁(湯浸去皮炒)枳殼(去穰麩炒各一兩半)甘遂椒目
(炒各一兩)
右為末煉蜜為丸如小豆大每服十丸空腹米飲下
未利加至十五丸
牛李子丸(出聖濟總錄)治膜外水氣
牛李子(炒)吳茱萸(水浸一宿炒乾)青橘皮(去白炒各半兩)
杏仁(湯浸去皮尖雙仁炒半兩)葶藶(紙上炒少許)牽牛(微炒半兩)
右為末用水蒸餅子丸如小豆大每服三十丸夜後
煎橘皮湯下轉為度
白牽牛散(出聖濟總錄)治膜外氣
白牽牛(炒)青橘皮(去白焙炒)木通(剉各一兩)
右為末用每服一錢匕煎商陸湯下下大便黃水為
度忌鹽一百日
甘遂餅(出聖濟總錄)治膜外水氣
甘遂大麥麴(各半兩)
右為末以水和作餅子燒熟熱食之如不利以熟飲
投之如利以冷水洗手面即止一方治十種水氣為
末空心以葱白調服之
治膜外氣及氣塊方
右以延胡索不限多少為末猪胰一具切作塊作炙
熟蘸藥末食之
水氣心腹鼓脹(附論)
夫水氣心腹鼓脹者由脾腎二藏俱虛故也脾主於土
腎主於水土能尅水今脾胃虛弱不能制夫水使水氣
停聚在於腹内故心腹鼓脹也
薑蔲散(出直指方)治胸滿腹脹大瀉不止時或乾嘔
人參川厚朴(製)草菓仁良薑訶子(炒)
川白薑(各一分)南木香(一分半)丁皮蒼术(炒)
真橘紅甘草(炒各一分)肉豆蔲(炮)縮砂仁(焙)
茯苓(各一分半)藿香(一分)
右剉散每服三錢水煎食前服仍以木香縮砂煎湯
濃調正料參苓白术散佐之
炮腎散(出聖濟總錄)治水氣腫滿
巴戟天(去心麩炒黑)甘遂(炒各一分)㯽榔(一枚生用一枚炒用)
木香葶藶(紙上炒各一分)大麥蘗芫花(醋浸炒黃色)
陳橘皮(去白炒各半兩)膩粉(一分)沉香(剉)澤瀉(各一分)
右為散每服二錢用猪腰子一隻以竹刀子割開去
筋膜作二片摻藥末在内用濕紙裹慢火煨令香熟
先煑葱白三莖令熟細切將葱白與粟米同煑粥一
碗先食粥一半方食腰子藥後再食粥令盡臨臥服
如至五更并小便下赤黃惡物乃驗
㯽榔丸(出聖惠方)治水氣心腹鼓脹四肢羸瘦喘息促急
食飲漸减小便澁少腹下妨悶
㯽榔(一兩)海蛤(一兩細研)桂心(半兩)訶梨勒皮(一兩)
木香(一兩)漢防己桑根白皮(剉)郁李仁(各一兩湯)
(浸去皮炒)旋復花(半兩)
右為末煉蜜和丸搗三二百杵丸如梧子大每服三
十丸煎木通湯下日三服
㯽榔散(出聖濟總錄)治水氣腫滿
㯽榔(二枚生)郁李仁(去皮尖炒)芫花(炒)甘遂(炒)
續隨子木通(剉各二兩)海蛤(一錢)橘皮(去白穰微焙)
商陸(各一分)
右為末每服一錢温酒調下臨臥服至五更取下惡
物
吳茱萸丸(出聖惠方)治水氣腹鼓脹上氣喘促
吳茱萸(湯浸七遍乾微炒)甘遂(煨令微黃各半兩)甜葶藶(三兩)
(紙上炒紫色)椒目(一兩半炒去汗)㯽榔(一兩)赤茯苓(一兩半)
皂莢(一兩去皮塗酥炙令黃焦去子)
右為末煉蜜丸如梧桐子大每日空心及晚食前以
粥飲下二十丸以利為度
木香丸(出聖惠方)治水氣心腹鼓脹
木香㯽榔(各半兩)硇砂(三分細研)青橘皮(三分湯浸去白)
吳茱萸(半兩湯浸七遍乾炒)巴豆(三枚去皮心研細壓去油)
右為末以釅醋大盞熬硇砂巴豆為膏入末相和丸
如菉豆大每服五丸煎青橘皮湯下食前
大戟散(出聖惠方)治水氣心腹鼓脹喘促大小便不利(方見)
(本門諸腫類)
紅丸子(出楊氏家藏方)治一切飲食不化氣滿膨脹
紅丸子(三百粒巴豆二十粒去殼同炒取巴豆變為度)
右用橘皮湯送下不拘時煎木香湯下尤佳
羊桃根散(出聖惠方)治水氣心腹膨脹大小便澁
羊桃根(剉)桑根白皮(剉)木通(剉)大戟(剉炒各半)
(斤)
右為末散以水二斗煑五升去滓熬如稀餳每服空
心一茶匙得大小便一時通利三兩行為效宜喫漿
水粥補之
甘遂散(出聖惠方)治水氣心腹鼓脹上氣喘促
甘遂(煨令微黃)㯽榔(各半分)牛蒡子(微炒)商陸(各分)
右為細末每服用猪肉一隻切作四五片摻藥半錢
用濕紙褁煻火中煨熟空心頓服之微呷酒三二合
須臾下利為效
奪命丸(出聖惠方)治水氣腫滿
大戟(麩炒)甘遂(炒各一分)苦葶藶(半兩一半生一半熟用)
澤瀉(一分半)
右為末煑棗肉和丸桐子大若四肢腫者名為順水
温漿水下三丸星月上時服至天曉利下惡物若四
肢瘦腹腫者名為逆水煎苦葫蘆子陳麯湯下三丸
小便頻快為效三日後服補之藥礬石丸
礬石丸(出聖濟總錄)治水病補藥
白礬(半兩)雄黃(研)丹砂(研各一錢)
右為末粟米飲和丸菉豆大丹砂為衣每服五丸至
七丸食前生薑湯下日二
治水脹腹大
陳皮(一兩)巴豆(十粒炒)青皮(一兩去穰)甘遂(三錢同炒)
右藥帶濕同炒去巴豆甘遂只以二皮為末却用蘿蔔
子煎湯候令臨臥時調一錢下至中夜又調半錢下
若氣腫則瀉泄而散有水則水下有積則下糞明早
調四君子胃苓湯補理後宜多服胃苓湯不然再發
無法以治用此藥亦不能取效如欲服胃苓湯可去
甘草與甘遂反用麥門冬煎湯調下一兩服亦可
大戟丸(出聖惠方)治水氣腫入腹鼓脹惡飲食
大戟(剉碎研)皂莢(去皮子炙黃焦)烏頭(各一兩)
右為末煉蜜和丸梧桐子大每服空心温水下五丸
當下利一兩行次以差為度
商陸豆方(出朱氏集驗方)治水氣腫滿
生商陸(切如麻豆)赤小豆(各等分)鯽魚(三枚去腸存鱗)
右將藥二味實魚腹中以線縳之水三升緩煑豆爛
去魚只取二味空腹食之以魚汁送下甚者過二日
再為之不過三劑
雞屎醴散(出宣明論)治鼓脹證主胃病氣逆病有心腹脹
滿旦食不能暮乃食致令胃逆不散大腸不時痞滿
大黃桃仁雞屎醴(乾者各等分)
右為末每服一錢生薑三片煎調下食後臨臥服
治水鼓腹脹
生大豆桑柴灰(汁)
右煑服下水
茛菪丸(出千金方)治水氣腫鼓脹小便不利
莨菪(一升)羊肺(一具青羊亦佳湯炮肺即薄切之乾搗作末)
右以三年大酢煎莨菪一伏時出之熬令變色熟搗如
泥肺末蜜和杵搗為丸梧桐子大食後一時久以麥
門冬飯服四丸日三以喉中乾口粘妄言為候數日
小便大利佳連山療韋司業姪云前所送藥數用神
效
麥門冬飯法(出千金方)
麥門冬(二十五箇去心)米(二十五粒)
右以水一大合入二味煑之米大熟去滓以飯丸每
服常作
蠡魚方療腫滿
右用以蠡魚至難死猶蛇性合小豆白煑甚效
又方治腹滿不能藥者
用煨生薑内下部中冷則易之
治水浮氣腫腹脹滿小便澁少
用水牛蹄一隻湯洗去毛如食法隔夜煑令爛熟取
汁作羹蹄切空心飽食又主水氣
大腹浮腫小便澁少
水牛尾一條去毛細切作腊腤之極熟喫之煑食亦
佳又牛肉一斤熟蒸以薑醋空心食之又水牛皮煉
煑熟蒸切於䜴汁中食之又烏犍牛尿半升空飲之
利小便
治腫滿者(出肘後方)
用白椹樹皮一握水二升煑取五合白㯽榔大者二
枚末之内更煎三五沸湯成下少許紅雪服之
治水病肚脹四肢腫
用胡瓜俗名黃瓜一箇破作二片不出子醋煑一半
水煑一半俱爛空心頓服須臾下水
神化利機丸治腹脹水氣旦食不能暮乃食食則脹滿
藥得利則减盡方如故乃隂陽不分致使然也小便
赤澁大便結硬熱結於中胃氣不能還濕氣乘虛而
入於竒經八脉遍身作腫也治之當利其小便調其
榮胃胃氣利則愈矣淋澁癃閉便難尤宜服之(出海岱居)
(士秘方)
澤瀉(一兩二分半)椒目(一兩半)昆布海金沙(三兩)
木香(半兩)茴香(五分炒)滑石(一兩二分半)苦葶藶(一斤)
(酒浸焙乾)
右件為末用黃栢末水一盞煎成膏子丸梧桐子大每
服五十丸温酒食前送下
橘蒜丸(出朱氏集驗方)治心腹痞脹
用大蒜(去皮每一瓣鑚一竅入去殼巴豆一粒用濕紙褁煨熟去豆不用)
右用蒜搗成膏入橘紅末與蒜膏一味杵成泥為丸
梧桐子大每服三五十丸米飲薑湯下海上方以陳
皮包大蒜膏一味杵成為丸米飲下
大橘皮湯(出楊氏家藏方)治濕熱内甚心腹脹滿水腫不利
大便滑泄(方見本門水腫類)
野雞餛飩湯(出朱氏集驗方)治腹腫
野雞(不問雌雄一隻)陳皮茴香(炒)生薑馬芹子
(炒)川椒(炒)
右用急醋浸一宿蒸餅和雞肉同作料為餡少着鹽
外用麵皮包作餛飩煑熟爛食用又早晨先服嘉禾
散食後喫餛飩日中服導氣枳殼丸晚間不用野雞
餛飩湯却用前件料物調和野雞内食後停息少時
服錢氏八味混氣丸
木香丸(出指南方)治鼓氣
木香㯽榔陳皮商陸木通(各半兩)
右為末麵糊為丸梧子大每服十丸米飲下
治鼓脹
嘉禾散四桂散等分
右為細末薑棗煎服
水氣脚膝浮腫(附論)
夫腎屬於水為主肺脚膝若腎氣虛弱者風濕毒氣所
搏則腎氣不足不能宣通水液不入於小腸致水氣流
溢浸漬皮膚故令脚膝腫浮也腎者隂氣也主於水而
又主腰脚腎虛則腰脚血氣不足先從虛而腫也
㯽榔散(出聖惠方)治水氣脚膝浮腫大小便不利上氣喘
息
㯽榔(一兩)木香桂心(各半兩)紫蘇莖葉(一兩切)
郁李仁(湯浸去皮微炒一兩半)赤茯苓(去黑皮)木通(剉)
陳橘皮(湯浸去白焙一兩)牽牛子(一兩炒)
右為末每服空心煎桑根白皮湯調下二錢夜臨臥
再服
郁李仁散(出聖惠方)治水氣脚膝浮腫上攻腹心助妨悶
上氣喘促小便不利
郁李仁(湯浸去皮微炒)桑根白皮(剉微炒)赤茯苓(去皮)
澤漆莖葉漢防己澤瀉(剉)甘遂(煨令微黃炒)
陳橘皮(湯浸去白穰焙各一兩)
右為散每服用猪腎一對切去脂膜大豆半合洗水
二大盞煑至一盞去滓入藥二錢更煎至五分去滓
五更初服良久當利兩三行如未利再服
商陸散(出聖惠方)治水氣膝浮腫上攻腹心妨悶喘促小
便不利
商陸(二兩)赤小豆(一合)木通(剉)澤瀉赤茯苓
陳橘皮(湯浸去白穰焙各半兩)生薑(一分)葱白(三莖)
右細剉水三盞煎至一盞半去滓食前温三服
大戟散(出聖惠方)治水氣脚膝腫滿入腹氣喘煩悶小便
不利
大戟(一兩半剉碎微炒)木通(半兩剉)當歸(半兩剉碎微炒)
橘皮(三分湯浸去白焙)木香(半兩)
右為散每服四錢水一盞煎至六分去滓空心温服
後當利得快利臨臥再服
治從脚起稍上進者入腹則殺人亦治水腫(出肘後方)
用小豆一斛煑令極爛得四五斗汁温以漬膝以下
日日為之數日消盡若已入腹者不復漬但煑小豆
食之莫雜食飯及鮭魚鹽又專飲小豆汁無小豆大
豆亦可用如此之病十死一生急救之一方用赤小
豆
治水病兩足腫者(出肘後方)
用葱葉及莖煑爛漬之日三五作乃佳
治腿腫一月餘
用服香蘇飲加㯽榔萆薢香附子
治肺臟受水子母相生傳之於腎腎水之度受病兩股
沉冷腰膝冷重而足浮腫臍腹肋滿往往外腎隨腫
肉色黃黑宜服此方喫藥取轉後便喫後方藥以補
之(出護命方)
續斷乾薑川芎(各半兩)半夏椒目(各二銖)
吳茱萸(一分)牽牛(三兩)
右除牽牛一味自作一處杵為末所餘衆藥只作一處
細杵羅為末先以生薑三兩搥碎赤小豆煑半升爛
熟乾去薑不使杵豆些小為末每服牽牛末二錢衆
藥末二錢半豆末二錢麵一兩相和作麵羹水一碗
葱五根同煑熟空心喫若未轉逐旋喫後方藥却滳
熟水丸桐子大停待幾日更取一度取水盡喫硫黃
丸
治腎臟受水喫藥取轉後宜服此方以補之將此藥對
硫黃丸以效為期(出護命方)
巴戟(去心)山茱萸續斷黃橘皮川芎(各半兩)
通草(一分)
右為末每服二錢生薑兩片以水一分同煎兩三沸
空心熱喫
治水病經久五臟之中皆有所受面目四肢手足悉皆
浮腫外之証候未明水在何臟但未傷五臟皆可服
此藥若屬皮青黑則肝有所傷缺盆平心有所傷腹
臍凸者脾有所傷足下平者腎有所傷背平者肺有
所傷五臟中内有一臟所傷者更不可喫藥(出護命方)
乾薑吳茱萸續斷葶藶桔梗半夏
官桂(去皮)羌活(各一分)椒目(三銖)㯽榔(半兩已上自作一處)
(杵為末)牽牛(二兩自作一處杵為細末)
右先使生薑一兩搥碎煑赤小豆一盞已來候待豆
子臨熟時先抽豆汁兩盞用一餅子盛之却煑豆熟
焙空心將乾豆子半盞來用拌飯半碗喫了停待片
時却取初間所抽者豆汁入葱五枚重煎調前方藥
和滓喫其藥每服五錢乾薑等衆藥末二錢牽牛末
三錢滚為一服以通轉為度未轉次日仍用舊法喫豆
飯了再用豆汁下乾薑等末三錢牽牛末四錢為一
服和滓喫以轉下水為度
治五臟受水喫疎轉藥下得水後喫此方以補之(出護命方)
桑白皮乾薑吳茱萸巴戟(去心焙)人參
茴香肉蓯蓉(去皮)芎藭澤瀉(剉)木香(研)
石庭脂(一兩另研所餘衆藥盡為細末)
右將石庭脂末與衆藥末相和煉蜜為丸桐子大早
朝空心米湯下五十丸須是取水盡後方可喫此藥
面目四肢不是退腫即是水盡
大腹水腫(附論)
内經言水病下為附腫大腹又曰上下溢於皮膚故為
附腫其証腹大四肢小隂下濕手足冷腰痛咳嗽煩疼
是也蓋三焦不通水溢皮膚脹急如鼓得病之本多因
大病之後或虛勞損或食畢入水故令水氣不散宜然
也
赤茯苓散(出聖惠方)治大腹水腫大便澁氣滿悶
赤茯苓(二兩)桂心(一兩)川大黃(二兩剉碎微炒)甘草(一兩)
(炙微赤剉)大腹皮(一兩半剉)枳殼(一兩半麩炒黃)細辛(一兩)
前胡(一兩去蘆頭)桑白皮(三兩剉)
右為散每服五錢水一盞煎至五分去滓温服日三
四服
治大腹水腫氣息不通命在旦夕宜服此藥(出聖惠方)
桑根白皮(二兩剉)昆布(一兩洗去醎味)桂心(一兩去粗皮)
牽牛子(二兩微炒)甜葶藶(半兩隔紙微炒紫色)椒目(一兩微炒)
右為末煉蜜和擣三二百杵丸梧桐子大每服三十
丸粥飲下不計時候
牛黃丸(一名海藻丸出聖惠方)治腹大水腫氣息不通并風水
皮膚腫滿喘息不能眠臥
牛黃(二分研)桂心(去皮)牽牛子(各八分)椒目(三分)
昆布(洗去醎炒)海藻(各十分洗去醎炒)葶藶子(六分炒紫色)
右為末别搗葶藶如膏令和丸梧桐子大粥飲下十
丸日二稍加小便利為度崔氏云蜜和為丸蜜湯下
宣明有麝香龍腦各分(正觀九年漢陽王患水病醫所不治余處此方日夜)
(尿水三斗五六日即差)
雄黃丸(出聖惠方)治卒大腹水病
雄黃(六分)麝香(三分)甘遂芫花人參(各二分)
右搗蜜和丸服如豆大二丸加至四丸即差温酒送
下
鯉魚茯苓湯治水腫腹苦滿急害飲食凡此滿或是
虛氣或是風冷氣或是飲氣
鯉魚(一頭重五斤者以水二斗煑取汁湯去魚)茯苓(三兩)桑白皮(切炙)
澤瀉(各五兩)
右取三物内魚汁中煑取四升去滓分服小便當利
漸消
甘甜丸(出經驗良方)治水腫腹脹
甘遂(半兩水煑)甜葶藶(一兩炒)細辛(去苗一兩半)川椒
(二兩炒)
右為末蜜丸梧桐子大朝晨日午臨臥白湯下十五
丸
防己丸(出聖濟總錄)治大腹水腫乾燥此腸間有水
防己椒目葶藶(炒令紫色)大黃(剉醋拌炒乾一兩)
右為末煉蜜為丸如小豆大每服十丸米飲下日三
服稍稍增之口中有津則止勿服渴者加芒硝半兩
麝香丸(出聖濟總錄)治水氣大腹腫
麝香(一錢研)甘遂(炒)芫花(醋炒各半兩)人參(一兩)
右搗羅為末煉蜜為丸如小豆服二十丸米飲下
葶藶丸(出聖惠方)治腫入腹苦滿急害飲食凡此滿或是
虛氣或是風冷氣
葶藶(七兩)椒目(三兩)茯苓(三兩)
右搗篩蜜和丸梧子大服十丸日三忌酢物
水銀丸(出聖濟總錄)治大腹水腫利小便
水銀(水煑一日一夜研十兩)葶藶(炒令紫色)椒目(各一升)
右為末煉蜜丸如小豆大每服十丸米飲下日再服
一方有芒硝
甘草丸(出聖惠方)治水氣腹腫大
甘草(炙剉)防己葶藶(炒令紫色各一兩)
右為末用酒熬為丸如小豆大每服二十丸至三十
丸米飲下
蘇合香丸(出聖濟總錄)治大腹水腫利小便
蘇合香水銀(水煑一復時入)白歛(為末各一兩一方作白微)
右合研令勻煉蜜為丸如小豆大每服十丸米飲下
日三
大棗葶藶丸療大腹水病身體腫上氣促小便澁赤臍
深頸上有兩大脉動唾稠不得眠睡每腫先隨脚腫
亦有在前頭面腫或大便澁者服此藥大佳若先患
大便利臍凸腹大膨脹手掌平滿即不可服此藥
大棗(四十枚肥不蚛者先以煖水浸令軟以飯飲裡蒸乃剥去皮核)葶藶(五兩隔紙)
(炒)杏仁(五兩不取合歡者以湯浸去皮麩炒令黃色去尖)
右先搗葶藶子一萬杵瀉出之乃搗杏仁三百杵訖
總和棗膏合搗一萬杵藥成平旦空腹服八丸日晩
食消更服五丸以飲汁下之三日後每日一服五丸
日晩服三丸如棗核如大便利未得服此藥若正服
藥次忽患痢即先食二三口飲然後喫藥若利過多
停藥即可另爛煑小豆勿加鹽食之忌醎粘脂膩及
大冷熱物等唯得食秔粟米飯及淡醋不得喫稀粥
只得喫飯佳如欲食粥即病發不得遣大便利
大戟丸(出肘後方)治腫入腹苦滿急害飲食凡此滿或是
風冷氣或是飲氣
大戟烏頭白术(各三兩)
右搗篩蜜和丸梧桐子大日一服二丸當下漸退更
服取冷消乃止一方無白术
葶藶大丸(出三因方)治腫滿腹大四肢瘦澁濁
甜葶藶(隔紙炒)芥菜根(等分)
右為末蜜丸彈子大每服一丸陳皮湯嚼下只三丸
小便清數丸腹當依舊
葶藶散(出肘後方)治大腹水腫利小便
葶藶(炒紫色一兩)杏仁(二十枚湯浸去皮尖雙仁炒)
右搗令極爛分為十服每米飲下日二服
治療卒大腹水病
牽牛子(二分熬)厚朴(一分炙)
右搗篩強人服三稜角殼弱人二殼酒飲隨意
治久水腹肚如鼓者(出千金方)
葶藶(炒研)蒼耳子灰(各二十匕)
右水調和服之日二
又方(出千金方)
用椒目水沉者熬搗如膏酒服方寸匕
又方(出千金方)
用水煑馬兜鈴服之
治大腹水腫諸藥無效宜服此方(出聖惠方)
苦葫蘆(二兩微炒)
右為細末不計時候粥飲調下二錢
皂莢酒方(出肘後方)治腫入腹苦滿急害飲食
右皂莢剥去筋皮炙令黃剉三升酒一斗漬石器煑
令沸服一升日三服
治卒大腹水病蓋水病之初先自上腫起如老蠶色頸
頭脉動股裏冷脛中滿按之没指腹内轉側有節聲
此其候也不即治須臾身體遍腫肚盡脹按之隨手
起則病已成不可為治此皆從虛損大病或下痢後
婦人産後飲水不即消三焦受病小便不利乃相結漸
漸生聚遂流諸經絡(出肘後方)
用葶藶一升熬臼内搗之割生雄鴨雞合血共頭搗
萬杵服如梧桐子五丸稍加至十丸勿食鹽常食小
豆飯飲小豆汁鯉魚佳
又方(出肘後方)
用取柯枝皮剉濃煑煎令可服如梧桐子大三丸須
臾時又一丸當下小水後將服三丸日三服此樹一
名木奴南人用作船
又方(出肘後方)
用萆麻子熟者二十枚去皮研之水解得之三會旦
服至日中許當吐下諸水汁結裏若不盡三日後更
服三十枚猶未盡更服作效後節飲及醎物等
又方(出肘後方)
用小豆一升白雞一頭治如食法以水三斗煑熟日
飲汁稍稍令盡
治水脹腹滿(出本草)
用萆麻子細研水服壯人可五粒
又方(出肘後方)
用蛤蜊炙令熟日食十箇
篦麻單方治水脹腹滿(方見滿水類)
治大腹水病(出肘後方)
用青雄鴨一隻以水五升煑取一升飲盡厚蓋之取
汗佳
葶藶湯治支飲久不瘥大腹水腫喘促不止(方見水蠱類)
大豆散(出千金方)治久水腫腹肚如鼓者
用烏豆一斗熬令香勿令太熟去皮為末篩下餳粥
皆食之初服一合稍加之若初服多後即嫌臭服盡
更作取瘥不得食諸肥膩渴則飲美汁慎酒肉猪雞
魚生冷酢滑房室得食漿粥牛羊兔鹿肉此散大飢
渴時食之可忍亦勿食也此病難治雖諸大藥丸散
湯膏當時暫瘥過後復發惟此散瘥後不發終身服
之終身不發矣其所禁食物常須少噉莫隨意醎物
諸雜食等皆當忌
天雄丸(出指南方)治脾脹
天雄枳實橘皮(各半兩)甘遂(一分)牽牛(酒浸一宿)
(煑令熟即去酒烘乾再炒取起)連皮大腹子(一兩酒浸一宿炒乾)
右為細末酒糊丸梧子大每服十粒生薑湯下
神祐丸(出儒門事親)
甘遂(依前)大戟(醋浸煑焙乾)芫花(醋浸煑各半兩)黑牽牛
(一兩)大黃(一兩)
右為末滳水丸小豆大每服五七十丸臨臥温水下
治卒大腹水病(出肘後方)
以春酒五升清葶藶子二升隔宿稍服一合小便當
利
治支飲久不瘥大腹水腫喘促不止(出本草)
用甜葶藶三兩隔紙炒令紫色搗如膏每服丸如彈
子大以水一中盞入棗四枚煎至五分去滓非時温
服
水氣徧身腫滿(附論)
夫腎主水脾胃俱主土土尅水胃為水穀之海其氣虛
不能𫝊化水氣使水氣浸淫府藏又脾得水濕之氣土
衰不能制之水氣獨歸於腎腎虛三焦不瀉經絡閉塞
故水氣溢於皮膚傳流四肢所以通身腫也其候上氣
體重小便黃澁腫處按之隨手而起是也
欵氣丸(出聖濟總錄)治通身腫喘
丁香木香沉香白檀桂(去皮)肉豆蔲(去殼)
㯽榔蓽澄茄大戟(炒)甘遂(炒各一分)木通(一兩)
續隨子(去皮)海蛤郁李仁(去皮)瞿麥甜葶藶
(炒)桑根白皮(炙)牽牛子(各一分)膩粉(一分净)
巴豆(慢火炮去出油盡一分)
右為細研白粳米飯為丸如菉豆大每服三丸至五
丸煎橘皮湯下
猪苓散(出千金方)治虛腫滿通身利三焦通水道
猪苓葶藶人參玄參五味子防風
澤瀉桂心狼毒椒目白术乾薑
大戟甘遂(各二兩)蓯蓉(二兩半)麥麴(三合)赤小
豆(二合)
右治下篩酒服方寸匕日三夜一老小一錢以小便利
為度
猪苓散(出聖惠方)治水氣徧身浮腫宜利三焦通水道
猪苓(半兩去黑皮)赤茯苓(半兩)甜葶藶(半兩隔紙炒紫色)
北五味子(半兩)川大黃(半兩剉微炒)大戟(半兩剉微炒)
漢防己(半兩)陳橘皮(半兩去白)澤瀉(半兩)桂心(半兩)
白术(半兩)狼毒(半兩醋拌炒)碎椒目(半兩微炒去汗)乾薑
(半兩炮製剉)
右為末每於食前以葱白湯調下二錢得大小便利
為度
大豆湯(出鮑氏方)療風水氣舉身腫滿短氣欲絶
大豆(一大升)杏仁(一升去皮尖炒)黃耆(二兩)白术(五兩)
防風(三兩)清酒(一升)木防己(四兩)茯苓(四兩)麻黃
(四兩去節)甘草(四兩炙)生薑(六兩)
右十一味切以水三斗先煑豆取一斗去滓内酒及
藥煑取七升分七服一日一服夜令盡當下小便忌
海藻松菜桃李雀物大酢等
疎鑿飲(出醫方集成)治水氣通身洪腫喘促息氣急煩燥
多渴大小便不利服熱藥不得者
澤瀉赤小豆(炒)商陸羌活(去蘆)大腹皮
椒目木通秦芁(去蘆)㯽榔茯苓皮(各等分)
右等分㕮咀每服四錢水一盞半薑五片煎至七分
去滓温服不拘時候一方無秦芁
杏仁丸療水氣身腫脹滿
杏仁(十枚去皮尖研)蘇子(五分)白前(六分)昆布(八分洗去醎)
李根白皮(五分)橘皮(六分)五味子(六分)大麻仁(五分)
(熬)茯苓(八分)生薑(八分切暴燥)
右搗篩蜜和丸粥清服二十丸如梧桐子日再服稍
稍加至三十丸
茯苓赤散(出聖惠方)治水氣徧身浮腫按之没指心腹氣
脹大小便澁方
赤茯苓(一兩)漢防己(一兩)川大黃(一兩剉微炒)㯽榔
(一兩)甜葶藶(一兩微炒)桑白皮(一兩剉)木通(一兩剉)
郁李仁(一兩湯浸去皮炒)陳橘皮(一兩湯浸去白)
右為散每服五錢水一盞煎至五分去滓食前温服以
小便通利為效
海蛤丸(出聖惠方)治水氣徧身浮腫上喘小便不通
海蛤(一兩細研)甜葶藶(一兩隔紙炒)海藻(一兩洗去醎味焙)
昆布(一兩洗去醎味焙)赤茯苓(一兩)漢防己(二兩)澤漆
(一兩)桑白皮(一兩剉)木通(二兩剉)
右為末煉蜜為丸搗三二百杵丸桐子大每服三十丸
粥飲湯下不計時候
牽牛散(出聖惠方)治水氣徧身浮腫氣息喘急小便赤澁
宜服
牽牛子(二兩微炒)甜葶藶(一兩微炒)桑白皮(二兩剉微炒)
㯽榔(一兩)郁李仁(湯浸去皮微炒)漢防己(一兩)猪苓(一兩)
(去黑皮)木通(二兩剉)
右為散每服三錢水一盞生薑半分煎至六分去滓
空心温服如人行十里當利三二行如未利再服
澤瀉湯(出千金方)治水氣通身浮腫四肢無力或從消渴
或從黃疸支飲内虛不足榮衛不通氣不消化實皮
膚中喘息下腹中響脹眼不得視
澤漆根(十兩)鯉魚(五箇)生薑(八分)赤小豆(二升焙)
茯苓(三兩)人參甘草麥門冬(各二兩)
右㕮咀以水一斗七升先煑小豆减七升去之内藥
煑取四升半一服五合日三人弱服三合再服氣下
喘止可至四合霎時小便利腫氣减或小溏下若小
便大利還從一合始大利便止若無鯉魚亦可若水
甚不得臥臥不得轉側加澤漆一斤渴加栝蔞根三
兩咳嗽加紫苑二兩細辛一兩欵冬花一合桂三兩
增魚汁二升胡洽無小豆麥門冬澤瀉五兩杏仁一
兩古今錄驗無小豆治水在五臟令人咳嗽逆喘上
氣腹大而響兩脚腫目下有臥蠶狀微𠻳不得安臥
氣奔短氣有傾方復小便難少而數肺病胸滿痛
宜利小便水氣廹肺翕然寒熱
赤茯苓散(出經驗良方)治大人小兒氣腫滿喘咳不止
赤茯苓桑白皮貝母(各一分)升麻甘草
桔梗(微炒)杏仁甜葶藶(炒各半錢)
右為㕮咀每服三錢水一盞煎六分小兒作三服
牛黃通隔丸(出經驗良方)治大人小兒風痰喘咳積聚諸病
水氣浮腫
黑牽牛(頭末)木通大黃(各等分)
右為末滳水丸如麻子大食後温水下量人大小加
减氣喘者桑白皮湯下
杏蘇飲(出醫方大成)治上氣喘嗽面目浮腫(方見諸氣門上氣喘急身)
(黃浮腫類)
治水浮腫腹肚脹滿小便澁
用精肥狗肉五斤熟蒸空心服食之妙
小鱉甲湯治身體虛脹如微腫胸心痞滿有氣壯熱
小腹厚重兩脚弱
鱉甲黃芩升麻麻黃羚羊角桂心
杏仁(各三錢)前胡(四兩)烏梅(二十枚)薤白(三十根)
右㕮咀以水一斗煑取二升七合分三服此常用若
體強壯欲須利者加大黃二兩
續隨子丸(出衛生寳錄)治通身虛腫喘悶不快
人參漢防己赤茯苓(麵蒸)木香(半兩)㯽榔(半兩)
苦葶藶(炒四兩)續隨子(五錢)海金沙(五錢)
右為末棗肉丸梧桐子大每服二十或三十丸煎桑
白皮湯食前送下
實脾散(出衛生寳錄)治脾元虛浮腫實狀如水氣(方見本門水腫)
(類)
香茯苓散(出經驗良方)治水氣四肢浮腫腹脇妨悶大便
秘澁
木香(炮)赤茯苓(各一錢)大黃(炮)甘草鱉甲
(炙各二錢)黑牽牛(三錢頭末)
右為末温熱水調下半錢以利為度
治通身虛腫
烏藥(二兩)川椒(一兩)蒔蘿(一兩)白芷(一兩)百藥煎
(三兩)
右為細末每服二錢用陳米飲調下
治一切浮腫水氣(出百一選方)
吳茱萸枳實(各半兩)赤茯苓白术(各一兩)
右㕮咀分三服每服水三盞薑一兩碎切煎至一盞
去滓作兩服無時一日服盡一料忌鹽物昔錢昭遠
累以此藥治人多愈不可以常藥輕易之
又方(出直指方)治虛腫
生菉豆(一合研末)橘皮(二錢)良薑(一錢剉)
右橘皮二錢良薑一錢細剉煎湯候冷用菉豆末得
所然後略煖連三日空心服
治身浮腫
用烏豆一升水五升煑取三升汁去滓内酒五升更
取三升温服之三服不差再合服之
治四肢浮腫
用杜蒺藜不拘多少煎湯洗去腫
治人身及頭面上浮腫如蛇狀者
以雨滴磚皆上苔㾗一錢水化開塗蛇頭上立愈
治浮腫
用委壤堤掃帚破者取汁浴之
治理浮腫滿不下食心悶(出肘後方)
用猪肝一具洗切作臠著葱白豉薑椒熱炙食之又
以熱水煑單食亦得又煑猪腎一雙切作生蒜虀食
之一方作羹任意下飯勿與鹽乃可用苦酒妙用肝
生食之亦可
治患水氣兼治身面腫方
橘皮(五分)郁李仁(十分)茯苓(八分)甜葶藶(六分熬紫色)
防己桑根白皮(各五分)甘遂(四分熬)蘇子(四合)
右搗下篩蜜和丸取桑白皮蜜炙黃煑飲服十丸桐
子大日再若得宣通稍稍常服宣利為度湯者飲此方
忌酢物
鯉魚湯(出聖濟總錄)治水病通身洪腫
鯉魚(净去鱗肚頭一斤)澤漆(一兩半炒)赤茯苓(去皮)甘草
(各一兩)澤瀉杏仁(湯浸去皮尖)人參(各一兩半)
右將六味搗篩先水煑魚取汁一升半每服以魚汁
一盞入諸藥末三錢匕煎至七分去滓温服三二日
小便乃止
治水氣腫滿方(出聖濟總錄)
楮木灰(一大斗淋汁下)糯米(一斗)赤小豆(一大升)桃仁
(去皮尖二十枚)商陸(一兩半)麥門冬(去心一合)天門冬(去心)
(一合)
右諸藥以灰汁煑令爛空心服以飽為度飢喫飲食
無妨内當利
治水氣身浮腫小便不利宜服此方(出聖惠方)
大戟(半兩炒)海蛤(一兩研)滑石(一兩)甘遂(一分煨)
漢防己(半兩)續隨子(一分)
右為細末每服日空心温葱湯調下一盞以快為度
大麻子散(出聖惠方)治水氣徧身浮腫
大麻子(三升碎)商陸(四兩)防風(三兩去蘆)赤小豆(一升)
附子(一兩去皮臍生用)桑根白皮(三兩剉)
右件藥以水二斗先煑麻子至一斗入藥并小豆同
煑取四升去滓每於食前飲汁一小盞相次住隨性
多少食小豆
郁李仁丸(出聖惠方)治水氣徧身浮腫皮膚欲裂腹氣急
脹大小便不利宜服此方
郁李仁(一兩浸炒去皮)陳橘皮(一兩浸去白炒)甘遂(一兩煨黃)
赤茯苓(一兩)甜葶藶(一兩炒紫色)蘧麥(一兩)
右為末煉蜜和搗二三百杵丸梧桐子大每服空心
温水下十丸良久當利三兩行不利即加丸再服以
利即效
木通湯(出聖惠方)治遍身水腫
木通(剉)苦葫蘆(各一兩半)澤瀉防己(各三分)
猪苓(去皮)海蛤(各一兩研)
右搗篩每服五錢水七分酒七分入葱白五寸切煎
至八分去滓食前温服當下小便數升腫消大效
葶藶丸(出聖濟總錄)治水氣遍身黃腫
葶藶(微炒)防己陳橘皮(湯浸去白焙)郁李仁(去皮)
紫蘇子赤茯苓(去皮各半兩)
右為末煉蜜為丸梧子大麝香酒下二十丸日三服
以小便利為度
白丸子(出衛生寳錄)治水氣腫滿氣息喘急小便不利并
男子女人虛損積及徧身黃腫
膩粉(半兩)粉霜(四錢)滑石(末四錢)硇砂寒水石
(火煆為末)白丁香(真者末各三錢重)
右先將膩粉滑石二味研勻紅紙褁更和白麵作餅
子再褁合復用酒濕紙褁二十四重後用桑柴熟火
燒以麵熟為度取出與前藥四味一處研勻用水浸
蒸餅心搦乾粘和為丸如豌豆大每煎生薑水下食
前喫第一日三丸日三第二日四丸日三第三日五
丸日三第四日六丸日三服後以小便無數取下水
為度服四日病未下更加一日如服藥第二日覺口
氣時便用後𠻳口藥𠻳之
𠻳口齒貫衆湯方(出衛生寳鑑)
貫衆黃連(去鬚各半兩)
右搗篩每用一錢匕水一盞煎三兩沸入龍腦少許
温温𠻳之白粥養百日
桑白皮湯治患水氣兼頭身面腫
桑白皮(四兩)橘皮(二兩)海藻(二兩洗去醎)茯苓(去皮)
郁李仁(各四兩碎)赤小豆(一升)
右切以水八升煑取二升半分三服
療風腫水腫毒氣遍身方(方見本門風水類)
治水氣徧身浮腫坐臥不得宜服此方(出聖惠方)
杏仁(五兩湯浸去皮尖雙仁研)桃仁(五兩湯浸去皮尖雙仁研)昆布(湯洗)
(去醎二兩)赤小豆(半升)郁李仁(三兩湯浸去皮研)
右件藥水一斗煑諸藥及豆爛為度濾取汁時復煖
半中盞服之豆亦漸食之小便當利即效
吳茱萸丸(出千金方)治水氣遍身洪腫
吳茱萸蓽撥昆布杏仁葶藶(各等分)
右為末蜜丸梧子大服五丸勿令飽食食訖飽悶氣
急服之即愈
麻子湯(出千金方)治徧身流腫
麻子(五升)赤小豆(三升)商陸(一斤)附子(一兩)防風
(三兩)
右㕮咀搗麻子令熱以水三斗煑麻子取汁三升去
滓内藥及豆煑取四升去滓食豆飲汁送下
甘遂丸(出聖惠方)治水氣遍身腫滿皮肉欲裂心腹内氣
脹小便不利飲食不消
甘遂(一兩)葶藶(炒二兩半)赤茯苓(去皮一兩)陳橘皮(浸焙)
(去白)郁李仁(各三分)
右四味為末别搗葶藶如脂内散中蜜丸如梧桐子
大空心飲下七丸日一服如不利稍稍加之以利為
度
小消化丸(出聖濟總錄)治水腫病通身微腫腹大飲食不
消
芫花(炒)甘遂(炒)大黃(炒剉)葶藶(隔紙炒黃各一兩)
巴豆(去心皮炒出油盡十枚)
右為末煉蜜丸小豆大每服飲下三丸稍稍增至五
丸以知為度
麻黃湯治水氣通身腫
麻黃(去根節二兩半)白术(剉碎微炒二兩)甘草(炙一兩)石膏
(研碎三分)赤茯苓(去黑皮一兩)
右粗搗篩每服五錢匕水二盞半棗二枚擘破生薑
一棗大拍碎同煎至一盞去滓温服日三每服後蓋
覆令汗出瘥
木香丸治通身洪腫
木香肉豆蔲(去皮)青橘皮(去白焙)㯽榔(煨剉各一兩)
右為細末用棗肉丸如菉豆大每服空心温酒下二
十丸漸加至三十丸
治水氣徧身浮腫上喘小便不通
桑枝(二兩)猪苓(二兩)商陸(一兩)
右都剉為細末以水五大盞入麻仁半兩小豆一合
同煑至二盞半去滓為六服二日服盡
桑白皮湯治水腫通身皆腫
桑白皮(炙黃色剉五兩)吳茱萸(水浸一宿炒乾二兩)甘草(炙一兩)
右㕮咀如麻豆大每服五錢水二盞生薑棗大糖汁
一匙煎至一盞去滓温服日再
赤小豆湯治水腫徧身小便澁腹滿
赤小豆(微炒一升)桑白皮(炙剉一兩)澤漆莖葉(切炒三分)
右將二味綿褁用水九升與小豆三味煑熟去褁只
留小豆飢則食小豆渴則飲汁以利為度
芍藥湯治通身腫其脉沉遲
芍藥(剉炒一兩)桂(去粗皮半兩)黃耆(剉三分)
右粗擣每服五錢用米醋一合水一盞半煎一盞去
滓温服忌食鹽
十全湯治水氣通身洪腫
大麻子(皆取新長肥者佳)赤小豆(不雜者各一石)
右以新者揀净以水洗曝乾蒸麻子熟更曝乾貯淨
器中欲服取五升麻子熬令黃香宜慢火休焦了為
細末以水五升取汁盡淨器盛之明旦飲服今夜以
小豆一升淘淨浸至旦漉去水以新水煑豆未大熟
即漉出令乾内麻子汁中煑爛為度佳空腹恣食三
日腹當小心悶少時即止五日後小便數或赤而唾
粘口乾不足為怪服訖微行不可便臥十日後針灸
三里絶骨下氣如氣不洩盡服藥後五日逆不可
下者取鯉魚一頭先死者去鱗尾以湯脱去滑淨洗
破肚去臟
以上件和小豆麻汁和小豆完煑熟作羹入葱䜴橘
皮生薑紫蘇調和食之始終斷鹽渴即飲麻汁秋冬
暖飲春夏冷飲食不可飽慎房事嗔怒大語酒麵油
醋生冷菜茹一切魚肉鹽醬五辛並治一切氣病凡
作一月服之大良麻子熟時多收新瓮貯之以施人
苦瓠丸治大水頭面徧身腫脹又治卒腫忽覺脚腫
漸至膝足不可踐者
苦瓠白穰實捻如大豆以麵褁煑一沸空腹吞一枚
至午出水一升三四日水自出不止大瘦乃瘥三年
内慎口味苦瓠雖好須揀擇細理研淨不爾有毒不
可用崔氏子作餛飩服二七枚若虛者牛乳服之如
此隔日作服漸加至三十七枚以小便利為度小便
若太多即一二日停止
治通身腫
出子蘿蔔(不拘多少)浮麥(不拘多少)
右二味一處浸湯服
羌活散治水氣腫氣急不得臥
羌活蘿蔔子
右各等分同炒香熟取蘿蔔子不用末子以鹽酒調
二錢一日二服三日三服取效嘉興主簿張昌時傳
土狗方(出直指方)治遍身腫外腎腫
生土狗(不拘手足全者研細入縮炒)縮砂
右等分老酒調下
大豆散(出聖濟總錄)治水病通身腫滿喘急大小便澁
大黃豆(醋拌炒)大黃(微煨去皮各一兩)
右為散每服二錢匕臨臥時煎葱橘皮湯調下平明
以利大腸為度
一字湯(一名大戟湯出聖濟總錄)治水腫通身腫滿喘急小便澁
兼治水腫
甘遂大戟(去皮各一兩)
右剉碎慢火炒令黃色搗篩每服一字匕以水半盞
煎三五沸便須傾出不得煎過火去滓温服之不過十
服一方用棗煎服之
大戟散(出聖濟總錄)治通身腫滿喘急小便澀
大戟(去皮細切微炒二兩)乾薑(炮製半兩)
右為散每服三錢匕用生薑湯調下良久糯米飲接
之以大小便利為度
苦葶藶丸(出衛生寳鑑)治一切水病氣通身腫滿不可當
者
人參(一兩)苦葶藶(四兩於鍋内鋪紙炒黃色)
右為末用棗肉和丸桐子大每服十五丸煎桑白皮
湯下日三服空心食前此藥急效人不信試驗之
治水腫通身(出千金方)
苦瓠膜(二分)葶藶(五分)
右合搗為丸如小豆大服五丸日三
又方(出千金方)
葶藶桃仁(各等分)
右皆熬合搗為丸服之利小便一方用杏仁
又方(出千金方)
大棗肉(七枚)苦瓠膜(如棗核大)
右熟搗丸一服三丸如人行十五里又服三丸水出
更服一丸即止
又方(出千金方)
用搗生葶藶子酢和服以小便數為度
又方(出千金方)
用煎猪椒枝葉如餳空腹服一匕日三痒以汁洗之
治水氣徧身浮腫方(出聖惠方)
右取葱根葉不限多少細切晒乾杵羅為末每用葱
末二錢席下塵半錢相和作散每服於食前清粥飲
調服之
治水氣坐臥不得面目身體悉浮腫方(出聖惠方)
葱白(七斤和鬚分作兩搨子)
右先以炭火燒一處淨地令赤即以葱搨子安在地
上令病人脫襪以人扶着踏葱上蹲坐即以被衣圓
褁勿令透風得汗通小便汗出黃水葱冷即止小便
多即差矣
蒴藋酒(出聖惠方)治水氣通身黃腫
用蒴藋根搗汁一盞和之置暖處一宿旦起空心服
之瘥
葶藶丸(出聖惠方)治水腫氣滿
用葶藶子三兩蒸過搗如泥和蜜為丸梧桐子大每
服五丸加至七丸得利為佳或以葶藶一升用酒五
升浸三宿每服取半盞日三小便利佳
白鴨方(出肘後方)治水氣脹滿浮腫小便澁少
用鴨白者一隻去毛腸湯洗燒飯半升以飯薑椒釀
鴨中縫定如法蒸候熟食之
又方(出肘後方)治通體遍身腫小便不利
用猪苓五兩搗篩煎水一合調服方寸匕日二匕
牽牛散(出聖惠方)治水氣遍身浮腫氣促坐臥不得
用牽牛子二兩微炒搗細末烏牛尿浸一宿平旦入
葱白一握煎十餘沸去滓空心分為二服水從小便
中下大效一方為丸葱白湯加人尿令可丸服如小
豆大日三
治水通身腫方(出千金方)
海藻(剉)錦紋大黃(剉)大戟(剉)續隨子(去殼各一)
(兩)
右件好酒二盞淨椀内浸一宿取出晒乾後用
甘遂(炒黃一兩)白牽牛(一兩生頭末)桂府滑石(半兩淨)
肉豆蔲(一箇)青皮陳皮(並去白各半兩)
共前藥都作一處杵為細末大人每服二錢如氣實
者三錢半平明冷茶清調下至辰時取水三二行腫
减五七分隔二三日平明又一服腫消息忌鹽魚肉
百日小兒腫服一錢五歲以上下者半錢婦人有胎
不可服
木香通氣丸導滯寬膈消腫進食
牽牛(半斤半生半熟)陳皮(四兩去白)破故紙(四兩炒)茴香
(一兩炒)南木香(一兩)㯽榔(二兩)海金沙(四兩)
右件為末清醋為丸桐子大每服三十丸熟水送下
食後
白术丸治通身腫滿及病氣疾
羌活白术(半兩)木通黃耆桑白皮(各三兩)
木香(二兩)黑牽牛(十兩半生半炒)陳皮(三兩)
右為末蜜丸薑湯下
塌脹丸治水氣渾身腫喘急小便不利
白樟柳根(三兩剉細)赤小豆(五兩)陳橘皮(去白穣二兩)
木香(一兩)
右件為末滳水和丸菉豆大每服三十丸煑赤小豆
湯下
防己湯主通身脹滿小便澁胸膈上下脹悶不能食
食則脹者
桑白皮(五兩)大豆(五升以水三斗并桑白皮煑取一斗去滓)防己
橘皮赤茯苓(三兩)生薑(五兩)杏仁(十枚去皮尖雙仁碎)
旋覆花(一兩)紫蘇莖葉(二兩切)
右切以前件藥汁煑取三升去滓分為三服弱者分
為五服相去六七里久被覆當大汗小便利腫氣消
下冷多加茱萸四兩玄參四兩忌酢物
普濟方卷一百九十三
