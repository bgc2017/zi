普濟方卷二百八十四明周王朱橚撰
癰疽門
諸癰疽
牡蠣大黃湯
牡蠣木香大黃(煨各等分)
右㕮咀每服五錢水一盞半煎至七分春夏露溻一
宿於鷄鳴時服之冬月於煖處放一宿婦人重身者
勿服此藥快利三兩行便勿服
又方耑治癰疽發背一切惡瘡裏托散消内補散不
用温藥且易合親服有效
黃耆(三兩)白芍藥(二兩)甘草(一兩)
右為粗末每服四錢以水一盞半煎至八分通口服
無時
截毒散治發背癰疽未有赤腫大痛
穿山甲(合蛤粉炒焦取甲一兩)木香(半兩)白丁香(一分)
右為細末每服二字瓜蔞酒調下不拘時候
檳連散治癰疽瘡腫未潰已潰皆可傅
㯽榔黃連(各半兩)穿山甲(大者十片燒存性)
右為末先點好茶以翎毛刷過瘡仍以茶清調藥傅
瘡上如熱甚則以鷄子清調傅膿已潰則用長肌藥
未快則用替針丸如見瘡口後用此藥數次了却用
萬金膏貼之候膿盡惡肉潰即用生肌散一方乳香
膏
奪命散
川大黃(一兩)牡蠣(燒半兩)龍腦(服時用一字)
右細末每服三錢好酒三盞煎至二盞放冷入片白
腦子半字分三次服以利為度
追毒信效丸治諸惡瘡疽腫毒悶痛活血逥瘡
明信砒鉛丹(各半兩)菉豆粉(一錢)
右研化蠟一錢一字油五點為丸如大麥大絍瘡内
先用温漿水洗了絍瘡後上白玉膏(寒水石焙作粉便是也)
穿山甲散治癰疽諸痛未有頭者
穿山甲(一兩炒)天花粉(二兩)白芷(二兩)
右為細末每服二錢用酒調下
追膿散治癰疽未破用此藥潰爛膿水乾快
乳香(半兩研)巴豆(十个去殼微帶油)雄黃(半兩研)
右細末每用少許貼在軟處又方加麝香少許用蒸
餅為丸作小錠子
夜明砂膏潰腫排膿
夜明砂(一兩)辣桂(半兩)乳香(一分)
右細末入乾砂糖半兩研和井水調傅膏
星烏散治癰疽已結未作宂潰
大南星草烏頭辣桂(等分)
右末用酒或醋調傅軟白紙貼未宂再用
歛毒散傅四圍收毒
南星赤小豆白芨(等分)
右末井水調附四圍軟帛貼上
蚣蝎散治癰疽瘡口小而硬貼膏藥膿不出是為風
毒所勝用
赤足蜈蚣(一條去頭足)全蝎(三枚實全尾者並皆用)木香(一錢)
右為細末用時先以猪蹄湯洗疽了以帛挹乾去毒
每用一字摻於膏藥錢上堆瘡口貼其效如神每用
神異膏合先量疽大小塗在紙花上了却用此藥摻
於膏藥上要使先到瘡口故也如瘡口開闊不硬勿
用若是風邪所搏即煎連根葱白五莖次入白紙末
半兩少頃濾清淋洗明日又洗仍服不換金正氣散
皂刺散治癰疽等患宣毒排膿首初便服
紫黑色皂角刺連皮瓜蔞(等分)北五靈脂(減半)
右剉細每服四錢酒二大盞煎至六分入乳香少許
温皂角刺能宣毒
萬金一醉膏治癰疽發背宣𨗳惡核腫腦痛背已潰
未潰排膿托裏婦人乳癰皆治之一名萬金湯
瓜蔞(一箇去皮碎研)甘草(生粗末半兩)没藥(水中研二錢半)
右用紅酒三大碗同於銀器内煎取其半分兩服温
服之在上食後服患在下食前服重者再劑以瘥為
度出血或出黃水是效又加當歸白芷并明乳香更
要宣毒加紫皂角刺一分一方名栝蔞酒如大便不
利可間服拔毒散方見前
生姜甘桔湯治癰疽諸發毒氣上衝咽喉胷膈窒塞
不利
北桔(去蘆頭一兩)甘草(生)生姜(各半兩)
右剉細每服三錢井水煎服
托裏黃耆湯治癰疽發背發髭發鬢發眉發腦婦人
妳癰等定痛去毒
瓜蔞黃耆(各半兩)甘草(炙二錢)
右分作兩服每服水一盞半酒半盞煎至一盞去滓
温服如已作膿加皂角刺少許未作膿止依正方
替減丁香丸
草烏尖硇砂白丁香(堅者)
右為末酸醋調點將破者令速潰但有急則無如刀
為快蜞針一法亦妙
歛瘡口散治癰疽發背無問男子婦人先多服五香
連翹湯𢾗服導去惡物湏詳老少壮弱多少用藥次
服托裏散𢾗帖又次服内補十宣散不計服𢾗外用
四圍散貼中間留小孔不得以藥塗盡湏留小孔出
氣其四圍藥散如左
天南星(去皮)天花粉(各三錢)芙蓉葉(四錢)
右為末用靈脂芭蕉雞子清傅赤腫加黃皮若腫不
消痛不住及要收口用桃紅散
桃紅散
白芨石膏(煆)黃丹(炒)
右三味為末乾貼之
又方
烏梅(燒灰)赤石脂牡蠣
右同為末蜂糖調傅
射膿丸治諸瘡癤膿水已成即當針開決出陳臭惡
瘀若其惡瘀不出欲針石湏當針開發用此藥以射
出其膿
砒霜(半錢)白礬灰(一錢)黃丹(一字)
右為末麫糊為丸撚作錠子每用貼瘡頭欲出處以
膏藥貼之自潰
癰疽㿋瘭惡瘡妙方
生髮(燒存性三分)皂莢刺(燒帶生二分)白芨(一分)
右細末乾摻或井水調傅皂莢刺能行諸藥
神仙黃礬丸此藥止痛疼不動臟腑亦治癰疽發背
毒瘡諸般惡瘡皆效一名黃蠟丸
白礬(一兩用明亮好者研)黃蠟(半兩黃色好者鎔開)
右和丸如梧桐子大每服十丸漸加至二十丸熟水
或温酒送下未破則内消已破則便合加服金石發
動致疾更用白礬末一兩匙頭以温酒調下亦三五
服效有人徧身生瘡状如蛇頭服此一效他方雖稱
竒驗服近百粒方有力此藥能防毒氣内攻蓋能護
膜也不可忽其淺近漏瘡用油髮灰和雞内金末外
塞於始終服半斤瘡愈後服之尤佳不問老幼皆可
服之服至一兩以上無不作效一方治蛇咬只溶化
白礬乘熱滴傷處痛即止毒氣即趁出立見效要知
白礬大解毒也屢試神效活人不可概舉
忍冬酒治癰疽發背初發時便當服此不問疽發何
處發眉發頥或頭或項或背或腰或脇或婦人乳疽
癰或在手足服此效仍兼以麥飯石膏及神異膏塗
傅妙若鄉村或之無得藥材者虔心服之
忍冬藤(生取一把以藥入砂盆内爛研入餅子酒少許生酒尤佳調和稀稠得所塗傅四圍)
(中心大留一口洩其毒氣其藤只用五兩木槌微微槌不可犯銕噐)大甘草節(一兩生剉)
右入砂瓶内以水二盌用文武火慢慢煎至一盌入
無灰好酒一大盌再煎十數沸去滓為三次温服一
日一夜連進喫盡如病勢重一日一夜要兩劑服至
大小腸通利則藥力到沈内翰云如無生者只用乾
者但不及生者力大而效速又木蓮木葉四十九
片揩去毛研細酒解温服功與忍冬草不相上下又
龍鱗薜荔一握細研以酒解汁温服亦能瀉下惡物
去根本忍冬藤凌冬不凋故名其藤左繞附樹延
蔓或在園圃墻籬之上藤方而紫葉似薜荔而清故
又名左纏藤二月開花五出微香蒂紅色花初開則
色白經一二日則色黃故又名金銀花又名鷺鷥藤
又名金釵股又名老翁鬚善治癰疽發背尤勝紅内
消又大治五腫飛尸以滓去腫毒
洗藥神硝散
蛇床子(二兩為粗末)朴硝(一兩研)
右和勻每服用三錢重水一盌煎三五沸去滓通手
洗摻後末合瘡口
牡礪地黃膏治癰未破腫痛
大黃(一兩為末)牡蠣(鹽泥固濟煆赤出火毒一宿研令極細取末秤二兩)
右用生地黃研取自然汁調塗乾用地黃汁刷濕
已上各方治癰未破腫痛破後塗角畔餘腫臨時詳
酌更換用之一方單用大黃為末苦酒和貼亦可
一方毛疊菜又名驅風草治諸般癰癤惡瘡貯耳
其草葉梗皆有白毛開白花子先綠而後紅顆中有
穰子更治風毒脚氣先煮沸水一盆盛出入藥候冷
淋洗脚腫消痛住大有功效
黑鉛酒方治發背及諸癰毒并發腦疼痛侵潰
黑鉛(一斤)甘草(三兩微炒)
右用酒一斗着空瓶之傍先以甘草置在酒瓶内然
後鎔鉛投在酒瓶中却出酒在空瓶内取出鉛依前
鎔後投如此者九度并甘草去之只使酒冷病者飲
醉寢即愈
治癰疽發背及腦疽不論年遠日久新近諸般惡瘡冷
漏股瘡
七八月收自落地茄子花去萼不用又八九月收
黃蜀葵花去心萼不用
右並曝乾等分為細末每服用口先含漿水洗瘡令
淨以軟帛挹乾却以此藥乾摻若稍覺赤腫硬痛時
用漿水調藥如稀糊以鵝翎掃所患處用紗帛子護
定如腦疽不湏洗只以軟帛拭去膿血乾摻每日一
易三次神效忌猪肉魚鮓濕麫雞羊鵝油炙&KR1020;煎炒
毒物五十日陳氏經驗方云余每念世人以疾病
為苦而庸醫嗜利偶有名方必乘人之急邀求無厭
不稱其欲則反以致害富者固以不堪況貧者而遭
此故余遇有名方必務廣傳若貴若賤皆得良藥無
有疾苦余今得一治發背瘡藥甚簡而有神效勿外
藥材易得而生輕慢之心其妙有不可言者余在臨
安散施約救五六十人又在金陵散施救濟百餘人
知其有神效聖功敬錄此方鏤板𫝊之四海願皆得
此藥悉救病苦如有掩藏此方及毁壞者明神誅殛
普願同志廣而𫝊之此跋不知誰氏所作但觀其辭
切切然則所𫝊必有自而所施必有效余既得之不
敢不廣其𫝊以成美志云(一名妙勝散)
如聖散治惡瘡背腦疽寒癰吹妳打撲損傷(一名皂針散)
甘草(一兩半生半熟)皂角針刺(三錢燒存性)
古為細末每服三錢酒調下無時如熱甚即以此下
雄尖丸此方屢試有竒效甚者服至數升無害
藤黃煮酒散治癰疽腫瘡深附骨在腹雖腫皮膚不
熱顔色危惡或瘻或疳婦人妳一切血氣不和留畜
肐&KR2923;攣皮於筋骨不能行步
鷺鷥藤(莖葉乾用二兩花尤妙)生地黃(乾者一兩)
右為粗末酒四升和入大瓶内油紙竹葉牢封瓶懸
釡内煮二三百沸香熟後冷就瓶紗濾出酒每服一
盞日三夜一温凉隨時順意服
宣毒一醉膏
瓜蔞(一箇去皮)老翁鬚(一兩半焙)
右剉酒水等分同煎少頃入開口正川椒四十九粒
臨熟又入乳香没藥末少許任意服
宣毒方
斑猫(一枚只去翅)好大棗(一枚去核包裹斑猫一入猪腎中線紫青竹葉重包濕紙)
(褁煨熟去斑猫)
右空心喫猪腎温酒下
癰疽毒入臟腑嘔吐惡食方
甘草(焙半兩)丁香(三錢半)
右剉每服二錢水煎入麝少許温服
仙靈散治癰疽腫毒傅藥收腫歛毒排膿
滑蘭搝皮(末)紫具草(搗)
右同搗酒調為膏傅或密水調亦好滑蘭把毒紫具
散血或單用紫具草亦效
川烏散癰疽初發急用
川烏螟蛉窠土(等分)
右細末法醋調傅未結則散已結則潰
收毒外消膏歛瘡一名内消膏
黃明牛皮膠(以長流水半升溶開一兩)虢丹(再煎柳枝急攪五六沸一兩重)
右候冷收入磁合以鷄羽攤於瘡上留口如未破傅
腫自消
保安妙貼散治癰疽發背腫毒
透明硫黃(為細末)喬麥麫(各二兩)
右用井花水調和作餅焙乾收下要用時再末之
入乳香少許井水調厚傅瘡上如乾以雞羽蘸新
水潤之
内托散治發腦發鬢發髭乳癰癰疽腫毒惡瘡發背
内潰及諸惡毒衝心嘔逆作吐或心疼三兩服見效
托裏止痛觧煩渴退虚熱一方香粉散如此至瘡
愈方歇痛則不痛不痛則痛神驗(一名粉乳托裏散)
菉豆粉(一兩研)乳香(一分銀噐内慢火炒以手指候攪可撚急傾在紙上用扇搧冷)
(研令細入菉豆粉一方用一而乳香坐水中研細)
右同研極細每服二錢至三錢惡癰惡瘡並用濃煎
甘草湯候温調臨卧服一切癰疽發背内潰及諸惡
毒氣内行衝心煩嘔極為惡候用新汲水調下一錢
水不湏多唯欲在膈上内托毒氣使不内攻日進三
兩服可救一命兼治打撲損傷諸般内損蛇蟲咬
傷温酒調下空心服若些小即内消大損則敗血自
大腸去矣凡癰疽膿血出未收歛間常湏服之一
方乳豆膏治癰疽腫癤疼痛用菉豆只取肉一兩乳
香竹葉裹熨斗熨一分為末酒調傅傘紙調乾則再
傅續後換消腫排膿藥一方或瘡已沉晦用當歸
一錢辣桂二錢煎湯調下仍以加味不換金正氣散
為佐小兒豆瘡陷入粉乳散能救之瘰&KR0659;攻心嘔悶
通治凡有癰疾宜先多服此藥一日至三日連進
十數服可免變證使毒氣出外服之稍遲毒氣攻衝
臟腑漸作嘔吐後來遂多致咽喉口舌生瘡黑爛生
&KR0818;名曰心氣絶飲食藥餌無由可進如瘡發三五日
之後此藥但可間服當别用藥以治之楊氏家藏方
言有人因鼻衂初愈不曾表汗餘毒在經絡背發大
疽自背下連腰脇腫甚堅如石色極紫黑醫以凉藥
傅之中夜大嘔及連進此藥三四服嘔遂止既而瘡
潰出赤水淋漓四十日而愈又有患瘰&KR0659;者痛過輙
嘔亦止近見有人病疽醫者不肯用此藥恐傷脾胃
愚故引楊氏之言以解世人之惑
秘方白梅散治一切無名癰癤腦癰乳癰及小兒軟
癤未成者散已成者小未潰者破未愈者定排膿止
痛去舊生新其效如神萬金不換一應毒物休食立
效
鹽白梅(火燒存性研為細末)輕粉(少許不可多無亦得)
右細末用真香油濃調翎毛蘸抹如成膿未潰中心
留些休抹通氣抹至膿盡不妨頻抹為妙背癰腿癰
皆可用
黃茋丸清心内固
綿黃耆人參(各半兩)
右細末入真生龍腦一錢研細用生藕汁和丸菉豆
大每用三十丸温熱水下加至四十丸日三服
生肉神異膏治癰疽壞爛諸瘡發毒
雄黃(五錢)滑石(焙用)
右為末洗後摻瘡上外用綿子覆盖相護凡洗後破
爛者用此貼之
治癤毒及癰疽發背初作時貼散立效(一名芙蓉散)
(闕)
右為細末生姜自然汁調如膏傅瘡腫四面留一小
竅出毒氣乾則易之其冷如冰痛止腫散毒氣盛者
加南星末等分
五香連翹湯凡惡核瘰&KR0659;癰疽惡瘡腦背或炙後更
服亦妙
青木香(三分)桑寄生(二分)沉香(一兩)雞舌香(去頂一分)木通(一兩)
生黃耆(一兩)麝香(二錢)大黃(一兩酒浸)乳香藿香川升
麻連翹(各半兩)
右為細末每服四錢水一大盞煎至七分任性服略
疎通或即取下惡物然後服内托散之類則毒勢易
散不為深害亦有隨即消散者此藥早服為佳
地黃煎補虚除熱散乳石去癰癤痔疾
用生地黃隨多少用三𢷬三壓取汁令盡銅器中湯
上煮勿盖覆令泄氣得減半出之布絞去滓碎結濁
滓穢再煎令如餳丸如彈丸許酒服日三
枸杞煎治虚勞輕身益氣一切癰疽
用枸杞三十箇剉葉生至未落可用莖葉落至未生
可用根以水一石煮取五斗去滓旋將滓更入釡與
水依前煮五斗并前為一斛澄清去渣釡中煎取二
斗許更令小銅鍋子煎令稍稠如餳止或磁器盛重
湯煮更好每日早朝服一合半日再初服一合漸加
二聖散治癰疽發背隂匿處通身有數十癰者
用乾牛糞燒灰治下篩以雞子白調塗之乾復易
若已結膿使聚長者方
用括蔞根為末以苦酒和傅上燥復易赤小豆亦佳
一方蔞根燒存性為末酒服之
牛膠飲截癰疽惡瘡發險處服之如毒氣不攻於内
可從外面傅之
用牛膠通明好者淨洗乾秤四兩為凖用酒一碗入
膠重湯煮令膠鎔透攪勻傾出更浸酒隨意飲盡若
能飲者以醉為度不能飲者亦用酒煎却浸以白湯
飲盡為佳此法活人甚多一方不用酒以湯泡膠一
方攤紙上隨瘡大小貼之
國老膏治一切癰疽腫毒由服金石炙&KR1020;酒色而成
者初發即預期飲之能令毒不内攻功效不可具述一
名獨聖湯
用大横紋粉草二斤搥碎河水浸一宿揉成漿汁濃
去盡筋滓再用密絹濾過銀石器内慢火熬成膏以
磁器收入每服一二匙無灰酒浸化白湯亦可曾復
燥藥丹劑亦解之雖微利無妨卧時一服五更一服
取下惡物效一方以山泉溪澗長流水一小碗徐蘸
水慢火炙水盡為度秤一兩為粗末醇酒三碗煎二
碗空心服活血消毒
遠志酒治一切癰疽發背癤毒惡候浸大死血隂毒
在中則不痛服之即覺痛有憂怒等氣積而内攻則
痛不可忍傅之即不痛或藴熱在内熱如火逼手不可
近傅之即清凉或氣虚血冷潰而不歛傅之即歛若
七情内鬱不問虛實寒熱治之(凡隂毒在中者不覺痛故傅之即覺痛也)
用遠志不以多少泔浸洗去土搥去心為末酒一盞
調藥末三錢遲頃澄清飲之以滓傅病處潁川韓大
夫家累世用此救人其驗如神
又方治癰疽發背初發時更當服此不問疽生何處
發眉發頥或頭項或背腰或脇或婦人乳癰或在手
足
用木連四十九片揩去毛研細酒解温服功與忍冬
草不相上下先服忍冬酒後服此
又方
用龍鱗薜荔一握細研以酒解汁温服亦能利下悪
物去其根本
又方
用紅内消不限多少納磁瓶中入水用文武火濃煎
臨入無灰好酒與藥汁相半再煎數十沸去滓時時
服之留滓焙乾為細末酒浸麫糊丸如梧桐子大空
心温酒服下三十丸為疾退常服之藥蓋力輕故也
藥産建昌良
茱萸散治癰疽結未成餅氣凝滯腫結成塊者
用茱萸微炒為細末雞子清調塗病處神效輕者宜
用此方若受重者既消而再来一方不用雞子清以
醋和塗或醋和小蒜或薑亦可
凡癰疽覺見稍大及發背初作及不問老少(一名樊針正法)
以井邊淨泥傅瘡頂上看其瘡上有一點乾處即是
正頂先以大筆管一箇安於正頂上却用大馬蜞一
條安其中頻以冷水灌馬蜞當吮其正穴膿血出毒
散是效如毒大蜞小湏三四條方見功腹傍黃者力
大若吮着正穴蜞必死用水救活其瘡即愈累試甚
效去毒之一端也若血不止以藕節上泥止白茅花
亦妙馬蜞又名黃蜞本草名水蛭吳内翰備急
方云其姪祖仁一日忽覺背病初腫後益大用此治
之逮晚即安
治癰疽惡瘡毒腫赤白遊軫
用五毒草根醋磨傅瘡上亦搗莖葉傅之恐毒入腹
亦煮服之效
勝金方治發背發腦及癰疽熱癤惡瘡等
以臘月兔頭剉入瓶内密封久愈佳塗帛上後封之
熱痛者得藥如冰頻換瘥
寇宗奭治丹毒發於背及一切癰腫
金星草(根葉一分)
用酒一大盞煎汁服不惟下所服石藥且毒去瘡愈
如不欲酒將新汲水調二錢服以知為度
癰疽宣毒方
用黑牽牛去皮取仁入猪腎中線紥濕紙包熱火灰
内煨香熟候冷温酒嚼下
又方治癰疽發背一切瘡腫未結成者服之内消已
結成者服之易潰兼減痛疼(一名金銀散)
用老翁鬚草(一名金銀花忍冬草鷺鷥藤水楊藤左纏花五出而白微香蒂帶紅色野生延)
(蔓)花與葉生搗煖酒調服無花只用葉酒和葉烘煖
可傅瘡
蜀葵膏治癰疽腫毒惡瘡
黃蜀葵花用鹽摻收入磁器密封經年不壞患處傅
之自平自潰蜀葵子炒碎入宣毒藥中尤騐一方冬
葵子為末以酒調之一方無花根葉皆可
涌泉膏治癰疽軟而瘡頭不破或已破而瘡頭腫結
無膿
用斑猫去頭足翅焙為末揉和蒜膏如小豆許點在
膏藥中瘡准口處放之少頃膿出即去藥或用綠礬
真雀糞少許用餅藥調一點傅瘡頭軟處亦破湏四
圍塗藥護之
神授香附湯治癰腫結硬聚毒作痛(夷堅志云時康祖事夷廣德張)
(王神授方一名蜀聖散)
用香附杵去皮用生姜汁浸一宿晒乾末每一錢半
米飲調下或紫蘇甘草煎湯調下進數服腫硬自消
有膿即出毒氣散
治癰疽瘡腫方
以紅茂草採根葉焙乾𢷬羅為末冷水調貼
治癰疽熱毒
用糯米三升㨂去粳米入甆盆内於端午前四十九
日以冷水浸之一日兩度換水輕以水淘轉逼去水
勿令攪碎浸至端午日取出隂乾生絹袋盛掛通風
處旋取少許炒令焦黑碾為末冷水調如膏藥隨大
小褁定瘡口外絹白包定更不要動直候瘡愈若癰
疽毒瘡初發纔覺焮腫赤熱急以藥膏貼之明日揭
看腫毒一夜便消
治諸癰疽發背或發乳房初起微赤
以黃蘖末雞子白塗之
又方
以猪蹄兩隻通草六分以綿褁和煮作羹食之
治癰疽痔&KR0146;惡瘡及小兒丹方
以蠐螬為末傅上
梅師方療癰發背初覺未成膿者或在胷乳房初起
微赤不急治之即死速消方
以苧根葉熟搗傅上日夜傅勿已消腫
拔毒七寳散治癰疽止痛
用乾荷葉心當中如錢片不計多少為粗末每用三
匙水二碗慢火煎一碗半放温淋揩乾以太白膏傅
沈遇明一方治癰疽止痛消毒(一名二妙散)
荷葉(一兩)藁本(半兩)
右為細末如前用
太白膏
用寒石飛過用臘月猪脂調成膏隨瘡大小用薄紙
攤貼之
治癰疽已有瘡眼未出膿痛不可忍用此藥絍即膿出
用巴豆一箇去皮膜不去心油鹽䜴十四箇口中含
去皮令軟同研爛入真麝少許如難丸入少稀糊捏
作餅或如鼠糞尖或丸子臨時看瘡口絍之只以紙
撚子送入藥便不用紙撚子湏臾必痛忍之良久膿
遂出
治癰疽發背腎癰妳癰一切瘡腫等疾生於險處者(一名)
(鹿木散)
用鹿撲在處人取其業𢷬汁投溪潭中以醉魚江西
人謂之魚酩草紹興人謂之鹿木臘中取根𢷬剉為
㕮咀每服用三四大錢無灰酒一大碗煎至七分滓
空心食前帶熱服忌葱醬酒等煎時不得犯銅鉄噐
病深者日進三四服並不用膏藥貼無問男子婦人
癃老幼小遠年近歲體虚氣實一切腫瘡凡在身者種
類殊異悉皆治之已潰膿自出未潰毒自消不耗真
原不動臟腑入少甘草石薜荔同煎尤佳有娠婦人
不可服
治發背癰疽
只吃白煮蘿蔔不以多少腫散為度極有神效
治癰疽發背
有人患腎大小便皆秘以明淨牛皮炭火上燒成灰
研極細每服五錢以米飲調下服至二兩許下穢惡
物癰腫遂消不復出膿凡瘡腫皆可服不拘多少以
臟腑通利為度
治癰瘡疽痔瘻悪瘡
用桐皮水煎傅之
治諸癰腫發背及癰癤已潰爛疼痛
用夜合煎膏消癰腫并續筋骨
治凡患癰疽惡瘡出黯血不止者
取地骨皮不拘多少淨洗先刮上面粗皮留之再刮
取細白穰取麄皮同地骨一處煎湯淋瘡上令膿血
淨以細穰貼之立效有一朝士腹脇間病疽經歲不
瘥人燒骨皮傅之初淋取出血一二升其家人輩懼
欲止病者曰疽似少寬更淋之以至五升許血漸淡
遂止以細穰貼之次日結痂遂愈
白膏藥治癰疽惡瘡發背附骨癰等瘡
用&KR1181;麻子去皮研為泥旋攤膏藥貼之消腫散毒
治癰疽癤毒膿水不出
用芙蓉花煮水竹筒令熱即以水竹筒吸於癰孔上
即時吸出其膿一方用芙蓉葉或小瓢代竹筒用
麝香散
白礬(明者不拘多少焙過略存性出火毒)
右細研入黃丹如桃花色即止却多入麝香如治疾
後膿水出之不已用此藥乾摻合入瘡口
家猪散凡破諸瘡肉厚處當先廣封四面不可擦破
氣泄有久患癕疽諸腫毒與疽生脛間及一切無名
惡瘡百藥罔效經年不差或骨疽一名脛瘡深爛青
黑四邊堅強中央膿血惡汁出百藥治不差汁潰好
肉處皆腫亦有碎骨從中出者可溫赤龍皮湯洗夏
月日日洗冬月三日四日一洗潰肉多者可時傅白
䕡茹散湏令日三四傅後常傅家猪散得稍差後
用取猪矢燒作灰下絹篩似粉填敗瘡中令滿汁出
晩去更傅常傅湏差若更生青肉復著白䕡茹散如
前法
粢米粉方療諸癰發背及乳方
用熬粢粉令黑雞子白和之以塗練上貼癰小傅練
上作小口氣令散燥復易
又方
用釡底土𢷬取散以雞子中黃和塗之加少豉稱和
以五月葫及少鹽佳
療發背癰腫熱焮已熱者即出膿未熟者自然消除
用牛蒡根嫩者洗去土勿令見風細切一大升以水
三大升煮令爛絞去滓更盛於甆噐中重湯煎之使
如稀糊以塗爛帛貼腫上熱則易之
草烏頭散治腫毒癰疽未潰令内消已潰令速愈(一名)
(退熱散)
取草烏頭用水調雞羽掃腫上有瘡者先以膏藥貼
定無令着瘡初塗病人覺冷如冰瘡乃不痛(昔有人病瘡腫)
(頗甚以此塗之坐中便見皮皺稍稍而消)
神明膏治癰疽瘡癤毒腫無頭疼痛或有數煩熱氣
毒軟癤以五靈脂不拘多少微炒為末新水調塗於
故緋絹上貼之
消癰腫
以白歛二分藜蘆一分為末酒和如泥貼上日三良
一方醋和
治癰疽痔瘻瘡及小兒丹
以水煮棘根汁洗之
治羊疽瘡有蟲痒
以附子八分藜蘆二分為末傅之蟲自然出
疽瘡骨出
用黃連牡蠣各二分為末先塩酒洗後傅若發疽於
十指端及色赤黑甚難療若骨疽積年出汁不瘥熬
末膠粘傅瘡上及破生鯉魚以㩉之如炊頃刮視有
小蟲出更洗傅藥蟲盡則便止
丹癰疽發浸淫進長
用鹿角桂雞屎别𢷬燒合和雞子白和塗乾復上
癰已有膿當使壞方
用吞薏苡子一枚勿多
又方
以苦酒和雀屎塗癰頭上如小豆大即穿
治熛疽凡熛疽者肉中忽生一黤子如豆粟劇者如
梅李大或赤或黑或白或青其壓有核核有深根應
心小久四面悉腫疱黯&KR0008;紫黑色能爛壞筋骨毒入
臟腑久則不治蓋不可不慎也治之之法須以快刀
著壊肉處皆割之亦燒鐵令赤烙赤三上令焦如炭
亦炙黯炮上百壮為佳早春酸摹葉薄其四面防其
長也飲葵根汁犀角汁升麻汁拆其熱内外療醫丹
毒發也
治背疽如火熱痛
取野地乾人糞下土井水調塗如水透五臟
治新發癰疽
取高脚地銅盤用水小滴𢷬取汁熬成膏用紙貼三
二即如結聚多日必多貼或服
治疽瘡
以千年石灰四兩棗木匙一張燒灰為細末貼瘡口
上茜根燒灰用小油調
治癰疽
用紅蓼葉以口嚼酓之勿令隔手
一應癰疽等瘡
用大葉草透骨草牛藤草𢷬細用麫欠傅之
托裏藥内加減法
發背丁腫膿潰前後虚而頭痛者加五味子恍惚
不寧者加人參茯神虛而發熱者加地黃栝蔞根
潮熱者加柴胡地骨皮利者加厚朴膿多者加當
歸川芎痛甚者加芍藥乳香肌肉遲生者加白
歛官桂有風邪者加獨活防風心驚悸者加丹
砂口目瞤動者加羌活細辛嘔逆者加丁香藿
香葉痰多者加半夏陳皮
治癰疽
以惡實子吞一枚出癰疽頭
淋洗法療癰疽敗爛水不絶
黃耆當歸白歛敗醬甘草(各二兩)黃芩
川芎赤芍藥(各一兩半)
右剉碎以水九升煎至三升去滓洗瘡百遍以帛挹
乾乾即傅膏藥如痛甚以猪蹄汁煮藥佳若夏月以
大黃二兩半黃連一兩半同煎此方神甚
藿香托裏散
當歸升麻葛根白殭蠶藿香連翹
山梔子甘草木通牛蒡子(各三錢)大黃黃
耆茵陳&KR1840;麥(各五錢)
右㕮咀每服一兩重酒水煎去滓温服瘡在下空心
服瘡在上食後服如一二日宜蒜切錢片當頭炙
無蒜錢代若痛炙至不痛不痛炙至痛三四日則不
宜炙如一二日宜銀噐内煎芝蔴油一斤十餘沸
入好酒二椀煎分作五服日夜服之又宜内托散
如一二日宜大黃水煎服得利為度有熱者用之如
常喜服丹石炙&KR1020;之人宜粉草節熬膏臨卧服五更
服如二三日宜遠志洗淨為末酒調清服仍調濃
傅瘡上熱則凉痛則止又宜炙足三里穴如三四
日已用前法合用香藥透達經絡宜五香連翹餘無
熱去大黃如已潰血熱宜十竒散虚冷未潰亦服
盖未潰不可用熱藥已潰用熱藥不可用凉藥如
癰疽人有證為難治宜隨證治之渴治渴泄治泄汗
治汗宜黃茋白术小麥等
麒麟竭散大治發癰疽毒瘡至妙
麒麟竭(研)赤茯苓(為末)没藥(研)甘草節(搥碎各一兩)老天
蘿子(一箇連皮切破新者二箇)
右用蜜一兩無灰酒二升於銀石器中煎天蘿子甘
草節至三盞分三服調前藥如曾服金石毒發先喫
猪羊血方得服藥如不曾服金石藥只是氣結更不
必用猪羊血却以天蘿子酒調併進三服其瘡自穿
痛立止未成膿者即自消散已穿後又進三服候膿
化取下積熱毒如魚涎並不動臟腑
殊聖膏治一切癰疽腫毒不消
蝸牛(二箇細研)瓜蔞穣(彈子大五塊為末)黃蜀葵花葉(皆可為末用二)
(錢)
右用蜀葵花搗汁以前藥末和研稠粘塗瘡上留口
日三換元方云三日效退用一日見效
化毒散治癰疽惡瘡毒發背腦疽及婦人妳癰等疾
背隂草(生於深岸大澤及山谷小澗中背隂之地葉似香需)金銀藤(即忍冬花藤)
右各用一大握剉碎入酒一升同煎至一升去滓再
投熱酒一升攪勻分二服放温服以所煎滓塗瘡上
藥到即便痛止未成者即消已成者即收歛穿潰至
妙
五白散治癰疽發背熱成赤腫及穿不瘥婦人妳癰
等疾
香白芷白鮮皮白芨白薇白歛(各等分)
右為末每三錢入乳香末一字新水調服併塗瘡上
出蟲膏癰疽敗及骨疽
用自死蝦䗫一枚頭髮一把以猪膏一斤半分二服煎
之消盡下之欲冷内塩一合攪和以膏著瘡中日一
易蟲出盡愈
又方瘡口已成大窟
桑白皮(一分)當歸(半分)
右為末乾摻外用艾葉蘸蜜水研細塞口
桑白散治瘡口有熱攻焮作痛赤爛淫汁
桑白皮(新者一兩)苦參槐花天花粉(晒各半兩)
右杵細末乾摻仍煎苦參桑白皮湯盪洗癢者加㯽
榔輕粉
五香連翹湯志寧載在易簡偹為癰疽全功審其治
法要在宣熱拔毒托裏排膿其方縱不落連翹增丁
香投之亦大驟宜先行發散有川芎香黃散及白芷
大黃等分細末蜜醋調傅赤腫痛處蜜湯亦得一日
一換差次則拔毒圓明礬一兩枯為末蠟丸桐子大
每服三十丸無灰酒下定毒不走托裏則有審香散
川升麻商陸根大黃(各半兩)黃降真吳薑黃
明白礬(研飛各一分)
右為細末温水調服腫處便覺徹骨凉冷其腫立消
已破去白礬未破用白礬治一切癰疽腫毒已破未
潰抽風内消神效無比
治癰疽急服此藥(腫癤尤易見效)
或新或陳瓜蔞一箇連殼穰剉碎入平椒十粒去目
閉目者不用生甘草五寸剉乳香三塊皂子大用無
灰酒三大盞煎至一盞澄清温服一兩立效
大車鰲散
大戟芫花菊花㯽榔漏蘆(已上各半兩)大黃
黃芩(各三分)輕粉(一錢)
右為末每二錢入車鰲一錢輕粉一錢和勻五更初
芥菜湯調下如人行五里久取下惡物三四行止自
住少壮者加一錢
小車鰲散
車鰲輕粉甘草大黃(各等分)
右為細末和勻作一服用瓜蔞一箇酒一碗同煎空
心調下前藥
神效膏治癰疽一切毒瘡
竈灰汁(即是餅藥)蠣殼灰(篩細)糯米(舂白)
右先將瓦盆在日裏曝要得少温仍將一把灰一把
米層層撒在瓦盆内其灰米上約留半寸入餅藥就把
在日裏曝灰米發變如角黍然時或添餅藥在日曝
如用藥時取上件藥以淡餅藥調之入鉢中研成膏
用手傅在瘡上以早為上如瘡方發腫時便可傅藥
纔乾便傅以消散為效不可中輟其腫又移在别處
再以藥仍前傅之纔移便是作效如瘡已聚膿血則
藥傅四畔只留其頭使之血出亦以盡瘡口合為度
其瘡口或反膚有破損處千萬不可傅藥不可忍如
婦人小兒只宜用清水或十分淡餅藥調之或以信
紙先安在瘡上然後藥傅紙上更宜斟酌無日則以
火代之先用餅藥在温火上薰熱既入米灰則不可
用火薰
百花散治一切癰疽及諸惡瘡
黃蜀葵花(七枚乾者)黃蘖(半兩厚者去粗皮)黃連(去鬚二錢)山梔子
(三枚去殼)鬱金(一枚)
右為細末每用藥末五錢許即入白芨末一錢和勻
井花水調如腫未成頭即用芘子傅藥於腫處以薄
連紙盖之腫消紙落或未消即再用藥如已有頭以
紙條子傅藥放寬圍之漸次圍近使毒氣不外侵生
肉如欲别用藥蝕頭亦周圍用藥條圍之撮膿盡以
真麻油調不入白芨以雞毛掃瘡口如大即入白芨
更用桃奴末一錢(正名桃梟乃是桃實着枝不落經冬不用者正月採)用麻油
調量瘡口大小煎拆熟青絹早晚蘸藥貼瘡上候瘡
平即止治小兒軟癰尤妙如患㾾瘡止用五味藥新
汲水調攤連紙上臨卧時貼兩三次見效
大黃湯宣熱拔毒孫真人單煮大黃一味服取快利
後人增二味效著如神
大黃(一兩)木鱉仁(半兩)甘草節(二錢半)
每服三錢入少酒煎
五香連翹湯
木香沉香(三分)丁香(半兩)連翹(去心)獨活(三分或用羌活炒)射
干升麻黃茋木通桑寄生(最治此疾如無倍升麻)
右為細末每服三錢煎至七分入銀少片同煎此李
氏方無大黃者多服不妨與漏蘆湯間
又陳無擇方
同前加乳香蒸大黃一兩每服四大錢水二盞煮半
空心熱服未利再進利下惡物為度
千金漏蘆湯
漏蘆連翹黃芩白歛枳殼(去穣麸炒)升麻
甘草(炙)麻黃(一兩去根節)大黃(一兩半炒)朴硝(一兩研後入)
右為末每服二錢薑三片薄荷三葉水一盞煎空心
温服利下惡物為度
又方名絡石飲
採葉并根約一蘿淨洗樁取自然汁二盌每汁八分
蜜二分取性飲之滓傅瘡一宿消去已潰即可出本
草神效
木香散治瘡難消不能作膿痛不止
地骨皮(一兩去皮)木香(半兩)穿山甲(一錢炙黃)麝香(一字)
右為細末酒調下三錢及小兒㿀後生癰米湯調下
效如神
止痛膏治脂癰痛徹骨髓脚根腫痛
泥蜂窠(作窠於壁門螟蛉窠也擡持下間有之)乳香(少許)
右同碾勻用新冷水調塗之痛立止一方用釅醋調
療蜂窠癰
用黑蜂窠調泥法醋傅之纔乾又傅痒而不痛立效
右方得之循州謝推官雷仲渠家三世施此藥鄉人
言是獲登第之報
治諸腫毒欲作癰疽者
用赤小豆末以水和塗便可消散毒氣今人往往用
之有效
治癰疽
以蚌珠煮汁洗之
主解毒癰疽神效
以釵子股萬州者佳用草莖以水煎服
療患毒癰疽或連隂脾疼痛急攣牽入小腹不可忍一
宿則殺人
用茴香苗葉搗取汁一升服之日三四用其滓以貼
腫上冬中根亦可用此外國方永嘉以來用之起死
神效
治一切癰疽及發背
用白冬瓜一二斗許大冬月收為菜壓去汁蜜煎代
果遇患處者削一大塊置瘡上熱則易之分散熱毒
氣甚良
治初患瘡發背脇間未辨癰疽者若陽滯於隂即為癰
隂滯於陽即為疽癰即皮光赤疽即皮肉紋起不澤
以葫柴皮者切作片子厚一分覆之用艾炙如痛炙
至不痛如不痛炙至痛初覺即便炙無不效者仍審
度於正中心貼葫炙之世人往往忽略此瘡初見其
瘡小不肯炙惜哉
治癰疽生臭惡肉
以白䕡茹為散傅之看肉盡便停但傅諸膏藥若不
生肉又傅黃耆散惡肉仍不盡者可以漆頭赤頭䕡
茹為散用半錢匕和白䕡茹散叄錢匕合傅之瘥
治金石藥發動作癰疽渴疾
以菩薩石用水磨服之
治癰疽初發速用即安
鯉魚灰酸醋調傅
又方
獨蒜細研麻油調厚傅乾即換愈
治石癰無膿者
生商陸根研傅頻換
又方
狼拔子出泉州一二粒挫細酒下利三行愈或只用
水下
治臀疽
乳香田螺研勻
又方
破故紙炒熟研細酒下
治癰疽
以紫具殼燒煆為灰傅之
治癰疽
以紫荆木煮汁服之
地黃膏治一切癰疽兼治毒蟲所傷
石膏(火煆)藿香葉蚌粉香白芷雄黃(研)
右等分同為細末以生地黃自然汁調稀稠塗瘡上
四圍留瘡頭已破者亦留瘡口勿塗乾即再傅之藥
厚以新水潤之其效如神
神效膏治癰疽發背熱毒氣結腫痛堅硬上疼痛
木通(剉)甘草(炙)當歸(炙剉)白芷防風(去蘆)細辛(去苗葉)
梔子仁黃連(去鬚)黃芩(去鬚)鉛丹(六兩)垂柳枝(剉二兩)蠟
(半兩)清油(一斤)
右除丹蠟油外碎剉先以油内浸藥一宿於火上煎
候白芷赤黑色絞去滓冄煎即下丹蠟柳篦攪後變
黑色滴水中成珠子軟硬得所甆合盛故帛攤貼日
二次以瘥為度
治諸疽附骨癰根在臟腑歴節腫出丁腫惡脉諸毒皆
瘥
露蜂房亂髮蛇皮
右三味合燒灰酒服寸匕日三
普濟方卷二百八十四
