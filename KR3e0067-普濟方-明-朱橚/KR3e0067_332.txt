普濟方卷三百三十二明周王朱橚撰
婦人諸疾門
總論
夫濟世之道莫先於醫論醫之難濟隂猶急何則婦人
之病比之男子十倍難療或云七癥八瘕九痛十二帶
下共三十六病雖有名數莫詳證狀惟原其理莫非血
病盖平日經脉失於將理産蓐不善調護内作七情外
感六淫隂陽勞逸飲食生冷遂致榮衛不輸新陳干忤
輕則經濁淋露重則凝滯為癥瘕流溢穢惡痛害傷痼
以致所患不一所謂犯時微若秋毫感病重於山嶽是
也凡女子十四而天癸至天謂天真之氣降癸為壬癸
水名故云天癸而衝任脉主之衝任者血之海也月水
者經絡之餘也盖婦人以血為本心主血肝行血榮衛
四體如環無端灌注百脉餘者為月候以時而行若水
溢自流不自知覺故纖疴不作而氣體充盛而有子矣
其有來多不斷或過期不來或未期而先來參錯不一
而病生當其來時則上一日之前腰腹滿痛或頭疼作
熱百節攣急甚於重患過此則發為虚熱自汗加以五
心内熱遂為虚勞血少未涸燥氣乘肺則為咳𠻳宿寒
留滯血與氣搏則為腹痛敗血結塊時發寒熱則為癥
瘕或風寒濕滯經血化為水流溢四肢為之血分脾不
能制血與水并腹脹肌肉為之虚腫或衝任氣血内熱
過度風邪冷熱之氣入於胞門穢液與血兼下冷則多
白熱則多赤冷熱不調赤白相半或為赤白帶下若衝
任經勞損經海動傷脾虚胃熱不能約制其血倏然暴
下故謂崩中漏下所下五色各應五臟五臟俱虚五色
併下以致眩暈煩悶嘔惡怔忡迷亂多忘發狂妄語小
便不禁是皆血之為病也復有生於嬌貴之家愛憎在
念而氣逆於中故氣逆一息不行血有一息不運則胸
腹脹痛眩暈嘔噦倦乏不勝自持飲食不為肌膚致成
重患治療之際調氣為上調經次之斯可為定法血
氣和平隂陽調順則精血聚而胞胎成胞胎已成而心
腎二脉其動也應手而疾盖心之所主者血腎之所主
者精精血交併而成之精勝則為男血勝則為女此亦
自然之理也血氣不調隂陽愆伏隂過於陽則經脈先
期而來陽過於隂則經脉後期而至盖血脈得熱則宣
流得寒則凝澁隂氣乘陽内寒血澁故其來乍少陽氣
勝隂血熱流散故其來乍多過不及皆致病也經脉
不行其候有二一則血氣盛實經脉遏閉其脉滑實見
之當通經疎利一則風冷内傷七情内賊以致經絡痺
滯其脉浮濇見之解散風冷去瘀生新經絡不行此諸
病之所由住也夫婦人乃衆隂所集常與温居貴乎
血盛氣衰血盛氣衰是謂從從則百病不生血衰氣盛
是謂逆逆則灾害至且婦人嗜慾多於丈夫生病倍於
男子及病也比男子十倍難療尤不可不攻若四時節
氣喜怒憂思飲食房勞為患者與丈夫同也夫人將
攝順理則血氣調和風寒暑濕不能為害若勞傷血氣
則風寒乘虚而干之或客之於經絡或循入於腹中内
受風邪脾胃虚弱故不能消其飲食也食既不充榮衛
凝澁肌膚黃燥而不光澤若大腸氣虚則變為下痢若
流入關元致絶子嗣隨其所傷而變成疾醫經曰凡婦
人三十六種病皆由子臟冷熱勞損而挾帶下起於胞
内是故衝任之脉為十二經之會海婦人之病皆見手
少隂太陽之經而候之内經云百病皆生於氣經有
所謂七氣有所謂九氣喜怒憂懼悲恐驚者七氣也七
情之外益之以寒熱二證而為九氣也氣之為病男子
婦人皆有之惟婦人血氣為患尤甚盖人身血隨氣行
氣已壅滯則血與氣併或月事不調心腹作痛或月事
將行預行作痛或月事已行淋瀝不斷心腹作痛或循
腰脇或引背膂上下攻刺吐逆不食甚則手足搐搦狀
類驚癎或作寒熱或為癥瘕股肉消瘦非特不能受孕
久而不治轉而為瘵疾者多矣婦人室女有生平無
病者一旦忽感手足搐搦之證痰涎壅塞精神昏憒不
省人事往往醫者便作癎證治之非也殊不知婦室以
肝氣為主盖肝乃血之府庫肝既受病經候愆期或多
或少或閉斷不通肺宫堙塞隨其虚實而生病焉婦人
多由血氣虚七情所感而生風女子血實七情所感而
生熱邪乘四肢是以率然手足搐搦狀類癎證也治療
之法先宜多進蘇合香丸温酒化服以快其氣候其生
醒亟亟調經調經之法塞者通之通者調之虚者與之
實者收之婦人宜服白薇丸女子宜服澤蘭丸多服以
病退為期也有此隂陽有此血氣氣陽也血隂也
男以陽為主則陽勝乎隂女以隂為主則隂勝乎陽氣
血之為病男女則同耳人皆知百病生於氣又孰知血
為百病之胎乎血猶水也水行乎地中百川理則無壅
遏之患矣人之血脉或凝滯於經絡腸胃之間百病由
此而根矣乍寒乍熱發黃發狂讝妄驚狂煩悶嘔惡癡
痰自汗閧熱虚勞尿淋漏崩吐衂咳唾以致眩暈厥冷
昏憒迷忘塊痛瘀疼起止遺溺凡此數證非血而何經
所謂先去其血然後調之良有以也夫血得寒則閉澁
得温則宣流榮氣虚竭風冷交侵固易為虚勞月閉之
證其若出血等類大抵多因畜熱治之榮道亦開鮮血
亦為之不禁矣川芎當歸血中上藥也出血諸證每每
以胃藥收功盖心主血肝藏血胃者又所以生其血而
能使其氣歸元故其血自止經不云乎血隨氣行氣逆
則血逆於此尤當加意素問曰目得血而能視耳得
血而能聽指得血而能攝掌得血而能握足得血而能
步臟得血而能液腑得血而能氣夫血既通流則氣亦
至也氣先行于其中血自通利而機無不應矣故素問
云氣血人之神也不可不謹調護而婦人以血臟為基
本夫婦人之病手太陽手少隂小腸心之經絡為表
裏起自衝任之脉於中極之下以上毛際循腹裏關元
上至咽喉復循面目過帶脉環臍而止以婦人月水一
月一來如期謂之月信期不來則風熱傷於經絡故血
在内不通或内受邪熱脾胃虚損不能飲食食既不充
榮衛凝澁肌膚黃燥面不光澤或大腸虚變為下痢流
入關元致絶子嗣而子臟冷虚勞損而疾帶下起於胞
内夫帶下之造化但分經絡標本殊異為病之本氣也
其病所發正在過本脉之分而淋瀝以下故曰帶下也
赤白之色亦無定也曰頭目昏眩口苦舌乾咽嗌不
利小便赤色大小便澁滯脉實而數者皆熱證也凡白
帶下者亦皆有之為病寒素問亢則害承迺制謂
亢過極而反兼已勝之化制其甚也則如火煉金熱極
則反化為水及六月熱極則物反出液而濕潤材木流
津故肝熱極則出泣心熱甚則出汗脾熱甚則出涎肺
熱甚則出涕腎熱甚則出唾大凡俗類以火煮湯熱極
則沸溢及熱氣薰蒸於物而生津液也故下部任脉濕
熱甚者津液湧而溢已為帶下見俗醫白帶下者但依
方論而用辛熱之藥雖有誤中致令鬱熱氣不能宣通
舊病轉加世𫝊誤之久矣寡婦之病自古未有言者惟
倉公𫝊於禇證略而論之言寡婦者孟子正謂無夫曰
寡是也如師尼喪夫之婦獨隂無陽欲男子而不可得
是以懨懨成病也易曰天地絪緼萬物化醇男女媾精
萬物化生孤隂獨陽可乎夫既處閨門慾心萌而不遂
隂陽交争乍寒乍熱有類瘧疾久則為癆又有經閉白
淫痰逆頭風膈氣痞悶面䵟瘦瘠等證皆寡婦之病診
其脉獨肝脉弦出寸口而上魚際究其脉原其疾皆血
盛而得經云男子精盛則思室女子血盛則懷胎觀其
精血思過半矣婦人血海挾受風邪不換金正氣散加
川芎官桂主之以至眩暈煩悶嘔惡怔忪迷亂多至忽
發狂妄語小便不禁此婦人以血受病最多而血之為
病遇夜愈增劇也血屬隂隂虚則争濟生拔萃云婦
人童幼至天癸未行之脉皆屬少隂天癸既行皆從厥
隂論之天癸已絶乃屬太隂經也治胎産之病從厥隂
無犯胃氣及上三焦為之三禁不可汗不可下不可利
小便發汗者同傷寒下早之證利大便則脉數而已動
脾利小便則内忘津液謂中枯燥製藥之法能不犯三
禁則榮衛自和而熱止矣如發渴而用白虎氣弱則黃
耆血刺痛而用以當歸腹中疼而加之芍藥大抵産病
從增損柴胡雜證從增損四物宜詳察脉證而用之
月水不調(附論)
岐伯曰女子七歲腎氣盛齒髮更至二七而天癸至任
脉通太衝脉盛月事以時下天謂天真之氣降而為水
癸水行故云天癸也然衝為血海壬主胞胎腎氣全盛
二脉流通經脉漸盈應時而下所以謂之月事者平和
之脉常以三旬一見以像月盈則虧也若遇經脉行時
最宜謹慎將理失宜似産後百般受病輕則為宿疾重
可死矣盖破經則血氣錯亂經脉斬然不行逆於身則
為血分榮枯等疾若其時勞力則生虚熱變為疼痛之
根若恚怒則氣逆氣逆則血瘧逆於腰腿則遇經行時
腰腿疼痛重過期即安也逆於頭腹心肺背脇手足之
間則遇經行時其證亦然若怒極則傷肝而有眼暈脇
痛嘔血瘰&KR1031;癰瘍之病加之經血滲漏於其間遂成竅
穴淋瀝無有已也凡此之中時風則病風感冷則病冷
久而不愈變證百出所謂犯時微若秋毫感病重如山
嶽可不畏哉飲食五味養髓骨肉肌膚毛髮男子為
陽陽中必有隂隂之數八故一八而陽精升二八而陽精溢
女子為隂隂中必有陽陽之數七故一七而隂血升二七而
隂血溢皆飲食五味之精液所為也方其升也智慮開明齒
牙更始髮黃者黑筋弱者強暨其溢也凡屬身體耳目
之餘雖針芥之微歴無不到故子形肖父母者以其血
經常與父母之身無所不歷也是以其父一肢癈則子
一肢不肖其父一目虧則子一目不肖其母亦然雌鳥
牝獸無天癸而成胎何也鳥獸精血往來尾間也精未
通而御女以通其精則五體有不滿之處異日有難狀
之疾隂已痿而思室以降其精則精不出而内敗小便
道澁而淋精已耗而復竭之則大小便道牽痛愈疼則
欲大小便愈便則愈疼女人天癸既至踰十年無男子
合則不調未踰十年思男子合亦不調不調則舊血不
出新血誤行或漬而不入骨或變而成腫或懽合而竭
或合男子多則瀝枯虚人産乳衆則血枯殺人觀其精
血思過半矣大率治病先論其所主男子調其氣女
子調其血氣血人之神也不可不謹調護然婦人以血
為本氣血宣行其神自清所謂血室不蓄則氣和血凝
成孕此乃調爕之常其血不來有因風熱所傷經血不
通或外感風邪内受邪熱脾胃虚弱不能飲食食既不
充榮衛抑遏肌膚黃燥面無光澤時發寒熱腹脹作痛
難於子息子臓冷熱久而勞損必挾帶下便多淋瀝忽
致崩漏經云腹中如塊忽聚忽散其病乃癥血痼不流
而搏腹脹而作寒熱此乃成瘕或先後爽期雖通而或
多或寡究病之源盖本如此論曰經者常候謂候其一
身之隂陽愆伏知其安危故其來必以月太過不及皆
為不調過於陽則前期而來過於隂則後期而至其有
乍多乍少斷絶不行崩漏不止亦由隂陽衰盛寒熱為
邪夫婦人月水不調由勞傷氣血致體虚風冷之氣
乘也若風冷之氣客於胞内傷於衝任之脉損手太陽
少隂之經衝任之脉皆起於胞内為經脉之海手太陽
小腸之經手少隂心之經也此二經為表裏主上為乳
汁下為月水然則月水是經絡父母之身無所不歷也
則月水是經絡之餘若冷熱調和則衝脉任脉氣盛勝
太陽少隂所生之衆宣流依時而下若寒濕乖適經脉
則虚若有風冷虚則乘之邪搏於血或寒或熱或濕則
血結泣則血消故月水乍多乍少不為調也仁存方
載許學士云治婦人病多是月經乍多乍少或後或前
時發頭疼醫者一例呼為經病不曾說得隂勝陽陽勝
隂服藥所以少效盖隂勝陽則胞寒氣冷血不運行經
所謂天寒地凍水凝成冰故令乍少而在月後若陽乘
隂則血流散溢經所謂天暑地熱經水沸溢故令乍多
而在月前治者當知其隂陽調其氣血使不相勝以平
為福聖濟總錄云月水不調者經脉或多或少或湛或
濁或先期而來或後期而至是也盖由失於調養而衝
任虚損天癸之氣乖於常度故内經曰任脉通衝脉勝
月事以時下言其有常度也危氏得效云二七天癸
至七七天癸竭行早性機巧行遲魯鈍通行則隂陽和
合始能生子年十四歲當時二十歲不行命臨風燭朝
不保暮有病發則死間有不死百中無一亦令一生多
病未嘗一日安裕然有四季行亦可又有一年一次者
亦不甚嘉或一生不循正道而行者晩年有病疾則難
治應騐云夫女子十四則月水行男子十六則陽精
溢此皆合乎隂陽之數各及其時故男子之精氣宜盛女
子之月水宜調調經之道貴乎䟽其氣以行其血血盛氣
變是謂之從從則百病不生孕育無損矣且婦人之病
四時所感六淫七情所傷悉與男子治法一例惟胎前
産後七癥八瘕崩漏帶下之證為異故凡制方究其所
因多由月水不調變生諸證大概婦人之病以經脉如
期為安或有愆期當審其冷熱虚實而調之先期而行
者血熱故也當清之過期而行者血寒故也當温之又
不可不察其有無外邪為之寒熱而後投藥也夫血
者隂之物象月盈虧應時而至故謂之月水女子衝任
氣血經絡不和其血應至而未至或斷或續或多或少
血色有異是月水不調之證也
方
菴䕡子散(出聖濟緫錄)治婦人血氣不調經脉不定腹脇
多脹或五六月一來三二月一來雖來色如煮小豆
汁其血復少者
菴䕡子(一兩一分)瞿麥穗㯽榔(剉)牡丹皮當歸(切炮)
甘草(炙剉)射干木香吳茱萸(湯浸焙炒各三分)桂(去麄皮)
桃仁(湯浸去皮尖雙仁炒黃十二枚)鼈甲(去裙襴醋炙)牛膝(酒浸焙切)蒲黃
赤芍藥大黃(剉炒)熟乾地黃(焙各一兩)黃芩(去黑心一兩半)
水蛭(微炒一分)
右為散每服壹錢日再稍加二錢温酒調下以效為
度
乾地黃丸(出聖濟總錄)治婦人月水不調或一月再來或
隔月不來或多少淋瀝不斷腰腹刺斷痛不可忍四
體虚弱不能飲食心腹堅痛不能行動體重嗜卧好
食酸物
熟乾地黃(一兩半)蒲黃牛膝(酒浸切焙)赤芍藥乾薑
(炮)黃芩(去黑心)牡丹皮蜀椒(去目并合口炒出汗)白芷桑
耳(炒)澤蘭葉&KR0034;蟲(微炒二十枚)桃仁(去皮尖雙仁炒黃一兩)甘
草(炙剉)芎藭當歸(切焙)人參丹參(各三分)䖟蟲(去翅足糯)
(米同炒米熟去米三十五枚)水蛭(炒三十五枚)
右為末煉蜜和丸如梧桐子大每服二十丸空心温
酒下漸加至二十五丸一方有桂心名乾地黃當歸
丸
安息活血丹(出和濟方)治衝任不足下焦久寒臍腹㽲痛
月事不勻或來多不斷或過期不來或崩中有血或
帶下不止面色痿黃肌肉消瘦肢體沈重胸脇脹滿
氣力衰乏飲食减少一切血氣虚寒並用服之
吳茱萸(湯浸七遍焙乾微炒)柏子仁(炒)安息香(搗碎入好酒研取去渣銀)
(器内慢火熬成膏)山茱萸(去)延胡索桃仁(去皮尖麩炒微黃色)虎
杖當歸杜仲(去麄皮剉炒)附子(炮去臍皮)木香(各二十兩)澤
蘭葉乾薑(炮)肉桂(去麄皮)艾葉(微黃)黃茋(去蘆)牡丹皮
(各二斤半)肉從蓉(酒浸焙)厚朴(去麄皮薑汁炙令熱各五斤)
右為細末以前安息香膏入白麫同煮作糊丸如梧
桐子大每服二十丸食前温酒下醋湯下亦得
禹餘糧丸(一名紫石英丸出醫方大成)論曰經者常候謂其一身
之隂陽愆伏知其安危故其來必以月太過不及皆
為不調過於陽則前期而來過於隂則後期而至其
有乍多乍少斷絶不行崩漏不止亦由隂陽衰盛寒
熱為邪詳說於下若經候乍多乍少或前或後臍腹
時痛面色不澤久不治療漸至虚損俱令人變産斷
生他病若治婦人諸病補煖下元然當知諸病皆因
經候不調隂陽相勝所至若隂氣乘陽則胞寒熱冷
血不通經所謂天寒地冷水凝成冰故令乍少而在
月後經候若陽乘隂則血流散溢經所謂天暑地濕
經水沸溢故令乍多而在月前須知其隂陽調其血
氣則百病不生矣
桂(去皮)龍骨川鳥頭(炮)禹餘糧(燒醋)人參紫石
英桑寄生杜仲(去皮炒)五味子遠志(去心)澤瀉
當歸(切洗焙)石觓(去根)蓯蓉乾薑(各一兩)牡蠣(燒)甘
草(炙)川椒(去目炒出汗各二兩半)
右為細末煉蜜和丸如梧桐子大米飲下二十丸加
至三十丸日三
牡丹丸(出聖惠方)治婦人月水不調或一月再來或隔月
不來又或多或少淋瀝不斷或青或黃或黑或清水
腰腹刺痛四肢虚弱心腹堅痛舉體沈重欲卧而不
欲食漸加羸瘦
牡丹生乾地黃(各一兩)當歸(三分剉微炒)蒲黃(一兩)牛膝
(三分去苖)琥珀(一兩)桃仁(一兩去皮尖□尖雙仁麩炒微黃)赤芍藥(三分)菴
䕡子(一兩)川椒(一兩去目及閉口者微炒出汗)水蛭(半兩炒令微黃)乾薑(三分)
(炮裂剉)澤蘭(一兩)䗪蟲(三七枚微炒)黃芩(三分)桑耳(三分)芎藭(一兩)
蝱蟲(半兩炒微黃去翅足)
右為末煉蜜和搗三五百杵丸如梧桐子大每日空
心及晩食前以温酒下三十丸
牡丹皮湯(出保慶積方)治婦人經水不調腰背疼痛食物
不得
牡丹皮白芷桑耳阿梨勒皮(煨)代赭(碎)龍
骨(去土)當歸(切焙各一兩半)黃連(去鬚)黃耆(炙剉)地榆鹿茸(去毛)
(酥炙各一兩一分)蒼术(米泔浸切焙)附子(炮裂去皮臍各一兩)杏仁(去皮尖雙)
(仁炒令黃十五枚)肉豆䓻(去皮二枚)黃芩(去黑心半兩)
右㕮咀如麻豆大每服五錢水一盞半入生薑五片
煎取八分去滓温服
調經散行血氣
當歸(一兩酒浸)芎藭(半兩)紅花(三錢)班猫(去翅足)水蛭(二錢炒)䖟
蟲(二錢去翅足)紅娘子(一錢去翅足)牡丹(半兩)赤芍藥(半兩)白芷
(三錢)蓬术(二錢)桂(三錢)白薑生地黃乾漆川牛膝
(各二錢)
右每服八錢水煎酒半盞煎至八分空心服如小便
隆閉不通用甘草湯解三日三服
勝金丹治婦人一切子宫久冷臍腹疼痛月經來期
前後不一病證多端並宜治之常服調經順氣暖胎
逐積進美飲食功效甚多難以盡𫐠(方見本門婦人雜病類)
吳茱萸湯(一名茱萸䖝蟲&KR2266;出千金方)治婦人經血多寒月水不
利或多或少
吳茱萸(湯浸七遍炒焙乾微炒二兩半)小麥(淘淨)桂(去麄皮)半夏(湯浸七宿)
(炒黃各二兩)生薑(切炒三兩)大棗(去核炒十枚)人參芍藥(各一兩)
甘草(炙)水蛭(糯米少許同炒米熟去米)䗪蟲(微炒)䖟蟲(去翅足)牡丹
皮牛膝(切浸切焙各半兩)桃仁(&KR2266;浸去皮尖雙人又炒黃色二十枚)
右粗搗篩每服三錢酒水各半盞煎七分去滓温服
日三不能飲酒人以水代之湯欲成内諸蟲不耐藥
人飲七合
乾薑丸(出聖濟濟錄)治婦人月水不調繞臍㽲痛手足煩
熱而脚痠疼
乾薑(炮)吳茱萸(湯洗焙炒)附子(炮製去皮臍各一兩半)黃芩(去黑心一)
(兩)蜀椒(去目并合口炒出汗)熟乾地黃(焙)當歸(切焙)桃仁(湯浸去皮)
(尖雙仁炒黃三十五枚)大黃(剉炒)桂(去麄皮)白术(各一兩)赤芍藥
人參石韋(去毛各半兩)薏苡仁(二兩)
右為末煉蜜和搗丸如梧桐子大每服二十丸温酒
服下日再未知稍加以知為度
芎藭湯(出聖濟總錄)治婦人月水不調臍下撮痛
芎藭黃耆(剉)桑耳桔梗(各一兩)赤芍藥
京三稜(炮剉)附子(炮製去皮臍)代赭當歸(切焙)白术(各一)
(兩)青橘皮(去白炒)黃芩(去黑心各半兩)桂(去麄皮三分)
右㕮咀如麻豆每服五錢水一盞半入生薑五片煎
至八分去滓温服不拘時
黃連厚朴湯(出聖濟總錄)治婦人經氣不調
黃連(去鬚)桑耳茯神(去木)天雄(炮製去皮臍)厚朴(去麄皮生薑汁)
(炙各一兩一分)射干黃耆(剉焙各一兩半)代赭(石碎)枳殼(去穰麩炒)桔
梗(剉炒)地榆當歸(切焙各一兩)白术(剉炒)桂(去麄皮)黃芩(去黑)
(心各半兩)
右㕮咀如麻豆大每服三錢水一鍾生薑三片煎去
七分去滓温服
滋榮丸(出禦藥院)治婦人本經衰少愆期不來及有血結
成塊臍下堅硬疼痛不消並宜治之
人參五味子赤芍藥當歸熟乾地黃
遠志(去苗)白茯芩(去皮)牡丹皮桂心蒿本(各一兩)防
風卷柏細辛山藥(各半兩)白术(三分)
右為細末煉蜜和丸如梧桐子大每服三十丸食前
空心温酒日三
車前子飲(出聖濟總錄)治婦人經脉不調頭眩睛疼惡心
减食
車前子甘菊花天雄(炮製去皮臍)當歸(炙剉)京三稜
(煨剉)黃連(去鬚各一兩)熟乾地黃(焙)桔梗(剉炒)延胡索萆
薢柴胡(去苖)赤芍藥赤石脂(研各一兩半)石膏(搥碎三兩)
桂(去麄皮半兩)
右㕮咀如麻豆大每服五錢水一盞半入生薑五棗
大擘煎去八分去滓温服不拘時候
黃耆飲(出聖濟緫錄)治婦人經候不調或過多腰疼重
黃耆(剉炒半兩)小薊桑耳(各三兩)附子(炮製去皮臍二兩)延胡
索(一兩半)白芷桂(去麄皮一兩半)黃芩(去黑心一兩)肉豆䓻(二枚)
(去殼)赤石脂(研)當歸(炙剉)生乾地黃(焙)芎藭白术
地榆(各一兩)
右㕮咀如麻豆每服五錢水一盞半入生薑一分拍
碎同煎去八分去滓温服
牡丹散(出聖惠方)治婦人月水不調及産後惡露不下狂
語瞀亂口乾寒熱往來腹中疼痛
牡丹土瓜根牛膝(去苗)虎杖赤芍藥當歸
(剉炒微黃)川大黃(細剉醋拌炒乾)桃仁(湯浸去皮尖雙仁麩炒微黃)㯽榔
荷葉紅藍花延胡索蒲黃䖟蟲(炒微黃去翅足)
水蛭(微炒已上各半兩)
右為細末每服不拘時候以當歸酒調下一錢
治一切婦人月候不調或日辰進前或行時過多飲食
减少下部無力肌體消瘦或非時墮胎或全無嗣續
宜服此方(出護命方)
澤蘭補骨脂枳殼(只用青)藁本官桂(去皮)木香
芎藭防風獨活(各一分)桑寄生牛膝人參
(各半分)細辛當歸(一兩)白术(半兩)
右為細末煉蜜和丸如梧桐子大早朝空心下三十
丸至五十丸加减
吳茱萸湯(出永類鈐方)治衝任衰弱月候愆期或前或後
或崩漏不止赤白帶下小腹忽痛至經脉行時頭眩
飲食减少氣滿心忪肌膚不澤悉皆主之
吳茱萸(半兩)麥門冬乾薑白茯苓牡丹皮
南木香苦梗(各三錢)甘草(三錢半)當歸(半兩)北細辛(一錢)
(半)防風官桂(各一分)半夏(七錢半)
右㕮咀每服四錢水一盞半生薑三片棗子一枚煎
至七分去滓空心温服
附子草撥丸(出禦藥院)治經虚月候不時腸滑下痢頻常
服助氣安血大補衝任
黑附子(炮裂去皮臍三分)草撥官桂(去皮)肉豆蔲(醋和麫裹燒各)
(一兩半)大椒良薑(細剉炒)吳茱萸(湯洗一遍炒)川薑(炮製)厚
朴(生薑汁製)白术(剉)白茯苓陽起石(火燒一日)赤石脂(火燒)
(通紅各二兩)
右為細末酒煮麫糊為丸如梧桐子大每服四十丸
空心食前薑湯送下
補血湯治婦人室女血海不准或多或少或過期身
體倦怠宜服此藥
白芍藥白术白茯苓熟地黃當歸香
附子川芎黃茋甘草膠珠遠志肉(已上)
(各一兩)人參官桂(各半兩)
右各等分水二盞薑五片棗子二箇煎至一盞食前
再煎服
大油煎散(出楊氏家藏方)治經候不調臍腹痛腰腿無力煩
渴潮熱身體拘倦日漸羸瘦
白芍藥甘草沒藥海桐皮五加皮牡
丹皮地骨皮桑白皮烏藥當歸烏頭
(去皮尖各等分)
右㕮咀每服三錢水盞半生薑三片棗一枚滴蔴油
數點同煎至八分去滓温服
吳茱萸湯(出聖濟總錄)治婦人月水不調或多或少腹中
冷痛
吳茱萸(湯洗焙乾炒一升)生薑(切焙)桂(去麄皮各五兩)大棗(去核炒十枚)
人參牛膝(酒浸切焙)甘草(炙剉半兩)小麥牡丹皮(各一兩)
半夏(湯洗七次二兩半)桃仁(湯炙去皮尖雙仁炒二十枚)
右麤搗篩每服三錢水半盞酒半盞煎至七分去滓
温服良久再服如不飲酒只以水煎
桑耳散治婦人月水不調臍下㽲痛不思飲食
桑耳(微炒)牛膝(酒浸切焙)赤芍藥土瓜根牡丹皮
白茯苓(去黑皮)桂(去麄皮)甘草(炙剉)芎藭大黃(剉炒各一兩半)
乾地黃(一兩三分焙)菴䕡子(炒一兩)
右為散每服三錢空心温酒調下一方用赤茯苓
當歸湯(出大全良方)治婦人月候不調或一月再來或隔
月不來或多或少臍下㽲痛面色痿黃四體羸弱不
能飲食
當歸(切焙)牛膝(酒浸切焙)桃仁(湯浸去皮尖雙仁炒黃)牡丹皮大
黃(炒剉各一兩半)芎藭土瓜根赤芍藥朴硝桂
(去麄皮各一兩)水蛭(微炒各一兩)䖟蟲(去翅足糯米同炒米熟去米)
右麤搗篩每服二錢水煎六分去滓温服日再夜一
大黃丸(一名七熬丸出千金方)治婦人月水不調手足煩熱頭
暈心煩腹滿默默不欲寤
大黃(剉炒)白茯苓(出黑皮)䖟蟲(去翅足炒)芒硝(各半兩)葶藶(沙上)
(炒)水蛭(微炒)前胡(各一兩)杏仁(九枚熬)桃仁(三十枚熬)芎藭(十八)
(銖)乾薑(十八銖一方用生薑皮)蜀椒(十枚熬)
右為細末煉蜜和丸如梧桐子大每服七丸米飲下
日三加之一倍千金翼無芎藭一方有&KR0034;蟲牡丹各
二兩為十四味
琥珀丸(出聖濟總錄)治血氣風冷月候不調
琥珀(研)白芷芎藭(醋浸一宿炒)木香當歸(酒浸一宿炒各)
(一兩半)阿魏(入蜜研細一兩)白术(醋浸一宿炒)桂(去麄皮)附子(炮製去皮)
(臍)陳橘皮(&KR2266;洗去皮醋浸一宿炒各一兩)杏仁(去皮尖雙仁炒令微黃)吳茱
萸(醋浸一宿炒各半兩)
右為末煉蜜和丸如梧桐子大每服空心温酒下
茱萸鹿茸丸(出聖大全良方)補氣固血治本臟因虚生寒月
經行多或來不及期腹痛怯風臟腑不和
鹿茸五味子蓯蓉杜仲赤石脂(各一兩)吳
茱萸附子黑龍骨肉豆䓻白茯苓(各半兩)
乾薑(一兩半)
右為細末酒煮麫糊為丸如梧桐子大空心食前熱
米飲吞下五七十丸一月後氣血已安去龍骨加沈
香半兩可以常服中年已後婦人最宜服此藥
生乾地黃丸(出聖惠方)治婦人月水不調或一月再來或
隔月不來或多或少臍下㽲痛面色痿四體虚弱羸
瘦不能飲食
生乾地黃桃仁(湯浸去皮尖雙仁麩炒微黃)當歸(剉微炒)牛膝
(去苗)川大黃(别搗為末)芎藭土瓜根赤芍藥桂心
川朴硝水蛭(半兩微黃)䖟蟲(炒令微黃去翅足一兩)
右為末以頭醋三升熬大黃末成膏和諸藥末搗一
二百杵丸如梧桐子每日空心及晩食前煎紅藍花
湯下二十丸
温經湯(一名大温經湯出大全良方)治衝任虚損月候不調或來
多不斷或過期不來崩中去血過多不止又治曾經
損胎瘀血停留小腹急痛發熱不痢手掌煩熱唇乾
口燥及治小腹有寒久不受胎
阿膠(蛤粉碎炒)當歸(去蘆)芎藭人參肉桂甘草
芍藥牡丹皮(各二兩)半夏(湯泡七次二兩半)吳茱萸(湯洗七次)
(焙炒三兩)麥門冬(去心五兩半)
右為末每服三錢水一盞半入生薑五片煎至八分
去滓熱服空心食前經候不調以此呑服暖宫丸亦
效本方見續子嗣類暖宫丸
鼈甲湯(出聖濟總錄)治婦人月水不調或不通利發刺痛
鼈甲(去裙襴醋炙)大黃(剉炒)桂心(去麄皮)羌活(去蘆頭)枳殼(去穰)
(麩炒)當歸(切焙)芎藭吳茱萸(湯㓎七次焙乾炒)瞿麥穗牛
膝(切焙各三分)㯽榔(剉一枚)
右麄搗篩每服三錢水一盞生薑一棗大拍碎煎至
六分去滓温服
白茯苓丸(出聖濟緫錄)治婦人月水不調或多或少臍下
脹滿疼痛
白茯苓(去黑皮)黃耆(炙剉)薏苡仁萆薢山茱萸
赤芍藥(各一兩半)枳殼(去穰麩炒一兩一分)白㯽榔(炒剉二兩)當歸(切焙)
(一兩)熟乾地黃(焙各二兩)桃仁(湯浸去皮尖雙仁麩炒黃色二兩半)
右為末煉蜜和塗酥搗熟丸如梧桐子大每服四十
丸空心服煎棗湯下
赤芍藥(出聖濟緫錄)治婦人月水不調或多或少臍下塊
結痛如錐刺不治即成勞疾
赤芍藥大黃(剉炒)吳茱萸(湯洗焙炒)乾薑(炮)細辛(去苗業)
厚朴(去皮生薑汁炙剉)牡丹(去心各一兩)芎藭當歸(切焙一兩)桃
仁(湯浸去皮尖雙仁炒二兩半)附子(炮製去皮臍一兩)
右為末煉蜜和塗酥搗熟丸如梧桐子大每服二十
丸空心酒下漸加至三十丸久冷勞可服至四十丸
覺温暖即减丸數
桂心菴䕡子丸(出聖濟總錄)治婦人經候不調臍下疞痛
桂(去麄皮)芎藭土瓜根桑耳(微炒)牛膝(酒浸切焙)大黃
(剉炒)菴䕡子赤茯苓(去黑皮一兩一分)甘草(炙剉三分)熟乾地
黃(切焙二兩)赤芍藥(一兩半)
右為末煉蜜丸如梧桐子大每服二十丸空心服酒
下漸加至三十丸
破血丸(出聖濟總錄)治婦人腹中血結月候不調
牡丹皮苦參赤芍藥當歸(剉焙)大黃(剉炒各一兩)
食茱萸(洗焙炒)玄胡索五味子(各一兩)貝母(去心一兩半)
㯽榔(剉十枚)蓮葉(一斤)
右為細末煉蜜丸如梧桐子大每日空心服酒下三
十丸漸加至四十丸
乾地黃湯(出聖濟總錄)治月水不調在月前或在月後乍
多乍少
生乾地黃(焙)延胡索大腹皮(剉各二兩)當歸(切焙)桑耳
威靈仙(去土)桔梗(各兩半)木香附子(炮製去皮臍)王不留
行桂(去麄皮各二兩)
右㕮咀如麻豆每服三錢水一盞生薑三片同煎至
七分去滓温服食前日二
瞿麥湯治婦人經候不調氣攻心腹妨脹迷悶
瞿麥穗玄胡索荆三稜(炮剉各一兩半)桂(去麄皮)白前
大腹(剉碎)代赭紅蘭(炒各一兩)桃仁(二十枚去皮尖雙仁麩炒)
(研)草豆䓻(去皮三枚)當歸(切焙一兩)
右麤搗篩十味入桃仁拌勻每服二錢水一盞入生
薑三片同煎至七分去滓温服
牛膝散治婦人月水不調或多或少若腰痛四肢骨
節痛脚手心熱胸隔悶不思飲食一名芍藥湯
牛膝(去苗酒浸切焙)土瓜根當歸(剉微炒)丹參赤芍藥
桃仁(湯浸去尖雙仁麩炒微黃)桂心(去麄皮)黃芩(去黑心)川朴硝
(已上各一兩)丹皮生乾地黃(各二兩炒)
右為散每服三錢水一盞入生薑二分至六分去滓
温服日三
陽起石湯治月水不調或前或後或少乍赤乍白月
水斷胞内積有虚冷
陽起石(二兩細研)甘草(一兩炙微赤剉)續斷乾薑人參(去蘆)
(頭)桂心(各二兩)附子(一兩炮製去皮臍)赤石脂(三兩)伏龍肝(五兩)
生地黃(一升一方用地黃熟)
右以水一斗煮取三升三合四服日三夜一服
治月經不調或月頭或月後或如豆汁腰痛如折兩脚
疼胞中風寒下之方
大黃朴硝(各四兩)牡丹(三兩)桃仁(一升)人參陽起石
茯苓甘草水蛭䖟蟲(各二兩)
右㕮咀水九升煮三升去滓内朴硝令烊盡分三服
鼈甲丸治婦人月經不調肌肉黃瘦脇下積氣結硬
時發刺痛漸成勞狀
鼈甲(去裙醋炙)桂心三稜(醋煮急炒)牡丹皮牛膝(去苗)訶
子肉琥珀大黃(煨)土瓜根桃仁(去皮尖雙仁麩炒)
右各等分細末煉蜜丸梧桐子大每服煎桃仁湯下
十五丸破血癥氣塊尤妙
紫石英丸治婦人血虚頭目旋暈足如履空嘔吐不
食經脉不勻心悸多憂久服益血生髮令人有子
紫石英(三分)熟乾地黃(洗焙四兩)鹿茸栢子仁阿膠
(剉碎炒成珠子)當歸(洗焙)川芎赤芍藥續斷附子(去皮)
(臍炮已上八味各一兩)人參(去蘆頭半兩)白术肉桂(去麄皮半兩)
右為細末煉蜜為丸如梧桐子大每服三十丸温酒
送下空心食前服
牛膝丸治婦人月水不調或不通利一月再來或如
䜴汁腸痛難忍
牛膝(酒浸切焙)桃仁(去皮尖雙仁麩炒黃)牡丹皮菴䕡子(各一兩一)
(分)桂(去麄皮)赤芍藥芎藭當歸(切焙)大黃(剉炒各一兩)
蒲黃(三分)
右為末煉蜜和丸如梧桐子大每服四十丸空心酒
下日加至五十丸
半夏飲治婦人月經不調覺腰腹冷痛面無血色日
漸消瘦胸腹滿悶欲成骨蒸及已成者宜服
半夏(湯浸七遍焙二兩)大黃(剉炒一兩)芎藭當歸(炒)赤芍藥
桂(去麄皮各一兩)㯽榔(煨三枚)吳茱萸(洗焙微炒一兩半)桃仁(湯浸)
(去皮尖雙仁炒一兩)桑寄生(一兩半)
右麤搗篩每服三錢水一盞入生薑一棗大切煎至
七分去滓空腹温服
桂香丸治月事不調心腹刺痛寒熱間作
當歸鬚川芎赤芍藥牡丹皮南木香
細辛辣桂玄胡索(略炒)乳香沒藥(等分)
右為末煮米醋將乳香沒藥為膏餘藥末之糅和為
丸梧桐子大每服七十丸續斷煎湯送下有熱多加
生槐花煎湯
大黃散治婦人月水不調或月前月後或如豆汁腰
痛如折兩脚疼痛胞中風冷宜下之
川大黃(二兩剉微炒)牡丹(一兩)川朴硝(二兩)甘草(半兩炙微赤剉)牛
膝(一兩去苗)當歸(一兩剉微炒)赤茯苓(一兩)水蛭(半兩炒微黃)桃仁
(一兩湯浸去皮尖炒微黃)䖟蟲(半兩炒令黃去翅足)
右為散每服五錢水一大盞煎至五分去滓空心服
如人行十里以外當下惡物如未即次日再服
治婦人血脉不調熱寒狀似勞倦
川當歸川芎甘草黃耆桂(去麄皮各一兩)熟乾
地黃(一兩半)白术(半兩)白芍藥(二兩)柴胡阿膠(各半兩)
右為細末每服五錢棗子一枚水一盞半煎至一盞
空心温服白湯點服亦得常服不生帶下調血脉養
子宫終身無病
薑黃散
川薑黃(成片子者四兩)蓬莪术紅花桂心川芎(各一)
(兩)延胡索牡丹皮當歸(各二兩)白芍藥(一兩)
右為細末每服一錢水半盞酒半盞煎至七分熱服
一方云壯實婦人加川大黃一兩一方無蓬莪术
鼈甲湯(出聖濟總錄)治婦人月候不調胷中煩懆腰膝脾
痛不思飲食
鼈甲(去裙襴醋炙)白茯苓(去黑皮)枳實(去穰麩炒)赤芍藥五
加皮(剉)菴䕡子(微炒各一兩半)黃苓(去黑心)當歸(切焙)羌活(去蘆)
(頭各一兩)
右麤搗篩每服三錢水一盞煎至六分去滓下地黃
汁一合好酒一合更煎一兩沸空心服
沒藥丸(出保慶集)治婦人本經不調肌瘦發熱飲食减少
沒藥茛菪子乾薑蒼术川芎白芍
當歸熟乾地黃(各一兩)血竭(半兩)
右除血竭沒藥外並㕮咀先炒莨菪子焦黑色次下
乾薑炒令黃次下蒼术微黃色次下川芎等藥令微
黃色與血竭沒藥等同為細末醋煮麫糊丸如梧桐
子大每服五六十丸漸至八九十丸於空心食前温
酒下醋湯亦得日進二服
當歸龍骨丸(出劉先生直格方)治月事不常經水過多及帶
下淋瀝無問久新赤白諸證并産後惡物不止或孕
婦惡露胎動不安及大小兒痢瀉並宜服之
當歸芍藥黃連染槐子艾葉(炒)茯苓(各半)
(兩)龍骨黃蘗(各一兩)木香(一錢)
右為末滴水為丸如小豆大温米飲下三四十丸食前
日三四服
濟隂丸(出德生堂方)調經順氣温子宫令有胎孕極有竒
功
香附子(一斤)烏藥(一斤此二味微燒透去烟碾為末)川芎生地黃
熟地黃白芍藥當歸(各半兩)甘草香白芷
(各四兩)
右為細末煉蜜丸如桐子大每服五七十丸酒下
防風湯(出聖濟總錄)治婦人月水不調臍腹脹滿四肢寒
熱不嗜飲食
防風(去鬚)羊角(鎊)地榆赤芍藥(各一兩半)茯苓(去木一作)
(茯神)鼈甲(去裙襴醋炙)熟地黃乾(焙)枳殼(去穰麩炒各一兩)
右麄搗篩每服三錢水一盞煎至六分去滓温服
茯神湯(出聖濟總錄)治婦人月水不調頭目昏眩心腹氣
痛四肢痠疼臍腹悶脹
茯神(去皮)赤芍藥地榆地骨皮熟乾地黃(焙各)
(一兩半)白术甘菊花柴胡(去苗各一兩)
右麤搗篩每服三錢水一盞煎至六分去滓温服
赤芍藥湯(出聖濟總錄)治婦人月水不通胷隔氣悶臍腹
疞痛頭眩心煩宜服
赤芍藥黃耆熟地黃(焙)防風五味子(各一兩半)
桔梗白茯苓(去黑皮)羚羊角(鎊各一兩)
右麄搗篩每服三錢水一盞煎至七分去滓空腹温
服日再
薏苡仁散(桃仁散惠方)治婦人月水不調繞臍脹腹痛上
搶心胸往來寒熱如瘧疾
薏苡仁代赭(丁香者)牛膝(酒浸切焙各一兩)大黃(剉炒五兩)桂
(去相皮)䗪蟲(微炒五十枚)赤茯苓(去黑皮)桃仁(湯浸去皮尖雙仁炒黃五)
(十枚)
右為散每服二錢温酒下日三食前服
黃連湯(出聖濟總錄)治婦人經候不調或所下過多腹痛
腰重
黃連(去鬚一兩)地榆桑耳赤石脂黃耆(剉炒各一兩半)
白芷厚朴(去麄皮生薑汁炙各三分)黃芩(去黑皮)
右麤搗篩每服五錢水一盞半入生薑一棗大切煎
取八分去滓温服空心食前日二
當歸地黃丸(出保慶方)治婦人血氣不和月事不勻腰腿
疼痛
當歸熟地黃白芍藥川芎(各一兩)牡丹皮
南延胡索(各一兩)人參黃茋(各半兩)
右為細末煉蜜和丸如梧桐子大每服三十丸米飲
下食前日進二服常服平養氣血
八珠珍散(出瑞竹堂方)治月水不調臍腹㽲痛不思食臟
腑怯弱瀉泄小腹堅痛時作寒熱此藥調暢榮衛滋
養血氣能補虚損
當歸(去蘆)川芎熟地黃白芍藥人參(去蘆)甘草
(炙)茯苓(去皮)白术(各一兩)
右㕮咀每服三錢水一盞半生薑五片棗一枚煎至
七分不拘時候通口服
當歸丸(出濟生拔萃方)治婦人血經不調血積證
當歸赤芍藥川芎熟地黃廣茂京三
稜(各半兩)神麯百草霜(各二錢半)
右為細末酒糊為丸梧桐子大水下三十丸食前
凉血飲(出楊氏方)治血熱經水不調心煩口乾煩燥或遍
體生瘡
赤芍藥黃芩川芎甘草荆芥生乾地
黃(去土)麥門冬(去心)土瓜根(各等分)
右剉散每服三錢水盞半燈心十莖淡竹葉十片煎
温服不拘時有寒熱加秦芁柴胡
艾煎丸(出和濟方)治婦人室女經候不調臍腹冷痛惡腹
常脹滿至晩則增及治崩傷淋瀝小腸滿痛常服補
榮衛固經脉
食茱萸(湯洗)當歸(各七錢半)熟地黃白芍藥(各一兩半)石菖
蒲(炒)川芎人參(各一兩)熟艾(四兩糯米飲調作餅焙)
右為末煮酒糊丸如梧桐子大調縮砂白附湯送下
三十丸酒飲下亦得
地黃丸(出大全良方)治婦人月經不調每行數日不止兼
有白帶漸漸瘦瘁飲食無味累年無子
熟地黃(一兩一分)山茱萸蕪荑仁(各一兩)乾薑(二兩)白芍
藥(炒)代赭石(各一兩)白殭蠶厚朴
右為細末煉蜜和丸如梧桐子大空心温酒下五十
丸日三服婦人有白帶是第一病令人不産育宜速
治之此扁鵲過邯鄲聞貴婦有此病所以專為婦人
帶下醫也
增損四味湯(出宣明論)治月經不調心腹疼痛補血臟温
經駐顔
川芎當歸芍藥熟地黃白术牡丹皮
(各半兩)地骨皮(一兩)
右為末每服五錢水一盞煎至六分去滓温服食前
治婦人或因經候行時或因産後未經百日誤喫生冷
物或因産後起早血氣空虚外邪所感傷損宫臟以
此經候不節忽少忽多忽進忽起(出護命方)
當歸牛膝石斛(去根)續斷(各半兩)細辛防風
芫花(去上醇醋炒黃黑色)川芎(各半兩)
右細杵羅為末每服二錢土器内煎葱湯調下空心
喫
七珍丸行氣血
班猫(炒)水蛭(炒)䖟蟲(炒)乾漆(炒)當歸(酒浸)桃仁蘇
木
右多用醋煎汁打糊為丸如梧桐子大五七丸空心
酒送下
乾地黃煎(出聖濟緫錄)治婦人月經不調
熟乾地黃(切焙三兩)黃芩(去黑皮)當歸(切焙)柏葉(炙)艾葉(炒各)
(半兩)伏龍肝(一兩)
右麤搗篩每服三錢水一盞生薑一棗大拍碎煎至
七分去滓下蒲黃一錢匕更煎一兩沸温服日三
桑椹湯(出聖濟總錄)治婦人月經不調臍下麫痛
桑椹白茯苓(去黑皮)牡丹皮桂(去麄皮)熟乾地黃
(焙)芎藭(各一兩)
右麤搗篩每服三錢水一盞煎至七分去滓空心温
服
紫葛湯(出聖濟總錄)治月候不調漸瘦寒熱
紫葛(剉)紫參(各三分)柴胡(去苗一兩)芒硝(一兩)禹餘糧(醋淬三遍)
(半兩)紫菀(去苖土各半兩)
右麤搗篩每服二錢水一盞煎至七分去滓空心温
服食前
加味四物湯(出保慶集方)治婦人衝任不調臍腹疼痛或
月事失常不來及衝任太過致使隂陽不和或發寒
熱漸減飲食欲成勞病
當歸地黃芍藥川芎(各一兩)紫苑(半兩)黃芩(二錢)
(半)
右㕮咀麻豆大每服三錢水一盞生薑三片煎取七
分去滓温服
桃仁丸(出仁存方)治婦人臍腹積滯月脉不調疼痛氣悶
腰腿倦弱寒熱帶下冷膿
桃仁(去皮炒一兩半)䖟蟲(四十九枚去翅足炒)大黃(五錢)硼砂(三錢)水蛭
(四十九枚耒内炒二味)穿山甲(炙三錢)
右為末煉蜜和丸如梧桐子大每服十丸如一服未
效加至二十丸空心温酒下惡滯血片臍下痛却喫
四物湯五七服效
當歸散(出大全良方)治天癸巳過經脉不勻或三四月不
行或一月再至腰腹疼痛素問云七損七搤謂女子
七七數盡而經脉不依時者有餘也可不止之但令
得依時不要痛為善
白术(半兩)黃芩山茱萸(酒浸取肉)當歸川芎芍藥
(各一兩)
右為末每服二錢酒調空心日三服養胎益氣安和
子臟病證苦冷去黃芩加桂
磨積丸(出楊氏家藏方)治婦人積氣内攻經候不調腹脇膨
脹刺痛(見本門積聚類)
杏仁湯(出聖惠方)治月經不調或一月再來或兩月一來
或月前或月後閉塞不通
杏仁(二兩)桃仁(二兩)大黃(三兩)水蛭䖟蟲(各三十枚)
右㕮咀以水六升煮取二升分三服一服當有物隨
大小便有所下多者止之少者勿止盡三服
當歸湯(一名甘草飲)治婦人月水不調血氣攻刺臍下疞
痛不可忍
當歸(切焙)桂(去麄皮)甘草(炙剉各二兩)赤芍藥白茯苓(去黑)
(皮各二兩半)
右麤搗篩每服三錢水一盞煎至六分去滓温服相
次再服
活血丸(出保慶集方)治衝任氣虚經事不調或多或少或
前或後並宜治之
當歸白芍藥延胡索川芎(各四兩)肉桂(去麄皮二)
(兩)
右為末每服五錢水一盞半煎至七分去滓稍熱食
後服
大油煎散(出危氏方)治婦人經候不調臍腹脹腰腿無力
煩渴潮熱身體拘倦日漸羸瘦
海桐皮五加皮牡丹皮地骨皮桑白皮
(各等分)
右㕮咀每服三錢水一盞半生薑三片棗一枚滴油
數點同煎至七分温服空心
當歸煎丸治婦人久積血氣時發刺痛乏力月候不
調宜服
當歸(二兩别研)㯽榔赤芍藥牡丹皮延胡索(各一)
(兩)
右除當歸末用米醋熬成膏入衆藥末和丸如梧桐
子大空心温酒下二十丸午食前再服
煮附助隂丸(出德生堂方)治婦人月經不調久不成胎脾
積癥病一切風氣之疾
香附子(一斤)茹葉艾(一斤香附子分作四分童子小便酒醋漿水浸艾醋煮艾檉餅)
(酒乾另煨)晚蠶沙(半斤炒淨)莪茂(四兩酒浸)當歸(四兩頭尾全酒浸)
右為細末為丸醋和丸如梧桐子大每服五六十丸
空心酒下米湯亦可
二氣丹(出宣明論)治月水不調斷絶不産面黃肌瘦憔悴
不美食有躁熱以柴胡飲子相參服之
大黃(四兩另為末醋一升慢熬成膏子)當歸(焙)白芍藥(各二兩三分)
右為末以膏子和丸如桐子大每服二十丸醋湯下
食前日進三服如月水不調加入
乾漆(炒出烟)沒藥(半兩)硼砂(研)官桂(二錢)班猫(去翅足炒熟用已上)
(各二錢本草凡用熬不可生用用則吐濡耳)
麒麟竭丸(出聖濟總錄)治婦人月水不調或來或不來臟
腑疼痛
麒麟竭(三分)芫花(二錢醋炒焦)蟾酥(一分)
右為末合研勻細用糯米搦丸如黍米大每服五丸
臨卧桃仁酒下
必效方(出保慶集方)治婦人本經不調及崩漏不止
㯶皮(燒)木賊(去節合二兩燒灰存性研細)麝香(一錢研)
右研勻每服二錢温酒調下食前
延胡索散(出仁存方)治婦人血風冷月水不調攻刺臍腰
腿痛面色痿黃寒熱麻木四肢困弱减少飲食
延胡索當歸(去蘆頭各一兩)沒藥(半兩)
右為末每服三錢用水一盞半薑三片同煎七分食
前服增寒加川芎半兩卧不安加乾薑桂各半兩
烏金散(出和劑方)治婦人久無子息及數墮胎此因衝任
宿挾疾病經水不時暴下不止月内在行或前或後
或淋瀝不斷及子臟積冷崩漏帶下冷痛小腹急痛
已上病證皆令孕育不成頭目昏眩心忪矯氣並宜
療之
敗㯶烏梅乾薑(三味並燒存性各五兩)
右為細末每服二錢至三錢煎烏梅湯調下崩漏甚
者日三四服並空心食前服
小温經湯(出危氏方)治經候不調血臟冷痛(此方雖甚平易用藥徑捷)
當歸附子(炮炒等分)
右㕮咀每服三錢水一盞煎至八分空心温服
治婦人經候不調
用四味一帖加乾薑一片小錢大陳皮縮砂數粒搥
碎用服如月候已過血不通者四物湯中减川芎加
乾薑蓬术連進數服效
治肺氣勝實相刑於肝木得金邪不能生血月候或少
或多或前或後鎮長不節以致無子偶然懷胎亦便
墮損耗其血氣右手寸脉洪大即於經候未行時先
喫此方待經候行時便不進此藥却只喫補肝腎方
也(出護命方)
麻黃(去根)杏仁(去尖)桔梗貝母(去心)紫菀前胡柴
胡(各去毛)黃橘皮(各一分)
右為末每服二錢水一盞薑一片同煎取八分食候
卧喫
地髓煎丸(出保慶集方)治婦人血氣經不調虚煩發熱肌
體瘦悴形羸困弱飲食不進欲成勞疾
用熟地黃不拘多少為細末煉蜜和丸如梧桐子大
每服五十丸温粥飲下空心食前
斗門散(一名喝起散出瑞竹堂方)治婦人經脉逆血風動惱頭目
旋悶欲死忽然倒地不省人事(方見本門前風眩頭痛類即斗門方)
四製醋附丸(出瑞竹堂方)治婦人經候不調
用香附子一斤帶毛分作四分一分鹽水浸一分米醋
浸一分小便浸一分酒浸七日取出各焙乾為末醋糊
為丸如桐子大每服七十丸食前温酒下肥人只依本
方服並無加減瘦人加澤蘭葉赤茯苓各二兩
又方(出千金方)
用燒酒拘糞焦作末酒服日三匕
又方(出千金方)
用取白馬尿服一升良
又方(出千金方)
用燒月經衣并井花水服之
丹參散(出大全良方)治婦人經脉不調或前或後或多或
少産前胎不安産後惡露不下並治之兼治冷熱勞
脊痛骨節煩疼亦治之寒疝小腹及隂中相引痛白
汁出欲死
丹參不以多少去土為細末每服二錢温酒調下經
脉不調食前服冷熱勞無時候四物湯婦人多用若
以其不問産前産後經水多少皆可通用惟丹參散
一味其主治頗相類何者以其能破宿血補新血安
生胎落死胎主崩中大下調經脉大類當歸地黃芍
藥芎藭也
白堊丸(出千金方)治婦人月經一月再來或隔月不來或
多或少淋瀝不斷或來而腰腹痛嘘吸不能食心腹
痛或青黃黑色或如水舉體沈重(方見本門雜病類)
沉香牡丹丸治婦人内挾瘀血經後淋瀝不斷或多
或少四肢煩倦(方見本門赤白帶下類)
沉香鼈甲湯(出禦藥院方)治室女榮衛不調經候凝滯或
時頭目風悶上膈涎肢體不利五心虚煩進退多困
少力
沉香甘草(炙)㯽榔(各三兩)木香(一兩)鼈甲(一兩半醋炙)常
山當歸柴胡人參半夏生地黃桂
心(一方作麥門冬)白茯苓青皮陳皮(各一兩)
右為末每服二錢水一盞薑三片煎七分空心温服
日二
琥珀散(出聖濟總錄)治室女月水不調心腹疼痛或血冷
凝結成片斷續不定不思飲食
琥珀(三分)延胡索牡丹皮土瓜根(各一兩)沒藥
當歸(洗焙)牛膝(去苗酒浸切焙各半兩)木香(一兩半)
右為細末每服二錢食前米飲調下温酒亦得
沉香湯(出大全良方)治室女月水不通或多或少或絶不
快不利攻刺疼痛四肢無力不思飲食多困黃瘦胸
膈痞滿
沉香(一兩)柴胡(去苗)秦艽(去苗土)肉豆䓻白芷黃耆
(剉)鼈甲(去裙襴醋炙)桔梗桂(去麄皮各二兩)當歸芎藭
蓬莪茂(炮)麥門冬(去心焙)㯽榔芍藥人參甘
草(炙)白茯苓(去黑皮)海桐皮(剉)枳殼(去穰麩炒)熟乾地黃
(焙)酸棗仁木香(各一兩)荆芥穗(三兩)
右麤搗篩每服三錢水一盞薑三片烏梅半枚同煎
至七分去滓温服日三
白薇丸(一名小白薇丸出聖濟總錄)治室女月水斷續不調衝任
經虚飲食减退肢體黃瘁痛在心腹一切疾病&KR1276;(方見)
(傍雜病類)
澤蘭丸(出王氏傳疼方)治室女血海虚損月水不調乍多乍
少或斷或續或湛或濁肌肉黃瘁喫食進退四肢倦
悶
澤蘭葉附子(炮製去皮)當歸(切焙)牛膝(去苗酒浸炒焙)芎藭
牡丹(去心)芍藥遠志(去心各半兩)人參陳橘皮(去白炒)
厚朴(去麄皮薑汁炒)細辛(去苗葉)乾薑(炮)蛇床子(各一兩半)黃耆
(剉)肉從容(酒浸炙各三兩)乳香白术(剉)桂(去麄皮各三兩)
右為末煉蜜和丸如梧桐子大每服二十丸空心温
酒下米飲亦得
鼈甲丸(出聖濟總錄)治室女月水不調或少不利前後愆
期日月侵久肌肉黃瘁脇下積氣結勒發刺痛漸成
勞狀
鼈甲(去裙襴醋炙)桂(去麄皮)荆芥三稜牡丹皮牛
膝(去苗酒浸切焙)訶梨勒皮琥珀大黃(炮)桃仁(去皮尖雙)
(仁麩炒)土瓜根附子(炮裂去皮臍)白茯苓(去黑皮各一兩)赤茯
苓(去黑皮各一兩)
右為末煉蜜為丸如梧桐子大每服二十丸煎桃仁
防己湯下破血塊氣塊妙
赤芍藥丸(出聖濟總錄)治室女稟受怯弱月水不調或來
或止身體疼痛時有寒熱
赤芍藥熟乾地黃(焙)紫蘇子(微焙炒各二兩)貝母(去心)桑
寄生人參鼈甲(去裙襴醋炙)當歸(切焙)芎藭(各一兩半)苦
參訶梨勒(煨去黑)桂(去麄皮各一兩)
澤蘭丸(出聖濟總錄)治室女血氣不調止後復來臍腹冷
痛
澤蘭葉牡丹皮芎藭當歸(切焙)延胡索蓬
莪茂(炮剉)荆三稜(炮剉)芍藥(各一兩)桂(去麄皮)青橘皮(去白炒)
熟乾地黃(一兩)烏頭(炮裂去皮臍各三分)
右為末用酒麵糊丸如梧桐子大每服二十丸空心
食前温酒下
沒藥湯(出聖濟總錄)治室女月水不調氣攻心腹或斷或
續或赤或白面色萎黃不思飲食
沒藥薑黃人參當歸(切焙)蘇枋木(剉)紅藍花
赤芍藥(各半兩)白茯苓(去黑皮一兩)附子(大者一枚炮製去皮臍)
右麤搗篩每服三錢水一盞煎至五分入酒二分再
煎沸去滓空心日午食前稍熱服
漏蘆散(出聖濟總錄)治室女月水不調氣攻心腹或斷或續
面色萎黃不思飲食
漏蘆(去蘆頭)當歸(切焙)紅花子枳殼(去穰麩炒)白茯苓(去黑)
(皮)人參
右粗搗篩每服三錢水一盞煎七分去滓温服不拘
時
烏藥散治室女月水不調或赤或濁斷續不定心隔
迷悶腹臟搗撮疼痛氣悶一名琥珀散
烏藥(二兩)當歸(切焙)蓬莪茂(炮各一兩)
右為散每服二錢温酒調服産後諸疾炒生薑酒調
下
治婦人血熱經候行少背上非時有一片發熱口無津
液喫食不思肌肉漸瘦少年時經候行少至年老却
有此疾無問老少宜喫此方以治之也
黃連牡丹皮(去心)當歸(各一兩)川芎(五錢)
右細杵羅為末每服二錢以水半盞煎令熱對童子
小便半盞入藥末更煎一兩沸食後温和喫
治婦人血熱經候行少忽兩月一次忽三月一次忽半
年不行及到行時止有些少黑血肌肉消瘦通身黑
色漸欲成勞
當歸荆芥穗牡丹皮(去皮心)虎杖木通馬
鞭草(各一分)大黃(醋炙如前)官桂(去粗皮生用)芫花(土器内醋炒黃色)
芍藥(各半兩)
右細杵羅為末每服三錢水一盞漫煎至半盞食後
和滓喫以經候通為度經候既行即不請喫也若喫
此藥了大腑已冷而經候未通即住藥數日候臟腑
堅牢即再喫加甘草
治室女經十六十七歲無經脉通行兩脚痛行不得肌
肉消瘦上焦壅熱大腑乾澁頭痛眼昏
牡丹皮(去心)當歸芍藥牛膝桃仁(去皮尖)大黃
(醋煮)官桂川芎(各一分)半夏(二銖)
右細杵羅為細末每服二錢熱湯半盞入藥末童子
小便半盞煎一兩沸空心和滓喫土器内煎
治室女十六十七歲未有經候通行上焦壅肌肉消瘦
肉色忽通身黃忽通身黑大腑熱小便黃赤五心煩
躁漸欲成癆宜服此藥
荆芥穗連翹牡丹(去心)射干大黃(醋一碗煎乾二)
(分)前胡柴胡(各去毛)桃仁(去皮尖)虎杖麻黃(去)杏
仁(各一分)細辛
右細杵羅為末每服三錢以熱湯半盞對童子小便
半盞入藥末同煎一兩沸食後和滓服經候通止後
服
治腎氣虧弱不能生肝肝氣虧乏不能生血經後多少
遲速不節不能懷孕還復墮胎診其脉關尺俱微細
宜服此補肝腎方
當歸杜仲(去麄皮)石斛(去頭)白芷五味子川芎
人參艾葉澤蘭續斷木香(各一分)川
椒(二銖)細辛(三銖)
右細杵羅為末煉蜜丸如梧桐子大早晨空心鹽湯
下三十丸
調經湯治衝任脉虚風寒客搏氣結凝滯每月經候
將行臍腹先作痛或小腹急脹攻注腰脚疼重欲行
時預前五日及經斷後五日並宜服之
當歸(洗焙)半夏(湯洗七次)甘草(炙)麥門冬(去心)五加皮乾
熟地黃(炒焙)川芎吳茱萸(湯洗七次)肉桂(去蘆頭)牡丹皮
赤芍藥烏藥人參(去蘆頭)紅花(已上十四味各一兩)沒
藥(半兩别研)
右㕮咀每服五錢水一盞半薑三片煎至一盞去滓
食前温服
禹餘糧丸治月水乍多乍少或前或後
生地黃(一兩)禹餘糧白术芍藥當歸續斷
(各半兩)
右為細末煉蜜丸如梧桐子大每服三十丸米飲下
未知加至五十丸偏少者加當歸芍藥成一兩偏多
者倍斷續地黃絶産者加從容一兩腹痛者加蒲黃
桂各半兩
升陽除濕湯治經水不調如右尺脉按之空虚是氣
血俱脫大寒之證輕按甚數疾舉指弦緊或滯澁皆
陽脱之證隂火將亡見熱證于口鼻或時静或時躁
此陽欲去之徵也當温之服大升降氣血之劑峻補
命門之下脱也
柴胡根(三錢諸言者迹苗處去苗便是在地之下是不在深細根)羌活(二錢)藁
本(去土三錢)白术(三錢)紅花(五分)當歸根(三錢)桃仁(湯浸去皮尖十箇細)
(研)川芎(一錢)肉桂(去皮盛夏勿用秋冬月半减)細辛根(六分)熟乾地
黃(一錢水中沈者是)人參(二錢去蘆)白芍藥(半錢)防風根(二錢)黃耆
(三錢味甘者佳)獨活根(一錢半有鬼眼者佳)黑附子(炮裂去皮臍三錢)炙甘
草稍子(一錢尖細處是也)
右㕮咀每服稱三錢或二錢若病勢甚當漸漸加至
半兩止每服水三錢煎法如常空心服之
暖宫丸(出楊氏家藏方)治衝任脉弱經候不調因成帶下妊
娠不牢久無子息日漸羸瘦手足煩熱變骨蒸並宜
服之常服大益氣血
當歸(洗焙二兩)續斷藁本(去土)吳茱萸(湯浸七遍焙乾)五味子
人參(去蘆頭)白茯苓白术綿黃耆(蜜炙)川芎
香白芷縮砂仁乾薑萆薢(酒浸一宿已上一十四味各一)
(兩)石斛(三兩去根秤)牡蠣(煨通紅研細稱)香附子(炒)熟乾地黃
(洗焙)山藥兔絲子(好酒煮軟焙七分乾砂器研焙乾稱)羌活(去蘆頭)白
龍骨(細研已上七味各二兩)茴香(一兩半炒研)山茱萸(去核半兩)玄胡
索(半兩)川椒(半兩)
右為細末煉蜜為丸如梧桐子大每服五十丸温酒
或醋湯送下空心食前服
養血丸(出楊氏家藏方)補血海療虚弱調經候快三焦進飲
食久服令人肥盛有子大治月事阻滯腹脇作痛或
結堅塊面黃髮落時發寒熱身羸瘦
牡丹皮白芍藥卷柏當歸(洗焙)石斛白茯
苓(去皮炙)巴戟(去心)熟地黃(洗焙)肉從容(酒浸一宿切焙乾)杜仲
(去皮炙)山藥柏子仁(別研)白薇枳殼(去穰麩炒黃色)蒲黃
(微炒)肉桂(去麄皮)荆三稜(煨香切)蓬莪术(煨香切)枸杞子
覆盆子(已上二十味各一兩)附子(炮去皮臍半兩)
右件為細末煉蜜為丸如梧桐子大每服五十丸酒
或米飲送下空心食前服
固經丸(出楊氏家藏方)治衝任虛弱月候不調來不斷淋瀝
不止
艾葉(醋炙炒)鹿角霜乾薑(炮)伏龍肝(各等分)
右件為細末鎔鹿角膠和藥成熱丸如桐子大每服
五十丸淡醋湯下空心食前服
益真鹿茸丸(出楊氏家藏方)治衝任俱虚血海久冷經候不
調肌體羸瘦飲食减少
石斛牛膝(酒浸一宿焙)肉從容(酒浸一宿焙)紫石英鼈
甲(醋炙)續斷柏子仁五味子黃耆(蜜炙)巴戟(去心)
(十味各一兩)安息香(酒熬去砂石)鹿茸(酒炙)沈香(三味各半兩)山藥
(三分)覆盆子
右件為末煉蜜丸如梧桐子大每服五十丸酒鹽湯
或糯米飲送下空心
紫桂丸(出楊氏家藏方)治補益血海治衝任氣虚經不調或
多或少腰疼腹痛冷帶崩漏
禹餘糧(火煆醋淬七遍三兩)龍骨艾葉(醋炒)牡蠣(燒)赤石脂
地榆(各二兩)厚朴(薑汁製炒)牡丹皮阿膠(蛤粉炒成珠子)香
白芷當歸(洗炒)吳茱萸(浸七遍微炒)肉桂(去麄皮各一兩)附子
(炮去皮臍半兩)
右為細末糊丸如梧桐子大每服三十丸濃艾葉醋
湯空心食前温服
防風散(出朱氏集騐方)治女人經脉不勻氣血壅滯肺有風
熱遂令遍身隠疹經紫成片肌肉頑痺皮膚粗澁或
時瘙痒
北防風川當歸赤芍藥牛旁子(各一兩)荆芥
穗(一兩二錢)蟬殼(七錢半去土)生地黃香白芷甘草
白附子白殭蠶(去絲)何首烏烏蛇肉(浸去皮骨焙乾俱各)
(半兩)紫參
右件為細末每服三大錢加至四錢温酒調下如不
飲酒以蜜湯調服終不若酒之功
四物湯(出澹療方)調益榮衛滋養氣血治衝任虚損月水
不調臍腹疞痛崩中漏下妊娠將理失宜胎動不安
血下不止及産後乘虚風寒内搏惡露不下等症
熟乾地黃(酒洗如九蒸九曝去製尤妙)當歸(切去蘆剉微炒)白芍藥
川芎(各一兩)
右為粗散三錢水一盞半煎至八分去滓空心食前
服經血凝滯腹内血氣作痛加莪术官桂名六合湯
一方以地黃殢血不能止痛不若只用五味婦人心
腸□痛不可忍者去地黃加乾薑名四神湯治下血
不止及妊婦胎動不安加艾十葉阿膠一片同煎或
加熱艾甘草阿膠黃茋等分作膠艾湯産後血搏口
乾煩渴加括蔞麥門冬兩脇脹滿加厚朴枳實虚煩
不得卧加人參竹葉大渴煩躁加知母石膏同煎易
簡方糾繆云四物湯為婦人要藥今不明其要妄肆
臆說亦由囂㕓採賣之家不曾依法用酒九蒸九曝
以制地黃蓋生則性平而宣熟則性温而補若蒸晒遍
數足决然成功正易簡方乃用當歸川芎芍藥人參
乾薑甘草等分每服四錢水一盞煎至六分熱服名
增損四物湯治婦人血氣不足四肢怠墮乏力少氣
兼治産後下血過多榮衛虚損等證
加减四物湯(出朱氏集騐方)治經候不調腹中疼痛或脚氣
衝心
四物湯加琥珀煎見效并醋一合煎立效
治一切婦人内失將養經候不調骨糟積熱虚實不等
非時上焦發熱忽至夜渾身發熱非時背膊勞倦似
病不病忽時煩躁精神不安宜服此調宫臟解勞氣
方只用經候行時喫若經候已上四五日即住此藥
喫後方藥經候復行即住後方藥仍喫此藥兩件觀
臓腑進服(出護命方)
桑寄生延胡索鼈甲(醋炙)當歸(各半兩)續斷芫
花(醋炒黃色)石斛木香(各一分)
右藥先製芫花一味研為細末所餘衆藥杵羅為末
相和令勻每服二錢用鍋内水一盞煎兩三沸温和
去滓空心喫忌甘草
治婦人骨槽積熱内失將養經候不調變成勞候非時
發熱勞倦不安將此藥對前面方藥服若經候行即
住此藥不喫若經候止按定數日仍進此藥(出護命方)
麻黃(去根)柴胡(去毛)鼈甲(醋炙)前胡(去毛)紫菀杏仁(去尖)枳
殼(只用青)天靈盖(酥炙黑色)桔梗(去毛各一分)
右為細末每服三錢水一盞生薑二片同煎取三兩
沸食後臨卧去滓温服
伏龍肝散(出永類鈐方)治血氣勞傷衝任脉虚經血非時
注下或如豆汁或血片五色相雜臍腹冷痛經久不
止(方見本門前崩中漏下類)
十味養榮湯(出朱氏集騐方)治婦人血氣不足臍腹疞痛月
水不調
熟地黃(酒洗)黃茋(蜜炙各二兩半)牡丹皮(炒)五味子肉桂
(去皮)白芍藥(炒)白茯苓(各一兩)當歸(酒浸)川芎(各二兩)甘草
(七錢炙)
右㕮咀煎服
治婦人月經不調腹中結塊及崩中淋露産後血暈暴
血衝上因損下血(出本草)
以延胡索酒摩或煎服
普濟方卷三百三十二
