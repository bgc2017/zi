普濟方卷四百二十明周王朱橚撰
鍼灸門
心氣
治心氣亂(資生經)穴心腧
治中風心煩驚悸健忘穴百會
治健忘穴神道幽門列缺膏肓腧
主惡風邪氣泣出善忘穴百會天府曲池列缺
主健忘穴刺足少陰
主心忪少力穴大横灸五十壯
療無心力穴百會巨闕
療心中悶穴上脘治失志穴委陽
療神氣不足失志穴中衝
主失志穴内關主心中憒憒穴通谷
療心中氣悶不喜聞人語穴鳩尾
治無心力忘前失後穴百會
王氏云予舊患心氣凡思慮過多心下怔忪或至自
悲感慨必灸百會則以百會有治無心力忘前失後
證故也(兼服鎮心丹)
心痛
凡心實者則心中暴痛虛則心煩惕然亦不能動失智
(資生經)穴内關
治卒心痛汗出穴大敦刺出血即已
治心痛穴心腧亶中通谷巨闕太倉
神府郄門曲澤大陵
治心痛氣短穴期門長強天突俠白中衝
治心痛膨膨然心煩亂悶少氣不足息穴尺澤
治心懸少氣不足以息穴然谷
治心悶痛上氣牽引小腸穴巨關灸二十七壯
治心痛如懸穴腎腧復溜大陵雲門
治心懸如飢穴間使
治心痛如錐刺甚者手足寒至節不息者死(保命集)
穴支溝太谿然谷
治心痛色蒼蒼然如死灰狀終日不得太息穴行間
治心寒脹滿不得食息噴唾血厥心痛善&KR0938;心疝太息
穴鳩尾
治胷痺心痛不得反側及不得息痛無常處穴臨泣
治心痛難俛仰及治心寒心疝衝冐死不知人
穴中脘治痛搶心穴腹結行間
治卒痛煩心中懊憹數欠頻伸心下悸悲穴通理
治心痛悲恐相引瘈瘲穴靈道
治心痛上搶心不欲食及身腫穴建里
治心痛而嘔穴章門
治心痛肺脹胃氣上逆穴太泉
治心寒脹滿不得食穴鳩尾
治暴泄心痛腹脹心痛尤甚(保命集)穴大都太白
治心痛有三蠱多涎不得反側穴上管
治心痛喜噫酸穴不容期門
治心痛而寒穴少衝
治心下有寒痛又治痺虚令人病不樂好太息
穴商丘
治胷脾心痛穴天井臨泣亶中或百壯
治胷脾心痛心腹諸病心痛穴亶中天井
灸太倉肝腧
治心腹胷滿痞痛灸肝腧
治心痛穴中脘治心痛穴建里
治心痛周痺穴膈腧
治心痛周痺痛無常處穴臨泣
治心痺穴魚際
王氏云嘗侍親疾累日不食因得心脾疼發則攻心
腹後心痛亦應之至不可忍則與兒女别以藥飲之
疼反甚若灸則徧身不勝灸矣不免令兒女以火針
微刺之不拘心腹須臾痛定即欲起矣神哉
治心痛悲恐相引瘈瘲肘攣暴瘖不能言穴靈道
治心痛乾嘔煩滿穴俠白
治心痛乾嘔穴極泉
治心痛唾血振寒咽乾狂言口僻穴太淵
治心痛煩滿舌強穴陰郄中衝
治心痛穴厥陰腧神門
治面赤心煩痛穴齗交
治心胷痛穴天井
治心痛不可忍及不得卧穴下脘
治心如懸下痛穴外陵
治心痛不可忍穴上脘太陵
治喘息心痛穴章門
治心下痛不欲食及心痛有涎穴建里涌泉
治心凡痛有數種冷痛痐虫心痛蠱毒霍亂不識人及
治心痛蠱毒穴巨闕
治心匿不能食反胃霍亂心痛穴中脘
治心痛穴曲澤督腧膈腧
治心痛不嗜食穴湧泉
治卒心痛穴少衝
治寒熱心痛背相引痛胷滿悶咳嗽不得息煩心多涎
穴心腧
治心痛不可忍嘔血煩心穴巨闕
療心痛不可忍吐冷酸水及元藏氣
灸足大指次指内横文中各一壯炷如小麥立愈
治心懊憹憹微痛煩逆穴心腧
治心痛如錐刀刺氣結穴膈腧灸七壯
治心痛冷氣上穴龍頷灸百壯
治心痛惡氣上脇急痛穴通谷灸五十壯
治心痛暴絞急絶欲死穴神府(灸百壯在鳩尾正心)
治心痛暴惡氣穴巨闕灸百壯
治心痛堅急氣結穴太倉灸百壯
治心痛穴灸胃脘横文三七壯又灸兩虎口
白肉際七壯
治腎心痛先取京骨崑崙發針不已取然谷
治胃心痛取大都太白
治脾心痛取然骨太谿
治肝心痛色蒼蒼然如死灰狀終日不得休息(保命集)
取行間太衝
治肝心痛取魚際太淵
治心痛不可按煩心穴巨闕
主心痛有三蠱多涎不得反側(危氏方)穴上脘
主心痛身寒難以俛仰心疝衝胃死不知人穴中脘
主心痛如錐針刺穴然谷太谿
主心腹中卒痛穴石門
主心痛穴陰郄行間
治卒心痛多驚瘖不得語咽中如鯁穴間使
治心痛善驚穴曲澤
治心痛衂血嘔噦驚恐畏人神氣不足穴郄門
治心痛胷脇肢滿欬𠻳膺胛臂内廉痛穴天泉
治久瘧欬逆心痛如錐刺手足寒至節喘息者死
穴太谿
心痛内九種乃心脾痛非真心痛如真心痛則朝發夕
死夕發朝死如難經䟽所載是已然此疾有所自産論
嘗謂産後心痛若誤以為有所傷療之則虚極而心
絡寒甚傳心之經則變為真心痛此一說也巫臣以
夏姬之故怨子反曰余必使汝疲於奔命以死子反
於是一歲七奔命遂遇心疾而卒則又因用心而成
疾矣然則如之何平居當養其心使之和平疾自不
作其次當服鎮心丹之類補養可也若疾將作而針
灸亦可以為次也
治心腹冷痛
王氏玉抱肚法針砂四兩炒俟烟出入&KR0552;半兩硼砂
粉霜各半錢新水拌勻微濕以皮紙貼安懷中候熱
發寘臍中氣海石門關元血大補本元或寘其他冷
處汗出立瘥予自用驗此藥燥則不熱再以新水拌
再熱可用十餘次如藥力盡却曝乾再入&KR0552;等依舊
熱舍弟叔浩傳一方只用針砂泥&KR0552;功效亦同豈以
硼砂粉霜價不廉而不用耶
王氏云予舊患心脾發則痛不可忍急用瓦片寘炭
火中燒令通紅取出投米醋中漉出以紙三二重褁
之寘疼處稍止冷即再易耆舊所傳也後閱千金方
有云凡心腹冷痛熬鹽一半斤熨或熬蚕炒燒石磚
蒸熨取其裏温煖止或蒸土亦能治始知予家所用
盖出千金方也它日心痛甚急灸中脘數壯覺小腹
兩邊有冷氣自下而上至灸處即散此灸之功也本
事方載王思和論心忪非心忪也胃之大絡名曰大
里絡胷膈兩乳虚而有痰則動更須臾發一陣是其
證也審若是又是灸建里矣但不若中脘為要穴云
治心疼及治小兒心疼
足大拇指中節上灸三壯即止男左女右其有蛔
虫鑚心疼甚醫者不明其症但服此藥大相遠也
如是虫痛作時面必青黑仰身撲手悶亂欲絶止
而口吐清水者是也
治心痛足心亂文中以麥粒大艾炷灸三壯男左
女右每遇痛盛時灸
治真心痛論手足青至節心痛甚者旦發夕死夕發旦
死療心痛及已死(保命集)
右高其枕拄其膝欲令腹皮蹙揉灸其臍上三寸
胃脘有頃其人患痛短氣欲令人舉手者小舉手
問痛差緩則已
治蚘心痛以手按其堅持之勿令得移以大針刺
之後久持之虫不動乃出針心下不事刺中有成
聚不可取於輸腸中有虫蚘咬皆不取以小針
治心痛引腰脊欲嘔及不息(保命集)
刺足少陰不已取手少陰
治心痛腹脹嗇嗇然大便不利(保命集)刺足太陰
治心痛引小腹滿上下無常處便溺難(保命集)刺足厥陰
治心痛但氣不足以息(保命集)刺手太陰
治瀉熱厥心痛(保命集)穴太谿灸三壯或五七壯
治瀉熱厥痛(保命集)穴崑崙灸三壯或五十七壯
治心痛與背相引善恐如從後觸其心傴僂者腎心痛
也(保命集)先刺京骨崑崙不已刺合骨
治心痛卧若徒居間動作痛益甚者其色不變此肺心
痛也(保命集)刺魚際太淵宣通靈氣行無所礙滯則病
愈
治卒心痛不可忍
刺任脉上腕針入八分先補後瀉之其穴下針令
患人覺針下氣行如滚鷄子入腹為度次針氣海
二穴足少陰湧泉二穴無積者刺之如食頃而已
有積者先飲利藥後刺之立愈如不已刺間使二
穴針支溝二穴次針三里二穴如灸冷心痛燔針
斜任脉巨闕穴如五臟氣相干心痛者刺之無不
愈有小腸氣痃癖膀胱氣脇痛等疾皆痛至心宜
審諦不可執一而刺之如汗出刺大敦出血立已
治腹有逆氣上攻心腹滿脹上搶心痛不得息氣衝腰
痛不得俛仰
穴氣衝各灸七壯如大麥禁針次針三里二穴
而愈
治心痛週痺穴膈腧臨泣
治心痛短氣手掌煩熱或啼哭罵詈悲思愁慮面赤身
熱其脉實大而數春當刺中衝夏刺勞宫季夏刺
大陵皆補之秋刺間使冬刺曲澤皆瀉之又當灸
巨闕五十壯背第五顀百壯
治心疝暴痛取足太隂
治卒心痛(肘後方)手中央長指端灸三壯又横度病
人口折之以度心厭下度頭灸三下
治心疝激痛難忍(肘後方)巨闕及左右一寸並灸百壯
又以䋲度頸及度脊如之令正相對凡灸六處
治卒心腹滿(肘後方)乳下一寸灸七壯又兩手大拇指
肉邊爪後第一紋頭各灸一壯又兩指中央長指
爪下各灸一壯愈
治心脾疼痛不可忍足大拇指甲頭當中肉甲之
間男左女右灸五壯艾炷如麥粒大經騐方雲景
齊芳自創一日婢病此同官郭魯望傳是法立愈
治心腹痛嘔逆中脘灸三百壯
治心腹絞刺痛不可忍陰都二穴灸三百壯
心恍惚
治悲愁恍惚穴心腧天井神道
治狂驚恍惚灸足陽明
治狂癲恍惚灸腦戶
治狂言恍惚灸天樞
治卒中邪魅恍惚左斗關後尺中隂實者腎實也恍惚
健忘目視&KR0617;&KR0617;耳聾悵悵善鳴刺足少隂至隂
治恍惚不知人穴巨闕
療少力忘前失後心神恍惚穴百會
療心恍惚穴陰都
心驚恐
治心痛善驚(資生經)穴曲澤治悲恐穴靈道
治暴驚穴下廉治心痺悲恐穴魚際
治悲恐善驚穴少衝治心風驚悸穴上脘
治悲恐畏人穴少府
治驚悸少氣穴神門蠡溝巨闕
治大驚亂痛穴梁丘
治多驚穴陰郄間使二間厲兊
療驚悸穴間使治驚恐穴五里
治善驚恐穴京骨大鍾大陵
治驚悸穴百會神道天井液門
治喜恐穴通谷章門
治癲疾風牙腫善驚恐穴天衝
治風虚驚恐狂蕩又療驚恐悲愁穴支正
治驚恐畏人穴郄門
治驚悸不得安寢穴神庭
治腦頭風痛目瞑心悸穴腦空
主吐舌戾頸善驚穴三間合谷厲兊
主心下澹澹善驚穴曲澤大陵
主心下悸又療悲恐畏人穴通理
主心下惕恐人將捕之穴然谷陽陵泉
主驚恐畏人神氣不足穴大鍾郄門
主善驚穴大巨主多卧好驚穴厲兊
主驚不得卧穴氣海陰交大巨
主善驚妄言面赤穴液門
主數噫恐悸氣不足穴少府
主數噫恐悸氣不足穴神門
主驚悸少氣穴巨闕
主卧驚視如見鬼穴隂蹻
主瘈瘲而驚穴解谿
主太息煩滿少氣悲驚穴少衝
治心痛數驚心悲不樂穴行間
主氣驚心痛穴手少陰
療悲恐畏人善驚穴少衝
療驚不安寢穴神庭療善驚穴曲澤
療大驚穴梁丘療多悲恐驚悸穴風府
療心驚悸神氣耗散穴鳩尾
治驚怖恐心忪少力穴大横灸五十壯
治驚悸穴上脘治驚悸穴天井
治善驚穴厲兊治悸坐不安穴彧中
心喜笑
主笑若狂(資生經)穴神門陽谷
主喜笑不止穴勞宫太陵
主喜笑穴列缺治喜笑不休穴太陵
治狂言喜笑見鬼穴陽谿
治失笑無時節穴水溝
治喜怒穴復溜
療心悲怒穴魚際療多怒穴肝腧
主怒欲殺人穴身柱
心憂悲
主心悲(資生經)穴漏谷治心悲穴商丘
治悲恐穴靈道治恍惚悲愁穴神道
主悲愁恍惚悲傷不樂穴天井心腧神道
主大風默默不知所痛悲傷不樂又療驚悸悲傷
穴天井
治大風逆氣多寒善悲穴大横
治善悲不樂穴照海
治太息善悲小腹熱欲走多唾言語不正四肢不收
穴日月治悲恐善驚穴少衝
療驚恐悲愁穴支正
治煩滿少氣悲恐畏人掌熱腹腋攣急胷痛手倦不伸
穴少府治悲笑穴勞宫
治善悲泣穴心腧神門解谿大陵
主善悲穴間使主悸悲穴通理
主心悲穴行間勞宫
主泣出穴百會治憂心灸絶骨
治乍哭穴水溝
王氏云母久病忽泣涕不可禁知是心病也灸百會
而愈予凡遇憂愁悽愴亦必灸此有此疾者不可不
之信也
治泣出而驚穴後谿
心煩悶
治瘧心煩甚欲得飲冷惡寒則欲處温中咽乾不嗜食
心痛數噫恐悸少氣不足手臂寒喘逆身熱狂悲哭嘔
血遺溺(資生經)穴神門
治澹熱嘔逆上氣穴中府
治澹虚穴三陽絡灸各十三壯
歎息
主太息煩滿少氣悲驚(資生經)穴少衝
主不得太息穴行間
凡好太息不嗜食多寒熱汗出病至則喜嘔嘔已乃衰
穴取公孫井腧
實則腸中切痛厥頭面腫起煩心狂多飲不嗜卧虚
則鼓脹腹中氣滿熱痛不嗜食霍亂公孫主之
治太息善悲穴日月商丘
治太息穴行間
療腦脇痛善太息腦滿膨膨穴丘墟
嗜卧
治多喘(資生經)穴𩕄會百會
治嗜卧穴陰蹻膈腧
治好獨卧穴腎腧
治多卧喜睡穴二間三間
治多睡善驚穴厲兊
治四肢煩熱嗜卧怠惰四肢不欲動穴三陽絡
治嗜卧身欲動穴三陽絡
治嗜卧穴五里太谿大鍾照海二間
治傷寒喘卧穴膈腧
治喜寐穴厲兊大敦
治嗜卧穴天井
王氏云千金謂食多身瘦名曰食晦先取脾腧後取
季脇又曰凡身重不得食無味卧皆針胃脘太倉服
建中湯平胃丸令人嗜卧與夫食罷則脾困欲卧縱
不言針豈可不灸乎予與人灸中脘膏肓遂皆不困
故言及之
不卧
治驚悸不得安寢(資生經)穴神庭
治不得卧穴氣衝章門
治大喘不得卧穴期門
治咳嗽煩怒不得卧穴太淵
治腰脊冷痛不得卧穴白環腧
治不得卧穴隠白天府隂陵泉
治風癎驚悸不得安寢穴神庭
治不可卧穴太淵肺腧上脘條口隠白
治卧伸縮回轉不得穴譩譆環跳
治卧不安穴大椎
治驚不得卧穴氣海陰交大巨
治不得卧穴公孫
治不得卧穴攅竹
王氏云人不得卧亦有因心氣使然宜服俞山人鎮
心丹此藥以酸枣仁微炒過則令人得睡故也
指迷云若頭痛筋攣驚不嗜卧謂之腎厥頭痛宜灸關
元百壯服玉真丸
夢魘
治魘夢及治喜魘夢(資生經)穴商丘
治夜夢顛倒面青黃無顔色穴天牖
善魘寐關後尺中隂絶者無腎脉也若是逆冷上搶胷
痛夢入水見鬼喜魘寐黑色來掩人
上刺足太陽
凡魘死不得着燈火照亦不得近前急喚多殺人但
痛咬其足跟及又灸足大指中邊并多唾其面即愈
又灸足大指聚毛中三七壯即效(千金翼云凡魘不覺灸兩足大指聚毛中)
(三寸)
王氏云有婦人夜多魘盖因少年侍親疾用心所致
也後服定志丸遂不常魘灸固不可廢藥亦不可不
服也
治卒魘方以甑帶縛其肘後男左女右用力絞之
又縛其脚乃急問其故約勑觧之令一人坐頭旁
一人於戸内呼病人姓名坐人應曰諾在便蘇
腹滿
治腹滿便難(資生經)穴大鍾
治腹滿及治小兒不食穴陥谷懸鍾
治腹中滿痿厥少氣穴陰市
治腹脹積聚穴大隂郄
治寒氣腹滿腹中積聚痛穴衝門
治腹滿喜嘔穴隠白
治腹滿穴三里行間曲泉
治腹中滿響響然不便心下有寒痛穴商丘
治腹鳴強欠心悲氣逆腹腫滿急穴漏谷
治傷食腹滿穴期門
治結積留飲癖穴通谷
治心堅滿穴石關
治心滿氣逆腸鳴穴隂都
治心腹鳴穴聽宫
治心腹氣滿穴衝門
治腹滿喜嘔煩熱悶亂吐逆目眩及治熱病汗不出手
足逆冷穴大都
治心腹脹滿穴厲兊漏谷
治腹暴滿穴崑崙
治腹大滿穴太白
治腹滿穴三里譩譆
治心下脹滿傷飽食不化霍亂出洩不自知心痛
穴中脘
治心腹諸病心痛灸太倉
治心腹痞痛灸肝腧治心脹滿穴膽腧
治腹滿穴府舍治大腹有水穴四滿
治胷腹滿穴神空治腹滿穴魚際
治腹滿疝疾穴石門
治腹腫不能食穴分水
治腹滿虚脹穴意舍
王氏云人有心腹滿脹者予每多以厚朴與之令每
服細剉七八錢重幼小量减用生薑七片水一小碗
煎至七分滓再煎服不過五六服脹滿脫去鍼灸之
效未必如此速也因識於此
治腹滿灸絶骨
治小腹積聚堅如石小腹滿穴中極
治小腹滿穴肝腧
治腹大滿喜譩穴䧟谷
治羸瘦恐懼氣不足腹中悒悒穴大衝
治腹滿痛不得息穴氣衝
治腹滿穴懸鍾
胷滿
治胷滿氣短不得汗(資生經)皆鍼補手大隂以出汗
治胷腹滿穴神堂治胷滿腸鳴穴三間
治胷中滿穴曲池人迎神道章門
中府臨泣天池璇璣腧府
治胸滿不得息穴天容陽谿
治胸滿腫穴陽交治胸滿咳逆穴鳩尾
治胸滿吸呼胸膺痛穴太泉
治胸中淡淡穴巨闕間使
治胸下積氣穴梁門
治胸中熱息噴脇下氣上穴期門缺盆
治胸暴逆穴雲門
治胸中寒脉發時不可止寸口小腹脹上搶心欬唾有
血穴然谷
治胸中鬱鬱穴大杼心腧
治胸脇滿穴期門
療胸滿腹鳴穴三間
療胸中氣滿如塞胸脾心痛穴亶中
療胸下滿悶穴乳根
治胸滿穴陽交臨泣治胸滿穴腧府
療胸滿膨膨穴委陽
治胸滿痛胸脇肢滿穴璇璣
治胸中氣滿喘欬肢腫穴商陽
治胸中噎悶穴膈門
治胸滿不得息欬逆穴陽谿神封
治胸中氣滿傴僂如龜腰強頭目眩令人失顔色
穴肺腧
治胸中暴滿不得卧喘息穴輙筋
治胸滿肢腫穴膈腧
治胸脇肢滿穴胃腧
治胸滿腹滿穴漏谷神堂
治胸脇肢滿噎塞食不下嘔吐食還出穴中庭
治胸煩滿氣上衝心喉痺咳𠻳喘不得息胸脇短氣肩
痛不得舉臂穴雲門
治胸中有氣穴天池
治胸中煩滿穴曲池
治胸脇滿引胸背痛不得轉側穴胸鄉
治胸脇滿不得俛仰食不下欬唾稠膿穴周榮
治胸脇肢滿欬逆喘不能食穴彧中
治胸脇肢滿欬逆喘不得息嘔吐胸滿不嗜食
穴神藏
治胸脇肢滿喘逆上氣胸背急不得息不知食味
穴氣戸
治胸脇肢滿膈間雷鳴常有水聲穴食竇
治胸脇肢滿痛引胸不息欬逆嘔吐胸滿不嗜食
穴靈虚
治胸脇肢滿鼻塞不通呼吸少氣喘息不得舉臂
穴步郎
治胸脇肢滿穴章門
治胸脇脹滿穴外丘
治胸脇肢滿欬逆上氣多睡濁沫濃血穴庫房
治胸脇肢滿寒熱汗不出穴俠谿
療胷脇徹背痛穴雲門
療胷脇滿痛引胸穴華盖
治胸肢滿穴紫宫中庭涌泉通谷
章門曲泉膈腧期門食竇陷谷石門
治胸脇肢拄滿穴胃腧三里紫宮華盖
中庭神藏靈虚俠谿步郎商陽
上廉氣戶周榮上脘營宫涌泉
陽陵泉
治脇痛不得卧胸滿嘔無所出穴膽腧章門
治欬而胸滿陽氣逆上滿胸穴天容前谷
治胸滿穴肺腧巨闕
治胸脇肢滿穴大泉治胸中煩悶穴天髎
療兩脇滿穴肝腧療胸滿穴浮白
療胸腹兩脇滿穴庫房
治寒熱胸膈煩滿頭重四肢不舉腋下腫上氣胸中有
聲喉鳴穴天池
治胸滿短氣胸脇癰腫穴膺窗
療胸背痛穴魂門
治胸下積氣穴梁門
治胸脇肢滿頭目癰腫穴陥谷刺出血立已
治胸滿心腹積聚痞痛穴肝腧灸百壯
腹脹
治腹脹(資生經)穴膈腧
治腹中氣脹引脊痛食飲多而身羸瘦
穴大腸腧脾腧
治寒中腹脹穴中極
治心下堅積聚冷脹穴上脘
治腹脹逆息又主腹中寒冷氣脹喘穴隠白
治腹脹喘振慄穴尺澤
治腹脹氣衝胸穴天樞
治腹脹不通大便堅憂思損傷氣積聚腹中甚痛作膿
腫往來上下穴中脘
治腹中脹腫穴太谿
治寒熱腹脹穴京門
治腹脹滿不得息穴三里章門京門厲兊
内庭陰谷絡却崑崙商丘隂陵泉
治腹中大熱不安腹有太氣暴腹脹臍下堅滿癃滛濼
穴氣衝
治腹大堅不得息脹痺滿小腹尤大穴期門
治腹脹心腹滿穴巨闕上脘
治心下脹滿而痛上氣穴五里
治腹脹食不化鼓脹腹中氣大滿穴公孫太白
治腹中脹不嗜食脇下滿腹中盛水脹逆不得卧
穴隂陵泉
治大腸有熱腸鳴腹脹脹俠臍痛食不化喘不能久立
穴灸巨虚上廉
治胸喘息脹穴大鍾
治脇下脹穴關元期門少商
治腹脹堅硬水腫肢滿穴石門
治腹脹穴解谿血海商丘
治心腹脹滿嘔則食無所出口苦舌乾咽痛食不下
穴膽腧
治腹脹穴膈腧譩譆中膂腧
治腹脹引胸背痛食飲倍多身漸羸瘦黃疸善欠脇滿
洩痢體重四肢不收痃癖腹痛不嗜食穴脾腧
治胃寒腹脹不嗜食羸瘦腸鳴腹痛脇肢滿脊痛筋攣
穴胃腧
治腸鳴腹脹水谷不化腹痛欲洩注目眩頭痛吐逆飲
食不下穴三焦腧
治腹膨脹穴腎腧
治心腹脹滿穴三里懸鍾
治腹脹痛臍切痛大小便不利洞洩食不化脊強不得
仰俛穴大腸腧
治腹脹下痢穴中髎
治腹脹滿大便洩痢小便赤色身熱目黃穴陽綱
治身熱煩滿腹脹食不化嘔吐洩濃血穴太白
治腹滿虛脹大便滑洩背痛惡風寒食不下嘔吐消渴
目黃穴意舍
治腹虚脹水腫食飲不下惡寒背脊不得俛仰
穴胃倉治腹脹食不下穴中府
治脹滿氣如水腫状小腹堅如石穴膀胱(暮灸百壯)
治腹脹滿不得息小便黃男如蠱女如妊娠穴隂谷
治腹鳴腹脹上喘氣逆食飲不下肩息唾血穴承滿
治腹脹滿穴大敦
治脾病身腫四肢不舉腹脹腸鳴溏洩食不化
穴三陰交
治腹脹鳴滿不得卧嘔吐食不下暴洩穴隠白
治腹中有寒熱起氣喘衂血不止腹中脹逆脛寒熱不
得卧氣中熱暴洩膈中嘔吐不欲食穴隠白
治腹脹穴上脘治腹脹脇腹滿穴膈腧(灸百)
(壯三報)治肺風氣痿絶四肢滿脹喘逆胷滿(灸肺腧各二壯)
治脹滿水腫穴脾腧(灸隨年壯三報)
治腹中氣脹引脊痛飲食多身羸瘦名曰食晦
先取脾腧後取季筋
治臟腑積聚脹滿瘦不能飲食吐逆寒熱往來小便不
利少氣穴三焦腧灸隨年壯
治脹滿雷鳴酒沸穴大腸腧(灸百壯三報)
治腹滿氣寒冷穴胃脘(灸百壯三報)
治腹脹滿遶臍結痛堅不能食(危氏方)穴中守(灸百壯)
治脹滿瘕聚滯下疼(危氏方)穴氣海(灸百壯忌針)
治脹滿腎冷瘕聚洩穴天樞(灸百壯)
治腹脹暴按之不下
刺任脉中脘氣海二穴次鍼足陽明經三里二穴
治小腹脹滿痛引隂中穴水道
治腹中膨脹不消灸太陽腧四十九壯
治脾胃虛弱心腹脹滿不思飲食腸鳴腹痛食不化
刺三里三陰交
凡刺腹痛諸腧穴須鍼三里穴下氣良
治腹脹腸鳴氣上衝胸不能久立腹中痛濯濯冬日重
感於寒則泄當臍而痛腸胃間遊氣切痛食不化不嗜
食心腫(一作重)俠臍急穴天樞
治寒中傷飽食飲不化五臓䐜脹心腹胷脇反滿脉虚
則生百病穴上脘
治心腹諸病堅滿煩痛憂思結氣寒冷霍亂心痛吐不
食不消腸鳴洩痢穴太倉血脘灸百壯
治寒氣入腹穴關元
治五臟遊氣穴陰交
治腹中熱喜渴涎出是蛔也刺中脘久持之以手聚而
按之
治腹滿痛不得息穴氣衝
治肺脹氣搶脇下熱痛穴隂都(灸隨年壯)
治肺脹脇滿嘔吐上氣等病
灸大椎并兩乳上第三脇間各止九壯
心腹堅大
治腹胃不調復痛不能食小便赤腹堅硬癖塊脉厥厥
動(資生經)穴下脘
治腹堅大不嗜食振寒穴衝陽
治腹堅硬穴期門
治心下堅脹穴次髎
治腹堅硬穴石門治心下大堅穴肓門
治腹堅如鼓穴水分
治腹堅硬穴隂陵泉地機下脘
治腹堅急穴志室
治心下堅積聚冷熱腹脹穴上脘
治太疝腹堅穴丘墟
治堅結積聚穴膀胱腧
治腹大脹穴期門治腹大不嗜食穴衝陽
治腹大下腫又主厥氣上拄腹大穴解谿
治腹堅大穴天樞
治腹滿堅塊不能食胃氣不足反胃胸脇腹積氣
穴三里
治腹痛胃脹堅硬穴分水
治心堅滿積如盤穴石關
治小腹腫穴委中
治小腹積聚堅大如盤胃腹食飲不消穴(胃脘腧三焦)
小腹脹滿
治小腹脹滿煩渴㿉疝偏枯四肢不舉(資生經)穴大巨
治小腹脹滿小便淋澁不通㿉疝小腹痛穴京骨
治小腹脹穴然谷
治小腹脹滿嘔沫吐涎喜喘穴幽門
治小腹腫穴京門蠡溝中封
治小腹堅急穴胞肓
治小腹滿引陰中痛腰背強急膀胱有寒三焦結熱小
便不利穴水道
治小腹痛中熱喜寐小便不利小腹脹滿虛乏
穴大敦灸小腸腧隨年壯
治五臟虛勞小腹眩急脹熱
灸腎腧五十壯老小損之若虛冷可百壯
治小腹堅腫穴委中
銅人云小腸腧治小便赤澁淋小腹痛千金亦云治
小腹脹滿此治小腹脹痛要穴也若其不效方灸其
他穴云
治小腹熱欲走太息穴日月大横
鼓脹
治腹堅如鼓小腹腫鳴胃虛脹不嗜食繞臍痛衝不息
(資生經)穴水分
治腹虛脹如鼓穴公孫神闕
治鼓脹并水腫穴中封灸二百壯
治腹中雷鳴腹脹如鼓四肢腫十分病穴復溜
治身黃羸瘦四肢怠惰腹脹如鼓兩脇積氣如卵石
穴章門治鼓脹穴中封四滿
治腹鼓脹腹中氣大滿穴太白公孫
治水脹小腹皮敦敦然穴隂交石門
治鼓脹腸鳴穴分水
水腫
黃帝治水之腧五十七處尻上行行五謂腎腧五十七
穴積隂之所聚也水所從出入也&KR2385;上五行行五者此
腎腧故水病下為浮腫大腹上為喘呼不得卧者標本
不病故肺為喘呼腎為逆不得卧分為相輸俱受者水
氣之所留也伏莬上二行行五者此腎之衝也三陰之
所交結於脚也踝上各一行行六者此腎脉之下行也
名曰冭衝凡五十七穴者腎臟之隂絡水之所容也
治水通衝(資生經)足第二指上一寸灸隨年壯又兩
手大指縱頭七壯
治虛勞浮腫并水氣滿身效穴太衝(灸百壯)又灸腎腧
治頭目癰腫穴陥谷列缺
治頭面腫穴陽陵泉公孫
治頭氣浮腫穴完骨巨窌
治頭目癰腫留飲胸脇肢滿及水腫穴陥谷(刺出血立已)
治面浮腫穴天樞豐隆厲兊陷谷衝陽
治面浮腫穴中府間使合谷
治風面水浮腫顔黑穴解谿
治肩腫不得顧穴氣舍
治水腹脹皮腫穴三里
治腹腫穴曲泉治寒熱腹徧腫穴陰谷
治大腹腫脹臍腹悒悒穴大敦
治水腹水氣行皮中小腹皮敦敦然小便黃氣滿
穴陰交石門
治身腫皮痛不可近水穴屋翳
治身脹逆息不得卧風汗身腫喘息多喘穴天府
治身腫重穴關門治水氣徧身腫穴水溝
若是水氣唯得針此若針餘穴水盡即死
治水腫穴胃倉治水氣穴缺盆
治身體腫皮膚痛不可拉衣淫濼瘈瘲不仁穴屋翳
治身腫穴腎腧治腹脹身腫穴三里
治身腫鼓脹腸鳴如流水聲穴神闕
治水腫穴中極石門
治大腹有水穴四滿
治腹腫脊強四肢傷墮穴章門
治男子如蠱女子如妊娠五指端盡痛足不得踐地
穴涌泉隂谷
治水腫穴三里治水分病穴復溜
治水腫不嗜食穴維道
治丈夫溏洩腹脇脹水腫腹堅不嗜食小便不利
穴地機
治腹中寒不嗜食膈下滿水腫腹堅喘逆不得卧臍腰
難俛仰穴隂陵泉
治面目浮腫及水病善噫腸鳴腹痛穴䧟谷
治腹腫不能食及療水病腹腫繞臍痛衝胸不得息并
水氣浮腫鼓脹腸鳴如雷聲時上衝心及胃虛脹
穴分水(灸七壯若是水病灸大良三回方云可灸三隂交足痿穴及風門穴明堂經云灸二壯主小便不利身腫)
治水病脹滿穴曲骨
治水腫腹脹食飲不下惡寒穴胃倉
治水腫人中盡滿唇反死穴水溝
治身潤石水身腫穴章門
治小腹滿石水穴關元
治大腹石水穴四滿然谷
治大氣石水穴氣衝
治四肢腫濕穴豐隆
治汗出四肢腫穴列缺
治四肢腫穴復溜
王氏曰水腫惟得針水溝若針餘穴水盡即死此明
堂銅人所戒也庸醫多為人針水分殺人多矣若其
他穴亦有針得瘥者特幸焉耳不可為法也或用藥
則禹餘粮元為第一予屢見人服驗故書于此然灸
水病則取為要穴也有里醫為李生治水腫以藥飲
之久不效以受其延待之勤一日忽然灸水分與氣
海穴翌早觀面如削矣信乎水分之能治水腫也明
堂固云若是水腫灸大良盖以此穴能分水不使妄
行斯可耳但不知明堂又云針四分者豈治其他病
當針四分耶
治百病水腫穴腎腧灸百壯胃倉灸隨年壯
治水腫穴䧟谷灸隨年壯
治水腫上下穴陰交灸百壯
治水腫脹穴曲骨灸百壯
治風逆四肢腫穴豐陵復溜
治大腹穴隂市灸隨年壯
治人中滿唇腫及水腫大水穴臍中石門(各灸百壯)
分水上廉(各灸隨年壯)
治水腫不得卧穴陰陵泉灸百壯
治石水穴灸然谷氣衝四滿章門
治水腫腹滿不能食堅硬
穴水分(灸七壯至四百壯止)此穴忌針針水盡即死
治水腫大臍平穴灸臍中(腹無紋理者不治)
治水腹大及水脹水氣行皮中穴石門
治石水腫痛引脇下脹頭眩痛身盡熱穴關元
治石水穴刺氣衝治石水穴章門然谷
治水病穴天泉治風水膝腫穴巨虛上廉
治面浮腫穴上星先取譩譆後取天牖風池
治風水面浮腫穴衝陽
治脹滿水衝灸脾腧隨年壯三報
治卒腫滿身面皆洪大灸足内踝下白肉際三壯
治氣兼水身面腫灸丹田三壯女子禁灸
治水腫如鼓用大蒜切作錢安臍心次用甘遂為末
同作艾炷灸蒜上熱即易之每日頻灸其水自下忌
一切毒物并鹽一年
治五水灸法青水灸肝井赤水灸心榮黃水灸
脾腧白水灸肺經黑水灸腎合
脾疼
治脾水虚令人不樂穴商丘
治脾病身重穴陰交
王氏云灸患脾疼服治脾藥反膨脹不得已依耆城
方用麵裹火炮蓬莪茂末水與酒醋煎服立愈已而
告人亦曰高良姜末米飲調服亦作效後鄭教授傳
一方云草菓延胡索苓脂并没藥酒調三兩錢一似
手拈却草菓子五苓脂四味等分為末此亦平穏藥
也有此疾者宜服之或不吐不瀉心中疼甚日輕夜
重者用乾鹽梅并茶服神效若灸者宜上管中脘下
脘脾腧三陰交等穴
治疝癖脾中急痛循脇上下搶心腹滿聚積厥氣兩乳
穴府舍
胃疼
治胃氣逆穴魚際
治胃脹不調胃虛不嗜食穴分水
治胃脘暴痛穴膈腧
治腹胃不調腹痛穴下脘
治胃寒脹穴腎腧治胃中寒穴胃腧
治胃虛脹穴分水
治胃中寒心腹脹滿胃氣不足惡聞食臭腸鳴腹痛食
不化穴三里
治胃熱不嗜食穴下廉懸鍾
治胃中弱食不下穴心腧
治胃氣上逆喘血穴太淵
治胃補胃穴胃腧灸百壯
治胃寒不能食食多身瘦腸鳴腹滿胃脹胃熱
穴三里灸三十壯
反胃
治食飲不化入腹還出穴先取下管後取三里(瀉之)
治食飲不化入腹還出穴章門
治膈寒食不下嘔吐還出嘔逆吐食不得出
穴中庭中府治吐食穴胃腧
治胸脇肢滿心下滿食不得嘔逆吐食還出穴中庭
治胃氣不足反胃穴三里
治吐食不留住穴意舍
治吐逆食不住穴胃腧灸百壯
治嘔逆不得下食今日食明日吐穴膈腧灸百壯
王氏云有人久患反胃予與鎮靈丹服之更令服七
氣湯遂能立食若加以炷艾尤為佳也老婦人患反
胃飲食至晩即吐出見其氣繞臍而轉予為點水分
氣海并俠臍邊兩穴他歸只艾水分氣海即愈神效
治反胃食即噎氣灸兩乳下各一寸(以瘥為期)又臍上
一寸一十壯又内踝下二指稍斜向前穴三壯(一云)
(一指)中脘一穴在臍上四寸足三里穴在膝下三寸
各灸七壯或九壯其效尤甚
食不下
治飲食不下腹中雷鳴穴魂門
治吐逆飲食不下穴三焦腧
治飲食不下穴胃倉意舍膈關
治嘔吐筋攣食不下穴胃腧
治食不下喜飲穴大腸腧周榮
治膈氣食不下穴中庭中府
治飲食不下穴腸膈期門少商勞宫
治胃弱食飲不下穴心腧
治膈寒食不下腹脇滿胃弱食少嗜卧怠惰不欲動身
温不能食又云主吐食穴膈腧
治食不下腹中雷鳴大小便下黃水穴陽綱
治飲食不下穴紫宫中庭膽腧
治榖不化穴三里大腸腧三陰交下脘
三焦腧懸樞梁門
治食不化穴天樞志室腎腧
治寒中食不化穴腹衰
治水榖不消腹脹腰痛吐逆穴三焦腧
治食不化穴腹哀太白
治不欲食入不化穴石門
治食不化不嗜食俠臍痛穴天樞厲兊内庭
治食不化穴章門
治寒中傷飽食飲不化穴上脘中脘
治胸脇滿食不下穴中庭
治小腹積聚堅大如盤胃脹食不消穴胃脘(三焦腧)
治食不下穴志室治食不化穴太白公孫
治食不下穴中府胃倉承滿魚際周榮
治食不化穴中脘三陰交
不能食
治腦痛不能食(資生經)穴然谷
治不能食穴豐隆治饑不能食穴中極
治嘔吐筋攣食不下不能食穴維道
治三焦有水氣不能食穴維道
治不欲食榖入不化穴石門
治醉酒風熱發不能飲食嘔吐穴率谷
治不能食腹中氣滿喫食無味穴少商
治不能食穴分水
治煩滿吐食腹脹不能食穴胃腧
治胃中寒氣不能食胸脇滿身瘦不能食胸滿膈上逆
氣悶熱穴大腸腧灸二七壯小兒减之
治腹滿不能食胃氣不足反胃不能飲食腸癖臟腑
積聚及飲食不消寒熱穴三里
治不能食胸中滿膈上逆氣悶熱
灸心腧二七壯小兒减之
不嗜食
治不嗜食(資生經)刺然谷多見血使人立饑
治食不化不嗜食俠臍急穴天樞厲兊内庭
治身黃有微熱不嗜食穴中封
治飲食不化入腹還出熱中不嗜食苦吞而聞食嗅傷
飽身黃酸疼羸瘦穴章門
治上氣嘔吐肢滿不嗜食穴肺腧
治腹痛不嗜食穴胃腧脾腧
治不嗜食穴地機隂陵泉水分幽門(小腸腧)
治大腑氣寒不嗜食穴下脘
治胃熱不嗜食穴下廉懸鍾
治病饑不欲食穴三隂交
治腹滿中焦客熱不嗜食心腹脹滿胃熱不嗜食
穴懸鍾治不嗜食穴陽綱
治胃虚脹不嗜食穴水分
資生經云不嗜食有數端有三焦客熱不嗜食有胃
熱不嗜食有胃寒不嗜食有六腑氣寒不嗜食固隨
症用藥治之而針灸者亦當知補瀉之法可也史記
楊虚侯病甚衆醫皆以為蹷太倉公診脉以為脾根
在右脇下大如覆杯令人喘逆氣不能食病得之内
即以火齊粥且飲是日氣下即令更服丸藥出入六
日病已然則人之不能食亦有患脾而得者槩曰胃有寒
熱不可也
扁鵲治心風腹脹滿食不消化四肢羸露不欲食
穴灸心腧肝腧
治心痛不嗜食穴曲泉
治心痛不嗜食通身浮腫男子如蠱女子如妊娠五指
端盡痛腹不得覆地宜灸針千金云忽忽喜忘身體腰
脊如解大便難小便不利足中清至膝咽中痛不可納
食瘖不能言衂不止穴涌泉
治食多身瘦洩痢體重四肢不收腹痛不嗜食
穴脾腧
治胃寒腹脹不嗜食羸瘦穴胃腧
食氣
治食氣惡聞食臭穴三里
治食氣穴大杼
治喫食無味穴百會少商
治身重不得食食無味心下虚滿時時欲下喜卧
穴針胃脘大倉(又服建中湯及平胃丸良)
食多
治食飲多身瘦穴脾腧
治食多身瘦穴腎腧
治胃中寒脹食多身瘦穴胃腧腎腧
治食多身瘦穴脾腧大腸腧
普濟方卷四百二十
