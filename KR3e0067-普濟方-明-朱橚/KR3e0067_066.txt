普濟方卷六十七明周王朱橚撰
牙齒門
齒䘌(論)
夫齒䘌謂如疳䘌蟲蝕之證齒根宣露壊爛濃血俱出
口内氣息蓋緣臟腑壅滯熏發上焦攻衝齒牙又有嗜
肥甘過多或宿食在齒根不能潄去致腐殠之氣淹漬
而成者牙齒雖為骨之所終髓之所養得齗肉而固
濟可以堅牢今血氣不足攝理無方風邪襲虚客於齒
間則肌寒血弱齦肉宿落漸至宣露永不附着齒根也
方
附子散治䘌齒齒紫黑皴痒殠爛
附子(炮裂去皮臍)升麻桂(去粗皮)細辛(去苗葉)麻黃(去根節)
人參乾薑(炮)黃芩(去黑心)甘草(炙剉)當歸(切焙各一分)
右藥搗羅為細散每用少許貼於齒患齗處每日三
五遍上或嚥津不妨
治齒䘌方
用苦參三兩剉以水三盞煎至一盞去滓熱含冷吐
莨菪子散(出聖惠方)治齒䘌作孔有蟲疼痛
莨菪(一分水淘去浮者微炒)細辛鯽魚(燒灰)黃連(各一分)人糞
灰(一兩)甘草(半兩)乾蝦蟇(半兩燒灰)石膽(半兩細研)麝香(半兩細研)
右搗羅為散每取少許以綿裹内蚛孔中日三度換
之即瘥
麝香散(出聖濟總錄)治齒䘌
麝香(研)白礬(研)蒲黃細辛(去苗葉)丁香(各半兩)附子
(炮裂去皮臍一分)青黛(一兩)
右為散綿裹一錢於患處咬之嚥津不妨日三五遍
白礬散(出聖濟總錄)治風䘌口瘡
白礬(研灰燒半兩)升麻(一兩)細辛(去苗葉一兩)丹砂(研一兩)麝香
(研半錢)甘草(炙剉一分)
右為散以鹽漿水洗潄後用熱水調藥鷄毛塗之日
三五遍
細辛散(出聖惠方)治齒䘌齒根腐爛動摇
細辛(二兩)川升麻(二兩)地骨皮(三兩)角蒿(二兩)牛膝(三兩去苗)生
地黃(五兩)
右燒為灰細研每夜臨臥傅齒根或以蠟紙上貼之
至旦即去一為末先荆芥鹽湯潄口良久揩疼處熱
有涎吐每早辰夜臥用
薔薇根膏治齒䘌
薔薇根(二兩)地骨皮(一兩)葱根(一兩)胡粉(一兩)蠟(一分)
右剉以水二大盞煎至半盞以重抄紙半張浸之暴
乾更浸汁盡為度乾了以粉蠟塗之於上剪作條子
夜臥貼之神效
黃礬散(出聖濟總錄)治疳䘌齒根宣露
黃礬(燒研一分)麝香乾蛤殼(燒灰研一分)防風(去皮)獨活(去蘆)
(頭各一兩)
右羅為末再和勻以煖漿水潄口後用藥貼齒根上
有涎即吐出日再貼即瘥
傅䘌齒方(出肘後方)
細辛當歸甘草(炙)蛇床子(各一兩)青葙子
右搗以綿裹如大豆著齒上日三勿嚥汁瘥止
皂角散(出聖濟總錄)治齒疳風䘌
皂莢(不蚛者二兩)凝水石(搗末二兩)升麻(一兩同皂莢瓶子内同濟留一孔燒)
(令烟絶取出細研之)杏仁(去皮尖雙仁研一兩)
右研勻每用一錢患處貼之
細辛散(出聖濟總錄)治齒䘌
細辛(去苗葉)葉膽酥(炙乾)瓜蒂黃連(去鬚各一兩)
右為末每用一錢塗貼齒齗上日三五度
藜蘆散(出聖惠方)治齒風䘌疼痛不止
藜蘆(去蘆頭)蜀椒(去目并閉口炒出汗)附子(炮裂去皮臍各一分)麝香(研一)
(錢)
右為末次入麝香和勻用一錢綿裹置患處有涎吐
之一方為末消黃䗶和丸如粟米大每用一丸内蟲
孔中有津則吐
治療齒痛不問蟲風者及䘌齒
雄黃(一兩)莽草(一兩)臘月羊脂蜀葵莖(兩枝)
右搗雄黃等為末消羊脂以葵莖蘸脂點藥末注齒
痛處孔中日三五度每令葵莖熱用之良
葶藶煎(出聖惠方)治齒䘌
苦葶藶末地龍末(各一分)麝香(半錢細研)臘月猪脂(三兩)
右先煎猪脂令化去滓次入諸藥煎十餘沸於瓷合
中盛以柳枝點藥於火上炙令熱烙牙齒縫中十餘
度三五遍如此烙之即瘥
青黛散(出聖惠方)治齒䘌日夜疼痛不止
青黛(一兩)柑子皮(一兩)乾蝦䗫(一隻五月五日燒灰)
右為細末以生地黃汁調貼齗上日二換之一方用
石黛無地黃汁
苦參湯(出聖濟總錄)治齒疳及口生瘡眼澁體重蟲食臟
腑
苦參(切)桃白皮(切)槐白皮(切各一兩)
右搗篩每用五錢以水二盞煎十餘沸去滓熱含潄
冷吐日三五度
治齒䘌熨烙方(出聖惠方)
雌黃(半錢細研)猪脂(一兩)槐枝(五莖)
右煎猪脂入雌黃末及熱以綿裹槐枝點取藥熨烙
齒齗縫上
治齒䘌宣露(出聖惠方)
角蒿灰梧桐淚(各一兩)麝香(一錢)
右都細研令勻夜後傅於齒根令滿來日早以鹽湯
潄口
白礬散(出聖惠方)治齒齗腫有膿血出
白礬杏仁(二七枚湯浸去皮尖研)蚺蛇膽(一錢)
右細研先以生布揩齒齗處令血出潄令血盡即用
散摻於濕紙上可患處貼之日三兩上以瘥為度
白礬散(出聖惠方)治疳䘌齒根血出
白礬(燒灰研三分)蚺蛇膽(研一錢)
右研勻先以布揩齒令血盡每用半錢摻於患處勿
嚥津
治齒䘌揩齒藥方
雄黃(一分)白礬(一兩)
右相和銚子中熬令黃煙盡研為末每日未洗面先
捻少許揩齒含著洗面畢即潄口
又方(出聖惠方)
猪牙皂莢(一兩燒灰)麝香(一錢細研)
右相和細研將用揩齒夜臥時即貼於齗上
治䘌齒蟲齒積年不瘥從少至老(出千金方)
用雀麥草一名杜姥草似牛毛草以苦瓠葉四十枝
淨洗露一宿平旦取草剉長二寸廣一寸厚五分以
瓠葉縳之作五六十褁子取三年釅醋浸之至日中
取兩裹内火中炮令極熱内中齒外邊熨之冷則易
之取銅器以水内中解裹於水中洗之得蟲長三分
老者黃黑色少者白色多者得三四十枚少者得一
二十枚一方用醋同前
蝸牛方(出聖惠方)治齒&KR0630;并有蟲
用蝸牛殼三十枚燒灰細研每用揩牙良
治口殠及&KR0630;齒腫痛(出肘後方)
用細辛煮取濃汁熱潄冷吐瘥一方常用剔牙
治䘌齒及口瘡蟲食
取紫藍燒作灰以傅塗之日三五度取瘥
治疳䘌食口齒及下部
飛廉蒿燒灰搗篩為末以兩錢着痛處甚痛忍之若
不痛非疳也下部蟲如馬尾大拘纏出無數十日瘥
平復
硫黃烙方(出聖惠方)治䘌生瘡
用硫黃一分以舊鍼鏵頭一枝於炭火中燒令赤捻
硫黃著上更入少許猪脂相和熬令沸以柳枝子綿
裹頭揾藥承熱烙之齒縫三五遍即愈
治䘌齒(出永類鈴方)
桔梗薏苡仁(各等分)
右為生末點服小兒亦可用白芷川芎末蜜丸食後
噙化生銀杏食後嚼一二箇
治口齒風䘌腫疼牙根浮爛惡臭熱毒膿血(出本草)
以蜀升麻水煎綿沾拭瘡上
治牙齒䘌痛(出本草)
以留師密食之
治齒䘌(出本草)
以鼠李根煮濃汁含之
治䘌齒脊骨有疳蟲(出本草)
以牛李煮汁濃含之更空服一盞可灌此汁於有蟲
處
治齒䘌疳瘡(出本草)
用灰藋燒為灰口含及内齒孔中殺蟲瘥
治䘌齒(出本草)
以杏仁燒令烟未盡細研用綿裹内䘌齒孔中良
急疳(論)
夫急疳者由風熱藴積脾肺壅滯邪毒之氣衝注口齒
遂成疳也其候唇忽變青白齗腫滿膿血俱出朽爛疼
痛頰邊有赤白色或有黑暈即須針却惡血不然烙之
若不早療死於旬日故名急疳也
方
黃礬散(出聖惠方)治急疳蝕齒齗唇口壞爛腫痛
黃礬青礬白礬(燒令汁盡)白狗糞灰莽草雄
黃(細研各半兩)石膽(細研)茛菪子(炒令黑色)乾地龍(微炒)人糞灰
(各一分)麝香(一錢細研)
右為末都研勻先以鹽漿水潄口三兩度於上貼之
日三用有涎勿嚥
蝦蟇灰散(出聖惠方)治急疳齒齗腫痛有虫齒朽爛疼痛
蝦蟇灰(細研)青黛(細研)柑子皮細辛白雞糞麝
香(細研)乾薑薰陸香(已上各一分)
右為末都研令勻以綿裹如杏仁大安於腫處日三
換之神效有涎出旋吐却
地龍散(出聖惠方)治急疳蟲蝕牙齒連牙床骨損壞疼痛
乾地龍(燒灰)黃礬白礬(燒令汁盡)青礬石膽巴豆
(去皮心研紙壓去油)人糞灰(細研各一分)
右為散以綿裹少許内於蚛孔中如孔中小以針内
藥一日一度換之待惡物碎骨出盡為度
麝香錠子治急疳牙齦腐爛惡肉血殠牙落
信砒青黛粉霜(各二錢)銅綠雄黃(各一錢)輕粉
(一字)
右細研煮麫肐&KR0008;冷劑為錠子用綿拭去惡血淨食
後用米許上蝕處神效
雄黃散(出聖惠方)治急疳齒根唇頰腮上瘡出漸多
雄黃(一分)石膽(半兩)亂髮(半兩燒灰)人糞灰(一分)麝香(一錢一方無)
鯽魚(三寸魚肚内滿著鹽燒灰)
右細研為散先用鹽湯潄三五口後於瘡上貼之有
涎即旋旋吐却一方用甘草湯洗瘡後傅
麝香散(出聖惠方)治疳急口中及齒齗腫并口鼻有瘡
麝香(一分細研)雄黃(一分細研)人乳(一合)白礬(半兩燒令汁盡)石膽(蓮子)
(大細研)川升麻(一分末)
右都研令勻以綿裹如杏仁大含之如有腫爛處塗
之
藥綿方(出聖惠方)治走馬疳蝕落牙齒齗腫有膿水
麝香(一錢)砒霜(少許)莽草末(半錢)蛤粉(一兩)蟾酥(一字)螺子青
黛(一字)
右都研為末别用故綿半分剪長一寸碎擘以藥摻
在綿内時入少許相和攪令勻隂乾有患者用鹽漿
水揩潄三五度用少許藥綿塞在牙根以針按綿子
入齒縫中三兩度
膝金散治走馬牙疳腫爛
人中白(五錢火煆)雄黃(四錢)輕粉(二錢)枯白礬(五錢)麝香(半錢)
右為細末用少許於患處貼之一方無枯白礬
青金膏治走馬牙疳蝕損腐爛
青黛(二錢)砒(一錢)粉霜輕粉(各半錢)麝香(少許)
右研為細末旋入小油研如稀糊塗之於夾紙上重
疊砑之每用量患大小剪貼之仍以白紙封護
乾蟾散(出聖惠方)治牙齒走馬疳
乾蟾(一枚燒灰)龍栢花地骨皮沒藥(各一分)麝香(一錢)
右為散每有牙齒疳瘡蝕破者先以硝石少許摻之
相次以此藥半錢傅於患處日三二度
麝膽散治走馬牙疳危惡候
銅綠(半兩)生白礬(一分)膽礬(一錢)麝香(少許)
右為細末研勻上牙蝕處
乳香丸(出衞生寶鑑)治走馬疳如神
乳香輕粉(各半錢)麝香(少許)砒(半錢研)
右先將乳香研細入輕粉麝砒共再研用薄紙一韮
葉闊藥内按過撏紙少許丸如黃米大臨臥將藥填
在疳處至明愈一方忌漿醋鹽三日
柳綠散
青黛蒲黃雄黃枯白礬(各等分)
右為細末患處貼之慢牙疳敷此藥少加信一方有
五倍子無雄黃
青礬散(出聖惠方)治急疳蟲蝕牙齒徹骨碎
青礬黃礬石膽乾地龍(燒灰各一分)
右為末以綿褁内在蚛孔中每日一度換得惡血及
碎骨出盡為度
三礬散(出聖惠方)治急疳
青礬黃礬(各半錢)白礬灰(一分)麝香
右同研如粉每用半錢傅於瘡上有涎即吐
麝香散治急疳惡蝕肉損
枯白礬(二兩)黃丹(一錢半炒)麝香(一字)
右為細末研勻乾摻牙病處
三停散治大人小兒走馬牙疳
硃砂(另研)硫黃(滴水研細)乳香(另研細各一錢)
右為一處拌勻量瘡大小用生蜜調攤於棉花紙上
臨臥貼之忌油膩葷腥惡物
石膽散(出聖惠方)治急疳脣口赤瘡出者
石膽(半兩)鯽魚(一箇長三寸者開肚滿填鹽燒魚焦)雄黃(一分)
右研如麵先以疳湯洗口及瘡上用散貼之每日三
五上夜後潄口復貼之其瘡便愈
石膽散(出聖惠方)治急疳
牛膝(燒灰)石膽麝香(各一分)
右同研如粉臨臥時先潄口後摻藥於牙縫上不過
三兩上
雄綠散治惡牙疳蝕腐臭
雄黃銅綠(各半兩)
一方加五倍子半兩麝香一匙研勻荆芥水洗净摻
之
青金散治走馬惡證牙疳蝕損唇舌肉腐牙落殠爛
其效如神
信砒銅綠(各一兩)
右研為細末攤紙上塗疳蝕處
治沉腫牙疳不止不急者
斗子鹽白麵
右為末三捻吹入鼻中立效
治急疳(出聖惠方)
天靈蓋(一分末)羊齊花(一分乾者搗為末)
右同研令細先以綿拭去膿水然後摻之以瘥為度
紅鉛散治走馬牙疳
用綠礬不拘多少相礬色鮮明者入乾鍋用炭灰燒
鍋赤傾出以好酒拌勻再入鍋如此數遍色紅研作
細末入麝香少許先以温漿水潄淨用指蘸藥有疳
處貼之
治大人小兒走馬牙疳
用壁蟲兒人中白各燒灰相合為末貼之
治男女走馬疳瘡生於口上牙床等處
用大天南星一箇剜去心却以雄黃一粒入南星内
仍以剜下南星片掩了以麵裹煨以拆為度為細末
乾用清油調塗濕乾搽三日全愈
治走馬牙疳
用北棗去核入信棗内燒灰擦於腫處立效
又方
用白礬装在蛹兒内燈火燒過黃丹野人肝燒灰各
等分停先用熱湯洗之就濕摻之一方用麝香少許
金鞭散治腮穿牙落緊牙疳病証
用抱退鷄蛋軟白皮兒包活土狗兒一個放入大活
蝦䗫口内用草縳四足泥團固濟用火燒過成灰去
其泥蝦䗫研為細末貼患處
治鼻疳牙疳
用五倍子燒存性為末貼
治急疳(出聖惠方)
用砒礵半兩以醋調稀如糊於茶碗子内慢火熬攪
令不著底待醋乾即刮下每用如粟米大用綿裹安
齒縫内來日取出有蟲自死久患者不過三上
麝香散(出衛生寶方)治牙疳
麝香(一錢)銅綠(五錢)白芨(二錢半)白蘞(三錢半)白礬(二錢半)
右為細末每用少許貼牙患處
療齒根爛瘡(出本草)
以羅勒燒為細末乾貼齒上良(羅勒即蘭香也)
除疳瘡(出本草)
以蚺蛇肉作膾食之
治急疳蝕口鼻數日盡欲死
用文蛤燒灰臘脂和塗之(文蛤即海蛤也生東海表有文取無時)
風疳(論)
夫風疳之病其候槽之齗虚腫牙齒摇動侵蝕齒根腐
殠脱落下攻齗頰損爛膿血俱出者是也蓋緣手足陽
明之經氣虚風邪熱毒在胃藴積日久上薰胸間攻發
口齒故成斯疾夫風疳者由臟腑壅滯久積風熱脾
肺不利心胸痰飲毒之氣衝注上焦薰蒸牙齒則令齒
齗浮腫動摇脱落損爛膿血俱出蟲蝕齒根口内常殠
面色青黃唇頰腫痛者則是風疳之候也
方
青黛散(出聖惠方)治齒疳蝕頰骨破及下部疳痔亦主之
青黛(研二兩)雄黃(研)青礬(研)黃礬(燒研)白礬(燒研)茛菪子
(熬令香)附子(炮裂去皮臍)苦參細辛(去苖葉)藜蘆(去蘆頭)麝
香(研)甘草(炙各一兩)
右為細散更研如麵以綿裹貼齒若痔病綿裹内下
部中若下部有蟲浸甘草苦參各一兩煎湯和散半
錢灌之便止
雄黃散(出聖惠方)治牙齒風疳齗爛齒痛
雄黃(細研)麝香(細研)熊膽天雄(生去皮臍)細辛當歸
附子(生去皮臍)乾薑(剉)苦參(剉)生乾地黃蘆薈甘
草(剉已上各一分)
右𢷬細為散同研令勻以綿裹一錢安於齒根含之
汁勿嚥
沉香散(出聖濟總錄)治風疳齗爛牙齒浮腫
沉香(一分剉)麝香(研半兩)地骨皮(一兩)當歸(切焙)升麻防
風(去皮各半兩)芎藭(三分)桂(去粗皮一分)凝水石(研一兩)甘草(炙剉)
黃蘖(去粗皮蜜炙各半兩)
右為散合研令勻每用一錢傅齒根或以綿裹如彈
子大令化嚥津
牛酥膏(出聖濟總錄)治齒齗虚軟而無膿血又口䘌其齒
齗觸著即膿血出又口疳其齒齗不觸自然膿血出
又口瘻其齒齗有小孔如蜂窠形又齒疳其骨脆爛
其齒齗唇口吻變作白色或作青紫黑色者是急疳
之状死不過旬日宜急救之先看唇頰邊有赤白黑
脉處即須以針針去惡血燒鐡篦烙之如此變即定
或附齒有黃色物如爛骨状名為食床翼纏著齒者
亦須細看之爾其齒齗永不附著齒根也病状如前
後方自有委曲也又雄黃膏療齒中疳瘡䘌瘻蟲蝕
牙齒口裏之瘡皆療之其膏以十二月合即得一
年用難久停
好牛酥(五大兩)黃蠟(半兩)雄黃(一小兩研)硃砂(二分研)藁本(半大)
(錢)藜蘆(二分)杏仁(去皮尖四分)芎藭白芷鰻鯏魚
升麻(各三分)
右以酥中煎諸藥魚令黃色去魚煎三上三下入蠟
煎盡膏成收器中攪勿住手凝定以本方暨諸藥並
為末不去滓甚良每用少許塗患處一方無鰻鯏魚
有白蜜
硃砂散(出聖惠方)治牙齒風疳及一切疳蟲
硃砂(半兩細研)雄黃(半兩細研)乾薑(一分炮裂剉)晩蠶子紙(一張)莨
菪子(一兩炒令黑黃色)蜘蛛(七枚乾者)麝香(半兩)猪脂(如鷄子鍊了者)麻
仁脂(二合)犁鏵上鐡皮(為末半兩)甘草(半兩)
右除脂油外𢷬為末後用猪脂油等和勻旋取塗於
瘡上一宿即瘥一月不得食醋又有内疳者夜含半棗
大細嚼嚥之
青黛散(出聖惠方)治牙齒風疳及齒齗朽爛欲盡根出有
蟲疼痛不可忍
青黛細辛棘針(微炒)當歸香附子木香
青葙子(各半兩)菖蒲乾薑(炮裂剉)梧桐淚麝香(細研)
(各一分)
右為散每用半錢以綿裹含日四五度夜二度此無
毒兼宜以温水調一錢服之
升麻散(一名地骨皮散出十便良方)治風疳蟲蝕齒痛極妙
升麻當歸(切焙)防風(去皮各一兩)藁本(去苗土一作木香)甘草
(炙剉)白芷細辛(一兩)芎藭(一兩)地骨皮(一兩)獨活(一兩)
右為散每用五錢以水二大盞煎至一盞去滓熱含
冷吐
乾薑散(出聖濟總錄)治風疳動摇挺出隠痛蟲蝕
地薑(炮)白礬(燒)蛇床子(微炒)甘草(炙剉)細辛(去苗葉)蜀椒
(去目并閉口炒出汗)附子(炮裂去皮臍)防風(去叉各一兩)藜蘆(去蘆頭一分)
右為散每用一錢熱酒調熱潄冷吐日三度一方有
白术
治牙齒風疳疼痛頰腫䘌腐口臭方(出聖惠方)
附子(炮裂去皮臍)莽草當歸獨活芎藭防風
(去蘆頭)細辛李樹根皮(各半兩)川椒(一百粒去目)
右為剉勻每用半兩以水二大盞煎至一盞去滓熱
含冷吐
芡實散(出聖濟總錄)治風疳宣露出血不止脱落口臭
鷄頭實(乾者)桑條(剉)槐枝(剉)柳枝(剉)鹽猪牙皂角
(剉各一升)生乾地黃(焙)地骨皮(各一斤)
右盛新瓦礶中以碗蓋口紙裹鹽泥固濟令密暴乾
炭火燒通赤候冷取出𢷬羅為末旋入麝香少許揩
之温水潄早辰日午臨臥用
八僊散治牙疳
防風荆芥白芷川芎細辛地骨皮
甘草羌活(各等分)
右為粗末煎湯淋洗
獨活湯(出聖濟總錄)治風疳
獨活(去蘆頭)當歸(切焙)藁本(去苗土)杏仁(湯浸去皮尖雙仁炒)生乾
地黃(焙各一分)甘草(炙剉)細辛(去苗葉各半兩)
右搗篩每用一錢水一盞煎十餘沸熱潄冷吐
揩齒散(出聖惠方)治牙齒風疳血出疼痛
細辛(半兩)白蒺藜(半兩微炒)川升麻(半兩)露蜂房(半兩微炒)黃蘗
(半兩剉)槐柳枝(如筯粗者長二寸各二七莖燒勿令過火)白礬(半兩一半燒令汁盡)
(一半生用研令細)
右為細散研令勻用瓷盒盛用時先以熱鹽水潄口
三五度後一如揩牙藥用之揩齗上微覺痛則止有
津即吐之
又方
防風(去乂)羌活(去蘆頭)槐白皮黃芩(去黑心)地骨皮
當歸(切焙各三分)升麻(一兩)
右為散每用三錢水一盞鹽少許煎三五沸熱潄冷
吐
升麻細辛散(出聖濟總錄)治風疳痒痛侵蝕齗爛
升麻細辛(去苗葉)藁本(去苗土)防風(去乂)芎藭凝水
石(研各一兩)甘草(炙剉半兩)
右為散取少許貼齒痒處又取一錢綿裹含化嚥津
常令藥味接為佳
皂莢散(出聖濟總錄)治風疳宣露口臭
皂莢(去皮炙一鋌)硇砂(研)白礬(熬令汁枯)甘松細辛(去苗葉各)
(一分)鹽花(研)槐白皮(剉各半兩)
右為散先用鹽揩齒後用散一錢傅患處
麝香生肌散治大人小兒牙疳
麝香青黛(各一錢半)乳香輕粉(各一錢)五色龍骨(重研)
(一兩)苦葫蘆穰(一兩)
右為細末後與四味又研勻如用時將温水潄口然
後着瘡藥臨臥用看瘡大小用藥
麝香散(出直指方)治疳䘌齗爛口臭
白礬(煆)青黛胡黃連蘆薈(各一分)麝香(一字)蝦蟆
(炙焦半兩)
右為末每用半錢傅患處
治牙齒風疳疼痛不止(出聖惠方)
李樹根白皮柳枝(各二兩)川椒(去目)棠梨枝郁李
仁槐枝(各一兩)
右細剉和勻分為八度每度用水二碗煎至一碗去
滓熱含冷吐
鶴虱散(出聖惠方)治牙齒風疳膿血出根有蟲
鶴虱(半兩)細辛(半兩)露蜂房(半兩燒灰)膩粉(一分)麝香(一分細研)
右為細末後入麝香膩粉在前藥中研令勻每臨臥
時剪紙如柳枝葉樣塗藥貼於所患處一方濕帛子
摻藥半錢患處貼之
紅玉縫子(出宣明論)治一切牙疳
砒霜(一塊皂子大)黃丹(少許)魯土(二錢)葵子茯苓(去黑皮各等分)
右為末每服四錢水一盞煎三沸食前服一方無葵
子茯苓用糊餅水浸和作劑子絍於牙縫
治牙疳(出神效方)
米二停鹽一停盆堿麝香(少許)白礬
右相和水拌勻紙包裹燒黑燋為末貼瘡上立止
治牙齒風疳及有蚛孔疼痛不止(出聖惠方)
藜蘆(一分去蘆頭)川椒(半兩去目)附子(半分去皮臍)麝香(細研)雄黃
(細研各半兩)
右為散傅於齗上若有蚛孔疼痛即綿裹内於孔中
砒霜散(出聖惠方)治牙齒風疳骨槽風及口氣
砒霜(一錢)麝香川升麻末訶梨勒皮(末)乾蝦蟇
灰(各半錢)
右細研以皂莢五挺水浸援取汁熬成膏調散子塗
於紙上剪作片子貼之吐出惡涎立效
甘松散(出聖濟總錄)治風疳蟲蝕肉盡
甘松(一分)猪腎(薄批炙乾一副)蘆薈(研半兩)膩粉(研一分)
右為散臨臥時先將水潄口後用藥貼患處有涎即
吐之
牢牙散(出聖濟總錄)治風疳血出及牙齒浮
皂莢(五挺燒存性小者用十挺)附子(一枚生)乳香(研半兩)麝香(研少許)
右為散如常揩齒良久潄之頻用為妙
枸杞湯(出聖惠方)治齒疳蟲蝕牙齒成片自落
枸杞(細剉)槐枝(細剉)柳枝(細剉各一握)黑豆(粗𢷬三合)
右同於鐺中微炒令黃每用五錢酒一盞水一盞同
煎十餘沸去滓熱潄冷吐
鹽綠散(出聖惠方)治齒疳蟲蝕牙齒成片自落
鹽綠(研)黃連麝香(研各一分)石膽(研半分)
右研極細用綿裹齒孔痛處咬之瘥不過十遍一方
為散每用一字摻於濕紙片子上貼之三兩度不過
十日即瘥忽患口瘡者綿裹半錢含之
牙疳藥治大人小兒牙疳
揀信青黛輕粉(各一錢)麝香(半錢)
右同為末用小油調薄攤紙上用木鎚鎚實收起每
用臨臥以漿水洗淨即乾可瘡口大小以藥紙封之
至曉去藥紙潄淨勿令嚥下大者不過三上必效
升麻散(出海上方)治牙疳急宣露(方見本門齒齗宣露類藁本散)
石辛散(出海上方)治如前
寒水石(十文)細辛(五文)蓽撥(三文)荆芥(三文)
右𢷬為末摻之
止血血竭散
血竭(五錢)龍骨(二錢半)食鹽(不拘多少)多年石灰(不拘多少)
右為末貼牙疳
芎藭湯治風衝牙齒摇動
芎藭(剉一兩半)細辛(去苗葉半兩)防風(去乂一兩)薏苡仁(一兩)
右𢷬篩每用五錢以水三盞煎至三十沸去滓熱含
冷吐嚥津無妨
砒霜散(出聖惠方)治牙齒風疳膿血出根有蟲
乾蟾(一枚燒灰)胡桃(十枚燒灰)砒霜(一分)蕎麥麫(三合燒灰)
右同研令細每用一字於患處摻
牛膝散(出聖濟總錄)治齒痒風疳
牛膝(燒灰)細辛(去苗葉各一兩)丁香(三分)
右為散更研令細每一錢可患處貼之日三
膽礬散治牙疳
生肌散(一兩)蘆甘石(三錢)膽礬(半錢)
右為末貼之
治牙疳(出本事方)
川烏阿魏硃砂(各等分)
右將阿魏醋浸入蒸餅搜作團子切片焙乾同三味
為末傅牙齗上不可潄口良久或嚥下去亦不妨藥
消盡又使其效如神
牙疳藥
輕粉(一錢)黃連(二兩)
右為細末擦牙患處
玉粉定兒治牙疳蝕損宣爛臭穢
錠粉(二錢)信(一字)
右研勻細煑白麵肐&KR2923;冷淘了劑為錠子如綿隂乾
為黃米許貼疳處後用麝香散治之
麝香散
黃連(二錢)銅綠(一錢)麝香(少許)
右為細末貼疳蝕處蓋前藥
牙疳殠方(出直指方)
用蜘蛛殼為末入臙脂麝傅之或用大蜘蛛一枚以
濕紙裹又用荷葉外包煆令焦存性為末入少麝研
傅又蠶退紙燒入麝亦治牙疳香附可為齒藥
治牙齒風疳膿血出牙根有蟲(出肘後方)
用皂莢去黑皮塗酥炙為末每用半錢傅患處入少
麝香亦得又以皂莢為末揩之一法用鹽等分燒
為末揩疼處良
又方(出聖惠方)
用蚺蛇膽傅之效
又方(出聖惠方)
用砒黃三錢水三大盞以石鍋内煎稀餳入墨汁三
合攪勻攤向好紙上淨潄口夜後剪作片子貼之
治牙疳
用橄欖灰如無以黃丹代之麝香輕粉各少許同為
細末用貼疳處
信效散(宣明論方)治風熱上客陽明之經牙齒疳蝕齗宣
腐臭血出色黃氣腐沉悶動摇疼痛作發有時兼解
中金石一切毒藥
信砒(一錢)黃丹(二錢)千古石灰(如無但以陳久者炒細研四錢)
右研細入青鹽一分麝香少許如無此二味亦得每
上抄二兩大豆許先洗潄淨蘸藥擦上下牙齒齗瀝
涎勿嚥之須臾潄淨或有蝕處再上少許日三四次
常用如意以上以頻為妙或服金石藥致病便一日
三四上更不上牙齒神效或已上牙齒者傅之即愈
或平人常用頗能清利頭目寬膈美食使髭髮遲白
久用亦能固牙齒使遲老氣行於面而手足陽明經
絡貫注憂思則氣結而血液不行煩燥怫鬱而血衰不
能榮養髭髮故早蒼黃而斑白也此藥能使陽明氣
血宣故效能然也又方使龍骨不用石灰
治牙齒疳䘌蚛牙(出本草方)
取啄木烏一隻燒為末内牙齒孔中不過三數
齒漏疳(論)
夫手陽明支脉入於齒風邪客於經脉流滯齒根腫膿
汁出愈而更發謂之齒漏疳也
方
棘刺散(出聖惠方)治齒漏疳膿血出齒齗宣露氣臭不能
飲食
棘刺(半兩燒灰)青葙子(三兩)當歸乾薑(炮裂剉)香附子
鷄舌香細辛川升麻(已上各一兩)
右為散每用半錢以綿裹於患處咬之嚥津以瘥為
度
青黛散(出百選方)治齒露疳出膿水不止
青黛梧桐淚胡黃連蘆薈(各半兩)蝦蟆(一枚燒灰)
麝香(一分)
麝香散(出百選方)治齒漏疳蟲蝕齒齗殠爛
麝香青礬(燒赤)黃礬(燒枯各一分)蘆薈(半叚約半兩去枝節燒灰)
右同於乳鉢内細研為散先以綿拭齗上惡血出即
用濕紙片子摻藥貼富次律有女年數歲齒上忽生
黑點後數日齦爛成走馬疳用前方即愈自後屢有
竒效
丁香散(出聖惠方)治齒露疳宣露及骨槽風膿血不止
丁香(一分)生地黃(五兩以竹刀子切于銅器内炒黑色)乾蝦蟆(一分炙)茛
菪子(半兩炒黑)麝香(一錢細研)
右為散每至夜間用濕紙片子上摻藥約齒齗患處
大小貼之有涎即吐以瘥為度
銅青散(出聖惠方)治齒露疳
銅青(兩字)榖精草末(兩錢)砒霜(半錢)馬齒莧灰(兩字)
右於乳鉢内研令細臨臥時先以熱漿水潄口三五
度後以手指取藥少許揩于齒齗上便合口候良久
滿口津即吐之依前潄三五度又揩藥每日夜三五
度用之以瘥為度
鯽魚散(出聖惠方)治齒漏疳宣露膿血出
大鯽魚(一枚)砒霜(一分)乾地黃末(一兩)
右將割破鯽魚復去腸入砒霜及地黃末以紙裹魚
入火燒煙絶取出去其紙灰更入白礬灰麝香少許
細研為散每用半錢摻濕紙片子上貼患處
神功圓(出東垣蘭室方)治多食肉人口臭不可近牙疳蝕牙
齒肉將脱牙齒落血不止
黃連(去鬚擇淨秤一兩酒洗)縮砂仁(半錢)生甘草(三錢)藿香葉(一錢)
木香(一錢)生地黃(酒洗三錢)當歸身(一錢)升麻(二錢)蘭香葉(如無)
(藋香代之)
右同為細末水浸蒸餅為丸如菉豆大每服二十丸
或加至二百丸止白湯下食遠兼治血痢及血崩及
血下不止血下褐色或紫黑色及腸癖下血空心服
米湯下其脉洪大而緩者及治麻木厥氣衝逆氣上
行妄見者
齒齲(論)
夫手陽明之支脉入於齒足太陽脉有入於頰遍於齒
者其經虚風氣客之絡縳齒間與血氣相乘則齗腫熱
氣加之膿汁出而殠侵食齒齗謂之齲齒亦曰風齲
方
細辛湯(十便良方)治牙齒風齲腫痛膿汁不止
細辛(去苗葉)附子(去皮臍生用各半兩)芎藭(一兩)
右剉如麻豆每服五錢水二盞煎十餘沸去滓熱潄
冷吐
蝦蟆散(出聖惠方)治齒齲疼痛
乾蝦蟆(一枚五月五日取者佳燒灰)麝香(研半錢)柑皮細辛(去苗)
(葉各半兩)白雞屎(燒灰)青黛(研一作石黛)乾薑(炮)雄黃(研各一分)
右為散綿裹如黍米大内蟲孔中無蟲孔者貼一字
於患處有涎即吐
治牙齒風齲(出聖惠方)
郁李根(白皮切四兩)細辛(一兩)鹽(一合)
右切以水四升煮取二升半去滓内鹽含之取瘥
柳枝湯(出聖惠方)治牙齒風齲隱痛動摇齒齗宣露
柳枝(一握剉)地骨皮細辛防風(去蘆頭)生地黃(剉)
蔓荆子杏仁(俱各一兩湯浸去皮尖雙仁)鹽(半兩)
右剉如麻豆和勻每用一兩水一盞半同煎至一盞
去滓熱含就於患處良久倦即吐之含盡為度日二
盡此一劑永瘥更不再發酒水各一盞煎亦佳
蜀椒湯治牙齒風齲疼痛
蜀椒(去目并閉口炒出汗)芎藭細辛(去苗葉)升麻莽草
防風(去乂)黃芩(去黑心各一分)
右搗篩每用五錢水二盞煎三五沸去滓熱潄冷吐
白礬散(出聖惠方)治齲齒齗腫出膿汁
白礬(枯一分)蟾酥(半分)麝香雄黃熊膽(俱各半分)乾蝦
蟆(一枚燒灰)
右研勻令極細每用半錢傅齒根
藜蘆散(出肘後方)治牙齒齗宣露疼痛疳䘌
藜蘆(去蘆)莽草(各半兩)細辛(去苗葉)垣衣(東墻上取)鹽(各一兩)棘
刺(四十九枚有鈎者)
右搗末水調成劑以蕎麥麵四兩和作餅子裹之燒
令通赤於醋中蘸焙乾搗羅為散用柳枝咬頭令軟
揾散置齒間良久温水潄早晨臨臥用之一法剛炭
灰火燒令煙盡又以薄醋淋過重(缺)三遍勿令作灰
每日揩牙齒淨潄口
麝香散治牙齒風齲疼痛
麝香(研)硐砂(研各等分)細辛(去苗葉)青黛(研)升麻(各一分)
右為散先以鍼撥開蟲處點藥於蟲孔中藥行痛即
止
白附子散(出千金方)治牙齒風齲疼痛亦治口氣
白附子(一分生用)莽草細辛芎藭高良薑(各一分剉)
右為散以綿裹少許著齲齒上有汁出勿嚥一日兩
度含之一方無莽草用知母
雄黃煎治牙齒風齲疼痛作臭出膿
雄黃(研)葶藶(紙上炒為末各一兩)麝香(研半錢)蘆薈(研半分)
先以臘月猪脂三兩煎化去滓次下葶藶末煎少頃
次下三味研藥搗勿住手候成煎瓷合盛先刮齒令
淨鍼去惡血以綿拭乾塗煎仍用鐡篦子熨烙三兩
度次用後方
芎藭升麻藁本(去苗土各半兩)獨活(去蘆)細辛(去苗葉各一分)
右搗羅為末量患處貼之
松脂湯(出聖惠方)治牙齒風齲疼痛
松脂(二兩一作松節)皂莢(炙去皮子一挺者)鹽(一分)
右剉每服五錢水二盞煎五七沸去滓熱潄冷吐
烏頭湯(出聖惠方)治牙齒風齲疼痛
烏頭(炮去皮臍)獨活(去蘆)郁李仁(泡去皮各半兩一方用根)
右剉如麻豆每用五錢好酒一升綿裹藥於酒中浸
一宿煎十餘沸熱潄冷吐
治療牙齒風齲(出聖惠方)
用鼠粒子四兩煮取二升半濾去滓適寒温含之冷
吐别含瘥
治齲齒(出肘後方)
用松枝銳如錐拄齲蛀孔内須臾齲蟲緣松枝出一
方取松枝泡潄之不落蟲自死
烏頭丸治牙齒風齲疼痛
烏頭(炮裂去皮臍半兩)五靈脂(一兩)
右為末以醋一升煮大棗二十枚醋盡為度取棗肉
和藥丸如菉豆大用綿裹一丸於痛處咬勿嚥津
茱萸丸治牙齒風齲
吳茱萸(湯洗焙乾炒)夜明沙(炒各一分)
右為末以蟾酥丸如麻子綿裹一丸痛處咬勿嚥津
治療齒有孔
附子(二分炮去皮)蜜蠟(五分)
右相和為丸塞齒孔中即瘥忌冷水油膩
治齲齒及蟲痛方(出千金方)
用切白馬懸蹄如米許以綿裹著痛處孔中不過三
度
一方(出聖惠方)治齲齒疼痛
用葫蘆子半升水五升煮三升去滓含潄吐之莖葉
亦可不過三劑瘥
治風齲齒
用柳枝剉一升大豆一升合炒豆炮盡於瓷器盛之
清酒三升漬之經三日含之頻吐
治齲齒(出肘後方)
用郁李根白皮切水煮濃汁含之冷即吐出蟲一方
用李梅白皮
治齲齒痛有蟲(出聖惠方)
用雄雀糞用綿裹塞孔中日一二易之
治齲齒(十便良方)
用雞舌香煮汁含之瘥
治牙齒風齲
用薏苡根四根水四升煮取二升含冷易之齗便生
扣齒法
養生方云朝夕啄齒齒不齲又云食畢當潄口數過
不爾使人病齲齒
治齲齒(出本草)
以苦參作湯日潄三升出入慎風五六日愈昔淳于
意醫齊中大夫病此炙左手陽明并服此藥愈
齲齒方(出本草)
搗皂角去皮炙為末塗齒上吐之
普濟方卷六十七
