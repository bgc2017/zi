普濟方卷三百四十八明周王朱橚撰
産後諸疾門
産後血暈(附論)
夫産後血暈者由敗血流入肝經眼見黑花頭目旋暈
不能起坐甚至昏悶不省人事謂之血暈温酒調黑神
散或清䰟散最佳庸醫或作暗風中風治之必難愈
凡暈血熱乘虚逆上凑心故昏迷不省氣迷欲絶是
也然其由有三有用心使力過多而暈者有下血多而
暈者有下血少而暈者其暈雖同其治特異當詳審之
下血多而暈者伹昏悶煩亂而已當以補藥清心藥治
之下血少而暈者乃露惡不下上搶於心心下滿急神
昏口噤絶不知人當以破血行血藥治之古法有云産
婦纔分㝃了預燒秤錘或江中黃石子硬炭燒令通赤
置器中急於床前以醋沃之得醋可除血暈産後一臘
不妨時作為妙凡暈者皆是虚熱血氣奔逆腹中空
所致欲分㝃者第一湏先取釅醋以塗口鼻仍置醋於
旁使聞其氣兼細細飲之此為上法如覺暈即以醋噀
面甦來即飲醋仍少與解之一云仍少與水解之一法
燒乾漆令煙濃熏産母面即醒如無乾漆以舊破漆器
猛火燒熏之亦妙經行候迷悶者有去血多而悶去
血多者是為血虚則心虚心虚則手足顫神魂亂則坐
卧不安眼見黑花甚者迷悶去血少者是為血迷血迷
則隨氣上逆停留於心竅心下急滿無所歸神魂如醉
不能言語産後迷悶者是為血暈血暈則虚而無所歸
氣無所主氣血妄行掩觸心肺遂使眼花頭眩神昏憒
不知人事唇青肉冷口中絶氣雖數日有此證凡覺神
昏悶絶宜服八寶丸治之産後血暈者是産母下血
或少或多皆令五臟運動氣血未定敗血奔迸攻衝心
肝若産去血過多則血虚氣極若下血氣逆則血隨氣
上逼心也二者皆令人運悶心煩滿急若血暈不止則
斃矣若敗血攻於肝肝臟氣虚所以眼花心煩而欲絶
也又云夫血暈煩悶氣欲絶者由産後出血過多血氣
虚極因此而悶絶也又有下血少而氣逆極則血亦隨
之上衝心亦令煩悶而滿急然亦當濡其産婦血下多
少則知其産後應暈與不暈也然暈不止則斃人凡産
時當向坐卧之處湏順四時若觸犯禁忌多令暈悶故
血下或少或多是以産處若有觸犯多致災禍爾血
暈眩暈湏量虛實若宿有痰飲等病不除産後多致眩
暈及血氣虚弱而使血逆上攻此又非清䰟可療崔氏
曰凡暈者皆是虛熱血氣奔迸腹中空所致欲分㝃者
先取釅醋以塗口鼻仍以醋火淬於傍使聞其氣兼細
細飲之此為上法可以免其暈也治血暈之證有三
宜仔細辨證用藥若血少而運者乃惡露不下上搶於
心心下滿急神昏口噤不知人事宜破行血之藥黑神
散神妙若血多而忽暈者但神魂煩亂而已宜補血清心
之藥芎歸湯神妙若下多虚極羊肉湯當歸建中湯若
身體素多風疾因産傷積氣血乘虚而暈四物湯加防
風羌活若暈悶而熱多者獨活柴胡湯并治風痰藥若
下多氣虛極暈昏不知人息欲絶暈不止則殺人若作
暗風治之謬矣但服清魂散自愈
方
陳橘皮湯治産後惡血下多氣虛頭目旋眩沉沉默
默不省人事調氣益血
陳橘皮(去白炒)白术(切炒)人參甘草(炙剉)黃耆(剉)
酸石榴皮(洗切)熟乾地黃(各半兩)
右粗篩分作三劑每劑用水五盞加生姜五片棗五
枚擘同煎至三盞去滓時服一盞稍熱服
未漚麻(聖惠方)治産後預防百病喫醋墨了便服此神效
未漚麻(一握去土一尺已上取枝及時陰乾)赤芍藥(二兩)芎藭(三分)
當歸(三分剉微炒)甘草(三分炙微赤剉)茯苓(三分)陳橘皮(一兩湯浸去白炒)
亂髮(一兩半)
右搗羅為散每服四錢以水一中盞入生薑半分約
煎至五分次入酒二合更煎三五沸去滓溫服
治血暈至急宜服白瓷藥散(聖惠方)
用白瓷藥燒令通赤承熱搗研令細不計時候以溫
酒調下一錢
當歸湯治産後敗血不盡衝心迷悶旋暈不語
當歸(切焙)芎藭芍藥桂(去粗皮)生乾地黃(微炒炙一分)
牛膝(去苗酒浸切焙)獨活(去蘆頭)劉寄奴(各半兩)
右粗篩每服三錢水一盞入生薑五片煎至七分去
滓温服不拘時候
瑇瑁散治産後則血不下上衝心腹疼痛
瑇瑁(鎊三分)蒲黃琥珀(别研如粉)好墨牡丹(去心各半兩)
赤龍鱗(燒灰即鯉魚皮)延胡索當歸(微炙)芎藭(各三兩)
右為散每服二錢用煖生薑酒調下淡醋湯亦得不
拘時候服之
荷葉湯治産後血暈悶絶唇口青色不省覺者宜先
用生鷄子清一枚打勻口灌入即定却服此方
荷葉蔕(七枚)蘇枋木(剉碎三分)牛膝(去苗切焙乾)延胡索(各半兩)
芍藥(半兩)
右粗搗篩每服三錢水酒共一盞煎至六分去滓溫
服如暈甚不省抅開口灌之
敗醬湯治產後惡血結聚血氣衝心暈垂死者
敗醬羌活(去蘆頭)當歸(微炙切)芍藥芎藭
瞿麥(用蕙子各一兩)桃仁(湯浸去皮尖雙仁麩炒黃色三十枚)枳殼(去穰麩炒黃)
桂(去粗皮各三分)
右粗搗篩每服三錢水一盞煎至六分去滓下馬牙
硝半錢更煎數沸溫服空心相次再服利三二行惡
血下為效
延胡索湯治產後血暈
延胡索芎藭(各一兩)生乾地黃(二兩)牛膝(去苗)當歸(切焙)
人參(各二兩半)
右粗搗篩每服三錢水一盞煎至七分去滓入白蜜
一匙許更煎令沸溫服相次再服
琥珀煎治產後血暈無問冷熱悉主之
琥珀(一兩剉研末)生地黃汁(一盞)生薑汁(一盞)
右先取地黃生薑汁二味相和緩火煎去一半别下
無灰酒一盞又煎候如稀餳方取琥珀末入煎中熟
攪置於瓷器中空心取半匙溫酒調服
紅藍花湯治產後血下少暈悶嘔逆
紅藍花蘇枋木(各半兩剉)
右粗搗篩每服三錢水一盞煎取七分去滓溫服相
次再服
芍藥湯(出大全良方)治產後血暈心悶不識人言語錯亂少
氣者
芍藥(一分)生乾地黃(焙)甘草(炙令赤各一兩)丹參(半兩)
右粗搗篩每服三錢水一盞生薑一分切碎同煎至
七分去滓下白蜜少許再煎令沸溫服相次更服
當歸飲治產後血暈欲絶
當歸(微炙一兩)鬼箭羽(二兩)
右粗搗篩每服三錢酒一盞煎至六分去滓溫服相
次再服
延胡索散治産後血暈不識人
延胡索劉寄奴當歸(微炙各一兩)
右為散以溫酒二錢服之湏臾便下
芍藥湯治産後血暈絶不識人
芍藥(半兩末)亂髮(一兩燒灰)
右相和研令勻每服二錢以熱酒調溫服之湏臾再
服立效
地黃湯治産後血暈心悶不識人神言鬼語氣急欲
絶(方見本門惡露不下盡類)
又方(出大全良方)
荷葉(三枚炙)真蒲黃(一兩)生地黃汁(半升)白蜜(一匙)甘草(二兩)
右細切以水三升煮取一升去滓入蒲黃蜜地黃汁
煖服立愈妙
赤馬通飲子(出聖惠方)治産後血暈狂語不識人狂亂
童子小便(五合)生地黃汁(一合)赤馬通(七枚)紅雪(八分)
右以上二味浸赤馬通絞去滓下紅雪分為兩服一
方無紅雪用當歸末半兩分三服
獨行散(出拔萃方)治產後血暈昏迷不省悶絶衝心
用五靈脂二兩半生半炒為末調溫酒中下二錢口
噤者拗開口灌之即愈一方用熟水調服若血崩不
止用炒熟者當歸酒同煎或水酒童便各半盞同煎
又方水煎為膏加神麯末和丸桐子大空心溫酒下
一方加荆芥等分為末童便調下
又方(出肘後方)治産後血暈
用神麯為末熟水調二錢亦治產難不差再服
療產後血暈狂言煩渴不止(出大全良方)
用生香附子去毛為末每服二錢水一盞薑三片棗
一箇煎至七分溫服一方治用力過多血暈者宜服
此調氣
治產後血暈危困
生地黃汁(一大盞)當歸(一分剉)赤芍藥(一分剉)
右水三五六沸溫服如覺煩熱去當歸入童子小便
半盞妙
治產後血暈全不省人事極危殆者(出大全良方)
用韭菜切入在一有嘴瓷瓶内煎熱醋沃之便密縳
瓶口以瓶嘴向產婦鼻孔令醋氣透入須先扶病人
起惡血衝心故有此證韭能去心之滯血加以醋氣
運逹之用無不效
紅藍花酒(出大全良方)療血暈絶不識人煩悶言語錯亂惡
血不盡腹中絞痛及治胎死腹中不下
用紅藍花二兩為末分二服每服溫酒二盞童子小
便二盞煮取一盞半候冷分為二服留滓再併煎一
方無童便一方攙新水服如口噤幹開灌之如子死
腹中服之立下
療產乳暈絶方(出大全良方)
用洗兒水飲三合良或以惡血服少許良
半夏散(出經驗良方)療產後血暈
用半夏不以多少為末如豆大内鼻中即省亦療五
絶作末㗜鼻亦可
又方(出千金方)
用生赤小豆搗末取東流水和服方寸匕不差再服
救急同
治産後血暈腹疼頭旋及臍腹痛(一名末藥散出聖惠方)
用沒藥為末每服一錢溫酒調下
牡丹散(出聖惠方)治産後血暈悶絶狼狽若口噤則撬開灌
之必妙
牡丹皮大黃(蒸)芒硝(各一兩)冬瓜子(半合)
桃仁(三七粒去皮尖)
右剉散每服五錢水三盞煎至盞半去滓入芒硝後
又煎分二服欲産先煎下以備緩急(金匱以此治腸癰兩服即愈)
益母草散(出仁存方)治産後血暈心悶亂恍惚如見鬼
生益母草汁(三合根亦可)生地黃汁(三合)童子小便(一合)
鷄子清(三箇)
右煎藥汁令熱入鷄子清攪勻作一服
芸薹子散治婦人産婦血暈及九竅内血出煩渴不
止欲死者此方可救(方見本門惡露不下類)
血暈藥(出百一選方)治産後更湏准備
用輕烟墨二錢用火煆通紅窨威火氣研為細末可
作一服溫酒調下京墨亦可
清魂散(一名芎藭湯出仁存方)治産後血暈者何荅曰産後血暈
因産所不過多血氣虚極是致暈悶甚則昏塞不知
人氣息欲絶暈悶不止則能斃人若作暗風治之誠
為謬矣但服清魂散自瘥如芎藭湯黑龍丹皆惡藥
也或以漆燒煙熏其鼻更於産婦房室中須用醋炭
為佳
澤蘭孫(一作澤蘭葉)人參(去蘆各一兩)川芎(二兩)甘草(八錢一方無)
荆芥穗(四兩)
右為末每服三錢重熱湯調下痰盛加薑製半夏一
錢生薑五片水一盞熱服口不開灌服一方熱湯温
酒各小半盞調勻急灌之下咽喉即眼開氣定自省
人事一方無甘草評曰血暈當量虚實若因去血
過多而暈宜芎藭湯若因痰阻未除人宜茯苓半夏
湯
半夏(三兩)茯苓熟地黃(一兩八錢)陳皮細辛人參
芍藥川芎紫蘇桔梗甘草(一兩二錢)
右以為散每服四大錢生薑七片煎空心服或血壅
氣盛人宜牡丹散方内用大黃芒硝恐非產後可輕
服者更不出方或曰奪命丹用大黃奚為而可荅曰
奪命丹兼用附子仍酒下五七小丸可以一時刷勝
牡丹散大劑煎服無擇翁且令先煎以備緩急謂之
擾乎可擾擾亦無擾此必無擇親用之則可他人則
不可
烏金丸(出楊氏家蔵方)治產後血暈及惡露未盡腰腹刺痛或
胞衣不下腹脹喘滿
斑猫(四十九枚)血竭(一分如無更加沒藥半兩代之)沒藥(半兩别研)碙砂(三錢)
五靈脂(半兩)
右件為細末同酒醋各一升半慢火熬成膏子搜藥
和丸如梧桐子大每服一十丸至十五丸麝香熱酒
醋送下不拘時候
苦杖散(出楊氏家藏方)治産後血暈及兒枕疼痛惡露不行臍
腹㽲痛
牡丹皮當歸(洗焙)白芍藥延胡索乾漆(炒令煙盡)
羌活(去蘆頭)獨活香附子(炒)紅花苦杖(一名虎杖)
乾姜(炮)蒲黃肉桂(去粗皮)川芎甘草(炙)
鬼箭羽(已上各等分)
右件為細末每服三錢水酒各半盞煎至七分於食
前溫服
治産後血暈
用紅藍花蘇枋木酒水濃煮汁飲
治産後去血多眩暈心悶氣絶湏臾害人必有不救(出直)
(指方)
用舊漆燒微煙逼面熏之良却不可太甚恐虚怯人
不禁
治産後血氣上衝心成血暈(出聖惠方)
用穿山甲一兩童子小便浸一宿取出慢火炙令黃
色為散每服一錢狗膽少許熱酒調下不時服之
治産後血暈
以將苧麻與産婦枕之
治産後血暈築心眼倒風縮欲死者(出仁存方)
以荆芥穗搗篩每服用末二錢童子小便一酒盞調
熱服立效如口噤者挑開閉者灌鼻中皆效
治産後血暈心氣絶
以益母草研汁服一盞
治産後血運心悶氣絶(出肘後方)
以童小便濃研墨服一升一方用丈夫小便
治産後血氣暈(出聖惠方)
以醋用美清香稍稍含之即愈一方打破鷄子一枚
投熱醋中攪勻頓服立效
治血暈(出聖惠方)
以蘇木三兩細剉水五升煮取二升分再服差若無
蘇木即以緋衣煮汁服亦可即蘇木酒煎服亦得
産後血暈(出海上名方)
以乾荷葉為細末溫酒調一錢服
又方(出海上名方)
用鰾膠燒灰存性為末三五錢童子小便調酒下
川芎湯(一名芎藭湯出危氏方)治産後去血過多暈悶不省及傷
胎去血多崩中去血多金瘡去血多拔牙齒去血多
不止懸虛心煩眩睴頭重目暗耳聾舉頭欲倒宜服
之(方見本門諸疾類)
治産後血暈悶亂兒枕痛等並宜&KR0008;此藥
琥珀(一兩)鱉甲(一兩)京三稜(一兩)延胡索(半兩)沒藥(半兩)
大黃(六銖)
右為散空心酒溫三二錢日再服神驗産後减大黃
沒藥散(出仁存方)治産後血暈及血風衝心腹痛
沒藥當歸(各半兩)穿山甲(一兩)
右為末每服三錢狗膽汁少許煎酒調下童便尤佳
紅藍花湯治産後血暈氣衝心悶絶
紅藍花生乾地黃(焙各一兩)訶梨勒皮(煨黃五枚)
右粗為篩每服二錢以水酒共一盞煎七分去滓溫
服如人行二三里再服
益母草散治産後血暈煩悶
益母草(乾者一兩)藕節(乾者)人參(各半兩)
右粗搗篩每服二錢水一盞生薑三片煎至七分再
去滓溫服
桂心散治産後血塊攻築頭目昏暈
桂(去粗皮)姜黃(各一兩)
右為散每服二錢以炒生薑酒調下不拘時候一方
用酒調服
羚羊角散(出千金方)治血暈心中煩悶兼腹痛
羚羊角(燒灰)枳實(去穰麩炒黃色各一兩)芍藥(一兩半)
右粗羅為散煎酒令溫調一錢七空心晩各一服用
童子小便及湯調下亦可
天麻散治産後血暈
天麻訶梨勒(炮過用皮)木香(各一兩)芸薹子(半兩微炒)
右粗篩每服二錢水一盞煎至七分去滓溫服相次
再服
沒藥酒方治産後血暈及腹痛
用沒藥半兩酒三盞將沒藥磨盡每服一盞煎一沸
服
續斷湯治産後血暈心腹硬乍寒乍熱
以續斷三兩搗篩每服二錢以水一盞煎至七分再
去滓溫服
地黃飲治産後血暈心悶氣絶
以生地黃嫩肥者搗取自然汁每服半盞煎沸服之
如未效再服一方用酒相和頓服
地黃散治産後下血過多氣虚血暈衝心悶亂不知
人事
生地黃(切焙)白芷延胡索白膠(炙剉)赤芍藥
桂(去粗皮)白术劉寄奴鱉甲(醋炙)丹參
當歸(切焙各等分)荷葉(二斤)
右為散每服三錢溫酒調下不拘時
麝香散(出聖惠方)治産後敗血衝心暈悶及腹痛者
麝香(研半兩)丹砂(研半兩)烏鵶毛(臘月者焼灰研半兩)墨(半挺)
猪胞子(燒為灰五枚)鯉魚鱗(燒灰四兩)蘇枋木(剉一兩半)
油髮(燒灰二兩)
右為末除前四味搗羅為散和勻每服二錢暖酒送
下
治産後血暈悶亂恍惚不語方
生益母草汁(一合)地黃汁(二合)童子小便(一合)紫葛(細研)
紅藍花(各一兩)
右煎五七沸去滓溫服
蘇枋飲治産後血暈腹悶氣喘急欲死
蘇枋木(二兩)荷葉(炙一枚)芍藥(一兩半)桂(去粗皮一兩)
鱉甲(去裠襴酥炙一兩)
右剉為麻豆大以水五盞藕汁一合同煎取二盞除
滓入碧雪一兩分溫二服粥食前如人行三五里候
再服
劉寄奴湯治産後百病血暈
劉寄奴甘草(各等分)
右剉如麻豆大每服五錢先以水二盞入藥煎至一
盞後再入酒一盞去滓溫服
紅藍花湯治産後血暈心煩悶
紅藍花(二兩)紫葛(一兩)芍藥(一兩)
右粗搗篩每服五錢水一盞半煎至八分去滓後再
入生地黃汁半合更煎六七沸溫服不拘時
赤馬通飲子(出聖惠方)治産後血暈惡血不行腹脹滿迷悶
赤馬通(五塊)童子小便酒(各五合)
右和攪馬通調絞取汁熱煖分溫服之
紅藍花散(出聖惠方)治産後惡血不下血暈不識人
紅藍花荷葉(各等分)
右為散每服二錢用生藕汁調下一方用荷葉生薑
湯下
牛膝散治産後血暈悶及惡血不下
牛膝(去苖酒浸切焙)當歸(切焙)芎藭(各二兩)劉寄奴(一兩半)
芍藥桂(去粗皮)蒲黃紅藍花(各一兩)琥珀(研)
生薑(切焙乾各半兩)
右為散每服三錢溫酒調下或以水一盞煎七分溫
服亦得
黑神散治産後血暈眼花黑暗不見物
赤龍鱗(炒)亂髮(燒灰)烏賊魚骨(燒灰各三分)桂(去粗皮)
乾薑(炮)延胡索牡丹皮訶梨勒皮芍藥
芎藭(各半兩)當歸(切焙)生乾地黃水蛭(炒一分)
右為散每服二錢炒生薑酒調下或炒黑豆小便調
亦可得
大黃散治產後血暈血塊及傷折内損血瘀
羊脛炭(燒赤酒淬十遍五兩)大黃(童子小便浸七日一日一易用濕紙褁煨熟切焙)
巴豆(去殼漿炙黃色焙各二兩半)半兩錢(燒赤醋淬為粉新水淘過取細三兩一分)
右為散研令勻每服半錢當歸一分童子小便煎濃
稍溫調下產後血暈當逐血下口噤者幹開灌之後
識人更一服累經生產有血積堅塊及敗血風勞寒
熱諸疾當下如爛肝片亦無他疾墜擊内損當歸酒
調下一字
黑桂散治產後血暈煩悶或身體腫滿發狂瀉痢寒
熱等疾惟有喘者難療
黑豆(炒熟去皮二兩)肉桂(去粗皮)當歸乾姜(炮)芍藥
生乾地黃(焙)甘草蒲黃(紙上炒各一兩)
右為散每服二錢溫酒調下日三服
治產後血暈方
右極釅醋和所產血一棗大服之井水噀面
又方
取童子小便磨安息香亦妙
又方
取童子小便蒲黃一兩服亦用釅醋熏面口吸氣妙
治產後血暈不識人狂言亂語
以童子小便磨狗膽灌之最妙
治產暈心悶大困
用鯽魚剥皮作鱠以虀食三兩口止
又方
取牆頭草一把以水四小升煮取二升分服又生姜
汁一小升地黃汁一小升酒一大升相和煎至五六
沸分服每劑和大黃末一匙此方甚良
治血暈絶不識人煩悶
赤駁馬糞絞取汁一大盞溫者良若乾者取新汲水
半大盞和研絞取汁須服亦主人血不止神驗
治產亂暈絶
覺暈即用三股麻繩長五六尺繫產婦右脚膝上令
人捉兩頭急挽得醒徐徐解之
當歸湯治產後惡血少下氣逆頭目旋暈眼花心悶
頭重不舉
當歸(洗切微炒)芎藭桃仁(去皮尖雙仁炒)桂(去粗皮)芍藥
牡丹皮(各半兩)
右搗篩分三劑每劑用水五盞生姜五片棗五枚擘
同煎取三盞去滓時服一盞温服
治產後血暈不知人事及狂語(出聖惠方)
用麒麟竭一兩細研為末不時溫服酒調二錢
治產後血暈絶(出肘後方)
用細斷生雞肝内一斤熱酒中訖漉出滓停酒冷如
人肌一服不能飲者可數口進
治產防暈方(出肘後方)
以先火炭燒地令熱即出炭以醇醋洒地令有醋氣
於上產時必不暈也大效
治産後血暈
産後血暈病急搗紫花根擂汁和酒喫即時免災迍
治産後血風(出大全良方)
用大豆炒令煙出以酒水煎服並喫豆佳
敗毒散(出宣明論)治婦人産後骨蒸血暈及治男子往來寒
熱
大黃黃藥子紫河車赤芍藥甘草(各等分)
右為末每服一錢如發熱冷水下如發寒生薑瓜蔞
湯一同煎下(此藥徧治婦人)
生薑飲治産後惡血上搶心如見神鬼欲死者
生薑汁生地黃汁
右各取汁半盞相和一處煎取七分後下酒少許相
和温服
花蕊石散(産經)治産後風欲絶緣敗血不盡血迷血暈惡
血奔心胎死于腹中胎衣不下至死者但心頭熱急
以童子小便一錢取下惡物如猪肝終身無血風無
氣痰膈上有血化為黃水即吐出或小便中出也若
先胎衣則泛泛藥不能逹若先治血悶則尋常之藥
無此功無如此藥有兩全之效也
花蕊(一斤)上赤硫黃(四兩)
右相拌令勻先用紙和膠泥固瓦礶子一箇内可
鎔藥候泥乾入藥在内以泥密封口焙籠内焙令
透熱便安在四方磚上書八卦五行用炭一秤籠
疉用匝自己午時從下生火令漸漸上徹有墜下
火放火上直至經宿火冷定取出研細以絹羅至
細甆合内盛依法用此藥便是療金瘡花蕊石
散人可時時收畜以防急難有一婦人産後胞
衣不下血脹迷悶欲死伊親趙大觀以真花蕊石
散用一帖用童便調灌藥下即醒衣與惡物即下
無恙凡金瘡體出血者急以滲之其血化為黃
水入臓腑熱煎童便入酒服産後敗血諸症並用
童便調下
黑神散(出衞生寶鑑)治婦人産後惡露不下胎衣不下攻衝
心胸病滿或臍堅脹撮痛及血暈神昏眼黑噤口産
瘀血諸疾並皆治之
熟地黃(一兩蒸七遍)生地黃(一兩)蒲黃(紙上炒)當歸(酒浸半日焙)
乾姜(炮)桂心白芍藥(各一兩)甘草(二錢炙)
黑豆(二合半去皮)
右為細末每服二錢酒半盞童子小便半盞一同煎
調服産後十八病内多用之一方治子死腹中用附
子又一方無生地黃
一熱病胎死
二難産
三胞衣不下
四血暈
五口乾心悶
六乍寒
七虛腫
八乍見鬼神
九月内不語
十腫痛兼瀉更服調中湯
十一遍身痛
十二血崩更服芎藭湯加芍藥或四物湯
十五腹脹嘔逆不定
十六産後口鼻黑色起及鼻衂不可治
十七産後喉中氣喘急不可治
十八中風口噤牙關急緊癰角弓反張兼服荆
芥散
已上諸症皆用黑神散仍辨證分曉兼與他藥
此藥産後不可缺者不問有病無病進三五
服佳服後若無病則不必多服曾有過服而
生疾者
來甦散(出濟生方)治臨産氣暈不省人事本因用力太過脉
理衰微精神困倦心胸痞悶眼昏口噤面青髮直命
在湏臾急服靈藥
木香(不見火)神麯(剉炒)陳皮(去白)麥蘖(炒)黃耆(去蘆)生姜(切焙)
阿膠(剉合)白芍藥(各一錢)糯米(一合半)苧根(洗淨三錢)
甘草(炙三錢)
右㕮咀每服四錢水一盞煎至八分去滓幹開口灌
下連接再灌知人事可謂更生之人也一方有當歸
消風散治眼花血暈視物不見
京芎石膏茵陳甘草菊花防風
荆芥阿膠白术南木香
右各等分為細末每二錢水二盞茶少許煎至八分
温服俟頭上微汗出立愈
治催生落胎血暈
用石蠏熟水磨服
治産後血暈煩悶氣喘不識人(出聖惠方)
用赤小豆三合炒熟為散不拘時候煎東流水調下
一錢
治産亂暈絶方(出千金方)
用神麯末水服方寸匕亦治産難
又方(出千金方)
含釅醋噀面即愈凡悶即潠之
治産後血暈崩中卒下血
用墨以醋磨服之
烏金散(出聖惠方)治産後血暈下惡血不止疼痛
當歸(一兩剉微炒)紅藍花(一兩)延胡索(三分)麝香(一分細研)
桂心(半兩)赤芍藥(一兩)羚羊角屑
已上都搗細羅為散
香墨(一兩)亂髮(二兩)水蛭(一兩)猪胎衣(二兩)鯉魚鱗(四兩)
皂莢(二兩)黑豆蘖(一兩)蝱蟲(一兩)
已上都入一瓶内以泥固濟燒令煙盡去火候冷再
取出細研右相和細研為散不計時候以童子小便
調下一錢或熱酒調下亦得
烏金散(出聖惠方)治産後血暈逐血止痛
臘月烏(一隻)亂髮(二兩)猪胎(小者一枚)竈突墨(一兩)赤魚皮(一兩)
已上五味内瓷瓶中密固濟候乾以炭火燒須令通
赤待冷取出細研入後藥
延胡索沒藥當歸(剉微炒)小麥蘖(微炒)桂心
琥珀蒲黃香墨(各三分)麝香(半兩細研)
右搗細羅為散入前燒了藥同研令勻每服不計時
候以豆淋酒調下二錢服
烏金散(出聖惠方)治産後血暈逐惡血
赤鯉魚鱗(臘月收之一斤半)油頭髮(一斤半)敗蒲(半斤)
已上味内瓷瓶中内密固濟候乾用炭火燒須令通
徹待冷取出細研入後藥
水蛭(一兩半炒令黃)蝱蟲(一兩去翅足微炒)桂心(一兩)當歸(一兩剉微炒)
琥珀(一兩)麝香(半分細研)
右搗細羅為散入前燒了藥同研令勻細再不計時
候以温酒調下二錢
紅藍花散(出聖惠方)治産後惡血不盡血暈心悶
紅藍花(一兩)當歸(微炒)蒲黃赤鯉魚鱗(燒灰)桂心(一兩)
沒藥(各一兩)
右搗細羅為散不計時候以温酒調下一錢
赤龍鱗散(出聖惠方)治産後心悶下惡血
赤鯉魚鱗(四兩燒灰)䖟蟲(半兩去翅微炒)水蛭(半兩微炒黃色)蒲黃(半兩)
亂髮(四兩燒灰)
右都研為粉每服半錢以溫酒調下若口急再入乾
狗膽少許研入酒與藥相和服之日三五服以差為
度
胡麻散(出聖惠方)治産後血暈
胡麻子芸薹子訶梨勒皮木香(半兩)
益母草(一兩)
右搗細羅為散每服一錢以童子小便一中盞煎至
五分濾去滓不計時候溫服之
防熱紫湯方(出聖惠方)治産後血及辟風除血
用黑豆三合炒令煙絶以水三升煎取一升半不計
時候溫一盞服併喫豆佳
逐血調中地黃酒服紫湯後便宜服累用有效(出聖惠方)
生地黃汁(一升)生姜汁(一合)清酒(二升)
右先煎地黃汁三五沸次入生姜汁并酒更煎三兩
沸每服溫服一小盞日三服
治產後血暈悶煩方(出聖惠方)
紅藍花子(一合)棗蠧屑(一合)
右以水二大盞煮取一盞二分去滓不計時候分溫
四服
又方(出聖惠方)
用乾馬齒莧三兩為散每服三錢以酒一中盞入鹽
半盞煎至六分去滓不計時候稍溫服
治血暈及臍腹攻刺疼痛(出聖惠方)
用赤馬通酒絞汁溫服一小盞立效
治血暈迷悶(出聖惠方)
羚羊角(燒灰一兩)香墨(半兩)
右相和細研不計時候煎薄荷湯調下二錢
又方(出聖惠方)
益母草汁(一小盞)生姜汁(半合)
右相和一兩沸溫服
赤馬通散(一名逐魂散出聖惠方)治産後血暈纔覺惡心頭旋多
涕唾身如在船車上便速宜服
赤馬通(四兩五月五日收瓷瓶中燒令赤)麒麟竭(一兩)沒藥(一兩)
延胡索(二兩)當歸(一兩剉微炒)
右搗羅細為散每服童子小便半中盞水酒各半中
盞入散可二錢煎至三五沸時候和滓溫服
紅藍花散(出聖惠方)治産後血暈心悶煩亂不識人
紅藍花(一兩)當歸(半兩剉微炒)紫葛(三分)赤芍藥(三分)蒲黃(半兩)
桂心(半兩)
右搗粗羅為散每服四錢以水一中盞煎至五分濾
去滓次入童子小便生地黃汁各一合更煎至一兩
沸不計時候温服
牛膝散(出聖惠方)治産後血暈心腹㽲痛悶絶惡血滯澁
牛膝(一兩去苗)劉寄奴(三分)當歸(一兩剉微炒)芎藭(一兩)
赤芍藥(半兩)桂心(半兩)紅藍花(半兩)琥珀(半兩研入)
右搗粗羅為散每服三錢以水一中盞入生姜半分
約煎至五分次入酒一合煎三兩沸去滓不計時候
俟溫服
蒲黃散(出聖惠方)治産後血暈煩悶不識人或狂言荒語氣
喘欲絶
蒲黃(二兩)荷葉(三兩)牡丹(三分)延胡索(三分)甘草(三分炙微赤剉)
右搗篩為散每服四錢水一中盞煎至五分次入蜜
一匙生地黃汁一小盞再煎五七沸去滓不計時分
温三服
劉寄奴散(出聖惠方)治産後血暈悶絶不識人頰赤手足煩
痛腹脹喘息
劉寄奴(二兩)當歸(二兩剉微炒)赤芍藥(一兩)吳茱萸(三分湯浸七遍)
薑(半兩)
右㨶篩為散每服三錢以酒一中盞煎至六分再去
滓不計時候溫一服
延胡索散(出聖惠方)治産後悶絶不識人
延胡索(一兩)劉寄奴(一兩)當歸(一兩剉微炒)紅藍花子(三分)
右搗細羅為散每服不計時候以童小便半盞相煖
過調下二錢
鬼箭羽散(出聖惠方)治産後悶絶欲死
鬼箭羽(一兩半)當歸(一兩剉微炒)益母草(一兩)
右搗細羅為散每服不計時候以童子小便半盞酒
半盞相和煖過調下二錢
又方(出聖惠方)
童子小便(五合)地黃汁(二合)當歸(半兩剉微炒為末)
右用小便地黃汁浸過馬通絞取汁去滓調當歸末
不計時候分温三服
荷葉散治産後血暈煩悶不識人或狂言荒語氣欲
絶
荷葉(三分)蒲黃(二兩)甘草(三兩炙微赤剉)
右搗細篩為散每服三錢以水一中盞煎至五分㳄
入生地黃汁一合蜜半匙更煎三五沸去滓不計時
候温服
生地黃飲子治産後血暈心煩亂恍惚如見鬼神
地黃汁(二合)生益母草(二合)生藕汁(二合)生鷄子白(二枚)
童子小便(二合)
右相和微煎三兩沸下鷄子白攪令散分溫二服
益母草飲子治産後血暈煩悶氣欲絶
益母草汁(二合)地黃汁(二合)淡竹瀝(一合)童子小便(一合)
紅藍花(半兩)紫葛(半兩剉)
右先以水一大盞煎後二味至五分再去滓入藥汁
更煎三兩沸不計時候
赤馬通散治産後血暈迷悶不醒面色青黑腹内脹
滿氣急欲絶
赤馬通(五枚焙乾)生地黃(二兩切乾炒)
右細羅為散每服不計時候以童子小便煖過下三
錢若悶絶者灌之立效
百草霜散治産後血暈及悶絶如見鬼神湏臾欲絶
百草霜(一兩)生姜(二兩去皮炒令乾)姜黃(半兩)
劉寄奴散治産後悶絶狼狽者
劉寄奴(一兩)紅藍花(半兩)益母草(半兩)
右搗細羅為散每服不計時候以童子小便半盞和
煖過調下二錢
治産後血暈悶煩氣喘急不識人宜服此方
琥珀(三分細研)白蜜(二合)
右煎湯一大盞都調不計時候分温三服
又方
蒲黃(半兩)赤芍藥(三分)姜黃(半兩)
右搗粗羅為散每服三錢以童子小便一大盞煎至
七分濾去滓不計時候溫二服
八寶丸治血暈
琥珀(别研)沒藥(各半兩研)赤芍藥當歸(酒浸去蘆)細辛(去葉)
碙砂(各半兩)龍骨麝香(少許)
右為細末醋糊為丸桐子大每服三十丸空心醋湯
下
療産後血暈心悶
蒲黃(四分)紫葛(三分)芍藥(八分)紅花(十二分)
右㕮咀以水二升煎至七合入生地黃汁二合更同
煎三五沸每服三合
牛膝散治産後血暈煩悶腹脇痛
牛膝(一兩去苖)當歸(三分剉微炒)延胡索(半兩)芎藭(三分)
鬼箭羽(半兩)益母草(半兩)
右㨶剉羅為末每服三錢以酒一中盞入生地黃一
分同煎至六分去滓不計時候溫服
治産後血暈
用鷄子作酒服之主暖水臟縮小便止耳鳴
牡丹散治産後血暈氣逆胸膈不利并月水不調凝
滯撮痛或因産後經脉不和惡物不盡一臘内日進
二服兩臘内日進一服
牡丹皮紅芍藥(各一兩半)白芷(五分)當歸(去苖)苦杖
紅花延胡索官桂沒藥陳橘皮(去白各二兩)
川芎(二兩二分)
右為末每服二錢酒水共一盞生姜二片同煎至七
分食前稍熱服
治産後血暈面色深赤體如醉見屋旋倒頭痛忽只頭
重不安方
防風荆芥穗羌活獨活牡丹皮(去心)射干
山梔薄荷蒲黃麻黃(去根)大黃(炮熟各四錢)
右為細末食後熱湯調下四錢
金花散(出楊氏家藏方)治氣虚血實喘滿煩熱臍腹疼痛及産
後惡血運惡露不快上衝悶亂
香白芷赤芍藥當歸(洗焙)蒲黃(各一兩)紅花
蘇枋木姜黃(各半兩)
右件為細末每服二錢水八分酒三分入烏梅一枚
同煎至七分溫服不拘時候或遇新産血暈惡露不
快上衝悶亂用童子小便半盞水半盞入烏梅一枚
同煎温服
黑虎散(出楊氏家蔵方)治産後敗血不盡上衝喘滿昏暈臍腹
脹滿痛或煩渴狂妄神識昏
肥棗(三枚每枚入巴豆三枚)赤鯉魚鱗(乾者一兩)雄狗膽(三枚)
血竭(一兩别研)
右件入瓷合盛鹽泥固濟勿令透煙炭火燒令赤取
出放冷細研入沒藥一兩百草霜三兩再研令勻每
服一錢煎以當歸酒調下或煩躁作渴新汲水調下
不拘時候
當器之火龍丹(出十便良方)治産後血刺暈迷敗血上衝不
省人事兒枕痛小腹腰痛一切疼痛不可忍者
百草霜(不以多少羅過再研極細)
右用頭醋作麫糊丸如彈子朱砂為末每服一粒火
燒焰出醋内蘸過再燒再蘸盡醋半盞為度細研以
酒半盞童便半盞調下初一服减腹内痛兩服敗血
自下神體和暢三服衣破
神仙索金散(出醫方大全)治婦人產後血暈血虚損積血不
散寒熱往來膈不快氣喘不進飲食骨節疼痛生血
肌瘡此藥逐惡血生新血止腹痛
金漆當歸川芎麻黃官桂玄胡索(炒)
神麯荆芥粉草川牛膝赤芍藥
熟地黃雄黑豆(各二兩)
右為末溫酒調或當歸童子小便任下
黑神散(出大全良方)防暈備急
驢&KR0008;干不計多少以桑柴火燒以刀刮黑煤更刮令
盡研為末入麝香少許如纔産了及覺血衝心暈悶
取一錢以熱酒和童子小便調下
治產後血下血多氣悶不識人(出護人方)
蒼术訶子(火炮去核)當歸吳茱萸五味子
人參阿膠(炙)龍骨芎窮白芷(各一兩)
右為細末每服二錢水一盞二分煎取一盞空心和
滓喫已上藥須是細杵兩三次羅如飛塵方可以餘
藥末一半入舶上黃一兩相衮煉蜜丸梧桐子大空
心煎炙艾葉湯下三十丸
炎聖散(出危氏方)治産後血虛肉理不密故多汗因遏風邪
搏之則變痓口噤不開背強而直如發癎狀搖頭為
鳴身反折須臾十發氣息即絶宜幹開口此藥灌之
稍緩即汗出兩手拭不及不可治宜加大川烏細辛
防風嫩黃耆
澤蘭葉石膏(研各二兩)白茯苓(去皮)卷栢(去根)栢子仁(炒)
防風(去蘆)厚朴(去粗皮姜汁炙)細辛(去苗)人參(去苗)藁本(去苗)白芷
乾姜(炮)五味子川椒(去目及閉口者炒出汗)白术(各三分)
當歸(去蘆)蕪荑炒甘草(炙)川芎(各一兩三分)官桂(去皮一兩一分)
生乾地黃(一兩半)黃耆(去蘆三分)芍藥(一兩三分)白微(半兩)
桔梗(一兩)川烏(三分)阿膠(半兩)丹參(三分)
吳茱萸(湯洗七次焙炒一兩)
治産後血暈悶欲絶者
以生羊血飲一升即活
産後血暈氣攻腹痛(附論)
婦人産後衝任俱虛氣血離經失於將理氣道行澁惡
露不下少則令人煩懊冐悶臍腹堅痛通行敗血升降
陰陽則病可愈不治則變産癥瘕羸瘦之病也夫産
後腹内惡血㽲刺疼痛者内蔵虚或挾風冷致惡血凝
滯不得宣通故也皆由産時惡露不下胞胳之間有餘
血與氣相擊故令腹内㽲痛也
方
治産後血氣
産後血氣痛只有凌霄花
搗來調酒下其驗實然佳
敗醬湯治産後惡血不除與氣相搏腹内㽲痛
敗醬桂(去粗皮)劉寄奴(各三分)牡丹皮木香
芎藭(各半兩)
右粗搗篩每服三錢以水一盞入地黃一分煎取七
分再去滓不計時候溫服
鬼箭羽湯治産後血氣不散攻心腹刺痛脹滿氣喘
鬼箭羽當歸(切焙)白术(剉炒)桂(去粗皮各二兩)細辛(去苗葉一兩半)
生乾地黃(焙一兩)
右粗搗篩每服三錢水酒各半盞煎七分去滓溫服
不拘時
麒麟竭散(出聖惠方)治産後血氣不調腹内㽲痛
麒麟竭桂(去粗皮)當歸(剉微炒)蒲黃紅藍花
木香沒藥延胡索乾漆(碎炒烟出)赤芍藥(各半兩)
右為散每服二錢以熱酒下不拘時
黃耆湯治産後血氣不利腹急痛上下攻衝氣逆煩
悶
黃耆(剉碎)白术(剉炮)當歸(切炒)甘草(炙剉)人參(各一兩)
白羊肉(一斤去脂膜切碎每服用三兩)
右除羊肉外搗為粗末每服三錢先以羊肉三兩切
用水三盞煮取一盞澄清去滓沫入前藥并生姜三
片同煎七分去滓通口服不拘時候
乾地黃湯治產後血暈不利或感風冷心腹㽲痛肢
體虚冷胷膈不快
生乾地黃(焙三兩)甘草(炙)當歸(切炒)桂(去粗皮)
生姜(去皮切碎炒乾各一兩)
右搗篩每服二錢水一盞煎取七分去滓溫服不拘
時候
白术湯治產後血氣壅滯攻心腹疼痛或拘急脹滿
白术(切剉炒)當歸(剉炒)桑根白皮(剉各一兩半)細辛(去苗葉)
大黃(剉炒)桂(去粗皮各一兩)
右粗搗篩每服三錢水一盞生姜三片煎七分去滓
溫服不拘時候
芍藥湯治產後因血不快利氣攻心腹疼痛
芍藥(二兩)黃耆(剉)白芷人參芎藭當歸(切炒)
生乾地黃(焙)甘草(炙各一兩)白茯苓(去黑皮一兩半)
右粗搗篩每服三錢水一盞煎至七分去滓再入酒
少許溫服不拘時候
地黃芍藥湯治産後血氣虚冷攻心腹痛
生乾地黃(焙)芍藥當歸(剉炒)獨活(去蘆頭)桂(去粗皮)
細辛(去苗葉各二兩)桂(去粗皮)乾姜(炮製)甘草(炙)
吳茱萸(水浸經宿炒令香各一兩)
右粗搗篩每服三錢匕水一盞煎至七分去滓溫服
不計時候
芎藭前胡湯治産後心腹痛血氣不利
芎藭(一兩)前胡(去蘆頭二兩)黃芩(去黑心半兩)芍藥(一兩)
蒲黃(微炒一兩半)當歸(剉炒三分)桂(去粗皮三分)甘草(炙剉一兩)
大黃(剉炒半兩)生地(焙二兩)桃仁(湯浸去皮尖别研三分)
右粗搗篩每服二錢水一盞生姜三片棗子一枚擘
同煎至七分去滓不拘時溫服
桔梗湯治産後血氣攻心衝腹冷痛煩滿不食
桔梗(炒)當歸(切焙)劉寄奴(湯浸去白炒各一兩)芍藥(二兩)桂(去粗皮)
延胡索陳橘皮(湯浸去白炒各一兩)白茯苓(去黑皮二兩)
右粗搗篩每服二錢水一盞煎至七分去滓温服
芍藥湯治産後血氣攻心腹痛
芍藥(二兩)桂(去粗皮)甘草(炙剉各一兩)
右粗搗篩每服三錢水一盞煎至七分去滓温服不
拘時候
琥珀煎治産後血羸面色萎黃惡血不盡臍腹冷痛
琥珀(研)牛膝(酒浸切焙)當歸(切培)防風(去义)桃仁(去皮尖雙仁炒研)
蓽撥芎藭(各六兩)桂(去粗皮四兩)乾姜(炮二兩)清酒(汁一升)
生地黃(汁三升)蜜(三兩)酥(六兩)
右以前九味搗羅為散先將地黃汁煎熟即下蜜與
酒酥攪候鎔入衆藥末以拗篦攪不住手候以成膏
傾出瓷器盛之每服一匙温酒調下不計時
治婦人産後黃疸惡血衝氣腹痛
用好香附子數升搗去皮毛須要淨白用童子小便
二瓶浸一月一半用好釅醋煮半日及將童便浸的
晒乾二味搗成細末用酸醋煮麫糊為丸不問美酒
鹽湯送下不十月即便面色紅容飯食加進勝常顔
貎速效如神亦治男子黃腫
菴䕡子散(出聖惠方)治産後惡血㽲刺腹内疼痛
菴䕡子(三分)赤芍藥(半兩)劉寄奴(半兩)蒲黃(三分)芎藭(半兩)
桃仁(三分湯浸去皮尖雙仁麩炒微黃)當歸(一兩剉微炒)
右搗細粗羅為散每服三錢以水一盞入生地黃汁
三合煎至六合去滓不計時候稍熱服
大黃散(出聖惠方)治産後血惡攻腹㽲痛不可忍
川大黃(一兩剉)乾漆(一兩搗碎炒令煙出)桂心(一兩)生乾地黃(一兩)
乾姜(半兩炮製剉)當歸(三分剉微炒)
右為散每服二錢水酒各半中盞煎至五分不計時
候去滓熱服之
益母草子散(出聖惠方)治産後惡血腹内㽲痛口乾心痛悶
益母草子(半兩)劉寄奴(半兩)芸薹子(三分微炒)肉桂(三分去皺皮)
没藥(半兩)當歸(半兩剉微炒)
右搗細羅為散每服二錢以水酒各半鍾煎至五分
不計時候和滓熱服
琥珀散(出聖惠方)治産後惡血不散㽲刺腹脇疼痛心膈煩
躁虚氣上衝眼見黑花
琥珀紅藍花當歸没藥牛李子蒲黃
姜黃赤芍藥莞花(醋拌炒令乾)桂心(各半兩)益母
草(三分)延胡索(三分)
右搗細羅為散每服不計時候以熱酒調下一錢立
效
牛李子散(出聖惠方)治産後惡血攻心腹㽲痛不可忍
牛李子(一兩)桂心(一兩)紅藍花蒲黃(半兩)當歸(半兩)
㯶櫚皮(二兩炒灰)
右搗細羅為散每服不計時候以熱酒調下二錢
鼈甲當歸散治産後小腹結塊痛不可忍
鼈甲(醋炙去裙襴三兩)當歸(切焙)桃仁(去皮尖雙仁炒)京三稜(炮剉)
芍藥桂(去粗皮各一兩)
右為散每服五錢空心溫酒下日再服又方用童
子小便調服即醒(方見諸氣門氣類)
妙香散(出危氏方)
用生地黃當歸湯調立效(方見心臓門心虚類)
劉寄奴散(出聖惠方)治産後惡血衝心不語
劉寄奴(一兩)麝香(一分細研)當歸(剉微炒)芎藭桂心
牛膝(去苗)益母草羌活生乾地黃
延胡索(已上各三分)
右搗細羅為散研入麝香令勻不計時以溫酒生姜
童子小便同調下二錢
通神散(出聖惠方)治産後敗血衝心
蒲黃(一兩)肉桂(一兩去皺皮)當歸(半兩剉微炒)延胡索(半兩)
碙砂(一分)琥珀(半兩)
右搗細羅為散不計時候以温酒調下二錢
烏金散(出聖惠方)治産後惡血攻衝心腹疼痛
好墨梁上塵釜下墨猪胎衣
赤鯉魚鱗(已上各一兩)
右都燒為灰入麝香一錢同研令細每服不計時候
以熱酒調下二錢
烏金散(出聖惠方)治産後惡血不盡衝心痛氣促煩亂
赤鯉魚鱗(三兩燒灰)㯶櫚(三兩燒灰)竈底墨(一兩)釜底墨(一兩)
亂髮(三兩燒灰)
已上五味入甆瓶内密固濟候乾以炭燒須令通赤
候冷取出細研入後藥
䖟蟲(三分去翅足微炒)水蛭(三分微炒)麒麟竭(一兩)麝香(一分細研)
當歸(半兩剉微炒)桂心
右搗細羅為散都杵令勻不計時候溫服生姜酒調
下一錢或生姜童子小便調下亦得
烏金散(出聖惠方)治産後敗血衝心疼痛面青手足冷
赤鯉魚皮(二兩)室女頭髮(二兩)伏龍肝(一兩)臘月猪脂
水蛭(一兩)香墨(一兩)
已上六味入瓷缾内用鹽泥固濟候泥透乾用炭火
再煆令通赤候冷取出細研入後藥
桂心(一兩)當歸(一兩剉微炒)麝香(一兩細研)
右搗細羅為散入前燒了藥同研令勻細每服以豆
淋酒調下一錢
鱣魚散(出聖惠方)治産後惡血不散衝心痛
鱣魚(二兩)亂髮(一兩)皂莢(一挺長七八寸者為佳)剛砂(一兩)香墨(半兩)
穿山甲(一兩半)
右研細入瓷缾内用泥固濟候乾用炭火燒須令通
赤待冷取出入麝香一分同研令極細每服不計時
候用紅藍花湯調下一錢
玳瑁散(出聖惠方)治産後敗血衝心暈絶
玳瑁屑延胡索當歸(剉微炒)赤鯉魚鱗(燒灰)
麝香(細研三分)琥珀牡丹益母草子水蛭(炒令黃)
香墨(各半兩)
右搗細羅為散入研了藥令勻每服不計時候以溫
酒調下一錢
又方
用兔頭炙令熱以慰産婦腹如刀絞痛者熨之立效
治痛不可忍
取苦瓠蘆未經開者腹攪痛即開去子訖以沸驗酢
投中蒸熱隨痛即令熨冷即換之甚妙
吳茱萸散(出千金方)治産後血氣不利心腹疼痛或寒或
熱或時吐吐後氣乏力倦及治婦人先有寒冷胸滿
痛食少或腫或下利氣息綿惙欲絶者皆主之
吳茱萸(湯浸微炒一兩)防風(去义)桔梗(炒)甘草(炙)乾姜(炮製剉)
細辛(去苖葉各半兩)生乾地黃(焙)當歸(切炒各三分)
右麄搗篩每服三錢水一盞煎至七分去滓温服不
拘時候
療血氣痛欲絶(出大全良方)
用槐鷄為末酒濃煎頓服立效
大黃乾漆湯(出千金方)治新産後有血腹中切痛
大黃乾漆乾地黃桂心乾姜(各二兩)
右㕮咀以水三升清酒五升煮取三升去滓温服一
升血當下若仍不差明旦服一升日二服病無不瘥
四神散(一名芎歸散出和劑方)治産育後留血不消積聚作塊急
切疼痛猶如遁口心腹絞痛不利
當歸芍藥川芎乾姜(炮各等分)
右為末每服方寸匕温酒調下日三服
治婦人血氣痛
乾姜赤石脂
右為末醋為丸每服五十丸淡醋湯下立效
赤龍鱗散(出聖惠方)治産後惡血衝心
石灰(二兩打碎)赤鯉魚鱗(五兩)乾藕節(四兩)亂髮敗蒲
(二兩)㯶櫚皮(二兩)紅藍花(一兩)芫花(一兩)
右都入瓷瓶子内使鹽泥固濟候乾以摶坯盖頭再
用炭火半秤煆之如人行一二里還來其初青煙出
後白烟出經一宿冷取出搗羅細為散加麝香一分
同研令細每服以溫酒調下一錢如人行三五里再
服其惡血自下
穿山甲散(出聖惠方)治產後惡血在腹中㽲痛不可忍
穿山甲(一兩)兒孩子頭髮(一兩十歲已下佳)乾漆(一兩)
紅藍花子(一兩)赤鯉魚鱗(二兩)竈突墨(二兩)
右都入於瓷瓶内以瓦子封口用鹽泥固濟於盖上
開一竅以大火燒令煙出白色住火候冷取出細研
為散不計時候以熱酒下一錢
烏鵶散(出聖惠方)治產後惡血腹中㽲痛
臘月烏鴉(一隻去毛爪)赤鯉魚鱗(一兩)桑木耳(一兩)
童子頭髮(一兩)香墨(半兩)碙砂(一兩)
右都入一瓷瓶子内以六一泥固濟曝乾先用文火
烟出後以武火煆稍時待冷取出𢷬細羅為散研入
麝香一分每服不計時候以熱酒調下二錢
烏金散(出聖惠方)治産後惡血攻心腹㽲痛
赤鯉魚鱗(二兩)兔頭(二兩)亂髮(一兩)㯶櫚(一兩)乾漆(一兩)
䖟蟲(半兩去翅足)水蛭(半兩)狗膽(三枚)香墨(一兩)
右都入一瓷瓶子内密固濟候乾用炭火燒須令通
赤待冷取出𢷬細羅為散研入麝香一分每服不計
時候以生姜温酒調一錢
黑神散(出聖惠方)治産後一切惡血㽲刺腹内疼痛及發渴
煩熱
生乾地黃鳥巢子檞葉㯶櫚皮(一斤)好墨(一挺)
童子髮(四兩)
右都入罐子中以泥封固令乾了以炭火燒須令通
赤慢去火候冷取出搗細羅為散不計時候以熱酒
調下二錢
當歸散(出聖惠方)治産後惡血不散攻心腹㽲痛
當歸(三分剉微炒)赤芍藥(一兩)劉寄奴(半兩)芎藭(三分)
紅藍花(三分)桂心(半兩)延胡索(半兩)沒藥(半兩)
右搗細羅為散不計時候以熱酒調下二錢
碙砂九(出聖惠方)治産後惡血凝結不散刺腹脇㽲痛
碙砂(細研)當歸(剉微炒)乾姜(炮製剉)沒藥芫花(醋拌微炒)
蓬莪荗(各一兩)
右搗細羅為散研入碙砂令勻在狗膽中以繩子繋
懸在竈後令乾取出更研以醋煮麫糊和丸如菉豆
大不計時候以熱酒當歸酒下五丸
沒藥丸(出聖惠方)治產後惡血攻刺腹内撮撮疼痛宜服利
經脉止疼痛
沒藥(一兩)肉桂(三分去皺皮)當歸(剉微炒)芫花(醋拌炒令乾)
地黃(炒令黃)五靈脂乾漆(搗碎抄烟出)蒲黃(各半兩)
右搗羅為末以醋麫糊和丸如梧桐子大不計時候
以酒調下十丸
菴䕡子丸(出聖惠方)治積聚惡血攻刺心腹及兩脇㽲痛
菴䕡子延胡索肉桂(去皺皮)當歸(微炒)五靈脂
没藥(各一兩)乾漆(搗碎炒令烟出)牡丹神麯(微剉各半兩)
右搗羅為末以醋煮麫糊為丸如梧桐子大不計時
候煎生姜醋湯下二十丸溫酒下亦得
碙砂丸(出聖惠方)治産後惡血氣腹中㽲刺疼痛
碙砂(半兩細研)沒藥(一分)木香(一兩)桂心(半兩)當歸(半兩剉微炒)
右搗羅為末研入碙砂令勻以醋煮麫糊和為丸如
梧桐子大不計時候以生姜酒下十丸
紅藍花湯(出聖惠方)治産後腹臓有惡血結滯㽲刺疼痛
紅藍花(半兩)麒麟竭(半兩)碙砂(一兩細研)當歸(一兩剉微炒)
赤鯉魚鱗(一兩燒灰)青蛙(一枚去腹肚炙令焦色)桂心(一兩)
右搗羅為末先以醋五升於石鍋内煎令沸入諸藥
末一同煎如膏取出於瓷合内盛不計時候以溫酒
下一茶匙
芫花丸(出聖惠方)治産後腹有積冷惡血凝滯攻衝心腹㽲
痛不可忍
芫花(二兩别搗末)當歸(一兩剉微炒)碙砂(一兩細研)蓬莪荗(三分)
桂心(半兩)川大黃(一兩剉微炒)
右搗羅為末以醋一升熬芫花成膏入諸藥末和為
丸如梧桐子大不計時候以醋湯下七丸
治產後惡血積聚攻刺心腹疼痛方(出聖惠方)
碙砂(一兩)乳香(一兩)
右都研令細用酒一升白蜜二兩攪拌令勻於銀石
器内以慢火熬成膏不計時候以暖酒調下半匙
治產後惡血㽲痛極甚者方(出聖惠方)
芫花(一兩醋拌炒令黑)竈突墨(一兩)
右同研令細以煮麯末和丸如菉豆大不計時候以
溫酒調下五丸
又方(出聖惠方)
用牛膝一兩半去苗以酒一大盞半煎至一盞去滓
不計時候分溫三服
又方(出聖惠方)
用羌活一兩剉以酒一大盞煎至七分去滓分溫二
服
又方(出聖惠方)
用吳茱萸一分湯浸七遍焙乾微炒以酒一大盞煎
至六分去滓温服二次
普濟方卷三百四十八
