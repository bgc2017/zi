普濟方卷十二明周王朱橚撰
運氣圖
少陽相火司天厥隂風木在泉中見太宫土運歲土太
過氣化運行先天火化在上清化左黅化右酸化在下灼
化左藏化右故天氣正而其政嚴地氣擾而其令撓風迺
暴舉木偃沙飛炎火迺流隂行陽化雨廼時應風熱參
布雲物沸騰太隂横流寒廼時至凉雨並起火化二雨
化五風化八正化度也火木同德上應熒惑歲星其穀
丹蒼羽蟲静毛蟲育是謂歲物所宜倮蟲耗清毒不生
是皆地氣所至民病寒中外發瘡瘍内為泄滿聖人遇
之和而不争往復之作民病寒熱瘧泄聾瞑嘔吐上怫
腫色變是歲陽為天氣隂為地氣天氣盈地氣虚宜先
取化源以平火氣抑其運土贊所不勝則暴過不生苛
疾不起歲宜醎宜辛宜酸渗之泄之漬之發之觀氣寒
温以調其過運異風熱宜少用寒化其化上醎寒中醎
和下辛凉藥食宜也歲行土運天氣生運歲半之前天
氣主之火淫所勝則温氣流行金政不平民病頭痛發
熱惡寒而瘧熱上皮膚痛色變黃赤傳而為水身面胕
腫腹滿仰息泄注赤白瘡瘍欬唾血煩心胸中熱甚則
鼽衂病本於肺診在手天府之脉其法平以醎冷佐以
苦甘以酸收之以苦發之以酸復之歲半之後地氣主
之風淫所勝則地氣不明平野眛草廼早秀民病灑灑
振寒善呻數欠心痛支滿兩脇裏急飲食不下膈咽不
通食則嘔腹脹善噫得後與氣則怏然如衰身體皆重
其法治以辛凉佐以苦甘以甘緩之以辛散之歲運之化
紀曰敦阜是謂廣化厚德清静順長以盈至隂内實物
化充成煙埃朦欝見於厚土大雨時行濕氣廼用燥政
廼辟其化圓其氣豐其政静其令周備其動濡積并稸
其德柔順重淖其變震驚飄驟其化兼其所勝其病腹
滿清厥噫不樂體重煩冤甚則肌肉萎足痿不收行善
瘛脚下痛飲發中滿食減四肢不舉變生得位藏氣伏
化氣獨治之泉涌河衍涸澤生魚風雨大至土潰鱗見
於陸病腹滿溏泄腸鳴反下甚而太谿脉絶者不治其
法宜以醎和調中初之氣自癸丑年大寒日申初至是
歲春分日酉初凡六十日八十七刻半主位太角木客
氣少隂火中見土運木生火地氣遷風勝迺摇寒廼去
候迺大温草木早榮寒来不殺温病迺起其病氣怫於
上血溢目赤欬逆頭痛脇滿膚腠中瘡宜治少隂之客
以醎補之以甘瀉之以酸收之歲穀宜丹間穀宜豆雖
有熱邪不能為害二之氣自春分日酉正至小滿日辰
正凡六十日有竒主位少徵火客氣太隂土中見土運
氣與運同司氣與運同司氣為黅化火反鬱白埃四起
雲趨雨府風不勝濕雨迺零民迺康其病熱鬱於上欬
逆嘔吐瘡發於中胸嗌不利頭痛身熱昏憒膿瘡宜治
太隂之客以甘補之以苦瀉之以甘緩之歲穀宜丹間
穀宜麻雖有濕邪不能為害是氣也無犯司氣三之氣
自小滿日巳初至大暑日卯初凡六十日有竒主位少
徵火客氣少陽火中見土運火居其位天政布炎暑至少
陽臨上雨迺涯民病熱中聾瞑血溢膿瘡欬逆嘔吐鼽
衂渴嚏欠喉痺目赤善暴死宜調少陽之客以醎補之
以甘瀉之以醎耎之歲穀宜丹間穀宜豆雖有火化不
能為害四之氣自大暑日卯正至秋分日丑正凡六十
日有竒主位太宫土客氣陽明金中見土運歲土當位
凉乃至炎暑間化白露降民氣和平其病滿身重宜調陽明
之客以酸補之以辛瀉之以苦泄之歲穀宜蒼間穀宜
黍雖有燥邪不能為害五之氣自秋分日寅初至小雪日
子初凡六十日有竒主位少商金客氣太陽水中見土
運寒温相交陽乃去寒迺来雨迺降氣門廼閉剛木早
凋民病寒邪君子周密宜調太陽之客以苦補之以醎
瀉之以苦堅之以辛潤之歲穀宜蒼間穀宜稷雖有寒
不能為害終之氣自小雪日子正至大寒日戌正凡六十
日有竒主位太羽水客氣厥隂木中見土運木制土地
氣正風迺至萬物反生霿霧以行其病關閉不禁心痛
陽氣不藏而欬宜治厥隂之客以辛補之以酸瀉之以
甘緩之歲穀宜蒼間穀宜稻雖有風邪不能為害歲氣
之交天氣勝者陽明復之觀其復至無翼其勝無贊其
復依法為治寒者熱之清者温之各安其氣則邪氣衰
去歸其所宗此治之大體也
陽明燥金司天少隂君火在泉中見少商金運歲不及
氣化運行後天少商上臨陽明少商與正商同不及而
同天化是謂天符氣之平也平金之歲命曰審平之紀
收而不争殺而無犯五化宣明其氣㓗其性剛其用散
落其化堅斂其政勁肅其候清切其令燥其類金其應
秋其穀稻其果桃其實榖其蟲介其畜雞其色白其味
辛其音商其數九其物外堅其在人也其藏肺其主鼻
其養皮毛其病欬此歲運之化也天地之氣陽明在上
左太陽右少陽故天氣急而其政切少隂在下左太隂
右厥隂故地氣明而其令暴陽專其令炎暑盛行物燥
以堅淳風廼治風燥横運流於氣交多陽少隂雲趨雨
府濕化迺敷燥極而澤蟄蟲迺見流水不冰金火合德上
應太白熒惑其穀白丹間榖命太(缺)者其耗白甲品羽故
熱化寒化勝腹同邪氣化度也燥化四清化四熱化二
正化度也歲物之宜介蟲静羽蟲育地氣所制介蟲耗
寒毒不生清熱之氣持於氣交清先而勁毛蟲迺死熱
後而暴介蟲迺殃其發燥民病欬嗌塞寒熱發暴振慄
癃閟歲半之前清氣主之其化燥者天之政也歲半之
後熱氣主之其化熱者地之令也金為天氣火為地氣
火勝金天氣虚當資金之化源是歲氣平不資化源惟
安其運金無使受邪食白丹之穀以去其邪歲宜以醎
以苦以辛汗之清之散之其運與清化同宜多地化經
曰其化上苦小温中苦和下醎寒藥食之宜也初之氣
自甲寅年大寒日亥初至是歲春分日酉初凡六十日
八十七刻半主位太角木客氣太隂土中見金運地氣
廼遷隂始凝氣始肅水迺冰寒雨化其病中熱脹面目
浮善眠鼽衂嚏欠嘔小便黃赤甚則淋宜調太隂之客
以甘補之以苦瀉之以甘緩之歲穀宜白間穀宜黍則
熱不為邪是氣也用凉遠凉無犯司氣之凉二之氣自春分
日酉正至小滿日未正凡六十日有竒主位少徵火客
氣少陽火中見火運陽乃布民乃舒物乃生榮厲大至
民善暴死宜調少陽之客以鹹補之以甘瀉之以鹹耎
之以酸收之歲榖宜丹間榖宜豆則火不為邪三之氣
自小滿日申初至大暑日午初凡六十日有竒主位太
徵火客氣陽明金中見土運天政布凉乃行燥熱交合
燥極而澤民病寒熱宜調陽明之客以酸補之以辛瀉
之以苦泄之歲榖宜黅間榖宜稷則燥不為邪四之氣
自大暑日午正至秋分日辰正凡六十日有竒主位太
宫土客氣太陽水中見金運金生水寒雨降民病暴仆振
慄譫妄少氣嗌乾引飲及為心痛癰腫瘡瘍瘧寒之疾
骨痿血便宜調太陽之客以苦補之以鹹瀉之以苦堅
之以辛潤之歲榖宜丹間榖宜稷則寒不為邪五之氣
自秋分日巳初至小雪日夘初凡六十日有竒主位少
商金客氣厥隂木中見金運風木用事春令反行草迺
生榮民迺和宜調厥隂之客以辛補之以酸瀉之以甘
緩之歲榖宜丹間榖宜稻則風不為邪終之氣自小雪
日夘正至大寒日丑正凡六十日有竒主位太羽水客
氣少隂火中見金運火勝金陽氣布候反温蟄蟲来見
流水不冰民迺康平其病温宜調少隂之客以鹹補之
以甘瀉之以酸收之歲榖宜丹間榖宜豆則熱不為邪
此六氣之常也是歲天符為執法若有邪氣民病卒急
經曰邪中執法者其病速而危
太陽寒水司天太隂濕土在泉中見太羽水運歲水太
過氣化運行先天太過而同天化是謂天符平水之歲
也水運平者命曰静順之紀藏而勿害治而善下五化
咸整其氣明其性下其用沃衍其化凝堅其政流演其
候凝肅其令寒其類水其應冬其穀豆其果栗其實濡
其蟲鱗其畜彘其色黑其味醎其音羽其數六其物濡
其在人也其藏腎其主二隂其養骨髓其病厥此歲運
之化也天地之氣太陽在上左厥隂右陽明故天政所
布其氣肅太隂在下左少陽右少隂故地氣静而其令
徐寒臨太虚其政大舉陽氣不令澤無陽燄則火發待
時少陽中治時雨廼涯止極雨散還於太隂雲朝北極
濕化迺布澤流萬物寒化六雨化五正化度也鱗蟲静
倮蟲育歲物之宜也鱗蟲不成燥毒不生地氣制之也
寒敷于上雷動於下水土合德上應辰星鎮星其穀玄
黅寒濕之氣持於氣交民病寒濕發肌肉萎足痿不收
濡瀉血溢是歲水在上土在下土勝水天氣虚水運天
符其氣自平不資化源惟抑運水扶其不勝無使暴過
而生其疾歲宜以苦燥之温之食玄黅之穀以全其真
避虚邪之氣以安其正運與寒同宜燥熱化故曰其化
上苦熱中醎温下甘熱藥食宜也歲半之前太陽主之
有本標之化當其時寒熱得中者天之和也歲半
之後太陽主之太隂之化從本當其時濕化應者地之
令也初之氣自乙卯年大寒日寅初至是歲春分日子
初凡六十日八十七刻半主位太角木客氣少陽火中見
水運少陽中治地氣遷氣迺大温草廼早榮民廼厲温
病迺作身熱頭痛嘔吐肌腠瘡瘍宜調少陽之客以醎
補之以甘瀉之以醎耎之歲穀宜玄間穀宜豆則火不
為邪二之氣自春分日子正至小滿日戌正凡六十日
有竒主位少徵火客氣陽明金中見水運大凉反至民
迺慘草迺遇寒火氣遂抑民病氣鬱中滿寒迺始宜調
陽明之客以甘補之以辛瀉之以苦泄之歲穀宜玄間
穀宜黍則燥不為邪三之氣自小滿日亥初至大暑日
酉初凡六十日有竒主位少徵火客氣太陽水中見水
運氣與運相符天政布寒氣行雨迺降民病寒反熱
中癰疽注下心熱瞀悶不治者死宜調太陽之客以苦
補之以醎瀉之以苦堅之以辛潤之歲穀宜玄間穀宜
稷則寒不為邪是氣也用寒遠寒無犯司氣之寒四之
氣自大暑日酉正至秋分日未正凡六十日有竒主位
太宫土客氣厥隂木中見水運水生木風濕交争風化
為雨迺長迺化廼成民病大熱少氣肌肉萎足痿注下
赤白宜調厥隂之客以辛補之以辛瀉之以甘緩之歲
穀宜黅間穀宜稻則風不為邪五之氣自秋分日申初
至小雪日午初凡六十日有竒主位少商金客氣少隂
火中見水運大火所居陽復化草迺長迺化迺成民迺舒
宜調少隂之客以醎補之以甘瀉之以酸收之歲穀宜
黅間穀宜豆則熱不為邪終之氣自小雪日午正至大
寒日辰正凡六十日有竒主位太羽水客氣太隂土中
見水運水運得位濕土居之地氣正濕令行隂凝太虚
埃昏郊野民迺慘悽寒風以至反者孕迺死宜調太隂
之客以甘補之以苦瀉之以甘緩之歲穀宜黅間穀宜
麻則濕不為邪此六氣之化也歲行平水之化天符為
執法邪或中之民有卒急之病故經曰中執法者其病
速而危
厥隂風木司天少陽相火在泉中見少角木運歲木不
及上角與正角同又木不及而同天化氣化運行同天
氣與天符木氣適平命曰敷和之紀木德周行陽舒隂
布五化宣平其氣端其性隨其用曲直其化主榮其政
發散其候温和其令風其類草木其應春其穀麻其果
李其實核其蟲毛其畜犬其色蒼其味酸其音角其數
八其物中堅其在人也其藏肝其主目其養筋其病裏
急支滿此歲運之化也天地之化風化在上左灼化右
藏化故天氣擾而其政撓苦化在下左清化右柔化故
地氣正而其令速風生高遠炎熱從之雲趨雨府濕化
迺行風火同德上應歲星熒惑其穀蒼丹間穀言太商之
穀其耗文角品羽清化熱化勝復同邪氣化度風化三
火化七政化度也毛蟲静羽蟲育是迺歲物所宜介蟲
耗寒毒不生是皆地氣所制故風燥火熱勝復更作蟄
蟲来見流水不冰熱病行於下風病行於上風燥勝復
行於中是隂為天氣陽為地氣天氣虚木運符之又木
火同德其氣專不資化源惟贊運木無使邪勝歲宜以
辛調上以醎調下畏火之氣無妄犯之故曰其化上辛
凉中辛和下醎寒藥食宜也歲半之前天氣主之天布
厥隂之政其令風歲半之後地氣主之地行少陽之令
其化火氣化之常也初之氣自丙辰年大寒日巳初至
是歲春分日卯初凡六十日八十七刻半主位少角木
客氣陽明金中見木運歲運得位金燥客之寒始肅殺氣方
至民病寒於右之下宜調陽明之客以酸補之以辛瀉
之以苦泄之歲穀宜蒼間穀宜黍則燥不為邪二之氣
自春分日卯正至小滿日丑正凡六十日有竒主位太
徵火客氣太陽水中見木運寒不去華雪水冰殺氣施
化霜迺降谷草上焦寒雨數至陽復化民病熱中宜調
太陽之客以苦補之以醎瀉之以苦堅之以辛潤之歲
穀宜蒼間穀宜稷則寒不為邪三之氣自小滿日寅初
至大暑日子初凡六十日有竒主位太徵火客氣厥隂
木中見木運木與天符天政布風廼時舉民病泣出耳
鳴掉眩宜調厥隂之客以辛補之以酸瀉之以甘緩之
歲穀宜蒼間穀宜稻則風不為邪是氣也用温遠温無
犯司氣之温四之氣自大暑日子正至秋分日戌正凡
六十日有竒主位少宫土客氣少陰火中見木運溽暑
濕熱相薄争於左之上民病黃癉而為胕腫宜調少隂
之客以醎補之以甘瀉之以酸收之歲穀宜丹間穀宜
豆則熱不為邪五之氣自秋分日亥初至小雪日酉初
凡六十日有竒主位太商金客氣太隂土中見木運燥
濕更勝沉隂迺布寒氣及體風雨迺行宜調太隂之客
以甘補之以苦瀉之以甘緩之歲穀宜丹間穀宜麻則
濕不為邪終之氣自小雪日酉正至大寒日未正凡六
十日有竒主位少羽水客氣少陽火中見木運木生火
畏火司令陽迺大化蟄蟲出見流水不冰地大發草迺
生人迺舒其病温厲宜調少陽之客以醎補之以甘瀉
之以醎耎之歲穀宜丹間穀宜豆則火不為邪此六氣
之化也歲為平木或有邪氣則中執法人有卒急之病
故經曰中執法者其病速而危
少隂君火司天陽明燥金在泉中見太徵火運歲火太
過而同天化是謂天符又火運臨午是謂歲會氣之平
也上見天符下見歲會三合而治太一天符之會平之
至也平火之歲命曰升明之紀正陽而治德施周普五
化鈞衡其氣高其性速其用燔灼其化蕃茂其政明曜
其候炎暑其令熱其類火其應夏其穀麥其果杏其實
絡其蟲羽其畜馬其色赤其味苦其物脉其音徵其數
七其在人也其藏心其主舌其養血其病瞤瘛此歲運
之化也少陰在上左太隂右厥隂故天政所布其氣明
陽明在下左太陽右少陽故地氣肅而其令切寒交暑
熱加燥雲馳雨府濕化迺行時雨迺降金火合德上應熒惑
太白其穀丹白熱化七清化九正化度也羽蟲静介蟲
育歲物所宜也毛蟲耗濕毒不生地氣制之也水火寒
熱持於氣交而為病始熱病行於上清病生於下寒熱争
於中民病欬喘血溢白泄鼽嚏目赤眥瘍寒厥入胃心
痛腰痛腹大嗌乾腫上是歲火在上金在下火在中火
勝金天氣盈天氣雖平熱甚於上宜於年前十二月先
取化源平其火氣必抑其運火資其歲勝折其金之鬱
氣無使暴過而生其病食丹白之榖以全真氣食間氣
之穀以辟羣邪歲宜醎以耎之而安其上以酸收之而
安其下運同天氣以寒清化故曰其化上醎寒中甘寒
下酸温藥食宜也歲半之前少隂主之少隂有本標之
化寒熱得中者天政之平也歲半之後陽明主之陽明
以中氣為化燥令相半者地之令也初之氣自丁巳年
大寒日申初至是歲春分日午初凡六十日八十七刻
半主位少角木客氣太陽水中見火運水勝火地氣遷
燥將去寒廼始熱復藏水廼冰霜復降風迺至陽氣鬱
民反周密關節禁固腰脽痛炎暑將起中外瘡瘍宜調
太陽之客以苦補之以醎瀉之以苦堅之以辛潤之歲
穀宜丹間穀宜稷則寒不為邪二之氣自春分日午正
至小滿日辰正凡六十日有竒主位太徵火客氣厥隂木
中見火運木火相生陽氣布風迺行春氣以正萬物應
榮寒氣時至民廼和其病淋目瞑目赤氣鬱上而熱宜
調厥隂之客以辛補之以酸收之以甘緩之歲穀宜丹
間穀宜稻則風不為邪三之氣自小滿日巳初至大暑
日卯初凡六十日有竒主位太徵火客氣少隂火中見
火運氣與運符天政布大火行庶類蕃鮮寒氣時至民
病氣厥心痛寒熱更作欬喘目赤宜調少隂之客以醎
補之以甘瀉之以酸收之歲穀宜丹間穀宜豆則熱不
為邪四之氣自大暑日卯正至秋分日丑正凡六十日
有竒主位少宫土客氣太隂土中見火運土當其位火
化兼之溽暑至大雨時行寒熱互至民病寒熱嗌乾黃
癉鼽衂飲發宜調太隂之客以甘補之以苦瀉之以甘
緩之歲穀宜白間穀宜麻則濕不為邪五之氣自秋分
日寅初至小雪日子初凡六十日有竒主位太商金客
氣少陽火中見火運氣同運化畏火臨暑反至陽迺化
萬物迺生迺長迺榮民迺康其病温宜調少陽之客以醎
補之以甘瀉之以醎耎之歲穀宜白間穀宜豆則火不
為邪是氣也用熱遠熱無犯司氣之熱終之氣自小雪日子
正至秋分日戌正凡六十日有竒主位少羽水客氣陽明金
中見火運火勝金水反制之燥令行餘火内格腫於上欬喘
甚則血溢寒氣數舉則霧霿翳病生皮腠内舍於脇下連少
腹而作寒中地將易也宜調少陽之客以酸補之以辛瀉之
以苦泄之歲榖宜白間榖宜黍則燥不為邪此六氣之化也
歲氣之交平火在上金氣抑鬱治宜泄之客安其氣必清必
静則邪氣自衰歸其所宗此治之大體也
太隂濕土司天太陽寒水在泉中見少宫土運歲土
不及上宫與正宫同少宫上臨太隂是謂天符土運臨
丑是謂歲會上見天符下見歲會三合為治太一天
符之歲氣至平也命曰備化之紀氣協天休德流四政
五化齊脩其氣平其性順其用高下其化豐滿其政安
静其候溽蒸其令濕其類土其應長夏其穀稷其果棗
其實肉其蟲倮其畜牛其色黃其味甘其物膚其音宫
其數五其在人也其藏脾其主口其養肉其病痞此歲
運之化也歲氣之化太隂在上少陽左少隂右故地氣
上騰而其政肅太陽在下厥隂左陽明右故天氣下降而其
令寂隂專其政陽氣退辟大風時起原野昏霿白埃四
起雲奔南極寒雨數至濕寒合德黃黑埃昏流行氣交
上應鎮星辰星其穀黅玄間穀命太商太徵者物成於
差夏故陰凝於上寒積於下寒水勝火則為冰雹陽光
不治殺氣迺行有餘宜高不及宜下有餘宜晩不及宜
早土之利氣之化也民氣亦從之其病寒濕腹滿身䐜
憤胕腫痞逆寒厥拘急故曰風化勝復同邪氣化度也
雨化五寒化一正化度也倮蟲静鱗蟲育歲物所宜也
羽蟲耗濕毒不生地氣制之也是歲土在上水在下土
勝水天氣盈當取化源歲遇太一天符其氣至平不取
化源惟折其水鬱益其歲勝贊其陽火令禦甚寒無使
邪勝食黅玄之穀以全其真食間氣之穀以保其精歲
宜以苦燥之濕之運與濕同宜以燥化故曰其化上苦
熱中甘和下甘熱藥食宜也歲半之前其政濕歲半之
後其令寒初之氣自戊午年大寒日亥初至是歲春分
日酉初凡六十日八十七刻半主位少角木客氣厥陰
木中見土運木當其位地氣遷寒迺去春氣正風迺来
生布萬物以榮民氣條舒風濕相搏雨迺後民病血溢
經絡拘強關節不利身重筋痿宜調厥陰之客以辛補
之以酸瀉之以甘緩之歲穀宜黅間穀宜稻則風不為
邪二之氣自春分日酉正至小滿日未正凡六十日有
竒主位太徵火客氣少隂火中見土運大火正物承化
民迺和其病温厲盛行遠近咸若濕蒸相搏雨迺時降
宜調少隂之客以醎補之以甘瀉之以酸收之歲穀宜
黅間穀宜豆則熱不為邪三之氣自小滿日申初至大
暑日午初凡六十日有竒主位太徵火客氣太陰土中
見土運氣與運符而行平氣天政布濕氣降地氣騰雨
迺時降寒迺隨之感於寒濕則民病身重胕腫胸腹滿
宜調太陰之客以甘補之以苦瀉之以甘緩之歲穀宜
黅間穀宜麻則濕不為邪是氣也無犯司氣四之氣自
大暑日午正至秋分日辰正凡六十日有竒主位少宫土客氣少
陽火中見土運歲運得位相火居之畏火臨溽蒸化地
氣騰天氣否隔寒風曉暮蒸熱相摶草木凝煙濕化不
流則白露陰布以成秋令民病腠理熱血暴溢瘧心腹
滿熱臚脹甚則胕腫宜調少陽之客以醎補之以甘瀉
之以醎耎之歲穀宜玄間穀宜豆則火不為邪五之氣
自秋分日巳初至小雪日卯初凡六十日有竒主位太
商金客氣陽明金中見土運土生金金得位慘令已行
寒露下霜迺早降草木黃落寒氣及體君子周密民病皮腠宜調陽明
之客以酸補之以辛瀉之以苦泄之歲榖宜玄間穀宜黍則燥不為邪
終之氣自小雪日卯正至大寒日丑正凡六十日有竒主位少羽水客
氣太陽水中見土運土當其位濕土合氣寒大舉濕大化霜迺積隂迺
凝水堅冰陽光不治感於寒則病人關節禁固腰脽痛寒濕持於氣交
而為疾也宜調太陽之客以苦補之以鹹瀉之以苦堅之以辛潤之歲
榖宜玄間榖宜稷則寒不為邪此六氣之化也氣交之化歲有鬱治宜
折之皆隨勝氣安其屈伏無問其數以平為期此其道也
少陽相火司天厥陰風木在泉中見太商金運歲金太
過氣化運行先天上見少陽左陽明右太隂故天氣正
而其政嚴下見厥陰左少陰右太陽故地氣擾而其令撓
風迺暴舉木偃沙飛炎火迺流陰行陽化雨迺時應風
熱參布雲物沸騰太陰横流寒迺時至凉雨並起火木
同德上應熒惑歲星其穀丹蒼火化七清化九風化三
正化度也羽蟲静毛蟲育是謂歲物之宜倮蟲耗清毒
不生是皆地氣所制民病寒中外發瘡瘍内為泄滿聖
人遇之和而不争往復之作民病寒熱瘧泄聾瞑嘔吐
上怫腫色變是歲陽為天氣隂為地氣金運在中天氣
刑運運刑地氣天氣盈地氣虚當於年前先取化源以
平火氣無使運鬱兼抑其運金贊所不勝無使木鬱氣
則暴過不生苛疾不起歲宜醎宜辛宜酸渗之泄之漬
之發之運翼風熱少用寒化其化上醎寒中辛温下辛
凉藥食宜也候其氣者歲半之前其主少陽若火淫所
勝則温氣流行金政不平民病頭痛發熱惡寒而瘧熱
上皮膚痛色變黃赤𫝊而為水身面胕腫腹滿仰息
泄注赤白瘡瘍欬唾血煩心胸中熱甚則鼽衂病本於
肺診在手天府之脉法宜平以醎冷佐以苦甘以酸收
之以苦發之以酸復之歲半之後其主厥隂若風淫於
内則地氣不明平野昧草迺早秀民病灑灑振寒善呻
數欠心痛支滿兩脇裏急飲食不下膈咽不通食則嘔
腹脹善噫得後與氣則怏然如衰身體皆重法宜治以
辛凉佐以苦以甘緩之以辛散之歲運之金太過紀曰
堅成是謂收引天氣㓗地氣明陽氣隨隂治化燥行其
政物以司成收氣繁布化洽不終其化成其氣削其政
肅其令銳切其動暴折瘍疰其德霧露蕭飄其變肅殺
凋零其化兼其所勝其病喘喝胸憑仰息上徵與正商
同其生齊其病欬故曰歲金太過燥氣流行肝木受邪
民病兩脇下少腹痛目赤痛眥瘍耳無所聞甚則欬逆
喘氣肩背痛下連股膝髀腨胻足皆病其治宜以辛温
所以調其運也初之氣自己未年大寒日寅初至是歲
春分日子初凡六十日八十七刻半主位少角木客氣
少隂火金運統之火能勝金地氣遷風勝迺摇寒迺
去候迺大温草木早榮寒来不殺温病迺起其病氣怫
於上血溢目赤欬逆頭痛血崩脇滿膚腠中瘡宜治少
隂之客以醎補之以甘瀉之以酸收之歲穀宜丹間穀
宜豆二之氣自春分日子正至小滿日戌正凡六十日
有竒主位太徵火客氣太隂土金運統之火生土土甚
鬱火白埃四起雲趨雨府風不勝濕雨迺零民迺康其
病熱鬱於上欬逆嘔吐瘡發於中胸嗌不利頭痛身熱昏
憒膿瘡宜治太隂之客以甘補之以苦瀉之以甘緩之
歲穀宜丹間穀宜麻三之氣自小滿日亥初至大暑日
酉初凡六十日有竒主位太徵火客氣少陽火金運統
之火當其位天政布炎暑至少陽臨上雨迺涯民病熱
中聾瞑血溢膿瘡欬嘔鼽衂渴嚏欠喉痺目赤善暴死
宜治少陽之客以醎補之以甘瀉之以醎耎之歲穀宜
丹間穀宜豆四之氣自大暑日酉正至秋分日未正凡
六十日有竒主位少宫土客氣陽明金運統之氣與
運同是謂司氣陽迺至炎暑間化白露降民氣和平
其病滿身重宜治陽明之客以酸補之以辛瀉之以
苦泄之歲穀宜蒼間穀宜黍是氣也司氣以凉藥食
之宜用凉無犯五之氣自秋分日申初至小雪日午
初凡六十日有竒主位太商金客氣太陽水金得其
位與水相生陽迺去寒迺来雨迺降氣門迺閉剛木
早凋民病寒邪君子周密宜治太陽之客以苦補之
以鹹瀉之以苦堅之以辛潤之歲穀宜蒼間穀宜稷
終之氣自小雪日午正至大寒日辰正凡六十日有
竒主位少羽水客氣厥隂木金運統之金本刑木水
反生之地氣正風迺至萬物反生霧霿以行其病關
閉不禁心痛陽氣不藏而欬宜治厥隂之客以辛補
之以鹹瀉之以甘緩之歲穀宜蒼間穀宜稻歲氣之
交天氣火勝即太陽来復地氣木勝即陽明来復覩
其氣至治以勝復之法寒者熱之清者温之無翼其
甚無贊其復是謂至治
陽明燥金司天少隂君火在泉中見少羽水運歲水不
及氣化運行後天陽明在上太陽左少陽右故天氣急
而其令切少隂在下太隂左厥隂右故地氣明而其令
暴陽專其令炎暑盛行物燥以堅淳風迺治風燥横運
流於氣交多陽少隂雲趨雨府濕化迺敷燥極而澤金火
合德上應太白熒惑其穀白丹間穀命太徵者其耗白
甲品羽雨化風化勝復同邪氣化度也清化九寒化一
熱化七正化度也介蟲静羽蟲育是乃歲物之宜介蟲
耗寒毒不生是皆地氣所制蟄蟲出見流水不冰清熱
之氣持於氣交民病咳嗌塞寒熱發暴振慄癃閟清先
而勁毛蟲迺死熱後而暴介蟲迺死其發燥是歲金在
上火在下水運在中水勝火火勝金天氣虚水能制火而
生金其邪迺微宜資其化源以助金氣安其水運無使
受邪折其火氣之鬱食白丹之穀以安其氣食間氣之
穀以去其邪歲宜以醎以苦以辛汗之清之散之運化
同清宜多地化其化上苦小温中苦和下醎寒藥食宜
也候其清者歲半之前陽明主之燥淫所勝則木迺晩
榮草迺晩生筋骨内變民病左胠脇痛寒清於中感而
瘧大凉革候欬腹中鳴注泄鶩溏名木斂生苑於下
草焦上首心脇暴痛不可反側嗌乾面塵腰痛目眛瘡
瘍痤癰病本於肝診在足太衝之脉法宜平以苦温佐
以酸辛以苦下之歲半之後少陽主之熱淫於内則焰
浮川澤隂處反明民病腹中常鳴氣上衝胸喘不能久
立寒熱皮膚痛目瞑齒痛䪼腫惡寒發熱如瘧少腹中
痛腹大法宜治以醎寒佐以甘苦以酸收之以苦發之
氣交之間水運統之涸流之紀是謂反陽藏令不舉化
氣迺昌長氣宣布蟄蟲不藏土潤水泉减草木條茂榮
秀滿盛其氣滯其用滲泄其動堅止其發燥稿其藏腎
其化兼所不勝其病癃閟邪傷腎也候其氣者四維有
湍潤埃雲之化則不時有和風生發之應若四維發埃
昏驟注之變則不時有飄蕩振摽之復其眚北其病内
舍腰脊骨髓外在谿谷踹膝故曰歲水不及濕迺盛行長
氣反用其化迺速暑雨數至民病腹滿身重濡泄寒瘍流
水腰股痛發膕腨股膝不便煩冤足痿清厥脚下痛甚
則胕腫藏氣不政腎氣不衡復有大風暴發草偃木零
生長不鮮面色時變筋骨併辟肉瞤瘛目視䀮䀮肌肉
胗發氣并膈中痛於心腹黃氣迺損其穀不登初之氣
自庚申年大寒日巳初至是歲春分日卯初凡六十日
八十七刻半主位少角木客氣太隂土中見水運土勝
水地氣遷隂始凝氣始肅水廼冰寒雨化其病中熱脹
面目浮腫善眠鼽衂嚏欠嘔小便黃赤甚則淋宜治太
陰之客以甘補之以苦瀉之以甘緩之歲食白穀間穀
用麻雖有濕邪不能為害二之氣自春分日卯正至小
滿日丑正凡六十日有竒主位太徵火客氣少陽火中
見水運陽迺布民迺舒物迺生榮厲大至民善暴死水
運承之其邪亦微宜治少陽之客以醎補之以甘瀉之
以醎耎之歲食白穀間穀宜豆雖有火邪莫之能害三
之氣自小滿日寅初至大暑日子初凡六十日有竒主
位太徵火客氣陽明金中見水運天政布凉迺行燥熱
交合燥極而澤民病寒熱宜治陽明之客以酸補之以
辛瀉之以苦泄之歲食白穀間穀用黍雖有燥邪莫之
能害四之氣自大暑日子正至秋分日戌正凡六十日
有竒主位少宫土客氣太陽水中見水運氣與運同是
謂司氣寒雨降民病暴仆振慄譫妄少氣嗌乾引飲及為
心痛癰腫瘧寒瘡瘍之疾骨痿血便宜治太陽之客以
苦補之以酸瀉之以苦堅之以辛潤之歲食丹穀間穀
用稷雖有寒邪莫之能害是氣也用寒遠寒無犯司氣
之寒五之氣自秋分日亥初至小寒日酉初凡六十日
有竒主位太商金客氣厥隂木中見水運水生木春令
反行草廼生榮民氣和宜調厥隂之客以辛補之以酸
瀉之以甘緩之歲食丹穀間穀用稻雖有風邪莫之能
害終之氣自小雪日酉正至大寒日未正凡六十日有
竒主位少羽水客氣少隂火中見水運水得位運水居
之陽氣布候反温蟄蟲来見流水不冰民廼康平其病
温宜治少隂之客以醎補之以甘瀉之以酸收之歲穀宜
丹間穀宜豆雖有熱邪莫之能害此六氣之化也歲氣
之交天氣勝者少陽復之地氣勝者太陽復之詳察隂
陽所在而調之以正為期
太陽寒水司天太陰濕土在泉中見太角木運歲木太
過氣化運行先天太陽為天氣左厥隂右陽明故天政
所布其氣肅太隂為地氣左少陽右少隂故地氣静而其令徐
寒臨太虛其政大舉則火發待時少陽中治時雨迺涯
雲朝北極濕化迺布澤流萬物寒化六風化八雨化五
正化度也鱗蟲静倮蟲育歲物之宜也鱗蟲不成燥毒
不生地氣制之也寒敷於上雷動於下寒濕之氣持於
氣交民病寒濕發肌肉萎足痿不收濡瀉血溢是歲水
為天氣土為地氣土勝水當資化源以助天氣又歲遇
木運木能制土地氣廼欝其邪亦微必折鬱土抑其運
木扶其不勝無使暴過而生其疾食玄黅之穀以全其
真避虚邪之氣以安其正運與寒濕異以燥濕化其化
上苦温中酸和下甘温藥食宜也歲半之前太陽主之
寒淫所勝則寒氣迺至水且冰血變於中發為癰瘍民
病厥心痛鼽衂善悲時眩仆病本於心診在神門之脉
其法平以辛熱佐以甘苦以醎補之歲半之後太隂主
之濕淫於内則埃昏巖谷黃反見黑至隂之交民病飲
積心痛耳聾渾渾淳淳嗌腫喉痺少腹痛腫病衝頭痛
目項腰髀膕腨皆痛其法宜治以苦熱佐以酸淡以苦
燥之以淡泄之氣交之間木運太過命曰發生之紀是
謂啓陳土疎泄蒼氣逹陽和布化隂氣迺隨生氣淳化
萬物以榮其化生其氣美其政散其令條舒其動掉眩
巔疾其德鳴靡啟拆其象春其變振慄摧拔其穀麻稻
其果李桃其畜鷄犬其蟲毛介其物中堅外堅其色青
黃白其味酸甘辛其經足厥陰少陽其藏肝脾其病怒
故曰歲木太過風氣流行脾土受邪民病飱泄食減體
重煩冤腸鳴腹支滿甚則忽忽善怒眩冐巔疾脇痛診
在衝陽之脉其法治以酸和初之氣自辛未年大寒日
申初至是歲春分日午初凡六十日八十七刻半主位
太角木客氣少陽火中見木運歲木當其位相火居之
地氣遷氣迺大温草迺早榮民迺厲温病迺作身熱頭痛嘔
吐肌腠瘡瘍宜治少陽之客以醎補之以甘瀉之以醎
耎之歲穀宜玄間穀宜豆雖有火邪不能為害二之氣
自春分日午正至小滿日辰正凡六十日有竒主位少
徵火客氣陽明金中見木運金勝木大凉迺至草迺遇
寒火氣遂抑民病氣鬱中滿寒迺始宜治陽明之客
以酸補之以辛瀉之以苦泄之歲穀宜玄間穀宜黍雖
有燥邪不能為害三之氣自小滿日巳初至大暑日卯
初凡六十日有竒主位少徵火客氣太陽水中見木運
天政布寒氣行雨迺降民病寒熱中癰疽注下心熱瞀悶
宜治太陽之客以苦補之以醎瀉之以苦堅之以辛潤
之歲穀宜稷間穀宜豆雖有寒邪不能為害四之氣自
大暑日卯正至秋分日丑正凡六十日有竒主位太宫
土客氣厥隂木中見木運氣與運同是謂司氣風濕交
争風化為雨迺長迺化迺成民病太熱少氣肌肉萎注
下赤白宜治厥隂之客以辛補之以酸瀉之以甘緩之
歲穀宜黅間穀宜稻雖有風邪不能為害是氣也用温
遠温無犯司氣之温五之氣自秋分日寅初至小雪日
子初凡六十日有竒主位少商金客氣少陽火中見木運木生火火
勝金陽復化草迺長迺化迺成民迺舒宜調少隂之客以鹹補之以
甘瀉之以酸收之歲榖宜黅間榖宜豆雖有熱邪不能為害終之氣
自小雪日子正至大寒日戌正凡六十日有竒主位太羽水客氣太
隂土中見木運地氣正濕令行隂凝太虚寒風以至宜治太隂之客
以甘補之以苦瀉之以甘緩之歲榖宜黅間榖宜麻雖有濕邪不能
為害此六氣之化也歲氣之交天氣勝則太隂之復地氣勝則厥隂
之復法治之所謂濕者燥之温者清之故其氣迺平也
厥陰風木司天少陽相火在泉中見少徵火運歲火不
及氣化運行後天不及而同地化是謂同歲會氣之平
也諸同正歲氣化運行同天平火之歲命曰升明之紀
正陽而治德施周普五化鈞衡其氣高其性速其用燔
灼其化蕃茂其政明曜其候炎暑其令熱其類火其應
夏其穀麥其果杏其實絡其蟲羽其畜馬其色變其味
苦其物脉其音徵其數七其在人也其藏心其主舌其
飬血其病瞤瘛此歲運之化也天地之氣上見厥陰左
少陰右太陽故天氣擾而其政撓下見少陽左陽明右
太隂故地氣正而其令速風生高遠炎熱從之雲趨雨
府濕化迺行風火同德上應歲星熒惑其穀蒼丹間穀
言太宫太羽者其耗文角品羽寒化雨化勝復同邪氣
化度也風化八火化二正化度也歲物之宜則毛蟲静
羽蟲育地氣所制則介蟲耗寒毒不生風燥火熱勝復
更作蟄蟲来見流水不冰熱病行於上風燥勝復行於
中是歲陰為天氣陽為地氣歲火運適平不資化源惟
贊其運火無使邪勝歲宜以辛調上醎調下畏火之氣
無妄犯之其化上辛凉中醎和下醎寒藥食宜也歲半
之前厥隂主之多風化者厥隂之政也歲半之後少陽
主之多火化者少隂之令也初之氣自壬戌年大寒日
亥初至是歲春分日酉初凡六十日八十七刻半主位
太徵木客氣陽明金中見火運寒始肅殺氣方至民病
寒於右之下運行平火其邪迺微宜調陽明之客以酸
補之以辛瀉之以苦泄之歲穀宜蒼間榖宜黍二之氣
自春分日酉正至小滿日未正凡六十日有竒主位少
徵火客氣太陽水中見火運火居其位寒水承之寒不
去華雪水冰殺氣施行霜廼降名草上焦寒雨數至陽復
化民病熱於中宜調太陽之客以苦補之以醎瀉之以
苦堅之以辛潤之歲穀宜蒼間穀宜稷三之氣自小滿
日申初至大暑日午初凡六十日有竒主位少徵火客
氣厥隂木中見火運火當其位風木客之天政布風迺
時舉民病泣出耳鳴掉眩宜調厥隂之客以辛補之以
酸瀉之以甘緩之歲穀宜蒼間穀宜稷四之氣自大暑
日午正至秋分日辰正凡六十日有竒主位少宫土客
氣少隂火中見火運氣與運同灼化所居溽暑濕熱相
薄争於左之上民病黃癉而為胕腫宜調少隂之客以
醎補之以苦瀉之以酸收之歲穀宜丹間穀宜豆五之
氣自秋分日巳初至小雪日卯初凡六十日有竒主位
少商金客氣太陰土中見火運火生土燥濕更勝沉隂迺
布寒氣及體風雨迺行宜調太陰之客以甘補之以苦
瀉之以甘緩之歲穀宜丹間穀宜麻終之氣自小雪日
卯正至大寒日丑正凡六十日有竒主位太羽水客氣
少陽火中見火運氣符會畏火司令陽迺大化熱蟲出見流
水不冰地氣大發草迺舒其病温厲宜調少陽之客以醎補
之以甘瀉之以醎耎之歲穀宜丹間穀宜豆是氣也用
熱遠熱無犯司氣之熱歲氣之化其氣專其化淳又遇
火氣平與歲會同是謂行令邪氣乘之其病持久經曰
中行令者其病徐而持也
右六氣司歲五運統歲六五相合三十年一周六十
年再周凡千四百四十氣而天地之氣數備焉終而
復始時立氣布如環無端守其數稽其化若合符節
可謂悉矣此特定期之紀氣化之常也不能無變變
不可以常拘故推其要或標本不同謂太陽為寒陽
明為燥少陽為炎太隂為濕少隂為熱厥隂為風所
謂本也本之下為中之見見之下為氣之標太陽之
中見少隂時或為暄太隂之中見陽明時或為燥以
至燥濕相交暄寒相應風火相值其本標不同有如
此者或因積數之差若春温夏暑秋凉冬寒時令之
常也或春夏秋冬各差其分應在四維後皆三度有
竒積數之差有如此者或因有勝有復謂六氣之化
行各有次止各有位隨六節以觀其應或至而太過
者六氣之勝也若有非常之氣應在歲半之前者名
為歲氣淫勝應在歲半之後者名為六氣来復其勝
復有如此者或因氣位相勝謂天有常政地有常令
應各有時當其時各以其化来報至而甚者客勝也
若臨在反勝者則司歲之氣不得其應是謂主勝其
氣位相勝有如此者或因氣運之鬱謂氣運各有所
制屈而不伸也天氣勝運則運化鬱運勝在泉則地
氣鬱或六氣臨勝已之位則六氣亦鬱凡有所鬱則
進退升降皆不能也其氣鬱有如此者或因鬱而必
發謂五氣之鬱乘時而發也木發則標驟其應無時
火發則曛昧應在四氣土發則昏憒應在夏金發而
毁折應在秋水發而雹雪應在二火前後其鬱氣之
發有如此者或因邪氣反勝謂天政布於夏地令行
於冬至其時或當寒而熱當熱而寒當温而清當燥
而熱當濕而燥反勝有如此者夫定期之外猶有是
者則不拘於常數也兹造化密多所以新新不窮歟
普濟方卷十二
