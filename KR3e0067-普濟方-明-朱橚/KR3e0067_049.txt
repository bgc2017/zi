普濟方卷四十九明周王朱橚撰
頭門
眉髯髭(總論)
夫足太陽血氣盛則眉美足少陽血氣盛則髯美足少
隂血氣盛則髮美手陽明血氣盛則髭美夫經絡所至
不同血氣各有所属眉髯髮髭率本於經絡之血氣或
黑或紺或黃白以知盛衰盖氣在人猶水之津也髭髮
猶津之有滲也津之膏澤而滲隨之則髭髮本血氣可
知矣
烏髭髮(論)
髮本於足少隂髭本於手陽明二經血氣盛則悅澤血氣衰
則枯槁容貎之間是以賁飾則還枯槁為悦澤法烏可廢
方
烏鬚髮方
黃藥(四两)苖香(一两)川棟子兔絲子肉蓯蓉川
牛膝白芍藥白茯苓杜仲石斛熟地
黃威靈仙地骨皮枸杞子乾山藥生
地黃五味子山茱萸麥門冬蓮花蘃
生雞頭肉藿香當歸胡蘆巴川芎澤
瀉白术人參巴戟黃耆羌活菖蒲
獨活黃連廣木香沉香吳茱萸(各半两)
右為末醋糊為丸如梧桐子大每服五十丸空心温
酒送下
沉香延齡散(出德生堂)治烏髭髮牢牙益精氣
沉香(另研)木香檀香香附子白芷龍骨
甘松川芎生地黃蓽撥升麻防風
當歸何首烏藁本青塩(炒)人參石膏
白茯苓白蒺藜杜蒺藜海浮石藿香
熟地黃細辛丁香荆芥穗菖蒲槐角
子白殭蠶天麻桂心露蜂房(炒黑各三錢半)麝
香(半錢)柳枝(五寸)
右為末每日早晩先刷淨牙後蘸藥刷五七十徧多
為上
刷染髭髯
何首烏母丁香白茯苓地骨皮白芷
熟地黃川百藥箭甘草膽礬(無以礬代之)生地
黃當歸升麻貫芎細辛訶子肉寒
水石没石子(各五錢)青塩(二錢半)
右遇庚辰日修合為末朝夕不問次數蘸之刷上下
牙將津一半咽了一半掠於髭髯如無膽礬以礬代之
花白百日可黑微白者四十日如漆此藥大壯觔骨
補下元明目煖水臟
黑髭鬢鉛梳子方(出聖惠方)
鉛(十两)鍚(三两二味同銷為汁去滓令净)没石子(二枚)訶藜勒皮(二枚)婆
羅勒(四枚)硫黃(十分細研)酸石榴皮磁(一分)綠礬針砂
(半两醋炒)熟地黃(半两燒令黑)烏油麻(一合炒焦)茜草根(一两剉)胡
桃瓤(半两)
右為末先銷鉛為汁取諸藥一斗入鉛錫中以柳木
篦攪令勻更傾入梳模子中就俟冷取出開齒修治
如法將餘藥於鐺中以水煮梳子三日三夜若水耗
即當以熱水添之日滿取出淨洗拭乾以故帛數重
裹三五日以熱皮子襯手梳之一百下如烏色每梳
洗用皂莢水洗淨候乾即梳之
得法染鬚方(出危氏方)
右用針砂不拘多少用水淘洗以淨為度用柳枝半
寸長數根於銅銚内炒過却用好米醋浸一宿次日
再炒以柳枝成炭為度於地上攤冷另放八件打和
為末
當歸甘松石膏滑石(各一錢)橡斗子(一两)酸榴
皮(三錢)母丁香白檀香(各一錢)
另收各色為末
生麝(少許)没石子(三个)訶子(四个去核)百藥煎(三錢)白芨(一錢)
右用針砂一匙白芨二匙八件末半匙餘者少許一
處合和好米醋調成膏子塗於髭鬚之上荷葉緊包
定勿寬慢次日早洗去即用此胡桃净肉研爛成油
撚放上則光軟五方中此方最勝
牢牙黑髭鬢(又名長春系包散)
金絲礬綠礬川芎膽礬(一方用信)細辛白茯
苓訶子肉川百藥煎没石子酸石榴皮
五味子川椒縮砂仁(各一两五)
右為細末入麝香少許臨睡先洗牙了再以牙刷蘸
刷牙後津再蘸藥抹鬢次日洗
刷牙烏髭鬢法
荆芥(一两)羌活(半两)膽礬(半两)青塩(半錢)訶子(半錢)没石子(半錢)
防風(一两)百藥煎(一两)川椒(半錢)香白芷(一錢)
右為末每日刷牙浸髮鬢功效如神加石膏一兩青
礬半錢
染髮髭令黑方(出聖惠方)
没石子烏藥雞腸草蓮子草青胡桃皮
酸石榴皮馬齒莧青塩熟乾地黃東
南柳枝皮(剉已上各一两)獖猪鬃(五兩剪如半豆長)麝香(一分細研)
右都搗用蜜水和為劑以舂大麥麫裹入甆罐子内
盛用塩泥固濟候乾更泥三度為妙後用熟灰十觔
燒罐子令黑㷔盡冷之取出入麝香研如粉以生薑
自然汁調如稀餳遇寅日染之良
澤蘭膏治生髮黑不白
細辛續斷皂莢石南草澤蘭厚朴
烏頭白术莽草蜀椒(二升)杏仁(半升去皮)
右切以酒漬一宿以鍊成猪脂四觔銅器中向東炊
竈中煎三上三下膏成絞去滓拔白者以辰日塗藥
皆出黑髮十日效
黑髭揩齒散
蓮子草鷄腸草熟乾地黃馬齒莧醋石
榴皮海塩青胡桃皮没石子(已上各一两)丁香
(半两)川升麻(半兩末)麝香(一分細研)
右為末用舂大麥麫為餅子裹入瓶内密盖口不令
透氣燒通赤候冷擣細羅為散麝香丁香升麻同研令
勻每日早晨及夜卧時常用揩齒一月後甚有神效
立馬烏(出御藥院方)
定粉瓦粉朴硝鉛白霜(已上各三錢)蜜陀僧
龍骨(各半錢)輕粉(三錢)韶腦(半两)花减(六錢)玉霜(一两三錢)
右為細末先用白土黃丹傅過髭髮後候乾將前項
藥水調再上髮鬢上用紙裹後少時其髭便黑用新
水洗過
黑髭鬢立驗一烏方(出聖惠方)
地黃花紫古子花龍葵花青胡桃瓤紫
蜀葵花麥藍子(小麥地中生者)蓮子草酸石榴(大者一枚)
(已上並用綿襄隂乾)母丁香訶棃勒皮香墨(已上各一两)
右為末鍊蜜和為丸如弹子大每服一丸用酒一盞
研調空心漸漸服令盡盞中酒乃嚥之如吃得三盞
酒服三丸五盞服五丸以醉為度便見效也忌蘿蔔
及五辛
掠髭鬢方(出瑞竹堂)
白檀香(一錢)白香芷(一錢)三柰子(三錢麫火燒熟為度)滑石(研)零
陵香(二錢)青黛(研一錢)百藥煎(一錢另研)白芨(一錢)甘松(一錢去土)
右為細末用漿水一大盞藥末一錢磁器内盛如法
盖覆勿令灰塵堕落早晨用洗畢掠之十數日有驗
用盡再添漿藥末
黑髭髮一醉烏方(出聖惠方)
訶梨勒(十枚磨两頭透)生地黃汁(一升)没石子(一两搗末)綠礬(半两)
(細研)醋石榴(三枚大者取汁)碙砂(一分細研)
右都入於甆瓶内用二味汁浸蜜封口勿令透氣四
十九日後取出其訶子狀黑梅子至夜臨卧時含一
枚咽津到晩爛嚼以酒一中盞下之良久更喫酒一
兩盞投之至醉其髭髮即三两日自黑更三两日再
服之轉妙忌生葱蘿蔔大蒜等一方有硫黃一錢無
没石子
桂心丸治髭髮枯槁
桂(去麄皮)旱蓮子草香白芷菊花旋復花
巨勝子蓽澄茄牛膝(酒浸切焙一兩)
右為末煉蜜和丸如梧桐子大每服三十丸塩湯下
不拘時
丁香煑散(出德生堂)治烏髭髮掠頭鬢光黑
母丁香(一錢)没石子(二個)川百藥煎(一錢半)甘松(一两)針砂
(醋炒一錢半)白芨(二錢半)新釘子(一個)訶子皮(二錢)山柰子(一錢)
右為細末水一大碗煎至七分用小瓶盛貯用鉄釘
浸在藥水内油紙盖護勿令塵土入内三日後臨卧
用掠髮鬢每早以温水洗去黑光
長春丸(出德生堂)治烏髭髮
地骨皮熟地黃(各十兩)訶子皮白芷桂心
杏仁(去皮尖各一兩)川椒(净二两)旋復花(一兩)
右各不犯銅鐡器止於木臼内搗細為末煉蜜丸如
梧桐子大每服五十丸空心酒下忌葱蒜
黑髭揩齒方(出聖惠方)
鯉魚(一頭可盛得藥者去腸肚不洗)生地黃(八兩竹刀細切)訶梨勒皮(二兩)
茜草根(一兩)塩(一兩)胡麻子(三合)沒石子(一兩)酸石榴皮(一兩)
右都細剉内入魚腹中以濕紙三重裹上又以鹽泥
紙密封裹用塼襯魚炭十觔燒令煙盡候冷取出細
研每夜先以生薑一小塊子揩齒微覺熱使此藥揩
之良愈不要與潄如白者三七日内從根下黑黃者
七日内便黑忌蘿蔔葱蒜等
染鬚鬢藥
母丁香(七個)没石子(五個)百藥煎(半兩)訶子(半兩)扁栢(半兩)生
鐡(半兩)香白芷(半兩)何首烏(半兩)
右碾為麄皮末用漿水浸七日蘸水搽鬚鬢
染髭髮令黑永不白方(出聖惠方)
婆羅勒生鐡屎(搥碎)母丁香訶梨勒皮蓮子
草草豆蔻黃連(去鬚)蜜陀僧(已上各一兩)
右為末用清漿水一升相和即内入瓷瓫中以蠟紙
密封頭不令水入即於近宅渠中深泥下埋滿百日
取出先以麫漿水洗髭髮令净乾了然後用梳藥令
離根半寸已來其藥即自入肉内勿以手把仍不得
着肉即洗不落正塗藥時須口中含牛乳候口中黑
即吐却更含白乳了後以故紙裹髭髮經一宿次用
麫漿水洗澤然後出入一染已後永黑不白也隨意
所食只忌大蒜若不含牛乳即令齒黑永無洗處
烏頭藥(儒門事親)
没石子石榴皮乾荷葉(另搗已上一兩)五倍子訶
子皮百藥煎金絲礬綠礬(另研旋點諸藥)
右為細末炒熟麫五匙入好醋打麫糊和藥末再塗
髭髮又用荷葉封裹後用皮帽裹之三五時間洗净
甚黑若便要黑光用猪膽漿水澤洗如鴉翎
烏髭藥(出百一選方)
蛤粉(八兩)海螵蛸韶粉黃丹(各一兩)膩粉(半錢)杏仁
(八个)石灰礦(二两)乳香(一塊皂子大)
右各為末和勻將髭先用皂角湯洗過不可見油看
白髭有多少加减使用河水調藥如稀糊黃昏時篦
子塗在髭上將荷葉作片子盖之以片帛包繫定至
三更後用温湯洗去更將少胡桃肉撚髭上
烏髭借春散(出御藥院)
針砂(先炒令赤投醋中浸一宿再炒令乾)大麥麫蕎麥麫(三味各炒半匙)
右先以漿水洗髭髮令極净用醋調上件三味煑糊
熱塗在髭髮上用荷葉封裹上更帛裹湏卧時用次
日除去以温漿水洗净再待晩用次下藥塗
没石子百藥煎五倍子何首烏當歸(各等)
(分)
右為細末每用半匙投入大麥麩蕎麩各半匙頭醋
調煮成糊臨卧塗髭髮上依前用荷葉封裹次日早
晨用温漿水洗净可黑兩箇月
天麻丸(出王氏𫝊濟方)潤顔色烏髭鬢
天麻(二兩)木香元參地榆烏頭(炮製去皮臍)附子
(炮裂去皮臍各半兩)血竭(一錢)
右為末用白砂糖一盞河水一盞一處熬沸去沫熟
蜜和藥丸如小豆大每服二十丸空心木香酒下
烏金散
訶子(十箇)藁本(一錢)川百藥煎(一兩)没石子(五箇)母丁香(十五)
(箇)新釘子(三箇)針砂(一兩醋炒七次)
右除釘子外餘藥俱為細末水一大椀煎熬至大半
椀磁器内盛之將前項釘子放於藥内更宿早晩掠
髮百日如漆
烏髭鬢方(出傳信適用方)
烏賊魚膏韶粉黃丹蛤粉蜜陀僧(五味等分)
(細研)輕粉(少許)石灰(少許)
右藥和勻湯調稀稠得所篦子塗髭鬢上用荷葉包
貼荷葉先於熱湯内渫過髭鬢亦湏先净洗方可塗
藥
治烏髭髮掠頭(德生堂)
地黃花紫葵花黑牽牛花紫鼔子花桑
椹酸石榴皮母丁香(各等分)
右用瓶盛一處封口三日後用掠鬚髮
治口齒百疾兼黑髭鬚揩齒方(出聖惠方)
馬齒莧(墻上生者隂乾了一觔及盛時採採時不得令雞犬孝子女人畜生見合藥時亦復)
(避之)生乾地黃(一觔)牛膝(四兩去苖)苣勝(四兩)鹽(三兩)皂莢(五挺不蚛)
(肥大者去皮子)東引桃柳枝(各一握)川升麻(四兩)
右各細剉訖以新平底鐵鐺中先下皂莢次下桃柳
枝次下升麻次下牛膝次下馬齒莧次下巨勝塩花
地黃訖取一新瓦盆子盖鐺以塩泥固濟切湏牢密
即於盆底上鑚作三個竅子以出隂氣從寅時以文
火燒以小瓦子於竅上盖之候隂氣盡即速泥之直
燒至戌時方可武火燒至亥時後停火放冷明旦開
之其色如鴉羽其香馥人藥廼成矣便以新瓷瓶盛
之密封要用旋取出細研用柳木枝點藥再三精意
揩齒悉令用徧即閉口良久待藥力入牙齒内然後
潄口但能每日旦暮揩之一月内髭鬢黑潤異常
黑髭方(出聖惠方)
蓮子草没石子酸石榴皮馬齒莧胡桃
皮生乾地黃青塩(已上各一兩)
右為散用大麥麩作餅納入罐口子中以炭火燒待
罐子内黑烟絶即住火候冷取出細研為末每日早
晨夜間兩度揩齒極妙
烏髭鬢揩牙法(出聖濟總錄)
升麻(一兩)訶梨勒(二枚去核為末)白塩花(半分)栗饙飯(一合)麻籸
末(四合取第一徧作者)生乾地黃(十二分肥者細切)丹砂(一两研以水臨燒時)
(調之)
右拌勻於净砂瓶中盛密封頭徧泥隂乾入爐中畔
以炭火周圍燒半時辰收之研為末每用揩牙法欲
使藥時先用生薑一塊如杏仁大爛嚼湏臾即吐却
滓以左手揩三五徧就濕點藥末揩十數徧含津不
得吐以兩手取津塗髭鬢待辛辣定細細嚥此藥兼
治脚氣腸風駐顔益氣若能勤行一生白髭鬢一百
日即黑花者五十日黑用藥二十日便見效若能空
心三徧用食後用之效尤速
烏頭藥(出御藥院)
訶子皮當歸(各一兩一錢)没石子(一兩一錢)五倍子(半兩)百
藥煎(一兩三錢)酸石榴皮(一兩)
右末以大麥麩蕎麫各半兩針砂一兩六錢先用二
麫醋調熬成糊入針砂調勻先用温漿水皂角洗淨
髮後上針砂麫糊藥擦過後用前件烏頭藥一兩如
使不黑麫調藥徧擦髮上用荷葉包裹一宿用温漿
水净洗為度每針砂八兩醋浸五宿炒乾碾為細末
地黃丸(出聖濟總錄)治烏髭髮方
生地黃汁(一升)生姜汁(五升)苣勝子熟乾地黃(焙)旋
覆花乾椹子(各一兩)
右除二味汁外搗羅為末先將前二味汁用銀器煎
熟看稀稠將藥末和丸如彈子大每服夜飲酒半酣
後含化一丸
駐顔變髭髮令黑方(出聖惠方)
蓮子草(半觔)杏仁(一觔湯浸去皮尖雙仁麩炒微黃)熟乾地黃(一觔)
右件各藥相和搗一萬杵色當如漆即丸如梧桐子
大每日空心温酒下三十丸晩再服之久服髭髮如
漆忌生葱蘿蔔大蒜等
黑髭髮方(出聖惠方)
天門冬(一觔去心研)熟乾地黃(一觔)
右為末煉蜜和搗三五百杵丸如梧桐子大每食前
以酒任下三十丸神效忌生葱蘿蔔大蒜等
又方(出聖惠方)
生地黃(二觔洗净搗取汁)茜根(一觔)
右將茜根細剉以水五大盞微煎研絞取汁更將滓
再研煎如前三度取汁入銀鍋内與地黃汁緩火煎
熬如膏以磁器盛之每日空心服以温酒調半匙服
一月日髭髮如漆忌生葱蘿蔔大蒜等
黑髭髮方(出十便良方)
又用黃丹三十兩入磁瓶中以泥固濟四面厚一寸
放乾以馬糞火養一百日出之細研為末以棗瓤和
丸如芡實大每夜含一丸六十日黑矣
又方(出千金方)
用烏麻子三觔九蒸九曝為末以棗膏和丸如梧桐
子大每日早晨以温水下五十丸晩再服之久服佳
黑髮方
垂楊柳栢苓兒訶子皮青胡桃皮南烏
枝(各四兩)胡桃油(一大杓)
右為末用新汲水三大椀用表裏白磁瓶一個將藥
連水装封在内閉半月日臨卧早晨梳掠至三十日
黑
烏髭方
白石脂(二錢半)輕粉(五帖)蜜陀僧(二錢)紅礬(一錢半)石灰(三錢)
(半)
右細研末用水調塗傅髭鬚隨即便變黑
挽白令黑方(出聖惠方)
蓮子草(一升)母丁香(半兩)鈇生(一兩)砒梨勒(一兩)東引槐枝
灰(一兩)菴摩勒(一兩)
右為散與蓮子草汁相和令勻每欲用時先點藥於
髭髮根下然後塗藥避風於後白即變黑永不變也
其藥於甆瓶中盛埋在土中常令軟嫩稍似乾即難
用如較乾入少蜜和用之亦得
丁砂散(出瑞竹堂)掠髭髮
大訶子(一箇)母丁香(十五箇)百藥煎(一錢)針砂(少許醋炒七次)高
茶末(一錢)
右為細末用水一大碗熬數沸不去滓收净磁器内
每夜臨卧温漿洗净髭髮用藥水掠之次早温漿水
洗净百日其髭髮黑藥内更浸一新釘尤妙婦人亦
可用
訶子散(出瑞竹堂)烏髭髮
訶子(二个去核)没石子(三兩)百藥煎(三兩)金絲礬(一兩半研)針砂
(二兩用醋一椀磁器浸三日炒七次研)
右將蕎麫入針砂打糊先夜將針砂抹在頭上用荷
葉包到天明用温漿水洗净次夜將藥末四味調入
針砂糊内用生薑一大塊搥碎再加些少輕粉一處
調勻抹在頭上用荷葉包到天明用温漿水加點清
油在内洗净其髮黑且潔
潔鬢葳仙油(出海上方)
葳靈仙(去莖)側栢葉(二枝)猪牙皂角(三莖)黃蘗皮(一片如手指大)
牽牛(二十五粒)
右細剉以絹囊盛細瓫中入香油浸用除垢去膩潔
鬢長髮
烏髭方(出聖濟總錄)
晩蠶沙(一升)麻粹心(七兩)大栝蔞(一枚去穣)肥皂莢(一挺)青塩
(三兩半)
右以磁罐子一箇盛藥塩泥固濟頂上留一眼子出
烟用炭十斤燒黑青烟絶後令取出入苦參末五兩
同搗羅為末每洗潄及臨時用一錢揩牙
烏髭鬢方
風化石灰(五錢)花减(五錢)黃丹(一錢)定粉(一錢)蜜陀僧(一錢)
右合勻水調煨熱塗之勿犯肉洗之
立效散(出德生堂)治烏髭髮
針砂(五兩醋炒五次另研極細)川百藥煎(三兩)没石子(七箇)白芨(一兩)
訶子肉(二兩)
右為細末和勻再研極細如泥臨卧先用漿水洗净
後用荷葉熬水濾净調藥看多少用塗髭髮上荷葉
貼住絹帛拴漿水洗去為諸方冠後塗鬚根出白色
再用煎藥常用胡桃油潤之尤妙
五白玉粉散(出德生堂)
大灰(即石灰煆紅草節槐柳條碎切炒二兩五錢)生蛤粉(一兩九錢)鉛粉(九錢)
(半)土粉(四錢七分)輕粉(二錢半)
右為細末如前法洗净却用温水或茶水調藥塗上
如前方貼裹勿令通風次早用皂莢水洗轉白如漆
換髭法(出聖惠方)
黑獖猪鬃(灰一兩一方獖猪糞灰一兩)没石子(七枚酥炒黑焦)酸石榴
皮(末四錢)母丁香(末三錢)旱蓮子(末四錢)
右都研令極細每用時藥末一匙生薑汁少許旋折
柳枝子攪如稀膏别以新柳枝子點藥所貴者閇却
孔子點後三日不出用皂莢水洗即生黑者
烏髭揩牙藥反白為黑(出百一選方)
萆麻子(四十九粒)生乾地黃(一兩)龍骨(半兩)細辛(一分)青鹽(半兩)
右用大瓜蔞一個開一竅子去瓤以上件藥填瓜蔞
内將元盖盖定紙封塩泥固濟晒乾火煆青烟出為
度取出存性研為細末早晩揩牙良久用温酒嚥下
用之四十九日外見效
治髭揩牙(出聖惠方)
燕子(一枚雄者)泥鰌魚(一枚)槐蘂子(一兩)狼把草(一兩)酸石榴
瓤(三枚)
右搗作一團安於瓦罐子内以紙漬塩泥固濟罐子
候乾先以慢火微薰徹後用炭十觔燒令通赤候冷
取出細研如常作齒藥用之若用經一月已來白者
皆黑
生長髮令黑有黃白者皆黑
黃耆當歸獨活芎藭白芷芍藥莽
草防風辛夷仁乾地黃藁本蛇銜(各一)
(兩)薤白(切半升)烏麻油(四升半)馬鬐膏(二升)
右切以微火煎三上三下白芷黃膏成去滓洗髮訖
後塗之
烏雲散(出御藥院方)
訶子(五箇去核)百藥煎(八錢)川没石子(一錢)輕粉(少許)
右為細末與炒蕎麫同前藥末各依等分相和每使
用水為糊稀稠得所依前塗上用荷葉封裹
烏龍髓(出百一選方)
漢防己綠礬(各一兩)當歸(二兩)桑椹子(一百箇大紫黑者)
右以罐盛用麻油十二兩浸以紙數重緊扎定罐口
於甑上蒸飯熟為度取出埋地下窨一百日用以染
鬚大妙
染髭方(出百一選方)
没石子母丁香杏仁胡桃瓤(各等分)
右以針砂劄於燈熖上燒過存性同研為末如用時
以漿水或薤水洗髭令净拭乾撚藥在上每一次用
黑兩月
黑錫散(出百一選方)治烏髭鬢
黑錫(一觔鎔成汁入桑柴白灰十兩同炒令錫盡為度又入青塩四兩再炒候冷為末甆瓶封)
(地埋五日取入下藥)升麻細辛(各一兩)訶子(四兩)
右炒黑色同煎後藥末一處拌勻揩牙藥用百日自
然黑如要急用每日揩牙用好酒灌潄只一月見效
絶妙烏髭方
訶子(三兩)百藥煎(二兩)五倍子(二兩)没石子(二兩已上為末)
右用針砂八兩重米醋浸五日五夜取出炒略紅用
米醋打蕎麥麫為糊先將髭髯以皂角水洗去油膩
次將針砂與蕎麥麫同和為糊敷上用荷葉包裹過
一夜明日取出却用前藥再用蕎麥麫為糊敷上即
黑
染髭黑方(聖濟總錄)
蕎麵針砂(醋炒為末各二錢)
右先用醋和將洗髭後用藥塗畢外用荷葉裹之約
於一更時却洗去再用後方
無食子訶梨勒皮(各二兩)
右為术每用二錢大麥麫醋和漿調塗髭外荷葉包晩
洗去
烏髭方
旱蓮子没石子荷葉活猪鬃
右等分將鬃銚内炒後入餘藥並焦黑存性為灰以
柳枝自然汁調拔白即蘸水入藥擦白者根穴妙
一醉散(德生堂方)治烏髭髮
枸杞子蓮子心槐角子生地黃(各四兩)
右用好酒一斗浸春五夏三秋七冬十日飲一盞七
日後飲盡一大醉見效
換髭法(聖惠方)
酸石榴皮(三兩細剉)白蜜(三兩)硫黃(一兩細研)綠礬(一兩細研)
右相和入瓶子中從今年十二月埋之至來年十二
月内取出用塗髭髮甚良
烏髭鬢常用揩牙藥(出百一選方)
青塩(一兩别研)杏仁(二兩去皮尖)熟乾地黃(洗净)旌德烏頭(各一)
(兩)
右為粗末將&KR0797;&KR0803;去蒂頂并瓤入藥在内以麻線扎
定用蚯蚓糞固濟厚半寸以上隂乾或有小裂縫再
糞泥合將熱炭一燒候烟出未盡一二分間用黃土
覆之至冷取藥為末每日揩牙或臨睡更以津嚥之
尤妙
黑髭方(出聖惠方)
生乾地黃(五兩)皂莢(三挺不蚛者炙黃焦)酸石榴皮(三兩)硫黃(一兩)
右為末内一瓷瓶中於炊飯下蒸一炊久用蜜和丸
如酸棗大每夜後用生薑汁浸一丸揩齒二七日髭
鬢皆黑
倒流油烏髭三聖膏(出御藥院方)
酸石榴(皮子皆用)新胡桃(連青皮用)新柿子(青者連蒂用)
右各等分用鐡杵臼内搗爛如泥用一寸口新磁罐
子黑錫三觔拍作小錢大葉子及生牛乳同拌前藥
令勻罐口上用木拍子油絹密封上用粗麻線扎之
日内晒令極乾於馬糞内埋之如用時先以温漿洗
净以膽皮盛臨卧指蘸藥撚之忌生葱生蘿蔔大蒜
撚時須自下撚之其黑自下至髭根一方用生胡桃
皮生石榴皮生杮子皮先將生石榴刮去内瓤子㨂
丁香好者装滿通秤分兩然後却將胡桃皮柿子皮
與所装石榴丁香勻分晒乾同為細末用生牛乳和
勻盛於錫盒内或瓷器内密封之埋於馬糞内一十
日取出將白綿一條撚緊點些膏子於綿中待藥力行
至兩頭皆黑徹者是藥成也如不黑再於糞内埋數
日取出如法染髭名三青膏
烏雲散(御藥院方)
針砂(二兩)醋(一升)蕎麵
右前二味入鐵銚内同煎十數沸入蕎麵八錢為糊
稀稠得所塗上髭髮用荷葉包或用手帕裹一時辰
以來温水洗净次用烏雲散
治烏頭(出儒門事親)
酸石榴五倍子芝麻葉(各等分)
右同杵碎用絹袋盛之於鐵器内水浸掠髮自黑
烏鬚方
針砂(半兩炒紅醋蘸三五次)蕎麵(半兩)川百藥煎(一兩)
右用荷葉熬醋水調為膏子熱搽抹上用荷葉封裹
又用手帕護之至天明温水洗之黑
烏鬚髮
針砂百藥煎白芨(各等分)
右砂淘淨銅鐵器中炒紅入另藥水調搽荷葉包之
一醉散治黑髮
槐子(四錢)旱蓮花(四分)生地黃(半兩)
右為細末無灰酒一瓶將藥投酒内密封之浸二十
日取酒飲一醉後覺來鬚髮盡黑恐人不信將白雞
犬喂試之白毛羽皆變為黑雞犬也
揩牙烏髭方(聖濟總錄)
皂莢(懷州者十條)生薑(自然汁)地黃(自然汁)
右以二汁和勻旋刷皂莢於火上炙以汁盡為度碾
細為末入青塩拌勻逐日如齒藥用
黑髭方(出聖惠方)
麻姑(八兩𢷬令碎)塩花(二兩)肥生地黃(一觔)
右擣絞取地黃汁和前件藥於鐺中熬令乾以盖子
覆之取炭末如塩泥泥之燒通赤候冷擣羅為末常
用揩牙了令藥少時吐却便喫薑茶一椀欲得速見
微效平明午後各一度揩之即先從眉黑一月内皆
變黑矣
染鬚髮方(出千金方)
胡粉(三兩)石灰(六兩絹篩熬令黃)
右為末以榆皮作湯和之如粉先以皂莢湯洗髮極
净不得令有膩氣即曝乾夜卧以藥塗髮上合勻訖
取桑葉相綴著頭巾上徧以包髮一夜至旦取醋漿
熱暖三徧净洗髮又醋泔熱暖洗髮又取生胡麻苖
搗取汁三升和水煮一二沸净濾以濯髮訖又用油
湯濯之百日黑如漆一用雞子白和藥塗一方用漿
和温夕卧塗訖用油衣包裹明日洗去便黑大佳
塗髭鬢(御藥院方)
瀝青白膠(各一兩)
右為末一處用紙撚烟燻瓦盆取煤同胡桃瓤研成
膏塗髭髮尤妙
染髭髮令黑永不白(出聖惠方)
生麻油(二升)乾瓦松(一觔半)
右於油中煎瓦松焦即出細研為散却令入生麻油
内浸之塗髭髮甚妙
換髭髮(出聖惠方)
碙砂(一兩)酸石榴(一兩)
右將碙砂内在石榴中心却盖封定盛於甆瓶中埋
於馬糞内三七日取出用洗之妙
又方(出聖惠方)
胡桃根皮(一秤)蓮子草(十觔)
右碎剉入瓷甕内以水五斗浸一月去滓釡中熬至
五升入芸薹油一㪷以慢火同煎取五升收貯瓶内
染頭時先用炭灰汁洗後用藥塗之訖即上用牛蒡
葉包裹上便用油絹子裹如此五七日即黑常夜洗
塗之為妙
染鬚髮方(出聖惠方)
用塩湯洗沐後以生麻油和蒲葦灰傅之一作治白
秃
又方(出千金方)
用生麻油漬烏梅常用傅頭良
倒流油烏髭髮神方(出百一選方)
大訶子十六個濕紙裹慢火煨熟取皮碾末用糯米
粥飲調塗在熨斗内用麻油四兩燈心二十四條點
無風處合熨斗在上四邊略通烟頻挑燈煤盡油為
度候冷用刀刮下又燈上燒胡桃肉二十箇存六分
性桃仁八十箇如胡桃燒更入百藥煎二錢同研針
砂半兩醋一盞浸一宿盡醋入乾生薑四兩同研入
諸藥末再研極細要滋潤如膏恐硬多入胡桃磁合
内收如用洗髭净乾搽上藥以手指撚勻皂紗軟帛
拭之兩上如漆光色一月可再染之
得法染鬢方(出危氏方)
用針砂以井水淘淨濾乾醋浸炒黑為末入百藥煎
少許先一日將蕎麥粉各半調和打為糊塗在鬢上
以蓮葉包裹更以絹巾兜定次早用肥皂洗净後再
用訶子五錢好雄没石子一箇醋炒為末百藥煎少
許又以蕎麥粉醋調作稠糊依前封裹黑如漆一方
加真膽礬或入生麝香
烏髭鬢揩牙藥(出百一選方)
用不蛀皂角切作小叚長寸許鎔黑鉛令銷成水投
皂角炒如炭不可太過恐成灰取出候冷研細入塩少
許逐日早晩兩次揩牙已白者三四摘則變黑者便
不白
胡桃膏(出御藥院方)
用新小胡桃三枚和皮搗細用乳汁二盞於銀石器
内文武火熬竹篦子攪成膏每用時净洗髭髮以筆
蘸點髭髮上
烏髭藥方(一名還春膏出百一選方)
右針砂五兩揀出麄大片不使只以細者水澄過去
泥沙晒焙乾以醲酸米醋浸數日後入銚内炒令針
砂通紅為度傾地上盖以盞復出火氣磁罐密收遇
要使時約髭多寡抄令一錢或二三錢碾細和蕎麥
麫相等又以濃醋調令得所重湯打作稠糊第一夜
臨卧先以皂角温湯洗去髭上油膩次用竹篦二枚
挑藥連根搽髭厚藥不損皮肉惟恐塗之不厚仍先
以沸湯煑軟荷葉相視髭厚薄剪作片子壓在麄紙
箔中滲乾纔使藥塗遍了即以所剪荷葉覆之令周
密又用帛包繫恐汚衣被亦要護荷葉不走作也次
早起來以温湯欵欵洗之白者已黃黃者黑矣使皂
角澡頭未洗面不妨但不可自使手染恐指黑亦湏
耐煩第二夜再上藥又四五日前以訶子不拘多少
銚内使麻油煎以黑色為度取出用熟爐灰逐日換
沁盡油臨時用皂角水洗净焙乾為細末又以訶子
去核亦不拘多少麥麩同炒急手攪動令訶子赤色
為度取出去盡麩碾為細末兩味訶子各使净砂罐
子盛每使看髭多寡使一錢或半錢并百藥煎細末
同煎二次重樣訶子各等分又使小麥麵如三味藥
多少以淘白米第二次泔調重湯煑如先夜糊厚薄
搽髭並依上法染三五次後却以兩夜藥併作一處
同調打糊亦得每日用胡桃油潤之
治烏髭不老
用施化石灰礦四分真蚌粉二分鉛粉二分黃丹一
分同為末臨卧以皂角湯洗髭令水調藥連根均傅
取蒸軟荷葉包裹以帛傅外至早浣去頻研核桃松
子油滋之神妙
治頭不白換髭方(出聖惠方)
用刮老生薑皮一大升於鐺中以文武火煎之不得
令過沸其鐺惟得多油膩者尤佳更不湏洗刷便以
薑皮置中密固濟勿令通氣冷一精細人守之色未
分便湏煎之緩不得令火急如其人稍疲即換人看
火一復時即成置於磁鉢中極細研之李云雖旦復
時若火勻即至日西藥成也使時先以小物點取如
麻子大先於白鬢下點藥後援之以手指撚之令入
肉第四日黑者當自生神效
治髮黑
用羊屎方書多用近人取次内鮮魚腹中瓦缶固濟
燒灰以塗髭髮令易生而黑甚效
蒼术丸(出未集驗)烏髭鬢駐顔色壯筋骨明耳目除風氣
潤肌膚久服令人輕徤
用蒼术不拘多少用米泔水浸三日逐日換水候滿
日取出刮去黑皮切作片子曝乾用慢火炒令黃色
細搗末每一觔末用蒸過茯苓半觔煉蜜為丸如梧
桐子大空心卧時温熟水下十五丸别用术末六兩
甘草末一兩拌和勻作湯點之下尤妙忌桃李雀蛤
兩三日
又方(出十便良方)
用收自己亂頭髮洗净乾每一兩入椒五十粒泥固
封入爐大火一煆如黑糟細研酒服一錢匕髭髮長
黑一方燒灰用頭垢和丸服
又方(出本草)
用蓬蘽笮取汁合成膏塗髮不白食其子令人好顔
色
又方(出本草)
用覆盆子笮取汁合成膏塗髮不白食其子令人好
顔色
治髮藥
用風化石灰一觔用細柳條一寸長四十九根用麄
柳條三根將石灰柳條一同於砂鍋内慢火炒麄柳
條不住攪炒細柳條如炭黑用夾紙鋪於地上將石
灰攤上隔一宿去火氣用瓦粉半觔官粉四兩土粉
四兩同為末用新水調塗鬚上以荷葉封裹次日洗
去如漆
一撚膏(出危氏方)烏髭鬚
用酸石榴結成時就枝上將石榴開一小孔傾水銀
於中却將元皮封之以麻皮纏定用牛糞泥封了候
經霜摘下傾出以猪膽皮裹指醮撚白髮即黑一方
用黃蠟封固放留一月取用以雞内金蘸藥染髭
黑髭鬚方
用蜒蚰四十九條入磁器内研京墨水食之次於馬
糞内埋蔵一月取出以白絲頭試染如即黑到尾再
入馬糞内埋之待數日再取出試之性緩然後撚染
髭鬚庶使不黑皮膚
治頭不老澤臘澤飾髮(出肘後方)
用青木香白芷零陵香甘松澤蘭各一分用綿裹酒
漬再宿内油裏煎再宿加臘澤斟量硬軟即火急煎
著少許胡粉胭脂訖又緩火煎令粘去滓作挺以飾
髮神效
治烏髭髮(出得生堂)
用臘月宰下黑牛膽装槐角子在内拴住不拘牛膽
大小掛在屋内隂乾一月日每日早晨服五三箇温
水下
染髭髮(出聖惠方)
用八九月經霜桐葉兼子多收搗碎蒸之以生布絞
取油先以泔洗頭净後塗此油熟揩經一宿取蜀葵
桿燒灰淋汁澤之一月十度用之永黑不變也
又方(出聖惠方)
用鏵鐵打作四十九片如碁子大燒令赤即將水淬
之又更燒淬如此四十九遍即將鐡入竹瀝中浸三
日後用梳撚髭髮便黑甚妙
變髭髮駐顔揩齒散(出聖惠方)
蓮子草(端午日取)破麻布(多年者)
右剉碎内於甆瓶中以塩泥固濟大火燒半日候冷
取出仍於鐡臼中擣為散每日常用揩之旋有黑者
生
黑髭髮方
栢葉松葉(各四兩)丁香没石子(各二兩)
右為末鍊蜜和擣三二百杵丸如梧桐子大每日空
心以温酒下三十丸夜卧時以豉湯下三十丸
拔白令髭鬢生黑良日(出千金方)
正月(四日)二月(八日)三月(十二日)四月(十六日)五月(二十日)六
月(二十四日)七月(二十八日)八月(十九日)九月(二十五日)十月(十日)十
一月(十日)十二月(十日)
右以上日並陸機法須早晨拔之永不白一方以日
正午時拔之當日忌飲酒食五辛一拔黑者更不變
又方(出聖惠方)
正月(五日十三日)二月(八日十八日)三月(三日)四月(五日二十二日)
五月(五日十五日)六月(十四日二十四日)七月(十八日二十八日)八月
(九日十九日)九月(八日十八日)十月(十三日二十三日)十一月(十日)十
二月(十六日)
右以上日月並於午時前拔此方甚妙依法用之自
驗也凡拔白髮即先以水於石上磨丁香汁候投(缺)
急手傅於毛孔中生黑髮矣
神仙紫金膏(出余居士選竒方)
生薑(半觔和皮細剉)皂角(四兩不蛀者剉細)細辛(去葉土一兩)香白芷
(一兩剉)
右件擣爛為膏用河水調和得所用鐡銚子將猪脂
擦銚内方入藥以椀盖定用濕紙條塞椀縫然後用
紙筋泥固縫不令出氣慢火養一伏時以手按椀足
上常以通手為度取研細入磁器收每用杖子挑藥
少許於白髮處熱擦令染即摘去白髭用藥再擦内熱
即止後生黑者不變白
染髭髮方(出余居士選竒方)
石灰(新者)黃丹&KR0008;腦(等分)
用桑柴灰汁調傅候乾了即用温水洗後用胡桃松
子研細傅之即黑也
詩曰
秘𫝊海上神仙訣妙奪人間造化機
白髮變成黑髮去晩年化作少年歸
烏髭藥方(出余居士選竒方)
針砂(一兩用酸醋炒乾)訶子(一兩用麻油炒焦色為度去核)瞿麥麵(二兩)
右三味同為末如染髭時用醋調成膏於大陽中略
頓稍熟為度臨睡時净洗髭傅藥向髭鬢上厚上藥
不妨用油單紙包定令勿透氣次日用米泔水煑温
洗髭則黑如漆矣洗了用核桃松子油潤之絶妙
立聖散(出余居士選竒方)烏鬢髮
乙夘年曾南仲云頃見零陵一人是鬢髮已白後三
年再來其黑如漆叩之一道人教其用橡斗子實之
以塩燒存性細研早晩用曾用之十年今五十五鬢
髮無白者而齒且牢
五聖不老散(一名五聖還童散出衛生家實方)
不蛀皂角(五十挺刮去黑皮)没石子(二對)熟乾地黃(焙洗)蛇蛻
(二條火燒成灰)胡桃肉(二十觔)白塩(十二兩)川棟子碙砂
青塩地龍(去土)香白芷酸石榴皮川百藥煎
黑牽牛細辛葳靈仙烏賊魚骨(各三兩除皂角)
(外並為麄末用糠醋四升同浸皂角)藿香葉當歸仙靈脾(各二兩一)
(錢為末依次鋪盖所浸皂角上安之)
右先以麄藥末入醋攪拌勻皂角了以後五味盖之
浸四五日每日翻皂角一二遍用重物壓盆恐醋浸
藥不着日足不用他藥只將皂角用桑柴熟火炙令
稍乾再於醋内浸再炙至醋盡焙乾碾羅為細末每
藥一兩用麝香一錢和勻每早晩兩次以刷牙蘸上
下齒每處擦五七十擦或手指蘸藥亦得遇有津液
旋嚥更不潄口如用藥約一月外若有髭鬢白者逄
寅日摘去如再生出者有黑白漸次摘換盡出黑者
此藥有神妙不可細述一曰明目二曰去頭風三曰
補腎四曰牢牙五曰烏髭鬢換髮一方有蝉蜕
變白散(出衛生家寳方)齒藥大能烏髭
大將石榴一箇(用鐵釘四十九箇劄勻三日取出釘入丁香數日取出用黃土固濟)
(令乾用炭火二觔煆炭盡為度候取出)細辛(二兩生用)猪牙皂角(二兩刮去皮蘸)
(塩水炙)寒水石(三兩炭火煆)
右為細末更入腦麝香少許揩牙候藥行方潄口臨
卧揩牙勿潄取口中涎擦白髮
烏髭揩牙藥(出衛生家寳方)
苦參(半兩)青黛(一兩如螺色青者)青塩(半兩)
右先以苦參為末次研青黛又研青塩一處拌和勻
早晩無時作牙藥揩牙徐俟少時潄之荆南劉天夫
年七十餘知漢州陛辭日神宗怪其髭鬢黑對此方
遂錄進呈
神妙烏髭方(出衛生家寳方)
每用酸石榴一箇於上勻釘小鐵釘四十九箇遇夜
安頓在露地或屋上至曉即收在屋下勿令見日色
露三夜畢取去釘子每一釘竅内塞一丁香每取出
一箇釘便塞丁香用紙裹石榴以好米醋和黃泥固
濟石榴頓在風道略乾以炭火簇燒令通紅火多為
度取出炭火移在一淨地上候冷取去泥淨取燒過
者石榴碾為細末早晩擦牙須令擦得牙齒熱以得
藥力行至千春永無白鬢更無蚛牙若靑春人用此
藥一世更無白者如摘白鬚後以生薑汁擦即生黑
者
變白為黑方(出衛生家寳方)
針砂(醋煑)訶子(麫炒黑色去核用皮)五倍子(為末)百藥煎(為末各二錢)
蕎麵(一錢無時則用麥麵亦可)
右用蕎麥麵同前四味醋煑為稀稠得所先净洗髭
鬢了揩拭令極乾然後用藥塗染却用荷葉包裹不
黑再染一兩度自黑
換白髮方(出衛生家寳方)
吳白芷菊花旋覆花桂心白茯苓巨
勝子(各三分)蓽澄茄牛膝(各二分)覆盆子蓮花鬚
(隂乾各一分)
右為末酒煑糊丸桐子大空心酒下三十丸午時更
進二十丸服時湏喫酒或飲引動藥力乃妙一月見
效白者初碧漸變黑色此藥兼治一切風疾若欲試
藥驗但將蒸餅裹藥飼犬一月即變黑矣忌蘿蔔羊
肉生葱
正月(初四日)二月(初六日)三月(十二日)四月(十六日)五月(二十)
(一日)六月(二十四日)七月(二十一日)八月(十五日)九月(十六日)十月
(十三日)十一月(初四日)十二月(初七日)
遇以上日並不宜服冀州李鑑郎中四十二歲頭髮
遍白忽於山中遇老人授此方依法服食至赴闕時
六十九歲更不生白髮兩鬢如漆遂進此方
烏髭石燕散(出衛生家寳方)
香附子(半觔用生姜一觔取自然汁浸三宿候香附子透焙乾炒焦碾)生乾地黃
(二兩焙乾)石燕子(一對醋淬碎碾)青塩(二兩半明净者)石榴皮(三兩炒乾)細
辛(二兩焙乾)皂角(七條不蛀者燒存性)麝香(少許另研)
右為細末入麝香火勻臨睡揩齒不可語話次早以
温湯潄之不過一月如漆矣
烏金散(出楊氏家藏方)牢牙烏髭
將石榴皮生乾地黃槐白皮青塩何首
烏猪牙皂角(各一兩)升麻末(半兩)細辛末(半兩)麝香(四錢)
(别研)
右件先以醋石榴皮等六件剉碎用瓷瓶一箇入藥
在内塩泥固濟留一竅子出煙火煆令赤候煙盡為
度研細次入升麻細辛麝香研和令勻每日早晩常
用揩牙盥潄
再黑膏(出楊氏家蔵方)烏髭
胡桃(一枚搥碎殼取全肉於新瓦中心安頓四邊着慢火逼漸漸蔟火令近時撥轉胡桃令裏)
(外焦黑放地上令冷)定粉(一分)
右件一處研如膏用小甆合收之每用少許先塗在
白髮根上方用鑷子摘髭急用手擦藥入白髭竅内
後次即出黃髭若三四次用終身不白每摘一髭如
此用一遍
黑鉛散(出楊氏家蔵方)烏髭鬢明目牢齒牙
用黑鉛半觔大鍋内鎔成汁旋入桑條灰柳木攪令
成沙冷以熟絹羅為末每日早晨如常擦齒牙後用
温水潄在盆子内取用其水洗眼治諸般眼疾髭黃
白者用之皆變黑色也
染髮鬚白令黑方(出肘後方)
酸漿煑豆染之黑如漆色
烏髮鬚(出本草方)
以胡桃瓤和胡粉為泥拔去白鬚髮以内孔中其毛
皆黑
染髮仙方(出本草方)
以胡桃青皮壓油和旃檀香塗髮色如漆
染鬚髮方(出本草方)
以鉛丹煎膏染之
烏髭髮(出本草方)
用蘩蔞為虀食之
染髭髮令永黑(出本草方)
以鐵爇及熱末凝塗之
變毛髮(出本草方)
以石榴花并葉乾之為末和鐡丹服之一年變毛髮
色黑如漆鐵丹乃飛鐡為丹也
烏髮髭(出本草方)
以訶梨勒燒灰乾傅立效能染髭髮變黑
染髭髮(出本草方)
以活東與青胡桃上皮和為泥染之不變活東科斗
蟲也
婦人塗髮令黑方(出本草方)
以芭蕉汁塗之
黑髮方(出本草方)
用芸薹子壓取油傅頭令頭髮長黑
染髮(出本草方)
用金櫻花和鐡粉研拔白髮傅之再出黑者亦可染
鬚
染鬚至黑(出本草方)
以針砂研和没石子染鬚至黑
染髮方(出本草方)
用大麥針砂没石子等末染之令髮黑
烏髭鬢七效方(出本草方)
以小雌雞一對别處各養喂不得令食蟲并雜物只
與烏麻油一拌并與水喫使雞長大放卵時專覷取
出先放者卵收取及别處更放卵絶却收先放者細
研好硃砂一兩了擊破卵巔些些作竅入砂放卵内
安置用紙粘損處數重候乾用後放者卵一齊令雞
抱候雞子出為度其藥在卵内自然結實打破取出
爛研如粉用蒸餅丸如菉豆大不計時候酒下五七
丸不惟變白亦愈疾矣
長生不飢黑毛方(出本草方)
取早藕食之
令人體潤毛髮不白久服成仙(出本草方)
以玉井水服之
黑鬚髮
雜修養書云正月一日取五香煑以浴令人至老鬚
髮黑徐錯云道家謂青木香為五香一云修道家多
以此浴當是其義也
普濟方卷四十九
