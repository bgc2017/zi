普濟方卷三百九十六明周王朱橚撰
嬰兒下痢門
一切痢(總論)
夫小兒八痢曰冷曰熱曰疳曰驚曰冷熱不調曰休息
曰滚痢曰蠱毒諸痢無積不能成冷痢白積熱痢赤積
冷熱不調積下赤白疳痢黃白積下無度驚痢青積休
息痢糞黑如魚腸愈而復作滚痢停積不下肚大飲食不
為肌膚氣息大便秘澁疼痛啼呌蠱毒痢下紫黑不可
不詳察略具數方量大小以大方藥斟酌用之痢與
瀉名雖不同感受之源一也胃為水榖之海其精英則
流布以飬五臟其糟粕則傳送以歸大腸菖氏曰内由
腸胃虚冷乳食積滯外因感冐寒熱所傷遂成瀉痢楊
氏曰傷風者自汗惡風痛引腰脊鼻塞項強夾寒者筋
節拘急面慘惡寒傷暑者面垢煩躁渴飲水漿背寒自
汗傷濕者肌肉虚浮身痛重着冷則腸鳴肚冷而手足
清冷熱則煩躁身熱而手足温熱不調者乍熱乍冷熱
積於内者不能去其積徒以冷藥觧之熱氣無所發泄
故冷熱相摶而下注或冷積於中不能去其滯徒以熱
藥壓之冷積不能宣通故冷熱相干而或泄外則傷食
一證食飢傷飽胃不能消心腹膨脹所下酸臭夜熱晝
凉泄者若脾胃合氣以消水穀水穀既分安有所謂脾
積而泄也痢之赤白其赤者熱乘於血血渗大腸則赤
也若風邪夾熱則所下黃而赤焉白者冷摶腸間精凝
滯則白也若寒邪併之則所下白而黑焉冷熱相交故
赤白相半重者狀若濃涕而雜之輕者白涕中間微有
黑縷内挾風邪故清血注毒如腸胃之間則下如豆汁
或有瘀血也痢頻不食腹脹喘粗下糞如黑澤身熱
渴脉大者皆不可治也楊氏曰究以受病之源决以
對病之藥大要散風邪行滯氣消積滯開胃脘為先不
可便用肉豆䓻訶子白术軰補住寒邪不可悞投罌粟
殼龍骨榴皮等閉澁腸胃邪氣得補而愈勝腸胃澁滯
則腫脹日久淹延而未愈也至若泄瀉之後腹滿身疼
厥逆是為表裏俱病急與理中湯温裏仍以桂皮湯觧
表活人書已言之泄瀉而面色青慘者肝經受寒寒肝
之賊木能勝土古人慮之特設當歸厚朴湯以活之玄
機論曰大便黑者難瘥痢出於積滯積物積也滯氣
滯也物積欲出而氣滯之不與出是以下墜裏急乍起
乍止日夜頻併多因傷暑伏熱食啖熱毒之物而得物
積用巴豆大黃軰氣滯用枳殼桔梗青皮蓬术等以黃
連丸佐之阿膠丸乃大腸虚滑有熱毒留滯則能疎導
無熱毒則能安愈無阿膠丸即以當歸青皮赤茯苓黃
連阿膠炒作劑入烏梅濃蜜同煎甚能蕩滌惡穢積滯
既去痢數漸疎調以木香茯苓縮砂白豆䓻陳皮甘草
和胃食後以真人養臟湯易簡斷下湯可止則止下
痢雖曰有積有暑如用藥不效即是腸胃有風邪冷熱
如熱者赤者宜敗毒散冷者白者宜不換金正氣散加
木香下痢壯熱須用敗毒散如陳米飲調五苓散佐
之或下阿膠丸凡卒暴注下皆因乳食不節脾胃傷冐
濕熱水穀不分洞泄不止夏熱飲水食冷之由多有之
不可便服止瀉及温煖之劑必成裏急後重成痢積也
凡痢疾不進乳食此乃邪氣疫毒傳入臟腑必成噤口
痢九死一生先當用敗毒散加陳糯米一百二十粒服
經效傷食痢乃乳哺太飽損傷脾胃不能消化遂成
積痢其證夜熱晝冷氣急發渴目胞腫肚腹硬下痢酸
臭湯氏曰此瀉難止亦不宜補當應紫霜丸或五積丸
白湯下取其積虚者調消積飲吞下補脾止痢消積飲
同益黃散煎縮砂湯調服熱血痢裏急而痛已疎通
而下吐乃榮血虧少當於藥中以川芎為佐以調榮血
凡小兒患痢之時未熱久積氣虚其臟腑虚急作熱
此屬惡候終見痢後作熱此兒臟腑虚弱同於虚熱主
治其或三焦熱引飲不歇四肢浮腫者理宜温補臟腑
散除濕氣喘則難治凡痢熱疳熱吐瀉熱不可發散退
熱不佐寒凉藥但理其病源調其臟腑和其榮衛生其
胃氣令進飲食加與痢藥服之參酌赤白多少膿血相
雜裏急後重用行血後腸胃和中脘温臟腑其熱自然
退愈凡小兒患痢不問輕重忌葷腥冷熱炙&KR1020;醃醎應
毒之物若恣口腹愈而復作若要永安須用戒絶之矣
赤痢當用黃連地榆罌粟殼阿膠等藥白痢當用乾
薑訶子龍骨人參豆䓻等藥赤白痢當用沒石子黃連
豆䓻噤口痢治當用先助胃壯脾漸能入食始用木香
橘皮等藥若更虚弱加以附子依此調理數日飲食頗
進漸有黃糞夾雜脾胃漸能充化當以去積藥下之若
據幼幼新書皆用褊銀丸今之小兒非上古禀受之比
久痢腸胃已薄豈宜用膩粉等藥以取之若執方反成
大害余治痢之法若欲取積只用官局進食丸甚穏雖
取積而又能治痢萬無一失積已下而急以四君子湯
加豆䓻訶子補之常服厚腸香丸此得效之法然當斟
酌恐孩兒有虚實又當隨機變化虚極者加以附子之
屬凡痢久則冷腫滿下焦偏令上焦熱結熏蒸於肝
則眼昏生翳古今八痢者因觸八邪所得故名八痢八
邪者飢飽勞疫風驚暑濕八般痢者強而為名其實皆
冷熱所作也下痢舌黃燥不渴胷中實熱腹滿身熱讝
語者復有燥糞大柴胡湯下之後與澁腸痢藥如覺有
食積或久痢不退先補脾次與妙靈丸下之後再補脾
胃若下痢者舌白而渴小柴胡加罌粟無如此妙也大
柴胡湯亦宜加之虚腫者女麵散痢後成疳眼生翳者
六甲丸并温平疳藥治之(楊達柙綱子五歲七月中患痢自與治不退召愚視之見)
(兒攢眉乃痢之後作煩主人問兒欲思酒可與否遂問兒平日曾飲酒曰不曾飲痢忽思酒時欲飲之荅曰此)
(病不治素問云病不治者治之無功盖痢欲思酒者是大腸已虚津液已枯榮衛不能相滋是猶日薄西山無)
(住之况主人怒曰兒痢方十餘日久又能食而不熱證候平稳何相駭也若果不能治幾日當絶荅曰今未絶)
(直候兒兼藥食喉中鳴响三日内涎潮肺絶當卒有氣急者五日不退再七日而死矣肺與大腸為表裏表裏)
(俱絶即死正如齊侯抱將死之疾怒扁鵲之先見也乃長揖而退楊别易數醫旬日病雖不退皆言不妨忽一)
(日咽湯飲喉中鳴响再告召愚楊慚對曰果如君言能救之否答曰不可果三日内涎潮而卒後楊請問此二)
(証出何書而說死答曰諸書皆不載歷試三十年累見斯証試之多驗故敢言不治也知縣冷世修子三歲)
(八月中患膿血痢累醫作食痢或作暑痢或作疳痢或餘用感應丸或用胃風湯紫丸子下之并雜藥共治五十)
(日皆無應效召愚視之其証面黃憔悴多睡露睛温熱温疼大便黯血或如豆汁雜色腥臭愚曰病久可危可)
(喜者面白而不昏是形氣相得色黃而滋潤是色澤以浮脉沉而有力是脉從四時素問曰形氣相得謂之可)
(治也澤以浮謂之易兼脉從四時又手足不冷雖危可治盖此病脾胃有風虚中有積前後醫者雖以胃風湯)
(主風下氣紫丸子下積滯猶在所以進退日久也問曰何知有風積錢氏曰多睡露睛身温風在脾胃故大便)
(不聚孫氏曰大便雜色米穀不化腥臭肥膩虚中有積或腸中沉冷今用四君子湯胃風湯四物湯此三藥助)
(氣和胃調脾活血共治五日日各二服次與宣風散連進二服令微利去脾間風再進前藥二日空心與妙靈)
(丸一服去沉積瀉數行再四君子湯加訶子末一日六服後用訶子膏駐車治愈)
方
大效至聖千金飲子(活幼口議)治小兒脾積虚痢下五色先
由嘔吐復作泄瀉臍腹㽲痛脇肋脹滿受濕虚鳴膿
血相雜下如豆汁亦如瘀血日夜無度食少羸瘦宜
服
綿黃耆(蜜炙)甘草陳皮罌粟(炙)木香白芍
地榆川當歸枳殼(麩炒)黑豆(炒)烏梅淮棗
白术訶子(炮去核)黃連
右等分㕮咀每服一錢水一小盞煎半盞去滓通口
與服
議曰臟腑虚中加燥故患熱痢或爾虚寒或患冷痢
或有暑氣冐之水穀不分或受濕氣臨之腸胃有作
因食毒傷觸脾肺或因宿冷停積臟腑或因表裏不
解因冷熱相承或因飲過多或因飲饌不及多飡醃
醎常噉魚腥或是母懷胞胎恣其口腹積之日久氣
不宣通遂令患疾有加發作無度畢竟腸胃虚損日
夜呷冷痢下頻併宜服此方效驗
生熟飲子(活幼口議)治嬰孩小兒虚積痢腹肚痛疼裏急後
重日夜無度
罌粟殼(大者四箇一半炙此一味去盡内瓣及筋蔓者佳)陳皮(二片半炙)甘草
(二寸半炙)烏梅(兩箇半煨)淮棗(二箇半煨)生薑(二塊指大半煨)木香(一兩作兩)
(片半煨)訶子(大者二箇一半煨)黑豆(六十粒半炒)黃耆(二寸半炙)白术
(二塊大半煨)當歸(二寸半煨)
右件各半生熟㕮咀和勻每服三錢水一盞入磁瓶
内煮濾去滓任意與服至多勿慮所有生黑豆不要
破只完全同煎效
議曰病有冷熱藥有生熟病有陰陽藥有造化病有
虚實藥有君臣按君臣以理虚實分生熱而均冷熱
治療主本之法也平和腸胃之方也順益三焦之功
也安調五臟之至也陰陽既分冷熱既散腸既厚三
焦既益五臟既順良由藥有造化且水穀自分榮衛
自正糟粕自去治其瀉與痢何患不愈生熟飲子之
功乃盡天下之妙不可忽
澤漆茱萸湯治小兒夏月暴寒寒入胃則暴下如水
四肢被寒所折則壯熱不除經月許日變通身虚滿
腹痛其脉微細服此方一劑漸漸安神
澤漆青木香海藻(各二分)吳茱萸茯苓白
术桔梗芍藥當歸(各三分)大黃(一分)
右㕮咀以水四升煮取一升半一百日至一歲兒一
服二合半一歲已上至二歲一服四合
飬臟湯治冷熱不調泄瀉裏急後重
木香白芍藥(各八分)訶子肉(三錢)人參白术當
歸(各三錢)甘草(炙)肉桂(各錢)罌粟殼(去筋蔓蜜炙一兩)
右剉薑棗煎服
生金牛黃湯治小兒積下不止因發癎
生金(三銖一方用六銖無生金用熟亦得法用作屑今方盡成噐者)牛黃(三銖)麻黃
(二分)黃連乾薑人參甘草(各一分)細辛(半分)
右㕮咀以水一升六合煮取八合去滓臨卧服研牛
黃以煮湯中如兒熱者用生薑代乾薑今世之生金
但用成噐金亦善二三兩皆得用也
胃風湯(全嬰方)治小兒風冷乘虚客入腸胃水穀不化洩
瀉注下胸脇虚滿腹鳴肚疼及腸胃温毒下如豆汁
或下瘀血日夜無度身熱不食
人參白茯苓(去黑皮)白术白芍藥當歸(焙)川
芎官桂(去粗皮)粟米(少許)
右等分為末三錢水半盞煎三分空心日二服量大
小加減
訶子湯(醫方大成)治冷熱不調泄瀉裏急後重
訶子肉(炮)人參(去蘆)白茯苓(去皮)白术(各一兩)木香(炮)陳
皮(去白)甘草(炙)肉豆䓻(各等分)
右為末薑棗煎服手足厥冷加附子
梅肉散(醫方妙選)治渴痢不止眼生翳障身體浮腫
烏梅肉(炒)綿黃耆乾葛(各一兩)川黃連瓜蔞根
乾薑甘草(各半兩)
右為細末每服一錢水一盞煎至六分去滓随時服
厚朴丸治小兒臟腑怯弱風冷邪氣客之令兒腹脹
氣不宣通甚者變為下痢
厚朴(薑汁炙)丁香木香白术(各一兩)青皮(去白半兩)牽
牛子(一分炒)
右為細末煉蜜搗成膏如黍米大每服十粒煎陳米
湯下
木沉散(醫方妙選)治証同前
木香沉香益智(各一兩去皮)草豆䓻(麫裹煨)蓬术
白豆䓻(各半兩)
右為細末每服一錢水八分生薑三片煎至五分去
滓温服
丹砂丸(聖濟總錄)治小兒一切痢疾
丹砂(研半錢)砒霜(研半錢)巴豆霜(研)硫黃(研)麝香(研)菉
豆粉(研各一分)
右細研令勻燒飯為丸如豆大每服二丸血痢煎黃
芩湯下白痢煎附子湯下疳痢蛤粉湯下
龍骨丸(一名香連丸和劑方)治小兒冷熱不調泄瀉煩渴米穀不
化腹痛腸鳴或下膿血裏急後重夜起頻併不思乳
食肌肉消瘦漸變成疳
龍骨白石脂乾薑(炮)黃連(去鬚微炒)白礬(煆各半兩)
右為末醋煮麫糊和丸如麻子大每一歲兒服十丸
米飲下乳食前服如煩渴煎人參湯下更量大小加
減日三四服
益黃散(儒門事親)治小兒一切痢冷熱不調泄瀉裏急後重
脾胃虚弱腹痛泄利不思乳食嘔吐不止困乏神懶
心脇膨脹顔色青黃懨懨不醒
陳皮(去白)訶子肉丁香甘草(炙)青皮(去穰各等分)
右為末米湯調服楊氏曰本用青皮陳皮太疎利
宜加肉豆䓻去青皮久痢由腸胃虚冷滑泄下痢罌
粟訶子龍骨等皆澁腸止痢之藥必先以縮砂湯下
感應丸去積等劑候其積消方可服此粟殼本用治
嗽今用治痢功能澁氣令人滿悶不食能消息去之
尤為妙也一方水煎服
梅煎散治小兒暑毒下痢煩渴肚疼發熱
赤芍藥黃連甘草(各一兩)罌粟殼(三兩)
右為末三歲一錢水半盞烏梅一箇煎三分去滓食
前服
訶子膏(全嬰方)治小兒新久痢煩渴不食
訶子(炮)赤石脂甘草罌粟殼(炒等分)
右為末煉蜜丸鷄頭大每服一丸米湯化下
豆䓻散(活幼口議)治嬰孩小兒腸胃虚弱糟粕不聚泄瀉不
止或赤或白冷熱不調日夜頻併愈而又發宜服殢
腸豆䓻散良方
肉豆䓻(火煨一箇)胡粉(炒二錢)龍骨(生一錢)白礬(枯一錢)
右為末每服一錢温飯飲調服不拘時薄糊丸如麻
子大五十丸
議曰胡粉即真鉛粉也以鉛法造出韶州名韶粉定
州名定粉總名光粉其性殢故用之以滯其腸令不
虚滑豆䓻温臟之藥安和腸胃龍骨白礬澁腸止痢
所患大腸虚滑下痢日夜無度者隨時痊瘥一應葷
腥之物醃醎之屬悉與禁止亦治秋間白痢至效
白餅子(活幼口議)治小兒秋痢號曰毒痢純下白膿肚痛
白礬(枯白净)膩粉(一錢重)白麫(半兩)胡粉(炒一分)
右件和勻水搜作餅如錢大每服半餅大者一餅飯
飲磨化
議曰秋氣金旺則母虚矣夏月火燥則子虚矣夫人
五臟六腑乃循四時而行故曰秋温脾胃若胃口有
毒禁閉不食輕粉却毒次用豆䓻麫喫兼雞清生熟
飲子間服開胃醒脾乃愈
等住丸(出危氏方)治溏瀉并一切瀉痢立效
當歸硫黃牡蠣(煆)木香(各一分)
右為末麫糊丸粟米大每服二十丸糯米飲入薑汁
三滴送下
小駐車丸(出危氏方)治小兒冷熱不調或乳食失節泄瀉不
止或下痢鮮血或赤多白少腹痛裏急後重腸胃虚
滑便數頻併減食困倦一切泄痢並宜服之
當歸(二兩)訶子(炮去核一兩)乾薑(炮)黃連(去鬚各三分)
右為末用阿膠一兩三分煎成汁搜和為丸如粟米
大每一歲兒服十粒至二十三十粒温米飲下隨乳
亦得更量歲數加減與服一方無訶子醋糊丸
草罌飲(出仁存方)治小兒新久痢疾不食身熱
木瓜草(一兩一方作馬齒莧)罌粟殼甘草(各半兩)
右㕮咀三歲一錢水半盞煎三分去滓食前服
神效雞清丸(醫方大成)治嬰孩小兒一切痢疾久瀉無時度冷
瀉白痢
木香(二錢)土黃連(一分去鬚)肉豆䓻(一箇大者生用)
右三味先碾為麄末取雞子清搜藥作餅於慢火上
炙過令黃色變紅者稍乾擘破碾羅為末白麫糊丸
麻子大每服三五十丸温米飲下一方以黃連半兩
用茱萸一分同炒令紫色去茱萸不用肉豆䓻半兩
煨木香一分用雞子清糊丸如麻子大每服五丸飯
飲下赤痢粟米湯下白痢厚朴湯下名木香丸一方
粟米飯為丸如米粒大米飲下治泄瀉隂陽不調腹
痛腸鳴豆䓻木香丸治泄瀉痢赤白
議曰木香黃連一隂一陽藥木香善導水利氣脉黃
連厚腸胃二味君臣相佐陰陽相順加之豆䓻温和
臟腑止瀉痢功效彌良凡兒患瀉與痢不問證輕重
並宜首先與服不問臟腑冷熱愈多愈效然雞子清
為物有毒是以毒氣引藥致效若去此一味其功不
作矣
治惡痢家傳方(湯氏方)
南沒石子豆䓻(各等分)
右於砂器上磨水煎數沸服之肚疼加木香血多加
臘茶此乃備急妙方
香連丸(湯氏方)厚腸胃除餘積
黃連(一兩一半生一半熟茱萸炒)木香(半兩炮)
右為末化蒸餅丸如黍米大湯下一歲十丸大小以
意加減一方煉蜜丸治冷熱痢
橘薑湯治小兒痢後虚手足心熱痢縱未斷亦可服
之
橘皮生薑(各三分)
右切以水一升煎取六合分服雜痢此方並治之
烏賊骨散(全嬰方)治小兒痢肚疼後重
用烏賊骨為末三歲半錢米湯調下一名海螵蛸
炒雞子方(危氏方)治休息痢疳瀉日久不能安者兼小兒
痢日夜數十行者遷延日月百藥俱試飲食不方便
下痢不止百用百中無不獲安神效(昔項文學從龍在臨安見鄉人)
(潘省幹之子方三歲有此證服之效)
用雞子一枚打破用黃蠟一塊如指大銚内以雞子
拌和炒熟空心食之一方雞子白和釀醋攪如白酒
煎如餳灌之勿令吐一方用黃脚雞子和蠟作煎餅
與兒食之止痢
治小兒水痢形羸不勝大湯藥
用白石脂半兩研如粉和白粥空腹食之
治小兒痢
用林擒構子杵取汁服以意多與服之瘥
乳母方(肘後方)
用稨豆莖一升炙令為炭切之人參三兩以水三升
煎取一大升去滓取汁煮粟粥與乳母食良常食仍
復乳勿令住又法乳母常食粥仍欲乳母先捻去少
許即當住
療小兒三歲即患痢初患膿少血多四日後膿多血少
日夜四十餘行(肘後方)
用生地黃汁五小合入羊腎脂令煖分三四服立效
預知丸(傅氏活嬰方)治一切痢疾
預知子(一錢去殼别研)訶子(二錢煨去核)木香(半錢)白附子(半錢)海
金沙(半錢炒)石决明(二錢煆研)肉豆䓻(一錢)
右為末冷水滴丸如菉豆大每服二十丸藿香湯下
調中散(傅氏活嬰方)治下痢純白
人參(一錢)白茯苓(一錢)白术(煨)木香御米稨豆
藿香(各一錢)訶子(二箇煨)甘草石蓮肉(各一錢)
右為末每服一錢陳米飲下或甘草湯下如和氣紫
蘇木瓜湯下吐瀉氣虚不食頭汗不止鹽湯下胃氣
虚弱嘔吐腹脹陳皮湯下盤腸氣痛木瓜鹽湯下一
方加丁香枳殼蓽澄茄肉豆䓻四味尤佳
治小兒肝受疳氣相刑於脾所下之痢多是鮮血忽是
膿血忽赤白相雜宜喫此方(楊子建萬全護命方)
防風地榆白蒺藜(去刺)川芎(各一錢)史君子(半兩蒸四)
(五回焙乾)木香甘草(各三銖)黃連(四銖)
右為末每服一錢半無時食後任意煎冷服
香連丸(儒門事親)
木香訶子肉(麫炒)黃連(炒已上各半兩)龍骨(二錢)
右為細末飯丸如黍米大每服二十丸米飲湯下
硃砂丸(楊氏家藏方)治小兒一切泄瀉痢疾
硃砂(半錢)人言(半錢)黃丹(三錢)
右為細末水丸粟米大每服五七丸乾薑甘草湯下
雞子湯(肘後方)小兒病食不消腹滿下痢
用亂髮如雞子一枚去垢㕮咀之雞子七枚去白以
黃并髮煮雞子汁熟數按之令汁出取服
治小兒下痢腹大且堅方(千金方)
用故衣帶多垢者切一升水三升煮取一升分三服
又方
以腹上磨垢衣中白魚服之亦治隂腫
胡粉散治小兒下痢日夜頻併
龍骨胡粉(炒焦研)白礬(枯飛過)黃連(去鬚四味各等分)
右件為細末每服半錢温米飲調下乳食後空心服
烏頭丸(鮑氏方)
川烏(一箇分三片一生一炮一燒灰存性)
右為末蜜丸菉豆大一日服一粒二日服二粒三日
三粒
正氣調胃散(活幼口議)治嬰孩小兒八種虚痢作熱或吐或
瀉發熱霍亂上下氣不復常心虚煩悶等作熱並不
可加用寒凉之藥宜與服此方正氣調胃散兼生熟
飲子如不納食宜服分氣紫蘇飲子
半夏(一兩洗去滑七次)白稨豆(炒)藿香葉陳皮(各一分)薏
苡仁(炒半兩)甘草(炙半兩)白茯苓白术(各半兩)厚朴(一兩)
(生薑和皮二兩搗壓在鉢中二三宿常番轉取土日曝乾火炒焦)
右為末每服一錢水一小盞生薑二片棗二枚煎如
氣未復不納食分氣紫蘇飲四君湯打合服
議曰吐瀉作熱皆由隂陽不順邪正相干臟腑不和
上吐下瀉又有只吐不瀉者又有只瀉而熱者皆是
運動真氣上下不升降又吐瀉俱作曰霍亂其兒隂
陽二氣不正臟腑愈虚且瀉加之盛也不爾風生作
疾候變即慢脾風病家不知其理醫工當究其詳古
人不述其微致後學必招利害今之吐瀉痢疳熱自
裏虚發作豈可觧利其表若要攻裏由虚生熱循此調
理可得其宜大小一同輕重盡善至理之言明智可
鑒
止小兒下痢(本草)
用紅蜀葵葉炙煮食
治小兒熱毒下痢
以黃柿和米粉作糗蒸與小兒食之良
治小兒患秋痢與蟲(本草)
以棗食之良
療小兒秋痢(本草)
以柿研先煮粥熟即下柿更三兩沸與小兒飽食并
乳母喫亦良
一切痢久不瘥(附論)
夫小兒一切痢者痢色無定或水穀或膿血或青黃或
赤白變雜無常相兼而下也此皆乳母哺食不調冷熱
交争經久則脾胃虚弱連滯不瘥令肌體羸瘦也
方
人參散(聖惠方)治小兒痢久不瘥腹痛多渴
人參(半兩去蘆頭)桔梗(三分)當歸(三分微炒)烏梅肉(一分微炒)地榆
(三分微炙)艾葉(半兩微炒)黃耆(半兩)龍骨(一兩)
右為麄散每服一錢水一小盞煎至五分去滓不計
時候量兒大小分減温服
神效散(楊氏方)治久痢并血痢不瘥
赤石脂(一兩煅)白龍骨(一兩)阿膠(二兩)訶子肉(半兩炮)木香
(半兩煨)黃連(半兩)乾薑(半兩)甘草(半兩炙)
右為細末煎粟米飲調下大小以意加減一方有縮
砂仁一兩
當歸散(聖惠方)治小兒一切痢久不瘥腹痛羸瘦不欲飲
食
當歸(三分微炒)阿膠(三分搗炒黃燥)人參(半兩去蘆)黃芩(三分)甘草(一分)
(炙微赤)龍骨(三分)
右為細散每服一錢粥飲調下或半錢日三四服量
兒大小加減
木香散(聖惠方)治小兒一切痢久不瘥脾胃氣虚飲食全
少腹脹無力
木香(半兩)白礬(二兩燒令汁盡)黃連(半兩去鬚微炒)龍骨(三分)桃白皮
(半兩微炙)麝香(一錢細研)
右為細散不計時候粥飲調下半錢量兒大小加減
青金散(聖惠方)治小兒一切痢久不瘥
定粉(二兩)黃丹(半兩)白术(一分)白礬灰(半分)白龍骨(半兩)訶梨
勒(一分)
右為末用棗一升去核共藥都搜作團入甆罐内盛
燒令通赤取出細研為散每服以粥飲調下半錢日
三四服量大小加減
定痢丹(醫方妙選)治下痢久不瘥
蜜陀僧白礬定粉黃丹(已上四味各一兩以新瓦器盛紙筋)
(和泥固濟文武火燒令赤候冷取出次用)龍骨黃連(各一兩為細末)
右研勻粟米飯搗成膏如黍米大每服五粒至七粒
血痢黃連湯下白痢阿膠湯下相雜米飲下大小加
減
鹿角散(聖惠方)治小兒一切痢久不瘥
鹿角(一兩)定粉(兩半)蜜陀僧黃丹白礬(各半兩)
右入瓶内燒令通赤放冷取出細研為散每服以粥
飲調下半錢日三四服量大小加減
黃丹散(聖惠方)治小兒一切痢久不瘥
黃丹莨菪子黃明膠(各半兩)青州棗(三十枚去核)
右搗為團燒令通赤放冷搗羅為散每服米飲調下
半錢日三四服量大小加減
蜜陀僧散(聖惠方)治小兒一切痢久不瘥日夜度數無恒
蜜陀僧(一分細研)定粉(一分細炒)黃丹(微炒)龍骨(各一分)
右為細散每服以粥飲調下半錢日三四服量兒大
小加減
妙靈丸(全嬰方)治小兒久患惡痢裏急後重并滑腸洩瀉
虚中有積
硇砂(一錢)辰砂(一錢)
右研細以黃蠟半兩先於盞内鎔成汁入去皮巴豆
三七粒煎巴豆紫色取巴豆入前二味再研和於蠟
内三分中取一分冉成汁傾藥在内急攪合劑刮出
磁盒内收丸小豆大三歲二丸洩瀉惡痢艾湯送下
水瀉冷水下食前取積增丸數冷甘草湯下臨卧服
定粉丸(聖惠方)治小兒一切痢久不瘥
定粉砒霜(各一分)
右同研為末以麫糊丸如黍米大每服以冷漿水下
二丸量大小加減
粟房散(全嬰方)治小兒久痢不食
生柏枝罌粟殼(土炒)
右為末三歲半錢米湯調下
枳實散治小兒久痢淋瀝水米穀不調形羸不堪大
湯藥者
用枳實二兩治下篩一二歲已上飲服方寸匕若兒
小以意斟酌日三服
治小兒久痢不效并無辜瀉痢不止(肘後方)
用沒石子二箇切炒令黃色研作餛飩食之一方和
麫作餅子煿熟為末不計時以粥飲下半錢大小加
減
定粉散治小兒瀉痢腸滑日久
定粉(一兩炒)蜜陀僧(四錢)烏賊魚骨(一錢)
右為細末每服半錢米飲調下
治久痢手足逆冷服藥不效
用四君子湯二錢磨肉豆䓻水八分生薑一片棗半
枚加炮附子數片煎服重者加白薑丁香五歲以上
水半盞加藥末大小以意加減
烏龍散治小兒吐後瀉痢久患不瘥大腸滑泄
龍骨黃丹定粉猪指甲子(各等分)
右味同入磁罐子内安藥以物塞口用火煆令通赤
放冷取出研為細末每服半錢米飲調下
鍾乳益黃丹治小兒久痢不止及食積作瀉疳氣腹
滿不食
定粉黃丹鍾乳粉(煉成者)丁香石榴皮(炒焦各半)
(兩)巴豆(七粒去殼同定粉黃丹三味研勻水和作一塊隂乾如豆瓦上熟炭火煅紅出毒一)
(宿研細)人參(去蘆頭二錢半次用)益智子仁(半兩)硃砂(别研二錢半)木
香(七錢半)白豆䓻(三兩)訶子(煨去核七錢)黃連(四錢)烏梅(十枚取肉)
(炒)
右件為細末煮麫糊為丸如黍米大每服十五丸加
至二十丸煎木瓜陳皮湯下空心服
黃連散治痢久腹痛夜行頻併
大黃連(一兩切用吳茱萸等分炒去茱萸)人參(半兩)木香(三錢)
右等分每服一錢陳米飲下
女麫散治小兒因久痢退後脾虚浮腫狀若水氣
乾薑細辛椒目附子(炮去皮)桂心(各等分)
右為末三歲一錢酒調下陳皮湯亦得
久痢羸瘦(附論)
夫小兒久痢羸瘦者由乳食不節臟腑夙挾疳氣腸胃
冷熱不調變為下痢經久不瘥則脾胃虚弱穀減少血
不榮故令肌體羸瘦也
方
雄黃散治小兒久痢不瘥羸瘦壯熱毛髮乾焦不能
飲食
雄黃蘆薈(細研)青黛(細研)硃砂(細研)當歸白芷熊
膽(細研)龍膽(去蘆頭)黃連(去鬚微炒)黃蘗(微炙剉)甘草(炙)麝香
(研)細辛(已上各一分)蚱蟬(七枚去足)乾蝦蟇(一兩塗酥炙令黃焦)
右為細散入研藥更研令勻每服以井華水調下半
錢日三四服量大小加減
桔梗丸治小兒久痢不斷肌體羸瘦食不消化
桔梗(一兩去蘆頭)神麴(一兩炒)麥蘖(半兩炒)烏梅肉(半兩炒)黃
連(一兩半去鬚微炒)厚朴(去粗皮薑汁炙令熟)白术人參(去蘆頭)赤
石脂黃芩甘草(炙)龍骨桂心(各一兩)黃雌鷄骨
(一具净洗去肉酒浸一宿炙黃)
右為細末煉蜜為丸如菉豆大每服以粥飲下五丸
日三四服量大小加減
蕪荑散治小兒久痢羸瘦春夏秋不瘥
蕪荑(一分微炒)子芩(半兩)黃蘗(微炒剉)赤芍厚朴(去粗皮薑汁炙)
人參(去蘆頭各半兩)阿膠(一分搗碎炒焦黃色)地榆(三分微炙)當歸(三分微炒)
右為麄散每服一錢水一中盞入銀一兩薤白一莖
生薑一片棗一枚豉五十粒煎至五分去滓不計時
量大小加減温服
草菓飲治痢後浮腫
厚朴(薑製)草菓(煨去皮)藿香(洗)甘草(炙)丁皮乾薑
半夏(各半兩)
右為散每服二錢棗子同煎如瘧疾脾胃虚弱並宜
服之
暴痢(附論)
夫小兒暴痢者由腸胃虚卒為冷熱之氣所傷而為暴
痢熱則色黃赤冷則色青白若冷熱相交則為赤白痢
也
方
胡黃連散治小兒冷熱氣不和忽暴痢腹内疼痛
胡黃連母丁香桂心木香(各一分)犀角屑(半分)
肉豆䓻(去殼)當歸(微炒)麝香(細研各等分)
右為細散每服以粥飲調下半錢日三四服量大小
加減
甘草散治小兒暴痢
甘草(炙)厚朴(去粗皮薑汁炙令香熟用各三分)人參(去蘆頭)黃連(去鬚)
(微炒各半兩)龍骨(一兩)白茯苓(半兩)
右為麄散每服一錢水一小盞煎至五分去滓不計
時量大小加減
乾薑散治小兒暴痢腹痛不食
乾薑(一分炮)人參(三分去蘆頭)甘草(一分炙)訶梨勒(半兩煨用皮)
厚朴(半兩去粗皮薑汁炙香熟)
右為麄散每服一錢水一小盞入薤白一莖煎至五
分去滓不計時量大小加減温服
龍骨散治小兒暴痢
龍骨(一兩)枳殼(半兩麩炒)當歸(半兩炒)黃連(一兩去鬚微炒)
右為麄散每服一錢水一小盞煎至五分去滓不計
時量兒大小分減温服
治小兒暴痢
用小鯽魚一頭燒末服之亦治大人痢
又方
燒鯉魚骨末服之一方作龍骨一方用小鯉魚尾燒
灰以粥飲調服半錢
又方
用赤小豆末酒和塗足下日三度油和亦得
胃風腹脹泄痢(附論)
夫小兒肌膚腸胃脆弱若觧脫不時風邪易侵客於肌
肉摶於胃經則為胃風其肚腹善滿食寒則泄痢瘦而
腹大盖足陽明胃之經其支者起胃下口循腹裏下至
氣衝故風冷入腹中善脹大又胃為水穀之海得寒則
食物不化氣血損故痢而形瘦也
方
厚朴散治小兒胃風腹脹泄痢脾胃氣不和羸瘦食
少
厚朴(去粗皮薑汁炙令香熟)人參(各三分)肉豆䓻(去殼一枚)乾薑(炮製)
(半兩)訶梨勒(煨用皮)白术黃連(去鬚微炒)地榆(微炙各一分)甘
草(炙半分)
右為散每服以粥飲調下半錢食前日三四服量兒
大小加減
厚朴散治小兒腸胃風冷泄痢水穀腹脇脹滿不欲
飲食
厚朴(去粗皮薑汁炙香熟)黃連(去鬚微炒各半兩)丁香肉豆䓻(去殼)
當歸(微炒)木香龍骨白术(各一分)
右為散每服半錢以粥飲調下食前日三服量兒大
小加減
訶梨勒湯治小兒胃風腹脹得冷則泄痢并冷熱痢
腹痛
訶梨勒(煨用皮)當歸(微炒)黃連(去鬚微炒各一兩)甘草(炙)木香
乾薑(炮各半兩)
右搗篩每一錢水七分煎至四分去滓放温不計時
量兒大小分減服之
訶梨勒散(一名厚朴散)治小兒胃風泄瀉兩脇虚脹腹痛不
欲食
訶梨勒(煨用皮)厚朴(去粗皮薑汁炙香熟)當歸(微炒)枳殼(麩炒微黃去穣)
赤芍藥(各等分)
右為散每服半錢米飲調下日三服量兒大小加減
服之
白术湯治小兒胃風泄痢不止腹脹羸瘦
白术(三分)赤茯苓(去黑皮一兩)當歸(焙半兩)人參(一兩)厚朴(去粗)
(皮薑汁炙半兩)
右搗篩每服一錢水半盞生薑二片煎至三分去滓
帶熱服至夜三四服量兒大小加減
調中湯治小兒胃風下痢水穀不止羸瘦腹脹不欲
飲食
厚朴(去粗皮薑汁炙香熟)黃連(去鬚微炒各一兩)木香(半兩)
右搗篩每一錢水七分煎至四分去滓不計時量大
小加減
冷熱痢(附論)
夫小兒先因冷食有氣在腸胃之間而復為熱氣所傷
此腸胃虚故受於熱冷熱相交而便下痢乍黃乍白或
水或穀是冷熱痢也
方
犀角散(聖惠方)治小兒冷熱痢不止腹痛心神煩悶
犀角屑白术黃連(去鬚微炒)地榆當歸(微炒一兩)
右為粗散每一錢水一小盞煎至五分去滓放温不
計時量兒大小加減
石榴皮煎(聖惠方)治小兒冷熱痢不止
醋石榴皮(三分炙焦)黃連(三分去鬚微炒)赤石脂(二分)
右為粗散以水二升煎至五合去滓内臘一兩煎三
五沸不計時温服量兒大小加減
當歸黃連丸(聖惠方)治小兒冷熱痢心神煩渴腹痛胷膈
滯悶
黃連(二兩去鬚微炒)當歸(一兩微炒)烏梅(一兩微炒)
右為末煉蜜和丸如菉豆大不計時以粥飲下七丸
量大小加減
訶梨勒丸(聖惠方)治小兒冷熱痢
訶梨勒(二兩煨用皮)地榆(一兩炙微赤)
右為末煉蜜丸如菉豆大每服以温粥飲下五丸日
三四服量兒大小加減
冷痢(附論)
凡痢皆為乳食不節傷動胃氣腸胃虚弱清濁不分因
虚而泄滯久不散故為痢也虚而冷者則所下青白或
如凝脂久不瘥則陳寒痼結或下黑瘀血診其脉沉而
遲者冷痢也
方
訶梨勒散治小兒秋後大腸挾冷下痢不止
訶梨勒(煨去核半兩)肉豆䓻(去殼二枚)當歸(焙)赤石脂蜜
陀僧(別研如粉)枳殼(麩炒)龍骨乾薑(炮)厚朴(去粗皮薑汁炙各半)
(兩)
右為散三歲兒每服半錢米飲調下空心午後各一
服量大小加減
實腸散治小兒冷痢腸滑下痢頻數
厚朴(薑汁炙兩半)肉豆䓻訶子肉(煨)縮砂仁陳皮
(去白)蒼术(炒)茯苓(各一兩)木香(五錢)甘草(炙四錢)
右剉薑棗煎手足冷加白薑休息痢乃脾胃虚冷
腸胃滑泄下痢無禁日夜無度大飬脾丸助胃膏
或益黃散不止理中丸不止三藥丸合和日乾夜吃
温中湯治小兒夏月積冷洗浴過度及乳母亦將冷
水洗浴以冷乳飲兒壯熱忽值暴雨凉加之兒下痢
如水胃虚弱則面青肉冷眼䧟乾嘔者宜先與此調
其胃氣下痢即止
乾薑厚朴(各一分)當歸桂心甘草(各三分)人參
茯苓白术桔梗(各二分)
右㕮咀以水二升煮取九合六十日至一百日兒一
服二合半餘隨兒大小加減
龍骨飲治小兒五歲已下百日已上冷痢
龍骨黃連(去鬚各一兩半)人參甘草(炙)乾薑(炮)半夏
(湯洗十遍焙乾)厚朴(去粗皮薑汁炙香熟)赤石脂(各一兩)
右搗篩一歲每一錢水半盞入棗一枚同煎至三分
去滓分温二服空心午後各一量兒大小加減
黃耆湯治小兒下痢臭膿
黃耆芎藭乾薑(炮)人參黃芩(去黑心)當歸(焙)
甘草(炙各半兩)桂心(去粗皮一分)
右搗篩一歲每一錢水半盞同煎至三分去滓分温
二服空心日晚各一量兒大小加減
豆䓻丸治小兒腸胃虚弱清濁不分痢下青白或如
凝脂陳寒痼冷或下黑瘀
肉豆䓻(去殼一枚)縮砂仁(去皮七枚)訶梨勒(去核三枚)鉛丹(炒)胡
粉(各二錢)天仙子(一分與蘂同和令勻入在橡斗子内合定用麻線縛定炭火内燒黑)
(存性細研)白礬(一分)龍骨(二錢)
右為散再令勻每服半錢米飲調下乳食前服
艾葉散(一名艾香散)治小兒冷痢腹痛多時不斷
艾葉(炒)木香黃連(去鬚各半兩)龍骨(研)訶梨勒(煨取皮)
當歸(焙各三分)乾薑(炮製一分)
右為散每服半錢米飲調下食前三四服量大小加减
人參飲治小兒下痢白小便赤
人參(五分)龍骨(一兩)厚朴(去粗皮薑汁炙一兩)當歸(焙)乾薑白
茯苓(去黑皮)甘草(各一兩)
右搗篩一二歲每一錢水半盞煎至三分去滓分温
二服空心日晚各一量兒大小加減
當歸飲治小兒冷痢
當歸(焙)黃連(去鬚)赤石脂乾薑(炮)龍骨酸石榴
(微炙)厚朴(去粗皮薑汁炙各三分)
右搗篩每一錢水半盞煎至五分去滓分温食前一
服量兒大小加減
丁香丸治小兒冷痢心腹痛悶不欲乳食嘔逆不止
丁香硫黃胡椒桂(去粗皮一枚)陳皮(去白焙)附子
(炮製去皮臍各一兩)肉豆䓻(去殼一枚)
右為細末用生薑汁煮麫糊丸如菉豆大每服五丸
生薑艾湯下乳食前服量兒大小加減
术香白术散(一名木香散)治小兒冷痢腹痛四肢不和飲食
減少漸至羸瘦
訶梨勒(炮去核)厚朴(去粗皮薑汁炙)當歸(微炒各半兩)木香乾
薑(炮)白术(各一分)
右為細散三歲小兒每服一錢水一小盞入棗二枚
同煎至五分去滓食前温服量大小加減一方治白
痢腸胃虚弱腹痛不食加生薑二片煎
丁香散(一名香朴散)治小兒冷痢腹痛面無顔色四肢痿瘁
不欲飲食
丁香(一分)厚朴(半兩去粗皮薑汁炙香熟)人參(去蘆頭)白术草豆
䓻(去皮各半兩)當歸(一分微炒)白石脂(一兩)
右為細散每服以粥飲調下半錢日三四服量大小
加減一方有甘草用棗煎
白丸子治小兒虚冷臟腑滑泄不止
硫黃(研)附子(炮製去皮臍各半兩)硝石鍾乳(研)白龍骨
寒食麫(各一分)
右研令勻細麫糊丸如麻子大每服三五丸粥飲下
量大小加減
玉脂散冷痢大便色青甚有膿宜服
白石脂當歸(焙)丁香白术(各一分)草豆䓻(去皮)厚
朴(薑汁製各半兩)
右為細末每服半錢以粥飲調下量兒大小加減
養臟湯治白痢頻併
當歸(焙)烏梅肉(炒)乾薑黃耆白术龍骨(各一)
(兩)
右為細末每一錢水一小盞生薑粟米各少許煎至
五分去滓温服乳食前下量大小加減
固腸散治冷痢腸滑下頻併
陳皮(一兩炒)白薑(炮)甘草(炙各二錢半)肉豆蔲(生二兩)木香
(一錢)罌粟殼(去筯蒂蜜炙一兩)
右為細末薑棗煎服
茯苓飲治小兒冷痢白膿
白茯苓(去黑皮一兩一分)人參(一兩半)厚朴(去粗皮薑汁炙一兩半)桔
梗(炒)桂皮(炙各一兩)
右搗篩每服一錢水半盞煎至三分去滓分温二服
食前日二服量兒增減
龍骨湯治小兒冷痢腹痛不止
龍骨甘草黃連(去鬚各一兩)乾薑(炮)當歸(焙各三分)
右搗篩一歲每半錢水一盞煎至三分去滓分温二
服日再服量大小加減
厚朴丸治小兒脾胃虚弱清濁不分因成冷痢其色青
白甚則色黑
厚朴(去粗皮薑汁炙黃色)肉豆䓻(麫裹煨各一兩)木香訶梨勒(三枚)
(麫裹煨用皮)龍骨(半兩)
右為細末水浸炊餅心和丸如麻子大一二歲每服
十丸温米飲下日三服
厚朴湯治小兒冷痢便青白或如凝脂或痢下瘀黑
厚朴(去粗皮薑汁炙)蒼术(米泔浸焙)陳橘皮(去白焙各一兩)甘草(炙半兩)
乾薑(炮二分)
右搗篩每服一錢水一盞生薑二片棗二枚煎至五
分去滓温服
補脾丸治小兒冷痢或下青白或下瘀黑如凝脂
肉豆䓻(炮去殼一枚為末)龍骨(燒研)乳香(研)蕪荑仁(炒研)麝香
(研各一錢)
右為末同研勻輭飯丸如麻子大每服五七丸陳米
湯下
艾葉湯治白痢
艾葉(微炒)當歸(各一兩)乾薑木香訶子(炮各半兩)
右為細末每服一錢水八分粟米少許煎至五分去
滓食前温服
乳香丸治小兒冷痢諸藥無效
乳香(一分)訶梨勒(一兩煨用皮)地榆(半兩炙)赤石脂(半兩)乾薑
(一分炮裂)
右為末粟米飲和丸如菉豆大每服以粥飲下五丸
日三四服大小加減
草節丸治小兒冷痢或下青白或下瘀黑或凝脂相
似
烏頭(炮去皮臍)黃連(去鬚)吳茱萸(湯泡焙炒)乾薑(焙各一錢)
右為末作丸日服量大小加減
朴附丸治小兒滑冷下痢不禁
厚朴附子乾薑陳皮(各一兩)
右為末糊丸粟米大每服三十丸米飲下日三服
養脾丸治便膿頻數
附子(一枚重半兩炮製去皮臍)赤石脂川薑訶子(各一兩)
右為細末粟米飲和丸如黍米大每服十粒食前粥
飲下
陳橘皮湯治小兒冷痢心腹脹滿乾嘔不止
陳橘皮(去白焙)人參(各一分)甘草(炙半兩)
右搗篩一歲每一錢水半盞生薑二片同煎至三分
去滓食前分温二服日再服隨兒大小加減
訶梨勒丸治小兒冷痢
訶梨勒(煨去核半兩)桂(去粗皮一分)赤石脂(半兩)
右為末煉蜜和更入臼中搗三百杵丸如麻子大一
二歲三丸三四歲五丸空心午後各一服米飲下
阿膠飲治小兒白痢
阿膠(炙令燥一兩一分)黃芩(去黑心一兩)黃連(去鬚半兩)
右剉末一二歲每服一錢水半盞煎至三分去滓分
温二服空心日晚各一量兒大小增減
蜀椒丸治小兒秋深冷痢止腹痛
蜀椒(去目及閉口者炒汗出一兩)乾薑(炮製一分)
右為末煉蜜和丸如小豆大一歲兒空心麫湯下未
止日午再服量大小加減
木香丸治小兒冷痢白膿臍下絞刺痛
木香訶梨勒(煨去核各一兩)
右為末以粳米飯和為丸如麻子大一二歲三丸五
歲五丸米飲下食前服
醋石榴皮散治小兒冷痢百藥無效
醋石榴皮(一兩剉碎炒令微焦)硫黃(一分)
右為細散每服以粥飲調下半錢日三四服量兒大
小加減
麝香丸治小兒久患冷痢脾胃冷極致使大腸滑泄
不絶
麝香(一分細研)鹿茸(一兩去毛塗酥炙黃)
右為末煮棗肉合丸如菉豆大每服以粥飲下五丸
日三四服量兒大小加減
又方
當歸(半兩炒)大蒜(一顆)
右為細末燒蒜熟和丸如菉豆大每服以粥飲下七
丸日三四服量兒大小加減
治小兒冷痢方
用蓼菜搗汁量大小與之一方作芥菜
治冷痢内因脾胃虚冷外觸冐風啖食冷物積滯下痢
其證面青或白腸鳴腹脹乳食不化手足清冷下痢
青白或成白凍
右用不換金正氣散理中湯加茯苓厚朴入燒鹽下
感應丸或實脾散加白薑下五積丸或五積散加白
薑棗子粳米煎空心服
治患冷痢
用附子一枚炮水五升合煮鷄子一枚令熱以哺兒
瘥
治小兒冷痢多時宜服此方
用川椒三分去目及閉口者微炒去汗為末煉蜜和
丸如菉豆大每服以粥飲下五丸日三四服量兒大
小加減
調胃散治冷痢
人參(去蘆)陳皮(去白)白术蒼术白茯苓(去皮)桔梗
縮砂仁厚朴(薑汁炒)肉豆䓻稨豆(姜汁炒)薏苡仁
(炒)山藥石蓮肉(去心)粉草(以上各等分)
右為末猪肉拌食痢不止加訶子肉吐不止加丁香
吐痢内虚可酌加附子木香重者加白薑
保嬰艾葉湯治冷痢肚痛
陳艾葉(炒)當歸(各一兩)乾薑木香製厚朴肉
豆䓻(各半兩)草菓(半兩)良薑丁香(各一錢)甘草(五分)
右為末粟米煎服
温臟湯治小兒因驚滯乳氣不宣導冷摶腸間下痢
青沫或乳多傷脾妳癖不化常服温臟腑暖脾胃化
宿冷進乳食
人參(去蘆一兩)白附子(炮)陳皮(去白)白术(各半兩)神麴(炒黃)麥
蘖(炒黃)甘草(炙)丁香(已上各二兩)
右為細末每服半錢空心棗湯調下
雄朱散方治嬰孩小兒腸胃虚冷下痢頻併日夜痛
不可忍
雄黃(一分細研飛過)乳香(一錢研細)白礬(一錢燒)
右為末每服嬰孩一字二三歲半錢陳米飲調下一
日三服
鷄子餅療小兒秋夏冷痢腹脹乍熱白滯下方
用鷄子一枚胡粉一丸碎絹篩合鷄子黃共搗研調
勻熬令熟作鷄子餅兒一歲一食半餅日再不過二
餅即瘥兒大倍之凡羸弱冷痢用生薑汁蜜水各半
佐以木香豆䓻
普濟方卷三百九十六
