普濟方卷四十二明周王朱橚撰
膀胱門
總論
夫膀胱者主腎也耳中是其候也腎合氣於膀胱者津
液之府號水曹椽名玉海重九兩二銖左廻疊積上下
縱廣九寸受津液九升九合兩邊等應二十四氣鼻孔
在外膀胱漏泄黃帝曰夫五腑各一名各一形腎乃
獨兩何也岐伯曰膀胱為腑有三處腎形應腑有二處
臓名一腑名二故五臓六腑也一說腎有左右而膀胱
無二今用當以左腎合膀胱右腎合三焦左手關後
尺中陽絶者無膀胱脉也病苦逆冷婦人月水不調至
月即閉男子失精尿有餘瀝刺足少隂經治在足内踝
下動脉是也右手關後尺中陽絶者無子戶脉也病
苦足逆寒絶産帶下無子隂中寒刺足少隂經治隂
左手關後尺中陽實者膀胱實也病苦逆冷脇下邪氣
相引痛刺足太陽經治陽在足小趾外側本節後䧟中
右手關後尺中陽實者膀胱實也病苦小腹滿引腰
痛刺足太陽經治陽病先發於膀胱者背膂筋痛小
便閉五日之腎小腹腰脊痛脛酸一日之小腸脹一日
之閉塞不通身痛體重二日不已死冬雞鳴夏晡一云
日西膀胱病者小腹偏重而痛以手按之則欲小便
而不得肩上熱若脉䧟及足小趾外側及脛踝後皆熱
若脉䧟取委中膀胱脹者小腹滿而氣癃若腎前受病
傳於膀胱腎冷不則遺溺厥氣客於膀胱則夢遊行
腎應骨密理厚皮者三焦膀胱厚粗理滿皮者三焦膀
胱薄腠理疎者三焦膀胱緩急皮而無毫者三焦膀胱
急毫毛美而粗者三焦膀胱直稀毫毛者三焦膀胱結
也扁鵲云六腑有病徹面形腎膀胱與足少隂太陽
為表裏膀胱總通於五臓所以五腑有臓即應膀胱有
疾即應嚢傷熱則小便不通膀胱急尿苦黃赤傷寒則
小便數淸白或潑石水根在膀胱四肢小其腸大也骨
不絶治齒黃落十日死
膀胱實熱
夫左手尺中神門以後脉陽實者足太陽經也病苦逆
痛腰中痛不可俛仰面腫目黃口舌燥咽腫痛體重四
肢氣滿小腹偏痛胞轉不得小便頭眩痛煩滿脊背熱
強體名曰膀胱實熱也内經曰膀胱不利為癃者以此
方
赤茯苓散(出聖惠方)治膀胱熱腹脹小便不通口舌乾燥咽
腫不利
赤茯苓瞿麥(各一兩)射干(半兩)子芩桑螵蛸(微炒)漢
防己羚羊角屑川升麻川大黃(剉微炒)大青
木通(剉各三分)
右為散每服三錢水一盞煎六分去滓不拘時温服
葵子湯(出永類鈐方)治膀胱實熱腹脹小便不通口舌乾
燥咽腫不利
赤茯苓(去皮)猪苓(去皮)冬葵子枳實(麩炒)瞿麥木通
(去節)黃芩車前子(炒)滑石甘草(炙各等分)
右㕮咀每服四錢水一盞薑五片煎至八分不拘時
去滓温服
榆皮散(出聖惠方)治膀胱實熱小便赤澀
榆白皮(剉)車前子葵根木通瞿麥白茅
根黃芩(各三分)桑螵蛸(微炒)赤茯苓(各一兩)
右為散每服三錢水一盞生薑半分同煎至六分去
滓食前温服
大黃散(出聖惠方)治膀胱實熱腹脹滿小便不利
川大黃(剉微炒)冬葵子瞿麥(各一兩)黃芩赤茯苓
(去皮)紫蘇莖葉檳榔木通白茅根(剉各三分)
右為散每服三錢水一盞生薑半分煎六分去滓食
前温服
梔子散(出聖惠方)治膀胱實熱小腹煩悶小便不利
梔子仁石膏(二兩)白茅根(一兩剉)赤茯苓(一兩)犀角屑
(一兩)木通(一兩剉)黃芩(一兩)甘草(半兩剉)
右為散每服五錢水一盞淡竹葉二七片生薑黃半
兩煎至七分去滓食前温服忌炙煿熱麵
猪苓散治膀胱實熱小便不通腰腹重痛煩躁
猪苓防己梔子仁(各一兩)滑石車前子檳
榔大黃(生剉各二兩)
右為散每服二錢水調下或水一盞煎至七分温服
梔子仁湯(一名瀉脬湯出千金方)治膀胱實熱小便不通煩悶
不解腰脊痛舌乾咽
梔子仁(二兩)石膏(四兩)赤茯苓(去黑皮)知母(炒各二兩)生地黃
淡竹葉(各切半升)芒硝(一兩)
右㕮咀如麻豆大每服四錢匕水一盞煎至一盞去
滓温服一方入蜜煎服
漢防己散(出聖惠方)治膀胱實熱小便不通
漢防己(一兩)海蛤(半兩)滑石(一兩)葵子(半兩)猪苓(半兩去黑皮)瞿
麥(半兩)
右為散每服食前濃煎木通湯調下二錢
瞿麥飲治膀胱實熱小便不通壅閉煩躁
瞿麥黃芩甘草木通(剉各一兩)葵根(洗剉)車前子
(各半兩)
右為散每服四錢匕水一盞半煎至一盞去滓温服
檳榔飲治胞囊實熱溲便癃閉日夜不通
檳榔羚羊角大黃(剉各半兩)甘草(炙剉)赤茯苓(去黑皮)
防己(各二兩)
右為散每服五錢匕水一盞半煎至一盞去滓温服
升麻散(出千金方)治膀胱熱小便不通舌咽腫
升麻大青(各三兩)射干元參黃蘖(去粗皮)薔薇
根白皮(各四兩)
右㕮咀如麻豆大每服五錢匕水一盞半煎至一盞
臨熟入蜜一匙打勻去滓服一方下蜜更煎兩沸細
細令咽名升麻煎
石膏湯治膀胱實熱小便癃閉舌燥飲引煩悶
石膏生梔子(去皮)赤茯苓(去黑皮)甘草(炙)木通(各一兩)
右為散每服三錢匕水一盞煎至七分去滓温服
車前子散治膀胱利小便解悶熱
車前子海金沙井泉石滑石(碎各一兩)葶藶(紙上)
(炒一分)
右為散每服二錢匕蜜熱調下未利再服一方治小
便不通用新汲水調下
滑石湯(出千金方)治膀胱急熱小便黃赤
滑石(八兩)子芩(三兩)車前子冬葵子(一升)榆白皮(四兩)
右㕮咀以水煮取三升分三服
抵聖丸治膀胱熱多因天氣發熱外腎腫脹赤痛大
便澀而飲水按之臍腹痛者
續隨子薏苡仁郁李仁茵芋白牽牛(各等)
(分)
右為末滴水丸如梧桐子大每服五丸以靈秘散下
黃昏時服五更利下惡穢之物一方用香薑散嚥
靈秘散
宣連(二兩去鬚細剉小塊)生薑(四兩剉如菉豆大)
右拌勻密器收貯經宿於銀石器内慢火同炒至黃
燋去黑薑不用㨂取黃連為末每服二錢空心淡茶
清調吞下抵聖丸
兼金丸(出二大方)治膀胱臍腹上下兼肋脇痛疼便燥欲
飲水按之痛者
大黃(八錢濕紙褁煨)硝石桂心甘草(各四兩)桃仁(四十枚去)
(皮尖細研)
右為末煉蜜丸如梧桐子大每服五七十丸空心米
飲送下婦人血閉疼痛亦宜服之
坎離丸滋腎水補下元不足去膀胱積熱
知母(一兩)黃栢黃連(各等分)
右為末水丸如梧桐子大食前温水送下五十丸
芒硝散治膀胱熱結不通
芒硝(另研半兩)赤茯苓(去黑皮末一兩)
右為末研和勻每服二錢匕水一盞調下心煩熱燥
者冷蜜水下
治膀胱實熱腹脹小便赤澀水氣流腫(出聖惠方)
取浮萍草乾細羅為散每服食前葱白湯調下一錢
一方治胞轉不得小便冷水調下二錢
治膀胱積熱小便赤澀不快
麥門冬(去心)山梔子子芩茯苓升麻麻黃
(去根各一分)通草(四銖)
右細杵羅為末每服二錢水一盞煎八分食後徐徐
熱服
治膀胱虚熱下砂石澀利水道(出本草)
以故甑蔽燒灰研食前温酒調下一錢匕
膀胱虚冷(附論)
右手尺中神門以後脉陽虚者太陽經也病苦脚中筋
急腹中痛引疼腰背不可屈伸轉筋惡偏枯腰痛外踝
後痛肌肉振動耳聾忽不聞惡風颼颼作聲小便利多
項背尻痛小便不禁尿多白色面黑脛酸兩脇脹滿名
曰膀胱虚冷也内經曰膀胱不約為遺溺
龍骨丸(出千金方)治膀胱腎冷坐起欲倒目眩中氣不足
骨痿
龍骨栢子仁乾地黃甘草防風(各五分)禹
餘粮白石英桂心黃耆茯苓(各七分)五味
子羌活人參附子(各六兩)山茱萸元參
芎藭(各四分)磁石杜仲乾薑(各八分)
右為末蜜丸如梧桐子大空心酒服三十丸日加至
四十丸
石斛散(出聖惠方)治膀胱虚冷兩脇脹滿脚脛多疼腰強
痛小便滑數
石斛(一兩去根剉)附子(一兩炮去皮臍)五味子(三分)澤瀉(三分)當歸
(三分微炒)牛膝(三分去苖)白茯苓(三分)沉香(三分)人參(去蘆三分)桂心
(三兹分石)石(三兩搗碎水淘去赤汁)黃耆(半兩)肉蓯蓉(一兩酒浸去皺皮微炒)
蘹香子(三分)枳實(三分麩炒微黃)
右為散每服三錢水一盞生薑半分煎至五分去滓
食前温服
蓽澄茄丸(出聖惠方)治膀胱虚冷氣腹脇脹滿腰脚冷痛
面色多黑體重無力
蓽澄茄(一兩)安息香木香(一兩)肉桂(一兩半去粗皮)附子(一兩)
(炮製去皮臍)當歸(半兩剉微炒)補骨脂蘹香子(各一兩)沉香
檳榔肉豆蔲青皮(浸去白皮微炒)吳茱萸(湯浸七遍焙乾)
(微炒)桃仁(各半兩浸去皮尖雙仁麩炒)
右為末酒煮麵糊和搗三二百杵丸如梧桐子大每
服食前以温酒下二十丸
腎瀝湯(出聖惠方)治膀胱及腎臓虚冷小便色白稠濁日
夜無度恒腰脇疼痛
肉蓯蓉(一兩酒浸一宿刮去皺皮炙乾)漢椒(去目及閉口者微炒出汗)五味子
(各半兩)附子(一兩炮)乾薑(半兩炮)人參(去蘆)黃耆澤瀉
芎藭牛膝(去苗各三分)當歸(半兩)石斛(三分去根剉)磁石(二兩)
(搗碎水淘去赤汁以帛包)桂心(半兩)
右為散每服五錢水一盞用羊腎一對切去脂膜每
用磁石包子及入棗三枚煎至五分去滓食前温服
杜仲散(出聖惠方)治膀胱虚冷氣攻注腰胯疼痛
杜仲(一兩去粗炙微黃剉)附子(一兩炮製去皮臍)石斛(三分去根)檳榔
當歸(剉微炒)牛膝(去苗)桂心丹參(去蘆)木香白茯苓
青橘皮(浸去白皮焙)蘹香子(各三分)
右為散每服三錢水一盞生薑半分煎至六分去滓
食前温服
鹿茸丸(出聖惠方)治膀胱虚冷面色萎黑小便不禁腰胯
酸疼兩脇脹滿不能飲食肌膚消瘦
鹿茸(去毛塗酥炙微黃)肉蓯蓉(酒浸去皺皮微炙)附子(各一兩炮裂去皮臍)
桑螵蛸(半兩微炙)石斛(一兩剉)蘹香子鍾乳粉(研入)白龍
骨沉香(各一兩)兔絲子(一兩半)磁石(一兩半)木香(一兩)
右為末研藥合勻以酒炙麵糊丸如梧桐子大每服
以温水下二十丸漸加至四十丸空心及晩食前服
黃耆丸(出聖惠方)治膀胱及腎臓久虚積冷上焦煩熱小
便滑數如米泔
黃耆乾地黃土瓜(各一兩)元參栝蔞根白
龍骨菝&KR0797;(剉)牡蠣(各一兩燒為粉)人參(二分去蘆)桑螵蛸(三分)
(微炒)五味子(一兩)沉香(一兩)
右為細末煉蜜和搗三五百杵丸如梧桐子大每服
食前以粥飲下三十丸
韭子丸(出醫方集成)治膀胱腎冷小便白濁滑數日夜無
度
赤白脂(煆)韭子(炒)川牛膝(酒浸去蘆土)牡蠣(煆)覆盆子
(酒浸)附子(炮去皮臍)桑螵蛸(酒炒)鹿茸(酒蒸焙)肉蓯蓉(酒浸)龍骨
(生各一兩)雞肶胵(燒灰)沉香(不見火半兩)
右為細末酒糊為丸如梧桐子大每服七十丸空心
鹽湯温酒任下一方無牡蠣
治膀胱冷欬唾則有血喉喘息(出千金方)
羊腎(一具)人參元參黃耆桂心芎藭甘
草(各三兩)茯苓(四兩)地骨皮生薑(各五兩)白术(六兩)
右㕮咀以水一斗二升先煮羊腎減三升去腎下藥
煮取三升去滓分為三服
韭子散(出聖惠方)治膀胱虚冷小便白濁滑數日夜無度
韭子(一兩微炒)赤石脂(一兩)土瓜根(一兩)狗脊(一兩)牛膝(一兩去苗)
牡蠣(二兩燒為粉)黃耆(一兩剉)附子(一兩炮製去皮臍)鹿茸(一兩去毛)
(塗酥炙)肉蓯蓉(一兩酒浸一宿刮去皺皮炙令乾)
右件藥搗細羅為散每服食前以温酒調下二錢
桑螵蛸散(出聖惠方)治膀胱虚冷小便滑數色如泔澱
桑螵蛸(一兩微炒)赤石脂(二兩)補骨脂(二兩微炒)狗脊(三分)萆薢
(一兩)白龍骨(二兩)韭子(三分微炒)鹿茸(二兩去毛塗酥炙)肉蓯蓉(四兩)
(酒浸一宿去皺皮炙)兔絲子(三兩酒浸三日曝乾别杵為末)
右件藥搗細羅為散每服食前以溫酒調下二錢
乾地黃散(出千金方)治膀胱虚冷小便數漏精稠厚如米
白泔
乾地黃(焙三分)赤雄雞腸(兩具)雞肶胵(兩具)桑螵蛸(炒)牡
蠣(煅)龍骨(煅)黃連(去鬚各一兩)白石脂肉蓯蓉(酒浸焙)
赤石脂(各五分)
右搗篩八味雞肶胵并雞腸中密縫於甑内蒸令熟
剉碎焙乾搗羅為末每服二錢匕温酒調下
磁石散治膀胱虚冷飢不欲食面色痿黑腰脇疼痛
磁石(二兩搗碎水淘去赤汁)黃耆(一兩)杜仲(去粗皮炙微黃)白石英(二兩)
(細研入)白茯苓(一兩)白术(一兩)當歸(剉微炒一兩)沉香(一兩)
右件藥搗篩為散每服五錢以水一大盞入生薑半
分棗五枚煎至五分去滓食前温服
沉香散(出聖惠方)治膀胱虚冷氣攻腰間及腹脇疼痛
沉香(一兩)木香(三分)桃仁(三分湯浸去皮尖雙仁者麩炒微黃)蓽澄茄(三分)
桂心(三分)附子(一兩炮裂去皮臍)蘹香子(三分)白蒺藜(三分微炒)梹
榔(一兩)
右為散每服二錢食前生薑熱酒調下
菝&KR0797;散治膀胱虚冷小便滑數其色白濁
菝&KR0797;(二兩)土瓜根(一兩)黃耆(一兩)白龍骨(一兩煅)牡蠣(煆粉二兩)
附子(炮裂去皮臍)沉香(各一兩)五味子肉蓯蓉(酒浸刮去皮微)
(焙各一兩)
右為散每服四錢以水一盞煎至六分去滓食前温
服
雞肶胵散(出聖惠方)治膀胱虚冷小便滑數漏精白濁如
泔
雞肶胵(一具微炒)乾地黃(一兩)牡蠣(一兩煅成粉)白龍骨(一兩煆)
鹿茸(一兩去毛酥炙)黃耆(三分)赤石脂桑螵蛸(三分微炒)肉蓯
蓉(一兩酒浸一宿刮去皺皮炙令乾)
右件為散用丹雄雞腸三具内散在腸中縫繫了於
甑内蒸之煮久取出焙乾搗篩為散每服食前以温
酒調下二錢
肉蓯蓉丸(出聖惠方)治膀胱虚冷小便滑數白濁夢中失
精
肉蓯蓉(二兩酒浸一宿刮去皺皮炙令乾)鹿茸(二兩去毛塗酥炙微黃)白龍
骨(二兩煆過)澤瀉(一兩)附子(二兩去皮臍炮製)補骨脂(二兩微炒)山茱
萸(一兩)椒紅(二兩微炒出汗)兔絲子(一兩酒浸三宿曝乾為末)
右為末煉蜜和搗二三百杵丸如梧桐子大每服食
前以温酒下三十丸
牡蠣丸(出聖惠方)治膀胱虚冷腎氣衰微小便滑數白濁
牡蠣(二兩煆為粉)附子(一兩炮去皮臍)狗脊(一兩)白龍骨(二兩煆過)椒
紅(一兩微炒)澤瀉(一兩)韭子(一兩微炒)鹿茸(二兩去毛塗酥炙)肉蓯蓉
(二兩酒浸一宿刮去皺皮炙令乾)
右為末煉蜜和搗二三百杵丸如梧桐子大每服食
前以温酒下三十丸
石斛湯治膀胱虚冷小便頻腰腹痛
石斛(去根)附子(炮去皮臍)五味子澤瀉黃耆蓯蓉
(酒浸切焙)白茯苓(去黑皮)人參(各一兩)檳榔
右剉如麻豆大每服五錢水一盞半煎至八分去滓
食前温服
蘹香子丸(出聖惠方)治膀胱虚冷氣攻腸脇脹滿疼痛
蘹香子(一兩)木香(一兩)桃仁(一兩湯浸去皮尖雙仁者麩炒)附子(一兩炮去)
(皮臍)桂心(一兩)安息香(一兩)葫蘆巴(半兩)青皮(半兩湯浸去白瓤微炒)
右為細末以酒煮麵糊和丸如梧桐子大每服不拘
時熱生薑湯酒下三二十丸
五味子丸治膀胱虚冷小便頻數
五味子磁石(煆酒淬七遍)杜仲(去粗皮炙)附子(炮製去皮臍各一兩)
木香(半兩)龍骨(半兩)蘹香子(炒)青橘皮(湯浸去白炒各一兩)
右為末酒煮麵糊和丸如梧桐子大每服三十丸温
酒下
兔絲子散治膀胱及腎臓虚冷&KR0629;傷小便滑數不止
兔絲子(三兩酒浸三日焙乾另杵)鹿茸(一兩去毛塗酥炙令微黃)肉蓯蓉(一兩)
(酒浸一宿去皺皮炙)桑螵蛸(一兩微炒)牡蠣(一兩煆為粉)五味子(一兩)雞
肶胵(二兩微炒)
右搗為散每服食前以酒下二錢
蓽澄茄散治膀胱經虚小便不禁小腹冷痛
蓽澄茄木香沉香桂皮(去粗皮各半兩)蘹香子(炒二)
(分)兔絲子(酒浸一宿叧搗)白茯苓(去黑皮各一兩)
右為散每服二錢温酒或鹽湯調下
補浮湯治膀胱虚冷脚筋急腹痛引腰背不可屈伸
耳聾目昏>坐欲倒小便數遺白黑如灰飢不欲飲食
黃耆白茯苓(各一兩)杜仲(去皮薑汁炒斷絲)磁石(煆净)白术
五味子(各三兩)白石英(搥碎二兩半)
右為散每服四錢水一盞半煎至七分去滓食前空
心温服
鹿茸丸治膀胱虚小便冷滑小腹虚脹背相引疼痛
遺精
鹿茸(去毛酥炙)肉蓯蓉(酒浸切焙)石斛(去根)蘹香子(炒各一兩)龍骨
(煆)鍾乳粉(各半兩)
右研為末酒煮糊丸梧桐子大每服三十丸温酒下
空心食前服
補骨脂散治膀胱久虚便溲不禁腹脇虚滿小腹㽲
痛
補骨脂(炒)蘹香子(炒)葫蘆巴(炒各一兩)㯽榔(剉半兩)青橘
皮(去白炒三分)沉香(剉半兩)
右為散每服二錢匕温酒或鹽湯下
鍾乳丸治膀胱虚冷小便利多小腹冷痛脚筋拘急
鍾乳粉沉香桑螵蛸(炙各一兩)白茯苓(去黑皮半兩)龍
骨(煆用半兩)
右為末煉蜜和丸如梧桐子大每服三十丸空心食
前温酒下
沉香丸治膀胱久冷滯氣兼壮元氣
沉香木香舶上茴香(微炒)烏藥兔絲子(酒浸三日)
(研爛)金鈴子(每箇剉為八片去殼巴豆三粒麩炒熱去巴豆不用以上各半兩)桃仁
(一兩銀器中燒香去皮半兩研)
右七味為細末酒糊丸如梧子大每服十丸至十五
丸空心温酒或鹽湯下初服三日覺小便多或下泄
為騐
治膀胱氣虚非時氣痛往往衝心小便頻數
舶上茴香續斷萆薢芎藭桂心蓬莪
荗京三稜吳茱萸(各二銖)
右細杵為末每服二錢匕水一盞入鹽煎八分空心
服
治膀胱與腎臓皆冷腰膝沉重小便如米泔
巴戟(去心)舶上茴香狗脊(去毛)茯苓官桂續斷
益智仁萆薢牡蠣(火煅)石斛葫蘆巴細
辛芎藭木香(各一兩)吳茱萸(三銖)
右散杵羅為末煉蜜丸如梧桐子大早朝鹽湯下四
十丸
逐寒散治膀胱瘇硬下部痒痛隂汗不止
蛇床子(一兩)藁本(一兩)山茱萸(一兩)防風(半兩)
右件㕮咀每服用稱半兩以水五盞同煎五七沸放
温去滓淋洗
療膀胱急水腹滿身盡黃額上黑及足下熱因作黑癉
大便必黑腹臚脹滿如水状大便溏者女勞得之非水
也腹滿者難療硝石礬石散主之
硝石熬黃礬石燒令汁盡二物等分合裌絹篩大麥
粥汁和服方寸匕日三重衣通取為汗病隨大小便
去小便正黃大便正黑也大麥用無皮者千金方硝
石礬各用二分
脬轉論
夫脬轉者是脬屈僻小便不通名為脬轉其病状臍下
急痛小水不通是也此病或由小便應下勉強忍之或
為寒熱所廹此二者具令水氣還上氣廹於脬中屈僻
不得充暢外水應入不得其入内溲應出不得其出至
外内相壅塞故令不通也此病至四五日乃有致死者
飽食訖應小便而忍之或飽食訖而走馬或小便急因
疾走或忍尿入房亦皆令脬轉或脬落皆致於死矣
通治方(三十四方法一道)
石葦湯(一名鬼箭散)治脬轉小便不通
石葦(去毛一兩)榆白皮(剉一升)鬼箭羽(二兩)滑石(碎四兩)葵子
木通(一方作通草)甘草(炙各三兩)
右粗搗每服五錢水一盞半煎至一盞去滓温服一
方無甘草有瞿麥
滑石湯治脬轉小便不通
滑石(碎一兩)亂髮(燒灰)鯉魚齒雀糞(各一兩)琥珀(半兩)芒
硝(一分)
右粗搗每服三錢匕水一盞煎至七分去滓不拘時
温服
滑石散治脬為熱所近或忍小便具令氣廹歸胞屈
僻不得充暢外水應入不得入内溲應出不得出致
小腹急痛不得小便小腹脹不治害人
寒水石(二兩)白滑石(一兩)葵子(一合)亂髮灰車前子
木通(去皮節各一兩)
右剉散水一斗煮取五升時時服一升即利
琥珀湯治脬轉小便不利煩悶
琥珀大黃(剉炒)滑石(碎一兩)車前子車前葉(各一兩)
右麄搗每服二錢匕水一盞葱白半分拍碎煎至七
分去滓温服不拘時
通草湯治脬轉不得小便
雀糞(半合)車前子滑石(各四兩)通草(一作木通)芍藥(各二兩)
右㕮咀以水七升煮取三升服五合日三先食前得
立愈
琥珀湯治脬轉臍下急滿或因霍亂而得
琥珀(研一兩)阿膠(炙燥半兩别搗)葱白(切二七莖)車前子(三兩)
右先用水五盞煎葱並車前子至三盞濾去滓次下
膠末候消次又下琥珀末煎過分作三服不拘時候
温服
治脬轉不得小便
川大黃(一兩剉炒)琥珀(一兩細研)車前葉(二兩)
右為散每服四錢水一中盞入葱白三莖煎至六分
去滓不拘時温服
又方
亂髮(燒灰三兩)滑石(二兩)川芒硝
右細研令勻用白皮桃一箇搗以水絞取汁二升不
拘時以汁一小盞調下二錢
芍藥湯治脬轉小便不利
赤芍藥車前葉木通(各一兩)
右細剉每服五錢匕水一盞半煎至一盞去滓温服
滑石湯治脬轉小便不通八九日丈夫婦人皆治
滑石(碎一兩)寒水石(碎一兩一方用石膏)冬葵子(半兩)
右粗篩搗每服五錢匕水一盞半煎八分去滓食前
温服
葱白湯治膀胱小便卒暴不通小腹脹急氣上衝心
悶絶欲死此由暴氣乘膀胱或從驚憂氣無所伸欝
閉而不通流氣衝脬系不止
陳皮(三兩)葵子(一兩)葱白(二莖)
右剉散水五升煮取二升分三服
洗方治脬轉小便不通先用
良薑葱頭紫蘇葉(各一握)
右煎湯密室内薰洗小腹外腎肛門留湯再添蘸綿
洗以手撫於臍下拭乾綿被中仰坐脚自舒其氣次
用
蜀葵子(二錢半)赤茯苓赤芍藥白芍藥(各半兩)
右剉散每服三錢煎取清汁再暖乘熱蘇合香三丸
并青鹽一錢食前温服
蒲黃散治膀胱不得小便經三日困篤欲死
蒲黃滑石(各一兩)
右搗羅為散每服二錢匕雞子清調下一方用温酒
調服一方用水
治脬轉欲死及失溺方
吸芥真琥珀(一兩)葱白(十四莖)
右取豆醬清和竈突中黑如豆大内隂孔中立愈
治脬轉不得小便方
右以水四升煮取三升入葱白琥珀末温服一升日
三服大利
亂髮散治忍小便不時起便脬轉大小便不得四五
日困篤欲死無脉服此瘥
滑石(二兩)亂髮(三兩燒灰)
右二味搗篩取生桃白皮一斤熟煮以水合絞得汁
二升以汁服散方寸匕日三服即愈但淋者取亂髮
三兩燒灰滑石五兩合搗為散服方寸匕一方有鯉
魚齒一兩無桃白皮
治脬轉不得小便
雞子一枚去白取黃以温水調服之不過三服
秦芃湯治脬轉不得小便
秦芃(不拘多少去苖土)
右麄搗篩每服五錢水一盞半煎至一盞去滓温服
車前飲治脬轉不得小便急卒
車前草(一握去根洗剉)
右以水三盞煎至二盞去滓分三服連併服不拘時
一方用子一升水一斗煮取四升分四服
治飽食後或忍小便或走馬忍小便或大走及入房皆
致轉脬臍下急滿不通治之用以亂頭髮急纏絞如
拳火燒為末醋四合二方寸匕服之訖即炒黑豆葉
蹲坐上
治脬轉小便不得
用阿膠三兩水二升煮七合頓服
又方
用䜴五合以水三升煮數沸頓服之
又方
用連枷關燒灰水服之
又方
用筆頭燒灰服之
又方
燒死蜣蜋二枚末水服之
又方
内白魚子莖孔中
又方
用酒和猪脂雞子大頓服之
又方
用蔴子煮取汁頓服之
治脬轉小便不能通
用炒鹽半斤嚢盛熨小腹
治忍小便脬轉
用爪甲燒灰水服之
治小便久致脬轉
取杻土塵三指撮以水服之
治小便久致脬轉
以蒲黃裹腰背令頭至地三度通一方取蒲黃服
方寸匕日三服良
治卒小便不通及脬轉方
炙桑螵蛸搗為末米飲服之方寸匕日三服良
治脬轉不得小便
用蒲席捲人倒立令頭至地三反則通
脬嚢治法
凢尿不在脬中為脬屈僻津液不通以葱葉除尖頭内
隂莖孔中深三寸微用口吹之脬順津液大通即愈
普濟方卷四十二
