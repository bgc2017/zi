普濟方卷三百四十二明周王朱橚撰
姙娠諸疾門
安胎(附論)
夫婦人姙娠常胎動不安者有衝任經虚胞門子戸
受胎不實故也并有飲酒房室過度有所損動不安
者巢氏云婦人衝任二經挾風寒而有胎故不以日
月多寡因誤有擊觸而胎動者有喜怒不常氣宇
不舒傷扵心肝觸動血脉衝任經虚乃至胞門不
固或因登高上厠風攻隂戸入扵子宫如此皆令
胎動不安也或姙婦月信不絶而胎不損者何盖
婦人血氣盛衰其人必肥既娠之後乃信常來而
胎不動若誤以漏胎治之則胎必墮誠有此也又
云婦人經閉不利别有所苦者是謂有子以其經
血畜之以養胎擁之為乳汁也有子之後畜養胎
矣豈可復能散動邪所以然者盖有娠而月信復
至是亦未必因血盛也謂婦人榮經有風則經血喜動
以其風勝則可也既榮經為風所勝則所來者非養胎
之血以此辨之亦作漏胎治之必宜用保養補胎之藥
且胎不損強以藥滋之乃所謂實實虚虚也其胎終墮
宜矣若醫者知榮經有風之理專以一藥治風經信可
止或不服藥胎亦無恙然而有胎不固或因房室不能
節先漏而後墮者湏作漏胎治之此又不可不審也亦
有婦人年方壮歲致服補暖之藥而使胞門子戸反為
藥所燥摶使新血不滋舊血不下設或有子不以遲晚
則必墮中年之後氣宇漸衰必有崩中帶下之疾或月
信愆期漸覺黃瘦腰背不伸五心煩熱五勞七傷之疾
從此而生不獨胞門子戸風寒而生也故千金翼方有
朴硝盪胞湯正為此疾今之醫者未見有用又論姙娠
胎動其由有二一因母病兒胎動但療母疾其胎自安
若胎不堅固自動其母疾唯當安胎其母自愈一因勞
役氣力或觸冒冷熱或飲食不節或居處失宜輕者轉
動不安重者便致傷墮當以母形色察之母面色赤舌
青者兒死母活唇口青兩邊沫出者子母俱死面青舌
赤口中沫出者母死子活也又云孕婦不語非病也
間有如此者不須服藥臨産月但服保生丸四物湯之
類産下便語得亦自然之理非藥之功也醫家不說與
人臨月則與尋常之藥産後能語則以為功豈其功哉
按素問黃帝問曰人有重身九月而瘖也為何也岐伯
對曰胞之絡脉也帝曰何以言之岐伯曰胞絡者繫扵
腎少隂之脉貫腎繫舌本故不能言帝曰治之奈何岐
伯曰無治也當十月復又云姙娠將養得所則血氣
調和故兒在胎則安當産亦易若節適失宜則血氣乖
理兒在胎則亟動至産育亦難而子上逼扵心者由産
難用氣力胎動氣逆胎上衝逼於心者凡胎上逼於心
則悶絶胎下乃甦甚者至死也又曰姙娠之人有宿
挾疴疾而後有娠或有娠時節適乖理致生疾病並令
臟腑衰損氣力虚羸令胎不長故湏服藥去其疾病益
其氣血以扶養胎也夫姙娠羸瘦或挾疾病臟腑虚損
氣血枯竭既不能養胎致胎動而不堅固終不能安者
則可下之免害姙婦也又云姙娠胎動有因母病以
動胎有因胎動以病母二者皆不得安也母病則先治
其母胎自安矣胎病則先治其胎母自安矣間有誤食
毒物起居不慎氣疾為梗寒熱更作胎漏血下皆致胎
動又宜隨所因以調護之
方
通靈散(出醫學類證)治姙娠三兩月胎動不安者何男女隂
陽會通血氣調勻乃成其娠設若下血腹痛盖緣子
宫久冷血海虚羸致令胎墮其危甚扵正産若姙娠
曾受此苦可預服通靈散養胎
人參附子(炮)熟地黃木香(煨)白术乾薑
牡丹皮白芍藥陳皮(去白)黃耆(蜜炙)薯蕷甘草
(炙)芎藭
右各等分為細末每服二錢水一盞糯米四十九粒
煎八分去米温服日二服忌一切毒物一方無人參
保生丸(出危氏方)治姙娠將理失宜或勞役胎動不安腰腹
痛重胞阻漏胎惡露時下或子臟挾疾久不成胎或
受姙不能固養痿燥不長過年不産日月雖滿轉動
無力或致損墮及臨産節適乖宜驚動太早産時未
至惡露先下胎胞枯燥致令産難或横或逆痛極悶
亂連日不産子死腹中腹上冰冷口唇青黑吐出冰
冷沫新産惡血上充連悶不省喘促汗出及瘀血未
盡臍腹㽲痛寒熱往來或因産勞損虚羸未復面黃
體瘦心怔盜汗飲食不進漸成蓐勞八月常服壮氣
養胎正順産理潤胎易産産後常服滋養血氣和調
隂陽密腠理實腑臟治風虚除痼冷一切疾
麻仁(去殼一两)當歸(半两微炒)乾薑(炮)肉桂(去皮)石斛(去根)秦椒
(去目閉口者炒出汗)石膏(硏如粉)黃芩糯米貝母甘草
(炙赤)大豆黃卷(各一錢)
右為末煉蜜丸彈子大每一丸温酒棗湯化下空心
嚼下亦可方内用黃芩麻仁性寒之藥人疑不服殊
不知娠中有風風中有熱風熱既静其胎必固黃芩
能去子熱麻仁能去子風亦可服參苓白术散一方
用蒲黃一兩參苓白术散(方見大方科胃腑門胃虚冷類)
安胎飲
大腹皮(洗)人參(去蘆)陳皮(去白)白芍藥當歸(中截)川芎
(炒)香附子(炒)縮砂仁(炒)紫蘇(莖葉)赤茯苓(去皮)甘草(炙各)
(等分)
右剉燈心七莖糯米半撮同煎服仍以猪肉擼聖功
散食之仍服神功散解熱毒如治漏胎加阿膠百草
霜
桑寄生湯治姙娠胎動不安
桑上寄生(剉)當歸(切焙)赤茯苓(去黑皮)木通(剉)訶梨勒
(炮取皮)生乾地黃(焙)陳橘皮(去白炒各一两)白术芎藭(各一)
(两半)莎草根(去毛炒半两)木香(一錢)
右麄搗篩每服三錢以水二盞入生薑二片同煎至
六分去滓温服日三
加减安胎飲(出危氏方)凡婦人晝眠不起倦扵梳飾乾惡心
擇食怕聞飯氣但醎酸止經候明矣氣血弱者宜服
此兼進脾藥安胎温養令母臟氣平和隂陽全備免
有損墮之患盛者受胎母無疾耳温胎保養之劑恐
非所宜此方兼治胎動不安腹痛漏下或胎奔上刺
心短氣大效漏胎下血不可用辛燥熱藥
條參(去蘆)嫰黃耆(去蘆)湯芍藥大川芎粉草熟
地黃(酒洗切焙)川續斷(去蘆)側栢葉(炒)阿膠(麸炒)當歸(去尾各等分)
右每服四錢水一盞半生薑三片金銀煎之如漏下
不止加熟艾一握如胎動口噤唇青下利不止用熟
艾一兩酒三盞煮至二盞去滓灌之即安
桑寄生散(出澹寮方)治姙娠胎動不安下血不止胎漏經血
妄行者何荅曰姙娠成形胎息未實或因房室驚觸
勞力過度從高墜下重物所壓傷動胞胎或食毒物
致令子宫虚滑經血淋瀝若不急治敗血湊心子母
難保日漸胎乾危亡不久
桑寄生當歸(去蘆酒浸)川續斷(酒浸)芎藭香附子(炒去)
(毛)阿膠(剉蛤粉炒成珠)茯神(去木)白术(已上各一两)人參甘草(炙各半两)
右㕮咀每服四錢水一盞半薑五片煎至七分去滓
温服不拘時候
旋覆花湯(出千金方)治姙娠六七月胎不安常服之
旋覆花(一两)半夏芍藥生薑(各二两)枳實厚朴
(去皮)白术黃芩茯苓(各三两)
右㕮咀以水一斗煑取二升半分五服日三夜二先
食服忌羊肉餳醋桃李雀肉
厚朴橘皮丸治胎動不安心腹痛
厚朴(去麄皮生薑汁炙一两)陳橘皮(湯去白焙一两)木香(一两)白术(一两)
(半)阿膠(炙燥半两)當歸(剉焙)乾薑(炮)訶梨勒皮(各半两)吳茱
萸(洗焙乾炒一錢)
右搗羅為末煉蜜丸如梧桐子大每服二十丸食前
米飲下
安胎飲治姙娠胎氣不安腹痛煩悶
芎藭阿膠(炙燥)艾葉當歸(切焙)人參甘草(炙剉)白
茯苓(去黑皮)黃耆(剉)麥門冬(去心焙各一两)
右麄搗篩每服五錢以水一盞半煎八分去滓空心
温服不拘時候
紫蘇飲治姙娠胎氣不和懷胎近上脹滿疼痛謂之
子懸兼治臨産驚恐氣結連日不下(出簡易方)
當歸(三錢)甘草(一錢)大腹皮(製)人參川芎陳橘皮
(去白)白芍藥(各半两)紫蘇(一两)
右㕮咀每服半兩水一盞半薑四片葱白七寸煎至
七分去滓空心温服一方加木香一方無川芎名七
寳散昔日曾有一婦人累日産不下服遍催生藥不
驗予曰此必坐草心懷恐慮氣結而然非順不順也
素問云恐則氣下蓋則精却却則上氣閉閉則氣還
還則下焦氣乃不行矣得此藥服便産及婦人六七
月子懸者予用此藥數數有驗不十服胎便近下注
云恐則陽精却上而不下流故却則上焦閉也上焦
既閉氣不行流下焦隂氣亦還廻不散而聚為脹也
然上焦固禁下焦氣各守一處故氣不行也方出
本事丁未六月間羅新恩孺人黃氏有孕七箇月遠
去而歸忽然胎上衝心而痛坐卧不安兩醫治之無
效遂說胎已死矣已用萆麻子皮硏爛加麝香調貼
臍中以下之命在垂危召僕診視兩尺脉沉絶他脉
平和僕問二醫者曰契兄作何證治之荅曰死胎也
何以知之荅曰两尺脉絶以此知之僕問之曰此說
出在何經二醫無荅遂問僕曰閣下作何證治之荅
曰此子懸也若是胎死却有辨處面赤舌青者子死
母活面青舌赤吐沫者母死子活唇舌俱青者母子
俱死是其驗也今面色不赤舌色不青其子未死其
證不安衝心而痛是胎上逼心謂之子懸宜紫蘇飲
子治藥十服而胎近下矣若两足腫滿及身腫不必
治産後自平亦有産後腫不退煮菉豆汁并豆任意
食之自退
安胎飲(出仁存方)治胎動不安非時轉動無故下血腰腹疼
痛四肢沉重懈怠不欲執作及姙娠一切疾病並治
之盖安胎之法必湏以藥順氣和胃自然無害
川芎當歸熟地黃砂仁陳皮白芍藥
(炒)白茯苓阿膠(各一两)
右㕮咀每服四錢水一盞半葱白一根煎至七分去
滓温服不拘時候
阿膠散(出聖惠方)治姙娠胎動不安心神虛煩腹内疼痛
阿膠(一两搗碎炒令黃燥)白茯苓麥門冬(去心)柴胡(去苗各三錢)
甘草(炙微赤剉)黃芩當歸(剉微炒各半两)芎藭(一两)
右搗篩為散每服四錢以水一鍾入生薑半分棗三
枚煎至六分去滓不計時候稍熱服
芎藭飲子(出聖惠方)治胎動不安心神虚煩
芎藭(三錢)艾葉(半两微炒)阿膠(三錢搗碎炒令黃燥)糯米(半合)熟地黃
(一两)棗(五枚)青淡竹茹生薑(各半两)
右細剉和勻以水二大盞煎至一盞五分去滓不計
時候分温三服
如聖湯(出濟生方)治胎動腹痛胎動腹痛者何荅曰胎動腹
痛其理不一盖緣飲食冷熱動風毒物或因再交搖
動骨節傷犯胞胎其後多嘔氣不調和或服熱藥太
過氣血相干急服順氣藥安胎不然變成漏胎則難
安矣
鯉魚皮當歸(去蘆酒浸)熟地黃(酒蒸)白芍藥川芎
阿膠(剉蛤粉炒成珠子)川續斷(酒浸)甘草(炙各等分)
右㕮咀每服四錢水一盞半入苧根少許生薑五片
煎至七分去滓温服空心食前
縮砂湯(出直指方)治胎動腹脇腰痛或忍痛失氣胎又不動
或血水間下
縮砂桑寄生(各半两)當歸川芎艾葉(炒)阿膠
(酥炒各三錢)南木香甘草(炙各二錢)
右剉散每服三錢薑五片棗二枚煎服下血水者更
以真料理中湯加縮砂佐之
續斷湯治姙娠胎動腹痛腰痛
續斷當歸(焙)芎藭桑上寄生(剉各一两)糯米(一两)
阿膠(炒燥)艾葉(炒)竹茹(各半两)
右㕮咀每服三錢水一盞煎至七分去滓温服不拘
時候
大安散治姙娠胎動腹痛
蘹香子(三两炒)白茯苓(去黑皮一两)阿膠(炒燥半两)芎藭當歸
桑上寄生(剉)甘草(炙)陳橘皮(湯浸去白焙各三錢)
右為細散每服二錢温酒調下食前服
如聖散(出醫學類證)治證同前如聖湯
鯉魚皮阿膠(麩炒)芎藭當歸(去頭尾)青竹茹生薑
乾地黃(各二錢)
右㕮咀用水二盞煎至一盞去滓温服一方有乾薑
白术散(出十便良方)治姙娠腹中冷胎動不安
白术(三錢)草荳蔲(去皮)當歸(剉微炒各一两)甘草(炙微赤剉)乾薑(炮裂剉)
芎藭(各半两)厚朴(一两去麄皮生薑汁炙令香熟)
右搗篩為散每服三錢以水一中盞入棗三枚煎至
六分去滓每於食前温服
阿膠散(出大全良方)治姙娠不問月數深淺或因毒藥胎動
不安腰痛腹滿或有所下或胎上搶心短氣
熟地黃(二两)白芍藥艾葉當歸甘草阿膠
黃耆(各一两)
右㕮咀每服半兩水一大盞薑三片棗一枚煎至七
分去滓温服無時一方有川芎無芍藥
白术丸(出大全良方)調補衝任扶養胎氣治姙娠宿有風冷
胎痿不長或失扵將理傷胎氣多治損墮娠孕常服
益血保胎
白术川芎阿膠(炒)地黃(炒令焦六錢)當歸(去尾炒各一两)
牡蠣(煆為粉二錢)川椒(三錢如常製)
右為末煉蜜為丸如梧子大空心米飲吞三四十丸
酒醋湯亦可
阿膠散(出聖惠方)治姙娠胎動腹中㽲痛不思飲食
白茯苓白术川芎阿膠(炒各三錢)當歸(炒)陳皮
(各一两)甘草(一錢)
右㕮咀每服三錢水一盞薑三片棗一枚煎至七分
去滓温服之
順氣飲子(出永類鈐方)治安胎
紫蘇葉木香(炮)人參草荳蔲茯苓(各一两)生
甘草(五錢)大腹子(一两如氣弱者不用)
右㕮咀每服三錢水一盞苧根三寸糯米少許煎至
七分去滓温服單用川芎葱白煑服佳
保氣散(出危氏方)安胎寬氣進食瘦胎易産設或居處失宜
偶然頓仆胎痛漏胎下血兼服芎歸湯枳殼散
大腹皮紫蘇枳殼(去穰)桔梗(去蘆)粉草縮砂
香附子(各等分)
右剉散每服三錢水一盞半煎食前服
保氣散(出永類鈐方)安胎寬氣進食瘦胎易産設或居處失
宜偶然頓仆胎動胎痛漏胎下血兼服佛手散神寤
丸枳殼散此三藥入月内大宜常服甚良
香附子(四两)山藥(二两)縮砂仁(一两)木香(四錢)粉草(一两二錢)益
智仁紫蘇葉(各半两)
右為細末白湯點二錢服
療姙娠重下痛引腰背安胎止痛(出大全良方)
當歸膠(炙)乾地黃黃連芍藥(各一两)雞子(一枚)
秫米(一升)
右㕮咀以水七升攪雞子令相得煮秫米令如蠏目
沸去滓内諸藥煮取三升分四服忌蕪荑
膠艾湯(一名當歸散出千金方)治姙娠二三月上至七八月其人
頓仆失踞胎動不安傷損腰腹痛欲死若有所見及
胎奔上搶心短氣下血不止
艾葉(三两)阿膠芎藭芍藥甘草當歸(各二两)
乾地黃(四两)
右㕮咀以水五升好酒三升合煮取三升去滓内膠
更上火令盡消分三服日三不瘥更作一方有黃耆
一方治卒下血胎動不止用水煎服一方胃中冷加
薑棗煎一方用乾薑
麥門冬飲治姙娠五六月胎動不安寒熱往來身體
驚戰卒有所下腹痛如欲産
麥門冬(去心焙)人參甘草(炙剉)阿膠(炙燥)黃芩(去黑心)熟
乾地黃(焙)烏梅(去核炒各一两)
右麄搗篩每服五錢以水一盞半生薑三片棗二枚
擘破煎至八分去滓不拘時温服
救生散(出危氏方)安胎益氣易産令子緊小令母無病亦治
胎氣本弱不宜瘦胎服此安胎順氣易産
人參訶子(煨去核)麥糵(炒)白术神麯橘紅(炒各等分)
右剉散每服三錢水一盞半煎空心服
鈎藤湯(出大全良方)治姙娠八九月胎動不安心腹㽲痛面
目青冷汗出氣欲絶此由勞動用力傷胎宫急治之
鈎藤當歸(酒浸)茯神(去木)人參(各一两)苦梗(一两半酒洗)
桑寄生(半两)
右為粗末每服五大錢水二盞煎至一盞去滓温服
無時候一方加葱白生薑同煎忌猪肉菘菜若煩熱
加石膏二兩半臨産月加桂心一兩
當歸飲子(出大全良方)治姙娠無故胎動不安腹内絞痛煩悶
當歸桑寄生(各四錢)川芎(三錢)豉(八合)阿膠(二錢)葱針(四寸)
右以水二升煎取八合下膠空腹温分二服一方無
豉用銀器煎一方無寄生豉有續斷三錢銀多少先
煎後入藥
乾地黃散(出聖惠方)治姙娠胎動心神煩悶腹痛不止
熟乾地黃(一两半)乾薑(半两炮裂剉)當歸(一两剉散炒)人參(去蘆頭)
阿膠(搗碎炒令黃燥各三錢)甘草(一錢炙微赤剉)
右搗篩為散每服三錢以水一中盞入棗三枚煎至
六分去滓不計時候稍熱服一方無乾薑
療姙娠患腹痛并胎動不安(出大全良方)
葱白(切一升)人參厚朴阿膠川芎(各二兩剉炒)當歸(三两)
右㕮咀以水七升煎取三升分作三服日用一劑其
病自安功不盡述
安胎當歸飲(一名人參散出大全良方)治姙娠五月舉動驚愕胎動
不安下在小腹痛引腰絡小便痛下血
當歸阿膠芎藭人參(各一两)棗(十二箇)艾(一虎口)
右細切以酒水各三升煮至三升去滓内膠令烊分
三服腹中當安小便緩也一方有甘草無參棗治姙
娠二三月至八九月胎動不安腰痛止用水煎
生苧根散(出聖惠方)治姙娠胎動腹内疼痛心神煩熱飲食少
生苧根(剉)阿膠(搗碎炒令黃燥各一两半)黃芩赤芍藥(各三錢)
當歸(一两剉微炒)
右搗篩為散每服四錢以水一中盞入棗三枚同煎
至六分去滓不計時候稍熱服
麥門冬散(出聖惠方)治姙娠胎動腹中㽲痛坐卧煩悶
麥門冬(去心)芎藭陳橘皮(湯浸去白瓤焙炙一两)白茯苓
當歸(剉微炒各一两)
右搗篩為散每服四錢以水一中盞入生薑半錢棗
三枚煎至六分去滓不計時候稍熱服
葱白湯(一名續斷葱白湯出千金方)治姙娠胎動不安腹痛
葱白(切一升)阿膠(二两)當歸續斷芎藭(各三两)
右㕮咀以水一斗先煮銀六七兩取七升去銀内藥
煎取二升半膠令烊分三服不瘥重作
當歸飲(出聖惠方)治姙娠胎動盪心悶絶煩躁口乾横生倒
産上衝下築迷悶唇口青黑手足厥冷産科名保安
散
當歸人參(各一两半)阿膠(炒一两)甘草(二两)葱白(連根一握)
右細剉水二升煎四味至升半去滓下葱白再煎三
合温服一劑分為二三服一方有川芎名芎歸葱白
湯無甘草
竹茹散(出聖惠方)治姙娠胎動不安手足煩疼
甜竹茹當歸(剉微炒)芎藭黃芩(各一两)甘草(半两炙微赤剉)
右細剉和勻每服半两以水一大盞煎至七分去滓
食前分温二服
療安胎胎病漏血腹痛(出大全良方)
當歸川芎阿膠(炙)人參(各一两)大棗(二十枚)
右切以水三升酒四升煑取二升半分三服五日一
劑頻服三四劑百無所忌
鯉魚粥(出大全良方)治姙娠胎動不安(方見前治姙娠諸疾類)
地黃湯(一名膠艾湯出聖惠方)療姙娠二三月上至七八月頓仆
失踞胎動不安傷損腰腹痛欲死若有所見及卒驚
奔走或從高墜下搶心短氣下血不止
乾地黃當歸艾葉(各二两)阿膠川芎(各三两)
右以水七升煑取二升半分作三服或為末酒調亦
得腹痛甚加杜仲五加皮各三兩一方治卒然下血
不止無地黃有甘草一方無地黃却用生薑自然汁
一匙地黃汁半合馬通半合煎成藥去滓入此再煎
三沸温服一方有人參白茯苓水煎
艾葉飲治姙娠冷熱腹内不調致胎不安(方見漏胎類)
寄生湯(出大全良方)治胎氣不安及五月已後胎不安者
桑寄生(洗剉)秦芁阿膠(各半两)糯米(半两作粉)
右以新汲水三升先下寄生秦芃二味煮至二升去
滓次入阿膠糯米再煮約有一升止分作三服空心
食前日午服之忌酒醋三五日娠婦胎氣五月已後
常不安者服之必效頓見娠婦好飲酒食醎酸五辛
胎必動為驗
安胎寄生湯(出肘後方)療流下血
桑上寄生白术(各五錢)茯苓(四錢)甘草(一錢)
右㕮咀以水五升煮取二升半分三服若人壮者可
加芍藥八錢足水二升若胎不安腹痛端然有所見
加乾薑四錢即安忌海藻菘菜醋物桃李雀肉等一
方無白术
安胎湯治婦人胞胎不安
槐花(炒香熟)貝母(去心焙)當歸(剉焙)芎藭
右各等分粗搗篩每服三錢以酒水各半盞童子小
便二合同煎至七分去滓温服
當歸飲(一名寄生葱䜴湯出聖惠方)治姙娠胎動煩熱滿悶安胎亦
治腹痛悶亂
當歸(切焙)桑寄生(各半两)芎藭(一錢半)阿膠(炒燥三錢)
右麄搗篩每服五錢以水一盞半入葱白三寸切豉
三十粒同煎至八分去滓食前温服(一名桑寄生散)
安胎飲(出三因方)治姙娠寒腹痛或胎熱多驚舉動腰痛腹
滿胞急卒有所下或頓仆閃飲食毒物或感時疾寒
熱往來致傷胎臟下血
川芎枳殼(切麩炒去穣各两半)熟地黃(三两)糯米(二合)
右為剉散每服四大錢水一盞半薑五片棗一枚金
銀少許同煎至七分食前服
秦芁芃(出聖惠方)治姙娠胎動煩熱不安
秦芃(去苖)甘草(炙微赤剉)鹿角膠(搗碎炒令黃燥各半两)
右搗篩為散每服三錢以水一大盞入糯米五十粒
煮米熟為度去滓不計時候温服
鯉魚臛方(出聖惠方)治姙娠胎動不安心腹刺痛
鯉魚(一個修淨切)阿膠(一两搗碎炒令黃燥)糯米(二合)
右以水二升入魚膠米煮令熟入葱白生薑橘皮鹽
各少許更煮五七沸食前喫如有所傷喫五七日效
又方阿膠散(出聖惠方)
桑寄生(一两半)艾葉(半两微炒)阿膠(一两搗碎炒令黃燥)
右㕮咀以水一大盞半煎至一盞去滓食前分温三
服每服四錢
二香散療姙娠胎氣不安氣不升降飲食不美嘔吐
酸水起坐覺重宜服之
香附子藿香葉甘草(各二錢)
右為細末每服二錢入鹽少許百沸湯點下
葱䜴散(出聖惠方)療婦人懷姙胎動不安令胎安穏
香䜴(用一升熬)葱白(一升)阿膠(二两炙)
右先以水三升煮葱豉取一升去滓入膠再煎令烊
服一日一夜可服三四劑
黃耆湯(出大全良方)治胎動不安腹痛下黃汁
糯米(一合)黃耆川芎(各一两)
右細剉水二大盞煎至一盞三分温服
治胎動漏胎(出大全良方)
熟艾阿膠(各二两)葱白(一升)
右以水四升煑取一升半分為三服
銀苧酒(出大全良方)治姙娠胎動欲墮腹痛不可忍
苧根(三两剉)銀(五两)清酒(一盞)
右以水一大椀煎至一大盞去滓分温二服
秦芃湯(出指南方)治胎動不安
秦芃阿膠(炒)艾葉(各等分)
右為麄末每服五錢水二盞糯米百粒煎至一盞去
滓温服之良
阿膠湯治姙娠胎動不安腰腹疼痛止痛安胎
阿膠(炒燥)當歸(剉碎)桑上寄生(剉碎各半两)
右麄擣篩為散每服三錢以水一盞煎至六分去滓
空心温服之
大腹湯治姙娠胎動不安腰腹疼痛
連皮大腹(剉微炒二两)草豆蔲(去皮煨一两)陳橘皮(浸去白炙一两)
右麄擣篩每服三錢以水一盞煎至七分去滓温服
不拘時候
安胎鐵罩散
白藥子(一两)白芷(半两)
右為細末每服二錢紫蘇湯調下或胎熱心煩悶入
砂糖少許煎
療姙娠後胎不轉動
阿膠(炙一两)桑寄生(半两)
右為末以酒一升煮五沸下生雞卵一枚投酒中分
温二服空心食前一服一方無寄生有艾葉只用水煎
内補丸安胎扶虛助隂滋血姙婦衝任脉虚補血安
胎(一名地黃當歸湯)
熟地黃(二两洗酒作炒)大當歸(一两去尾切片微炒)
右為末煉蜜丸如梧子大每服三十五丸温酒下與
枳殼散兼服若單服枳殼散恐有胎寒腹痛之疾二
藥皆不群隊為妙仍用平胃散蘇鹽湯調助脾進食
一方治婦人有孕胎痛不安為散水煎頓服之
治胎動不安(一名川芎葱白湯)
川芎(二两)葱白(一升)
右以水七升煮取二升半分温三服
芎藭湯治婦人姙娠五七月因事築磕着胎或子死
腹中惡露下疼痛不已口噤欲絶用此藥探之若不
損則痛止子母俱安若胎損立便逐下兼治血上衝
心腹滿悶者及産前産後體熱敗血腹痛(一名佛手散)
當歸(六两)川芎(四两)
右為麄末每服三錢水一大盞煎令泣泣欲乾投酒
一大盞止煎一沸去滓温服口噤灌之如人行五里
再服不過三二服便生一方云此藥治傷胎去血多
崩中去血多金瘡去血多拔牙去血多昏暈欲倒者
以水煎服姙娠臨月可兼滑胎枳殼散服之縮胎易
産斷無疑難産後血暈加白芍藥等分煎服名芍藥
芎藭湯産後腹痛不可忍加官桂等分酒與小便合
煎名桂香飲婦人室女心腹㽲痛經脉不調加水煎
名君臣散
療姙娠腹内冷痛忽胎動不安
薤白(一升)當歸(切四两)
右以水五升煮取二升作三服亦將小便服將去一
炊頃出一方無薤白有葱白
黃芩湯治婦人孕胎不安
白术黃芩
右等分為末每服三二錢水二盞入當歸一根同煎
至一盞温服一方加縮砂
杜仲丸治姙娠三两月胎動不安姙娠三两月胎動
不安者何荅曰男女隂陽會通氣血調勻乃成其孕
設若下血腹痛盖由子宫久虚致令胎墮其危甚扵
正産若姙娠曾受此苦可預服杜仲丸以養胎
杜仲(去皮剉薑汁浸炒去絲)川續斷(酒浸各一两)
右為細末棗肉煮爛杵和為丸如梧桐子大每服七
十丸空心米飲下日三服
二珍散治胎不穏坐卧不安(一名川芎散)
木賊(去節)川芎(等分)
右為末每服三錢用水一盞入金銀各少許同煎七
分去滓空心服
獨聖散治姙娠時氣身大熱令子不落護胎及治姙
娠從高墜下觸動胎氣腹痛下血兼治崩血甚效(一名)
(小安胎飲)
用和殼縮砂三兩以熨斗盛炒去殼為末如胎動
熱酒調下不飲酒煎艾鹽湯調服米飲亦可湏臾
胎熱則安矣仍用罩胎散調服仍間服安胎飲尤
妙一方去膜炒依前法調服
安胎方
用䜴汁服之妙
治姙娠
用五月五日採莧菜和馬齒莧為末等分調服之
易産
卒腹痛安胎(出肘後方)
用烏雞肝一具切過酒五合服令盡又云肝勿令
入水中妙
白散子治姙娠護胎(方見本門前傷胎寒類護胎白散子)
安胎方
用竹瀝服之
治兒在腹中哭(出危氏方)
用多年空屋下鼠穴中土一磈令産母噙之即止
又方
用川黃連濃煎汁母呷之
治胎動不安心神煩熱及治腰痛或搶心痛或漏血不
止(出聖惠方)
用茅根五兩以水二大盞煎至一盞去滓不計時
候分温三服之
治姙娠胎動煩悶不安甚者方(出聖惠方)
用生地黃搗絞取汁每服一小盞煎令沸入雞子
白一枚攪令勻頓服之
治姙娠胎動晝夜呌呼口噤唇蹇及下重痢不息(出𫝊)
(信適用方)
用艾葉㕮咀以好酒五升煑取四升去滓更煎一
升服口閉者格口灌之藥即下瘥亦治姙娠腰痛
及姙娠熱病一方治胎動上迫心痛用頭醋煎服
亦治姙娠卒下血一方用如雞子大大頭四升煎
二升温分三服
治胎動不安(出大全良方)
用好銀煮取水着葱白作羹食之佳
葱白飲(出聖惠方)治胎上逼心煩悶及姙娠六七月已後胎
動困篤
用葱白二七莖濃煑汁飲之即安若胎已死服之
即出未死即安未效再服亦療胎動腰痛搶心或
下血
治胎不順胎上逼心(出大全良方)
用烏犬血少少飲之當下
療姙娠卒胎上迫心痛(出大全良方)
用弩弦急帶之立愈
竹茹湯(出聖惠方)療姙娠煩躁或胎不安或口乾
用淡青竹茹一兩以水一大升煮取四合徐徐服
盡為度一方治胎動安胎以甜竹根煮濃汁飲之
治安胎胎動懷姙身腫
用煮鯉魚肉為湯食之一方以絹裹和鱗煮羹熟
後去鱗食驗
姙娠子上衝心
飲葡萄湯即下其胎安一方用葡萄根濃煑汁飲
之
治胎動不安(出肘後方)
用苧根如足大指者一尺㕮咀以水五升煮取三
升去滓服之瘥
杜仲丸(出肘後方)治婦人胞胎不安并産後諸疾
用杜仲不計多少去麄皮細剉瓦上煿乾搗羅為
末煮棗肉和丸如彈子大每服一丸爛嚼以糯米
湯下
附子黑神散温暖胎孕則自出矣孕婦去血既多者
用雞肉櫓聖功散多用雞羹補之
治孕婦腹内鐘鳴
用鼠窟前後土為細末麝香酒調下二錢其産立愈
知母丸(一名萬應丸)治日月未足而痛如欲産者兼治産難
及子煩
用知母為細末煉蜜丸如雞頭大温酒嚼下日三
服或用粥飲湯下亦可一方如梧桐子不拘時候
每服二十丸
治姙娠胎動腹痛(出大全良方)
用蒲黃如棗核大篩過以井水調下
又方(出大全良方)
用梁上塵竈突煤為細末空心酒服方寸匕
治姙娠忽被驚惱胎向下不安小腹連痛頻頻下血忽
因房室有所觸動致令如此宜服此方若喫藥了下
血不止更請好好精詳審定别下藥恐胎損血下盡
即傷損母性命也(出護命方)
人參阿膠(炙)白术艾葉(炙)茯苓桑寄生
當歸乾地黃(各一錢)
右細杵羅為末每服五錢水一盞大棗三枚同煎三
五沸空心喫
治姙娠四五月忽七八月胎動不安(出護命方)
桑寄生當歸芎藭艾葉(炙)人參(各等分)
右細杵羅為末每服三錢水一盞五分葱白五枝同
煎取一盞空心和滓喫
治姙娠經得三四月忽五六月非時下血并氣痛不安
未知是胎不是胎若是胎喫此藥方即安若不是胎
喫此方即行下惡血便安樂也(出護命方)
當歸桑寄生(各半两)芍藥川芎(各一錢)細辛(三銖去葉)
右為細末每服三錢水一盞五分煎取一盞空心去
滓服
白术散(出永類鈐方)治胎氣不和飲食不進(方見本門前姙娠類)
育胎飲子(出朱氏集驗方)治姙娠胎動不安或腰腹疼痛
覆盆子阿膠(蛤粉炒各三錢)桑寄生艾葉(炒)白芍藥
當歸人參(各二錢)
右㕮咀每服四錢水一盞半糯米百粒煎八分去滓
食前服
鐵罩散(出華佗中藏經)治安胎如神
以香附子炒去毛令淨細末濃煎紫蘇湯調下一
錢一方有縮砂炒焦去殼白湯點服如胎動出血
阿膠艾湯調服
熟乾地黃丸(出十便良方)治婦人血臟虚冷姙娠時復漏下
宜服温暖血臟安養胎氣
熟地黃白芍藥川芎當歸艾葉阿膠
乾薑白术(各一两)甘草(半两)
右搗羅為細末煉蜜和丸如桐子大曝乾每服三十
丸米飲空心服
紫蘇飲(出便産湏知)治子懸姙六七月懷胎近上腹痛
紫蘇葉(一两)大腹皮(炙)川芎當歸(各三錢去蘆)粉草(一錢)
人參
右分三服水盞半薑四片葱七寸煎七分去滓空心服
安胎方(出肘後方)治胎動不安
甘草(一尺)阿膠(四两炙)雞子(二枚)
右以水二升煮取一升頓服之
姙娠二三月至八九月胎動不安已有所見(出永類鈐方)
艾葉阿膠(炙)當歸(各三两)甘草(一两半炙)
右以水八升煮取三升去滓内膠更上火膠消分三
服日三一方有川芎三兩
地黃當歸湯(出醫方大方)治婦人有孕胎痛
當歸(一两)熟地黃(二两)
右為末作一服水三升煎一升去滓頓服
阿膠散(出保嬰方)治姙娠不問月數淺深或因倒仆所損致
令胎動不安或胎氣奔上心腹疼痛或胎下墜腰臍
疼痛或時下血並宜服之
熟地黃(洗焙乾)白芍藥川芎黃耆(去皮)阿膠(剉炒成珠)
香附子(炒)當歸(去蘆酒洗焙乾)艾葉(炒)甘草(炙已上各半两)
右件九味為㕮咀每服九錢以水二大盞入生薑九
片棗子三枚同煎一大盞去滓空心食前熱服日服
立安
藿香散安胎和氣利胷膈治噎塞阻食
藿香人參茯苓(去皮)白芷甘草(微炙)威靈仙
桔梗
右七味各等分為末每服二錢水一盞薑三片煎六
分食前温服之
人參養血丸(出詵詵方)治婦人諸虛不足安胎順氣去子宫
風冷有娠應是婦人虚弱之証並皆治之
人參白茯苓白术川芎白薇藁本頭
粉草厚朴川白芷牡丹皮炮薑玄胡
索没藥(别研)北石脂(醋淬七次)木香(不見火)南芍藥(各一两)
當歸(一两半酒浸)大艾(四錢重焼灰)
右為末煉蜜丸如彈子大每服一兩作四丸常服温
酒嚼下婦人不受孕濃煎北棗湯下婦人常服有孕
能保産氣入月每日服兩丸臨産小腹無痛催生黃
蜀葵子煎湯送下産後血暈生地黃湯送下産後常
服則血氣壮健疾少
十月厥隂行令地氣不收冬氣不藏萬物反生濛霧以
行人病關閉不禁心痛陽氣不收氣𠻳孕婦多暴死
忽墜胎之病宜服暖肝藥以治之治動胎不安方無
問太歲但寅申年十月頻有濛霧凄清之化孕婦有
胎動不安之病宜進此藥(出大全良方)
人參防風當歸五味子白术續斷(各一两)
川芎(半两)桑寄生(三錢)甘草(二錢)細辛(一錢)
右為細末每服一錢半八分水一盞煎取七分空心
去滓服
阿膠散(出衛生家寳方)治胎動不安
以阿膠搗碎炒令燥甘草炙各半兩當歸三錢洗
切焙芎藭一兩為細末每服三錢水一大盞煎七
分去滓温服空心食前
芎耆丸(出楊氏家藏方)安胎補衝任止胎漏調血脉及療子臟
風冷腰腹疼痛或久無子息或姙娠損墜
乾薑(炮)附子(炮去皮臍)山茱萸續斷川芎白芍
藥蒲黃(各一两)生地黃(三錢)白术兔絲子(酒浸軟另研)
肉蓯蓉(酒浸一宿切焙)黃耆(各二两)
右為細末蜜糊為丸如桐子大每服三十丸煎木香
熱米飲空心下
六物湯(出楊氏家藏方)安胎和氣治胎動不安腰腿疼痛惡露
頻下
阿膠(蛤粉炒成珠子)糯米(炒)黃耆(蜜製炙)川芎當歸(洗切焙)
熟地黃(洗焙六味各等分)
右㕮咀每服三錢水一盞薑三片葱白一寸煎七分
去滓空心服
主安胎下氣殺鬼精(出本草)
以鹿骨膠浸酒服
治胎動下血胎不落(出本草)
以生地黃搗汁飲之
安胎方(出本草)
以荷葉蒂水煮服之
治姙娠胎動上迫心痛如折(出本草)
以生麴半餅搗碎水和絞取汁服三升
安胎
用葱葉作羹粥及作虀食之良
胎驚(附論)
夫胎處腹内隨母聽聞纔覺受氣便宜將順若姙娠月
滿或欲逼生形體完具精神已成母忽驚動遂為驚胎
則轉移不常宜速治之不爾則精氣併居令子發癲
又云姙娠者心神忪悸睡裏多驚兩脇膨脹腹滿連臍
急痛坐臥不寧氣急逼迫胎驚者何荅曰胎氣既成五
臟安養皆因氣或為喧呼心忪悸亂致令胎驚筋骨傷
痛四肢不安急煎大聖散安保胎孕則無危矣又云
姙娠驚胎者是懷姙月將滿或將産其胎神識已具外
有勞傷損動而胎在内驚動也
方
阿膠湯治姙娠驚胎轉動不定
阿膠(炒燥)桑寄生(剉焙)大腹皮(剉)黃耆(剉)麥門冬(去心焙)
防風(去义)丹參羚羊角屑栢子仁(微炒)縮砂仁(各半)
(两)人參白术(各一两)
右粗搗篩每服三錢以水一盞煎至七分去滓温服
茯苓散(出聖惠方)治姙娠因用力執作覺胎動心腹急痛面
青汗出頭仰氣喘欲絶服諸藥安胎無效又名驚胎
白茯苓桔梗(去蘆頭)生地黃人參(去蘆頭)桂心
當歸(剉微炒)鈎藤獨活桑寄生赤芍藥(炙微赤剉)
石膏(各一两)
右為細末散每服四錢水一盞煎六分去滓不拘時
温服
定神丸(一名陟釐丸出聖惠方)治姙娠驚胎并胎動腹痛下血
陟釐生地黃(焙一作熟乾地黃)人參當歸(炙令香剉碎)
龍骨赤石脂厚朴(去粗皮生薑汁炙剉)禹餘粮(醋淬三五遍)
赤芍藥(剉炒)吳茱萸(炒各一两)
右為末煉蜜丸如桐子大每服二十丸空心熱水或
粥飲下
人參湯治姙娠因驚胎内轉動
人參柴胡(去苖)桑寄生甘竹茹青橘皮(湯去白浸焙)
續斷芎藭(各一两)艾葉(焙乾半两)
右粗搗篩每服三錢以水一盞入棗三枚擘破同煎
至七分半去滓温服
當歸湯治姙娠因驚胎動不安
當歸(炙香剉)生地黃(焙)艾葉(炒)甘草(炙各一两)芎藭(炒三錢)
芍藥(剉碎)阿膠(炙令燥各三錢)人參(二两)
右麄搗篩每服三錢以水一盞煎至七分食前去滓
温服
大聖散(出産經)治姙娠心神忪悸睡裏多驚兩脇膨脹腹
滿透臍急痛坐卧不寧氣急迫逼胎驚
白茯苓(去皮)川芎麥冬(去心)黃耆(去蘆蜜水炙)當歸(去蘆酒浸)
(各一两)木香(不見火)人參甘草(炙各半两)
右㕮咀每服四錢水一盞半薑五片煎七分去滓服
不拘時常服至分娩亦無恙安養胎氣忌生冷
黃芩湯治姙娠不安驚胎胎動時時轉易
黃芩(去黑心)白术(剉炒)白芍藥(剉炒各半两)黃耆(剉)人參
山芋(各一两)
右粗搗篩每服五錢以水一盞糯米半合葱白三寸
細切煎至八分去滓温服食前
茯神散治姙娠胎不穏鎮心安胎
茯神(去木)芍藥(剉炒)桑白皮(剉炒)當歸(切焙)芎藭(各一两)人參(二两)
右為散每服三錢以米飲調服不拘時
桑寄生散(出聖惠方)治姙娠端然有所見驚胎流下不安若
跳動心中痛不安
桑寄生芎藭白术當歸(微炒剉各一两)白茯苓(三錢)
甘草(半两炙微赤剉)
右為散每服三錢以水一中盞入生薑五分煎六分
棗三枚不拘時服
熟地黃散(出聖惠方)治姙娠數月已來舉動驚胎小腹㽲痛
不可忍
熟地黃阿膠(搗碎炒令黃燥)艾葉(微炒)芎藭杜仲(去粗皮炙)
(微黃剉)當歸(剉微炒各一两)
右為散每服四錢水一中盞入棗三枚煎至六分去
滓不拘時服
當歸散(出聖惠方)治姙娠被驚胎動向下不安小腹連腰痛
當歸(剉微炙)芎藭阿膠(搗碎炒令黃燥)人參(去蘆頭)白茯苓
(各一两)艾葉(半两微炒)
右為散每服四錢水一中盞煎六分去滓不拘時服
苧麻散治姙娠驚胎
苧麻根(一握剉)訶梨勒(煨去核)茯神(去木各一两)山芋(切一兩)
人參(二两)
右為散每服二錢以米飲調下不拘時
艾葉湯治姙娠外因驚動胎内不安轉移不寧
艾葉(炙乾三錢)桑寄生(剉炒一两半)人參(二两)茯神(去木三錢)阿膠
(炙令燥三錢)
右粗搗篩每服三錢以水一盞入糯米半合葱白三
寸并鬚切同煎至七分去滓温服食前
芎藭湯治姙娠外有驚動令胎内不穏
芎藭(二两)人參(三两)當歸(切焙一两)甘草(炙半两)阿膠(炙令燥半两)
右粗搗篩每服三錢以水一盞葱白二寸拍碎同煎
至七分去滓温服食前
生銀湯(出聖惠方)治姙娠驚胎不安心神煩悶
生銀(五两)葱白(三寸切)阿膠(半两炒)
右以水一盞同煎至七分去銀并滓温服若要作粥
服入糯米二合煮為粥服之甚佳
腹胎飲子(出朱氏集騐方)自九月十月服此永無驚恐
香附子(炒四錢)縮砂(炒三两)甘草(炙一两)
右為細末米飲調二錢
損胎(附論)
夫姙娠驚胎者是懷姙月將滿其胎神識已具或將産
之時從高墜下傷損胞絡致血下胎動遂上搶心胷氣
絶不醒其母面赤舌青口無沫出者兒死母活唇口俱
青沫出者子母俱死面青舌赤沫出母死子活若下血
不止胞燥胎枯令子死矣
方
桑寄生散(出危氏方)治姙娠或因房室驚觸勞力過度傷動
胞胎或食毒物致令子宫虚滑經血淋瀝若不急治
敗血湊心子母難保日漸胎乾危亡不久
桑寄生當歸(去蘆酒浸)川續斷(酒浸)川芎香附(去毛炒)
茯神(去木)阿膠(蛤粉炒成珠子)白术(各一两)人參甘草(炙各半两)
陳艾葉(一两)烏梅(去核半两)
右剉散每服四錢水一盞半生薑五片煎不拘時服
龍骨散(出聖惠方)療婦人因損娠下血不止(方見墮胎門血出不止類)
蟹爪湯(出千金方)治姙娠僵仆失據胎動轉上搶心甚者血
從口出逆不得息或注下血一斗五升胎不出子死
則寒熨人腹中急如産状虛乏少氣困頓欲死煩悶
反覆服藥母得即安下血亦止其當産者立生并姙
娠兩兒一死一生服令死者出生者安
蟹爪(一升)甘草桂心(各二錢)阿膠(二两或鹿角膠)
右㕮咀以東流水一斗煑取三升去滓内膠烊盡服
能為一服佳不能者食頃再服若口急不能飲者格
口灌之藥下便活也與母俱生若胎已死獨母活也
若不僵仆平安姙娠無有所見下血服此湯即止一
方無桂心或云桂不安胎亦未信耳煎藥作東向竈
用葦薪煮
竹茹酒(出大全良方)治姙娠誤有失墜損築胎損疼痛或八
九月者
青竹茹(二合)好酒(一升)
右煮三五沸分作三服即安
療婦人懷姙數傷胎(一名鯉魚臛方出大全良方)
鯉魚(二斤)粳米(一升)
右如法作臛少着鹽多着葱豉醋食之甚良一月中
須三遍作效安穏無忌一方有生薑無醋
芎藭散(出肘後方)治姙娠因墜倒仆胎不轉動腹内疼痛腰
重及子死腹中不出湏臾三服立下
用川芎為細末以熱酒調服方寸匕日三四服立
出一方用熱水調服
治姙娠因失所胎動困絶千金方亦治子煩(出大全良方)
取竹瀝飲一升立愈(製法云取淡竹斷两頭節火焼中央器盛两頭得汁取之)
療損娠
用朱砂末一錢以生雞子三顆取白和朱砂頓服
胎若死即出如未死即安
治姙娠損動後腹痛
用冬麻子一升杵碎熬以水二升煮取汁熱沸分
為三四服
治孕婦胎損亦治白丹
用苧根濃煮水浴之日三四瘥
産寳方川芎黃耆湯(胎産急救方)治傷胎腹痛下黃汁
川芎黃耆(等分)
右剉每服五錢秫米炒一合水煎服
鄭氏勝金散(出永類鈐方)治姙娠因食傷胎傳扵脾胃氣虚
冷逼小腹脹痛或腰重大便秘
吳茱萸(酒浸)陳皮(淨去白)川芎乾薑(炮)生薑(切焙各一錢半)
甘草(炙)厚朴(薑製炒各三錢)
右末每服三錢陳米飲下入鹽煎尤妙濟生加砂仁
治姙娠誤有失墜忽推築着疼痛(出本草方見本門前心腹痛類)
竹茹湯
胎冷(附論)
夫胎冷腹脹虚痛两脇虚鳴臍下冷疼欲泄小便頻數
大便虚滑者何荅曰胎氣既全子形成質或食瓜果甘
甜飲冷不時之物當風取凉受不時之氣則令胎冷子
身不能安處皮毛疼痛筋骨拘急手足攣拳致使母有
此危証急服安胎和氣散
方
安胎和氣散(出醫方集成)治胎冷腹脹虚痛两脇虚鳴臍下
冷疼欲泄小便頻數大便虚滑
訶子(麵褁煨去核)白术(各一两)陳皮(去白)高良薑(炒剉)木香
(不見火)白芍藥甘草(炙各半两)
右㕮咀每服四錢水一盞半薑五片煎七分去滓不
拘時服忌生冷
木香散(一名安胎和氣散出醫學類証)治胎冷成效
生薑熟地黃良薑南木香芍藥陳皮
陳大米(各等分)
右為細末每服二錢水一盞生薑三片煎八分通口服
當歸飲治姙娠腹中冷胎不安
當歸(切焙)人參生薑(切各七錢)厚朴(去粗皮生薑汁炙)陳皮(湯浸)
(去白焙各两半)大棗(擘破五枚)
右剉如麻豆大分為二劑以水四盞煎取一盞半去
滓食前分二服如人行三五里再服也
漏胎(附論)
夫姙娠漏胎者謂姙娠數月而經水時下也此由衝任
脉虚不能約制手太陽少隂之經血也衝任之脉為經
絡之海起扵胞内手太陽小腸脉也手少隂心脉也是
二經為表裏上為乳下為月水有娠之人經水所以斷
者壅之養胎畜之以為乳汁也衝任氣虚則胞内泄不
能制其經血故月水時下亦名胞漏血盡則人斃矣又
有因勞役喜怒哀樂不節飲食生冷觸冒風寒遂致胎
動若母有宿疾子臟為風冷所乘氣血失度使胎不安
故令下血也姙娠卒然有損動或冷熱不調和致傷扵
胎故卒痛而下血若不止之則墮胎也
方
阿膠湯治姙娠胎漏下血不止
阿膠(炒燥)劉寄奴赤石脂黃連(去鬚)白龍骨(各一两半)
烏梅(五枚碎焙)桑寄生甘菊花當歸(切焙)旋覆花(炒)
地榆白术(各一两)枳殼(去瓤麩炒一两二錢)艾葉(炒半两)石膏
(碎二两)
右粗搗篩每服五錢以水一盞半入生薑五片同煎
八分不拘時服
續斷丸治姙娠漏胎下血不止腹内疼痛夫姙娠將
理失宜經血時下謂之漏胎由衝任虚弱不能固養
胞胎故經血時下如器之漏也久漏不已則胎氣無
所禀養必致萎燥矣
續斷附子(炮製去皮臍)蒲黃乾薑(炮)芍藥芎藭
山茱萸(各一两半)肉蓯蓉(酒浸焙乾)白术兔絲子(酒浸焙别杵)
黃耆(炙剉)山芋熟地黃(焙各二两)
右為末煉蜜和丸如桐子大每服二十丸空心日晩
温酒送下
截訶散(一名人參散出醫學類証)治胎未實或房室驚觸勞力過度
傷動胞胎或食毒物致子宫虚滑經血瀝淋若不急
治敗血湊心子母難保日漸胎乾危亡
人參(去蘆)黃耆(蜜炙)阿膠(麵炒)甘草(炙)苧根木香(不見火)
青竹茹芎藭陳皮(去白)附子(炮)生薑糯米(各等分)
右為末每服二錢水一盞煎至八分通口服忌生冷
雞鴨魚麵
艾葉湯治姙娠胎漏下血
艾葉(炒)黃芩(去黑心各半两)黃連(去鬚)茯神(去木)桑耳代赭石
厚朴(去粗皮生薑汁炙剉)白茅根(切)白芷阿膠(炒各一两)白术(三錢)
右粗搗篩每服五錢以水一盞半生薑五片煎至八
分去滓温服不拘時
阿膠散(一名地榆散)治漏胎下血不止(方見墮胎後血出不止類)
續斷飲(出大全良方)治姙娠漏胎下血不止臍腹疼痛
續斷(剉二两)艾葉(去梗焙乾)熟地黃(焙)當歸(切焙各一两)竹茹
(新者)阿膠(炙燥)雞蘇(去根莖各半两)
右為粗末每服三錢用水一盞煎七分去滓空心温
服早晚各一
黃耆飲治姙娠胎漏月水時下此由衝任脉虚不能
制約太陽少隂之經故令血下盖衝任之脉為經絡
之海皆起扵胞内今不能制其經血故為漏胎血乾
則死
黃耆(剉)地榆桑寄生(各一两半)艾葉(半两)白龍骨(研二两)
生地黃(二两)生薑(半两)
右剉如麻豆大每服五錢以水一盞半煎取八分去
滓食前服如人行三五里再服
熟乾地黃散(出聖惠方)治姙娠胎漏腹痛不止心神虚煩
熟地黃人參(去蘆頭)芎藭(各二两)阿膠(三两搗碎炒令黃燥)白
龍骨(一两)當歸(三錢剉微炒)麥冬(三錢去心)
右搗為散每服四錢以水一中盞入棗三枚煎六分
去滓食前温服
榆白皮散(出和濟方)滑胎易産治姙娠漏胎去血及臨産驚
動太早産時未至穢露先下致使胞胎乾燥臨産艱
難並宜服之
白榆皮葵根(一方用子)瞿麥(各一两)大麻仁(去殼)木通(半两)
川牛膝(三錢去苖酒浸切焙)
右剉散每服三錢水一盞半煎温服不拘時
竹茹寄生湯(出聖惠方)治姙娠漏胎心腹㽲痛或時下血
竹茹桑寄生阿膠(炙燥)艾葉芍藥白术(各等分)
右剉如麻豆大拌勻每服三錢以水一盞煎至七分
去滓温服
薑黃湯(出聖惠方)治姙娠胎漏下血不止腹痛
薑黃當歸(切焙)熟地黃(焙)艾葉(焙乾)鹿角膠(炒燥各一两)
右粗搗篩每服五錢以水一盞半入生薑半錢切棗
三枚擘破煎至八分去滓食前温服
治姙娠胎漏腹痛不止心神虚煩(出聖惠方)
熟地黃(二两半)鹿茸(一两半去毛塗酥炙微黃)鹿角膠(二两搗碎炒令黃燥)
艾葉(一两微炒)苧麻根(一两半剉)
右為細散每扵食前以米飲調下二錢
艾葉飲治姙娠漏胎淋瀝不止
艾葉(陳者半两)乾薑(炮)當歸(炙剉各三錢)芎藭(一两)
右粗末每服三錢以水一盞入生薑一棗大拍碎煎
七分去滓空心日午晚後各一一方治冷熱腹内不
調致胎不安無薑棗止用水煎
芎藭飲治姙娠漏胎下血過多腹中刺痛止血安胎
(方見諸血類)
桑寄生湯治姙娠漏胎淋瀝下血臍腹疼痛(方見諸血類)
膠艾湯(出大全良方)治姙娠漏胎下血過多亦治漏胎不安
阿膠(炙燥半两)艾葉(焙乾一两)
右粗搗篩每服三錢以水一盞煎七分去滓温服早
晨午時晚間各一一方醋糊為丸如桐子大每服三
十丸空心米飲湯下名二氣丸
地黃散(出聖惠方)治姙娠胎漏下血不止腹痛又云治姙娠
下血如月信者若胞乾非特損子亦損母矣
熟地黃(焙)乾薑(炮各三錢)
右為散每服二錢食前温酒調下一方有赤石脂等
分同
油蜜煎(出便産湏知)治胎氣因漏血乾澁難産者
清油(半两)好蜜(一两)
右同煎數十沸温服滑胎即下盖緣無血胎乾所以
難産他藥無益以此助血即效
二黃散(出保命集)治婦人有孕胎漏
生地黃熟地黃(各等分)
右為細末煎白术枳殼湯調下二兩日二服
治姙娠血下如注名曰漏胞胞乾便死(出千金方)
用生地黃半斤㕮咀以清酒三升煮三沸絞去滓
服一方加黃雌雞一頭治如食法一方取雞血和
藥中服無時多服亦佳一方熟地黃為末以三指
撮許酒服不過三服瘥
療姙娠數月日猶經水時時來者名曰漏胞若因房室
勞有所去名曰傷胎
用赤小豆五升濕地種之令生牙乾之下篩懷身
數月日經水尚來以温酒服方寸匕日三得效便
停
治姙娠血下不止名曰漏胞血盡子死
用雞子十四枚取黃以好酒二升煮使如餳一服
之未瘥更作服之以瘥為度
治姙娠胎漏非時下血方(出大全良方)
熟地黃桑寄生續斷人參(各半两)艾葉(炙剉細)
川芎當歸白术(各一錢)
右為細末每服三錢水一盞五分煎取一盞空心連
滓服服两盞不妨
苧麻湯治漏胎無故下血腹痛不可忍或下黃汁稠
如漆如小豆汁
野苧麻根(二两剉炒)
右以酒一椀水一椀加金銀花無則休用煎一椀服
家種亦可用
鄭氏人參湯(出永類鈐方)治漏胎敗血湊心日漸胎乾子母
危困忌生冷雞鴨魚麵
人參黃耆(炙)阿膠(炒)竹茹木香(不見火)甘草(炙)
附子(炮各半錢)川芎(一錢)陳皮(一錢)苧根(一錢)生薑(三錢炮黑)
右㕮咀每服四錢糯米三七粒水煎熱服
尅效散(出朱氏集騐方)治漏胎
用五倍子一味為末酒調下
又方(出朱氏集騐方)
用蓮子房焼化以麵糊丸湯酒任下
治姙娠下血不止名曰漏胎
取雞肝細剉以酒一升和服
普濟方卷三百四十二
