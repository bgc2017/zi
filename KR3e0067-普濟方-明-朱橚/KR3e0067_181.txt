普濟方卷一百八十一明周王朱橚撰
諸氣門
總論
夫隂陽雖大本屬呼吸相通天下一氣爾人生其間大
喜毘於陽大怒毘於隂一吐納一動靜何所逃哉與氣
流通而已故氣平則寧氣不平則病内經曰百病生於
氣喜則氣緩悲則氣消塞則氣收熱則氣泄恐則氣下
憂則氣亂勞則氣耗思則氣結怒則氣逆盖榮衛通利
則氣舒而不迫此喜所以氣緩也神情慘悴則氣虧而不
全此悲所以氣消也經絡凝澁則氣塞而不散此塞所
以氣收也腠理開通則氣升而汗出此熱所以氣泄也精
却上閉氣還下行此恐所以氣下也心多愁慮則氣散而
無歸此憂所以氣亂也内外煩動則氣喘而且汗此勞
所以氣耗也心有所止則氣滯而不行此思所以氣結
也嗔恚傷甚則氣上而嘔血涎此怒所以氣逆也此九
氣者證雖不同大概診寸口脉伏腦中逆氣是諸氣上
衝腦中故上氣面浮腫脹怠其脈浮大不治上氣脈躁
而喘者屬肺脹欲作風水發汗而愈脈洪則為氣上騰
虚寧伏匿者生牢強者死喘息低仰其脈滑手足温者
生濇而四末寒者死類者亦死謂形損也人有七情病
生七氣七氣者寒熱怒恚喜憂愁或以為喜怒憂思悲
驚恐皆通也然則均調是氣將何所先氣結則生痰痰
盛則氣愈結故調氣必先豁痰如七氣湯以半夏為主治
而官桂佐之盖良法也况夫冷則生氣調氣雖為豁痰
亦不可無温中之劑其間用桂又所以温中也不然七
氣相干痰涎凝結如絮如膜甚如梅核窒礙於咽喉之
間咯不出嚥不下或中滿艱食或上氣喘急曰氣滯曰
氣秘曰氣中以至五積六聚疝癖瘕癥心傷塊痛發即
欲絶殆無往而不至矣冷氣者生冷必傷脾風冷入胃
或血海虚冷冷則氣生用和劑七氣治中湯沈香降氣
湯大沈香丸痰結者三因七氣湯指迷七氣湯易間二
陳湯中滿者痞滿不食水氣腫脹面目俱浮枳殼散加
南木香大流氣飲指迷七氣湯順氣木香散三和散五
皮散加半夏茯苓上氣者氣逆上呼吸喘促分氣紫蘇
湯蘇子降氣湯或嚼蘇合香丸以秘傳降氣湯送下氣
膈者隂陽不和中脘窒塞五膈吐噫食不能下五膈寬
中散和劑七氣湯加木香縮砂間以紅丸子佐之氣滯
者滯於腦膈則脹滿滯於手足則浮腫滯於腰間則墜
痛脹滿用異香散調氣散沉香降氣湯仍與神保丸或
少加蓬术煎湯利之浮腫用三和散夾生料五苓散或五皮
散加桂苓青木香丸局方流氣飲加赤茯苓枳殼腰痛
俞山人降氣湯局方七氣湯加橘核或辣桂煎湯調氣
散吞青娥丸氣秘者停縮不消腸胃留滯大便不通蘇
合香丸夾和感應丸或楊氏麝香丸局方麻仁丸並用
枳殼丸送下氣傷之人多有氣不歸元遂成中狀如中
風仆倒昏迷牙關緊急只是無痰此為氣中不得誤用
風藥及通關利腠等症先以薑汁泡湯調蘇合香丸次
用七氣大氣飲加石菖蒲繼之氣順而甦即以治中湯
木香以和其中使氣歸當道若更不能調則氣逆而厥
又有變證喜傷於心者其氣散怒傷於肝者其氣擊憂
傷於肺者其氣聚思傷於脾者其氣結悲傷於心胞者
其氣急恐傷於腎者其氣怯驚傷於膽者其氣亂七證
雖殊無踰於氣又有體虚者外為風冷乘之入於腹中
遂諸疝發則小腹痛痛或繞腸或逆搶心甚則手足厥
冷自汗嘔逆或大小便秘澁也人有血氣心知之性而
無哀樂喜怒之常一種婦人平時任氣易為七情所傷
適月事經季不行一身百病胸臆氣填嘔惡全不入食
則吐痰或一塊如核窒塞臙喉而痛或一塊如卵築觸
心下而痛或腹中塊物動而作痛攻刺腰背時發熱四
肢乏力脚不能行小便白濁浮油帶下淋漓日就瘦弱
全似虛勞然而穀雖不如果子雜物常喜食之却只是
有孕諺所謂孕婦做得百病者此也用藥但以二陳湯
加縮砂桔梗姜棗烏梅同煎半夏理氣消痰縮砂安胎
順氣此梗以開嚥喉之隔服之自然安平若妄以剛劑
温胃胎必損病無由愈白濁一節謹勻燥澁二陳湯加
白茯苓以下白丸子可也若夫七情所發逆氣填胸不
惟核膜上氣塞咽喉甚者攻擊滿悶欲絶産後尤多有
之故曰産前安胎産後調氣男女或有嚥喉間核作恙
者觸事勿怒飲食勿冷
一切氣(附論)
夫内經云百病所生生於五臟肺之所主獨於氣不足
有飲盖由虛實故病不同其證亦異怒則氣逆甚則嘔
血及食故氣逆也喜則氣和榮衛通利故氣緩也悲則
心系欲絶肺葉齊舉使上焦不通榮衛不散熱氣在内故
氣消情怯怯則上焦閉閉則氣還還則下焦脹故
氣不行而聚也寒則膚腠閉拒氣道不行氣收而不散
也熱則腠理開榮衛不通故汗大泄也驚則心無所倚
神無所歸慮無所定故氣亂勞則喘且汗外内皆泄故
氣耗思則心有所止氣留不行故氣結
方
七氣丸(出千金方)治七氣者寒氣熱氣怒氣恚氣喜氣憂
氣愁氣此之為病皆因積聚堅牢心腹絞痛不能飲
食時去時來發則欲死有如禍祟凡寒氣狀吐逆心
滿熱氣狀恍惚胘胃失精怒氣狀上氣不可當熱痛
急盪心氣欲絶不得安息恚氣狀積聚心滿不思食飲
喜氣狀不可疾行久立憂氣狀不可苦作卧不安席
愁氣狀無故喜怒置物忽忘四方搜索不知其處四
肢臃腫不得舉止亦治産後中風餘疾
大黃(二兩半)人參半夏吳茱萸柴胡
乾薑細辛桔梗菖蒲(各二分)茯苓
芎窮甘草蜀椒(一用桂心)石膏桃仁(各三分)
右為末蜜丸如梧子大每服酒下三丸日三服漸加
至十丸又一方無茯苓芎窮甘草石膏桃仁
七氣丸(一名烏頭丸出千金方)治七氣積聚不散在於脇腹結
如杯胷中氣隔吐逆不能下食腹脇疼痛喜怒不常
呼吸短氣四肢不舉
烏頭大黃(各七分)紫苑半夏細辛
丹參茯苓芎窮桃仁石膏桔梗
菖蒲(一升)桂心人參甘草吳茱萸
防葵乾薑蜀椒(各半兩)前胡
右為末蜜丸如梧子大酒服三丸日三加至十丸一
方去半夏加甘遂三分無丹參甘草
七氣湯(出千金方)治寒氣熱氣憂氣喜氣恚氣怒氣結於膈
中不思飲食五臟不調氣衰力少
亁薑黃苓厚樸(一作桂心)半夏栝蔞(一作橘皮)
粉甘草亁地黃芍藥(各三分)蜀椒(三兩一作桔梗)
枳實(五枚)人參(一兩)淨吳茱萸(五合)
右咀㕮以水一斗煮取三升分三服三日
四七湯(一名大七氣湯出三因方)治喜怒悲思憂恐驚之氣結成
痰涎狀如破絮或如梅核咽喉之間咯不出嚥不下
此七氣所為也中脘痞滿氣不舒快或痰涎壅盛上
氣喘急或因痰飲中節嘔逆惡心並宜服之婦人
情性執着不能寬解多被七氣所傷遂致氣填胸臆
或如梅核上塞咽喉甚者滿悶欲絶産婦尤多此證
宜服此劑間以香附子藥久取效切不可謂紫蘇耗
氣且新産氣血俱虚不肯多服用之效驗不可殫述
半夏(五兩)茯苓(四兩)紫蘇葉(一兩)厚朴(三兩)
右㕮咀每服四錢水一盞半生薑七片棗一個煎至
六分去滓熱服不拘時候若因思慮過度隂陽不和
清濁相干小便白濁用此藥最為切當婦人惡阻間
以紅圓子尤宜服之名厚朴半夏湯一名大七氣湯
局方有七氣湯用半夏五兩人參官桂甘草各一兩
生薑煎服大治七氣并心腹絞痛藥味大甜恐未必
能止疼順氣一方治七情所傷脘中不快氣不升降
腹肋脹滿用香附子炒半斤橘紅六兩甘草二兩煎
服尤妙切不可謂香附子耗氣此藥大能資血養氣
或入煨木香半夏人參一兩
人參散(出聖惠方)治憂恚寒熱喜怒及飲食阻隔内傷五
臓逆氣上攻不能還下心中悸動不安
人參(一兩去蘆頭)芍藥(一兩)木香(一兩)半夏(一兩湯浸七遍去滑)
甘草(半兩炙微赤剉)青橘皮(一兩湯浸去白稂焙)熟地黃(一兩)
桂心(一兩)吳茱萸(半兩湯浸七遍焙亁微炒)前胡(一兩去蘆頭)
白术訶黎勒皮(一兩)
右為散每服五錢以水一盞入生薑半分煎至六分
去滓每於食後稍熱服
七氣湯(醫方集成)治寒氣怒氣恚氣喜氣愁氣憂愁内結
積聚堅牢如杯心腹絞痛不能飲食時發時止發即
欲死兼治虚冷上氣
人參(去蘆)肉桂(去麄皮)甘草(炙剉各半兩)
半夏(湯浸七次切片焙乾五兩)
右㕮咀入半夏令停每服五錢水二大盞生薑五片
煎七分去滓食前熱服一方治胸痺心痛徹背心嘔
吐厥逆冷汗自出用半夏湯洗七次桂心不見火麄
末每服三錢水二盞薑七片棗五箇煎取一盞熱服
名通氣湯
七氣湯(出澹療方)治七情相干隂陽不得升降氣道壅滯
攻衝作痛
青皮陳皮桔梗蓬莪术辣桂藿香
益智仁(各一兩)香附(兩半)甘草(炙三分)半夏(三分製)
四七湯(白一選方)治七種氣大七氣湯(錢文子曾服有效)
人參茯苓(各二兩)半夏厚朴(薑汁製各三兩半)
右為粗末每服三錢水一盞半生薑七片棗一枚煎
六分食前服
大黃丸(出聖惠方)治七氣積聚堅牢心腹脹痛
川大黃(一兩剉碎微炒)川椒(半兩去目及閉口者微炒去汗)木香(三分)
人參(三分去蘆)半夏(三分湯浸七次去滑)菖蒲(三分)桂心(三分)
桔梗(三分去蘆頭)柴胡(三分去蘆)芎窮(三分)赤茯苓(三分)
桃仁(三分湯浸去皮光雙仁麩炒微黃)乾薑(三分炮製剉)細辛(三分)
吳茱萸(三分湯浸七遍焙乾微炒)
右為末煉蜜和擣五七百杵丸如梧桐子大每服於
食前以温酒下十丸漸加至二十丸為度
半夏散(出聖惠方)治七氣臓腑虚冷心腹上勞及不能飲
食
半夏(一兩湯浸七遍去滑)人參(一兩去蘆)附子(一兩炮製去皮臍)
陳橘皮(三分湯浸去白糧焙)厚朴(二兩去粗皮塗生薑汁炙令香熟)
桂心(一兩)白术(一兩)
右為散每服五錢水一盞入生薑半分煎至六分去
滓於食前熱服
半夏散(出聖惠方)治七氣心腹積聚結塊如杯嘔吐寒熱
胸中短氣不能食
木香(一兩)桂心(一兩)人參(一兩去蘆)訶黎勒皮(半兩)
乾薑(半兩炮製剉)甘草(一分炒微赤剉)青橘皮(半兩湯浸去白穰焙)
吳茱萸(半兩湯浸七遍焙亁微炒)細辛(半兩)附子(半兩炮去皮臍)
白术(半兩)鼈甲(一兩半塗醋炙令黃去裙欄)京三稜(三分)
梹榔(半兩)赤茯苓(三分)厚朴(半兩去麄皮塗生薑汁炙令香熟)
當歸(三分)蘹香子(半兩)
右為散每服五錢以水一盞入生薑半分棗一枚煎
至六分去滓每於食前稍熱服
梹榔湯(出千金方)治氣實若積聚不得食息滿腹刺痛泄
利不止
檳榔(二十枚)附子(一枚)半夏(一升)細辛(一兩)
生薑大黃茯苓(各三兩)紫蘇(冬用子)
紫苑柴胡(各三兩)橘皮甘草(各半兩)
右㕮咀以水一斗煮取三升分三服相去如人行十
里久若有癥結堅實如石加鼈甲二兩防葵二兩氣
上加桑白皮切二兩枳實厚朴各二兩消息氣力強
弱進二劑後隔十日更服桔梗破氣丸(方見本門上氣類)
白荳䓻散(出仁齋直指)治七氣所傷滯於胸膈窒於咽喉
脹痛於心下噫氣吞酸不能飲食
白豆蔲縮砂蓽澄茄丁香木香
甘草(炒一分)青皮陳皮辣桂(各二分)
厚朴(製)香附(炒各三分)
右為末每服三錢水一盞薑三片鹽一捻煎至七分
不計時候服
治氣滿閉塞不能食喘息方(出千金方)
右用訶黎勒十枚為末蜜丸如梧桐子大食後服三
丸不忌諸物得利即止
治氣方(出千金方)
右用桃皮二斤去黃者㕮咀以水五升煮取三升每
服一升
又方(出千金方)
右用酒服驢二合日二
又方(出千金方)
右用黃牛乳二升煎取一升和生乳一升空腹服之
日一
又方(出千金方)
右用驢乳初服三合三日後加至五合五日後加至七合七
日後加至一升忌葵菜猪魚油等一方尿空腹服百日
止去一切病
硫黃丸(出千金方)治氣逆虛癖胸膈中痰惡心腹痛氣急
不下飲食
硫黃礬石亁薑附子烏頭
桂心細辛白术桔梗茯苓(各一兩)
右為末蜜丸如梧子大酒服十丸日三漸加之以瘥
為度一方無白术桔梗茯苓用吳茱萸蜀椒人參皂
角當歸丸用治大人冷下月温飲水不解衣者一方
若冷痢者加赤石脂龍骨即愈也
大前胡湯治極氣傷熱喘息衝胸常欲自恚心腹滿痛
内外有熱煩嘔不安甚則吐血氣短乏不欲食口燥
咽乾
前胡(八兩)半夏麻黃芍藥(各四兩)生薑(五兩)
黃芩(三兩)枳實(四枚)大棗(十二枚)
右㕮咀以水九升煮取三升去滓分三分温服
紫蘇子丸(出利濟方)治一切氣逆胸膈噎悶心腹刺痛脇
肋脹滿飲食不消嘔逆欲吐及治脾胃傷冷咳嗽痞
滿或上氣奔急不得安卧
紫蘇子(揀淨)陳皮(去白各二兩)肉桂(去麄皮)
人參(去蘆)高良薑(炒各一兩)
右為細末煉蜜和丸彈子大每服一丸細嚼温酒下
米飲亦可不計時候或作小丸服亦得若食瓜膾生
冷覺有所傷噫氣生熟欲成霍亂者含化一丸細細
嚥汁服盡永不患霍亂
調中沈香湯(出和劑方)調中順氣除邪養正治心腹暴痛
胸膈痞滿短氣煩悶痰逆惡心飲食少味肢體多倦
常服飲食增進臓腑和平肌膚光悦顔色光潤
麝香(研半錢)沈香(二兩)生龍腦(研一錢)
甘草(炙一分)木香白豆蔲(各一兩)
右為末研均每服半錢用沸湯點服或入生薑一片
鹽少許亦得酒食後服之大妙
勻氣散(出和劑方)治氣滯不均胷膈虚痞宿冷不消心腹
刺痛除脹滿噎塞止嘔吐惡心常服調脾胃進美飲
食及治氣鬱生涎忽然倒暈不知人事
丁香檀香木香白豆蔲仁(各二兩)
藿香葉甘草縮砂仁(四兩)
右為末每服一錢入鹽末一字用沸湯點服不計時
候或薑棗略煎服如卒中昏不知人事急煎紫蘇天
麻湯調下一二服間以蘇合香丸然後斟酌虚實進
三生三建等藥古人治風先治氣氣順則風除設是
氣中用之尤為切當
烏沈湯(出和劑方)和一切氣除一切冷調中補五臟益精
壯陽道暖腰膝去邪氣治吐瀉轉筋癥癖冷痛風水
毒腫冷氣麻痺又治惡心腹痛蠱毒疰忤鬼氣宿食
不消天行瘴疫膀胱腎間冷氣上衝背膂俯仰不利
及婦人血氣攻擊心腹撮痛並宜服之
大台烏藥(一百兩)沈香(五十兩)人參(三兩去蘆)
甘草(爁四兩半)
右為末每服半錢入生薑三片鹽少許沸湯點空心
食前服
三和散(出和劑方)治五臓不調三焦不和心腹痞悶脇肋
䐜脹風氣壅滯肢節煩疼頭面虚浮手足微腫腸胃
燥澁大便秘難雖年高氣弱並可服之又治背脇痛
有妨飲食及脚氣上攻胸腹滿悶大便不通
羌活(去蘆)紫蘇(莖梗去麄皮)沈香宣州木瓜(薄切焙乾)
大腹皮(炙焦黃各一兩)芎窮(三兩)甘草(炒)陳皮(去白)
木香檳榔(麺裹煨熟去麵)白术(各三分)
右為麄末每服一大錢水一盞煎至六分去滓温服
不拘時一方加赤茯苓可以和氣利水
青木香丸(出必效方)療一切氣腹脹滿心痛氣冷食不消方
青木香檳榔(各六分)芍藥大黃(十二分)
枳實(炙)訶黎勒皮(各五分)桂心(四分)
右為細末煉蜜為丸如梧子大每服十五丸米飲下
以意增减之常令溏利甚效
積氣丸(出和劑方)治隂陽不和臓腑虚弱寒冷之氣留滯
於内使氣積不散胸脇支滿食即氣噎心腹膨脹氣
刺氣急宿食不化心腹引痛噎氣吞酸停飲浸漬惡
心嘔逆癖塊疼痛臓腑不調飲食不進往来寒熱漸
覺羸瘦以致着床面黃肌精神困頓
巴豆(一百箇去皮心膜出油取霜三錢)桃仁(去皮尖麵炒别研一兩半)
附子(炮去皮臍半兩)大黃(麺裹煨去麺為末一兩)乾漆(炒焦)
米醋(五升以硵砂大黃用慢火熬成膏)木香朱砂(研飛)
鼈甲(醋炙黃半兩)三稜(煨乘熱搗碎)肉桂(去麄皮)
硵砂(研各二兩)麝香(别研二錢半)
右為細末研勻以醋膏為丸梧子大每服二丸炒生
薑湯温下或木香湯亦得食後卧服更看虚實加减
服之忌生硬冷物
分心氣飲(出和劑方)治男子婦人一切氣不和多因憂愁
思慮怒氣傷神或臨食憂戚或事不遂意使鬱抑之
氣留滯不散停於胸膈之間不能流暢致心胸痞悶
脇肋虚脹噎氣不通噫氣吞酸嘔噦惡心頭目昏眩
四肢倦怠面色痿黃口苦舌乾飲食減少日漸羸瘦
或大便虚秘或因病之後胸膈虚痞不思飲食並皆
治之常服升降隂陽温和脾胃順三焦進飲食
木香(不見火)桑白皮(炒各半兩)大服皮(炮)
丁香(半兩)桔梗(去蘆炒)麥門冬(子去心)
草果仁大服子(炙)厚朴(去粗皮薑汁製)
白术人參(剉各半兩)香附子(炒去毛)
紫蘇(去梗)陳皮(去白)藿香(各一兩半)甘草(炙一兩)
右㕮咀每二錢水一盞入薑三片棗一枚劈破去核及
燈心十莖煎至七分去滓温服不拘時候
和氣七聖散(王氏博濟方)
厚朴(四兩去皮剉細用薑汁浸一宿炒紫黑色)陳皮(去白六兩炒勻)
生薑(二兩淨洗切作片子日曬亁别炒紫黑色)甘草(二兩剉細炒令紫黑色)
草豆䓻(二兩炮細更炒令勻)
右四味炒了更同炒令勻同為細末常服二錢入鹽
少許點喫忽患脾氣等疾每服三錢薑三片棗一枚
水一盞同煎至六分温服婦人冷血氣亦宜服忽氣
瀉及氣痛等並宜服食凡疎轉後並宜以此補治也
塌氣丸(出醫方集成)
胡椒(一兩)木香(一錢)蝎尾(去毒半兩)
右為末麵糊為丸如菉豆大每服二十丸陳米飲吞
下
沈香降氣湯(出百一選方)治隂陽壅滯氣不升降胸膈痞
塞心腹脹滿喘促短氣乾噦煩滿咳嗽痰涎口中無
味嗜卧減食又治胃痞留飲噫醋聞酸脇下支結常
覺妨悶及中寒咳逆脾濕洞泄兩脇虚鳴臍下撮痛
皆能治之患脚氣人每氣上衝心胸飽滿肢體浮腫
常服開胃消痰散壅思食
香附子(炒去毛四百兩)沈香(十八兩半)縮砂仁(四十八兩)
甘草(炙一百二十兩)
右為細末每服一錢入鹽少許沸湯點服凌旦霧露
空心服去邪惡氣使無瘴疫
小烏沈湯(出和劑方)治調中快氣治心腹刺痛
烏藥(十兩去心)甘草(炒一兩)香附子(炒盆内燥去皮毛焙亁二十兩)
右為細末每服一錢入鹽少許或不着鹽沸湯點服不
拘時候
小七香丸(出和劑方)治温中快膈化氣治酒吐酒嘔逆嚥
酸氣隔食噎飲食不下冷涎翻胃腹脹痞疼遠年茶
酒食積眼臉俱黃赤白痢疾脾毒泄瀉婦人脾血氣
小兒疳氣並宜服之
甘草(炒一百二十兩)甘松(炒八十兩)益智仁(炒六十兩)
香附子(炒去毛)丁香皮(各一百二十兩)蓬莪术(煨令熟)
縮砂仁(各二十兩)京三稜(煨切一方無)
右為末水浸蒸餅為丸如菉豆大每服二十丸温酒
薑湯熟水任下或氣脹滿磨烏藥水煎湯下或酒食
過度頭眩惡心胸膈滿悶先嚼二十丸後吞二十丸
生薑紫蘇湯下此藥性温平不動臓腑
降氣湯(一名秘傳隂氣湯出和劑方)治男子婦人上熱下虚凡飲
食過度致傷脾胃酒色無節耗損腎元水土交攻隂
陽閉隔遂使氣不升降上熱則頭目昏眩痰實嘔逆
胸膈不快咽喉乾燥飲食無味下弱則腰脚無力大
便秘澁裏急後重臍腹冷痛治以涼則脾氣怯弱腸
鳴下利治以温則上焦壅熱口舌生瘡及脚氣上攻與
久痢不瘥先服此藥却以所主藥治之氣壅耳聾發
熱咽疼亦效
桑白皮(炒二兩)骨碎補(去毛炒)草果仁(去皮煨)
五加皮(酒浸半日炒黃)半夏麯(炒)訶子(炮去核)
桔梗(各半兩)甘草(炒)枳殼(去白炒黃)柴胡(去蘆)
地骨皮(炒黃各一兩)陳皮(去白炒黃一兩)
右為麄散和勻再就蒸一復時曬乾每服二錢紫蘇
三葉薑三片水一盞同煎至七分食後通口服常調
順榮衛通利三焦開膈化氣和五臓如痰嗽加半夏
倍之心肺虛加人參茯苓煎上膈熱加北黃芩煎下
部大段虚加少許炮附子生薑婦人血虚加當歸煎
本堂為有患者多是關膈不通氣逆吃噎上盛下虚
氣不升降常用治之無不見效
神仙沈麝丸(出和劑方)治一切氣痛不可忍者
没藥(半兩)血蝎(研)沈香(剉)麝香(研細)
木香(半兩)甘草辰砂(各一兩)
右為末熬甘草為膏搜和每服一丸用薑鹽湯嚼下
血氣醋湯下婦人産後血痛氣痛不可忍者只一丸
立愈松滋令萬君擬寳此藥神效
順氣木香散(出和劑方)治氣不升降嘔逆惡心胸膈痞滿
脇肋脹滿及酒所傷噫氣吞酸心脾刺痛大便不調
面黃肌瘦不思飲食兼療婦人血氣刺痛及一切冷
氣
丁香(不見火)縮砂仁良薑(去蘆炒)亁薑(炒)
肉桂(去麄皮)甘草(炒)厚朴(去粗皮薑汁炒)陳皮(去白)
蒼术(米泔浸)桔梗(去蘆)茴香(炒各三兩)
右為細末每服二錢水一盞薑三片棗二枚煎至八
分稍熱服不拘時候或入鹽少許沸湯點服常服寬
中順氣和胃進食
和氣散(出醫方集成)治脾胃不和中脘氣滯宿寒留飲停
積不消心腹脹滿嘔吐酸水脾痛泄瀉臓腑不調飲
食減少男子婦人一切疾並宜服之
香附子(去毛炒)陳皮(去白)肉桂(去麄皮)良薑(去蘆)
青皮(去白)甘草(爁)茴香(炒)蒼术(米泔浸各一兩)
桔梗(去蘆三兩)
右為細末每服二錢入鹽少許沸湯點服或鹽酒調
下不拘時候常服温脾胃進飲食有益於人治心疼
有神效
集香丸(出和劑方)治脾胃一切氣胸膈痛悶脇肋脹滿心
腹疼痛噫氣吞酸嘔逆惡心不思飲食或因酒傷脾
胃不和並皆治之
白豆䓻仁縮砂木香(不見火)薑黃(各四兩)
丁香(不見火六兩)附子(炒去毛四兩八錢)麝香(研八錢)
甘草(十六兩内二兩入藥十四兩搗碎煎膏)
右除研藥為細末入射拌勻用甘草膏搜和為丸如
梧子大服一二丸細嚼嚥津下不拘時候常服寬中
順氣消宿酒進飲食磨積滯去麄塊
木香流氣飲(出和宣方)治男子婦人五臓不調三焦氣壅
心胷痞滿噎塞不通腹脇膨脹嘔吐不食又治上氣
喘急咳嗽涎盛面目虚浮四肢腫滿大便秘滯小便
不通及治憂思太過攻隂陽之氣鬱結不散壅滯成
疾又治寒傷纔覺得疾便服此藥升降隂陽汗出立
愈又治脚氣腫痛喘急腹滿大便不通及氣攻肩背
脇肋走注刺痛並皆治之
半夏(湯洗七次二兩)陳皮(去白二兩)青皮(去白)甘草
厚朴(去粗皮薑汁炒)附子(炒去毛)紫蘇(去根梗各三兩)人參
麥門冬(各四兩)草果仁肉桂(去皮不見火)蓬术(煨切)
大腹皮丁香皮㯽榔白芷木香(不見火)
藿香葉(各六兩)木通(去葉八兩)赤茯苓(去皮)白术
乾木瓜(去皮)石菖蒲
右㕮咀每服半兩水一盞薑三片棗一枚劈破同煎
七分去滓熱服不拘時候如心脾疼入菖蒲五片同
煎婦人血氣病入艾醋同煎傷寒頭疼發熱咳嗽連
根葱白三根同煎如膈氣病入陳橘皮少許同煎心
中怔忪入麥門冬子數粒同煎如臓腑利入粳米一
撮同煎並不拘時候一方無石菖蒲藿香有沈香六兩
枳殼去稂麩炒四兩大黃麵裹煨去麵切二兩
木香散(出和劑方)治升降諸氣宣利三焦疎導壅滯發散
邪熱治隂陽之氣鬱結不消諸熱藴毒腫痛結核或
似癰癤而非使人頭疼惡心寒熱氣急
木香丁香沈香乳香藿香(各等分)
右為粗末每服二錢水一盞半煎至八分去滓食後
温服
人參木香散(出和劑方)順氣寬中治胷膈痞塞心腹刺痛
脇肋脹滿飲食減少噫氣吞酸嘔逆噎悶一切氣痰
並治之
木香(不見火)青皮(不去白各三兩)薑黃麥葉(去土各五斤)
甘草(剉炒十一斤)蓬术(刷洗四斤)鹽(炒十一斤)人參(三斤)
右為末每服一錢沸湯點服不拘時候
木瓜湯(出御藥院方)調氣利膈消痰止嗽治胷膈煩悶口
乾多渴兼治脚氣
木瓜(一斤切片去皮)白鹽(好者)生薑(切片)甘草(各四兩)
右一處搗勻磁盒器内淹一宿焙亁擣羅為末每服
一錢沸湯點服不拘時候
沈香降氣丸(出御藥院方)治胷膈痞悶氣不升降飲食減
少肢體怠惰嘔噦惡心臍腹疼痛常服和脾胃進飲
食利胸膈
沈香(一兩半)香附子(去毛五兩)蓬莪术(剉碎)
木香(各二兩)甘草(輕炒七兩)豆粉(輕炒九兩)薑黃(洗淨八兩半)
右為細末水浸蒸餅為丸如櫻桃大以硃砂為衣每
服三二丸至五丸細嚼生薑湯下温水亦可不拘時
候
三脘痞氣丸(出御藥院方)治三焦痞滯氣不升降水飲停
積不流行脇下虚滿或時刺痛並宜服之
木香白豆䓻(去皮)青皮陳皮(各去白)
京三稜(炮各一兩)大腹子(三分)半夏(湯浸七次二兩)
縮砂仁檳榔沈香(各半兩)
右為細末麵糊為丸如梧桐子大每服三十丸漸加
至六十丸食後陳皮湯下
香橘湯療一切氣不快久病服藥不下者
香附子(大者去鬚)陳皮(去白)枳實(生用)白术(各四兩)
甘草
右為細末每服二錢入鹽少許沸湯點服或用生薑
棗煎尤妙如傷風用生葱白二寸生薑五片棗二枚
水一盞煎至七分温服不拘時候
調胃丸療隂陽氣不和三焦痞隔五勞七傷山嵐瘴
氣八般瘧疾心腹脹滿嘔逆惡心痰涎咳嗽手足虚
腫五種隔氣噎塞熱水瀉諸痢脾胃不和飲食減少
藿香陳皮(去白)甘草(炙)半夏麯厚朴(薑製各三兩)
右為細末生薑麵糊為丸如梧子大每服五十丸食
前生薑湯下
木香順氣丸治臓腑停積氣結不散腹脇膨脹臍腹
痛流住腰脚沈重疼痛痞滿不思飲食
全蝎(去毒微炒)茴香(微炒)肉豆䓻(麵裹煨熟)木香
胡椒(各一錢)青橘皮(去白焙二錢)蘿葡子(四兩炒)
薑黃(二錢)
右為末生薑自然汁一半好酒一半和勻煮麵糊為
丸如梧子大每服二十丸煎紫蘇橘皮湯下
枳實理中丸治中脘痞滯氣不宣通積寒停飲食不
化
枳實(麵炒)人參乾薑(炮)白术甘草(炙)
白茯苓(去皮各一兩)
右為末煉蜜和丸每兩分作四丸每服一丸水一盞
同煎八分熱服不拘時候一方無白茯苓細嚼白湯
下或用湯化服
理氣丸
陳皮青皮(各去白)五靈脂玄精石(各一兩)
右為末生薑汁打糊為丸如梧子大每服三十丸食
前生薑湯下
枳殼丸治胷中噎塞不通酒食所傷常服消導滯氣
枳殼(麩炒去稂)蓬莪术(各半兩)薑黃半夏(洗七遍)
甘松(去土各一錢)陳皮(去白)大麥(炒各七錢半)
右為細末麵糊為丸如梧桐子大每服五十丸食後
陳皮湯下
木香順氣丸治停飲遲化中氣不和
木香京三稜(炮)石三稜檳榔
雞瓜三稜陳皮(去白)半夏(生薑製)人參(去蘆)
白茯苓(去皮)蘿蔔子(微炒各一兩)縮砂仁(半兩)
白豆䓻(半兩)黑牽牛(微炒頭)米(五兩)
右為細末生薑汁麵糊和丸如梧桐子大每服四十
丸加至五十丸食後生薑湯送下
順氣寬中散治隂陽不和三焦痞隔氣行澁滯中滿
不快咽嗌噎悶恚氣奔急肢體煩倦不欲飲食常服
宣氣血
枳實(麩炒)檳榔荆三稜(煨)蓬莪术(煨)
桑白皮(去粗皮剉炒)大麥蘖(炒)人參(去蘆各一兩)
甘草(炙七錢)
右為細末每服二錢入鹽米少許生薑二片沸湯點
服不拘時候一方無薑
小沈香丸和中順氣嗜食消痰又治飲酒後乾嘔痰
涎氣噎痞悶
舶上丁香皮(二兩四錢)沈香(六錢)縮砂仁(四錢)
蓬莪术(煨四錢)香附子(去毛炒一兩一錢)甘草(炙一兩四錢)
甘松(去土三兩六錢)益智仁(炒一兩六錢)
右為細末湯浸蒸餅為丸如梧子大每服三十丸至
四十丸食後温生薑湯送下或嚼破更妙
分氣丸治膈氣痰實不化
木香青皮(去白)陳皮(去白)白豆䓻仁
縮砂仁荆三稜(炮切)蓬莪术(炮切)蓽澄茄
蘿蔔子枳實(麩炒各一兩)黑牽牛(炒二兩一方有威靈仙無牽牛)
右為細末麵糊為丸如梧桐子大每服五十丸食後
生薑湯下
三和丸治三焦不和氣不升降心胷痞悶脇肋疼痛
療因傷冷物𫝊化
枳實(麩炒)檳榔半夏(湯浸各三兩)木香
青皮(去白)陳皮(去稂)赤茯苓(去皮)丁香皮
蘿子(炒各一兩半)沈皮(一兩)白术(一兩半)桂(去粗皮)
白豆䓻仁藿香(各一兩)黑牽牛(一箇炒搗斤細頭末半)
荆三稜(四兩)蓬莪术(三兩)
右為細末酒糊丸如梧子大每服三十丸至五十丸
薑湯下
橘皮枳殼湯治胷膈氣痞短氣噎悶不得升降
陳皮(不去白三兩)枳殼(麩炒去稂)半夏(不製各二兩)
人參(一兩)
右同剉碎每藥一兩用泉水一升生薑十餘片同煎至
八分一盞去滓稍温服如大便澁入白蜜少許食後
大劑如上喘東流河水更妙此是半夏湯古方右四
味用泉水五大升入白砂蜜四兩調均用杓揚藥水
二百四十遍煮取一升去滓分作三服一日管服盡
食後服之
氣寳丸治一切滯氣腹中積聚心胸痞滿服悶喘急
及風邪久滯痰涎咳嗽酒食有傷脾胃滯氣膀胱寒
氣攻注體背腰脊腫不可俯仰此丸順一切滯氣為
氣藥之寳因名氣寳丹
舶上茴香(揀淨銀石器内香紙炒香二兩)木香(一分)陳皮(去白焙乾)
大檳榔(一兩四味同研為末)黑牽牛(四兩揀淨用茱萸二兩慢火同炒候兩茱萸焦只取牽牛子一味研取末二)
右為細末拌勻煉蜜為丸如梧子大每服十丸至十
五丸米飲或木香湯下有痰即用檳榔末半錢水半盞
煎數沸放温下藥欲微疎利加至三十丸至四十丸看
虚實腹稍空服之
丁皮丸行滯氣利胷膈進飲食
丁香皮陳橘皮(去白)荆三稜(煨炒)檳榔(各一兩)
青木香(一分)射香蓬莪术(煨切半兩)
右為末微炒再擣為細末水煮麵糊和丸如菉豆大
每服七丸至十丸温生薑湯下不拘時候胸膈滿悶
用橘皮湯嚼破十丸下七丸加至六十丸至八十丸胷
中滿悶用橘皮湯嚼破二十丸下五十丸下
商殼丸治胷膈痞滯氣不宣暢破痰逐飲
商枳殼(麩炒去稂)大皂角(去皮子酥炙黃色各二兩)檳榔
青皮(去白)半夏(洗七次)木香(各半兩)
右為細末生薑汁麵糊為丸如菉豆大每服四十五
丸食後温服生薑湯送下
烏藥順氣散治證同前(方見和劑局方諸風門)
每服加蘇木桃仁生香附子并貼水敗荷末一錢重
水蛭一分炒茴香一分水煎服停血脹滿加毛蛇藤根
生研自然汁湯酒各半浸服若心頭緊痛通氣通血
伏盛槐花散槐花黃連各半兩熟枳殼生大黃各三
錢黃芩二錢朴硝蘇木各一錢㕮咀分作二服燈心
百莖濾後加清油半錢又方蜜入小便酒空心服即
通
沈香散治氣澁不通利飲食不得息者
沈香枳殼(麵炒去稂)白牽牛(微炒)青皮(去白)
木通(各一兩)
右為粗末每服五錢水一盞半入生薑五片同煎至
七分去滓食後稍熱服
檳榔枳殼丸寬中利膈行滯氣消飲食治胷膈噎塞
腹脇脹滿心痞痛大小便不利及一切氣滯不調
檳榔木香(各四錢)丁香皮厚朴(薑製)
玄胡荆三稜蓬莪术雷丸(各半兩)
青皮枳殼陳皮當歸
牽牛(二兩)蘿蔔子(一兩半)
右為細末醋麵糊和丸如梧桐子大每服五十六十
丸食後生薑湯下
法製陳皮散消食化氣寬胷利膈每服不以多少細
嚼咽下無時
陳皮(半斤去稂淨四兩切作條子)青鹽(四兩)茴香
甘草(炙各二兩)乾生薑烏梅肉(各半兩)白檀(二錢半一方無白香)
右惟陳皮外並為細末用水一大碗蘇末拌勻藥末
三兩同陳皮一處慢火煮俟陳皮極軟控乾少許别
用乾藥末拌勻焙乾
温中降氣丸治脾胃不和不思飲食心腹滿悶脇刺
痛嘔吐痰水噫醋吞酸飲食遲化或逆上衝或中滿
虚痞胸膈不利常服消痞快氣進飲食
荆三稜蓬莪术(剉)良薑(剉)木香
吳茱萸(湯洗)乾薑(炮)青皮(去白)陳皮(去稂各一兩)
右為細末水煮麵糊和丸如梧子大每服六十丸食
後生薑湯下
寬中丸治氣不升降痰涎鬱塞飲食不化
木香半夏(生薑製各三兩)牽牛(四兩微炒取頭末二兩)
檳榔(麵煨熟二兩)荆三稜(七錢半)陳皮青皮(各半兩)
右為細末水煮麵糊為丸如梧子大每服五十丸食
後生薑湯送下
調中丸(御藥院方)剖判清濁升降水土流温潤燥消飲除
痰
赤茯苓白术桔梗(剉碎)澤瀉陳皮(去白)
猪苓(去皮)黃芩木通(各二兩)乾生薑(三錢)
右為細末麵糊為丸如梧子大每服五十丸食後生
薑湯
均氣散(御藥院方)治三焦澁滯氣不通宣
木香桔梗(剉炒)廣茂木通(各半兩)
枳殼(麵炒去稂)青皮(去白各一錢半)荆三稜(炮剉)
甘草(炙各一兩)
右為細末每服三錢水一盞生薑三片同煎至七分
去滓食後温服
菖蒲青皮散(御藥院方)治氣不暢心胷㾏悶腹肋脹滿胷
痺心痛不可坐卧喘麄悶亂不思飲食
石菖蒲青皮(去白)陳皮(去白)赤茯苓(去皮)
大黃木通(剉)川芎人參(各一兩)
川薑(炮)甘草(炙各半兩)
右為麄末每服五錢水二盞入生薑五片同煎至六
分去滓温服不拘時候
玄明粉(御藥院方)治膈上氣壅五臓秘澁邪熱服之氣快
方見膈噎門五隔類
沈香導氣丸(御藥院方)消食順氣止逆升降隂陽
沈香木香丁香白檀
白豆䓻仁縮砂仁藿香(去土)香附子
麝香(一錢白研)
右為細末甘草膏子為丸如雞頭子大每服三丸細嚼
白送下加至十五丸或每日不計服數一兩作四十
丸
交泰丸(御藥院方)温中降氣進美飲食
沈香(半兩)木香(一兩)阿魏(細研一錢白麵作餅炙令香熟用水和半兩)
神麴(炒)大麥蘖(炒)檳榔(各一兩)青皮(去白)
陳皮(去稂)枳殼(麵炒去稂)荆三稜(炮)蓬莪术(煨各二兩)
射香(二錢半)
右為細末水煮麵糊為丸如梧子大每服四十丸食
後生薑湯送下
蓽澄茄丸(御藥院方)寬中順氣消積滯化痰飲及水穀不
化療心腹滿悶大便秘澁
荆三稜(剉碎二兩)陳皮(去白一兩半)蓬莪术(剉碎三兩)
枳殼(生)檳榔(各一兩)黑牽牛(微炒五兩)
右為細末水麵為丸如梧子大每服五六十丸食後
煎淡生薑湯送下量虚實加減
治惡氣用橙子皮和鹽蜜細細食之
紫沈通氣湯(御藥院方)治三焦氣澁不能宣通水液腹脇
痞悶大便或難
紫蘇葉枳殼(麫炒)陳皮(去白)檳榔赤茯苓
甘草(微炒各一兩)沈香木香麥門冬乾薑
五味子枳實(麫炒)桑白皮黃嗜薄荷葉
荆芥穗(各半兩)
右為麄末每服秤半兩用水一盞半煎至八分去滓
空心食前温服
葳靈仙丸(御藥院方)治三焦氣滯大便秘澁疎分順氣化
痰消穀
葳靈仙(洗淨焙乾四兩)大黃(二兩剉炒)檳榔木香
陳皮枳殼(去白麪炒各一兩)
右為末煉蜜丸如梧子大每服三十丸温水送下食
後稍空服以意斟量大小加減丸數氣順為度藥中
雖有葳靈仙非單服不忌茶
甘草白豆䓻散(御藥院方)治脾胃虚寒氣痞胸膈不思飲
食
白豆䓻仁厚朴(生薑製)白术沈香
陳皮(各等分)
右為㕮咀每服秤一兩水二盞半生薑十片同煎七
分去滓稍服不拘時候
薑魏丸(聖劑總錄)治一切氣拜婦人血氣調胃氣化冷痰
生薑(一斤去皮切片鹽淹一宿焙乾)阿魏(一錢用白麵和作餅子炙黃)
青橘皮(去白焙)甘草(炙剉)陳皮(去白焙各二兩)
當歸(切焙)白芷胡椒蓬莪术(炮剉)
桂心(去粗皮各一兩)丹砂(研為衣)木香丁香
右除丹砂外搗羅為末煉蜜和搗三二百杵為丸如
櫻桃大丹砂為衣每服一丸生薑湯送下婦人醋湯
下空心食前服之
橙皮丸(御藥院方)調中順氣生津止渴
烏梅肉(各一兩)白茯苓(去皮)糖霜(各二兩)
沈香白木(各半兩)乾生薑(二錢半)
木瓜(去皮)橙皮(去白五錢)
右為細末用甘草膏子和成劑每服作二十五丸欲
作渴用水化開寒熱温涼任意飲之或含化亦可
寬中理氣丸(御藥院方)順理諸氣寬理胷膈調和脾胃消
化痞滯又除心腹脹脇肋刺痛嘔逆痰水噫聞食臭
全不思食常服消留飲停痰升降隂陽進美飲食
葫蘆巴杜丁皮乾薑(炮各半兩)青皮
黑牽牛(炒黑)陳皮(并去白炒)厚朴(去粗皮生薑半兩製細炒黑色一兩)
右為末白麪糊為丸如菉豆大每服二十丸食後生
薑湯下
木香餅子(御藥院方)疎氣消食利胷膈化痰涎止宿酒痰
逆嘔噦惡心
木香姜黃(洗焙)香白芷香附子(剉去鬚炒)
甘松(去土)芎藭縮砂仁桂(去粗皮各一兩)
甘草(炙秤半兩)
右為細末水和捏作餅子每服十數餅子細嚼生薑
湯下
檳榔丸(御藥院方)治氣不宣通飲食遲化胷膈痞悶噫氣
吞酸頭目重眩脇肋刺痛嘔逆惡心
檳榔青皮(去白)陳皮(去白)舶上香皮
縮砂仁桂(去粗皮各半兩)丁香木香(各二錢半)
肉豆䓻烏梅(全用二兩)巴豆(不去皮别搗一兩)
硵砂(别研二錢)
右為細末醋糊為丸如菉豆大不得見日并火只風
中㫰乾每服三五丸食後生薑湯放冷下更量臟腑
虚實加減
麝香平氣丸(御藥院方)治五臟不調三焦不和心腹痞悶
脇肋脹滿痰逆惡心吞酸噫食腹肋疼痛肢體倦怠
又治隂陽不和寒冷之氣留滯於内食即噫悶胷膈
不快心腹引痛停飲不散並皆治之常服和脾胃進
飲食辟除邪氣
麝香(白炒研)木香沈香丁香肉豆䓻
丹砂(别研半兩)檳榔(煨剉)桂(去粗皮)厚朴(去粗皮塗生薑汁炙)
乳香(生薑汁内煮軟俱冷白研如膏)半夏(湯浸七次切焙乾為末薑各一兩汁和作餅子燒化白搗末)
右除别搗研外並為細末次入丹砂射香再研勻將
乳香半夏末入生薑汁煮作薄糊和煎藥硬軟得所
丸如梧子大每服三十丸至四十丸食後温米湯下
一方無沈香
阿魏丸(御藥院方)治男子婦人一切氣攻刺痛呼吸不得
滑泄
阿魏(一兩半)當歸(細切醋炒)吳茱萸(醋炒)川芎(剉醋炒)
陳皮(湯浸去白醋炒)吳白芷附子(炮去臍)桂(去粗皮)
肉豆䓻硃砂(另研各半兩)白芨木香
延胡索(剉碎醋炒各七錢半)乾薑(炮)蓬莪术(各一兩)
右除阿魏硃砂外同搗為末以頭醋半升浸阿魏經
宿用生薑生絹袋取汁煮糊為丸如梧子大以硃砂
為衣每服五丸温酒下橘皮湯亦滴婦人醋湯下不
拘時候
厚朴丸(御藥院方)寬中利膈行導滯消氣化飲食治胷膈
噫塞腹脇脹滿心下堅痞嗓中水聲嘔噦痰逆不思
飲食
厚朴(薑製)百草霜(各二兩)乾薑(炮)半夏
荆三稜(炮)蓬莪术(炮)㯽榔(各一兩)甘松(半兩)
陳皮(去白)青皮(去白)牽牛(炒八兩)附子(一箇炮去皮臍)
右為細末麫糊為丸豆䓻大每服二十丸食後生薑
湯下
豆䓻湯(御藥院方)治胷膈痞滿吐噦惡心腹脇刺痛短氣
噎悶噫氣吞酸不思飲食一切氣疾並皆治之常服
温中和氣進美飲食
草豆䓻仁(七錢炒)杜茴香(炒)甘草(炒)
大鹽(炒)乾生薑(已上各一兩)
右為末每服一錢沸湯點服不拘時候
塌氣散(御藥院方)順氣寬中升降利膈治中脘痞滯心腹
堅脹脇下緊硬喘滿短氣噫息不通嘔吐痰水大便
不調
茴香(炒)枳殼(麫炒去白)茯苓人參
乾薑(各一兩)陳皮(去白)青皮(去白各一兩)蒼术
甘草(炙)良薑(各半兩)丁香(二錢半)
右為粗末每服三錢水一盞生薑五片煎至七分去
滓稍熱服不拘時候一方如茶點滴服
引氣丸(御藥院方)治痰氣不下心虚生熱神氣怯浮恍愡
多驚
人參(去蘆)半夏(生薑製)生地黃麥門冬(去心)
青皮(去白各一兩)磁石(二兩水飛)
右為細末麫糊為丸如梧桐子大硃砂為衣每服五
十丸温米飲湯送下飲食前空心服
沈香升降湯(御藥院方)治一切氣升降不快脇肋刺痛胷
膈痞塞(出醫方集成)
沈香㯽榔(各二兩)人參大腹皮(剉炒)
白术烏藥附子(炒)厚朴(去皮生薑製)
麥蘖(炒)神麴(炒各二兩)橘皮(去白)甘草(炒)
薑黃(各四兩)荆三稜蓬莪术益智仁(各二兩)
右為細末每服二錢食前沸湯點服一方加紅花
豆䓻木香丸(御藥院方)宣通一切滯氣宿食痰飲清利頭
目消磨積藴痃癖等疾形體瘦弱不禁宣瀉並宜服
之幷治腿脚沈腫不任攻擊者
白豆䓻仁木香胡椒(各半兩)玄胡(去白)
益智荆三稜(炮赤槌碎)雷丸青皮(去白)
蓬莪术(炮赤搥碎)白术陳皮(去白一兩)縮砂仁
當歸(去蘆各七錢半)半夏(湯浸七次生薑汁製)商枳殼(一兩半麫炒去稂)
牽牛(八兩微炒取頭二兩四錢)
右為細末生薑汁麵糊為丸如梧子大每服三十丸
食後生薑湯下諸痰飲皆下如覺時内傷可七八十
丸有益無損令人肥壯老幼男女皆得服之一月已
後但覺身輕為驗一方不用胡椒陳皮名順氣枳殼
丸有孕婦人不可服之
流氣飲子(濟生拔粹方)治男子婦人五臟不調三焦氣壅
心胷痞滿咽塞不通腹脇膨脹嘔吐不食及上氣喘
急咳嗽涎盛面目虚浮四肢腫痛大便秘澁小便不
通憂思太過隂陽之氣鬱而不散壅滯成痰及腹纔脹
連服此藥升降隂陽汗出立愈及脚氣腫滿疼痛喘
急腹脹大便不通及氣攻肩背脇走注疼痛
紫蘇葉青皮(去白洗焙)當歸芍藥烏藥
茯苓桔梗半夏(湯洗)川芎枳殼(麫炒)
黃蓍防風甘草(炙)陳皮(去白三分)木香(一分)
連皮大腹子(共皮計一兩剉薑汁浸一宿)
右㕮咀如麻子大每服秤半兩水一大盞生薑三片棗
一枚劈破同煎至七分濾去滓熱服不拘時如病在
心脾入菖蒲五片同煎婦人血氣入艾同煎傷寒頭
疼發熱咳嗽入連鬚葱白三寸同煎五膈氣入陳皮
少許同煎心中怔忪入麥門冬子數粒同煎臟腑利
入粳米一撮不拘時候或粗搗篩亦可一方加㯽榔
枳殼
木香㯽榔丸(御藥院方)治一切氣滯心腹滿悶脇肋膨脹
大便小便結滯不快利噦逆酸臭宿食不消
此名木香檳榔元是子和之方治腎水隂不足
久服養隂發陽諸虚腫滿流濕又名潤燥通腸
破積通和血氣痰涎不利胷堂酒痰食傷同治
泄瀉腹脹膀胱手足四肢無力飲食面色痿黃
脾肺骨蒸勞嗽更兼口舌生瘡打撲内傷閃墜
驢踢馬咬蛇傷興販往來客旅不服水土他鄉
傷寒之證同治調理便宜此方
木香商枳殼(麫炒去稂)青皮(去白)陳皮(去稂)
檳榔廣茂(煨燒切)黃連(各一兩)黃蘖皮(去粗皮)
香附子(揀炒)大黃(剉碎各三兩)黑牽牛(生薑半斤取頭末四兩)
右為細末滴水為丸如踠豆大每服三十丸或五十
丸加至六十丸以利為度食後生薑湯送下如不利加
丸數常服疏氣消食通潤大便大腸一方無牽牛
沈香降氣散(醫方集成)治三焦痞滯氣不宣暢心腹疼痛
嘔逆痰沬脇肋噎脹噫氣不通噦逆醋臭胃中虚冷
腸鳴絞痛宿食不消除反胃吐食不止及五膈噎心
胷滿悶全不思食
沈香木香丁香人參(去蘆)藿香葉
甘草(炮)白术(各一兩)桂花肉豆蔲
縮砂仁陳橘皮(去白)白茯苓(去皮)檳榔
白豆䓻青皮(去白各半兩)白檀川薑(炮)
枳實(炒各二兩)
右為末每服二錢入鹽少許水一大盞同煎至七分
和滓温服不拘時候日進三服
茯苓丸(一名枳殼丸)治中焦氣澁胷膈痞悶飲食遲化四
肢困倦嘔逆惡心常服升降隂陽消化滯氣祛痰逐
飲進美飲食(御藥院方)
白茯苓(去皮一兩)半夏(湯浸去滑七次)木香(各一兩半)
荆三稜蓬莪术(各六兩半)青皮陳皮
白术(各三兩)㯽榔(二兩半)枳殼(麫炒去稂二兩)牽牛(頭末四兩)
右為細末生薑汁麫糊為丸不拘多少食後生薑湯
下一方如梧子大每服三十丸
沈蘇飲子(御藥院方)治胷膈塞滯氣不通宣津液闕少
沈香甘草(炮黃色)白檀香(各二兩)赤茯苓
肉桂(去粗皮各一兩)紫蘇葉人參(各半兩)乾木瓜
生栗黃(各二兩)
右為末每服一錢水一大盞煎至三沸湯和滓涼服
小分氣丸(御藥院方)消滯氣和胷膈止心疼化酒食治結
毒腹脇脹滿
荆三稜(醋浸一宿切作片子焙乾用)牽牛(微炒)大戟(細剉炒各三兩)
芫花(醋炒)甘遂(搗碎炒黃色各二兩)官桂(去皮一兩)
右同杵為末以醋煮麫和丸如菉豆大每服十丸煎
陳橘皮湯送下不嚼破如癥瘕腹脹氣滯腰疼行動
艱難漸加丸數日進三服以瘥為度
降氣檳榔丸(御藥院方)治調順三焦升降隂陽進美飲食
潤腹去滓
檳榔(二兩)杏仁(一兩湯浸去皮尖麫炒)
右為細末煉蜜和丸如梧桐子大每服五丸生薑湯
下
沈香蓽澄茄丸(御藥院方)治下經不足内挾積冷臍腹弦
急痛引腰背面色痿黃手足厥冷脇肋虚滿精神困
倦臟腑自利小便滑數如廣隔小腸一切氣痛氣膈
不通尤宜服之
沈香蓽澄茄木香葫蘆巴(炒)巴戟(去心)
舶上茴香破故紙(並炒)官桂(去粗皮各四兩)附子(炮去皮焙)
桃仁(去皮尖麫炒各二兩)川烏頭(去皮半兩)川練子(炮搥碎去核用肉四兩)
右為細末酒煮麫糊為丸如梧桐子大每服三四十
丸温酒下鹽湯亦可空心食前服一方作散每服二
錢水一大盞入鹽少許煎至八分去滓服
丁沈煎丸
木香丁香甘松沈香(各三兩)藿香
檀香(各半兩)香附砂仁白豆䓻(各半兩)
丁皮陳皮(各半兩)薄荷(少許)腦子(少許)蓬术(三錢)
右為細末熬甘草膏丸不拘丸數
木香神麴丸治男子婦人氣塊攻痛
木香(半兩)神麴(三兩)厚朴(一兩)麥蘖(二兩)乾薑(一兩)
陳皮(一兩)肉豆䓻(一兩)荆三稜(一兩)舶上茴香
右為細末炒薑湯調下每服二錢空心卧睡各一服
忌生冷
沈香透膈湯治男子婦人五種氣滯胸膈閉滿心腹
疼痛翻胃吐食兩脇膨脹噎膈不通飲食減少多困
少力
丁香(半兩)木香沈香白豆䓻砂仁(各半兩)
藿香葉白茯苓青皮(去白)厚朴(薑製)半夏(薑製)
甘草(炙各半兩)肉豆䓻(麫煨)神麴(炒)麥蘖(炒)
人參肉桂草菓(各半兩)檳榔(一枚)陳皮(去白一兩)
右㕮咀每服三錢水一大盞半薑三片棗一枚煎至
七分去滓食前温服
沈香降氣丸
沈香(五錢)木香(一兩)三稜(四兩)片薑黃(四兩)
莪术(四兩)青皮(四兩)陳皮(四兩)丁香(二兩)
丁皮(五錢)草菓(二兩)燈心(二兩)
右為細末酒糊丸如梧子大每服五十丸食後薑湯
送下
沈香化氣丸治男子婦人脾胃不和停滯不化胷膈
飽悶嘔吐惡心腹脇膨脹臟腑閉塞氣喘急睡不安
一切氣症
人參沈香木香(各半兩)砂仁㯽榔(各七錢)
乾山藥(一兩)石菖蒲莪术三稜(三錢半)
陳皮(去白)青皮(去白各一兩七錢半)附子(一斤四兩臨時炒叧研)
官桂(一兩半)蘿蔔子(六兩微炒)黑牽牛(一斤半取末用五十兩)
右為末和勻淡米醋糊丸如梧子大曬乾用米醋蓋
面再晒乾每服三十丸或五十丸臨卧薑湯茶下日
間莫服若膀胱疝氣攻心鹽湯下要大便利快加丸
數此藥温平不損元氣消積聚化宿氣疎風和胃消酒
寬中破塊魔癖孕婦莫服
破氣丸(鮑氏方)治氣積塊久近一切氣
硫黃焰焇(各四兩炒成子)陳皮青皮(同上不去根)
右為末糊為丸空心飲下三十丸
丁沈香丸(鮑氏方)治諸氣攻心腹痛及治婦人氣妙
丁香沈香木香青皮肉豆䓻
胡椒蓽撥檳榔(一分)乳香(半兩)射香(一錢)
右為細末研勻醋糊為丸如粟硃砂為衣美酒下十
五丸心疼醋湯下氣血痛燒綿灰酒下十五丸
通氣阿魏丸(華蛇中藏經方)
阿魏(二兩酒熬)沈香(一兩)桂(半兩)黑牽牛(一兩炒)
硃砂(少許)巴豆(半兩)
右先將阿魏熬成膏次入前藥為丸如櫻桃大朱砂
為衣一丸酒化下
沈香利膈丸
沈香(五錢)木香(五錢)牙皂(火燒去皮弦)陳皮(二兩)
青皮(二兩)莪术(二兩)牽牛(炒頭末一兩)麥牙(一兩)
大黃(一兩半)蓽澄茄(五錢)神麴(一兩)
右為細末醋糊丸如梧子大每服五十丸空心陳皮
湯下
五香散(醫字切問)治男子婦人一切氣心腹滿痛牽引腰
背
香附子烏藥陳皮(各一兩)羌活(二錢)莪术(半兩)
右為細末熱酒調空心服二錢
神仙楮實丸(宣明論)治積冷氣衝心胷及背有蚘蟲疼
痛痔瘻痃癖氣塊心腹兩脇脹滿氣急食不消化上
逆氣奔於心并疝氣下墜飲食不得吐水嘔逆上氣
咳嗽眼花少力心虚健忘冷風偏風等疾坐則思睡
起則頭眩男子冷氣腰疼膝痛冷脾風頑隂汗盜汗
夜多小便洩利陽道衰弱婦人月水不通小腹冷痛
赤白帶下一切冷疾無問大小能明目益力輕身補
髓精
楮子實(一升淘去泥微炒)官桂(四兩去皮)牛膝(半斤酒浸三日)
乾薑(二兩)
右為末酒糊為丸如梧桐子大每服五十丸空心陳
皮湯下
導氣枳殼丸(宣明論)治氣結不散心胷痞痛逆氣上攻
常服分氣逐風功不可述
枳殼(去稂麩炒)木通(剉炒)青皮(去白)陳皮(去白)
桑白木(剉炒)蘿蔔子(微炒)蓬术三稜(煨)
茴香(炒)白牽牛(炒)黑牽牛(炒各等分)
右為末生薑汁打糊丸如梧子大每服二三十丸煎
橘皮湯下
補中丸(出宣明論)治一切氣疾心腹㽲嘔吐氣逆不思飲
食
厚朴(生薑製香)乾薑(炮)陳皮
白茯苓(去皮)甘草(炙紫各等分)
右為末煉和丸如櫻桃大每服一丸空心白湯下細
末嚼亦得
蓽澄茄丸(出宣明論)治中焦痞塞氣逆上攻心腹疼痛吐
逆不利不思飲食
蓽澄茄阿魏(各半兩醋麩裹燒熱)良薑(二兩)
神麴(炒)青皮(去白)官桂(去皮各一兩)
右為末醋糊丸如梧子大每服二十丸生薑湯下不
計時
蛤蚧散(出宣明論)治肺胃氣攻心刺痛
蛤蚧(一對稍炙)乳香木香白茯苓
丁香茴香(各一兩)川山甲(二錢)
右為末每服一錢好温酒調下空心食前服之
道氣丸(出宣明論)治心胷滿悶脇肋刺痛不思飲食常服
寬膈進食
薑黃香附子(各四兩)縮砂甘草(各二兩)
丁皮甘松木香三稜白檀藿香
右為末入菉豆粉二兩湯釋蒸餅為丸如梧子大每
服三二十丸細嚼白湯下食後日進三服
調和諸氣治心腹切痛(出海名方)
香附子(一兩炒去毛)縮砂仁(一分)
右件為末煉蜜為丸如彈子大每服一粒細嚼薑湯
下不拘時服
導氣丸(醫方集成)宣壅導氣除脹滿利大腸
大黃(四兩濕紙裹煨)胡椒(四十九粒)青皮(去白)陳皮(去白)
蝎稍(去毒炒)茴香(炒)乾薑(炮)甘草(炙各一兩)
黑牽牛(取頭末二兩)阿魏(半錢用稀麫和作餅子煎黃色)
右為末蒸木瓜湯搜勻為丸如菉豆大每服二十丸温
鹽湯下不拘時候量虚實加減服
消脹丸(醫方集成)快氣寬中除腹脹消宿食
木香黑牽牛(取頭末二兩)蘿蔔子(各等分)檳榔
右為末滴水丸如梧子大每服三十丸煎生薑蘿蔔
湯食後下
通氣丸(醫方集成)治氣滯胷脇噎塞滿閉并小腸氣痛
丁香皮黑牽牛(各五兩)益智仁白术(各一兩)
茴香蘿蔔子京三稜(炮)蓬莪术(炮)
陳皮縮砂仁枳殼(去白麫炒各二兩)
右為末麫糊丸如梧子大每服三十丸蘿蔔湯下食
後服
分心氣飲(出如宜方)治男子婦人一切氣不和或因憂愁
思慮或因酒食過傷或臨食憂煩或事不遂意以此
不足留滯不散停於胷膈不能流暢致使心胷痞悶脇
肋脹滿噎塞不通噫氣吞酸嘔噦惡心頭目昏眩四
肢倦怠面色痿黃苦口乾舌飲食減少目漸羸瘦或
腸虚秘並皆療之常服升降隂陽調順三焦消化滯
氣進美飲食治氣之劑率多温熱此方獨清凉疎快
紫蘇(莖葉俱四兩)羌活半夏(湯浸七日)肉桂(去皮)
青皮(去白)陳皮(去白)大腹皮桑白皮
木通(去節)芍藥甘草赤茯苓(各一兩)
右㕮咀每服三錢水一盞生薑三片棗二枚燈心十
莖煎取七分去滓温服一方治男子婦人脾胃不和
胷膈痞塞腹脇疼痛氣促喘滿心下膨脹飲食不思
嘔吐不止用五味子去梗炒茯苓去皮甘草炙陳皮
洗淨桑白皮炒草果仁煨大腹皮各三兩紫蘇揀嫰
枝葉二兩為粗末拌和每服四錢水一大盞薑三片
許煎至七分去滓空心服名分氣紫蘇飲一方治氣
滯留四肢浮腫腹急中滿膈脇膨脹急虚氣上衝小
便臭濁神思不爽用木香赤茯苓一兩木猪苓去皮
三分澤瀉半夏湯洗七次汁浸三宿炒枳殼去穣麫
炒紫蘇子炒檳榔炒半兩為末每服三錢水一盞半
燈心五寸長二十莖煎至八分去滓入麝香少許和
藥食前服名木香分氣湯又名小流氣散飲
降氣湯(醫方集成)治虛陽上攻氣不升降上盛下虚膈壅
痰實喘滿咽乾不利煩渴多飲頭目昏眩腰脚四肢
無力倦怠咳嗽兼治風濕脚氣
前胡(甘浸炒)甘草(炙)橘皮(去白)桂心(去粗皮)
真紫蘇(水淘去浮)川當歸(去蘆土炒)厚朴(去粗皮生薑浸炙)
齊州半夏(湯浸七次洗薑汁浸)五加皮(薑汁塗炙)黃耆(各一兩)
人參(去蘆)附子(炮去皮洗)桔梗(去蘆)羌活乾薑(炮各半兩)
右㕮咀每服四錢水一盞半蘇三葉薑三片棗二枚
煎七分去滓食後温服之一方治肺滿肺浮不能升
降時時喘促兼治風冷痰嗽用紫蘇子隔紙銚内微
炒前胡去蘆頭厚朴薑汁浸炒甘草炙黃陳皮去白
當歸洗淨半夏麴桂心不火黃耆生剉焙五加皮薑
汁浸炙各一兩沈香一錢半不見火阿膠半兩黃秫
米炒為散每服二錢水一盞入蘇三葉薑三片棗二
枚煎六分去滓食後服名加減降氣湯一方無橘皮
消氣湯(醫方集成)治血氣凝滯而心脾不和虚氣上盛腹
急中滿四肢浮腫飲食無味氣不升降小便臭濁胷
膈痞悶
沈香木香人參半夏(湯洗七次)
桔梗(炒各半兩)陳皮(去白一兩)青皮(去稂炒半兩)
木通白茯苓(去皮)草菓仁(炒)
大腹皮(洗焙)紫蘇(連梗用各三兩)
右為末每服三錢水一盞薑四片棗二枚煎七分去
滓空心食前温服
歸氣散(出簡易方)治真氣不降胷膈痞滿心腹臍脇疼痛
不進飲食歸元正氣補脾胃
沈香木香丁香白薑(炮)
肉桂(去皮不火)陳皮(去白)當歸甘草(炙)
附子(二斤六錢去脾臍)縮砂仁舶上茴香(炒)
益智仁(炒)葫蘆巴(炒)川練子肉(炒)
白术豆䓻肉(麫裹去麫用各用一兩)
右為細末每服三錢水一盞紫蘇三葉木瓜四片鹽
少許煎至八分食前温服
神保丸(出如宜方)治諸氣刺痛流入背膂及心膈腹腎諸
積氣作痛宣通臟腑
木香胡椒(各一分)全蝎(七枚)巴豆(十箇去皮心研取霜)
右為細末湯釋蒸餅丸麻子大硃砂為衣每服五粒
心膈痛肺蒂澄心湯下腹痛肺蒂煨薑湯下血痛炒
醋湯下肺氣甚者白礬輕粉各三分黃丹一分同研
為末煎桑皮糯米飲送下三錢小喘桑白皮糯米飲
下腎氣脇下痛茴香湯下大便不通蜜調湯檳榔末
一錢下氣噎木香湯下宿食不消茶酒漿飲任下諸
氣膀胱氣脇下痛最難治獨此藥能去之有人病項
筋痛諸醫皆以為風治之數月不愈乃流入背膂久
之又注於脇下攣痛甚苦乃合治之一服而愈嘗再
發又服病除一方用胡椒一兩蝎尾半兩去毒細末
麫糊丸如粟米大每服七五丸至二十丸陳米飲下
名塌氣丸中加木香一味和順臟氣消腹脇堅脹小
便不利并治夙積名胡椒丸
普濟方卷一百八十一
