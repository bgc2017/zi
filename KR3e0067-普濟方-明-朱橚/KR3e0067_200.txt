普濟方卷二百明周王朱橚撰
諸瘧門
久瘧(附論)
久瘧者瘧久不瘥發汗吐下過甚真氣虚邪氣深沉以
内薄衛氣不應故積歲月而難治也雖有虚痞不可攻
治當先其發時動湯液以發汗蓋浸漬薰蒸而邪氣方
出出則微汗小便利者表裏俱和久瘧自瘥矣
方
龍骨丹(出聖惠方)治瘧久不瘥或止或發繼月連年諸藥
無效者
狗頭骨鼠頭骨牛頭骨虎頭骨
兔頭骨狸頭骨龍角猢猻頭骨
天靈蓋鼈甲龜甲阿魏(細研)麝香(細研各半兩)
蛇頭骨(一枚)雄黃(一兩細研)硃砂(一兩細研)
右為末入研了藥更研令勻以軟飯和丸如鷄頭大
以青絹褁男左女右中指上繫一丸未定即以醋茶
下一丸
烏梅丸(出聖濟總錄)治諸瘧久不瘥發動無節日漸虚困
羸瘦
烏梅肉(微炒一兩半)鼈甲(酒浸去裙襴炙令黃色一兩)
天靈盖(塗酥炙令黃色一兩)虎頭骨(酒浸炙黃一兩)常山(細剉一兩)
柴胡(去苗一兩)蜀漆葉(三分)肉蓯蓉(去皺皮酒浸炙乾一兩)
知母(焙乾剉三分)甘草(炙三分)升麻(三分)大黃(剉半兩)
䜴(炒令黃半兩)桃仁(二十九枚湯浸皮尖雙仁生用)
右除桃仁外為細末與桃仁相和煉蜜丸如梧桐子
大每日空腹未發前以枳殼桑根白皮湯下二十丸
漸加至三十丸四十丸後覺虛冷損憊即加生地黃
防風黃耆桂各一兩香䜴减半日一服
鼈甲丸(出聖濟總錄)治瘧不瘥
鼈甲(酒浸炙令黃色去裙襴一兩)虎頭骨(酒浸炙令黃色三分)
烏梅肉(炒令乾三分)麥門冬(去心焙一兩)石膏(研碎三分)
常山(細剉一兩)白薇(半兩)萎蕤(半兩)升麻(三分)人參(一兩)
知母(剉焙乾三分)地骨皮(半兩)
右為末煉蜜丸如梧桐子大未發前米飲服二十丸
明日早晨再服三十丸如人行十里即食一碗白粥
至臨發時又服三十丸不吐不利瘥後三日内將息
如常法
驅瘧湯(出聖惠方)治諸瘧久瘧不瘥
草菓仁青皮陳皮人參茯苓半夏(製)
厚朴(製)蒼术(炒)鷄心㯽榔白术甘草(炙各半兩)
良薑(一分)
右剉散每服三錢薑五片棗二枚烏梅一枚空心煎
服
常山飲(出聖濟總錄)治一切瘧疾經久不瘥
常山鼈甲(去裙襴醋炙各一兩)白頭翁知母(焙)甘草(炙剉)
柴胡(去苗各三分)青蒿(一握)桃枝柳枝(各一握)桂(去麄皮半兩)
右麄搗篩每服四錢酒一盞半入葱白薤白各三寸
切浸一宿煎取八分温服去滓欲發前再服
烏梅蓯蓉丸(一名烏梅丸)治瘧久不瘥(方見本門足少陰腎瘧類)
肉蓯蓉丸治久瘧不瘥羸瘦無力寒熱不能飲食
烏梅肉(微炒)恒山(剉)附子(炮裂去皮臍)桂心(各一兩)
虎頭骨(一兩半塗酥炙令黃)桃仁(半兩湯浸去尖雙仁麩炒微黃)香豉(一合炒乾)
麝香(細研)肉蓯蓉(一兩酒浸一宿刮去皺皮炙乾)
右為末煉蜜和搗三五百杵丸如梧桐子大每日空
心以粥飲下三十丸晩食前再服
鯪鯉甲酒(出聖濟總錄)治瘧久不瘥
鯪鯉甲(酒浸炙令黃色半兩)常山(三分)鼈甲(去裙襴醋炙黃半兩)
烏賊魚骨(去甲三分)烏梅肉(微炒一分)竹葉(一握)
桃仁(二十四枚湯浸去皮尖雙仁)豉(一合)葱白(七莖細切)
右剉如豆大用生絹袋盛以酒三升浸經一宿每日
空腹温服半盞良久取吐如不吐至巳午時再服三
兩服如不瘥隔日再依前服之
又方(出經驗良方)
草菓(去皮膜七枚)肥棗烏梅(各五枚)甘草(三寸)大半夏(湯炮)
青皮(各四枚)生薑(四塊如指大)
右為麄末用水一大碗入瓦瓶中濕紙密封煎至半
碗每日天明服
烏梅丸(一名蓯蓉丸)療瘧無問年月遠近並瘥(方見本門足少陰腎)
(瘧類)
治久瘧方(出聖惠方)
狐糞雄黃阿魏黃丹硃砂丁香(末各一兩)
麝香(一分)
右同搗為細末醋煮麵糊和丸如雞頭大以緋帛褁
定一丸男左女右繫在背上
又方(出聖惠方)
道人頭(一兩)雄黃(三分細研)砒霜(一分研)香豉(一合炒乾)荷蒂(七枚)
甘草(三分生用)
右為末研藥令勻煉蜜和丸如梧桐子大發前冷醋
湯下一丸忌食熱物
鼈甲白术散(出楊氏家藏方)治久瘧寒熱相等汗多腰脊重
痛
鼈甲(醋炙)恒山(醋煮炙)白芍柴胡(各一兩)白术(二兩)
牡蠣(半兩煆)
右㕮咀每服五錢水二中盞薑五片煎至一中盞去
滓温服不拘時候
六物湯治久瘧不已寒少熱多
嫩常山(二錢半)柴胡雞心㯽榔青皮(去白各三錢)
草菓仁甘草(炙各一錢半)
右剉分三服以大軟烏梅三枚過夏好酒一啜許新
水二盞煎半盞隔宿露空以紗蓋之次早黎明服若
寒熱等加製厚朴二錢略煖服是日飲食物皆用熱
車前草湯治久瘧日多增寒壯熱不止渴飲水
車前草(半兩)常山(細剉半兩)升麻(半兩)白粳米(半合)䜴(炒半兩)
甘草(生半兩)
右麄搗篩每用三錢以水一盞半隔宿浸藥置於星月
下横一小刀子於藥上五更煎取七分去滓分温二
服空腹未發前一服相次再服良久得吐定即得食
漿水粥
常山散療患瘧經久者不過五六服
常山(三分)乾漆(三兩熬煙盡)牡蠣(一兩半熬)桂心(二兩)橘皮(二兩)
杏仁(二兩去皮尖熬)
右為散一服方寸匕先發熱米飲服若先寒清酒和
服之空腹未發前一服服藥日唯須晩食七日内慎
如前法忌生葱生菜
大效瘧丹治久瘧疾
雄黃(另研)淡豆䜴(後研和)飛羅白麵(各半兩)乳香(二錢半另研)
黃丹(一兩炒黑色)桃仁(一百枚去皮尖)
右為細末用獨顆蒜研如泥新布中絞過和藥丸如
雞頭肉大硃砂為衣須要五月五日午時面東北方
合藥忌婦人雞犬孝子僧道見每一丸當發日面東
北以温酒或無根井華水下孕婦不可服(此方活人多矣如君)
(子以天地之心為心至日誠心修合廣施於人其陰德不淺蓋藥有神效故勉之今所載傷寒證候治方)
(皆法於仲景其錄諸方新用得效故敢言之)
交加飲子治久瘧不已山嵐瘴氣及脾胃氣弱陰陽
勝傷發為痎瘧(一名生熟飲)
肉荳蔲(七枚麵褁燒)草菓(二枚一生一熱)
厚朴(二寸一半生一半熟用生薑製過用)生薑(二塊如棗大煨半生半熟)
甘草(二寸半一半生用一半熟用)
右為末每服分一半水一碗銀石器内煎至一大盞
去滓温服發日空心服未愈再服一方無生薑名反
解飲(忌葷腥未效用附子七棗湯或人參建中湯不用薑棗煎只作生料添棗大瓦銚多煎日飲數)
(盞以敵諸瘧奏效甚多又屈第五指下二節反絞側外向絞曲盡處灸三壯男左女右儒門事親當發日)
(早灸)
地骨皮湯治久瘧不瘥發不一時或朝或夜肌瘦食
少
地骨皮升麻犀角(鎊)玄參(各三分)常山(一兩細剉)
右麄搗篩每服三錢以水一鍾煎至七分去滓空腹
未發前温服欲吐須忍候不能禁即吐如此吐可即
瘥
黃耆散治久瘧四肢虚汗不止
黃耆(去苗細剉一兩)牡蠣(燒研如粉一兩)麻黃根(一兩)知母(剉焙乾一兩)
人參(一兩)
右為極細末每服三錢用河水煎小麥湯未發前調
下未瘥再服
松蘿飲治瘧久不瘥發歇無時漸至黃黑憔瘁成勞
松蘿(三分)甘草(生半兩)常山(細剉半兩)竹葉(切半兩)
鼈甲(去裙襴醋浸灸令黃二分)
右麄搗每服五錢以水一鍾半煎至一鍾去滓空腹
未發前温服以吐為瘥
柴胡飲治久瘧不瘥將成骨蒸勞寒熱無時
柴胡(去苖半兩)常山(三分)甘草(生半兩)附子(炮製去皮臍半兩)
乾薑(炮製一分)
右剉如麻豆每用五錢酒一盞半煎至一盞去滓分
二服空心未發時一服食後再服
神功丸治久瘧不瘥惡寒壯熱百節疼痛面色黃瘦
阿魏(研)丹砂(研)雄黃(研各一兩)麝香(研一分)臘月狐肝(焙研)
(二兩)
右為末重午日未出時粽子丸如梧桐子大每病者
以緋線繫一丸男左女右中指上未瘥桃仁湯下一
丸合時北面勿令雞犬婦人見
治久瘧
半夏(湯泡七次)陳皮(舊者各半兩)白茯苓(三錢)甘草(一錢半)
旋覆花(半兩)
右為麄末每服四錢水一盞半薑七片煎七分去滓
細細啜服不拘時一日四服如是虚弱泄瀉之人閒
服菓附湯一二
常山散治久瘧連綿積年不瘥
常山羚羊角(炙令黃)烏梅肉(炙令燥各二兩)黃芩(二兩)
甘草(一兩半)
右為散以竹葉煮飲取六七合飲及熱用調常山散
三方寸匕未發前一服若瘥停不瘥臨欲發又進二
寸匕老小以意量之忌海藻菘菜生葱菜等物
治遠年勞瘧不瘥(出聖惠方)
恒山(剉)附子(炮製去皮臍)薄荷根(各半兩)麝香(一分細研)
阿魏(一分麵褁煨麪熟為度)
右為末和阿魏麝香同研均煉蜜丸如梧桐子大每
於食前温酒下十五丸
治瘧久不瘥(出聖惠方)
蜘蛛(五枚大者去脚研如膏)蛇蛻皮(一條全者燒灰)蝙蝠(一枚炙微焦)
麝香(半兩細研)鼈甲(一枚塗醋炙黃去裙襴)
右為末入研藥令勻五月五日午時以蜘蛛膏入藥
煉蜜同和丸如麻子大每服空心温酒下五丸小兒
茶下二丸
又方(出聖惠方)治瘧久不瘥或止或發繼月連年諸藥無
效者
川大黃(末一兩)砒霜菉豆粉阿魏麝香(各半兩)
右細研勻以軟飯和丸如小豆大用醋茶下一丸當
吐即瘥
又方(出聖惠方)治久瘧
砒霜(半兩)阿魏(一分)川大黃(半兩剉碎微炒)硃砂(一分細研)
菉豆(二十八粒)
右為末入研藥令勻用醋飯為丸如梧桐子大臨發
前冷水下一丸忌食熱物
梔子湯(出千金方)治瘧經數年不瘥者
梔子(十四枚)秫米(十四粒或作粳米)恒山(三兩)車前葉(二七枚炙乾)
右㕮咀以水九升煮取三升分三服未發一服發時
一服發後一服以吐利四五行為度不止冷飯止之
龍骨丸治療久瘧不斷者
龍骨(一兩)常山(三兩)大黃(二兩)附子(二分炮)
右為末以雞子黃丸如梧桐子大先發前臨發各飲
服五丸常將服之療三十年瘧
治瘧累年不瘥者(出聖惠方)
安息香白芥子道人頭(各一兩)桃仁(二七枚)
右為末煉蜜和搗百餘杵丸如梧桐子大但於發時
男左女右手把一丸
虎睛丸(出聖惠方)治久瘧
虎睛(一對生用)狗膽汁(一枚)天靈蓋(一分生用)麝香(半分細研)
右為末入麝香同研勻以狗膽汁和丸如梧桐子大
以緋帛褁一丸男左女右手中指繫之如患多時生
薑湯下一丸
熊膽丸(出聖惠方)治久瘧
熊膽五靈脂恒山(剉)野雞糞(雄者各半兩)
右為末以醋煮麵糊和丸如黑豆大正發時冷水下
一丸
南斗散
常山白芷南星(煨)
右等分每服三大錢水一盞酒半盞薑三片煎去滓
發日五更服
雄黃散(出保命集)治久瘧不能食胷中鬱鬱欲吐而不吐
此藥吐之
雄黃苽蔕赤小豆(各一錢)
右為細末每服半錢温水調下以吐為度
治久瘧方(出本事方)
粉霜硃砂(各二錢重)菉豆粉(七錢重)
右為末米糊為丸如梧桐子大每服一丸冷水五更
初時下忌生冷
久瘧丸治瘧百方不瘥宜服
砒霜(一錢研)乳香(半兩研)半夏(湯洗七遍焙乾稱一兩)
右重午日合同為末正午時粽子尖和丸如皂子大
發時以湯下一丸更不再服如非重午日合藥須兩
服瘥
又方(出聖惠方)治久瘧
蝦䗫(大者一枚生用)砒霜黃丹(各一分)
右將二味内蝦䗫腹中用鹽泥固濟燒令通赤取出
研為末醋煮糊為丸如梧桐子大每服冷醋湯下三
丸忌食熱物
恒山丸(出聖惠方)治瘧疾積年者不過兩服新者一服竇
僉判自服有驗
用恒山不拘多少雞骨者為細末以雞子一枚入
蜜一匙許於飯甑上蒸或慢火熬熱以搜和常山
末丸如梧桐子大每服十五丸當日空心冷酒或
粥飲或竹葉湯吞下忌熱物一日不吐不瀉一方
無蜜(純舍姪方同)
黃連酒(出肘後方)治久瘧宜服有熱當吐冷當下三十年
者可治
黃連(去鬚一兩剉)常山(細剉一兩)
右以酒一升半浸經宿將發前煎一盞分二服臨發
更一服
辰砂丸(出危氏方)凡瘧之為苦異於諸疾世人治之不過
常山砒霜之類發吐取涎而已雖無所損傷氣多矣
宜服此藥最為穩當
辰砂(有墻壁光明者)阿魏(真者各一兩)
右研均和稀米糊丸如皂角子大空心濃煎人參湯
下一丸一方加雄黃䕫州譚達病瘧半年前人瘧之
為病雖在忌醫之列但用之略盡皆不能效邂逅故
友竇藏叟先生口授此方遂愈瘧之為病雖在忌醫
之列但體認得所因真的按方用藥無不見效
又方
白茯苓甘草(各三錢)
右㕮咀分二服水一鍾煎臨發時頓服
治多年瘧
用牡蠣驢脂和烏梅為丸未發時下二三十丸
又方
取軸垢水洗和麵為彈丸大作燒餅未發時食一
枚發時又食一枚不問久近皆安又以驢皮覆身
妙
治久病瘧疾連年不瘥
用生人膽一箇装糯米滿入麝香少許陰乾一半
青者治瘧一半黑色者治噎食病證為末每服一
十五粒瘧疾陳皮湯下噎食通草湯送下隨收得
裝滿煙頭上陰乾
斷瘧(出楊氏家藏)治久瘧不愈
以五月五日蝦䗫曬乾紙褁封絳囊盛之男左女
右繫背上勿令病者知
又法(出楊氏家藏)
花蜘蛛五月五日取曬乾依上用之一方蜘蛛一
枚着飲中合丸吞之又法於蘆管中塞以管綰頸
上過發時乃解去也
神屋散(出海上名方)
右龜殼燒灰研細酒調下服方寸匕
露薑飲(出澹療方)治脾胃聚痰發寒熱
右生薑四兩連皮搗爛上用自然汁約明日當發
隔夜安緋將紗片遮蓋露一宿五更初攪動澄清
以上吞喫或有吐任之安或微利亦安醫稱瘧為
鬼疾論其倏去倏來也世不知察遂謂鬼物為祟
蓋寒涎以時而朝故寒熱以時而作彭氏云幼喜
噉近歲發瘧以藥得大吐而後止一日道中病作
或者授此方至今不發蓋薑能發散寒涎露氣極
寒以類導之故見效也經所謂以所喜者誘之以
所惡者攻之也
治久瘧痰瘧
用猪膏草搗絞汁服得吐出痰也
袪瘧神應丸(出德生堂)治久瘧及諸瘧疾
用三姓人家寒食日食用乾麵每一家取一匙為
細末五月五日午時採青蒿擂取自然汁和前麵
為丸如菉豆大每服一丸當日發早晨取無根井
水送下一方用黃丹一匙炒過與麵一處碾和勻
莉蘆散(出保命集)治久瘧不能飲食胸中鬱鬱如欲吐不
能吐者宜吐則已
大莉蘆(末半錢)温&KR1085;水調下以吐為度
蒼术湯(出保命集)
蒼术(四兩)草鳥頭(一錢)杏仁(三十枚)
右為麄末都作一服水三升煎至一半均作三服一
日服盡迎發而服局方中七宣丸治瘧之聖藥也
生熟飲子(出衛生家寳方)治久患瘧一二服瘥
半夏(半炒半薑製)烏梅(半炮半生)厚朴(半生半薑製)草菓子(半炮半生)
甘草(半炙半生)陳皮(半生半炒)
右等分剉碎每服五大錢生薑七片棗子五枚水二
盞煎至八分去滓熱服
立效散(出危氏方)治久瘧
硫黃辰砂(各等分)
右為末每服一錢參湯下或加黃丹倍之大凡瘧寒
多易治熱多難治燥甚者白虎湯加桂但寒不熱者
朴附湯但熱不寒由傷寒而得者小柴胡湯冐濕而
得者因浴而得者苓术湯餘皆究原而治之
碧霞丹(出經驗良方)專治遠年日久瘧疾
東方甲乙木巴豆(取肉去油)南方丙丁火官桂(去皮)
西方庚辛金白礬北方壬癸水青黛
中央戊已土硫黃(揀去炒各半兩五味各研為細末)
右於五月旦修治了用紙各褁作五包盤盛依方位
排定五方勿令雞犬婦人見安佛前每日念觀音菩
薩慈號一百八遍至初五日午時以五家粽尖擂碎
和藥令勻得所可丸為度如梧桐子大有患者以新
綿褁一粒男左女右塞耳中凡婦人有患男子與安
未發前一日用藥約於每日所發過一兩時久未發
取去如夜瘧須候隔日未發取出如病又甚者隨左
右耳鼻皆塞病去依前法除去
朴附湯(出澹療方)治久發虚瘧寒熱
大附子(生去皮用剪作片子生薑自然汁炒乾)
川厚朴(去皮剪作核子塊用生薑自然汁三浸三炒二味等分)
右剉散病輕者每服四錢水二大盞生薑七片棗七
枚同煎至七分重者加之發日早晨併三服
秦芃散(出如宜方)治久瘧似勞瘵蒸心骨寒熱往來
北柴胡常山(各一兩)秦芁甘草(炙各半兩)
右㕮咀酒水童便各半盞煎當發五更服
星星散(出如宜方)治已表解寒熱各服前藥未效合截
半夏(製)南星常山草菓陳皮(製)厚朴(製)
㯽榔秦芁柴胡蒼术(製)烏梅良薑(各等分)
右㕮咀酒水各一盞桃柳枝各七寸甘草一寸煎去
滓露一宿發日雞鳴服又方用常山生煨草菓各一
錢東方桃枝七寸煎入生薑汁半盞露一宿五更服
如瘧無甚熱先與霍香正氣散草菓平胃散驅逐
外邪温胃氣有痰服二陳湯加白术草菓薑棗煎冷
服真武湯加草菓虚人截藥不用常山如熱非柴
胡黃芩秦芁石膏不能退冷非乾薑附子肉桂川烏
良薑不能温痰非南星半夏烏梅茯苓陳皮青皮不
能下通用宜常山草菓㯽榔草豆蔲厚朴白术人參
知母蒼术甘草能者酌用已上二十四五味藥中選
用可為中矣蓋瘧痢無正方故一一述於後衛生者
幸詳擇焉
大安散治久瘧不瘥不拘寒熱多少
鼈甲(一枚重二兩好醋煮一時辰令裙襴自脱而出净洗别以醋煮為麄末取半兩淨者)
大草菓(五枚去皮)半夏(五枚)生薑(五塊如大拇指大連皮用)甘草(五寸炙)
大棗(五枚去核)
右六味同搗爛併作一服以無字白紙數重褁之水
温透入湯灰火内煨令香熟取出以水五盞煎一盞
須隔夜一更時煎至中夜至一盞去滓再以水二盞
煎至一盞連前者和勻分二服每服發日五更煖服
一盞至欲發時再煖服一盞輕者當日即止
蒼耳丸(出朱氏集驗方)治久瘧不瘥
蒼耳草(子根莖皆可用)
右剉碎焙乾為末酒煮麵糊為丸隨時服
治久瘧不瘥(出本草)
以雞子黃加常山末為丸竹葉煎湯下
治久瘧(出本草)
用馬鞭草作煎如糖酒服
袪瘧餅子(出楊氏家藏方)治久新瘧疾不問先寒後熱先熱
後寒
砒霜(二錢别研細放露下三宿)白茯苓(去皮)菉豆粉石昌蒲
甘草(四味並生用各一兩)
右搗為細末研勻煮麵糊為丸作一百二十餅子每
餅子用竹刀切十字不可切斷曬乾每服一餅子先
用冷茶清半盞浸餅子在内臨卧時調勻服
勞瘧(附論)
勞瘧者以久瘧不瘥氣血俱虚病雖間歇勞動則發故
謂之勞瘧邪氣日深真氣愈耗表裏既虚故食减肌瘦
色悴力劣而寒熱如故也
烏梅丸(出聖惠方)治勞瘧連年不瘥
烏梅肉(微炒)鼈甲(塗醋炙令黃色去裙襴)虎頭骨(塗醋炙令黃)
恒山(剉)肉蓯蓉(酒浸一宿刮去皺皮)知母川升麻
柴胡(去苗)蜀漆枳殼(麩炒微黃去穰)黃連(去鬚)地骨皮
木香㯽榔梔子仁川大黃(剉碎微炒各一兩)
甘草(炙微赤剉)猪苓(去黑皮)麝香(細研各半兩)豉(一合炒乾)
犀角屑(半兩)桃仁(四十九枚湯浸去皮尖雙仁熬炒微黃)
右為末入麝香研令勻煉蜜和搗五七百杵丸如梧
桐子大每日空心煎桑根白皮湯下三十丸晩食前
再服
鼈甲煮散(出楊子建護命方)治勞瘧毛髮枯焦寒熱不定飲
食减少肌肉消瘦面色青黑兩足無力非時足冷小
便頻數大便不調夢泄精
鼈甲(去裙襴醋炙半兩)羌活(去蘆頭)茈胡(去苖各一兩)黃耆(剉半兩)
赤茯苓(去黑皮)生乾地黃(焙)木香(各一兩)牛膝(酒浸切焙)
天靈蓋(酥炙)續斷莵絲子(酒焙别搗各半兩)芎藭
藿香葉陳橘皮(湯浸去白焙)山茱萸(各一兩)麝香(研一分)
獨活(去蘆頭)
右為散每服一二錢水一盞入鹽少許同煎七分空
心和滓服㦯煉蜜丸如梧桐子大空心鹽湯下四十丸
亦得若大腑袐骨蒸熱勿服
烏梅丹砂丸(出聖濟總錄)治勞瘧瘴瘧積年不瘥
烏梅肉(半兩炒)丹砂(研)鼈甲(去裙襴醋浸炙各半兩)知母(焙)
常山(焙)石膏(碎)甘草(炙)升麻蜀漆葉白薇
地骨皮萎蕤(各一分)牛黃(研半兩)䜴(炒一合)麥門冬
青蒿(乾者半兩)麝香(研細半兩)
右除研藥外為末研勻煉蜜丸如梧桐子大每服空
心温酒下二十丸未發前再服漸加至三十丸或吐
痰即安
阿魏丸(出聖濟總錄)治勞久瘧連延不瘥
阿魏麝香雄黃丹砂(四味並研各半兩)鼠骨
虎骨兔骨龍骨蛇骨馬骨羊骨
猴骨雞骨犬骨猪骨(十三味並酒浸同炙為末各一分)
右搗研為末和勻取辰日於北斗下以阿魏水煮糊
丸如小豆大每服十五丸温酒下空心服
烏梅丸(出千金方)治寒熱勞瘧久不瘥形體羸瘦痰結胷
堂食飲减少或因行遠久經勞後患之積年不瘥
烏梅肉豆䜴(各一兩)升麻地骨皮柴胡
鼈甲恒山前胡(各一兩)肉蓯蓉玄參
百合蜀漆桂心人參知母(各半兩)
桃仁(八十一枚)
右為末蜜丸空心煎細茶下三十丸日二服老少孩
童量力通用無所忌
烏梅五補丸(出聖濟總錄)治勞瘧累服藥不瘥經年羸劣
狀如勞疾
烏梅肉(熬三兩)肉蓯蓉(去皺皮酒浸切焙)黃耆(焙剉)桂(去麄皮各一兩)
生乾地黃(焙)柴胡(去苗)常山桃仁(去皮尖雙仁炒研)
當歸(切焙)人參赤茯苓(去黑皮各一兩)甘草(炙剉一兩半)
豉心(一合炒)麝香(别研半兩)升麻(一兩)
右除研外為末入麝香桃仁合研均煉蜜和丸如梧
桐子大每服空心酒下二十丸加至三十丸
蜀漆丸(出聖惠方)治勞瘧并治積勞寒熱發有時瘧者及
痎瘧連年不瘥
蜀漆麥門冬知母白薇地骨皮
升麻(各三十銖)甘草鼈甲烏梅肉萎蕤(各一兩)
恒山(一兩半)石膏(二兩)䜴(一合)
右為末煉蜜和丸如梧桐子大每服十丸日再服之
稍加至二三十丸一方加光明硃砂一兩麝香半兩
温酒下
人參丸治勞瘧(方見本門手太陰肺瘧類)
烏梅丸(出聖惠方)治勞瘧及瘴鬼等瘧悉治之
烏梅(微炒)肉蓯蓉(酒浸一宿刮去皺皮炙乾)鼈甲(塗醋炙令黃去裙襴各一兩)
恒山(剉)川升麻人參(去蘆頭)甘草(炙微赤剉)知母
桂心(各三兩)桃仁(一兩湯浸去皮尖雙仁麩炒微黃)香䜴(一合炒乾)
麝香(半兩細研)
右為末入麝香研勻煉蜜和搗三二百杵丸如梧桐
子大每未發前空心以温酒下三十丸至發又服三
十丸每日服以瘥為度
恒山飲子(出聖惠方)治勞瘧四肢羸瘦不思飲食
恒山(三分)烏梅(七枚微炒)豉心(半兩)桃枝(一握)
鼈甲(三分塗醋炙令黃去裙襴)虎頭骨(三分塗酥炙令黃)柳枝(一握)
乾棗(三枚)桃仁(三七枚湯浸去皮尖雙仁麩炒黃)生薑(半兩)
右細剉以酒四大盞浸一宿明晨煎取二盞去滓空心
分為三服
硃砂丸(出聖惠方)治勞瘧發歇寒熱體瘦四肢疼痛或時
煩渴
砒霜(半兩)硃砂雄黃阿魏虎頭骨(塗酥炙黃)
蛇骨(酒浸炙微黃)恒山(剉)猢猻頭骨(炙黃各一分)麝香(八分)
天靈蓋(一枚燒令白色上用硃砂點作七星取五月一日夜作)
右初一夜人静茶床上安排用香一爐淨水一盞於
北斗下露之纔明收之候五月初五日午時搗羅為
末用醋煮糊和丸如小大患者以一丸男左女右把
之差帶之亦差以醋湯發前服一丸差插在耳内鼻
裏亦差服藥即忌食熱物
露星飲(出仁存方)治久瘧成勞
白茯苓㯽榔恒山秦芁柴胡黃芩
甘草半夏桂白术
右等分每服三錢酒水各半盞露星一宿次早温去
滓服
大安散(出百一選方)治一切寒熱久病則成勞瘵者
烏梅(七枚)棗子(七枚去核)草菓子(三枚去皮)青皮(一錢)陳皮(三錢)
大甘草(三寸)生薑(一兩半)鼈甲(半兩醋炙)大川烏(三錢半去皮臍)
半夏(十四箇湯浸七次)
右㕮咀作一服用皮紙裹之凡四重外再以濕紙裹
用微火慢煨聞藥香即取出用水二盞煎至一碗熱
服如病未久可去鼈甲川烏二味
豉心飲(出聖惠方)治勞瘧發歇不常日漸羸瘦
䜴心(五十粒)甘草(生用一分)鼈甲(去裙襴醋浸炙黃)柴胡(去苗各半兩)
梔子(去皮一分)烏梅肉(七枚)桃枝心(七枚)柳枝心(七枚)
生地黃(汁一合)雄鼠糞(炒為末半錢)
右除地黃鼠糞外麄搗篩用童子小便一盞半浸藥
一宿明早煎取一盞去滓下糞末半錢地黃汁一合
生薑汁一合分為兩服空心一服欲發前一服
紅英丹(出聖惠方)治勞瘧
雄黃(細研)硃砂(細研)硫黃(細研)丁香天雄(生用去皮臍)
虎頭骨(生用)赤小豆(各一錢)麝香(一分細研)黃丹(一分)
右為末入研了藥令勻取甲子日合用粟米飯和丸
如小豆大男左女右以緋絹繫一丸於中指上合時
勿令婦人師僧孝子雞犬等見見即無效落地上者
亦不堪用
鼈甲散(出聖濟總錄)治勞瘧久病不已日致憔悴勢漸危
困
鼈甲(去裙襴醋浸炙)常山(剉)蜀漆葉烏賊魚骨(去甲)
附子(炮裂去皮臍各半兩)知母(切焙)蜀椒(去目及閉口炒出汁各一錢)
黃耆(剉)柴胡(去苗各三分)
右為散每服三錢以酒半盞漬一宿平旦服未發前
一服均宜温
袪勞湯(一名柴胡散出聖濟總錄)治勞瘧經久不瘥寒熱痿瘦及
瘴瘧氣
柴胡(去苗)常山(剉)鼈甲(去裙襴醋浸炙)知母(切焙)青蒿(乾者)
甘草(炙剉)枳殼(去穰麩炒)桂(去麄皮各一兩)木香(半兩)
右麄搗篩每服五錢水一盞半入柳枝心七枝葱白
三寸煎至一盞去滓空腹温服一方無木香有桃枝
薤白烏梅忌生冷油膩菓子
烏梅丸(出肘後方)治積年勞瘧不瘥顔色羸瘦無力
烏梅肉(炒)甘草(炙剉)升麻人參桂(去麄皮各半兩)
肉蓯蓉(酒浸切焙)桃仁(湯浸去皮尖炒別研)常山(剉各三分)豉(微炒一合)
右除桃仁外為末入桃仁再研勻煉蜜丸如梧桐子
大每服二十丸空腹温米飲下發前再服漸加至三十
丸一方加知母牡丹烏頭皮平旦四十丸欲發四十
丸不發日空腹四十丸晩三十丸無不差除服後十
餘日食肥肉發之也
桂參丸(出聖濟總錄)治勞瘧
桂(去麄皮一兩)肉蓯蓉(酒浸切焙半兩)豉(微炒一合)麝香(研一錢)
桃仁(酒浸去皮尖別研)烏梅肉(炒)常山(剉)人參(各三分)
右為末煉蜜丸如梧桐子大每服空腹米飲下十丸
未發時再服漸加至三十丸
芎歸鼈甲散(出直指方)治表裏俱虚真元未復疾雖暫止
小勞復發
當歸川芎白茯苓(去皮)青皮(去白)陳皮(去白)
半夏(湯浸七次)鼈甲(去裙襴炙黃)芍藥(各二錢)
右剉散每服三錢薑五片棗三枚烏梅一枚水煎不
拘時服熱多加柴胡寒多加草菓少許
蜀漆湯(出聖惠方)治勞瘧發歇不常日漸羸瘦
蜀漆甘草(各半兩)天靈蓋(一兩塗酥炙令黃)生黑豆(一分)
桃仁(酒浸去皮尖别研)烏梅肉(微炒七枚)竹葉(一握)
右細剉以水三大盞煎取一盞半去滓分為三服空
心服未發一服發時一服
秦芁酒(出聖濟總錄)治勞瘧
秦芁(去苗土)柴胡(去苗)甘草(炙)鼈甲(去裙襴醋炙各半兩)常山
葱白(各二兩)䜴(一分)
右剉如麻豆大用無灰酒三升浸一宿於近火處動
常令微灰每服一盞未發時不拘時服既服又添酒
一盞於藥中再添至三升即止
柴胡枳殼湯(出聖濟總錄)治勞瘧久不瘥熻熻發熱骨節
痛不下食小便赤漸瘦弱
柴胡(去苗)枳殼(去穰麩炒)升麻麥門冬(去心焙)甘草(炙剉)
鼈甲(醋浸炙令黃去裙襴)桃仁(湯浸去皮尖雙仁别研各三分)
右麄搗篩每服三錢水煎至七分去滓未發前不拘
時候温服
知母湯(出聖濟總錄)治勞瘧熱多寒少
知母(切焙)常山(細切)桔梗(去蘆頭切炒)松蘿柴胡(去苗)
鼈甲(醋浸炙令黃去裙襴)橘葉(各二分)
右麄搗篩每服五錢水一盞柳枝心七枝童子小便
半盞煎至七分去滓未發前温服
鼈甲酒療勞瘧
鼈甲(二兩炙令黃)常山(三兩)蜀漆(二兩)附子(一兩)烏賊魚骨(一兩)
知母(二兩)椒(一兩微炒去汁)
右切以酒三斗漬一宿平旦服一合稍稍加至二合
日三四服忌莧菜生葱生菜猪肉
常山飲(出三因方)治勞瘧虚人老人皆可服
常山川山甲(醋炙)木通秦芁(各一分)辰砂(半字別研)
右為剉散作一劑水三盞烏梅棗子各七枚煎半盞
再入酒一盞煎至八分去滓入辰砂温服發日更早
先刮沉底辰砂食次剥喫棗子數枚却服丸藥用常
服無如此一方屢投屢效
柴胡湯(出聖濟總錄)治勞瘧
柴胡(去苗一兩)人參括萎根黃芩(去黑心)甘草(炙剉)
黃耆(剉各半兩)
右麄搗篩每服五錢水盞半生薑半分切棗兩枚去
核煎至一盞去滓温服空腹欲發前各一服
又方
甘草(炙三分)蜀漆葉(半兩)天靈蓋(酥炙一兩)黑豆(生)
桃仁(湯浸研去皮尖)烏梅肉(炒各一分)
右麄搗篩每服三錢水一盞入竹葉三片煎至七分
去滓空腹未發前一服臨發時再服
豆桂丸(出聖濟總錄)治勞瘧
巴豆(去皮生研)桂(去麄皮)澱花(研)阿魏(醋花麵糊作餅炙)
安息香(入胡桃仁研各一分)
右除研藥外為末再研勻用麵糊丸如梧桐子大每
用綿褁一丸香煙上度七遍安耳内男左女右又帶
之
五勞丸(出直指方)治勞瘧瘴瘧久病
嫩黃常山(三兩半)桃仁(去皮尖炒一兩二錢)辣桂(去麄皮七錢半)
淡豉(三兩)烏梅肉(三兩半)
右晒乾為末煉蜜丸如梧桐子大每服三十四十丸
空心温酒下不飲酒者熟水入些少酒下
治久患勞瘧(出本事方)
柴胡恒山(各一兩)秦芁甘草(各半兩)
右㕮咀每服五錢酒水各一小盞童便半盞同煎至
五分當發日五更初面北服
又方(出聖惠方)
砒霜阿魏天靈蓋(炙微黃各一錢)
右為末以粳米飯和丸如梧桐子大發前以温水下
五丸忌食熱物
百草霜散(出海上名方)治勞瘧
百草霜黃丹(等分煆研細)
右每服二錢用米飲調發日空心服一方温酒調小
兒半錢
勝金丸(一名靈應丹出廣南衛生方)治久患勞瘧瘴瘧等病
寒水石(三分細研)砒霜(一兩細研)
右以厚紙兩重糊黏於銚子底將砒安下次寒水石
蓋上以匙緊按將盞子蓋又以糊紙數重黏四圍令
縫不得通氣以竹柴火燒令下面紙黃焦為侯待冷
再研於地上出火毒一週時以粟米飲為丸如大麻
實大發日以冷醋湯下五丸如年深者先以五丸將
熱茶下吐却痰後再以冷醋湯下三丸兼治積年心
痛發時冷薑醋湯下七丸立瘥一法更别丸小者一
等俟小兒服之以飛過辰砂為衣候乾入磁合中盛
於發日早冷臘茶清下一丸日内不得喫熱物合時
須五月五日午時先灑掃一淨室中合時不得見猫
犬婦人雞鼠等服時亦然如婦人患冷男左手放在
口中服
牛膝湯(出千金方)治勞瘧積久不斷衆治無效者
用生長大牛膝二握切以水六升煮取二升分再
服第一服取未發前頓服之第二服取臨發時
鼈甲散治久患勞瘧瘴等疾(方見本門寒瘧類)
又方(出聖惠方)
用白狗糞燒為灰研令極細於發前以水調二錢
服之
又方(出聖惠方)
用野狐肝一具陰乾於重五日更初往北斗下受
氣搗羅為末以粳米飲和丸如菉豆大用緋帛子
褁一丸男左女右手中指上繫之
大柴胡鼈甲散(出王氏博濟方)治勞瘧及五勞
柴胡(去蘆)秦芁常山貝母甘草烏梅
山梔䜴心鼈甲(醋炙)黃芩(各一兩)桃枝柳枝
葱白薤白糯米(半合)生薑大黃(各半兩)
右剉散分作大貼每貼水一升酒一盞同煎至八分
分作三服早午晩各一服
治久患勞瘧瘴勞方(出本草)
用鼈甲三兩(塗酥炙令黃去裙襴)為末臨發時温酒調下二
錢匕
瘴勞瘧劣弱(出本草)
烏梅(十四枚)豆䜴(二合)桃柳枝(各一虎口)甘草(三寸長生)生薑(一塊)
右以童子小便二升煎七合温服
鬼瘧(附論)
夫鬼瘧者外邪之所入也人真氣内虚神守不固則鬼
邪投間而入故恍惚喜怒其發作無時或一日三兩度
或兩日一度寒則顫掉下體熱燥渴不止或差而復作
或减而更增經久不瘥連綿歲月若有所持也法宜禳
去之而兼以袪邪安神之劑
方
神效手把丸(出聖惠方)治鬼瘧
猢猻骨頭虎骨頭猫兒骨頭(各半兩)砒霜(細研)
恒山(剉)硃砂(細研)乳香(細研)麝香(細研)白芥子
阿魏(各半兩)蜈蚣(一枚)
右為末研勻取五月五日午時煉蜜和搗三五百杵
丸如皂角子大以緋絹褁一丸男左女右臂上繫之
發時於淨室内焚香恭信解下男左女右以手把之
時時就鼻嗅之四五度效一丸可治百人
治鬼瘧神效方(出聖惠方)
砒霜硃砂乳香(細研各半兩)麝香阿魏(細研)
安息香菉豆末猢猻頭骨虎糞中骨(各分)
右為末研勻以蒸餅和丸如梧桐子大未發前男左
女右手把一丸便卧一炊久便瘥
治鬼瘧内藥鼻中立效方(出聖惠方)
天靈蓋猢猻頭骨臰黃(研細)阿魏乳香
藜蘆(去蘆頭)黃丹(各七分)麝香(一錢研)
右為末研令勻以醋煮麵糊和丸如豇豆大欲發前
先以綿褁一丸内鼻中
麝香丸(出聖惠方)治鬼瘧發動無時寒熱不定
麝香(細研)硃砂(細研各三分)砒霜(細研)恒山(剉)
鼈甲(塗醋炙令黃去裙襴)虎頭骨(塗醋炙微黃)甘草(生用)
川大黃(生用各半兩)
右為末研入前三味令勻五月五日以粽子和丸如
梧桐子大臨發時以温酒下三丸得吐瀉為度
輔正丸(出聖濟總錄)治鬼瘧
天靈蓋(酥炙)砒霜(研)丹砂(研)麝香(研)虎頭骨(酒炙)
猢猻頭骨(酒炙)菉豆粉(各半兩)
右為細末用粟米飲和丸如梧桐子大每服一丸未
發前新汲水下或以手握之有孕婦人不得服小兒
只可半丸以菉豆汁下其藥以五月五日合面東搗
之
虎睛丸(出聖濟總錄)治鬼瘧
虎睛(一對酒浸炙)丹砂(研)麝香(研)雄黃(研)砒霜(研)
安息香(入胡桃仁和丸)阿魏(研)天靈蓋(酥炙各一兩)
右為細末用燒餅和丸如小豆大每用一丸未發前
男左女右把之一丸可治十人
丹雄丸(出聖濟總錄)治鬼瘧
丹砂(研一錢)膩粉(三錢)巴豆(七粒去皮心搥去油)乳香(研)麝香(研)
雄黃(研)砒霜(研各半錢)
右為細末水浸炊餅心和丸如梧桐子大每服一丸
發前新汲水下
萬安丸(出聖濟總錄)治鬼瘧
虎頭骨(酒炙三兩)藜蘆(六兩)雄黃(研)鬼臼天雄(炮裂去皮剉)
蕪荑(炒)皂角莢(酥炙去皮子各一兩)
右除雄黃外為末入研者雄黃和勻煉蜜丸如彈子
大令患者頭上戴一丸立瘥若除伏屍於房四角燒
四粒除疫氣於床前燒一粒或渡江海男左女右臂
上帶一粒得渡不溺
鬼臼丸(出聖濟總錄)治鬼瘧
鬼臼常山甘草(炙剉)菉豆粉(各一兩)砒霜(半兩生)
鼈甲(醋炙去裙襴三分)雄黑豆(二百五十粒湯浸去皮焙)
右為細末醋煮麵糊丸如梧桐子大丹砂為衣每服
一丸日未出面東用桃心七枝同新汲水下
又方(出聖惠方)
雄黃(細研)丹砂(細研)虎頭骨(塗酥炙令黃末各半兩)砒霜(細研)
麝香(細研)阿魏(各一分)
右研令細用菉豆麵糊和丸如豇豆大未發前先以
冷醋湯下一丸忌食熱物
治鬼瘧或發或止經久不瘥(出聖惠方)
野猫肝(一具用甆瓶盛内熱猪血浸封口懸放别處待血乾取肝用之)
猢猻頭骨狗頭骨虎頭骨(各一兩)麝香(一分細研)
右為末入麝香研令勻以醋煮麵糊和丸如雞頭實
大男左女右以緋帛於中指上繫一丸即瘥如未瘥
即以醋茶任下一丸甚妙
經效瘧丹方(一名神妙瘧丹出三因方)
柳枝(各長一尺七莖)雄黃(通明好者半兩别研)辰砂(一錢别研留一半)
右為末重午日以五家粽用為丸如梧桐子大辰砂
所留一半為衣遇發時用淨器水磨一丸塗鼻中尖
并人中未退以冷水服一丸合時須用五月五日一
方無柳枝用稀麵糊為丸人參煎湯候冷空心服瘴
瘧桃枝煎湯冷服臨發磨一丸傅鼻頭口畔
阿魏丸(出聖濟總錄)治鬼瘧
阿魏(研)砒霜(研)丹砂(研合皂角子大)畫鍾馗紙燒灰(二錢)
右為細末用寒食麵丸如小豆大每服一丸發時冷
水下宜用正月十五日五月五日合
丹砂丸(出聖濟總錄)治鬼瘧
丹砂(研)阿魏(研各半錢)砒霜(研一錢)豉(四十九粒湯浸去皮研)
右再同研為末滴水丸分作四十九丸每服一丸如
脾寒取東南樹上桃心柳心各七枝煎湯放冷面南
吞之尋常瘧發時面北新汲水下
神效丸(出聖惠方)治鬼瘧進退不定
人膽硃砂雄黃麝香(各等分)
右研細以醋煮麵糊和丸如菉豆大每用綿褁一丸
内鼻中即差每丸可治二人
乾桃丸(出聖濟總錄)治鬼瘧
樹上自乾桃子(二七枚)
右為末滴冷水丸如梧桐子大丹砂為衣每服一丸
侵晨面東井華水吞下
三聖丸(出聖濟總錄)治鬼瘧
雄黃(研)雌黃(研)大黃(生為細末各一兩)
右再研為細末水浸炊餅為丸如梧桐子大每服二
丸發日早晨面向東北新汲水下宜五月五日午時
合
祓除丸(出聖濟總錄)治鬼瘧
雄黃(研半兩)雄黑豆(小者是一百二十粒醋浸三日去皮研為膏)
砒霜(研一錢)
右除黑豆外研令極細與黑豆膏同研丸如梧桐子
大丹砂為衣用素絹袋子盛掛於神室前有患者取
二丸未發時服一丸面東新汲水下臨發時更服一
丸婦人患即男子與藥男子患即婦人與藥仍令患
者閉目服須是端午日合若緩急即八節日合亦得
合藥時不得見雞犬婦人服了藥不得食熱物一日
鬼箭羽散(出聖濟總錄)治鬼瘧寒熱日發
鬼箭羽(一分為細末)砒霜(研一錢)五靈脂(研一兩)
右再同研細每服半錢臨發時冷茶清調下
治鬼瘧連年不瘥方(出聖惠方)
恒山(一分)硃砂(半兩細研)黃丹(半兩炒令紫色)
右以水一大盞浸用刀子攪三二十下横刀子於藥
上置於星月下一宿至發日平明以力攪冷服半盞
至發時前又服半盞候藥力散即得食
一字散(出聖濟總錄)治鬼瘧
鬼箭羽鯪鯉甲(燒存性各一分)
右為細末每服一字搐在鼻中臨發時用
又方(出聖惠方)
砒霜(一分)蜘蛛(三枚)
右同研為丸如梧桐子大每用綿褁一丸男左女右
内耳中
又方(出聖惠方)
阿魏(一錢細研)野狐肝(一具并膽收於新瓦鑵内貯陰乾)
右研勻用醋煮麵糊和丸如雞頭實大男左女右手
把一丸如未瘥即以緋絹帛繫中指上不住嗅之
又方(出聖惠方)
雄野狐糞蝙蝠糞(各一分)
右為末用醋煮麵糊和丸如雞頭實大臨發時男左
女右手把一丸嗅之
又方(出聖惠方)
砒霜(半兩細研)五方桃心(一握)
右先東次北逆取五方足於砂盆内研令細次下砒
霜相和研勻丸如梧桐子大臨發前以新汲水下二
丸忌食熱物
治鬼瘧進退不定(出聖惠方)
右用猢猻頭骨一枚燒灰空心温酒下一錢臨發
再一服
治寒熱鬼瘧發作無時
用狸糞燒灰水服方寸匕如無以家猫糞亦好
又方(出聖惠方)
用桃心一大握搗絞取汁分為二服於發日早以
井華水半盞調服至臨發再服
瘧母(附論)
夫瘧母者病瘧不瘥結為癥瘕是也邪伏於陰故久而
形不堪矣其母雖或時瘧已而復發其本未除故也治
宜以破癥瘕之藥以削除其病本
方
雄黃丸(出聖濟總錄)治一切遠年瘧結成癥瘕
雄黃(研)丹砂(研)麝香(各半兩研)木香鼈甲(醋炙去裙襴)
龜甲(醋炙)虎頭骨(酒炙)羚羊角(鎊屑)犀角(鎊屑)白薇
玄參當歸(切焙)知母(焙)防風(去叉)麻黃(去根節)
龍膽(去苗)牡蠣(燒赤)猪苓(去黑皮)柴胡(去苗)茯神(去木)
升麻㯽榔(剉)地骨皮赤芍藥梔子仁
黃連(去鬚)烏梅肉(炒)阿魏(研)桃仁(湯浸去皮尖雙仁砂研)
安息香(研)萎蕤龍齒(各三分)
右除别研外為細末合研勻煉蜜為丸如梧桐子大
每服二十丸白粥飲下未發前服
鼈肉煎丸(出千金方)治久瘧不瘥結為癥瘕名曰瘧母
生鼈肉(半斤亦用鼈甲)黃芩(去黑心)柴胡(去苗)蜣蜋(去翅頭足炒半兩)
鼠婦(炒去足一作蠻虫)乾薑(炮)大黃(生剉)海藻(洗去醎水汁焙)
葶藶子(紙上炒)桂(去麄皮)牡丹皮厚朴(去麄皮生薑汁炙剉)
紫葳(切焙)瞿麥(去梗)半夏(湯浸去滑焙)人參大戟
磨虫(炒)射干(炮)阿膠(炙燥)桃仁(湯浸去皮尖雙仁别研)
石韋(去毛)赤芍藥(各一分)桑螵蛸(炒一兩一方作蜂窠)
右為細末取竈下灰三升酒二升淋灰取汁先煮鼈
肉令爛絞去鼈肉後入諸藥末内鼈肉汁更煎成膏
可丸即止如梧桐子大每服二十丸未發前温酒下
老瘧飲(出聖因方)治久瘧結成癥瘕在腹脇諸藥不去並
治瘴瘧
蒼术(泔浸)草菓(去皮)桔梗青皮陳皮良薑(各半兩)
白芷茯苓半夏(湯浸去滑)枳殼(麩炒去穰)甘草(炙)
桂心乾薑(炮各三錢)紫蘇葉川芎(各二錢)
右為剉散每服四大錢水二盞鹽少許煎七分去滓
空心服日三夜一仍吞下(後服胃瘧肉紅丸子)
鼈甲飲子(出仁存方)治瘧久不愈脇下痞□病人形瘦腹
中結塊時發寒熱名曰瘧母
鼈甲(醋炙)白术黃耆(去蘆)草菓仁㯽榔芎藭
橘紅白芍藥甘草(炙)厚朴(薑製炒)
右等分㕮咀每服四錢水一盞半生薑七片棗二枚
烏梅少許煎至七分去滓温服不拘時候
丹砂丸(一名截瘧丹出直指方)治瘧母精志修合
丹砂(研)菉豆粉(去皮研)砒霜(各半兩)
右於端午日靜室内面向東南用乳鉢先將菉豆研
細入砒霜丹砂研一千遍用稀米粥丸如梧桐子大
陰乾每服一丸未發前五更時井華水面北嚥下少
頃方可食
如聖丸(出聖濟總錄)治瘧疾結成癥瘕
巴豆(三粒去殼)黑豆(四十九粒)砒霜(研半兩)
右將巴豆黑豆用米醋浸一宿去皮膜入乳鉢内順
研一百匝入砒霜又逆研一百匝丸如小豆大丹砂
為依每服一丸取嫩桃葉七片水一盞煎數沸頃入
盞内用醋一二滴打勻通口令病人面向東方吞下
如無桃葉以桃枝七寸煎湯代之
經效瘧丹治瘧母結癖寒熱無已(方見本門鬼瘧類)
二黃丸(出聖濟總錄)治瘧母
以生砒霜豆黃末各一兩以釅醋二升一處煎成
膏可丸取出别入丹砂雄黃麝香各一錢研細和
摉衆手為丸如菉豆大每服五丸未發前煎生薑
湯下
至妙瘧丹(出王氏𫝊信方)治瘧母
砒霜(研半兩)寒水石(研一兩)
右先研砒在生鐵銚内用寒水石末蓋面以瓷碗合
定濕紙封於碗上燒候煙出熏紙黃色即止取出以
紙襯於地上出火毒須臾細研為末入研了丹砂龍
膽麝香各半錢許和勻湯浸炊餅丸如梧桐子大以
丹砂作衣每服一丸於未發前早晨面北用井華水
下忌喫熱物一時辰并忌食魚麵五果十數日永瘥
此藥合時須五月五日午時忌婦人雞犬及孝子見
女人患男兒拈入口中令服立效此藥並不吐不瀉
患者只可一服必差
治老瘧(出肘後方)
用龍骨末方寸匕先發前一時酒一升半煎取三
沸及熱盡服温覆取汁
鹽津丸治五瘧八痞(方見本門諸瘧類)
治老瘧久不斷者(出本草)
取牛膝莖葉一把切以酒三升漬服令微有酒氣
不即斷更作不過三劑止崔元亮海上方治瘧用
水煎牛膝根未發前服
治老瘧發無時者(亦名㾬瘧又呼為妖瘧出本草)
取瘧龜燒作灰飲服一二錢當微利取頭燒服彌
佳亦候發時煮為沸湯坐浸身亦懸安病人卧處
(考此物生高山石下身褊頭大嘴如鶚鳥亦呼為鶚龜)
治老瘧(出本草)
炙龜甲杵為末服方寸匕至時令三服盡用火灸無
不斷
治老瘧丹(澹尞方)
桃仁(去皮尖略炒)鼈甲(醋炙)恒山(酒煮)豆豉(和梅蒸或發而研)
右等分蒸爛烏梅肉研膏為丸每服三十丸不拘時
白熱湯吞下連日十數服忌口如常艾府幹者在
封川作瘴瘧初時正熱瘴也愚用和解散及南人桃
草子法漸輕以藥分和之而一日一大作用截瘧散
效數日病發如前依舊用分解藥二日一發用截瘧
丹效又數日又作且苦於正氣羸弱身熱如火愚一
味守沉虚熱續真元之法為作冷附湯吞靈砂靈砂
服至二三百粒附三隻熱漸减仍用冷附湯及四獸
飲兩日後分作三日一發然當發日午後先寒繼以
極熱至明日午熱方漸退第三日早方甦醒午後用
當發作時便沉着枕簟不能略起擡身則戰掉不堪
便溺飲食俱不便也為進黃芽丹每服九粒至數服
及連朝為煎七棗湯以其熱瘧亦略露之喫三隻附
方漸漸不寒熱猶於當發日作戰不能起仍與七棗
湯丹劑之類漸安自來瘴疾既分為間日則未有如
此甚者然據指要云寒熱不斷者亦是瘧蓋瘴瘧亦
不過寒熱相搏而已要之四時常飲亦是治瘴之妙
藥艾之證乃瘴瘧也非江淛尋常之瘧爾紀效
消癖丸(出直指方)治瘧母停水結癖腹脇堅痛
芫花(炒)硃砂(研等分)
右為末煉蜜丸小豆許每服十丸濃煎棗湯下去癖
須用芫花大戟破水之劑下後即愈然後用養胃湯
瘧痢(附論)
夫瘧痢者瘧久不瘥寒熱邪氣内傳腸胃也其病寒熱
往來痢下濃血赤白相雜腹中切痛隨其陰陽而治之
方
前胡丸治瘧氣急痛并痢
前胡(去蘆頭)赤茯苓(去黑皮)芍藥枳殼(去穰麩炒)
黃芩(去黑心各半兩)大黃(生一兩)大麻仁(一兩半細研)
右為細末煉蜜丸如梧桐子大每服十丸午食前以
米飲及漿水下冷溏利為度不和加至十五丸老小
量意服之有痎癖者宜加後藥
蝱蟲(去翅足炒二十枚)黃耆(薄切)天門冬(去心焙各一兩)
鼈甲(去裙襴醋炙)生乾地黃(焙各二兩)赤茯苓(去黑皮)
人參(各半兩)
右為細末與前藥末相和煉蜜丸如梧桐子大每服
二十丸漸加至三十丸空心地黃酒下
黃連丸治瘧痢無度赤白相雜
黃連(去鬚)黃蘖(去麄皮剉炒)羚羊角(屑)艾葉(炒)
赤芍藥(各二兩)當歸(切焙一兩)
右為末煉蜜丸和搗三百杵丸如梧桐子大每服三
十丸粥飲下不拘時候
地榆湯治瘧痢挾熱下血腹痛
地榆(剉)黃連(去鬚)黃芩(去黑心)犀角屑(各一兩)升麻
茜根(各半兩)
右麄搗篩每服四錢水一盞半煎至八分去滓温服
不拘時候
黃連犀角丸(出肘後方)治瘧兼痢無問赤白水穀鮮血皆
主之
黃連(去鬚)犀角屑䜴(炒各二兩)龍骨(四兩)牡蠣(熬半兩)
右為細末煉蜜丸如梧桐子大每服三十丸米飲下
日三
常山丸治瘧兼痢不止(方見山嵐瘴氣瘧類)
烏梅飲治瘧痢苦渴(方見本門瘧病發渴類)
黃連散(一名黃連湯)治瘧痢(方見本門手太陰肺瘧類)
牡蠣散(一名恒山散)治瘧痢(方見山嵐瘴氣類)
桂枝散(出廣南四時傳方)治時疾瘧痢
官桂甘草(炮)青橘皮(去穰)乾薑(炮)
牽牛子(生用以上各等分)
右為散每服一錢水一盞煎至七分熱喫早晨常一
服諸疾不生如患者逐日自早夜五服取安為度莫
忌頻頻服
瘧病發渴(附論)
内經謂諸瘧皆得之於夏傷於暑以熱氣盛藏於皮膚
之内腹胃之間此榮氣之所舍也陽盛則外熱陰虚則
内熱熱則喘而渴故欲冷飲也
方
蘆根湯治瘧發熱者骨節痛口乾煩渴(方見本門足少陽膽瘧類)
生薑飲治瘧止渴
生薑大棗甘草(微炒)草豆蔲(去皮)木通(各一分)
右㕮咀如麻豆水二盞煎至一盞半去滓分三服温
飲之
常山湯治瘧病發渴及寒熱攻作
常山蜀漆(焼灰盡)甘草(炙剉各二兩)淡竹葉(切一升)
大黃(生剉三兩)
右麄搗篩每服五錢水一盞半煎至八分去滓温服
妙應丸(一名辟邪丹)治瘧疾發渴引飲煩燥(方見本門諸瘧類)
常山散治瘧病發渴飲水不止
常山(三兩)石膏(八兩)白秫米(二合)
右㕮咀每服五錢以水一盞半入竹葉十片煎取八
分去滓温服平旦一服欲發再服正發時又一服
烏梅飲治瘧病苦渴
用烏梅二十枚擘破以水二盞煎取一盞半去烏
梅和蜜一匙分作二服細啜之
柴胡栝蔞根湯(出千金方)治瘧而發渴
柴胡黃耆人參甘草生薑(各二兩)
大棗(二十枚)括蔞根(四兩)
右㕮咀水一斗二升煮取六升去滓煎取三升温服
一升日三
寒熱往來(附論)
夫寒熱往來者陰陽虚實更勝也夫陰實生内寒陽虚
生外寒皆為陰勝陽陽實生外熱陰虚生内熱皆為陽
勝陰陰陽相勝故寒熱互作而往來治法宜使陰陽和
平氣無相勝則病可愈
方
常山飲(出聖濟總錄)治瘧先寒後熱四肢黃瘦頭痛
常山(一兩)䜴(一合)葛根(剉)柴胡(去蘆)升麻牡蠣(熬)
大黃(剉炒)前胡(去蘆頭)知母(焙)山梔子仁
枳殼(去穰麩炒各三分)半夏(湯浸七遍去滑炒)麥門冬
桃仁(去皮尖雙仁炒)甘草(炙)犀角(鎊各半兩)
右㕮咀如麻豆大每用五錢水一盞入葱白薤白各
三寸切碎煎取一盞去滓分二服發前及發時熱服
之
柴胡湯治寒熱往來夜卧盗汗四肢無力飲食口苦
上氣咳𠻳
柴胡(去苗一兩半)五味子桔梗(焙)熟乾地黃(焙)
白茯苓(去黑皮)麥門冬(去心焙)紫苑(去苖)人參
地骨皮黃耆(剉)白术桂(去麄皮)牡蠣(研粉各一兩)
半夏(去滑湯洗七遍)甘草(炙各三分)
右麄搗篩每服三錢水一盞生薑半分拍碎棗三枚
擘破煎至六分去滓温服不拘時候
黃耆湯治寒熱不能飲食羸瘦少力
黃耆(剉一兩)白茯苓(去黑皮各一兩)柴胡(去苗)當歸(切焙各半兩)
白术(一兩)桂(去麄皮半兩)甘草(各半兩)枳殼(去穰麩炒)桔梗(剉焙)
桃仁(各半兩湯浸去皮尖雙仁麩炒黃)
右麄搗篩每服三錢水一盞生薑半分拍碎棗三枚
擘破煎至六分去滓不計時候温服
烏梅丸(出聖惠方)治往來寒熱瘧經年不瘥痎瘧及勞瘧
川大黃(剉碎微炒)烏梅肉(微炒)川升麻
桃仁(湯浸去皮尖雙仁麩炒黃)甘草(生用)麥門冬(去心焙)
天靈蓋(塗酥炙黃各一兩)柴胡(一兩半)鼈甲(塗醋炙去裙襴)
虎頭骨(各一兩塗酥炙黃)
右為末煉蜜和搗三二百杵丸如梧桐子大每於食
前用粥飲下三十丸
麻黃湯(出聖濟總錄)治諸瘧病先熱後寒頭痛四肢煩倦
麻黃(去根節)烏梅肉(炒)秦芁(去苗)柴胡(去苗)甘草(炙)
麥門冬(去心焙)犀角(鎊各三分)青蒿子(一兩半)常山(一兩)
右麄搗篩每用五錢水一盞半入桃柳枝心各七枚
細剉䜴五十粒煎至一盞入朴硝少許更煎一二沸
服去滓分二服早晨及卧温服之
鼈甲湯(出聖惠方)治瘧壯熱增寒大便秘澁
鼈甲(醋炙去裙襴)赤芍藥桃仁(去皮尖雙仁炒研)大青
天靈蓋(醋炙為末)知母(焙各二分)乾薑(炮半兩)牽牛子(三分炒用半生半熟)
右除天靈蓋外麄搗篩每服三錢水一盞煎七分去
滓調天靈蓋末一錢未發前温服仍留其滓重煎若
先自痢者去牽牛子
鼈甲大黃丸(出聖濟總錄)治寒熱往來瘧久不瘥
鼈甲(去裙襴醋炙令黃)大黃(生剉)常山人參蜀漆
甘草(炙剉)附子(炮裂去皮臍)白薇(各等分)
右為末煉蜜和丸如梧桐子大每服十五丸淡竹葉
湯下平旦一服食後良久再服
丹砂丸(出聖濟總錄)治瘧疾寒熱
丹砂雄黃(各一兩)砒霜(半兩)桃仁(去皮尖雙仁麩炒二十一枚)
麝香阿魏(各一錢)安息香(一分)
右研極細再合研勻用糯米粥和丸如雞頭實大每
服半丸細嚼新汲水下吐即愈
常山飲(出聖濟總錄)治諸瘧寒熱不已日漸萎黃
常山(半兩)烏頭(炮裂去皮臍七枚)甘草(生用)蒜一顆(八瓣者)
糯米(炒一合)䜴(炒一合)甑帶(三寸)
右㨶麄篩以酒一升二合浸月下露一夜横刀一口
置藥上候天明煎取五合去滓空心頓服良久吐出
惡痰即愈如吐不已煮漿水粥止之
地骨皮湯治寒熱往來久成勞瘧
地骨皮知母(焙)柴胡(去苗)枳殼(去穰麩炒各半兩)
鼈甲(去裙襴醋炙三分)赤茯苓(去黑皮三分)虎頭骨(一兩酒塗炙焦)
右麄搗篩分為五貼以水三盞煎取一盞下地黃汁
一合更煎三五沸去滓分温二服食後良久相繼服
日一貼
桔梗湯治寒熱似瘧
桔梗(剉炒一兩)甘草(炙半兩)知母(焙半兩)柴胡(去苗一兩半)
大黃(剉炒半兩)鼈甲(去裙襴塗醋二兩)
右剉如麻豆分為六貼每貼用童子小便二盞葱白
三莖䜴半合浸食頃煎煎取一盞去滓食後分温二
服日一貼
虎骨湯(出聖惠方)治往來寒熱瘧經年不瘥瘦弱及勞瘧
虎頭骨(塗酥炙黃)鼈甲(塗酥炙黃去裙襴)牡蠣(炒為粉)
桃仁(湯浸去皮尖麩炒微黃各三兩)香䜴(二合炒乾)
右為末和搗三二百杵丸如梧桐子大每於食前以
粥飲下三十丸
猪膏丸(出聖惠方)治瘧寒熱發渴往來不定
臘月猪脂(二兩)獨顆蒜(一顆)萎葱(一握)獨角仙(一枚)
五月五日三家粽子尖
右於五月五日五更初於淨房内修合勿令婦人見
露頭赤脚舌柱上腭廻面向北搗一千杵為度有患
者用新綿子褁一丸如皂莢子大男左女右繫於手
臂上
砒霜丸(出聖惠方)治瘧往來寒熱發渴無時
砒霜(生研一兩)天靈蓋(一兩生用為末)猢猻頭骨(一枚燒灰)
硃砂(半兩細研)東南桃柳枝(各七莖長三寸)
右取五月五日午時為末取粽子角和丸如梧桐子
大男左女右手把一丸豫先嗅之一丸可醫五七人
人參湯(出聖惠方)治瘧寒熱作時面色黃
人參常山(各半兩)甘草(生三分)陳橘皮(湯浸去白燒乾一分)
右麄搗篩為末每服五錢水一盞半入茶末半錢燈
心五莖煎至七分去滓入酒半盞和勻候温未發前
頓服取吐如未吐再服以痰出盡為度
附子丸(出聖濟總錄)治諸瘧寒熱往來
附子(炮裂去皮臍)大黃(剉炒各三分)常山蜀漆(各一分)
右為末煉蜜和丸如梧桐子大每服三丸米飲下未
發一服臨發再一服
消石膏(出聖惠方)治瘧寒熱往來
砒黃(半兩)消石白礬(各一兩)膩粉(一分)
右細研用醬水一大盞調成稀糊入鐺中以慢火煎
又用冷醬水一升候沸即旋添添盡將乾取出曬乾
若來日發今日初夜以冷醋湯下一菉豆大來日早
晨再一服一日内不得食熱物
逐邪丸(出聖惠方)治瘧往來寒熱發歇無時
濕生蟲(四十七枚)百節蟲(四十九枚)砒霜(三分細研)糉子角(一七枚)
右於五月五日日未出時於東南方上尋取兩般蟲
去足至午時面向南都研不令雞犬婦人師僧孝子
見丸如小豆大每患者於發前男左女右手把一丸
嗅七遍立效
常山散(出聖濟總錄)治諸瘧寒熱往來止而復發
常山(末一兩)砒霜(研一分)丹砂(研一錢)
右研勻入白麫糊和作餅子油内煮焦黑為度再研
極細每服半錢夜半令茶清調下
丹砂丸(出經效濟世)治瘧疾寒熱相半者兼治間日瘧
丹砂人參(各一錢)附子(一枚半兩者)
右為末蜜丸如梧桐子大煎竹葉湯吞下二三十丸
未發前三服中病則吐或身習習麻木未中病加至
四十丸明日發前如發服中病即止己巳歲七月初
十日予得瘧疾連日發作呻吟宛轉一榻間殆無生
意如是者已兩旬平昔號為得效之藥服之已遍略
無所知教授龐國器出此方且云今公之病寒熱交
戰者蓋陰陽之氣不分也龐安常有治瘧方寒熱相
半所謂丹砂丸者公所宜服也其說適契予心即合
此服之二日而即愈矣八月一日公悓記
蜜煎主寒熱方
蜜(五合)恒山甘草(各二兩)
右三味取二味㕮咀以水二斗煮取二升去滓内蜜
五合温服七合吐即止不吐更服七合勿與冷水一
方用甘草半兩
常山甘草湯(出肘後方)治寒熱日再三發可服
常山(三兩)甘草(二兩)
右切以水四升煎煮一升半分三服相去五里久進
一服忌海藻菘菜生葱生菜一方水酒合煮服
又方
蜜(二合)醋(八合)
右調和平旦頓服須臾泛泛然欲吐擿之若意中不
盡明旦更服無不大嘔安穩
柴胡括蔞根湯治瘧疾往來寒熱引飲(方見本門手少陰心瘧類)
治瘧往來寒熱發渴無時(出聖惠方)
用蜀漆末每服以温水調下一錢
草菓飲(出御藥院方)治寒熱往來煩渴頭痛或寒多少熱
方
草菓子仁(四枚)人參(去蘆頭半兩)甘草(炙半兩)
半夏(十三枚堅實者薑湯浸洗七次)大棗烏梅(去核三枚)生薑(二十一塊)
右件七味㕮咀用水一大碗煎至一盞去滓五更時
温服
七寳剉散(出廣南衛生方)
常山(懷中懷乾生用)㯽榔秦芁(洗去土)甘草(炙)
右等分為麄末每服藥三錢入桃枝柳枝各七寸烏
梅三枚水二盞煎至一盞於未發日前臨卧放極温
冷進一服當發日絶早空心旋煎又温冷進一服忌
熱物半日以上即飲食皆無忌服藥時須是放温冷
細細呷喫
療寒熱(出本草方)
以鳬葵搗汁服
瘧病發熱身黃小便不利(附論)
夫寒熱凌虐於人名為瘧而發熱小便不利者身必發
黃此蓋熱氣不散入於小腸水道既澀故小便不利也
方
知母湯治瘧病發熱煩渴咽乾口燥身黃怠惰小水
澀滯
知母地骨皮升麻犀角屑人參
麥門冬(去心焙)柴胡(去苗各一兩)石膏(半兩)
鼈甲(醋炙令黃去裙襴各三兩)甘草(生剉半兩)赤茯苓(去黑皮三兩)
右麄搗每服四錢水一盞半入香䜴五十粒煎至八
分去滓不拘時候温服
常山飲(出聖惠方)治瘧病手足苦煩發熱渴燥通身悉黃
小便不利
常山柴胡(去苗)甘草(炙微赤剉)梔子仁(各一兩)
赤茯苓(去黑皮)石膏蜀漆鼈甲(塗醋炙令黃去裙襴各三兩)
右麄搗每服五錢水一盞半入竹葉二七片䜴五十
粒煎至八分去滓不計時候温服一方無赤茯苓有
烏梅肉三七枚微炒
升麻湯治瘧病發熱煩躁身黃面黃小便不利
赤茯苓(去黑皮)桂(去麄皮)黃芩(去黑心各一兩)升麻常山
蜀漆甘草(炙剉各半兩)
右麄搗篩每服三錢水一盞煎至七分去滓温服不
拘時候
茈胡湯(出聖惠方)治瘧病大渴煩躁引飲不止身體皆黃
小便不利煩熱嘔逆
柴胡(去苖二兩)甘草(炙微赤剉半兩)知母人參
麥門冬(去心焙)杏仁(湯浸去皮尖雙仁麩炒微黃各一兩)
右麄搗篩每服四錢水一盞煎至六分去滓不拘時
候温服
麥門冬湯(出聖惠方)治瘧病發熱煩躁體黃小便不利令
人多驚如有見者
麥門冬(去心焙)犀角屑杏仁(湯浸去皮尖雙仁麩炒微黃)
常山(剉)甘草(炙微赤剉各半兩)糯米(八十一粒)
右麄搗篩以水五盞煎至三盞去滓分為五服於發
時煎温服之
蜀漆湯治瘧發熱身黃小便不利
蜀漆常山人參赤茯苓(去黑皮)桂(去麄皮各一兩)
右麄搗每服三錢水一盞入生薑五片棗三枚擘破
同煎至八分去滓温服不拘時候
常山散治瘧病身黃小便不利
常山鼈甲(塗醋炙令黃去裙襴)升麻赤茯苓(去黑皮)
梔子仁人參(各一兩)
右為散每服二錢温水調服不拘時分
升麻丸治瘧病身黃發熱小便不利
升麻(二兩)常山㯽榔(各三分)鼈甲(塗醋炙令黃去裙襴)知母
生地黃(各一兩半)
右剉如麻豆大每服五錢水一盞半入葱白三寸䜴
三十粒同煎至八分去滓温服不拘時候
常山散治瘧病頭痛發熱身黃色小便不利
鼈甲(去裙襴塗醋炙令黃)甘草(生用各一兩)冬瓜汁(四合)
車前葉(一握無葉收子二合)常山(半兩)
右麄搗篩漿水二盞并瓜汁隔宿浸欲發日五更初
以急火煎取一盞半去滓分為二服五更一服取抉
吐三五度至發時又服亦取吐三五度過時便得喫
漿水粥補之
茯苓散治瘧病但熱不寒便身發黃小便澀滯
赤茯苓(去黑皮三兩)桂(去麄皮)麻黃(去節)甘草(炙剉各一兩)
右為散每服三錢新汲水調服不拘時候
常山丸治瘟瘧發熱身面皆黃小便不利
常山赤茯苓(去黑皮)黃芩(去黑心)香豉(炒乾二合)
右為末以粟米飲和丸如梧桐子大每服三十丸温
酒下不拘時候
茯苓湯治瘧病發病身黃小便不利
赤茯苓(去黑皮)白芍藥瞿麥穗(各一兩)白术(三分)
右麄搗篩每服五錢水一盞半入葱白五寸生薑一
分拍碎同煎至七分去滓食前温服
普濟方卷二百
