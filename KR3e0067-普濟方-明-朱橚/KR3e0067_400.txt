普濟方卷四百明周王朱橚撰
嬰兒雜證門
雜病(附論)
夫小兒百病者由將養乖節或犯寒温乳哺失時乍飢
乍飽致令血氣不理腸胃不調或發成驚欲成伏熱小
兒氣血脆弱病昜動變證候百端若見甚微證不即治
之使成衆病故謂之百病也治之若晩其病則成凡諸
病至於困者汗出如珠著身不流者死見病兒胷䧟者
其口唇乾目皮反口中氣出冷足與頭相柱卧不舉手
足四肢垂而卧正直如縛脚中掌中冷至十日必死不
可治也
方
虎睛丸(出聖惠方)治小兒百病療寒熱鬼氣癥癖羸瘦諸痢
驚癎腹脹喘促痰結胸中滿悶
虎睛(一對微炒)牛黃(一分細研)真珠末(一分)犀牛角屑(半兩)巴霜
(半分)杏仁(一分湯浸去皮尖䨇仁麩炒微黃)吳藍(半兩)赤芍藥(半兩)牽牛
子(半兩微炒)桔梗(一分去蘆頭)漢防己(一分)牡蠣(半兩燒為粉)鱉甲
(半兩塗醋炙令黃去裙襴)
右搗羅為末都研勻爛蜜和搗三五百杵丸如菉豆
大每服以温水下二丸量兒大小加减服之
龍膽散(出聖惠方)治小兒百病療攣蒸客忤驚癎壯熱不解
龍膽(一分去蘆頭)鈎藤(二分)柴胡(一分去苗)黃芩(一分)桔梗(一分去蘆)
(頭)赤芍藥(一分)茯神(一分)甘草(一分炙微赤剉)蜣蜋(二枚去翅足微炒炙)
川大黃(一兩剉碎微炒)人參(一分去蘆頭)當歸(一分炒微黃)
右搗麄羅為散每服一錢以水一小盞煎至五分去
滓分為二服日三四服量兒大小加减
牛黃丸(出聖惠方)治小兒百病驚癎魍魎三十六種無辜癧
子疳濕閃癖天行急黃赤眼等悉主之
牛黃麝香(各半兩細研)光明沙(一兩細研水飛過)真珠末(一分)
丼遂(一分煨令微黃)虎睛(二枚細研)赤芍藥赤茯苓(一分)巴豆
霜(一分)杏仁(一兩湯浸去皮尖䨇仁麩炒微黃)牡蠣(一分燒為粉)
右搗羅為末都研令勻煉蜜和搗三五百杵蓐中兒
如粟米大一二歲如麻子仁大三四歲如麻子大五
歲已上如菉豆大每服平旦以粥飲下二丸至午食
時不吐利便更服一丸仍與少許湯飲投之當下諸
惡物效
牛黃丸(出聖惠方)治小兒百病及一切難治之疾
牛黃(一分細研)大戟(一分)硃砂麝香(各一分細研)當歸(半兩微炒)
枳殼(一分麩炒微黃去穰)鱉甲(半兩塗醋炙令黃去裙襴)巴豆霜(半分)川大
黃(半兩剉碎炒黃)
右搗羅為末都研令勻煉蜜和搗二三百杵丸如黃
米大每服以粥飲下三丸量兒大小加减服之
銀白散(醫方集成)治小兒百病
升麻知母甘草白扁豆山藥人參
茯苓(去皮)白术(各等分)
右為細末每服一錢慢驚搐搦麝香少許飯飲調
下急驚定後陳米飲調下驚吐不止丁香湯下
天柱倒脚軟濃米湯調下夾驚傷寒薄荷葱白
湯調下疳氣吐脹氣急多渴百合湯下渾身壯
熱面赤驚呌金銀薄荷湯調下赤白痢不思乳食
薑三片棗三枚煎湯下喫食不知飢飽不長肌肉
炒麥芽一撮生薑煎湯調下暴瀉紫蘇木瓜湯飲
下神形脫言語不正及大人吐瀉藿香湯下諸
病後無精神少氣力不思食煎生薑棗湯下禀受
氣怯可每日一服最妙常服沸湯點不拘時一方無
知母
大效䨇丸(出聖惠方)治小兒百病身熱頭痛飲食不消心腹
脹滿或心腹㽲痛大小便不利或重下數起或别無
異疾唯飲食過度不知自止哺乳食積或驚寒熱或
蒸後哺食减少氣息不快夜啼不眠是腹内不調悉
宜服
甘遂(半兩煨微黃)巴豆霜(半分)麥門冬(半兩去心焙)牡蠣(一分燒為)
(粉)蕤仁(一分湯浸去皮研入)真珠末(一分)
右搗羅為末入研了藥都研令勻蜜和丸半歲兒以
温水服一䨇如菜子大一歲服一䨇如半麻子大二
歲三歲服一䨇如麻子大常服不拘時鷄鳴時服至
日出當下如不下者以熱粥飲投之即止
加减四君子湯(出活幼口議)理小兒諸疾和胃調心怡神養
氣
人參(去蘆)白茯苓(去皮)白术(各一兩)甘草(半兩炙)
右為細末每服一錢塩湯點服或㕮咀加薑棗尤妙
常服調氣加山藥和氣加生薑心神不定加辰
砂棗子心忪心煩心神不寧加茯神驚啼手足
瘛瘲睡卧不安加全蝎鈎藤白附子脾虚胃弱生
風多困加半夏麯没石子冬瓜仁傷風身熱頭痛
氣促加川芎防風等分細辛羌活减半發渴加乾
葛木瓜枇杷葉去毛煩渴加黃耆胃冷嘔吐涎沫
加丁香嘔逆加藿香葉脾胃不和加白术薑棗
脾困加人參木香縮砂仁脾弱腹脹不思飲食加
扁豆粟米傷食加炒神麯胷滿喘急加白豆䓻
涎𠻳加杏仁桑白皮半夏麯風壅邪熱加生薑
荆芥咳𠻳紫蘇湯調胃虚汗出大麥煎湯調飲食
不進加薑棗經絡藴熱頭面及身體生瘡加瓜蔞
桔梗傷寒時氣風熱痰壅咳𠻳及氣不和加細辛瓜
蔞根桔梗生薑薄荷煎加防風川芎尤良有寒及
遇天寒發熱去瓜蔞根桔梗瘡疹已出未出大便
閉澁發渴加瓜蔞根桔梗若不渴臟寒下痢加乾薑
勞熱往來加川芎盗汗加陳浮麥虚汗多夜
啼喘加犀角麥門冬小便赤澁加麥門冬大便
閉去白术加陳皮温中和氣止吐瀉思飲食俱加
陳皮薑棗若要生胃氣即加白扁豆陳皮薑棗煎
吐瀉腹痛煩渴加黃耆白扁豆藿香乾葛薑棗吐
逆四肢厥逆腦門低䧟加藿香丁香吐利過多脾胃
虚乏欲生風候加白附子生薑泄瀉加陳皮厚朴
薑棗作痢加炒罌粟赤痢加赤芍藥當歸粟米
白痢加炮薑粟米臟腑滑泄加煨訶子肉一
方名四聖湯治二十一證治久吐胃寒加石蓮子
木香黃茋名生胃散治嘔逆噦噦不止加白扁豆
薏苡仁並炒藿香名銀白散治胸膈煩悶冷熱不
調痰涎咳𠻳不美飲食日夜壯熱加知母貝母烏梅
乾薑名寬中散治肚腹疼痛加陳皮青皮棗子生
薑名温中散治夜啼煩躁肚腹疼痛加沉香硃砂
名鎮心驅邪散治表裏虚弱時氣作熱欲傅疹候
加細辛瓜蔞名惺惺散治脾寒胃熱隂陽不順冷
熱常作加滑石地骨皮名六神散治霍亂吐利神
不安穏加藿香丁香名藿香散治脾胃虚弱飲食
不進加製厚朴陳皮等分名平胃散治吐食不納
榖氣加丁香半夏麯名益神散治脾胃久虚不納
飲食頻吐或瀉不止加肉豆䓻青皮天台烏藥名理
中散治熱瀉水榖不分加瞿麥車前子名導赤散
治虚熱煩躁定神安志加犀角川芎名安神散
治心氣不足神情恍惚加石菖蒲石蓮子肉石膏
名補心散治體熱夜啼煩躁加白附子全蝎膩粉
名清神散治脾虚肌瘦神困面無顔色食不克化
腸胃久寒吐逆無時加黑附子枳殼吳茱萸麥蘖細
辛名温脾散治霍亂吐瀉嘔逆腸鳴自利腹肚疼
痛加川白薑名人參散治傷寒身熱頭痛煩渴加
麻黃乾葛天麻硃砂名解肌散治心神不寧驚悸
煩赤瘛瘲加硃砂羌活防風天麻名鎮心散治脾
胃虚弱腹肚泄利調中進食加訶子陳皮名益黃散
治虚積利腹肚痛裏急頻併加陳皮罌粟殼名調
中散
治小兒百病及一切難治之疾(出聖惠方)
夜明沙(半兩細研)甘草(一分炙微赤剉)芫花(一分醋拌炒令乾)巴豆(十枚)
(去皮心研紙褁壓去油)
右為末都研令勻煉蜜和丸如麻子大每服以温水
下二丸量兒大小加减
加减四味飲子(出聖惠方)治小兒百病
當歸(孩子體骨多熱多驚則倍其分數用之)川大黃(先蒸二炊飯久薄切焙乾或兒)
(小便多熱倍用)赤芍藥(細剉炒兒四肢多熱多驚大便多瀉青黃色宜倍用)甘草(兒熱)
(即生用兒寒多泄多即炙倍用之)
右等分各細剉和勻每服一分以水一鍾煎至五分
去滓温服半合日三四服量兒大小以意加减
醒睡散(出危氏方)治小兒諸病後多睡
白殭蠶(二錢)葳靈仙(三錢)大戟(一錢)
右為末每服半錢臘茶清調二服便醒
畫眉膏(出危氏方)治斷乳
梔子(三枚燒灰存性研)雄黃硃砂(少許)
右為末入清油少許輕粉少許調勻候兒睡着濃沫
於兩眉睡來自不喫乳未效再用即驗
治小兒不能乳(出千金方)
用雀糞四枚為末著乳頭飲兒兒大十枚
治小兒食不知饑飽(出千金方)
用鼠屎二七枚燒為末服之
失笑散(出全嬰方)治小兒諸病并汗後不得睡
莨菪子草烏頭(醋炙切片麩炒)酸棗仁(炒去皮各等分)
右為末每服半錢水醋各半盞煎至三分服兩服便
睡
治小兒祟病百邪鬼魅癰腫及熱結腫殺疳蟲鼠瘻惡
瘡
以端午日取蝦䗫不拘多少取眉脂以硃砂麝香為
丸如麻子大小孩子疳瘦者空心一丸如腦疳以妳
調滴鼻中
青金丹治小兒諸病
青黛(羅過半錢)羊桃滑石(末)南星丁香(羅過各二錢匕)水
銀(二錢先以錫二錢於銚子内煮鎔便放水銀拌和瀉出放冷用)輕粉(二錢)川巴豆
(去皮心膜七十二枚無缺損者井花水浸一宿懸當風處吹乾爛研)
右同拌合用軟飯為丸如梧桐子大巴豆不去油依
形證用湯使傷寒後取積痰煎葱湯吞下取疳蟲用
牛肉汁下驚風肚中緊硬面青黑金銀薄荷葱湯吞
下因傷食肚中及腹皮上微熱肚脹夜間作熱似疳
又不似疳面青黃色眼微黃此腹中有積用皂角子
二七粒灰内煨過用水一盞煎至半盞下有積作瀉
魚鮓湯下氣積炒茴香湯下週歲十四丸三歲十八
丸七歲二十四丸看大小加减仍湏四更初下此藥
天明通下積盡可依形證候下藥補之臨喫此藥恐
先吐小涎亦不妨
人參羌活散(出德生堂)治小兒感冐諸疾
麻黃(去節五錢冬用七錢半)人參(半兩)川芎(半兩)前胡(二錢半)獨活
(半錢)羌活(半兩)
右㕮咀每服一錢水一盞生薑一片薄荷一葉煎至
三分去滓服三歲之下一歲之上一服
木香散(出德生堂)能和表裏通行津液
官桂木香大腹子前胡甘草陳皮
丁香人參訶子肉半夏砂仁赤茯苓
(已上各三錢)
右㕮咀每服三錢水一盞薑一片煎六分去滓稍熱
服乳前
千歲丹(傅氏活嬰方)飲交妳而致疾者
伏翼(大者三五十箇去肚内糞糟鹽酒炙令赤色去骨)蕪荑(炒)
右為末用醬及豆䜴薑搗為丸如菜子大茶酒任下
又宜用伏翼酒
洗浴藥(出傅氏活嬰方)治氣浮身腫
退浮消腫憑洗浴腫退風消便散浮凌霄花根并大
蓼蚕沙馬蓼香茹投白茅質汗宜多用蟬退五加皮
可收皂角紫蘇俱剉碎忍冬籐向籬邊求苦參白芷
隨多少清水濃煎入艾頭天晴日暖頻頻浴兒身疾
去可無憂
交泰丸(出衞生家寶方)治小兒因驚飲食失節致隂陽不和臟
腑生病中滿氣急噎塞不通飲食下咽即成嘔吐服
之立效驗
水銀生硫黃(各等分)
右同研不見水銀為度棗肉為丸如粟米大每服一
歲兒七丸温米飲下
黃耆白术散(出十便良方)治諸虚不足面色萎黃臍腹痛脹
不思乳食骨肉消瘦喘促氣麤四肢倦怠五心煩熱
口燥咽乾頰赤心忪日晩潮熱發歇有時或冐風寒
悉皆治之
黃耆官桂甘草白芍藥人參茯苓
白术神麯(各一兩)
右為麤末每服一大錢以水一大盞入生薑二片棗
一箇煎至七分去滓温服食前
銀白散(百一選方)治小兒諸疾慢驚搐搦麝香飯飲調下日
進六服急驚定後陳米飲調下驚吐不止陳米飲調
下天桂倒脚軟濃米飲調下夾驚傷寒發搐薄荷葱
白湯調下疳氣脹急多渴百合湯調下發熱面赤渾
身壯熱忽然驚呌金銀薄荷湯下赤白痢不思乳食
生薑三片棗五箇陳米一合煎飲調下喫食不知饑
飽不長肌肉用麥蘖一撮同炒薑湯調下暴瀉紫蘇
木瓜湯調下形神脫改語言不正及大人吐瀉藿香
湯調下二錢海上名方甚妙
白术(細剉以菉豆一合炒香去豆)黃茋(微炒勿令焦)人參乾山藥
白扁豆(微炒黃香勿焦各一兩)白茯苓(兩半)白附子(文武火炒微黃)
(地上去火毒)天麻(剉如鷄子大麩炒黃各半兩)白殭蠶(先去灰微炒勿焦)木
香(濕紙褁煨)川升麻(水浸過生用)甘草(剉炙勿令焦各一兩)真糯(炒黃)藿
香(去土生用半兩)
右為細末患依湯使服常服米飲調下小兒半錢或
一字婦人産後亦可服
麻黃升麻湯(出東垣蘭室方)治小兒寒熱欝喘喉鳴兼腹滿鼻
流清涕脉沉急而數
麻黃(一錢半)草豆䓻(一分半)升麻(半分)益智仁(一分半)厚朴
(二分)甘草(一分)當歸梢(一分)麴末(半分)吳茱萸(二分)柴胡梢(一分)
蘇木(半錢)紅花(少許)生黃芩(一分)全蝎(二箇)
右件剉如麻豆大分作二服每服水一盞煎至七分
去滓稍熱服食後忌風寒微有汗則效
補陽湯(出東垣蘭室方)治二月間一小兒二歲大寒證明堂青
脉額上青黑腦後青絡高起舌上白滑而喘大便微
青耳尖冷目中常常淚下眼多眵淚胷中不利卧而
驚多眼澁無搐則寒
柴胡(三分)升麻(二分)麻黃(三分)吳茱萸(半分)地龍(半分)蝎梢(炒)
生地黃(半錢)當歸身(三分)炙甘草(一分)黃茋(二分)黃栢(一分)橘
皮(一分)葛根(一分)連翹(一分)
右㕮咀都作一服水一大盞半煎法如常乳食後熱
服服藥之後添喜笑精神出氣和順乳食旺
消痞丸(出東垣蘭室方)快利
黃連(半兩)枳實(二錢)黃芩(三錢)甘草(三錢)人參(三錢)
右為細末蒸餅為丸如粟米大每服三十丸温乳下
塌氣丸(出衛生寶鑑)治中滿下虚單腹滿虚損者
陳皮(去白)蘿蔔子(炒各半兩)胡椒木香青皮(去白)草豆
䓻(去皮各三錢)蝎梢(去毒二錢半)
右為細末水糊為丸如梧桐子大米飲下三十丸食
後日三服白粥百日重者一年小兒麻子大桑白皮
湯送下十丸日三服大人桐子大四十丸如隂嚢洪
腫水冷次用滄鹽乾薑白麵各三錢水和膏子攤紙
上塗於隂嚢上
二聖丸(出鮑氏方)小兒病中足冷為虚寒腹脹足冷肚中氣
鳴足冷水瀉足冷糞青足冷頭熱足冷脉沉微足冷
陳方以為腫病用
石亭脂硫黃(炒褐色各一兩)大附子(半兩炮)
右為末飯丸米大一周十丸乳汁下空心或急風足
冷者不用
牽牛散(出全嬰方)治小兒膀胱實熱腹脹小便赤澁水氣流
腫又治結胷傷寒心腹硬痛又治疳氣攻腎耳
聾
右以牽牛生為末三歲一錢青橘皮湯調下食前結
胸傷寒白湯調下耳聾隂腫并用猪腰子半箇薄批
糝藥一大錢重重令遍外以少許鹽擦之濕紙褁煨
熟空心喫此藥又治遍身風疹薄荷湯調下大便利
立效白糊丸小豆大三十丸茴香湯下治隂疝常服
消核腫
治小兒核食吐方(出本草)
用合明草𢷬絞汁服
療小兒鬼䑛方(出本草)
以狐屎燒灰和臘月猪油塗
療小兒野鷄下部痒悶方
枳殼(二兩)鬼箭羽青木香鬼臼(各二兩)
右為末以釅醋和藥青布褁熨之如瘡頭破令拔去
根立瘥
療小兒臟腑寒肚疼作啼其證必下青白黑糞為驗宜服
此方
先以葱湯洗次用熟艾紙上烘熱以帕子褁熨臍腹
間頻易之痛止服藥大妙如病久體虚天柱骨倒宜
白殭蠶末三歲用半錢薄荷湯服
治小兒吃土
用鴝鵒肉炙食之不過一枚差
楊氏産乳(出本草)
凡子不得與桑椹子食令兒小寒
魃病(附論)
夫魃病是隂制小兒所有此魃病由婦人懷娠之時有
惡神導其腹中胎妬嫉而制伏他小兒令病也其姙婦
不必悉能制魃故時人或有此兒魃之為病喜微微下
痢往來寒熱毛髮鬇鬡不悅是其證也
方
龍膽湯(出直指方)治魃病
龍膽草(微炒)鈎藤皮柴胡北梗芍藥川芎
茯苓甘草(炙各二錢)大黃(二錢半濕紙褁煨)人參(一錢)
右剉散每服二錢井水煎服仍以紅紗袋夜明沙與
兒帶
甘草散(出聖惠方)治小兒中魃面色白赤而復變青者如醉
色故復發作面赤若青黑色繞口不治覺病候晩者
死覺之早者所中邪色氣未入臟腑又微引乳者可
服如經有熱小便赤澁夜啼
甘草(一分炙微赤剉)龍骨(一分)赤茯苓(一分)牡蠣(一分燒為粉)生乾
地黃(一分)黃芩(一分)當歸(半兩剉微炒)桂心(一分)
右為麄散每服一錢以水一小盞入淡竹葉七片煎
至五分去滓入白蜜一錢更煎一兩沸量兒大小以
意分减温服一方加麥門冬三五粒同煎
大黃散(出聖惠方)治小兒中魃挾實
川大黃(半兩剉碎微炒)赤芍藥(一分)白蘚皮(半兩)甘草(半兩炙微赤剉)
黃芩(一分)犀角屑(一分)赤茯苓(一分)
右為麄散每服一錢以水一小盞煎至五分去滓量
兒大小輕重加减日三四服
虎骨丹(出醫方妙選)治被魃病
虎頭骨(炙)鬼臼草龍膽鬼箭(各一兩)琥珀白
膠香(各半兩)
右為細末煉蜜和丸如黍米大每服十粒乳香湯下
量兒大小加减服之
魃妳散(出全嬰方)治小兒飲母魃妳黃瘦
豆䓻母丁香宣連胡黃連(各等分)
右為末三歲半錢空心米湯調下
治小兒繼病服藥不效者繼病母有娠乳兒兒有病
有瘧痢他日亦相繼腹大或瘥或發他人相近亦能
相繼北人未識此病
取伯勞毛與姙娠婦帶之立差一方令兒帶之又方
用絳紗袋盛夜明沙令兒帶勿令乳母及外人知之
伏翼散(出聖惠方)治小兒生十餘月後母又有娠令兒精神
不爽身體委瘁名為魃病
右取伏翼去毛爪腸燒為灰細研以粥飲調下半錢
日四五服效若炙令香熟嚼之哺兒亦效
又方(出聖惠方)
用冬瓜四兩切扁竹四兩剉以水三升煎作湯放温
以洗浴兒效
又方(出聖惠方)
用龍膽半兩去蘆頭以水一盞煎至六分去滓量兒
大小漸漸分减服之
龍膽湯(出危氏方)治孕婦被惡祟導其腹中致令兒病其證
下痢寒熱去來毛髮鬇鬡不悅澤及治婦人有兒未
能行時復有孕使兒飲此乳亦作此病(方見雜病類龍膽散)
治小兒魃病(出本草)
取白馬眼母帶之
白虎病(附論)
夫小兒白虎候者按堪輿歷遊年圖有白虎神云太歲
在卯即白虎在寅准此推之知其神所在小兒有居處
觸犯此神者便能為病其狀一身微熱有時啼喚有時
身小冷屈指如數似風癎但手足不瘛瘲耳此名白虎
候又有小兒姙娠時其母被惡神道其腹中胎不肯長
及至生下小兒往往多羸弱寒熱去來毛髮鬇鬡不悅
或謂疳非也乃名被魃候
方
張渙順正集香散(出醫方妙選)治小兒白虎病
降真香沉香檀香(俱剉)乳香(研)安息香人參
(去蘆頭各一兩)茯神酸棗仁(各半兩)
右為細末每服一錢水八分一盞入麝香少許煎至
五分去滓温服留藥滓卧内燒之
香蝎丸(出全嬰方)治小兒白虎&KR1349;&KR2043;諸風疼痛遊走無定狀
如蟲齧晝静夜作及一切手足不時作疼巢氏云按堪
輿歷遊年圖有白虎神太歲在卯即白虎在寅也若
准此推之知其神所在小兒有居處觸犯此神者便
能為病聖惠云白虎風者是風寒濕之毒因虚所起
將攝失理受此風邪經絡停滯百氣不行蓄於骨節
之間或在四肢肉色不正其疾晝静而夜作即徹骨
髄痠疼其病如虎之齧故名曰白虎風也其狀身微
熱有時啼呌有時小冷屈指如數似風癎但手足不
瘛瘲此藥能治之甚驗
川烏頭(大八角者三箇生用)全蝎(二十一箇生用)黑豆(二十一粒生用)地龍
(去土半兩生用)
右為末麝香半字研拌糯米糊丸如麻子大三歲十
丸酒送下臨卧服微有汗即瘥
治白虎病(出本草)鬼臼苗在糞堆中亦云是糞神今時人
掃糞莫置門下令人病此療之法
取鷄子揩病處呪願送著糞堆頭勿反顧不過三度
差白虎是糞神變喫鷄子
治白虎病關東人呼為歷骨風(出本草)
置白獅子於病者前自愈此壓伏之義也
尸注(附論)
夫小兒尸注者是三尸中之一尸注也人無問小大腹
内皆有尸蟲尸蟲為性惡多接引外邪而共為患小兒
血氣衰弱者精神亦羸故尸注因兒為病其狀沉沉嘿
嘿不的知病之處或寒或熱涉引歲月遂至於死死又
注易旁人故名之為尸注也人有三尸能為人患無
問老幼但精神衰弱血氣不足者率多被害小兒血氣
未真精神未全因有尸注之病其狀沉沉嘿嘿不的知
病之所苦或寒或熱彌引歲月遂至於死死後注易旁
人故名尸注
方
金露丸(出醫方集成)治小兒勞瘵尸蟲作痛面目羸瘦五心
煩熱如其他食積冷氣痛又非其治臨證審之又有
心痛欲絶一時無藥可療急用艾炙大拇指中男左
女右
人參(去蘆)官桂(去皮)川椒(去合口者)白茯苓川烏(炮)菖蒲
大黃吳茱萸(各半兩)附子(一箇炮)桔梗(去蘆)紫花木
(炒各三分)乾薑(炮)柴胡(去蘆各一分)厚朴(去皮薑製二分)猪牙皂角
(去皮二分)
右為末别研葶&KR1047;子半兩巴豆三分去油膜續随子
半兩同前藥一處麵糊丸如麻子大以意加减空心
下
桃仁散(出聖惠方)治小兒尸注鬼癖心腹疼痛或加寒熱恍
惚形色多般
桃仁(二七枚湯浸去皮尖䨇仁麩炒)木香人參桂(去粗皮)虎頭
骨(醋炙)㯽榔(剉)京三稜(煨剉)芥子(炒各一分)麝香(研一分)欵冬
花丹砂(研水飛)乾桃柳葉(各半兩)
右為散每服半錢匕温水調下更量兒大小加减
保童丸(出聖惠方)治小兒尸注魃繫驚癎魍魎三十六種無
辜天行急黃
牛黃(研)麝香甘草(炙剉)真珠末(各一分)赤芍藥丹
砂(研水飛一作光明沙)杏仁(湯浸去皮尖䨇仁麩炒各半兩)甘遂(炮半兩)巴豆
(五枚去皮心膜研紙褁壓去油盡)虎睛(酒浸一䨇)赤茯苓(去黑皮用半兩)
右為末和勻煉蜜丸如麻子大三四歲每服二丸荆
芥湯下更量兒大小加减
犀角散(出聖惠方)治小兒尸注及中惡諸病
犀角(鎊)升麻木香㯽榔(剉各半兩)麝香(一錢細研)桑白
皮(剉)大黃(剉炒各半兩)桃仁(湯浸去皮尖䨇仁炒二七枚)
右為散每服半錢匕温水調下日四五服量兒大小
加减服
雄黃丸(出聖惠方)治小兒尸注病諸蟲魅精氣入腹刺疼黃
瘦
雄黃(研如粉)雌黃(研如粉各一兩)丹砂(研如粉半兩)白頭翁(去苗三分)
麝香(研半錢)徐長卿(各三分)羚羊角(鎊炒)大黃(剉炒各一兩一分)
右為末以青羊脂煉過和丸如麻子大一二歲兒每
服三丸熱水下空心午後服各一更量兒大小加减
雌黃丹(出醫方妙選)治小兒尸注
雌黃(研)雄黃(研)大黃(炮)鬼臼(去毛各一兩)白頭翁(半兩)桃
仁(三十箇浸去皮炒)巴豆(去皮心膜去油十粒)麝香(研一分)
右研勻羊脂五兩鎔和諸藥成膏如黍米大每服三
粒至五粒荆芥湯冷下量兒大小加减
立效散(出醫妙選)治小兒尸注
川大黃(炮)乾桃柳葉(各一兩)梔子赤芍藥硃砂
(水飛一兩)麝香(研)雄黃(研各一錢)
右為末拌勻每服一錢用蜜湯調下大小加减
木香散(出聖惠方)治小兒尸注心腹滿脹疼痛不可忍
木香鬼箭羽當歸(剉炒)桔梗(炒)㯽榔(剉各半兩)紫蘇
莖葉(半兩)
右粗搗篩每服一錢匕水七分生薑二片煎至四分
去滓不拘時温服量兒大小加减
生犀湯
犀角(鎊取末二錢)地骨皮赤芍藥柴胡乾葛(剉各)
(一兩)甘草(半兩炒)
右為末每服一二錢水煎服
太乙神精丸治小兒客忤霍亂腹痛脹滿若尸注惡風
癲狂鬼祟蠱毒妖魅瘟瘧無所不治
丹砂曾青雄黃(各研)雌黃(研各四兩)金牙(研二兩半)磁石
(煅醋淬三遍搗研四兩)
右爲末先將丹砂等五味用釅醋浸之唯曾青用好
酒銅噐中浸以紙密封頭日曝乾經夏急待用亦湏
五日無日以火煖之其丹砂等五味日數亦然各研
如粉以釀醋拌令乾濕得所内土釡中以六一泥固
濟令密候泥乾然後安鐵環施脚一尺五寸置釡於
環上初取熱炭火兩枝各長四寸置於釡下待三分
消盡二分更加熟火兩枝如此三度然後用生炭燒
增之漸多乃至一復時近釡底即便滿其釡下炭經
兩度即罷待火盡極冷然後出之其藥精飛化凝著
釜上光明皎潔如雪者最佳若飛上不盡更合舉火
如前以雄鷄羽掃取多少不定和以棗肉丸如黍米
平旦空腹服一丸又常以絳嚢帶之男左女右小兒
繫頭上辟瘴毒惡氣射工小兒患可以苦酒和之塗
方寸紙帖兒心腹上亦有已死者冬二日夏一日與
藥得下便活若服藥悶亂可取防風湯飲之則定兼治
大風惡癩偏風風癩歷節鬼繫痎瘧小兒驚忤不能
乳哺癰疽痔瘻腹内積冷婦人産死未經宿狂狗所
嚙脛腫蟯蟲寸白惡腫邪鬼精妖并去一切惡疾
鬼臼丸(出聖惠方)治小兒尸注勞瘦或時寒熱
鬼臼(去毛半兩)升麻(三分)麝香(細研)茈胡(去苗一兩)
右搗羅三味為末入麝香研勻煉蜜和丸如菉豆大
每服十丸煖酒下日三服量兒大小加减
立效散(出聖惠方)治小兒尸注邪氣入腹㽲痛
雄黃(細研一分)赤芍藥(半兩)梔子仁(十枚)
右搗羅二味為末入雄黃研勻每服半錢匕温水調
下更量兒大小加减
竈煤散(出千金方)治小兒尸注
竈突中煤(三指撮)鹽(少許)
右為散一二歲兒每服半錢匕熟水調下空心午後
各一服量兒大小加减一方相和熬熨之
桃仁湯(出聖惠方)治小兒尸注勞瘦或時寒熱
用桃仁一味二十枚湯浸去皮尖䨇仁生研以水一
盞煎至五分去滓量兒大小分减與服以吐為效如
不吐即非注也
鱉頭散(出聖惠方)治小兒尸注
用鱉頭一枚燒灰細研為散每服半錢匕新汲水調
下治小兒諸疾
治小兒尸注勞瘦或時寒熱(出聖惠方)
右用鷄子一枚打破生吞之已困者内入㗋中搖頭
令下即差
中蠱(附論)
夫人有聚毒蠱為蠱者随飲食入腹能變或食人五臟
小兒時有中之者遂心腹刺痛懊悶急者即死緩者涉
歷年月漸至羸困若注易旁人則為蠱注之病
方
雄麝散(出醫方妙選)專治蠱毒
雄黃(研)麝香(研)羖羊角(屑)赤芍藥敗鼓皮(炙令黃各)
(一兩)馬兜鈴根薺苨鬼臼(各半兩去毛)
右為細末拌勻每服半錢煎甘草湯調下食前服
羖羊角湯(出聖惠方)治小兒中蠱毒腹内堅如石面目青黃
小便淋&KR0377;變易無常
羖羊角(屑)蘘荷(各一兩)梔子仁(七枚)黃連(去鬚)赤芍藥(各一)
(分)犀角屑(半兩)牡丹皮(各一分)
右麄搗篩每服二錢匕以水一盞煎至六分去滓分
温二服日三服量兒大小加减
雄黃散(出聖惠方)治小兒飛蠱狀如鬼氣
雄黃(研)麝香(研)犀角(鎊搗為細末各半兩)
右同研令勻每服以温水調下半錢匕日四服量兒
大小加减
比聖湯(出聖惠方)治小兒五種蠱毒
用馬兜鈴根一味麄搗篩每服二錢匕水一小盞煎
至五分去滓空腹頓服當時随吐蠱出未快吐再服
又方(出聖惠方)
用薺苨一兩搗羅為末以粥飲調服下一錢量兒大
小加减
又方(出聖惠方)
用敗鼓皮一片燒灰細研如粉空心粥飲調服一錢
匕湏臾病兒呼蠱主姓名其病即愈
神效散(出肘後方)治小兒中蠱毒腹内堅痛面目青黃羸瘦
骨立病變無常及淋露
用桃上寄生二兩搗羅為散每服半錢匕如茶點服
日三
又方(出聖惠方)
用麝香一味細研每服一字匕空腹温水調下即吐
出蠱毒未效再服
治小兒中蠱毒欲死(出聖惠方)
用甘草半兩生剉麄搗篩水一中盞煎至五分去滓
分温二服當吐蠱出若預防蠱者宜熱炙甘草煮汁
服之即内消不吐神效
治小兒中蠱下血欲死(出聖惠方)
搗青藍汁頻頻服半合
又方(出聖惠方)
取生赤雌鷄翅下血服之立效
治小兒患蠱毒痢(出本草)
用生地黃汁一升二合二三四服立效
中惡(附論)
夫小兒無故卒然腹刺痛悶亂欲絶者中惡也蓋由隂
陽氣血不調神守不強故鬼毒惡氣得以中之凡腹大
而滿脉緊大而浮者死緊細而微者生若餘勢久留再
療則變為注夫小兒中惡者是鬼邪之氣卒中於人
也無問大小若隂陽順理榮衛調平神氣相守則強邪
不能干正若精氣衰弱則鬼神毒惡氣中之其狀先無
他病卒然心腸刺痛悶亂欲死是也
方
鬼箭羽湯(出聖惠方)治小兒中惡心腹卒痛
鬼箭羽(半兩)朴硝(細研)真珠末(一分)羚羊角(鎊)桔梗(炒)升
麻(各一兩)黃芩(去黑心)大黃(剉炒)鬼臼(各一兩半)芍藥(一兩)桃仁
(三十枚去䨇仁皮尖麩炒)茈胡(去苗一兩)
右麄搗篩每服一錢匕以水一小盞煎至六分去滓
分温三服空心午後各一服量兒大小以意加减一
方無鬼臼
芍藥湯(出聖惠方)治小兒中惡心腹堅脹痛顔色青黑大便
不通
芍藥桔梗(炒)黃芩(去黑心)茈胡(去苗)升麻(各一兩)大黃
(剉炒二兩)桃仁(七枚去皮尖䨇仁炒一方作桃仁五枚)鬼臼(一箇)甘草(炙一兩)
麝香(半錢研)杏仁(四十枚浸去皮尖䨇仁炒)
右麄搗篩入麝香和勻每服一錢以水一小盞煎至
六分去滓分温二服空心午後一服以利為度量兒
大小加减
辟邪膏(出醫方集成)治中惡卒暴亦宜服此藥立至蘇甦
中毒心腹刺痛悶亂欲死凡腹大而滿診其脉緊細
而微者生緊而浮大者則死急服蘇合香丸再以皂
角末觸鼻次服沉香降氣湯加人參茯苓不愈進以
辟邪膏無不效者
降真香白膠香沉香(各半兩)虎頭骨鬼臼(去毛)
龍膽草人參茯苓(各半兩)
右為末入雄黃半兩麝香一錢煉蜜丸如鷄頭實大
每服一粒煎乳香湯下又令兒帶及燒卧内尤妙無
不作效亦治客忤一方無鬼臼有甘草
雄黃丸(出聖惠方)治小兒中惡辟邪氣
雄黃(研)真珠(研各一兩)麝香(研半錢)牛黃(如棗大研)巴豆(四十枚去)
(皮膜心研去油盡)大棗(十四枚蒸熟去皮核研膏)
右除棗外同研為末入棗膏和少許蜜入臼中一千
杵搗為膏丸如粟米大每服三丸薄荷湯下空心午
後各一服量兒大小以意加减
療小兒中惡等病
鹿角大豆(各等分)
右為末相和勻乳汁塗妳上令兒飲之
治小兒中惡暴死(出經驗良方)
用䓤白納下部糞門及鼻中活一方以菖蒲末着舌
底又吹兩鼻兩耳中效
猪蹄散(出聖惠方)治小兒寒熱及惡氣中人
取猪後脚懸蹄燒灰末以乳汁飲一撮立效
治小兒衝熱惡毒煩悶
用生銀水磨服之忌生血
治小兒辟惡氣
用虎頭骨煮湯浴小兒數用之為佳
治小兒寒熱惡氣中人
以濕豉為丸如鷄子大以摩腮上及手心六七遍又
摩心臍上旋旋祝之了破䜴凡看有細毛棄道中即
差
半夏丸(出經驗良方)治小兒暴腹滿欲死
用半夏随多少微火爆搗末酒和為丸如粟米大每
服三五丸淡薑湯蜜湯服
治小兒中猢猻噤(出幼幼新書)凡身微熱䨇手捉拳按胸前
口撮不開縮肩體身一似活猢猻此候因受胎六箇
月日母見人弄猢猻開口吸着其氣生來被風邪相
擊致發此候若不速治即死
右取猫兒糞燒煙熏之即解
治小兒生下多被惡氣息衝着成疾方(出鮑氏方)
急取麝香一豆顆冷水調搽之嚾之
辟惡方(出本草)
以瑿令小兒帶之能辟惡瑿琥珀千年為瑿用與琥
珀同瑿(烏芍切)
普濟方卷四百
