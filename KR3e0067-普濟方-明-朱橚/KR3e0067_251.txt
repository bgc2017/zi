普濟方卷二百五十一明周王朱橚撰
諸毒門
解諸毒(附論)
凡人䟦涉山川不諳水土人畜飲啖誤中於毒素不知
方多遭其斃豈非枉横耶然而大聖久設其法以救活
之正為貪生嗜樂忽而不學一朝逄遇便自甘心竟不
識其所自今述神農黃帝解毒方好事者少留意焉
解諸毒例
解一切毒止鼻衂吐血袪煩躁
用藥王搗汁飲驗其苖莖青色連葉摘之有乳汁
治沙蝨溪毒
以栗樹皮煎汁服之
辟溪毒
養蒼鵝以辟之
治黃毒去心下結
以甘藍作葅經宿漬色黃和塩食之
治溪毒
以天羅勒挼碎傅之
解惡氣瘴毒(出聖惠方)
犀角羚羊角雄黃麝香並水磨服解之
方
解毒丸治大人小兒一切諸毒吐瀉迷亂欲死時疫
肐&KR2923;諸驚積熱山嵐瘴氣毒四方人不服水土
貫衆茯苓黃藥子葛根生地黃甘草
大豆滑石薄荷縮砂仁隂地蕨川
芎土馬騌人參菉荳粉寒水石紫河
車茵陳益智馬勃草龍膽山豆根
川百藥子白殭蠶雄黃白礬大黃青
黛(各五錢並生用)
右為細末生蜜為丸如彈子大每服一丸新水化下
小兒半丸
又解毒丸(出濟生拔萃)耑善治男子婦人及小兒一切積聚
停留作毒上焦壅熱咽喉不利口乾多渴伏暑煩悶
及霍亂或山嵐瘴氣及食毒酒毒吐逆不定諸風毒
或昏困不省人事虛煩發躁赤眼口瘡善解四時傷
寒疾發散瘟疫毒邪之氣及四方人不伏水土一切
毒並皆解之常服此藥補真益氣化毒除風神效不
可細述
滑石黃芩貫衆茯苓山梔子乾薑(一作)
(乾葛)草龍膽大豆青黛甘草薄荷寒水
石(各一兩)益智仁縮砂仁大黃山豆根生
地桔梗百藥煎紫河車粉花(即荳粉也)馬勃
板藍根黃藥子(各五錢)
右為細末煉蜜為丸如彈子大每服一丸新汲水化
下細嚼或含化亦得小兒半丸如婦人血暈不省生
薑和水磨下一丸一方無滑石青黛為衣仁宗皇帝
差人白内侍省陳頭供奉官劉元吉以李漢臣所進
解毒保命丹賜狄青
保命丹(一名化毒丹出御藥院方)耑解諸毒酒毒山嵐瘴毒菓毒肉
麵毒魚菜毒冬月丹毒夏月暑毒傷風後餘熱小兒
瘡疹毒及喉閉之患有名毒並皆治之
貫衆茯苓黃藥子藍根乾葛地黃
雄大豆甘草滑石縮砂隂地蕨薄荷
(各二兩好者)土馬騌菉荳粉益智寒水石山
豆根紫河車馬屁勃草龍膽白殭蠶
百藥煎山梔子大黃(各一兩)
右各去土水洗净焙乾為細末水浸蒸餅為丸如彈
子大每服一丸細嚼新水送下小兒一丸分作四服
煎薄荷湯放冷磨下小兒急驚磨水下更在臨時看
病大小加减服之此藥常宜攜帶以備急若月頻服
便諸疾不生神效不可盡述
神仙解毒丸(出經驗良方)耑治一切諸毒
青靛花(一斤半)大黃山豆根自然銅黃藥
白藥貫衆楮實子(即穀樹子)山梔子山茨茹
黃連(各十兩)扑硝(三錢)滑石(七斤)芭蕉(自然汁)鉛光石
右為極細末糯米煎糊同芭蕉汁和藥搗一二千杵
多作餅隂乾不使見日不然折去料可作一千五百
丸却用鉛光石打光不然煉光亦可丸如龍眼大如
諸般骨鯁井水磨下一丸作勢一吞即下答腮焮腫
咽喉飛錫麻油調下酒毒腸風下血薄荷湯磨水下
赤眼腫疼井水磨下金蠶蠱毒用黃連水磨下蛇犬
蜂螫蜈蚣毒用水磨塗傷處誤竹木刺井水磨下解
般惡毒用新汲水磨下此藥收得年深愈神效又云
合用白色新磚厠坑浸一年愈久愈妙厠窖底磚只
須水洗净不必煆燒細研五斤為細末同前藥為丸
太乙追命丸(一名奪命丸出聖惠方)耑治百病若中惡氣心腹脹
不得喘息心痛疾積聚臚脹疝瘕不消宿食作逆嘔
寒熱瘰&KR0659;蠱毒婦人産後瘀疾方
蜈蚣(一條)丹砂附子(炮製去皮臍)礬石雄黃藜蘆
鬼臼(各一分)巴荳
右為末煉蜜丸如麻子大一服二丸日一服傷寒一
二日服一丸當汗出綿裹兩丸塞兩耳中下痢服一
丸塞下部蠱毒服二丸在外膏和摩病上在膈下痢
有瘡一丸塗之毒自出産後瘀疾一丸耳聾綿褁塞
耳一方無丹砂用温酒服
鷄腸草散(出千金方)耑解諸毒
鷄腸草(三分)薺苨升麻(各四分)芍藥當歸粉草
(各二分)分圭(一分)藍子(一合)
右下篩水服方寸以多飲水為佳若為蜂蛇等毒蠱
所螫以針刺螫上血出著藥如小荳許於瘡所自瘥
為射傷箭中所削竹如釵股長一尺五寸以錦纏繞
水沾令濕取藥内瘡中隨瘡深淺令至底止如有血
出即休若服藥有毒水服方寸以毒解痛止愈
神仙解毒萬病丸(出百一選方)耑解一切藥毒忌草菰菌蕈
金石毒喫自死馬肉河豚發毒時行疫氣山嵐瘴瘧
急喉閉纏喉風脾病黃腫赤眼瘡癤衝冒寒暑熱毒
上攻或自縊死落水打折傷死但心頭微暖未隔宿
者並宜用生薑蜜水磨一粒灌之須臾復甦癰疽發
背未破及魚臍瘡腫毒湯火所傷百蠱犬鼠蛇傷并
東流水磨塗并服一粒良久覺痒立消打撲攧損傷
折炒松節酒磨下半粒仍以東流水磨塗男子或中
顛邪狂走女人鬼氣胎并宜暖酒磨下一丸可分兩
服有毒即吐或痢毒盡自止昔有一女子久患勞瘵
病為血尸虫所噬磨一粒服之一時即吐下小虫千
餘條一大者挣為兩段後只服蘇合香丸半月遂愈
如常至牛馬六畜中毒亦以此救之無不效
文蛤(三兩淡紅色者搥碎洗淨本草云五倍子一名文蛤)紅牙大戟(一兩洗淨)山
茨菰(二兩淨即鬼炣□金炣花根也)續隨子(一兩去殼秤研細裹壓出油再研如白雪)
麝香(三錢研)
右將前三味焙乾為細末入麝香續隨子研令勻糯
米粥為丸每料分作四十九粒於端午七夕重陽日
合如欲急用辰日亦得於木臼中杵數百下不得婦
人孝子不具足人鷄犬之類見之切宜秘惜不可廣
傳輕之則無效如癰疽發背未破之時用冷水磨
塗痛處并磨良久覺痒立消隂陽二毒傷寒心悶狂
言亂語胸膈壅滯邪毒未發及瘟疫山嵐瘴氣纏喉
風冷水入薄荷一葉同研下急中顛邪喝呌亂走
鬼胎鬼氣並用煖無灰酒下自縊落水死心頭煖
者及驚死鬼迷未隔宿者並冷水磨灌下蛇犬蜈
蚣傷並冷水磨塗傷處諸般瘧疾不問新久臨發
時煎桃柳磨下小兒急漫驚風五疳八痢蜜水薄
荷小葉同磨下牙關緊急磨塗一丸分作三服如
丸小分作二服量大小與之牙關痛酒磨塗及含藥
少許吞下湯火傷東流水磨塗傷處傷損打撲
炒松節無灰酒下年深日近頭疼太陽疼用酒入
薄荷雜磨紙花貼太陽穴上諸般癎疾口面喎斜
唇眼掣眨夜多睡涎言語蹇澁卒中風口噤牙關緊
急筋脉攣縮骨節風腫手脚疼痛行止艱辛應是風
氣疼痛並用酒磨下有孕婦不可服其方五倍子(十五)
(兩)大戟(七兩五錢)山茨菰(十兩)續隨子(十兩炒不去油)麝香(五錢)療
溺水死者王排岸云紹興府師有施此藥者渠一子
溺水已死用此法救之遂甦凡人居家或出入不
可無此藥真濟世衛家之寳如毒藥嶺南最多若遊
宦嶺表纔覺意思不快便服之即安二廣山谷間有
草曰胡蔓草又名斷腸草若此藥人急水吞之急死
緩水吞之緩死又取毒蛇殺之以草覆上以水洒之
數日菌生其上取為末酒調以毒人始亦無患再飲
酒即毒發立死鷄豚魚羊鵝鴨等肉内下藥復食此
物即觸發急服此藥一粒或吐或痢隨手便瘥其俗
滛婦人多自配合北人與之情相好多不肯逐北人
回陰以藥置食中北人還即戒之曰于某年來若從
其言即復以藥解之若過期不往必斃矣名曰定年
藥北人届彼亦宜誌之若覺着毒四大不調即便服
之危氏方内全蠍(五枚)大山豆根(五錢)硃砂雄黃(各二錢)
紅牙大戟(洗焙七錢五分)一名方有續斷乳香各辟毒再生
丹
解毒丸(出三因方)耑治誤食毒草并百物毒救人於必死
板藍(四兩乾者洗净曝乾)貫衆(一兩剉去尖)青黛(研)甘草(生各一兩)
右為末蜜丸梧子大以青黛别為衣如稍覺精神恍
惚惡心即是誤中諸毒將藥十五丸爛嚼用新水送
下浸炊餅為丸尤妙如常服可三五丸大解暑毒
甘草飲(出千金方)耑解鴆毒及一切毒藥不止煩懣
甘草蜜(各四分)粱米粉(一升)
又以水五升煮甘草取二升去滓歇大熱納粉湯中
攪令勻調納白蜜更煎令熟如薄粥適寒温飲一升
解毒散(出余居士百選竒方類)不問是毒藥服之䖝皆吐出神效
石菖蒲白礬
右等分為末新汲水調二錢不過兩服必效一方煎
甘草湯調下
青黛雄黃散(出醫方大成)諸凡始覺中毒及蛇䖝咬癰疽纔
作服此令毒氣不聚
上好青黛雄黃(等分)
右為細末新汲水調下二錢
砂草油方治人食毒物及患惡瘡
硼砂(四兩)甘草(四兩)
右用真香油一斤於磁瓶内浸藥遇患急令患人服
油一小盞立效浸久尤佳
二藤酒(出聖惠方)耑治解腹内諸毒并觧一切毒
都惏藤黃藤(長握取二虎口長三寸并細剉)
右以酒三大升都入小甖鑵中密封漫火圍四邊燒
之令沸伺温乃温服常有酒色無禁忌若不獲己欲
食俚人食者先取甘草一寸炙令熟嚼嚥汁若食著
毒藥即吐依前法治之若徑含甘草而不吐者非也
宜常取甘草十數韯身帶之以自防嶺南人將生熟
物並於火上炮炙食之永無慮若席上撒藥卧著因
汗入肉最難治可常自將净席随身乃匙筯甘草并
解毒藥行為妙昔有席辨刺史常言嶺南俚人解
毒藥並是常用物畏人得其法乃言三百頭牛藥或
言三百兩銀藥辨久住彼與之親狎乃得其實凡欲
食先取甘草一寸炙熟嚼嚥汁若中毒随即吐出乃
用都惏藤黃藤二物酒煎令温服之常服毒随大小
溲出都惏藤者出嶺南高三尺餘甚細常所謂三百
兩銀藥也又常帶甘草随身以備緩急
解中毒似覺胸心煩悶狀如錐刀刺痛不可忍宜速吐
之方(出聖惠方)
生犀角屑(一分)生玳瑁(一分)
右為細散以新汲水調下一錢頻服之以吐為度
治一切毒入腹不可療(及馬汗方)
用新葶&KR1047;子一兩炒研以水一升湯浸服取下惡血
解一切毒方(出千金方)
用母猪屎和服之一方用水三升二合和米粉飲之
並瘥
治發熱諸毒煩悶及解熱麫毒
取枸把葉煮汁解之
解諸毒方
用橄㰖生噉及煮飲並解之如誤食鯸鮐肝至迷悶
者其汁立瘥
治一切毒(出聖惠方)
用戟藍實(四兩)白花藤(四兩)出嶲州者上不得取野葛同
生者切以水七升酒一升煮取半空腹頓服之少悶
勿怪單乾藍搗末服之瘥
解諸毒卒得鬼打
取粟米粉水攪服之亦主熱腹疼鼻衂並水煮服之
治毒氣攻手足腫疼以及下部毒攻生瘡者(出肘後方)
用櫸樹皮和槲皮合煮汁如飴糖以樺皮濃煎汁絞
飲服之
治蟲蛇毒
取女青苖即雀飄白服汁良一方取倉鵝糞服之
療下一切冷毒風氣
取蒜獨頭者一枚和雄黃杏仁研為丸空腹飲下三
丸静坐少時患鬼氣者當汗出即瘥
治剥馬皮骨刺破中毒欲死(出德生堂)
取剥馬腹中糞及馬尿洗以糞敷之大驗絞汁飲之
效
治服漆毒發
飲鐡漿及服黃櫨汁并甘豆湯良食蟹並可治
又方
用赤白地錦草洗曝乾為末米飲下一錢立效
治中鴆毒氣欲絶者(出十便良方)
用葛粉三合水三中盞調飲之如口噤者以物揭開
灌之葛氏方止用粉
治天行毒病衂鼻即是熱毒下血數升者(出醫方大成)
取好墨為末以鷄子白丸如梧子大用生地黃汁服
三十丸如人行五里再服
解諸毒方(出危氏方方見本門解金銀銅鐡石毒類)
獨勝散(出危氏方)耑解藥毒蠱蛇毒
用大甘草以真麻油浸年歲愈多愈妙甘草用有節
去土細嚼或以水煎服神效
蠶退散(出經驗良方)耑治一切諸毒
用蠶退紙不拘多少以麻油燃燒存性為末新水調
下一錢頻服凡諸中毒面青脉絶昏迷如醉口噤吐
血服之蘇亦治牛馬誤喫花蜘蛛腹脹欲死者用兩
大匙新冷水調下頻服灌下喉必效一方無麻油療
蠱毒新汲水調服或瀉便安
療出血解野毒方
用鴨項煮汁飲之瘥
解山瘴溪毒
用&KR1489;羊角為末水煎服之一方燒之去蛇毒
解中毒及能治挑生方(出傳信十用方)
一日之毒中人即席狂亂五内如刀攪割不遇時死
此一種最急亦以易治且以人頭垢用水調或洗頭
巾水灌之吐出即愈
二日之毒中人半日發其候精神昏忽腸胃攪刺霍
亂吐瀉經夕而卒以遠處茆根下黃土攪冷水灌解
三日之後毒中人似稍緩今兇人多用之被中者頗
難知其初覺惡心减食暨毒發大槩數傷寒候肢節
疼倦或作寒熱多唾皮膚習習痺覺如針鋩刺人又
如被蜂蠆螫痛至甚着床啞而死此毒中人亦不可
過兩日後發即取田中蟛蜞三十枚洗净作鱠食之
臨卧服碎蟛蜞數枚冷水投之天明瀉解諸湯毒
又方
用地黃汁一盞温熱灌之
解諸般中毒危卒等病證(出德生堂)
用甘草一束長大約一尺許不論多少用麻䋲緊拴
三度安在厠屋糞缸内底下聽其諸净手擔去糞必
存留一年之餘取出拴繫長流水中洗去糞穢三日
後切細晒乾碾為末恐有臭氣入麝香少許不問是
何諸毒喉閉乳蛾口舌惡瘡中蠱菌毒之証悉皆治
痘瘡不發服少許效竹筒中帶行有急時即塗傷處
治百毒
以鳬茈搗汁一升
一方治露氣生於股根近小腹痛
用獨核肥皂去子煨熟細搗加石灰同搗勻傅立去
一方
用五葉草根葉搗薑塩酒浸服名五對草三對草
一方
用同治骨碎補生蘿蔔生薑同搗傅治腋下毒
一方治&KR2268;毒
用生腿根直者名露氣橫者名&KR2268;苦蕒菜椎傅愈
又方治鐡蛇毒生手足指尖節上
用大葉香薷并刺瓜者搗縳傅
又方(出鮑氏方)
用山薊醋調傅
又方(出鮑氏方)
用鵶鵲飯草挼汁縳傅
又方(出鮑氏方)
用藍青挼汁入雄黃麝香傅
治熱毒
以白麻油一合鷄子二顆芒硝一兩攪服之少時即
瀉
一方(出鮑氏方)
火帶毒似龍帶而以小龍芽草入酒一二滴搗傅
一方(出鮑氏方)
蜂窠毒燒蜂窠為灰麻油調傅一方用艾汁傅效
一方(出鮑氏方)
蜓蚰毒石菖蒲或地蜈蚣或赤葉地錦搗傅效
一方(出鮑氏方)
狐狸刺毒以五葉蛇草蘿蔔同搗傅或加倒摘刺肉
橘實核皆效取甘草㕮咀濃煮多飲其汁
雄黃散治中毒亦救蛇虺毒尤佳
雄黃不拘多少為末入麝香少許麥門冬湯調下出
舌數寸者亦治
玉訣牛蒡凉風解毒
用牛蒡子不拘多少炒為末水煎一錢服
蟹解漆毒
乾道五年襄陽有劫盗當死而特旨貸命點配者州
牧慮其復為人害既受命以生漆塗其兩眼囚行到
荆門已盲不見物寄禁長林縣獄以待傳送適有村
叟以事在獄中憐而語之曰汝明日去時倩送者往
蒙石及尋蠏搗碎之濾汁滴眼内漆當随汁流散瘡
亦愈矣如其言訪得一小蠏用之流三日而行目睛
好略無損傷朱晞顔時以當陽尉攝邑令親見之
生漆惹人成毒
用椒葉煎湯洗鷄黃塗白松菜解
桐油誤食成毒
飲熱酒解乾柿及甘草亦可
治諸中毒衆藥不能解者
急以野人肝研水灌下立解
一方(出本草)
用太平州白芷不拘多少研為末以麥冬湯調服
一方(出本草)
用秦皮濃煎服或蚌粉滑石貝母末傅亦可
誤飲蜈蚣交水毒者方
陳齋郎胡州安吉人因涉春渴掬澗水兩口嚥之數
日覺心腹微痛日久疼甚服藥醫診之云心脾受毒
今心脉損齋答云去年涉春渴飲澗水得此病醫云
齋郎喫却蛇在澗邊遺下不净在溪水内蛇以成形
腹中食其心而痛也遂以水調雄黃服之果下赤蛇
數條皆能走也春秋二時龍帶精入芹菜中遇食之
為病發時手青肚滿痛不可忍作蛟龍病服硬糖三
二升日二度吐出如蜥蝪三二便瘥一方用餳粳米
榖以人乳餅煮粥食之吐出為度外臺秘要云蛟龍
病者三月八月近海及水邊回食生芹菜為蛟龍子
生在芹菜上食入人腹變生龍子須慎之其病發似
癲面色青少腹脹状如懷姙宜食方以寒食飴餳三
升日三服之吐出蛟龍有兩頭及尾開皇六年又賈
橋有人喫餳吐出蛟龍大驗無所忌也明皇雜錄云
有黃門奉使交廣回周顧謂曰此人腹中有蛟龍上
驚問黃門曰卿有疾否曰臣馳馬大庾嶺時當大熱
困且渴遂飲水覺腹中堅痞如杯周遂以硝石及雄
黃煮服之立吐一物長數寸大如指視之鱗甲皆具
投水中俄頃長數尺復以苦酒沃之如故以噐復之
明日已生一龍矣上甚訝之
解毒丸解世間不測一切等毒
山豆根(三兩)板藍根(二兩)甘草(四兩炙)山茨菇(三兩)土馬騌
(二兩)續随子仁(二兩)黃藥子(二兩)大黃(一兩)紫河車(三兩)木通
(二兩)盆硝(二兩)五味子(二兩)藿香(二兩)寒水石(二兩)雄黃(二兩)貫
衆(二兩)白殭蠶(二兩)乾葛(一兩)茜草根(一兩)薄荷(二兩)菉豆粉
(三兩)百藥煎(二兩)硃砂(一兩)麝香(五錢)
右為細末蒸餅為丸如弹子大用螺青三兩和勻一
半為衣每服半丸用生薑蜜水化下解諸惡物及蠱
毒砒毒菌毒河豚魚毒並皆治之
又方
煮薺苨令濃飲一二升祕方卒無可煮嚼食之亦可
作散服之此藥在諸藥中最有驗
又方
凡煮此諸藥汁解毒者不可熱飲之諸毒得熱便甚
宜使小冷為良
又方
用藍葉藍子亦通解諸毒常預稸之凡煮諸藥汁解
毒者皆不可熱飲使諸毒更甚亦小冷爾畜之亦佳
玉霜圓(出華陀中藏經中)耑觧一切毒
牙硝(半斤)朴硝(半斤)硼砂(四兩)白礬(二兩)
右四件火鎔鎔成汁傾入地坑之内為末龍腦二兩
研水半盞令生蜜調一錢小兒量虛實服玉凾方無
朴硝只三味入藍實半斤至妙
中毒門評
諸凡中藥毒及一切諸毒從酒得者難治言酒性行諸
血脉流徧身體也因食得者昜治言食與藥俱入於胃
胃能容雜毒又隨大便泄出毒氣毒氣未流血脉故昜
治也以毒即歸藏飽者毒氣未能深入故宜急解凡解
諸食毒爛嚼甘草嚥之則毒吐出矣
方
犯天麥毒方
齊州有人病狂每謌曰五靈華盖曉玲瓏天府由來
汝府中惆悵此情言不盡一丸蘿蔔火吾宫又謌曰
踏陽春人間二月兩和塵陽春踏盡秋風起腸斷人
間白髮人後遇一道士作法治之乃云夢中見一紅
裳少女引入宫殿皆紅紫飾小姑令謌道士曰此正
犯天麥毒女則心神小姑脾神也按醫經蘿蔔治麫
毒曰火吾宫即以藥并蘿蔔食遂愈
治溪毒中毒
以知母連根葉搗作散服之亦可服水搗取汁飲二
升夏月出行多取此屑自随欲入水先取少許投水
上流便無畏兼辟射工亦可和水作湯浴之甚佳
治諸蠱毒
用小蒜五月五日採者上食之不可常食
解諸藥毒蟲蛇及諸蠱毒
右以大粉草寸叚剉以芝蔴油透愈久為妙收之遠
行漳泉福建川廣間有中毒即嚼三兩叚得吐即無
害
又方
生茶葉(焙)生甘草(焙)生白礬(乳鉢研為末)
右等分為細末每服一大錢以新汲水調下若中毒
一月其毒自大便下若中蠱毒即吐出肉塊次服補
藥生糯圓用糯米粉以烏猪膽汁為丸如梧桐子大
每服三十粒熟水吞下
解一切毒
用縮砂仁生韭汁藍實各單用水調下淡豉葱麥門
冬水煎服卒中毒有藥者生蔴油一盞吐下毒
治中蠱毒(出本草)
用生蒼耳七個白礬一兩皂角子嚼塗咬處湏男子
嚼之放藥於腫處
一方(出本草)
用雄黃不拘多少萵苣汁和作餅子候乾為末每用
少許貼瘡口立效或以酒調雄黃末傅之亦得
解毒散(出本草)
用山鵲將酒服
治中諸毒煩悶(出本草)
用掘地作坎以水沃其中攪令濁俄頃取飲之即解
解毒人卒不得生藍汁者(出本草)
以浣䌝布汁解之亦善
解諸毒物入腹(出本草)
以鐡漿服之
解一切毒(出本草)
以臘雪少温服之
解諸毒藥及蟲(出本草)
以車渠玳瑁一片等分作人乳磨服極驗
治一切毒氣及蛇傷(出本草)
以獨行根磨服之應是着諸般毒悉皆吐出
治一切草毒(出本草)
用白藊豆生嚼及煎湯服取效
治諸惡&KR0558;狐尿刺毒山溪中沙虱射工等毒(出本草)
以葱煮汁浸之或搗傅中效
治嶺南人以藍頭合毒有中之者(出本草)
以藍蛇尾作脯與食之即解其蛇頭毒尾良也
破棺湯(出本草)耑治諸毒辛惡熱黃悶欲死者
以屎新者最效湏與水和服之乾者焼之煙絶水漬
飲汁一方多年乾者搗末沸湯沃汁服之
解諸毒蠱毒腫毒蛇虺蠱狂犬毒并瘡除血長膚者
以紫珠煮汁服之(一名紫木)
治溪毒(出本草)
以小蒜煮汁服之
治人中毒(出本草)
以萍子曝乾為末酒服方寸
解諸毒物(出本草)
以百丈青煮服亦搗絞汁服
治解一切毒氣虎狼所傷溪毒野蠱等毒(出本草)
以草犀根焼碎服臨死者服之得活
治諸毒熱煞蛇毒除驚怖恍惚(出本草)
以麝香作服之
治瘴毒(出本草)
以蚺蛇肉作鱠食之良
殺蠱毒(出本草)
以鰻鱺魚乾焼炙之令香食之三五度即瘥一方為
末服之長服尤良
去熱煩解毒調中氣令人肥健又主馬血毒入肉(出本草)
以甜藤搗絞汁和米粉作糗餌食之甜美
去蟲蛇蠱毒(出本草)
以大蒜生食之
解蜈蚣毒及蜀椒毒
用桑汁及煮桑根汁並解
治狐狸刺毒
用煮大豆令多飲甘汁無大豆豉亦佳
又方解狼烟毒入口
用飲少醋解
治剥驢馬血入肉毒
用赤檉木以火炙熨之亦可煮汁浸之效(一名河柳)
風毒腫(出聖惠方)
沉香木香薰陸香雞舌香麝香紫檀
香並皆治之
中藥毒(附論)
神農嘗百草一日而遇七十毒以辨相得相反相惡畏至
於有毒無毒各有制治然藥無毒則病不瘳内經所謂
知毒藥為真者乃用藥之要也昧者語有服食當究其
毒以制治之猶巴豆之用黃連半夏之用生薑是也甘
草能解百藥之毒大有神妙有人中烏頭巴豆毒甘草
入服即定中藜蘆毒葱湯下咽便愈中野葛毒土漿飲
訖即止如此之事其驗如反掌方稱大豆汁解百藥毒
每令試之大懸絶不及甘草又能加之為甘豆湯其驗
尤甚有人服玉壼丸治嘔不能已百藥與之不止藍汁
入口即定又云凡受毒者或魚肉飯中得之則昜治
飲酒得之則酒氣散歸百脉難治若在胸膈作楚則用
稀延散吐之若在腹中作楚急服雄黃丸瀉之徐服参
苓白术散無恙矣仍忌鷄鵝肉數日為妙又云凡煮諸
藥汁解毒者不可熱飲諸毒得熱更甚宜使小冷為良
夫有大毒之藥不可入口鼻耳目即殺人者一曰鈎
吻生朱崖二曰鴆又名䲰状如黑雄鷄生山中三曰隂
命赤色著木懸其子生山海四曰海姜狀如龍赤色生
海中五曰鴆羽状如鸛雀黑項赤啄食蝮蛇生海内但
彼此諸毒藥發動状皆似勞黃頭項強直背痛而欲寒
四肢痠洒毛悴色枯肌肉纏急神情不樂又欲似瘴病
或振寒如瘧或状熱似時行或吐或痢多若頭痛又言
人齒色舌色赤面多青者並著藥之候也嶺外俚人别
有不強藥不藍藥有燋銅藥金藥菌藥此五種藥中人
者亦能殺人但此毒初著不能知欲知是毒非毒初得
便以灰磨洗好熟銀令净復以水楊枝洗口齒含此藥
一宿卧明旦吐出着之銀黑者是強藥銀青黑者是藍
藥銀紫班者是燋銅藥此三種但以不強藥最急毒若
熱酒食裏中者六七日便死冷酒食裏中者著經半月
始可知爾若冷銀銀色不異而病候與著藥之状不殊
心疑是欲得知者可食鯉魚食畢此毒即發亦空腹取
銀含之可兩食頃出著露下明旦看銀色若變便黑即
是藥毒又言取熟鷄子去殼令病人齒勒齒鷄子白處
亦着露下若齒痕處黑即是也又言覺四大不調即飲
酒空腹食炙鷄炙㹠鴨等觸犯令藥發即治之便瘥若
久未治毒侵腸胃難復攻治也若定知著藥而四大未
羸者取大戟長三寸許為末水服必大吐痢若色青者
是燋銅藥色赤者是金藥吐菌子是菌藥此外雜亦無
定色但小異常爾又有兩種毒藥名當孤草其著人時
脉浮大而洪病發時惡寒頭為痛乾嘔背廹急口不覺
嚼舌大小便秘澁面色眼眶唇口指甲背青是也又别
一種當孤草毒者其病發時口禁而乾舌不能言咽喉
如錐刀刺胸中甚熱體脾滿悶不至百日身體唇口手
足背青而死又着烏頭者其病發時咽喉強而眼睛疼
鼻中聞臰手脚沈重常嘔吐腹中熱悶唇口青顔色
乍青乍赤百日乃死凡人若色黑骨大肉肥者皆胃厚
則勝毒若瘦者則胃薄不勝毒也凡藥毒及中一切
毒皆能變亂於人為害亦能殺人但毒有大小可随所
犯而救解之若毒重者令人咽喉腫強而眼睛疼痛鼻
乾手脚沉重常嘔吐唇口習習腹裏熱悶顔色乍青乍
赤經久則難療其輕者身體習習而痺心胸涌渴然而
吐或利無度是也但從酒得者難治言酒性行諸血脉
流徧身體故也食得者易治言食與藥俱入於胃胃能
容雜毒又隨大便泄出毒每未流於血脉故易愈也若
覺有前諸候便以解毒之藥救之
方
蜂窠散治藥毒吐後
土蜂窠(炒研末一兩)赤小豆糯米粟米藍實(四味)
(并生用各二兩)猪苓(去黑皮)薺苨(各剉半斤)馬藺花(乾者二兩)
右為散每服三錢以温水調下空心日晚服一方入
猪糞炒焦
解諸藥毒預含方(出聖惠方)
水銀(一兩以棗肉研令星盡)膩粉(一兩五錢)不灰木(一兩搗研細羅為末揀净)
鷄子(三枚)藍根(一兩搗羅為末)生薑汁(二合)
右以臘日拌和入瓷罐内掘地坑埋至端午日取出
用軟飲和丸如紅豆大每服以甘草汁生米泔嚼下
一丸瘥
丹砂丸解藥毒蠱毒等疾
丹砂(研)雄黃(研)附子(炮去皮臍為末各二兩)䜴(六十粒炒)巴豆(六十)
(粒去皮心膜麸紗去油)
右細研巴豆并豉前三味煉蜜和搗數百下丸如豆
瓷瓶蜜收每服二丸煖蜜酒下
解諸毒藥傷人方(出聖惠方)
石南根(五錢)商陸(五兩切晒乾炒令黃)肉桂(一兩去皴皮)甘草(一兩生用)
猪牙皂角(三兩去皮絲炙令焦黃去子)
右搗篩為散每服五錢以水一大盞煎至五分去滓
温服之以吐瀉為度令吐在盆中要得看驗只得喫
粥將息為妙
解毒丸(出聖惠方)
銀星礜石金星礜石太隂玄精石雲母粉
不灰木(以生糞燒灰令通赤已上各二兩)
右用藥四味炭火燒令通赤與不灰木同入盆下盖
出火毒一宿後細研如粉入龍腦二錢更研令勻以
糯米粥和丸如紅豆大每服一丸以生薑汁少許并
新汲水研破服之
婆婆石丸(出聖惠方)耑解藥不論年月深淺立瘥
婆婆石猪血(各五錢)雄黃麝香乳香(各一分)
右研為末用軟飯并猪血和丸如梧桐子大每服以
温水研下二丸又含一丸即吐出病根瘥如不吐即
以内消也於端午日午時合如急要即取辰日辰時
合亦得
防己解(出千金方)耑解芫花毒方
防己防風(去蘆)甘草(生剉)桂(去粗皮各一兩)
右為末散每服二錢以冷水調下連併三服一方單
用一味亦可解之
椒豆飲(出百一選方)耑解砒毒韜丸傳
漢椒(四十九粒)黑豆(十四粒)烏梅(二分去皮)甘草(三寸碎之)
右水一碗煎七分温服
白扁飲(一名巴豆靈膏出危氏方)解砒毒等
用白扁不拘多少為細末入青黛等分細研冄入甘
草末少許巴豆一枚去殼不去油另研為細末取一
半入藥内以炒糖一大塊水化開添成一大盞飲之
毒随利去後用五苓散之類
金星地蟮散(出聖惠方)耑解毒藥
金星地蟮(末二錢)婆婆石(五分)牛旁根(一兩切碎焙乾)竈下黃
土(一兩)
右為細末每服以熱酒調下一錢服之
藍根飲解毒藥
藍根(一握剉)蘆根(一握剉)菉豆(研一分)澱脚(研一合晒乾)
右先將藍根蘆根以水一碗煎至七分去滓次後二
味和勻分三服或一二服利下惡物不用再服
承氣湯(出十便良方)耑治吐却惡毒物後覺胸心安穏即服
此
茯苓(一兩)麥門冬(一兩去心)人參(去蘆頭一兩)青竹茹(五錢五分)
右為末每服五錢以水一大盞入棗三枚煎至五分
去滓温服日三服一二兩日内且宜食粥
麥門冬飲(出千金方)耑治一切藥毒發不問草石始覺惡心
生麥門冬(去心二兩)葱白(切三兩)豉(二兩五錢)
右剉如麻豆大以水七盞煎取三盞半去滓分三服
食頃再服之
椿皮飲解一切藥毒
椿白皮東柳枝(并細剉各二合)阿魏(好者少許)
右以水三盞同煎取一盞去滓空心頓服吐出惡物
即瘥吐後服蜂窠散
甘草飲治中藥毒心痛煩悶
甘草(生剉二兩)粉草(研一兩)白蜜(五錢五分)
右以水六盞先煎甘草减半内葛粉并蜜更煎三兩
沸去滓温分三服如食頃冄服
辨毒散治一切毒及藥毒
阿魏(研)青塩(研各一兩)甘草(生剉三兩)
右為散如遇有毒物處每日空心沸湯點服一錢若
食著毒物立便吐出
中諸藥毒方
甘草(生用)黑豆淡竹葉
右等分剉散水一碗濃煎服之
粉草飲凡中藥毒即用生黑豆數粒食之間醒者即
非中毒若是吐出逆煩躁服藥湏極冷即觧也觧中
藥毒蟲毒悶亂吐血煩躁
甘草(一兩生用)白礬(五錢生)延胡索(一兩二分)
右為細末每服五分水一盞煎至六分去滓放冷細
細呷之
解諸藥毒人中毒
以金釵股煮汁服之亦生研更烈必大吐下如無毒
亦去熱痰
解毒丸治中藥毒心腹切痛不可當欲死者有救藥
不及死後身黑是中毒之証
大棗(二枚去核)巴豆(三十七粒去皮心膜不出油)
右共研勻只作四丸以大鍼穿就麻油炣熖上熏黑
用瓷合貯遇中毒者每服只一丸随所中毒物汁嚥
下不得嚼破一二時辰取下毒其毒即緊包裹所服
藥下或不知所中毒物即以茶清一大盞放温嚥下
甘草湯以中藥毒心膈煩悶甚者如錐刺痛不可忍
宜速吐之
甘草(生用二兩)白藥(一兩一錢)
右細剉以水三盞同煎至二盞去滓候頓服以吐出
惡物為度吐了後冄單煎甘草一味服之尤佳
歸魂散(一名礬茶散出廣南衛生方)耑觧中藥毒煩躁吐血腹内口
内如錐針刺
白礬草茶(各一兩一錢)
右搗研為散分作三服用新汲水調下連服之立解
此藥入口其味甘甜不覺苦味者是中藥毒也得吐
即效不吐冄服一方用白礬臘茶末水調下治菌毒
解百藥毒方(出千金方)
用甘草薺苨大小豆汁藍葉根實絞取汁服之並瘥
解野葛毒方(出千金方)如若以口噤者以大竹筒盛冷水注
兩脇及臍上煖輒易之口湏臾開開則後藥入口便活
以生薺苨汁解之又用鷄子三枚葛根汁甘草汁鴨頭
熱猪血鷄屎人屎各絞取汁服之並瘥
解烏頭天雄附子毒方(出千金方)
用大豆汁遠志防風棗肉飴糖並能解之一方專用
遠志防風二味投大豆汁調下一方專用防風棗肉
濃煎湯服之亦可
解半夏毒方(出千金方)
用生薑汁及乾薑服之良唐崔魏公云䤤夜暴亡
有梁新聞之乃診之曰食毒僕曰常好食竹鷄竹鷄
多食半夏苖必是半夏毒命生薑捩汁折齒而灌之
活浙人王夫人忽日面生黑班日久滿面俱黑遍
求醫不效忽遇一草澤醫人云夫人中食毒矣治之
一月平復後覺其方止用生薑汁糊為丸服之問其
故云食班鳩盖此物常食半夏苖中毒薑汁解之
解莨菪葉中有毒者
煮甘草汁服之
解狼毒方(出千金方)
用杏仁藍白歛塩木占斯各絞汁調服瘥藍汁亦解
解巴豆毒方(出千金方)
用煮黃連大豆生藿小豆藿菖蒲屑及煮寒水石各
件取汁並皆可服甚良
解蜀椒毒方(出千金方)
用葵子汁蒜桂汁豉汁人尿冷水土漿飲之一方以
鷄毛燒吸煙及水調服一方用棗子解之更含薺苨
並瘥一方專用葵子汁桂汁䜴汁同和服之
解斑猫芫青毒方(出千金方)
用猪膏大豆汁戎塩藍汁服之一方用塩湯煮猪膏
巴豆飲之一方用大小黑豆汁服之並瘥
解莨菪毒方(出千金方)耑治食莨菪悶亂如卒中風或似熱
盛狂病服藥即劇
右飲甘草汁及藍青汁即愈一方治中砒毒用藍汁
同甘草汁飲之
解鈎吻毒方(出千金方)耑治鈎吻毒困欲死面青口噤逆冷
身痺(肘後方云)鈎吻茱萸食芥相似而所生之傍無他
草莖有毛誤食之殺人
用薺苨八兩㕮咀以水六升煮取三升如人體冷服
五合日三夜二濃汁為妙一方煮汁飲之一方噉葱
汁尤佳
解毒方解中一切毒藥口唇麻目暗心腹如刀刺或
吐出血
用石綠不計多少研細每服一錢研莱菔之汁調下
立吐得毒出即服和氣藥調補
升麻湯治藥毒吐出
用升麻半兩為散食後及夜卧温水調下一錢七服
半月夜一切毒藥入口即便吐出宜常
太白散解藥毒
用山芋三兩為散每服二錢以新汲水調下日三服
殭蠶散解一切藥毒
用白殭蠶直者炒為散每服一錢以粥飲調下吐出
毒物瘥一方用酒醋水三般同為一盞煎五七分温
服
解野葛毒觧一切藥毒(方見本門解毒丸)
麻仁飲
用大麻仁五合研如膏入水二盞攪令勻取汁飲之
解躑躅毒方(出千金方)
用梔子仁四兩為散冷水調下二錢若未效冄服
解藜蘆毒方
用雄黃一兩細研煎葱汁調下一錢如未效冄服一
方用温湯飲之並解一方用冷酒服解一切毒
解甘遂毒方(出千金方)
用大豆粉不拘多少去皮以水研取汁每服一盞未
效再服一方大小黑豆水調服解一切毒
解大戟毒方(出千金方)
用菖蒲一兩為散每服二錢以温湯調下
解杏仁毒方(出千金方)
用藍實不拘多少研取汁水和服之亦解毒藥
解桔梗毒方(出千金方)
用糯米二合洗净煮白淡湯粥食之
解砒毒鼠莽草毒方(出醫方大成)
用金錦重楼磨水服之即愈又用烏桕根擂水亦好
又用大黑紅豆煮汁服之並瘥
解射㒺毒方
藍汁竹瀝六畜血葛根屑蚯蚓屎藕
根汁大小黑豆
右各味偹急皆能解散諸毒但以一味二味皆良又
一方無葛根屑
解砒毒方
用早禾桿燒灰新汲淋汁絹帛濾過冷水服一碗毒
從下利即安
解鼠莾草毒方
用玉簮花根研取自然汁半盞灌之如吐冄一服一
方解毒玉簮花根水服之
解砒毒方
用豆豉濃煎湯灌之亦治服藥過劑心中煩悶
獨聖散治附子河豚烏頭之類一切毒藥并解丹毒
用多年壁土熱湯泡攪之令濁少頃乘熱去脚取飲
不醒人事灌之或掘地以水攪漿水飲之妙一方用
壁土水調服之瘥一方用川白土調服
解巴豆毒方視其証口渴臉赤熱痢不止諸藥不效
用芭蕉根葉研取自然汁服痢止而安
解鼠莽草毒方
用枯蓮房殼帶梗隂乾㕮咀煎水二三碗灌之如無
荷葉中心蒂或用藕節煎湯一碗冷灌之毒即散三
味中隨其物便用之
又方
用江豆花研水吞下如無花只用豆亦可
解砒毒方
用伏龍肝為末清油調二錢服之
解毒藥方
用孔雀血生飲之良
如聖散治中一切藥毒并蟲毒
用石蠏熟水磨之服
解砒毒方其證煩躁如狂心腹攪痛頭疼欲吐不吐
面青黑四肢逆冷命在湏臾不救方
用菉豆半升擂去滓以汲水調通口服或用真靛花
二錢分二服以井花水濃調服之又方治悶絶心頭
温者新汲水調下服之如神
治中毒衆藥不能解者
急以野人肝研水灌立解
又方
用黑鉛井水磨下一方無鉛用青鹽兩塊研井水下
又方解砒毒亦解巴豆毒
用生麻油一盞飲之不能飲灌之立見起死又煎黃
連湯服之亦佳以吐為度則其毒氣自不能為害黑
豆甘草節各熬水服解之
解鼠莾草毒及丹毒方
用旋刺下羊血鵝血鴨血飲之良
礬茶散觧鼠莾毒(方見中蟲毒類)
又方解毒藥毒
用大黑豆煮汁服之如欲試其驗先用鼠莾苖葉以
豆汁澆其根縱其散爛不復生矣一方用紅豆
解砒毒方
用釅米醋多飲之吐出毒解不可飲水一方用人糞
食之亦可
解附子毒方
用濃煎防風湯飲之良
治藥毒
取巴豆去皮不出油牙硝等分合研成膏冷水化一
丸服瘥
又方
用温猪脂一升飲之
治中諸毒藥及野葛將死方
取新小人屎絞汁和一升服之入腹即活解諸毒無
過屎汁
解諸藥毒
以土芋研水服當吐惡物盡便止
解諸藥及諸草毒方
以黃土地掘一坑以水攪濁飲一二碗即愈(本草謂之地漿)
(解毒第一方也及解丹石毒)
又方治回回麻藥服多而昏暈者
以好醋解之
又方治草烏麻吐
好醋生薑甘草皆解一方煎甘草生薑自然汁頓服
解一切藥毒及草毒六畜肉中毒(出聖惠方)
用白藊豆生晒乾為細末新汲水調下二三錢全椒
醫者高照一子無賴父笞之遂服砒霜自毒大洩利
腹脹欲裂予教照以調此藥隨所與之不數碗即安
如聖散(出肘後方)耑解藥毒
露蜂房甘草(各半同用麥麸炒去麸)
右為散用水一盞半煎至八分放温臨卧頓服明日
取下惡物為妙
二珍散(出廣南四時攝生論)耑解一切藥毒
天南星(三兩為末)黃牛膽(大者一枚取汁若收得隂乾臨用時冄用煖水浸軟用)
右和如鷄頭大隂乾遇中毒者以汗襪水澄清半盞
入塩少許磨下一丸或和即瘥如吐利後氣滿即服
平胃散助之此藥但頭服腹未裂並可治
藍飲子(出危氏方)耑解砒毒及巴豆毒
用藍根沙糖二味相和擂水服之或更龍腦薄荷汁
尤妙多進二服
薺苨散(出千金方)耑解一切毒藥
薺苨(一方)藍(并花二分七月七日取者為佳)
右以藍隂乾搗篩水和服一方寸每日三服
貝齒散(出千金方)治中射㒺脯毒及餅臛中毒方
取貝子為末水服不瘥又服一方治食百物中毒以
一枚含之吐出毒物為度
解防葵毒方(出千金方)解藥毒(方見本門解諸藥毒類)
解野芋毒方(出千金方)
用土漿人糞服之
解藥毒方(出聖惠方)
用白礬一兩搗為末以新汲水灌之口耳中皆出黑
白勿怪出盡即愈
治中藥毒方(出千金方)
取秦毛二枚焼灰服聖惠用春燕毛二枚焼灰水服
凡中五大毒卒無藥可解者(出外臺柲要)
宜用小便飲之
治硼砂毒方
用生菉豆粉不計多少研汁飲之亦解砒毒
化毒散(出余居士選竒方)耑治中藥毒吐血或心痛或舌微黑口
唇裂嚼生黑豆不醒
巴豆(一粒去殼略去油研)黃丹(五分)雄黃(一錢研)
右同研用烏鷄子一個打藥白剰煎捲成筒子臨睡
只一服細嚼茶清送下當夜取下毒
解莨菪毒方(出千金方)
用薺苨甘草犀角蟹汁升麻各絞汁服並皆治之
凍青飲解砒毒
用凍葉擂取自然汁添井水服湏瀉下解
中仙茅附子毒方
鄭長卿資政詵少時随父太宰官懷州將官服仙茅
遇毒舌脹出口漸大與肩齊善醫環視不能治一醫
獨言尚可救少緩無及矣取小刀釐其舌隨合釐至
百數始有血醫許善無害也舌應時消縮小即命煮
附子酒每生切附子一兩浸以汁酒旦起輙飲一杯
服之二十年後再為陜西漕使詵自太學歸過之南
縣核中行中途曉寒詵飲一杯竟復令温半杯酒来
飲盡自覺微醉乃與妻飲行將數里妻頭腫如斗唇
裂血流下駐路傍隨行李職醫告之李使黑豆菉豆
各數合生嚼之且煎湯并飲至曉腫始消詵仍服之
不輟到安數月失明遂致仕時方四十二歲
藥反中毒方治諸藥相反中毒
蟬殼蛻(燒灰細研一錢)
右冷水調下頻服取效雖面青脉絶腹脹吐血服之
即活
解毒藥方
王仲禮嗜酒壮歲時瘡㾴發於鼻延於顙心甚惡之
服藥多弗效僧法滿使服何首烏丸當用二斤適其
僕識草藥乃掘得之其法忌鐡氣但入砂缽中藉黑
豆蒸熟既成香味可人念所蒸必能去証以頮面初
覺極熱漸加不仁至晚大腫眉目耳鼻渾然無别望
之者莫不驚畏王之母高氏曰凡人感風癩非一日
積吾兒遇毒何至於是吾聞生薑汁赤小豆解毒山
豆根黑蛤粉能消腫毒即命僕搗捩薑汁以三味為
末調傅之中夜腫消到曉盖先採何首烏擇焉不精
為狼毒雜其中以致此撓也
解百毒
甘草能觧百毒為藥之長孫思邈論云有人中烏巴
豆毒甘草入腹即定方稱大豆解百藥毒嘗試之不
效乃加甘草為甘豆湯其驗更速凡欲食先取甘草
一寸炙熟嚼咽汁若中毒隨即吐出
治蒙汗毒目瞪不能言如醉
用白藊豆不拘多少為細末用水或温酒調下亦能
解砒礵毒及鴆毒
又方
用川中白蟮土如無以厨上多年黃土為末水調服
又方
用鬢邊左挑脚銅錢飛下即是
又方或急症無藥
以新汲水噀心上候醒即止
解砒礵毒
以鬱金末二錢入蜜少許冷水調下升麻濃煎冷
服杏核研為細末以米飲調下白藊豆為末冷水
調下解砒毒無如醬調水服寒水石菉豆末以
藍根研水調下取地漿調鉛粉服之解白芷末調
水下欝金末水調下豉豆汁又佳
甘草散解一切毒藥
用甘草二兩生剉碎用水三碗煎至一碗去滓入菉
豆粉一合打勻冄煎數沸入蜜半兩温服
又方療諸藥各有相解者今但取一種而兼解衆毒
求之易得者
甘草濃煮汁多飲之無不解也又食少蜜佳
解百藥毒
用横紋甘草截成小塊麻油煎過空心食前後常嚼
久而作效凡食毒藥毒必嘔出皆不為害也薺苨
解百藥毒以其與毒藥共處皆歇取根搗末飲服藍
汁白匾豆及大小豆并单服用水調服以毒盡即效
騐也
萬露丹解一切藥毒及蠱毒金蠶等毒
光明硃砂(一兩湏是辰州者令人細研一伏時)大天南星(為末生用三兩)黃
牛膽(一枚取汁如無新者須是隂乾者用時以温水浸軟以温水調開)
右以膽汁和前二味為丸如皂角子大隂乾如有中
諸毒者但頭肚未烈皆可救療服時先取汗脚襪以
新汲水洗汁澄清半盞入塩磨化一丸頓服續以薄
粥投之以吐為度其疾永除
解諸藥毒中肉毒合口椒毒野菌毒
用入地乾土水調服並解之東壁土用之功亦小同
治合口椒并楓樹上木耳有毒者
以冬瓜蔓生搗汁服
解諸藥毒及利小便
以木通實蜜煎作果食之
治解諸藥毒
以陳家白藥水研服之入腹與毒相攻必吐疑毒未
止便再服心胸煩熱天行温瘴並皆治之
治解諸藥毒(方見本門觧藥毒類)
解藥毒蠱毒
以菩薩石用水磨服之
解諸藥毒丹毒菌毒止渴去煩熱
以諸血並生飲之
解諸毒藥腫
用人肝藤生研服之亦傅腫上
治中野葛毒
以羊血飲解之
治水銀入肉令百節攣縮躄病昔北齊徐玉以此療
以金物火炙熨之水銀得金當出蝕金候金色白者
是也如此數度並瘥
解諸藥菜肉中毒
以白花藤酒漬服之
大豆飲解一切藥毒消腫下熱氣殺烏頭附子毒
用大豆一升以水二升煮至一升去豆停冷細細飲
之一方用豆飲之
治丹毒丹石發熱
以牛肝和腹内栢葉作生薑醋食之
服藥過劑(附論)
夫唯動與過疾所由生故所守不固則邪得以干之以
五藥内攻使邪不勝正而已然毒藥攻邪不必過劑則
反傷正氣猶以五味致飬稍過亦能為害此理之必至
也夫合和湯藥自有限劑至於刲銖分兩不可乖違
若增加失宜便生他疾其為疾也令人吐下不能已嘔
逆悶亂手足逆冷腸痛轉筋若藥不解之亦能致死宜
速治之則無害也
方
花光散治服過劑反傷正氣致八邪干心或三蟲作
蠱及中惡或變為五淋或致於為驚癎或筋攣脉結
或産婦血暈或胸停客熱並皆治之
瑇瑁屑(二兩五錢)藍實(炒一兩五錢)安息香(别研)琥珀(各一兩)人
黃(别研)人參麝香(别研)貫衆(各五錢)
右除别研外搗羅為末拌勻每服一錢用温酒下早
晩服小兒半錢隔日再服
充德丸治因寒藥攻大腸急痛或胸藏冷氣或為血
蠱霍亂或心脹短氣或羸瘦或腸不解或虛滿遺精
或水腫中惡
艾(去梗炒二兩)雚菌(一兩五錢)丁香(一兩)訶棃勒(煨去核一兩)麝香
(研五錢)桑白皮根(一兩)肉豆䓻(去殼泡)益智子(去皮各五錢)薰
陸香(别研五錢)
右除别研外搗羅為末同拌勻酒煮麫和丸如梧桐
子大每服二十丸早晩食前温酒下
藥過劑毒
服附子酒多而毒覺頭重如斗唇裂血流急求黑豆
菉豆各數合嚼之及煎濃黑菉豆湯併飲服風藥
多悶亂不省醋灌濃煎甘草同生薑自然汁頓飲之
又螺頭青細研新汲泉水調下
又方(出千金方)治服藥過劑及中毒煩悶欲死亦解狼毒
以搗藍取汁數升無藍浣青絹取汁飲亦佳一方用
藥水調服
黃連湯(出濟生拔粹)耑治因服藥過多小便不利諸藥莫能
效或臍痛悶不可忍
黃連(炒)黃蘖(炒)甘草(各等分)
右㕮咀水煎温飲之食前如盡不通加知母此藥助
隂使氣得化則通矣
解石藥過劑方(出肘後方)
黃丹(三兩)芒硝(二兩)
以水五升煮取三升分三服得下便愈一用地黃五
升煮不用水一方并以藥末掺於舌上遂愈
治藥中有巴豆下痢不止(出聖惠方)
乾薑(炮製剉)黃連(去鬚炒各一兩)
右為細散每服以水調二錢服如人行五里冄服
治服藥過劑心中亂悶方及治諸菜毒
搗生葛根取汁半盞或一盞飲之或以根一兩細剉
水二盞同煎至一盞去滓温服又方用胡粉水服之
用乾薑末水和服之用飴糖服之並瘥
又方(出千金方)
搗蘘荷汁飲一二升良冬用根夏用莖葉
犀角散治服藥過劑心中悶亂(方見解諸飲食中毒類)
又方(出千金方)
以粳米水研取清汁五升細細服之
又方(出千金方)
以鷄子三枚取黃吞之
又方(出千金方)
以黃連末一錢用温水調服
又方(出聖惠方)
於屋溜下作坑廣二尺深三尺以水七盞灌坑中攪
揚之令沫出取沫五盞飲之未解更作
又方(出肘後方)
右刮東壁土水一二升調飲之
又方(出聖惠方)
用白鴨屎末和水調服之瘥
治若卒服藥吐不止者(出聖惠方)
以新汲水飲一升即止一方噀心候醒即止
又方(出本草)若藥中有巴豆下痢不止
用煮熟豆一升服之即瘥
凡服藥太過熱物相反麻木嘔吐不可解者
用塩炒令紅冷水調下一二錢即甦
普濟方卷二百五十一
