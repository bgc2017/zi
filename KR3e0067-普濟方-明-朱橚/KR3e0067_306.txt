普濟方卷三百六明周王朱橚撰
諸蟲獸傷門
諸蟲獸傷
凡一切蟲獸所傷及背瘡腫毒杖瘡焮發或透入裏者
可服木香㯽榔丸七八十丸或至百餘丸生薑湯下五
七行量虚實加减用之内經曰先治内然後治外是也
又云犬咬蛇傷不可便貼膏藥及生肌散之類内經
云先治内後治外可也先當用導水丸禹功散通經散
瀉十餘行即時痛减腫消然後可用膏藥生肌散之類
傅之則愈
方
荳䓻散治驢涎馬氣駱駞騾子兔子狗子蛇傷
肉荳䓻(二箇)自然銅(二錢燒酥)㯽榔(一箇)板藍根(三分)
蚛桑子(二錢)甘草(三錢)烏梅(四箇)川鳥頭(一箇燒)
金毛狗脊(一箇去毛)紅花(二錢)紅芍藥(三分)茅香(三分)
甘柿蔕(一十四箇)川楝子(四箇)香附子(二十一箇)
苦丁香(七箇)官桂(一分半去皮)乳香(二分)
右為細末每服二分温酒一盞調下如生氣食後服
熱氣食前如要騐中毒喫大麥麵拌羹吐逆者是不
吐非也又一管見如喫大麥麵羹一二椀令病人極
吐後諸藥大效
雄黃散用𢷬麻子汁飲之大效或用雄黃乾薑塗
之
蔦莧散用蔦莧汁塗之或用烏梅巴豆各等分塗
之
硫黃散治熊虎爪牙所傷毒痛
用雄黃硫黃紫石𢷬末以絳囊盛之帶以防用
雄礬散用雄黃礬或用飛丹礬塗之
麝香散治鼠咬
用猫毛燒灰麝香少許津唾調𫝊一方麝香封上用
帛繫之
葛根散治熊傷人瘡
用燒青布薰瘡口毒出仍煑葛根汁令濃以洗瘡日
十度并𢷬葛根為散煑葛根汁服方寸匕日五服瘥
治虎咬瘡方
用濃煑葛根汁洗十數徧及𢷬為散以葛根汁服方
寸匕日五甚者夜二服一方以嫩絮骨燒灰為末乾
傅瘡處一方用白礬為末納瘡口中痛止立效一方
温水服
又方
用青布捲為繩燒一頭燃内竹筒中注瘡口薰之極
效
又方用嚼栗子塗之良
治猪嚙方用松脂煉作餅子貼上
又方用屋霤中泥塗之
治熊虎所傷毒痛用煑生鐡令有味以洗之
治熊傷人瘡
用蒴藋一大把剉碎以水一升漬須臾取汁飲餘滓
封裹瘡
治虎犬咬蛇咬
用飲薤汁一升日三瘥又杵汁傅之
治猫兒傷
用薄荷汁塗之若中猫涎入瘡則令人悶浸椒水調
莽草末塗之
治蛇犬毒入用黃藥子末傅之
治狗咬蚍蜉瘡蛇咬用山豆根並以水研傅之
治蛇犬咬用熱人尿淋患處良
治虎犬傷
用糝礬末内瘡口申裹之痛止立效
治虎傷但飲酒常令大醉當吐毛出
又方
用鼠一枚燒為灰細研先用漿水洗身後傅之甚良
治虎咬瘡方用嚼粟米塗之即瘥
治惡蛇風犬所傷
用唾調人耳塞塗傷處兩頭防毒走散然非數人耳
塞不可此極騐
又方用萆麻子為細末臘水化白蜜調傅傷處可
又辟虎法
凡入山用燒水牛羖羊角虎狼蛇皆走
治虎傷
用生野葛汁塗乾薑末内瘡中
治猫兒所咬成瘡不效
右以鼠血塗之立瘥
山林日用法每欲出行時用
雄黃(一桐子大火上燒烟)
右以薰脚綳草屨之類及袍䄂間即百毒不敢侵害
邪祟遠辟
治虎傷人瘡
取生葛根煑濃汁洗瘡兼搗葛根水服方寸匕日夜
五六服
治虎狼傷瘡以月經衣燒末傅之
主人畜為虎狼等傷恐毒入内者
取芒莖雜葛根濃煑服之效(石芒生高山如芒節短江西人呼為折草六月)
(七月生穗如荻也)
治虎傷
以細辛雄黃等分為末内瘡中日三四易之
治虎及狗咬瘡
用猪膏苺搗𫝊之至良
治蟲豸咬傷
取大藍汁一碗入雄黃麝香二物随意看多少細研
投藍汁中以點咬處若是毒者即并細服其汁神異
之極也昔張薦員外在劔南為張延賞判官忽被斑
蜘蛛咬項上一宿咬處有二道赤色細如箸繞項上
從胷前下至心經兩宿頭面腫疼如數升盌大肚漸
腫幾至不救張相素重薦因出家財五百千延賞家
財又數百千募能療者忽一人應召云可治張相初
甚不信欲騐其方遂令目前合藥其人云不惜方當
療人性命耳遂取大藍汁一甆盌取蜘蛛投之藍汁
良久方出得汁中甚困不能動又别𢷬藍汁加麝香
末更取蜘蛛投之至汁而死又更取藍汁麝香加雄
黃和之更取一蜘蛛投汁中随化為水張相及諸人
甚異之遂令點於咬處兩日内悉平愈但咬處作小
瘡痂落如舊
驢馬傷(附論)
人誤被馬咬或踢踏傷損肌肉腫痛若不即治毒氣日
深𫝊入臓腑有致死者宜急治之夫驢馬氣之病醫
流少有知之者凡人宰殺驢馬及自死開剥不可犯之
如開剥驢馬時切忌手指間有瘡痕及誤傷刃其涎入
内毒氣發也剥活馬毒少有若自死者大毒殺人命名
曰中生氣煑肉之時其半生半熟有白色時毒殺人名
曰中熟氣其毒入内初時便不覺頭疼體熱走注疼痛
寒熱無時而作起居如常如要知之用麥麫稀湯多飲
之即吐涎此知是驢馬之毒也如不吐者非也急用荳
䓻散或虎骨酒飲之即可如不知者久淹日月其毒發
則如眼中出其眼即枯如臂中出其臂必傷腿中出腿
必瘤幸然存命也如不然則病必篤遍身腫毒而膿出
肉爛死者甚衆(應驗方云余年幼時大安元年在洛南縣住親見官中倒死鋪馬命衆屠行開)
(剥此時七人到此開剥之其人皆死後常見此証死者甚衆余深䆒其法於屠戶中受此方屡經大效不忍秘)
(之大抵頭目疼身熱比傷寒相似如走注疼痛起居如常此為異耳)
方
殭蠶散治被馬咬傷損皮肉疼痛
馬鞭稍(五寸燒灰)雄鼠糞(炒二十枚)白殭蚕(炒半兩)
右搗為末以猪脂二兩調傅咬處日三易良
立效散(出千金方)治馬囓人及蹋人作瘡毒腫熱痛
馬鞭稍(二寸長)鼠屎(二七枚)
用合燒為末以猪膏和塗之立愈治遂成瘡爛經久
不愈者以馬鞭皮燒末猪膏和塗
虎骨酒治驢馬氣傷瘡毒
虎骨(酥炙半兩)木香(三錢)
右為細末分作二服酒調服之
治馬踢傷(出經驗良方)
用地骨皮不拘多少為末以水調𫝊瘡甚效
桑皮散(出千金方)治馬囓人隂卵脱出
用推内入以桑皮細作線縫之破烏鷄取肝細剉以
封之且忍勿小便即愈
治馬犬嚙及馬骨刺傷人及馬血入舊瘡中方
用取桑灰汁熱漬瘡常令汁噐有火數易汁勿令爛
人肉三數日漬之有腫者炙石熨之日二消止
治剥馬被骨刺破毒欲死
右以婦人月水傅瘡口立效
治馬咬人瘡有毒腫疼痛又剥驢馬傷手(出聖惠方)
用雞冠血着瘡中三下兒馬用雌牝馬用雄一方用
熱雞血浸之
茺蔚散治馬咬
以益母草細切和醋炒封之效益母草即茺蔚子也
治馬咬傷(出傳信適用方)
用燒獨顆栗子灰貼瘡追毒
治馬咬人或刺破瘡及馬汗入瘡毒痛
用馬糞燒灰為末研傅瘡上及馬尿洗瘡佳
治驢涎馬汗毒所傷神效
白礬飛過黃丹炒令紫色各等分相滚合以貼患處
治馬咬人毒入心方(出聖惠方)
用馬齒菜子搗為散每服一錢温酒調下不計時侯
馬齒湯食之差
又方
用蓼藍汁三大盞水二盞煎至一大盞温服二合不
計時侯兼用洗瘡良
治馬咬人及踏人瘡有毒腫熱痛方
用灸瘡中腫上瘥
猘犬嚙(附論)
凡春末夏初犬多發狂必誡小弱持杖以預防之防而
不免者莫出於灸百日之中一日不闕者方得免難若
初見瘡瘥痛定即言平復者此最可畏大禍即至死在
旦夕凡狂犬咬人着訖即令人狂精神已别何以得知
但看灸時一度火下即覺心中醒然惺惺了了方知咬
己即狂是以深須知此此病至重世皆輕之不以為意
坐而死者常年有之
凡猘犬咬人七日輙應一發三七日不發則脱也要過
百日乃得免耳每到七日輙當搗韮汁飲一二升又當
終身禁食犬肉蚕蛹食此則發死不可救矣瘡未愈之
間禁食生魚及諸肥膩冷食但於飯上蒸魚及於肥膩
器中食者便發不宜飲酒能過一年乃佳乃若人曾食
落葵中犬咬必難治若已瘥十數年後食之者便發也
若重發者生食蟾蜍鱠絶良亦可燒炙食之不必令其
人知初得嚙毒便為之則於後不發也儒門事親書云
麻先生兄材行為犬所嚙舁至家脛腫如罐堅若鉄石
毒氣入裏嘔不下食頭痛而重往問戴人女僮口誦随
利減以梹榔丸下之見兩行不瘥適戴人自舞陽回謂
麻曰脛腫如此足之二隂三陽可行乎麻曰俱不可行
如是何不大下之乃命夜臨卧服舟車丸百五十粒通
經散三四錢比至夜半去十四行腫立消作胡桃紋反
細於不傷之脛戴人曰慎勿貼膏紙當令毒氣出流膿
血水常行又一日戴人恐毒氣未盡又服舟車丸百餘
粒濟川散三四錢見六行病人曰十四行易當六行反
難何也戴人曰病盛則勝藥病衰則不勝其藥也六日
其膿水盡戴人曰膿水行時不畏風盡后畏風也乃以
愈風餅子日三服之又二日方與生肌散一傅之而成
效嗚呼用藥有多寡便差别相懸向使不見戴人則利
減之言非也以此知醫已難用醫尤難
方
桃白散(出聖惠方)治猘犬咬人毒氣攻心悶亂方
桃白皮(三兩)甘草(半兩炙微赤剉)杏仁(三十枚湯浸去皮尖双仁麩炒)
(微黃而成膏)桂心(一兩)
右細剉以水三大盞煎至一盞去滓入杏仁膏攪令
勻分為二服良久再服
蟬花散(出衛生寳鑑方)治夏月犬傷及諸般損傷蛆虫極
盛臭惡不可近之者
蛇退皮(一兩用炭燒存性研為末)蟬殼(半兩)青黛(半兩)
華隂細辛(三錢半)
右為細末每服三錢酒調下如六畜損傷成瘡用酒
灌如犬傷用梅子和喫蛆皆化為水蝇子不敢再落
又以生寒水石末糁上
韮根散(出聖惠方)治猘犬咬人疼痛不止方
䜴(一合)雄鼠糞(一兩)杏仁韮根(各一兩)
右件藥相和爛研𫝊破處良
金黃散(出聖惠方)治狂犬咬傷損疼痛方
白礬(一兩燒灰)硫黃梔子灰(各半兩)
右件藥都研為末傅咬損處即瘥
杏豆散治療狂犬咬方
杏仁(切去皮尖)豆豉(各一兩)韮根(一握淨洗)
右搗為餅可瘡大小厚一二分貼咬處大作艾炷以
灸餅上熱即差
猬皮散(出千金方)治猘犬毒方
頭髮猬皮(各等分)
右燒灰水和飲一杯口禁者折齒内藥
枸杞散(出聖惠方)治犬咬方
枸杞葉(少許)塩(少許)
右同搗令熟后傅於瘡上即愈
杏桃散(出聖惠方)治狂犬咬人傷痛方
杏人(四十枚去皮尖双人拍碎)桃白皮(切二升)
右用水二升先煑桃皮取汁一升去滓下杏人再煑
减半去滓温分三服得吐乃效
金粒丹治風狗毒蛇所傷
雄黃(一兩透明者)大硃砂(一錢)
右研極細旋取温蟾酥為丸如麻子大每服一丸温
酒下不忌口一服奏效
立效散治風狗所傷
蒜杏仁
右各等分一處搗爛次用些少消風急風散一捻在
蒜内連瘡口四畔傅訖將艾炷灸之次服消風急風
二散忌鱔鰻發風等物
定風散(出衛生家寳方)治風狗咬破先口噙漿水洗淨用
綿揾乾貼藥更不再發
天南星(生)防風(各等分)
右為細末乾上藥更不再發無膿大有神效不可具
述凡惡犬傷人咬破多或一二年三年至七八年咬破處
或時疼痛或先發增寒甚至發風遍身搐搦數日不
食十死八九余親見者數十人服此藥但凡犬咬破者
無有不愈
雄麝散(出醫方集成)治猘犬傷或經久復發無藥可療
者用之極驗
雄黃(色黃而明者五錢)麝香(五分)
右各等研和勻用酒調二錢服如不肯服者則撚其
鼻而灌之服藥后必使得睡切勿驚起任其自醒候
利下惡物再進前藥即見效矣終身禁食犬肉蚕蛹
此毒再發則難救
梔子散治療狂犬咬方
梔子皮(燒灰)石硫黃(末)
用搗為末傅瘡日一易救急用二三度差
虎骨散治療狂犬咬方
虎骨石灰
右二味以臘月猪脂和作餅子暴乾搗末以傅之良
治凡犬嚙人方(出千金方)
用取竈中熱灰以糁瘡中帛褁繫之
又方(出千金方)
用燒自死蛇一枚令焦為末内瘡孔中
又方(出千金方)
用鼠屎為末以臘月猪膏𫝊之或用鼠一枚猪膏煎傅
之
又方(出千金方)
用飲生姜汁一升一方用白姜炙熨之良韮汁亦佳
治狂狗咬(出本草)用菘耳葉煑服之
又方(出千金方)用燒犬尾為末𫝊瘡日三
又方(出千金方)治犬咬人重發瘡
用頭垢少許内瘡中以熱牛糞塗之佳
又方(出千金方)治凡犬囓人用苦酒和灰塗瘡中
治小兒狗囓方(出千金方)
用月一日以水一升灌之勿令狗主打狗若月盡日
三升水灌之
治猘犬毒方(出千金方)
用搗韮絞取汁飲一升日三瘡愈止愈後復發者用
韮根故梳二枚用水二升煮一升頓服
又方
用刮虎牙若虎頭骨為末酒服方寸匕或刮狼牙
骨末服已發狂如猘犬者服即愈
又方用髮及猬皮少許焼灰水和服之
又方(出千金方)
用燒虎骨傅瘡及熨之又微熬杏人搗研取汁服之
良又取燈盞殘油灌瘡口此皆禁酒猪肉魚生菜
又方(出千金方)用桃東南枝白皮一握水二升煑取一
升分二服吐出犬子
又方(出千金方)
用服莨菪子七枚日一度以水服之差止又取其猘
狗腦上毛燒灰傅瘡上不發一方用莨菪爛搗和塩
傅之
又方(出千金方)用梅子末酒服之
又方(出千金方)用豆醬清塗之日三四差
治狂犬囓人方(出千金方)
用蛇脯一枚炙去頭搗末服五分匕日三
又方(出千金方)用青布浸汁服三升
又方(出千金方)用飲驢尿一二升或驢屎汁飲一升即
差
治風狗傷(出濟生拔粹方)
用口噙漿水洗淨以乾薑末塗貼
又方(出濟生拔粹方)用吮去血漿水洗畢紙上炒黃丹赤
色貼之
蟾蜍灰散(出肘后方)治狂犬咬人重發者
用蟾蜍三个燒灰搗羅為末每服二錢温水調下服
時不得令人知一方焙乾傅之又剥作鱠吞蒜虀下
治猘犬咬人毒氣攻心悶亂方
用蝦蟆一枚燒灰細研為末以粥飲調服之即愈一
方蝦蟆作膾而愈一方用砂糖同搗汁服沈約宋
書曰張收嘗為猘犬所傷醫云宜食蝦蟆膾收甚難
之醫含笑先嘗收因此乃食瘡亦即愈
治猘犬囓重發方(出聖惠方)
用乾姜搗為細末每服二錢以温水調下不拘時侯
一方用末傅瘡口立差
治犬咬成瘡漏方(出聖惠方)用石灰細研為末以醋和
塗瘡上
治犬咬方(出聖惠方)用取地龍爛搗封根咬處當有毛
或收得乾者搗末用油調封之
又方(出聖惠方)用(闕)燒灰細研為末以醋調塗之
治狗咬用杏仁研細先切䓤湯洗然後傅塗傷處
一方同馬藺根研細塗之一方搗杏仁傅之服汁亦
佳熬成膏令黑傅亦可
又方(出危氏方)用萆蔴子五十粒去殼井水研成膏先
以鹽水洗咬處次以此膏傅貼或用虎骨末及虎膏
一方無虎骨末
莽草散(出危氏方)治狗咬涎入瘡令人昏悶用上好浸
椒水調莾草末塗之
又方(出仁存方)治虎犬咬人用白礬為末糝瘡内
裹之立愈
治犬咬凍瘡(出危氏方)並以秫米嚼傅
治狂犬咬人(出聖惠方)用蚯蚓屎和鹽研封狂犬傷毒
處出犬毛殊有神效一方井口蚯蚓糞濕傅瘡上以
物包定即差
治療猘犬咬人(出醫方大成)用仍殺所咬犬取腦傅之後
不復發
治猘犬咬人(出千金方)用煑地榆汁飲之兼末傅瘡上
服方寸匕日三服忌酒若治瘡已差者搗生韮汁飲
之一二升一方無韮汁地榆絞汁無生者乾水煑飲
之傅上一方為散水調服二三錢日三次服兼可傅
瘡上過百日止
解狗毒
杏人礬石韮根人尿(各等分)
研細爛𫝊毒處
治犬咬人重發用服蔓菁汁佳一方地榆為末
咬處立差
治狗咬傷用鍋墨為末桐油調塗又方用嚼杏仁
沃破處以帛繫定一方以人屎汁傅尤良
治癩狗傷用真茶末桐油濃調塗傷處
治顛狗咬人用清油泥於破咬處擦成條搯斷看
油泥内直至無狗毛為度如有毛更擦然後用水調
嫩米糠為膏貼之此一方賀都目傅清油泥俗云油
屎
治顛狗咬人(出經驗良方)
用斑猫七箇去翅足為末夏間豆豉四十九粒去皮
滴水研為膏入和班猫末為丸如梧桐子大盡數服
白熟水下却將穢桶盛水令病人尿小便於内停半
日見小便桶内水中氣凝結如狗形則愈如不下再
合服至七次始獲全安
清油散(出經驗良方)治顛狗咬人
用生麻油滴䜴為膏弹子大常常拭揩所咬瘡口分
開䜴弹見有狗毛茸茸此毒出即安至無茸毛為度
日間常行食用加杏子食之尤妙
又方(出經驗良方)
凡被癲癩狗咬不可便用水洗及飯擦可用草藥名
鉄薄荷又名接骨草用葉并根梗以水洗去土擂爛
傅傷處用絹帛包定無令着水神效其草如菊花葉
兩葉相對到秋有青花如小蓼花相似
治風顛狗咬人(出經騐良方)
用前方須要服藥後方可常食杏仁逐其毒
又方(出德生堂方)
用班猫七箇去頭足翅研為細末温酒調服其毒亦
從小便中出膏膜形如狗狀如小便雖出不見狗形
須服七次方可如大小便俱澁不下却用火麻燒灰
存性同没藥末茶各少許用温湯調服引導其毒即
下
又方(出經驗良方)
當時被咬如藥不便随即用生䓤連白不以多少擂
爛先塗咬傷處然後服前藥
虎骨膏治犬咬
有一人被咬以蚯蚓屎黃泥各少許入些虎骨同調
傅瘡口上一服便愈曾有驗
治狗咬着破傷風欲死者
用遍白狗糞燒灰温酒下神效
紫荆皮散治狂犬傷人
先以杏仁搗爛焙去毒以紫荆皮煎水又以沙糖調
紫荆皮末塗
治風狗咬
用路厠架上乾屎刮下用帶皮柳木搥熟搗成膏攤
紙上貼傷處睡去睡覺則汗出而愈永不再發不忌
口
治猘犬咬人(出肘後方)
用搗乾地黃汁飲之并塗瘡口上百度止
立效散治風狗咬傷
用餓老鷹胆一箇温酒調下或四十日或百日不瘥
者不過三服愈
治顛犬所傷(出醫方集成)
用斑猫大者二十一隻去頭翅并足用糯米一勺先
將斑猫七枚入米内於微火上炒不令米赤去此斑
猫别入七隻再於前米内炒令斑猫色變復去之又
别用七隻如前法炒以米出青烟為度去斑猫不用
以米研為粉用冷水入清油少許空心調服須又再
進一服以小便利下惡毒為度如不利再進一服利
后腹肚疼痛急用冷水調青靛服之以解其毒否則
有傷或煎黃連水亦可不宜便食熱物
治猘狗囓用葛根末傅之
觸骨散(出肘後方)治狂犬咬人及諸犬咬瘡不瘥吐白
沫者為毒攻入心人煩亂喚呌作犬聲者方
用髑髅骨燒灰末以東流水和服方寸匕以活止凡
狂犬咋人七日輙應一發過三七日不發則免也要
過百日乃為大免每至七日輙當搗薤(一作韭)汁飲二
三升又當終身禁食犬肉蚕蛹若食此發則不可救
矣瘡未瘥之間亦忌食生物諸肥膩肉及諸冷食但
於飯上蒸生魚及就膩器中食便發不宜飲酒能過
一年乃佳
杏仁膏治狂犬咬人
凡被狂犬咬人即急嗍去血急吐之勿錯嚥之然后
搗杏仁和大虫牙捻作餅子貼瘡上頓灸二七壮從
此已后每日灸一兩壯貼杏仁餅子灸之須要滿百
日乃止百日内必莫斷使瘡瘥如無大虫牙单用杏
仁亦可狂犬咬人每至七日即合一發但至七日即
須搗韭汁服一大合日再服之縱非至七日但一日
兩日服一兩合大妙如冬月無韭取韮根搗汁服之
又三兩日取杏仁一合搗碎熟研濾取汁和大虫牙
齒骨亦可用熟煎取一大升汁又燒竹瀝一合以和
杏仁酪汁更煎一兩沸分三服一日使盡又取所咬
犬腦以塗瘡大佳取大虫牙齒末或大虫脂塗之更
佳須忌酒
治救急療狂犬囓人旡問深淺者方
初被咬便以冷水洗令血斷封裹著如其瘡大及深
宜放流水中浸之血斷依法封裹更不用餘藥忌風
千萬可畏凡初被咬即覓一切物與喫后不發也
治風狗咬(出瑞竹堂)
用桃核殼半箇將野人肝(即人之大糞也)填滿以榆皮盖定
掩於傷處用艾於桃核上灸二七十四炷即愈永不
發作
治風犬傷
用白糞虫去肚中黑研之一二盌頭頂上有赤髮多
火拔去以虫傅之
治療猘犬咬人方(出千金方)
用火炙䗶以灌瘡中一方挼蓼以傅瘡上
又方用白芷末湯茶調服永不發
又方用槐皮並葉傅之
又方用枇杷葉以臘酒一瓶新開傾出酒令乾將
枇杷葉火上燒過作黑色捺入瓶中用紙密盖一椀
飯時取出葉灰研為細末糝於被傷處随即痛定痊
可絶妙
皂角散治療猘犬咬人方
用淨洗口以獨蒜切片子安在口上却用䓤鹽全蝎
皂角四味同擂細安在上用艾灸黃水出為度
治狗咬傷方用磚青和牛糞𫝊之
治狂犬(出肘後方)以犬腎心搗傅咬處
治狂犬咬寒熱欲發者刺熱人血飲之
治狂犬毒入心悶絶不識人方(出聖惠方)
用取黑豆煮汁服之甚良
治犬咬方(出千金方)
用熱牛糞塗傅咬處佳如無濕糞以乾糞為末小油
調塗立效風狗亦無害
治狂犬嚙人(出聖惠方)
用乾蛇一條酒浸炙令黃色又搗為末水調二錢日
四五服
治犬咬人傷處毒痛心悶方(出聖惠方)
用火灸瘡中毒上以搗韮汁飲三合日四五服瘡瘥
即止
治犬傷(出千便良方)
鼠糞為末用冷井水洗瘡淨乾别用津調塗紙靨之
帛子縛之濕者乾糝
治犬傷(出如意方)
麝香沉香防風(各等分)
右為末以生杏仁研酒下
治犬傷細研鼠糞以生油膩調塗立效
治狂犬咬人取鼠屎二升燒末研𫝊瘡上
治狂犬咬發狂欲死以蟾蜍作鱠食之頻食數頓
治狗咬瘡用見腫消生苗葉爛搗貼瘡
治狗咬破傷風
人參不計多少桑柴火上燒令煙絶用盞子合研為
末糝在瘡上立效
治狗咬用山豆根水研傅之若猘犬咬以水調服
二錢
治狂狗咬取百家筯煎汁飲之一方就人家乞取
煎汁服之
療狂狗咬人欲發者及蛇蝎惡虫等毒藥毒
以韮葉及根生搗絞汁服
治狂犬毒以紫珠煑汁服之
治犬咬瘡
用屋漏水即以水澆屋簷承取用洗之又以水滴簷
下令土濕取土以傅犬咬處瘡上
治猘犬咬人(出肘後方)
用牀四脚下土和成泥傅瘡上灸之一七壮瘡中得
犬毛者愈猘犬狂犬也
療猘犬咬人(出肘後方)
用地榆根末服方寸匕日一二服亦搗傅瘡上更佳
治狗咬瘡右以竹藍耳燒灰傅狗咬處良
治狂犬傷毒以白頸蚯蚓屎封之出犬毛神驗
治犬咬右用黃荆葉搗急罨瘡口即安
治狂狗咬人取桃白皮一握水三升煎取一升服
(桃白皮味苦辛平)
諸蟲傷(附論)
凡諸蟲齒所傷其類不一然毒入皮膚非真氣正法不
能移變故上古有移精變氣祝由之法今雖具存而逐
惡去毒之劑亦不可廢也凡有一切毒螫之物必不得起
惡心向之亦不得殺之若輙殺之于後必遭螫毒治亦
難瘥慎之慎之
方
如聖散(出宣明論)治蛇蝎諸虫毒傷
川烏防風(去蘆)白芷(各二兩)川芎(一兩二錢半)
草烏頭(半兩)蒼术(二兩去皮)細辛(去苗土淨七錢半)
右件俱不見火生用晒乾研為細末傅之如神又蛇
蝎螫狗咬用口噙漿水洗淨用藥末貼上三二次勤
傅即愈諸小虫血傷無口者唾津調藥擦上勤易三
五次即愈
麝香雄黃散(出百一選方)治二十七般惡虫咬傷人及
瘡腫者
麝香雄黃乳香硇砂(各二錢德生堂一作硼砂)
土蜂窩露蜂窩(燒灰各一錢)
右研為末以醋調少許塗咬着處或不辨認得多疑
是惡瘡三五日不療即毒入心難瘥忌雞魚膩物一
方有白礬却無乳香
聖核子(出濟生拔粹方)治蛇咬蝎螫
雄黃(三錢)信(一錢)皂角子巴豆(各四十九箇)耳塞
麝香(少許)
用五月五日不聞雞犬婦人處不語搗為細末在杏
子内封之針挑出止痛為用大有神效
雄黃丸治百虫囓毒氣内攻
雄黃(研)朱砂(研各半兩)䔧蘆(去苗微炒)巴豆(去皮心研去油)
鬼臼(去鬚三味各一分)
右研為末鍊蜜和圓如大豆大每服三丸空腹煎乾
薑湯下當轉出惡并虫等當煩悶後以鴨為羹食之
辰砂丸治百虫囓沙虱蛇蝎虫毒
辰砂雄黃(研水飛)赤足蜈蚣續随子(各一兩)
麝香(一分)
右搗研為末粟米糊為丸如菉豆大每服一丸冷水
下良久身上毛旋起處即是毒所傷却用水調一丸
於毛旋起處遶圍四畔其虱自爆出
雄黃散(出千金方)治入山草辟衆蛇治蛇傷蜈蚣蝎螫
諸毒虫咬
乾薑麝香雄黃(各等分)
右為粗散以絳袋盛帶之男左女右蛇毒塗瘡如無
麝香以麝罔和帶之以蜜為膏𫝊螫處良一方研為細
末用津唾點時糝患處痛即止
麝香雄黃散(出經效濟世方)治百虫所傷
雄黃硼砂白礬(並研細)土蜂窩(炙各半兩)
麝香(一錢)
右為末用醋調𫝊咬處日一二服
甜葶藶散(出聖惠方)治虫咬方
甜葶藶蛇床子莵絲子鹽(各一兩)
右各搗細為散以釅醋調如膏日三度塗之一方加
麝香
阿魏丸(出聖惠方)治辟蚊虫及諸虫等方
臰樗皮鰻鱺魚阿魏芫花(已上各半兩)
右為末用乳香煎汁和丸如雞頭大燒之是虫皆去
地胆散治一切虫囓
地胆(曝乾)地錦(各等分曝)
右為散每用一錢盞内用醋調却用盞一隻合定慢
火熬熱塗囓處如已囓得三兩日即先以牡蠣末一
錢新汲水調下然後塗此藥
藍汁膏治虫螫傷(方見本門蜘蛛蜈蚣傷類)
雄麝散治一切䖝豸蜘蛛等毒
右用鹽汁入雄黃麝香和塗之能化虫為水
蚌粉散治天蛇毒方
右以蚌粉滑石貝母為末𫝊之
水銀膏治惡蛇傷紅腫爛者
乾薑水銀猪脂(臘月者各等分)
右揉令相得即置丸向椀中燒以竹筒籠上薰所腫
處未薰先破兩處然後薰即瘥
苦楝散治辟蚊虫及諸虫等方
苦楝花栢子菖蒲(各一兩)
右為散慢火燒聞氣自去矣
硇砂散治守宮囓
雄黃(半兩)硇砂(一分)
右細研為散以少許傅之
雄黃散治毒蟻螫人
雄黃(一錢)麝香(半錢自研細)
右研勻以生麻油調𫝊之
立勝散治虫蛇蜂蝎蚖蛇蜘蛛沙虫等傷毒
大紅川椒(去核十五粒)豆䜴(十粒)
右同入口嚼爛唾在手心次用南星末調和得所𫝊
傷處毒水自出續又再傅神效
豆䜴油治春夏月樹木墻間有一等雜色毛虫極
毒凡人觸着者則放小毛入手足上自皮至肉自肉
入骨其初則皮肉微痒以漸生痛經十數日痒在外
而痛在内用手抓搔或痛或痒必至骨肉皆爛有性
命之憂此名中射諸藥不能治之
用好豆䜴約一椀清油半盞拌䜴搗爛厚傅痛痒處
經一時久䜴氣透骨則引出虫毛紛紛可見取下䜴
埋在土中煎香白芷湯洗痛處如肉已爛用海螵蛸
為末傅之愈(海螵蛸即烏賊魚之骨也)
麝香傅方治一切虫囓痛
右用麝香細研一錢封囓處帛縳之一方虫咬鼠咬
用麝香細研蜜封塗之瘥用津調亦得
治百虫囓毒攻瘡痛塗方
用犀角一片以井花水磨取濃汁塗瘡上
治五毒虫螫赤腫不止馬齒莧傅方并治蛇咬
用馬齒莧葉洗切爛研厚𫝊之一方貼之亦可
治一切虫囓痛膩粉傅方
用膩粉一分用生薑自然汁調𫝊之
青麻心方治守宮囓
用青麻葉心七枚以手挼碎取汁塗之
治蛇虫咬
用猪牙中垢塗嚙處頻易
治蚰蜒
清明前一日取馬藺正日五更煎湯洒諸處
治天蛇螫毒舉身潰爛號呼欲絶者
用秦皮煮汁一斗許恣意飲之初日减半兩三日頻
愈不知天蛇為何物或云草間黃花蜘蛛是也人遭
其毒仍為露水所濡乃成此疾沈存中筆談載之甚
詳一方秦皮濃煎服後用蚌粉滑石貝母末傅昔太
子中允關把曾提舉廣南西路常平倉行部邕管一
吏為虫傷毒舉身潰爛有一醫言能治使醫視之曰
此天蛇所螫疾已深不可為也乃以藥傅其瘡有腫
起以鉗拔之有物如蛇凡取十餘條而疾不起又錢
塘西溪常有一田家忽病癩通身潰爛號呼欲絶西
溪寺僧識之曰此天蛇毒爾非癩也取秦皮如上服
之而愈
治壁鏡咬
用桑柴灰汁三度沸取汁調白礬末為膏塗瘡口瘥
兼治蛇咬毒
治羊辣子傷用蠶蠒拶之立愈
治蠶咬用苧汁塗之今苧近蠶不生也
治辟蚊蟲及諸虫等方
用鰻鱺魚乾者於室中燒之即蚊子化為水矣
治蚯蚓咬
用濃鹽湯浸身數徧瘥浙西軍將張韶為此虫所咬
其形如大風眉鬢皆落每夕蚯蚓鳴用此方愈或以
石灰水浸身亦效
治螻蛄咬
用斛葉燒灰細研以泔水浸斛葉取洗瘡拭之内少
許灰於瘡中
治蛇䖝蜈蚣咬
用家桑葉蒸後罯塩挼𫝊瘡上葉未開枝可作煎酒
服又治一切風家桑葉暖無毒利五臓通關節下氣
煎服除風痛出汗并撲損瘀血並治之
治桑蠍咬人用丁香末蜜調塗之
治蜂蝎螫人方用人參嚼封之
治入山草辟衆蛇傷蜈蚣蝎螫諸毒䖝咬
用常燒羚羊角使煙出蛇則去矣一方用羖角
治蜘蛛咬䖝蚕咬蠼螋溺瘡
用猪膏苺擣汁傅之猪膏苺似荏葉有毛
治蝼蛄咬蚯蚓咬其形如大風眉鬚落
用石灰醋和塗之
治惡䖝咬用酥和鹽傅之
治蛇䖝傷惡瘡疥溪毒沙虱
用葫蘆搗貼熟醋浸之經年者良
治䖝咬用荏葉擣傅
治蚰蜒蜘蛛蟻子咬
用油麻研塗傅瘡瘥
治諸蛇虺蝎惡䖝毒
用韮根葉擣汁服之
治䖝咬人
用紫草塗之一方用紫草油塗之
治蛐蟮咬人方及中蜈蚣毒者用鷄屎傅之
治蚯蚓咬痛用鴨屎傅之人屎亦可搨又以䓤白
傅之
治毒蛇並射工沙虱等傷眼黑口噤手脚強有毒攻腹
内成塊逡巡不救宜用此方
用蒼耳嫩葉一握研取汁温酒和灌之將滓厚罨所
傷處一方蒼耳𫝊之亦妙
治蛇咬蜘蛛毒
用鷄卵輕敲一小孔合咬處立瘥一方取白塗四畔
瘡即愈
辟諸䖝法用薺花置席下辟䖝
治諸䖝毒用嚼青蒿葉擦之
治壁鏡咬毒人必死方用醋磨大黃塗之
治惡蛇傷紅腫者
用棟木根并皮切一升以水三升和煎取二升適寒
温浸洗瘡冷即易再三瘥
治惡蛇傷紅腫爛者
用胡䓤於煻火中煨令軟即出以紙隔手挼令破以
搨瘡上以痛定為度李饒州多用神效
治諸蛇虺蝎惡䖝毒
用令烟薰瘡口令烟入瘡中佳
治蛇䖝咬及疥癬惡瘡
用天南星入藥炮為末用醋調𫝊之
治蛇䖝傷用䓤根葉擣之内加鹽少許同擣傅
治蛇虺螫人用射岡塗螫處頻易塗腫上血出即
愈
治蛇蝎蜈蚣等傷用生鐡石上水磨汁塗之
治蚯蚓咬用老茶研末調塗之立愈
治壁鏡咬人立死方
用㯽榔不拘多少燒灰存性先以醋淋洗後以醋調
貼之
治諸蛇犬咬皆可治用黃花草為末傅傷處
治蜈蚣蝎方
用枯白礬不拘多少如傷左點左眼右點右眼
治蚰蜒咬用木鱉子末醋調塗之
治惡䖝咬(出聖惠方)用馬腸根生油磨塗之
治百䖝所傷(出衛生家寶方)
雄黃(一兩)白礬(飛過)硇砂(一分)麝香(一錢)
露房蜂窠(一分燒灰存性)土蜂窠(半兩生研)烏梅肉(半兩焙乾)
右一處研極細先用針挑開瘡口用醋并藥少許擦
之次用醋打麵糊攤紙花子盖之病小一服病大日
一換
治山源深遠處沙虱圡虺蛇纏丹毒傷人累經神驗方
烏賊魚骨胆礬赤足全脚大蜈蚣
右三味等分細研為末如有患者速於元發端處以
針挑破用
辟蜈蚣辟虱蝎蚊䖝使聞之不敢近(出衛生家寳方)
雄黃(五分)砒(五分)栢子青楝子(各一升)菖蒲(四兩)
右為細末次入雄黃砒同研勻每用三錢以紙裹藥
燈上點於房中薰
又治壁鏡毒人必死方
右溶化白礬乘熱滴傷處痛止毒出
杏黃膏(出百一選方)治蛇䖝所傷皆可治
右以杏核七七箇每磨開一竅去仁研真雄黃末填
其中次以蠟封之共置一瓦合内合口更須固濟窖
於向北靜處簷下七七日取出要用則槌開一核以
津液調雄黃傅咬處當不移時毒氣盡作黃水消去
此藥重午日合
吳茱萸散治蛇蝎螫人
右用乾薑嚼𫝊瘡上不過三四瘥又煑吳茱萸湯以
漬瘡上瘥
治蛇䖝咬傷
先用帛片縛住兩頭免毒氣行急用手按擦去毒氣
用草鵝糞同新水擂爛罨傷處四圍
又方
用黃泥調新冷水擦傷處見清水出乃止便用野决
明菜搗爛酒浸濾去滓服留滓罨傷處以帛片裹之
又方名纏蛇丹
凡為蛇傷蜂蠆蜈蚣毒䖝顛犬所傷皆可用雄黃為
末水調塗兼用井花水及酒調喫甚效
治蛇毒蝎螫咬(出朱氏集驗方)
用醋磨雄黃塗之
治蛇䖝所傷
羚羊北人多食南人食之免為蛇䖝所傷和五味子
炒之投酒中經宿飲之又治筋骨急強中風
治蛇䖝咬(出聖惠方)
用烏蘝苺五葉或生人家墻間搗𫝊瘡腫蛇䖝咬處
治蛇䖝咬
用茨菰葉研𫝊之一方用根搗爛傅
治諸䖝蛇傷
用菩薩草搗絞飲汁及研傅之
治蛇咬瘡蜈蚣所傷(出聖惠方)
用桑樹白皮汁傅之瘥
治蛇䖝咬及蛇虺螫人
用藊豆葉搗爛𫝊之一方用白藊豆搗汁𫝊之
治蚖蛇惡䖝毒并疥癬癰腫瘰&KR0659;
用鹽水酒服之著瘡不爾磨傅之
治蚯蚓毒腹大夜聞蚯蚓鳴於身者
以鹽水浸之昔崇寕隴州兵士暑月在倅廳前跣立
為蚯蚓所中遂不救數日又有被其毒教以先飲鹽
湯一杯次以鹽湯浸足乃愈
治䖝毒螫咬
用合子草搗𫝊瘡上
治蚕咬
取大蝦蟆脊背上白汁和蟻子灰塗之
治蛇䖝傷犬咬
以榖樹汁傅之
治䖝蛇犬等咬傷
以千里及搗傅咬處
治蛇䖝蜘蛛蚕咬毒入内者
以&KR0008;桐葉搗封傷處又皮為末服之
治蜘蛛蛇蝎毒
以小薊搗絞取汁服之佳
治惡䖝咬作瘡者
取陽烏鸛觜燒為末酒下服之(陽烏鸛亦名陽鴉出建州)
治諸䖝咬
用土㯽榔細研油塗之(階除間蟾蜍屎也)
治䖝蚕蛇犬咬
用五毒草根醋磨傅瘡上亦搗莖葉傅之恐毒入腹
亦煮服之
治蛇蝎䖝咬等毒
取千金䥶草搗傅瘡上生肌止痛
治蜂及蜈蚣螫人
取蜘蛛置肉上則能吸毒
治䖝蚕蜘蛛等咬
用灰藋搗碎和油傅之
治蛇及蜘蛛咬
用鬼釵草杵碎傅之亦杵絞汁服之
治蛇犬咬等毒
以風涎母煮服之
治蚕及諸䖝如蚕類咬人恐毒入腹
用蚕菵草煮服之生搗傅瘡亦效
治蚖蛇惡䖝毒疥癬癰腫瘰&KR0659;
用戎鹽水酒服之著瘡不爾磨傅
治惡䖝蛇螫毒
用地菘挼以𫝊之
治蛇䖝咬
用蛇苺搗𫝊之
治䖝咬
取百舌鳥巢及糞塗咬處亦用百舌鳥炙食之良
治䖝毒
以人肝藤生研服
治雜䖝咬
以蟾蜍糞傅之
治溪毒及遊䖝
用溪狗燒末服一二錢匕
治䖝蚕咬
以百部根火炙浸酒空腹飲之
治蛇蜂叮毒用糟𫝊之
治惡䖝咬人入腹及咬人生瘡者
取赤龍浴水服之(此澤間水泉赤蛇在中者經雨取之)
治蝸牛䖝所毒徧身者
以蓼子煑汁浸之立瘥
治䖝刺螫人方
用好豉心以足為限但覺刺即熟嚼豉以𫝊之少頃
見豉中毛即瘥不見又嚼𫝊之晝夜勿絶見毛為度
治䖝咬毒
用烏雌雞糞炒服之
治鼠咬人
以麝香封上用帛子繋之
治蛇䖝沙虱瘡
用小蒜傅之
治蛇虺䖝蚕狂犬等毒
以紫荆木煑汁服之
治狐尿刺人腫痛
用熱蠟着瘡中又燒烟薰之令汁出即便愈
治狐尿刺螫痛
用杏仁細研一兩沸承熱以浸螫處數易之
治蛇䖝毒
以蒼鵝糞傅之及舍中飬能辟蛇䖝
普濟方卷三百六
