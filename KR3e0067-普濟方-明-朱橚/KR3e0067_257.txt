普濟方卷二百五十七明周王朱橚撰
食治門
總論
夫天産動物地産植物隂陽禀貸氣味渾然飲和食德
節適而無過則入於口達於脾胃入於鼻藏於心肺氣
味相成神乃自生平居暇日頼以安平日兼足於此一
有疾痰資以治&KR1276;者十去其九是以别五肉五菓五菜
必先之五榖以夫生生不窮莫如五榖為種之美也辨
五益為助為充必先之為養以夫五物所養皆欲其充
實之美也非特如此精順五氣以為靈若食氣相惡則
為傷精形受五味以成體若食味不調則為損形隂勝
陽病陽勝隂病隂陽和調人乃平康故曰安身之本必
資於食不知食宜不足以存生人日食有成敗百姓日
用而不知苟明此道則安臟腑資血氣悦神爽志平疴
去疾夫豈淺淺耶扁鵲云人之所依者形也亂於和
氣者病也理於煩毒者藥也濟命扶危者醫也安身之
本心資於食救疾之速必憑於藥不知食宜者不足以
存生也不明藥者不足以除病也此上二事有靈之所
要也若忽不學誠可悲夫是故食能排邪而安臟腑悦
神爽志以資血氣若能用食平疴釋情遣疾者可謂良
工長年餌老之竒法極養生之術也夫為醫者當須先
洞暁病須知其所犯以食治之食療不愈然後命藥藥
性剛烈猶若御兵兵之猛暴豈容妄發用乖其宜損傷
處衆藥之投疾殎濫亦然高平生喜稱食不欲雜雜則
或有所犯有所犯者或有所傷或當時雖無灾者苦積
久為人作惡又食噉鮭肴務令簡少魚肉果實取益人
者而食之凡常飲食每令節儉若貪味多餐臨盤太飽
食訖覺腹中膨脝短氣或致暴疾仍為霍亂又夏至以
後迄至秋分必須勝肥膩餅臛酥油之属此物與酒漿
瓜果理極相妨夫在身所以多疾者皆由春夏取冷太
過飲食不節故也又魚鱠諸腥冷之物多損於人斷之
益善乳酪酥等常食令人有筋力膽幹肌體潤澤卒多
食之亦使臚脹洩利漸漸自己黃帝曰五味入於口
也各有所走各有所病酸走筋多食酸令人癃不知所
以然方俞曰酸入胃也其氣濇以收也上走兩膲兩膲
氣濇之不能出入不出即流於胃中胃中和温即下注
膀胱膀胱走胞胞薄以耎得酸則縮卷約而不通水道
不利故癃也隂者精筋之所中聚也故酸入胃走於筋
也鹹走血多食鹹令人渴何也答曰鹹入胃也其氣
走中膲注於諸脈脈者血之所走也與鹹相得即血凝
凝則胃中汁泣汁泣則胃中乾渴(甲乙云凝則胃中汁注之注之則胃渴)
渴則咽焦焦故舌乾喜渴血脈者中膲之道也故鹹入
胃走於血(皇甫士安云腎合三膲之脈雖属腁心而為中焦之道故鹹入而走血也)辛走
氣多食辛令人愠心何也答曰辛入胃也其氣走於上
膲上膲者受使諸陽者也薑韭之氣重至榮衛榮衞下
時受之却留於心下故愠愠痛也辛味與氣俱行故辛
入胃而走氣與俱出故氣盛也苦走骨多食苦令人
變嘔何也答曰苦入胃也其氣燥而涌泄五榖之氣皆
不勝苦苦入下脘下脘者三膲之道皆閉則不通不通
故氣變嘔也齒者骨之所終也故苦入胃而走骨入而
復出齒必黧疎(皇甫士安云水火相濟故骨氣通於心)甘走肉多食甘
令人惡心何也答曰甘入胃也甘氣弱劣不能止進於
上膲而與榖俱留於胃中甘入則柔柔則緩蚘動蚘
動則令人惡心其氣外通與肉故甘走肉則肉多栗起
而胝(皇甫士安云其氣通於皮故曰甘入走皮矣皮者肉之附雖属肺於肉連體故甘潤肌肉并於皮也)
黃帝問曰糓之五味所主可得聞乎伯高對曰夫食
風者則有靈而輕舉食氣者則和静而延夀食榖者則
有知而勞神食草者則愚癡而多力食肉者則勇猛而
多嗔是以肝木青色宜酸心火赤色宜苦脾土黃色宜
甘肺金白色宜辛腎水黑色宜鹹内為臟外主五行色
配五方肝合筋其榮爪心合脈其榮色脾合肉其榮
唇肺合皮其榮毛腎合骨其榮髮多食酸則皮槁而
毛失多食苦則筋急而爪枯多食甘則骨痛而髮落多
食辛則肉胝而唇蹇多食酸則脈凝泣而色變肝病
宜食麻犬肉李韭心病宜食麥羊肉杏薤脾病宜食稗
米牛肉棗葵肺病宜食黃粟雞肉桃葱腎病宜食大豆
黃黍豕粟藿(素問云肝色青宜食甘粳米牛肉棗葵皆甘心色赤宜食酸小豆大肉李韭皆酸肺)
(色白宜食苦麥羊肉杏薤皆苦脾色黃宜食鹹大豆豕肉粟藿皆醎腎色黑宜食辛黃黍雞肉桃葱皆辛)
酸走筋筋病勿食酸苦走骨骨病勿食苦甘走肉肉病
勿食甘辛走氣氣病勿食辛鹹走血血病勿食鹹米
飯甘(素問云粳米甘)麻酸(素問云小豆酸)大豆鹹麥苦棗甘李酸栗鹹
杏苦桃辛黃黍辛葵甘韭酸藿鹹薤苦葱辛牛甘犬酸
豕鹹羊苦雞辛肝苦急急食甘以緩之肝欲散急食
辛以散之用酸瀉之禁當風心苦緩急食酸以收之心
欲耎急食酸以耎之用甘瀉之禁温食厚衣脾苦濕急
食苦以燥之脾欲緩急食甘以緩之用苦瀉之禁温食
飽食濕地濡衣肺苦氣止逆息者急食苦以泄之肺欲
收急食酸以收之用辛瀉之禁無寒飲無寒衣腎苦燥
急食辛以潤之開腠理潤致津液通氣也腎欲堅急食
苦以結之用鹹瀉之無犯焠□無熱衣温食是以毒藥
攻邪五榖為養五肉為益五菓為助五菜為充精以食
氣氣養精以榮五色形以食味味養形以生力此之謂
也神藏有五五五二十五種形藏有四方四時四季四
肢共為五九四十五以此輔神可長生久視也精順五
氣以為靈也若食氣相惡則傷精也形受味以成也若
食味下調則損形也是以聖人先用禁以存性後治藥
以防命也故形不足者温之以氣精不足者補之以味
氣味温補以存形精岐伯云陽為氣隂為味味歸形形
歸氣氣歸精歸化精食氣形食味化生精氣生形味傷
形氣傷精化為氣氣傷於味隂味出下竅陽氣出上竅
厚者為隂薄者為隂之陽氣厚者陽氣薄者陽之隂味
厚則泄薄則通流氣薄則發泄厚則秘塞(素問作發熱)壮火
之氣在衰少火之氣壮壮火食氣氣食少火壮火散氣
少火生氣辛甘發散為陽酸苦涌泄為隂隂勝則陽病
陽勝則隂病隂陽調和人則平安春七十二日省酸增
甘以養脾氣夏七十二日省苦增辛以養肺氣秋七十
二日省辛增酸以養肝氣冬七十二日省鹹增苦以養
心氣季月十八日省甘增鹹以養腎氣果實㯽榔
味辛温濇無毒消糓逐除痰澼殺三蟲去伏尸治寸白
豆蔲味辛温濇無毒温中主心腹痛止嘔吐去口臭
葡萄味甘辛平無毒主筋骨温脾益氣倍力強志令
人肥健耐飢忍風寒久食輕身延年治腸間水調中釀
酒常飲益人利小便覆盆子味甘辛平無毒益氣輕
身令髮不白大棗味甘辛熱滑無毒主心腹邪氣安
中養脾氣平胃氣通九竅補少氣津液身中不足大驚
四肢重可如百藥補中益氣強志除心煩治腸澼久服
輕身不飢神仙生棗味甘辛多食令人熱氣脹若寒
熱羸瘦者彌不可食傷人藕實味甘寒無毒食之令
人心歡止渴去熱補心養神益氣除百病久服輕身耐
老不飢延年一名水芝生根寒止熱渴破流血雞頭
實味甘平無毒主食脾腰脊膝疼補中除暴疾益精氣
強志意耳目聰明久服輕身不飢耐老神仙芰實味
甘辛平無毒安中補五臓不飢輕身一名莢黃帝云七
月勿食生菱芰作蟯蟲栗子味鹹温無毒益氣厚腸
胃補腎氣令人耐飢生食之甚治腰脚不遂櫻桃味
甘平濇調中益氣可多食令人好顔色美志性橘柚
味辛温無毒主胸中不熱逆氣利水榖下氣止嘔欬除
膀胱留熱停水破五淋利小便治脾不能消榖却胸中
吐逆霍亂止瀉利去寸白久服去口臭下氣通神輕身
長生一名橘皮陳久者良津符子味苦平滑多食令
人口爽不知五味梅實味酸平濇無毒下氣除熱煩
滿安心止肢體痛偏枯不仁死肌去青黑誌惡疾止下
利唾口乾利筋脈多食壊人齒柿味甘寒濇無毒通
和五氣主腸澼不足及火瘡金瘡止痛木瓜實味酸
鹹温濇無毒主濕脾氣霍亂大吐下後脚轉筋不止其
生樹皮無毒亦可煑用榧實味甘平濇無毒主五痔
去三蟲殺蠱毒鬼疰惡毒甘蔗味甘平濇無毒平氣
和中補脾氣利大腸止渴去煩解酒毒耎棗味苦冷
濇無毒多食動宿病益冷氣發欬𠻳芋味辛平滑有
毒寬腸胃充肌膚滑中一名土芝不可多食動宿冷
又鳥芋味苦甘微寒滑無毒主消渴痺熱益氣一名籍
姑一名水萍三月採杏核仁味甘苦温冷而利有毒
主欬逆上氣腸中雷鳴喉痺下氣産乳金瘡寒心奔肫
驚癎心下煩熱風氣去来時行頭痛解肌消心下急殺
狗毒五月採之其一核兩仁者害人去之杏實尚生味
極酸其中核猶未變者採之曝乾以食甚止渴去冷熱
毒扁鵲云杏仁不可久服之令人目肓眉髮落動一切
宿病桃核仁味甘苦辛平無毒破淤血血閉逐邪氣
殺小蟲治欬逆上氣消心下煩除卒暴繫血破癥瘕通
目水止心痛七月採凡一切果核中有兩仁者並害人
不可用其實味酸無毒多食令人有熱黃帝云飽食桃
入水浴成淋病李核仁味苦平無毒主僵仆躋瘀血
骨痛實味苦酸微温濇無毒除故熱調中宜心不可多
食令人虚黃帝云李子不可和白蜜食蝕人五内梨
味甘微酸寒濇有毒除客熱止心煩不可多食令人寒
中金瘡産婦勿食令人萎困寒中林檎味酸苦平濇
無毒止渴好唾不可多食令人百脈弱柰子味酸苦
寒濇無毒耐飢益人心氣不可多食令人臚脹久病人
食之其病尤甚安石榴味甘酸濇無毒止咽燥渴不
可多食損人肺枇杷葉味苦平無毒主惡不止下氣
正爾削取生樹皮嚼之少少咽汁亦可煑汁冷服大佳
胡桃味甘冷滑毒不可食多動痰飲令人惡心吐水
吐食菜蔬枸把葉味苦平濇無毒補虚羸益精髓
諺云去家千里勿食蘿藦枸把此則強陽道資隂氣速
疾也蘿藦味甘平無毒一名苦丸其葉厚大作藤生
摘之有白汁出人家多種亦可茹或作生噉亦可蒸煑
食之補益與枸把葉同瓜子味平無毒令人光澤好
顔色益氣不飢久服輕身耐老又除胸滿心不樂久食
寒中可作面脂一名水芝一名白瓜子即冬瓜仁也八
月採白冬瓜味甘微寒無毒除小腹水脹利小便止消
渴凡瓜味甘寒滑無毒去渴多食令隂下瘡濕生瘡
發黃疸黃帝云九月勿食被霜瓜向冬發寒熱及温
病初食時即令人欲吐也食竟心内作停水不能自消
或為反胃凡瓜入水沉者食之得冷病終身不瘥越
瓜味甘平無毒不可多食損腸胃胡瓜味甘寒有毒
不可多食動寒熱多瘧病積瘀血熱早青瓜味甘寒
無毒食之去熱煩不可久食令人多忘冬葵子味甘
寒無毒主五臓六腑寒熱羸瘦破五淋利小便婦人乳
難血閉久服堅骨肌肉輕身延年十二月採葉甘寒滑
無毒宜脾久食利胃氣其心傷人百藥忌食心心有毒
黃帝云霜葵陳者生食之動五腫流飲飲盛則吐水凡
葵菜和鯉魚食之害人四季之月圡王時勿食生葵菜
令人飲食不化發宿病莧菜實味甘寒濇無毒主青
肓白翳明目除邪氣利大小便去寒熱殺蚘蟲久服益
氣力不飢輕身一名馬莧一名莫實即馬齒莧菜也治
反花瘡小莧菜味甘寒滑無毒可久食益氣力除熱
不可共鱉肉食成鱉瘕蕨菜亦成鱉瘕邪蒿味甘温
濇主胸膈中臭惡氣利腸胃苦菜味苦大寒滑無毒
主五臓邪氣厭榖胃脾腸大渴熱中暴疾惡瘡久食安
心益氣聰察少卧輕身耐老耐飢寒一名茶草一名選
一名遊冬冬不死四月上旬採薺菜味甘温濇無毒
利肺氣和中殺諸毒其子主明目目痛淚出其根主目
濇痛蕪青及蘆服菜味苦冷濇無毒利五臓輕身益
氣宜久服蕪青子明目九蒸曝療黃疸利水便久服
神仙根主消風熱毒腫不可多食令人氣脹菘菜味
甘温濇無毒久食通利腸胃除胸中煩解消渴本是蔓
菁也種之江南即化為菘亦如枳橘所生土地隨變
芥菜味辛温無毒歸鼻除腎邪大破欬逆下氣利九竅
明目聰耳安中久食温中又云寒中其子味辛辛亦歸
鼻有毒主喉痺去一切風毒黃帝云芥菜不可共兔肉
食成惡邪病苜蓿味苦辛平濇無毒安中利人四體
可久食荏子味苦辛無毒主欬逆下氣温中補髓其
葉主調中去臭氣九月採隂乾用之油亦可作油衣
蓼實味温辛無毒明目温中觧肌耐風寒下水氣面目
浮腫却癰疽其菜辛歸舌治大小腸邪氣利中益智黃
帝云蓼食過多有毒發心痛和生魚食之令人脫氣隂
核疼痛求死婦人月事不用食蓼及蒜喜為血淋帶下
二月勿食蓼傷人腎扁鵲云蓼久食令人寒熱損骨髓
殺丈夫隂氣少精葱實味辛温無毒宜肺氣辛歸頭
明目補中不足其莖白平滑可作湯主傷寒寒熱骨肉
辟痛能出汗治中風面目浮腫喉痺不通安胎殺桂其
青葉温辛歸目除肺中邪氣安中利五臟益目精發黃
疸殺百藥毒其根鬚平主傷寒頭痛葱中涕及生葱汁
平滑止尿血解黎蘆及桂毒黃帝云食生葱即噉蜜變
作下利食焼葱并噉蜜擁氣而死正月不得食生葱令
人面上起遊風格葱味辛微温無毒除瘴氣惡毒久
食益膽氣強志其子主洩精薤味苦辛温滑無毒宜
心辛歸骨主金瘡瘡敗能生肌肉輕身不飢耐老菜芝
也除寒熱去水氣温中散結氣利産婦病人諸瘡中風
寒水腫生搗𫝊之骨在咽不下者食之則去黃帝云薤
不可共肉作羹食之成瘕疾韭亦然十月十一月十二
月勿食薤令人多涕唾韭味辛酸温濇無毒辛歸心
宜肝可久食安五臟除胃中熱不利病人其心腹有痼
冷者食之必加劇其子主泄精尿色白根煑汁以養髮
黃帝云霜韭凍不可生食動宿飲飲盛必吐水五月勿
食韭損人滋味令人乏氣力二月三月宜食韭大益人
心白蘘荷味辛微温濇無毒主中蠱及瘧病搗汁服
三合日二生根止諸瘡□菜味苦大寒無毒主時行
壮熱解風熱惡毒紫蘇味辛微無毒下氣除寒中其
子尤善雞蘇味辛微温濇無毒主吐血下毒一名水
蘇羅勒味苦辛温平濇無毒消停水散毒氣不可久
食濇榮衞諸氣蕪荑味辛平熱滑無毒主五内邪氣
散皮胃骨節中淫淫温行毒去三蟲能化宿食不消逐
寸白散腹中温喘息一名無菇一名□蓎盛器物中甚
辟水蛭其氣甚臭即北山榆子作之凡榆葉味甘平滑
無毒主小兒癎小便不利傷暑熱困悶煑汁冷服生榆
白皮味甘冷無毒利小便破五淋花主小兒頭瘡葫
荽子味酸平無毒消榖能復食味葉不可久食令人多
忘華陀云葫荽菜患氣臭&KR0630;齒人食之加劇復肉患利
氣者彌不得食食之發宿病金瘡尤忌海藻鹹寒滑
無毒王癭瘤結氣散頸下鞭核痛者腸内上下十二水
腫利小便起男子隂氣昆布味鹹寒滑無毒下十二
水腫癭瘤結氣瘻瘡破積聚茼蒿味辛平無毒安心
氣養脾胃消痰飲白蒿味苦辛平無毒養五臓補中
益氣長老髮久食不死白兔食之仙吳葵一名蜀葵
味甘微寒滑無毒花定心氣葉除客熱利腸胃不可久
食鈍人志性若食之被狗&KR3242;者瘡永不瘥藿味鹹寒
濇無毒宜腎主大小便數去煩熱香菜辛微温主霍
亂腹痛吐下散水腫煩心去熱甜瓠味甘平滑無毒
主消渴惡瘡鼻口中肉爛其葉味甘平主耐飢扁鵲云
患脚氣虛脹者不得食之患永不除蓴味甘寒滑無
毒主消渴熱脾多食動痔漏病落葵味酸寒無毒滑
中散熱實光澤人面一名天葵一名蘩露蘩蔞味酸
平無毒主積年惡瘡不愈者五月五日日中採之即名
滋草一名雞腸草乾之焼作焦灰用扁鵲云丈夫患惡
瘡隂頭及莖作瘡膿爛疼痛不可堪忍久不痊者以灰
之分蚯蚓新出屎泥二分以少水和研緩如煎餅麵以
泥瘡上乾則易之禁酒麵五辛并熱食等黃帝云蘩萎
合䱉鮓食之發消渴病令人多忘别有一種近水渠中
温濕處冬生甚壮類葫荽一名雞腸菜可以療痔病一
名天葫荽蕺味辛微温有小毒主蠳□尿瘡多食令
人氣喘不利人脚多食脚痛葫味辛温有毒辛歸五
臓散癰疽治慝瘡除風邪殺蠱毒氣獨子者最良黃帝
云生葫合鯖魚鮓食之令人腹内生瘡腸中腫又成疝
瘕多食生葫行房傷肝氣令人面無色四月八月勿食
葫傷人神損膽氣令人喘悸脇肋氣急口味多爽小
蒜味辛温無毒主歸脾腎主霍亂腹中不安消榖理胃
氣温中除邪痺毒氣五月五日採曝乾葉主心煩痛解
諸毒小兒丹疹不可久食損人心力黃帝云食小蒜噉
生魚令人奪氣隂核痛求死三月勿食小蒜傷人志性
茗葉味苦鹹酸冷無毒可久食令人有力悅志微動
氣黃帝云不可共韭食令人身重蕃荷菜味苦辛温
無毒可久食却腎氣令人口氣香潔主辟邪毒除勞弊
形瘦疲倦者不可久食動消渴病蒼耳子味苦甘温
葉味苦辛微寒濇有小毒主風頭疼寒痛風濕痺四肢
拘急攣痛去惡肉死肌膝痛溪毒久服益人氣耳目聰
明強志輕身一名相葈一名地葵一名葹一名長思蜀
人名羊負來秦名蒼耳魏名隻刺黃帝云戴甲蒼耳不
可共諸肉食害人食甜粥復以蒼耳甲下之成走注又
患兩肋立秋後忌食之食茱萸味辛苦大温無毒九
月採停陳久者良其子閉口者有毒不可用止痛下氣
除欬逆去五臓中寒冷温中諸冷實不消其生白皮主
中惡腹痛止齒疼其根細者去三蟲寸白黃帝云六月
七月勿食茱萸傷神氣令人起伏氣咽喉不通徹賊風
中人口僻不能語者取茱萸一升去黑子及合口者好
豉三升二物以清酒和煑四五沸取汁冷服半升日三
得小汗瘥薑螫人嚼茱萸封上止蜀椒味辛大熱有
毒主邪氣温中下氣留飲宿食能使痛者癢癢者痛久
食令人乏氣失明主逆逐胃中寒冷去死肌濕痺痛心
下冷氣除五臓六腑寒百骨節中積冷温瘧大風汗自
出者止下利散風邪合口者害人其黑子者有小毒下
水仲景云&KR1582;用之黃帝云十月勿食椒損人心腸傷血
脈乾薑味辛温無毒主胸中滿欬逆上氣温中止漏
血出汗逐風濕痺腸澼下利寒冷腹中痛惡霍亂脹滿
風邪諸毒皮膚間結氣止唾血生者尤良生薑味辛
微温無毒辛歸五臓主傷寒頭疼去痰下氣通汗除胃
中寒欬逆上氣止嘔吐去胸中膈上臭氣通神明黃帝
云八月九月勿食薑傷人神損夀胡居士云薑殺腹内
長蠱久服令人少志少志傷心性堇葵味苦平無毒
久服除人心煩急動痰冷身重多懈惰芸薹味辛寒
無毒主腰脚痺若舊患腰脚痛者不可食必加劇又治
游腫丹毒益胡臭解禁况之軰出五明經其子主夢中
泄精與鬼交者胡居士云世人呼為寒菜甚辣胡臭人
食之病加劇隴西氐羌中多種食之竹笋味甘微寒
無毒主消渴利水道益氣力可久食患冷人食之心痛
野苣味苦平無毒久服輕身少睡黃帝云不可共蜜
食之作痔又曰苣味苦平無毒益筋力黃帝云不可共
酪食之作蟲茴香菜味苦辛微寒濇無毒主霍亂辟
熱除口氣臭肉和水煑下少許即無臭故曰茴香醬臭
末中亦香其子主蛇咬瘡久不瘥者搗傅之又治九種
瘻蕈菜味苦寒無毒主小兒火丹諸毒腫去暴熱
藍菜味甘平無毒久食大益腎填髓腦利五臓調六腑
胡居士云河東隴西羌胡多種食之漢地尠有其葉大
厚煑食甘美經冬不死春亦有英其花黃生角結子子
甚治人多睡篇竹葉味苦平濇無毒主侵淫疥癬疽
痔殺三蟲女人隂蝕扁鵲云煑汁與小兒冷服治蛔蟲
靳菜味苦酸冷濇無毒益筋力去伏熱治五腫黃病
生搗絞汁冷服一升日二黃帝云五月五日勿食一切
菜發百病凡一切菜熟者熱食時病瘥後一切肉並蒜
食禁行房病發必死時病瘥後未健食生青菜者手足
必青腫時病瘥未健食青菜禁行房病更發死十月勿
食被霜菜令人面上無光澤目濇痛又瘧發心痛腰疼
或致心瘧發時手足十指爪皆青困痿榖米薏苡
仁味甘温無毒主筋拘攣不可屈伸久風濕痺下氣久
服輕身益力其生根下三蟲名醫云薏苡仁除筋骨中
邪氣不仁利腸胃消水腫令人能食一名□一名感米
人多種食之胡麻味甘平無毒主腸中虚羸補五内
益氣力長肌肉填髓腦堅筋骨療金瘡止痛及傷温瘧
大吐下後虚熱困乏久服輕身不老聰明耳目耐寒暑
延年作油微寒主利大腸産腹胞衣不生者摩瘡痛生
秃髮去頭面遊風一名巨勝一名狗虱一名方莖一名
鴻藏葉名青蘘主傷暑熱花主生秃髮七月採最上標
頭者隂乾用之白麻子味甘平無毒宜肝補中益氣
肥健不老治中風汗出逐水利小便破積血風毒腫復
血脈産後乳餘疾能長髮可為沭藥久服神仙&KR0961;味
微甘無毒補虚冷益氣力止腸鳴咽痛除唾血去卒𠻳
大豆黃卷味甘平無毒主久風濕痺筋攣膝痛除五
臟胃氣結積益氣止毒去黑誌面䵟潤澤皮毛宜腎生
大豆味甘平無毒生搗淳酢和塗之治一切毒腫并止
痛煑汁冷服之殺鬼逐水脹除胃中熱却風痺傷中淋
露下淤血散五臓結積内寒殺烏頭三健解百藥毒不
可久服令人身重其熬屑味甘平無毒主胃中熱去身
腫除痺消榖止腹脹九月採黃帝云服大豆屑忌猪肉
炒豆不得與一歲以上十歲以下小兒食食竟噉猪肉
必擁氣死赤小豆味甘平冷無毒下水腫排血濃一
名赤豆不可久服令人枯燥青小豆味甘鹹温平濇
無毒主寒熱熱中消渴止泄利利小便除吐逆卒澼下
腹脹滿一名麻累一名胡豆黃帝青小豆合鯉魚鮓食
之令人乾黃五年成乾痟病大豆䜴味苦寒濇無毒
主傷寒頭痛寒熱痺脹氣惡毒焦燥滿悶虚勞喘吸兩
脚疼冷殺六畜胎子諸毒扁豆味甘微温無毒和中
下氣其葉平主霍亂吐下不止喬麥味酸微寒無毒
食之難消動大熱風其葉主食動刺風令人身癢黃帝
云作麵和𦍕羊肉熱食之不過八九頓作熱風令人眉
髮落又還生仍希少涇邠以此多患此病大麥味鹹
微寒滑無毒宜心主消渴除熱久食令人多力健行作
蘖温消食和中熬末令赤黑搗作麨止泄利和青酢醬
服之日三夜一小麥味甘微寒無毒養肝氣去客熱
止煩渴咽燥利小便止漏血令女人孕必得易作麵六
月作者温無毒主小兒癎食不消下五痔蟲平胃氣消
榖止痢作麵無毒不能消煩止熱不可多食長宿澼加
客氣難治青粱米味甘微寒無毒主胃痺熱中除消
渴止泄痢小便益氣力補中輕身長年黃粱味甘平
無毒益氣和中止泄痢人呼竹根米又却當風卧濕寒
中暑白粱米味甘微寒無毒除熱益氣粟米味鹹
微寒無毒養腎氣去骨痺熱中益氣陳粟米味苦寒
無毒主胃中熱消渴利小便丹黍米味苦微寒無毒
主欬逆上氣霍亂止泄利除熱去煩渴又白黍米味甘
辛温無毒宜肺補中益氣不可久食多熱令人煩黃帝
云種黍米合葵食之令人成痼疾又以脯腊著五種黍
米中藏儲食之去令人閉氣陳廩米味鹹酸微寒無
毒除煩熱下氣調胃止泄痢黃帝云久藏脯腊安米中
滿三月人不知食之害人蘖米味苦微温無毒主寒
中下氣除熱秫米味甘微寒無毒主寒熱利大腸治
漆瘡酒味苦甘辛大熱有毒行藥勢殺百邪惡氣黃
帝云暴雨後飲酒者膈上變為伏熱食生菜飲酒莫炙
服令人腸結扁鵲云久飲酒者腐腸爛胃清髓蒸筋傷
神損夀醉當風卧以扇自扇成惡風醉以冷水洗浴成
疼痺大醉汗出當以粉粉身令其自乾發成風痺當日
未落食訖即莫飲酒終身不乾嘔飽食訖多飲水及酒
成痞病稷米味甘平無毒益氣安神補虚和胃宜痺
粳米味辛苦平無毒主心煩斷下利平胃氣長肌肉
温中一云生者冷燔者熱糯米苦温無毒温中令人
能食多熱大便鞕酢味酸温濇無毒消癰腫散水氣
殺邪氣毒血運扁鵲云多食酢損人骨能理諸藥消毒
熱鹽味鹹温無毒殺鬼蠱邪注毒氣下部䘌瘡傷寒
寒熱能吐胸中痰澼止心腹卒痛堅肌骨不可多食傷
肺喜欬令人色膚黑損筋力扁鵲云鹽能除一切大風
疾痛者炒熨之黃帝云食甜粥竟食鹽即吐或成霍亂
鳥獸人乳汁味甘平無毒補五臓令人肥白悅澤
馬乳汁味辛温無毒止渴牛乳汁味甘微寒無毒
補虚損止渴入生薑葱白止小兒吐乳補勞羊乳味
甘微温無毒補寒冷虛乏少血色令人熱中驢乳汁
味酸寒一云大寒無毒主大熱黃疸止渴母猪乳汁
味平無毒主小兒驚癎以飲之神妙馬牛羊酪味甘
酸微寒無毒補肺臟利大腸黃帝云食甜酪竟即食大
酢者變作血瘕及尿血華佗云馬牛羊酪蚰蜒入耳者
灌之即出沙牛及白羊酥味甘微寒無毒除胸中客
氣利大小腸又治口瘡牝牛酥味甘平無毒去諸風
濕痺除熱利大便去宿食醍醐味辛平無毒補虚去
諸風痺百鍊乃佳甚去月蝕瘡添髓和中填髓久服增
年熊肉味甘微寒微温無毒主風痺不仁筋急五緩
若腹中有疾聚寒熱羸瘦者食熊肉病永不除其脂味
甘微寒治法與肉同又去頭瘍白禿皮䵟䵳食飲嘔吐
久服強志不飢輕身長年黃帝云一切諸肉煑法不熟
生不斂者食之成瘕熊及猪二種脂不可作燈其烟氣
入人目失明不能遠視羖羊角味酸苦温無毒微寒
主青脂明目殺疥蟲止寒泄心畏驚悸除百節中結氣
及風傷蠱毒吐血婦人産後餘痛焼之殺鬼魅辟虎狼
久服安心益氣輕身勿令中濕有毒髓味甘温無毒主
男子婦人傷中隂陽氣不足却風熱止毒利血脈益經
氣以酒服之亦可久服不損人青羊膽汁冷無毒能
生人身脈治青脈明目肺平補肺治瘦止渴多小便傷
中止虚補腎不足去風邪肝補肝明目心主憂上志膈
中逆中氣腎補腎氣虚弱益精髓頭痛主小兒驚癎煑
以浴之蹄温平主丈夫五勞七傷肉味甘苦大熱無毒
主煖中止痛安乳餘疾及頭腦中大風汗自出虚勞寒
冷能補中益氣力安心止驚利産不利時患病頭肉平
主風眩瘦疾小兒驚癎丈夫五勞七傷其骨熱主虚勞
寒中羸瘦其宿有熱者不可食生脂止下利脫肛去風
毒婦人産後腹中絞痛肚主冐反治虚羸小便數至虚
汗黃帝云羊肉酢食之傷人心亦共生魚酪和食之害
人凡一切羊蹄甲中有珠子白者名羊懸筋食之令人
癲白羊黑頭食其腦作腸癰羊肚共飯飲常食久成反
胃作噎病甜粥共肚食之令人多唾喜吐青水羊腦猪
腦男子食之損精氣少子若飲食者爛研如粉和醋食
之然終不若不食為佳青羊肝和小豆食之令人目少
明一切羊肝生共椒食之破人五臟傷心最損小兒彌
忌水中柳木及白楊木不得同器中煑羖羊肉食之丈
夫損陽女子絶隂暴雨後不可食羊肉髓及骨汁成煩
熱難解還動利凡六畜五臓著草自動搖及得鹹酢不
變色又隨地不汚又與犬犬不食者皆有毒殺人六月
勿食羊肉傷人神氣沙牛髓味甘温無毒平胃氣通
十二經脈理三膲微温骨髓補中續絶傷益氣力止泄
利去消渴皆以清酒和暖服之肝明目膽可丸百藥味
苦大寒無毒除心腹熱渴止下利去口焦燥益目精心
主虚弱腎主濕痺補腎氣益精力主小兒驚癎肉味甘
平無毒消渴止唾涎出安中益氣力養脾胃氣不可常
食發宿病自死者不可食喉嚨主小兒痺黃犍沙牛
黑牯牛尿味苦辛温微平無毒主水腫腹脚俱滿者利
小便黃帝云烏牛自死七首食其肉害人一切牛盛熱
時卒死者總不堪食食之作腸癰患甲蹄牛食其蹄者
誤食蹄中巨筋令人作肉刺獨肝牛肉食之殺人牛食
蛇者獨肝患疥牛馬食之令人身體癢牛肉共猪肉食
之必作寸白蟲凡丹黍米白酒牛肉共食亦作寸白蟲
尤忌人下利者自死牛肉心加劇一切牛馬乳汁及酪
共生魚食之成魚瘕六畜脾人一生莫食十二月勿食
牛肉傷人神氣馬心主喜忘肺主寒熱莖痿肉味辛
苦平冷無毒主傷中除熱下氣長筋強腰脊壮健強志
利意輕身不飢黃帝云白馬自死食其肉害人白馬元
頭食其腦令人癲白馬鞍下烏色徹肉裏者食之傷人
五臟下利者食馬肉必加劇白馬青蹄肉不可食一切
馬汗氣及毛不可入食中害人諸食馬肉必煩悶者飲
以美酒則解白酒則劇五月勿食馬肉傷人神氣野
馬隂莖味酸鹹無毒温主男子隂痿縮少精肉辛平無
毒主人驚癎筋肺不能自收周痺飢不仁病死者不任
用驢肉味酸平無毒主風狂愁憂不樂能安心氣病
死者不任用其頭焼却毛煑取汁以浸麴釀酒甚治大
風動搖不伏者皮膠亦治大風狗隂莖味酸平無毒
主傷中丈夫隂萎不起腦主頭風部痺下䘌瘡中息肉
肉味酸鹹温無毒宜腎安五臟補絶傷勞損久病大虚
者服之輕身益氣力黃帝云白犬合海鮋食之必得惡
病白犬自死不出舌者不可食犬春月狂若鼻赤起而
燥者此欲狂其肉不任食九月勿食犬肉傷人神氣
㹠卵味甘温無毒除隂莖中痛驚癎鬼氣蠱毒除寒熱
賁豚五隂邪氣攣縮一名㹠顛隂乾勿令敗㹠肉味辛
平有小毒不可久食令人遍體筋肉碎痛乏氣大猪後
脚蹄甲無毒主五痔伏熱在腹中腸癰内蝕取酒浸半
日炙焦用之四蹄小寒無毒主傷撻諸敗瘡母猪蹄寒
無毒煑汁服之下乳汁甚解石藥毒大猪頭肉平無毒
補虚乏氣力去驚癎鬼毒寒熱五癃腦主風眩心平無
毒主驚邪憂患悸氣逆婦人産後中風聚血氣驚恐腎
平無毒除冷利理腎氣通膀胱肝味苦平無毒主明目
猪喙微寒無毒補中益氣止渴斷暴利虚弱腸微寒無
毒主消渴小便數補三膲虚竭其肉間脂肪平無毒主
煎諸膏藥破冷結散宿血解斑猫芫青毒主洞腸挺出
血多者猳猪肉味苦酸冷無毒主狂病多日不愈凡猪
肉味苦微寒宜腎有小毒補腎氣虚竭不可久食令人
少子精發宿病益筋骨閉血脈虚人肌有金瘡者食之
瘡尤甚猪血平澁無毒主卒下血不止美酒清者和炒
服又主中風絶傷頭中風眩及諸淋露賁肫暴氣黃帝
云凡猪肝肺共魚鱠食之作癰疽肝共鯉魚腸魚子食
之傷人神㹠腦損男子陽道八月勿食猪肺及&KR0961;和食
之至冬發疽十月勿食猪肉損人神氣鹿頭肉平主
消渴多夢接見生血治癰腫莖主勞損蹄肉主脚膝骨
中疼痛不能踐地骨主肉虚續絶傷解骨可作酒髓味
甘温主丈夫婦人傷中脈絶筋急痛欬逆以酒和服腎
平主補腎氣肉味苦温無毒補中強五臟益氣力肉生
者主中風口僻不正細細碎剉以薄僻上華佗云和生
椒搗薄使一人專看正則去之不爾復牽向不僻處角
鎊取屑一升白蜜五升㳛之微火熬令小變色暴乾更
搗篩服方寸匕日三令人輕身益氣力強髓補絶傷黃
帝云鹿膽白者食其肉害人不可和蒲白作羹食發惡
瘡五月勿食鹿肉傷人神氣胡居士云鹿性驚烈多别
良草恒食九物餘者不常羣處必依山岡産歸下澤饗
神用其肉者以其性烈清淨故也凡餌藥之人不可食
鹿肉服藥不得力所以然者以鹿常食解毒之草是故
能治毒散諸藥故也九草者葛葉花鹿葱鹿藥白蒿水
芹甘草齊頭蒿山蒼茸齊苨麞頭微温無毒主虚損
泄精肉味甘温無毒補益五臟髓益氣力悅澤人面麞
無膽所以怯弱多驚恐黃帝云五月勿食麞肉傷人神
氣麋脂味辛温無毒主癰腫惡瘡死肌寒熱風寒濕
痺四肢拘緩不收風頭腫氣通腠理柔皮膚不可近男
子隂冷痿一名宫脂十月取黃帝云麑肉共蝦肉食之
令人心痛生麑肉共雉肉食之令人作痼疾虎肉味
酸無毒主惡心欲吐益氣力止多唾不可熱食壊人齒
虎頭虎肉治風邪眼睛主驚癎豹肉味酸温無毒宜
腎安五臟補絶傷輕身益氣冬食利人狸肉温無毒
補中輕身益氣亦治諸注黃帝云正月勿食虎豹狸肉
傷人神損夀兔肝主目闇肉味辛平濇無毒補中益
氣止渴兔無脾所以能走盖以属二月建卯木位也木
尅土故無脾焉馬無脾亦能走也黃帝云兔肉和獺肝
食之三日必成遁尸共白雞肝心食之令人面色一年
成癉黃共薑食變成霍亂共白雞肉食之令人血氣不
行二月勿食兔肉傷人神氣生鼠微温無毒主踒折
續筋補骨搗薄之三日一易獺肝味甘有小毒主鬼
㾏蠱毒却魚鯁止久渴皆焼作灰酒和服之獺肉味苦
温無毒主時病疫氣牛馬時行病皆取汁停冷服之六
畜灌之狐隂莖味甘有小毒主女子絶産隂中癢小
兒隂㿗卵腫肉并五臟及腸肚味苦微寒有毒主蠱毒
寒熱蠱臟痼冷小兒驚癎大人狂病見鬼黃帝云麝肉
共鵠肉食之作癥瘕野猪青蹄不可食及獸赤足者
不可食野獸自死首伏地不可食獸有岐尾不可食家
獸自死共鱠汁食之作疽瘡十一月勿食經夏自臭脯
成水病作頭眩丈夫隂痿甲子日勿食一切獸肉大吉
鳥飛投人不肯去者口中必有物口中無物拔一毛放
之大吉一切禽獸自死無處傷不可食三月三日勿食
鳥獸五臓及一切果菜五辛等物大吉丹雄雞肉味
甘微温無毒主女子崩中漏下赤白沃補虚温中能愈
久傷之瘡不瘥者通神殺惡毒黃雌雞肉味酸鹹平無
毒主傷中消渴小便數而不利腸澼泄利補益五臓絶
傷五勞益氣力雞子黃主除熱火灼爛瘡痓可作琥珀
神物卵白汁微寒主目熱赤痛除心下伏熱止煩滿欬
逆小兒泄利婦人産難胞衣不出生吞之白雄雞肉味
酸微温無毒下氣去狂邪安五臟傷中消渴烏雄雞味
甘温無毒補中止心痛黑雌雞肉味甘平無毒除風寒
濕痺五緩六急安胎黃帝云一切雞肉合魚汁食之成
心瘕雞居五色者食其肉必狂若有六趾四距元雞白
頭家雞及野雞烏生子有文八字雞及野烏死不伸足
爪此種食之害人雞子白共蒜食之短氣雞子共鼈肉
蒸食之害人雞肉獺肉共食之作遁尸注藥所不能治
食雞子噉生葱變成短氣雞肉犬肝腎共食之害人生
葱共雞犬肉食令人榖道終身流血烏雞肉合鯉魚肉
食生癰疽雞兔犬肉共食必利泄野雞肉共家雞子食
之成遁尸尸鬼纏身四肢百節疼痛小兒五歲以下飲
乳未斷者勿食雞肉二月勿食雞子令人常惡心丙午
日食雉肉丈夫焼目首女人血死妄見四月勿食暴雞
肉作内疽在胸腋下出痛孔丈夫少陽婦人絶孕虚勞
乏氣八月勿食雞肉傷人神氣雉肉酸微寒無毒補
中益氣止洩利久食令人瘦嘴主蟻螻黃帝云八月建
酉日食雉肉令人短氣八月初勿食雉肉損人神氣
白鵝脂主耳卒聾消以灌耳毛射工水毒肉味辛平利
五臓鶩肪味甘平無毒主風虚寒熱肉補虚乏除寒
熱利臓腑及水道黃帝云六月勿食鶩肉傷人神氣
鴛鴦肉味苦微温無毒主瘻瘡清酒浸之炙令熱以薄
止亦灸服之又治夢思慕者鴈肪味甘平無毒主風
攣拘急偏枯血氣不通利肉味甘平無毒久服長髮鬢
眉益氣不飢輕身耐暑黃帝云六月勿食鴈肉傷人神
氣越燕屎味辛平無毒主殺蠱毒鬼注逐不祥邪氣
破五癃利小便熬香用之治口瘡肉不可食入水為蛟
龍所殺黃帝云十一月勿食鼠肉損人神氣石蜜
味甘平微寒無毒主心腹邪氣驚癎痙安五臟治不足
益氣補中止腹痛解諸藥毒除衆病和百藥養痺氣消
心下煩食飲不止腸澼去肌中疼痛治口瘡聰明耳目
久服強志輕身不飢耐老延年神仙一名石飴白如膏
者良是今諸山崖處味酸噞食之心煩其蜂黑色似䖟
黃帝云七月勿食生蜜令人暴下發霍亂黃蜜蠟味甘
微温無毒主下利濃血補中續絶傷除金瘡益氣力不
飢耐老白蠟主久泄澼瘥後重見血者補絶傷利小兒
久服輕身耐老不飢生於蜜房或木石上惡芫花百合
此即今所用蠟也蝮蛇肉平有毒釀酒止癩疾諸凡
瘻心腹痛下結氣主益精氣強男子陽道交接不倦甚
女泄精不用相連者□魚味甘無毒主百病鰻鱺
魚味甘大温有毒主五痔漏殺諸疾䱉魚肉味大温
黑者無毒主補中養血治瀋唇五月五日取頭骨平無
毒焼服止久利鱓魚平無毒主少氣吸吸足不能立
地黃帝云四月勿食蛇肉鱓肉損神害氣烏賊魚骨
味鹹微温無毒主女子漏下赤白經汁並閉隂蝕腫痛
寒熱癓瘕無子驚氣入腹腹痛環臍丈夫隂中痛而腫
令人有子肉味酸無毒益氣強志鯉魚肉味甘平無
毒主欬逆上氣癉黃止渴黃帝云食桂竟食鯉魚肉害
人腹中宿癥病者食鯉魚害人鯽魚味甘平無毒主
一切瘡焼作灰和醬汁傅之三日二又去腸癰黃帝云
魚白目不可食之魚有角食之發心驚害人魚無腸膽
食之三年丈夫隂痿不可起婦人絶孕魚身有黑點不
可食魚目赤作鱠食瘕病酢食之害人一切魚共菜食之
作蛔蟲一切魚尾食之不益人多有勾骨者人咽害人
魚有角白皆不可食凡魚赤鱗不可食魚無腮不可食
魚無全腮食之發癰疽鯆魮魚不益人其尾有毒治齒
痛鰕□魚有毒不可食二月庚寅日勿食魚大惡五月
五日勿以□魚子共猪肝食必不消化成惡病下利者
食一切魚必加劇致困難治穢飯鯘肉臭魚不可合食
之害人三月勿食鮫龍肉及一切魚肉令人飲食不化
發宿病傷人神氣失氣恍惚鼈肉味甘平無毒主傷中
益氣補不足療脚氣黃帝云五月五日以鼈子共包魚
子食之作癉黃鼈腹下成王字不可食鼈肉兔肉和芥
子醬油食之損人鼈三足食之害人鼈肉共莧蕨菜食
之作鼈瘕傷人蟹殼味酸寒有毒主胸中邪熱百結
痛喎僻面腫散漆焼之致鼠其黃解結散血愈漆瘡癢
益筋氣黃帝云蟹目相向足斑者食之害人十二月勿
食蟹鼈損人神氣又云龜鼈肉共猪肉食之害人秘菓
菜共龜肉食之令人短氣飲酒龜肉並菰白菜令人生
寒熱六甲勿食龜鼈害人心神螺蚌共菜食之令人心
痛三日一發蝦鱠共猪肉食之令人常惡心多唾損精
色蝦無鬚腹下通黑色者食之害人大忌勿輕十一月
十二月勿食蝦蚌著甲之物凡魚頭無正白連珠至
春上不可食也無腸膽魚不可食魚非黑默不可
食魚頭似有角不可食魚無腮不可食鯷魚赤
目鬚不可食食不可合烏雞肉食生魚目赤不可
作鱠食魚不可合鸕鷀食鯷魚不可合鹿肉食之
鯽魚不可合猪肝及猴肉青魚不可合小豆藿食
魚汁不可合六畜自死肉食青魚鮓不可合胡荽
及生葵麥醬食鯉魚酢不可合小豆藿食鰕不可
合雞肉食鰕無鬚及腹下通黑及煑之白皆不可食
鯉魚不可合白犬肉食鯉魚不可合繁蒌菜作蒸
鼈目凹不可食鼈腹下有如王字不可食鼈不可
合雞鴨子食之鼈肉不可合莧菜食之亦不可合龜
共煑之龜不可合瓜共飲酒共秋菓食蟹目相向
及足斑目赤者不可食之病人不可食鯷魚鱠魚䱉
魚等姙身不可食龜魚鱠桂天門冬忌食鯉魚
又云人有食蟹中毒煩亂欲死服五蠱黃凡得吐下皆
差夫蟹未被霜多毒熱煑乃可食之或云是水莨所為
彭蜞亦有毒蔡謨食之幾死
食治中風(附論)
夫風者四時五行之氣八布八方順十二月終三百六
十日各以時從其鄉来為正氣之風風在天地為五行
在人為五臟之氣生長為萬物非毒厲之氣人人當觸
之遇不勝之氣乃病人之身唯在血與氣故身内血氣
為真身外風氣為邪邪者風也是以聖人言避風如避
矢故令人中風多病死者是不避邪毒氣也宜以食治
之
方
發汗䜴粥方(出聖惠方)治中風傷寒壮熱頭痛三二日
䜴(一合)荆芥(一握)麻黃(三分去根節)葛根(一兩)梔子仁(三分)石膏
(三兩搗碎綿褁)葱白(七莖切)生薑(半兩切)粳米(三合)
右以水三大盞都煎至二盞去滓内米煑作稀粥服
之汗出為效如未有大汗宜再合服之
葛粉撥刀方(出聖惠方)治中風手足不遂言語蹇澁精神昏
憒
葛粉(四兩)荆芥(五錢)䓤白(一握)生薑(半兩切)香䜴(一合)鹽花(半兩)
羊腎骨髓(一兩)川椒(五十枚去目并閉口者)
右以水五大盞先煎荆芥等取汁三盞和葛粉切作
撥刀入汁中煑熟頓食之
䜴粥方(出聖惠方)治中風手足不遂口面喎僻言語蹇澁精
神昏悶
䜴(半升)荆芥(一握)薄荷(一握)葱白(一握切)生薑(五錢)鹽花(五錢)羊
髓(五錢)
右藥先以水三大盞煎䜴荆芥等十餘沸去滓下薄
荷等入米煎作粥食之
羊肚食方(出聖惠方)治中風
羊肚(淨治如食法一枚)粳米(淨淘一合)葱白(七莖)䜴(一合)生薑(細切一分)
蜀椒(去目并合口炒去汗三十枚)
右六味將五味藥拌勻入於羊肚内爛煑熟切如常
食法淡五味日食一枚十日止
葱䜴薏苡仁方(出聖惠方)治中風頭疼心煩苦不下食手足
無力筋骨疼痛口面喎斜言語不止
葱白(一握)䜴(三合)薄荷(一握)薏苡仁(三合)牛蒡根(切半升洗去麄皮)
右藥以水五大盞煑葱白牛蒡根薄荷䜴等煎去二
盞半去滓入薏苡仁煑粥空腹食之
薏苡仁粥方(出聖惠方)治中風筋脈攣急不可屈伸及風濕
等
薏苡仁(三合)薄荷(一握)荆芥(一握)葱白(一握)䜴(一合)
右以水三大盞煎薄荷等取汁二盞入薏苡仁作粥
空腹食
荆芥粥方(出聖惠方)治中風言語蹇澁精神昏憒口面喎斜
白粟米(淨淘二合半)荆芥穗(一握剉)薄荷(一握)䜴(三合)
右四味先將三味以水三升煑至二升去滓取汁一
升半投米煑粥空心食之一方用白粱米
冬麻子粥方(出聖惠方)治中風五臟風熱言語蹇澁手足不
隨大便壅滯
冬麻子(炒搗研用仁半升)白粟米(淨淘三合)薄荷(一握)荆芥穗(一握)
右四味先以水三升煑薄荷荆芥二味去滓取汁二
升以此汁研麻子仁濾過下白粟米煑粥空腹食之
一方用青粱米
惡實根粥方(出聖惠方)治中風不語
惡實根(去黑皮切一升)生薑(三兩切)陳橘皮(去白切二兩)青粱米
(淨三合淘)
右四味以水五升先煑三味二升去滓下米煑粥空
腹食之良
葛粉索餅方(出聖惠方)治中風心痺熱言語蹇精神昏憒手
足不隨
葛根(半斤搗取粉四兩)荆芥穗(一握剉)䜴(三合)
右三味以水四升煑䜴并荆芥六七沸去滓汁次將
葛粉和作索餅於二味熟中煑熟每空腹少入滋味
食之
人參粥方(出聖濟總錄)治中偏風冐悶噪煩食飲不得
人參(一兩剉如粟以水四升煑至二升去滓下米)粟米(五合)雞子(一枚去黃用清)
薤白(一合切)
右先用人參汁煑粟米粥將熟下雞子清入薤白切
一合候熟食之如食不盡可作兩次
葛粉飯方(一名葛粉粥出聖惠方)治中風狂邪驚走心恍惚失忘
及治手足不遂言語蹇澁嘔吐昏憒不下
葛粉(搗取粉四兩)粱粟米飯(半升)
右以醬水浸飯漉出入葛粉拌勻於豉汁内急火煑
熟著五味葱白食之日三仍勿雜食
補益大棗粥方(出聖濟總錄)治中風虚恐驚悖如人將補之
四肢沉重
大棗(七枚去核)青粱粟米(二合)
右以水三升半先煑棗取汁一升半去滓入米煑粥
食之
葛實葉葅方(出聖惠方)治中風煩燥口乾手足不隨及皮膚
熱瘡
葛實葉(嫩肥者一斤切)酥(五錢)
右先以湯煑葛實葉三五沸取出以新水淘過布絞
去汁入於五味汁中略煑點酥食之
蒼茸葉根方(出聖惠方)治中風頭痛濕痺四肢拘攣痛
蒼茸葉(嫩苗一斤)酥(一兩)
右先煑蒼茸三五沸漉出用䜴取汁一合水二大盞
半煎汁取一盞半入蒼茸及五味作羹入酥食之
煑黑豆方(出聖惠方)治中風濕痺筋攣急痛胃中積熱口瘡
煩悶大腸澁秘
黑豆(半升煑令熟)酥(五兩)
右相合令勻不調食前後食一兩匙
酸棗仁粥方(出聖惠方)治中風筋骨風冷頑痺或不睡
酸棗仁(半兩炒令黃研末以酒三合浸汁)粳米(三合)
右以粳米煑粥臨熟下酸棗仁汁更煑三五沸空心
食之
天蓼粥方(出聖惠方)治中風半身不隨腰背反張
用天蓼木三斤細剉以水一石煑取二斗去滓每
取汁一升内粳米一合煑粥稍熟食之一方用糯
米治癩疾
烏雞酒方(出聖濟總錄)治中急風背強口噤舌直不得語目
睛不轉煩熱苦渴或身重或身癢
用烏雌雞一隻去毛嘴脚破開去腸肚以酒五升
煑取二升去滓分温三服相繼服盡汗即愈不汗
者用熱生薑葱白稀粥投之蓋復取汗又雞腸肚
勿去中屎緊急兩頭勿傷動煑汁服之作羹亦可
皂莢芽葅方(出聖濟總錄)治中風
用皂莢嫩芽不限多少先煑熟絞去汁炒過入五
味與紅粳米飯隨意食不可多
烏驢皮食方(出聖惠方)治中風手足不遂骨筋煩痛心懆口
乾面目喎偏
用烏驢皮一張揉洗如法蒸令極熟條切於豉汁
中著五味調和更煑過空腹食之
羊頭膾方(出聖惠方)治中風頭眩羸瘦手足無力
用白羊頭一枚治如食法蒸熱細切以五味調和
作膾食之
熊肉羹方(出聖惠方)治中風手足不隨及風痺不仁筋急脚
氣等疾
用熊肉一斤去筋膜熟煮細切如常法調和作羹
入五味任意食之
烏驢頭肉方(出聖惠方)治中風頭眩心肺浮熱手足無力筋
骨煩痛言語蹇澁一身動搖又主風壮憂愁不樂能
安心氣
用烏驢頭一枚洗如法蒸令熟細切更於汁中煑
著葱蒜鹽等并點少許酥任性食之驢肉亦可作
腌臉或煑食之亦得及作粥並可
治中風濕痺五緩六急方(出聖惠方)
用野駝脂一斤鍊熟濾去滓收於磁盒中每日空
服温酒一中盞調下半匙
治中風攣急疼痛方(出聖惠方)
用鴈脂五兩鍊熟濾過收於盒中每日空心温酒
一中盞調下半匙
薯蕷撥刀方(出聖惠方)治心虚風眩頭痛
用生薯蕷不限多少去皮磨如稀糊如白麵作撥
刀䜴汁五味調和食之
薏苡仁粥方(出聖惠方)治中風四肢拘攣不得屈伸言語蹇
澁大腸壅滯筋骨疼痛
薏苡仁(三合)冬麻子(搗碎半斤)
右等分以水三升研麻子取汁用煑薏苡仁粥空腹
食之
治中風濕痺五緩六急骨中疼痛不能踏地宜喫烏雌
雞羹方(出聖惠方)
用烏雌鷄一隻治如食法煑令熟細攣以䜴汁薑
葱蒜醬調和作羹空腹食之
治中風脚膝疼痛不能踐地宜食鹿蹄肉羹方(出聖惠方)
用鹿蹄一具洗如法煑令熟擘細於五味汁中煑
作羹空腹食之
耐風寒方(出本草)
用熊掌得酒醋水三件煑熟則嗔大如皮毬食之
耐風寒
食治癎風癲(附論)
夫風邪癲癎者内血氣虚風邪入於隂經故也人有氣
血榮養肺腑若氣血少則心虛而精神離散恍惚不安
因為風邪所傷則發癲也又癎病者亦曰積血風熱發
則仆地涎沫無所覺者是也宜以食治之
方
猪心羹方(出聖惠方)治風癎驚癎憂恚虚悸氣逆及婦人産
後中風驚邪恍惚
猪心(一枚)枸把葉(半斤)葱白(五莖切)
右各細切於䜴中調和作羹食之作粥及蒸炒食之
亦得
石膏粥方(出聖惠方)治風邪癲癎口乾舌難心煩頭痛暴熱
悶亂
石膏(半斤)粳米(三合)
右以水五盞煑石膏取二大盞去石膏用米煑粥欲
熟入葱白二莖䜴汁三合更同煑候熟空心食之石
膏可三度用
野狐肉方(出聖惠方)治驚癎風癎精神恍惚言語錯謬歌笑
無度兼五臟疾冷蠱毒寒熱
用野狐肉一斤及五臟治如食法於䜴中作羹調
以五味食之或作粥臛炙蒸並得或以羊肉或鯽
魚汁替汁亦得然不如䜴汁病人吐出清涎為效
白雄雞羹方(出聖惠方)治風邪癲癎不欲睡卧自能驕倨妄
行不休言語無度安五臓下氣
用白雄雞一隻治如食法以水煑爛熟擘開肉於
汁中入葱白薑五味作羹空心食之
猪頭膾方(出聖惠方)治風邪癲癎發歇不定
用猪頭一枚水煑熟停冷切作膾以五味食之
驢肉腌臉方(出聖惠方)治風邪癲癎及愁憂不樂安心下氣
用驢肉五斤水煑肉細切於䜴汁中著葱醬作腌
臉食之或作羹亦得
猳猪肉膾方(出聖惠方)治風邪癲狂病經久不瘥或歌或笑
行走無時
用猳猪肉五斤水煑熟切作膾入五味取任食之
食治風熱煩悶(附論)
夫風熱者由膚腠虚風熱之氣先傷皮毛而入於肺風
在心胸膈肺壅滯則令人頭面浮熱心神昏悶故謂之
風熱也宜以食治之
方
酸棗仁煎餅方(出聖惠方)治風熱心胸煩悶不得睡卧
酸棗仁(三分炒熟搗末)人參(一分末)茯神(一分末)糯米(四兩水洗細研)
白麵(四兩)
右藥末入米麵中水調作煎餅食之并着肉臑五味
食之可
淡竹瀝粥方(出聖惠方)治熱毒風心膈煩悶或小便赤澁
淡竹瀝(一合)石膏(一兩搗碎)黃芩(一分搗碎)粟米(三合)蜜(半合)
右以水二大盞半煎石膏黃芩至一盞半去滓下米
煑粥熟入竹瀝及蜜攪勻候熟任意食
䜴粥方(出聖惠方)治風熱攻心煩悶不已
䜴(二合)青竹茹(一兩)米(二合)
右以水三大盞煎䜴竹茹取汁一盞半去滓下米煑
粥温食
茯苓粥方(出聖惠方)治心胸結氣煩悶恐悸風熱驚邪口乾
赤茯苓(一兩)麥門冬(一兩去心)粟米(一合)
右細剉先以水二大盞半煎至一盞半去滓下米煑
粥温食
大棗粥方(出聖惠方)治風熱煩悶心眩腸癖腹中邪氣養皮
膚氣力十二脈絡周通安神除恍惚
大棗(二十七枚)茯神(半兩)粟米(二合)
右細剉水二大盞煑至一盞半去滓下米煑粥温食
之良
煑梨湯方(出聖惠方)治風熱攻心煩悶恍惚神思不安
梨(三枚切)沙糖(半兩)
右以水一大盞煎至六分去滓食後分二次温服
煑天門冬方(出聖惠方)治風熱煩悶口熱多渴
天門冬(二斤去心)蜜(二合)
右以水五升煑天門冬各十餘沸漉出以新汲水淘
三五徧瀝乾又以水三升和蜜又煑五七沸和汁收
於不津器中逐日吃三兩飲汁一合立效
木通粥方(出聖惠方)治風多熱多睡頭痛煩悶
木通(二兩剉)粳米(二合)
右以水二大盞煑木通取汁一大盞半去滓下米煑
粥温食
竹葉粥方(出聖惠方)治風熱風癎心煩驚悸
甜竹葉(二握細切)粟米(二合淨淘)
右以水二升煑竹葉取一升去滓投米作粥食或作
白粥即入竹瀝二合擾勻食之亦得又方用苦竹葉
煎牛蒡方(出聖惠方)治風熱解丹石諸藥
用牛旁嫩葉一斤洗如法好酥隨多少煉牛旁葉
熟更洗去苦味重以酥及五味拌炒食之兼堪下
飯秋冬用根佳春夏用葉妙
木通粥方(出聖惠方)治風壅心膈煩熱口舌乾渴
木通(三兩剉)生地黃(五兩切)粳米(三合)
右以水三大盞煎取二盞去滓入米煑粥食之
食治傷寒諸病
方
杏仁粥方(出聖濟總錄)治傷寒吐下發汗後虛羸喘急欬𠻳
不思食
杏仁(一兩湯浸去皮尖䨇仁細研入黃牛乳三合攪和濾取汁)大棗(去核七枚)桑根
白皮(一兩剉)人參(一兩)生薑(半斤切片)粳米(淨洗三合)
右先用水三升煎人參棗生薑桑白皮至二升去滓
澄清下米煑粥欲熟即下杏仁汁攪令勻空心任意
食之
地黃散方(出聖濟總錄)治傷寒後脚膝無力四肢羸劣
熟地黃(一兩焙)地骨皮(一兩)五味子(一兩)桂(五錢去粗皮)黃耆
(一兩半剉)
右搗羅為散每服五錢先用水三盞將羊腎一具去
筋膜切片同煎至一盞半先取出羊腎食之次去滓
服藥空心食之
枸把粥方(出聖濟總錄)治傷寒後虚羸勞熱背膊頭疼
枸杞(四兩切)葱白(七莖切)薤白(十四莖切)䜴(一合炒)粳米(淨洗三合)
右用水三升先煎枸把葱薤䜴等取一升半去滓下
米煑作粥空心食之
薤白生葱粥方(出聖濟總錄)治傷寒後氣虚羸劣
薤白(七莖切)生薑(三錢半切)羊腎(去脂膜細切一具)粳米(淨洗二合)
右先將米用水煑作粥候熟下羊腎生薑薤白鹽少
許攪和令白空心食之
牛膝粥方(出聖濟總錄)治傷寒後虚勞四肢煩頭痛口乾壮
熱
牛膝苖葉(一兩)龍葵葉(一兩)生地黃(一兩切焙)粳米(淨洗二合)
右用水二升先煎牛膝龍葵地黃取一升去滓下米
煑粥空心食
又方(出聖濟總錄)
猪腎(去脂膜細切二具)生地黃(三兩研取汁)粳米(淨洗三合)䜴(一合炒)
右先將䜴并猪腎用水二升煎至一升去滓下米及
生地黃汁煑作粥入五味和食不計時
又方(出聖濟總錄)
羊腎(去脂膜細切二具)薤白(七莖切)黃耆(一兩剉)生薑(切三錢半)
右先將黃耆生薑用水二升煑至一升去滓下羊腎
及薤白煑作羹入五味調和食不計時候
參苓粥方(出聖濟總錄)治傷寒胃氣不和不思食日漸虚羸
人參(一兩剉)白茯苓(去黑皮剉半兩)粳米(淨洗二合)生薑(切二錢)
右先將人參茯苓生薑用水三升煎至一升去滓下
米煑作粥臨熟下鷄子白一枚及鹽少許攪令勻空
心食之
薤白麵方(出聖濟總錄)治傷寒後水榖痢
薤白(切半兩)生薑(切半兩)麵(一匙)
右以醋煑薤白生薑拌勻次用水同煑令熟空腹温
食
小豆食方(出聖濟總錄)治傷寒後水榖痢
小豆(㨂擇淨洗一升)黃蠟(三兩)
右以水二升旋旋下水煑令極爛隨意食之不拘時
候
葱粥方(出聖濟總錄)治傷寒後小便赤澁臍下急痛
葱白(十四莖細切)牛酥(半兩)荳蔲(一兩)良薑(半兩)麵(一兩)
右以水一升先煎荳蔲高良薑二合去滓并葱薑汁
和米麵作粥煑熟以羊肉臛調和空腹食之
蒸猪肚方治脾胃氣弱不下食
猪肚(一枚淨洗去脂)人參(一兩)陳橘皮(湯浸去白焙一兩)粟米飯(半升)
猪肺(一枚切)
右搗人參橘皮為末以猪肺拌飯入二味末及鹽醬
椒薑等末三錢共和内猪肚中縫合蒸熟空腹食
山芋撥刀方治脾骨氣虚不嗜食日漸羸瘦
乾山芋(末二兩)白麵(四兩)羊肉(四兩炒臛)生薑(二合)
右先用生薑汁和麵并山芋末切作撥刀煑熟以羊
肉臛調空腹食之
半夏碁子粥方治脾冐氣弱痰噦嘔吐不下飲食
半夏(二錢湯洗七遍令滑)乾薑(一錢炮裂)白麵(三兩)雞子白(一枚)
右搗羅為末與麵及雞子白相和㳛切碁子熟煑别
用熟水淘過空腹食之
羊肉索餅方治脾胃氣弱見食嘔逆瘦劣
白麵(四兩)雞子(二枚取清)生薑(一合)羊肉(四兩炒)
右將雞子清生薑汁和麵作餅煑熟入羊肉臛調和
空腹食之
生薑煎方(出聖惠方)治脾胃氣弱不能下食黃瘦
生薑汁(一合)蜜(二合)生地黃汁(一升)
右先和以微火煎如稀餳每服一匙和水一盞入焼
酒二合攪令勻空心食之
羊脊骨羹方(出聖惠方)治脾氣虚冷羸瘦不下食
羊脊(一具搥碎以水一斗煑取五升)米(二合)
右取汁二大盞半著米及薑鹽葱作粥或作羹空心
食之
高良薑粥方(出聖惠方)治脾胃冷氣虛勞羸瘦不能下食
高良薑(二兩剉)羊脊骨(一具搥碎)
右以水一升煑二味取五升去骨等再取汁二大盞
半用米二合入葱椒鹽作粥食之或以麵食䬪飥作
羹並得
硫黃粥方(出聖惠方)治脾胃氣弱不思飲食
硫黃(一分細研)白粱米(二合)
右以水煑作粥入硫黃末及酒二合攪令勻空心食
之
訶梨勒粥方(出聖惠方)治脾胃氣不和消去宿食
訶梨勒(二枚煨用皮搗羅為末)粟米(二合)
右以水二大盞煎取一大盞下米煑粥入少鹽空心
食之
猪肝方(出聖濟總錄)治脾胃氣虚不下食雖食米糓不化
猪肝(半斤去脂膜)野雞胸臆肉(四兩)
右細切於細瓦上暴乾搗羅為末空腹粥内調一方
猪肝一味依法暴乾為末白粥調食每五錢日再食
服之
薑汁索餅方(出聖惠方)治脾胃氣弱食不消化羸劣瘦弱
白麵(二兩)麯末(二兩)
右以生薑汁三合和作索餅着熟羊肉臛調和空腹
食之
雞子索餅方治脾冐氣弱見食嘔吐瘦羸無力
雞子(五枚取清)白麵(一兩)
右以雞子清和麵作索餅入䜴汁中煑熟入椒薑葱
等空腹食之或以羊肉臛和之
糯米飯方(出聖濟總錄)治脾冐氣弱
糯米(三升淨洗)麯米(五合研如粉)
右蒸糯米熟以麯米末拌勻器盛經宿每日空腹食
半盞
猪脾粥方(出聖濟總錄)治脾冐氣弱不下食米穀不化
猪脾(一具)猪胃(一枚)
右淨洗細切入好米兩合如常法煑粥空心食之
羊肉索餅方(出聖惠方)治脾氣弱不下食四肢無力日漸消
瘦及治初欲有姙中憒悶嘔吐惡聞食氣頭重眼腫
四肢煩痑多卧少起寒汗出疲乏
羊肉(四兩細切炒臛)麵(四兩)
右以生薑汁和麵作索餅以羊肉合䜴汁中熟煑空
腹食之
鯽魚羹方(出聖濟總錄)治脾氣弱不下食四肢無力日漸羸
瘦
蓴菜(四兩)鯽魚(紙褁炮令熟研四兩)
右入橘皮生薑葱白煑羹空腹食之
虎肉方(出聖濟總錄)治脾氣弱常欲嘔吐
用虎肉四兩切片以竹筋貫炙熟放冷食
鯽魚熟鱠方(出聖惠方)治脾胃冷氣不能下食虚弱無力
用鯽魚一斤鮮者治如食法細切作鱠以羊肉汁
入椒乾薑一時羅蓽芰橘皮醬醋等煑令熟空心
食之
治脾胃氣冷喫飯嘔逆下赤白痢如麵腰臍切痛(出本草方)
用猪腎一對研着胡椒橘皮鹽醬末等㳛麵如常
法作餛飩熟煑空服二碗立差
治脾胃冷氣不能下食虚弱無力宜鱠䜴羹(出本草方)
用鯽魚一斤細切作鱠沸䜴汁熟再著胡椒乾薑
蒔蘿橘皮等末空心食之
治脾胃冷弱腹中積冷脹滿刺痛(出本草)
用肥猪肉半斤以米鹽䜴等煑粥頻喫一兩頓
普濟方卷二百五十七
