普濟方卷七十一明周王朱橚撰
眼目門
總論
黃帝問曰余嘗上清冷之臺中陛而顧匍匐而前余私
異之竊内怪之或獨冥視安心安氣久而不解披髮長
跪俛而視復久之又不已卒然自止何氣使然岐伯對
曰五臟六腑之精氣皆上注於目而為之睛睛之果者
為眼骨之精為瞳子筋之精為黑眼血之精為其絡果
氣之精為白眼肌肉之精為約束果氣筋骨血氣之精
而與脈并為絲絲上屬於腦後出於頂中故邪中於頂
因逢身之虛其入深則隨眼絲以入於腦入於腦則轉
轉則引目絲急急則目眩以轉矣邪中其睛則其睛所
中者不相比不相比則睛散睛散則岐故見兩物目者五臟六
腑之所注也營衞魂魄之所營也神氣之所生也故神
勞則魂魄散志意亂是故瞳子黑眼法於陰白眼赤脈
法於陽故陰陽端而精明矣目者心之使也心者神之
舍也故神分精亂而不專卒然見非常之處精神魂魄
各不相得故曰惑帝曰余疑何其然也余每之東菀未
嘗不惑去之則復余惟獨為東菀勞神乎何其異也岐
伯曰不然夫心有所喜神有所惡卒然相感則精亂視
誤故神惑神移乃復是故間者為迷甚者為惑心臟
神肝臟魂腎臟志肝為中將取决於膽會氣於心而主
於目目者五臟之精氣也五臟有病皆形於目目色赤
病在心目色白病在肺目色青病在肝目色黃病在脾
目色黑病在腎不辨色者病在胸中陽氣失則目瞑陰
氣絶則目盲肝氣通於目肝氣通和則辨五色肝有病
則目奪精而眩肝中寒則目昏而瞳子痛邪傷肝則目
青黑瞻視不明肝實熱則目痛如刺肝虛寒則目&KR0617;&KR0617;
諦視生花肝勞寒則目澁閉不開肝氣不足則目昏暗
風淚視物不明肝熱衝睛目眥赤痛生瘜肉及目睛黃
膽與肝合膽虛為隂邪所傷目中生花肝熱則目中多
赤痛淚出肝不利則目昏肝熱中風則目欲脱而淚出
目熱則内外皆爛肝久熱實則目赤而生淫膚瘜肉故
目者五臟之精氣所成也眼有五輪風輪血輪氣輪水
輪肉輪五輪應於五臟隨氣之主也肝者在臟為肝其
色青其味酸屬東方甲乙木也王於春肝氣通於目左
目屬甲為陽右目屬乙為陰肝生風眼有風輪也雖有
其名形狀難曉與水輪相輔也心者在臟為心其色赤
其味苦屬南方丙丁火也王於夏心生血眼有血輪也
血輪與肉輪相連也赤黑色是也此輪忌針脾者在臟
為脾其色黃其味甘屬中央戊巳土也王於四季十八
日脾生肉眼有肉輪也肉輪在外鬱鬱黃白色今俗為
白睛也肺者在臟為肺其色白其味辛屬西方庚辛金
也王於秋肺生氣眼有氣輪也氣輪在肉輪之下隱而
不見也腎者在臟為腎其色黑其味醎屬北方壬癸水
也王於冬眼有水輪也水輪在四輪之内為四輪之母
能射光明能視萬物今呼為瞳人也肝臟病者應於風
輪風輪病即望風淚出覩物煙生夜退晝增磣痛畏日
或如青衣拂拂時似飛蠅聯聯此是肝臟之疾宜治肝
也心臟病者應於血血輪病即飛花競起散亂縱横努
肉漸漸沾睛兩眥淚淹赤爛此是心臟之疾宜治心也
脾臟病者應於肉輪肉輪病即瞼内腫疼眥頭澁痛眼
見飛絲繚亂又如毛髮縱横夜半甚於黃昏日没增於
早起此是脾臟之疾宜治脾也肺臟病者應於氣輪氣
輪病即忽如雲飛遮日逡廵却漸分明或而雪影中花
或似飛蠅相趁此是肺臟之病宜治肺也腎臟病者應
於水輪水輪病即黑花簇簇霧氣紛紛昏視一物如見
兩般覩太陽如同水底此是腎臟之疾宜治腎也夫
眼目者法天地日月也天地清靜日月光明天地晦暝
日月昏暗經云眼應於肝王春三月作魂神宫眼為戶
牗所通萬事無不視之好惡是非自然分别自少及長
疾狀多般皆是攝養有乖致使眼目生患凡人多餐熱
食或嗜五辛喜怒不時淫欲不節凌寒冒暑坐濕當風
恣意呌呼任情號泣長夜不寐永日不眠極目視山登
高望遠或久處煙火或博奕經時抄寫多年雕鏤綉畫
燈下看字月中讀書用其眼力皆失光明也更有馳騁
畋獵冒涉雪霜向日迎風晝夜不息皆是喪目之因也
恣一時之快意為百疾之深源所以疾生眼目也諸凡
養性之士必須慎焉若能終身保惜可使白首無患
目者肝之外候也肝取木腎取水水能生木故肝腎之
氣充則精彩光明肝腎之氣乏則昏蒙暈眩烏輪赤暈
刺痛浮漿此肝熱也膽生清淚枯黃遶睛此肝虛也瞳
人開大淡白偏斜此腎虛也瞳人焦小或帶微黃此腎
熱也一虛一實以此驗之然人知肝腎之氣相依而行
孰知心者神之舍又所以為肝腎之副焉所謂一而二二
而一者也何則心主血肝藏血血能生熱凡熱衝發於
眼皆當清心凉肝又不可面執水生木之說大抵拘急
牽颼瞳青胞白癢而清淚不赤不疼是之謂風眼烏輪
突起胞硬腫紅眵淚濕漿裏熱刺痛是之謂熱眼眼昏
而淚胞腫而軟上壅䑃朧酸澁微赤是之謂氣眼其或
風與熱并則癢而浮赤風與赤搏則癢澁昏沉血熱交
聚故生淫膚粟肉紅縷偷針之類血氣不至故有眇視
胞垂雀眼盲障之形淡紫而隱紅者為虛熱鮮紅而妬
赤者為實熱兩眥呈露生努肉者此心熱血旺白睛紅
膜如傘紙者此氣滯血凝熱證瞳人内湧白睛帶濕色
浮而赤者冷證瞳人青綠白睛枯槁氣沉而濁者眼熱
經久復為風冷所乘則赤爛眼不赤但為痰飲所疰則
作疼肝眼不順而挾熱所以羞明熱氣蓄聚而傷胞所
以胞合又曰睛帶赤或紅筋者其熱在肺上胞下胞或
目唇間如疥點者其熱在脾脾主味五味之秀養諸中
則精華發見於其外肺主氣水火升降營衞流轉非氣
孰能使之眼之為患多生於熱其間用藥大抵以清心
凉肝調血順氣為先有如腎家惡燥設遇虛證亦不過
以當歸地黃軰潤養之輕用温藥不可也肺能發燥肝
亦好潤古方率用杏仁柿乾飴糖沙蜜為佐果非潤益
之意乎至於退瞖一節尤關利害凡瞖起於肺家受熱
輕則朦朧重則生瞖真珠瞖狀如碎米者易散梅花瞖
狀如梅花葉者難消雖瞖自熱生然治法先退瞖而後
退熱者謂熱極生瞖若先去熱則血為之冰而瞖不能
去其有赤眼與之凉藥過多又且滌之以水不反掌而
冰凝眼特一團水耳水性清澄尤不可規規於點洗諺
曰眼不點不瞎耳不斡不聾風眼腫則軟熱眼腫則
硬傷風冷則淚出虛煩則昏蒙勞力則眥赤白腫則脾
家受毒生瘡則風熱侵肺黃乃酒傷於脾血灌瞳人及
赤色俱是心家有熱羞明見紅花為肝冷黑花則腎虛
青花膽有寒五色花為腎虛兼熱不可一槩為治若虛
不補而實不瀉亦難收效然上虛乃肝虛下虛乃腎虛
肝虛則頭暈耳聾目眩腎虛眼生花耳作蟬鳴大宜補
肝益腎其有熱淚交流兩瞼赤痛乃肝之極熱迎風有
淚為腎虛客熱凉肝瀉腎必得其宜至於五臟各以類
推虛則生寒實則生熱至如暴赤一證多因泛熱衝上
或眠食失時飽食近火得之加以勞役失於調攝過食
毒物變成惡證醫者不原本始但知暴赤屬陽或以散
血之劑或以凉心之藥縱使退散遂致脾經受寒飲食
不進頭目虛浮五臟既虛因成内障亦有見其不進飲
食俾更服熱藥遂致三焦暴燥熱氣上攻昏澁眵淚或
犯盛怒辛苦重勞遂生努肉心氣不寧風熱交併變為
攀睛證狀不一是為外障又若讀書博奕等過度而致
疾者名曰肝勞不可但投以治肝之劑及作他證治之
卒於莫效惟須閉目珍護不極遠視庶乎可瘳若夫患
風疹者必多眼暗先攻其風則暗自去婦人胎前産後
用藥亦須避忌小兒所患切宜善治惟略加淋洗披鎌
針灸斷不可施猶須戒其用手頻揉或因茲睛破至於
莫救有人患眼漸膜膜狀與青盲相似而眼中一無
所有此名黑盲如瞳子大者名曰烏風如瞳子瞖綠者
名曰綠瞖青盲皆是虛風所作急須治療若眼自闇多
時不復可療此疾之源皆從内肝管缺少眼孔不通所
致也亦宜須初欲覺時即須速療之若已成病不復可
療若因時病後得眼生白障者此名為瞖也若因病後
生肉者此為膚障也若眼赤痒淚出者為熱虛風若見
黑煙赤光瞳子黑大者為烏風勞水動故宜服車前空
青丸以消息之若或爾赤痛者此是天行眼痛風熱所
作故應宜早急療之不者當生於瞖後難療若人眼痛
當黑珠生白瞖并黑子等大如米凡如此者名為痛損
眼此不可易療診目痛赤脈上下者太陽病從上下
者陽明病從外走内者少陽病鼻洞者濁下不止傳
為鼽瞢瞑目故得之氣厥足陽明有夾鼻入於面者名
曰懸顱屬口對入係目本視有過者取之損有餘益不
足反者益甚足太陽有通頂入於腦者正屬目本名曰
眼糸頭目固痛取之在頂中兩筋間入腦乃别隂蹻隂
陽相交陽入隂出陽交於兌眥陽氣盛則瞑目隂氣絶
則眠凡人年四十五已後漸覺眼暗至六十已後還
漸目明治之法五十以前可服瀉肝湯五十已後不可
瀉肝目中有疾可傅石膽散藥等無病不可輙傅散但
補肝而已自肝中有風熱令人眼目暗者當灸肝腧及
服除風湯丸散數十劑當愈眼之病在腑則為表當
除風散熱在臟則為裏宜養血安神暴發者為表而易
治久病者在裏而難愈除風散熱者瀉青丸主之養血
安神者定志丸主之婦人則熟地黃丸主之凡眼藥率
多凉劑必於食後服之或者徒泥其說往往食未下咽
藥即入口是致食氣與藥氣衝摶釀積於脾胃之上不
惟藥無其效且使脾家受冷旋至虛弱須當食歇片時
候胷膈稍寬然後隨意服之尤貴冷熱得所大熱則非
肝肺所宜大冷則脾胃停積不化宜自酌量之耳凡
點眼之藥腦麝之類通入關竅毛孔易至引惹風邪點
眼之時向密室端坐然後以銅筯點少許藥放入眼内
點畢以兩手對挼魚尾二穴次合眼良久候血脉稍定
漸漸放開若是夜卧用藥則又不拘此法也或向當風
去處或是點罷即開則風邪乘入血脈凝滯難散疾勢
愈增切須致意
風輪病因喜怒不常作勞用心書凝視遠物夜勤讀細
書眼力既勞風輪内損其後眥頭尤澁睛内偏疼視物
不明胞眩緊急宜去風藥血輪病因憂愁思慮悲喜
煩勞内動於心外攻於目其候赤筋纏眥白障侵睛胞
腫難開昏暗多澁日久不治失明愈深宜洗眼涼血藥
肉輪病因多餐熱物好喫五辛遠道奔馳駐睛驟騎
食飽眈眼積風痰壅其候胞眩赤腫暴赤昏蒙眼淚常
盈倒睫澁痛瘀血侵睛宜疎醒脾藥氣輪病因凌寒
冐暑愛飲寒漿肌體虛疎寒邪入内或痛或昏傳在白
睛筋多腫赤視日如隔霧觀物似生煙日久不治變為
白膜黑暗難開水輪病因勞役不止嗜慾無厭大驚
傷神大怒傷志加之多食酒麯好啖醎辛因動腎經通
於黑水冷淚鎮流於瞼上飛蠅相趁於睛前積聚風虛
或澁或痒結成瞖瘴多暗多昏宜補腎藥
天廓病因雲中射雁月下看書多食腥膻侵冐寒暑致
天廓有内動視物生煙眥疼難開不能辨認地廓病
因濕漬頭上冷灌睛眸致令有病眼眩緊急瘀血生瘡
火廓病因心神恐怖赤脉侵眥血灌瞳人熱淚如傾
其證瞼頭紅肺睛内偏疼熱淚難開水廓病因大勞
努力爭鬭擊棒開弓驟騎強力致令生病常多暗昏睛
眩淚多風廓病因枕邊窗穴有風不能遮閉坐卧當
之腦中邪風攻於風廓以致黑睛多痒兩瞼常爛或昏
暗多淚雷廓病因失枕睡卧酒後行房血脉溢滿精
宣閉滯風虛内聚上攻故令眥頭赤腫瞼上生瘡倒睫
拳毛遮睛努肉山廓病因撞刺磕損致令肉生兩瞼
瞖閉雙睛若不早治永沉昏暗瘀血侵睛澤廓病因
春不宣解冬聚陽毒多喫脂肥過飱熱物致令腦脂凝
聚血淚攻潮有如霧籠復見飛蜂繚繞黑花常滿難於
瞻視
肝虛眼(論)
夫肝虛眼其證不一有忽然發腫者有淚出不止者有
睛生瞖暈者有視物漠漠不能遠視者有精彩昏濁黑
白不明而暈者蓋肝開竅於目腑臟精華之所聚也血
氣既衰不足以榮養故證狀之異如此龍木論云肝
虛積熱外障眼初患之時忽然發動赤澁淚出痒痛摩
隱瞳人黑睛漸生瞖障或退或散或聚初時即輕如經
一二年間漸重於目不明此皆因肝間勞熱所作毒風
入腦眼中覺患切宜服藥將息不得燒灸頭面宜服瀉
肝湯青葙子丸及硃砂煎點之立效歌曰用力勞心
赤痛來睛疼怕日淚難開有時發動有時轉怨鬼愁神
作禍災忽爾瞖生還自可須知肝膈熱勞排急求湯藥
旋除去根株莫遣臟中埋一眼初時生作患招呼後眼
不相違今年發動輕輕過後歲應多轉轉危藥丸青葙
須志服披鎌雙瞼血漼漼眼中宜點硃砂煎莫灸頭中
即易為
方
還睛補肝丸治肝虛兩目昏暗衝風淚下
白术細辛(去苖葉)當歸(切焙)決明子(微炒)芎藭羌活
(去蘆頭)五味子白茯苓(去黑皮)人參防風(去叉)地骨
皮苦參玄參菊花車前子(微炒)桂(去麤皮)黃
芩(去黑心)青葙子甘草(炙剉)
右等分為末煉蜜和丸如梧桐子大每服三十丸米
飲下加至四十丸不拘時服
鎮肝丸(龍木)治肝經不足内受風熱上攻眼目昏暗痒
痛隱澁難開推眵多淚怕日羞明時發腫赤或生障
瞖並宜服之(和劑方)
白茯苓(去皮一兩)甘菊(半兩)甘草(炙各半兩)地骨皮(去土半兩)蔓荆
子(去白皮一兩)人參(一兩)茺蔚子(一兩)遠志(去心一兩)地膚子(一兩)
車前子(半兩)青葙子(炒半兩)茈胡(去蘆半兩)山藥(半兩)决明子
(一兩)防風(去蘆叉各一兩)細辛(去苖一分)栢子仁(半兩炒)玄參(半兩)
右為末蜜水煑糊丸如梧桐子大每服二十丸米飲
下食後日三服
栢子仁丸(聖濟總錄)治肝虛視物漠漠不能遠見睛輪昏
暗澁痛瞖暈時聚時散(補肝丸)
栢子仁(研)薏苡仁烏麻仁車前子枸杞子
菴䕡子兔絲子(酒浸别搗末各一兩)牡荆子青葙子
五味子蛇床子桂(去麤皮)菊花山芋(各半兩)
熟乾地黃(焙)肉蓯蓉(酒浸切焙)白茯苓(去黑皮各一兩)
右為末煉蜜和丸如梧桐子大每服二十丸空心温
酒下
龍腦青葙子丸(出聖惠方)治肝臟虛風時多冷淚眼目昏
暗
龍腦(細研)牛黃(細研)曾青(燒細研各半兩)青葙子人參(去蘆頭)
車前子白茯苓芎藭羌活細辛天麻
防風(去蘆頭)黃耆(剉)石决明(細研水飛各一兩)旋復花(三分)麝
香(一分細研)
右為末研了藥都拌令勻煉蜜和搗三二百杵丸如
梧桐子大每於食後湯下十丸
瓜子散(出千金方)補肝治眼漠漠不明亦名十子散方
冬瓜子青葙子茺蔚子枸杞子牡荆子
蒺藜子兔絲子蕪菁子决明子地膚
子蒺藜栢子仁(各二合)牡桂蘡薁根(各二兩)𬎼仁
(一合一云二兩)車前(一兩)細辛(半兩一云一兩半)
右治篩食後以酒服方寸匕日二神驗
遠志丸(出直指方)治清益心肝明目退瞖
人參茯神(去木)蘆薈(研)琥珀蔓荆子(各半兩)生地
黃川芎熟地黃(冼焙)茺蔚子(各半兩)蟬殼(一兩洗曬)全
蝎(五枚)白蒺藜(去刺炒)細辛車前子遠志(水浸去心乾薑)
(汁醮焙各七錢半)
右為細末煉蜜丸梧桐子大每服五十丸空心米粥
飲下臨卧食後菖蒲湯下
羌活散(龍木)鎮肝明目暴赤眼亦治赤眼一切内外障
瞖(本事方)
羌活川芎旋復花防風(各半兩)甘草楮葉
蒼术(泔浸不去皮自乾不見火)桑葉(並八月採陰乾秤已上各一兩)楮實
甘菊花蟬蜕木賊(各一兩)
右為末茶清調下二錢早晩食後臨卧各一服合時
不得焙及犯鐵器此方取楮葉復取實者何也蓋陰
陽二物相配有實者陽也無實取葉者隂也所以咸
得其宜忌濕麵及酒諸藥悉無效
青葙子丸(龍木)治肝虛積熱外障
青葙子(二兩)車前子細辛乾地黃兔絲子
防風茺蔚子五味子人參澤瀉茯苓
(各一兩)
右為末煉蜜為丸如梧桐子大空心茶下十丸
乾地黃丸(聖濟總錄)治肝虛淚出不止瞖暈侵睛視物不
遠或睛昏濁黑白不眀
熟乾地黃(焙)五味子蕤仁(去皮研)兔絲子(酒浸一宿别搗)
車前子(各一兩)細辛(去苗葉)甘草(炙剉)防風(去蘆)栢子仁(研)
白茯苓(去黑皮各半兩)
右為末煉蜜和丸如梧桐子大每服二十丸空心温
酒下
羊肝丸(龍木)鎮肝明目(本事方)
甘菊花羌活栢子仁細辛官桂白术
五味子(各半兩)黃連(三分)羯羊肝(一具新瓦盆中&KR1020;乾更焙之肝若大)
(止用一半)
右為細末煉蜜為丸如梧桐子大空心温水下三十
四丸一方有地黃無栢子仁
地黃丸(一名菊花丸)治用力勞心肝虛風熱攻眼赤腫羞
明漸生瞖膜兼肝腎風毒熱氣上衝目痛久視傷血
血生肝故勤書則傷肝而目昏肝傷則目生風而熱
氣上湊目昏益甚不宜專服補藥常益血鎮肝而目
自明
黃連决明子(各一兩)没藥甘菊花防風羌
活桂心光明硃砂(各半兩)熟乾地黃(一兩半)
右為細末煉蜜為丸如梧桐子大每服三十丸熟水
下食後日三服(晉范寗嘗苦目痛就張湛之戲曰有方宋楊子少得其術以授魯東門伯)
(次授左丘明遂世世相傳以及漢杜子夏晉左太冲凡此諸賢並有目候得此方云用捐讀書一減思慮)
(二專内視三簡外觀四旦起晩五夜早眠六凡六物熬以神煉以氣藴於胷七日然後納諸方寸修之一)
(時近數目睫遠視天末長服不已洞見墻壁之外非但明目且可延年審如是而行之非可謂之嘲)
(戲亦竒方也)
補肝湯治肝虛兩脇滿痛筋脉拘急不得喘息兩目
昏暗面多青色
防風(去蘆苗)細辛(去苖葉)栢子仁白茯苓(去黑皮)桂(去粗)
(皮)甘草(微炙剉)山茱萸桃仁(湯浸去皮尖雙仁炒)蔓荆實(去浮)
(皮)
右等分麤搗篩每服五錢水一盞半大棗三枚劈破
同煎至八分去滓温服不拘時日再服
甘草湯(聖濟總錄)治肝氣不足兩脇拘急疼痛寒熱目不
明
甘草(炙剉)防風(去蘆)桂(去粗皮)烏豆(一合)細辛(去苖葉各半兩)蕤仁
(去皮一兩研爛)白茯苓(去黑皮二兩)
右麤搗篩每服五錢水一盞半棗三枚劈破同煎至
七分去滓食後卧時服
㯽榔湯(聖濟總錄)治肝虛寒眼目昏暗脇下痛脹滿氣急
㯽榔(剉生用)陳橘皮(湯浸去白)桔梗(各一兩)白茯苓(去黑皮一兩半)
白术(二兩)附子(炮製去皮臍)桂(去粗皮)吳茱萸(湯洗焙乾炒各半兩)
右麤搗篩每服五錢水一盞半入生薑一片大棗一
枚劈碎同煎至八分去滓温服不拘時候若氣喘急
加半夏半兩薑湯洗去滑芎藭甘草各一兩
石决明丸治肝虛血弱目久昏暗
石决明五味子兔絲子(酒浸一宿别搗末各一兩)細辛(去苗)
(葉)知母(焙)山芋熟乾地黃(焙各一兩半)
右為末煉蜜和丸如梧桐子大每服三十丸空心米
飲下
硃砂煎(龍木)治肝虛積熱外障
龍腦(一分)乳香(二分)硃砂(半兩)細辛白芷黃連秦
皮(各一兩)
右為末以水浸一伏時去滓用汁以蜜五兩煎之點
眼
地黃丸(龍木)治男子婦人肝臟積熱肝虛目暗膜入水
輪滿睛眵淚眼見黑花視物不明混睛冷淚瞖膜遮
障腎臟虛憊肝受虛熱久近暴熱赤眼風毒氣眼乾
濕脚氣清中消渴諸風氣等疾由腎氣虛敗者但服
此能補肝益腎驅邪明目甚效
生乾地黃(洗焙)熟乾地黃(洗焙各一斤)枳殼(去穰麩炒)石斛(去苗)
防風(去苗各四兩)杏仁(去皮尖麩炒黃去油二兩)牛膝(酒浸二兩)
右為末煉蜜為丸如梧桐子大空心温酒鹽湯米飲
任下三十丸忌動風物唐相李恭扈從在蜀患眼或
澁或痛或生瞖膜或見黑花如豆大累累數十不斷
或如飛蟲翅羽百方不效僧智深云相公此病緣受
風毒蓋五臟實則瀉其子虛則補其母母能令子實
子不能令母虛腎是肝母今腎受風毒故令肝虛則
目視昏>昏>用藥與上地黃丸同但為末不許犯鐵器
空心豆淋酒下五十丸豆淋酒法用黑豆半升炒
令煙出以酒三升沃之去豆用酒以此酒煑獨活即
時紫湯也一方無防風
流氣飲(出和劑方)治肝經不足内受風熱上攻眼目昏暗
視物不明常見黑花當風多淚怕日羞明推眵赤腫
隱澁難開或生瞖障倒睫拳毛眼眩赤爛及婦人血
風眼時行暴赤眼胞紫黑並宜服之(方見本門目風赤類)
菊花散(出危氏方)治肝受風毒眼目昏朦漸生瞖膜
蟬脱(去足)白蒺藜(炒焦去刺)羌活(各三兩)甘菊(去萼四兩)木賊(去節)
(童便内浸一宿曬乾三兩)荆芥穗甘草(各二兩)
右為末每服二錢食後茶清調下
湯泡散治肝虛風熱攻眼赤腫差明漸生瞖障
當歸尾赤芍藥黃連(去鬚)杏仁(各五錢)銅青(二錢)防
風(五錢)薄荷葉(三錢)
右剉散每用二錢極沸湯泡乘熱先薰後洗冷則再
煖用日兩三次一方白鹽入少許閉目沃洗鹽亦散
血
還睛丸治肝臟虛血弱不能上助目力視物昏暗(方見)
(本門内障眼類)
雷巖丸(宣明論)治男子婦人肝經不足風邪内乘上攻
眼目昏暗淚出羞明怕日多見黑花瞖膜遮睛瞼生
風粟或痒或痛隱澁難開兼久患偏正頭疼牽引兩
目漸覺細小視物不明皆因腎水不能既濟於肝木
此藥久服大補腎臟目力加添
肉蓯蓉巴戟(浸一宿去皮心)牛膝(各一兩)菊花枸杞子
(各二兩)川椒(三兩去目)黑附子(青鹽二錢以泔水三升同煑乾為度去皮臍一兩)
右為末同浸藥酒煑麵糊為丸如梧桐子大每服十
丸空心酒下世人服藥多不知根源往往不效
五加皮湯(聖濟總錄)治肝虛受風筋脉拘急手足癉痺目
視不明
五加皮(剉)玄參獨活(去蘆頭)桑白皮(剉各一兩)茯神(去木)
麥門冬(去心焙各一兩)
右麤搗篩每服五錢水一盞半煎至八分去滓投荆
瀝半合再煎三兩沸空心晩食前温服
升麻湯(聖濟總錄)治肝虛中風頭疼目眩昏暗胷中客熱
心煩悶
升麻羚羊角(鎊)葛根(剉)前胡(去蘆頭)酸棗仁地
骨皮(各一兩)
右麤搗篩每服五錢水一盞半煎至七分去滓入竹
瀝半合食後臨卧温服
瀉肝湯(龍木)治肝虛積熱外障
黑參大黃黃芩知母芒硝(各一兩)桔梗(二兩)
右為末以水一盞散一錢煎至五分去滓食後温服
還睛丸治肝虛眼目昏暗及一切眼病
惡實(炒半升)青鹽(半兩)蜀椒(去目及閉口者一兩半)醋石榴(二箇去皮)
(已上四味用好酒二升於銀石器内慢火煎酒乾取出)木賊(半兩)附子(炮製去皮臍一)
(枚)
右為末醋煑麵糊丸如梧桐子大每服十五丸至二
十丸空心食後鹽湯下
補肝丸治肝氣不足
甘草(炙)黃芩人參桂心(各二兩)
右切用水六升煑取二升分三服忌海藻菘菜生葱
菊花散(聖濟總錄)治肝虛風毒氣眼多淚澁痛
菊花(半兩)牛蒡子(半兩炒)甘草(半兩炙微赤剉)
右為末每服一錢七分温水調下
金蓮子散(一名湯泡散)治肝虛風熱攻眼赤毒腫痛羞明
漸形瞖膜等疾(方見本門一切眼疾雜治類)
春雪膏(龍木)治肝經不足内受風熱上攻眼目昏暗痒
痛隱澁難開及推眵赤腫怕日羞明不能遠視迎風
有淚多見黑花並皆治之
腦子(二錢半)蕤仁(二兩去皮油殼秤取二兩細研去油)
右用生蜜六錢重將腦子蕤仁同搜和每用銅筯子
或以金銀釵股時復點放眥頭治連眶赤爛以油紙
塗膏貼之
治悶氣血虛氣虛肝虛眼白俱赤日夜如雞啄生浮瞖
(經驗方)
老蚌殼(燒灰)木賊草(焙剉為末等分)
點眼古錢煎治積年赤眼胎赤
古銅錢(三十文)食鹽(末二分)釅醋(一升)
右將錢重以食鹽末填孔中令滿以五月五日午時
於石上用炭火燒令極赤然後投醋中候冷傾向小
磁瓶中盛用紙三十九重封瓶口一日去一重每以
銅筯蘸如黍米點目眥中
治積年風赤眼(出聖惠方)
取長明燈盞内油少許以銅錢一文於乳鉢内細細
磨之令油凝鉢底覆却以艾煙薰之一夜每以銅筯
點之
柴胡湯(出聖濟總錄)治積年風毒瘀熱攻目赤痛
柴胡川芎大黃(微炒)羚羊角(鎊)茯神(去木各二兩)大
黃(炒一兩)芍藥(三兩)石膏(五兩)
右麤搗篩每服五錢水一盞半入竹葉七片煎至一
盞去滓投入芒硝半字放温空心頓飲以利為度如
利頓去芒硝以粥止之如秋月肝弱不宜瀉肝宜加
補藥不用此方
藳本湯(一名補肝湯出龍木)治積年風眼赤痛多熱淚歲月寖
久暴風外障客熱之眼
藳本(去苗二兩)芍藥天麻防風(去蘆)細辛(去苗各一兩)白
芷石决明(搗為粉)車前子(各半兩)
右搗篩每服五錢水一盞半煎取一盞去滓食後温
服卧再服一方為散每服一錢空心米飲調下
黃連湯膏治風毒久赤痛爛怕風磣痛不可忍(方見本門)
(目赤爛類)
龍腦膏(出聖惠方)治遠年風赤爛胎爛及熱毒
龍腦(半錢)空青(半分)大黃(半兩)黃連(三分去鬚)野駝脂(半兩)鵝脂
(三兩去滓)熊膽(一兩)馬牙硝(一錢另研)
右先將牙硝黃連大黃三味末内入脂中於微火上
煎五七沸去滓次將龍腦熊膽空青末研令極細入
前脂中攪令勻内磁瓶中盛每用銅筯取一黍米大
點目眥頭日兩三度用之
五參散(出聖濟總錄)治風毒眼赤痛久患不差
苦參沙參丹參枳殼玄參紫參(各一兩)
蒺藜子(二兩)
右為細末每服二錢七分空心以温酒調下疾甚者
日三服
點眼七寶飲(出聖濟總錄)治風熱上衝目赤疼久不差
珊瑚琥珀玉屑曾青紫貝硃砂雞
子殼(各半兩)
右研極細點時仰卧以銅筯取一菉豆大點眼三五
上點之
洗眼方(出聖惠方)治年遠赤眼
青鹽(半兩)决明子(一兩半)柴胡(去苗一兩半)秦皮防風(去苗)
蛇啣草(各一兩)生乾地黃(一兩半)
右剉以水一大碗煎至二盞半用絹濾過每取三合
候冷洗眼日二三度
烏麻油膏(出聖惠方)治胎赤眼三二十年風赤
生烏麻油(半雞子許著銅器内以細粗石磨之使濃下能流乃止)熟艾(二升)杏
仁(一升)黃連(一兩)雞糞(一升)亂髮(小盞大一塊)鹽(一合)
右穿地作一坑子其形如瓶口外小裏大先以火燒
令乾於别處開一小風孔以前六味藥重重布着坑
中加艾炷用火燒之令煙却將前所磨銅器蓋坑口
煙盡即去銅器刮去煙令細研以粉磁盒盛每以銅
筯點如黍米大在目眥頭臨卧點妙
治遠年風赤眼(出聖惠方)
用柟樹皮隨多少左搓合繩盤著放在南牆下隂乾
後於磁碗内燒為白灰紙貼内收勿令灰塵入不計
大小患目日二三度取粟米大點之
榖精草散(出聖濟總錄)治風毒赤眼無問新久
榖精草(去根一兩)豉焙乾(一合)井中苔(焙乾)井泉石(淨洗研半兩)
右為末散每服二錢空心以井華水調下
點眼杏仁膏(出聖濟總錄)治風毒積年赤兼瞖膜
膩粉(一錢)鹽綠(研)黃連(為末)杏仁(湯浸去皮尖)
右和重研令勻真酥調如膏於銅碗中研勻於碗内
以熟艾如雞子大掘小坑於内燒艾烟出便覆銅碗
於坑子上薰勿令洩氣候烟盡為度重研每服少許
以綿裹用人乳汁浸一宿點目日三度
𬎼仁散(出聖惠方)治遠年風赤眼
古文錢(四十九文字竅分明先以青鹽二兩作末一行錢上用一行鹽末如此排盡錢鹽為)
(度安於一淨磚上以火燒令通赤吹去灰塵)蕤仁(湯洗去赤皮)黃連黃柏
(各二分)
右為散取前件鹽錢一處用水二大盞煎一鍾去滓
更以綿濾過不計時候點之
又方(出聖惠方)治眼風赤經年不差
石膽鹽綠細辛(研各一兩)蕤仁(半兩浸去皮尖)
右共研勻用生驢脂三兩研如膏内諸藥相和於磁
盒盛不計時候少許點之
點眼小黃連膏治風毒赤爛不以年月久近發歇頻
併視物淚出不止
黃連蘆薈(各研一兩)龍腦(别研半錢)
右先將黃連蘆薈末以新綿裹用水二盞於磁器中
以重火煑取汁三分之二即將綿濾去藥入龍腦以
磁瓶子内收每日三兩上點之
點眼方(出聖濟總錄)治久患赤眼眥爛痒痛淚下不止視
物昏暗
鉛丹(羅過一分)朴硝(研半兩)蜜(五兩)
右以銅器内慢火熬三十沸不住手攪乘熱以綿濾
候冷點眼
治遠年風赤眼腫痛方(出聖惠方)
硼砂青鹽石膽(各等分)
右用醋醬一盞於磁器浸日中曝之候其藥著於器
中四畔乾刮取如粟米大夜卧時著兩眥不過三四
度效
杏仁膏(出聖惠方)治遠年風赤眼腫澁痛
杏仁(一合浸去皮尖)鹽綠(一分)印成鹽(一分)
右取杏仁先擣如膏放磁器内次入鹽綠并印成鹽
相和密封至二七日後每夜卧時少許點眼四眥上
每日三兩度
黃連膏煎(出聖惠方)治遠年風赤宜點
黃連(二兩)𬎼仁(二兩去皮)硼砂(一分)
右先取黃連以水三大盞煎取一盞綿濾去滓又取
蕤仁以絹裹别以水一盞揉令漿盡却和前黃連汁
同煎似稀膏刮取攤磁盒中後以新磚一塊上安艾
如雞子大燒之以藥合復蓋勿令煙出薰之以艾盡
為度復研令勻每以銅筯取如菉豆大點之
蕤仁點眼方治眼風赤經年不差
𬎼仁(半兩去赤皮)膩粉(一分)青錢(一錢)
右相和細研如粉後以乳汁少許和研如膏徧塗於
茶碗中以熟艾一塊如小雞子大掘地作一坑子安
艾團于坑内燒之以藥茶碗蓋候煙盡為度取出一
月入乳汁研成膏每次銅筯取少許點之
治遠年風赤眼不差
蛔蟲(是小兒吐出者隂乾為末)膩粉(一錢)石膽(半錢)
右都細研如粉日點二三度
點眼黃連膏(出聖濟總錄)治積年風毒熱氣不散目角赤
爛磣痛
黃連(去鬚研半兩)馬牙硝(研一錢)
右將黃連用水浸於日内曝令色濃以綿濾過後下
硝末於黃連汁中又曝令乾細研每以一豆許水調
點注目眥
療積年風赤眼方
取生油生猪脂胡粉各等分和研傅眼中二日内赤
總除
人乳方治赤眼遠年赤爛尅日見效
用頭首男兒乳汁不計多少和膏子白磁碟上攤開
用大盞艾火薰乾刮下藥用前乳汁為丸如梧桐子
大用新汲水將前藥化點
四順飲治遠年赤腫大便不通
大黃(一兩半)川芎山梔仁赤芍藥朴硝(各一兩)
當歸枳殼甘草(炙各一兩)
右㕮咀每服二錢加生地黃三寸煎兼氣加香附痛
加人乳没藥
目赤腫痛(論)
夫目赤腫痛者以心肺壅滯積熱不散邪氣毒氣干於
足厥陰之經風熱交作上攻於目及兩瞼間故其色赤
腫痛宜祛風邪蠲熱氣疏瀹壅滯此眼先患赤腫疼痛
怕日淚澁難開忽生瞖膜赤腫或初患一目不見以致
兩目齊患此因作勞用力肝膈熱勞
方
紫金膏專治赤腫風爛眼目
銅青(研)硇砂硼砂羚羊角雄黃青鹽
琥珀明礬(各七錢半)當門子片腦膽礬深中
青(各八錢半)玄精石黃連乳香水銀(各半兩)小丁
香爐甘石(一斤火炮七次醋淬七次)石燕子(二兩火煅醋淬七次)金星
石(一兩七錢半煉大紅)黃丹(八兩)銀星石(一兩二錢半火煉)海螵蛸(一兩)
(七錢半為末)輕粉(一錢)沙糖(三斤)水(三升)
右以水同蜜於鍋内熬沸去沫入黃丹以柳木篦急
手攪勻約熬三兩沸却下爐甘石又復攪入乳香硇
砂又下雄黃次下丁香再入輕粉方下腦子依次第
下藥文武火各熬二三沸須不住手攪勻成膏候粘
手為度每用雞頭大沸湯化開浸湯半盞乘熱温洗
掃瞖散治眼赤腫痛瘀肉攀睛視物茫茫及時行紅
眼暴發者
防風羌活川芎甘草蒺藜决明(各半兩)
前胡玄參(各二兩)白芷荆芥瞿麥木賊
木通赤芍梔子生地天花粉夏枯草
薄荷榖精草(各一兩)五靈脂甘菊花蟬脱
白皮大黃(各七錢半)
右㕮咀每服四錢水一盞半煎八分去滓食後服
流氣飲治風熱攻眼赤肪痛(方見本門目赤風類)
梔子散治眼赤迎風淚出痒及胎赤障瞖瞼急痛
梔子仁(半兩)秦皮蔓荆子白芷細辛防風
玄參决明子䓆蓂子車前子(各三分)赤茯
苓(二分)枳殼(三分麩炒)𬎼仁(三分湯浸去赤皮)菊花黃芩(各三分)
右擣為散於食前竹葉湯下一錢忌炙煿油膩生菓
熱麵等物
防風散治眼赤暴腫痛多眵淚宜服退上焦壅熱止
痛消腫
防風芎藭川升麻犀角屑羚羊角屑
赤芍前胡(各半兩)細辛秦皮硃砂(細研)甘草(炙微)
(赤各一分)牛黃(二錢細研)
右搗羅為散入牛黃硃砂都研令勻食後煎地黃湯
下
羚羊角飲治肝臟風毒上衝眼赤腫痛難開頭額偏
痛
羚羊屑(一兩)細辛(去苗一分)甘菊花萎𬎼芎藭人
參(各三分)赤芍藥黃芩梔子防風(去蘆)甘草(各半)
(兩)
右麤擣篩每服三錢水一盞煎至六分去滓食後温
服
石决明丸治眼腫赤痛
石决明(淨洗)地膚子黃連青葙子大黃茺
蔚子(各一兩)皂莢(去黑皮)黃芩人參甘草(各三分)
右為末煉蜜和丸如梧桐子大每服食後淡漿水下
三十丸臨卧再服
千金漏蘆湯治熱眼赤腫䑃霧
白芨漏蘆黃芩麻黃芍藥升麻白
微枳殼大黃甘草(炙各等分)
右為末每服三錢新汲水煎熱服通利為度
祛毒散治赤眼及目睛腫疼痛不得眠睡
射干山梔子當歸防己龍膽黃芩
芎藭黃連石决明(各一兩)
右為散每服一錢温酒調下茶調亦可
生犀飲治目赤侵黑腫痛兼白睛腫起
犀角(鎊)黃芩萎蕤防風地膚子羚羊角
甘草(各一兩)麥門冬黃連(各一兩)
右剉如麻豆大每服三錢用水一盞煎至七分去滓
入馬牙硝半錢食後服
八寶飲治熱眼腫痛
車前子龍膽草榖精草仙靈脾藁本
威靈仙荆芥穗秦皮甘草(各二錢半)
右細剉每服二錢食後煎服
石决明散治患目赤腫疼痛怕日淚澁難開忽生瞖
膜
石决明(一兩)草决明(炒)羌活山梔子(各半兩)大黃(煨)
荆芥(一分)木賊青葙子芍藥(各等分)
右為末每服二錢麥門冬去心煎湯調食後服
防風丸治目赤腫痛
防風决明子人參車前子(各一兩)黃連菊
花槐實(炒)藍實(各一兩)
右為末煉蜜為丸如梧桐子大食後温漿水下三十
丸臨卧再服三十丸
治赤暴眼
以生薑為末水調貼脚掌心良
黃連散治眼赤腫痛
黃連蕤仁細辛梔子(各一兩)生乾地黃(一兩)甘
草(一兩半)青鹽(二分)苦竹葉(二握)
右為散水三升煎一升去滓稍熱温服洗眼不計時
候
上清龍膽散治赤眼腫痛漸生雲膜
川芎欝金廣芩盆硝(各三錢)榖精(半錢)龍骨
麝香(各一分)乳香(一錢半)
右為細末研勻鼻内少㗜效
玉柱膏治赤眼暴腫生翳
硼砂龍腦馬牙硝青鹽輕粉熊膽(各一)
(錢並研細)杏(五枚去皮)
右一處再研煉蜜為膏每點粟米大於目眥頭
水龍膏治赤眼腫痛翳膜
黃連(一分)當歸乳香(各二錢)榖精青鹽硼砂(各一)
(錢)硇砂(皂子大小塊)枯礬龍腦(各五分)
右搗研為末一處和勻煉蜜共入竹筒内蠟紙密封
重湯内煑令蜜熟取綿濾過點粟米大目眥頭不計
時候
决明子散治眼赤腫痛不可忍及生障
决明子梔子仁地膚子茺蔚子藍葉
朴硝(各一兩)川升麻(一兩半)石膏(二兩)
右為散每服二錢水一鍾入苦竹葉七片煎至六分
去滓食後服
大黃湯治肝經邪熱赤澁腫痛
大黃梔子黃連龍膽欝金黃栢甘
草(一兩)
右每服三錢用薑棗同煎和滓通口服
補肝散(一名還精散龍木)治肝虛眼睛疼冷淚不止筋脉痛
及羞明怕日氣瞖退障
夏枯草(半兩)香附子(一兩)
右為末茶調下每服二錢無時候服
治肝虛或當風眼淚(龍木)
臘月牯牛膽盛黑豆一百粒後百日開取食後夜間
吞五七粒鎮肝明目黑豆盛浸不計多少
枸杞方(龍木)治肝虛或當風眼淚
用枸杞子最肥者二升搗破内絹袋置罐中以酒一
斗浸訖密封勿泄氣三七日每日飲之勿醉
治肝風虛熱目赤暗痛熱病後失明者(龍木)
用青羊肝或子肝薄切水浸服之極效小片吞之尤
妙
車前子丸(楊氏家藏方)治肝氣虛下元不足眼目常昏或
生瞖障
車前子(一兩)兔絲子(酒浸取末一兩)蔓荆子(炒)决明子(揀淨炒)
白茯苓(去皮)黃連(去鬚)白芍藥(五味各一兩)地骨皮(淨洗去土)牛
膝(酒浸一宿焙乾)黃耆(三味各一兩二錢半)附子(炮去皮臍一兩)
右為細末煉蜜和丸如梧桐子大每服五十丸温酒
鹽湯下不拘時服
補精丸(楊氏家藏方)養肝益精滋榮目力
兔絲子地黃(各一斤)車前子枸杞子白茯苓
甘菊花(各半斤)地骨皮(半斤)
右搗羅為細末煉蜜丸梧桐子大每服温酒鹽湯下
五十丸食後服
二妙散(楊氏家藏方)養肝氣治目昏視物不明淚下方
當歸熟乾地黃
右等分搗羅為細散以無灰酒下二錢七分非時服
養肝丸(出經驗良方)治肝血不足眼目昏花或生眵淚久
視不明
當歸(去蘆酒浸)車前子(酒蒸焙)防風(去蘆)白芍藥𬎼仁(别研)
熟地黃
右等分為末煉蜜為丸如梧桐子大每服五六十丸
温熟水送下
養肝丸(澹寮方)治肝血不足眼目昏花或生眵淚久視
無力
當歸(去蘆酒浸)車前子(酒蒸焙)防風(去蘆)白芍藥蕤仁(别研)
熟地黃(酒焙)川芎楮實子(各等分)
右為細末煉蜜為丸如梧桐子大每服七十丸熱水
送下不拘時候
萬壽地芝丸(廣命集)治目能近視不能遠視局方中定
志丸能遠視不能近視
生薑(四兩焙)天門冬(四兩去心)枳殼(三兩去穰炒)甘菊(二兩)
右為細末煉蜜為丸如梧桐子大茶清或温酒下一
百丸食後服此藥能愈大風熱
治邪氣入肝眼痛又多見鬼物(本草)
以死人枕煑服之竟可埋枕於故處昔沈僧翼患此
疾嗣百日邪氣入肝教以死人枕煑服之竟可埋枕
於故處如其言即愈夫邪氣入肝故使眼痛而見魍
魎須邪物以釣之故用死人枕之氣因而去之故埋
於塜間也
普濟方卷七十一
