普濟方卷三百二十一明周王朱橚撰
婦人諸疾門
淋瀝(附論)
夫婦人淋者由腎虚而膀胱熱也膀胱與腎為表裏俱
主於水行於脬者為小便也臟腑不調為邪所乘腎虛
則小便數膀胱熱則小便澁其狀小便疼痛澁數淋瀝
不宣故謂之淋也小便不通脹滿氣喘急用藥無疑
方
木通散治婦人五淋
木通榆白皮瞿麦穗大麻仁
滑石(各一兩)貝齒葵子白芽根(各二兩)
甘草(半兩)
右為粗末每服五錢水煎空心服
葵根散治婦人五淋澁痛
葵子(一兩剉)車前子(二兩)亂髮灰(半兩)甘草(半兩炙微赤剉)
川大黃(一兩剉微炒)桂心(一兩)滑石(二兩)
冬瓜穰(二兩乾者)木通(二兩剉)甘草(半兩炙微赤剉)
右為散每服五錢以水一大盞入生薑半分煎至五
分去滓食前温服
葵子散治婦人五淋小便澁腹痛悶
石韋(去毛)王不留行滑石
當歸(剉微炒)瞿麥赤芍藥
琥珀甘草(炙微赤剉各一兩)
右為細散每服食前以麥粥飲調下二錢
琥珀散治婦人勞淋小便澁痛
琥珀石韋(去毛)滑石葵子
瞿麥(各一兩)當歸(剉微炒)赤芍藥木通(各半兩)
右為細散每服食前以葱白湯調下二錢
王不留行散治婦人勞冷淋小腹結痛
王不留行(一兩)當歸(二分剉微炒)亂髮灰(半兩)葵子(三分)
車前子(三分)鯉魚齒(一兩細剉)赤芍藥(三分)
枳實(半兩熬炒微黃)
右為細散每服食前以温酒調下二錢
赤茯苓散治婦人氣淋冷小便澁
赤茯苓葵根桂心石韋
赤芍藥琥珀木通(剉各一兩)
青橘皮(三分湯浸去白穣焙)
右為散每服三錢以水一中盞入生薑半分䓤白二
莖煎至六分去滓食前温服
蜂房散治婦人五淋小便澁痛不通
露蜂房灰白茅根葵子亂髮灰
車前子滑石(各一兩)
右為細散食前以燈心湯調下一錢
滑石散治婦人熱淋
滑石(一兩)車前子瞿麥(各三分)海蛤
茅根葵子(各三分)
右為細散入研了藥令勻每服食前以燈心葱白湯
調下二錢
貝齒散治婦人結熱成淋小便引痛或時溺血如小豆
汁
貝齒葵子(三分)石燕
滑石(各三兩)
右為細散研過食前以葱白湯調下二錢
治婦人血淋及尿血澁痛
亂髮(一兩)牛耳中毛(半兩)
右同燒為灰細研每服食前以温酒調下半錢
金沙散治淋
海金沙草(隂乾)
右為末煎生甘草湯調二錢甚者不過三四服
又方
用真琥珀研細不以多少研麝香白湯調下
治婦人淋病
白术(二兩炒令黃色去節最細者炒)
右為細末每服五錢用石韋葉煎湯下
治婦人諸般淋
右用苦杖根俗呼為杜牛膝多取淨洗碎之以一合
用水五鍾煎至一中盞濾去滓用麝乳香少許研調
下(勒縣式尉耿夢得其内人患沙石淋十三年每旋痛楚不可忍溺器中小便下沙石剥剥有聲百般)
(不效偶得此方服之一夕而愈目所視也)
治小便淋瀝
用琥珀為細末每服三錢濃煎葱白湯調下(出瑞竹堂方)
治婦人淋
右自取甲燒灰以水調服一作酒服
石韋散治婦人小便卒淋瀝
石韋黃芩木通榆白皮
葵子瞿麥穗甘草
右䓁分為粗末每半兩水一盞半薑三片煎至七分
去滓熱服一方食前
生液湯治小便秘澁淋血
蒲黃(一兩炒)木通黃芩(各二兩)瞿麥
滑石(半兩)甘草(二錢半炒)
右㕮咀每服二錢水一盞煎至七分温服之
鷄蘇散治婦人血淋
鷄蘇葉木通(各二兩)生乾地黃滑石(各三兩)
刺薊(一兩)
右為粗末每服半兩水一盞淡竹葉三七片煎至七
分去滓食前温服
治婦人血淋及尿血澁痛
生乾地黃(三兩)鬱金蒲黃(各二兩)
右為細末每服二錢車前子葉煎湯調下日三服以
愈為度
桃膠散治婦人氣淋勞淋
桃膠榆白皮(各一兩)車前子冬瓜子
鯉魚齒葵子瞿麥木通(各半兩)
枳殼(一分)
右㕮咀每服三錢水一盞煎至七分去滓温服一方
無葵子有生薑半分葱白二莖同煎食前分二服
法製香附子治諸血淋瀝婦人崩漏及産後水瀉
大香附子(杵去毛皮)
右以童子小便浸一宿細截碎又用米醋蘸過焙乾
研為末每服二錢米飲調下治冷帶用炒艾葉煎湯
調下
香附子丸治婦人淋瀝崩血
淨香附(各半兩酒浸煮受焙)
右為末黃秫米糊丸如梧桐子大每服五十丸米湯
下
楮實子丸治婦人憂思傷脾不能化水所以湛濁或
下赤白淋瀝不乾平臟益氣血
川牛膝(二兩酒浸焙乾)川萆&KR1082;(一兩)楮實子(三兩焙)
山藥白薑(炮)川芎(各一兩)
一方加附子鹿角霜(各一兩)
右為末用大北棗蒸去皮取肉研為膏同丸如桐子
大每服四十丸空心米飲下蜜丸亦可
分清丸散治婦人經後不調湛濁淋瀝男子治濁亦
可
益智仁川萆蘚石菖蒲白茯苓
烏藥(各一兩)甘草(四錢)
右㕮咀每服三錢鹽一捻同煎服
斷下丸治婦人血氣虚弱漏下五色淋瀝不斷
白龍骨乾薑白茯苓牡蠣
伏龍肝黃耆厚朴烏梅肉
黃牛角腮(燒灰)海螵蛸赤石脂(醋浸炒研各一兩)
右為末煉蜜丸如梧子大每服四十丸霜梅湯下
治婦人結氣成淋小便引痛上至小腹或時溺血或如
豆汁或如膠飲每發欲死食不生肌面目萎黃
貝齒(四枚炒作灰)葵子(一升)石膏(五兩)滑石(三兩末)
右以水七升煮四物取二升去滓内未煉猪脂一合
更煎三沸分三服日三不瘥再合服一方加阿膠搗
炒
小便出血
夫婦人小便出血者由心主於血血之行身通經絡環
臟腹血性得寒則凝澁得熱則流散失其常經溢滲入
於脬内故小便血也
方
茜根散治婦人小便出血心神煩悶
茜根當歸(剉微炒)甘草(炙微赤剉)貝母(煨微黃)
丹皮瓜蔕羚羊角屑(各一兩)
栢葉(微炙一兩)紅藍花(二兩)生乾地黃(三兩)
右為末每服三錢以水一鍾煎至五分去滓食前温
服
鹿茸散(出聖惠方)治婦人勞損虚羸尿血
鹿茸當歸熟乾地黃葵子蒲黃續斷(等分)
右為末酒調二錢日三服
當歸散(出聖惠方)治婦人小便出血或時尿血
龍骨黃芩當歸(剉微炒)
生乾地黃茜根(各三分)
右為細散每服煎青竹茹湯調下二錢日三四服
龍骨散(出聖惠方)治婦人尿血不止
羚羊角散龍骨當歸當歸蒲(各一兩)
生乾地黃(二兩)
右為細末粥飲調下二錢食前服
當歸散(出聖惠方)治婦人小便出血或時尿血
當歸羚羊角屑赤芍藥(各半兩)
生地黃(二兩)刺薊葉(三分)
右粗末每服三錢水煎去滓服
生乾地黃(出聖惠方)治婦人尿血不止
生乾地黃(三兩)栢葉黃芩(各半兩)
阿膠(炒成珠一兩)
右為粗末每服三錢水一盞薑三片煎至七分去滓
温服
牡蠣粉車前子桂心黃芩(各半兩)
右為細末每服以粥飲下二錢日三四服
治婦人無故尿血(出聖惠方)
桂心鹿角屑大豆黃卷(各一兩)
右治下篩酒服方寸匕日三
大黃散(出聖惠方)治婦人卒傷熱尿血
川大黃(半兩剉微炒)川芒硝(半兩)蒲黃(三分)
右為細末食前以冷水調下二錢
治婦人無故小便出血(出聖惠方)
甜瓜子(微炒)重葉蜀葵花(各一兩)
右為細末每服濃煎木通燈心湯半琖入童子小便
一合調下二錢日三服或四服
治婦人小便出血不止(出聖惠方)
馬兜鈴根刺薊根(各一兩)
右為細散每服食前當歸酒調下二錢
膏髮煎(出大全良方)治婦人穀氣實胃氣下泄食入即嘔
隂中出血
頭髮灰猪脂
右調停綿褁如棗核大納之有效
髮灰散(出聖惠方)治小便尿血或先尿而後血或先血而
後尿亦遠近之謂也又治飲食忍小便或走馬房勞
皆致乳轉臍下急痛不通兼治肺疽心衂内崩吐血
一兩口或舌出血如針孔若鼻衂㕮内立已亦治久
痢不安下血成片
亂髮灰(本草云能療瘀血通開膈利水道破癥瘕消癰腫治尸疰雜瘡及脬轉利大小便止)
(欬𠻳鼻衂)
右一味用二錢以米醋二合湯少許調服井華水調
亦可服藥訖即炒黑豆葉蹲其上則通瘡癤之毒以
温酒空心服
治婦人小便出血或時尿血(出聖惠方)
生地黃
右搗取汁每服一小盞日三服
又方(出聖惠方)
右蒲黃末酒調二錢服之或水調服
又方(出聖惠方)
鹿角膠(三兩炙令黃)
右用水二大琖煎至半琖去滓分為三服食前服
治卒傷於熱尿血
右人忽小便後出鮮血數點不勝驚駭却全不疼如
是一月若不飲酒則血少終不能止偶有鄉兵告以
市醫張康者常療此疾遂呼之來供一器汁云是草
藥添少蜜以水兩服而愈既厚酬之遂詢其藥名乃
鏡面草一名螺靨草其色青翠所在石階縫中有之
治婦人常無故尿血(出聖惠方)
右龍骨以一二兩酒調方寸七空心日三服久者二
十服愈
治婦人無故尿血(出本草)
胡鷰窠中草(燒末)
右用酒服半錢亦治丈夫
又方(出千金方)
取夫瓜甲燒作灰酒服之
又方(出聖惠方)
右鹿䓤濃煎作湯每服一小琖日三四服
又方(出聖惠方)
右以律草搗絞取汁每服一小琖日三四服
又方(出聖惠方)
棘刺(一兩剉)
右以水二大盞煎至一大琖分為二服食前温服
治婦人無故尿血及遺尿不知時出(出千金方)
右取故船上竹茹曝乾搗末酒服方寸七日三服
治婦人無故尿血(出千金方)
爪甲亂髮
右並燒末等分酒服方寸日三飲服亦得
治尿血并五淋砂石疼痛不可忍(出永類鈐方)
人參黃耆(各一兩)百合(半兩蒸)飛羅麫(一兩)
右為末煎白茆根湯調并治咳血
又方(出永類鈴方)治淋而出血片痛甚
以空心鹽湯下鷄蘇丸收效用此方有理
治婦人無故遺血溺(出本草)
書中白衣魚三十箇内陰中(衣魚今人呼為蠧魚在衣書中出也)
小便不通(附論)
大小便秘者腎與膀胱俱主水行於小腸傳於胞中滲
入胞内而為溲溺二經若内生熱於小腸傳於胞中故
膀胱熱熱則小便不通利成淋瀝之症若小便腸腹急
滿而緊痛者胞轉也但生津液和氣而自愈妊娠小便
淋瀝者名曰子淋產後小便不通利者因津液竭血氣
虚熱於膀胱或小便澁秘而難也宜與生液湯治之血
弱者為經絡勞傷氣血弱浼入膀胱故血隨下宜服生
液湯
方
葵子散(出聖惠方)治婦人小便不通及大便離
葵子車前子川大黃(剉微炒)冬瓜仁
當歸(已上各三分)木通(半兩剉)滑石(一兩)甘草(半兩炙微赤剉)
右為散每服三錢以水一中盞煎至六分去滓食前
温服
榆皮(出聖惠方)治婦人小便不通小腹疼痛
榆白皮(剉)木通(剉)赤芍藥猪苓(去黑皮)
滑石(各三分)葵子黃芩(各半兩)
右為細散食前以木通湯調下二錢
四七湯(出瑞草堂方)治婦人女子小便不順甚者陰戶疼
痛
半夏(一兩湯泡七次)厚朴(薑製)赤茯苓(各五錢)紫蘇葉(二錢)
甘草(二錢)香附子(五錢)
右為㕮咀分作四服每服水二盞生薑五片煎至七分
去滓加琥珀末一錢調服
木通散(出聖惠方)治婦人小便不通
木通(三分)車前子甘草(各半兩炙微赤剉)
葵根(三分)瞿麥(半兩)滑石(一兩)
右為散每服三錢以水一中琖煎至六分去滓食前
温服
治婦人卒小便不通(出聖惠方)
陰地草(一兩燒灰)滑石(半兩)葵子(一兩)
右為細散每服於前食以葱湯調服一二錢
治婦人忍小便不得依時而起致令胞轉經四五日困
篤欲死(出聖惠方)
滑石(二兩)亂髮灰(一兩)
右研停取桃白皮一斤熟搗以水三盞絞取汁無時
温半盞調二錢服
治婦人卒小便不通(出聖惠方)
杏仁(七枚炒令黑色)滑石(一分)
右研為末以熱酒調頓服之立通
治婦人小便不通或急欲悶死
鹽(二斤)
右搗碎熱熬令熱布褁熨臍下挼小便漸漸令出不
住挼熨以通快即止
又方
右以濕生蟲十七枚爛研新汲水調頓服之立通
又方
右用車前子二兩為末食以井華水調下二錢
治婦人小便不通
用亂髮如拳大燒灰細研以温酒下二錢立通
治婦人不得小便
用杏仁七粒去皮尖麫炒黃為末水調服立通
又方
用紫苑末幷花水調服取三指攝立通又云紫花皆
可用
治小便不通曾有一婦人患此諸醫遍用淋閉藥者
無非逆滑之劑並無效驗忽遇一醫士診視云左右
手尺脈皆沉而微其證乃隂虛小便難故也遂用大
附子一箇八錢重去皮臍炮熟放鹽水内浸良久同
不蛀澤瀉八錢重合作三服每服用燈心七莖煎服
隨通而愈
治婦人卒不得小便(出大全良方)
右用紫苑末以井花水服三捻小便血服五捻
止凢用紫苑去蘆頭去土了用東流水淘洗令淨用
蜜浸一宿至明於火上焙乾用
葵根歛子(出聖惠方)治婦人小便不通
葵根(二兩)滑石紫葛(剉)瞿麥(各半兩)
白茅根(三分)
右剉細和勻每服半兩以水一大盞入葱白五寸煎
至五分去滓每於食前温服
火府丹治心經熱小便澁兼治五淋
生乾地黃木通黃芩(各一兩)
右為細末煉蜜為丸如梧桐子大木通煎湯三十丸
此藥治淋瀝臍下滿痛許學士云一卒病渴日飲水
一斗不食者三月心中煩悶時已十月子謂心經有
伏熱與此藥數服越二日渴止又飲食如故此本治
淋用以治渴可謂通變也
葱白湯(出大全良方)治卒&KR2322;不通小腹膨急氣上衝心悶
絶欲死此由暴氣乘并膀胱或從憂驚氣無所伸鬱
閉而不流氣衝脬系不正診其脈右澁小左手急大
橘皮(三兩)葵子(三兩)葱白(一莖)
右㕮咀水五升煮取二升分三服
禹餘粮丸治便澁疼痛
右用餘粮不以多少為末以麩糊為丸如梧桐子大
每服五十丸木通湯下
血分椒仁丸(出永類鈴方)治婦人腫滿小便不通由經血
不通遂化為水乃審氣脈虚實
椒仁甘遂續隨子郁李仁
黑牽牛五靈脂(碎炒)當歸吳茱萸
延胡索(各半兩)芫花(醋浸一宿炒黃)石膏(各一分)信砒
膽礬(各一錢)斑蝥糯米(炒黃去米)芫青(各三十枚去頭足翅糯米炒黃)
右為末麫糊丸莞豆大每服一丸橘皮湯下
脬轉(附論)
夫婦人脬轉之病者由過飽所廹或忍小便俱令水氣
還廹於脬積聚不得流通外水應入不得入内溲應出
不得出内外壅滯滿不通故為脬轉其症小腹急痛不
得小便甚者至死不可救也
方
亂髮散(出聖惠方)治婦人忍小便不得時起致令脬轉經
四五日困篤欲死宜服此
亂髮(一斤燒灰)滑石(三兩)鯉魚齒(一兩)
右為細末散不計時候以温水調下二錢
治婦人過忍小便致脬轉(出聖惠方)
右以車前子一斤切水七升煮至三升去滓每於食
前温一中琖服
又方
右用浮華草二兩乾者水煎至三升去滓每於食前温
一中琖服湯下一錢亦通小便利流腫
又方
右自取爪甲燒灰細研水調服之
又方
右以梁上塵研令極細水調一錢服之
滑石散治婦人丈夫脬轉小便數日不通
滑石(一兩)寒水石(一兩)葵子(一合)
右為末以水一斗煮取五升時時服一升即利(一方喬下)
(局方八味丸尤佳)
又方
亂髮(燒灰)葵子車前子
右等分為末每服二錢茶湯調下
蒻葉散治婦人脬轉小便不通亦可治男子
褁茶蒻葉(燒灰一兩)滑石(研細半兩)
右研停沸湯調二錢服
石韋湯治脬轉小便不通
石韋(去毛)車前子
右等分為粗末每服五錢水二盞煎至一琖去滓服
八味丸治婦人病飲加渴煩熱不得卧而反倚息以
脬系轉戾不得溺故致此病名轉脬但利小便則愈
以此藥有茯苓(故也一名腎氣丸)
熟地黃(八兩)山藥茱萸(去核各四兩)附子(炮)
桂心(各二兩)牡丹皮(去心)茯苓(去皮)澤瀉(各三兩)
右為末蜜丸如梧桐子大每服三十丸空心温酒下
治婦人過忍小便致脬轉不得溺
用滑石末葱湯或葱酒調下二錢七服下
小便數(附論)
夫婦人小便數者由腎與膀胱俱住於水腎氣通於隂
此二經俱虛而有熱乘之則小便澁虚則小便數也
方
鹿茸丸治婦人久積虚冷小便白濁滑數不禁
鹿茸(去毛塗酥炙微黃)椒紅(微炒)桂心附子(炮製去皮臍各一兩)
牡蠣(燒微粉一兩)桑螵蛸(三分微炒)補骨脂(一作骨碎補)
石斛(去根剉)沉香肉從蓉(三分酒洗去皺皮微炙)
鷄肶胵(微炙已上各一兩)
右為細散酒煮麫糊和丸如梧桐子大每服食前以
温酒下二十丸
鹿茸丸治婦人久虛冷小便日夜三五十行腎與膀
胱二經俱虚而有熱乘之則小便澁虛則小便數
鹿茸烏賊骨桑寄生(各一兩)龍骨(各一兩)
白芍藥當歸附子(各三分)桑螵蛸(半兩)
右為細末食前温酒調下二錢服
鷄肶脛散治婦人小便數
鷄肶胵(十貝微炒)桑螵蛸(半兩微炙)厚朴(一兩去粗皮塗生薑汁炙令香熟)
&KR0797;蔞(一兩剉)當歸(一兩炙微赤剉)熟乾地黃(一兩)
甘草(一兩炙微赤剉)沉香肉蓰(二分酒洗去皺微炙)
鷄肶胵(微炙已上各一兩)
右為細散末煑麫糊和丸如梧桐子大每服食前以
温酒下三十丸
鹿茸散治婦人久虛冷小便日夜三五十行腎與膀
胱二經俱虛而有熱乘之則小便澁虚則小便數
鹿茸烏賊骨桑寄生龍骨(各一兩)
白芍藥當歸附子(三分)桑螵蛸(半兩)
右為細末食前温酒調一二錢服
鷄肶胵散治婦人小便數
鷄肶胵(十具微炙)桑螵蛸(半兩微炙)厚朴(一兩去粗皮塗生薑汁炙令香熟)
&KR3744;&KR0797;(一兩剉)當歸(一兩炙微赤剉)熟乾地黃(一兩)
甘草(一兩炙微赤剉)
右為散每服三錢以水一中盞入生薑半分煎至六
分去滓食前温服
&KR3744;&KR0797;散治婦人虛冷小便滑數
&KR3744;&KR0797;(剉)桑螵蛸(微炒)附子(炮製去皮臍)龍骨(各二兩)
韮子(半兩微炒)桂心(半兩)
右為細散每服食前以温酒調下二錢
牡蠣散治婦人臟腑久冷小便滑數
牡蠣(二兩燒為粉)龍骨(一兩)鷄肶胵(十片微炙)
吳茱萸(一分湯浸七遍焙乾微炒)附子(一兩炮製去皮臍)
鹿角屑(一兩炒黃)
右為細散每服食前以温酒調下一錢匕
桑螵蛸治婦人虛冷小便數
桑螵蛸(三十枚炒)鹿茸牡蠣粉甘草(二兩)
黃耆(半兩)
右㕮咀每服三錢水一琖煎至七分熱服
四倍湯治小便頻數
人參牡蠣(半兩鹽泥煆)赤石脂(一兩醋浸七次)菖蒲(三兩)
右為細末煎薑湯調下一錢服
龍骨丸治婦人小便滑數
龍骨(二兩煆過)鹿茸(去毛塗醋炙微黃)椒紅(微炒)附子(炮製去皮臍各一兩)
右為細散以酒煮麫糊丸如梧桐子大每服食前温
酒下二十丸
又方
右用鹿角屑炒令黃擣為細散每服食前温酒調
下二錢
又方
右雞肶胵微炒搗為細散每服食前以温酒下一錢
遺失不禁
夫膀胱不利而又有時致遺尿者乃心腎之氣傳送失
度之所為也故有小便澁而遺者有遺而不自知者有
婦人産後調理不慎致傷膀胱遺尿無時者又有脬寒臓冷
而遺尿不禁者
方
治婦人遺尿不知出時
白薇白芍藥(等分)
右為末酒服方寸七日三服空心
又方
白礬牡蠣(䓁分)
右為細末飲服方寸七亦能療丈夫遺尿一方酒服
又方
右用桑螵蛸酒炒為細末每服二錢生薑湯調下一
方食前服之一用米飲調服
療婦人小便不禁下血
用雄鷄拔領翎燒灰為末酒服方寸七
治婦人遺尿不知出時
右敗船茹為末酒調服三錢
又方
用胡燕窠中草燒末酒服半錢匕亦治丈夫
又方
用遺尿人下卧薦草燒灰服之瘥
大便不通
夫婦人大便不通者由五臟不調冷熱之氣結於臟胃
則津液燥竭大腸壅澁大便不通也仲景云婦人經
水過多則亡津液亦大便難也初虞世云余歴觀古
人用通藥率用降氣等藥蓋肺氣不下降則大腸不能
傳送以杏仁枳殼訶子等藥是也又老人虚人風人津
液少大便秘經云澀者滑之故用胡蔴杏仁麻子仁阿
膠之類是也今人學不師古妄意斟酌每至大便秘
燥即駛藥蕩滌之大耗津液氣血非不暫效旋更秘澁
兼生它病昔有人始病風淫末疾為醫者以駛藥屡利
之後為肺痿咯膿血卒至大便不通所以古人服藥尤
謹重不若今人之輕生故舉此以戒後人經云春復
於風夏必食飱泄蓋木氣刑上土不能滲泄則木氣勝
故泄風行津液燥故秘即不可專以秘燥為風也昔有
人年七十日下利十行百方治之不愈又若腰脚拘攣
醫者以痢醋棗仁治拘攣而利愈又有人秘結以前藥
投之而大便利故知秘與利比出於風也
方
調氣丸治婦人大便不通
㯽榔羌活桂心芎藭
木香(等分)郁李仁(湯浸去皮微炒)川大黃(剉微炒)
牽牛子(半生半炒熟)青橘皮(湯浸去白穰焙各一兩)
右搗羅為散煉蜜擣五七百杵丸如梧桐子大空心
以温生薑湯下三十丸
大五柔丸主臟氣不調大便難通榮衞利九竅進飲
食
大黃(斗米下搗勻焙)枳殼(去穰麫炒)白芍藥葶藶(炒香别研)
牛脂蓯蓉(酒浸軟温水洗切焙各一兩)桃仁(百枚)
杏仁(四十枚並去皮尖麫炒黃别研)
右除有油藥並為末煉蜜丸入牛脂桃仁杏仁葶
藶杵數十下丸如梧桐子大米飲下三丸日三服腹
稍空時服未知稍增以知為度
牽牛子散治婦人大便不通
木香(半兩)郁李仁(去皮微炒)青皮(去白)木通
枳殼(去白麫炒)桂心(各一兩)黑牽牛(三兩半生半炒)
右為細末每服二錢如煎茶一沸攬起方温空心服
郁李仁散治婦人大便不通搜風轉氣
郁李仁(二兩湯浸去皮微炒)牽牛子(一兩微炒)神麯(微炒)桂心
木香青橘皮(湯浸去白穰焙)㯽榔(各半兩)
右為細散空心以薑茶調下二錢
通神散治婦人大便不通熱而實者方可投此藥其
證心腹脹痛食不得進心胃煩悶六脈沉滑而實是
其證也
大黃芒硝㯽榔桃花
郁李仁(湯浸去皮兩微炒各一)木香
右為細末每服二錢空心粥飲調下
木香丸治婦人氣壅大腸秘澁宣轉
木香川大黃(剉微炒)桂心㯽榔
青橘皮(湯浸去白穰焙各一兩)巴豆(半兩去皮心用新汲水浸三日後微)
(炙炒令黃研紙裹壓去油)
右為末入巴豆研令勻用麫糊丸粟米大每服以温
水下七丸
大麻仁丸治婦人腸胃風結大便常秘
大麻仁(去殼秤别研如膏)大黃(各二兩炒)㯽榔木香
枳壳(各一兩)
右為細末與麻仁研停煉蜜丸如梧桐子大空心温
水下每服二十丸
調導飲治婦人産前後風秘大便不通
當歸川芎防風枳殼(製各四分)
甘草(炙二分)
右細剉每服三錢食前薑棗煎服忌動風物
二仁丸
杏仁(去皮尖麩炒黃)麻仁(别研)枳殼(去穰麩炒赤)訶子(火炮搥去核)
右二物各一兩為細末同二仁杵煉蜜和杵丸如桐
子大温水下二三十丸未效稍增
潤腸丸治大腸結澁
麻黃(炒半兩)枳殼(半兩炒)大黃(蒸)香(一兩)
右為末煉蜜丸如梧桐大每服三十丸食前芝麻湯
下此藥常服滋潤大腸通利燥澁大便悶者三焦不
順五腸不和風之結腸胃津液枯燥大腸壅滯所以
不利大便同也產後更衣難香腸本大熱又因水窄
無俱津液暴竭腸胃熱澁故便便閉潤腸丸主之
潞公盛夏間苦大腑不調醫官李琬即以赤石脂龍
骨乾薑等藥饋公服之因不大便者累曰具熱辨甚
苦公又不喜服大黃藥予告曰此燥在直腸藥所不
及調以蜜導之公為然作蜜兌是夕三用藥下結糞
四五十枚大如胡桃色黑如椽粟公二三日間飲食
如故蓋世有一種虛人不可服利藥今載其法
大棗湯治婦人腸燥悲傷欲哭家若神灵數次有此
主之(一名小麥湯)
甘草(二兩)小麥(一升)大棗(十枚)
右㕮咀以水六升煮取三升去滓分服亦補脾氣轉
治婦人一名甘草湯士夫程虎卿内人姙娠四五
箇月遇晝則慘慼悲傷淚下數次如有所憑醫與巫
者兼治無益有人以此證告之管先生伯說記先生
曾說此證名曰腸燥悲傷非大棗湯不愈虎卿對證
治藥一枚而愈矣古人識病製方種種妙絶如此試
而後知
芫花丸治婦人便秘澁
芫花(半兩醋拌炒令乾)青橘皮(半兩湯浸去皮白穰焙)川大黃(三分剉微)
(炒)
右為末煉蜜和丸如梧桐子大食前以生薑湯下十
丸
玄豆丸治婦人夾宿食大便不通
玄豆(一分炙令焦去皮子)巴豆(五枚去皮心紙褁壓去油)香墨(二錢)
右為細末入巴豆研令勻以醋煮麫糊和丸如梧桐
子大每服一丸嚼乾柿褁以温水下
治風入脚氣人大便或秘或利虛人老人方(一名皂莢丸)
皂莢子(三百枚破作片子慢火炒燥甚即入醋棗大又炒燥又入酥至焦黑為末)
右煉蜜丸如梧桐子大每服三十丸煎&KR0146;酸棗仁湯
下空心服兩時久未利再進一服漸加至百丸不妨
以通為度
蒺䔧湯
蒺䔧不以多少炒至赤黑色臼内以水棒舂去揀
簸淨每服蒺䔧三兩以酸棗仁一兩炒令香用杵為
末馬尾羅筯每三錢水一琖煎至七分去滓温服下
前丸子藥
蜜兌方
好蜜四五兩銀石器中微火熬不住手以匙攪候可
丸見風硬即以蛒蛤再作
治婦人臟燥自笑哭
用棗燒灰存性米湯嚥下無時候
粉塗手捏作人状長三寸許厠上内之以手掩定大
便通放手未扶
牽牛丸治婦人大便不通心腹虛脹
黑牽牛(二兩生)青皮(去白一兩)木香(半兩)
右為細末煉蜜丸如梧桐子大空心温水下每服二
十丸
葱白湯治婦人裏急不已方
阿膠葱白(等分)
右以水煎温服不以時立效
痔(附論)
夫婦人痔瘻者皆由酒色氣風食及勞傷經絡其血滲
而成之亦有長年久坐而成者其痔有五種肛邊瘡如
乳出於外時出膿血者為牡寺也肛邊腫生瘡而出血
者為牝痔也肛邊生瘡痒而復痛者為脈痔也肛邊腫
核痛發寒熱而出血者為腸痔也因便轉而清血隨出
者為血痔也
方
槐耳丸治婦人久痔下膿血不止
槐耳(微炒)牛角䚡(炙令黃)禹餘粮(燒醋淬二遍各二兩)
猪懸蹄甲(十枚炙焦黃)麝香(一分研)白歛黃蓍(剉)
艾葉(微炒)蒲黃白馬蹄(酒煮一宿令炙黃)
續斷當歸(剉微炒)熟乾地黃
鰻鱺魚頭(炙微黃)蝟皮(炙令黃焦已上各一兩)
右為末煉蜜和丸如梧桐子大每服食前以粥飲下
三十丸
龜甲散治婦人痔肛門腫痛下血
龜甲(二兩炙微黃)磁石(搗碎水飛過)敗舡茹亂髮灰
當歸(剉微黃)赤芍藥木賊延胡索
桑耳黃蓍(剉)白甆(細研碎水飛過已上各一兩)
麝香(二分細研)
右為細散每服食前以粥飲調下二錢
拘腸丸治諸般疼疾肛邊腫痒或生痛膿血或下血
腸出不入有效此方不可亂𫝊
白礬綠礬(各五錢)訶子(十枚)枳殼(五錢)
白附子(十箇)天南星(五錢)半夏(三錢)瓜蔞(三錢)
蝟皮(十箇)胡桃仁(十箇)雞冠花
右十一味醋煮麫糊為丸每服二三十丸用酒吞下
空心服之
槐子仁散治婦人痔疾肛門痒痛下血不止
槐子(一兩半微炒)簹實蝟皮(炙令黃色)桑耳
木賊黃蓍(剉)當歸(剉微炒)
烏賊魚骨(各一兩)皂莢子(半兩微炒)枳殼(半兩麩炒微黃去穰)
麝香(半分研入)
右為細散入研了藥令勻每服食前以荆芥湯調下
二錢
蝟皮散治婦人久痔下膿血疼痛腫悶
蝟皮(炙令黃斷)續斷槐子(微炒)連翹
附子(炮製去皮臍)乾薑(炮製剉)黃蓍(剉)當歸(剉微汁浸)
白礬熟乾地黃(各一兩)
右為末煉蜜和搗三五百杵丸如梧桐子大每服於
食前煎桑根白皮湯下三十丸
硫黃丸治婦人痔疾久不止臟腑虛冷面色萎黃食
少無力
硫黃(細研)白礬灰蝟皮(炙令黃)&KR0008;藤子(去殼微炒)
附子(炮製去皮臍)當歸(剉微炒)木香(已上各一兩)
猪牙皂莢(半兩炙焦)烏賊魚骨
右為細末以酒煮麫糊和丸如梧桐子大每服煎生
薑湯下二十丸
皂莢刺丸治婦人痔疾久不止
皂莢刺(一兩炒令黃)野狸頭(一枚炒令黃)蝟皮(一片炙燒灰)
烏蛇肉(一兩酒拌炒令黃)槐子仁(一兩微炒)榼藤子(一兩去殼微炒)
麒麟竭(半兩)麝香(一分)
右為末以麫糊和丸如梧桐子大每服食前以當歸
湯下二十丸
鼈甲散治婦人五種痔疾
鼈甲露蜂房蛇蛻蝟皮
猪後懸蹄甲(五味炙存性各二兩)麝香(一分)
右各研為細末和藥合停每服一錢空心用生薑地
黃煎湯調下肛門有竅腫痛傅之即愈忌生菜
穿山甲散(出聖惠方)治婦人痔疾
穿山甲(一兩炙黃色)榼藤子(一兩去殼微炒)麒麟竭(半兩)
露蜂房(半兩微炒)蝟皮(一兩炙令黃色)麝香(一分)
右為細散入研了藥令勻每服食前以當歸湯調下
一錢
蜜陀丸治婦人痔疾面色痿黃
蜜陀僧(一兩燒令赤)白礬灰(一兩)槐子仁(半兩微炒)
皂莢灰(一分)鷄冠花(半兩)百草霜(半兩)
右為細散以麫糊和丸如梧桐子大每服食前以栢
葉湯下一十丸
枳殼散(出聖惠方)治婦人痔疾痒痛不可忍宜熨
枳殼(二兩)木香(半兩)鬼箭羽(二兩)鬼臼(一兩)
槐子仁(一兩)
右藥麄搗以慢火炒令熱用青絹包褁看冷熱熨之
黃&KR0797;&KR0803;散(出聖惠方)治婦人痔疾
黃&KR0797;&KR0803;(一枚)白礬(二兩)蝟皮(一片剉)
右藥都入甆瓶内蓋口以炭火漸煆令通赤候冷取
出細研每服食前以枳殼湯調下二錢
黑龍丸(出聖惠方)治婦人痔疾下血疼痛不可忍
黑龍尾煤亂髮灰神麯(微炒已上各一兩)
右為末以棗肉和丸如梧桐子大每服食前以枳殼
湯下二十丸
露蜂房散(出聖惠方)治婦人五痔有頭出膿血不止宜傅
露蜂房(半兩剪碎微炒)蝟皮(一兩燒灰)麝香(一兩)
右同研令細旋取滲於痔頭上
白礬丸(出聖惠方)治婦人痔疾久不差
白礬灰附子(炮製去皮臍為末各二兩)
右研令細勻以湯浸蒸餅和丸如梧桐子大每服荆
芥湯下二十丸日三服一方蜜和丸酒服
治婦人久痛心焦多怒遂成痔疾狀如蓮子熱腫而痛
(出大全良方)
右用熊膽入梅花惱子研更有猪膽汁調開塗痔立
愈
療痔熱腫痛(出大全良方)
蛞蝓大者一條(江西名蜒蚰湖北名石莢子廣州名鼻涕虫)
右研令爛入研了龍腦一字坯子半錢研令停傅之
愈先以石薜荔煮水重洗尤妙
腸風下血(附論)
夫婦人臟腑損傷風邪易入凡熱氣在内令人下血氣
在内亦大便血色或如小豆汁腹中疼痛有先便後下
血者血來遠先下血後便者血來近遠近者言病在上
焦下焦也婦人面色血氣時寒時熱脈浮弱按之絶者
為下血也
方
艾葉丸(出聖惠方)治婦人肚腹裏滿臍下㽲痛大便下血
不止
艾葉(一兩微炒)鼈甲(一兩半塗醋炙令黃去裙襴)當歸(一兩剉微炒)
白龍骨(二兩)附子(一兩炮裂去臍皮)乾薑(一兩炮裂剉)
赤芍藥(三分)卷栢(一兩半)
右為末煉蜜和搗三五百杵丸如梧桐子大食前以
粥飲下三十丸
桑耳散(出聖惠方)治婦人大便下血小腹中切痛不止
桑耳(微炒)牡蠣粉龍骨當歸(剉微炒)
白芍藥(各一兩)黃芩甘草(各半兩炙微赤剉)
右為細散食前以粥飲調下二錢
烏賊魚骨丸(出聖惠方)治婦人下血或似小豆汁
烏賊魚骨(一兩)芎藭(三分)熟乾地黃(一兩半)
茜根(一兩)當歸(一兩剉微炒)白芍藥(三分)
阿膠(二兩搗碎炒令黃焦)
右為末煉蜜和搗三五杵丸如梧桐子大食前粥飲
下三十丸
側栢散治婦人大便後下血不止
側栢(一兩微炒)龍骨(二兩)鹿角膠(搗碎炒令黃色)
熟乾地黃木香當歸(剉微炒令黃色)
右為細散食前以粥飲調下二錢
阿膠丸(出聖惠方)治婦人大便後下血不止
阿膠(一兩搗碎炒令黃色)烏賊魚骨白芍藥(各二兩)
當歸(一兩剉微炒)劉寄奴(一兩)
右為末煉蜜和搗三二百杵丸如梧桐子大食前以
粥飲下二十丸
烏龍丸(出聖惠方)治婦人大便後下血不止腹内疼痛
烏龍尾煤伏龍肝香墨當歸(剉微炒各一兩)
皂莢子仁(半兩微炒)
右為末以麫糊和丸如梧桐子大每服食前以生薑
艾葉煎湯下二十丸
腸風黑散(出永類鈴方)治榮衛氣虚邪冷進襲腸腑之内
或食生冷或啖炙煿或飲酒過度積熱腸間致使脾
胃虛弱糟粕不聚大便鮮血臍腹疼痛裏急後重或
肛門脫出或久患酒痢大便頻併並皆治之
敗棕(燒)木饅頭(燒)烏梅(去核)粉草(炙各等分)
右為細末每服二錢水一琖煎至七分空心温服
僕常治一婦人便血不止用煮附圓加五灵脂效
防風如神散(出大全良方)治婦人風虛大便後時時下血
防風枳殼(等分)
右㕮咀每服三錢水一盞煎至七分去滓空心服
治婦人大便下卒血不止(出聖惠方)
巴豆(一枚炒灰)亂髮(如鷄子大燒灰)
右細研以酒三合調頻服之
治腸風下血(出大全良方)
枳殼(十五合每合入巴豆三枚去殼皮安在綿纏之用好米醋酒於砂盆内煮候醋乾更加無)
(灰酒煮令糜爛去巴豆研成膏)
右以黃蓍五兩為末入膏内為丸如梧桐子大每服
二十丸空心米飲(吞下酉亦可)
治臟風(出聖惠方)
右以蒼术不以多少以皂角濃挼汁浸一夕次日煮
令水乾焙焦為末麫糊和丸如梧桐子大米飲空心
下五十丸日三服
治婦人大便卒下血不止(出聖惠方)
右以豉一升水三大琖煮取一盞去滓分三服一日
温温服盡
荆芥穗散(出大全良方)治婦人風虚大便後時時下血宜
服
荆芥穗黃蓍熟地黃桑耳
地榆㯭白皮皂角刺乾薑
槐豆牛旁子當歸甘草
右等分為細末每服二錢粥飲調下空心服
木香烏荆丸(出大全良方)治腸風酒痢
木香(一分)荆芥穗川烏(炮各一兩)
右為末酒糊如梧桐子大每服二十丸食前臨卧濃
煎粟根白皮酒吞下忌羊血
地榆湯(出大全良方)經云結陰者便血一升再結者二升
三結者三升
地榆(四兩)甘草(一兩半)縮砂仁(四十枚)
右為粗末每服三錢水一盞煎至七分滓去淨空心
服
艾薑湯(出直指方)治大便下膿血
艾葉(一握)黑豆(百粒)
右新水一大盞煎至六分入生薑汁三大匙稍熱服
又方(出直指方)
黃連(二錢)南木香(一錢)
右剉細慢火煎食前服
治腸風下血(出大全良方)
赤芍藥(一兩瓦上燒存性)
右為細末温酒下二錢
脫肛(附論)
夫肛門者大腸候也大腸虛冷其氣下衝肛門反出亦
有産後因用力努軀氣衝其肛亦令反出也
方
治大腸久積虛冷每因大便脫肛收不得(出大全良方)
右蝸牛一兩去殼生研以猪脂和傅之立愈藥性
論曰蝸牛有小毒能治大腸脫肛范旺方云此螺全
似蝸牛色黃而小雨後好綠桑葉者佳孫真人同
姚和衆方(出大全良方)治男子婦人小兒大腸虚冷肛門
脫出
右以鐵精粉傅之良聖惠方亦治隂脫陰腫
集驗方(出大全良方)治療脫肛歴年不愈
右以生鐵三斤水一斗煮取五升去鐵以汁洗日再
姚和衆方(出大全良方)治大人小兒因痢脱肛亦治産後
陰下脫
右以用鱉頭骨燒灰研取粉撲之日華子云頭燒灰
療脫肛圖經同藥性論鼈頭血塗肛脫一方井花水
調服
孫真人方(出大全良方)治療脫肛腸頭若挺出一片
右蝦蟆皮瓶中燒烟燻功效
泄瀉
夫婦人泄瀉者經中所謂洞泄飱泄溏泄濡泄胃泄大
瘕泄大腸泄小腸泄水穀注下其實一也原疾之由皆
因腸胃虚冷而邪氣乘之經云寒甚則泄春傷於風夏
必飱泄蓋風傷肝肝正旺而移氣尅於脾故寒即溏熱
則垢此得於外也喜怒憂思致使腸氣膈絶精神奪散
心致溏泄此屬内也如飲食生冷食傷脾胃而泄者屬
不内外也寒者温之熱者凉之滑者澁之温者燥之治
痢之法無以過也
方
木香散(出大全良方)治臟腑冷極久傷冷憊吸瘡下泄米
穀不化飲食無味肌肉瘦悴心多嗔恚婦人産後虛
冷下泄及一切水瀉冷痢
木香破故紙(炒各一兩)良薑宿砂仁
厚朴(製各一兩)赤芍藥橘紅桂心
白术(各半兩)胡椒吳茱萸(湯炮七次各一兩)
肉豆蔲(四箇)㯽榔(一箇)
右為散每服三錢用不浸水猪肝四兩許出筋膜批
為簿片重重摻藥置一鼎中入漿水一椀醋一茶脚
許盖覆煮肝熟入鹽一錢䓤白三莖細切生薑彈子
許拍破同煮水欲盡空心作一頓食之初服微瀉不
防亦是逐下冷氣少許自止經年冷痢滑瀉只是一
服渴即飲粥湯忌生冷油膩物如不能食冷物即添
少漿暖服嘉興謝醫得此方惡其繁只用漿煮猪肝
丸如梧桐子大粥飲下五十丸其效亦然暴瀉痢只
是一服唯熱痢瀉不治大全良方云趙府博豆人
病泄瀉不止服附子木香訶子肉豆蔲等藥及諸丹
皆無效召僕診之肝腎脉虛弱此肝腎虛也府博云
見在何經僕曰論泄痢止言脾胃病風冷温毒之所
侵及飲食傷滯腸虚則泄痢而不知肝腎氣虚亦能
為洩痢古書所載不可不辨經云洩不止腎虚也只
曰諸厥固泄皆屬於下謂下焦肝腎之氣也門戶束
要肝之氣也守司於下腎之氣也肝氣厥而上行故
下焦不能禁固泄痢腎為胃關門戶不束要故食廩
不藏若病泄痢其源或出於此若專以脾胃藥治之
則謬固千里矣遂服木香散數服而愈
桂香丸(出大全良方)治腸腑虚為風寒濕所摶冷滑注下
不禁老人虚人免篤累效
附子肉豆蔲白茯苓(各一兩)桂心
木香(炮)白薑(炮各半兩)丁香(一分)
右為細米糊丸如梧桐子大空心米飲下五十丸
豆蔲分氣飲(出永類鈐方)治臓腑虚寒泄無度及婦人産
洞泄危篤甚
藿香葉草豆蔲仁(炮)青橘皮(各四兩)甘草
丁香(各半兩)烏梅(五十箇)肉豆蔲
右㕮咀每服四錢水二盞糯米一撮煎至七分去滓
温服之
香朴丸(出大全良方)治腸胃虚泠泄瀉注下無度脾虛氣
閉不進飲食
大厚朴(五兩)北茴香白术陳皮(各三兩)
訶子赤石脂(各兩半)
右為細末麫糊丸如梧桐子大空心米飲下五十丸
如常服暖脾胃
豆蔲丸(出大全良方)治腸寒泄瀉不止服諸藥無效亦可
治男子
右用肉豆蔲麫褁煨香不以多少研細入陳米白飯
搗令得所丸如菉豆大空心煮粟米飲吞下百丸即
效
胃苓散(出大全良方)治夏秋之間脾胃傷冷水榖不分泄
瀉不止亦治男子
右合和五苓散平胃散薑棗煎空心服
五香散(出大全良方)治食魚傷泄瀉不止氣刺下衝及婦
人産前後腹痛血氣奔疾用温酒一産後則血衝心
用販蒲煎湯下如安胎以糯米飲下孕婦脾泄瀉痢
煎陳米飲調下食
烏藥白芷(炒)枳殼白术(炒)良薑
甘草莪茂(有孽者減半)
右等分為細末每服二錢温酒調下
人參豆蔲散治久瀉不止諸藥無效僕累試之有效
人參豆蔲亁薑厚朴甘草
陳橘皮(各一兩)川芎桂心訶子
北茴香(各半兩)
右為細末每服三錢水一盞薑三片棗一枚煎至六
分服之
普賢丸治大便溏泄者脾氣薄胃氣弱水榖不能消
飲食不能化腸胃虛則下為陰泄産後泄者緣體虛
起早冒觸寒邪留注大腸則自刺凢病溏泄者普賢
丸主之
龍骨(煆)黃連茱萸蓬术(各等分同炒色變為度)
右為細末丸如梧桐子大每服五十丸空心石菖蒲
湯下
神木丸治春傷於風下生飱泄大治傷風頭項皆拘
急鼻流清涕
蒼术(一斤)藁本細辛(一兩六錢)川芎(各六兩)
獨活(四兩)粉草(二兩六錢)
右為粗末每服三錢水一盞薑三片煎至七分出汗
加葱去滓稍熱服無時候
下痢(附論)
夫赤白痢者古人名之滯下是也究病原皆因外感五
邪之氣内傷生硬冷熱之食其證不一有赤有白有赤
白相雜有冷有熱有虚有實大抵四時皆以胃氣為本
未有不因外感寒暑寒濕風之氣而傷於脾胃既虧而
又内傷飲食飲食不能尅化到今令積滯而云無積成
滯下古人不成痢者此也經云春傷於風夏必飱泄蓋
風喜傷脾然春時肝木正旺而不受邪反移氣尅於脾
土然脾既受尅又不能忌慎口腹恣飱生冷粘硬之物
到今脾不能尅化積滯又秋夏之間或再感暑只吞冷
之氣發動而成痢也路必先臍腹疼痛洞泄水瀉裏急
後重或有或無或赤或白或赤白相雜日夜無度有如
此證不問冷熱虚實但當先神术散可以發散風邪冷
温之氣次服五苓散分利水榖兼用如以感應丸温脾
去積滯再服六神丸未有不安者也或曰雖古人有言無
積不成痢專以去積為先豈有一歲積獨於夏秋之間
人皆有痰而吞冬無蓋風邪入胃木夾勝土不為暴不
則痢疾其神术散要藥也又有一坊一郡之内上下傳
染疾狀相似或則是有一家長幼皆然或上下隣里間
相傳染或有病同而證異而治因或用温劑而安或用
涼而安或用涼藥而愈如此等是毒疫利毒痢者雖當
五運六氣之相勝亦不犯可泥此等是毒一運起相勝
豈獨偏於一方一郡而獨於一家二家者乎如此證當
先察其虚實冷熱者以敗毒散多加人參甘草陳米薑
棗煎服其三黃熟艾湯黃連阿膠丸五苓散駐車丸可
選而用之如下痢赤多或純下鮮血裏急後重大便不
通身體狀熱手足心熱大煩燥渴腹脇脹痛小便赤色
六脈洪大或緊而數或沉而實此熱痢也宜白頭翁湯
三黃熟艾湯五苓散可選用之若風痢下血大過宜用
胃風湯加木香黑豆煎服若秋夏之間下痢或赤或白
或赤白相雜臍腹疼痛裏急後重增寒發熱飽煩悶燥
渴引飲嘔逆惡心小便不利及五心煩熱六脈虚弱此
等脈證正因伏暑而得此疾宜服香薷散如黃連甘草
當歸酒水濃煎沉令水冷頓服兼服酒煮黃連丸或小
柴胡湯加人參煎服必愈如雜證一退而痢尚未止則
以四物湯加膠艾煎服以調隂陽未有不安者也水榖
不分小便不利宜用五苓散淡竹葉煎湯調服如煩燥
甚者亦宜服之若不明伏者之證但以脈虛而妄投椀
附薑桂丹石之藥而殺人深可嘆息若下痢絶白狀如
魚腦臍腹冷痛日夜無度手足逆冷或有嘔逆全不入
飲食欲温而惡冷六脈微細此由腸腑虚冷之故宜木
香散加服四味理中湯及鍾乳徤脾丸甚者四肢逆冷
六脈沉絶當一味酺補兼灸氣海丹田二穴更以助胃
之藥此守而不攻之意也宜四順附子湯三建丹白丹
加味參附湯薑附湯皆可選用如年尊虚弱之人或素
來禀受怯弱亦宜此法斟酌調理然大宜開胃進食為
先食可得入則脾運也便聚糟粕既成垢膩鮮血瘀滯
不患其禍矣如久痢不瘥腸滑洩不止諸藥不效方可
施之澁腸前劑止之臍亦宜先以龍虎骨肉豆蔲損胃
氣如少壯之人徤壯者服之間奏其效若是疫毒受暑
温之證及年尊之人或素怯受弱服此莫不受其大害
以固秘澁腸為先則風寒暑濕之邪惟澁而不去而胃
脘閉而不通禁口不食日見羸瘦糟粕不入腸中所患
無由可除矣若有此證宜以參苓散四君子湯加以石
蓮山藥之劑治之秘愈治痢欲求𥙷藥有温通之意在
焉知四君子湯理中十全湯加白豆蔲茯苓官桂草厚
朴之屬可以散風邪可以分水道可以開胃脘可以治
纏擾可以通祕澁此攻守之意兩全也大抵治痢之法
虛者補之實者訶子鍾乳胡粉之藥近人多用鶯粟殼
扣揄之屬然此物惟太緊澁能者瀉之滑者澁之閉者
通之有積者推之風則散之暑則滌之温則燥之熱則
冷之涼則温之熱則調之以平為期不可以過此大法
也下痢者脾胃虛寒腸腑怯弱飲食不得和水榖不能
養故少力減食腸痛姙娠下痢者冷熱相乘陰陽相激
腹痛而痢産後者胃脘與臓怯故寒熱之邪物為攻傳
於血海則痢多摶於腹胃則痢當血邪氣相攻則痢雜
色不止小便紅如雜痢與龍骨丸治之
方
&KR4143;香散治男子婦人小兒隂陽不和冷熱相摶積而
成痢或赤或白赤白相雜日夜無度裏急後重臍腹
疼痛甚不可忍又治水瀉腸鳴腸痛或熱毒中傷或
寒氣久積並宜治之
罌粟殼(製)陳皮(去白)粉草(各一兩)厚朴
青皮白薑(各一分)
右為細末每服二錢赤痢甘草湯調白痢陳米飲調赤
白相雜紫蘇湯調如冷瀉陳米飲調熱瀉新井水調
空心服此藥正脾去積和氣暖中忌生冷肥膩油麫
醃醎
黃芩湯治乾嘔下痢
黃芩人參乾薑(各三分)木棗(十二枚)
半夏(半兩)
右以水七升温煮取三升温分三服
四順附子湯
附子(生去蘆臍)白薑(炮)甘草人參(各一兩)
右㕮咀每服四錢重水二盞煎至七分去滓空心服
吐瀉腹痛加桂半兩小便不利者加茯苓半兩人久
痢疾雖體寒手足逆冷令汗自出六脈沉伏不宜輕
用附子多因伏暑而得此疾亦有汗自出四肢逆冷
六脈虛弱但背寒面垢如塗油齒乾煩冤燥渴引飲
此伏暑證也柴胡湯五苓散酒蒸黃連丸必能奏效
一方四順湯
治
治吐瀉赤白疾
陳皮黃連(七錢半)木香(五錢)
右件剉作二服赤加烏豆一錢半白加乾薑一錢半
赤白同加煎服
四味阿膠丸治熱痢
黃連赤茯苓(二兩)芍藥(三兩)阿膠(炒炮一兩)
右將三味為末却以好醋熬阿膠成稀膏丸如梧桐
子大米飲下三十丸
白頭翁湯治熱痢連月下血不瘥
白頭翁(二兩)黃連黃蘗皮秦皮(各三兩)
右㕮咀每服四錢水一盞半煎至七分去滓無時候
温服一方加甘草阿膠各二兩
鸎粟散治産前産後痢不問赤白
嬰粟殼(十枚去絲穰)陳木香(一塊如小錢大)橘皮(一枚去穰)
右剉粗末用水一椀半煎至一椀温服
玉粉丹治熱痢
蛤粉硫黃(各等分)
右同研細白麵糊和丸如梧桐子大每飲下五十丸
豆蔲餅治赤白痢臍腹刺痛久而不愈大治冷痢
櫻粟殼(製一兩)白芍藥黃蓍(各三錢)陳皮
青皮木香(可)子肉荳蔲
人參(各一錢半)羌活當歸(各一錢)
右為末煉蜜丸如彈子大每服二丸水一琖煎至七
分温服大全良方云有一婦人病痢曰四十日服諸
藥不愈當診之六脈沉弱大凡下痢之脈宜沉弱但
服十全大補湯薑棗煎成加白蜜半匙同煎數沸服
之則愈甲子夏秋間趙經略姪孫成丸九歲患痢疾
甚重召小方脈未得至逆診之大卒細以觀之云是
血痢其實非也只是血水而已曰記調中湯治法云
治夏月初秋或有暴寒拆於盛熱結於四肢則伏熱
頭痛寒傷於胃則下痢或水或赤或白伏熱寒閉脈
類遂無大黃服之而愈
調中湯
葛根黃芩芍藥桔梗
赤茯苓白术甘草(炙)藁本(各等分)
右㕮咀每服三錢水一盞煎至七分去滓温服移時
再服能大全霍亂吐和腹痛手足逆冷脈微欲絶
三建丹
陽起石(煆飛半兩)鍾乳粉(一兩)大附子(炮取末半兩入藥一半作糊)
右用附子糊丸如梧桐子大每服五丸至十丸空心
温酒下如渴人參湯下
加味參附湯
大附子(二兩半炮)
右㕮咀每服四錢重水二琖薑十片丁香十五粒米
一撮煎至七分空心服
香茸丸治下危困
麝香(半錢别研臨時入)鹿茸(一兩去毛酥炙黃為末入射香攪勻)
右以燈心煮棗肉為丸如梧桐子大每服五十丸空
心服凡痢疾不問赤白而為冷熱之證若手足煖則
為陽只須服五苓散用粟米飲調下次服感應丸二
十丸若覺手足厥冷則為隂當服已寒丸附子之類
若有人夏月患疾一日六七十行用五苓散兩服止
昔有醫者每料添滴乳香半兩尤有效紹興人苦
疾多往往而死凡平時所治痢如櫻粟之類不可向
口惟服此等藥成浮石員效
蒲黃散治婦人胎前産後赤白痢
生薑自然汁(年少者十兩年老者二十兩)鴨子(一箇打碎入姜汁攪勻)
右煎至八分入蒲黃三錢煎至五七沸空心温服效
紫參湯治下痢肺痛
紫參(半斤)甘草(三兩)
右以水五升先煮紫參取二升内甘草(煮取一升半温分三服)
治痢下不止方
右用水煮木香丸却以多年白梅三十二箇燒灰存
性為細末陳米飲調下三五服
訶梨勒散治氣痢
右以訶梨勒十枚為散粥飲和頻服
良方云昔一婦人泄瀉不止似痢非痢似血非血其
色如濁酒診之則六脈沉絶醫用熱藥及服之則發
煩悶遂先用敗毒散數服加陳米煎次用胃風湯粟
米煎服即愈調中湯去大黃療此證亦愈
六神丸治赤白痢疾
茯苓枳殼麥芽木香(白痢焙之)
神麯(切作末留為糊)黃連(六味等分赤痢倍之)
右為末用神麯末作糊為丸如梧桐子大每服五十
丸赤痢甘草湯下白痢乾薑湯下赤白痢乾薑甘草
湯下大全良方云此藥有黃連可以觧暑毒清腑厚
腸胃有木香能温脾逐邪氣上下痢有枳殼能寬腸
胃有茯苓能利水道有神麯麥芽可以消食此痢中
之要藥也
小紅丸治久痢下血不止
赤石脂(一兩醋泡七次)乾薑(一兩炮)棗(三兩)艾葉(製一兩)
川椒(七錢半合炒火氣用)烏梅(一兩去皮)
右為末以小棗蒸爛研如泥絞藥末為丸如桐子大
每服五十丸空心米飲湯送下
龍骨丸治下痢不止
黃連(慢火炒)乾薑(炮)當歸(各半兩酒浸煮乾)
赤石脂(醋煆七次)阿膠(二錢半炮蛤粉炒)
右為末醋糊和丸如桐子大每服五十丸空心烏梅
湯下
治禁口痢
右用石蓮肉不以多少不炒去殼將肉并心研為細
末每服二錢陳米飲調下便覺思食此疾蓋毒氣上
衝華蓋心氣不通所以不入食服此藥之後心氣痢
當頓下而愈未愈自服痢藥
又方
右用乾山藥不以多少半生半炒黃為細末米飲調
下此證乃痢毒上冲華蓋心氣不通故禁口不食服
二味心氣通痢當頓下一方四君子湯加二味陳倉
米煎甚妙矣
治乳婦赤白下痢及冷洩久滑(出本草)
以猪子肝一葉薄批之訶子末揾著微火炙又揾炙
盡末半兩止空心細嚼陳米飲送下
普濟方卷三百二十一
