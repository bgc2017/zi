普濟方卷一百五十七明周王朱橚撰
咳𠻳門
總論
夫人所以滋養其身惟氣與血呼吸定息衞氣之失常
則為咳𠻳津液流潤榮血之異常則為痰涎咳𠻳吐痰
氣血已亂以故世治之藥極多而卒不能遍效者盖其
治病之因不一世謂五𠻳目以臟而言之要之内因七
情外合六淫飲食起居煩勞呌呼皆能單複綺互而為
病故經云五臟六腑感寒熱風濕皆令人𠻳又微𠻳厲
風所吹聲嘶發𠻳熱在上焦𠻳為肺痰秋傷濕冬𠻳皆
外所因喜則氣散怒則氣激憂則氣聚思則氣結悲則
氣急恐則氣劫驚則氣亂皆能發𠻳却内所因其如飲
食生冷房勞則疫治咳尤多皆不内外因也傷風咳者
脉浮憎寒壯熱自汗惡風口乾煩躁鼻清涕傷寒𠻳者
脉緊憎寒發熱無汗煩躁不渴傷熱咳者脉數煩熱引
飲口燥或吐涎沫聲嘶咯血傷濕咳者脉細骨節煩疼
四肢重着洒洒淅淅並屬外所因診其脉浮為風急為
寒數為熱細為濕隨其部位與人迎相應喜傷心者
咳而喉中介介如重狀甚則咽腫喉痺名為心咳不已
則小腸受之小腸咳狀與氣俱濕怒傷肝者咳而兩脇
下痛甚則不可輾轉兩脚下滿名為肝咳不已則膽受
之膽咳之狀咳嘔膽汁思傷脾者咳而右脇下痛隂隂
肩背甚則不可以動名為脾咳不已則胃受之胃咳之
狀咳而嘔則長蟲出憂傷肺者咳而咳息有聲甚則唾
血名為肺咳不已則大腸受之大腸𠻳狀𠻳而遺尿恐
傷腎者咳而腰背相引痛甚則咳涎名為腎咳不已則
膀胱受之膀胱咳狀咳而遺溺久咳不已則三焦受之三焦
咳狀咳而腸滿不欲飲則疾皆聚於胃關於肺肺取膈愈最
近故内因多先有所感世人並名肺咳𠻳也並屬内所因
胗其脉隨其部位餘氣口相應浮緊則饑寒沈數則實
熱弦濇則少血洪滑則多疾病者咳𠻳發作寒熱引腰
背痛或傷喘滿此因房勞傷腎病者中滿脹愴心痛不
欲食此因饑飽傷脾病者咳𠻳左脇偏疼引小腸并膝
腕痛此因疲極傷肝病者咳𠻳吐白涎口燥聲嘶此因
呌呼傷肺病者咳𠻳煩熱自汗咽乾咯血此因勞神傷
心並屬不内外因論其脉隨其所假如尺脉浮濇而數
則知傷腎右關脉濡則知飲食傷脾左關脉弦短則知
疲極傷肝但不應人迎氣口者即是不内外因皆可類
推診其右手寸口氣口以前脉手陽明經也其脉則
為陽食實者病若胸滿善喘脉為大微汗痞欬飲少傷
欬𠻳脉浮大者有沈小傷匿者死又云脉浮者死欬且
嘔腹脹且泄其弦弦欲絶者死咳脫行發熱脉小硬急
者死咳且羸瘦絡脉大應者死𠻳而尿血夢溲大者死
問曰𠻳病有十何謂也師曰有風咳有寒咳有肢咳
有肝咳有心咳有肺咳有腎咳有厥隂欬問曰十咳之
證以何為異師曰欲語因咳言不得說竟謂之風欬飲
冷食寒因之而咳謂之寒咳心下緊滿欬則肢痛其脉
返遲謂之肢咳咳則引脇下痛謂之肝咳咳而唾血引
手少隂謂之心咳咳而涎出續續不止飲小腸謂之脾
咳咳而引頸項而唾涎沫謂之肺咳咳則耳無所聞引
腰并臍中謂之腎咳咳而引頭痛口苦謂之胆欬欬而
飲舌本謂之厥隂咳風咳者不下之寒咳肢咳肝咳刺
足大衝心咳刺手神門脾咳刺足大白肺咳刺手大泉腎
咳刺足太豁胆咳刺足太陽凌泉厥隂刺手大陵久咳
為㽷咳而時發熱脉在九菽(一作卒弦)者非虚也此為胸中
寒實所致也當吐之夫𠻳家其脉弦欲行吐藥當相
人強弱而無熱乃可吐耳咳家其人脉弦為有水可與
十棗湯下之不能卧出漢者隂不受邪故也留飲咳者其
咳不得卧飲項上痛咳者如小兒掣縱狀夫酒咳者必
致吐血此坐久極飲過度所致也其脉沈者不可發汗
久咳數歲可發熱者可治實大數者死其脉虚者必善
胃其人本有支飲在胸中故也致屬飲家上氣汗出而
咳屬飲家咳而小便利若失溺不可發汗汗出即厥逆
冷夫病者吐血喘咳上氣有脉數有熱不卧者死寒
家𠻳而上氣其脉數者死謂其人形損故也脉散而大
散者為氣實而脉血虚名曰有表無裏上氣面附腫肩
息其脉浮大不治痢家尤甚上氣躁而喘者屬肺脹欲
作氣水發汗愈咳為無痰而有聲肺氣脹而不清也
𠻳為無聲而有痰脾濕動而為痰也欲咳是有痰而有
聲盖因傷於肺氣而咳動於脾濕之咳而為𠻳也治咳
𠻳者治痰為先治痰者下氣為上是以南星半夏上勝
其痰而咳𠻳自愈也枳殼陳皮利其氣而痰自下也痰
而能食者承氣湯微下之痰而不能食者厚朴湯治之
夏月𠻳而發熱者謂之熱痰𠻳柴胡湯四兩加石膏一
兩知母半兩用之冬月𠻳而發寒熱者謂之寒𠻳小青
龍加杏仁服之蜜煎橘皮湯燒生薑胡桃皆治無痰而
𠻳此乃大例更當隨時隨證加減之有勞𠻳一證皆
因虚或若風寒暑濕乃勞逸抑鬱憂思喜怒飲食饑飽
致臓氣不平積微至著以致漸成肺癰者咳𠻳有痰者
有乾咳無痰者甚則失聲咳吐膿血身體發熱五心煩
熱盜汗自出夜夢鬼交日輕夜重肢體憔悴皮膚乾燥
頰如傅臙脂飲食日少主人云瘡一月不愈則瘡中有
蟲咳𠻳一月不愈則肺中有蟲若肺中有蟲則藥難有
功矣肺蟲如蠶漸致變亂日將月積致成勞矣自而始
且勞蟲亦有傳尸亦有久病者心憂日慮藥不奏功而
證候日深自此而成着床者多矣感風傷冷挾熱受
濕瘀血停水與夫肺實肺虚皆能壅痰而發𠻳也感風
者鼻塞聲重傷冷者凄清怯寒挾熱為焦煩受濕為纏
滯瘀血則膈間腥悶停水則心下怔忪或實或虚痰之
黃白唾之稀稠從可知之大法肺脉浮為風邪所客以
發散取之肺脉實為氣壅内熱以清利行之脉濡散為
肺虚以補肺安之其間久𠻳之人曾經解利以致肺胃
俱寒飲食不進則用温中助肺加和平治𠻳等輩至若
酒色過度虚勞少血津液内耗心火日熾遂焦熱乘肺
咯膿血上氣涎潮其咳連續而不已惟夫血不勞肌故
邪在皮毛皆能入肺而自背得之尤速此則人參芎歸
所不可無一種傳尸病涉邪惡五臓反尅毒害尤深近
世率用蛤蚧天靈桃柳枝丹砂雄黃安息通神之劑然
則咳𠻳證治於此可以問津率途矣抑猶有說焉脾運
氣也肺為氣之主而腎為氣之藏凡咳𠻳暴重動引百
骸自覺氣從臍下逆奔而上者此腎虚不能收氣歸源
也當以補骨脂安腎丸主之毋徒從事於寧肺諸氣諸
痰咳𠻳喘壅之類須用枳殼以枳殼不惟寬中又能行
氣氣下痰證自平夫痰咳之疾有一時感冒寒熱者
不可便投半夏南星等熱藥恐凝滯其痰終身為痼疾
為一發散法去熱而痰𠻳自止功宜審於用藥傷冷
咳𠻳身不憎寒發熱得之脾胃受寒傳入於肺遂成寒
𠻳𠻳甚則吐白沫而多嘔此當先用温藥其脾胃如此
治中湯胡椒理中湯丁香半夏丸五味子煎服
諸咳𠻳(附論)
夫咳𠻳病有數種有熱𠻳有肺氣有飲食𠻳熱𠻳者年
力壯體氣充滿將息傷熱續熱所成故致熱𠻳此但飲
食取冷兼以藥壓之自歇冷𠻳者年衰力弱體氣虚微
如復寢食傷冷故成冷咳此但將息以温兼進温藥則
當平復肺𠻳者不限老少宿多内熱後因飯食將息傷
熱則常𠻳積年不斷肺氣衰便成氣𠻳不早療遂成肺
癰若此將成多不救矣飲氣𠻳者由所飲之物停積在
胸水氣上衝入肺故得此氣便成咳久而不除漸成水
氣若作此病亦難療之熱𠻳之狀更無其餘但遇熱便
發此者宜合生地黃等七味湯服之
方
寧𠻳湯(出直指方)諸𠻳通用
桑白皮(炒)紫蘇細辛北五味子橘皮半
夏(製)茯苓(去皮)杏仁(去皮)縮砂仁枳殼(製)北梗甘
草(炒等分)
右剉每服三錢薑四片烏梅半箇食後煎服
治𠻳杏蘇飲
杏仁欵冬花前胡半夏(製)五味子麻黃
柴胡桑白皮人參桔梗(已上各等分)
右為細末每服三錢水一盞半生薑五片同煎七分
通一服
寧神丸止一切咳𠻳
白茯苓(去皮)五味子(炒)乾山藥杏仁(去皮尖麩炒白搗)阿
膠(炒珠子)熟乾地黃(各一兩)人參當歸(並去蘆頭)麥門冬
貝母(並去心)柏子仁(别搗)杜仲(炒絲斷)百部肉桂(去粗)
(皮)川芎細辛(去苗)甘草(炙剉各半兩)
右為細末煉蜜和丸每兩作二十丸含化嚥津不拘
時常令咽喉中藥氣不歇益佳每服一丸
杏仁煎治咳𠻳不拘日月近遠
杏仁(湯浸去皮雙仁炒)麻黃(不去根節)大黃(剉炒)柴胡(去苗)甘草(炙剉)
桂(去粗皮各三兩)
右為細末先用水一升半煎藥末水盡後旋再添五
升煎令得所以生絹濾去滓再熬成煎瓷器中盛每
服一大匙臨卧含化嚥津
阿膠湯治咳𠻳
阿膠(炒令燥)桑根白皮(炒剉)甘草(炙剉各一兩)五靈脂(炒)貝
母(炒去心)知母(剉焙各半兩)
右為散每服三錢水一盞烏梅半枚生薑三片煎至
七分去滓温服
欵冬花膏治益肺氣止𠻳
人參白术欵冬花(去梗)甘草(炙)川薑(炮)鍾乳粉
右各半兩為細末煉蜜丸每服十丸食前米飲下
含化止𠻳丸治肺氣不和咳𠻳常服潤養心肺及大
人小兒一切咳𠻳服之大效
欵冬花(炒)杏仁(去皮尖麩炒)貝母(去心泡各一兩)吳白芷甘
草(炙各半兩)
右為細末煉蜜和丸每兩作十五丸每服一丸至二
丸時時含不拘時
寧肺散治一切寒熱痰盛久新咳𠻳不止者
御米殼(四兩)木瓜(三兩御米殼一處同蜜二兩水化開炒微黃)五味子
人參皂角(各一兩)
右為末每服二錢烏梅同煎臨卧食後服大效
治久新𠻳不已
皂角(一寸刮去皮炙)麻黃(去節)杏仁(炒去皮尖)桂(去粗皮)五味子(各一)
(分)
右㕮咀每服三錢水二盞生薑二十片同煎至七分
去滓温服不拘時候
阿膠散治一切咳𠻳虚人老人皆可服
阿膠(麩炒)馬兜鈴(各一兩)五靈脂(研)桑白皮(各半兩)甘草
(炙一分)
右為末每服一錢水一盞煎六分通口食後夜卧服
四滿丸療五𠻳一曰上氣𠻳二曰臊𠻳三曰痺𠻳四
曰冷𠻳五曰邪𠻳
乾薑桂心躑躅花芎藭紫苑芫花根
皮(各二分)人參細辛甘草半夏鬼督郵(各一)
(分)蜈蚣(一枚去頭足炙)
右為末蜜丸如豆大服五十丸米飲下日三不止加
至七十八十丸服此丸無不瘥方秘不傳忌羊肉餳
生葱菜海藻菘菜等
治𠻳補虚
牛骨(一副全髓)白砂蜜(八兩)杏仁(四兩去皮尖另研細)乾山藥(四兩去皮)
(為末)胡桃(一斤取肉四兩去皮另硏細)
右將骨髓砂蜜砂鍋内煎熬沸白絹濾去滓盛在瓶
内前藥杏仁胡桃肉山藥三味研細都放在瓦瓶中
紙封瓶口煮一日一夜每日早晨一匙温湯化服
當歸飲治男子因打傷負重女人因勞苦用力而傷
肺經既損風寒咳𠻳或咳血或至紫黑宜用此藥去
心肺間瘀血仍炙肺腧病疾甦肺腧穴在三焦下兩
傍各一寸半
蘇木生地黃當歸大黃赤山藥(各等分)
右為末酒調服得去瘀血即止服養榮湯調理
治瘦病咳𠻳
右取猪胆和小便生薑橘皮訶棃勒煎服
防已丸治咳𠻳不計新久及治肺癰
防已杏仁(湯浸去皮尖雙仁炒)貝母(去心焙)甘草(炙剉各二兩)甜
葶藶(炒四兩)
右為末麵糊丸菉豆大每服一十丸生薑下一方温
湯下
百部紫苑丸治咳𠻳
百部(新瓦上炒)紫苑(去苗土)欵冬花(擇洗各一兩半)桔梗(炒)貝母
(去心炒各一兩)
右為細末煉蜜丸桐子大每服二十丸煎甘草烏梅
湯下食後臨卧服
貝母丸(一名百花丸)治咳𠻳上膈煩滿
貝母(去心炒)白茯苓麥門冬(去心炒)山芋百合(各一)
(兩)甘草(炙剉)阿膠(炙燥各半兩)五味子(一兩)
右為細末用黃蠟一兩二錢鎔作汁入末拌和丸如
彈子大每服一丸水一盞煎至七分和滓温服細呷
一方加蜜和丸
百部散治咳𠻳無問新久冷熱一切並服
欵冬花百部(各一兩)知母貝母(各半兩去心炒)
右為細末每服三四錢用虀汁調下食後服
金粟丸治一切𠻳
粟殼(去筋蜜炒一兩)五味子(半兩)杏仁(炒半兩)胡桃肉(半兩)
右為末同蜜丸如彈子大水一盞煎服此藥尤穏
七寳散治諸般咳𠻳老少並宜服
北五味子罌粟殼(去頂蒂穰)陳皮甘草(各等分)
右同炒用姜擦子攪令香碾粗末每服三錢水半盞
烏梅一箇煎至一盞去渣温服食前臨卧不犯銅鐵
器煎尤妙
治𠻳(出百一選方)
欵冬花(一兩懷乾另研)桂(去粗皮不見火)甘草(懷乾各一分)鵝管石(半兩)
(透明白者研)
右各修製入乳鉢中一處碾每服一錢許五更時蘆
管旋吸入咽喉中服訖仰睡吐涎沫為效忌生冷油
膩鹽醬等物淡食一兩日
化痰丸治咳𠻳涎喘
南星生薑(各一兩)半夏枯礬(各一兩半)
右細末水糊為丸桐子大每二十丸食後温虀汁送
下日三服
治一切咳𠻳痰盛
人參半夏(一兩煨製)白礬(六錢)杏仁(一兩生去皮尖)
右為細末生麵糊為丸好酸漿水煮三五十沸濾去
澄乾每服三十五丸只用煮藥漿水送下
真武湯(出直指方)治少隂腎水飲與裏寒合而作𠻳腸痛
不利
白茯苓白术白芍藥(各一兩)熟附子(半兩)
右剉每服二錢半加乾薑細辛五味子各半錢薑三
片食前服凡年高氣弱久𠻳通用仍再服養正丹
温肺丸治肺伏冷氣咳𠻳
乾薑(炮一兩半)皂莢(去皮尖令黃)陳橘皮(湯浸去白焙)白茯苓(去黑)
(皮各半兩)
右為末煉蜜丸梧桐子大每服二十丸生薑湯下不
拘時
桃仁丸(一名貝母丸)治咳𠻳
桃仁杏仁(二味各湯浸去皮尖雙仁細研一兩)欵冬花貝母(二味)
(各一兩搗細末與前研末和勻)
右先以砂糖一兩入銚子内銷鎔後入藥同熬黃熟
入臼搗丸如彈子大每服一丸含化嚥津
又方療𠻳
蜀椒(一合汗去目)杏仁(去皮尖倍少於椒熬)豉(少多與杏仁相似熬)欵冬花
(如䜴一半多)
右㨶蜜和為丸晚間不食含一丸則知效驗十年者
五六日知良
療咳𠻳羊肺湯
欵冬花(一兩)紫苑乾薑細辛(各一兩)桂心甘草
(炙各半兩)五味子(半升)白前吳茱萸(各半兩)羊肺(一箇細切)
右以水八升合煮取三升去渣一服三合日三禁食
鹽蒜生菜海藻菘菜生葱
葶藶方治𠻳
葶藶子(一兩紙襯熬令黑)知母(一兩)貝母(一兩)
右同搗篩以棗肉半兩以糖一兩入藥中和丸如彈
每服以新綿裹一丸含之徐徐嚥津甚者不過二三
丸
一捻金(一名貝母散)治遠年近日諸般咳𠻳自胸膈逐下
寒痰停飲至臓腑次早必利一次温粥補之五七歲
小兒減藥末一半薑一片昔年信州永豐岐人作
直符結束手持牌前面寫申時背面寫寅時口稱申
時服了寅時效日得千金服者無不取效宜其寳此
而不𫝊忽因犯事到官府有罪寓客趙吉老提舉韓
挾取其方懇貸其罪
知母貝母(各一兩為末)巴豆(一十粒去油存性)
右為細末和勻每服一字薑三片煎藥末臨卧細嚼
薑湯嚥下便睡閉口氣其𠻳即定如神一方用餳糖
一塊
得效百部丸
百部(焙)麻黃(各七錢半為末)杏仁(四十九粒去皮尖炒百研為末)
右和勻煉蜜丸如芡實大熟水化錢氏茹松子肉五
十粒細研别入砂糖噙化極妙若肺受風邪不散喘
急面黃目能認人口不能言用陳皮罌粟桑皮湯化
下一丸
黑靈丸治咳𠻳不拘日近年深皆效
羌活(去蘆頭)獨活(去蘆頭各一分)巴豆(三十粒不去皮半夏三十粒同入瓶子内)
(鹽泥固濟炭火三斤煨過取出入前二味)
右剉羅細末煉蜜丸如梧桐子大每服一丸以後馬
兜鈴飲下
馬兜鈴散
馬兜鈴(半兩)桂(去粗皮一分)甜葶藶(微炒半兩)
右剉粗篩每服一錢水一盞煎至八分去渣服丸藥
其餘飲時時呷令藥氣常在咽喉中妙
貝母散治咳𠻳
貝母(十粒去心麩炒令黃)阿膠(炙燥)甘草(炙剉各半兩)
右為細散每服二錢臨卧煎糯米飲調下後去枕仰
卧
訶梨勒散治咳𠻳
用訶勒不拘多少緊實炮熟去核為散每服二錢
豬&KR1004;一枚去脂膏劈開摻藥在内入打破烏梅一
枚合定以芭蕉葉包之外濕紙重裹煨令香熟去
紙葉烏梅祗將藥並&KR1004;慢慢嚼喫三兩服
寧神散治𠻳
御米殼(二兩蜜炒)人參苦葶藶(各半兩)
右為細末入烏梅同煎三五服去渣稍熱服食後
薏苡仁湯(一名桔梗湯)治咳𠻳肺癰初萌
桔梗(二兩)甘草(二兩)薏苡仁(三兩)
右剉如豆大每服五錢水煎入糯米為團米輭為度
食後
金粟丸治咳𠻳不問新舊一服立效此方出内外傷
辨
雌黃雄黃信(各等分)
右為末糯米糊如蘿蔔子大服四丸食後臨卧茶清
下忌熱物
平肺湯
右用獖猪精肉三兩起薄作三片以皂角三寸煖
水浸後洗去用水膩粉二錢摻在肉内以濕紙裹
煨至五更時爛嚼以淡薑湯或桑白皮煎湯下至
日午瀉下痰涎是病根也
平氣散治一切咳𠻳吐痰涎惡風不能食
人參白术川芎當歸五味子甘草(炙一)
(分)木瓜乾紫蘇子茯神烏藥(去木)杏仁(去皮尖麩)
(炒)桂心白芷(各等分)
右為末每服二錢水一盞薑三片棗二枚煎七分温
服一方無棗
天門冬煎療咳𠻳
天門冬(六兩去心)杏仁(三升去雙仁皮尖碎)椒(三升熬令汗出)桂心厚
朴(炙)杜仲苦參(各三兩)附子(六兩炒)乾薑(六兩)烏梅(二枚)
(炮)人參(六兩)蜈蚣(一枚去頭足炙)
右别搗杏仁其餘者合搗下篩以五斤膠飴和搗千
杵服如大棗一枚忌冷水猪肉生葱鯉魚
治咳𠻳
用平胃散川百藥煎細末和勻略睡少時沸湯調
服
治諸般𠻳(出本事方)
&KR0797;&KR0803;(一箇和皮子使)甘草(十兩)滑石(十文)蚌粉(黑色者五文)蛤粉(十文)
山藥(三兩)桂花(十文)桂皮(十文)苦參(五文)
右為末每服二錢薑五片棗子三箇水一大盞入蜜
同煎八分服
治咳𠻳乾咯散(一名八仙散出百一選方)李松傳於被囚道人屢
以取效一切咳𠻳喘急
鵝管石(嘗看不熱而凉者是此即白礬煅為不可用)鍾乳石井泉石
欵冬花佛耳草甘草白礬(各一兩)官桂
人參(各半兩)
右為細末每服半錢蘆管食後吸之凉冷茶清送下
一方無人參吸咽喉中一方無井泉石佛耳草
玉仙散(出御藥院方)治一切咳𠻳
白礬(一錢)烏梅(去核四枚)佛耳草杏仁(去皮尖麩炒四十粒)欵冬
花知母貝母(去心各一錢半)甘草(炙三錢)
右為細末每服半錢乾摻舌上嚥津無時服
紫參丸(出醫方大成)治遠年近日咳𠻳諸藥不效者服之
必愈
紫參甘草(炙)桔梗(各一兩)五味子阿膠(炒作珠子各半)
(兩)桂(去粗皮)烏梅肉杏仁(湯浸去皮尖麩炒各二錢半)
右為細末煉蜜和丸每兩作五十丸每服一丸新鮮
裹定湯食過含化咽津不計時
法製温半夏(出御藥院方)治咳𠻳
製半夏(二斤用河水洗二次)白礬(一斤)好酒(一瓶)川升麻丁皮
縮砂仁生甘草(已上五味各四兩)生薑(一十五兩切片)
右件洗半夏去滑白藥焙乾粗剉以大口瓶盛生薑
片并前藥一處用好酒浸春夏三七日秋冬一月却
取出半夏水洗焙乾餘藥不用每服嚼一二枚不拘
時服
保安半夏丸(出宣明論)治久新𠻳或上逆涎喘短氣痰鳴
痰乾渴大小便澁滯肺痿勞傷心腹痞滿急痛中膈
氣上實下虚酒食積聚不消補養血宣行榮衞調進
飲食或一切痰逆咳噦或宿食酸臭並宜服之
半夏天南星大黃(各半兩)白礬(一兩)牽牛蛤粉
(各二兩)黃蘗(一兩半)巴豆(四箇)
右為末水和丸如小豆大每服十五丸温酒下食後
日三服孕婦不可服一方無巴豆有乾薑二錢半
二聖散(出宣明論)治一切𠻳喘
漢防已(一兩有花紋者)馬兜鈴(一兩去子)
右為末每服二錢水一盞生猪肉半斤煎至六分去
渣肉温呷藥清汁臨卧服
人參八仙丹治遠年近日咳𠻳痰喘肌熱盜汗虚損
痿
人參官桂麻黃(去節)甘草(炒)百部欵冬花
杏仁(湯浸去皮炒)枮白礬(各等分)
右為細末煉蜜丸如小彈子大每服一丸口含化晨
晚日二服之
治諸般𠻳疾(出本事方)
天南星半夏(各一兩各使薑汁浸一夜)白礬(焙)猪牙皂角(去黑)
(皮并子)杏仁(去皮尖麩炒黃)青黛(各半兩)燄硝(三錢)巴豆(二十一粒去殼)
(生用)
右一處為末薑糊丸如菉豆大每服七丸臨卧薑湯
下小兒五丸
麻黃五味子湯療咳
麻黃(四兩去節)五味子(五兩)甘草(二兩炙)半夏(三兩洗)乾薑(五合)
細辛(二兩)桂心(六兩)杏仁(三兩去皮尖雙仁者)
右切以水一斗煮取四升去渣温五服日三夜二忌
海藻菘菜羊肉餳生菜生葱
四滿丸療五𠻳一為氣𠻳二為痺𠻳三為臊𠻳四為
邪𠻳五為冷𠻳悉療之方
蜈蚣(二枚炙)芫花根(五分熬)躑躅花(四分)乾薑芎藭
桂心(各四分)人參細辛(各二分)
右為末蜜和丸一服米飲下五丸如豆大日三稍加
十丸忌生葱生菜
甘草飲子療肺熱咳𠻳涕唾多粘
甘草(六分炙)欵冬花(七分)䜴心(一合)生麥門冬(八分去心)葱白
(一握)㯽榔(十顆各切碎)桔梗(六分)地黃汁(半升)
右切以水六升煮取二升巾絞去渣下地黃汁分温
三服如人行四五里進一服不利忌生菜熱麵炙海
藻菘魚蒜粘猪肉等物
人參安肺湯治咳𠻳
人參杏仁麻黃枳殼甘草烏梅五
味子桑白皮
右各等分兩為細末棗子生薑同煎去渣臨卧温服
生地黃七味湯
生地黃(一斤切)生薑(二合切)桑根白皮(一升切)射干(二升切)
乾葛(六合切)紫蘇(三合)竹瀝(一升)
右細切以水一斗煮取三升去渣内竹瀝攪調每服
後良久則服之分一服作四服若覺稍愈重合服之
病輕者三數劑則瘥忌蕪荑
紫苑十味丸又服前生地黃等七味後雖得暫瘥
於後還發宜合服
紫苑(五分)桑白皮(六分)射干(四兩)百部根(五兩)麻黃(二兩去節)乾
葛(五兩)地骨皮升麻(各四兩)乾地黃(六兩)芒硝(六兩)
右為細末蜜和丸如梧桐子大以竹瀝下之初服十
五丸日再服稍加至三十丸忌蕪荑
大棗七味湯
又冷𠻳之狀且遇諸冷此疾便發若有如此者亦宜
合此大棗等七味湯服之
大棗(三十枚劈)桂心(四兩)杏仁(一百枚去尖皮兩仁者研)細辛(五兩)吳茱
萸當歸(各三兩)
右切以水八升煮取二升六合去滓温分三服每服
如人行十里久服一劑覺得力至三四劑亦佳隔三
四日服一劑忌生葱生菜
當歸十味丸
又以乾薑湯服之後雖可未能斷其根遇冷便發宜
合此方服之
當歸(切)細辛甘草(炙各五兩)吳茱萸桂心人參
(各三兩)蜀椒(三合炒汗出)橘皮乾薑(各四兩)白芨(一兩)
右為細末蜜和丸煮乾棗飲下之初服十丸日再服
稍加至三十丸如桐子大經三五日覺熱每服藥後
良久喫三數口粥食壓之忌海藻菘菜生葱菜
延年紫苑飲住咳𠻳
紫苑貝母茯苓杏仁(去皮尖雙仁)生薑(四兩)人參
(二兩)橘皮(一兩去皮)
右切以水五升煮取一升五合去滓分温三服如人
行七八里進一服忌葱蒜麵酢
人參養肺丸(出醫方大成)治肺胃俱傷氣奔於上客熱薰
肺咳𠻳氣急胸中煩悸涕唾稠粘或有鮮血上氣喘
急不得安卧肢體倦慵咽乾口燥飲食減少漸至瘦
弱喘乏或墜墮惡懼水趺卧或因斗怒醉飽房勞致
傷脾胃吐血嘔血並皆治之
黃耆(去蘆蜜塗炙)人參(一兩八錢)白茯苓(去皮)枯蔞根(各九兩)杏
仁(去皮尖麩炒二兩四錢)半夏(法為末薑汁作面四兩炒)皂角子(炒三百箇)
右為末煉蜜丸如彈子大每服一丸食後細嚼用紫
蘇湯送下如喘急用桑白皮湯送下
細辛五味子湯(出醫方大成)治肺經不足胃氣怯弱或冒
風邪或停飲食咳𠻳喘息不得安卧胸滿迫塞短氣
短食乾嘔作熱𠻳唾結痰或吐涎沫頭目昏眩身體
疼痛重語聲不出鼻清涕頭目脚膝時帶虚浮痰𠻳
不止痛引胸脇不問新舊並宜服之
北細辛(去苗)半夏(洗七次各一兩)甘草(炙)烏梅(去核各一兩)五味
子罌粟殼(去蒂蓋各三兩)桑白皮(炒二兩)
右為粗散每服三錢水二盞半薑十片煎至一盞用
紗帛濾滓温服留存二服併作一服再煎
桂苓白木丸(出醫方大成)治消痰逆上咳𠻳散痞滿壅塞
開堅結痛悶增進飲食調和臓腑無問寒熱嘔吐皆
能開發以令遍身流濕爛燥氣液宣平而愈解酒毒
療肺痿勞𠻳水腫腹脹泄瀉不能為度隨證治之
揀桂乾生薑(各一兩)茯苓(去皮)半夏(各一兩)白术陳
皮(去白)澤瀉(各半兩)
右為末麵糊丸如大豆大用生薑湯下二三十丸日
三服病在膈上食後在下食前在中不計時一法並
加黃連半兩黃蘗二兩水丸取效
阿膠丸(出楊氏家藏方)治肺受風寒咳𠻳不止痰涎併多上
氣喘急睡卧不得及肺經熱咳而面赤久不已者
阿膠(一分炒)貝母(七箇炮)南星(一箇炮)欵冬花(一分)紫苑
知母白礬(枯各一分)
右為末蜜和丸如菉豆大薑湯下二十丸食後服
人參散止𠻳
御米殼(二兩蜜炒黃)甜葶藶烏梅肉桔梗(各一兩)人
參甘草(炒)紫苑(各半兩)
右為末每服一錢白湯調下
人參飲子(出醫方大成)治寒熱上壅咳痰涎
人參(去蘆)苦梗(去蘆一作桔梗)五味子赤茯苓白术(炒各)
(一兩)枳殼(麩炒)甘草(炙各半兩)
右剉散每服四錢水一盞薑五片煎至七分去渣食
前温服𠻳多者加桑白皮一兩痰多者加半夏麯一
兩寒暑之交氣盛人衣厚作壅忽痰盛熱此藥最妙
若作感寒發其汗攻其邪必成大病此方佳處在赤
茯苓能除心熱枳殼能疎肺壅故易一方有半夏一
兩又云寒壅者加杏仁不去皮尖紫蘇各半兩依前
煎服大抵𠻳未易汗惟寒可汗恐傷津液也
近效地黃煎療肺氣咳𠻳補心肺令髮不白
生地黃汁(二升)麥門冬(五升)生薑汁(五合)紫苑(三分)貝母
欵冬花甘草(炙各三兩)
右切以水七升煎至八分去渣却入鍋中下地黃汁
麥門冬薑汁等三十沸下蜜一升煎如餳盛不津器
内口含如棗許斟酌加之一方有人參三兩
人參補肺散治咳𠻳肺上喘
半夏(製)陳皮知母甘草人參欵冬花(各半)
(兩)御米殼(一兩)
右為細末每服四錢水一大盞生薑五片煎至七分
去渣食後温服之
治咳𠻳
麻黃甘草杏仁訶子木香(少許)青皮陳
皮(淨)
右各等分每服水二盞煎至八分卧時服
玉液膏(出德生堂)治遠年近日咳𠻳氣喘逆滿開目不卧
語音不響服諸藥不效者服此
人參烏梅肉五倍子五味子訶子肉
玄明粉甘草(各一兩)
右為細末臨卧食後用舌尖餂藥末如口徐徐嚥下
津液生𠻳自愈有效
前胡丸療新久咳𠻳
前胡(六分)烏梅(炮二枚)桔梗乾薑(各二分)桂心(八分)川椒
(八分炒汗)
右為末蜜丸如櫻桃大一丸含化稍稍嚥之日食三
又療晝夜不得卧咽中水雞聲欲死者療之良忌猪
肉冷水生葱
又療咳𠻳散(出千金方)
細辛紫苑天雄(炮)石膏欵冬花鍾乳(各二)
(分)
右搗篩作散如大豆七聚以小竹筒吸服日二不食
生魚醬醋生茝菜但食糜七日咳愈乃止若大豆七
聚不知亦小益勿太多甚良
罌粟神聖散(出宣明論)治男子婦人久新日夜咳𠻳不止
者
御米殼(一兩蜜炒)烏梅肉揀人參訶子肉葶藶
桑白皮(各半兩)
右為末每服三二錢百沸湯潑臨卧調下
寧肺散(出儒門事親)
御米殼(二兩蜜炒)甘草乾薑當歸白礬陳皮
(已上各一兩)
右為末煎虀汁調二錢服
人參補肺散(出儒門事親)
人參麻黃(去節)白术防已防風(各等分)桑白皮
(倍加)
右㕮咀以漿水一碗煎至半碗去渣温服每用半秤
即愈
白术湯(出儒門事親)
白术甘草當歸陳皮桔梗枳殼(各等分)
右為粗末水煎去渣温服三五錢
人參紫菀散治遠年近日咳𠻳痰涎
柴胡紫苑烏梅肉甘草(各半兩炒)人參(三錢)御米
殼(蜜浴炒二兩)
右為末每服二錢白湯調下
蛤蚧散治咳𠻳咽嗌不利
蛤蚧(一對雌雄全者不得有蛀水洗淨焙乾)枇杷葉(去毛三分)柴胡(去苗半兩)
紫苑(洗淨焙乾三兩)貝母(去心炒一兩)人參(半兩)鹿角膠(炙三兩)
右為末用梨一顆去皮細切洗淨器研生絹濾自然
汁於銀器内同藥半錢入梨汁慢火熬三五沸取出
食後臨卧服去枕仰卧一飯時
養中湯治肺胃受寒多咳𠻳多痰胸滿短氣語聲不
出晝夜不止飲食減少不以久遠並治之
半夏(炙八分)罌粟殼(去蒂盖二兩半蜜炒)甘草(炙)肉桂(去皮各半兩)
右為細末每服一錢水一盞薑四片同煎至七分通
口服不以時候
九仙散(出儒門事親)
九尖萆麻葉(三錢)飛過白礬(三錢)
右用猪肉四兩薄批基盤利開摻葉三味荷葉裹文
武火煨熟細嚼白湯送下後用乾食壓之
止𠻳丸(方見本類後半夏丸儒門事親書内名止𠻳散)
治卒咳𠻳(出肘後方)
右用梨一顆刺作十孔内川椒一粒以麪裹於熱
火灰中煨令熟出停冷去椒食之
治𠻳方
罌粟殼(二兩揀乾硬不蛀者去頂盖蒂穰火炙)陳皮(去白半兩)
右剉粗末每服三錢水一盞半入烏梅一箇煎至七
分服
又方(出肘後方)
久了長咳𠻳皂角一梃燒細研七錢匕食
後豉湯調
寧肺散(出仁存方)治大人小兒諸般咳𠻳
元胡索(一兩)枯礬(二錢半)
右為末每服二錢用軟餳糖一塊和藥含化小兒一
錢用蜜調亦可
雌黃方(出肘後方)治久𠻳暴𠻳勞𠻳
右金粟丸葉子雌黃一兩研細用紙筋泥固濟小
盒子一箇令乾勿令泥後將藥入盒子内水調赤
石脂封盒子口更以泥封之候乾坐盒子於地上
上面以未入窑瓦坯子大擁盒子令作一尖子上
用炭十斤簇定頂上着火熨斗籠起令火從上漸
熾後火燒三分去看瓦坯通赤則去火候冷開盒
子取藥當如鏡面光明紅色乳鉢内細研湯浸蒸
餅和為丸如粟米大每服三丸五丸甘草水服服
後睡良久妙
治咳𠻳不瘥方(出本草)
以黃明膠炙令半焦為末每服一錢匕人參末二
錢匕用香豉湯大盞末八分葱少許入銚子煎一
兩沸後傾入盞遇咳𠻳時呷三五口仍煎温煖却
准前咳𠻳時喫之也
又方(出肘後方)治𠻳單驗
右用好梨去核搗取汁一茶碗着椒四十粒煎七
沸去滓即内黑餳四兩煎成膏不計時候服一茶
匙細細含嚥津立定
杏酪湯
右用杏仁一斤去皮尖新沙盆内帶水研如泥下
水二大碗入銀石器内文武火煎約近八分入阿
膠四兩化開以白蜜同煎用湯點如不甜加和磁
盒收
玉液湯(保命襍方)治咳𠻳去痰涎利胸膈
天南星(炮)半夏(湯洗七次去滑各一兩)
右搗篩每服二錢水二盞生薑五片同煎七分去渣
放温食後臨卧細呷之
石韋散治咳𠻳
石韋㯽榔(剉等分)
右為細散生薑湯調下二錢
療咳方備急
杏仁(半斤去皮尖雙仁煮熬)紫苑(二兩)
右研杏仁取汁使盡細紫苑更煎少濃澄濾去滓内
蜜使稠細細飲之立定
又方療咳𠻳
雞子白皮(十四枚熬令黃)麻黃(三兩去節)
右搗成散每服方寸匕日二食飲下之無所忌
百部根方(出本草)治咳𠻳及久肺氣
以百部根火炙酒漬飲之
又方(出肘後方)
梨(搗取汁一兩)酥(一兩)蜜(一兩)地黃(一兩)
右緩火煎細細含嚥凡治𠻳皆須待冷分喘息定方
食汁熱食之反傷
又方(出御藥院方)治咳𠻳
用半夏一兩湯浸七次去其涎水生薑一兩取自
然汁銀石器内用文武火同熬汁盡為度每服嚼
一粒食後生薑下令含化亦可
治䘚咳𠻳不止(出肘後方)
用白蜆殼不計多少搗研極細每服水飲調下一
錢日三四服用好酒亦可
白膠(出肘後方)治肺破出血忽𠻳血不止者大驗
用海犀角一大片於火上炙令焦黃色後以膠塗
之又炙再塗令通透出碾為末用湯化三錢放冷
服之即血止水膠是也
又方(出本草)治一切𠻳及上氣者
用鯽魚頭主咳𠻳燒灰為末水調服如不愈加猪
肉同食
天南星方(出肘後方)
用天南星一枚大者炮令製為末每服一錢水一
盞生薑三片煎至五分温服日午臨卧各一服一
方天南星一兩薑製香附子半兩微炒薑汁為丸
又方(出本草)
用鯉魚主肺咳𠻳氣喘促鯉魚一頭重四兩去鱗
紙裹火炮去刺研煮粥空心服之
又方
用鯉魚主上氣咳𠻳胸膈氣喘鯉魚一頭切以膾
以薑醋食之蒜虀亦得一方療脚氣破冷氣眩癖
懷妊胎不安絹裹和煮羹熟後去鱗服
治咳𠻳
用猪肉半觔酸骨煮上氣咳𠻳炙末酒和三合服
之日二
桑白皮方(出肘後方)治咳𠻳甚者或血殷鮮
用桑白皮一斤米泔浸三日淨刮去黃皮剉細入
糯米四兩焙乾一處搗為末每服米飲下二錢
杏仁方(出本草)治咳𠻳旦夕加重憎寒壯熱少喜多嗔
忽進忽退面色不潤漸漸少食其肺脉強緊浮者此
藥主之
用杏仁半斤去皮尖雙仁者於瓶内童子便二升
浸七日了漉出去小便以煖水淘過於砂盆内研
成泥别一甆瓶中以小便三升煎之如膏量其輕
重食上温水下一錢婦人室女服之更妙
加味二陳湯(出德生堂)治遠近日氣虚咳𠻳喘逆嘔吐不
得安眠甚危困者
人參半夏白茯苓甘草陳皮紫苑
紫蘇枳殼(炒去穰)桑白皮砂仁白豆蔲(各一兩)
木香(半兩)
右㕮咀每服四錢水一盞生薑五片棗一枚煎至八
分去渣臨卧服之
生薑五味子湯小品療咳
五味子(五合)生薑(八兩)紫苑(一兩)半夏(二兩洗)吳茱萸(一兩)欵
冬花(半兩)細辛(一兩)附子(一枚炮)茯苓(四兩)甘草(二兩炙)桂心
(一兩)
右切以水一斗煮取五升分温三服老人可服五合
忌海藻菘菜猪肉冷羊肉水餳生菜醋物生葱
半夏丸治肺氣不調咳𠻳痰涎壅塞心下堅滿短氣
煩悶及風壅痰實頭目昏眩咽膈不利嘔吐惡心神
思昏憒心怔面熱涕唾稠粘並宜之
白礬(枯過十五兩)半夏(洗去滑姜汁一合浸一宿三升)
右為末生薑自然汁和丸梧桐子大每服二十丸加
至三十丸食後臨卧生薑湯下酒亦可
療五𠻳一曰上氣𠻳二曰飲𠻳三曰鱢𠻳四曰冷𠻳五
曰邪𠻳(出聖惠方)
特生礬石(一兩泥包燒半日)巴豆(十六箇去心皮熬白搗如脂)豉(三百枚搗)
(千杵)
右搗羅為末煉蜜和丸如豆大米飲下三丸不知增
至四五丸忌野猪肉蘆笋
大白丹(出三因方)治肺感寒熱咳𠻳無度
通明白礬(枯)成煉鍾乳寒水石(煅水飛過各等分)
右研勻灼餅糊為丸如雞豆大每服一丸先嚼生薑
胡桃各一片令細吸大陽氣和藥嚥仍各茶清或温
酒送下
止𠻳丹
皂角(去皮洗)
右搗羅為末煉蜜為丸每服二三十丸臨卧服之立
效
治五𠻳方(出肘後方)
松屑(剉取一分)皂角(二兩去皮子)桂(二分)
右搗蜜丸如梧桐子大每服十五丸小兒五丸日一
二服
温脾湯治食飽而咳者
甘草(四兩)大棗(二十箇)
右以水五升煮取二升分三服温之熱咽中痛而聲
鳴者加乾薑一兩
寧肺散(一名寧神散)治久新咳𠻳肺氣不通漸咯膿血或
壅滯不利咳𠻳粘痰坐卧不安或語聲不出
烏梅(八錢)御米殼(一斤生醋炙炒)
右為細末每服二錢煎烏梅湯下不拘時候
治諸般𠻳
皂角(燒存性)大順散川百藥煎五味子(各等分)
右為末飴糖熬熱丸夜含化
備急五𠻳丸(一名乾薑方)治五種咳𠻳一曰上氣𠻳二曰
飲𠻳三曰鱢𠻳四曰冷𠻳五曰邪𠻳皆因肺受風寒
不宣通所致無問久新輕重以至食飲不下語聲不
出坐卧不安晝夜不止面目浮腫胸脇引痛背寒氣
喘並宜服之
肉桂(去粗皮)乾薑(炮)皂角(去皮子炙黃各等分)
右為細末煉蜜丸如桐子大每服十五丸温酒或米
飲下食後服乾薑須台州至好者炮皂莢去皮子取
肥大無孔者桂心紫色辛辣者削去皮三物並别搗
不篩各秤等分多少人意和合後更搗篩一遍煉白
蜜和搜入搗一二千每服三丸稍加大如梧桐子不
限食之先後𠻳發即服三日劉淮南云凡人患𠻳多
用冷藥見此熱藥即不肯用故每施此藥多效
三才丸治𠻳
人參天門冬(去心)熟乾地黃(已上各等分)
右為細末煉蜜和丸如櫻桃大含化服之
三生丸治𠻳
胡桃仁(一兩)生薑(一兩去皮細切)杏仁(五錢去皮尖)
右同研為泥劑和作劑可得十三四丸臨卧爛嚼一
丸數服即止
療咳方
棗(一百二十箇去核)豉(一百粒)桃仁(一百二十箇去皮尖雙仁者熬令黃色)
右搗為丸如棗大含之無不瘥
又方療咳
麻黃(二兩去節)紫苑(二兩)貝母(三兩去心)
右搗篩蜜和丸如杏核綿裹含稍稍嚥汁盡更作日
四五度
又方療咳
杏仁(一百二十去皮尖)豉(一百箇熬令乾)乾棗(四十去核)
右搗如泥丸如杏含嚥日七八度
又方療咳
爐中取鉛屑(一分)桂心(二兩)皂莢(二兩去皮子尖)
右搗篩蜜和丸如桐子大大人米飲下十五丸小兒
五丸日二服忌生葱肘後同
治咳𠻳歌曰
一兩清油二兩蜜半兩生薑自然汁紫苑麻黃及
杏仁桔梗細辛丹漆入訶子枯礬等二錢慢火熬
煎如黑漆臨卧冲服兩三匙明朝咳𠻳無蹤跡
人參清肺湯治肺胃虛寒咳𠻳喘急胸膈噎悶脇肋
脹滿迫寒短氣喜欲飲冷咽噎隠痛療肺痿勞𠻳唾
血腥臭乾嘔煩熱聲音不出肌肉消瘦倦怠減食坐
卧不安(方見喘門喘𠻳類)
治𠻳冷氣結脹卒乏氣氣下腹脹肩息
以乾薑為末熱酒調一錢服一方用酒漬之
萊菔方治肺疾咳𠻳
用萊菔子半升淘擇淨焙乾於銚子内炒令黃熟
為末以糖丸如彈子綿裹含之
治咳𠻳
用枇杷葉去毛煎湯服之
療咳方
用巴豆炮去殼勿傷肉以完者吞初日白飲服二
枚二日三枚良忌野猪肉蘆笋
治下氣咳除風去咽中水雞聲
用杏仁一兩去皮尖及雙仁者搗碎水三升研取
汁於鐺内煎以物攪勿住手候三分減二冷呷之
若熱呷即令人吐故慎之
連州銀坑官成方(出本草)治𠻳氣𠻳久者主之
用生訶梨勒一枚含之嚥汁口爽不知食味亦煎
㯽榔湯一碗服之立便有味
人參潤肺散治咳𠻳喘急痰壅鼻塞(方見下本咳𠻳失聲類潤肺湯)
杏霜湯調肺氣利胸膈治咳𠻳止痰逆
粟米(炒一斗六升)甘草(炒十六斤)鹽(炒十六斤)杏仁(去皮尖麩炒另研十斤)
右為末每服一錢沸湯點服不拘時常服悅澤顔色
光潤皮膚
貝母散(出危氏方)治熱𠻳辰時喫酉時可安兼治痰喘
知母(新瓦上焙)貝母巴豆(七粒同貝母炒略熟去巴豆不用各一兩)
右剉餳糖一塊同煎服一方以二母為末入巴豆霜
少許臨卧用生薑二片蘸葉莢定細嚼嚥下一方知
母貝母末白糖和勻飯上蒸七次丸梧桐子大江米
湯下十丸或加葶藶五倍子或二母隔紙炒加棗肉
砂糖杏仁丸如彈子大新綿包含化
青州白丸子治𠻳
大半夏(一兩湯洗十次)白附子(一兩洗淨略炒)川烏梅(一兩略炮去皮核)
天南星(一兩洗淨略炮)
右為末生薑自然汁煮糊為丸梧桐子大每服十丸
至二十丸食後茶清或熟水下如癱瘓風温酒下日
進三服永無風痰膈痰小兒驚風薄荷湯化下二丸
國初青州謝家有老人遊山見兩人對奕老人旁觀
久之奕者曰汝飢否曰然遂指桃樹曰汝食此老人
摘一顆食已腹飽少頃欲歸奕人曰汝家已更兩世
今遂還家子孫亦不能識其為我守門若有變怪則
不可開奕人遽起不見良久但聞絲竹之聲叠叠而
來老人開戶視之則奕人已對坐於門外曰吾固戒汝
不得開不從吾言是無分也今有數方授汝歸使子
孫售於世可以致富遂將老人推出墮於老人之宅
子孫驚怪奔告隣里里人曰汝家八十年前大父入
山尋不見即此老人是也子孫方信以方鬻之果為
潤屋至仁宗時有旨令其家上白丸子方其家深恐
問藥不便於至尊服食遂易之以進其後子孫有為
房陵宰者親與番陽余童端學言其事且𫝊真方余
時職教房陵辛丑歲中秋王少餘以郡檄至傳其所
聞因筆之余得之今浙漕葉景夏服之果異於常者
三妙湯(出家藏經驗方)治𠻳
罌粟殼(大者四箇)烏梅(二枚炮)北棗(二枚)
右銀石器中用水兩大盞煎一半候熟入少餳臨睡
隨意熱温冷飲數兩卧少去𠻳止武昌趙都統𫝊其
家屢服得效
欵肺散治𠻳
大半夏大杏仁(各三十六箇)
右以乾鍋子内燒存性為末每服半錢至一錢温米
飲調下不拘時候服之
三竒湯(出海上方)治咳𠻳
烏梅(三箇拍碎)白餳(兩塊)米囊皮(三箇去囊蜜炙為粗末)
右三味以虀汁大半盞煎去滓臨卧服
煮浮丸(出胡氏方)治咳𠻳不止
半夏(二兩)飛羅麪杏仁(半兩)
右搗羅細末以生薑自然汁丸如梧桐子大每服四
五十丸以水一盞煮藥丸子浮用藥湯候温旋呷吞
下時入少蜜
葶藶散(出楊氏家傳方)治咳𠻳痰涎喘氣
葶藶(半兩)半夏(生薑汁浸切作片子半兩)巴豆(四十九粒去皮同上二味一處炒候)
(半夏黃為度)
右件除巴豆不用只用上二味為末每服一錢以生
薑汁蜜少許同調下食後
立安散(出楊氏家藏方)治一切咳𠻳喘急坐卧不寧
麻黃(九兩不去節炒焦黃)石膏(半兩生用)罌粟殼(一兩蜜炙)苦葶藶(半兩)
(微炒)藿香葉(半兩)人參(去蘆頭一兩)
右件為細末每服三錢白湯調下食後臨卧服
平肺散(出楊氏藏方)治咳𠻳上喘
知母半夏(洗七次)杏仁(去皮尖炒)麻黃(去節)阿膠(乾粉炒)貝
母(各一兩)桑葉欵冬花甘草(炙各半兩)
右件每服三錢水一盞半生薑五片同煎至八方去
滓分温服食後
虀汁湯治𠻳并酒食所傷
杏仁(七粒去皮尖)巴豆(一粒去皮膜)硃砂(少許)
右件一處研成膏如黃米大每服七丸淡虀汁下臨
卧小兒服一丸如酒積温酒送下
杏蘇飲子治咳𠻳聲重胸滿氣喘面目虛浮鼻塞清
涕肢節痠疼及脚氣發動脚腫脚逆疼痛寒熱並宜
服之
紫蘇葉(四兩半)五味子(去梗)大腹皮烏梅肉(三味三兩)杏
仁(二兩四錢去皮尖)陳橘皮(去白一兩八錢)覆盆子(一兩八錢)桑白皮
(一兩半)麻黃(去根節一兩半)
右件㕮咀每服三錢水一盞生薑三片黑豆三七粒
同煎至七分去渣熱服食後臨卧
皂莢煎(余居士選竒方)治𠻳神驗
皂莢(一斤揉細用湯一碗熬成濃汁)杏仁(二百四十粒)天南星(二兩)半夏
(二兩)
右用文武火煮乾取南星半夏切作片子用生薑汁
摻焙乾次用青州白丸子五貼白糖五塊烏梅肉二
十箇隔宿蒸餅半箇虀汁半盞打糊為丸如梧桐子
大每服三十丸臨卧生薑湯睡時枕頭放高
温肺湯治𠻳一服安
阿膠(半兩炙)生薑(十片)烏梅(二箇)甘草(一寸)紫蘇(半兩)杏仁(七箇)
粟殼(一箇淨)大半夏(三箇)五味子(十五箇)
右以水一盞煎六分任意服卧時尤佳
九仙散(出衞生寳鑑)治一切咳𠻳
桑皮人參桔梗阿膠五味子烏梅
欵冬花(已上各一兩)米殼(八兩去頂蒂蜜炒黃)
右為細末每服三錢白湯點服𠻳住後服人參蛤蚧
散
欵冬花清肺散(出衞生寳鑑)治咳𠻳喘促胸膈不利不得
安卧
人參(一兩去蘆)甜葶藶(一兩生用)枯白礬(一兩)烏梅(和核碎搗用一兩)
米殼(醋炒四兩)欵冬花(一兩)
右為細末每服一錢温米湯調服食後忌油膩物及
多言損氣
安肺散(出衞生寳鑑)治咳𠻳無問新久
麻黃(不去節二兩)米殼(四兩去頂蒂炒黃色)甘草(一兩)
右為末每服三錢水一盞烏梅一箇煎七分臨卧温
服
椒紅丸(華陀中藏經方)治𠻳不止及補中益氣進食
川椒(揀淨二兩去目炒過出汗)乾山藥(一兩)川附子(一兩炮去皮臍)
右同為細末以好酒煮淡木瓜和之再入臼中杵三
五百下如梧桐子大每服十五二十丸空心食前鹽
湯下泄瀉米飲下如喉中痰涎如水雞聲曉夕不止
者一二服見效
靈應散(出衞生家寳方)治一切咳𠻳不問久新輕重
鍾乳粉欵冬花枯白礬(各一兩)甘草(半兩炙)輕粉
(一錢)桂(六分)
右件為細末入鍾乳粉輕粉同研令勻每半錢用匙
挑入喉中嚥津隨用茶清壓下每日臨卧只一服小
兒或以糖少許和服
五味子丸(出衞生家寳方)治𠻳
大罌粟殼(去穰四兩劈破用白餳少許入水將殼浴過令淨炒黃色)五味子(新鮮)
(者去梗二兩北方者為妙)
右為細末拌勻用白餳為丸如彈子大每服一丸水
一盞撥破煎六分澄清臨卧温服不拘時候
調肺散治𠻳不問新舊立效
麻黃(二錢不去節)甘草(二錢生用)杏仁(二錢不去皮尖)燈心(十尺長)湖
南蚌粉(一塊如彈子大)
右為剉散入甆瓶内用水一大碗煮至小半碗候五
更初再温過去滓作一服滓再煎一服經年𠻳者一
二服止
聖棗子治老少人諸般𠻳疾悉皆治之
佛耳草天南星半夏甘草欵冬花鍾
乳粉(各二兩)桂(半兩去粗皮)井泉石(半兩研極碎如粉)
右為末内用天南星半夏生薑汁製成餅子炙黃次
入六味用好皂角去黑皮炙搥碎用虀汁浸一宿汁
膏子和藥捻棗核大服時用好棗一枚去核入藥在
内濕紙裹文武火煨香為度臨卧時糯米飲嚼下
無比飲子治一切咳𠻳神效
罌粟殼(四兩去中穰蒂子)杏仁(一兩去皮尖)山梔(二兩去仁用殼)五味
子(半兩生用)阿膠(半兩麩炒)甘草(半兩炙黃色)
右為粗末每服二錢用水一大盞入生薑二片煎至
六分去渣温服
肺傷湯治遠近一切𠻳疾渾身勞倦脇下疼時作潮
熱飲食減少
五味子(一兩)紫苑(一兩)熟地黃(二兩)阿膠(二兩炒)人參(半兩)杏
仁(一兩炒去皮尖)黃耆(一兩蜜炙)川當歸(二兩)桑白皮(一兩炒)甘草
(一兩炙)欵冬花(一兩)桂(一分)枳殼(半兩去皮穰炒)乾薑(一兩半炮)青蒿
(一兩小便浸)黃芩(半兩)
右為末每服三錢水一鍾入生薑三片烏梅棗子各
一枚煎七分去渣空心一日三服
紫蘇散治咳𠻳
紫蘇貝母欵冬花漢防已(各一分)
右四味為細末每服一錢水一大碗煎七分温服
人參欵冬膏
多年咳𠻳變為瘕去節麻黃桔梗加粉草杏
仁葶藶炒知母貝母欵冬花人參烏梅各等
分搗羅為細莫教差煉蜜為丸如彈子含
花一瓦去根芽
治一種咳𠻳直至頓吐飲食痰物俱出盡方少定此乃
是肝木尅脾土風痰壅盛宜以青州白丸子作主料
更加少木香丁香橘紅天麻全蝎去毒足殭蠶炒去
嘴足等分同為散子大料煎服即效(出詹療方)
咳逆方
萊菔子熱湯泡研取汁調木香調氣散乘熱服
半夏湯(出朱氏集驗方)治𠻳
半夏(二十箇每箇作四塊煨)生薑(二塊煨)甘草(一寸煨)皂角(一寸煨蟲)
(蛀者去皮)
右為粗末水一碗煎半碗服
海藻散治𠻳胸中不利痞滿短氣心中時悸手足煩
不飲食時惡寒
海藻赤茯苓五味子(各半兩)半夏細辛杏
仁(各三錢半)
右㕮咀生薑煎食後服甚妙
五味子湯(出直指方)治汗後氣閉咳𠻳
五味子(半兩)生薑(一錢)棗子(五枚)麥門冬人參杏仁
陳皮(各二錢)
右剉每服二錢水二鍾煎至一鍾服
華蓋散(出王氏博濟方)治咳𠻳
麻黃(二兩不去節)甘草(一兩炙)杏仁(二兩湯浸去皮尖後秤)
右先以二味為粗末後入杏仁研細拌勻每服三錢
水一鍾煎七分去渣日三服
橘參散(出入宜方一名橘皮湯)治咳𠻳
橘皮(製二兩)人參甘草(炙半兩)
右㕮咀薑棗竹茹煎不拘時候温服
杏蜜湯(出楊氏家藏方)治停飲咳𠻳開胃思食大醒酒快膈
半夏(三兩湯洗淨再用湯一碗入白礬末一錢同半夏浸一宿焙乾)杏仁(六兩湯淨去皮)
(尖炒令黃)甘草(四兩炙)白礬(六兩炒)訶子(八枚煨去核)生薑(一斤四兩)
(去皮切作片子焙乾)
右為細末入鹽和勻每用二錢入蜜半匙沸湯點下
鍾乳丸(出十便良方)治肺虚寒𠻳不已宜服此方
鍾乳粉(三兩)人參白术乾薑甘草(各二兩)欵冬
花紫苑(各一兩)
右搗羅為細末煉蜜和丸如彈子大每服一丸含化
人參丸(出衞生家寳方)治肺壅𠻳有痰寒熱涕腥宜服
人參(半兩)枳殼(半兩二味用皂角水浸三日焙乾)半夏(半兩)南星(半兩二味)
(白礬水浸三日令乾為細末生薑汁捻成餅子炙乾入藥)訶梨勒(半兩用麩炒去核)木
香(一分)
右為細末煉蜜和丸如梧桐子大每服二十丸食後
用生薑湯吞下
百花湯(出十便良方)治肺不順逆咳𠻳氣胸膈不利
杏仁(四兩)生薑(四兩研取汁同杏仁研細)白蜜(半兩)
右同攪拌勻以磁器蒸熟柳木匙撈候成膏每一服
湯點一匙甚妙
八味杏蘇散治肺感風寒咳𠻳不已痰涎咳滿語聲
不利面目浮腫肺氣不順
紫蘇葉半夏麴紫苑陳橘皮五味子
甘草(半兩)杏仁(一兩)桑白皮(一兩半)
右搗羅為粗末每服四錢以水一盞生薑四片同煎
七分去渣食後服
蛤蚧丸治肺臓内傷咳𠻳氣急久積不除漸加羸瘦
蛤蚧(一雙炙去口足)訶子(煨去核)阿膠(蛤蚧粉炒成珠子)熟乾地黃
(洗焙)麥門冬(去心)細辛(去葉土)甘草(炙已上六味各等分)
右為末煉蜜和丸每一兩作十丸每服一丸食後含
化
治肺胃俱虚咳𠻳涎沫間血絲不能食四味理中湯濃
煎北五味子湯調下五味止𠻳歛隂降氣故虚損若
用補肺藥及傷脾胃不和乾薑等助肺使土旺生金
肺氣安妥也(出澹療方)
鳳隨湯(出楊氏家藏方)治肺療咳𠻳
松子仁胡桃肉(湯浸去皮炙三兩)蜜(半兩煉)
右先研爛次入蜜和勻每服一錢沸湯點服
潤肺散(出本草)治肺虚咳𠻳
阿膠杏仁(各一兩)糯米(五合炒)
右搗羅為細末每服一錢不計時候白湯調下
七聖散治肺氣虚寒咳𠻳漸成勞證者
成煉鍾乳粉(别研)欵冬花佛耳草肉桂(去粗皮四味各)
(半兩)白礬(三錢煅過)甘草(三錢炙)
右為末每服半錢炙分七處用蘆葦管逐一吸之温
白湯送下食後
如聖飲子治肺氣虚寒咳𠻳喘急
人參(去蘆一兩)欵冬花(一兩)烏梅(一兩搗碎)罌粟殼(去穰二兩炙)
右㕮咀每服五錢水二鍾煎一鍾去渣臨卧熱服
細辛五味子湯治肺受風邪胸膈停寒頭目昏暈鼻
塞聲重咳𠻳嘔噦心腹痞滿脇下刺痛
五味子(二兩炒)細辛(去葉土二兩)陳橘皮(去白二兩)高良薑(一兩)
(剉炒)甘草(一兩剉炒)
右㕮咀每服三錢水一鍾煎至七分去渣熱服不拘
時候
煨薑湯(出十便良方)治肺寒咳𠻳日久不止
生薑(一斤半於火星内熱切片)杏仁(半斤去皮尖蒸過)甘草(四兩末)山藥
(二兩末)神麯(三兩末)
右先將生薑杏仁同研細取三件藥末和為餅子焙
乾為細末着炒鹽花五兩滚和沸湯食後臨卧點三
錢
神草湯(出楊氏家藏方)治肺與大腹俱受寒冷咳𠻳喘急不
進飲食大便泄痢時作寒熱
人參(去蘆頭)白术白茯苓(去皮各一兩)當歸(去蘆頭切酒浸一宿)
(焙乾一兩半)黃耆(二兩)細辛(去葉土一兩)五味子(二兩)乾薑(一兩炮)
陳橘皮(去白)肉桂(去粗皮一兩半)白芍藥(一兩)桑白皮(八錢研)甘
草(八錢炙)
右㕮咀每服五錢水一鍾入生薑三片烏梅一枚同
煎至八分去滓温服不拘時候
紫苑散(出楊氏家藏方)治肺感寒邪咳𠻳不止風壅相摶頭
疼聲重
紫苑茸二桑葉人參(去蘆)甘草(炙各半兩)杏仁(去皮尖麩)
(炒别研細)桔梗(去蘆微炒各一兩)麻黃(去根節湯煮三兩焙乾秤三分)
右件每服五錢水一鍾半煎至八分去渣温服食後
麻黃散(出楊氏家藏方)治肺感寒邪暴生咳𠻳涎痰上喘
阿膠(蛤粉炒)皂角(去皮尖令黃色)杏仁(去皮尖炒)甘草(炙)麻黃(去節)
(等分)
右為細末每服二錢臨卧時用白湯調下
治肺痿咳𠻳吐涎沫心中温温咽燥而不渴者
生薑(五兩)人參(二兩)甘草(二兩)大棗(十二枚)
右以水三升煮取一升半分再服
又方(出肘後方)
用甘草二兩水三升煮取一升半分再服
又方(出肘後方)
用生天門冬搗取汁一斗酒一斗飴一升紫苑四
合銅器於湯上煎可丸服如杏子大一丸日可三
服
又方(出肘後方)治肺痿咳𠻳吐涎沫心中温温咽燥而不
渴者(方見本類煎温脾湯)
麻黃蒼术湯治秋冬每夜五更𠻳連聲不絶乃至天
晚日高方緩口脇下痛心下痞悶卧而擎筋肢節痛
唾涎沫日晩神昏呵欠全不進飲食
柴胡根(半錢)麻黃(八錢)羌活根(五分)防風(四分)生甘草根(五分)
甘草(三分)當歸稍(四分)草豆蔲(六分)黃芩(三分)黃耆(一錢半)蒼
术(五錢)五味子(九箇)
右㕮咀作二服煎法如常稍熱服臨卧
主咳𠻳痰飲(出本草)
以枕柴煮汁服之
治咳𠻳(出本草)
以獺肺燒灰酒調服之一方用獺肉燒灰為末酒
服
治𠻳(出本草)
以棎果熟者和蜜食之
主消食止咳𠻳虚羸悦人(出本草)
以無漏子久服無損也
治瘦病咳𠻳(出本草)
以豚胆和小便生薑橘皮訶梨勒桃皮煮服
治𠻳補肺丸(出本草)
用大杏仁二升小者不用揀却雙仁及陳臭者以
童子小便一升浸之春夏七日秋冬二七日并皮
尖於砂盆子中研細濾取汁煮令魚眼沸候軟取
麫糊去皮仍時以柳篦攪令著底後即以馬尾羅
或粗布下之入暴通丸服之時食前後總須服三
十丸任意茶酒下忌白酒粥只用米泔飲自初浸
至成常以紙盖之以畏塵土也如無馬尾羅即以
粗布袋下之
治咳𠻳
用田瓜蔕不限多少細研為末壯年一字已下老
年去半早晨井花水下食頃含沙蜜一塊良久涎
如水至半年有老痰一塊吐出布在水上如堿倘
吐多困甚即咽麝香湯一盞立止矣麝香細硏温
水調下此藥大吐不逆只出涎水甚效
普濟方卷一百五十七
