普濟方卷二百二明周王朱橚撰
霍亂門
霍亂欲死
夫霍亂欲死者真氣厥而邪氣盛也或邪氣暴争而未
得吐痢或吐痢雖極而邪氣猶盛故真氣為之困乏其
證煩悶痞滿四逆自汗脉微若絶者是也此由隂陽痞
隔不得升降内經所謂出入廢則神機化滅升降息則
氣立孤危
方
赤茯苓湯(出聖惠方)治霍亂吐痢不止腹痛轉筋煩悶欲死
赤茯苓(去黑皮)五味子(各半兩)藿香葉(半兩)黃耆(切)當歸
(切焙)白术(炒各一分)乾木瓜人參(各一兩)
右搗篩每服三錢匕水一盞煎至七分去滓溫服不
拘時候再服
治霍亂困篤不識人方(出聖惠方)
用雞蘇三兩剉以水三大盞煎至一盞半去滓分溫
三服
治霍亂頭旋倒欲絶方
用陳橘皮二錢湯點灌之取磚焼熱沃醋其上布厚
褁熨心下便活又治轉筋
胡椒湯(出聖惠方)治霍亂煩悶欲死
胡椒(三十粒)鷄屎白(半合微炒)高良薑(剉)桂心(各半兩)木瓜
(乾者)麥門冬(去心焙各一兩)
右搗篩為散每服三錢以水一中盞煎至五分去滓
不拘時候溫服
阿魏丸(出聖濟總錄)治霍亂不止下痢氣腹滿脹悶欲死者
阿魏(研)青橘皮(湯浸去白焙各一兩)酸榴皮五味子(各半兩)
陳麯(炒一兩)
右先搗後四味細羅為末與阿魏同研令勻用糯米
糊丸如梧子大每服二十丸溫熱水下如脚轉筋絶
甚者研開溫熱水調下
附子散(出聖惠方)治霍亂吐瀉欲垂絶者
附子(一兩炮去皮臍)乾薑(半兩炮製剉)甘草(二分炙微赤剉)桂心(三分)
右搗篩為散每服三錢匕水一中盞煎至六分不計
時候溫服
生薑散治霍亂吐不止欲死
生薑(二兩切焙)陳橘皮(湯浸去白焙)乾木瓜(各一兩)
右為散每服二錢以水調下連三五服
雄雀糞散(出聖濟總錄)治飲食傷飽取涼過度霍亂脹滿
欲死及上下不通用雄雀糞二十一粒研細用煖酒
半盞調服未效再服
生薑飲(出聖惠方)治霍亂吐下不止欲死
生薑(五兩)牛屎(一升)
右切薑以水四升煎取二升分溫服
治霍亂醫所不能治秘方(出千金方)
用童女月經衣合血焼末方寸調匕百方不瘥者用
之
活命散(出護命方)治一切男女并小兒上吐下瀉霍亂不止面
色青黑命欲臨死宜服此
防風羌活獨活乾薑細辛(各一分)草豆蔲
肉豆蔲芎(各半兩)官桂(去皮半分)吳茱萸乾木瓜(各一)
(兩)
右杵羅為末每服五錢濃煎木瓜湯空心調下和滓
喫
霍亂心腹痛(附論)
夫霍亂者由脾胃虚弱客風冷之氣隂陽不和致水糓
相併清濁莫分變亂於腸胃之間令人心胸煩懊悶亂
不安因名霍亂然邪氣上干於陽絡之間則心痛而嘔吐
下搏隂經則腹痛而瀉痢故謂之霍亂心腹痛也
方
沉香丸(出聖濟總論)治霍亂心腹㽲痛
沉香丁香犀角(鎊)枳實(去穰麸炒)肉豆蔲(去壳炮用)木
香莪术荗(炮各半兩)胡椒(一分)梹榔(剉四枚)乳香(研)沒藥
(研各半兩)巴豆(去皮心研出油)麝香(研各一錢)
右搗前九味為末與巴豆沒藥乳香麝香和令勻糯
米粥為丸如莱菔子大每服五十丸生薑橘皮煎湯
下加至十丸
抵聖散(出聖濟總錄)治霍亂宿食不消心腹㽲痛
厚朴(去粗皮塗薑汁炙四兩)白术(二兩)高良薑(半兩)吳茱萸(湯浸焙乾)
(炒一兩)枳殼(去瓤麸炒一兩)人參白茯苓(去黑皮)甘草(炙剉)木
香陳皮(去白焙各一兩)草豆蔲(去皮)
右搗羅為散每服二錢以沸湯調下不拘時
附子散(出聖惠方)治霍亂虚煩吐瀉轉筋冷汗出腹中痛
附子(炮製去皮臍)草豆蔲(去皮)人參(去蘆頭三分)甘草(炙微赤剉)當
歸(剉微炒)乾薑(炮製剉)桂心(各半兩)
右搗篩為散每服三錢以水一中盞煎至六分去滓
不拘時候溫服
人參散(出聖惠方)治霍亂吐瀉心腹痛四肢不和
人參(去蘆頭)白术赤芍藥甘草(炙微赤剉)當歸(切微炒)
赤茯苓肉豆蔲桂心(以上各半兩)乾薑(一兩炮製)
右搗為散每服三錢以水一中盞煎至六分去滓不
拘時候溫服
縮砂蜜散(出聖濟總錄)治霍亂心腹冷痛嘔逆惡心大腸滑
瀉
縮砂蜜(去皮炒)陳麺(炒)白术(切炒)乾薑(炮)龍骨赤石
脂吳茱萸(湯浸焙用)芎藭芍藥
右等分搗羅為散每服二錢以熱米飲下不拘時
候
肉豆蔲散(出聖惠方)治霍亂吐瀉不止冷氣入脾胃攻心腹
切痛
肉豆蔲(去壳)白术桂心枇杷葉(去毛炙微黃)吳茱萸
(湯浸七次焙乾微炒各半兩)高良薑(三分剉)甘草(一分炙微赤剉)厚朴(一兩)
(去粗皮塗薑汁炙令香熟)
右搗篩為散每服三錢以冰一中盞煎至六分去滓
不拘時候溫服
高良薑散(出聖濟總錄)治霍亂吐瀉不止心腹㽲痛煩渴
高良薑(剉炒二分)肉豆蔲(去壳)吳茱萸(湯浸焙乾炒)人參蒼
术(米泔浸一宿剉炒)麥門冬(去心焙)訶梨勒皮陳橘皮
右搗為散每服三錢匕米飲調下不拘時候服藿香
正氣散治霍亂吐瀉通用腹痛者加桂心小便不利
加車前子每料各一兩一方有茯苓無車前此藥溫
散風寒濕氣若暑證加香薷
厚朴人參湯療霍亂心痛煩嘔吐不止
厚朴(四兩炙)橘皮人參(各二兩)高良薑當歸藿
香(各一兩)
右以水七升煑取二升半絞去滓分溫三服各相去
如人行六七里忌生冷粘膩
理中加二味湯(出十便良方)治霍亂胸滿腹痛吐下
人參乾薑(炮)白术(各三兩)當歸甘草(炙)芍藥(各一)
(兩)
右㕮咀以水七升煮取三升絞去滓溫服一升日三
夜一良忌海藻菘菜
溫中湯(出聖濟總錄)治霍亂吐下虚煩不止心腹絞痛
人參乾薑(炮)白术甘草(炙)當歸(切焙)
右等分粗搗篩每服三錢水一盞煎至七分去滓溫
服不計時候
厚朴湯(出聖濟總錄)治霍亂心腹痛煩不止或嘔
厚朴(去粗皮薑炙剉)桂(去粗皮)枳殼(去瓤麸炒三兩)芍藥梹榔(剉各)
(一兩)
右搗篩每服三錢以水一盞入薑五片煎至七分去
滓溫服不拘時候
桔梗湯療霍亂食不消腸鳴腹痛熱不止
桔梗(四兩)白术(五兩)乾薑茯苓(各二兩)倉米(一升)
右切以水八升煑倉米熟去米將汁煑藥取二升絞
去滓分服忌桃李雀犬肉酢
理中丸(出十便良方)治霍亂嘔吐心腹疼痛
高良薑(切)白术(各一兩)桂(去皮)甘草(炙各半兩)
右為末煉蜜和丸如彈子大每服一丸不計時候濃
煎橘皮湯化下
香薷湯療霍亂初覺不好則用此方主腹痛吐痢
香薷(切)小蒜(碎各一升)厚朴(六兩炙)生薑(十兩)
右切以水一斗煑取三升分三服得吐痢止服皆須
溫
吳茱萸湯治霍亂心腹痛嘔吐不止
吳茱萸(湯浸焙炒)乾薑(炮各一兩)乾甘草(炙一兩半)
右剉如麻豆每服三錢水一盞煎至七分去滓溫服
日三
茯苓理中湯療霍亂臍上築而悸
茯苓(大如棗者三枚一方二兩)乾薑(炮一兩)甘草(炙)人參木瓜
(各三兩)
右㕮咀以水六升煑取三升去滓適寒溫服為四服
忌海藻菘菜酢物
理中去术加桂湯(出聖濟總錄)治霍亂吐過多臍上築悸恐
作奔㹠
乾薑(炮一兩)甘草(炙)人參桂(去粗皮各三兩)
右搗篩每服三錢匕水一盞煎至七分去滓溫服不
拘時
茯苓湯(出聖濟總錄)治霍亂心下築悸腎氣動
白茯苓(去皮)人參(各三兩)甘草(炙)白术(各二兩)乾薑(炮一)
(兩)
右搗篩每服三錢匕水一盞煎至七分去滓溫服日三
附子湯(出聖濟總錄)治霍亂臍上築悸四肢逆冷
半夏(生薑汁製)甘草(炙各一兩)附子(炮製去皮臍半兩)
右剉如麻豆每服三錢匕水一盞棗一枚擘破粳米
一撮煎至七分去滓溫服日三
霍亂心下痞逆
夫霍亂結心下不散則氣不通故字書以痞為否言其不
通然痞為虚按之不痛氣雖妨悶不須决利唯和調其
胃升降其氣則痞氣自散霍亂自寧
方
木瓜丸治霍亂心下氣痞不通
木瓜(去皮穣切焙十枚)木香(三兩)人參(一兩半)肉豆蔲(去皮半兩)
右搗篩為粗末每服二錢以水一盞煎至七分去滓
溫服不拘時候
治霍亂吐瀉心腹痞痛方(出聖惠方)
黑豆(半合炒熱)生薑黃連(去鬚)草豆蔲(去皮各半兩)
右細剉和勻分為四服每服以水一中盞煎至六分
去滓服良久再服
備急方丸治霍亂心腹疰痛冷氣築心(方見本門乾濕霍亂類)
薺苨飲治霍亂心腹痛(方見本門霍亂吐瀉類)
桂心湯(一名厚朴湯)治霍亂中冷心腹痛
當歸湯
當歸(切焙三兩)桂(去粗皮)甘草(炙各二兩)
右搗篩每服三錢以水一盞煎至七分去滓溫服不
拘時
蘆根湯治霍亂心腹痛
生蘆根(切一升入土者)生薑(一升)橘皮(五兩)
右以水八升煮取二升分二服服相去以意消息之
治霍亂心腹脹痛不得利方(出聖惠方)
牛糞(絞取汁一合)百日兒乳汁(一合)
右攪勻頓服
治霍亂轉筋腹脹不止方(出聖惠方)
小蒜鹽(各一分)
右爛搗納少許臍中上以艾火炙五七壯立效
療霍亂苦絞痛不止
用生薑二塊䜴二升合搗中分為兩分手攪如(闕)攤
令勻更番以熨臍中
治霍亂(出肘後方)
用溫酒二升以臘如弹子丸一枚置酒中消乃飲無
臘以鹽二方寸匕代亦得
又方(出肘後方)
用桂半夏等分末方寸匕水一升和服之瘥
又方(出聖惠方)
用蘆葉一握剉以水一大盞煎至五分去滓頓服
菖蒲汁治霍亂腹痛急如中惡
用生菖蒲剉碎四兩以水同搗絞取汁一盞分為四
服每用熟湯和溫服三服
桃葉飲(出聖惠方)治霍亂吐痢不止腹俱痛
用桃葉秋冬取枝搗二升以水五盞和絞取汁每服
一盞不拘時候肘後方用葉三升千金方以桃葉煎
汁服一升立止冬用皮
治霍亂腹痛吐下亦治轉筋不止煩悶(出經騐良方)
用桑葉汁冬月乾者濃煑服之
治霍亂心痛煩滿未得吐下(出肘後方)
用好苦酒三升飲小老羸者亦可飲
治霍亂下氣上心腹痛冷氣内外腎釣痛
用茱萸葉熱無毒鹽研罨神效乾即浸濕復罨霍亂
轉筋和艾以醋湯拌罨妙也
治霍亂心腹脹痛煩滿短氣未得吐下(出肘後方)
用生薑一觔切水七升煮取二升分三服又用生薑
大片焼皮黑色槌碎水浸服之亦可
鹽熨方(出危氏方)治霍亂吐瀉心腹作痛
用炒鹽二盌紙包紗護頓其胸前并腹肚上一截以
熨斗火熨氣透則續又以炒鹽熨其背鹽湯飲之即
止
又方用生大豆屑酒和服方寸匕
木瓜湯治霍亂臍下絞痛
木瓜(半兩)桑葉(七片)棗(三枚)
右以水二升煮取半升頓服瘥
訶梨勒丸治霍亂吐逆腹痛或便利數多冷熱不調
訶梨勒皮(微炒一兩)乾生薑(切用三分)甘草(炙半兩)陳橘皮(去白)
(焙乾二兩)
右為末煉蜜丸如梧子大每服二十丸煎生薑米飲
下不計時候
良薑湯(出難峯方)治脾胃傷冷心腹大痛霍亂吐瀉
厚朴良薑桂(各等分)
右細末每服三錢水一盞煎至六分去滓溫服不以
時
主霍亂(出本草)
以銅盆盛灰厚二寸許以炭火安其上令微熱下以
衣藉患者復漸漸熨之腹痛熱瘥
霍亂心腹築悸(附論)
夫霍亂而心腹築悸者由吐下之後三焦五臟不和而
水氣上乘於心故也腎主水其氣通入於隂若吐下三
焦五臟不和故脾氣亦虚不能制水水不下宣與氣俱
上乘其心故起臍下從腹至心築然而悸動不定也
方
草豆蔲散治霍亂吐瀉臍下氣築悸妨悶
草豆蔲(去皮)木香陳橘皮(湯浸去白焙)人參(去蘆頭以上各一兩)
桂心甘草(炙微赤剉)白术乾薑(炮製剉以上各半兩)
右搗篩為散每服三錢以水一中盞煎至六分去滓
不計時候熱服
乾薑湯(出聖濟總錄)治霍亂洞泄不止臍上築悸
乾薑(炮)人參甘草白茯苓(去粗皮)陳橘皮(湯浸去白)
(焙各四兩)桂(去粗皮)黃耆(剉各二兩)
右搗篩每服三錢匕水一盞煎至七分去滓溫服日
三
理中湯治霍亂吐瀉心煩築悸
人參(一兩去蘆頭)白术(三分)甘草(炙製赤剉)乾薑(炮製剉)赤茯苓
麥門冬(去心各半兩)
右搗篩為散每服三錢以水一中盞煎至六分去滓
不計時候溫服
人參散治霍亂吐痢過下臍下氣築悸
人參(去蘆頭)附子(炮製去皮臍各一兩)甘草(炙微赤剉)乾薑(炮製剉各半兩)
桂心澤瀉(各三分)
右搗篩為散每服三錢以水一中盞煎至六分去滓
不計時候熱服
附子湯(出聖濟總錄)治霍亂心腹築悸
附子(炮製去皮臍一兩)白茯苓(去黑皮)人參甘草(炙)乾薑
(炮各一兩)陳橘皮(湯浸去白焙二兩)胡椒㯽榔(剉各二兩)吳茱萸
(湯浸焙炒二兩)草豆蔲(去皮三兩)厚朴(去粗皮薑汁炙二兩)桂(去粗皮一兩)縮
砂(去皮)高良薑(各三兩)蒼术(米泔浸一宿刮去皮焙二兩)生薑(一觔搗絞)
(取汁)
右除生薑汁外為細末取生薑汁拌勻用甆瓶盛於
鍋中以重湯煮一復時取出更搗令勻衆手和如
梧桐子大每服十丸熟水下服
吳茱萸湯治霍亂嘔吐酸水結氣在心下
吳茱萸(湯浸焙炒二兩)白术赤茯苓(去黑皮各三兩)陳橘皮(湯浸)
(去白焙一兩半)蓽撥(一兩)㯽榔(剉二兩半)厚朴(去粗皮生薑汁炙二兩)人參
(一兩半)大黃(剉焙二兩)
右搗篩為散每服五錢水一盞半竹茹弹子大生薑
三片煎至一盞去滓溫服
茯苓湯治霍亂心下結氣連胸背痛及吐酸水日夜不
止
赤茯苓(去黑皮)厚朴(去粗皮生薑汁炙)吳茱萸(湯浸焙炒各一兩)人
參陳橘皮(湯浸去白焙各二兩)白术(三兩)
右搗篩每服五錢匕水一盞半入生薑三片煎至八
分去滓溫服不拘時
半夏橘皮湯治霍亂心下痞滿飲米吐逆水榖不化
半夏(湯洗七次去滑切焙一兩)陳橘皮(湯浸去白焙一兩)人參(半兩)厚朴
(去粗皮薑汁炙一兩)白术高良薑(各半兩)
右搗篩每服五錢匕水一盞半生薑五片大棗二枚
去核煎至一盞去滓溫服
半夏湯(出聖濟總錄)治霍亂心下痞滿
半夏(湯洗七次去滑切焙三兩)人參(二兩)赤茯苓(去黑皮四兩一方用白茯苓)
右㕮咀如麻豆每服三錢匕水一盞入生薑一棗大
拍碎煎至六分去滓溫服
厚朴湯(出肘後方)治霍亂心下痞滿煩嘔不止
厚朴(去粗皮生薑汁炙四兩)桂(去粗皮)枳實(麸炒去穣各三兩)
右搗篩每服三錢匕水一盞煎至六分去滓溫服不
拘時候腹痛加當歸二兩服之
霍亂心腹脹滿(附論)
夫冷熱不調則成霍亂霍亂若心腹脹滿者是寒氣與
臟氣相搏真邪相攻不得吐痢故令腹脹滿也其有吐
痢過多臟虚邪猶未盡邪氣與脾氣不宣發亦令心腹
脹滿也隂陽氣不升降胃中虚客氣内實故脹而悶
亂也挾榖不化内煩嘔者降氣於下則病可愈
方
鱉甲丸(出聖濟總錄)治霍亂一切冷氣宿食不消心肋脹痛
胃冷嘔噦并諸痰飲
鱉甲(九肋厚重綠色者一枚打鐡脚子格得鱉甲者平稳置爐中麩炭火炙之取米醋五合少傾于甲中旋次雞翎)
(塗于甲内令勻醋盡即已勿令火猛使甲背色變炙了沈以薄醋打碎曝乾搗羅成粉取五兩入後藥)
京三稜(炮)附子(炮製去皮臍各三兩)白石脂(研)赤石脂(研)白
龍骨(研各半兩)肉豆蔲(一兩)白豆蔲(一兩半如無以草豆蔲一兩代之)木
香牛膝(酒浸去苖焙)枳殼(去穣麸炒)當歸(洗净焙)白术桂
(去粗皮)防風(去叉)芍藥陳橘皮(湯浸去白炒)蓽撥牛乳
右除牛乳外為細末取蓽撥末一兩和牛乳慢水煎如
餳與衆藥杵勻衆手丸如梧桐子大霍亂甚者取五
十丸嚼破以人參橘皮湯下立愈未全愈更服三丸
高良薑湯(出聖濟總錄)治霍亂心腹脹滿疼痛破氣消食
高良薑(剉)厚朴(去粗皮生薑汁三度炙乾)陳橘皮(湯浸去白焙乾)白术
桑根白皮(剉炒)甘草(炙各二兩)人參(一兩)木瓜(去皮穣并子焙乾三兩)
五味子(揀二兩)桂(去粗皮)梹榔(剉)訶梨勒皮木香
肉豆蔲仁(各一兩)鹽三升(淘去泥滓煉成鹽花研)
右先搗前十四味為末與鹽花末同研令勻以水五
升下藥末一匙入鍋中和鹽花同煎不住攪候水涸
出藥於盆中乾即貯之每服兩錢匕入生薑少許煎
湯點服之
木香散(出聖惠方)治霍亂下痢氣脹飲食不消
木香丁香白术(炮)菖蒲山薑子桂(去粗皮)
甘草(炙)人參吳茱萸(湯浸炒)白豆蔲仁陳橘皮
(湯浸去白焙)肉豆蔲(去皮炮)高良薑草豆蔲(去皮)
右等分搗羅為細散每服四錢匕木瓜湯調下
白豆蔲丸(出聖惠方)治霍亂及脾胃氣虚腹脹妨悶不思飲
食
白豆蔲(三分去皮)乾薑(半兩炮製剉)白术(二兩)甘草(半兩炙微赤剉)人
參(三分去蘆頭)桂心(半兩)厚朴(一兩去粗皮塗薑汁炙令香熟)陳橘皮(一兩)
(湯洗去白穰焙)訶梨勒皮(三分)
右搗羅為散煉蜜和搗三二百杵丸如梧桐子大每
服以生薑棗湯下二十丸日四五服
梹榔湯(出聖濟總錄)治霍亂嘔吐腹脇脹滿
梹榔(剉)陳橘皮(湯浸去白焙乾)白茯苓(去黑皮)防風(去叉)人參
麥門冬(去心焙)紫蘇(莖葉)甘草(炙)訶梨勒(煨黃去核各一兩)
右搗篩每服五錢匕入生薑一分拍碎陳米半合合
水兩盞煎至九分去滓溫服日三每嘔逆時相次熱
服
厚朴丸(出聖濟總錄)治霍亂脾氣冷腹脹不能食胸膈氣痞
厚朴(去粗皮薑汁炙二分)白术人參枳殼(去穣麸炒)桂(去粗皮)
乾木瓜(各半兩)乾薑(炮)甘草(炙)胡椒(各一分)
右為末煉蜜和丸如梧桐子大每服二十丸煎蘭香
湯下
藿香散(出聖惠方)治霍亂吐瀉多脾胃氣乏心腹脹滿不思
飲食
藿香當歸(剉微炒)人參(去蘆頭)桂心芎藭(各半兩)木
瓜(乾者)白术(各一兩)附子(三分炮製去皮臍)
右搗篩粗羅為散每服三錢以水一中盞入生薑半
分棗三枚煎至六分去滓不計時候熱服
桔梗散治霍亂不吐不利壅悶腹脹或㽲痛
桔梗(炒一兩)桂(去粗皮)梹榔(剉)白术(各三兩)人參(二兩)青橘
皮(去白麸炒剉)大黃(剉炒)木香(各三分)
右為細散以冷生薑湯調下以瘥為度
桂心散(出聖惠方)治霍亂吐痢心煩轉筋腹脇脹滿
桂心(半兩)人參(三分去蘆頭)香葇(二兩)木瓜(乾者二兩)陳橘皮(一兩)
(湯浸去白穣焙)甘草(半兩炙微赤剉)乾薑(半兩炮製剉)梹榔(一兩)
右搗篩為散每服四錢以水一中盞入生薑半分煎
至六分去滓不拘時候溫服
訶梨勒散(出聖惠方)治霍亂吐瀉心腹脹滿脾胃虚弱四肢
逆冷
訶梨勒皮(微炒)陳橘皮(湯浸去白穣炒)桂心白茯苓(各一兩)
厚朴(二兩去粗皮塗薑汁炙黃香熟)甘草(一分炙微赤剉)
右搗篩為散每服四錢以水一中盞入棗三枚生薑
半分煎至六分去滓不計時候溫服
香薷湯(出聖惠方)治卒霍亂吐瀉腹㽲刺上吐下瀉
香薷(剉二握)木瓜(去穣子焙乾剉)荆芥穗熟艾(各半兩)陳廩
米(炒半合)黑豆(炮一合)
右搗篩每服五錢匕水一盞半煎至一盞去滓溫服
日三如人行三五里進一服
真珍散治喜怒不常憂思兼并致臟氣鬱結留積涎
飲胸腹滿悶或腹疼痛憎寒發熱吐痢交作
附子(二個一生一炮各去皮臍)半夏(湯浸二十一宿洗去滑一兩半)滑石成
煉鍾乳(各半兩)辰砂(三錢别研)
右為末每服二錢水二盞薑七片藿香二三葉蜜半
匙煎至七分食前冷服小便不利加木通茅根煎
金針丸(出聖濟總錄)治霍亂心脹滿氣迷或内煩而嘔手足
厥冷
陽起石(煆研)不灰木(研)阿魏(研各半兩)巴豆(去皮心膜不去油二十五粒)
杏仁(湯炮去皮尖及雙仁研二十五粒)
右為細末軟粟米飯丸如櫻桃大每服一丸先穿一
眼子欲服時燈上焼烟盡放冷為末生薑米飲調下
以利為度
大腹湯(出聖濟總錄)治霍亂未得痢腹脹㽲刺嘔逆不止
大腹(和皮用)厚朴(去粗皮生薑汁三度炙乾)防風(去叉)半夏(湯浸七次去滑)
(焙乾各半兩)人參(一兩)
右搗篩每服五錢匕木瓜三片小麥半合生薑一分
拍研水兩盞煎至一盞去滓溫服如吐時熱服
吳茱萸湯(出聖濟總錄)治霍亂不得利氣急膨滿㽲刺疼痛
吳茱萸(淘沙半兩)草豆蔲仁(十枚)甘草(炙一分)乾木瓜(去皮穰并)
(子焙三分)
右搗篩每服五錢匕黑豆一百粒水一盞半煎至一
盞去滓熱服如人行五六里再服
溫中丸(出和濟方)治脾臟傷冷宿食不消霍亂吐瀉心腹膨脹
疼刺
良薑(去蘆)乾薑(炮)青皮(去白)陳皮(去白各五兩)
右為細末用鹽打麵糊為丸如梧子大每服三十丸
米飲吞下不拘時候又療丈夫小腸疝氣㽲痛炒茴
香少許細嚼用鹽湯鹽酒任下日進二服
白术散(出聖惠方)治霍亂心腹脹滿
白术枳殼(麸炒微黃去穰各三兩)桂心(一兩)
右搗篩為散每服三錢以水一中盞入棗三枚生薑
半分煎至六分去滓不計時候熱服
人參散(出聖惠方)治霍亂及脾胃氣虛腹脹不能飲食
人參(三分去蘆頭)香葇(一握剉)陳橘皮(一兩酒浸去白穰焙)
右搗篩為散分為四服每服以水一中盞入棗三枚
生薑半分煎至六分去滓不計時候溫服
陳橘皮散(出聖惠方)治霍亂嘔逆腹鳴不利心下脹滿
陳橘皮(一兩湯浸去白穣焙)半夏(三分湯洗七次去滑)乾薑(半兩炮製剉)
右搗篩為散每服四錢以水一中盞入生薑半分煎
至六分去滓不拘時候溫服
白术湯治霍亂脾胃氣攻腹脹滿不下食
白术(一兩半)枳殼(去穣麸焙一兩一分)
右搗篩每服三錢入大棗二枚擘去核水一盞煎至
六分去滓空心溫服早晨午時日晡各一服
厚朴湯治霍亂紅痢腹脹乾嘔
厚朴(去粗皮塗生薑汁三度炙乾四兩)枳殼(去穰麸炒微黃一兩半)
右搗篩每服三錢匕生薑一分拍碎水一盞煎至七分
去滓溫服日三
救命散治霍亂腹脹煩悶不止手足厥逆
地龍(自死者或踏死者焙乾)蛤粉
右等分搗羅為細末每服二錢蜜水調下
吳茱萸散治霍亂吐逆不利心腹脹痛脚轉筋手足冷
吳茱萸(半兩湯浸七次焙乾微炒)厚朴(去粗皮塗生薑汁令黃)
右搗羅為散每服三錢以水一中盞入生薑半分煎
至六分去滓不計時候熱服
治霍亂心腹脹痛
取樀木樟木大如掌者削之以水三升煮三沸去滓
令濯之
治霍亂心腹脹滿氣未得吐下
取小藉一升㕮咀以水三升煮取一升頓服一方用
小蒜五升煖湯潰取汁服之
又方
取桂心屑半升以飯飲二升和之盡服忌生葱
又方
取人血合丹如梧子大二丸
又方
取竹瀝飲少許赤嘉
又方
取賣解家□上垢如鷄子大溫酒服之瘥
又方
取生蘇汁頓服乾蘇煮服蓼葉亦佳蓼二升水五升
煮服之
靈脂丸治大人小兒吐瀉腹脹胸膈痞悶
五靈脂青皮陳皮硫黃芒硝(以上各等分)
右將硫黃芒硝於銚子内以文武火鎔開用匙刮聚
自然結成硝取出研碎與前三藥同為末麵糊為丸
如菉豆大小兒麻子黃米大每服二十丸量虚實加
减米飲湯下無時服
治霍亂心腹脹痛煩滿短氣未得吐下方
用鹽二升以水五升煮取二升頓服得吐愈
又方(出肘後方)
服乾薑屑三方寸匕
生熱湯(出本草)治腹脹欲為霍亂
以生熱湯熬鹽投中飲之吐宿食毒惡物之氣覺腹
内不穩即進一二升令吐得盡便愈
主霍亂腹冷脹滿冷氣攻擊腹内不調
以蓼蕎煮服之
治霍亂心腹脹痛煩滿短氣未得吐下並轉筋(出肘後方)
焼梔子二七枚研末熱水調服
治霍亂心腹脹(出本草)
用蔓菁子水煮飲之
治霍亂心腹脹滿宿食不消常吐酸臭水
用樟木酒煮服之(急無藥處可以用之江東船上多用樟木斫取屑用之味辛烈者佳)
霍亂昏塞下痢(附論)
夫霍亂昏塞下痢者其人脾腎久虚陽氣不足因風冷
之氣客於三焦傳於胃府水榖不化清濁相干吐痢不
止致令其氣暴隂陽離守神識不明大便遺痢無所覺
知
方
訶梨勒丸(出聖濟總錄)治脾胃氣冷霍亂下痢不自知
訶梨勒皮黃連(去鬚)鍾乳粉五倍子白礬(焼汁)
(盡各一兩)縮砂(去皮)厚朴(去粗皮薑汁炙)樗皮當歸(切焙)酸石榴
皮(各二兩)木瓜(切一兩半)胡椒(半兩)乾薑(炮一兩半)肉豆蔲(去殼炮五)
(枚)甘草(炙)橡實(各一兩)陳橘皮(湯浸去皮焙炒二兩)
右為細散先醋煎艾葉一兩去滓取汁煮麵糊丸如
梧桐子大每服三十丸煎棗湯下不計時候溫服一
方有烏梅肉無甘草
吳茱萸餅(出聖濟總錄)治霍亂昏塞下痢
吳茱萸(湯浸焙炒)厚朴(去粗皮薑汁炙)陳橘皮(湯浸去白焙切炒)人參
(一兩)高良薑胡椒(各一兩)木瓜(切)香薷(各一兩)烏牛溺
(半升)
右先以八味為細末先將烏牛溺捻作餅子暴乾臨
用時炙燥再為細末每服二錢以水一盞煎至七分
溫服
黃連湯(出聖濟總錄)治霍亂昏塞下痢或病後瀉黃白無度
腹中虚痛
黃連(去鬚四兩)黃蘖(去粗皮)當歸(切焙)厚朴(去粗皮薑汁炙)乾薑(炮各)
(三兩)地榆阿膠(炙燥)酸石榴皮(各四兩)
右搗篩每服五錢匕水一盞半煎至一盞去滓溫服
不拘時
茯苓安心湯(出聖濟總錄)治霍亂虚寒精神不守泄痢不止
語聲不出
白茯苓(去黑皮)人參乾薑(炮)桂(去粗皮)遠志(去心各一兩半)
甘草(炙二兩)
右搗篩每服五錢水一盞半煎至一盞去滓溫服日
三不拘時
龍骨湯(出聖濟總錄)治霍亂心下手足逆昏塞不自知
龍骨(焼)附子(炮製去皮臍各一兩)人參乾薑甘草(炙各一兩)
(半)
右剉如麻豆每服三錢匕水一盞煎至七分去滓溫
服日三
吳茱萸散(出聖濟總錄)治霍亂暴痢昏塞不自知
吳茱萸(湯浸焙炒一兩)陳橘皮(湯浸去白焙二兩)
右為細散每服三錢匕米飲調下不拘時
乾濕霍亂(附論)
夫霍亂者多吐痢也乾霍亂者冷氣摶於胃飲食不消
但腹滿悶亂絞痛短氣其腸胃先挾實故不吐痢名為
乾霍亂也
方
厚朴湯(出聖濟總錄)治乾霍亂
厚朴(去粗皮生薑汁炙三分)大黃(剉炒二兩)枳殼(去穰麸炒)朴硝梹
榔高良薑(各三分)
右搗篩每服五錢匕水一盞半煎至一盞去滓溫服
人參湯(出聖濟總錄)治乾霍亂
人參厚朴(去粗皮薑汁炙各一兩)高良薑桂(去粗皮各半兩)
白茯苓(去黑皮一兩)甘草
右搗篩每服三錢匕水一盞生薑三片煎至七分去
滓不拘時溫服
活命飲(出聖濟總錄)治脾虚損霍亂不止瀉腹脹如鼓心胸
痰壅
鹽(一合)生薑(半兩)甘草(炙一分)葛根(半兩)丁香(七粒)
右細剉用童便一盞半煎一盞去渣分二温服
乾薑丸(出聖惠方)治乾霍亂心腹㽲痛氣短急四體悶不吐
痢焼難忍此名乾霍亂斯須不治即殺人
乾薑(三分炮製剉)川大黃(一兩剉碎微炒)巴豆(三枚去皮心研紙包壓去油)
吳茱萸(一兩湯浸七次焙乾炒)
右搗羅為末入巴豆令勻煉蜜和搗一二百下丸如
桐子大每服以粥飲子十五丸須臾以熱茶投當利
即瘥
冬葵子湯治乾霍亂大小便不通手足心俱熱悶亂
冬葵子滑石(碎)香薷(擇各二兩)乾木瓜(細切去皮穰一枚)
右搗篩每服五錢匕水一盞半煎至一盞去滓溫服
大小便通利心中快立瘥日四五服
大黃丸(出聖濟總錄)治乾霍亂不吐痢
大黃(剉炒一兩)乾薑(炮半兩)桂(去粗皮三分)巴豆(十四枚去皮心膜炒研)
右先搗前三味為細末與巴豆同研令勻煉蜜丸如
梧桐子大每服五丸至七丸溫分下服久未動更服
三丸以溫粥飲一盞投之取利為效
肉桂湯(出聖惠方)治乾霍亂衆醫無效
肉桂(末一兩)訶梨勒皮(末一分)巴豆(一枚去皮心研紙裹壓去油)
右除桂先將二味綿褁内一中盞湯浸良久搦下黃
汁更入酒一合下桂末令勻頓服須臾得吐痢大效
木香散(出聖惠方)療霍亂無問乾濕冷熱不止宿食不消煩
亂腹痛
青木香(長三寸)高良薑(二兩)豆蔲子(二枚)
右㕮咀以水一大升煮取半升頓服之則定一方入
生薑半分棗三枚同煎服不拘時
偹急丸(出聖惠方)療乾濕霍亂凡乾霍死者多濕霍死者少
俱由飲食不節將息失宜霍之狀心腹脹滿攪刺疼
痛煩悶不可忍手足逆冷甚者流汗如水大小便不
通求吐不出求痢不下須臾不救便有性命之慮濕
霍之狀腹亦攪痛諸候有與乾同但吐痢無限此病
始得有與天行相似者亦令頭痛骨肉酸□手足逆
冷四體發熱乾霍大小便不通煩悶欲死宜急與巴
豆等三味丸服之
巴豆(一百枚熬令熟去心皮)乾薑(三兩桂氏以芒硝五兩代換千金同)大黃(五兩)
右藥先搗乾薑大黃為散復别搗巴豆如膏和前二
味同搗令調細細下蜜堪丸出之以飲下三丸如梧
桐子大服訖數揉肚令轉動送下利良久不覺則以
熱飲投之又良久不利更服一丸須臾當利利後好
將息食飲寒溫以意取進如渴者煮漿水粥少少喫
之忌野猪肉蘆笋等物
高良薑散療濕霍亂吐痢無限宜合高良薑等三味服
之
高良薑(三兩)豆蔲子(十二枚)桂心(二兩)
右藥切以水四升煮取一升去滓細細啜之亦有於
此方加乾薑人參二物忌生葱
治濕霍亂吐痢不止心煩四肢逆冷(出聖惠方)
用烏牛屎二兩以水二升煑沸絞濾頓服黃牛犂牛
屎亦佳無牛處乾者亦好用
又方
壁土一把薑一大兩碎之以水一大升煎半升熱服
鹽湯(出千金方)治忽然心腹脹滿㽲刺痛疼蠱毒煩悗欲吐
不吐欲痢不痢狀若神靈所附頃刻之間便至悶絶
亦涉三因或臟虚或腸胃素實故吐痢不行及乾霍
亂宿食不消積冷心腹煩滿惡氣
用極醎鹽湯三升熱飲一升刺口令吐宿食使盡不
吐更服吐訖復飲三吐乃止此法大勝諸治俗人以
為易舍淺近鄙而不用守死而已凡有此痛即先用
之續以理中湯倍加橘紅與之或藿香正氣散官桂
茯苓煨枳殼就吞蘇合香丸妙一方用童子小便一
用枳殼散調下
薑鹽飲(出直指方)治乾霍亂欲吐不吐欲瀉不瀉痰壅腹脹
絞痛手足厥冷治之
鹽(半兩)生薑(半兩切)
右同炒令色變以水一碗煎熱溫服甚者加童子小
便一盞
陳橘皮湯(出聖濟總錄)治乾霍亂腹脇脹滿不吐痢心胸悶
亂不可忍
陳橘皮(湯浸去白焙三兩)蜀椒(去目并閉口炒四十粒)
右搗篩每服五錢匕水一盞半生薑三片煎至一盞
去滓溫服不拘時
二勝散(出聖濟總錄)治乾霍亂不吐不痢令人昏冐煩亂
氣短上下隔塞冷汗自出
訶梨勒皮乾薑(成塊者各二兩)
右不搗碎同用水二升於銚子内煎水盡為度取出
重細切焙乾搗羅散每服二錢匕陳米飲調下
梹榔湯(出聖濟總錄)治霍亂上氣衝急欲悶絶大小便不通
用梹榔七枚剉搗篩每服五錢以水一盞童子小便
半盞煎至一盞去滓溫服日三
治乾霍亂不吐不下方
用丁香四十枚以熱湯一升和頓服不瘥更作服
治乾霍亂不吐不痢煩悶不知所為(出聖惠方)
用巴豆一粒去皮心以熱水研服之當快利三兩行
以漿水粥止立定
紫蘇子丸(出聖濟總錄)治乾霍亂(方見本門霍亂逆吐類)
木香散(一名桔梗散)治乾霍亂不吐不瀉但腹脹滿或㽲痛
(方見本門霍亂心腹脹類)
水蓼飲(一名香薷湯)治乾霍亂不吐痢四肢煩身冷汗出(方見)
(本門霍亂煩渴類)
又有乾霍亂一證不吐不瀉只是心腹絞痛自汗如流
須臾悶絶(出仁好方)
右以鹽一大匙炒黃色用湯泡四五碗入童子小便
一碗灌令喫盡須是一頓盡方可却以雞羽掃喉咽
則大吐鹽湯隨出不害則愈唐柳州云元和十一年
十月得乾霍亂上不可吐下不可利出冷汗三大斗
許氣即絶河南房偉𫝊此方入口即吐絶氣復通
如霍亂俗名攪腸沙豆鹽湯下吐以羽刷咽中鹽湯
能吐蠱毒鬼飲又飲艾湯又丁香末熱酒下
治上吐下痢者為濕霍亂(出本草)
以黃牛屎半升水一升煮三兩沸將牛屎濾過取汁
服半升則止牛子屎亦得
治霍亂不吐(出本草)
用白梁米粉五合水一升合之頓服如粥食
中惡霍亂(附論)
夫中惡霍亂者邪内干正氣為暴使胃中食物不化氣
道痞結不得宣通令人心腹卒痛吐痢煩悶甚有精神
冐昧靡所知識此得之鬼氣所作也
方
十香丸(出聖濟總錄)治霍亂中惡不識人心痛腹脹不思飲
食
丁香蘇合香白檀香沉香木香莎草根
(炮去毛)白术(剉炒)高良薑安息香(研)麝香(研)薰陸香(研)
丹砂(研)龍腦(研各半兩)蓽撥訶梨勒(煨去皮)犀角(鎊屑)厚
朴(去粗皮薑汁炙各一兩)
右除别研外為細末與别研者藥同令勻煉蜜丸如
梧桐子大每服五丸溫酒下老少加減服之甚者溫
酒研下收貯於甆盒中日四五服以瘥為度
桃枝湯(出聖濟總錄)治中惡霍亂心痛胸脇㽲痛喘惡
向東桃枝白皮(一握)丹砂(碎一兩)梔子仁(十四枚)當歸(焙)
附子(砲製去皮臍)豉吳茱萸(淘炒各一兩)桂(去粗皮各三兩)
右剉如麻豆大每服四錢匕水二盞生薑三片煎至
一盞去滓溫服日三夜一
木香散(出聖濟總錄)治中惡霍亂心腹痛煩悶
木香(炮三分)梹榔(剉一兩)青橘皮(湯浸去白穣)桂(去粗皮)桃仁
(去尖皮雙仁炒研)人參(各半兩)
右為細末每服二錢匕溫酒調下不拘時
白术湯(出聖濟總錄)治中惡霍亂吐痢手足麻痺或轉筋
白术(剉)木瓜(去穣切焙)人參(各一兩)甘草(炙)乾薑(炮各半兩)
右搗篩每服三錢匕水一盞生薑三片棗一枚擘同
煎七分去滓溫服不拘時
橘皮湯(出聖濟總錄)中惡霍亂吐痢心煩
陳橘皮(湯浸去白穰)木瓜(切焙)桂(去粗皮)草豆蔲(去皮)甘草(炙各)
(一兩)
右搗篩每服三錢匕水一盞煎至七分去滓溫服不
拘時
丹砂丸(出聖濟總錄)治中惡霍亂垂死
丹砂(研半分)附子(炮製去皮臍一分為末)雄黃(二豆許研)
右以巴豆七粒去心皮别研出油後入諸藥末研令
極勻煉蜜丸如麻子大每服三丸米飲下若下痢未
止加三丸至五丸與少冷粥食之即定
麝香散(出聖濟總錄)治中惡霍亂心腹刺痛去惡氣
麝香(研一分)犀角(銷屑)木香(各半兩)
右為細散空心熱水調一錢日三
麝醋方(出聖濟總錄)治中惡霍亂
用麝香一錢細研和醋半盞調二服即瘥
又方
用沉香主心腹痛霍亂中惡邪鬼亡精失神並宜酒
煮服之
主霍亂中惡心腹痛鬼氣注忤飛尸喉痺蠱毒癰疽
惡赤白遊疹(出海藥闕本門)
用海桐根以酒及水磨服傅之亦住
治霍亂中惡
用海桐皮煮汁服之
霍亂煩渴(附論)
夫上焦如霧言五臟津液之所薰蒸其氣潤潯故能分
佈令諸脉也今霍亂吐之人重亡津液則臟腑不和上
焦熱津液不足故因霍亂而煩渴也煩渴不止則引飲
引飲則利
方
藿香湯(出聖濟總錄)治霍亂吐逆冷熱不調心膈煩悶咽
乾多渴
藿香葉(三分)枇杷葉(炙去毛)陳橘皮(浸去白焙)丁香(各半兩)厚
朴(去粗皮生薑汁炙二兩)白茅根麥門冬(去心)乾木瓜(各一兩)
甘草(各一兩半)
右搗篩每服三錢匕水一盞生薑三片煎至七分去
滓早晚食前溫服
麥門冬湯(出危氏方)治霍亂已愈煩熱不解多渴小便不利
麥門冬(去心)橘皮(去白)半夏(湯泡七次)白茯苓(去皮)白术(各一兩)
人參甘草(炙各半兩)小麥(半兩)
右㕮咀每服四錢水一盞半生薑五片烏梅少許煎
至八分去滓溫服不拘時
止渴湯治霍亂煩渴
甘草人參麥門冬(去心)茯苓桔梗瓜蔞根
乾葛澤瀉(各等分)
右為細末蜜湯調下二錢
人參散(出聖惠方)治霍亂卒吐下痢不禁脉數煩渴
人參(去蘆頭)白术白茯苓葛根(剉)陳橘皮(湯浸去白)
(穰焙)麥門冬(去心各一兩)甘草(半兩炙微赤剉)
右搗篩為散每服四錢以水一中盞入生薑半分煎
至六分去滓溫服
木瓜湯(出聖濟總錄)治霍亂煩渴喘促無力食即嘔吐
木瓜(一兩)木香梹榔生薑(各半兩)黑豆(炒一合)甘草
(炙一分)人參(三分)
右剉如麻豆每服五錢水一中盞半煎取一盞去滓
早晚食前溫服
肉豆蔲丸(出聖濟總錄)治霍亂吐瀉渴燥煩悶不止
肉豆蔲(去殼炮)丁香甘草(炙)陳橘皮(湯浸去白焙)高良
薑藿香葉(各半兩)
右為細末用棗肉丸如梧桐子大每服三十丸溫生
薑米飲下不拘時
麥門冬湯(出聖濟總錄)治霍亂吐瀉不止渴甚
麥門冬(去心焙)瓜蔞仁陳橘皮(湯浸去白焙半兩)人參(半兩)
厚朴(去粗皮薑汁炙一兩)
右搗篩每服三錢匕水一盞煎至七分去滓溫服日
三
人參湯(出聖濟總錄)治霍亂吐痢渴燥不止
人參(三分)葛根(剉)白术桔梗(去蘆頭剉炒)赤茯苓(去黑皮各)
(半兩)
右搗篩每服三錢匕漿水一盞煎至七分去滓溫服
日三
梔子散(出聖惠方)治霍亂吐下後煩渴
梔子仁(半兩)豉(一合不搗)陳橘皮(三分湯浸去白穰焙)
右搗篩為散分為三服每服以水一中盞入生薑半
分去滓溫服
麥門冬散(出聖惠方)治霍亂吐瀉煩渴心燥
麥門冬(去心)生薑梁米(各半兩)桑葉(一兩)
右細剉以水一大盞煎至六分去滓入蜜半合更煎
三兩沸放令溫時服之
石膏散(出聖惠方)治霍亂煩渴頭痛
石膏(二兩)麥門冬(一兩去心)甘草(三分炙微赤剉)白茯苓(一兩)
右搗篩為散每服三錢以水一中盞入生薑半分䜴
一百粒竹葉二十七片煎至六分去滓不計時候溫
服
白茯苓散(出聖惠方)治霍亂心煩渴
白茯苓(一兩)大棗(十枚去&KR1802;)麥門冬(半兩去心)
右細剉分為五服以水一中盞煎至六分去滓溫頓
服
木瓜散(出聖惠方)治霍亂吐痢煩渴不止
木瓜(一枚)桂心(一兩)麥門冬(一兩去心)
右細剉每服半兩以水一大盞煎至五分不計時候
溫服
青竹茹湯(出聖濟總錄)治霍亂津液少渴甚
青竹茹(一鷄子大)人參(半兩)烏梅(去核二枚)
右搗篩水三盞煎取一盞去滓溫服分三服不拘時
蘆葉湯(出聖惠方)治霍亂吐瀉煩渴心燥
蘆葉(一兩剉)糯(半兩)
右以水一大盞入竹茹一分煎至六分後入蜜半合
生薑汁半合更煎三兩沸去滓放溫時時呷之
草豆蔲湯(出聖濟總錄)治霍亂心煩渴吐痢不下食
草豆蔲(去皮一兩)黃連(去鬚一兩)
右搗篩每服三錢匕水一盞烏豆五十粒生薑三片煎
至七分去滓溫服
香薷湯(出聖濟總錄)治霍亂吐痢四肢煩疼冷汗出多渴亦治
乾霍亂及轉筋者(一名水蓼飲)
香薷(二兩)蓼子(一兩)
右搗篩每服二錢匕水一盞煎至七分去滓溫服日
三
薑藕飲(出聖濟總錄)治霍亂吐下止兼渴
生藕(一兩洗切)生薑(一兩洗切)
右研絞取汁分三服不拘時
木瓜湯(出聖濟總錄)治霍亂吐痢煩渴不止
木瓜(一枚無生者乾者亦得)桂(去粗皮二兩)
右㕮咀如麻豆大每服五錢匕水一盞半煎至八分
去滓溫服一方以豆䓻代桂
厚朴桂心湯療霍亂復渴口乾腹痛不止病源云霍亂
而渴者由大吐逆上焦虚氣不調理氣乘於心則煩
悶也大痢則津液竭津液竭則臟燥臟燥則渴也煩
渴不止則引飲引飲則痢亦不止
厚朴(四兩炙)桂心(三兩)
右切以水四升煮取一升二合絞去滓分六合細細
飲之服了如其渴欲得冷水盡意飲之忌生葱
糯米飲(出聖惠方)治霍亂渴甚不吐卒噦心煩渴不止卧不
安
用糯米二升淘取泔飲之即定研米粉取白汁飲之又
以水煮澄清稍溫服黃梁米亦得一方研白米汁用
蜜調
療霍亂不吐不下胸腹脹滿方(出聖惠方)
用木瓜一枚切以水四升煮取二升細細飲盡更作吐
不止者亦瘥若渴惟飲此湯佳枝莖亦可用此湯令
取吐一方煮木瓜汁服之治霍亂轉筋
人參散(出經驗良方)治吐逆及瀉後除煩渴常服調中和氣
人參白茯苓白乾葛(各二兩)藿香木香甘
草嫩黃耆(去蘆各二兩半)
右剉散每服三錢水一盞半煎七分去滓溫服瀉後
渴甚者每服加滑石末二錢同煎一方無嫩黃耆
茯苓澤瀉湯(出危氏方)治霍亂吐痢後煩渴欲飲水
茯苓(八兩)澤瀉(四兩)甘草(炙)桂心(各二兩)白术(二兩)
右剉散每服四大錢水一盞薑三片煎七分去滓食
前服一方有小麥五兩
豆蔲丸(出仁存方)治吐痢不定煩躁渴
肉豆蔲(炮)丁香陳皮(各半兩)良薑藿香(各一兩)
右為末棗肉丸如梧桐子大每服二十丸加至三十
丸薑汁米飲送下
香薷湯(一名香藿散)治吐瀉霍亂煩渴腹痛或轉筋體冷脉
微(方見本門霍亂吐痢類)
葛根散(出指南方)治霍亂有熱煩渴
乾薑丁香藿香甘草赤茯苓枇杷葉
(等分)
右為細末每服三錢水一盞煎至七分溫服
五苓散(出和宣方)治伏暑煩渴引飲吐痢
澤瀉(二兩半)肉桂(一兩)白术猪苓赤茯苓(各一兩半)
右末小麥煎湯
治霍亂吐下後水渴多飲則殺人方(出肘後方)
用黃米五升水一斗煮之令得三升澄清稍稍飲之
莫飲餘物也
主霍亂後虚渴煩悶不能食(出本草)
以藕實生食之
治霍亂煩躁(出本草)
以黃梁米粉半升水一升半和絞如白飲頻服糯米
亦得
普濟方卷二百二
