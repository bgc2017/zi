普濟方卷三百明周王朱橚撰
上部瘡門
口麋(附論)
膀胱移熱於小腸膈腸不便上為口麋夫小腸之脉絡
心循咽下膈抵胃隂陽和平水糓入胃小腸受之通調
冰道下輸膀胱令熱氣厥逆膀胱移熱於小腸胃之水
榖不得𫝊輸於下則令腸膈塞而不便上則令生瘡而
麋爛也大抵心胃壅熱則必薰蒸於上不可槩以傅藥
當求本以治之
方
柴胡澤瀉湯治腸熱口糜生瘡
柴胡(去苖)澤瀉陳橘皮(浸去白焙)黃芩(去黑心)枳
實(麸炒)旋覆花升麻芒硝(别研各三兩)生地黃
(一升)
右除芒硝外㕮咀如麻豆大每服五錢水二盞煎取
一中盞去滓下芒硝末半錢食後温服
大青丸治口糜生瘡久不瘥及心脾中熱乍發乍退
大青(去根)甘草(炙剉)枳殼(去穰麩炒)苦参(剉各三分)黃
連(去鬚)生乾地黃(焙)升麻(各一兩)
右為末煉蜜和丸如梧桐子大每服二十丸食後熱
水下日二服
大黃散治口糜生瘡久不瘥
大黃(剉碎焼為灰)甘草(炙剉)黃栢(炙剉各一兩)蜜陀僧
(研)滑石(研各一分)
右為散每用一錢綿裹含有涎即吐
升麻丸治口糜生瘡
升麻黃連(去鬚)黃栢(炙剉)杏仁(湯浸去皮尖雙仁各一兩)
右為末研杏仁如膏煉蜜三兩以藥末并杏仁膏和
為丸如彈子大每服一丸含化嚥津
紫金散治大人小兒口糜生瘡(方見本門口瘡類紫金霜)
大黃湯治口糜生瘡
大黃(剉一兩)芒硝(研)黃連(去鬚)黃栢(炙各半兩)
右搗篩每服三錢水一盞煎至六分去滓入蜜半匙
酥少許細呷含嚥
柴胡湯(出宣明論)治口糜生瘡損爛小腸有熱脹滿
柴胡(去苖)地骨皮(各一兩)
右搗篩每服三錢水一盞煎至六分去滓細含嚥之
病人熱實者加大黃樸硝可瀉
治口瘡糜爛生蜜塗方
右用生蜜使頻用塗瘡上三五次即愈一方用大黃
一兩切如指頭大以蜜煎五七沸候冷取出每含一
塊嚥津
治諸人口爛者(出危氏方)
右用巴豆二粒帶皮搗與麵糊為膏貼在顱門上即
一夜便可取瘡在顱門上永不發
杏仁餅子(出三因方一名杏粉膏)治口糜生熱瘡以凉藥傅之
不愈者
杏仁(湯浸去皮尖雙仁十四枚别研細)膩粉(一錢)
右和研如膏為餅如錢眼大鉛丹為衣先用塩湯潄
口含一餅涎出即吐應驗臨卧時細嚼涎出愈一方
臨卧𫝊瘡上少頃吐之勿嚥
黃蘖散治口糜生瘡
黃蘖(蜜塗炙乾去火毒)白殭蠶(直者置新瓦上下以火煆蠶絲斷出火毒)
右為細散掺瘡及舌上吐涎
逆調論云膀胱移熱於小腸膈腸不便上為口糜心胃
壅熱水糓不轉下𫝊小腸𨗳赤散去小腸熱五苓散瀉
膀胱熱故以𨗳赤散調五苓散主之(出衛生寳鑑方)
胡黃連散(出衛生寳鑑方)治口糜
胡黃連(五分)藿香(一錢)細辛(三錢)宣連(三錢)
右為末每用半錢乾掺口内潄津吐之
舌瘡(附論)
舌生瘡者心脾經藴熱所致也盖口属心心者火脾者
土火積熱𫝊之脾土二臟俱蓄熱毒不得發散攻衝上
焦故令口舌之間生瘡腫痛
方
升麻煎(出千金方)舌主心臟熱即應舌生瘡裂破引唇揭
赤服洩熱
蜀升麻射干(各三兩)栢葉(切一升)大青(二兩)苦
竹葉(切)地黃(汁各五合)赤蜜(八合)生玄参汁(三合)
生蘆根薔薇根白皮(各五兩)
右㕮咀以水四升煮取一升去滓下玄参汁一兩沸
次下地黃汁兩沸次下蜜煎取一升七合綿濾取汁
安舌上含細細咽之
升麻柴胡湯(出危氏方)治心脾虚熱上攻舌上生瘡舌強
頬兩邊腫痛
柴胡升麻芍藥梔子仁木通(各一兩)黃
芩大青杏仁(去皮尖各三分)石膏(煆二兩)
右為剉散每服四大錢水一盞姜五片煎七分去滓
食後服日三夜一渣重煎服
玄参升麻湯(出濟生方)治心脾壅熱舌上生瘡木舌舌腫
或連頬兩項腫痛
玄参赤芍藥升麻犀角桔梗管仲
黃芩甘草(各等分)
右㕮咀每服四錢以水一盞半煎至七分去渣服不
拘時一方有姜五片
鉛丹膏治舌上生瘡
生地黃汁(三合)蜜(三合)鉛丹(一兩半)杏仁(去皮尖䨇仁别)
(研如麵七十枚)
右和一處調勻銀器内煮用槐枝攪不得住手看色
紫即成取出每用少許口内含化吐津
鳥黃散(出仁齊直指方)療卒腫舌瘡
右用鳥賊魚骨蒲黃等分為末傅舌上良
吻瘡(附論)
病源足太隂為脾之經其氣通於口足陽明為胃之經
手陽眀為大腸之經此二經並夾於口其腑臟虚為風
邪濕熱所乘氣發於脉與津液相摶則生瘡常濕爛有
汁世謂之肥瘡亦名驚口瘡口吻瘡者有其瘡發於
唇吻之間痛微腫此由脾胃有熱随氣薰發上攻於口
唇與津液相摶所致也唇舌焦燥口破生瘡者盖心
脾受熱所致也以水浸黃連暖而飲之或用黃連阿膠
丸以粳米飲吞下此要藥至於大渴而不可禦合少與
竹葉湯熱劑之法無以踰此然此特随幾應變而已就
根本論之則水火相濟蠟苓丸為宜也
方
芎辛丸(出千金方)治口吻瘡
梔子甘草(各十分)細辛(二十分)桂心(二十分)芎
藭(一兩)
右為末蜜丸食後服七丸日再服瘥止
芎芷丸(出千金方)治口吻瘡
芎藭白芷橘皮桂心棗肉(各一兩半)
右為末蜜和為丸食後服一十五丸又含之以瘥為
度此方甚驗
芎藭丸治口吻瘡
芎藭(二兩)白芷陳橘皮(湯浸去皮白)黃連(去鬚各半兩)
右為末煉蜜丸如梧桐子大每服二十丸甘草湯下
不拘時
亂髮灰散治口吻生瘡及口傍惡瘡
亂髮(灰)黃連(去鬚)故絮(灰各一兩)乾姜(炮半兩)
右為散再研勻不拘多少傅瘡上日三五次以瘥為
度
桑脂散治口吻瘡
右用桑條嫩枝於鉄上燒灰作末鵝脂和傅之
㯽粉散治口邊生瘡浸滛不效(一名立效散)
㯽榔(燒存性)輕粉(少許)
右為細末入傅瘡口上立愈一方用蒸飯甑上滴淚
調傅之
烏金散治口吻瘡
右取蜣蜋三枚燒灰細研為散傅之
治口吻瘡右用越瓜為灰傅之
治口吻瘡
右取經年葵根欲腐者彌佳燒作灰及熱傅之
治口吻瘡
右用楸白皮濕貼之三四度瘥一方用葉為末傅瘡
治吻瘡
右用新炊飰了甑及熱以唇口向甑唇上熨之二十
七下三兩次瘡止
治口吻惡瘡及喉中口舌生瘡
右用黃栢以蜜塗炙研羅為末傅瘡上效亦以削如
鴨舌含之
杏仁散治口吻生瘡
杏仁(一分湯浸去皮尖䨇仁)鉛霜(半分)麝香(少許)
右先研杏仁令細次入鉛霜麝香研令勻用少許傅
瘡上瘥
㯽榔散治口吻生白瘡
右㯽榔二枚燒灰存性細研傅之妙日三五度
治鷰吻方以白楊枯枝鐡上燒取脂及熱傅之
又方以木履尾内煻灰中令熱取挂兩吻各二十七
遍
治吻上鷰口瘡取百家筋頭燒為灰𫝊瘡上
治吻上鷰瘡取㭢几上屑燒傅之瘥
治小吻瘡又用桑葉研取白汁傅之
唇瘡(附論)
濟上方云唇者脾之所主胃者脾之所合其經起於鼻
環於唇其支脉絡於脾胃受邪則唇爲之病盖風勝則
渴燥勝則乾熱勝則裂氣鬱則生瘡血少則瀋而無色
治之之法内則當理其脾外當敷以藥無不效者矣
夫脾與胃合足陽明之經胃之脉也其經起於鼻環於
唇其支脉入絡於脾脾胃有熱氣發於唇則唇生瘡也
方
潤脾膏治脾熱唇焦枯無潤
生天門冬(切)生地黃汁(一升)生麥門冬萎蕤
(各四兩)猪膏(三升)細辛甘草芎藭白术(各二)
(兩)黃茋升麻(各三兩)
右㕮咀諸藥苦酒淹一宿綿裹藥臨煎下生地黃汁
與諸藥共煎取膏候水氣盡去滓取細細含之
白歛膏治唇瘡
白歛白芨(各一兩)黃茋牡丹皮芍藥
丁香(各一分)白蠟(三兩)麝香(另研)乳香(另研各一分)
右將白歛等六味為㕮咀用芝蔴油半觔先煎十餘
沸下剉藥有焦色以綿濾去滓慢火再煎十餘沸下
蠟不住手攪離火候凝盛於磁器中下麝乳攪勻每
用少許塗患處日三五上即瘥
藁本散治唇瘡生肌
藁本(去苖土半兩)芎藭(半兩)細辛(去苖葉半兩)桂(去粗皮一)
(分)當歸(焙乾半兩)杏仁(湯浸去皮尖雙仁一分)雄黃(研一分)
右為細散次入雄黃拌勻𫝊瘡上日三五次
硫黃散治唇瘡及緊唇瘡久不瘥
硫黃(研)白礬(枯研)丹砂(研)水銀麝香(研)
黃栢(為細末各一分)
右研候水銀星盡用臘月猪脂和如泥先拭唇令淨
後以膏塗之日三五上即瘥
黃栢散治蠒唇
黃栢(一兩)五倍(二錢)蜜陀僧(少許)甘草(少許)
右除黃栢外為末水調勻敷於黃栢上火炙三五次
炙盡藥末為度將黃栢薄片臨睡貼之天明即愈
皆效方療疳䖝蝕唇鼻齒口及餘處
石硫黃(研)乾漆(熬)文蛤(焼作灰)
右等分絹篩之每用揀胡桃一枚麝香棗核大研和
先拭去惡物血等然後傅之日三
五倍子散治口唇生瘡
五倍子(去心中虫)槐花(擇等分)
右為細末每用蜜調𫝊唇上如瘡口乾以葱涎調塗
之
錢脂膏(出聖惠方)治唇黑腫痛癢不可忍
右用大錢四文於石上以臘月猪脂磨取汁塗之
又方(出千金方)右用竹弓彈出惡血取瘥
亂蜂膏(出千金方)治唇黑腫痛癢不可忍
右燒亂髮及蜂房六畜毛作灰猪脂和傅之亦治瀋
唇
治唇生瘡亦治唇緊裂破成瘡(出千金方)
右以垢傅之日三度即頭垢或屠家肉案上垢燒灰
塗之
治唇邊生瘡連年不瘥(出聖惠方)
右以八月藍葉十片絞取汁洗不過三日瘥
治唇瘡(出聖惠方)右東壁上土研傅之瘥
又方(出聖惠方)右胭脂用油調塗之瘥
又方(出聖惠方見本門口瘡類豆䜴散)
又方用白石英去皮酥炙赤為末貼瘡上䖝出即瘥
又方(出聖惠方)
右用大麻子燒灰為末用井華水調塗唇上
治唇瘡及緊唇瘡
右以鷄子一枚煮熟取白為泥貼瘡上
又方(出聖惠方)右蠏腹底白皮一分燒灰研為末貼之效
治瀋唇瘡唇常爛黑腫疼痛不可忍
右以鯹魚血磨墨相調塗之一方用膽汁磨墨塗之
又方(出聖惠方)右以白礬熬沸為末和胡粉傅之瘥
治唇吻瘡(出肘後方)
右用刮㭢几屑若枯屑火燒以傅之麥荴灰傅之並
良
又方(出聖惠方)右取乾蟾蜍焼灰細研傅之
黃連散(出聖惠方)治吻惡瘡
黃連(一分去鬚)乾姜(半分炮裂)
右為細末每用少許𫝊瘡上不過三上瘥一方有膩
粉
治唇生瘡(出千金方)右以胡粉傅之
治唇生瘡
右以晩蠶蛾一分碾為末每取少許傅瘡上瘥
海帶散(出危氏方)治緣唇瘡
海帶(不拘多少)
右為散臨卧貼一兩宿瘥
唇緊(附論)
唇緊之候其本與唇瘡同瘡未及瘥熱積在胃復為風
濕所摶結令唇發腫瘡緊而痛濕潰出黃水久而不愈
謂之緊唇脉經論足陽明之脉所生病則唇日緊者盖
陽明胃之脉脥口還唇風熱所客則為緊唇之病方書
謂緊唇亦為瀋唇用酸浆水洗去白痂臨卧點綠袍散
或如不愈貼赴筵散又不愈貼鉛白霜散則安愈矣
方
甲煎唇脂治唇裂口臭
可先以麻搗泥泥兩口好甆缾容一斗已上各厚半
寸曝令乾
甘松(五兩)艾納香苜蓿香茅香(各一兩)藿香(三兩)
陵零香(四兩)
右六味先以酒一升水五升相和作湯洗香令淨切
碎又以酒水各一升浸一宿明旦取一斗五升烏麻
油六味内其中微火煎三上三下去滓内上件一口
缾中令少許不滿然後取
上色沉香(三斤)雀頭香蘇合香(各三兩)白膠香
白檀香(各五兩)麝香甲香丁香(各一兩)
右先酒水相和作湯洗香令淨各各别搗碎不用絶
細以蜜二升酒一升和香内上件甆缻中令實滿以
綿裹缾口又以竹筏交横縳之勿令香出先掘地埋
上件油缾令口與地平以香缾合覆油缾上令兩口
相當以麻搗泥泥兩缾口際令牢密可厚半寸許用
糠壅瓶上厚五寸燒之火欲盡即加糠三日三夜勿
令火絶計糠十二石訖停二日令冷出之别煉蜜八
觔煮數沸内紫草十二兩煎數十沸取一莖紫草向
瓜甲研看紫草骨白出之又以綿濾過與煎相和令
勻乃内硃砂粉六兩攪令相得少冷未凝之間傾置
竹筒中即用紙裹麻纏之待凝冷解開任意用之計
此可得五十挺
甲煎口脂(出千金方)治唇白無血色及口臭燒香澤法
沉香甲香丁香麝香檀香蘇合香
薰陸香零陵香白膠香藿香甘松香
澤蘭(各六兩)
右胡麻油五升先煎油令熱乃下白膠香藿香甘松
澤蘭少時出火綿濾内甆中入餘種香搗作末以蜜
和勿過濕内著一小甆缾中令滿以綿裹口竹十字
絡之以小瓶覆大缾上兩口相合蜜泥泥之乃掘地
埋油缾令口與地平乃聚乾牛糞燒之一方用糠火
燒之七日七夜不湏急滿十二日火尢佳待冷出之
即成其缾並湏熟泥勻厚一寸曝乾乃可用順脾養
肌散治唇緊
山芋桂(去粗皮)白芷甘草白术(各一兩)人
参訶子肉白茯苓黃茋木香(各半兩)肉
豆&KR1740;(兩枚)
右為細末每服一錢茶點熱服食前
五福化毒(出危氏方)治唇舌腫破生瘡煩渴
玄參(洗焙)北梗(各二兩)茯苓(二兩半)人参(半兩)馬
牙硝(枯)青黛(各一兩)甘草(七錢半焙)麝(一字)金銀
箔(各四十片為衣)
右為細末煉蜜丸如皂子大以薄荷泡湯候冷調下
如口臭以生地黃汁調下
瀉黃飲子(出危氏方)治風熱藴於脾經唇燥瀋裂無色(方見)
(本門口舌瘡類)
水銀膏療緊唇病源云脾與胃合胃為足陽明其經
脉起鼻還於唇其支脉入絡於脾胃脾胃有熱氣發
於唇則唇生瘡而重被風邪寒濕之氣摶於瘡則微
腫濕爛或冷或熱乍瘥乍發積月累年謂之緊唇亦
治之
水銀熏黃青礬(各研)苦參(各二兩末)絳緋(方三寸)
亂髮(一鷄子大)細辛(三兩末)
右以緋裹髮用麻油一斤蠟二兩先煎苦參細辛以
緋髮消盡入水銀石藥及蠟厚膏成收凝定以𫝊上
取瘥為度水銀和石藥兩味研令盡入煎之一方有
乳香
清脾湯(出三因方)治意思過度藴熱於脾口乾唇燥瀋裂
無色(方見本門口瘡類)
石硫黃膏(出聖惠方)療緊唇瘡久不瘥
石硫黃(研)白礬(燒)硃砂(研)水銀麝香
黃蘖末(各一分)
右和水銀研於瓷鉢中以水銀星盡用臘月猪脂和泥
先拭淨然塗之日三五瘥
菊花丸(出三因方)治脾肺氣虚憂思過度榮衛枯耗唇瀋
緊或口吻生瘡容色枯顇男子精女子血衰悉治之
甘菊花枸杞子肉蓯蓉(酒浸洗切)巴戟(去心各等分)
右為末蜜丸梧桐子大每服三五十丸米湯下
胡粉膏(出聖惠方)治緊唇瘡疼痛不可忍
胡粉(三分)黃連(三分去鬚)甘草(一分炙微赤剉)麝香(一錢細研)
右為末用臘月猪脂調令得所每以少許塗於瘡上
羌活散(出三因方)治風濕入脾致唇瞤動掀揭頭疼目眩
及四肢浮腫如風水之状
羌活(三兩)茯苓薏苡仁(各一兩)
右為末每服二錢水一盞煎七分入淡竹瀝一匙許
再煎服
煉蠟合甲煎法(出千金方)治唇白無血色
蠟紫草(各一兩)
右先煉蠟令消内紫草煮少時候看以紫草向指甲
研之紫草心白即出之下蠟勿凝即傾搦一合甲煎
於蠟中勻攪之訖灌筒中勿觸動候冷凝乃取之便
成好口脂也𫝊口面日三
白燈散(出千金方)治唇緊
右纏白布作大燈柱如脂安斧刃上燃炷令刃汗出
拭取傅唇上日二三度
蠐螬散(出聖惠方)治瀋唇
右用乾蠐螬燒末和猪脂臨卧𫝊之一方水服之治
緊唇
橄㰖散(出海上方)治唇緊燥生瘡
右橄㰖不拘多少燒灰為細末以猪脂和塗患處一
方用核中仁細研傅之
立效散(出衛生寳鑑方)治唇緊瘡痛
訶子肉五倍子(各半兩)
右為細末乾貼唇上立效
杏仁膏治唇破裂口瘡
右用杏仁細嚼同猪膏調唇上破處
又方治緊唇
右用自死蝼蛄燒灰傅之
又方治緊唇
右炙松脂貼上取瘥
又方治緊唇
右取蛇皮拭淨燒灰敷之又一方以生油調傅之
又方治緊唇右火炙蠟貼唇取瘥
又方治緊唇
右以燒鱉甲及頭令煙盡為末傅之日三度
又方治冬月唇乾折血出右搗桃仁猪脂和傅之
又方治遠行唇口面皴裂
右用煎熟猪脂將行夜常取𫝊面設行萬里野宿不
損
又方治唇緊右用馬齒莧煮汁洗緊唇
又方治唇緊燥裂生瘡
右用猪腎包安腎丸以紙固之煨熟好酒送下臨卧
服之如無安腎丸以八味代之妙
又方治緊唇瘡
右用人溺白垽燒研末傅之
又方治唇舌忽生瘡
右用燒鷄屎白為末以布裹着瘡上含之
又方療唇舌忽生瘡
右用鷄舌香末以綿裹含之瘥
又方治唇緊
刺薊(一兩)
右搗汁日曝之令濃先刺口唇令血出以藥汁塗之
兼療刺風甚驗
又方治唇緊
皂莢末
右以少許水調塗之
又方治緊唇
大黃(一分)
右搗爲末每用少許醋調塗
又方治緊唇
右用屠兒肉几上垢燒塗
又方療瀋唇緊唇及燥裂生瘡面無顔色(一方名青灰散)
右以青布卷燒炷著斧上取汁塗一方酒服之或猪
脂塗或燒灰水調服
又方治緊唇
右取綠礬於熨斗内熬候汁盡研為末醋調塗於鼻
子上貼之至來日去却藥安葱白皮瘡上以火炙油
木梳熨之不過三上瘥
又方治緊唇
右用亂髮蜂房及六畜毛等分燒灰研為末貼於瘡
上若以猪脂和塗亦佳
凡口唇開破用藥兩頭封貼却以帛片看損横直加封
藥於上再貼上牢住所封藥不令開落仍少言語
凡上下腮口唇齒傷或内外横直落破有臭膿取出静
處少言語或齒傷且先安齒住痛金井骨在唇下有
損不可束縳只擦令平正用黑龍散敷貼綿片貼縳
兩肋骨亦然
唇生核(附論)
唇生核之候大槩與唇瘡緊唇相類然其腫至於生核
者盖足陽明與太隂為表裏藏府俱有風熱之氣衝發
二經與血氣相摶而為唇腫外復為風冷所乘血氣凝
結聚而不散故生核也
方
防風湯治脾胃藴積熱氣為風冷相摶唇邊生核結
硬疼痛
防風(去皮半兩)菊花(一兩)升麻獨活(去蘆頭)知母
(焙)黃芩(去黑心)玄參藁本(去苖土)大黃(剉炒)
梔子(去皮)前胡(去蘆頭)桔梗(剉)甘草(炙剉)麥門冬
(去心焙)生乾地黃(焙各半兩)
右麄搗篩每用三錢水一盞煎至七分去滓食後服
日三
升麻散治風熱在脾胃唇腫生核結聚
川升麻(一兩)白歛(三分)玄参(三分)木通(三分剉)羚
羊角屑(三分)漏蘆(三分)射干(三分)木香(三分)犀角
屑(三分)川大黃(一兩剉碎炒赤)黃芩(三分)枳殼(半兩麩炒微黃)
甘草(半兩炙微赤剉)杏仁(三分湯浸去皮尖雙仁麩炒微黃)
右為散每服五錢以水一大盞煎至六分去滓不計
時温服
松脂膏治脾胃熱毒唇上生結核腫痛
松脂(一兩)白膠香(一兩)薰陸香(一兩)蠟(一兩)當歸
末(一兩)甘草末(一兩)猪脂(一合)羊腎脂(一合)生地
黃汁(半合)
右先以慢火煎脂令沸次下松脂白膠薰陸香蠟候
銷濾去滓入地黃汁更煎令稠去火然後下藥末和
攪令勻貯於甆盒中每用少許塗貼唇上
地黃煎治脾風熱唇生核
生地黃(汁一升)生麥門冬(去心)葳蕤(各四兩)細辛
(去苖葉)甘草(炙)芎藭白术(各二兩)黃耆升
麻(各三兩)
右除地黃汁外並剉細以綿裹苦酒浸一宿取出更
用猪膏三升煎濾過下地黃汁并綿裹諸藥同煎以
膏成水脉盡為度去滓盛貯每以少許細含化緩嚥
之
升麻飲治脾胃有熱風冷相乘唇腫生核疼痛
升麻(一)前胡(去蘆頭)犀角(鎊各半兩)龍膽青竹皮
葛根(剉各一分)薏苡仁甘草(炙剉各半兩)
右麄搗篩每服五錢水一盞半煎至八分去滓食後
服
獨活散治唇上生惡核腫由脾胃熱壅滯
獨活(三分)川升麻(三分)沉香(三分)桑寄生(三分)連
翹(三分)犀角屑(三分)漢防己(三分)川大黃(三分剉碎微炒)
甘草(半兩炙微赤剉)
右為散每服三錢水一中盞煎至六分去滓不計時
候温服
治唇生腫核塗貼
松脂(半兩)川大黃(一分)白歛(一分)赤小豆(一分)胡
粉(一分)
右爲細末以鷄子青調塗貼於上
薏苡仁湯治風腫在脾唇口瞤動或生結核或為浮
腫
薏苡仁(炒)防己赤小豆(炮)甘草(炙各等分)
右㕮咀每服四錢水一盞半生姜三片煎至八分去
滓温服不拘時候
黃連散治脾胃積熱風冷乘之唇腫結核
升麻黃連(去鬚)龍膽(各一兩)
右搗羅為散綿裹如彈子大臨卧以新汲水浸過含
化嚥津
惡實散治唇腫生核
惡實(炒)烏梅(去核各半兩)甘草(炙剉一分)
右搗羅為散每服三錢童子小便一盞煎至三五沸
和乘熱含潄冷吐日三
又方治唇生核
右用猪屎平量一升投水絞取汁温服
又方治唇生核腫痛如彈
牛膝(燒灰存性研)
右先以針刺出惡血次用藥少許以新汲水調塗核
上此藥亦治緊唇即瘥以燒灰細研為末掺敷緊唇
又方療唇裏忽生丸核稍大
右以刀鋒决之令血出瘥
手足諸瘡門
手足諸瘡(方)
氈礬散治脚爛瘡
竹蛀屑氈(燒灰)紅棗(燒灰存性)黃丹白礬(飛)
韶粉
右等分為末掺之
乾瘡散治一切毒氣攻手足指甲生瘡及努肉
白礬石膽(各半兩同於鉄器内以炭火煨)朱紅(已上各一兩)
右爲末掺瘡上以綿纏定逐日換一遍妙戊午歲子
安兒右脚大指患努肉每曉夜號呼傅藥三兩上即
愈
宣連散(出直指方一名䨇聖散)治足上瘡屡得效
宣黃連(研細)蜜陀僧(别研等分)
右和勻每用時先以葱塩煎湯洗瘡然後𫝊藥如瘡
乾用少青麻油調塗之治臁瘡尤效一方用黃丹無
黃連
礬石四物湯(出海上名方)治手脚瘡痒
右煎四物湯研礬石末少許攙入同服再煎滓洗之
甚妙
龍骨散(出百一選方)治脚疽并久遠惡瘡他藥不效者
右獖猪糞不拘多少新瓦上焙乾入火中焼令通紅
取出於瓶罐内窨成灰存性碾為細末每抄五錢用
細研白龍骨末抄二錢半輕粉抄二錢半㯽榔末抄
一錢和令勻先以口含虀水或温塩湯洗令瘡淨見
内脚以真麻油調藥随瘡大小傅之未愈再𫝊不過
三五日定安
百草膏治脚面惡瘡如桐油浸滛延蔓及治一切惡
瘡不問乾濕痛痒日近年深百藥不瘥
右用羊糞二三十粒置瓦上四畔炭火燒煙住火筯
鉗於地上以盞覆存性羅成白灰研細以紗片篩去
沙土麻油調𫝊痒入輕粉痛則入麝香少許即效
治膝瘡并一切惡瘡痂痒(出危氏方)
河南太守劉勲女病左膝痒華陀視之以䋲繋犬後
足用刀斬犬腹取膽向瘡口湏臾有蟲若蛇從瘡口
出即病愈
神應散(出肘後方)治足大指角急為甲所入肉便刺作瘡
不可着履靴脚指濕爛婦人有此
右用礬石一物燒汁浸取末着瘡中去惡肉生好肉
細細割去甲角旬日即瘥此方神效一方加丹砂少許
同研掺之
鹿粉散治脚上生惡瘡謂下注
右用鹿角燒灰為細末入輕粉油調塗瘡上
治毒攻手足腫疼痛欲斷(出本草)
右用猪蹄一具合葱煮去渣内少許塩以漬之
治脚上生瘡(出百一選方)
右用訶子燒灰存性傅之
治脚指縫爛瘡(出百一選方)
右撏鵝項鵝掌皮燒灰存性為末傅之一方掺之
治脚上鞋履打泡(出海上方)
右用飯粘以紙貼之一夜即愈
治手生刺瘡
凡男女手指上忽腫漸見如粟粒大已見黃點若不
治之害五六月不止甚妨舉動可取桃仁北面皮一
小片去肉皮薄貼黃點上用小艾炷炙黃點三状隔
桃皮炙之然後用猪膽略去汁套指使以紙扎護即
愈
治草鞋咬脚生瘡
右用穿草鞋繩燒灰掺之及清油調塗或用津唾與
鼻涕塗
治指縫搔痒成瘡有竅出血不止(出危氏方)
右用多年糞桶篾乾燒灰𫝊即安
治手指赤随月生死
右以薤一把苦酒中煮熟出以𫝊即愈
治手足忽生疣目(出肘後方)
右以蒴藋赤子按使壊疣目上塗即瘥
治卒手足腫痛(出千金方)
右搗生胡麻油傅之
治手足忽生疣目(出肘後方)
右以塩塗疣上令牛餂之不過三度即瘥
真珠散(出千金方)治手足指逆臚
右用真珠一分乾姜二分搗研粉瘡上日三
又方(出千金方)
右還坐厠上以指倒將二七下即瘥(病緣厠上搔頭所致)
淨肌散(出鮑氏方)治一切脛腿手足濕爛瘡
枯礬為主次膠香黃丹輕粉及雄黃
真清麻油調末𫝊百般瘡痏一時光
滑膚散(出危氏方)治同前
鹿黎(用藜蘆亦可)剪草赤廷脂(硫黃赤色)荆芥蛇床黃栢
皮白芷枮礬少輕粉洗净桐油調傅之
治一切脚手上忽生中惡瘡久經年月不得安效忽又
臨發作時先覺搔痒不可勝忍以指&KR0946;破肉内皆清
水即便發作宜用此方傅之仍喫後方藥以消其根
(出楊子建萬全護命方)
五倍子羌活海桐皮木香㯽榔黃連
莽草細辛當歸(各一分)室女亂髮(一拳大)烏
蛇(水浸一宿去皮骨只使肉候乾用一兩)
右細剉使臘月猪脂煎取油五兩入衆藥在内煎令
焦黃色漉出新綿濾出藥滓不使却將麝香四銖輕
粉二十箇麟竭一分黃丹一兩鉢内同研爛如飛塵
入在油内重入鐺内再煉以竹筯攪令紫色便傾出
以新&KR0008;器收之非時用搽瘡上但一切過月惡瘡並
皆可使若是遍身有此疾候湏是喫後方藥以除其
根
枳殼(只使青)麻黃(去根)荆芥穗杜丹皮(去心)川
羌活木香㯽榔白蒺藜(去刺各一分)烏蛇(以酒)
(浸一宿去皮骨用酒炙令香黃秤肉一兩使)
右同杵羅為末每服二錢匕非時以葱酒調下和滓
喫
步行足及膝痛方(出肘後方)
以熱水沃之竟日明日便愈
治一切男子兩足瘙痒生瘡連年累不效欲名為腎風
瘡者宜喫此方藥仍以後藥傅之(出護命方)
黃茋牛膝(各半兩)獨活羌活芎防風
白附子木香(各分)白蒺藜(一兩去刺)
右細杵羅為末煉蜜丸如梧桐子大早朝空心塩湯
下三十丸服此藥後仍用後方藥傅
㯽榔木香白芨防風白芷龍骨麝
香(各等分)
右爲細末燒蛇退皮一條為灰膩粉十五箇同入乳
鉢内更研令勻却用鱔魚一條槌碎百部一兩煎此
三件南椒三銖油一兩碎切藥令得所去藥不使只
用油搽瘡口却傅藥在油上以油單裹之三日一換
每用藥時先用柳枝甘草煮湯熱洗瘡後方使油使
藥也
荷葉藁本湯(出三因方)治脚上生瘡浸滛腿膝膿汁淋漓
熱腫痛痒
乾荷葉(四張)藁本(一分)
右以剉散以水二斗煎减五六升去滓温煖得所淋
渫乃服煎黃耆湯佳
塌氣藁膏(出江隂方)治下冷上熱之人及跣足履地口舌
生瘡及眼痛日久不愈服凉藥越甚
吳茱萸桂附子椒子乾姜地龍(各一分)
右件藥為末姜汁調成膏攤如掌大貼火桶子
又脚瘡出汗如油藥洗
赤芍藥茵蔯荆芥蒼耳薄荷澤蘭
葱根防風蛇床子白芷
右等分生用水煎温淋洗散血仍用缾斟洗不用履
水妙并治婦人血風
治熱毒病攻手足腫痛欲脱方(出肘後方)
水煎馬糞汁以漬之
治足毒忽發疣(出本草)
取梁米粉鐵鐺熬令赤以衆人唾和塗上厚一寸即消
治毒氣攻疰足脛瘡不瘥
白术為細末塩漿水洗瘡乾貼二日一換可以負腫
涉險凶年與老小使負粮人不能少之謂之米脯
治手足心風腫(出本草)
秦椒塩末等分醋和傅之良
治手足腫及熱瘡(出本草)
以田中螺生研汁傅之
治毒攻手足腫痛(出本草)
以蛇煮汁服三合日以三合水漬烏梅令濃納崖密
飲之乃可用
卒刺手水腫(出本草)
以搗韮及藍置上以火炙熱徹即瘥
治指刺手痛(出本草)
以醬清和蜜任多少濕傅之愈
有傷手足而犯惡露殺人不可治(出本草)
以薤白爛搗以帛囊之着糠火使薤白極熱去帛以
薤𫝊瘡以帛急裹之冷即昜亦可搗作餅子以艾炙
之使熱氣入瘡中水下瘥
昔趙子固母年八十左足面一瘡連大指延外踝以至
脛骨一歲輒數發發必兼旬累月昏暮癢甚微搔移
時出血如泉呻吟痛楚痛殆不可忍夜分積漸已明
復然每一更藥則瘡轉大而劇百試不驗如是二十
餘年淳熙甲辰子固太府窀穸母病大作相對悲泣
無計困極就睡夢四神僧默坐一室旁有小榻子固亦
坐因而發嘆一僧問其故子固答之以實僧云可服
牛黃金虎丹又一僧云硃砂亦可既覺頗驚異試取
藥半粒強服之良久腹大痛舉家且悔俄而下礧磈
物如鐡者數升是夕瘡但微痒不痛而無血數日已
自此遂愈硃砂之說竟不復試子固因圖像僧如所
夢者而記其事牛黃金虎丹方出和劑本治中風痰
延壅塞用牛黃龍腦膩粉金箔之類皆非老人所宜
服今乃取竒效盖此疾積熱毒於臟腑而發於皮膚
歲久根深末昜蕩滌故假凉劑以攻之不可以常瘡
論也神僧之夢盖誠孝所感(出百一選方)
昔人嚴黃七兩足生瘡臭穢潰爛衆驅逐不得容跡一
日至京潜投宿於五夫人祠下夜半遭黃衣吏叱逐
一日何人敢以腐穢脚觸汚此間謝曰不幸纏惡疾
無處見容冐昧來此紛嚷次夫人抗聲令勿逐且呼
使前曰吾授汝方用漏藍子一枚生焼乾為末入膩
粉少許并水調塗當效嚴拜謝依而用之果愈類編
療毒熱病攻手足腫疼痛欲脱者(出本草)
以猪膏和羊屎塗之亦佳
手足凍瘡(附論)
夫經絡氣血得熱則肥澤得寒則凝濇冬時嚴寒氣血
凝聚不流則皮肉不温瘃(音竹)凍焮赤痛腫而成瘡輕則
潰爛重則損壊肢節也又云戴人女僮足有寒痬俗
云凍瘡戴人令服舟車丸濬川散大下之其瘡遂愈人
或疑之戴人曰心火降則寒消何疑之有
方
香霜膏治凍瘡重莧瘡
香油瀝青黃丹百草霜(各等分)
右先下香油後下瀝青次下百草霜後用黃丹成膏
為膏藥貼之
雉腦膏(出聖濟緫錄)治凍面凍耳并諸凍瘡久不瘥年年
發歇先痒後痛後腫破黃水及血出不止
雄雉腦(一枚搗爛)黃蠟(與腦等分)清油(比蠟减半)
右同於慢火上熬成膏去滓以瓷器收如面油逐旋
塗摩
羊肉湯(出聖濟緫方)治寒凍腫痒
羊肉葱(並細切各半斤)
右二味以水五升煎至三升去滓温洗日兩三度
又方(出聖濟緫錄)
右用葱葉一枝細切以水三升煎至二升去滓温洗
日三兩度
丹脂散(出危氏方)治足凍瘡
右以黃丹用猪脂調傅
猪蹄脂散(出德生堂經驗方)治爛瘡因凍者
右以猪後縣蹄燒研細猪脂和傅亦治小兒
粉膠散(出海上方)治凍瘃瘡
右用乾小粉炒焦存性為鎔牛膠調攤紙上貼之好
米醋調尤妙
如聖散(出德生堂經驗方)治凍瘡皮膚破爛痛不可忍者
右用大黃為細末新水調掃瘡
又方(出百一選方)治凍瘡
右用臘月雀腦子燒灰研小油調塗瘡口上一方用
雀腦血傅之一方先用茄子根濃煎湯洗以鵲兒腦
随塗之或用茄子莖葉苦者煮湯洗之
定痛黃栢(四兩去麄皮塗蜜慢火炙令黃色)治凍瘡焮赤黃汁出及
瘥後瘢㾗疼痛
右為細末蜜水調攤軟紙花子上貼患處
又方(出神效方)
右用山藥少許於新瓦上磨為泥塗瘡口上
治凍瘡不瘥者
用熱湯洗之效
栢藥散(出聖濟緫錄)治凍瘡手足指欲墮及耳欲落
栢葉(炙乾為末四兩)杏仁(去皮研四十粒)頭髮(一拳大)塩(半兩)
(研)乳香(研一分)黃蠟(一兩)油(一斤)
右先煎油沸次下五味藥以髮消盡為度次下黃蠟
攪勻瓷器中收先以熱小便洗瘡以綿裛乾後以藥
塗即以軟綿裹勿令寒氣浸入每日一洗一換如瘡
漸瘥即三四日一換
白歛散(出聖濟緫錄)治大人小兒凍手皴裂成瘡
白歛(三分)白芨末(半兩)油蔴(二合生搗)
右藥蒸蘆菔一箇爛研與藥拌勻以酒調成膏先以
童子小便洗瘡後塗之
牛膠散(出聖濟緫錄)治寒凍足跟開裂血出疼痛
右以牛皮膠燒灰細研為末以唾調塗之
車膏塗方(出聖濟總錄)治手足凍瘡腫爛
右以車膏熬令熱塗瘡上又羊脂和蜜調勻塗𫝊日
三兩上
橄㰖散(出海上名方)治凍脚瘡
右用橄㰖核燒存性為末入輕粉油調塗
治寒凍手足破裂(出聖濟總錄)
右用生姜拍碎二兩以淘飯飲三升和煎至二升乘
熱薰洗患處日三五度
又方(出聖濟總錄)
右以白餳五兩燒灰細研𫝊瘡上日三五度
治手足凍腫爛(出聖濟總錄)
右取各瓜藤半斤細剉以水三升煮汁浸洗日三兩
度
治凍指瘃欲堕(出千金方)
右用馬屎三升以水煮令沸漬半日愈
治凍瘡及折傷瘡
右用臘月老鼠一箇麻油煎爛攪取油為膏𫝊瘡亦
妙
又方(出肘後方)
右用兔髓及腦灰生傅之又治手足凍裂神效
又方
右用雄芭焦根(白者䧺赤者雌)為末濕則掺之乾則油調
又方(出楊氏家藏方)
右以黃栢為細末用乳汁調於瘡口上破者乾掺神
效一方用鷄子清調塗一方燒存性灰研細
經驗方云予每入冬雙足&KR0008;瘃艱於穿履祗用蘆菔茄
根芸薹煎湯洗灌其效甚緩今年之作尤甚忽使臣
強德中献是方一夕而愈世間有此妙方可謂萬金
良藥惜予聞之晩可不廣以惠人
小膏子(出王氏博濟方)治凍耳兼療濕瘡
丹参(一兩)黃蠟(半兩)豉(一合)葱白(五莖)清油(三兩)
右先將油煎三兩沸次入參䜴煎令焦濾去滓然後
入蠟勻攪入磁合子内盛每患即塗之三兩上瘥
二黃散(出家藏經驗方)治毒瘡凍瘡
黃栢皮黃連
右等分為細末並不見火先以甘草湯洗了瘡用藥
末二錢輕粉少許生麻油調稀稠得所傅之如瘡濕
不用麻油只乾掺之余盛年冬月時耳珠凍瘡爛則
瘡成去靨則流血偶吳道人過門扣之用此藥兩日
即愈
治凍瘡(出本草)取用秫米嚼傅之
治凍瘡(出本草)以松葉炙傅之佳
治凍瘡風濕瘡(出本草)以栢葉炙傅之
治凍瘡(出本草)用糟浸洗
療凍瘡(出本草)
取蒿雀腦塗凍瘡上手足不皸其雀肉極熱能補益
人也
治脚上凍成瘡腫
右用大黃為末煎湯熱洗一月愈
治凍脚
右用烏頭一枚炮生熟得所為末水洗掺之
伐指(附論)
伐指者先腫焮然痛色不黯緣爪甲邊結膿劇者爪皆
脫落此謂之伐指病也但得一物冷藥汁渫漬之佳若
熱盛服漏蘆及渫漬之傅藥盖爪者筋之餘筋骨熱盛
注於指端故其指先腫熱焮痛結聚成膿甚則爪甲脫
落世或謂之淪指又伐甲其實一也此病類於指疽然
無藴毒故色不黯黑雖久亦不殺人
方
漏蘆湯(出聖濟總錄)治伐指筋骨臟腑中熱焮腫痛
漏蘆(去蘆頭)升麻大黃(剉炒)黃芩(去黑心各一兩)玄
参(三分)
右麄搗篩每服五錢水一盞半竹葉二七片同煎至
一盞下芒硝末一錢再煎去滓空心温服如利去芒
硝
藍花湯(出聖濟總錄)治伐指腫痛
藍花漏蘆(去蘆頭)大黃(剉炒)升麻黃芩(去黑心各)
(一兩)
右麄搗篩每服五錢水一盞半竹葉二十片煎至一
盞下芒硝末一錢再煎一沸去滓空心温服如利去
芒硝
皂霜散治伐指
皂角南星拒霜葉草烏
右等分為末米醋調𫝊留口出毒
升麻湯(出聖濟總錄)治伐指雖無藴毒筋骨中熱氣尚盛
升麻甘草(各半兩)
右細剉以水二升煎去滓下芒硝末半兩攪勻温浸
指上數十遍冷即再暖以瘥為度
梔子湯治伐指
梔子仁甘草(各一兩)
右細剉以水二升煎至一升半去滓候温浸指上日
三五度瘥
草硝散(出仁存方)治伐指結膿指爪甲脱者
右用甘草二兩㕮咀以水五升煮取一升半漬之一
方用芒硝亦可煎湯淋洗愈
塩脂湯(出千金方)治指痛欲脱
右用猪脂和塩煮令消熱内指中一食久住千金翼
和乾姜
醬蜜塗方(出千金方)治伐指掣痛手足不可忍
醬汁(一合)蜜(一兩)
右和煎令沸稍熱𫝊日五七上即瘥一方用醬水
醬水漬方(出聖濟總錄)治伐指腫痛
右取醬水一升以塩半兩和煎令沸温浸患指日三
五度瘥一方用醬水調蜜傅之
地龍散(出仁存方)治伐指手指甲頭腫取肉刺
右用地龍乾者不拘多少搗羅為細散以猪膏調傅
患指日三兩上瘥一方用泥傅之一方無猪膏
硇砂膏(出千金方)治伐指
右以唾和白硇砂先搜麵作碗子盛唾次着硇砂如
棗許以爪指着中一日即愈
麻黃湯(出聖濟總錄)治伐指
右用麻黃二兩去根剉以水二升煎至一升半去滓
温浸患指日三五度瘥
熱蘸湯(出聖惠方)治伐指為五臟氣流注十二經脉熱衝
手指
右以熱湯急蘸五七度次以冷水浸之又復如此三
便塗羊膽即瘥未成膿者此方神效或以猪膽盛伐
指纏之亦得一用牛膽
粟米粉治伐指發症
右用粟米粉不拘多少又鐡鐺中熬赤以衆人唾調
塗患指厚半寸
烏梅醋法(出仁齋直指方)治伐指手指甲頭腫取肉刺
右用烏梅去肉殼只用仁研細米醋調得所入指漬
之或和傅之
治伐指手指忽腫痛不已者名為伐指
右以羊毛雜黃土泥指五分厚内煻灰中煨之令熱
可忍泥乾即易不過數度瘥如皮不皺者更為之
又方(出肘後方)治伐指
右刺指熱飯中二七遍愈
又方(出千金方)治伐指
右以麻沸湯漬之
又方(出千金方)治伐指
右取萎黃葱葉煮沸漬之
又方(出千金方)治伐指
右以蜀椒四合水一升煮三沸漬之
又方(出聖惠方)治伐指
右先刺去膿血炙魚鮓皮令温以纏裹固匝痛止便
愈
又方(出𫝊信適用方)治伐指
右拒霜葉為末加消風散調塗自散其毒
又方治伐指
右以黑豆爛嚼敷之或燒灰傅之亦可
又方(出聖惠方)治伐指
右用地榆二兩細剉以水三升煎至二升去滓温浸
指冷即再暖
又方(出聖惠方)治伐指發疣
右用塩不拘多少小便調塗患指上以故帛裹之一
二日鈹鍼刺血再塗即瘥
又方(出聖濟總錄)治伐指腫痛不可忍
右用酒糟不拘多少取晝夜裹之或以瓶子一枚先
装火了入茵子於上以紙裹瓶口作一孔子將指頭
入薰瘡效
又方(出肘後方)治伐指甲頭腫取肉刺
右新土中蚯蚓和猪脂搗如泥傅之一方無猪脂
又方(出肘後方)
右燒鐡令熱勿令赤以灼之又炙指頭痛處七次愈
治伐指成癰
右用糞堆上蠐螬蟲一箇截頭中一叚安患處以艾
炙之和麵調圍患處
拔毒散(出衛生家寶方)治毒瘡生於手指赤腫堅硬俗呼為
發指徹疼痛不可忍者
泥蜂窠(粘壁間採之)乳香(少許研)
右為末用釅米醋調塗之乾即再上醋痛立止
治伐指諺云天蛇風
蜈蚣(一條火上焼)
右以烟薰病指一二次即安
療伐指(出本草)
右以蠟松膠和將火炙籠伐指即瘥
肉刺(附論)
肉刺者生於足指間形如鞕胝與肉相附隠痛成刺由
靴履急穿相摩而成
方
松脂膏(出聖惠方)治肉刺
白膠(栢木上者)松脂(各一兩)黃蠟(半兩)
右於火上鎔成膏冷貼用物繋定
無食膏(出聖惠方)治肉刺
肥皂莢(一梃)無食子(三枚)
右燒令烟斷細研以釅米醋於沙盆中别磨皂角如
糊和末傅之立效
薰硫散(出聖惠方)治肉刺
薰陸香石硫黃
右等分同研令勻塗肉刺上以燒釵烙之效
楓香脂膏(出聖惠方)治肉刺
猪胰(一兩)楓香脂(一分)
右先研猪胰令爛次入楓香末和成膏挑剔刺處令
淨以藥傅之效一方有白膠香
乳香散(出聖惠方)治肉刺久不瘥
松脂乳香(各一分)
右同研細先用鍼撥破傅之密封繋
硇砂散治取肉刺
右以硇砂少許和膠香令勻貼之根即出
羊腦膏(出聖惠方)治取肉刺
右用刀薄刮之以新酒醅和羊腦傅之一宿常以綿
裹包之羊髓亦得
又方(出聖惠方)治肉刺結鞕
右用鍼挑破以鷄子白點三兩度即落下
又方(出聖惠方)治肉刺結鞕
右用白芥子搗如粉以醋調傅之密封繋經宿揭去
自然落下
又方(出聖惠方)
右以黑木耳取貼之自消爛不痛宜以湯洗微刮去
上者乃用之
治手足甲忽然長倒生肉刺如錐痛不可忍
喫葵菜自愈
治八月九月中刺手足犯惡露腫多殺人(出本草)
以桑枝三條焼灰服之仍取韮白𫝊瘡上以布帛急
裹之若有腫者更作用薤白佳
治反脚指間有肉刺瘡(出本草)
以黑虱傅根出之也
治肉刺結鞕
用羊髓傅之立效
甲疽(附論)
足三隂經皆起於足氣血沮而不行潰於指甲之間能
成甲疽凡以經絡之所流注非特肌肉之病也故或得
於剪甲傷肌或得於中長侵肉或得於步履之不適便
血氣沮遏不通故腐潰為疽久則浸滛爛指上引腕膝
之間而瘡泡者是已然病在血氣不必治其肉惟塗𫝊
滌濯去惡而除穢及適其行履則愈
方
蝦蟆散(出聖惠方)治甲疽皮厚腫痛
蝦蟆灰(半兩)杏仁(七枚熬黑研如泥)黃連(末半分)雄黃
(半錢細研)白礬(半錢)膩粉(半分)鹿角(七寸燒令熱細研)麝
香(半錢細研)蚋蛇膽(半錢)
右相和細研以臘月猪脂調如膏先以甘草蛇床槐
白皮煎湯洗瘡拭乾𫝊藥以油單裹外更着綿帛裹
之三日其刺肉剩甲皆當自落三日一換
猪蹄湯治甲疽及諸癰疽惡瘡有瘜肉
猪蹄(一隻生者)白歛白芷狼牙芍藥(各三兩)
黃連黃芩大黃獨活(各一兩)
右㕮咀如荳先以水三斗煮猪蹄水至一斗二升去
蹄後入藥更煮至五升候温洗瘡日三度
白礬散(出聖惠方)治男女風血毒氣攻手足指甲疽瘡久
不瘥努肉裹指甲疼痛出血不定宜用此縮肉乾瘡
白礬石膽(各半兩)麝香(一分)朱紅(一分)騏麟竭
(一分)
右取白礬石膽於鐡器内一處以炭火煆過入麝香
騏麟竭朱紅同研令細用少許乾掺瘡上以帛子纏
定日兩度換之
白礬散(出聖惠方)治甲疽
白礬(焼灰一兩)麝香蘆薈蚺蛇膽(各半分)
右研細先以浆水洗瘡乾傅之洗瘡日三兩上瘥為
度
馬齒散(出聖惠方)治甲疽
墻上馬齒草(隂乾一兩)木香丹砂(研細)塩(研細各一分)
右除丹砂塩外剉細拌令勻於熨斗内以皮灰火燒
火過取出細研即入丹砂塩末再研勻旋取𫝊瘡上
日三兩度
綠硝煎出後治甲疽或因剔甲傷肌或因甲長侵肉
遂成瘡腫痛後緣窄靴研損四邊腫焮黃水出浸滛
相染五脂俱爛漸漸脚跌泡浆四邊起成火燒瘡日
夜倍增醫方所不能療者
右用綠礬五兩形色似樸硝而綠色置於鉄上板上
聚灰封之囊袋吹令火熾其礬即沸流出色赤如鎔
金汁者是真也候沸定汁盡去火待冷取出研為細
末似黃色收之先以塩湯洗瘡帛裛乾用此末傅之
或有蟲有黃水當日洗汁斷瘡乾若患痛急即塗少
酥令潤每日一遍塩湯洗灌有膿處常洗使淨其痂
乾不湏近每洗乾傅藥如初但急痛即塗酥五日即
覺上痂漸剥起赤依前洗𫝊藥十日即瘡漸漸剥盡
痂落軟處或更生白癑泡即摘破傅藥自然總瘥
張侍郎得此病卧經六十日困頓不可復言京衆醫
並經造問皆随意處方無效驗惟此法得效如神故
錄之海上方云研細先以黃丹洗瘡拭乾掺於瘡
上愈多愈好着藥訖以軟帛寬裹之當日見效若患
痛急即以酥少許塗令潤𫝊藥每日一次塩湯洗常
令淨十日可愈
蛇黃散(出聖惠方)治甲疽
蛇脫皮(置净甆器中以燭㷔焼之大着去燭勻燒令焦取一兩用之)臭黃(一兩)
綠礬(一分焼熟)
右研如粉以銅盒子貯之先以熱小便二升置於銅
鈔鑼中嚼三十枚杏仁吐於小便中攪令相得以瘡
却浸之候痒即以銅篦子洗撥去膿血取爛帛裛之
候乾還以銅篦子𫝊散令滿以故帛虚裹瘡指入大
襪中每日一洗依前法用每洗待藥軟即撥去藥恐
咬落瘡筋切慎房室及運動氣力忌麵蒜酒一切物
無妨
䕡茹膏治甲疽日夜倍增赤肉生甲邊裹甲者
䕡茹黃耆(各二兩)猪脂(一兩)
右㕮咀如豆苦酒浸一宿與猪脂一處微火上煎取
三合絞去柤以塗瘡上日三兩度其赤肉即消散
綠礬散(出危氏方)治甲疽瘡
綠礬(半兩燒熟)蘆薈(一錢半)香麝(一字)
右研如粉袋絹盛藥納所患處指袋中綿扎定瘥為
度
蛇黃散(出海上方)治甲疽腫爛生脚指甲邊赤肉努出時
瘥時發又治嵌甲生入肉常血疼痛
雄黃(半兩生用)蛇脱皮(燒灰存性一分)
右同硏如粉用先以温泔洗瘡上軟以尖刀子割去
甲角拭乾藥傅上用軟帛褁半日許藥温即易一日
即除痛便止一方用漿水洗淨以橘刺破處淋洗貼
藥一方有黃耆無雄黃
乳香𫝊方(出海上名方)治甲疽努肉褁甲膿血疼痛不瘥
乳香(研)膽礬(燒灰研)
右等分研極細時時傅之大凡此疾須是剔去甲不
痛亦愈或已成瘡久不瘥即用此方一方二味燒研
末傅之一方用礬燒灰敷瘡
鬼針散(出千金方)治割甲侵肉不瘥
右以鬼針草苗搗汁並鼠黏草根和臘月猪脂傅之
牡蠣散治甲疽努肉褁甲膿血疼痛不瘥
右用牡蠣頭研為末每服二錢研靛花酒調下如癰
盛已潰者以末傅之仍更服藥並一日三服
烏梅散治甲疽久不瘥努肉癑血疼痛
右用烏梅十枚燒灰研為散𫝊瘡上日三易一方用
塩梅燒灰傅爛搗褁亦可
石膽方(出永類鈐方)治甲疽
右以石膽一兩於火上燒令烟盡研末傅瘡上不過
四五度立瘥
治甲傷損痛不能忍(出永類鈐方)
右用煨葱白貼患處熟帛扎之立效
治甲疽腫爛生脚指甲邊赤肉努出時瘥時發(出聖惠方方見)
(本類前䕡茹膏)
治甲疽瘡(出聖惠方)
右以灰莧濃煮汁着少塩浸脚一兩日瘥或用乾者
及根亦得
治割甲侵肉不瘥(出海上方)用硇砂礬石為末褁之以瘥
為候
治甲疽瘡不瘥者並甲煎搗之
治甲疽甲疽之状瘡皮厚甲錯剥起是也其瘡赤痒
痛恒欲搔之兼有汗出其初皆是風邪折於血氣所
生其瘡裡亦有蟲也
右用白礬燒灰研細傅之
嵌甲
方
砂糖方(出百一選方)治嵌甲
右用琥珀糖是砂糖熬成小毬兒者燒存性入輕粉
麝香麻油調傅指甲嵌入肉者不過一兩日自爛一
方治甲傷陳寺丞仲山𫝊爛去壊肉生好肉無所損
神效
累效方(出華陀蔵中方)治嵌甲
硇砂(一字)乳香(並研各一錢)膩粉(半錢)橄㰖核(三個焼存性)
黃丹(一字)
右為末以生麻油調以塩湯洗淨拭乾傅之两日即
效
乳没散(出百一選方)治嵌甲
右用雌馬糞三塊各青布一片包了於新瓦上炭火
煆存性研為細末每半兩入没藥十分輕粉十分麝
香少許先以葱椒湯洗拭乾口含甘草漿水吐在瘡
上再洗拭淨傅藥濕者乾掺乾者生油調塗初貼一
夜極痛不過三日上即去根本昔有人患此二十五
年百藥不效一傅而安
烏倍散(出百一選方)治嵌甲
草烏頭(半兩)白牽牛(一兩)五倍子(四兩全者)龍骨(一分)
右先將三物搥碎同五倍子炒令焦黑色去三物不
用只取五倍子為末瘡乾用麻油調塗濕即乾貼
黃連散(出百一選方一名白礬散)治嵌甲
黃連韶粉黃蘖軟石膏(煆等分兩)
右為細末用水洗瘡令淨軟帛子拭乾以新汲水調
塗瘡上兩日一易妙用
香烟脂散(出百一選方一名麝香散)治嵌甲侵肉不瘥
五倍子(燒灰黑存性)染胭脂(各等分)麝香(少許)
右研細掺五倍子生用亦得
雄蟬散(出百一選方)治嵌甲
雄黃(通明者)蟬退(三箇酥炙各為細末)
右研和勻濕者乾掺乾者用津入輕粉少許調塗
陀僧散(出百一選方)治割甲侵肉不瘥
白礬(飛過)蜜陀僧(各等分)
右為末乾掺不定一片帛褁之亦治脚臭一方用硇
砂無陀僧掺褁之
烏頭方(出肘後方)治䧟甲割甲成瘡連年不瘥
川烏頭(尖)黃蘗(各等分)
右為末洗了貼藥
黃耆方治䧟甲生入肉常有血疼痛難忍或成瘡日
久不瘥者
黃耆當歸(各等分)
右為末貼瘡上若有惡肉更研少許硫黃末同貼
虀水駐車丸治嵌甲膿出痛不可忍
右虀水口噙淨洗却用局方駐車丸研細傅之
又方治嵌甲
右以五倍子用瓦上炒燋研細以姜汁調𫝊如瘡濕
入少許麵水調傅甚竒妙
又方治嵌甲
右用乳香為末擦之
又方治欲去甲者
右用綿逐旋摺入甲内漸漸添之靸起次用剪子去之
又方治脚大指頭忽為甲所入肉便刺作瘡不能着
履靴(方見本門手足諸瘡内神效散名)
治䧟甲生入肉常有血疼痛
用蛇皮一條燒存性灰黃一弹子同研以温漿水洗
瘡針破貼藥
又方治嵌甲
右以鴉嘴膽礬為末搽之
又方治嵌甲及靴窄碎成瘡
右用枯白礬貼之愈牙縫出血亦然
又方治䧟甲
右以乳香掺之大妙
乳香散治嵌甲疼不可忍有妨步履
紫藤香(半兩半倚骨大者)乳香(半錢針挑麻油燈上燒存性)當半
兩錢(一枚炭燒通紅醋淬碎)輕粉(少許痒即多入)麝香當門子
(少許)
右為末細絹羅過每用少許先以甘草湯洗患處用
舊絹拭乾然後傅藥即以燈草裹之立瘥表姪林
震父得是方於德清陳宰余平日所收之方不逮此
訶子散治嵌甲漬膿經久不瘥
訶子(三枚燒留性)降眞香(一錢)青黛(一錢别研)五倍子
(半兩炒黑色)
右件並為末次入青黛一處研勻先用葱塩湯洗淨
剪去指甲或挑起指甲用藥乾焙貼縫内或用蔴油
調傅之
膽礬散治嵌甲
膽礬(一兩入甘羅子烈火煆令白色去火毒一宿)麝香(一字研細)
右件同研細先用葱塩湯洗患處拭乾傅藥少許
皴裂(附論)
夫皴裂者由肌肉虛冬時觸冐於是風冷折手足破故
謂之皴裂也
丹粉膏治脚踏地不可忍疼
蔴油(四兩)黃丹(二兩)白膠香(半兩)光粉(一兩)敗荷
(二錢為末)乳香(二錢)没藥(半兩)
右如膏藥煎得所滴水中可丸為度用丸時如鼠糞
大傅即生浮皮
回神膏治手足皸裂如蒸梨狀雖春夏亦如此
生姜(汁)紅糟猪脂塩(各等分)
右研爛炒熟擦入皸折内一時雖疼少頃便皮軟皸
合三二次擦即安
椒塩湯治手足皴痛
芎藭蜀椒(二分)白芷防風塩(各一兩)
右㕮咀以水四升煎取濃塗之或猪脂煎更良
白艾膏治斷根皸裂
右用頭髮一大握桐油一椀於瓦器内熬候油沸頭
髮鎔爛入白芷松香末出火攤冷以瓦器收貯不容
灰入用百沸湯泡洗皸裂拭乾傅其上或加少水粉
猪實散治皴皺脫皮膚
猪桃兒土瓜根商陸
右等分為細末每日早晨用少許如常擦患處或用
桃仁膏
桃仁膏(出御藥院方)治皴皺脫皮膚
右用桃仁不拘多少湯浸去皮尖研如泥同蜜少許
一處用温水化開塗患處後用玉屑膏塗貼
玉屑膏(出御藥院方)治手指面頰肌膚皴澁不澤
輕粉定粉(各三錢)蜜陀僧(三錢)
右為細末用皂角子取白仁以熱漿水浸成膏子調
藥稀硬得所塗患處
燒髮散(出永類鈐方)治脚折俗名脚皸
右好米作餳糖加蔴油煎燒頭髮為灰和勻用水洗
淨脚用油澆入瘡縫内
馬蹄湯治斷根皸
馬蹄(下者燒灰)猫兒毛(燒灰)男子頭垢(燒灰)
右和勻清油調塗用絹綿護定休着水極能定疼除
根先以蓼根及莖樟木葉湯洗令淨潔
黃臘膏(出海上方)治脚皴裂
右用油一兩男子髮同油化濾過髮粗再化黃蠟半
兩同煎以油黑為度磁器盛之每用先以熱湯洗去
皮藥貼之
黃蠟膏(出百一選方)治冬月手足折裂
右用清油半兩盞内慢火煎沸入黃蠟一塊同煎溶
入光粉五倍子末少許熬令稠紫色為度先以熱湯
洗火上烘乾即用藥傅薄紙貼之其痛立止入水亦
不落若合藥入粉多則硬而成塊旋以火炙動挑傅
亦不妨一方無五倍子
不龜手方(出百一選方)治手足皸裂如蒸梨狀雖春夏亦
如此
瀝青(二兩)黃蠟(一兩)
右煉熬攪勻於器中貯先以熱酒洗令皮軟拭乾將
藥以慢火上熬令鎔之傅軟帛蓋定一傅即瘥一云
加黃耆防風各一兩
黃丹膏治脚折俗名脚皸
右用巴豆二十一粒去殼清油二兩煎豆黑色去豆
用黃丹一兩半入油慢火熬攪勻作膏煎冬橘葉湯
洗淨塗之
蠶礬散治脚裂
右用出蛾兒蠶繭裝細礬炭火上燒沸候過將繭並
礬研細香油調傅之
醎虀汁治脚無冬夏常折裂
右以醎虀汁三升熱暖浸洗一日兩三次
治手足皸裂(出百一選方)
右以五倍子一味為細末先以淨紙拭乾蔴油調傅
又方(出百一選方)治手足皸裂
右以頭垢傅之即不痛久自合取其膩也
又方治斷根皸裂
右用臘月鵝膏椒數粒熬過收用時取出傅裂處一
方白鵝尾灰搽之
又方治皸裂
右用無名異為細末眞桐油調塗即可下水不痛
又方(出海上方)治脚跟皸裂痛不可忍者
右用五倍子為末同牛骨髄調小甆器埋地中七日
取出填縫内即安
又方(出海上方)治脚跟開裂痛不可忍者
右用青萍於新瓦上焙乾為末搽之極妙瘡口乾則
用油調
又方(出聖惠方)治手足皴劈破裂血出疼痛
右用猪脂着熱酒中洗之愼風冷
又方(出醫方集成)治手足皴痛
右煮茄子根洗之
又方(出聖惠方)治手足皴裂冬月冐涉凍凌面目手足瘃
疼痛
右用椒四合水煮去滓漬半食頃出令燥須臾復浸
乾塗羊猪髓腦極妙
又方(出肘後方)治手足皴裂血出疼痛若冬月冐涉凍凌
面目手足瘃壊及熱疼痛皆治
取猪腦髓着熱酒中以洗瘥
又方(出儒門事親)治山野人患手足皸裂
右用白芨不拘多少細嚼以塗之有效一方為末水
調塗
又方治手足皸裂血出痛
右用葱葉萎黃及根煮以漬洗之即瘥
又方治冬月手足折裂
右用治瘧勝金丸研細清油調傅之
又方(出聖惠方)治人足無冬夏怕皸裂名曰尸脚
右用鷄糞一升以水五升煮至三升停温令浸脚半
日瘥亦用屎忌踏酒吐及婦人穢血
又方(出聖惠方)治手足皸裂成瘡
右羊髓熬成油入黃丹攪勻令凝徧塗之三五上瘥
又方(出聖惠方)治手足皸裂成瘡
猪脂(五合)乾姜末(二兩)
右相合煎四五沸候冷熱得所内指於中浸之
又方(出聖惠方)治手足皸裂成瘡
右取蓼子一升以水七升煎五七沸放温淋數遍即
瘥
又方(出聖惠方)治皸裂手指節欲落却令合
右用萊州青石作器物者以刀子細刮取末欲落指
節相視文縷相當便以石末厚覆其上以帛緊褁之
其痛當時定指不過十餘日平復矣
又方(出聖惠方)治皸裂破疼痛
右炙松葉熨之兼煮松葉洗之不過三兩度瘥
又方(出聖惠方)治人脚無冬夏常折裂
右以烊膠乾故帛貼上
又方(出聖惠方)治涉冰凍面手足瘃壊
右以麥並蜀椒濃煮及熱浸洗又煮葱茱萸浸亦佳一
方用麥葉濃煮汁熱洗之亦作麥窠
潤肌(出衛生寳鑑)治手足皴澁皮膚裂開疼痛不能迎風
入手足
好瀝青(四兩)白黃蠟(八錢)乳香(二錢)
右三味於鐡鐺内用文武火熬先下瀝青在鐺内随
手便下黃蠟乳香次入清蔴油一二匙候瀝青盞鎔
微微熬動放大淨水盆子其旁以攪藥用鉄筯滴一
二點於水中試之須凝硬則再入油如硬軟合宜用
新綿濾於水中折疊於水中試之揉扯以白為度油
鐺旋旋入之勿令軟了以磁器内盛之或油紙褁亦
得每用不拘多少先於火上炙裂了口熱却捏合裂
處藥亦火上炙軟塗於裂處上用紙少許貼之自然
合矣
神降散(出仁濟直指方)治足皮皴
桑寄生(一小把)本地桑根(取皮一握)白芷黃連(等分)
右煎湯温和以帛蘸洗候血出盡拭乾傅後藥
鷹瓜黃連滿文皂角(去皮核燒存性)麻竹大蘀(燒存性)
厚黃栢瓜樟葉(乾)白芷
右逐件為末等分蔴油調傅自然生皮神效謹勿喫
醋
治手足皴裂(出永類鈐方)
五倍子白芨阿膠珠
等分為末津調得所塗羊髓調尤佳
療手足皴裂面出血痛(出本草)以酒挼猪胰洗並服
治手足皸瘃(出本草)以鷓鴣脂膏塗之令不龜
治手足利筋脉(出本草)以木瓜根葉煮湯湯淋足脛可
以已蹷又截其木乾之作桶以濯足尤益
五指筋攣(附論)
夫五指攣急者是筋急攣縮不屈伸者筋得風熱則能
㢮縱得風冷則攣急也
方
淋蘸防風湯(出聖惠方)治手脂風冷所傷攣急
防風(去蘆頭)附子(去皮)枳殼(去穰)柳蚛末杉木
桂心羌活蜂房川椒(去目)木鱉子仁白
芷白礬(各半兩)細辛(三分)
右細剉每用一兩以水兩大椀入生薑一兩煎至一
椀去滓温蘸手指冷即重煖用之
羚羊角散治五指攣急疼痛連臂膞拘急
羚羊角(屑)羌活防風(去蘆頭)當歸(剉微炒)芎
藭天麻(各三分)桂心細辛五加皮(各半兩)
附子(炮製去皮臍)麻黃(去根節)薏苡仁(各一兩)
右為散細末每服不計時候以温酒調下二錢
附子湯治五指攣急淋蘸手
附子(去皮臍生用)防風(去頭)枳殼(去瓤)羌活白
芷甘草(剉生用)蜂房(各半兩)川椒(二兩去目)
右為散每用一兩以水三大椀入生薑一兩桑枝一握
黑豆一合同煎令豆熟去滓看冷煖得所避風淋蘸
手足水冷重熱用之
芎藭湯治手指傷風冷筋脉攣急
川椒(去目)芎藭(各半兩)白芷防風(去蘆頭)乾姜
(各一分)
右剉以水二大盞煎令濃濾去滓塗之日五七度瘥
普濟方卷三百
