普濟方卷二百六十一明周王朱橚撰
乳石門
乳石發寒熱頭痛(附論)
夫五行五藏皆互相生肝雖處中而為藏首位在甲乙
懷養懷仁故應春而王也為心之母餘藏循次而生焉
心為王主身神毅而無纖不察四藏為四鄙四鄙有擾
王必懷憂四藏和平則王有悅悅則榮衛不錯憂則經
絡患生心不受邪所病者為憂藥能致也肺為風府施
於太穹為呼吸之門氣息之道也諸藏紊亂氣息皆形
誰能出不由戶耶若熱風盛心憂則頭痛若過憂即心
煩熱盛必寒寒盛必熱倚伏之道足可明焉皆由風狂
邪熱之謂也但平風熱抑狂邪榮衛自然通泰也若乳
石發動寒熱頭痛者以石熱壅積將適失度隂陽之氣
不得和平也蓋陽病發熱隂病發寒一於熱則偏於陽
一於寒則偏於隂時寒時熱則榮衛交爭隂陽相勝若
傷寒諸瘧之狀是也且服乳石之人將息過溫榮衛壅
滯氣血不和隂陽二氣更相乘尅陽勝則熱隂勝則寒
隂陽不等虚實相并則生寒熱疾因其榮衛否塞石氣
在於藏腑不得宣通致心肺有熱毒之氣上攻於頭則令
頭痛也
方
麥門冬丸(出聖惠方)治諸石發動口乾時作寒熱似鬼神
病
麥門冬(去心焙五兩)大黃(剉炒)苦參葳蕤梔子仁
五加皮(剉)黃芩(去黑心)犀角(鎊)芍藥升麻大青
(各一兩)甘草(炙三分)
右為末鍊蜜搜和更擣勻丸如梧桐子大每食後以
蜜水下十五丸漸加至二十丸
犀角丸(一名麥門冬丸)治乳石發動口乾寒熱似鬼神為病
犀角屑五加皮(剉)黃芩(去黑心各一兩)苦參大黃(剉碎)
(微炒)芍藥(各一兩半)大青甘草(炙各三分)麥門冬(去心焙三分)
右為末煉蜜和丸如梧桐子大食後以蜜水下十五
丸漸加至二十丸早晨日午晚後各一服
石膏散(出聖惠方)治乳石發動寒熱鼻塞頭痛
石膏(二兩)白蘚皮枳殼(麩炒微黃去白)玄參薺苨葳
蕤黃芩(二分)前胡(一兩去蘆頭)甘草(生剉半兩)
右為散每服四錢以水一盞入生薑半分葱白七寸
煎至六分去滓不計時候温服
葛根湯(出聖惠方)治乳石發寒熱頭痛後似天行四肢煩
疼心躁口乾多渴不能下食
葛根麻黃(去根節各三分)石膏(二兩擣碎)梔子仁(三七枚)甘草
(生剉碎用半兩)甜竹葉(一握)生薑(半兩)豉(一合)葱白(七莖并鬚)
右細剉以水五大盞煎至二盞半去滓分温五服不
計時服
芍藥湯(出聖濟總錄)治乳石毒經二三十年發動為寒熱
或慄慄似中寒者或欲食或不欲食若服紫石英發
熱者熱悶昏昏喜臥起便無力皆石氣所生臟氣不
和礐石發熱燥石硫黃熱鬱如熱極者身並破
芍藥赤茯苓(去黑皮)人參藍實黃芩(去黑心)甘
草(炙微赤各一兩)薺苨(二兩)蔓菁子(一升)
右除蔓菁子外擣為粗末每五錢用水四盞先煑蔓
菁子一合至三盞去滓次下藥末煎至一盞半去滓
温三服早辰日午晩後各一服效
知母散(出聖惠方)治乳石發動寒熱頭痛百節痠疼唇口
乾焦舌卷語澁
知母石膏川升麻木通(剉)川芒硝黃芩
獨活(各一兩)甘草(半兩生用)
右為散每服四錢以水一中盞半生薑半分竹茹一
分黑豆半合煎至六分去滓不計時候温服
麻黃湯(出聖惠方)治乳石發動頭痛寒熱不可解者
麻黃(三分去根節)䜴(一合)甘草(生用)梔子仁赤芍藥薺
苨生薑(各半兩)
右細剉以水五大盞煎至二盞半去滓不計時候分
溫五服
升麻湯(出聖惠方)治乳石發熱如火頭痛寒熱煩悶嘔逆
升麻前胡(去蘆頭)甘草(炙各二兩剉)黃芩(去黑心三兩)枳殼
(去瓤麩炒)黃連(去鬚)瓜蔞生地黃(切焙三兩)梔子仁(十四枚)
右粗擣篩每服四錢水二盞入豉一合綿裹煎至一
盞去滓温服早晨日午各一心煩加麥門冬一兩稍
冷加生薑一兩
鴨通湯(出聖惠方)解散餘熱
白鴨通(五升沸湯二斗半淋之澄取汁二斗)梔子仁(二十枚)豉(三升)麻黃
(八兩)冷石(二兩一作滑石)石膏(三兩)甘草(五兩)
右以五味㕮咀以鴨通汁煮取六升去滓内豉三沸
分服五合若覺體冷小便自利其間若熱猶盛小便
赤促服之不限五合宜小營當漸進食不可食令少
但勿使多耳
前胡湯(出聖惠方)治乳石發如傷寒寒熱狀兼似瘧
前胡(去蘆頭)黃芩(去黑心)甘草(炙剉)知母(各二兩)牡蠣(煆)石
膏(各三兩)生薑(一大片切)棗(三枚劈破)
右粗擣篩每服四錢以水一盞半煎至八分去滓温
服
三黃湯折石熱通氣泄腸胃解肌
大黃(三兩另入)黃芩甘草(炙各二兩)梔子(二七枚)䜴(一升)麻黃
(一兩去節)
右切以水九升煮麻黃去上沫下諸藥煎取三升半
下大黃三五沸去滓分服得利以瘥止
麻黃湯去石毒
麻黃(去節三兩)甘草(炙二兩)豉(一升綿裹)
右切以水五升煮取一升去滓分溫再服
猪膏湯大解散
猪膏(二兩炒)豉(一升)
右以水三升煑䜴取汁二升内猪膏服七合日三服
石人飲宜清冷不宜濁熱濁熱即氣壅否唯酒須熱
也
香豉湯治乳石發内虚熱外風濕不解(方見本門乳石發心腹脹)
(滿類)
治乳石發若得時氣冷熱不調動乳者皆由寒熱所致
其状似瘧久不療能損人縱服湯藥亦難瘥宜作生
熟湯浴之方(出聖濟總錄)
以温湯半浴盆如過熱投少冷水解之即於湯中坐
湏臾百節開寒熱之氣皆從毛孔中出變作流汗若
心中熱悶者還服少許熱湯即定久乃出湯以衣被
覆蓋睡豁然平復如患大重者不過三兩度
又方
若熱盛可向冷地臥腰下以厚物薦之腰以上令薄
使受稍凉即起不得過度
若熱解寒不解者
可飲熱酒三合使解之
若寒解後頭重耳鳴滿眼漠漠心下痛者
用清酒二合許飲之便瘥寒温宜依此法
療頭痛欲裂方
取當歸二兩清酒一升煮取六合飲至再服
若兢顫惡寒或寒熱如温瘧者為失食忍飢失洗不行
又食臭穢故也(出聖濟總錄)
宜急飽冷食冷水洗數行即愈
乳石發苦熱解折(附論)
夫五形之人其性各異故土形之人骨聳氣清水形
之人體薄氣長木形之人筋骨麄聲圓而長火形之
人性急聲尖而散其有痼疾者則先服草藥病愈後始
服石必速應也凡土火二形之人性躁氣高而肥盛多
火氣若更服石益之以火物盛必衰自焚之召也若覺發
發速宜下之只如痼疾之人服石者病氣久強石熱尚
薄不能破其病但增其熱亦能損人若熱不已者亦可
速下自餘形人服之者如有發動但以石藥投之自然而
瘥不可見小熱即求大冷為山九仞功虧一簣醫者意
也詳而行之
方
葛根湯治下石
葛根紫草(各八兩)犀角屑(十二兩)露蜂房(十兩炙)芒硝
大黃(各二兩)薺苨人參(各七兩)元參甘草(炙)銀屑
(細研四兩)猪脂(十二兩臘月者)
右以無灰酒漬經十日其猪脂用酒一升煎取脂三
兩取銀屑和研内藥中每日空腹服一匙千金翼方
云量力多少服之忌熱麺羊肉海藻蒜等物
人參湯治雖服乳石等而常患冷此由不先服瀉湯
而服石等以其病藥各在一處丹石不行則病所以
依舊患冷宜依此法瀉之冷自瘥石勢行
人參茯苓乾地黃當歸桔梗甘草(炙)
芍藥(各三兩)大黃(四兩)
右切以水三升煮取一升二合去滓分服之
乳石發上衝頭面及身體壯熱(附論)
夫乳石發動上衝頭面及身體壯熱者由將適過度臓
腑否塞氣不得宣通也乳石之性煖而且速能捍風寒
逐暑濕𨗳經脉行飲食之氣在隂則補其不足在陽則
能發其火陽虚隂盛則二儀亢位所以炎上腑之受邪
則表熱氣隔至隂之伏也脉形陽浮而數隂伏而沉理
之於經自然通泰若炙之於經絡則血脉遄流或全抑
之則乖於石性理而兼助則表裏周榮若遇小發可自
勞力按摩不可即服藥大熱不已者别法隨事擇用解散
方
薺苨散(出聖惠方)治乳石發熱上衝頭目煩熱昏悶口乾
心躁大小便不利心神恍惚
薺苨枳殼(麸炒微黃去穣各一兩)犀角屑茯神地骨
皮子芩木通(剉)元參(各三兩)石膏麥門冬(去心)
(焙一兩半)川芒硝(二兩)甘草(半兩生用)
右為粗散每服四錢以水一中盞入生薑半分煎至
六分去滓入蜜半合更煎一兩沸不計時候温服
黃耆湯(出聖濟總錄)治乳石發胸背頭中遊熱
黃耆(剉)芍藥甘草赤茯苓(去黑皮)人參石膏
(碎)生地黃(切焙)生薑(切炒各二兩)麻黃(去根節湯煮掠去沫二兩)桂(去粗)
(皮一兩)麥門冬(去心焙二兩)
右粗搗篩每服四錢水二盞入竹葉十片棗二枚擘
破同煎至八分去滓温服早晨日午夜臥各一
五加皮散(出聖惠方)治乳石發動毒氣上衝頭面煩熱小便
赤澁四肢疼痛
五加皮(剉)赤茯苓元參(各一兩)吳藍葉(三分)黃芩
蘧麥柴胡(去苖)木通(剉各一兩)甘草(半兩生用)赤芍藥(三分)大
麻仁(一合)
右為散每服四錢以水一中盞煎至六分去滓不計
時温服
犀角散(出聖惠方)治乳石發熱上攻頭面四肢骨節煩疼
口乾心躁不思飲食
犀角屑元參知母黃耆(剉)葳蕤(各三分)赤芍
藥柴胡(去苖)生麥門冬(去心)赤茯苓地骨皮(各一兩)
甘草(半兩生用)
右為散每服四錢以水一中盞入生薑半分煎至六
分去滓不計時候温服
射干散(出聖惠方)治乳石發熱上攻頭面及咽喉腫塞四肢
煩熱不下飲食
射干犀角屑川升麻枳殼(麸炒微黃去穣)黃芩
川芒硝玄參川大黃(剉微炒各一兩)甘草(半兩生用)
右為粗散每服四錢以水一中盞煎至五分去滓入
蜜半合更煎一兩沸不計時候温服
餘甘子散(出聖惠方)治乳石發熱上攻頭面煩熱咽喉不
利舌粗語澁大小便不通
餘甘子(三分)紅雪(三兩)犀角屑(一兩)子芩獨活葛根
(剉)川升麻防風(去蘆)甘草(半兩生用)
右為細散每服不計時候用生地黃汁二合調下二
錢
薺苨散治乳石發動熱氣上攻頭面眼昏心神熱躁
四肢煩疼口乾不食
薺苨石膏(各二兩)甘草(三分生用)藍子(半兩)赤茯苓赤
芍藥黃芩元參(各一兩)蔓菁子(三合炒)
右為散每服四錢以水一中盞入黑豆半合生薑半
分青竹葉三七片煎至六分去滓不計時候温服
葳蕤散(出聖惠方)治乳石發動頭面熱四肢煩疼大小便
壅滯
葳蕤黃芩川大黃(剉微炒)川朴硝(各一兩)犀角屑
川升麻大青(各三分)梔子仁甘草(生剉各半兩)
右為散每服四錢以水一中盞煎至六分去滓温服
以快利為度
療精神如失氣攻上骨熱
柴胡升麻黃芩澤瀉(各三兩)淡竹葉(切一升)生
地黃(切三升)乾藍芒硝(各二兩)
右切以水八升煮取三升去滓下芒硝分服取利止
忌如常法
前胡湯下氣除熱(方見乳石發大小便不通類)
增損竹葉湯解散下氣
竹葉(切)黃連麥門冬(去心)人參(各二兩)枳實(炙)梔子
(各一兩)甘草(炙)茯苓(各二兩)
右切以水八升煮取三升分服之瘥
柴胡湯療膈上熱
柴胡黃芩甘草(炙)茯苓麥門冬(去心)枳實(炙)
生地黃(各三兩)竹葉(切一升)
右切以水一斗煮取三升去滓分服
黃芩湯(出聖濟總錄)治乳石發動身熱如火
黃芩(去黑心)枳實(去穰麩炒各二兩)梔子仁(十四枚)栝蔞根
芍藥甘草(炙各一兩)厚朴(去粗皮薑汁炙一兩)
右粗搗篩每服四錢水二盞煎至一盞去滓温服早
晨日午食前各一服
麻黃湯療服升麻湯内解外不解者
麻黃(去節)升麻大黃黃芩石膏(各三兩)甘草(一兩)
(炙)梔子仁(三合)
右切以水九升煮取三升分服之瘥一方無大黃内
麻黃四兩甘草三兩餘分兩同主下氣解肌折熱
澤瀉湯療腹中無妨直患虚汗
澤瀉知母石膏(碎各二兩)當歸甘草(炙)人參
桂心黃芩茯苓(各二兩)竹葉(切三升)麥門冬(三兩去心)
右切以水一斗二升煮竹葉取一斗去滓下諸藥取
四升分服瘥忌如常法
麥奴湯(出聖濟總錄)治桃花石發即心噤身熱頭痛宜温
清酒隨多少服之酒行即瘥亦可服大麥麨并此湯
大麥奴(隂乾)麥門冬(去心焙各二兩)桂(去粗皮一兩半)人參甘草
(炙各一兩)
右粗搗篩每服四錢水二盞入葱白四寸同煎至
一盞去滓温服早晚食前各一
麥門冬散(出聖惠方)治乳石發熱上衝頭面口舌乾燥
麥門冬(去心焙)石膏(各三兩)葳蕤葛根(剉各一兩)甘草(半兩)
(生用)
右為粗散每服四錢以水一中盞入生乾地黃一分
葱白七寸豉一百粒煎至六分去滓不計時候温服
療石熱將行體微篩嗇
茱萸葳蕤(各一兩)豉心(一升)葱白(一握)
右切以水四升煮取减半分服
散石熱(出本草)
以早柿生啖之
治丹石發熱結(出本草)
用紅蜀葵葉煮食
治丹石發熱(出本草)
以稷米作飯食之熱消
治丹毒丹石發熱(出本草)
以牛肝和腹内百葉作生薑醋食之
乳石發煩渴(附論)
夫石性沉下服之歸腎若發動則臓腑生熱津液枯燥
蓋腎惡燥腎燥則渴而引飲不可為量久則變為三消
之證凡人陽處其表隂處其裏則非純隂在其下復
非純陽在其上皆湏隂陽通平則五氣不乏五氣不乏
則人無病只如服石之人多為隂虚而服攝之過温則
經脉湊溢或遭陽時亦發其證也正陽本自浮昇石力
更藏陽氣客主兩陽併蒸肝肺故患渴也或臟實腑虛
而生發亦皆渴不獨兩陽為禍也且肺是庚辛庚辛畏
火即告其子其子腎為壬癸雖子投而性惡寒陽雖得水
暫寒而水潛流於下客水正水足為滂沱渴乃未除更
增腎冷凡遇此候皆先泄溝瀆致隂氣於腎微理其石
氣熱病有不痊乎
方
麥門冬散(出聖惠方)治乳石發動煩渴壮熱頭痛背膊拘
急不欲飲食
麥門冬(去心)白茆根(剉各一兩)子芩元參犀角屑
川升麻薺苨地骨皮(各三分)葛根甘草(生剉各半)
(兩)柴胡(去苖一兩)石膏(二兩)
右為散每服四錢以水一中盞入生薑半分竹葉二
七片煎至六分去滓不計時候温服
黃連散(出聖惠方)治乳石發動熱毒上攻心躁多渴頭痛
眼赤筋脉拘急骨節煩疼不欲飲食
黃連(一兩去鬚)石膏川芒硝(各一兩)元參大青防
風(去蘆頭)梔子仁黃芩甘草(生用)獨活川升麻
葛根(剉各三分)
右為散每服四錢以水一中盞入生薑半分竹葉三
七片黑豆五十粒煎至六分去滓不計時候温服
黃耆散(出聖惠方)治乳石發動壮熱煩渴身體疼痛大小
便滯澀心胸壅悶不能飲食
黃耆(一兩半剉)麥門冬(去心)木通(剉)前胡(去蘆各一兩)栝蔞根
(二兩)赤芍藥川升麻甘草(生剉)赤茯苓知母
黃芩川大黃(剉微炒各一兩)
右為散每服四錢以水一中盞入生薑半分竹葉三
七片小麥一百粒煎至五分去滓又入生地黃汁一
合更煎三兩沸不計時候温服
黃耆湯治乳石發動熱渴口乾
黃耆(剉)麥門冬(去心焙)芍藥栝蔞根(各三兩)升麻(二兩)
梔子仁(三十枚)黃芩(去黑心一兩)生乾地黃(焙二兩半)
右粗搗篩每服四錢水一盞半煎至一盞去滓不拘
時候服
竹葉湯治乳石發動煩熱大渴
淡竹葉(五十片)石膏(二兩搗碎)小麥(一合)赤茯苓甘草(生用)
栝蔞根(去心)麥門冬(去心)蘆根(各一兩)
右細剉和勻每服一兩以水一大盞煎至七分去滓
分温二服日三四服
茯苓湯(出聖濟總錄)治乳石發熱盛口乾渴
白茯苓(去黑皮四兩)白术乾薑(炮)桂(去粗皮)甘草(炙剉各一)
(兩半)澤瀉小麥(各二兩)
右粗搗篩每服三錢水一盞煎至七分去滓不拘時
温服
柴胡散(出聖惠方)治乳石發動口乾煩渴四肢疼痛起臥
不安少思飲食
柴胡(一兩去苗)赤芍藥知母子芩薺苨秦艽
(去苖各三分)甘草(半兩生剉)
右為散每服四錢以水一中盞入生薑半分豉一百
粒葱白七寸煎至六分去滓不拘時候温服
葛根煎(出聖惠方)治乳石發虚熱上衝口乾頭面赤大渴
生葛根(搗汁)白蜜生薑汁(各一盞)棗肉(二兩研膏)生地黃
(搗汁一盞)生麥門冬(去心研膏二兩)
右同於微火上以銀石器煎成如餳用甆盒盛每服
半匙頭不拘時含化
竹葉湯(出聖惠方)治乳石發熱渴
淡竹葉(切半斤)赤茯苓(去黑皮)石膏(碎各一兩)栝蔞根(一兩半)
小麥(一兩)
右粗搗篩每服五錢水一盞半煎至一盞去滓不拘
時候温服
人參湯(出聖惠方)治服乳石發心悶煩渴飲食冷熱不消
虚脹口吐清水
人參枳殼(去穣麸炒)甘草(炙剉)栝蔞根(剉)白术(各一兩)
右粗搗篩每服四錢水一盞半棗二枚擘破同煎
至一盞去滓温服不拘時一方有前胡無白术入生
薑煎
黃連丸(出聖惠方)治乳石發渴
黃連(去鬚半斤)麥門冬(去心焙二兩)生地黃汁栝蔞根汁
羊乳(各二兩)
右先以黃連麥門冬二味搗羅為末次以三味汁和
丸如梧桐子大每服二十丸米飲下不拘時一方用
牛乳汁不用羊乳以黃連麥門冬為末用三味汁調
下二錢日三四服
葱白飲(出聖濟總錄)治乳石發渴
葱白(切四兩)葫葉(切)薺苨(剉)枸杞(碎各一兩)
右粗搗篩每服二兩以水二碗煎至一碗去滓分温
日進三服空心日午近晚各一
枳實湯(出聖濟總錄)治乳石發壅熱煩悶渴燥
枳實(去穰麸炒)赤茯苓(去黑皮)石膏(碎各半兩)
右粗搗篩每服五錢水一盞半煎至一盞去滓温服
不拘時
桃仁粥(出聖濟總錄)治乳石發熱盛煩躁口乾
桃仁(去皮尖并䨇仁研二兩)白米(半升)
右以水一斗煎取五升渴即不拘多少飲之
治乳石發動大渴方(出聖濟總錄)
用生田螺三升以水洗二三徧又以新汲水一斗浸
一復時澄取清汁不拘時飲之其螺經宿放却不用
更取新者如前法浸之
治乳石發渴方(出聖濟總錄)
用竹根一味洗剉五兩以水五碗濃煮取汁渴即飲
之
治乳石發渴(出聖濟總錄)
用青粱米三合以水煮取汁飲之
又方(出聖濟總錄)
用大麻仁一升研每取三合以水三升煎取汁二升時
時飲之良
又方(出聖濟總錄)
用黃蘗半斤去皮剉每服二兩水五盞煎三盞渴即
飲之
又方
搗冬瓜汁飲之良
又方
以水浸雞子取清生服之甚良
治丹石發渴(出聖惠方)
用寒水石一塊如杏子許大含之以瘥為度
滑石湯(出聖惠方)治乳石發動燥熱煩渴不止
用滑石半兩細研如粉以水一中盞絞如白飲頓飲
之未瘥再服
又方(出聖惠方)
用黃連一兩去鬚剉碎以煎湯一大盞浸候湯冷分
為三服
生地黃湯(一名黃耆湯出聖濟總錄)治乳石發動虛熱大渴(方見乳石)
(發癰腫類)
桑根白皮(出本草)治服金石發熱渴生精神
以桑根白皮微研以布濾去滓石器中熬成稀膏量
多少入蜜再熬成稠膏貯甆器中每服抄三錢食後
夜臥以沸湯點服
治金石發熱悶口乾(出本草)
以芭蕉根絞汁服
解煩熱止瀉實大腸壓石熱止渴(出本草)
用大麥糗和水服之河東人以麥為之麄者為乾糗
糧東人以粳米為之炒乾磨成也
乳石發煩悶(附論)
夫服乳石之人將適失宜冷熱相搏石熱不得宣化熱
氣乘於腑臟故令煩悶也
方
吴藍散(出聖惠方)治乳石發動熱勢壅盛心神煩悶
吳藍龍膽(去蘆頭)犀角屑黃連(去鬚)黃芩梔子仁川升麻
大青甘草(生剉各半兩)石膏(二兩)麥門冬(去心)川大黃(生剉炒各一兩)
右為散每服四錢以水一中盞入生薑半分竹茹一分
煎至六分去滓不計時候温服
麥門冬散(出聖惠方)治乳石發動壅熱上攻心膈不利頭疼煩悶
麥門冬(去心)玄參黃芩枳實(麸炒黃)赤芍藥(各三分)石
膏(二兩)前胡(去蘆頭)瓜蔞根(各一兩)甘草(生剉)梔子仁(各半兩)
右為散每服四錢以水一中盞入生薑半分煎至六分
去滓不計時候温服
犀角散(出聖惠方)治乳石發動心神煩悶四肢壅熱
犀角屑葳蕤薺苨玄參木通川升麻
瓜蔞根(各一兩)甘草(半兩生剉)石膏(二兩)
右為散每服四錢以水一中盞入生姜半分生地黃一
分煎至六分去滓不計時候温服
石膏湯治心忪熱煩悶如火氣上
石膏(八兩)茯神葳蕤黃芩(各四兩)橘皮五味子麻黃(去節)
(根)乾藍甘草(炙)犀角屑(各二兩)杏仁(湯浸去皮尖剉碎)梔子(各三兩)
右切以水八升煮取三升分服之瘥
麥門冬散(出聖惠方)治乳石發動四肢煩熱心中悶亂不下飲食
麥門冬(去心)赤茯苓餘甘子(各一兩)地榆葳蕤
甘草(生剉)黃芩玄參(各半兩)
右為散每服四錢以水一中盞入生薑半分小豆五
十粒竹葉二七片煎至六分去滓不計時候温服
葱頭湯(出聖惠方)治五石忽動體熱煩疼心躁悶亂
葱白(八莖)香䜴(二合)藍葉(三分)柴胡(一兩去苖)川升麻犀角
屑(各半兩)赤芍藥(剉半兩)甘草(半兩炙微赤)
右細剉以水五大盞煎至二盞半去滓分温五服未
效再服
蘆根湯(出聖惠方)治乳石發動心膈壅熱煩悶渴逆不下
飲食
蘆根(二兩)葛根麥門冬(去心)人參(去蘆各一兩)甘草(半兩生剉)
右細剉每服半兩以水一大盞入竹茹一分生薑半
分煎至七分去滓不計時候温服
金石凌法(出聖惠方)治生服金石熱發煩悶醫所不治
川芒硝(半斤)川朴硝(一斤)石膏凝水石(各四兩)金(五兩)
右以熟水五升漬朴硝芒硝一宿澄取清安銅器中
粗搗凝水石石膏内其中仍内金五兩微煎之數以
筯頭拄看筯成凌雪去滓傾置銅器中又安於水盆
冷一宿皆成凌也停三日以上候乾研為末若熱病
及石發皆用蜜水調二錢日三四服
治乳石發動煩悶體熱(出聖惠方)
滑石馬牙硝(各一兩)
右以二味同研令勻為細末每服以新汲水調下一
錢日三四服
又方(出聖惠方)
菉豆(二合生用)蜜(少許)
右以水一大盞研菉豆取汁入蜜少許和服如不通
轉妨悶以童子小便磨㯽榔服之又以黑鉛浸經宿
取汁服偏解硫黃毒
茵蔯蒿湯(出聖濟總錄)治乳石發食訖心煩悶熱頭眩心
中不安者
茵蔯蒿(四兩)大黃(剉炒二兩)梔子仁(二十枚)
右粗搗篩每服三錢水一盞煎至七分去滓温服空
心早晚食前各一服
冷石湯(出聖濟總錄)治乳石發心下煩悶内熱不安
用凝水石半兩以水半盞磨汁服之不瘥再服(凝水石一)
(作冷石)
朴硝散(出聖惠方)治乳石發動煩悶及諸風熱
以川朴硝鍊成者半斤細研如粉每服以蜜水調下
一錢日三四服
又方(出聖惠方)
以白鴨通一合用水一大盞漬之澄清候冷任性飲
之以瘥為度
又方(出聖惠方)
以石楠葉搗末用新汲水調一錢服之效
甘草湯治羸劣老弱體性少熱因服乳石而寒氣盛
藥在胸膈冷熱不調煩悶氣短欲死藥既不行又不
能大便作害於人急宜吐之
用生甘草四兩切以水五升煮取折半去滓令頓服
之當大吐藥與病俱去便愈
治服丹石人胸背急悶熱者(出本草)
以大豆一升炒令汗出簸去灰塵投二升酒中一時
頓服之少頃即汗出瘥
乳石發目昏赤痛(附論)
夫乳石發目昏赤痛者由石勢乘虛而上亦膈内有痰
熱也石性歸腎若將適失宜飲食失度則其氣騰湧與
痰熱併畜熏蒸於肝故令目昏赤痛也凡人五臟盡
有風而發有高下動有淺深則腎風發脚氣肝風目淚
而暗肺風鼻鼽嚏而𠻳脾風肉緩而重心風恍惚而忘若
加於熱亦隨臟觀候即肝風脇滿而怒喜静加之熱即
目漠漠而暗若石氣兼之則赤而亦痛或生努肉及腫
而爛速可隨輕重而瀉之不然喪明矣經曰肝旺則目
赤若兼石則冬慎勿食熱熱既不散遂成伏氣遇春必
發不能預防之即云石藥之過豈不惜哉黃帝曰形受
味精受氣皆為飲食寒温呼吸之召也諸臟倣此
方
瀉肝前胡湯(出聖濟總錄)治乳石發目赤閉目不開煩悶
熱氣胸中憺憺
前胡(去蘆頭)山梔子仁乾薑(炮)淡竹葉車前葉
(各二兩)大青秦皮(剉)决明子(碎)細辛(去苖葉)黃芩(去黑)
(心各三兩)石膏(研八兩)
右粗搗篩每服五錢煎五六沸下芒硝一錢煎至一
盞半去滓分温三服得利即瘥
大黃湯(出聖濟總錄)治乳石發目昏赤痛不覩物
大黃(剉炒)黃連(去鬚)石膏(研各二兩)黃芩(去黑心一兩)甘草(炙剉一兩)
細辛(去苖葉)半夏(湯洗去滑各一兩)山梔子仁(七枚)
右粗搗篩每服五錢水三盞入生薑一分拍碎煎至
一盞半去滓分温早晚服
丁香黃連點湯方(出聖濟總錄)治乳石發目赤痒
丁香(二七枚碎)黃連(去鬚)黃蘗皮(切各半兩)五銖錢(一十文)蕤仁
(研二七枚)
右以水二盞煎至六分綿濾去滓點目大眥頻點取
瘥
黃芩湯(出聖濟總錄)治乳石發目赤痛小便赤大便難逆
衝胸中口燥
黃芩(去黑心)大黃(剉炒各二兩)山梔子仁(十四枚)
右粗搗篩每服三錢水一盞煎七分入豉一合更煎
三五沸去滓温服取利三兩行以漿粥止之
黃連飲(出聖濟總錄)治乳石發腰痛欲折兩目欲脱者為
熱上肝膈腰腎冷極故也
黃連(去鬚)萎蕤(各一兩)甘草(炙剉半兩)
右粗搗篩以水三盞煎至一盞去滓内朴硝一錢更
煎二三沸分温三服取微利瘥
棗肉黃連點方(出聖濟總錄)治乳石發目生赤脉息肉磣
不開
棗(七枚去核)淡竹葉(切一握)黃連(去鬚碎一兩綿裹)
右先以水二盞煎竹葉至一盞半去竹葉澄清内棗
黃連煎至三合綿濾去滓每日臨臥點目大眥即瘥
青塩點方(出聖濟總錄)治乳石發久風目赤
青塩(研一兩)杏仁(去皮尖二兩微炒研爛以少湯同研勻綿裹壓油出用半雞子殼)
右用銅盆一隻面闊一尺者内青塩取青柳枝如筯
大者一握緊束之截頭令齊用研之候如稠墨即先
剜地作坑置火於坑底上取熱藥成收於不津器中
每夜點目大眥即臥頻點取瘥
雄黃散(出聖濟總錄)治乳石發目翳點方
雄黃(研)乾藍(各半兩)
右為散每用一米大翳上點之三五度即瘥
治金石發熱及諸熱暴赤目方(出聖濟總錄)
冬葵子(二合)朴硝(一合)
右以水二升同煮至一升去滓分三服空心早晚食
前各一
洗方(出聖濟總錄)治乳石發目痛如刺者為熱氣衝肝上
目故也
數冷食清朝温小便洗三日即瘥
貼方(出聖濟總錄)治乳石發眼腫痛不開
用精猪肉薄切貼眼上熱即易之或用子肝井華水
浸貼之
治丹石發衝眼目腫痛(出本草)
取萹蓄根一握洗搗以少水絞取汁服之若熱腫處
搗根莖傅之
服丹石人上衝眼暗不見物(出本草)
以兔肝可生食之一如服羊子肝法薄切水浸服之
生吞之亦妙
乳石發吐血衂血(附論)
乳石發吐血或衂血者以石氣壅遏於心肺生熱故也
心主血血得熱則湧溢復因胃氣之逆故吐血也肺主
氣開竅於鼻氣血調和相為榮衞及為熱所乘則血妄
行故為鼻衂也夫五臟所藏心藏血也血之傷盛則心
脫固無力制守自然流溢為陽氣傷故也或以衂血者
加以肺風熱之謂也若益之以服石則客熱復盛榮衞
增勞旋周無極則乘虚而出出則多傷榮氣色奪面黃
久不療則氣撮撮乃亡先須破汚血留好血調經絡平
腑臟則愈也
方
麥門冬飲(出聖惠方)治乳石發動壅熱至甚心悶吐血
麥門冬薺苨玄參茅根青竹茹(各一兩)生
地黃(二兩)甘草(生用)生薑(各半兩)香䜴(一合)
右細剉和勻每服半兩以水一中盞煎至六分去滓
温服如人行五里一服以瘥為度
刺薊湯(出聖惠方)治乳石發動頭痛吐血衂血四肢煩疼
刺薊青竹茹生麥門冬(去心各一兩)茜根(剉)當歸
(各半兩)雞蘇生地黃(各二兩)生薑(半兩)
右細剉和勻每服半兩以水一中盞煎至六分去滓
不計時候温服
地黃湯(出聖惠方)治乳石發動熱盛吐血
生地黃(二兩)苦竹茹刺薊(各一兩)黃芩川升麻
黃連(去鬚各三分)梔子仁(半兩)豉(一合)
右細剉和勻每服半兩以水一大盞煎至七分去滓
分温二服如人行五里再服
吹鼻散(出聖惠方)治乳石發動心肺熱甚鼻中衂血不止
胡粉(研)乾薑(為末)髮灰(研)鐺墨(研)墨(研)伏龍肝(為末各半)
(錢)
右同研以一字許吹鼻中一法六味中但得一味用
一匙吹兩鼻中亦止
治乳石發動心神煩躁吐血或衂血不止(出聖惠方)
藍汁(一合)藕節汁(二合)蜜(三合)生薑汁(半合)生地黃汁(三合)刺
薊汁(二合)
右合和分為四服每服調下伏龍肝末一錢如人行
五里再服
麥門冬湯(出聖濟總錄)治乳石發動心悶吐血
生地黃(二兩)甘草(炙一兩)薺苨茅根(各一兩)麥門冬(去心)
(焙)乾薑(炮各二兩)
右剉如麻豆大每服三錢水一盞入豉七十粒煎七
分去滓温服空心日午各一
連翹飲(出聖濟總錄)治因餌乳石發心肺中熱鼻中衂血
連翹莖葉蒼耳莖葉雞蘇莖葉(各一兩俱用新者)生
地黃(二兩)陳橘皮(湯浸去白一兩)
右剉碎以水少許同搗令爛生絹絞取汁每服三合
不拘時未止再服
小薊湯(出聖濟總錄)治乳石發鼻衂頭痛壮熱徧身疼痛
煩悶
小薊(剉)麥門冬(去心焙)生地黃(切各二兩)青竹茹(新竹取一兩半)
雞蘇(剉一兩)
右剉以麻豆大每服三錢水一盞入生薑三片煎至
七分去滓不拘時温服日三
麥門冬飲(出聖濟總錄)治乳石發卒吐血一二升口鼻俱
出者
生麥門冬(去心絞汁一盞)生地黃小薊(各切碎絞汁各一盞)伏龍
肝末(二兩)
右以前三味各入少許水絞取汁相勻每服二合入
伏龍肝末二錢調下每日空心一服日午再服
生地黃湯(出聖濟總錄)治乳石發熱盛吐血衂血
生地黃(切五兩)梔子仁(二十枚)小薊根(切三兩)黃芩(去黑心一)
(兩)
右剉如麻豆大每服五錢水一盞半入豉二七粒煎
至一盞去滓温服空心日晚各一服
生地黃飲(出聖濟總錄)治乳石發衂血
生地黃(切絞汁三合)小薊根(切絞汁三合)
右合和令勻分温作三服早晨日晩各一
治乳石發動壅熱心悶吐血(出肘後方)
用生刺薊搗取汁每服三合入蜜少許攪勻服之
又方(出聖惠方)
用生地黃絞取汁每服三合宜頻服即止
又方(出聖惠方)
用生藕搗絞取汁每服三合入蜜攪勻服之
又方(出聖惠方)
用伏龍肝以水攪取清每服一小盞三服即止
又方(出聖惠方)
用蒲黃一兩水一中盞調攪分為二服
乳石發上氣喘𠻳(附論)
五臟之尊心雖為王而肺最居其上也肺為華蓋覆其
四臟合天之德通逹風氣而肺毋火也性慣受温而惡
寒心火更炎上蒸其肺肺金被火傷則葉萎倚着於肝
肺發痒即𠻳或因石增熱心肝虛弱不能𫝊陽至下焦
遂與正陽俱躋變成喘𠻳或為發背或作癰頭也夫言
惡寒則何以知也肺主皮毛皮毛遇寒即慄而粟起其
肺𠻳葉萎倚着肝而成疴亦由木能剋金之故也凡如
此者先養肺平心肝虚熱和其腎即愈矣乳石之發
如火炎上熱氣騰湧薰蒸胸膈入於肺中氣壅不散使
人胸滿短氣上喘咳𠻳不得安臥也
方
天門冬煎(出聖濟總錄)治乳石發動肺氣上喘𠻳
生地黃(絞汁四兩)生薑(去皮絞汁二兩)白蜜(二兩)天門冬(去心絞汁二兩)
牛酥升麻(各三兩)百部欵冬花紫苑(去苖土)甘
草(炙)麻黃(去根節別搗)杏仁(湯浸去皮尖雙仁研如膏各二兩)
右將百部欵冬花紫苑升麻甘草搗為細末先以水
五盞煎麻黃末三錢去沫下五味藥末五錢煎至四
盞去滓澄濾於銅器中微煎至三盞下天門冬地黃
汁各二合煎减至二盞下薑汁二合更煎减至一盞
下杏仁膏酥蜜各半合勻稠置不津器中每服取半
雞子殼許含化嚥津日四五服
貝母湯(出聖濟總錄)治乳石發上氣肺熱呀𠻳多涕唾
貝母(去心)生薑(切焙)石膏(碎各一兩)麥門冬(去心焙三兩)黃芩(去黑)
(心)五味子白术(剉各半兩)淡竹葉(一握切)甘草(炙剉一兩)杏
仁(湯浸去皮尖䨇仁炒二十枚)
右粗搗篩每服五錢水一盞半煎至一盞去滓下蜜
二錢攪勻空心温服若取利入芒硝一匙
葶藶丸(出聖濟總錄)治乳石上氣呀𠻳不得臥臥即氣絶
葶藶子(紙上微炒)皂莢(酥炙去黑皮并子各半兩)芸薹子(揀淨)馬兜鈴(剉)紫苑
(去苖土)人參白前甘草(炙剉)防己(各一兩)杏仁(湯浸去皮尖雙仁炒二十枚)
右為末煉蜜和搗令熟丸如梧桐子大空心米飲下二十丸
麥門冬湯(出聖濟總錄)治乳石發熱衝頭面口乾喘𠻳
麥門冬(生去心焙)萎蕤(去根)石膏(碎各一兩)葛根(剉三兩)
右粗搗篩每服五錢水一盞半煎至一盞入葱白三莖切同
煎去滓入生地黃汁二合更煎三兩沸食後分温二服日再
紫苑湯(出聖濟總錄)治乳石發肺脹氣急呀𠻳喘粗不得安卧
紫苑(去苗土)赤茯苓(去黑皮各一兩半)甘草(炙半兩)㯽榔(剉五枚)葶藶子(紙上炒一兩)
右粗搗篩每服三錢水一盞煎至七分去滓温服
治乳石發熱𠻳喘方(出聖濟總錄)
用豉二合以水三盞漬取汁分温三服早晨日午晡
時各一服服訖臥少時外臺秘要云取生豉汁温之
纔免冷食服訖即臥勿令入腰中故也以意消息之
乳石發痰飲嘔逆(附論)
凡人有五臟合則脾胃為水穀之府且國府足穀則足
食足兵也人胃足食則榮衞不厥若人能食則能悦也
隂陽和平有何患乎若服石之人皆增於熱失時不食
則胃口乾焦脾土不足或因飲酒水而食少變為痰結
酒水流下迎隂上昇下焦無陽即陽虛也中府有穀上
焦漸炎以致嘔噦經曰陽數即嘔吐又曰嘔噦發下焦
之間此之義也可以破痰結通水穀填胃府則無咎也
夫通填之義不可虛其虛實其實岐伯曰瀉虛補實神
去其室况夫石性勇悍凡服食過度將適失宜而又脾
胃不和穀不能勝則其氣上攻故發嘔逆也
方
茯苓湯(一名前胡散出聖濟總錄)治乳石發動熱氣上攻脾胃不
和嘔逆食不下
赤茯苓(去黑皮)黃耆(剉)陳橘皮(去白焙)枇杷葉(去毛炙各三分)
柴胡(去蘆頭)枳殼(去穣麸炒)大黃(剉炒)蘆根(剉各一兩)甘草(炙剉半兩)
麥門冬(去心焙一分)
右粗搗篩每服五錢水一盞半入生薑五片青竹茹
一分煎至八分去滓食後臨臥温服
鴈肪湯(出聖惠方)治乳石發結熱癖心下腫胸中痞塞嘔
逆不止
鴈肪(一具先炙過)當歸(切焙)大黃(剉炒)桂(去粗皮各二兩)人參石
膏(碎)甘草(炙剉各一兩)芍藥(一兩半)桃仁(二十枚湯浸去皮尖雙仁炒研)
右除鴈肪外先將藥粗搗篩入鴈肪以水七盞煎取汁五盞
去鴈肪每服用汁二盞藥末四錢更入桃仁七枚棗一枚
拍碎煎至一盞去滓入芒硝少許更煎三兩沸空心
温服日午再服若熱盛者日四服無鴈以白鴨代之
無白鴨以烏雞代之一方有枳實一分生薑三分
前胡散(出聖惠方)治乳石發動虛熱痰飲頭目不利食即
嘔逆四肢煩痛
前胡(去蘆頭)黃耆(剉)蘆根(剉)麥門冬(去心)子芩赤芍
藥(各一兩)石膏(二兩)甘草(生剉)枇杷葉(拭去毛炙微黃各半兩)
右為散每服四錢以水一中盞入生薑半分煎至六
分去滓不計時候温服
黃芩湯(出聖惠方)治乳石發動心躁煩熱痰飲嘔逆不下
飲食
黃芩陳橘皮(去白焙)麥門冬(去心)粟米生薑(各半兩)
薤白(一握)䜴(一合)石膏(一兩)
右細剉以水三大盞煎至一盞半去滓分三服不計
時候温服
栝蔞根湯(出聖惠方)治乳石發動虚熱痰飲嘔逆飲食不
下
栝蔞根麥門冬(去心焙)人參黃芩(去黑皮心)甘草(炙各)
(半兩)半夏(湯浸七次去滑)蘆根(剉各一兩)前胡(去蘆頭三分)
右㕮咀如麻豆大每服五錢水一盞入生薑五片煎
至八分去滓温服不拘時候
三黃湯(出聖濟總錄)治乳石發嘔及服散不得力食不下
飲酒解輙嘔吐
梔子仁(半兩)枳實(去穣麸炒二兩)甘草(炙剉)前胡(去蘆頭)大黃(剉炒)
(各一兩)豉(三合新綿裹纏作袋子)
右除豉外搗篩每服四錢水二盞和豉袋子同煮至一盞後
入芒硝一錢再煎一二沸去滓空心温服
白茅根湯(出聖惠方)治乳石發動虚熱痰飲嘔逆不可飲
食
白茅根(一握)麥門冬(去心一兩)陳橘皮(去白焙)赤茯苓甘
草(炙微赤剉)枇杷葉(拭去毛微炙黃各半兩)
右細剉以水三大盞淡竹茹生薑各半兩同煎至一
盞去滓分三服不計時候温服
人參湯(出聖濟總錄)治乳石發動煩悶嘔逆
人參甘草(炙剉)黃芩(去黑心)栝蔞(剉炒各一兩)麥門冬(去心)
(焙)蘆根(去土剉焙各一兩)
右粗搗篩每服三錢水一盞煎至七分去滓空心温
服
黃耆散(出聖惠方)治乳石發動頭面虚熱心胸痰飲嘔逆
不下飲食
黃耆(剉)地骨皮(各三分)甘草(炙微赤剉半兩)麥門冬(一兩半去心焙)
人參(去蘆)前胡(去蘆各一兩)
右為粗散每服四錢以水一中盞入生薑半分煎至
六分去滓不計時候温服
竹茹湯(出聖惠方)治乳石發動四肢煩熱不解心胸痰逆
不納飲食宜服此方
青竹茹黃芩枳實(麸炒黃)麥門冬(去心)瓜蔞根(各一)
(兩)赤芍藥梔子仁甘草(生用)茅根(各半兩)
右為粗散每服半兩以水一大盞入生薑半分小麥
半合煎至五分去滓不計時候温服
人參湯(出聖濟總錄)治乳石發動煩悶嘔逆
人參白术瓜蔞根甘草(炙剉各二兩)黃芩(去黑心一)
(兩)
右粗搗篩每服用藥四錢水二盞煎至一盞去滓分
温二服早晚食前各一
半夏湯(出聖濟總錄)治乳石發動乾嘔煩熱
半夏(湯洗去滑切焙乾一兩)白微(炒二兩)乾薑(炮)甘草(炙剉各半兩)
右搗篩為粗散每服三錢以苦酒一盞同煎五分去
滓服
薤白飲(出聖濟總錄)治乳石發嘔不止食不下
薤白(二莖)豉(微炒四合)麥門冬(去心焙二兩)粟米(半合)陳橘皮(湯浸)
(去白焙一兩)
右粗搗篩每服五錢水二盞入薤白拍碎煎至一盞
去滓温服早晚各一
枳殼湯(出聖濟總錄)治乳石發動乾嘔
枳殼(五兩湯浸去穣麸炒)梔子仁(七枚)豉(微炒二合)大黃(剉炒二兩)
右粗搗篩每服四錢以水二盞煎至一盞去滓温服
空心早晚各一強壮者加大黃一兩
治乳石發嘔不息方(出聖濟總錄)
用薤白一握碎切以水三盞煎至一盞去滓温服
治乳石發嘔逆咽喉中傷清血出者此上焦火盛及食
熱所致方(出聖濟總錄)
以冷水飲之或以冷石熨咽喉即瘥
乳石發霍亂轉筋(附論)
乳石發霍亂轉筋者以服食失度隂陽不和清濁相干
也蓋服石之人體長多熱熱即引飲飢復加飡水穀既
傷胃腑失度土既衰損木必來乘故曰肝入胃即吐下或
單下而不吐是肝乘之盛也木既尅土尅過必宣二氣
俱虚而肝必怒陽氣既乏則發轉筋變吐加腎肝之病
也宜速止之仍温足而兼復調以五味其病必痊矣
方
香葇湯(出聖濟總錄)治乳石發霍亂轉筋不止
香葇(三分)木瓜(乾者去穣)人參厚朴(去粗皮生薑汁炙熟)陳橘皮
(湯浸去白焙各一兩)桂(去粗皮半兩)
右粗搗篩每服五錢水一中盞入生薑半分切煎取
八分去滓温服不計時候
高良薑湯(出聖濟總錄)治乳石發霍亂轉筋及心腹痛
高良薑(剉半分)桂(去粗皮一兩)木瓜(乾者去穣二兩)
右粗搗篩每服三錢以水一盞煎至七分去滓温服
不計時候
木瓜湯(出聖濟總錄)治乳石發霍亂吐利轉筋
木瓜(大者一枚去穣薄切)倉粳米(一合)
右以水二盞煎至一盞去滓時時温服一合
棠黎木瓜湯(出聖濟總錄)治乳石霍亂轉筋
棠黎枝(一握)木瓜(大者一枚去穣)
右細剉分四服每服以水一盞入生薑五片煎至七
分去滓熱服不計時
糯米飲(出聖濟總錄)治乳石發霍亂吐利不止及轉筋
用糯米淘淨三合細研以少許汁水攪如乳状頓服
立止
桑葉飲(出聖濟總錄)治乳石發轉筋不吐不下氣急
用桑葉一味切二兩以水五盞煎一盞半去滓分温
二服早晚各一
高良薑飲(出聖濟總錄)治乳石發吐利轉筋氣急
用高良薑一味剉五兩粗搗篩每服三錢以酒一盞
煎至六分去滓温服早晚食前各一服亦療暴腹痛
惡血氣急
木瓜飲(出聖濟總錄)治乳石發霍亂轉筋氣急
用宣州木瓜一枚去皮子切焙乾剉如麻豆大每服
三錢以水一盞半煎至八分去滓温服飲盡更作無
木瓜只以枝葉并根代之
治乳石吐利不止轉筋入腹欲死方(出聖濟總錄)
用生薑半兩切以酒一盞煎五七沸去滓頓服之
治乳石發動霍亂疞痛不可忍方(出聖濟總錄)
用食茱萸淘淨炒香二兩以酒三盞煎至盞半分為
二服得下利即瘥空腹食前各一
治乳石發霍亂轉筋入腹方(出聖濟總錄)
用雞屎白半兩搗羅為末每服二錢空心以温水半
盞調頓服之
乳石發心腹痛噤(附論)
夫服乳石之人膈間有寒胃脘有熱寒熱相摶氣逆攻
腹乘心致心腹痛其寒氣盛乘於熱氣榮衛否澀不通
寒氣内結於心故心腹痛而心噤寒也
方
前胡散(出聖惠方)治乳石發動心胸壅悶腹痛寒噤不食
前胡(去蘆)㯽榔桂心(各半兩)赤茯苓(二兩)白术(二分)犀角
屑赤芍藥(各三兩)木香甘草(炙微赤各半兩)
右為散每服四錢以水一中盞入生薑半分煎至六
分去滓不計時候稍熱服
木香散(出聖惠方)治乳石發動心腹痛噤四肢寒顫不欲
飲食
木香(半兩)犀角屑赤芍藥白术(各三分)當歸(剉炒三分)
人參(去蘆)枳殼(麸炒微黃去穣)黃芩(各半兩)
右為粗散每服四錢以水一中盞入生薑半分棗二
枚煎至六分去滓不計時候稍熱服
白术散(出聖惠方)治乳石發動體顫寒熱心腹痛噤不能
飲食
白术柴胡(各一兩去苖)當歸(剉微炒三分)青橘皮(三分去白焙)
桔梗(去蘆半兩)甘草(炙剉半兩)桂心(半兩)
右為粗散每服四錢以水一中盞入生薑半分棗二
枚煎至六分去滓不計時候稍熱服
茅香花散(出聖惠方)治乳石發動心腹痛噤吐逆不下食
茅香花桂心(各半兩)芎藭㯽榔赤芍藥(各三兩)
麥門冬(一兩半去心焙)
右為粗散每服四錢以水一中盞入生薑半分煎至
六分去滓不計時候温服
人參湯療心腹痛不解若通身顫寒者榮衞不通故
也
人參枳殼(炙)黃芩甘草(炙)茯苓(各一兩)麻黃(三兩)
(去節)
右切以水八升煮取四升去滓分服
治腹痛不可忍者
取塩一合熬以水二升煮取一升頓服即得吐若吐
利止心中煩悶及渴不止取竹瀝一升分服即止心
中復似冷取茱萸一兩於鐺炒搗末以水二升煮取
一升着少塩澄清服之即差
桔梗散(出聖濟總錄)治乳石發動心腹痛冷熱相搏(方見乳石)
(發痞結羸瘦類)
若心腹内有諸疾痛違常煩悶惛怳者急解之(出肘後方)
取冷熱清酒一二升漸漸稍進覺少寬更進冷食其
心痛者最急若肉冷口噤但折齒下熱酒瘥若心痛
如刺者為應食不食應洗不洗寒熱相擊氣結不通
填於心中故也宜數飲熱酒任性多少酒氣行經絡
通達淋以冷水又冷淹手巾搭着苦處温復易之湏
臾解也解後可速與冷食食多益善
乳石發心腹脹滿(附論)
乳石發心腹脹滿者以飲食居處皆犯温燠石勢壅遏
不得宣通故臟腑之間熱氣相搏而心腹脹滿也又以
腹脹欲斷衣帶者亦以寝處之温失食失洗不時動役之
過但能冷食冷洗當風而立則脹滿自消矣服石之
人發状非一或發於外陽則頭身皮膚作病癰腫頭痛
是也或發於内隂則反冷臟虛口瘡吐血是也凡氣内温
五臟外榮經絡石性清淨不喜煩穢目所覩鼻所聞皆
欲馨香不願欝腐因成種種之症也或食陳臭生酸之
物貯於胃腑胃腑不受推諸臟諸臓不受即肝膈痞滿
或為臚脹而堅積便發心痛亦非心自然而痛為穢觸
神氣也覺此候者可速滌腸胃無令留壅不然即成痰
癖其心轉痛
方
萎蕤湯(出聖濟總錄)治乳石發動心胸痞脹熱毒
萎蕤黃芩(去黑皮)升麻乾薑(炮)柴胡(去苖各一兩半)芍
藥黃連(去鬚各一兩)石膏(四兩)梔子仁(七枚)
右粗搗篩每服三錢水一盞生薑一分拍碎并䜴少
許同煎至六分去滓下芒硝半字令沸温服如人行
十里許再服日二快利即止
黃芩湯(一名黃芩散出聖濟總錄)治乳石發腹脹頭痛先有癖實
不消或飲酒食肉所致時若心急痛者(方見乳石發身體生瘡類)
大黃湯(出聖濟總錄)治乳石發動上氣熱實心腹滿小便
赤大便不利痞逆衝胸口焦燥目赤痛
大黃(剉炒一兩)黃芩(去黑心三兩)黃連(去鬚剉)甘草(炙剉)麥門冬
(去心焙各二兩)
右粗搗篩每服五錢水一中盞煎至八分去滓内芒
硝一錢再煎三兩沸温服早晨近晚各一通利即愈
石膏湯(出聖濟總錄)治乳石發大熱心腹滿脹
石膏大青(各三兩)黃芩(去黑心)升麻芍藥(各二兩)
右粗搗篩每服五錢水一盞半煎至一盞去滓分温
二服如腹痛加續斷二兩
香豉湯(出聖濟總錄)治乳石發内有虚熱胸腹痞滿外風
濕不解肌肉拘急
豉(二兩)梔子仁(十四枚)葱白(一握切)黃芩(去黑心三兩)
右除葱豉外粗搗篩每服先以水三盞煮葱豉至一
盞下藥四錢更煎至八分去滓温服
甘草湯(出聖濟總錄)治乳石發内熱結不除或以飲酒冷
食澡洗猶不解或腹脹頭痛眼目疼或先有癖食不
消或連飲不食或作心痛
甘草(炙剉)黃芩(去黑心)大黃(剉炒各二兩)
右粗搗篩每服五錢水一盞半煎至八分去滓温服
早晨晚後各一服
導氣丸(出聖濟總錄)治乳石發心腹脹滿
用牽牛四兩搗羅為末以生薑自然汁煮麺糊和丸
如梧桐子大每服五十丸生薑湯下
治乳石發腹脹欲裂為久坐下熱及衣温失食所致(出聖濟總錄)
宜數冷食冷水洗當風取冷湏臾愈之
乳石發痞結羸瘦(附論)
隂氣積於下陽氣盛於上升降不時則成痞結羸瘦况
服乳石者飲食不節將適失度熱氣熾於内隂陽隔而不
通水穀之氣不能潤養肌體則肌肉枯燥胸膈痞塞腸
胃脹滿久則正氣衰微日益羸瘦固其宜也治法當升
降痞隔調適隂陽如此則痞者通石勢息也
方
當歸湯(出聖濟總錄)治乳石發後虛熱羸乏胸膈痞滯心
腹脹滿或腰脚痛腎澀
當歸(切焙)甘草(炙剉)芎藭遠志(去心)芍藥麥門冬(去心)
(焙)赤茯苓(去黑皮各二兩)黃芩(去黑皮)桂(去粗皮各一兩)五味子(三兩)
生乾地黃(焙四兩)
右粗搗篩每服五錢先以水五盞入白羊腎一隻去
筋膜切煎至二盞去腎下藥入生薑一棗大拍碎大
棗三枚擘破更煎至二盞去滓分温二服食前空心
飲
黃耆湯(出聖濟總錄)治乳石熱盛虚弱痞結羸瘦調順隂
陽去熱益氣
黃耆(剉)人參生乾地黃(焙)甘草(炙剉)白芍藥(各二兩)
桂(去粗皮)黃芩(去黑心)赤茯苓(去黑皮各一兩)升麻(三兩)
右粗搗篩每服五錢水一盞半棗三枚擘破生薑三
片同煎數沸次下竹葉七片更煎三二沸去滓取一盞
空心温服日再服
㯽榔散(出聖惠方)治乳石發動煩熱心膈痞滿大腸氣壅
腹痛不思飲食
㯽榔赤芍藥木香(各半兩)川大黃(一兩半剉微炒)枳實
(麸炒微黃)赤茯苓芎藭(各三兩)甘草(炙微赤剉一分)
右為散每服四錢以水一中盞入生薑半分煎至六
分去滓不計時温服
大腹皮湯(出聖惠方)治乳石發動心膈痞滿喘息微促腹
脇妨悶疼痛
大腹皮(一兩剉)木香枳殼(去穣麸炒)赤芍藥甘草(炙剉)
(各半兩)前胡(去蘆頭)赤茯苓(去黑皮)陳橘皮(去白焙各三分)
右粗搗篩每服三錢水一盞生薑一棗大拍碎煎至
七分去滓温服不計時
半夏湯(出聖濟總錄)治乳石發動體黃瘦不能飲食心腹
痞結起居腰背急痛嗜臥
半夏(湯浸七遍焙)黃芩(去黑心)木瓜根(各二兩)枳殼(去穣麸炒)桂
(去粗皮)白术(各一兩)赤茯苓(去黑皮三兩)
右粗搗篩每服五錢水二盞生薑一棗大拍碎煎至
一盞去滓空心温服日再
枳實湯(出聖惠方)治乳石發動因服冷藥太過致心膈痞
滿腹内疼痛不思飲食日漸羸瘦
枳實(麸炒)赤芍藥當歸(切炒)大腹皮(各三分)白术(半兩)前
胡(去蘆頭一兩)青橘皮(湯浸去白焙三分)
右粗搗篩每服五錢水一盞生薑一棗大拍碎棗三
枚擘破煎至八分去滓温服不拘時
大黃湯(出聖惠方)治乳石發動大腸壅滯心膈痞滿腹痛
煩熱
川大黃(三分剉碎微炒)前胡(去蘆)當歸(剉碎微炒)枳殼(麸炒微黃去穣)生
薑(各半兩)䓤白(二七寸切)豉(一合許)
右細剉和勻每服半兩以水一盞煎六分去滓不計
時候温服
治癖猶不消惡食畏冷者更下之(出肘後方)
大黃(末)芒硝(各半升)甘草(二兩)半夏黃芩芫花(各一)
(分)
右為散藏密器中欲服以水八升先煮大棗二十枚
使爛取四升去棗仍内藥五方寸匕攪和着火上三
上三下畢分三服但一服便利者亦可停若不快更
一服下候即洒粥食二升次作水飡進之不可不即
食胃中虛空得熱入便殺人矣
桔梗湯(出聖惠方)治乳石發動心膈痞滿腹内妨痛不思
飲食
桔梗(剉炒)枳實(麸炒)白术(各二兩)梔子仁(一兩)甘草(炙剉半兩)
右粗搗篩每服五錢水一盞半生薑一棗大拍碎煎
至八分去滓不計時候温服
訶梨勒散(出聖惠方)治乳石發動頭痛煩悶心膈痞滿腹
内妨痛
訶梨勒(三分煨去皮)川大黃(二兩半剉碎微炒)前胡(去蘆)枳實(麸炒)
(各三分)甘草(半兩炙微赤剉碎)
右為散每服四錢以水一中盞入生薑半分煎至六
分去滓不計時候温服
若腹内有結堅熱癖致衆疾者急下之(出肘後方)
用梔子十四枚豉五合水二升煮取一升頓服之熱
甚已發瘡者加黃芩二兩
普濟方卷二百六十一
