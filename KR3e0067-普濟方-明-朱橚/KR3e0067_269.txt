普濟方卷二百六十九明周王朱橚撰
符禁門
總論
夫上古移精變氣祝由而已黃帝官能有唾癰祝病之
任周官瘍醫掌祝藥劀殺之齊以祝為治首迺知祝禁
之術治病良法仁政先務也夫血氣者人之神不可不
謹養養失其道則百病緣虛而入試觀易坎為血卦血
為大赤則血流行精神潛運於其中是故心藏神血舍
神神全則氣旺氣旺則血脈和通疾無自生逮其嗜
欲汨昏思慮攻耗外邪襲虛而投隙精神氣血離守而
交戰須臾之間變態百出齊人謂桓公之病公則自傷
鬼鳥能傷公蓋言神仙受也於此不有至正之法祛其
邪雖藥石其如病何況言為心聲書為心盡以夫精神
交感寓於符祝聞聲盡之間若微而至妙若麤而甚精
豈特神仙道家之陳迹也是以持受之道欲齋戒致一
俾外物不得而蹈其舍然後能役使鬼神呼召風雲
蹈火入水曾無焚溺則施諸治病為餘事苟為不然神
不守徒區於聲音顔色且口道術在是猶象龍致雨蓋
亦難矣然則同為符祝用之有應否者特在於正與不
正之異耳今故載其術而冠以持受之法使學者得於
聲畫之間而究其所以然者是乃神之微也道經云
法禁者古聖前師格範也清以鎮濁伏直樞偽以善去
惡以正祛邪上師真淨流慈而法呪神靈稟德宗先氣
整天殃殄滅仰穹虔祝信士消百苦疼痠相念高真幽
祚息千端苦横路丁步斗印手挐紋叩齒鳴鈐符丹呼
吸仗一吹真正氣併去邪雄憑兩辨信誠香蠲除困厄
呪巫法禁唯要精請誠悲聖慈真人恭可動
持禁總法(附論)
夫上古有祝由之法移精變氣推其病由而祝之則病
無不愈今之書禁即其遺文焉制而用之存乎法推而
行之存乎誠示之以心畫其莫如符攻之以說禬則莫
如祝指掌之間執持有目則謂之印五者備矣舉而措
之施諸治法何道而不可哉語病之由當原其本氣何
由而平病何由而生真有所戲邪有所襲皆生諸病祝
由之理祝此而已謂夫彼受於邪由精神不守所致故
在我者當專心誠意以持之欲致其誠心先齋戒事以
神明其德然後秉印用符兼以詛祝而為持禁之道真
定以勝邪其應如神矣苟非其誠道不虛行𫝊不云乎
至誠如神其斯之謂與
法
持禁齋法
凡欲學禁先知五戒十善八忌四歸皆能修治此者
萬神助禁法乃行
五戒者
一曰不殺二曰不盜三曰不淫四曰不誣
妄五曰不飲酒嫉妬
十善者
一濟扶苦難二行路見骸骨及鳥獸死者皆埋
之三欽重鬼神四不行殺害起慈憫心五
不憐富憎貧六行平等七不重貴輕賤八
勿食酒肉五辛九不淫聲色十調和心性不
乍嗔乍喜
八忌者
一忌見死屍二忌見斬血三忌見産乳四
忌見六畜生五忌見喪孝哭泣六忌抱小兒
七忌共女人同牀八忌與閑人論法
四歸者
一不得著穢汚不潔淨衣服二不得惡口咒詛
罵詈三不得共人語詐道稱聖四不得飲酒
食肉殺害無道如違犯者則神通不驗矣
又云
不得穢處誦禁文不得與不信人行禁不得
向人說禁法不得穢汚手執禁文不得與閑
人詛戲不得輕說神明不得嗔罵人及六畜
不得乘車馬有此滿三事則禁道行能不犯者
其禁大驗
辟穢汚方若履城邑者用之
竹葉(十兩)桃白皮(四兩)柳白皮(四兩)
右三味以水一石二斗煮之一沸去滓浴身百穢消
除又辟瘟瘴瘡□若能常用此湯澡浴身益佳惟不
可洗目
紫微王夫人勅水洗目得清淨法
呪曰濁不汚形死不妨生摩掌蕤目三遍令我長生
青龍在吾左白虎在吾右朱雀在吾前玄武在吾後
神禁勅水除塵垢急急如律令
解穢水禁曰
東流之水滑如苔中有主君與三台某甲穢汚蕩除
急急如律令
受禁法
神仙經曰陽道強堅而易隂陽應言不言神明相聖
人閉口萬物可藏迴轉青白改易隂陽應言不言神
明相轉應語不語神明相與故萬法閉口藏身之禁
萬法流行五藏神明衆人遊戲而我獨住衆人浩浩
而我獨靜衆人言說而我獨默此行禁之道畢矣
仙經曰凡受禁之法當先齋戒百日精心不行淫慾
惟得清靜沐浴著鮮淨衣口常不出惡言罵詈清思
淨念勿生異想一如前章仍更七日之中閉口不共
人語乃可受之正月一日三月三日五月五日七月
七日九月九日三年之中三遍於此月受之并一心
持齋戒不犯則行禁其驗如神
正月一日受法
正月一日平旦寅時清淨澡潄在無人清淨之處著
鮮潔衣不得令人輒見燒衆名香正向東禹步三匝
勿迴轉長跪讀啓度文曰上啓三師神童玉女天醫
太醫盧醫諸師太上老君諸仙神王日月五
星二十八宿北斗三台諸神官屬諸大神王咸知弟
子某甲受持符禁之法願超拔衆生苦難除毒消邪
辟却奸惡萬事如勅急急如太上老君律令
都受禁文曰想東方木禁在吾肝中想南方火禁在
吾心中想西方金禁在吾肺中想北方水禁在吾腎
中想中央土禁在吾脾中想左青龍右白虎前朱雀
後玄武天師禁駕無事不苦東王公西王母道吾禁
有隨當止急急如太上老君律令說完誦所得禁文
各三遍禮一十二拜仍更七日勿共人作一言及惡
罵詈等語七日勿洗手面
三月三日受法
三月三日平旦寅時至東流水上正面向東立端心
正意讀前啓度文如正月法并啓江河四瀆一切水
官四海大龍王願知弟子某甲受持禁法願大神王
立契訖誦所得禁文各六遍禮九拜
五月五日受法
五月五日正中午時在靜處燒香正面向南立讀啓
度文訖誦所得禁文各三遍禮十二拜
七月七日受法
七月七日雞鳴丑時在靜處燒香正面向西立讀啓
度文訖誦所得禁文各三遍禮七拜
九月九日受法
九月九日人定亥時在靜處正面向北立盆盛水口
銜刀啟讀度文投香火長跪誦所得禁文各三遍禮
九拜此五日法用一如正月者惟所向方位及禮拜
不同耳
太白仙人受法
四月一日齋戒至八日立道場四面垂旛蓋燒香燃
燈啓醮五方五帝五方禁師五方吞精啖毒夜乂神
王願知弟子某甲受持禁法呪訖誦所得禁文各三
遍七日齋戒
同刀受禁法
候初雷發時舉目看雷右手把刀以左手磨之呪曰
助我行禁帳聲如雷吼萬毒伏閉氣待雷聲盡訖七
日齋戒不出言一本云候初雷時見有物隨便把取
唱言聲如雷萬邪皆怖畏待雷聲盡乃棄之一云口
銜刀手持大斧磨之言口如毒手如毒聲如雷吼云
云
神仙王受禁法
候燕初來時仰頭看之以手按地云口如毒以燕去
不見乃止此等潔淨齋戒一如正月無别乃至七日
不洗手
天帝太乙受禁法
初受禁時在寂靜無人之處敷在設案燒香正面向
北方閉口並足正立左手持刀依式思存青龍在左
白虎在右朱雀在前玄武在後北斗七星覆頭上柄
指前次思東治大禁師願持兵萬石趙侯驃騎大將
軍蘇平南公八部將軍七十二禁師陳師趙師直符
小吏值日童子護值今日不得以左為右以前為後
若有倒錯即依使者法律科罪之急急如律令如此
隂念三遍然後禹步三匝至香火前叩齒三遍呪曰
東方青龍銜水來南方赤龍銜水來西方白龍銜水
來北方黑龍銜水來中央黃龍銜水來悉投杯中三
台三台此水非常水洗除天穢地穢三十六穢某甲
身穢盡除之急急如律令三遍呪訖以水洗目并噴
噀四方上下餘水自飲之洗腹内令淨想又讀前啓
度文然後長跪誦所得禁文各三遍訖禮四方各再
拜即成神驗刀子水盆不得用曾經酒肉五辛者
又一法
正月一日東方明星出時淨浴在清靜無人之處白
茅為席置坐設案燒香火鍾盛水井花水洗面目正
面東向並足立先舉左手呼青龍次舉右手呼白虎
前行呼朱雀後行呼玄武訖依前左持刀次第思神
師曰符禁同法更無别法也若欲受符印者以帛若
袋子盛桂著左手指勾之而擎水鍾閉氣禹步依法
次第呪請有效也
七星受呪法
正月一日三月三日五月五日七月七日
九月九日
先以香湯淨浴取東流水以未經用瓦器盛之乃誦
所得禁文呪一遍受人自洗浴於曠野無人之處以
淨草為坐以瓦器盛水七盞作七星形北向云謹啓
七聖真君弟子某甲願持禁法斷邪鬼惡毒之氣救
理人民伏願降真氣流布(臣)身令(臣)所行符禁應聲
除差應手除愈次第飲前件水各少許餘洗手不得
手捻不淨之物即有大驗
黃帝越禁受法
凡受符禁者皆清靜齋戒百日不得死亡産乳房室
三年之中三度
正月一日三月三日五月五日七月七日
九月九日
以上五日夜靜衆星之下置神坐設案燒香鍾盛水
持淋刀北面叩齒捻三師目次第思神訖禹步三匝
長跪讀啓度文又誦所得禁文三遍神驗水鍾不得
用曾盛酒肉五辛者臨欲越時朱書帛素上左手持
之捻目除隂誦呪之欲行禁時閉氣朱書白素紙上
右手持之捻目隂誦呪之
雜受禁法
正月一日日未出寅時三月三日辰時五月
五日午時七月七日申時九月九日戌時(一云)
(午時)正月受一年用三月受一春用五月受一
夏用七月受一秋用九月受一冬用
右每年常依所受之法不得飲酒肉食五辛芸堂乳
酪酥蜜心懷憫念願救護一切生靈不作艱難不貪
財物但作此心下口即差萬不失一受法用前月日
先以清淨井花水沐浴上下衣服一切鮮淨清齋七
日至其日先以井花水澡浴漱口燒香禮五方五帝
各五拜訖正面向東燒香端立淨器盛井花水置傍
誦所得禁文各二七遍訖口含水仰噀五方或取洗
手面訖向東方吸青氣想入口中七吸次向南方吸
赤氣次向西方吸白氣次向北方吸黑氣次吸中央
黃氣皆作七吸入腹想更五方禮各五拜訖後作兩
月持齋戒得禁想不得作一切諸惡行受訖即成禁
法器物不得用曾經盛酒肉五辛者
凡欲勅水思神法
向月建王氣立先叩齒三下噓吸閉氣存思左目為
日右目為月思東方甲乙木配肝為青龍次思南方
丙丁火配心為朱雀次思西方庚辛金配肺為白虎
次思北方壬癸水配腎為玄武次思中央戊巳土配
脾為麒麟皆須向月建王氣思之在水中思得氣訖
神童玉女在左右便思日氣在水中便三右營水三
噓呪曰水在井中為井水在碗中為碗水神師呪水
為神水水入腹中為直水水咽喉開大服下流膀胱
交集衆邪滅萬病盡令出今月值符某甲齊水持符
入其身中治所患處今有效信急急如律令
服解穢符勅水洗萬穢呪
謹請汚官諸神湔浣濁夫人解除百穢天下之穢地
上之穢産生之穢疾患之穢牢獄之穢死喪之穢葬
送之穢道路之穢忻顔下鼻口舌目耳門十指瓜甲
脛膝踝五臟六腑腸胃肝肺百萬之穢皆隨水出云
謹請勅藥厨六人海水二人佐水為洗撤右千汚萬
穢皆停速去身體清淨直氣補處急急如太上玄都
律令
勅解穢符呪曰
仙人沐浴氣芳芳洗蕩隂穢書消亡急急如律令
普救方解穢符十一道
千金翼禁法大例
用禁大例誦禁文必不得出聲令自耳聞聲若聞之
名為呪即禁法不行行之無益慎之受禁之時不得
令人畜等一切見之見之即不成受法時刀及水盆
皆不得用曾經酒肉五辛者
神仙經曰對治禁萬病擊同數
逢水難土王擊之逢鬼難桃湯擊之逢刀難
陽精擊之逢虎難五常氣擊之逢土難木王
擊之
萬病擊同類對治皆持刀持桃持火持水持繩持藥
持符持戟持弓持箭持弩持食持坐持粉持意持神
持想持氣持書持石持土持鹽持幡持脂持肉持血
持麵持金持玉持印故其法皆禁擊之所須用禁之
法有請有告有祭有害(善神即飲食祭之住之惡鬼即剋之却之)有殺有
畏有愛有喜有惡有死有走有住有滅有故對治用
時各各條例(仙經曰用禁有六法一牙齒禁存意氣至牙齒二營目禁開一目閉一目三意)
(想禁存意以去想諸疾以除四捻目目禁謂手上一十五目五氣道禁謂吹呼呵嘘嘻呬六存神禁存諸)
(神在以食醮祭之感天靈祭至又鳴天鼓叩齒之法是也)
凡人為請療疾出門三步呪曰
天殺皇皇地殺正方千鬼萬神誰復敢藏飛步一及
百鬼滅亡急急如律令
若治病人家先當解穢即作五龍水法手持水碗呪曰
東方青龍含水來南方赤龍含水來西方白龍含水
來北方黑龍含水來中央黃龍含水來五方五龍吐
水設殺邪鬼急急如律令訖叩齒三通呪曰神水解
天穢地穢生穢死穢人穢鬼穢身穢病人之穢速除
去之即令清淨急急如律令三噓三叱以刀右攪三
迴以右足跟蹴地下含水四方噴之及噴病人上盡
令清潔然後按法思神行禁文存氣至牙齒令住閉
一日存意已去即捻目然後用存七星在其頂上存
青龍白虎朱雀玄武來護身存大神在其前後五星
存之腹内吐氣存如雲擊彼處令如徐行行步法乾
坤如此行禁即外邪不入五藏神明自通仍皆須審
之萬不失一
又法
欲向病人家當須存想作白虎吐火燒病人家屋舍
皆令蕩盡一人作龍䑛病人身肉令盡還作充滿悦
澤然後用氣急治之欲擊物一一皆如是此令行禁
神明萬物皆神效驗須精審之若唾熱病以冷氣吹
之二七然後禁之若唾冷病以熱氣呵之二七然後
禁之三唾之後符禁後三唾乃放之仙經曰受符禁
同法先當修身潔已安魂定魄口勿妄言潔齋百日
可致神仙辟逆惡氣除滅災殃可以長生
行禁總訣(附論)
夫不精不誠不能動神而况祝由之法勅水鍊符攘辟
衆邪者乎要在澡雪其心蕩滌諸惡毋飲酒毋食肉毋
嗜五辛羶腥之物毋罵詈毋嫉妬毋萌汙穢淫泆之事
凡欲必精必誠&KR3755;于有以感通而已故曰子欲養身先
存其神神之永保不受邪精右之以此貫金石踏水火
無入而不自得也然則以正却邪呼吸鬼神感召吉祥
宜其有明效大驗
法
普救方書符總法
先燒硃砂一兩細研入鐵盒中以鐵條東定六一泥
盒勿令通氣便以武火煅盒子興火色同即出候冷
又研用書符天師曰凡書符法先勅水鍊神皆閉氣
書之如大想氣可含水噀之凡欲書符先取乳香四
銖别研令細合硃砂末於淨器中淨水調之用淨筆
書之凡欲作符用羅用絹書之量符大小以手裂之
勿用刀割書服符用細紙佩帶悉素白若符有注用
色物及用丹書或注某寸數而用之魘鎮符中或不
所注用者皆是朱書用桃木板長一尺厚三分書符
旦空腹受三呼三吸三叩齒天符勿得近齒凡欲作
符先擇良日備具香火未奏陳於坐所先勅筆管中
符中次書百靈者符安盞下次書都匹符一名都錄
符自吞訖始得為人書符及自書符有都錄亦名都
管常以每月一日書服之行符有驗凡欲書符不
得私與人語閉氣為良並依訣用氣數節度書之别
有祕訣文又作護身求官登山遠行等符不須勅筆
鍊符用他筆凡欲行符勅水皆須向壬方左手執符
右手持水當閉氣思為所佩錄中治病功曹君吏兵
收邪食毒吏兵直人之氣以覆符然後勅之訖閉氣
叩齒三通呪曰行真人直符使者行符君吏隨某符
而行急急如律令三噓之令受者禮拜受之服符卷
自向裏凡向壬方吞之吉
勅書法呪曰
今日值符今時值符吾是老君之孫太上之子行走
天下太上使勅筆療百病隨符而已男女某乙披病
患某處病通請受神符逐鬼却害百病除差急急如
律令
作符禁忌法
天師曰凡欲為人作符及自書並不得飲酒食肉五
辛羶臊之物口勿罵詈心除嫉妬勿輕穢汙死屍産
婦房室等事先須沐浴著淨衣燒香齋戒七日審看
年月日時取其吉方旺相天醫所在衆福皆同不當
諸惡然後始得書之無不神驗若值歲月相衝日時
相剋更加災殃終無效驗
又法
天師曰唯有急事疾患過重不暇待吉日直避十二
時又取太上還治時向天醫治佩之吉天醫上亦無
禁忌
歲天醫
寅年(在己)卯年(在午)辰年(在未)巳年(在申)午年(在酉)未年(在戌)申
年(在亥)酉年(在子)戌年(在丑)亥年(在寅)子年(在夘)丑年(在辰)
月天醫
正月(在丙)二月(在亥)三月(在亥)四月(在庚)五月(在壬)六月(在亥)七
月(在壬)八月(在申)九月(在丙)十月(在申)十一月(在夘)十二月(在午)
日天醫
甲巳日鬼未日(在未)乙亥日(在亥)鬼(闕)丙申日(在丙)鬼
(在子)丁壬日(在未)鬼(在酉)戊鬼日(闕)鬼(闕)
右天醫師位上來者吉鬼位上來者凶
月忌所在法
正月不向東(生氣在子死氣在午)二月不向北(生氣在丑死氣在未)三
月不向西(生氣在寅死氣在申)四月不向南(生氣在夘死氣在酉)五月
不向東(生氣在辰死氣在戌)六月不向北(生氣在巳死氣在亥)七月不
向西(生氣在午死氣在子)八月不向南(生氣在未死氣在丑)九月不向
東(生氣在申死氣在寅)十月不向北(生氣在酉死氣在夘)十一月不向
西(生氣在戌死氣在辰)十二月不向南(生氣在亥死氣在巳)
右月忌所在向生背死者吉
月不向治病者
寅午戌月不向北亥夘未月不向西申子辰
月不向南巳酉丑月不向東
右向月治病者並向凶慎勿用之
月生辰法
寅午戌月(在午)亥夘未月(在夘)申子辰月(在子)巳酉丑日
(在酉)
右書符向之吉
四季忌法
春三月(寅午戌凶)夏三月(巳酉丑凶)秋三月(申子辰凶)冬三月(亥夘)
(未凶)
右四季忌日大凶作符者避之
六旬職還治時法
甲子旬使促氣功曹(申時太上還時)甲戌旬使治病功曹
(酉時太上還時)甲申旬使天值功曹(辰時太上還時)甲午旬使正
一功曹(丑時太上還時)甲辰旬使中部功曹(申時太上還時)甲寅
旬使直使功曹(平旦太上還時)
右六甲旬曹治病使之太上還治時凡人作符用此
時燒香祝願病者獲念所向大吉
十干忌時法
甲乙日寅夘時治病凶丙丁日巳午時治病凶
庚辛日申酉時治病凶壬癸日戌亥時治病
凶戊巳日午未時治病凶
右十二月日干書符吉按文用之
十二月干厭歷
正月
甲吉乙吉丙吉丁害(一人)戊宜(子孫)己害(一人)庚
吉辛吉(一人)壬害(一人)癸吉
二月
甲害(一人)乙(闕)丙吉丁害(一人)戊吉己吉庚
吉辛害壬害(一人)癸吉
三月
甲(闕)乙吉丙害(一人)丁害戊宜(財)己吉庚
害(一人)辛吉壬害(父)癸吉
四月
甲害(三人)乙吉丙吉丁吉戊吉己吉庚
(闕)辛吉壬害(五人)癸吉
五月
甲害(父)乙吉丙吉丁害(一人)戊吉己宜(財)庚
宜(大富)辛吉壬害(九人)癸吉
六月
甲害(一人)乙吉丙吉丁吉戊吉己宜(增財)庚
宜(子孫)辛吉壬害(一人)癸吉
七月
甲吉乙吉丙(闕)丁吉戊吉己利(財)庚
吉辛吉壬害(五人)癸吉
八月
甲吉乙吉丙吉丁吉戊吉己宜(宅)庚
吉辛吉壬害(父)癸吉
九月
甲害(九人)乙吉丙吉丁吉戊吉己吉庚
吉辛吉壬害(一人)癸吉
十月
甲害(九人)乙吉丙吉丁吉戊吉己吉庚
吉辛吉壬害(一人)癸吉
十一月
甲害乙吉丙吉丁吉戊吉己吉庚
吉辛宜(大富)壬害(一人)癸(闕)
十二月
甲害(九人)乙吉丙吉丁吉戊吉己吉庚
吉辛吉壬害(二人)癸吉
十二月支厭歷
正月
子無後丑害(九人)寅害(一人)夘無後辰吉巳吉
午吉未吉申(闕)酉吉戌吉亥吉
二月
子吉丑害(九人)寅吉夘吉辰吉巳害(九人)午
吉未害(九人)酉吉申害(九人)戍害(八人)亥吉
三月
子吉丑害寅吉夘吉辰吉巳害午
無後未吉申害(一人)酉無後戌吉亥害(九人)
四月
子害(一人)丑寅夘辰巳吉午
未申酉戌無後亥
五月
子吉丑凶寅害(五人)夘害(一人)辰吉巳吉午
吉未害(九人)申吉酉大富戌無後亥害(九人)
六月
子害(父)丑吉寅吉夘吉辰吉巳吉午
害(一人)未害(九人)申害(八人)酉吉戌無孫亥吉
七月
子害(九人)丑吉寅害(八人)夘吉(八人)辰吉巳吉午
吉未害申害(九人)酉吉戌無(子孫)亥吉
八月
子吉丑吉寅吉夘害(一人)辰吉巳吉午
吉未害(九人)申害(三人)酉吉戌害(一人)亥吉
九月
子吉丑吉寅吉夘吉辰吉巳吉午
吉未害(九人)申吉酉吉戌害(九人)亥吉
十月
子吉丑吉寅吉夘吉辰吉巳害(九人)午
害(四人)未害(四人)申無後酉吉戌害(三人)亥無後
十一月
子吉丑吉寅吉夘吉辰害(二人)巳害(九人)午
害(一人)未吉申無(子)酉吉戌害(一人)亥害(九人)
十二月
子吉丑吉寅吉夘吉辰吉巳害(九人)午
吉未(闕)申害(六畜)酉吉戌害(三人)亥害(九人)
右十二月干支書符吉凶按文用之
十二月直符直事神君
正月直符審辟歷直事玉女許容安二月直符
五帝將軍直事玉女景清腰三月直符審南教
直事玉女丹升珠四月直符天帝功曹直事玉
女朱卿安五月直符大威土直事玉女桂枝(又名)
(天舟)六月直符孫明達直事玉女當七月直符
天地左丞直事玉女月支八月直符天地左尉
直事玉女娀容志九月直符北辰畢土祀直事
玉女□支十月直符天地右尉直事玉女孟丹
陽十一月直符天帝河伯直事玉女衡秦十
二月直符太白黃使者直事玉女程支
右十二月直符直事呼之自隨行來治病勅符一切
呼之
十二時直符神名
子時直符戸巳陽丑時直符支干隂寅時直
符餘干陽夘時直符像人辰時直符餘純陽
巳時直符徐趙隂午時直符右光陽未時
直符徐我隂申時直符彭陽問陽酉時直符
傅伯陽戌時直符蘇陽(字)腎肯陽亥時直符
支干陽
右十二神直呼之自防并治病勅符呼之吉
六丁行符玉女書符呼之法
丁丑玉女順氣丁巳玉女開之心丁未玉女
寄房丁酉玉女得喜丁亥玉女曹漂之丁
夘玉女足日之
右六丁行符玉女書符呼之吉
行符受符忌食日建獸肉法
凡欲行符及受符皆不得食十二時辰禽獸肉如不
能斷得即直日辰肉莫食犯者呼召神不來無效
戊辰戊戌日不帶符法
凡戊辰戊戌日不得帶符皆道父道母忌日勿用之
天師書符軌或祝更祭符法
正月上夘三月上巳五月上未七月上申
九月上酉
養身書符法
天師曰子欲養身先存其神之求保不受邪精不如
乃得之良存勤密條行慎勿輕𫝊先須潔淨清齋燒
香啓願次勅水解穢訖三密念老君名字又以左手
捻都監斷鬼月次直年直月直日直時直符直事神
皆三呼其名急走使某甲子歲直符某甲書符訖諫
符時呼其名
甲子王文卿從官十八人符吏天季二人神將執
明旬玉女月光旬吏隂何君甲戌辰子江從官
十四人符吏天隂二人神將弓隆旬王女登吏姑
旬吏張不臨甲申扈文長(亦名文卿)從官十六人符
吏從行二人神將監兵旬玉女開明旬吏程子恩
甲午衙上卿從官十八人符吏天償二人神將
六光旬玉女漢嬰旬吏杜徐君甲辰孟飛卿從
官十四人符吏天雄二人神將天禽旬玉女嬰台
旬吏公孫太君甲寅明文章從官十二人符吏
天剛(亦名天望)二人神將孟章旬玉女登豈旬吏徐君
望
己上六甲神將從官符吏玉女行符呼之吉
呪禁掌訣
癸巳神女嬰癸未神營癸酉神女癸亥神
女金光
勅鍊符呪法
今日某乙欲行某符君為吾走使頭戴繡冠天入天
門急律令鍊筆總投符於香之中又勅曰今日甲子
王文卿從官十八人符吏天季二人神將執明旬玉
女月光丁卿玉女足日之旬吏隂何君餘皆倣此
直日乙丑龐季卿從官十八人符吏天仲二人等君
為走使頭戴繡幘正入天門
開都呪符文
天使行符臨道都左鳳凰十二將軍使西嶽真人主
簿傅邪鬼妄行其驅急急如律令
呪禁掌訣(附論)
夫人惟萬物之靈而身者度之所自出況指掌之間生
而有文布以知天像地理運轉周流人神百鬼禽獸百
妖怪各有其目乃諸法之所會也凡持呪行符要明指
訣又明掌訣必識度之在然後施諸攘辟無不神效苟
差之毫釐多見其勞而無補矣
訣法
普救方手訣
此手訣者用野于厭百精攻房廟法入太清中定出
此訣使人利害有妬逆之事若以其常在此訣依手
中目甲為之皆轉上下有次第至其目處皆須一吸
而存物精入其目所當急急用之事久未了能常可
生未點記緋綿繫縳處閉氣取黑書以朱封其目點
之甚有良驗手訣誦呪曰天為吾父地為吾母黃帝
天轉訣治醫吾頭如皇天不訣自原肺脚如馳不行
履至訣訣如太上三師老君律令捻目法青龍在手
第三指節青龍目第二指節青龍目第二指捻死喉
大指捻青龍目同第四指捻天井第五指塞鬼道諸
渡江河禳火氣踏湯粉火解作諸所治百病並同此
自禁存神思見本師三五將軍在前收白虎交乾目
者以大指捻第二指并三共安大指上合以第五指
塞鬼道呼召交乾白虎之起召喚厭百怪治伏厭百
事搯口舌兒咀軍陣兵戰皆伏藏之即伏要須師口
呪令吉即吉令凶即凶真武目大指捻真武目第四
指捻天井目第五指塞鬼道諸厭鍊召制鬼神禳兵
却陣諸所伏物皆用心訣朱烏目以第指捻死人
喉大指捻朱雀目第五指捻鬼目請召阿羅魔令人
鬭亂之事能厭口舌欲起即起欲伏即伏隨師曰訣
生人喉主厭官禁奴婢逃走禳兵攻陣所有盜賊生
人厭禱呪咀所有謀成功議胡入成功伏百姓戒陣
防禦盜口舌上凡欲行常訣依召請兵行事如用知
有驗如無作法從行無也
護身法(附論)
夫人處昭鬼處冥當以誠信自為然後可行苟信不
先誠則明有人非幽有鬼責未可保其往也故欲禁鬼
邪先按鬼目欲免人患先捻生人喉則彼不能為害矣
所有人喉鬼目大在本圖攻說之文今列于後
法
護身禁法(以下普出千金翼)
呪曰諾諾睪左帶三星右帶牢天翻地覆九道皆塞
使汝失心從此迷惑以東為西以南為北人追我者
終不可得明星北斗却閉千里六甲反張不避禍殃
乘車追我折其轅軸乘馬追我掩其兩目步行追我
腫其兩足揚兵追我刀反自伏明星北斗却敵萬里
追我者息覓我者死牽牛織女化為江海急急如律
令
又法
太乙真人曰凡欲遠行避難若為惡人迫逐危厄之
中出門禹步三匝乃去可以消災追我者迷惑五乘
旋轉道還惡人欲來侵己者逆而却之氣今日東方
青毒南方赤毒西方白毒北方黑毒中央黃毒五毒
之氣今日某甲無道道欲來侵吾吾披太乙神符歷
行四海乘風駕雲使有限會某甲懷惡逆之心殘賊
患良不肯休止五毒之氣并力收攝付與地官莫令
某甲復懷惡賊心害之意應事了命言切千百等急
急如律令
若逢冤家惡人法
先却三步捻生人喉又以左足大指攝地呪曰北斗
神君來滅惡人斬截冤家某甲頭送上天門急急如
太上老君魁罡律令
又法
惡人欲來侵害者先閉氣三噓默呪勿令人聞呪曰
頭戴朱雀足履玄武左佩青龍右佩白虎吾來到處
百惡悉走吾有天丁力士惟殺惡鬼遠近千里急急
如律令
自防身禁鬼法
出某甲左青龍孟章甲寅右白虎監兵甲申頭上朱
雀陵光甲午足下玄武執明甲子脾為貴子央甲辰
甲戌急急如律令右此一法凡是學人常以且久
默誦令熟莫使聲出若有縣官口舌軍陣危險厄難
之處四方興工動土殃禍之氣或入他邦未習水土
及時行疫□但以晨夜數數存念誦之勿忘若弔喪
問病臨尸凶禍之家入門一步誦一遍出門三步誦
一遍皆先叩齒三通并捻鬼目
又法
凡行山澤晨夜恐怖之處使人鬼惡物不相干忤呪
曰人皆濁我獨清人皆去我獨停人皆極我獨丁人
皆枯我獨榮人皆破我獨成天長地久我與并依文
昌遊心星登太玄昇紫庭飲甘露食陽精佩日月體
安寧乘三鳳駕羽英監藏擇久天仙公以&KR3924;刑急急
如律令
千金翼掌訣法(神醫普救方同)
天師曰若欲脩之先持齋戒一如正月法斷葷菜忌
房室先取龍骨烏頭附子犀角各一兩以水三斗煮
取二斗周身澡浴有餘者翌日用洗手面訖以盆盛
水燒香禹步三匝口銜對北面長跪密讀前啓度文
誦所得禁文各三遍一依正月戒忌即成驗矣天師
曰得吾法者上士昇仙下士延年非賢勿𫝊殃子孫
又受禁法
呪曰女口噙艾一日誦七遍七日止凡禁病大例禁
一切病先須口嚼楊枝去口中穢氣又嚼鹽乃呪唾
之若返一切口味者燒牛糞灰淋汁取飲嗽服此除
腹中諸穢并作解穢符水之法還得清淨此是掌訣
解穢法也凡游行有人間有所犯穢者一皆如之
凡欲行禁須捻鬼目若與男禁捻左手目若與女
禁即捻右手目一云男子行禁捻左手目女人行禁
捻右手目并逐四時王相正面向月建正心定意閉
氣三捻目左營目順天道即成禁法用神效左營目
者開左目閉右目右營目者開右目閉左目是也
凡禁訖須解禁法
假令禁虎須存作獅子捻虎目解之還存作虎一云
男番捻左手虎目女番捻右手虎目若欲禁狗存作
虎捻狗目若欲解之還存作狗以此例倒觸數長之
皆須效此
大指第一節是生人蛇虎頭若有惡人侵犯己身罵詈
不止者緩即捻之急即閉氣押之左營目惡人怒即
止也若不止即押喉向官府門亦如之一百步外預
作之乃入官官見嗔欲禁虎蛇亦依此法即虎蛇避
人人莫畏見之也
大指第二節是生人蛇虎喉若惡人罵詈不止與人緩
者閉氣捻之急即押之左營目令彼喫訥不能言也
第二指第一節是蛇虎目治虎蛇瘡閉氣捻之己身與
他人同若見蛇虎便捻之急則瞋怒而押之
第二指第二節是鬼目欲見鬼去鬼繫鬼皆捻之急則
閉氣搯之左營目九氣則鬼神立至矣呼即去吸即
來治病捻之
第二指第三節是生人目欲藏身醫己與人爭鬭及在
深山曠野皆須捻之以伏衆人之言急則閉氣搯之
左營目人不見己也
第三指頭甲下是蜂蝎及百鳥飛禽之目若人被蜂蝎
螫捻之左營目五氣即解之若不少差搯蝎目及人
天二道并捻掌心即差
第三指第一節是地獄治鬼目若欲禁諸神鬼不令來
去閉目向王閉氣五十息捻之急即左營目搯之
第三指第二節下是天獄目欲禁鬼却鬼攝鬼殺鬼皆
向王閉氣捻之急則搯之左營目若為鬼魅所著或
惡夢厭鬼捻之
第三指第三節是鼠目一名天地獄治鬼目若主鬼住
神皆向王閉氣五十息捻之左營目
第四指次甲下是蚊子蚤虱之目欲除之閉氣捻之
第四指第一節是狗目欲禁狗令不咬人及治狗瘡閉
氣捻之
第四指第二節是都監目一名神督目都監領一切諸
神都管一切諸神都管一切諸鬼欲召鬼神問其意
向王閉氣五十息捻之左營目鬼神立至矣
第四指第三節是鬼目一名蛇胎欲行考鬼令鬼住問
鬼急捻之問氣出入山澤畏逢蛇口禁不得開矣
第五指頭是大心欲求天神向王閉氣搯之神自感格
大住
第五指第一節是游師目
第五指第二節是天師目
第五指第三節是三師目此皆是初學符禁法時向王
閉氣捻之九十息左營目啓請即有神驗矣掌中一
理是鬼道欲誅符破壙斷鬼魍魎惡氣伐神木皆向
月建閉氣五十息搯之左營目神驗凡欲呪勅符
皆須捻斷鬼道使鬼常欽之掌中一理一名鬼舍亦
名地軸一名左都監鬼道目欲誅符破廟除社公社
地或召諸鬼神須有問及治病并欲解鬼皆欲搯左
都監目鬼立至矣若田野中宿搯地軸令鬼賊及神
皆不敢近人若入神屋止宿恐怕不安搯鬼舍即不
厭鬼夢掌中一理斜紋食地食地上一紋名天紋下
一紋名人道若入山澤畏虎狼向王閉氣搯手虎口
中即不來若已逢井搯之令虎狼閉口不開
第四指第一節名左金堂若趨事就利搯之萬倍
第三指第一節名玉堂若欲求顯達搯之必遂意
第二指第一節亦名玉堂欲求官搯之又曰此掌訣直
月閉氣左營目搯之無呪文也禁病則皆須禹步誦
禁文捻而用之急則值而搯之禁男用左手禁女用
右手禁手之用勿失左右也
禹步法(移步左右足前後不同)
凡欲作法必取三光氣又禹步然後作法驗矣三光
者日月星禹步者或三步七步九步不定若欲三光
氣者極晴明日向兩脚並立先所願事隨意多少小
呪之然後取禹步三步也所欲也步時先舉手取太
陽光氣口吸之至三步畢微微息出三步者從立處
兩過移兩脚始成一步三步即是六過移脚也向日
光禹步時左脚先移右脚後移若向月星二光禹步
時並右脚先移左脚在後也但步數不同耳若向星
禹步時須滿九步者向日三步更足六步耳三三步
合九步也星者即是北斗七星也步星尤在至誠所
以須九步也於日月中或用三步或所用七步呪願
及閉氣方法並如日中作也受三光氣時日必須明
亮好晴日也日是陽月與星是隂又左是陽右是隂
是故受日氣時左脚先移受月星氣時右脚先移又
向星禹步作九步時既長久若一氣不得度是三步
作一閉氣則九步即三過閉氣也呪願並須三過又
須識北斗下三台星男識免刑厄女識免産厄問曰
雖云兩過移兩脚成一步猶求可狀云何釋曰先兩
脚正並立先舉左脚進住次舉右脚就左脚處正齊
並立此猶未一步次第二又先舉左脚進住次舉右
脚就左脚住方始成一步也如此六過雙移兩脚成
三步此是步法也
被人所禁解之法
先捻生人喉呪曰煒煒煌煌天有九柱地有九梁北
斗七星為我除殃青龍在前白虎在後青龍飲汝血
白虎咬汝喉頭破腦裂汝死不擇日急急如律令
被人禁即却解之法
噴之行頭及天公亦是吾師坐頭及天公亦是吾師
眠臥及天公亦是吾師却看天師欲作禁吾解千禁
萬惡若欲禁吾反自著急急如律令凡人行處不
安穏疑有恐怖之事即以氣噴之拒便以禁呪曰急
令辟惡除鬼制不祥衆邪消盡魍魎逃亡神符宣流
以知夫惡當我者死值我者亡急急如律令凡行
經神廟及斷虎狼呪吾為天地祭酒當為天地頭戴
日月身佩北斗急急如律令
禁惡人鬼火法
呪曰吾是玄皇之孫太上之子口含聖真神氣符與
東西百鬼隨吾驅使吾東向一唾九木折南向一唾
八火滅西向一唾金剛缺北向一唾流水絶道氣流
布隨吾所說急急如律令
禁賊盜法
夫欲出行先畫地為壇房中六尺庭中六步野外六
十步置十二辰位身居甲地自呼名某乙今欲出往
某處征討時神保佑於我吉昌三言訖大呼青龍下
呪曰六甲九章天圓地方四時五行青赤白黃太一
為光向前開道蚩尤辟兵青龍俠舉白虎承衡熒惑
光引辟除不祥北斗誅罰除凶去殃五神導我周游
八方當我者死向我者亡欲惡我者反受其殃吾受
北斗之孫今日出行乘青龍出天門入地戸遊隂中
履華蓋去冠予賊楯刀弓戟弩見我推伏莫敢當禦
急急如律令
禁賊法
唾此惡賊欲來狂圖某甲者或從東方青帝來或從
南方赤帝來或從西方白帝來或從北方黑帝來或
從中央黃帝來欲來傷害人者令其任事莫成拔劍
自刺拔箭自射吾於四道開通盜賊伏匿五兵推折
蜂蛇莫動犬尾辟側百步莫令相傷吾禁五方惡賊
仗吾手下不得浪行急急如律令
呪童子令說鬼法
夫書禁有祝法能令童子說鬼姓名印用山字用符
用斗下符即神應之或寓諸童子或得之病者自稱
其鬼宗姓名曾不能隨其情夫鬼處於幽不可以形
見而童子能得之者以無知為知也無知則無不知
夫是以見不見之形其幾於道乎
呪法
太上老君禁神三呼三吸以取其真東方青帝木中
精南方赤帝朱雀行西方白帝白虎身北方黑帝乘
船行中央黃帝黃龍聲吾有其禁知天神蓋不自發
身歸誠日南施禁火精日北旋禁五帝動經吾三禁
莫敢不來神道神名鬼道鬼字蟲道蟲名魅道魅字
偷名賊字高山騰蛇下山騰蛇高山之﨑下山之峻
或在天上或在人間河伯將軍五道修羅十二神將
登明君天魁君傳送君小吉君勝光君太乙君天崗
君太衝君功會君大吉君神后君速送速送汝名不
得久停急急如律令
右取清水半升以刀子攪水誦此呪三七遍與小兒
飲之朱書前件錄於小兒膊下膝(作下)少時召鬼並來
小兒自見二問之道所作鬼所抄取姓名發遣如癲
法與過所遣之如上說也
度符請啓神言
先上香呪畢以筆指口鳴鼓呪曰謹請東方青帝老
君來下纏吾筆謹請南方赤帝老君來下纏吾筆謹
請西方白帝老君來下纏吾筆謹請北方黑帝老君
來下纏吾筆謹請中央黃帝老君來下纏吾筆指天
天清指地地寧指鬼鬼死指人人生急三切如太上
老君律令
請五方水度符
謹請東方青龍真氣入吾水中謹請南方赤龍真氣
入吾水中謹請西方白龍真氣入吾水中謹請北方
黑龍真氣入吾水中謹請中央黃龍真氣入吾水中
謹請五方五龍真氣入吾水中吾水非常之水煮桃
作湯吾刀非常之刀七星傍甲吾口非常之口内含
魁剛水在江中名曰江水水在井中名曰井水水在
吾碗中名曰清淨神水水在吾口中名曰太上老君
解穢之水五水噀山山裂噀地地裂噀人人生噀鬼
鬼滅急急如律令
灑水言
噓係天師陽平等二十四化真氣臣某弟子自稱道
號某嶽真人某先生以今月今日今時奉為某家弟
子度某符隨符言之度神符呪曰日出東方光曜表
裏行符勅水出於老子老子行符吾所使東九夷從
符行南八蠻從符起西六戎捉鬼軍北五狄破鬼營
中三秦從符所攝急急收錄一鬼不去斬付北嶽天
有三皇地有五嶽某所行符自有法則非常無真當
符者死值符者亡一鬼不去斬付魁剛急急如律令
又曰符主東方木折南方火滅西方金缺北方水
竭中央土裂符主天清地裂人生鬼滅急急如律令
噀水三口
度神符主符啓請
謹請虛無值符值符事三十六人從吾符行謹請太
清值符值事歲值符值事今月今日今時值符值事
各三十六人從吾符行保其家弟子三災度脱急急
如律令噀水三口又曰天圓地方六律六章神符燒
身災厄消亡符謹奉行急急如律令
禁鬼邪法(附論)
夫人之神氣安寧則邪不能干及其衰弱鬼邪凌犯其
致病也使人悲喜不常語言失度或飲酒而好居靜室
或不飲食而嗜睡或目暝不開或默默不言皆其候也
若此非藥石可除宜以符呪袪之
訣法
千金翼禁邪病
凡鬼邪著人或啼或哭或暝或笑或歌或詠稱先王
姓名今人癲狂有此狀者名曰鬼邪惟須遣之伏鬼
乃差治之法於正發時使兩人捻左手鬼門鬼市兩
人捻右手如左手法鬼門者掌中心是鬼市者腕後
厭處是伸五指挐手力則厭處是腕後者大指根兩
節中間是一捻之後不得暫動二鬼出去不得伏鬼
又不得太急若太急則捻人力盡力盡則手動手動
則鬼出亦不得太緩太緩則不制鬼惟須以意消息
令緩急所復使兩人投挍子刺兩肩井中緩急如鬼
門市法以鬼伏為限若不伏稍稍急刺若伏則稍輕
刺之病人是丈夫肥壯者則急刺之量人強弱消息
不意若校尖刺以布物裹之勿令傷亦須誦呪必誠
伏如狀貌中有四伏狀不伏相罵下情求首叩頭求
去遣一人捉鬼師自問鬼之姓名住何州縣鄉里年
幾眷屬伴侣幾人又問來意又所作為何事來一依
病人口筆寫之若其神伏叩頭求去不敢更住者且
停刺肩井等依其所作備覓發遣之須食須金銀車
馬則彩畫人人馬像金銀線帛隨其形貌悉畫作之
絹帛以白紙作金以梔子染之若是遠來之鬼須給
過所者赤即遣之即目早發遣或待後發遣亦得送
鬼之時須桃符一板長七寸闊二指綜綖一條長七
寸以朱書板上著年號月朔日子鬼之鄉里姓名年
幾從人須數告五道大神河伯將軍上件鬼某甲等
在我家中作如此罪捉獲正身所索之物並已具給
發遣速出去不得久停久住急急如律令
勅水逐鬼法
習習詳詳便生水光值符使者住立水傍真正補虛
邪氣消亡吾左手捉鬼右手持鉞斧斬死鬼急急如
律令
禁唾惡鬼法
吾從狼毒山中來饑食真珠渴飲武都戎鹽一把淨
水一盂口含五毒常與唾居但老君之唾唾殺飛鳬
唾河則竭唾水則折唾左徹右唾表徹裏銅牙鐵齒
嚼鬼兩耳速去千里不得留止急急如律令
普濟方卷二百六十九
