普濟方卷三百六十明周王朱橚撰
嬰兒初生門
緫論
辨小兒初受氣
凡小兒受氣在娠一月胚二月胎三月血脈生四月形
體成五月動六月筋骨立七月毛髮生八月臟腑具九
月骨氣入胃十月百神備而生生後六十日目瞳子成
能頦笑識人百日任脈生能反覆百八十日尻骨成能
倨二百一十日掌骨成能匍匐三百日髓骨成能獨倚
三百六十日為一期膝骨成乃能行此是定法若有不
依期者必不壽也
相貌壽法
兒初生呌聲連延相屬者壽絶而復揚急者不壽啼聲
散不成人啼聲短不成人臍中無血者好臍小者不壽
通身軟弱如無骨者不壽鮮白長大者壽自開目者不
成人目視不正數動者大非佳汗血者多厄不壽汗不
流不成人小便凝如脂膏不成人頭四破不成人常搖
手足者不成人早坐早行早齒早語者皆惡性非好人
頭毛不周匝者不成人髮稀少者強不聽人頭上有旋
毛者早貴妨父母兒生枕骨不成者能言而死尻骨不
成者能踞而死掌骨不成者能匍匐而死踵骨不成者
能行而死臏骨不成者能立而死身不收者死魚口者
死股間無肉者死頥下破者死隂不起者死隂囊下白
者死赤者死卵縫通達黑者壽小兒三歲已上十歲已
下視其性氣高下即可知其夭壽大略兒小時識悟通
敏過人者多夭大則項橐顔回之流是也小兒骨法成
就威儀回轉遲舒稍費人精神雕琢者壽其預知人意
回旋敏達者亦夭即楊修孔融之徒是也由此觀之夭
壽大略可知也亦猶梅花早發不覩歲寒甘菊晩成凋
於霜後是知晩成者壽之兆也
論初生諸疾并治法
夫今之孕婦懷胎習以為常飲食不節起居不宜未誕
之前勞役衆苦男子視胎以為常恣其所欲任其所施
頻受觸穢所以生兒之後百脈致虚三焦不順關竅不
通榮衞不和者初生之間便作疾患怪異多端不可得
而詳述今舉二十有六証候槩而言之審其彼此兼與
之療理而助其榮衞調順經絡得宜而已呵者即張
口而又合之欠者謂神不足故名呵欠非是疾病初生
孩兒多有此象不足怪訝錢氏有謂呵欠遁悶良由胎
氣怪弱榮血不壮衞氣少順即不蔭心血不蔭心血則神
不守神不守則呵欠遁悶無他患也古方有硃砂審法
用煎人参湯調和飲之者不若定志丸五七粒麥門冬
湯化開與服至妙也伸者突其胷堂展其氣脈舒者
引其頭頸直其手足努而作之良久復作初生孩兒多
有亦非病也良由母懷胎胞起坐不得寬展或將絹帛
兜束肚皮或繫襠褌勒縳太緊或卧後盤旋或睡不轉
側是故偃抑胎囊氣失舒暢降生之後自然如此老嫗
知與挼揉未知調其百脈宜將五术湯浴之功效用桃
李槐柳皂筴各取枝煎湯候温與浴仍與觀音散少少
與服效肺口之氣壅腠理不通外感寒邪或已傷風關
竅閉塞鬱鬱于中及至噴嚏方有少解不能發漸入胷
堂遂生痰熱既有痰疾即加之咳𠻳輕則氣促短急重則驚
風搐搦搐搦之利若在初生尚云不可宜與消風散服
咳𠻳宜與金沸草散人參羌活散二藥皆和且順雖則
嫩弱服之無恙其劑温純化痰利膈口胎乃育形臍乃
根本胎氣固則形體壮肚臍深則根命長受氣乖遺形
萎臍突凡兒斷臍後漸長漸深吮乳調和愈固愈實是
血脈之相順致形體之相資初生之兒有熱在胷堂則
頻頻伸引呃呃作聲努脹其氣抑入根本之源所以臍
突腫赤虚大無可畏無識之夫將謂斷臍之不利而使
之然者非也臍斷不盈尺一月之内隨其根蔕而腐實者
深之弱者淺之深淺之理以其禀賦得此乃多由胎中
母多驚悸或因食熱毒之物有此宜與大連翹飲子其
熱自散其臍歸本不必以藥傅之恐毒傷入爲害初
生三五日之間使有舉目上竄將身反張雖其非疾所
致情實駭人凡醫工必作驚風療之其實非也推其所
由兒在胎中受飲食熱毒之氣藴在胷生下三日之前
宜與黃連去熱膩粉散毒古人預計利害且又與人參朱
蜜湯皆清心肺積毒既化兒獲無恙若不如此所生箇
箇反張上竄或有不患此者鄙婦不思恣噉熱毒之物
何足怪哉或投驚風涼藥亦愈但須明其所以用藥智
者裁之萬一不由驚風所傳當與詳悉凡嬰兒失之灌
溉長必焦萎兒誕後失乳哺壮必怯弱凡兒在胎前和
氣養之降生則美乳蔭之其氣㐮則胎不壮其乳敗則
兒不長食不兼乳乳飽即不食亦無咎也惟食無乳禍
害生焉是故乳不可失食不可不節乳失時兒不病自衰
食失時兒無疾自怯乳者壮其肌膚食者厚其腸胃所
謂乳哺二周三歲則益其體今人未周奪其乳入月恣
肥甘豈不致疾鐘洪聲大澗達流長緣處胞胎之中
受氣充足水火兼濟心腎不虧耳目兩竅相通大小二
腸相佐喉以發聲清響洪亮者根固本壮禀賦崇實乃
自然之理也初生啼哭發聲不出呃呃而作鬱鬱而為
其或短吸上下氣不相乘醫與果訣云此由胎氣不足
何用投藥假使成人父母不悅根本不壮何煩藥餌如
果木之萎又奚宜也古方常用父母呼呵及以葱熨令
聲發越難挽自無根本産子育兒當知其理人之受
胎應數降生之後不拘貧富其子皆以精神全氣脈壮
視聽欣喜取與喜怒周晬之間於人事情懷意旨撫叱
以知其逆順方可謂孩兒性識之本也其或周晬已過
不認名不偎親常常皺顔容喎臉含啼東喚西向南呼
北面其坐若木其臥若尸其行即蹶其立若掇筋氣脈
柔怯虛弱食不辭飽渴不知飲若或長成一定庸蠢如
此胎氣月數不足者難保千日胎氣已滿産降必令
畫一而氣包血養開九竅以通連在乎十月之中形骸已
具分娩片時之内榖道無穿或緣其在胎中已空九竅
若不通利如何四體百骸遂能生長斯由熱壅所致肺
經之極結於肛口閉而不通降生之後無復滋潤乾燥
而合若投寒涼之藥愈閉不通若下温平之藥而又不
通者即是兒氣不順腸胃虚澁榖道乾燥閉合可畏方
不詳載藥無速騐至於此等所受須當以物透而通之
金釵為上玉簪次之蘇合香丸内入孔中凡刺三寸許
屎出為快曾見肛門肉合小便通利大便至死無能通
者愚鄙燒火筯刺之事出不得已既然肉合决無竒方
試以金玉重力刺之有勝火筯又有初生胎熱一二日
不通者與服洗心散以通為度四順飲加荆芥煎亦良
産婦血敗者當下榮者化乳血下不盡毋致其疾乳
有不調兒招其病凡兒吮其乳有不到於胷堂氣滯積
阻或令兒餓久乃吮出或問其無恙否曰不宜也久吮
令兒困力乏氣怯肌羸脾家若虚遂作癎疾及至成疾
脾風定矣初生與周晬之兒胃氣未備榖食未全藉吮
乳快和無恙自然臓腑充百脉順肌體壮神氣清其或
母用性不順則氣血亂而乳汁不和乳汁不和令兒哯
逆宜乎速與療理若作尋常必致害生小沉香煎及鹽
豉丸兼與服之乳母宜服藿香正氣散加枳术至良
論新生將護法
小兒初生先以綿裏指拭兒口中及舌上青泥惡血此
謂之王衡(音作御)若不急拭啼聲一發即入腹成百病矣
兒生落地不作聲者取煖水一器灌之須臾當啼兒生
不作聲者此由難産少氣故也可取兒臍帶向身却呵
之令氣入腹仍呵之至百度啼聲自發亦可以葱白徐
徐鞭之即啼兒已生即當舉之舉之遲晩則令中寒腹
内雷鳴須先浴之然後斷臍不得以刀子割之須令人
隔单衣物咬斷兼以煖氣呵七遍然後纏結所留臍帶
令至兒足䟗上短則中寒令兒腹中不調當下痢若先
斷臍然後浴則或水入臍中致令發腹痛其臍斷訖連
臍帶中多有蟲宜急剔撥去之不爾入兒腹成疾斷兒
臍者當令長六寸長則傷肌短則傷臟不拘時斷若挼
汁不盡則令煖氣漸微自生寒令兒臍風生兒宜用其
父故衣褁之生女宜其以母故衣皆勿用新帛為善不
可令衣厚令兒傷皮膚害血脈發雜瘡而黃兒衣綿帛
特忌厚熱慎之慎之凡小兒始生肌膚未成不可煖衣
煖衣則令筋骨緩弱宜時見風日若都不見風則令肌
膚脆輭便易中傷皆當以故絮衣之勿用新綿也凡天
和煖無風之時令母將兒日中嬉戲數見風日則血凝
氣剛肌肉牢密堪耐風寒不致疾病若常在幃帳之中
重衣温煖譬猶隂地之草木不見風日輭脆不堪風寒
也凡褁臍法椎治白練令柔輭方四寸新綿厚半寸與
帛等合之調其緩急急則令兒吐哯兒生二十日方解
視臍若十日兒怒啼似衣有刺者此或臍燥還刺其腹
當解之易衣更褁褁臍時閉戸下帳然火令帳中温暖
換衣亦然仍以温粉粉之此謂冬時寒也若臍不愈燒
絳帛末粉之若過一月臍有汁不愈燒蝦蟆灰粉之日
三四度若臍中水及中冷則令兒腹絞痛大糺啼呼面
目青黑此是中水之過當炙綿絮以慰之不時治護臍
至腫者當隨輕重即便灸之乃可至八九十壮輕者臍
不大腫但出汁時時啼呼者𢷬當歸末和胡粉傅之炙
絮日熨之至百日愈以啼呼止為候若兒糞青者冷也
與臍中水同兒洗浴斷臍竟綳袍畢未可與朱蜜宜與
甘草湯以甘草如手中指一節許打碎以水二合煮
取一合以綿纏沾取與兒吮之連吮汁計得一蜆殼入
腹止兒當快吐吐去心胷中惡汁也如吐餘藥更不須
與若不得吐可消息計如飢渴須臾更與之若前所服
及更與並不得吐者但稍稍與之令盡此一合如得吐
去惡汁令兒心神智慧無病也飲一合盡都不吐者是
兒不含惡血耳勿復與甘草湯乃可與朱蜜以鎮心神
安魂魄也兒新生三日中與朱蜜者不宜多多則令兒
脾胃冷腹脹喜隂癎氣血變噤痙而死新生與朱蜜法
以飛鍊硃砂如大豆許以赤蜜一蜆殼和之以綿纏筯
頭即取與兒吮之得三沾止一日令盡此一豆許可三
日與之則用三豆許也勿過此則傷兒也與朱蜜竟可
與牛黃如朱蜜多少也牛黃益肝膽除熱定精神止驚
辟惡氣除小兒百病也新生三日後應開腸胃助糓神
可研米作厚飲如乳酪厚薄以豆大與兒咽之頻咽三
豆許止日三與之滿七日可與哺也兒生十日始哺如
棗核二十日倍之五十日如弹丸百日如棗若乳少汁
不得從此法當用意小增之若三十日而哺者令兒無
疾兒哺早者不勝榖氣令生病頭面身體喜生瘡愈而
復發令兒尫難養三十日後雖哺勿多若不嗜食勿強與
之強與之不消復生疾病哺乳不進者腹中皆有痰癖
也當以四物紫微丸下之節哺乳數日便自愈小兒微
寒熱亦當爾利之并當下之然後乃瘥凡乳兒不欲太
飽飽則嘔吐凡兒嘔吐者乳大飽也以空乳乳之即消
四十日兒若臍未愈乳食大飽令風中臍也夏不去熱
乳令兒嘔逆冬不去寒乳令兒欬痢母行房以乳兒令
羸瘦交脛不能行母有熱以乳兒令變黃不能食母怒
以乳兒令喜驚發氣疝又令上氣癲狂母新吐下以乳
兒令虚羸母醉以乳兒令身熱腹滿凡新生小兒一月
内常飲猪乳大佳凡乳兒母當先極挼散其熱氣勿令
汁奔出令兒噎輙奪其乳令得息息已復乳之如是十
返五返視兒饑飽節度知一日中幾乳而足以為常又
常捉去宿乳兒若卧乳母當以臂枕之令乳與兒頭平
乃乳令不噎母欲寐則奪其乳恐填口鼻又不知饑飽
也浴兒法凡浴小兒湯必須冷熱調和冷熱失所令兒
驚亦致五臟疾也凡兒冬不可久浴浴久則傷寒夏不
可久浴浴久則傷熱數浴背冷則發癎若不浴又令兒
毛落新生浴兒者以猪膽一枚取汁投湯中以浴兒終
身不患瘡疥勿以雜水浴之兒生三日宜用桃根湯浴
桃根李梅根各二兩枝亦得㕮咀之以水三斗煮二十
沸去滓浴兒能除不祥令兒終身無瘡疥治小兒驚辟
惡氣以金虎湯浴金一斤虎頭骨一枚以水三升煮為
湯浴常煮用之凡小兒初生出腹有鵝口者其舌上有白
屑如米劇者鼻外亦有之此由兒在胎中受糓氣盛故
也或妊娠時嗜糯米使之然治之之法以髮纏筯頭沾
井花撩拭之三日如此便脱去也如不脱可煮栗抉汁
令濃以綿纏筯頭拭之若春夏無栗木皮仍用井花水
法小兒初出腹有連舌舌下有膜如石榴子中隔連其
舌下後當令兒言語不發不轉也可以爪摘斷之微有
血出無害若血出不止可燒髮作灰末傅之血便止也
小兒出腹六七日後其血氣收歛成肉則口舌喉頰裏
清淨也若喉裏舌上有物如蘆籜盛水狀者若懸癰有
脹起者可以綿纏長針畱刃處如粟米許大以刺決之
令氣泄去青黃赤血汁也一刺之止消息一日未消者
來日又刺之不過三刺自消除餘小小未消三刺亦止
自然得消也有着舌下如此者名重舌有着頰裏及上
腭如此者名重腭有着齒齗上者名重齗皆刺去血汁
也小兒生喉癰輒死治法當喉視兒口中懸癰前上腭有
泡者以指摘取頭決令潰去血勿令血入咽殺兒急急
慎之小兒初出腹骨肉未歛肌肉猶是血也凝乃堅成
肌肉耳其血沮敗不成肌肉則使面目繞鼻口左右悉
黃啼哭閉目聚口撮面口中乾四肢不能伸縮者皆是血
散不歛也主不育若有如此者皆宜龍膽湯也
論乳兒法
擇乳母須精神爽健情性和悦肌肉充肥無諸疾病知
寒温之宜能調節乳食嬭汁濃白則可以飼兒不得與
嬭母大噉酸醎飲食仍忌纔衝寒衝熱來便餧兒嬭如
此則必成嬭癖或驚疳瀉痢之疾切須忌之夜間不得
令兒枕臂須作一二豆袋令兒枕兼左右附之可近乳
母之側蓋覆衣衾須露兒頭面一向仰卧恐成驚疾須
時復回動之夏月須凉簟如夜間餧嬭須嬭母起身坐
地抱兒餧之如隂陽交接之間切不可餧兒嬭此正謂
之交嬭也必生癖或換衣綳須三月後房中不可太煖嬭
母不可頻喫酒恐兒作痰𠻳驚熱昏眩之疾至於變成
諸疾嬭乳所傷夜啼潮熱之類若能調和嬭食并看承
愛護如法則别無疾病亦不須令兒常服湯藥此尤宜
審之也
乳生病雜治
凡小兒飲食乳哺不能無痰癖常當節適若微不進仍
當將護凡不能進乳哺則宜下之不致寒熱也又小兒
始生生氣尚盛無有虚勞微惡即須下之所損不足言
其益多矣若不時下則疾成難治冬月下之最難將護
然有疾者亦不可不下夏月下後腹中常小脹滿當節
哺乳護之兒之乳哺宜令多少有常兒稍大食哺自能
稍增若減少者是腹中已有小不調便當微與藥服復
哺之但乳之而已甚者十餘日輕者五六日自當如常若
都不食哺而但飲乳者此是有癖不可不下不下即致
寒熱或吐𤼵癎或致下痢若先致其輕則病速愈矣小
兒有少病癎者母懷娠時役動骨肉血即令氣強若侍
御多血氣微胎養弱即兒輭脆易傷故多病癎兒須多
着項衣取燥菊花為之枕母乳兒時摸兒風池若壮熱
即須熨使微汗微汗不瘥便灸兩風池背第三顀第五
顀第七顀第九顀兩邊各二穴與風池凡為十穴一歲
兒七壮兒大者以意增之可至三十壮唯風池特宜多
七歲已上多至百壮小兒當切慎護風池風池在頸項
筋兩邊有病乃治之尋常不可妄施鍼灸亦不可輕於
吐下緣鍼灸傷經絡吐下動腑臟故也但當以除熱湯
浴之除熱散粉之除熱赤膏摩之又以臍中膏塗之令
兒處涼時以新水飲之新生無疾慎不可逆鍼灸逆鍼
灸即忍痛動脈因而成癎河洛間土地多寒兒喜病痙
其俗生兒三日多逆灸以防之又灸其頰以防噤又決
舌下以去血江東吳蜀地温無此疾古方雖傳有逆鍼
灸之法今人不詳南北之殊便按方用之為害最多惟
田舍小兒任其自然皆無此患又云春夏不可下以小
兒腑臟輭弱易虚易實下之則下焦必虚上焦生熱熱
即增痰自非當下之病不可下也嬰兒初生斷臍之
後宜着艾厚褁愛護若乳母不慎或因浴而水入臍或
屎於䙀袍之内濕氣傷臍或解脱風冷所侵令兒臍腫
多啼不能乳哺即成臍風用裹臍法通大小便法嬰兒
初生腹脹欲絶大小便不通急令婦人潄口汲咂兒胷
背心手足心臍下共七處以紅赤色為度須臾自通
胎肥生下肌肉厚遍身血色紅滿月以後漸漸肌瘦目
白晴粉紅色五心熱大便難時時生涎浴體法主之
又云胎怯生下面色無精光肌肉薄大便白身上無血
色時時哽氣多噦目無精采當浴體法主之新生小
兒煎益母草湯洗之則不生瘡又以薏苡葉煎湯浴則
一生少病小兒初生七日内患臍風撮口百無一活坐
視其斃良可憫哉惟有一法極驗世人罕知其兒齒齦
上有小泡子如粟米状但以温湯蘸熱帛褁手指輕擦
破即開口便安不用服藥或用真珠天麻丸治之胎
驚風以孕婦調適乖常飲酒嗜慾忿怒撲責母有所觸胎
必感之或外挾風邪有傷於胎故子乘母氣生下即病
也其候月内常翻眼握拳噤咬口牙身腰強直涎潮嘔
吐搐掣驚腮縮顖開口或頰赤或面眼青胎風眼合不
可誤作泄脾妄用温藥其有着噤撮口之類亦此一種
之所𤼵也視其眉間氣色紅赤鮮碧者可治若黯黑者
不治虎口指紋曲入裏者可治紋反出外者不治治法
解散風邪利驚化涎調氣貼顖甚則以朱銀丸利之
初生方法
虎頭湯方(出聖惠方)
虎頭骨(五兩)苦參(四兩)白芷(二兩)
右用水一升煮二十沸入豬膽汁少許適寒温浴兒
治兒少小身熱李葉湯方(出聖惠方)
右用李葉不拘多少以水煮熱去滓適寒温浴兒
又方(出聖惠方)
用白芷根苗煎湯浴兒良
又方(出衛生寳鑑方)
用苦參煎湯浴兒良
浴體方(出衛生寳鑑方)
天麻末(二錢)蝎尾(去毒為末)硃砂(各半錢匕)烏蛇肉(酒浸焙)白礬
(各三錢七)麝香(一錢匕)青黛(三錢七)
右同研勻每用三錢水三碗桃枝一握并葉五七枚
同煎至十沸温熱浴之勿浴背御藥院名浴天麻
散治小兒百日内𤼵搐真者不過三兩次必死假者
頻𤼵不為重真者内生𤼵癎假者外傷風冷盖氣未
實不能勝任乃𤼵搐也欲知假者口中氣出熱也治
之可𤼵風邪用浴體塗顖法
凡尋常浴兒(出聖惠方)
右以湯添水着少鹽浴兒後以粉傅之若無病勿數
浴恐遇風冷令兒𤼵驚成癎
李梅湯(出聖惠方)浴兒辟温惡氣療百病去皮膚沙粟
桃根梅根李根(各一把)細辛蛇牀子(各一兩)
右都剉以水二斗煎至一斗澄濾候冷暖得所浴兒
佳一方加麝香少許不用細辛蛇牀子
治新生兒卒寒熱不住不能服藥用六物莽草湯浴之
方(出聖惠方)
莽草丹參蛇牀子桂(各三兩)菖蒲(半兩)雷丸(一斤)
右剉碎水五升煮三五沸適寒温浴兒避日向隂處
治小兒卒客忤吐下乳哺面青黃色變弦急浴方(出聖惠方)
用錢七十文以水三升煮令有味適寒温浴兒
浴兒法(出聖惠方)
凡浴兒不可先斷臍帶候洗了方斷不致水濕可免
傷臍風瘡等証仍以清油調髮灰傅臍凡洗兒並不
可用水打濕臍帶切宜戒之
又法(出聖惠方)
右用益母草(五兩)剉水一斗煎十沸温浴面不生瘡疥
初生浴兒良日(出聖惠方)
寅卯酉日大吉壬申丁巳癸巳大凶
右用虎頭骨煎湯浴之令兒不驚辟邪惡氣
金虎湯(出聖惠方)治小兒驚辟惡浴
金(十兩)虎頭骨(一枚)
右以水一斗煮至七升候冷煖得所將用浴兒心安
甚良
浴新生兒方(出聖惠方)
右用猪膽一枚煎湯在盆中取膽汁投於沸中適寒
温以浴兒終身不患瘡切不得湯中入著生水
甘草法(出湯氏寳書)
妊婦臨月預辦甘草細切少許産卧時以綿褁沸湯
泡盞内盖定收生之際急以軟帛褁指蘸甘草汁拭
其口次用黃連法
黃連法(出湯氏寳書)
産婦臨月内黃連細切搥碎將綿裹入百沸湯同用甘
草一處泡入前法拭口次用硃蜜法
硃蜜法(出湯氏寳書)
用甘草黃連法拭口吐其惡汁稍定更與硃蜜安神
定魄用硃砂一大豆細硏以蜜一蜆殼許和硃砂旋
抹口中非獨鎮心安神能解惡物之毒一生免瘡痘
之患一方韭根汁灌之去惡血令兒無病
牛黃湯(出湯氏寳書)
先與硃蜜竟可與牛黃服牛黃法亦如硃蜜多少也
牛黃益肝膽除熱定精神止驚邪辟惡氣除小兒百
病也
猪乳法(出湯氏寳書)
取猪乳須令猪兒飲母次便撮着猪兒後脚起口自
離乳急用手挼之即得乳矣非此法不可取也千金
張渙論初生嬰兒或未與乳産婦之乳未下亦可用
猪乳代之此法甚良先用硃蜜而猪乳次之可免驚
癎瘡痘
乳兒法(出湯氏寳書)
湯氏云顱𩕄論經夏中盛暑時乳母浴後或兒啼不
可與乳能使兒成胃毒秋成赤白痢凡浴後可令定
息良久熱揉乳之乃無患也千金論凡乳兒不過
飽滿而止溢則成嘔吐乳或來猛取去挼後再乳凡
初乳時須常捏去宿乳然後與之兒若卧乳母當以
臂枕之令乳與頭平令兒不噎母欲寤即奪其乳睡
着不知飽足而成嘔吐父母交合之間乳兒卧於側
或驚哭起不可乳兒氣亂未定恐傷兒巢氏云兒
啼未定氣息未調乳母勿遽以乳飲之固不得停滯
胷膈而嘔吐此患有之可不必深慮也
擇乳母法(出湯氏寳書)
乳母者其血氣為汁也五情善惡悉是血氣所生凡
乳兒當宜善其喜怒之氣解忌勿乳兒必令逆也乳
母形色惡陋甚多不可求備但無胡臭癭哮喘瘑疥
癲癡白秃癧頸缺唇耳聾齆鼻臉瘡麻風癎疾獨眼
跛足龜背背駝鬼形惡貌諸般殘患者餘皆可用也
沾染之久識性亦同猶如接木之造化也其理甚詳
凡為乳母皆有節度已上諸候病中犯得者皆為惡
疾候也
内八片錦
紅淨為安體則寧如逢紅黑便須驚更兼紅亂煎人
甚轉下除驚藥有靈赤段輕微是外驚若如米粒熱
非輕紅散多因喜怒乳搐搦將來豈得平忽逢相間
有青色看来立便急風生逢青競碎風將起不見風疳
氣隔澄亂投湯藥兼青紫急急醫治命免傾若如淨
紫體還熱須知五臟有風生黑輕可治死還活紅青
傷寒痰疾停赤青已受脾風了青黑脾風作慢驚紫
細紅因驚六畜紫赤相間則痔成紫點若同如米粒
夾食傷寒論可聽紫散風傳脾臟裏紫青多渴即風
癎隱隱紫深難療治去風痰毒命須還紅赤連兮非
絶症必然乳母不相應有時兩手俱無見定知衝犯
惡神明已上歌訣無形但觀五色浮沉長短可定
死生
小兒面部氣色緫現
五位緫作流波泛濫隔窗照藍青色者驚積不散欲𤼵
風候其神彩觀覷不穏上上下下證變風生
五位緫作閃爍燄射丹爐映火紅色者疾積壅盛悸增
進其神彩視物不定恍恍惚惚候變驚速五位緫作混
衮泥漿衣傅土墻黃色者食積癥傷欲作疳候或痞癖
有之其神看顧散漫昏昏沈沈其候寒熱潮發飲食不
惞氣粗短促困倦喜睡嘔噦瀉痢皆有之五位緫作濈
浮虚野露入谷白色者肺氣不利大腸滑泄水榖不分
欲作吐利其神眸凝濁失其精神朦朦朧朧性情不立
光滑全無五臟少實二水多虚或吐痢之後有失調補
五位緫作漫漫黯黯塵灰稱覆黑色者傳不順證變即
逆候表裏有虧臓腑欲絶其血不榮其氣不衞榮衞失
序經絡流注凝滯於脉為疾急惡其神昏冒沈沈默默
者為人不久
虎口三關指掌圖
食不禁雜物未能克化今之患食癖疳積肚腑疼面黃
肚大脛小好覆冷地者得患皆由此也嬰兒生下兩
月目瞳子成能識笑認人勿令生人抱之及不可見非
常之物因成客忤百日任脈生能反覆乳母當適寒温
半歲尻骨成乳母當令學坐二百日掌骨成當教匍匐
三百日臏骨成當教獨立周歲膝骨成當令行步此皆
定法今富貴之家不按此法但令嬭子懷抱亦不令出
見風日亦不曾見地氣致令筋骨柔弱雖生歲數亦未
能行誠非愛護之法余觀田舍小兒未嘗愛護及此終
日暴露拖泥帶土而絶無他疾者譬之草木生於深山
峻嶺及大澤之中容易合抱至於園圃竒林異果縱加
培壅多有秀而不實者此豈貴賤之理有異哉
回氣法(出危氏得效方)
小兒初生氣欲絶者必因難産或冐寒冷所致不可
使斷臍帶急烘綿絮包懷中以胎衣置火中燒仍以
大紙捻點清油燒燃於臍帶上往來燎之使暖氣入
腹須臾氣回方洗洗了即斷臍帶
聖惠方預治三証
凡兒初生預防臍風着噤撮口最為急証十難救一
以軟帛包揩拭兒口牙根上如有黃筋兩條便用竹
刀輕輕刮斷以猪乳點之
又用黃連(半錢)豉(三十五粒)白米(四十九粒)生甘草(二寸)葱白(二寸)
以童子小便煎取三合兒初生未喫嬭前便以綿濡
點藥口中二七滴逡巡兒腹中轉即利出臍糞後與
喫嬭至七月已來每日滴三七滴永無此疾經極效
也
又方抱兒向明看臍上有赤脈直上於赤脈頭上灸
三壯可起死
封臍散(出醫方妙選)
川當歸(半兩去土蘆)天漿子(三箇)亂髮灰(一錢燒存性)
傅臍散(出直指方)
瓜蒂南星白歛赤小豆(等分)
右為末每三錢用芭蕉自然汁調傅臍四邊
剃頭法(出集驗方)
初剃頭俱不擇日但於滿月日剃之盖風俗所尚前
此産婦未得出房滿月與兒俱出以謂胎髮穢惡恐
觸神竈令小兒不安故用此日當就温暖避風處剃
之即以生油杏仁膩粉頭上擦之以避風邪爾後剃
頭皆宜用此
外臺崔氏初剃頭良日(出湯氏寳書)
寅日丑日吉丁日未日凶不可剃令生瘡
塗𩕄法(出錢氏方)治寒傷百日内發搐
麝香(一字七)蝎尾(去毒為末半錢七)薄荷葉(半錢匕)蜈蚣末
牛黃末青黛末(各一字七)
右同研勻熟棗肉為膏新綿上塗貼𩕄上四方可出
一指許火上炙手頻熨百日裏外兒可用此塗治法
哺兒良日法以平定成日大吉其哺不得令鹹
又寅丑辰巳酉良又男戊巳日不得女丙丁日
不得
小兒初生不飲乳及不小便(出百一選方)
右葱白一寸四破之以嬭汁三合銀石器煎至一合
灌之效曾氏女生兒移時不飲乳及不小便皆驚以
為惡証急撿外臺得此方用之
木瓜丸(出百一選方)治兒初生下口中穢惡不盡入喉中即
便自然吐纔啼聲一𤼵則又咽下因生黑疾
木瓜麝香膩粉木香㯽榔(末各一字)
右水煮麵糊為丸如小黃黍米大每服一二丸甘草
水下不拘時候
米粉丸(出經驗良方)治小兒初生下遍身無皮俱是紅肉
宜速以白占米研為細末乾撲候皮肉生就方止
陀僧散(出經驗良方)治小兒生下遍身如魚泡又如水晶破
則成水流滲又生
用蜜陀僧研入紗絹滲之仍服局方蘇合香丸
雄黃丸(出御藥院方)治小兒諸般驚顫瘈初降誕下便與乳
母帶辟諸忤之氣
雄黃(一兩)白龍腦(一分)虎頭骨(炙三分)麝香猴猻頭骨
乳香(各一分)降真香(末)箋香白膠香鬼臼(去毛各一)
(兩為末)大蛇頭(一枚炙)
右細研勻用熟棗肉和丸如彈子大初降誕兒煎熱
一丸次用綠絹袋子帶一丸於身辟一切驚忤之氣
茯苓丸(出直指方)治小兒初出胞胎其聲未𤼵急以手拭掠
其口令惡血淨盡不得下咽則無他病若拭口不盡
惡穢入腹則腹滿氣短不能飲乳或産婦取冷過度
胎中受寒則令兒腹痛不肯飲乳惡穢入腹宜用
赤茯苓川黃連枳殼(炒等分)
右為末煉蜜丸桐子大每一丸乳汁調灌下
丁香散(出直措方)治惡穢入腹令兒嘔吐不止方
木香乾生薑茯苓甘草(焙各一分)酸木瓜丁
香(各等分)
右粗末一捻水煎以綿沾與之
初生小兒産下有皮膜如橊子膜褁舌或遍舌根(出肘後方)
可以指甲刺破令血出燒礬灰細研傅之半菉豆許
若不摘去兒必啞
水銀膏(出聖惠方)療小兒噤其病在喉中如麻豆許令兒沬
不能乳哺
右取水銀如米粒與服覺病無早晩水銀下咽便愈
以意量之不過小麻子許與服也
治小兒不能乳(出聖惠方)
右用雀屎四枚為末着乳頭飲兒兒大十枚
通便法(出危氏效方)
小兒初生大小便不通腹脹欲絶者急令婦人以温
水潄口了吸咂兒前後心并臍下手足心共七處每
一處凡三五次𠻳口吸咂取紅赤為度須臾自通不
無生意有此證遇此法可謂再生
保命散(出醫方妙選)治初生七日間胎毒者其舌上有白屑
如米連舌下有膜如石橊子大令兒語不𤼵如鵝口
状名曰鵝病
白礬(一分燒灰)馬牙硝(半兩細研)硃砂(一分水飛)
右同再研每服一字取白鵝糞以水攪取汁調塗舌
上頷頰内未用藥時先以手指纏亂髮指拭舌上垢
然後使藥傅之
治小兒出腹六十日舌上喉裏齗腭上有物如蘆籜貯
水状者右以綿纏上針鋒如米刺以決之令去一刺
且止若不消待明後日各一刺不過冄刺愈
孩子要用藥物
硃砂牛黃麝香蘆薈青黛蛇黃犀
角蜣螂虎頭骨蝸牛殼蜈蚣雀兒飯
瓮天竺黃白藥竹瀝吹鼻散虎睛鈎
籐飲子虎骨紫雙丸錦灰五味虎睛丸
封臍散烙臍丸髮灰好綿(一兩)黑散子胡
粉紙燭(柔粉入紙作燭防暖撮口須要)綿繩子(要繫臍)
已上藥物入月皆須是一一題記恐與産婦藥相雜
藏胎衣法
崔氏凡藏胎衣法
凡胎衣先以清水洗之勿令沙土草汚又以清酒洗
之仍内錢一文在衣中盛於新瓶内以青帛褁之其
瓶口上仍密盖頭且置便宜處待滿三日然後依月
吉地向陽高燥之處入地三尺埋之瓶上土厚一尺
七寸仍須牢築令兒長壽有智慧若藏衣不謹為猪
狗所食者令兒癲狂蟲蟻食者令兒病惡鷹犬鳥食
之令兒兵死近社廟傍者令兒見鬼近深水洿池令
兒溺死近故竈傍令兒驚惕近井傍令兒聾盲弃道
路街巷者令兒絶嗣無子當門戸者令兒聲不出耳
聾若水流下令兒不育棄於火裏者令兒生爛瘡著
抹木頭者令兒自絞死如此諸忌皆須慎之
又安産婦及藏胎衣天德月空法
正月(天空德在在丙丁月壬)二月(天空德在在甲申月庚)
三月(天空德在在丙壬月壬)四月(天空德在在甲辛月庚)
五月(天空德在在丙乾月壬)六月(天空德在在甲甲月庚)
七月(天空德在在丙癸月壬)八月(天空德在在甲艮月庚)
九月(天空德在在丙丙月壬)十月(天空德在在甲乙月庚)
十一月(天空德在在丙巽月壬)十二月(天空德在在甲庚月庚)
凡藏胎衣皆依此法天德月空處埋之若有遇反支
者宜以衣内新瓶盛密封塞口挂於宅外福德之上
向陽高燥之處待過月然後依法埋藏之大吉
又法
甲寅旬日十日不得藏埋胎衣以瓶盛密封安置空
處度十日即藏埋之
又法
甲辰乙巳丙午丁未戊申此五日亦不藏胎衣還盛
瓶中密塞勿令氣通挂着兒生處過此五日即埋之
亦不得更過此日
又法
甲乙日生兒丙丁日藏衣吉丙丁日生兒戊巳日
藏衣吉戊巳日生兒庚辛日藏衣吉庚辛日生
兒壬癸日藏衣吉
小兒初生搜口法一(出保嬰方)
嬰兒初出母胎愚老娘不明保嬰之法兒啼一聲則
口中惡物嚥入喉腹令兒多病亦多瘡疹凡有孕婦
臨月之家前一二日備下甘草黃連各半錢沸湯浸
至次日去滓入細硃砂少許候兒初出母胎老娘即
用左手托住嬰兒肩背以右手輕提兩足令兒倒啼
一聲吐出口中惡物隨手用綿包手指蘸甘草藥水
搜兒口中令淨然後以温水浴之能令兒不驚哭後
出瘡疹必輕長大病亦少此乃保嬰之第一法也
小兒初生斷臍法二(出保嬰方)
初生斷臍者忌用冷鐡刃器盖嬰柔弱易引寒氣入
腹冷臟腑滑瀉多致生病宜用火炙剪刀乘熱斷之
更就斷臍袋上着艾如麥粒灸二十壮助暖氣入腹
則臟腑堅固元氣充實令子病少壽長大有益焉
小兒初生洗浴法三(出保嬰方)
小兒初生浴法先用虎骨一兩搥碎入連根葱白三
莖同熬數沸去滓以猪膽一枚取汁入浴湯攪勻温
熱自手至足遍浴洗令子肌膚通身瑩淨以後不生
瘡癬可無驚風之患
將護小兒法(出保嬰方)
小兒初生先要乳母將息氣體平和為上盖熱即生
風冷即傷氣乳母受病兒亦感之況初生小兒肌膚
軟脆腸胃細微宜得乳母按時乳之無令兒饑亦不
可令兒傷飽易致嘔吐切要調和臟腑所用襁褓衣
絮宜時令見風日洗曝乾淨若見天氣中和令乳母
抱兒日中嬉戲便氣血通流筋骨強勁外邪不侵每
見富貴之家怜惜太過厚之以綿飽之以乳食閉於
帷帳兒受客熱多致驚癎不保其生纔有此證急令
乳母依前法調理随兒所感治之當服之藥如紫霜
丸五色之類選而用之
拭兒口法(出澹寮方)
嬰兒在胎口有惡物生下啼聲未出急令軟綿拭口
惡汁古人有黃連甘草法硃蜜法猪乳法用之則免
惡物嚥下伏之於心遇天行時氣久染不除乃乘於
心心主血脈得熱而散流溢於胃胃生肌肉𤼵出於
外故成瘡疹之候世之小兒無有可免者或幼年不
出年至四十餘者亦未能免此嗚呼今之醫者殊不
知病之源流初生拭口若依此法得免痘瘡之患或
有時氣侵染只生膚瘡細疹前輩方書雖多未嘗講
究及此余嘗遇至人得其妙理況試之累驗故編集
成此方
汞粉法(出醫方妙選)
嬰兒初生第一日纔斷臍綳袍訖看兒形色若面紅
潤色赤啼聲響快者宜用汞粉半錢旋旋令兒吮之
良久有臍糞便下為佳次用甘草法
甘草法(出醫方妙選)
用好原州甘草中指一節許拍碎以水二蜆殼煎一
蜆殼以綿纏蘸令兒吮之令吐出惡汁為佳若服一蜆
殼不吐即不須更服不問嬰兒虚實寒熱皆須服之
次宜用硃蜜法
硃蜜法(出醫方妙選)
好硃砂一大豆許細研水飛煉赤蜜一蜆殼看稀稠
和成膏每用一豆大乳汁化下時時滴口中三日内
用三粒臨時更看形色多青白啼聲不響即不須服
次用牛黃法
牛黃法(出醫方妙選)
用真牛黃一錢許用好蜜煉熟和成膏每服一大豆
大乳汁化時時滴口中形色不實者不宜多服若嬰
兒胎熱或身體黃色宜多服之
嬰兒初生至滿月内常時時旋取猪乳滴口中最為佳
法(出醫方妙選)
刺泡法(出危氏方)
小兒纔生下即死用此法可救活急看兒口中懸舌
前腭上有泡手指摘破用帛捏拭血令淨若血入喉
即不可治小兒初生六日温腸胃壮血氣方(出肘後方)煉
成硃砂如大豆許細研以蜜一棗大熟調以綿温取
令兒吮之一日令盡
小兒初生褁寒(出澹寮方)
候浴水未得且以綿絮包褁抱大人懷中暖日亦當
如此雖暑月亦未可遽去綿絮漸漸去之乍出母腹
防冷氣也預煎下沸湯以瓶收之臨用漸暖不犯生水
則兒不生瘡如此一月為佳矣
小兒初生服藥(出澹寮方)
急以綿褁指拭盡口中惡血若不急拭啼聲一出即
入腹成百病矣亦未須與乳且先搥破黃連浸湯取
濃汁調硃砂細末抹兒口中打盡腹中舊屎方可與
乳兒若多睡聽之勿強與乳則自然長而少病
地黃湯(出傅氏方)初生嬰兒吞惡血方
赤芍(三錢)當歸(二錢)桂心(一錢)茯苓(二錢)山藥(三錢)芷稍(二錢)粉
草(三錢)生地黃(三錢)
右等分為末每服半錢生地黃湯調下
治小兒初生用五香湯熬水洗之(出德生堂經驗方)
茅香藿香陵苓香檀香木香(各二錢)
右㕮咀水一升熬湯濾去滓以温水洗小兒極妙
治小兒一歲至兩歲無故乾號(出本草)
右取夜明砂熬擣為散任意拌飯喫食與喫三歲
治小兒初生九日助榖神以導達腸胃(出本草)
研粟米煮粥飯厚薄如乳每日研與半粟榖哺兒
浴兒易長(出本草)
以兜納香與茒香柳枝合為湯浴小兒易長
治小兒新生三日應開腸胃助榖神用糯粳米濃煎汁
飲如乳酪與兒大豆許數含飲之頓與三豆
令兒無病(出本草)
小兒初生取韭根搗汁灌即吐惡血令無病
治小兒未滿月著驚似中風欲死者(本草方)
用硃砂以新汲水濃磨汁塗五心上兩手心兩脚心
胷立差最有神驗
治小兒速語(出本草)
以社酒内小兒口中
小兒初生
以虎骨煎湯浴其孩長大無病
臍風撮口(附論)
臍風者斷臍之後為水濕風冷所乘風濕之氣入於臍
而流於心脾遂令肚脹臍腫身體重着四肢強直日夜
啼不能吮乳其疾𤼵為風搐若臍邊青黑撮口不開是
為内搐不治爪甲黑者即死其或熱在胷堂伸引弩氣
亦令臍腫可與千金龍膽湯如前三者受病療之非一
朝夕大抵裏氣鬱結壅閉不通並用取下胎毒天麻丸
定命丹硃銀丸輩可量與之千金論云小兒始生其氣
尚盛若有微患即須下之若不時下則成大疾疾難療
矣紫霜丸紫丸子可量用之撮口者面目黃赤氣息
喘急啼聲不出盖由胎氣挾熱驚風邪入臍流毒心脾
之經故令舌強唇青聚口撮面飲乳有妨若口出白沫
四肢冷者不可投藥其或肚脹青筋吊脹卵疝内氣引
痛皆腸胃鬱結不通致之治法貴平疎利撮口最為惡
候一月内見之尤急綳斷臍後為水濕所傷或屎在綳
袍之内乳母失於覷當換綳濕氣所浸及當風解脱風
濕之氣傷於内即令腫突多啼漸致風搐也先撮口而
生驚乃此候也初生當洗浴然斷其臍後便當以&KR0836;
艾封褁之或灸數壮勿令犯濕若先斷臍然後洗浴揩
拭不乾或為邪氣所傷或為水入臍中皆致臍瘡也瘡
過百日者雖差或風邪入裏則變為癎矣小兒患諸
風疾傳入惡候至於撮口病至危急凡有臍風撮口鎖
肚撮口弔腸撮口卵疝撮口諸病悉本於風風入心脾
俱能撮口者皆由結鬱於中肝及腸胃閉澁不通氣不
能化腹中滿脹肚上青筋以撮口為常則候轉深豈可
投藥應急用珍珠天麻丸利之纔通疾去氣和兒活在
用者敬信而已
方
封臍散巢氏曰因浴兒水入臍中或尿濕綳袍臍中
受濕腫爛成瘡或解脱風邪所襲入於經絡則成風
癎若臍腫爛不乾久則𤼵搐
甑帶灰亂髮灰白薑灰紅綿灰(四灰不可加别灰)
南星白歛當歸赤小豆五倍子(一錢末)血
蝎龍骨赤石脂(煅)海螵硝百草霜胭脂
(六味各半錢别研)
右為末濕則乾摻乾則清油塗忌生水
撮風散
赤足蜈蚣(半條炙)直殭蠶(七箇)麝香(一字以上三味别研)川烏(炮)
半夏(薑製)南星(薑製)鈎藤天麻(炮)荆芥穗(以上六味各一錢同)
(研和煎藥)
右為末猪乳或竹瀝或用東引槐枝十根各五寸槐
枝入火煨候津液出拭去灰以烏驢乳或猪乳内浸
以槐枝點滴口中
丹硃九治小兒臍風撮口
丹砂(研)麝香研牛黃(研各一錢)丁香白附子鐵粉
半夏(湯洗之七遍切焙)天麻天南星(各半兩)
右搗研為末用粳米飯丸如蔴子大每服五丸荆芥
湯下空心午後各一服量兒大小以意加之
天麻丸(出危氏方)治因斷臍後為水濕風冷所乘入於臍流
於心脾遂令肚脹臍腫身體重着四肢柔直日夜多
啼不能吮乳甚則𤼵為搐此藥散驚下痰凡釣腸鎖
肚撮口皆可用
南星(炮二錢)白附子(炮)牙硝天麻五靈脂全
蝎(烙)輕粉(半錢)巴霜(一字)
右為末稀糊丸蔴子大每服一丸薄荷薑煎泡湯送
下若臍邊青黑及爪甲黑者不治
益脾散(此方在本類散後)
四君子湯加陳皮厚朴木香薑棗煎服
辰砂膏(出直指方)治噤風眼閉口噤啼聲漸小舌上聚肉如
粟状吮乳不得口吐白沫大小便皆通盖由胎中感
受熱氣流毒於心脾故形見於喉舌或為風邪擊搏
致之
辰砂(三錢)硼砂馬牙硝(各一錢半)元明粉(二錢)全蝎真
珠末(各一錢)麝香(一字)
右為末好細紙封褁自然成膏每服一豆粒許治諸
驚月内用乳汁調傅乳頭上吮下金銀薄荷湯下有
潮熱甘草湯服
蝎稍散(出危氏方)治百日内撮口臍風及胎風
右用蝎稍四十九箇每一箇用薄荷葉捲定以綿扎
放砂銚中滚轉炒令薄荷乾酥為度冄用白殭蠶四
十九箇生薑炒乾去絲嘴同為末以腦子生麝香少
許研勻紫雄鷄肝三片煎湯調下
撮風散(出直指方)治撮口
紫脚蜈蚣(半條炙)鈎藤(一分)硃砂直殭𧖟蝎稍(各一)
(錢)麝香(一字)
右為末每服一字取竹瀝調下竹瀝解熱
神灰散(出聖惠方)治小兒臍風腫
雄鼠(七枚兩頭尖者是)乾薑(棗大一塊)甑帶一團緋錦(灰)胡
粉(炒如金色)白石脂(各半兩)
右燒為灰存性相和細研加少許麝香為散看臍欲
落不落即封臍便差如未患傅之終不患也焼藥時
不得令有别灰入外臺方無白石脂甑帶聖惠方無
白石脂而有錦灰
控痰散(出聖惠方)治噤口風撮臍風
蝎稍甘草銅青膩粉麝香(各等分)
一方加半夏南星生薑煎調前藥入猪乳點入口中
吐下風疾
天漿子散(一名安臍散出聖惠方)治小兒初誕斷了臍便傅此散
免一臘内疾
天漿子(三枚)亂髮(燒灰存性半錢)蜈蚣(二寸焼灰)羚羊角(燒灰一錢)麝
香(一小豆大)
右研令極細纔斷臍了便用少許傅之
&KR0008;風散(出方醫大成)噤風者(一名着禁)曰胎受熱毒流於心脾或
生下為風邪侵襲自滿月至百二十日見此名犯風
禁不止撮口者初生臘乃娩七日也由胎受風熱
入臍流毒心脾之經或成臍風胎風鎖肚弔腸卵疝
等證皆令氣促舌強唇青撮口如囊不乳其証面目
黃赤撮口不乳臍風由斷臍為水濕風冷之氣流
於心包絡或綳袍尿濕所浸或當風解脱為風邪所
襲能令臍腫爛四肢柔不直多啼不乳先撮口而生
驚若臍邊青黑撮口不閉是為水搐不治爪甲青黑
即王氏曰其或熱在胷堂伸引努氣亦令臍腫(千金龍膽)
(湯在胎驚類)小兒始生其氣尚盛若有疾病即須下之
若不時下則成大疾小兒在胎受病非一大扺裏氣
鬱結壅閉不通並宜散胎毒(紫霜九五積丸熱盛四順飲)法當
先與&KR0008;風散次與吐取(控痰湯)次為和胃(益脾散)方與利
風驚撮風散
蜈蚣(一條炙)全蝎(七箇)直殭蠶(一錢炒)瞿麥(半錢)半夏(半錢)
右為末鵝管吹入鼻中入如噴嚏啼呌則可醫一方
無半夏用薄荷湯調服
錦灰散(出聖惠方)治小兒初生至七日臍風發腫欲落者
錦帛(焼灰微存性一錢)雄鼠糞(微炒七枚)大棗(去核三分)麝(研一錢)
右搗研為末散看臍欲下落即用藥封之切忌風入
一方有胡粉半兩
香礬散(出聖惠方)治小兒斷臍之後不乾及膿出耳中
枯礬(半兩)龍骨(一錢)黃丹(一錢)麝香(少許研)
右為細末每用乾摻之
立聖散(出直指方)治小兒口噤
蝎稍(七箇)乾蜘蛛(一箇去口足先以新竹於大上炙取竹油一箇蛤殼許乃竹瀝也浸)
(蜘蛛一宿炙令焦)
右同末研極細入膩粉少許每一字用乳汁調時時
滴入口中
鈎藤湯(一名撮口散出聖惠方)治小兒初生撮口
鈎藤升麻黃芩(去黑心各半兩)蜣螂(二枚去翅足微炒)
右麄擣篩每服一錢水一小盞入蘆根半分煎取五
分去滓放温徐徐服量兒大小加減一方有甘草用
甘草湯時時點之
當歸散(出直指方)治小兒着臍風汗出
當歸(切焙半兩)甘草(炙剉一分)鉛丹(研半分)
右除鉛丹外擣為散入鉛丹合研令勻以傅臍中瘥
安臍散治臍中汗出或赤腫臍痛或因水與乳入臍
所致
右當歸為末傅蝦䗫燒灰白石脂末油髮灰傅皆可
蘗墨散治小兒斷臍後為水濕所傷或綳袍濕氣傷
於臍中或解脱風冷所乘致令小兒四肢不和臍腫
多啼不乳哺宜速療之
黃蘗(末)釡下墨煤亂髮(燒灰存性各等分)
右為細末每用少許傅之
蜈蚣方治口噤不開不能收乳
赤脚蜈蚣(半枚去足炙令焦)
右為末入麝香少許以猪乳一合和之分三服猪乳主
小兒口噤不開最良
麝香散治小兒生下三四日臍風撮口者盖因生下
時剪臍不定傷動臍帶外風入臍故有此症下乳不
得其候面青啼聲不出唇青口撮若口出白沫四肢
逆冷此惡候也
赤脚蜈蚣(半條酒炙)麝香(少許)川烏尖(三箇生)
右為末同麝香研極細每半字先吹入鼻内連嚏可
治用前金銀薄荷湯調下此方治小兒驚風尤妙若
初生孩兒更斟酌多寡用之
蜘蛛方治噤口不開不能吮乳
蜘蛛(一枚去足及口炙令焦細研)
右用猪乳一合調和為三服徐徐灌之神效牙疳亦
用蜘蛛并麝香
胡粉散治臍瘡腫濕經久不瘥若至百日即危急宜
用
胡粉(一錢為末)乾薑(一錢燒灰灰為末)白石脂(一錢燒存性)
右同冄研細用藥一字至半錢傅臍中時時用
麝香散治小兒初生胎熱撮口
麝香(研)丹砂(研各一錢)蛇蜕皮(一尺炙令赤為末)
右細研為末每用半字匕津唾調塗兒唇上日五七
次
金黃散治嬰臍瘡不瘥風氣傳於經絡變為癎疾者
川黃連(一錢)胡粉(一錢)龍骨(一錢燒灰另研)
右為末每用少許時時傅臍一方加亂髮灰
三灰散治小兒臍濕逾月不止
乾蝦蟇(燒)白礬(燒)皂筴子(燒各一分)
右細硏少少傅臍中一方蝦蟇燒為末封臍
烙臍丸
豆䜴(一分)黃蠟(一分)麝香(少許)
右同搗令爛熟稔作餅子斷臍訖安臍上灸三壮艾
炷如小麥大若不啼灸至五七壮灸了以封臍散封
之不得令濕著恐臍腫
白龍散治小兒風臍
天漿子(有虫者一枚)白殭蠶(直者炒一枚)
右搗羅為細散入膩粉少許以薄荷自然汁調灌之
取下毒物神效量兒大小分二服亦得
牡蠣散
牡蠣(一枚)蝦蟇(一枚)
右并燒灰細研如粉每以少許傅臍中甚驗
甘草散治小兒臍風汁出
甘草(炙剉)螻蛄(炙焦各一分)
右搗羅為末摻傅臍中瘥
枯礬散(一名白龍骨散)治嬰兒因臍風傷於外致臍瘡不乾
白礬(煅)白龍骨
右等分為末每用少許傅之方用枯礬白末貼之
烏蛇散治初生小兒撮口不收乳飲
烏蛇(酒浸去皮骨炙令黃熟半兩)麝香(一分研)
右將烏蛇搗羅為末同麝香冄研勻每服半錢煎荆
芥湯調灌之
治臍風濕腫
右以鹽䜴相和炙熱安臍上再用黃栢末傅之
治小兒撮口病先拭小兒口傍令見血用之
右取雀甕搗汁用生鼠婦并雀甕汁塗之小兒多患
此病漸漸撮口不得飲乳者是
杏骨膏(出聖惠方)治小兒臍腫汁出久不瘥
杏仁(半兩湯浸去皮)猪牙頰骨中髓(半兩)
右先研杏仁如膏加髄和令勻以塗臍中
甘草湯(出聖惠方)治撮口取吐
甘草(生一錢)
右剉煎服令吐出痰涎却以猪乳點入口中即瘥
蜈蚣丸(出聖惠方)治小兒撮口
赤脚蜈蚣(一條)棘剛子(五枚)
右二味燒成灰飯和為丸如麻子大每服三丸至五
丸乳汁下一方焼為末用一字飲湯調下
牛黃竹瀝散(出危氏效方)治小兒胎風熱撮口法噤亦治心
熱𤼵驚
牛黃(研一分)淡竹瀝(半合)
右每服牛黃一字七用淡竹瀝調下一二歲兒服之
三四歲兒每服半錢日三服量兒大小以意加減一
方猪乳點口中
螵蛸散(出聖惠方)治小兒臍中血若臍中膿出令乾
右用胭脂海螵蛸為末油調搽
蝸牛散(出聖惠方)治小兒胎熱撮口
蝸牛子(十枚去殼細研如泥)蒔蘿末(半分)
右同研勻用妳汁和塗於口畔立瘥
烏槐散(出聖惠方)治撮口當兩乳中高下平以線量灸之三
壮起死仍用後方
烏驢乳(一兩合)東引槐枝(十根各長三寸)
右以煻灰煨槐枝入火一半出頭一半津出取枝拭
却灰内於驢乳浸須臾便以槐枝點兒乳間大驗
白石脂膏(出聖惠方)治小兒臍赤腫汁出不止初生未滿月
多啼哭致使臍中血出
右用白石脂一兩研為散熬令温撲臍中日三未愈
冄貼仍不得剥揭
又方(出海上名方)
綿不拘多少燒灰為末乾摻之傅氏活嬰方名綿灰
散一方舊者亦佳
治臍傷水腫(出醫方集成)
用肉桂碎如米粒大炙熱熟絹帛兜包熨臍即安
治臍赤腫(出醫方集成)
以杏仁爛研傅
牛沫方(出聖惠方)
取未行牛口沫塗兒口及額上即效
治小兒口噤乳不下(出聖惠方)
用白棘燒末水服一錢匕或塗乳上
治小兒臍濕將爛若不早治即成臍風或赤腫及膿水
出(出聖惠方)
右以當歸為細末乾摻濕處一方用胡粉等二味相
和傅臍中頻用自瘥試之最騐此一方傅而乾後因
尿入瘡病復作又一貼愈
治臍腫(出危氏效方)
右先用荆芥水洗了葱葉一皮火上炙過地上出火
毒以手指甲刮薄内搭放腫處次日便消用通心飲
殭蠶方(出聖惠方)治撮口面目黃赤氣息喘急啼聲不出盖
由胎氣挾熱流毒心脾故令舌強唇青聚口撮面飲
乳有妨及𤼵噤口者
用直殭蠶二枚去嘴略炒為末蜜調傅唇中效晩蠶
蛾二枚炙黃為末蜜傅亦得
治小兒撮口風但看舌上及上下腭有瘡如粟米大者
是也
以指甲刮破用蜈蚣生研傅兩頭間立差如無生以乾
作末點之
治小兒臍風
用獨頭蒜切片安臍上以艾灸口中有蒜氣即止立
效
治小兒撮口病
取夜合花枝濃煮汁拭口并洗
治小兒臍風腫濕久不瘥(出聖惠方)
用蜜蜂房燒末傅之
治小兒未滿月不飲乳亦不哭口吐白沫者
用丁香七粒同乳汁於磁器内煎灌即愈
治小兒臍風鎖口(出聖惠方)
歌曰臍風鎖口為何緣千箇醫來千箇難收取猢猻
抛下糞乳調吃下便安然
治小兒撮口風(出聖惠方)
歌曰小兒撮口風猢猻糞最強燒灰兼妳汁塗口自
宜良
又方(出聖惠方)
取壁魚子細研作末每服少許令兒吮之
又方(出聖惠方)
以初生時豆牙爛研以乳汁調與兒喫或生研絞取
汁少許與服亦得
又方(出聖惠方)
以蝸牛子五枚去殼取汁塗口上已瘥即止
又方(出聖惠方)
取栢樹白皮穿作小孔安於臍上以艾炷入栢皮孔
中灸之即瘥
又方(出聖惠方)
以甑帶燒灰研傅之效
又方(出聖惠方)
以瓜蔕燒灰研傅之良
治小兒生來臍内有汁出經久不瘥方(出聖惠方)
右燒緋帛灰研傅臍中
演山真珠天麻丸(出永類鈐方)治撮口弔腸鎖肚鬱結腹脹
青筋阻乳急與疎利量重輕截風定搐
南星(炮)天麻白附子(炮各一錢)膩粉(半錢)巴霜(一字)蕪荑
(炮)全蝎(麵炒)滑石(各一錢半)
右為末麵糊丸麻子大嬰兒三日三丸五日五丸七
日七丸加青黛末名青黛丸薄荷湯茶清下
治小兒撮口臍風法(出保嬰方)
小兒生後至七日或臍口受風令兒生病宜囑老娘
或乳母每日晌午前後仔細看兒口内上腭但有粟
米白泡随用手指輕輕磨破之可免他疾
治褓中小兒臍風撮口法(出德生堂經驗方)
右治小兒上下齗腭當口中心處若有白色如江豆
大此病發之源也急以手爪正當中掐之自外而内
掐令匝微血出亦不妨又於白處兩盡頭亦依此掐
令内外斷只掐令氣脈斷不可見血破肉指爪勿令
大銛恐傷兒甚此法乃東坡家藏方内具述趙郡一
老人用此治小兒已活千餘人矣信哉是言用之大
應
治小兒撮口及𤼵噤方(出聖惠方)
右取鼠婦蟲絞取汁與兒少許服之
又方(出聖惠方)
右取棘科上雀兒飯瓮子未開口者取瓮子内物和
妳汁研灌之
五聖散(出傅氏活嬰方)治撮口
朴硝(一分)豆豉(二十粒)白米(五十粒)葱白(二寸)甘草(炙一分)
右用童子小便半盞煎至二三分未乳前先用綿子
拭口中一二次逡巡用之令兒腹中自轉然後護養
至五七日冄用五七滴與之永無胎疾
蟬退散(出傅氏活嬰方)治撮口
蟬退蛇退硃砂麝香腦子(各等分)
右研令勻點兒唇上有效
牛黃飲子(出傅氏活嬰方)
牛黃(另研少毒)雄黃(另研寒温)硃砂(另研微寒)
右等分為末淡竹葉煎湯點服
竹瀝湯(出傅氏活嬰方)
硃砂麝香(各等分)
右研細收之如用先將苦竹一束除去兩頭節火燒
取油一二合入淡竹葉湯點服
五靈丸(出朱氏集驗方)治臍風
南星(一錢)五靈脂(一錢)草烏(半錢為末)
右用羊膽汁調貼之
又方(出澹寮方)
凡臍濕而腫者可用枯過白礬末腦子同傅然恐小
兒肉嫩用礬則痛痛則啼哭而又努力迸損也莫若
以烏賊魚骨為妙
治小兒口噤(出經驗良方)
右用麝香少許入大黑豆末中和乳飲之
治小兒臍風瘡歷年不瘥方(出子母祕錄本草)
右東壁土傅之
治小兒臍中汁出不止并赤腫
用礬燒灰細研傅之
治小兒患風臍及臍瘡久不瘥者(出本草)
以蝦蟇燒杵末傅之日三四度瘥
治小兒口噤(出本草)
右以蛇苺草汁灌口中死亦冄活
治小兒口噤體熱者及吐沫不能乳哺者
用竹瀝三合煖之分三四服兒新生切不可逆加鍼
灸忍痛動其五脈因而成癎是以田舍小兒任其自
然皆無此疾可審之
治小兒牙關不開(出本草)
用天南星一箇煨熱紙褁封角末要透氣於細處剪
雞頭大一竅子透氣塞于鼻孔牙關立開
治小兒撮口
右用鹽䜴傅臍上以艾於上灸之
普濟方卷三百六十
