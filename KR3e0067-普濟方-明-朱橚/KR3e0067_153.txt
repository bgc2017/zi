普濟方卷一百五十四明周王朱橚撰
身體門
總論
凡人百骸四體肌肉皮膚關節脉絡總而謂之身風淫
濕滯血刺痰攻皆能作痛至於骨之酸疼或熱入裏徹
骨則倍蓰千萬大不侔焉盖骨為髓之藏髓者飲食五
味之實秀也髓虛勢所必至矣痛在於身風之証以走
注知之濕之証以重作驗之血有筋脉鑚刺之証痰有
眩暈咳唾之証驅風除濕行血豁痰對証一投猶冀可
以旦暮起病入於骨此勞極損傷之不可救藥者也然
則身痛之與骨痛毫釐千里之差於此不可以無辨然
醫家之辨多為項腫臂痛盖熱在上焦不能清利則醖
釀日久生痰涎聚飲氣流入於項臂之間不腫則痛耳
然而曰痰曰涎曰飲又有理一分殊之别伏於包絡隨
氣上浮客肺壅𠻳而發動者痰也聚於脾元隨氣上溢
口角流出而不禁者涎也惟飲生於胃腑為嘔為吐此
則胃家之病學者不可不知身體胷膈隱熱隱疼拘
急足冷此血之為病也以其飲酒嗜慾伏熱受暑得之
惟熱毒暑酒毒為能傷血瘀血未去新血不榮身體所
以隱痛拘急其裏熱足冷者血之証也用柴胡黃芩青
皮枳殼靈脂桃仁木通甘草作劑多入大黃以利之俟
其流利已盡小腹略無結急即以當歸川芎一兩橘
皮半夏枳殼桔梗木通甘草半之調其氣血於是有瘳
血屬於心木通通心心竅既通經絡之流行可知矣
胷脇痛引背上頭面兩手浮腫腎虚不能納氣歸元氣
逆而上奔則胷膈滿痛以手摩挲痛走背上又從背摩
挲則其氣循泄於後分而痛不作矣此氣之為病固也
柰何腎虚又不能行水故隨氣奔上乘於肺頭面兩手
浮腫氣短而喘由是血化為水與之俱沉滯其人舊來
有風曰水曰血曰氣四者合而為病其痛非常如沉香
木香烏藥㯽榔之類好能施其巧治法將何如曰先以
二十四味流氣飲加獨活枳殼靈脂炒牽牛入薑蜜烏
梅同煎嚥下養正丹二十粒雄黃升降水火引導大便
次用桑皮紫蘇木通阿膠當歸桃仁青皮桔梗芫花大
黃作劑依煎以薑蜜烏梅取盡大便黑物即收全功
肚皮疼腎虚不能得水加之酒麵無度後輙睡酒與水
交聚於腹中而麵毒復纏滯其氣是以水滲於肚皮而
作痛矣治法錢氏宣風散用蜜水煎嚥下神效俟其大
便流行然後以青木香丸一分安腎丸倍之用二陳湯
入少鹽并生薑同煎空心嚥下脾腎氣復自然平安
胷膛氣膈有肺經伏熱而氣膈者有痰水在上而氣膈
者大槩以茯苓半夏枳殼桔梗為治法其肺熱者如聖
湯加桑白皮佐之心下水氣者小半夏茯苓湯效胷煩
活人書用山梔子
身體疼痛(論)
夫身體疼痛非濕則痰固也人有挾刀鋸之驚而又餒
在其中為風寒水濕所傷致使心竅凝滯於是經絡壅
閉血不流行腸肉骨節為之刺痛治法當歸川芎芍藥
白芷靈脂大黃甘草利之黑物小片而不甚痛可瘳
方
治背痛方(出海上名方)治臂痛外連肌肉牽引背脾時發時止
用當歸二三兩切作薄片酒浸三日飲其酒酒盡别
換當歸浸服三兩日即愈
流氣飲子(出指南方)治臂痛外連肌肉牽引背脾時發時止此由
榮衛之氣循行失度流滯經絡與正氣相摶其發則
有似癱瘓
紫蘇葉青皮苦梗當歸芍藥烏藥
茯苓枳殼(去穰麸炒一作枳實)黃耆川芎防風(各半兩)
甘草(炙)橘皮(各三分)陳皮大腹子(剉薑汁炒)木香(各二兩)
右剉散每服水二盞薑三片棗一枚煎至一盞去滓
服一方治腰臂痛發大黃橘皮
拈痛散(出御藥院方)
當歸(去蘆頭)防風(去蘆頭)黑狗脊骨碎補(並去毛)藁本
(去土)細辛(去苗土)赤芍藥自然銅(醉淬七遍)桂(去麄皮)萆薢
(以上各一兩)
右為麄末每二兩用手帕包定上用熱鹽包納在痛
處熨之
枳殼煑散(出簡易方)治悲哀煩腦肝氣至兩腋骨疼筋脉拘
急腰脚滯重兩股筋急兩脇牽痛四肢不能舉漸致
背攣急大治脇痛
防風川芎細辛枳殼桔梗(各四錢)甘草(二錢)
乾葛(錢半)
右為粗末每服四錢水一盞薑三片煎七分空心服
白芥子散(出危氏方)治背痛外連肌肉牽引背脾時發時止
皆榮衛之氣循行失度流滯經絡與正氣相摶其發
則似癱瘓
真白芥子木鱉子(去皮各二兩)没藥桂心木香
(各半兩)
右為末入研藥令勻每服一錢温酒調下
瓜蔞實丸(出濟生方)治胷痞胷中痛徹背脇喘急妨悶
瓜蔞實(别研)枳殼(去穰麸炒)半夏(湯炮七次)桔梗(去蘆頭各一兩)
右為細末薑汁打糊丸如梧桐子大每服五十丸食
後用淡薑湯下
控涎丹(出危氏方)凡人忽患背手脚腰胯隱痛不可忍連筋
骨牽引釣痛坐卧不寧時走易不定俗醫不曉謂之
走注便用風藥及針灸皆無益又是風毒結聚欲為
癰疽亂以藥貼亦非也此乃是痰涎伏在心膈上下
變為此疾或令人頭痛不可舉或神意昏倦多睡或
飲食無味痰唾稠粘夜間喉中如鋸聲多流睡涎手
脚重膇冷痺氣脉不通誤認為癱瘓亦非也凡有此
疾但以是藥不過數服其疾如失
甘遂(去心)紫大戟(去皮)白芥子(真者各等分)
右為末煮糊丸如梧子大曬乾食後臨睡薑湯或熱
水下五七丸至十丸如疾猛氣實加丸數不妨其效
如神加味控涎丸一方見喘急類
治頭身無不痛顛倒煩滿欲死方
取頭垢如大豆大服之并囊貯大豆蒸熟逐痛處熨
作兩囊更番為佳若無蒸豆鼠壤土熨之亦可
治諸處皮膚裏面痛
右用何首烏為末生薑自然汁調成膏敷痛處以絹
帛裹之用火炙鞋底熨之神妙
虎骨酒法(出本草)治腎經疼痛不得屈伸走注痛苦不問
淺深
用虎脛骨新芍藥二兩以無灰酒浸春夏七日秋冬
二七日浸後須以銀石器盛於慢火上温養三日兩
日即得服一方有黃羚羊角一大兩
貼藥芫花散(出經驗良方)治臂腿間忽一兩點痛著骨不可
忍者
芫花根一把
右研為末米醋調隨大小傅之如痛不止以紙花覆
其上用綿帛扎定此方曾治一婦人産後而得此疾
者良驗
治臂痛(出經驗良方)
用桑枝細切一升炒香以水三升煎取二升日服數次
安
治手足煩疼(出肘後方)
用地膚子草三兩水四升煮二升半分作三服日一
劑一方取六七月者隂乾服
舒筋散(出直指方)治風淫血刺身體疼痛四肢拘攣
延胡索(炒)辣桂(去麄)當歸(等分)
右為末每二錢調酒下延胡索活血除風理氣
葛根湯(出千金方)治四肢緩弱身體疼痛不遂婦人産後中
柔風及氣滿方
葛根芍藥桂心乾地黃亁薑(各三兩)麻黃
甘草(各二兩)生薑(六兩)
右八味以清酒三升水五升煮取三升温服五合日
三
三皮散(出朱氏集驗方)治風毒濕氣流注脚膝四肢攣拳筋脉
不伸脚足疼痛步履難艱用此藥酒斷根不問三二
十年者皆有效
海洞皮(去皮)五加皮(新採者)桑白皮川獨活生乾
地黃(六升半)製杜仲(各一兩)黑附子(炮去皮斟酌多少)薏苡仁
(生用二兩)川牛膝(一兩)
右為粗末用綿褁作一包以無灰好酒一斗許春浸
七日秋冬二七日夏三五日撈起藥空心温服一盞
一日三五次服如服藥酒時却飲它酒常令酒氣相
接勿令大醉重者不過兩劑服此藥後旬日兩腿必
發大疹漸漸破出紫黑血候乾貼磨風膏脂瘡上自
然好也日逐脚上如數百條蛇自足而出此其效驗
如患足疾之人脚後有條筋直凑腎囊疼痛拘攣用
妙香散一貼分作三二服空心食前温酒鹽湯下自
然伸也
拈痛散(出御藥院方)治肢節疼痛熨烙藥
羌活(去蘆頭)獨活(去蘆)細辛(去苖)肉桂(去麄皮)防風(去蘆)白术
川烏(生去皮臍)良薑(剉)麻黃(不去節)天麻(去苖)吳茱萸(生用)葛
根乳香(另研)川椒(去子井閉口者)全蝎(生用)當歸(各一兩去苖)川
薑(生用半兩)
右為麄末入乳香勻炒一十錢痛甚者加至十五錢
同細鹽一處炒令極熱用絹袋内貯藥熨烙痛處不
拘早晚頻用為效如藥冷即再炒一次用畢其妙藥
不用
薏苡仁散治濕傷腎不養肝肝自生風遂成風濕流
注四肢筯骨或入左肩髃肌肉疼痛漸入左指中
薏苡仁(一兩)當歸(酒浸)人參川芎白术羌活
川烏(炮去皮臍)桂心防風(去蘆)茵芋(炒)麻黃(去根節)乾薑
(炮)獨活甘草(炙各半兩)
右為細末每服二錢空心臨卧酒調下日三服
徐神翁神效地仙丹治筋骨疼痛打撲傷損仙术湯
送下除寒濕進飲食神效
川烏(一個炮製)草烏(五個炮製)白芥(去根半兩)蒼术(半兩米泔浸一宿炒)白
芷(半兩)自然銅(一研)地龍没藥(各半兩研)乳香(半錢研)萵
苣種黃瓜種稍瓜種木鼈子(各一錢)半兩錢
(二文)
右為末醋糊丸如桐子大每服十丸食後温酒送下
虎骨丸治經絡凝澁骨節疼痛筋脉攣急遇隂寒愈
痛
南乳香(别研)没藥(另研)赤芍藥熟地黃虎脛骨(酥炙)
(黃)當歸(各一兩)血竭(五錢)
右為細末用木瓜一枚切破去子入乳香在内以麻
縷紥勿令透氣好酒二升煮至酒盡取木瓜去皮研
如泥更入熟蜜少許杵和為丸如桐子大每服三十
丸至五十丸病在上食後在下食前温酒下
治骨節疼痛煩不得屈伸近之則痛短氣得汗出或欲
腫者
桂(四兩)术(三兩)甘草(二兩)
右用水六升煮取三升分三服汗出愈
治卒得胸痛瘥而復發者
取薤根五觔搗絞汁飲之立止
加減當歸飲子治肩忽疼
防風當歸柴胡生地黃大黃(各一兩半)芍藥
人參黃芩(各一兩)甘草(一兩二錢)黃連(五錢)滑石(六兩)
右為散以白水煎服無時
活絡湯治風濕臂痛諸藥不效者此方專主之
白术(薄切一兩)當歸(淨洗薄切乾秤)羌活(淨洗去蘆切焙)獨活(淨洗)甘草
(炙)川芎(各半兩)
右剉散每服三大錢水一盞半薑五片慢火煎至一
盞去滓温服並滓不拘時候一方用蒼术切炒川白
芷各二兩為末每服二錢酒調
趁痛丸治腰臂痛
五靈脂赤芍藥(各半兩)川烏(一個)没藥(四錢)麝香(一錢)
右為末酒糊丸空心温酒送下
葉氏方十味剉散治中風血弱臂痛連筋及骨舉動
難艱此藥亦補心益血氣養筋生力
附子(三兩炮去臍皮)當歸(去土洗切)黃耆(炙)白芍藥(各二兩)川芎
(不見火)防風(去蘆)白术(各一兩半)肉桂(去麄皮一兩不見火)茯苓熟
地黃(洗淨用少酒熬乾焙之各七錢半)
右修製了再稱㕮咀每四錢水一大盞薑八片棗三
枚擘開煎七分去滓通口服食後臨睡日三服温覆
厚衣將養一方去黃耆熟地黃用當歸去蘆净洗乾焙白
芍藥川芎白术人參附子白茯苓桂心川獨活防風
甘草細剉每三錢薑八片水一盞半煎八分去滓食
前服除寒邪益血氣名川獨活湯製地黃法須洗淨
以好酒浸令乾焙之
五靈脂散治臂脾痛
五靈脂荆芥穗防風羌活獨活甘草
節穿山甲骨碎補草烏(各五錢)麝(少許)
右為末用温酒調下臨睡服如渾身損痛加没藥木
香酒調下空心
芎活湯治水飲停蓄注於脾脉發為臂痛皆因脾土
有虧平日多飲水漿不能傳化所致
川芎半夏(湯洗)白茯苓獨活陳皮枳殼(去穰)
(炒各半兩)白术甘草(各一分)
右為散每服三錢水一盞半生薑五片同煎去滓食
後少停温服
舒經湯(一名五痺湯出澹療方)治臂痛不能舉有人常苦左臂痛
或以為飲或以為風為温諸藥悉投繼以針艾俱不
效得此方而愈盖是氣血凝滯經絡不行所致非風
飲非濕腰以下食前服腰以上食後服
片子薑黃(四兩無則用嫩莪术代)甘草(一兩炙)羌活(一兩)海桐皮
(去麄皮)當歸赤芍藥白术(各二兩)
右㕮咀每服三錢水一鍾半生薑三片磨沉香水少
許同煎服之陳氏經驗方云沈自聞嘗苦此臂痛或
以為飲或以為風濕諸藥悉投繼以針艾俱不效一
日見陳君卿云亦常患此德清尉傳一方云可三服
而愈盖是血氣留滯經絡不行所致非風非飲非濕
非氣但其方只前四味止能治腰以上疾若腰以下
則不及也後見王伯舉因話及此伯舉云吾有方謂
之五痺湯又添後三味腰以下疾則食前服腰以上
疾食後服一名白术薑湯
獨活湯治病人胷背相引而痛者此為衛不和也
獨活(四兩)葛根桂枝芍藥防風甘草乾
薑(各二兩)
右件㕮咀以水一斗先煮葛根減三升去上沫内諸
藥煮取二升去滓温服一升覆取微汗似若病止宜
消散者服湯則無汗而解若咽痛而渴加括蔞二兩
或欬或嘔者加半夏二兩惡熱藥者去乾薑面赤齗
痛者加鷄蘇二兩水增二升
治皮肉痒痛
用酒二升水五升茱萸子半升煎取三升去滓微暖
洗立止
治關節疼痛
蒲黃(八兩)附子(一兩炮)
右為末服一錢匕日三稍增至方寸匕
茯苓丸(出仁存方)若臂痛不能舉手或左或右時復輪移由
伏痰在中内脘氣滯脾氣不流行上與氣摶四肢屬
脾滯而氣不下上行攻臂其脉沉細者是後人謂此
臂痛乃痰證也作痰治無不效者
白茯苓(一兩)半夏(二兩)枳實(一作枳殼)風化朴硝(各半兩)
右為末薑汁糊為丸如梧桐子大每服三十九丸薑
湯下食後服累有人為痰所苦夜間兩臂常若有人
抽撁兩手戰灼至於茶盞亦不能舉只以此藥治之
皆隨服隨愈世間所謂痰藥未有如此之神妙也
調氣丸(出指南方)
牽牛末(一兩)陳皮(半兩)青皮(一分)
右為細末麵糊丸如桐子大每服十丸薑湯下
理氣湯(出指南方)
半夏(五兩)橘皮(四兩)官桂(三兩)人參(二兩)甘草(一兩)
右為麄末服五錢水三盞薑十片煎一盞去滓服
栢子仁丸(出指南方)
栢子仁(炒)黃耆茯苓楮實五味子覆盆
子附子石斛鹿茸(炙去毛)酸棗仁枳實
官桂沉香地黃(等分)
右為細末煉蜜丸如桐子大每服三十丸米飲下
天麻除濕湯(一名白术散出楊氏家藏方)治濕留肢節身體煩疼手
足腫痛或時麻木
白术(四兩)天麻(三兩)人參(去蘆頭三兩)乾薑(二兩)全蝎(二兩用糯米一)
(盞炒黃色去糯米不用)附子(生去皮臍切開取生薑自然汁一盞浸一宿取出炙盡元浸薑)
(汁為度薄切秤二兩)
右件為細末每服三錢空心温酒調下食前
天仙散(出楊氏家藏方)治遍身麻木腰脚疼痛節急骨疼
天仙子草烏頭(生去皮臍)蛇床子牡蠣(煆)乾薑(炮以)
(上五味各半兩)
右件㕮咀平分作兩次每用水五升煎五七沸淋㳿
以被盖之汗出是驗
臂痛多曰風其脉濡而來反急明其濕用(出永類鈐方)
蒼术附子(各等分)木香(一分)
薑煎帛盖屋上露星一宿次日重湯煖服愈
麻黃湯煎(出東垣試效方)治隂濕中汗出懶語四肢困倦無力
走注疼痛乃下焦伏火而不得伸浮而躁熱汗出一
身盡痛盖氣濕相摶也以升陽發汗漸漸發之在經
者亦宜發汗如正值季春之月脉緩而遲尤宜發汗
令風濕去而陽升以此困倦乃退氣血俱得生旺也
麻黃(二錢去節微硏不令作末水五大盞煎令沸去沫煎至三盞入下項藥再煎)黃耆
白术(半錢)人參(半錢)甘草(三錢)羌活(一錢)柴胡根(半錢)防風(半錢)
杏仁(三個去皮)黃栢(一錢)生地黃(半錢)
一方無白术人參甘草羌活
右剉如麻豆大都作一服入麻黃湯煎至一盞臨卧
服之勿令食飽取漸次有汗則效
治背氣發作攻背并兩臂兩脇忽攻腰坐卧不安(出護命方)
枳殼(二兩去穰)巴荳(半兩去皮膜)
右件於鐺内熬炒令香熟去巴荳不使却入沉香甘
草各一分同杵為末空心葱湯調下半錢不轉第二
度加服一錢
治一切男子女人忽然身體勞倦四肢百節疼痛大腑
秘熱小便黃赤(出護命方)
升麻山梔黃芩麥門冬(去心)柴胡(去心)牡丹皮
(去心)貝母(去心)虎杖山茵陳木香大黃杏仁
麻黃(去根各一兩)
右為細末每服二錢水一盞煎一服後卧和滓徐熱
喫
沉香鱉甲散(出直指方)治勞倦身痛
沉香人參牛膝茯苓秦芃木香黃
耆(微炙)熟附子辣桂(去麄皮)鱉甲(浸去裙襴醋炙黃各一兩)柴
胡荆芥(各半兩)巴戟(去心)當歸半夏(製)羌活熟
地黃(洗酒煎蒸七錢半)全蝎(三錢半)大肉豆蔲(四箇)
右為末每二錢葱白二寸薑三片棗二枚食前煎服温
酒調下尤妙
治渾身走注疼痛及顛撲閃肭痛(出衛生家寳方)
每用晚蠶沙一升分二處每用鹽二兩各炒熱右用
絹帛包熨痛處冷即易之
昔楊惜患背腫馬嗣明以煉石塗之便差煉石法以麄
黃色石如鵝鴨卵大猛火燒令赤内醇醋中自有石屑
落頻燒至石盡取屑曝乾搗篩醋和塗腫上無不愈(出澹)
(療方)
治氣滯風壅手臂脚膝痛(出本草)
以醋糟裹之兩易當差
百一選方云治臂腿之間忽一兩點痛著骨不可忍者
芫花根一味研為細末米醋調隨大小傅之立止廬
州郭醫云此是陶成一醫者方曾治一婦人産後而
得此疾者良驗但敷貼不住須以紙花覆其上用絹
綿繫定也
治身體手足腫(出本草)
驢脂和鹽傅之
治臂腕痛(出本草)
取死蝮蛇一條以水煮取濃汁浸腫冷痛易之
治四肢疼痛(出本草)
用山龍膽草根細剉用生薑自然汁浸一宿去其性
烘乾搗水煎一盞許温服之
治身體手足腫卒大(出本草)
用醋和蚯蚓屎傅之
治身脚酸疼兼微腫(出本草)
治身體手足卒痛腫(出本草)
用搗蒼耳傅之立效春用心冬用子
又方以烏麻五升熬碎之酒一升浸一宿隨多少飲之
腰痛(附論)
凢腰痛有五一曰少隂少隂腎也十月萬物陽氣皆衰
是以腰痛二曰風痺風寒著腰是以腰痛三曰腎虚役用
傷腎是以腰痛四曰腎腰墜墮傷腰是以腰痛五曰取
寒服地氣所傷是以腰痛痛不止引牽腰脊皆痛大
抵腰痛之脉皆沉弦而緊者寒弦而浮者風沉弦而濡
者濕又有墜墮閃肭氣血凝滯而痛者脉多沉弦而實
盖諸經皆貫於腎而絡於腰脊腎氣一虛丸衝風受
濕傷冷蓄熱血瀝氣滯水積墮傷與夫失志作勞種種
腰疼疊見而層出矣衝風者汗出乘風風邪風毒之胵
胎也受濕者踐雨卧濕重著腫滯之萌蘖也腰間如水
為傷冷發渴便閉為蓄熱血瀝則轉側如錐之所刺氣
滯則欝悶悶而不伸積水沉重則小腸不得宣通墜損
傷則瘀血為之凝結閃挫失志者腎之戕舉是數證腎
家之感受如此腰安得而不為痛乎内經曰腰者腎之
府轉搖不能卧將憊矣審如是則痛在少隂必究其受
病之源而處之為得然宗筋聚於隂器肝者腎之同系
也五臟皆取氣於殼脾者腎之倉廩也鬱怒傷肝則諸
筋縱弛憂思傷脾則胃氣不行二者又能為腰痛之寇
太陽腰痛引項舂尻骨如重狀陽明腰痛不可以顧
則如有所見善悲少陽腰痛如針刺其皮循循然不可
俛仰不可以顧太隂腰痛煩熱腰下如有横木居其中
甚則羸瘦少隂腰痛痛引舂内厥隂腰痛中強弩弦狀
此舉六經以為外因治備大抵太陽少隂多中寒少陽
厥隂多中風熱太隂陽明多燥濕以數推之當隨脉别
其如經中有解脉散脉同隂會隂陽維衡絡直陽飛陽
肉里尻交等宂皆不出六經流注但别行各有所主不
欲繁引請尋内經刺腰痛論以備明之准此從所因汗
不施治失志傷腎鬱怒傷肝憂思傷脾皆致腰痛者以
肝腎同系脾胃表裏脾滯胃閉最致腰痛其證虚羸不
足面目黧黑遠行久立不能盡失志所為也腹怠脇脹
目視&KR0617;所祈不得意滛於外宗筋弛縱及為白淫鬱怒
所為也肌肉削弱痺而不仁飲食不化腸胃脹滿閉墜
腰脇憂思所為也准此從内所因調理施治腎著腰冷
如水身重不渴小便自利食飲如故腰以下冷重如帶
五千錢因作勞汗出身衣裏冷濕久久得之䐴(公對切)腰
痛者傴僂腫重引季脇痛困於墜墮惡血流滯及房勞
疲力耗竭精氣致腰疼痛准此從不内外因補瀉施治
夫腰痛者属乎腎也多因勞後傷腎臟氣空風寒冷
濕得以襲之鬱怒憂思得以傷之皆致腰痛但墜墮閃
肭血氣凝滯而痛者未有藥也葳靈仙丸主之今人每
患腰痛不問空實多進牽牛之藥殊不知牽牛之為性
能傷腎氣服之未見作效腎氣先有虧損矣倘的是氣
滯腰痛進三服則可如服之不效用橘核入鹽炒浸酒
放温送下小七香丸最佳頭看不上面自有竒功萬一
腎虛腰痛牽牛豈宜服也謹之謹之(一男子六十餘病腰尻脊胯皆痛數)
(載不愈盡靜夜躁大痛往來屢求自盡天且夕其痛作必令人以手搥擊至五更鷄鳴則漸減向曙則痛止左)
(右主病者皆作鬼神隂譴白虎齧朝禱暮祝覡巫僧道禁師至則其痛以減又夢鬼神戰鬭相擊山川神廟無)
(不祭者淹延歲月肉瘦皮枯飲食減少暴怒日增惟候一死有書生曰既云鬼神虎齧隂譴之禍如此禱祈何)
(無一應聞陳郡有張戴人精於醫可以問其鬼神白虎與病乎彼若術窮可以委命其家從之戴人診其兩手)
(脉皆沉滯堅勁力如張絙謂之曰病雖瘦難於食然腰尻脊胯皆痛者必大便堅燥其左右曰有五七日或八)
(九日見燥糞一兩塊如弹丸結硬不可言必令人剜取之彊下一兩塊渾身燥痒皮膚揭破枯澁如麸片戴人)
(既得病之虚實隂用大承氣湯以薑棗煎之加牽牛頭末三錢不敢書是瀉劑盖病者聞煖則悦聞寒則懼說)
(補則從說瀉則逆此蔽非一日也及煎成使稍熱咽之從少至多累至三日天且晩臟腑下泄四五行約半盆)
(以燈視之皆燥糞碎塊及瘀血雜腥穢不可近須臾痛減九分昏睡鼻息如常睡至明日將夕覺飢而索粥食)
(温凉與之又困睡一二日其痛盡去次令飲食調養日服導引丸甘露散滑利便溺之藥四十餘日乃復靈樞)
(經謂刺與㽲雖久猶可拔而雪結與閉雖久猶可解而决夫腰脊胯痛者足太陽膀胱經也胯痛足少陽膽經)
(之所過也難經曰諸痛為實内經曰諸痛痒瘡疾皆屬火注曰心寂則痛微心燥則痛甚人見巫覡僧道禁師)
(至則病稍去者心寂也然去其後來者終不去其本也古之稱痛隨利減不利則痛何由去病者既痊夀至八)
(十歲故凢燥證皆三陽病也北人衛德新因之析津冬月飲寒致冷病腰常直不能屈伸兩足沉重難於行步)
(塗中以床舁遞程程問醫皆云背虛凢蓯蓉巴戟附子鹿茸皆用之大便反秘潮熱上周將經歲矣乃求拯於)
(戴人曰此疾十日可取效衛曰效則不慮遲戴人曰是太陽經血多病則腰似折&KR0008;如結腨如裂太陽所至為)
(屈伸不利况腰者腎之府也身中之大關節今既強直而不利宜醎以耎之數服則和柔矣難經曰強力入房)
(則腎傷而髓枯竭鬲胃乃壊而不用與此正同今君之證太陽為寒所逼血隧下滯腰間當必有積血非腎也)
(節次用藥利數十行約去血一二十次以四面玲瓏竈蒸之汗出三五次而愈初蒸時至五日問曰腹中鳴否)
(德新曰未也至六日覺鳴七日而起已能揖人戴人曰病有熱者勿蒸蒸則損人目也今子病腰腎久衰視聽)
(半失此隂氣乘陽而上氣短精神不足且肺弦皆陽氣衰弱伏匿於隂中故爾癸卯歲六七月間因雨隂寒踰)
(月不止時人多病泄利乃濕多成五泄故也一日體重肢節疼痛大便泄併下者三而小便閉塞黝黑内經云)
(在下者引而瀉之是先利小便也又云諸瀉而小便不利先分利又云治濕不利小便非其治也皆當利其小)
(便必用淡㵕之劑以利之下其法也今客邪寒濕之勝自外入裏而甚暴若以淡㵕之劑以舒之病雖即已是)
(降之又降復益其隂而重竭其陽也則陽氣愈削而精神愈短矣隂重強而陽重衰也兹以升陽之藥是為宜)
(爾羌活獨活升麻各一錢防風炙甘草各半兩同㕮咀水三盞煎至一盞去滓熱服一服乃愈夫經云寒濕之)
(勝助風以平之又曰下者舉之此得陽之升勝故愈也是因曲為直也夫聖人之法可以類推舉一則可以知)
(百矣)
方
專治腰疼方
香白芷紅麯(各二錢半)
右為末空心温酒調服
麻子方治風水腹大臍腰重痛不可轉動
用冬麻子半升碎水研濾取汁米二合以麻子汁煮
作稀粥著葱椒薑䜴空心食之
萆薢湯治腰痛動轉難艱似有氣注
萆薢(一兩半)當歸(切焙一兩)桔梗(炒一兩半)牡丹皮(一兩)黃連(去鬚)
(一兩)杏仁(湯浸去皮尖雙仁炒十枚)附子(炮裂去皮臍二兩)代赭(一兩半)桑
白皮(剉炒一兩半)貫衆(一兩)大腹皮(一兩半)桂(去麄皮)白茯苓
(去黑皮)覆盆子(去梗)黃芩(去黑心各一兩)吳茱萸(先焙炒半兩)草豆
䓻(去皮一枚)桃仁(湯去皮尖雙仁十枚)蛇床子(炒一兩半)乾薑(炮半兩)大
瓜(去皮子焙乾一兩)
右剉如麻豆大每五錢匕水一盞半煎一盞去滓空
心温服
杜仲酒(出聖惠方)治腎脉逆小於寸口膀胱虚寒腰痛胸中動
通四時用之方通治五種腰疼
杜仲乾薑(各四兩一云乾地黃)萆薢羌活天雄蜀
椒桂心芎藭防風秦芃烏頭細心
(各半兩)五加皮石斛(各五兩)栝蔞根地骨皮續
斷桔梗甘草(各一兩)
右㕮咀以酒四斗浸四宿初服五合加至七八合日
再通治五種腰痛
獨活寄生湯(出和利方)夫腰痛皆由腎氣虛弱卧冷濕地當
風所得不得過治善流入脚膝為偏枯冷痺緩弱疼
重或腰痛攣脚重痺弱或皮肉紫破有瘡者宜服之
秦艽(去土)茯苓(去皮)白芍藥桂心(不見火)杜仲(裂炒斷絲)桑
寄生(錄驗用續斷無寄生)細辛(去苖土洗)牛膝(酒浸去蘆)防風(去蘆各二兩)
甘草(各半兩)人參熟地黃當歸(各二兩)獨活(三兩)
右為散每服四大錢水二盞煎七分去滓空心服氣
虛不利或中脘不快者除地黃加生薑婦人新産腹
痛不得動轉及腰脚攣痛痺弱不得屈伸此湯最除
風消血肘後有附子一枚無寄生人參甘草當歸近
人將治歷節風并脚氣流注甚效一方有生薑煎服
湯取蒴藋葉火燎厚安蓆上及熱眠上冷復燎之冬
月取根春取莖燎火卧之佳其餘薄熨不及蒴藋蒸
為愈也諸處風濕亦用此法
獨活湯(出試效方)治因勞役得腰痛如折沉重如山
羌活防風獨活肉桂煨大黃澤瀉(各三)
(錢)桃仁(五個)當歸稍連翹(各半兩)甘草(炙二錢)防已
黃連(各一兩一方用黃蘖酒製無黃連)
右㕮咀每服半兩酒半盞水一盞半同煎去滓熱服
立愈
巴戟丸治諸腰痛或腎虚冷腰疼痛隂痿
乾漆(熬煙絶)巴戟天(去心)杜仲牛膝(各十二分)桂心狗
脊獨活(各八分)五加皮山茱萸乾薯蕷(各十分)
防風(六分)附子(四分)
右煉蜜為丸如梧桐子大空心腹酒下二十丸再加
減以止為度
調肝散(出直指方)治鬱怒傷肝發為腰痛
半夏(製三分)辣桂宣木瓜當歸川芎牛膝
好細辛(各二分)石菖蒲酸棗仁(湯浸去皮微炒)甘草(炙各一分)
右剉細每三錢薑五片棗二枚煎服
牛膝丸
牛膝(酒浸)萆薢杜仲(剉炒)蓯蓉(酒浸)兔絲子防風
葫蘆巴(炒)桂(減半)破故紙沙苑白蒺藜(等分)
右為末酒煮猪腰子為丸每服五七十丸空心温酒
下如腰痛不起者服甚效
神應膏藥治貼腰痛
川烏馬藺子官桂乾薑杜仲木鼈子
(去殼絲油另研五錢)没藥(五錢另研)乳香(三錢另研)破故紙(炒五錢)
右細末醋糊調藥末敷貼腰上紙盖綿帛拴住日换
三二次
牛膝酒(一名海桐皮酒出醫方大成)治腰膝痛不可忍庸醫以腎傷
風毒攻刺服之步履漸重均州刺史王紹顔云余患
腰痛不可忍醫以腎臟風毒攻刺諸藥莫療因服此
劑便減五分步履便輕
牛膝川芎羌活地骨皮五加皮薏苡
仁(各一兩)甘草生地黃(十兩)海桐皮(二兩)
右剉散帛裹入無灰酒二斗浸冬二七日夏七日分數
服旋浸三五宿每服一杯日三四杯長令酒氣不絶
為佳一法加杜仲一兩炒絲斷用之尤妙合時不用
添減禁毒食
木香丸治腰痛沉重腹肚不能轉動
木香(半兩)㯽榔(剉)桂(去麄皮)附子(炮裂去皮臍)萆薢芍藥
郁李仁(去皮别研如膏各二錢)
右為末煉蜜丸如梧桐子大每服二十丸温酒下空
心日午夜卧服微利為效
小七香丸(出危氏方)治鬱怒憂思氣滯腰疼因閃攧撲
甘松(炒十一兩)甘草(炒十五兩)香附子(炒去毛十五兩)丁香皮(十五兩)
蓬莪术(煨乘熱碎二兩半)縮砂仁(二兩半)益智仁(炒七兩半)
右為丸每服五十丸橘皮一錢鹽少許煎湯空心服
或用沉香降氣湯打和勻氣散服
治腰痛牽引足膝脚膕痿用如神(出經驗良方)
杜仲(薑汁炒去絲)續斷黑牽牛破故紙(炒)桃仁(炒去)
(皮尖)玄胡索(各等分)
右為細末酒煮麵糊丸如梧桐子大每服五七十丸
湯酒任下加胡桃肉同丸為妙
治腰疼
穿山甲(一錢火煨)花錫(一錢研末)水銀(一錢)乳香(一錢)萆麻子(七枚)
麝香(少許)
右各研為細末用谷樹漿合成小銅錢大貼之
治氣滯腰痛(出經驗良方)
陳赤麴生薑(焙乾)骨碎補(薄切去毛)大茴香(各等分)
右為末每服二錢空心熱酒調下
治腰痛不得立方(出千金方)
甘遂桂心(一作附子)杜仲人參(各二錢)
右為末以方寸匕内羊腎中炙令熟服之
治腰疼痛用轉下膿水
黑牽牛(炒)白术(各一分)桑白皮(一兩)木通(半兩)
右為細末每服三錢茶清調下四更時服轉了粥補
寄生散治腰痛
桑寄生(切炒)牡丹皮鹿茸(酒浸炙各半兩)桂(去麄皮半兩)
右為細末每服二錢温酒調下空心日午夜卧服
一方(出海上方)治腰痛
金毛狗脊生鼈甲(醋炙)赤牛膝草根(葉下數根赤紅)長生
不死草(各等分)
右㕮咀以水同煎服
葳靈仙丸(一名定痛丸出經驗良方)治氣滯腰疼
葳靈仙(去土半兩)金櫻子(去核一兩剉碎炒焦)舶上茴香(半兩)川烏
(炮去皮臍一兩)
右為細末酒煮麵糊為丸如梧桐子大每服二十丸
空心温酒下食前二服為效
治血瀝腰痛
用續斷牛膝桃仁炒煎湯磨沉麝丸下
白术散(出十便良方)治腰痛隂然以熱物著痛處即少寬此
由久處卑濕復感風邪傷於足太陽之經與血氣相
摶診其脉緩澁並宜服之
白术(二兩)芍藥(三兩)官桂(一兩半)附子(半兩)
右為細末每服二錢空心酒調服余居士史載之指
南方嚴州公庫有版
療腰疼痛下膿水
石鹽(一方作食鹽)乾薑杏仁(去尖)醬瓣(各等分)
右為末以綿裹導之六七過下膿水腰下疼痛差止
一方無醬瓣
牛膝散療腰腎病膿水并治停水腰痛
牛膝(六分)㯽榔仁(十枚)防已(六分)牽牛子(八分炒)
右為散空腹以酒下三錢以宣瀉即差如利三五行
即少投醋於下内慎生冷油膩蒜等物後以補腎氣
湯丸投之可
治腰痛不可忍者(出海上方)
芸薹(炒)菴䕡子橘子仁(各等分)
右為細末每服二錢酒一盞煎至七分空心熱服
治腰痛单方(出德生堂)
官桂玄胡索杜仲(去皮炒絲斷等分)
右為細末每服三錢空心熱調下
杜仲酒治腰痛
杜仲(去麄皮)丹參(各八兩)芎藭(五兩)
右細剉用酒一斗五升浸五日為滿隨性多少温飲
當歸丸(出仁存方)治腰痛不可轉側如錐刀所刺大便黑小
便赤澁或黑此血汗滯於腰間謂之血瀝腰痛診其
脉弦者是也
當歸(三兩)水蛭(三十個炒去足)桃仁(三十箇去皮尖)
右為細末酒糊丸如梧桐子大每服十五丸漸加至
三十丸酒下食前服
速效散(出經驗良方)治男女腰痛不可忍者
川楝子(取肉巴豆五粒去殼同炒赤去巴豆)茴香(各一兩鹽炒熟去鹽)破故紙
(炒一兩)
右為細末每服一錢熟酒調下
神應散(一名如神湯出家藏經驗方)治腰痛神效亦治閃肭滯牽引
足膝不能行動
玄胡索(一兩)桂心當歸(各半兩)
右為末酒調三錢食前服一方用猪腰子一隻批開
摻藥在内濕紙煨熟五更細嚼熱酒下名舒筋散陳
氏經驗方云潭人滕珂云北方得於徽之祈門老醫
真是如神故以名之
葫蘆巴散
葫蘆巴杜仲胡椒(等分)
右為細末每服二錢先嚼胡桃二箇食前酒調服
治腰疼痛
降真香節檀香節沉香節(共一兩重)
右用煎湯空心服腰便不疼
治腰如神(出德生堂)
杜仲(炒去絲)木香官桂(各一兩)
右為細末每服二錢温酒調下空心此藥活血化氣
第一品藥也
治腰痛方
胡桃肉(四兩)杜仲(四兩)補骨脂(四兩)
右㕮咀水煎服
熨法延年療腰痛
菊花(二升)芫花(二升)羊躑躅(二升)
右以醋拌令濕潤分為兩劑内二布囊中蒸之如炊
一斗米許頃適寒温隔衣熨之冷即易熨痛處定即
差(出集騐方)
治腰疼方
草烏頭(火燒香)五靈脂
右用葱心同搗爛丸如小指面大臨卧凉酒下
治腰痛單方(出百一選方)
葳靈仙橘核(各等分)
右為細末熱酒調下一方以猪腰子煮食猪肚亦可
服藥後忌茶飯
兔絲子丸(出百一選方)治腰痛極有驗效兼治腎虛
葳靈仙兔絲子(酒浸)杜仲(去皮炒斷絲各等分)
右為細末以山藥糊丸如梧桐子大每服五十丸鹽
酒或鹽湯下亦得
鹿茸丸(出百一選方)治腰痛
鹿茸(去毛酥炙微黃)附子(炮裂去皮臍)
右各二兩鹽花三分同為細末煮棗肉丸如梧桐子
大每服三十丸空心温酒食前下日再服
附牛丸(一名趁痛丸出仁存方)治腰痛亦治閃肭腰痛不可轉側
痛不可忍此由勞役用動傷經絡或因從高墜下氣
滯於足太陽之經留而不得行為正氣衝繫而致傷
痛
附子(半兩炮)黑牽牛(炒止取一頭末)
右為末酒煮麵糊丸如梧桐子大每服三十丸空心
温酒下半邊痛各半生半熟並去皮一方鹽湯下
立安散(出醫方大成)治腰痛
杜仲(炒去絲)臭橘子核(各等分)
右㕮咀用好酒浸春秋三日夏二日冬五日空心温
酒令酒熱連藥嚼服或為末麵糊丸梧桐子大温酒
下三十丸空心服日三服一方為末入鹽少許酒調
服食前
茸角丸(出千金方)治腰疼單方(無鹿茸用角亦得)
鹿角(去上尖取白者熬令黃心中黃不中服)鹿茸(新者良陳者不佳)
右為末酒服方寸匕日三服特禁生魚餘不忌一方
用鹿角屑熬黃酒服
透骨丸治男女腰痛腿冷婦人胎冷小腸疼痛不止
針砂(一兩)硇砂(半兩)
右先將硇砂為細末次後共針砂相和一處用冷水
拌勻候少痛時用好夾綿紙重包前藥如熱透於痛
冷處熨之用罷就攤藥乾
治腰疼
青木香乳香(各二錢)
右用無灰酒放藥在碗内用酒浸藥於飯甑内蒸得
乳香化温服之三日即愈
倉卒散治氣滯腰腹間攣急疼痛不可屈伸腹中冷
重如石痛難忍自汗如洗手足冰冷久不差垂死方
山梔子(四十九箇連皮燒半過)附子(一枚炮去皮臍)
右為末每服二錢酒一小盞入鹽少許煎七分温服
又治胷痞切痛
白蒺藜散(出御藥院方)治腰痛
白蒺藜
右為細末每服三錢温酒調下空心食前服
皂角膏(出神效方)
右用乾酒三大碗皂角一觔去皮弦搗碎熬至一半
濾去滓再用前汁入石器熬為膏子隨痛處貼之
散滯丸(出衛生家寳方)治腰痛不可忍者
右牽牛不拘多少碾取頭末去滓不用取大蒜每一
瓣入巴豆肉一粒在内用濕紙褁定煨令蒜熟去巴
豆將蒜研細和牽牛為丸如梧桐子大每服五丸醋
茶湯下空心食前量虛實服一方無巴豆硃砂為衣
每服二十丸酒下只一服便安
治腰痛單方(出百一選方)
用生橘核炒香研入酒去滓下青木香丸
治腰痛不可忍者(出經驗良方)
右用破故紙一兩好酒浸一宿去酒入麥麩炒令焦
黃黑去麩為末入杏仁桃仁各半兩並去皮尖爛研
後用浸藥酒拌麵糊為丸如梧桐子每服二十丸空
心鹽湯或酒下
治感寒濕與脾氣蔽腰(出海上方)
五積散加桃仁煎空心食前服傷臓人不可服五積
散見本類後
神麴酒(出續易簡方)治挫閃着腰痛不能轉側陳久神麴一
大塊燒通紅淬老酒去神麴通口呑青蛾丸兩服頓
愈一方不用青蛾丸服後仰卧片時效再服
治腰痛方風濕轉動不得(出十便良方)
用蒴藋葉火燎厚鋪床上趁熱卧眠於上冷復易之
冬月取根舂碎熬及熱凖前用并治風濕冷痺及産
婦患傷冷腰痛不得動亦用之
治腰疼氣痛
五靈脂
右為末好酒送下婦人加當歸煎酒調下一二分
薑附湯(出直指方)治體虛傷冷腰痛加官桂製杜仲各五錢
食前服(方見中寒類)
敗毒散治風熱腰痛加續斷天麻薄荷木瓜各等
(方見傷寒陽語類)
治腰重疼(出肘後方)
用㯽榔為末酒下八錢或五錢
治腰痛(出外臺秘要方)
取黃狗皮炙裹痛腰處取煖徹為度頻即差也
治反腰有血痛方(出肘後方)
用搗杜仲三升許以苦酒和塗痛上乾復塗并灸足
踵白肉際三壯
杜仲酒方治腰背痛
用杜仲半觔去皮酒二升浸七日每日三度服之甚
妙宋明帝宫人患腰痛牽心發則氣絶徐文白視之
曰髮瘕以油灌之吐物如髮引長二尺頭已成蛇能
動搖懸之滴唯一髮病即瘥(出風科集驗方)
治腰痛
用皺面草研細好酒調下即愈
治一切腰痛
以安胎飲下保生丸青蛾丸亦妙一方以炒鹽下
又方以菴䕡紅麴擂爛好熱酒調下
又方以紅麴末熱酒服
又方(出直指方)
以茴香根同紅麯擂爛好熱酒調服妙一方只用茴
香根擂爛好酒調下立愈雪溪𫝊甚妙一方用八角
茴香炒末食前温酒調下
又方
以蒼术紙裹入小火内煨過待冷刮去皮為末每服
三錢酒一盞調服之
療腰痛大豆方(出聖惠方)
用大豆六升拌令温炒令熱以布褁隔一重衣熨痛
處令煖氣徹冷即易之切須避風仍取白楊皮濃煎
汁洗濯之甚佳
治氣滯腰痛(出直指方)
用人參順氣散烏藥順氣散加五加皮入少甘草煎
湯調下或用木香流飲立效(方見風門風類氣門氣類)
安腎丸治腎虛腰疼橘皮鹽煎湯呑加萆薢尤佳
獨活續斷湯療腰痛皆氣虛弱卧冷濕地當風所得
不時差久久流脚膝冷痺疼弱重滯或偏枯腰脚疼
攣脚重急痛
獨活(三兩)續斷(二兩)杜仲(二兩)桂心(二兩)防風(二兩)芎藭(三兩)牛
膝(二兩)細辛(二兩)秦艽(三兩)茯苓(二兩)人參(二兩)當歸(二兩)芍藥
(二兩白者)乾地黃甘草(各三兩炙)
右以水一斗煮取三升分三服温服將息勿取冷用
蒴藋葉火燎厚安床上及熱卧上冷即易之冬月取
根搗用亦須熬之忌蕪荑生葱生菜海藻菘菜酢物
肘後有附子無續斷甘草牛膝人參當歸止十二味
神仙磨腰丹駱冲虚𫝊頭丹腰下如火二丹知血脉
流通三丹骨髓盈實十丹永無非横之患修合之時
宜於淨室中切忌婦人鷄犬見婦人不生子者十丹
則血臟煖成胎孕
附子(炮去皮)白礬(燒灰)丁香(研)硃砂(研)硫黃(研)陳皮(去白)
乾薑(炮為末)吳茱萸(為末)杏仁(去皮尖)木香(為末)麝香(一錢别研)
膩粉(一錢别研)
右除麝香膩粉各淨秤一兩為末併入乳鉢内為末
粉麝一處研入極細蜜為丹如中指大每一丹丸用
生薑秤七錢取自然汁於銀石器煎五沸傾於盞内
投藥良久以手指研極細勿令有砂用手&KR0034;磨腰間逡
巡如火熱以盡為度便將軟熟褁肚上下繫定隔日
不須解善療男子婦人水臟久虛五勞七傷衰弱鬢
髮早白腰膝疼痛婦人水臟久虛血散子宫耳聾目
暗穢惡之病風勞等證並治之
療男子患腰腎疼痛髀膝有風冷耳鳴食飲無味幷有
冷氣方
乾地黃(四兩)茯苓(三兩)白术(二兩)澤瀉(三兩)山茱萸(三兩)蓯蓉
(二兩)五味子(三兩)桂心(二兩)石斛(二兩)巴戟天(三兩)防風(二兩)人
參(二兩)磁石(二兩研)
右為末蜜丸如梧桐子大酒下二十丸日再忌桃李
雀肉生葱酢物蕪荑
治腎虛氣衰腰脊痛疼或當風卧濕冷入頭中不速治
流入膇膝為偏枯冷痺緩弱宜速治之方(出肘後方)
獨活(四分)附子(一枚大者炮)杜仲茯苓桂心(各八分)牛
膝秦艽防風芎藭芍藥(各六分)細辛(五分)乾
地黃(十分切)
右水九升煎取三升空腹分三服如人行八九里進
一服忌如前項服三劑
三至丸(出澹療方)治老人虛弱人腎氣虛損腰痛不可屈伸
鹿角(鎊三兩)麋角(鎊二兩)附子(炮去皮臍)桂心(不見火)補骨脂
(炒各一兩)杜仲(去皮剉炒斷絲一兩)鹿茸(酒蒸焙一兩)青鹽(另研半兩)
右為末酒糊丸如梧桐子大每服七十丸空心用胡
桃肉細嚼以鹽酒鹽湯任下惡熱藥去附子加肉蓯
蓉一兩酒浸微炙乾用
療腰痛少氣隂弱寒冷小便清冷瀝滴隂下濕癢少腹
急無子息方
甘草(十分炙)續斷(三分)麥門冬(三分)薯蕷(三分)附子(三分炮)乾
薑(三分)棘刺(四分)
右為末酒服方寸匕日三忌猪肉冷水海藻菘菜必
效一方無乾薑
木瓜丸(出御藥院方)治腰痛補益壯筋骨
牛膝(二兩温酒浸切焙)木瓜(一枚去頂穣入艾葉一兩蒸熟)巴戟(去心)茴香
(炒)木香(各一兩)桂心(半兩去皮)
右為細末入熟木瓜并艾同杵千下如硬更下蜜丸
如梧桐子大每服二十丸空心鹽湯下
腎氣丸主短氣腰痛身重調中補筋脉不足方
乾地黃續斷人參(各五分)萆薢阿膠(炙各三分)
右為末蜜和丸如梧桐子大每以酒下十丸加至二
十丸日再服忌蕪荑生冷
杜仲丸(出千金方)補方
杜仲(一兩)石斛(二分)乾薑乾地黃(各三分)
右為末蜜丸如梧桐子大每服二十丸日再酒送下
萆薢散(出千金方)治腎虛腰痛
萆薢桂心白术(各三分)牡丹皮(三分)
右為末酒服方寸匕日三亦可作湯服之甚良一方
入鹽少許
杜仲散(出德生堂)治腎虚腰疼痛俛仰惙惙短氣此由腎氣
虛弱勞傷過度
杜仲(一兩去皮杵令爛以名酒浸一宿焙乾)肉桂牡丹皮(各半兩)
右為細末每服二錢温酒下
治腎虛腰痛方(出聖惠方)
附子(二分)桂心牡丹皮(各一兩)
右為末酒服一方無桂亦驗
寄生散療氣腎腰痛
桑寄生鹿茸(炙)杜仲(各一分)
右為散酒服方寸匕日三服
青蛾丸(出醫方大成)治腎氣腰痛益精助陽烏鬚髮去風濕
脚氣常服壯筋補虛
破故紙(四兩炒香)杜仲(去麄皮剉四兩用)
右為細末用胡桃肉三十箇研膏入少熟蜜丸梧子
大每服五十丸每日服食前下
青蛾丸(出如宜方)治腎虛勞力腰疼益精助陽烏髭徤脚神
效
破故紙(四兩炒香)杜仲(去麄皮切薑汁拌炒去絲八兩)
右為末用胡桃肉五十枚大蒜二十箇研膏如梧桐
子大每服三十五丸鹽湯服虛極人十補湯呑服一
方加川續斷桃仁去皮尖玄胡索黑牽牛炒酌量入
十補湯(方見虚勞門虛損類)
鹿茸丸(出百一選方)治腎氣虛弱腰痛
鹿茸(三兩切作片子酥炙黃)
右為細末酒糊為丸如梧桐子大每服三十丸鹽湯
下食後
治脇下痛
用葱白煎湯調滑胎枳殼散服(方見婦人門滑胎類)
摩腰膏治老壯一切腰痛痼冷腿脚寒濕此治之大
壯筋骨助元陽極有補益用之自見
陳皮(去白一兩)陽起石(五錢)乾薑沉香官桂(去麄皮)舶
上硫黃吳茱萸雄黃蛇床子(以上各五錢)枯白
礬(一兩)杏仁(一兩去皮尖)輕粉(一錢)麝香(一錢半)附子(一個須一兩者)
(炮去皮臍)母丁香(一兩)硃砂(一錢二分)
右除輕粉朱砂麝香另研外餘藥併為細末後入上
三味和勻煉蜜丸如弹子大臨用時取生薑自然汁
煎濃後入藥一丸良久浸化研之令人手蘸藥塗於
腰腹上摩之以盡為度須用綿褁肚褁腰上其熱如
火每日一次用之極有竒功
薏苡仁丸(出醫方大成)治腰脇疼痛手足枯瘁
薏苡仁(一兩)石斛(用細者七錢半)附子(半兩)牛膝桃仁(各一分一)
(作椒仁)生乾地黃(各二分)細辛人參甘草栢子
仁枳殼川芎當歸(各半兩)
右為末煉蜜丸如梧桐子大每服四十丸酒呑下空
心日三服
芎葛湯(出本事方)治脇下疼痛不可忍者
桂枝川芎細辛乾葛防風(各半兩)芍藥
枳殼麻黃人參甘草(各一分)
右㕮咀每服五錢水一盞薑三片煎七分温服
枳實散(出醫方大成)治兩脇疼痛肝氣不足
枳實(一錢)白芍藥川芎(各一兩)人參(各半兩)
右為末空心薑棗湯調服二錢酒亦可一方薑鹽湯
服
推氣散(出危氏方)治右脇疼痛腹滿不下食
枳殼(炒半兩)桂片薑(各半分)甘草(三錢)
右為末每服二錢薑棗湯調酒亦可不拘時
枳芍散(出醫方大成)治左脇刺痛不可忍
枳實(炒)川芎(半兩)甘草(二錢半)
右為末每服二錢薑棗湯下不拘時酒調亦可
治一切走疰疼痛氣攻腰脚攣急者(出經驗濟世方)
黑五虎脂大香附子(各等分)
右為末醋糊丸蠶豆大每服十二丸丈夫鹽湯婦人
醋湯下
桃仁酒(出經騐良方)治腎虛風勞傷腫牽引小腹連腰痛
用桃仁一味麩炒去皮尖研細每服四錢熱酒調下
得汗愈
順氣丸(出如宜方)治腰膝無力大腸閉則痛發膝下似水冷
大黃(五兩半生半熟)車前子㯽榔麻仁(炒)牛膝(酒浸)郁
李仁(湯去皮)兔絲子(酒浸蒸)山藥山茱萸防風
枳殼獨活(各二兩)
右為末蜜丸如梧桐子大茶酒米湯任下此藥補益
通利疏風順氣
又方(出海上方)治腰痛及遍身酸疼者
金橘子仁(炒令黃色去殼為末)
每服三錢温酒調下不拘時服
治腰脊善痛不遂方(出千金方)
用大豆三升熬一斗水煮蒸一斗酒以六斗甕一口蒸令
極熱蒸豆亦熱内甕中封閉口秋冬二七日於甕中
作孔出取服五合日夜二三服見效一方用生大豆
二升酒三升煮取二升頓服佳
又方(出千金方)
用地黃花為末酒服方寸匕日三
又方(出千金方)
用三月三日收桃花取一斗一升井花水三斗麴六
升依數用之同入米六斗炊之一時釀熟去糟每服
一升日三服若作食飲用河水
治急引腰脊痛(出本草)
用蒺藜子為末蜜和丸酒服如胡豆大二丸日三服
封臍艾治腰膝痛臍腹冷痛老人弱婦人小兒泄瀉
并宜用之每日熨烙為效
海艾蛇床子(各半兩)木鼈子(二對生用去殼)
右為細末與艾三味相和勻作一紙圈於内可以容
熨斗將藥可用綿包褁定安在紙圈内在於臍上用
熨斗熨之
治腰臍坎痛
用猪腎一對研着胡椒橘皮鹽醬椒末等搜麵似常
法作餛飩熟煮空腹與兩碗差
專治腰痛方
阿魏乳香菖蒲達達茴香(各五錢)乾薑(五錢)
右為末煉蜜為丸如梧桐子大每服六十丸好酒空
心送下熟鷄蛋壓之便食飲忌醋
治腰痛方(出海上方方見風濕腰痛類萆薢酒方)
治腰痛神妙(出本草)
用破故紙為末温酒下三錢
治積年久病腰痛有時發動脇疼如打(出肘後方)
六月七月取地膚子乾末酒服方寸匕日五六服
二香五子三茱丸(出永類鈴方)治腰痛
青木香(半兩)大腹子(一兩)川楝子肉(三兩)香附子(炒一兩)蘿
蔔子(炒二兩)黑牽牛(三兩半生半熟)八角茴香(半兩炒去子)吳茱
萸食茱萸山茱萸(去核各三兩)
右為末酒糊丸空心温酒鹽湯下
補髓膏(出衛生家寳方)治腰痛
破故紙(一兩鍋内炒令八分熟再入麻油半兩同炒麻油香為度)
右放冷入胡桃内同煎藥并油麻爛嚼鹽酒或鹽湯
送下
五加皮散(出衛生家寳方)治腰疼
五加皮杜仲(炒)
右等分為末酒糊丸如梧桐子大每服三十丸温酒
下
内補散(出衛生家寳方)治遠年近日腰疼丈夫婦人腎臟久虛
腰疼不可忍者
青皮(去穰秤)破故紙(炒)葳靈仙(去蘆洗焙以上三味各一兩)黑牽
牛(三兩)
右為細末每服二錢温酒調下空心食前
川烏丸(出朱氏集驗方)治男女腰脚滯重
川烏當歸杜仲骨碎補五靈脂
右等分酒糊為丸空心酒下
牽牛散(出朱氏集驗方)治腰痛神妙
黑牽牛(不拘多少攤熱瓦上勻鋪不可撥動盖欲半生半熟)
右為末酒調加茴香尤佳
又方(出朱氏集驗方)治風腰痛最妙
小續命湯加桃仁七粒炒去皮尖煎服
川芎肉桂湯(出誠效方)治腰痛丁未冬曹通甫自河南來有
役夫小翟靈君卧寒濕地腰痛不能轉側兩脇搐急
作痛已經月餘不愈矣腰痛論中說皆為足太陽足
少隂血絡中有凝血作痛間有一二證属少陽膽經
外絡脉病皆去血絡之凝乃愈其内經有云冬三月
禁不得用針只用服藥通其經絡破其血絡敗血
羌活(一錢半)獨活(半錢)柴胡肉桂桃仁(去皮尖研)當歸
(尾)蒼术甘草(炙各一錢)炒麴(半錢)防風(三錢)漢防已(酒製三分)
川芎(三分)一方無川芎
右㕮咀作一服好酒三盞煎一盞去滓温服早飯前
數服良愈宜温煖處服之
羌活湯(一名暖筋湯出試效方)治兩目如火腫痛兩足如伏兔骨
筋疼痛膝胻少力身重腰疼夜惡寒痰𠻳項筋皆急
目外眵目系急食不下
羌活(三錢)麻黃(三分)甘草(二分炙)生甘草(二分)升麻黃皮
(酒製)草豆蔲當歸黃芩(各三分)柴胡(二分)生地黃(三分)
藁本(三分)蘇木(二分)熟地黃(一分)蒼术(半分)獨活(二分)紅花(二分)
右件㕮咀如麻豆大都作一服水二大盞煎至一盞去
滓稍熱每食遠服
地龍散(出試效方)治腰脊痛或打撲傷損從高墜下惡血在
太陽經中令人腰脊或脛腨臂中痛不可忍鼻壅塞
不通
官桂(四分)桃仁(六個)羌活(二分)獨活(一錢)黃蘖(一錢)麻黃(半錢)當
歸(尾)地龍(四分)甘草(一錢)蘇木(六分)
右件㕮咀每服五錢水二盞煎至一盞去滓温服
剋效餅子(出衛生寳鑑方)治腰疼及腱膝累得神效
甘遂(一兩麩炒黃色)黑牽牛(㨂淨四兩半生半熟頭末二兩半)蕎麵(一兩)
右三味為末每服三錢夜卧滴水和成餅子熳火燒
黃色取出氣實者作一服爛嚼後煎半生半熟葱白
酒送下如氣虛作兩服先嚼一多半葱白酒送下至
明取動又嚼一半生一半熟葱白酒送下取利一行
婦人有胎不可服
仙靈丸(出余居士選竒方)治遠年近日腰痛
葳靈仙没藥乳香玄胡索黑牽牛破
故紙(各一分炒黃)陳皮(三分)巴豆(一粒去殼入蒜内紙包慢火煨熟去巴豆用蒜)
右用前件為末酒煮糊丸如梧桐子大每服三丸五
更初茶清送下
蒼术湯(出試效方)治濕熱腰腿疼痛
蒼术(三錢去濕上痛)柴胡(二錢行經)黃蘖(一錢始得之時寒也久不愈寒化為熱除)
(濕止痛)防風(一錢風勝濕)
右件作一服水二盞去滓稍熱服空心食前一方無
防風
麻黃蒼术湯(出試效方)治濕寒頭容身體沉重腰痛面色痿
黃不澤
麻黃(一錢)桂枝(半錢)杏仁(十箇)草豆蔲(半錢)半夏(半錢)炒麵(一錢)
蒼术(二錢)橘皮(一錢)澤瀉(一錢)白茯苓(一錢)猪苓(半錢)黃耆(三分)
炙甘草(二分)
右件㕮咀如麻豆大作一服水二盞煎至一盞去滓
稍熱服食前
烏藥順氣散(出如宜方)治氣滯腰疼或俛仰趖閃
白殭蠶(製)川芎白芷枳殼桔梗甘草(炙各)
(一錢)麻黃(製)陳皮(製)
右為末加薑酒煎或頭痛加葱白煎又宜炒桃仁温酒服
五積散(出如宜方)治寒濕傷腎氣滯腰疼不可俛仰
陳皮(製六兩)甘草(炙)茯苓半夏(製)肉桂麻黃(三兩)
枳殼(六兩)白芍藥川芎白芷厚朴乾薑(各四)
(兩)桔梗(十二兩)蒼术(製二十四兩)
右㕮咀慢火炒令色轉續入肉桂枳殼薑葱加桃仁
煎
固真丹(出如宜方)治寒濕及腎氣
蒼术(一觔米泔浸逐日換春五日夏三日秋七日冬十日漉出切作片子焙乾分為四處)四
兩(好醋酒各半升一處煮三十沸出焙乾)四兩(用茴香一兩鹽一兩同炒术黃為度)四
兩(川椒去目并合者一兩破故紙一兩同炒术黃為度)四兩(川烏一兩製去皮臍作片子川)
(楝一兩去皮核劈開炒黃為度)
右共為末煮藥酒打糊丸如梧桐子大每服三十丸
温酒鹽湯下
補腎湯(出本草)治主腰痛
以杜仲一大觔五味子半大升二物細切分十四劑
每夜取一劑以水一大升浸至五更煎三分減一濾
取汁以羊腎三四枚切下之再煮三五沸如法作羹
空腹頓服用鹽酢和之亦得一方不用五味子
治腰痛腎冷(出本草)
用芥子和生薑研微暖塗貼
王方平通靈玉粉散治腰膝煖水臟益顔色其功不
可具載
硫黃(半觔)
右用桑柴灰五斗淋取汁煮三伏時以鐡匙抄於火
上試之伏火即止候乾以大火鍜之如未更煮以伏
為度鍜了研為散穿地坑一尺二寸投水於中待水
清取水和硫黃末水不得多於鍋中煎熬令如膏又
用鐵鍋一面不著火止以細砂隔紙慢炒將硫黃於
紙上滴之自然如玉色光彩射人此號為玉粉散細
研要丸以飰丸如麻子大空心每日鹽湯下十丸散
服亦鹽湯調兩匙極有效驗余鄉人王昭遂合服之
年九十顔貌如童夜讀字倍常人
法
導引法
凢學將息人先須正坐並膝頭足初坐先足指相對
足跟外於坐上少欲安穩須兩足跟向内相對坐上
足指外入覺悶痛漸漸舉身似欵便坐足上待共内
坐相似不痛始䨇立足跟向上坐上足指並及向外
每坐常學去膀内冷風膝冷足疼上氣腰疼盡自消
適
又法(出危氏方)治腰䐴痛
正東坐手抱心一人於前據躡其兩膝一人後捧其
頭徐牽令偃卧頭倒地三起三卧便瘥
一法治男子婦人腰痛不可忍者
用左右帶研索於朝太陽長伸卧地以紙研如左用
右研入鼻中如右用左以涕為驗便安適即起行步
普濟方卷一百五十四
