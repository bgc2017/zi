普濟方卷二百九十四明周王朱橚撰
癭瘤門
總論
夫癭瘤者多由喜怒不節憂思過度而成斯病焉大扺
人之氣血循環常欲無滯留之患調攝失宜氣凝血滯
為癭為瘤為癭者多結於頸項之間瘤者隨氣凝結於
皮肉之内忽然腫起狀如桃李子久則滋長醫經所
謂癭有五種瘤有六證五癭者石癭肉癭筋癭血癭氣
癭是也六瘤者骨瘤脂瘤血瘤石瘤膿瘤肉瘤也法治
療之五癭不可决破决破則膿血崩潰多致夭枉六瘤
者脂瘤可破去脂粉則愈外五瘤亦不可輕昜决潰慎
之
諸癭瘤(附論)
夫氣血凝滯結為癭瘤癭則憂患所生着於眉項皮寬
不急槌槌而垂是也瘤則隨氣瘤住初作桃李之狀皮
嫩而光漸如杯卵是也其肉色不變者謂之肉癭其筋
脉呈露者謂之筋癭其赤脉交絡者謂之血癭隨憂患
而消長者謂之氣癭堅硬而不可移者謂之石癭癭之
名有五者此也一曰骨瘤二曰脂瘤三曰肉瘤四曰膿
瘤五曰血瘤六曰石瘤瘤之名有六者此也癭瘤一者
雖無痛癢最不可決破決破則膿血崩潰渗漏無已必
至殺人其間肉瘤攻療尤所不許若夫脂瘤氣癭隨順
用藥尚庶幾焉
海藻丸
海蛤(煆)松蘿(各七錢半)當歸川芎官桂白芷
細辛藿香白歛明礬(煆)昆布(洗晒)海藻(洗晒一兩)
右為細末煉蜜丸弹子大每一丸含咽下
穿癭丸治癭瘤結硬
通草(二两)杏仁(去皮尖研)牛蒡(各一合出油)五射干昆布(去醎)
呵黎勒海藻(去醎各四兩)
右為末煉蜜為丸如弹子大噙化嚥津下日進三服
海藻散治癭瘤
海藻(洗去醎焙各一兩二分)昆布(洗去醎焙一兩半)白茯苓(去黑皮半兩)
海蛤(研)木通(剉)桂(去粗皮半兩)羊黶(十枚去脂炙令黃)
右為散非時温酒下三錢匕夜一服
治癭瘤方
昆布(洗去醎焙)桂心逆流水根柳髮(各一兩)海藻(洗去醎焙)
乾薑(各二兩炮製)羊黶(七枚隂乾)
右為末蜜丸小弹子大含一丸咽津無時忌五辛濕
麫熟物
海蛤散治癭瘤
海蛤(研)海藻(馬苫者洗去醎焙)白茯苓(去黑皮)人參半夏
(火煮一两洗去滑切焙各半两)
右為散每服一錢匕入豬黶子末錢匕甜藤一尺去
根五寸取之甘草一寸水五盞同煎取一盞半分三
次每次調散二盞匕臨卧服男人四服女人八服次
用丸藥宣下
除毒丸治癭瘤服海蛤散後宜服此
巴豆(鐡串穿燈上燒了去心)大黃末(各半兩)
右為末午日粽子丸如菉豆大空心冷茶下三丸良
久熱茶投之下多以冷粥止之
連殼丸治氣瘤成癭
連殼(微炒二两)石榴皮(醋焙)乾薑(炮各三分)枳殼(麩炒去穣一两)
右為末更入百草霜一兩射香少許各細研打醋麫
糊為丸如小豆大每日空心用胡椒米飲湯下三十
丸至五十丸
豬黶散治氣癭瘤
豶豬黶(二七枚久人)半夏(洗去滑二十二枚)
右為散每服温酒調一錢匕臨卧垂頭服
海藻酒方治頸下卒結核漸大欲成瘤癭
用海藻法去鹹一觔酒二升漬一宿取三合飲之酒
盡將海藻爆乾搗末酒調一錢匕日三即差如浸用
絹袋盛了漬春夏二日秋冬三日
柳根酒治癭瘤
用柳根三觔須水所經露出者水一斗煮取五升用
米三升釀之酒成每服飲半升空心日午臨卧各一
服
治癭瘤鬼氣疰
用鉛錫為末和香油傅之
癭(附論)
夫癭者由憂患氣結所生亦由飲沙水沙隨氣入於脉
摶頸下而成之初作與癭核相似而當頸下也皮寬不
急垂槌槌然是也患氣結成癭者但垂核槌槌然無脉
也飲沙水成癭者有核㿔㿔然無根浮動在皮中又云
有三種癭有血癭可破也息肉癭可割之有氣癭可具
針之養生方云諸山水黑土中出泉流者不可久居常
食令人作癭病動氣增患癭病者始作與癭核相似其
癭病喜當頸下當中央不偏兩邊也乃不急槌然則是
癭也中國人息氣結癭者但垂槌槌無核也長安及襄
陽蠻人其飲沙水喜癭有核瘰瘰耳無根浮動在皮中
其地婦人患之腎氣實沙石性合於腎則令腎實故病
癭也地方婦人飲沙水者其産乳甚難非針不出是
以比家有不救者良由此也凢癭袋脹悶養生論云兩
山夾水其人多癭瘧土厚水深其人多癭地勢使然
也此可服人参化癭丹自消癭藥多用海藻海帶味
屬鹹寒儒門事親書云新寨一婦人年四十餘有癭
三年戴人以鹹令吐三涌三汗三下癭也半消次服
化癭之藥遂大消去夫病在上者皆宜吐亦自有消息
之法耳
治癭(名化癭丹)
海藻海帶昆布澤瀉木通豬黶羊
黶(各三枚)海蛤連翹
右為細末研黶為丸如鷄頭子大每服一丸臨卧噙
化一方無木通
療癭
昆布(六分洗)海藻(七分洗)松蘿乾薑桂心(各四分)
通草(五分)
右搗篩蜜為丸如梧桐子大每服吞七丸即住在頸
下癭處欲至食時即先飲少酒下却丸子然後食禁
酢蒜鹽酪臭肉倉米若癭大者加藥令取差
又方療頸下卒結囊欲成癭
昆布(洗)海藻(洗各一觔)
右細切好酒五升浸七日量力取數服酒更浸两遍
藥力盡當以此酒下藥彌良一方為末蜜合丸如杏
核大含稍咽汁日四五度佳
木通散治頸下卒生結嚢欲成癭
木通(剉)海藻昆布(各洗去鹹味)松蘿桂心蛤蚧
(塗酥炙令微黃)白歛琥珀(各一两)
右為末散每服不時計候以温酒調下二錢
海藻散療癭
海藻(八兩去鹹味)貝母(二兩)土瓜根(二分)小麥麫(二分炙)
右作散酒服方寸匕日三
昆布丸治一切癭病不問久新
昆布(洗一兩)海藻(洗一两)小麥(好醋煮乾一兩)
右為細末煉蜜為丸如杏核大每服一丸食前噙嚥
治癭項
蒲黃(三两如無用寒食代之)豬黶羊黶(各五两去脂□焙乾)
右為細末用餳糖為丸如弹子大噙化
療癭方
昆布(洗)松蘿(各三分)海藻(洗五分)
右搗蜜丸如杏核大含咽津日三夜二佳
治忽生癭病一二年者
用萬州黃藥子三觔須緊重者為上如輕虛即是他
州者力澷須用一倍取無灰酒一斗投藥其中固濟
瓶口以糠火燒一服時停剰待酒冷即令患者時時
飲一盞不令絶酒氣經三五日後常把鏡自照覺銷
即停飲不爾令人頸細也糠火不可多堆焼使酒
氣香出瓶頭有津即止火不可待經宿也已騐如神
忌毒食
療癭方
用淳苦酒一升漬小麥一升含温瀝出曝燥後不須
使苦酒浸曝麥燥搗篩以海藻五两别搗以和麥末
令調酒服方寸匕日三禁䀋生魚生菜生肉
又方
用秫米三升依酒法飲取圓葉白楊皮十两去土蒼
者損勿令見風細切五升煮取二升濃汁漬麴末五
两用前件秫末依酒法釀之熟訖封塞一七日後空
心腹服一大盞日再服三日即效
又方
用小麥三升三年米醋三升漬麥暴乾更浸使醋盡
又暴乾搗篩為散别搗昆布為散每服取麥散二匕
昆布散一匕但飽食訖清酒和服之若不能飲酒者
以水和服亦得服盡即瘥多服彌善無所禁但不用
舉重及悲啼煩惱等事
救急療癭方
用鼠粘草根大一升湯洗細切除皮者一升以水三
升煮取一升半分温三服服相去如人行四五里一
服宜頓服六劑病即差又一方削皮細切取三大升
搗篩為散蜜和丸如梧桐子大一服一十丸日再服
之稍稍加至三十丸以無灰酒進之
治癭
以杜蘅食之
五癭(附論)
石癭泥癭勞癭憂癭氣癭是為五癭石與泥則因山水
飲食而得之憂勞氣則本於情情之所感氣則隨之或
上而不下或結而不散是也破結散下治五癭堅硬不
可移名石癭皮色不硬名肉癭筋絡露結名筋癭赤脉
交絡名血癭隨憂愁消長名氣癭五癭皆不可妄决破
則膿血崩潰多致夭枉服此
五癭丸
菖蒲(二两)海蛤白歛續斷海藻松蘿官
桂心蜀椒倒掛草半夏(各二两)神麴(三两)羊黶
(百枚)
右治下篩以牛羊髓脂為丸如梧桐大日服三丸一
方以醬浸牛羊髓脂為丸
破結散(一名&KR3956;結散)治五癭等證
海藻(洗)龍膽草海蛤通草昆布(洗)海帶(各三分)
礬石(枯)松蘿(各三分)麥麴(四两)半夏(三分)
右為末每服方寸匕酒調日三服忌豬鷄魚豆辛生
蒙及諸毒物十日知二十日愈一方有貝母無海帶
海藻散治五癭
海藻(洗去鹹焙)海蛤(各三两)昆布(洗去鹹)半夏(湯洗七遍去滑)北
細辛土瓜根松蘿(各一两)木通(剉)白歛龍膽
(各二两)
右為細末每服一錢匕酒調服日再不得作勞用力
昆布散治五癭
昆布(洗去鹹焙三两)白歛木通(剉)海蛤(研)松蘿(各二两)
桂(去粗皮)海藻(洗去鹹焙各三两)
右為細末每服温酒調下二錢匕日二服不拘時候
禁生冷醋滑鷄豬肉魚蒜
玉壼散治三種癭
海藻海帶昆布雷丸(各一两)青鹽廣茂(各五)
(錢)
右為細末陳米飲為丸如榛子大每服一丸含化嚥
津不拘時候常令藥力不斷煉蜜和丸亦可一方無
青鹽廣荗
又方
小麥麫(一斗)海藻(一升)時生礬石(十两)
右以三年米醋浸小麥麫曝乾各搗為散合和服一
方可日四五服含極乃嚥之禁薑五辛豬魚生菜忌
吹及讀誦耳語等
又方
取鹿黶以佳酒浸令没汁炙乾内酒中更炙令香含
嚥汁味盡更易盡十具愈
治五癭
右以昆布一两並切如脂大酢漬含嚥汁愈
氣癭(附論)
夫癭之初結者由人憂志氣逆藴蓄之所成也又飲
沙石流水毒氣不散之所致也皆是肺脾壅滯胷膈
否澀不得宣通邪氣摶咽頸故令漸漸結聚成癭宜早
療之便當消散也
白前湯治氣癭初作
白前昆布(洗去鹹炙乾)厚朴(去粗皮生姜汁炙)杏仁(湯浸去皮尖䨇)
(仁炒)陳橘皮(湯浸去白切乾)附子(炮製去皮濟)海藻(洗去鹹炙乾)半夏
(湯洗七遍)甘草(炙剉各一两)小麥(醋浸一宿暴乾三合)
右剉如麻豆每服三錢匕水一盞半生薑一棗大拍
碎煎至八分去滓食後温服日三
杏仁丸治氣結頸項蓄聚不散成癭
杏仁(去皮尖雙仁炒令黃)連殼(各一两)海藻(洗去鹹焙一两一分)訶黎勒
(煨去核二两半)昆布(洗去鹹焙)木香(各二两)蔓荆實(搡去皮)羊黶(炙各)
(一两)㯽榔(剉)陳橘皮(去白焙各半两)
右為末煉蜜丸如梧桐子大每服三十丸空心米飲
下仍常含化一丸
因氣成癭
海藻海帶昆布木通甘草(各一两)訶子
薄荷(各半两)杏仁(雙仁浸煎)
右為細末煉蜜為丸如鷄頭大噙化忌油膩醎物
必效主氣癭方一名白頭翁丸兼治氣癭
白頭翁(半两)昆布(十分洗)海藻(七分洗)通草(七分)玄參連
殼子(各八分)桂心(三分)白歛(六分)
右搗篩蜜丸如梧桐子大每服五丸用酒服藥忌蒜
麫豬魚生䓤
治氣結喉中蓄聚不散成癭
白茯苓(去黑皮三两)半夏(湯洗去滑)生薑(切焙各二两)昆布(洗去鹹焙)
海藻(洗去鹹各五两)桂(去粗皮)陳橘皮(去白焙各一两)
右為末煉蜜丸如杏仁大含化一粒細細嚥津令藥
不絶
紫蘇膏治咽喉氣噎塞成氣癭
紫蘇子(炒)桂(刮去粗皮)大黃(剉炒)當歸(切焙)乾薑(炮各半两)陳橘
皮(湯浸去白焙一两)蜀椒(去目并閉口者炒出汗一分)猪脂(臘月者煎去滓半觔)
右㕮咀如麻豆大先以水六升煎至二升綿濾過去
滓肉猪脂再煎成膏取塗癭上日二夜一以差為
度忌生䓤
治氣癭
問荆(一两出海島)羯羊黶(五具去明炙)白歛椒目甘草
(炙各一分)小麥麴米(二两熬)
右為散羊黶一種别搗為末相和如好將水浸更搗
作丸如小棗大一服五丸無禁
昆布丸治癭氣初結喉中壅悶不治即漸腫大宜服
昆布(洗去鹹味)訶黎勒皮(一两)㯽榔(一两)松蘿(半两)乾薑(半两炮剉)
桂心(半两)海藻(一两洗去鹹味)木通(二两剉)
右為末煉蜜和丸如梧桐子大每於食煎後以温酒
下二十丸
又方
昆布(一两洗去鹹味)海藻(一两洗去鹹味)訶黎勒皮(一两)枳殼(半两麩炒)
(去穰)
右為末煉蜜和丸如杏核大常以含一丸嚥津
又方
琥珀(一两)大黃(一两剉微炒)昆布(半两洗去鹹味)
右為末煉蜜和丸如梧桐子大每日空心及晩食後
温酒下二十丸又名琥珀丸
又方
㯽榔(三两)海藻(二两洗去鹹味)昆布(三两洗去鹹味)
右為末煉蜜和丸如小彈子大每日常含一丸徐徐
嚥津一名㯽榔丸忌鹽
治氣癭
海藻海帶海螵蛸
右等分為細末酒煮空心服
治氣癭
用海藻為末露一宿侵晨不須洗面旋汲井花水調
面東禮拜面東服每日如此服之至半月如已消滅
不可再服則差細矣
針砂方專治氣癭
用針砂浸於水缸平日飲食皆用此水十日一換針
砂服之半年自然消散針砂不能漬也
治氣癭
用羊黶一具去脂生含汁盡去
療氣癭方
用平旦手捝癭令難搯其下眼脉斷愈一日一度搯
昜愈者七日難愈者三七日
礬蝎散治項氣又名癭氣
白礬(一两生令細)全蝎(半两)
右將礬為末用耳鍋一箇將用麻黃包了線扎定
將礬分作兩處一半在底一半在上全蝎在中心用
瓦片子蓋定再用鹽泥固濟候乾用熱火二觔煆一
伏取出為細末每服一錢入麝香少許將獖猪奄一
箇切入藥在内用濕紙包五七重火煨熟取出臨卧
細嚼只將津液送下
海帶丸治癭氣久而不消
海帶南貝母青皮陳皮
右各等分為細末煉蜜和丸如彈子大食後噙化一
丸
海藻潰堅丸治癭氣盛大久而不消散
海藻海帶昆布(各一两)青鹽(半分)廣荗(半两)
右為細末煉蜜為丸如指尖大每服一丸噙化食服
治一切癭已結成欲結已潰欲未潰
右用皂角刺四兩牽牛子四兩洗淨掃闊塼石上鋪
定皂角刺掺牽牛子在上拍火燒之成火速以盆椀
合之候冷勿使成灰為末每服一錢半或二錢飯飲
調下
癭病咽喉噎塞(附論)
夫癭病咽喉噎塞者由憂患之氣在於胷膈不能消
散摶於肺脾之故咽門者胃氣之道路喉嚨者肺氣
之往來今二經為邪氣所乘致經絡否澀氣不宣通
結聚成癭在於咽喉下抑欝滯留則為之出納者噎
塞而不通病癭者是以為急也
半夏散治癭氣咽喉腫塞心胷煩悶
半夏(湯洗七遍去滑)射干牛蒡子(微炒各一两)杏仁(湯浸去皮尖雙)
(人麩炒微黃)羚羊角屑木通(剉)桔梗(去蘆頭)昆布㯽
榔赤茯苓(各三分)枳殼(半两麩炒微黃去穰)甘草(半两炙微赤剉)
右為散每服四錢以水一中盞入生姜半分煎至六
分去滓不計時候温服
桂心散治癭氣咽喉腫塞
桂(去相皮)昆布海藻(洗去鹹味)甘草(炙剉)白麫(炙一两)龍膽
(剉)海蛤(洗去鹹味)土瓜根半夏(為末生薑汁和作餅子暴乾)吳茱
萸(洗湯去涎焙炒)牡蠣(燒各一两半)
右為散每服二錢匕酸漿水調下食後臨卧
治癭氣咽喉腫塞防悶宜服此方
木通(一两剉)昆布(一两洗去鹹味)乾薑(一分炮製剉)射干(三分)甜葶
藶(一两隔紙炒令紫色)羚羊角屑(三分)人参(半两去蘆頭)海藻(半两洗去)
(鹹味)㯽榔(三分)
右為末煉蜜和丸如梧桐子大不計時候以温酒下
二十丸
治癭氣咽喉胷中滿悶腫塞
昆布(三两)大黃(一两)木通(一两剉)海藻(一两)射干(一两)枳殼(半两)
杏仁(二两)牛蒡子(二两)海蛤(一两)
右為末煉蜜和丸如梧桐子大每服不計時候以粥
飲湯下二十丸
昆布散治癭氣結腫胷膈不利宜服
昆布(洗去鹹味)海藻(洗去鹹味)松蘿細辛半夏(洗七遍去滑)
海蛤(細研)甘草(炙微赤剉)白歛(各一两)龍膽(去蘆二两)土瓜根
㯽榔(各一两)
右為散每於食後以温酒調下二錢不得用力勞動
療癭結氣方
昆布(十二分洗)馬尾海藻(十分洗)杏仁(去皮尖八分)通草麥
門冬(去心)連翹(分六)乾薑陳橘皮(各六分)茯苓(八分)松蘿
(三两)
右蜜丸含之齒微微嚼藥袋子汁出入咽中日夜勿
停看有問荆加四分自忌嗔及勞油膩粘食
二黶散(一名實金散)治癭氣
豬羊黶(各十枚煖水洗去脂膜切焙)海藻(洗去鹹炙乾)海帶(各一两)丁
香木香琥珀麝香(研各一两)真珠(半分研)
右為散每服一錢匕熱酒一盞調下垂頭卧少時若
是去室男女不十服見效男子婦人患者百日見效
婦人有孕不可服
治癭腫結漸大宜服此方
海藻(洗去鹹味)海帶海蛤(細研)昆布木香(以上各一两)金
箔(五十片細研)猪黶(七枚炙乾)羊黶(七枚炙乾)
右為散每夜臨卧時以温酒調下二錢仍不得着枕
卧如是食癭即難治
訶黎勒丸治年深癭氣噎塞
訶黎(炒去枝)㯽榔海藻(洗去鹹焙各一两)乾薑(炮)白茯苓
(去黑皮)龍膽桂(去粗皮各三分)昆布(洗去鹹焙一两)
右為末煉蜜和丸如酸棗大每服一丸含化不拘時
海藻丸治咽喉中噎悶成癭
海藻(洗去鹹炙乾)㯽榔(剉)昆布(洗去鹹炙乾)訶黎勒皮文
蛤(研各三两)海蛤(研)半夏(湯洗七遍)生薑(切焙各十一兩)小麥(米醋浸三)
(宿爆乾三合)
右為末煉蜜和丸如彈子大每服一丸含化日三
通氣丸治癭氣咽喉腫塞毒氣壅悶不通
木通(剉)射干杏仁(湯浸去皮尖雙人炒)訶黎勒(煨去核)海藻
(洗去鹹焙)黃耆(各一两)白茯苓(去黑皮三分)惡實(微炒)昆布(洗去鹹味)
右為末煉蜜和丸如彈子大每服一丸含化日晩再
服
治癭氣胷膈壅塞咽喉漸麄宜服此方
商陸(二两)昆布(二两洗去鹹味)射干(一两)木通(一两剉)海藻(一两去鹹)
羚角屑(一两)杏仁(一两湯浸去皮尖雙仁麸炒微黃)牛蒡子(一两半微炒)
右為散每服三錢水一盞入生薑半分煎至六分去
滓不計時候温服
羊黶丸治咽喉不利項頸漸麄將成癭病
羊黶(二七枚炙黃切)人参(一两半)木通(剉一两)海蛤(研)昆布(去鹹)
(炙乾三两)
右為末蜜煉和丸如梧桐子大每服十五丸至二十
丸米飲湯下再服
昆布丸治咽喉塞冷氣上築摶防悶漸成癭氣
昆布(去鹹炙乾)杏仁(去皮尖雙仁炒研)犀角人参(二两半)吳茱
萸(洗焙乾炒)海藻(去鹹炙乾各二两)乾姜(炮)葶藶子(紙上炒各一两)
右為末煉蜜和丸如梧桐子大每服二十丸米飲湯
下日三
連翹丸治癭病咽喉噎氣塞
連翹木通(剉)乾姜(炮各一两)羊黶(尖七枚)昆布(去鹹焙各一两)
杏仁(去皮尖雙人炒一十七枚)車前子(微炒一两)半夏(為末生薑汁和作餅子暴)
(乾一两)
右為散每服二錢匕米飲調下日二服食後臨卧
治癭氣咽喉腫塞宜服此方
松蘿(一两)昆布(二两洗去鹹味)海藻(二两洗去鹹味)羚羊角屑(一两)木
通(一两剉)柳根鬚(一两)㯽榔(一两)
右為末煉蜜和丸如梧桐子大每服不計時二十丸
粥飲下
茯苓湯
白茯苓(去黑枝)人参(各一两)海藻(洗去鹹味)海蛤甘草(炙剉)
菴蕄子(各一两)半夏(為末生薑汁和作餅子爆乾一两)
右為麄搗篩每服三錢匕水一盞煎至七分去滓温
服
治癭氣咽喉腫塞妨悶
半夏(湯洗七遍去滑)海藻(洗去鹹味)龍膽(去淨頭)昆布(洗去鹹味)土瓜
根射干小麥麫(各三分)
右為散每服不計時候生姜酒調下一錢
治癭氣神驗方
琥珀(半两)昆布(一两洗去鹹)小麥(三分酒煮熟晒乾)烏賊魚骨(二兩)
桔梗(半兩去蘆)
右為末煉蜜丸如小彈子大綿裹一丸常含嚥津
治癭氣結腫心胷不利煩滿宜服此方
海藻(一两去鹹)昆布(一两洗去鹹)木通(一两剉)連翹(一两)麥門冬
(一两半去心焙)杏仁(二两湯浸去皮尖雙仁麩炒微黃)赤苓(一两)人参(半两去蘆)
(頭)陳橘皮(半两水浸去白焙)牛蒡子(一两)羊黶(二十枚炙乾)
右為末煉蜜和丸如小彈子大綿裹一丸含嚥津日
三四服
蛤蚧丸治癭氣腫塞
蛤蚧(全者醉炙一對)真珠末海藻(洗去鹹焙各一分)
右為末棗肉為丸如桐子大每服二十丸木通湯下
麥門冬治癭腫悶
麥門冬(去心焙)昆布(洗去鹹焙各三分)黃耆(焙)大黃(剉一蒸)陳
橘皮(湯浸去白焙)杏仁(湯浸去皮尖雙仁炒)甘草(炙剉各一兩)
右為末煉蜜為丸如彈子大每服一丸含化
治癭氣胷膈壅塞咽喉漸麄宜服
羊黶(一百枚去脂炙)大棗(二十枚去皮核)
右同杵作丸梧桐子大每服水下七丸
治癭氣令内消方
用黃牛食系三具乾者於瓷瓶中以瓦子蓋頭䀋泥
固濟候乾燒令通赤待冷取出細研為散每於食後
以粥飲調下一錢
海藻酒方治咽喉噎塞冷氣妨悶結成癭氣
用海藻洗去鹹二兩細剉以清酒四升浸兩宿漉去
滓每服半盞細細含嚥日三不拘時以差為度
治癭氣結核癗腫&KR0008;
用昆布一两洗去鹹搗為末每以一錢綿囊於醋中
浸含嚥津藥末盡再含之一方蜜丸含化自消
治癭氣結硬腫大諸藥無效服之百日必得全差方
黃牛食系(五具以猛炭灰火㷎為灰研為末於瓷瓶内放蜜蓋瓶口不得見風)海藻
(五两)昆布(五两以上二味以清水漬五日旋換清水洗去鹹味暴乾)白殭蚕(五两微炒)
右為末散入牛食系末研令勻每服以温酒調下二
錢日三服以差為度
治癭氣結腫方
昆布(洗去鹹味)馬芹子(半兩)茵芋(半兩)蕪荑仁(半兩)蒟醬(半兩)
右為末以醋浸蒸餅和丸如小彈子大以綿褁一丸
含化嚥津日四五服以差為度
治癭氣咽喉腫塞心胷煩悶
琥珀(半兩)皂莢子仁(微炒)牛蒡子
右為散每服食前以䓤白湯調下二錢
通氣丸治咽喉氣悶胷膈滿塞項頸漸麄
木通(剉)海藻(洗去鹹味炙乾)海蛤(研各一兩)昆布(洗去鹹味炙乾一兩)羊
黶(二十枚炙黃切)
右為末煉蜜和丸如彈子大每服一丸含化忌生菜
熱麫炙肉蒜笋
羚羊角丸治癭氣胷悶壅塞咽喉漸麄宜服大效
羚羊角屑(一兩)昆布(一兩洗去鹹味)桂心(一兩)大黃(一兩剉微炒)木
通(一兩剉)
右為末煉蜜為丸如梧桐子大每服不計時以粥飲
下二十丸
治癭氣經久不消神效方
海帶(一兩)海藻昆布(各一兩洗去鹹味)
右為末煮赤小豆并棗肉同研為丸如小栗子大以
綿褁每月如大盡取二十八日夜小盡取二十七日
至月終三夜臨卧時淨灌潄含卧嚥津不語至明别
日不得服
松蘿丸治癭氣結核癗癗腫硬
松蘿昆布(洗去鹹味)木通(剉)柳根鬚(逆水生者洗焙乾以上各二两)
右為末煉蜜和搗三二杵丸如小彈子大常含一丸
細細嚥津令藥在喉中相接為妙
瘤(附論)
瘤之為義留滯而不去也氣血流行不失其常則形體
和平無或餘贅及欝結壅塞則乘虛投隙瘤所以生初
為小核浸以長大若杯盂然不痒不痛亦不繼強方劑
所治與治癭法同但癭有可鍼割而瘤慎不可破決爾
儒門事親書云戴人在西華衆皆訕以為吐瀉一日魏
夀之與戴人在食肆中見一夫病一瘤正當目之上納
皆色如灰李下垂覆之目暗不能視物戴人謂夀之曰
吾不待食熟立取此瘤魏未之信也戴人曰吾與爾取
此瘤何如其人曰人皆不敢割戴人曰吾非用力割别
有術焉其人從之乃引一小室中令晚卧一床以䋲束
其眶刺委中人出血先令以手揉其自瘤止亦刺出雀
糞立平出戶夀之大驚戴人曰人之有之技可盡觀手
部戴人之鄉有一女子未嫁年十八兩手背皆有瘤一
類鷄距一類角丸腕不能馴向明望之如桃膠然夫家
欲弃之戴人見之曰在手皆為膠瘤在面者為粉瘤此
膠瘤也以䤵鍼十字刺破按出黃膠膿三兩匙立平核
更不復作婚事復成非素明不敢用此法耳外臺秘要
時後云皮肉中忽有腫起初如梅李漸長大不痒不痛
又不堅強按之揉軟此血瘤也不療至如盤大則不可
消而非殺人病耳亦慎不可破方乃有大療今如覺但
依癭家療療若不消更别有大方
䧟腫散治二三十年瘤及骨瘤肉瘤膿血瘤瘜肉
大如杯盂久不瘥致有癰潰令人骨消肉盡或潰
令人驚愓寢寤不安身體瘈縮愈而復發宜服此
方
烏賊魚骨(半兩燒灰)硫黃(半兩細研)白石英(分半兩)鍾乳(分半兩)
丹参(三分)琥珀末(二兩)附子(一兩炮製去皮劑)乾薑(一兩炮製剉)大
黃(一兩)川芒硝(二兩)
右為散以囊盛勿泄氣若瘡濕即乾傅之若瘡乾以
猪脂和傅之日三四以上效為度若消不盡者至五
劑十劑止藥令人之不痛若不消加芒硝二兩一方
有紫石英
治癭腫悶宜服此
大黃(二兩剉鹹炒)昆布(一兩洗去鹹味)海藻(二兩洗去鹹味)玄参(一兩)枳
殼(一兩麩炒微黃去穰)芎藭(一兩)杏仁(一兩湯浸去皮尖雙人麩炒微黃)延胡
索(一兩)琥珀(一兩)
右為末煉蜜和丸如梧桐子大每服以木通湯送下
二十丸
枯瘤方
砒硼砂黃丹雄黃粉霜輕粉(以上各一分)
班猫(二十箇生用)硃砂(一錢)乳香没藥(一錢)
右同研為末粥糊為丸捏作碁子樣曝乾先炙破瘤
頂三炷然後以藥餠蓋上用黃□水末以水調貼上
數日自然乾枯下落
餠金散治枯瘤子
砒霜(一兩)砒黃脚(一兩)巴豆(半兩去皮出油)木鱉子(一兩去皮研如泥)
右同為細末入石腦油和一塊用紙二十四重裹藥
磁合内盛入地二尺埋兩箇月取出隂乾後入
輕粉(一錢)雄黃(半錢)粉霜(二兩)乳香(一錢)没藥(二錢)蟾酥(一錢)
右同前藥研為細末先放瘤子頂上炙三炷唾調塗
之上用紙封三重每日上次先藥休去了
金黃散
作定子瘤子破了用此藥任在四邊自落薑酒下早
晩各一丸如小腸氣三丸切生薑三錢炒焦酒下如
傷酒二丸飛白礬生薑自然汁調下婦人心氣痛醋
湯下二丸
紫蘇子膏治項氣成瘤方(見本門氣癭類)
生肉膏治癰瘤潰漏及金瘡百瘡方
當歸附子甘草白芷芎藭(各一兩)薤白
生地黃
右咀㕮以猪脂三升半煎白芷黃去滓稍以傅之三
日
蔓荆實丸治瘤
蔓荆實(去白皮炒一兩)甘草(炙剉一兩)羊黶(二十枚去脂膜别搗)白歛(半兩)
椒目(一分)小麥麫(微炒一兩)
昆布黃耆湯(一名麥門冬丸)治瘤腫(方見癭瘤咽喉噎塞本類)
右將五味為末與羊黶末相和以好醬更搗丸如梧
桐子大每服酒下五丸
消毒散治毒氣項下結核成為瘤者
皂角子(五百枚慢火炒烈)薄荷(乾者二兩)㯽榔(剉半兩)甘草(炙剉)連
翹(各一兩)
右為散每服二錢匕食後臨卧米飲調下臘茶亦可
深思療瘤脂細瘤方
吳茱萸(一分)礬石(燒)芎藭當歸大黃黃連
芍藥白歛黃芩
右合搗下篩和和鷄子塗著細故布上便瘤大小薄
厚貼之燥輙昜之著藥當熟作膿貼細細從孔中出
探之知膿血盡著生肉膏若膿血不盡後起故也
繫瘤子自落方
砒黃砒霜硼砂(各半兩)巴豆(五粒去皮心)芫青(去翅足七)
(枚)班猫(去頭足翅七枚)
右研為末先取蜘蛛網及絲共搓為線子水濕塗藥
末於上貼子中常以藥末養遇有患者以線繫之留
線頭如痒即繫之如痛即不用繫其瘤自黑乾如胡
桃大者三四日自落如茄子大者半月落更大者不
過二十八日如瓜者不過一月如血瘤繫之血出者
服定血藥燕服藥治之
黃芩散治諸瘤血出
黃芩(去黑心)黃蘗(去粗皮剉)黃連(去鬚)欝金(各半兩)
右為散入寒食麫五錢匕水調貼之
小黃膏治瘤
黃蘗黃芩大黃(各等分)
右為末以水調為糊比枯瘤藥大一遭塗之三日一
昜至八九上不取直候可取
治小瘤方
先用甘草煎膏筆蘸粧瘤四傍乾後復粧凢三次以藥
大戟芫花甘遂
右䓁分為末米醋調别筆粧𫝊其中不得近著甘草
處次日縮小又以甘草膏粧小暈三次中門仍用大
戟芫花甘遂如前自然焦縮凡膏瘤肉瘤膿瘤血瘤
石瘤皆不可决惟脂瘤决去其脂粉則愈蓋六種瘤
尤不可治治則殺人
信(一兩)硫黃(一兩)井泉石(二兩)玄精石(一兩)
右將藥研作小塊入砂鍋内赤石脂并鹽泥固濟勿
令透氣乃入於文武火内燒煙盡取出放在地上冷
定取藥後入
輕粉(一錢)乳香(二錢)硼砂(二錢)没藥(二錢)雄黃(二錢)
右同研為細末用蒸餠心和為小錠子在四邊為效
治瘤贅如破者用藥一餅安破處漸漸腐化去之不破
者用針挑動用藥
信(五錢研)硫黃(五錢研)白丁香(四錢)班猫(十六箇去頭足)巴豆(十六)
(箇去殼油)雄黃(四錢)輕粉
右為細末用油餠邊和丸如彈子大捏作餠子
龍膽丸治氣瘤
龍膽(去蘆頭炙一兩)昆布(洗去鹹味炙)海藻(洗去鹹炙各二兩)馬刀(研)
海蛤(研)香草(各半兩)大黃(剉炒一分)
右為末煉蜜為丸如梧桐子大用破日綿褁一丸朝
暮含嚥之
白頭翁丸治氣瘤(方見本門氣癭類)
二色丸治一切腫赤皮膚毒及瘤
天南星半夏甘遂大戟(各三錢)乾薑胡椒
桂&KR1181;撥(各三錢)代赭石(一兩)大黃(生用)
右取前四味以漿水一升煮水盡為度晒乾餘六味
同搗為末每用一錢巴豆三枚燒得𦦨起盞合却候
冷每一錢藥一處研更用醋一盞煎成膏共藥同丸
如菉豆大丸分兩處丹砂為衣一用膩粉為白衣此
兩䓁顔色白者或捏作餠子亦可用治瘤子每服一
丸生薑湯下
神效散治項氣瘤結附贅日漸增長
豬羊黶(各三十枚旋入䀋膳内焦過今人乾只用䀋亦得)陳皮(去白焙炒一兩)
右為散每服二錢匕空心米飲下初結不過數服覺
消不用久服
治瘤
雄黃(一錢)人言(一錢一分)
右研為細末稀粥糊調藥攤在瘡頂兒上用針鍼破
用貼藥紙封
治白瘤方
白礬硫黃(等分)
右為末以醋和封止
治候子
獨掃子(本草名地膚子)白礬
右等分為末煎湯洗不數次即盡去陳郎中親曾用
之果然
枯瘤方
用銅碌為細末刺破瘤掺在上以膏藥貼之
南星膏治皮膚頭面生瘤不可輙有鍼炙大者如拳
小者如栗或軟或硬不疼不痛宜服
用生南星大者一枚去土薄切細研桐粘為膏滴好
醋五七滴如無生者以乾者為末投醋研為膏先將
小刺病處令氣透以藥膏攤紙上像瘤大小貼覺痒
三五昜瘥
繫瘤法兼去鼠妳痔
用芫花根淨洗帶濕不得犯鐡器於木石器中揭取
汁用線一條浸半日或一宿以線繫定經宿即落未
落再換線不過兩次自落後以龍骨并訶子末𫝊瘡
口即合依上法繫鼠妳痔累用得效繫瘤法蘇沈良
方亦有用蜘蛛者然費力也不如此徑捷如無根只
用花泡濃水浸線亦得昔趙氏嘗用以繫腰間一瘤
不半日即落亦不痛
治果報面生贅瘤
用艾圓炙十壯即用醋磨雄黃塗紙上剪如枼螄奄
子大貼所炙處更用膏藥重貼二日一換候痒搔出
膿如菉豆粉即愈
治瘤方
用舊牛皮洗煎凍常食之瘤若破如豆腐極臭
治瘤方
用鹿草鹿二種肉剖如厚脯炙令熱榻掩一日四炙
四昜痛攬出膿便愈不除更炙新肉用之良
治瘤
用人精一合半亦得青竹筒盛火上燒炮之以器蒸
取汁蜜置器中數𫝊瘤上良
萞麻子方治大人小兒項下結核漸成癭瘤
用&KR1181;麻子炒黃風中吹乾每服温湯下一枚不拘時
候日服三五枚服之五日後搗玄参為散食後温米
飲調下一錢匕與萆麻相間服三日後依前只服&KR1181;
麻五日後却與玄参同服三日周而復始
繫瘤方
用稲上花蜘蛛十餘枚置桃李枝上候絲垂下取東
邊者撚為線子繫定子七日候換瘤子自落昔人病
瘤如拳大以此繫之至三換瘤子遂乾一夜忽失所
在天明於枕邊得之如一乾栗
又方
用狗屎拌雞子傅之去濃水如前方說傅生肉膏取
瘥
治肉瘤
先將麻布擦令血熱方上藥大者用藥四五次小者
用藥三四次以致根頭不痛有巨暈即止辨瘤數種
於後
軟筋瘤帶經絡垂
番花瘤形如石榴花
米瘤肉如米
粉瘤肉如粉
肉瘤色紅
茄子瘤
氣瘤肉實
骨瘤硬實
血瘤色如繫茄
軟自沺瘤擦開如牛血
右十般瘤子惟有七般可醫如軟瘤番花瘤并自有
破者不可療用藥之際切須審察
贅瘤方
用錦紋大黃醋磨塗瘤上漸消
白瘤方
令先極搔刮以䋲縛之即愈又取東向木空中水熟
刮瘤上洗之凢一日三即愈
治身上生贅肉
用海藻為末𫝊仍煎海藻酒服之則去
治贅瘤
用茄子咬去蔕於贅瘤上擦千百遍以茄撇於地上
茄若爛瘤平復矣
平復以點贅瘤法
凡剪去薄皮以藥點之痁落即去大者内捻出一肉
片子仍須擦令血熱方可用藥
治候子
用濃研好京墨筆抺在候子上候乾更抺以多為妙
數次即失去
又方
用買路紙不令人見揩後密藏撇於路上街磚下紙
爛則疾愈矣
又方
用青柴燒出水搽之
治流腫悶方
羊黶(一兩乾者)青橘皮(一兩湯浸去白焙)燒銀沙鍋(一兩)
右為末用糯米飲和丸如梧桐子大每於食後以木
通下二十丸
井金散枯瘤&KR0659;大有神效
土黃(二錢)雄黃(二錢)硼砂(二錢研)粉霜(一錢)輕粉(一錢)乳香(半錢)
没藥(半錢)
右為細末假令瘤子如胡桃許用藥末少許半用津
唾調稀糊得所攤去瘤子項上如小不許唾津濕紙
花兩重蓋之後用黃龍膏蓋之間且度上藥次添藥
徹的周回大韮葉如比之上無徒漸瘤斬之後根銀
自然有動隨後然下來一方入麝香少許
黃龍膏
用黃蘗一味為細末唾調攤去紙上
生肌青龍散
訶子皮高茶龍骨
右等分為細末乾掺上
做土法
砒黃(另為末三兩)木鱉子(用半兩去殼)巴豆(半兩不去油)硼砂
(另為末二兩)
右砒黃一處為末後用木鱉子同石腦油和成一塊
油紙褁定埋於坑内四十九日取出收於磁噐盛劈
作小塊
枯瘤子藥方
桑柴灰(二椀)膩白石灰(三椀)朽木(三兩)乾桑耳(三兩)草烏頭
(半觔)川烏頭(四兩)
右朽木等四味燒灰作性同煎桑柴灰勻用水一桶
淋汁如法殼火成膏用之
治頭面生瘤子
用蛛絲勒瘤子根三二日自然退落
治宿肉贅瘤
右以&KR0008;&KR0008;燒為末和臘月猪脂傅之
治癭根瘤贅瘜肉
右用博落迪和百丈青鷄桑灰為末傅之
治繫指并贅瘤方
右以花蜘蛛網絲於黃丹中飬之繫指與瘤夜至旦
自下
釘棺木斧聲
去人身上努肉可候有候時專聽其聲聲發之時便
下手速捻二七遍已後自得消平也産婦勿用
普濟方卷二百九十四
