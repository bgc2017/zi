普濟方卷四百十八明周王朱橚撰
鍼灸門
傷寒
治熱病先腰脛酸喜渴數飲身清清則項痛而寒且酸
足熱不欲語頭痛顛顛然
先取湧泉及太陽井榮熱中少氣厥寒灸之熱去
灸湧泉三壯煩心不嗜食灸湧泉熱去四逆喘氣
偏風身汗出而清皆取挾谿
治温病身熱五日以上汗不出
刺太泉留針一時取針若未滿五日者禁針
凡好太息不嗜食多寒熱汗出病至則喜嘔嘔已乃衰
即取公孫井俞實則腸切痛厥頭而睡起煩心狂
多飲不嗜卧虚則鼓脹腹中氣大滿熱痛不嗜食
霍亂公孫主之
治熱病煩心足寒清多汗
先取然谷後取太谿(皆先補之)
資生經云凡温病可針刺五十九穴又身之穴六百
五十有五其三十六穴灸之為害七十九穴刺之為災
治温病穴顳顬
灸陰毒傷寒法其狀不躁不渴唇青腰皆重咽喉及目
睛痛心腹煩疼舌縮面青吃噫氣喘嘔逆冷汗向暗不語
以生蔥約十餘莖去根粗皮顛倒紙卷徑闊二寸勿
令緊欲通氣以快刀切每一餅子高半寸安在臍
心用熨斗火熨葱軟易之不過十餘次患人即甦
後服正氣藥
灸結胷傷寒法其狀胷滿短氣按之即痛或吐逆滿
悶或大便不通諸藥不能救者
以巴豆七粒和皮肥黃連七寸去鬚同搗爛作一丸
安在臍心上以手按之稍實捻艾皂子大於藥上灸
甚者不過三五壯立愈續用補藥一二日若病半月
微有氣皆療
治氣虚陽脱體冷無脉氣患欲絶不省人事及傷寒陰
厥百藥不效葱熨法
以葱用索纏如盞許大切去根及葉惟存白長二
寸許如大餅餤先以火熁一面令通熱艾勿令灼
人及以熱處撘病人臍連臍下其上以熨斗滿貯
火熨之令葱餅中熱氣熨入肌肉中須預作三四
餅一餅壊不可熨又易一餅良久病人當漸醒手
足温有汗則瘥更服四逆湯俾温其内萬萬無憂
王氏云予伯兄病傷寒冥冥不知人七八日四體
堅冷如石藥不可復入用此法遂瘥集賢校理胡
全夫用此拯人之危不可勝數
初得病或先頭痛身寒熱或濇濇欲守火或腰背強直
面目如飲酒狀此傷寒初得一二日但烈火灸心下三
處穴巨關上管胃管
各灸五十壯大人可五十壯小兒可三壯亦隨其
年灸之大小以意斟量
治傷寒若病者三四日以上
宜先灸胷上二十壯又灸顳顬二穴
又灸風池二穴又灸太衝三十壯神驗
又灸肝腧百壯餘處各三十壯又以䋲度鼻正上
盡髮際中屈䋲斷去半便從髮際入髮中灸䋲頭
名曰天聰
資生經云凢傷寒惟陰證可灸餘皆當鍼故千金方
惟云刺取而素問亦云病甚者為五十九刺所以瀉
諸陽胷中胃中四肢五臟之熱也若温病身熱五日
以上汗不出可刺太泉未滿五日禁鍼刺而千金於
頭痛身寒熱病及灸巨關上中管三處豈亦是陰證
耶其狀盖云咸濇濇欲守火是也醫者當辨之
治熱病卒心中懊憹數欠頻伸悲恐目眩頭痛面赤而
熱心悸肘臂臑痛實則肢腫虚則不能言若咽喉痺少
氣遺溺穴通里
療天行傷寒穴中管
治傷寒嗜卧怠惰不欲動搖身常濕不能食穴膈腧
治熱病煩滿上氣心痛痰冷少氣悲恐善(一作喜)驚及掌
胷痛口熱咽酸乍寒乍熱手攣不伸引眼痛穴少衝
治傷寒餘疾皮膚乾燥穴曲池
治熱病先不樂數日穴通里
治熱病振慄鼓頷腹滿陰痿色不變穴魚際陽谷
治氣隔喜嘔鼓頷不得汗穴尺澤
治頭身熱赤振慄腰中四肢淫濼欲嘔穴腎腧
治氣熱身熱喘寒熱口乾身熱喘息目急痛善驚
穴三間
治熱病寒慄鼓頷腹滿陰痿色不變穴魚際
治熱病煩心心悶汗不出掌中熱心痛身熱如火舌本
痛穴中衝少衝關衝勞宫大陵
陽谿天窌間使
治熱病煩心喜噦胷中澹澹喜動而熱穴間使
治煩心喜嘔穴巨關
治傷寒温病身熱煩心口乾穴曲澤
治熱病先腰脛酸喜渴數飲食身熱項強痛振寒寒熱
頸項腫實肘肘攣頭眩痛虚則生疣小者如疥
穴支正少海
治振寒頸項痛穴天井
治熱病俠脊痛穴委中
治傷寒頸項強目瞑多噎鼻&KR0864;出清涕穴風門
王氏云陰毒沉困藥餌難為功但灸臍中三百壯艾
如半棗手足不煖不可治也或心迷耳聾呌不應因
食冷得疾者予以理中湯救數人矣若復渴則煎五
苓散與服或煎人参湯服皆效又云傷寒多從風寒
得之始表中風寒入裏則不消矣未有温覆而不消
也
治傷寒結胷穴支溝間使行間
治傷寒在表發熱惡寒頭項痛腰脊強無汗尺寸俱浮
穴合谷
治傷寒飲水過多腹脹氣喘心下痛不可忍
穴中管氣海
治傷寒少復上有氣衝者
穴天樞氣衝三里三陰支
治傷寒手足逆穴大都内庭大谿行間
治傷寒交汗不出穴風池俠谿魚際經渠内庭
治傷寒胸中熱不已穴大杼風門中府缺盆
治傷寒胃中熱不已穴中脘三里上廉下廉
氣衝
治傷寒四支熱不已穴雲門肩髃委中腰腧
治急食不通并傷寒水結穴三間合谷承山
治隂證傷寒四支厥冷腹痛吐痢身強煩躁自汗脉沉細
或面赤凡三隂中寒皆灸之
穴䧟谷灸二三七壯體温脉通汗出效不爾再
灸加艾倍之
治卒得食病似復寒其人但欲卧七日不療殺人
右按其脊兩邊當有䧟處止灸陷處兩頭各七壯
則愈
治傷寒始得一二日
右便可灸頂三壯又灸大椎三壯各加至五炷益
良用之驗大椎平肩針齊高大者是也仍不得侵
項分取之則非也上接項骨下肩齊在椎骨節上
是餘穴盡在節下凡灸刺不得失之毫釐今崔氏
不定高下是以言之出黃帝鍼灸經
治斷温病令不相染着及治時氣瘴疫
右用蜜艾灸病人床四角各一壯不得令知之佳也
治隂毒傷寒灸法
用乾艾葉搗熟去灰作艾炷灸臍下一寸三分名
氣海二寸丹田三寸關元五十壯至三百壯以手
足漸温人事稍甦為可治
治陰證傷寒灸法
於臍下一寸氣海穴灸一七壯小作艾炷於臍下
以鹽填實灸七壯立效二寸丹田三寸關元皆可
灸
治熱病後發豌豆瘡
灸兩手腕硯子骨灸上三壯男左女右
治傷寒熱盛煩嘔穴大椎
治熱病偏頭痛引目外眥穴懸釐鳩尾
治時氣病起諸復勞灸法
男初覺便灸陰三七壯若已疾甚至百壯即愈眼
無妨陰道瘡復常
治傷寒熱甚五十九刺(五十九刺者為頭上五行以尅越諸陽之熱也)
穴大杼膺腧缺盆背腧(此八者以瀉胷中之熱也)
氣衝三里巨虚上下廉(此八者以瀉胃中熱也)
雲門偶骨委中隨空(此八者以瀉四支熱也)
臟腧傍五(此十者以瀉臟之熱也)
凡此五十九穴者背之左右故病甚則當刺之凢
刺之法吸則納針得氣則瀉勿令遲緩起似發機
故鍼經曰熱者疾之刺熱病汗不出
夫傷寒熱病汗不出者榮衞不交陰陽不和故汗不出
當刺結雪穴通其經脉和其陰陽令汗得出
手陽明有商陽合谷手太陽有腕骨陽谷
足少陽有俠谿足陽明有厲兊手厥陰有勞
宮凡此七穴皆刺熱病汗不出隨經辨脉調其
陰陽和其榮衞令得汗出又十二經之榮皆治身
熱為主身熱背南方火故經曰榮主身熱皆可刺
也
刺傷寒結胷痞氣
傷寒下後結胷痞氣者皆足三隂之終手三陰之
始胷中結痞過在足少陰腎手厥陰包絡刺兩經
之井原以瀉胷中之氣心中結痞過在足太陰脾
手少陰心刺兩經之井原以瀉心中之氣胃中結
痞過在足厥隂肝手太隂肺刺兩經之井原以瀉
胃中之氣或上腕中腕下應痞結而瀉
治傷寒三陽頭痛法
傷寒三陽頭痛何法刺之荅曰手之三陽足之三
陽皆會於頭者謂諸陽之會其受邪伏留而不去
故曰三陽頭痛視其色脉知在何經而取之
如脉浮而頭痛過在手足太陽刺穴腕骨京骨
如脉浮而長過在手足陽明刺穴合谷衝陽
如脉浮而弦過在手足少陽刺穴陽池丘墟
風府風池已上數穴刺三陽之頭痛法也
治傷寒三陰腹痛法
傷寒邪在三陰内不得交通故為腹痛手足之經
皆會於腹隨經取之
如脉弦而腹痛過在足厥陰肝手太陰肺刺
穴太衝太陵太淵
如脉沉而腹痛過在足少陰腎手厥隂心胞刺
穴太谿太陵
如脉細沉而腹痛在足太隂脾手少陰心刺
穴太白神門三陰交
已上數穴刺三陰腹痛之法也
灸少陰原救脉法
治傷寒陰病脉欲絶當灸太谿穴太谿者足少陰
腎之原少陰病属水陰氣太盛陰氣不得管故瀉
陰補陽隂毒傷寒體沉四肢俱重腹痛脉微遲當
灸氣海或關元脉属少陰故同法瀉隂補陽也
辨傷寒藥附鍼灸法
傷寒經與表合鍼與藥自汗逐漏不止刺風府風
池却與桂枝湯傷寒經與裏合灸太谿七壯與通
脉四逆湯此太陽少陰表裏之法故表可鍼太陽
也裏可灸少陰也
傷寒刺期門
太陽病頭痛眩冐心下痞者刺肺腧肝腧不可發
汗發汗則讝語不止當刺期門穴頭痛目眩太
陽經病可發汗心下痞滿邪傳裏也不可發汗刺
肺腧奪其邪氣二穴皆在陽經也是高下之刺也
妄發其汗内亡津液傳属陽明故讝語不止未太
實者當瀉肝經刺期門恐傳於脾胃也
傷寒腹滿讝語寸口脉浮而緊此肝乘脾也名曰從刺
期門
腹滿讝語太陰陽明經也脉浮而緊肝脉也故夫
乘妻名曰從當刺期門
傷寒發熱嗇嗇惡寒大渴飲水其腹必滿自汗出小便
利肝乘肺也名曰横刺期門
發熱嗇嗇惡寒者肺病也大渴者上焦有熱也自
汗者表虚也小便利者裏和也妻未乘夫名曰横
當刺期門
灸傷寒咳逆法
十便良方云有患霍亂吐痢者垂困忽發欬逆半月
之間遂至困始有人云有灸欬逆法凡傷寒及患疾
得咳逆皆為惡候投藥皆不效者灸之必愈予遂令
灸之火至欬逆已定其法乳下一指許正與乳相直
骨間䧟中婦人即屈乳頭齊處是穴艾炷如小豆許
艾三壯男灸左女灸右只一處火到當即瘥若不瘥
則多不效矣
治脉微細不見二時無脉者
以圓利鍼刺足少隂經復溜二穴在内踝上二寸
陷中鍼至骨順鍼往下刺之候廽陽脉生大乃出
鍼
治傷寒飲水過多腹脹氣喘穴中脘
治熱病身痺洒淅振寒季脇支滿痛
穴刺陷谷足先寒上至膝乃出鍼
治傷寒氣熱身熱喘穴三間
治傷寒過經不觧
刺足厥陰經期門二穴使經不傳凡治傷寒辨其
足三陰三陽經審而刺之仲景傷寒傳足經不傳
手經此之謂也
傷寒頭痛
治傷寒寒熱頭痛噦衂肩不舉穴温溜
治熱病頭痛身熱引目外眥而急煩滿汗不出引頷齒
面赤皮痛穴懸顱
治熱病偏頭痛引目外眥穴懸釐
治振寒小作不時頭痛穴少澤
治身熱頭痛進退往來穴神道關元
治頭痛食不下穴三焦腧
治熱病先頭重項痛煩悶身心熱熱甚則腰痛不可俛
仰又熱病滿悶不得卧身重骨痛不相和穴太白
治傷寒身熱頭痛噦逆肩不得舉穴温溜
治頭痛穴魚際掖門中渚通理
治頭痛穴天池
治頭眩痛穴支正
治頭痛顛顛然穴通泉
治頭痛汗不出穴魚際
資生經云治傷寒頭痛藥多矣惟濃煎五苓散服必
效不必鍼灸予屢與人皆效故也
治頭痛穴風池
傷寒寒熱
治熱病先腰脛酸喜渴身熱項強振寒寒熱頸項腫實
則肘攣虚則生疣痂穴少海支正
治傷寒温病身熱煩心口乾心膽善驚手清逆氣嘔唾
肘瘛善搖頭顔青汗不過眉穴曲澤
治氣熱身喘寒熱口乾喘息口急痛善驚穴三間
治寒熱項適歷耳鳴無聞引缺盆肩中熱痛麻木不舉
穴肩貞
治傷寒餘熱不盡穴曲池
治寒熱好嘔穴商丘
治寒熱皮肉骨痛少氣不得卧
穴中府膈腧(又云膈腧主嗜卧患墮不欲動搖身常熱不能食飲)
治寒熱悽索氣上不得卧穴支滿肩井關衝
治寒熱掌中熱穴列缺
治傷寒振寒頸項痛穴天井
治振寒而欠穴衝陽
治身熱惡寒穴後谿
治傷寒熱盛煩嘔穴大椎
寒熱
治骨寒熱汗注不止穴復溜
治寒熱解散淫濼頸酸四肢腫痛少氣難言穴至陽
治身解寒滛樂䯒酸不能久立穴光明
治寒熱風痙脊強反指穴瘂門
治洒浙寒熱穴陶道神堂風池
治洒浙畏寒厥逆穴陰郗
治洒浙惡風寒虚熱舌黃身熱頭痛咳𠻳汗不出痺走
胷背痛不得息穴魚際
治發寒熱穴浮白
治頭重身熱穴腎腧
治身熱頭重脇痛不得轉側穴顱顖
治身熱穴太白陽綱
治身體煩熱穴曲差
治勞疾羸瘦體熱穴腦空
治寒熱胷膈滿穴天池
治乍寒乍熱穴少衝
治寒熱喘滿穴肺腧
治寒熱穴神道少海
治振寒穴膽腧
治洒淅振寒穴臨泣
治虚熱洒洒毛竪惡風舌上黃身熱欬嗽喘痺走胷背
不得息頭痛甚汗不出熱煩少氣不足穴魚際
治寒熱骨痛穴膈腧
治身寒熱穴天突
治身寒熱引項強急穴腦空
治寒熱穴飛揚光明
治臟腑積聚心腹滿腰背痛飲食不消吐逆寒熱往來
小便不利羸瘦少氣
穴三焦腧隨年壯又胃管穴(灸百壯及至千壯止)
治四肢寒熱腰疼不得俛仰身黃腹滿食嘔舌根直
穴脾腧并椎三穴各灸七壯
治盗汗寒熱惡寒穴肺腧(隨年壯針五分)陰都百壯
治多汗寒熱穴玉枕五十壯
治三焦寒熱穴小腸腧灸隨年壯
治膀胱三焦津液下大小腸寒熱赤洩洞痢腰脊痛小
便不利婦帶下穴三焦腧灸五十壯
治身體腰脊如解及治寒熱
先灸項大顴以年壯數次灸腰骨尾竅骨也以年
為壯數視皆顧陷者灸之舉背肩上陷者灸之(&KR1075;二)
(穴也)兩季脇之間灸之(章門穴也)外踝上絶骨之端灸之
(陽蘇穴也)足小指次指間灸之(俠谿穴也)缺盆骨上切之
堅痛如筋者灸之(纏闕其名)腨下陷脉灸(承筋穴也)外踝後
灸之(崑崙穴也)膺中陷骨間灸之(天突穴也)掌束骨下灸之
(陽池穴也)臍下三寸灸之(關元穴也)毛際動脉灸之(氣待穴也)脉
下三寸分間灸之(三里穴也)足陽明跗上動脉灸之(衝陽)
(穴也)顛上一寸灸之(五會穴也)
治身體腰脊如觧
穴湧泉
傷寒熱氣
治腹痛而熱穴行間
治腹中熱穴中極
治五臟熱及身體熱脉弦急
灸第十四椎與臍相當五十壯老小增損之若虚
寒至百壯横三間寸灸之
治身熱腹痛穴氣衝
治腹中熱渴
穴刺中管穴亦不可容易鍼
治腹中大熱不安穴氣衝
治寒熱入腹穴關元
治久冷穴天樞灸百壯
治腹寒穴陰陵泉三陰交
治腹中寒熱穴隠白
療熱風冷痺穴下廉
治寒熱穴瘂門治寒熱(亦主下部寒熱)穴飛揚
治乍寒乍熱穴少衝
治但是積冷虚之病穴關元
治臓腑久積冷氣心腹脹滿穴三里
治久積冷氣繞臍切痛時上衝心穴天樞
治冷氣穴中極又穴漏谷會陽
治六腑氣寒不嗜食穴下管
治冷氣上衝心穴氣海
治腹中寒冷氣脹滿穴隠白
治上氣冷發腹中雷鳴穴大衝
治結氣寒冷穴太倉灸百壯
治臍下絞痛流入陰中發作無時此冷氣也
穴關元灸百壯
治心下寒穴商丘
治心寒冷氣上穴鳩尾少衝商丘
龍頷灸百壯
治寒厥驚狂穴陽交
治腹寒氣滿穴衝門
資生經云五勞六極復生七傷變生七氣積聚堅牢
如久留在腹内心痛煩冤不能飲食時來時去發作
無常寒氣為病則吐逆心滿熱氣為病則恍惚悶亂
長如眩冐又復失精宜服和劑局方七氣湯若冷氣
忽作藥灸不及只用火鍼微刺諸穴與疼處須臾即
定神效
治胃中熱穴三里灸三十壯
治三焦膀胱腎中熱氣穴水道灸隨年壯
身寒痺
治身常濕穴膈腧
治身濕穴豐隆
治身濕搖時時寒穴曲池列缺
治卒痺病引臏下節穴曲泉
治膝股重穴合陽
治身濕痺不能行穴漏谷
治濕痺不腫髀筋急項頸痛穴懸鐘
治髀樞痛膝脛骨搖酸痺不仁筋縮諸節酸淅
穴絶骨
治身痺洒淅振寒穴臨泣
治骨痺煩滿穴商丘
治身體不仁先取筋骨後取中封絶骨皆瀉之
治痿厥身體不仁少氣濕重脥腫穴中封
治緩縱痿痺腨腸疼冷不仁穴風市
治寒氣在分肉間痛苦痺不仁穴中瀆
治膝外臁痛不可屈伸脛痺不仁穴陽關
治酸痺不仁身重穴絶骨
治冷風濕痺穴環跳
治濕痺穴條口治風濕痺穴委中
治寒濕内傷穴下髎
治偏風熱風冷痺不遂風濕痺
穴下廉灸瘡瘥冷痺即已
治痺走胷背穴魚際
治冷痺脛膝疼腰脚攣急足冷氣上不能久立有時厭
厭嗜卧手足沉重日覺羸瘦名復連病令人極無情况
常愁不樂徤忘嗔喜有如此候即當灸之
穴灸懸鍾絶骨隨年壯一灸即愈不得再灸也若
年月久更發依法更灸若意便欲多者七日外更
七壯
資生經曰虚損論云疾之所起生自五勞五勞既用
二臟先損心腎受邪卧生六極一曰氣極令人内虚
五臟不足外受邪氣多寒濕痺又曰五勞六極七傷
七氣積聚變為病者甚則令人得大緩急濕痺不仁
偏枯筋縮四肢拘攣令人無子
治骨痺舉節不用而痛汗注煩心取三陰之經補之
厥痺者厥氣上□腹取陽之絡視主病瀉者陽補陰經
也穴會陰太淵消濼照海
治足大指損傷下車挃地適臂指端傷為筋痺
穴解谿
治痺經重足跗不收跟痛穴巨虛下廉
治經疼足緩失履濕痺足不能久立穴條口
治膝寒痺不仁痿不屈伸穴髀關
治膚痛痿痺穴外丘
治髀痺引膝股外廉痛不仁筋急穴陽陵泉
治腰脇相引痛髀筋瘛脛痛不可屈伸痺不仁
穴環跳
治風寒從足小指起脉痺上下帶胸脇痛無常處
穴至陰
治足下熱脛痛不能久立濕痺不能行穴三陰交
治胸痺引背時寒穴間使
治痺心痺穴天井
治胸痺心痛不得息痛無常處穴臨泣
治胸痺心痛穴膻中忌鍼
治胸痺滿痛穴期門
自汗
治多汗穴玉枕治汗出穴膈腧
治多汗四肢不舉少力
穴横文灸五十壯長平灸五十壯
治頭項痛歷節汗出
穴飛揚漏泉頷厭後項
治瘧多汗穴崑崙治濕瘧汗出穴然谷
治骨寒熱汗注不止穴復溜
治心痛汗出穴大敦治汗出穴缺盆
治風汗出穴中府治汗出而寒穴少商
治汗出穴衝陽
治熱病煩心心悶先手臂身熱瘛瘲唇口聚鼻張目下
汗出如珠穴列缺曲池
治汗出寒熱穴攅竹正營上管缺盆中府
治汗出衂血不止穴承漿
治汗出而嘔痓穴百會
治熱病汗出目厥足清又治汗不出厥手足清
穴大都
治寒熱無所汗出不止風逆四肢腫穴復溜
治熱病煩心足寒清多汗
先取然谷後取太谿大指間動脉皆先補之
治汗出穴列缺肺腧心腧
治多汗瘧病穴譩譆五十壯
汗不出
治胷滿短氣不得汗背鍼補手太陰令汗出
治&KR1211;寒汗不出穴少澤復溜崑崙
治風&KR1211;汗不出穴偏歷
治&KR1211;寒熱汗不出穴少澤
治痎瘧寒熱汗不出穴上星
治頭痛汗不出穴瘂門
治心中煩滿汗不出穴心俞曲差
治洒淅寒熱脊強汗不出穴陶道
治振寒汗不出穴膽腧
治頭痛如破身熱如火汗不出穴命門
治身熱汗不出穴上脘
治汗不出穴至陰魚際曲泉俠谿中膂腧
治風汗不出穴偏歷
治手足煩熱汗不出轉筋穴竅陰
治汗不出穴命門肺腧
治汗不出過肩穴曲澤
治汗不出不過眉穴曲澤
治汗不出穴魚際
治熱病汗不出腹中積癖默默嗜卧四肢怠惰不欲動
身常濕不能食食則心痛周痺身皆痛穴膈腧
傷寒無汗
療熱病汗不出手足逆冷腹滿善嘔目眩煩心四肢腫
穴大都
治熱病三日以往汗不出怵惕又云及主熱病煩滿欲
嘔噦胸脇不可反側欬滿溺赤小便血衂不止嘔吐血
氣逆噫不止嗌中痛食不下善渴口中爛掌中熱欲嘔
穴勞宫
治臂厥熱痛汗不出穴孔最(皆灸刺之此穴可出汗)
治熱病汗不出
穴經渠陽池陽谷合谷前谷内庭
後谿腕骨支溝厲兊衝陽解谿
治熱病汗不出穴中衝
治煩滿汗不出穴命門膀胱腧上管曲池
上星陶道天柱上窌懸釐風池
治下部寒熱汗不出體重穴飛陽
治汗不出悽厥惡寒
穴玉枕大杼肝腧心腧膈腧陶道
治腹足清寒熱汗不出穴光明
治身熱頭痛穴曲泉
治頭痛不甚汗出穴魚際
治氣膈善嘔鼓寒不得汗煩心身痛穴尺澤
治熱病先不樂頭痛面熱無汗穴液門中渚通理
治傷寒温病善搖頭顔清汗不過眉穴曲澤
治熱病汗不出取其經血立愈穴委中
治熱病汗不出穴孔最(可灸三壯即汗出)
治熱病汗不出穴陷谷厲兊鬲腧中清
大都支溝陽谷腕骨前谷
治熱病煩滿汗不出穴懸顱
治熱病汗不出頭偏痛煩心不欲食穴懸釐
治熱病汗不出穴譩譆
治傷寒汗不出脊強穴大杼
治熱病汗不出暴痺喘逆心痛嘔吐穴經渠
治熱病汗不出穴商陽
治熱病汗不出掌熱身如火心痛煩滿舌強頭痛如破
穴中衝
治熱病汗不出默默嗜卧溺黃消痺大便難
穴太谿
治温病汗不出目眩苦頭痛穴風池
治熱病汗不出臂攣腋腫善笑不休心懸若饑喜悲泣
驚恐目赤小便如血嘔逆狂言不樂穴大陵
治熱病汗不出卒狂虚則痿痺坐不能起實則足䯒熱
膝痛身體不仁善囓頰穴光明
治熱病汗不出胸滿頸痛四肢不舉腋下腫上氣胷中
有聲喉渴穴天池
治熱病汗不出穴譩譆天牖風池上星
治熱病汗不出而苦嘔煩心穴承光
治熱病汗不出穴天柱風池商陽關衝
治熱病胸中澹澹腹滿暴痛恍惚不知人手清小腹滿
瘛瘲心疝滿不得息穴巨關
治熱病汗不出脇痛不得息頸頷腫寒熱耳聾無所聞
穴陽谷
治熱病汗不出善噫腹脹滿胃氣譫言穴解谿
傷寒嘔噦
治傷寒煩心善嘔心腹脹噫煩熱膈中不利穴巨關
治熱病煩心善嘔胸中澹澹穴間使
治傷寒寒熱頭痛嘔衂穴温溜
治汗出而嘔痙穴百會
治寒熱好嘔穴商丘
治傷寒熱盛煩嘔穴大椎
治頭身熱赤欲嘔穴腎腧
治熱病煩滿嘔噦穴勞宫
治傷寒逆氣嘔吐穴曲澤
治傷寒噦逆噫噦膈中氣閉塞
穴温溜(灸腋下聚毛下附肋宛宛中五十壯)
治傷寒嘔逆若氣自腹中起築咽喉逆氣連屬不能出
或至數十聲上下不得喘息此由寒傷胃脘腎氣先虚
逆氣上乘於胃與氣相侔不止者難治胃之噦
穴灸中脘關元百壯未止灸腎腧百壯宜茱萸
丸必用方論云噦者俗云欬逆也針灸者當以此
求之
瘧論(附論)
治瘧病灸刺法論曰足太陽瘧令人腰痛頭重寒從背
起先寒後熱熱止汗出難以刺郄中出血足少陽瘧令
人身體解亦寒不甚熱不甚惡見人見人心惕惕然多
汗刺足少陽足陽明瘧令人洒淅寒甚久乃熱熱去汗
出喜見日光火氣乃快然刺足陽明脚跌上足太陰瘧
令人不樂好太息不嗜食多寒熱汗出病至則嘔嘔已
乃衰即取之足少陰瘧令人吐嘔甚又寒熱熱多寒少
欲閉戶而處其病難已定厥陰瘧令人腰痛小腹滿小
便不利如癃狀非癃也數小便意恐懼氣不足腹中悒
悒刺足厥陰
治温瘧寒瘧療瘧久不愈穴譩譆
治温瘧痎瘧穴腰腧中管
治痎瘧穴膈腧命門太谿
治暴瘧穴陰蹻治寒瘧穴上廉
治瘧寒熱唇口乾身熱喘目急痛穴三間
治瘧發寒熱頭重煩心穴至陰
治寒熱㾬瘧穴液門合谷䧟谷天池
治發寒熱瘧久不愈目視&KR0617;&KR0617;穴偏歷
治㾬瘧久不愈穴大椎
治㾬瘧久不愈者煩滿少氣悲恐畏人臂酸掌熱手握
不伸穴少府
治㾬瘧寒熱洒淅穴陶道
治寒熱痎瘧腰腹相引痛穴命門
治瘧日西發(又云治瘧日發)穴足臨泣
治久瘧穴太谿照海中渚
治久瘧振寒及腋下腫穴丘墟
治瘧穴䧟谷
治瘧色倉倉振寒小腹腫食怏怏遶臍痛足逆冷不嗜
食身體不仁穴中封
治痎瘧寒熱目眩頭痛暴得耳聾穴液門
治痎瘧頭痛煩悶穴腕骨
治寒熱痎瘧口乾穴商陽
治温瘧穴譩譆中脘白環腧
治寒熱瘧穴上髎偏歷
治寒瘧唇焦口乾氣喘穴三間
治痎瘧寒熱穴脾腧
資生經云有人患瘧諸藥不效或教之以灸脾腧即愈
更一人亦久患瘧聞之亦灸此穴而愈盖瘧多因飲
食得之故灸脾腧多效
治寒瘧不嗜食穴内庭厲兊公孫
治瘧寒熱喜驚不欲食穴京骨
治瘧心煩甚欲得飲食冷惡寒則欲處温中咽乾不嗜
食穴神門
治身寒熱瘧病心下煩滿氣逆
穴合谷陽谿後谿陽池陰都
治寒瘧穴天樞
治寒瘧嘔沫善笑縱唇口穴列缺
治痎瘧振寒腹滿煩心善噦唾沫唇乾引飲不下膨膨
手攣指痛寒慄鼓頷喉鳴穴少商
治瘧寒熱胸背拘急胷滿膨膨穴經渠
治温瘧痎瘧穴大椎腰腧
治瘧頭項強不可俛仰頭痛振寒穴大杼
治痎瘧穴前谷風池神道
治痎瘧振寒熱汗不出穴上皇
治風瘧汗不出穴偏歷
治瘧寒汗不出穴少澤復溜崑崙
治瘧先寒洒淅甚久而熱熱去汗出穴衝陽
治瘧多汗又云瘧多汗腰痛不可俛仰目如脱項似拔
穴然谷崑崙
治瘧寒熱穴列缺(又云主瘧甚熱)後谿小澤前谷
治瘧欬逆心悶不得卧寒熱穴太泉太谿經渠
治乍寒乍熱瘧穴大陵腕骨陽谷少衝
治瘧多寒少熱又治瘧悶嘔甚熱多寒少欲閉戶而處
寒厥足熱穴大鍾
治寒瘧腹痛穴商丘
治瘧背振寒項痛引肘掖腰痛小腹四肢不與
穴小海治瘧振寒熱盛狂言穴天樞
治瘧甚苦寒欬嘔沫穴陽谿
治瘧不嗜食惡寒穴厲兊内庭
治瘧振寒慄鼓頷穴小商
治痎瘧熱穴商丘神庭上皇百會完骨
風池神道液門光明至陰大杼
治瘧身熱穴陰都小海商陽三間中渚
治瘧甚熱穴列缺治瘧足痛穴俠谿
治瘧脇痛不得息穴陽谷
治瘧從脚胻起穴衝陽束骨
治狂瘧頭眩痛痙反折穴飛揚
治瘧面赤腫穴温溜
治瘧食時發心痛悲傷不樂穴天井
治瘧病穴天府
治風瘧穴譩譆支正小海
治痎瘧少氣穴三里陷谷俠谿飛揚
王氏云夫瘧皆生於風夏傷於暑秋為㾬瘧(素問云㾬猶老)
(也亦瘦也揚上善云二日一發為㾬其說與素問千金異)瘧有數名先寒後熱曰
寒瘧先熱後寒曰温瘧熱而不寒曰癉瘧多寒曰壯
瘧久不瘥曰勞瘧久不斷曰老瘧時行後變成瘧曰
瘴瘧病結為癥瘕曰瘧母以致肝肺脾腎心胃亦皆
有瘧或每日發或間日發或作稍益晏或作日益早
素問千金等方論之詳矣治瘧之方甚多惟小金丹
最佳予嘗以與人皆效然人豈得皆有此藥哉此灸
之所以不可廢也鄉居人用旱蓮草搥碎宜用手掌
大(四指闕也)當兩肋中以古文錢壓之繫之以故帛未久
即起泡謂之大灸尚能愈瘧况於灸乎故詳著之
治諸瘧而脉不見者
刺十指間出血乃看兩舌下有紫腫紅筋亦須針
去血效血去必已先視身之赤如小豆者盡取之
治肝瘧穴刺足厥陰見血
治心瘧穴刺手少陰
治脾瘧穴刺足太陰
治肺瘧穴刺手太陰陽明
治胃瘧穴刺足陽明太隂横脉出血
治腎瘧穴刺足少陰太陽
治五臟瘧尺澤二穴各灸三壯發時灸
凡灸瘧者必先問其病之所先發者先灸之從頭項
發者於未發前預灸大顧尖頭漸灸過時止從腰脊
發者灸腎腧百壯從手臂發者灸三間又灸上星及
大顧至發時令滿百壯灸艾炷如黍米粒若覺小異
即灸百會三壯若後更發又七壯極難愈者不過三
灸以足踏地以線圍足一匝中折從大顧向百會灸
線頭三七壯炷如小豆又灸風池二穴三壯又
正頭仰卧以線量兩乳間中屈從乳向下灸度隨年
壯男左女右
治痎瘧穴上星主之灸七壯先取譩&KR0008;後取天牖
風池瘧日西而發者臨泣主之灸七壯
治瘧實則腰背痛虚則&KR0864;衂穴飛揚灸七壯
治瘧多汗腰痛不可俛仰目如脫項如拔
穴崑崙灸三壯又大開口度上下唇以䋲度心
頭灸此度下頭百壯又灸脊中央五十壯過時灸
二十壯
治熱多寒少又云瘧悶嘔甚欲閉戶而處寒厥足熱
穴太谿
治瘧穴刺足少陰血出愈
治瘧寒熱穴合谷陽池俠谿京骨
治瘧病醫不能救者
以䋲量病人脚圍遶口跟及五指匝訖截斷䋲不
用量得䋲置項上著反向背上當䋲頭處中脊骨
上灸三十壯則定候看復惡寒急灸三十壯則
定此至過發一炊久候之雖飢不與食盡日此神
驗男左足女右足
治瘴瘧服藥後
穴灸大椎四十壯無不斷若先寒者將欲寒者
預前以炭灰安床下令背煖并灸龜甲末一方寸
匕煖酒和服至發時令得三服被覆過時無不斷
此陶氏法比欲寒時但以火炙其背亦愈即瘥者
縱發亦輕效驗
治瘧疾從手發者灸三間三年痎瘧欲發惨惨則下
火從腰發者灸腎腧百壯
治瘧疾久不愈者不問男女於大椎中第一骨節盡
處先針後灸三七壯立效或灸第三骨節亦可
治瘧疾穴灸大椎百會各隨年壯
黃疸
治黃疸穴脾腧胃管太谿
治黃疸足寒熱善渴及舌縱煩滿穴然谷
治黃疸熱中喜渴穴太衝
治身黃時有微熱不嗜食少氣身體重膝内廉内踝前
痛穴中封五里
治黃疸腹滿不能食穴脊中
治黃疸喜欠不下食脇下滿欲吐身重不欲動
穴脾腧
治黃疸目黃穴勞宫
治目黃振寒穴中管大陵
治黃疸穴脾腧
療腰身黃脹滿腹肚洩痢身重四肢不收黃疸邪氣積
聚腹痛寒熱穴脾腧
療身黃羸瘦穴章門
治馬黃黃疸等病穴黃門穴(從鼻頭真人髮際度取通䋲分為三)
(斷䋲取一分入髮際當䋲頭針是穴)
治馬黃黃疸上斷裏穴正當人中及唇鍼三次
治馬黃黃疸四時等病
上腭穴入裏邊在上縫赤白脉是鍼三次
治黃疸舌下穴俠舌兩邊鍼
治馬黃黃疸寒暑瘟疫
唇裏穴正當承漿裏邊逼齒齗鍼三次
治四時寒暑所苦疸氣温病穴顳顬鍼灸
治馬黃黃疸疫通身並黃語音已不轉者
俠人中穴火鍼
治馬黃急疫俠承漿穴
治馬黃黃疸急疫等病穴巨關穴七壯
治馬黃黃疸穴上管灸七壯
治馬黃黃疸男隂縫穴拔隂反向上灸若女人玉
門是穴男女針灸無怪
治頭中百病馬黃黃疸穴風府鍼之
治馬黃黃疸熱府穴在第二節下兩傍相去各一
寸五分
治馬黃黃疸寒暑諸毒穴心腧肝腧脾腧
腎腧脚後穴在白肉後際鍼灸隨便
治黃疸通治百毒穴肺腧(灸)
治馬黃黃疸寒暑疫毒耳中穴在耳門孔上横梁
是鍼灸之
治馬黃黃疸瘟疫
頰裏穴從口吻邊入住對頰裏去口一寸鍼頰兩
邊同法
治馬黃黃疸䑀石子頭(還取病人手自捉臂從腕中太淵紋向上一尺接白)
(肉際灸七壯)
治黃疸錢孔穴度孔至臍中屈筋頭骨是灸百壯
治馬黃瘟疫穴衝鍼灸隨便
治傷胞身黃穴章門
治三十穴黃點確應用腧穴處
穴肝腧心腧脾腧肺腧腎腧膽腧
小腸腧胃腧大腸腧膀胱腧風門百會
接脊一穴在背當中心天窗明宫神庭
風府風池玉枕承漿大腸鳩尾巨關
上脘中脘下脘胃脘
陰倍二穴在胃兩傍各一寸半章門手太陽
手陽明勞宫三里上廉下廉承山絶骨
足陽明太衝伏兔氣海丹田關元曲骨
魂舍玉泉
治黃疸穴手太陽灸隨年壯
資生經云五苓散治疸病發渴立效瘀熱在裏身黃
腫煎茵蔯湯下服此不效方可鍼灸
治黃疸穴魚際灸七壯
治癉善噦氣走咽喉而不能言手足清大便難嗌中腫
痛吐血中熱唾如膠穴太谿
普濟方卷四百十八
