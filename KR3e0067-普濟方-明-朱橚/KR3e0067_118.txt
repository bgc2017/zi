普濟方卷一百十九明周王朱橚撰
積熱痼冷門
總論
一陰一陽之謂道偏陰偏陽之謂疾夫人一身不外乎
陰陽氣血相與流通焉耳如陰陽得其平則疾不生陰
陽偏勝則為痼冷積熱之患也所謂痼冷者陰陽沈痼
而不解也積熱者陽毒藴積而不散也故陰偏勝則偏
而為痼冷陽偏勝則偏而為積熱古賢云偏勝則有偏
害偏害則治偏勝不可不察也大抵真陽旣弱胃氣不
温復啖生冷冰雪以益其寒陰沍於内陽不能勝遂致
嘔吐涎沫畏冷憎寒手足厥逆飲食不化大腑洞泄小
便頻數此皆陰偏勝而為痼冷之證也其或陰血旣衰
三焦已燥復餌酒炙丹石以助其熱陽熾於内陰不能
制遂致口苦咽乾涎稠目澁膈熱口瘡心煩喜冷大便
閉結小便赤淋此皆陽偏勝而為積熱之證也施治之
法冷者熱之熱者冷之痼者解之積者散之使陰陽各
得其平則二者無偏勝之患矣常政大論云治熱以
寒温而行之治寒以熱凉而行之治温以清冷而行之
治清以温熱而行之夫治熱以寒温而行之者有三
皆同大熱在身止用黃芪人參甘草此三味者皆甘温
雖表裏皆熱躁發於内捫而肌熱於外能和之汗自出
而解矣此温能除大熱之至理一也熱極生風及左遷
入地補母以虚其子使天道右遷順行諸病得天令行
而必愈二也況天熱在上大寒必伏於内温能退寒以
助地氣地氣者在人乃胃之生氣使正氣旺三也治寒
以熱凉而行之者何也此亦有三皆同北方之人為大寒
所傷其足腫脹乃寒勝則浮使之然也若火炙湯浴必
烙肌見骨以新汲凉水浴之少時見完復矣更有大寒
凍其面或耳若近火湯浴必脫皮或瘡須先於凉房處
停步時以温手烙熨必能完復此涼而行之除其大寒
之理一也大寒之氣必令毋實乃地道右遷入肺逆行
於天以涼藥投之使天道右遷而順天令諸病得天令
行而必愈二也況大寒在外其大熱伏於地下者乃三
焦包絡天真元氣所居之根蒂也熱伏於中元氣必傷
在人之身乃胃也以涼藥和之則元氣充實而不傷三
也
諸熱(論)
黃帝曰病熱當何禁之歧伯曰病熱少愈食肉則復多
食則遺此其禁也因熱稍愈猶未盡除不戒飲食勞動
情慾擾亂致脾胃氣虚未能消化堅食故熱復生五臟
皆熱者以熱病乃傷寒之類也人之傷於寒則為病熱
寒毒薄於肌膚陽氣不能散發而内為欎結故傷寒者
反病為熱熱雖甚不死奈巨陽為首巨陽者諸陽之屬
也諸陽為熱主氣諸陰為寒主血為熱病已愈其有復
作謂病已衰而熱有餘所藏熱與穀氣相搏兩熱相合
故有所遺之熱也雖邪氣稍退因遺熱在故當復作五
臟俱熱者皆可覘肝熱左頰先赤心熱額先赤脾熱鼻
先赤肺熱右頰先赤腎熱頤先赤肝熱者小便黃腹痛
多卧身熱熱争則狂驚脇滿手足躁而不得安卧心熱
者不樂數日乃熱熱争則卒心痛煩悶善嘔頭痛面赤
無汗脾熱者頭重頰痛心煩顔青欲吐身熱熱争則腰
痛不可仰腹滿泄兩頷痛肺熱者毫毛淅然厥起惡風
寒舌上黃身熱熱争則喘咳痛走胸壅背不得直頭痛
不堪汗出而寒腎熱者腰痛䯒骨若折數飲身熱熱争
則項痛而強䯒寒且痠足下熱不欲言經曰汗出脈躁
盛一死脈不與汗相應其病二死狂言失志者三死皆
是怫熱鬱結不能解散以致危殆素問諸熱瞀瘛暴瘖
冐昧躁擾狂越罵詈驚駭胕腫疼痠氣逆皆手少陽相
火心胞絡三焦之氣也夫腎水真陰本虚心火狂陽積
熱已甚以致風熱壅滯頭面昏眩肢體麻痺皮膚瘙癢
筋脈拘倦胸膈痞滿時或痛悶或鼻窒齀衂口舌生瘡
咽喉不利牙齒疳蝕或徧身生瘡癬疥或睡語咬牙驚
惕虚汗或徤忘心忪煩燥多睡或大小便澁滯或煩熱
腹滿或酒食積毒勞役過度中外一切勞損神狂氣少
心志不寧口苦咽乾飲食減少變生風熱諸疾虚羸困
倦或久病瘦捽及老弱虚人或脾腎經虚風熱燥鬱色
黑齒槁身瘦焦痿或熱中煩滿飢不欲食或脾盛消食
善食而瘦或消渴頭面多虚浮數小便或服甘辛熱藥過
度變成三消上則消渴中則消中下則消腎小便白膏
也凡人患大熱皆須候脈若人大熱者不得一準方
用藥皆準病用藥大熱不可那者當兩倍三倍若大熱
甚乃至十倍用之乃可制之爾有人若熱不已皆由服
金石所致種種服餌不能制止惟朴硝煎可以定之武
德中有高貴人師市遺之紫雪散方此方祗用二硝
寒水石石膏可也可不用金有金者高貴人所加也
有表而熱者謂之表熱無表而熱者謂之裏熱有暴熱
者病在心肺有積熱者病在腎肝治暴熱者局方雄黃
解毒丸積熱者局方妙香丸暴熱心肺上喘者謂之高
喘木香金鈴散主之上焦熱而煩者大黃散主之臟腑
秘者牛黃散主之有上焦熱而無他證者桔梗湯主之
有病久憔悴發熱盜汗謂之五臟齊損此熱勞骨蒸之
病也損瘦弱虚煩腸癖下血皆蒸勞也治法宜養血益
陰熱能自退此謂不治而治也錢氏地黃丸主之煎酒
麵煎&KR1020;雄附峻補皆能生熱謂之積者何哉夫人偏陰
不可以無陽偏陽不可以無陰惟在冷熱得中而已矯
枉過正識者憂焉然則欲去積熱將何如曰三黃湯丸
第一藥耳雖丸熱甚則能傷血熱出於心洗心散所不
可闕熱能傷血四順清涼飲又不可無此窮源探本之
論也若夫酒後之麵飯後之酒最易積熱又當防於未
然經曰諸轉反戾水液渾濁皆屬於熱諸燥狂越皆
屬於火内㗜而潮燥言讝結中便澁外攻即腫毒目赤
瘡堵咽喉火熱炎上治以寒涼酸苦滌腸泄而勿補
方
紫雪(出和劑方)療脚氣毒遍内外煩熱不解口中生瘡狂易
呌走瘴疫毒厲卒死温瘧五尸五疰心腸諸疾疞刺
痛及解諸熱藥毒發邪熱卒黃等并解蠱毒鬼魅野
道熱毒又治小兒驚癎百病
黃金(一百兩)石膏寒水石磁石滑石(已上四味各三)
(兩斤擣碎水一斛煑至四斗去滓入下項)犀角屑羚羊角屑
青木香(擣碎)沈香(擣碎各五兩)玄參(洗焙擣碎)升麻(各一斤)甘草
(剉炒八兩)丁香(一兩擣碎)
已上八味入前藥汁中再煮取一斗五升去滓入下
項
朴消(精者十斤)肖石(四升如闕芒肖亦得每升重七兩七錢半)
已上二味入前藥汁中微火上煎柳木篦攪不住手
候有七升投在木盆中半日欲凝入下項
硃砂(飛研三兩)麝香當門子(一兩三錢半研)
已上二味入前藥中攪調令勻寒之二日
右藥成霜雪紫色每服一錢或二錢用冷水調下大
人小兒臨時以意加減食後服
消痞丸(出宣明論)治積濕熱毒甚者身體面目黃心脇腹滿
嘔吐不能飲食痿弱難以運動咽嗌不利肢體焦尫
眩悸膈熱坐卧不寧心火有餘而妄行上為咳血衂
血下為大小便血腸風痔痿三焦壅滯悶痺熱消渴
𫝊化失常小兒疳積熱
黃連(去鬚)乾葛(各一兩)青黛(研一兩)牽牛(二兩)黃芩
大黃黃蘗梔子薄荷藿香厚朴(去皴皮)
茴香(炒各半兩)木香㨂桂(各二兩)
右為細末滴水丸如小豆大每服十丸新水下温水
亦得小兒丸麻子大病本濕熱内餘本自利者去大
黃牽牛忌發熱諸物
龍腦丸(出本事方)治胸中鬱熱肺熱喘嗽口臭喉腥脾疸口乾丈
夫吐血婦人血崩並皆治之
真蒲黃(一兩)麥門冬(去心二兩)阿膠(一兩)甘草(一兩半)人參(一兩)
川當歸(去蘆一兩)黃耆(一兩半)木通(一兩)生乾地黃(三兩)
龍腦薄荷(五兩淨葉)柴胡
右為細末鍊蜜丸如桐子大每服二十丸病上焦飯
後用熟水吞下微嚼破更好病下焦空心服小兒加
減與之
犀角丸治積熱胸膈有停滯
犀角黃連黃芩橘皮滑石大黃(各三兩)
牽牛頭末(四兩)㯽榔木香薄荷青皮川芎
(各一兩)
右為細末滴水為丸如桐子大每服丸數量人虚實
常服温暖丹田
麝香上清丸(出仁存方)治心經有熱咽膈不利目赤口渴小
便不利
辰砂(一兩)馬牙硝天竺黃甘草(各半兩)海金砂
防風滑石麝香腦子(各一分)牛黃(半錢)吉荷(半兩)
右研細蜜丸每一兩作十五丸金箔為衣每服一丸
細研薄荷湯下一方有川芎防風石膏各一兩餘藥
同煎一方無吉荷
真珠散(出和劑方)治男子婦人五臟積熱毒氣上攻心胸煩
悶口乾舌燥精神恍惚心忪悶亂坐卧不寧並宜服
之
苽蔞根末琥珀真珠粉寒水石(煅碎醋研)
鉄粉硃砂(研飛)甘草(生)川大黃牙硝(枯研)
右等分為末拌勻每服一錢以竹葉湯温調下不拘
時候
防風散治積熱上衝頭熱火痛入頂中
防風(去蘆)羌活(去蘆)薄荷(去麄根)當歸(去尾)大黃梔子(去皮)
川芎(各一兩)蟬退(二十箇去足翼)粉草(五分)
右為散每服四錢水一盞半燈心二十莖苦竹葉十
片煎食後服一方無粉草
碧雪治一切積熱咽喉腫痛口舌生瘡心中煩燥嚥食
妨悶或喉閉壅寒水漿不下天行時疫發狂昏憒並
皆治之
芒硝青黛石膏(煅過研飛)寒水石(研飛)朴硝
硝石甘草馬牙硝(各等分)
右將甘草煎湯二升去滓却入諸藥再煎用柳木篦
不住手攪令硝溶得所却入青黛和勻傾入砂盆内
候冷結凝成霜研為細末每用少許含化嚥津不拘
時候如喉閉塞壅不能嚥物者即用小竹筒吹藥入
喉中即愈頻神效
天門冬飲治上膈壅盛咽喉腫痛唇焦舌乾腮頰生瘡
痰熱煩渴
天門冬(去心三分)紫蘇葉(半兩)百藥煎(半兩)黑參(細實者湯浸洗焙乾)
牛旁子(炒)甘草(微炙已上三味各一兩)人參(去蘆頭)硼砂(别研)
腦子(别研已上三味各二分)
右為細末和勻煉蜜為丸每一兩作二十丸每服一
丸細嚼生薑湯下食後臨卧服
涼膈散治大人小兒腑臟積熱煩燥多渴面熱頭昏唇
焦咽噪舌腫喉閉目赤鼻衂頷頰結硬口舌生瘡疾
實不利涕唾稠粘睡卧不寧譫語狂妄腸胃燥澁便
溺秘結一切風壅宜服一方加黃連半兩名黃連清
心湯
川大黃朴硝甘草(爁各二十兩)山梔子仁
薄荷葉(去梗)黃芩(各十兩)連翹(二斤半)
右粗末每服三錢水一盞入竹葉七片蜜少許煎至
七分去滓食後温服小兒可服半錢更隨歲數加減
服之得利主服一方咽嗌不利腫痛并涎嗽者加桔
梗一兩荆芥穗半兩欬而嘔者加半夏二錢半生薑
煎鼻衂嘔血者加當歸芍藥生地黃各半兩一料
内如淋閟加滑石四兩茯苓一兩或閟而不通臍下
收如覆椀痛悶不可忍乃腸胃乾涸膻中氣不下故
經所謂膀胱者州都之官津液藏焉氣化則能出矣
故膻中者臣使之官名三焦相火下合在腎為氣海
也王注曰膀胱津液之腑胞内居之腹少處間毛
内藏胞器若得氣海之氣施化則溲便下注氣海氣
之不及則閟飲不通故不得便利也先用木香沈香
各三錢酒調下或八正散甚則宜上湧之令氣通達
小便自通經所謂病在下上取之王注曰熱攻於
上不利於下氣盛於上則温辛散之苦以利之
七寳洗心散治寒壅不調鼻塞聲重咽乾多渴五心煩
熱小便赤澁大便祕滯及風壅壯熱頭目昏痛肩背
拘急肢節煩疼熱氣上衝口苦唇焦咽喉腫痛痰涎
壅塞涕唾稠粘心神煩燥眼澁睛疼一名瀉散
大黃(麵裹煨去麵焙)芍藥甘草(炙)麻黃(不去節)當歸
荆芥穗(各六兩)白术
右為細末每服二錢水一盞薑二片薄荷三葉同煎
七分温服小兒麩豆瘡疹欲發先狂語多渴及驚風
天吊可服一錢並臨卧服大人五臟壅實欲要溏泄
加至四五錢熱服
天笠散治臟腑積熱煩燥多渴口舌生瘡咽喉腫痛
山梔子(去殼)連翹(各三錢)甘草(三兩二錢)苽蔞根(二兩六錢)
雞冠雄黃(半錢)鬱金(用皂角水浸切片焙乾三錢)天竺黃(五錢)
右為末每服一錢食後臨卧新汲水調一方無天竺黃
朴硝煎
朴硝(一斤)芒硝(八兩)寒水石(四兩)石膏金(各二兩)
右先納二硝於八升湯中攪令消以好紙密封一宿
澄取清納銅器中别擣寒水石石膏碎如豆粒大以
絹袋盛之納汁中以微火煎候其上有沫起以筯投
中著筯如凌雪凝白急下瀉著盆中待凝取出烈日
曝乾積熱困悶不已者以方寸匕白蜜一合和冷水
五合攪和令消頓服之日三服熱定即止
治積熱方
枳實黃芩大黃黃連芒硝(各二兩)
右為末蜜丸如桐子大空心酒服三十丸加至四十
丸日一服
治熱䘌煩滿不能食
以狶薟生擣汁服三四合多則令人吐
治熱氣消食
以檐羅雜昆布為羹食之
消毒麻仁丸治諸般風氣上壅久積熱毒痰涎結實胸
膈不利頭旋目運或因酒麵炙&KR1020;毒食所傷停留心
肺浸漬腸胃藴蓄不散久則内鬱血熱腸風五痔外
則發瘡瘍癰&KR0146;赤斑遊腫渾身燥悶面上&KR1439;赤口乾
舌裂咽喉澁痛消中引飲或傷寒時變口鼻出血煩
燥者及風毒下疰瘡腫疼痛脚氣衝心悶亂一切風
熱毒氣並皆治之
杏仁(生去皮尖二兩)大黃(生五兩)山梔子仁(十兩)
右為末煉蜜為丸每服三十丸至五十丸夜卧温湯
吞下利下赤毒膠涎為效服時隨意加減此藥甚稳
善不損臟腑常服搜風順氣解毒治小兒驚熱以蜜
湯化下三五丸極效
青黛解毒丸治大人小兒五臟積熱毒氣上攻胸膈煩悶
咽喉腫痛赤眼癰腫頭面發熱唇口乾燥兩頰生瘡
精神恍惚心忪悶亂坐卧不寧及傷暑毒面赤身熱
心躁煩渴飲食不下
寒水石(研)石膏(研各十六兩)青黛
右細研如粉入青黛和勻蒸餅七箇水調為丸如雞
頭大每服一丸食後新汲水化下或細嚼用生薑水
下亦得如中諸毒並宜服之及小兒驚風潮熱痰涎
壅塞心胸煩燥頰赤多渴睡卧不稳每三歲兒可服
半粒更量歲數加減與之
無憂散治諸熱譫語精神昏冐及裏有蓄熱
天南星(牛膽製為末一兩)腦子(半錢)
右同研勻每服三錢濃煎人參湯調下如人行三里
地更飲人參湯一盞投之須曳下惡物為度累用有
效
青心丸治經絡中熱煩滿心忪恍惚膈熱夢遺不可全
作虚冷赤有經絡熱而得之也
黃蘖(二兩生用)龍腦(二錢)
右為細末煉蜜為丸如梧桐子大每服一十丸臨卧
麥門冬湯送下
玄明粉治邪熱所干膈上氣滯五臟祕澁
用朴硝煎過澄濾五七遍至夜於星月下露至天明
自然結成青白塊子用甆鑵子按實於炭火内從慢
至緊自然成汁煎沸直候不響再加頂火一煅便取
出於淨地上倒下用盆合蓋了以去火毒然後研為
細末每二斤入甘草生熟二兩為末一處攪勻臨卧
斟量用之或一錢二錢以桃花煎湯或葱白湯下此
藥本性寒焼過性温無毒忌諸般魚及毒物等
又方治寒熱虚熱上攻口瘡
用附子一箇炮去皮臍切片水兩大碗煎至一小碗
入沈香末二錢再略煎候冷服空心早辰先服黑錫
丹百粒大要治虚熱上攻者一方用四味黃耆建中
湯煎放冷服亦妙
當歸龍膽丸治腎水隂虚風熱藴積時發驚悸筋惕搐
搦神志不寧榮衛壅滯頭目昏眩飢肉瞤瘛胸膈痞
塞咽嗌不利腸胃燥澁小便淋悶筋脈拘苛(音荷急也重也)
肢體痿弱暗風癎病小兒急慢驚風常服宣通血氣
調順陰陽病無再作
當歸(焙)草龍膽大梔子黃連黃蘖黃芩
(各一兩)大黃蘆會青黛(各半兩)木香(一分)麝香(半錢别研)
右為末煉蜜和丸如小豆大小兒麻子大生薑湯每
服二十丸忌發熱諸物宜兼服防風通聖散一方加
牽牛二兩
旣濟清神飲益腎水降心火清上實下
桔梗黃芩川芎當歸茯苓羌活
白木山梔子(各一兩)薄荷甘草知母(各半兩)
右㕮咀每服五錢水一盞半煎至七分去滓入蜜調
服
麥門冬散治男子婦人藴積邪熱心胸煩悶咽乾口燥
睡多不安或大小腸不利口舌生瘡並皆治之
小草(去心)黃連(去鬚)升麻(去麄皮)犀角屑甘草枳殼
(去穰炒黃)黃芩大青(去根各半兩)芒硝(一兩)麥門冬(去心三分)
右為細末每服三錢水一盞煎至七分食後温服
導赤丸治心腎凝滯膀胱有熱小便不通風熱相摶淋
瀝不宣或服補藥過多水道蹇澁出少起數臍腹急
痛攻疰陰間或心肺壅熱面赤心忪口乾煩渴及癰
腫發背血脈瘀閉服此排膿内消腫毒疎導心經邪
熱應内藴風熱五般淋疾皆治之
赤芍藥茯苓(去皮)滑石(各四兩)生地黃(焙)木通(去節各半)
(斤)大黃(炒十五兩)山梔子(炒一十二兩)
右為細末煉蜜為丸如梧桐子大每服二十丸至三
十丸食後用温熟水吞下
烏梅丸生津止渴涼咽膈
好百藥煎(一斤)烏梅肉(一兩)朴硝(二兩)砂仁(半兩)香白芷
薄荷(三兩)豆粉(五兩)
右為極細末甘草膏和丸龍眼大含化
龍腦飲子(出和劑方)治大人小兒藴積邪熱咽喉腫痛赤眼
口瘡心煩鼻衂咽乾多渴睡卧不寧及除痰熱咳嗽
中暑煩燥一切風壅並宜服之
縮砂仁苽蔞根(各三兩)藿香葉(二兩四錢)石膏(四兩)
甘草(蜜炒十六兩)大梔子(微炒十二兩)
右為末每服一錢至二錢用新汲水入蜜調下又治
傷寒餘毒潮熱虚汗用藥二錢水一盞入竹葉五六
片煎至七分温服並食後服一方有薄荷
牛黃膏(出濟生拔萃方)治熱入血室發狂不認人者
牛黃(二錢半)硃砂欎金(各三兩)腦子甘草
牡丹皮(三錢)
右為細末煉蜜為丸如皂子大新汲水化下
加減大府丸(出御藥院方)治心經藴熱頭目壅赤小便秘澁
木通(一兩半)黃連(去鬚三分)黃芩(去黑皮一分)赤茯苓(去黑皮半兩)
生乾地黃(洗切焙一兩)
右為細末煉蜜為丸如梧桐子大每服三十丸至四
十丸食後温水下
消毒犀角飲(出和劑方)治大人小兒内藴邪熱咽膈不利痰
涎壅嗽眼赤臉腫腮項結核癰毒腫聚遍身風疹癉
毒赤㿔及瘡疹已出未出不能快透並皆治療小兒
疹豆欲出及已出熱未解急進此藥三四服快透消
毒效
防風(去乂八兩)荆芥穗(二斤)甘草(炙十六兩)鼠粘子(炒六十四兩)
右為末每服三錢水一盞煎至七分去滓食後温服
大便實加大黃用
牛黃瀉心湯(出御藥院方)治心經邪熱狂語精神不爽
腦子牛黃硃砂(各三錢半)大黃末(生一兩)
右用研極細每服三錢涼生薑蜜水調下
龍腦丸(出宣明論)治大人小兒一切藴積熱毒不散及陰癮
疹
龍腦硃砂硼砂牛黃(各等分)
右末鎔黃蠟為丸米粒大每服三五丸浸甘草人參
湯下無時候
四順清涼飲(一名四順引子)治血脈壅實腑臟生熱煩赤多渴
五心煩燥睡不寧四肢抽掣及因飲食不時寒温失
度血氣不理腸胃不調或温服連滯欲成伏熱不歇
欲發癎又治風熱結核頭面瘡癤目赤咽痛瘡疹餘
毒一切壅滯並宜服之(出仁齋直指方)
大黃(飯上蒸切焙)赤芍藥當歸(去蘆)甘草(各等分)
右剉散每服三錢水一盞半煎食後臨卧温服小兒
量大小虚實加減微溏利為度加荆芥穗尤妙(小柴胡湯)
(亦治血熱可擇用)
導赤散(出和劑方)治大人小兒心經内虚邪熱相乘煩燥悶
亂傳流不經小便赤澁淋澁臍下滿痛
生乾地黃木通甘草(生各等分)
右㕮咀每服三錢水一盞竹葉少許同煎至六分去
滓温服無時候
火府丸(出楊氏家藏方)治心肝二經藴蓄邪熱口燥咽乾大渴
引飲潮熱煩燥目赤睛疼唇焦鼻衂小便赤澁癃閉
不通
生乾地黃黃芩木通(各二兩)犀角屑(一兩)甘草(三錢)
(微炙)
右為細末煉蜜為丸如梧桐子大每服五十丸温熱
水下食後去黃芩犀角名導赤飲治病同前
等涼丸(楊氏家藏方)去肝經熱毒清利頭目涼血消壅
黑參龍膽草(各等分)
右為細末麵糊為丸如梧桐子大每服三十丸人參
湯下食後稍空服
清神散(出和劑方)治消風痰化壅涎治頭風目眩心忪面熱
腦痛耳鳴鼻塞聲重口眼瞷動精神昏憒肢體疼倦
項背拘急腦膈煩悶咽嗌不下
石膏(研細水飛四兩)薄荷葉荆芥穗甘草(炙各三兩)
防風(去乂股及蘆頭)人參(去蘆)檀香(各一兩)細辛(去苗洗焙半兩)羌活
右為細末每服二錢沸湯點服或茶酒調下亦得
石膏散(一名清氣飲)治氣煩燥身熱作渴恍惚驚悸風壅熱
盛涎潮
石膏(一兩半)南星麯(一兩)大黃(煨)殭蠶(炒去絲嘴)粉米(炙各半兩)
硃砂(三錢别研)腦子(三錢别研)牛黃
右為末每服二錢食後新汲水調下
團參大乙丹(楊氏家藏方)治諸經藴熱神情恍惚睡卧不寧
煩燥健忘小便赤澁口苦舌乾頭目昏痛
人參(去蘆頭)酸棗仁(炒)山梔子仁(微炒)阿膠(蛤粉炒各半兩)
天南星(牛膽製者一兩)甘草(一兩炙)玄精石(别研)麝香(别研)
腦子(别研三味各一兩)辰砂(别研三兩)金箔(十片為衣)
右為細末煉蜜為丸每兩作一十五丸金箔為衣每
服一丸荆芥茶嚼下食後臨卧服
雞蘇丸(楊氏家藏方)治虛熱上壅頭目不清面赤咽乾痰嗽
煩渴
雞蘇葉(半斤)荆芥穗(一兩)防風(去蘆頭一兩)黃耆(生用)
生乾地黃桔梗(去蘆頭炒各半兩)甘草(炙)川芎
甘菊花(各一兩)腦子(半錢别研)
右為細末煉蜜為丸每一兩作一十丸每服一丸麥
門冬去心煎湯嚼下一方小便赤澁加車前子一分
食後服
補髓丸(出指南方)治四肢熱發
生乾地黃(日乾三兩)乾漆(半兩碎炒令烟出)
右為末煉蜜丸如菉豆大每服三十丸空心臨卧米
飲下
加減辛夷散治風熱上壅鼻流濁涕或腥臭頭昏眉稜
角痛
以茶調散加辛夷仁藁本蒼耳子木通各一兩為末
淡茶清調下(方見頭門首風類)
紅雪通中散(出和劑方)治煩熱黃疸脚氣温瘴解酒毒消宿
食開三焦利五臟爽精神除毒熱破積滯去腦悶治
眼昏頭痛鼻塞口瘡重重腸癰喉閉及傷寒狂躁胃
爛發班等病並宜服之
赤芍藥人參(去蘆)㯽榔枳殼(去穰麩炒黃)甘草(生用)
淡竹葉木香(各二兩)羚羊角屑(三兩)升麻(三兩)黃芩(三兩)
梔子(去皮)葛根桑白皮木通大青(去根)藍葉(各一)
(兩半)川朴硝(十斤)蘇枋(六兩)硃砂(細研一兩)麝香(細研半兩)
右除硃砂麝香外並細剉以水二㪷五升煎至九升
去滓更以綿濾過再以緩火煎令微沸然後下朴硝
以柳篦攪勿手住候凝次下硃砂麝香等末攪令勻
頓新甆盆中經宿即成矣細研每服一錢至二錢新
汲水調下更量老小虚實等臨時加減服之九服靈
寳丹者先依上件服法調此藥服訖須臾更以熱茶
投令宣瀉一兩行為度後法服靈寳丹立效
抱龍丸(出和劑方)治風壅痰實頭目昏眩胸膈煩悶心神不
寧恍惚驚悸痰涎壅塞及治中暑煩渴陽毒狂燥並
時疾
雄黃(研飛四兩)白石英(研飛)生犀角麝香(研)硃砂(研飛各一)
(兩)藿香葉(二兩)天南星(牛膽製十六兩)牛黃(研半兩)阿膠(研炒如珠)
(三兩)金箔(研)銀箔(研各五十片)
右為細末入研藥令勻用温湯搜和為丸如雞頭實
大每服一丸用新汲水化破入鹽少許食後一方有
紫石英無銀箔以熱水浸黃牛膽和藥末為丸
牛黃涼膈丸(出和劑方)治風壅痰實藴積不散頭痛面赤心
煩潮熱痰涎壅塞咽膈不利精神恍惚睡卧不安口
乾多渴唇焦咽痛頷頰赤腫口舌生瘡
牛黃(研一兩一分)南星(牛膽製七兩半)甘草(爁十兩)紫石英(研飛)
麝香(研)龍腦(研各二兩)牙硝(枯過研細)寒水石粉(煅)石膏(細研)
(各二十兩)
右為末煉蜜為丸每兩作三十丸每服一丸温薄荷
人參湯嚼下食後服小兒常服半丸治急驚一丸用
薄荷水化下
甘露丸(出和劑方)治大人小兒風壅痰熱心膈煩燥夜卧不
安譫語狂妄目赤鼻衂口燥咽乾療中暑解熱毒
鉛白霜龍腦(各三分)牙硝(枯過三兩)寒水石粉(二十二兩)
甘草(炙一兩)
右為細末用糯米糊丸如彈子大每服用生薑蜜水
磨下半丸新汲水亦得小兒一丸分五服食後
玉露飲(出仁存方)治心肺上膈壅熱煩燥口乾生瘡小便赤
澁並皆治之
寒水石石膏滑石
右等分研極細如麵入硃砂如桃花色每服一錢
麥門冬湯調下食後服
甘豆湯(出仁齊直指方)治諸熱煩渴大小便澁
黑豆(二合)甘草(二錢)
右入生薑七片井水煎汁服
治卒煩熱
用白鴨肉和葱豉作汁飲之
解煩熱止洩實大腸壓口熱止渴
用粟米糗一名麫味酸寒和水服之
調中下熱氣方(出本草)
以泉水多飲之久服却温
治胸中熱渴或煩心燥
用葛粉四兩先以水浸粟米半升經宿漉出葛粉相
拌勻煑熟食
治膈上煩熱多渴通利九竅
用滑石二兩擣碎以水三大盞煎至二盞去滓下粳
米二合煑粥温食之效
治覺熱四肢不和
用蜜漿一碗飲之甚良
治煩熱止泄痢並渴
用黍米飯食之
大黃除熱湯(出指南方)治陽實發熱
大黃(三兩)黃芩(三兩)柴胡芒硝(别研)甘草(各一兩)
右為麄末每服五錢水一盞去滓入芒硝一錢許再
煎三兩沸温服
茯苓丸(出指南方)治四肢熱發逢風如炙如焚此由因陰陽
氣不調陰氣虚陽盛四肢不屬其陽兩陽相摶而陰
氣虚以水少不能滅盛火陽獨活於外久之令人内
消宜
赤茯苓(四兩)黃芩(二兩)
右為細末煉蜜丸如梧桐子大每服三十丸米飲吞
下
桔梗湯(出指南方)治四肢發熱
桔梗(二兩)人參麥門冬甘草(各半兩)小麥(一兩)
右㕮咀水三升煎至一升去滓分三服不拘時候服
竹茹散(出楊氏家藏方)治大腸實熱心神煩燥口内生瘡
羚羊角(三分)青竹茹(一兩)黃芩山梔子仁黑參
紫蘇葉木通杏仁(湯浸去皮尖麩炒微黃色)朴硝(一兩别研)
甘草(半兩炙赤)大黃(一兩剉炒)
右為麄末每服三錢水一盞至六分去滓入生地黃
汁一合再煎一兩沸温服不拘時候
利膈湯(出濟生方)治上膈壅熱口苦咽乾痰唾稠粘心煩喜
冷咽喉生瘡疼痛但是一切上壅之證皆可服之
防風(去蘆)雞蘇葉桔梗(去蘆)牛旁子川升麻
人參甘草(炙各半兩)荆芥穗
右㕮咀每服四錢水一盞半薑五片煎至八分去滓
温服不拘時候
黃耆膏子煎丸(出濟生拔萃方)除煩解勞去肺熱&KR2098;衂心熱驚
悸脾胃熱口乾吐血肝膽熱泣出口苦腎熱神志不
定上而酒毒膈熱消渴下而血滯五淋血崩等疾
人參白术(各一兩半)柴胡黃芩(各一兩)白芷知母
(各半兩)甘草(半兩炒)鼈甲(一箇半手大者酥炙)
右為細末黃耆膏子丸如桐子大每服三五十丸百
沸湯下空心右用黃耆半斤麄末水二斗熬一斗去
滓再熬令不住攪成膏至半斤入白蜜一兩再熬令
蜜餳熟得膏十兩放冷丸藥
神芎丸(出鮑氏丸)治感熱氣閉藏氣不舒而成痛
大黃(三兩)黃芩(二兩)滑石(四兩)黑牽牛(四兩)薄荷(半兩)川芎(半兩)
右為末蜜丸每服十丸欲泄多服冷氣加丁香
通膈丸(出本事方)治上焦虚熱肺脘咽膈有氣如烟搶上
黃連茯芩人參(各三兩)硃砂(一分)真腦子(少許)
右細末研勻煉蜜丸如桐子大熟水下三五丸日三
二服
牛黃宣毒丸治壅熱内攻胸膈不利或遍身搔痒口唇
生瘡咽膈不利與當歸順氣飲子為表裏
大黃芒硝黃連(不見火)黃蘗黑牽牛(微炒各等分)
右為細末水丸如梧桐子大每服百丸用當歸順氣
飲子送下渾身瘙痒足脛生瘡膿爛腥臭久而不已
用蜜水下二百丸
治膈上熱方
苦參(十兩)玄參(五兩)麥門冬(二兩)車前子(二兩)
右為末蜜丸如桐子大一服十五丸日二服
大黃散治上焦虚煩熱不能睡卧
梔子仁大黃欎金(各半兩)甘草(二錢半)
右為細末每服三四錢水煎食後服微利則已
滋腎丸治不渴小便閉邪熱在血分也
黃蘗(三兩細剉酒拌陰乾)知母(二兩酒浸隂乾)肉桂(一錢半)
右上二味氣俱隂以同腎氣故能補而瀉下焦火也
桂與火邪同體故曰寒因熱用凡諸病在下焦皆不
渴也熟水為丸百沸湯下
青金丹清心解熱陰潮治譫語舌生白胎痰盛氣壅煩
渴引飲反時行熱極生風大人小兒均可服並時行
熱疫發熱如火連日不愈者
天門冬(去心)麥門冬(各一兩)天麻(二分)全蝎(大者五箇)牙硝(二錢)
天竺黃(二分)硼砂(一錢)雄黃(一錢)白附子(二錢)紫粉(四錢)辰砂
(一錢)片腦子(半錢)生麝香(半錢)金銀箔(各十片)水粉(一兩)
右另研腦麝辰砂水粉金銀箔同前藥末入白麵二
兩水丸以靛花為衣如筯頭大每丸用麥門冬生地
黃燈心薄荷煎湯磨化服合時加甘草人參尤妙
地黃煎治熱
地黃汁(四升三合)茯神知母萎蕤(各四兩)栝萎根(五錢)
竹瀝(三合一方用竹葉)生薑汁生地骨皮白蜜
生麥門冬汁(各二升)石膏(八兩)
右㕮咀以水一斗二升先煑諸藥取汁三升去滓下
竹瀝地黃麥門冬汁微火煎四五沸下蜜薑汁微火
煎取六升初服四合日三夜一加至五六七合四月
五月作散服之
半夏湯治胸中客熱心煩滿氣上大小便難
半夏(一升)生薑(八兩)前胡(四兩)茯苓白术(各五兩)甘草(一兩)
黃芩人參(各二兩)杏仁枳實(各三兩)
右㕮咀以水九升煑取三升分三服胸中大熱者沈
冷服之大小便澁加大黃二兩一方用梔子仁二兩
為十一味
防風當歸飲子如煩渴發熱虚煩蒸病空心服地黃丸
食後服此藥
柴胡人參黃芩甘草(各一兩)滑石(三兩)大黃
當歸芍藥(各半兩)防風(半兩)
右為麄末生薑同煎服如痰實咳嗽半夏一方無防風
發表解表升麻湯治遍身壯熱骨節疼痛
升麻(一錢)柴胡(七分)當歸(五分)羌活蒼术(各一錢)防風(八分)
甘草(七分)藁本(五分)橘皮(三分)加麻黃(春加去節冬加不去節)
右㕮咀作一服水煎去滓温服後以葱醋湯發之
和中丸治口燥舌乾咽嗌不利胸膈痞滿心腹痛悶小
便赤澁大便結實治風氣怫鬱頭目昏眩筋脈拘急
肢體疼倦一切風壅常服寬膈美食消痰止逆
牽牛滑石(各二兩)官桂木香(各一分)大黃紅花
(一作紅皮)黃芩茴香(各半兩)
右為末滴水如小荳大每服二十丸煎生薑湯下温
水亦得日三服無時候
大黃湯治大人小兒五臟積熱煩燥多渴唇烈喉閉赤
鼻衂頷頰結硬口舌生瘡陽明正傷寒發狂見鬼譫
語大小便秘一切風壅並皆治之
川大黃(二兩)山梔子(一兩)朴硝(二兩)連翹(二兩)薄荷(二兩去枝根梗)
甘草(一兩)乾葛(二兩)赤芍藥(一兩)
右為剉末每服二錢水一盞入竹葉七片蜜三匙同
煎至七分去滓食後服唯陽明證傷寒空心下
又方
白术荆芥赤芍藥(各三兩)大黃車前子(各二兩生)
(用)木通(三兩)甘草(二兩)川當歸
右為細末大便祕結米泔調三錢空心服上膈壅熱
或生丹毒或如癰癤用水二盞煎二錢服小便結如
淋狀用蘆根打碎淨洗煎湯調下五心煩熱生薑二
片同煎三錢服
涼藥丸子治五臟伏熱痰壅煩燥口舌生瘡大便祕小
便赤澁小兒驚疳
連翹(一兩半)牙硝甘草(生各一兩二錢)大黃(一兩)石膏(半兩)
薄荷葉梔子菉豆粉(各二分)
右為末煉蜜為丸如彈子大每服一二丸水化食後
日進二服
治心肺五臟熱毒氣
用苦竹根細剉一斤水五升煑取汁一升分三服
木通散治諸熱利小便
生乾地黃木通荆芥地骨皮桑白皮(炒)
甘草(炙)北梗(各等分)
右剉每服三錢薑三片同煎服
竹茹湯治虚心煩悶内熱不解
竹葉麥門冬(去心)人參茯苓(去皮)小麥(炒)半夏(泡各)
(一兩)甘草(半兩炙)
右㕮咀每服四錢用水一盞半薑五片煎至七分去
滓不拘時候温服
木香金鈴散治暴熱心肺上喘不已
大黃(半兩)金鈴子(三錢)木香(三錢)輕粉(少許)朴硝(二錢)
右為末桑白皮湯調下食後三錢或四錢以利為度
喘止則已
犀角散治五臟積熱
黃連大黃芍藥犀角甘草(各等分)
右為麄末每服五錢水一盞煎至七分去滓温服無
時
細丸治客熱結塞不流利方
大黃葶藶(各三錢)香豉(二合)杏仁巴豆(各五分)
右五味為末蜜丸如桐子大每日飲服二丸以利為
度
管仲散解一切諸熱毒或中食毒酒藥毒等並皆解之
黃連管仲甘草(各三錢)駱馳峯(五錢)
右為細末每服三錢冷水調下
神芎丸治一切熱證常服治腎水真陰本虚心火狂陽
積甚以治風熱壅滯頭目昏眩肢體麻痺皮膚瘙痒
筋脈拘倦胸膈痞滿時或痛悶或鼻窒&KR0864;衂口舌生
瘡咽喉不利牙齒甘蝕或徧身多生瘡疥或睡語咬
牙驚惕虚汗或徤忘心忪煩燥多渴或大小便澀滯
或煩熱腹滿或酒過積毒或勞役過度中外一切勞
損神狂氣亂心志不安口苦咽乾飲食減少變生風
熱諸疾虚羸困倦或酒病瘦悴及老弱虚人尤宜服
之或脾腎陰虚風熱燥鬱色黑齒槁身瘦耳焦或熱
中煩滿饑不欲食或癉成消中善食而瘦或消渴多
飲而數小便宜常服
大黃黃芩(各二兩)牽牛滑石(各四錢)
右為細末滴水為丸如小豆大温水下十丸至十五
丸每服加十丸一二服冷水下亦得或煉蜜丸愈佳
或久病熱鬱無問瘦悴老弱并一切須可下者始自
十丸每服加十丸以利為度如常服此藥但除腸垢
積滯不傷和氣推陳致新得便快並無藥燥搔擾亦
不困倦虚損頗遂病人心意或熱甚必須及下者便
服四五十丸未利再服以意消息三五歲孩兒丸麻
子大凡此一法此藥至善常服二三十丸下利臟腑
但有益且無損或婦人血下惡物加桂枝半兩病微
者常服病重者亦取利因而結滯開通惡物自下也
此方除臟腑滑泄者或重寒脈遲者或婦人經病産
後血不止者但孕婦等則不宜服此外一切風熱雜
病煩悶壅塞神氣不和或平人保養常服自顯其功
若以效驗觀其藥味則非明本草造化之理者不可
得而知其然也猶孔子讚易道明顯應化萬仁之善
而不見其大道之功用故曰顯諸仁藏諸用因名藏
用丸一法加黃連川芎薄荷等各半兩治一切頭目
昏眩者愈
大金花丸治中外諸熱寢汗咬牙睡語驚悸溺血淋悶
嗽血衂血瘦弱頭痛並骨蒸肺痿喘嗽大便黃米穀
完出一法去大黃加梔子名梔子金花丸又名旣濟
解毒丸
黃連黃蘗黃芩大黃(各半兩)
右為末滴水丸如小豆大每服三十丸新汲水下自
利去大黃加梔子半兩小兒丸如麻子大三五丸
四生丸治一切熱疾常服潤肌膚奈老諸熱證皆可服
大黃牽牛皂角(各二兩)朴硝(半兩)
右為末滴水和丸如桐子大每服三十丸白湯下百
十丸服至三十丸食後服之
當歸承氣湯治熱攻於上不利於下陽狂奔走罵詈不
避親疎
大黃當歸(各一兩)甘草(炙半兩)芒硝(九錢)
右㕮咀每服二兩水一大碗入生薑五片棗十枚煎
半碗熱服此陽有餘陰不足大黃芒硝去胃中實當
歸補血益陰甘草暖中加生棗胃屬土此引至於胃
中也經所謂微者逆之甚者從之此之謂也以大利
為度微緩以瓜蒂散加防風䔧蘆得吐立愈後調法
洗心散涼膈散解毒湯等藥調治之
黃連解毒湯治五臟積熱赤目口瘡咽喉糜爛酒毒煩
燥傷寒蓄熱在中身熱狂燥昏迷不食
黃連黃蘗黃芩大梔子(已上各等分)
右剉為麻豆大每服五錢水二盞煎至八分去滓温
服如腹滿嘔吐欲作利者加半夏茯苓厚朴各三錢
生薑同煎如白膿下痢後重者加大黃三錢海藏加
防風連翹為金花丸治風熱加柴胡治小兒潮熱與
四物湯相合各半亦治婦人潮熱
八正散治大人小兒心經邪熱一切藴毒咽乾口燥大
渴引飲心忪面熱煩燥不安目赤睛疼唇焦鼻衂口
舌生瘡咽喉腫痛又治小便赤澁或癃閉不通及熱
淋血淋
車前子瞿麥萹蓄(或用薄荷代)白滑石甘草
梔子仁木通(去皮節)大黃(各半斤)
右剉散每服三錢水一盞半用燈心十莖煎食後臨
卧温服小兒量力少與之或加麥門冬去心尤妙(儒門)
(事親書加木香一兩尤佳)
海先丸治諸伏熱頭目不清神志昏塞解諸大毒以取
水之精漬於船板木中縷見風日久則日灸變為清
色以取大陽之氣水見太陽之氣而熾曝中有陰陽
之氣結而不散聚而為清服之分陰陽去邪熱調腑
臟聖人處治以度物之氣味所用且如東壁牆上土
取之以新水調化取清冰服之治腑臟不調謂脾主
於土脾受濕濡瀉取以太陽真火其土引入於脾藉
太陽真火之氣以除去其濕而吐瀉得止又以魚骨
入喉中肉不出焼魚網灰新水調服其魚骨即時便
出又有月蝕瘡不愈者令人燒救月鼓杖灰乾糝瘡
上立已聖人取其物類相感故也且船板青與上同
意
船板青(五兩)酥油餅末(一兩半)
右為細末稀麵和丸如桐子大每服四五十丸酒送
下無時候
黃耆當歸湯治熱上攻頭目沿身胸背發熱目赤面紅
煩渴引飲晝夜不息其脈洪大而虚重按全無通評
虚實論云脈虚血虚脈實血實又云血虚發熱證象
白虎惟脈不長實為辨也若悞服白虎湯死此病得
之於肌困勞役
當歸身(一錢酒洗)黃耆(半兩)
右㕮咀水煎服之食前
牛黃散治一切熱毒黃疽衂血發班口咽瘡爛吐血便
血時氣發狂神昏不省
川大黃鬱金(各一兩)
右為細末每服二錢雞子清汁調下加減服之
黃連湯治一切熱血熱眼熱酒熱並主之
用黃連去鬚剉碎以井水浸良久磁碗盛之置鉄銚
血膈湯洮取清汁服再洮
治五臟邪氣厭穀者治脾胃腸澼大渴熱中暴疾惡瘡
用邪蒿以煑令熟和醬醋食之
治骨節熱積漸黃瘦
用大黃四分以童子小便五大合煎取四合去滓空
腹分為兩服如人行四五里服
普濟方卷一百十九
