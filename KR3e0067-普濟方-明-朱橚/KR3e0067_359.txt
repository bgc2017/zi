普濟方卷三百五十九明周王朱橚撰
嬰孩門
五臓伏敵喜傷(附論)
肺所伏者心所敵者肝所喜者辣所傷者焦苦二變七
蒸之臓和則喜歡氣爽神清魄強疾主喘滿欬傷
風作熱虚痰壅盛
腎所伏者脾所敵者心所喜者醎所傷者甜五變十蒸
之臓和主行坐嬉戱笑語疾主崩砂黑齒截齒咬
牙䁎耳膿汁
肝所伏者肺所敵者脾所喜者酸所傷者辣辛初變六
蒸之臓和則魂神壯意志生疾主風攣搐搦眼目
瘇赤疼痛
心所伏者腎所敵者肺所喜者苦所傷者醎三變八蒸
之臟和則情性悦樂疾主驚癎恐悸虚躁啼呌讝語
狂煩涎流口角
脾所伏者肝所敵者腎所喜者甜所傷者酸釅四變九
蒸之臟和則消榖氣美飲食疾主嘔噦疳積虚痢痞
癖潮熱不思乳食
五位分部定位(附論)
肺部所主鼻孔井竈尖處名凖兩眼大角中央坎陷名
曰山根若鼻孔黑如煤色主肺焦熱或黑燥如墨色
主肺氣已絶鼻中赤癢疳盛或瀉白涕主肺寒或困
寐流清涕主傷風肺熱或鼻塞呼吸艱澁有妨吮乳
關竅閉塞乃感冒風寒邪熱之候鼻下生瘡潰爛者
即疳鼻中常臭者積熱所致
腎部所主耳穴之前名曰耳花耳船名輪輪裏名廓輪
廓焦黑腎家虚熱其黑如炭腎絶待旦耳門生瘡衛積
非常耳中膿出腎熱疳極臭名停耳膿汁不止瘡癢
如裂其候虚熱耳聽不聰心腎氣壅常作閧閧熱氣
上攻或如蟲剖榮虚衛熱耳輪如冰痳痘相侵耳輪紅
熱傷寒是則極熱内痛腫氣相攻清心凉膈關竅通
塞兒孩兩腎常虚无病若有攻擊使令無益
肝部所主眼睛有穴内藏其神外究五輪眶䀭属脾熱
即生眵兩眥屬心熱痛如針白屬肺家熱赤生砂
黃属肝臓昏瞀翳障中心瞳人腎熱不明兒孩眼目
痛即便哭良方對治更為忌毒或患丹瘡從裏為殃
經效良藥速療無妨眼本属肝怕熱怯寒如有治法
得愈何難眼或連眨驚風交雜忽然竄視驚風已至
肝熱定晴或翻無神瞳出中䧟十無一生
脾部所主唇即口門語言之明舌居其中飲食之宗齒
牙咀嚼咽喉相約牙齒既剛角宫自若嬰孩未定唇口
見病上則人中下乃承漿上下四旁皆屬脾鄉口内屬
心心脾有熱舌燥唇裂三焦藴熱紅如血色紅重渴輕
即流涎沫鵝口膜口木舌重舌脾肺熱就口内噴臭脾
腎氣寒色如死肝大驚一嚇口乾唇白時時積驚漸
漸𫝊心心氣不足令兒煩哭可知脾絶指甲皆黑目
神無光醫者知亡五種撮口驚風最惡可醫論方
無路莫錯
心部所主眼睛直下高骨之中名之曰顴顴下名面面下
名頥属生則吉相反病乖相尅證失醫士喜之平常
不動良士惡之其色反乖應病乖色九分不救心絶
何因大呌數聲過關不作必作鵶聲夫人一身主事
于心心不可病病即散神兒童心真纔熱傷神神既
昏亂當與調榮心為身主常能安静忽然加熱譫讝
驚汝邪干不寧心常昏沉醫工究心藥莫亂陳人之
五體以頭為首首中有面面中有睛睛中有神神者
目中光彩是也或隠或顯或横或衝應衛而現病之
順即順疾之逆即逆色者青黃紅白黑是也初𤼵
則我生而侵之次則生我以臨之盛則我尅以交之
重則尅我而入之侵即有犯臨即相干交即過位入
即通度然其白色者白似枯骨又如烟霧空黑色者
如冷灰又如竈尾塵埃紅色者紅若朽木又若赤霞
照谷黃色者黃似晒竹又如敗葉紅霜青色者青如冬
瓜又如荷葉盖水察之侵臨交入究之生平尅傷加
以聽聲而應之一數圓長謂其如水洄渦漩洑流聲
也二數銳謂如焚薪爆烈之聲也三數散靸謂其如
朽腐折蠧之聲也四數洪亮謂其如鍾磬之器擊響
之聲也五數頽弊謂其有如牆傾岑䧟崩搨之聲也
在病疾而有變于證而有應五行五脈一氣而更有
滯者從幼至長氣干犯者随受以𫝊或善或惡惟主
五臓相參百脉相領輕重相𫝊自然應見
辨小兒脈法
分三部法
分三部但取掌後高骨為關關前為寸口關後為尺
澤如小兒脉可以一指按其三關進退取之此法
甚明不湏疑惑也
論小兒脉
小兒脉三歲以上五歲以下然後可看與大人有
異者為呼吸常六至是也八至病十至困盖小兒
純陽故脉息數促如大人者為不同也小兒周歲
以前脉息難憑周歲以後方有脉形寳鑑云五百
七十六日乃成人血脉骨肉皆堅牢方可診候也
審脉逆順
驚搐脉(浮數順沉細逆身温順身冷逆)夜啼脉(微小順洪大逆身冷順身熱逆)
心腹痛(沉細順浮大逆身温順身冷逆)傷寒脉(洪弦順沉細逆浮大順微伏逆)
汗後脉(沉細順緊促逆困倦順狂躁逆)温病脉(洪大順沉細逆身熱順身冷逆)
咳𠻳脉(滑浮順沉細逆身温順肢冷逆)霍亂脉(浮洪順沉微逆身温順身冷逆)
吐哯脉(浮大順沉細逆身温順身冷逆)泄瀉脉(緩小順浮大逆身温順身冷逆)
諸痢脉(沉細順浮大逆身温順身冷逆)諸渴脉(洪數順微細逆身温順身冷逆)
諸腫脉(滑大順沉細逆臓實順滑泄逆)腹脹脉(浮大順虚小逆臓實順泄瀉逆)
痰喘脉(滑大順沉細逆身温順身冷逆)寒熱脉(緊數順沉細逆倦怠順強直逆)
疳勞脉(緊數順沉細逆臓實順脾泄逆)蟲痛脉(滑緊順浮大逆身温順唇青逆)
諸失血(沉細順浮數逆身温順發熱逆)中惡腹脹(緊細順浮大逆身熱順身冷逆)
黃疸脉(浮大順沉細逆腹寬順泄瀉逆)火癉脉(浮洪順沉細逆身熱順身冷逆)
已上脉是小兒五臓之根本若得其順則知其可治
若得其逆則知其不可治也縱有生者十無一二
七表應病
浮(寸口風熱頭沉關上腹脹胷痛尺中大便不通)芤(寸口衂血吐血關上瀉血痢血尺中少便出血)
滑(寸口惡心吐逆關上胃寒不食尺中渴飲不歇)實(寸口胸中煩熱關上腹滿痛切尺中小便淋澀)
弦(寸口胷心結痛關上胃寒不食尺中小便赤澁)緊(寸口頭疼心痛關上腹内刺痛尺中小便急痛)
洪(寸口頭痛壮熱關上吐逆不食尺中小便赤澁)
三部一脉
三部俱數(身熱驚搐忪竭心躁)三部俱緩(脾熱口臭吐逆寒熱)
三部俱弦(肝風拘急欲發驚搐)三部俱浮(心腹疼痛急則驚癎)
三部俱芤(又患瀉血吐血溺血)三部俱洪(發熱驚悸大小便澁)
三部俱實(胃不能食胸膈不利)三部俱急(巢氏云主小兒驚癎)
脉應雜病
數(為熱属腑)遲(為冷屬臟)陽數(主逆吐不吐必發熱)隂微(主泄瀉不瀉必盗汗)
沉數(寒熱寒多熱少亦生骨烝)緊數(寒熱熱多寒少又主骨熱急)沉緊(心腹)
(疼痛短數同又主咳𠻳有痰)沉細(乳食不化亦主疞痛不利)沉伏(為積聚為霍亂)
微緩(泄瀉乳不化沉緩同)微澁(瘈瘲筋攣微主利血)微急(寒熱吐血)
微浮(𠻳)浮滑(宿食不消亦主咳𠻳)浮緊(疳氣耳聾)弦緊(潮痛)
浮弦(頭痛身熱)浮數(驚熱)緊滑(吐血惡心)心急數(驚癎不測屡主疳淋)
肺甚緊(顛癎風癎痰涎流溢)肺浮實(鼻塞大小便不通)脾微細(不吐)
(則瀉難治)關緊滑(主蛔蟲尺沉同)尺微細(溏泄冷利乳食不化)尺微
澁(便血無血必盗汗)脉過寸口入魚際(主遺尿)
七表八裏脉乃是五臓六腑脉也盖小兒純陽有病多
見七表脉為属陽脉故也主病有驗八裏脉所以不
見者為属隂脉故也設是小兒有八裏脉者必發隂
癎孫氏云陽脉急甚必變陽癎急驚風也隂脉沉遲
必變隂癎是慢驚風也是以八裏多不經見
(湯氏云凡脈浮數為熱風伏結為寒沉細為冷傷食亦沉大小不勻者惡也小兒脈大多風熱沉)
(細因云乳食結弦長多是肝膈熱緊數驚風四肢掣浮洪胃口似火燒沉緊腹中痛不徹虚瀉有氣)
(又兼驚脉芤多利大便血前大後小童男順前小後大必氣咽四至洪末苦煩滿沉細肚中疼切切)
(滑主露濕冷所傷弦急客忤分明說五至夜甚浮大晝六至夜細浮晝别息數平和八九至此是皆)
(人之悪疾前件所論童男脉訣乃舊訣也又况今古不同然古書云小兒八至為平大人八至為緊)
(九至乃死今之小兒吾常指下審之只多大人一至為平若八九至乃是數脉必發熱生驚若以八)
(九至為平緊數之脉豈止此也若十至之餘乃是雀啄病已危亟今之醫者宜審而切之)
小兒脉訣并歌
凡小兒脉當以大指按三部一息六七至為平和
十至為發熱五至為内脹脉緊為風癎沉緩為傷
食促息為虚驚弦急為氣不和沉細浮為風大小
不均為惡候為鬼祟浮大數為風熱伏細為物聚
單細為疳癆凢腹痛多喘嘔而脉洪為有蟲浮而
遲潮熱者胃寒也温之則愈嬰孩有疾未能言
筋骨肌膚尚未堅脉理未全難考据當觀形色定
由緣面帶青色肝之病赤色心病因可必白為肺
病黃属脾黑色属腎斯為得黑死還生死可生紅
深時氣有疾停赤青已援脾風了青黑𫝊入變慢驚
發熱鼻冷是瘡疹耳冷應知風熱證通身皆熱是
傷寒上熱下冷傷食病更將虎口紋色看或紅或
紫傷風寒青驚白疳黑中惡黃困皮端皆可觀紋
直是驚曲傷損沉隠為風固可知曲外為冷内食
傷紋得短少當安逸五臓部位怕相承更看禀受
有虧盈隂陽表裏不可亂補過瀉多須辨明五百
七十有六日大小變蒸數已畢血榮氣盛脉理全
診候方能無所失男左女右不相干湏臾一指盖
三關浮洪驚熱須遲數滑冷沉虚食積然脈浮固知
感風候浮大傷寒宜審詳浮緊驚風不可當浮數風
熱應湏有浮遲之脉有潮熱乃知胃寒無所守浮
虚盗汗睡中多浮洪胃口如火炙瀉痢浮大不可
醫口噤不食亦堪悲脉洪腹痛多嘔逆定知蟲動
不容說脉弦為風或為寒弦數之脉瘧未痊弦急因
知為客忤氣結下寒邪所干脉沉帶緊為腹痛緊
數為驚多瘈瘲脈牢而實大便難牢緊積聚何能
動脉浮沉濡為虚弱久亦變驚上還作虚緊伏熱
致生風虚濡慢驚真可邈脈沉而實為有積
沉數骨間須極熱沉遲虚冷豈應無沉緩食
傷多嘔逆脈緩筋細皆為冷乳食不化兩相
宜單細疳勞伏氣攻小大不均惡候省變蒸尺寸脈
不拘既曰變蒸何必驚脉如雀啄風癎疾直上直
下亦驚名額上多青色驚疼卧不安赤時身壮熱
黃燥汗難乾
素問云心熱病者顔先赤心氣合火火氣炎上指象
明候故候于顔顔額也
毛髮燥乾黃驚疳體似湯熱除湏有汗微渴意恓惶
毫毛畢直主傷寒作熱素問云寒客于人使人毛
髮畢直皮膚閉而乃為熱當是之時可汗而發之
右臉連腮赤身軀發熱時肝弦筋脈急驚哭又攅眉
身熱攅眉主頭疼肝弦驚哭主下痢素問云肝熱
病者左臉先赤肝氣合木木氣應春南面正理之
則其左臉也
左臉腮青白時時咳𠻳頻痰涎嘔多逆不食少精神
素問云合金之氣應秋南面正理之則右臉也
兩臉微赤因潮熱夜間發作日間歇久則令兒氣血虚
骨肉如蒸四肢逆有一等小兒兩臉常赤氣壯實始
然非熱所作也若臉赤有熱者色必憔悴養生道云
氣虚則發厥謂手足冷也血虚則發熱謂肌肉熱也
兩臉腮青黑多啼勿奈何驚疼時進退腑臓不安和鼻
息氣粗促兒孩衂血因黃時尿不利赤色熱多嗔鼻
燥兒多哭皆因肺熱為白青連口鼻吐瀉食傷脾
目鮮目眨目青驚目直心肝熱已成二臓戰争風火盛
漸看搐搦動雙睛錢氏云目赤兼青欲𤼵搐目直身
反強直生風又云肝風熱目連眨萬全方云目若睛
青脈左脇下必硬多吐涎沫扁鵲云目睛青脈主癖
凶也
有積眼睛黃春冬骨似湯夏秋多瀉痢胞腫嗽難當兩
目皰浮腫皆因久嗽為睛黃脾有積潮熱有瘡痍
亦有目皰腫不嗽者因食積傷脾久必虚腫腹脹者
必痢無常
眼深微黑睛微赤必主耳聾腎受積眼稍如有細紅筋
内弔驚風是蹤跡印堂多青黑腹痛夜頻啼卧睡時
驚悸無歡日惨悽攅眉因下病疳積面黃浮吐瀉形
容白唇乾渴不休傷寒身熱攅眉者主頭疼
黃色人中畔兒因食物傷形青便澱沫脾胃不安康白
唇兒湏吐兼成失血形(紅赤亦同)唇乾唇皺揭夜熱不安
寧久渴瀉唇紅
已虚證不可用凉藥有積唇黃色看看作腫形脾虚多
夜起糞白臭酸腥唇青脾胃怯腸冷痛非常畏食多
嫌乳增寒面色黃
青肝木色唇主脾土木來剋土知脾弱不能食巢氏云
小兒臓氣不和血氣為冷所乘即口唇青白亦有臓
氣熱唇生瘡而風冷之氣入瘡雖瘥後血氣不復故
令唇青
口臭(或作燥)唇焦赤腸中糞不通氣粗多作熱睡卧不和
同紫色唇間見流涎口畔垂蛔蟲攻刺痛久則致尫
羸
涎流唇紫回蟲積痛作疼時汗出多虚痛若來脾胃冷
蟲消積瀉保安和舌白乾焦燥烏黃並為小便難且
澁心火漸蒸脾
如小便不澁必焦黃舌腫厚急欲乳不能吃者此
因邪熱客入兒臍流入心脾即舌厚唇燥不急治
殺人洗心散導赤散黑魚眼膏子貼舌上百草霜
塩等分和塗舌上下立消舌上出血舌腫舌裂舌
上芒刺舌焦舌黑舌赤並與地黃湯(方見舌胎舌卷門)
兩耳前微赤疳攻必耳聾微黃驚入腎戞齒睡魂中
頥下微黃亦主之或曰女子無腎素問云胞胎者
腎面色形青白心煩瀉又驚躽身啼腹痛臓腑作
雷鳴面色青兼赤驚來熱亦成色青腸胃冷腹痛
但啼聲赤紅傷寒面心煩熱不安眼鮮驚必作風
盛變多端有一等小兒面黃不赤却發潮熱傷寒
壯熱者必唇乾燥或氣微促也
面白黃皆見心煩瀉不調因傷常夜起乳食不能消面
青兼黃色驚疳發病因睡中多呌哭潮熱損精神胃
熱身金色脾蒸面眼黃不利腸自利黃疸病難當頭
面青筋起嗞煎不肯眠身軀才發熱驚哭握雙拳唇
紅面赤睡難安頭黑青筋驚氣蟠冷氣入腸成内弔
虚風在胃變多端曲身呌哭為非祟直頸啼聲欲作
癎不久自然驚搐候隂陽邪正互相干
弄色非時變胎氣客忤驚紅青湏發搐兼黑痛分明
錢氏云病重面有五色不常不澤者死孫氏云弄
色者為夭色夭色者死
下頥赤微微(亦主耳聾)熱聚小腸中結澀膀胱内令兒溺不通
素問云腎熱病頥先赤腎氣合水水性潤下指蒙明
候故候于頥古書有一證面青目兼黃小便澁異常
亦主滑
喉中多哽氣噎飲欲生驚二證皆癎疾看看搐搦成便
黃因内熱紅赤黑同看綠白青皆冷疳肥食臭酸有
一等淡黃沫如蟹之黃如槐花者虚熱治法在後
傷食酸餿臭兼疳瀉白肥積停物不化結實久還稀小
兒多要吐者傷胃中有宿食宜下之妙丸子下益黃
散補若此吐唾者停飲在胃黃龍丸以白术橘皮煎
湯送下孫氏云小兒飲乳吃水正乳吃食正食飲水
並成痰飲錢氏云口中吐沫後心蟲痛
面黃目白少精光多睡嗞煎被食傷嘔逆出聞酸氣息
時時腹痛實難當(先下後補)
右騐實積痛錢氏云凡積痛面黃目白無精光多愛
睡畏食大便酸臭輕者磨去其積重者下去積腹痛
亦去矣
時行瘡痘數日前狀似傷風面臉光乍熱乍凉頭有汗虚
驚虚悸手多牽唇紅體熱時加喘鼻清耳冷只貪眠
目澁氣粗頻嚏噴定知瘡疹有相𫝊
瘡疹多驚悸時行候一同增寒偏要水發熱又嫌風目
澁雙睛白皰浮兩臉紅𠻳涎聲啞嗄呵欠睡朦朧瘡
痘相𫝊染時行若感風唇乾唇緣白目澁目微紅疹
出眉先皺瘡來鼻不通皮毛寒聳立麩豆隠其中時
氣行瘡豆形青面臉鮮嗞煎頭有汗恍惚手多牽嚏
噴兼微𠻳嘘呵欠愛眠睡中驚起哭瘡疹欲相𫝊孩
兒驚搐定體熱狀如湯班疹藏肌肉身凉出豆瘡身
熱心煩躁驚來耳似冰指稍俱帶冷豆搐甚分明
湯氏雜病形症歌
鬼病皮膚裏相𫝊臓腑間腫虚如水病瘈瘲似風癎發
熱渾身澁痛連心腹攅小兒若有此服藥醫急看
時氣皆因節令虧頭疼壯熱汗微微良工仔細看時候
當作傷寒病治之(宜服羌活散惺惺散)
熱氣流𫝊脾胃居致令黃色在皮膚湏知其病真如可
何用燒錢問女師(此證宜服五苓散煎茵蔯湯調)
熱氣還逢腑氣衝便成結毒在腸中身體若煩多燥渴
更兼尿糞不能通(此証宜利下輕則利之用四順飲重則下之用金星丸)
時氣還須早早醫變成敗氣急難差乍寒乍熱無時度或
去或來體漸羸(小兒骨蒸者皆因時氣不治療漸成敗氣羸寒熱往來是疳勞宜服地骨)
(皮散次服星露膏鱉甲散)
隂陽邪氣兩相并臓腑隂陽各競争發作有時名是瘧
早湏醫治莫留停(此疾宜服正氣散并瘧藥草菓飲)
雖然吐下熱猶餘盖為元因臓腑虚熱盛虚時皮肉澁
治令燥渴不能除(此候宜服五苓散以上俱是時氣𫝊變有此等候初無治法學者當)
(審其根源量其輕重虚實用藥何患不痊)
時氣雖然瘥猶多餘熱停氣傾湏不食頰冷面皮青熱
盛血兮血散行鼻出血兮人可驚皆因汗而不得汗
上壅喘兮聞有聲(大凡時氣與傷寒病相似初病在表速宜汗庸醫恐誤失表漸入腠)
(裏其熱昏于經絡血得熱即散從鼻中出故其名紅汗也宜服小柴湯大便秘用大柴湯)
病未入而先下之乘虚入腹怎生醫痞滿喉中生喘急
結胷之候切須知傷寒熱毒胃中存久作班瘡發
滿身若見舌唇渾似黑只因性命在逡廵
黃病皆由胃熱為痢加腹滿脈沉微見此候時須用意若
言魂去定難醫百日孩兒或作黃非干温疫及時殃
只為胎中遭熱盛勿令人炙作成瘡(此候乳母宜服生料四物湯用)
(生地黃赤芍藥乃是也兒亦服云)
瘧疾因何渴皆因臓腑虚熱餘多飲水結塊腹中居
小兒胎裏受風寒生下令兒不得安腹痛躽身頻哭泣
此候良工仔細看(此名躽啼宜服鈎藤木香乳香等藥)
風冷傷筋脉四肢全不仁痛同風熱摶緩是熱傷筋寒
客于喉裏啼聲似啞人温和用湯藥不爾損精神
小兒虚腫一似吹盖是風邪夾氣為若見皮膚如熟李
此名疳水聽因依(此候宜服塌風散并五苓散加木香青皮用燈心煎)
脾為土壊不尅水便為腫滿入于脾腫痛行時還熱痛
若居血氣即成之若看此候湏審細莫教差誤使傾
危太陽入耳聽聦聦氣滯多因耳必聾鳴是風并氣相
擊痛應腦戶有邪風腎熱欝蒸停耳患漸深疼痛出
稠膿不痛即非氣與熱緣因風水入其中熱氣薰肝
眼必昏其有輕重必湏分輕疾熱多多熱淚重生白
翳色如銀赤目眥頭成努肉朦朧睛上似浮雲洗肝
飲與頻頻服只此良醫是異人
小兒飲水久停肝翳障全無辨物難夜裏不明為雀目
青盲晝夜一般般小兒胃熱班瘡爛眼癢復疼發渴無
盖為熱氣傷眼臉世人俗諺號胎風毒入喉中熱作
癰名為喉痺食難通馬脾額間生腫痛重必心煩命
必終(凡有此證急宜吐出惡涎為佳)
胃熱皆因血氣強四肢温壯小便黃表裏熱時煩躁甚
渴多身體熱如湯客忤多因人物衝更遭鬼氣亦相
逢吐下青黃并白沫水榖開張痛又攻面色青黃時
變色脉弦急數不干風亦似驚癎無上是早湏醫治
莫從容小兒氣弱命中衰魂魄多因被鬼持其候痿
黃頻哭泣衡人冷氣早湏醫乘年衰兮逢月空失時
和兮三虚中遇賊風兮還卒死一如鬼氣候湏同臓
腑未絶兮湏存活急湏救療兮莫怱怱疝氣因何得
邪風在腎經經𫝊并血聚如此漸成形冷氣結在臓因
弦小腹疼本經無補法疏利藥通靈霍亂因風急忽然
吐瀉并有時連風痛或即遶臍鳴乳母因傷冷孩兒
有宿癥夾風身發熱臓實更頭疼
小兒吐痢早湏醫早是腸虚胃逆為更有中他湯藥毒
必知煩躁在心脾風冷傷于乳變壊汁湏凝孩童生
嘔逆氣喘腹膨脝觧脱當風處洗浴向簷楹哭中還
吮妳氣逆在胸停嘔吐從兹發良醫諳本經(當令乳母腹強順釀乳藥)
血為榮兮氣為衛二氣相湏無阻滯忽然血被氣來侵
所以妄行不安位血随氣上奔心來吐出鮮紅争忍
視便湏服藥急醫看觧熱凉中依次第(偹急即服藕汁及蘿蔔汁)
(治法當順其氣次行血)
産母懷胎忌數般若令冷傷便憎寒生下嬰孩不吃乳
更加腹痛肚皮堅乳哺寒温不著量致令壅滯在胸
堂更兼新乳相投觸不得安和亂胃腸因成吐哯湏
醫治診脉輕浮夀必長衣厚傷温損小兒熱蒸津液
透膚皮致令身體連頭上汗出流珠汚濕衣小兒血
氣未調和腠裏開疎易染疴將養傷温成盗汗早湏
醫治莫蹉跎(此候有二般有虚汗有心血溢汗治法不同切宜審詳虚汗乃脾虚不能尅制津液)
(當補脾心血溢汗兩膄亦當歛心氣凉血為佳)
飲乳并傷水為痰結在胸令兒乳不下吐沫似癎同
實則身烘熱譫言入夢中還須早醫療取久變驚
風
三焦若不調胸寒氣極急煩滿喘氣麄噯出酸臭氣乳哺
不能消結聚成癥癖有形名曰癥乳動為瘕積弦強
癖之元分明記胸臆胸中熱兼實榮衛不通徹臓腑
不調和經中名痞結氣滿腹肚脹時時及加熱不用
問神明此是分明訣
察形證神色
凡看小兒病疾先觀形證神色而切脉次之面青
睛青肝之病面赤心之病面白肺之病面黃脾之
病面黑腎之病先欲别其五臓各有所主次看禀
受盈虧胎氣實虚隂陽二證補過瀉多當敕其失
兼五臓六腑表裏有各相應配若能明其標本則
神聖工巧自然有之
察形證歌
搖頭揉目肝熱生風䏧淚减明三焦積熱鼻生清
涕肺受其寒頰赤面黃風傷肺熱霍亂吐逆胃積
氣傷瀉痢不常氣攻腸滑面青呵欠驚風𫝊肝盗
汗頻頻臟腑熱傷寒戰驚搐風盛發狂胃熱生斑氣
傷冷厥長吁齒齧風盛氣生上竄搖頭涎流胃熱肺
壅氣傷咳嗽咯血涎盛發齁積傷風熱小便淋瀝
熱聚膀胱疝氣因啼胎中積結妳脾痞癖因物所
傷喉閉丹瘡肺之受熱愛吃泥土脾臓生疳嘔逆
痰涎蛔蟲上出鶴膝解顱因風腑熱熟審而用細詳
使藥病證疑難
逆證似順
順逆有别隂陽不均證候相加色脉致亂惟驚風
發作按脉察證以較之陽候證脉俱得其陽陽者
順也隂候證脉俱得其隂隂者逆也陽候有隂脉
者其證欲𫝊隂候得陽脈者其證反是也謂有急
驚風乃是陽癎得脉浮數洪弦陽中之陽又
有得脉沉緩陽中有隂慢驚風乃是隂癎得
脉沉細遲弱隂中之隂又有得隂太隂中有陽所
言逆證似順乃謂隂中有陽助陽不醒回陽不生
其候偏虧雖則隂中有陽其陽非真脉使疑二不
可攻理詳而知之察其可否而後已
隂證反陽
小兒傷寒惟察表裏而理之不以隂陽證候究竟
者盖無關前關後之脉所謂純陽之孩合而言之
此說驚之隂候慢驚是也凡兒吐瀉疾作慢驚其
候無反證良由急驚𫝊來已成隂癎藥用寒凉證
入慢脾藥用燥熱其候反陽者反從陽也其脉愈
盛其證愈逆故云反也隂陽俱壊實謂難治醫工
不知所似但見其搐搦肆意退熱截風良久怯不
引搐但只合眼即醒醒如睡證候有如此何藥理
之
隂盛強陽
慢驚風候謂之隂盛及其欲絶之時虚痰上攻咽
喉引其呼吸粗大其脉浮數其證強陽得之醫工
將謂陽回以得其所宜與下痰藥用大迅痰涎随
藥而下兒命随藥化衆言醫殺之非也謂不識胃
絶而用之雖不下藥亦死矣
虚極生熱
疳疾有作斯證初發即證疳氣次第𫝊至疳極是
謂虚極之後隂陽二氣不均上下氣不升降榮衛
兩虚臓腑滑泄豈可攻療善醫疳者随順藥餌以
助之淡薄飲食以扶之榮衛始得均勻氣脈方得
升降既而隂陽二氣已得調和臓腑已自充實肌
膚已自肥壯醫已知工疳𫝊虚候名作疳極遂與
補氣藥服之稍多及生大熱所謂虚極勿補熱盛
煩渴疾作疳勞名曰丁奚皆由藥助虚極生熱而
致之也
冷極必寒
癥積已作證候所𫝊自是孩童飲食不化氣滯中
脘再食停氣復傷前積積之為病皆致其冷冷之
既久脾胃虚怯既在隂陽相勝寒熱間發痞癖有
加脉氣無定醫工不理隂陽令其勻平但作疾瘧
治(或投磁或投柳)利下大速疾不去根為患反重難施利
劑良由動利臓腑虚必復發作煩燥腹肚脹緊氣
喘短促難以調治此等證候究心無忽保全是幸
熱多作燥
熱分内外身藉隂陽一氣受邪三焦致熱三焦者
本質無狀隠伏得名所通五臓六腑相𫝊血脉皮
毛温平由實燥熱由虚静則為一名動則分三所
上焦喉管至于中脘下焦至于丹田以大拇指展
中指作一掘自咽喉坎處分作三停則知上中下
三焦所寓也温極則熱熱盛則焦寄于其中矣大
人患猶尚不可况小兒三焦隠伏熱多作熱寒凉
之藥所投不堪畢竟當從何劑調理若不早療疾
作無辜
理虚致虚
虚則作疾實亦是病按實理虚遣病去疾内知其
冷熱外審其證候三實兩虚神不安居三虚兩實
人有得失虚之為病其候則速實之為病其候則
緩實未致害虚則作禍迅矣肝心脾肺腎子母相
生肺肝脾腎心五臟相尅且如脾胃經虚嘔噦不食
又心氣不足驚悸有所療子母俱虚小便閉澁利
之可乎所以知其内者母虚靠子實子虚藉母榮
又肺家有熱宜瀉之否大腸滑利宜温之可醫工
但究母虚理其子實若攻其子則母亦虚所謂母
能令子實子能令母虚脾病瀉心理實致虚矣
利表傷裏
傷寒豆疹皆論表裏二義不同所受及是傷寒所
𫝊從表入裏豆疹所發自裏出表作熱形證與傷
寒頗似醫家不究輕重所受所干與服外麻葛根
湯或過劑餌飲其表裏已觧其汗不止出汗過多
裏虚作渴且熱乘熱悉化疹豆自然廻出緣逐其
熱利其表遍出雖多疹亦不成豆亦不是比比小
赤由其熱力且有限裏外不相續榮衛不加助于
中道而廢漸加黑䧟非食毒感風之咎自是助發
大過失其自然之理至死莫知其由是謂表裏傷
寒故也
退熱作渴
小兒發熱一證與大人同熱在三焦方渴肺驚不
利虚煩方渴上盛下虚方渴水火不相濟方渴伏暑
藴熱方渴津液燥竭方渴渴證本無但有其熱熱
在于表攻動其裏裏自無熱受之以虚表熱𫝊裏
反致其渴表裏俱虚引飲入脾頭面手足受濕虚
浮作腫醫工下之徒增其病宜與扶表救裏庶幾
有命
痰驚發風
有痰者必有熱随之有驚者必有風繼之利其驚
風必有散其熱即痰不生此醫者流所得其宜調
理證候截風定搐以除其惡也常見豪貴家才見
孩童有熱不問元因便投驚藥日輙數粒月既積
多雖則驚悸不作忪恐無妨其兒所服寒凉藥多
脾胃虚弱不吐即瀉遂成慢風更與驚藥愈加其
疾調理醫工當究之也
風痰隠久
風者肝受之肝稍不和則風所由縱痰者脾受之脾
若不壯則痰所由盛痰之與風驚之與熱四證在
馳在流行則經絡𫝊變它疾風痰由襲久而不化
隠在肝脾所由飲食冷熱相干不散雖則療理愈
而復作以至長成且風痰常在牙頰之間吐如無
盡生發有因或作䩓鞈或喘息或硬牙關或腫頥
頰臨于肺則咳𠻳干乎心則恍惚善術醫士未能
速下其痰恐風猖狂者逐其風又疑痰作梗湏是
風痰並化妙藥竒方蒢漸减瘥可也食不禁戒服
藥無攻若療風痰可不致緩久則發疾亦深究之
驚熱無時
因驚而得熱其熱常發不擊乎心而属乎血更加
氣血榮衛母得備還驚熱時常發作或生疥癬或
發瘡痍熱來神困心虚熱去唇焦口苦舌乾求飲
恍惚忘飢兒孩受此艱辛藥餌如何救療人参羌
活蝎尾當歸之類緫不相關更尋妙餌可也
恐悸喘息
驚悸心属喘息得同而言否愚曰非心主之若心
所受其疾不作喘發是知肝藏䰟肺藏魄魂魄不安
恐悸傷乎肝肺受其驚而受其喘湏求水飲肝受
其驚發喘細細若張口大喘者肝肺俱不利鎮心
安神調氣定喘未必盡善當于損益魂魄丸散瀉
心補肝竟切效
食噎咳逆
兒孩睡息魂魄恬遊擊響高聲傷乎其神睡中不
穏乃心不寧乳幼飢渴飲食宜細掇物觸志傷乎
其氣令肺作噎肝脾發噫其氣逆升降其志不分
伸舒隂陽差忒胸襟欝悶良久取氣發聲含飯面
黑啼哭聲焦輕則咳逆致燥盛則咽塞不通所受
之後常作欬逆者良由食噎觸擊悶挫關竅宣通
臓腑即宜升降榮衛乃利逆若不早治欬逆肝腸
終其身致疾而難療矣
令子無辜
夫人所藉者隂陽而生所宜者氣血而長血氣不
順則五臓以違其和隂陽不均則百脉亂其體流
之於表裏相恭注之於經絡致急凡周晬乳兒等
閑捉拳又挖齦身體檢束頭目搖動此乃隂陽有
虧榮衛失正即名胡孫禁十二種無辜疾之一也
母情不識見之喜笑復作體態教令致其然也久
而不已則其病漸至風痰之所攻驚熱之所作也
當遍舒其氣調其脉均其隂陽適其洒淅
受氣不促三才降氣數成方謂為人萬象論功道合始
知得志胞胎既偹心定神全血脉未充骨萎髓薄筋
力藉乎骨體智謀出乎心神為人恍惚者斯可知多
忘者應由是傴偻者乃然侏儒者必告此不及受之
重者身負五軟大過受之深者身負五硬由其脾肺心
肝腎所属者氣血脉筋骨所受者體舌臂項膝其或
有疾于證候不及議者往往無辜無辜形體必定受
氣不足謂知五硬五軟只許聞名稍有永醫難著後
進執謂堪與療理者野老付之一笑
飯多傷氣
幼幼未降形處胞胎藉母氣血滋蔭由如養素已誕
之後繼時吻之以乳乳者化其氣血敷養肌膚百脉
流和三焦頥順身體漸舒骨力漸壯三周所庇一生
為幸其或母因産得疾血竭氣耗乳不成汁當召妳
子看顧貧乏之家食不繼口奚能講此其乳少其食
多不益兒體其有不産之婦抱幼繼宗終夜號啼惟
飼飯食初傷其氣次傷其神重傷其命萎羸聲靸躁
皮皺項軟足垂唇焦骨劣再過半載時光則兒氣散
神敗凢人生子吮乳為正獨以榖食扶持十中未保
一二抑服圓散強為勉之急吮乳蔭始得死中半活
矣
臍腫受熱
初生未及蔭乳洗能便用斷臍帶留一掘綿褁三
重受氣根全者其臍自深成胎數闕者臍自突臍
者受質之根也為人之本也形體之基也元命之
夀也迭月之前一臘之後其兒臍紅高腫不作水
濕亦無風候但將胸堂仰起呃呃作聲闔家無見
責之老嫗有傷臍帶致之非也召愚一觀察知心
氣受之胎熱與利丁火少頃不展胸堂呃聲遂止
越宿視之臍根復本醫工與𫝊及洗搃施謬妄故
書于褚果其宜哉謾峯頥以誚之云耳治中受病
諸證
鬼胎
婦人産育有患病胎者痛鄙婦人納鬼之氣而受
實非也鬼胎者乃父精不足母氣衰羸滋育涵泳
之不及護愛安存之失調方及七八箇月已降生
又有過及十月而生初生胎氣血虚羸降誕艱難
所言鬼者即胎氣怯弱榮衛不充致子萎稍語猶
如菓子結實之時有所蔭藉不到灌溉失注為物褊
小其形猥襄無有可援如此之謂胎氣怯萎常與丸
散扶挾乳哺勻調氣血充蔭腸胃固壮筋骨即保其
盡善盖由受氣不足禀賦不全忽爾横殤非可惜邪
魃病
小兒有患病魃者非五臓𫝊變亦非六腑所主也
緣兒生後方及周晬母復有孕血氣所蔭分之兩
端是故胚胎漸傷乳汁成毒虚邪相攻兒吻致疾
歛率其氣欝傷其神魄令兒疳虚尫羸枯悴煩躁
朝昏嘔噦日夜啼哭不可得療但速斷其乳温平胃
氣和順血脉自然而愈其有萎怯致痰乃成無辜
證(巢氏病源云小兒被鬾病者婦人懷姙有鬼神導其腹中盖嫉妬所致或服邪藥令小兒鬾病)
(也姙娠婦人不必悉熊致鬾人時有此耳鬾之為疾頻下痢寒熱往来毛髮&KR0034;鬡情思不悦是其證)
(也千金又論鬾曰小兒鬼也凢婦人先有小兒未能行母繼有胎姙鬼未節乳漸覺羸瘦骨立毛髮)
(稀黃不長時作壯熱大便不勻乃鬼之症也)
胎氣
初生牙兒三朝之後滿月之前所受諸証作疾輕
重不同者盖由胎氣禀賦有強弱其母飲食恣令飢
飽起止無忌坐卧不擇令兒得疾不寒即熱不虚
即怯熱乃作壅寒乃作泄虚即作驚怯即作結寒
則温之熱則凉之虚則壯榮怯則益衛驚用安神
結用利詳審用之不必過劑
胎病
牙兒胎病謂月數將滿母失護愛或勞動氣血相
干或坐卧飢飽相役或冷熱飯食相制或恐怖血
脉相亂胎氣有傷兒形無補或因動土興工或由
榮葺房卧或移安居或更薦席雖不犯凶神惡煞
終干礙子體兒身有因如此得疾者乃成終身疾
者斷不可醫初生幼幼又被干邪即時和順調理
胎病作熱
兒在胎中母多驚悸或因食熱毒之物生育之後
兒多虚痰氣急短滿眼目眵淚神困呵欠不發伸
舒呃呃作聲狀小便不利或通利即有血水盛則
手常拳緊脚常搐縮眼常斜視身常掣跳皆因胎
中受熱宜速與大連翹飲子觧散諸熱次與消風
散數服無恙
胎氣藴熱
兒在胎中母多惱怒欝悶之情不散又因胎氣燥
濕兒生艱難母生驚悸是致乳汁不可兒吻成毒
故作熱令兒食即嘔吐眠不定席神不安穏聞響
即掣若不觧藴毒熱相干久作無辜成疾害生先
宜順氣次服四順若不安愈葱根必效
胎病風熱
兒在胎中母常喜食動風之物熱毒流𫝊致兒之疾
隠在經絡則手足拳攣注入血脉則肌體枯槁其
兒眼常喜竄血不蔭心神不守舍怯人怕物視作
定目若不早療恍恍惚惚形體雖長情性乖拙為
人多荒朝記夕忘雖久受病不如無生盖父母但
知惜其嬌姿安養無用之兒如此者凡胎氣服藥
須用詳細若以常方難治
胎病驚熱
兒在胎中母因驚悸驚氣入胎兒當受之生育之
後其兒精神不爽顔色虚白初則温温有熱其後
頰赤饒驚物動則恐響即悸若不綳抱安床取次
難為調適既有胎驚將傳胎風之候産母謹謹忌
食一切熱毒之物若作尋常畢竟難治是盖血脉
柔弱臓腑虚怯不堪重劑何可攻擊是使智者怯
懼若輕受熱已有散即於項上生癤其大如拳名
曰驚癧湏當破之而後合之勿傅毒藥恐傷肌體
不惟傷壊深恐為禍
胎病風痰
兒在胎中母喜食熱毒之物熱即生風脾肺不利
遂有風痰雖不能損肌傷體其痰與風相襲痰多
風不散熱盛痰復生風痰能作熱更加暖被紅爐
母食炙煿淹藏動風之物即時害生藥非不驗乳
汁之咎也如兒或患風痰不必下截風化痰藥但
清心肺凉膈利順三焦則自然安愈亦不可太凉
恐寒傷臓腑宜以消風散吞下白丸子至凉冷小
作丸
胎病結熱
兒在胎中母失調理恣縱飲食不加將護藴熱頗
久及至生育熱氣隠蔽𫝊入於裏遂作悶結由熱
極得之大便不通熱衝心腹脹臍突撮口努力停
欝急以三黃丸或四順七寳以通為度不必過劑
切不可下積丸子藥不惟無益恐反為害
胎病寒邪
兒在胎中母因感受寒邪熱氣煩蒸𫝊入胎臓兒
當受之及至生育令兒關竅不通精神昏濁作熱
加蒸啼聲不響號呌駭人未知之者將謂驚風妄
動臓腑或妄鎮心良由所受寒邪初只在表久則
傳裏邪氣亂真血脉皮毛皆不得其便腠理所拘
邪不得觧變蒸有違氣血致傷煩懆益增無能自
暢但與小柴胡湯服稍輕次以人参羌活散然胎
中所受未分表裏既生蔭庇當議和觧為良
胎病榮熱
兒在胎中母喜啖薑瓜古人有云修竈缺唇食薑
餘指盖薑性至熱又是燎藏攻及血脉𫝊入於經則
令兒遍體生蛆瘡延毒熱瘡丹瘡之類經年發作
或於頭額生核重則大發癰癤潰則爛壊皮膚十
死一生何堪忍見初生幼幼毒氣加盛肌肉柔弱
参术托裏互相扶持常與清心平調血脉母慎其
口父抱令暖醫工順理與扶其危
胎病衛熱
兒在胎中母傷和氣飢飽勞役神疲力倦否則憂
愁思慮役乎其中動乎其氣攻以隂邪干亂心魂流
入胎臓兒乃受之既生之後兒常昏困腹急氣粗
重則喘急睡卧不穏狂啼煩哭肌肉不滋遍生瘡
痍身熱早晩精神少具宜平調臓腑臓腑既正熱自
散止
胎病臓寒
兒在胎中不理其身母喜食諸生冷物過度冷盛
既寒腸鳴泄利時時有作生育之後兒腹青脉膨
脹虚緊乃是虚氣入腹呃呃作聲日夜不禁雖則
漸長終是臓腑隂陽二氣受不勻調若不温平分
氣長成痞結陽結易治冷結難醫誠宜母服藥
庶乳温令子調和
胎病潮熱
兒在胎中母曾發作子瘧或是因患瘴氣母或飲
酒無厭或是胃風傷暑經絡榮衛為熱所傷母雖
分娩以脱其難兒襲其氣隂陽不分初生嫩弱血
氣不和作熱潮來先寒關緊身體作顫庸工未識
其理即以艾炷灸之未免有傷經絡但與調中均
其隂陽便可漸安
急驚風候醫云陽癎也手足搐搦涎潮大熱醫家下之
往往利以輕粉或水銀巴豆此等毒藥雖已蕤省精
神猶尚昏沉未快乳食者或有餘熱其候欲得安痊
平和只可用平穏藥調胃氣不可便與燥熱藥若與
服之其候復作矣
(小兒驚風之後胃虚不食助胃生氣以截風藥移狂生胃散或觀音散中加用全蝎天麻殭蚕白附)
(防風羌活之類生薑棗子同煎自然胃壯瀉止諸風不作雖則驚熱及搐搦皆去其精神未爽不可)
(便謂無事若用補藥助虚乾薑豆䓻硫黃附子之類則熱復來其候又發凡治急驚之候正謂醫療)
(豈可遽云調理用藥乃在一時之久若少寬緩症候轉加深重醫者既知當下即可量其輕重如病)
(五六分只下三四分許随通且利熱去痰消則病徐徐减差不揣度一槩并湯下之太過傷害臓腑)
(痰轉隂候乃作驚風候豈可臨時生胃回陽)
慢驚風候醫云隂癎也良由急驚用寒凉之藥太過轉
加深重𫝊作慢驚或因吐痢不止而成慢驚或因澡
浴感風不觧而作慢驚或因風食二癎不治而變成
慢驚或因咳嗽下痰轉虚而成慢驚因由甚衆槩而
舉之病家怕驚不怕瀉良醫怕瀉不怕驚其瀉不止
驚風愈盛若與治驚更用寒凉之藥且瀉轉多病加
進重矣
(小兒脾胃虚怯方作吐瀉其証有五有熱吐冷吐淹虚吐痰吐食所言熱食吐者謂母飲酒吃肥炙&KR1020;)
(藏或胃風傷暑致熱兒吻乳入胃遂成熱吐冷吐者謂兒胃冷加以宿冷之物與食即吐虚吐者其)
(兒肌熱神困疳積未消胃堂久虚即吐痰吐者其兒胃氣本虚復感寒邪生痰作熱留滯胸膈)
(故吐食吐者其兒胃弱飲食不節強食傷脾作熱神困吐後即逆病家但知其吐不明所以且吐兼)
(瀉作其名曰霍亂其吐後又推輕重有五初則乳自流出謂之哯哯之不已即謂之吐吐之不已即)
(作嘔嘔之不已即作噦自嘔逆噦皆冇出聲動氣嘔者口開而作逆者心胸上下氣逆欝築噦者無)
(物可出即膈虚胃寒引噦噦作聲此等候惡湏臾證變即慢脾風熱者吐先去風痰冷吐虚吐與生)
(胃氣痰吐即與下之次與正氣食吐宜與禢氣豈可一槩理之吐瀉不止脾虚風生眼開慢驚眼合)
(慢脾治之不當更下驚藥旋腫而死豈可得而塌療兒分長幼病察虚實有吐瀉三五日發風者有)
(一日半日而發者大抵女孩以吐為急男以瀉為速若虚暴吐才作便得之惟有疳瀉不成風候久)
(則患無辜証終于虚乏驚藥及寒凉之藥切不可用亦不可用大熱藥其候乃属隂證)
小兒熱證古分十種為緫例有驚熱疳熱風熱潮熱傷
寒熱瘧熱積熱丹熱瘡疹熱餘毒熱
(十種熱證病各不同已有觸類而作潮熱者即痞癖熱也類近積熱證先腹肚熱脚冷者是傷寒熱)
(與瘡疹熱亦相類且傷寒有三種皆從表發入裏瘡疹随五臓所受從裏入表故不同根風熱與驚)
(熱亦相近疳熱與餘毒熱類疳有五證瘧有五候皆由脾家隂陽不順若驚熱盛即風熱作丹毒熱)
(有類種皆五臓熱毒所作自上發下曰毒自下發上曰丹毒各随輕重又有一種名曰龍帶横腰過)
(肚上或至胸前相交者重有如火燔其候亦同丹治病候餘毒熱諸證皆有之適輕重類諸證而調)
(觧不可越前病用藥如傷寒後有餘毒熱則於傷寒調理下而觧餘皆倣之大抵驚熱凉之風熱化)
(之疳熱補之潮熱散之傷寒熱觧之瘧熱分之積熱利之丹熱消之瘡疹熱甚表之諸證餘熱皆和)
(凡證不可便下盖小兒得病皆由身體柔弱中来雖有外感宜先和脾調胃令其充實後以藥)
(下之方保無虞若積症已作可先下而後與調胃藥服之然下藥一應即止不可太過太過則)
(傷脾胃反致病重也惟痞癖證定宜先去寒熱寒熱已去方可用下總以通為度下之太過反)
(生重熱雖有重熱即不宜用凉藥宜以調理胃氣藥與之尤宜深究)
小兒傷寒正受夾驚夾食
(正受傷寒所由冷邪感于胃傷于腠理輕則傷風重則壯熱頭疼鼻塞流涕斯乃正傷寒候又有傷)
(風傷暑傷冷傷濕皆能作熱困乏但不咳𠻳又有因驚之時而傷寒故云夾驚又有因食之時而感)
(寒氣者故下曰夾食大抵傷寒或有它證以積之類切不可妄者下之太早表裏俱虚難以調理謂之)
(壊證大人壊證由尚可藥小兒壊證救療無門凢傷寒有驚候亦不可下藥雖夾驚又有不可用驚)
(藥幼幼傷寒只可觧表雖曰用表不可令兒汗出如王氏曰杜薄苛散和劑方四人参羌活散之類)
(若熱在裏讝語煩躁于證當下只用散末藥七寳洗心散四順飲犀角飲之類不可用丸子或以取)
(積藥下之其熱不去反成無辜夾食者于理用下宜以紫霜量虚實兒用湏問先傷寒後夾食後傷)
(寒然傷寒夾食乃在于食時之間惟母覺知其先後多是不覺若知之以後受者先調理之既不明)
(其先後即解表可以扶裏此法為尤善也且下與表二不可並行且如三日前在表三日後在)
(裏斯乃犬槩約而言之恐後人傳之不當反為其後凡傷寒在表即觧在裏則下不可以日限)
(為拘其或有在表裏之間亦宜和觧如又不愈小柴胡湯治之又不愈候𫝊裏下為良大者讝)
(語小即煩啼切不可意急取愈宜在用心明究表裏)
小兒積證
(積證最為要緊病家將作尋常醫者不急治之反至𫝊變方覺困重東漢王氏不言疳與瀉及痢即)
(還證而已所以治未病之病凡小兒自幼及長不患驚風癎痙癲痙有之矣未聞無患積證者五臓)
(之所積名曰積六腑之所聚名曰聚且小兒只理五臟受病故不有大聚證者六腑属陽雖有疾不治而自)
(愈且骨属腑氣生于漸乃脾胃主有疾當治之臓属隂治之尤難調治四季有積欲調理之皆可用)
(藥但當究其虚實然後利之既有積氣不能全實說量其輕重故古人有拔積療積消積化積無積之)
小兒有患驚風痰熱四證如何用藥
(小兒有熱熱盛生痰生驚驚盛發搐又盛牙關緊急及盛及眼上竄痰涎擁牙關緊風熱極閉經絡)
(即作搐搧涎擁胃口悶亂不省才入中脘手足拳攣關竅不通百脉凝滯有退熱而愈者有治驚)
(而愈者有袪風而愈者有化痰通關而愈者皆是依證用藥不可不究其所以凡病在熱不可妄治)
(痰病在驚不可妄治風病在痰不可便治驚病在風不可治搐凡治小兒病在驚由痰熱痰只可退)
(熱化痰其驚自止病在風風由驚作只可利驚化痰其風自散病在痰涎急湏退熱化痰若有搐湏)
(用截風散驚若意急雖治驚痰不化熱何以退驚如何自止化其痰熱若不退風亦不散痰如何去是)
(知不治之治所以治之)
小兒泄瀉除疳瀉為虚熱餘瀉皆臓腑虚寒怯弱得之
(小兒臓寒腑冷大腸不禁緫謂之瀉分别輕重究竟緩速者有溏泄有滑有利有洞五者不同豈可)
(一槩而理溏者糟粕不聚由其尚濃似瀉非瀉泄者無時而作或出不知利者直射濺溜氣從中脱)
(滑者穀食直過腸胃不化洞者頃然下之如桶散潰餘更不留即知其兒臓寒腑冷瀉之作疾其來)
(緩速輕重可知凢兒瀉糞出青色者盖脾受肝經所制肝属乙木能尅土所勝之氣故見本質由其)
(臟之虚寒非謂驚也又瀉初黃良久變青色乃臓之微又瀉藥物直過尤寒滑凡虚滑三五次即困)
(乏若不急與温其臓調其胃平順三焦和正榮衛不爾即慢驚證候𫝊變𫝊如此之急欲以止瀉藥)
(次苐理之往往不及惟務温其臓腑臓腑既温寒何能留于腸胃之間或以熱藥頓止則熱及為他)
(疾湏先投澁腸藥然後生胃正氣與服切不可意急過劑投之熱藥也稍或臓腑至虚孩童困乏四)
(肢軟冷者是胃逆證當用黑附子白术乾薑量輕重而用凡投熱藥瀉止則痢作無疑)
小兒痢疾醫云五疳八痢究其理種數多端輕重不一
(痢者利也痢之為痢無積不成反至積化成痢且厚脾胃亦虚即不可便下善治痢者生其胃温其脾)
(其腸和其氣無不愈也若成痢疾故不可下下之反虚作渴浮腫痞滿脹急不食亦未可便補補則)
(傷熱能令脱肛切與禁却一切毒食之物頻與生胃謂赤或氣或白即是冷熱不調或受暑知温即)
(與分隂陽氣利水榖道若裏急即與厚腸胃肚痛即與和順氣温臓或化白者乃積冷毒加之即挨)
(其毒却與温其脾胃其痢自止凡痢疾能飲食可治不能飲食疾名噤口主不食而死又有毒氣侵)
(胃口亦不飲食或急痢疾因食毒物下攻腸頭觧血頞汗肛脱瀉下惡物可畏腹肚㽲痛裏急後重)
(名曰滑腸此三種痢疾最為惡疾乃是十二種中皆能𫝊受而作此疾凡言小兒美飲食者飲謂飲)
(乳食謂食飯若病中能飲水漿喜食菓子魚肉之類者亦助其虚不能令臓腑充实湏是白粽子爛)
(煮飲可矣若以葱粿䊦粘膩不堪脾胃之物尤其增困幼者吻乳尅化漸安五臓平和六腑調貼然)
(後隂陽自均氣脉自壯丸散湯劑不必抑之或有餘毒宜以順調緩助不可攻之又有時氣作痢薰)
(習相染而或由天氣晴雨不常隂濕冷熱相干腸胃糟粕不聚遂成其疾腸肚疞痛裏急後重他藥)
(莫治者宜服木香黃連地榆川當歸白芍藥赤肉豆蔲為末蒸烏梅肉丸棗子湯下三五十丸如麻)
(子大加减神良)
小兒疳疾證數端其後不同發作不常治療不一方論
不等輕重斟酌随宜設方必有可理者
(疳者甘也疳因脾家有積虚而致其積不可復食粘膩甘甜生冷炙&KR1020;之物故名曰疳初作名疳氣)
(皆飲食不節生冷相投積傷久滯不化而得之久則疳氣𫝊于五臓𫝊足名疳極候腹大候雖食)
(不生肌肉作渴煩燥名虚候時發潮熱盗汗常有名疳勞候如手足無肉者多名丁奚候自丁奚翻)
(食吐蟲虚熱來去名曰哺露十歲以下曰疳以上曰疳勞治勞之理悉不用疳藥盖疾作傳足非常)
(治疳之法理其氣虚助其血弱調令脉壯消其蟲子散去疳熱和順三焦無由用急力攻治不可勉)
(強投藥只可對候而設不得過劑若冷藥易動臓腑躁藥易損三焦審察端的丸散随其輕重無所)
(失矣)
小兒諸證悉皆着載方藥調理發度惟有咳嗽一證究
莫能盡月内牙兒難醫百日嬰孩亦難調理
(所言牙兒及嬰孩咳嗽難治者盖為初生血氣微寒弱五臓未充身體未周應變應蒸未周之兒所感)
(邪攻及腠理表裏相干邪正相勝隂陽未和不可強主攻治妄主吐妄下妄汗補皆令兒疾轉盛不)
(惟無益甚有害傷幼幼咳嗽乳母之過丸散狼虎醫人之罪豈特牙兒及孩童難為調理小兒有咳)
(嗽未許一二服藥便見安樂雖傷寒傷風證候已歸半復且咳𠻳尚作大抵究竟小兒咳嗽先看有)
(無熱與痰有熱在表無熱𫝊過是未𫝊痰稠熱盛痰壅即吐宜服補肺散人参伏苓麻黃白术杏仁)
(甘草阿膠訶子地骨皮桑白皮桔梗有痰加半夏風熱加防風天麻服之自然痰化熱散咳嗽漸愈)
(未可直用麄澁藥白礬南星石膏雄黃砒粉之類宜先滋潤脾肺次用王氏金華散少少時時與服)
(或以白丸子加雄朱腦子随大小作丸凡兒患嗽湏究表裏未可以動手便攻若用金石藥直入胃)
(脘乃成提脾風候手足勿曲又何所益巴荳輕粉砒霜藥下之腸胃不禁湏臾成風亦何所益只用)
(温平與表順助其氣滋潤腑經和順三焦其痰漸化其熱自退不必攻醫所謂理𠻳宜且補氣化痰)
(即生胃氣胃開氣壯即𠻳漸减胃正即痰不生肺滋即嗽不有然小兒氣弱其嗽作熱與大人一同)
(而用藥調理實不同又有時氣咳嗽謂天時冷熱不同幼幼虚怯受患者表其𠻳曰夜不輟或吐或)
(喘痰熱壅盛至重者利之即愈謂用大黃朴消枳實陳皮半夏人参厚朴柴胡心神煩悶胸膈不快)
(方宜與服無熱與痰亦可不下)
審小兒得病之源
大喜後乳食多變驚癎
喜属心大喜後乳食則傷心錢氏云心主驚驚是
癎也素問云暴
大飲後迎風多成暴厥
大飽則食氣上衝心肺之間未散卒被風冷所傷
故暴厥不醒如中風之狀脩真秘訣云熱食汗出
盪風發痙頭疼多腫
大驚後乳食嘔吐心痛
大驚後乳食則手少隂經受邪多成心痛抱扑子
云夾驚便食多成心痛心主驚故也大驚飲食氣
節不通或吐逆翻胃
大驚後飲水久成不語
心主驚驚後飲水則傷心心氣通于舌舌本無力
故不語也亦能成水痢癖寳鑑云小兒水痢癖者
因飲水兒被驚則成也
當風乳食兒成吐嗽腹膨
倉公云小兒飲乳迎風風冷入肺則令咳嗽又經
云形寒飲冷則傷肺肺傷則咳嗽肺主氣氣傷則
腹脹
當風飲水成雀目青盲
素問云風氣通於肺當風飲水則水停於肝肝氣
通於目故成青盲雀目也寳鑑云小兒飲水久停
肝翳障全生辨物難夜裏不明為雀目青盲晝夕
一般般
夜露下乳兒多成嘔吐
夜露下乳兒隂氣入咽冷乳不散多生嘔逆脩真
秘訣云夜露食其上有邪氣
夜露下飲水多成洩瀉
素問云濕勝在内攻於脾胃脾胃受濕則水糓不
分水榖不和故大腸𫝊道而乃注瀉也
正食便乳成疳黃口臭
王氏云正食便乳令兒口臭牙中血出通真子云
乳食並食令兒面黃口臭又能生痰癖巢氏云飲
乳食哺不能無痰癖
正汗便乳成心疳壯熱
葛洪云汗者心之液正汗便乳則傷其心心傷則
液散液散則皮膚苦燥成心疳壯熱錢氏云心疳
面黃臉赤身體壯熱脩真秘訣云大汗脱衣得徧
風半身不遂
食熱麫乳兒多成龜胸
聖惠方云小兒龜胸緣肺熱脹滿所生又乳母盗
食五辛熱麫令兒龜胸也孫兆云母食五辛令兒
龜胸
食酸鹹炙&KR1020;乳兒成渴
聖惠方云乳母盗食五辛多味酸鹹夜飱炙&KR1020;心
胸停滯便即乳兒致臓腑生熱熱則燥煩致令渴
不止也又兒食醬肉渴飲水則成渴痢
母醉卧當風乳兒失音
抱朴子云乳母飲酒過度當風取凉仰卧乳兒風
冷酒毒氣亂之乳干入喉咽之間故令兒失音不
語也
母飽便乳兒身熱喘急
孫氏云乳母大飽胸膈停滯氣息未調便即乳兒
遂令身熱喘急怒傷隂暴喜傷陽孫真人云傷隂
則瀉傷陽則驚
大喜後飲水多成喘息
喜後飲水則停於上膈令胸喘急通真子云喜後
飲水水傷于三焦令氣息喘急聖惠方云汗後飲
水必成喘也盖喜属心汗亦属心故也
大哭後飲水多成𠻳噎
哭属肺大哭後飲水則氣道不通成痰𠻳氣噎聖
惠方云飲水積結不散故成痰也又云肺水氣乘
之則多咳𠻳也倉公云哭人飲成氣噎嘔吐咳𠻳
痰水
大飢後乳食多成腹痛
飢後飲水則冷濕傷於脾脾氣受濕則冷腹痛素
問云濕盛則瀉聖惠方云飲冷過多結在心下故
令心腹滿痛也
大飽後飲水多成氣逆
素問云飲多則肺布葉故是氣逆而上奔故能生
痰疾道書云飲食過多成痰癖氣逆養生云飲水
莫急嚥久成氣病
萬全云醉飽傷勞便乳兒者多成疳病
飲水便乳積痰成驚風
寳鑑云飲水并傷乳為痰結在胸令兒上吐下瀉
與癎病實則身多熱虚則身多寒早湏醫治如久
則變驚風脩真秘訣云渴飲過多則成痰癖
飲酒食肉乳兒成天弔
聖惠方云乳母食飲無常酒肉過度熱毒氣流入
乳中即便乳兒心肺生熱毒既盛風邪所傷則令
心神驚悸眼目反張壯熱不仁四肢抽掣故成天
弔
嗽後飲乳成乳驚喘噎痰
𠻳者肺也𠻳後飲乳痰聚不散氣道不利關膈不
通關膈不通則成痰噎痰噎即驚喘
𠻳後飲水成鼻&KR1604;多涕
嗽主肺肺氣通於鼻𠻳後飲水則傷於肺氣肺氣
受寒則鼻&KR1604;多涕寳鑑曰清涕出肺受寒
悲喜未定便乳成涎𠻳
悲喜未定便乳兒者涎𠻳引風此孟氏云小兒悲
喜未定便飲乳者則傷肝心風火交急則化成痰
𠻳
悲喜未定飲水成吐血
悲喜未定氣血不和飲水則逆其氣氣逆則勝血
血随氣行故令吐血萬全方云渴飲水多停心下
故令喘𠻳甚則唾血
兒啼未定便乳生癭氣
聖惠方云兒啼未定以乳乳之令氣不得消散故
結聚成癭氣也孟氏云兒啼未定肺竅開便即乳
兒與氣相逆氣結停積多成瘰癧
兒啼未定飲水成胸高
孟氏云兒啼未定飲水則痰結痰結則脹肺肺脹
則脑高巢氏云痰者水飲停結胸膈之間故結成
痰也又云再若為風冷所加即氣聚於肺肺脹則
脑高氣結急
拭浴未乾乳兒生瘡疥
寳鑑云小兒癬是母於風中浴後拭之未乾和水
飲乳及夏月汗出而不收生瘡細星星是也修真
秘訣云炊湯洗面無光彩作甑哇瘡
拭浴未乾飲水成頭疼
拭浴未乾便飲水者則内外傷冷故令身熱頭疼
葛氏云濕體飲水則内外寒冷交攻遂發頭疼身
熱仙經曰炊湯洗浴則多成痺
喜乳涎喘生驚
孫兆云令兒上氣㒹狂亦令兒生痰喘急或生驚
怒乳疝氣腹脹
千金翼云怒乳令兒疝氣扁鵲云女子則腹脹
寒乳妳片不化
華陀云乳氣寒虚冷故令便青而啼千金翼云令
兒咳𠻳
熱乳面黃不食
千金翼云令兒嘔吐張氏云熱乳則傷肺氣令兒
龜胸
氣乳吐瀉腹脹
寳鑑云令兒面黃白乳哺減少腹脹滿
病乳能生諸疾
令兒黃瘦骨蒸盗汗嗞煎夜哭孫氏云病乳則致虚
羸及生諸疾
壅乳吐逆生痰
靈秘云壅乳成痰涎涎壅生驚寳鑑云壅乳成妳
癖又吐逆生痰
鬾乳腹急臟冷
寳鑑云腹急而瀉脑皆熱夜啼肌瘦又有積塊
醉乳恍惚多驚
千金翼云令小兒熱腹急痛扁鵲云醉滛情亂兒
恍惚多驚
滛乳心發驚癎
寳鑑云乳母滛泆情亂乳兒令吐瀉身熱啼呌如
吐瀉不治即變驚故乳兒者不可不禁忌也凡
喜怒氣亂未定乳兒則成吐瀉腹痛疳黃不食寒
熱壅積不散兒即成痰癖涎𠻳腹脹龜脑醉滛喘
乳多吐發驚癎聖惠方云醉滛喘乳能殺小兒聖
濟經論乳者夏不可熱熱則逆冬不可寒寒則咳痢
母不可怒怒則令上氣顛狂母不可醉醉則令身
熱腹滿母方吐下而乳則致虚羸母有積熱而乳
則變黃不能食親房而乳則致瘦悴交脛不能行
大抵母乳食不便則生疾病
病源歌
胎風腹痛
胎病變胎風胎驚變不同胎癎寒腹痛胎熱搐弩
内弔夜啼百日外多有此證
盤腸内弔躽身哭氣弔疼時曲臍腹每夜多啼直
至明胎中有毒腸間搐
盤腸内弔十歲上下多有此證
盤腸弔痛令兒哭氣刺攻衝聲漉漉臍上如蛇隐
見形發歇無時因積毒
只吐不瀉惡候
傷乳停胸膈生痰作吐頻不宜尿糞澁尤忌燥紅
唇
壅乳生吐惡候
孩兒何嘔逆壅乳為脾傷脾觧腸因冷頻頻吐不
宜素問云食則嘔者物盛滿而上溢巢氏云小兒
哯者乳哺冷熱不調則令停胸膈因乳哺前後相
觸氣不宣流故令兒吐哯也
吐乳發搐惡候
吐乳頻頻必發驚脾虚困弱失精神精神既失涎
潮盛顖腫青筋不救因
哯乳生涎
哯乳非為涎結生甚可疑闘精防掣搐咂口必驚危
食停中脘急利大便
食停中脘内嘔逆氣難通不瀉時為痛生痰必引
風
嗞煎生驚
嗞煎無體熱風生五臓中面青因腹痛不爾變驚
風
呵欠生驚
呵欠若頻頻睛邪撮口唇雖然驚未發啼哭動心
神
搖頭生驚
搖頭頻擦面拗頸亦因風目助青鮮綻牽身搦若
弓
悲喜莫乳
悲喜令兒乳痰涎𠻳不通停留胸膈上吐逆未生
風巢氏云小兒食乳因冷熱不調停積胸膈之間結而
成痰痰多則令飲不下吐痰沫變痰結癥壯熱痰
實壯熱不止則發驚癎
肺穴傷風
肺穴傷風冷痰涎喘𠻳聲嗞煎因有熱恍惚自然
驚
傷暖傷風
傷暖傷風冷令兒鼻不通乳多咽不利痰聚引驚
風
咳𠻳因風
咳𠻳因風肺受寒痰涎喘急眼難安時時發熱心
煩躁臉赤唇紅口鼻乾鼻内流涕亦然錢氏云𠻳
而不吐痰熱在上焦甘草桔梗身熱𠻳受邪重身
凉受邪輕
胃冷欬逆治用香南散
咳逆寒生胃連聲最損人衛虚榮不順撁引痛頻
頻肺冷𫝊於脾胃素問云噫巢氏云風冷傷於肺
鼻塞不通
邪客皮毛為中風致令鼻塞氣難通寒停顖戶流清
涕息肉生成滿鼻中
鼻流清涕
鼻内流清涕元因肺感寒寒停𫝊腦戸臭涕不曾乾
喘臭聲嗄惡證
寒邪傷肺咽啼哭啞無聲氣結停胸膈痰涎喘自
驚
驚喘痰噎
驚喘痰潮噎風驚又食傷盖因三種作發熱體如
湯
驚痰壅滯
痰涎壅乳滯胸中膈節令兒氣不通𠻳吐正喘息急
急精神恍惚變驚風
驚後成癎
慢驚雖瘥後涎唾溢難收發歇成痰疾精神不自
由
驚後肢軟
慢驚雖瘥後神思一如痴不語因痰滯湏防軟四
肢
驚風不語惡候
驚風得病不能言只被風邪五臓綿涎滯肺心關
氣道致令聲語不相連
癎病潮歇
癎來朴地口流涎嚼舌唇青眼鼻牽頭顫手搖痰
壅噎朝昏退息復依然
痙病強直惡
強直反如弓神昏似中風涎流唇口動瘈瘲與癎
同
顛狂嗔喜
重隂相勝必為顛嗔喜無時面目鮮陽盛兩争強
目作或歌或哭妄驚眠
傷寒驚狂
傷寒身發熱狂顛臉赤唇紅目又鮮氣促生涎多
渴燥番睛牽動不能眠
傷寒結胸惡候
傷寒因下早腫痛結胸間痞悶時為喘皮膚作錦斑
時氣𫝊變仲景云寒毒藏于肌骨至春即發病
時氣因邪觸春秋及夏冬受邪肌肉内傷客衛榮
中頭痛渾身熱心煩兩頰紅鼻清涎𠻳嚏傳變似
傷風
夜熱日凉
夜熱身如火才明依舊凉非於邪氣作盖為客風
傷疳熱尿多赤脾蒸糞帶黃汗來方始退肌體漸
羸尫
頭熱身凉六傷合
頭熱却身凉隂虧不順陽隂沉陽不降病作必為
殃
頭疼頭熱同前法
諸病傷腦尸熱痛只攻頭隂被陽相隔衛行榮不
流
身熱發厥久瀉利多此虚熱
氣熱多發厥血虚湏作熱氣血若俱虚身熱手足
厥
久熱筋疼
久熱傷筋骨伸舒痛若風亦能成軟弱血氣不能通
久熱頭暈
久熱主頭暈心虚卧不寧骨蒸微有汗憔悴减形
容
風熱相兢驅風膏宣風散
風熱互相競風攣不自由疼牽腰脊曲痛引熱攻
頭
掩面驚哭袪風膏琥珀散
掩面藏頭哭心虚怕見人驚潮肝腎作戞齒及牽
唇
伏熱生驚
伏熱生涎燥多嗔見食悲向明曾不樂入暗稍相
宜或即鮮雙目無時腫四肢渴煩尋冷地暑毒作
驚危
中暑似驚惡候
暑伏傷心壯若驚頭疼熱渴燥無聲昏沉喘噎涎
無汗手足掣抽眼鬭睛
傷寒鼻衂
傷寒何鼻衂盖為熱𫝊心合汗應無汗陽邪氣受
身
吐血氣逆
血虚氣盛不和同熱毒流心引肺風忽爾氣虚
榮衛逆吐出鮮明點點紅
痰中有血
咳𠻳痰中忽有紅風傷氣血不和同痰中濃血因頻
𠻳脉損聲粗必引紅
大便下血
風冷傷癎有熱攻交相繫作糞湏紅疳傷臓腑令
便血(錢氏云筋疳傷血而瘦姚氏云疳傷心肺腸中血)濕暑兼停在胃中
(古書云腸中兼温毒血下如赤豆汁)
血淋尿血
久熱膀胱内脬中積聚成小便時下血澁少痛肝
心
熱淋血澁
三焦因有熱熱聚入膀胱結澁隂中痛淋漓渃色
黃
石淋沙石
膀胱并腎熱少尿脬中結似石或如沙澁痛難沉
瀉
氣淋頻澁
寒氣膀胱内尿難澁又頻腎虚脬受冷尿道不藏
精
寒淋如膏
淋瀝脂膏水脬寒腎氣虚若頻清夜耗白濁又難
除
尿泉不止
尿泉頻不止脬内不收藏冷滑溺難禁亡津耗小
腸
脬囊疼通
脬轉尿時疼尿時却似常非干淋瀝病氣壅結膀胱
遺溺
膀胱因受冷夜卧必尿床久則遺便溺淋瀝滑小
腸
疳蝕女隂有疳深者自然生䖝亦用董法
疳蝕隂中腫浸滛漸作瘡白膿如帶下久耗即痿
黃香蟾丸加附子龍骨各半兩外用蟾酥膏傅之
蟲攻下部
疳回攻下部侵蝕至肛門痒痛蟲來嘔疳深病在
根(粟房散遣蟲丸又有董法)
肛腸脱出
肛腸頻自下因利滑難收秋後經時日令腸痛不
休
臍濕生瘡
臍濕成瘡腫風傷冷氣攻腹膨膿作痛荏苒必生風
尿難糞結
結熱在腸中尿難糞不通外加身壯熱内必引驚
風
大小便澁四順散八正散
氣壅生風熱大便不疎泄小水澁難通頃刻成驚
掣
吐瀉因暑
吐瀉因傷暑腸鳴痢色黃(扁鵲云傷暑吐泄瀉腸鳴便黃水久則青白千)
(金云寒則腸中鳴泄瀉腸滿痛千金方云腸虚則如雷鳴泄青白痢食不化腹臍痛)渴多煩
不食尿少熱如湯困頓精神慢嗞煎意思長氣粗
頻腹痛面色减精光
疳脾泄瀉
小兒泄瀉精神少久患脾虚食不聞碧綠眼睛生
白膜青黃面臉見紅筋有時揉鼻撏眉額或即撁
唇擦齒齦渴飲停留脾受濕致令水榖不能分
疳瀉進退
疳瀉膨臍腹肌膚日漸衰脾虚難化食腸滑又經
時糞雜腥多臭頭垂冷四肢唇紅因渴熱進退極
難醫
疳痢雜色
大便膿血色青黃久患成疳必滑腸下部脱肛情
倦怠上焦煩渴意悽惶疼來冷熱相干作因為寒
温理失常體熱湏宜多進食豈愁憔悴少精光
糞中雜色
糞雜元因積醙酸是食驚傷深青澱沫疳白臭非
常
五臓糞色
肝冷𫝊脾肺綠青焦黃脾熱土之形肺腸寒積膿
粘白赤黑因心腎熱成
驚肝相傳
驚病兼疳病相傳心與脾嗞煎多啼哭憔悴漸尫
羸驚熱便黃沫疳寒尿白脂睡中眠不穏遍體有
瘡痍
驚疳食傷
作瀉不甚瀉或吐或不吐乍熱乍温涼多嗔多喜
怒小水□難通大便物不聚驚疳與食傷嗞煎兼
乳食
乳食頻傷
乳食若頻傷為痰亦為積吐出臭酸酸瀉多悪氣
息腹痛腹膨脝瘦黃疳瘦脊或倦或嗞煎不眠不
安跡(柴丸子下益黃散)
食物不化
食物難消化脾間有積停腸疼須作瀉進退不安寧
堅積癖塊
堅積癖塊有多端元因乳食聚脾疳或積横臍連
腹痛無時隠見脇間安
瘰&KR0659;核塊
瘰&KR0659;本因肝連珠核數般項邊筋結塊膿潰卒難
安
面覆地睡
傷暑傷疳食心煩覆地眠腹膨疼渴燥吐與瀉相
連
腹大非飽嗜食不知飢飽不生肌肉腹大大便頻洩腸
胃不守故也因飢傷飽苦参丸
因飢傷太飽氣脹腹膨脝渴汗疳黃熱嗞煎不喜行
虚實腹脹
腹脹皆因食氣𫝊虚而喘滿瀉相連朝寬暮急湏
為實虚脹宜温實可宣
寒熱因積
壮熱來時又却寒皮膚燥澁髮毛乾非干神鬼為
邪祟取下脾間積始安
冷熱為瘧
寒熱往來頻傷脾是病因連朝勞血氣逐日損精神
頭面生瘡四順散
五臓不和同六腑氣難通瘡癤生頭面流傳必至
癰
血熱生瘡
血熱生瘡疥膿窩綻若珠痒時搔不已痛過腫皮
膚
腮腫咽痛
腮腫喉中痛咽乾嗞物難有痰風熱作涎喘不安
寧
風疹火丹四順散
熱盛生風疹忽然發遍身火丹身赤腫疼痛亦驚人
膿耳成聾
腦戶停風熱熏蒸耳作膿腫疼因熱聚氣聚亦成
聾(用白礬火燒通赤如桃花色入麝香納耳中)
心疳臉赤
心疳臉赤少精光壮熱唇紅面色黃才卧皮膚流
盗汗睡中驚哭意悽惶
肝疳白膜
肝疳白膜眼中瞞怕日羞明泪不乾咬齒搖頭肌
體瘦腹中堅癖塊多端
脾疳腹脹
脾疳腹脹體萎黃食物難消又滑腸揉鼻揉眉多
受吐蛔䖝和糞瀉非常
肺疳咳𠻳
肺疳咳𠻳體尫羸喘急痰涎氣力衰疥癬皮膚生
瘙癢頻頻吃食只嫌飢
腎疳骨熱
腎疳骨熱生偏墜齒黑唇焦瘡匿鼻憎寒壮熱手
如冰每夜嗞煎不穏睡
時時吐唾
時時頻吐唾腎氣冷之因日漸亡津液萎黃作瘦
人(地黃丸加附子)
偏墜腫硬
隂核腫如炊兒啼怒氣為因疳積作痛或被暑邪侵
傳注膀胱内侵陵外腎垂停留堅硬大結聚一邊生
疳熱肢冷
渾身熱似火手足冷如冰腹大時加渴皮膚盗汗
蒸(寳鑑云渾身似火渴飲水以無時手足如冰氣)攻心而又至
骨熱膚燥
骨熱皮膚燥時時盗汗多又能津液竭血氣不安和
疳眼羞明
疳眼最羞明才開淚又傾心肝俱積熱膜翳遮白睛
雀目青盲
雀目氣薰肝黃昏見物難睛雖無翳膜内陣若雲
幔
盗汗如珠
才睡汗如珠夜多日晝無亡津添骨熱面色燥皮
膚
渴變成腫
渴頻因久瀉脾胃久亡津水飲無乾舌咽焦又燥唇
眉攅多困倦髮竪少精神荏苒經時日成虚遍腫身
脾冷流涎
脾冷流涎唾經云是滯頥不宜頦下濕濕久損傷
皮(乾薑白术為丸小豆大三十丸米湯下)
疳腫明亮
虚黃如熟李疳水定無疑聚氣膀胱内隂囊腫若
吹
風腫多痒
體腫時時痒風邪客肺脾搔之成㾦㿔痰熱盛相
為
氣腫因𠻳
久𠻳身浮腫因勞肺氣為痰停胸膈滿涎喘不相
宜
積腫悞脾
因食悞傷脾肌膚腫若吹腹膨多氣促暴腫積無
疑
虚腫煩渴惡候
久痢損傷脾脾虚腫四肢渴煩多畏食臍凸滿將危
痘毒停留
豆毒停留熱有餘䟽𫝊臓腑結癰疽攻脾瀉利腸
中滑衝肺痰涎𠻳轉虚侵腎耳疼膿易聚薰肝眼
痛翳難除心經苦也邪干犯驚哭精神不自居
痘毒生熱
痘毒多生熱攻衝氣血虚薰肝睛上瞞入肺𠻳難除
𫝊腎瘡猶累傳脾腫有餘𫝊心驚恍惚眠卧不能舒
痘後結癰
痘後結癰疽肌膚熱未除瘡瘢重再出膿胞起如
初嗞煎無歡意驚眠不自如腸疼元有積毒氣腸
中居
痘毒攻肝
痘毒攻肝膽羞明眼澁昏赤筋生息肉白翳結瘢
㾗
瘡痘如珠
瘡痘如珠綻肥紅正得宜瘢焦湏觧利有熱速凉
之
痘毒未盡
痘毒熱未盡瘡瘢再出瘢身凉重發熱癰重必為殃
痘毒發驚惡候氣實者可治
痘後驚來逆瘡前搐亦危吐痰真可畏哽氣不相宜
痘後牙疳
痘後亡津液生疳食齒齦侵唇連口鼻損肉又傷筋
瘡後肚疼
發熱腹中痛班㿀腹中攻出多防不透出少更防癰
瘡痘逆候不治
吐瀉班瘡逆便難疹亦為黯瘡因走氣厭豆血之衰
瘡痘變證不治
嚥物時時噎喉中搶錯聲喘痰頭有汗腹脹氣虚鳴
瘡痘便難
痘毒熱交咬尿難糞不通數朝湏鼻衂或瀉若腸風
瘡痘青黑不治
瘡痘欲出先青黑半在皮膚帶紫色昏沉默默又
增寒困頓冥冥都不食心煩涎盛瀉膿頻體熱喘
粗癰腫極渴吐戞牙時顫發毒結咽喉聲啞塞
湯氏惡候形證歌
孩兒形候細消詳背母搖頭各一相鼻額汗珠魚口呷手
挐胸膈命遭殃白睛灌入瞳人裏四肢重軃痛聲強五
硬五乾并五軟下痢頻頻亦不良顖門腫起難醫
療忽作鴉聲便即亡小兒形證卒難别滿口頑涎喉
中噎吐瀉無時加咳嗽身體皮膚色無血汗出如油頭
抑後眼青鼻黑無光潔浮胸心凸兼撮口足面直垂冷
如鉄搐搦睛斜連唇口渾身搖頭難捉拽舌黑如墨喘
又逆飲水百杯猶未歇啼哭無淚鴉聲出喉次之間
痰壅塞此疾誠難治療之免被時人道醫殺肝風搖
頭諸家古今方不載
不治候歌(全生方云一病未巳一病復生五行相勝相尅其人必死)
顖腫或䧟
初生小孩嬰惟怕顖門開胎風憂顖腫顖䧟亦多灾
腹脹内弔
初生小嬰孩腹脹目瞪開内弔疼難止驚風搐再來
青點口噤
初生小兒孩著噤口難開臍内流鮮血肌膚碧似苔
重舌無聲
嬰孩患重舌啼呌哭無聲面色頻更變驚疼命必傾
弄舌生驚
弄舌驚之極牽睛引皺眉涎流空嘆氣唇撮口如吹
顖門低䧟
顖䧟形容瘦頻傷乳所為瀉青黃白水嘔吐困難醫
顖門開大
顖大頭成縫胎中母氣衰父精困不足肢體致虚羸
顖門腫起
顖腫青筋露嗞煎又怕驚吐涎并嘔乳風引動雙
睛
顖腫頭大
顖腫頭皮急風攻腦縫開縫開頭必大筋緩頸難
擡
咳𠻳氣粗大(忌腹滿)
百日孩兒𠻳涎鳴肺臓虚喘粗心腹脹咽哽命難
居(聖惠方云老人小兒熱而脹者死)
胃熱身黃
胃熱遍身黃薰蒸體似湯瀉頻心腹脹亂嚷定知
亡
客忤吐沫(入房喘息未定便乳兒者則成客忤殺小兒)
客忤畏生人或衝鬼共神吐黃青白沫瀉綠黑紅
新白眼睛垂下唇青色變頻若傷滛喘乳爰痛命
逡巡
三虚卒中
乘年逢月失時和此是亡虚被鬼魔賊氣中心兒
暴死隂陽未絶免沉疴
孩兒發驚
孩子發驚時唇紅汗濕肌瞪睛雙直視體躽四肢
垂腹脹頻頻喘精神漸漸衰吐涎非易治爪甲黑
難醫
急驚握拳
急驚欲發先握拳盖為胸中有毒涎隂錯陽差為
逆候男左女右搐湏全目白唇紅應少睡口喎舌
捲更驚眠大忌腹高頭手汗神昏氣促豈能痊
啼哭無泪
啼哭無泪或無聲下氣時時又發驚齧齒粘痰魚
口動瞳人昏暗翳遮睛
發搐面白
發搐面白唇中黑滿身皮膚無血色汗出如油沾體
滑頑涎滿口喉中塞
驚風指黑
驚風指黑爪如烟手足多垂軟似綿咬妳多啼無
泪下暫時停息又撁纏
再發驚風
再發驚潮搐涎流臉目斜烏青連口鼻啼哭類如
鴉
面冷腮紅眼閗睛手青足點指如丁朝朝嘔吐時時瀉
日日嗞煎夜夜驚舌腫風涎牽据響唇焦氣喘水雞
鳴齒噤戛牙偏咬妳頻吹魚口作鴉聲
逆危衰脱
面白唇紅逆晴昏力困危驚風嫌有汗痢熱怕攅
眉吐瀉防咽噎痰涎忌氣痿顖低脾胃脱頸軟骨
筋衰
喘嗽變驚
粘痰作𠻳發連綿喘急時時面臉鮮外被客風傷
肺穴内緣冷氣入喉咽看看拗頸雙眸直漸漸番
身兩手牽口角流涎心肺脹鴉聲齕齒必難痊
感風氣喘
邪客脾肺感風濕忽然喘急氣難通睛斜汗出唇
青逆尤忌痰涎滿腹中
虚陽生風
虚脱變虚風虚陽必上攻下焦隂氣盛中脘食難
通
上熱下冷
虚陽上熱口生瘡下瀉頻頻為滑腸渴飲唇乾咽
若火四肢冷逆似冰霜
天柱骨倒
天柱骨倒為亡津所得元因吐瀉頻肝受賊風難
俯仰脾傷冷氣損精神頭垂頸軟身憔悴筋緩皮
寬項不伸面色痿黃胸腹脹渴多畏食命逡廵
歴驗不治
顖腫數日忽病不治或風攻顖門頭骨開觧或時
面赤如酒色少時即愈必發驚不可治兒百日内
外發搐愈而必復作并愈後顖腫不可治病愈後
復作面黑神昏雖不吐瀉大便如常身熱口瘡嗞
煎兒自指口内者胸中有痰久必發驚
久痢不治
身熱膿青身熱血黯潮熱腹痛憎寒汗出頭熱足
冷壯熱手冷形羸頭軟睛昏赤脉眼澁白膜口臭
生痰面腫作喘舌頭紅黑口唇焦赤喉中鳴響膈
滿氣喘飢不能食渴欲思酒痢如血蠶或如癰膿
神昏項硬
雜色不治
青赤從眉入目者死青色連眉入耳者死青色如
斜目下者死青黑色入口鼻者死青黑色多遶口
鼻者死黑色從眉遶耳者死鼻上青色腹痛者死
鼻上白色諸血出者死耳目口鼻起黑或白色者
死汗不出出不止者死熱病不得汗者死
不治證
目赤脉貫瞳人胸腫及䧟鼻朝黑魚口氣急吐虫不定
瀉不定精神耗大渴不定止之又渴吹鼻不噴病重
口乾不睡時氣唇上青黑點頰深赤如胭脂鼻開張
喘急不定
聽聲音驗病
驗五臓正聲
脾属土應宫音(其聲緩大而漫)肺属金商音(其聲促而清次于宫)
肝属木應角音(其聲悲而和次于商)心属火應徵音(其聲雄而清次于角)
腎属水應羽音(其聲沉而細次于徵)
亂聲音主病
聲雄而重大(主傷風身熱頭疼驚悸上焦熱)聲雄而實澁(主身熱大便不通及口瘡)
聲悲而焦躁(主肝風拘急眠卧不安或恐悸)聲濁而沉重(主疳氣并耳聾)
聲哭而不啼(主驚睡卧不安)聲哭而不哭(主腹中疼)
聲促而躁急(主肺經感風邪咳𠻳身熱)聲長而細小(主下利腹疼或大便下血)
聲嗄而不響(主肺熱久則虚)聲嗄而輕顫(主久病發驚癎)
聲短而微細(主小便澁)聲短而遲緩(主瀉瘧耳鳴)
聲前促而後緩(主吐逆惡心不思飲)聲嗞煎不定(主心煩躁眠卧不定)
有小兒聲嗄咳𠻳眼目澁者是欲出瘡豆有瘡豆盛出
或出後豆毒咽喉聲啞者死候也又有初生嬰孩兒
患重舌啼聲不出者死
辯疑
一兒患隂癎其脉浮數洪弦是隂中之陽非真陽也
一兒患慢驚得脉浮數呼吸粗大是其絶證非陽回也
一兒患痘疹作熱非傷寒也但看耳後赤縷者是
一兒患身支張非驚也肺肝不足或投凉寒亦愈
一兒聞響即掣跳者非驚也乃肺肝不足身有未安
一熱在筋脉亦發搐非真搐也如或過劑變假為真
撮要
一凡兒在胞胎必湏飲食有常起居自若使神全氣和
胎氣安生子必偉
一懷娠之後最忌食熱毒等物庶免孩兒生有臍突
瘡癰等患
一乳母常湏養和血氣樂以忘憂使乳汁温平縱兒疾
作自安平過半矣
一兒平常無病不必服藥恐遇疾不即為效
一初生小兒必忌外客所觸庶免致客忤熱古人所以
忌客
一兒孩不宜食肉大早傷及脾胃免致蟲積疳積
一兒孩變蒸作熱非謂其病不藥自愈
一小兒有病在腑有自愈者故先賢惟理其臓未言其
腑腑陽臟隂如麻子一證乃是腑病
一小兒顱顖未合視為尋常
一兒生榖道無穿多至不救藥無速驗必假物透以通之
一兒風發搐手足不宜熱捉恐風癎逆入經絡廢害肢體
一小兒無容入神廟中恐神情閃爍必生怖畏
一小兒笑極與和樂睡思既濃母使咀嚼
一小兒患吐瀉女吐男瀉最為急證急宜療之
一小兒患瘡疹發驚不可下驚藥有熱不可用退熱藥
有汗不可止汗或吐不可理吐或下亦有可不可
論髮際穴
仁齋直指方論云小兒初誕收生者多於頭額前髮際
中間灸之盖取其可以截風路也諸風篤證藥力不及
昏迷沉絶嘿然無聲於此灼艾每有扶危之功然亦
顧其善後之劑何如耳百會一穴在頂心端正旋毛間
亦濟危困者以是哉
灌藥服藥法
小兒煎藥以銀盞約水半盞藥多焉其或不能灌藥則
以匙送下服藥未盡旋旋與之藥性温熱乳食前服藥
性寒凉乳食後少頃服和平之疾随意無拘
論腦麝銀粉巴硝等不可輕用
仁齊真指方論云小兒驚風古人以其内外熱熾風氣
暴烈而無所泄故用腦麝麻黃以通其關竅銀粉巴硝
以下其痰熱盖不得已而用之其實為風熱盛實者設
也世俗無見不權輕重每見發熱發搐輙用腦麝蟾酥
鉛霜水銀輕粉巴豆芒硝等劑視之以為常惟其不當
用而輕用或當用而過用之是以急驚轉為慢驚吐瀉
胃虚荏苒時月驚風之所謂難療者正在此也萬一
發熱驚搐本為傷風傷寒傷食瘡痘而作誤藥至此其
為害豈淺淺哉以理觀之能用細辛羌活青皮乾薑荆
芥之類以為發散如腦麝能用獨活柴胡山梔枳殼大
黃之類以為通利勝如銀粉膏硝殼或當用酌量可與
不可無之亦須酌量勿可過劑幼幼書謂瀉青丸導
赤散乃醫用之上藥蜈蚣有毒惟風氣暴烈者可以當
之然其風氣暴烈非蜈蚣能截擒亦不自止但用之貴
乎藥病相當弗容固執或半字或一字或桐子半丸或
桐子一丸尤在酌量而作劑也設或過焉當以蚯蚓桑
皮為觧觧巴豆毒以龍腦薄荷汁調沙糖服或巴焦根
汁服凡幼兒欲發驚風先神志不定恍惚悸人搭眼上
視左顧右盻伸手握拳悶欝拿氣情態不若尋常如此
者有驚即散驚有熱即退熱壅實即去壅實退熱則不
生痰熱全未有風癎搐搦顫引之状則只與退熱化痰
如参蘇飲之類可也謹勿妄投通利勝等劑惡或透其
熱流入絡及成風此又小兒無病不可服藥之戒世俗
玩習以為小兒體熱或遇澡浴即與久坐湯水之中風
冷外傷水濕内渗頃刻間遽成風搐或惡呌頻吐驚散
則不生風壅滯通則氣得其平病無由作是故當以小
劑治之若夫患在或昏迷失音或洞泄或已勢如暴風
疾雨難以支吾不可不戒
小兒四時用藥(拔粹)
假令春分前風寒也宜用地黃當歸羌活防風或地黃
丸瀉青丸相間服是也春分後風熱也羌活防風黃芩
或瀉青丸用導赤散下之立夏之後宜三黃丸導赤散
夏至後温熱也導赤散瀉黃散合而服之或黃芩丼草
白术茯苓之類為勝濕去熱也立秋後宜益黃散陳皮
厚朴人参木香之類是也秋分之後地黃丸主之謂腎
下受瀉也
新生兒戒火
嘗有北人居于南方新生小兒多與灸顖其害非淺古
書云河洛土地寒多兒生三日灸顖以防驚今者東南
地土多温新生牙兒無病不宜逆灸聖濟經云前世之
書執小兒論者不知南北之異而專於灸焫大抵察其
地寒温虚實仁齋直指方論云小兒初誕收生者多
於頭額前髮際中間灸之盖取其可以截風路也諸風
篤證藥力不及昏迷沉絶嘿然無聲於此灼艾每有
扶危之功然亦顧其善後之劑何如耳百會頃石頂心
端正旋毛間亦濟危困者以是哉
普濟方卷三百五十九
