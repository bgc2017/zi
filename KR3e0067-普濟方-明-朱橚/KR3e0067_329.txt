普濟方卷三百二十九明周王朱橚撰
婦人諸疾門
崩中漏下(附論)
夫婦人崩中漏下者由勞傷血氣衝任之脈虛損故也
衝脈為經脈之海皆起於胞内而手太陽小腸之經也
手少隂心之經上為乳汁下為月水婦人經脈調適則
月水依時若勞傷衝任氣虚不能制其經脈血非時而
下淋瀝而不斷謂之漏下也蓋肝為血之府庫恚怒
勞役一或傷之肝不能藏血於宫宫不能𫝊血於海所
以崩中漏下漏下者淋瀝不斷是也崩中者忽然暴下
乃漏證之甚者也其狀或如豚肝或成五色與血俱下
又或如泔涕如爛瓜如豆汁如藍靛是也至有純黑如
墨水與血相雜亦有純下瘀血者此皆衝任虚損恚怒
勞役之過致傷於肝而然也久久不止頭暈眼花加之
怔忡驚惕恐怖面肌瘦虚煩口乾臍腹冷痛吐逆不食
四肢虛困甚則為脹為腫診其脈寸口脈弦則為减大
則為芤减則為寒芤則為虛寒虚相摶其脈為革主半
産漏下又尺寸脈虚者漏血漏血脈浮者不可治治之
之法調暢衝任鎮住血海温和歸於有用内養百脈外
為月事自無崩中漏下之患矣(五臟皆稟血氣血虚淋瀝漏下致五臟傷損五)
(臟之色随血同下若五臟皆虚損者則其色亦各随血下診其尺&KR0890;急而弦大風邪入少隂之經女子漏)
(下赤白不止胍小虚滑者生&KR0890;小緊實者都近死也至於又漏血下赤白或下血數升脈急疾者死遲者生也)
(崩中五色隨崩俱下其狀白崩形如涕赤崩如紅藍汁黃崩形如爛瓜青崩形如藍靛黑崩形如豆汁與敗血)
(相雜而下也婦人白崩者是勞傷胞絡而氣極所為肺主氣氣極則肺虚冷也肺臟之色白虚冷勞極其色與)
(胞絡之間穢液相挾崩傷而下為白崩也)夫婦人崩中者由臟腑傷損衝脈
任脈血氣俱虚故也衝任之脈為經脈之海血氣之行
外循經絡内榮臟腑若無傷損則隂陽和平而氣血調
適經下依時若勞動過多致臟腑俱傷而衝任之氣虚
不能約制其經血故忽然暴下謂之崩中暴下診其寸
口脈微遲尺脈微絃寸口脈微寒在上焦但吐爾今尺
脈微絃如此即小復痛引腰脊痛者必下血也夫漏下
者血寒之極所致若謂以血熱致崩而用涼藥誤矣每
用歲丹作效始進三五粒而未愈再進十粒尤未愈服
至四五十粒差愈服至百粒方乃作效此歲丹之力也
然歲丹之性全恃火力如水寒成冰血寒成塊血得温
則流散四肢冰得日則烘消成水血凝得丹而流暢火
之力也大抵醫者意也以意醫之所以作效儻或凝而
未散即用先進陽起石丸服之二日未效却進歲丹庶
無可疑者也又有室女二七天癸當至而未至近十
八九左右方行者有卒然暴下漸至淋瀝不止有若崩
漏者却又不宜服前藥也惟當以四物湯加香附子煎
血色鮮而不止者挾熱也宜去熟地黃加生地黃煎臨
病之際又在乎審處之下部出血不止謂之崩中穢液
常流謂之帶下崩中失血多因衝任虚損榮道受傷得
之冷帶雜下多因下焦不固内挾風冷得之崩中者投
以當歸川芎香附諸黑藥之屬血暫止而終不止帶下
者投以熟艾餘糧牡蠣海螵蛸之類帶暫歇而終不歇
者經曰衛氣者所以温肌肉充皮膚肥腠理司開闔衛
氣若虚則肌肉不温皮膚不充腠理不肥而開闔失其
司耳况胃為血海水液會焉胃者中央之土又所以主
肌肉而約血水也衛氣與胃氣俱虚則肌弱而膚空血
之與水不能約制是涓涓漏巵休作無時而不暫停矣
然則調之止之不可不加意於固衛厚脾之劑此桂枝
附子湯以之固衛而人參白术茯苓草菓木香以之厚
脾二者俱不可闕也病人耆好炙&KR1572;亦有協熱而下血
者此則黃連丸輩所不可無肺絡脈微亦主帶下此則
草菓白术雖可燥水仍須以阿膠佐之若夫帶之為患
出於風冷停宿官桂乾姜細辛白芷先與散其寒邪然
後為之封固所貴擇之精而用之審云一應婦人大小
産及諸下血新差未得經久遽觸房事皆作崩中漏下
二帶之疾又有月事久閉纔得一通下部為風邪所摶
致使敗瘀出而未盡亦作崩中漏下黃水或粉紅滲漏
無時其崩中下血不止者震靈丹三粒陳米并香附煎
湯食前送下又方人參白术炮乾薑炒甘草製半夏縮
砂香附木香等分薑棗煎服又方圓半夏剉碎以薑汁
和麫捏餅包裹炙令香熟去麫取半夏末之糯米稀糊
丸麻子大每服五十丸芎歸湯沉香降氣湯各半食空
送下此皆止血之勝藥(儒門事親書論云凡婦人血崩或乍及四十已上因悲哀太甚)
(致然内經曰悲哀太甚則心系急心系急則肺火降而上焦不通熱氣在中故經云血崩下心系者血山崩也如久)
(而不愈則面黃肌熱瘦弱慎不可以熱治之蓋血得熱而散故禁之宜以當歸等藥治之凡婦人年五十以上)
(經血暴下婦人經血終於七七之數數外暴下者此乃内經所謂火主暴崩亦因暴喜暴怒憂愁驚恐致然慎)
(勿作冷痛治之如下峻熱藥治之必死止宜黃連解毒湯以清上更用連殼棕毛以滲其下然後用四物湯玄)
(胡索散凉血和經之藥仁齋直方論云素問隂虚陽隂摶謂之崩此即血得熱則宣流之意也四物可以助)
(生津枳殼散可以抑陽其間更以茯苓二陳湯和之使隂陽兩得其平血自循於經絡矣若夫衝任不固下元)
(久虚以致血無關鎖則用參湯加當歸木香嚥下震靈丹為妙治漏血不止新傷胎及産後餘血不消作堅使)
(胞門不閉淋瀝惡血經踰日月不止者未可以諸斷血湯宜且與牡丹丸散等待血凉堅凝後所患淋瀝便自)
(止亦漸消少也此後有餘湯斟酌煎服此乃可作諸主治耳婦人産後去血多傷胎去血多崩中去血多金瘡)
(去血多拔牙齒去血多未止心中懸虚心悶眩日月角重目暗耳聾舉頭便沉悶欲倒宜且煮大當歸芎藭各)
(三兩以水四升煮取二升去滓分二服即定展轉續次合諸湯治之)
方
地榆散(出聖惠方)治婦人崩中漏下不止
地榆(一兩剉)伏龍肝(一兩半)白茯苓(一兩)柏葉(一兩微炒)
蒲黃(一兩)白芍藥(一兩)甘草(半兩炙微赤剉)鹿角膠(一兩)
(搗碎炒令黃燥)當歸(三分剉微炒)桂心(半兩)芎藭(三分)乾薑
(半兩炮裂剉)漏蘆(一兩)蟹瓜(二兩微)
右件藥搗粗羅為散每服三錢以水一中盞入竹
茹一分煎至六分去滓每於食前温服
柏葉散(出大金良方)治婦人崩中漏下不問年月遠近漸加
黃瘦四肢無力腹内疼痛不思飲食
柏葉續斷川芎當歸生乾
地黃龜甲(一作鱉甲各一兩半)禹餘
糧(二兩半)阿膠赤石脂牡蠣
地榆艾葉鹿茸(各一兩)
右為末每服二錢食前粥飲調下一方有丹參如
鹿茸數煉蜜丸如桐子大每服三四十丸空心温
酒吞下或沸湯下
禹餘糧散(出聖惠方)治婦人崩中漏下不止漸加羸瘦四肢
煩痛
禹餘糧(二兩燒醋洗十七遍)甘草(三分炙微赤剉)赤石脂(二兩)龍
骨(二兩)芎藭(三分)白芍藥(三分)附子(一兩炮裂去皮臍)
熟乾地黃(一兩)乾姜(半兩炮裂剉)當歸(一兩微炒)桂心(半兩)
右件藥搗細羅為散每於食前以粥飲調下二錢
黑金散(出醫方大成)治婦人血氣虛損經服不調崩中漏下
鯉魚皮乾薑(炮)破故紙黃牛角䚡
椶櫚皮亂髮(各一兩)烏賊魚骨熟
乾地黃當歸(洗焙)木賊(各半兩)
右剉碎拌勻入在瓷瓶内鹽泥固濟候乾以炭火
五斤煆令通赤煙盡取於土内埋令冷取出研細
每服三錢入射香少許米飲空心下
斷下湯(出楊氏家蔵方)治衝任氣虚崩中漏下經脈不調每遇
月候將行臍腹腰脚先痛漸減飲食四肢乏力及帶下
三十六疾悉能療之
人參(去頭)烏賊魚骨(燒灰)當歸(洗三味各二兩)熟乾地
黃(烍焙一兩)艾葉(醋炒一兩)阿膠(蛤粉炒成珠子七錢半)乾姜(半兩炮)
右㕮咀每服五錢水一盞半煎至七分去滓温服
食前
補宫丸(出楊氏家藏方)治婦人諸虚不足久不姙娠骨熱形羸
崩中帶下並不宜服之
鹿角霜白茯苓香白芷白术
烏賊魚骨白薇白芍藥牡蠣(煆)
山藥(各等分)
右為末麫糊丸桐子大每服五十丸米飲空心送
下
鹿茸散(出聖惠方)治婦人崩中漏下不止虚損羸瘦
鹿茸(二兩去毛酥炙微黃)鱉甲(一兩塗醋炙令黃去裙襴)烏賊魚骨
(一兩炙黃)白龍骨(一兩)續斷(一兩)熟乾地黃(一兩)肉
蓯蓉(一兩半酒浸一宿刮去皺皮炙乾)白芍藥(一兩)白石脂(一兩)
右件藥搗細羅為散每於食前以粥飲調下二錢
治婦人崩中漏下不止羸乏宜服此方(出聖惠方)
烏賊魚骨(一兩燒炭)芎藭(三分)熟乾地黃(一兩)乾薑
(半兩炮裂剉)當歸(二兩剉微炒)阿膠(三分搗碎炒令黃燥)艾葉(一兩微炒)
右件藥搗粗羅為散每服三錢以水一中盞煎至
五分去滓入酒一合更煎一兩沸每於食前温服
治崩漏(出危氏方)
右用四物湯一兩人參二錢茱萸一錢每服半兩
棗煎服食前五六服寒熱腹痛皆退崩漏未止
續服後熟附丸
當歸(一兩)川芎(一兩)赤石脂(半兩煆)木賊(去節半兩)熟
附子(半兩)龍骨(半兩煆)
右為末醋糊丸如梧子大每服六十丸或五十丸
米飲吞下曾記一婦人年五十已上經斷七年忽
然經行遂成崩漏發熱腹痛兩月不差余診其脈
虚細疾數余令服此數劑而愈
阿茄陁丸(出大全良方)
胡椒紫檀欝金茜根小蘖
皮(乃山石榴皮也)
右等分為細末滴水丸如桐子大阿膠湯化下二
丸方論云若經候過多遂至崩漏色淡如水但得
温則煩甚者至於昏悶其脈數小者為順洪大者
為逆此由隂衰為邪熱所搏致傷衝任血得熱則
流散譬如天氣暑熱則河水沸溢陽傷於隂令人
下血當補其隂宜服阿茄陁丸小薊湯
小薊湯(出大全良方)治陽傷於隂令人下血前所謂天暑地
熱經水沸溢當用此藥
小薊葉(洗切研取汁一盞)生地黃汁(一盞)白术(半兩剉)
右入水一盞煎至一半去滓温服或用小薊莖葉
黑金散治婦人血氣虚損經事不調多因氣滯不散月
水過多崩中漏下不止
香附子(一兩)香白芷(三錢)蓮蓬殼(十個)糊刷(二個)
(敗棕亦可)
右為細末每服二錢用米飲調下或霹靂酒亦得
不拘時候右四味通要炒焦黑留性
滋榮丸(出危氏方)治勞傷過度致傷臟腑衝任氣虛不能約
制或暴下崩中或下鮮血或瘀血連日不止淋瀝不斷
形羸氣劣倦怠困乏並皆治之
赤石脂海螵蛸側柏
右為末醋糊丸梧桐子大每服三十丸飯飲送下
空心日三服神效一方為細末每服二錢用熟飯
飲調下日三服名滋血湯
治婦人崩中漏下久不差宜服方(出聖惠方)
白芍藥槲葉烏賊魚骨
右件藥搗細羅為散每於食前以粥飲下一錢
生地黃湯(出聖惠方)治崩中漏下日去數升
生地黃細辛(等分)
右㕮咀以水一斗煮取六升服七合久服佳
治崩漏下血
用益智去皮炒過為細末食前米飲調下二錢立
止一方用鹽米飲調下一方用益智子末酒調皆愈
加減四物湯(出濟生方)治室女二七天癸至亦有當時未至
而後至者有卒然暴下淋瀝不止有若崩漏者失血過
多變生諸證悉宜服之
川當歸川芎熟地黃白芍藥
香附子(等分)
右㕮咀每服四錢水一盞半生薑五片煎至七分
去滓食前温服如血色鮮而不止者去熟地黃加
生地黃煎
延齡護寳丹(出保慶集)治婦人血臟虚損經候過多每行時
暴下不可禁止因成崩中連日不斷致五臟空虚失色
黃瘦崩竭暫止日少復發不耐動搖小勞輒劇此藥但
澄心服必有大效
禹餘糧石(二兩燒醋洗十七遍)人參桂赤石
脂紫石瑛(研)杜仲(去粗皮剉炒)熟乾地
黃續斷桑寄生吳白芷芎
藭當歸(剉炒)遠志(去心)金釵石斛(去根剉炒)白
茯苓(去皮)阿膠(炒)牡蠣(燒)五味子艾
葉(炒已上各一兩)
右同為細末煉白沙密和丸如桐子大每服四五
十丸温粥飲下空心食前
增損禹餘糧丸(出千金方)治女人勞損因成崩中狀如月經
來去多不可禁止積日不斷五臟空虛失色黃瘦崩竭
暫止少日復發不耐動搖小勞輒極治法且宜與湯未
宜與此丸也發時服湯減退即與此丸若是疾久可長
與此方
禹餘糧龍骨人參桂心紫石
瑛烏頭寄生杜仲五味子
遠志(各二兩)澤瀉當歸石斛
蓯蓉乾薑(各二兩)蜀椒牡蠣甘草
(各一兩)
右為末密丸桐子大空心酒下十丸漸加至二十
丸日三服一方無乾薑
涼血地黃湯(出臍生拔萃方)治婦人血崩不止腎水隂虛不能
鎮守包絡相火故血走而崩也
生地黃(半錢)當歸尾(半錢)黃連黃蘗
知母藁本川芎升麻(各二分)柴胡
川羌活防風(各三分)黃芩炙甘草
(二分)細辛荆芥穗蔓荆子(各一分)紅花
(少許)
右㕮咀都作一服水三盞煎至一盞去滓稍熱服
空心食前
牛角䚡散治婦人崩中下血不止
牛角䚡(二兩燒灰)白礬(二兩燒汁盡)橡實(一兩)木賊(一兩)
芎藭(一兩)
右件藥搗細羅為散不計時候以熱酒下二錢
治室女血崩不以冷熱皆可服
荆芥蓮房殼(等分各燒作灰)
右為細末每服二錢空心米飲調下
治崩中泄血無度經年淋瀝并黃瘦骨立
白芷牡蠣龍骨芍藥赤石
脂阿膠當歸川芎鱉甲
烏賊骨人參(各六分)艾葉(四分)乾地黃(八分)
訶子(四分)乾薑黃耆(各五分)
右為細末空心酒調服方寸七
大牛角中仁散治積冷崩中去血不止腰皆痛四肢沉
重虚極
牛角(一枚燒)續斷乾地黃桑耳
白术赤石脂礬石乾薑附
子龍骨當歸(各三兩)人參(一兩)蒲黃
防風禹餘糧(各二兩)
右治篩以温酒未食服方寸匕日三不知稍加
治崩中下血出血一日即斷或月經來過多及過期不
來者服之亦佳方
吳茱莄當歸(各三兩)芎藭人參芍
藥牡丹桂心阿膠生薑
甘草(各二分)半夏(八兩)麥門冬(一升)
右㕮咀以水一斗煮取三升分為三服
治崩中泄血無度經年淋瀝并黃瘦骨立
芍藥白芍黃耆龜甲川芎
烏賊骨(各八分)生乾地黃牡蠣
五色龍骨乾薑(各十分)桂心(六分)附子(五個炮)
右為細末空心酒調方寸匕
婦人崩中無問近久悉皆治之
伏龍肝(一斤)小薊根桑寄生續斷
地榆艾葉(各三分)阿膠當歸赤石脂
厚朴(各二兩)生薑(五兩)
右切以水一斗煮取三升絞去滓分作三服忌如
常法
白芍藥散治婦人崩中下血不斷淋瀝連年不絶黃瘦
白芍藥(一兩)牡蠣粉(一兩)熟乾地黃(一兩)白术
(三分)麒麟竭(三分)柏子仁(三分)烏賊魚骨(一兩炙黃)
附子(一兩炮裂去皮臍)桂心(一兩)黃耆(一兩剉)龍骨(一兩)
右件藥搗細羅為散每於食前以温酒調下二錢
治婦人忽暴崩中下血不斷或如鷄鴨肝者方
小薊根(六兩)當歸阿膠續斷青
竹茹芎藭生地黃(八兩)地榆釡
月下土(各四兩絹裹)馬通(一升赤帶用赤馬白帶用白馬)
右㕮咀以水八升和馬通汁煮取三升分三服不
止頻服三四劑未全止續服後續斷丸
續斷甘草地榆鹿茸小薊
根丹參(各三十銖)乾地黃(三兩半)芎藭赤石
脂阿膠當歸(各一兩半)柏子仁(一兩一作柏葉)龜
甲秦牛角䚡(各三兩剉炒令黑)
右為末蜜丸桐子大空心以酒服十丸日二後加
至三十丸
十灰丸治崩中下血不止
錦灰黃絹灰馬尾灰艾葉灰
藕節灰蓮蓬灰油髮灰赤松皮
灰棕櫚灰蒲黃灰
右等分為細末用醋煮糯米糊為丸如桐子大每
服七十丸加至一百丸空心米飲送下
十灰散治下血不止
錦片木賊棕櫚柏葉艾葉
乾漆鯽鱗鯉鱗血餘
當歸
右逐味火化存性各等分為末和合入射香少許
温酒調服
柏子仁湯(出齊生方)治婦女憂思過度勞傷心經心主於血
心虚不能維持諸經之血亦能致崩中下血之患
當歸(去蘆酒浸)芎藭茯神(去木)小草阿膠
(剉蛤粉炒成珠)鹿茸(燎去毛酒蒸焙)柏子仁(炒各一兩)香附子(炒去毛二)
(兩)甘草(炙半兩)川續斷(酒浸一兩半)
右㕮咀每服四錢水一盞半薑五片煎至七分去
滓空心食前温服
金華散(出大全良方)治婦人血室有熱崩下不止服温劑不
效者
延胡索瞿麥穗當歸乾葛
牡丹皮(各一兩)石膏(二兩)桂心(别為末三分)蒲黃(半兩)
葳靈仙(三分一方加薑二片煎)
右為細末每服二錢煎至六分空心温服日二服
一方用蔓荆子生薑各半兩擂爛炒小酒煎服凡
血崩之疾亦有隂陽冷熱之不同不可一㮣用藥
僕常療一婦人崩漏暴下諸醫投薑桂附子等藥
服之愈甚召余診之六脈緊數遂用此藥兼局方
就雞蘇丸數服即安本事單用黃芩者亦此意也
鹿茸丸(出醫方大成)治經候過多其色瘀黑甚者崩下吸吸
少氣臍腹冷極則汗出如雨尺脈微小由衝任虚衰為
風冷客乘胞中氣不能固可灸關元柏壯在臍下正中
三寸
鹿茸(燎去毛酥炙)赤石脂禹餘糧(製各一兩)艾葉(一方)
(無艾葉)柏葉附子(炮各半兩)熟地黃(洗焙)當歸
續斷(各二兩)
右為細末酒糊為丸如桐子大空心温酒下三十
丸一法用蜜丸亦可
伏龍肝散(出大全良方)治忽崩中血不止結作血片如雞肝
色碎爛
芎藭(十二分)阿膠青竹茹(各八分)續斷地
榆小薊根(各十分)當歸(六分)生地黃伏
龍肝(各十二分)
右用水九升煮取三升去滓分作三服先服此藥後
服補藥丸子
阿膠鱉甲川芎當歸赤石
脂丹參(各六分)甘草鹿茸(各五分)龍骨(十一)
(分)龜甲(十分)續斷地榆(四分)烏賊骨(八分)
右為末煉蜜丸如桐子大空心酒下二十丸日二
服常煮小薊汁服之尤佳一方阿膠丸用鼈甲芎
藭續斷鹿茸各五分龍骨一兩半地膽四分烏魚
骨八錢丹參六錢龜甲十分右為末醋麫糊為丸
如桐子大每服三十丸艾湯下日進三四服
伏龍肝散(出聖惠方)治婦人崩中下血不止遶臍搊撮疼痛
或時心煩
伏龍肝(一兩細研)麒麟竭(半兩)地榆(一兩剉)椶櫚(二兩燒灰)
龍骨(一兩)當歸(一兩剉微炒)白芍藥(二兩)熟乾地黃
(一兩)禹餘糧(二兩燒醋洗十七遍)
右件藥搗細羅為散不計時候以温酒調下二錢
伏龍肝散治婦人血崩不止或作片者
芎藭(一錢)地榆薊根伏龍肝(各七錢)青竹
茹(八錢)
右為細末每服三錢水二盞半煎至一盞温服不
拘時再服前阿膠丸
艾煎丸(出拔萃方)治崩傷淋瀝小腸滿痛常服補榮衛固經
脈(方見本門月水不調類)
琥珀散(出大全良方)治崩暴下血
赤芍藥香附子(大者)荷葉(枯)男子髮(皂莢)
(水洗)當歸(去蘆頭鬚洗净)焙乾棕櫚(炒焦存性)烏紗帽(是漆)
(沙頭巾取陽氣衝上故也)
右等分除棕外其餘並切粗片新瓦上煆成黑炭
存性三分為細末每服三五錢空心童子小便調
下如人行十里再進一服即止如産後血去多加
米醋京墨麝少許大率治血崩先用此譬如治痢
有積不先去之徒服斷下藥一時暫止久則毒氣
愈深甚至危殆血崩乃經脈錯亂不循故道淖溢
妄行一二日不止使有積瘀之血凝成窠臼更以
藥澁任轉見增劇宜先以五積散加醋煎一二服
次服靈脂散及順氣藥去故生新自能平治
五靈脂散(出大全良方)治婦人血山崩及治犬夫脾積氣
右用好五靈脂炒令煙盡為末每服一錢温酒調
下此藥兼能解藥毒及蛇蠍蜈蚣咬塗傷處立愈
每一服三錢水酒童子便各半盞煎至八分通服
各抽刁散治産後有病服三服散惡血或心腹脇
肋脹痛不可忍者或只用童子小便尤佳或中風
即入草烏頭半錢重同煎亦治腸風下血如不能
飲酒者煎烏梅柏葉湯調下怒煩口乾渴者加蒲
黃炒減半用一方焼存性霹靂酒調下然此藥氣
惡難喫燒之存性極妙一方治婦人經血不止加
當歸兩片酒一鍾與藥末同煎服昔親戚黃守正
卿為和劑局日内子凌夫人忽苦此疾危殆百藥
不動偶得此方旋即安愈
奇效四物湯治有熱久患血崩
當歸(頭尾用)熟乾地黃(洗焙)白芍藥大川芎
(半兩)大艾葉阿膠(蛤粉炒如珠子)黃芩(出爛者各半兩)
右剉散每服四錢水一盞半薑五片煎空心温服
(有一醫療血崩㕮咀藥鋪市藥其方則四物湯加阿膠大艾也就舖分作八服又向舖索黃芩半兩)
(加在藥内舖家問醫者曰此藥何為加黃芩醫曰非汝所知吾與此藥正以黃芩為主夫心主血血)
(得熱則行得寒則止病者一服而愈服盡八服至今無恙兩見數婦血崩症亦類此醫乃以黃連解)
(毒湯加大艾治之不效是又當量其虚實用之)
阿膠散治婦人崩中下血經七八日不定或作血片或
如豆汁腹内㽲刺疼痛
阿膠(一兩搗碎炒令黃燥)訶梨勒皮(一兩)乾薑(三分炮裂剉)密
陀僧(半兩細研)附子(三分炮裂去皮臍)椶欄(二兩焼灰)補骨脂(三分)
(微炒)
右件藥搗細羅為散不計時候以熱酒調下二錢
千金散治婦人血崩不止
熟地黃(一兩)生地黃乾刺薊蒲黃(各半)
(兩)芍藥當歸川芎(各一兩)
右為粗末每服四錢酒一盞半煎至七分去滓温
服食前日進三服
密陀僧散治婦人血山崩下過多不止黃瘦臍腹痛痞
阿膠(碎炒一兩)破故紙(炒七錢)乾薑(炮七錢)密陀僧(一兩)
棕皮(燒灰二兩)訶子皮(一兩二錢)
右為末每服三錢五錢熱酒調下濃煎艾湯亦得
當歸湯治崩中血虚羸方
當歸芎藭黃芩芍藥甘草
(各二兩)生竹茹(二升)
右㕮咀以水一斗煮竹茹取六升去滓内諸藥煎
取三升半分三服忌勞動嗔怒禁百日房事
丹參酒治崩中去血及産後餘疾方
丹參艾葉地黃忍冬地榆
(各五斤)
右剉先洗臼以水浸三宿出滓煮汁黍米一斛炊
飲釀酒酒熟酢之初服四合後稍添之
狼牙散治婦人崩中下血不止心胷虚悶
狼牙草(三兩)訶梨勒皮(三分)白芍藥(三分)白术
(三分)黃耆(三分剉)
右件藥搗粗羅為散每服三錢以水一中盞煎至
六分去滓不計時候温服
治崩中去血積時不止起死方
肥羊肉(三斤)乾薑當歸(各三兩)生地黃(二升)
右㕮咀以水二斗煮羊肉取一斗三升下地黃汁
及諸藥煮取三升分四服即斷尤宜羸瘦人服之
當歸散治婦人血崩不止者四十歲已上亦可服
當歸(一兩)龍骨(一兩燒赤)香附子(一兩炒)棕毛灰(半兩)
右為末每服四錢空心酒飲湯下忌油膩雞猪魚
兔等物
半夏丸治吐血下血崩中帶下喘急痰嘔中滿虚腫亦
消宿瘀百病通用用圓白半夏刮净槌扁以生薑汁調
和飛白麫作軟餅包揜半夏慢火炙令色黃去麫取半
夏為末米糊丸如菉豆大用三四十丸温熱水下
治女子血崩及産後血不止月經來多取細椿木棍一
大握東引者洗之以水一大升煮分再服便斷亦止帶
下
白崩以芎歸湯加南木香下震靈丹
治婦人血海敗以佛尼降真二兩剉碎每服水一大碗
煎至半碗空心連進二服
四仙丸治崩中夫崩中者由勞傷過度使臓氣俱傷衝
任俱虚不能攝飬致思慮過度而為之崩産後血為經
血經血既傷臟氣既損不能將養不慎勞役早則生虛
體不任遠使經血暴下謂之崩凡崩中帶下而别無所
若宜與鶴頂丸主之苦小腹急滿痛者難治内有瘀血
也故切勿止之止則復滿愈加不可治宜先與四仙丸
後與鶴頂丸既崩而淋瀝不斷血弦於内也以四仙丸
去其血然後鶴頂丸治之
桃仁(去皮尖)當歸大黃(醋浸炙)水蛭(石灰炒各一兩)
右為末醋糊為丸梧子大每服三十丸空心醋湯
下
二氣丸治漏下者因氣損耗故衝任之脈因此虚矣以
致經不得依時淋瀝不絶為之崩及産後諸疾俱由是
也鶴頂丸俱宜服之姙娠漏下血者名曰胎漏月經忽
行蓋血養胎非時而行皆氣衰而不能納在經也如便
來有如經或因傷動而漏下乃服二氣丸鶴頂丸止之
不止則胞乾子損矣
艾葉(一兩醋浸一宿煮乾為度)阿膠(半兩剉炒令沸)
右為細末醋糊為丸梧桐子大每服五十丸空心
粟米湯下
鶴頂丸治帶下之證有三未嫁之女月經初來尚未曾
止或浴之以冷或熱而扇或當風此室女病帶下之由
有家之婦隂陽過多即傷胞絡風邪乘虚而入胞經觸
冷遂使穢液與血水相連此婦人帶下之由産後帶下由亡
血失氣傷動胞絡門開而外風襲肌體虚冷風入冷風兼熱
氣相連故成液而下冷則多白而熱則多赤冷熱相交
赤白俱下鶴頂丸治之
艾葉(一兩醋半盞煮乾為末)牡蠣(一兩三錢鹽泥煆)赤石脂(一兩半醋)
(淬七次)吳茱莄(湯淋泡數次)乾薑(一兩半炮裂)龍骨(一兩鹽泥煆)
當歸(七錢半酒浸)附子(半兩炮去皮)
右為細末醋糊丸梧桐子大以赤石脂為衣每取
五十丸用艾葉鹽湯烏梅煎服空心下
治婦人血崩屢效方(出大全良方)
當歸白芍藥乾薑棕櫚(各等分)
右各煆存性碾為細末稱過醋湯調以有節朱筯
在四十九轉食前服之仍與炒黑香附子丸
當歸散治血崩
當歸白芍藥香附(炒)棕毛灰(五錢)
右各等分為末米飲湯調下食前一方無棕毛灰
當歸湯治婦人下血不止腹痛
當歸(焙半兩)柏葉(一兩)薤白(六莖切)禹餘糧(三分煆醋淬三)
(遍研末)
右先將三味㕮咀如麻豆大每服五錢水一盞半
煎至八分下餘糧細末一錢煎沸去滓空心温服
治婦人血山崩
百草霜血餘灰棕櫚燒灰蓮蓬
燒灰(用碗合)
右各等分用無根水一盞送下每服五錢空心服
棕櫚散治婦人崩中下血數升氣欲絶宜服
棕櫚(三兩燒灰)紫參(一兩)麝香(二錢細研)伏龍肝(一兩細研)
右件藥搗細羅為散入麝香研令勻不計時候以
熱酒調下二錢
甆藥散(出聖惠方)治婦人崩中下血不止
白甆藥(一兩細研)柏葉(一兩微炙)柏樹細皮(一兩剉炒黃)茜根
(一兩剉)
右件藥搗細羅為散不計時候以熱酒調下二錢
桑耳散(出聖惠方)治婦人崩中下血不止漸加虛困黃瘦
桑耳(二兩微多)阿膠(一兩搗碎炒令黃燥)茜根(一兩剉)熟乾地黃
(二兩)
右件藥搗細羅為散不計時候以粥飲調下二錢
通神散(出聖惠方)治婦人崩中下血不止
菝&KR0797;(一兩剉)蛇床子(一兩)木賊(一兩)桑蛾(一兩微炙)
右件藥搗細羅為散每服不計時候以粥飲調下
二錢
治婦人崩中連日不止(出大全良方)
熟艾(如鷄子大)阿膠(半兩)乾薑(一錢)
右為粗末用水五盞先煮艾薑入膠消烊温服分
二服空心服一日服盡
又方(出大全良方)
牛角䚡烏賊骨(各一分)麝香(一錢)
右為細末入麝香令停酒調下一錢一日二三服
備金散(出拔萃方)治婦人血崩不止
香附子(四兩炒)當歸尾(一兩二錢)五靈脂(一兩炒)
右細末每服秤五錢醋調空心服立效
黃葉湯(出危氏方)治血崩
黃連(三錢)黃蘗黃芩(各一錢)
右用水四盞煎取二盞去滓入炒阿膠末半錢再
煎分作三次空心温服如腹痛加梔子同煎
治血崩(出經驗良方)
棕毛垢膩髮千里馬(即草鞋後半截)
右各燒存性為細末勿令病者見合此藥酒調服
蒲黃散治婦人血山崩累驗秘方
破故紙(炒黃)蒲黃(炒)千年石灰(炒黃)
右各等分為細末每服三錢空心用熱酒調服立
止
蓮殼散治血崩
棕毛(燒灰)蓮殼(燒灰存性味各半兩)香附子(二兩炒)
右為末米飲調三四錢食前調下服之
治婦人血山崩
青箱子夏蚕繭灰棕皮灰
右為末用霹靂酒調下二錢空心服
治婦人血崩血敗
頭髮灰陳棕灰綿燒灰
右各等分每服三錢用米飲湯送下立效
治婦人崩中下血不止慚加虛困黃瘦
棕櫚皮(二兩燒灰)晩蚕沙(二分微炒)麝香(一錢細研)
右件藥細研為散不計時候以熱酒調下二錢
又方
寒食麫(一匙炒)雀兒糞(一兩細研)乾薑(半兩炮裂剉搗末)
右件藥用醋一大盞熬下二味如膏入炒麫和丸
如小豆大每服不計時候以温酒下十丸
治婦人崩中下血不止方
側柏葉(一兩微炒)芫花(一分醋拌炒令乾)大麻莖(十莖)
右件藥搗粗篩為散每服三錢以水一中盞煎至
六分去滓不計時候温服
治暴崩中去血不止方
牡蠣兔骨(各二兩半炙)
右治下篩酒服方寸匕日三服
如神散治婦人血崩不止赤白帶下
香附子赤芍藥(各等分)
右為細末每服三錢鹽一捻水一盞煎至七分温
服無時候日二服十服見效
芍藥湯治崩中下血不止小腹痛
芍藥(一兩半炒黃)柏葉(六兩微炒)
右水一升煎六合入酒五合再煎取七合空心分
為兩服一方為細末酒調二錢一方有鹿角膠等
分炒燥為細末酒調服方寸匕治白帶臍腹疼痛
面黃瘦悴
治崩中晝夜不止醫不能治(一名芎藭酒)
芎藭(一兩)生地黃汁(二合)
右先用酒五升煮芎藭一升去滓下地黃汁再煎
三二沸分為一二服不耐者漸進一方無地黃汁
不飲酒者水煮亦得
治崩中去血不止
白茅根(三斤)小薊根(五斤)
右細切用酒五斤煮取四升去滓分温四服一方
無白茅根一方無小薊根
治婦人血山崩不止
婦人油頭髮(半兩燒灰)千里草灰(半兩)
右為細末每服三錢淋用煆秤錘酒調服
治婦人血崩過多不止
槐花(一兩)棕毛灰(五錢)
右為散水一盞少許煎至七分去滓温服
如聖無比散治血山崩不止(一名綠云散)
晩蚕沙(一兩)伏龍肝(半兩)
右同為細末酒調二錢
治血崩
棕櫚(不以多少燒存性研)牡蠣(火煆研如粉)
右每服抄棕櫚灰一錢牡蠣半錢入麝香少許拌
勻空心米飲調下又方用四物湯加側柏葉阿膠
大艾煎服
治血崩
椒目(焙為末)綿子(燒灰各等分)
右每服三錢空心用鹽酒調下
治婦人經年血崩(出經驗良方)
香附子(二兩炒赤)蓮殼(五箇燒存性)
右為細末陳米飯飲調送震靈丹一十丸一日三
五服
烏龍丸治婦人血崩
百草霜細糕
右為丸麝香作衣每服五十丸空心鹽湯送下
陽起石丸(出濟生方)治衝任不交虚寒之極崩中不止變生
他證
陽起石(火煆紅别研令極細二兩)鹿茸(去毛醋炙一兩)
右為細末醋煎艾汁打糯米糊為丸如梧子大每
服百丸空心食前米飲送下
狗膽煎治婦人經血不止崩暴下血
狗膽(一枚用汁)鐺墨(二錢鍋底面上煤是)
右一處按拌分作兩服煎當歸酒調下
烏金散(出經效濟世方)治婦人血山崩累日不止
桑螵蛸(去桑枝子秤)黃明膠(槌碎)
右等分拌勻於新方磚中焙乾為末温酒下一錢
烏金散(出經驗方)治血崩不止
棕毛(燒灰存性一兩)真龍骨
右為細末和勻每服三錢好酒調下空心二服後
即止
治婦人崩下血不絶小腹痛方(出聖惠方)
牡蠣(二兩半燒為粉)狗頭骨(二兩半炙令黃)
右件藥搗細羅為散每於食前以温酒調下二錢
治婦人崩中下血晝夜不止方(出聖惠方)
阿膠(一兩搗碎炒令黃燥)蛇床子(三分)
右件藥搗細羅為散每服不計時候以温酒調下
一錢
治婦人崩中下血不止頭目暈悶心神煩熱宜服此方
(出聖惠方)
晩蚕沙(一兩微炒)白堊(一兩)
右件藥搗細羅為散每服不計時候以温酒調下
一錢
又方(出聖惠方)
棕櫚(五兩燒灰)麝香(二錢)
右件藥同細研為散每服不計時候以温酒調下
二錢
獨聖散(出諸氏集驗方)治婦人血崩不止
用防風去义蘆不以多少為細末酒煮白麫清調
下二錢空心食前日二服更以麫糊作為丸酒投
之極驗
荆芥散(出醫方大成)治婦人崩中連日不止
用荆芥穗於燈盞多着燈心好麻油點燈就燈上
燒荆芥焦色為細末每服三錢童便調下
治血崩不止(出大全良方)
用五靈脂十兩為末水五大盞煎至三盞去滓澄
清再煎成膏入神麯二兩為末和丸如梧桐子大
每服二三十丸温酒送下空心服便止兼服四君
子湯加肉豆䓻并和氣藥本草五靈脂行血有功
大能生補肝藏血入肝尤速
神應散(出大全良方)治婦人血崩不止
用桂心不以多少瓦鍋内煆微存性為末每服一
二錢米飲調下
一方(出大全良方)治婦人血崩不止赤白帶下
用香附子去毛炒焦為細末用熱酒調下二錢放
温服不過兩服立愈昏迷甚者三錢如血崩不止
者亦能解之米飲調亦可許學士云治下血不止
或五色崩漏當服滋血調氣是婦人仙藥也
治崩中書夜不止醫不能治(出大全良方)
以丁香二兩為細末用酒三升煮取一升空心頓
服一方用丁香百顆酒煎服
治婦人血崩過多不止(一名芙蕖散出十便良方)
以枯蓮蓬燒灰空心用淡醋湯下二錢一方以温
酒或米飲下食前
療崩中不止不問年月遠近(出聖惠方)
用槐耳燒作灰為末以酒服之方寸匕一方作槐
蛾
治婦人崩中下血不止
以衣中白魚殭蚕等分為末井花水服之日三服
差其魚多在衣書中俗名蠧魚也
治婦人崩中不止一用赤石脂為末酒調下
血崩(出鮑氏方)
右用側柏將鹽炒净瓦上燒槐花并五倍子為末
童子小便調服
治崩中晝夜十數行衆醫所不能瘥者方(出千金方)
用芎藭八兩㕮咀以酒五升煮取三升分三服不
飲酒水煮亦得一方為末每服五錢水酒各一盞
同煎服
治崩中(出千金方)
用桑耳燒令黑為末酒服方寸匕日二服亦治帶
下豉酒亦佳
又方(出千金方)
用羊&KR2955;一具以酢煮去血服之即忌猪魚酢滑物
犯之便死亦可治帶下
一方治崩中下血(出大全良方)崩中藥多是用止血藥及補
血惟此方治陽乘隂所謂天暑地熱經水沸溢者
用黃芩不以多少為細末每服一錢霹靂酒調下
一方荆芥煎湯下近朝有王御醫值夜忽有一官
女血如山崩其時暑月藥籠中只有大順散兩貼
用冷水調服旋即奏效以此知醫要權變金華散
亦妙
一方治婦人血崩(出大全良方)
用烏梅燒灰為末烏梅湯調下一方酒調皆愈
一方(出大全良方)用棕櫚白礬煆為末酒調下二錢服
綿砂散(出大全良方)治血崩
用新縮砂仁不以多少於新瓦上炒香為細末米
飲調下三錢一方温酒調服
治血崩方(出大全良方)
用夏枯草為細末每服二錢米飲調下無時候
治血崩(出神效方)
用蚕沙不以多少為末每服三錢五錢熱酒調下
服之
獨聖散(出仁存方)治婦人血崩臍下冷痛
用良薑為末每服三錢濃煎艾湯調下空心食前
老婦人加大椒一兩臍下冷痛加五靈脂二兩作
丸子服
治血崩(出經驗良方)
用陳蘿蔔子炒赤細研一大錢陳皮飲下中年人
弱者用四物湯加茱莄生薑肉桂
治婦人不問年老少經血妄行如崩(出經驗良方)
取川椒目微炒去汗盡放地上出毒為細末用陳
米一勺烏梅半箇煎湯服可安
梅飲子(出經驗良方)治婦人血崩
以鹽白梅七箇燒灰為末米飲作一服空心
治婦人積年血崩(出經驗良方)
用草血竭嫩者蒸油鹽薑淹喫小酒嚥下或收為
末薑酒調服血竭草生於磚縫井頭少在地上
一笑散治婦人血崩
用新綿一團燒灰研為細末用酒調服立止
治婦人血崩壯陽日過倍大補益主赤白下補精敗面
黑勞傷(出本草)
用蓯蓉四兩水煮爛切細研精羊肉分四度五味
米煮粥空心服
治崩中血凝疰者(出本草)
取生胡麻一升搗内熱湯中絞取半升服立愈
治崩中血安胎止腹痛用艾葉醋煎服
治崩中及女子月候傷過(出千金方)
取小薊根搗汁半升服之亦可酒煮服
治婦人血崩心痛甚者名殺血心痛小産血過多而心
痛甚者亦然此方治之(出大全良方)
用炒烏賊魚腹内墨醋湯調下此魚腹中有墨汁
若見人過必叱其墨以蔽其身一方用烏賊魚
腹内墨以醋摩令濃服之如甚者炒墨醋調服之
治婦人血崩
以烏梅肥大者半斤用酸醋浸一宿取出去核研
為膏加百草霜羅過共烏梅膏為丸如梧桐子大
每服三四十丸空心淡醋湯送下用進二服
一方治血崩(出神效方)
以管仲去須剉碎用酒醋煎三錢煎至七分去滓
温服一服立止
治婦人血山崩
用駱駝毛燒灰為末每服二錢鹽酒調下神效
治崩中帶下(出本草)以鹿血和酒服之良
白堊丸(一名牡蠣丸出千金方)治女人三十六疾胞中病漏下不
絶
邯郸白堊禹餘糧白芷白石脂
乾薑龍骨桂心&KR1840;麥大黃
石韋白歛細辛芍藥甘草
黃連附子當歸茯苓鍾乳
蜀椒黃芩(各半兩)牡蠣烏賊骨(各一十錢)
右為末蜜丸梧子大空心酒服五丸日再服不知
加至十丸一方無蜀椒每服温酒下三十丸
生乾地黃散治婦人血傷不止腰脚痠腫倦怠無力心
煩渴燥面目虚浮
生乾地黃(焙)陳橘皮(去白炒)甘草(多剉)白芷
醋石榴皮牛角䚡灰續斷人參
地榆(剉炙各一兩)
右為散每服二錢米飲調下食前日二服以止為
度
伏龍肝散(出聖惠方)治婦人漏下或差或劇身體羸瘦飲食
減少四肢無力
伏龍肝(一兩)赤石脂(一兩)龍骨(一兩)牡蠣(一兩燒為)
(粉)烏賊魚骨(一兩燒灰)餘糧(一兩燒醋淬七遍)桂心(一兩)
白术(一兩)黃牛角䚡(燒灰一兩)
右件藥搗羅為散每於食前以温酒調下二錢
代赭散(出聖惠方)治婦人漏下久虚乏弱
代赭(一兩燒醋淬三遍)附子(三分裂炮去皮劑)赤石脂(一兩)蒲
黃(半兩)鹿茸(二兩去毛塗酥炙微黃)當歸(一兩剉微炒)乾薑(三分)
(炮裂剉)芎藭(三分)熟乾地黃(一兩)
右件藥搗細羅為散每於食前以温酒調下二錢
艾葉散治婦人漏下血淋瀝不斷身體黃瘦不思飲食
艾葉(炒)阿膠(炒令燥)赤石脂龍骨(各一兩)縮
砂仁(半兩)附子(炮裂去皮臍)當歸(切焙)硫黃(各研三分)熟
乾地黃(焙一兩半)吳茱萸(湯浸焙乾炒半兩)
右為散每服二錢米飲調下不拘時一方有芎藭
三分
赤石脂散(出聖惠方)治婦人漏下不止腹内冷痛
赤石脂(一兩)艾葉(三分微炒)乾薑(三分炮裂剉)慎火草(一)
(兩)當歸(一兩剉微炒)鹿茸(二兩去毛塗酥炙令微黃)龍骨(一兩)阿
膠(二兩搗碎炒令黃燥)
右件藥搗細羅為散每於食前以温酒調下二錢
螵蛸散(出經驗良方)治婦人漏下臍腹痛久而不止
以烏賊魚骨燒存性研為細末每服二錢煎木賊
湯下不拘時候
治漏下神方(出千金方)
取槐子燒末酒服方寸匕日三立瘥食前服一
方用槐花
膠艾湯(出和劑方)治勞傷血氣月水過多淋瀝漏下連日不
斷臍腹疼痛經血淋瀝不斷及姙娠將攝失宜胎動不
安腹痛下墜或勞傷胞絡淋瀝漏血腰痛悶亂或因損
動胎上搶心奔衝短氣及因産乳衝任氣虚不能約制
延引日月漸或羸瘦
熟乾地黃白芍藥(各四方)當歸(去蘆頭)艾葉(微炒)
(各三兩)阿膠(搗碎炒令黃燥)芎藭甘草(炙各二兩)
右為粗末每服三錢水一盞酒六分煎至八分去
滓熱服空心食前日三服病甚者連夜併服
烏金散治婦人血崩日久不止或經脈不斷或暴下血
不止
烏賊魚骨(去甲)棕櫚羊角尖蠶退
新編(各一兩)白礬(半兩)乾薑(一分)
右都入一瓶内用泥固濟候乾以大火煆通赤放
冷取出細研入麝香一錢再研勻每服二錢温酒
調下空心食前服
龍骨散(出千金方)治婦人漏下不止或少或多遂致常漏身
體虚瘦飲食減少困怠無力
龍骨竈中黃土赤石脂牡蠣(燒)
(研)桂(去粗皮)烏賊魚骨(去甲)禹餘糧(煆醋淬五七遍各一兩)
右為散每服二錢温酒或米飲調下空心日午臨
卧
馬通湯(出千金方)治漏下血積不止
赤馬通汗(一升取新馬屎絞取汁乾者水浸絞取汁)生艾葉阿
膠(各三兩)當歸乾薑(各二兩)好墨(半圓)
右㕮咀以水八升酒二升煮取三升去滓内馬通
汁及膠微火煎取一升分再服相去如人行十里
久
蒲黃阿膠湯(一名蒲黃散出聖惠方)治婦人血漏非時而下淋瀝
不斷五色
蒲黃(微炒二兩)鹿茸(酒浸炙去毛)當歸(切焙各二兩)阿膠(炙令燥)
烏賊魚骨(去甲各二兩半)生地黃(汁一碗一方用生乾地黃一兩)
右除地黃外粗搗篩每服二錢水一盞地黃汁半
盞同煎取一盞去滓温服空心日午臨卧一方為
細散温酒調下二錢
慎火草散(出千金散)治漏下
慎火草(十兩熬令黃)當歸鹿茸阿膠(各四兩)
龍骨(半兩)
右治下篩先食酒服方寸匕日三
鹿茸散(出千金方)治婦人漏下不止
鹿茸(酒浸炙去毛)阿膠(炙燥)烏賊魚骨(去甲各一兩半)當歸
(切焙)蒲黃(微炒各一兩)
右為散每服二錢温酒或米飲調下二錢
菴䕡飲治婦人卒漏下先多後少日久不斷
菴䕡子(微炒)熟乾地黃(焙)蒲黃(微炒)當歸(切焙)
(各二兩)
右粗搗篩每服三錢水一盞煎至七分去滓温服
空心日午臨卧
蒲黃散(一名鹿茸散出千金方)治漏下不止
蒲黃(半斤)鹿茸當歸(各二兩)
右治下篩酒服五錢匕日三不知稍加方寸匕
蒲黃丸治婦人月候過多血傷漏下
蒲黃(三兩微炒)龍骨(二兩半)艾葉(一兩)
右為末煉蜜和丸梧子大每服二十丸煎米飲下
煎艾湯下亦得日再
赤石脂散(出聖惠方)治婦人漏下數年不差
赤石脂(一兩燒赤)側柏(一兩微炙)烏賊魚骨(一兩燒灰)
右件藥搗細羅為散每於食前以粥飲調下二錢
治婦人血崩(出本草)
以舊敗蒲席燒灰酒調下二錢
治婦人崩中吐痢血不止(出本草)
取敗船茹乾煮之亦燒作屑服之
普濟方卷三百二十九
