普濟方卷二百七眀周王朱橚撰
泄痢門
緫論
難經云有脾泄有大腸泄有小腸泄有大瘕泄名曰後
重盖胃者為黃腸水榖海也故瀉則色黃食不化脾者
為胃行其津液者也故瀉則腹脹滿嘔吐大腸謂白腸
故瀉則大便色白腸鳴切痛小腸謂赤腸故泄則便膿
血小腹痛瘕者血聚也濁隂之氣結聚於内留滯而不
行則裏結後重數至圊不能便故謂大瘕瀉也胃為水
榖之海其精英則流布以養臟腑其糟粕則傳送以歸
大腸腸胃虚弱或挾風或挾寒或傷暑傷熱停冷蓄熱
冷熱不調泄瀉諸症皆能治之挾風者自汗惡風痛引
腰背挾寒者筋節拘急身體怯寒傷暑者面垢燥渴之
引水漿傷濕者肌肉虚浮肢體重著冷則腸鳴肚冷而
手足清熱則煩燥肚熱而手足温冷熱不調者乍澁乍
溏由熱積於内不能去其積徒以冷藥水飲之熱氣無
所發泄故冷與熱摶而下注其或冷積於中不能去其
滯徒以熱藥壓之冷積不得宣行故熱與冷甘而成泄
或澁或溏裏急厚重是其候也外此則傷食一証失飢
傷飽胃不能消心腹膨涨所下酸臭治法當䆒其感受
之源然後為之固實不窒其源吾恐决潰四出莫知其
終矣然脾胃合氣以消水榖水榖既分安有所謂泄人
皆以泄為脾恙而不知腎病有泄焉腎瀉何如曰腹痛
無定似痢非痢骨弱面黑脚下時冷者是也(諸有泄瀉用不換金)
(散也除濕湯之類以去風濕以安腸胃此土品藥也次則温脾養胃之劑投之是為正法然用之而不作效抑)
(且腹痛走上走下或臍間隠痛腰脊疼酸骨節軟弱面色黧悴尺脉虚弱病安在哉曰此腎泄也當以炒故紙)
(生薑官桂乾薑木香當歸軰主之仍用安腎丸為佐其或腎水下涸心火上炎燥渴溺多飲無度此隂陽離絶)
(也識者憂焉)至若泄痢之後腹滿身疼是則為表裏俱病先
當温裏急與四逆湯然後觧表急以桂枝湯與之肝木
脾土木能勝土古人慮之固也經肝腎氣虚為病泄瀉
亦孰知腎者所以守司於下而肝者又門戶要束之具
束則不瀉也不然泄瀉而面色青惨者古書謂肝經所
受致寒時用當歸厚朴湯以主之果何意哉太素曰
五泄有溏泄䳱泄飱泄濡泄滑泄也此乃是五泄者青
是感肝木之象其色青赤者受心火之氣其色赤白者
得金肺之氣色白黃者脾土之氣圡蒼者圡氣之下與
水隨之其色蒼也泄瀉之症經中所謂飱泄澹洞泄
濡泄溢泄水榖注下是也大腸為五榖傳送之官脾胃
虛弱飲食過度或為風寒暑濕之氣所中皆能令人泄
瀉如傷於風其脉必浮下必帶血當以胃風湯驅散之
如寒氣所傷脉必沉細腹肚切痛下必青黑當以附子
理中湯治中湯等温暖之若傷於暑則脉必沉微煩渴
引飲其下如水當以飲服五苓散來腹丹以分利之或
夾食則又當以胃苓湯下蘇感丸若濕氣所中其脉沉
緩腰脚冷痺小便自利不渴其下黃黑色當以渗濕湯
藿香正氣湯調之因停食而泄者下必臭類抱壊鷄子
或噫氣作酸先服感應丸推其食積而後理脾氣體虚
弱及年高之人脾氣虛敗而自利者又當投以四柱散
䓻附丸若脾腎氣虚清晨泄下一二次二神四神丸主
之又有腎氣虚而泄者又須金鎻正元丹以固之凡治
瀉之法先理其中焦分利水榖然後斷下醫之大法如
此若脚氣泄瀉各以類求滑泄一症最忌五虛五虛者
脉細皮寒少氣前後泄痢飲食不入者是也若得糜粥
入謂泄瀉止作可治也五泄之病胃小腸大瘕三証
皆以清凉飲子主之其泄自止厥隂症加甘草以緩之
少隂證裏急後重故加大黃又有太隂陽眀二証當進
退大承氣湯主之証不能食也當先補而后泄之乃進
藥法也先煎厚朴半兩製水煎二三服後未已謂有宿
食不消又加枳實二錢同煎二三服泄又未已如稍進
食尚有熱毒又加大黃三錢推過泄止住藥如泄未止
為腸胃有久塵垢滑粘加芒硝半合宿垢去盡則愈也
陽眀証能食是也當先泄而後補謂退藥法也先用大
承氣湯伍錢水煎服如利過泄則少減之後稍熱退减
大黃一半再煎兩服如熱氣雖已其人必腹滿又减去
大黃與枳實厚朴湯又煎三兩服如腹滿退泄亦自愈
後服厚朴湯數服則已如大便虚滑久不愈太隂傳少
隂為痢為賊邪宜以厚朴枳實湯主之(儒門事親書云東門一男子病)
(瀉痢不止腹鳴如雷不敢令坐坐則下注如傾諸醫例斷為寒症乾薑官桂丁香荳䓻之属枯礬龍骨皆服之)
(矣何鍼不燔何艾不注迁延將二十載矣一日問於戴人戴人曰兩手寸脉皆滑余不以為寒然其所以寒者)
(水也以茶調散涌寒水五七升無憂散泄積水數十行乃通因通用之法也次以五苓散淡劑渗泄通利之又)
(以甘露散止渴不數日冷食寒飲皆如故此法王啓玄稔言之柰無人用之何哉又云凡大人小兒暴注水痢)
(不止内經曰此名曰暴注速瀉久而不愈者為洞瀉注下此乃火運太過之病也火星暴注故也急宜用新汲)
(水調下甘露飲子五苓散天水散或用井華水煎此藥於冷服之病即瘳矣不可用御米穀乾薑豆寇聖散子)
(之類縱然泄止腸胃胃氣滯不通變腹脹此法宜分隂陽利水道乃為治法之妙也)凡泄瀉水榖
不化日夜無度腹中雷鳴下痢完榖可用導水丸禹功
散泄之或病人老弱氣虚可用無憂散泄之再觀病勢
強弱候一二日可服胃風湯以治其風如不愈者更服
桂枝藤黃湯汗之則愈内經曰夫風之中為腸風飱泄
啓玄子云風入胃中上黨於胃故食不化而化泄又云
暮食不化為飱瀉又經云春傷入風夏為飱泄故風宜
出汗腸中鳴者風以動之動而有聲慎不可用罌粟荳
䓻乾薑大燥之藥病漸者燥之去其濕則愈病甚者攻
之不動反能為害經曰其减則漸其加則甚可用五苓
散去猪苓加人参散凡下痢膿血腹痛不止者何也
諸瘴痒皆属於心火也可用通觧丸加减瀉之量其虚
寔用之次用消濕散加生薑大棗芍藥服之瀉訖又用
新水調五苓散服之又一法煎燈心湯調下益元散伍
㭍錢此病大忌油膩暈腥熱物夫瀉痢兩証因腸胃
先虚虚則六滛得以外入七情得以内傷致於飲食不
節過食生冷多飲寒漿洞擾腸胃則成注下注下不已
餘積不消則成滯下治瀉之法先當分利水榖車前子
煎湯調五苓散是也次則上焦中焦正中湯及治中湯是
也理中不效方可斷下乳豆丸固腸丸是也或尚腹痛
未宜斷下斷下太早必成痢疾惟當調中化積痛輕者
宜服治中湯蘇合香丸腹痛更甚者必然成痢也醫經
所謂腹痛甚者必下痢也宜進靈砂丹以逐其積此丹
用之屡驗瀉者止疼者愈有疾者内化且不動臟腑大
凡痢疾不先去其積雖獲暫安後必為害或隂陽相摶
冷熱不調而成瀉痢者當進香連丸更有脾腎頓虚腹
脇膨脹飲食不化而泄瀉者宜助脾腎棗肉丸是也今
之人久瀉不止多投來復丹誤矣盖來復内用硝石硫
黃皆有利性青皮陳皮又有遵性豈宜服之如夏月暴
瀉乃可服也臟腑泄痢其証有多種大抵從風濕熱
也是知寒少熱多故曰暴泄非隂久瀉非陽膄而便膿
血知氣行而血止也宜大黃湯下之是為重劑黃芩芍
藥是為輕劑治法宜補宜泄宜止宜和和則芍藥湯止
則訶子湯有暴下無聲身冷自汗小便清利大便不禁
氣難喘急脉微嘔吐急以重藥温之漿水散是也後重
則宜下腹痛則宜和身重者除温脉弘者去風膿血稠
粘以重藥竭之身冷自汗以毒藥温之風邪内縮宜汗
之鶩溏為痢當内之在表者發之在裏者下之在上者
勇之在下者竭之身表熱者内疎之小便澁者分利之
盛者和之去者送之過者止之除濕則白术茯苓安脾
則芍藥桂枝黃連當歸宣通其氣則梹榔木香如泄痢
而嘔上焦則生薑橘皮中焦則芍藥當歸桂茯苓下焦
則治以輕熱藥下甚以重熱藥若四肢倦小便少或不利
大便走沉困飲食减宜調胃去濕白术茯苓芍藥三味
水煎服如發汗惡寒腹不痛加黃芩為主如未見膿而
惡寒乃太隂欲傳少隂也加黃連為主桂枝佐之如腹
痛甚者加當歸倍芍藥如見血加黃連為主桂當歸佐
之如煩燥或先便血膿後白或發熱或惡寒非黃連不
止上部血也如惡寒脉沉或白腰痛或血臍下痛非黃芩
不止此中部血也如惡寒脉沉先血後便非地榆不能
止此下部血也唯脉浮大者不可下至冬赤白痢者是冷
熱乘於血血渗腸間與津液相雜而下甚者腸虚不復
故赤白連滯久不差也凡痢久不瘥脾胃虚弱則變嘔
穢胃熱氣逆故嘔也氣逆外有冷折之不通故噦亦變
為䘌蟲食人五臟也三尸九蟲常食居人腸胃腸胃虚
則動上食於五臟則心懊憹而悶齒斷唇口並生瘡下
食於腸則肛門傷爛而榖道開也輕者可治重者致死
大腸蟲痢者冷熱之氣入在腸間先下赤後下白連年
不愈侵傷於臟腑下血雜白如病蟲之状名為腸蟲也
有休息痢者胃管有停飲因痢積久或冷氣或熱氣乘
之氣動於飲則飲動而腸虚受之故為痢也冷熱氣調
其飲則靜而痢亦休腸胃虚弱易為冷熱其邪氣或動
或靜故其痢乍發乍止謂之休息痢也夫水榖之精
化為血氣津液以養臟腑受風邪入腸胃故痢則津液
空竭臟腑虚燥故痢而兼渴也渴而引飲即痢不止翻
益水氣脾胃已虚不能克消水水氣流溢侵漬肌肉則
變成瘇也病有數種有水痢有榖痢有血痢有膿痢有
膿血相和痢有傷澼痢其水痢者本由脾氣熱消榖作
水榖氣不停便生此痢榖痢者由脾氣冷榖氣不消而
生此痢血痢者由毒熱在腹血流入腸故有此痢膿痢
者由積冷所致膿血相和痢者由冷熱相擊便致此痢
腸澼痢者由積冷在腸間垢洟不能自固便有此痢色
數雖多其源則一皆緣飲食不節將飬失宜也腸垢者腸
間津液也由熱痢藴積腸間虚滑所以因下痢而便腸
垢也當診其脉如下痢微小者生浮洪者死沉弦者下
重脉大者未止緊者邪氣未觧脉弱而微渴必自愈腸
澼下膿血者脉宜微滑也若弦急者必死手足厥冷無
脉炙之不温脉不還反微湍者死身寒者生發熱者死
臨病之際由此驗治之萬不失一下痢脉滑而數有
宿食當下之下利脉遲而滑者寔也利雖未止宜急下
之下痢脉反滑當有所去下乃愈下痢不欲食者有宿
食當下之下利而腹痛滿為寒寔當下之下利腹中堅
者當下之下利而讝語者腹内有燥屎宜下之下利二
部皆平一作浮按其心下堅者急下之下利已瘥至其
年日月時復發者此為下不盡更下之愈風寒下者不
可下下之後心下堅痛脉遲一作浮此為寒但當温之
脉沉緊下之亦然脉大浮弦下之當已下痢脉浮大此
為虚以強下之故也設脉浮革者因爾腸鳴當温之下
痢脉遲急為痛未欲止當温之得冷者滿而便腸垢下
痢身軀疼痛急救裏諸温之属可與理中四逆附子湯
熱藥下痢大孔痛者當温暖之下痢腹脹滿身軀疼痛
者先温其裏乃攻其表下痢清榖不可攻其表汗出必
脹滿下痢氣者當利其小便下痢脉反浮數尺中自濇其
人必清膿血下痢脉數而渴者今自愈設不瘥必清膿
血有熱故也下痢脉沉弦者下重其脉大者為未止脉
微弱數者為欲自止雖發熱不死下痢脉沉而遲其人
面少赤下痢清榖必欲冐汗出而觧病人必微厥所以
然者面戴陽下虚故也下痢有微熱而渴脉熱者今自
愈下痢脉數有微熱汗出今自愈設脉緊為未觧下痢
脉反強發熱身汗者自愈下痢脉大浮弦下當已下痢
舌黃燥而不渴胸中寔下不止者死下痢後脉絶手足
厥冷晬時脉還手足温者生不温者死下痢手足厥冷
無脉者炙之不温若脉不還反微湍者死少隂負跌陽
者為順凡六腑氣絶於外者手足寒上氣脚縮五臟氣
絶於内者下不自禁下甚者手足不仁也痢與瀉名
目不同而感受之源一也治療之劑大要以散風邪行
滯氣開胃腕為先不可遽用肉荳䓻訶子白术軰以補
住寒邪不可遽投罌粟殼龍骨牡礪軰以閉塞腸胃邪
氣得補而愈盛補之愈盛而愈作不為纏優撮痛則為
裏急後重所以日久延淹而未已也痢之赤白其赤者
熱乘於血血渗大腸則赤也若風邪挾熱則所下黃而
赤其白者冷摶腸間津液凝滯則白也若寒邪併之則
所下白而黑冷熱相交故赤白相半重者状若膿涎而
血雜之輕者濃涎中間微有赤縷是也内挾風邪故青
血流注或濕毒乘虚入腸胃之間則下如荳汁或有瘀
血是也論者以手足寒為冷手足温為熱於理甚當亦
當以赤白而並觀之雖然風寒暑濕感之於外者也其
大嚼而傷飽而宿酒漿醯醢以成積滯房闥縱情加奔
走勞役以耗精血非此病生於内者乎必眀别内外而
推度之則受病淺深用藥輕重知有定向矣下痢壮熱
湏用敗毒散加陳米間與五苓散黃連阿膠丸下痢雖
曰有積有暑如用藥不效即是腰胃有氣邪熱者赤毒
者與敗毒散冷者白者不換金正氣散加木香若下痢
熱極煩併窘痛或久不愈諸藥不能者湏下之以開除
濕熱痞閉積滯而使氣液宣行者宜以逐之兼宣痢積
熱也凡治痢不可拘於無積不成痢之說也專以去
積為先豈有一歲之内獨於夏秋之間人皆有積亦湏
眀其脉體之由辨其風寒暑濕所中盖風邪入胃水來
勝土不為暴下則為痢疾其疾所發証候不一有赤痢
白痢赤白痢冷痢熱痢蠱痢氣痢噤口痢積痢血痢久
痢休息痢膿血痢五色毒痢凡下痢赤黃但欲飲冷小
便不順利得熱則更極心煩燥喜渴脉虚大而數或沉
寔有力由乘虚熱入於胃凑於下焦津液不分併於大
腸謂之恊熱痢先以小承氣湯一二服蕩之次以五苓
散加車前子以利小便次以黃連阿膠丸治之治痢
陟釐丸烏梅丸松皮散等暴痢服之何有不差其温脾
湯建脾丸久不得之焉能得愈大凡痢有四種謂冷熱
疳蠱冷則白熱則赤疳則赤白相雜無復節度多睡眼
澁蠱則純痢瘀血熱則多益黃連去其乾薑冷則加以
熱藥疳則以藥吹灌下部蠱毒則以蠱法治之藥既主
對相當痢者復自勉勵服餌焉有不愈者也
諸瀉痢
方
炙肝散治脾胃虚弱五癆七傷肌體羸瘦全不思食
久患泄瀉腸滑不止心胸滿悶臍腹疼痛或便膿血
困倦無力四肢沉重及心勞口瘡並皆治之
木香白术生&KR1608;角山茵陳(去梗)紅荳䓻縮
砂仁桂(去麄皮)人参(去蘆頭)黑附子(炮製去皮臍)石
斛(剉炒)狗脊(去皮)川芎良薑柴胡(去苗)訶子
(炮去核)草荳䓻(炮裂去皮臍各一兩半)陳皮(去白)白芍藥
乾薑(炮)桔梗防風紫苑(去土)紫參(去皮)
白蕪荑(炒去皮)吳茱莄(洗焙乾各半兩)
右為末每二錢羊肝二兩去筋膜薄批掺藥入䓤白
生薑絲鹽各少許拌勻紙褁水濕文武火煨熟用生
薑粥下食前日二
木香荳䓻丸治臟腑泠極久冷傷憊口瘡下泄米穀
不化飲食無味肌肉消瘦心多嗔怒婦人産後虚冷
下泄及一切水泄冷痢脾泄此方於東坡家藏方内
言用此藥與人莫不神應備錄病愈人名姓兹不偹
述予用此方十餘年無不取效脾瀉者即愈而瀉痢
只一服見效惟熱痢熱瀉不治盖藥主熱也隨証用
之
木香破故紙(各一兩)良薑(七錢半)砂仁(七錢半)
厚朴(七錢半)赤芍藥(半兩)陳皮(半兩)官桂(半兩)白
术(半兩)胡椒(二錢半)吳茱萸(熱水洗二錢半)肉荳䓻(四箇)
梹榔(一箇)
右為末用漿水煑猪肝和藥搜勻仍用些麵糊為丸
如梧桐子大每服五七十丸空心熬稀米粥飲送下
訶梨勒丸治五泄痢
訶梨勒(半生半煨並去核)肉荳䓻(去殼)木香(各三分)乾
薑(炮)甘草(炙剉各半兩)
右為末煑醋糊丸梧桐子大每服二十丸至三十丸
米飲下
鍾乳建脾丸治男子婦人虚損羸瘦身體沉重脾胃
冷弱飲食不消腹脹雷鳴泄瀉不止又治腸虚積冷
下痢清榖或下純白腹中疞痛及久痢赤白腸滑不
禁少氣羸瘦不思飲食並宜治之
肉桂(去麄皮)人参(去蘆)黃連(去鬚)乾薑(炮)龍骨
(各一兩)蜀椒(去目及閉口者微炒出汗三兩半)當歸(去鬚)石斛
(去根各一兩)大麦蘗(炒一兩)附子(炮去皮臍五錢)細辛(去苗)
(土)茯苓(去皮)神麴(碎炒)赤石脂(各一兩)鍾乳粉
(一兩半)
右為末入鍾乳粉和勻煉蜜為丸如梧桐子大每服
三十丸食前服温米飲下日三服未效用三建湯吞
金粟黃芽丹數粒方見痼冷類一方通治男女集驗
無細辛龍骨
丁香荳䓻散治脾胃虚弱宿寒停積或飲食生冷物
内傷脾胃泄瀉注下水榖不化胸滿短氣嘔逆惡心
臍腹疞痛脇肋脹滿腹内虚鳴飲食减少及積寒久
痢純白或白多赤少日夜無度或脾胃虚寒泄瀉日
久愈而復發者並宜服之
京三稜(炮)木香(不見火)厚朴(去麄皮薑汁製)芍藥
肉荳䓻(炮)人参乾薑(炮)茯苓(白者去皮各五兩)
甘草(炙)吳茱萸(湯泡七次焙)丁香(各二兩)蒼术(去皮)
(七兩)
右為細末每服三錢水一盞薑三片棗一枚同煎至
八分空心食前温服不及煎入鹽少許湯點服亦得
白术聖子散治一切瀉痢久不瘥并婦人産後痢亦治
御米殼(三兩蜜炒)當歸乾薑(炮)石榴皮甘草
訶子肉荳䓻陳皮(去白)白术縮砂仁
芍藥(各等分)
右為末每服二錢水一大盞入乳香少許同煎和滓
服
固腸丸治瀉及泄瀉
肉荳䓻(面褁煨)龍骨(煆研水飛)阿膠(阿粉炒)木香(濕紙)
(褁煨)附子(炮製)乾薑(炮)赤石脂(煆七次醋碎研)人参
(去蘆已上各一兩)沉香(半兩鎊不見火)白术(二兩炒)訶子(去核)
(二兩)
右為末粳米糊丸梧桐子大每服七八十丸空心米
飲下服藥後覺熱去附子加茱萸一兩黃連一兩
大温脾丸治脾胃虚弱冷氣攻衝飲食不化心腹脹
痛嘔吐吞酸痞噎及腸鳴泄痢水榖不分面黃肌瘦
食减嗜卧並皆治之常服温脾益胃消榖進食如久
虚痼冷食少多傷尤宜常服
吳茱萸(湯泡七次焙)大麥蘗(炒)肉桂(去麄皮各五兩)甘
草(炙)桔梗人参乾薑(炮各三兩)附子(炮去皮臍)
細辛(去苖各二兩)枳寔(麵炒一分半)神麯(碎炒三兩一錢)
右為細末煉蜜丸梧桐子大每服二十丸温酒下米
飲亦得日三服空心食前一方用枳殼
訶梨勒散治泄痢無度
訶梨勒母丁香(各五枚)甘草(炙剉一錢)肉荳䓻(麵褁)
(焼一枚)
右為散米飲調下半錢食前服
纏金丹治大人小兒一切瀉痢無問冷熱赤白連綿
不瘥愈而復發腹中疼痛者宜服之(和劑方)一名不二
丸
硇砂(一方旡)乳香(各二錢半)杏仁(去皮尖)巴豆(去皮心膜)
(出油各八錢半)黃蠟朱砂(各一兩)木龞(半兩)白膠香
(一錢)黃丹(二兩半)砒霜(醋煑煆三錢半或研磁礶子以赤石脂固縫鹽泥固)
(濟焼通赤候冷取出)
右為細末鎔蠟搜和丸如麻子仁大每服一丸小兒
半丸水泄新汲水下赤痢甘草湯下白痢乾薑湯下
赤白痢甘草乾薑湯下并於臨卧時服孕婦莫服忌
熱物一二時辰一方鎔蠟為劑入油二十點令軟油
單褁旋丸
肉荳䓻丸(出御醫院方)治腸虚脾弱停積風冷大便泄瀉
水榖不化腹脇脹痛下痢膿血遍數頻併裏急後重嘔
逆惡心肢體困倦飲食减少
肉荳䓻(麵褁煨)黑附子(炮去皮臍)川薑(炮)桂(去麄皮)
硫黃(研)白术(炒)當歸(去蘆頭各一兩)川烏頭(炮去)
(皮劑)紅荳䓻(各半兩)訶子皮(一兩)
右為細末醋麺糊丸梧桐子大每服三十丸空心米
飲下
水煑木香丸(仁存方)治腸胃虚弱風濕進襲洩泄水榖
滯下膿血疞刺疼痛裏急後重日夜無度及純下白
痢淡紅黑痢
當歸(洗)芍藥(白)甘草(炙)訶子(去核各半兩)青
皮陳皮(各一兩)縮砂仁木香(炮各一分)厚朴(去麄)
(皮切薑製一兩)罌粟殼(切醋淹炒五兩)
右為末蜜丸一兩作五丸每服一丸水一盞煎七分
食前温服凡血得熱則淖溢故行得寒則凝滯故
瘀當審其風熱風冷二証與蠱痢大别外有血痔血
枯肉衂酒利肺疽腸胃大蓄遠近瘀血等各有門類
不可混雜積冷積熱及水榖寔而下痢者以大黃湯
下之養生方亦云疎滌之更不知有寒熱風濕虚寔
之不同後尋即妄用被害多矣吁可傷哉一方有乾
薑無縮砂仁厚朴
白术調中丸(瑞竹堂)治脾胃不和心下堅痞兩脇脹滿
臍腹疼痛噫宿腐氣霍亂吐瀉米穀不消久痢赤白
膿血相雜多日羸瘦不思飲食
神麯(四兩炒)白术(半兩)人参(去蘆)白茯苓(去皮)猪
苓(去黑皮)澤瀉(各三錢)木香(二錢)官桂(去麄皮一錢半)
甘草(去皮炙一兩)乾薑(炮一兩)
右為末麵糊丸梧桐子大每服五七十丸空心淡薑
湯下
加味六君子湯(出德生堂)治一切脾胃虚熱泄瀉之証及
傷寒病後米穀不化腸中虚滑發渴微痛不久瘥者
及治小兒脾甘泄瀉得痢
人参白术白茯苓甘草黃耆山藥
砂仁(各一兩)加厚朴(七錢半)肉荳䓻(麵炒叧研七錢半)
右為末每服二錢飲水調服不拘時如熱煎麥門冬
水調服
震靈丹(出直指方)治脾瀉腹痛無定處似痢非痢骨痛面
黧腰脚時冷
禹餘粮(火煆醋淬不計遍次手撚碎為度)丁頭代赭石(如上修製)
赤石脂紫石英(杵碎已上各四兩入于鍋内以瓦盖鹽泥固濟候乾用硬炭一)
(十斤煆通紅火盡為度入地坑内出火毒二宿研末用)滴乳香(别研)沒藥
五靈脂(并去砂石研各二兩)硃砂(一兩研)
右並為細末糯米粉糊丸小雞頭子大風乾每服三
丸用炒故紙入棗湯調鍾乳粉少許空心下小兒腎
泄白膿褐汁面黯齒脱畏人怯寒震靈丹末入些鍾
乳粉以棗煎炒故紙取熱汁調下
胃風湯(出直指方)治大人小兒風冷乘虚入客脾胃風散
氣故血行大腑多便鮮血水榖不化泄瀉注下腸胃
濕毒下如腹脇虚滿腸鳴豆汁或下瘀血日夜無度
臍腹疞痛腸風下血婦人下血過多面黃力倦服此
尤能資補但味甜恐傷榖氣耳
人参白术茯苓當歸芍藥桂心芎
藭(各二兩)防風
右㕮咀每服三錢水一大盞陳粟米百餘粒煎取七
分去滓熱服小兒量力與服今人多用此治痢止瀉
者皆非所宜但血痢脾胃虚壮宜服瘧痢皆生於脾
虚而有痰外冐風暑致隂陽分争寒熱更作休作有
時病名曰瘧若脾胃虚而受積内挾風暑致臓腑不
調赤白雜下登厠頻數病名曰痢瘧痢二病中外証
雖不同要知此能傷耗氣血治瘧之法當先分隂陽
然後與之驅絶治痢之法當先除積滯然後與之調
止由是而知痰者瘧之根積者痢之源治之者必先
其要可也一方有甘草無防風易簡加减胃風湯
又云若加熟地黃黃耆甘草等分足為十味名十
補湯若虚勞𠻳加五味子若有痰加半夏若發熱加
柴胡若有汗加牡礪若虚寒加附子若寒甚加乾薑
皆依本方等分若骨蒸發熱飲食自若者用十補湯加
柴胡二兩服之者氣短加人参若小便不利加茯苓
若脉弦濇加川芎若惡寒加官桂若脉濇加當歸若
腹痛加芍藥若胃熱濕加白术㓗古云黃防風為上
使黃連為中使地榆為下使若血瘀色結者陳血也
加熟地黃若血鮮色紅者新血也加生地黃若寒熱
者加柴胡飢熱者加地骨皮若脉洪寔痛甚者加酒
浸大黃一方無防風
當歸散(出危氏方)住瀉痢
地榆陳皮罌粟殼(去蒂萼穰)當歸(去尾)赤芍藥
甘草肉荳䓻(煨)黃連
右各等分為末每服二錢冷水調服
沒石子丸(出危氏方)治臓氣虚弱大腸滑泄次數頻併曰
漸羸瘠不進飲食或久患赤白痢脾瀉等病並皆治
之
白术白茯苓(各二錢)白薑(切作片子炒)赤石脂(别研)
丁香(不見火)訶子(濕紙褁炮取净皮各二錢)肉荳䓻(麺褁炮)
沒石(南番者麺炮各二兩)
右和勻用湯泡蒸餅為丸梧桐子大每服三四十丸
米飲吞下食前一日三四服棗肉丸亦得
感應丸(出仁存方)治臟腑停積臍腹疼痛米穀不化下痢
赤白泄瀉注下
丁香木香(各一兩半)肉荳䓻(二十枚)百草霜(研二兩)
巴豆(七十粒)乾薑(炮一兩)杏仁(一百四十粒去皮尖研成膏)
右除巴豆百草霜杏仁外餘為細末和勻用好蠟六
兩溶濾去滓更以好酒煑蜜蠟溶候冷取出秤用凡
春夏用清油一兩蠟秋冬用油一兩半熔蠟作汁和
藥末搗成劑旋丸如菉荳大每服十丸加至三十丸
米飲下薑湯亦可食前服三五丸
地榆湯(聖濟緫錄)治泄痢無問老小
地榆(剉)酸石榴皮甘草(炙剉各三分)阿膠(炙燥半分)
龍骨(半兩)白石脂(半兩)赤芍藥(三分)厚朴(去麄皮生)
(薑汁炙三分)
右搗篩每服五錢水一盞半煎一盞去滓空心日午
温服
斷痢散治一切瀉痢腹痛久不瘥
肉荳䓻丁香乾薑(炮各二錢半)甘草(炙)陳皮
訶子(去核各一兩)御米殼(去蒂蜜浴炒三兩)
右㕮咀每服二錢半水一盞乳香一粒粟米百粒同
煎至七分去滓服食前霍亂吐瀉冷水服
大聖金真散(出宣眀論)治一切寒熱赤白溏泄等痢疾
御米殼(半斤炒)乾薑(半兩炮)甘草(炙)酸石榴皮
(炒)陳皮(去白)白茯苓當歸(各一兩)
右為末每服二錢水一盞小兒半盞乳香同煎至七
分食前服忌油膩生硬冷物等
育腸丸(出和劑方)治腸胃虚弱内夾生冷腹脹泄瀉時時
刺痛裏急後重下痢赤白或便膿血晝夜頻併經久
不瘥寔腸胃進飲食
烏梅肉黃連(去鬚各半兩)訶子皮罌粟殼(去蓋筋蜜)
(炙)肉荳䓻(濕紙褁煨各半兩)當歸(去蘆酒浸一宿焙一兩)
右為末煉蜜丸梧桐子大每服三十丸至五十丸空
心食前飯飲下如小兒作小丸煎甘草乾薑湯下一
方加川芎一分
罌粟湯治腸胃氣虚冷熱不調或飲食生冷内傷脾
胃或飲酒過度臍腹疞痛泄瀉腸鳴下痢或赤或白
裏急後重日夜頻併飲食减少及腸胃受濕膨脹虛
鳴下如豆汁或下鮮血
艾葉(去梗)黑豆(炒去皮)陳皮(去白)乾薑(炮)甘草
(炙各一兩)罌粟殼(去蒂蜜炙四兩)
右剉散每服三錢水一盞半煎至一盞去滓温服食
前忌生冷油膩毒物小兒量歲數加减與之
椒艾丸(大成醫方)治久虚寒泄痢不止及治臟腑虚寒泄
瀉不止
烏梅(去核二兩半醋浸布褁蒸)揉成無滓艾(一兩半)川椒(炒去)
(目)乾薑(炮)赤石脂黑附子(炮製去皮臍各一兩)
右除烏梅外為細末將蒸烏梅肉研勻更入熟棗肉
蜜少許和丸梧桐子大每服二十丸食前米飲下
訶梨勒散治脾胃虚熱内夾冷氣心脇臍腹脹滿刺
痛嘔吐噁心飲食减少腸鳴泄痢水榖不化怠隋少
力漸向瘦弱
青皮(去穰)訶子皮(各四十兩)肉荳䓻(麺褁煨令熟一十斤)肉
桂(去麄皮五斤)附子(去皮臍十斤)
右為末每服三錢水一盞半生薑三片煎至七分食
前温服
六神散(一名温脾散)治瀉痢赤白腹痛不可忍痢久不止
者
御米殼(蜜炒一兩)青皮(去白)烏梅肉乾薑(炮)陳
皮(去白)甘草(炙各半兩)
右為細末每服四錢水一盞半乳香一粒同煎至六
分去滓温服食前日進二服一方無乳香赤痢冷服
白痢熱服花痢温服一方無乾薑治脾氣下痢日夜
不止腸滑不下食野鷄一隻如食法細研著橘皮椒
葱鹽醋調和作餛飩熟煮空心食之
治泄痢方(百一選方)
夷堅甲志方昔虞丞相自渠州被召途中冐暑得疾
泄瀉連月夢壁間有韻語藥方一紙讀之數過其詞
曰暑毒在脾濕氣連脚不泄則痢不痢則瘧獨煉雄
黃蒸餅和藥甘草作湯服之安樂别作治療醫家大
錯如方服之遂愈
治霍亂水瀉成痢不止
用劉寄奴水煎服
改痢散(出宣明論)治瀉及一切痢不止小便不通
用向東方日晒久年陳壁土和車前子同炒篩去土
止將車前子研為細末每服三錢米飲調服如車前
子難為末米湯濃煑絹濾滓服
止洩痢(出本草方)
取鶉以小豆和生薑煑食之
褐丸治消食化氣止泄腹中諸冷疾疼痛常服和胃
消氣進食止泄去積凡食物壅隘不消及有泄痢先
服此藥為妙
烏頭(炮去皮臍)桂香附乾薑(炮)陳皮(炒各一兩)
右為末先用巴豆取肉清油内慢火煎自早至午候
巴豆如皂子色即止净拭水中浸兩日在換水又拭
乾研如油湏及細研一日方可用以鐡匙刮出薄攤
新瓦上如一層紙厚候少時以鐡匙刮下再研極細
每巴豆霜一兩配諸藥五兩細末與巴豆同研千萬
匝再用絹羅過更研令勻用陳米一升半為末水調
成膏直候微酸臭即煑為硬糊細研令無塊硬處及
與衆藥一處丸如菉荳大每服五七丸空心飲水下
氣寔加丸數其效不可殚述藥方至多無如此方東
坡家藏方用朱砂為衣
赤石脂散(出和劑方)治腸胃虚弱水榖不化泄瀉注下腹
中雷鳴及冷熱不調下痢赤白腸滑腹痛遍數頻多
脇肋虚滿胸膈痞悶肢體困倦飲食减少
赤石脂(煆)甘草(爁各五兩)縮砂仁(二十兩)肉荳䓻
(麵褁煨熟四十兩)
右為末每服二錢温粟飲調下食前空心服
地榆散(出和劑方)治腸胃氣虚冷熱不調泄瀉不止或下
鮮血或如豆汁或如豚肝或膿血相雜赤多白少腹
痛後重遍數頻併全不入食
石榴皮蓮蓬(去莖)甘草(炙)罌粟殼(去根蒂蜜炙各等分)
右為細末每服二錢水一盞半生薑三片煎一盞通
口服不拘時
玉花白丹(出和劑方)治臟腑久虚止瀉止痢
陽起石(入乾鍋煆通紅酒淬傾隂地上乾莫見日)左顧牡蠣(鹽泥固劑煆紅)
(取白者用)白石脂(煨紅各一兩半)鍾乳粉(一兩)
右研如粉和畢穤米糊丸如雞頭大入地坑出火毒
一宿每服一粒空心米飲下渴者濃煎人参湯放冷
送下熱水亦得常服温平不僣不燥澤肌悦色袪除
宿患婦人久無姙者以當歸熟地黃酒浸下便有符
合造化之妙或久冷崩帶虛損臍腹撮痛艾醋湯下
服必以少白粥壓之忌猪羊血菉荳粉恐觧藥力尤
治久患腸風臟毒一名震靈丹
神應丸(出瑞竹堂)治水瀉食瀉積瀉赤白痢休息痢不問
遠年近日并治
黃連(二兩一半生用一半熟用炒)吳茱萸(净二兩)罌粟殼(一兩去筋)
(木十分淨炒黑色)木香(二兩俱要用心秤足)
右為細末用陳倉米粉同好米醋糊為丸如梧桐子
大每服五七十丸空心米飲下
治泄瀉臟腑不固只一二服效老人小兒尤宜服便血
或痢皆可用(出百一選方)
用白石脂真者炭火煆過通紅取出放冷研細米飲
調下三二錢
大已寒丸(出直指方)治沉寒固冷臟腑虚憊心腹疞痛脇
肋脹滿泄瀉腸鳴自利自汗久痢休息米穀不化陽
氣暴衰隂氣獨勝手足厥冷傷寒隂甚神昏脉短體
倦服之
蓽撥肉桂(各四兩)乾薑(炮)高良薑(各六兩)
右為末麵糊丸如梧桐子大每服三十丸空心米飲
下
大聖丸(出和劑方)治腹痛泄痢不可忍者
御米殼(蜜浴炒二兩)甘草(炒)芍藥川芎(各半兩)
右為麄末每服二錢水一盞煎至七分去滓食前温
服
治痢疾不問赤白痢及水瀉皆可
白礬(一兩)肉荳䓻(一兩為末)杏仁(一百粒炒存性為末)黃蠟
(一兩)
右件先以黃蠟熔開下白礬候礬開即入二件末中
搗千百下成膏旋丸如梧桐子大每服三十丸空心
用温水下如咳𠻳唾痰喘急不得睡卧者用生薑湯
食後送下五十丸辰砂為衣更好
木香散治瀉痢
米殼(二兩)神麴(半兩)甘草(一兩)乾薑(半兩)
右為麄末每服三錢水二盞煎去滓無時服
萬金飲(一名三和湯)治脾胃虚弱内受風寒或飲食生冷
傷於脾胃嘔吐泄瀉臍腹疞痛脇肋脹滿腸内虚鳴
及腸胃受濕膿血相雜下如黃汁或下瘀血裏急後
重日夜無度飲食减少漸至瘦弱冷熱痢並皆治之
出和劑方
陳皮(去白)甘草(半生半炙)罌粟殼(去蒂盖半生半熟蜜炙各等分)
右為麄末每服四錢先用沸湯泡中熱又於碗内盛
重湯坐盞在内却抄藥末在中用沸湯泡至七分盞
上用盞盖之良久紗濾去滓空心食前温服血痢入
烏梅一箇罌粟殼本草不說治痢近用之極效其功
不下地榆黃蘖秦皮但性急澁服之則嘔不可不知
一方治赤白痢陳皮粟殼蜜炙一半
右等分為細末每服二錢陳米飲調服
紅蠟丸治諸積瀉痢及暴氣瀉
丹砂(研令極細)粉霜硫黃(各一分三味同研)巴豆(去皮取半)
(兩不破者微用油炒熱湯洗去油拭干)
右研如膏鎔黃蠟一兩半劑勻旋丸黍米大米飲下
三二丸暴瀉水下赤痢甘草湯下白痢乾薑湯下白
赤痢甘草乾薑湯下婦人血氣紅花酒下
如聖針頭丸治瀉痢等疾大效
廣木香無鹽豆鼔巴豆(已上各等分)
右為末丸如黍米尖八十至小兒皆一丸如水瀉榆
皮湯下白痢乾薑湯下赤痢甘草湯下赤白痢乾薑
甘草湯下用倒流水送下
神效鷄清丸(出瑞竹堂)治一切瀉痢
木香(二兩)黃連(二兩生)肉荳䓻(十箇大者生)
右先為細末取鷄子清搜藥作餅子於慢火上炙令
黃色變紅稍乾再為末麵糊為丸如梧桐子大每服
五十丸空心米飲湯下
防風芍藥湯(出濟生拔萃方)治泄痢飱泄身熱脉弦腹痛而
渴及頭疼微汗
防風芍藥黃芩(已上各一兩)
右㕮咀每服半兩或一兩水三盞煎一盞温服
大香連丸(一名秘方香連丸)治丈夫婦女腸胃虚弱冷熱不
調泄瀉煩渴米穀不化腹脹腸鳴胸膈痞悶脇肋脹
滿或下痢膿血裏急後重夜起頻併不思飲食或小
便不利肢體怠惰漸成瘦弱宜服(醫方大成)
石榴皮(出肘後方)治暴瀉不止及痢下赤白
用酸石榴皮焼灰存性不以多少研為細末每服二
錢空心用米飲調下
炙鷄散治脾胃氣虚腸滑下痢
用黃䳄鷄一隻治如食法以炭炙之乾了以鹽醋刷
之又炙令極乾空腹食之
厚朴散治氣止瀉痢霍亂
厚朴(去麄皮生薑汁炙令紫二兩)甘草(炮)白芷乾薑(炮)
懷香子(略炒各半兩)陳橘皮(去白焙乾一兩)吳茱萸(湯浸)
(焙干炒三分)
右為散每服二錢凡氣不和鹽湯調下霍亂吐瀉煎
木瓜紫蘇湯調下泄瀉米飲調下赤白痢甘豆湯調
下並食前
白术安胃散(出濟生拔萃方)治一切瀉痢無問膿血相雜裏
急窘痛日夜無度又治男子小腸氣痛及婦人臍下
虚冷並産後兒枕塊痛亦治痛産後虚熱寒熱不止
者
茯苓白术(各一兩)五味子(半兩)烏梅(取肉半兩炒)
車前子(三兩)御米殼(三兩去頂穰醋淹一夕蜜炒)
右為麄末每服五錢水一盞半煎至一盞去滓空心
温服
不二散治諸般瀉痢神妙
罌粟殼(二兩)甘草(一兩炙)青穰(去穰焙乾二兩)陳皮(去穰)
(焙乾二兩)當歸甜藤(一兩如無乾葛代)
右為細末每服二錢水一盞煎至七分去滓通口服
如患赤白痢用酸石榴皮一片同煎極妙
二香散(一名参香散)治瀉痢如神及腹痛下痢日夜頻數
(出楊氏家藏方)
罌粟殼(蜜煎)乳香木香人参黃連(去蘆鬚二十兩)
(用茱萸十兩同炒令赤去茱萸不用)木香(不見火四兩八錢八分)
右為細末醋糊為丸如梧桐子大每服二十丸飲飯
吞下空心食前服日進三二服一方用粟米飯為丸
一方二味生用鷄子黃為丸白痢乾薑湯下赤痢甘
草湯下赤白痢用甘草乾薑湯下血痢用醋湯下肘
後方用白蜜為丸久冷用煨蒜為丸嬰孺用之亦效
二聖散(出御藥院方)治泄痢不問新久並皆治之
乾黑木耳(一兩炒)鹿角膠(一分炒如珠子)
右為細末每服三四錢温酒調下不拘時候
赤石脂禹餘粮湯(出直指方)治泄痢諸藥不效以此固其
下焦
赤石脂(剉小塊)禹餘粮(煆醋淬以酥為度)
右等分夾和每服四錢空心煎温服
小紅丸治瀉痢腹痛膿血赤白及一切痢
眀信眀丹(各一兩)
右研極細鎔眀蠟一兩油五七點和為劑旋丸如豌
豆大每服二丸泄瀉冷水下痢甘草水冷下血者局
風胃湯
益元散(出宣明論)治身熱吐痢泄瀉不止腸癖下痢赤白
癃閉淋痛利小便偏主石淋(乃服金石熱藥而結砂石從小便淋出者也)
蕩胃中積聚寒熱益精氣通九竅六腑生津液去留
結消蓄水止瀉痢除煩熱心燥腹脹痛悶補益五臟
大養脾腎之氣(皆腎水之臟非為水之腑也)理内傷隂痿安魂定
魄五勞七傷一切虚損主癎痓驚悸徤忘止煩滿短
氣臟傷欬𠻳飲食不下肌肉疼痛并口瘡牙齒疳餌
眀耳目壮筋骨通經脉和血氣消化水榖保元真觧
百藥酒食邪毒耐勞役飢渴寒熱辟中外諸邪所傷
久服強志輕身駐顔延夀及觧中暑傷寒疫癘飢飽
勞損憂愁思慮恚怒驚恐傳染并汗後遺熱復諸疾
并觧兩感傷寒能令遍身結滯宣通氣和而愈及婦
人下乳催生産後損益血衰隂虚熱甚一切熱證兼
吹妳乳癰乃神驗之妙藥也惟孕婦不宜服滑胎也
桂府膩白滑石(六兩)甘草(一兩炙)
右為末每服三錢蜜少許温水調下無蜜亦得日三
服欲冷飲者新汲水調下觧利傷寒發汗煎䓤白豆
豉湯調下四錢水一盞葱白五寸豆䜴五十粒煮汁
一盞調下併三服效為度此藥是寒凉觧散欝熱設
病甚不觧多服此藥平状無害但有益而无損乃惡
性寒兼易得之賤物而不眀素聞造化之理而不取
本草神驗之言多不用焉若以隨証驗之乃凡人之
仙藥也不可闕之傷寒當汗而不可下當下而不可
汗者且如誤服此藥則汗出自愈裏熱便得宣通而
愈或半在裏半在表可和解而不可發汗吐下者若
服上藥多愈小效是觧散拂欝邪熱甚者小加减凉
膈散和觧為佳或人不當汗者更可加蒼术三分同
葱豉煎湯調服甚良如孕婦不宜服滑石麻黃桂枝
要發汗當用甘草一兩蒼术二兩同為末每服四錢
水一盞半更加入䓤白五寸豆䜴五十粒同煎至七
分去滓温服併三服取微汗為度逼毒散非孕婦可服
太白散加麻黃二兩去節如法煎服世云神白散或
逼毒散與加麻黃蒼术各等分去節秤濟衆云青龍
散或青龍散欲更加入滑石與蒼术二倍最為發汗
之妙藥也唯正可汗者即用誤服之轉加熱也名曰
大逼毒散或觧利兩感同更兼煎凉膈散調下益元
散四錢下乳用猪肉麵羔或酒之類調下四錢不計
時候日三服宜服肉麵羔粥催生用温油漿調下三
錢併二三服以産為度或死胎不下者煎三一承氣湯
一服調下伍錢湏臾更頻用温油漿調服煎後俱下
胎可活産母也凡難産或死胎不下皆由風熱燥澁
緊歛結滯不能舒緩是故産戶不得自然開也其藥
力至則熱結頓開而産矣慎不可温補而反生燥熱
也欲未知産後日夜損血疼痛怖懼以致神狂氣亂
則隂氣損虚邪熱太甚而為諸証由不眀素問造化
故不識証候隂陽反以謂産後諸虚百損便為虚冷
而無熱也誤以熱藥温補或見渴甚者不令飲水為
本善心為害多矣豈知治病之道俱以臨時審其臟
腑六氣虚實眀其標本如法治之而已矣此藥之常
多用雖為效至大俗以病異藥同將為妄行反招侮
慢今以若加黃丹令桃紅色是以名之紅玉散若加
青黛令輕粉碧色名碧玉散若加薄荷葉末一分同
研名鷄蘇散主療並同但以廽避愚俗之妄侮耳
二勝丸(名香䜴丸出宣眀論)治泄瀉虚損不問久新者治痢亦
可
鹽豉紫薑(去皮各等分)
右同杵為膏丸如梧桐子大每服三丸至五丸米飲
湯下如未愈赤白痢腹脇痛更與杏仁丸一方用豆
豉丸服五十丸
杏仁丸(出指南方)治一切赤白瀉痢腹痛裏急後重者
杏仁巴豆(去皮各四十九箇)
右以藥同焼存性研細如泥用蠟樻定旋丸如桐子
大每服一二丸煎大黃湯下間一日一服一方無蠟
樻醋糊為丸梧桐子大每服一丸米飲下
勝金膏(出宣眀論)治一切泄瀉痢不已諸脉浮洪者及多
日不已脉小者立止
巴豆皮楮實葉(同焼存性)
右為末蠟蜜丸如菉荳大每服五丸煎甘草湯下
消内靈砂丹治瀉痢取積滯
黃蠟(一兩)巴豆(十四箇去殼作兩片入黃蠟内熬巴豆黑為度)
右件去巴豆不用將碙砂二錢用水煮乾只用一錢
重仍入黃蠟内再熬就入朱砂末一二錢以黃蠟紅
為度候冷刮下如用時旋丸小兒三歲只服十丸如
黍米大大人服十丸如大麻子大白痢白薑湯下赤
痢甘草湯下空心服如病人身體凉微細弦細皆是
好証便用此藥止如病人身上有冷熱初不可便止
先服前藥十丸次服五苓散加車前同煎三服小便
清退盡熱方可再用煎藥止住如尚有熱止之决不
住反生疼痛如止了熱又不止住可用後藥
治瀉痢
用正氣散一貼加烏梅棗子罌粟殼煎服
治暴瀉痢
用百草霜研末米飲調下
止泄痢下食開胸膈痰實結氣下氣止渴
用乾橘皮一斤搗為末蜜為丸每食前酒下三十丸
治下焦冷又取陳皮乙斤和杏仁五兩去皮尖熱加
蜜為丸每日食前三十丸下腹臟間虚冷氣脚氣衝
心心下結哽
勝金丸治瀉久痢
當歸(二兩用吳茱萸一兩用炒香熟去茱萸不用只用當歸)黃連(三兩)
右為細末煉蜜丸如桐子大每服三十丸米飲下
三神丸(出和劑方)治清濁不分泄瀉注下或赤或白臍腹
刺痛裏急後重用台烏頭三箇去皮尖一箇炮一箇
醋煑透一箇焼成灰存性為末醋糊為丸如菉豆大
每服二三十丸水瀉用逆流水下赤痢甘草湯下白
痢乾薑湯下赤白痢甘草乾薑湯下一方醋煑者只
生用亦可一方云草烏水泄井花水並空心服忌腥
臊熱毒生冷一方大人五七丸小兒三丸
治泄痢并下痢赤白(出仁存方)
用敗毒散陳米五十粒煎服治禁口痢妙一方加薑
棗煎服一方治禁口痢晝夜無度脉勢遲者藥四錢
陳米百粒薑三片棗二枚煎去滓食前温服名倉廪
湯經驗方陳氏曰余弟二子年十歲病此用此藥一
效
治寒熱泄痢瘴瘧寒邪氣泄痢隂氣不足止渴及病酒
頭痛
用小豆花於鼓中煑三沸調和作羹食之小豆花本
草名腑脾
肉荳䓻方治脾瀉痢氣等
以荳䓻二顆米醋麵調褁之置灰中煨令黃焦和麵
研末更以炒了欓子末一兩相和又焦炒陳倉米為
末每用二錢煎作飲調前二物三錢旦暮各一服便瘥
治洩痢益氣和中去當風卧濕遇冷所中等病
用黃凉米作飯食之
治瀉痢
取艾葉三月三日採作煎其治冷者患冷氣取熱艾
麵褁作餛飩大如彈子一方為乾餅子生薑煎服
白澤丸治脾元積冷臟腑虚寒真元不固腸虚泄痢
心腹攅痛氣逆嘔吐自汗無時
陽起石(火煆過赤研)附子(炮去皮臍取末各半兩)白檀香(取末)
滴乳香(别研)射香(别研各一两)鍾乳粉(㨂好者二兩)
右和勻滴水成劑分作六十丸每服一丸水一盞化
開薑三片煎至七分通口温服食前空心一方附子
只用一兩去射香加天雄一兩炮去皮臍
火輪散治虚滑泄下寒不禁及暴脱欲死
治諸色瀉痢方(出朱氏集驗方)
夏曰臟氣不和而渴宜以香薷湯調胃茯苓散若有裏
急後重宜進胃氣湯加枳殼仍以麵炒去穰若有積
滯宜進蘇感丸若水瀉宜進酒蒸黃連丸
梅膠圓(出十便良方)治瀉痢
黃連(四兩)烏梅(二兩)訶子阿膠茯苓當歸
(各一兩)
右為細末湯浸蒸餅糊丸每服三十至四十丸泄瀉
米飲下赤痢甘草湯白痢乾薑湯下
固腸散主瀉痢日久不止羸不能食
肉荳䓻(生用)木香(不見火)訶子(炮去核)乾薑(炮)
阿井膠陳皮(去白)罌粟殼(醋炙各等分)
右為末生薑三片紅棗一枚煎至七分臨卧服
御米丸(出朱氏集驗方)治一切瀉痢
肉荳䓻訶子白茯苓白术(各一兩)石連肉
當歸(各半兩)罌粟殼(一兩半蜜炙)乳香(二錢)
右為末水糊為丸每服三十五丸米飲下如血痢减
荳䓻白术當歸罌粟殼
澤蘭散(出朱氏集驗方)
澤蘭葉(微炒川中謂之苟苗)米囊皮(薑汁或蜜汁去膜)甘草(炮)
蒿豉(以五月五日用青蒿真艾葉各等分同豆䜴搖亂作餅日乾)
右以服水一盞半煎再煉赤如黃連白加乾薑
和氣飲(出續易闕方)治腹痛腸鳴泄痢
蒼术(一兩四錢)桔梗(一兩二錢)枳殼(去麄皮麩炒)橘皮(各六)
(錢)白芍藥白芷川芎當歸赤茯苓
桂(去麄皮)半夏(湯洗七次)甘草(炙各三錢)厚朴(去麄皮薑製)
乾薑(各四分)吳茱萸(炒半兩)
右剉散每服四錢水一盞半生薑三片煎至八分去
滓食前通口服二滓并煎
大霍香散(出如宜方)治心肺脾胃氣變泄痢心腹攅痛
霍香木香青皮神麴肉荳䓻大黃蘗
人参甘草(炙)厚朴(製)乾薑(半兩)訶子
白茯苓陳皮(製各一兩)
右為末每服二錢陳米飲入塩調熱服大治脾泄
小丁香散(出王氏博濟方)治腸虚洩痢
丁香(一分)附子臍(一兩炮製去皮切作片子)生薑(去皮二兩細細切用)
右件三味除丁香外同於銚子内炒令黃色碾細為
末每服一錢温粥飲調下
木香熱呷散(廣南四時攝生)治一切瀉痢
木香(半兩)肉荳䓻(一斤去皮濕紙褁炮)肉桂(去無味者一分)陳
橘皮(一分)紫花木(二分濕紙褁炮)甘草(炙半分)
右為散每服一錢水六分煎五六沸傾下熱呷如霍
亂吐泄不止入薄荷二葉同煎熱呷忌生冷物
地榆散治瀉痢或血痢
地榆(微炒)當歸(微炒)阿膠(糯米炒)黃連(去湏)訶子
肉(炒取肉秤)木香(懷乾)烏梅肉(去核秤净已上各半兩)
右等分為末煉蜜為丸如桐子大每服二三十丸陳
米飲吞下先公頃在括蒼病痢踰月得此方而愈余
傾在霅上士人蘇子病此為甚其婦翁孫億來告急
錄此方以與旋即痊安致謝去
䓻香丸(出經藏經驗方)和脾順氣止泄痢治腹疼并臟寒大
便青色腹肚虚鳴頻併不止
木香人参甘草(炙各一兩)罌粟殼(盖房炒黑色二兩)
肉荳䓻(十枚醋麵褁煨黃赤色去麵不用)
右為細末煉蜜為丸隨大小加减旋丸清粥飲化下
無時服及療傷令泄瀉驚風入脾霍亂吐瀉不納奶食
大便不消化痢下赤白石榴皮煎湯化下臨丁黃掌
書元善三世醫小兒只有數十萬皆妙此一也吾家
諸孫服之有效大人亦可服之
温中厚朴湯老人虚平時多腹脹心下痞有妨飲食
或刺痛泄痢氣痞滯思得
厚朴(去皮細剉)甘草(細剉)生薑(細切洗)青州棗(切已上各)
(等分)
右上二味杵令得所方入生薑棗再杵令勻勻相入
取出以火焙至浥浥入鍋釜内慢火炒至紫色杵羅
為細末每服一錢擦生薑少許沸湯點空服以知為
度氣味殊美兼腹愈疾不易為也
治泄痢
以建茶合醋煎服之
止洩痢并渴
以鈎粟子食之
止瀉痢調中去熱徤人
因用小麥麫作餅食之
止洩
以甜藤葉搗汁服之
治腸虚泄痢
用五倍子為末熱湯服
治泄痢
以清蒿為末飯飲調五錢服之
治四時暴泄痢四肢冷臍腹疼
用深湯中坐浸至腹上頻頻作生陽佐藥無速於此
虚寒人始坐湯中心戰仍常令祗守
普濟方卷二百七
