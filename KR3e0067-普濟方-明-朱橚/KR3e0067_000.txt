普濟方醫家類
提要
(臣)等謹案普濟方四百二十六卷明周王朱
橚撰橚太祖第五子初封吳王洪武十一年
改封周十四年就藩開封洪熙元年薨諡曰
定事蹟見明史諸王列𫝊橚好學能文留心
民事嘗作救荒本草已著於錄是書取古今
方劑彙輯成編乃橚所自訂而教授滕碩長
史劉醇等同攷定之凡一千九百六十論二
千一百七十五類七百七十八法六萬一千
七百三十九方二百三十九圖可謂集方書
之大全者李時珍本草綱目采錄其方至多
然時珍稱為周憲王則以為橚子有燉所作
未免舛誤明史藝文志作六十八卷與此不
合則又誤脱一百二字也其書捃摭浩博重
複牴牾頗不免雜糅之弊然醫理至深寒凉温
補用各攸宜虚實隂陽時亦有當俗師見聞
不廣往往株守一偏用之適足以致誤是書
於一症之下備列諸方使學者依類推求於
異同出入之間得以窺見古人之用意因而
折衷參伍不致為成法所拘其有益於醫術
者甚大正不必以繁蕪為病矣乾隆四十四
年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
