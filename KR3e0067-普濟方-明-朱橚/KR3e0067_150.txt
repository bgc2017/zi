普濟方卷一百五十一明周王朱橚撰
時氣門
時氣令不相染易論
凡時行温疫皆四時不正之氣感而病者長少率相似
病苟不辟除多致傳染宜有方術預為之防又云此
病皆因歲時不和温涼失節人感乖候之氣而生病則
病氣轉相染易乃至滅門延及外人故須預服藥及為
方術以治之
方
麻黃散(出聖惠方)治時氣相染易者即須迴避將息飲食
之類不得傳食但一受病全家不安有此相染
麻黃(去根節)桔梗(去蘆頭)桂心乾薑(炮製剉)
防風(去蘆頭)川大黃(剉碎微炒各三分)川烏頭(炮製去皮臍)
吳茱萸(湯浸七遍焙乾微炒)川椒(去目及閉口者微炒去汗各一分)
右為散每服空心以温酒調下二錢
烏頭散(出聖惠方)治時氣轉相染易不止
川烏頭(炮製去皮臍)獺肝(酒浸微炒各一分)川升麻
川大黃(剉碎微炒)川朴硝(細研各三分)龍腦(半分細研)
柴胡(二分去苗)
右為散入龍腦朴硝同研令勻每服空心以温酒調
下一錢
雄黃丸(出聖惠方)治時氣轉相染易乃至滅門傍至外人
無有不著者
雄黃(一兩細研)赤小豆(炒熟)丹參鬼箭羽(各二兩)
右為末煉蜜和丸如梧桐子大每服空心以温水下
五丸可與病人同牀傳衣不相染也
硃砂丸(出聖惠方)治時氣轉相染著延及外人不敢視者
硃砂(細研水飛過)雄黃(細研水飛過)赤小豆(炒熟各二兩)
人參(去蘆頭)鬼箭羽(各一兩)
右為末鍊蜜和丸如小豆大每服空心以温水下五
丸可與病人同牀傳衣不相染也
治時氣熱毒令不相染易(出聖惠方)
豆豉(一升)伏龍肝(三研細)童子小便(三中盞)
右相和煎取一中盞半去滓分為三服每平旦一服
令人不著瘴疫
治時氣温毒令不相染易(出聖惠方)
右於正月取東行桑根麄如指者長一寸以硃砂塗
之懸於門上又令人帶之一方無硃砂
敗鼈散(出聖濟總錄)辟時氣温疫令不相染
敗鼈(酥炙半兩)梔子仁大青羚羊角(鎊)
芍藥馬牙硝前胡(去苗)紫苑(去苗各一分)
右麄篩每服五錢以水一盞半煎至八分去滓温服
食前服
絶瘴散(出聖濟總錄)辟時氣疫癘
麻黃(去節)桂(去麄皮)升麻細辛(去苗)
乾薑(炮)白术附子(炮製去皮臍)防己
防風(去叉)桔梗蜀椒(去目并閉口炒出汗)芎藭
右為細末每服二錢空心温服酒調下一方用烏頭
赤小豆丸(出聖惠方)辟傷寒温疫瘴令不相染
方見本門瘴疫類鬼箭羽丸同五味
治温疼氣(出本草)
以蚺蛇肉作鱠食之
辟癘方(出本草)
正月之節食五辛以辟癘氣服一日薑
辟温湯辟時病温癘
甘草大黃(各二兩)皂莢(一錢並生用)
右細剉用水二&KR0678;煎至一盞去滓空心熱服至晚下
惡物為效
眞珠散(一名辟温病散出聖濟總錄)治辟温疫癘
眞珠(研)桂(去麄皮各一分)鷄子(二枚去殼炒令黑色研)
貝母(去心半兩)杏仁(湯浸去皮尖雙仁炒三分)
右為末再同研勻歲旦温酒調下一錢若歲中人多
病者可旦望服之如遇時行病即不拘時候效一方
無杏仁
羌活湯(出聖惠方)治時疫更相傳染宜預服但一切人間
得病氣無有不著病已前宜喫此方
羌活(去蘆頭)桂(去麄皮)芎藭牡丹皮
柴胡(去苖)桔梗(炒)升麻荆芥穗
玄參甘草(炙剉)麻黃(去根節)木香(各一分)
吳茱萸(湯浸焙乾炒一錢)牽牛(炒半兩)
右麄擣篩每服五錢以水一盞半煎至八分去滓温
服不計時候
蒼耳散(出聖惠總錄)治辟温疫癘
眞珠(研)桂(去麄皮各一分)鷄子(二枚去殼炒令黑色研)
用蒼耳重午日採暴乾三兩擣羅為散每服二錢空
心井華水調下
辟時行瘟疫癘瘴(出千金方)
用蕪菁不限多少擣取汁立春後遇庚子日闔家大
小各温服一二&KR0678;
流金散(出千金方)辟瘟疫時氣
方見本門瘴疫類雄黃散五味同
燒木法(出千便良方)
凡胃中暑熱時或久雨以蒼术合皂莢燒辟温疫邪
温氣
辟温病(出本草)
用菘菜切如粟酒服方寸日三匕辟五年温
雌黃丸(出聖濟總錄)辟温疫去百惡
雌黃(研)雄黃(研)龍骨蝟皮龜甲
鯪鯉甲(各二兩)虎骨羖羊角(鎊)芎藭(各二兩)
空青(半兩研)樗雞(七枚)眞珠(三兩研)
右為末再同研勻鎔蠟和丸如彈子大正旦戶前燒
一丸男女左右繫一丸於臂上遇時行亦依此用
辟温疫時氣塗傅(出千金方)
雄黃(二兩研)丹砂(研)菖蒲(切)鬼臼(各一兩)
右為末同研勻以水調塗五心及額上鼻中耳門辟
温甚騐
辟温丸(出聖濟總錄)治傷寒疫癘傳染及頭目昏重項膂
拘急胷膈不通
玄參(炒五兩)蒼术(炒三兩)芎藭(炒)白芷(炒)
羌活(去蘆頭生用)甘草(炙剉)烏頭(炮製去臍各)
安息香(一分)龍腦麝香(各半分研)
右除腦麝外搗羅為細末入腦麝拌勻粟米粥為丸
彈子大隂乾紗袋盛安近火處每服一丸時疾生薑
蜜水磨下隂毒面青用熱水磨下
調中丸(出聖濟總錄)辟四時疫癘非節之氣
大黃(五兩剉炒)麻仁(别研)枳殼(去瓤麩炒)白茯苓(去黑皮)
芍藥前胡(去蘆頭)黃芩(去黑心各一兩)
右擣研為末煉蜜和丸如梧桐子大每服十五丸食
後飲下微利為度日晩卧服之佳
屠蘇酒(一名屠蘇飲出千金方)歲旦辟疫氣令人不染温病及
傷寒
大黃桔梗蜀椒(各汁五銖)白术桂心(各十八銖)
烏頭(六銖)菝葜(卜二銖)一方用虎杖一兩一錢無菝葜
右㕮咀絳袋盛以十二月晦日中懸沉井中令至泥
正月朔日平曉出藥置酒中煎數沸於東向戶中飲
之屠蘇酒待三朝還滓置井中能仍歲飲可世無病
當家内外有井皆悉著藥辟温氣也一方有防風一
兩
粉身散(出千金方)辟温病常用
芎藭白芷藁本
右研下篩内和米粉粉身
殺鬼燒藥方(出千金方)辟温氣
雄黃丹砂雌黃(各一斤)羚羊角
蕪荑虎骨鬼臼鬼箭羽野丈人
石長生猳猪屎馬懸蹄(各三兩)菖蒲
青羊脂白术(各八兩)蜜蠟(八升)
右為末以蜜蠟和丸如彈子許朝暮及夜中戶前微
火燒
虎杖頭殺鬼丸辟温方(出千金方)
虎杖頭(五兩)硃砂雄黃雌黃(一兩半)
鬼臼白莢蕪荑(各一兩)
右為末以蜜蠟和丸如彈子大絳袋盛繫臂上男左
女右懸屋角晦望夜半中庭燒一丸
辟温殺鬼丸(出千金方)董百鬼惡氣
雄黃雌黃(各二兩)羚羊角虎骨(各七兩)
龍骨龜甲鯪鯉甲蝟皮(各三兩)
樗頭(十五枚)空青芎藭眞珠(各五兩)
東門上雞頭(一兩)
右為末羊蠟二十兩并和丸如彈子大正旦門戶前
燒一丸帶一丸男左女右辟百惡宿弔喪問疾家各
呑一丸小豆大天隂大霧日燒一丸於牖前佳
赤散(出千金方)辟温疫氣傷寒及熱病
藜蘆躑躅花(各一兩)牡丹皮皂莢(各一兩六錢)
附子桂心真珠(各六兩)細辛乾薑(各十八銖)
右為末内眞珠合治之分一方寸置絳囊中帶之男
左女右著臂自随覺有病之時便以粟米大内著鼻
中又酒服一錢覆取汗日三服當取一遍汗
斷温病令不相染著(出千金方)
以汲水瓶一長七寸温著病人卧席下良
又方(出千金方)
以䋲度所著戶中壁屈即絶斷之
主天行時氣鬼魅邪精等(出本草)
以瓶香燒之
治温病令不相染(出千金方)
用桃樹中蟲屎末之以水調服方寸匕
又方(出千金方)
用新布袋盛赤豆一升内井中三日出舉家服二七
粒一方男十枚女二十枚
又方(出千金方)
用松葉為末以酒服方寸匕日三服辟五年温
又方(出千金方)
常以七月七日合家男呑大豆七枚女呑小豆二七
枚向日亦佳一方合家向日呑赤小豆二七枚
斷瘟疫轉相染著及至滅門延及外人無收視者(出千金方)
赤小豆鬼箭羽鬼臼雄黃(各二兩)
右為末以蜜和服如小豆一丸可與病人同床傳衣
治温病令不相染(出千金方)
用新布袋盛大豆一升内井中一宿出服七枚一方用
黑豆
治温疫(出千金方)
用藥子二枚末水服之
又方(名辟温方出千金方)
用白蜜和上色硃砂粉一兩以太歲日平旦大小勿
食向東方立呑服三七丸如麻子勿令齒近之并七
小枚投井中終身勿忘此法
剛繁辟温病粉身散常用方
芎藭(四兩)藳本遠志白术(各四兩)
米粉(一斗研)
右擣篩四物為散和米粉粉身若欲多時加藥增粉
用之
干敷散(一名干散出肘後方)主辟瘟疫惡疾令不相染著氣方
肘後作敷干抱朴子作敷下
附子(一枚一分者炮製)細辛乾薑麻子(研)
栢實(各一分)
右為散正旦舉家以井華水各服方寸匕服藥一日
十年不病二日二十年不病三日三十年不病受師
法但應三日服歲多病三日一服之忌猪肉
殺鬼丸(胡洽延年方)
雄黃硃砂(研)鬼臼鬼督郵雌黃
馬兜鈴皂莢(炙)虎骨阿魏桃白皮
菖蒲石流黃(研各五兩)甲香白膠香(各一兩)
羚羊角屑蠟蜜(八斤煉)
右擣篩十六味蠟蜜和丸如彈子大往辟温處燒之
殺鬼去惡若大疫家可燒并帶行忌生血物羊肉餳
治時疾疫(出肘後方)
用馬蹄末屑二兩絳囊帶之男左女右
蘇合香丸(出鮑氏方)
凡入温疫家先令開啓門戶以大鍋盛水二斗於堂
心用二十丸煎其香能散疫氣久病者各飲一甌後
醫者却入診視不致相染
辟時疫不相染方(出千便良方)
以冬至前後取沙牛膽將小顆黑豆著向内又不得
傾膽水出任令滿以綿繫於當風處候乾收之若遇
時疫動即朝起取膽内豆子七箇井華水服之即不
相染或云服則明目兼療内障眼
辟妖法(出千便良方)
李畋該聞集云爆竹辟妖氣鄰人有仲叟家為&KR0034;所
祟擲瓦石開戶牖不自安叟求禱之以佛經報謝而
妖祟彌盛畋謂其叟曰翁日夜於庭落中若除夕爆
竹數十竿叟然其言爆竹至晩寂然安遂伏
度瘴散(出肘後方)辟山瘴惡氣若有黑霧鬱勃及西南温
風皆為疫癘之候
麻黃椒(各五分)烏頭(三分)細辛
乾薑(各八分)防風桔梗桂
右搗篩為末平旦酒服一錢研辟諸毒惡氣冒霧行
宜服
辟天行疫癘(出肘後方)
雄黃丹砂巴豆礬石附子
乾薑
右各等分搗為末蜜丸平旦向日呑一丸如胡麻子
大九日止令無病
常用温病散(出肘後方)
真珠肉桂(各一分)貝母(熬)鷄子白(熬黃黑各三分)
右擣為末歲旦服方寸匕歲中多病可用朔望服之
有病即愈人服者當可大效一方有杏仁
趙煑膏方(出肘後方)
大黃附子細辛乾薑桂(各一兩)
巴豆(八十枚去殼)
右擣細苦酒漬之宿臘月猪膏二斤煎至三上三下
絞去滓密器貯之初覺勃色便熱服如梧桐子大一
丸不差又服亦可火灸以摩身體數百遍佳并治賊
風走遊皮膚並良可預合之一方椒一兩
單行方術(出肘後方)
用西南社中栢東南枝取暴乾為末服方寸匕立差
一方酒服
又方(出肘後方)
取正月上寅日搗女青屑三角絳囊貯繫戶上大吉
又方(出肘後方)
取正月朔望日及七日呑麻子大豆各二七枚投井
中又以附子二枚小豆七枚令女子投井中
又方(出肘後方)
取冬至日雄赤鷄作腊立春煑食盡勿分他人又正
月一日取東行桑根大如指懸門戶上又令帶之一
方長七寸用丹塗
又方(出肘後方)
右埋鵲於門前
斷温病令不相染著(出肘後方)
取斷髮繩長七寸盜著病人卧席下
辟温疫邪濕氣(出本草)
以皂莢合蒼术燒之
又方(出聖惠方)
右熬豉雜米酒漬服之
又方(出肘後方)
栢子仁細辛穄米乾薑(三分)附子(一分)
右為末酒服方寸匕日服三服服十日
又方(出肘後方)
用鯽魚密置戶下勿令知之
又方(出肘後方)
用麥蘖和穄米乾薑又云麻子可作三種服之
治入瘟疫之家(出三田方)
以雄黃末濃塗兩鼻清油亦可嚼蒜亦可飲酒更佳
即不傳染與病人同床亦不相染初洗面後及卧時
點之凡病家自生惡氣聞之即入上泥丸遂散百脉
而成死病宜以紙撚探鼻嚏之為佳如以雄黃點鼻
則自不聞氣并辟惡夢神良
剛繁大青消毒散治天行三日外至七日不歇内熱
令人更相染著
大青乾葛梔子(各四兩)香豉(八合熬綿褁)
芒硝(三兩)生乾地黃(一升切)
右切以水五升煑諸藥味取二升五合去滓下芒硝
分三服忌蕪荑酒蒜等物一方有石膏八兩
務成子螢丸主辟疾疫惡風氣百鬼虎狼蛇虺蠆諸
毒五兵百病盜賊凶害皆避之
螢火鬼箭(削去皮羽)蒺藜(各一兩)雄黃
雌黃礬石(二兩)羖羊角鍜竈灰
鐵錘柄(八銖燒黑各二兩半)
右搗篩為散以鷄子黃并丹雄鷄冠一具和之如杏
仁大作三角絳囊盛五丸帶臂仍更掛戶上
辟魔法(出千便良方)
斗門方辟魔以雄黃一塊帶頭上妙
辟温疫(出本草)
以艾納香燒之
辟瘟疫(出本草)
以臘月鼠向正旦朝所居處埋之
去惡氣除病疫(出本草)
以兜木香燒之
去温氣(出本草)
以臘月夜令人持椒井傍無與人語納椒井中温服
此水
辟惡去瘟疫病(出本草)
以狐尾燒之或以雄狐屎燒之在木石上者是也
黃龍湯(出本草)療瘟病垂死
以空甖塞口内糞倉中積年得汁其汁甚黑而苦服
之欲死即差
主天行時氣宅舍怪異(出本草)
降眞香並燒悉騐仙傳云燒之或引鶴降醮星辰燒
此香甚為第一度籙燒之功力極驗
治瘟疫(出木草)
五月一日取塚上土及磚石以瓦器中盛埋之著門
外階下合家不患時氣又正月朝早將物取塚頭古
磚一塊懸大門斷一年無時疫
辟天行時疾(出本草)
取釣樟莖葉置門上
辟瘟疫法
用熬豉和白术浸酒常服之一方無术用白米
治斷瘟疫
用上等硃砂一兩研以白蜜和丸如麻子大常以太
歲日平旦一家大小勿食諸物面向東立各呑三七
丸永無疫氣
辟天行瘟病及蛇蟲
可將預知子帶之
驅瘟癘
用豹皮寢之
法
導引法(出聖濟總錄)養生方云常以鷄鳴時心存日滚神
名三遍辟百邪正鬼令人不病瘟
東海神名阿明南海神名祝融
西海神名巨乘北海神名禺強
又存念心中氣赤肝氣青肺氣白脾氣黃腎氣黑氣出
周其身又兼辟邪鬼欲辟衆邪百鬼常存心為炎斗
煌煌光明則百病諸邪不敢干之可以入瘟疫之中
時氣勞復論
夫時氣病新差血氣尚虚津液未復復以勞動便成病
焉若言語思慮則勞傷於神梳頭澡洗則勞傷於力未
堪勞而強勞之則生熱熱氣既還入經絡復為病者名
曰勞復又病新差脾胃尚虚穀氣未復若食肥肉魚膾
餅棗栗之属則未能消化停積在於腸胃使脹滿結實
因更發熱復為病者名曰食復病新差後但得食糜粥
寧少食令飢慎勿飽不得他有所食雖思之勿與之也
計日傳久可漸食羊肉白糜若美汁雉兔鹿肉不可食
及猪狗肉也新差後常卧愼勿早起梳頭洗面非但體
勞亦不可多言語用心使意勞復凡此皆令人勞復故
督郵顧子献得病已差未痊詣華敷視脉曰雖差尚虚
未得復陽氣不足愼勿勞事餘勞尚可女勞則死當吐
舌數寸其婦聞其夫差從百餘里來省之經宿交接中間
三日發熱口噤臨死舌出數寸而死病新差未滿百日
氣力未平復而以房室者略無不死有士蓋正者病愈
後六十日已能行射獵以房室即過於向死者凡熱病
房室名為隂陽易之病皆難治多死近者有一士大夫
小得傷寒瘥已十餘日能乘馬行來自謂平復以房室
即小腹急痛手足拘攣而死凡時病差後未滿五日食
一切肉麵者更發又因時病差後新起飲酒及韮菜病
更發時病新差後食生魚鮓下利必不止時病新差食
生菜令顔色終身平復時病所差汗解飲冷水者損心
胞令人虚不復時病新差食生棗及羊肉者必膈上作
熱蒸時病瘥食犬羊等肉者作骨中蒸熱時病新瘥食
魚肉與瓜生菜令人身熱一作腫時病新差食蒜膾者
病發必致大困
方
鼠矢湯療患天行熱病差後勞復頭痛如初病者
雄鼠屎(三七枚熬湯成下)乾薑(二兩)梔子(十四枚擘)
葱白(一升)豉(八合)
右切以水三升煮取一升七合去滓内鼠屎末分温
二服服别相去如人行六七里微汗内消不利忌如
前法
枳實湯(出活人書)治患數日復勞復者
枳實(三枚炙)梔子(十四枚擘)葱白(切一斤)
香豉(半升)鼠屎(三枚)
右以水一斗煎至二升五合分温三服别去如人行
六七里進一服内消不利忌如藥法
人參散(出聖惠方)治時氣後勞復虚熱四肢沈重或半起
半卧氣力虚羸宜服
人參(去蘆頭一兩)甘草(炙微赤剉一兩)石膏(二兩)
赤茯苓(二兩)半夏(湯洗七遍去滑一兩)前胡(去蘆頭一兩)
知母(一兩)黃芩(二兩)小麥(一合)竹葉(一握)
右細剉和勻每服半兩以水一大盞入薑三片煎至
五分去滓不計時候温服
鼈甲飲子(出聖惠方)治時氣後勞復發寒熱進退
鼈甲(塗醋炙令黃去裙襴)前胡(去蘆頭)人參(去蘆頭)
甘草(炙微赤剉各三分)生薑(一分)豉心(一分)
葱白(七莖)雄鼠糞(十四枚)
右細剉和勻每服半兩以水一大盞煎至五分去滓
不計時候温服
梔子仁散(出聖惠方)治時氣後數日已解勞復發者宜服
梔子仁(一兩)葱白(十二莖)豉(一合)雄鼠糞(十四枚)
甘草(半兩炙微赤挫)麻黃(一兩去根節)枳殼(一兩麩炒微黃去瓤)
右㕮咀令勻每服半兩以水一大盞煎至五分去滓
不計時候温服有微汗便愈
治時氣熱氣解後復發頭痛如初病者宜服此方(出聖惠方)
雄鼠糞(三七枚杵末)石膏(二兩細研)葛根(二兩剉)
梔子仁(半兩)葱白(七莖)豉(二合)
右細剉和勻每服半兩以水一大盞煎至五分去滓
不計時候熱服未汗再服
陳橘皮散(出聖惠方)治時氣差後起早及食多勞復宜服
陳橘皮(一兩湯浸去白釀焙)甘草(半兩炙微赤挫)
雄鼠糞(一兩)豉(一合)㯽榔(一兩)
右為末每服三錢以水一中盞煎至六分去滓不計
時候温服
豉心散(出聖惠方)治時氣後飲食過多脉候實數復發如
初
豉心(二合)雄鼠糞(二七枚)白术(一兩)
川大黃(二兩剉碎微炒)梔子仁(一兩)木通(二兩剉)
右為散每服三錢以水一中盞入生薑半分煎至六
分去滓不計時候温服
蘆根飲子(出聖惠方)治時氣病差後勞復發熱嘔吐不下
食
蘆根(二兩)竹茹(二兩)人參(二兩去蘆頭)生薑(二兩)
石膏(四兩細研)陳皮(一兩湯浸去白瓤)
右剉和勻每服半兩以水一大盞煎至五分去滓不
計時候温服
鼠矢湯(出聖惠方)治天行勞復兼治時氣後勞復身體疼
痛壯熱
雄鼠糞(五枚兩頭尖去)豉(半合外臺作一升)
梔子仁(五枚外臺作二十枚擘)枳實(五枚麵炒黃外臺作殼三枚中破一方用枳)
右剉碎以水一大盞半煑取一盞去滓分温三服不
計時候相次服外臺方五升水煮取二升四合分三
服相去如人行十里久若覺大便澁加大黃三兩
薄荷粥方(出聖惠方)治時氣勞復四肢煩疼宜服
薄荷(一握)阿膠(一兩杵碎炒令黃燥)川升麻(一兩)
豉心(一合)
右細剉和勻以水兩椀煮去滓以粳作稀粥服厚覆
取汗
治時氣新差起早勞復及飲食過多復發欲死(出聖惠方)
以鼈甲三兩醋塗炙令黃焦去裙襴搗羅為散每服
三錢以粥飲調下不計時候服外臺方燒為末服方
寸匕忌莧菜
又方
取所食物燒作灰細研每服以粥飲調下二錢
治天行差後勞發此病復發或因起動勞役或因飲食
稍多或因言語過分或緣視聽不節或為動轉不常
皆成此復若復甚者乃至不救劇於初得病時不可
以復發而生輕易勞復狀一如傷寒初有如此者宜
合葱白等七味飲服之漸覆取汗
葱白連鬚(切一升)乾葛(切六合)新豉(一合紙褁)
生薑(切二合)生麥門冬(去心六合)乾地黃(六合)
勞水(八升此水以扚揚之一千過)
右藥用勞水煎之三分減二去滓分温三服相次如
人行八九里如覺欲汗漸覆之與傷寒無異
又依前葱白等七味飲服之得可但遇寒温將息以取
安稳若不覺可宜合萎蕤等五味飲子服之
萎蕤(五兩切)葱白(切一斤)豉心(一升綿褁)
粳米(三合碎研)雄鼠屎(七枚末)
右藥以水七升煮取汁去滓内粳米屑煮米爛訖内
鼠屎末攪勻頓服覆被安卧取汗差
治天行病差後凖常合漸健能行履遂過限不堪起動體
氣虚羸每覺頭痛唇口乾乍寒乍熱發作有時或雖
能行動運轉然每作時節有前狀者名天行不了有
此宜合地骨白皮等五味飲子白薇等十味丸方細
服之
地骨白皮(三兩)白蜜(三合)知母(三兩)
麥門冬(五兩去心)竹瀝(一升)
右藥切知母以上和麥門冬然後以水六升煮取二
升去滓内竹瀝蜜攪調分温三服相去如人行十里
久如覺虚不能空服頓盡欲間食服亦佳兼主傷寒
又若服前地骨皮等五味飲子不可雖可不能全退宜
合白薇等十味丸
白薇(三兩)知母(四兩)地骨皮(三兩)乾地黃(六兩)
麥門冬(五兩去心)甘草(四兩炙)蜀椒(三兩)
萎蕤(三兩)橘皮(二兩)人參(三兩)
右藥細切合搗篩絹羅為散蜜和丸梧桐子大初服
以飲下十五丸日再服稍加至三十丸服經三數日
後自候腹中若覺熱則食前服如不能以空飲下藥
宜合烏梅等四味飲下前丸忌菘菜海藻蕪荑等
烏梅散
烏梅(十枚)萎蕤(五兩)生薑(五兩)白蜜(一合)
右切以水六升煮三味取二升去滓内白蜜攪調細
用下前丸水冷煖以意斟酌縱不下丸但覺口乾渴
則飲之
麻黃散治温病差愈食復病
麻黃(十分去節)大黃(十五分炙)附子(一分炮)
厚朴(二分炙)苦參(六分)石膏(六分碎綿褁)
烏頭(六分炮)
右七味搗篩以苦酒米汁和服方寸匕日三夜二服
麻子(一升)豉(一升綿褁)牡鼠屎(七十二枚)
右三味以水五升煮取二升半分温三服立愈試之
有神效
大黃丸
大黃(一兩蒸之二斗米下)巴豆(五十枚去心皮熬)桂心(二分)
硝石(三分煮無者以芒硝代之)乾薑(二分炮)
右五味搗篩四味别搗巴豆令如泥令合和以蜜更
搗二千杵丸如梧桐子壞一丸湯服之但熱在膈上
當吐膈下當利預作粥如服他吐下丸法服藥兩食
頃不吐下以熱飲動之若不得吐下可更服一丸半
此藥壯人可二丸此藥優於他吐下藥丸故宜大小不
多冷粥解之若有瘡綿挺如指蜜和一丸塗挺頭旦
内瘡中晡出之不瘥更作温病不得大便服之得下
佳宿食不消亦服之飛戶遁漿服半丸日一應須臾
止心腹脹滿痛服一丸瘧者依發日宿勿食清晨服
一丸若壯人服二丸得吐下忍飢過發時乃食婦人
産後血結中奔走起上下或絶産無子或月經不斷
面目青黃服半丸小兒淋瀝寒熱臚脹大腹不欲食
不生肌三四歲如麻子日服一丸六七歲服二丸如此
三十日心腹諸病差小兒半之愈大良忌野猪肉蘆
笋生葱
治時氣病起諸勞復方(出肘後方)
用乾蘇葉一把水五升煮取二升盡服之無乾者生亦
可用加生姜四兩豉一升
又方(出肘後方)
用濃煮甘皮服之蘆根亦佳
竹葉湯治天行後寒熱牽勞下腹四肢沈重或一卧
一起氣力羸弱
竹葉(一把)小麥(一升)甘草(一兩炙)石膏(二兩研)
茯苓(二兩)半夏(一升洗去滑)前胡(二兩)知母(二兩)
黃芩(二兩)人參(二兩)生薑(四兩)大棗(三十枚擘)
右十二味切以水六升煮竹葉減四升去滓内藥煮
取三升分三服忌海藻菘菜醋物羊肉餳等物
勞多而復發方(出肘後方)
燒取篩末服方寸匕良
治時氣病起諸勞方(葛氏肘後備急方)
凡得病毒愈後百日之内禁食猪犬羊肉并腸血及
肥鮮油膩乾魚則必大小痢下則不可復救又禁食
胡蒜韮薤生菜蝦䱉等食此多致復發則難治又令
到他年數發也
粉三升以暖水和服之厚覆取汗
治温病勞復及食勞(出本草)
以人屎燒灰酒服方寸匕
主天行勞復(出本草)
以故繳脚布洗汁飲帶垢者良
治温病食勞(出本草)
以杏仁五兩酢二升煎取一升服之取汗差
治篤病新起早勞食飲多致復欲死方(出本草)
用水服胡粉少許
治天行勞復
以故膩頭布浸取汁煖服一方用頭上垢多時收者
治交接勞復卵腫腹中絞痛便欲死(出本草)
刮青竹皮一升以水三升煮五沸絞頓服
時氣瘴疫
方
茵陳散(出聖惠方)治時氣瘴疫頭痛壯熱心如火煎面目
黃黑四肢沉重不得睡卧
子芩黃連(去鬚各半兩)秦艽(去苖)知母
川芒硝土瓜根川大黃(剉碎微炒)茵陳
梔子仁(各一兩)大青赤芍藥(各一兩)
右為散每服不計時候以新汲水調下三錢須臾便
喫白粥飲半大盞以次喫葱茶一碗腹中稍覺轉動
下利額上似微潤即以衣蓋取汗解差
硃砂散(出聖惠方)治時氣瘴疫辟毒
硃砂(細研)川烏頭(炮製去皮臍各二兩)細辛
乾薑(炮製剉)躑躅花(酒拌炒令乾)白术
&KR0797;&KR0803;根(各半兩)
右為散每服不計時候以温酒調下二錢厚覆汗出
差
老君神明白散(出聖惠方)治時氣瘴疫
方見本門頭痛類五味同
時氣瘴疫諸方(出聖惠方)
右以艾炙病人牀四角各一壯勿令知之
治温瘴(出本草)治寒熱發歇不定煩渴頭疼心躁
用杜董枝葉搗爛以新酒浸絞汁服之吐出惡涎甚
效
赤散方(出聖惠方)治時氣瘴疫
牡丹(一兩)細辛(半兩)皂莢(去黑皮塗醋炙微黃去子一兩)
桂心乾薑(炮製剉)附子(炮製去皮臍)真珠
躑躅花(醋拌炒令乾各半兩)
右為散初覺頭強惡寒便以少許内鼻中吸之嚏為
候相次以温酒調服二錢厚覆取汗愈
雄黃丸(出聖惠方)治時氣瘴疫消除惡氣鬼魅精邪等宜
用
雄黃(細研)硃砂(細研)雌黃(細研各五兩)蒼术
虎頭骨鬼督郵鬼箭羽羖羊角屑
鬼臼馬蹄川烏頭蕪荑菖蒲
白莢芎藭麝香(細研各一兩)天雄(一兩半)
右為末都研令勻以蜜蠟一斤青羊脂三兩丸如彈
子大晨昏燒一丸去萬鬼辟毒氣以綘袋子盛一丸
帶之及懸於門戶上
殺鬼丸(出聖惠方)治時氣瘴疫
虎頭骨硃砂(細研)真珠末雄黃(細研)
曾青(細研)鬼臼皂莢桔梗(去蘆頭)
芎藭蕪荑白术白芷菖蒲
鬼箭羽鬼督郵藜蘆(去蘆頭)女青(各半兩)
右為末都研令勻煉蜜和丸如彈子大男左女右以
青囊帶一丸
犀角丸(出聖惠方)治時氣瘴疫百病
犀角屑桂心羚羊角屑牛黃(細研)
鬼臼附子(炮製去皮臍)獺肝(微炒)麝香(細研)
真珠末雄黃(細研水飛過)硃砂(細研水飛過各半兩)
巴豆(十粒去皮心研紙褁壓去油)蜈蚣(二枚微炙)麝香
貝齒(二兩)
右為末煉蜜和丸如梧桐子大每服不計時候以温
水下五丸
安息香丸(一名雄黃丸)治時氣瘴疫(出聖惠方)
安息香雄黃(細研各一兩)硃砂
硫黃(細研)乾桃葉(各三兩)
右為末煉蜜和丸如彈子大時以一丸燒於所居之
處仍亦宜用後方頓服之
治時氣瘴疫浴湯方(出聖惠方)
桃枝葉(十兩)白芷(三兩)栢葉(五兩)
右為散每服三兩煎湯浴之極良
虎頭丸(出聖惠方)治時氣瘴疫殺鬼除一切疫氣
虎頭骨(二兩)硃砂(細研)雄黃(細研)
鬼臼皂莢蕪荑(各一兩)
右為末煉蜜和丸如彈子大以綘囊盛一丸懸臂上
男左女右家中懸屋四角月朔望夜半中庭燒一丸
晨起各人呑小豆大丸不致傳染一方有菖蒲藜蔞
無虎頭鬼臼皂角作散帶之
大黃膏(出聖惠方)治時氣瘴疫
川大黃(剉碎微炒)附子(炮製去皮臍)細辛
乾薑(炮製剉)川椒(去目及閉口者微炒去汗)
桂心(各一兩)巴豆(三十枚去皮心研紙褁壓去油)
右細剉以醋浸一宿漉出用臘月猪膏二斤煎三上
三下絞去滓密器盛之初覺不安便以熱酒服如梧
桐子大一丸未差再服又水調三丸熱炙手以摩身
體數百遍并治賊風遊走皮膚
獺肝丸(出聖惠方)治時氣瘴疫骨熱煩悶
獺肝(二兩微炒)人參(去蘆頭)沙參(去蘆頭各一兩)
鬼臼(去毛)苦參(剉)甘草(炙微赤剉各半兩)
右為末煉蜜和丸如梧桐子大每服以粥飲下二
十丸
鬼臼丸(出聖惠方)治時瘴疫
鬼臼(去毛)雄黃(細研水飛過各一兩)龍腦(細研)
麝香(細研各三錢)
右為末煉蜜和丸如梧桐子大每服不計時候以人
參湯下十丸
鬼箭羽丸(出聖惠方)治時氣瘴疫除辟毒氣
鬼箭羽鬼臼(去毛各一兩)赤小豆(半合炒熟)
硃砂(細研水飛過)甘草(炙微赤剉各半兩)
雄黃(細研水飛過半兩)
右為末煉蜜和丸如豇豆大如已患者手掌中水調
一丸塗於口鼻上又於空腹温水下一丸如未染疾
者但塗口鼻兼以皂囊盛一丸繫肘後亦宜服燒一
丸忌羊血
雄黃散(一名二大流金散)治時氣瘴疫(出聖惠方)
雄黃(細研)雌黃(細研)白礬鬼箭羽(各一兩)
羚羊角(二兩)
又為散入雄黃等研令勻以三角綘囊盛一兩帶心
前并門戶上又月旦以青布褁一錢中庭燒之辟瘴
疫病人亦燒一錢薰之即差一方不用羚羊角
彈鬼丸(出聖惠方)治時氣瘴疫
雄黃硃砂(細研)川烏頭鼠婦(各一兩)
石膏(二兩)
右以正月建除日熱厭日亦得羅為末以白蠟五兩
銅器中火上銷下藥攪令凝丸如楝實大以赤絹褁
一丸男左女右帶之
驅邪散治傷風
蒼术(二兩米泔浸一宿淨刮去皮微炒)川芎(一兩)甘草(炙半兩)
右為細末每服二錢時常頭痛沸湯下稍甚薑棗或
葱白煎七分連進三兩服微汗出即愈
劫勞散(出和劑方)治五勞七傷寒傷四時山嵐瘴瘧時行
疫癘心神煩躁口苦舌乾增寒壯熱頭疼鼻塞腰脚
酸倦背脊強急渾身疼痛
地骨皮(二錢)前胡(去蘆頭二兩七錢)川芎(二兩二錢半)
桔梗(去蘆頭二兩七錢)甘草(三兩六錢)蒼术(米泔浸去皮焙三兩二錢)
麻黃(去根節四錢半)肉桂(去粗皮一兩二錢半)當歸(去蘆七兩三錢半)
天僊藤(二兩半)石膏(九錢)香附子(炒去毛三兩六錢)
荆芥(三兩七錢去梗)陳皮(去白一兩三錢)白芷(四錢半)
右為細末每服二錢水一盞烏梅半箇入鹽同煎服
如要汗出加葱白薑一錢連進三服常服温鹽酒調
熱湯點亦得
治温瘴疫久欲死不可差者(出本草)
取鷓鴣合毛熬酒漬服之生搗取汁服最良嶺南
土人食之解野葛生金蛇茵等物毒
又方(出聖惠方)
鮑魚頭(一枚燒為灰)赤小豆(半一兩)
右為散空心以温水調下半錢酒下亦得女用豆二
七枚
又方(出聖惠方)
以炒豉一升和术一斤酒漬恒將服之
治瘴氣方(出千金方)
蒜(五枚并皮研之)䜴心(一升)
右以三歲男兒尿一升煮六沸去滓服之良
又方(出千金方)
以青竹茹二升水四升煮取三升分作三服
治患霧氣者(出千金方)心内煩悶少氣頭痛項急起則眼
眩欲倒身微熱戰掉不安時復增寒口中欲吐吐則
無物
以新猪屎二升半内好酒三升攪令散以生布絞取
汁更以綿濾頓服之盡即地鋪煖卧覆盖前着火當
汗出便細去上衣勿使身寒寒即不差看汗出自乾
乃起愼風冷亦治瘧及風勞蠱毒等疾
真方不換金正氣散治四時傷寒五種膈氣和脾胃
止吐瀉温中下痰飲止腹痛滿呑酸噫痞噎塞乾嘔
惡心内受寒温外感風邪身體沈重肢節酸疼頭昏
鼻塞未分隂陽之間尤宜服之則氣自正而病自退
及能止汗解山嵐瘴氣八般瘧疾遍身浮腫五勞七
傷或風氣所灌手足腫痛全不思飲食孕婦産前後
皆可服餌又治癨亂吐瀉心腹疼痛脾氣虚弱臟腑
時鳴小兒脾胃不和時氣諸疾及治四方不伏水土
凡過嶺南此藥不可闕(出和劑方)
藿香厚朴(薑汁製)陳皮(去白)蒼术(浸炒)
半夏甘草(炒)川芎(以上各一兩)
右㕮咀如法修製每服五錢水一盞半生薑三片棗
二枚同煎至八分去滓温服再煎不拘時候如出汗
加䓤白煎若酒後得證加乾薑煎小腹疼加炒小茴
香煎心疼加玄胡索煎如隂證手足微冷大便虚加
丁香乾葛薑同煎食後得證加香附子淡豆豉煎口
吐酸水氣聞食臭因大便閉腹痛者可用感應丸一
定自丸如粟米大作一服或脾積七十為丸服藥煎
水送下去臟腑一二行温稀粥阻住瀉痢加肉荳䓻
煎
一方
鄉村無藥處薑葱豆䜴煎湯熱服被蓋汗出即愈無
汗再服汗後避風半日
度瘴發汗青散(出千金方)治傷寒嫩色惡寒發熱頭疼項
強體疼
麻黃(三兩半)桔梗細辛吳茱萸防風
白术(各一兩)烏頭乾薑蜀椒桂心(各一兩六錢)
右搗篩温酒服方寸匕温覆取汗止若不得汗汗少
不解復服如法若得汗足如故頭疼發熱此為内實
當服駃豉丸若雚氏丸如得頭重者可以二大豆許内
鼻孔中覺癢涕出一日可三四度必愈兼辟時行病
升麻消毒散(出德生堂方)專治天行瘟疫毒氣上攻頭目
耳項俱腫等證其證因傷寒感冐瘟疫不正天行毒
氣成大頭之病增寒壯熱先從耳前後微腫疼痛逐
漸發腫連咽喉頭項赤腫名曰大頭風又名洗頭雷
風等風腫病者形貌變異大頭大如栲栳其病傳染
諸人如醫卜僧道切不可貪財恐藥染疾患者之家
亦當戒慎如瘟疫與小兒痘瘡證避忌不得煎灼燒
炙魚肉及房色血糞厭穢宜潔淨房舍洒掃焚香禱
告神天祈福保安予初聞之頗似可笑留京都既久
屢曾親見而存心正㕮咀水煎服若急汗熱服以薑
投之若緩汗温服而不用湯投之也脉浮而不解者
先急後緩脉沈而不解者先緩後急九味羌活湯不
獨解利治雜病有神中風行經者加香附子中風秘
塞者加大黃風熱濕并三者合而成痺等證各隨十二經
上下内外寒熱温涼四時六氣加減補瀉用之煉蜜
作丸亦可加生地黃兩半治兩感傷寒如神用豆淋
酒煎治破傷風
太陽經傳裏傷寒胸中有熱胃有邪氣傳陽明本也腹
中痛欲嘔者熱在内也宜黃連湯
甘草黃連乾薑人參(各七錢半)大棗(三枚)
右剉細每服五錢水煎服
發熱惡寒自汗脉緩發熱惡風無汗脉緩此二證易老
元用桂枝二麻黃一湯後亦改用九味羌活湯無論
有汗無汗悉宜服之
治傷寒唇緊
用鼈甲及頭燒灰作末傅之
治傷寒大熱悶心煩
用槐木子燒存性為末酒服方寸匕
治汗不溜瘦却腰脚并耳聾
用荆三稜米醋浸夏月浸四日冬月浸六日杵為末
醋湯調下三錢
治汗後迷亂者
用敗扇燒為末和粉身上
法
發汗法(出活人書)
凡發汗欲令手足俱周濈濈然一時許為佳不欲如
水淋漓服湯中病即已不必盡劑然發汗須如常覆
腰以上厚衣覆腰以下蓋腰以上淋漓而腰以下至
足心微潤病終不解凡發汗病證仍在者三日内可
二三汗之令腰脚周遍為度
一法無藥處可用兩手指相交緊叩腦後風府穴向前
禮百拜汗出自解(出神效方)
葱白(爛研二兩)生薑(細切一兩)豉(一合搗碎)細茶末(二錢)
右先以水二盞煎葱并薑至一盞半次下豉煎少時
即入茶末去滓頓服厚衣蓋覆取汗
茵陳丸治瘴氣時氣及黃病㾬瘧等方
茵陳梔子仁鼈甲(炙)芒硝(各二兩)
大黃(五兩)豉(五合熬令香)常山
杏仁(去皮尖雙仁炒各三兩)巴豆(一兩去心皮熬)
右搗篩蜜和為丸初得時氣三日内平旦飲服每服
一丸如梧桐子大如人行十里久或吐或汗或利如
不吐及不利不汗更服一丸五里久不吐利汗則以
熱飲投之老小以意量減黃病痰癖時氣傷寒㾬瘧
小兒驚熱欲發癎服之無不瘥者療瘴特神驗有人
赤白痢者服之亦差春初有宿熱依上法服之取
吐利當年不憂熱病忌莧菜蘆笋野猪肉生葱生菜
一方(出肘後方)治時氣垂死破棺
用大錢百文水一斗煮取八升内麝香當門子郁李
子二味稍稍與飲至盡或汗或吐
和解散(出傳信適用方)治感風中暑感寒表裡未辨頭痛惡
心發熱煩疼不進飲食常服正氣除寒邪辟瘟疫不
問老小皆可服
蒼术(洗淨)厚朴(製)桔梗(去蘆頭)甘草(炙)
神麯(炒)麥蘖(炒)川芎陳皮(去白炒)
赤茯苓(各四兩)藿香葉柴胡(去蘆頭)
當歸(洗)赤芍藥半夏麯(各二兩)前胡(洗去戶一兩)
右為麄末每服四錢水一盞半薑三片棗一箇煎至
七分去滓服不拘時候
桃葉湯(出本草)治辟瘟疫薰身法
用水一石煮桃葉取七斗以厚鋪席自圍衣被蓋上
安桃葉湯於牀簀下乘熱自薰停少時當汗汗遍去
湯待歇束粉之并炙大焦則愈陳廩邱蒸法經云連
發汗不出者死者可蒸如中風法以問張苗苗曾有
疲極汗出卧單簟中冷但苦寒倦四日凡八日過發
汗不出燒地排葉蒸之則得大汗被中傅粉極燥便
瘥後用此發汗得出蒸法者燒地良久掃除法大可
以水洒取蠶沙若桃葉栢葉糠及麥麩皆趣用易得
者牛馬糞亦可用但臭耳取桃葉欲落時可多收乾
之以此等物著處令厚二三寸布席坐上温覆用此
汗出若過熱當審細消息大熱者重席汗出周身便
止濕粉乏勿令過此法
治時氣瘴疫
用栢木枝取社中西南上木東南枝不以多少暴乾
擣羅為末以水調下一錢匕日三四服
去心腹煩熱天行瘟瘴
以水磨陳家白藥服之
時氣疫癘論
夫人居天地之間稟氣於隂陽氣和則安氣盩則病故
一歲之内節氣不和寒暑乖候皆為疫癘之氣感而為
病故名疫癘其狀無問長少率皆相似俗又名天行其
病與時氣温熱等病相類治各隨其證以方制之又詩
曰四時疫癘會應難老幼調停摠一般夏責於心冬責
腎季脾秋肺與春肝又論云疫癘春感清升麻葛根湯
解肌湯夏感寒理中湯麝香湯半夏桂甘湯秋感熱
白虎加蒼术湯發黃癉者茵陳五苓散冬感暖而病曰
冬温萎蕤湯四時通用敗毒散升麻菖根湯土無正行
因火而名當隨其症而取之
方
牛黃七寶膏治傷寒時疫熱毒暑病心胷痞塞或發
黃斑狂躁迷悶及久經取轉不效温毒滯積潮熱
牛黃龍腦麝香(半錢)硃砂(二錢半)
輕粉(以上并研)白麫(各半兩)寒水石(燒通赤三兩半)
右同研勻滴水和作二十丸每服一丸澄清水化小
兒半丸不拘時候
聖散子治傷寒時行疫癘風温濕温不問隂陽兩感
表裡未辨或外熱内寒外寒内熱頭項腰脊拘急痛發
熱惡寒肢節疼痛嘔逆喘咳鼻塞身重及食飲生冷
傷在胃脘滿悶腹肋脹痛心下結痞手足逆冷腸鳴
泄瀉水穀不消時自汗出小便不利因觀東坡先生
註述其功效不可勝言昔在杭州其年瘟疫大行滿
城人皆惡其病危篤不救每用聖散子不問隂陽兩
感男女婦人狀至危篤連飲數次而汗出氣通連服
取瘥藥性小熱而陽毒發狂之類入口便覺清涼此
藥殆不可常理而論也若時疫流行不問老幼良賤
各飲一盞則時氣百病不生真濟世衛生之寳也其
方人巢君數世寶之治此疾百不失一余謫居黃州
連歲大疫所全活者不可勝數巢君甚秘此方偶泄
之以傳蘄水龐君時龐以醫聞世又善著書故以授
之且使巢君與此方同不朽也噎者氣停胸膈欲噯
覆而聲不出聖散子主之加柿蒂煎
厚朴(去麄皮薑製)白术防風(去蘆頭)澤瀉
吳茱萸(洗七次)附子(炮製去皮臍)藁本(去圡)
高良薑猪苓(去皮)藿香(去枝土)蒼术(一方作苑术)
麻黃(去根節)細辛芍藥獨活(去蘆頭)
半夏(洗七次薑製)茯苓(去皮)柴胡枳殼(去瓤麩炒各半兩)
甘草(炙一兩)草荳蔻仁(十箇去皮)石菖蒲(半兩)
右為散每服四錢水一盞半煎取一盞去滓熱服不
計時候取微汗即愈時氣不和空心飲之辟邪疫
香蘇散治四時瘟疫傷寒一應大人小兒初感風寒
隂陽未分傷寒傷風傷濕傷食皆可服頭痛發熱惡
寒腰脊疼痛心滿嘔逆中外諸邪所感
香附子(炒去毛)紫蘇(各四兩)甘草(一兩)
陳皮(不去白二兩)
右為末每服三錢以水一盞煎至七分去滓熱服不
計時候日三次若作細末只服二錢入鹽點服一方
有蒼术加沈香名沈香飲子頭痛加川芎白芷北細
辛荆芥穗每服各半錢咳𠻳聲重痰多涕稠加半夏
苦梗烏梅各半錢桑白皮七寸心疼加石膏半夏各
半錢泄瀉木瓜藿香各半錢傷濕自汗時行暴瀉生
薑三片車前子一撮或用香附子陳皮各一兩以石
器滴酒炒黃色為散煎服感濕日久腰脚疼行步難
酒煎服或濕氣久留脾疼身體手足倦怠腹脹滿或
有氣上衝有類虚損實非虚損此主之實積腹痛泄
瀉䓤白二根烏梅一箇併呑服盧氏感應丸菉豆大
三七粒方在諸風疾類脚氣每服㯽榔木瓜大腹皮枳殼
木香各少許鹽酒水煎空腹服感風宿食不化潮寒
腹痛作瀉惡風四肢拘急生薑三片烏梅一箇葱白
二根併服盧氏感應丸瘧疾桃柳枝七寸薤白二箇
頭痛作惡加鹽少許男女冷氣加茱臾一撮食鹽少
許婦人血氣加莪术茴香烏藥當歸所加量病人虚實增
减除香附子紫蘇加厚朴桔梗藳本各四兩名和解
散乃平和之劑隨病用之嘗有白髮老人授此方與
一富人家其家合施當大疫城中病者皆愈其後疫
鬼問富人富人以實告鬼曰此方老教三人矣稽顙
而退
聖僧散(出驗良方)治疫病氣及一切傷寒不拘輕重可用
香白芷(二兩)甘草(半兩並生用)
右為細末每服二錢薑三片棗三枚葱白三寸水一
盞煎至八分熱服被蓋汗出即安良久又進一服以
正邪氣
桂枝黃芩湯(出危氏方)治風疫脉浮數而頭項疼腰脊痛
發熱惡風其證皆如太陽傷風但脉隂不弱相傳染
為異耳
桂心(去皮)芍藥黃芩(各半兩)甘草(炙一兩)
右為散每服五錢水一盞半薑三片棗一枚煎至八
分去滓食前服
沃雪湯(出三因方)治傷寒疫温濕疫熱疫山嵐瘴氣
蒼术乾薑(炮)甘草(炙各六兩)防風
乾薑厚朴(製炮)芍藥(各四兩)
右為散每服三錢半水二盞煎七分去滓服
十味芎蘇散(出永類鈴方)治四時瘟疫傷寒發熱頭痛大
人小兒初感風寒皆可用之
川芎紫蘇乾葛甘草前胡(一方用柴胡)
茯苓半夏枳殼桔梗陳皮
右等分㕮咀每服三錢水一盞生薑棗子煎去滓熱
服取汗
神术散(出楊氏家藏)治四時傷寒瘟疫頭疼項強發熱憎
寒身體疼痛傷寒鼻塞身重咳𠻳頭昏並治之
藁本(去土)羌活(去蘆頭)甘草(炙)香白芷
細辛(去葉及土)川芎(各一兩)蒼术(五兩米泔浸一宿切炒)
右為散每服三錢水一盞生薑三片葱白三寸煎七
分温服不拘時候傷風鼻塞為末葱白茶清調下
一方無藁本一方蒼术半斤去皮川芎三兩藁本去
苗圡洗三兩甘草炙二兩細辛去苗一兩
神授九一散(一名太乙十神散)治時氣冷暖不正瘟疫妄行
人多疾病此藥不問隂陽兩感風寒濕痺並皆治之
川升麻白芍藥紫蘇葉香附子
乾葛香白芷陳皮青皮甘草
川芎
右等分為粗末每服三錢水一盞生薑三片煎至八
分去滓通口服不拘時候連進三服如發熱頭痛加
連鬚葱白三寸同煎如中滿氣噎加枳殼數片産婦
嬰兒老人皆可服以導引經絡不致變動其效如神
此按皆可服不瀉
沃雪湯(出百一選方)解利四時傷寒時行瘟疫風濕隂陽
兩感表證未解身體壯熱疼痛惡風聲重鼻塞頭痛
四肢項頸煩倦又治太陽初冐寒邪此藥温和表裡
順適隂陽老幼四時皆可服纔着此者連進二服立
瘥
蒼术(八兩去皮)厚朴(四兩去皮)當歸(洗)川芎
白芍藥防風橘皮(去白)葛根甘草(各三兩)
右㕮咀每服三錢水一盞半煎至一盞去滓温服
救疫神方(出百一選方)
黑豆(三合炒令香熟)甘草(二寸炙黃)
右以水二盞煎至一半時呷之四時瘟疫發腫者服
無不效
來蘇散(出和劑方)解利四時瘟疫傷寒身體壯熱頭痛憎
寒項脊拘急渾身疼痛渴煩悶亂大小便澁嗜卧少
力不思飲食及諸氣疼五勞七傷山嵐瘴瘧寒熱往
來等候並皆治之
柴胡(去蘆頭)甘草(炙)乾薑(各三兩)
肉桂(去粗皮不見火)桔梗防風荆芥穗
五加皮(各一兩)芍藥(半兩)麻黃(去節)
陳皮(去白皮一兩半)黃茋(蜜水浸一分)
右為細末每服二錢水一盞薑三片同煎至八分熱
服不拘時候
十神湯(出德生堂方)治時令不正感風寒頭痛項強太陽
經病微熱酒傷寒風濕瘴皆治之以此導引經絡不
致變動其功效非淺
川芎甘草(炙)麻黃(去根節)升麻(各四兩)
乾葛(十四兩)赤芍藥白芷陳皮(去白)
紫蘇葉香附子(去毛各四兩)
右為細末每服三大錢水一盞薑五片煎至七分去
滓熱服不拘時候如發熱頭痛加葱白三莖如中滿
氣實加枳殼數片老小婦人皆可服
治瘟氣病欲死
用苦參二兩以水二升煮取一升頓服之一方用酒
煮飲之當吐則除諸毒病服之覆取汗皆愈
治天行
以生牛蒡根擣取汁五大合空腹分為二服服訖取桑
葉一大把炙令黃水一升煮取五合去滓頓服暖覆
取汗皆愈無葉用枝
治天時疫癘(出千金方)
以東行桃枝細剉煮之服佳一方月望日煮湯浴之
前胡湯治時行疫癘壯熱欬嗽痛心悶
前胡(去蘆頭)升麻麥門冬(去心焙各三分)
貝母(去心)紫苑(去苗土)杏仁(去皮尖雙仁炒研各半兩)
甘草(炙一分)石膏(一兩一分)
右為散每服三錢水一盞竹葉二七片煎至七分去
滓不拘時候温服
麻黃湯治時行疫癘病頭體熱渴躁百骨節疼痛
麻黃(去根節)葛根(剉各一兩)黃芩(去黑心)
梔子仁芍藥杏仁(去皮尖雙仁炒各三分)
右麄搗篩每服五錢水一盞入豉五十粒同煎至七
分去滓温服
葛根湯治時行疫癘兼風熱目疼心中妨悶
葛根(一兩)蔥白(一莖切)芍藥(三分)豉(半合)
右剉二味如麻豆大用水三盞煎至一盞半去滓分
温二服
桂心湯治時行疫癘病未經汗下體熱煩悶
桂心(去粗皮三分)芍藥(一兩)麻黃(去根節)
杏仁(去皮尖雙仁炒研)黃芩(去黑心)甘草(炙各半兩)
右粗搗篩每服三錢匕水一盞生薑三片棗二枚煎
至七分去滓温服
沉香丸治時行瘟疫惡氣熱毒攻心脅氣滿脹急及
注忤鬼氣
沈香(剉)丁香薰陸香(各半兩)犀角屑
升麻木香羚羊角屑黃芩(去黑心)
梔子仁(各三分)鬼臼(一分)麝香(研一分)
芒硝大黃(剉炒各一兩)
右搗研為末令勻煉蜜和丸如梧桐子大每服十丸
至二十丸米飲下
烏頭赤散治天行疫氣病
烏頭(一兩半)皂(半兩)雄黃細辛桔梗
右搗篩漬酒或井花水下刀圭二不知稍增以知為
度除時氣疫病若牛馬畜中疫亦可與方寸匕人始
得病一日服一刀圭取兩大豆許吹著兩鼻孔中
雄黃散(出千金方)漢建炎二年太歲在酉疫氣流行死者
極衆即有書生丁季迴從蜀青城山來東過南陽從
西市門入見患疫癘者頗多遂于囊中出藥人各惠
之丸靈藥霑唇疾無不差市中疫鬼類百餘見書生
施藥悉皆驚怖而走乃有鬼王見書生謂有道法兼
自施藥感衆鬼等奔走若是遂請書生欲求授其道
法書生曰吾無道法乃囊中之藥呈於鬼王鬼王觀
藥驚惶叩頭乞命而走此方藥帶之入山能辟虎狼
蛇蟲入水能除水怪蛟蜃
雄黃雌黃曾青鬼臼珍珠丹砂
虎頭骨桔梗白术女青芎藭
白芷鬼督郵蕪荑鬼箭羽藜蘆
菖蒲皂莢(各一兩)
右為末蜜和丸如彈子大絹袋盛男左女右帶之卒
中及時疫呑如梧子一丸燒一丸彈子大戶内
萎蕤湯(出千金方)温風之病脉隂陽俱浮汗出體重其息
必喘其形狀不嘿但欲眠下之則小便必難發其汗
則必讝語加燒針者則耳聾難言但吐下之則遺矢
便知如此疾者宜服
萎蕤白薇麻黃獨活杏仁
芎藭甘草青木香(各二兩)石膏(三兩)
右㕮咀以水八升煮取三升去滓分三服取汗若一
寒一熱加朴硝一分及大黃三兩下之如無木香可
用麝香一分小品方云萎蕤湯治冬温春月中風傷
寒則發頭痛腦疼咽喉乾舌強肉痛心胸痞滿腰背
強亦治風温
治時疫(出本草)
以獺肉煮汁飲之
青蒿散(出鮑氏方)
青蒿石膏(等分)
右為散食前服
治病疫後服調理藥
人參茯苓白术陳皮甘草半夏
黃茋白芍藥官桂砂仁香附子(各等分)
右水二盞薑五片煎至一盞食前服
萎蕤湯治風温冬温春月中風傷寒發熱頭眩咽喉
乾舌強胷中疼痛痞滿腰背拘急
葛根甘草(炙)白薇川芎麻黃(去節浸洗焙乾)
杏仁(去皮尖)羌活(各半兩)石膏(一兩研)萎蕤(三分)
青木香(一兩)
右為散每服五錢水一盞煎至五分去滓食前服木
香冬月用一兩春月一兩半
冲和散(出危氏方)治寒温不節將理失宜乍暖脱衣甚熱
飲冷坐卧當風居處暴露風雨行路衝冒霜冷凌晨
早起呼吸冷氣久晴暴暖忽變隂寒久雨積寒致生
隂濕如此之類皆為邪癘侵傷肌膚入于腠理使行
身體沈重肢節酸疼項背拘急頭目不清鼻塞聲重
涕淚出氣壅上盛咽喉不利胷膈凝滯飲食不入凡
此之證若不便行解利伏留經絡傳變不一此藥治
之姜侍郎方其子處度宰清傳與趙舉倫貨之其家
遂温飽
蒼术(六兩)荆芥穗(二兩)甘草(一兩一錢半)
右為散每服三錢水一盞半煎至八分去滓熱服不
拘時候并滓再煎纔覺傷寒及覺勞倦亦須服之不
問虚實老幼悉皆治之
崔文行解散(出千金方)治時氣不和傷寒發熱者
桔梗細辛(各四兩)白术(八兩)烏頭(一斤)
右搗篩若中傷寒服五錢匕覆取汗解若不覺汗少
增之以汗為度若時氣不和旦服五錢匕辟惡氣欲
省病服一服皆酒服
川芎和解散治表中風寒頭疼身倦壯熱惡寒老幼
一切表証
淨蒼术(去皮剉碎炒黃四兩)藁本(去蘆一兩半無以芎代)
甘草(炒半兩)防風(一兩)
右為粗末每服三四錢水二盞煎至七分去滓温服
不拘時候兼治破傷風初覺及風寒濕痺腿脚痛重
不能行或表證肢厥冷每服加乾薑三錢同煎
羌活散(出傳信通方)治傷寒疫氣
羌活(一兩洗切焙)防風(洗切焙)牡丹皮(洗切焙)
川芎(洗切焙)當歸(洗切焙去蘆)甘草(微炒五味各半兩)
右剉為散每服二錢水二盞薑三片煎至八分去滓
不拘時候温服
人參養胃湯(出和劑方)治外感風寒内傷生冷增寒壯熱
頭目昏疼肢體拘急不問風寒二證及内外之殊均
可治療先用厚鋪蓋睡連進數服以薄粥湯佐之令
四肢微汗濈濈候汗乾徐徐去被謹避外風自然解
散若原自有汗亦須潤和解或有餘熱以參蘇飲調
之或尚頭疼則濃煎葱薑湯下聖餅子三證既除
則不必服藥但節飲食適寒温自然平治兼能辟嵐
瘴氣四時温疫常服尤佳
半夏(湯洗七次)厚朴(去粗皮薑汁製)蒼术(泔浸一宿切炒各一兩)
藿葉(去土)草菓(去殼)茯苓(去黑皮)人參(各半兩)
甘草(炙錢半)橘紅(七分半)
右㕮咀每服五錢水一盞半生薑三片烏梅一箇煎至
八分去滓熱服兼治飲食傷脾發為瘴瘧或中脘虚
寒嘔逆惡心或寒瘧寒疫及惡寒並加附子是為十
味不散金散一方熱盛加乾葛三分
林檎散(出和劑方)治傷寒及時疫癘頭痛項強壯熱惡寒
腰背四肢拘急煩疼乾嘔逆煩渴
麻黃(去節)肉桂(去粗皮)蒼术(去皮)川大黃
乾葛石膏山梔子(去皮各一兩半)木通
瞿麥甘草川芎(各一兩)前胡
川烏頭(炮去皮)藿香(各半兩)
右為粗末每服二錢水一盞入林擒糝十糝數片新
者亦得煎至七分去滓稍熱服不拘相次再服蓋覆
汗出為度一方有當歸
柴胡石膏散(一名柴胡升麻湯出劑方)治時行瘟疫壯熱惡寒頭
痛體疼鼻塞咽乾心胸煩滿寒熱往來痰實欬𠻳
涕唾稠粘
赤芍藥柴胡(去苗)石膏(研)前胡(去苗)
乾葛(各五十兩)升麻(二十五兩)黃芩
桑白皮(各三十七兩半)荆芥穗(三十七兩)
右為粗末每服二錢水一盞薑三片豉十餘粒同煎
七分去滓熱服小兒分三服更量大小加減不拘時
候
玉屏風散(出人存方)治腠理不密易感風寒頭昏眩甚則
痛項強肩背拘急噴嚏不已鼻流清涕接續不斷經久
不愈氣虚人不宜發散常服效
方見兩感傷寒門雜治類同三味黃茋湯
五積交加散(出永類鈴方)治内感風寒上膈藴熱及作痎
瘧
生料五積散人參敗毒散(二料各等分)
右和勻每服四錢水一盞薑五片棗三枚煎至七分
温服無時
香芎散(出百一選方)治風傷感寒發散表邪
香附子(炒去皮六兩)川芎(剉)藁本(去蘆四兩)
橘皮(去白各二兩)甘草(一兩半炙)
右為細末每服三錢水一盞生薑三片煎至七分温
服無時
香芎散(出傳信適用方)治感寒風傷鼻塞頭痛及時行瘟疫
老幼皆可服
香附子(炒去皮六兩)川芎香白芷
甘草(炙各二兩)藿香葉(四兩)石膏(研如粉三兩)
右同為細末每服一大錢熱茶調下不拘時候一方
熱酒下
葱豉湯治疫癘始得頭疼壯熱
葱白(二莖細切)䜴(一合)蜀椒(四十九粒去目并閉口炒出汗)
右粗搗篩以水三大盞煎至二盞去滓頓服汗出差
未愈更煎服
七物赤散治傷寒辟毒氣疫病
丹砂(炮熱研)烏頭(炮製去皮臍各二兩)細辛(去苗葉)
羊躑躅乾薑(炮製研)白术(切炒各一兩)
栝樓(一兩半)
右搗羅為散每服半錢匕温酒調服汗出解不解增
至一錢匕
普濟消毒飲子(出誡神方)時毒治驗泰和二年先師以進
納監濟源税時四月民多疫癘初增寒體重次傳頭
面腫盛目不能開上喘咽喉不利舌乾口燥俗云大
頭天行親戚不相訪問如藥之多不救張縣丞始亦
得此病至五六日醫以承氣加藍根下之稍緩翌日
其病如故下之又緩終莫能愈漸至危篤或曰季明之留
心於醫可請治之遂命診視具說其由先師曰夫身
半以上天之氣也半身以下地之氣也此邪熱客於
心肺間上攻頭目面為腫盛以承氣湯下之瀉胃中之
實熱是誅罰無過殊不知毒氣結于上焦也遂處方
用黃苓黃連味苦寒瀉心肺間熱以為君橘紅苦平
玄參苦寒生甘草甘寒瀉火補氣以為臣連翹鼠粘
子薄荷葉苦辛平板藍根味苦寒馬勃白殭蚕味苦平
散腫消毒定喘以為佐新升麻柴胡苦平行少陽陽
明二經不得伸桔梗味辛温為舟楫不令下行共為
細末半用湯調時時服之半蜜為丸噙化之服盡良
愈因嘆曰往者不可追來者猶可及凡他所有病者
皆書方以貼之全活甚衆時人皆曰此方天人所制
遂刊於石以傳永久
黃芩黃連(各半兩)人參(三錢)橘紅(去白)
玄參生甘草(各一錢)連翹黍粘子(三錢)
板藍根馬勃(各一錢)白殭蚕(炒七分)
升麻(七分)柴胡(二錢)桔梗(二錢)
右為細末服餌如前法或加防風薄荷川芎當歸身
㕮咀如麻豆大每服五錢水二盞煎至一盞去滓稍
熱時時服之食後如大便硬加酒煨大黃二錢或三
錢以通利之腫勢甚者宜砭刺之
雙解散(出朱氏集驗方)解四時傷寒疫癘風温濕温不問隂
陽二證表裏未辨發熱惡寒頭疼項強腰背拘急肢
節疼痛嘔吐喘𠻳鼻塞聲重目睛疼眩煩躁引飲往
來寒熱已經汗下病熱愈甚用藥錯誤壊證惡候及
不伏水土山嵐氣瘧疾婦人血虚發熱凡室女小兒
老人並宜用之
人參白术茯苓升麻(各一兩)乾葛
白芍藥甘草(各二兩半)陳皮(不去白二兩)
香附子(炒去毛二兩)紫蘇葉(二兩半)
右㕮咀每服三錢水一盞生薑五片棗二枚煎至七
分通口服如要出汗加葱白三寸淡豉十四粒連投
二三服略以被覆汗出立效不拘時候如春夏加藁
本白芷各一兩此藥乃四君子湯升麻湯香蘇散合
為一四君子湯主氣升麻湯解肌散退熱解表香蘇
散助二藥之表裏此藥性稍凉有熱者宜服之居南
方瘴地或冬多愆陽當併服助效若體怯有寒及壊
証已虚者恐亦難用大抵有虚寒人只服人參多亦
能助寒有虚熱人只服白术多亦能增熱此藥有乾
葛升麻香附子之類性寒為多自當審之
加減參蘇飲(出後生家室方)治時氣瘟疫四時傷寒頭痛壯
熱惡風無汗
香附子(一兩炒去毛)陳皮(一兩浸去穰)甘草(炙三分)
紫蘇(一兩去梗)麻黃(一兩去節)蒼术(半兩清米泔浸三宿去皮乾秤)
桔梗(一分去蘆頭)
右為粗末每服四錢水一盞煎至七分去滓温服不
拘時候
神應散(出朱氏集驗方)治四時瘟疫傷寒
茯苓甘草黃芩地骨皮
右各等分白水煎服不過數服而愈宣和間王煥疫
疾神以王有隂德以此方授之
蒼术散(出朱氏集驗方)截四時傷寒瘟疫
蒼术(半斤炒)麻黃(一兩半去節)杏仁(二兩去皮尖炒)
甘草(二兩炙)
右為細末每服四錢沸湯調服不拘時候
升麻葛根湯(出經驗良方)治大人小兒時氣瘟疫頭痛發
熱肢體煩疼及疹瘡疹已發疑貳之間並宜服之今
人妄議升麻乾葛根有寒涼之性不宜服餌謹按本
草升麻上品上藥味甘平解百毒辟瘟疫瘴癘邪氣
治小兒風聲時氣熱疾風壅癰腫豆瘡鬼附啼泣葛
根中品之上藥也味甘平主消渴身熱嘔吐療傷寒
中風頭痛解肌發表出汗解酒毒芍藥味苦最平益
氣通順血脉強五臓補腎氣又能治風補勞甘草上
品之藥也四者合和何寒之有故并述之
升麻葛根白芍藥甘草(各等分)
右為粗末每服三四錢水一盞半煎至一盞去滓稍
熱服日二三服以病身清涼為度小兒量歲數加減
服一方加桂
順解散(出楊氏家藏方)解傷寒瘟疫身體壯熱頭疼項強四
肢煩疼惡風無汗
蒼术麻黃(去節等分)
右㕮咀每服二錢水一盞入蔥白薑温服
栢枝湯(出經驗良方)治天氣不和瘟疫流行可預備之
以栢樹東向葉乾搗為末或湯或酒服一錢神效
治天行時氣瘟疫(出本草)
以臘雪水温服之
解瘟病發熱(出本草)
取生葛搗汁飲之
時氣雜病
方
梔子仁湯治時氣頭面赤腫
鬱金枳殼升麻(各一兩)梔子仁
牛蒡子大黃(各一兩)
右為末每服三錢蜜水調下
葛根牛蒡子湯治時氣大頭病
葛根管仲甘草鹽豉牛蒡子(各一兩)
右為細末每服三錢用水調下此疾近代患者傳染
多致夭枉治之者少得方法只云大熱使然不知亦
有虚實表裏治之者汗下吐不同大抵與傷寒頗類
其中亦有可針鎌砭血射出者亦有日久而敗爛出
膿者其間變易多端不可不愼所宜時候也
治大頭病兼治疫瘴方歌曰(出神效方)
人間治疫有僊方一兩殭蚕三大黃
薑汁為丸如彈大芫花調蜜便清涼
又方(出神效方)
以砭針刺腫處出血立效
治時氣(出神效方)
馬牙硝寒水石黍粘子鬼臼
川大黃鬼箭草(各等分)腦子(少許)
右為細末用井花水調用鷄翎掃在腫處有風涼
處坐
金露散治時氣熱毒
黃蘖(一兩)白芨白蘝雄黃(各一錢半)
寒水石(生一兩半)
右為細末無根水調以紙花子貼或刷亦妙
人參葛根湯治時表不解壯熱惡寒
人參乾薑(剉)白芍藥桔梗(炒各一兩)
甘草(炙剉)木香(各半兩)麻黃(去根節一分)
右粗篩每服三錢匕水一盞煎至七分去滓熱服併
三兩服温覆出汗
資壽清膈湯(一名真湯出簡昜方)專一發散四時不正之氣及
傷寒未分證候瘡疹欲出未出並宜服之又療脾寒
似瘧潮熱往來壯如蒸兩耳黯唇青面色黧黑口苦
舌乾四肢倦怠飲食無味
苦桔梗荆芥穗薄荷葉乾葛
甘草節瓜蔞根牛蒡子(各等分)
右並無炮製為粗末每服三錢水一盞煎至七分去
滓不拘時候日進三五服
萬金散解時氣傷寒和表裏大效
桔梗川芎前胡蒼术枳殼
蜀椒(六兩)甘草(三兩)
右㕮咀每服三錢水一盞半薑五片煎至八分熱服
併進三服汗出即愈
㯽榔湯(出經驗方)少府監韓正彦嘗暴得疾手足不能舉
諸醫皆以為中風針刺臂腿不知痛孫兆以為時氣
令服此湯乃愈
㯽榔(不拘多少)
右為細末用三錢匕生薑三片乾紫蘇七葉陳皮去
白者十片水一盞煎至六分去滓稍熱服
神效散(出衛生家室方)治四時傷寒時氣
蒼术麻黃(去節秤)甘草
右等分為粗末每服五錢水一大椀煎至半椀去滓
温服兩服滓再煎作一服不拘時候安即住
治一切天行(出本草)
取白藥研如麫漿水一大盞空腹頓服之便仰卧一
食頃候心頭悶亂或惡心腹内如車鳴刺痛良久當
有吐利數行勿怪欲服藥時先令煑漿水粥於井中
懸著待冷若吐利過度即喫冷粥一碗止之不喫即
困人
主天行時氣(出本草)
用含水藤葉煮汁服之
治時行病起合隂陽垂死者(出本草)
以白馬屎絞汁温服之或煮粥温服之最良
治天行時氣(出本草)
以千金藤煎服
療時疫隂囊及莖熱瘡(出本草)
以羊屎煮汁灌之乃煮黃栢等洗之
治時氣(出本草)
以蜆糟煮食之良
治時氣不和
以葈耳舉家服之
治春夏天氣不和
以䜴蒸炒以酒漬服之至佳
主時行病後食勞(出本草)
取飯籮燒灰服方寸匕米飲調下
普濟方卷一百五十一
