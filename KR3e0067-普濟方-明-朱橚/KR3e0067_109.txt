普濟方卷一百十明周王朱橚撰
諸風門
大風癩病
石榴浸酒方(出聖惠方)治大風頭面熱毒皮膚生瘡面上生
結如梅子者
酸石榴甜石榴(各七枚和皮搗爛)人参(去蘆頭)苦参沙
参(去蘆頭)丹参蒼耳子羌活(各二兩)
右細剉綿褁以無灰酒一斗於磁瓶中浸之密封頭
春夏七日秋冬二七日每於食前煖服一中旋添酒
味薄再合
苦参散(出儒門事親)治厲風
苦参(取頭末稱二兩)猪肚(一個去脂)
右以参末掺猪肚内用線縫合隔宿煑軟取出洗去
原藥先不食飯五頓至第二日先飲新水一盞後將
猪肚食之如吐了再食之食後待一二時用肉湯調
無憂散五七錢取出小虫一二升為效後用皂角一
斤不蛀者去皮絃及子搥碎用水四碗煑至一碗用
生絹濾去滓再入苦参末攪入稀麵糊膏子相似取
出放冷後出餘藥相和藥附于後
何首烏(二兩)防風(一兩生)芍藥(五錢)人参(三錢)當歸(一兩焙)
右為細末入皂角膏子為丸如梧桐子大每服五十
丸温酒或清茶送下不忌時候日進三服後用荆芥
苦参麻黃煎
三濟丸(出三因方)治大風惡疾
當歸熟地黃川芎荆芥(各三兩)防風細辛
(一兩)桂心(一分)
右剉為散先以醋一升浸一宿濾出焙乾再以生地
黃一斤搗汁浸一宿焙乾酒一升浸一宿焙乾旋入
乳香半兩以餘酒醋地黃汁合蒸餅為丸如桐子大
用好川烏頭一個炮製剉荆芥穗半兩酒三升旋温
下藥五十丸
麋角散(出聖濟方)治大風惡病滑泄精氣
麋角(半斤先用桑柴灰二斗煎湯淋取汁三斗次截麋角入灰汁中漫火煮盡汁為度乾用四)
(兩)蘆薈赤箭蝎稍麝香(研)附子(炮製去皮臍各半兩)
乾薑(炮一分)
右為散每用三錢入好臘茶末七錢和勻丸患此疾
鼻梁未倒語聲未轉精氣滑泄者取藥一錢用荆芥
薄荷湯如茶點熱服覺藥力緊每點入塩少許要出
汗即熱服厚衣覆出汗慎外風為妙
烏麻子丸(出聖濟方)治大風癩疾
烏麻子(一斗九蒸九晒研)天麻(去苖二兩)丁香乳香(另研各一兩)
蘇枋木黃櫨木(各五兩内黃櫨木細剉新汲水一斗六升磁内浸二七日濾出)
(焙其浸木水留之)
右為末拌和勻用赤黍米一升淘净以浸木水煑為
稠粥研膏熟杵為丸如桐子大每服二十丸至三十
丸食後用漿水下日二夜一
鱟魚膽散(出聖濟總錄)治大風癩
鱟魚膽白礬綠礬(各生用)膩粉水銀麝香
(各半分)
右作一處細研時點少許水銀研水銀星盡為度每服
一錢至二錢井華水空心調下至午時未動腹空更
一服後欬出稠黏涕唾或瀉下五色涎為效一月内
可三度服若牙疼齒縫中涎出乃愈更量虚實用之
六神散(出聖濟總錄)治癩病
螻蛄(一枚去肚腸)高陸根(汁半盞)蜜蜂(七枚用泥半指厚褁徧以火一斤濕)
(煆候泥乾通赤火放冷取出細研不羅)生蜜(三分)薑汁(三分)菉豆末(一錢)
右一處和勻更用温酒調下只作一服半日許發動
惡心涕唾汗出仍吐出涎渴時頓與温米湯喫若吐
多瀉多或更有血勿疑是病出也切忌出風中如吐
瀉後取下一塊大小如雞子有諸般顔色者此是病
根也如不思飲食以甘草二寸黃連二條水一盞煎
至半盞温喫其藥即不以老少強弱都作一服若是
半日以來未發動即便服樟柳等根汁投之尚不覺
更與喫無妨面上如有紫㾦㿔未銷者用乾斑猫末
以生油調成膏藥傅患上約日許㾦㿔脹起以輭帛
子揩拭去藥以棘針挑破近下令水自出訖即不得
剥其瘡皮斑猫不得令入口眼若面上有小尖㾦㿔
子者不用斑猫即以熱艾入膽礬少許紙杵作釵股
大小艾炷灸之每個灸一炷如手脚上下有瘡未效
煎甘草熱湯淋洗更以白藥子三兩甘草一分荆芥
十穗一處搗羅為末乾貼如浴煎水洗亦好切忌房
室事動風發氣塩醋料物等只得喫淡粥過一百日
小牛黃丸治心肺積熱腎蔵風毒攻于皮膚時生疥癬
瘙痒難忍時出黃水及大風手足壞爛眉毛脱落一
切風疾
玄参荆芥(各四兩)苦参(半斤)大川烏宣連(各一兩)牛
黃(三錢)
右為末水糊為丸如桐子大每服三十丸熱水或清
茶下一二兩加升麻防風皂角為膏入煉蜜為丸妙
治大風證輕者服此
當歸羌活獨活琥珀(五錢)金毛狗脊(酒拌蒸各二兩)
大楓子肉(十兩炒令香另搗為末)
右為末入大楓子肉在藥末中飯糊丸如桐子大四
五十丸清茶日進三服半月見效
治一切大風癩疾不問久新者百日見效重者半年必
愈
白花蛇(一條用無灰酒浸去皮骨取肉焙乾為末)大風子(研五兩)烏藥(去心)
(土剉晒乾為末用二兩)甘草(炙為末三錢半)香附子(去毛為末三兩)防風(去蘆)
(頭剉細晒乾為末五兩)
右為末和勻逐杵粳米飯丸如桐子大每服四五十
丸空心食前白湯日進三服忌房事戒食甘味
療癩身體面目有瘡
水銀(研)蕳茹䔧蘆真珠(研)丹砂雄黃(研)
右各一斤皆研如粉以三歲苦酒三石五斗于甕中
漬諸藥令耗七日于净温密室中漬浴始從足漸至
腰浸之且以綿拭面目訖以水洗兩目勿令入目也
七日為之勿令冷忌猩肉生血等物
乳香散治大風疾肌肉欲壞顔色變改眉髮落語聲散
乳香天麻(各三兩末)牛黃麝香(細研)雄黃(各一兩研)胡麻
(二斤净淘四十九遍去乳香再蒸從夘時蒸至酉時上用黑豆壓之次又用一重濕土蓋之恐釡湯)
(少仍須時添熱湯至酉時後取出炒令香燥即住候冷搗羅為末散與諸藥味同拌令勻)
右都研令勻細每日空心及晚食前用臘麺清茶調
下二錢初服三日心逆四日多睡五日腰脚疼形如
醉人是其候也相次漸愈只須常服此藥風癩必瘥
治大風癩疾方
金漆(五合)烏蛇(酒浸去皮骨炙)防風(去蘆頭)桑鵝(各三兩冬采者佳)&KR0797;
&KR0803;根(半斤)續隨子(一兩半去皮)
右為末先將烏蛇防風桑鵝等三味搗為末取自醖秫
米酒三升先用一升半研續隨子絞取汁令盡即并
餘酒同内于石鍋中煎三五沸後將鍋離火乃下漆
勻攪候稍稠下桑鵝蛇肉等末不住手攪冄加入&KR0797;
&KR0803;粉溶令勻和捏作餅子如錢許大烈日晒乾每服
一片爛嚼茶下空心及晩食前服一百日内鬢眉並
生如常
苦参散治大風徧身結聚如桃李核作瘡
苦参(五兩剉)生乾地黃(四兩)朱砂(二兩細研水飛過)䧺黃(半兩)甘
草(一兩炙剉)
右為末研入朱砂令勻煉蜜為丸如桐子大每服不
忌時候以温水下三十丸
神仙退風丹治大風疾
知母貝母烏梅肉海桐皮金毛狗脊(去毛)
(各等分)
右為細末煉蜜丸如桐子大每日空腹日中臨卧服
三十丸每夜第一次睡覺時即于頭邊取三十丸便
服並用羊蹄根自然汁下大忌酒及房室一切發風
之物只喫淡粥一百日皮肉漸皆復舊半年後無所
忌服時頭每夜專令一二謹信人就病人睡處坐守
纔候第一次睡覺時便扶起喫藥一服禁忌房室發
物親見林承務苦此疾服之取效治大風方無如此
效者若不忌房事無益也
凌霄散(一名五九散出儒門事親)治癘風此疾非止肺臓有之以其
病發於鼻從俗呼為肺風也鼻凖腫赤脹大而為瘡
乃血隨氣化也氣既不施則血為之聚血既以聚則
死肉爛而生虫也生虫者厥隂主之以藥緩疎之煎
耳局方升麻湯下瀉青丸餘病各隨經治
蟬殼地龍(炒)白殭蠶全蝎(各七個)凌霄花(半兩)
右為細末每服二錢酒調下于浴室内常在湯中汗
出粘臭氣住一時許服藥效
天麻丸(出聖濟總錄)治大風癩
天麻白茯苓(去黑皮二兩)白附子(炮一兩半)白芷芎藭
(各三兩)附子(炮去皮臍一兩)防風(去蘆一兩)細辛(去苗葉半兩)獨活(去蘆)
白殭蠶(炒)桔梗(炒)馬牙硝(碾各一兩)丹砂(研三分)白龍骨
(一兩)牛黃(研一分)麝香(研半兩)
右除研外搗羅為末次將别研藥和勻煉蜜為丸桐
子大每服七丸至十丸温酒下空心日午卧睡服治
一切風要出汗即炒豆淋酒下厚衣蓋覆
石斛散(出聖惠目錄)治大風疾四肢不收不能反覆兩眉中
疼痛身重腦急筋攣不可行履時發寒熱足踹似錐
刀所刺此飲酒露卧傷于風濕從下上衝腹背強直
痿痺榮衞不足精氣虚弱血脈壅塞怵惕不樂囊下
冷濕(方見諸風襍治類)
蒼甘酒療大風惡疾及一切諸風乃至骨髓中毒令人
悦方
蒼甘(和莖葉花實刈取剉一石八月收)牛膝根(切一升)商陸根(切一斗白)
(色佳)鼠粘根(切一斗)松葉(切二斗)
右以水兩石五斗煑取六斗汁如釡小可分煑之即
分三斗汁將浸麴一斗二升高量其麴加於常法五
分為藥力費麴故也餘三斗汁留將拌饙料糯米一
石二斗分作五酘净淘乾漉以上並大斗第一酘一
日炊四斗米取藥汁九升拌饙熟細切生地黃三升
和米下之第二饙三日炊二斗米取藥汁七升拌饙
熟與杏仁一斗去皮尖碎和搗如泥下之第三酘五
日炊二斗米取藥汁六升半拌饙熟取大麻子一斗
搗碎和下之第四酘九日炊二斗米取藥汁三升半
拌饙熟取胡麻一斗搗碎和之第五酘九日炊一斗
米取藥汁三升拌酘下之以上五酘法須候米消盡
即煑如米少酒味薄更炊一二斗下之使味足然後
去糟取清依常法飲半升下能者可量性多少常使
有氣逼夜飲最宜補養益精神(令人先健大去風疾)
敗龜散治大風緩急四肢拘攣或久癱緩不收攝方
取龜釀酒飲之皆瘥
苦参散治諸癩(方見烏癩類)
葎草方療癩
用葎草一担以水二斗煑取一担以漬洗瘡不過
三五度差
附子酒(出千金方)治大風冷痰癖脹滿諸痺等病祛風除濕
舒經絡散寒邪用大附子一枚重半兩者兩枚亦可炮
之酒漬春冬五日夏秋三日服一合以瘥為度日再
服無所不治
治大風(出本草)
以蚺蛇肉一截食之昔泉州府盧元欽患大風唯
鼻未倒(五月五日取蚺蛇膽欽進或云肉可治風遂一截蛇肉食之三五日頓覺漸可百日)
(平復)
摩勒香方(出聖惠方)治大風疾
摩勒香(一斤乳香内㨂光明者是)
右細研入牛乳五升甘草末四兩于磁盒中盛都攪
令勻以小桌子擡于庭中安置利劒一口夜於北極
下禱祝去盒子蓋露之一夜來日將合子入甑中蒸
之炊三斗米熟即止夜間依前禱祝露之又蒸如此
三遍方可服之每服抄一茶匙以温酒調空心及晩
食前服之如體上有瘡者以麩兩石作一卧褿令於
内卧服藥後當有惡物出至三日三夜當愈
通天再造散(出三因方)治大風惡疾
欝金(半兩生)大黃(一兩炮)白牽牛(六錢重半生半炒)皂角刺(一兩)
(炮經年半黑者佳)
右為末每服五錢日未出面東以無灰酒下盡量為
度晩利黑頭小虫病稍輕者止利於魚腸臭穢物忌
毒半月但食稠粥軟飯漸生眉毛皮膚如常甚者不
過三兩次須將理不可妄有勞動及終身不得食牛
馬驢騾等肉日犯者死不可救凡下藥條至物令病
人知蟲&KR0630;
神虎丸治大風癩病
烏頭(生去皮臍)茛菪子吴茱萸(湯浸七遍)黑豆(生去皮各等分)
右為末滴水為丸如桐子大每服十五丸冷水下日
三如瘡膿血潰爛甚者更用後藥蛇床子散
蛇床散治大風癩病
蛇床子茛菪子(等分)
右為散每量多少濃煎汁洗瘡逐日服神虎丸十日
瘡漸乾半月後鬚眉漸生如風癩眼不見物病退更
服二聖散
二聖散治大風癘疾眼昏咫尺不見人物眉髮自落鼻
梁崩倒肌膚有瘡(一名追命再造散一名千金散)
將皂角刺一二斤燒灰研細煎大黃半兩調下二
錢服之方用冷酒調瀉出黑虫為驗如虫口黑色
乃是多年虫口赤色是為方近三數日又進一服
直候無虫則絶根也
蔓荆丸治大風
蔓荆子枸杞子牛蒡子(炒)黑牽牛(炒)胡麻
白芷何首烏葳靈仙荆芥穗獨活蒺
藜(炒杵去刺)華隂細辛(去苗葉土)直殭蠶(炒去絲)道人頭(去刺取仁)
(晒各半兩)皂莢刺(炒焦)苦参大草烏(去皮炙各一兩)
右細末大風油和丸桐子大每服二十四丸食前茶
清下
換肌丸治諸癩大風疾
苦参(三兩)大風油(一兩)
右將苦参為細末入楓油及少酒糊丸桐子大每服
五十丸時用温酒送下仍將苦参煎湯帶熱洗之為
佳
苦参丸治大風癩遍身瘾疹如爛桃李大瘡經年不愈
毛髮脱落
苦参(十六兩剉搗取粉八兩)丹砂(研一兩一分)乳香(半兩炒軟放冷研再與丹)
(砂末同研)生乾地黃(焙乾搗五兩半)
右研勻煉蜜為丸如桐子大每日空腹夜卧以温水
下二十丸漸加三十丸一方無乳香用薰陸香
松脂醖酒方治大風癩皮膚瘙痒搔之落如麩片宜安
腑臓去胃伏熱觧咽乾舌澁除風痺虚羸眉鬚墮落
久服輕身延年不老
松脂(二斗五升大山川谷六月採)黍米(二斗五升)細麯(十五升半)糯米(五斗)
右水一担煎松脂浮上掠取入冷水中再揀入湯如
此四十五度煑須換湯暴乾研作粉得一斗一升二
合半用煉松脂初法用水四斗浸麴麴發黍米一斗
五升以松脂粉拌飯一如常法相次成料每麯隨常
醖法入更炊一斗黍米拌脂粉下第一料又相次更
炊糯米三斗入松粉和荅酘又相次更炊糯米二斗
同松粉拌勻取其松脂粉並須合飯用盡每一斗米
入松脂粉一升五合拌入酘後壓去滓取清酒每服
五合細飲日夜可四五服漸漸加至一升煎温任性
飲之常令醺醺酒勢相接又一方加杏仁五升去皮
及雙仁者隨料均湯退去皮搗破研如膏入之佳
治大風癩頑麻風紫點白癜
乳香(黃明者炒令軟冷搗)白膠香(光明好者)松脂(各五兩佳者)龍腦(三錢)
右將上同三味倒入銀鍋或石鍋中以水一斗五升
煑藥二十沸專看火候如使溢出即瀉入冷水中漉
取藥又依前以水一斗五升又鍊一依前法如此三
十遍瀉入冷水中漉出暴乾細研如粉入龍腦同研
令均每日空心及晩食前以冷酒調下一錢
第一浴法
麻黃根地骨皮草烏頭(各二兩)
右為剉散研朴硝二兩勻和每用藥二兩水一桶椒
一合葱三十莖艾葉一兩同煎十沸入米醋一中
打勻去滓坐温室中且用手巾撘四肢候湯可浴即
浴令汗透面上如珠流更坐室中或睡片時尤佳候
汗觧方着衣避風而出五日再浴如此兩三浴便服
換骨丹
換骨丹
九肋鱉甲(去裙)海蜈蚣(細剉各半兩)
右以塩泥固濟候乾火煆存二分性為末巴豆半兩
去皮膜順手研青州棗子七個去核入巴豆膏在棗
中火燒令焦存巴豆五分性將棗巴豆爛研如泥入
前二味同研勻以醋煑糊為丸如菉豆大每服七丸
虚者四五丸用温地黃汁下候利惡物如膿血爛魚
腸即住只此三兩服未利更加一二丸次服
遇仙丹
人参紫参(各一兩)苦参白殭蠶(去嘴各二兩)
右為末白麵糊丸如桐子大每服三十丸温鹽湯下
食前日二次服之
疎風散
山梔仁(一兩半)大黃白滑石熟地黃懸豆(酥炙)
(焦黃各三兩)
右為末入朴硝半兩每服食後淡茶清調下次以佛
手膏
佛手膏去黑紫瘡核
斑猫(七個去翅皮)巴豆(七粒去皮)杏仁(二十個去皮)紅娘子(七個)黃
臘韶粉(各半兩)瀝清(研一兩)盆硝(一兩)硫黃黃丹(各三)
(錢)膩粉(炒一兩)菉豆(一合)槐角(三條)清油(四兩)亂髮(一兩)砒霜
(一錢另研)
右用油煎令髮化次下紅娘子次用巴豆槐角等逐
味下焦者漉出方下硫黃盆硝及丹粉等以篦子不
住手攪令勻滴水成珠為度用時先將針刺瘡核用
藥一粟米大放針處次日臍瘡有黑臭膿血出三兩
日血漸少次服去毒丹
去毒丹
赤芍藥甘草白滑石(各半兩)朴硝大黃(各一分)
巴豆(去皮炒另研後入)黑牽牛(一兩半生炒)
右為麵糊丸菉豆大臨卧服十五丸金銀薄荷湯下
加至三十丸次服甘草散
甘草散
甘草白滑石(各半兩)山豆根(一兩)大黃(一分)
右為末每服一錢蜜湯調下日二服次服觧毒丸
觧毒丸
苽蔞根(三兩)甘草(半兩炒)大黃(一分生)朴硝(一分另研)
右為末麵糊丸菉豆大每服二十丸至三十丸白湯
下次服福神丹
福神丹
訶子(四個炒)巴戟(炒)黑牽牛(生各半兩)甘遂(二錢)赤小豆(四十)
(九粒生)
右為末麵糊丸菉豆大每服十丸至十五丸薄荷湯
下次用水膏藥
水膏藥傅貼破處及面脚上瘡
陳皮(去灰土拌斤炒紫用)陳米(半斤炒)藿香馬蹄香香
(一錢另研)
右為末入麝香用冷水調掃傅瘡上有膿處如損破
煎槐枝湯洗再上藥此十方乃秘傳大要病人須能
如法將息敬而信之
皂角湯治大風(一名通天再造散)
皂角刺(燒半生半灰二錢)北大黃(一錢)輕粉(半錢)
右為末酒調空心服取下惡物服藥數日齒出毒血
甚臭一方無輕粉桑柳煎丸治大風癩神效
東引桑枝(十二月採)東引柳枝(正月採各二斤)乾槐子(十月採一斤)
右用童子小便二斗春夏秋浸經兩日冬浸七日别
用長流水五斗泉水二斗同煎至一斗絞取汁更煎
至五升入白蜜五合又入煎如稠餳以甕合盛經一
宿後服餘藥滓隂乾入熟絹袋收取桃仁吴茱萸各
二兩生用與藥滓三兩半同入鍋内炒黃乘熱入甕
重紙蓋口緊復一時去桃仁茱萸不用煎滓三兩却
加原蠶沙訖白椹仙靈脾牛膝防風各三兩同搗羅
為末煉蜜丸桐子大每服取前煎三錢至五錢用熱
酒五合調化下二十丸空心食前夜卧各一服别更
入紅雪或經火朴硝尤佳
胡麻宿肌散治大風癩疾(一名乳香散方見惡風類)
黑豆方治大風癩疾
黑豆(三升細粒者佳)天雄(去皮臍生用五個)烏頭(去皮臍生用七個)
右剉烏頭天雄如豆粒大用水二斗慢火煎至七升
去滓浸黑豆二升一伏時漉出暴乾更爆以渗乾汁
為度暴取乾每三枚七枚空心食前用酒下日二服
夜深更進一服一方取三月四月天䧺烏頭苖及
根去土净勿洗搗汁漬豆忌房事猪魚鷄䓤蒜一
切發物
百花煎治大風癩疾
白蜜(二十兩)石榴(七顆酸者并皮用)生薑(去皮細切八分)
右先研生薑石榴絞取自然汁更濾令净入蜜盛於
甕瓶以臘紙封口勿泄氣垂繫於釡中勿到底以重
湯煎一復時成煎空心酒調二錢漸至三錢日二夜
一旬日内有惡物隨便而出是病根出矣
黃精煎(出聖惠方)治大風癩病面赤疹起手足攣急身發瘡
痍及指落者
黃精(生者十二兩)白蜜(五斤)生地黃(肥者五斤)
右先將黃精生地黃洗净細剉為末石杵臼搗熟復
研爛入水三斗絞取汁置銀銅器中和蜜攪勻煎之
成稠為度每用温酒化二錢至三錢日三夜一久服
風癩痊平面如童子延年不老
凝水石塗方(出聖濟方)治大風癩病
凝水石(研為細末四兩)水銀(四兩)膩粉(一兩)
右滴水研如薄泥卧病人于密室先將一半藥遍身
塗之除咽㗋心上不塗以兩手摩令極熱俟夜更將
餘藥准前塗摩或當夜或次日臓腑取下惡物但喫
温補藥忌一切動風物一月皮膚復舊兩月眉睫生
甚者半歲必再發准前用藥則永安也
治風癩
胡麻白大豆棗
右同九蒸九曝作團食令人不飢延年斷榖又合蒼
甘子散服之
治大風
大楓子肉白花蛇(一條)烏頭(一條)
右入烏藥順氣散末粳米飯丸服
追風散(一名神效追命散出永類鈴方)治大風神效
川大黃(實者)皂角刺(各半斤)川欝金(五兩)
右為細末三大錢用真大楓油入無灰温酒調藥末
臨卧時服臟腑轉時直就地上取下虫如疾多年其
虫色黑日近者其虫色赤隔三兩日再服直候無虫
方是病瘥即止其藥只服平常風藥及諸補藥此藥
大有奇效下藥切不可與病人知恐虫藏匿則疾難
愈六十日齋戒忌房色一切俗念不可嗔怒作善事
為佳大凡服藥之時須忌酒色清油麵食猪羊雞鵝
魚等肉加芎藭同煎亦可
乳香煎(出聖惠方)治大風腹臟有䖝令人皮膚生瘡語聲變
眉髮落
乳香(三兩細研)雄黃(三兩細研)預知子(二兩搗末)
右先以香末用水一斗于銀鍋内漫火煎至五升入
預知子並雄黃慢火熬成膏入磁器中盛每空心以
温酒調下一茶匙後有䖝如馬尾随大便出即愈
治大風疾神效方(出聖惠方)
水銀(三兩)硫黃(一兩細研)松脂(煉成者二兩末)
右同入銚子内火上結為砂子烏鵶不損者一隻以
濕紙裹七重又以泥裹作毬候乾大火煆令通赤微
冷去泥取出研入砂及松脂末都研令細煉蜜和丸
如桐子大每服空心以温酒下五丸晩食前再服
狼毒散(出千金方)治惡疾及大風疾
狼毒秦艽(各等分)
右治下篩酒服方寸日三服五十日愈
萆麻法(出仁存方)治癘風手指攣曲節間疼痛不可忍漸至
斷落及鼻壞者
萆麻(去殼)黃連(剉各二兩)
右以小瓶子入水一升浸春夏三日秋冬五日後每
用萆麻一粒擘破外殼以浸藥水吞下平旦服漸加
至四五粒微利不妨水盡更添一方云服兩月後喫
大蒜諸肉試驗如不發依前法再服如腿脤用針出
毒物乃有神效
神效散(出仁存方)治大風癩疾肌肉瘑潰鼻柱蝕爛
黃柏(三錢)皂角刺(燒灰三錢)
右研勻作一服温酒調空心服晩勿飲此藥至二更
後取下䖝或大小長短如墨顔色不一約一二升其
病愈利下惟是䖝更無他物並不損人利後三日内
惟食白粥及補氣血藥忌食麵猪雞動風等物如四
肢腫用針刺出水再服之
治大風
苦參地龍(去土各等分)
右為細末看病淺深多少随意服茶酒任下不拘時
候皮膚有破處用五靈脂細末以清麻油調塗之
萆麻煎丸(出聖濟方)治大風疾
萆麻子(去皮十兩)黃連(去鬚五兩二味細剉以水一斗同水煑水盡取出不用黃連將)
(萆麻子細研為膏)九節菖蒲(二兩)白附子(一兩)
右除前膏外搗羅為末入萆麻膏中拌勻煉蜜為丸桐
子大每服三十丸薄荷茶下日三服
蝦蟆丸(一名小䖝丸出聖惠方)治大風遍身生瘡腹臟有䖝鬢半
落語聲欲破
乾蝦蟆(一兩炒黃)肥長皂莢(一條先炒透後去皮絃以酒再炙)
右為末以竹管引入羊腸内繋兩頭用麩二升鋪甑
中置麩上蒸熟去麩入麝半錢同搗丸桐子大每服
三十一粒空心温酒下劣弱者服二十丸任意飲酒
取醉為度專看大腸内有䖝下即瘥
治大風瘡(出經驗良方)
用大風子不拘多少燒存性灰研細羅過與輕粉等
分用麻油調於瘡上極妙如濕只乾擦之經騐方云
昔章貢有鼔角匠面生肉瘰因詰之云舊害大風得
道人傳此藥今遂愈矣
還肌煎(出聖惠方)治大風甘穴鼻梁倒壞
杜落崔(一稗亦名克媍草)無灰酒(三斗)
右和根莖葉細剉置鍋内旋入酒煑令稠濾去滓再
熬成膏入新磁器盛取桑東南根汁别收之有患者
與前膏各一匙許以無灰熱酒調下厚衣覆蓋出汗
仍於密室内服藥至醉醒後以温桑枝水洗其壞肉
著綿衣勿令當風
苦參丸(出聖濟總錄)治大風癩及熱毒風瘑疥癩
苦參(于九月末旬掘取根去黑皮暴乾用粉一斤)枳殼(去瓤麩炒六兩)
右為末煉蜜為丸桐子大每服三十丸患冷者以温
酒下餘以粟米飲或淡漿水下食後服日二夜一若
苦參根皮薄者即連皮用但細剉搗取粉棄滓不用
治癩(出肘后方)
取白蜜一斤生薑二斤搗取汁先秤銅鐺令知斤兩
即下蜜於鐺中消之又秤知斤兩下薑汁於蜜中微
火煎令薑汁盡秤蜜斤兩在即休藥已成矣患三十
年癩者平旦服棗許大一丸一日三服酒飲任下忌
生冷醋滑臭物功用甚多活人衆矣能一一具之
治大風并壓丹石熱毒(風手脚下逐出風科集驗方)
硝石(一大兩)生烏麻油(二大斤)
右合内鐺中密封口以紙泥固濟勿令氣出細進火
煎之其藥未熟時氣腥候香氣發即熟更以生麻油
二斤和合又微火煎之以意斟量得所即内不津器
中服法患大風者用大火為使在室中重作小紙屋
子外然火令患人在紙屋中發汗日服一大合病人
力壯日服二服服之三七日頭面疱瘡皆滅若諸丹
石藥熱發不得食熱物着厚衣卧厚床者即兩日共
服一劑服法同前不用火為使忌風二七日若丹石
發即不用此發但取一匙内口中待稍嚥汁熱除忌
如前法
雄黃丸(出聖惠方)治大風身體若䖝走之狀
雄黃松脂(煉成)
右等分蜜和丸以飲服十丸如桐子大日二百日差
慎酒肉䀋醋生冷生血物等抱朴子載癩病煉松脂
服之久服夜卧多當見有光大如鏡奇效
又療通身癩瘡方
用蓮荷二十枚石灰一斗淋取汁合煑令極濃以漬
瘡半日許可數為之
治大風神驗方(出聖惠方)
通明乳香(三十兩)苦參(四兩肥好者細剉)
右先用好酒五升浸苦參于磁瓶内以重湯煑一伏
時其鍋釜下火亦不絶猛但令常小沸為候經一伏
時足即取出濾去渣滓祇將好酒量其多少浸乳香
於銀鍋内如餳糖般即止入天末四兩大麻仁二兩
另研如膏内研攪令勻慢火熬之可丸即丸如桐子
大每日空心及夜飯前以大麻仁酒下二十丸妙
大麻仁酒法(出聖惠方)
用大麻仁三升水淘令淨候乾以酒一斗浸一宿後
和酒研取白汁以生絹濾過却入磁瓶中以重湯煑
數沸止每遍取一小盞煖過下藥仍兼服後散相兼
服之
紫茄子根散(出聖惠方)服前藥後宜服
紫茄子根(切暴乾搗取汁一升)白藥末(三兩)甘草(炙赤取末一兩)
右和令勻早飯後至晩常均勻服三服每服温水調
下二錢
治大風疾(出聖惠方)
煉成松脂(三兩)杏仁(一升湯浸去皮尖䨇仁)
右先將杏仁搗碎漸入水絞取汁五升入松脂煎五
七沸乘熱去渣内磁瓶中更入酒五升同封一宿每
於食前煖一小盞服之
何首烏散(出聖惠方)治大風癩惡疾
何首烏(一斤入白米泔水浸一七夏月逐日換水用竹刀子刮令碎九蒸九晒)胡麻
子(四兩九蒸九曝)
右為細散每服食前用温酒調下二錢荆芥薄荷湯
茶調下亦可
治大風半身不遂(出千金方)
用蠶砂兩石熟蒸分作直袋三枚各受七斗熱盛一
袋著患處如冷即取餘袋前法數數易換百不禁瘥
止須羊肚釀粳米䓤白薑椒豉等爛煑熱喫日食一
具十日止
又方(出千金方)
蒸鼠壤土袋盛熨之瘥即止
治諸癩大風等證(一名苦參丸出海上名方)
用苦參為末稀糊丸桐子大每服三十丸苦參湯下
食後滓煎湯沐浴尤良
治大風
用烏蛇三條修治令淨蒸煑熟去皮骨取肉焙乾為
細末用宿蒸餅丸為丸如米粒大以喂烏雞其雞食
盡烏蛇三條然後烹雞取肉為末或丸或散酒服之
丸時乃用宿蒸餅每服五十丸甚者不過三五雞即
愈
白花蛇造酒方(出瑞竹堂)治大風
每白花蛇一條蒸米一斗缺底先用酒麴次將蛇用絹
袋盛之頓于麴上用紙封缺口候三七日開缺取酒
將蛇去皮骨為末每酒一盞温服蛇末少許仍將酒
脚並糟作餅食之尤佳
羊蹄根方治風癩裂口唇(方見澁瘍風類)
皂角丸(出聖惠方)治大風諸癩
肥長皂角(先炙透二十條後去皮絃其核自脱)
右以皂角肉用多酒慢火煎稠粘濾出清稀者候冷
入雪糕杵為丸桐子大每服五十丸空心用酒送下
一方云凡治大風病先服此宣洩却服他藥一方以
十條塗酥炙黃為末十條去皮子搥碎用水五升煎
碎皂角至一升生布濾去滓重煎成膏和前末為丸
得效方(出韋氏方)治癘風即大惡癩疾是也名曰風未必皆
因風大率多是濁氣外注傳流徧體故色敗皮膚瘍
潰鼻梁塌壞或自作不仁極穢之業所致久之則遍
身白皮脱落如蜕狀如或頭面生瘡眉髮髭落用桑
枝灰一斗熱湯淋取汁先洗頭面之上然後用大豆及
菉豆漿添熟水三日一浴一日一洗面脚用側柏葉
蒸曝乾白膠香各等分為末蜜丸温水下三七粒日三
服一方無白膠香
治大風(出本草)
以驢頭撏去毛煑汁以漬麯醖酒服
治身上癩瘡
以蒼耳子葉煎水洗之
天門冬丸(出聖惠方)治大風癩病
用天門冬去心生用五斗研絞取汁内磁器中密蓋
口以蠟封勿走藥氣于淨室中經一年取開其色赤
如沙糖即少入苦參粉及乾地黃末為丸桐子大每
服十丸温熟水下食前服
淋渫方(出聖惠方)治大風癩疾
用馬棘葉三斤為細末夏月取馬棘青葉與乾末同
搗捏作餅子暴乾再為細末每用三兩水十五碗煎
取沸濾入大盆淋渫徧身及渫肉損爛處日三遍不
過半月肌體復舊
治榮氣不清久風入脉因而或癩鼻壞色敗皮肉痒潰
(出聖惠方)
用黃精根去皮洗淨二斤日中曝乾令軟内粟米飯
甑中同蒸之二斗米熟為度不拘時候服之
烏蛇浸酒方治大風癩病(方見白虎風類門内互用)
治大風用牝驢生脂和生椒熟搗綿裹塞耳又治積年
耳聾狂癩不能語不識人者和酒服三斤良
蒴藋湯治瘑癩風痺(方見風瘙癮疹類)
馬先膏散治癩(方見大風眉鬚堕落内)
蒿艾酒治癩疾(出聖惠方)
取白艾蒿十束如升大煑取汁以麴糯米一如釀酒
法候熟絹濾飲之但是惡疾遍身面目有瘡者皆可
飲之
又療身風體如䖝行方(出千金方)
用鹽一斗水一担煎減半澄清温洗浴三四遍療一
切風
又方(出千金方)
以淳灰汁洗面不過一月日愈
又方(出千金方)
以大豆漬飯漿中旦温洗面頭中痒加少麵沐頭復
以水濯之十洗必瘥
驅烏丸治大風癩疾皮肉頑麻不仁或風疹腫痒浸淫
惡瘡
以七月十五日取紫背浮萍日乾為末半斤入好消
風散五兩入水數椀煎熬頻頻服之更浸湯洗之去
根
大蓼粥方(出聖惠方)治大風疾
取大蓼刮去粗皮碎剉四兩以水一斗煎取汁一升
去滓將汁煑糯米為粥空腹食之如病在膈上即吐
出在膈中即汗出在膈下即轉出宜避外風之類
治大風癩疾肌肉頑痺手足拘攣久服輕身延年好顔
色不老(一名大風丸出聖惠方)
用煉成松脂三斤研如粉以夾絹袋盛每服空心及
晩食前煖無灰酒調下二錢一方煉蜜丸飢即服之
日三鼻柱斷者百日服之瘥忌鹽襍食房事又天門
冬酒服百日愈一方以蜜湯下二十丸
上真散(出十便良方)治患癩大風疾
用浮萍草三月採不拘多少淘淨三五次窨五日焙
乾為細末不得見日食前空心二錢温酒調十服病
退忌猪雞魚蒜
通天再造散(出十便良方)治大風
錦文大黃(一兩濕紙包煨熟切片焙乾)皂莢刺(一兩去粗皮取嫩莖者剉碎)
右藥為細末每服十錢空心冷酒調下一方寸至午
時取下毒物如魚腦膠之類如未效再服五錢即取
下如亂髮之䖝惡物取盡然後補藥
雄黃膏
雄黃(一兩水飛)白花蛇(全者一條五寸許煎浸一宿去骨炙乾為細末)白砂糖
(一斤)杏仁(一斤去皮尖研爛)
右將雄黃白花蛇末入在蜜杏仁内同煉蜜為膏每
服一錢温酒調服日進三服久服絶根本
四聖保命丹(出衛生寳鑑)
大黃(半兩)黃蘗(半斤)苦參(四兩)荆芥穗(四兩)蝦蟆灰(一個燒灰)
右為細末煉蜜為劑分作一百二十丸每服一丸温
酒送下食後日進三服忌肉醬
祛風散(出衛生寳鑑)
大蠶砂(五斤水淘三遍)東行蝎虎(一個焙乾為末用白麵四五斤泮蠶砂為絡素)
(暴乾)
右每服二合熬柏葉湯調服食前日進三服
柏葉湯(出衛生寳鑑)
東南枝上摘柏葉一秤水一桶煑三沸濾滓甕盛起
旋熬調蜜初服苦澁三五日後甜十日四肢沉困便
赤白痢服藥一月後發出瘡疙瘩四十日瘡破後瘡
上傅藥
烏龍散(出衛生寳鑑)
倒懸青灰(二錢)烏雞子皮
右用柏油二兩調搽
又方(出海上名方)治諸癩大風等疾
苦胡麻(半斤别搽)天麻(二兩)乳香(三分)
右為細末每服三錢荆芥臘湯下忌鹽房事動風物
一百二十日服半月後兩腰眼灸十四狀
活血散(出楊氏方)治大風疾并諸風渾身頑麻瘙痒成瘡
白花蛇(五兩須緊細者)草烏頭(十兩)川烏頭(五兩)防風(二兩半)
已上四味用水同煑香熟為度濾出先去防風不用
次將白花蛇去皮骨焙乾將草去皮臍焙乾稱取五
兩次將川烏去皮臍焙乾秤取二兩外别入草烏生
去皮尖秤五兩川烏生去皮尖秤二兩半一處為末
入後藥
血竭(一兩另研)麝香(半錢另研)
右件和勻臨服藥時先於食後將真大楓油一錢麝
香少許用清茶或酒調服續將活血散每服一錢濃
煎貫衆湯点清茶調下更量疾勢加減服切忌雞肉
地龍丸(出衛生寳鑑)治大風一切風毒生瘡
全蝎地龍(去土)蛇退(油炒)香附子防風胡麻子
(另研已上各一兩)川烏(去皮尖)蠶砂荆芥(已上各二兩)蒼术(二兩)
(半米甘水浸)
右碾為細末用醋糊為丸桐子大每服二十丸至三
十丸茶酒任下不拘時候用朱砂為衣
廬山胡以方嘗患此在北方傳得此方效(出永類鈴方)
杏仁鐵屑夜明沙朴硝地骨皮
右等分為末入柏子油内煎三兩去滓用酒搽南方
少得柏子油以老節有油者燒漉亦可並治疥瘡諸
惡瘡
袁高致傳來一方田菜子根又枸杞子根等分皆同外
有服藥并洗藥(出永類鈴方)
蒼术(二兩半)白芷(一兩)天麻白蛇淨遠志肉全
蝎自然銅牽牛北細辛白术地龍
甘草殭蠶狗脊青皮陳皮(各一兩)南木香
草烏麻黃苦參(各半兩)薄荷當歸荆芥
防風藁本乳香没藥(各三錢)川山甲川芎
人參(各二兩)烏蛇(一錢)麝香(二錢)龍腦(一錢二味别研為末)
右為末煉蜜桐子大不拘時四十丸服茶酒任下
洗藥(出永類鈴方)
蒼术防風荆芥細辛川烏苦參麻
黃地骨皮何首烏百草澤(各二兩)
右剉散煎常洗搽藥當用丸罐熬十個時
苦參丸(出澹察方)治肺腎先受風邪腠理發作遍身成瘡片
片皮膚燥痒痛不已大風癩發眉髮不存亦可服之
苦參香白芷荆芥蒼耳子(無則以莖代之)蔓荆子
香附子撫芎(各三兩)
右㕮咀於甑内蒸過三曝為末用猪脂十五兩略熬
冷成油入宿蒸餅五七餅同搗成膏可丸即丸如不
可則添入白糊一處為膏丸桐子大每服三十丸荆
芥湯下
苦參丸(出澹寮方)治肺積熱腎臟風毒攻于皮膚時生疥癩
燥痒難忍時出黃水及大風手足壞爛眉毛脱落一
切風疾
苦參(二十兩)荆芥(去梗十六兩)
右為末水糊丸桐子大每服三十丸好茶吞下或荆
芥湯食後一方有熱者宜荆芥大黃通利之即愈
治癩方(出本草)
煉松柏脂服之
昔趙翟病癩歷年醫不瘥家乃齎粮棄送於山穴中
翟自怨不幸悲歎涕泣經月有仙人經穴見之哀之
具問其詳翟知其異人也叩頭自陳乞命於是仙人
取囊中藥賜之教其服百餘日瘡愈顔色悦肌膚潤
仙人再過視之翟謝活命之恩乞遺其方仙人曰此
是松脂彼中極多汝可煉服之長服身輕力百倍登
危涉險終日不困年百歲齒固髮不白夜卧常見有光
大如鏡者以問左右皆云不見久而漸大一室盡明
如晝日又夜見面上有綵女二長二三寸面體皆具
但短小耳游戱其口鼻之間如是且一年此女漸長
大出在其側又嘗聞琴瑟之音欣然獨笑在人間三
百許年色如少童乃入抱犢山去必為地仙也
治大風及諸惡瘡(出本草)
以蝮蛇酒浸服之
昔宣城間山人取蝮蛇一枚活著器中以好酒一斗
投之埋於馬溺處周年已後開取酒味猶存蛇已消
化有患大風及諸惡風惡瘡瘰皮膚頑痺半身枯死
皮肉手足臟腑間重疾並主之不過服一升已來當
覺舉身輕健服訖不服他藥得力亦有小毒不可長
服
治風癩(出本草)
以胡麻合蒼耳子為散服之
治水癩偏大上下不定疼痛(出本草)
以牡蠣不限多少鹽泥固濟炭三斤煆令火盡冷取
二兩乾薑一兩炮又為細末用冷水調稀稠得所塗
病處小便大利即愈
治患大風(出本草烏蛇酒浸方)
治大風(出風科集旋方)
釋普明齊州人久止靈巖晩遊五臺得風疾眉髮俱
堕百骸腐潰哀號苦楚人不忍聞忽有異人教服長
松明不知識復告之云長松生石松下取根餌之皮
色如薺菜長三五寸味微苦類人參清香可愛無毒
服之益人兼觧諸䖝毒明採服不旬日毛髮俱生顔
貎少色如故今并代間世人多取長松襍甘草乾山
藥為湯煎服甚佳然木草及諸方書皆不載獨釋慧
祥清涼傳怡序之
治大風身痒
用蛇床子煎湯服之差
治肺毒瘡如大風疾
用桑葉好者淨洗過蒸一宿後日乾為末水調二錢
服
治瘡疹及癩疾
用苦參五斤切以好酒三斗漬三十日每飲一合日
二服常服不絶若覺痺即差或取根為末服之亦良
治癩方
用乾艾随多少浸麴釀酒如常法飲之覺痺即差也
普濟方卷一百十
