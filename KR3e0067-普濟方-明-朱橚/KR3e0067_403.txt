普濟方卷四百三明周王朱橚撰
嬰孩痘疹門
一切痘疹(附論)
夫嬰孩患疹痘瘡子者皆是積熱在於臓腑蒸欝熱毒
散於四肢小兒皮膚内嫩弱多成此疾凡食乳嬰孩湯
藥不可與童兒同療用藥過劑必有損也盖由輕啜
乳在於臟腑熱極方成此疾腑熱生於細疹臟熱生
於痘瘡若用湯藥宜療於乳母也又絶乳嬰孩患者
多由積熱伏在於脾肺之間而不早以湯藥療其病
源則毒熱行於四肢榮衛之中漸透於肌膚之表疹
痘乃隨邪熱而出也嬰兒之性自然陽盛而隂微臟
腑隂陽氣逆大小便多秘不通纔覺是此疾即可便
與疎利即輕患也若已出即不可疎轉若出定却宜
利大小腸按扁鵲及倉公論云療於嬰孩服以湯散
性有可餌之者不可餌之者宜先和節隂陽調治榮
衛方利臓腑即熱氣漸觧也凡絶乳嬰孩生於疹痘
或未出已前是此疾候按扁鵲論云可先以油劑服之
行觧四肢熱極或疹痘已出不可以油可服平和湯藥
療於肝臓觧於敗熱慮熱毒攻肝後衝於眼目生障翳
今覩時醫及疾患之家疹痘未出已前多是誤認疾候
皆以他藥觧之其間或餌以躁藥或餌以冷藥不無失
傷時醫用藥直候瘡疹子出病家方覺患者住餌醫者
拱手已患之後俗多禁餌致大小便不通不能調於湯
藥和於臓腑遂停敗熱在於臓腑之間攻於肝臓疹痘
纔愈致令衝於眼目成於障翳不遇醫治瞳人遂損因
兹無所見也凡斷乳嬰孩童子患疹痘疾候初覺多
似傷寒面色與四肢俱赤壮熱頭疼腰背疼足多厥冷
眼睛黃色脉息但多洪數纔大不定小便赤少大便多
秘纔覺四肢色候及脉息雖是疹痘疹未攻皮毛穴出
者便可以服餌勻和臓腑疎洩逐下若疹痘已結右皮
毛穴處微似出即不可疎洩也或疹出大盛竇穴膿水
者却可䟱利也或未與䟱利轉即且急服紫草飲子方
辯小兒痘証
呵欠嚏噴睡中發驚或耳尖冷眼澁
辯復食
口熱或口中醋氣妳瓣不消或腹中疼痛
如斑證少具其斑未發乃與升麻湯三五錢帶熱服
之待身表温和斑瘡已顕服藥乃止如其身凉其斑
未出辨得斑証無問服數直候身表温和斑瘡顕後
乃止只時時與桔梗湯寬利胸膈快咽喉
方
宣風散治小兒瘡豆盛出身體熱煩渴腹脹氣喘大
小便澁面赤悶乳及氣腫水腫并一逐脾間風又治
風腫積腫又治熱筋脉攣縮作痛及豆瘡二三日瘡
病不佳欲死者一服效盖熱氣蒸於皮膚故瘡痂不
得焦也宜服此導一二行後服生犀磨水觧之瘡痂
即焦其效如神
㯽榔陳皮甘草(各半兩)牽牛(用四两半生半炒)
右為細末三二歲蜜湯下半錢三歲以下一錢食前
易老加防風海蔵云與通膈丸相上下氣血也一方
用一錢水半盞食前服風熱蜜湯調下
牛蒡殭蚕散
牛蒡子(炒五錢)白殭蚕(去絲觜炒一分)
右為末每服一大錢水六分盞紫草二七寸煎四分
連三服量兒大小加减
薄荷散
家薄荷葉(一两)麻黃(去節)甘草(炙各五錢)
右為末入姜棗煎服量兒大小為劑
荆芥湯
荆芥穗薄荷葉牛蒡子(炒)甘草(炙各等分)
右㕮咀白术煎量兒大小為劑
安班散調理瘡疹已發未發皆可服之
川升麻赤茯苓(白者亦用)黃耆羌活(各一两)人參(去蘆)
枳殼(去穰炒)桔梗甘草(各五錢)
右㕮咀每服二錢水半盞紫草少許薄荷一葉煎至
五分去滓通口服之或加木通糯米同煎量兒大小
為劑
余記治一小兒瘡豆毒氣入心心煩強躁適無討腦子
處極是束手無措余自處一方應手而愈用菉豆粉一
錢硃砂五分研極細麥門冬濃煎候温調五分服隨即
心神定自此而愈此乃觧圍活法耳
余記一婦人年十八九歲出豆正出後忽平伏低䧟適
遇經脉行其家甚慌余曰証雖危然豆疹低伏乃是血
動或苦無害遂用四物湯加人參黃茋四服痘子光壮
後只是四物湯此病危甚而愈
當歸丸當歸(五錢)甘草(一錢)黃連大黃(各二錢半)
右先將當歸熬膏子入藥末三味為丸漸加服之以
利為度
消毒救苦散治班疹悉具消化令不出如已出稀者
再不生斑仲冬立此方隨四時加减通造化明藥性
者能此
麻黃羌活防風(各五分)川芎藁本
葛根蒼术黃芩(酒炒)生黃芩柴胡(各二分)
細辛紅花蘇木橘皮白术(各一分)
升麻生地黃酒黃栢(各五分)生甘草(一分)
黃連當歸身(各三分)連翹(五分)吳茱莄(半分)
右剉如麻豆大每服五錢水二盞煎至一盞去滓熱
服空心食前夫斑瘡出者皆因内傷必出斑营氣逆
故也大禁牽牛巴豆食藥宜用半夏枳术大黃益智
之類去其青瀉止其吐若耳尖冷呵欠睡中驚嚏噴
眼澁必出斑也諸大膿胞水小斑癮疹三色皆营
氣逆而寒復其表宜以四味升麻湯中加當歸連翹
此定法也如肺或膿斑先顯喘咳或氣高而喘促
加人參黃芩以瀉壮火而補元氣如心出小紅斑
必先見血溢驚身熱肌肉腫脉弦洪少加黃連如
命門出癮疹先必骨疼痛不敢動搖少加生地黃黃
栢諸斑疹皆為隂証瘡湏因傷於乳食脾胃不足
营氣逆行雖火勢内熾隂覆其外故錢仲陽製四物
升麻湯發之如有𫝊變証依加减服之
紫草飲子治小兒痘瘡出被風吹復不見入皮膚内
紫草人參芍藥蝉蛻甘草川山甲(土拌)
(炒各䓁分)
右為末每服一錢水一盞煎七分作三四次温服
平和飲子治小兒瘡疹
人參白术茯苓甘草升麻(各等分)
右為細末每服一二錢水煎去滓温細細飲之量歲
大小虚實以意詳之此藥治諸瘡疼痛煩渴不寕者
皆可服之惟小兒瘡疹尤佳
連翹散治一切熱兼治瘡疹有神
連翹防風梔子甘草(各等分)
右為末水煎服海蔵云治熱在外而不厥此少陽藥
也
木香散藥性温平能和表裏通行津液清上實下救
隂助陽治小兒腹脹瀉渴其效如神瘡始出五六
七日之間身熱或腹脹足指冷或瀉渴或身熱驚悸
腹脹或瀉頻津液内耗血氣不勻瘡雖起而不靨如
身温腹脹咬牙喘渴難治緣水糓去多津液枯竭飲
水不止蕩散真氣故多死者急與木香散異功散救
之若欲靨已靨忽不能靨腹脹煩渴及瘡已靨其痂
欲落不落煩渴不止不可與水密西瓜紅柿食之轉
生焦渴或頭温足冷或瀉咬牙難治急宜服之如
腹脹瀉渴足指冷渴驚悸渴身温渴面色㿠白渴寒戰
渴氣急咬牙渴水轉渴不已已上九證非熱也脾胃
虚津液衰少也宜木香散不愈加丁香攻裏官桂發
表表裏俱實其証不致痒塌喘喝而死
木香大腹皮(沉)人參(去蘆)桂心赤茯苓(去皮)
丁香前胡(去蘆)訶子肉青皮(去穰一用陳皮)半夏
(姜製)甘草(各三分)
右剉每服二錢姜三片煎温服空心量兒大小以意
加减
異攻散能除風寒&KR0668;痺調和隂陽滋飬氣血使痘瘡
易出易靨不致痒塌痘瘡欲靨已靨忽不能靨頭
温足指冷或腹脹瀉渴氣促速宜服此瘡痘十日
至十一日當靨不靨身不壮熱悶亂不寕不則硬氣
煩渴咬牙急宜服此加木香官桂以救隂陽表裏
木香官桂(去皮)人參(去蘆)赤茯苓(去皮)當歸
丁香厚朴(姜製)陳皮(去白)肉豆䓻(各二錢半)白术
(一錢五分)半夏(一錢半製)附子(炮一錢半有熱去之)
右麄末每服三錢水一盞生薑三片枣五枚煎七分
去滓空心稍熱服三歲兒作三度服五歲兒作两度
服一週两歲兒作三五度與服病有大小以意加减
此藥家傳五世累經效騐此藥專理瘡痘泄瀉寒戰
咬牙氣急痘不光澤一方無陳皮半夏
人參羌活散加麻黃
用薄荷葱白煎服湯氏曰汗後尚熱宜服此去麻黃
加紫草如已見三五點加紫草陳草皮赤芍藥使熱
退瘡出亦輕更調辰砂末半錢以制胎毒瘡出亦輕
胡荽酒治瘡疹令速出(一名胡荽散)
用胡荽三两切先以好酒三盞煎至數沸入胡荽再
煎便用噐盖定不令氣出候冷去滓微微從項已下
以噴兒背腹及两足不可噴頭面仍噴房内床帳常
掛胡荽以群穢惡楊氏曰以胡荽酒噴身使瘡出快
也若兒虚弱及天氣隂寒則可用之若春夏晴熱陽
氣登越之時及兒壮實加以酒麴助虚以大益大胃
中熱熾毒血蓄聚變成黑䧟急煎紫草湯入猪尾血
和龍腦服之(一方胡荽法令乳母飲酒為佳)
人參羌活散治小兒疹痘因服熱藥多發而不透身
體頭面两目皆腫連日風搐奮身硬直以荆芥薄荷
煎湯服一方用天麻防風丸煎紫草湯同羌活散調
服(方見本門痘瘡未見乃可表發類)
消風散治痘瘡或發或未發忽面青暴吼為風邪所
傷用此主之痘證以痘冷尻冷足下冷及耳後有紅
縷之然湏見心胷間細點如粟起則真是
人參川芎羌活白茯苓(去皮)殭蚕(炒)
防風藿香蝉退荆苓穗甘草(炙)
厚朴(製)陳皮(各二錢)
右為末荆苓湯下紫草生䓤湯常服亦得
紫背荷殭蚕散
紫背荷葉(霜後貼水者住)真殭蚕(炒去絲)牛蒡子(炒各等分)
右細末研胡荽汁和酒服一錢米飲亦可
五積散(方見風寒暑濕門中寒類)
凡遇冬春天寒恐被風寒侵襲去麻黃加肉桂當歸
川芎紫草薑葱煎一方加木香砂仁薑棗煎服
辟穢丹熏觧穢惡
蒼术甘松川芎乳香降香北細辛
右末水丸烈火焚之
瀉膀胱法
先用桂枝芍藥大戟等分為末服一錢枣湯調次服
加味宣風散(方見瘡疹到靨類)
大功散治痘瘡未發正發及未受證者
蒼术(五錢米泔浸一宿)陳皮(五錢去白)防風(去蘆)荆芥穢(各三錢)
赤芍藥(五錢)厚朴(薑製炒)柴胡(去蘆)縮砂仁(各二錢)
牛蒡子(炒二錢)當歸(酒浸二錢)紫草(三錢)川芎(五分)
黃芩(二錢)乾葛(二錢)甘草(炙一錢)
右晒乾為末每家用田螺靨七箇桃柳枝各七寸菉
豆浸透取皮半盞淨先司命鍋入井水煎熟出滓取
清汁再研雄黃末一錢同入鍋内攪勻用節子捧在
中庭自東方起南西北中各倒一盞將藥與已出及
方發熱及未受證者服
聖功散治豆瘡已出未收服此觧熱消毒勻氣活血
調脾歛瘡神效
防風蒼术(米泔浸)荆芥穗陳皮(去白)牛蒡子(炒)
木通人參(去蘆)川白芷厚朴(薑製)黃耆(塩水炙)
黃芩當歸(酒浸)赤芍藥柴胡(去蘆)肉桂(去皮)
木香枳殼(煨)赤茯苓甘草(炙)&KR1190;砂仁
蟬蜕川芎紫草桔梗(各等分)
右除製外餘藥不見火晒為細末先用米泔水温調
一服次淡煑獖猪肉或鰱魚田螺泥鰍櫓藥與患者
空心食之無熱者酒調肉櫓有熱者米泔汁調藥櫓
肉食之如痘不起脹用常酒鉼藥與藥末等分酒調
肉櫓食之瘡起脹便去酒藥如前櫓食如大便秘結
加四順飲櫓食微利即去四順飲如前櫓食空心櫓
食聖功散仍食後服神功散以解熱毒
天花散治痘失音
天花粉桔梗白茯苓(去皮)訶子肉
石菖蒲甘草(炙)
右末水調在椀内用小竹七莖縳作一束點火在椀
内煎臨卧服
茯苓湯治豆瘡痰盛
白茯苓(去皮)桔梗(去蘆)天花粉半夏(湯泡)甘草
右剉生薑夾門冬煎服
蟬蜕一物散治瘡疹漸作身熱似傷寒候只耳尖脚
稍或腹痛者是瘡疹
用蝉蜕二十一箇洗去泥土為末用水一盞慢火煎
至七分去滓量大小温服如覺疹已出更依前三五
次若冷服即有瘡㾗苦不是瘡疹候誤服無害
三豆飲治天行疹痘活血觧毒或覺鄉井有此證預
防之則不染
赤小豆菉豆黑豆(各一升)甘草(五錢)
右掬净豆甘草以水煑熟逐日空心任性食豆飲汁
已染者輕觧未染服之七日不發如冬月常服可消
臓腑中藴熱
惺惺散治小兒風熱及傷寒時氣瘡疹發熱咳𠻳不
已恐生疹子
桔梗細辛(去葉)苽蒌根甘草(炙)
白术人參(去蘆)白茯苓(去皮)川芎(各等分)
右為末每服一錢小一小盞薄荷三葉同煎四分温
服如要和氣入生薑煎服不拘時一方無川芎
白虎加人參湯
石膏知母(一两)甘草(五錢炙)粳米(一合半)人參(五錢)
右剉水煎米熟為度温服
天麻散
天麻川芎升麻防風羌活
半夏(薑製各等分)細辛蟬蜕(去嘴足)荆芥甘草(炙各二分)
右剉薑棗煎夾寒加桂夾暑加柴胡黃芩夾濕加
茯苓蒼术
枳殼桔梗湯治胸腹脹滿
桔梗枳殼(麩炒去穰各一两)
右剉散每服二錢水二鍾煎至一盞分二服
小兒麻豆方
用荆苓少許爛研以新井水將布帛裂過入一滴許
麻油打勻令飯之便不悶亂麻已出用黃蠟煎青膠
水即安(青膠乃守皮膠是也)
紫草湯治絶乳嬰孩并童兒患疹豆疾候初覺多似
傷寒面色與肢俱赤壮熱頭疼腰脊疼足多厥冷眼
青黃色脉息多浮洪至數大不定小便赤少大便多
祕纔覺四肢色候及脉息雖是疹豆疾未攻以毛穴
出者便可以服餌勻和臓腑䟱泄逐下藥按倉公論
云可服油劑不可用燥藥不可用冷藥若疹已結在
皮毛穴處微微出即不可䟱泄也或疹出大盛竇穴
膿水者却可䟱利也或未與䟱轉急且即服此藥
紫草二两新者細剉先以百沸湯浸好便以物合定
勿令紫草氣出放入人體凡五十日至一百日嬰孩
服藥注子一百五十日至二百日嬰孩服一注子一
歲至二歲兒服半合三歲至四歲兒服一合並宜於
食前午後服此湯疹痘雖出勢亦輕耳常服無妨
治小兒未滿百日患痘瘡槐白皮湯浴方
槐白皮(一两)益母草(五两)
右以水五升煎至三升去滓浴兒了更取蕓薹菜濃
汁煎再浴作蕓薹菜與乳母亦佳
浮萍丸治小兒瘡子不出煩悶驚悸
浮萍草(隂亁)晩蚕沙白薄荷葉(各一分)
右為末用薄荷自然汁煑麵糊和為丸如鷄頭大每
服一丸薄荷湯化下不拘時
龍腦散治小兒出瘡子不透旋出旋焦
龍腦牛黃丹砂地龍(去土取末)麝香乳香
木猴梨(五十枚切焙)雄黃(各一錢研)鯪魚甲(五片燒灰)紫草(五錢)
甘草(生剉二两)
右為散用猪尾上血拌勻入在竹筒子内用油单封
褁綿纏定於深坑子内調稀猪糞浸二七日出净洗
每服一皂子大龍腦水化下併三服見效
定命散治小兒瘡疹毒氣不出或出後亁黑色服此
藥發出毒氣瘡子細紅而出一名定命硃砂散
丹砂(研五錢)龍腦(研)乳香(研)馬牙消(研)甘草(為末各二錢)
右同研均用十二月新獖猪血半升同研勻用青竹
筒長二尺留两頭節開一頭作竅注藥在内黃臘塞
定以油絹緊褁封勿令透氣埋地坑中至一日五日
取出水洗掛風中四十九日劈開取藥研為細散每
服五分新水調下
人參丸治小兒瘡子黑色
用人參一分為末用牛李子汁瓷噐内熬成膏和為
丸如豌豆大每服一丸杏膠湯化下不拘時
中和散治小兒斑痘瘡退熱觧躁(一名敗毒散)
白藥子甘草(炙各一分)雄黃(一錢醋淬)
右為散每服五分量兒大小加减密湯調下
南朱散治小兒斑毒不退(此方見瘡疹後觧餘毒類一名槐花散)
觧熱丸治小兒出瘡
甘草(生剉)鐵粉青黛(研各五錢)
右為末再研勻煉密和丸如鷄頭大每服一丸熟水
化下
敗草散治小兒痘瘡抓搔成膏膿血淋漓肌肉敗壊
緣血氣衰肌内故也
用屋爛草乃盖屋多年爛草或盖墻頭草不以多少
或曬焙為末用亁貼無時若渾身瘡破膿水不絶粘
摻衣服難以坐卧可用三二升攤於席上令兒坐卧
甚效神妙無時候以其草經霜雪雨露感天地隂陽
之氣善觧毒竒功不可盡述
又方
用蕎麦粉或荔枝核燒灰摻瘡上亦好
斑爛作膿痛甚者
用細研黃土傅上或研芒硝末猪膽汁塗不能睡者
麦麩或芭焦葉襯之
綿繭散治小兒痘瘡後身體及肢節上生疳餌蝕瘡
膿水不絶用出蛾綿繭不以多用白礬槌碎塞入繭
以灰火燒候白礬汁盡取出研細每用亁貼痘瘡口
内若不早治則潰筋骨以致難為醫治
瘡爛成片方
用黃牛糞亁傅膿多痛甚者亁净黃土為末傅之瘡
遍口中痛不能食者五福化毒丹或生蜜浸漬黃栢
取汁啖之為愈凡瘡欲成痂頻以面油酥清蜜潤之
可揭血出無害若亁硬已久必成瘢痕如茶醋如猪
肝猪血之属每與食之則以脫之迹必為之黯慘然
而瘡痂已脫肌肉猶嫩不可盥洗大早亦不可以手
加之胡荽酒能避惡左右所不可無或蒼术降真用
之亦可曰聖瘡七日熱而發七日泡而亁又七日則
平復如瘡舊矣大抵調順血氣温和脾胃均平冷熱
則瘡出為甚易若實實虚虚損不足而益有餘則瘡
出為甚難調解之法無以逾此或豆豉燒存性作末
傅之
麥湯散治小兒斑毒傷寒熱咳水豆毒状如蚊咬變
成赤生黑不治一名北骨皮散
甜葶藶(一分用隔紙炒)麻黃(一分去節)甘草(炙半分)人參(一两)
大黃(一分濕紙褁煨亁)滑石(半分)知母羌活(各一分)
地骨皮(五錢炒)
右為末每服半錢水一小盞入小粒同煎至十數沸
服
摻方治水泡豆瘡
苦參滑石&KR1109;粉輕粉川白芷(各等分)
右為末亁摻之立效
治麸豆等瘡
用山豆根水研服少許
治小兒豌豆瘡衆醫不瘥服者神妙
天麻甘草(各一寸)髮灰黃丹(熬分一分)馬牙硝(三分)
五色豆(各七粒)黃塩(一分)
右為散空心取一錢令水調服利下瘡隙瘥
治小兒豌豆瘡方
用臘月兔肉作醬食
又方
用臘月兔毛煎湯洗豌豆瘡及以毛傅甚良
又方
用肉爛煑取汁洗之亁脯亦得馬肉脯亦可
治小兒發豌豆瘡
用猪膽和朴消塗之
治豌豆瘡
取東壁土一塊許為細末傅之
又方
用馬齒草焼末傅瘡上其根湏臾逐藥出若不出更
服良
青黛散治小兒斑痘豌豆瘡
青黛(研如粉半两)鐵精漿(一升)
右將青黛為散臨時斟酌鐵漿調之一百日兒至二
百日兒服一字七乳前服一歲兒至二歲半錢在食
前午後各一服隨兒大小以意加減
治小兒斑瘡豌豆瘡方
取熟煑大豆汁服之佳
又方
用頭髮一两燒灰為末湯調服两字隨兒大小以意
加减
治豌豆瘡
亁漆人中白瓦松灰(各少許)牙硝(一分)
右同研細空心冷漿水調下半錢以吐為度再服一
錢得利三两行其瘡自除神效
治發豌豆瘡方
以小兒着取月水汁和水浴之
治小兒豌豆瘡入肚者
用狗螢五七箇空心淡酒送下即可救之
鼠粘湯治小兒瘡豆已出未能得透皮膚或出未能
週遍熱攻咽喉涎盛咳𠻳赤眼心煩并消瘡癬癤如
瘡豆後毒氣攻眼成翳障腫痛各以藥時時服之翳
自消
鼠粘子(四两炒)荆芥穗(二两)甘草(一两)防風(五錢)
右為粗末三歲一錢水半盞煎三分去滓温服不拘
時臨卧逐日三服大利咽隔化痰涎止咳若春冬間
常服免生瘡癤老幼皆宜服海藏云大陽小陽藥也
首論温平者此也一方沸湯點服
一方治時氣發豌豆瘡
用川大黃微炒水煎去滓服
治小兒瘡豆方
宜房室中用時時燒大黃蒼术以辟惡穢之氣不宜
燒沉檀降真腦麝滴乳白膠等香
加减異功散
人參白术白茯苓京芍藥黃耆
當歸桔梗厚朴紫草粉草(炙各三錢)
右各㕮咀初加南木香二錢煨加肉豆蔲煨再加附
子炮隨輕重旋加用水煎服之
豆䓻丸
肉䓻(三兩)木香縮砂(三錢)白术訶子(二錢)
右為末米糊丸湯飲下量與
玄參升麻湯治小兒觸胃必𫝊疹瘡未發之前並宜
服之
玄參(去)升麻葛根芍藥甘草(炙各等分)
右㕮咀每服五錢水一大盞同煎至七分去滓熱服
乳母多宜服
升麻湯治發豆出後一向作熱
山梔子柴胡黃芩升麻甘草
赤芍藥亁葛(等分)
右㕮咀薄荷湯同煎
人參散治疹疽
甘草(一錢)麻黃(二錢)芍藥荆芥白茯苓
人參
右為末每服半錢薄荷湯下
括樓散治欲出豆疹
括樓貝母荆芥(各等分)
右為末用紫草同煎連三服
治瘡疹不透畜伏危困者
右用人牙五箇炙令黃研末乳香湯下㗜鼻亦妙
香葛發斑湯治小兒四時感胃發熱皆可服惟療小
兒痘瘡尚未出過者身發熱頭疼或手心冷耳冷即
痘瘡之苗也宜連進此藥數服痘瘡縱出則必少十
分稳當此方一大都夏真人家傳方云其家數代子
孫痘斑雖有比他人自然稀少因得此方本堂屡用
屡效真衛生之良劑也
紫蘇(一两五錢)香附子(一两五錢)升麻(一两五錢)亁葛(二两)
陳皮(一两)赤芍藥(一两)甘草(一两)紫草(二两)
右㕮咀每服四錢重水一大盞姜三片葱白一根同
煎七分去滓温服滓再煎服不拘時痘瘡出則不必
服如痘瘡已出者不加紫草上服前藥
黃耆六一湯治疹已出葛根湯痘出光壮地紅活色
黃耆(密浸一两)甘草(一两)
右㕮咀入枣水煎服
治卒發疹秘驗方
以石灰隨多少和醋漿水調塗隨手即减
治一切疹
以水煑枳殼為煎塗之亁即又塗之
治瘡疹
用苦參五觔切以好酒三斗漬三十日每飲一合日
三常服不絶若覺痺即差取根皮末服之亦良
治一切疹
以水煑芒消塗之
治□疹
以苦楝皮濃煎服
瘡疹已出未出(附論)
夫瘡疹已出未出之間有類傷寒之狀其瘡之證自然增
寒壯熱身體疼痛大便黃稠此乃正病若無他疾不宜服
藥但當平調之如已出未出之間或瀉渴或腹脹或氣促
裏虚也十一味木香散主之已出未出之間其瘡不光澤
不起發窠不紅表虚也十二味異功散主之已出未出之
間其瘡不光澤不起發根窠不紅而又腹脹瀉渴或氣促
者表裏俱虚也宜與十二味異功散送下七味肉豆蔲丸
方
如聖湯治小兒身熱頭痛頰赤面紅呵欠清涕瘡疹
已出未出
川升麻赤芍藥甘草(各二錢五分)紫草(五錢)
白术(二錢)陳皮(一錢五分)
右㕮咀每服三錢水一盞煎至六分温服無時一方
入薑二片葱白二根山楂子根三寸同煎熱服壮熱
心煩加人參赤茯苓石膏麦門冬去心一方有全蝎
木通無白术陳皮
四妙湯治小兒麻豆瘡欲出渾身壯熱情緒不樂不
思飲食此可以内消仍令瘡無瘢痕
紫草茸川升麻糯米(各五錢)甘草(二錢五分)
右為粗末每服三錢水一大盞煎七分去滓温服或
有數點黑䧟毒攻内者如鄉村無藥便得紫草三二
酒煎灌之即發出紅活
二寳散治豆瘡未發服之内消已出服之觧毒不致
大盛(一名玳瑁散)
生玳瑁生犀角(經湯酒泡煑者不用)
右二味磨水二合攪勻服一方每服半合微温服日
四五服為佳
紅子湯平調瘡疹及治瘡泡已出色不紅潤身熱喘
急神志昏困(一名紫草散)
紅花子紫草茸(各一两)麻黃(去根節)川升麻(各半兩)
右為細末每服五分煎薄荷湯入酒一滴同調下
快班散平和瘡疹
貫衆(陳淨洗焙亁)赤芍藥甘草(炮)川升麻
枳殼(麩炒去滓各五錢)
右為細末每服一錢水一盞入竹葉七片煎至五分
去滓温服量兒大小加减
調中散
白茯苓人參紫河車甘草(炙各等分)
右為細末每服二錢水一盞姜三片棗二枚煎六分
温作三两次服
竹葉湯
石膏(四两)知母(二两)麦門冬(去心)甘草(炙各一两)
右為粗末每服五錢水二盞竹葉一握煎至七分去
滓温服
犀角飲子
犀角甘草(炙各五錢)防風(二两)黃苓(一两)
右為粗末每服五錢水二盞煎至一盞温服
抱龍丸治小兒一切風熱中暑驚悸瘡疹欲出多睡
咳𠻳延盛面赤手冷足冷發温壮睡中驚搐搦不寕
脉洪數頭痛嘔吐小便赤黃
天南星(剉開裏白者生為末臘月内取黃牛膽汁和為劑却入膽内隂再為末半斤)
天竺黃朱砂(二錢研水飛)雄黃(五錢水飛)麝香(好者一錢)
牛黃(一字)
右同研極細滴水和丸鷄頭大每服二歲兒竹葉或
薄荷湯化下一丸不拘時候
一出控心散治小兒班瘡
全蝎(二十四箇)雄黃麻黃(去節各一分)
右為細末用芫荽以酒煎令温調下
羌活散治小兒風壅作瘡子觧熱散毒
羌活獨活川芎桔梗蟬殼地骨皮
前胡甘草(炙)柴胡天麻荆芥&KR0797;&KR0803;根
防風(以上淨洗等分)
右為細末每服一錢水三分薄荷二葉盞内煎二分
通口服大小加减藥水
奪命散治小兒瘡麻已發未發並宜服之
升麻糯米紫草甘草(各半兩)木通(二錢五分)
右為剉散每服一大錢水七分去滓温服六歲五歲
以上量大小加减服之
黃耆散治小兒熱退瘡疹
黃耆柴胡亁葛甘草(炙各一錢五分)
右為末每服一錢薄荷三葉水五分煎至三分均三
呷空心
治小兒麻痘已出未出便服此藥即稀
牛蒡子(一两同麸炒令黃色去麩)甘草(一錢炮)
右為末每服一字或二字用芫荽煎湯下
四聖湯治身熱如火頭痛頰赤面紅呵欠鼻瘡瘡疹
已出未出時服宜服
白芍藥升麻(各一两)甘草紫草(各五錢)亁葛(一两)
木通(五錢去皮節)
右剉散每服二錢水一中盞入生姜二片葱白二根
山楂子根三寸同煎熱服壮熱心煩加人參赤茯苓
石膏麦門冬(去心)
紫草飲治豆瘡欲發未發或未透者
紫草白芍藥(去蘆)麻黃(去節)當歸甘草(各等分)
右剉散每服二錢水一盞煎不拘時服
活血散治豆瘡已出未出煩躁大人同
右用北白芍藥不以多少為末白湯調下大能活血
止豆瘡脹痛屡用屡效一方酒調海藏云張和之治
四肢出不快加防風大效此止的大隂藥也一方剉
碎水六分煎四分去粗分二服
蟬蛻膏禦風邪辟惡氣透肌肉發痘瘡
蟬蛻(去土)當歸防風甘草(炙)川芎升麻
荆芥穗陳皮紫草赤芍藥(各等分)
右為末煉密為膏每一两作四十丸木香湯下一方
無陳皮紫草芍藥煎荆芥湯下
消毒散治小兒瘡疹已出未能勻透及毒氣澁遏雖
出不快壮熱狂躁咽膈窒一寒睡卧不安大便秘澁
及治大人小兒上膈攻熱咽喉腫痛胷膈不利並宜
服之瘡疹初出最不宜服宣利藥恐内虚毒入於裏
如五七日不大便只服消毒散微得利便即止服若
别無他證不宜服藥一方并黶後餘毒未除
牛蒡子(六两)甘草(炙二两)荆芥穗(一两)
右為粗末每服二錢用水一盞煎至七分去滓温服
食後小兒量力少少與之如治瘡疼若大便利者不
宜服
人參湯治小兒瘡痘將出
人參(一錢)葡萄苗(一分)林檎(一枚)木猴梨(七枚)
右剉碎以水二盞煎至一盞去滓放冷時時令喫
治大人小兒瘡疹已出而復隱其勢危甚諸藥不效者
治之萬不失一
紫背何葉(霜後貼水背紫者)白殭蠶(直者炙去絲)
右等分為末細每服一錢小兒半錢研胡荽汁和酒
下米飲亦得
梔子升麻湯治天行麻痘疹子未出潮熱如火讝語
小便難澁
升麻白芍藥亁葛山梔子藍葉
甘草(各等分)
右為末燈心同煎服之
表觧散治天行水疹腥臊未出潮熱麻子等証
防風川芎全蝎荆芥紅花麻黃(去節)
當歸蟬退薄荷羌活茯苓白附子
甘草(各一分)升麻(一分)硃砂(研五分)麝香(少許)
右為末每服五分金銀薄荷湯調下
治瘡泡將出以牛蒡子炒令熟杵為末每服一錢入
荆芥穗水一盞同煎至七分放温服如瘡疹已出更
服亦妙
治天行瘡子不出以紅藍花子吞𢾗顆
治時氣發瘡疹不出者以葡萄研酒飲之甚效
痘瘡未見乃可速利(附論)
嘗考聖思論瘡痘臓腑氣逆大小便多秘才覺似此即
疾可便與䟱利而輕患也今覩時醫久疾患之家疹痘
未出已前多是悞認疾候皆以片藥治之其間或以燥
藥或餌冷藥不無失傷痘瘡初覺多似傷寒證如疹痘
未攻皮毛䆒出者便可服餌調和臓腑䟱洩遂下而活
人書及云瘡痘與傷寒相類疑似之間只與升麻湯治
瘡子已發皆可服不可䟱轉痘瘡已定却宜利大小腸
此為大戒傷寒身熱固不可下瘡疹發熱尤不可轉世
人乃云初覺以藥利之宣其毒氣悞矣如小兒傷寒頭
痛潮熱咳𠻳氣粗煩渴心躁小便多赤大便不通熱盛
於心精神恍惚即發驚搐涎盛悶亂瘡痘未分大證小
兒若執前說只與升麻湯不可䟱轉其病可乎統言已
發未發不可䟱轉疹痘發熱在表尤不可轉論中使洗
心散治瘡痘用大黃服之能動臓腑莫有妨害乎又云
痘瘡已出不可轉䟱出得已定或膿血大盛却用䟱利
者亦非大抵瘡痘首尾皆不可下小兒身熱耳冷咳𠻳
輙用利藥即毒氣入裏殺人論中洗心散治身熱咳𠻳
麸瘡疹痘此藥性寒能利囙又如何既言瘡痘首尾皆
不可下只此論中無此散内使硃砂腦射膩粉水銀等
服取如爛魚腸豈不是下藥也二說俱未定董氏論瘡
痘未出往往疑為傷寒即以麻黃等藥重發其汗遂使
表虚裏實或稱欲出多以熱藥活人書云易流必散内
用大黃麻黃治麸瘡痘疹并麻黃黃芩湯用黃芩休枚
治瘡痘不快或出不快或出尚熱皆能發汗可不謂之
無冷熱藥乎又云若為隂癎治之用温驚藥則熱愈盛
至三四日證侯已定方用瘡痘藥所失多矣按諸書云
隂癎者出於吐瀉之後大病之餘身體不熱而瘦癥者
謂之隂癎不熱可得三四日證候已定方用痘藥諸書
中表嘗見說有不身熱出瘡痘者不可不辨也張氏論
云才覺是瘡痘便早䟱利熱輕易療又云應瘡痘早出
若才出皆不可轉利既言才覺是瘡痘即是先證也又
云早出不可䟱利於此自作两說使後人不能無疑惑
也又錢氏論瘡痘惟用温凉藥不可妄吐下及攻發又
云寒顫噤牙身黃紫腫以百祥丸下之又身熱煩渴腹
滿而喘大小便澁面赤悶亂大吐當利小便不差宣風
散下之嬰童寳鑑云疹痘是臓腑俱熱發皮膚為之熱
在腑為疹熱在臓為痘未發同一治未出可不觧熱而
退既出忌忽下及冷藥逼之其病不出在裏害人今考
諸經方論有言之未盡者雖云痘瘡首尾皆不可下或
云未出宜䟱利出定宜䟱利出盛宜疎利分證不明互
說差殊騐之平日所治大抵瘡痘之病首尾証平下之
者誤首尾有實熱證不下者誤切不可用巴豆去下之
此藥乃攻食積爾首尾有虚寒證不補者誤痘瘡出透
澤肥紅證平者不湏服藥寳鑑之說誠為可信錢氏之
用必勝膏治五太尉而愈活人書用無比散治四惡候
出不快及黑瘡子内使硃砂腦射牛黃輕粉水銀等服
之取下如爛魚腸推之藥惟難用而寳鑑云未發同一
治以此觀之但隨證用藥真明騐也醫官論云刑分輕
重患别淺深刑法二罪俱發從重者論醫書云二病俱
發從重者治誠良活法也盖瘡痘多是冬温所變若冬
有非時之氣瘡毒未發之前常宜服温藥令大便稀薄四
順飲服令温徵剉大黃甘草下之則濕毒内消又有時
時行者大小𫝊染乘瘡毒未發之前亦可服餌兼飲油
劑以預防之設有痘瘡必輕易療若身疼壮熱頭疼心
煩頰赤氣粗不與小汗何由消散麻黃黃芩湯或洗心
散薄荷散湯如臓腑久秘毒攻腰腸心腹脹滿不與微
利何由觧釋四聖飲大柴胡湯或調胃承氣湯然汗下
之法不可造次今熱之藥用何詳審活人書云疑似之
間只與升麻湯凡療瘡子已發未發皆不可䟱轉或云
不可汗下寒熱之藥只可紫草湯一味飲之然此二說
甚善若執其两端止治輕疾而以當治大病拱手待斃
若當遇或汗或下之證而疑惑不决荏苒經時以致夭
傷者多矣調瑟者必先移柱用藥者必先審證不可執
一也
方
油劑法治小兒臓腑伏熱毒疹痘未盛四肢微覺有
熱食物似减頭髮亁燥或熱進退
右以生麻油一小盞温和熱水一小盞旋旋傾熱水
入油盞内不住手以扙子打攪直候熟水盡更打令
劑如蜜即止夜卧時三歲半小盞一歲内外者每服
二蜆殼量大小加减直候大小便微利熱退瘡痘不
生也萬全方云可先以油劑服之行觧四肢熱極
或瘡痘已出不可以油可服平和湯藥療於肝蔵觧
於敗熱虚熱毒大盛
扁鵲油劑治預觧胎毒如已出及見紅點者不可服
又以生甘草末或煎湯入清油用桃柳枝攪如密量
大小增减與兒服微利為度
又方
右以手蘸清油摩兒背脊中間亦騐
化毒湯治小兒麻痘瘡欲出一名紫茸散
紫草茸升麻(少用)陳皮(等分)
右剉入糯米五十粒温服劉氏家傳方云服此一盞
即内消只二服有效
黃連散治小兒熱毒盛發疹痘瘡初發早覺者宜服
此方
右用黃連一两去鬚搗篩為散每服一錢以水一小
盞煎至五分去滓不許時候量兒大小分减温服
清黛散治小兒斑瘡及疹痘心神煩躁眠卧不安
右用波斯青黛如棗核大以水調服之疹痘論用磨
刀水調下
當歸散
川當歸(一两)甘草(一分)
右為細末每服二錢水一中盞豆豉十粒同煎至六
分去滓量兒大小服以利動為度逐日冷喫甘草汁
三歲以下一歲以上加减服
治瘡候未作膿心膈躁睡不安者
右用黑豆煮汁徐徐服亦觧
油劑方治小兒方一二歲發熱恐成瘡豆以此止之
生麻油童子小便(各半盞)
右逐旋夾和以柳枝頻攪令如蜜每服二蜆殼許服
畢令睡少時但三四服大小便利身體熱退即不成
瘡痘之證若行迹以露不可服
化毒散治小兒瘡痘始出纔有白泡忽䧟入於肉漸
漸作紫色無膿日夜啼哭煩喿(一名敗毒散)
欝金甘草(炙一分)
右用水半椀令水亁去甘草將欝金切作片子令亁
為末入生腦子半錢研令均用生猪血研成稀膏子
煎薄荷湯化下一錢不過二服其毒氣從手足心出
如癰状乃差此五死一生之疾候若便血瘡壊無膿
者十死不治一法可用蟬蛻末半錢好腦子一皂子
大猪心血三皂子大和作膏子用熱酒浸紫草令温
下化服多時身上發大熱瘡毒頓出然後可依證調
治之
瘡疹出不快(附論)
夫痘瘡出不快皆言毒氣壅盛妄謂其熱以藥宣利觧
散致令臓腑受冷榮衛澁滯則血氣不能充實皮膚肌
肉其瘡不起發不充滿不結實不成痂煩多痒塌煩躁
喘渴死皆因宣利觧散之過也關人氏云出不快者數
証不回下可不辨者自紅斑出齊之後當滴成血泡血
泡成膿膿泡成痂疕而愈若結斑已見三四日而不愈
者乃毒氣内䧟其證危矣切不可妄發及妄下發之則
為斑爛下之則為虚脫凡小兒藴毒在内遇冬温或春
夏暄熱腠理蒸鬱遂出為瘡痘若正發之際忽天氣大
寒毒氣交伏而不出則精神昏冐面青發熱或纔言妄
語當此令用觧肌表而出之如紫草蟬蛻發散兼温飬
如或血散之類或寒證畢偹者凡和觧散之劑皆可斟
量用之又有紅班方出或内虚或因犯胃氣臓腑自利
虚弱不食遂䧟而不出者亦用温裏之藥甚者雖硫黃
薑㫿靈磣伏火丹砂等亦可用或將成血泡之際一半
尚是紅斑點者此毒氣發越未透也宜半温裏半助飬
之劑或内虚甚而生寒大便利者宜理中薑附軰以温
之裏温則氣不消不䧟伏也内實者皮厚肉密毒氣難
於發越至服大黃梔子亁葛石膏之類而得乎順者或
有通一當炎月觸暑者邪煩躁喘急大渴昏迷而發不
映用白虎石膏湯抱龍五苓之類而得安靜者此皆臨
病識證隨時審辨不可執一也凡瘡疹或成膿泡一半
尚是紅點此毒氣發越未透必不能乳食大便如常者
宜半温裏半助飬之劑理中湯四聖散紫草木香湯若
内實之人皮膚厚肉理蜜熱毒難以發泄至服大黃梔
子亁葛之類不得平順者宜服犀角消毒飲
方
藍根散治小兒瘡疹出不快及倒靨
板藍根(一两)甘草(剉炒三錢)
右為細末每服半錢或一錢取雄鷄冠血三两點同
温酒少許食後調服下無證勿服
四物湯治小兒時行疹痘熱已出未出不快又消瘡
斑余毒大瘡痘不透者為血澁故也此藥能活血調
順瘡痘無如此藥活人書用一味白芍藥為末治瘡
痘不快以此如四物湯誠瘡痘之仙藥也一方加甘
草尤妙
白芍藥川芎熟地黃當歸(各等分)
右為麄末三歲一錢水半鍾煎三分去滓此本是婦
人藥治血利痢入嬰粟殼同煎甚妙
化毒散治小兒瘡痘未定或出不快
紫草茸升麻甘草(炙各等分)
右㕮咀三歲一錢水半盞糯米五十粒同煎三分去
滓不拘時劉氏傳云麩豆欲出渾身壮熱不思飲食
若服此一盞即内消已有一两顆出即觧其半若全
出即當日頭焦只三服消毒消飲同服妙
紅花湯治小兒瘡痘不出
紅花子紫草茸(各五錢)蟬蛻(一分)
右㕮咀酒水中半煎去滓温服大小加减
驅毒散治小兒瘡疹痘不快
白花蛇(酒浸一宿炙黃去骨為末)麝香(少許)
右為末三歲一字酒調下蟬蛻湯亦得良久便出
無比散治小兒瘡疹出不快及黑瘡子應一切惡候
及治痘毒灌咽喉聲啞涎喘
硃砂(一两好者)牛黃麝香腦子膩粉(各一分)
右為末一歲一字水銀少許用猪血尾三两滴新汲
水調服寕稳得睡然後取下如爛魚腸葡蔔穗之類
涎臭亞物便安乳汁調尤妙一方無水銀大人半錢
如聖紫草湯治瘡痘出不快(或喫乳嬰兒與乳母兼服之四五歲已外只令)
(兒服)
紫草(二兩)陳橘皮(一兩)
右㕮咀白水煎服(一方為末每服一錢水盞入葱白三寸煎至六分去滓温服量兒大)
(小加减)
麝香膏治瘡疹不透
右旋取猪心血調麝香少許塗两手心并口唇上
無價散治斑瘡發出不快(經驗名化毒散預取等分黃土窖五日砂鍋盛塩泥)
(固濟日乾至臘日燒末入麝少許各徤效化毒散)
人猫猪狗臘晨燒少許微將蜜水調
百者救生無一死萬鋌黃金也可銷
右將前四物於臘日早晨日未出盛貯於銷一鋌銀
锅子内用木炭火籠煆令烟盡白色為度但有發瘡
以覺有瘡或發不快倒推黑靨一切惡瘡並皆治之
每遇小童但覺瘡証每用藥一字用蜜調服萬無一
失據此藥工效無名可揚故以無價散呼之上項用
人猫猪狗四&KR0008;亁糞依上法治用
救生散治小兒斑疹出不快倒䧟欲死者
右用真蒲黃五月上旬丙丁子日采以銀噐内慢火
炒令深紫色細研每藥一兩入真麝香一字研勻每
服一字至半錢入薄荷汁五點温酒調下斑疹黑䧟
昏潰喘滿欲死者二三服神效
萬金散治瘡疹已出未能勻遍色不紅潤
防風(三錢)人參蟬蛻(各二錢)
右為細末煎葡萄湯調下如無蜜葡萄亦可煎湯服
了急用芥子末白湯調如膏塗兒脚心亁即再傅其
毒漸復出瘡疹依前紅活
神效散治小兒瘡泡欲出不出雖出不快倒靨者
右用鷄抱子殼内白皮不以多少以木炭火燒為灰
出火毒細研以新汲水調下每服半錢日三服
加味四聖散治瘡出不快及變黑䧟倒靨
紫草茸木通黃耆(炒)川芎(各等分)甘草(炙减半)
右剉白水煎服大便秘加枳殼大便如常加糯米百
粒或曰糯米能觧毒發瘡一方加南木香同等分
絲瓜湯發瘡疹最妙
右用絲瓜連皮燒存性為末湯調服楊氏曰發痘瘡
最妙或加甘草紫草
安斑散
黃耆赤茯苓(去皮)羌活人參(去蘆)桔梗(去蘆)
紫草枳殼(炒各五錢)
右剉紫草薄荷煎温服熱而實者加升麻或加白木
通糯米煎
快斑散
紫草茸(五錢)陳皮(二錢)黃耆(三錢)赤芍藥(五錢)
甘草(炙三錢)
右剉加糯米百粒煎三歲以上服三錢以下一錢服
後瘡徧勻四肢住後服
犀角觧毒飲治小兒内壅邪熱瘡不出快
惡實(四兩炒即牛蒡子)甘草(一兩炙)防風(五錢)荆芥穗(二兩)
右為末煎紫草糯米園荽子湯調食後臨睡日三服
或云瘡痘已出欲出熱盛服三四服消毒發瘡神效
一方為散水煎服大便實加大黃
猪苓湯治暑天冐熱渴昏迷瘡出不快
猪苓(去皮一兩)澤瀉(二兩)白术(一兩五錢)赤茯苓(二兩)
右末加辰砂末煎車前子草生地黃麥門冬下
小柴胡湯
右加生地黃紫草木通車前草同煎服(方見瘡疹大盛類)
快毒丹治疹痘瘡氣勻則出快盖血隨氣行若内有
邪熱使氣不勻宜服之
黑牽牛南木香(一方用各一分)肉豆䓻(一方用半兩)
青皮(各等分半生半炒一方用一兩五錢)
右末滴水丸黍米大每服七粒至十粒量大小加减
丸數紫草葱湯下前賢處方有玄妙木香勻氣豆䓻
青皮補脾又以牽牛瀉腎膀胱之腑也
托裏散小兒痘瘡毒根在裏或氣血虚弱或風邪穢
毒冲觸使瘡毒内䧟伏而不出出不勻者快此藥活
血氣調胃補虚内托瘡毒使之盡易收易靨
人參(去蘆)川芎防風苦桔梗(去頭尾)甘草(生的)
當歸(酒浸)肉桂(去皮取末二錢五分)川白芷(不見火)黃耆(寸截塩水)
(蒸炙)厚朴(姜汁浸一夕晒)
右當歸人參黃耆各二兩餘各一兩為末拌勻木香
紫草調下一名内托散
又托裏散補虚活血氣發瘡通行血氣位加
黃耆木香赤芍藥蟬退肉桂(各等分)
右用白水煎服
紅粉丹治腑熱瘡疹不勻
龍腦(細研一錢)南星(臘日釀牛膽中白日内隂乾者取末一兩)坯子染胭脂
硃砂(細研水飛)天竺黃(末各一兩)
右研勻煉密和丸如鷄頭大每服一粒人參湯下
滑石散
滑石甘草(炙各半兩)
右為末每服一錢半鷄子清酒少許調下一方燈心
湯調下(一名玉漿散)
脫齒散治瘡疹不出百藥不中者服此即出
右以人牙齒脫落者不拘多少於瓷内固濟大火煅
令通赤候冷取出為末用薄荷酒調下半錢良久脉
平和毒氣散瘡如粟米一方燒存性熱水調服
紫金散療小兒瘡疹不快倒靨
紫草蛇退皮(炒焦)牛李子(炒各五錢)
右為麄末每服一錢水七分煎至四分去滓温服
如聖散療小兒斑瘡不快倒靨
右用赤芍藥不以多少杵為細末每服半錢煎葡萄
酒冷調下白湯服亦可不拘時候
鷄蜂方治小兒斑瘡出不快
右用開花蘿蔔煎汁時時與飲之
玉訣酒調散治發瘡疹不出
牛蒡子(五錢炒)紫草麻黃(去節各半錢)當門子(五粒末一字)
臭椿子(去皮為末一錢)
右以温酒調下一字或半錢
紫草湯治三十六種内瘡子候
麻黃(去節)人參(各一分)杏仁(七粒去皮)
右麄末用水二盞煎至一盞去滓却分為三四服温
下分作二日服未可用諸藥
治小兒痘瘡出不快并傷寒不語
亁野人糞(炭火煆為灰)腦子麝香(各少許)
右為末每服一二錢新蜜水調下
治小兒發斑瘡
大蟬蛻(三十一個去足洗)甘草(一錢半)
右用水半椀煎至一盞旋與服盡效已用驗
治小兒斑瘡不發
右以乳香研細用猪心血為丸櫻桃大水磨下一丸
至聖未星飲子治小兒瘡子不出及不快
硃砂(一分)欝金(半兩)
右為細末每用一字或二字量兒大小入龍腦少許
以新汲水茶脚少許用調勻然後刺獖猪尾血滳三
點子入藥汁中令服不過一二時辰瘡子出便紅活
兒無他病神效
紫草膏治麻豆不快
殭蚕(炒二個)麻黃(去節)甘草(炙各二錢)全蝎(十個)紫草
白附子(各一錢)
右為末用蜜一兩酒半盞入紫草煎數沸後令旋旋
同和煎藥丸如皂角子大每服一粒用紫草湯化下
續用黃耆散調之
治瘡子未透黑靨者
右用蟬蛻不以多少洗净為末一錢熟水調下立見
出透食乳者乳母亦服一錢神效
紫草木通湯治瘡疹出不快
紫草人參木通茯苓糯米(各等分)
甘草(减半)
右剉散煎二錢温服内虚大便利者可入南木香去
紫草一方無糯米用粳米
加味四聖散治瘡痘出不快及變䧟倒靨小便赤澁
餘熱不除一切候或被風吹復不見入皮膚内者
紫草茸木通(去皮節)南木香黃耆(炒)川芎
甘草人參(各等分)蟬蛻(去足翼二箇)
右剉散每服二錢水一盞煎不拘時候温服大便秘
加枳殼少許大便如常加糯米百粒性觧毒能驤而
發之
快斑散治痘瘡出不快
紫草蟬退(去足翼及土)人參白芍藥(各一分)木通(一錢)
甘草(炙半錢)
右剉散每二錢水一盞温服
神驗散治小兒瘡子黑色及出不快
鯪鯉甲(火炮黃色全老二十片)地龍(去土炒二十枚)紫草(五枚)
右為細末每服半錢温酒調下後用衣盖紅色即出
四君子湯痘疹論云胃主飢肉調脾進食活血勻氣
其瘡不致痒塌倍加
川芎當歸赤芍藥木香紫草縮砂仁
陳皮枳殼(各等分)
右為末糯米湯調服
玳瑁散治小兒瘡疹熱毒内攻紫黑色出不快
右用生玳瑁水磨濃汁取一合獖猪心一箇取中血
一皂子大同研以紫草濃煎湯調都作一服
殊聖奪命膏治小兒瘡疹毒氣不散出不快及觸犯
黑色甲盛熟牛李子七日八日採於盆内研汁生絹
裂去滓用銀噐盛慢火熬成膏瓷噐内收常令透風
每服皂子大煎杏膠湯化下如人行二十里更進一
服其瘡疹自然紅色毒氣慢一切瘡疹出不快並可
服一名牛李膏至秋結實黑圓成穗或無生者市肆
中買亁者為末水熬代用薰汲治小兒瘡疹豆泡悪
候於皮膚下不出或出而不長及黑紫内䧟亦用此
藥仍云汲小年病此危悪殆極父母不認視過錢乙
下此藥得安因懇求得其方遂傳於世惟於收時不
知早晩故無全效今并收時載之九月後取研濾成
膏每膏二兩研入好麝香半錢收貯不津噐中九䈁
衛生方同但用桃膠半兩牛李子一兩炒為粗末每
服一錢水七分煎至四分去滓温服治療亦同一云
牛李膏專治小兒瘡痘紫黑色䧟寒顫噤牙戞齒身
黃紫腫三服不愈即死
紫草回斑散治小兒㿀疹出不快或倒靨毒氣入服
紫草茸黃耆桑白皮木通枳殼
白术(各等分)
右為粗末每服三錢水酒各半盞麝香少許同煎
四聖散治痘瘡出不快倒靨或小便赤澁餘熱不除
一切悪候或被風吹復不見入皮膚内
紫草木通甘草枳殼(各等分)
右㕮咀每服二錢水半盞煎三分温服一方治伏暑
冐經暴發痘瘡欲作黑䧟心腹脹滿一切危証於本
方中加黃耆等分名紫草散簡易云傷寒者表實而
裏虚瘡疹者表虚裏實傷寒之邪始干於皮膚漸次
傳於臓腑瘡疹之毒始蓄於臓腑而漸次泄於皮膚
理傷寒之法宜先觧表然後觧飢切不宜轉瀉使毒
氣轉深變為斑瘡或為倒靨其候危矣此疾亦多因
傷寒失於汗下邪毒内蓄或天疫癘長幼相似當隨
証以施治焉
四味散治小兒瘡疹欲出不快
大鰕(亁者為末)獖猪亁血悪實甘草(炙各等分)
右為散三歲以下半錢七五歲以上一錢七煎赤芍
藥酒調下不拘時侯日夜各一服
發毒散治小兒瘡疹出遲
地龍(去土)防風(去义各等分)
右為細末每服一字用酒水各少許調下不拘時候
一方治時疾發豌豆瘡子未透心煩狂躁氣喘妄語
或見神鬼或已發而䧟伏
龍腦(生一錢)
右研細旋滴猪心血和丸如鷄頭大每服一丸心煩
躁者同紫草湯化下若瘡子䧟伏温酒化下少時心
神便定得睡瘡子發透已發而不甚快或變悪候
紫草湯治瘡疹熱盛而發不透者
紫草茸紫蘇葉升麻甘草(炙各等分半兩)
右剉散水二盞糯米五十粒同煎一盞温分兩服
黃耆散治雪天瘡疹難出皮膚温壮頭燒脚冷呵欠
困悶無時驚悸
嫩黃茋嫩柴胡蘇木紫草(各等分)
右㕮咀白水煎服大抵疹痘如見服表藥出更宜詳
細審察若其色淡白根窠不紅經日不起發以倪温
中木香散主之如此後黑䧟十救一二以文中異功
散主之
痘瘡未見乃可發表(附論)
夫小兒纔覺傷風身熱未明是與不是痘疹便宜發散
可服四味升麻葛根湯如瘡疹始出一日至五七日之
間雖身熱腹脹足稍冷者不宜服也或身熱瀉渴及驚
懼腹脹汗出者皆不宜服而以十一味木香散治之古
人立升麻湯盖治痘瘡之常不治其變也未有斑點之
前均發熱者常也已結痂疕之後均有餘熱弗欝而飢
表未清凉者一變也是亦升麻湯方状云瘡疹已發未
發謂未見斑點及作痂疕之後也若斑點既見痂疕未
結其候萬變在隨証滲泄曾非一定可拘若傷寒之變
患不一也豈可執一以應無窮之變或且升麻湯不過
凉肌觧表而已未見斑點已結痂疕則可用之曷可用
之於瘡疹正作之時乎若不䆒此令兒飢寒表弱䧟伏
而危殆矣小兒壮熱昏睡傷風風熱瘡疹傷寒食相
似未能變認間服升麻湯葛根湯惺惺散小柴胡湯甚
驗盖此數藥通治之不致悞也惟傷食則大便歐臭不
消化畏食或吐宜以藥下之海蔵云傷食宜以藥下
之者當詳其所傷何物生硬寒熱不等者不可用巴豆
之類大毒之藥下之升麻葛根湯太陽陽明惺惺散風
熱咽不和脾不和少陽渴小便不利也小柴胡湯往來
寒熱胷脇微痛少陽也然欲知其經當以脉别之小
兒耳冷手足乍暖乍凉面赤時𠻳時嚏驚悸此瘡疹欲
發也未能辨認間服升麻湯消毒散已發未發皆宜服
仍用胡荽酒黃栢膏暑月煩躁食後與白虎湯玉露散
熱盛與紫雪咽喉或生瘡與甘桔湯甘露散餘依前說
大人小兒同治法惟劑小大不同耳消毒散太陽藥
白虎湯治身熱目痛鼻亁不得卧陽明藥也正為泄暑
之劑甘露飲子肺腎藥也甘桔湯少陽藥也紫雪天門
冬麥門冬黃芩地黃為血劑玉露散肺腎藥石膏寒水
石為氣劑
方
惺惺散治小兒風熱瘡疹時氣頭痛壮熱目澁多睡
咳𠻳喘麄
桔梗真細辛(去葉)人參(去)白茯苓(去皮)
甘草(炙)白术(各一兩)真川芎(一兩)
右為麄散每服三錢水一大盞薄荷五葉生薑三片
同煎至六分濾去滓温服不計時候量兒大小加减
服
四味升麻湯葛根湯治小兒熱欲作疹痘一日至五
七之間或已發或未發但身熱肢體痛者先宜服之
白芍藥(一方作赤芍藥)川升麻(一兩)甘草葛根(一兩半)
右為粗散每服三錢水一大盞煎至六分去滓温服
無時大小以意加减一方加紫草
羌活散治小兒寒邪時氣瘡痘變蒸潮熱涎盛頭疼
心煩躁渴氣粗
羌活獨活柴胡川芎細辛白茯苓
人參甘草枳殼(炒各一两)天麻地骨皮
前胡桔梗(炒)防風(各五錢)
右為末三歲一錢水半盞煎三分大小加减服之不
拘時
麻黃湯治瘡疹煩渴甚者用之及痘正出煩喘渴躁
麻黃(去節)杏仁(去皮尖)桑白皮(微炒)甘草(炙各等分)
右&KR0377;咀白水煎量兒大小為劑若肺數有熱未退入
竹瀝一半和水煎或咽喉痛并𠻳入麝香少許煩喘
咳𠻳加射干一分(一名杳甘湯)
葛根湯治天時炎熱欲發豆瘡服此觧肌發表
赤芍藥石膏(火煆)亁葛甘草(炙各五錢)黃芩(五錢)
無汗(加麻黃)自汗(加桂皮)
右剉葱白薄荷湯煎乳後服一方止用水煎
參蘇湯治小兒凡覺身熱証似傷寒但未經瘡痘者
先與此藥和觧之
前胡(去蘆)人參(去蘆)紫蘇葉亁葛半夏
茯苓(去皮各三錢)枳殼(去穣炒)陳皮(去白)甘草桔梗(去蘆)
(各五錢)
右剉姜棗煎微熱服一方加青皮或白青皮紫蘇亦
能表汗催出豆加木香
紅綿散治傷風傷寒麻豆身熱發搐疑是痘証
天麻(炮)荆芥穗(各三錢)甘草(炙)麻黃(去節各二分)全蝎
右末薄荷三葉紫草三寸入酒三五滳同水煎熱服
如痘未出再進一服如二服不出即非痘証
調觧散治痘瘡外為風寒所折榮衛不和内為乳食
所傷内氣壅遏以致冷硬
青皮陳皮桔梗枳殼(製)川芎半夏(姜製)
木通亁葛柴胡紫蘇紫草甘草(炙等分)
人參(炙半)
右剉散每二錢姜二片棗一枚水一盞煎服未效加
楂根三寸一方無柴胡紫草一方無柴胡有當歸
不換金正氣散治痘瘡外為風寒所折榮衛不和内
為乳食所傷内氣壅遏以致冷硬
蒼术橘紅半夏橘厚朴(姜製)甘草(炙)
藿香葉(各一兩)
右剉用川芎姜枣煎悪寒加肉桂紫蘇
人參羌活散治小兒寒邪温時疫瘡疹頭痛體痛壮
熱多睡亦治潮熱煩渴痰實咳𠻳(一名惺惺散)
羌活獨活柴胡人參芎藭枳殼(麸炒)
甘草(炙各二兩)前胡桔梗天麻(酒浸炙)
地骨皮(各半兩)白茯苓(去皮二兩)
右為散每服二錢水一盞入薄荷少許同煎去滓温
服不拘時候全嬰方加防風德生方如𠻳加桑白皮
八寳散治小兒瘡疹已發未發在疑擬之間
白芍藥羌活升麻亁葛甘草防風
撫芎山菓子(各等分)
右㕮咀每服二錢水一盞煎至六分去滓温服
五積散(方見傷暑湿門中寒類)
右加紫草木香縮砂仁姜枣煎後服去麻黃陳氏木
香散異功散通用
瘡疹壮熱煩渴(附論)
夫痘瘡出而身熱大渴者七味人參白术散治之如不
愈只服十一味木香散如腹脹者或瀉而渴或足指冷
而渴或驚悸而渴或人温而渴身熱面㿠白色而渴寒
戰而渴或氣喘咬牙而渴或飲水轉渴不已皆非熱乃
脾胃虚而津液少也宜服十一味木香散如不愈更加
丁香官桂攻發其表裏不致痒榻喘渴而死也出大
盛而面黃大便黑煩躁喘渴或腹脹者此為有瘀血在
裏宜犀角地黃湯及治瘡疹中衂血吐血毒氣彌盛若
不觧利其害尤速如抱龍丸至寳丹生犀磨汁紫雪之
類皆可選而用之若大便不秘實小便不赤黃恐外熱
而内寒又當别求治法也
方
葛根麥門冬散治小兒熱毒斑痘頭痛壮熱心神煩
悶
葛根麥門冬(去心各三錢)人參(去蘆二錢)石膏(五錢)
甘草川升麻(各三錢)茯苓(三錢)赤芍藥(一錢)
右為粗末每服三錢水一大盞煎至六分去滓温服
不拘時候量兒大小增减服
生地黃散治小兒斑駮疹癮身熱口亁咳𠻳心煩
生地黃(半兩去土)麥門冬(去心七錢)杏子(去皮尖麸炒微黃)欵冬花
陳皮(各三錢)甘草(二錢半炙)
右為粗散每服三錢水一大盞煎至六分去滓温服
不計時候量兒大小加减服
人參清膈散治瘡豆靨後熱毒不觧涕唾稠黏鼻亁
身熱咳𠻳痰喘潮熱煩渴咽膈不利大便如常小便
黃赤
人參(去蘆)柴胡(去蘆)當歸芍藥地骨皮
桑白皮(炒)茯苓(去皮)白术黃耆知母紫苑
甘草(炙)桔梗(各一兩)黃芩(半兩)石膏滑石(各一兩五錢)
右為粗末每服三錢水一盞生姜三片同煎至六分
去滓温服不拘時候量兒大小加减服
前胡枳殼湯治痘瘡靨後痰實壮熱胷中煩悶卧則
喘滿大便堅實
前胡(一兩)枳殼赤茯苓大黃甘草(炙各半兩)
右為粗散每服三錢水一大盞煎至六分去滓温服
不拘時候量兒大小加减如身温脉微并瀉者不可
服
人參白术散治小兒痘瘡已靨身熱不退此藥清神
生津除煩止渴(一名白术散)
人參白术藿香葉木香甘草
白茯苓(六味各一兩)亁葛(二兩)
右為粗散每服三錢水一大盞煎至六分去滓温服
不計時候如腹脹滿瀉渴足指冷者只服十一味木
香散治之
赤茯苓散治疹痘瘡出後欬逆脇痛吃食不下
赤茯苓甘草(炙微赤剉)大青升麻
枳殼(麸皮炒黃各半兩)梔子仁(一分)
右㕮咀每服入竹葉淡豉煎量兒大小為劑
犀角飲治小兒疹痘瘡其赤瘡子正盛令不入眼(一名)
(調肝散)
鈎藤(鈎子)川大黃甘草犀角屑桑白皮
麻黃(去根節各一分)龍膽草(半分)石膏瓜蒌根黃茋(各半)
(分)
右㕮咀白水煎量兒大小為劑錢氏方名調肝散治
瘡疹大盛令不入目也一方瘡子退後用犀角濃磨
塗之更良
山梔子湯治麸疹及斑毒状如蚊蚤所嚙若毒盛色
黑者宜服宣毒膏
山梔子仁白鮮皮赤芍藥升麻(各一兩)
寒水石甘草(各半兩)
右為末入紫草薄荷各少許煎服量兒大小為劑
牛黃丹
牛黃川大黃(各一兩)粉霜硃砂(各一分)
右為末同研勻煉密丸如黍米大煎人參湯下量兒
大小為劑
通關散治斑瘡水痘心躁發渴及小便赤色口舌生
瘡通心經
車前子木通甘草瞿麦山梔子仁
赤茯苓人參滑石(各一分)大黃(一錢)萹蓄(半兩取嫩枝菓)
右為末灯心草略煎四五沸服量兒大小為劑
黃茋散退熱調飬
黃茋柴胡亁葛甘草人參(各等分)
右㕮咀白水煎量兒大小為劑一方無人參用薄荷
葉三葉煎
黃芩甘草湯治痘瘡閉熱不出煩喿不得服
黃芩(七錢半)赤芍藥甘草(各五錢)
右㕮咀每服三錢水一盞若胃中虚冷其人能食飲
水即噦脉浮發熱口鼻中躁能食者必衂加大枣三
枚同煎若嘔者加半夏少許生姜三片同煎若食少
者加參枣煎量兒大小各去滓加减服
大青四物湯治熱病汗下後身熱不除斑出如綿紋
煩躁不得卧
大青阿膠甘草豆豉(各一兩)
右㕮咀每服五錢水一盞半先將大青甘草豆豉煎
至七分後入阿膠再煎令沸量兒大小加减服
白虎湯治温熱及中暑煩渴并治小兒豆泡麸疹斑
瘡赤黑出不快及疹毒餘熱
石膏(四兩)知母(一兩半)人參(四兩)甘草(炙二兩)
右剉糯米煎米熟為度子母同服但加生姜枣煎渴
盛更加春夏秋寒有証亦服但加枣煎小兒减半
楊氏方敗毒散(方見傷寒門傷寒類)
右倍加甘草生枳殼糯米煎服一方加紫草黃芩生
地黃煎服
導赤散
生地黃(焙亁)甘草(炙)
右等分水煎服一方為末每服三錢水一盞入竹葉
同煎五分食後温服不用甘草用黃芩
神功散治痘瘡大熱發狂譫語此藥清心凉肌退熱
消毒服此藥觧利及熱毒已攻頭目咽喉
黃芩柴胡(去蘆)桔梗(去蘆)防風(去蘆)荆芥穗
木通陳皮(去白)枳殼(煨去油)牛蒡子(炒)赤芍藥
紫草赤茯苓甘草(各等分)
右剉灯心白附子麥門冬煎大便秘大熱加煨大黃
糯米煎微利即止後服大熱加竹茹大熱加北薄荷
山梔子仁天花粉
甘草散治瘡痘略出煩渴不止
粉草(微炙)括蒌根(等分)
右為末煎服一錢甘草通血脉發瘡痘
烏梅湯治瘡痘熱渴
小黑豆菉豆(各一合)烏梅(二箇)
右㕮咀新汲水一盞煎至清汁旋服
又方
用羌活散消風散消毒飲合和竹葉生地黃土朱煎
服
人參麥門冬散治發渴煩熱及瘡痘身熱
麥門冬(一兩去心)人參(去□)甘草(炙)陳皮白术
厚朴(姜製各半兩)
右為粗散每服三錢水一大盞煎至六分濾去滓温
服不計時候量兒大小加减與服
捻金散治小兒麻痘瘡疹欲出渾身壮熱情緒不樂
飲食不思服此可以内消仍令瘡無瘢㾗(方見本門瘡疹已出)
(未出類一名四砂湯)
透飢散治臟腑藴熱毒氣蒸薰瘡出不快煩喘昏悶
(方見本門瘡疹出不快類一名化毒散)
消毒飲子治毒氣壅遏壮熱心煩痘疹難出未能透
(方見本門瘡疹攻咽喉類一名鼠粘子湯)
紅花升麻散治小兒疹痘麻子潮熱焦啼煩渴寒凝
難出者
升麻芍藥亁葛紅花蘇木麻黃(去節)
黃芩甘草(各等分)
右為散白水煎服
瘡疹大盛(附論)
瘡痘有可下証者以其出得大盛當結膿泡痂疕而不
結者此是毒氣内外貫注若不速觧之毒氣内入攻心
為害極大治法宜猪尾膏其有不結膿疱痂疕反能食
而喘腹脹譫語不大便者當以承氣湯下之如甚而渴
面赤悶亂大小便澁或大吐者合利其小便通關散主
之或瘡疹已出定膿汁不亁而大便不通者宜牛黃丹
或有瘡疹症而未見斑點胃熱潮作氣粗腹脹大小便
秘驚悸煩渴脉沉滑而數者此是毒盛而不得泄亦當
用藥下之則内無滯塞榮衛升降其勢將自出此皆合
下証也
方
鼠粘子湯如斑子已出稠密身表熱急與此藥以防
己後青亁黑䧟
粘子(炒香)當歸身(酒浸)甘草(炙各一錢)柴胡(一錢五分)
連翹黃茋黃芩(各一錢半)地骨皮(二錢)
右為粗末每服二錢水煎去滓温服空心藥畢且休
與乳食
一證出大盛而面黃大便色黑煩躁喘渴或腹脹此有
瘀血在裏宜與服小柴胡湯犀角地黃湯昔王子亨
指迷方曰痘瘡半在表半在裏反熱毒大盛服此佐以
快毒丹使氣調勻則出快不致倒靨及秋冬之間痘瘡
發而不起由腎氣強盛胃氣稍弱瘡又黑䧟加减用之
小柴胡湯
柴胡(去蘆)人參(去蘆)黃芩甘草(炙各一兩)半夏(湯泡二兩)
右剉姜三片枣一枚服冬春腎強脾弱黑䧟如𠻳加
五味子二兩
柴胡(三錢性寒治肝)甘草(一錢調脾)生姜(二錢正胃氣)
右加减煎服咳𠻳加五味子
犀角地黃湯治瘡疱壅盛喘急浸滛成片及治傷寒
温病應發汗而不發汗内有瘀血者及鼻衂吐血不
盡内有餘瘀血面黃大便黑者此方消化瘀血并小
兒體氣實熱瘡疹出得大盛此方觧之如體衰熱弱
不宜用一名觧毒散
犀角(一兩如無以升麻代之)生地黃(半觔)赤芍藥(七錢半)
牡丹皮(一兩)
右剉每服五錢水一盞半煎取一盞温服有熱旋加
黃芩二兩其水脉大來遲不滑者是為無熱更不用
黃芩也
一證毒氣彌盛瘡中吐衂出大盛之時不能觧利其害
尤速宜抱龍丸生犀汁小柴胡湯
生犀方
生犀角(不用盛湯酒者)
右用新水磨汁食後服
消毒散
右紫草生地黃煎下
抱龍丸
天竺黃(一兩木草云乃破竹中黃末)雄黃(一錢)辰砂(五錢)
麝香(一錢)牛膽臘月釀南星(四兩如無生南星炒用)
右為細末甘草水丸皂角子大用温湯化下
疹痘論甘草散若瘡未出及雖出燥渴者宜服
右用大甘草不拘多少炙過為細末每服一錢或二
錢水一盞煎至六分去滓不計時候呷之以少觧利
熱毒即止若瘡出遲當服紫草飲子大人當鍼兩腕
蜆子骨間男左女右取或更灸一壯亦助發出疹
痘毒氣已發不必用之
治小兒麻豆瘡子已出大盛發潰膿水黏衣着席不能
轉動疼痛濕潤傅之便更不成瘢㾗
用牛糞不拘多少曬亁火煆成灰取心中白者研令
極細如用蛤粉相似用綿撲撲於有瘡處不拘時候
瘡亁以陳酥潤之一方用烏牛糞一方用臘月黃牛
糞日亁焼灰瘡疹潰爛者膿汁沾衣衾卧睡不得用
灰鋪一寸許在床上令睡之或瘡大而成片無皮或
成豆癰皆用黃牛糞糝之一方用菖蒲作末如前用
尤佳一方麩麥亦如前用如嬰孩有此証用絹綳床
子與之睡為妙
治小兒因患瘡疹其間有瘡大成片或有成豆癰成膿
爛痛不可忍者極好生葛不拘多少搗爛用絹袋子
盛擺水中隨擺隨挼澄取粉攤紙上焙亁為末摻瘡
濕處神效
調肝散治瘡疹大盛宜服令瘡不入眼
生犀(二錢半)龍膽(一錢)黃耆(半兩)桑白皮(半兩炒黃)
大黃(二錢)麻黃(去節一錢)石膏(半兩)鈎藤子(一錢)
栝樓(去皮)甘草(炒各二錢)
右為末每服二錢水煎食後温服微利效
普濟方卷四百三
