普濟方卷一百三十三明周王朱橚撰
傷寒門
傷寒煩渴(論)
夫腎者水臟膀胱者津液之腑二經為表裏傷寒熱入
於臟流於少陰之經則腎受病矣水惡燥熱盛則燥故
渴而引飲又傷寒邪氣非發汗吐下則不能除治發汗
吐下過甚則致津液耗少熱氣内生亦令渴也傷寒病
煩渴者此謂經發汗吐下已後臟腑空虚津液竭絶腎
家有餘熱故使其煩渴也傷寒渴者裏有熱也傷寒之
邪自表傳至裏則必有名証隨其邪淺深而見焉雖曰
一日在皮二日在膚三日在肌四日在胸五日在腹六
日入胃其傳經者又有証形焉太陽主氣而先受邪當
一二日發頭項痛而腰脊強者是矣太陽傳陽明則二
三日發身熱目疼鼻乾不得卧也陽明傳少陽三四日
胸膈痛而耳聾此三陽皆受病為邪在表而猶未甚作
熱故不言渴至四五日少陽傳太陰則邪氣漸入裏寒
邪漸成熱當日之時也津液耗少故腹滿而嗌乾至五
六日太陰傳少陰是裏熱又漸深也當此之時則津液
為熱所傳漸耗而乾故口燥舌乾而渴及至六七日則
少陰之邪傳於厥陰厥陰之為病消渴為裏熱已極矣
所謂消渴者飲水多而小便少是謂熱能消水也所謂
傷寒病至六七日而渴欲飲水為欲愈之病以其傳經
已盡故也是以厥陰病云渴欲飲水少少與之愈者是
也邪氣初傳入裏熱氣散漫未收斂成熱裏蒸焦膈傳
耗津液遂成渴也病人雖渴欲飲水又不可多與之若
飲水過多熱少不能消故復為停飲諸疾經曰凡得時
氣病至五六日渴欲飲水水飲不能多勿多與也何者
以腹中熱尚少不能消之便更與人作病也若大渴欲
飲水猶當依証與之與之常令不足勿極意也言能飲
一斗與五升又曰渴欲飲水少少與之但以法救之渴
者宜五苓散至於大渴欲飲水數升者白虎加人參湯
主之皆欲潤其燥而生津液也凡得病反能飲水此為
欲愈之病其不曉病者但聞病飲水自差小渴者乃強
與飲之因成大禍不可復救然則悸動也交結也喘咳
噎噦乾嘔腫滿不利小便不利數者皆是飲水過傷而
診病之工當須識此勿令悞也歌括云熱氣薰蒸津液
耗少所以發渴熱邪深淺條例不同然是渴者大熱裏
有熱也或曰六經外証獨少陰曰渴厥陰曰煩何邪少
陰屬腎主水熱氣深腎水易竭焉得而不渴厥陰屬肝
心之母也病主消渴飲水多而小便少是其裏熱也極
已子氣乘母於是挾心火以為煩惟煩則消矣凡煩証
用藥並去半夏以其煩躁而逐水也若先嘔後渴者則
為欲解當與之水先渴後嘔者則為水停心下屬赤茯
苓湯活人書曰脉浮渴屬大陽寒表不解心下有水氣
而渴者小青龍去半夏加栝蔞湯太陽病服桂枝大汗
出後大煩渴者白虎加人參栝蔞脉浮小便不利微熱
消渴者五苓散傷寒四五日身熱惡風脇下滿手足温
而渴者小柴胡半夏加人參栝蔞根主之太陽証身體
拘熱而渴者小柴胡去半夏為風温栝蔞根湯主之有
汗而渴者屬陽明白虎加人參湯主之虚人老人及春
秋月可與竹葉石膏湯陽明病但頭汗出小便不利渴
飲水漿身必發黃菊東湯小柴胡去半夏加人參栝蔞
根湯傷寒身熱或發熱惡風而渴屬少陽少陽脇下硬
不大便而舌上白胎而渴小柴胡去半夏加人參栝蔞
根湯自利而渴屬少隂傷寒熱入於臟流於少隂之經
少陰主腎腎惡燥故渴而飲引少陰下利咳而嘔汁猪
苓湯主之不利欲飲水者以有熱也白頭翁湯主之切
戒太陽証無汗而渴者不可與白虎湯仲景云渴欲飲
水無表証者白虎加人參湯脉浮發熱無汗是表未解
也不可與白虎湯意以小青龍去半夏加栝蔞也傷寒
四五日身熱惡風脇下不滿手足温而渴者小柴胡去
半夏加栝蔞人參也陽明証汗多而渴者不可與五苓
散汗多胃中燥者茯苓復利小便故也意以竹葉湯與
之仲景云陽明病發作者有時汗出多言急下之然太
陽病渴終不可與白虎湯陽証得汗後脉洪大而渴者
方可與之也陽明病渴終不可與五苓散陽明証小便
不利汗少脉浮而渴者方可與之此皆仲景之妙也仲
景猪苓湯証亦云脉浮發熱渴飲水小便不利者猪苓
湯主之凡病非大渴不可與水小渴咽乾者小小飲滋
潤之令胃中和若大渴煩躁甚能飲一斗者與五升飲
之若全不與則乾燥無由作汗發喘而死常人見因渴
飲水得汗小渴遂劇飲之致停飲心下滿結喘死者甚
衆當以五苓散或陷胸丸與之金匱要略云得時氣至
五六日而渴欲飲水水不能多不當與也何者以腹中
熱尚少不能消之便更為人作病矣至七八日大渴欲
飲水猶當依証與之常令不足勿極意也凡人但見仲
景云得病反能飲水此為愈遂小渴者乃強飲之因成
其禍不可勝數大抵傷寒水氣皆因飲水過多所致水
停心下氣上乘心則為悸為咳結於胸脇則為水結胸
胃中虚冷則嘔為噦令氣相搏則為噎上迫於肺則為
咳漬入腸中則為利邪熱所搏畜於下焦則為小便不
利小腹滿或裏急溢於皮膚則為腫若陽毒倍常燥盛
大渴者黑奴丸主之中暑伏熱深累取不瘥其人發咳
不已酒蒸黃連丸主之傷寒有所不利者行之取其滲
泄也渴而飲停者有燥而煩渴者有病氣去而水氣不
得行者其表裏得見煩躁口燥欲飲水水入即病氣去
而水氣不得亂頭痛發熱身疼痛欲飲水者有發熱汗
出復惡寒不嘔心下痞者並宜五苓散其脉浮發熱渴
欲飲水小便不利少陰病下利六七日咳而嘔渴心煩
不得卧者宜與猪苓散其大病瘥後從腰以下有水氣
者牡蠣澤瀉散此利水道滲洩之意也口燥咽乾脾臟
有熱則津液短少故令口燥而舌乾仲景云傷寒無熱
口燥渴而煩背微寒者白虎湯加人參也又云陽明病
渴欲飲水口乾舌燥者白虎加人參湯主之若咽乾者
慎不可發汗發汗則重亡津液少陽症口苦咽乾者小柴
胡主之少陰証口燥咽乾者急下之病人默默欲眠目
不能閉起居不安其聲嘶或咽乾者當作狐惑治之狐
惑証在第十一卷第十三問
方
人參散治傷寒大汗後煩渴熱不解脉大者
人参(一兩去蘆頭)知母(一兩)甘草(半兩炙微赤剉)石膏(二兩)
右搗粗羅為散每服五錢水一大盞入生薑半分煎
至五分去滓不計時温服
猪苓湯治傷寒脉浮發熱渴欲飲水小便不利
猪苓(去黑皮)赤茯苓秦艽(去蘆頭)滑石
澤瀉(以上各一兩)甘草(半兩炙微赤剉)
右搗粗羅為散每服五錢水一大盞煎至五分去滓
不計時温服
犀角散(出聖惠方)治傷寒身體大熱小便黃赤煩渴不止心
中悶絶言語錯亂睡多驚恐
犀角屑(一兩)人參(三分去蘆頭)赤茯苓(半兩)茵陳(半兩)
細辛(半兩)陳橘皮(半兩湯浸去白穰)麻黃(半兩去根節)
甘草(半兩炙微赤剉)
右搗粗羅為散每服五錢水一大盞入生薑半分煎
至五分去滓不計時温服
黃芩散(出聖惠方)治傷寒吐下後内外有熱煩渴不止
黃芩人參(去蘆頭)甘草(炙微赤剉)麥門冬(去心)柴胡(去苖)
葛根(以上各一兩剉)桂心(半兩)
右搗粗羅為散每服二錢水一中盞入生薑半分棗
二枚煎至五分去滓不計時温服
栝蔞根散(出聖惠方)治傷寒大腸秘澁煩躁不止
栝蔞根(一兩)黃芩(一兩)人參(半兩去蘆頭)川大黃(一兩剉碎微炒)
梔子仁(半兩)川芒硝(一兩)甘草(半兩炙微赤剉)
右搗粗羅為散每服五錢水一大盞煎至五分去滓
不計時服如人行十里再服以利為度
治傷寒下後煩渴宜服此方(出聖惠方)
麥門冬(一兩去心)五味子(一兩)人參(一兩去蘆頭)
甘草(一兩炙微赤剉聖濟作半兩)石膏(一兩)
右搗粗羅為散每服三錢水一中盞煎至五分不計
時去滓温服
土瓜根散(出聖惠方)治傷寒煩渴不止
土瓜根(一兩)麥門冬(一兩去心)甘草(半兩炙微赤剉)
枇杷葉(半兩拭去毛炙兩微黃聖濟作一)
右搗粗羅為散每服四錢水一中盞煎至六分去滓
不計時温服聖濟名麥門冬飲
黃耆散(出聖惠方)治傷寒煩渴不止
黃耆(剉)麥門冬(去心)黃芩葛根(剉)柴胡(去苗)人參(去蘆)
枇杷葉(拭去毛炙微黃)梔子仁赤茯苓赤芍藥甘草(炙微赤剉各半兩)
右搗粗羅為散每服五錢水一大盞入生薑半分煎
至五分去滓不計時温服
茵陳散(出聖惠方)治傷寒頭項汗出身體無汗小便不利渴
欲飲水者是瘀熱在裏身欲發黃
茵陳梔子仁川大黃(剉碎微炒)滑石
木通(剉以上各一兩)甘草(半兩炙微赤剉)
右搗粗為散每服五錢水一大盞煎至五分去滓不
計時温服如人行十里再服以小便快利為度
石膏湯(出聖惠方)治傷寒已大汗後不利其人煩渴不解其
脉洪大
石膏知母地骨皮甘草(炙微赤剉)人參(去蘆頭各一兩)
右搗粗羅為散每服五錢水一大盞入粳米一百粒
煎至五分去滓不計時温服
麻黃散(出聖惠方)治傷寒壯熱煩渴頭痛
麻黃(去根節)葛根(剉)知母柴胡梔子仁
陳橘皮(湯浸去白穰焙)甘草(炙微赤剉以上各半兩)石膏(二兩)
右搗粗羅為散每服三錢水一中盞入生薑半分煎
至五分去滓不計時温服
麥門冬散(出聖惠方)治傷寒下後上氣煩渴不止
麥門冬(去心)五味子人參(去蘆頭)葛根(剉)甘草(炙微赤剉)
石膏芎藭桑根白皮(剉各一兩)
右搗粗羅為散每服五錢水一大盞煎至五分去滓
不計時温服
半夏散(出聖惠方)治傷寒嘔吐煩欲飲水
半夏(三分湯洗七遍去滑)蘆根(一兩剉)赤茯苓澤瀉(三分)
桂心(半兩)甘草(一分炙微赤剉)麥門冬(三分去心)
右搗粗羅為散每服三錢水一中盞入生薑半分煎
至五分去滓不計時温服
治傷寒頭痛骨節酸疼或已吐下餘熱不盡口乾煩渴
麻黃(去根節一兩)知母(一兩半)葛根(一兩剉)甘草(一兩炙微赤剉)
石膏(二兩半聖濟作一兩半)
右搗粗羅為散每服五錢水一大盞煎至五分去滓
不計時温服聖濟名葛根麻黃湯
竹茹飲子(出聖惠方)治傷寒吐利後煩渴不止
青竹茹(一雞子大)人參(半兩去蘆頭)烏梅肉(二枚)
右藥細剉水一大盞煎至五分去滓不計時温頻服
青箱子丸(出聖惠方)治傷寒後熱結在胸膈煩渴
青箱子(二兩外臺作五兩)黃芩(一兩)龍膽草(一兩去蘆頭外臺作三兩)
梔子仁(一兩)苦參(剉一兩)黃蘗(剉一兩外臺二兩)栝蔞根(一兩)
右搗羅為末鍊蜜為丸如梧桐子大每服温水下三
十丸外臺秘要有黃連二兩忌猪肉冷水
治傷寒心神熱燥口乾煩渴(出聖惠方)
秦艽(一兩去苖)
右細剉以牛乳一大盞煎至六分去滓不計時温分
二服
又方(出聖惠方)
栝蔞(二兩)
右搗粗羅為散每服三錢水一中盞入新竹葉二十
七片煎至五分去滓不計時温服聖濟不用竹葉
知母湯(出聖濟總錄)治傷寒數日不解心躁煩亂小腹脹急
臍下悶痛大渴喘
知母(焙)芍藥麥門冬(去心焙)柴胡(去苖)澤瀉(各三分)
石膏(一兩半)黃芩(去黑心)甘草(炙各半兩)
右搗粗篩每服三錢水一盞入生薑一棗大拍碎竹
葉三七片同煎至七分去滓食後温服
葛根飲(出聖濟總錄)治傷寒頭痛躁渴不得眠睡四支煩痛
葛根(剉)黃芩大青石膏(碎)人參(各一兩)
甘草(炙半兩)
右搗粗篩每服三錢水一盞煎至六分去滓温服
葛根石膏湯(出聖濟總錄)治傷寒下後頭疼口乾煩渴
葛根(剉)麥門冬(去心焙)黃芩(去黑心)升麻(各一兩)
石膏(碎一兩半)甘草(炙半兩)
右粗搗篩羅每服三錢水一盞煎至七分去滓温服
不計時
黃芩蘆根湯(出聖濟總錄)治傷寒吐下後内外有熱煩渴不
止
黃芩(去黑心)蘆根人參赤茯苓(去黑皮各一兩)
桂(去粗皮半兩)
右搗粗篩每服五錢水一盞半入生薑一棗大拍碎
棗三枚擘破同煎至八分去滓温服不拘時
芍藥黃連湯(出聖濟總錄)治傷寒温病吐下有餘熱煩渴不
止
黃芩(去黑心一兩)芍藥黃連(去鬚)麥門冬(去心焙各三分)
栝蔞根(半兩)甘草(炙一分)
右粗搗篩每服三錢用水一盞煎至六分去滓食後
温服
葛根鬱金湯(出聖濟總錄)治傷寒熱氣薰蒸臟腑煩渴飲水
不休
葛根(剉)鬱金(剉)石膏(碎)荆芥穗(各一分)甘草(炙一錢)
右粗搗篩每服三錢水一盞煎至七分去滓食後臨
卧温服
升麻飲(出聖濟總錄)治傷寒煩躁大渴飲水不休
升麻黃芩(去黑心)葛根(剉)柴胡(去苗)山梔子仁
荆芥穗牡丹皮黑牽牛(各一分)黃連(去鬚)
硝石(研各一分)
右粗㨶篩九味入硝石和勻每服三錢水一盞煎至
七分去滓温服食後臨卧
黃連丸(出聖濟總錄)治傷寒時氣煩渴飲水不止
黃連(去鬚)栝蔞根(各一兩)葛根(半兩)
右搗羅為末鍊蜜丸如梧桐子大每服三十丸煎大
麥温湯下不拘時
茯苓地黃湯(出聖濟總錄)治傷寒後胃熱引飲煩渴不止
赤茯苓(去黑皮)生乾地黃(焙)栝蔞根(各一兩)知母(焙半兩)
麥門冬(焙一兩半去心)
右粗搗每服五錢水一大盞入小麥百粒淡竹葉三
五片棗三枚擘破同煎至八分去滓温服不拘時
土瓜根湯(出聖濟總錄)治傷寒毒氣上攻津液燥少大渴引
飲
土瓜根甘草(炙半兩)豉(半合)
右並細剉分為三服每服用水一盞半入大棗二枚
擘破同煎至七分去滓食後温服
栝蔞丸(出聖濟總錄)治傷寒後體虚心脾積熱口乾煩渴
栝蔞根黃連(去鬚)茯神(去木)麥門冬(去心焙各一兩)
桑根白皮(剉)犀角屑人參地骨皮鐵粉
黃芩(去黑心各三兩)甘草(炙半兩)
右搗羅為末鍊蜜和搗五百杵丸如梧桐子大每服
三十丸食後煎小麥湯下
知母犀角湯(出聖濟總錄)治傷寒後煩渴飲水無度日漸瘦
悴
知母(焙)犀角屑升麻(各半兩)石膏(碎三分)
右細剉每服五錢以水一盞半入竹葉三七片小麥
五十粒同煎七分去滓入土瓜根汁栝蔞根汁各
半合攪勻食後温服
黃芩飲(出聖濟總錄)治傷寒汗後煩熱躁不止
黃芩(去黑心)桑根白皮(剉各三兩)葛根(剉一兩)甘草(炙半兩)
麥門冬(去心焙一兩)
右搗篩每服三錢水一盞煎至七分去滓温服不拘
時
猪苓湯(出聖濟總錄)治傷寒煩渴小便不利
猪苓(去黑皮剉)赤茯苓(去黑皮)滑石(碎)葛根(剉)澤瀉(剉各等分)
右粗搗篩每服五錢水一盞半煎至八分去滓不計
時温服
柴蘇丸(出聖濟總錄)治傷寒霍亂發熱煩渴
柴蘇葉藿香葉(各二兩)乾木瓜(不入鹽者)人參
甘草(微炙剉各一兩)白茯苓(去黑皮三兩)桂(去粗皮半兩)
右為細末入麝香二錢同研令勻鍊蜜和丸如櫻桃
大每服一丸嚼破以温水下不計時
主傷寒渴
用栝蔞根三兩以水五升煮取一升分二服清淡竹
瀝一升水二升煮好銀二兩减半去銀先與病人
飲之然後服栝蔞湯其汁湏冷服
黃芩人參湯治傷寒吐下後内外有熱煩渴不安
黃芩人參甘草桂心生薑(各二兩)
大棗(十五枚擘破)
右剉以水八升煮取三升分三服徐徐服忌菘菜海
藻生葱等物
栝蔞根湯傷寒餘熱不止渴欲飲水
栝蔞根黃芩(各二兩)人參桂心大黃
甘草(炙)芒硝(各二兩)
右剉以水八升煮取三升去滓飲一升湏臾當下不
下復飲一升得下不止勿復飲湯藥力勢歇乃可
食糜耳一方用生薑二兩忌海藻菘菜生葱油膩
等物
高堂丸治傷寒苦渴煩滿欲死令極飲水法
大黃(二分)硝石(三分熬)釜底黑(一分)竈突中黑(一分)黃芩(一分)
梁上塵(一分)麻黃(二分去節)竈中黃土(一分)
右八味篩末蜜和如彈丸著一盞水中盡用服之則
自極飲水汗出則熱除矣一名黑奴丸一名駐車
丸并療温瘧神良
增損白术散(出德生堂)止渴順氣下食生津宜服之
白术乾葛根茯苓藿香葉人參
木香(各一兩)陳皮(二兩)乾生薑(一錢)
右㕮咀每服四錢水一大盞半煎至七分去滓温服
不拘時或凉服亦可
春澤湯(出御藥院方)治傷寒不解表裏發渴飲水小便赤澁
陰陽不分疑二之間急難用宜服此藥
澤瀉(三錢)猪苓(三錢)赤茯苓白术(各二錢)官桂(一錢)
人參柴胡麥門冬(各二錢去心)
右㕮咀如法修製每服五錢水盞半燈草二十根同
煎八分去滓空心服
竹葉湯治兩尺浮身無大熱鬱胃或下利煩渴者
柴胡(四兩)黃芩麥門冬(去心)甘草人參
茯苓(各二兩)小麥竹葉(一把)
右剉以水一斗先煮竹葉小麥減四升去小麥竹葉
内諸藥煮取三升去滓温服一升大便實者加大
黃二兩
黃連厚朴湯(出德生堂)治傷寒發熱煩渴自得病一日二日
後大便自利日夜不止
黃連(三錢)厚朴(二錢)
右㕮咀用生薑一小塊切碎同藥和為一處以酒半
杓勻砂鍋内漫火炒藥以酒乾為度去生薑作一
服用水一盞半煎七分去滓温服柤再煎此藥
五苓散(出指南方)治中風發熱六七日不解而煩有表裏証
渴欲飲水水入則吐名曰水逆及主時行熱病但狂
言煩躁不安精彩言語不與人相當者
猪苓(去黑皮)赤茯苓(去黑皮)白术(各三分)桂(去粗皮半兩)
澤瀉(一兩)
右搗羅為散每服二錢白湯調服訖多飲熱湯有汗
出即愈
猪苓湯治少陰病下利六七日欬而渴嘔而煩不得
眠
猪苓(去黑皮)赤茯苓(去黑皮)阿膠(炙燥)澤瀉滑石(各一兩)
右剉碎每服三錢水一盞煎六分去滓温服
黃連解毒湯(出德生堂)治傷寒或經汗下後有大熱煩渴錯
語不得睡及上焦虚炎口舌生瘡咽喉腫痛心膈煩
躁不安
黃柏黃芩黃連山梔子(各一兩)
右㕮咀每服四錢水一盞半煎至七分去滓温服未
退再服之
奪命獨參湯(同前)治傷寒汗下後終日昏悶不省人事發
熱發渴似有狂言一切危急之証宜服此藥服後額
上微汗是其應也
揀苦參(一兩)
右㕮咀作一服用水一升煎至七分去滓温令隨意
不拘時服柤再煎亦可嚼滋益
升麻葛根湯(同前)治傷寒身熱發渴在表
升麻白芍藥葛根甘草(各等分)
右㕮咀水煎温服如在裏宜小柴胡湯並加瓜蔞根
治傷寒消渴
用生藕汁一中盞入生蜜一合令勻分為二服
傷寒虚煩(論)
夫傷寒虚煩者心中鬱鬱而煩也有胷煩有心中煩有
虚煩諸如此者皆熱也若止云煩者表熱也及其邪熱
傳裏故有胷中煩心中煩虚煩之别三者要在觀其熱
所從來審其虚實而治為不同也如不經發汗吐下而
煩者則是傳經之熱不作膈實者但與和解而已故經
曰心煩喜嘔或胷中煩而不嘔者小柴胡湯主之少陰
病二三日心中煩不得卧者黃連阿膠湯主之少陰病
胷滿心煩者猪膚湯主之是皆和解而徹熱者也若因
吐下發汗後而煩者則是内陷之煩但與湧吐而已下
後虚煩不得眠若劇者必反覆顛倒心中懊憹者梔子
豉湯主之若少氣者梔子甘草豉湯主之若嘔者梔子
生薑豉湯主之心煩腹滿卧起不安者梔子厚朴湯主
之丸藥大下後身熱不去微煩者梔子乾姜湯主之是
皆取其吐而湧其熱者也虚煩之狀必中温温然欲吐
憒憒然無柰欲其不嘔擾擾亂亂是名煩也非吐則不
能已經曰若下後更煩心下濡者為虚煩也梔子豉湯
主之脉作結心下滿而煩饑不能食病在胷中瓜蒂散
主之二者証均煩也藥均是吐也而有輕重之不同吐
下發汗後邪氣乘虚而入煩者則謂之為虚煩與梔子
豉湯則是吐劑之輕者不因吐下發汗後邪氣結胷中
則為膈實與瓜蒂散則是吐劑之重者又陽明病不吐
不下心煩者則是煩之實者也與調胃承氣湯下之傷
寒二三日心中悸心煩者則煩之虚者也與小建中湯
補之煩為熱也悸而煩復為主者以悸為虚悸甚而煩
故為虚也少陽之邪入腑者煩而悸則為熱也大抵先
煩而悸者是為熱也先悸而煩者是為虚也内經曰治
病必先求其本誠哉是言也又云傷寒病後躁煩者有
虚煩有穀煩陽氣偏多謂之虚煩病瘥後食穀太早心
虚不勝穀氣胃内蒸熱謂之穀煩若陰陽和調則虚煩
自己損其穀食則穀煩者瘥活人書云不惡寒身不痛
頭不疼脉不緊但煩熱者此多虚煩諸虚煩熱與傷寒
相似然不惡寒身不疼痛故知非傷寒也不可發汗頭
不疼脉不緊數故知非裏實也不可下如此者内外皆
不可攻攻之必遂損竭多死者也此虚煩但當與竹葉
湯若嘔者與橘皮湯一劑不愈再與之孫真人云此法
數用甚有效傷寒虚煩宜服王叔和云有熱不可大攻
攻之熱去則寒起並宜服竹葉湯
方
竹葉湯治虚煩狀似傷寒但不身疼痛不惡寒或得
汗亡津液燥熱未解内外皆不可攻者汗與竹葉湯
嘔與橘皮湯渴與五苓散
竹葉(半把)石膏(碎四兩)半夏(湯洗去滑切焙三分)人參(半兩)
麥門冬(去心二兩)甘草(炙半兩)
右剉如麻豆大每服五錢以水一盞半入粳米一百
餘粒生薑半分拍碎同煎取八分去滓温服并解
暑毒陰証傷寒未解人勿服若表裏俱虚下利發
熱去石膏加附子煎名既濟湯濟生除石膏粳米
加茯苓小麥治傷寒大霍亂吐瀉後心虚煩悶
梔子豉湯(出聖濟總錄)治傷寒發汗後虚煩不得眠劇者必
反覆顛倒心中懊憹宜服梔子豉湯又傷寒發汗若
下之煩熱胸中窒痛亦宜服梔子豉湯又傷寒下利
後更煩按之心下濡者虚煩也亦宜服之發汗若下
之而煩熱胸中窒者梔子豉湯主之仲景云用梔子
豉湯病人舊微溏者不與之
梔子(十四枚去皮)豉(四合)
右剉如麻豆大每服三錢水一盞煎至六分去滓温
服得快吐止後服
烏梅湯(同前)治傷寒大病瘥後體虚煩滿
烏梅(取肉)山梔子仁甘草(炙)葛根(各半兩)
右搗粗篩每服五錢水一盞入豉二七粒同煎至半
盞去滓早晚食後温服
麥門冬飲(同前)治傷寒汗後虚煩心神不寧
麥門冬(去心焙)柴胡(去苗)防風(去蘆)半夏(湯洗去滑薑汁製)
赤茯苓(去黑皮)犀角(鎊各半兩)
右搗粗篩每服五錢水一盞半入生薑五片煎至八
分去滓温服
人參湯(同前)治傷寒汗後虚煩心中滿悶腹脹微喘
人參白茯苓(去黑皮)杏仁(去皮尖雙仁細研各半兩)
右除杏仁外剉如麻豆大每服三錢水一盞半入粳
米百餘粒同煎米熟去滓温空心服
麥門冬湯(同前)治傷寒後不解或寒或熱四肢瘦弱飲食
不能胸中煩滿虚躁
麥門冬(去心焙)赤茯苓(去黑皮)人參白术(各一兩)
桂(去粗皮半兩)陳橘皮(去白炒一兩)甘草(炙半兩)地骨皮
黃耆(剉各一兩)
右粗搗篩每服五錢水一盞半煎至八分去滓温服
日再
厚朴飲(同前)治傷寒發汗後氣虚心煩腹滿痰逆不思飲
食
厚朴(二兩去粗皮薑汁製)甘草(炙)半夏(薑汁製)人參
陳橘皮(去白焙各一兩)
右粗搗篩每服五錢水一盞半生薑五片同煎至七
分去滓空心服
薏苡仁湯(同前)治傷寒汗後煩滿多睡小便赤色
薏苡仁酸棗仁防風(去蘆)人參甘菊花
地骨皮紫蘇子甘草(炙)白茯苓(去黑皮各一兩)
右粗搗篩每服三錢水一盞入荆芥薄荷生薑各少
許同煎七分去滓温服睡多冷服不睡熱服
人參飲(同前)治傷寒汗後煩滿氣虚心神不寧
人參赤茯苓(去黑皮)陳橘皮(去白焙)白术(剉炒各一兩)
右粗搗篩每服五錢水一盞生薑三片煎至七分去
滓温服日三
麥門冬茯苓飲(同前)治傷寒後煩滿心神恍惚不得眠卧
麥門冬(去心焙)赤茯苓(去黑皮)知母(焙)芎藭
酸棗仁(微焙)陳橘皮(去白焙)檳榔(剉)甘草(炙各一兩)
右粗搗篩每服五錢水一盞半入生薑五片煎至一
盞去滓温服日三
柴胡湯(出聖濟總錄)治傷寒後虚勞煩熱驚悸不得眠睡
柴胡(去苗半兩)酸棗仁(微炒二兩)遠志(去心一分)當歸防風(去蘆)
人參生乾地黃芎藭(各半兩)麥門冬(去心焙半兩)
甘草(炙剉)茯神(去木)猪苓(去黑皮)桂(去粗皮)黃耆(剉各半兩)
右粗搗篩每服三錢水一大盞生薑三片煎至七分
去滓温服空心日二服
人參湯(同前)治傷寒後虚勞不得眠煩悶四肢乏力
人參(一兩)酸棗仁(微焙三兩)當歸(切焙)芎藭(剉)桂(去粗皮)
甘草(炙剉)柴胡(去苗)白茯苓(去黑皮)石膏(碎各一兩)
右粗搗篩每服五錢水一盞半生薑三片煎至一盞
去滓食前温服
六神湯(同前)治傷寒虚煩不安
人參白茯苓(去黑皮)防風(去蘆)百合黃耆(剉)
乾山芋(各二兩)
右粗搗篩每服三錢水一盞煎至七分去滓温服不
拘時
酸棗仁湯(同前)治傷寒後虚煩不得眠卧頭目昏眩
酸棗仁(炒三兩)麥門冬(去心焙二兩)地骨皮(剉一兩)
右粗搗篩每服三錢水一盞生薑三片同煎至七分
去滓温服不拘時
茯神散(同前)治傷寒後虚煩心腹不快
茯神(去木)柴胡(去苗)陳橘皮(去白焙)甘草(炙各一兩)
右粗搗篩每服五錢水一盞半煎取八分去滓温服
不拘時
黃連一物湯(同前)治傷寒不解恐服藥太多大小便不利
虚煩不安
黃連(一兩剉碎生薑數片入酒少許微炒)
右作一服水一碗煎七分去滓徐徐冷熱皆可服
一物黃連瀉心湯易老隨証加減列於後
煩者加梔子燥者加香豉嘔者加半夏
滿者加甘草腹痛加芍藥脉遲加附子
大便硬加酒浸大黃
用乾薑附子先煎另熱不僭也後另煎黃連與黃連
薑附同用少陰渴逆者失下也陰消將盡陽逆上
行使陰不納也或舌攣言語不正及昏冒與咽喉
痛者少陰也速下之大承氣湯若陽極脉微將盡
者不宜下宜瀉心湯凉膈散去硝清肺亦可飲水
多心下痞渴别則無惡候者五苓散主之
地仙散(同前)治大病後煩熱不安及一切虚勞煩熱病宜
服之
地骨皮(去木二兩)防風(去蘆一兩)甘草(炙半兩)
右㕮咀每服四錢水一盞薑五片煎八分不拘時温
服
枳實柴胡湯(出濟生方)治虚煩昏悶嘔逆惡心往來寒熱胷
膈捫之即痛日晩所發潮熱者
枳實(半兩麩炒令紫色取瓤)柴胡(去苗二兩)黃芩(一兩半)人參(半兩)
甘草(炙一兩半)
右杵為粗末每服四錢水一盞半生薑三片棗一枚
同煎至七分去滓温服日三不拘時
大橘皮湯(出活人書)治動氣在下不可發汗發汗則亡陽心
中大煩骨節疼痛目運惡寒食則反吐穀不得入先
服大橘皮湯吐止後服小建中湯
甘草(炙半兩)人參(一分)竹茹(半升)橘皮(一兩半去白)
右剉麻豆大每服五錢生薑四片棗子一枚水二盞
煎取一盞去滓分二服
傷寒譫語(論)
夫傷寒不應發汗而汗之遂致亡陽津液内耗胃中燥
實令譫語此或由津液不和内有燥屎或三陽合病或
瘀熱蓄血在裏或婦人熱入血室皆使譫語則身當有
熱脉屬胃胃者足陽明經也陽明為病主身熱故譫語
妄言則身當有熱脉當洪大而洪大亦陽脉也故其病
為順若譫語而手足四厥脉反沉細而微者為逆也然
又有鄭聲者取其鄭重之意與譫語相類盖古人以此
分虚實醫者當以脉證參合别之不可不慎故謂虛則
鄭聲實則譫語傷寒四五日脉沉喘滿沉為在裏而反
發汗其津液越出大便為難表虚裏實久久則成譫語
發汗後重發其汗亡陽亦為譫語其脉反和者不死陽
明病下血而譫語者此為熱入血室但頭汗出當刺期
門隨其實者而瀉之濈然汗出者則愈病苦譫言妄語
人身熱脉當洪大者生沉微細手足四逆者死也傷寒
譫語何以明之譫者謂喃喃而語也又狂譫謂妄有所
見而言也斯皆真氣昏神緒不清之所致夫心藏神而
主火病則熱氣歸焉傷寒胃中熱盛上乘於心心為熱
冐則神昏亂而語言多出識昏不知所以然遂言無次
而成譫妄之語輕者睡中呢喃重者不睡亦語言差謬
有譫語者有獨語者有狂語者有語言不休者有言亂
者此數者見其熱之輕重也譫語與獨語雖間有妄錯
之語若與人言有次是熱未至於極者也經曰獨語如
見鬼若劇者發則不識人是病獨語未為劇者狂語者
熱甚者也由神昏而無所見覺甚則至於喊呌而言語
也言語不休者又其甚也至於言亂者謂妄言罵詈善
惡不避親疎為神明已亂也經曰諸逆發汗微者難差
劇者言亂是難可復制也譫語之由又自不同皆當明
辨之有被火劫譫語者有汗出譫語者有下利譫語者
有下血譫語者有燥屎在胃譫語者有三陽合病譫語
者有過經譫語者有亡陽譫語者經曰大熱入胃中水
竭燥煩必發譫語又腹滿微喘口乾咽爛或大便秘則
譫語是因被火劫譫語者汗出譫語此為風也湏下之
過經可下之下之若早語言必亂以表虚重實故也是
汗出譫語者也下利譫語者有燥屎也小承氣湯主之
是下利譫語者也下血譫語者此為熱入血室當刺期
門隨其虚實而瀉之是下血譫語者也譫語潮熱不能
食者胃中必有燥屎五六枚也是謂燥屎在胃譫語者
也腹滿身重難以轉側口不仁面垢譫語遺尿是三陽
合病譫語者也過經譫語者熱也當下之是過經譫語
者也發汗多亡陽譫語不可下與柴胡桂枝湯和其榮
衛是以有通津液後自愈是亡陽譫語也諸如此脉短
則死脉自和則愈又身微熱脉浮大者生逆冷脉沉細
不過一日死實則譫語氣收斂在内而實者本病也或
氣上逆而喘滿或氣下奪而自利者皆為逆也經曰直
視譫語喘滿者死下利者亦死謂其正氣脫絶也能知
虚實之診能識逆從之要治病療病則不失病人有譫
語有鄭聲二証鄭聲為虛當用温藥白通湯主之譫語
為實當須調胃承氣湯主之服調胃承氣湯而譫語止
或更衣者停後服不爾再與之仲景云實則譫語虚則
鄭聲重語也世多不别然譫語鄭聲亦相似難辨須更
用外證與脉别之若大小便利手足冷脉微細者必鄭
聲也大便秘小便赤手足温脉洪數者必譫語也以相
參然後用藥萬全矣大抵傷寒不應發汗即譫語仲景
云傷寒四五日脉沉而喘滿沉為在裏反發其汗津液
越出大便為難表虚裏實則譫語譫語屬胃胃和則愈
不和煩而躁宜服調胃承氣湯然亦有三陽合病譫語
者三陽合病腹滿身重難以轉側口中不仁面垢譫語
遺尿其脉必滑石不可汗下宜白虎湯有胃實譫語者
病人身發熱汗出大便硬為胃實宜調胃承氣湯大承
氣湯大承氣湯去芒硝尤穏或汗發多亡陽譫語者仲
景云發汗多亡陽譫語者不可下此為津液不和與柴
胡桂枝湯和其營衛以通津液後自愈恐人作燥屎攻
之不可攻也下利譫語為有燥屎脉不微細即須下之
用小承氣湯譫語而利不止則不治又汗出譫語者風
也須候其過經乃下之瘀血譫語者狂言潄水大便黑
小便多遍身黃小腹滿緣當汗蓄熱在裏熱化為血故
爾輕者犀角地黃湯重者桃仁承氣湯抵當丸有下後
譫語者傷寒八九日下之胷煩滿驚小便不利譫語身
重不可轉側者柴胡加龍骨牡蠣湯有婦人熱入血室
譫語者婦人傷寒發熱經水適來晝日明了暮則譫語
如見鬼状者此為熱入血室無犯胃氣及上二焦速用
小柴胡湯治之若行陽遲致入胃冷津燥中焦上不榮
成血塊結胷状須當針期門也若婦人中風發熱惡寒
經水適來入血室也當刺期門隨其實而取之已上二
焦熱結在期門也若犯胃氣盡夜譫語喜妄小腹滿小
便利屬抵當湯也發少陽汗則譫語經云汗之則譫語
甚謂少陽也下之則額上汗手足逆冷謂下之早也發
汗多亡陽譫語不可下柴胡桂枝湯主之火劫譫語口
乾煩躁喘滿小柴胡加黑豆大便秘譫語不惡寒反惡
熱白虎湯又問仲景云無犯胃氣何也答曰熱因經水
適來乘虚入實故血室有熱遂令譫語當以小柴胡解
之則與胃實譫語不同胃實有燥糞故宜調胃承氣湯
下之若血室有熱譫語非胃家實仲景恐人作胃實攻
之故曰無犯胃氣也大抵譫語是熱屬陽反見陰証者
逆
方
枳實湯治傷寒脉沉在裏而反發汗津液越出大便
難甚表虚裏實遂發譫語其人如狂
枳實(去瓤麩炒)木香(各一分)朴硝(三分)大黃(剉微炒一兩)
甘草(炙半兩)
右粗𢷬篩每服五錢水盞半煎至七分去滓温服
犀角湯治傷寒邪熱在胃譫言妄語身體壮熱
犀角(鎊)大青人參(各三分)遠志(去心一分)升麻(一兩半)
柴胡(去苗)甘草(炙剉半兩)黃芩(去黑心各一兩)
右粗𢷬篩每服五錢水一盞半入生薑半分拍碎蘆
根茅根各五寸同煎至半盞去滓温服一方無生
薑
芎藭湯治傷寒裏實譫語狂妄
芎藭(三分)大黃(炒剉各一兩)甘草(炙剉半兩)
右粗𢷬篩每服五錢水一盞半煎七分去滓温服
柴胡湯治傷寒熱實煩躁譫語
柴胡(去苗)人參黃芩(去黑心各一兩)犀角(鎊)朴硝
茯神(去木各三分)甘草(炙剉半兩)
右粗𢷬篩每服五錢水一盞半煎七分去滓温服
人參柴胡湯治傷寒經六七日不解默默煩心腹中
乾燥大腹結澀譫言妄語
人參(三分)柴胡(去苗一兩)芍藥知母黃芩(去黑心)
大黃(剉微炒)萎蕤半夏(湯洗七遍焙)甘草(炙各半兩)
右粗𢷬篩每服五錢水一盞半入生薑一分拍碎同
煎至七分去滓温服
黃芩散治傷寒煩熱不解譫言妄語欲發狂走
黃芩(去黑心)甘遂(麩炒黃)龍膽(去蘆頭各一兩)
右粗𢷬篩為散每服一錢冷水調下更令病人飲水
三兩盞腹滿則吐之此方療積熱之甚
栝蔞散治傷寒發熱煩躁言語譫妄目赤口乾心神
恍惚
栝蔞根(二兩)鬱金甘草(生各一兩)
右𢷬羅為散每服一錢生薑蜜水調下不拘時
柴胡桂枝湯治傷寒發汗多亡陽譫語不可下與此
和其營衛以通津液後自愈
柴胡(去苗四兩)桂(去粗皮)黃芩(去黑心)芍藥人參(各一兩半)
半夏(湯洗七遍焙)甘草(炙各一兩)
右剉如麻豆大每服五錢水一盞半入生薑半分拍
碎大棗三枚擘破同煎至七分去滓温服日三
人參湯治厥陰病亡陽譫語驚狂者
人參茯苓(各二兩)甘草菖蒲當歸
紫石英熟地黃(各一兩)
右以水五升煮取二升去滓温服七合
人參柴胡湯治傷寒不分陽陰汗下太早為紅靨發
大熱并譫語不得安寧宜服之
人參(二兩)柴胡麥門冬(去心各二兩)
右㕮咀分作三服水一大碗煎至七分去滓冷服熱
亦可滓再煎
犀角散(出聖惠方)治傷寒邪熱在胃譫語錯亂
犀角屑川升麻柴胡(去苖)葛根(剉)
川芒硝(各一兩一方用馬牙硝)甘草(炙微赤剉)藍葉(各半兩)
右為散每服四錢以水一中盞煎六分去滓不拘時
温服
柴胡散(出聖惠方)治傷寒譫語頭疼壯熱百骨節疼痛
柴胡(去苗)赤芍藥知母梔子仁(各一兩)川升麻
黃芩大青川大黃(剉碎微炒)杏仁(湯浸去皮尖雙仁麩炒微黃)
甘草(炙微赤剉各三分)石膏(四兩)
右粗羅為散每服四錢以水一中盞入豉五十粒煎
六分去滓不計時温服
黃藥散治傷寒發熱面目赤黃煩躁欲走如見鬼神
譫語不禁
黃藥川大黃(剉碎微炒)梔子仁人參(去蘆頭)㯽榔
鬱金甘草(炙微赤剉)龍膽(去蘆頭)犀角屑(各半兩)
川朴硝(二兩)紫苑(一兩)
右細羅為散每服二錢以雞子清調下蜜水調下亦
得用不拘時服
漢防己散(出聖惠方)治傷寒熱毒逼心譫語見鬼不安
漢防己(半兩)桂心防風(去蘆頭各三分)甘草(半兩炙微赤剉)
地黃(二斤研絞取汁)
右搗羅為末入地黃汁中更入水一大盞調勻入銀器
中盛於甑上蒸半日取出每服三合以温水調下
不計時
又方(出聖惠方)
犀角屑(一兩)黃連(半兩)茯神(三分)甘草(半兩炙微赤剉)
右粗為散每服五錢以水一大盞煎五分去滓不計
時温服
生地黃散(出聖惠方)治傷寒心膈熱毒煩悶譫語失度
生地黃(三兩)玄參赤茯苓(各一兩半)麥門冬(去心)
川升麻(各一兩)甘草(半兩炙微赤剉)
右𢷬羅為末每服五錢以水一大盞煎五分去滓不
計時温服
又方(出聖惠方)治傷寒經五六日未經發汗大便結澀譫言
妄語煩躁不安
前胡(去蘆頭)葛根(各一兩剉)川大黃(二兩剉碎微炒)
右為粗散每服四錢以水一中盞煎至六分去滓不
計時温服以利為度
葛根散(出聖惠方)治傷寒熱毒在裏譫言妄語體熱心躁
葛根(剉)黃芩(各一兩)川大黃(二兩剉碎微炒)柴胡(去苗)
犀角(各一兩)甘草(半兩炙微赤剉)
右為散每服四錢以水一中盞煎至六分去滓不計
時温服以通利為度
赤茯苓飲(出聖惠方)治傷寒心臟虚熱譫語恍惚不定
赤茯苓(一兩半)牡蠣(一兩燒為粉)龍骨(一兩半)黃芩(一兩)
右為粗散先以水二大盞入羊心一枚煮熟去羊心
次入藥五錢生薑半分煎至七分去滓不計時温
服分為二服
大承氣湯(出聖惠方)治傷寒陽明病譫語有潮熱不能食者
必有燥糞在腸胃若能食者但耳聾宜服此湯下之
川大黃(二兩剉碎微炒)川芒硝(一兩半)枳實(三分麩炒黃)
厚朴(一兩去粗皮塗生薑汁炙令香熟)
右為散每服四錢以水一中盞煎至六分去滓温服
如人行五里再服以利為度
鉛霜散(出聖惠方)治傷寒得汗後心狂譫語欲走
鉛霜(細研)馬牙硝人參(去蘆頭)鬱金茯神(各半兩)
甘草(一分炙微赤剉)
右細羅為散每服二錢不計時煎麥門冬湯温調下
鬱金散(出聖惠方)治傷寒發班譫語大便不通心腹脹滿欲
走
鬱金(三分)川大黃(一兩半剉碎微炒)梔子仁(三分)柴胡(去苗半兩)
甘草(一分炙微赤剉)犀角屑(半兩)
右細羅為散每服二錢煎葱豉湯下如人行十里再
服大便通利為度
朱砂散(出聖惠方)治傷寒伏熱在心脾譫言状如癡人
朱砂(細研)太陰元精(各半兩細研)犀角屑(一兩)鉛霜(半兩細研)
紫石英(三分細研水飛過)人參(去蘆頭)赤茯苓
防風(各一兩去蘆頭)訶梨勒皮(三分)
右細羅為散入上件四味同研令勻每服二錢葱湯
調下不計時
傷寒發斑(論)
夫傷寒發斑陽盛故也其病在表或未經發汗或已發
汗未解或吐下後邪熱不除毒氣内盛因表虚熱毒乘
虚出於皮膚發為斑疹如錦紋若色赤及發在五日内
者可治若色黑過七日乃發難治甚則喉舌身體皆成
瘡也歌云温毒成斑肌肉焦石膏一劑毒須消若還黑
毒乘虚出疹痘斑瘡别有條大抵發斑不可用表藥盖
表虚裏實若發其汗重令開洩則斑爛也咽痛元參升
麻湯斑出大青四物湯又名阿膠大青湯又猪膽雞子
湯近用升麻葛根湯最良下部生瘡咳而下利嘔吐青
汁眼赤口瘡者黃連橘皮湯斑瘡豌豆黃連一物煮濃
汁服大妙青黛大如棗服之又青木香煮湯汁服瘡出
煩疼者五物木香湯犀角大青湯芒硝猪膽塗瘡法証
治論化証湯乃白虎加人參湯别名也孫兆用紫雪有
下証者調胃承氣湯又云温毒渾身似錦紋發斑癮疹
嘔吐頻或時咳逆心煩悶冬感於寒發在春温毒黑膏
方嘔青汁者葛根橘皮湯夫熱病在裏已發汗未解或
吐下後熱毒氣不散煩躁譫語此為表虚裏實熱燥於
外故身體發斑如錦紋凡發斑不可用發表藥令瘡開
洩更增斑爛表虚故也又歌曰血如温毒黑膏良熱病
重陽别有湯裏實表虚因發出若還發汗愈增瘡病証
屬陽誤投温藥或當汗不汗或當下不下或當汗下未
解陽熱内然蒸濕外迫熱毒入胃以致發斑盖熱必傷
血血熱不散裏實表虚由是熱氣乘虚出於皮膚輕則
如疿子重則如錦紋是也斑家慎勿發汗汗之重令開
洩斑爛又加多也凡斑略見一二須早圖又曰稍延獨
陽絶陰不可救藥其發黑斑者熱劇胃爛無及矣然而
斑文方萌與蚊跡類焉又不可誤用藥也發斑多見於
胸腹蚊跡多在手足之間關前陽脉洪大病人昏潰先
紅後赤者斑也陽脉不洪病人自静先紅後黃者蚊跡
也發班屬陽陽毒具而陰脉形或大極自利或怫鬱氣
短而燥糞久不得通盧扁復生莫能施其巧温毒發斑
冬月冒寒至春間陽盛則發病凡吐下而表未解毒未
消也黑膏主之肌肉斑爛咳而心悶下利嘔吐清汁下
部病或口瘡黃連橘皮湯葛根橘皮湯熱病發斑時氣
發斑大青四物湯猪膽雞子湯陽毒曰重陽發斑有舌
乾咽痛者元參升麻湯發斑通用升麻葛根湯敗毒散
犀角地黃湯熱多者元參升麻湯加生薑烏梅又黃連
一物湯青木香一物湯可擇用有下証者少與調胃承
氣湯孫兆用紫雪一劑証治論用白虎加人參湯發斑
湯劑須以紫草川芎為佐血熱内結者與小柴胡湯發
斑小點稀疎色常鮮細者易治或如錦紋瘾起并塌者
難治若初發色紅漸次微點良久點又轉其面色肌肉
黧晦者斷不可救初發便如黑誌亦然赤斑五死一生
黑斑十死凡内外熱熾汗下不解煩悶咳嘔足冷耳聾
便是發斑之証
方
漏蘆散(出聖惠方)治傷寒斑出瘾疹如錦紋而咳𠻳心神煩
悶嘔吐不止
漏蘆陳橘皮(湯浸去白穰焙)前胡(去蘆頭)麻黃(去根節)
黃芩杏仁(湯浸去皮尖雙仁麩炒微黃各一兩)
右為散每服四錢以水一中盞煎至六分去滓不拘
時温服
黃芩湯(出聖惠方)治傷寒臓腑壅毒不得宣疎肌膚發斑
黃芩大青川升麻石膏(以上各一兩)
梔子仁(半兩)川朴硝(二兩)
右為散每服五錢以水一大盞半入豆豉五十粒葱
白二莖生薑半分煎至五分去滓不拘時温服稍
利為度
又方(出聖惠方)
犀角屑(一兩)川大黃(二兩剉碎微炒)梔子仁(半兩)藍葉(一兩)
川升麻(一兩)甘草(半兩炙微赤剉)
右為散每服五錢以水一大盞煎至五分去滓不拘
時温服
黃芩散(出聖惠方)治傷寒十日内未得汗表裏有熱發斑狂
言欲走眼目俱黃心中煩悶大便不利
黃芩大青川升麻川大黃(剉碎微炒各一兩)
甘草(半兩炙微赤剉)茵陳(一兩)川朴硝(一兩)梔子仁(半兩)
黃連(半兩去鬚)
右為散每服五錢以水一大盞入竹葉三七片煎至
五分去滓不計時温服以利為度
大青散(出聖惠方)治傷寒身面發斑
大青(一兩半)川升麻(二兩)甘草(二兩炙微赤剉)
右為散每服五錢以水一大盞入豆䜴小半合煎至
五分去滓温服不計時
猪膽雞子湯(出聖惠方)治傷寒斑瘡欲出脉洪大心躁熱但
令患人溺於紙上如金色是也宜服此
猪膽汁(一合)釅醋(一合)雞子(一枚打破去黃)
右相和煎三兩沸放温頓服強人盡服羸人六七次
服汗出愈
升麻散(出聖惠方)治傷寒熱毒不解欲變成斑服此解毒
川升麻梔子仁大青黃芩甘草(炙微赤剉一兩)
石膏(二兩)
右為散每服五錢以水一大盞入生地黃汁半合煎
至六分去滓不計時温服
犀角散(出聖惠方)治傷寒赤斑不止
犀角屑麻黃(去根節)梔子仁黃連(去鬚)地骨皮
甘草(炙微赤剉)馬牙硝鬱金(以上各一兩)石膏(二兩)
右爲散每服五錢以水一大盞煎至五分去滓不計
時温服以瘥為度
治傷寒黑斑出不止宜服
川升麻(一兩)黃芩(一兩半)川大黃(一兩剉碎微炒)犀角屑(一兩半)
川芒硝(一兩)梔子仁(一兩)
右為散每服二錢煎甘豆湯放冷調下不拘時以差
為度
天竺黃散治傷寒發斑瘡已出心臟尚有餘熱不除
發斑煩躁
天竺黃(研)川升麻子芩茯神(去木)犀角屑
赤芍藥人參(去蘆頭)鉛霜(研以上各半兩)麥門冬(去心焙乾一兩)
甘草(炙微赤剉半兩)梔子仁(一兩)黃連(一分去鬚)
右為散入研了藥令勻每服一錢煎竹葉湯下不計
時
黃連散治傷寒斑毒不解
黃連(一兩去鬚)犀角屑(半兩)石膏(二兩)梔子仁(一兩)
甘草(半兩炙微赤剉)
右為散每服四錢以水一中盞煎至六分去滓不計
時温服
阿膠湯治傷寒一二日及十餘日發黃疸斑出皆主
之一名大青四物湯
大青(四兩)甘草(半兩炙微赤剉)黃明膠(半兩杵碎炒令黃燥亦用阿膠)
豉(五兩)
右細剉和勻每服半兩以水一中盞煎至六分去滓
不拘時
又方
大黃(三兩)甘草(二兩)杏仁(三十粒)芒硝(五合)麻黃(二兩)
黃芩(一兩)巴豆(二十粒)
右熬𢷬蜜和丸如大豆每服三丸當利毒利不止米
飲止之家人視病者亦可先服取利則不相沾染
也此丸亦可預合置
犀角湯治傷寒熱毒内盛身發赤斑
犀角(鎊)麻黃(去根節)石膏(各一兩)山梔子仁(一兩半)
黃連(去須三分)
右搗篩每服五錢水一盞半煎至一盞去滓温服
山梔子湯治傷寒發斑心躁煩亂
山梔子仁(三分)大青升麻(各一兩)阿膠(炒令燥半兩)
右搗篩每服五錢用水一盞半入豉百粒同煎至一
盞去滓
麻黃葛根湯治傷寒發斑狀如錦紋嘔逆煩悶
麻黃(去根節)葛根(剉)知母(焙)陳橘皮(湯浸去白焙)
黃芩(去黑心各一兩)杏仁(湯浸去皮尖雙仁炒)甘草(炙各半兩)
右搗篩每服五錢水一盞半去滓温服
犀角散治傷寒毒氣外攻皮膚發狂躁熱
犀角(鎊)黃芩(去黑心)大青馬牙硝(另研)黃連(去鬚)
麥門冬(去心焙各一兩)山梔子仁牛黃(另研)赤茯苓(去黑皮)
天竺黃(另研)甘草(炙各半兩)麝香(另研一錢)
右搗研為散每服三錢煎竹葉湯調下不計時
石膏湯治傷寒發黑斑
石膏(一兩半)麻黃(去根節)桂(去粗皮一兩半)葛根(一兩)黃連
故鞋(一隻去土細剉)蜀椒(去目并閉口炒出汗一分)
右搗篩每服五錢水一盞半煎至一盞去滓温服衣
覆取汗
知母湯治傷寒毒氣滋盛蒸於肌膚發為赤斑通身
大熱頭痛精神昏亂
知母(焙)牽牛子(炒)山梔子仁大黃(剉炒)黃芩(去黑心)
牡丹(去心)麻黃(去根節一兩)荆芥穗硝石虎杖
射干羌活(去蘆頭)杏仁(各一分)連翹(半兩)半夏(一錢以生薑二)
(錢同搗捻作餅子暴乾)
右搗粗篩每服五錢水一盞半煎至一盞去滓温服
黃芩湯治傷寒發斑煩躁除胃内瘀熱
黃芩(去黑心一兩)山梔子仁甘草(炙一兩)馬牙硝(半兩)
右搗篩每服三錢水一盞煎至七分去滓温服不計
時
黃連散治傷寒發斑
黃連(去鬚一兩)檳榔(剉半兩)甘草(炙半兩)
右搗羅為散每服二錢入蜜少許如點湯放温服不
計時
玄參升麻湯治傷寒失下不當下之熱毒在胃發斑
如錦文甚則煩躁譫語兼治喉閉腫痛
升麻玄參甘草(炙各半兩)
右剉為散每服五錢水一盞半煎至七分去滓温服
温毒亦能發
化斑湯治斑毒
人參石膏(各半兩)萎蕤知母甘草(各一分)
右剉散每服五錢水一盞半入糯米一合煎八分取
米熟為度去滓温服
香䜴湯治肺腑臟暴氣斑點
香豉(一升綿裏熬)葱鬚(切一兩)石膏(八兩碎)梔子仁(三兩擘)
生薑(六兩)大青(二兩)升麻(三兩)芒硝(三兩)
右切以水六升煮七味取二升五合去滓然後下芒
硝分為三服
麻黃解肌湯一二日便服之
麻黃甘草升麻芍藥石膏(各一兩)
杏仁(三十枚)貝齒(三枚)
右末之以水三升煮取一升頓服取汗出即愈便食
豉粥補虚即宜也
又方
麻黃(二兩)黃芩桂(各一兩)生薑(三兩)
右以水六升煮取二升分為四服
葛根解肌湯
葛根(四兩)芍藥(二兩)麻黃大青甘草黃芩
石膏桂(各一兩)大棗(四枚)
右以水五升煮取二升去滓分為三服微取汗
升麻湯治大人小兒傷風寒温疫頭痛發熱體疼斑
瘡已發未發均可服
升麻乾葛甘草芍藥(各等分)
右㕮咀每服五錢水二盞煎七分去滓熱服小兒量
與一法加紫草茸煎
鼠粘子散治傷寒斑瘡毒氣盛脉洪盛大便秘澁咽
膈不利或致疼痛語聲不出
鼠粘子(炒)丹參升麻甘草(炙)乾薄荷葉
右等分每服三錢水二盞半煎至七分去滓不計時
服凡似感風熱而咽疼聲重類疹証皆宜服之
煮萍飲治斑瘡甚者
青萍紫萍(各一握淨洗)
右煮羹吃三服
神仙紫雪
黃金(十兩)寒水石石膏(各四兩八錢)犀角
羚羊角(各一兩)元參(一兩六錢)沉香木香
丁香(各半兩)甘草(八錢)升麻(六錢)
右以水五升煮黃金至三升去金入諸藥再煎至一
升濾去滓投朴硝三兩二錢微大火煎以柳木篦
子攪勿停手候欲凝入盆中更下研朱砂麝香各
三錢急攪令勻候冷凝成雪也每服一錢細細嚥
之
普濟方卷一百三十三
