普濟方卷一百三十四明周王朱橚撰
傷寒門
傷寒發豌豆瘡(論)
凡傷寒熱毒内盛多發皰瘡者以病人裏實表虚故也
裏實則毒氣不能内消表虚故乘虚發於肌肉而成瘡
也其病大小形如豌豆其色或白或赤若頭作瘭浆戴
白膿者其毒則輕若紫黑色作根根在肌肉裏者其毒
則重甚者周匝徧身五内七竅皆有也夫表虚裏實熱
毒内盛攻於臟腑餘氣留於肌肉遂於皮膚毛孔之中
結成此瘡重者匝遍其身狀如火瘡若根赤頭白則毒
輕若色紫黑則毒重其瘡形如豌豆亦名豌豆瘡脉洪
數者是其候也
方
黃連飲子治傷寒毒氣未散發豌豆瘡
黃連(一兩去鬚)糯米(一合)寒水石(三兩)
右搗篩以水二大盞煎至一盞半去滓不計時分温
服
大青散治傷寒壮熱頭痛發瘡如豌豆徧身
大青梔子仁川大黃(剉碎微炒)犀角屑
川升麻甘草(炙微赤剉以上各一兩)
右為散每服五錢以水一大盞煎至五分去滓温服
不計時
治傷寒熱毒未解欲生豌豆瘡發熱疼痛宜服解肌出
汗方
葛根(一兩剉)石膏(一兩)麻黃(一兩去根節)黃芩(半兩)
赤芍藥(半兩)桂心(半兩)甘草(半兩炙微赤剉)
右搗為細散每服不計時以煖酒調下二錢併三服
衣盖取汗
治傷寒病發豌豆瘡未成膿初覺宜服(出聖惠方)
黃連(一兩去鬚)
右𢷬碎以水一大盞煎至六分去滓不計時候温服
便消不成膿也
又方(出聖惠方)
用好蜜徧磨瘡上亦可以蜜煎升麻摩之并數數
服之
又方(出聖惠方)
木香(半兩)
右𢷬碎以水一大盞煎至六分去滓頓服之
治傷寒發豌豆瘡欲出宜服
甘草(一兩炙微赤剉)
右𢷬碎以水一大盞煎至六分去滓任食前後細細
服之以防瘡出如已出即不服
又方(出聖惠方)
用清油一小盞服之即不生
又方(出聖惠方)
牛乳(四兩)酥(一兩)
右先煖乳令微沸即下酥酥消盡便服空心頻頻温
服即不生
治傷寒病壮熱頭痛發瘡徧身如豌豆
獖猪膽(一枚)
右以醋半小盞合膽汁煎一沸放温為一服不計時
治傷寒白頭瘡四邊赤腫欲發豌豆瘡(出聖惠方)
麻黃(一兩去根節)川大黃(一兩剉碎微炒)
右剉和勻每服半兩水一大盞煎至五分去滓不計
時温服
治傷寒發豌豆瘡未作膿方一名青黛一物湯(出聖惠方)
用青黛一兩細研以新汲水調下一錢不計時
石膏湯(出聖濟總錄)治傷寒天行壮熱頭痛發瘡如豌豆
石膏(碎二兩)柴胡(去苗)虎杖(各一兩)知母(焙半兩)芍藥(一兩)
山梔子仁(三分)
右搗篩每服五錢水一盞半煎至八分去滓温服
參麻湯(出聖濟總錄)治傷寒熱病生豌豆并皰瘡煩渴昏迷
元參(一兩)升麻(三分)犀角(鎊半兩)乾藍葉(一兩)甘草(炙剉三分)
右搗篩每服五錢水一盞半入葱白三寸豉一百粒
同煎至一盞去滓温服日二
二黃湯(出聖濟總錄)治傷寒天行熱病毒氣稍盛生豌豆并
皰瘡煩躁昏迷
大黃(剉炒半兩)黃芩(去黑心)麥門冬(焙去心)芍藥(各一兩)
甘草(炙三分剉)大青(半兩)
右𢷬篩每服五錢水一盞半煎至八分去滓温服
治傷寒發豌豆瘡四邊赤腫方(出聖濟總錄)
胡荽(一握)生地黃(一兩)
右細切搗絞汁空心頓服一盞許
升麻湯(出聖濟總錄)治傷寒熱毒氣盛發瘡如豌豆
升麻(半兩)大黃(剉碎微炒一兩)黃連(去鬚)甘草(炙剉各三兩)
山梔子仁(一兩)
右搗篩每服三錢水一盞煎至七分去滓温服日二
犀角湯(出聖濟總錄)治傷寒熱毒氣盛發瘡如豌豆
犀角(鎊二兩)麻黃(去根節)黃連(去鬚各半兩)木香(一兩)
右搗篩每服五錢水一盞半煎至八分去滓温服
大青湯(出聖濟總錄)治傷寒天行壮熱頭痛發瘡如豌豆徧
身
大青(一兩)山梔子仁犀角(鎊各半兩)
右搗篩每服三錢水一盞入豉一百粒煎至七分去
滓温服
牡丹湯(出聖濟總錄)治傷寒熱毒發瘡如豌豆
牡丹皮山梔子仁黃芩(去黑心)大黃(剉炒)
木香麻黃(去根節)
右等分剉如麻豆大每服三錢水一盞煎至七分去
滓温服良
化毒湯(出聖濟總錄)治傷寒發斑豆瘡欲出
甘草(微炙一兩)黃連(去鬚微炒一兩)
右剉如麻豆大每服五錢水一盞半去滓温服不計
時
内消散(出聖濟總錄)治傷寒熱病欲生豌豆瘡毒未出令不
成
用墨一分以酒二合磨令頓服之
紫草飲(出聖濟總錄)治傷寒熱病生皰瘡煩躁迷悶
用紫草并根細剉二兩搗篩每服三錢水一盞煎
至七分不計時温服
竹葉湯治傷寒時氣發瘡如豌豆煩悶
苦竹葉(切)小麥(各二兩)石膏(碎三兩)
右搗篩每服五錢水一盞半煎至一盞去滓温服不
計時
龍腦丸(出聖濟總錄)治傷寒時疾發豌豆瘡及赤瘡子未透
心煩狂躁氣喘妄語或見神鬼
用龍腦一錢細研旋滴猪心血和丸如雞頭實大
每服一丸紫草湯化下少時心神便定得睡瘡復
發透依常將息安
黑散子(出聖濟總錄)治傷寒熱病初出豌豆瘡三五箇便服
此令瘡不出
用臘月猪糞以新砂瓶子盛瓦盖口炭火燒令通
赤取出安地上出火毒入乳鉢研細每服一錢空
心新汲水調下
紫草湯(出聖濟總錄)治傷寒發斑疹豆瘡
紫草荆芥惡實(等分)
右搗篩每服三錢水一盞煎至七分去滓温服
晉中書令王珉傷寒身騐方
用樺皮濃煮汁冷飲主傷寒時行熱毒瘡特良今
之豌豆瘡也
治傷寒發豌豆未成膿(出千金方)
用芒硝以猪膽相和塗瘡上立效(痂落無痕仍用黃土抹上良)
木香散(出活人書)治瘡煩痛者
青木香(一兩)薰陸香&KR0552;石丁香(各一兩)麝香(半兩)
右㕮咀以水四升煮取一升半分兩服熱毒盛者加
犀角一兩無犀角以升麻代病輕者去&KR0552;石神驗
治豌豆瘡初發覺欲作者方(出千金方)
用煮大黃五兩服之愈
傷寒鼻衂(論)
夫傷寒劫者鼻中血出者是也雜病衂者實熱在裏傷
寒衂者實熱在表何以言之病原曰凢人肝藏血肺主
氣開竅於鼻血得熱則散隨氣上從鼻中出則為衂是
雜病者實熱在表世經曰傷寒脉浮緊不發汗因致衂
者宜麻黃湯傷寒不大便六七日頭痛者熱實小承氣
湯其小便清者知不在裏仍在表也當須發汗頭痛者
必衂宜桂枝湯以此觀之是傷寒衂者責其表熱也千
金翼曰吐血有三種一曰肺疸二曰傷胃三曰内衂既
吐血家謂之内衂其鼻中出血者可謂之外衂是經絡
之血妄行也經絡熱盛陽氣擁重迫血妄行出於鼻則
為衂經曰其人發煩目瞑劇者心衂衂乃解所以然者
陽氣重故也又曰陽盛則欲衂陰虚小便難言衂為經
中陽盛煩傷寒肺浮鼻中燥口燥但欲潄水不欲嚥者
是欲衂也經曰陽明病口乾鼻燥能食者則衂又有不
應發汗而強發汗因致衂經曰十陰病但厥無汗而強
發之必動其血未知從何道出或從口鼻或從目出是
名下厥上竭為難治是也衂家雖為邪熱在經而又不
可發汗經曰衂家不可發汗發汗則頭上陷脉緊急直
視不能言不得眠前云桂枝湯麻黃湯治衂者非治衂
也即是發散經中邪氣耳若邪氣不得發散擁成於經
逼迫於血則因致衂也即非桂枝麻黃湯專治衂也太
陽病脉浮緊發熱身無汗自衂者愈是經中之邪隨血
而散則解矣故知衂者不得桂枝湯麻黃湯發散之也
衂者若但頭汗出身無汗及汗出不至足者死黃帝云
此不治之疾臨病之際審而治則不失矣歌曰太陽發
衂病將解衂後仍將脉審詳有汗脉浮須用桂緊而無
汗用麻黃桂即桂枝湯也麻黃即麻黃湯也太陽病自
衂及服諸表藥後自衂者為欲解也有汗脉浮再用桂
枝湯無汗脉緊再與麻黃湯脉微者犀角地黃湯又黃
芩芍藥湯茅花湯衂而渴欲飲水入即吐先服五苓散
次竹葉湯少陰証無緣有血少陰証但厥而無汗強發
之必動血動血者死或出口鼻或耳目也是謂下厥上
竭聖濟總錄論云傷寒鼻衂者由熱氣盛血液妄行盖
心主血肝則藏之肺主氣鼻則通之心肝為熱邪所傷
血則隨氣行所以隨鼻出也昔人謂陽盛則衂者盖陽
盛則熱盛熱盛則宜衂故傷寒太陽証衂血乃解謂是
故也至於陰病則不宜衂盖陰証自無熱安得而衂故
少陰病但厥無汗強發之必動血從口鼻耳目出者是
謂下厥上竭為難治也歌曰陽明口燥若頭疼水不下
咽得衂血瘀血停留定發狂病家外証無寒熱陽明身
熱頭疼鼻衂脉微者犀角地黃湯外証無寒熱者必發
狂此瘀血停留也輕者犀角桃仁承氣甚者抵當湯取
盡黑物為度
方
茅花湯(出聖濟總錄)治傷寒衂血不止
茅花(一把)
右剉碎以水三盞煎濃汁一盞分二服無花以根代
之一方加燈心
竹茹湯(出聖濟總錄)治傷寒鼻衂不止
青竹茹黃芩(去黑心各一兩)蒲黃伏龍肝(各半兩)
右粗搗篩每服五錢水一盞半煎至八分去滓下藕
汁一合攪勻食後温服
犀角湯(出聖濟總錄)治傷寒鼻衂不止頭面俱熱
犀角(鎊)大青甘草(炙各三分)升麻雞蘇莖葉
小薊(各一兩)黃芩(去黑心)芍藥(各一兩半)生乾地黃(焙)
朴硝(各二兩)
右㕮咀如麻豆每服五錢水一盞半煎至八分去滓
温服
阿膠湯(出聖濟總錄)治傷寒鼻衂不止此是陽毒攻腦
阿膠(炙令燥)黃芩(去黑心各一分)葱白(五寸連鬚)豉(一百粒)
乾艾葉(炒半兩)
右細剉分作二服每服用水一盞半煎至七分去滓
下生地黃汁一合攪勻食後温服
黃芩湯(出聖濟總錄)治傷寒鼻衂不止
黃芩(去黑心)梔子仁大黃(剉炒)蒲黃荆芥穗(各半兩)
右剉如麻豆大每服三錢水一盞半煎至八分去滓
温服不拘時
金黃散(出聖濟總錄)治傷寒鼻衂不止
鬱金甘草(炙各一兩)黃藥子黃蘗(去粗皮各一兩)
右𢷬羅為細散每服二錢冷水調下不拘時以止為
度
鈎籐散(出聖濟總錄)治傷寒頭痛壮熱鼻衂不止
鈎籐桑根白皮(剉)馬牙硝(各一兩)梔子仁
甘草(炙各三分)大黃(剉炒)黃芩(去黑心各一兩半)
右粗搗篩每服三錢水一盞竹葉三七片煎至六分
去滓下生地黃汁一合攪勻食後温服
竹茹湯(出聖濟總錄)治傷寒鼻衂不止
青竹茹(雞子大一團)生地黃(半兩拍碎)
右以水一盞半煎至八分去滓食後温服
羚羊角湯(出聖濟總錄)治傷寒肺熱鼻衂不止
羚羊角(鎊)犀角梔子仁麥門冬(去心焙)
紫苑(去苖毛各三分)牛黃(研)元參(各一分)黃耆人參
甘草(炙各半兩)赤茯苓(厺黑皮一兩)
右搗粗篩每服五錢水一盞半煎至八分去滓食後
温服日二
前胡湯(出聖濟總錄)治傷寒内熱鼻衂痰壅吐逆
前胡(去蘆頭)甘草(炙)白术陳橘皮(湯浸去白焙)
大腹皮(各三分)赤茯苓(去黑皮)旋覆花桔梗(炒各半兩)
半夏(湯浸七遍一分)
右搗粗篩每服五錢水一盞半生薑一棗大拍碎煎
至八分去滓食後温服
髮灰散(出聖濟總錄)治傷寒鼻衂不止
亂髮(一團如碗大燒成灰)麝香(研錢半)
右同研極細每服一錢新水調下又取少許吹鼻中
立差
四生飲治傷寒衂血心胸煩滿
生地黃汁(三合)生藕汁(二合)生蘇薊汁(一合)生薑汁(半合)
白藥子(一分細末)
右和勻於銀石器中微温食後分二服
升麻湯(出聖濟總錄)治傷寒鼻衂不止頭痛壮熱
升麻雞蘇莖葉芍藥(各一分)青蒿
犀角(鎊各半兩)芒硝(三分)
右粗搗篩每服五錢水一盞煎至六分去滓下地黃
汁一合食後温服
地黃飲(出聖濟總錄)治傷寒鼻衂
生地黃汁(二合)蜜(二合)
右攪勻頓服
加减柴胡湯(出經驗良方)治傷寒鼻衂
柴胡(去蘆八錢)半夏(薑製二錢半)黃芩(去黑心)人參(去蘆)
甘草(炙三錢)加生熟地黃(共半兩)
右㕮咀每服二錢水一盞半生薑二片棗一枚煎至
七分去滓温服大人倍加煎服
滑石湯(出本事方)治傷寒衂血
右用滑石末不拘多少飯丸如桐子大每服十丸微
嚼破新水嚥下立止只用藥末一錢以飯少許同
嚼下亦得老幼皆可服湯晦叔云鼻衂者當汗不
汗所致其血青黑時不以多少乃得止且服温和
藥以調其榮衛纔見血鮮急服此藥止之
血溢湯治少陰病氣厥發衂者
黃藥(二兩)甘草(炙一兩)
右以水三升煮取一升去滓温分兩服
治傷寒鼻衂肺間有餘熱故也血因熱自行不止用此
方
牡蠣(二兩半)石膏(一兩六錢)
右治下篩酒服方寸匕日三四亦可蜜丸如桐子大
用治大病差後小勞便鼻衂者
苦參湯治鼻衂
苦參(三分)黃連(二兩)梔子(二七枚擘破)大黃(一兩)地黃(生乾一兩)
右切以水五升煮取二升半去滓分兩服吾期年已
療數十人無不差者都下地黃難得無使門冬亦
差忌蕪荑猪肉冷水
止血立效散(出德生堂)治鼻口出血不止立效
生地黃熟地黃枸杞地骨皮(各半兩)
白芍藥當歸(各一兩)
右為末每服三錢重冷酒半盞調服
㗜鼻神效散(出德生堂)止血
真膽礬(或綠&KR0552;亦可)
右碾為細末葦管吹入鼻血立止
麻黃升麻湯(出危氏方)治傷寒發熱不行血隨氣壅俗謂紅
汗者
麻黃(去根節)升麻(一兩一分)黃芩芍藥甘草
石膏茯苓(各一兩)
右剉散每服四大錢水一盞生薑三片煎熱服微汗
解
桂枝栝蔞湯(出危氏方)治傷風汗下不解鬱於經絡隨氣泄
衂出而衂則為清血或清道閉流入胃管清血遇寒
搏之色變瘀黑者
桂心白芍藥甘草川芎栝蔞根
右搗分剉散每服四大錢水一盞半薑三片棗一枚
煎服頭疼可加石膏
黃芩散(出聖惠方)治傷寒上焦壅熱心神煩躁鼻衂不止
黃芩(三分)川大黃(三分剉碎微炒)梔子仁(一分)犀角屑(三分)
石膏(三分)羚羊角(半兩)藍葉(三分)川朴硝(一兩)甘草(半兩炙微赤剉)
右件搗篩為散每服五錢水一大盞煎至五分去滓
不計時温服
黃連散(出聖惠方)治傷寒心肺熱毒鼻衂不止或兼唾血
黃連(三分去鬚)黃芩(一兩)梔子仁(半兩)甘草(半兩炙微赤剉)
伏龍肝(二分)淡竹葉(一兩)
右件搗篩為散每服五錢水一大盞入生薑半分煎
至五分去滓入生地黃汁一合亂髮灰一錢攪勻
更煎三兩沸不計時候温服以差為度
艾葉湯(出聖惠方)治傷寒衂血及吐血連日不絶欲死
艾葉(半兩細剉炒微黃)生乾地黃(半兩)阿膠(一分杵研碎炒令黃燥為末)
右件藥都和勻分為二服水一中盞煎至五分去滓
下赤馬通汁一合攪令勻不計時温頻服以差為
度
羚羊角散(出聖惠方)治傷寒衂血不止宜服
羚羊角屑(三分)犀角(二分)牛黃(一分細研)人參(半兩去蘆頭)
白茯苓(一兩)麥門冬(三分去心)黃耆(三分剉)梔子仁(三分)
甘草(一兩炙微赤剉)紫苑(三分去苗土)丹參(半兩)元參(三分)
右件搗篩為散每服五錢水一大盞煎至五分去滓
入牛黃末一字攪勻不計時放温頻服之以差為
度
升麻散(出聖惠方)治傷寒鼻衂不止頭痛壮熱
川升麻(一兩)青蒿(半兩)犀角屑(半兩)雞蘇莖葉(一兩)
麥門冬(一兩去心)川朴硝
右件搗篩為散每服四錢水一中盞煎至五分去滓
下地黃汁一合更煎一兩沸不計時温服
刺薊散(出聖惠方)治傷寒鼻衂不止兼唾血
刺薊(一兩)黃連(三分去鬚)黃芩(一兩)梔子仁(三分)亂髮灰(一分)
紫蘇莖葉(半兩)阿膠(二兩杵研炒令黃燥)甘草(三分炙微赤)
羚羊角屑(三分)
右件搗篩為散每服五錢水一大盞煎至五分去滓下
地黃汁生薑汁各羊兩和令勻不計時服之以差
為度
生乾地黃散(出聖惠方)治傷寒發汗而汗不快致内有蓄熱
及鼻衂血不止内有餘血者面色黃大便赤消化瘀
血
乾生地黃(四兩)赤芍藥(一兩)牡丹皮(二兩)犀角屑(一兩)
黃芩(一兩)茜根(一兩)
右為散每服五錢水一盞煎至五分去滓不計時温
服
飛雪湯(出聖惠方)治傷寒衂血數升不住者
麻黃(三兩去根節)石膏(三兩研碎)芫花(一兩)川大黃(二兩)
右件藥都切水一斗半煮取七升放冷披髮仰卧以
淋其面血住即止
苦參散(出聖惠方)治傷寒鼻衂血
苦參(三兩剉)黃連(二兩去鬚)梔子仁(二七枚)川大黃(一兩剉碎微炒)
生乾地黃(一兩)石榴花(半兩微炒)
右件藥搗篩為散每服五錢水一中盞煎至五分去
滓不計時温服以差為度
蒲黃散(出聖惠方)治傷寒鼻衂不止心胸煩悶
蒲黃(三分)犀角屑(半兩)子芩(三分)紫蘇莖葉(半兩)
側柏葉(半兩)甘草(一分炙微赤剉)
右為粗散每服五錢水一大盞煎至六分去滓以伏
龍肝半兩水濾取清一合粗合令勻不計時分為
二服以差為度
又方(一名雞蘇散出聖惠方)
甘草(一兩炙微赤剉)雞蘇莖葉(一兩)淡竹葉(一握)
右件藥搗碎水一大盞半煎至八分去滓不計時分
為二服以差為度
治傷寒衂血不止(出聖惠方)
阿膠(一兩杵碎炒令黃燥)貝母(半兩煨令微黃)
右搗羅為散每服不計時以温水調下一錢
又方(出聖惠方)
赤馬糞(半兩燒為灰)石耳(半兩)龍骨(半兩)
右搗羅為散更研令極細取少許吹入鼻内未定相
續用之
治傷寒口鼻俱出血可及三五升宜服此方(出聖惠方)
亂髮灰(半兩)伏龍肝(一兩)
右件藥同研令細每服不計時以新汲水調下二錢
頻服以差為度
雞冠花散(出聖惠方)治傷寒鼻衂不止
雞冠花麝香(一分細研)
右件細羅為散與麝香同研令勻以生地黃汁一合
冷水半盞攪令勻不計時調下二錢頻服以差為
度
治傷寒胸膈間有餘熱衂血不止(出聖惠方)
牡蠣(二兩燒為粉)石膏(二兩)
右件藥搗細羅為散每服二錢不計時以生薑調下
頻服以差為度
刺薊散(出聖惠方)治傷寒毒熱盛鼻衂不止
刺薊(半兩)土瓜根(半兩)子芩(半兩)蠟面茶(一分)麝香(半錢研)
右件藥為細散入麝香研令勻每服不計時以冷蜜
水調下二錢以差為度
黃藥散(出聖惠方)治傷寒鼻衂可及一斗已來不止方
黃藥(一兩)
右搗細羅為散每服二錢不計時以新汲水調下
犀角地黃湯(出鮑氏方)治鼻衂傷寒陽氣重不得汗或薑附
侵於陰者
芍藥(七錢半)生地黃(八兩)牡丹皮(一兩)犀角屑(一兩或升麻代)
右為散每服三錢重煎
桃仁承氣湯(出德生堂)治傷寒鼻口出血及大便秘結小便
黑赤如血此小腹中有瘀血故也
枳實(一錢)厚朴(二錢)桃仁(二十四個去皮尖切碎)大黃(三錢另研下)
右㕮咀如法修製作一服水盞半煎一盞却下大黃
每二三沸去滓温服大便内下黑白血糞為愈
又方止血(出德生堂)
右用山梔子亂頭髮燒灰研為細末吹入鼻孔
治傷寒熱毒氣攻於肝心兩臟毒氣煩盛上衝於肺血
隨氣逆鼻中衂血口中吐血甚則耳中眼中皆有血
出(出護命方)
杏仁貝母(去心)射干連翹牡丹皮(去心)
羌活元參黃芩山梔大黃升麻
滑石荆芥穗麥門冬(去心各一分)鬱金(三枚)
牽牛(一兩)麻黃(去根節半兩)
右細杵羅為末每服四錢以水一盞半同煎一兩沸
便瀉出食後臨卧去滓徐徐吃不要煉過即無驗
黃芩芍藥散(出活人書)治傷寒衂血
黃芩(三分)芍藥甘草(各半兩)
右為粗末每服三錢水一盞煎至六分去滓温服
治大病差後小勞便鼻衂(出肘後方)
牡蠣散味鹹平微寒無毒貝母為之使得甘草
牛膝遠志蛇牀良惡麻黃茣茱萸辛荑凡用東流
水煮過火燒令通赤亦同搗末酒服方寸匕日三
四亦可蜜丸如梧桐子大服之
傷寒後熱毒攻眼(論)
夫五臟六腑精氣皆上注於目諸脉之所屬也傷寒差
後餘毒未盡内乘於肝邪熱上衝血脉壅滯故令眼目
赤痛甚者成瘡或生翳膜毒障瞳人治宜凉肝經以消
熱毒目者臟腑之精華肝之外候也傷寒熱毒擁滯薰
蒸於肝上攻於目則令目赤腫痛若毒氣盛者眼生翳
膜又肝開竅於目肝氣虚熱上衝於目故目赤痛重者
生瘡翳白膜息肉
方
麥門冬散(出聖惠方)治傷寒熱氣攻眼昏暗及有熱淚瞼下
澁痛漸漸至重
麥門冬(去心)羚羊角屑防風(去蘆頭)决明子
甘草(炙微赤剉各一兩)赤茯苓赤芍藥蕤仁
地骨皮(各半兩)
右搗篩為散每服五錢水一大盞煎至五分去滓不
計時温服
治傷寒熱毒氣攻眼赤澁浮翳宜服(出聖惠方)
川升麻川朴硝(各一兩)黃芩甘草(炙微赤剉各三分)
右搗篩為散每服五錢水一盞入竹葉三七片煎至
五分去滓不計時温服一方有黃連
蕤仁散(出聖惠方)治傷寒熱毒攻目障翳赤腫
蕤仁漏蘆黃芩犀角屑連翹
川升麻甘草(炙微赤剉)川大黃(剉碎微炒一兩)
梔子仁枳實(麩炒微黃各一兩)
右搗篩每服五錢水一大盞入竹葉三七片煎至五
分去滓不計時温服
柴胡散(出聖惠方)治傷寒熱毒攻眼障翳赤澁疼痛
柴胡(去苗)地骨皮黃芩甘菊花(各三分)元胡索(半兩)
石膏(一兩)甘草(炙微赤剉)羌活防風(去蘆頭各半兩)川椒
川朴硝(一兩半)
右搗篩為散每服五錢水一大盞入竹葉三七片煎
至五分去滓不計時温服一方有元參無元胡索
羚羊角散(出聖惠方)治傷寒熱氣毒攻眼赤澁昏暗疼痛
羚羊角屑决明子芎藭羌活石膏
柴胡(去苗)黃芩人參(去蘆頭)川大黃(剉碎微炒已上各一兩)
梔子仁(半兩)
右為散每服五錢水一大盞入竹葉三七片煎至五
分去滓不計時温服
黃芩散(出聖惠方)治傷寒熱毒氣攻眼翳膜赤腫
黃芩黃連(去鬚)決明子元參柴胡(去苗已上各一兩)
右為散每服五錢水一大盞入竹葉三七片煎至五
分去滓不計時温服
秦皮散(出聖惠方)治傷寒熱攻眼忽生赤翳疼痛不可視明
或眼外浮腫
秦皮前胡(去蘆頭)蕤仁黃芩川升麻
赤芍藥枳殼(麩炒微黃去穰)甘草(炙微赤剉各一兩)
梔子仁(半兩)川大黃(剉碎微炒)川芒硝(各二兩)
右為粗散每服五錢水一大盞煎至五分去滓不計
時温服
石膏散(出聖惠方)治傷寒未解熱毒氣上衝頭痛目赤澁
石膏柴胡(去苗各一兩)葛根(剉)赤芍藥黃苓
梔子仁(各半兩)甘草(一分炙微赤剉)
右為散每服四錢水一中盞入生薑半分葱白二莖
豉五十粒煎至六分去滓不計時温服
決明子散(出聖惠方)治傷寒熱毒氣攻眼目生赤白翳澀痛
不可忍
決明子川升麻黃蘗(剉)秦皮川芒硝(各一兩)
蕤仁(半兩)黃連(一兩半去鬚)甘草(半兩炙微赤剉)
右粗羅為散每服五錢水一中盞煎至五分去滓不
計時温服
升麻散(出聖惠方)治傷寒熱毒攻眼生翳
升麻黃芩(各一兩)黃連(去鬚)青箱子
甘草(炙微赤剉各三兩)川芒硝(一兩)
右粗羅為散每服五錢水一大盞煎至五分去滓不
計時温服
青箱子圓(出聖惠方)治傷寒熱毒攻眼赤痛兼有翳暈
青箱子川大黃(剉碎微炒)黃連(去鬚)黃芩川升麻
梔子仁(已上各一兩)兔肝(三分微炙)川朴硝(二兩)苦參(三分)
右為末煉蜜和丸如梧桐子大每服不計時以温浆
下三十丸
治傷寒熱毒氣攻眼生赤白翳宜服此方(出聖惠方)
用烏賊魚骨一兩不用大皮為細散入龍腦少許
更研令細取小許點眼日三四度
治傷寒大病後熱毒氣攻眼(出聖惠方)
用露蜂房二兩以水三盞煎至二盞去滓放温洗
點日三五度
治傷寒熱毒氣攻眼生翳(出聖惠方)
用豉三七粒燒為灰細研如粉以少許點翳上日
三四度一方為末以管吹入鼻中
羚羊角湯(出聖濟總錄)治傷寒後熱毒風壅攻衝眼目昏暗
疼痛
羚羊角屑決明子芎藭羌活(去蘆頭)
石膏(碎各一兩)茈胡(去苗)黃芩(去黑心)人參(各半兩)
右粗搗篩每服三錢水一盞入竹葉三七片煎至六
分去滓温服早晩食後各一
黃連湯(出聖濟總錄)治傷寒後毒氣上攻眼生浮翳赤痛
黃連(去鬚)黃芩(去黑心)升麻(各三兩)甘草(炙三分)朴硝(研半兩)
右粗搗篩每服三錢水一盞入竹葉三七片煎至六
分去滓温服早晚食後各一
連翹湯(出聖濟總錄)治傷寒後毒氣上攻眼目赤痛及生障
翳
連翹漏蘆(去蘆頭)黃連(去鬚)升麻麻黃(去根節)
白斂大黃(剉炒)甘草(炙剉)朴硝
右粗搗篩每服三錢水一盞入竹葉三七片煎至六
分去滓温服早晚食後各一
地膚子丸(出聖濟總錄)治傷寒熱病後眼目諸疾
地膚子決明子沙參羚羊角屑菊花
秦皮枳殼(去穰麩炒)大黃(剉碎已上各一兩)
右為末煉蜜和丸如梧桐子大每服食後下二十丸
決明丸(出聖濟總錄)治傷寒後眼目昏暗生瘡赤痛
石決明黃連(去鬚)車前子細辛(去苗葉)梔子仁
枳殼(去穰麩炒各一兩)大黃(剉炒)黃芩(去黑心)羚羊角屑(各半兩)
右為末鍊蜜為丸如梧桐子大每服二十丸食後煎
竹葉湯下
麥門冬丸(出聖濟總錄)治傷寒熱病後眼暗有翳及赤澀疼
痛
麥門冬(去心)澤瀉茺蔚子枸杞子枳殼(去穰麩炒)
生乾地黃(焙)石決明(刮淨)黃連(去鬚已上各一兩)細辛(去苗葉半兩)
右為末煉蜜和丸如梧桐子大每服二十丸食後米
飲下
犀角湯(出聖濟總錄)治傷寒後肝氣實目中磣痛或生翳暈
犀角屑(三分)瞿麥穗黃芩(去黑心)黃連(去鬚)木通(剉)
梔子仁大黃(剉炒)車前子(各半兩)人參(一兩)
右粗搗篩每服三錢入竹葉三七片煎至六分去滓
温服早晩食後各一
洗眼秦皮湯(出聖濟總錄)治傷寒後熱氣上衝目生瘡翳
秦皮(一分)竹葉(一握)防風(去蘆)菊花萎蕤(各半兩)
蕤仁(去殼研一分)甘草(生用三分)
右粗搗篩用水二升煮取一升綿濾去滓放温洗眼
不拘時
防風湯(出聖濟總錄)治傷寒後肝虚目暗視物不明或見黑
花
防風(去蘆)芎藭甘草(炙剉)人參茯神(去木)
獨活前胡(去蘆頭各一兩)細辛(去苗葉)菊花
右粗㨶篩每服五錢水一盞半煎至一盞去滓温服
早晚食後各一
漏蘆連翹湯(出千金方)治傷寒熱毒變作赤色癰疽丹疹腫
毒及眼赤痛生障翳悉主之此方兼療天行
漏蘆連翹黃芩麻黃(去根節)白斂升麻
甘草(炙各二兩)大黃(切)枳實(炙各三兩)
右切以水九升煮取三升去滓温服分三服相去二
食頃更服熱甚者可加芒硝二兩忌海藻菘菜等
物
秦皮湯治毒病衝眼忽生赤翳或白或腫膚起赤痛
不得視光痛入肝心或眼外浮腫如吹淚出生膜覆
珠子
秦皮前胡常山黃芩升麻芍藥
白微枳實(炙)甘草(炙已上各二兩)大黃(三兩)
右以水八升煮取三升分二服相去二食頃更服若
盛熱者可加芒硝二兩忌海藻菘菜生葱生菜一
方加蕤仁一兩梔子仁半兩
秦皮湯(出聖惠方)治傷寒病熱毒氣入眼生赤脉赤膜白膚
翳者及赤痛不得見光痛毒煩惱者神效
秦皮升麻黃連(各一兩)
右切以水洗去塵用水四升煮取二升半冷之分用
三合仰眼以綿繞筯頭取湯以滴眼中如屋漏状
盡三合止須臾復用日五六遍乃佳忌猪肉冷水
又方(出聖惠方)
用冷水漬青布以掩目
治傷寒熱毒在肝善怒筋脉疼痛神昏不欲見人兩脇
脹滿不思飲食診其脉左手關脉一指大緊急宜服
此方(出護命方)
薄荷荆芥穗羌活獨活山梔
牡丹皮黃芩連翹大黃(各一兩)硝石(四銖)
牽牛(一兩半)半夏(二銖)
右件藥除牽牛半夏硝石三味獨作一處杵所餘衆
藥只合作一處杵每服六錢衆藥末四錢牽牛等
末二錢以水一盞半先煎湯令服方入衆藥末四
錢葱三枝煎一沸急漏瀉取汁一盞調下牽牛等
末食後和滓服
傷寒咽喉痛(論)
夫傷寒過經而不愈脉反沉遲手足厥冷者此為下部
脉逆致陰陽隔絶邪客於足少陰之經毒氣上熏故咽
喉或痛而生瘡也傷寒咽喉痛者少陰受邪邪毒壅遏
於上焦微則咽喉痛甚則痛而生瘡又傷寒過經邪熱
内盛熏於上焦令人咽喉腫痛各隨其証以法治之歌
曰發斑唾血成陽毒陰証咽中必有瘡汗出陰陽俱緊
澀法當咽痛號亡陽又論曰隂證者少陰也陰陽脉俱
緊主無汗有汗者曰亡陽屬少陰法當咽痛也治在自
汗亡陽條大抵咽痛甘桔湯猪膚湯不論陰陽証皆可
用也証法論口瘡赤爛蜜漬黃蘗嚥汁又升麻六物湯
又有非其暴寒伏於少陰之經脉微弱而咽痛次必下
利古方謂之腎傷寒先用半夏桂甘湯次四逆湯一二
日當差應少陰經傷皆謂腎傷寒也亦多表裏無熱但
苦煩憒默而極不欲見光明有時腹痛或脉沉細舊用
四順湯古人以其烈不堪用云腎病而體猶有熱者可
服黃連龍骨湯若已至十餘日下利不止手足徹冷無
熱証者四順湯諸方書中皆不曾載黃連龍骨湯即於
黃連雞子湯去雞子加龍骨半兩也四順湯即理中湯
中加甘草一倍是也咽喉痛陽毒發成斑肢冷咽瘡腎
証着脉緊無陽咽亦痛脉微下利傷寒又論云咽喉不
利或痛或瘡榖不入而嘔吐者毒氣上衝所致也陽毒
必然發斑少陰四肢必冷其有不利者可與之甘桔湯
半夏散入甘草生薑下之其不至下利或小便赤而去
衣者可與桔梗湯入元參枳殼使大便順道則黑奥之
毒泄矣續以甘草生薑煎湯調之甘草生薑解其毒也
腎病咽痛不利身猶熱者未可用四順湯且與黃連龍
骨湯即黃連雞子湯去雞子加龍骨湯陽毒咽痛發斑
吐膿血脉洪數用藥有本條各少陰咽痛咽瘡脉沉遲
厥冷可吐利又陰陽脉俱緊反自汗為無陽法當咽痛
而後吐利亦屬少陰並不可汗下重熨汗出宜以藁本
粉傅之咽痛用甘桔湯猪膚湯若沉冷甚者半夏散通
脉四逆去芍藥加北梗與之咽痛通用甘桔湯上焦壅
熱加枳殼北前胡腎傷寒一証乃非時暴寒中於人伏
於少陰之經頭疼腰痛其脉微若初咽痛似傷寒次必
下利非咽閉之比咽痛半夏桂甘湯即半夏散是也下
利四逆湯或四順湯主之証治論口瘡赤爛用蜜浸黃
蘗一宿取汁含嚥升麻六物湯咽中閉塞烏扇湯傷寒
六七日大下之寸脉沉遲尺脉不至咽喉不利唾膿血
手足厥利不止者難治麻黃升麻湯夫咽喉痛有陰陽
二証脉浮數而赤斑斑如錦紋咽喉痛唾膿血者此陽
証也脉沉遲手足厥冷或吐利而咽中痛此少陰証也
病源云此為下部脉都不至陰陽隔絶邪客於足少陰
之絡毒上衝故咽喉不利或痛而生瘡也傷寒脉陰陽
俱緊及汗出者亡陽也此屬少陰法當咽痛而腹脹吐
利此候汗下熏熨俱不可汗出者以藁本粉傅之咽喉
痛者甘草湯桔梗湯猪膚湯半夏散通脉四逆去芍藥
加桔梗湯麻黃升麻湯可選而用之又有伏氣之病謂
非時有暴露中人伏氣於少陰經始不覺病旬月乃發
脉微弱沈先咽痛似傷寒非喉障之病次必下利始用
半夏桂甘湯次四逆散主之此病只一二日便差古方
謂之腎傷寒也
方
射干散(出聖惠方)治傷寒毒氣攻咽喉痛心煩躁熱胸膈滯
悶大小便難
射干枳殼(麩炒微黃去穰)川升麻馬牙硝木通(剉)
川大黃(剉碎微炒)元參(各一兩)犀角屑(三分)甘草(半兩生用)
右為散每服四錢水一中盞煎至六分去滓不計時
温服
馬蘭子散(出聖惠方)治傷寒毒氣攻咽喉閉塞疼痛不可忍
馬蘭子(微炒)地骨皮川升麻黃芩犀角屑
甘草(生用)大青(各半兩)馬牙硝(二兩)苦竹葉(三兩剉)
右為散以水三大盞煎至一盞濾去滓入蜜二合同
熬令稠不計時取一茶匙含嚥津
木通散(出聖惠方)治傷寒咽喉閉塞不通小便赤澀
木通(剉)羚羊角屑川升麻射干蘆根(剉)
甘草(生用各一兩)赤芍藥(半兩)
右為散每服五錢水一大盞煎至五分去滓温服不
計時
麥門冬散(出聖惠方)治傷寒熱毒在心脾口舌乾燥咽喉腫
痛
麥門冬(去心)川大黃(剉碎微炒)漢防己葛根(剉)滑石
元參木通(剉各半兩)木香甘草(生用各一分)
右為散每服五錢水一大盞入生薑半分葱白二莖
煎至五分去滓温服不計時
升麻散(出聖惠方)治傷寒心胸氣壅閉塞不通咽喉疼痛
川升麻木通(剉)羚羊角屑前胡(去蘆頭)
桑根白皮(剉)川大黃(剉碎微炒各半兩)馬蘭根
川朴硝(各一兩)
右為散每服五錢水一大盞煎至五分去滓不計時
温服
羚羊角散(出聖惠方)治傷寒咽喉疼痛心神煩悶
羚羊角屑木通(剉)射干川升麻
地骨皮(各一兩)蘆根(剉三兩)
右為散每服五錢水一大盞煎至五分去滓温服不
計時
治傷寒經數日胸中妨悶咽喉噎塞痛不能飲食(出聖惠方)
射干川升麻人參(去蘆頭各三分)甘草(生用)
陳橘皮(湯浸去白穰焙各半兩)
右為散每服三錢水一中盞入生薑半分煎至六分
去滓温服不計時
桔梗散(出聖惠方)治傷寒二三日咽喉痛
桔梗(去蘆頭)甘草(二兩生用)苦參(半兩剉)
右為散每服五錢水一大盞煎至五分去滓温服不
計時
硼砂丸(出聖惠方)治傷寒舌緊強硬黑色咽喉閉塞腫痛
硼砂馬牙硝鬱金苦葫蘆子
川大黃(剉碎微炒)鼠粘子(微炒)白礬灰黃藥
梔子仁甘草(生用)黃芩(已上各半兩)
右為末煉蜜并沙糖和丸如雞頭實大每服一丸用
綿褁含化嚥津以差為度
甘草散(出聖惠方)治傷寒二三日毒氣攻咽喉痛腫
甘草(一兩生用)川升麻射干(各半兩)
右細剉以水三大盞煎至二盞去滓分為四服日三
服夜一服
苦酒湯(出聖濟總錄)治少陰病中咽痛生瘡不能語言聲不
出者
半夏(十四枚湯洗七遍切焙)生雞子(一枚)
右將雞子破殼去黃入半夏在内并苦酒滿雞子殼
置剪刀鐶中安火上令三四沸去滓少少含嚥之
不差便再服
半夏湯(出活人書)治伏氣之病謂非時有暴寒人中伏氣干
少陰中經始不覺病旬月乃發脉便微弱沈遲咽痛
似傷寒非咽痺之病次必下利如用半夏桂心甘草
湯又以四逆散主之此病只二日便差古方謂之腎
傷寒
半夏(湯洗七遍切焙)桂(去粗皮)甘草(炙剉)
右等分粗搗篩每服先以水一盞煎七沸入藥兩方
寸匕更煮三沸下火放冷少少嚥之用生薑三片
同煎
麝干湯(出聖濟總錄)治傷寒咽喉閉塞痛欬𠻳多腥氣
麝干木通(剉)升麻(各一兩)桔梗元參
黃芩(去黑心)甘草(炙剉各三分)
右粗搗篩每服五錢水一盞半煎至八分去滓食後
温服
麥門冬湯(出聖濟總錄)治傷寒咽喉壅塞小便不通氣腹脹
口舌乾燥
麥門冬(去心焙)大黃(剉炒)防己元參葛根
木通(剉)青竹茹滑石(碎各半兩)甘草(炙剉一分)木香(一分半)
右粗搗每服五錢水一盞半入生薑半分拍碎葱白
五寸切同煎至八分去滓食後温服
連翹散(出聖濟總錄)治傷寒熱毒未解咽喉壅塞口内生瘡
連翹(半兩)白藥子(三分)丹參(半兩)山梔子仁(半兩)惡實
黃蘗(去粗蜜炙半兩)茈胡(去苗半兩)甘草(炙剉一分)
右為細末每服二錢食後蜜水調下日二服
地黃煎(出聖濟總錄)治傷寒時氣肺熱欬𠻳咽喉痛如有瘡
生地汁(半升)升麻元參芍藥茈胡(去苗各一兩)
貝母(去心三分)麥門冬(去心焙各一兩)竹葉(一兩)白蜜(五兩)
右除地黃蜜外細剉用水五大盞煎至二盞去滓下
蜜及地黃汁慢火煎成膏每服半匙不計時嚥津
玄參煎(出聖濟總錄)治傷寒咽喉痛壅塞不通口苦
玄參(剉煮一兩)羚羊角(鎊)升麻射干(各三分)
芍藥木通(剉各半兩)
右粗搗篩每服五錢水一盞半生薑半分拍碎同煎
至八分去滓食後温服
茯苓湯(出聖濟總錄)治傷寒毒氣上衝喉中痛悶塞不通
赤茯苓(去黑皮半兩)木通(剉三分)升麻羚羊角(鎊)
前胡(去蘆頭)大黃(剉炒各半兩)桑白皮(剉三分)馬蘭根
朴硝
右粗搗篩每服三錢水一盞至六分去滓食後温服
牛黃散(出聖濟總錄)治傷寒咽喉痛心中煩躁舌上生瘡
牛黃(研)朴硝(研)甘草(炙剉各一兩)升麻山梔子(去皮)
芍藥(各半兩)
右搗研為細散同研令勻每服一錢食後煎薑蜜放
冷調下
犀角散(出聖濟總錄)治傷寒咽喉痛口中乾燥不止
犀角屑(半兩)黃連(去鬚)鉛霜(研各半兩)栝蔞根(半兩)鬱金
甘草(炙剉各半兩)
右為細散并同研勻每服二錢食後用去心麥冬煎
熱水調下
大丸(出聖濟總錄)治傷寒臟腑大熱毒氣及衝咽喉塞急痛
升麻(三兩)甘草(生用)射干(各二兩)
右為末入牛蒡汁和杵數百下丸如彈子大每服一
丸綿裹含化嚥津不拘時如和不成入煉蜜少許
麻黃地骨湯(出聖濟總錄)治傷寒頭痛自熱咽喉壅塞語聲
不出
麻黃(去節三分)地骨皮元參(各半兩)五味子(三分)甘草(剉炙)
乾薑(炮各一分)附子(炮製去皮臍半兩)桔梗(炒)知母
杏仁(湯浸去皮尖雙仁炒各半兩)
右剉如麻豆每服五錢水一盞煎至六分去滓食後
温服
治傷寒熱病後口乾喜唾咽痛(出千金方)
大棗(二十枚)烏梅(十枚)
右合搗蜜和丸如杏核大含嚥其汁甚驗
治傷寒熱病喉中痛閉塞不通(出活人書)
生烏扇(切一斤)猪脂(一斤)
右合煎成藥去滓取如半雞子大薄綿裹之内喉中
稍稍嚥之取差
又方(出千金方)
升麻芍藥羚羊角(各三兩)通草(四兩)射干(二兩)
生蘆根(切一斤)
右㕮咀以水七升煮取二升半分三服
附子丸治傷寒毒攻咽喉腫痛
附子(炮)藜蘆(各等分)
右為末蜜和丸如梧桐子大飲下一枚含黃蘗亦佳
忌猪肉狸肉
一方(出肘後方)治毒病攻咽喉腫痛
右切當陸炙令熱以布藉喉以熨布上冷復易
一方(出肘後方)
右取真閭茹爪甲口中牙小嚼汁以漬喉當微覺異
為佳
絡石散(出聖惠方)治傷寒毒氣攻咽喉痛
絡石元參川升麻射干子芩
木通(剉各半兩)甘草(一分生用)
右為散每服四錢水一盞煎至六分去滓不計時温
服
五拗散治感寒而語聲不出或至咽喉腫痛
麻黃(不去根節)杏仁(不去皮尖)甘草(生用)桔梗荆芥穗(各等分)
右㕮咀生薑三片同煎温頻頻嚥服咽喉痛甚者煎
熟後加朴硝少許
普濟方卷一百三十四
