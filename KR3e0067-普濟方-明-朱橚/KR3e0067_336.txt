普濟方卷三百三十六明周王朱橚撰
姙娠諸疾門
胤嗣(附論)
夫有夫婦則有父子婚姻之後必求嗣續故聖人謂不
孝有三無後為大者言嗣續之至重也凡欲求子當先
察夫婦有無勞傷故害之属依方調治便内外和平則
夫婦人樂有子矣素問云天地者萬物之父母也隂
陽者血氣之男女也有夫婦則有父母婚姻之後則有
生育生育者人倫之本也且男女之合二情交暢隂血
先至陽精後衝血開褁精隂外陽内陽精先至隂血後
生精開褁血陽外隂内隂含陽胎而女形成矣陽含隂
胎而男形成矣若夫受形之異者男女必當其年男子
二八精氣溢瀉必三十而娶女子二七天癸至必二十
而嫁欲其二氣充實然後交合交而孕孕而育育而夀
儻若婚嫁不時真氣早泄未完而傷是以交而不孕孕
而不育育而不夀者多矣以此觀之男女婚嫁貴乎及
時夫婦貴乎益壯則易於受形也且父少母老生女必
羸母壯父衰生男必弱誠有斯理或男子真精氣不濃
婦人血衰而氣旺是謂夫病婦疹皆使人無子治療之
法女子當養血抑氣以减喜怒男子益腎生精以節嗜欲依方
調治隂陽平和則婦人易有子矣又曰無子者蓋有
三焉一者墳墓不嗣二者夫婦年命相尅三者夫病婦
疹皆令無子若是墳墓不嗣年命相尅此二者非藥能
益若夫病婦疹湏用藥餌乃能有效也然婦挾疾無子
皆由勞傷血氣生病或月經閉澁或崩泄帶下致隂陽
之氣不和經血不行乖候故無子也診其右手關後尺
脉浮浮則為陽陽脉絶無子也尺脉為濇中年得此為
絶産也少隂脉如浮緊則絶産後惡寒尺寸俱微弱者
則絶産也又有因將攝失宜飲食不節乘風取冷或傷
過度致冷風之氣乘其經血結於子臓結冷故令無子
也凡婦人二三十而無子經血如常或有時經血不
調者乃隂不升而陽不降此上下不得交通有所滯礙
不能為用故也可用獨聖散瀉訖寒痰三二升後用導
水丸禹攻散泄三五行或十餘行单用無憂散泄十行處
寒熱虛實用之次服葱白粥三五日胃氣宜通腸中得
實可服玉燭散更服白术散茯苓之類降火益水既濟
之道當不數月而有孕成胎内經曰婦人有癃痔遺溺
嗌亁諸證湏服妙藥針炙亦終不能孕盖衝脉腎脉任
脉有此病故不孕也婦人所以無子者衝任不足腎
氣虛寒也内經云女子二七天癸至任脉通太衝脉盛
隂陽和故能有子若衝任不足腎氣虛寒不能繫胞故
令無子亦有本於夫病婦疹者當原其所因而調治之
要之男服七子散女服紫石門冬丸及坐導藥盪胞湯
無不有子也
方
秦椒丸(出聖惠方)治婦人斷緒生來未産盪滌腑臟使玉
門受紫精子臟風虚冷氣致隂陽二氣不能和合故
令久無子
秦椒白术(各三十銖)沙参露蜂房鼠婦桃仁
卷栢細辛白殭蠶牡蒙石斛甘草
蕪荑(各一兩)牛膝人参芍藥牡丹皮大黃
桔梗栢子仁桂心玄参白薇茯苓
天雄(各十八銖)黃茋五味子當歸白芷蠐螬
白歛乾薑(各一兩半)澤蘭乾地黃芎藭(各一兩十八銖)
乾漆白石英附子(各二兩)鍾乳(二兩半)水蛭(七十枚)
紫石英蔴布叩複頭(七尺燒)蝱蟲(一百枚)
右為細末蜜為丸如梧桐子大酒服日再稍加至二
十丸若有所去如豆汁鼻涕此是病出覺有異日即
停一方無鼠婦
栢子仁丸(出聖惠方)治婦人子臟虚冷産後續斷無子多
時
栢子仁澤蘭防風(去蘆頭)當歸(剉碎微炒)白石英(細研)
(水飛過)厚朴(去麄皮塗生薑汁炙香熟)熟乾地黃牛膝(去苖各一兩)
杜仲(去麄皮炙微黃剉)乾薑(炮製剉)紫石英(細研水飛過)川椒(去目)
(及閉口者微炒出汁三分)甘草(炙微赤剉三分)細辛白术蕪荑
桂心赤石脂(細研)人参(去蘆頭)石斛(去根剉)桔梗(去蘆頭)
肉蓯蓉白芷龍骨五味子白芍藥藁
本防葵白茯苓鍾乳粉(二兩)獨活秦芁
黃茋(各一兩)
右為末入研藥料多研令勻煉蜜和丸梧桐子大每
服三十丸空心晚温酒下
白薇丸(出聖惠方)治婦人子風臟虚積冷經絡不調面無
血色肌肉消瘦不能飲食及帶下久無子
白薇細辛防風人参秦芁秦椒白
歛(一云白芷)桂心牛膝蕪荑沙参芍藥五
味子白殭蠶牡丹蠐螬(各一兩)乾漆栢子
仁乾薑卷栢附子芎藭(各十三銖)桃仁紫
石英(各一兩半)鍾乳乾地黃白石英(各三兩)鼠婦(半兩)
水蛭蝱蟲(各十五枚)吳茱萸(十八銖)蔴布叩複頭(一尺燒)
右為末蜜為丸如梧桐子大酒服十五丸日再稍加
至三十丸當有所去小覺有異即停服
又方(出千金方一名白藢丸)治久無子或斷緒上熱下冷百病
皆治之
白薇乾地黃乾薑車前子蜀椒紫石
英藁本石膏菴䕡子卷栢(各三十銖)澤蘭
赤石脂白龍骨遠志麥門冬茯苓太
乙餘糧(各三兩)當歸芎藭蛇床子白芷覆
盆子桃仁人参(各一兩半)桂心蒲黃(各二兩半)細辛
(三兩)橘皮(半兩)
右為末蜜和為丸如梧桐子大酒服十五丸日再漸
增以知為度亦可至五十丸慎猪鷄生冷酢滑魚蒜
驢馬牛肉等覺有娠即停三月正擇食時可食牛肝
及心至四月五月不用
廣胤丹(出御藥院方)治久無子息
黃茋(剉細一兩半)人参(上黨者去苖)川續斷(剉)澤蘭葉(去枝)熟
地黃(焙)牡丹皮(净)延胡索白芍藥川芎白
薇嫩鹿茸(燎去毛酥酒炙乾另研稱)白茯苓(去皮)當歸(去苖洗净切炒)
(乾)肉蓯蓉(酒浸軟皴切焙乾)防風(去苖义尾)藁本(去苖葉)丹皮
華細辛(去苖葉圡細搗羅過)蓬莪茂京三稜(二味和白麵褁浸火煨熟)
(麵就熱杵碎稱以上各一兩)乾薑(炮製一兩半)木香山茱萸肉
桂(去麄皮各半兩)黑附子(炮製去皮臍二錢)甘草(剉炒)覆盆子(去萼枝各)
(二兩)
右為細末煉蜜和丸如彈子大每服一粒空心食前
細嚼温酒下日進三服有孕住服昔有人常服此藥
而生七男以此常合與人服而皆應也
白薇丸療百病斷絶緒産
白薇細辛厚朴椒(炒出汗)桔梗鱉甲(炙各五分)
防風大黃附子(炮)石硫黃(研各六分)人参桑上
寄生(各四分)半夏牡蒙白殭蠶續斷秦芁
紫苑杜蘅牛膝蝱蟲(去趐足熬)水蛭紫石英
(研)朴硝桂心鍾乳當歸(各八分)
右擣篩蜜丸空心服温酒下如梧桐子大十五丸日
二漸加至三十丸不吐不利忌生冷油膩餳生血物
大莧生葱生菜猪肉冷水粘食陳臭
紫石門冬丸(出聖惠方)治婦人久無子及數經墮胎皆因
衝任之脉虚損胞内宿寒疾病經水不時㬥下不止
月内再行或月後子宫臟積冷虚羸百病崩漏帶下
三十六疾積聚癥瘕臍下冷痛小腹急重小便白濁
以上疾症皆令孕育不成以至絶嗣不孕此藥並能
主療常服除瘀血温子臟令有孕臨産易生子及生
子充實無病
紫石英天門冬(各三兩)當歸芎藭紫苑卷
栢桂心烏頭乾地黃牡蒙(一作牡荆子)禹餘
糧石斛辛夷(各二兩)人参桑寄生續斷
細辛厚朴乾薑食茱萸牡丹牛膝(各三)
(十銖)栢仁(一兩)薯蕷烏賊骨甘草(各一兩半)
右為末蜜和丸如梧桐子大酒服十五丸漸增至三
十丸以腹中熱為度不禁房室丈夫出外不可服藥
或温米飲下空心食前日二服
七子散(出大全良方)治丈夫風虚目暗精氣衰少無子補
不足兼治婦人無子皆因五癆七傷虚羸百病所致
五味子鍾乳粉牡荆子兔絲子車前子
菥蓂子石斛乾地黃薯蕷杜仲鹿茸
遠志(各八銖)附子蛇床子芎藭(各六銖)山茱萸
天雄人参茯苓黃茋牛膝(各五銖)桂心(十銖)
肉蓯蓉(十一銖)巴戟天(十二銖)
右為末酒服方寸匕日二不瘥增二匕以知為度禁如
藥法不能酒者蜜和丸服亦得一方加覆盆子八銖
女服紫石英丸
紫石英(砂鍋盛之以石掩口火焙煅紅)禹餘糧熟地黃(湯洗淨酒蒸焙)
辛夷仁紫桂(去皮不見火)卷栢(醋炙)石斛(去皮剉酒炒)川續
斷栢子仁川烏(炮去臍剉)川芎海螵蛸(醋炒)牡丹
皮川當歸(去蘆酒洗)粉草(炙各一兩)桑寄生華隂細辛
山藥吳茱萸乾薑(炮各半兩)人参(七錢半)天門冬(去心)
(一兩半)紫朴(去皮薑汁塗炙)
右為細末醋糊爲丸如桐子大每服七十丸至百丸
空心米飲吞下以腹中熱為度不禁房事夫出不可
服盡劑當有姙
卷栢丸治婦人子臟冷久無子由風寒邪氣客於經
絡
卷栢牡蒙藁本當歸(剉碎微炒)熟地黃栢子
仁乾薑(炮製剉)禹餘糧(燒醋淬七遍)白薇(以上各一兩)芎藭
人参(去蘆頭)五味子石斛(去根剉)桂心附子(炮製去皮)
(臍)防風(去蘆頭)吳茱萸(湯浸七遍焙乾微炒)甘草(炙微赤剉)牛膝(去苖)
桑寄生川椒(去目及閉口者微炒去汗以上各三分)
右為末煉蜜和丸如梧桐子大每服空心及晚食前
以温酒下三十丸
紫石英丸治婦人久無子由子臟久積風冷隂陽不
能施化
紫石英(細研水飛過二兩)細辛桔梗(去蘆頭)厚朴(去麄皮塗生薑)
(汁炙香剉)防風(去蘆頭)川大黃(剉碎微炒)川椒(去目及閉口者微炒去汗)附
子(炮製去皮臍)硫黃(細研)白薇當歸(剉碎微炒)桂心(各一兩)鱉
甲(二兩半生用)牡蒙人参(去蘆頭)桑寄生半夏(湯洗七遍)
(去滑用)白殭蠶(微炒)續斷紫苑(洗去苖土)杜蘅牛膝(去苗)
(各一兩半)
右為末煉蜜和丸如梧桐子大每服三十丸空心及
晚食前温酒下
飬真丸治婦人血虚氣憊隂不升降久不成姙娠
鹿茸當歸肉蓯蓉禹餘糧兔絲子覆
盆子熟地黃紫石英桑螵蛸(各二兩)五味子
真琥珀白石藥川芎桑寄生卷栢艾
葉川薑堅茯苓人参牡蠣酸棗仁(各一)
(兩)鍾乳粉(四兩)
右為末酒煮麵糊丸如梧桐子大食前温酒吞下五
十丸日三服喫後用粥飯壓之
白薇丸治補調衝任服温暖子宫治胞絡傷損宿受
風寒久無子或受胎不牢多致損墮久服去下藏風
冷令人有子
白薇(去苖)牡蒙藁本(各五分)薑黃當歸(去蘆剉)熟地
黃(各七分)川芎栢子仁(微炒)石斛(去根)桂心(去麄皮)附子
(炮去皮臍)五味子(去梗)防風(去苖)甘草(炙)川牛膝(去苖酒浸一宿)吳
茱萸(湯浸七次)桑寄生(各六分)秦椒(六分)禹餘糧(八分)
右為末煉蜜丸如梧桐子大空心酒下三十丸日二
服忌生菜葱熱麵蕎麥蒜猪肉炙煿葵菜蕪荑菘菜
海藻粘食臭物一方有紫参無牡蒙米飲亦得纔覺
姙娠即住服已懷孕者尤不宜服之
白薇丸治婦人無子斷緒上熱下冷飲食減退肢體
黃瘁凡有一切疾病皆主之
白薇熟地黃川椒(去目及閉口者微炒去汗)白龍骨(各一兩)
車前子當歸(剉微炒)芎藭蛇床子細辛乾
薑(炮裂剉各半兩)藁本桂心卷栢白芷覆盆子
菖蒲人参(去蘆頭)桃仁(湯浸去皮尖双仁炒微黃色)白茯苓
遠志(去心各三分)麥門冬(去心焙一兩半)
右為細末煉蜜和丸如梧桐子大每服三十丸空心
及晚食前温服
續嗣降生丹治婦人禀受氣弱胎臟虚損子宫冷憊
血寒痼冷難成子息功效如神
當歸桂心龍齒烏藥(真天台者佳)益智杜仲
石菖蒲吳茱萸(各一兩半)茯神川牛膝秦芁
細辛苦桔梗半夏防風白芍藥(各三分)乾
薑(一兩半生半炒)川椒(三兩湯泡半日焙)附子(一隻重八錢者臍心作一竅如皂子)
(大入硃砂一錢重湴麺褁煨)牡蠣(一大斤要取漳州土産者即用童子小便浸四十九日五)
(日一换取出用硫黃末一兩半醋塗遍却用皮紙褁又用米醋浸令紙濕鹽泥厚固濟乾用炭五觔)
(每遇合藥入二兩餘者留後次合藥用)
右為細末取附子入内硃砂别研為細末糯米糊為
丸如梧桐子大每服三十丸至百丸空心吞淡醋温
酒鹽湯俱可送下一日二服此藥兼療男子精氣
不固陽事衰弱白濁夢泄及治婦人血虚帶下肌瘦
寒熱但是男女諸虚百損客熱盗汗氣短乏力面無
顔色飲食少味並皆治之更有竒效難以具述君子
宜預行善事調服此藥無不感應
秦桂丸(出仁存方)治婦人無子
秦芁桂心杜仲(炒)防風牡丹皮厚朴(薑汁)
(炒各三分)附子陽起石(煆)白茯苓(各一兩半)白薇人参
卷栢鹿茸(各一兩)細辛(二兩一分)
右各為末以蜜和丸如梧桐子大每服三四十丸温
酒下食前服
朴硝盪胞湯(出聖惠方)治婦人破身以來全不産及斷緒
久不産三十年者
朴硝牡丹皮當歸大黃桃仁(生用全各三銖)細
辛厚朴(炙)桔梗人参赤芍藥茯苓桂
心甘草(炙)牛膝橘皮(各二銖)附子(六銖)蝱蟲(去趐足微)
(熬)水蛭(各十枚炙)
右㕮咀以清酒五升水五升合煮取三升分四服日
三夜一每服相去三時更服如常覆被取少汗不出
冬日著火籠之必下積血及冷赤膿如赤小豆汁盖
為婦人子宫内有此惡物使然或天隂臍下痛或月
水不調為有冷血不受胎若斟酌不盡氣力弱大困
不堪更服亦可二三服即止如大悶不堪可食酢飯
冷漿一口即止然恐去惡物不盡不大得藥力若能
忍服盡大好一日後仍著坐導藥一方不用桔梗甘
草一方無水蛭
白薇丸(出千金方)治月水不利閉塞絶産十八年服此藥
二十八日有子金城太守方
白薇細辛(各三十銖)人参杜蘅牡蒙厚朴
半夏白殭蠶當歸紫苑(各十八銖)牛膝沙参
乾薑秦艽(各半兩)蜀椒附子防風(各一兩)
右為末蜜和為丸如梧桐子大先食服三丸不知稍
增至四五丸此藥不可常服覺有娠即止用之大驗
一方有桔梗丹参十八銖
助陽丹治婦人無子月經不調盖因腹脇疼痛血塊
血癖所以不能成胎先服當歸六合散空心煎十餘
服先去敗露腹肚不疼可服助陽丹十五服必然成
胎有一婦人三十七歲無子服此藥半月有子
細辛防風茱萸川椒白芷白歛乾
薑茯苓(各一兩半)牛膝秦芁附子陳皮石
菖蒲厚朴沙参人参桂心(各七錢五分)
右為細末煉蜜和丸如紅豆大每服十丸温酒下日
進三服尅日見效男子服能補益婦人服之有子覺
有孕不可服婦人無夫者不可服用壬子日修合忌
鷄犬孝服每月經後三五日净一舉便成亦可延年
益夀
凡人家園圃内有凌霄花婦人聞其氣不孕宜服七子
丸出便産湏知
五味子(一兩净)兔絲子(一兩先去灰却用酒浸二日蒸擂細焙乾研用)韭子
(一兩炒)覆盆子(一兩去蒂酒洗)蛇床子(半兩)黑附子(一兩炮去皮臍)白
茯苓(半兩去皮)原蠶蛾(一兩酒煮)肉蓯蓉(一兩泡焙乾酒洗)鹿茸(一兩)
(酒炙去皮毛)益志子(一兩去皮)黃茋(半兩蜜炙)遠志(半兩湯洗去皮)陽起
石(一兩酒煆研如粉)熟地黃(一兩湯洗酒拌熟蒸)
右為細末酒煮糯米糊為丸如梧桐子大每服七十
丸空心鹽酒或鹽湯下弱甚者加天雄半兩泡去皮
脚腰痠痛者加杜仲一兩去皮薑汁炒去絲石斛一
兩去根
治婦人久無子息大有神效
茯苓桂心川芎人参當歸(各二兩)細辛(二兩)
(半)沉香五味子(各一兩)川牛膝沙参白薇
琥珀(各半兩)川烏(一個)川椒(一兩半)蜜(一觔)
右為細末煉蜜和丸如梧桐子大每服五十丸温酒
下醋湯亦得日進二服
杜蘅丸治婦人腹臟久積風冷血氣凝澁不能宣通
故令無子
杜蘅附子(泡裂去皮臍)細辛(各一兩)防風(去蘆)白茯苓(各一)
(兩)白薇牛膝(去苖)半夏(湯洗七遍去滑微炒)沙参(去蘆頭)秦芁
(去苖)桂心川椒(去目及閉口者微炒去汗)菖蒲藁本蛇床
子(各半兩)
右為細末煉蜜和丸如梧桐子大每服三十丸空心
及晚食前温酒下有子即住服
杜蘅丸治婦人無子斷緒
杜蘅(三月三日麥洗曝乾剉)半夏(湯洗二十遍碎用薑汁炒)白薇桔梗
(剉炒)附子(泡裂去皮臍)牛膝(切酒浸經宿各一兩)細辛(去苖葉)蜀椒(去合)
(口并目炒去汗)厚朴(去麄皮薑汁炙)沙参(去蘆頭)防風(去义)乾薑(炮剉)桂
(去麄皮各半兩)
右為末煉蜜和丸如梧桐子大每服温酒下三十丸
漸加五十丸早晨日午各一服
吉祥丸(出千金方)治婦人積年不孕
天麻柳絮丹皮茯苓乾地黃桂心(各一)
(兩)五味子桃花白术芎藭(各二兩)覆盆子(一斗)
桃仁(一百枚)兔絲子楮實子(各一升)
右為末煉蜜和丸如菉豆大每服空心以苦酒下五
丸日中一服晚一服
秦桂丸(一名螽斯丸出大全良方)治婦人無子服有效危氏方
秦艽(去蘆)桂心(不見火)杜仲(去皮薑製斷絲)防風厚朴(各三分薑)
(製)附子(生去皮臍)白茯苓(各一兩半)白薇乾薑(炮)沙参
牛膝(酒浸)半夏(各半兩)人参(一兩)細辛(二兩一分)
右為末煉蜜為丸如赤豆大每服三十丸空心食前
醋湯米飲任下未效加丸數已覺有孕便不可服用
温酒下亦得昔金城太守范羅進此方云甚騐若服
藥四十日無子請戮臣一家以爲天下醫人戒其方
因張伯高學士傳云此藥諸士夫服後俱有應驗就
藥緘上書刊二句云修合者用意以誠服餌者存心
以仁不患無子也服此如覺無益稍加丸數為度
如服七日後隂陽覺有娠此藥與前大子中舍宇文
妻李氏年四十歲無子服此藥十三日有娠此藥螽
斯丸屢用屢驗此方不可不廣傳與人夫不在不可
服
扶血丸治婦人無子
紫石英桑螵蛸(半兩)熟艾(醋炙一兩)卷栢(一兩)覆盆子(四兩)
阿膠(炒)包金土(各一兩)栢子仁(二兩二錢)陽起石(半兩)熟地
黃(一兩五錢)牡蠣(二兩煆)磁石(二兩煆)
右為末以糯米粥丸如梧桐子大每服三四十丸酒
吞下
禹餘糧湯治婦人胞胎寒冷絶産無子
禹餘糧(煆淬七遍)白殭蠶(去黑微煆)烏賊骨(去甲皮各一兩)龍骨(碎研)
桂(去麄皮)竈下黃土(無灰者)石韋(去毛炒)乾薑(炮)滑石(研)
赤芍藥半夏(漿水浸一宿生絹袋子盛洗去滑切開生薑汁炒黃)代赭(釘頭)
(者研各半兩)
右擣篩每服三錢匕水一盞生薑三片煎至六分去
滓食前温酒服
陽起石丸(出危氏方)治丈夫真精氣不濃不能施化是以
無子
陽起石(火煆紅研細)鹿茸(燎去毛酒蒸焙)兔絲子(水淘净酒浸蒸焙别研)
天雄(炮去皮)韭子(炒)肉蓯蓉(酒浸各一兩)覆盆子(酒浸)石斛
(去根)桑寄生沉香(别研)原蠶蛾(酒炙)五味子(各半兩)
右為細末酒煑糯米糊為丸如梧桐子大每服七十
丸空心鹽湯或温酒下
紫石英丸(出大全良方)
紫石英阿膠當歸川芎赤芍藥川續
斷(各一兩)鹿茸白术桂心(各半兩)栢子仁(二兩)熟地
黃(三兩)
右為末煉蜜為丸如梧桐子大空心温酒下二十丸
兼治虚中有熱頭旋暈足如履空嘔吐不食月水不
調或多或少皆虛症也久服能生髮令有子更治虚
悸常若憂思皆心血不足空虚所致也
調經𣪚(出便産須知)療月候不調或在月前或在月後或
多或少或逾月不至或一月兩來以此不孕
吳茱萸(一兩去閉目者沸湯洗過三次)半夏(一兩湯泡七次)當歸(一兩酒洗去蘆)
人参麥門冬(一兩半)白芍藥(南京者)川芎(色如臘者)丹皮
(去骨)厚朴(去皮不見火)阿膠(蚌粉炒如珠子)甘草(炙一兩)
右㕮咀每服三錢水一盞半生薑五片煎至八分去
滓食前稍熱服月候調月月如期而來按時而止則
當有孕欲娠月候調均顔色肌膚如常但若沉重
煩悶不欲飲食又知患之所在脉又平和是欲姙也
如此两月後經或不通則結子矣既娠之後多病
惡阻婦人怯弱有風氣痰飲則病其狀沉重昏眩惡
聞食氣喜啖醎酸甚則寒熱心煩嘔痰恍惚不能支
持輕者不服藥亦不妨重者須服藥
詵詵丸治婦人衝任虚寒胎孕不成或多損墮
澤蘭葉白术(各一兩半)肉桂(去麄皮)乾薑(炮各半两)熟地黃
(洗焙)當歸(洗焙各二两)石斛(酒浸剉炒)川芎白芍藥牡丹
皮(去心)延胡索(各一两)
右為細末醋麵糊為丸如梧桐子大每服五十丸温
酒空心下一方無乾薑肉桂白术有白薇人参
坐導藥方夫求子服藥者須有次第不得不知其次
第謂男服七子𣪚女服盪胞湯及坐導再服紫石門
冬丸則無不效矣
皂莢(一两炙去皮子)大黃戎鹽礬石(燒)當歸(各二两)五
味子乾薑(各三两)細辛(三两)蜀椒(炒出汗二兩)葶藶子
苦瓠(各三分一方作山茱萸)
右為末搗篩内輕絹袋子如中指大長三寸盛之令
滿内子門中坐任意勿行走欲小便時即出之便後
仍納一日當有青黃冷汁汁盡即止可交合自有子
若未見病出亦可至十日安其本為子宫有冷惡物
故令無子值天隂冷即發疼痛須候病出盡方已不
可中輟每日早晚用苦葉菜煎湯薰洗一方無葶藶
一方有砒霜三分著藥後一日乃服紫石門冬丸
鍾乳丸治婦人斷緒無子
鍾乳(研)白礬(燒令汁盡各一两)阿膠(炙令燥)紫石英(研細)蜀椒
(去目及閉口者炒去汗)生地黃(焙)五味子(炒)蛇床子(炒)原蠶
蛾(炒)石亭脂(研極細各半两)
右除石藥别研外餘藥為末和勻煉蜜和搗丸如梧
桐子大每服空心煖酒下二十丸漸加至三十丸
慶雲𣪚治丈夫陽氣不足不能施化
覆盆子五味子(各一升)兔絲子(二升)天雄(一两)石斛
白术(各三两)桑寄生(四两)天門冬(九两)紫石英(二两)
右為末篩酒服方寸匕先食服日三素不耐冷者去
寄生加細辛四两陽氣不足而無子者去石斛加㯽
榔十五枚
治婦人久無子息
吳茱萸(湯浸二次焙乾)白芷(去毛)白歛(去皮)白茯苓(各三錢)細辛
(去葉梗)牛膝(去蘆)附子(炮去皮臍各二錢)人参(一錢)桂心(一錢)
右為末煉蜜為丸如梧桐子大每服十丸用温酒送
下食前服
治婦人子臟風冷致令無子
皂莢(去黑皮塗酥炙焦黃去子)川大黃(剉碎微炒)戎礬白礬(炮灰)當
歸(剉碎微炒各一两)五味子川椒(去目及閉口者微炒去汗)乾薑(炮裂)
(剉)細辛(各三分)
右為末用綿裹藥末如棗大内産門中有惡物下即
止未效再用
熟乾地黃𣪚療久無子斷緒小腹疼痛冷氣不調
熟乾地黃川牛膝當歸(各八分)卷栢川芎
防風(各六分)牽牛子(末)桂心(各三分)
右㕮咀以水六升煑取三升三合去滓分三服服别
和一分牽牛子末如人行四五里更進一服以快利
止忌生菜葱熱麵蕎麥蒜醋猪肉炙&KR1572;葵菜蕪荑菘
菜海藻粘食臭物等
八真丹治婦人無子
川當歸芍藥地黃川芎皂莢鹿茸
阿膠(炒作珠用乾草火燒)艾葉續斷
右八味等分細末醋打麵糊為丸如梧桐子大每服
二十丸空心好酒送下
白芷煖宫丸(出永類鈴方)治煖血海實衝任治子宫虛弱
風寒客滯因而斷續不成孕育及數常墮胎或帶下
赤白濁下五色頭目虚暈吸吸成氣腹若滿心下煩
悸臍腹刺痛連引腰背下血過多两脇牽急嘔吐不
食面色青黃肌膚瘁瘦寢常自汗
禹餘糧(製一两)白薑(炮)芍藥白芷川椒(製)阿膠
(粉炒)艾葉(製)川芎(各三分)
右為末煉蜜丸如梧桐子大每服四十丸米飲下或
温酒醋湯亦得常服温補胞室和養血氣澤顔色消
散風冷退除百病自成孕性平不熱
大黃丸(出千金方)治帶下百病無子服藥十日下血二十
日下長蟲及青汗三十日病除五十日肥
大黃(破如米豆熬令黑)柴胡朴硝乾薑(各一升)芎藭(五两)
蜀椒(一两)茯苓(如雞子大一枚)
右為末蜜和丸如梧桐子先食服七丸米飲下加至
十丸以知為度五日微下
治婦人無病觸禁久不生子(出肘後方)
右常為月候月水絶後一日交接為男二日交接為
女三日為男四日為女五日為男六日為女過此不成
成勿復交接更待後月徒然無益浪辛苦也宜用後方
栢子仁丸(出肘後方)
大黃(七分)紫参(五分)皂莢杏仁吳茱萸(各三分)半夏
前胡(各二分)
右搗篩煉蜜和丸如梧桐子大每服二十丸不過半
年有如前法即定男女也
治婦人不生育者
胡椒(二两)艾(一两各為末)熟鹽(半两)花椒(半两為末)砂仁官桂
茴香(各半两)
右為末裝入猪肚内縫合煑熟每日清晨割二两好
酒三五盞服之肚腹熱便能有孕
承澤丸(出千金方)治婦人下焦三十疾不孕絶産
梅核仁辛荑(各一升)葛上亭長(七枚)細辛(三两)藁本(一两)
澤蘭子(五升)
右為末蜜和丸如豆大先食服二丸日三不知稍增
若腹中無癥瘕稍聚者去亭長加通草一两惡甘者
和藥先以苦酒搜𣪚乃内少蜜和為丸温酒下亦可
陽起石丸(出和劑方)治婦人子臟虛冷勞傷過度風寒結
摶不受胎遂致絶孕不産此藥服之益子宫消積冷
陽起石(酒浸半日細研二两)吳茱萸(炮七次焙微炒)熟地黃(各一两)牛
膝(去苖酒浸焙)乾薑(炮)白术(各三分)
右為細末煉蜜和搗三百杵丸如梧桐子大每服二
十丸至三十丸温酒或温米飲下空心食前日二服
若覺姙即止
抑氣𣪚(出危氏方)治婦人氣盛於血所以無子尋常頭暈
膈滿軆痛怔忡皆可服之香附子乃婦人之仙藥也
不謂其耗氣而勿服
香附子(炒杵净四两)茯苓(一两)橘紅(二两)甘草(炙一两)
右為細末每服二錢入鹽少許食前沸湯調服仍兼
進紫石英丸後可服螽斯丸及萬靈丸勝金丹等諸
藥大妙
專治婦人下元虚冷令有子嗣
血竭(一錢)大黃(五錢)桃仁(湯浸去皮尖及䨇仁四十九枚)蝱蟲(去趐足微炒三)
(十枚)水蛭(糯米炒候米黃即去米三十枚)
右剉如麻豆每服一錢酒一盞煎至七分去滓空心
温服如無結實不可服一方無水蛭
治婦人無子
以二三月選丁亥日採取桃花隂乾為末入麝香硃
砂人参用井花水取戊子夜同為末當信行用温酒
下二服
大黃湯(出肘後方)治婦人月水不利結積無子
大黃(剉炒一两)桃仁(四十九枚)蝱蟲(去翅三十枚炒)
右為細末一處同煎熬成膏子如小豆大每服一丸
服至七日再加一丸又七日服三丸一月見效
療婦人無子臟冷宫内炙丸(出聖惠方)
麝香(二分研)皂莢(十分塗酥炙削去黑皮子)蜀椒(六分炒出汗)
右搗篩蜜丸酸棗仁大以綿裹内産宫中留少綿線
出覺增寒不净下多即抽綿線出却丸藥一日一度
換之無晝夜皆内無所忌也
又方(出聖惠方)
蛇床子石鹽細辛乾薑土瓜根(各四两)
右搗篩取如棗枚大以裹内子宫中以指進之依凖
前法用
療婦人臟冷偏僻冷結無子坐藥方(出聖惠方)間病未可
必不得近丈夫餘無所忌並效
蛇床子(三两)芫花(三两)
右搗篩取棗大紗袋盛之内産門令没指袋少長作
湏去任意卧著慎風冷
茱萸丸(出聖惠方)治婦人隂寒十年無子
吳茱萸(一升)蜀椒(一升去目炒出汗)
右蜜丸如弹子綿裹導子腸中日再易無所下但問
子臟令隂濕即有子也
驗胎法(一名探胞湯出危氏方)婦人經脉不行已經三月者欲
驗有胎用川芎生不見火為細末空心濃煎艾湯調
下方寸匕覺腹内微動則有胎也如胎不轉動腰重
如石可用酒調下
治婦人無子及冷帶
雞子殼(五两燒灰細研如粉)綿子(二两瓦噐内煆令烟為末五月綿子最妙)
右酒糊每服二十丸空心酒下此藥盡見效
煖宫丸治衝任虛損下焦久冷臍腹疼痛月事不調
或來過多或後期不至崩中漏血赤白帶下或月再
行淋漓不止帶下五色經脉將至腰腿沉重痛連臍
腹小便白濁面色萎黃肢軆倦怠飲食不進漸至羸
瘦及治子宫久寒不成胎孕
附子(炮製去皮臍一枚)杜仲(炒斷絲)地榆桔梗沙参
厚朴(去麄皮薑汁炒各四錢)黃茋白薇(去土)川牛膝(去苖)川白
芷北細辛(去葉)乾薑蜀椒(各二錢五分)
右為末煉蜜丸如梧桐子大每服二十丸鹽酒服之
一月自然有孕多服四物湯羊肉丸亦效或棗湯下
辛茸丸(出孟氏詵詵方)治婦人子宫宿冷致多胎氣不固常
有損墮宜去子宫風當服之
嫩鹿茸(炮去毛酥塗炙一兩五錢)北細辛黃茋(蜜炙)當歸(各三兩)
藁本頭赤芍藥川白芷牡丹皮川芎
乾薑(炮)肉桂(去皮)小黑豆没藥(别研)防風川椒(鹽炒)
(出汗去鹽各一兩)
右為末煉蜜為丸如梧桐子大每服四五十丸用温
酒或淡醋湯送下空心食前
八珍散(出孟氏詵詵方)治婦人處深閨内閣常以無子為憂
思慮過傷損脾胃脾虚則不能制水漏五色之症或
只常下黃白水宜服此藥
玄參人參白术粟米(微炒)白芷厚朴(蘆製各一)
(兩)益智(一兩)黃茋(二兩)甘草(五錢)
右為散每服三錢薑三片棗四個同煎至八分空心
服
千金保生丸(出孟氏詵詵方)若服調氣血藥覺氣調血順但
未受娠則屏去他藥再服此藥以實子宫須經候過
三日乃交媾自然成胎無疾而不娠者尤宜多服此
藥自然成矣
防風石膏(煆)糯米川椒(去目炒出汗)北黃芩秦
艽(去土)厚朴(去皮)貝母北細辛石斛(酒浸蒸三次)大豆
黃卷(净如無以小黑豆代以上各二兩)白薑(炮一兩)大蔴子(炒去殼稱一兩)
甘草(炙一兩)熟地黃(酒洗蒸三次焙)當歸(各二兩)没藥(真者一兩五錢)
右為末煉蜜和丸如彈子大每服空心用北棗四枚
煎湯嚼下一日二服不可用酒下或發洩了真氣不
能護血
參香勝金散(出孟氏詵詵方)治婦人血不和須先調其榮衛
使之順度則服千金保生丸乃能有孕
當歸(二兩)白薇(一兩)没藥(一分)玄胡索(去皮)槀本頭綿黃
茋(蜜炙各一兩)赤芍藥甘草肉桂紫石英(煆)白
术白石脂(火煆醋碎)川芎白茯苓人參川白
芷白牡丹皮沉香(以上各五錢)
右為末每服二錢温酒調下空心服又水一大盞薑
二片北棗二枚同煎若虚煩作熱每服之時入生地
黃汁一合同煎一服
千金方治産後勞損無子隂冷子宫閉積年不産身
體寒冷
防風(一兩五錢)桔梗(三十銖)人參(一兩)菖蒲半憂丹參
厚朴乾薑紫苑杜仲(各十八銖)秦芃白歛
牛膝沙參(各五錢)
右十四味為末白蜜為丸如小豆大食後服十五丸
日三服不知增至二十丸有娠止夫不在勿服之服
藥後七日隂陽相合
歸艾丸(出朱氏集驗方)治婦人平生無子服之屢驗
生地黃(一觔洗净)生薑(一觔洗净各用砂盆研爛如膏加散麺淹一宿銀器各炒乾入)
(後藥)白芍藥白茯苓延胡索當歸(去蘆浸各二兩)熟
艾(三兩醋調麵成餅蒸)
右除艾葉外各焙乾為末入地黃生薑作一處煉蜜
和丸如梧桐子大每服五十丸空心酒下一日三服
麝香丸(出御藥院方)治婦人隂中久冷或成白帶下淋瀝
不斷久無子
零陵香藿香(各二錢)蛇床子(五錢)吳茱萸桂白
礬木香(各三錢)麝香(二分五厘)丁香韶腦(各一錢五分)不
灰木白芷(各二錢五分)龍骨(五錢)
右為細末煉蜜和丸每兩作四十丸每用一丸綿裹
内隂中
麋茸萬病丸(出十便良方)補養血氣久服令人有子
熟乾地黃當歸麋茸(勿使鹿茸)
右件各等分煉蜜丸如梧桐子大空心食前米飲或
温酒下五十丸
附子當歸丸(出十便良方)治血臟虚冷方
當歸(三兩)芍藥(二兩)附子白术(各一兩)
右為細末醋煑麵糊和丸如桐子大米飲下三十丸
未效加至五十丸空心服
壯陽令人有子(出本草)以鹿項骨髓蜜煑服之
令人有子(出本草)以正月十五日燈盞夫婦於冨家宴
會所盗之初勿令人知之安卧床下當月有娠
令人有子(出本草)以正月雨水夫妻各飲一杯還房當
即有子神效也
令婦人有子(出本草)以狗骨煎汁煑粥飲食之熱補
令生男兒(出本草)以虎鼻懸戶上
療婦人無子二月丁亥日收桃花杏花隂乾為末戊
子日和井花水服方寸匕日二三服
姙娠(附論)
夫何以知婦人姙娠脉平而虚浮者胎脉也經云陽摶
隂謂之有子此是血氣調和陽施隂化也診其手少隂
脉動甚者姙子也少隂心脉也心主血脉又腎名胞門
子戶尺中之脉按之不絶乃姙娠也三部脉沉正等按
之無絶者有娠也姙娠初時微動小呼吸五至三月而
尺數也姙娠四月欲知男子女人者左疾為男右疾為
女左右皆疾為産二子又法左手沉實為男右手浮大
為女左右俱大猥生二男俱浮大猥生二女尺脉若左
偏大或左右俱大産二子大者如實狀又法左手尺中
浮大者男右手尺中沉細者女若微而斷絶者月水不
利又法左右尺俱大浮為産二男不然女作男生俱細
為産二女不爾男作女生又法得太隂脉為男得太陽
脉為女按太隂脉沉太陽脉浮又遣姙娠人面南行還
復呼左廽首是男右廻首是女又看上&KR0146;時夫從後急
呼之左廻首是男右廻首是女又婦人姙娠其夫左乳
傍有核是男右乳傍有核是女姙娠欲知將産者懷姙
離經其脉浮設腹痛引腰脊為將産也但離經者不病
也又法欲産其脉離經夜半覺痛日中則生也孕原
立本章有泰初有泰始渾淪一判旣見氣矣故經曰泰
初立形矣故曰泰始氣初形始天地相因生生化化品
物彰矣故曰大哉乾元萬物資始至哉坤元萬物資生
有生之初雖陽為之主育而充之必隂為之主因形移
易日改月化無非坤道坤之代終也謂之姙陽旣受始
隂主之也謂之胞已為正陽隂胞隂包之也謂之胚未
成為器猶之坯也謂之胎也旣食於母為已成也若娠
則以時動也若懷則以身依之得地之氣隂陽之至和
相與流轉於一軆也唯時能順時數謹人事勿動而傷
則生育之道得矣觀四時之運生長收藏代出萬物有
儀則生咸備而天地之氣未始或虧者隂陽相養以相
濟也昧者曾不知此乃欲拂自然之理謬為求息之術
方且推生死於五行蘄補養於藥石以為勝真以人助
天縱或有子孕而不能育育而不夀者衆矣昔人論年
老有子男不過盡八八女不過盡七七則知氣血在人
固有量豈能逃隂陽之至數哉大全方云肝為血兮
肺為氣血為榮兮氣為衛隂陽配偶不參差兩臟通和
皆頼劑血氣旺定為孕無血旺氣衰應有體(肝臟血為榮屬隂肺)
(主氣為衛屬陽隂陽配偶者是夫婦匹配偶合精積乃有子也若血少氣盛則無娠孕若血盛氣少則有孕也)
尺微關滑寸帶數流利往來并雀啄小兒之脉以見形
數月懷躭猶未覺(尺脉微關脉滑尺脉帶數及流利雀啄皆是經閉塞不行成胎以上之脉)
(皆是血多氣少之脉是懷小兒之脉已見行正也)左疾為男右為女流利相通
速來去兩手關脉大相應已形亦在前通語(左手脉疾為懷男右)
(手脉疾為懷女及其脉流行滑利相通疾速來去是或兩手尺脉倍洪大相應是其胎已有形狀也)左手
帶縱兩箇兒(縱者夫行乘妻水行乘火金行乘木蓋即所勝脉也名曰横見於右手則懷二箇男)
(兒也)右手脉逆生三子(逆者子乘母也是水行乘金火行乘木即生已之脉也名曰逆見於)
(左手則懷三箇男兒也)右手脉順還三女(順者母乘子也是金行乘水木行乘火即生已)
(之脉也名曰順見於右手則懷三女兒也)寸關尺部皆相應一男一女分形
證(寸關尺部脉大小遲疾相應者是懷一男一女形證之脉也謂關前為陽關後為隂隂陽相應故懷一男)
(一女也)有時子死母身存或即母亡存子命(此二句之文乃辨子母存)
(亡之法)往來三部通流利滑數相生皆替替陽實隂虛
脉得明遍滿胸堂皆逆氣(若寸關尺三部通行流利皆替替有力而滑數皆陽實隂)
(虚之脉逆氣遍滿胸堂而不順也)左手太陽浮大男(左手寸口為太陽其脉浮大則是懷)
(男子脉也)右手太隂沉細女(右手寸口為太隂其脉沉細是懷女脉也)諸陽為男
諸隂女指下分明長記取(諸陽脉皆為男即浮大洪數滑實之類是也當懷男諸隂)
(脉細沉微弱之類是也當懷女也)三脉沉止等無絶尺内不止真胎婦
(寸關尺三部脉沉浮正直齊按無絶斷及尺内舉按不止住者真的懷胎婦也)夫乘妻兮縱氣
霧(經云縱者夫乘妻也水行乘火金行乘木即鬼賊脉也縱氣霧霧者露也又上下也謂夫之陽氣乘妻之)
(隂氣二氣上下相逐如霧如露潤澤結子也)妻乘夫兮横氣助(横者妻乘夫也見前注謂)
(兩榜横氣相佐助也)子乘母兮逆氣生(逆者子乘母也謂之子氣乘母氣方乘母逆行之氣)
(相生合也)母乘子兮順氣護(得母氣乘於子氣為順氣相護衛也凡縱横逆順四氣以榮衛)
(養方乃成形也)小兒日足胎成聚身熱脉亂無所苦汗出不食
吐逆時精神結備其中住(謂姙娠受五行精氣以成形秉三經以榮其母懷姙至五)
(月其胎雖成其氣未備故胎氣常上衝心胸則汗出不食吐逆名曰惡阻俗呼選飯唯思酸辛之味以謂胎氣)
(也)滑疾不散胎三月(姙娠三月名胎胚此是未有定儀心胞暗養之故脉見滑疾流利為)
(少氣多血不散為血氣盛則始成胎也)但疾不散五月母(其脉但疾數而不散者是五箇)
(月懷胎之母也)弦緊牢強滑者安沉細而微歸泉路(孕婦之脉宜弦緊牢)
(強滑利為安吉之脉若沉細而微謂脉與形不相應故云死也前文雖云太隂沉細又云諸隂為女其說似有)
(相反謂三部脉皆不沉細反微故不同也)又云孕備論經云少隂脉動甚
者有子厥指何哉曰手少隂之經屬心足少隂之經屬
腎心之所主者血腎之所主者精精血合氣而成之也
然而胞門子戸又所以為精血之會其於尺部二脉猶
有可驗者焉且婦人尺部之脉滑是為實必主月事不
行若其未斷絶或中絶而至者皆無孕惟滑而不絶略
無間斷於其間此則真胞孕之脉也胎之脉婦人懷胎
臟氣常擁閉不可多睡不可憂懼勞後不可啖食粘滯
辛酸強硬之物又不可妄施針炙所貴行數步調陽自
適使氣得其平若酒麵炙煿熱毒熏蒸若感觸邪氣傳
染熱氣若悞服藥餌破胎若七情内傷快意縱慾則易
致漏若胎腹痛方來用力太早則驚動胎轉反未得下
若抱持不正多奔突後趍兒已近産門多觸犯禁忌則
易産易難旣産之後或過用心力或素有疾阻或血虚
氣熱或虚極乘寒則血暈眩悶之證生矣然而安胎之
法有二因子病以致母病者宜安胎而母易産以膠艾
湯芎歸湯各半縮砂佐之為良難産之劑前所謂四物
湯加吳茱萸入醋夾煎黑神散用乳香煎湯調下皆其
要藥産後血暈先以舊漆器燒烟微向其鼻次則五靈
脂末半生半炒入蘇合香丸百沸湯調與之或黑神散
入麝香少許調以紫蘇湯或花蕊石散用童子小便温
酒調劑下也損胎驗法婦人面青手足冷指甲黑而且
遍體不仁腰腹痛割其或面青唇青以致舌間黯黑口
角沫出則不容以人力勝之大要將産腹痛萬勿驚動
且須凭物而行直至腰痛子逼腎門方可用力盖腎繋
於腰而胎繋於腎故也俗於産後用理中湯然蜜甘而
滯不若但用生化湯俗於小兒初誕多用黃連然連苦
傷胃不若但用甘草炙煎綿蘸入口良更迭用惡物自
出俗於胎孕已成多胎滑用枳殼散然枳殼微寒須以
縮砂烏藥為佐産後飲食米飲勿用可先與百沸湯時
常調血以四物湯逐瘀以黑神散人所共知也若夫順
氣等劑胎前産後猶當兼施而並用之血暈昏迷切勿
用降真香熏之以塞其氣
又方
白术湯(出宣明論)治姙娠血液虚衰委弱難以運動氣
滯痺麻榮衛不能宣通常服養液潤燥開通結滯令
血昌盛
白术(三兩)寒水石當歸黃芩芍藥人參
石膏乾葛防風縮砂藿香(各五錢)甘草
茯苓(各一兩)木香(一錢)
右為細末每服三錢水一盞生薑三片同煎至六分
去滓温服日三次宜去人参服之半夏加一錢為妙
崔宣武方用白术一兩
白术散(出危氏方)治婦人氣不調和飲食易傷
白术(炒)乾紫蘇(各一兩)人參白芷(各三分炒)川芎訶
子皮(各五錢)甘草(一分)
右為末每服二錢水一盞薑三片煎至七分温服
經云飲食自倍腸胃乃傷又云隂之所生本在五味
隂之五宫傷於五味若姙子飲食不節生冷毒物恣
性飲噉以致傷人最難用唯此木香白术散丸二
方服最為稳當
木香丸(出危氏方)治婦人有孕傷食
木香(三錢)三稜(炮)人參白茯苓(各三錢)
右為細末麵糊丸如菉豆大開水吞三四十丸
胎孕九箇月將息胎法(出大全良方)
用猪肚一箇具依法用葱五味煮熟食如不盡更食
以盡為度不得與别人食無效
犀角散(出衛生寳鑑)治姙娠婦人産前諸風熱困倦時發
昏眩
揀參犀角山梔子黃連青黛川芎
川羌活吳白芷甘草茯苓(去皮以上各五錢)
右為末每服五錢水一盞半生薑三片竹葉五七葉
同煎至一盞去滓温服食前
治姙娠臟腑常多轉瀉身上肌肉常冷心中寒慄方(出楊)
(子建萬全護命方)
白术續斷吳茱萸防風當歸人參
芎藭五味子(各五錢)甘草(各一分)細辛(三銖)
右為細末每服三錢水一盞二分生薑三片棗二枚
同煎取一盞空心喫
治姙娠渾身碎痛并腹内疼痛不可勝忍悶亂欲死方
(出楊子建萬全護命方)
白术當歸芍藥芎藭黃芩(各一兩)
右杵羅為末每服三錢水二盞二分煎取一盞一分
空心去滓喫
法(便産須知)
凡欲要男兒吉良者交會之日常避丙丁及弦望朔晦
大風大雨大霧大寒大暑雷電霹靂天地昏瞑日月無
光虹蜺地動日月薄蝕此時受胎非止百倍損於父母
生子或瘖瘂聾瞶頑愚癲狂攣跛盲眇多病短夀不孝
不仁又避日月火光星辰之下神廟佛寺之中并皂&KR0146;
厠之側冢墓屍柩之傍皆悉不可夫交會如法則有福
德大智善人降托胎中仍令父母性行調順所作和合
家道日隆祥福競集若不如法則有薄福遇癡惡人來
託胎中則逆父母性行凶險所作不成家道日否殃咎
屢至雖生成長家國滅亡夫禍福之驗有如影響此乃
必然之理何不再思之
男女受胎時日法(出便産須知)
凡男女受胎皆以婦人經絶一日三日五日為男仍
遇月宿在宿貴日又以夜半生氣時瀉精者有子皆
男必夀而賢明高爵也若以經絶後二日四日六日
瀉精者有子皆女過六日皆不成子又遇王相日尤
吉
推王相日法(出便産須知)
春甲乙夏丙丁秋庚辛冬壬癸
推貴宿日法
正月一日六日九日十日十一日十二日十四日二
十一日二十四日二十九日
二月四日七日八日九日十日十二日十四日十九
日二十二日二十七日
三月一日六日七日八日十日十七日二十日二十
五日
四月三日四日五日六日八日十日十五日十八日
二十二日二十八日
五月一日二日三日四日五日六日十二日十三日
十五日十六日二十日二十五日二十八日二十九
日三十日
六月一日三日十日十三日十八日二十三日二十
六日二十七日二十八日二十九日
七月一日十一日十六日二十一日二十四日二十
五日二十七日二十八日二十九日
八月五日八日十三日十八日二十一日二十二日
二十三日二十四二十五日二十六日
九月三日六日十一日十六日十九日二十一日二
十二日二十四日三十日
十月一日四日九日十四日十七日十八日十九日
二十日二十二日二十九日
十一月一日六日十一日十四日十五日十六日十
七日十九日二十六日二十九日
十二月四日九日十二日十三日十四日十五日十
七日二十四日二十七日
若春合甲寅乙夘夏合丙午丁巳秋合庚申辛酉冬合
壬子癸亥與上件月宿日合者尤佳
胎前避忌(出産後救急方)
初受胎後凡妨胎藥物並不宜服或房勞不戒能令
胎孕不成姙娠六七月後醉飽過度房室不節
母多有腰疼腹痛之疾甚則傷胎不宜登高舉重或
至跌撲挫閃損胎古人入月則異寢此時邏於色
慾則生子頭戴穢惡而出俗謂戴白生其子必患胎
㿐
姙娠食忌法(出便産須知)
食雞子鮓乾鯉魚鱠令子多瘡食豆醬合藿令墮
胎食兔肉令子缺唇食犬肉令子無聲食酒
多食雀肉令子無恥食椹子及鴨子令子倒懸
食驢馬肉令子延月食魚鱉子傷兒食山羊肉
令子多病食驢肉令産難食肉雞及糯米令子
腹中多虫食水漿令絶産食雀肉蛇醬令子多
滛無恥食螺螄令子鋪腹産姙娠六七月多食五
辛&KR1572;酒麵令子胎熱多食水冷淘葵&KR1052;生冷菜菓
令子患胎寒大小便勿向非常之地令子半産殺
兒此大忌之
食忌起居忌
羊胎多食生子多厄難食蛙子喑啞食螃蟹横
生子薑多食子生瘡多指乾薑蒜雞毒物皆忌
食粘膩難化傷胎無鱗魚不可食鰍魚過多
致有産難菰子名菌有大毒有食菌多誕子風
夭勿亂服湯藥酒勿過飲卧産尤忌勿亂妄
針炙勿向非常地小便旋半産殺人勿舉動重
登高涉險勿有大驚子必癲疾宜自釋勿多睡
須時行步體虚腎氣不足子必觧顱疾宜自釋
勿傷脾胃及榮衛虚怯子必羸瘦自家及隣家興
修犯其胎氣令兒破形損命刀犯者形必傷泥犯
者竅必塞打擊者色必青黑擊縳者相拘攣
右等驗如反掌切宜避之
胎前藥忌(出胎産救急方)
雄黃雌黃與砂黃代赭碙砒巴豆霜
水銀鉛粉生金屑硝分三品厚朴芒
虎掌鬼臼鬼箭羽川牛牛膝川白薑
天雄附子川草烏南星半夏及藜蘆
紅花芫草并大戟躑躅野菖與䕡茹
白薇杜蘅牡丹等槐子皂角兼溲䟽
桃仁三稜乾筒漆茜草通草瞿麥俱
欓根芽根蘇方木牛黃蝟皮生鼠徒
蚖青斑蝥并地膽蝱蟲水蛭及螻蛄
殭蠶蠶布蠏爪甲蜈蚣蜥蝪衣白魚
驢馬兔肉雞鴨子菜中莫食大小葫
麝香肉桂蛇蟬蛻催生以前切忌諸
普濟方卷三百三十六
