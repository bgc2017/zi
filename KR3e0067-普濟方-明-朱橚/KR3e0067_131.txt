普濟方卷一百三十二明周王朱橚撰
傷寒門
傷寒陰陽剛柔痓(論)
夫傷寒痓病之狀身熱足寒頸項強直惡寒頭面熱搖
頭卒口噤背脊反張是也此由肺熱移於腎轉而為痙
痙有剛柔太陽病發熱無汗而不惡寒為剛痙發熱汗
出而惡寒為柔痙診其脉沉細此為痙也又論云太陽
病發汗過多因致痓其狀令人搖頭發熱頸項強急腰
身反張或瘛瘲口噤但謂之剛痓者特以其無汗而反
惡寒也柔痓之狀搖頭發熱頸強急腰身反張或瘛瘲
口噤與剛痓同然謂之柔痙者特以其自汗不惡寒故
也痓又謂之痙者盖痙痓一類古人特以強直名之又
云傷寒瘛瘲何以名之瘛者筋脉急也瘲者筋脉緩也
急則引而順緩則縮而伸或縮或伸動而不止者名曰
瘛瘲俗謂之搐者是也考内經曰病筋脉相引而急
名曰瘛瘲謂若契合之契也行則緩身則緊從則瘲縱
疾之從瘲謂若放縱之縱也以急為緊以緩為瘲理至明
矣瘛瘲者風疾也而癲癎則瘛瘲焉傷寒瘛瘲者邪盛
氣極也熱甚則風持併經絡風主動致四肢瘛瘲而不
寧也故風濕被火者則發微黃也劇者如驚癎時瘛瘲
言其熱氣則劇盛也傷寒病痓而發瘛瘲者病熱已過
矣多難制治内經曰太陽終者戴眼反折瘛瘲絶汗乃
出大如貫珠而汗不流是其瘛瘲為已過之疾也又有
四肢熱惡寒四肢動而不止似瘛瘲而無力不得伸縮
者也此為汗絶瘛瘲之証雖難治若能以袪風滌熱之
劑折其大熱則瘛瘲亦有生者若妄加灼灸或引以發
表之藥則死不旋踵經曰一逆尚引曰再逆促命期歌
曰原來痓病屬膀胱口噤如癎身反張此是傷風感寒
濕故分兩証有柔剛痓病無汗者剛葛根湯有汗曰柔
桂枝加葛根湯二痓並通用小續命湯口噤脚攣咬齒
大承氣証治論柔痓桂枝栝蔞葛根湯
傷寒頸項強急身體反張屬太陽經先因傷寒又感寒
濕而致然也古人謂之痓病(痓音熾又作痙巨郢反痙者強直也古人以強直為)
(痙金匱要略太陽病其身體兀兀便痙也)
外證發熱惡寒與傷寒相似但其脉沉遲弦細而項背
反張強硬如發癎之狀此為異耳(新痓血虚多汗也善中風亦有此症)
當其有汗無汗以分剛痓柔痓(無汗惡寒名剛痓有汗不惡寒名柔痓)
無汗葛根湯主之有汗桂枝加葛根湯主之(本草葛根主傷風有)
(濕開竅解肌)
凡剛柔二痙小續命湯並可與之(有汗者小續命去麻黃加葛根也)
若審知剛痓胷滿口噤其人卧不着席脚攣急咬齒當
行大承氣湯(外臺云熱而痓者死熱病痓者反折瘛瘲齒噤齦也)
又問剛柔二痓與陰陽二痙是如何痓亦作痙陽痙屬
剛痓陰痙屬柔痓附术散桂心白术湯附子防風散八
物白术散桂枝煮散可選而用之
方
羌活散治傷寒陰痙筋節急硬陽痙即易差陰痙即難差
羌活黃松木節(剉)茯神石膏防風(各一兩去蘆頭)
王不畱行桂心(各半兩)麻黃(去根節一兩)當歸(半兩剉微炒)
右為散每服四錢以水一中盞入生薑半分棗二枚
煎至六分去滓不計時候温服頻頻服後宜食荆
芥葛根石膏豉粥避風如額上漸潤以厚衣盖之
汗出便瘥
附子散(一名人參散出聖惠方)治傷寒陰痙頸項強直四肢疼痛
足冷口噤
附子(炮製去皮臍)人參(去蘆頭)白茯苓前胡(去蘆頭)
白术麻黃(去根節)桂心半夏(湯浸七遍去滑)
當歸(炒各一兩半)獨活(一兩半)石膏(二兩)乾薑(半兩炮製剉)
右為散每服五錢以水一中盞入生薑半分煎至五
分去滓不計時候温頻頻服
白术散治傷寒陰痙手足厥冷筋脉拘急汗出不止
白术桂心附子(炮製去皮臍)防風(去蘆頭)
芎藭甘草(炙微赤剉各二分)
右為散每服四錢以水一中盞入生薑半分棗三枚
煎至五分去滓不計時熱服
麻黃散治傷寒陰陽痙病頭痛壯熱百節痠疼吐逆
悶絶口噤腰背反張手足強直肉熱脉數
麻黃(一兩去根節)防風(一兩去蘆頭)赤茯苓(一兩)葳蕤(一兩)
葛根(一兩半剉)獨活(一兩半)漢防己芎藭白蘚皮
牡丹(各三分)石膏桑寄生(各一兩)甘草(三分炙微赤剉)
黃芩(一兩)秦艽(一兩去蘆)
右為散每服五錢以水一大盞煎至七分去滓入淡
竹瀝一合更煎三兩沸分温二服日三四服
治傷寒汗出後成隂陽痙骨節煩痛不得屈伸近之即
痛汗出短氣小便不利惡風身體微腫
附子(一兩炮製去皮臍)白术(三分)甘草(半兩炙微赤剉)
右為散每服五錢以水一大盞入生薑半分棗二枚
煎至五分去滓不計時候温服
白术散治傷寒陰痙三日不瘥手足厥冷筋脉急汗
不出恐有氣内傷
白术白茯苓麻黃(去根節)五味子(各半兩)
桂心(三分)高良薑(一分剉)羌活(半兩)附子(三分炮製去皮臍)
右為散每服五錢以水一大盞入生薑半分煎至五
分去滓不計時候温服
柴胡散治傷寒陰痙閉目頭面手足厥逆筋脉拘急
汗不止
柴胡(一兩半去苗)白术白茯苓甘草(炙各三分)
五味子(一兩)乾薑(炮製剉)附子(炮製去皮臍)防風(各三分去蘆頭)
桂心(半兩)
右為散每服五錢以水一大盞生薑半分煎至六分
去滓不計時候温服
桂心散治傷寒陽痙經二三日不瘥毒氣攻五臟心
神煩躁四肢疼痛
桂心柴胡(去苗)赤茯苓五味子麥門冬(去心)
梹榔甘草(炙微赤剉)細辛(以上各三分)
右為散每服五錢以水一大盞入生薑半分煎至五
分去滓不計時候温服
羚羊角散治傷寒陽痙身熱無汗惡寒頭項強直四
肢疼痛煩躁心悸睡不得寧
羚羊角屑犀角屑防風(去蘆頭)茯神
柴胡(去苗)麥門冬(去心)人參(去蘆頭)葛根(剉)
甘草(炙微赤剉)枳殼(各一分麩炒去穰)石膏龍齒(各半兩)
右為散每服三錢以水一中盞煎至五分去滓不計
時温服
麥門冬散治傷寒陽痙身體壯熱項背強直煩燥發
熱惡寒頭面赤色四肢疼痛
麥門冬(去心)麻黃(去根節)赤茯苓知母犀角屑
地骨皮黃芩赤芍藥白蘚皮甘草(炙微赤剉)
杏仁(湯泡去皮尖雙仁用炒微黃各三分)
右為散每服五錢以水一大盞煎至五分去滓不計
時候温服
龍齒散治傷寒陽痙通身大熱不渴煩悶頭疼
龍齒前胡(去蘆頭各三分)犀角屑木通子芩(各三兩)
甘草(一分炙微赤剉)
右為散每服五錢以水一大盞煎至五分去滓入牛
黃末一字攪令勻不計時候温服一方無甘草
石膏散治傷寒陽痙通身熱仰目頭痛
石膏(二兩)龍齒(一兩)犀角屑前胡(去蘆頭各半兩)秦艽(一兩去苗)
右為散每服五錢以水一大盞入豉五十粒葱白七
寸煎至五分去滓入牛黃末一字攪令勻不計時
候温服
防風散治傷寒陽痙壯熱不歇筋脉拘急牙關急疼
防風(去蘆頭)木通(剉)麥門冬(去心)川升麻(以上各一兩)
甘草(三分炙赤剉)
右為散每服五錢以水一大盞煎至五分去滓不計
時候温服
芎藭散治傷寒頭痛面色赤發熱形如中風常自汗
出嘔逆下之益煩心懊憹如饑發汗致痙身強難以
屈伸
川大黃(剉碎微炒)芎藭(各一兩)獨活(二兩)柴胡(一兩半去苗)
防風(三分去蘆頭)
右為散每服五錢以水一大盞煎至五分去滓不計
時候温服
白蘚皮散治傷寒陽痙壯熱不渴筋脉不能舒展牙
關疼急不欲見食
白蘚皮百合木通防風川升麻(各一兩)
羚羊角(三分)石膏龍齒(各一兩半)
右為麤末每服三錢以水一中盞入葱白七寸豉五
十粒煎至六分去滓不計時候温服
龍齒散治傷寒陽痙通體大熱心神煩悸
龍齒前胡(去蘆頭各一兩)犀角屑(半兩)牛黃(半分另研)
麥門冬(一兩去心焙)
右為細末入牛黃同研令勻每服以竹瀝調下二錢
不計時候服
牛黃散治傷寒陽痙發熱急寒頭項強直四肢拘急
心神煩燥
牛黃(細研)麝香(細研)硃砂(細研)人參(去蘆頭)赤茯苓
防風(去蘆頭)芎藭甘草(炙微赤剉)桂心犀角屑
地骨皮天麻麥門冬(去心焙已上各一分)
右為細散入牛黃朱砂麝香同研令勻每服不計時
候以竹瀝湯調下二錢
葛根湯治太陽病無汗而熱小便短少氣上衝口噤
不得語欲作剛痓
葛根(剉四兩)麻黃(去根節煎掠去沫焙)芍藥(各三兩)桂心(去粗皮)
甘草(炙各二兩)
右㕮咀如麻豆大每服五錢水一盞半生薑五片棗
二枚擘破同煎至七分去滓温服取微汗
大承氣湯治剛痙胷滿口噤卧不着席兩脚攣急齗
齒
大黃(剉四兩)厚朴(去粗皮生薑汁炙半斤)枳實(去穰麩炒)
右㕮咀如麻豆大每服五錢水一盞半煎至七分去
滓入芒硝末半錢再煎一兩沸温服
石膏湯治傷寒剛痓身熱仰目頭痛項強
石膏(碎)前胡(去蘆頭各一兩)犀角(鎊)防風(去蘆)芍藥(各半兩)
龍齒(研二分)牛黃(研一錢)
右粗搗篩每服五錢水一盞半入豉一百粒葱白五
寸煎至八分去滓不計時候温服
羚羊角湯治傷寒剛痓渾身壯熱頭痛口噤筋脉拘
急心神躁悶
羚羊角(鎊)百合芎藭木通(剉)葛根(剉)
升麻黃芩(去黑心各半兩)石膏(碎一兩)龍齒
防風(去蘆各三分)
右粗搗篩每服五錢水一盞半煎至一盞去滓不拘
時温服日再服
神术湯治風濕惡寒脉緊解利無汗
蒼术防風(各二兩)甘草(一兩)
右㕮咀生薑水煎加葱白三寸治剛痓加羌活獨活
麻黃
白术湯治風濕惡風脉緩解利有汗
白术(三兩)防風(二兩)甘草(一兩)
右㕮咀每服秤三錢水一盞生薑三片煎至七分去
滓温服無時
治柔痓加桂心黃耆白术太陽陽明加川芎荆
芥穗正陽陽明加羌活酒大黃少陽陽明加
防風柴胡根熱而在表者加黃芩寒而在表
者加桂枝黃耆附子熱而在裏者加大黃寒
而在裏者加乾薑良薑附子以上數經寒熱當
以脉别之
龍齒犀角湯治傷寒剛痓通身壯熱
龍齒犀角(鎊)前胡(去蘆頭各一兩)牛黃(一錢半)
右四味將三味粗搗篩每服五錢水一盞半煎至八
分去滓入牛黃少許不拘時温服
犀角大黃散治傷寒剛痓壯熱頭痛筋脉不能展舒
犀角(鎊)大黃(剉炒各一兩)芎藭(半兩)石膏(二兩)牛黃(研半分)
右四味搗羅為散入牛黃同研令勻每服一錢不拘
時淡竹葉湯調下
小續命湯治傷寒剛痙無汗惡寒口噤背強
麻黃(去根節煎掠去沫)桂心(去粗皮)甘草(炙各半兩)防風(去蘆一分半)
芍藥白术人參芎藭附子防己
黃芩(去黑心各一分)
右剉如麻豆每服五錢水一盞半煎至一盞去滓入
生薑汁少許煎至一二沸温服日三夜二若柔痓
自汗者去麻黃夏病及病覺熱甚者減桂枝一半
冬及初春病去黃芩
栝蔞桂枝湯治太陽病其証憊身體強兀兀然脉反
沉遲自汗此為柔痓栝蔞桂枝湯主之
栝蔞根(二兩)桂枝(三兩)芍藥(三兩)甘草(二兩)生薑(三兩)
大棗(一十二枚)
右以水九升煑取三升温頻服取微汗汗不出食頃
啜熱粥發之一方有葛根
桂枝加葛根湯治傷寒柔痓項背強兀兀反汗出惡
風(方見本門發汗吐下後脉証類)
桂术湯治傷寒柔痓手足厥冷筋急汗不止
桂(去粗皮一兩)白术人參附子(炮製去皮臍各三分)
防風(去蘆)乾薑(炮)甘草(炙各半兩)
右剉如麻豆每服五錢水一盞半煎至八分去滓温
服日二
附子白术湯治傷寒柔痓手足逆冷筋脉拘急汗出
不止頸項強直搖頭口噤
附子(炮製去皮臍)白术(各一兩)芎藭獨活(去蘆頭)
桂(去粗皮各半兩)
右剉如麻豆每服三錢水一盞入生薑半分拍碎棗
二枚擘破同煎至七分去滓温服不拘時
五味子湯治傷寒柔痓汗出身體強直手足多寒
五味子(炒一兩)附子(炮製去皮臍)木香檳榔(各三分)
白术桂(去粗皮)乾薑(炮)甘草(剉各半兩)
右剉如麻豆每服五錢水一盞半煎至八分去滓食
後温服晚再服
附子散治傷寒柔痓身體直汗出不止腹内急痛
附子(炮製去皮臍)乾薑(炮)甘草(炙剉)桂(去皮)人參(各半兩)
右搗羅為散每服二錢以薑粥飲調下不拘時
薑术湯治時行及傷寒後虚憊發即閉眼合面者柔
痓之候也厥冷筋脉急強汗出不止
乾薑(炮)白术桂(去皮各一兩)附子(炮製去皮臍)
甘草(炙各半兩)防風(去蘆一兩)
右剉如麻豆每服五錢用水一盞半煎至八分去滓
温服
柴胡飲治傷寒柔痓四肢逆冷汗不止腹中痛筋脉
急
柴胡(去苗)赤茯苓(去黑皮各三分)檳榔(煨剉)五味子(炒各半兩)
桂(去粗皮)高良薑羌活(去蘆頭各一分)
右粗搗篩每服五錢用水一盞半煎至八分去滓温
服
茯苓湯治傷寒柔痓病經三日不差恐陰氣攻五臟
致損
赤茯苓(去皮)五味子(炒)麥門冬(去心焙各二兩)柴胡(去苗一兩半)
桂(去皮一兩)檳榔(剉)細辛(去苗葉各半兩)
右粗搗羅每服四錢水一大盞煎至六分去滓温服
附子防風散治傷寒柔痓閉目合面手足厥冷筋脉
拘急汗出不止
白术五味子白茯苓川芎乾薑(炮製剉)
甘草(炙微赤剉)附子(炮製去皮臍)防風(去蘆各三兩)柴胡(一兩去苗)
桂心(半兩)
右剉散每服三錢水一盞生薑四片煎至六分去滓
温服不拘時一方無川芎
羌活湯治傷寒剛痓閉目合面肢節急強身熱頭疼
羌活(去蘆頭)王不留行桂(去皮)黃松節(各一兩炒)當歸(焙)
茯神(去木各三分)防風(去蘆)荆芥穗(各半兩)麻黃(去根節)
石膏(各一兩半)
右搗粗末每服五錢水一盞半煎至八分去滓不拘
時温服良久葱豉粥投之出汗未汗再服以瘥為
度
桂枝加葛根栝蔞根湯治有汗者柔痓也
桂枝芍藥葛根栝蔞根(各二錢半)
右為末每服五錢水二小盞生薑七片棗二枚煎至
一盞去滓温服汗不出食頃啜熱粥發之一方加
羌活
桂枝加川芎防風湯若發熱自汗而不惡寒者名柔
痓
桂枝芍藥生薑(各一兩半)甘草防風
川芎(各一兩)大棗(六枚)
右細剉每服一兩水三盞煎至一盞去滓温服
桂枝加芍藥防風己湯若發熱脉沉而細者附太陰
也必腹痛又宜小續命湯
桂枝(一兩半)防風防己(各一兩)芍藥(三兩)生薑(一兩半)
大棗(六枚)
右煎同前
麻黃加獨活防風湯發汗太多因致痓身熱足寒項
強惡寒頭熱面赤目腫赤頭搖口禁背反張者痓病
也屬太陽若頭低視下一足撁引肘膝相搆陽明
痓也若一日或在左或在右邪視并一手一足指
搦者少陽痓也汗之止之和之下之各隨其經當使
必效若發熱無汗反惡寒者名剛痓
麻黃(去節)桂枝(各一兩)甘草(半兩)杏仁(二十五粒去皮尖)
獨活防風(各一兩)
右細剉每服一兩水三盞煮至一盞半去滓温服
小續命湯傷寒病為痓証如中風之狀手攣如弓搖
頭擺腦身體戰動要看其脉弱者小續命湯主之脉
實則咬牙唇裂七孔出血急用大承氣湯下之口不
開者用筯掀開灌之先要看大便虚實論下
麻黃(去節)人參黃芩白芍藥川芎甘草
杏仁(去皮尖)防己官桂(各一兩)防風(一兩半)
附子(炮五錢)
右㕮咀每服四錢水一盞半生薑五片棗二枚同煎
七分去滓温服食前滓再煎此温之重劑如剛痓
去麻黃加乾葛
傷寒濕温(論)
夫傷寒有五其一為中濕盖風濕之氣中人為病發熱
與病相類故曰濕温此因汗出當風或因取冷過度致
隂濕氣襲人肌膚流轉經絡其証喜汗出關節疼痛發
熱而煩小便不利大便反快是謂中濕若風濕相搏則
一身盡痛日晡轉劇濕熱相蒸則身心動黃肌治風濕
者欲其微汗即風自解而濕自去濕甚者當利其小便
不可大發汗大汗則風去濕在其病不去亦不可下之
下之早則噦下之而利不止死診其脉當沉細難經曰
濕温之脉陽濡弱陰小而急是也歌云其人濕氣素來
傷暑氣重傷病愈昌多汗妄言雙脛冷濕温當辨脉陰
陽又云濕温不可發汗發汗則死名曰重暍醫殺之也
宜术附湯白虎加蒼术湯如兩脛逆冷胷腹滿多汗頭
目痛苦妄言此名濕温也其人嘗傷於濕因而中暑濕
熱相摶則發濕温痛苦兩脛逆冷腹滿又胷多汗頭目
痛苦妄言其脉陽濡而弱陰小而急治在太陰(脾屬土主濕)
不可發汗汗出必不能言耳聾不知痛所在身青面色
變名曰重暍如此死者醫殺之耳白虎加蒼术湯主之
(此方出傷寒論云亦名金匱白虎加桂湯)如一身盡痛發熱身黃小便不利
大便反快者此名中濕也風雨襲虚山澤蒸氣人多中
濕濕流關節即身體煩痛其脉沉緩為中濕脉細者非
也主身盡痛發熱身黃小便自利者术附湯若小便不
利大便反快者當利其小便宜甘草附子湯五苓散主
之至真要論云治濕之法不利小便非其治也金匱要
略云濕家身煩痛可與麻黃湯加白术四分發其汗慎
不可以火攻之濕家須身體痛不可大發汗汗出則作
痙大抵中濕者水之蒸氣及汗出當風取冷過度或中
霧露與風寒氣合者曰痺皆由經於濕而後挾以異氣
其寒多者為痛為浮腫非附子桂术不能去也其風多
者為煩熱為流走為拘急非麻黃薏苡烏頭輩不能散
也其中氣為堅滿為癃閉非甘遂葶藶枳實白术不能
泄也其肢體痛不可轉側額上微汗不欲去被或身微
腫此名風濕也脉浮為風濕是風氣與濕氣相摶肢體
痛重不可轉側額上微汗不欲去被或身微腫欲發汗
但漐漐身潤則風濕俱去若大發其汗則風氣去濕氣
在矣麻黃杏仁薏苡甘草湯防己黃耆湯桂枝附子湯
桂枝加白术湯甘草附子湯术附湯杏仁湯敗毒散可
選而用之身腫者甘草附子湯加防風
方
麻黃杏仁薏苡仁甘草湯治濕温一身盡痛發熱日
晡即劇此病傷於汗出當風或久傷取冷所致
麻黃(去根節三兩煎去沫)杏仁(去皮尖雙仁三十枚炒)薏苡仁(一兩)
甘草(炙一兩)
右㕮咀每服五錢水一鍾半煎至八分去滓温服避
風微汗
加术麻黃湯治濕家身煩疼發其汗為宜慎不可以
火攻之
麻黃(去根節三兩)桂(去皮二兩)甘草(炙一兩)杏仁(去皮尖雙仁七十枚)
白术(四兩一方用蒼术)
右㕮咀每服五錢水一盞半煎取七分去滓温服微
取汗
防己黃耆湯治風濕脉浮身重有汗惡風者并治風
水脉浮身重而不渴者
防己(四兩)黃耆(五兩)甘草(炙二兩)白术(三兩)
右㕮咀每服五錢以水一盞半入生薑半分拍碎大
棗二枚擘破同煎取七分去滓温服日三喘者加
麻黃胃中不和者加芍藥氣上衝者加桂下有陳
寒者加細辛服後當如蟲行皮中腰以下如水後
坐被上又以一被遶腰以下温令微汗瘥
杏仁湯治風濕身體疼痛惡風微腫
杏仁(去皮尖雙仁炒一十五枚)桂(去皮)麻黃(去根節先煮一二沸焙乾)
芍藥天門冬(去心各一兩)
右㕮咀每服五錢水一盞半入生薑半分煎至七分
去滓不拘時温服
温風丸治濕温身寒身凉脉短日逐有汗者下虚上
攻頭目昏痛者
白附子陽起石滑石(各一兩)寒水石(四兩燒)
右搗研為末用糯粥飲和丸如梧桐子大每服二十
七丸用荆芥木香湯下
安息香丸治濕温傷寒四五日後汗出肢體冷
安息香(一錢)五靈脂(二兩半)麻黃(去根節半兩)附子尖(七個)
巴豆(去皮醋煮半兩)
右四味搗為末研巴豆為膏入衆藥丸如彈子大每
服一丸麩炭上燒存性生薑湯化下
茵陳五苓散治傷寒濕温熱病感冒後發為黃疸小
便赤煩渴發熱不得安寧此盖汗下太早服藥不對
証因感濕熱病以致徧身發黃予嘗用茵陳五苓散
治之甚妙
右用生料五芩散一兩加入茵陳半兩車前子一錢
木通一錢半柴胡一錢半酒後得証加乾葛二錢
㕮咀和勻分作二服每服水一盌燈草五十莖同
煎八分去滓食前服渣再煎連進數服小便清利為
愈五芩散(方見本門傷寒煩渴類)
白虎加蒼术湯治濕温多汗
知母(六兩)甘草(二兩炙)石膏(一斤)蒼术(三兩)粳米(三兩)
右剉散每服五錢水一盞半煎至八分去滓温服
癸丑年故人王彥龍作昆陸倉官季夏得疾旬月
項多汗兩足逆冷譫語醫者不曉雜進藥已經旬
予診之其脉關前濡關後數予曰當作濕温治盖
先受暑後受濕暑濕相摶是名濕温先以白虎人
參湯以次白虎加蒼术湯頭痛漸減足漸温汗漸
止三日愈此病多賊邪誤用藥有死之理有醫難
曰何名賊邪予曰難經論五邪有實邪虚邪正邪
微邪賊邪從後來者為虚邪從前來者為實邪所
不勝來者為賊邪從所勝者為微邪自病者為正
邪曰假令心病中暑為正邪中温得之為賊邪今
心先受暑而實邪勝之水尅火不勝斯謂之賊邪
五邪之中最逆也難經又曰濕温之脉陽濡而弱
陰小而急濡弱見於陽部濕氣摶暑也小急見於
陰部暑氣蒸濕也故經曰暑濕相摶名濕温是賊
邪也不特此也予素有停飲之疾每至暑月兩足
汗漐漐未嘗乾每服此藥二三盞即愈
茯芩白术湯治濕温
茯苓乾薑甘草白术桂(各錢半)
右水二盞煎至八分去滓服
麻黃加葛根湯治太陽表病風濕相摶榮衛俱病一
身盡痛表氣不和當汗而解之風隨汗出值天陰雨
不止濕氣不除後微發其汗風濕皆去也
杏仁(去皮尖二十五粒)麻黃桂枝葛根(各一兩)甘草(半兩)
右剉細每服五錢或一兩以水三盞煎至一盞去滓温服
之
知母乾葛湯治風濕身體内熱甚者
知母(三錢)乾葛(八錢)石膏(六錢)萎蕤(五錢)甘草(炙)黃芩
木香升麻生南星人參防風杏仁(炒)
川芎羌活(各二錢)麻黃(四錢炮焙)
右㕮咀每服五錢水一盞半煎一盞服
栝蔞根湯治風濕加渴者
栝蔞根(三錢)石膏(二兩)生葛根(一兩半乾者三錢)人參防風
甘草(炙各半兩)
右㕮咀每服五錢水一盞半煎一盞服
傷寒汗後餘熱不除(論)
夫傷寒隂陽受病毒氣未除其人已經服藥出汗之後而
脉洪大實數腹内脹滿小便難或煩或渴面色變赤此
為臟腹有結熱故也
方
柴胡散治傷寒得汗後熱不除朝暮壮熱
柴胡(去苗)赤芍藥黃芩梔子仁枳殼(麩炒微黃去穰)
麥門冬(去心)人參(去蘆頭)赤茯芩石膏葛根(剉)
甘草(炙微赤剉以上各三分)
右為散每服四錢水一盞煎至六分去滓温服不拘
時
羚羊角散治傷寒已得汗而熱不除
羚羊角屑(一分)犀角屑(一分)麥門冬(半兩去心)柴胡(半兩去苗)
地骨皮(半兩)木通(半兩)
右為散每服四錢水一中盞煎至六分去滓温服不
拘時
黃耆散治傷寒得汗後熱不除發熱肢節煩疼
黃耆(剉)鱉甲(醋塗炙冷去裙襴)人參(去蘆頭)柴胡(去苗)赤茯苓
桑根白皮本通(剉)羚羊角屑知母麥冬(去心)
地骨皮甘草(炙赤各三分)赤芍藥白术
枳殼(麩炒各一兩)
右為散每服四錢水一中盞煎至六分去滓不計時
温服
知母散治傷寒發汗及吐下後煩熱不除滿悶頭痛
口乾渴逆
知母川升麻麥門冬(去心)人參(去蘆頭)黃芩
葛根(剉各三分)甘草(炙赤半兩剉)鱉甲(醋塗炙冷去裙襴)石膏(一兩半)
右為散每服四錢水一鍾入生薑半分煎至六分去
滓不計時温服
又方
葛根(剉)麥門冬(去心)黃芩川升麻地骨皮(各一兩)
甘草(炙赤半兩剉)石膏(一兩半)
右為散每服四錢水一中盞煎至六分去滓不計時
温服
秦艽散治傷寒汗後餘熱不除四肢拘急胸膈不利
嘔逆不思飲食
秦艽(一兩去苗)柴胡(一兩去苗)枳殼(麩炒微黃去瓤三分)麥門冬(去心一兩)
桑根白皮(三分剉)葛根(三分剉)
右為散每服四錢水一中盞入生薑半分蘆根五寸
煎至六分去滓不計時温頻服
大黃散治傷寒雖得汗後熱不除心腹煩滿大小便
秘澁
川大黃(剉碎微炒一兩半)柴胡(去苗三分)赤芍藥(三分)黃芩(三分)
犀角屑(三分)鱉甲(一兩醋塗炙冷黃去裙襴)川升麻(三分)知母
赤茯苓檳榔(各三分)杏仁(三分浸去皮尖雙仁炒黃)木通(一兩剉)
右為散每服四錢水一盞煎至六分去滓不計時温
服如人行十里再服通利為度
人參散治傷寒汗後熱不除進退發渴身體温濕心
神煩悶口乾舌澁不思飲食
人參(去蘆頭)葛根犀角屑梔子仁麥門冬(去心)
柴胡(去苗)地骨皮黃芩甘草(炙微黃)川升麻
玄參赤茯苓(以上各一兩)
右為細散每服四錢水一鍾煎至六分去滓不計時
温服
黃芩散治傷寒七八日汗後餘熱不除
黃芩人參(去蘆頭)柴胡(去苗)葛根(剉以上各一兩)
梔子仁(半兩)甘草(炙微赤半兩剉)
右為散每服四錢水一鍾入生薑半分煎至六分去
滓不計時温服
解肌散治傷寒汗後餘熱不除
知母川升麻天門冬(去心)黃芩葛根
柴胡(去苖各一兩)石膏(一兩半)
右為散每服五錢水一大盞煎至五分去滓不計時
温服
治傷寒得汗後熱不除心神煩躁
赤茯苓(一兩半)人參(去蘆頭三分)甘草(炙微赤剉半兩)
麥門冬(去心一兩)黃芩(一兩)
右為散每服五錢水一大盞煎至五分去滓不計時
温服
治傷寒得汗後熱不除内有熱實腹脹煩躁宜服此方
柴胡(去苖二兩)川大黃(剉碎微炒一兩)赤芍藥(半兩)枳殼(三分炒微黃)
半夏(半兩湯洗七遍去滑焙)
右為散每服四錢水一中盞入生薑半分煎至六分
去滓不計時温服
犀角散治傷寒汗後心肺熱不除
犀角屑(半兩)麝香(細研半分)牛黃(細研)人參(去蘆頭)茯神
麥門冬(去心焙)天竺黃朱砂(細研)黃芩梔子仁
甘草(炙赤以上各一分)
右為細散入麝香牛黃天竺黃朱砂再研令勻每服
二錢以竹葉煎湯調下不計時温服
茯神丸治傷寒汗後熱不除心神不安
茯神(一兩)麥門冬(去心焙一兩)羚羊角屑梔子仁
白鮮皮川升麻玄參(以上各二分)車前子(半兩)
鐵粉(分半細研)朱砂(半兩細研)
右為末與鐵粉朱砂同研令勻鍊蜜和丸如梧桐子
大每於食後煎桑根白皮湯下二十丸
治傷寒汗後餘熱不除頭痛内熱(出聖惠方)
麻黃(去根節一兩)甘草(半兩炙微赤剉)雞子(一枚去殼)
右細剉麻黃甘草二味水一大盞半先煎取一盞去
滓下雞子攪令勻更煎三兩沸不計時放微温分
二服
治傷寒十日已上曾發汗未觧煩熱不除
大青(二兩)甘草(炙微赤剉一兩)麥門冬(去心一兩)
右為散末每服五錢水一大盞入豉半合煎至五分
去滓不計時温服
柴胡飲子治解利大人小兒傷寒
柴胡黃芩人參甘草升麻地骨皮
赤茯苓赤芍藥草龍膽(各半兩)
右㕮咀每服四錢水一盞加薄荷沙糖同煎七分温
服不計時小兒分作三服
人參散傷寒汗下後餘熱不退或煩或渴面赤者
人參梔子藍葉甘草白蘚皮(各半兩)
右剉細每服五錢水煎服
治傷寒發汗後身上餘熱未退
麻黃(去節根)芍藥細辛牡丹皮(去心)前胡(去毛)
山茵陳官桂荆芥穗桔梗麥門冬(去心)
羌活(各一分)
右細搗羅為末每服二錢食後熱湯調下
木通散治傷寒汗下後足腫有濕氣不除者
木通木香檳榔獨活(各一兩)丹參(七錢)
右剉細每服五錢水煎服
枳實芍藥乾薑甘草湯治傷寒汗下後氣逆利不止
者寒也
芍藥甘草枳實(麩炒)乾薑(炮各半兩)
右剉細每服五錢水煎服
防葵散治傷寒汗下後臍左有動氣者
防葵(一兩)木香(五錢)柴胡黃芩(各半兩)
右剉細每服五錢水煎服
枳殼散治傷寒汗下後臍上有動氣者
枳殼(五錢麩炒)赤茯苓(一兩)當歸(一兩)京三稜(炮一兩)
木香(五錢)阿黎勒(五錢)
右為細末每服五錢沸湯點服
前胡散治傷寒汗下後臍右有動氣者
前胡赤茯苓(各一兩)大腹皮人參(各五錢)
木香(三錢)檳榔大黃(各三錢)
右為細末每服五錢沸湯點服
茯苓散治傷寒汗下後臍下有動氣者
赤茯苓(一兩)檳榔(三錢)桂心大腹皮
川茴香(炮炒)良薑(各五錢)
右為細末每服五錢沸湯點服如有不治傳為積熱
治之難痊不可汗下也
調中散治傷寒喫藥轉病熱已減然大腑餘熱出後
終未快精神昏悶宜服此
柴胡前胡(去毛)桔梗貝母(去心)牡丹皮(去心)黃芩
麻黃(各一分)枳殼(只用青)梔子(各四銖)升麻(半兩)甘草(一分)
右細搗羅為末每服三錢水一盞煎兩三沸食後臨
卧去滓任意服
治傷寒汗後虚熱
用葎草剉研取生汁飲一合愈
傷寒煩躁(論)
夫傷寒煩躁者此由陰氣少陽氣勝故熱而煩滿也少
隂病惡寒而踡時自煩欲去其被者可治也病已解而
反發暴煩者由病新瘥強食為脾胃尚虚不能消也故
令微煩損糓即愈少陰病脉微細沉但欲卧汗出不煩
時自吐五六日自利煩躁不得卧寐者死發汗後下之
脉平而小煩者此新虚不勝穀氣故也又云傷寒陽氣
多陰氣少病發於陽經者故令煩躁其候身熱而煩渴
引水漿若胃中乾燥者必譫語亦有少陰經煩躁者當
辨傷寒煩躁者為擾擾而煩躁為憤躁之躁合而言之
煩躁為熱也析而分之煩也躁也有陰陽之别焉煩陽
也躁隂也煩為熱之輕者躁為熱之甚者有煩疼煩滿煩
渴虚煩皆以煩為熱也有不煩而躁者為怫怫然便作
躁悶此為陰勝隔陽也凡大躁欲于泥水中卧但飲水
入口者是也所謂煩躁者謂先煩漸至躁也所謂躁煩
者謂先發躁而迤邐復煩者也煩躁之由又為不同有
邪氣在表而煩躁者有邪氣在裏而煩躁者有因火劫
而煩躁者有陽虚而煩躁者有陰盛而煩躁者皆不同
也經曰當汗不汗其人煩躁太陽中風脉浮而緊不汗
出而煩躁大青龍湯主之此是邪氣在表而煩躁者也
病人不大便六七日繞臍痛煩躁發作有時此有燥糞
也邪氣在裏而煩躁者也太陽以火熏之不得汗其人
必躁太陽病二三日及躁火熨其背令人大汗出大熱
入胃躁煩者火劫令煩躁者也陽微發汗躁不得眠與
下之後後發汗晝日煩躁不得眠夜而安靜不嘔不渴
無表証脉沉微身無大熱者乾薑附子湯主之及發汗
若人之病仍不去煩躁者茯苓四逆湯主之是陽虚煩
躁者也少陰病吐利手足厥冷煩躁欲死者吳茱萸湯
主之是陰盛而煩躁者也諸如此者証之常也非逆也
設或結胸証悉具煩躁者死發熱不利厥逆躁不得卧
者死少陰病吐利煩躁四逆者死少陰病四逆惡寒而
踡脉不出不煩而躁者死少陰病五六日自利復煩躁
不得寐者死是數者又皆為不治之証嗚呼煩躁為常
有之疾復有諸不治之証臨病者之側又當熟審焉歌
括云煩躁來時熱氣升陰為陽勝大陽經陽明燥糞連
臍痛腎微陽虚陰躁乘心主火腎主水心熱則煩腎熱
則躁傷寒煩躁則有陰陽虚盛之别焉陰虚而陽盛則
為煩陽虚而陰盛則為躁有先煩漸加燥者有先躁後
復煩者煩其熱之輕躁則熱之甚也或邪在表或邪在
裏或陽盛或陰盛或火邪條例不一當詳審而調理之
太陽証煩躁寸關脉浮數身熱是也風寒俱勝其脉浮
緊無汗而煩躁當汗不汗其人煩躁並用大青龍湯心
中悸而煩躁小建中湯熱七八日渴欲飲水五苓散無
熱但狂言煩五苓散水調之劇吐之自汗不煩小便數
不可與桂枝湯只用芍藥甘草湯服桂枝後汗出煩渴
其脉洪大白虎加人參湯陽明証煩躁以多日不大便
有燥糞故臍痛而煩躁也以承氣湯隨輕重用少陰証
煩躁尺寸俱沉厥冷自利是也心煩不得卧黃連雞子
湯黃連阿膠湯吐利厥煩躁欲死吳茱萸湯茯苓四逆
湯下利咽痛心中煩滿猪膚湯下痢𠻳嘔煩渴不得眠
猪苓湯惡寒而踡時而自煩欲去衣被大柴胡湯太陽
病以火熏之而不得汗亦至煩躁或火熨脊背令人汗
出大熱入胃煩躁並黑豆煎湯解之汗後煩不得眠欲
水者少與之小便不利與五苓散下後晝煩夜靜不嘔
不渴凡表証脉沉微乾薑附子湯若兼懊憹即與梔子
豉湯發汗若下之病仍不解而煩躁茯苓四逆湯吐汗
下後虚煩心下痞滿氣上衝胸頭眩筋動身為振搖茯
苓桂枝白术甘草湯虚煩附入胸滿條瘥後胃弱不能
勝穀亦致微煩減穀則愈仍與小柴胡湯陰極發躁或
陰毒用火熨灸及投熱藥以發躁者並不可誤用凉藥
當仍以熱劑可用四逆湯以回陽盖身微熱煩躁面赤
脉沉而微此名陰証似陽也陰發躁熱發厥物極則返
也大率以脉為主諸數為熱諸遲為寒凡如此最騐也
假令身微熱煩躁面赤其脉沉而微者皆陰証也身微
熱者裏寒故也煩躁者陰盛故也面戴陽者下虚故也
若醫者不看脉象虚陽上隔煩躁誤以為實熱與凉藥
則氣消成大病矣外臺秘要云陰盛煩躁名曰陰躁欲
坐井中宜以熱藥治之仲景少隂症面赤者四逆加葱
白主之身冷脉細沉疾煩躁而不飲水此名陰盛隔陽
也傷寒陰盛隔陽者病人身冷脉細沉疾煩躁而不飲
水者是也若欲引飲者非也不欲飲水者宜服下辟保
正散須臾躁止得睡汗出即瘥此藥通散寒氣然後熱
氣上行汗出乃愈大焰散丹砂丸並主之傷寒論陰盛隔
陽病人身冷脉細沉疾煩躁而不飲水者又云大抵陰
毒本因腎氣虚寒或因冷物傷脾外感風寒則陽氣不
守遂發頭痛腰重腹痛眼睛疼身體倦怠四肢逆冷汗
不止或多煩渴精神恍惚若誤服凉藥則渴轉甚燥轉
急有此病者便急服辛熱之藥或時鄭聲指甲青黑面
赤若陰毒已深病勢困重六脉附骨取之則有按之則
無但於臍中用葱熨法或着艾三壯而手足不温者不
可治也守真云或下後熱不退或畜熱内甚陽厥急深
以至陽氣怫鬱不能營運于身表四肢以致遍身清冷
痛甚不堪項背拘急目睛赤疼昏眩恍惚咽乾或痛燥
渴虚汗嘔吐下利腹滿實痛煩冤悶亂喘息鄭聲以其
虚熱極深而脉沉細欲絶者也未明其造化之理而煩
傳於陰毒或失下熱極以致身冷脉微而昏冒將死欲
急下之則殘陰暴絶陽氣後靜而立死不下亦死病人
至此命懸頃刻然則治法當如何曰此當凉膈散或黃
連解毒湯養陰退陽但欲虚熱漸漸宣散則心胸腹滿
脉漸以生至于脉復有力可以三因承氣湯微下之或
解毒加大承氣湯尤良俗未明此故認作陰症是以陰
陽失其治也素問曰五運行氣論岐伯曰氣有餘則制
以所勝而侮所不勝不及則制所以勝侮而乘之已所
勝輕而侮之木餘則制土輕侮於金金氣不爭故木恃
其餘而欺侮也又木少金勝土反傷木以木不急妄凌
之也四季同侮謂侮謾而凌忽之也又云以火煉金熱
極反化為水
犀角散(出聖惠方)治傷寒四肢煩躁頭疼口乾壯熱
犀角屑甘草(炙微赤剉)枳殼(麩炒微黃去穰)赤芍藥
麥門冬(去心焙)赤茯苓葛根(剉以上各半兩)石膏(二兩)
右㨶篩為散每服四錢以水一鍾煎至六分去滓不
計時候温服
麥門冬散(出聖惠方)治傷寒熱盛口乾煩躁不得汗
麥門冬(半兩去心)人參(半兩去蘆)麻黃(一兩去根節)梔子仁(三分)
生乾地黃(半兩)赤茯苓(半兩)甘草(一分炙微赤剉)木香(一分)
黃芩(一分)
右搗粗羅為散每服四錢以水一中盞入生薑半分
煎至六分去滓不計時温服
升麻散(出聖惠方)治傷寒身體痠痛頭面如火心胸煩躁胃
膈壅悶不思飲食
川升麻(三分)葛根(一兩剉)前胡(一兩去蘆頭)馬牙硝(一兩)
子芩(半兩)知母(半兩)赤芍藥(半兩)犀角屑(半兩)甘草(半兩炙微赤剉)
玄參(半兩)麥門冬(去心各一兩)大腹皮(一兩剉)
右搗粗羅為散每服五錢水一大盞煎至五分去滓
不計時温服
猪苓散(出聖惠方)治傷寒發汗後大下胃中乾煩躁不得眠
卧欲得飲水者少與飲之令胃和則愈若脉浮小便
利微熱燥渴者勿服
猪苓(去黑皮)白术澤瀉桂心(各一兩)赤茯苓(二兩)
右搗細羅為散每服二錢不計時以粥飲調下
知母散(出聖惠方)治傷寒頭疼鼻塞痰壅四肢壯熱增寒恍
惚煩躁
知母(一兩)麥門冬(一兩去心)川升麻(一兩)桔梗(半兩去蘆頭)
犀角屑(半兩)柴胡(一兩去苖)貝母(半兩煨令微黃)赤茯苓(半兩)
地骨皮(一兩)木通(半兩剉)赤芍藥(半兩)甘草(半兩微炙剉)
石膏(二兩)
右搗羅為散每服五錢以水一大盞入生薑半分煎
至五分去滓不計時温服
子苓散(出聖惠方)治傷寒身體疼痛頭面如火胸中煩躁胃
膈壅悶不思飲食
子芩(半兩)麥門冬(一兩去心)葛根(半兩剉)川升麻(一兩)
前胡(一兩去蘆頭)玄參(半兩)犀角屑(半兩)赤芍藥(半兩)
檳榔(半兩)馬牙硝(一兩)
右搗粗羅為散每服五錢以水一大盞煎至五分去
滓不計時温服
茵陳散治傷寒後復熱在心煩躁恍惚或多驚恐及
不得眠卧
茵陳茯神梔子仁赤芍藥麥門冬(去心)
黃芩(以上各三兩)犀角屑(一分)生乾地黃(一兩)
右搗粗羅為散每服五錢以水一大盞入生薑半分
去滓不計時温服
治傷寒得汗後身熱未退心神煩躁
梔子仁甘草(炙微赤剉)黃蘗(剉各一兩)
右搗粗羅為散每服四錢以水一中盞煎至六分去
滓不計時温服
治傷寒煩躁不得睡卧方
酸棗仁(一兩微炒)甘草(一兩炙微赤剉)豉(一合)
右搗篩水一大盞半煎至一盞去滓不計時分三温
服
治傷寒未得汗發煩躁心悶
麻黃(一兩去根節)甘草(半兩炙赤剉)桂心(一兩)麥門冬(半兩去心)
杏仁(半兩湯浸去皮尖雙仁麩炒微黃)
右搗粗羅為散每服五錢水一大盞煎至五分去滓
稍熱服覆衣出汗如人行十里未有汗再服
梔子仁散治傷寒五六日心膈煩躁壯熱不得卧
梔子仁川升麻柴胡(去毛)石膏生乾地黃
甘草(炙微赤剉)葛根(剉以上各一兩)
右搗粗羅為散每服四錢水一中盞入生薑半分煎
至六分去滓不計時温服一方無甘草名梔子升
麻散
不灰木散治傷寒得汗及未得汗煩躁悶亂
不灰木(二兩用牛糞火燒通赤)延胡索子芩黃藥(各半兩)
甘草(三分炙微赤剉)甘菊花(半兩)羌活(半兩)
右搗細羅為散每服二錢用淡浆水一中盞煎至六
分不計時和滓服之
葛根散治傷寒煩躁乾逆
葛根(剉)枳殼(麩炒微黃去穰)川大黃(剉碎微炒)麥門冬(去心)
甘草(炙微赤剉)㯽榔(以上各半兩)
右搗粗羅為散每服四錢水一中盞煎至六分去滓
不計時温服
茯苓四逆湯治傷寒汗下後病仍不解煩躁者
白茯苓(去黑皮四兩)人參(一兩)附子(一枚生去皮臍破八片)甘草(二兩)
乾薑(一兩半)
右剉如麻豆每服五錢水一盞半煎至八分去滓温
服
吳茱萸湯治傷寒少陰病吐利手足冷逆煩躁欲死
者
吳茱萸(湯洗焙炒一升)人參(二兩)
右㕮咀每服五錢水一盞半生薑棗大切大棗二枚
擘煎至八分去滓温服日三
知母湯治傷寒煩躁不解脉大喘熱頭疼
知母栝蔞根甘草(微炙一兩)石膏(二兩)
右粗搗篩每服三錢水一盞入粳米少許煮米熟去
滓温服不拘時
黃芩散治傷寒頭痛大熱煩躁
黃芩(去黑心)玄參(各二兩)大黃(剉炒)甘草(炙剉)
枳殼(去穰麩炒各一兩)升麻(一兩半焙)
右搗羅為散每服二錢熟水調下
大黃湯治傷寒心神煩躁壯熱狂言毒氣畱於胸膈
大黃(剉炒)黃連(去鬚)甘草(炙各半兩剉)麥門冬(去心焙)
柴胡(各一兩去苗)
右搗篩每服三錢水一盞入竹葉十片生薑三片煎
至六分去滓温服不拘時
葛根散治傷寒煩躁退熱
葛根(剉)黃耆(剉)甘草(炙剉各五兩)石膏(研三兩)小梔子仁(八兩)
右搗研為散每服二錢新汲水入蜜調下
大安丸治傷寒煩躁悶亂
凝水石(半斤煅赤黃土焙兩宿取水研末用菠薐汁和作餅陰乾再研又和又陰二次為度)
朴硝(四兩)甘草(二兩炙剉為末)
右同研勻細用菠薐汁和丸難丸即入少許炊餅丸
如彈子大又一等如梧桐子大每服一丸生地黃
汁化下如復躁時即化大丸子下小丸子十五丸
只一服即定如急迫無地黃汁新水化下
不灰木散治傷寒大熱煩躁悶亂
不灰木(二兩)滑石(研)凝水石(研)板藍根甘草(生各一兩)
右搗研為散每服二錢用生米泔化乳糖一棗大調
下
雞清散治傷寒煩躁悶亂不解
用鬱金二枚生用一枚煨熟一枚共搗羅為散以新
汲水一盞生雞子清一枚調勻頓服取利一行躁
熱立定
八石散
代赭石(三兩)凝水石甘草(炙剉另為末)不灰木(各八兩)
金星石銀星石雲母石膏
太陰元精石(各四兩)陽起石(一兩生另研)
右除陽起石甘草外餘八味固濟瓷罐中嵌口約一
秤炭火煅赤頻將代赭出醋中淬五度去火候冷
取出濕地上紙襯盆合土蓋兩宿搗羅更細研三
二日入陽起石甘草末伴勻每服半錢至一錢生
薑蜜水或新汲水調下
凝水石丸治寒躁悶口乾時渴狂言亂道
凝水石(半斤用炭火半秤燒半日取出放濕土上出火毒研兩日令極細以磁器盛於井中)
(浸一宿)龍腦(研)硼砂(各一分研)甘草(炙剉為末一分)天竺黃(半兩研)
右研勻細糯米粥和丸如彈子之大每服一丸生薑
蜜水化下
梅紅湯治傷寒煩躁狂言咽膈壅悶口乾多渴
烏梅肉(炒)知母(焙)貝母(去心)藿香葉五味子
蛤粉人參赤茯苓(去黑皮)大黃(剉炒)甘草(炙剉各一兩)
右粗搗篩每服三錢水一鍾入小麥竹葉煎至六分
去滓温服
必效散治傷寒熱盛狂躁悶亂欲發黃皮發瘡疹熱
毒氣盛口乾煩躁
生地黃生地膽草生龍膽草(並碎絞取汁三件共一盞同浸)
(剉碎甘草末一兩候汁盡陰乾)菠薐(紫葉肥者去莖陰龍半兩)龍腦(一錢研)
牛黃(半錢研)
右搗羅甘草菠薐為末與牛黃合研每服二錢研林
檎絞取汁新汲水相和勻調服如大段躁熱及欲
發黃即另入龍腦少許相和雞子清調服小兒服
或半錢
鉛霜散治傷寒三日後心煩躁熱狂言
鉛白霜(一分)馬牙硝(一兩)
右研勻每服半錢生薑蜜水調下小兒服一字
蘆根湯治傷寒陽毒五六日以上但胸中燥熱乾嘔
躁悶
蘆根(一兩)知母(焙)栝蔞根柴胡(去毛)黃芩(去黑心)甘草
右粗搗篩每服二錢水一盞生薑三片煎至七分去
滓温服不拘時
龍膽湯治傷寒温病後煩躁
龍腦萎蕤芍藥黃芩(去黑心)石膏升麻
麻黃(去根節)甘草(炙剉各三分)葛根(一兩)桂(去粗皮)大青(各半兩)
右粗搗篩每服三錢水一盞生薑一棗大拍碎煎至
六分去滓温服
人參湯(出聖濟總錄)治傷寒七八日汗後心煩躁渴
人參黃芩(去黑心)柴胡(去毛)葛根(剉各一兩)山梔子仁
甘草(各半兩)
右搗粗篩每服五錢水一盞半生薑一棗大拍碎煎
至七分去滓不計時温服
硝石丸(出聖濟總錄)治傷寒煩躁身熱譫妄
硝石(半兩)丹砂(一分)
右細研糯米粥和丸如櫻桃大每服一丸生糯米汁
入油一兩點化藥青柳枝攪勻服
神應散(出聖濟總錄)治傷寒陰陽不和順發煩悶亂氣虚乾
逆
丹砂(研)石硫黃(研各一錢)上硝(一錢)蛤粉(三錢半)人參
白茯苓(去黑皮各一分)
右搗羅為散每服一錢用芝蔴水調下不計時服
紫金散治傷寒有熱煩躁不安者
焰硝(八兩)硫黃(四兩)代赭石(三兩)甘草(三兩焙)
右為散更於臼中治之生薑蜜水和方寸匕服之其
躁即止
知母湯治陽明病身冷而内煩者
知母葛根白术甘草(炙各一兩)
右剉以水三升煮取一升五合去滓温服五合
治發熱惡寒大渴不止煩躁肌熱不欲近衣其脉洪大
按之無力或目痛鼻乾者非白虎湯症也此血虚發躁故也
黃耆(一兩)當歸身(二錢)
右㕮咀水煎服
治傷寒服藥搶心煩躁(出本草)
以䜴一升梔子仁四枚剉水三升煎取一升分三服
普濟方卷一百三十二
