普濟方卷一百七十六明周王朱橚撰
痟渴門
總論
夫三痟者本起腎虚或食肥美之所發也腎為少隂膀
胱為太陽膀胱者津液之府宣行陽氣上蒸入肺流化
水液液達五臓調陽養髓其次為脂膚為血肉上餘為
涕淚經循五臓百脈餘為小便黃者血之餘也臊者五
臓之氣鹹者潤下之味也腰腎冷者陽氣已衰不能蒸
上穀氣盡下而為小便隂陽阻隔氣不相榮故陽阻隂
而不降隂無陽而不昇上下不交故成疾矣夫痟者痟
渴痟中痟腎也此由少年服乳石熱藥耽嗜酒肉葷辛
熱麵炙煿荒淫色慾不能將理致使津液耗竭元氣受
克熱毒積聚扵心肺腥羶并傷扵胃腑脾中受熱水臓
乾枯四體尫羸精神恍惚口苦舌乾日加躁渴飲水多
而小便少者痟渴也喫食多而飲水少小便赤黃者痟
中也飲水味甘隨飲便下小便而白濁腰腿痟瘦者痟
腎也斯皆五臓精液枯竭經絡血澁榮衛不行熱氣留
滯遂成斯疾矣渴病有三曰痟渴痟中痟腎痟渴屬
心故煩必致心火散漫渴而引飲經云脈軟散者當病
痟渴諸脈軟散皆氣實血虚也痟中屬脾脾熱則成為
痟中復有三中寒中熱中強中寒中隂勝陽鬱久必為
熱中經云脈洪大隂不足陽有餘則為熱中多食數溲
為寒中隂狂興盛不交精泄則為強中三痟病至強中
危矣痟腎屬腎盛壯之時快情縱慾年長腎衰多服丹
石之所致經云腎實則痟不渴而小便自利名曰痟腎
亦名内痟痟渴以渴而不利引飲過甚言之痟中以
不渴而利熱氣内痟言之痟腎以渴而復利腎燥不能
制約言之盖以上盛下虚心脈多浮腎脈必弱故經云
脈洪大隂不足陽有餘則為熱中即痟熱氣上騰心虚
受之病屬上焦謂之痟渴熱蓄扵中脾虚受之病熱中
焦謂之痟中熱伏扵下腎虚受之病屬下焦謂之痟腎
凡三痟肺痟腎痟可治惟有脾痟不可治肺痟熱在上
焦可用凉藥如黃連等皆可用此疾多出扵飲酒人冬
月盛寒多以䓤椒鳩鴿煮酒或加食熱麵遂得此疾故
可用凉藥觧之如脾痟則飲食入腹如湯澆雪随小便
出落扵溷僻清渠中凝結如脂日可倍食數餐膚腹日
益痟瘦用熱藥則熱愈甚用凉藥則愈見虚羸故無治
腎痟者渴而多飲水小便白濁肌膚雖日痟瘦然小便
不如脾痟之凝結堅硬飲食亦不倍多是腎虚弱心氣
渙散所致故可補心腎去煩熱則其疾可愈天地自
太虚至黃泉有六位人身自頭至足亦有六位人胷腹
之間自肺至腎又有六位故立天之氣曰金與火立地
之氣曰土與水立人之氣曰風與火故金火合則熱而
清水土合則濕而寒風火合則温而炎肺最在上為金
主燥清心次為君火主熱肝又次之為風主温膽又
次之為相火主極熱又次之為濕土主凉腎又次之黃
泉為寒水主寒故肺象天脾腎象地肝膽象人夫土為
萬物之夲水為萬物之元水土合德以隂居隂同處乎
下以立地萬物根扵地是故水土濕寒若燥熱陽實則
地之氣不立萬物之根索澤而枝葉為枯由是觀之則
五臓六腑四脉百體皆禀受扵脾胃行其津液相與濡
潤滋養今醫者故以燥熱之劑養脾胃濕土之氣不亦
舛乎痟渴夲濕寒之隂氣極衰燥熱之陽氣太甚更服
燥熱之藥則脾胃之氣竭矣叔世不分五運六氣之虚
實而一槩執熱為實而寒為虚彼但知心火陽熱一氣
之虚實而非臓腑六氣之虚實也盖肺夲清虚則温心
夲熱虚則寒肝夲温虚則清脾夲濕虚則燥腎夲寒虚
則熱假若胃冷虚者乃胃中隂水寒氣濕甚而陽火熱
氣衰虚也非胃土温氣之夲衰故當温補胃中陽火之
衰退其隂水寒氣之甚又如胃熱為實者乃胃中陽火
實而隂水虚也故當以寒藥瀉胃中之實火而養其虚
水然此皆補瀉胃中虚熱水火所乘之邪非胃為實者
之夲也夫補瀉脾胃濕土之夲氣者潤其温是補燥
其温是瀉土夲濕故也凢臓腑諸氣不必腎水獨當寒
心火獨當熱要知每臓諸氣和同宣而平之可也是故
水少火多為陽實隂虚而病熱也水多火少為隂實陽
虚而病寒也其為治者瀉實補虚以平為其道可矣故
治消渴者補腎水之隂虚而瀉心火之陽熱除腸
胃燥熱之甚漸使津液生而不枯氣血利而不澁則病
日已矣三痟者其燥熱一也但有微甚耳余聞古之
方多一方而通治三痟消者以其善消水榖而喜渴也
然叔世論痟渴者多不知夲其言痟渴者上實熱而下
虚冷上熱故煩渴多飲下寒故小便多出夲因下部腎
水虚而不能制其上焦心火故上實熱而下虚冷又曰
水數一為物之夲五行之先故腎水者人之夲命之元
不可使之衰弱夲不堅則枝葉不茂元氣不固則形體
不容痟渴病下部腎水極虚冷者更服寒藥則元氣轉
虚而下部腎水轉衰則上焦心火尤甚而難治也但以
暖藥補養元氣若下部腎水得實而勝退上焦心火則
自然心渴止小便如常而病愈也巧言似是扵理實違
者也誤已久矣或又謂腎與膀胱属水虚則不能制火
故小便多者愈失之遠矣彼謂水氣實者乃能制火虚
則不能制火故隂虚而熱燥其液小便淋而常少隂
實陽虚不能制水小便利而常多豈知痟渴小便多者
非謂此也盖燥熱太甚而三焦腸胃之腠理怫鬱結滯
緻密塞壅而水液不能渗泄浸潤扵外榮養百骸故腸
胃之外燥熱太甚雖復多飲扵中終不能浸潤扵外故
渴不止小便多出者知其多飲不能渗泄扵腸胃之外
故數溲也内經有言心肺氣厥而渴者有言肝痺而
渴者有言脾熱而渴者有言腎熱而渴者有言胃與大
腸熱結而渴者有言小腸痺熱而渴者有因病瘧而渴
者有因肥甘石藥而渴者有因醉&KR0008;入房而渴者有因
遠行勞倦逼而大熱而渴者有因傷害為胃乾而渴者
有因病風而渴者雖五臓之部分不同而病之所過各
異其為燥熱一也夫有謂心肺氣厥而渴者論曰心扵
熱移肺𫝊為隔痟注曰心熱入肺久而𫝊化内為隔熱
痟渴多飲也所謂肝痺而渴者痺論曰肝痺者夜以多
驚多飲數小便如脾熱而渴者痿論曰脾氣熱則胃乾
而渴肌肉不仁發為肉痿所謂腎熱而渴者刺熱論曰
熱病者先腰痛胻酸苦渴數飲身熱熱論曰少隂脈實
腎絡扵肺繫舌夲故口燥舌乾而渴叔世惟言腎虚不
能制心火為上實熱而下虚冷以熱藥温補腎欲令勝
退心火者未眀隂陽虚實之道也夫腎水為隂而夲寒
虚則為熱心火属陽而夲熱虚則為寒若腎隂虚則心
火陽實是謂陽實隂虚而上下俱熱眀已故氣厥論曰
腎氣衰陽獨宣明五氣論曰腎惡燥由腎枯水涸臓氣
時發論曰腎苦燥急食辛以潤之夫寒物属隂能養水
而瀉心熱物属陽能養火而耗水今腎水既不勝心火
則上下俱熱柰何以熱藥養腎水欲令勝心火豈不闇
哉又如胃與大腸熱結而渴者隂陽别論二陽結為之
痟注曰二陽結胃及大腸俱熱結也腸胃蔵熱善痟水
榖又氣厥論曰大腸移熱扵胃善食而瘦而脈要精微
論曰痺成為痟中善食而瘦如脾痺而渴者數飲而不
得中氣喘而終時發飡泄夫數飲而不得中其大便必
不停留然則痟渴數飲而小便多者止是三焦燥熱怫
鬱而氣衰也眀矣豈可以燥熱毒藥助其強以伐衰隂
乎此真實實虚虚之罪也夫痟渴者多變聲音瘡癬痤
疿之數皆腸胃燥熱怫鬱水液不能浸潤扵周身故也
或熱而膀胱怫鬱不能渗泄水以妄行而面上腫也如
小腸痺熱而渴者舉痛論曰熱氣留扵小腸腸中痛痺
熱焦渴則便堅不得出矣注曰熱渗津液而小便堅矣
如言病瘧而渴者瘧論曰陽實則外熱隂虚則内熱外
内皆熱則喘渴故致飲冷也然陽實隂虚而為病熱法當
用寒藥養隂瀉陽是謂瀉實補衰之道也如因肥甘石
藥而渴者脾病論曰有口乾者病名為何岐伯曰此五
衰氣之所病溢名脾痺痺為熱也脾熱則四臓不禀故
五氣上因也先溢脾熱故脾痺又經曰五味八口蔵扵
内脾胃為之其精氣津液在脾故令人口甘也此肥美
之所發也此人必數食甘美而多肥肥者令人内熱甘
者令人中滿故其氣上溢轉而為痟渴通許虚實論
曰痟痺仆擊偏枯痰厥滿發迤肥實之人膏粱之疾也
或言人惟胃氣為夲脾胃合為表裏脾胃中州當受温
補以調飲食今渴痟者脾胃極虚溢宜温補若用寒藥
耗損脾胃夲氣虚乏而難治也此言乃不眀隂陽寒熱
虚實補瀉之道故妄言也豈知腹中論曰帝云夫子數
言熱中痟中不可服芳草石藥發癲芳草發狂注言多
飲數溲謂之熱中多喜曰癲多怒曰狂芳美味也石謂
英乳及發熱之藥經又曰熱中痟中皆富貴人也今禁
膏粱是不合其心禁草石藥是病不愈願聞其說岐伯
曰芳草之味美石藥之氣悍二者之氣急疾堅致故非
緩心和人不可服此二者帝曰何以然岐伯曰夫石氣
慓悍熱氣亦然所謂飲一而溲二者當肺氣從水而出
也其水榖海竭矣凡痟渴便用熱藥誤人多矣故内經
應言渴者皆如是豈不昭晰歟然而猶有惑者諸氣過
極反勝己者是以人多誤也如陽極反似隂者是也若
不眀標夲為認似是始終乖矣故凡見下部覺冷兩腋
如冰此皆心火不䧏狀類寒水宜加寒藥下之三五次
則火䧏水升寒化則退然而舉世皆同執迷故處其方
必眀病之標夲逹藥之所能通氣之所宜治而無害者
可以治其病也以所為標夲者先病而為夲後病而
為標此為病之本末也標夲相𫝊先當救其急也又云
六氣為夲三隂三陽為標盖為標病蔵病最急也又云
六氣為胃之夲假若胃熱者胃為標熱為夲也處其方
者當除胃中之熱是治其夲也故六氣乃以甚者為邪
病衰者為正法當瀉甚補衰以平為其養正除邪之
道也酸能收甘能緩辛能散苦能堅鹹能軟酸属木
也燥金注扵散落而木反之温土主扵緩而木勝之故
能然也苦能燥濕而堅耎者蓋以凡物燥則堅也甘能
緩苦急而散結甘者土也燥能急結故緩則散也辛能
散主散結潤燥辛者金也金主散落金生水故也况抑
結散則氣液宣行而津液生也臓氣發特論曰腎苦燥
急食辛以潤之開腠理致津液通氣也鹹能軟堅鹹者
水也水潤而柔故勝火之堅矣此五臓之味也其為五
味之夲者淡也淡胃土之味也胃土屬地土者地為萬物
之夲胃為一身之夲澹能渗泄利竅夫燥能急結甘而
能緩之淡為剛土其能潤燥緩其急結令氣通行而致
津液渗泄也故痟渴之人其藥與食皆宜淡齊至真大
要論曰辛甘發散為陽酸苦漏泄為隂淡味渗泄為陽
五者或散或收或緩或急或燥或潤或堅或軟所以利
而行之調其氣也凢三痟者内經所謂腎痟也痟渴
等可取生藕汁服之則愈夏月暑毒入心心旺不受邪
熱移扵肺肺葉焦津液乾好飲水名曰膈痟宜以冷参
湯進玉壺丸之類效寒暑之交氣壅不調鼻塞聲重
咽乾煩渴二腑癃閉法當洗心滌其熱去而肺經清潤
渴自止矣宜用洗心散之類飲酒無度食炎熱過多
邪熱蓄積扵胃腑多令煩渴當用龍腦飲之類制其脾
化其滯導其熱也色欲無節耗損腎元水火不交火
必炎上熏蒸扵肺金與火燥渴生飲冷當因其夲宜腎
氣八味丸之類若不先固其夲又將何以禦其渴哉
診其脉數大者生細小浮者死又沉小者生實牢大者
死有病口乾此病何以得之蓋五氣之溢也名曰脾疸
夫五味入扵口蔵扵脾為之行其精氣溢在扵脾令人
口乾此肥美之所發也此人飲不欲食甚者則欲吐下肥
人内熱甘者令人中滿故其氣上溢為痟渴也厥隂之
為病痟渴氣上衝心中疼熱欲必數食甘美而多肥者令
之不肯止養氣法云人睡眼合卧勿張口久成痟渴反
失血色凢積久飲酒未有不成痟渴然則太寒凝酒
而海不凍眀其酒性酷熱物無以加臠炙鹽鹹之味酒
客躭嗜不離其口入腸之後制不由己飲噉無度咀嚼
將不擇酸鹹積年長夜酣飲不懈遂使三焦猛熱五臓
乾燥木石猶且枯焦在人何能不渴治之安可緩在病
者若能如方節慎旬月可瘳如不愛惜死不旋踵其所
慎者有三一飲酒二房室三鹹食及麵能慎此者雖不
服藥而自可無他不知此者縱有金丹亦不可救痟渴
之人愈與未愈常須慮有大癰也當預備癰藥以防
之有人病渴利始發扵春經一夏服栝樓㪷汁得其力
渴漸瘥然小便猶數甚晝夜二十餘行常至三四升極
瘥不减二升也轉久便止漸食肥膩日就羸瘦咽喉唇
口焦燥呼吸少氣不得多語心煩熱兩脚酸食乃兼倍
扵常而不為氣力者當知病皆由虚熱所致治法可常
服栝樓汁以除熱牛乳杏酪善扵補此治最有益痟
渴之疾或服五石而致者又有疾久飲酒而致者如觧
五石毒者飲罌粟粥而能止渴並宜服兔絲圓大渴而
加煩熱者栝樓根湯馬通散之數凢病人兼有燥渴
之證用烏梅栝樓根乾葛甘草宣補丸凢人生放恣
者衆盛壯之時不自慎惜快情縱慾極意房中稍至年
長腎氣虚竭百病滋生又年少懼不能房多服食石散
真氣既盡石氣孤立日惟虚耗唇口乾燥精液自洩或
小便赤黃大便堅實或渴而且利日夜一石或渴而不
利所食之物皆作小便此皆由房室不節之所致也凡
平人夏月喜渴者由心熱也心熱便汗汗則腎中虚燥
故渴而小便少也冬月不汗故小便多而數也此為平
人之證也名為痟渴但小便利而不飲水者腎實也經
云腎實則消消者不渴而利是也所以服石之人扵小
便利也石性歸腎歸腎則實實則能消水浆故利利多
則不得潤養五臓五臓衰則生諸病張仲景云熱結中
焦則為腎熱結下焦則為溺血亦令人淋閉不通眀知
必有患小便利信矣内有熱者則喜渴除熱則止渴熱
虚者須除熱補虚則瘥矣
痟渴(附論)
夫痟渴者雖為渴而不小便是由少年服五石諸圓經
年歲石勢結扵腎中使人下焦虚熱及至年衰血氣减
少不復能制扵石石勢獨盛則腎為之燥故引水而小
便少也其病變者多發癰疽此由滯扵血氣留扵經絡
不能通行血氣壅澁故成膿也診其脉數大者生細小
浮者死又沉小者生實大者死病有口甘者名之為何
何以得之此氣之溢也名曰脾痺夫五味入扵口蔵扵
胃脾之所為行其氣液在扵脾令人口甘此肥美之所
發此人必數食甘美上溢為痟渴也
辨六經渴并治(少衛生寳鑑)
大陽渴脉浮無汗者五苓散滑石之類皆不作效遂至
引飲過多兩脚浮腫此證不可以為裏熱盖腎水不上
升心火不降故也須用交感丹為主却以烏梅濃蜜生
姜甘草煎湯嚥之腎水一升心火一降其渴止脚亦不
腫治上焦膏痟而不欲多食小便清利宜小柴胡白
虎湯或錢氏地骨皮散加芍藥黃茋石膏黃芩桔梗之
類是也若痟渴者倍黃連痟中者倍栝樓腎痟者加
芒硝六分服鉛丹丸得小便鹹苦如常後恐虚&KR0629;者並
宜服肉蓯蓉丸足太陽者是膀胱之經也膀胱者是
腎之腑也而小便數此為氣盛則消榖大便硬實則為
痟渴也宜八味腎氣此主之凢痟渴者經百日以上
者不得灸刺恐扵瘡上漏膿水不歇遂成癰疽羸瘦而
死亦忌有誤傷皮肉若作鍼孔許大瘡者所飲之水皆
扵瘡中變成膿水而出不止者必死慎之初得痟渴者
可依後方灸刺之為佳孫氏云痟渴者百日外概不許
鍼刺所飲之水皆化為膿水不止者皆死特須慎之又
云仍不誤傷皮肉若小有瘡亦能致死今者既得痟渴
且未免飲水水入瘡即損人今初得日豈得令其刺
致此誤傷之禍輙將未順其理且俟百日以上或能未
誤初炙之說故不錄灸刺凢炙刺則外脱其氣痟渴皆
是虚疾灸刺特不相宜唯脚氣宜即炙之夫内痟之
為病當由熱中所致小便多扵所飲令人虚極短氣夫
内痟者食物皆消作小便也而又不渴正觀十年梓州
刺史李文博先服白石英既久忽陽道強盛經月餘漸
患渴經數日小便大利日夜百行以来百方治之漸以
增劇四體羸惙不能起止精神惚慌口舌焦乾而卒此
病雖稀甚可畏也利時脉沉細微弱服枸杞湯即效但
不能長愈服鉛丹散亦即减其間將復除熱陽眀渴脉
長有汗者白虎凉膈散之類少陽渴脉弦而嘔者小柴
胡加栝樓湯太隂渴脉細不欲飲水思湯不思水者四
君子理中湯主之少隂渴脉沉自利者猪苓湯三黃湯
之類厥隂渴脉微引飲者少少與之滑石治渴夲為竅
不利而用之以其燥而能亡津液也天令温氣太過者
當用之是為犯禁假令小便利或渴或不渴内有濕熱
也小便自利而渴者内有禁燥也濕宜渗泄之燥則潤
澤之可矣維證有汗而渴者以辛潤之無汗而渴者以
苦堅之傷寒食少而渴者當以和胃之藥止之不可用
凉藥止之恐復損胃氣不能食也白术茯苓即是和胃
之藥也大陽無汗而渴者不宜白虎湯若汗後脉洪大
而渴者宜與之陽眀有汗而渴者不宜與五苓散若小
便不利汗少脉浮而渴者宜與之人病心肺熱而不渴
者知不在太陽少隂之夲而只在標也在標則不渴矣
是在夲也
爛金圓(出三因方)治熱中痟渴止後將補精血益諸虚觧
勞倦去骨節間熱寧心強志安神定魄固臓腑進飲
食免生瘡瘍
大猪肚(一箇)黃連(三兩)蜜生姜(各二兩研)
右先將猪肚净洗復以葱麵醋椒等洗烘乾用藥同
水酒入銀石器内煮半日漉出黃連洗去蜜酒令盡
剉研為細末再酒調成膏入先洗猪肚内縫定入銀
石器内水熬爛硏為膏搜下項藥
人参(二兩)黃蓍(四兩)五味子山藥山茱萸杜仲
(去皮剉姜汁拌炒絲斷)石斛車前子鼈甲(醋炙)熟地黃
新蓮肉(去皮)當歸(各三兩)槐角子(炒)白茯苓磁石(各一)
(兩煆碎)川芎(一兩)沉香(半兩不焙)兔絲子(五兩酒浸温研)麝香(一錢别研)
(入)
右為末用猪肚膏搜和得所膏少則添熟蜜杵數千
下丸如梧桐子大食前温酒糯米湯任下五十丸一
法有白术(二兩)陽起石(一兩)
蓯蓉丸(出三因方)治心虚煩悶或外傷暑熱内積愁煩酣
飲過多皆致煩渴口乾舌燥引飲無度小便或利或
不利
蓯蓉(酒浸)磁石(煆碎)熟地黃山茱萸桂心山藥
(炒)牛膝(酒浸)茯苓黃蓍(塩湯浸)澤瀉鹿茸(去毛塗酥炙)
遠志(去心炒)石斛覆盆子五味子蓽撥破
故紙(炒)巴戟(酒浸)兔絲子(酒浸)龍骨杜仲(去皮剉姜汁製炒斷)
(絲各半兩)附子(炮去皮臍箇重六錢)
右為末蜜為丸如梧桐子大每服五十丸空心米湯
飲下
丹砂散(出聖濟總錄)治三痟病小便頻數皮燥毛焦飲食
雖多肌肉痟瘦渴燥引飲
丹砂(研水飛)黃連(去鬚)鐡粉(研)栝樓(各一兩一分)赤石脂
蘆薈(研)龍齒澤瀉(各三分)胡粉(研)鉛(研各半兩)牡蠣(煆一)
(分)桑螵蛸(十個炙)雞肶胵(五枚蜜炙黃)甘草(一兩半炙)
右除别硏外搗羅為散再和勻每服二錢用水煎小
麥湯調下每日三服
白术散(出千金方)治痟渴隂脉絶胃反而吐食
生白术乾地黃生姜(各二兩)橘皮人参甘
草黃蓍遠志(各三兩)桂心當歸芍藥(各三兩)
大棗(三枚)
右㕮咀先取屋上瓦三十年者碎如雀腦三升東流
水二石煮取二斗納藥瓦汁中煮三升分四服或單
飲瓦汁亦佳
真珠丸(出仁存方)治心虚煩悶或外傷暑熱内積煩悶酣
飲過多皆致煩渴口乾舌燥引飲無度小便或利或
不利
知母(一法一兩一分)川黃連(去毛一法一兩)苦参(一法一兩)鐡鏵粉(一兩)
(一分研)元参(一法無)牡蠣(煆一兩一分)硃砂(别研二兩)麥門冬(去心)
天花粉(分各半八兩)金箔銀箔(二百片一法白扁豆煮去皮一兩)
右為末煉蜜入生栝樓根汁少許丸如梧桐子大用
金銀箔為衣每服二十丸先用栝樓根汁下一服次
用麥門冬熟水下病退日二服忌煿酒色次投蓯蓉
丸補一方有蘆薈二錢半白扁豆二兩炒
天花丸(出經騐良方)治渴通用
痟渴數中痟腎病三焦五臓生虚熱
唯有膀胱冷似冰嘗思飲水無休歇
小便晝夜不停行骨冷皮焦心肺裂
夲因飲酒炙煿多四體肌膚淋轉渴
莫教便利白如泔口苦咽乾舌如血
若如此状病須危幸遇神仙談妙訣
黃連(净三兩童便浸三宿焙)白扁豆(姜製去皮炒二兩)辰砂白茯
苓牡蠣粉知母苦参天花粉鐡粉(各半)
(兩)蘆薈(一分)金銀箔(各二十片)
右為末取栝樓根生汁和生蜜丸如梧桐子大每服
三十丸麥門冬湯送下一方無白茯苓
鐡粉丸(出聖惠方)治痟渴不問年月深淺困篤者宜服此
鐡粉(二兩研)雞肶胵(一兩微炒)土瓜根(一兩)苦参(三分)黃連(三分)
麥門冬(一兩去心)牡蠣(三分燒為粉)桑螵蛸(三分微炒)金箔(五十片)
銀箔(五十片)栝樓根(三分)
右為末入硏了藥更硏令勻煉蜜和搗三五百杵丸
如梧桐子大每服不計時候以清粥送下三十丸
降心湯(出直指方)治心火上炎腎水不濟煩渴引飲氣血
日消
人参(去蘆)遠志(取肉薑汁炒)當歸(去毛)川芎熟地(去土)白茯
苓(去皮)黃蓍(蜜炙去蘆)五味子(去梗)甘草(微炙各半兩)天花粉(一兩)
右剉細每服三錢薑棗煎食前服
金英丸(出聖濟總錄)治痟渴
鉛丹麥門冬(去心焙)牡蠣(煨研如粉)知母(焙各一兩)黃連(去皮)
(鬚)栝樓根苦参(各二兩)金箔(一百片)生栝樓(二兩研如膏)
銀箔(一百片)
右搗羅為末用生栝樓根和為丸如梧桐子大每服
四十丸食後米湯飲下日夜再當服渴止十日已来
漸覺减即日兩服服三十五丸一月外每日一服服
三十丸夏月即用蜜為丸服藥之次腹中忽冷痛即
取厚朴二兩去粗皮姜汁炙陳橘皮三分去白焙生
姜二兩切水二升煎取半升去滓分温二服食久以飯
壓之如腹中不痛即止
梅花取香湯(出得生堂方)又名斬龍劊子手消渴飲水至
石斗病極者可服之即瘥
天花粉烏梅肉人参乾葛枇杷葉黃
蓍栝樓子麥門冬五味子(各一兩)檀香(五錢)
右為細末随意不時水調服之
猪肚丸(出千金方)治諸渴疾
川黃連(五兩)净白乾葛知母茯神麥門冬(去心)
大熟地(洗焙各二兩)栝樓根粟米(各一兩)人参(半兩)
右木臼中同搗為散入净猪肚内縫密置甑内蒸極
爛乘熱再杵細若硬加少蜜為丸如梧桐子大蒸汁
下五十丸或粥飲下
麥門冬散(出聖惠方)治痟渴體熱煩悶頭痛不能食
麥門冬(二兩去心)茅根(二兩剉)栝樓(二兩)蘆薈石膏(二兩)甘
草(一兩微炙赤剉)
右為散每服四錢以水一中盞入小麥一百粒煎至
六分去滓不計早晚時候温服
鐡粉散(出聖惠方)治痟渴不止心神煩亂宜服此
鐡粉(一兩細研)麥門冬(二兩去心焙)牡蠣(一兩研為粉)知母(一兩)黃
連(二兩去鬚)苦参(二兩剉)栝樓根(二兩)金箔(一百片細研)銀箔(二百)
(片細研)
右件藥搗細羅為散入鐡粉等同硏令勻每服不計
時候以清粥飲調下一錢
鉛丹散(一名胡粉散)治痟渴不止小便數兼痟中心神悶
煩頭痛(出千金方)
鉛丹胡粉(各二兩)甘草栝樓根(各十分)澤瀉白
石脂(肘後作貝母)石膏赤石脂(各五分)
右為細末每服一錢用米湯調熱水調亦可量人羸
壯服之食後臨卧如肚疼以浆水調或作丸一年病
者一日愈二年病者二日愈渴甚者夜二服腹痛者
减之丸服亦佳每服十丸備急方云不宜酒不用麥
汁下之古今錄驗云服此藥了經三兩日宜爛煮羊
肚腹服之或作羹亦得宜湯淡食之候小便數鹹苦
即宜服蓯蓉丸兼煮散將息亦治渴利患十年者菝
葜調下
童子桑白皮湯(出三因方)治三痟渴病或飲多利少或不
飲自利肌膚瘦削四肢倦怠常服補虚止渴利渴
有三痟渴属心内積煩愁心火炎上與暑熱或飲食
相挺而動痟者属脾有隂勝陽致成寒中者有隂不
勝陽成熱中者有狂隂興盛不交精泄成強中者痟
腎属腎少不謹惜壯乃腎衰多服丹石以致發唇焦
咽竭精益自泄不飲而利亦曰内痟病亦危矣
童根桑白皮(即新種者去粗皮晒乾不焙)茯苓人參麥門
冬(去心)乾葛乾山藥桂心(各一兩)甘草(半兩生用)
右剉散水一盞半煎至七分去滓温服
麥門冬煎(出三因方)治諸渴病
麥門冬(去心)人参黃蓍(各二兩)白茯苓山茱萸
山藥桂心(各一兩半)黑豆(三分煮去皮别研)
右為末地黃自然汁二碗牛乳二盞熬為膏丸如梧
桐子大大麥煮飲下五十丸
縮冰丸(出楊氏家蔵方)治痟渴
甘遂(半兩用麩炒透裏黃褐色)黃連(去鬚一兩)
右為細末水浸蒸餅為丸如菉豆大每服二丸薄荷
湯送下不拘時候忌甘草三日
八味腎氣丸(一名八味丸出三因方)治痟渴小便多以飲水一
斗利小便反倍亦主婦人病飲食如故煩熱不得卧
而反倚息者如胞轉不得溺也以胞系反戾故致此
病但利小便則愈
乾熟地(半斤)山藥(四兩)茯苓牡丹皮附子桂心
(各三兩)澤瀉(四兩)山茱萸(五兩)
右為細末煉蜜丸如梧桐子大酒送下二三十丸忌
猪肉冷水蕪荑胡荽千金地黃丸亦佳仲景云常服
去附子加五味子桃公云加五味子三兩蓯蓉四兩
張文云五味子蓯蓉各四兩肘後方云地黃四兩附
子澤瀉各一兩餘各二兩
先服八味腎氣丸訖後服此藥壓之
黃連(蜀者二十分)苦参粉乾地黃知母(各十分)牡蠣
(煆八分)吳麥門冬(去心十二分)栝樓(七分)
右為細末搗篩牛乳和為丸如梧桐子大併手作丸
曝乾油袋盛用浆水或牛乳下日再服二十丸一方
服十五丸患重者渴瘥後更服一年以来此病特慎
麞鹿肉須慎酒炙肉鹹物喫素餅五日一頓細切精
羊肉勿著脂胞凡喫羊肉須着桑根白皮食一方云
瘥後須服此丸一載以上即永絶根源此病特忌房
室熱麵并乾補一切熱肉粳米飯李子等若覺渴熱
加至二十五丸亦得定後還依前减其方神效無比
餘並准前十方忌猪肉蕪荑
家寳方大救生丸(一名猪肚丸出三因方)治理三痟渴病日夜
飲水百杯不歇若飲酒則渴愈甚者專心服餌之數
日後見酒與水若仇頓爾口中津潤小便縮减五日
後小便赤色是病毒歸扵下也或令人吐或腰背脚
膝疼痛或嘔逆惡心精神昏困此乃藥驗使病毒消
散也或有不𫝊扵下者主生子母瘡或生扵背或生
發鬢間五漏瘡並能致命俱服此藥至八九服其病
自除患人大忌酒色熱麵鹹物豚魚䓤蒜炙煿等物
一百日病根永除三焦之疾自風毒酒色所傷扵上
焦久則其病變為小便頻數其色如濃油上有浮膜
味甘甜如蜜淹浸之久諸虫聚食是惡候也此名痟
渴中焦得此病謂之脾痟喫食倍常往往加三兩倍
只好飲冷入口甚美早夜小便頻數腰膝無力小便
如泔日漸瘦弱此名痟中也下焦得此病謂之痟腎
腎宫日耗飲不多喫食漸少腰脚細瘦遺泄散盡手
足久如柴形其疾已牢矣庸醫不識義理呼為癆疾
或云下冷日久不見其痊病之久或變為水腫或發
背瘡或足膝發為惡瘡至死不救
牡蠣(生用)苦参(生為末)栝樓(生搗)知母(生為末)蜜陀僧(生用各一)
(兩)白蠟(鎔研)水銀(研八分)黃丹(半斤研)
右為末男子患用未生子牡猪肚女人患用獖猪肚
一箇貯藥以線縫合用繩子繫在新瓦磚上不令走
轉更用栝樓根半斤細切入在水中一處和磗煮早
辰至午取猪肚細切與諸藥末杵丸梧桐子大隂乾
空心米飲下三十丸日三服家蔵方用黑鉛與水銀
結砂不用蠟一方有天花粉半兩一方有灰坯無蜜
陀僧
参蓍湯(出危氏方)治痟渴
人参(去蘆)桔梗(去蘆)天花粉甘草(各一兩)綿黃蓍(塩湯浸炙)
白芍藥(各三兩)白茯苓(去皮)北五味子(各一兩半)
右剉散每服四大錢水盞半煎八分日進四服留滓
合煎一方有木瓜乾葛烏梅三味
猪肚兒丸(一名黃連猪肚丸出如宜方)治痟渴
猪肚(一具治如倉方)黃連梁米(各五兩)栝樓根白茯苓
(各四兩)知母(二兩)麥門冬(二兩)
右為末納猪肚中縫好安甑中蒸極爛乘熱入藥木
臼中搗可丸若硬加蜜和丸如梧桐子大每服三十
丸日二加至五十丸渴即服一方加人参熟地黃乾
葛直指方用雄猪肚
黃蓍湯(出直指方)治痟渴
黃蓍茯神栝樓根麥門冬(去心各一兩)北五味
甘草(炙各半兩)生乾地黃(一兩半)
右剉細每服四錢新水煎服
澄源丹(出三因方)治氣實血虚熱在上焦心煩燥渴引飲
無度小便數晝夜乃至一二十行有麩片狀者此疾
多得之飲啖炙煿日就羸瘦咽喉唇口焦燥呼吸少
氣不能多語兩脚痠食倍扵常不為氣力
牡蠣粉苦参蜜陀僧知母水銀(以白爉半錢結)
(砂五味各一兩)栝樓根(一兩半)黃丹(一兩與水銀同研)
右為末男用牡猪肚一箇女人用雌猪肚一箇入藥
在内以線縫定用䋲縛在新磚别用生栝樓半斤切
碎同煮早辰至午時取藥出不用栝樓根只爛硏猪
肚和藥為丸如梧桐子大每服三十粒食前米湯下
日三服十日可去病根
麥門冬湯治痟渴
生麥門冬(去心)苧根(切)小麥(各二升)蘆薈(切)栝蔞
生薑(各五錢)石膏(研六分)
右水二斗煮取六升去滓每服一升渴時任意飲未
瘥更作取利
茯苓湯(出千金方)治痟渴隂脉絶胃反而吐食者
茯苓(八兩)澤瀉(四兩)白术生姜桂心(各三兩)甘草(一兩)
右㕮咀水一㪷煮小麥三升取汁三升去麥下藥煮
取二升半每服二合日再
六神湯(出仁存方)治三痟渴疾
蓮房乾葛枇杷葉(去毛)甘草(炙)栝樓根黃耆
(各等分)
右剉為散每服四錢水一盞煎至七分去滓温服小
便不利加茯苓
天花散(出直指方)治痟渴
天花粉生乾地黃(洗各一兩)乾葛麥門冬(去心)北五
味子(各半兩)甘草(二分)
右為麄末每服三錢粳米百粒同煎服
殊勝散(一名硃砂散出衛生家寳方)治痟渴
海浮石烏賊魚骨(去甲)丹砂(研水飛)虎杖(燒過各一兩)
右為末渴時煎麥門冬調下二錢日午空心及夜卧
時各進一服忌酒色濕麵油煎生冷鮓醬一方有人
參無葛根
桃紅散(出聖濟總錄)治痟渴
赤石脂石膏(各研)栝樓根(剉)白赤脂鉛丹(各一兩)
甘草(炙半兩)
右為細散冷水調下二錢
黃連丸治痟渴療中焦熱渴
苦参(一大斤)黃連(七分)栝樓知母牡蠣粉麥門
冬(去心各五兩)
右搗篩攪使勻以牛乳和併手捻丸如梧桐子大曝
乾日再服飽食訖以浆水下之服二十丸如微利减
十丸如食熱麵酒等即加服五丸忌猪肉
六物丸(出聖惠方)治痟渴熱中加减
栝樓根(八分)麥門冬(去心六分)知母(五分)人参苦参粉
土瓜根(各四分)
右為末牛膽和為丸如梧子大每服二十丸日三服
麥粥汁下未知稍加至三十丸咽乾者加麥門冬舌
乾加知毋脇下滿加人参小便數加土瓜根随患加之
各一分
易老門冬飲子(出拔粹方)治老弱虚人大渴
人参枸杞白茯苓甘草(各三兩)五味子(半兩)麥
門冬(去心五錢)
右㕮咀每服一兩一錢水一盞半生姜三片煎至七
分去滓温服不拘時
瓜蔞散(出危氏方)治盛壯之時不自謹惜恣情縱慾年長
腎氣虚弱因不能房事多服丹石真氣既孤舌唇乾
焦發渴精液洩小便赤黃大便乾實小便晝夜百十
行須當除熱補虚
白茯苓(去皮)天花粉宣連白扁豆人参(去皮)石
膏甘草節寒水石白术(去皮)猪苓(各等分)
右為末每服二錢熱湯調服立效
栝樓根散(出千金方)治痟渴
栝樓根麥門冬鉛丹(各八分)茯苓(一作茯神)甘草(各六)
(分)
右為細末浆水服方寸匕日三外臺方無茯苓
烏梅木瓜湯(出三因方)治食過度中焦藴熱煩渴枯燥小
便併多遂成痟中兼治瘴渴所謂瘴渴者北人往南
方受瘴多有此疾
木瓜乾烏梅(打破不去仁)麥蘖(炒)甘草草菓(去皮各半)
(兩)
右剉散每服四大錢水盞半姜五片煎七分去滓不
拘時服
烏梅五味湯(出聖惠方)治痟渴生津液
五味子巴戟(酒浸去心)百藥煎烏梅甘草(各等分)
右㕮咀每服四錢水一盞空心煎服
茯苓丸(出聖惠方)治三痟渴疾果有效
五倍子(去瓤四兩)蓮肉(一兩)龍腦(一兩半煆)左顧牡蠣(煆二兩)
右用茯苓二兩為末煮糊丸如梧桐子大每服五十
丸空心鹽湯下仍兼服靈砂黑錫
黃連牛乳丸(出聖濟總錄)治痟渴
黃連(去鬚一斤為末)麥門冬(去心二兩研爛)牛乳地黃汁葛
根汁(並一合)
右合研衆手丸如梧桐子大每服二十丸空心粥飲
下日漸再加至四十丸
麥門冬散(出聖惠方)治痟渴不止宜服此
黃連(一兩炒令紫色)栝樓根(一兩)麥門冬(一兩去心焙)甘草(一兩炙微)
(赤剉)赤茯苓
右為散入黃丹研令勻每服不計時候以温水調下
一盞
人参散(出聖惠方)治痟渴
鉛霜(半兩細研)黃連(半兩去鬚)栝樓根(半兩)人参(半兩去蘆頭)黃丹
(半兩炒令紫色)
右為散入研了藥令勻不計時候以温水半盞下
栝樓丸治痟渴四肢煩熱口乾心燥宜服此
栝樓根(三兩)麥門冬(二兩去心焙)苦参(三兩分焙剉)人参(三分去蘆)
(頭)知母(三分)
右為末用牛膽汁和丸如小豆大不計時候清粥飲
下二十丸
銀寳丸(一名澄源丹)治痟渴(方在夲類)
猪脊湯(出三因方)治三痟渴疾
大棗(四十枚去皮核)新蓮肉(四十粒去心)西木香(一錢半)甘草(二兩)
(炙)
右用雄猪脊骨一尺二寸同煎藥用水五碗扵銀器
煮去肉骨濾滓取汁一碗空心任意呷服忌生冷塩
等物以滓减去甘草一半焙乾為末米湯調服不以
時
人参散(一名参梅出百一選方)治痟渴
牛鼻木(二箇洗净細剉男患用雌女患用雄)甘草人参(各半兩)白梅
(大者十箇)
右用水四碗煎至三碗濾去滓熱服為妙
化水丹(出濟生拔粹)治手足少隂渴飲不止或心疼痛者
及消化水飲
川烏頭(大者四箇炮去皮臍)甘草(炙三兩)牡蠣(三兩生用)蛤粉(六兩用厚)
(者炮)
右為細末醋浸蒸餅少糊為丸如梧桐子大每服十
丸十五丸心痛者醋湯下其疾立愈
黃連膏(出濟生拔粹)治痟渴病
黃連末(一斤)生地黃(自然汁)白蓮花藕汁(各一斤)牛乳(一斤)
右將汁熬成膏子搗黃連末為丸桐子大每服二十
丸少呷温水送下進十服渴病立止
元骨飲(出聖濟總錄)治痟渴
猪脊骨(五寸)棗(二十枚劈碎)甘草(微炙剉)乾姜(炮各半分)
右㕮咀水三升同煎至二升若發時量意加熱水服
生地黃膏(出危氏方)治渴證通用
生地黃(束如常椀大一椀)冬蜜(一椀)人参(半兩)白茯苓(去皮一兩)
右將地黃洗切硏細新水一碗調開同蜜煎至半次
入参茯苓末拌和磁器密封匙挑服
清脾湯(出如宜方)治煩渴飲水小便赤
黃蓍白芷升麻人参甘草(炙)半夏(製各半分)
右㕮咀每服四錢姜五片棗二枚煎食後服
猪苓散(此即五苓散)治痟渴脉浮小便不利微熱者及病
欲水而復吐之為水逆冬時寒慄如瘧状
猪苓白术茯苓(各三分)澤瀉(五分)桂心(二分)
右細搗篩水服方寸匕日三多飲暖水汗出即愈
滑石散(出聖惠方)治痟渴喫水漸多小便澁少皮膚乾燥
心神煩熱宜服此
蜜陀僧(半兩研)黃連(半兩去鬚)滑石(半兩細研)栝樓根(半兩)
右為細末入硏了藥不計時候用清粥飲調下一錢
黃連散(出聖惠方)治渴潤肺心
黃連(三兩净為末)生地黃汁(三分)生栝樓汁(三合)牛乳(三合)
右用三味汁相和每服三合不計時候調下黃連末
一錢
三黃丸(出千金方)治男子五勞七傷痟渴不生肌肉婦人
帶下手足寒熱者治丹石毒及熱渴以意測度須大
實者方用
春三月黃芩(四兩)大黃(三兩)黃連(四兩)
夏三月黃芩(六兩)大黃(一兩)黃連(七兩)
秋三月黃芩(六兩)大黃(二兩)黃連(三兩)
冬三月黃芩(三兩)大黃(五兩)黃連(二兩)
右随時加减搗為末以蜜為丸如大豆大米飲服五
丸日二稍加至七丸取下為已服一月病愈久服走
逐奔馬常試有驗效一夲云夏三月不服
大黃甘草飲子(出宣明論)治男子婦人一切痟渴不能止
者
大豆(五升先煮三沸淘出苦水再煮)大黃(一兩半)甘草(大粗者四兩長四指打碎)
右用水一桶將前藥同煮三五時如稠䊜水少更添
煮豆軟盛於盆中俟冷令病人食豆渴食湯汁無時候
服食盡如渴止即已不止再煮前藥不三次病悉去
矣
川黃連丸(一名麥門冬丸出直指方)治諸渴
川黃連(净五兩)白天花粉麥門冬(去心各三錢半)
右為末以生地黃汁并牛乳汁夹和搗丸如梧桐子大
每服三十丸粳米湯飲下一方無生地黃汁牛乳用
麥門冬搗勻為丸食後煎麥門冬湯下
硝石散(出聖濟總錄)治三痟渴疾
硝石葛根鉛霜(各一兩)
右為細末每服一錢冷水調下
澄水飲(出聖濟總錄)治痟渴
銀缾内湯(兼鹵)水萍(焙乾)葛根(剉各等分)
右各件粗搗篩每服五錢水一盞半煎至一半去滓
温服
鉛黃散(出聖惠方)治痟渴不止
水銀(三兩先鎔鉛旋入水銀候鉛面上有花暈上便以鐡匙掠取扵乳鉢内研細)皂莢(一挺)
(不蛀者塗酥炙令黃去皮子入麝香一錢同研為末)鉛(一斤)
右為散每抄皂莢末一錢水一中盞煎至六分去滓
飲食後調下鉛黃散半錢服之
浮石散(出夲事方)治痟渴
浮石舶上青黛(各等分)麝香(少許)
右為細末每服一錢温湯調下
枳椇子丸(出危氏方)治飲酒多發積為酷熱蒸薰五臓津
液枯燥血泣小便併多肌肉消鑠專嗜冷物寒浆
枳椇子(二兩)麝香(一錢)
右為末麵糊丸如梧桐子大每服三十丸空心塩湯
吞下
三神湯(出危氏方)治證同前
烏梅肉遠志(去心甘草水煮過却以姜汁拌炒各一兩)枳實(去瓤一兩)
夏加黃連(五錢)春秋冬不用
右剉散每服四錢水二盞糯禾根一握煎至七分去
滓不拘時候温服若無糯禾白茅根亦可如無白茅
稈繩代之亦可
牡蠣散(出聖惠方)治痟渴潤肺
白羊肚(一具切熬乾)牡蠣(三兩燒為粉)胡燕窩中草(燒灰一兩)
右為散每服扵食後以新汲水調下三錢
龍鳳丸(出危氏方)治痟渴
鹿茸(火燎去毛一兩酒浸炙)山藥兔絲子(酒浸各二兩)
右為末煉蜜丸如梧桐子大每服三十丸食前米飲
下濃煎人参湯亦可一方麵糊丸塩酒湯下名龍肝
鳳髓丸
浮萍丸(出千金方)治痟渴
乾浮萍栝樓根(各等分)
右為末以人乳汁為丸如梧桐子大空腹飲服三十
丸日三三年病者三日愈治虚熱大佳
百日還丹(出儒門事親)治痟渴
佛茄子橦柳根(各等分)
右為末枸杞汁和為丸如雞頭大每服丸數加减新
水送下
烏金散(出三因方)治熱中多因外傷燥熱内用意傷脾飲
啖肥膩熱積胸中致多食數溲小便過扵所飲亦有
不渴而飲食自消為小便者
黃丹(炒)細墨(燒各一兩)
右硏勻每服三錢食後先用水一兩碗潄口待心中
熱索水便以冷水調下
止渴丸專止渴
黃連(二兩)無名異(一兩)
右為細末用蒸餅打糊為丸菉豆大每服百丸用茄
根蠒殼煎湯送下姜湯亦得
竹龍散(出三因方)治痟渴
五靈脂黑豆(生去皮各半兩)
右為散每服二錢煎冬瓜湯調下無冬瓜即用冬瓜
苗葉子煎湯俱可一日二服小渴只一服差渴定後
不可服熱藥唯宜服八味丸仍更宜用五味子代附
子
冬瓜飲(一名黃瓜湯出十便良方)治痟渴熱盛心神煩亂及飲水
小便如脂日夜無度
大冬瓜(一枚)黃連(去鬚半斤)
右先搗黃連為末將冬瓜三停中截去一停取二停
净去瓤子納黃連末扵冬瓜中取截下一頭盖却搜
白麵厚裹冬瓜令徧即更以黃土破泥裹一重候微
乾坐瓜在炭火中四面簇炭火燒令泥赤即止候冷
打去泥并剥去麵搗開瓜頭裏面有黃連汁不限多
少濾過每服一盞渴即飲之立瘥未瘥更作一服冬
瓜皮肉晒乾兼治骨蒸勞及酒黃多年者為散每扵
食後温水調下二錢甚效
栝樓根(出聖濟總錄)治因好食熱麵炙肉及服補治熱藥
并乳石三焦氣隔心肺乾熱口乾舌焦飲水無度小
便日夜不知㪷數心欲狂亂服此救急止渴
栝樓(一枚黃熟者去皮用瓤并子)冬瓜(一枚中樣者割破頭納栝樓瓤子在冬瓜心内)
右用黃土泥裹冬瓜令勻可半指厚候乾簇炭火燒令
泥通赤即止去泥取瓜就熱切碎爛硏布絞取汁約
七八合更入白蜜兩匙頭攪令調勻候稍冷即分三
度臓腑熱歇即不思水自無小便如不是栝樓熟時
節燒冬瓜令服
人参煎(出聖濟總錄)治痟渴
人参(一兩)葛根(剉二兩)
右為末每發時須得燖猪湯一升已来入藥末三錢
又入蜜二兩同一處扵鐺子内慢火熬之至三合以
来似稠黑餳便取出扵新磁器内每夜飲後取一匙
頭含化嚥津重者不過三服
硃砂黃連丸(出醫方集成)治心虚藴熱或因飲酒過多發
為痟渴
硃砂(一兩另研)宣連(二兩)生地黃(三兩)
右為末煉蜜丸如梧桐子大每服五十丸燈心棗湯
下
神白散(出儒門事親)治真隂素被損虚多服金石燥熱之
藥或嗜煿炙鹹物遂成痟渴之疾
桂府滑石(六兩)甘草(一兩生用)
右為末每服三錢温水調下或大渴欲飲冷者以新
汲水調
䨇補丸(出仁存方)治渴補養氣血
五味子兔絲子(酒浸炒)
右等分為末煉蜜丸如梧桐子大每服三四十丸空
心米湯飲吞下
茯神湯(一名黃蓍湯)治痟渴(方見夲門胃熱渴類)
人参湯(出聖濟總錄)治痟渴初因酒得
人参甘草(半生半炙各一兩)
右粗搗篩用燖猪水去滓澄清取五升同煎至二升半
去滓渴即飲之永瘥
麵餅丸(一名神效丸又名神授丸出楊氏家蔵方)治痟渴有驗
蜜陀僧(一兩别研極細)川黃連(一兩為細末)
右用蒸餅丸如梧桐子大每服五丸煎蠒殼茄根湯
下卧時服次日加至十丸以後每日五丸至三十丸
止服藥後以見水惡心為度即住服不過五六服必
效若覺惡阻每日食乾物壓之旬日後自定竒甚竒
甚蠒空是出蠶蛾子空蠒殼一方為細末每遇渴時
抄一字扵舌上以水下之經驗方陳氏云昔沈德和
帥西蜀時得此方偶然其壻章木苦斯疾服之數日
頓愈余得扵章屢試有效記得向有一客病此疾宿
疾逆旅終夜求水不得偶釜中有湯酌而沃其渴即
止旦起視之乃繰蠒湯也近授閬州權軍任忠裕即
日而差
内金散(出經驗良方)治痟渴日飲水一石小便不禁
雞内金(即雞肚内黃)菠薐根(各等分)
右為末米飲調服二錢
黃連丸(一名熱痟丸出十便方)治患熱痟渴常服有驗
豉心(二兩以塩醋拌蒸晒乾如此者三熬微黃)川黃連(三兩)
右為細末蜜和為丸每日空腹服二十五丸食後服
二十丸取烏梅十顆水二小升煎之數沸取湯下前
件丸藥如無烏梅以小麥子二升煮取汁替亦得一
方忌猪肉一方用胡黃連
治渴小便利復非淋者(出千金方)
榆白皮(二斤切)
右以水一斗煮取五升每服三合日三
又方(出千金方)
薔薇根(一把)
右水煎服之佳肘後方以治睡中遺尿
又方(出千金方)
鵲巢(三年重者)
右燒末以飲服之肘後方以治睡中遺尿
又方(出千金方)
桃膠
右丸如彈子大含之咽津
又方(出千金方)
蠟(如雞子大)
右以酢一升煮二沸適寒温頓服之
又方(出千金方)
小豆藿(一把)
右搗取汁頓服三升
治痟渴熱或心神煩亂(出聖惠方)
黍米泔
右用一大盞温服之
水火既濟丸(出得生堂經驗方)治上盛下虚心火炎燥腎水
枯竭不能交濟而成渴證此藥主之
黃連(一斤)白茯苓(一斤)
右為細末熬天花粉水作麵糊為丸如梧桐子大每
服五十丸温湯送下不拘時候
黃瓜根丸(出聖惠方)治痟渴熱或心神煩亂宜服此藥
黃瓜根(三兩)黃連(三兩)
右為末煉蜜丸如梧桐子大每服扵食後以温水送
下二十丸
兔骨飲(出仁存方)治痟渴羸瘦小便不禁
兔骨(一具微炙黃搗碎)大麥苗(二斤)
右以水一斗煮取汁五升每服一小盞日三兩服又
宜食兔肉
棘枸子散(出百一選方)治痟渴
眉山楊穎臣長七尺健飲啖倜儻人也忽得痟渴疾
日飲水數斗食倍常而數溺渴藥服之逾年疾日甚
自度必死治棺余嘱其子延良醫張䏙隐之子不記
其名為診脉笑曰君幾誤死取麝香當門子以酒濡
之十許丸用棘枸子作湯吞之遂愈問其故張云痟
渴痟中皆脾弱腎敗上不節陽水腎水不上升乃成
此疾今穎臣脾脉極熱下腎不衰當由果實與酒過
度熱在脾所以飲食過人而多飲水飲水既多不得
不多溺非痟渴也麝香能敗酒果瓜花棘枸亦勝酒
屋外有此木屋内釀酒不熟以木為屋屋下亦不成
釀故以此二物為藥以去果酒之毒也以其實如雞
距别鷄来巢今俗謂之雞距亦謂之癩漢指頭盖取
其似也食之如牛乳小兒喜食之夲草木部作枳椇
普濟方卷一百七十六
