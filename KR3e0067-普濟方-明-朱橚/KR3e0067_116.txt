普濟方卷一百十七明周王朱橚撰
寒暑濕門
中寒(論)
夫諸寒收引皆屬於腎腎者少陰也少陰者至陰也至
者爲極也少隂者冬脈所旺居北而屬水爲寒所歸至
爲周密中寒收引拘縮寒之用也其病上下所出水澄
澈清冷清者不濁其氣寒冷水穀不消化吐利清冷爲
寒則如天氣寒水自清也素問云太陽受寒血凝爲瘕
太陰受寒氣聚爲疝但脈急即寒之象也急主於痛故
緊急也又内經云數則爲熱遲則爲寒諸陽爲熱諸陰
寒毒内鬱脈當遲緩若洪數則為邪熱之脈也寒
氣生清就於濕故下利清白此乃腸胃寒則不能化物
熱則壅澀不通寒勝則火衰火衰金旺吐痢腥穢腥者
金肺之臭也熱則喜酸寒則喜辛至如四肢逆冷堅痞
腹滿屈伸不便禁固戰慄謂陰水主之舒卷不便胗其
脈沈伏而遲病之證也若身凉不渴而寒踡足而卧惡
聞人聲不欲言皆陰證也陰陽停則和偏則病如陽氣
暴絶陰氣獨勝則爲寒證陰氣暴絶陽氣獨勝則爲熱
證經云陽勝陰虚汗之而死陰勝陽虚下之而死若陽
實外熱陰虚内寒隂實内熱陽虚外寒陽實伐其陽當
凉膈散承氣湯主之陰實伐其陰當白术散四逆湯主
之寒者嚴凝殺厲之氣也人以腎爲根本惟腎則受寒
惟寒則傷腎腎氣一虚寒邪交作急痛拘攣戰掉強直
昏迷厥冷口噤失音翕翕發熱面赤多汗此中寒也無
汗惡寒頭疼面慘發熱拘急手足微寒此傷寒也霍亂
轉筋洞泄下痢乾嘔吐逆積飲停痰此寒邪入腸胃也
以至爲咳嗽爲虚勞爲疝瘕爲脚氣爲痔漏為遺精為
痎瘧爲諸痛寒亦主之人惟腎氣不充疎於謹護非特
霜凝冰結之謂寒或者炎天暑月常取涼卧地受冷使
寒邪之氣自皮膚而達經絡自經絡而入臟腑如前數證
皆得以恣睢四出矣温腎禦寒如乾薑附子川烏天雄
輩佐之以養正靈砂此固藥籠中物然寒傷榮氣徒知
温腎而不知温血恐未必有十全之功是則官桂當歸
又温血之上藥也素問曰冬三月此謂閉藏水冰地
拆無擾乎陽早卧晚起必待日光去寒就温之意也不
善調攝則爲寒所中大抵中寒脈必遲緊挾風則脈浮
眩暈不仁兼濕則脈濡腫滿疼痛治之之法切不可妄
下妄吐惟當温散之否則舌卷囊縮難治矣六脈中指
下得弦細而濇按之無力腹中時痛心胃牽脾隠隠而
痛或大便泄鼻不聞香臭清濁涕不止目中泣出喘急
痰嗽唾出白沫腰沈沈若痛項背胷前時作痛目中流
火口鼻惡寒時頭痛目眩若振寒不止或嗽或吐或嘔
或噦則發躁蒸蒸而熱如坐甑中必得去衣居寒處或
飲寒水則便過其振寒傷至氣短促胷中滿悶而痛必
有膈咽不通欲絶之狀甚則目證聲聞於外而淚涕涎
痰大作方過其發躁須臾而已振寒復至或面白而不
澤者脫血也悲愁不樂情慘慘意悲悲健忘或善嚏間
出此風熱大損寒水燥金之復也如六脈細弦而濇按
之空虚此大寒證亦傷情氣以辛甘温甘等滑潤之劑
大瀉西方北方則愈夫大寒在外留而補之鍼所不
達灸之為宜黃帝鍼經曰大寒在外留而補之入於中
者從而瀉之鍼所不達灸之為宜隂陽皆虚火自當之
厥而寒甚膝廉陷下寒過於膝下陵三里經陷下者火
自當之結絡堅緊火所治之夫大寒在外留而補之
云外者天外也大寒者北方寒化也中於人則言大寒
在外乃皮毛之上也故曰寒甚則浮是足太陽膀胱寒
氣中其本經乃方以類聚故頂額為之先病治在風府
穴久留鍼謂手太陽小腸内熱當傳送足太陽膀胱寒
經其經復受外來客邪況皮毛者陽分也大惡陰寒覆
之經曰寒病久留鍼則爲熱補者補内熱也補陽也令
陰消鑠而邪退也留而補之者以火伐之又解寒入於
中者灸之為宜云謂左右寸脈皆少不稱尺脈者言地
之陰陽脈盛也若弦緊之脈更浮於上按之則洪大脈
盛於下是地下陰火亦伏藏也況天地之陰陽已不足
於外是上下之陽皆伏匿矣故曰陷下者灸之正謂此
也故經云厥在於足寒氣上下脈中之血凝而留止非
火謂弗能取之刺有五節論黃帝問於歧伯曰余聞
刺有五節奈何歧伯對曰固有五一曰振埃二曰發䑃
三曰去爪四曰撤衣五曰解感黃帝曰夫子言五節余
未知其意歧論曰振埃者刺外經去陽病也發朦者刺
府腧去府病也去爪者刺關節支絡也撤衣者盡刺諸
陽之竒腧也解感者盡知調陰陽有餘不足相傾移也
且論發朦一法云刺府腧去府病也朦者天外陽邪
也陽者無形也天外者陰病在陽故從陽引陰治在背
腧背腧府宂是也若五臟病有形之證皮肉筋骨血脈
病是也若絶於内者故曰陰病在陽乃從陽引陰邪在
天外也其法取宂在背上五臟之腧假令皮病内絶治
在天外鍼灸肺腧是也假令血脈内絶不得周流故曰
是亦陰病在陽其穴則背之心腧是也餘三臟有形病
内絶依此皆治在臟腧黃帝鍼經曰上熱下寒視其
虚絡而陷之於經絡者取之氣下乃止所謂引而下之
者也辨云聖人以上熱下寒是謂有春夏秋冬也當
從天外陽下降入地中乃天上群陰中火熾而反助六
陽中決血絡出血使陰氣下降雖力微而能墜六陽下
行陰血自降故也亦可謂老陽變陰之象也故經云上
熱下寒視其虚脈陷下於經絡者取之此所謂引而下
之者是也但言絡脈皆是以病大者以三稜鍼決血去
隂之熱熱者手太陽小腸中血絡有火熱之邪致此老
陽不肯退化為隂而下降故先決手太陽之血熱使三
隂得時之用而降下以行秋令奉收道下入地中而奉
藏者也乃瀉重陽在天下不肯退化行隂道者也(至元戊辰)
(春予應詔赴都中書參政楊公正卿年逾七十病面顔鬱赤若飲酒狀痰稠粘時眩運如在風雲中一日會都堂)
(此證忽來仍加目視不明遂歸余胗之兩寸脈洪大尺脈弦細無力此上熱下寒明矣欲藥之寒涼為年高氣弱)
(不任記先師所論凡治上熱譬猶鳥集巔射而取之即以三稜針於前巔眉際疾刺二十餘出紫黑血約二合)
(許時覺頭目清利諸苦皆去自後亦不復作矣)凡人中寒者喜欠其人清涕
出發熱色和者善嚏凡覘病者未脈望之口燥清涕出
善嚏欠此人中寒其人下利以裏虛故也欲嚏不能此
人腹中痛凡寒脈沈弦脈雙弦者寒也弦脈狀如張弓
弦按之不移脈數弦者當下其寒脈雙弦而遲者心下
堅脈大而緊者陽中有陰可下之若右手寸口脈弦
者即脇下拘急而痛其人濇濇惡寒師曰遲者爲寒澁
爲無血寸口脈微赤中緊而澁緊即為寒微即爲虚澁
即爲血不足故知發汗而復下之大露宿丸主寒冷百
病
方
神聖復氣湯(出濟生拔萃方)治腹氣乘冬足太陽寒氣足少陰
腎水之旺子能令母實手太陰肺實反來侮土火木
受邪腰背胸膈閉塞疼痛善口中涎目中泣鼻中
流涕或如息肉不聞香臭咳嗽痰沫上熱如火下寒
如冰頭作陣痛目中流水視物昏>昏>耳鳴耳聾頭并
口鼻或惡風寒喜日陽夜卧不安常覺痰塞膈咽不
通口失味兩脇縮急而痛牙齒動搖不能嚼物隂汗
前陰冷行步欹側起居艱難掌中寒風痺麻大小便
數而晝多夜頻而欠氣短喘喝少氣不足以息卒遺
失無度婦人白帶陰戶中大痛牽心而痛黎黑失色
男子控睾牽心腹陰陰而痛面如赭色食少大小便
不調煩心霍亂逆氣裏急而腹皮色白後出餘氣腹
不能努或腸鳴膝下筋急肩脾大痛皆此寒水來復
火土之讎
柴胡(一錢剉)藁本(八分)防風(五分剉)羌活(一錢剉)人參(五分)
乾薑(炮爲末一錢三分)甘草升麻(七分剉)半夏(湯洗七次七分)
白葵花(五朵去心細剪)當歸身(六分酒洗剉)郁李仁(五分力研泥)
黑附子(炮製去皮臍一分)
用水五盞同煎至二盞入
黃耆草豆蔲仁(麵褁燒熟皮各一錢)橘紅(五分)
入在内再煎至一盞再入下項藥
黃蘗(酒浸三分)黃連(酒浸三分)枳殼(三分)生地黃(酒浸三分)
已上四味預一日另用新水浸又以
華細辛根川芎(細末)蔓荆子(各三分)
右預一日用新水半大盞分作二處浸此三味并黃
蘗等煎正藥作一大盞不去滓入此浸者藥再上火
煎至一大盞去滓稍熱空心服又能治嚙頰唇嚙舌
舌根強硬等證如神忌肉湯宜食肉不助經絡中火
邪也如無上證婦人白帶臍下寒男子二丸冷牽引
心痛腹中痛手心或寒兩尺脈弦細按之不鼓小便
遺失或數而欠大便多燥澁不通或大便軟溺色或
變短氣不足以息額寒鼻不聞香臭鼻端紅腫善嚏
多悲多愁心神不樂健忘多怒寢汗憎風小便滑數
後有遺失臍下冷痛中風風寒汗出腰脊強痛皮急
或腹皮白或黑或鼻流清涕目中淚不止精神不爽
宜服之不必諸證悉具大扺腎與膀胱經中有寒元
氣不足者並宜服之於月生月滿時隔三五日喫一
服如病急不拘時候即宜治之一方有桃仁無甘草
除風濕羌活湯(出濟生拔萃方)夫痿者濕熱乘腎肝也當急
去之不然則下焦元氣竭盡而成軟癱必腰下不能
動心煩悗而不爽也若身重減氣不短小便如常及
濕熱之冷退時或所增之病氣退者不用五味子澤
瀉茯苓黃蘗豬苓知母蒼术白术之藥只依本病中
證候加減常服藥亦須用酒黃蘗二分或三分如更
時令清燥之氣大行却加辛温瀉之若濕氣勝風證
不退眩暈麻木不已
羌活(一兩)防風(去蘆一錢)柴胡(五分)藁本(三分)獨活(五分)茯苓(二分)
澤瀉(二分)豬苓(去皮二分)黃耆(一錢)炙甘草(五分)橘皮(三分)
黃蘗(三分)黃連(一分)蒼术(湯浸去皮秤一錢)升麻(七分)川芎(三分去頭)
右㕮咀每服秤三錢或五錢水二盞煎至一盞去滓
稍熱服虚實施用如有不盡證候依加減法用之
附子理中湯(出醫方大成)治五臟中寒中濕咽逆虚弱亦治
口噤四肢強直失音不語(昔有武夫戍邊大雪出帳外觀瞻忽然暈倒時林繼)
(作隨行官醫灌以此藥兩劑遂醒兼治胃腕停痰冷氣刺痛)
人參白术乾薑(炮)熟附子(各一兩)甘草(炒五錢)
右㕮咀每服三錢薑五斤食前服少血加當歸口噤
則幹開灌之一方無薑用水煎服無時
四五七湯治感寒頭眩惡寒口眼喎斜耳聾
大附子(三兩炮去皮臍)山茱萸(五兩)山藥(七兩)
右爲末每服二錢酒調服或㕮咀每服四大錢水盞
半薑五片棗一箇煎七分去滓服
養胃湯(出和劑方)治外感寒邪内傷生冷憎寒壯熱頭目昏
痛肢體拘急風寒二證俱治先蓋被連進此令四肢
微汗未汗以薄粥助之若有汗則勿服亦須温潤和
解或有餘熱參蘇飲調之兼治飲食傷脾發為疾瘧
辟山嵐瘴氣四時瘟疫
蒼木(炒)厚朴(製)半夏麯(各一兩)人參茯苓
草果藿香(各半兩)橘紅(七錢半)甘草(半兩)
右剉爲末每服三錢加桂半錢薑七片烏梅半箇水
二盞煎至一盞去滓服熱盛者加乾葛三分
薑附湯(出直指方)治中寒口噤四肢強直失音不語或卒然
暈倒口吐涎沫狀如暗風手足厥冷或腹煩燥兼治
隂證傷寒大便自利而發熱者邪氣未解表證不見
乾姜熟附子(各二兩)
右㕮咀每服四錢水一盞半煎至七分去滓温服或
慮此藥大燥即以附子理中湯相繼服餌薑附本治
傷寒經下之後又服發汗内外俱虚身無大熱晝則
煩燥夜則安静不嘔不渴六脈沈伏並宜服此不知
脈者更須審之兼治中脘虚寒久積痰水心腹冷痛
霍亂轉筋四肢厥逆入肝加木瓜入肺加桑白皮入
脾加白术入心加茯苓隨證加之挾風加防風兼濕
多加白术筋脈牽急加木瓜肢節疼痛加桂心人參
白术各等分一方附子湯以生用者名白通湯加白
术倍之甘草減半名生附白术湯治中風濕昏悶恍
惚腹滿身重手足緩縱津津自汗失音不語便利不
禁一方有甘草用生姜煎服
白术調中湯(出宣明論)治中寒痞悶急痛寒濕相搏吐瀉腹
痛上下所出水液澄澈清冷穀不化小便清白不澁
身涼不渴本末不經有見陽熱證其脈遲者是也此
因飲食冷物過多陰勝陽衰而爲中寒也或冷熱相
擊而反陽氣怫鬱不能宣散怫熱内作以成熱證者
不可以言爲冷當以脈證别之夫濕熱吐瀉常見陽
脈若亡液氣虚亦能反見諸陰脈也當以標本明之
不可妄治或熱證悞服此白术調中湯温藥亦能開
發陽氣宣通而愈别無加害寒熱久新並宜服之可
或有口瘡目疾孕婦等吐瀉者當忌乾姜官桂不宜
服
白术茯苓(去皮)澤瀉(各半兩)紅皮(去白)乾薑(炮)官桂(去皮)
縮砂仁藿香(各一分羅淨)甘草(一兩)
右爲末白湯化蜜少許調下二錢日三服或煉蜜和
就每兩作十丸名白术調中湯丸小兒一服分三服
人參白术散(出宣明論)此方證明同調中湯治法服
人參白术茯苓甘草橘紅葛根
澤瀉滑石藿香(已上各半兩)
右爲末每服三錢水一盞煎至六分解利姙婦加蒼
术三五片熱服
沈香桂附丸(出濟生拔萃方)治中寒心腹冷痛霍亂轉筋等證
與前姜附湯通用
沉香附子(炮去皮臍)乾薑(炮)良薑(剉炒)官桂(去皮)茴香(炒)
川烏(炮去皮臍剉作塊小子如豆大微炒令黃用)吳茱萸(湯浸洗去苦炒)
右各一兩爲細末用好醋煮麵糊爲丸如桐子大每
服五七十丸熟米飲送下空腹食前日進二服忌生
冷硬物
薑桂散(出直指方)温中散寒生
乾薑良薑(各半兩)辣桂木香半夏麯
甘草(製各二錢半)
右剉散每服三錢薑五片棗二箇煎服
沉附湯(出直指方)治虚寒無陽胃弱乾嘔
熟附子乾薑(炮各半兩)沉香白术(各一分)甘草(炒一錢半)
右剉每服三錢薑五片煎食前服
通經湯(出御藥院方)治陰陽升降失常暴感寒邪真氣不足
手足厥冷囊縮或小腹急痛並皆治之
蛇床子右顧牡蠣(爲末)浮萍(各三兩)草香附子(三兩爲末)
磁石(十兩針試有力者研碎如豆大用絹袋盛煎十遍候用)
右用向陽井泉水一斗同上件藥煎至七升濾滓貯
於瓶中臨卧陰器貯於瓶中提地戶三七遍薰浸少
時傾於盆子中通手淋洗
熨法治三陰中寒一切虛冷厥逆嘔噦隂盛陽虚之證
及隂毒傷寒四肢厥冷臍腹痛咽喉疼嘔吐下痢身
背強自汗脈沉細或唇青面黑諸虚冷證皆宜用之
肥葱(細切剉)麥麩(各三大升)滄鹽(二兩)
右三件入水一大盞同和拌勻濕分作二次於鐺鍋
内同炒極熱用重絹縫作二包囊褁熨病人臍周下
連陰部前後兩股陰間往來不住熨之一包將冷更
易一包葱包旣冷再用鹽水拌濕炒焦熱依前用之
至煤爛不用别取葱麩日夜不住相續之至身體温
熱脈壯陽氣復來而正守氣養之和之
又法治陰證傷寒腹痛吐痢唇青面黑身背強四肢冷
脈沉細咽喉不利用滄鹽一斤炒焦大熱布絹二重
作囊包褁盛之熨陰臍間亦同葱熨法尤妙
生料五積散(出醫方集成)治感冐寒邪頭疼身痛項背拘急
惡寒嘔吐或有腹痛又治傷寒發熱頭疼惡風無問
内傷生冷外感風寒及寒濕客于經絡腰脚酸疼及
婦人經血不調或難産並治之
白芷(三兩)陳皮(去白六兩)厚朴(去皮姜製四兩)桔梗(去蘆十二兩)
枳殼(去穣麩炒六兩)川芎甘草(炙)茯苓(各三兩)
蒼术(米泔浸去皮二十四兩)當歸(去蘆三兩)麻黃(去節六兩)肉桂(去皮)
芍藥(各三兩)乾薑(四兩)半夏(湯洗三兩)
右㕮咀每服四錢水一盞薑三片葱白三根煎七分
熱服冐寒用煨薑挾氣則加茱萸婦人調經催産則
入艾醋
大橘皮丸(出楊氏家藏方)治中寒氣痞飲食不下
陳橘皮(去白一斤)生薑(洗淨不去皮切焙乾一斤)丁香人參(去蘆頭)
甘草(炙已上三味各四兩)神麯(微炒二兩)麥糵(微炒二兩)
右件爲細末煉蜜爲丸每一兩作一十丸每服一丸
煎生薑橘皮湯化下食空
温中降氣丸(出楊氏家藏方)治中寒氣痞脾胃不和飲食進退
臍腹虚冷及中酒吐逆胸膈不利
附子(去皮臍剉如半棗大秤一兩用生薑自然汁半升銀石器内慢火煑薑汁盡爲度薄切焙)
乾生薑(二兩去皮用)白术人參(去蘆頭)陳皮(去白)神麯(炒黃)
半夏(湯洗七次)白附子(炮)當歸(洗焙)天南星(炮)丁香
高良薑(煨切油炒)木香沉香胡椒肉桂(去麄皮各一兩)
右爲細末用生薑自然汁煑麵糊爲丸如梧桐子每
服五十丸生薑湯下不拘時候
副帥大忒木官人年六十八戊午秋征南予從之過揚
州千里仲冬病自利完穀不化臍腹冷痛足胻寒以手
撥之不覺痛痒常燒石温之亦不得煖其脉沉細而微
予思之年高氣弱深入敵境軍事煩冗朝暮衝寒飲食
失節渴飲乳酪履於卑濕陽不能外固由是清濕襲虛
則病起於下故胻寒而逆内經云感於寒則受病微則
爲咳甚則爲瀉為痛此乃寒濕相合而爲病也法當急
退寒濕之邪峻補其陽非灸則不能巳以大艾炷先於
氣海穴灸百壯補下焦陽虚次灸三里二穴各三七壯
治胻寒而逆且接引陽氣下行又灸三陰交二穴以散
足受寒濕之邪也遂處方云寒滛所勝治以辛熱濕滛
於外平以苦熱以苦發之以附子大辛熱助陽退隂濕
經散寒故以爲君乾薑官桂辛甘大熱亦除寒濕白术
半夏苦辛温而燥脾熱故以爲臣草豆䓻炙甘草人參
甘辛大温温中益氣生薑辛大温能散清濕之邪葱白
辛温以通上焦陽氣故以爲佐又云補下治下制以急
急則氣味厚故大作湯劑投之不數服瀉止痛減足胻
潮温調飲食逾十日平復明年秋八月過襄陽值霖雨
閱旬餘前證候再作矣再灸陽輔二穴三七壯投以前
服藥數服良愈由是副帥以醫道爲重待予稱厚
加減白通湯(出衛生家寳湯)治形寒飲冷大便自利完穀不化
臍腹冷痛足胻寒而逆
附子(炮出皮臍一兩)乾薑(炮一兩)官桂(五錢)白术(五錢)炙甘草(五錢)
草豆蔲(麵褁煨熟三錢)人參(五錢)半夏(湯洗七次)
右㕮咀每服一兩水二盞半生薑五片葱白五莖煎
至一盞三分去滓空心宿食消盡温服之氣海一穴
在臍下一寸五分任脈所發三里在膝下三寸胻外
膁兩節間當舉足取之足陽脈之所入也爲人可灸
三壯鍼入五分三隂交二穴在足内踝上三寸骨
下陷中足太陰厥陰少陰之交會可灸三壯鍼入三
分髓會絶骨鍼經曰腦髓消脛痠耳鳴又曰脛痠
髓冷絶骨外踝上附骨下當脛中是也乃髓會之處
也潔古老人云頭熱如火足寒如冰可灸輔陽穴
輔陽二穴火也在足外踝上四寸輔骨前絶骨端如
前三分去邱墟七寸足少陽脈之所行也治此不畏
寒(出本草)
取天門冬茯苓爲末服方寸七日再服大寒時單
衣汗出
中暑(論)
夫傷暑者乃夏至前後各三十日有竒少陽相火用事
之時也炎熱大行爍石流金草萎河涸人或傷之則發
熱自汗面垢背寒倦怠少氣以暑消氣氣消血散與傷
寒相類此是夏間即病非冬傷寒至夏發爲熱病也當
以脈别之傷暑脈虚無力蓋因氣血消散致血虚弱傷
寒則氣血兩閉脈緊而有力大不同也傷暑病者身
熱惡寒頭痛或往來寒熱如瘧煩躁渴甚眩暈嘔吐泄
瀉昏悶不清其脈陰陽俱虛緩而微弱皆由傷暑之所
致也暑者六經氣之一能與風濕併合爲病循經流入
諸臟但與寒不相得故有暑濕風温之病暑濕者惡寒
反熱自汗關節盡痛頭目昏眩手足倦怠不自勝時此
併傷暑濕所致也風温者頭痛身熱常汗出體重喘息
四肢不收嘿嘿欲眠此由先傷風後傷暑所致也風濕
温病者煩渴引飲心腹冷痛燥悶口乾面垢惡寒風飢
不能食眩暈嘔噦此伏暑中風濕所致也中暑所以
脈虚者盖熱傷氣而不傷形也且暑者在天爲熱在地
爲火在人臟爲心是以暑喜傷心令人身熱頭痛狀類
傷寒但背惡寒面垢此爲異耳甚則昏悶不知人事手
足微冷煩渴口噤或吐或瀉或喘或滿此皆暑氣所爲
也暑氣入肝則眩暈頑痺則昏睡不覺入肺則喘滿
痿痺入腎則消渴小便不利若發其汗則惡寒甚加温
針則發熱甚下之則淋甚傷暑中暍其實一病但輕重
不同耳中暑背寒面垢其面如塗油類纂云面垢者
陽證也一名面塵若塵埃之著面手足微冷煩渴口燥
但覺倦怠四肢却不痛重其脈微弱按之無力白虎湯
主之痰逆惡寒者橘皮湯主之不惡寒者竹葉湯主之
頭痛惡心煩燥心下不快者五苓散最妙(問中暑何故洒洒然毛聳)
(惡寒答曰經云四時八風之中人也因有寒暑寒則皮膚急腠理閉暑則皮膚緩腠理開則洒然寒閉則熱而)
(悶近人多不明中暑或作熱病法治之復用温熱藥必致發黃班出更爲畜血尤宜戒之)四時之内
惟夏一季是人脫精神之時最難調攝心旺腎衰腎化
為水至秋漸凝及冬始堅當此之際正宜温藥補助飲
食亦當稍熱飲冷食生皆致病之因也況暑毒多從口
鼻入凝於牙齒遠行作勞人遇止息須潄口忽嚥如覺
嘔寧嘔去之蓋夏月伏陰在内腸胃冷滑易於傷動暑
毒一入徧於五臟六腑為病最急夏月小有感冐無問
風寒暑濕頭痛寒熱煩燥昏悶霍亂瘧痢皆當先服五
苓散然後隨證以他藥主之其實猪苓茯苓利水道白
术肉桂有實表之功若用以治病無有不愈其或士當
隆暑之時無病以五苓散例為夏間常服之藥但知可
以解暑除煩而不知内有澤瀉最伐人腎氣腎者人之
根本當根本不充之時輕進是藥將以為利適以為害
可不謹哉𤨏碎錄云隔年五苓散不可服之殺人良以
此也一時昏中者切不可便與冷水并卧濕地右法當
以熱湯先灌及用布衣蘸熱湯熨臍下及氣海續續以
湯淋布上令煖氣透徹臍腹候其甦省以温熱水化蘇
合香丸灌之進以黃連香薷散五苓散若體虚者冷香
飲子霍亂吐瀉來復丹二氣丹夾食則用胃苓湯若挾
風則其脈沉而浮證有搐搦當以黃連香薷散内加羌
活煎服却不可作驚癎治之多致不救若途中卒然暈
倒急扶在陰涼處掬道上熱土於臍上撥開作竅令人
尿於其中以待求熱湯并生薑或蒜各一塊嚼爛以湯
送下立醒或生葱一二莖亦可或灸兩乳頭各七壯或
令人口嘘心前令熱此數方皆備急之法也夏月炎
熱人遠涉途路熱毒入内與五臟相并客邪熾盛鬱瘀
不宣致陰氣卒絶陽氣暴壅經絡不通故奄然悶絶謂
之暍然此乃外邪所擊真藏未壊若便遇救療氣宣則
蘇也夫熱暍不得太冷將息以冷即困此謂外卒以冷
觸其熱熱毒藴積於内不得宣發故悶絶而死也
方
御用薑蘇丸(出傳信適用方)治中暑心惡頭疼煩燥生津止渴
紫蘇葉(五兩揀淨)烏頭肉(二兩切炒)甘草(生的三分)香薷葉(半兩揀淨)
桂心(半兩麄皮)生薑(切洗焙乾一分)木瓜(乾者二兩如生去皮穰切焙)
檀香(半兩剉屑)
右爲細末煉蜜為丸如櫻桃大服一丸細嚼熟水送
下
縮脾飲(一名香薷縮脾飲出和劑方)治解伏熱除煩渴消暑毒飲食
生冷過多致霍亂吐瀉者吐利霍亂後服熱藥太多
致煩躁者並宜服之
縮砂仁草菓仁(煨去皮)烏梅肉(淨)粉草(炙各四兩)
白扁豆(炒去皮)乾葛(各二兩剉)
右㕮咀每服四錢水一大碗煎至八分去滓以水浸
冷旋旋服以解煩欲熱欲温任意高年人加附子
二兩煎如前法暑月以此代熟水飲之極妙名增損
縮脾飲一方用乾姜炮一兩㕮咀煎澄清汁服治脾
弱胃寒不思飲食口舌乾燥不生津液功效如神一
方有生薑無粉草一方有香薷傷暑發熱頭目痛用
以吞消暑丸一方無乾葛一方無白扁豆潔古云轉
筋吐瀉不止者其病去中焦陰陽交而不加發而為
痛也此最為急病也可與分毛粥飲穀氣入胃則必
死也治有兩種渴欲飲水者是為陽氣多五苓散主之
不欲飲水為陰多理中湯主之
解暑三白散(出和臍方)治冐暑伏熱引飲過多陰陽氣逆霍
亂嘔吐小便不利臟腑不調惡心頭暈並皆治之
澤瀉白术白茯苓(各等分)
右㕮咀每服一貼水一盞薑五片燈心十莖煎八分
去滓服不拘時每貼重半兩
清暑益氣湯(出濟生拔萃方)治氣虛身熱得之傷暑熱傷氣故
也有所遠行勞倦逢大熱而渴渴則陽氣内伐内伐
則舍於腎腎者水藏也今水不能勝火則骨枯髓虚
足不任身發爲骨乏無力故治痿獨取於陽明時當
長夏濕熱大勝蒸蒸而熾人感之多四肢困倦精神
短少懶於動作胸滿氣促肢節沉痛或氣高而喘身
熱而煩心下膨閉小便黃而數大便溏而頻或痢出
黃如糜或如泔色或渴或不渴不思飲食自汗體重
或汗少者血先病而氣不病也其脈中得洪緩若濕
氣相傳必加之以遲遲病雖互換少差其天暑時令
則一也宜以清燥之劑治之陽氣者衛外而為固也
熱則氣泄今暑邪干衛故身熱自汗以黃耆甘温補
之爲君人參橘皮當歸甘草甘微温補中益氣爲臣
蒼术白术澤瀉滲利而除温升麻葛根甘苦平善解
肌熱又以風勝濕也温勝則食不消而作痞滿故炒
麵甘辛青皮辛温消食快氣腎惡燥急食辛以潤之
故其黃蘗苦辛寒借甘味瀉熱補水虚者滋其化源
以人參五味子麥門冬酸習微寒救天暑傷于庚金
為佐
黃耆(一錢汗少減半錢)人參(半錢)升麻(一錢)澤瀉(半錢)蒼术(泔浸一錢)
炙甘草(三分)葛根(二分)五味子(九箇)白术(半錢)神麯(炒半錢)
麥門冬(去心三分)黃蘗(酒浸三分)當歸身(三分)橘紅(半錢)青皮(去白)
(二分半)
右同㕮咀都作一服水二大盞煎至一盞去滓大温
服食遠劑之多少臨服斟酌得病皆由飲食勞倦損
其脾胃乘天暑而作病也但藥中犯澤瀉猪苓茯苓
燈草通草木通淡滲利小便之類皆從時令之旺氣
瀉脾胃之客邪而補金水之不及也此正方已是從
權而立之若於無時病温熱脾旺之證或小便已數
腎肝不受邪者誤用之必大瀉真陰竭絶腎水先損
兩目也復立變證加減法於後心火乘脾乃血受
火邪而不能外發陽氣伏於地中地者人之脾也必
用當歸和血少用黃蘖以益真陰脾胃不足之證
須少用升麻乃足陽明太陰引經之藥也使行陽道
自脾胃中右遷少陽行春令生萬化之根葉也更少
加柴胡使諸經右遷生發陰陽之氣以滋春之和氣
也脾虚緣心火亢甚而乘其土也其次肺氣受邪為
熱所傷必須用黃耆最多甘草次之人參又次之三
者皆甘温之陽藥也脾始虚肺氣先絶故用黃耆之
甘温以益皮毛之氣而閉腠理不令自汗而損其元
氣也上喘氣短懶語須用人參補之心火乘脾須用
炙甘草以瀉火熱而補脾胃中元氣甘草最少恐資
滿也若脾胃之急痛并脾胃大虚腹中急縮腹皮急
縮者却宜多用之若從權加升麻以引之恐左遷之
邪堅盛卒不肯退反行陰道故使引陽道上行若中
滿者去甘草咳甚者去人參如口乾嗌乾者加葛根
血虚以人參補之陽旺則能生陰血也更加當歸
和血又宜加黃蘗以救腎水蓋甘寒瀉熱火火減則
心氣平安如煩亂猶不能止少加黃連以去之如
氣浮心亂則以硃砂安神丸鎮固之如心下痞亦少
加黃連氣亂於胸為清濁相干故以橘皮理之能助
陽氣之升又助甘辛為用也長夏濕土客邪大旺
可從權加蒼术白术澤瀉上下分消其濕熱之氣濕
氣大勝主食不消不化故食減不知穀味加炒麵以
消之復加五味子麥門冬人參瀉火益肺氣助秋損
也此三伏中長夏正旺之時藥也
凡暑月間忽有男女老幼昏悶不省人事手足搐搦或
角弓反張如小兒驚風之狀或上吐下瀉其熱如火皆
因伏暑兼感風而得此證當服枇杷葉散如鄉村僻地
無問藥處只以枇杷葉炙去毛為末用瓜一箇搗汁調
葉末灌之醒然無事誤投他藥十有九死近俗治沙證
不問感冐暑濕風寒飲食所傷凡覺頭疼渾身狀熱手
足指末微厥冷先以艾煎湯試如吐即是其證及有腹
痛手足冷者亦是(出經驗良方)
用五月蚕退紙碎剪安椀中以碟蓋之以百沸湯泡
半碗許仍以别紙封碟縫良久乘熱飲之就卧以厚
被蓋之汗出愈又近時人多看頭額上及胸前兩
邊有小紅點在于皮膚者却用紙撚成條微蘸清油
于清油燈上點燒紙撚於紅點上焠爆者是名水沙
却用樟木煎湯服汗出愈如腹痛不止又用針于兩
手指甲稍針出血愈又有用青麻蘸水於頸項兩
肘臂等處戛掠見得血凝皮膚中紅點如粟粒狀然
後蓋覆衣被飲食粥湯或葱豉湯或清油生葱茶得
汗即愈此皆使皮膚腠理開發鬆利誠不藥之良法
也
白术茯苓乾畺湯(出二因方)治伏暑中風濕煩渴引飲心腹
疼燥悶口乾面垢洒洒惡寒淅淅惡風微汗飢不能
食(方見門木中温類)
青金散(出楊氏家藏方)治中暑煩躁大渴吐瀉不止
生硫黃寒水石(火煆)玄精石焰硝青黛
右等分為細末每服一錢新汲水調下不拘時候
加減十味香薷湯(出經驗良方)夏月常服清頭目去暑濕順
氣清神理脾
香薷穗(四兩)白扁豆(炒)厚朴(姜製)茯神(去皮木)紫蘇葉
甘草陳皮(去白各二兩)檀香(一兩)乾木瓜(二兩)丁香(半兩)
右為細末百沸湯調服治秋用青蒿二兩木瓜半夏
生姜各半兩同煎八分濾過用錫器盛於井水中浸
極冷不拘時任意服
秦艽散(出傳信適用方)治中暑
秦艽(去土)當歸(去蘆)桔梗黃連(去鬚)烏梅(去核)甘草(炙)
青皮(去穰)柴胡(去蘆)乾薑(炮)芍藥
右各等分為細末解暑濃煎燈心湯下心痛煎菖蒲
湯下瀉痢米飲下常服熟水下骨熱地骨皮湯下二
錢
十味香薷飲(出醫方犬成)治脾胃不和乘胃暑氣心腹膨悶
飲食無味嘔臟惡心五心潮熱力乏體倦常服消暑
徤脾進飲食
香薷葉(一兩)人參(去蘆)白术陳皮(温湯浸去白)白茯苓
黃耆(去蘆)厚朴(去麄皮剉碎生姜自然汁拌和炒至黑色)乾木瓜
白扁豆(炒去榖)甘草(炙已上各半兩)
右為麄末每服三錢水一盞棗一枚煎七分去滓不
拘時服一方為細末熱湯或冷水調下亦可
廣順散(出楊氏家藏方)治中暑煩渴
甘草(三兩半炙)肉桂(去麄皮一兩)乾薑(一兩炮)紫蘇葉(半兩)
烏頭肉(一兩半焙乾)
右為末每服二錢冷水調下沸湯調服亦得
大黃龍丸(出仁齋直指方)治中暑身熱頭疼狀如脾寒或半熱
半寒或寒熱往來或煩渴嘔洩昏悶不省或不能飲
食此方曾合治暑甚妙嘗有中暍已昏欲死者灌之
立甦(一名清暑丸)
舶上硫黃硝石(各一兩)白礬雄黃滑石(各半兩)
白麵(四兩氣麄者)
右為細末入麵在内滴水為丸如梧桐子大每服十
丸至二三十丸新汲水下小兒黍米大如無硝石以
盆硝代之來復黃龍大抵性温道途中暑昏即扶起
以手巾蘸熱湯煖其臍腹即漸蘇醒次以來復丹為
末井水調下無藥則以大蒜細研新水調與之仍以
蒜少許置鼻中或謂中暑暑忌得冷來復黃龍并蒜
以水調下者何蓋其藥性温因寒而發用也問盧
祖常糾繆謂有李昭文患渴疾盧胗之曰莫暑月得
疾否李曰然盧煎參湯候冷嚥下玉壺丸遂愈
龍鬚散(一名甘草散)治冐暑伏熱心膈燥悶飲水過度不知
人事及霍亂作瀉作渴衂血吐血小便下血頭旋目
暈
五倍子(一作五味子)烏梅(去仁各二兩)甘草(炙一兩半)
飛羅麵(二兩一方用清明日麵尤佳)白礬(枯一兩一方並生用)
右細末每服二大錢新汲水調下一服即愈亦解諸
毒物雖平日不飲冷者服之亦有竒效一方加柯子
肉滴水為丸謂之龍涎丸仍以調下翟公巽參政易
名濯熱散陰乾水下
五物香薷湯調榮衛治飲食不節飢飽失時或冷物過
多或硬物壅駐或食畢便睡或驚憂恚或勞役動氣
便欲飲食致冷脾胃不知三脘痞滯内感風冷外受
寒邪增寒壯熱遍體疼痛胸膈滿悶霍亂嘔吐脾疼
翻胃中酒不醒四時傷寒頭痛併進三服得汗即痊
常服益脾温胃散宿痰停飲能進食碎風寒霧露之
氣大能驅暑
香薷(三兩)白扁豆(姜製)厚朴(姜製)白茯苓(各一兩半)甘草(三分)
右剉每服三錢水煎温服入鹽點亦得不拘時一方
用茯神
玉壺丸治中暑有起死功
舶上硫黃焰硝滑石白礬(各一兩)
右爲細末入上等白麵六兩拌和合勻用新汲水為
丸如梧桐子大每服二十丸新汲水吞下如悶亂欲
死者以水調灌之立甦其效如神(昔李招文何判院徐監倉皆抱渴疾)
(服此而俱立效蓋此藥治疾不可具述)
香薷散治臟腑冷熱不調飲食不節或食腥膾生冷過
度起居不節或露卧濕地或當風取涼而風冷之氣
歸於三焦傳於脾胃脾胃得冷不能消化米穀致令
真邪相干腸胃虚弱飲食變亂於腸胃之間致吐痢
心腹疼痛霍亂氣逆有心痛而先吐者有腹痛而先
痢者有吐痢俱發者有發熱者頭痛體痛而復吐痢
虚煩者或但吐痢心腹刺痛者或轉筋拘急疼痛或
但嘔而無物出或四肢逆冷而脈欲絶或煩悶昏塞
而欲死者此藥悉能主之
香薷(去土四兩)厚朴(去麄皮切碎姜汁炒令黃)白扁豆(各二兩)
右剉散每五錢水一盞酒一分同煎七分去滓水中
泥冷連喫二服立效不拘時候一方加黃連煎治中
暑腹傷風搐搦不消心胸煩燥只依本方宜清煎並
冷服暑月潮瀉亦加烏梅車前子一錢陳米一撮暑
月虚人復痛嘔泄加丁香白术炮附子木瓜各半錢
生薑五片亦名六和湯傷暑單有頭痛正方加山茵
蔯多服取效以上並熱服消暑徤脾或為末煉蜜為
膏酒服亦妙一方無白扁豆
黃連香薷散治陰陽不順清濁相干氣射中焦名為霍
亂由飽食醒鱠復啖乳酪海陸百品無所不食好飲
寒漿眠卧冷席風冷之氣傷於脾胃諸食結而不消
陰陽二氣壅而不反陽氣欲降陰氣欲升陰陽交錯
變成吐痢不已百脈昏亂榮衛虚冷搏於筋正宜服
之
香薷穗(一兩半)厚朴(去皮)黃連(各二兩剉入生姜四兩同研勻炒紫色)
右麄散每服三錢水一中酒半盞銀石器内慢火同
煎至七分去滓用新汲水頻頻浸換冷極令頓服之
冷則效速也又非時吐痢霍亂腹中撮痛大渴煩燥
四肢逆冷冷汗自出兩脚轉筋疼痛不可忍者須井
水浸冷頓服極效
消暑丸(一名消毒丸一名黃龍丸)治傷暑發熱頭熱脾胃不和煩渴
暈眩寒熱
半夏(醋五斤煑乾)甘草(炙)茯苓(去皮各半斤)
右為末生薑汁作薄糊為丸如梧桐子大每服五十
丸水下此藥合時須用好醋煎煮半夏薑汁作糊無
見生水臻至修合用之神效中暑為患藥下即甦傷
暑發熱頭痛用之尤驗夏用常服止渴利便雖多飲
水亦不爲害應是暑藥皆不及此若痰飲停積並用
薑湯嚥下入夏之後不可缺此丸細嚼尤好勝五苓
散者以五苓有猪苓澤瀉赤茯苓能瀉腎經兼有目
疾者不宜服秋深亦非宜也一方以蜜為丸脾虚
感暑嘔吐不食宜以局方枇杷葉散作生料煎煑吞
下六七十丸立效暑中食生冷等物過多或胸膈
痞塞嘔吐清水或乾嘔者宜以生薑鹽湯調下小烏
沈湯吞下即差江湖聞有消暑丸用醋煑半夏酒
煑黃連各半枳殼淨炒茯苓各四兩為丸任意吞下
臟腑不調服之多驗
地先散治傷寒後伏暑煩熱不安及煩熱虚勞
地骨皮(去木二兩)防風(去蘆一兩)甘草(炙半兩)
右剉散每服三錢水一盞半生薑五片煎不以時温
服
桂苓甘露飲(一名桂苓白术散出宣明論)治傷寒中暑胃氣飲食中
外一切所傷傳受濕熱内甚頭痛口乾吐瀉煩渴不
利間小便赤澁大便急痛濕熱霍亂吐痢腹滿痛悶
及小兒吐瀉驚風並宜服
茯苓(去皮)澤瀉(各一兩)甘草(炙)寒水石石膏(各二兩)
滑石(四兩)白术桂苓(去皮)猪苓(各半兩)
右為細末每服三錢温湯調下新水亦可生薑湯尤
良小兒每服一錢同上法此藥下神金丸止瀉痢無
不驗也并解内外諸邪所傷劉庭瑞方却不用猪
苓或日三服不計時候
桂苓丸(出利劑方)治大解暑毒煩渴飲水過多心腹滿小便
赤少
肉桂(去麄皮下見火)茯苓(去皮各等分)
右為細末煉蜜為丸每作八丸每服一丸用新汲水
或熟水嚼化下
治中暑不拘老少(一名黑散子出爲氏方)
右用不蚛皂角不計多少刮去黑皮燒煙欲盡用盆
合於地上周回用土遮縫勿令透煙每一兩皂角灰
用甘草末六錢每服一錢新汲水調下氣虚人温漿
水調下昏迷不省者不過兩服吳内翰備急方用皂
角五斤去皮弦炙焦存性甘草五兩蓋中暑人痰塞
關竅皂角能疎利去痰故也一方米飲下
清暑散(出楊氏家藏方)治伏暑傷熱燥渴懣悶嘔噦惡心或發
霍亂
硫黃(二兩)蛤粉(四兩)
右同研勻每服一錢新汲水調下不拘時候
治中暑甚妙(出傳信適用方)
右用上等重羅細麵以薑汁及水和成餅子暴乾却
碾末收之每用二三錢新汲水調下
治夏月大熱因飢中暑暈倒昏塞者(出傳信適用方)
右急煎米飲徐徐灌之候漸省只與大順散及温氣
藥服或大燥吐悶亂不止急取本人汗頭巾或頭髮
絞汁一盞入青黛一錢調灌須臾吐出惡毒涎水定
省後以温粥飲投之愈
去暑方(海上名方)
以平胃散用大蒜搗爛為丸服之
治伏暑悶絶
用香附子為細末冷水調服
救生散(出肘後方)治暑毒
用新胡麻一升炒令黑色取出攤乾碾末新汲水調
三錢或丸如彈子大新水化下丸着熱外不得以冷
物逼外得冷即死
解人中大熱方
取烏古瓦煎湯服
六合湯(出和劑方)治心脾不調氣不升降霍亂轉筋嘔吐瀉
泄寒熱交作痰喘咳𠻳胸膈痞滿頭目昏痛肢體浮
腫嗜卧倦怠小便赤澁并傷寒陰陽不分冐暑伏熱
煩悶或成痢疾中酒煩渴畏食婦人胎前産後並宜
服之
縮砂仁半夏(湯泡七次)杏仁(去皮尖)人參(去蘆)甘草(炙各一兩)
赤茯苓(去皮)藿香葉(拂去塵)白扁豆(薑汁略炒)木瓜(各二兩)
香薷厚朴(薑汁製各四兩)
右剉每服四錢水一盞半生薑三片棗子一枚煎至
八分去滓不時服内傷生冷通用
枇杷葉(出和濟方)治冐暑伏熱引飲過多脾胃傷冷飲食不
化胸膈痞悶嘔噦惡心頭目昏眩口乾煩渴肢體困
倦全不思食或陰陽不和致成霍亂吐痢轉筋煩燥
引飲
枇杷葉(去毛炙)陳皮(湯去白焙)丁香(各半兩)厚朴(去皮塗薑汁炙四兩)
白茅根麥門冬(去心焙)乾木瓜甘草(炙各一兩)
香薷(三分)
右搗羅為末每服二錢水一盞入生薑二片煎至七
分盞温温服温水調下亦得如煩燥用新汲水調下
不計時候小兒三歲以外可服半錢更量大小加減
香薷丸(出和劑方)治大人小兒傷暑伏熱煩渴倦悶頭目昏
眩胸膈煩滿嘔噦惡心口苦乾肢體困倦不思飲食
或發霍亂吐痢轉筋並宜服之
香薷(去土)紫蘇(去莖麄梗)乾木瓜(各一兩)丁香茯神(去木)
檀香(剉)藿香葉甘草(炙各五錢)
右為細末煉蜜和丸每兩作三十丸每服一丸至二
丸細嚼温湯下或新汲水化下亦得小兒每服半丸
不計時候
苓香湯(出醫大成)治夏秋暑濕恣食生冷遂霍亂陰陽相干
臍腹刺痛脇肋脹滿煩燥引飲無度
良薑(二兩)檀香(二兩)甘草(炙令赤二兩)丁香(二錢)川薑(三分炮)
附子(炮製去皮臍二兩)草荳䓻(五箇去皮麵褁煨)
右為細末每用藥末五錢水二升煎十數沸貯瓶内
沈井底作熟水服大能消暑止渴服之永無霍亂疾
來復丹(出仁齋直指方)均平陰陽治中暑昏迷霍亂瀉如水上
盛下虚裏寒外熱伏暑
透明硫黃(一兩)玄精石(一兩研細水飛)陳橘皮(去白)硝石(各一兩並)
(為細末入定楪内以微微火熳炒用柳篦不住手攪令隂陽氣相入再研極精)五靈脂(五臺)
(山者水澄去砂石日乾)青橘皮(去白各二兩)
右靈脂二橘皮為細末次入玄精末及硫黃硝石末
和畢以好醋打糊丸豌豆大每服五十丸空心米飲
下或五苓散下或水研灌亦得此藥可冷可熱治法
當與養正丹黑錫丹相類但體經不能鎮墜耳然硝
石旣寒佐以橘皮其性疎快硫黃且能利人若作暖
藥用以止瀉誤矣但霍亂一証吐痢交作蓋由飲
啖生冷或冒暑熱之氣中脘節閉揮霍變亂此藥通
利三焦分理陰陽服之最驗兼治及胃嘔吐其效
尤著中暑霍亂此藥最為切當小兒驚風用亦
有驗蓋已上證候皆由涎飲不節有以致之此藥温
利涎飲旣去則諸證悉除若男子婦人心腹作痛服
疎利之劑得效者未應遽補當以藥徐徐服之令大
便常通則痛不復作矣嘔吐用之其意亦然不可不
知腎厥頭疼亦宜服之老人寒秘悉能主之
一法治老人并虚損之人寒氣入腹大小便不通者
用生薑半兩連根葉和泥葱一莖鹽一捻豆豉五十
粒爛研略炒熱安臍中心作兩劑更易用之以利為
度亦良法也
大順散(出利劑方)治冐暑伏熱引飲過多脾胃受濕水穀不
分清濁相干陰陽氣逆霍亂嘔吐臟腑不調
甘草(剉長寸三十斤)杏仁(去皮尖炒)肉桂(去麄皮)乾薑(各四斤)
右先將甘草用白砂炒及八分黃熟次入乾薑同炒
令薑裂次入杏仁又同炒杏仁不作聲為度用篩隔
静候入桂一處搗羅為散每服二錢水一盞煎至七
分去滓温服如煩燥井花水調下不計時候以沸湯
點服亦得
桂苓甘露散(出劉先生直格方)治痰涎止欬調臟腑寒熱嘔吐
流温燥服之令人遍身氣液宣平及療水腫瀉痢不
止
官桂(半兩)人參(半兩)茯苓白术甘草葛根
澤瀉石膏寒水石(已上各一兩)滑石(二兩)木香(一分)
右為細末每服三錢白湯點下新水或薑湯亦可一
方無石膏
白虎湯(出儒門事親)
知母(一兩半去皮)甘草(一兩)粳米(一合)石膏(四兩亂紋者另為末)
右剉如麻豆大粳米拌勻用水一盞煎至六分去滓
温服無時日三四服或眩嘔者加半夏半兩薑製如
伏暑作寒熱未解宜和五苓散同煎服伏熱後或冷
水沐浴或喫冷物清氣在脾不覺解令日作寒慘壯
熱渾身洒淅宜加桂煎服出汗便解
玉露散(出儒門事親)治暑
寒水石滑石石膏苽蔞根(已上各四兩)甘草(二兩)
右為細末每服五錢新水調下
石膏散(出儒門事親)
石膏(一兩)人參(去蘆)甘草(炙已上各半兩)
右為細末新水蜜水調三錢生薑湯亦可
人參散(出宣明論)治身熱頭痛積熱黃瘦肌熱惡寒畜熱發
戰膈熱嘔吐煩渴濕熱瀉痢或目赤口瘡咽喉腫痛
或風昏眩虚汗肺痿勞𠻳不已者
石膏甘草(已上各一兩)滑石(四兩)寒水石(二兩)人參(半兩)
右爲末每服二錢温水調下食後(兼服梔子金花丸一名濟急解毒丸)
黃龍丸(出利劑方)治丈夫婦人伏暑發熱作渴嘔吐惡心年
深暑毒不瘥者
黃連(一斤去鬚剉碎)酒(二升半浸黃連稍過用火煑乾)
右細末麵糊丸如梧桐子大每服三十丸熟水下
傷酒過多臟毒下血大便泄瀉温米飲下食前二服
若盛夏於道途間為暑氣所中悶倒不省人事者急
扶在陰涼處切不可與冷水當以布巾衣物等項熱
湯熨臍下及丹田氣海續以湯淋布上令徹臍腹温
温即漸甦醒若商賈及工雇之人倉猝無湯掬路
中熱土於臍上仍撥開作竅令人便尿其中更以大
蒜爛研水調灌下一用道中熱土與大蒜等分爛
研水調服仍以大蒜少許置鼻中氣透即甦凡覺中
暑急嚼薑冷水一大碗嚥下暑氣中人謹不可揾以
冷水不宜單用冷水灌之來復丹消暑丸皆可用也
凡中暑證面垢六脈沈伏冷汗自出昏不知人先以
湯中如前法熨臍腹次用來復為末冷調灌之仍用
白虎湯竹葉石膏湯服之此一定之法不可改易多
有病家無主病人親故問疾各立一說各傳一方皆
謂屢經作效來者旣衆議論紛然不知孰是猶豫之
間遂致困篤莫若參以外證確意服藥無信浮言以
貽後悔
水瓢丸(出仁存方)治冒暑毒解煩渴
烏梅肉(四兩)甘草青鹽(各二兩)乾木瓜檀香
白茯苓(各一兩)麝香(二錢半製煉過隨藥加減使)
右除麝香别研餘並為細末煉蜜為丸每兩作三十
丸每服一丸含化或新汲水温水嚼下不拘時候一
方有人參
水葫蘆丸(出百一選方)
川百藥煎(三兩)人參(三錢)甘草麥門冬烏梅肉
白梅肉乾葛(已上各半兩)
右爲細末麵糊為丸如雞頭大每一丸含化夏月出
行一丸可度一日
治傷暑潮熱煩渴小便不利(方見泄痢門諸瀉類通苓散出危氏得效方)
右以通苓散每服三錢水一盞半燈心二十莖麥門
冬二十粒去心淡竹葉十片車前穗五莖煎不拘時
候服渴甚晩禾根少許白茅根五莖枇杷葉二片去
白毛蜜塗微炙煎用
桂苓丸(出仁存方)治中暑煩渴消痰飲寬膈
桂心白术(各二兩)赤茯苓(二兩)烏梅肉(二兩半)
甘生薑(一兩)甘草(半兩)
右為末蜜丸如彈子大每服一丸嚼細熟水下或至
二丸
五苓散(出宣明論)治傷暑煩渴引飲無度兼治傷寒温熱表
裏未解煩渴飲水水入即吐或小便不利及汗出表
解煩渴不止又治霍亂吐痢瘟疫瘴瘧煩渴小便赤
澁
澤瀉(二兩半)桂心(一兩)猪苓(去皮)赤苓(去皮)白术(去蘆各一兩半)
右為末每服二錢沸湯調下不拘時候服訖多飲熱
湯汗出即愈温熱病加甘草一兩炙瘀熱在裏
身發黃疸濃煎茵蔯湯食前服疸病發渴及中暑引
飲白水調服小兒加白术末少許發虚熱每料綿
黃茋人參麥門冬去心各一兩分陰陽退寒熱山
茵蔯車前草每服各二根止瀉加紫蘇陳米各少
許薑汁半匕久痢加肉荳蔲五錢每服鹽梅一枚
赤痢烏梅一枚粟穀二枚去蒂赤膜醋炒白痢
粟穀二枚製同上粟米一撮腹痛南木香半錢渴
烏梅一箇枇杷葉二片去白毛糯米一撮伏暑鼻
衂白茅花一握小便血以生料者每服加梔子三
箇車前子一撮煩熱心神恍惚硃砂一錢燈心二
十莖麥門冬二十粒去心淡竹葉十片車前草二根
傷暑吐血白毛花一握熱瀉車前子一撮麥門
冬二十粒去心暑濕瀉紫蘇五葉木瓜三片車前
子一撮傷暑頭痛濃煎葱白湯大便水瀉小便
不利加真車前子末少許不省人事者宜先服蘇
合香丸候其甦省却以此藥加黃連羌活各一錢
暑濕腫滿香蘇散合和加生薑三片木瓜二片車前
草二根伏暑頭疼小便澁濁加山茵蔯車前草各
二根霍亂吐痢加木瓜二片藿香少許生薑三片
傷暑腹痛加陳大蓼三寸陳壁土一指頭大木瓜
二片臟腑有熱便血加黃連厚朴枳殼烏梅各一
錢小便血瞿麥穗一錢車前子一撮燈心二十莖
並加之感暑濕手足繾痛痺冷合和香蘇散每服
四錢薑三片木瓜三片陳大蓼三寸煎服畱滓再加
葱葉椒葉陳大蓼各一握水一斗煑七分先薰後洗
立效胸氣作痛行步艱辛每料加入木瓜羌活炒蒼
术枳殼去穰陳皮半夏甘草各一兩成十味每服加
生薑三片葱白二根脾胃不和嘔逆惡冐暑心腹
脹滿去羌活加藿香烏梅各一錢状熱大渴肚皮
熱或五心熱加燈心二十莖麥門冬去心白茅根各
一錢淡竹葉十片晚禾根淨洗一握四時感冐嘔泄
亦合和香蘇散每服四錢加生薑五片木瓜二片
諸熱毒小便赤濁每服四錢加車前子黃連去鬚各
一錢則清利已上皆温服暑月煩燥潮熱甚加茵蔯
車前子各二莖苦竹葉七片山梔三枚手劈破又
方治煩渴去桂心加人參謂之春澤湯濕瀉身痛
加蒼术少許秋多淫雨人患瘟疫在冬時服之效尤
妙一方加辰砂瘀熱心煩醫說戴宅崇甫因母病孝
誠感於北辰夢授此藥但五苓散用桂小柴胡用人
參正氣用厚朴備急丸用乾薑之類欲其剛柔相濟
亦寸攻守之意故方書謂五苓散無桂及隔年者俱
不可用近日鋪家有去桂五苓散不知者為其所悞
若去桂而入參卻謂之春澤湯彭宅祕傳良方又謂
五苓散加用生薑汁為丸如雞頭大煎五苓散服道
途間亦可
胃苓湯(一名胃苓散出存仁方)治傷暑煩渴引飲所下如水
五苓散平胃散
右二藥相合每服二錢紫蘇烏梅煎湯下未效加木
香縮砂白朮丁香煎服來復丹亦可
冷香飲子(出劑生方)治老人虚人伏暑煩燥引飲無度惡心
疲倦服涼藥不得者此方主之夏宜常服
草菓仁(三兩)附子(炮去皮臍)橘紅(各一兩)甘草(灸半兩)
右㕮咀每服一兩水二碗生薑十片煎至半碗去滓
沈冷旋旋服不拘時候一方無生薑煎
潑火散(一名地榆散出百選方)治傷暑煩燥發渴口苦舌乾頭痛
惡心不思飲食昏迷不省人事欲死者及治血痢婦
人熱崩
青皮赤芍藥黃連(去鬚)地榆(各等分)
右為細末每服三錢冷水調下如蓄熱而氣血妄行
加甘草等分一方漿水調服治血痢水一盞煎服
黃龍丸(出百一選方)治冐暑毒解煩渴頭疼嘔逆
半夏(半斤釅醋一斗浸三日入銀器中慢火熬盡取出新汲水晒洗乾為度)甘草(一兩)
右為末生薑自然汁丸梧桐子大食後新汲水下三
五十丸
三陳湯(出仁齋直指方)治傷暑復感冷及内傷生冷
半夏(製)橘紅(各五兩)茯苓(三兩)甘草(炙二兩)
右㕮咀每服三錢薑七片小烏梅一枚煎服感冷更
添生薑
水浸丹(出和劑方)治伏暑傷冷冷熱不調霍亂吐痢口乾煩
燥渴飲食積聚並宜服之
巴豆(大者二十五箇去皮心膜研去油盡如粉)黃丹(炒研羅過取一兩一分)
右同研勻用黃蠟鎔作汁和為丸梧桐子大每服五
丸以水浸少頃别以新汲水吞下不拘時候一方有
輕粉一錢此藥經伏時方過取下所積之物即安糜
粥自養稍不將攝恣其所欲而食病即復矣
二氣丹(出濟生方)治伏暑傷冷二氣交錯中脘痞悶或頭痛
惡心並皆治之
硝石硫黃(等分)
右爲末於銀石器内文武火上炒令鵝黃色再研細
用糯米糊為丸如梧桐子大每服四十丸新汲水送
下不拘時候一方水丸如指大每一丸細嚼臘茶下
冰黃散(一名卻暑散出劑科方)治冐暑伏熱頭目昏暈嘔吐瀉痢
口乾煩渴背寒面垢
赤茯苓(去皮)甘草(生各四兩)寒食麵生薑(切碎捽麵勻日乾各一斤)
右為細末每服二錢新汲水或冷水調下不拘時候
(一方無赤茯苓)
通草散(出經驗濟世方)治伏暑下血加久痢崇寧二年自太府
出為發運由夏及秋患痢兩月一日一夜三四十次
然血多白少名醫皆曰此痢也聞泗州青陽鎮李中
和助教善醫即遣人召之中和至看脈即曰此非痢
始甚怒之徐叩之李曰血多白少小便澁少即痢其
言中余之病心已神之乃是舊因伏暑暑小便傳導
入大腑由心經而過遂化為血由大腑而下故其狀
似痢而非痢也但令大小便各歸本狀即安
木通通草(各半兩)澤瀉(一分)竹茹(二錢少用不妨老人減半)
右剉如大米粒或為細末就剉時即每服秤三錢水
一盞煎至七分温服細末即每服抄二錢依前法煎
食後中夜卧各一服便住信知天下有如此妙醫余
家數婢患久痢服之皆安故記傳後
益元散(出經驗良方)治身熱嘔吐泄瀉腸澼下痢赤白治便
閉淋痛利小便偏主腸胃中積聚寒熱益精氣通九
竅六腑津液去留結消蓄水止渴利中除煩熱心燥
治腹脹痛補益五臟大養脾胃之氣理内傷陰痿安
魂定魄補五勞七傷一切虛損主癎痓驚悸徤忘止
煩滿短氣臟傷咳嗽療飲食不下肌肉疼痛治口瘡
牙齒㾇蝕明耳目壯筋骨通血脈和氣血消水穀保
真元解百藥酒食邪毒耐勞役飢渴寒熱辟中外諸
邪所傷久服強志輕身駐顔延壽及解中暑傷寒疫
癘飢飽勞損憂愁思慮主心怒驚恐傳染并汗後遺
熱勞復諸疾并解兩感傷寒能令徧身結滯宣通氣
和而愈及婦人下乳催生并産後損液血衰隂陽熱
甚一切熱証並宜服之兼才患方發吹乳或已覺吹
乳癤頻服即愈乃神驗之妙藥惟有孕婦人不得服
恐滑胎也
膩白滑石(六兩)甘草(一兩炙)
右為極細末每服三錢蜜少許温水調下無蜜亦得
日三服欲冷新汲水調下發汗煎葱白豆豉湯併三
四服此藥解散熱甚多服無害有益
穀神散(出仁存方)治中暑泄瀉
陳倉米(一升)乾薑(一兩)甘草(一兩)楮實(青者蒸晒一升)
右為細末飯飲調下二錢食前服
二黃丸(出經效濟世方)治伏暑狂燥及下血痢泄瀉等凡因暑
而得疾者皆治
黃連(去鬚)黃栢(去鹿皮各二兩)肉荳蔲(二箇)乾薑(一分炮)
右為細末水麵糊丸如梧子大再暴乾每服三十丸
温熱水下患痢甘草湯下水瀉米飲下
治伏暑暴瀉兼去暑毒(一名枇杷葉散出鮑氏方)
枇杷葉(去毛)生薑(温秤)罌粟穀(去穰蒂各三錢)
右細剉用水二大盞蜜一合粟米百餘粒酒半合同
煎至一盞以下温服一服即愈暑天有初感便渴或
赤或白小便不利燥煩而嘔此由暑而得當用五苓
散六和湯未止用此方有嘔者勿用
玉壺丹(出經效濟世方)
硫黃(一兩)焰硝(二兩或二兩半)菉米細末(四兩或五兩)
右各生用為末以菉豆粉糊為丸如櫻桃大每服一
丸同油麻薄荷嚼新水下或嚼生薑亦佳或丸如桐
子大新水吞數十丸亦可
異功敵暑丸(出存仁方)治伏暑或吐或瀉有效
黃連(一斤淨)陳倉米(二升水一碗拌濕)
右於鍋内如爨飯法米熟為度晒乾為末以水為丸
如梧桐子大每服三五十丸飯湯下不以時
治伏暑吐瀉陰陽不分(一名防己湯出楊氏家藏方)
防己白芷(各等分)
右為細末每服一錢新水調下不拘時
檀香丸(一方含化丸出十便良方)解暑毒
檀香末(一錢)杏仁(去皮二錢半)烏梅肉(二兩)紫蘇葉(一兩)
茴香(三錢半)百藥煎(二錢半)甘草(一兩半)
右為細末煉蜜為丸如彈子大非時含化
香薷剉散(出仁齋直指方)治解暑毒止霍亂
香薷(二兩)厚朴(製一兩)茯苓陳皮甘草(炙各半兩)
良薑(三錢)
右剉細末服二錢半作一服鹽一捻水煎服一方有
乾薑無良薑
解一切暑毒欲死者使服之立甦(出本事方)
半夏(四兩醋一升半煑盡醋焙乾)甘草(一兩)肉桂(一兩)赤茯苓(二兩)
白茯苓(一兩)
右為末用生薑汁作麵糊為丸如小豆大每服五十
丸熱水下若身大熱背微惡寒心中煩悶時時欲嘔
渴不能飲頭目昏痛惡見日光遇涼稍清起居如故
此由飲食失宜胃空虚熱留胃口其脈虚大而數謂
之中暑
治熱暍心悶方(一名橘皮甘草湯出聖惠方)
用飲熱湯亦可内少乾薑橘皮甘草煮飲之稍稍咽
勿頓使飽但以熱土及熬灰土壅臍上佳一方無乾
薑有生薑
鎮靈丹(一名降氣丹出楊氏家藏方)治中暍冰雪不能解者陰陽交
錯中脘痞寒頭疼惡心
太陰玄精石硫黃盆硝(已上各一兩)
右細研入銀器内炒令鵝黃色候冷入輕粉一錢同
再研極細宿蒸餅水浸過細乾搜和丸如雞頭肉大
清辰井花水面北叩齒七遍吞下一兩丸(一方無輕粉)
治熱暍方(一名蒜漿出千金方)及暑渴逡巡悶絶不救
取道上熱塵土以壅心上少冷即易氣通止又以熱
土壅臍上令人尿之臍中温即愈一方以大蒜二瓣
研爛水和服之石林避暑錄云親治一御馬之僕立
甦
又方(出聖惠方)治夏月中熱暍死
用濃煑蓼取汁三升飲之即愈不瘥更灌
又方(出千金方)
以使人嘘其心令暖易人為之
又方(出千金方)
用炮狗子若雞著心上熨之
又方(出聖惠方)
用灌地漿一盞即愈如人行路中旋以利器掘開一
穴入水其中搗之却取爛漿以飲死者即愈
又方(出聖惠方)
用黃連半兩去鬚水一大盞煎至五分去滓温服之
又方(出聖惠方)
用地黃汁一盞服之
又方(出聖惠方)
用水半升和麵一大抄攪服
治夏月中熱暍死(出聖濟總錄)
以搗葛蒲汁飲一二升
又方(出千金方)
取屋上南畔熱瓦熨心易之
中熱不能食
用生薑搗汁和蜜服
治暑渴方(出海上名方)
用百藥煎蠟茶為末烏梅肉丸如雞頭大含化名為
水瓢丸
白梅湯治中熱五心煩燥虚亂嘔吐口乾煩渴津液不
通
白梅(二十九斤)檀香(十兩)甘草(十三斤半)鹽(炒十五斤)
右為末每服一錢擦生薑新水下酒後乾噦惡心話
澁如茶喫
竹葉石膏湯(出仁齋直指方)治伏暑内外熱熾煩燥大渴不可
攻者
石膏(半斤)半夏(湯洗七次焙一兩二錢半)麥門冬(去心二兩七錢半)
人參甘草(炒各一兩)
右為末每二錢薑五片青竹葉七片粳米百粒水煎
服
滌煩丸(出楊氏家藏方)治積年伏暑遇夏頭昏肢體倦怠不進
飲食煩渴多困
茴香(一兩炒)檳榔(一枚)大黃(一兩濕紙裹煨)
右為細末用白麵與藥末等分滴水和為丸如梧桐
子大每服五丸臨卧爛嚼温酒送下
五聖湯(出楊氏家藏方)治暑積年深每遇夏月不進飲食疲倦
少力見日色則頭目昏痛惡心多睡
貫衆黃連(去鬚皮)甘草(微炙)吳茱萸(湯浸七次)白茯苓(去皮)
(五味並生用各半兩)
右㕮咀平分二服每服水一碗半煎至一碗去滓放
冷候日午時先取香熟甜瓜一枚切去皮作十二片
先嚼瓜一片呷藥一二呷送下了再如前嚼瓜一片
呷藥一二呷看喫得幾片以藥汁盡為度不損脾胃
不動臟腑須是覺大煩燥時方可服之
茅根散(出楊氏家藏方)治伏熱傷冷心神恍惚大渴不止腸鳴
腹疼不思飲食
白茅根(一兩)人參(去蘆頭一兩)厚朴(去麄皮半兩薑製)香薷(一兩去土)
右為細末每服二錢水一盞入酒半盞同煎至一盞
水中沈冷服不拘時
橘皮湯(出永類鈐方)治傷暑痰逆惡寒若不惡寒宜竹皮湯
甘草(半兩)人參(一分)橘皮(去白二兩)
右㕮咀每服三錢加竹茹一塊薑四片棗一枚煎熱
服
玉壺丸(出廣南衛生方)治中暑伏熱昏困不省人事
白麵(四兩白者)白礬(半兩生用)硫黃(半兩生用)
右為末拌勻新水丸如梧桐子大每服五十丸新水
下不拘時候
續傳信方造桂漿法(出十便良方)治中毒夏月飲之解煩渴
益氣清痰桂末二大兩白蜜一斤以水二斗先煎取
一斗待冷入新&KR0008;缾中後下二物攪二三百轉令勻
先以油單一重益加上紙七重以繩封之每日去紙
一重七日開之藥成氣香味美格韻絶高今人亦多
作故并著其法宜換冷水浸瓶底
熟水法(出十便良方)治中暑毒
大肉荳䓻(一箇)甘草(一分)
右為末以生薑二兩取汁去滓入上件藥末熬成膏
每取少許投熱湯
蠟梅丸(出十便良方)治止渴生津
蠟梅花(末)乾薑(末)甘草(末)枇杷葉百藥煎
烏梅肉(各一兩)蠟(五兩)
右熔蠟開投蜜二兩和上件藥搗二三百下丸如雞
頭大夏月長途一日服一丸妙
十全飲子(出十便良方)治傷病瘧中暑等疾
人參白茯苓乾山藥白扁豆紫蘇葉
香薷葉甘草厚朴半夏白术(各等分)
右為麄末每服二錢水一盞薑三片煎七分去滓以
新汲水沈冷服妙若覺煩燥方可沈冷服如脾胃弱
只温如常服
黃耆湯(出十便良方)治暑月口乾煩燥渴湯不思食
黃耆地黃芍藥五味子麥門冬
茯苓(各半兩)甘草(一分)
右為麄散每服三錢以水一大盞生薑三片棗二箇
烏梅一箇煎服非時
四君子湯(出鮑氏方)治怯弱人用暑藥太過脈虚而熱不退
或微渴冷熱藥皆難投只用此加陳皮徐徐調之或
瀉入生薑或生白薑少許
人參白术茯苓甘草(各等分)
右為散每服四錢煎服
治中暑迷悶欲死(出傳信適用方)
右取蒜一瓣生嚼以新水送下或不能嚼水研灌之
立可救熱死人切勿便與冷水及卧冷地正如凍死
人須先與冷水若遽近火即死一法行路暍死人唯
得置日中或令近火以熱湯灌之即活一方爛嚼蒜
三兩瓣温水送下
二香散(出如宜方)治夏月得病頭疼身熱伏暑傷寒疑惑之
間
香薷散香蘇散
右等分水煎腦痛加連鬚葱煎又方二香散對藿香
正氣散名正氣二香散若先飲冷後傷暑者五苓散
主之此必下痞濃生薑湯調服佳或四君子湯調中
亦可中和後或小便不利或莖中痛(出濟生拔萃方)
蒲黃(三錢)滑石(五錢)生甘草(一錢)
右為細末熱水調下
橘皮半夏湯(出衛生家寳方)治中暑伏暑乃痰在胸膈服此大
有大效
陳橘皮(六兩去穰)白术(三兩去蘆頭)白茯苓(三兩)人參(一兩)
枳殼(一兩去穰麩炒)當歸(一兩去蘆頭)半夏(三兩湯洗七次剉如米)
甘草(三分炙)
右除半夏外㕮咀同拌勻每服大三錢生薑六片棗
二枚水一盞煎至七分去滓温服不拘時候
飲靈丸(出衛生家寳方)治中暑神效
牛膽製天南星(無以法製半夏代)人參茯苓桔梗
乾葛麥門冬桂(去皮)紫蘇葉(極香者)甘草(炒已上各一兩)
烏梅肉餘甘子(去核二味各一兩半餘甘無以百藥煎代)
右為末以夾絹篩過煉硬蜜和勻入臼杵數百下先
以酥塗杵丸如櫻桃大生硃砂為衣常用一丸含
化舌下靈液濈濈湧出此藥大去水息除煩下氣老
人虚熱宜服此藥若燥渴嚼三二丸麥門冬水送下
此藥仍無藥石氣味
水瓢丸(出衛生家寳方)消暑毒
丁香枝杕(一兩)甘草(半斤炙)白梅肉(三兩為末)烏梅肉(一斤)
紫蘇葉(去土三兩)檀香(半兩)麝香(一字)
右為細末蒸熟藥支木瓜兩枝同蜜拌和為丸如彈
子大温熟水嚼下不拘時候每服一丸
金露解毒丸(出衛生家寳方)大治暑毒
舶上明淨硫黃蛤粉已上各一斤右為末用連皮生
薑作片子取自然汁為丸如彈子大陰乾每服一丸
生薑薄荷研細入蜜一小匙新水調下
玉壺丸(出衛生家寳方)治暑氣
硫黃(一分)寒水石石膏(煅)盆硝甘草
菉豆粉(各一兩半)大陰玄精石(一兩)
右為細末蒸餅丸如彈子大與生薑同嚼新水下
良薑香薷湯(出澹寮方)治伏暑傷冷致作霍亂
陳皮(去白)藿香葉香薷葉甘草(炒)生薑(和皮)
良薑(炒)棗子(去核)紫蘇葉木瓜(去種)
右剉散每服三錢重煎服一方用木瓜香薷高良薑
等分煎服一方用藿香葉良薑木瓜各半兩水二盞
服一方用胡椒菉豆粉各四十粒研破水煎服或為
末研木瓜湯調一方以平胃散五苓散等分和為一
處熱湯點服若因暑霍亂煩燥發渴隨意飲浸冷香
薷散或縮脾飲病去藥除不宜過多陽明養宗筋
屬腎與夫大腸今暴下暴吐津液頓亡外傷四氣内
積七情飲食甜膩攻開諸脈枯削於筋宗筋失養必
致攣急則卵縮舌卷為難治之
滑石甘桔湯(出鮑氏方)治臟腑緼熱氣實燥渴心神煩燥口
苦唇焦咽膈不快至於腫痛小便秘澁大便亦實感
暑煩渴
滑石(五兩)甘草(一兩)桔梗(一兩)
右為末每服二錢煎八分食前旋利愈病在膈上食
後服一方去桔梗名滑石六一湯
凡中暍死不可便得冷便死療之方(出金匱方)
屈草帶繞暍人臍使三兩人溺其中令温亦可用熱
土和屈草亦可扣瓦碗底按及車缸以著暍人臍取令
溺須得流去此謂道路窮卒無湯當令溺其中欲使
人多溺取令温若有湯便可與之不可泥及車缸恐此
物冷暍旣在夏月得熱泥土暖車缸亦可用也一法
若有湯便與之亦可温冷暖又方以新水調麵服一
兩盞煑麵湯尤妙
人參益氣湯(出試效方)商人杜彦達五月間兩手指麻木四
肢困倦怠隋嗜卧乃熱傷元氣也
黃芪(八錢)生甘草(半兩)炙甘草(二錢)人參(半兩)升麻(三錢)
白芍藥(三錢)五味子(百四十箇)柴胡(二錢半)
右㕮咀分作四服每服水二盞煎至一盞去滓稍熱
服食遠神效
暑毒連脾濕在脚不泄不痢則瘧獨煉雄黃蒸餅和卻
甘草作湯服之安樂若作别治醫家大錯(虞丞相夢中韻語出)
(永類鈴方)
治熱暍方(出千金方)
張死人口令通以暖湯徐徐灌口中小舉死人頭令
湯入腹須臾即蘇
主胸中伏熱下氣清痰化食(出本草)
以橘皮半兩微熬作末如茶法煎呷之
治暑氣(出本草)
用甜瓜暑月服之永不中暑氣
治傷暑(出本草)
以建茶煎飲之
治夏月熱煩悶不止(出本草)
搗小蘇葉取汁半升服之立瘥一方用苗生絞汁服
去熱(出本草)
以櫸樹皮削取裏皮去上甲煎夏日作飲服之
治煩熱少睡多渴(出本草)
用小麥作飲水淘食之
療熱止渴(出本草)
以芋蒸煑冷啖之
除熱病(出本草)
以天名精搗汁夏月服之良
水沈散(出楊氏家藏方)治伏暑傷冷霍亂轉筋虚煩燥渴心腹
撮痛吐痢交作四肢逆冷
香薷葉(三兩)白茯苓(一兩去皮)厚朴(去麄皮蘸生薑汁炙令紫色秤三兩)
白扁豆(一兩)丁香(半兩)甘草(半兩炙)
右件為細末每服三錢水一盞入好酒半盞同煎至
一盞水中沈冷服不拘時候
治時中伏暑
右用香附子手中捈去皮入薑汁炒香熟為末入沙
糖如龍眼大先嚼油麻少許次嚼藥冷水送下當時
便覺清涼
又方
右用薑汁沙糖丸不炒同前
治人中大熱
用芹菜作虀葅食之或煑食亦得
普濟方卷一百十七
