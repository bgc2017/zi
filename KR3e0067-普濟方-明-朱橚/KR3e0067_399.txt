普濟方卷三百九十九明周王朱橚撰
嬰兒諸疝諸蟲
諸疝(附論)
夫腎主納氣乃人之氣海腎虚為風寒所乘為暑濕所
襲為喜怒驚恐所傷而水結不散又與邪氣摶聚於中
為奔疝為奔豚為小腸氣為膀胱等證不特外腎小腸
作痛或攻刺腰脇或遊走背膂或氣搶心心下痛滿或
痛遶臍傍或脇之左右如杯或臍之上下如臂或腸中
累累如桃李或胃脘覆大如盤或壯熱惡寒或洒淅寒
熱有大小便秘者有裏急而下泄者其於隂間則卵有
小大伸縮上下不常嚢有腫脹急痛而發渴無定夾冷
驚怒則塊物上逼嚢根或攻腹脇皆謂腎氣治法大綱
風則散之寒則温之暑則解其熱濕則滲其水驚怒則
調其心氣水與氣摶則行其小便其間又以治腎氣藥
參之大要流行疎利為先母曰腎虚不敢疎泄盖腎為
邪氣所干若非疎利病何由愈倘或姑息畏虚妄投剛
補之劑使大小腑秘而不通邪氣入腹冲心危殆必矣
然腎氣雖虚得之當明冷熱及冷熱不調之證盖冷者
脇邊及外腎清冷小便清而多遇寒則發熱者内夾暑
氣或積酒毒熱藥則外腎與小腹俱熱小便數而澁遇
熱則甚冷熱不調者小腹外腎乍冷乍熱大小便或澁
或利用藥温凉流行疎導於其中矣若逆氣長吁中脘
停酸躁悶嘔吐最為惡候乃天一生水腎實主宗筋聚
於隂氣必藉陽明胃土以養今脾土未強腎水既涸脾
土又焦隂陽不升降榮衛不流行大小便秘澁腎胃兩
虚必為酸汁而暴吐者難治
方
金鈴子丸(出危氏方)治疝氣小腹痛引腰脊攣曲身不能直
木香㯽榔三稜蓬术(炮)青皮(去白)陳皮川
棟肉芫花(醋浸炒各半兩)辣桂牽牛(生取仁研各二錢)川巴
豆肉(去油一錢)
右為末麵糊丸麻子大每丸空心午前各一服薑湯
下
小㯽榔丸(一名神效丸出危氏方)治疝氣小腹痛引腰脊攣曲身
不能直疝氣因何得邪風在腎經流傳并血聚如此
漸成形冷氣結在臟因兹小腹疼本經無補法疎利
藥通靈
芫花(醋浸炒)木香㯽榔三稜(炒各半兩)茯苓青皮
(去白)全蝎肉桂附子(炮)硇砂(各一分)
右為末將硇砂浸洗去土頓在湯瓶上候成膏子和
糖醋打麵糊丸如菉荳大每服三十丸空心温酒送
下未效再服(昔日有一人患此服之斷根今三十年不發矣)
化生丸(出楊氏家藏)治疝氣小腸痛上連腰脊曲飲食不進
痿黃身不能直服此藥後宜炙脊俞三壯立瘥百藥
俱試惟此最效
木香(一分炒)㯽榔(半兩生)青皮(巴豆炒半兩去巴豆)陳皮(炮)三稜
莪术(用湿紙裹煨取出槌切炒)川楝(去核)芫花(米醋浸炒各半兩)
右為細末麵糊丸如麥米大熟水下空心一服臨睡
一服
治小兒狐疝傷損生㿗(出聖惠方)
芍藥茯苓(各十八銖)防葵(一作防風)大黃(各半兩)半夏桂
心蜀椒(各六銖)
右為末蜜和丸如豆大每服一丸日午服可加至三
丸
玉蟾煮裩藥(出端竹堂)歌曰三歲嬰兒性不調休教少子放
疎嬌一張衲被幪頭側自有神仙路一條
山茱萸蛇床子牡礪川椒吳茱萸葱
白(帶鬚各等分)
右㕮咀每服用三錢熬水熏洗患處
硃砂丸(出御藥院)治小兒疝氣
硃砂(一錢研)當門子(一枚如皂子大重分半)石燕子(燒醋淬五遍)史
君子(末)訶子(炮出核為末各一錢)木香(三字)
右為細末用米飲為丸如黍米大從一丸至七丸薄
荷湯下日二服早晚乳食前各一服
當歸散(出直指方)治疝氣大腑秘小腹隂嚢牽引撮聚痛甚
辣桂牽牛(炒取仁各半兩)北大黃桃仁(浸去皮焙各二錢半)全
蝎(一錢)
右剉散每一錢入蜜煎温服已利後以青皮陳皮茯
苓木香縮砂甘草為散生薑煎和胃唇青不治
牡丹丸(一名桃仁丸出聖惠方)治小兒疝氣
桃仁(炒去皮二錢)牡丹白蒺藜(炒去刺)桂心(各半兩)郁李
仁(去皮炒一錢)
右為末煉蜜丸如小豆大三歲用三十丸温酒下一
方治小兒腹虚冷因多啼氣下致令隂腫加黃蘖半
分微炙用
茴香散(出全嬰方)治小兒疳疝氣攻隂核腫大
茴香(炒)川棟子(去核)牽牛巴戟(各等分)
右為末三歲半錢燈心湯調下一方牽牛為末糊丸
小豆大三歲三十丸米湯下常服尤佳
香附丸(出朱氏集驗)治膀胱疝氣外腎腫痛
牽牛(炒)香附子(炒)石燕(煆紅酒浸研)巴豆(七粒同牽牛炒去巴豆)
右末為丸用萆麻湯下
金鈴散(出危氏方)治疝氣作痛時先曲腰啼哭眼中無淚脚
冷唇乾額上多汗或外腎釣上隂嚢偏大
金鈴子(一兩炒去核)縮砂(七錢半去殼)蓽澄茄木香(各五錢)
右為末每服一錢大者二錢鹽湯或好酒調服
煨棗方治小兒腸氣痛
斑蝥(不去頭足十箇)大棗(一觔去核)
右將斑蝥入大棗内濕紙包煨香熟去蝥空腹食棗
桂心湯下
治小兒狐疝氣偏墜有大小時時上下者(出濟生拔萃)
蜘蛛(十四枚熬焦)桂(半兩)
右為散每服一錢日再酒調下蜜丸亦可
治小兒寒疝腹痛大汗出(出肘後方)
濃煮梨葉汁七合頓服以意消息可作三四度飲之
大良
治小兒疝氣并腎氣
以葛袋盛鹽於戶口懸之大人以手撚抖盡即愈
治小兒疝發時腫痛如刺(全嬰方)
以生射干汁取下飲之亦可為丸服之
紫蘇子丸(出楊氏家藏)治臟寒氣疝腹痛加木香
真紫蘇子(楝淨)陳橘皮(去白各一兩)高良薑桂心人
參(各半兩)木香(一分炮)
右為末煉蜜丸如芡實或如圓眼細嚼米飲下小兒
白湯化下一丸霍亂吐瀉急服煎霍香湯下尤妙
備急方(出楊氏家藏)治證同前
沉香木香
右以水磨濃傾小盞内逐次磨一服許煎數沸即服
無不作效
茴香散(朱氏集驗)治小兒弔疝大人膀胱疝氣痛
京三稜(炮)茴香(炒)甘草没藥
右等分為末煎釣藤湯調下葱湯亦可
桃仁湯(出朱氏集驗方)治弔疝幼雛服之取效
木饅頭(切碎用葱炒)桃仁(鹽炒)
右二味等分為細末每服二錢温酒下
治偏墜吊疝方(出朱氏集驗方)
正氣散一貼入釣藤煎服即愈
牡丹丸治小兒隂疝偏腫
牡丹皮豉(炒)防風(去义)黃蘖(去粗皮微炙)滑石(别研)桂(去粗)
(皮各一兩)
右為末煉蜜和丸如麻子大一二歲兒每服五丸米
飲下早晨日晩各一服量大小加减
治吊氣(出朱氏集驗方)
鈎藤亁薑甘草(各等分)
右為末湯點下
吊腹氣痛未成者(出鮑氏方)
蘿蔔子茴香枳殼甘草(各等分)
右為散煎入少蜜再煎服痛甚者加少木香
又方(出鮑氏方)
蓬术枳殼木香甘草(半兩)没藥(二錢)乳香(一錢)鈎
藤勾(炒半兩)
右為末蜜丸如芡實大釣藤湯下量與服
立甦散(出朱氏集驗方)治小腸氣
蛜&KR0008;(九個去毒)馬蘭花(二錢水浸一宿)木香(一錢)没藥(半錢)胡椒(為末)
(半錢)
右為末蘭香酒調下
隂腫(附論)
夫隂腫核腫者由兒啼怒躽氣逆不順乘虚而行隂偏
大又因甘肥不節生冷過度致生疳氣結不行流入隂
中更或傷暑毒或觸風邪使血氣與邪氣相摶停結不
散則成隂腫巢氏曰邪氣衝於隂與血氣相摶則成隂
腫小兒隂腫者為足少隂為腎之經其氣下通於隂
小兒有少隂之經虚者而為風邪之氣衝於隂與血氣
相摶結則令隂腫也人有常言天生地長多與小兒
近地然兒有大小壯弱起止中節可也夫苟腎經氣虚
或坐石不起冷氣旋之或近地經久風邪濕氣傷之不
為隂腫幾希矣間有啼呌怒氣閉繫於下結聚不散加
以水竇不行亦能發為此疾
方
治小兒核腫壮熱有實(千金方)
青木香甘遂石膏甘草(各十八銖)麝香大黃
前胡(各一兩)黃芩(半兩)
右㕮咀以水七升煮取一升九合每服三合日四夜
二
甘遂丸(出聖惠方)治小兒隂腫壯熱
甘遂(一分煨令微黃)麝香(一分細研)川大黃(剉微炒一兩)前胡(二兩去蘆)
(頭)黃芩(半兩)木香(一兩)
右為末煉蜜和丸如菉豆大三歲兒每於食前以温
水下三丸量兒大小以意加减
三白散(出危氏方)治膀胱藴熱風濕相乘隂囊腫脹大小便
不利
白牽牛(二兩)桑白皮白术木通(去節)陳皮(去白各半兩)
右為末每服二錢薑湯調空心服治盤腸氣釣先服
此後服鈎藤膏
桃仁丸(出危氏方)治啼呌怒氣閉繫於下結聚不散水竇不行
桃仁(去皮尖麩炒三分)辣桂牽牛(炮取仁)牡丹皮白蒺
䔧(炒搗去刺)北大黃(各三錢)
右為末煉蜜丸如麻子大每服五丸或七丸青皮木
通葱白鹽少許煎湯灌下或煎大流氣飲研青木香
丸灌下一方無辣桂
大黃散(出聖惠方)治小兒隂腫
大黃(一分)木通(一分)桑根白皮(半兩)羌活(一分)川朴硝(三分)
右搗羅為散一二歲每服一錢水一小盞煎五分去滓温
服量兒大小分減
海蛤散(出醫方集成)治小兒陰腫由啼呌怒氣繫於下乘虚
而行故成此疾宜服
海蛤蘹香子(炒各三分)薏苡仁白术㯽榔(各半兩麫裹煨)
右為末食前温酒調下半錢量兒大小以意加減
治小兒氣卵之疾
破故紙蘿蔔子黑牽牛橘核(各等分各炒焦黃色)
右為細末酒糊丸如菉豆大每服三十丸鹽湯下
牡丹丸(出聖惠方)治小兒隂腫為腸虚冷多啼躽氣下所為宜服
牡丹桂心郁李仁(去皮微炒各半兩)桃仁(一分去皮尖雙仁麩炒微黃)
右搗羅為末煉蜜丸如麻子大一二歲每服以温水
下五丸早晨午後各一服量兒大小加減
牛蒡膏(出聖惠方)治小兒隂卒腫脹痛
生牛蒡汁(二大盞熬如膏)赤小豆末(半兩)肉桂末(一分)
右藥相和如膏塗兒腫處立消
漆燕散治小兒隂核氣結腫大或偏腫疼痛
漆燕(一枚入瓦瓶内鹽泥固濟隂亁炭火燒通赤為度放冷研令細)續隨子(去皮一分)
右為細散每服半錢米飲調下
治小兒隂腫(出聖惠方)
小荳(一合)川大黃(半兩剉生用)
右為細散用鷄子白調塗兒隂腫處亁即昜之
蛇床仁湯熨方(出聖惠方)
蛇床仁(一兩)柳蚛屑(一兩)
右藥以水一大碗煎六七沸洗之取其滓以帛褁熨
兒腫處
治小兒隂腫(出聖惠方)用狐莖炙搗為末酒服之下半錢
又方(出千金方)用斫桑木白汁塗之
又方(出千金方)用搗蕪菁塗之
又方(出聖惠方)用搗垣衣傅之
又方(出聖惠方)以衣中白魚傅之差一方書中白魚
鷄翅散(出全嬰方)治小兒隂核腫大
用鷄翅六莖燒灰京三稜煎湯調塗左腫用左翅右
腫用右翅一方單有鷄翅燒灰服之(古今錄驗云治隂大如斗)
三稜散(出全嬰方)治小兒隂疝核腫
用京三稜麵褁煨焦去麵將三稜為末三歲半錢空
心鹽湯下大小加减
蟬螁散(出危氏方)治隂嚢忽腫多坐地為風或蟲蟻吹著
用蟬螁半兩水一碗煎湯洗腫處其痛立止腫亦消
再温再洗後仍與五苓散加燈心煎服
地龍膏(出直指方)治外腎腫硬或疝或風熱暴腫及隂瘡
用亁地龍不拘多少為末先以葱椒湯於避風處洗
次用津唾調傅其上外腎熱者鷄子清調傅或加牡
蠣少許亦可一方加葱液調塗一方只用地龍糞生
薄荷汁調塗尤妙
牡蠣散(出危氏方)治外腎腫大莖物通明
用牡礪粉研極細先以津唾塗腫處次用糝傅
治卵腫(出危氏方)
研桃仁唾調傅亦治婦人隂腫燥痒一方治兒隂腫
以桃仁研為膏温酒化下豇豆大服之日三服大小
加减
遇仙方(出危氏方)治風熱腎焮赤腫痛日夜啼呌不退數日
皮如鷄卵殼愈而復作
用老杉木燒灰入膩粉清油調傅效昔滁州趙使君
云長子數歲時患此證忽見一道人說此方一傅遂
愈
五苓散(出危氏方)治隂核氣結腫大釣痛因啼怒不止傷動
隂氣結聚不散得之或胎婦啼泣過傷令兒生下小
腸氣閉加以風冷血水相聚水氣上乘於肺故先啼
而後疝痛外腎木硬臍下痛楚不可忍惟利二便則
安以木通葱白茴香食鹽煎湯調下得小便利為效
治小兒隂卒腫痛(出聖惠方)用蔓菁子末以猪脂調傅之
又方(出聖惠方)用馬鞭草爛搗褁之日二易之
水萍散(出全嬰方)治小兒隂嚢腫色如琉璃又治瘡痘入目
用浮萍草為末三歲煎葱白湯調下一錢
治小兒地風或蟲蟻吹着隂腫(出經驗良方)
用葱地内蚯蚓糞甘草汁塗一方無甘草水調塗
治小兒隂腫(出千金方)用猪屎五升水煮沸布裹安腫上
皂角膏(出危氏方)瀉腎氣治腎經有熱隂嚢赤腫釣痛大腸
祕澁
大黃(五錢)黑牽牛(半生半炒)猪牙皂角(各一兩)
右為末煉蜜丸菉荳大每服七粒温水空心下
茴香散(出楊氏藏方)治小兒外腎腫大腸悶作痛
香附子(去殼巴豆二十七粒炒焦去巴豆不用)茴香(炒各半兩)
右件為細末每服半錢煎紫蘇湯調下如是三歲以
上服一錢乳食前空心下
立消散(出楊氏家藏方)治小兒隂腫脹痛
赤芍藥赤小豆枳殼(麵炒去穰)
右件等分濃煎栢枝湯調藥傅腫處亁即以栢枝湯
潤之
桃仁方(出醫方如選)治小兒足少隂之經虚而受風邪者衝
於下經則成隂腫病宜用經效
桃仁(湯浸去皮尖䨇仁麩炒微黃三分)牡丹(半兩)白蒺藜(半兩微炒去刺)桂
心(半兩)郁李仁(湯浸去皮微炒一分)
右件藥搗羅為末煉蜜和丸如黍米大每服十粒以
温酒下乳食前量兒大小加减
治百二十日内隂腫如柿大者(出朱氏集驗方)
大黃黃芩黃連黃栢
右各等分燒留性為末以雄猪膽汁調抹服則消毒
散血
一方(出海上方)治小兒隂嚢虚腫以生甘草調地龍糞塗之
治小兒隂嚢腫脹明亮(出本草)用石灰湯放温洗之數次
立效
治小兒外腎腫痛(出朱氏集驗方)
生地黃甘草
右各等分為末煎服立效
又方(出朱氏集驗方)五苓散煎蘿蔔子湯調下即愈
偏墜(附論)
夫小兒偏㿗者是隂核偏腫大亦由啼怒躽氣不正所
致其偏者乘虚而行故謂偏結也
方
防葵丸(出聖惠方)治小兒隂偏大卵核堅硬
防葵牡丹桂心黃蘖(剉)滑石(以上各一兩)
豉(半兩微炒)
右搗羅為末煉蜜和丸如麻子大三四歲兒以粥飲
下五丸早晨晚後各一服量兒大小以意加减
五等丸(出千金方)治小兒隂偏大又隂核堅㿗方
黃蘖香豉牡丹防風桂心(各二兩)
右為末蜜丸如大豆兒三歲飲服五丸加至十丸兒
小以意酌量着乳頭上服之
乳香丸(一名妙香丹出全嬰方)治小兒疝氣偏墜
乳香青木香昆布(洗各三錢)牽牛(炒)藿香(各半兩)
右為細末煉蜜或棗肉丸如小豆大三歲二十丸鹽
湯送下一方用牡蠣湯下
蘹香子丸(出聖惠方)治小兒偏墜或氣攻小腹疼痛
蘹香子(微炒搗末)古文錢青(細研)硇砂(細研各一分)桃仁(四十九枚)
(去皮尖雙仁生用)
右研令勻湯浸蒸餅和丸如麻子大二三歲每服以
橘皮湯下三丸
萬靈丸(出全嬰方)治小兒疝氣偏墜
京三稜(濕紙裹煨)茴香(炒各一兩)斑蝥(一錢蛤粉炒去頭足)
右為末酒糊丸如小豆大三歲五丸茴香湯下食前
常服漸退住藥
牡丹散(出濟生方)治小兒卵腫偏墜
用防風丹皮等分為末每服二錢温酒調服鹽湯亦
可又千金方取生白頭翁根(三月上除日取者佳)搗隨偏腫處
傅一宿當作瘡二十日愈治隂㿗偏大又聖惠方治
偏墜或氣攻小腹疼痛用蛇床仁末半兩馬鞭草汁
一合相和如膏塗隂腫處效又本草治小兒偏墜服
防葵丸令兒坐於土中午時灸卵下偏墜處七壯
石鷰子丸(出楊氏家藏方)治小兒啼哭躽氣不正動繫於隂偏
墜腫脹小腹作痛
木香㯽榔(各一錢)石鷰子(二枚火炙醋淬七遍)史君子肉(一錢)郁
李仁(一分湯浸去皮尖研如膏)
右件前四味為細末次入郁李仁同研勻煮麵糊為
丸如黍米大每服十丸煎紫蘇陳橘皮湯送下乳食
前
金鈴散(出楊氏家藏方)治小兒隂核偏腫疼痛往來
金鈴子(一兩取肉微炒)馬蘭花(炒黃)茴香(炒黃)蒔蘿(三味各半兩)
右為細末每服一錢煎木瓜湯調下乳食空心服
㿗疝(附論)
夫小兒核氣結腫大者㿗疝也由稟受之月肝經虚弱
因啼怒軀氣筋脉下墜繫於隂氣則筋脉緩縱結聚不
散是為㿗疝也若氣偏虚則其腫亦偏盖足厥隂肝之
經環隂噐抵少腹是動則為㿗疝少腹痛
方
狐隂丸治小兒隂㿗
狐隂(一具炙黃)蜚生蟲(十四枚炙微黃)桂(去粗皮)附子(炮裂去皮臍)乾
薑(炮)蒺藜子(炒去刺)細辛(去苗各三分)桃仁(湯浸去皮尖䨇仁炒别研)
卷栢(各一兩半)
右為末煉蜜和丸如麻子大一二歲兒米飲下五丸
空心日晩各一服量大小加减一方有消石亦作滑
石
昆布丸(出聖惠方)治小兒㿗疝攻注連腎外嚢腫脹或疼痛
偏墜
昆布(三分洗醎味)蘹香子(半兩微炒)木香甘草(炙微赤剉)黃蘖
(剉)丁香爛牡蠣(生用)銅青(已上各一分)
右為末用熟棗肉為丸如麻子大每一二歲兒煎甘
草湯下三丸量兒大小加减
桃仁丸治小兒隂㿗日夜疼痛
桃仁(三分湯浸去皮尖䨇仁微炒)川大黃(半兩剉微炒)赤芍藥(半兩)防
葵(半兩)半夏(一分浸洗七遍去滑)桂心(一兩)赤茯苓(半兩)川椒(一分去目)
(閉口者微炒去汗)
右為末煉蜜和丸如菉荳大每三歲兒食前以温酒
下五丸量兒大小虚實加减一方治小兒隂㿗氣疝
發作無時者一方無桃仁防葵名芍藥丸
白蒺藜散(出聖惠方)治小兒隂㿗不消
白蒺藜(半兩微炒去刺)香豉(半兩微炒)鼠婦䗪虫(微炙)川大黃
(剉微炙)桂心細辛(已上各一分)
右為細末一二歲兒每服以温酒調下半錢早晩後
各一服量兒大小加减
薏苡仁散(出聖惠方)治小兒㿗疝
薏苡仁芍藥土瓜根蛇床子(微炒)黃芩(去黑心)
桔梗(炒)蛇含(各三分)
右搗羅為散一二歲兒每服半錢匕空心温酒調下
日晩後再服量大小加减一方治小兒隂㿗腫硬或
時疼痛無蛇含有地膚子
木香散(出聖惠方)治小兒隂㿗腫脹
木香白蒺藜(微炒去刺)地膚子昆布(洗去醎味)枳殼(麵炒)
(令黃去穰)槐子(已上各一分)狐隂(一具醋炙令焦黃)
右搗羅為末一二歲兒空心以粥飲調下半錢晩後
再服量兒大小以意加减
治小兒隂㿗腫大不消方(出聖惠方)
硼砂(一分)
右以水研化塗之立效
治小兒隂㿗(出聖惠方)取莧菜根搗碎傅之立差馬鞭草傅
亦佳
蓖麻丸治小兒㿗疝
蓖麻仁(三十枚)棘剛子(去皮二十枚)石燕子(燒一枚)滑石(末二)
(錢)麝香(研半錢)
右為末麵糊和丸如菉荳大每服五十丸空心煎燈
心湯下
魁蛤散(出聖惠方)治小兒隂㿗衆藥不效
魁蛤(三分細研)狗隂(一具炙令黃)白术(半兩)桂心(一分)
右搗羅為末一二歲兒每於空心以粥飲調下半錢
晩後再服酒下量兒大小加减
韭子丸治小兒隂㿗
韭子(炒二兩半)附子(炮製去皮臍三分)狐隂(一具炙黃)
右為末煉蜜和丸如麻子大一二歲兒每服五丸米
飲下早晨夜卧各一服量兒大小加减
三應散治小兒肝經虚弱筋脉緩縱氣脉下墜隂氣
腫大久成㿗疝
蘹香蟲(一枚研汁)膩粉(二錢匕)胡黃連(末一分)
右同研令乾每服一字匕陳米飲調下不拘時
滑石丸治小兒㿗疝腫鞭疼痛
滑石(碎)澤蘭(各二錢)粉霜(一錢)續随子(去皮半兩)
右為末白麵糊和丸如菉荳大五歲以下五丸五歲
以上七丸豆䓻酒下空心臨卧服
土瓜根散(出千金方)治小兒氣㿗并隂㿗腫硬時復疼痛
土瓜根赤芍藥當歸(各一兩)
右㕮咀以水二升煎取一升服五合日二
桂心散(出千金方)治小兒隂㿗腫硬
桂心(一兩)地膚子(一兩)白术(一兩)
右搗羅為細末三歲兒每服以温酒調下半錢匕日
三服量兒大小以意加减一方治小兒狐疝傷損生
㿗以蜜為丸白酒服之亦可治大人
治小兒㿗及隂㿗腫硬
用蜥蜴二枚燒末酒服之一二歲服半錢早晩各一
服量兒大小加减
木通散治小兒㿗疝發作疼痛
木通(剉)膽礬(硏各一分)
右研為散每服半錢匕米飲調下
治小兒㿗疝腫痛偏墜或氣攻小腹疼痛
用枳殼三兩微炒搗為散每用栢枝煎濃汁調厚塗
兒嚢腫處妙
治小兒隂㿗日夜疼痛
用蝟皮一箇燒存性研細卧熱酒調下一錢匕
治小兒隂㿗(隂㿗核大小也)
取杜父魚擘開口咬之七下(此魚生溪澗下背有刺大頭開口長二三寸色)
(黑班如吹砂而短也)
治小兒卵㿗用桃仁細研傅之
諸蟲(附論)
夫小兒有九蟲一曰伏蟲長四分二曰長蟲一名蚘蟲
長一尺貫心則殺人三曰白蟲長一寸長至四五寸亦
能殺人四曰肉蟲狀如爛杏令人煩滿五曰肺蟲狀如
蠶令人嗽欬六曰胃蟲狀如蝦蟇令人嘔吐喜噦七曰
弱蟲又名鬲蟲令人多唾八曰赤蟲狀如生肉令人腸
鳴九曰蟯蟲狀如蝸蟲令人下部中痒九蟲之中三蟲
最甚而為病之尤者莫如蚘由小兒氣血不調臟腑虚
弱或食生冷或嗜肥甘胃中氣緩故生諸蟲者腸胃之
間多則為痒劇則為㿗或因瘡瘍變成癰疽惡瘡又有
寸白蟲者長一寸色白小𥚹因食生魚牛脂冷物或飲
乳致生此蟲損人精氣令人心腹痛長若及一尺亦能
殺人凡此諸蟲品類不可悉數皆可通以化蟲藥治之
欲知蟲證者凡腹痛之脉當沈弦若反洪大者蚘也肘
外垢聚甚者蟲也蟲痛者由兒三歲之後甘肥不節
生冷過度食生粟炙肉魚生皆致生蟲其蟲因臟腑虚
弱而動或食甘肥而動或胃冷而動或胃熱而動動則
上下往來腹痛攻心㽲疼呌哭仰身揮手心神悶亂吐
涎吐沫或吐清水飲食不成膚沉默默其蟲不療傷心
害人保生云蚘蟲九蟲之數腹中皆有之小兒食乳而
哺早或食甜過多胃虚蟲動令兒腹痛惡心口吐清水
腹上青筋是其證也
方
烏梅丹(出醫方妙選)治小兒久痢蟲動及傷寒蛔厥並宜服
之
烏梅肉(一百枚炒焦)川黃連(三兩)亁薑(二兩)當歸(洗焙乾二兩)附
子(一兩炮製去皮臍)細辛桂(一兩刮去粗皮)人參(一兩去蘆頭)蜀椒
(一兩揀去閉目䨇仁者炒香熱出汗)黃蘖(一兩)
右為細末煉蜜和丸於石臼中𢷬一二百下丸如黍
米大每服十粒米飲下量兒大小加减
大蘆薈丸治疳殺蟲和胃止瀉
胡黃連黃連白蕪荑(去扇秤)蘆薈木香青
橘皮雷丸鶴虱(微炒各半兩)麝香(研二分别入)
右為細末粟米飯丸如菉豆大米飲下一二十丸無
時
議曰小兒疳積蟲積皆由食肉太早脾胃本弱受之
不磨癥傷不化何况更加以肥膩冷硬之物腸胃虚
怯因積生蟲只有三種蛔苗胃也蛔多令兒喜食滋
味肉脯之物腹肚緊脹心胷膨滿苗多令兒消瘦神
困肚脹青筋疳氣漸盛腸鳴瀉臭食即嘔噦胃多令
兒喜食酒肉食不生肌常作困道嗔脹脇煩躁迷悶
眠不安蓆並宜服此其蟲自化盛用利下仍湏調胃
和氣助之
下蟲丸(出活幼口議)治小兒多蛔蟲苗蟲食蟲疳蟲血蟲並
宜服之
鶴虱(炒一錢)光粉(炒二錢)膩粉(三大錢匕)史君子(一百箇炒)㯽榔
(一錢生)龍牙根(二錢生)貫衆(子午卯酉日採取百方驗綠色者炒焦二錢)龍
膽根(二錢)苦楝根皮(酒炙二錢)
右為細末水煮麵糊為丸如麻子大每服三五十丸
空心食前甘草湯下或以猪肉清汁羹服之尤妙仍
以調脾和胃佐之
貫衆丸治小兒九蟲
貫衆(一兩一分去白蟲)顴盧(三兩去長虫)蕪荑(去長蟲)狼牙(各一兩去)
(胃蟲)蜀漆(去燒蟲)雷丸(一兩半去赤蟲)白薑蠶(去弱蟲)厚朴(去粗皮生)
(薑汁炒去肺蟲)石蜜(去蚘蟲各三分)
右為末煉白蜜和丸如麻子大每服量兒大小加减
四五歲以苦酒漿下五丸空腹服之以知為度未知
稍加至十丸
治小兒香煎丸治小兒蟲動腹啼呌口吐涎沫
乳香沉香(各一錢)肉荳䓻(一箇煨)百草霜木香
丁香(各一錢)巴豆(一十四粒出油如霜)
右為末煮酒封頭蠟和丸如菉豆大每服三五丸淡
生薑湯送下如患肚痛不止服之大效常服以通為
度又云此方加沉乳二香藥即名感應丸宜療小兒
虚中積證冷積癥積疳積食積脾氣乳積盤腸蟲痛
及胃久虚臟腑中脘不和痞氣欝結或瀉或痢或嘔
或噦腹肚疼痛兒體虚嬴不堪動轉者並與服之
此方比珍珠丸等取積大不同只恐服此未能通利
若已通利誠為之幸如胃仍虚當以和脾生胃之藥
斟酌用之一方釣藤湯下凡用藥下蟲湏在月初
蟲頭向上可下仍湏空心凌早下後以和胃藥調之
史君子餅治因喫食粗肉肥甘生熱肌瘦體虚口吐
清涎唇間紫色腹中絞痛口鼻中出黑色蟲不治
史君子(四十箇去殼)雷丸(半兩)定粉(二分)輕粉(半錢)青箱子
鶴虱(各一分)
右為末用鷄鴨卵和蒸為餅先將此藥隔日夜五更
服後葱湯丸取下
化蟲丸治小兒好食炭土不長肌膚五心煩熱鼻赤
齒搖
蕪荑黃連神麯麥蘖烏梅(已上各微炒)陳皮
(去白各等分)
右為末麯糊丸黍米大空心米飲肥猪汁尤佳量兒
大小下一二十丸
白蘚皮丸治小兒諸蟲大啼時作心腹脹
白蘚皮(半兩)苦楝根(半兩)鶴虱(炒半兩)定粉青橘皮(湯浸)
(去白焙半兩)石灰(一分)
右為細末麵糊和丸如菉荳大每服十丸煎史君子
湯下不拘時候
奪命丹治小兒蟲動不止攻心危困
狼牙草扁竹苦參(各一兩)雷丸鶴虱(㨂净)薏苡
仁(各半兩)
右為細末糯米飯和丸如黍米大每服十粒取生地
黃汁下量兒大小加减
棕櫚散治小兒痔疾皆由勞傷過度損動血氣其裏
有蟲甚細
棕櫚(一兩燒灰)荆芥(一兩去枝梗)側栢(一兩炙黃)牛膝(半兩)枳殼(半兩)
黃耆(半兩)
右為細末每服半錢米飲調下乳食前
遣蟲丸治小兒蟲動腹動啼呌口吐涎沫
㯽榔蕪荑雷丸定粉鶴虱(炒各等分)
右為末煎苦楝根湯和丸如小豆大每服三十丸煎
史君子湯送下食前又云如蟲攻下部燒艾烟熏
安蟲散治小兒喫物粗肌膚消瘦蟲生腹内極痛不
可忍者終日啼哭或平時哺食甘肥油膩不知節省
或因臟腑虚弱而動或因食甘肥而動其動則腹中
疼痛發作腫聚往來上下痛無休止亦攻心痛呌哭
合眼仰身撲手心神悶亂嘔噦涎沫吐清水四肢羸
困面色青共黃飲食進不生肌膚或寒或熱沉沉嘿
嘿不的知病之去處其蟲不療則子母相生無有休
止長一尺則能害人及治蟲咬心痛來去不定不思
乳食(一名化蟲丸一名鶴虱散)
真胡粉(炒)㯽榔川楝子肉(炒去核一方用苦楝根去浮皮)鶴虱
(炒各二兩)白礬(二錢半生用)
右為末米飲調痛時及空心服之或以麵糊為丸如
麻子大一歲兒服五丸温漿水入生清油一二點打
勻下温米飲下亦得不拘時候其蟲細小者皆化為
水大者自下一方化蟲丹月初服尤妙
化蟲散
雷丸(二錢)史君子(十箇)鶴虱(一錢)生大黃(一錢)甘草(一錢)
右為末肉汁調服
千金散治小兒疳蚘動心痛面伏地卧口吐清水痰
涎
白㯽榔(剉一錢)紫楝根(剉)石榴根皮(剉)鶴虱(炒令煙出)蘆
薈(研各半兩)
右為散空心熱茶調下一錢匕更看小兒大小加减
一方無蘆薈用生乾地黃一方忌餳糖黏滑食
化蟲丸治小兒寒熱傷脾蟲痛瀉青黑色减乳食
木香(一分)㯽榔(炒二枚)胡粉苦楝根鶴虱(炒各二分)
右為末麵糊丸如麻子大一二歲兒每服十丸温粥
飲下日二差即止
鶴虱散治小兒蟲痛面好伏地口吐清水
鶴虱(炒)苦楝根(各一分)㯽榔(剉一枚)牽牛子(炒一分)史君
子(去皮十枚)
右為散每服半錢匕米飲調下
㯽榔散治蟲痛
㯽榔貫衆石菖蒲木香甘草(各一兩)
右㕮咀用水一盞煎服
黑金散(出醫方妙選)治小兒蟲煩預先服之得眠睡為驗
乾漆(二兩)肉桂(一兩)草豆䓻(半兩)石榴根(半兩)精明雄黃(半兩)
(水磨者)
右於瓦噐中燒存性搗羅為末乳鉢内研極細每服
一字至半錢研入麝香少許煎粟米調下量兒大小
加减
補胃膏(出醫方妙選)治小兒腹痛不可忍者瀉利蟲煩
高良薑(一兩微炮)肉桂(一兩刮去皮)肉豆䓻(半兩)乾漆(半兩燒存性)
烏梅肉(半兩炒乾)
右為末煉蜜丸如鷄頭子大每服一粒至二粒米飲
化下乳食前一方有白术無烏梅肉麵糊丸如粒米
大
蝟皮散(出醫方妙選)治小兒痔疾皆由勞傷過度損動血氣
其裏有蟲甚細
蝟皮(一兩燒灰)鱉甲(一兩塗醋炙黃去裙襴)蛇蛻皮(一兩燒灰)露蜂房
(半兩微炒)麝香(一錢)
右為末每服半錢米飲調下量兒大小加减
香雷散(出醫方妙選)治小兒諸蟲動啼呌不止
雷丸鶴虱苦楝根淡蕪荑(各半兩)
右為末每服一字至半錢用生精猪肉汁調下食前
服
勝金丸治小兒疳蟲痛取效
龍膽定粉(研)黃連(去鬚)烏梅肉(炒各等分)
右為末煉蜜丸如麻子大每十丸米泔下
㯽榔散治小兒蟲痛頻發面青嘔吐冷痰漸漸肌瘦
㯽榔(剉一枚)酸石榴皮(剉)苦楝根(剉)陳橘皮(湯浸去白焙各)
(一分)
右為散每服半錢匕米飲調下食前服
赤石脂丸治小兒胃虚蟲動
赤石脂(細研二錢)肉豆䓻(燒存性二枚)橡實(五枚)莨菪子(淘去浮土)
(五枚)
右為橡實并莨菪一處炒令黑色與赤石脂豆䓻同
搗羅為末入蟾酥少許用麵糊丸如黃米大每服五
丸米飲下蟲痛煎苦楝根湯下小兒瀉泄頻服良
乾漆散(永類鈴方)專治小兒疳蟲腹痛
乾漆(炒煙出一錢)史君子(取肉十四枚)楝木皮(東邊皮厚者暴乾去粗皮)
(一兩)蕪荑(一錢半)
右為末每服一字二三歲半錢四五歲一錢砂糖熟
水調下一日三服
化蟲丸(出楊氏家藏)治因疳生蟲五心煩熱
蕪荑(炒)黃連(炒去蘆)神麯(炒)麥蘖(炒去芽各等分)
右為末麵糊丸如黍米大空心米湯下一方用猪膽
汁麵糊為丸米飲下肥猪肉汁尤佳
黃金散(出醫方妙選)治小兒吐痢腹蟲動者
乾漆(一兩)白蕪荑肉豆䓻(各半兩)精明雄黃(三分細研)
右研細每服半錢葱白湯入生油一點同調下湏調
令勻熟藥冷即再温動乳前服
安蟲丸(一名川楝九出錢氏方)治上中二焦虚或胃氣蟲咬心動
及痛
乾漆(三分折碎炒烟出盡)雄黃(一分)巴豆霜(一錢)
右為細末麵糊丸黍米大看小兒大小與服取東引
石榴根煎湯下痛者煎苦楝根湯下或蕪荑湯下五
七丸至二三十丸發時服
萬安散治小兒疳渴蟲動心痛
蝦蟇蛇蛻皮蟬殼(各等分燒)
右為散用麝香半錢同研每服一字匕日午温水調
下午後煎柳枝湯浴用青紗帛子蓋之其蟲自出
蕪荑散(出聖惠方)治小兒寸白蟲蛔蟲動作多吐清水
白蕪荑(一兩半)狼牙草(一兩)白蘝(半兩)
右為散每服半錢匕以苦酒二合空心調服立差
化蟲散治小兒蟲痛不可忍
白丁香(一錢)㯽榔(剉一枚)雷丸(一錢)
右為散每服一字或半錢匕米飲調下嬭食後服
滴金丸治小兒蟲動心腹痛
雄黃麝香(各半錢)白礬(三錢)
右為末粟米飯和丸如麻子大每服五丸煎苦楝湯
下
化蟲丸治小兒疳蟲㽲刺腹痛及蛔蟲常服化其蟲
去根
蕪荑(一分)㯽榔(剉二錢)鶴虱(炒半兩)
右為末獖猪膽丸如麻子大每服五丸七歲十丸陳
米飲吞下一日三服
治小兒三蟲(出千金方)
雷丸芎藭(各等分)
右為末每服一錢匕日三
蕪荑散(出全嬰方)治上中二焦虚或胃寒蟲動及痛小兒蟲
咬心痛面青唇紫口吐涎沫可食
白蕪荑(去皮秤)乾漆(各等分)
右為細末每服一字半錢或一錢米飲調下發時服
靈白散(一名靈礬散出醫方集成)治蟲咬心痛欲絶
五靈脂(二錢)白礬(枯半錢)
右研勻每服一二錢水一盞煎至半盞温服當吐出
蟲為效
史君子餅(出經驗良方)取疳蛔蟲
史君子鸕鷀糞(各等分)
右為末鷄子一箇打破併藥為餅蒸熟五更初食其
蟲立可出
麝香散治小兒諸蟲及一切疳蟲
麝香(研一分)夜明砂(一兩)
右為末每服半錢匕葱白湯調下
楝實散治小兒蟲痛
楝實鷄糞(等分)
右為散每服半錢匕冷水調下
治蟲方(出經驗良方)
用乾漆一兩搗碎炒令烟盡出油用新汲水入生麻
油空心吞下一方調下一字不過三服當取下蟲即
差
治小兒疳蟲
取羊蹄葉作菜食之良亦觧胡夷魚鮭魚鱣魚之毒
治小兒因喫食粗肥甘生熱肌瘦體虚口吐清涎唇間
紫色腹中絞痛口鼻中出黑色蟲不治
用四君子湯每服二錢苦楝根少許煎湯調服
治小兒蟲證腹痛啼哭如口角青者蟲證也抱起稍
止卧之則大啼盖卧則蟲攻上起則蟲攻下故也(出經)
(驗良方)
以平胃散加生硫黃一粒如小指大煎服痛即止
又方
用白蕪荑㯽榔各一兩蒸餅為丸每服二十丸熟水
下
治小兒蟲(出經驗良方)
用石榴皮桑白皮椿皮苦楝根皮等分為末水煎服
治小兒諸蟲疼痛不止者
以史君子火煨為末以殼煎湯送下宜於月初四五
間服之其蟲自下
化蟲丸(出仁存方)
鶴虱(去土)胡粉㯽榔白礬(半生半枯)苦楝根(各半兩)蕪
荑黃連酸石榴皮(各一分)
右為末以麵糊丸如麻子大一歲兒三丸漿水入香
油三五滴下其蟲小者化為水大者自下加雷丸或
用猪瘦肉湯下亦可
化蟲丸(出直指方)治蟲痛
蕪荑川鶴虱鷄心㯽榔亁蝦蟇(炙焦各一分)蘆
薈
右為末雄猪膽汁為丸麻子大每服五丸陳皮飲下
或史君子煎湯送下凡蟲月首則頭向上凌晨可服
藥
人參湯治小兒疳蟲咬心痛不時日夜不睡
人參桂(去粗皮)桃柳枝(剉焙)狼牙乳香(研)青橘皮
(去白焙炒)吳茱萸(湯浸焙炒各一兩)古老錢(四文火煆)
右粗搗篩每服一錢水六分煎至四分去滓温服量
兒大小加减服之
楝根湯治小兒蚘蟲攻心痛
楝根皮(有子者)酸石榴根槐根(各一握切碎用東引者)
右以水三盞煎取一盞去滓空心頓服以藥盞合之
即瀉蟲出仰之即吐蟲出神驗量兒大小加减
夏少保傳經驗蟲動痛極不可忍方
用乾漆半兩㯽榔一箇生用窑老一塊再煆細研三
件一處為末空心熱酒服良久取下少保門子之兒
十歲心痛危亟服藥不痊遂用此方取下蟲即愈
化蟲丸治小兒脾胃虚弱面黃肌瘦或大便有蟲出
或有諸蟲腹内作痛並宜服之
亁漆(炒烟盡二錢半)雄黃(另研水飛二錢半)蕪荑(另研極細)狗脊(剉各二錢)
巴豆霜(一錢)
右先將亁漆狗脊為細末次入雄黃蕪荑巴豆霜同
研勻水麵糊為丸一二歲兒如粟米大每服五七丸
三四歲如麻子大每服七八丸乳汁送下或煎石榴
湯送下或煎蕪荑湯送下更效日進二服如有蟲即
時化作濃水便下大效
抵聖散治小兒殺蟲定疼痛
苦楝(二兩)白蕪荑(半兩)
右為末水一盞藥末一錢煎取二分放冷待發時服
之
雄麝散治小兒蟲動心腹撮痛口吐涎沫
乾漆(炒青煙出)史君子(炮去殼各三錢)雄黃(半兩别研)麝香(一錢别研)
右為細末每服半錢煎苦楝根湯下
史君子散治小兒飲食不調恣食肥膩蟲作㽲痛唇
青白嘔吐涎沫發渴往來宜服此藥取蟲
史君子(二十枚炮去殼)蕪荑(别研半兩)㯽榔(一錢)大腹子(二枚)
右件為細末次入蕪荑仁同研勻每服一錢至二錢
煮猪肉湯下
香蘇散治諸蟲腹痛疳食氣積肚緊痞氣
紫蘇香附(各二兩)陳皮(製一兩)甘草(炙半兩)
右㕮咀薑䓤煎熱服内加川芎白芷名芎芷香蘇散
内加三稜莪术丁香史君子苦楝根皮名君子香蘇
散治小兒蟲氣痛内加木瓜㯽榔蘇木烏藥羌活蒼
术名行氣散多加大黃治脚氣
茴香丸治蟲積氣痛
陳皮茱萸三稜莪术丁香枳殼(炒)茴
香(炒)㯽榔(炒去巴)神麯麥芽史君子(一百箇)
右為末醋糊為丸菉豆大空心飯飲吞下或薑湯吞
下亦可
小青木香丸治蟲痛氣刺腹肚疳積盤腸一切等候
並宜服此藥
青木香(鹽炒)胡椒白薑烏梅茴香(炒)
右等分為末用湯浸烏梅肉煨大蒜共搗爛和每服
二三十粒空心陳皮湯下
取蟲立效丸
史君子(三錢)㯽榔(半錢)輕粉(二字)
右為末入煎鷄子餅少許爛飯數粒搗成丸輕粉為
衣每服四五十丸五更初肉湯吞下後進宣藥
殺蟲神妙丸
苦楝根皮(握下二三寸炒)川楝子石榴皮史君子
蕪荑仁(炒)㯽榔鉛錫灰輕粉莪术巴豆
(去心膜油)三稜青皮&KR0008;子蛤粉(鷄子黃一枚)
右等分為末醋糊為丸如麻子大每服用二三十丸
空心煎桃柳條湯下或五更用茶清肉湯連進三兩
服立通有效
治小兒大腹殺蟲
用苦耽苗子煮汁服亦生搗絞汁服
蛔蟲(附論)
夫蚘蟲九蟲之内一蟲也長一尺亦有長五六寸者或
因臟腑虚弱而動或食甘肥而動其動則腹中痛發作
積聚往來上下痛有休止亦致心痛口多吐涎及清水
貫傷心者死凡小兒有蟲火煨史君子與食以殼煎湯
送下甚妙人多於臨卧服又無日分多不效唯於月初
四初五間五更服之至日午前蟲盡下乃以和胃温平
藥一二服調理或有蟲痛發作似癎但目不舒手不搐
唯只心痛也蛔蟲長此證候作與脾氣冷積虚積大
抵相似然小兒腹肚緊脹天明呌喚吐津沫要羹肉喫
方小安乃蛔蟲候脾氣多噎逆飲食不下虚中有積腹
緊弔痛冷積脹緊膨滿心腹不任坐卧兩脇心膈上
下攻刺疼痛脹先與下蟲丸殺蟲其蟲困次與晶丸推
下餘證各與調胃藥服却推下積宜服小沉香煎丸
又云小兒疳積蟲積皆由食肉太早脾胃本弱受之不
磨癥傷不化何况更加肥膩冷硬之物腸胃虚怯因積
生蟲只有三種蛔苗胃也蛔多令兒喜食滋味肉脯之
物腹肚緊脹心胸膨滿苗多令兒消瘦神困肚脹青筋
疳氣漸盛腸鳴瀉臭食即嘔噦胃多令兒喜食酒肉食
不生肥常作困頓腹脇脹煩躁迷悶眠不安席並宜服
此其蟲自化蛔蟲痛面白無光心腹痛口中沫及清水
出發痛有時安蟲散主之小兒本怯者多此病積痛食
痛虚痛大同小異惟蟲痛者當口淡而沫自出(辛氏女年五歲)
(病蟲痛諸醫以巴漆硇砂之屬治之不效至五日外多哭而俛仰卧不安自按心腹時大呌面無正色或青或)
(黃或白或黑目無光睛慢唇白吐沫至六日胸高而卧不安錢詳而視之用蕪荑散三服見目不除青白色大)
(驚曰此病大困若更加瀉則為逆至次日錢見辛曰夜來三更而瀉錢於瀉盆中看如藥以杖攬之見有藥丸)
(錢曰此子肌厚當氣富今證反虚不可治也何以然師曰脾虚胃冷則蟲動今反目青此肝乘脾虚脾加瀉知)
(其氣極虚也而丸藥隨糞下即脾胃已脫無形病又相應故知死病後五日危篤七日而死决矣)
方
㯽榔丸治蛔厥腹痛其證愁啼乾痛吐清涎人中唇
鼻皆烏視之蛔厥多似慢驚但唇紫耳
鷄心㯽榔鶴虱貫衆蕪荑川楝肉史
君子肉雷丸雄黃乾漆(存性)輕粉巴豆(去殼)
(油)木香黃丹(煅)錫灰(炒不見星如灰各等分)
右為末酒煮麵糊丸以用五更猪肉葱油煎臠細嚼
莫吞蟲頭向上便用肉汁調化蟲散吞下㯽榔丸至
已時取下蟲方可飲食化蟲散見諸蟲類
史君子散治小兒蚘蟲
史君子蘆薈(研)乾楝皮㯽榔(剉)蕪荑(各三兩)肉
豆䓻(去殼)丁香苦參(各二兩)膩粉
右為散每服一字匕空心飯飲調下
療小兒蚘蟲(出本草)
取萹蓄煮汁令濃飲之即差
治小兒蚘蟲(出本草)
以莢蒾樹枝煮汁和作粥甚美以飼兒能殺蚘蟲尤
妙
青箱子散(出聖惠方)治小兒蛔蟲發作心痛多吐
青箱子苦參(剉)黃連(去鬚)萹竹狼牙草(已上各三分)
雷丸(一兩)雄黃(半兩細研)桃仁(一兩浸去皮尖雙仁麵炒微黃)
右為細散一二歲無時以稀粥飲調下半錢兒稍大
以意加之若下部痒綿褁少許内之日二度如不痒
即勿用
槐耳湯治蛔心痛
取槐樹上木耳燒作灰痛發棗肉碾和水調服
備急散(出聖惠方)治小兒蛔蟲㽲刺心腹疼痛及蚘蟲嚙心
腹痛
用鶴虱一兩搗細羅為散每服煎肥猪肉汁調下半
錢其蟲便出量兒大小以意加減
治小兒蛔蟲咬心痛亦治蚘蟲
薏苡根(二兩去土剉)
右以水一大盞煎取半錢去滓一二歲兒每服一合
三四歲至五六歲兒二合空心服之隨大小以意加
減一方煮汁作糜食之甚香大效
桃仁散(出聖惠方)治小兒蛔蟲咬心痛
桃仁(湯浸去皮尖䨇仁麵炒)木香狗脊白蕪荑狼牙
草苦楝根皮(剉)鶴虱㯽榔
右為細散三歲兒每服煎苦楝根皮湯調下半錢日
三四服量兒大小臨時加減
木香桃仁丹(出醫方妙選)治小兒蛔蟲攻心痛不可忍
木香(一兩)桃仁(一兩湯浸去皮尖䨇仁麵炒香熟)㯽榔(一分)黑狗脊(一兩)
鶴虱(一兩揀净)苦楝根皮(半兩)
右為細末豚猪膽汁和丸黍米大每服十粒點麝香
湯下不拘時候
三根散(出醫方妙選)治蛔蟲動啼呌不止每至月初間尤甚
狀如神祟
貫衆根棠梨根醋石榴皮(各一兩)栗刺故綿
乾漆(各半兩已上各燒灰存性)
右為末每一錢用水八分煎四分去滓温服不拘時
候
苦楝根散(出聖惠方)治小兒腹臟有蛔蟲
苦楝根鶴虱薏苡根(剉)㯽榔糯米(微炒)牽牛
子(微炒已上各一兩)
右搗為細散三歲每服以粥飲調下半錢日三服看
兒大小臨時加減
㯽榔散(出聖惠方)治小兒蛔蟲咬心
㯽榔(三分)狼牙草(一分)醋石榴皮(三分)赤芍藥川朴硝
(各半兩)
右搗為粗散每服一錢以水一小盞煎至五分去滓
不計時候量兒大小分減服
貫衆散(出聖惠方)治小兒蛔蟲攅心合眼撲手心悶
貫衆狗脊狼牙草萆薢(剉各一兩)
右為粗散每服一錢以水一小盞煎至五分去滓不
計時候量兒大小分減温服
胡粉丸(出聖惠方)治小兒腹内有蛔蟲時時㽲痛
胡粉(三分)豶猪膽(三枚)麝香牛黃(各一分)
右研為細末用膽汁浸蒸餅和丸如菉豆大五歲兒
每服以温水下七丸看小兒大小以意加減
下蟲㯽榔散(出聖惠方)治小兒蛔蟲攻臟腑㽲痛
㯽榔(半兩)苦楝根皮(半兩剉)麝香(一錢細研)東引石榴枝皮
(半兩剉)
右搗細羅為散入研了藥令勻五歲兒每服以熱茶
調下半錢量兒大小以意加減
蕪荑散治小兒蚘蟲咬心痛等積
乾漆(炒烟盡一兩)雷丸蕪荑(各半兩)
右為末温酒調服
鶴虱散(出聖惠方)治小兒多吐蛔蟲
鶴虱(一分)川大黃(一分剉微炒)川朴硝
右為粗散都以水一大盞煎至七分去滓三歲温服
半合日三服量兒大小以意加減
麝香散(出聖惠方)治小兒蛔蟲咬心或吐清水
麝香(一錢研入)萆薢(一兩剉)苦楝根(一兩剉)
右搗為細散以豶猪膽三枚取汁和令勻曝乾後却
研為末每服以蕪荑湯調下半錢量兒大小以意加
減
化蟲乾漆丸(出聖惠方)治小兒蛔蟲咬心㽲痛四肢逆冷乾
嘔不吐面色青宜服此藥
乾漆(二錢)膽子礬(一錢)
右搗羅為末用葱白湯煮麵糊和丸如麻子大二三
歲兒以石榴皮湯下二丸日三服三四歲三丸
又方
乾漆(炒烟出一兩)雄黃(二兩)
右為細散每服半錢匕油一點温水調下量兒大小
以意加減
又方
胡粉(一分)膩粉(半兩)
右細研令勻五歲每服以粥飲調下半錢量兒大小
以意加減若用羊子肝一具煮熟切以藥末拌和與
兒食之更佳
治小兒蛔蟲攻臟腑㽲痛(出聖惠方)
醋石榴根(半兩入土五寸東引者)㯽榔(一枚)
右切碎以水一大盞煎取七分去滓入粟米半合煮
稀粥空心與食蟲下更利量兒大小加減服之
治小兒蚘蟲(出千金方)
削楝木上蒼皮以水煮取下汁飲之量兒大小加減
一方以根白皮煮服之亦治蛔蟲用半兩一方不用
蒼皮
治小兒羸瘦有蚘蟲(出千金方)
用雚蘆二兩以水一升米二合煮取米熟出滓服之
又方(出千金方)
桃白皮(三兩)東引吳茱萸根白皮(四兩)
右㕮咀以酒一升二合漬之一宿漸服取瘥為度
又方(出千金方)
取猪膏服之亦治蟯蟲亦云煉臘月猪脂每日空心
取如皂莢子大服之亦良
又方(出千金方)
搗槐子用少許内下部中瘥亦治蟯蟲
又方(出千金方)
棟實一枚内孔中亦治蟯蟲一方云為末用少許内
下部中
殺蚘蟲方
取鼹鼠小兒食之良
治孩兒蛔蟲定疼痛
用葶&KR1047;子一分生為末以水三合煎取一合一日服
盡
治小兒蛔蟲痔疾
用瞿麥葉煎湯服之
榴枝飲治蚘蟲方(出千金方)
用石榴枝東行根一把水煮服之亦治寸白蟲大驗
治小兒蛔蟲定疼痛
用石竹葉煎湯服之
又方
用繰絲湯一盞服之此繰絲湯係煮繭汁為其殺蟲
故也
蟯蟲(附論)
夫小兒蟯蟲者是九蟲之内一蟲也形甚細小如今之
蝸蟲狀亦因臟腑虚弱而致發甚者則成痔瘻瘑疥也
方
胡粉丹(出醫方妙選)治小兒蟯蟲發動甚者成痔瘻瘑疥
青州大棗(五十箇蒸熟取肉)水銀(半兩)胡粉(一兩)雄黃(半兩水磨飛研)
右拌勻與水銀一處拌勻用棗肉和如黍米大每服
一粒苦楝根煎湯下量兒大小加減
治小兒蟯蟲蝕下部(出聖惠方)
槐根白皮(一兩剉)桃仁(一兩湯浸去皮尖䨇仁生研)苦楝子(一兩)
右搗羅為末以猪膏和丸如棗核大内下部中更以
葱白兩莖去鬚水煮濃汁温飲半合
治小兒蟯蟲攻下部痒(出聖惠方)
用萹蓄葉一握以水一升煎取五合去滓空心飲之
蟲即下用其汁煮粥亦佳一方搗汁服並差
大棗膏(出聖惠方)治小兒蟯蟲蝕下部中痒
蒸大棗(二枚取肉)水銀(半兩)
右藥都研令水銀星盡捻為挺子長一寸以綿褁宿
内下部中明旦出蟲為效
胡粉散(出聖惠方)治小兒蟯蟲蝕下部
胡粉(一分)雄黃(一分)
右藥都研令細每用少許傅下部中
治小兒蟯蟲
用桃葉一兩搗絞取汁空腹服半合亦治寸白蟲
治小兒蟯蟲蝕下部(出聖惠方)
杏仁(一兩湯浸去皮尖䨇仁麩炒微黃)
右研如膏以綿褁棗核大内下部中甚者不過三度
差
寸白蟲(附論)
夫小兒寸白者是九蟲内之一蟲也長一寸而色白形
小褊小兒多因甘肥不節生冷過度之所致也其蟲發
動則傷人臟腑飲食不成肌膚子母相生無有休止若
蟲長一尺則能害人也
方
碧金散(出危氏方)治寸白蟲蛔蟲
苦楝根(一兩)鶴虱(半兩)㯽榔(半兩)猪牙皂角(三錠燒灰)史君子
仁(半兩各搗羅為末)好青黛(半兩)麝香(一分)
右研勻每服一字用淡猪肉湯調下一方無史君子
仁
除根散(出經驗良方)治寸白蟲
川楝子(去皮)㯽榔(各一錢)輕粉(一字)蕪荑(一錢)黃丹(二錢)
右為末作一服取石榴根煎酒調下以五更初服先
用熟猪肉嚼取汁喫却服前藥如同喫則令人嘔吐
青黛散治小兒寸白蟲連年不除面無顏色體瘦少
力(出聖惠方)
青黛(一分)苦楝根(一兩微炙赤剉)鶴虱(一分)㯽榔(一枚)
右為細末每服時先喫湯肉脯少許後以粥飲調下
半錢量兒大小加減服之日二三服
治小兒寸白蟲久不愈(出聖惠方)
鶴虱(三分)雷丸(三分)史君子(三分)巴豆(十枚去心皮研紙褁壓去油)
右𢷬羅為末以糯米飯和丸如菉豆大每服以沙糖
水下三丸量兒大小加減服之
治小兒寸白蟲連年不除面無顏色體瘦無力(出聖惠方)
硃砂(一錢)麝香(一錢)苦楝子肉(一兩糯米拌炒以米熟為度)
右研令細以水浸蒸餅和丸如芥子大每服於空腹
服春夏冷水秋冬熱水下七丸量兒大小加減服之
㯽榔散(出聖惠方)治小兒寸白蟲久不愈
㯽榔(三枚為末)猪牙皂角(三挺燒)苦楝子(五枚為末)
右為散每服空心煎苦楝根白皮湯調下半錢三兩
服後蟲皆出自下量兒大小加減服之
榴枝飲治寸白蟲(方見蛔蟲類)
桃葉飲(出千金方)治寸白蟲(方見蟯蟲類)
下寸白蟲
用雷丸水浸去皮切焙乾為末於五更初先食炙肉
少許便以一錢匕藥稀粥調半錢服之日久其蟲自
下
立應散(一名必效散出經驗良方)治寸白蟲久不下漸羸瘦
用鷄心㯽榔一箇為末以熟精猪肉四兩不用鹽醋
只以酒淹切作薄片和㯽榔末嚼肉下五更時以東
行石榴根濃煎汁嚥下大人小兒皆可服
普濟方卷三百九十九
