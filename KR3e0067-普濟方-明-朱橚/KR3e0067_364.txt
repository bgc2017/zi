普濟方卷三百六十四明周王朱橚撰
嬰孩頭眼耳鼻門
眼生翳膜(附論)
夫眼是腑臟之精華肝之外候而肝氣通於眼也小兒
臟腑積熱熏漬衝發於眼初覺熱痛熱氣藴積變生障
翳熱氣輕者生白翳結聚小者如黍米大者如麻豆隨
其輕重生翳重者乃至兩三層也若生翳而白障者是
病重極徧覆黑睛滿眼悉白則失明也其障有輕者黑
睛邊微有白膜來侵黑睛漸染散漫若不早治則滿眼
併生白障又眼翳暈者五臟煩壅攻於肝也或者内傷
於風熱赤澁痛或腦熱下流或斑瘡入眼侵黑睛者是
也
車前子湯治小兒肝熱眼生翳膜或生血輪腫脹
車前子防風(去叉)甘菊花甘草(炙剉)人參
菥蓂子青葙子(各三分)梔子仁黃連(去鬚各半兩)
右麄搗篩每服一錢水一盞入淡竹葉七片煎至五
分去滓温服日三量兒大小加减
决明丸治小兒肝臟壅熱眼生翳障
决明子車前子菊花川芎宣連當歸
大黃紫参(各等分)
右為末煉蜜丸如小豆大三歲三十丸燈心湯下食
後一方煎桑枝湯麥門冬熟水亦可以意加减服之
蕤仁丸治小兒熱盛翳膜侵睛兼赤眼疼痛并眼生
赤翳
𬎼仁(湯浸去皮搗一兩半)兔肝(炙一具)梔子仁黃芩(去黑心)
黃連(去鬚各半兩)升麻决明子(各三分)細辛(去苖葉一分)
右為末煉蜜丸如菉豆大每三丸至五丸温水下早
晨日晩各一服更隨兒大小加减一方無黃芩有羚
羊角屑名兔肝丸
龍腦飲治小兒肝受病目昏漸生翳膜散漫侵睛因
此失明湏内外治之
龍膽鈎藤土瓜根茯神(去木各半兩)甘草(炙)
桑根白皮(炙)防風(去叉各一分)
右麄搗篩每一錢水一盞入棗半枚同煎至六分去
滓分作二服量兒大小加减早晩服
鎻肝散治小兒痰熱退翳膜(一名鎮肝散)
胡黃連梔子仁(各一兩)甘草(炙)馬牙硝青葙子
(各半兩以上各為細末次入)真珠牛黃(並研各一分)
右都拌勻細研每服一錢水八分荆芥薄荷各少許
煎四分去滓温服食後
旋覆花散(出聖惠方)治小兒從下生赤膜上漫黑睛
旋覆花桑根白皮(剉)羚羊角屑赤芍藥
玄参(以上各一分)甘草(半分炙微赤剉)黃連(半分去鬚)
右搗為散每服一錢水一小盞入竹葉七片煎至五
分去滓日三四温服量兒大小加减
真珠膏(出聖惠方)治小兒熱風眼生翳膜
真珠末龍腦𬎼仁(湯浸去皮)膩粉朴硝青鹽
硃砂(以上各一分)
右研如粉酥和如膏每點如黍米大日三四度點之
蕤仁煎點方(出聖惠方)治小兒眼生翳膜瞳人昏昧
蕤仁(一分湯浸去皮)黃丹(半分)井鹽(半分)黃連末(一兩)龍腦(半錢)
麝香(一錢)蜜(五兩)
右除麝香龍腦蜜外先將蕤仁等都細研以水一大
盞入蜜同煎令稀稠得所用新綿濾去滓入麝香龍
腦末調勻入甆器中盛每用銅筯點少許日兩度神
效
羌菊散(出全嬰方)治小兒肝臟壅熱眼生膜翳及治赤眼班
瘡毒
羌活防風山梔子(各一分)甘草菊花
白蒺藜(炒去刺各半兩)
右為末三歲半錢蜜湯調下食後日三服大小以意
加减
通神散治小兒斑疹毒氣入眼雲翳失明
石决明(燒粉一分)硼砂(一錢)粉霜(一錢)片腦(一字)硃砂(半錢)
右研勻每用一字乳汁調隨左右耳灌之日三次
黃芩湯(出聖惠方)治小兒五歲以下肝臟熱毒目生丁翳
黃芩(去黑心)升麻甘草(炙剉各半兩)萎𬎼玄参
犀角(鎊各一分)
右麄搗篩每一錢水七分煎四分去滓分温二服量
兒大小加减日三四服
黃芩散(出聖惠方)治小兒眼生翳膜體熱心煩
黃芩决明子防風(去蘆頭)川升麻大黃(剉微炒)
甘草(炙微赤剉以上各一分)
右搗為散每服一錢水一小盞入淡竹葉七片煎至
四分去滓温服日三四服量兒大小加减
羖羊角散(出聖惠方)治小兒眼生白翳
羖羊角屑川大黃(剉微炒)桑根白皮(剉)真珠末
甘菊花(以上各一分)甘草(半分炙微赤剉)
右羅為散每服温水調下半錢日三四服量兒大小
加减
苦竹葉散(出聖惠方)治小兒眼生翳膜下垂
苦竹葉(半兩)知母川升麻川大黃(剉微炒)甘草
(炙微赤剉)梔子仁(以上各一分)
右為細末三五歲者每日於食後温淡漿水調下半
錢稍大以意加之
龍腦膏(出聖惠方)治小兒眼赤生翳膜
龍腦(細研)麝香(細研)膩粉𬎼仁(湯浸去皮)黃連(去鬚以上各半分)
馬牙硝(半兩)
右搗為散都研令勻加白蜜四兩同於甆瓶中密封
頭於炊飯甑内蒸飯熟為度每日三四度以銅筯取
少許點之
蟬青煮肝散治小兒疳氣斑疹雲昏翳膜一切病眼
榖精草(去土)蟬殼(去嘴足土)定粉蛇蜕皮(長二寸)
石决明(各等分)
右為細末每服二錢猪肝二兩竹刀批開掺藥了捲
麻扎定米泔煮熟分三五次熟鹽細嚼煮肝湯送下
如瀉加定粉半兩
决明子散治小兒眼赤或生翳膜或眼常合不開
决明子車前子梔子仁防風(去义)黃連(去鬚各一)
(兩半)
右為散每服一字至半錢搗生猪肝投熱湯取汁調
下早晨日晩各一服更量兒大小加减
青葙子丸(出聖惠方)治小兒眼有翳膜遮睛
青箱子蚺蛇膽熊膽馬牙硝(各半兩)龍腦(半錢)
右搗為末煉蜜丸如菉豆大每服以温水研化五丸
日三四服量兒大小加减
石决明散治小兒眼生翳膜
石决明(一分搗研令細)龍腦(半錢)膩粉(一錢)黃丹(一錢)麝香(半錢)
右同研極細每於臥時取少許點之
還明丸(出全嬰方)治小兒疳眼白膜遮睛并雀目
夜明沙井泉石榖精草蛤粉(各等分)
右為末煎黃蠟丸如鷄頭大三歲一丸猪肝一片切
開嵌藥在内麻扎定沙瓶内煮熟先熏眼後食之
煮肝散治小兒疳眼翳膜沙澁
黃連(去鬚)沙参玄精石决明子
右等分搗羅為散每半錢用羊子肝一片篦子切作
縫子掺末在内線繫入沙罐子内垂掛勿令到底以
米泔煮熟食羊肝每一片分作兩服或三服量兒大
小與食
真珠膏(醫方妙選)治小兒眼久不瘥&KR1129;&KR1129;不見物
真珠末甘菊花末香䜴(炒研末)井泉石(各一分)
右研勻用白蜜一合鯉魚膽一枚同前藥慢火熬成
膏次入好龍膽一錢拌勻每用少許時時點眼中
治小兒眼生障翳及努肉宜點此方(出聖惠方)
龍腦珊瑚真珠末石决明(以上各等分)
右研如粉以白蜜一合相和更研令勻以甆器盛不
計時候相與點之即瘥
治小兒眼生翳膜(出經驗良方)
白菊花榖精草菉豆皮(各等分)
右為細末用猪肝擂細為丸如菜子大每服三五十
丸茶清送下或猪肝蘸藥喂之
惡實散治小兒風翳散漫侵瞳人及風疳眼
惡實木通(剉)蒺藜子(炒去角各一兩)
右為散每服半錢以水搗羊子肝汁調早晨日晩各一
服更量兒大小加减
治小兒眼生黑翳覆瞳子方(出聖惠方)
空青(一分)貝齒(一枚)白&KR0552;(一錢)
右研令細取如黍米大點翳上日再點之
治小兒出瘡疹眼内有雲翳方
輕粉黃丹(各等分)
右用竹筒吹在耳内左眼有翳吹右耳内右眼有翳
吹左耳内即退
至妙立消膏(出活幼口議)治小兒眼患初作粟翳浮翳或來
或去漸發差大侵睛减明
用雪白食塩生者少許湏以淨器以大燈心點塩
輕手指定浮翳就&KR0008;凢三五次點見效令子勿驚
恐不痛疼亦不礙人多投之勿慮屢用尅效
珊瑚散(出聖惠方)治七八歲小兒眼有麸翳未堅不可妄傳
藥以點
用珊瑚細研如粉每日少少點之日三立愈
治小兒目睛上白膜(出直指方)
用白礬一分水四合熟銅器中煎取半合少許白
蜜調之以綿濾過每日三度點一芥子大
貝齒入龍腦方(出聖惠方)治小兒黑花眼翳澁痛
用貝齒一兩燒作灰研如麫入少龍腦點之又
去目翳貝子十枚燒灰細研取一胡豆大着眼上
卧如炊石米久乃减息肉者加真珠與貝齒等
一方单用貝齒研如粉點眼赤及翳
治小兒眼生白膜方(出聖惠方)
用雄雀糞以人乳汁熟研傅翳上當漸漸消除
又方(出聖惠方)治小兒眼有障翳
用馬腦半兩細研如粉每用時取如黍米大點在
翳上
又方(出聖惠方)
用楸葉三兩嫩者爛搗以紙裹更將泥重包着猛
大燒之候泥乾即取去泥入水少許絞取汁以銅
器盛慢火漸漸熬之令如稀餳即貯於甆合中每
日一度點一菉豆許
又方
用書中白魚為末點少許翳上即愈
又方
用露蜂房一兩以水二盞煮五七沸去滓温温洗
之即瘥
洗肝散治眼生翳膜視物難明或尋常赤痛
人参(一錢)荆芥穗(半錢)生地黃(一錢酒浸)當歸(一錢)甘草(二錢)
赤芍藥(一錢)大黃(半錢煨)茯神(一錢)大澤草(半錢)
右為末每服半錢清米泔調下
蒲黃散治小兒肝熱上攻眼生翳膜
蒲黃(一分)黃連白芨(各半兩)黃蘖(去麄皮二錢)赤小豆(一兩)
右件同為細末每用一錢井花水調作膏子封貼𩕄
上日一易之
煮肝散治小兒肝眼翳膜羞明不見物服十日必退
下如大人雀目只一服效
夜明沙青蛤粉榖精草(各一兩)
右件為末每服一錢五七歲以上二錢㹠猪肝一匙
大批開糁藥在内攤勻麻纏定淘米泔水半碗煮肝
熟取出肝湯傾碗内薰眼後温湯分肝三服嚼喫並
用肝湯下一日三服不拘時候大人雀目空心服至
十服便見物如患多時日三服
治㿀後小兒眼有翳膜
煎竹葉湯同沙糖化下瀉青丸一兩丸漸至微利
為效
目偏視通睛(附論)
夫目偏視者皆由心肝臟風邪所攻瞳人不正顧視常
偏宜服羚羊角散牛黃散治之小兒通睛外障者此
眼初患之時皆因失悞築打着頭面額角倒蹙撲下
令小兒肝受驚風遂使眼目通睛宜服牛黃丸犀角飲
子通頂石南散立效
歌曰嬰兒兩目患睛通欲擬看西又着東振着腦中
睛帶轉肝中受得内驚風牛黃犀角頻硏灌細搗石
南吹鼻中乳母牽連湏忌口數朝方得舊時容
方
羚羊角散治眼風邪所攻瞳人不正顧視常偏宜服
羚羊角屑(一兩半)犀角屑蜜蒙花(各一兩)龍腦(研)
牛黃(各一分研)天竺黃(研)甘草(炙微赤)硃砂(研各半兩)防風
人参沙参(各去蘆)赤芍藥甘菊花細辛
酸棗仁(微炒)蔓荆子𬎼仁(湯浸去赤皮)玄参(各一兩)
右為散入研了藥更研令勻每於食後以竹瀝湯調
下二錢
牛黃散治心肝臟風熱攻眼偏視宜服之
牛黃(一錢細研)人参防風(各去蘆)犀角屑甘菊花
天麻槐子芎藭車前子决明子蔓荆
子黃耆(剉各半兩)硃砂(一分細研)龍腦(一錢研)甘草(一分炙赤)
羚羊角屑(半兩)
右為末入研了藥同研令勻每於食後以竹葉湯調
下一錢臨卧再服
牛黃丸
牛黃白附子(炮)肉桂全蝎芎藭石膏(各一)
(分燒通赤)白芷藿香(各半兩)硃砂(二錢)麝香(一分)
右為末煉蜜丸芡實大三歲以下每服一丸薄荷湯
化下乳食後乳母忌酒麪猪肉
犀角飲子
犀角(一兩)射干草龍膽(各半兩)鈎藤(三分)黃芩(五分)人参
(二兩)茯苓甘草(各一分)遠志
右為末以水一盞散一錢煎至五分食後去滓温服
牛黃膏治嬰兒雙眼睛通者欲觀東邊則見西若振
掉頭腦則睛方轉此肝受驚風宜服
牛黃(一錢)犀角(二錢)金銀箔(各五片)甘草(一分)
右為末煉蜜丸菉豆子大每服七丸用薄荷湯吞下
食後服
通頂石南散
石南(一兩)藜蘆黃(二分)瓜蔕(五七箇)
右為細末每用一錢粳米少許一日兩度通頂為妙
眼瞼生贅(附論)
夫小兒瞼中生贅外障此眼初患之時皆因脾胃壅熱
上衝於眼瞼眥之中致令生肉初時即小如麻米後三
五年間如豆大摩隠瞳人赤澁淚出切莫鈎割散去瘀
血後乃熨烙即效宜服搜胃散補肝丸點曾青膏即瘥
歌曰小兒眼瞼贅雖稀學療之流也要知初即小如
麻米大日深漸長豆珠垂亦湏割烙流瘀血斟量湯
藥在臨時若逢高貴嬌兒女點藥還湏得妙竒
方
搜胃散
大黃桔梗黑参防風車前子細辛
芒硝黃芩(各等分)
右為末以水一盞散一錢煎至五分食後去滓温服
補肝丸
芎藭藁本五味子細辛(各一兩)羌活(一兩半)
茺蔚子(二兩)知母
右為末煉蜜丸如梧桐子大空心茶下十丸
曾青膏
曾青(一兩)龍腦(少許)乳香頭牙硝琥珀真珠(各一)
(分)
右研如麫入酥和為膏每至夜後點眼
青肓外障(附論)
夫眼無障翳而不見物者謂之青肓此由小兒臓内有
停飲而無熱但有飲水停積肝也目是五臓之精華肝
之外候也肝氣通於目肝為停飲所積臟氣不宣通精
華不明審故不赤痛亦無翳而不見物名曰青肓也
小兒青肓外障此眼初患之時於母胎中忽受驚邪之
氣令生後五七歲以來便乃患眼其初患之時夜卧多
驚嘔吐痰涎黃汁漸漸失明還從一眼先患後乃相牽
俱損致使然也初覺便宜將息急療服牛黃丸犀角飲
子立效
歌曰胎中受得風邪氣五臟相連各有名天弔只因
心領得目肓肝細是前成痰涎嘔吐黃汁甚神彩時
時忘與驚兩眼若能救見物服藥良醫始見能
方
牛黃丸
牛黃牛膽鈎藤(各半兩)羚羊角藿香人参
麝香(各一兩)虎睛(少許)
右為末煉蜜丸如梧桐子大空心薄荷湯下三丸七
歲以上五丸
犀角飲子(出龍木論)
犀角防風芍藥黃芩(各一兩)羚羊角知母
人参(半兩)
右為末以水一盞散一錢煎至五分食後去滓温服
羊子肝散(出聖惠方)治小兒青肓不見物
𬎼仁(一分湯浸去皮)防風(一分去蘆頭)香䜴(一分炒黃)井泉石(半兩細研)
右搗為散用羊子肝一片并藥同煮肝令爛四五歲
兒分作二服新汲水下甚者不過三四服隨兒大小
加减
菊花散治小兒青盲外障及雀目
甘菊花(一分)牯牛膽(一枚隂乾)寒水石(一分)雌鷄肝(一枚隂乾)
右搗為散取猪肝血調下半錢不過三五服驗兼退
翳
治小兒青盲&KR1129;&KR1129;不見物方(出聖惠方)
真珠(半兩研如粉)白蜜(一合)鯉魚膽(一枚)
右相和煎一兩沸候冷點眼中當淚出藥歇即效
治小兒青盲不見物方(出聖惠方)
鼠膽鯉魚膽(各二枚取汁)
右相和點眼用之即效
治小兒青盲腦痛方(出聖惠方)
鯉魚腦鯉魚膽(各等分)
右為相和令勻點眥中日三四度神效
又方(出聖惠方)
用猪膽一枚微火上煎之良久候冷點如黍米大
效
疳眼外障(附論)
夫小兒疳眼外障此眼初患之時皆因腦熱頭上有瘡
或因雀目多時瀉痢潜衝疼痛淚出難開膈間熱氣肝
風入眼初患時時痒澁撏眉咬甲揉鼻致令翳生赤腫
疼痛淚出難開間更白膜遮瞞怕日合面而卧不喜擡
頭此疾不宜燒灸頭面恐損眼也尤忌點眼即宜服煞疳
散退翳丸立效
歌曰小兒疳眼有自來腦熱肝風變禍灾或因瀉痢
潜衝上雀目多時亦是媒初患之時饒痒澁病深生
翳腫難開手撏頭髮兼揉鼻怕見光明頭不擡拙計
便將頭面灸相遭疼痛實堪哀庸醫不觧輕輕點疼
看瘡痕痛不才欲得痊瘥求合道服藥如風捲霧開
方
生乾地黃湯治小兒疳蝕眼患閉合不開羞明怕日
及至開眼有如内障朦䑃失所宜服
生乾地黃熟乾地黃(各一兩酒洗)麦門冬(去心半兩)川當
歸(一分)枳殼(米泔浸一宿麸炒秤一分)杏仁(湯泡去皮尖麸炒令赤)防風
甘草(炙)赤芍藥(各一分)
右㕮咀每一大錢水一小盞黑豆七粒煎黑豆熟去
滓通口服一方無黑豆
退翳丸(出龍木論)
黑参防風人参茯苓細辛桔梗車
前子黃芩石决明(各一兩半)
右為末煉蜜丸如梧桐子大空心茶下十丸
煞疳散(出龍木論)
防風龍腦牡蠣(各二兩)白芷五味子細辛
(各一分)
右為細末每日食前米飲調下一錢
如聖散方(出王氏博濟方)治小兒因瀉痢日久眼生翳膜并疳
眼退翳
蛇蛻(兩條用紙燭焼灰研)穀精草(一兩)蝉蛻(去土一分)附子(去皮臍生二錢)
石决明(刷淨一分)胡粉(研四錢)
右為散每服一字半羊子肝一片批破掺末用麻皮
線纏米泔煮熟先熏眼後與食量大小加减如未能
食研灌之
井泉石散(出醫方妙選)治眼疳邪熱攻於眼目漸生障翳致
損睛瞳
井泉石(一兩)石决明(半兩)甘菊花(半兩)夜明沙(半兩微炒)黃連
(半兩去鬚)晩蚕沙(半兩微炒)
右為細末每服一錢用米泔一盞入生猪肝少許煎
五分肝爛為度放温時時服乳食後
二草散治小兒疳眼睛疼及赤眼腫痛
甘草龍膽草當歸細辛(各一分)
右為末三歲一錢水半盞沙糖少許煎三分去滓食
後服三黃丸亦治疳熱眼若因瀉痢後疳昏澁大便不
實者六神丸六甲丸并暖疳藥亦可服之
撥雲膏治小兒風熱疳氣攻眼赤痛障翳
桃仁杏仁(各四枚並去皮尖雙仁)𬎼仁郁李仁(各五枚去皮)
右同生研細濾入蜜龍腦麝香膩粉各少許冄研極勻
點之
鷄肝散治小兒疳見明不得不赤不腫不痛但開眼
不得者此藥能治之
川烏頭(大者一枚生去皮)好坯子(二字)
右為末五歲一錢雄鷄肝一具洗淨去筋膜竹刀子
薄切開掺藥在内箸葉裏麻皮扎定用第二次米泔
半盞磁器中煮熟放冷切作片子空心臨卧嚼喫將
煮肝湯送下又有腦熱閉目者鼻内乾燥通頂散可
服
神光湯治小兒腦熱疳熱閉目不開并腦疼
以川大黃一分粗末水半盞浸一宿一歲分作兩
服餘滓塗頂上乾易之通頂散亦治
瘡入眼外障附論
夫小兒班瘡入眼外障此眼初患之時不論大小湏患
班瘡一度瘡子患時覺入眼中即湏將息慎忌若不忌
口將息即便疼痛赤而澁怕日難開腫硬翳如銀色此
為熱氣在肝上衝於眼肝膈壅毒致成障翳宜用秦皮
湯洗之然後服凉肝丸亦不宜鎌冼出血點藥挑撥恐損
眼候疼痛定後即點退赤藥
歌曰夫為人子既生身湏患斑瘡不可論熱氣透肝衝
上眼難開皮腫且羞明疼時淚出翳如銀不要強將
兩手親却恐呌啼傷破後湏知此語是慇懃秦皮煎
水須頻洗眼藥應教微點勻謹省若能依得此遺君
終老是全人
方
凉肝丸
防風(一兩)黃芩茺蔚子黑参大黃知母(各一)
(兩)人参茯苓(各一兩半)
右為末煉蜜丸如梧桐子大空心茶下十丸
秦皮湯
秦皮(二兩)秦芁細辛防風(各一兩)甘草(半兩)
右為末以水一盞散一錢煎三五服熱淋洗眼立效
鱔血方治小兒豆瘡入眼生翳
用鱔魚繫其尾而垂之從頂下割破些少取生血
點得白鱔尤佳若翳已凝即用南硼沙以燈心蘸
點仍用威靈仙仙靈脾等物為末每一錢第二次
米泔調服
消翳丸治小兒斑瘡眼生障翳
硃砂指甲末(不拘男子婦人先入水内淨洗指甲拭乾用木賊草打取細末)
右件等分再同研令極細以露水搜和丸如芥子每
用一粒於夜卧時以新筆蘸水點在眼内夜半更點
一粒
緣目生瘡(附論)
夫小兒緣目生瘡者由風邪客於瞼眥之間與血氣相
摶挾熱則生瘡浸漬緣目赤而有汁時瘥時發世云小
兒初生之時浴而不淨使露穢浸漬瞼眥後遇風邪發
則目赤爛生瘡難瘥瘥後還發成疹也
方
犀角散治小兒赤眼疼痛緣目生瘡難開澁痛及有
熱淚
犀牛屑羚羊角屑防風(去蘆頭)玄参黃芩
黃耆(剉以上各一分)柴胡(半兩去苗)川大黃(半兩剉微炒)馬牙硝(半兩)
右搗為散每服一錢水一小盞煎至五分去滓温服
日三四服量兒大小增减
黃連散治小兒肝熱衝眼緣目生瘡
黃連(半兩去鬚)赤芍藥𬎼仁(湯浸去皮)木通(剉)决明子
梔子仁黃芩甘草(炙微赤剉以上各一分)
右搗為散每服一錢水一小盞入竹葉七片煎至五
分去滓温服日三四服量兒大小加减
細辛丸治小兒緣目生赤瘡及生翳
細辛黃連(去鬚)蘆薈桑根白皮(剉)甜葶&KR0995;(隔紙炒令)
(紫色以上各一分)𬎼仁(半兩湯浸去皮)龍腦(半錢細研)
右羅為末煉蜜丸如菉豆大每服以温水下七丸日
三服三歲已上即服五丸
白礬煎治小兒緣目及眥爛作瘡腫痛
白礬(一分燒為灰)黃連(半兩去鬚)青錢(十文)防風(三分去蘆頭)朴硝
(三分)地黃汁(一合)白蜜(三令)
右搗為散用綿裹内一青竹筒中入地黃汁及蜜以
絹油单蓋緊繫筒口於炊飯内蒸之候飯熟即瀉出
以綿濾過日三四度取少許塗之
黃連丸治小兒緣目及眥爛作瘡
黃連(半兩去鬚)川大黃(剉微炒)細辛龍膽(去蘆頭)防風(去蘆)
(頭)玄参(以上各一分)
右羅為末煉蜜丸如菉豆大每服以熟水下五丸日
三量兒大小加减
龍腦煎治小兒風熱致緣目生瘡赤痛
龍腦(半錢)川芒硝(一分)膩粉(半分)蜜(三兩)黃丹(一分)
右同入筒内以重湯煮一日用綿濾過於甆瓶内盛
每日三四度點之
黃連煎治小兒眼赤痛及緣目生瘡
黃連(半兩去鬚)童子蚘蟲(五條吐出者)龍腦(半錢細研)蜜(二兩)
右除龍腦外入在甆瓶中於炊飯中蒸候飯熟為度
以綿濾去滓取汁入龍腦令勻日三四度點之
梨汁煎治小兒熱毒衝眼緣目生瘡熱疼不止
大鵝梨(一枚去皮核)黃連末(二錢)龍腦(一錢)
右先將梨爛研絞出汁綿裹黃連末於梨汁内浸半
日入龍腦令勻日三五度點之
猪膽煎治小兒緣目生瘡腫痛
猪膽(一枚)龍腦(一錢)馬牙硝(半錢)
右研令勻内猪膽中牢繫懸於旺方隂乾取出内甆
合中每以麻子許水化日三四上點之
又方
黃連(半兩去鬚)杏仁(一分湯浸去皮尖細研)膩粉(半錢)
右以綿褁冷水一小盞浸一宿後每日三五上點之
又方
黃蘖黃連(去鬚)梔子仁(各半兩)
右細剉以水一大碗青汁一分煎十餘沸綿濾過温
温洗之日三兩度用之
治小兒緣目眥爛作瘡方
青錢(二十文)青鹽(一兩)
右相和先以濕紙數重包又用泥褁候乾於猛火中
燒令赤放冷剥去泥紙搗羅為散每取一菉豆許以
津調塗瘡上
車前子丸治小兒肝臟壅熱眼生瘡翳
車前子甘菊花芎藭黃連(去鬚)當歸(切焙各一分)
大黃(&KR0668;紙裹煨)黃芩(去黑心各半分)
右為末煉蜜丸如菉豆大每服五七丸量兒大小加
减煎桑枝湯下
耳疾(緫論)
夫耳者宗脉之所聚腎氣之所通小兒腎臟盛而有熱
氣上衝於耳津液壅結則生膿汁亦有因沐浴水入耳
内水濕停積摶於血氣藴結成熱亦令耳膿汁出皆謂
之聤耳久不瘥則變成聾也聤耳者常有黃膿出是也
膿耳者常有紅膿出是也伍耳者裏面疳息是也纏耳
者常有白膿出是也囊耳者裏面虚明時有青膿出是
也雖有五般其病源一也皆由風水入耳而内有積熱
上壅而成此患若不速治久則成聾聤耳者小兒胎氣
不充實關竅不通利蓋有禀賦不足胞養有虧臓傷腎
經腎為根本水之一數也外應耳孔或云水入耳或曰
乳食入耳要之皆非兒生氣脉根壮臟腑固實雖水及
乳入耳必不作此自是氣不充脉不實使之然也兒無
補腎之方但得清心肺而已初生之兒而有作尤甚重
也卒難療理用藥傅掺少愈愈而復發至於過周與服
黃耆白茯苓人参白芍藥川當歸熟地黃甘草等分作
湯劑以固其内内若固實不必掺𫝊亦自瘥愈掺方用
壁上蜘蛛一枚瓦上火乾坯子白礬腦子麝香各少許
同研令勻雞羽引入自愈
耳聾(附論)
夫小兒耳聾者是風入頭腦所為手太陽之經入於耳
内頭腦有風邪隨氣入其脉盛與氣相薄風邪停積則
令耳聾也
方
通鳴散治小兒耳聾病
菖蒲(一寸九節者)遠志(去心各一兩)柴胡(去苗)麦門冬(去心)防風
(去蘆頭半兩)細辛(一錢)甜葶&KR0995;(一錢)磁石(搗為末水淘去赤汁研)杏仁
(十四箇浸去皮尖)
右為細末研勻每服半錢葱白湯調下日二服大小
加减食後
細辛膏治小兒耳聾或因腦熱或因水入或因吹著
細辛防風川大黃(剉微炒)黃芩(以上各一分)川椒(十粒)
(去目)䗶(半兩)
右為剉用清麻油二合煎紫色濾過下䗶候消為膏
每日三度用一大豆大點於耳中
治小兒風熱兩耳聾鳴方
遠志(去心)菖蒲柴胡(去苖)甘草(炙微赤剉以上各半兩)磁石(三分)
(搗碎水淘去赤汁)麦門冬(半兩去心焙)
右羅為散每服以葱白湯調下半錢日二服量兒大
小加减
治小兒耳聾不瘥方
生地黃(一寸半)杏仁(七枚湯浸去皮)巴豆(七枚去皮)鹽(半錢)
右同搗堪為丸即丸如𬎼核大用髮薄裹内耳中日
一易之若耳内痛有水出即去藥未效再用之
又方
杏仁(湯浸去皮)甜葶&KR0995;(一分)鹽(各等分)
右研如膏以少許猪脂和合煎令稠以綿裹如蕤核
大塞耳中日一易之
又方
篦麻子(一枚去皮)棗肉(七枚)
右搗如膏每取蕤核大綿裹内於耳中日一易之
又方
取葱白於煻灰中煨令熟以葱白頭内耳中三易
之
又方
搗芥子令爛以人乳和綿裹少許塞耳中日易之
又方
菖蒲末松脂烏油麻(各半兩)
右相和搗熟綿裹如豇豆大塞入耳中日一易之
又方
菖蒲末(一分)杏仁(半兩湯浸去皮尖双仁研如泥)
右相和以人乳調每用少許綿裹内於耳中日易之
治小兒耳聾立效方
取自死白頸地龍内葱葉中麺裹蒸令熟以汁瀝
著耳中不過三度瘥
聤耳(附論)
夫耳者宗脉之所聚腎氣之所通小兒腎臟盛而有熱
氣上衝於耳津液壅結則生膿汁亦有因沐浴水入耳
内水濕停積摶於血氣藴結成熱亦令膿汁出皆謂之
聤耳久不瘥則變成聾也
方
紅藍花散治小兒聤耳病不瘥
紅藍花(洗)黃栢(各一兩)烏魚骨黃芩(各半兩)雄黃(研細)
(半兩)麝香(一分研)
右研細以綿纏揾藥塞耳中日再換
黃連散治小兒聤耳久不瘥
黃連(去鬚)白歛赤石脂龍骨烏賊魚骨(以上各半)
(兩)
右羅為散綿裹如棗核大塞耳中濕即更易之
明礬散治腎經有熱上衝於耳遂使津液壅滯為稠
膿為清汁耳内痛亦有沐浴水入耳中濕氣停滯為
膿但不疼二證久不瘥變成聾
明礬(煆)龍骨(研各三錢)黃丹(煆二錢)胭脂(一錢)麝香(少許並為末)
右先以綿杖取去水次以鵝毛管吹藥於耳本方加
海螵蛸末亦好
龍黃散治小兒聤耳汁出不止(一名白礬散)
白礬灰龍骨末黃丹(各半兩炒)麝香(一分研)
右同研令細先以綿杖子展却耳中膿水用散一字
半分為兩處掺在耳内日二用之勿令風入一方竹
蚛末一分
花臙脂膏治小兒聤耳常出膿水不止
花臙脂白龍骨白礬灰白石脂(各半兩)
右研如粉用棗瓤和丸如棗大以綿裹一丸内耳中日
三換之
竹蚛散治小兒聤耳出濃汁疼痛不可忍者
竹蚛糞(一兩)白礬(熬令枯半兩)雄黃(二錢)麝香(一字)
右同研勻細先用棉裹杖子拭乾耳中次以藥少許
掺之
赤石脂散治小兒聤耳膿血塞耳
赤石脂白礬(熬令汁枯)黃連(去鬚)烏賊魚骨(去甲各一分)
右為散每用少許綿裹塞耳中大人可用一錢一方
無赤石脂有龍骨
白礬灰散治小兒聤耳有膿血疼痛不止
白礬灰黃蘖烏賊魚骨龍骨(以上各半兩)
右搗為散以綿裹柳枝展去膿血盡乾掺藥末於耳
内日二三用之
礬脂散治聤耳膿水不絶
白礬(熬令汁枯)松脂木香花胭脂(各一分)
右為散每用綿拭膿後滿耳填藥
金箔散治小兒聤耳常出膿水不止
白礬灰花臙脂(各半兩)金箔(七片)
右同研令勻細末日三四度掺少許入耳中
治小兒聤耳汁出方
黃連(二分去鬚)龍骨(三分)烏賊魚骨(半兩)
右羅為散每服少許以綿裹内耳中日三四度易之
雄黃散治小兒聤耳汁出沾外邊生惡瘡瘜肉
雄黃(半兩細研)黃芩末(一分)曾青(一分細研)
右研令勻以綿裹豇豆大塞耳中日再換之更以少
許掺外瘡上
黃礬散治小兒聤耳出膿水
黃礬(半兩)烏賊魚骨(一分)黃連(一分去鬚)
右羅為末綿裹如棗核大塞耳中日三易之
蜜陀僧散治小兒聤耳
蜜陀僧白礬(灰)夜明沙(微炒各一分)
右研細末令用少許乾掺日三上用之
紅白散治小兒耳聾膿出久不瘥者兼聤耳膿耳
(一名通雲散一名麝香散)(一名紅玉散)白礬(熬令汁枯)染胭脂(各一)
(錢)麝香(一字)
右為細末先以綿杖子纏去膿極乾用藥半錢掺之
不過三兩次又以鵝毛管吹藥入耳
如聖散治小兒水入耳内膿出疼痛日夜不止
箭簳内蚛末(如有同子蟲研令細用三錢)膩粉麝香(各一錢研)
右為細末先以綿杖子拭乾耳取藥三剜子深掺入
耳以綿塞定如覺刺劄即是惡物要出去綿側耳令
出甚者三度瘥大人亦可用
狼牙散治聤耳有膿水
狼牙白歛竹蛀屑(各一分)
右搗研細每用少許掺耳内
雄黃散治小兒聤耳有瘡及耳中惡肉并通耳
白麻稭取皮(一合)花胭脂(十顆)
右細研傅耳中令滿一兩度瘥止此方中無雄黃未
詳其名亦可用少許為佳
治小兒聤耳久不瘥
桂心(一分)青羊糞(一分炒令轉色)
右研為散取一字以綿裹塞耳中瘥
夜明沙散治小兒聤耳
夜明沙(二錢)麝香(一字)
右同研極細先以綿杖子拭去膿用藥半錢掺入耳
中
治小兒聤耳方
右以硫黃末粉耳中日一夜一即瘥
治小兒聤耳方
用桃仁熟末以綿裹塞耳
治小兒通耳方
取蟲食荆子中白粉和油滴耳中日再
治小兒聤耳方
用青羊糞暴乾以綿裹塞耳中瘥
又方
用生薑汁滴耳中神驗
又方
以桑樹上毒蜂炙黃搗羅為散空腹以温酒調下
半錢大人服二服
又方
以陳橘皮燒為灰細研取少許綿裹塞耳中
又方
取鮝魚枕骨燒灰細研如粉每用一字内在耳中
日二上用之
又方
研韮汁點之日二三度用之
又方
取狼牙搗為末以輕䟱生絹裹塞耳中
又方
用杏仁爛研為膏以亂髮裹塞耳日三易之
又方
取釡下墨綿裹塞耳中瘥
治小兒患瞶耳出膿水成瘡汚方
以蚯蚓屎研末傅之兼吹入耳中效
螵蛸散治大人小兒聤耳大妙
用桑螵蛸湏桑上者微炙末之用一味入麝香少
許同研先用物拭膿淨然後掺藥一方用葦管挑
藥吹入耳内三五次即住膿水
竹蠧散治小兒聤耳瘡膿
苦竹蛀(末二錢)白礬(二錢枯)乾胭脂(半錢)麝香(一字)
右為細末先以綿珠兒搌之不盡不妨然後以鵝毛
管子輕輕吹一字入耳中甚妙
麝香散治小兒聤耳
蜘蛛(一箇)坯子(半錢)真麝香(五十文)
右同研乾為末每用一鑷頭以鵝毛管吹入耳即乾
又方治大人小兒聤耳大妙
用五倍子三錢入麝香少許碾細末如前吹耳内
如用紙撚蘸藥入耳亦可
治小兒聤耳
以臙脂滴耳中
耳瘡(附論)
夫小兒耳瘡者瘡生於兩耳時瘥時發亦有膿汁如此
是風濕摶於血氣所生世亦呼之為月蝕瘡也
方
香礬散治小兒耳瘡
白礬(一兩燒灰)蛇床子(一錢)麝香(一錢研)
右為末拌勻每用一字糁瘡上
白歛散治小兒凍耳成瘡或痒或痛
黃栢白歛(各半兩)
右為末先以湯洗瘡後用生油調塗
椒䜴散
豆䜴(三兩炒黑焦)生椒(三兩去目)
右為末以津調看多少傅之立效
白礬散治小兒耳瘡及頭瘡口邊肥瘡蝸瘡
白礬(一兩燒灰)蛇床子(一兩)
右同研為散乾糁於瘡上立效
治小兒耳内生瘡汁出方
白礬灰(一錢)麝香(一字)
右同研令細少少掺於耳内
治小兒耳瘡
焼馬骨灰傅之
又方
焼鷄屎白筒中吹之一方鷄糞白炒黃為末傅之
又方
用大蒜研令爛塗之
治小兒因築磕損耳耳内有瘡汁出不止方
右取胡桃搗肉取油用滴耳内即止
又方
取肉杌上垢傅之良
鐡液酒治小兒十歲以上耳聾并膿耳及耳後生疳
瘡
以鐡燒令赤投酒中服之以眞磁石塞耳内大人
亦治又雄黃硫黃為末綿裹塞耳内又舶上硫黃
為末内耳中治膿耳先綿摭净用即瘥又治耳後
月蝕瘡并疳瘡胡粉炒用麻油調塗於瘡上
百蟲入耳
方
桃心塞耳方治小兒蟲入耳
桃心葉(二七葉焙)胡麻子(一升炒)
右先以桃葉塞耳中其蟲必出如不出以胡麻子炒
令香用葛袋盛枕頭耳中蟲即出
治小兒飛蟲入耳不出方(一名追毒膏)
白礬(如蓮子大一塊)雄黃(如蓮子大一塊)
右研如麺以生油調滴入耳中蟲出即止
治小兒百蟲入耳方
蟲之類能入耳者不獨蜒蚰如壁虱螢火蟲叩頭蟲
皂角蟲皆能為害有人患腦痛為蟲所食或教桃葉
不拘多少洗淨暴乾以為枕睡其蟲自鼻出形為鷹
嘴人莫知其名有人蜒蚰入耳遇其極時以頭撞柱
血流不知云痒不可忍蜒蚰入耳往往食髓至盡又
能孳生凡蟲麻油灌妙一方塞兩耳蟲即出
又方
用好米醋灌少許起行即出
又方
以生薑汁灌之即出
又方
搗韮汁灌之即出
又方
右閉氣以蘆管使人吹耳中即出
又方
搗藍青汁以灌之良
又方
以葱涕灌耳中即出一方用生葱搗研自然汁灌
之即出
又方
以銅錢二七文用猪膏四兩煎之良久將用灌之
即出
又方
以兩刀於耳前相敲出聲蟲即出
治蜒蚰入耳方
熬胡麻搗以葛囊盛枕之即出
又方
以水銀大豆許瀉入耳中欹卧空耳向下擊銅器
叩齒十下即出蜒蚰呼為土蛣似蜈蚣黃色細長
者是也
又方
以牛酪滿耳灌之即出若入腹食酪三升為黃水
消出不盡更服神效
治小兒蟻子入耳方
炙脂肉令安耳邊即出
治蜈蚣入耳方
以桑樹葉褁血炙令熱以掩耳冷則換之立出
雄黃油治小兒飛蟲入耳
用雄黃一分研細麻油調抹耳中
蜒蚰諸蟲入耳
用米醋調雄黃末灌之桃葉塞耳中其蟲自出
又方治諸蟲入耳
蝸牛為末吹入耳中紙糊耳蟲自出
鼻塞不通(附論)
夫鼻塞者小兒禀賦胎氣充實三關九竅五臟六腑内外
呼吸上下貫通流行百脉正順三焦者皆由所協原命
自然之氣也凢産&KR0008;兒三朝五日六晨一臘忽然鼻塞
吻乳不能開口呼吸者多是乳母安睡之時不知持上
兒子鼻出息吹著兒顖或以水浴洗用水温冷不避風
邪所以致兒鼻塞宜與通關膏傅之消風散服之或有
驚悸作熱以薄荷散與服通關膏用白殭蠶猪牙皂角
荆芥香附子川芎細辛等分為末葱白同研傅顖至妙
小兒鼻塞者此由肺氣通於鼻氣為陽諸陽之氣上荣
頭面其氣不宣利受風冷之氣入於頭腦停滯鼻間則
氣不宣利結聚不通故鼻塞也
方
通關散治乳幼被母鼻息吹着顖令兒鼻塞不能吻
乳
香附子(炒三分)川芎(七分)荆芥(四分)白殭蠶(炒三分)細辛莖
(二分)猪牙皂角(一分)
右為末取生葱白去鬚搗調藥塗顖門上
細辛膏治小兒鼻塞不通
細辛(半兩)木通(半兩)辛夷(半兩)杏仁(三分湯浸去皮尖雙仁)
右剉碎以羊髓猪脂各三合兼藥相和入於銚子内
慢火上熬候藥色黃赤絞去滓於甆噐中貯之日三
四度以少許塗於鼻内
木香膏治小兒鼻塞不通喫乳不得
木香(半兩)零陵香(半兩)細辛(三分)
右羅為末用醍醐三合與藥相和入銚子内慢大煎
令極香絞去滓收甆合中日三度取少許塗頭上及
鼻中一方無細辛
治小兒鼻塞及生瘜肉方
通草(半兩剉)細辛(半兩)
右羅為散以綿褁少許内鼻中日三易之
治小兒頭熱鼻塞不通方
羊髓(三兩)薰草(一兩剉)
右藥於銚子中慢火上熬成膏去滓於甆器中貯之
日三四上以膏摩背
天南星散治顖開不合鼻塞不通
用天南星大者微泡去皮為細末淡醋調塗緋帛
上貼顖上火炙熱手頻熨之一方用生薑自然汁
調名貼顖藥治小兒百日内傷風鼻塞服藥不退
者是出胎時被風吹所以有此
治小兒頭熱鼻塞不通方
取濕地龍糞捻作餅子貼顖門上日三二易之
治小兒鼻乾塞身熱方
用韭根搗取汁澄清每用少許滴於兩鼻中日二
用之
葱涎膏治初生肺壅鼻塞乳食不下
用牙皂草烏取葱涎杵成膏點𩕄上
丹参膏治小兒鼻塞不通利
丹参細辛(去苗葉)芎藭當歸(剉焙)桂(去簏皮)防風(去叉)
(各一兩)蜀椒(去目并閉口者炒出汁)乾薑(炮各半兩)
右剉如麻豆大猪脂五兩羊髓五兩與藥相和入銚
子内慢火熬候藥黃枯色取下絞去滓貯甆器中每
以大豆許内鼻中日三
辛夷膏治小兒鼻塞病
辛夷葉(一兩)細辛木通香白芷木香(各半兩)
杏仁(一分去皮尖)
右用羊髓猪脂二兩同諸藥相和於石噐中慢火熬
赤黃色令冷入龍腦麝香各一錢拌勻每用少許塗
鼻中若乳下嬰兒妳母吹著兒顖鼻塞者只塗顖上
白芷膏治小兒顖氣虚腫鼻息不通
白芷細辛(去苗葉)木通(剉)當歸(切焙各半兩)
右剉如麻豆大以羊髓四兩與藥相和同入銚子内
慢火熬候白芷黃成膏絞去滓貯甆噐中每用少許
傅顖上兼内鼻
大黃丸治鼻塞閉
大黃黃芩(各一兩)
右為末煉蜜丸菉豆大每服五丸至十丸温蜜水化
下量大小以意加减無時服
小兒鼻齆塞(附論)
夫肺氣通鼻鼻和則知臭小兒鼻齆塞者肺氣不利也
肺主氣諸陽之氣上荣頭面其氣不和風冷乘虚客於
腦與氣停滯摶於津液鼻道壅遏膿涕結聚則鼻不聞
香臭謂之鼻齆也故為鼻齆塞
方
黃連丸治小兒齆鼻
黃連(去鬚一兩)艾葉(炒)升麻(各三分)防風(去叉半兩)朴硝(二兩)
大黃(剉炒三分)
右為細末煉蜜和更搗三百下丸如菉豆大每服三
五丸温水下食後臨卧服隨兒大小加減
清肺膏治齆鼻病
瓜蔕(半兩)赤小豆(一分)附子(一箇炮去皮臍)甘草(一分)細辛(一分)
右為末入龍腦一錢研勻煉蜜和丸如皂子大綿褁
内鼻中
龍腦散治小兒鼻齆不聞香臭
龍腦(研一字)瓜蔕(四枚)赤小豆(七粒)黃連(去鬚半錢)
右先以三味為細散入研者藥和勻臨卧取粟米許
吹入鼻中少頃有清水出
又方
木通(剉)細辛附子(去皮臍生用)甘草(生用各一分)
右羅為末煉蜜丸如梧桐子大綿褁一丸内鼻中日
再用之
治鼻齆生瘜肉方
瓜蔕(三十枚)細辛(一分)
右羅為散以綿褁如小豆大内鼻中日三易之
鼻衂(附論)
夫小兒經脉血氣有熱喜令鼻衂夫血隨氣循行經脉
通遊腑臓若冷熱調和行依其常度無有壅滯亦不流
溢也血性得寒則凝澁結聚得熱則散流妄行小兒熱
氣盛者熱乘於血血隨氣發溢於鼻者謂之鼻衂凡人
血虚受熱則血失其常發溢漫行及至發於七竅謂之
大衂也
方
五味麥冬湯治少小百日傷寒身熱鼻衂嘔逆
麥門冬(去心)石膏寒水石(各三分)甘草(二分炙)桂心(一分)
右藥切以水一升煮取八合分服效
升麻散治小兒鼻衂或唾血
川升麻(半兩)羚羊角屑甘草(炙微赤剉)黃芩赤芍藥
(以上各一分)
右搗為散每服一錢水一小盞入淡竹葉七片煎至
五分去滓入地黃汁半合更煎一兩沸不計時候量
兒大小分减温服
生地黃煎治小兒鼻衂不止
生地黃(半斤取汁)刺薊(半斤取汁)杏仁(一兩湯浸去皮尖双仁麸炒黃别研)
阿膠(半兩搗碎炒令黃燥為末)蜜(一合)
右都入銀鍋内以慢火熬為膏不計時候用新汲水
調下一錢量兒大小加减服之
又方
刺薊(半兩)亂髮灰(一分)蒲黃(半兩)
右羅為散每服以冷水調下半錢不計時候量兒大
小加减服之
桂心散治小兒鼻衂心悶
桂心(一分)亂髮灰(一分)乾薑(半分炮裂剉)
右羅為散不計時候以冷水調下半錢更隨兒大小
加减
又方
刺薊汁(二合)地黃汁(二合)生薑汁(少許)
右調令勻徐徐服半合仍將滓塞鼻即瘥
梔子仁散治小兒卒熱毒氣攻腦鼻衂
梔子仁(一兩)槐花(半兩微炒)
右羅為散不計時候用温水調下半錢量兒大小加
减
治小兒鼻衂不止方
亂頭髮(半兩)伏龍肝(一兩)
右研令勻不計時候以新汲水調下半錢量兒大小
加减
治人少小鼻衂小劳輙出
用桑耳無問多少熬令焦搗末每衂發輙以杏仁
大塞鼻數度即可斷止一方燒末於鼻孔中為丸
内亦得一方以冷水調下半錢大小加减
鼻衂方
右以生蘿蔔為汁仰頭滴下鼻仍飲其汁
療小兒鼻衂不止方
以馬矢綿褁塞鼻孔中
又方
用燒髮灰末吹鼻孔中亦佳一方加山梔子
又方
单服白馬糞汁三合甚良
小兒腦熱鼻乾無涕(附論)
夫肺氣通於鼻鼻上通於腦腦髓下渗而為涕故涕為
肺液而其出從鼻小兒肺臟壅滯内有積熱上攻於腦
津液内涸故令鼻乾無涕也
方
柴胡煎治小兒頭熱肺壅鼻乾無涕喘息不得
柴胡(去苗)麻黃(去根節湯煮掠去沫)甘草木通(剉)紫苑(去苗土)
五味子大青乾百合(各一兩半)欵冬花藍葉
人参赤茯苓(去黑皮各三分)大黃(剉炒半兩)酥(一斤)蜜(煉熟去白沫一)
(斤)
右除酥蜜外細剉水七升慢火煎至三升去滓入酥
蜜同熬成煎甆器盛五六歲兒食後熱水調下一錢
日三看病輕重量大小加减
藁本湯治小兒腦熱鼻乾無涕
藁本(去苗土剉一分)羚羊角(鎊)防風(去叉各一分)芎藭菊花
(去萼爁)細辛(去苗葉)白术人参柴胡(去苗)白蒺藜(微炒)
山梔子仁白茯苓(去黑皮各半兩)甘草(炙)黃芩(去黑心各一分)
右粗搗篩每服一錢水七分入青竹葉五片同煎至
四分去滓澄清放温細呷食後日再
犀角散治小兒腦熱鼻乾無涕
犀角(鎊半兩)升麻惡實(微炒各一兩)麥門冬(去心焙)茯神
(去木)百合桑根白皮(炙剉)大黃(剉炒)柴胡(去苗)甘草(炙剉)山
梔子仁枳殼(麸炒各半兩)桔梗(炒)黃芩(去黑心各一分)
右麄搗篩每服一錢水七分煎至四分去滓放温食
後臨卧服
牛黃散治小兒心肺壅熱腦乾無涕時有煩躁
牛黃(一分細研)黃連(半兩去鬚)赤茯苓(半兩)犀角屑(半兩)鉛霜(半兩)
(研)麥門冬(一兩去心焙)硃砂(半兩研)馬牙硝(半兩)龍腦(半分細研)
甘草(一分炙微赤剉)川升麻(半兩)子芩(半兩)
右為散入研了藥都研令勻不計時候用温蜜水調
下半錢量兒大小加减
茯神湯治小兒腦熱鼻乾無涕
茯神(去木)栝楼根麥門冬(去心各一兩)羌活(去蘆頭)葛根
(剉)黃耆(剉一兩半)生乾地黃(洗焙三兩)酸棗仁(炒半兩)羚羊角
(鎊各一分)
右麄搗篩每服一錢水七分煎藥良久煎至四分去
滓放温服日三食後良久
犀角散治小兒心肺氣壅腦熱鼻乾心神煩躁大小
腸不利
犀角屑黃耆(剉)麥門冬(去心焙半兩)赤芍
藥枳殼(麸炒微黃去瓤)木通(剉)甘草(炙微赤剉以上各一分)川大
黃(半兩剉微炒)
右為散每服一錢水一小盞煎至五分不計時候量
兒大小加减温服
木通散治小兒腦熱口乾無涕心躁眠卧不安
木通(剉)川麻黃麥門冬(半兩去心焙)知母犀角屑
杏仁(湯浸去皮尖双仁麸炒微黃)甘草(炙微赤以上各一分)梔子仁(三枚)
右搗為散每服一錢水一小盞煎至五分去滓不拘
時量兒大小加減温服
射干散治小兒心肺壅熱鼻乾無涕咽喉不利少欲
乳食
射干川麻子麥門冬(半兩去心焙)黃連(去鬚)犀角屑
子芩甘草(炙微赤剉以上各一分)柴胡(半兩去苖)
右為散每服一錢水一小盞煎至五分不計時量兒
大小加减温服
犀角升麻散治小兒腦熱肺壅鼻乾病
犀角(一兩)馬牙硝升麻黃連(各半兩)硃砂(半兩)牛黃
(一分)龍腦(一分並研細)
右為細末每服半錢蜜湯調下乳食前
天門冬散治小兒肺壅腦熱鼻乾無涕大腸秘澁眠
臥心躁
天門冬(半兩去心焙)桑根白皮(剉)川麻子枳殼(麸炒微黃)
(去瓤)甘草(炙微赤剉以上各一分)川大黃(半兩剉微炒)
右為散每服一錢水一小盞煎至五分不計時量兒
大小加减温服
黃芩湯治小兒腦熱鼻乾燥常閉目
黃芩(去黑心)青箱子大黃(剉炒各半兩)蜀漆甘草(炙各)
(一分)
右麄搗篩五六歲兒每服一錢水一小盞煎至五分
去滓放温食後日二服量兒大小加减
大黃湯治小兒腦熱鼻乾無涕
大黃(剉炒)柴胡(去苗)防風(去叉)甘草(炙各一分)
右搗篩每服一錢水七分煎至三分去滓放温食後
臨臥各一服量兒大小加减
貼頂散治小兒鼻乾腦熱
地膽草(半兩)芒硝(一分)地龍糞(半兩)黃蘖
右羅為散以猪膽汁和濕作餅子兩枚更互貼于顖
門上
升麻丸治小兒腦熱鼻乾無涕
升麻防風(去叉)梔子仁(各半兩)
右為末清羊腦髓和丸如麻子大一二歲每服三丸
温熱水研化下食後午時臨卧各一服量兒大小加
减
吹鼻散治小兒腦熱無涕
蚺蛇膽(一分)蟾酥(一小豆大)硝石(一分)
右研如粉每取少許吹入鼻中尤良
白礬塗方治小兒腦熱鼻乾
白礬(生末)黃米粉(各一兩)
右每用一錢清水半合調如泥塗腦上日三
黃連汁治小兒腦熱黃瘦
用黃連半兩麄搗為末童子小便一盞浸一宿每
日取清汁半合服之量兒大小加减
治小兒腦熱
以蚺蛇膽小漬注鼻中
小兒鼻多濁涕(附論)
夫人之津液涕唾得熱則燥涸得冷則流溢小兒因觧
脱不時風冷傷於肺經或冷中顖戸皆令兒涕液不收
蓋肺氣通於鼻腦液下通於鼻故也
方
前胡橘皮湯治小兒肺傷冷鼻流濁涕
前胡(去蘆頭)陳橘皮(湯浸去白焙各半兩)白茯苓(去黑皮)桂(去麄皮)
白术人参細辛(去苗葉)甘草(炙各一分)
右麄搗篩每服一錢水一盞煎至五分去滓温服日
三隨兒大小加减
防風湯(一名甘菊花湯)治小兒腦戸傷風冷鼻多濁涕精神昏
悶
防風(去乂)甘菊花(擇)白术人参細辛(去苗葉)白茯
苓(去黑皮)甘草(炙剉各一分)
右麄搗篩每服一錢水一盞入生薑少許同煎至五
分去滓温服不拘時量大小加减
菊花散治小兒鼻塞多涕等病
甘菊防風前胡(各一兩)細辛桂心(各半兩)甘草
(一分)
右為細末每半錢研入乳香少許煎荆芥湯調下乳
後
人参散治小兒肺塞鼻多清涕精神不爽少欲乳食
人参(去蘆頭)前胡(去蘆頭)杏仁(湯浸去皮尖雙仁麸炒微黃)桂心
甘草(炙微赤剉以上各一分)
右搗為散每一錢水一小盞入生薑少許棗一枚煎
至五分去滓不拘時量兒大小加减温服
甘菊花湯治小兒鼻濁涕是腦門為風冷所乘
甘菊花(擇)甘草(炙各一分)防風(去叉半兩)山茱萸(七枚)
右麄搗篩每服一錢水一盞煎至六分去滓分温三
服早晨日午晩後各一更量大小加减
杏仁膏治小兒鼻塞多涕
杏仁(湯浸去皮尖双仁炒半兩)蜀椒(去目并閉口者炒出汗)附子(炮裂去皮臍)
細辛(去苗葉各一兩)
右除椒外剉如麻豆大以醋五合漬藥一宿明旦以
猪脂半斤與藥相和入銚子内慢火同熬候附子黃
成膏去滓取出貯甆器内候冷取塗鼻中兼摩頂上
日三五度
細辛膏塗方治小兒風冷傷顖鼻塞不通多涕
細辛末(一兩)麻油(二合)
右以油煎細辛令微黑入蠟半兩候消令凝每日薄
塗顖上日三易
鼻疳瘡
方
凉膈飲子(一名清肺飲子)治&KR0630;鼻清肺
桑白皮地骨皮黃芩生乾地黃(各等分)
右㕮咀水煎去滓食後大小加减服
石膽散治鼻乾病疳蟲上蝕於鼻赤痒及連唇生瘡
赤爛
石膽(一兩)頭髮(燒灰細研)莨菪子(半兩生用)地龍(一分冼淨)
右為細末入麝香一錢同研勻每服一字貼於瘡上
二黃散治小兒腦冷漿水溜下從口鼻出氣息甚惡
久不瘥能害命大人同治仙方也
硫黃(好者)黃丹(炒)香白芷
右等分為末少許吹鼻内三五次即瘥
治鼻疳
右先用甘草白礬水洗淨後掺蘆薈黃連黃蘖末
日三上
治小兒鼻下兩道赤者名曰&KR0630;亦名赤鼻疳鼻
右以米泔水洗傅黃連末日三度佳亦治月蝕瘡
治小兒鼻下瘡
用牛卷草燒之為屑傅之
一方治腦疳鼻痒毛髮作穗肌肉羸瘦
用鯽魚膽滴於鼻中連用三五日甚妙
一方治疳瘡蟲蝕鼻中
用熊膽水調化塗鼻中
歛瘡方如先服前藥已多方用此傅為驗
青黛末當歸赤小豆瓜蔕地榆黃連
蘆薈(等分)
右為末入雄黃末傅之
化毒丸治鼻&KR0630;
玄参(一兩)桔梗(一兩)赤茯苓(一分)人参(一分)牙硝(一分)青黛(一分)
甘草(一分)麝香(一字)金銀箔(一分)
右件除牙硝金銀箔麝香别研外次和青黛煉蜜丸
如芡實大薄荷湯化下
麝香散治鼻瘡疳侵蝕鼻柱
麝香草烏頭(燒灰)
右等分研細貼之
普濟方卷三百六十四
