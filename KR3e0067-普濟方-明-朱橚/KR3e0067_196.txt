普濟方卷一百九十六明周王朱橚撰
黃疸門
三十六黃(附論)
論曰黃病有三十六種所載名數雖同而證候各異皆
非黃疸之比求之於經無所稽考然此病中原之人未
曾識唯東南方往往有之其狀與熱病相似俚俗能辨
之看其口中血脉即知是黃乃施點烙鍼灸多致痊安
者大抵東南之域其地濕其氣熱濕熱相蒸易成瘴毒
人感其邪有此黃病療不及時則傷害至速灸烙方治
不可緩也
方
心黃第一
病人面赤口張氣喘多驚饒睡手脚煩疼舌上生瘡心
下急悶不欲飲食舌縮口乾七八日内心發狂走即是
心黃先烙上管穴次烙關元及炙十八壯若不瘥再炙
七炷次烙背心下廉穴及天窗如不瘥再服
柴胡湯
柴胡(去苗)枳殼(去白)升麻黃連(各一兩)麻黃(去根節一兩五錢)
甘草(炙)知母(焙)梔子仁(各三兩)
右為散每服五錢水一盞半煎至七分食後温服日
三飲少熱粥以助藥力汗出為度
肝黃第二
病人齒黃目如丹赤口燥熱渴氣力虛劣身體青黃即
是肝黃眼中血出氣息急者不堪醫先炙肝俞次烙心
俞及上𩕄炙下廉次烙臍下三寸次烙中脘陽明二穴
若不瘥炙天窗及心腧各百壮又不瘥即作土浆服之
又不瘥宜服知母湯炙烙百會
土浆方
人糞(半盞用新汲水三升調入地坑中攪百遍濾取汁二合)青蒿汁(一合如無汁取)
(末二錢)
右入生薑汁半合和勻頓服不拘時
知母湯(聖惠摠錄)
知母(焙五錢)柴胡(去苗)茵陳蒿甘草(炙)常山(烙)鱉甲
(醋炙去裙襴各三分)
右麄搗篩每服五錢匕水一盞入䜴一百粒同煎至
七分去滓入煉了猪脂半合攪勻食前温服吐利為
度
脾黃第三
病人兩頰上青脉起目黃齒齗背青唇黑生瘡通身黃
色鼻中煤生心腹脹滿不下飲食大便不通即是脾黃
先烙頰上青脉次烙脾俞及胃脘及陰都穴不瘥炙脾
俞百壮宜服
豬苓湯(聖惠摠錄)
豬苓(去皮)黃芩(去心)大黃梔子仁朴硝(各一兩)
右粗搗篩每服五錢匕水一盞半煎至七分去滓空
心温服
鹽蜜煎(聖惠摠錄)治脾黃脹滿氣冲胸膈大腸不通
鹽(為末五錢)蜜(二合)皂莢(為末一分)
右先將鹽入銚子内次下蜜皂莢末慢火煎候冷丸
如棗核大以膩粉滚為衣納下部中良久大便通利
肺黃第四
病人口乾舌縮目赤鼻血出先烙足心次烙心俞百會
天窗裏廉肺俞丹田等穴若不瘥即炙肺俞期門氣海
穴百壮若煩渴欲得飲水及大便不利宜服之
黃硝湯(聖濟摠錄)
大黃(炒)硝石(各五錢)
右和勻水二盞煎至一盞去滓空心分温二服
腎黃第五
病人腳冷面目俱青身上冷臍下結鞕氣急衝心先烙
腎穴次烙期門氣海足陽明兩手心天窗百會等穴若
不瘥炙氣海期門下廉腎俞百壮宜候之如氣聲重呼
吸勻即堪醫若氣連呼三聲吸氣不入者不堪醫者也
炙兩乳下三七壮不瘥宜服
雞參飲(聖濟摠錄)
雞子(去殼一枚)人參(一兩)蜜(一合)生薑汁(半合)朴硝(一分與雞子同研勻)
右先將人參薑蜜用水一升煎至七合去滓入雞子
朴硝攪和更煎五七沸空心頓服
芸薹飲(聖濟摠錄)治病人手足俱急眠卧艱難
芸薹子萵苣子(各一兩)
右同硏如泥入新汲水一盞攪和後以生絹濾取汁
頓服之
鬼黃第六
病人汗不出漸加困重惙氣心脹脣黑徧身黃妄見鬼
物道得古人名字此是鬼黃宜烙中脘穴更炙二七壮
次烙背心及炙上𩕄一七壮又烙心俞肝俞腎俞如瘥
即徧身赤色汗流如雨喘氣調勻此為可救如身體青
脉息漸微胃脉絶者死如無此候宜服
龍齒湯(聖濟摠錄)
龍齒麥門冬(去心)人參(各一兩)遠志(去心三分)甘草(炙剉一分)
右粗為篩每服五錢匕水一盞半煎至七分去滓食
後温服
姦黃第七
病人向明卧多愛索鞋擬起身體全冷肉蒼色睡中啼
泣或狂言妄語此是姦黃先烙手心次烙第三指間又
炙一七壮次烙氣海上脘人中神庭等穴不瘥炙背心
下廉穴百壮候之如背心腫脚腫驀回窺人者不堪醫也
如無此候宜服
茯神湯(聖濟摠錄)
茯神(去木心)酸棗仁(炒)人參(各一兩)附子(炮去皮臍五錢)乾薑
(炮一分)
右㕮咀如麻豆每服五錢匕水一盞半煎至七分去
滓食前温服
血黃第八
病人三日鼻中出血大小便亦下血心間煩悶腹中有
塊痛如䖝咬吐逆喘粗此是血黃先烙丹田穴次烙後
心上𩕄不瘥者宜服
續隨湯(聖濟摠錄)
用續隨子十四粒細硏水一盞煎至六分去滓放冷
頓服當吐瀉愈看鼻衂及下血其血鮮者堪醫如齒
及鼻黑髮直者死
茅根湯(聖濟摠錄)治血黃頭悶心中痛結塊心煩吐逆
生茅根(一握剉)生地黃(一兩拆碎)刺薊(五錢剉)
右以水三盞煎至一盞半去滓食後分温二分
人黃第九
病人面青掩口惡聞人聲或似顛狂此是人黃急宜炙
烙承浆穴次烙第三椎次烙下脘次烙期門不瘥炙肺
俞後心百壮若脉息動止常共鬼語此不堪治若無此
證宜服
赤箭散
赤箭(一兩)天竺黃(五錢)牛黃(一分)鉛白霜(一錢)
右為散和勻服一錢匕食後煎金銀湯下
髓黃第十
病人四肢疼痛無力好眠冷地身體徧黃次變青綠色
起脣齒俱白眼帶微腫宜炙下廉及兩手陽明穴百會
等每處各三十五壯若身體赤色宜服
黃耆散
黃耆(剉)黃連(去鬚)甘草(炙各五錢)黃芩(去心一兩)
右為散每服三錢匕粳米泔調下不拘時
癊黃第十一
病人色青次却色赤或頸後髮自落喫食漸少吐逆心
煩夢與鬼交氣力虛乏或食物難消宜炙臍下百壯得
力者肉色漸變如是小便赤澁鼻中煤生齒焦眼黑不
堪治也若無此候宜服
桑磦硝湯
桑磦硝(炒)白术黃耆赤茯苓(去皮)人參(各一兩)甘
草(炙五錢)
右為散每服五錢匕水一盞半入生薑棗大拍碎同
煎七分去滓食前温服
急黃第十二
病人心腹急悶煩躁身熱五日之間便發狂走體如金
色起卧不安此是急黃先烙百會次烙下廉再烙肝俞
更炙三十壯不瘥炙神庭天窗後心百壯宜用
吹鼻方
瓜蒂(七枚為末)亂髮(焼灰一錢)
右同硏勻每用少許吹鼻中
又方
惡實(一兩)黃芩(去心五錢)
右粗搗篩用水一盞半煎至半盞去滓入馬通汁一
合攪令勻更煎一二沸食前分二温服若是齒如熟
豆色惙氣心頭鞭者不可治也
氣黃第十三
病人初得先從兩脚黃腫大小便難心中戰悸面目虛
黃不能食宜服
葫蘆飲
用苦葫蘆穰不以多少以水研服少許湏臾吐出瘥
癎黃第十四
病人身如金色不多言語四肢無力好眠卧口吐黏涎
者宜服
茵陳湯
茵陳蒿白鮮皮(各一兩)
右粗擣篩每服三錢匕水一盞煎至六分食前温服
日三
白黃第十五
病人顔色乾枯目下赤口乾舌縮心中恍惚四肢煩重
此是白黃先烙舌上青脉次烙上脘魂門二穴炙二十
壯不瘥炙百會氣海百壯宜服
地黃當歸湯
地黃汁(五合如無生以乾地黃三兩水漬硏汁代之)蜜(二合)當歸白术
(各一兩)
右先將當歸白术用水二盞煎至一盞去滓下地黃
汁并蜜和勻分作三服相繼服盡若患人言語錯亂
者十死不治也
陰黃第十六
病人寒熱并十指冷痛鼻中生煤此是陰黃先烙上脘
穴更炙二十壯次烙氣海下廉内乳等穴不瘥炙氣海
天窗百壯更服麻黃梔子湯若唇反者不可治也
麻黃梔子湯
麻黃(去根節五錢)梔子仁(七枚)甘草(炙三分)
右各細剉用水二盞煎至一盞去滓食後分二温服
膽黃第十七
病人身上黃綠色胸中氣滿或硬不下飲食此是膽黃
先烙膽俞下脘穴次烙手足心并十指次烙心俞百會
神庭風門穴不瘥炙膽俞并後心百壯宜服
黃芩湯
黃芩(去心三分)芍藥(一兩五錢)
右粗擣篩每服五錢匕水一盞半煎至七分去滓食
後温服
驚黃第十八
病人面青身黃心煩亂起卧不安脣裏生瘡目視昏>昏>
此是驚黃先烙上脘次烙風池心俞下廉穴如不瘥炙
後心兩傍一寸五分各二十壯宜服
牡荆湯
牡荆子白术(各五錢)芒硝(一分硏湯化下)
右細剉以水二盞煎至一盞去滓下芒硝攪令勻食
後温服如病人望之色青近之色白身體凉冷言語
帶邪氣急衝心汗出不多此是死候也
風黃第十九
病人愛笑腰背急手足強口乾舌上生瘡三部脉亂此
是風黃先烙肺俞次烙第三椎風門兩旁相去各三寸
又烙手心及烙足陽明氣海陰都百會下廉腎俞不瘥
更炙神庭天窗氣海後心下百壯宜服
麻黃湯
麻黃(去根節)葛根白术(各一兩)
右粗擣篩每服五錢匕水一盞半煎至七分去滓食
後温服
走精黃第二十
病人惛惛饒睡四肢疼痛面目俱黃舌上紫色甚則舌
面拆裂及加黑色皆是走精黃宜用藥烙之
治走精黃
牛脂(一兩)䜴(半合)
右煎過牛脂以綿褁作包子於舌上烙去一重黑皮
濃煎䜴湯一盞飲之不瘥者炙上𩕄穴百會穴後心
氣海百壯名爪甲黑者不可治若得睡喘息勻者生
酒黃第二十一
病人五臟積熱面赤語言帶邪昏錯亂目中黃色此是
酒黃炙後心百會下廉三處百壯若是惙氣上喘脉如
屋漏此候不治如祗大便下血宜服
澤瀉散
澤瀉(剉)黃芩(去心)白鮮皮茵陳蒿阿膠(交炒各一兩)
甘草(炙三分)
右為散每服一錢半空心米飲調下日三
雞黃第二十二
病人面目俱青好向暗處眠卧不欲見明手捉衣服狀
如鬼神望見黃花生者此是雞黃六日堪醫七日難治
宜先烙大權次烙風府及手心更炙後心天窗百壯即
瘥若脚冷腰疼搐掣左足眼睛忽䧟不可治也如無此
狀宜服
地黃飲
地黃(八兩肥嫩者洗)黃雌雞(一隻去毛腸胃細剉)
右用水一斗煮至五升去滓一日徐次服盡一方以
地黃納雞腹中繫定於銅器中蒸令熟絞取汁分五
服不拘時温服
蚰蜒黃第二十三
病人身體凉冷舌上黑脉及兩頰有青脉起目黃時時
變異腦如針刺頭旋欲倒者是蚰蜒黃宜先烙青脉令
斷次烙舌上黑脉及舌根兩傍更烙章門百會不瘥即炙
氣海下廉百壯宜服
驢乳方
用驢乳一二升頓服若舌上有黑黃色鼻乾不得睡
面帶青色不可治也
火黃第二十四
病人先體熱身赤午後却凉徧身有赤點起宜烙脚心
背心手心百會下廉即瘥如生黑點不可療也若無黑
點宜服
紫草湯
紫草(去苗)吳藍(各一兩)木香黃連(去鬚各五錢)
右粗擣篩每服五錢匕水一盞半煎至七分去滓食
後温服
走馬黃第二十五
病人眼黃面赤狂言罵詈怒目高腎起卧不安發即狂
走先烙髮際次烙風門上脘及關元又烙下廉并兩手
足心即瘥宜服
竹葉湯(聖濟摠錄)
竹葉(一握細切)小麥(二合)生薑(一兩)白馬通(新者絞取汁二合湯成下)
右用水三盞先煮麥取二盞去麥下竹葉生薑煎至
一盞半去滓入白馬通汁一合和勻分温二服
房黃第二十六
病人身體沉重狀似著熱不得睡卧小便黃色眼赤如
朱心下塊起狀若癡人如此証候十無一生先烙上脘
及心俞次烙舌下炙關元下廉百壯宜服
燒衣灰方
取婦人内衣燒灰細硏每服二錢匕温酒調下
黑黃第二十七
病人身面黑黃口脣兩頰上有青脉起出於口角者十
無一生亦有脉息沉細喫食不妨身如土色宜先烙口
中黑脉次烙百會穴又烙玉泉足陽明穴章門心俞下
廉不瘥宜服
鬼臼方(聖濟摠錄)
用生鬼臼一兩絞取汁一小盞服之即瘥如無生鬼
臼即用乾者擣為末每服二錢新汲水調下不拘時
服
厭黃第二十八
病人四肢煩疼手足無力吐逆不下飲食漸漸瘦弱先
烙玉泉及炙三十壯次烙口中黑脉并曲池炙裏廉後
心百壯如未瘥宜服
大黃湯(聖濟摠錄)
大黃(剉炒)木香枳殼(去穰炒各一兩)
右粗擣篩每服五錢匕水一盞半煎至七分去滓食
前温服
水黃第二十九
水黃之狀面目俱青狂言妄語聲咽不出先烙關元次
烙下廉百俞髮際不瘥炙後心氣海百俞百壯宜服
大黃甘草湯(聖濟摠錄)
大黃(剉炒)甘草(炙各五錢)
右剉如麻豆大每服用水一盞煎至六分去滓食後
温服
又方(聖濟摠錄)
乾木瓜(一兩)芥子(半合)陳橘皮(湯洗去白剉炒五錢)
右剉如麻豆大分為三服每服水一盞半煎至八分
去滓食前温服
爪黃第三十
爪黃之病口苦舌乾身體急強面目俱黃行履不得言
語狂亂四肢疼痛發即便走宜先烙後心次烙氣海足
陽明及烙百會炙五心穴各二十七壯未瘥宜服
瓜蒂散(聖濟摠錄)
用瓜蒂一兩為細末每服五分匕新汲水調下不拘
時以利吐為度
腸黃第三十一
治腸黃心中悶絶腸内疼痛狀如刀刺先烙大腸俞次
烙小腸俞氣海如未瘥宜服
四味黃芩湯(聖濟摠錄)
黃芩(去黑心)當歸(各一兩)黑豆(半合)茅根(五錢)
右細剉三服每服水一盞半煎至八分去滓食前温
服
犢黃第三十二
治犢黃舌兩邊先從後起次生向前兩傍有赤脉狀如
蚯蚓宜急烙斷毒氣貫舌其狀紫色次炙兩口角及人
口并承漿各二十壯(聖濟摠錄)
氣黃第三十三
治氣黃先從脚膝浮腫大小便難心寒顫掉宜烙百會
及兩口角次炙中脘二七壯此黃亦令人多咲七日堪
治八日病過不可治也(聖濟摠錄)
豬黃第三十四
治豬黃口嚼沫從口角出九日不治十日疾勢已過宜
急炙兩牙關二七壯次炙承浆二十七壯(聖濟摠錄)
土黃第三十五
治土黃身體冷面色青宜炙大衝及百會後心髮際百
壯若面目歹十指俱青不治也
蝦蟆黃第三十六
治蝦蟆黃舌上青脉起七日盛九日病過急烙大權此
病晝夜不睡宜服
䜴梔湯(聖濟摠錄)
䜴(二合)梔子仁(七枚)
右粗擣篩用水一盞半煎至七分去滓頓服
聖惠方三十六種黃證點烙論并方證
夫諸黃者其皆因傷寒為本五臓互有所傷熱氣相侵
致使病人精神恍惚六腑不和七神無主情意改變或
起坐卧不安或狂言妄語忽喜忽悲或寒或熱或即多
言或即不語多饒喜笑望見鬼神四肢沉重扶舉不行
或即潛身便走氣力倍加如此證候並是五臟熱摼閉
塞不通療不及時甚損人命或有鼻衂不止口内生瘡
或有小便不利大便不通有此證候速令點烙依後方
治療可得痊平也
方證
肝黃證候
肝黃者面色青四肢拘急口舌乾燥言語蹇滯頭目不
利爪甲青色若背上浮腫肢脇脹滿者難治烙肝俞三
穴中管穴足陽明二穴及兩臂間手背後
柴胡散(聖惠方)治肝黃
柴胡(一兩去苗)甘草(微炙)車前子决明子羚羊角屑
(各五錢)
右為散每服三錢水一盞煎至六分去滓不拘時温
服
犀角散(聖惠方)治肝黃面色青黃筋脉拘急口乾心躁
小便不利言語或澁
犀角屑梔子仁黃芩羚羊角升麻(各三兩)
柴胡(一兩去苗)龍膽(去蘆頭)甘草(炙各五錢)
右為散每服三錢以水一鍾入淡竹葉二七片煎至
六分去滓不拘時温服
心黃證候
心黃者目赤舌上生瘡心悶喘急多言無度或笑或嗔
微微汗出口乾舌短起卧不安神鬼恍惚小便赤難心
下脹滿狀如心風悲哭手亂捻物者難治烙心俞二穴
小腸俞二穴天窗百會承浆上管關元穴下廉二穴
生地黃湯治心黃
生地黃(二兩)淡竹葉(二十片)大麥(半合)甘草(五錢炙微赤)
右細剉和勻每服五錢水一鍾入生薑半分煎至七
分去滓不拘時温服
馬牙硝散治心黃心神恍惚口乾煩悶
馬牙硝(細硏)朱砂(硏)龍齒犀角屑黃芩甘草
(炙赤各一兩)
右硏為末令勻不拘時候以生地黃調下二錢一方
有龍腦無龍齒
又方(聖惠方)
雞子清(二枚)鹽(五錢)麻油(一合)
右相和勻頓服之以吐利為度
脾黃證候
脾黃者徧身如金色眼目俱青脣口生瘡或吟或咏有
時吐逆不能下食大便澁若臍凸者難治烙脾俞二穴
次烙胃脘陰部二穴丹田穴塊穴足陽明二穴
土瓜根散(聖惠方)治脾黃
土瓜根&KR0797;蔞根甘草(炙微赤)枳殼(麩炒微黃去白各五錢)
右為散每服三錢水一鍾煎至五分去滓不拘時温
服
肺黃證候
肺黃者眼目白色頭面微腫鼻衂不止多涕憎寒徧身
生赤粟子壯熱腹脹胸滿身上栗子紫黑色及腫者難治
烙肺俞二穴大腸俞二穴天窗穴手陽明二穴下廉二
穴丹田穴承山二穴及手足心背心兩乳頭上三寸
&KR0797;蔞散治肺黃
&KR0797;蔞(一兩乾者)柴胡(去苗)甘草(微炙)欵冬花蘆根貝母
(煨令微黃各五錢)
右為散每服五錢水一大鍾生薑半分煎至五分去
滓不拘時温服
又方
用瓜蒂七枚為末每取一字吹鼻當下黃水為度
腎黃證候
腎黃者面色青黃腰背疼痛耳中颼颼百般聲響脚膝
無力多吐嘔逆不能下食悲而不樂若兩脚浮腫齒黑
如大豆者難治烙腎俞二穴膀胱俞二穴章門二穴魂
舍二穴百會穴三里二穴及兩足心
附子散治腎黃
附子(炮裂去皮臍)乾薑(炮各一分)生乾地黃(一兩)
右為散分三服每服水一大鍾煎至五分去滓不拘
時温服
又方
用萵苣子一合細硏以水一大鍾煎至五分去滓不
拘時温服
又方
用蔓菁子一合細研入熱湯一小鍾攪濾去滓不拘
時温服
膽黃證候
膽黃者面色青黃多青少卧悲泣不定嗔怒無恒舌上
生瘡唇口乾燥若喘粗不止者難治烙膽俞二穴上管
穴風池穴下廉二穴心俞二穴肝俞伏兔二穴
車前子散治膽黃
車前子秦芁甘草(微炙)犀角屑(各五錢)
右為散每服五錢水一大鍾煎至五分去滓入生地
黃汁半合不計時候温服
腦黃證候
腦黃者由熱邪在於骨髓而腦為髓海故熱氣從骨髓
流俞腦則令身體發黃頭疼眉疼烙百會天窗風腑穴
石膏散治腦黃
石膏(二兩)秦芁(去苗)犀角屑梔子仁(各一兩)甘草(炙五錢)
右為散每服四錢水一鍾煎至六分去滓不拘時温
服
又方
梔子仁大黃(炒)&KR0797;蔞根(各一兩)
右為散每服四錢水一鍾煎至六分去滓不拘時温
服
行黃證候
行黃者由瘀熱在脾臟但肉微黃而身不甚熱其人頭
疼心熱不廢行立也烙脾俞二穴上管百會穴
治行黃
黃芩麥門冬(去心)犀角屑&KR0797;蔞根梔子仁(各一)
(兩)甘草(炙五錢)
右為散每服四錢水一鍾煎至六分去滓不拘時温
服
癖黃證候
癖黃者由飲水停滯結聚成癖因熱氣相搏則欎蒸不
散脇下滿痛而身體發黃烙胃俞二穴上管胃脘穴
半夏散治癖黃
半夏(一兩湯洗七次去&KR0632;)前胡(去蘆頭)梹榔(三分)大黃(一兩)杏仁(三分)
(湯浸去皮尖麩炒微黃)枳殼(五錢麩炒去白)
右為散每服二錢水一鍾煎至六分入生薑半分於
前水一鍾同煎至六分去滓不拘時温服
又方
芫花(醋拌炒令乾)桃仁(湯浸去皮尖麩炒各五錢)大黃(炒一兩)
右為散不拘時以温酒調服二錢
胃黃證候
胃黃者吐逆下利心腹氣脹或時煩悶不能飲食四肢
無力若唇口面目舌根黑者難治烙胃俞二穴上管穴
太冲二穴
人參散治胃黃
人參(去蘆頭)黃芩赤茯苓(各一兩)&KR0797;蔞(一枚)枳殼(去穰麩炒)
(微黃)甘草(微炙各五錢)
右為散每服五錢匕水一大鍾煎至六分去滓不拘
時温服
鬼黃證候
鬼黃者面色或青或黑徧身皆黃狂言多驚皮膚乾枯
舌根蹇澁心中恍惚恒見神鬼或自強言詐作惺惺若
鼻中灰色舌黑毁裂衣裳者難治烙心俞二穴百會巨
關穴章門二穴下廉二穴明堂神庭穴
丹砂散治鬼黃
朱砂(五錢)馬牙硝(一兩)鐵粉(五錢)
右細硏如粉不拘時磨犀角水調服一錢
姦黃證候
姦黃者是鬼黃變入姦黃也面目徧身俱黃言語失錯
心神狂亂詐姦默如不患人若不盥潄即口乾燥氣喘
者難治先烙心俞肺俞二穴次烙胸前兩邊
犀角散治姦黃
犀角屑麥門冬(去心)白鮮皮萎蕤黃芩大
黃(炒各一兩)
右為散每服四錢水一鍾煎至五分去滓入生地黃
汁五合不拘時温服
走馬黃證候
走馬黃者眼目黃赤煩亂并狂言起卧不安氣力強壯
唯愛嗔怒努力高聲打罵他人猶如顚醉若厥逆者難
治烙肺俞二穴百會風腑穴關元穴腎俞二穴下廉二
穴上管穴中管穴次烙手足心
竹葉湯(聖惠方)治走馬黃(方見前三十六黃走馬黃類)
立黃證候
立黃者兩脚疼痛眼目黃澁小便色赤淋瀝不利心下
有氣塊者難治烙上管穴心俞二穴關元穴下廉二穴
次烙舌下黑脉
治立黃
茅根(五兩)白术(五錢)
右為散每服五錢水一大鍾煎至五分不拘時温服
黑黃證候
黑黃者面目或黃或黑眼目青色腰脊拘急口中兩頰
有黑脉出口角者難治烙百會穴舌下黑脉口角兩旁
玉泉穴絶骨二穴足陽明二穴章門二穴次烙心俞二
穴
治黑黃(聖惠方)
用鬼臼一兩剉水一鍾半煎至八分去滓分為二服
如人行五里再服
體黃證候
體黃者身黃面赤脚膝疼悶身上不熱心煩躁腹中微
微有氣飲食或進或退好蓋衣被又欲冷處睡卧烙百
會背心及心一寸至二寸三寸四寸五寸
蒴□湯浴之(聖惠方)治體黃
蒴□柳枝桃條(各五錢)黃櫨木(五兩)
右細剉用水三斛煎成二斛去滓以白礬末一兩攪
和勻温温浴之
勞黃證候
勞黃者四肢無力骨節煩疼或時吐逆不能下食鼻中
乾燥身熱疼悶漸覺羸瘦寒熱不定喘急氣粗難治烙
心俞二穴玉枕穴章門二穴百會勞宫二穴曲骨穴
柴胡散(聖惠方)治勞黃
柴胡(去苗)麥門冬(去心各一兩)茵陳犀角屑甘草(微炙)
(各五錢)鱉甲(二兩醋炙微黃去裙襴)
右為散每服四錢以水一鍾煎至六分去滓不拘時
温服
脊禁黃證候
脊禁黃者腰背脊硬口噤不言喘急氣粗眼中出血心
神恍惚狀如中風烙百會心俞二穴上管穴肝腧二穴
承浆穴魂舍二穴氣海穴下廉二穴絶骨二穴次烙鼻
中柱及大權骨上
獨活散(聖惠方)治脊禁黃
獨活麻黃(去根節各一兩)犀角屑秦芁(去苗)桑白皮
甘草(炙微赤各五錢)
右為散每服四錢水一鍾煎至六分去滓不拘時温
服
食黃證候
食黃者聞食氣吐逆心腹脹滿身體疼痛喘急氣粗飲
食不下或時虛汗腹中結燥亦似心黃夢見鬼神烙章
門二穴關元穴脾俞二穴上管中脘穴
茅根散(聖惠方)治食黃腹中結燥
茅根大黃(微炒黃各一兩)甘草(炙三分)
右為散分作五服每服水一大鍾煎至五分去滓温
服似人行五七里再服以利為度
又方(聖惠方)
商陸&KR0797;蔞根(各一兩)
右為散不拘時以葱白煎湯調服二錢
火黃證候
火黃者徧身如火色兩腋下有赤點子如粟米或似麥
麩其點子紫色少者可治黑色多紫色少者難治烙百
會穴天窗穴及背脊兩旁
治火黃(聖惠方)
用生&KR0797;蔞根擣絞汁不拘時服半鍾
陰黃證候
陰黃者身如熟杏愛向暗卧不欲聞人言語四肢不收
頭旋目痛上氣痰飲心腹脹滿面色青黃脚膝浮腫小
便不利烙腎俞二穴胃脘穴陰部二穴
秦芁散治陰黃(方見前陰黃類)
氣黃證候
氣黃者上氣心悶腹脇脹滿兩脚冷疼睡卧不安小便
淋澁狀似脾黃烙氣海穴肺俞二穴
治氣黃(聖惠方)
用苦葫蘆子仁一兩微炒為末不拘温水調下一錢
以得吐為度
煴黃證候
煴黃者頭痛口苦舌根乾黑喘急不調鼻中出血心神
煩亂作悵望之聲小便不利赤色如紅花汁若眼不能
開者難治烙耳尖上五分及耳前後五分頭兩角太陽
穴百會穴玉枕穴心俞二穴足陽明二穴及足心
生地黃散(聖惠方)治煴黃
生乾地黃(一兩)犀角屑黃芩竹茹麥門冬(去心)
(各一分)
右為散以水二鍾煎至一鍾去滓分二服如人行五
里再服
髓黃證候
髓黃者身體赤黃四肢不舉肌肉戰掉鼻中出血兩脚
疼悶一手專安額上身不壯熱愛冷處卧烙下廉二穴
百會穴肺俞二穴接脊穴絶骨二穴
地骨皮散(聖惠方)治髓黃
地骨皮柴胡(去苗)人參(去蘆頭)羚羊角屑甘草(炙微)
(赤各一兩)
右為散每服四錢水一盞煎至五分去滓入生地黃
汁半合不拘時温服
房黃證候
房黃者眼赤身黃骨髓煩疼頭目昏痛多饒睡卧體虛
無力夜多夢泄神思不安腰脚酸疼小便黃赤烙腎俞
二穴膀胱俞二穴足三里二穴關元穴氣海穴
鹿茸散(聖惠方)治房黃
鹿茸(去毛塗酥微炙)熟乾地黃山茱萸五味子黃
耆(剉)牡蠣(燒為粉各一兩)
右為末不拘時温酒調下二錢
血黃證候
血黃者頭疼心悶眼暈欲倒胸膈熱擁鼻衂不止咽喉
乾燥舌上生瘡若身熱如火頭面腫者難治烙心俞二
穴百會穴足陽明二穴下廉二穴及手足心
羚羊角散(聖惠方)治血黃
羚羊角屑黃芩梔子仁麥門冬升麻(各一)
(兩)甘草(微炙五錢)
右為散每服四錢水一鍾煎至五分去滓入生地黃
汁半合不拘時温服
憂黃證候
憂黃者面色青黃手足疼痛多吐痰沫咳嗽不止兼吐
濃血肌膚消瘦行步欲倒狀同勞黃烙背心次烙膽俞
二穴心俞二穴
秦芁散(聖惠方)治憂黃
秦芁(去苗)柴胡(去苗)鱉甲(醋炙去裙襴各一兩)黃耆黃芩犀
角屑甘草杏仁(湯浸去皮尖麩炒各五錢)
右為散每服四錢水一盞煎至五分去滓入生地黃
汁一合不拘時温服
驚黃證候
驚黃者面色青黃心多驚悸口舌乾燥不肯眠卧即多
言語狂亂身體壯熱烙風池二穴後烙天窗穴心俞二
穴
犀角散(聖惠方)治驚黃
犀角屑白鮮皮麥門冬(去心)沙參(去蘆)茵陳升
麻朴硝甘草(炙各五錢)
右為散每服四錢水一鍾煎至六分去滓不拘時温
服
花黃證候
花黃者面色似紅花頭目疼腫寒熱如瘧恒多脚冷早
起即輕午後發重進退不定狀同神祟烙百會穴手陽
明二穴關元穴足陽明二穴
知母湯(聖惠方)治花黃
知母地骨皮柴胡(去苗)石膏梔子仁(各一兩)
右為散每服四錢以水一鍾煎至五分去滓入生地
黃汁一合不計時温服
瘧黃證候
瘧黃者面色萎黃憎寒壯熱頭痛不止口乾多渴四肢
羸瘦不能飲食或好或惡進退不定烙肺俞二穴百會
穴風府穴天窗穴太陽二穴玉枕穴及耳尖上五分
恒山散(聖惠方)治瘧黃
恒山茵陳赤茯苓知母鱉甲(醋塗炙微黃去裙襴)
(各一兩)甘草(炙五錢)
右為散每服四錢以水一鍾入䜴四十九粒煎至六
分去滓不拘時温服
水黃證候
水黃者身面青黃脚膝浮腫心腹脹滿上氣煩悶語聲
不出烙關元伏兔穴下管穴足三里二穴承山二穴百
會穴及背心
治水黃(聖惠方)
大黃(剉微炒五錢)甘遂(煨微黃一錢)
右擣碎以水一大鍾煎至六分去滓分為二服如人
行五七里再服利即住服
蛇黃證候
蛇黃者腰背反張口苦舌縮咬嚼衣裳伏地似隐不多
言語難蓋衣被少開眼目或呌喚心神不定烙手心背
心足陽明二穴及氣海穴
羚羊角散(聖惠方)治蛇黃
羚羊角屑麥門冬(去心)沙參(去蘆頭各一兩)秦芁(去苗)茵陳
甘草(炙各五錢)
右為散每服四錢以水一鍾煎至六分去滓不拘時
温服
牛黃證候
牛黃者舌如蠟色口作噍不多言語或如牛吼若眼目
頭面未變作深黃色者可治如舌上及身體黃黑色者
難治烙承浆穴脾俞二穴及後心
犀角散(聖惠方)治牛黃
犀角屑大黃(剉微炒各五錢)牛黃(細研)梔子仁(各一兩)
右為散入牛黃麝香同研令勻不拘時以温水調下
一錢
鵶黃證候
鵶黃者十指青綠舌上生黑點唇口青黑身如黃銅烙
下廉及足心胸前當心
治鵶黃(聖惠方)
蘆根(剉)生乾地黃(各一兩)茵陳(五錢)
右為散每服五錢以水一大鍾煎至五分去滓不拘
時温服
雞黃證候
雞黃者徧身爪甲並青黃夢寐見鬼神時自言笑烙風
池二穴及鼻柱下三分手掌後橫紋三寸及足心
地黃飲治雞黃(方見前三十六黃雞黃類)
蚰蜒黃證候
蚰蜒黃者喉中似噎喘息不調四肢疼悶言語不正水
米難下若頰内有青脉出口角手足亂動冷者難治烙
手足心及口角内青脉尖頭及胸前
半夏散(聖惠方)治蚰蜒黃
半夏(湯洗七次去滑)射干升麻犀角屑(各一兩)甘草(炙五)
(錢)
右為散每服四錢水一鍾入生薑半分煎至六分去
滓不拘時温服
救急療三十六種黃
用雞子一顆并殼焼作灰研破醋一合又温之總和
頓服身體眼暗極黃者不過三顆鼻中䖝出神效
諸疸(附論)
論曰諸疸證狀雖異大率多因酒食過度水榖相併積
於脾胃復為風濕所搏熱氣欎蒸所以發黃為疸也
方
秦芁飲子(濟生方)治五疸口淡耳脚弱微寒發熱小便
白濁
秦芁(去苗)當歸(去蘆酒浸)芍藥白术官桂(去皮不見火)茯
苓(去皮)熟地黃(酒浸)橘紅小草川芎(各一兩)半夏(湯炮)
甘草(炙各五錢)
右㕮咀每服四錢水一盞半薑五片煎至七分去滓
温服不限時候
犀角茯苓丸治一切諸黃酒疸身面皆黃皮膚如塵
麯色心下堅滿小便赤黃心煩欲嘔倦怠少力不思
飲食
赤茯苓茵陳葉枳實(麩炒)前胡(去苗)甘草(炒)杏仁
(去皮尖炒)半夏(洗七次)當歸(焙各三分)白术犀角屑(各一兩)
右除杏仁為末入杏仁勻研煉蜜為丸如梧桐子大
每服三十丸米飲下食後稍空時服量虛實加减
茵陳丸治酒疸食氣女勞疸諸種黃疸及陰黃身面
悉黃大便澁少小便如梔子汁
茵陳草龍膽(去蘆)大黃(炒)黃芩枳殼(麩炒各二兩)升
麻(三兩)柴胡(一兩)梔子仁(一錢五分)
右為細末煉蜜為丸如梧桐子大每服三十丸米飲
下食後日進二服大小便俱利赤為度外臺秘要作
湯以水八升煮取二升八合分温三服若身絶羸加
生地黃一升梔子加至七兩去大黃如氣力不羸用
大黃
葶藶丸治諸疸大小便澁
苦葶藶(炒)桑白皮(切炒)枳殼(麩炒)木通(各五錢)梹榔木
香(各三錢)
右為細末煉蜜為丸如梧桐子大每服三二十丸食
後橘皮湯下日三服
九疸秦椒散
胃疸食多喜飲(梔子仁主之)心疸煩心中熱(葛根主之)腎疸
其人脣乾(葶藶主之熬)舌疸渴而數便(石鍾乳主之)肉疸其
人小便白(凝水石主之研)脾疸溺赤出少愓愓若恐(括蔞主之)
肝疸胃熱飲多水激肝(白术主之)髓疸目眶深多嗜卧
(牡蠣澤瀉主之)肺疸飲少小便多(秦椒焙出汗瓜蒂主之一云膏疸)
右名秦椒散各等分随病所在加二分擣合篩下飲
服五分日三服稍加可至方寸匕忌桃李雀肉
又方夫人病疸者或無熱静言了了腹滿欲吐酒疸
心中熱欲吐之即愈
右取千金翼苦參散吐良在上遍身黃部中七味者
是也(苦參散方見諸黃類)
又方
用好鹽一觔紙裹漬濕燒之取通赤内三升水中攪
令稠手巾瀘過為一服以前二方服訖並吐出黃汁
茵陳蒿湯(一名滌熱湯聖惠方)治諸般疸病面目身體發黃小
便秘澁及時行瘀熱在裏欎蒸不散
茵陳(三兩)山梔子(七枚)大黃(一兩)
右以水五盞先煎茵陳二盞半却入大黃梔子煎至
一盞半去滓分作二服空心服當利小便如皂角汁
及黃赤色其黃從小便出也未愈再服五苓散亦可
發黃二藥亦可
薑蜜湯(百一選方)治諸疸通用或小便出血或小便如血
用之皆效
蜜(半盞)薑錢(十片)
右用新汲水一碗煎服逐日常服二次小便漸白及
出血黃疸遂瘥
礬石滑石散(千金方)治濕疸得之一身盡疼發熱面色
黑黃七八日後壯熱在裏有血下如㹠肝狀小腹滿
者急下之身目盡黃小便不利其脉沉細及女勞疸
礬石(煆)滑石(各等分)
右為末每服二錢麥粥飲調下日三服食前便利如
血者效或汗愈或小便出血黃水為度
柴胡甘草湯治熱疸
柴胡(一兩)甘草(一錢剉細)白茅根(一握)
右以水二碗煎至七分時時服一日盡
治疸熱毒在内悶亂坐卧不安(聖惠方)
用生髮焼灰存性為末新汲水調方寸日三服
治緩疸(本草)
用黃耆一兩杵成散不拘時以温水調二錢匕
疸病有五種謂黃疸榖疸酒疸黑疸女勞疸是也黃汗
者身體四肢微腫胸滿不得汗汗出如黃蘖汁由大
汗出卒如水所致方(本草)
用猪脂一觔温令熱盡服之日三當下下則稍愈
治疸病有五黃疸榖疸酒疸黑疸女勞疸黃汗身體四肢微
腫胸滿不得汗出如蘖汁由大汗出卒入水所致(肘後)
(方)
用藍花一把水五升鼠矢兩頭尖者二七枚煮取二
升盡服温覆取汗
小半夏湯(指南方)治濕疸
半夏(五分)生薑(八兩)
用水七升煮至一升分五服
腎疸湯(試效方)治腎疸目黃甚至渾身黃小便赤澁
升麻(五錢)羌活防風藁本獨活柴胡(各五分)
以上治腎疸目黃渾身黃白术(五分)蒼术(一錢)豬苓
(四分)澤瀉(三分)茯苓(二分)以上治小便赤澁葛根(五分)甘
草(三分)黃蘖(二分)人參(三分)麴(六分)
右件剉如麻豆大分作二服每服水三盞煎至一盞
去滓稍熱服食前服
療熛疸者手足肩背累累如米起色白刮之汁出愈而
復發(夲草)
以虎屎白者以馬尿和之暴乾燒灰粉之
風疸(附論)
論曰風疸者由風氣在於臟腑與熱相搏便發於黃小
便或赤或黃好卧而心振面虛黑名為風疸也
方
犀角散(聖惠方)治風疸臟腑風熱相搏心神不安多卧
少起小便赤澁
犀角屑黃連(各一兩)赤芍藥(三分)茵陳(一兩)白鮮皮(三分)
梔子仁柴胡(去苗)葀蔞根子芩(各三兩)大黃(炒一兩五)
(錢)朴硝(二兩)貝齒(二十枚燒令赤細研)
右為末每服不計時煎茅根湯調下二錢以利為度
牛黃散(聖惠方)治風疸心脾風熱面色虛黑身體皆黃
小便赤澁
牛黃(一分細研)犀角屑(三分)防風(三分去蘆)葀蔞根大黃(炒各)
(一兩)甘草(五錢炙)白鮮皮秦芁(各三分去苗)麥門冬(一兩去心)
梔子仁(五錢)杏仁(三分湯浸去皮尖微炒黃)
右為散研入牛黃令勻每服不拘時以竹葉湯調下
二錢金銀湯下亦可
艾煎丸(千金方)治因傷風瘀熱不解發於風疸舉身皆
黃小便或黃或白寒熱好卧不欲動其脉陽浮陰弱
生艾(三月内採取束擣取汁銅噐煎如膏)大黃(蒸)黃連(炒)葀蔞仁
凝水石苦參葶藶(隔紙炒各等分)
右為末以艾膏和得所丸如梧桐子大初服六七丸
漸加至二十丸有熱加苦參渴加葀蔞根小便澁加
葶藶小便黃加凝水石小便白加黃連大便難加大
黃所加並倍之温水服之
胃疸(附論)
論曰已食如飢者胃疸也夫胃熱則能消榖今已食如
飢者以胃氣但熱而無陰也然胃為足陽明陽明之脉絡
属於心陽明得熱則心火上行陽炎過矣單陽成疸心
慒煩而身面黃小便赤色也
方
瀉熱湯(聖濟總錄)治胃中有熱食已如飢不生肌肉面色
萎黃
大黃(生剉)麻黃(去根節)黃芩(去心各四兩)杏仁(去皮尖)赤茯苓
(去皮)甘草陳橘皮(去白炒)芒硝澤瀉(各三兩)
右粗擣篩每服三錢水一盞煎至八分去滓食後温
服
大黃瀉熱湯(聖濟總錄)治胃中熱食已即飢舌強腹脹身
重節疼
大黃(剉水浸一宿)甘草(各三兩)澤瀉赤茯苓(去皮)黃芩(去心)
細辛(去苗葉)芒硝陳橘皮(去白焙各二兩)
右粗搗篩每服三錢水一盞煎至八分去滓食後温
服
茯苓湯(宣明論)治胃中積熱食已即飢面黃肌瘦胸滿
脇脹小便悶赤
赤茯苓(去皮)陳皮(去白焙)澤瀉(各三分)芍藥白术(各四兩)
人參桂(去皮各二兩)桑白皮(三兩)石膏(八兩)半夏(六兩湯洗七次)
右粗擣篩每服四錢水一盞半入生薑少許煎至一
盞去滓不拘時温服如病甚者加大黃朴硝各二兩
黃芩湯(聖濟總錄)治胃中熱甚食已即饑唇燥口乾
黃芩石膏(各三分)赤茯苓(去皮)甘草葛根五加
皮麻黃(去根節各五錢)柴胡(去苗一兩)
右粗擣篩每服三錢水一盞入生薑半分煎至八分
去滓食後温服
梔子湯(聖濟總錄)治胃中熱盛食已復飢面黃肌瘦唇燥
口乾瀉熱
梔子仁赤芍藥犀角屑赤茯苓(去皮)黃芩(去心)
射干大黃(炒各一兩)
右為散每服四錢水一鍾半煎至八分去滓入生地
黃汁一合蜜一大匙攪勻再煎一二沸食後分作二
次温服
蘆根散(聖濟總錄)治胃中熱盛食已如饑常渴引飲滌熱
蘆根葀蔞根麥門冬(去心各一兩)知母甘草(各五)
(分)赤茯苓(去皮三分)
右為粗篩每服三錢水一盞入小麥五十粒竹葉二
七片生地黃一分生薑半分煎至八分去滓食後温
服
黃連丸(聖濟總錄)治胃中熱盛食已如饑多渴心煩肌肉
羸瘦
黃連(去鬚)葀蔞根(各一兩)麥門冬(去心焙一兩五錢)知母(焙)茯
神(去木各三分)
右為末煉蜜和丸擣百餘杵丸如梧桐子大食後粥
飲下三十丸或牛乳汁下亦可
犀角湯(聖濟總錄)治胃實熱嘔逆不下食
犀角屑葛根(各三分)枇杷葉(拭去毛炙黃)麥門冬(去心各一)
(兩)
右為散每服三錢水一鍾入生薑半分煎至八分去
滓不拘時温服
榖疸(附論)
論曰失饑飽甚則胃中滿塞榖氣未化虛熱熏蒸遂為
榖疸其證心下懊悶頭眩心忡怫欎發黃小便不利身
黃如橘是也寸口脉浮而緩浮則為風緩則為痺痺非
中風四肢苦煩脾色必黃瘀熱以行跗陽脉緊而數數
則為熱熱則消榖緊則為寒食則滿也尺脉浮為傷腎
跗陽脉緊為傷脾風寒相搏食榖即眩榖氣不消胃中
苦濁濁氣下流小便不通陰被其寒熱流膀胱身故盡
黃名曰榖疸
方
石韋湯(聖濟總錄)治榖疸跗陽脉緊而數緊則為實數則
為熱緊數相搏胃中苦熱骨節煩疼小便不利
石韋(去毛)木通柴胡(去苗)茅根(各一兩五錢)梔子仁芒
硝(各五錢)
右剉如麻豆大每服五錢匕水一盞半煎至八分去
滓温服日三
碙砂乳香丸(聖濟總錄)治榖疸食畢頭眩腹滿及酒疸脉
沉實
碙砂乳香安息香(各一兩五錢)杏仁(二七粒去皮尖麩炒研)
巴豆(三十粒去皮心膜用醋一盞煮至半盞研)
右為細末棗肉丸如菉豆大每服五丸食後温生薑
米飲下日二夕一
苦參梔子丸(聖濟總錄)治榖疸
苦參龍膽黃芩(去心各一兩)山梔子仁(五錢)
右為細末以豬胆汁和擣五百杵丸如梧桐子大每
服二十丸食後米飲下日三
紅丸子(危氏方)治榖疸腹滿眩暈怫欎怔忡酒疸通用
二陳湯加&KR1190;砂煎湯下
莪术三稜(各二兩醋煮一伏時)胡椒(一兩)青皮(三兩炒香)阿魏(一分)
(醋化)
右為末别研陳倉米用阿魏醋煮米糊搜和丸如梧
桐子大炒土硃為衣每服五十丸生薑甘草湯下
榖疸丸(一名苦參丸危氏方)治胃蓄瘀熱氣濁食榖不消大小
便不利脹滿不下食跗陽脉緊而數亦治因勞發熱
熱欎發黃
苦參(三兩)龍膽草(一兩)梔子仁(炒五錢)人參(三分)
右為末以豬膽汁入熟蜜少許丸如梧桐子大以大
麥煮湯下五十丸日三不知稍加之一方用牛膽一
箇依上丸服
欎金散(聖惠方)治榖疸唇口先黃腹脹氣急
欎金(一兩)牛膽(一枚乾者)麝香(五分研)
右為末每服五分新汲水調下不拘時
滌熱湯(一名茵陳蒿湯)治榖疸食畢頭眩心中怫欎腹滿(方見)
(夲門諸疸類)
治食氣遍身黃腫氣喘不得食心胸滿悶
皂角(不蛀者去皮及子酥炙令焦為末一錢匕)巴豆(七粒去油)
右以淡醋及研好墨為丸如麻子大每服三丸食後
陳皮湯下日三服隔一日增一丸以利為度如常食
酒酒飲一方名黑虎丸
苦參丸(千金方)治榖疸食已頭眩心中怫欎發黃由失
饑大食胃氣攻衝所致其腹必滿
苦參(一兩五錢)龍膽(五錢去蘆生用)
右為細末以牛膽和擣三百杵丸如梧桐子大每服
十五丸早晚食後煎大麥湯下或以生薑甘草湯下
一方煉蜜丸以生麥門冬汁下一方用豬膽不用龍
膽
榖疸食畢頭旋心怫欎不安而發黃由失饑大食胃氣
衝熏所致治之方(一名茵陳蒿湯出肘後方見夲門諸疸類)
茯苓梔子茵陳湯(衛生方)昔元顔正卿丙寅二月區區
官事勞役飲食不節心火乘脾脾氣虛弱又以怒氣
逆傷肝心下痞滿四肢困倦身體麻木次傳心目俱
黃微見青色顔黑心神煩亂怔忡不安兀兀煩悶欲
吐口生惡味飲食遲化時下完榖小便癃閉而赤黑
辰巳之間發熱日暮則止至四月則尤甚其子以危
急來請治之具說其事胗其脉浮而緩金匱要略曰
浮則為風緩則為痺痺非中風四肢苦煩脾色必黃
瘀熱以行食榖則眩榖氣不消胃中苦濁濁氣下流
熱流膀胱身體盡黃名曰榖疸此之謂也
梔子仁蒼术白术(各三分)豬苓(二分)茵陳葉(一錢)澤
瀉黃連(去鬚各二分)枳實(麸炒二錢)陳皮(二分)青皮(去白一分)茯
苓(去皮五分)漢防己(二分)黃芩(六分)
右㕮咀都作一服長流水三盞煎至一盞去滓温服
食前一服减半又二服良愈内經曰熱滛於内治以
鹹寒佐以甘苦又濕化於大行熱反勝之治以苦寒
以苦泄之以淡滲之以梔子茵陳苦寒能瀉濕熱而
退其黃故以為君難經云并主心下滿以黃連枳實
為苦寒泄心下痞滿肺主氣今日傷其氣故身體麻
木以黃芩苦寒瀉火補氣故以為臣二术苦甘温青
皮苦辛温能除胃中之濕熱去其壅滯飬其正氣漢
防己以苦寒能去十二經留濕澤瀉鹹平茯苓豬苓
甘平導膀胱中濕熱利小便而去癃閉也
胡椒紅丸子(如宜方)治榖疸因飢中過食傷胃藴熱瘀
滯腹滿心欎怔忡
三稜陳皮青皮莪术(各一兩)胡椒乾薑(各二)
(兩)
右為末醋糊丸如梧桐子大硃砂為衣每服三十丸
空心薑湯煎二陳湯加砂仁下
酒疸(附論)
論曰胃虛榖少醉以入房冒犯風邪胃中熱毒隨虛入
裏小便黃赤濕毒内聚心下懊痛熏發肌肉則身目發
黃赤斑足脛浮腫或下之早則變為黑疸令人心如病
饑大便黑瘀皮膚不仁治法既宜先去濕毒後分小水
餘隨證治之如心下懊憹而熱不能食則欲吐名曰酒
疸夫酒疸者必小便不利心中熱足下熱欲吐鼻燥脉
浮者先吐之沈弦者先下之欲嘔者吐之即愈大抵五
疸唯酒疸變證最多盖酒之為物隨人性量不同有盈
石而不醉者有濡唇而輙亂者以醖釀而成有大熱毒
滲人百脉為病則不特發黃溢於皮膚為黑疸流於清
氣道中則眼黃鼻腫種種不同故方中論酒疸外有肉
疸黑疸癖勞役疸令人恍惚失常等數證不同
方
黃連丸(聖濟總錄)治酒疸心面黃心懊痛小便黃赤不利
黃連(去鬚)黃蘖(去皮)黃芩(去心)大黃(炒)梔子仁欎金
黃藥子秦芁(去苗上)貝母(去心)甘草(炙)欵冬花黃
明膠(炙令燥)白芥子(各五錢)
右為末粳米飲丸如梧桐子大每服十丸煎麥門冬
湯下
半夏湯(千金方)治酒疸發黃身無熱言語了了腹滿欲
嘔心煩足熱或成癥癖心中懊憹其脉沉弦或緊細
千金方云酒澼蔭胸心脹滿骨肉沉重逆害飲食乃
至小便赤黃此根本虛勞風冷飲食衝心由脾胃内
痰所致
半夏(洗去&KR0632;)茯苓白术(各三兩)前胡枳殼(麩炒去穰一作)
(枳實)甘草(炙)大戟(炒各二兩)黃芩茵陳當歸(各一兩)
右剉散每服四錢水一盞半薑三片煎至七分去滓
空心服
當歸白术湯(三因方)治酒疸發黃結飲癖在心胸間心
下從橫堅滿骨肉沉重逆害飲食小便赤黃此由本
虛飲食生冷與脾胃痰結所致其脉弦濇
白术茯苓(各三兩)當歸黃芩茵陳(各一兩)枳實
(麩炒去穰)前胡甘草(炙)杏仁(麩炒去皮尖各二兩)半夏(湯洗匕次二兩)
(五錢)一方加乾葛二兩
右為散每服四錢水二盞薑七片煎至七分食前服
凡酒疸熱疸大便秘者可服三黃丸(方見積熱門)
赤茯苓丸(聖惠方)治心下堅而小便赤澁是酒疸之後
宜服此方
赤茯苓茵陳枳實(麸炒去白微黃)白术前胡(去蘆)大
黃(各一兩)甘草(炙)當歸半夏(湯洗七次去&KR0632;)杏仁(湯浸去皮尖麩)
(炒微黃各三分)
右為末煉蜜和丸如梧桐子大每服三十丸粥飲下
茯苓丸(千金方)治酒疸心下縱橫堅而小便赤
茯苓茵陳乾薑(各一兩)白术(熬)枳實(各三十銖)半夏
杏仁(各十八銖)甘遂(六銖)蜀椒當歸(各十二銖)
右為末煉蜜丸如梧桐子大空心服三丸日三稍稍
加以小便利為度千金翼加木通一兩大黃十八銖
名茵陳丸治黑疸身體闇黑小便澁
二石散(一名凝水石散千金方)治肉疸飲少小便多如白泔色
因酒所致其脉弦滑
凝水石(煆水飛)白石脂(煆)葀蔞根桂心(各一兩一錢)兔
絲子(酒浸别硏)知母(各三分)
右為末每服二錢大麥飲調下日三服五日知十日
瘥
茵陳湯(聖濟總錄)治酒疸心中懊憹痛小便黃赤
茵陳赤茯苓(去皮)葛根(各三兩)梔子仁(半分)葀蔞根(三分)
秦芁(去苖土)升麻(各一兩)
右粗擣篩每服三錢水一盞煎至七分去滓食後温
服日三
桔梗湯(聖濟總錄)治酒疸腹滿如水狀心中懊憹不能下
食時時欲吐
桔梗(剉炒)百合赤茯苓(去黑皮)桑白皮枳殼(去穰麩炒)
(各一兩五錢)木通(二兩)梹榔(五枚)
右剉如麻豆大每服三錢水一盞煎至七分去滓食
前温服良久再服
白术湯(一名桂术湯三因方)治酒疸因下後久為黑疸目青面
黑心中如啖韭虀狀大便正黑皮膚不仁脉微而數
桂心白术枳實(麩炒去穰)京䜴乾葛杏仁
甘草(各五錢)
右剉為散每服四錢水一盞煎至七分去滓食前服
一方有柴胡無桂心
治酒疸(經騐良方)
茵陳葛花黃連神麴京三稜細辛(各等)
(分)
右為細末每服三錢用温酒或鹽湯調無時服
葛根湯治酒疸因下後久為黑疸目青面黑心中如
啖韭虀狀大便正黑小便赤或面黑脉微而數
葛根(二兩)枳實(去穰麩炒)梔子仁䜴(各一兩)甘草(炙五錢)
右為散每服四錢水一盞半煎至八分去滓不拘時
温服
瓜蒂丸(一名牛膽丸)治酒疸遍身黃麯塵出
瓜蒂大黃(炒)蕘花(炒各一兩)牛膽(一枚)芫花(醋炒五錢)
右為末以清酒二升漬一宿煎至一升去滓入牛膽
汁微火煎稠丸如梧桐子大每服五丸温熱水下得
吐利為度
六物湯治酒疸腹脹
蓽撥荆芥穗不蛀川楝子(連皮核用)生薑母軟
烏梅甘草(各等分)
右於石臼中搗細用磁器盛以自己滿腹小便去其
首尾取中間小便浸藥兩重紗盖露星一宿拂明飲
其汁續用車前子茵陳竹園荽煎湯乘熱調五苓散
服自覺黃水從小便出而腹不脹
追毒飲治酒疸遍身發黃
狗脊(去毛一兩)白芥子甘草(各一錢)
右細剉用酒一升煎取半升去滓分温二服以利下
為度
乳香碙砂丸治酒疸心下懊痛身目發黃(方見夲門榖疸類)
大黃湯治酒疸心下懊痛脛腫溲黃面發赤斑面不
甚熱或乾嘔
大黃(剉炒)枳實(去穰麸炒)梔子仁(各一兩)䜴(炒三合)
右粗搗篩每服四錢水一盞半煎至八分去滓温服
日三一方無枳實
艾葉湯治酒疸身目俱黃心中懊痛
生艾葉(一握無生者乾者煮亦得)麻黃(去根節二兩)大黃(炒一兩五錢)
右剉如麻豆大每服四錢酒一盞半入大豆半合同
煎至八分去滓食前温服
黃耆术蘭散治酒疸心懊痛足脛滿又小便黃面發
赤斑或黃黑色此由飲酒大醉當風入水所致
黃耆(二兩)木蘭皮(一兩)
右為末每服二錢匕食前熱酒調下日三
治酒疸心懊痛足脛滿小便黃飲酒發赤斑黃黑由大
醉當風入水所致(肘後方)
芫花椒目
右等分焼末服五分立愈
如神散(危氏方)治酒毒不散發黃久久浸漬流入清氣
道中宜引藥内鼻滴出黃水愈
苦匏子(去壳)苦葫蘆子(各三七箇)黃黍米(三百粒)安息香(二皂)
(子大)
右為末以一字搐入鼻滴盡黃水一二升或過多則
以黍穰焼灰麝香末各少許搐鼻立止
治酒疸(百一選方)
蒻葉(焼灰)神麯(炒各五錢)
右為細末每服二錢或酒米飲調下食前服甚妙
治酒疸(百一選方)
用田螺七箇水飬出泥搥碎取螺頭細剉以熱酒浸
頻服永類鈐方用小螺螄煮肉并汁常服
小麥飲(聖濟總錄)治酒疸
用生小麥二合以水一盞絞取汁食後頓服一方用
三升杵和水取汁五合服之
酒蒸黃連丸(直指方)治酒疸
用黃連去鬚净四兩剉碎以酒洒醃一宿日乾為末
米糊為丸如梧桐子大每服三四十丸以二陳湯加
葛根茵陳薑棗煎湯送下
治酒疸及治熱疸(直指方)
用土瓜擣取汁任服
除煩熱解酒疸目黃(本草)
以黃櫨木煮服之
治酒疸
用明眼草研細調喫
大黃丸(指南方)治酒疸脉沈腹脹滿大便秘(方見本門黃疸類)
治酒疸目黃及野病熱利下血(夲草)
用黃屑水煮服之
治酒疸(夲草)
用苜蓿擣取汁服一升令人吐利即愈
治酒疸黃色通身者
取萱草根擣絞汁服亦取嫩苗煮食之
治酒疸
以鹽麩子根白皮擣碎米泔浸一宿平旦空心温服
一二升
瓜蒂散治酒疸脉浮腹滿欲嘔宜吐之(方見夲門黃疸類)
木通散治酒疸通身黃腫
木通(剉)甘草(炙)木香梹榔(剉)麻黃(去根節)秦芁(去苗)
(土)瞿麥穗乾薑(炮)
右等分為散每服一錢白湯點服空心食前日三病
甚者用猪膽一枚去汁一半入巴豆一粒薤白二寸
在膽内以線繫定同青橘皮少許以水一盞半煎熟
濾去膽取藥湯調下一錢匕
女勞疸(附論)
論曰脾胃素有濕熱或緣大暑醉飽房勞過度引熱歸
腎濕氣交攻小水不利小腹堅脹濕氣流於肌肉之中
則四肢身面發黃故謂之女勞疸然其症又有額心黑
微汗出手足心熱薄暮即發膀胱急小便自利腹如水
狀則不治三因症治云夫交接輸瀉必動三焦上焦屬
心中焦屬脾下焦屬腎動則熱熱則慾火熾因入水中
中焦熱欎故能發黃下焦氣勝故額黑上焦起血隨熱
瘀行大便溏黑貴勝人有男女同室而浴者多成此病
攝生者不可不知
方
辰砂妙香散治飲酒行事酒熱瘀於心經致成黃疸
茯苓茯神(去木)山藥(炮)遠志(水浸去心梗炒)黃耆(炙各一兩)人
參甘草(炙)北梗(各五錢)木香辰砂(另研各三錢)麝香
(一錢)
右為末每服二錢加辰砂少許用茵陳湯調下日三
服
人參飲(一名人參散)治飲酒房勞酒入百脉令人恍惚失
常
人參白芍藥括蔞根枳殼(去穰麸炒)茯神酸
棗仁(各一兩)熟地黃(二兩)甘草(炙一兩)
右剉為散每服四錢水一盞煎至七分去滓食後臨
卧温服
鱉甲湯治女勞疸手足煩熱肢節疼痛小腹拘急時
有虛汗
鱉甲(去裙襴醋炙一兩五錢)柴胡茵陳地骨皮赤芍
藥梔子仁黃耆麥門冬(去心焙各三兩)
右粗擣篩每服三錢水一盞煎至七分去滓不拘時
温服
牡蠣湯治女勞疸額上汗出四肢虛煩日晡發熱小
便自利
牡蠣(燒令赤)龍膽升麻麥門冬(去黑心炒)甘心(炙各三分)
犀角鎊藁本桂(各五錢)
右為散每服四錢水一大盞煎至八分去滓熱服温
覆即避風寒
秦芁散治勞黃心脾熱壅皮肉面目悉黃
秦芁(去苗土)犀角屑赤芍藥(各五錢)茵陳麥門冬
(去心)柴胡(去苗各一兩)大黃(炒二兩)黃芩(三分)
右為散每服四錢水一盞煎至六分去滓温服日三
四服以利為度
治心熱勞黃口乾舌澁皮肉面目俱黃上氣喘急宜服
此方
黑豆(二升净以水四升煎取二升去豆)生地黃汁麥門冬汁
生藕汁葀蔞根汁(各三合)蜜
右藥并豆汁微火煎如膏於磁器内盛每服一茶匙
不拘時服
龍膽湯治女勞疸額上黑汗出手足中熱四肢煩疼
薄暮發熱小便自利
龍膽(去蘆)甘草(炙)麥門冬(去心)柴胡(去蘆)升麻犀角(各三)
(分)牡蠣(一兩燒研如粉)
右為散每服三錢水一盞煎至七分去滓入生地黃
汁半合再煎一二沸不拘時温服
犀角湯治女勞疸及勞氣熱渴額上汗出手足俱熱
小便赤澁
犀角(鎊)龍膽(各一兩)升麻甘草(炙各五錢)麥門冬(去心焙三)
(分)
右為細末山藥糊三錢水一盞入生薑一片棗一枚
拍碎煎至七分去滓入生地黃汁一合食後温服
小兔絲子治色疸
兔絲子(五兩洗酒浸一宿研焙)石蓮肉(二兩)白茯苓(一兩)山藥(一兩)
(留一半打糊)
右為末山藥糊丸如梧桐子大每服五十丸用芎藭
湯下加多茯苓下
四君子湯(直指方)治色疸
人參白术白茯苓甘草加後黃蘖白
芍藥黃耆白扁豆(各一兩)
右剉細每服三錢薑五片棗二枚煎服
苦參丸(聖濟總錄)治女勞疸
苦參(三兩)龍膽(二兩五錢)梔子仁(三兩五錢)
右為末以牛膽汁和丸如梧桐子大每服二十丸温
水下日二夜一稍加至四十丸本草用猪膽服
硝石散(一名礬石散千金方)治女勞疸其腹臚脹膀胱急欲作
水狀大便黑者非水其脉滑腹滿者難治身目皆黃
發熱惡寒小腹滿急大便難由太勞大熱房室損傷
得之交接後入水所致治之方
硝石礬石(并研各等分)
右為末每服一錢用大麥粥飲調下盖衣出汗其病
隨小便出者色黃大便出者色黑是效
滑石散(千金方)治女勞疸身黃額黑日晡發熱惡寒小腹
急足下熱其脉浮緊腹滿者難治
滑石石膏(煆等分一作白礬)
右為末大麥粥飲調下二錢日三四小便極利則瘥
豬膏髮煎(夲草)治女勞疸身目皆黃發熱惡寒小腹滿
急小便難由大熱大勞交接後入水所致(方見本門諸黃類)
黑疸(附論)
論曰諸疸黃疸酒疸女勞疸久不已皆變為黑疸其狀
小腹滿身體盡黃額上黑足下熱大便黑是也黃本脾
病脾者土也脾病不已傳其所勝腎斯受之腎為水臟
其經足少陰其色黑病在腎故小腹滿色黃大便黑足
下熱是皆少陰經受病之證
方
當歸湯(聖濟總錄)治諸疸久不瘥變成黑疸
當歸(三兩)桂(去皮六兩)麥門冬(去心一兩五錢)黃芩(去黑心)黃耆
乾薑(炮)赤茯苓(去皮)芍藥黃連(去鬚)石膏人參
甘草(炙各三兩)大黃(炒)茵陳(各一兩)
右剉如麻豆每服二錢七分去滓温服日三一方無
黃耆
茵陳蒿丸(聖惠方)治黑疸身體闇黑小便澁
茵陳蒿赤茯苓(去皮)葶藶子(炒各一兩)枳殼(去穰麩炒)白术
(各一兩一分)杏仁(湯浸去皮尖炒三分)蜀椒(去閉口及目子炒令出汗)當歸(焙)
乾薑(炮)甘遂(炮各一分)大黃(醋炒)半夏(湯洗七次去&KR0632;焙各一錢)
右為末煉蜜擣三五百杵丸如菉豆大每服十丸空
心米飲下日三一方有木通無乾薑温水下
瓜蒂散(一名赤小豆散聖惠方)治黑疸身體及大便並黑及黃
疸久不瘥
瓜蒂(一分)雄黃(研一錢先用醋煮)甘草(炙一兩)瓜蔞(二兩)
右為細散每服一字用赤小豆二十粒茯苓一分水
一盞煎至六分去滓調服湏臾當吐吐止即愈
硝石散治日晡所發熱而及惡寒此為女勞而得之
膀胱急小腹滿身盡黃額上黑足下熱因作黑疸其
腹脹如水狀大便必黑時溏此女勞之病非水也腹
滿者難治(方見本門女勞疸類)
治黃疸變成黑疸醫所不能療多死急治之方(千金方)
用土瓜根汁每日空心服半錢即半盞其病隨小便
出即愈然湏量病人強壯者可服半盞羸人一合如
無生者即剉乾的一兩水一盞半煎取七分去滓頓
服羸量减
普濟方卷一百九十六
