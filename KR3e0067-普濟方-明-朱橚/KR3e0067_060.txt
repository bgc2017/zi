普濟方卷六十一明周王朱橚撰
咽喉門
喉痺
治飲食不通欲死者
用臘月蠡魚膽隂乾為末點喉中藥至即瘥病深則
水調灌之一方用懸枸子莖葉燒為末服方寸匕或
取汁用
治咽喉不得用針者
以小口瓶内燒蛇床子烟張口受烟一熏即破
潤關住痛(出危氏方)
用生薄荷研蜜調成膏送入咽喉下立效如涎多未
退再用如更不開可通頂又用䓤頭兩箇搥破安牙
牀頭處立開妙
荆芥方(出聖惠方)治喉痺
用荆芥瀝稍稍嚥之又以水三升煮荆芥一握取一
升分三服
薑蜜煎(出聖惠方)治喉痺及毒氣方
用生薑二斤𢷬取汁蜜三合微火煎相和每服一合
日五服
又方(出肘後方)
用剥大蒜塞耳鼻孔中日二易
治喉痺卒不得語方(出肘後方)
用濃煮桂汁服一升亦可桂末舌下漸嚥之良
又方(一名宣音湯出肘後方)
煮大豆汁含之無豆用䜴亦佳
又方
用酒五合和入乳汁半升分二服
又方(出肘後方)
用燒炘算作灰三指撮水服之一方用炘箒燒為末
漿水服一匕
又方(出聖惠方)
用芥子末水和傅之乾則易一方用蜜水和傅於外
喉下候其乾即易之
治喉痺深腫連頰吐血氣數者名馬喉痺治之之方(出聖)
(惠方)
用馬㘅一具水二升煮取一升分三服
又方(出聖惠方)
取氊中蒼耳三七枚燒末調服之
又方(出聖惠方)治馬喉痺紅腫連頰吐氣數
用馬鞭草根一握勿見風截去兩頭𢷬取汁服
又方(出聖惠方)
燒縠奴灰酒服之立破
治走馬喉痺(儒門事親)
用生白礬研細塗於綿針上按於喉中立破綿針用
榆條上以綿纏作棗大是也一方白礬為末化湯灌
之
又方
以馬勃吹咽喉中立止一方濃煎汁灌之
治纏喉風(出集騐良方)治咽喉生癰藥不下及喉閉等症
用皂角刺不拘多少刮皮浸生麻油以年深為佳遇
患以油滴在口中或吐或破即安一方無麻油
治喉風單雙乳鵝(出瑞竹堂方)
用墻上土蜂房一箇碾極細先以楮葉將病人舌用
葉擦破微令血出將蜂窠土用醋調用鵝毛蘸藥於
喉中撚之令痰涎出為效後用扁蓄根擂爛調冷水
與病者只服三口至三行即愈就用冷水漱口立愈
急治喉風(瑞竹堂方)
燈草(用一大握除去兩頭)
右將燈草用新瓦一箇盛之又用新瓦一箇合之以
火焚燒成灰再將鹽一大匙頭就於瓦上炒存性二
物相和合用葦筒一箇藥一捻吹於喉中涎出為效
吹兩次立愈
治喉痺方
用箭頭草葉研入醬少許筆蘸入喉吐其草生於鄉
村沿籬夏秋開小白花有鈴兒倒垂下其葉略似木
香花葉
又方
用白梅肉包生白礬末作丸納喉中一方用江茶和
為丸噙化下
治纏喉風(出海上名方)
用白&KR0552;末以麻油調下吐即愈
又方
用水酒各半椀共作一椀皂角二箇打碎煎至半椀
候温於病人鼻内注入如咳𠻳出風痰時疾愈
又方(出海上方)治喉痺
用羊蹄草牛食者取汁服之立效
又方(出海上方)
敗毒散加茯苓半夏同煎服尤騐
治喉閉
用稲草燒烟如做墨法取細烟酸醋調吹入鼻中如
嚥得用蘆筒送下喉少頃打磙吐出涎立愈
吐涎散(出經騐良方)治喉風吞藥不得不能飲食
用鶴虱二錢半酒一盞醋少許同煎至半盞吞下吐
出毒涎安
治纏喉風(出經騐良方)
用蒼耳草根老薑一塊同研爛濾汁以温無灰白酒
浸汁服
治喉閉(出醫方集成)
用鼓搥草杜牛膝以二味生𢷬爛取汁灌下鼻中得
吐即為愈一方鼓搥草根洗净研細用陳醋攪和出
汗漱之
又方(出醫方集成)
用土烏藥即矮樟根以酸醋兩盞煎一盞先噙後嚥
出痰涎為愈
帳頭散(出經騐良方)治喉閉終夜不能言最急病此方雖
能大效且得喉開可語說證尋醫
用白&KR0552;多少置青帳或藍帳角中方便處遇有此證
嚼帳&KR0552;汁吞之如無帳或藍青布帛片將少&KR0552;在内
水濕其片嚼汁吞之如無&KR0552;或得青藍衣帛水濕嚼
汁吞之亦可一方&KR0552;石一兩水三升浸洗手足
治喉閉卒不語
濃煮桂汁噙之佳如無桂用火麻子擂碎煎噙之
治急喉風喉閉纏喉風
用蛇皮裹白梅一枚噙之嚥津一方用蛇蛻皮不拘
多少揉碎以香爐一箇燒烟令患人用竹筒子吸入
喉内熏破一方蛇皮略洗日乾研作細屑白梅為丸
含化一方用蛇皮一條新瓦上炒焦黃𢃄黑色碾細
入麝香少許摻口内
治喉痺
用射干即扁竹根也旋取新者不拘多少擂爛取汁
吞下或動大腑即解或釅醋同研取汁噙引出涎更
妙
纏喉風咽中氣不得出
用白蛇蛻一條炙黃以當歸等分為末温酒下一錢
得吐愈切忌針灸
金銀鎻子治乳蛾喉閉
用白礬一斤用銅器熬沸隨下江子肉二十四箇再
熬江子以紙碾江子碎為度出江子將白礬出火毒
取礬黃色者𢷬為末治咽喉乳蛾白色者另𢷬為末
治一切毒物以水調敷中風者水調服之如牙噤指
甲挑入喉中或竹筒吹入
遠志散治喉閉
用遠志去心為末以管吹藥入喉低頭涎出即愈
咽喉方治咽病深在咽下針刀不能及者(一名如神散)
用膽礬細研以管子挑少許吹喉中即破續以白梅
煎湯調炒殭蚕以去其風如無膽礬只透明綠礬代
之一方醋磨口噙即時吐下立愈一方為末葦管吹
入一方為末摻入喉中為妙一方用綠礬研細米醋
調嚥一邊痛則卧含嚥
治熱閉方(一名殊騐清中湯)治咽喉腫口舌生瘡解傷寒頭
痛凡腫毒之屬
用川升麻半兩剉井水濃煎少頃吐出毒氣一方用
升麻四兩剉水四碗煎至一碗灌下
治熱閉喉
用蘿蔔汁和皂角漿吐之
葛根蔓方治喉閉
用葛根蔓燒灰水服方寸匕
治喉閉壅塞不通方
用紅藍花𢷬絞取汁一小升服之以瘥為度如冬月
無濕花可浸乾者濃絞取汁如前服之極騐但咽喉
塞服之皆瘥
治喉閉纏喉風方及走馬喉痺(一名妙安散)
用巴豆兩粒約連殼可通得入鼻用刀子切斷兩頭
殼子將針穿作孔子内鼻中久即瘥一方用綿裹内
鼻中喉通即取出一方用七粒燈上燒存性綿裹含
一粒即止如痺已死有餘氣者綿裹内入兩鼻孔約
至眉間專把餘綿良久大喘勿怪吐則拔去之
治急喉閉逡巡不救者
以皂角去皮子生半兩為末每服少許以筯頭點腫
處更以醋調藥末厚傅項下湏臾便破少血出即愈
一方米醋煎服一方煖水一盞灌下或吐或下吐即
安
治喉痺方
用蠐螬蟲汁點喉中即喉開
治纏喉風又喉痺牙宣牙癰口瘡并小兒走馬疳方
用蠶退紙不計多少燒成灰存性煉蜜和丸如鷄豆
大含化嚥津牙宣牙癰擦齦上口瘡乾傅患處小兒
走馬疳入麝香少許貼患處佳
治喉痺咽喉疾喘息不通湏臾欲絶者(一名聖石散)
用絡石草二兩水一升半煎取一盞去滓細細喫湏
臾即可令通絡石草即石薜荔
治皮膚麻痺方
用莽草濃煎湯淋及治風蚛牙喉痺亦濃煎汁含後
淨漱口
治喉痺卒不語方
用䜴煮汁一升服覆取汗亦可一方炒為末含之瘥
一方用糯米二升揀去粳米入瓷盆内於端午前四十九
日以水冷浸之一日兩度換水輕以水淘轉逼去水
勿令攪碎浸至端日取出令隂乾生絹袋盛掛通風
旋取少許炒令焦黑研為末冷水調如膏藥並用藥
貼項下及腫處一方生研糯米入蜜飲之
朴硝方(出肘後方)療喉痺神效
用硝一兩細細含嚥汁頃刻立瘥一方為末吹入喉
中一方用盆硝以筆管吹入立愈
治纏喉風方(出海上名方)
用雄黃一塊新汲水磨急灌吐下瘥一方加薄荷自
然汁調下或吐或下
紫苑方(出衞生家寶方)治纏喉風喉閉飲食不通欲死者
用返魂草根莖即紫苑净洗内入喉中待取惡涎出
即瘥如患乳蛾刺破更以紫苑濃煎湯嚥下更以馬
牙硝末挑一錢入喉間即愈一名紫苑又南中呼為
牽牛是也
治喉痺(出肘後方)
用皂筴礬石入好醋内或用釅醋亦妙以二物
同研和嚥之立瘥此法甚竒如若喉痛偏在一
邊即令病者側卧就痛處含之勿嚥皂筴礬或
云即綠礬也
治喉痺方(出聖惠方)
用半夏末方寸匕鷄子一枚去黃白盛淳苦酒令小滿
内半夏末着中攪和鷄子内以鑵子坐之於炭上煎
藥成置杯中稍暖嚥之忌羊肉
治喉痺腫痛飲食不通(出肘後方)
用黃蘖切片含之又黃蘖一斤㕮咀酒一斗煮三沸
去滓恣飲便愈一方搗傅腫上冷復易之用苦酒和
末佳
杏仁方(出肘後方)治喉痺
用杏仁煎熟杵丸如彈子大含嚥其汁或為末綿裹
含之亦得
治喉痺咽喉喘息不通湏臾欲絶神騐方
用蠡實根葉二兩水一升半煮取一盞去滓細細喫
立通一方用根一握杵水絞取汁嚥之一方用根燒
灰以燒桑枝瀝汁調下一錢
牛角散(出肘後方)治喉痺塞欲死者
用沙牛角燒刮取灰細篩和酒服棗許大水調亦得
治咽喉痺不語方
用獨根羊蹄草勿見風日及婦人鷄犬以三年醋和
如泥生布拭喉令赤傅之
治馬喉痺并毒氣壅塞方
用桔梗二兩去蘆頭剉以水二大盞不計時候分温
三服
治患喉閉方
用鮫魚膽汁和白礬灰丸之如豆顆綿裹内喉中良
久吐惡涎沫即愈一方取臘月青魚膽亦得
如聖丸(一名寬咽救生散出仁存方)治纏喉風一切喉痺危急及
走馬喉痺
用白殭蚕不拘多少直者新瓦上炒為末用生薑自
然汁和丸如鷄豆大含化急者生薑汁調一錢竹筒
子灌入喉中立效便吐出頑痰半食許再服再吐將
大黃一片指大一分厚口含嚥半食間再換大黃含
至三片皆愈若語不得神不清扶起坐灌藥從鼻入
治急喉痺方
用油一合急灌之立愈若未瘥急解髮令散當頂心
取方寸許急捉痛拔之少頃當通如更急則喉下當
咽管口灸一壮如麥粒大火至即瘥氣雖似絶但心
下暖者亦可救此數法神騐
治喉痺方
用黃魚頰骨不計多少燒灰出火毒以茶清調下三
錢
又方(出聖惠方)
用鹽毬千擣為末以赤糖為丸如彈子大含之
又方
用石蠏冷水磨飲之兼塗喉上瘥
射干湯(出肘後方)治喉痺
用射干細剉每服五錢匕水一盞半煎至八分去滓
入蜜少許旋旋服一方用一片含嚥津時時大開口
吐氣頻拽兩耳
又方
用地黃汁二升蜜三升合微火煎之取二升稍稍含
之
又方
用剥葫塞耳鼻孔日再易之有效
又方
用菖蒲根嚼燒秤鎚令赤内一杯酒中沸止飲之
青艾方(出海上方)
用夏月青艾一束擂水服之痰涎即来神效冬月則用
蛇床子以有嘴瓶盛猛火却以蛇床子置火中用紙
封瓶口煙從嘴出以口含煙痰自出一方青艾和莖
葉一握用醋𢷬傅痺上冬月乾艾亦可
治喉痺法
用韮土中紅小蚯蚓數條用醋擂爛取汁與病人食
并噙在喉内即時吐出痰血二三飯碗後飲食即進
神效
治喉風
用天羅瓜研灌潄如無生瓜時用甘草一根穿入瓜
内候乾取出研細為末沸湯灌潄
又方(出德生堂)治喉痺
用藏茄或糟茄切片令患者嚼數片鹹水嚥下喉中
效如不可嚥絞汁灌下
治咽喉
用鍋底心墨細研紫蘇湯化下
治喉閉方
用白明礬飛過燈心草燒灰調和一處於猪膽内盛
之懸於當風處乾之研細吹入喉中臘月製佳一方
無燈心一方用枯礬末摻喉内即愈
治堅鵝
用芥辣子一合研極細用好釅醋取汁濾净用鷄毛
蘸入喉内待喉内如雷響却用陳年麻骨燒烟吸入
喉中立愈
救生丸(出經效濟世方)治纏喉風神效
用蚵蚾草又名皴面草細研用生蜜和丸彈子大噙
化一二丸即瘥如無新者只用乾為末生蜜為丸不
必成彈子但如彈子大一塊此方有竒妙
治喉痺(出聖惠方)
用地龍一條細研用白梅去核以裹之重着薄綿再
裹令嚥津立效
又方
取麸塩千𢷬羅為末以赤糖和丸如半棗大含嚥津
一方治急喉閉腫
詩云急喉腫閉最堪憂只用承燈盞内油甚者不湏
三五呷此方元是聖人留
奪命丹(出御藥院方)治大頭病兼治五種喉痺
詩曰人間治疫有仙方一兩薑蚕二大黃薑汁為丸
彈子大井花調蜜便清凉一方為末生薑汁蜜水調
服名五痺散
奪命丹治纏喉風急喉閉牙關不能開重舌木舌雙
乳蛾并誤吞竹木鷄魚骨刺並皆治之
白殭蠶(炒去絲用)寒水石山豆根紫河車乾胭
脂管仲縮砂仁馬屁勃(各一兩)地粟沙(一兩)鳳
尾金星(一兩)射干(另研半兩)
右為末滴水為丸每藥一兩作十五丸蛤粉為衣每
丸冷水半盞放藥在水中其藥俟略有水泡起不用
藥只服水半盞一丸可以救數人一方或用大青
黛為衣
治喉痺邪氣惡毒入腹
川升麻犀角麝
治喉痺卒不得語方
用桂心如棗核大綿裹着舌湏臾破之即瘥
咽喉舌諸方
瓜耳下張口解開突處痛瓜勿止兩三食久則得咽
喉若已膿便潰
又方
隨所近左右刺手足指甲下令血出當先缚中指血
聚後刺之皆湏慎酒麺毒物
備急療急咽喉舌病者方
隨病所近左右以刀鋒裁刺手指大甲後瓜中令出血即愈
又方
病卧急瓜其蹠心隨所左右以瘥為度
治喉痺纏喉風
右用艾烟熏惡心自然破
又方
右用油頭髮用湯一盞洗汁喫惡心自破
治咽喉痺
用臘月猪尾燒末水服之
又方
含鷄屎白良
又方(出肘後方)
用巴豆去皮針線穿咽入牽出
又方(出聖惠方)
用馬藺子半升水二升煮取一升半服之
又方
煮桃皮汁三升服之
治喉閉及毒氣(出肘後方)
以附子破作大片蜜塗炙令黃含嚥汁令盡更炙如前法
治喉痺卒不得語
用商陸苦酒熬令濃熱傅之
含香法(出衞生寳鑑)治喉痺物鯁不可進食
含乳香一塊良久其物自化又面東丁字立熱水一
碗念吴水流順七遍便喫水立下
治急喉塞閉方(出衞生寳鑑方)
露地蜂窠(燒灰)
用竹筒吹入喉内或燒巴豆吸烟立效
又方(出衞生寳鑑方)
大黃鬱金巴豆(去皮不去油另研)
右等分為末每用一字薑汁調灌下如不能吞下即
以鵝翎蘸藥掃喉中吐涎立愈
奪命散(出衞生寶鑑方)治喉風
膽礬(一兩另研)白殭蚕(一兩為末)烏龍尾(一兩另研)天南星(半兩為末)
右和勻每用一字以鷄翎温點藥掃喉中涎出再點
藥入喉涎化為黃水出方用温水漱口或用沙糖為
丸含化亦得如鷄豆大
白礬散(出衞生寶鑑方)治纏喉風急喉痺
白礬(三錢)巴豆(三箇出殼分作六片)
右用礬於銚内熬化為水入巴豆在内候乾去巴豆
取礬研末以竹管吹入喉中立愈或是去巴豆用烏
鷄子清調礬灌入喉中
奪命湯治喉風
每服用皂角三寸去黑皮并子入甘草二寸同打碎
用水一盞煎至半盞去滓入蜜少許再煎三五沸放
温服連進二服立效且喫白粥一日忌麺油酒魚腥
炙煿諸熱毒物一百日
治急喉閉并喉風(出海上方)
白礬(一塊)
用刀頭煆服或銚内慢火熬化入巴豆肉七粒再熬
數沸撩去巴豆為末角管收藏勿令氣走臨用時筆
管挑藥吹入喉中即破
帳帶散治急喉閉并喉風
用生白礬研為末冷水調下二錢余家嘗用之繫於
帳帶上以備護急
朴硝散(選竒方)治喉痺
朴硝(細研)黃丹(飛過細研)
右相拌和深粉紅色遇病用蘆管或筆管以半錢許
吹入喉中
解毒玉壺散(出衞生寶鑑方)治喉風喉閉及誤吞針錢竹刺
物及諸惡毒物無不療一藥醫數人之疾
白茯苓管仲硼砂(别研)馬勃(各二錢)紫河車(水煎)山
豆根烏魚骨金星鳳尾草山藥白术
白殭蠶蜜陀僧(各四錢)大甘草(錢)寒水石(三錢)坯子
胭脂(一錢)乳香(四錢别研)麝香(半錢别研)象牙末(一錢)
右各炒焙為末乳香麝香胭脂硼砂各研入衆藥末
中用薄麺糊為丸如彈子大再用煆過軟石膏研為
衣隂乾服將藥一丸水一盞浸一匙服時磨藥數遍
飲之餘藥留再服
一匙散治喉風
白殭蚕(一兩)荆芥(半兩)紫河車(三錢)五靈脂(一分)甘草(半兩)乾
柏葉(二錢)薄荷(三錢)
右為細末每服一匙吹入喉中
治喉閉纏喉風百藥不效疾勢危甚死在湏臾用此便
甦再能生人
不蛀皂角兩挺以水大盞許攪濃汁濾去滓入生麻
油攪勻每服一盞強令服之未吐再一服有病者先
用它藥不效即急用此
一點雪治喉閉喉腫
燄硝(三兩研細如粉)白礬(鎔飛一兩)
右二味拌勻以一錢摻口中口噤不開者以半錢入
於小竹筒内吹在鼻中如口内血出即用新水漱之
忌熱麺
治喉閉
用生礬末吹喉中
治急喉閉開口不得者
右以黃蠟紙裹巴豆一箇如患人鼻孔大小中心切
破急以塞鼻氣衝入喉中自破也已覺通利即除去
濠守王亞夫方巴豆殼拍碎破以綿裹隨左右納鼻
中即吐出惡物後鼻中或小瘡亦無害
牙硝散治喉痺及喉咽腫痛閉塞
白殭蠶(生去絲嘴五錢)馬牙硝(二錢)
右同為末每服半錢生薑汁調下不以時候
又方
用白礬一錢甆碟内溶成汁入巴豆二粒再候礬枯
豆焦為度作末蜜丸鷄豆大薑湯調服良久吐痰立
愈
治喉痛咽喉塞喘息不通湏臾欲絶神驗
以馬藺根二兩水一升半煮取一盞去滓細細喫立
通
治喉痺
一方纏閉危急解髻令人拔頂中髮十二莖立通秃
者撮其皮亦效一方青黛朴硝末吹入喉中又一方
朴硝鷄子清調刷之
治鎻喉瘴名朴蛇瘴項大腫痛連喉
蜈蚣(赤足者)
右研水下一二節或酒下愈
治朴蛇瘴
雄黃白芷(等分)
右為末刷喉項内外仍飲之
又方
野苦馬汁燈心(浸水良久捻其末)
以和苦馬汁服之
又方
用白礬一兩巴豆去殼二十箇白礬入銚内滚數沸
礬化開豆色黃黑頓冷去豆碾末用葦管吹入喉内
即愈
治走馬喉痺
一法如左右喉痺於頂上分左右頭髮用挽拔之剥
然有聲立效此法年幼時常見鄭六嫂救人甚多不
得其訣近與子正話及方得其法
治卒喉痺
用雞子一枚攪黃令相和吞下
又方
好升麻斷含之喉塞亦然
治痺已死有餘氣者
用巴豆一枚去皮心研碎分兩丸綿裹内兩鼻孔約
至眉間垂出餘綿良久大喘勿怪吐則拔去之
治喉閉氣欲絶
用乾漆炒令煙筒吸之
絳雪散治喉痺
硼砂白礬(用皂子大一塊)馬牙硝(一分研)硝石(四兩)新巴豆
(六枚)黃丹(半兩)
右麄甆小碗一箇先煨令熱下前四味次下黃丹次
下巴豆仍將巴豆先打碎逐旋下候盡又下一箇入
蛇蛻皮一條自然燒化成汁入桔梗末研勻每用少
許以筆管吹在患處
治喉痺方
元公章少卿說開德府士人携僕入京其一日忽患
喉痺脹滿氣塞不通命在頃刻詢諸郡人云惟馬行
街山水李家可着治即與之往李駭然曰證候危甚
猶幸来用巴豆油紙作撚火着煙起吹滅之令僕張
口刺入喉間俄吐出紫血半合即時氣寬能言及啖
粥飲摻藥𫝊之立愈士人甚神其技後還鄉里村落
一醫偶𫝊得此術云咽喉病發於六腑如引手可探
及刺破瘀血即已若發於五臟則受毒牢深手法藥
力難到惟用紙撚為第一然不言所用之意後有拾
得其方者盖預以巴豆油塗紙故施火即着藉其毒
氣直赴病處
又方
以皂角汁麻油灌未吐再服之
奪命丹治纏喉風急喉閉牙關緊急不能開者重舌
單雙肉蛾并誤吞竹木鷄骨魚刺並皆治
白殭蚕(炒去絲嘴)山豆根寒水石(煆)貫衆縮砂仁
紫河車乾胭脂馬屁勃(八味各一兩)白茯苓(去皮)
烏賊魚骨磁石(三味各半兩)烏芋(一兩半俗名孛薺)南硼砂
(一錢)象牙末(一錢)甘草(一兩炙)飛羅麺(三兩)麝香(一錢另研)金星
鳳尾草(一兩)
右為細末滴水為丸每一兩可作一十五丸蛤粉為
衣每服用冷水半盞放藥在内衮動候末起喫藥細
細呷之一丸救數人不拘時候
消毒丸治喉痺口瘡腮頰腫痛
白殭蚕(炒去絲嘴)牛蒡子(微炒)
右等分為細末煉蜜為丸每一兩作十五丸每服一
丸食後含化
烏龍膏治喉痺纏喉風
皂角(七挺搥碎水浸五升濾去滓)草烏頭(剉碎)天南星(剉碎)大黃(剉碎)
(三味各一兩)
右件並入皂角水内煮至二升濾去滓不用再熬成
膏子入新甆器内盛候微凝入朴硝末一兩攪勻候
冷入白殭蚕末一兩如前收之如患喉痺每一服半
匙頭以甘草湯或茶清化下灌入口内立愈如藥乾
以好酒少許潤之不拘時候
萆麻散合瘡口
萆麻子(七枚)㷔硝(半錢)
右為細末研成膏每用少許冷水灌潄去之
獨附散治腑寒咽閉六脉微弱
附子(一枚切成片)
右用蜜炙黃嚥甘味下湏詳脉方可用
又方
白礬(一兩)
右用入巴豆二十一粒搥碎去殼用煆礬枯去巴豆
為末一字吹入喉中
防風立效散治咽喉
柴胡升麻牛蒡子(炒)全蝎赤芍石膏
(生用)乾葛甘草(各一兩)北防風鬱金薄荷葉
半夏(炮)赤茯苓北細辛川芎羌活(各半兩)桔
梗荆芥(各一兩)
右麄末每服四大錢水一盞半葱頭一箇煎一盞食
後卧時温服滓再煎服忌酒毒物候發散後又相間
服局方解毒雄黃丸(湘中朱國學家合施此方往往輒效)
治人挫喉氣不来
急以冷水灌之立效
一捻金散
鬱金(三錢)藜蘆(二錢)巴豆(一錢炒)
右為末喉腫及食刺熱茶點一錢骨鯁乾嚥喉風薄
荷茶下
𫝊用神效方療喉痺
桔梗甘草(各一兩)
右水一升煮服稍有膿出即消
治喉風
右以白礬末半錢鷄子清調灌入喉甚者宜巴豆肉
針線穿嚥入喉牽出
治喉閉
右以巴豆十箇去殼將皮紙槌巴油在紙上將紙作
大條子撚燈上燒着吹滅濃煙插入喉中得吐妙
治急喉痺
以礬石生含嚥津
治喉痺
以薄荷乾者為末水調服
又方(本草)
以陳白芨煮服之
又方
以附子去皮炮令拆以蜜塗上炙之令蜜入内含之
勿嚥甘汁
治喉痺(本草)
以搕籐子燒灰研細為末酒調服一錢匕
利咽喉治喉痺(本草)
取杏仁去皮熬令赤和桂末研如泥綿裹如指大含
之
治喉痺(本草)
以紫荆木煮汁服之
治纏喉風方
用白礬搗地龍以白礬為丸吞之痰出即愈
治喉中似物吞吐不出腹脹羸瘦
取白蓑荷根絞汁服蟲立出
治喉痺
草犀根千金藤
右二味等分㕮咀煮汁服之
鬱金散治喉閉腮腫痰結成核走馬纏喉諸風鬱
者
鬱金天南星宣連蝎(已上各半兩)巴豆(别研二錢半)
右除巴豆餘為末入和勻壮者一錢老少者半錢生
薑蜜水調下此藥乃微有毒湏量人虚實加減服凡
服此藥以瀉為度
凡治先以手搯腫破或即時再結愈甚或成宿疾不
移時仍發如急喉閉未有藥先用漆筯二火燒令有
烟含口中不得出氣候烟搶着發𠻳即破然後用别
藥又先飲生油令氣通後合他藥又巴豆一箇
微煨過去皮用綿裹安耳或鼻中如瘡破即除去
又白殭蚕直者為末生薑自然汁調下一二錢大妙
又桔梗甘草各一兩剉用水五盞煎數沸服有膿
出即愈又濃煮桂汁服一盞亦可桂末着舌下漸
嚥之又含鷄屎白又含升麻又急拔頂心髮
數莖
治喉痺咽喉塞喘息不通湏臾欲絶
川根葉二兩水一升半煮取一盞去滓細細喫立通
治喉痺及咽喉生瘡吞嚥不下
右用白礬一塊為末安住在鉄香匙上中間作一井
入去殼好巴豆一粒同煮候礬乾巴豆熟碾成細末
新汲水調下一字若未瘥再服
治喉痺
用白鸛脚骨及嘴煮汁服之或燒灰為末米飲服之
又方
用海根以水磨服之
又方
用東向厠溺坑中青泥水調灌之效
治纏喉風咽中如束氣不通
用甜瓜蒂不限多少細研為末壮年一匙十五已下
及老半匙早晨井花水調下一食時湏含沙糖一塊
良久涎如水出年深者涎盡有一塊如油布水上知
盡矣涎盡食粥一兩日如吐多困甚即飲麝香湯一
盞即止矣麝細研温水調下此藥不大吐逆只出涎
水(甜瓜蔕採自然落者用水洗净再以檳榔葉包裹於東墻有風處掛令吹乾用)
導引法(出聖惠方)
養生方云兩手拓兩頰手不動搂時使急腰内亦然
住定於兩肋頭向外拊搏腰氣散盡勢大悶如此来
去七遍去喉痺
咽喉生癰(論)
夫肺氣上通於喉嚨胃經外連於咽嗌其氣和平則呼
吸嚥納無所妨碍若脾肺壅熱薰發上焦攻於咽喉結
聚腫痛不得消散熱氣熾盛致結成癰妨碍吐納古方
論一寸為癤二寸至三寸為癰其候使人寒戰欬唾稠
濁善用鍼者辨其可刺宜速破之仍施以點餌之劑
喉嚨者呼吸之道路氣之所上下也懸癰為聲音之關
臟腑有伏熱氣上衝咽喉氣血壅遏結於懸癰毒氣不
散故腫痛妨悶甚者或長數寸隨喉出入不得食息宜
急治之
方
天門冬煎治纏喉咽嗌不利
生天門冬(汁二升)人參(一兩)生麥門冬(汁二升)生薑(汁一升)
生地黃(汁一升)桂(去粗皮一兩)赤茯苓(去黑皮三兩)半夏(湯泡七遍)
(暴乾一兩)甘草(炙三分)牛黃(研半兩)
右除四味汁外餘六味先為末以天門冬麥門冬汁
煎減半次入生薑汁又煎減半次又入地黃汁并餘
六味同煎汁欲盡入白蜜一斤酥四兩同煎煎成甕
合盛不拘時温水調下一匙以瘥為度
防風散治喉癰及咽喉腫痛等證
防風(去义一兩)白附子(三分)地骨皮(半兩)麝香(研三分)丹砂(研)
膩粉(研)白术馬牙硝(研)桂(去粗皮各一兩)赤茯苓(去黑皮一)
(兩)
右為散每服半錢匕温酒調下
治懸癰咽中生瘜肉舌腫(出聖惠方)
用羊蹄草煮汁熱含令吐良
射干湯治喉癰咽喉嗌腫塞及心肺熱極吐納不利
射干(半兩)升麻大黃(剉生用)惡實(生用各一兩)木通(剉三分)
馬藺子(炒半兩)
右麄搗篩每服三錢匕水一盞竹葉七片煎七分去
滓下馬牙硝半錢匕攪令勻不拘時細細温服
治懸癰腫痛咽喉不利(出聖惠方)
射干(半兩)木鱉子(一分)甘草(半兩炙微赤剉)川大黃(一分剉末微炒)川
升麻(一分)杏仁(半兩湯浸去皮尖双仁麸炒微黃)
右為末煉蜜為丸如彈子大含一丸嚥津
元參散(出聖惠方)治懸癰腫痛不下食
射干大黃(各半兩)甘草(一分)元參(一分)升麻(半兩)
右細末每服三錢水一盞煎至七分放温時時嚥含
良驗
破毒妙方(出危氏方)
白礬巴豆(去殼)紅肉硝草烏尖猪牙皂角
薄荷(各三錢)
右為細末好酸醋調鵝毛刷入口内勿吞仍以鹽湯
灌潄
治喉癰閉方(出直指方)
白明礬(煆)牙硝(各一錢)胭脂(半錢)
右研細爛烏梅肉丸旋含嚥
治懸癰乘熱暴腫脹痛咽中生息肉及舌腫方(一名乾姜湯出)
(聖惠方)
乾薑(炮製剉)半夏(湯浸七遍去滑)
右等分為末少少着舌上一方用鹽䜴和塗所患處
又先以開口鉄針刺破血出後用藥少許塗之神效
若痒時以生薑汁解之
喉中懸癰垂長咽中妨悶(出聖惠方)
用燒鹽末枯礬末各一兩相和以筯頭點之即消
啓閉散治風熱客搏上焦懸癰腫痛
惡實(炒)甘草(生各一兩)
右為散每服二錢匕水二盞煎六分旋含之良久嚥
下
馬牙硝散(出聖惠方)治喉癰及傷寒熱後咽痛閉塞不通
用馬牙硝半兩細研為散每服一錢綿裹含嚥津
以通為度
又方
用童子小便四五歲者一合并銅錢二文含一方用
鹽不用錢
治懸癰腫痛咽喉不利胷中煩熱宜服此方(出聖惠方)
射干(一兩)元參(半兩)川升麻(半兩)白礬(半兩)白藥(半兩)黃蘖(半兩)
天竺黃(一兩細研)犀角屑(半兩)白馬牙硝(一兩細研)甘草(炙剉半兩)
右為末入研了藥令勻煉蜜和𢷬三二百杵丸如小
彈子大不計時候以綿裹一丸含嚥津
犀角散(出聖惠方)治咽喉中生癰瘡腫痛
犀角屑(一兩)元參(三分)黃耆(一兩剉)黃芩(三分)絡石(三分)販醬
(三分)白歛(三分)川大黃(一兩剉碎微炒)甘草(半兩炙微赤剉)
右為散每服三錢水一鍾煎至六分去滓入川朴硝
一錢攪令勻不計時候服
治咽喉卒生癰腫飲食不通方(出聖惠方)
用燒秤錘令赤内一盞醋中令沸止飲之一方用酒
治懸癰腫長數寸隨喉出入不得食方
令病人大開口以筯按舌下燒小烙鐵於竹管中烙
即愈少根不盡漸更烙之即以鹽塗烙處
硼砂散(出聖惠方)治懸癰腫痛
硼砂(别研)馬牙硝(枯)滑石寒水石(已上各二錢)腦子(别研)
(一錢)白礬(枯一錢半)
右研令極細每服半錢新汲水調下不拘時候
鉛霜散(出聖惠方)治懸癰腫脹疼痛
鉛霜(一分)甘草(一分半生半熟搗羅為末)
右都研為散每服以綿裹半錢含嚥津瘥
治懸癰咽中生息肉舌腫方
日初出向日張口使婦人用布裙圍住其頭上七下
瘥
治喉内生癰(出經驗良方)
五倍子為末入白殭蚕甘草少許用白梅肉為丸噙
化其癰自破
治喉癰卒腫方(出聖惠方)
用薏苡仁吞二枚即瘥一方用一兩水一大盞煎至
五分去滓頻服之
治懸癰腫(出聖惠方)
用硼砂二錢綿裹含嚥津瘥
帝鍾風即喉間帝鍾長腫有長數寸者(出聖惠方)
用食鹽煆過鴉毛蘸下即消不湏針破破則傷人綿
裹筯頭鹽揩日六七度易(名雪花散)
聖煙散治懸癰腫脹喉閉塞急令開口看有蛾無蛾
若有蛾湏是針破方可若望不見以草麻子打碎用
紙捲作筒一頭燒煙起竟以煙熏咽喉内自然可破
纔望見即以三稜針刺破出紫血半盞許便愈其有
貴宦之家不容用針者則惑之曰用筆蘸藥先以針
安筆心内刺之一方用巴豆依前法燒熏或只以萆
麻子巴豆二藥榨油在紙上作紙撚子燒用
治咽喉間生肉層層相疉漸漸腫起不痛多日乃有竅
子臭氣自出遂退食飲(出傅信適用方)
用臭橘葉煎湯連服愈
油膏治咽喉生癰藥不下及喉閉等證
生麻油(半斤挼皂角拾挺用生絹濾去滓)
右灌此麻油即瘡穿膿血吐出而愈
治喉癰方
楊立之自廣府通判歸楚州喉間生癰既腫潰而膿
血流注曉夕不止寝食俱廢醫者束手適楊吉老來
赴郡守招立之令子往邀之至熟視良久曰不湏看
脉已得之矣然此疾甚異湏先啖生薑片一斤乃可
投藥否則無法也語畢即出子有難色曰喉中潰膿
痛楚豈宜食生薑立之曰吉老醫術通神其言不妄
試取一斤我啖如不能進則屏去無害遂食之殊為
甘香稍復加益至半斤許痛處已寬滿一斤始覺味
辛辣膿血䪺盡粥餌入口了無滯得明日招吉老謝
而問之對曰君居南方多食鷓鴣此禽好啖半夏久
而毒發故以薑制之今病源已清無服他藥予記唐
小說載崔魏公暴亡醫梁新診之曰中食毒僕曰常
好食竹鷄梁曰竹鷄多食半夏苖蓋其毒也命捩生
薑汁拆齒灌之遂復活正與此說相同
治喉痛方
以山豆根常常含嚥津
治肉鵝喉痺
用白礬半兩飛過者入半碗沸湯調通口服之血胞
隨手自消若經少時變作血膿難醫
半夏厚朴湯治隂炙内臠
半夏(三兩)厚朴(三兩)茯苓(四兩)紫蘇葉(二兩)
右為細末每服五錢水二盞薑五片煎一盞去滓服
雄黃散治咽漏瘡初生結喉上如癰腫破後有眼子
雄黃蜜陀僧(各一錢)膩粉(三錢)麝香(一字)
右研細末未破用白梅湯調塗已破挹去膿汁乾貼
破毒丹治單雙雕
右以巴豆一枚紙裹火内炮令鱉破聲為度去紙揭
起頭皮些子左雕於右鼻内着右雕於左鼻内着雙
雕則着兩頭即時響破膿血下也
白丁香丸治咽喉雙雕及單雕
用白丁香二十箇(家雀屎是也)以沙糖如胡桃大一塊同
和研分作二丸每一丸用薄綿子裹令含在口内即
時遂愈甚不過兩粒也此極有竒功
治卒喉中生肉
以綿裹筯頭柱鹽揩日六七度易
咽喉生瘡論
夫咽喉生瘡或白或赤痰唾稠濁喉中腥臭疼痛此蓋
上焦有熱脾肺不和熱搏其經致熏發咽喉故也
方
半夏湯治咽喉生瘡𠻳唾如鯁語聲不出
半夏(湯浸去滑七遍二兩)射干乾薑(炮)杏仁(湯浸去皮尖双仁炒)紫
苑(去苗)麻黃(去節煎掠去沬焙)吴茱萸(湯洗焙乾炒)桂(去粗皮)陳橘
皮(湯洩去白焙)獨活(去蘆頭一兩)當歸(切焙一兩)
右麄搗篩每服三錢匕水二盞煎至一盞去滓温服
初痛一二日可發汗病久者可加大黃一兩半初秋
夏月暴冷利及天行暴熱喜怒伏於内宜加生薑二
兩乾姜茱叟枳實各一兩修製如前法
黃耆散(出聖惠方)治咽喉内生瘡疼病
黃耆(半兩剉)甘草(半兩生剉)梔子仁(半兩)黃芩(三分)元參(一兩)赤
茯苓(半兩)㯽榔(半兩)川升麻(三分)紫苑(半兩洗留皮)麥門冬(去心)
(焙一兩)牛蒡子(半兩)
右為散每服二錢以水一鍾煎至六分去滓不計時
候温服之
治喉中有瘡唾血不下食宜服此方(出聖惠方)
黃耆(一兩剉)露蜂房(半兩微炙)薔薇根(一兩剉)絡石(一兩)射干
(一兩)羚羊角屑(半兩)甘草(半兩炙微赤剉)川大黃(一兩剉碎微炒)元參
(半兩)
右為散每服四錢水一盞煎至六分去滓不計時候
温服
普濟方卷六十一
