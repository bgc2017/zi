普濟方卷二百十九明周王朱橚撰
諸虚門
補虛益血(附論)
夫氣為陽血為隂隂陽和平諸疾不生或衰弱則有偏
隂偏陽之疾虚損之疾榮血不足津液涸少不能充養
肌肉枯槁髭髮黃瘁手足多寒面色黧黑治法當加以
益血之劑
方
薯蕷丸補虚益血調榮衛進食除五勞七傷手足疼痛
肢體倦怠潤肌膚去風冷兼治虚損不足冷熱不調
減飲食羸弱等症
薯蕷(二兩)石龍芮(一兩)覆盆子(一兩)熟地黃(二兩)五味子(一兩)
萆薢(剉一兩)蛇床子(一兩)肉蓯蓉(一兩酒浸焙)兔絲子(二兩酒浸)
(焙乾)石斛(一兩去根剉)桂心(一兩)山茱萸(一兩)杜仲(一兩半去皮炙炒黃)
人參(一兩去蘆頭)防風(去蘆一兩)五加皮(三分)狗脊(一兩)天雄(一兩)
(炮治去皮臍)黃茋(一兩剉)蓁艽(一兩去苗)白术(一兩)石楠(一兩)麥門
冬(一兩半去心焙)巴戟(一兩)
右為末煉蜜為丸如桐子大每服三十丸空心温酒
下
靈宿丹治腰脚通九竅利三焦及治五勞七傷諸風
氣安和五臟益血補虚(方見本門補益諸病類)
地金丸補益血脈烏髭髮調肌膚去風冷諸證
生地黃(十七斤竹刀切木臼搗爛)木香兔絲子(酒浸一日蒸搗末)牛
膝(酒浸焙各二兩)陳麴(一斤搗末)何首烏(黑豆蒸一伏時炮乾臼搗末)杏仁
(去皮犬雙仁研紙壓去油各四兩已上七味俱用新油單盖伏縳定以白鹽一兩和灰泥固臍勿令)
(透氣掘深二尺坑用慢火蟯熱方安藥礶子在内用糠火細細燒三晝夜開驗藥如豆汁色即住如)
(未更燒一日燒藥及開藥勿令婦人雞犬犯之取出研細入后藥)鹿茸(酥塗炙)五味
子(焙)肉蓯蓉(酒浸一宿焙)白茯苓(去黑皮)覆盆子(焙)山茱
萸巴戟天(去心各二兩半同用木臼搗末)
右和作餅子搗乾山芋一斤半於盆内表裏按掩過
安在竹棚子上用鋪盖隂乾用新瓦器中盛貯旋取
用木臼搗末細羅用白蜜稠更搗一千杵丸桐子大
空心温酒下三十丸食後更一服經一百日後日一
服其黏礶子藥用酒洗以瓶子貯可每日飲一杯
白术石斛湯補虚益血調營衛進飲食手足疼痛肌體
倦怠皆治之
白术石斛(去根剉酒焙各半兩)荆芥穗(三錢)桔梗(剉炒)秦艽(去苗)
(土各一分)白芷白芍藥(各三錢)黃芪(剉炒)當歸(切焙)
右為粗末散每服四錢七水一盞入生薑五片棗三枚
煎八分去滓食前温服日三
補骨脂煎丸補虚益血氣
補骨脂(微炒另搗二兩)附子(炮製去皮臍)胡蘆巴(微炒)巴戟天(去心)
白㯽榔(炮治各一兩)沉香(五錢)桃仁(一兩去皮尖雙仁以酒一升另研如酪于)
(銀石器内熬五七沸次入蜜二兩又煎五七沸入安息香五錢以酒半盞研細濾入煎内次入補骨)
(脂末熬成膏)
右五味為末以煎膏為丸桐子大每服三十丸生薑
湯或鹽湯下
茸珠丸補精益血
辰砂(另研半錢)當歸(去蘆尾)地黃(九蒸九焙各八錢)肉蓯容鹿
茸(去皮毛切片酥炙無酥用酒炙)鹿角膠(炒珠子)鹿角霜大附子
(去皮臍炮)栢子仁(去殼同棗仁研)黃茋(蜜炙)陽起石(煆酒淬)酸棗仁
(去殼搗成膏各一兩)
右為末酒煑麵糊丸桐子大每服五十丸空心温酒
鹽湯任下用乾物壓之為妙西蜀藥市中常有黑髮
朱顔道人每酒後高歌厲聲曰尾閭不禁滄海竭九轉
仙丹都謾說惟有斑龍頂上珠能補玉堂關下血即
貨此藥朝野徧傳一名斑龍丸
鹿茸丸治精血虚憊補益腎水
嫰鹿茸(蜜炙)兔絲子(酒浸蒸數次研如泥蒻葉上焙各一兩)沈香附
子(去皮臍)當歸茴香(炒)胡蘆巴(熟炒)破故紙(炒各半兩)
右用酒煑糊為丸如桐子大每服七十丸空心鹽酒
鹽湯任下
楮實丸補精血
楮實(半斤淘)山芋(四兩)桑螵蛸(剉炒)枸杞子(各二兩)
右為末煉蜜和丸如桐子大每服三十丸空心日午
鹽湯下
蓯蓉丸治虚損大補益精血
蓯蓉(酒浸一宿刮去皺皮炙乾)兔絲子(酒浸一宿曝乾另搗羅為末)天雄(炮去)
(皮臍)麋角屑(酥拌微炒)枸杞子(微炒各二兩)石斛(去根)遠志(去心)續
斷乾姜(炮製剉各一兩)乾熟地黃(三兩)
右為末煉蜜和搗三二百杵丸如桐子大每服空心
及晩食前以温酒或炒鹽湯下三十丸
樂令健中湯治血氣勞傷五臟六腑虚損腸鳴神倦
榮衛不和退虚熱除百病
黃茋(蜜炙)人參(去蘆)橘皮(去白)當歸(去土洗)桂心細辛(去土)
前胡白芍藥甘草茯苓(去皮)麥門冬(去心各一兩)
半夏(七錢半湯泡洗七次切)
右㕮咀每服四錢生薑四片棗二枚水一盞半熬七
分去滓微熱服滓再煎服
天地煎治血燥口乾咽燥心煩喜冷怔忡恍惚小便
黃赤或生瘡痬
天門冬(去心二兩)熟地黃(九蒸暴一兩)
右為末煉蜜丸如桐子大每服百丸熟湯人參湯任
下不拘時候
金鎖丹
凡人中年之後急務建助秘真之術以補殘年不衰
矣若每旦服至髦無痿之理其治不可具陳
桑螵蛸(微炙黃色)蠶蛾(是雄者微炒)紫稍花蛇床子(微炒)遠
志(去心)鹿茸(酥炙黃)川茴香(炒以上各半兩)穿山甲(五片炙焦)海馬
(二對炙黃)續斷(三錢)木茴(二錢半)麝香(一錢半)南乳香(研二錢半)黑
丑(一兩微炒取頭末三錢)石燕子(一對炭火燒赤醋淬七次研)
右件一十五味搗羅為細末用酒煑薄糊和丸如桐
子大每服五十丸温酒下空心及晚食前各一服其
功不可言也如不及作丸只作散服尤妙
黃茋健中湯治男子婦人諸虚不足羸乏少力此藥
生血氣補益榮衛
黃蓍(去蘆)肉桂(去皮各三兩)甘草(炙二兩)白芍藥(六兩)
右㕮咀每服三錢水一盞半薑三片棗二枚同煎一
法用炒小麥同煎去滓入餳少許再煎令溶稍熱服
虚者加熟附子
四真丸内補臟腑外充百脈資血平氣調筋強力進
食養精宜常服有效
當歸(焙乾稱)乾地黃(焙乾稱各二兩)北五味子(一兩)人參(一兩)
右件為細末煉蜜丸如桐子大每服三十丸食前米
飲吞下
補精血鹿茸丸
血茸(半兩)五味子山藥(各一兩以上三件為末)青鹽(二錢研入)
右件藥煉蜜丸如桐子大每服三十丸食前温酒下
以蜜和作一塊收瓷合中臨服時丸
交感丹升降水火令氣血不偏勝
兔絲子(四兩)茯神(四兩苓亦可用)
右為末以好酒煑麵作稀糊丸桐子大不拘時以酒
或湯下五十丸
兔絲子丸治精血不足筋骨無力怔忡盜汗夢遺失
精
鹿角霜兔絲子(酒浸一宿另搗焙乾)熟地黃(洗焙)栢子仁(另研)
(各五兩)
右件為細末煉蜜為丸如桐子大每服五十丸温酒
下空心如元氣虚冷久服此藥覺小便少以車前子
五錢炒為末加入每服二錢水一盞煎至七分温服
小便即如常久服身輕駐顔益壽其功不可具述
麥門冬湯治凡下血虚極方
麥門冬白术(各四兩)甘草(一兩)牡蠣芍藥阿膠
(各三兩)大棗(二十枚)
右㕮咀以水八升煑取二升分再服
洞陽丹補真氣去風冷通血脈
附子天雄烏頭(各一兩)
右三味同為細末入鍾乳粉一分同研勻酒糊丸如
桐子大硃砂為衣每服三二丸空心温酒下
茴香丸補氣血治腰疼久服明目有效驗
蒼术(水浸三日去皮剉焙)杜仲(製)破故紙川椒(各二兩)茴香
(一兩一錢)厚朴(一兩)
右六件修治外以青鹽三分入在瓶内約量入水文
武火煑水盡為度焙乾為末酒糊丸空心酒下五十
丸
金櫻丸補血
金櫻子(一名山石榴曬乾以新草鞋於篩内擦刺令净搥碎去子切焙)縮砂(一半)
右蜜丸空心酒或鹽湯下五十丸
大養脾丸補氣血虚
縮砂仁(半兩)麥芽人參(各半兩)神麯(三錢)木香(三錢)沉香
(三錢)肉豆䓻(棗肉包煨三錢)扁豆(二錢)青皮(二錢)白豆䓻仁石
蓮肉陳皮紅豆草菓子丁香厚朴(治各)
(二錢)
右為末煉蜜為丸粟米湯嚼下空心一日三服
陞朝湯治脈澀精血少神氣昏倦背膞疼痛
鹿茸(二兩)當歸(二兩)川烏(一兩)白薑(一兩)肉桂(一兩)甘草(半兩)
右㕮咀每服半兩薑棗同煎空心服
又方主精血虚憊
嫰鹿茸(鹽酒炙)附子(炮去皮各一兩)乾薑(炮半兩)當歸(炒一兩)沈
香(鎊半兩)
右酒糊為丸桐子大麝末為衣每服三十丸鹽酒吞
下空心服
秋石丸益精生血補養心腎
秋石(一兩)白茯苓(半兩)南參(半兩)山藥(半兩)川當歸(酒浸半兩)血
茸(蜜炙二兩)龍骨(煆半兩)大附子(炮一隻)沈香(一錢半)辰砂(二錢)
(半叧研一半為衣一半入藥)
右為細末鹿角膠煑酒為丸如桐子大每服三四十
丸温酒鹽湯下
茸附煎丸生精補血益諸虚百損
鹿茸(火燎去毛酒浸三宿蒸熟焙乾)蓯蓉牛膝(洗)熟地黃當
歸(洗)巴戟(去心)川續斷(各四兩)
右以酒同浸二宿曬乾蜜丸桐子大每服三四十丸
兔絲子(半斤洗去沙酒浸五日焙乾)大附子(炮)破故紙(炒)茯神
(去木)茴香(炒各四兩)川楝子(去核四兩)五味子沈香官桂
(去皮各二兩)台椒紅(炒)木香(各一兩)杜仲(去皮細剉生薑汁拌乾炒)蒼
术(半斤来泔浸一宿洗去沙土剉片用葱白半斤切片罨五宿日乾炒黃色)
右為細末酒糊為丸如桐子大每服五十丸鹽湯送
下
補壯元陽(附論)
夫隂陽氣血之在人初無餘欠及勞動妄作嗜慾過度
戕真太甚致隂陽傷憊之疾氣血虚損之証法宜補之
方
麋角鹿茸丸(出百一選方)治真陽不足脾腎虚下焦憊傷臍
腹疼痛兩脇脹滿手足麻痺目視茫茫遺洩失精精
神不爽陽事不舉小便滑數氣虚腸鳴大便自利耳内
常聾久服益脾元壯腎氣助真陽補虚損散寒濕養血
氣留形住世此方大補元氣
鹿角餅子鹿角霜(各五錢)菖蒲鍾乳覆盆子
石斛蛇床子(酒煑炒香)當歸肉桂(去皮)金鈴子(去核)
(酒浸)山藥澤瀉栢子仁(研細另入)續斷山茱萸(去核)
附子(炮去皮以地黃汁煑焙乾)萆薢(去鬚蜜水塗炙各二兩)杜仲(三兩炮炒去絲)
天雄(去皮)白茯苓五味子(净洗)人參(去蘆)檳榔胡蘆
巴(酒浸焙)麝香(另研)細辛(各一兩)破故紙(酒浸炒)遠志(去心)天
門冬(去心)牛膝(酒浸)胡桃(去皮研另入)巴戟(酒浸炒)蓯容茴
香(炒)熟地黃(净洗焙)防風(去蘆一兩)兔絲子(酒浸蒸三次研各四兩)
右件如法修治搗羅為末用酒煑麵糊丸如桐子大
每服三四十丸漸加至五六十丸空心温酒或鹽湯
任下
蓯蓉丸(出御醫院方)壯元氣養精神
蓯蓉(酒浸焙乾二兩)楮實子枸杞子地膚子五味
子金毛枸脊(去毛)覆盆子兔絲子乾山藥
補骨脂(微炒)遠志(去心)石菖蒲熟地黃杜仲(去粗皮炒)
石斛澤瀉白茯苓(去皮)牛膝(酒浸炒)萆薢栢子
仁(微炒别研各一兩)山茱萸(酒浸取肉一兩)
右為細末酒糊為丸如桐子大每服六七十丸食前
温酒下日可一二服
薯蕷丸(出聖惠方)補暖臟腑強壯腰脚益氣倍力令顔色悦
澤
薯蕷(一兩)遠志(三分去心)白茯苓(三分)人參(三分去蘆頭)蓯蓉(一兩)
(酒浸一宿刮去粗皮炙乾)山茱萸(三分)附子(一兩炮治去皮臍)五味子(三分)
鍾乳粉(一兩半)牛膝(三分去苗)蛇床子(三分)黃耆(三分剉)萆薢
(三分剉)車前子(三分)石斛(一兩去根)桂心(三分)天門冬(三分去心)兔
絲子(三分酒浸三日曝乾别搗為末)鹿茸(一兩去毛塗酥炙令乾)
右為末煉蜜和搗三五百杵丸如桐子大每日空心
以温酒下三十丸漸加至四十丸晚食前再服
接氣丹(出和劑方)治真氣虚憊隂邪獨盛陽氣暴絶或吐瀉
久痢虚脱等疾餘同黑錫丹治服此藥尤佳
沈香硫黃(入黑錫丹砂子結放令研為末)黑錫(去滓稱各二兩)牛膝(酒浸)
白术(炒)蓯蓉(酒浸各半兩)丁香川楝子(去核用肉)木香
茴香肉豆䓻破故紙(炒)桂心(去粗皮)附子(炮去皮臍)
胡蘆巴(炒)陽起石(煆各一兩)
右藥并砂子四兩並為細末和勻用糯米粉酒煑為
丸桐子大温酒鹽湯空心吞下五十丸
太和膏(出御院方)治諸虚不足氣血虚衰精神減少肢體瘦
悴行步艱難久服益精氣壯元陽補虚乏健脾胃美飲
食
當歸(酒浸)川楝子破故紙白茯苓枸杞子
葫蘆巴遠志(去心)白术(各三兩)川芎(二兩)舶上茴香
肉蓯蓉(各六兩)黃蠟(一兩半)䓤白(十莖)胡桃(五十個去殼用)
右用鹿角三十斤東流河水三十擔銅竈鐵鐹二隻
靠鹿頂截角用赤石脂鹽泥於截動處塗固之勿令
透氣於甑内蒸一炊用馬藺刷就熟湯刷去角上血
刺塵垢訖可長三四寸截斷鹿角外將前件藥一十
四味拌和停勻先鋪一層角於鍋内角上鋪一層藥
如此勻作三層鋪之將河水添在藥鍋内其水於角
上常令高三寸用無烟木炭慢慢煎熬常令小沸勿
令大滚外一鍋内專人將河水煎湯下勿令大滚如
藥鍋内水稍下却於熱湯内取添止高三寸却取河
水添在熱湯内陸續加添至二十四時住火候冷將
鹿角撈出用生絹濾取汁其藥滓不用外將藥汁如
前法再熬更不用加水如膏滴水中凝結不散方始
成膏每服三錢暖酒化空心服每日一服加作每服
四錢酒一大盞慢火化開空心服
琥珀丸(出瑞竹方)治虚損降心火益腎水興陽道
琥珀(明者)沈香木香丁香(净者)小茴香(鹽炒)白茯苓
(去皮)陳皮(去白)八角茴香熟地黃甘草(炒各五錢)木通
(去皮)沒藥枳殼(各三錢炒)當歸(三兩炒)
右為細末煉蜜為丸如彈子大每服一丸空心細嚼
温酒下
草靈丹(出德生堂)壯元陽補真氣和胃明眼目
川烏(一兩)甘草(二兩)人參白豆䓻(一兩)蒼术(二兩)白术(一兩)
破故紙(一兩)茴香(三兩鹽炒)栢子仁(一兩另研)茯苓(一兩)熟地黃
(一兩)沈香(半兩)枸杞(二兩)川椒(四兩净)
右為細末酒糊丸如桐子大每服五十丸空心温酒
或鹽湯送下一丸人覺虚弱陽事不舉面色不明小
便頻數飲食不思宜用好鹿茸五錢多用一兩去皮
切作片再以乾山藥一兩為末生薄絹裹鹿茸用好
官酒一瓶浸七日後開瓶飲酒三□為妙酒盡再將
酒一瓶浸吃了却將鹿茸焙乾留為補藥之用
萬安丸治補下元起隂陽安魂定魄利三焦破積聚消
五榖安臟腑除心中熱強骨輕身明目去冷除風無
所不治常服有效
肉蓯蓉(四兩酒浸)乾薯蕷五味子(各二兩半)杜仲(三兩炒)牛
膝(酒浸)澤瀉白茯苓(酒浸)熟地黃當歸山茱萸
(以上各二兩去核)巴戟(三兩去心)赤茯苓(去皮)
右為細末用蓯蓉末半斤酒熬膏和為丸如桐子大
每服五七十丸空心温酒送下忌醋及陳腐自死之
物及猪羊肉血七日通體光澤唇口赤手足暖面有
光潤進食體輕舌厚聲音響其驗也其藥通入鼻中
辛酸不妨
沈香永壽丸(出德生堂)大補元陽滋益脾胃調順血氣添補
精髓老壯少年之人並宜服之甚有功不僣不燥大梁
郭文鄉尚書常服此藥年至八十精力倍加得其方者
服之
蓮肉(一斤先用酒浸一日後裝入雄猪肚内縫合將浸蓮肉酒添水煑猪肚大一個小二個取)
(出曬乾肚不用)茅山蒼术(一斤分作四分一分酒浸一分泔浸一分鹽水浸一分醋浸春)
(秋五日夏三日冬七日如無茅山蒼术以好酒煑去麄皮代之)白茯苓(四兩)沈香
木香熟地黃(各一兩)五味子小茴香川楝子
(炮)西枸杞子山藥栢子仁破故紙(各二兩用芝麻)
(同紙一處炒香去芝麻以上同研細末)
右入青鹽半兩同為末酒糊丸如桐子大每服五十
丸加至七十丸空心温酒或鹽湯下以乾物壓之
雀附丸(出聖惠方)補虚冷暖下元壯腰脚祛風氣充肌膚益
顔色目暗耳鳴四肢無力
雀兒(四十個去毛嘴足腸胃以酒五升煑令爛揀去骨爛研并酒俱絞取汁)硇砂(二兩)
(細研以湯化澄濾於銀石器中煎成霜將小冬瓜一枚去皮子切以酒一升半煑令爛同研用)川
椒(二兩微炒搗羅為末)兔絲子(三兩酒浸三日曝乾另搗為末)
以上硇砂等並入雀兒煎中相和攪令勻以慢火熬
如膏入後藥
附子(二兩炮製去皮臍)蓯蓉(一兩酒浸一宿刮去皮炙乾)鹿茸(二兩去毛塗酥)
(炙微黃)天麻(一兩)補骨脂(一兩微炒)沈香(一兩)木香(一兩)蘹香子
(一兩)石斛(一兩去根剉)
右件藥搗羅為細末以雀兒膏和搗一千杵丸如桐
子大每服空心以温酒下三十丸鹽湯亦得
安腎丸(出醫方集成)治腎經久積隂冷膀胱虚寒下元衰憊耳
重唇焦腰腫痛臍腹撮痛兩脇刺脹小腹堅痛下部
濕癢夜夢遺精恍惚多驚皮膚乾燥面無光澤口淡無
味不思飲食大便澀泄小便滑數精神不爽事多健忘
常服補元陽益腎氣
肉桂(去皮不見火)川烏(炮去皮臍各一斤)桃仁(麩炒)白蒺藜(炒去刺)
巴戟(去心)山藥茯苓(去皮)蓯蓉(酒浸炙)石斛(去根炙)萆薢
白术破故紙(各四十八兩)
右為末煉蜜為丸如桐子大每服三十丸温酒或鹽
湯下空心食前小腸氣炒茴香鹽酒下
鹿茸丸(出聖惠方)治下元冷憊風虚勞損補益臟腑強壯腰
脚
鹿茸(二兩去毛塗酥炙微黃)牛膝(二兩去苗)巴戟(一兩)補骨脂(二兩微炒)
龍骨(一兩)附子(二兩炮製去皮臍)乾漆(一兩搗碎炒令烟出)熟地黃(二兩)
桂心(一兩)蓯蓉(二兩酒浸一宿刮去粗皮炙乾)兔絲子(二兩酒浸三日曝乾别搗)
(為末)陽起石(二兩酒煑半日細研水飛過)
右為末入陽起石研勻煉蜜和搗三五百杵丸如桐
子大每日空心温酒下三十丸漸加至四十丸
補益丸(出瑞竹堂)補益腎氣明目治腰膝痛壯陽氣
小茴香(一兩鹽炒)木香(一兩)川楝子(春秋二兩夏一兩冬三兩取肉酒浸)枳
殼(去穰一兩麩炒)知母(春秋三兩夏一兩冬三兩酒浸)白茯苓甘草(炙)
地龍(炒)鹿茸(酒浸)穿山甲(各一兩酥炙)狗莖(五枚酥炙)
右為末煉蜜為丸如彈子大每服一丸空心細嚼温
酒送下以乾物壓之午食前再進一服
麋角丸(出聖惠方)補益臟腑固濟下元填精髓強氣力
麋角屑(五兩酥拌炒令微黃)兔絲子(三兩酒浸三日曝乾别搗為末)肉蓯蓉
(二兩酒浸一宿刮去粗皮炙乾)桂心(二兩)附子(二兩炮製去皮臍)乾薑(炮製一兩)
(剉)鍾乳粉(二兩)蕷薯(一兩)石斛(二兩去根剉)巴戟(一兩)牛膝(一兩)
(去苗)
右為末煉蜜為丸搗五七百杵丸桐子大每日空心
温酒下四十丸晩食前再服
滋補丸治下元虚弱
白芍藥(三兩)人參(一兩)白茯苓(去皮)阿膠(剉碎麵炒)當歸地
黃(生熟皆可)半夏(生用)鹿茸(鹽炙)黃耆(鹽炙)五味子(以上各一兩)
右為細末酒丸如桐子大每服七十丸空心温酒下
宜常服
十補丸(出瑞竹堂)治隂損久虚下冷夜頻起煖丹田
蓯蓉(酒浸)兔絲子(酒浸)牛膝(酒浸)乾山藥熟地黃川
烏頭(炮)澤瀉人參當歸官桂(不見火)
右各等分為細末酒糊為丸桐子大每服五十丸空
心温酒下
蓯蓉丸治丈夫虚羸精髓衰憊不能飲食
蓯蓉(酒浸去皮切焙)牛膝(酒浸切焙)熟乾地黃(焙)麥門冬(去心焙)
山茱萸枳殼(去穰麩炒)五味子(各三兩)遠志(去心一兩)石斛
(去根)人參(各二兩)
右共為細末煉蜜為丸桐子大每服三十丸温酒下
再服空心食前
十精丸大補虚冷接引真氣
巴戟(天之精)人參(藥之精)蓯蓉(地之精酒浸焙乾)兔絲子(人之精酒)
(煑另研)五加皮(草之精)石斛(山之精金絲色者)栢子仁(木之精)菊
花(日之精)鹿茸(血之精)白术(目之精各一兩)
右為細末煉蜜為丸如桐子大每服三十丸食前米
飲送下
蓯蓉散(一名益陽丹)補虚益陽治陽氣不足隂囊濕癢尿有
瀝餘漏泄虚損
蓯蓉續斷(各八分)蛇床子(九分)五味子薯蕷(各七分)
遠志(六分)乾地黃巴戟天(各五分)天雄(七分)
右治下篩酒服方寸七日三凡病皆由醉飽後或疲
極之餘而合隂陽致成此症也
麝香鹿茸丸(出直指方)治真元虚憊精耗血少
乾地黃山藥(各三兩)杜仲(炒斷絲)鹿茸薯蕷(各七分)
肉蓯蓉牛膝(並酒浸各一兩)沈香(五錢)麝香(半錢)
右為細末煉蜜為丸桐子大每服三五十丸食前鹽
湯下
木香金鈴子丸補虚益氣壯下元堅筋骨治腰脚痛
筋脈拘攣
木香茴香甘草(各一兩)金鈴子肉知母白
茯苓(各二兩)川芎當歸麝香(五分)
右為細末酒糊丸如桐子大每服五十丸空心鹽湯
或温酒任意下以乾物壓之若人虚弱者更加鹿茸
一兩海馬一對補腎和前藥丸服
雀附丸(出聖惠方)治臟腑久積虚冷腹脇多氣脾胃乏弱少
飲食羸瘦無力
雀兒(三十枚去嘴脚毛羽腸胃胸骨用好酒一升煑爛熟研)補骨脂(一兩微炒)木
香(一兩)吳茱萸(一兩湯浸七遍焙乾微炒)乾薑(一兩炮製剉)青皮(一兩湯浸)
(去白穰焙)木瓜(一兩搗羅為末)附子(一兩炮製去皮臍)熟艾末(二兩以米醋二)
(升煎如膏)
右為末以雀肉入於艾膏内和藥末令得所更搗五
六百杵丸如桐子大每服空心及晚食前以温酒或
鹽湯下三十丸漸加至四十丸
椒附丸(出聖惠總錄)補壯元陽
蜀椒(去目及閉口者四兩醋浸一宿取出却用酒一升炒乾為末)白羯羊腎(二對)
(切焙乾為末)附子(炮製去皮臍)青鹽巴戟天(去心)蒺藜子(炒去)
(角)蘹香子(炒各一兩)肉蓯蓉(酒浸切焙一兩)
右為末用生羊腎二對去脂膜細切研如麵熔藥熟
丸如桐子大每服三十丸酒下鹽湯亦得
楮實丸(出聖濟總錄)補元臟壯筋骨除積冷及一切氣疾令
人輕健(方見本門補虚駐顔)
菖蒲丸(出御院方)藥健陽道壯筋骨快氣利大腸
商枳殼(一分麩炒)木香(五錢)山茱萸(去核一兩)木賊(一分去節)菖蒲
(一分)黑牽牛(一兩生)全蝎(一分葱筒内炙令焦黃色)甘草(半兩剉如豆許大巴)
(豆三十個一處炒令巴豆黑色去豆)
右為細末用茴香半兩酒熬三二十沸去滓取酒麵
糊為丸如桐子大每服三五十丸食前温酒下
天雄丸(出聖惠方)補暖元臟添益精氣利腰脚強筋力
天雄(炮製去皮臍)肉蓯蓉(酒浸一宿刮去粗皮炙乾各二兩)雀卵(四十九枚)
白馬脛(塗酥炙令黃用二兩)雄蠶蛾(隔紙微炒)兔絲子(酒浸三日曝乾别搗)
(為末各一兩)
右為末以雀卵并少煉蜜丸如桐子大每服空心温
酒下十丸漸至二十丸
三仙丸(出仁存方)詩曰一烏二术三茴香更加椒楝牡香薑
善治耳聾并目暗又調榮衛壯元陽元陽壯後精神妙
久服令人天命長能療婦人脾血疾空心午用下鹽湯
首烏(一兩)蒼术(二兩米泔浸一宿用)茴香(一兩)香附子(二兩)椒(一兩炒)
川楝子肉(一兩)牡蠣(一兩煆)白薑(一兩炒)
右為末丸如桐子大每服三十丸用鹽湯下空心服
小腸氣用霹靂酒下
玉蘂丹(百一選方)治元氣虚憊臍腹冷疼面黃體瘦口淡無
味精神恍惚多困少力腰膝酸疼飲食減少膀胱小腸久
積虚疾脾元滑泄神竒之甚
南木香(三分)蝎稍舶上茴香(生研細)陽起石(煆)硇砂
(湯化去土飛令極净各半兩)黑附子(一兩)白礬(一兩)
右為酒煑糊丸如桐子大每服空心日午用十丸以
齒嚼破温酒下小腸膀胱疝氣發痛用綿灰二錢温
酒下十五丸隂陽二毒傷寒甘草湯下二十丸瀉痢
虚滑不止腹内撮痛艾湯下十五丸婦人赤白帶下
沒藥下五丸脾胃虚弱米穀不化酒下十五丸或二
十丸亦得
草四神煎(一名七珍丸出聖濟總錄)補真元壯腰膝進飲食秘精益
氣(方見腎臟門白淫類)
硇砂煎丸治男子陽衰隂盛下元真虚膀胱小腸氣
塊墜痛
硇砂(二錢)檳榔(一錢)牡蠣(燒)滑石海金沙川楝子
麻子仁(另研各半兩)
右為細末棗肉丸如小豆大每服二十丸葵子湯下
空心食前日進二服
七仙丹(一名枳殼丸出瑞竹堂)治虚損小便頻數健陽
木香(半兩)枳殼(一兩麩炒)白茯苓(去皮)知母小茴香(鹽炒)甘
草(去皮以上各一兩)
右為細末煉蜜為丸如彈子每服一丸空心細嚼温
酒下乾物壓之
補養丸(出瑞竹堂)補元氣滋氣血暖水臟益下元
兔絲子(洗净搗為末四兩)破故紙(炒香)益智仁(各一兩)山藥(一兩)
(剉碎炒黃色)杜仲(一兩去皮用生薑自然汁拌勻炒斷絲)茴香(一兩半炒香)蒼
术(二兩米泔浸一宿切片麩炒)
右為末酒糊為丸如桐子大每服五十丸空心温酒
或鹽湯下
巴戟天酒(出千金方)治虚羸陽道不舉五勞七傷百病
巴戟天牛膝(各三斤)枸杞根白皮麥門冬地
黃防風(各二斤)
右並用生卒無生者用乾者亦得㕮咀以酒一擔四
斗浸七日去滓温服常常令酒氣相續勿至醉吐慎
生冷猪魚油蒜春七日秋冬二七日夏勿服先患冷者
加乾薑桂心各一斤好忘加遠志一斤大虚勞加五
味子蓯蓉各一斤隂下濕加五加根皮一斤有石斛
加一斤佳每加一斤藥則加酒七升此酒每年八九
月中旬即合入十月上旬即服設服餘藥以此酒下
之滓曝乾搗為末以此酒服方寸七日三常服加甘
草十兩佳虚勞加耆一斤又方用巴戟生牛膝各三
斤㕮咀以酒五斗淹浸服如前法
木香丸(出聖濟總錄)補壯元陽
木香(五錢)附子(炮製去皮臍)巴戟天(去心)蘹香子(慢火炒過)蓮實
(麩炒香各一兩)蛇床子(炒黃一分)
右為細末糯米粥丸如桐子大每服空心鹽湯食前
下十丸
來復丹(出簡易方)配數二氣均調隂陽奪天地沖和之氣乃
水火既濟之方可冷可熱可緩可急補損扶虚救隂助
陽理榮衛不交養心腎下升降上實下虚氣閉痰厥
心腹冷痛臟腑虚滑不問男女老幼危急之証但有胃
氣無不獲安
舶上硫黃(透明不夾石者)硝石(同硫黃為細末入定碟内以微火炒用柳木篦不住)
(手攪令隂陽氣相入不可火太過恐傷藥力再研極細名二氣末)太隂玄精石(研細)
(水飛各一兩)青皮(去白)五靈脂(五臺者水澄去砂石晒乾)陳皮(去白各一兩)
右以五靈脂合橘皮為末次入玄精石末拌勻以好
醋打糊為丸如豌豆大常服五十粒空心粥飲吞下
甚者一百粒小兒三五粒新生嬰兒一粒慢驚風或
吐不止變成虚風搐搦者非風也胃氣欲絶故也用
五粒研碎米飲下老人伏暑迷悶紫蘇湯下婦人産
後血逆上搶悶絶并惡露不止赤白帶下並用醋湯
服常用和隂陽益精神散腰腎隂濕止腹脇冷痛應
諸疾不辨隂陽者立見功效靈驗難記簡易方云當
與養正黑錫二丹相類但體輕不能鎮堅耳然硝石
既寒佐以橘皮其氣疎快硫黃且能利人若作暖藥
用以正瀉悞矣但霍氣一証吐痢交作蓋由飲啖生
寒冷或冒暑熱之氣中脘節悶揮霍變亂此丹通理
三焦分順隂陽服之其功最驗中脘昏亂反胃吐逆
腎厥頭疾老人風秘小兒驚風服之皆宜
麋角丸(出聖惠方)補下元治積冷氣令人強壯益顔色
麋角屑(五兩酥拌炒微黃)硫黃(二兩細研水飛過)腽肭臍(二兩酒刷炙微)
(黃)木香(三兩)補骨脂(三兩微炒)蓯蓉(三兩酒浸一宿刮去皮炙乾)
右為細末入硫黃同研令勻以無灰酒一斗於銀鍋
内先入藥末一半已來煎令調和止件藥末搗三二
百杵丸如桐子大每日空心以温酒下三十丸
玉霜丸(出和劑方)治男子元陽虚損五臟氣衰夜夢遺泄小
白濁臍下冷疼陽事不興久無子息漸至羸弱變成
腎勞目昏耳鳴腰膝酸疼夜多盗汗服之自然精元
秘固内施不泄留濁去清精神安健如婦人宫臟冷
月水不勻赤白帶漏久無子息面生䵟&KR0845;髮退不生肌
肉乾黃容無光澤並宜服之
大川烏(用蚌粉半斤同炒後製去蚌粉不用)川楝子(麩炒各半斤)破故紙
(炒)巴戟(去心各四兩)茴香(焙六兩)
右為末酒糊為丸如桐子大每服三五十丸用酒或
鹽湯下空心食前一名張走馬玉霜丸
葫蘆巴丸(出聖濟總錄)壯陽益氣煖元臟補虚乏輕腰膝止
腹疼
葫蘆巴(五錢)蘹香子(炒香三兩)王瓜巴戟天(各一兩)蒼术
(麩炒黃刮去皮三兩)
右先將王瓜蒼术二味同搗勻焙乾與諸藥為末酒
煑麵糊和丸如桐子大每服二十丸空心食前温酒
或鹽湯下
四神丸丹(出和劑方)治百病補五臟遠疫癘却風瘴除尸疰
蟲毒辟鬼魅邪氣并男子婦人真元虚損髓耗形羸
氣乏中滿下虚致水火不交及隂陽失序精神困倦
面色枯槁吐血盗汗遺瀝失精大便自利小便滑數
夢寐驚恐陽事不舉腰腿疼重筋脈拘攣及治一切
寒痼疼痃癖疝瘕臍腹絞痛久瀉久痢傷寒陰證脈
候微身涼自汗四肢厥冷婦人百病胎臟久冷絶孕
無子赤白帶下月水不調服諸藥久不瘥者悉主之
此丹假隂陽造化之端得天地沖和之氣與尋常煆
煉僣燥丹藥功效不同能活血實髓安魂悦澤顔色
輕身保夀久服通神
雄黃雌黃硫黃朱砂(各五兩)
右研細入磁合内將馬鞭草為末鹽泥固濟慢火四
圍燒煆一日一夜取出再研細末以糯米粽研為糊
丸如豆大每服一粒絶早空心新汲水吞下姙婦不
可服忌羊血葵菜一方研細入鍋子内歇口炭火溶
化滴水中成丸如菉豆大每服二丸空心温酒下
益色壯陽治一切風(出本草)
以菊花上水飲之並無所忌
益陽道令人悦澤有子(出本草)
以枸杞子上蟲作網子為蛹時取之暴乾炙令黃和
乾地黃為丸服之大起陽益精
法製煨腎方(出聖濟總錄)治陽衰下臟虚弱
巴戟天(米泔浸去心)蓽澄茄蘹香子(炒)附子(漿水煑三二十)
(沸烘乾製去皮臍)
右各等分為末每服用羊腎一對各批開去白入藥
末一錢勻摻入葱絲少許用濕紙裹慢火中煨熟食
之
玉華白丹治清上實下助養根元扶衰救危補益臟
腑五勞七傷夜盗汗肺痿虚損久嗽上喘霍亂轉筋六
脈沈伏唇多青黑腹脇刺痛大腸不固小便滑數夢中遺
泄肌肉瘦瘁目暗耳鳴胃虚食減久痢久瘧積寒痼
冷諸藥不愈
鍾乳粉(一兩)白石脂(煆半兩)陽起石(半兩煆紅酒泡隂乾)左顧牡
蠣(用鹽泥固濟煅紅白者半兩)
右各研細末為粉方和研勻以糯米糊為丸如鷄頭
大入坑出火毒每服一粒至二粒以人參湯空心服
婦人用艾醋湯下
養正丹升降水火助陽接真治元氣虚虧隂邪交蕩
正氣乖常上盛下虚氣不升降呼吸不足頭旋氣短心
神怯弱夢寐驚悸體自汗腹疼腰痛虚煩狂言口乾上
喘翻胃吐食霍亂轉筋咳逆不足又治中風涎潮不
省人事陽氣欲絶四肢厥冷如傷寒隂証自汗唇青脈
沈最宜服之
黑錫(先熔成汁一丸上濾去滓再熔再濾三次取净稱)水銀(以皮紙裹三重於厚絹内)
(作包緊繫口懸於紫背天葵汁内煑一伏時)
右將建盞一隻先熔黑錫成汁次下水銀用柳木篦
不住手攪至無星入硫黃攪至黑色如有烟以醋酒
入硃砂攪熟傾在碗内仍攪吹令冷取出研如粉
糯米為丸如菉豆大每服二十丸以棗湯鹽湯下此
藥升降隂陽既濟心腎食前服一法四味各一兩用
净鐵籩以厚紙布扎柄先熔鉛濾去滓一兩净再放
籩内用鐵匕炒攪令將熟以硫黃末三錢重漸入其中
或烟起亦莫管只急手攪炒令鉛熟無性其硫黃皆
燒去但得鉛熟遂傾放地下紙上令硬即碾開以紗
篩出鉛粉其餘成珠者丹砂研為末次將籩銚頓慢
火爐上义入鉛以熟硫黃末一兩漸入頻攪炒纔見黃
烟上急拖過冷爐上少頃又過火上再攪炒得鉛與
硫黃皆成黑色極調和了却於爐上候鉛硫黃微冷
又頓在别處微微火上少頃入水銀以鐵七頻攪切
勿令青烟上便走了水銀又次入硃砂末頻攪炒令
十分調和即臨放地下紙上候硬别研為末糯米糊
為丸如菉豆大每服一丸鹽湯空心送下
補精膏壯元陽益真氣助胃潤肺
牛髓(四兩揀去骨)胡桃(四兩去皮殼)杏仁(四兩去皮尖)山藥(半斤)
右將杏仁胡桃山藥三味搗為膏蜜一斤煉去白沫
同牛髓調和勻入磁礶内湯煑一日空心服一匙
拱辰丹男子方壯年而真氣猶怯此乃稟氣素弱非
虚也僣燥之藥尤宜速戒勿謂手足厥逆便云隂多
如斯治之不惟不能愈疾大病自此生矣滋益之方羣
品稍衆藥方細微難見功效但固天元一氣使水火
升降五臟自和百病自去方主之
鹿茸(酥炙去皮毛)當歸(洗去土)山茱萸(新好有肉去核四兩)麝香(五錢)
(另研)
右為末入麝香拌勻酒煑糊丸如桐子大每服一百
粒或五十粒温酒或鹽湯下
興陽丹(出本草)
以栗當二斤一名列當搗篩畢以酒一斗浸經宿遂
性飲之
大固陽湯(出危氏方)治脱陽証或因吐瀉之後四肢逆冷元
氣不接不醒人事或傷寒新瘥誤行房小腹急痛外
腎搐縮面黑氣喘冷汗自出亦是脱陽証須臾不救
附子(一兩炮切八片)白术乾薑(各半斤)木香(一分)
右剉用水二碗煎至八分去滓冷灌服須臾更進滓
併煎
五精丸(出醫方)治腎氣羸弱大補元氣
秋石(剛健者人精)鹿角霜(獸精)茯苓(去皮木精)陽起石(石精)山藥
(草精各等分)
右為末酒糊丸桐子大每空心服五十丸須要常近
火邊使乾燥庶幾服之無變膈之患
蝦米起陽補腎
蝦米(一斤去皮殼用青鹽酒炒乾香熟為度)真蛤蚧(青鹽酒炙脆為度一對)茴
香(青鹽酒炒四兩)净川椒(四兩同上製不可過)
右酒須用渾濁煑酒二升帶浮蛆釅酒最佳攪入青
鹽製用先製蛤蚧椒皮茴香乾却製蝦米以酒浸為
度候已熟取前三味同和勻用南木香粗末二兩同
和乘熱收入磁器内四圍封固候冷取用每一勺空
心鹽酒細嚼下
麋角霜丸(出王氏博濟方)補暖元臟駐顔
麋角(一副水浸七日刮去皺皮鎊為屑盛在銀瓶内以牛乳浸一日如乳耗更添直候不耗於)
(麋角屑上乳深二寸用油單數重密封瓶口别用大麥一斗安在瓶内約厚三寸上安瓶更用大麥)
(固圍填實露瓶口不住火蒸一伏時如鍋内水耗即旋添熟湯須頻取角屑看爛如麵相似即住先)
(取出用細篩子漉出乳焙乾每料用乾角屑八兩)附子(炮製去皮臍)山芋(各三兩)
右為末以棗肉和丸桐子大每服空心温鹽湯下十
五丸至二十丸一方蜜丸
兔絲子丸(出聖濟總錄)補虚益氣壯元
兔絲子(淘去浮者以酒浸七日爛研焙乾三十兩)蘹香子(微炒半斤)青鹽(三兩)
右為末用浸藥酒煑糊為丸如桐子大每服空心温
酒下二十丸至三十丸
神應參丹(出簡易方)治丈夫婦人童男室女心腎虧盈神氣
欲脱咳嗽痰喘咯血氣急寒熱往來形容瘦弱風痰潮
厥腸滑泄利一切諸証并主之
煉硃砂末(半斤)靈砂末代赭石末(各二兩)
右研極細無聲為度用糯米末半兩人參末半兩拌
勻用熟白湯和作餅二箇於湯内煑令浮熱取出斟
酌搜和令稀稠得如小麻子大頓在桑柴炭灰盤内
候三日去灰用新麻布袋打令光色每服五粒人參
北棗湯下病重者可服二十粒煉硃砂法辰廣二州
硃砂塊夥如黑豆大者八兩分為三處人參三十兩
亦分為三處却用銀鍋或年深古鐵鍋注溪水或湖
水令滿安頓蒸籠於上籠内用細密竹篩為磹先將
人參在内次入硃砂三重間之然後用炭一百五十
斤分作三處每日夜用炭五十斤水五桶水乾漸添
至天明取人參硃砂出揀其硃砂每粒用木搥擊為
三二片再用人參十兩仍舊如前安頓蒸自午至天
明如此三日滿足取出用水澄洗砂令净却用硫黃
一兩草茶一兩各為細末先用硫黃末頓在熟鐵鍋
内用炭火慢慢熔成汁次以蒸子硃砂攛在汁内炒
停候硫黃為烟却用草茶末分三次摻在硃砂内炒
令停存硫黃性為度去茶焦末净揀硃砂為末其所
擇爛人參日中曬乾了再火焙别為細末棗湯調下
大治一切渴疾及傷寒過經無汗煉代赭石法釘頭
大赭石末三兩先用硫黃二錢為末米醋調塗赭石
上次用鹽泥固濟炭火三斤煆硫黃化為烟却去泥
取出赭石再用米醋浸一時久有火煆醋淬凡三次
别研為末
迴陽丸(出聖濟方)補益元陽悅澤肌體開心明目
牡蠣(煆通赤)乾薑(炮各半斤)
右為細末薑汁煑半日丸如桐子大空心温酒下二
十丸
補骨脂煎治因感卑濕致疾久之陽氣衰絶乳石補
藥不效服此收功常服延年益氣悦心明目補筋骨
(方見本門補虚壮筋骨類補骨脂丸方内)
參附湯(出危氏方)治真火不足氣喘息自汗短氣頭暈凡虚
弱之証並皆服之
人參(半兩)附子(泡去皮臍一兩)
右剉散分作三服水二盞薑十片煎食前温服
法煉靈砂丹(出危氏方)靈砂者非常丹也稟隂陽氣聚日月
精水火既濟脱榖煉成上益津液中通榮衛下却強隂
固精補髓保夀輕身男子婦人童男室女真元虚憊臟
腑虧損寒熱往來骨蒸盜汗心神不寧恍惚時驚咳
嗽喘滿嘔吐寒延食減少味小便滑數時有白濁形容
羸瘦中風痰厥久病脾泄諸虚百損服之竒效
好硫黃(三兩)水銀(九兩)
右擇天醫黃道火日午時先研硫黃為末用人家常
使鐵銚盛以麩炭火慢慢鎔成汁却離火漸漸以水
銀入銚内使鐵七炒二品同一處凡三次慢慢煉成
膏青黑沙候冷乾燥取出研為細末然後入有耳鍋
内次用中建盞一隻曾經火煆者妙安頓耳鍋上使
鐵線十字縳令牢固却用醋調赤石脂末蜜固濟盞
縫又單用醋調赤石脂膏塗耳鍋口縫日中曬乾候
盞縫乾再以赤石脂膏竹篦子挑塗數次又擇黃道
天醫日午時先用麩炭一斤端正頓在爐内却
用安耳鍋定了於建盞内盛水九分如乾旋添水煆
至未時用炭一斤頓耳鍋側約一寸申時添炭火二
斤在耳鍋側約二寸至亥時添炭一斤在耳鍋側約
三寸至子時爐下退火盞内去湯添井水九分至寅
時取出多砂研為末糯米末為餅子丸如小麻子大
或粟米大丸畢頓在紙灰盤内二日取出用布袋打
或碗盞盖合打令光色每服五丸至十丸加至二三
十丸人參棗湯下常服温酒鹽湯下諸虚不足氣不
升降膀胱疝氣淋瀝遺精白濁炒茴香青鹽入酒煎
候温下元氣傷憊羸弱無力不思飲食温酒鹽湯下
虚勞喘嗽不安罌粟烏梅子蘇薑湯下以物壓之熱
勞口乾無時發熱瘦弱不食貝母柴胡湯下冷勞
虚顫手足痿弱薑附麝香酒下盜汗隂汗小便頻
數白濁牡蠣煆多生硫黃少鹽共三味細研温酒下
童男幼女勞氣泄漏精血日見枯羸色黃厭食怯
弱危困人參柴胡多半夏少湯下婦人室老童一
切虚証皆可服但隨証輕重年齒大小加減男子
中邪麝香酒或酒井花水化下外以七粒桃枝七寸
入縫袋懸於患人心前辟之男女邪氣所侵痎瘧
不已桃柳湯下寒熱虚疾草果薑湯下中滿腹
脹體痛腰疼莪术湯下脾胃大虚氣不升降嘔逆
番胃腹痛甚者丁香二粒胡椒五粒甘草半寸同嚼
以熱湯下十丸及木香煎湯下脾胃大虚津液耗竭
不思飲食人參湯米湯下心腹冷脹絞刺上下腹
痛茴香湯下冷氣攻注引腹疼痛木香湯下心
疼乾良薑湯下男女心煩不寧心緒不定妄見如祟
狀沈香灯心湯下夢泄白茯苓湯下冷泄乾薑
米飲湯下赤痢甘草湯下白痢乾薑湯下腰
虚腸滑泄痢砂仁粟殼陳皮陳米薑北棗湯下如
病重不食者亦用前藥煎服送下可全愈復食能起
死回生腸風瀉血槐花栢葉湯下男女一切風
疾身體酸疼松節酒下癱瘓手足不舉人參附子
湯下遍身疼痛走注風嚼生葱酒下中風痰厥
面青霍亂轉筋番冐吐逆丁香湯下及研青木香湯
灌之男女腰腿痛木瓜鹽湯鹽酒任下腰脚痛
木瓜胡桃湯下乾濕脚氣疼痛不能行木瓜酒下
木腎偏墜弔氣疼痛及腫炒茴香及三稜棗子煎
湯下氣滯腰痛薑陳皮湯下婦人血氣㽲刺延
胡索五零脂酒醋各半盞煎湯下血蠱血崩血刺
一切血疾當歸芍藥湯下産後中風角弓反張不
省人事荆芥煎湯酒先服候省再以此酒服産後
熱入血室神昏語亂若祟生地黃酒下小兒驚風
金銀薄荷湯下小兒慢驚人參附子及丁香湯下
小兒脾胃虚弱神昏欲脱危困者沈香丁香附子
湯下小兒冷熱腹痛肚大筋青厭乳瘦弱史君子
棗湯下小兒虚熱時潮手足抽掣臨睡驚狂金銀
簿荷湯下一法用硫黃二兩結砂水銀八兩法用
耳鍋盞製度並依前法止用湯爐一個生炭火二斤
自午時未時煆至申時出候來日早開為末煑半餅
丸此煉法乃二八多砂也服餌可依常法非此前多
砂者水火之候子午法也竒效兩端神驗各異本
事方理霍亂吐瀉不止及轉筋吐諸藥不效者一粒
治之一人用生硫黃一兩研水銀八錢二味銚子内
柳木篦子不住手攪停更以柳枝蘸冷醋頻灑候如
鐵色結成青金塊方成取下再研如粉留小半為散
以粽子尖三枚醋約半盞研稀稠得以成膏和丸如
芡實大硃砂為衣每服一丸丁香湯磨化下如服散
子丁香湯調下一錢傷寒隂陽乘伏用龍骨冷水
磨下日三服名青金丹一方用藥與青金丹同理
一切吐逆不問虚實冷熱霍亂翻胃名的竒丹錢
氏理小兒虚實冷熱霍亂吐逆用硫黃水銀(各一分研)如
黑煤色不見星為度每一字至半錢生薑水調下不
以時量大小加減此末浮泛難調仍前稍稍用净水
以指緩緩研之稍稍增湯調開服兼治大小男女一
切吐逆諸藥不效者名二氣散衛生方理小兒因
驚飲食失節致隂陽不和臟腑生病中滿氣急噎塞
不通飲食咽即吐用生硫黃水銀等分同研不見水
銀為度蒸棗肉為丸如粟米大每一歲服七丸温米
飲下名交泰丸丹明理論膈氣翻胃諸藥難瘥朝
食暮吐食已輙出其效神速用硫黃半兩水銀黑錫
各三錢同於鍋内用柳木搥研微上火細研取後入
丁香末二錢桂末一錢生薑末三錢同研停每三錢
黃米粥飲調下一服效甚則再服名桂香散
鹿茸酒治虚弱陽事不舉面色不明小便頻數飲食
不思
好鹿茸(五錢多用一兩去皮切作片)乾山藥(一兩為末)
右以生薄絹裹用好酒一瓶浸七日後開瓶飲酒日
三盞為度酒盡再將酒一瓶浸喫了却將鹿茸焙乾
留為補藥用之
水陸二仙丹補元陽(方見腎臟門腎虚漏泄遺精類)
桂枝酒(出危氏方)治脱陽證
用桂枝二兩好酒二升煎至一升候温分作二服灌
之
又方(出危氏方)治脱陽
用葱白連鬚三七莖細剉砂盆内細研用好酒五升
煑至二升分作三服灌之陽氣即回生薑二七寸切
碎研酒煎服亦效仍炒葱白或鹽熨臍下氣海勿用
氣冷
治益丈夫興陽理腰膝冷
用淫羊霍一斤以酒一斗浸經三日飲之佳
金液丹(出簡易方)固真氣暖丹田強筋骨壯陽道除多寒痼冷
補虚損勞傷男子腰腎久冷心腹積聚脇下冷癖腹中
諸蟲失精遺尿形羸力劣腰膝疼弱冷風頑痺止氣衂
血欬逆寒熱霍亂轉筋虚滑下利傷寒隂證身冷脈微
手足厥逆或吐或利或自汗不止小便不禁不拘丸數
併服身熱脈出為度痔漏濕熱生瘡下血不止婦人血
結寒熱陰蝕疽痔並可治之
用硫黃十兩先飛煉去砂石研為細末用磁合盛水和
赤石脂封鹽泥固濟曝乾地内先埋一小礶子盛水滿却
安合子在上再用泥固濟乾以慢火養七日七夜候足加
頂火一通煅候火盡灰冷却取研為末每藥末一兩對蒸
餅一兩湯浸掘去水脈搜和丸如桐子大每服三十丸至
一百丸米飲空心服此藥諸丹之祖衆陽之宗獨體硫黃
養煉以火純一不雜至剛象乾壯陽鑠隂祕真固本
茴香丸(出經效濟世方)壯下元
用茴香一斤去枝梗以生薑二斤細擦淹茴香一宿
曬焙乾杵羅為末另研青鹽末一兩半拌勻温水泡
蒸餅微□乾研入藥末再擣千餘下丸如桐子大空
心温鹽湯下五十丸
四柱散治丈夫元臟虚空真陽耗敗兩耳常鳴臍腹
冷疼頭旋目暈四肢怠倦小便滑數泄汚不止凡臟氣虚
弱者悉宜服之(方見本門補虚益氣類)
一法又治傷寒隂證身冷脈急手足厥逆或利自汗不
止小便不禁不拘時併服得身熱脈出為度一方用
赤石脂
三建丹(和濟方)壯元陽補真氣治勞傷虚損下經衰竭腎
氣不固精溺遺失臟腑自利手足厥冷或脈理如緣形肉
消脱或惡聞食氣聲嘶失音
陽起石(煆通赤)附子(炮去皮臍)鍾乳粉(各等分)
右為細末和勻用糯米糊為丸如桐子大每服二十
丸至三十丸米飲下食前服忌豉汁羊血
八寳丹(出瑞竹堂方)壯益元陽行氣生血
廣木香母丁香紅花(各二兩)牡蠣(五錢)地龍(去土五錢)
燈草(二錢糊糨曬乾研)乾胭脂(二兩半)穿山甲(十五片炮)
右為末甘草三兩碾末熬成膏子丸如彈子大每服
一丸細嚼空心酒下以乾物壓之用糊丸桐子大每
服五十丸温酒送下亦可
沈香既濟丸(出德生堂)滋補下元調順諸氣能令陽事壯健
飲食加進功效異乎諸藥其方桑哥丞相家人所傳
用之無不見效
枳殼(去穰酒浸麩炒)川楝子(乾用青鹽炒)巴戟(去心酒浸)韮子(酒浸炒焦)
(各三兩)八角茴香(以青鹽少許炒小茴亦可)白茯苓(各三兩)木香(一兩)
沈香(一兩)麝香(二錢)青鹽(一兩)白馬脛(一條微炒曬乾切作片另研為末如)
(無馬脛用獾狗莖十三個切焙乾若有狐脛止用九個切焙乾另研末)
右為細末却將别藥末和勻酒糊為丸如桐子大每
服五六十丸早晨空心好酒下乾物壓之大有神效
服藥後忌食生葱蘿蔔豆粉猪血恐泄其真氣也
金液丹治元陽氣虚補暖
硫黃(甘草水浸柳木椎研水飛過)陽起石(煆研)石膏(煆研各四兩)
右研如粉煎甘草湯煑糊丸如桐子大每服二十丸
温酒或鹽湯下
黑錫丹(出朱氏集驗方)治丈夫元臟虚冷真火不固三焦不和
上熱下冷耳内虚鳴腰背疼痛心氣虚乏飲食無味膀
胱冷夜多小便婦人月水愆期血海久冷惡露不止
赤白帶下隂毒傷寒四肢厥冷不省人事急用棗湯吞
二百粒即便陽回此藥大能調治榮衛升降隂陽補
損益虚回陽返隂
黑錫(先熔了去滓稱)硫黃(透明者結砂子)附子(各三兩)破故紙(酒浸炒)
肉豆䓻(麵裹煨)茴香金鈴子(蒸熟去皮核各一兩半)木香
沈香(各一兩)
右用新鐵銚内如常法結黑錫硫黃砂子地上出火
毒自辰至暮研令極細餘藥并杵羅為末一處和停
入研酒糊為丸如桐子大隂乾入布袋内擦令光塋
每服五七十丸空心薑鹽湯或棗湯下婦女艾醋湯
下如一切冷疾鹽酒鹽湯空心下三四十丸此方得
之丹陽普照寺乃東京藥方本人服多效淳祐丁未
胡都承守丹陽遂得真傳
紫稍花散(出聖濟總錄)壯陽氣
紫稍花桂(去粗皮)附子(炮製去皮臍)馬藺花牡蠣粉
地骨皮蛇床子五加皮防風(去义)白礬灰
(各等分)蜀椒(去目炒熱去汗一兩)
右為末每用一七水一升半煎至七分合乘熟先熏
通手浴之
加味青娥丸補諸虚不足興陽道補隂氣美顔容
杜仲(三兩炒去絲薑汁製一兩)破故紙(鹽炒四兩)胡蘆巴(四兩)小茴香
(四兩鹽炒)蓮花蘂(半兩)穿山甲(六錢酥炙)胡桃(二十五箇去皮)青鹽(少許)
右為末煑糊為丸如桐子大每服三十丸空心温酒
吞下乾物壓之
補中安五臟壯陽氣(出本草)
以鹿腎作酒及煑糊服
下丹石(出本草)
以鳬茨作粉食之
附子鹿角霜丸(出楊氏家藏方)嗇精養神益隂助陽治小便頻
數遺精諸疾
鹿角霜(三十兩為末)杜仲(去皮細剉用生薑汁製炒去絲為末)青鹽(研)山
藥(研取末)附子(炮去皮臍為末)鹿角膠陽起石(火煆醋淬七次為末)
(已上六味各末三兩)
右件用好酒二升慢火熬先下鹿角膠次逐味下不
住手攪可丸如桐子大每服五十丸温酒鹽湯任下
空心食前
還童散(出御藥院方)固壯陽氣
丁香麝香葉官桂(去粗皮)霜降蜂房牡蠣(煅)川
椒(去目炒)吳茱萸(炒)零陵香木鱉子(去皮)馬藺花
麞腦(另研)白礬灰(各一兩)紫稍花蛇床子(各二兩)
右件為粗末每用藥三匕水一碗半煎至一碗濾去
滓乘熱薰候湯通手時自少腹以下淋浴臨睡用
百花散(出御藥院方)補元陽通血脈
百花窠(燒烟盡為度)蛇床子(炒令焦黃各三兩)零陵香麝香
(各一兩用葉)
右為粗末每用藥兩大七水三碗煎三五沸乘熱淋
洗臨卧用避風寒
長生丹(出十便良方)秘精壯陽有人服之壽至百歲傳者親
見之
大附子(半兩以上完好不傷風者取四兩東流水浸早晚換之冬三春秋五夏三日去皮尖)
(銅刀切用絨裹童男懷中暖乾亦用日曬乾)青水半夏(一兩亦浸同前法日足搗碎晒)
(乾之)
右二味石臼中搗為末用生麵二兩生薑自然汁和
得丸如芡&KR2521;大隂乾日日轉動不使粘四五日後
晩空心茶酒任下三丸至九丸此藥神效服者自知
仙茅丸(出十便良方)大補益壯元陽久服延年益壽
仙茅(是山背有山人識之)茯苓山藥菖蒲(九節者各一兩)
右仙茅一件不犯鐵器並剉以法酒浸拌勻於飯上
蒸以飯熟為度曬乾為末以棗肉和丸如桐子大每
服五十丸湯酒任下空心食前
二味香茸丸(出十便良方)補虚益陽
鹿茸(十兩)麝香(一兩)
右先將鹿茸為細末後入麝香同拌勻以山藥二兩
酒煑為糊丸如桐子大每服三十丸空心米飲下
沈香鹿茸丸(出十便良方)常服補煖下元助益真氣
麝香(一兩)附子沈香茴香巴戟牛膝當
歸蓯容山茱萸茯苓龍骨(各一兩)
右件為末以酒煑山藥糊為丸如桐子大每服四十
丸空心食前温酒或鹽湯送下
乙曲大帝訓安中歸氣湯治男子婦人元陽虚憊一
切氣疾上攻頭目及喘息虚浮腫滿下注腿腰腹膝
浮滿氣噎心驚十種水氣五種瘧疾三十六種風二
十四般氣咳嗽嘔逆遠近泄利元陽臟不安十二經絡
有疾痛氣血所傷並宜服之
當歸羌活獨活厚朴半夏麯麥芽
蒼术陳皮米殼甘草續斷桔梗茴
香川芎南星㯽榔芍藥熟地黃春
加阿膠夏加甘草秋加官桂冬加乾薑
右為細末每服三錢薑棗煎服咳嗽加杏仁阿膠此
藥神速效不可具述
神仙固真丹治男子元陽虛婦人七傷日漸瘦弱飲
食無味小腸膀胱清精寒濕小便並多婦人胎前産
後諸般冷疾赤白帶下血崩子宫久冷面色痿黃四肢
倦怠能皆治之
蒼术(一斤切作片子米泔水浸)川烏(一兩泡去皮尖切作片子)青鹽(一兩)川楝
子(去核)當歸枸杞子(一兩)茴香(炒)破故紙(同术炒黃)兔絲
子(酒浸)地黃(以上各一兩切細焙乾)
右件為末同术一斤細末酒糊為丸如桐子大每服
三十丸(男子以酒下女子醋湯下)
茴香丸治男子婦人臍腹疼痛下元久冷
茴香良薑官桂蒼术(去粗皮米泔浸)
右為細末煑麵糊為丸每服二三十丸温酒薑湯下
固心丹(出朱氏集驗方)益心志壯心腎除恍惚驚悸
通明硃砂(三兩用生絹袋盛無灰酒二碗半浸七日後用銀石器内慢火煑令九分乾井)
(水浸一宿研成膏)乳香(以人參湯研如粉入在硃砂内)茯苓人參(各一兩半)
(並人參硃砂乳香膏内研)
右和令勻入猪羊心血和成丸如雞頭子大每服三二
丸煎人參炒酸棗仁湯服食後臨卧下
老龍丸(又名蒼龍丸)成都府崔某無子娶妾禇氏得
此方修合未服家有老奴年巳七十之上腰脚
疼痛曲背而行崔妻恐妾有子以此藥付老奴服
之良久老奴語崔某曰此方甚有靈驗奴自服此
藥諸疾悉痊房事如少壯人崔某依言復合藥服
之未幾妾褚氏有孕妻究得其實是故名曰蒼龍
丸
母丁香紫稍花肉蓯蓉(酒浸)兔絲子(酒浸)蛇床子
巴戟仙靈脾白茯苓(去皮)遠志(去心炒)八角茴
香(以上各二兩)燈草(二錢)蓽澄茄胡桃肉車前子
萆薢馬藺花(酒浸)牡蠣(火燒炒六次)韮子種木通(酒浸)
(以上一兩)乾漆(炒去烟三兩)山茱萸破故紙(酒浸)全蝎桑
螵蛸(酒浸)龍骨(以上一兩半)熟地黃(五兩)當歸沈香(五錢)木
香(五錢)大蜘蛛(七箇)
右為細末煉蜜為丸如桐子大每服三十丸空心温
酒送下七日見效無婦人者勿服此藥轉起陽事如
欲解者飲凉水三口年高氣衰虚耗風濕脚疼痛疾
並宜服之此藥最靈驗添精補腎強去冷除風濕扶
衰更起陽老年如修合秘密慎傳揚兼之保元氣延夀
得安康一方無螵蛸當歸換乳香
人參養胃湯治虚損血衰手足軟行步無力口苦乾
宜服之
人參(三錢)茯苓(去皮四錢)北五味子(五錢)黃茋(三錢)白扁豆(三錢)
遠志(三錢)石蓮肉(去皮五錢)生地黃(五錢)益智仁(三錢)川當歸
(三錢半)川芎(二錢半)麥門冬(去心三錢)甘草(二錢)大棗(六枚)
右細剉分作六服每服用水二鍾大棗各一枚煎至
八分去滓食前服滓再煎服無忌
人參養榮湯
人參(二錢)生地黃(四錢)麥門冬(去心三錢)石蓮肉(去心五錢)茯神
(去木四錢)五味子(三錢)山藥(二錢半)甘草(二錢)遠志肉(去木三錢)
右作四服水二鍾大棗各一箇煎至八分去滓食前
服二滓併煎
沈香羊肉丹(出東垣秘藏方)升降隂陽調理三焦通經絡氣血
壯元陽補臟腑常服百邪不侵至老清健
羊腎軀肉(一斤去節膜)葱白(一握)陳皮(一兩)青鹽(五錢)破故紙
(炒)遠志生地黃花椒(五錢去目合口者用好酒煑糊入葱白等再煑)
(羊肉)牛膝乾地黃木香韭子菖蒲沈香
覆盆子木瓜北五味(各一兩)麝香(一錢)胡桃肉
(二兩)鹿茸(酥炙四兩)蓯容(一兩)枸杞子山藥(各一兩)茴香(一兩)
右為細末煉蜜為丸每服三十丸空心鹽湯下
固脬丸(出衛生家藏方)治元臟氣弱虚榮衛不調肢體倦怠常
服接真氣益元陽潤肌膚健筋骨固脬寒明目養心腎
鹿茸(二兩半去毛酥炙)當歸(洗焙)牛膝(焙)補骨脂(炒各一兩半)附
子(炮去皮臍)巴戟(去心)遠志(去心)白茯苓(焙)栢子仁(研)鹿角
膠(麵炒各一兩)桑螵蛸(一兩一分酒蒸一宿焙)肉蓯蓉(洗焙)兔絲子
(酒浸一宿焙各四兩)澤瀉(半兩炒)
右為細末煉蜜為丸如桐子大每服五十丸用温酒
鹽湯下空心如要秘精加龍骨石蓮肉鷄頭肉各一
兩取金櫻子汁熬膏同蜜為丸服如夢寐遺精泄氣
精寒滑下虚損氣厥暈悶小便頻數加白茯苓神一
兩醋煑韮子一兩炒用鍾乳粉七錢陽起石煆半兩
桑薜茄二兩
治臟腑虚冷元陽正氣虚弱陽事不起小便餘瀝冒風
雨忽吃些冷物即胸中隔塞如有物在喉中飲食
無味四肢痿弱兩足無力不可遠行宜服此更有一
般風隔在治痰方中楊子建有護命方
石斛茴香藿香豆䓻益智仁(炒)川芎
荆三稜防風莪术甘草(各一兩)細辛(三錢)
右細杵羅為末每服二錢水一盞入鹽少許同煎一
二沸通口去滓空心任意服脈氣微弱方可吃此藥
灸氣海宂即安
延生護寳丹(出御藥方)補元氣壯筋骨固精健陽通和血脈
潤肌膚久服益夀延年
兔絲子(水淘净酒浸軟取末三兩)蓯蓉(酒浸切焙二兩二味浸藥酒各多著要熬膏子)
家韮子(四兩水淘净用棗二兩同煑棗熟去棗水淘净控乾再用酒浸一宿慢火炒軟秤二)
(兩)蛇床子(二兩水淘净棗三兩同前煑令棗熟去棗焙乾二兩)晩蠶蛾(全者二兩)
(用酥少許慢火微炒)白龍骨(二兩用茅香一兩同煑一日去香用帛裹數重懸在井中一宿)
(取出)桑螵蛸(剉炒香)蓮實(去皮炒熱)木香丁香葫蘆巴
(微炒各一兩)南乳香(另研各半兩)鹿茸麝香(另研二錢)乾蓮花
葉(各半兩)
右一十五味除乳香麝香兔絲子末外一十二味同
為細末將前兔絲子末三兩用浸藥酒二升用文武
火熬至一半入蕎麥麵兩七重一兩用酒調勻下膏
子内攪勻次下乳香麝香不住手攪經沸熬如稠糊
放冷此膏子都要用盡恐硬入酒少許與前藥末和
成劑杵搗千餘下丸如桐子大每服三十丸絶早日
未出時温酒入炒鹽少許送下静坐少時使藥至丹
田以意斟量漸加丸數如陽道衰精滑者空心臨卧
各進一服
養真丹(出御藥院方)治隂衰少痿陽弱不舉
補骨脂(炒)益智仁晩蠶蛾(微炒)沒藥(研)穿山甲(炙)
青鹽(研)丁香(各半兩)茴香乳香(研)南木香白术
(各三錢)沈香(剉)薑黃薯蕷香附子(炒)木香甘
草(炙各一兩)巴戟(去心一兩)川楝子(去皮晒乾麵炒黃色一錢)牛膝(酒浸一兩)
(七錢)蓯蓉(酒浸一宿)檀香(各七錢)蒼术(三兩酒蛤蚧一對浸二宿去蟲)縮砂
仁(半兩)
右二十五味搗羅為末酒浸麵糊為丸如桐子大每
服四十丸空心及食前温酒送下日二服
腽肭臍丸(出朱氏集驗方)補真助陽益壯根本
腽肭臍(一對酒煑爛用)大附子(炮去皮臍)五味子川烏(炮)兔
絲子(酒浸焙乾各二兩)鹿茸(蜜炙)麋茸鹿角膠(各一兩半)沈香
青鹽(别研)陽起石(煆)葫蘆巴(炒)鍾乳粉(各一兩)麝香
(一兩)
右為末用腽肭臍杵爛和藥將所煑臍酒煑山藥末
為丸如桐子大每服七十丸空心酒服
腽肭臍丸(出朱氏集驗方)治證同前
腽肭臍鹿角膠鹿角霜麋茸(各二兩)乳香
葫蘆巴兔絲子巴戟天(去心)鍾乳粉熟地黃
當歸牛膝蓯蓉茴香天雄附子(各一)
(兩)沈香硃砂(二錢)麝香(一錢)
右先將腽肭臍酒浸一宿煑爛杵成膏將浸藥酒化
麋鹿膠同為膏子次下乳香麝香沒藥硃砂乳粉研
為末將餘藥修治後研為細末再於乾鉢内同研千
百下别用羊白腎子三對羊白脊髓五條酒煑熟爛
研為膏用腽肭臍麋鹿角膠搜拌藥末成劑得所若
稍乾打酒糊些少同搜成劑入臼杵三五千杵丸如
桐子大窨一宿慢火上炒乾用無油鑵子盛紙密封
上每服三五十丸空心温酒送下
腽肭臍丸(出朱氏集驗方)治證同前
腽肭臍(一對)麋茸(去毛酒浸二宿炙)鹿茸(去毛酒浸一宿炙)蓯蓉(酒浸)
(一宿各五兩)當歸茯神(去心皮)硃砂牛膝(酒浸一宿)五味
子巴戟天(去心各三兩)青鹽(炒一兩)陽起石(酒煑一日)沈香
附子(三兩泡去皮臍)兔絲子(净五兩酒浸一宿)
右為細末用腽肭臍併鹿角膠為膏子如桐子大每
服七十丸至一百丸鹽酒湯下食前
龍虎鹿角丸(出朱氏集驗方)
伏火硃砂(四兩研如粉)代赭石(四兩火煆水飛過)鹿角膠(七兩蛤粉炒)鹿角霜
(二兩)鹿茸(七兩酒浸炙)白龍骨(三兩生用水飛)虎脛骨(四兩酥炙)天雄(二兩炮)
桑螵蛸(四兩炒)磁石(醋淬水飛)牡蠣粉(韮菜葉和泥煆水飛各四兩)附子
(炮)乳香沒藥沈香鍾乳粉陽起石(煆水飛各)
(二兩)
右件糯米粉用酒和成餅煑熟丸如桐子大每服三
十丸加至五十丸空心鹽湯下一方用靈砂不用硃
砂
牛膝丸(出余居士選竒方)治諸虚百損久服壯元陽益精髓身體
輕健非常之效
牛膝(酒浸三日焙乾)澤瀉乾地黃茯神山茱萸
川巴戟赤石脂(各一兩)杜仲(炒三兩)五味子(三兩)乾山
藥(二兩)兔絲子(三兩酒浸三日炒乾)蓯蓉(酒浸三日焙乾四兩)
右為細末煉蜜和丸如桐子大每服二十丸加至三
十丸空心食前温酒下忌醋蒜陳臭之物服至七日
後手足煖面色悦光消飲食壯元陽其效不可具述
補益陽氣(出本草)
取丹雄鷄冠血和天雄四分桂心二分大陽粉四分
丸服之
普濟方卷二百十九
