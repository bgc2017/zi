普濟方卷二百六十三明周王朱橚撰
服餌門
總論
凡人春服小續命湯五劑及諸補散各一劑夏大熱則
服腎瀝湯三劑秋服黃茋等丸一兩劑冬服藥酒兩三
劑立春則止此法終身常爾則百病不生矣俗人見淺
但知鉤吻之殺人不信黃精之益夀但識五榖之療饑
不知藥之濟命但解施瀉以生育不能秘固以熙養故
有服餌方焉郄培曰夫欲服食當尋性理所宜審冷暖
之適不可見彼得力我便服之初御藥皆先草木次石
是為將藥之大較也所謂精粗相代由粗以至精者也
夫人從少至長體習五穀卒不可一朝頓遺之凡服藥
物為益遲微則無充饑之騐然積年不已方能骨髄填
實五穀居然而自斷今人多望朝夕之效求目下之應
臟腑未充便以絶粒榖氣始除藥未有用又將御女形神
與俗無别以此致弊胡不怪哉服餌大體皆有次第不
知其術者非止交有所損卒亦不得其力故服餌大法
必先去三蟲三蟲既去次服草藥好得藥力次服木藥
好得藥力次服石藥依此次第乃得遂其藥性庶事安
稳可以延齡矣嵇康之論養生曰世或謂神仙可以
學得不死可以力致又曰上夀百二十古今所同過此
以往莫非夭亡此皆兩失康之大意以謂神特夀異氣禀
之自然非積學所能致至於導養得理以盡性命上獲
千歲下數百年有之耳夫以康論養生則善矣而獨以
神仙為不可學何哉黃帝之論天真混元之言道皆以
虛無為宗恬淡為本至於黃庭内景金碧参同其為養
生引年之道皆一道也而獨以神仙為不可學則非也
黃帝問道於成子廣成子曰無視無聽抱神以静形將
自正必静必清無勞汝形無搖汝精乃可長生所謂道
者如此而已若夫飛丹鍊石導引按蹻與夫服氣辟穀
皆神仙之術所不廢者
神仙服餌(附論)
夫天分正氣布晦明風雨之宜人禀太和有寒暑寢興
之患是則勞逸變作損益互生苟不徇於天真乃自傷
於至性謂或棲神玄化體道丹邱餌其卉木之英慕彼
煙霞之域足使貫金石之筭因能鍊冰雪之性容復命
之根源益精氣之戸牖儻永專於服餌可自得於神仙
今所纂集諸方邈考前經旁徵故典品藥必稽於和扁
論醫如訪於喬松廻衰歴而去微疴未為竒效駐童顔
而堅上夀粗有神功將後必祕藏庶存編次云爾神
仙服餌草木必取其柯葉堅固形質不變若松柏茯苓
之類其意盖以延年益夀為本至於其他非具五行之
方則必備四氣之和其意深矣千金謂服餌大法必先
去三蟲三蟲既去次服草藥草藥得力次服木藥木藥
得力次服石藥精粗相代由粗以至精其序不可紊也
方
老君益夀散(出聖惠方)
白术(四兩)防風(一兩去蘆頭)乾薑(一兩五錢炮對)細辛(三分)桔梗
(一兩去蘆頭)肉蓯蓉(酒浸去皴皮)遠志(去心)澤瀉(各一兩)石斛(去根)
(剉)桂心栢實雲母粉石韋(去毛)杜仲(去粗皮剉)牛
膝(去苖)白茯苓菖蒲五味子蛇床子甘菊
花山茱萸(十三味各五錢)附子(一兩五錢炮去皮臍)天門冬(五兩去心)
(焙)天雄(五錢炮裂去皮臍)熟乾地黃(二兩)
右搗細羅為散平且酒服三錢各月日三服夏平旦
一服春秋平旦日暮各一服服藥後十日知效二十
日所苦覺减三十日氣力盛四十日諸病除六十日
身輕如飛七十日面光澤八十日神通九十日精神
非常一百日已上不復老也若能斷房事長生矣
代茶新飲(出御藥院方)
黃茋通草(各二斤)茯苓桑根白皮乾薑乾
葛(各一斤)鼠粘根(二斤温加二斤)枸把根(洗)生乾地黃忍
冬(十二月採枝莖并葉隂乾温加五兩)薏苡仁(各十一兩)菝葜(八兩)麥門冬
(去心)萎蕤(各五兩)
右並揀擇取州土堅實上者刮削如法然後秤大斤
兩各各别搗以馬尾羅子篩之不用細攪令勻調重
篩務令相入不令偏併别取黃白皮楮白皮根相兼
細切者取濃汁和搜令硬軟得所更於臼中搗别作
一竹捲子圍闊二寸半二分以下臨時酌量大小厚
薄作之此亦無定衆手依模捻作餅子中心穿孔日
曝乾百餘餅為一串即以葛蔓為繩貫之竹篾亦可
掛之通風隂處妙若湏煑用炭火上炙令香熟勿令
焦臼中搗末任隨時取足煎以大茶大都濃薄量之
著少鹽煑之頻搗之即滑美著鹽橘皮蓽撥亦佳除
風破氣理丹石補腰脚聰耳明目堅肌長肉舒筋骨
通腠理頭腦閉悶眼睛疼痛心虛脚弱不能行步其
效不可言若患脚氣肺氣疝氣咳𠻳入口即愈患消
中消渴尤驗主療既多不復一一具說但服之立取
其驗禪居高士特宜多飲暢臟腑調適血脈服少益
多心力無勞飢飽飲之甚良若臘月臘日合之十年
不敗
神仙變白延年十精散(出聖惠方)
巴戟(天精)雲母粉(日精)甘菊花(月精)熟乾地黃(地精)兔絲
子(人精)杜仲(山精)五味子(草精)鍾乳粉(水精)石斛(石精)人参(藥精)
(以上各等分)
右搗細羅為散每服以酒調下三錢空心及食前服
久服髮白再黑齒落重生充益肌膚悅澤顔色腰脚
輕健耳目聰明補腦添精延年却老其功不可具述
西嶽真人靈飛散(出聖惠方)
雲母粉(一斤)茯苓(八兩)鍾乳粉人参(千金翼作白术)栢子仁
續斷桂心(各七兩)菊花(十五兩)乾地黃(十二兩)
右為末生天門冬十九觔取汁溲藥内銅器中蒸一
石二斗黍米下米熟曝乾為末先食飲方寸匕日一三
日力倍五日血脉充盛七日身輕十日面色悅澤十
五日行及奔馬三十日夜視有光七十日白髮盡落
故齒皆去更取二十一七白蜜和搗二百杵丸如梧
桐子大作八十一枚曝乾丸皆映徹如水精珠欲令
髮齒時生者吞七枚日三服即出髮未白齒不落者
但服散五百年乃如前法服已白者餌藥至七百年
乃落入山日吞七丸絶穀不飢余得方已來將踰三
紀頃者但美而悅之疑而未敢措手積年詢訪屢有
好名人曾餌得力遂服之一如方說但能業之不已
功不徒棄耳
常餌補方
枸把子(一斤)天雄(三兩)蓯蓉石斛乾薑(各八兩)兔絲
子遠志續斷(各五兩)乾地黃(十兩)
右治下篩酒服方寸匕日二
四扇散(出聖惠方)變白輕身却老還童除百疾駐顔益夀
填精補腦
松脂(鍊成者)澤瀉(取岐尾好者)白术(時月日肥大者)雲母粉(製如常法)
乾薑(炮白實者)桂(去麄皮)菖蒲(石上者)生乾地黃(焙乾)
右各等分搗四萬杵細羅為散先以蠟紙數重作嚢
盛之更於新甆器中盛每日兩食前以清酒調下三
方寸匕或以蜜丸如梧桐子大清酒服十五丸百日
即效
八仙公延年不老散(出聖惠方)
熟乾地黃(三十兩)五味子(四兩)天門冬(十二兩去心焙)菖蒲(六兩)
遠志(四兩去心)石葦(四兩去毛)白茯苓(二兩)桂心(二兩)
右搗細羅為散每服三錢水調服之日三服三十日
力倍於常六十日氣力盛衆病皆除三百日行及奔
馬五百日毒害不能中千日夜視有光九年成地仙
七精散(出聖惠方)除百病明耳目延年却老
茯苓天之精(三兩)地黃花土之精桑寄生木之精
(各二兩)菊花月之精(一兩一分)竹實日之精地膚子星
之精車前子雷之精(各一兩三分)
右上應日月星辰欲合藥者以四時旺相先齋戒九
日别於静室内焚香修合搗羅為細散每服三方寸
匕以井華水調下面向陽服之須陽日一服隂日二
服四十九日即驗地黃花四月採竹實似小麥生藍
田竹林中元本四十九日即驗可成仙矣凡用茯苓
當如鷄雉兔形者或如龜鼈形狀者佳桑上寄生湏
桑上者餘藥並湏州土精好者為妙
地髓散(出聖濟總錄)長年保命
生乾地黃(四兩)莎草根茜根地骨皮菴䕡子
茅根(一兩)
右擇日修合春用甲子夏用丙子秋用庚子冬用壬
子搗羅為細散每日早晨温酒調下一錢七午後再
服五十日後諸疾不生身體輕強久服神效
靈仙散(出聖濟總錄)輕身延年却老
白茯苓(去黑皮)天門冬(去心焙)白术巨勝子(去皮膜一兩)
桃仁(去皮尖炒)乾黃精(各一兩)
右搗羅為細散每於食前水飲下三方寸匕日二服
或以蜜丸如赤小豆大每服三十丸温水下
王母回童散是茅君小弟保命君所服方
胡麻(黑肥者去皮熬令黃香)天門冬(高地肥甘者乾之)茯苓(白實者亦)
(當先煑爆乾)熟黃精(高地宿根者乾之)桃仁(當用好者仍須大熟桃解核取仁熟)
(湯浸去皮尖)术(時月採肥大者)
右精治各二斤先熬胡麻後入諸藥搗三萬杵細羅
為散每日平旦以酒服三錢暮再服漸加之亦可水
服如丸即鍊蜜和更搗萬杵丸如梧桐子大自二十
丸加至四十丸
神仙令誦書氣力不衰方
松脂(四兩桑柴灰二十遍止)白蠟(一斤)羊脂(二斤)白蜜(二斤)餳糖(四兩)
右都入銅器中以慢火煎可一炊時為度盛於不津
器中每服以温酒調可一鷄子大日三服神妙
神仙服食方
白茯苓(一兩)陳葵子(三分)桂心(五錢)天門冬(一兩去心焙)川椒
(五錢去目及閉口者微炒出汗)
右搗細羅為散以新汲水調三指撮服之日再服至
百日耐老延夀
真人服食方
雲母粉(五十斤)松脂(十二斤)白茯苓(十斤)附子(去皮臍生用)蠟
蜜(十斤)
右搗羅上四味為末與蜜相和更搗三千杵以三年
米醋拌令勻用不麄磁器内之埋於地中滿千日方
成藥或出之其上時時有光每服以温水化雞子大
服之日三服至一斤身中三蟲伏尸萬邪惡病及諸
瘡癩皆除服之二斤饑渴寒熱一切盡除服之三斤
筋骨強服之四斤氣力盛服之五斤顔色如玉服之
六斤身如飛服之七斤延年不老可致神仙
神應丸久久通靈預知吉凶
預知子(去皮)茯神(去木各半斤)遠志(去心)桂(去粗皮各一分)
右搗羅為末酒糊丸如梧桐子大每月初二日初六
日乳香湯下七丸
益夀地仙丸(出御藥院方)補五臟填骨髓續絶傷黑髭髮和
氣血駐顔輕身健體延年益夀補益丹田清頭目聰
耳
甘菊(三兩)枸杞(二兩)巴戟天(去心二兩)肉蓯蓉(酒浸二宿洗净切片焙乾)
(四兩)
右搗羅為末鍊蜜和丸如梧桐子大每日空心塩湯
或酒下三十丸久服清頭目補益丹田駐顔潤髮春
秋枸把菊花加一倍冬夏蓯蓉巴戟加一倍服餌勿
令斷絶
神仙四鎮治病得仙方(出聖惠方)
太一禹餘糧末白茯苓末丹砂(細研水飛過)麥門
冬(去心末各五兩)
右各别搗羅訖先内禹餘粮搗五百杵次入麥門冬
搗五百杵次内丹砂搗五百杵次内茯苓搗五百杵
訖用白蜜一升半煎蠟一兩半以和藥令相得更搗
五百杵丸如梧桐子大空心以温水服二十丸若欲
服藥先一日不食齋戒清净然後服之
神仙駐顔延年方
枳實熟乾地黃甘菊花天門冬(去心焙已上各三斤)
右搗細羅為散每服三錢空心以温酒下日再服之
衆病皆除身輕目明百日顔色悅澤如十五時人可
致神仙與天地相畢
神仙長生不死四靈丹方(出聖惠方)
一曰鴻光(雲母粉是)二曰千秋(卷栢是)三曰萬歲(澤瀉是)四
曰慈墨實(兔絲子是)
右搗羅為細末以白松脂和汁千杵丸如梧桐子大每
服時空心温酒下三十丸服經七年夀可千歲不死
旦暮長服之可與天地相守
真人服食方(出聖惠方)
熟乾地黃(十斤細切以酒二升浸三日取出曝乾)巴戟(一斤)厚朴(一斤去麄)
(皮微炙)乾漆(一斤搗碎炒令微煙出)覆盆子(一斤)
右搗羅為細末每服以酒調下二錢日三服加至三
錢延年
神仙卧益力方(出聖惠方)
术麻黃(去根節)甘草(各二兩)
右搗細羅為散每於食後向東水服二錢日中向南
水服暮向西水服之氣力百倍神驗
神仙徹視鬼方(出聖惠方)
白英石(細研水飛過)鬼督郵菊花(各一兩)
右搗羅為末酒服一錢日一服五日視則徹矣
芡實散(出聖濟總錄)河土公益夀延年
乾雞頭實(去皮)忍冬莖葉(揀無蟲汚新肥者)乾藕(各一斤)
右放甑内炊熟曝乾搗羅細散每日食後新汲水調
下一錢
蒼术木瓜丸(出聖濟總錄)却老駐顔治腰脚
蒼术(一斤米泔浸五宿切焙乾為末)木瓜(一枚瓷碟盛飯甑内蒸爛去皮核)
右取木瓜研如糊拌蒼术末丸如梧桐子大焙乾用
黃蠟不拘多少放銚内鎔將藥放蠟内拌勻取出篩
子内紙襯衮過每日空心塩酒任下三十丸
老子乳丹入口不死方(出聖惠方)
蜜(三升)新生
右合煎一兩沸以不津器盛之每日空心服一中盞
此名太乙神丹
硇砂丸方(出本草方)
用硇砂不計多少用罐子内著上面更坐罐子一箇
用紙筋白土和上再俱泥了窨乾後從辰初便用蒼
耳自在落下葉將來搗羅為末藥上鋪頭盖底上面
罐子内用水坐著水旋添火燒從罐子外五寸以来
圍逵欲盡更添大移向前罐子周廽火盡更旋燒促
向前計一炊時為度更不移火即閑雜人及婦人不
得見一炊時住取来搗羅為末醋麺糊為丸如梧桐
子大每服逐日十丸至十五丸温酒或米湯下並無
忌若燒喫二三斤進食無病
麻油薤白方
用麻油一斤薤白三觔切内油中微火煎之令薤黑
去渣合酒服之半升三合百胍血氣充盛服金石人
先宜服此方
又方
用皂莢并澤瀉水煑乾為末鍊蜜為九如梧桐子大
常服每空心以温酒下十五丸至二十丸甚妙
輕身散(出聖濟総錄)蕩穀氣延夀命
用黃茋一斤剉生薑汁煑三十沸焙乾為散入茯苓
甘草人参山芋雲母粉各一錢拌勻每服一錢七入
鹽少許湯點服不拘時候
回素散(出聖濟總錄)返神歸元助氣於坎室
用澤瀉四兩細剉搗羅為散入丹砂雲母粉各一分
和之每日服一錢匕米飲調下
野雲漿(出聖濟總錄)壮氣海潤五臟益精光和心神
用糯米三升以井水三斗煑熟取飲入蜜半升攪勻
入母粉二兩丹砂一錢白茯苓人参末各一兩同煎
至七升每服半盞温冷任意
茯苓散(出聖濟總錄)還精補腦長生駐顔神仙却老延年
赤茯苓(先用水煑三四十沸曝乾四兩)菊花(二兩)鍾乳(取如鵝管蟬翼光明者先)
(入銀器中放在五六斗釡中乃添水於釡内九分釡底然火令如魚目沸三復時每一復時换水净)
(洗刷復添水慢火煎令魚目沸日足取出乳鉢内研極細入水少許更研如稀糊乃取澄曝乾更研)
(如粉一兩)雲母(取黃白光者旋於大方磚上以炭火七斤煆通赤從旦至暮取出去灰搗羅為)
(末入絹袋於大盆中擺之按擦令水内澄取曝乾更研如粉一兩)菖蒲(九節者米泔浸三復)
(時逐日换泔日足切曝乾)栝樓根赤石脂(研如粉水飛遇曝乾更研)山茱
萸(微炒)防風(去)牛膝菟絲子(酒浸三日控乾搗末)熟乾地黃
(焙)續斷杜仲(去麄皮炙)山芋蛇床子(微炒)天雄(炮裂去皮)
(臍)栢子仁桂(去麄皮)牡丹皮肉蓯蓉(酒浸去皴皮切焙)
人参天門冬(去心焙)石斛(去根節)白术石長生(去根)
(節微炙)牡蒙附子(炮裂去皮臍)苦参玄参(水洗麸炒焦)獨
活(去蘆頭)牡荆子狗脊(去毛)紫苑(水洗去土暴乾)乾姜(炮裂)黃
茋(炙剉)澤瀉甘草(水蘸炙)芍藥巴戟天(去心)净沙参
遠志石南葉(暖水洗控乾炙)牡蠣(搗末水和作團轉飛取曝乾各半兩)
右搗研羅為散每服一錢匕温酒調下日三服空心
日午近晩各一二十日見效四五十日諸疾並瘥一
年可還童
又方(出聖濟總錄)
白茯苓(去黑皮)鍾乳(鍊成者)雲母(鍊成者)澤瀉菊花
杜仲(去麄皮炙)栢子仁石斛(去根節)熟乾地黃(焙)山芋
天門冬(去心焙)石南葉(暖水洗慢火炙)肉蓯蓉(酒浸去皴皮切焙各一兩)
續斷(一兩)天雄(炮裂去皮臍)菖蒲(九節者米泔浸再宿日换泔净洗切焙乾)莵
絲子(酒浸三日控乾搗末)牛膝山茱萸五味子蛇床
子(簸去粃各一兩五錢)
右搗研羅為散每服一錢匕酒調下早辰日午近夜
服或鍊蜜和丸如梧桐子大每服三十丸温酒下日
再服二十日見效四十日萬病悉除忌犬牛肉生葱
蒜菜菔羊血醋等
又方
白茯苓(去黑皮剉碎水浸四十九日七日一易水日足蒸一復時却入水中安羅子内以手)
(緩緩抽去筋脉令净澄取曝乾)栢葉(依四時五方採嫩枚上者蒸令黃色勿採道傍塜墓上者)
車前子粳米(炒)大麻子(出浸一宿曝乾炒開一兩聲即出之以净磗兩)
(口磨取之)大豆黃(炒令焦)蔓菁子(水煑一復時曝乾)地骨皮(去粗皮各)
(一升)人参地膚皮(蒸半炊久曝乾各二升)黍米(炒)麥門冬(去心)
(焙)茯神(去木各半升)
右搗羅一十二味為末唯麥門冬麻子仁熟搗極細
即和諸藥令勻鍊蜜六十兩綿濾净器中令温和搜
諸藥更搗萬杵丸如小酸棗大盛净器中其藥永不
壞若明朝欲服隔夜湏先服黍米粥一杯次日平旦
服五十丸温清酒或粥飲下日再服即不飢若三日
内腹中不安稳更服之出三日即四肢輕便耳目聰
明若勞損者服之氣力強健一年力倍久服治大風
諸氣補精髓安魂魄調榮衛去尸蟲通神明耐老寒
暑合時五月五日七月七日冬臘日尤佳其藥並湏
大升大斤不得欠少若湏食即以葵子湯下服之斷
穀方中此為最妙
大茯苓丸輕身不老聰耳明目強力
白茯苓(去黑皮)茯神(抱木者去木)大棗桂(去粗皮各一斤)人参
白术遠志(去心炒黃)細辛(去苖葉)石菖蒲(九節者米泔浸三日日换)
(泔切曝乾各十二兩)甘草(八兩水蘸劈破炙)乾姜(十兩炮製)
右搗羅為末鍊蜜黃色掠去沫停冷拌和為丸如彈
子大每服一丸久服不飢不渴若曾食生菜果子食
冷水不消者服之立愈五臟積聚氣逆心腹切痛結
氣腹脹吐逆不下食生姜湯下嬴瘦飲食無味酒下
欲求神仙未得諸大丹者皆湏服之若不絶房室不
能斷榖者但服之去萬病令人長生不老合時湏辰
日辰時於房中潔净不得令雞犬婦人孝子見之
又方
白茯苓(鍊成粉)雲母(鍊成粉)天門冬粉(各三斤)羊脂白
沙蜜白蠟(各五斤)麻子油(三斤)松脂(鍊成者十斤)
右入銀器中微火煎令勻紫色乃止欲絶榖者先作
五肉稻粮食五日乃少食三日後方服此藥小彈子
大日三丸三日九丸即不飢飢則更服兼食棗脯飲
水無苦多若要下去藥取硝石葵子各五兩搗羅為
散每服二錢匕水一盞同煎八分去滓日三服藥下
食米粥一合日三日漸食淡食
又方
白茯苓(鍊成粉)栢葉(蒸熟曝乾為末)車前子地骨皮大
豆(炒取黃)蔓菁子(煑令苦味盡曝乾各五兩)
右搗羅為末鍊蜜和搗三千杵為丸如梧桐子大欲
服時隔夜食黍米粥令飽次日服藥二百丸酒或井
水下日内不思食亦不困人三日外即不饑饑即更
服三五十丸補之覺少疲乏每三五日以少粳米粉
作團子食一盞許不湏塩醋若虛困每日服蔓菁子
末兩匙以白蜜鍊和之忌房室
又方
白茯苓(去黑皮一斤半)澤瀉(五兩)生乾地黃(焙四兩)天門冬(一斤)
(去心焙)胡麻(炒作聲一斗)
右羅為末和令勻蜜拌旋丸每服如雞子大日五六
服漿水或酒下久之氣力自倍一方無澤瀉而地黃
與諸藥等分以蜜和丸酒服如上法
又方
白茯苓(去黑皮)天門冬(去心焙各一兩)棗肉(三十枚)麻子仁(五升)
右合於三石米下蒸一炊久合搗蜜丸如雞子黃大
早辰近晚服一丸渴即飲水
又方神仙斷榖秘妙法
白茯苓(五斤剉碎甑中蒸一炊曝乾為末)白蜜(三斤)栢脂(七斤静處作灶泥大)
(釡於上加甑取白茅剉令齊整先入甑内襯次安栢脂在上釡内用石灰水蒸之令消入釡中去甑)
(按取釡内脂入冷水中以扇扇之兩人對引之三十過復蒸如前三遍逐遍换釡中石灰水取栢脂)
(再入甑釡中用醋漿水深添又如上法蒸之三遍逐遍换醋漿水滿三遍又以好酒入釡中添深如)
(上法三遍蒸鍊了)
右鍊白蜜和丸如梧桐子大每服十丸酒下冬月温
酒下飢者頻服之不飢為度如飲酒不得只以温水
下欲仙者常取杏仁五枚去皮尖細研以水一小盞
同煎三五沸成湯去滓以下丸藥若却欲去藥食榖
者取消石葵子各一兩熟研為散以粥飲調服一錢
匕日再服其藥即出稍稍食榖及葵羹甚良
又方
白茯苓(去黑皮二十兩)澤瀉(八兩)胡麻(一斗二升炒)
右各搗羅為末合搗三萬杵每服三錢匕空腹日午
近夜酒水下
又方
白茯苓(去黑皮)大麻子(炒各半升)
右先取大麻子以水五升研絞濾取汁煑茯苓一炊
久令熱取出曝乾搗羅為末每服三錢匕以温酒調
下空心近晚一日兩服如無酒以新汲水調下忌醋
又方
白茯苓(去黑皮五斤剉)甘草(微炙剉五兩)
右以水六斗先入甘草煎取三斗漉去滓澄清内白
蜜三斤牛乳九升相和煎茯苓令乳蜜汁入茯苓盡
及熱暖令散擇去赤膜又更蒸熱暖令入麺隂乾每
服二錢匕温酒下日三四服稍加之
又方
白茯苓(去黑皮)龍鬚(隴西者各二斤細剉)
右搗羅為散每服方寸匕酒飲調下日三服
又方
用白茯苓去黑皮剉一斤以糯米酒浸五宿取出曝
乾搗羅為末收入瓷器中每食時入一二錢末拌食
食之久服精力百倍延年不老水調亦可
神仙保精延年駐顔餌茯苓方
白茯苓(三十六斤)松脂(二十四斤鍊遇者)鍾乳粉(一斤)
右搗羅為末以白蜜五斗和攪令相得内瓷器中盛
固口隂乾百日出更研之每日空心及晚食前酒調
下二錢服一劑大佳不同餘藥忌食米醋
神仙餌茯苓延年不老方
白茯苓(三斤去皮細剉晒乾)白菊花(一斤)
右搗羅為末以鍊成松脂和丸如彈子大每服一丸
以酒化破服日再服百日顔變異肌膚光澤延年不
老忌食米醋
神仙餌茯苓久服令人長生方
白茯苓(二斤)桂心(一斤)
右搗羅為末鍊蜜和丸如胡桃大每服一丸以温酒
化破服日三服忌食米醋
茯苓酥方
茯苓(五斤灰汁煑十遍漿水煑十遍清水煑十遍)白蜜(三斤蒸令沫盡)松脂(五斤)
(煮如茯苓法每次煮各十遍)生天門冬(五斤去心皮晒乾作末)牛酥(三斤鍊三)
(十遍)蠟(三斤)
右各搗篩以銅器重湯上先入酥次蠟次蜜消乾内
藥急攪勿住手務大均内瓷器中密封勿令洩氣先
一日不食欲不食先湏喫好美食令極飽然後絶食
即服二兩二十日後服四兩又二十日後服八兩細
丸之以嚥下為度苐二度以四兩為初二十日後八
兩乂二十日二兩苐三度以八兩為初二十日二兩
又二十日四兩合一百八十日藥成自後服三丸將
補不服亦得但常以酥蜜消息之美酒服一升為佳
合藥湏取四時旺相日特忌刑殺厭及四激休廢等
日大凶此彭祖法
茯苓酥除萬病久服神仙方
用白茯苓三十觔取山之陽者甘美山之隂者味苦
去皮薄切晒乾蒸之以湯淋去苦味若淋不止其汁
當甜則曝乾搗羅為末用酒三石蜜三升和酒相得
内茯苓末於甕中攪之百匝封之勿洩氣冬五十日
夏二十五日酥浮酒上掠取其味甘美作餅子如手
掌大於空室中隂乾色赤如棗飢則食之一枚終日
不飢此名神仙度世之藥每食時用酒下之此為茯
苓酥也忌食米醋
神仙服茯苓方
用白茯苓十斤去皮酒浸密封十五日漉出晒乾細
剉搗羅為末每服三錢以水調下凡餌茯苓皆湯煑
四五十沸或以水浸六七日
真人餌茯苓法
用白茯苓三觔細剉以絹袋盛之懸於瓮中用小麥
細麫七觔糯米五斗炊為爛飯和麺末經宿入蜜一
升和令勻入甕中又經一宿别炊糯米二斗投之不
得令熱即密封其甕口春秋三七日冬五七日夏一
七日當出其藥袋可隔宿不食清旦取茯苓半斤服
之其酒即旋取飲之勿令勝藥若服此藥多時者永
不飢渴無寒無熱身如碧玉令人身輕走及奔馬與
天地相畢矣其藥袋懸於空中勿令著甕底繩繋袋
頭取木横枙之仍以紙密封旋取服之勿令洩氣忌
食米醋
神仙餌茯苓方(出聖惠方)
用白茯苓十斤削去黑皮晒乾搗羅為末以好酒於
瓮中浸之看酒淹得所以瓦盆合之以泥封定勿洩
其氣候六十日開如錫相似每服以温酒調下如彈
子大日二服如久服延年不老神仙矣忌食米醋
採茯苓方(出聖濟總錄)
松脂流入地變為茯苓遥望數里其松赤色視其皮
如布棋子斷者有茯苓也仰視松枝所指其上時有
莵絲或新雨過後無風雲夜以燭火臨上滅者亦有
乃以新布四丈環之明日握取神物多變化其形如
飛鳥走獸龜鱉者佳便令暴乾剉之状如白牙若只
一塊不似鳥獸物形者乃松脂始變不堪服
鍊茯苓方(出聖濟總錄)
取茯苓上黨者去黑皮剉作塊如雞子大任多少置
瓮中近底鑚作竅以木塞之即下水令沒得藥每兩
日一换水七日後數以筯導却水即取茯苓蒸候熟
及熟出之置盤中揉搨拾去脉膜空控乾乃入盆中
以木椎研極細更下熱水攪和先縫生絹為袋以藥
汁傾袋中以盆盛汁瀝盡餘滓更研復取前汁攪渾
傾袋中如前法候滓盡澄之更傾去清汁取稠汁内
帛袋中重瀝之候水盡取茯苓曝乾是為茯苓粉可
入諸藥若不如此即脉膜損人令人大折或作瘦病
神仙服地黃延年不老方(出聖惠方)
用地黃净洗随多少搗絞取汁煎令小稠内蜜更煎
令可丸即丸如梧桐子大每日食前以温酒下三十
丸日三服如此十年白髮再黑力如二十時令人多
子神效無比
服地黃延年法(出聖惠方)
用生地黃不限多少肥者隂乾搗羅為末鍊蜜和丸
如梧桐子大每日食前以温酒下三十丸日三服百
日顔如桃花服三年令人長生不死
神仙服地黃實延年益夀方(出聖惠方)
用地黃實不限多少常以四月採取隂乾搗羅為末
每服一錢以水調下日三服令人長夀
神仙餌地黃治病長生方(出聖惠方)
用生地黃十斤擘碎於一大銅器中安炊箄箄上安
地黃入甑蒸之汁當下流於銅器中候消地黃汁盡
即止將銅器内汁置重湯中煎之可丸即丸如彈子
大每服一丸以温酒化破服之日三服服之百日與
天地相保白子高從太上傳受此方
服地黃成神仙方(出千金方)
用生地黃五十觔熟搗絞取汁澄去滓微火上煎减
過半内白蜜五升棗脂一升攪令相得可丸即丸如
雞子大每服一枚日三服令人肥白
又方
用地黃十觔細切以醇酒二斗漬三宿出晒乾反復
内漬取酒盡止與甘草巴戟天厚朴乾漆覆盆子各
一斤搗下篩食後酒服方寸匕日三加至二匕使人
老者還少強力無病延年一方於銀鍋内以慢火煎
之忌陳臰物
作熟乾地黃法(出千金方)
採地黃去其鬚葉及細根搗絞取汁以漬肥者著甑
中上用米煮飯以盖上蒸之一時出晒燥更内汁中
又蒸汁盡止便乾之亦可直均蒸之半日數以酒灑
之使周匝直夕出曝乾可搗蜜丸服之
種地黃法(出千金方)
先擇好地黃赤色虛軟者深耕之臘月逆耕種地彌
好擇肥大地黃根切長四五分至一二寸許一斛可
種一畆二三月宜種之作畦畔相去一尺生後隨鋤
壅數芸之至九月十月視其葉小衰乃掘取一畆得
二十許斛擇取大根水净洗其細根乃剪頭尾輩亦
洗取之日曝令極燥小縐乃以竹刀切長寸餘許白
茅露甑下蒸之蜜盖上亦可嚢盛土填之從旦至暮
當黑不盡黑者明日又擇取蒸之先時已搗其細碎
者取汁銅器煎之如薄飴遂以地黃内汁中周匝出
曝乾入内汁盡止率百斤生者令得一二十斤取初
八月九月中掘者其根勿令大老強蒸則不消盡有
筋脉初以地黃内甑中時先用銅器承其下以好酒
淋地黃上令匝汁後下入器中取一併和煎汁佳
黃精膏方神仙延年補益療萬病(出聖惠方)
用黃精一石去鬚毛洗令净潔打碎蒸令好熟壓得
汁復煎去上遊水得一斗内干薑末三兩桂心末一兩
微火煎看色欝然欲黃便去火待冷不津器中酒五
合和服二合常末食前日二服舊皮脫顔色變光花
色有異鬢髮更改欲長服者不湏和酒内生大豆黃
絶榖食之不飢渴長生不老
二精丸(出聖濟總錄)助氣固精保鎮丹田
黃精(去皮)枸把子(各二斤)
右各八九月間採取先用清水洗黃精令净控乾細
剉與枸杞子相和杵碎拌勻隂乾再搗羅為細末煉
蜜為丸如梧桐子大每服三五十丸空心食前温酒
下常服助氣固精補鎮丹田活血駐顔長生不老
黃精丸(出聖惠方)延年補益療萬病
黃精(十斤净洗蒸令爛熟)天門冬(三斤去心蒸令爛熟)白蜜(三斤)
右拌和令勻於石臼中搗一萬杵再分為四劑每一
劑再搗一萬杵過爛取出丸如梧桐子大每服三十
丸温酒下日三服不拘時久服神仙矣
服黃精成地仙方(出聖惠方)
黃精是芝草精也一名萎蕤一名仙人餘粮一名苟
格一名勉行一名免子一名重樓一名垂珠一名馬
箭一名白及一名黃精其葉如竹其莖如桃其花白
四月莖長五六尺本黃末赤其花如小豆其實如黍
其根似薑昔隨羊公神仙常服此藥言與天地相畢
恒以二月三月採根入地八九寸為上取一石五斗
净洗細切以水二䂖五斗煑令苦味盡漉出以布袋
&KR2366;壓取汁澄清再煎如膏即止然後炒黑豆黃搗羅
為末相和得所捏為餅子如錢許大每服二枚日漸
加之百日知騐也一年内即變老為少氣力倍增亦
焙乾篩末水服功與上等
又方(出聖惠方)
取黃精根莖不限多少細剉隂乾搗羅為末每用净
水調服任意多少效亦如前
又方(出聖惠方)
常以二月三月八月採取黃精去鬚净洗切取一石
以水二石煑之從朝至暮如水盡可取熱水添之看
苦味盡其藥美即出令冷手援使破以酒袋盛壓取
汁於鍋中微火煎如餳取滓曝乾搗羅為末入於煎
中相和攪令勻更用火微煎之看可為餅子即止每
服如雞子許大效亦如神若不欲斷榖即一服减為
三服皆食前服之長生矣
又方(出聖惠方)
黃精汁(三斗)地黃汁(三斗)天門冬(三斗)
右相和以慢火煎之减半入白蜜五斤白茯苓末二
斤相和更煎可丸即止丸如彈子大每服一丸以温
酒化破服之日三服百日内令人顔如桃花二百日
内老者貌如十五六時更不老矣乃為神仙
真人餌黃精方(出聖惠方)
用黃精細切一石水一石五斗漬之一宿以慢火煑
半日勿令沸絞取汁五斗復於銅器中煎之可餘三
斗許内蜜五升松脂鍊成者三斤熟攪可丸乃止丸
如彈子大每服以温酒化破一丸服之日三服三十
日不復飢長生不死
神仙餌黃精丸(出聖惠方)
黃精(十斤净洗蒸令爛熟)白蜜(三斤)
右相和搗一萬杵丸如梧桐子大每服以温酒下三
十丸日三服久服神仙矣
神仙餌黃精延年法(出聖惠方)
用黃精生者搗取汁三斗於銀鍋中煎之令可丸即
丸如雞子黃大每日食前食一枚三十日不知飢服
之百日行及奔馬延年駐景顔色不衰
餌雲母水方神仙治萬病(出聖惠方)
用白雲母二十斤薄擘以露水八斗作湯分半淨洗
雲母如此再過又取二斗作湯内芒硝十斤以雲母
木器中漬之二十日出絹袋盛懸屋上勿使見風日
令燥以水漬鹿皮為嚢揉挺之從旦至日中乃以細
絹下篩滓復揉挺令得好粉五斗餘者棄之取粉一
斗内崖蜜二觔攪令如粥内生竹筩中薄削之漆固
口埋北垣南崖下入地六尺覆土春夏四十日秋冬
三十日出之當如澤為成若洞洞不削者更埋三十
日出之先取水一合内藥一合攪合盡服之日三服
水寒温盡自在腹中十日小便當變黃先療勞氣風
疹二十日腹中寒癖消三十日齲齒除更新生四十
日不畏風寒五十日諸病皆愈顔色日少長生神仙
吾自驗之所以述錄
鍊雲母粉服餌法(出聖惠方)
雲母取上好白澤者細擘以水净淘漉出蒸之一日
夕下之服更净淘如前去水令乾凡雲母二斤用塩
三斤硝石一斤和雲母搗之一日至暮取少許掌上
冺著不見星光為熟出安盆瓮中以水漬之令相得經
一炊久澄上清水徐徐去之盡更添水如前凡三十
遍易水令淡如水味淡即漉出其法一如研粉澄取
淀然取雲母淀徐徐生絹袋中濾著单上晒乾即成
粉矣每日空心以酒調下一錢或水下亦得久服輕
身延年強筋填髓可以負重登山不乏悅澤不老耐
寒暑志高神仙此非古法近東海買塩女子年三百
歲貌同笄女常自負塩重五百餘斤如此得效之者
其效不一可騐神功矣
中山衛叔卿服雲母法(出聖惠方)
取雲母一斤至三斤五色具者細擘之以采茅屋溜
水若秋日草上露水以漬之百日内以&KR1239;嚢中援之
以絹細羅入乳鉢中研如麫著竹筒中塞口懸甑上
以白砂一石盖上蒸之一日一夜氣逹上出之又内
黍稻米一石蒸之一日取出於銅器中用白蜜和調
重湯上煎熬令可丸即丸如梧桐子大每服二丸空
心食前以水酒下並得日三服十五日加至三丸常
以雞鳴時及午時星辰出時服之三十日身輕目明
五十日筋骨強盛七十日三蟲伏尸皆去八十日皮
膚光澤九十日入水火不燒濡百日易筋骨三百日
行及奔馬一年為真人又云年七十以上四百日以
後乃得仙矣
又方(出聖惠方)
取雲母粉一斤硝石白一斤同搗細絹羅更研如麺
白蜜三斤合調内生竹筒中漆固口埋北垣下三十
日出之當化成水銅器中盛每日空心以水若酒調
下一栗殼漸漸加之日三服二十日身光三十日露
不著身五十日火不能害百日之後便成仙矣
神仙餌雲母法(出聖惠方)
雲母粉(一斤)桂心(一斤搗羅為末)葱葉(搗絞取汁三升)
右合和為一處内生竹筒中於一石米下蒸之令米
熟即化成水每於食前服一栗殼二十日氣力強盛
服之四十日顔如童子服之百日嚴冬入水不寒一
方入袋中銀砂石器中水煑石軟以冷水浸而和袋
揉洗下者為粉
又法(出聖惠方)
取美玉一斤搗細羅研之内雲母水中十日當消日
可服之凡諸石屑内雲母水中皆消不但是玉也
神仙服胡麻法延年駐夀(出聖惠方)
用胡麻三斗净淘上甑蒸氣遍出日乾以水淘去沫
却蒸如此九度以湯脫去皮簸令净炒令香杵為末
蜜丸如彈子大每服温酒下一丸忌毒魚生菜能除
一切痼病至一年面光澤不飢三年水火不能害行
及奔馬久服長生上黨者尤佳酒調散亦可
神仙餌胡麻法(出聖惠方)
用胡麻一石淘去上黑皮令白蒸之一日曝乾搗碎
釡中用水一石五斗又蒸之令釡中有一石許水便
傾胡麻置一瓮中盡釡中湯潑之以麥蘖一斗搗内
瓮中釀之如作糖法兩復時盡去却糟煎之三分餘
一分更盛置銅器中坐一釡湯中猛火煑之令稠瓷
瓮内貯之每服如雞子大三丸服百日充益肌肉鬢
髮還黑耳目聰明能長服之夀命無窮
神仙餌胡麻膏益夀延年老人復少方(出聖惠方)
胡麻膏(一斗)韮頭(一斤)
右相和慢火煎令韮焦黃去韭每日温酒下二合服
之至百日去䵟&KR0845;肌膚充益二百日老者復少三百
日延年益夀久服不已長生
樂子長餌胡麻膏(出聖惠方)
胡麻膏(一斗)薰陸香(二斤以水五升洗取屑入膏中同煎)
右相和以慢火煎令水盡濾去滓盛於不津器中每
日以温酒調服二合百日玉女待之神效五百日神
仙迎人去道之近矣
神仙服胡麻法
用胡麻三斗肥者揀擇使净於微火上熬令香熱攤
之搗令細和白蜜三升攪令相得安金銀或銅器中
又安置釡口上著水重煎以柳木篦攪勿令著底視
藥稠硬乃出之用栢木杵臼搗三萬杵丸如梧桐子
大每服三十丸以酒若水下食前服服盡一劑腸化
為筋不畏寒熱面如童顔頭白更黑齒落重生耳目
聰明後天不老如食酒肉五辛取藥一丸丸如胡桃
大咀嚼以口中津液下之服盡一劑更不衰老駐流
年補骨髄強志記充肌膚美顔色百無所忌此藥當
以臘月頓合當合之時不用見喪孝産穢雞犬等清
净室内和合若有犯穢服無所效大有功力不能盡
述服者當自知爾
神仙服胡麻粉法
用胡麻一斗净簸揀蒸一炊久出晒乾又蒸凡九蒸
九晒了微搗去皮炒令香更簸取四升用地黃汁溲
為劑却㬠乾細羅為散每服以温酒調下三錢日三
服十日外即覺有功若七十老人服百日外肌肉還
如少時亦能絶榖數試有驗
胡麻散益夀延年去客熱
胡麻子白茯苓(去黑皮)生乾地黃(焙)天門冬(去心焙各)
(八兩)
右搗羅為細散每服方寸匕食後温水調下
胡麻丸延年返老補填骨髄保固丹田
用胡麻半斤㨂去土研碎以米醋三升瓷器煑盡醋
後入茯苓人参雲母粉各一兩同丸如梧桐子大每
服二十丸甘泉水下不拘時
神仙服天門冬法如居山遠行辟粒不飢服至十日
身輕目眀二十日百病愈顔色如花三十日髮白更
黑齒落更生四十日行及奔馬百日服之延年矣
天門冬(二斤)熟乾地黃(一斤)
右搗羅為末鍊蜜和丸如彈子大每服三丸以温酒
化破服之日三服忌食鯉魚
服天門冬方強筋髓駐容顔法
用天門冬晒乾搗下篩食後方寸匕日三服可至十
服小兒服尤良與粉以崖蜜丸服之益善惟多彌佳
又搗取汁微火煎取五斗下白蜜一斗胡麻炒末
二升合煎攪勿息手可丸即止火大豆黃末和為餅
徑三寸厚半寸一服一枚日三服百日已上得益此
方最上妙包衆方一法釀酒服傷始多無若多即
吐去病也蒯道人年近二百而少常告皇甫隆云但
取天門冬去心皮切乾之酒服方寸匕日三服令人
不老補中益氣愈百病也天門冬生奉高山谷在東
嶽名滛羊食在中嶽名天門冬在西嶽名管松在南
嶽名百倍在北嶽名無不愈在原陸山阜名顛棘雖
然處處有之異名其實一也在背隂地者佳取細切
烈日乾之久服令人長生氣力百倍治虚勞絶傷年
老衰損羸瘦偏枯不隨風温不仁冷痺心腹積聚惡
瘡疽癰腫癩疾重者周身膿壊鼻柱敗爛服之皮脫
蟲出顔色肥白此無所不治亦治隂痿耳聾目暗久
服白髮黑齒落生延年益夀入水不濡服二百日後
帖泰疾損拘急者緩劣者強三百日身輕三年走及
奔馬又三年心腹皆去痼疾矣忌食鯉魚湏常以七
月八月九月採其根亦云正月採之過此味也
神仙餌术方
蒼术(三斤)石菖蒲(三斤)
右為細散每日空心以水調下三錢日晚再服治百
病久服令人長夀忌桃李雀肉
神仙餌术法
用蒼术一石揀擇令净搥碎在從平旦裝入甑中蒸
至午時即止以釡中湯淋三七遍取汁却入釡中微
火煎令可丸即丸如彈子大每服一丸以温酒化破
服之日二服治百病輕身益氣去風寒不飢渴延年
忌桃李雀肉㳙子餌法蒸如醇麥盛於不津器中酒
調服大匙
仙术丸輕身延年
用蒼术肥者米泔浸不計多少夏秋浸三日春冬浸
七日竹刀刮去皮洗净甑上蒸半日作片子焙乾石
臼内木杵為末煉蜜為丸如梧桐子大每日早辰日
午酒下五十丸服至十年後用南燭蒸黑米飯食之
能引腹中成木人即神靈矣時燒退髮一兩莖若無
髮氣即木人形具矣
服枸把養神延年不老地仙方(出聖惠方)
用枸把不限多少常以十一月十二月正月採根二
月三月採莖四月採葉五月採花七月八月九月十
月採子以上採者並隂乾搗羅為散每服二錢以温
酒調下日三服能治一切風久服諸疾不生為地仙
矣
神仙服枸把法出淮南枕中記方(出聖惠方)
有一人往西河為使路逢一女子年可十五六打一
老人年可八九十其使者深怪之問其女子曰此老
人是何人女子曰我曾孫打之何怪此有良藥不肯
服食致使年老不能行步所以决罰使人遂問女子
年幾許女曰年三百七十三歲使者又問藥服有幾
種可得聞乎女云藥唯一種然有五名使者曰五名
何也女子曰春名天精夏名枸杞秋名地骨冬名仙
人杖一名西王母杖以四時採服之令與天地同夀
使者曰所採如何女子曰正月上寅日採根二月上
卯日治服之三月上辰日採莖四月上巳日治服之
五月上午日採葉六月上未日治服之七月上申日
採花八月上酉日治服之九月上戌日採子十月上
亥日治服之十一月上子日採根十二月上丑日治
服之但依此法治服之二百日内身輕光澤皮膚如
酥三百日徐行及馬老者復少久服延年可為真人矣
又有并花實根莖葉作煎及單芋子汁煎膏服之其
功並等
服枸把根方(出危氐方)
用枸把根切一石水一石二斗煑取六斗澄清煎取
三升以小麥一斗乾净澤内汁中漬一宿曝二往反
汁盡曝乾搗末酒服方寸匕日二一年之中以二月
八月各合一劑終身不老
枸把散(出聖濟総錄)去風潤肺壯筋骨進飲食
於正月上寅日採枸把根洗去土隂乾杵末於二月
上卯日服每日空心日午夜卧水調下三錢匕或温
酒亦得服及一季即見其功又於四月上巳日採苖
五月上建日服七月上建日採葉八月上建日服十
月上建日採子以水洗去肉只取其實十一月上建
日服餘並同前法
神仙服槐子法(出聖惠方)
取槐子去皮内牛膽中令滿隂乾百日滿取出每服
一粒空心新汲水下日晚再服旬内身輕百日内髮
變黑久服齒落重生行及奔馬
神仙上品服槐子法(出聖惠方)延年不老
取十月上旬巳日取槐子角二斗以兩隻新瓦盆内
合著用紙麻泥封閉周廻令不洩氣四十九日開之
自爛去皮後以新布挼取黑子以新汲水洗净方内
貯從月一日服一粒隨意津水茶下逐日添一粒至
十日却一粒又至十日依前一粒至十粒令人長夀
治風補腦髮鬚盡黑仙書所傳槐子者於諸藥中為
最其法取十月巳日收並不可錯圓實者每日服五
粒以井華水下亦畏觸服至一年皮膚光澤二年身
體輕健三年已外補腦明目久遠服食其功難狀
神仙服菊花延年不老(出聖惠方)
春三月甲寅日出時採葉夏三月丙寅日日出時採
莖秋三月庚寅日出時採子冬三月壬寅日日暮時
採根其葉苦更生莖名固盈花名長生名化生又常
十月戊寅日平旦時採精者菊實也既採得須揀擇
令净取三分為一劑春更加長生半兩固盈半兩化
生半兩以成日搗羅為末破日煉蜜和丸如梧桐子
大每早晨以水下三七丸日暮再服一年後萬病除
身輕目明益力增夀二年内山行諸虎狼蟲獸皆自
避路不敢相近三年内與鬼神相通五年内上知天
文同畢為真人矣又王子喬常取白增年方三月上
寅日採名曰玉英六月上寅日採名曰容成九月上
寅日採名曰金精十二月上寅日採名曰長生長生
者根莖子葉四味並隂乾百日取等分以成日合搗
千杵為末酒調下一錢匕以蜜丸如梧桐子大酒服
七丸一日三服百日身輕潤澤服之一年髮白變黑
服之二年齒落再生服之三年八十歲老人變為童
兒神效
張果先生服杏仁法(出王氏傳濟方)
夫人體於天形於地以日為魂以月為魄一生已後
更不合死皆長生不老矣藥假籬根之下凡人枉死
無容冠冕之旒貴耳賤目只重吴蜀之空名藥有萬
歲之尊號務在用義以為必效殊不知長生之祕服
之則可延年世上單服一味藥而得延者黃精枸把
就中將為妙品猶有生頭痛病而難服彭祖受南山
四皓煉杏仁為丹以致仙宫而王子晉丁令威等並
不去世事畜妻子服生杏仁服之久遠仙来迎候乘
龍駕鶴以致昇騰者只服杏仁矣服之生五臟補筋
骨添血髓益精神張計目明視徹千里消瘦癖變凡
為仙若王子晉服經四十年不覺身飛騰空丁令威
服二十年不覺身飛二子者不服諸藥唯服生杏仁
凢有此神驗不湏煉烈生氣力全速鍊熟減其半力
杏仁凡有十名一名長生丸二名千歲丸三名化白
令少丸四名却老丸五名神通萬歲丸六名定精丸
七名益精丸八名超陞丸九名□骨輕身丸十名煉
意金丹丸其分服之二經歷矣杏仁性不冷不熱
無一切忌觸亦不與諸藥相妨唯忌不淘米白糯米
甜水粥逡巡喫者亦少不安湏臾即可忽客行在路
只恐不及如法若逢又淘白糯米甜水粥但放令冷
任食多少無妨害惟忌此粥外並不妨杏仁性温平
有少苦味久即甘美服三年更不覺有苦氣惟覺甘
不惟下氣能去膈上熱壯腰脚服者當自知之取生
杏仁去皮尖雙仁服黃色者尤妙于平旦時空腹未
潄口時二七枚口中退皮尖熟嚼令津液半口可嚥
之訖如得一里任喫諸食如單不見延年者任食肉
及葷辛如欲昇騰者即不得食一切肉及葷辛任畜
妻子營養庸作也肉者易敗壊之物所以不益於身
長生之道仙家忌之能斷諸肉即仙道易成服生杏
仁一年百病自除二年身輕目明徹視十里但得延
命五十年服經六年骨肉换盡面若桃紅延年得七
十服經七年行及奔馬换舊齒重生服八年玉女侍
衛延得一百五十年服經九年時聞仙宫鐘磬延年
三百年服經十年命與日月齊如食五年及血肉則
不得聞也服經二十年身騰空虚而無所歸服經三
十年仙道畢矣仙宫来迎若斷妻子血肉五辛營養
者服之二年衆仙來迎白日昇天如斷血味營養只
畜妻子者四十年一朝不覺自受衆仙来迎余性好
射獵血肉為本今登六十遊恒山頂上得此方便於
山拾杏仁服之經十年自覺身輕目明便踴躍無睡
服二十年余已八十矣本有志一百年即擬自理不
敢希望延年忽有三十餘人從恒山頂上来余欲避
之不得便卓然迎去半里便即禮拜不敢正視有童
子先来相引忽然莫識何處湏臾聞知是仙宫非人
凡世余故留此方遺後明者勿輕勿與凡流徒傳必
輕之以為口實也張先生服生杏仁慎忌損益法契
聖寺原師處得此法原師于王屋山楊行真處得此
本右每日旦朝空腹取杏仁二七枚去皮尖雙仁者
面向東南未潄口前熟嚼令口中津液有半口便即
嚥却如人行一里當任意食之恐減藥力所有杏仁
效服三七日四七日即覺泄氣過常時三倍服三箇
月脚熱如火腹中瘦病不覺自愈服經八箇月肺臟
調和瘦病永斷有如嬰兒之視至十六箇月臟腑更
新胷膈通泰上氣永斷癖氣消散服經二十四月肝
臟鮮明肝上有瘕皮不覺自脫落眼目睛明眼病永
除目能遠視服經三十二箇月脾臟疎暢胃脘開通
常自搖動脾氣永消腹胃通快服經四十箇月腎臟
端正去黑皮氣無擁滯腰臍之間結冷永盡房室少
壯服初滿二年百害不傷服經三年百神覆護三年
榖氣破散臍中疼痛忽然出生血一千片勿驚怪此
是藥来即就止此是上上應延年之效如三年内大
腸中血不下者亦是次上上之善應延年之象如滿
四年無不下者到五年内其血亦更不来矣如依前
更来是榖氣厚重藥力未加之藥腸来當湏杏仁至
四十七枚乃可破得榖腸必被藥力衝破亦週延年
必先之效爾凡服杏仁血下一日不嫌飲食二日平
旦瀉血瀉血之後便聞飲食悪臰耳聞眼見即生
嘔逆如有能忍飢七日者是上仙如不能忍飢者任
食煑白粳米粥汁飲之以時為之是次仙三日五日
並下血一升皆聞食臭八日平旦下血後聞飲食美
任意食之若食即湏少食之多即令人滿悶七日别
一度下血一升到八日已上平旦血三升二升半八
日九日十日十一日並同至十二日已上即兩日三
度下血至十三日十四日十五日並同至十六日别
一度下血六升或五升十六日十七日十八日十九
日並同至二十日已上兩日三度下血三升四升至
二十一日二十二日二十三日並同至二十六日二
十七日並同至二十八日已上兩日一度下血四升
或五升至二十九日三十日並同從此之後從四日
減一日其血少於尋常三升二升有似身輕喻若去
重擔脫靴而行服之者當自知矣恰一百日不覺血
定榖腸並被换遍如世人只徒瘥病不要長生者下
血之後三日即湏取三椹或桑上青椹杵作細為散
亦如煎茶服一兩椀其血即止如無椹子末者或藍
汁及刺薊汁一椀服即止其血之時無度微壮疼少
時許即時可明也
杏仁酥治萬病及諸風虚勞冷方(出聖惠方)
家杏仁一石揀完者盪去皮尖雙仁搗令爛用好酒
二石研濾取汁一石五斗入蜜一斗五升内兩石瓮
中攪令勻封之勿洩氣三十日看之酒上酥出掠取
内瓷器中貯之取其酒滓團如梨置空屋中作格安
之候成飴脯狀每日旦服一枚以前酒下其酒亦任
性飲之
夏姬服杏仁法(出聖惠方)駐顔延年
杏仁三斗盪去皮尖雙仁早朝蒸之至午時即便慢
火微烘之至七日即止每日空腹不拘多少隨意服
之延駐治病必騐矣湏五月採
服椒法(出家藏經騐方)書林陳&KR0929;括為之
青城山老人服椒得妙訣年過九十餘貌不類期耋
再拜而請之忻然為我說蜀椒二斤净揀去梗枝及
閉口者净秤之觧塩六兩其色青白龜背者良研細
糁塩慢火煑煑透滚菊末糁塩在椒上用滚湯泡過
椒五寸許經宿以銀石器慢火煑止留椒汁半盞掃
乾地舖紙傾椒在紙上覆以新盆封以黃土經宿取寘
盆内將乾菊花末六兩拌滚令勻更洒所餘椒汁然
後攤於篩子内晒乾菊湏花小色黃葉厚莖紫氣香
味甘名曰甘菊葉可作羹者為真隂乾末之初服十
五丸早晚不可輟每月漸漸增累之至二百初服之
月早十五粒晚如之次月早晚各二十粒苐三月增
十粒至二百粒止鹽酒或鹽湯任君意所歠服及半
年間胷膈微覺塞每日退十丸還至十五粒時數服
如前日服半年後覺胷膈間横塞如有物凝即每日
退十粒退至十五粒止候其無碍所服仍前當令氣
蒸否則前功盡失湏終始服之令椒氣早晚薰蒸一
日不服則前功俱廢矣飲食蔬果等並無所忌節一
年效即見容顔頓悅澤目明而耳聰鬢烏而髮黑補
腎可輕身固氣益精血椒温鹽亦温菊性去煩熱四旬
乃可服之幸勿忽逮至十數年功與造化捋耐老更
延年不知幾歲月四十歲方可服若四十歲服至老
只如四十歲人容顔如此其驗也嗜慾若能忘其效
尤卓絶我欲世人安作歌故忉怛
服餌令人不老
右九月九日採菊花與茯苓松脂服之又佩茱萸食
餌飲菊花酒令人不老
吳真君服椒方(出王氏傳濟方)
椒性禀五行其葉青其皮赤其華黃其膜白其實黑
煖丹府通血脉助元氣消酒食毒辟温邪氣安五臟
調三焦而熱不上蒸衆芳之中功皆莫及每全州椒
一斤揀去浮皮合口者并内銀器内炒令透地上鋪
紙兩重傾在紙上用新盆合定周廽以黃土焙半日
許其毒成汁自出晒乾木臼中輕杵取紅皮四五兩
再入鐵臼杵為末以木蜜為丸如梧桐子大候乾紗
袋盛掛通氣處每日空心酒下十丸至十五丸半年
加至二十丸一年後加至二十五丸並無忌
歌曰
其椒應五行其人通六義欲知先有功夜間且不起
服之半年内脚心汗如水四時去煩勞五臟無風氣
明目腰不疼身輕心健記别更有異能三年精自秘
顔貌如嬰童精爽又少睡但服此神妙一生無瘧痢
若能志心服三尸自然棄更有九般蟲各各自廽避
倘逢此色人第一湏𫝊意雖未遇神仙初緣已得地
神仙服蒺藜延年方(出聖惠方)
用蒺藜子三升不限州土不問黑白但取其堅實者
舂去刺净簸揀擇蒸一炊久晒乾搗細羅為散每服
食後以酒或清水調下三錢日再服如覺冷即每取
附子五兩炮裂去皮臍搗羅為散與蒺䔧末相和合
勻服之亦佳每服後皆以三五匙飯&KR1062;之此藥治一
切風氣野雞痔惡瘡男子隂汗疝氣婦人發乳㿃下
並主之
神仙服蒺藜方(出聖惠方)
用蒺藜子一石常以七月八月熟時收採曝乾先舂
去刺然後搗羅為末每服二錢以新汲水調下日三
服勿令中絶斷榖長生服之一年以後冬不寒夏不
熱服之二年老者復少髮白再黑齒落重生服至三
年身輕延年
神仙服桂水令身輕健方(出聖惠方)
桂心(三兩搗羅為末)葱涕(三升)
右相和内青竹筒中盛於甑上蒸之三日三夜即止
候冷取出每服半合以酒相和服之三服久服可行
水上神仙矣
神仙服商陸延年通靈方(出聖惠方)
用商陸白者一百二十斤切以竹筐盛懸於鬼門上
隂乾百日滿搗羅為末分為十二分每一分用好紙
作袋盛之每服五錢以井華水調下日二服漸漸減
食輕百日即見百里事二百日即見五百里事及見
地下伏藏人間乃飛空自在神仙所秘忌食犬肉
神仙服商陸根方(出聖惠方)
用商陸根白者五十斤端午日午時收以皮嚢盛於
屋北懸之百日隂乾搗羅為散每服三錢以水調日
三服不過三劑鬼神来朝久服海神使鬼来持獻寳
物得受之也忌犬肉
神仙服苣蕂丸方(出聖惠方)
苣蕂子(四兩)覆盆子巴戟天雄酸棗仁甘
菊花白茯苓薯蕷桂心天門冬(三兩去心焙)
熟乾地黃(三兩)
右搗細羅為末煉蜜和丸如梧桐子大每服空腹以
温酒下三十丸任意加之
陶居士餌苣蕂茯苓方(出聖惠方)
苣蕂(一石九蒸九晒去黑皮熬之令香蒸熱於臼中急搗為末仍以疎馬尾羅羅之冷搗便如)
(脂羅不出也)白茯苓(三斤去黑皮剉如雞頭大用水煮十餘沸漉出令乾)
右搗羅為末鍊蜜和丸如雞子大每服以温水化破
一丸日三服為准
神仙服漆(出聖惠方)
好漆(一斗)白蜜(一斗)白米粉(三斗)
右都盛一銅瓮子中釡内湯上煑之以桑薪煑之不
著手藥成宿不食旦服二兩夀五百歲服之一月諸
蟲皆出矣
神仙服雄黃法(出聖惠方)
凢雌黃千年化為雄黃千年化為黃金黃金者若真
人餌法微妙難可知也輕身益氣莫過雄黃之效也
用雄黃一斤細研以酒三升和著銅器中用炭火微
煎令沸勿令大熱以好漆二升去滓合著其中攪令
相得藥成如黃金或作紫色丸如梧桐子大常先食
含化一丸嚥津日三服十日諸疾悉愈二十日肌肉
中藥氣徧行能耐寒暑寒則熱熱則凉服之百日腸
中肥皮膚厚筋骨堅耳目聰明無復諸患行步如飛
服之二百日顔色有光白髮再黑齒落重生反老成
少服之三百日神仙玉女在身左右服之一年長生
登山入水不由橋梁服之不止身形堅固真人所貴
神仙所寳勿示匪人恐招譴謪
神仙服雄黃延年方(出聖惠方)
雄黃(一兩)蕤仁(二兩)蒲黃(三兩)
右合治雄雞血和搗之萬杵用白蜜為丸如麻子大
每日以酒下一丸漸加如梧桐子大如常服之五年
可得神仙也
兔絲子丸(出聖濟總錄)
兔絲子(一斤酒浸三日控乾搗細末)甘菊花(去心搗末一斤用)
右拌和令勻鍊白蜜為丸如梧桐子大每日清晨至
晚後食前以温酒送下二十丸至三十丸進食倍常
頻頻泄氣是藥之應若諸眼疾黑花昏暗甚者並宜
服之
神仙餌兔絲子方(出十便良方)
用兔絲子一斗酒浸良久漉出曝乾又浸令酒乾為
度搗細羅為散每服二錢以温酒調下日三服後喫
三五匙水飯&KR1062;之至三七日更加至二錢服之令人
光澤唯服多甚好三年後老變為少此藥治腰膝去
風冷益顔色兼明目久服延年神秘勿示匪人
服楮實可致神仙法(出聖惠方)
用楮實五斗正赤時收隂乾搗羅為末每服二錢以
净水調下日三服令人耳目聰明延年不老神驗宜
久服之老者成少令人夜應徹視見鬼神道士梁頓
年七十乃服之更少壯到百四十歲能夜出行及走
馬
神仙服鹿角法(出聖惠方)
鹿角屑(十兩)附子(三兩去皮臍生用)
右搗細羅為散每服以温酒調下二錢日三服令人
少睡益氣力通神明得力速矣出彭祖傳中
神仙餌桃膠方(出聖惠方)
用桃膠二十觔以絹袋盛内□末灰汁一石中煑三
五沸住火即出袋子高懸候冷即便煑之如此二度
即止晒乾搗羅為末煉蜜和丸如梧桐子大每
服空心以酒下二十丸若欲斷穀日三服一百日内
百病愈一年不食氣力強盛三百日夜視有光闇室
得明眼光如月行及奔馬若欲急功乃加至三十丸
日四服五百日三尸去久服神仙矣
神仙服蔓菁子法(出聖惠方)
用蔓菁子三斗三度用水煑之令苦味盡曝乾搗羅
為散每服二錢以水調下日三服若欲絶穀者減食
增藥則得絶榖不飢久服轉老成少百日後水灌不
著身諸病悉愈一方九蒸九曝
神仙服大麻子補益駐顔鬢髮延年不老方(出聖惠方)
大麻子(三升酒浸一宿九蒸九晒去殼)崖蜜(五升)牛膝煎(三升)兔絲子
(五升一宿酒浸晒乾)地黃煎(二升)
右先搗兔絲子為末熬麻子令香以栢木杵臼搗為
膏即和前藥等作團内入臼中搗三千杵不得見孝
子及雞犬仍擇良日合之每服一雞子大温酒化破
服之日三服
神仙餌石脂方(出聖惠方)
赤石脂(十三兩細研水飛過)黑豆(四兩生牙用之)澤瀉(四兩)白芍藥(三兩)
葳蕤(刮皮蒸曝乾者三兩)
右搗羅為末鍊蜜和丸如梧桐子大平旦水服三十
丸日三服常少食乃無食想六十日後氣力不衰一
百日後行如驟馬久服令人得道湏少食即一無妨
矣
神仙服乳香入口不死法(出聖惠方)
用乳香上好者三斤白蜜三升瓷銀器中合煎如無
好蜜好酒亦得以柳木篦數攪令如餳每日空心及
晚食前服一粟大袪風益顔色神效
神仙服蜂房丸方(出聖惠方)
常以九月十五平旦時取蜂窩完者蒸之隂乾百日
搗千杵細羅以鍊蜜和丸如梧桐子大每服三丸以
酒下日三服老人服之顔如十五童子也
神仙服薔薇根令人輕身健行(出聖惠方)
取薔薇根不拘多少洗淨曝乾搗細為散每服三錢食
前以水調下日三服延年輕身若中箭瘡服之立愈
若箭全在體中服之自出
神仙服澤瀉令人輕身健行不老方(出聖惠方)
取澤瀉搗細羅為散日分三服六兩為准水調服之百
日身輕百倍久服強壯不衰老面光澤走及奔馬遠
遊無倦
神仙服蓬蘽令人輕身健行不老方
蓬蘽一名覆盆江南謂之莓子味甘無毒四月五日
候其實熟採晒乾搗細羅為散每服三錢水調服之
安五臟益精強志倍力輕身不老服之易顔色也
服人参方
用人参一分猪脂十分酒拌和服一百日滿體髓溢
日誦千言肌膚潤澤去熱風痰
服熊掌方(出本草)
取熊掌得酒醋水三件煮熟即蒸大如皮毬食之耐
風寒
九節菖蒲法(出王氏傳濟方)駐顔延年明耳目去風氣通
開竅安神益智
九節菖蒲不拘多少惟生山澗石上流水中者採取
為妙若是少得時只石上水中生者亦得不可陂澤
中生者於八月間採取得去根須净擇了以淘米泔
浸三日三宿每日換米泔取出控乾以硬竹削為片
子如錢厚以布袋盛貯長流水浸三復時更用井花
水净洗擇如蒸飯九度每蒸後晒一日後數足不得
犯鉄器於木石臼子内細搗羅為末煉蜜為丸如梧
桐子大初服二十丸漸加至三十丸五十丸用鹽湯
下茶酒亦得忌羊血餘者以紙袋盛貯掛在風裏如
服盡更將末合或酒煑糊和丸亦得
普濟方卷二百六十三
