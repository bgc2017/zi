普濟方卷一百四十明周王朱橚撰
傷寒門
治傷寒心腹脹痛(論)
夫傷寒心腹脹痛者其中人臓腑久冷因染斯疾未得
汗間心神煩熱遂服凉藥及飲冷水傷於心脾動於風冷
故令心腹脹痛也或有經吐下已後不解内外有熱亦
心腹脹痛此為内有結實故也歌曰腹痛腎兮通脈湯
肺兼表症桂加黃實疼便結虛痢利脹則陳皮梗下良
又論云邪在裏陽邪入裏與正氣搏則為腹痛所以痛
者有異焉脈實腹痛滿大閉者實痛也脈虛腸鳴而大
便泄者虚痛也隂陽異症用藥不同大抵痛為邪氣實法
當疎利隂受病則只宜用養正丹輩温而利之少隂腹
痛四逆或欬或悸或小便不利或泄利下重四逆散下
利清穀脈微欲絶通脈四逆湯腹痛小便不利用真武
湯誤下太陽因而腹滿時痛是有表復有裏為太隂太
陽俱病用桂枝芍藥湯痛甚桂枝加大黃湯實痛者關
脈實煩燥腹滿大便閉結桂枝加大黃湯小承氣湯胸
中熱胃中邪氣腹痛欲嘔吐則用黃連湯虛痛者寸脈
濇尺脈閉腸鳴泄利先與小建中湯不瘥小柴胡去黃
芩加芍藥投之間用建中湯加遠志腹中冷痛四肢厥逆
用薑附湯腹脹者隂陽不和也桔梗半夏湯最良活人
書云本太陽病醫反下之因而腹滿時痛病有表有裏
仲景所以用桂枝加芍藥湯主之痛甚者加大黃桂枝
加芍藥即是小建中也太隂脈弱自利設當行大黃芍
藥者宜减之其人胃虛陽氣易動故也下利者先煎芍
藥十餘沸難經云痛為實大抵痛宜下仲景云發汗不
解腹滿痛者急下之宜大承氣湯又曰腹中滿痛此為
實當下之属大柴胡湯腹痛有二症有熱痛有冷痛尺
脈弦腸鳴泄利而痛者冷痛也小建中湯主之仲景云
陽脈濇隂脈弦法當腹中急痛先與小建中湯不瘥者
與小柴胡湯小柴胡去黃芩加芍藥隂症腹痛即四逆
散通脉四逆加芍藥腹小便不利者真武湯也關脈實
腹滿大便閉澁按而痛者實痛也桂枝加大黃湯黃連
湯大承氣湯主之又有腹脹滿者何也隂陽不和也桔
梗半夏湯最良仲景論太陽症發汗復腹脹滿者厚朴
生薑半夏甘草人參湯下後心煩腹滿卧起不安者梔
子厚朴湯吐後腹脹滿者與調胃承氣湯少隂病六七
日腹脹不大便者急下之宜承氣湯也
方
厚朴散(出聖惠方)治傷寒因有熱服冷藥過度心腹脹痛
厚朴(去粗皮塗生姜汁炙令香熟一兩)當歸(剉微炒)枳殼(麩炒微黃去穰)木
香大腹皮(剉各半兩)訶梨勒(煨用皮一兩)
右粗搗篩每服四錢水一中盞入生薑半分煎六分
去滓不計時候稍熱服
木香散(出聖惠方)治傷寒冷氣積在腹中脹滿疼痛
木香枳殼(麩炒微黃去穰)柴胡(去苖)當歸(剉微炒各三分)乾薑(炮製)
(剉半兩)吳茱萸(湯浸七遍焙乾微炒一分)
右粗搗篩每服三錢水一中盞入棗三枚煎六分去
滓稍熱不計時候服一方吳茱萸用生薑半分同
煎
桃仁散(出聖惠方)治傷寒心腹脹滿疼痛
桃仁(湯浸去皮尖雙仁麩炒微黃)枳殼(麩炒微黃去穰)神麯(炒令微黃)麥蘖
(炒令微黃各三分)桂心白术(各一兩)
右為粗散每服三錢水一中盞煎六分去滓稍熱不
計時服之
當歸散(出聖惠方)治傷寒脾胃虛心腹脹痛不思飲食
當歸(剉微炒)乾薑(炮製剉各半兩)桂心芎藭陳皮(湯浸去白)
(穰焙)梹榔(各一兩)
右為散每服三錢以水一中盞煎六分去滓稍熱不
計時候服
赤芍藥散(出聖惠方)治傷寒脾胃氣滯心腹脹痛不欲飲食
赤芍藥訶梨勒(煨用皮)當歸(剉微炒)肉荳蔲(去殼)人參
(去蘆頭)郁李仁(湯冼去皮尖微炒)桂心(各三分)陳橘皮(湯浸去白穰焙)
梹榔(各一兩)
右為散每服三錢以水一中盞入棗三枚煎六分去
滓不計時候温服
柴胡散(出聖惠方)治傷寒發汗氣壅不散攻心脹痛
柴胡(去苖)黃芩赤芍藥梹榔(各三分)枳殼(麩炒微黃去穣)
半夏(湯洗七遍去滑)大腹皮(剉)木香(各半兩)
右為散每服三錢以水一中盞入生薑半分煎六分
去滓不計時候温服
赤茯苓散(出聖惠方)治傷寒卒心腹痛脹滿不下飲食
赤茯苓桔梗(去蘆頭)陳橘皮(湯浸)人參(半兩去蘆頭)梹榔
(三分)
右為散每服三錢以水一中盞入棗三枚煎六分去
滓稍熱不計時候服
大黃丸(出聖惠方)治傷寒大腸氣壅心腹脹滿疼痛四肢骨
節酸疼煩悶不得眠卧
川大黃(一兩剉碎微炒)木香桂心甘草(炙微赤剉各一分)枳
殼(麩炒微黃去穰)梹榔(各半兩)郁李仁(三分湯浸去皮尖微炒)
右為末煉蜜和搗一二百杵丸如梧桐子大每服不
計時候以温酒服下三十丸以利為度
治傷寒冷氣攻心腹脹滿疼痛不下飲食方(出聖惠方)
木香赤芍藥厚朴(去粗皮生姜汁炙令香熟各三分)甘草(一分)
(炒微赤剉)吳茱萸(湯浸七遍焙乾微炒)桂心乾薑(炮製剉)白术
青橘皮(湯浸去白穰焙各半兩)
右為散每服四錢以水一中盞入棗三枚煎六分去
滓不計時候稍熱服
半夏散(出聖惠方)治傷寒心腹脹滿疼痛胸膈壅滯或嘔噦
不能飲食宜服
半夏(湯洗七遍去滑)前胡(去蘆頭)訶梨勒皮赤芍藥人
參(去蘆頭各三分)桂心木香梹榔(各半兩)陳橘皮(一兩湯浸)
(去白穰)
右為散每服四錢以水一中盞入生薑半分煎六分
去滓稍熱不計時候服
厚朴散(出聖惠方)治傷寒汗後腹脹疼痛
厚朴(二兩去粗皮塗生姜汁炙令香熟)川大黃(剉碎微炒)人參(去蘆頭各一兩)
芎藭赤芍藥陳橘皮(湯浸去白穰各三分)
右為散每服四錢以水一中盞入生薑半分煎六分
去滓稍熱不計時候服
桃仁湯(出聖濟總錄)治傷寒後心腹脹痛
桃仁(湯浸去皮尖雙仁炒令黃)陳麴(炒)大麥蘖(炒)桑皮(各一兩)白
术桂(去粗皮各一兩)
右粗搗篩每服三錢水一盞煎半盞去滓食前温服
烏藥散治厥隂病脇脹引小腹而痛者此為疝也
烏藥茴香青皮赤豆(各一兩)乾漆沒藥(各二)
(兩)硇砂滑石高良薑(各一兩)
右除硇砂别入搗篩為散取一盞温酒或白飲和服
仍以鈐按伏之患釋
柴胡芍藥湯(出聖濟總錄)治傷寒發汗後邪熱不除腹脇脹
痛
柴胡(去苖)芍藥黃芩(去黑心各三分)大腹皮半夏(湯洗去滑)
(炒乾)枳殼(去穰麩炒各半兩)梹榔(剉一分)
右粗搗篩每服三錢水一盞入生薑半分拍碎同煎
至半盞去滓温服又治傷寒發汗惡氣心腹脹滿
以薄荷煮汁服大解利之
傷寒厥逆(論)
夫傷寒病手足逆冷其名曰厥此因陽氣衰隂氣盛隂
盛則陽脈逆而不通于四肢所以逆冷其症令人惡寒
不飲水下利清穀或清便自調或小便數症默静是其
候也宜温之炙之若炙之而手足不温者為難治然厥
亦有熱厥者先發熱而後厥熱深厥亦深熱微厥亦微
脈雖沈伏按之當滑若或畏熱或飲水揚手擲足煩躁
不得眠大便閉小便赤外症昏憒者雖厥不可温也宜
下之隂陽相乘而生寒熱厥者脈症似同而大異寒
厥者初得之四肢冷脈沈微而不數多惡寒引衣自覆
下利清穀外症多惺熱厥者初得之必發熱頭疼脈雖
沈伏按之必數其人或畏熱喜冷揚手掉足煩躁不眠
大小便閉赤外症多昏冒傷寒亦然治之各有方傷
寒厥者冷也甚於四逆也經曰厥有隂陽氣不相順接
便為厥厥者手足逆冷是也謂陽氣内陷熱氣逆伏而
手足為之冷也經曰傷寒一二日至四五日厥者必發
熱前熱者後必厥厥深者熱亦深厥微者熱亦微是知
内陷者手足為厥矣少隂病但厥無汗而強發之必動
其血未知從何道出或從口鼻或從目出是名下厥上
竭亦是言發動其熱也先熱而後厥者熱伏於内也先
厥而後熱者隂退而陽氣得復也若始得之便厥者則
是陽氣不足而隂氣勝也大抵厥逆為因所主寒者多
矣而又有進退之别經曰病厥五日熱亦五日設六日
當復厥不厥者自愈發熱四日厥反三日厥少熱多其
病自愈厥畏熱反厥五日其病為進寒多熱少陽氣退
故病進也病至厥隂傳經盡也當是之時陽氣勝隂厥
少熱多其病則愈若或隂氣反勝陽不得復厥多熱少
其病則逆厥為隂氣至也熱為陽寒復也至於下利則
曰先厥後發熱而利必自止見厥復利厥者復為熱為
陽氣得復而利必自止熱者復為厥是隂氣還勝也故
復下利矣諸陽受氣於胸中邪氣客感於胸中欝欝留
結則陽氣不得敷布而手足為之厥經曰手足厥冷脈
乍緊邪結在胸中必中滿而煩饑不能食病在胸中鬱
結者是矣厥為隂之盛也若更加之惡寒而倦者隂氣
之極也則難制治經曰少隂病惡寒身倦而利手足厥
冷者不治是厥冷之逆者神丹不能救也(厥有二症有隂厥有陽厥)
(仲景所謂熱深則厥深也盖陽極則發厥也不可一例作隂症治之初得病而身熱至三四日熱後氣方深大)
(便閉小便赤或譫語煩躁昏憒及别有熱症而反發厥者陽厥也急用大柴胡湯大承氣湯隨輕重用之若冇)
(大叚輕者白虎湯初得病身不寒熱大便不閉引衣自盖或下利或小便數無熱症而厥逆者隂厥也四逆湯)
(理中湯通脈四逆湯當歸四逆加茱萸生薑湯隂陽二厥脈皆沈所以最難辨也隂厥脈沈遲而弱陽厥脈沈)
(而滑或去緊又陽厥指爪時時温隂厥常冷也症治論云若兩脈不見者只以外症辨冷熱也若未辨隂陽者)
(且與四順丸試之若是陽厥則當見熱症若是隂厥不發熱矣手足指頭微寒者謂之清此疾為輕只可服理)
(中之類已成厥者則用四逆也脈不至者通脈四逆等湯厥而脈乍結者邪氣結在胸中也亦令人厥爪蒂散)
(吐法厥而怔忡者有水也宜洗治水属厥隂藏厥)傷寒四逆四肢逆而不温者是
也積凉成寒積温成熱非一朝一夕之故其所由來者漸
矣傷寒始者邪在皮膚當太陽陽明受邪之時則一身手
足盡熱當少陽太隂受邪之時則手足自温是表邪漸緩
而欲傳裏也經曰有傷寒四五日手足温而渴者小柴胡
湯主之是太陽之邪傳之陽也傷寒脈浮手足自温者其
病係在太隂是少陽邪傳於太隂也是知邪氣在半表半
裏則手足不熱而自温也至於邪傳少隂而裏症已深雖
未至厥而手足又加之不温是四逆也若至厥隂則手足
厥冷矣經曰少隂病四逆其人或咳或悸或小便不利或
腹中痛或泄利下重者四逆散主之方用柴胡枳實芍藥
甘草四者皆是寒冷之物而專主四逆之疾是知四逆非
虚寒之症也又有四逆諸湯亦治四逆手足寒方用乾薑
附子熱藥者其旨微矣若手足自熱而至温從四逆而至
厥者傳經之邪也四逆散主之若始傳之手足便厥而不
温者是隂經受邪陽氣不足可用四逆湯温之然須識此
勿令悞也四逆與厥相近而非也經曰諸四厥者不可
下是四逆與厥者異也吐利煩躁見四逆者死是難治
者四逆也診視之間宜詳究之歌曰四逆須將腎症詳
病來手足但微凉枳柴芍藥傳經劑邪中隂經四逆湯
又論云手足不温謂之四逆隂經之邪主之太隂受
病手足自温傳至少隂則有手足四逆之症四逆之與
厥冷實相遠也或曰均是四逆耳而四逆湯散一寒一
熱用藥何不類耶盖手足自熱而至温由温而至四逆
是傳經之邪非虛寒之候也四逆散主之若得病已來
手足不温便成厥逆此則隂經受邪陽氣不足也可以
四逆温之臨診要當審此雖然吐利煩惡見四逆四逆
下利惡寒而倦並属少隂又為不治之診故併及之少
隂四逆其人或咳或悸或小便不利或腹中痛滿或泄
利下重並用四逆散初病以來厥冷四逆即用四逆湯
温之兩足脛逆冷有本條凢厥逆冷厥初來厥有源沈
遲而弱冷常存熱深發厥初身熱沈滑時平指爪温陽
氣伏藏隂氣越出隂陽不相接所以厥也其手足厥冷
之症乎盖諸陽會於四肢陽微而為隂所勝初病便厥
者是為冷厥其脈沈遲按之則弱醒醒而静惡寒引衣
足多攣卧或身上粟形或下利清穀也熱伏於内失熱
而後厥者是為熱厥脈閉沈滑按之則數昏塞狂言發
渴露手揚衣或燥不得眠或大便不得利也外症皆可
驗之若先厥而後得熱是則隂邪退而陽氣復矣傷寒
熱多厥少其病當愈厥多熱少其病則延下利則發厥
一條亦厥者復為熱為有瘳熱者復厥為已甚盖下虛
則厥隂實使之陽長隂消可治也雖然傷寒血症亦有
四肢厥以至昏迷悶絶者此又不可知至若少隂下利
惡寒而拳手足厥冷與胃臓厥一症皆為不治之診厥
之為厥可無辨乎冷厥初病便作四肢逆冷足攣惡寒
引衣自盖白通湯大小便而有滑泄外症默默而醒四
逆湯理中湯白通加猪膽湯當歸四逆湯加茱萸生薑
湯可選諸方用之又痰厥氣厥腎厥宜用易簡芎辛湯
最良熱厥初病身熱然後發厥其人則畏熱揚手擲足
及煩躁飲水頭汗大便閉小便赤怫欝昏憒盖當下失
下血氣不通故四肢逆冷所謂熱深則厥深下症悉具
而見厥逆者此也可與大承氣湯及大柴胡湯或白虎
湯熱厥與冷厥相類但指爪時温為異耳若疑似尚未
的當且以四順丸試之陽厥則有熱隂厥則無熱寒熱
而厥者一手或兩手無脈面色闇昧不澤急投五味子
并麻黃細辛甘草湯人參調血通脈可以為佐服無汗
解則生投藥無汗或脈不至者不治水氣厥者心下怔
忡可用茯苓甘草湯邪氣結胸中而厥者脈乍緊結乍
心煩滿飢不欲食可與瓜蒂散吐之臓厥者七八日逆
冷下利發躁無時暫安則不能治痰飲厥逆眩運少與
三牲飲妙
方
吳茱萸湯(出聖惠方)治傷寒吐利手足逆冷心煩悶絶宜服
吳茱萸(湯浸七遍焙乾微炒)甘草(一分炙微赤剉)棗五枚生薑
人參(去蘆頭)厚朴(各半兩去粗皮塗生姜汁炙香熟)
右都細剉以水三大盞半煎至一盞半去滓不計時
候分温四服
益智子散(出聖惠方)治傷寒曾經發汗吐下寒氣未退脾胃
氣虛胸膈煩滿手足逆冷宜服
益智子川烏頭(炮製去皮臍)肉桂(去皮)當歸(剉微炒)乾薑
(炮製剉)細辛高良薑(剉)甘草(炙微赤剉各半兩)前胡(去蘆頭)
厚朴(各一兩去粗皮塗生姜汁炙令香熟)
右搗篩為散每服三錢以水一中盞入棗三枚煎至
六分去滓不計時稍熱服
通脈散(出聖惠方)治傷寒病脈沈厥逆宜服
麻黃(一兩半去根節)肉桂(去皺皮)附子(各二兩炮製去皮臍)甘草(半兩炙微)
(赤剉)
右搗篩為散每服四錢以水一中盞入生薑半分棗
三枚煎六分去滓不計時稍熱服
治傷寒吐下之後胃氣虛寒食即吐逆四肢厥冷宜服
此方(出聖惠方)
人參(去蘆頭)白术桂心附子(炮製去皮臍)厚朴(各一兩去)
(粗皮塗生姜汁炙令香熱)乾薑(炮製剉)陳橘皮(湯浸去白穰焙)甘草(各三分炙)
(微赤剉)
右搗篩為散每服四錢以水一中盞煎六分去滓不
計時候稍熱服
附子散(出聖惠方)治傷寒手足厥冷脈細欲絶者宜服
附子(炮製去皮臍)白术(各一兩)高良薑(各二分剉)厚朴(一兩半去粗皮)
(生姜汁炙令香熟)甘草(一分炙微赤剉)
右搗篩為散每服四錢以水一中盞煎至六分去滓
不計時候稍熱服
白术湯(出聖惠方)治傷寒四逆手足厥冷汗出脈微及内有
久寒
白术(一兩半)人參(三分去蘆頭)桂心乾薑(各半兩炮製剉)附子
(一兩炮製去皮臍一作半兩)甘草(一分炙微赤一作三分)
右搗篩為散每服五錢以水一大盞煎至五分去滓
不計時候稍熱服
附子湯(出聖惠方)治傷寒大熱出汗熱不去腹内拘急四肢
厥冷并不利方
甘草(炙微赤剉)乾薑(炮製剉)赤芍藥(各一兩)附子(半兩炮製去皮臍)
右搗篩為散每服五錢以水一大盞半煎至一盞去
滓不計時候稍熱服
治傷寒手足厥逆嘔吐涎沫頭痛宜服此方
吳茱萸(半兩湯浸七遍焙乾微炒)人參(一兩去蘆頭)
右搗篩為散每服三錢以水一大盞入生薑半分棗
三枚煎六分去滓不計時稍熱服
芍藥湯治傷寒下利清穀裏寒外熱汗出而厥腹痛
兼嘔
芍藥(一兩)附子(炮製去皮臍三分)人參甘草(炙各半兩)
右剉如麻豆每服五錢水一中盞半入生薑半分拍
碎同煎八分去滓服日晚再服
吳茱萸湯治傷寒手足厥冷脈細欲絶者
吳茱萸(湯淘三遍焙乾炒)當歸(切焙)芍藥(各一兩)甘草(炙三分)乾
薑(炮製半兩)桂(去粗皮一兩)細辛(去苗葉三分)
右粗搗篩每服五錢水一盞酒半盞棗三枚擘破同
煎八分去滓温服
人參湯治傷寒裏寒外熱手足多厥
人參白术(各一兩)細辛(去苗葉)乾薑(炮製三分)甘草(炙赤半兩)
右粗搗篩每服五錢水一盞半煎至一盞去滓食前
温服
陽起石丸治傷寒四逆
陽起石太隂玄精石硝石附子(炮製去皮臍各等分)
右搗篩研為細末湯浸蒸餅和丸如梧桐子大每服
五丸至十丸新汲水下汗出解
正陽丸治傷寒手足厥冷脈沈細(方見本門隂毒類)
澤潻湯治脈沈者
半夏(半升)紫參(五兩一作紫苑)澤漆(三斤以東流水五斗煮取一斗五升)生薑
(五兩)白前(五兩)甘草黃芩人參桂枝(各三兩)
右㕮咀内澤漆汁中煮取五升温服五合至夜盡
青龍湯下已多唾口燥寸脈沈尺脈微手足厥逆氣
從小腹上衝胸咽手足痺其面翕如醉状因腹下流
隂股小便難時復嘔者與茯苓桂心甘草五味子湯
治其氣衝
茯苓(四兩)桂心甘草(各二兩)五味子(半升)
右㕮咀以水八升煮取三升去滓分三服温服
衝氣即低而反更咳胸滿者用茯苓甘草五味子去桂
加乾薑細辛以治其咳滿方
五味子(半升)甘草乾薑細辛(各一兩)茯苓(去黑皮四兩)
右㕮咀以水八升煮取三升去滓温服半升日三
咳滿即止而更復渴衝氣復發者以細辛乾薑為熱藥
也服之當逆渴而渴反止者為支飲也支飲胸當冐
冐者必嘔嘔者復用半夏以去其水力
半夏五味子(各半升)茯苓(四兩)細辛乾薑甘草
(各二兩)
右㕮咀以水八升煮取三升去滓温服半升日三
水去嘔止其人形腫者應用麻黃以其人遂痺故不用
麻黃用杏仁方(出千金方)
杏仁五味子半夏(各半升)茯苓(四兩)乾薑細辛
甘草(各三兩)
右㕮咀以水一升煮取三升去滓温服半升日三若
逆而用麻黃者其人心厥所以然者以其人血虛
麻黃發其陽故也
若面熱如醉此為胃熱上衝其面加大黃利之方
大黃乾薑細辛甘草茯苓(四兩)五味子
半夏杏仁(各半升)
右㕮咀以水一斗煮取三升去滓温服半升日三
咳而上氣肺脹其脈浮心下有水氣脇下痛引缺盆設
若有實者必躁其人常倚仗小青龍加石膏湯主之
方
石膏乾薑桂心細辛(各二兩)芍藥甘草(各二)
(兩)麻黃(四兩)半夏(半升)五味子(一升)
右㕮咀以水一斗先煮麻黃减二升下藥煮取二升
半強者服一升羸者减之小兒四合仲景常用治
肺脹咳而上氣煩躁而喘脈浮者心下有水外臺
秘要同
赤丸方治傷寒氣厥逆
茯苓半夏(各四兩洗一方用麯)烏頭(二兩炮)細辛(一兩一作人參)
右為末用真珠砂為衣煉蜜丸如麻子大先食酒飲
下三丸日夜一服不知稍增之以知為度
附子散治傷寒時氣
附子(炮製去皮臍)桂(去粗皮各半兩)
右搗羅為散每服三錢熱酒調頓服厚衣盖汗出為
度
奪命川附湯治體虛感冐傷寒頭痛發熱或日輕夜
重或午或早或晩或終日單發大熱雖渴不喜冷脈
沈細氣虛者可服予嘗以此藥醫十數人凡所醫者
皆效故錄附之
川附(一雙去皮臍炮切片)
右㕮咀作一服水一碗生薑十三片煎七分濾出水
中沈冷再露一宿次早五更冷服一二口暫停看
腹中有無發熱如無熱再進作二三次服其熱自
退其效神速
四逆湯治傷寒厥逆表熱裏寒下利清穀食入則吐
或乾嘔或大汗大吐下之後四肢冰冷五内拘急舉
體疼痛不渴脈沈伏
大附子(生用去皮臍半兩)乾薑(半兩)甘草(炙一兩)
右剉散每服四錢水二盞煎七分去滓食前温服連
進取效
返隂丹(出王氏博濟方)治傷寒厥逆
太隂玄精石(一兩為末)硫黃(一兩為末)硝石(一兩為末)膩粉(半兩)
右依次第放在乾熨斗内用濃墨染紙作盖子覆之
以慢火煨久揭看藥上有黃芽生便止入乳缽内
閇氣細研五七百下用蒸餅丸如皂子大傷寒脈
細四肢冷逆及曾轉瀉者濃煎艾湯一盞先熱與
喫一半細嚼一丸下須臾汗出便差重者不過二
丸必愈
傷寒後不得眠(論)
夫衛氣晝行於陽夜行於隂隂主夜主卧謂陽氣盡隂
氣盛則目瞑矣今熱氣未散於諸陽所以陽獨盛隂偏
虛今病後不得睡者隂氣未復故也榮衛之氣晝行
於陽則寤夜行於隂則寐傷寒差後臓腑皆虛榮衛出
入不能循常緣熱邪未散與陽氣并衛氣獨行於陽入
隂則陽盛隂虛故不眠歌曰不眠腎症利而煩大熱膀
胱胃裏乾吐汗出下餘懊憹熱多熱少數般看經云
胃不和卧不安不和者津液乾焦邪熱煩躁陽獨盛而
隂偏虛故爾盖夜以隂為主隂盛則目閉而卧安惟夫
隂為陽奪故終夜煩擾而不得寧所謂隂虛夜不静者
此也若陽虛而隂反盛又有夜静晝煩之症矣少隂不
利而渴不得眠猪苓湯此停水也若二三日以上心煩
不得眠黃連阿膠湯主之甚良太陽發汗多或大汗出
胃中乾煩熱不得眠欲飲水者與之和胃即愈矣若脈
浮小便不利渴可與五苓散吐汗下後心中懊憹虛煩
顛例不得眠梔子豉湯或酸棗湯大熱乾嘔呻吟錯語
不得眠黃連解毒湯凡陽毒熱病皆不得眠下後發汗
無大熱脈微沈不嘔渴無表症夜静晝煩而不得眠可
與乾薑附子湯陽勝隂則狂眠亂夢可與梔子䜴湯隂
勝陽則驚悸昏沈宜用酸棗湯瘥後不得眠者熱氣與
諸陽相併隂氣未復故也宜用梔子烏梅湯或湯簡温
膽湯加竹茹此可通用又多眠歌曰神昏多睡病堪憐
汗風温默默然狐惑唇瘡腎脉弱太陽浮細亦癡眠隂
邪陽盛人多昏默昏昏閉目者隂司闔也默默不言者
隂主静也多眠四症二者病在經若太陽惡寒其脈浮
細是陽氣未盡復也若狐惑淹沈素得之下利則不亡
陽可知矣此所以為隂盛與風温症尺寸俱浮自汗喘
息體重不收嘿嘿然欲眠不可發汗可與萎蕤湯病在
少隂厥隂二經狐惑經四肢沈重咽乾聲啞上下唇瘡
害人甚急有本條少隂症尺寸俱沈細且欲寐急與四
逆湯復其陽氣又少隂欲吐不吐煩而多寐五六日自
利而渴張氏無治法若是少便白者可用四逆湯甚妙
張氏又云少隂病脈微沈細多寐汗出不煩欲吐若變
症者五六日自利煩躁及不得寐者死少隂症變難活
貴乎詳審而治之也太陽症頭痛惡寒嗜卧脈浮細或
胸脇滿者宜用小柴胡湯脈且浮宜麻黃湯胃傷風發
黃嗜卧自有本條嘗為歌云差後昏沈似伏妖或時寒
熱或時嘲語言錯謬精神少毒在心胸汗未消傷寒差
半月以來終不能惺惺謬錯言語精神短少或寒或熱
似瘧或嘲熱頰赤醫者若以風魅治之非也是由發汗
不盡餘毒在心胞絡開使之然也瘥後沈昏不醒可與
知母麻黃湯再取微汗瘥後勞復食復見下後有熱條
瘥後胃脘餘熱虛煩而吐用竹葉湯加生薑差後喜睡
膈上有寒宜用理中丸差後從腰以下有水氣宜用牡
蠣澤瀉散差後日暮微煩以其病方差強與穀食而不
消也節飲則可愈矣
方
麥門冬散(出聖惠方)治傷寒後體虛煩熱不得睡卧少思飲
食宜服
麥門冬(去心)黃芩(各三分)茯神熟乾地黃人參(去蘆)
(頭)黃耆(剉各一兩)甘草(炙半兩微赤剉)
右搗篩為散每服五錢以水一大盞入生薑半分棗
三枚粳米五十粒煎至五分去滓不計時候服
治傷寒後虛煩不得眠睡心中懊憹宜服梔子烏梅湯
(出活人書)
甘草(炙微赤剉)梔子仁黃芩(各半兩)烏梅肉(十四枚微炒)柴
胡(一兩去苖)
右搗篩為散每服四錢以水一中盞入生薑半分竹
葉二十七片豉五十粒煎至六分去滓不計時候
温服
熟乾地黃散(出聖惠方)治傷寒後體虛心煩不得眠卧四肢
少力
熟乾地黃(一兩半)白芍藥羚羊角屑茯神黃
耆(剉)麥門冬(去心)酸棗仁(微炒)人參(去蘆頭一兩)
右搗篩為散每服四錢以水一中盞煎六分去滓入
鷄子清一枚攪令勻温服
又方(出聖惠方)
半夏(三分湯洗七遍去滑)白茯苓(一兩半)黃芩(一兩)
右搗篩為散每服五錢以水一大盞入生薑半分粳
米五十粒煎至五分去滓温服
酸棗仁散(出聖惠方)治傷寒後體虛乏力筋脈拘急四肢疼
痛不得睡卧宜服
酸棗仁(一兩微炒)麥門冬(去心)防風(去蘆頭)芎藭(各半兩)當歸
(微炒剉)白茯苓羚羊角屑人參(去蘆頭)黃耆(剉各三兩)
右搗篩為散每服四錢以水一中盞入生薑半分棗
三枚煎六分去滓不計時候温服
麥門冬散(出聖惠方)治傷寒後胃氣虛乏不思飲食四肢少
力心神煩悶不得睡卧
麥門冬(去心)黃耆(剉)人參(去蘆頭各三分)白术白茯苓(各一)
(兩)酸棗仁甘草(炙微赤剉)芎藭桂心半夏(湯洗七遍)
(去滑各半兩)陳橘皮(三分湯浸去白穣焙)
右搗篩為散每服四錢以水一中盞入生薑半分竹
葉七片棗三枚煎六分去滓不計時候温服
茵蔯散(出聖惠方)治傷寒後伏熱在心中恍惚多驚不得睡
卧宜服
茵蔯犀角屑赤芍藥麥門冬黃芩梔
子仁甘草(各半兩炙微赤剉)柴胡(去苖)茯神(各一兩)
右搗篩為末每服四錢以水一中盞入生薑半分竹
葉二七片生地黃一分煎至六分去滓不計時候
温服
梔子豉湯(出德生堂方)治傷寒汗後虚煩不得眠卧劇者必
反覆顛倒心中懊憹感冐發為寒熱頭疼體痛並皆
治之
梔子(十四枚)香豉(四合)
右㕮咀麻豆大每服三錢水一盞煎至七分去滓温
服一二服得吐止後服一方有薤白一握一方黑
砂糖一小塊嚼下用服以漿水投之即吐
酸棗仁湯(出活人書)治傷寒吐下後心煩氣乏晝夜不得眠
酸棗仁(炒一兩)麥門冬(去心焙二合)甘草(一分炙)知母(切焙半兩)
白茯苓(去黑皮)芎藭乾薑(各一兩)
右㕮咀如麻豆大每服四錢水一盞半煎至一盞温
服
酸棗仁甘草湯(出聖濟總錄)治傷寒後勞損煩躁不得眠
酸棗仁(微炒四兩)甘草(炙剉)當歸(切焙)桂(去粗皮)人參白茯
苓(去黑皮)石膏(碎)芎藭(各三兩)遠志(去心一分)
右粗搗篩每服五錢水一盞半煎至一盞去滓温服
不拘時
酸棗仁湯(出聖濟總錄)治傷寒汗後不得眠睡
酸棗仁(微炒二兩)人參(一兩)石膏(碎)桂(去粗皮)知母(切焙)甘草
(炙各半兩)赤茯苓(去黑皮三分)
右粗搗篩每服五錢水一盞半煎至八分去滓温服
不拘時
酸棗仁黃芩湯(出聖濟總錄)治傷寒餘熱未散不得眠睡
酸棗仁(微炮二兩)黃芩(去黑心)麥門冬(去心焙)甘草(炙各半兩)遠
志(去心)萆薢(各一兩)人參(切)茯神(去木各一兩)桂(去粗皮三分)
右粗搗篩每服五錢水一盞半生薑五片煎至一盞
去滓食前温服日再
梔子仁湯(出聖濟總錄)治傷寒後虛煩不得眠睡吐逆
梔子仁豉(炒各一兩)酸棗仁(炒一兩)芎藭陳橘皮(去白)
(焙)人參(去蘆頭)白茯苓(去黑皮各半兩)
右粗搗篩每服三錢水一大盞生薑三片煎至七分
去滓食前温服日再
人參湯(出聖濟總錄)治傷寒後虛勞不得眠煩悶四肢乏力
(方見傷寒門虚類)
柴胡湯(出聖濟總錄)治傷寒後虛煩熱驚悸不得眠睡(方見傷寒)
(門虛煩類)
麥門冬茯苓飲(出聖濟總錄)治傷寒後煩滿心神恍惚不得
眠睡(方見傷寒門虛煩類)
地骨皮飲(出聖濟總錄)治傷寒後虛煩客熱累夜不得眠頭
疼眼疼迷悶
地骨皮(洗)麥門冬(去心各二兩)酸棗仁(炒三兩)
右粗搗篩每服五錢水一盞半入生薑五片煎至七
分去滓食後温服
梅實丸(出聖濟總錄)治傷寒後虚煩不得睡
梅實肉大棗肉酸棗仁(炒等分)
右同搗成膏丸如彈子大每服一丸卧含化服
酸棗仁湯(出聖濟總錄)治大病後及虛勞不得眠
酸棗仁(炒)榆皮(切各三兩)
右粗搗篩每服三錢水一盞煎至七分去滓温服
黃連阿膠湯(出肘後方)治傷寒少隂病得之二三日以上者
心中煩不得卧
黃連(一兩)阿膠(三分)鷄子黃(半箇)黃芩(一分)芍藥(半兩)
右剉散每服四錢水二盞煎取一盞去滓内膠消盡
鷄子黃攪令和温服日二服
半夏茯苓湯(出肘後方)治差後煩虛不得眠眼中疼痛懊憹
半夏(三兩洗)秫米(一升)茯苓(四兩)
右切以千里流水一石揚之萬遍澄取二斗合煮諸
藥得五升去滓温分五服忌羊肉餳醋等物
治差後虛煩不得眠眼中痛疼懊憹(出肘後方)
䜴(七合)烏梅(十七枚)
右以水四升先煮烏梅取一升半内豉取一升半分再服
無烏梅用梔子十四枚亦得
温膽湯(出易簡方)治大病後虛煩不得睡兼治心膽虛怯觸
事易驚或夢寐不祥或異象眩惑遂致心驚膽懾氣
欝生涎與氣傳變生諸症或氣短悸乏或復自汗或
四肢浮腫飲食無味心虛煩悶坐卧不安悉能治之
半夏枳實(各一兩)橘紅(一兩半)甘草(四錢)茯苓(三分)
右㕮咀每服四錢水一盞半生薑七片棗一枚竹茹
一塊如錢大煎至六分去滓食前熱服竹茹即刮
竹青也此藥大治傷寒後及一切病後虚煩夜睡
不寧者並宜用之若傷寒後尚有餘熱并熱在
上焦又兼汗下後表裏俱虛不可攻者宜用竹
葉石膏湯不利發熱竹葉湯中去石膏如熱附子
名既濟湯嘔者二陳湯一法治傷寒重症時或
發消渴燥煩用新羅參不拘多少煎湯浸令水冷
後盛渴之時與之頓服熱則隨去大抵傷寒渴
者不可多與之水水積胸中便為結胸然亦須濡
瀉之可也結胸治法見于理中湯方中傷寒後
咳逆其症最為危當用半夏一兩生薑一兩半白
水煎服其他病亦惡咳逆當用丁香十粒乾柿蒂
十五枚煎湯半盞乘熱頓服
傷寒虚汗不止(論)
夫傷寒自汗者謂不因發散而自然汗出者是也内經曰陽
氣衛外而為固也衛為陽言衛護皮膚肥實腠理禁固津液
不得妄泄汗者干之而邪出氣干于衛氣氣不能衛故于外
則皮膚為之緩腠理為之疎由是而津液妄泄濈濈然閏浆
浆然出謂之自汗也如發熱自汗出而不愈此衛氣不和風
邪干于衛也太陽中暍汗出惡寒身熱而渴者暑邪干于
衛者也是知衛氣固護津液不令妄泄心為邪氣干之而出
也風寒暑濕之毒為四脈之氣中人則為傷寒風與暑濕為
邪皆冷自汗惟寒邪傷人獨不出寒傷榮而不傷衛無邪
氣所干則皮腠得以密津液得以固是以不出也及其寒漸
入裏因而為熱則亦使自汗出也蓋熱則榮衛通腠理開
而汗泄矣然自汗之症又有表裏之别焉虚實之異焉若汗
出惡風微惡寒者此表未解也必待發散而後愈至於漏不止而
惡風及發汗發惡寒者又皆表之虚也必待温經而後愈諸如
此者皆邪氣在表者也汗出不惡寒者此為表解而
裏未和也經曰陽明發熱汗出此為熱越又曰陽明病
發熱汗多者急下之又非若邪氣在表而汗出之可緩
也傷寒自汗之證為常也設或汗出髮閏又或出之如
油或大如貫珠著身出而不流皆為不治之證也必手
足俱周遍身悉皆潤澤一時間許煩熱已而身凉和乃
為佳矣此則隂陽氣和水升火降榮衛通流邪出而解
之也内經曰陽之汗以天地之雨名之此之謂也歌
云汗多要自傷風始風濕風温胃不和中暑亡陽并霍
亂陽明柔痓亦同科又論云傷風桂枝湯渴者五苓
散不渴者茯苓甘草湯自汗出而小便難者桂枝附子
湯自汗出而小便數者不可用桂枝也芍藥甘草湯風
濕風温各有本條衛不和病人臟無他病時發熱自汗
是也桂枝湯亡陽丸發汗多而漏不止者曰漏風亡陽
桂枝附子湯尺寸脈俱緊主無汗而反汗出曰亡陽属
少陽法當咽痛猪膚湯甘桔湯四肢冷而厥逆惡汗者
四逆湯大扺隂病四肢逆冷額上及手背冷者發當無汗
而有汗者曰亡陽四逆湯煩燥惡風汗出防風白术牡
蠣湯次服小建中湯汗多不止者温粉投之霍亂手足
逆冷者四逆湯有熱症而霍亂及中暑者香薷散信效
多用小柴胡湯依常法前後極冷服之效陽明汗多而
渴者調胃承氣湯陽明法當多汗者不可不知也小便
自利者不可用承氣湯攻之宜服蜜導法惡寒者表未
解桂枝湯反無汗惡寒者升麻葛根湯反無汗而喘者
麻黃湯陽明症自汗出應小便不利而反利者津液
内竭也屎雖硬不可攻之宜蜜導法猪膽導法
方
石膏散(出聖惠方)治傷寒頭痛惡寒虛汗不止宜服
石膏牡蠣(各三分燒為粉)地骨皮白术五味子
黃耆(剉)麻黃根(各半兩)
右搗篩為散每服五錢以水一中盞煎六分去滓不
計時候温服
白术散(出聖惠方)治傷寒體虛汗出心煩頭痛惡風宜服
白术麻黃(不去根節)石膏芎藭(三分)甘草(炙微赤剉)羌活
羚羊角屑桂心知母(各一兩)
右搗篩為散每服五錢以水一大盞入生薑半分煎
五分去滓不計時候温服
治傷寒汗出不歇宜服此方(出聖惠方)
川大黃(剉碎微炒)黃連(去鬚)梔子仁黃蘖(塗蜜微炒剉)麻黃
根(去土各一兩)
右搗篩為散每服五錢以水一大盞煎至五分去滓
不計時候温服
治傷寒體虛夜卧汗出不止時發頭旋惡心不食宜服
此方
人參(去蘆頭)半夏(湯洗七遍去滑)黃耆(剉各一兩)麻黃根(一兩半)牡
蠣(二兩燒為粉)防風(三分去蘆)
右搗篩為散每服五錢以水一大盞入生薑半分煎
五分去滓不計時候温服
麻黃根湯(出聖惠方)治傷寒虛汗不止
麻黃根黃耆(剉)龍骨(各一兩)五味子(半兩)牡蠣(二兩燒為)
(粉)甘草(三分炙微赤)
右搗篩為散每服五錢以水一大盞煎至五分去滓
不計時候温服
白茯苓散(出聖惠方)治傷寒脈微細汗出不止漸覺虛羸宜
服
白茯苓人參(去蘆頭)麻黃根牡蠣(燒為粉)肉蓯蓉
(酒浸一宿刮去皺皮炙乾各一兩)白术白芍藥(各三分)五味子(半兩)
右搗篩為散每服五錢以水一大盞煎至五分去滓
不計時候温服
人參散(出聖惠方)治傷寒虛汗不止多煩躁時時驚悸宜服
人參(去蘆頭)遠志(去心)白茯苓麥門冬(去心)黃耆(剉)柴
胡(去苖各半兩)甘草(一分炙微赤剉)龍骨(一兩)
右搗篩為散每服五錢以水一大盞入生薑半分棗
三枚煎至五分去滓不計時候温服入竹茹一分
同煎
牡蠣散(出聖濟總錄)治傷寒脈候軟弱神氣羸劣虛汗不止
宜服
牡蠣(一兩燒為粉)白茯苓人參(去蘆頭)白术白芍藥
麻黃根(各三分)
右搗為散每服不計時候以粥飲調二錢
治傷寒體虛汗出不止時時心悸宜服此方(出聖惠方)
茯神伏龍肝(各一兩)牡蠣(一兩半燒為粉)麻黃根(二兩)
右搗細羅為散每服不計時候煎金銀湯調二錢
治傷寒汗出不止漸至困羸宜用此方(出聖惠方)
牡蠣(燒為粉)麻黃根(各五兩)滑石(三兩)丁香(一兩)甘松香(二兩)
右搗羅為散每度用生絹包藥五兩挨身體以汗止
為度
治傷寒濕温汗出徧身如水虚汗不止宜服(出聖惠方)
杜仲(一兩半去粗皮炙微黃剉)牡蠣(二兩燒為粉)
右搗羅為散每服不計時候以温水調下二錢一方
等分搗篩向暮卧以水服一錢午後汗止者不再
服服之令人乾燥若汗不止者復服一錢不過再
服必有驗天行及百病後虛吸漏汗遂温之無不
止者
牡蠣散(出聖惠方)治傷寒汗不解宜服
牡蠣(燒為粉)熟乾地黃白术龍骨人參(去蘆頭各)
(一兩)甘草(炙微赤剉)白芍藥麥門冬(去心各半兩)黃耆(二兩剉)
右搗篩為散每服四錢以水一中盞入生薑半分棗
三枚煎六分去滓不計時候温服
又方(出聖惠方)
麻黃根牡蠣粉黃耆(剉)人參(去蘆頭)地骨皮
龍骨(各一兩)
右搗篩為散每服五錢以水一大盞入棗三枚煎至
五分去滓不計時候温服
又方(出聖惠方)
牡蠣粉麻黃根杜仲(去粗皮炙微黃剉)黃耆(剉各一兩)
右搗細羅為散不計時候煎蛤粉調二錢
又方(出聖惠方)
麻黃根(一兩半)故蒲扇(燒灰半兩)
右搗細羅為散每服不計時候以牛乳汁調下二錢
治大病差後多虚汗及眼中流汗方(出肘後方)
甘草石斛(各一兩)
右搗末以浆水服方寸匕日二服差
治大病後虚汗出不禁
粢粉豉(各等分炒焦)故竹扇(如掌大燒灰)
右合搗以絹囊盛粉身立止
治汗不止方(出千金方)
右用地黃三斤切以水一斗煮取三升分三服
又方(出千金方)
右以白术葉作飲飲之一方白术方寸匕日以飲服
之
治卒得汗不止方(出千金方)
右以温酒服牛羊脂一方服尿亦止
温肺湯(出指南方)治感寒多汗
五味子細辛(去苗)半夏(湯洗七次)甘草乾薑(各一兩)
右為粗末每服五錢水二盞棗一枚擘破同煎一盞
去滓服
甘草附子湯(出指南方)
甘草(一兩)附子(一兩炮去皮臍)桂(四兩去皮)
右為粗末每服五錢水二盞煎一盞去滓服
治吹霎冒雨頭痛惡寒虛汗出不止脈氣沈細頭冷痛
嘔逆惡心(出護命方)
麻黃(去根)芎藿香白术黃橘皮(各一分)甘草
細辛(各二銖)
右細羅為末每服二錢水一盞煎取八分食後空心
去滓服
傷寒毒攻手足(論)
夫傷寒毒攻手足者熱勝則腫也熱毒之氣客于腑臓
邪結在裏循經而出注於四肢故令人手足煩熱赤腫
疼痛也病源熱毒氣從臓腑中出攻于手足則手足
焮熱赤腫疼痛也人五臓六腑并榮衛皆出于手足指
故此毒從内而出攻于手足也
方
連翹散(出聖惠方)
連翹當歸麥門冬(去心)黃芩犀角屑(各一兩)川
大黃(剉碎微炒)木香防風(去蘆頭)羌活枳殼(麩炒微黃去穰)
牛蒡子(微炒半兩)麝香(一錢細研)
右搗篩為散每服四錢以水一中盞煎至六分去滓
不計時候温服
治傷寒毒氣攻四肢虛腫宜服此方(出聖惠方)
澤瀉柴胡(去苖)甜葶藶(隔紙炒令紫色各三分)半夏(湯洗七遍去滑)
甘草(炙微赤剉各半兩)
右搗篩為散每服四錢以水一中盞入生薑半分棗
三枚煎至六分去滓不計時候温服
細辛散(出聖惠方)治傷寒發渴寒熱唇口乾焦毒氣攻四肢
皆浮腫
細辛芎藭郁李仁(各一兩湯浸去皮尖微炒)赤茯苓麥
門冬(去心各一兩半)桑根白皮(二兩剉)甘草(三分炙微赤剉)
右搗篩為散每服五錢以水一大盞煎至五分去滓
不計時候温服
治傷寒毒氣攻手足虛腫宜貼膏方(一名鉛丹膏出聖惠方)
黃丹(半兩)蠟(三兩)松脂麻油(各一兩)乳香麝香(各一兩)
右各别研為末以瓷器内先煉松脂并油次下蠟及
黃丹乳香等慢火煎少時候冷攤于絹上貼腫處
一切腫毒并用之(一方無麻油)
又方(出聖惠方)
清油(一合)蠟(半兩)鹽花(一合)
右以瓷器中煉油熟次下蠟并鹽花用文武火煎成
膏貼於腫處
治傷寒毒氣攻手足虛腫疼痛宜服此方(出千金方)
右用赤馬通一升水一斗五升煮取一斗絞取汁看
冷熱以漬手足
又方(出千金方)
羊糞末(一兩)煉成猪脂(二兩)
右相和令勻用塗腫處
又方(出千金方)治時氣傷寒毒攻手足腫疼痛欲斷方
右用虎杖半斤細剉以水一斗五升煎至一斗去滓
看冷熱以漬手足一方令踝上有水尺許止之
又方(出聖惠方)
右用苦參半斤以水一斗煎至五七沸去滓看冷熱
漬手足至踝上一尺止
豉酒方治傷寒毒氣攻手足及身體虛腫宜服此方
(出聖惠方)
右用豉五合微炒以酒一升半煎五七沸去滓隨性
稍熱飲之
治傷寒毒氣攻手足腫方(出聖惠方)
猪蹄(一具)葱白(連鬚十莖)
右以水五升煮令猪蹄熟去滓入鹽二錢看冷熱漬
腫處
治傷寒毒氣攻手足虛腫及疼痛欲脱方(出聖惠方)
䜴(一斤)猪肉(一斤)
右以水一斗煮令猪肉熟去滓看冷熱用漬手足
治傷寒時氣瘟病毒氣攻手足虛腫及疼痛欲脱亦治
毒攻隂腫(出聖惠方)
右用黃蘗二斤細剉以水一斗五升煎至五七沸去
滓看冷熱漬手足
又方(出聖惠方)
猪肉(一斤)桃葉(一斤)
右以水一斗五升煮令肉熟去滓看冷熱漬手足
又方(出聖惠方)
右用蒼耳苖絞取汁以漬手足
又方(出千金方)
右以稻穰燒灰淋汁漬之
治傷寒毒攻手足痛
右煮羊桃汁漬之佳少加鹽豉尤好
療傷寒手足疼欲脱(出千金方)
右取羊屎煮汁以灌之一方漬之差止疼療時疫隂
囊及莖熱腫亦可煮黃蘖等洗之並除傷寒之疾
防己丸(出聖濟總錄)治傷寒後毒氣攻四肢虛腫及喘息促
急
防己葶藶子(炒)郁李仁(炒)赤茯苓(去黑皮)百合(各半)
(兩)桑根白皮(剉)木通(剉各三分)澤漆(炒一分)
右搗羅為末煉蜜和更搗三五百杵丸如梧桐子大
每服二十丸空心煎桑白皮湯下
五香湯(出聖濟總錄)治傷寒毒氣攻四肢兩胸背虛腫
沈香木香薰陸香鷄舌香(别研各三分)麝香(研一)
(錢)白薇(三分)枳實(麩炒)麻黃(去根節)防風(去叉)萎蕤秦艽
(去苗土)獨活(去蘆頭)甘草(炙各半兩)
右除五香别搗外粗搗篩每服三錢用水一盞煎至
七分去滓下五香末一錢再煎令沸温服食前臨
卧日三服
治傷寒餘熱不退(論)
夫傷寒病其人已經發汗吐下或服藥已後而脈洪大
實數腹内脹滿小便赤黃大便難或煩或渴面色變赤
此為蔵有結熱故也傷寒後餘熱不解者盖隂陽未和
邪氣未盡摶留經絡藴而生熱潮作如瘧鼻衂煩躁面
赤目黃腹滿小便不利大便乾澀或即譫言渴欲水飲
脈沈數者當以裏症求之脈若但浮者當消息治其外
(又云下之而熱不退者盖病人脈微而濇為醫所病大發其汗使陽氣微細大下之後隂氣弱其人亡血病當)
(惡寒後乃發熱無休止時盖陽微則惡寒隂弱則發熱陽微惡寒四逆湯主之隂弱發熱為内熱葶藶苦酒湯)
(主之大抵傷寒八日已上大發熱者此為難治仲景云脈隂陽俱虛熱不止者死又有醫人多用丸子藥下之)
(身熱不住微煩者梔子乾薑湯主之傷寒五六日大下之後不去心中結痛者未欲解也梔子湯主之)
方
犀角散治傷寒餘熱不退心神煩躁
犀角屑木通(剉各三分)黃芩土瓜根龍膽(去蘆頭各)
(一兩)川朴(半兩)
右粗搗篩每服四錢以水一中盞去滓不計時候温
服
柴胡散(出聖惠方)治傷寒餘熱不退發渴煩燥胸膈氣滯不
思飲食
柴胡(去苗)川大黃(剉研微炒)枳殼(麩炒微炙去穰)鼈甲(去裙襕塗醋炙令黃)
㯽榔人參(去蘆頭)木香子芩赤芍藥赤茯
苓紫苑(去苗已上各三分)犀角屑甘草(炙微赤剉各半兩)桑
根白皮(一兩剉)
右粗搗篩每服四錢水一中盞入生薑半分煎至六
分去滓不計時候温服
葳蕤散(出聖惠方)治傷寒十日已上餘熱不解時發增寒
葳蕤柴胡(去苗)桑根白皮(剉各一兩)羚羊角屑川朴
硝(各三分)甘草(半兩炙微赤剉)石膏(二兩)厚朴(三分去粗皮塗生姜汁炙香熟)
肉桂(半兩去粗皮)
右粗搗篩每服四錢水一中盞入生薑半分煎六分
去滓不計時候温服
知母散(出聖惠方)治傷寒已汗下後餘熱未退頭痛口乾煩
燥
知母&KR0797;&KR0803;根麥門冬(去心各一兩)甘草(半兩炙微赤剉)石
膏(一兩)
右粗搗篩每服四錢水一中盞入生薑半分粳米五
十粒竹葉二七片煎六分去滓不拘時温服
梔子湯(出聖惠方)治傷寒五六日大下之後餘熱不去心中
結痛(方見本門傷寒後不得眠類梔子䜴湯但加生薑半分煎)
人參散(出聖惠方)治傷寒發汗大下之後餘熱不去心中多
煩
人參(一兩去蘆頭)陳橘皮(湯浸去白穰焙)麥門冬(去心)梔子仁茯
神(各半兩)
右粗搗篩每服四錢水一中盞煎六分去滓不計時
候温服
茵蔯散(出聖惠方)治傷寒後餘熱在心恍惚多驚不得眠睡
茵蔯梔子仁赤芍藥生乾地黃(各三分)犀角
屑(半兩)麥門冬(去心)茯神(各一兩)甘草(一分炙微赤剉)
右粗搗篩每服四錢水一中盞入生薑半分青竹葉
二七片煎六分去滓不計時候温服
黃芩丸(出聖惠方)治傷寒後餘熱不退口乾煩燥
黃芩梔子仁川大黃(剉碎微炒)鐵粉(已上各二兩)甘草
(半兩炙微赤剉)
右為細末煉蜜和丸如梧桐子大不計時候温水下
二十丸
龍膽丸(出聖惠方)治傷寒後餘熱在於胸中煩渴悶亂
龍膽(去蘆頭)青葙子(各一兩)黃芩梔子仁苦參(剉各)
(半兩)&KR0797;&KR0803;根(半兩)升麻黃蘖(剉各三分)
右為細末煉蜜和搗三百杵丸如梧桐子大不計時
候温水下三十丸
麻黃湯(出聖濟總錄)治傷寒後餘熱脈浮者
麻黃(去根節煎掠去沬焙)芍藥甘草(炙令微赤剉各一兩)桂(去粗皮)細
辛(去苖葉各半兩)
右粗搗篩每服五錢以水一盞半煎取八分去滓温服日三
葛根湯(出聖濟總錄)治傷寒及天行後頭痛餘熱不解
葛根(剉)柴胡(去苖各一兩)芍藥黃芩(去黑心)甘草(炙剉)桂
(去粗皮各半兩)麻黃(去根節掠去沫焙三分)
右粗搗篩每服五錢水一盞半棗二枚劈煎至六分
去滓不計時候温服
葛根湯(出聖濟總錄)治傷寒後餘熱不除及寒熱頭重體痛
表症尚未罷
葛根芍藥白茯苓(去黑皮)黃芩(去黑心)烏頭(炮製去皮)
(臍)芎藭(各一兩)梔子仁(半兩)
右㕮咀如麻豆大每服五錢水一盞半入豉三七粒
煎至七分去滓温服
茯苓湯(出聖濟總錄)治傷寒後餘熱不退心神煩躁
赤茯苓(去黑皮一兩半)人參(一分)甘草(炙剉半兩)
右粗搗篩每服三錢用水一盞煎至七分去滓不拘時温服
茯苓湯(出聖濟總錄)治傷寒餘熱不除及四肢拘急痛胸膈
不利嘔逆不思飲食
赤茯苓(去黑皮)柴胡(去苗)枳殼(去穣麩炒)桑根白皮(剉各半兩)麥
門冬(去心焙半兩)葛根(剉三分)甘草(剉半兩炙)肉桂(去粗皮)人參
(各一兩)
右粗搗篩每服三錢水一盞生薑三片大棗二枚劈
煎至七分去滓温服
葛根人參湯(出聖濟總錄)治傷寒發汗及吐下後餘熱不退
頭痛滿悶口乾
葛根(剉一兩)人參(一兩)麥門冬(去心焙半兩)黃芩(去黑心半兩)黃
耆(剉一兩)地骨皮石膏(碎各半兩)
右粗搗篩每服五錢用水一盞半煎至八分去滓温
服
萎蕤湯(出聖濟總錄)治傷寒數日餘熱不解時發寒熱
萎蕤柴胡(去苗)羚羊角(鎊各半兩)石膏(碎半兩)
右粗搗篩每服五錢水一盞半煎至八分去滓不計
時候温服
人參湯(出聖濟總錄)治傷寒後餘熱不退
人參(一兩)知母(一分)甘草(炙剉)黃芩(去黑心)石膏(碎各半兩)
右粗搗篩每服三錢水一盞入竹葉粳米各少許同
煎至七分去滓不計時候温服
柴胡湯(出聖濟總錄)治傷寒後餘毒不解頰赤口乾四肢煩
熱
柴胡(去苗)茵蔯蒿甘草(炙剉)人參(各一兩)大黃(剉炒半兩)
右粗搗篩每服三錢水一盞小麥五十粒同煎七分
去滓温服不拘時候
返魂丹(出衛生家寳方)治傷寒後餘熱在心譫言妄語甚者顛
狂如失心狀但是一切心疾服之無不尅效
新羅人參(一兩)硃砂(半兩)酸棗仁(一兩湯浸去皮取仁焙乾净秤)
右先將人參為末别研硃砂極細和之酸棗仁焙急
研入藥勿羅獖猪心血圓如桐子大參湯下二
十圓日三服後略卧少時
玄參散(出王氏博濟方)治汗後餘熱未解
川大黃玄參朴硝白藥子(各半兩)甘草(二分)
右件五味同為末每服一錢水一盞煎至八分放冷
服再服差
退黃散(出王氏博濟方)治汗後餘毒未解皮膚黃色
石膏牙硝川大黃山梔子紅雪甘草
(各等分)
右件六味同為末每服一錢水一盞入寒石末少許
同煎至八分温服立效
普濟方卷一百四十
