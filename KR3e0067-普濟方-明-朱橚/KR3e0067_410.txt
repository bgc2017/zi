普濟方卷四百十明周王朱橚撰
鍼灸門
論灸之名
黃帝問岐伯曰余聞九鍼之名上應天地四時陰陽願
聞其方傳於後代岐伯對曰九針者一曰鑱針二曰圓
針三曰鍉針四曰鋒針五曰䤵針六曰圓利針七曰毫
針八曰長針九曰大針此是九針之名九針所應一天
二地三人四時五音六律七星八風九野人之身形亦
應之也鍼各有所宜人皮應天人肉應地人脈應人人筋
應四時人聲應音人陰陽合氣應律人齒面目應星人
出入氣應風人九竅三百六十五絡應九野故一針皮
二針肉三針脈四針筋五針骨六針調陰陽七針益精
八針除風九針通九竅除三百六十五節氣此之謂各
有所主也黃帝問曰人生有形不離隂陽天地合其别
為九野分為四時月有大小日有短長萬物並至不可
勝量虚實呿吟敢問其方岐伯曰木得金而伐火得水
而滅土得木而健金得火而缺水得土而絶萬物盡然
不可勝竭故針有懸布天下者五黔首共餘食莫之知
也一曰治神二曰知養身三曰知毒藥為真四曰制砭
石小大五曰知腑臟血氣之診五法俱立各有所先今
末世之刺也虚者實之滿者泄之此皆衆工所共知也若
夫法天則地隨應而動和之者若響隨之者若影道無
鬼神獨來獨往黃帝曰願聞其道岐伯曰凡刺之真必
先治神五藏已定九候已偹乃後存針衆脉不見衆凶
弗聞外内相得無所形先可玩往來乃施於人人有虚
實五虚勿近五實勿遠至其當發間不容瞚手動若務
針耀而勻静意視義觀適之變是謂冥冥莫知其形見
其烏烏見其稷稷從見其飛不知其誰伏如横弩起如
發機黃帝曰何如而虚何如而實岐伯曰刺虚者須其
實刺實者須其虚也經氣以至慎守勿失淺深在志遠
近若一如臨深淵如握虎神無營於衆物今列孔穴圖
經於後者也
論三陽三隂經脉
夫黃帝正經者是先聖之遺教乃後人之令範是以先
明流注孔穴麻指的其原若或苟從異說恐乖正理之
言其十二經脉者皆有俞原足陰陽之交會血氣之流
通外營指節内連臟腑故經云手三陽之脉從手至頭
手三隂之脉從手至胷足三陽之脉從足至頭足三隂
之脉從足至胸是謂日夜循環隂陽會合又曰春夏刺
淺秋冬刺深緣春夏陽氣在上人氣亦在上故當淺取
之秋冬陽氣在下人氣亦在下故當深取之足以春夏
各致一隂秋冬各致一陽者也然春夏温必致一隂者
初下針沉之至腎肝之部得氣乃引致之隂也秋冬寒
必致一陽者乃初内針淺而浮之至心肺之部得氣而
内之陽也是謂春夏必致一隂秋冬必致一陽者也凡
孔穴流注所出為井所流為榮所注為俞所過為原所
行為經所入為合此針之大法也春刺井夏刺榮季夏
刺俞秋刺經冬刺合也
肺出少商為井手太隂脉也流於魚際為榮注於大淵
為俞過於列缺為原行於經渠為經入於尺澤為合
心出少衝為井手少隂脉也流於少府為榮注於神門
為俞過於通里為原行於靈道為經入於少海為合
心包絡脉手厥隂之脉也出於中衝為井流於勞宫為
榮注於大陵為俞過於内關為原行於間使為經入於
曲澤為合大腸出於商陽為井手陽明脉也流於二
間為榮注於三間為俞過於合谷為原行於陽谿為經
入於曲池為合三焦出於關衝為井手少陽脉也流
於腋門為榮注於中渚為俞過於陽池為原行於支溝
為經入於天井為合小腸出少澤為井手太陽脉也
流於前谷為榮注於後谿為俞過於腕骨為原行於陽
谷為經入於小海為合足三隂三陽穴流注者胃
出厲兊為井足陽明脉也流於内庭為榮注於陷谷為
俞過於衝陽為原行於解谿為經入於三里為合膽
出竅隂為井足少陽脉也流於俠谿為榮注於臨泣為
俞過於邱墟為原行於陽輔為經入於陽陵泉為合
膀胱出於至隂為井足太陽脉也流於通谷為榮注於
束骨為俞過於京骨為原行於崑崙為經入於委中為
合脾出隠白為井足太隂脉也流於大都為榮注於
太白為俞過於公孫為原行於商邱為經入於陰陵泉
為合肝出大敦為井足厥隂脉也流於行間為榮注
於太衝為俞過於中都為原行於中封為經入於曲泉
為合腎出湧泉為井足少隂脉也流於然谷為榮注
於太谿為俞過於水泉為原行於復溜為經入於隂谷
為合也
論虚實補瀉
夫能知迎隨之理可令調氣調氣知方者必在隂陽然
所謂迎隨者知榮衛之流行經脉之往來也隨其逆順
而取之故曰迎隨調氣之方必在隂陽者知其内外表
裏隨其隂陽而調之故曰調氣之方必在隂陽者也夫
用鍼刺者須明其孔穴虚實補瀉送堅付軟以急隨緩
榮衞常行勿失其理故經云虚則補之實則瀉之不虚
不實以經取之然虚者補其母實者瀉其子當先補而
後瀉不實不虚以經取之者然是正經自生其病不中
他邪當自取其經故言以經取之又云刺榮無傷於衛
刺衛無傷於榮然針陽者卧針而刺之刺隂者先以左
手捻按所針榮俞之處候氣散乃内針是謂刺榮無傷
於衛刺衛無傷於榮也又云東方實西方虚瀉南方
補北方者然是金木水火土當互相平也緣東方木西
方金木欲實金當平之土欲實木當平之金欲實火當
平之水欲實土當平之東方者肝也則知肝實西方者
肺也則知肺虚瀉南方補北方者南方火火者木之子
也北方水水者木之母也水勝火子能令母實母能令子
虚故瀉火補水欲令金不得平木也經言不能治其虚
何問其餘此之謂也
論下針分寸
夫言氣實者熱氣虚者寒也針實者以右手持針左手
捻按開針穴以瀉之針虚者以左手閉針穴以補之補瀉
之時與氣開闔相應是謂針容一豆補瀉之理也又
云虚者徐而疾實者疾而徐徐即是瀉疾即是補補瀉
之法一依此也下針之時捏取穴置針於榮上三十六
息以左手搯穴令定法其地不動右手持針象其天而
運轉也於此三十六息然定得針右手存意捻針左手
捏穴可重五兩已來計其針如轉如不轉徐徐下之若
覺痛即可重二兩若不覺以輕下之入榮至衛至疾得
氣如有魚食釣即得其病氣也量其輕重以經取之名
曰疾徐者至病即得氣欲出針時子午緩緩而出令引
病氣不絶名曰徐也既引氣多一向無補名之曰瀉問
曰凡下針時若何是好荅曰徐徐下之堅持為實凡下
針先須持針堅得安穏不用飽食亦不用空肚欲患人
欲針針者有乘車來者有步行來者如人行十里許須
令坐息安神定氣乘車者如人行三里許患人嘿嘿而
不言安大坐候氣脉安定乃可下針又云夫針之者
不離身心口如㘅索目欲内視消息氣而不得安行針
針入一分知天地之氣針入二分知呼吸之氣針入三
分知逆順之氣針皮毛者無傷肌肉針肌肉者無傷筋
脉針筋脉者無傷骨髓針骨髓者無傷諸絡東方甲乙
木主人筋膜南方丙丁火主人血脉西方庚辛金主人
皮毛北方壬癸水主人骨髓中央戊己土主人肌肉針
傷筋膜者令人愕視失魂針傷血脉者令人煩亂針傷
皮毛者令人上氣失魂針傷骨髓者令人呻吟失志針
傷肌肉者令人四肢不收失智也刺若中心一日死刺
若中肝五日死刺若中腎六日死刺若中肺三日死刺
若中脾十日死刺若中膽一日半死又云無刺大醉
無刺大怒無刺大勞無刺大飽無刺大飢無刺大渴無
刺大驚已上古之深誡也
氣血問答
黃帝問曰十二經中氣血多少可得聞乎岐伯對曰其
可度量者中度也以經水應十二經脉也谿谷遠近深
淺氣血多少各不同其治以鍼灸各調其氣血合而刺
之補虚瀉實皆須盡知其部分也
肝足厥隂經少氣多血心手少隂經少血多氣
脾足太隂經少血多氣肺手太隂經少血多氣
腎足少隂經少血多氣膽足少陽經少血多氣
小腸手太陽經多血少氣胃足陽明經多血多氣
大腸手陽明經多血多氣膀胱足太陽經多血少氣
心包絡手厥隂經多血少氣三焦手少陽經多氣少血
視其部中浮經其色多青則痛多黑則風痺黃赤則熱
多白則寒五色皆見寒熱也感虚則留於筋骨之間寒
多則筋攣骨痛熱多則骨消筋緩也
經脉統論
經脉者其氣始從中焦注手太隂陽明陽明注足陽明
太隂太隂注手少隂太陽太陽注足太陽少隂少隂注
手心主手厥隂少陽少陽注足少陽厥隂厥隂後會於中
焦注手太隂此榮氣之序也榮氣之行常循其經周身
之度一十六丈二尺一日一夜行八百一十丈計五十
度周於身衛氣則不循其經焉晝則行陽夜行於隂行
陽者行諸經行隂者行諸臟凡刺之道須候衛氣所在
然後迎隨以明補瀉然榮衛之行未始相從則氣血之
分亦各有在一脉之間有所謂是動者有所謂所生病
者此氣血之異也經曰刺榮無傷衛刺衛無傷榮鍼陽
者卧鍼而刺之鍼隂者攝按氣散而内鍼兹其要妙榮
衛之外有浮絡者有經筋者又有别絡者其生病各不
同刺法亦宜有異焉刺齊論所謂刺骨無傷筋刺筋無
傷肉刺肉無傷脉刺脉無傷皮刺皮無傷肉刺肉無傷
筋刺筋無傷骨是也知此乃知淺深之齊氣血之分故
十二經立其常五十五絡通其變邪在經則巨刺邪在
絡則繆刺邪在榮則調之血邪在衛則調之氣邪在筋
則劫刺之然後原九鍼之宜行十二刺之節明五變之
理審其部分刺道思過半矣今於逐脉之下載其經穴
與其病證兼及浮絡經筋之病共為一編竅穴雖同而
淺深各有部分在用鍼者以意審之
骨度統論
凡用鍼當先明骨節骨節既定然後分别經絡所在度
以身寸以明孔穴為施刺灸觀病在或淺或深若在皮
毛若在血脉是動者治其氣所生病者治其血在浮絡
之血在筋者以燔鍼劫刺之有餘則瀉不足則補不盛
不虚以經取之治之大體也然人身骨本之數三百六
十有五以應一朞之日骨節所在大小長短廣狹厚薄
或隠或顯有勢有體無體有腋無腋皆有定體實刺法
之先務也内經俱載但有骨空去處其骨度之說徒有
其名未載其法至於三百六十之數因亦泯然使用鍼
之人妄意腧穴不知骨節本原徒為鍼灸未得其法枉
傷肌肉良可惜也今摭自古醫經有骨度之數析骨之
論凡三百六十五骨之法以此論骨骼其庶矣故著於
篇以冠鍼法之首云
離合真邪說
古有離合真邪云者蓋聖人欲使其真邪相離而勿合
之謂也若邪入於真則真受其蠧而不遂其純一之真
真之不遂則其所為真也罹害有不可言者其被乎邪
則邪竊其柄而肆其横逆邪既肆其横則其邪之為患
復可勝言哉嗚呼真邪之不可合也如此胡為真胡為
邪真之為言也天理流行賦與萬物得以為生者皆真
也聖人保之如持盈滿邪之為言也天地間非四時五
行之正氣而差臻迭至者皆邪也聖人避之猶避矢石
其防微杜漸之嚴如是者淵乎旨哉蓋真立則邪退邪
厲則真淺邪固可除真尤宜養養之道無須異求但飲
食男女節之以限風寒暑濕禦之以時復能實慈恕以
愛人虚中懷以應物念慮必為之方舉止必為之敬如
斯内外交養周備則吾之生不求生而生無期壽而壽
矣不然攝養或少不嚴則六邪乘隙競入諸疾交生衆
害並作則吾生之真所與存者有幾故聖人憂之為揆
度權衡機宜所在示之以尅邪之方使屏之如雪汙受
刺而無遺者以此古人有云植德務滋除惡務盡亦此
意也然去邪之方經所具存再拜遺銓敬為節錄
手足三隂三陽表裏支干配合(係晝夜百刻十二時定體圖說)
手太隂肺經配手陽明大腸經相為表裏立手為上
手太隂肺經五穴為隂穴大指内側角起少商魚際
太淵經渠尺澤肺屬金在支為未在干為辛手陽
明大腸經六穴為陽穴從大指次指内側角起商陽
二間三間合谷陽谿曲池大腸屬金在支為卯在干
為庚此之謂隂陽表裏支干配合也
手厥隂心包絡經配手少陽三焦經相為表裏立手為中
手厥隂心包絡經五穴為隂穴從中指之端起中衝
勞宫太陵間使曲澤心包屬火在支為己在干為乙
手少陽三焦經六穴為陽穴從小指之端去爪甲
角起關衝液門中渚陽池支溝天井三焦屬火在
支為寅在干為甲此之謂隂陽表裏支干配合也
手少隂心經配手太陽小腸經相為表裏立手為下
手少隂五穴為隂穴從小指内側角起少衝少府神
門靈道少海心屬火在支為午在干為丁手太陽
小腸經六穴為陽穴從小指之端去爪甲分起少澤
前谷後谿腕骨陽谷小海小腸屬火在支為辰在干
為丙此之謂隂陽表裏支干配合也
足厥隂肝之經配足少陽膽經相為表裏
足厥隂肝經上内踝八寸交出太隂之後此所謂交
經五穴為隂穴從足大指端大敦行間大衝中封曲
泉肝屬木在支為亥在干為乙足少陽膽經六穴
為陽穴從小指次指之端起隂竅夾谿臨泣邱墟陽輔
陽陵泉膽屬木在支為申在干為甲此之謂表裏隂
陽支干配合也
足太隂脾經配足陽明胃經相為表裏
足太隂脾經却交入厥隂之前五穴為隂穴從大指
内側端起隠白大都太白商邱隂陵泉脾屬土在支
為丑在干為巳足陽明胃經六穴為陽穴從足大
指次指之端起厲兊内庭陷谷衝陽解谿三里胃屬
土在支為酉在干為戊此之謂隂陽表裏支干相配
合也
足少隂腎經配足太陽膀胱經相為表裏
足少隂腎經五穴為隂穴從足心陷中起涌泉然谷
大谿復溜隂谷腎屬水在支為子在干為癸足太
陽膀胱經六穴為陽穴從小指外側起至隂通谷束
骨京骨崑崙委中膀胱屬水在支為戌在肝為壬此
之謂隂陽表裏支干相配合也
此手足三隂三陽十二經六十六穴井榮腧經合配
金木水火土經絡流注或交或正表裏内外支干配
合諸家鍼經圖說分析講解故從而述其大槩質之
於先生而證之力所不逮理所未同復被教誨指訣
僅得泮然冰釋沛然川决胷臆有學問幸不致自相
矛盾凡刺孔穴名有所據經絡究所係疾證日辰禁
忌虚實補瀉不可不察深明經之分孔穴所在如此
者百無一殆
手少陽三焦經手厥隂心包絡經直說
手少陽三焦經諸陽氣之父屬腑
手厥隂心包絡經隂血之母屬臟
絡說
絡一十有五有横絡有經絡一萬八千有孫絡不知
其紀
絡穴說
絡穴正在兩經中間假令立身又手取之大指次指端
盡處手腕後高骨縫列缺是也内為手太隂肺經外手
陽明大腸經列缺邪交兩經之中若刺絡穴表裏皆治
他皆倣此
絡穴辨
流注六十穴内無此一十五絡穴一十二經每經絡各
有一絡穴外有三絡穴陽蹻絡在足太陽經隂蹻絡在
足少隂經脾之大絡在足太隂經此一十五絡穴之辨
也
交經辨
足厥隂肝經上内踝八寸交出足太隂脾經之後足太
隂脾經却交出足厥隂肝經之前
竇太師鍼灸法
流注八穴
交經八穴者鍼道之要也然不知郭氏之所術但序云
乃少室隠者之所傳也近代往往用之彌驗予少時嘗
得其本於山人宋子華子華以此術行於河淮間四十
年起危篤患隨手應者豈勝數哉予嗜此術亦何啻伯
倫之嗜酒也第恨斯學之初心術未常手法未成而兵
火荐至家藏圖籍與其的本悉亡之今十五年矣切求
而莫之獲近日得之於銅堂碑字王氏家其本悉如舊
家所藏但一二字訛及味之亦無所害矣予復試此一
一精曉疾莫不瘳苟診視之明俾上下合而攻之如會
王師擒微姦捕細盗雖有不獲者寡矣噫神乎哉是術也
今得之亦天之厚予於是者多矣然予之所嗜非欲以藉
此而私已之為也蓋欲以民生舉無痒癎疾痛痼羸殘瘵
之苦而為之也惟學者亦嗜是焉如是非予之所敢知也
八穴交會
公孫(通衝脈)合於胷心胃
内關(通隂維)
臨泣(通帶脈)合於目銳眥(耳後頰頸肩缺盆胷膈)
外關(通陽維)
後谿(通督脉)合於内眥頸(頂耳戸衝膊小腸膀胱)
申脈(通陽蹻)
列缺(通任脈)合於肺糸喉嚨胷膈
照海(通隂蹻)
定八穴所在
公孫二穴足太隂脾之經在足大指内側本節後一寸
陷中令病人坐踡兩足底相對取之合内關穴
内關二穴手厥隂心之經在手掌後二寸令病人穏坐
仰手取之獨會
臨泣二穴足少陽膽之經在足小指次指本節後一寸陷中
一云去俠谿一寸五分令病人垂足取之亦合於外關
外關二穴手少陽三焦經在手腕後二寸别起心主令
病人穏坐覆手取之獨會
後谿二穴手太陽小腸之經在手小指外側本節後陷
中令病人穏坐覆手取之合申脈
申脈二穴足太陽膀胱經在足外踝下赤白肉䧟中令
病人垂脚坐取之側卧取亦得合於後谿穴
照海二穴足少隂腎之經在足内踝下赤白肉際陷中
令病人穏坐足底相對取之合列缺
列缺二穴手太隂肺之經在腕後一寸半兩手相乂指
頭盡處筋骨罅間是合照海
八孫穴計治二十七證
九種心痛心胃痰膈涎悶心胃
臍腹痛并脹三焦胃脇肋疼痛心胃
産後血迷心主胎衣不下小腸胃
泄瀉不止大腸胃痃氣疼痛心胃
裏急後重大腸三焦傷寒結胷小腸心
水膈酒痰肝胃中滿不快反胃嘔吐胃
腹脇脹滿痛脾胃腸風下血大腸包絡
大人小兒脫肛不收屬大腸肺
氣膈心肺食膈不下胃脾
食積疼痛胃脾癖氣并小兒食癖小腸心主
兒枕痛小腸三焦酒癖胃三焦
腹鳴小腸胃血刺痛肝脾大腸胃
小兒脾瀉脾腎瀉腹痛胷中刺痛心
瘧疾心痛心包絡
右件病證公孫悉主之先取公孫後取内關(秋冬一寸春夏七分灸七壯)
内關二穴主治二十五證
心胷痞滿肝胃吐逆不定脾胃
中滿不快心胃傷寒不觧心主
胷滿痰膈肺心腹痛胃
泄瀉滑腸大腸酒痰膈痛心主
米穀不化胃横竪痃氣肝胃
小兒脫肛大腸肺九種心痛心主胃
脇肋痛肝膽婦人血刺痛肝
腸鳴大腸積塊痛肝脾
男子酒癖脾肺水膈并心下痞痛脾胃
氣膈不下食胃心肺腹肋脹痛脾胃心主
腸風下血大腸傷寒結胷胃
裏急後重小腸食膈不下食心主胃
瘧疾寒熱
右件病證内關悉主之(秋冬針一寸半春夏針入一寸灸二十壯)
臨泣穴主治二十五證
足跌腫痛胃手足麻小腸三焦
手指戰掉肝心主赤眼并冷淚膀胱
咽喉腫痛三焦手足攣急肝腎
脇肋痛膽牙齒痛胃大腸
手足發熱胃心主觧利傷寒膀胱
腿胯痛膽脚膝腫痛胃肝
四肢不遂膽頭風腫膀胱
頭項腫膀胱浮風搔痒肺
身體腫腎胃身體麻肝脾
頭目眩暈膀胱筋攣骨痺肝胃
頰腮痛大腸雷頭風膽
眼目腫痛肝心中風手足不舉腎
耳聾腎膽
右件病證臨泣悉主之先取臨泣後取外關(秋冬五七分春壯夏五分灸五七)
外關二穴主治二十七證
肢節腫痛脾臂膊冷痛三焦
鼻衂肺手足發熱三焦
手指節痛不能屈三焦眉稜中痛膀胱
手足疼痛胃産後惡風腎胃
傷寒自汗胃肺頭風膀胱
四肢不遂膽胃筋骨疼痛肝胃
迎風淚出肝目赤疼痛肝心
腰背腫疼腎手足麻痛并無力胃
眼腫心頭風掉眩痛膀胱
傷寒表熱膀胱破傷風胃
手臂痛大腸三焦頭項痛小腸
盜汗心主目翳或隠澁肝
産後身腫胃腎腰胯痛腎
雷頭風膽
右件病證外關悉主之(秋冬一寸半春夏一寸灸二七壯)
後谿二穴主治二十四證
手足攣急肝手足顫掉肝三焦
頭風痛三焦膀胱傷寒不觧膀胱
盜汗不止肺心中風不語經絡肝
牙齒痛胃大腸癲癎吐沫胃
腰背強痛腎筋骨痛肝胃
咽喉閉寒腎肺胃顋頰腫痛胃小腸
傷寒項強或痛膀胱膝脛腫痛腎
手足麻胃眼赤腫肝心
傷寒頭痛膀胱表汗不出肺胃
衝風淚下肝膽破傷風眩肝
産後汗出惡風肺喉痺腎肝
脚膝腿痛胃手麻痺大腸
右件病證後谿悉主之先取後谿後取申脉(秋冬五分春夏三分灸五七壯)
申脉二穴主治二十五證
腰背強痛膀胱肢節煩痛腎肝
手足不遂胃膽傷寒頭痛膀胱
身體腫滿胃頭面自汗胃
癲癎肝目赤腫痛膀胱
傷風自汗胃頭風痒痛膽
眉稜痛膀胱雷頭風膽
手臂痛大腸臂冷三焦
産後自汗腎鼻衂肺
破傷風肝肢節腫痛腎肝
腿膝腫痛胃耳聾腎
手足麻膽吹奶胃
洗頭風膀胱手足攣肝腎
産後惡風腎
右件病證申脉穴悉主之先取申脉後取後谿(秋冬一寸春夏八分灸七壯)
列缺穴主治三十一證
寒痛泄瀉脾婦人血積痛或敗血肝
咽喉腫痛胃胎死不出及衣不下肝
牙齒腫痛胃大腸小腸氣撮痛小腸
脇癖痛肝肺吐唾膿血肺
咳嗽寒痰肺痃氣胃
食噎不下胃臍腹撮痛脾
心腹痛脾腸鳴下痢大腸
痔痒痛漏血大陽腹痛瀉痢脾
産後腰痛腎肝産後發狂心
産後不語心包絡米穀不化脾腎
男子酒癖胃肝乳癰腫痛胃
婦人血塊肝腎温瘧不瘥膽
吐逆不止脾胃小便下血小腸
小便不通膀胱大便閟塞大腸
大便膿血大腸胷膈痛痞心胃
諸積聚痰膈心胃
右件病證列缺悉主之先取列缺後取照海(秋冬五分春夏三分灸三壯)
照海穴主治二十九證
喉嚨閉塞胃小腹冷痛腎肝
小便淋澁並不通膀胱婦人血暈肺腎
膀胱氣痛膀胱胎衣不下腎
臍腹痛脾小腸脹滿小腸
腸癖下血大腸飲食不納反胃吐食胃
男子癖并酒積肺肝腸鳴下痢腹痛大陽
中滿不快胃食不化胃
婦人血積腎心主兒枕痛胃肝
難産腎肝洩瀉脾
嘔吐胃酒積脾
痃氣胃氣塊脾肝腎
酒痺胃肝氣膈心主
大便不通大腸食勞黃脾胃
腸風痒大腸癖痛肝肺
足熱厥心主
右件病證照海悉主之先取照海後取列缺(秋冬一寸春夏五分灸九壯)
右法先刺主證之穴隨病左右上下所在取之仍循捫
導引按法袪除如病未已必求合穴未已則求之須要停
針待氣使上下相接快然失其所苦而後出鍼
論補瀉說
黃帝問邪氣在經其病如可取之柰何岐伯對曰邪之
在經如水得風波涌隴起其行脉中循循然其中手也
時大時小動無常處在隂與陽不可為度卒然逢人早
遏其路吸則納鍼無令氣忤静以久留無令邪布吸則
轉鍼以得氣為候故呼引鍼呼盡乃去大氣皆出故命
曰瀉帝又問曰不足者補之柰何對曰先必捫而循之
切而散之推而按之彈而怒之抓而下之通而取之外
引其門以閉其神呼盡納針静以久留以氣至為故如待
所貴不知日暮其氣已至適而自護候吸引鍼氣不得
出各在其處惟闔其門令神氣存大氣留止故命曰補
端效方曰古人云灸熨焫蒸助陽退隂方宜法異自
北南亨穴真灸當疾瘳蒸熨陽沖氣壯辛甘湯液内
外相應卒暴隂寒為病甚篤先賢哲知尚猶誡慎推
詳上世遺風垂範再思可矣
論邪入皮毛經絡風冷熱灸法
外臺秘要云素問岐伯曰夫邪之客於形必先入於皮
毛留而不去入於孫絡又留而不去入於經脉内連五
臟散於腸胃隂陽俱感五臟乃傷此邪之從皮毛而入
於五臓之决也如此則療其經今邪客於皮毛入於孫
絡留而不去閉塞不通不得入於經溢於大絡而生竒
病焉夫五臟六腑精靈之氣順脉而出附經而入終而
復始如環無端若越其數者則傷脉而損經變為異病
也岐伯曰凡欲療風則用火灸風性浮輕色或赤或
白痒多者風熱也寒性沉重色或青或黑痛多者寒也
濕性萎潤色黃鮮瘀痺多濕也此三種本同而末異也
風為百病之長邪賊之根一切衆病悉因風而起也
欲灸風者宜從少以至多也灸寒者宜從多以至少也
從少以至多者從三壯五壯七壯又從三十五十七
十壯名曰從少至多也從多以至少者從七十五十
三十又從七百五百三百名曰從多以至少也灸風者
不得一頓滿一百若不灸者亦可以蒸藥熨之灸寒濕
者不得一頓滿千若不灸亦可以蒸藥薰之風性浮輕
則易散故從少而至多也寒性沉重則難消故從多而
至少也
諸病在隂在陽并用鍼藥論
黃帝問於少師曰余聞人之生也有剛有柔有弱有強
有短有長有隂有陽願聞其方少師荅曰隂中有隂陽
中有陽審知隂陽刺之有方得病所始刺之有理謹度
病端與時相應内合於五臟六腑外合於筋骨皮膚故
内外皆有隂陽在内者五臟為隂六腑為陽在外者筋骨
為隂皮膚為陽故曰病在隂之隂者刺隂之榮輸(言五藏也)
榮者火也流者榮也一穴中有三說火者氣分也淺
也陽分也腑之出入也榮者隂也血也内也臟也當
除刺此腧者土也注也腧也亦一穴中三義三法土
者氣分也淺者陽分也腑之出入也此氣血交變之
大要也一言可通千萬也腧者隂也血也内也有
形質也謹當深刺此是為隂中之隂也
病在陽之陽者言六府也刺陽之合
陽之合者通言六府之中各有所入為此一穴乃
胃與癸腎也只合浮取中胃也用藥補以甘温瀉
以苦寒假令陽氣下陷入隂中當推而陽之
病在陽之隂者刺隂之經(筋與骨病也)
刺隂之經若筋骨之邪在是何布分誰家筋骨病
於何藏各藏穴中有經穴經者氣也肺主諸氣散
入五臟為五經潔古云動而不休曰經此天元之
正氣生萬物者也
病在隂之陽者刺絡脉(陽之陽者皮膚中見絡脉是也)
絡脉者竒邪也在五臟部分者為隂絡在六腑部
分者為陽絡繆刺論中說交經刺之宜三稜鍼出
血是其法也
病在陽者命曰風
此病在陽者言十二經受風也以高言氣分也故
身半以上風中之也用鍼當引而去之又曰散而
去之用藥以辛温發散通因通用又曰熱因熱用
是也
病在隂者命曰痺
身半以上濕中之也痺論曰飲食自倍腸胃乃傷
得之飲食勞倦脾胃氣虚而下溜運氣營氣不能
升降經營心肺也
隂陽俱病命曰風痺(言隂陽氣血俱病也)病有形而不痛者陽之類
也無形而痛者隂之類也無形而痛者其陽完而隂傷
急治其隂無攻其陽有形而不痛者隂完而陽傷急治其
陽無攻其隂隂陽俱動乍有形乍無形加以煩心命曰
隂勝其陽此謂不表不裏其形不久(隂陽俱動動者火也是陽之賊)
解云風寒傷形憂恐忿怒傷氣氣傷臟乃病臟寒
形乃應形風傷筋脉筋脉乃應此形氣内外之相
應也久痺不去於身視其血絡盡去其血
諸陽受氣於四肢諸隂受氣於五臟論
黃帝鍼經云凡刺之道畢於終始明知終始五臟為紀
隂陽定矣隂者主臓陽者主腑陽受氣於四末隂受氣
於五臟故瀉者迎之補者隨之知迎知隨氣可令和和
氣之方必通隂陽五臟為隂六腑為陽
足之三陽(胃膽膀胱之經)從元氣上至目(從九泉之下至卯在人身為目之二皆從)
(地出至卯也)
自子至卯一十二度半
手之三陽(三焦大腸小腸之經)上走手表(自開目時始行陽道二十五度此一十二度半)
自卯至午一十二度半
手之三隂(肺包絡心包絡兼之)從手下走入腹中(自陽臟也陽受氣於四末自天)
(下降行秋令是血領諸氣乃秋自天外也)
自午至酉一十二度半
足之三隂(脾腎肝之經)元氣從腹下走至足
自酉至子一十二度半
此諸陽臟之氣受領天上陽入於地藏道行冬令入於
地中滿溢不能容地之用及天之體左遷上走出天隂
氣上天寒涼是也故曰地以陽殺隂藏此之謂也到此
之際隂領著陽行便是隂血先行陽氣後行故曰寒勝
則浮乃隂之氣受於腹(一十二度半)故曰諸陽受氣於
四肢諸隂受氣於五臟此之謂也
已上論天元真氣一晝夜五十度周於身一刻行
八丈一尺一百三十五息二刻轉一周天二百七
十息行一十六丈三尺乃一萬三千五百息脉行
八百一十丈也非經血經水者也十二經水左遷
元氣右遷上上下下無有終始
夫天真元氣者遷推以五味營氣穀氣又為陽氣又為
少陽之氣奉滋養者也經云三隂上奉之者此也
六節藏象論
夫天食人以五氣地食人以五味五氣入鼻藏於心肺
上使五色脩明音聲能彰五味入口藏於腸胃味有所
藏以飬氣氣和而生津液津液相成神乃自生經脉别論
云食氣入胃濁氣歸心淫精於脉脉氣流經經氣歸肝
朝於百脉輸精於皮毛毛脉合精行氣於腑腑精神明留
於四臟歸於權衡以平氣口成寸飲入於胃遊溢精氣
上輸於脾脾氣散精上通於肺通調水道下輸膀胱水
精四布五經並行
此說營氣穀氣上升奉生者也上升於頭入手之
三陽三陽得之散之六腑六腑下行滋養五臟通
九竅利周身百脉也
諸經貫舌并取廉泉辨
黃帝鍼經曰手少隂之别名通理繫舌令是少隂之正
繫舌本是太隂之正貫舌本足太隂之脉散舌下足少
隂之脉夾舌本鍼經云足陽明之脉根於厲兊結於廉
泉一穴一名舌本在頷下結喉上治舌下腫難言縱涎
出口禁舌根急縮下食難刺瘧論云舌下兩脉者廉泉
也刺禁論云刺舌下脉太過血不止為瘖刺節真邪論
云取廉泉穴血變而止以明宜出血禁用氣鍼或問取
廉泉穴二說不同一說取頷下結喉上一說取舌下兩
脉何者為當荅曰舌本者乃舌根蔕也若取舌下兩脉
是取舌稍也舌標也此法誤也當取頷下者為當此舌
根也况足陽明之脉根於厲兊結於廉泉頷下乃足陽
明脉之所行也若取舌下兩脉非陽明經也戊與癸合
廉泉少隂也治涎下解辭云胃中熱上溢廉泉開故涎
下當出血以瀉胃中之熱又知非舌下之兩脉也頷下
喉嚨者為准矣脹論曰廉泉玉英者津液之道路也
辨陷下則灸
鍼經云陷下則灸之天地間無他惟隂與二氣而已
陽在外在上隂在内在下今言陷下者陽氣下陷入隂
血之中是隂反居其上而復其陽脉證俱見寒在外者
則灸之異論云北方之人宜灸焫也為冬寒太王伏陽
在内皆宜灸之以至理論則腎主臟臟陽氣在内冬三
月主閉藏是也若太過則病固宜灸焫此明陷入隂水
之中是也難經云熱病在内取陽之氣穴為陽陷入隂
中取陽氣通天之竅穴以火引火而導之此宜灸焫也
若將有病者一槩灸之豈不誤哉仲景云微數之脉慎
不可灸因火為邪則為煩逆追虚逐實血散脉中穴氣
雖微内攻有力焦骨傷筋血難復也又曰脉浮宜以汗
解因火灸之邪無從出因之而盛病從腰以下必重而
痺名火逆也脉浮熱甚而反灸之此為實實以虚治因
火而動必咽燥唾血又云身穴三百六十有五其三十
穴灸之有害七十九穴刺之為灾并中髓也(仲景倒地傷寒三十)
按明堂鍼經各條下所說禁忌明矣内經云脉之所見
邪之所在脉沉者邪氣在内脉浮者邪氣在表世醫只
知脉之說不知病證之禁忌若表見寒證身汗出身常
清數慓而寒不渴欲覆厚衣裳惡寒手足厥皮膚亁枯
其脉必沉細而遲但有一二證皆宜灸之陽氣下陷故
也若身熱惡熱時見躁又或面黃咽乾嗌乾口乾舌上
黃赤時渴咽嗌痛皆熱在外也但有一二證皆不宜灸
其脉必浮數或但數亦可灸灸之害立生若有鼻不聞
香臭鼻流清涕眼臉時痒或欠或嚏惡寒其脉必沉是
脉證相應也或輕手得弦緊者是隂伏其陽也雖面赤
亦宜灸不可拘於面赤色而禁之也便有腦痛惡寒者
雖面赤宜灸風府穴如帶偏腦痛更惡風者邪在少陽
宜灸風池兼灸風府然艾炷不宜大但如小麥粒一七
壯足矣若多艾炷大防損目
論五臟六腑治證
假令膽病善潔面青善怒得弦脉人病心下滿當刺膽
井如見善潔面青善怒脉又弦人病身熱當刺肝榮如
依前色脉人病體重節痛當刺膽俞如見善潔面青善
怒脉又弦人病喘咳寒熱當刺膽經如依前色脉又病
逆氣而洩當刺膽合餘經依例皆倣此假令脾病淋
溲難轉筋兼人病或心下滿或身熱或體重節痛或喘
咳或逆氣而泄依前刺之謂刺肝經諸穴也脉沉而弦
假令小腸經病面赤口亁喜笑或心下滿刺井或身
熱刺榮或體重節痛刺俞或喘欬寒熱刺經或逆氣而
泄刺合脉浮而洪假令心經病煩心心痛掌中熱噦
脉沉而洪或心下滿刺井或身熱刺榮或體重節痛刺
俞或喘欬寒熱刺經或逆而泄刺合假令胃經病面
黃善噫善思善味脉浮而緩依上法刺之假令脾經
病腹脹滿食不消怠墮嗜卧脉沉而緩依上法刺之
假令大腸經病面白善嚏悲愁不樂欲哭脉浮而濇依
上法刺之假令膀胱經病面黑善恐欠脉俱沉依上
法刺之假令腎經病泄如下重足脛寒而逆脉俱沉
依上法刺之
灸刺禁忌論
凡用灸刺當先别其所宜有偏宜刺者若天柱素體禾
髎肩真乳中周榮腹衰中衝隂陵泉條口犢鼻髀關申
脉中門承扶等三十一穴是也有偏宜灸者若絡却玉
枕承靈角孫神道膏肓會隂横骨青冷淵等一十六穴
是也其他並欲通行灸刺亦有不宜灸刺者皆有所禁
若神庭腦戶顱𩕄承泣膻中神闕氣衝五里三陽絡承
筋之類皆不可刺腦戶風府癋門承光素髎攢竹睛明
迎香頭維下關脊中心俞白環腧天牖人迎淵腋少商
經渠天府陽池五會陽關伏兔之類皆不可灸又有
鳩尾雖在可刺更宜精詳之石門雖在可刺在婦女則
為大禁肩髃本不禁灸亦不宜多灸四肢雖亦可灸在
法惟宜少灸此數者皆灸刺之先務不可不知也若不
當灸而灸不當刺而刺皆有所傷内經所為刺禁其法
曰刺頭中腦戶立死刺面中溜脉不幸為盲刺客主人
内陷及刺目上陷骨中脉為内漏而聾刺舌下中脉大
過血出不止為瘖刺缺盆中内陷氣泄令人喘欬逆刺
乳上中乳房為腫根食刺膺中陷中脉為喘逆仰息刺
腋下脇間内陷令人欬刺脊間中髓為傴刺臂太隂脉
出血多立死刺肘中内陷氣歸之為不屈伸刺手魚腹
内陷為腫刺氣街中脉血不出為腫鼠鼷刺少腹中膀
胱溺出令人少腹滿刺足少隂脉重虚出血為舌難刺
隂股中大脉血出不止死刺隂股下三寸内陷令人遺
溺刺膝臏出液為跛刺郄中大脉令人仆脫色刺關節
中液出不得屈伸刺腨腸内陷為腫刺跗上中大脉血
出不止死刺足下布絡中脉血不出為腫刺中五臟皆
死又有大禁二十五者即五里穴也所謂迎之五里中
道而止是也其次無刺大醉令人氣亂無刺大怒令人
逆氣故曰大醉無刺以刺無醉大怒無刺以刺無怒以
至大勞新飽大飢大渴大驚大恐皆在切禁若誤犯之
各有可救之理具於後云
竒經八脉論
論曰脉有竒常十二經者常脉也竒經八脉則不拘於
常故謂之竒經盖言人之氣血常行於十二經脉其諸
經滿溢則流入竒經焉竒經有八脉督脉督於後任脉
任於前夾任脉者衝脉能為諸脉之海陽維則維絡諸
陽隂維則維絡諸隂隂陽更相維持故諸經常調維脉
之外又有帶脉者束之猶帶也至於兩足蹻脉有隂有
陽陽蹻得諸太陽之别隂蹻本諸少隂之别譬猶聖人
圖設溝渠以備水潦斯無濫溢之患人有竒經亦若是
也今總集竒經八脉所發者氣穴去處共成一編
督脉督脉者起於小腹以下骨中央女子入繫廷孔
之端其絡循隂器合簒間繞簒後别繞臀至少隂與巨
陽中絡者合少隂上股内後廉貫脊屬腎與太陽起於
目内眥上額交巔上入絡腦還出别下項循肩髆内挾
脊抵腰中入循膂絡腎其男子循莖下至簒與女子等
其少腹直上者貫腹中央上貫心入喉上頥環脣上系
兩目之中此生病從少腹衝心而痛不得前後為衝疝
女子不孕癃痔遺尿嗌乾治在督脉督脉之别名曰長
強俠腎上項散上頭下當肩胛左右别走太陽入貫膂
實則脊強虚則頭重取之所别故難經曰督脉起於下
極之腧並於脊裏上至風府入屬於腦上巔循額至鼻
柱陽脉之海也此為病令人脊強反折督脉從頭循脊
骨入骶長四尺五寸凡二十七穴
任脉任脉者與衝脉皆起於胞中循脊裏為經絡之
海其浮而外者循腹上行會於咽喉别而絡唇口血氣
盛則肌肉熱血獨盛則滲灌皮膚生毫毛婦人有餘於
氣不足於血以其月事數下任衝並傷故也任衝之交
脉不營其口脣故髭鬚不生以任脉為病男子内結七
疝女子帶下瘕聚故難經曰任脉起於中極之下以上
毛際循腹裏上關元至咽喉上頥循面入目屬隂脉之
海也凡此任脉之行從胞中上注目長四尺五寸總二
十四穴
陽蹻脉陽蹻脉者起於跟中循外踝上行入風池其
為病也令人隂緩而陽急兩足蹻脉本太陽之别合於
太陽其氣上行氣并相還則為濡目氣不營則目不合
男子數其陽女子數其隂當數者為經不當數者為絡
也蹻脉長八尺所發之穴生於申脉以付陽為郄本於
僕參與少隂會於居髎又與手陽明會於肩髃及巨骨
又與手足太陽陽維會於臑俞與手足陽明會於地倉
又與手足陽明會於巨髎又與任脉足陽明會於承泣
以上為陽蹻脉之所發凡二十穴陽蹻脉病者宜刺之
隂蹻脉隂蹻脉者亦起於跟中循内踝上行至咽喉
交貫衝脉此為病者令人陽緩而隂急故曰蹻脉者少
隂之别别於然谷之後上内踝之上直上循隂股入隂
上循胷裏入缺盆上出人迎之前入鼻屬目内眥合於
太陽女子以之為經男子以之為絡兩足交脉長八尺
而隂蹻之郄在交信凡隂蹻脉病治在交信
衝脉衝脉者與任脉皆起胞中上循脊裏為經絡之
海浮而外者循腹上行會於咽喉而絡脣口故曰衝脉
者起於氣衝並足少隂之經俠臍上行至胷中為散此為
病令人氣逆裏急在難經則曰並足陽明之經以穴攷
之陽明之經俠臍左右各二寸而上行少隂之經俠臍
左右五分而上行鍼經所載衝脉與督脉同起於會隂
其在腹也行乎幽門通谷隂都石關商曲肓腧中注四
滿氣穴大赫横骨凡二十二穴皆足少隂之分也然則
衝脉並足少隂之經明矣
陽維脉陽維脉者維於陽其脉起於諸陽之會與隂
維皆維絡於身若不能相維故為病則悵然朱志溶溶不
能自收持其脉氣所發别於金門以陽交為郄與手足太
陽及蹻脉會于臑俞與手足少陽會於天窌又會於肩
井其在頭也與足少陽會於陽白上於本神及臨泣上
至正營循於腦空下至風池其與督脉會則在風府及
瘖門凡此陽維脉氣所發二十四穴也
隂維脉隂維脉者亦維絡於身溢畜不能環流灌溉
諸經者也隂維則維於隂其脉起於諸隂之交其病與
陽維同其脉氣所發者隂維之郄名曰築賓與足太隂
會於腹裏及大横又與足太隂厥隂會於府舍及期門
與任脉會於天突及廉泉天突在結喉下宛宛中廉泉
在舌本下凡此隂維脉氣所發共一十穴
帶脉帶脉者起於季脇迴身一周其為病也腰腹縱
容如囊水之狀其脉氣所發在季脇下一寸八分正名
帶脉謂其迴身一周如帶也又與足少陽會於維道凡
此帶脉所發共四穴也
熱病灸刺法論
黃帝治熱之穴五十九腧頭上五行五行謂督脉所過
者上星𩕄會前頂百會後頂共五穴為一行兩傍各一
行謂五處承光通天絡却玉枕各二共十穴又次兩傍
各一行謂臨泣目窗正營承靈腦空等各二共十穴凡
二十五穴以越諸陽之熱逆也大柱膺俞缺盆背腧此
八者以瀉胷中之熱也大柱屬足太陽膺腧即中府屬
手太隂缺盆在肩上屬手陽明背腧即風門熱府屬足
太陽氣街三里巨虚上下廉此八者以瀉胃中之熱也
八穴並屬足陽明經雲門髃骨委中髓空此八者以瀉
四時之熱也雲門係手足太陽髃骨即肩&KR0008;係手陽明
蹻脉之會委中膕中央係足太陽髓空即愈係督脉五
臟腧旁五此十者以瀉五臟之熱也謂魄戶神堂魂門
意舍志室等各二係足太陽經也右五十九穴者皆熱
之左右也故熱病則刺之又有刺熱之法肝熱則刺足
厥隂少陽心熱則刺手少隂太陽脾熱則刺足太隂陽
明肺熱則刺手太隂陽明腎熱則刺足少隂太陽凡熱
病未發但見赤色來皆熱診也在顔為心熱在頥為腎
熱在鼻為脾熱在左頰為肝熱在右頰為肺熱見赤色
當急刺之審其井榮經腧之分在隂則補陽瀉隂在陽
則補隂瀉陽刺熱之大法也熱穴之外别有遺法備載
於後
鍼經直說
踝中(腕骨是也)肩解(背後縫是也)手陽明大腸經
上柱骨(缺盆外横骨是也)䪼(顴外是也顴謂項骨也)足厥隂肝經
足跗(足面是也)脇(膝下是也)膕(屈心是也)
巔(頂心是也)人迎(氣顙上兩傍動脉是)股(大腿是也)
督脉(從人中入巔下項龍是也)足少陽膽經
頰車(寧車捲兩二穴是也)髀厭(膝下腿上節處是也)輔骨(腹外是也)
絶骨(外踝上是也)三毛(大指上三毛是也)馬刀挾癭(肐肘底肐&KR2923;是)
足少隂腎經
踹内(腿肚是也)痿厥(節弱是也)手少隂心經
銳骨(掌下節骨是也)手厥隂心包絡經
心包(包裏心之内是也)大動(心腫是也)手太隂肺經
胃口(後門是也)腋下臑内(臂節是也)足太陽膀胱經
髆(肩後是也)膂(脊内傍肉是也)髀樞(髆骨節是也)
足陽明胃經
頥後下廉(頥下周環是也)乳内廉(乳内中間是也)賁嚮腹脹(氣上撞是也)
上曰膺下曰胷骭骨(䯒骨是也)手少陽三焦經
膻中(胷乳之間是也)足太隂脾經
核骨(孤拐骨是也)䯒骨(脛足骨是也)得後(大便是也)
與氣(下氣是也)(若擬得與下氣注觧為說文理反害經意不可宗則王冰之解素問後之明者多有)
(議論取舍豈止二公焉)
竇漢卿鍼經氣血問荅
予問脉之理果是氣邪果是血邪荅曰氣血之波瀾身
體之橐籥此說特未契理脉者陌也䰟魄之生氣血之
府也天地之祖萬物之宗此說極有意味吾常擬此予
問經之理果何意邪荅曰經者氣血經歷之路也故曰
經予問身寸之寸擬何寸荅曰以中指大指相屈如環
内側文兩角為寸各隨大小取之手太隂經起自肺何
邪荅曰食入於胃輸精於脾播氣於肺此之謂也問曰
周身之穴各有兩如補瀉時只刺病所兩穴俱刺邪荅
曰不然隨病左右而補瀉之左則左補瀉右則右補瀉
問曰何為絡荅曰横者為絡絡穴一十有五門鍼經云
灸幾壯鍼訖而復灸何也荅曰鍼則鍼灸則灸若鍼而
弗灸若灸而弗鍼問曰榮衛之理果何為邪荅曰難經
云血為榮氣為衛榮行脉中衛行脉外問撚鍼之法有
左有右何謂之有左何謂之有右荅曰以大指次指相合
大指往上進謂之左大指往下退謂之右如内鍼時須
索一左一右
普濟方卷四百十
