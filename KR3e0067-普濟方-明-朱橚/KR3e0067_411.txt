普濟方卷四百十一明周王朱橚撰
鍼灸門
九鍼式
鑱鍼平半寸長一寸六分其頭大末銳其病熱在頭身宜
此
圓鍼其身圓鋒如卬形長一寸六分分肉氣滿宜此
鍉鍼鋒如黍粟之銳長三寸五分脉氣虚眇宜此
鋒鍼刃三隅長一寸六分瀉熱出血發泄痼病宜此
䤵鍼一名破針末如劔鋒廣二分半長四寸破癰腫出
膿血
圓利鍼尖如毫且圓且利中身小末大長一寸六分調
隂陽去暴痺
毫鍼法象毫尖如蚊䖟喙長一寸六分調經絡去疾病
長鍼鋒如利長七寸痺深居骨觧腰脊節腠之間者
燔鍼一名焠鍼長四寸風虚舍於骨觧皮膚之間者
煮鍼法
危氏方云用烏頭一兩去尖巴豆一兩硫黃麻黃各半
兩木鼈子十箇烏梅十箇同入甆石器内水煮一日洗
澤之再用止痛藥沒藥乳香當歸花蘂石各半兩又如
前水煮一日取出用皂角水洗再於犬肉内煮一日仍用
瓦屑打磨净端直松子油塗常近人氣為妙
折量取腧穴法
凡度周身孔穴遠近分寸以病人男左女右取手中指
第二節内度兩横文相去為一寸以薄竹片點量分寸
使用或有人手長身短或身長手短或人長胷腹短或
人短胷腹長揣穴尤宜用意凡穴不離分肉之間動脉
之中是谿谷之會以行榮衛以會大氣其經脉粗細狀
如細線但令當經而刺之依法補瀉即能愈疾矣明堂
定尺寸法云以八寸為一尺以八分為一寸緣人有長
短肥瘦不同取穴不准秦時扁鵲明堂經云取男左女
右手中指第一節為一寸緣人有身長手短有身短手
長取穴不准唐時孫思邈明堂經云取患人男左女右
大拇指節横文為一寸以意消詳巧拙在人亦有一差
悞令取男左女右手中指節第二節内度兩横文相去
為一寸自依此寸法與人看灸療病已來其病多得獲
愈此法有凖今以為定
點穴法
凡點穴時須得身體平直四肢毋令拳縮坐點毋令俛
仰立點毋令傾側坐點則坐針灸卧點則卧針灸立點
則立針灸反此則不得其穴耳又云灸時若孔穴不
正無益於事徒燒好肉虚忍痛楚之苦若有病先灸於
上後灸於下先灸於少後灸於多皆宜審之
孔穴相去法
甲乙經云自大椎下至尾骶骨二十一椎長三尺折量
取腧穴或云第一顀上更有大顀在宛宛陷中非有骨
也有骨虚即是第一顀若以大顀至尾骶二十一顀長
三尺法校之則上節云顀每顀一寸四分惟第七顀下
至於膂骨多分之七故上七節共九寸八分分之七下
節十四顀每顀一寸四分分之五有竒以下七節共二
寸一分分之三亦是一說也但第一椎有骨乃骨節之
數大椎雖無骨實是穴名既曰自大椎下至二十一椎豈
可不量大椎以下或者之說於是不通矣自蔽骨下
至臍八寸而中管居其中(上下各四寸)氣穴論注云中管居
心蔽骨與臍之中是也按明堂下經云鳩尾在臆前蔽
骨下五分人無蔽骨者從岐骨際下行寸則是欲定中
管之中又當詳有蔽骨無蔽骨也(當凖人長短肥瘠量之)自臍下
寸半為氣海三寸為丹田至屈骨凡五寸千金云屈骨
在下五寸明堂下經亦云屈骨在横上中極下一寸當
凖人長短肥瘠量之銅人經云幽門夾巨闕旁各五
分盲腧夾臍各五分(明堂云在巨闕旁各通谷夾上管旁相去寸半三寸)不容在
幽門旁各寸半天樞去盲腧寸半夾臍期門在不容旁
寸半大横直臍旁(不容天樞期門既各寸半則幽門盲腧各五分誤矣)又云腎
俞在十四椎下兩旁各寸半與臍平肓門在十三椎相
去各三寸與鳩尾相直腎俞既與臍平肓門乃與鳩尾
相直亦可疑也甲乙經云人有長七尺五寸者髮以
下至頥一尺結喉&KR1075;骭(鳩尾也)一尺三寸&KR1075;骭至天樞八
寸天樞至横骨六寸半横骨至内輔上廉至下廉三寸
半内輔下廉至内踝一尺三寸内踝至地三寸又膝膕
至跗屬一尺六寸跗屬至地三寸又肩至肘一尺七寸
肘至腕一尺二寸半腕至中指本節至末四寸半
點灸法
千金方云人有老少體有長短膚有肥瘦皆須精思商
量凖而折之又以肌肉文理節解縫會宛陷之中及以
手按之病决然如此仔細安詳用心者乃能得之耳許
希亦云或身短而手長或手短而身長或胷腹短或胷
腹長或瘠或肥又不可以一槩論也又云凡灸當先陽
後隂言從頭向左而漸下次從頭向右而漸下先上從
下
穴名同異
手有三里五里足亦有三里五里手有上廉下廉足亦
有上廉下廉側頭部有竅隂足少陽亦有竅隂偃伏部
有臨泣足少陽亦有臨泣既有五里矣勞宫亦名五里
既有光明矣攢竹亦名光明肩有肩井又有所謂中肩
井足有崑崙又有所謂下崑崙大淵大泉之名或殊天
鼎天頂之字有異丹田初非石門和窌(明堂上經誤作和字)亦非
和髎陽蹻實為申脉本非跗陽隂蹻實為照海本非
交信肩髃之名扁骨見於外臺懸鍾之名絶骨童子髎
之名前關見於千金注如此者衆可不審處而針灸耶
苟不審處則差之毫厘有尋丈之謬矣爰舉其略以示
世醫俾之謹於求穴云
製熟艾法
陳久好艾不以多少擇取葉入臼内用木杵輕搗令熟
以細篩隔去青滓再搗再篩如此三次别以馬尾羅子
隔之更再搗羅候柔細黃熟為度
艾炷大小法
千金方云黃帝曰灸不三分是謂徒冤炷務大也小弱
乃小作之(又云小兒七日以上周年已還不過七壯炷如雀糞)明堂下經云凡灸
欲艾炷若根下廣三分若不三分即火氣不能遠達病
未能愈則是艾炷欲其大惟頭與四肢欲小爾至明堂
上經乃云艾炷依竹筯頭作其病脉粗細狀如線但令
當脉灸之雀糞大炷亦能愈疾又有一途如腹内疝瘕
痃癖塊伏梁氣等惟須大艾炷故小品曰腹背爛焼四
肢則但去風邪而已如巨闕鳩尾雖是胷腹穴灸之不
過四七炷秪依竹筯頭大但令正當脉灸之艾炷若大
復灸多其人永無心力如頭上灸多令人失精神臂脚
灸多令人血脉枯竭四肢細而無力既失精神又加於
細令人短夀(凡承漿穴)此論甚當故備著之
點艾火法
明堂下經云古來灸病忌松柏枳楺榆棗桑竹八木切
宜避之有大珠曜日以艾承之得火有此火鏡曜日亦
以艾引得火此火皆良諸蕃部落用鑌鉄繫䃈石得火
出以艾引之凡人卒難備即不如無木火青麻油點燈
燈上燒艾莖點灸是也兼滋潤灸瘡至愈不疼痛用蠟
燭更佳良方云凡取火者宜敲石取火(今舟行人以鉄鈍刀繫石)
(先以氐灰為火凡在下承之亦得火)或水精鏡於日得太陽火為妙天隂
則以槐木取火
下火法
凡下火點灸欲令艾炷根下亦煇廣三分若不二分孔
穴不中不合經絡緣榮衛經脉氣血通流各有所主灸
穴不中即火氣不能遠達而病未能愈也
定灸多少法
凡灸頭與四肢皆不令多灸緣人身有三百六十五絡
皆歸於頭頭者諸陽之會也若灸多令人頭旋目眩遠
視不明緣頭與四肢肌肉薄若併灸則氣血滯絶於注
下宜歇火氣少時令氣血遂通再使火氣流行候主數
足自然除病宜詳察之
用火法
古來用灸病忌八般木火切宜避之八木者松木火難
瘥增病柏木火傷神多汗竹木火傷筋目暗榆木火傷
骨失志桑木火傷肉肉枯棗木火内傷吐血柘木火大
傷氣脉橘木火傷榮衛經絡
定髮際法
凡灸髮際如是患人有髮際正齊依明堂所說易取其
穴如是患人先因疾患後脫落盡髮際或性本額項無
髮難憑取穴今定患人兩眉中心直上三寸為髮際後
取大椎直上三寸為髮際以此為凖明堂上經云如
後髮際亦有項脚長者其毛直至骨頭亦有無項脚者
毛齊至天牖穴即無毛根如何取穴荅曰其毛不可輙
定大約如此若的的定風府正相當即是側相去各二
寸此為定穴
論壯數多少法
千金方云凡言壯數若丁壯病根深篤可倍於方數老
少羸弱可減半(又云小兒七日以上周年以還不過七壯炷如雀屎)扁鵲灸法有
至五百壯千壯曹氏灸法有百壯有五十壯小品諸方
亦然惟明堂本經多云針入六分灸三壯更無餘論故
後人不凖惟以病之輕重而增損之凡灸頭頂止於七
壯積至七七壯止同人若治風則灸上星前頂百會皆
至二百壯腹背宜灸五百壯若鳩尾巨闕亦不宜多四
肢但去風邪不宜多灸多則四肢細而無力明上而千
金於足三里穴乃云多至二三百壯心俞禁灸若中風
則急灸至百壯皆視其病之輕重而用之不可泥一說
而又不知其有一說也下經只云若是禁穴明堂亦許
灸一壯至三壯恐未盡也又云凡官遊吳獨體上常
須三兩處灸之切令瘡暫差則瘴癘温瘧毒氣不能着
人故吳蜀多行灸法有阿是之法言人有病即令捏其
上若裏當其處不問孔穴即得便快或痛處即云阿是
灸刺皆驗故曰阿是穴
用鍼呼吸法
呼不過三吸不過五呼外撚針迴經氣吸内撚針行經
氣
鍼灸須藥
千金方云病有須鍼者即針刺以補瀉之不宜針者直
而灸之然灸之大法其孔穴與針無忌即下白針或濕
針訖乃灸之此為良醫其脚氣一病最宜針若針而不
灸灸而不針非良醫也針灸不藥藥不針灸亦非良藥
但恨下里間知針者鮮爾所以學者須解用針燔針白
針皆須妙觧知針知藥固是良醫此言針灸與藥之相
須也今人或但針而不灸灸而不針或惟用藥而不知
針灸者皆犯孫真人所戒也而世所謂醫者則但知有
藥而已針灸則未嘗過而問焉人或詰之則曰是外科
也業貴精不貴雜也否則曰富貴之家未必肯針灸也
皆自文其過爾吾故詳著千金之說以示人云
審方書
經云爪甲與爪甲角間與外間内側與外側與夫陷者
宛宛中要精審其某穴去某處幾寸與某穴去處同者
自各有經絡
候天色法
凡點灸時若値隂霧火起風雪忽降猛雨炎暑雷電虹
蜺暫時且停候待晴明即再下火灸灸時不得傷飽大
飢飲酒大醉食生硬物兼忌思慮憂愁惱怒呼罵吁嗟
嘆息一切不祥忌之大吉千金云日正午以後乃可
灸謂隂氣未至灸無不着午前平旦穀氣虚令人癲痃
不可針灸卒急者不用此例
用鍼略例
夫用鍼刺者先明其孔穴補虚瀉實送堅付濡以急隨
緩榮衛常行勿失其理夫為針者不離乎心口如㘅索
目欲内視消息氣血不得妄行針入一分知天地之氣
針入二分知呼吸出入上下水火之氣針入三分知四
時五行五臟六腑逆順之氣針皮毛腠理者勿傷肌肉
針肌肉者勿傷筋脉針筋脉者勿傷骨髓針骨髓者勿
傷諸絡東方甲乙木主人肝膽筋膜魂南方丙丁火主
人心小腸血脉神西方庚辛金主人肺大腸皮毛魄北
方壬癸水主人腎膀胱骨髓精志中央戊巳土主人脾
胃肌肉意智針傷筋膜者令人忤視失魂傷血脉者令
人煩亂失神傷皮毛者令人上氣失魄傷骨髓者令人
呻吟失志傷肌肉者令人四肢不收失智此為五亂因
針所生若更失度者有死之憂也所謂針能殺生人不
能起死人謂愚人妄針必死不能起生人也又須審候
與死同狀者不可為醫與亡國同政者不可為謀雖聖
智神人不能活死人存亡國也故曰危邦不入亂邦不
居凡愚人貪利不曉於治亂存亡危身滅族彼此俱喪
亡國破家亦醫之道也凡用針之法以補瀉為先呼吸
應江漢補瀉較升斗經緯有法則隂陽不相干震為陽
氣始(火生於寅)兊為隂氣終(戊為上墓)坎為太玄華(冬至之日夜半一陽復生)
離為太陽精(為中女之象)欲補從卬陽(補不至巽足地戶為地虚)欲瀉從
西北(天門在乾)針入因日明(向寅至午)針出從月光(從申為日月向午之光位)如
此思五行氣以調榮行衛以將息之是曰隨身(寳丸)用鋒
針針者除疾速也先補五呼刺人五分留十呼刺人一
寸留二十呼隨師而將息之刺急者深内而久留之刺
緩者淺内而疾發針刺大者微出其血刺滑者疾發針
淺而内則久留之刺澀者必得其脉隨其逆順久留之
疾出之壓其穴勿出其血諸小弱者勿用大針然氣不
足宜調以百藥餘三針者正中破癰堅瘤結息肉也亦
治人疾也火針亦用鋒針以油火燒之務在猛熱不熱
即於人有損也隔日一報三報之後當膿水大出為佳
巨闕太倉上下管此一行却有六穴忌火針也大癥塊
當停針轉動更為佳每針常須看脉脉好乃下針脉惡
勿亂下針也一宿發熱惡寒此為中病勿輕之
灸例
凡孔穴其身皆是臟腑榮衛血脉通流表裏往來各有
所主臨時救難必當審詳人有老小體有長短膚有肥
瘦皆須精思商量凖而析之無得一槩致有差失其尺
寸之法古者八寸為尺仍取病者男左女右手中指上
第一節為一寸亦有長短不定者即取手大拇指第一
節横度為一寸以意消息巧拙在人其言一夫者以四
肢為一夫又以肌肉文理節解縫會宛陷之中及以手
按之病者快然如此仔細安詳用心者乃能得之耳内
經云横三間寸者則是三灸兩間一寸有三灸灸有三
分三壯之處即為一寸黃帝曰灸不三分是謂徒冤炷
務大也小弱炷乃小作之以意商量凡點灸法皆須平
直四體無使其傾側灸時孔穴不正無益於事徒破好
肉耳若坐點則坐灸之卧點則卧灸之立點則立灸之
反此則不得其穴矣凡言壯數者若丁壯遇病病根深
篤者可倍多於其數其人老少微弱者可復減半依扁
鵲灸法有至五百壯千壯皆臨時消息之明堂本經多
云針入六分灸三壯更無餘論曹氏灸法有百壯者有
五十壯者小品諸方亦皆有此仍須凖病輕重以行之
不可膠柱守株凡新生兒七日以上周年以還不過七
壯炷如雀屎凡灸當先陽後隂言從頭向左而漸下次
後頭向右而漸下先上後下皆以日正午已後乃可下
火灸之時謂隂氣未至灸無不着午前平旦穀氣虚冷
癲眩不可灸也慎之其大法如此卒急者不可用此例
灸之生熟法腰已上為上部腰已下為下部外為陽部
榮内為隂部衛故臟腑周流名曰經絡是故丈夫四十
已上氣在腰老嫗四十以上氣在乳以丈夫先衰於下
婦人先衰於上灸之生熟亦宜樽而節之法當隨病遷
變大法外氣務生内氣務熟其餘隨宜耳頭者身之元
首人神之所法氣口精明三百六十五絡皆上歸於頭
頭者為陽之會也故頭病必宜審之灸其穴不得亂灸
過多傷神或使陽精圓熟令隂魄再足是以灸頭不得
滿百脊背者是體之横梁五臟之所繫着太陽之會合
隂陽動發冷熱成疾灸太陽熟大害人也脚臂手足者
人之枝榦其神繫於五臟六腑隨血脉出能遠近採物
臨深履薄養於諸經其地狹淺故灸宜少灸過多即内
神不得入精神閉塞否滯不仁即臂不舉故四肢之灸
不宜太熟也若腹臟之内為性貪於五味無厭成疾風
寒痼結水榖不消宜當熟之然大杼脊中腎腧膀胱八
窌可至二百壯心主手足太隂可至六七十壯三里太
谿太衝隂陽二陵泉上下二廉可至百壯腹上下管中
管病莫若灸之宜熟若治諸隂陽風者熱脉大者以鋒
針刺之間日以報之若治諸邪風鬼注痛處少氣以毫
針去之隨病輕重用之表針内藥隨時用之消息將之
與天同心百年永安終無横病此要略說之非賢勿傳
秘之凡微數之脉慎不可灸傷血脉焦筋骨凡汗已後
勿灸此為大逆浮脉熱甚勿灸頭面目咽灸之最欲生
少手臂四肢灸之欲須少熟亦不宜多胷背腹灸之尤
宜大熟其腰脊欲須少生大體皆須以意商量臨時遷
改應機千變萬化難以一凖耳其温病隨所着而灸之
可百壯餘少至九十壯大抒胃管可五十壯手心主手
足太陽可五十壯三里曲池太衝百壯皆可三報之乃
可以愈耳風勞沉重九部盡病及毒氣為疾者不過五
十壯亦宜三報之若攻臟腑或心腹疼者亦宜百壯若
卒報百病鬼魅所著者灸頭面四肢宜多灸腹背以少
其多不過五十壯少不減三五七九壯凡隂陽濡風口
喎僻者不過三十壯三日一報報如前微者三報重者
九報此風氣濡微細入故宜緩火温氣推排漸抽以除
耳若卒報摧廹則流行細入成痼疾不可愈也故宜緩
火凡諸虚疾水穀沉結流離者當灸腹背宜多而不可
過百壯大凡人有卒暴得風或中時氣凡百所苦皆須
急灸療慎勿忍之停滯也若王相者可得無他不爾漸
久後皆難愈深宜知此一條
補瀉法
夫行針者當刺之時口温針暖先以左手揣按其所針
榮腧之處彈而怒之抓而下之捫而循之通而取之隨
病咳嗽一聲右手持針而刺之春夏二十四息秋冬三
十六息徐出徐入氣來如動脉之狀補者隨經脉推而
内之左手閉針空徐出針而疾按之瀉者迎經脉動而
伸之左手開針空疾出針而徐按之隨濟之是謂補迎
而奪之是謂瀉刺實須其虚者留針隂氣隆至乃去針
刺虚須其實者陽氣隆至針下熱乃去針一十二經之
病盛則瀉之虚則補之熱則疾之寒則留之陷則灸之
不盛不虚以經取之
灸用火善惡補瀉法
凡四肢者身之支幹也其氣係於五臟六腑其身度淺
薄灸之不欲過多須依經數也過謂餘病則宜依之若
脚氣不拘此例風毒灸之務欲多也依此經數則卒難
愈疾小品論灸有八木火明堂論灸之補瀉法若能依
之應有道理八木之火凡灸用松木火則難愈柏木火
則瘡多汁橘木火則傷皮桑木火則肉枯棗木火則體
消竹木火則傷筋多壯則筋縱枳木火則陷脉潰榆木
火則傷骨多壯則骨枯凡八木之火皆不可用也火用
陽燧之火其次用䃈石之火天隂則用槐木之火陽燧
是以火珠向日下以艾於下承之便得火也䃈石似玉
堅以此石繫鑌鉄即火出仍以極爛榆木承之即得亦
用艾取之此是匈奴火法今胡人猶爾灸有補瀉者甲
乙經云用灸補者無吹其火須自滅也以灸瀉者疾吹
其火付其艾須其火滅也此言以口吹艾炷令疾滅即
是瀉也不吹聽其自滅者即補也小品又云黃帝曰灸
不過三分是謂從穴此言作艾炷欲令根下闊三分也
若减此則不覆孔穴不中經脉火氣不行不能愈病也
若江南嶺南寒氣既少當二分為凖燧小不得減一分
半也嬰兒以意減之凡灸瘡得膿增壊其病乃出瘡不
壊則病不除也甲乙經云灸不發者灸故履底熨之三
日即發也甚宜解此又近有蘇恭善醫此疾馳名於上
京顯譽於下邑撰脚氣方卷論則信為指南叙灸亦未
成膠柱乃云毒氣如賊出何必要在大門腹背手足皆
須灸也愚謂灸痛風毒所攻腹則引賊入室如何令賊
出門特宜知之不可輕脫若手指疾悶灸無妨也
若病人患熱者若覺針氣至病所即退針三二分令病
人口吸氣鼻出氣依經生成數足覺鍼下隂氣隆至依
前法出針若病人患寒病者覺針氣至病所即進針至
二三分令病人鼻吸口呼依本經生成數足覺鍼下陽
氣隆至依前法出鍼
假令補法先令病人咳嗽一聲得入腠理復令病人吹
氣一口隨吹下針至六七分漸進腎肝之部停針徐徐
良久復退針一豆許乃撚針問病人覺熱否然後針至
三四分及心肺之部又令病人吸氣内針撚針使氣下
行至病所却外撚針使氣上行直過所針穴一二寸乃
吸而外撚針出以手速按其穴此為補夫病後熱者
治之以寒也何如須其寒者先刺入陽之分後得氣推
内至隂之分復令病人地氣入而天氣出謹按生成之
息數足其病人自覺清凉矣夫病惡寒者治之以熱也
何如須其熱者先刺入隂之分後得氣徐引針至陽之
分復令病人天氣入而地氣出亦謹按生成之息數足
其病人自覺知暖矣
迎隨補瀉法
經云東方實而西方虚補北方而瀉南方何謂也此實
母瀉子之法非只刺一經而已假令肝木之病實瀉心
火之子補腎水之母其肝經自得其平矣五臟皆倣此
真言補瀉手法
補法
左手掐穴右手置針於穴上令病人咳嗽一聲針入透
於腠理令病人吹氣一口隨吹針至分寸待針頭沈拏
時轉針頭百病以手循捫覺氣至却回針頭向下覺針
頭沉緊令病人吸氣一口隨吸出針及閉其穴(謂一手急撚孔)
(是也)虚羸氣弱痒麻者補之
瀉法
左手搯穴右手置針於穴上令病人咳嗽一聲針入腠
理復令病人吸氣一口隨吸氣入針至分寸覺針沉緊
轉針頭向病所覺氣至病若覺病退便轉針頭下以手
循捫覺針沉悶令病人吹氣一口隨吹氣一口而徐出
其針則不閉其穴命之曰瀉豐肥堅硬疼痛者瀉之
素問瀉必用方補必用員
夫瀉必用方以氣方盛也以月方滿也以日方温也以
身方定也以息方吸而内針及復候其方吸而轉及復
候其方呼而徐引針故曰瀉夫補必用員員者行也
行者移也謂行不宜之氣移未復之脉故刺必中其榮
及復候吸而推針至血故員與方非針也余不知聖人
之意請後之明達之士詳究焉
春夏刺淺秋冬刺深法
内經曰病有浮沉刺有淺深各正其理無反其道然春
夏為陽其氣在外人氣亦浮凡刺者故淺取之秋冬為
隂其氣在内人氣在臟凡刺者故當深取之又言春夏
各致一隂秋冬各致一陽者謂春夏為陽謂隂所養故
刺之各致一陽秋冬為隂謂隂所飬故刺之各致一隂
春夏温必致一隂者謂下針深刺至腎肝之部得其氣
針便出之是以引持之隂也秋冬寒必致一陽者謂下
針淺則刺至心肺之部得其氣推而内之良久針出是
以推内之陽也故素問曰春夏飬陽秋冬飬隂
生成數法
冷補之時使氣至病所更用生成之息數令病人鼻中
吸氣口中出氣按所病臟腑之數自覺熱矣當熱瀉
之時使氣至病所更用生成之息數令病人鼻中出氣
口中吸氣按所病臟腑之數自覺清凉矣
手指補瀉法
經云凡補瀉非必呼吸出内而在乎手指何謂也故動
搖進退搓盤彈撚循捫攝按爪切是也略備於後
動動者如氣不行將針伸提而已
退退者為補瀉欲出針時各先退針一豆許然後却
留針方可出之此為退也
搓搓者凡令人覺熱向外似搓線之貌勿轉太緊治
寒而裏卧針依前轉法以為搓也
進進者凡不得氣男外女内者及春夏秋冬各有進
退之理此之為進也
盤盤者為如針腹部於穴内輕盤搖而已為盤之也
搖搖者凡瀉時欲出針必須動搖而出者是也
彈彈者凡補時可用大指甲輕彈針使氣疾行也如
瀉不可用也
撚撚者以手撚針也務要識手左右也左為外右為
内慎記之
循循者凡下針於為部分經絡之處用手上下循之
使氣血注來而已是也經云推之則行引之則止
捫捫者凡補時用手捫閇其穴是也
攝攝者下針如氣澀滯隨經絡上用大指甲上下切
其氣血自得通行也
按按者以手捻針無得進退如按切之狀是也
爪爪者凡下針用手指作力置有凖也
切切者凡欲下針必先用大指甲左右於穴切之令
氣血宣散然後下針是不傷榮衛故也
呼吸補瀉法
補瀉者言呼吸出内以為其法補之時從衛取氣也取
者言其有也素問曰必先捫而循之切而散之推而按
之彈而挐之爪而下之通而取之外引其門以閉其神
呼盡内針静以久留以氣至為故如待貴賓不知日暮
其氣以至適而自獲候吸引針氣不得出各在其處推
闔其門令神氣存大氣留止故命曰補是取其氣而不
令氣大出也當瀉之時從榮置其氣而不用也故素問
曰吸則内針無令氣忤静以久留無令邪布吸則轉針
以得氣為故候呼引針呼盡乃去大氣皆出故命曰瀉
瀉者是置其氣而不用也若陽氣不足而隂血有餘者
當先補陽而後瀉隂隂血不足而陽氣有餘者當先補
隂而後瀉陽以此隂陽調和榮衛通行此為針之要也
夫婦配合
大言隂與陽小言夫與婦隂日隂時則當刺隂干陽日
陽時則當刺陽干故隂陽者血氣也隂日血先氣後陽
日氣先血後經云榮行脉中衛行脉外故隂日雖遇陽
時刺隂干者何也蓋隂日血先行引氣後隨血入脉中
而行此為婦有氣夫往從之者故隂干是也故陽日雖
遇隂時刺陽干者何也蓋陽日氣先行引血後隨氣流
注在脉外而行此為夫有氣婦往從之者故陽干是也
如斯之論此之謂也
經絡取原法
本經原穴者無經絡逆從子母補瀉凡刺原穴診見動
作來應手而納鍼吸則得氣無令出鍼停而久留氣盡
乃出此拔原之法也
王海藏拔原法
假令針肝經病於本經原穴亦針一針如補肝經來亦
於本經原穴亦補一針如瀉肝經來亦於本經原穴瀉
一針如餘經有補瀉針畢倣此例亦補瀉各經原穴
手太隂之原出於太淵手少隂之原出於神門
手厥隂之原出於太陵手太陽之原出於腕骨
手陽明之原出於合谷手少陽之原出於陽池
足太隂之原出於太白足少隂之原出於太谿
足厥隂之原出於太衝足太陽之原出於京骨
足陽明之原出於衝陽足少陽之原出於丘墟
凡此十二原穴非瀉子補母之法虚實通用故五臟六
腑有病皆取其原是也
井主心下滿榮主身熱俞主體重節痛
經主喘欬寒熱合主逆氣而泄
經絡腧穴配合法
五臟六腑各有井榮腧經合腑為陽臟為隂陽主表隂
主裏故為隂陽榮衛相合其中隂井乙木陽井庚金隂
榮丁火陽榮壬水隂腧己土陽腧甲木隂經辛金陽經
丙火隂合癸水陽合戊土故隂陽腧榮而各不同有配合
之法名曰對刺手之三隂始於癸而終於乙手之三陽
始於庚而終於戊足之三陽始於戊而終於庚足之三
隂始於乙而終於癸手之隂陽隂逆陽順足之隂陽陽
逆隂順此隂陽逆順不可不知也
十二經是動所生之病
手太隂肺之經
是動病(氣)肺脹滿膨膨而喘欬缺盆中痛甚則交兩
手而瞀是謂臂厥主肺
所生病(血)咳嗽上氣喘渴煩心胷滿臑臂内前廉痛
掌中熱氣盛有餘則肩背痛風汗出中風小便數
而欠氣虚則肩背痛寒少氣不足以息溺色變卒
遺失無度
手太陽小腸經
是動病嗌痛頷腫不可迴顧肩似拔臑似折主液
所生病耳聾目黃頰頷腫頸肩臑肘臂外後廉痛
手陽明大腸經
是動病齒痛䪼腫主津
所生病目黃口乾&KR0864;衂喉痺痛肩前臑痛
足厥隂肝之經
是動病腰痛不可俛仰丈夫㿉疝婦人少腹痛
所生病胷滿嘔逆洞泄狐疝遺溺閉癃
足少陽膽之經
是動病口苦善太息心脇痛不能轉側甚則面微
塵體無膏澤足外反熱是謂陽厥主骨
所生病頭痛角頷腫痛目銳眥痛缺盆中痛腋卒
腫馬刀挾癭汗出振寒瘧胷脇肋髀膝外至脛絶
骨外踝前及諸節皆痛小指次指不用
足少隂腎之經
是動病饑不欲食面黑如炭色欬唾則有血喉鳴
而喘坐而欲起目&KR0617;&KR0617;無所見心懸若饑狀氣不
足則善恐心惕惕若人將捕之是謂骨厥主腎
所生病口熱舌乾咽腫上氣嗌乾及痛煩心心痛
黃疸腸癖脊股内後廉痛痿厥嗜卧足下熱而痛
手少隂心之經
是動病嗌乾心痛渴而欲飲是謂臂厥主心
所生病目黃脇痛臑臂内後廉痛厥掌中熱
手厥隂心包絡經
是動病手心熱肘臂攣急腋腫甚則胷脇支滿心
中澹澹大動面赤目黃善笑不休主脉
所生病煩心心痛掌中熱
足太陽膀胱經
是動病頭痛目似脫項似拔脊痛腰似折髀不可
以曲膕似結腨似裂是謂踝厥主筋
所生病痔瘧狂癲疾頭腦頂痛目黃淚出鼽衂項
背腰尻膕腨脚背痛小指不用
足陽明胃之經
是動病悽悽然振寒善伸數欠顔黑病至則惡人
與火聞木音則愓然而驚心欲閉戶牖而處甚則
上高而歌棄衣而走賁嚮腹脹是謂骭厥主血
所生病狂瘧温滛汗出鼽衂口喎唇疹頸項腫喉
痺大腹水腫膝臏腫痛循膺乳街股伏兔骭外廉
足跗上皆痛中指不用氣盛則身已前皆熱其有
餘於胃則消穀善饑溺色黃氣不足則身已前皆
寒慄胃中寒則脹滿
手少陽三焦經
是動病耳聾渾渾焞焞嗌腫喉痺主氣
所生病汗出目銳眥痛耳後肩臑肘臂外皆痛小
指次指不用
足太隂脾之經
是動病舌本強食則嘔胃脘痛腹脹善噫得後與
氣則快然如衰身體皆重痺
所生病舌本痛體不能動搖食不下煩心心下急
痛寒瘧溏泄水閉黃疸不能安卧強立股膝内腫
厥足大指不用
雲岐子論經絡迎隨補瀉法
能知迎隨可令調氣調氣之方必别隂陽隂陽者知榮
衛之流行逆順經脉往來終始凡用針順經而刺之為
之補迎經而奪之為之瀉故迎而奪之安得無虚隨而
取之安得無實此謂迎隨補瀉之法
古法流注
經云其氣始從中焦注手太隂陽明陽明注足陽明太
隂太隂注手少隂太陽太陽注足太陽少隂少隂注手
心主少陽少陽注足少陽厥隂厥隂還注於手太隂如
環無端週流不息晝夜流行與天同度此法如氣血所
生之經絡於一經中井榮腧經合迎而補瀉之亦用東
方實而西方虚瀉南方補北方是也
四季人神不宜灸
春在左脇秋在右脇夏在臍冬在腰
逐日人神歌訣
一足大指鼻小指二踝髮際外踝中三股牙齒肝及足
四腰胃脘手陽明五口遍身還在手六手胸間又在胷
七踝氣衝并在膝八脘股内及隂中九尻在足并膝經
十腰在背足趺中
十二支人神所在諸法
子日(在目孫氏云在肩口)丑日(在耳及腰)寅日(在胷又云在口)
夘日(在脾孫氏云在鼻)辰日(在腰)巳日(在頭口孫氏云一在手)
午日(在心腹)未日(在兩足心孫云在足)申日(在肩及頰又云頭腰)
酉日(在脛孫氏云在背)戌日(在咽喉孫氏云在頭一作項)亥日(在背頸又在兩膝孫氏云在項)
又法
甲乙日(忌寅時不灸頭)丙丁日(忌辰時不灸耳)
戊巳日(忌午時不灸髮鬚一云不灸膝臏)壬癸日(忌酉時不灸足)
又法
每月六日十五日十八日二十二日二十四日小盡日
甲辰庚寅乙夘丙辰辛巳五辰五酉五未八節日前後
各一日若遇以上日並凶不宜灸之
又法
正月丑二月戌三月未四月辰五月丑
六月戌七月未八月辰九月丑十月戌
十一月未十二月辰
又法
男忌壬辰甲辰己巳丙午丁未
女忌甲寅乙夘乙酉乙巳丁巳
又法
男忌戌(又云忌隂日)女忌(孫氏云忌巳人法云忌破日)
又法
丙子日天子會壬子日百王會甲子日太子會
丁丑日三公會丙辰日諸侯會辛夘日大夫會
癸夘日人臣會乙亥日以上都會
又法
木命人行年在木不宜針及服青藥火命人行年在火
不宜針及服赤藥土命人行年在土不宜吐及服黃藥
金命人行年在金不宜灸及服白藥水命人行年在水
不宜下利及服黑藥
凡不知此法下藥若過命厄會深者下手即死
又法
立春春分脾立夏夏至肺立秋秋分肝
立冬冬至心四季十八日腎
每用血支
正月丑二月寅三月夘四月辰五月巳
六月午七月未八月申九月酉十月戌
十一月亥十二月子
避人神等法
千金云欲行針灸先知行年宜忌及人神所在不與禁
忌相應即可故男忌除女忌破男忌戌女忌己酉日神
忌有每月忌有十二時忌有四季人神有十二部人神
有九部旁通人神有襍忌旁通又有所謂血支血忌之
類凡醫者可不知此避乎
傍通十二經絡流注孔穴圖
肺心肝脾腎心包絡
春刺井(水)少商少衝大敦隠白湧泉中衝
夏刺榮(火)魚際少府行間大敦然谷勞宫
季夏刺腧(土)大淵神門大衝太白太谿太陵
秋刺經(金)經渠靈道中封商丘復溜間使
秋刺經(金)尺澤少海曲泉隂陵泉隂谷曲澤
大腸小腸膽胃膀胱三焦
所出為井(金)商陽少澤竅隂厲兊至隂關衝
所流為榮(水)二間前谷俠谿内庭通谷液門
所注為腧(木)三間後谿臨泣陷谷束骨中渚
所過為原合骨腕骨丘墟衝陽京骨陽池
所行為經(火)陽谿陽谷陽輔解谿崑崙支溝
所入為合(土)曲池小海陽陵泉三里委中天井
人神所在不宜鍼灸
一日在足大指二日在外踝三日在股内
四日在腰間五日在口舌六日在兩手
七日在内踝八日在足腕九日在尻
十日在腰背十一日在鼻柱十二日在髮際
十三日在牙齒十四日在胃管十五日在遍身
十六日在胃十七日在氣衝十八日在股内
十九日在足二十日在踝二十一日在小指
二十二日在内踝二十三日肝及足二十四日手陽明
二十五日足陽明二十六日在胸二十七日在膝
二十八日在隂二十九日膝脛三十日在足趺
十二部人神不宜灸
建日在足禁晡時除日在眼禁日入滿日在腹禁黃昏
平日在背禁人定定日在心禁人半執日在手禁鷄鳴
破日在口禁平旦危日在鼻禁日出成日在唇禁食時
收日在頭禁愚中開日在耳禁午時閉日在目禁日趺
十二時忌不宜灸
子時在踝丑時在頭寅時在耳夘時在面
午時在胸未時在腹申時在心酉時在背
辰時在項巳時在乳戌時在腰亥時在股
每月忌日不宜鍼灸出血
正月丑日二月未日三月寅日四月申日
五月夘日六月酉日七日辰日八月戌日
九月巳日十月亥日十一月午日十二月子日
十二部年人神不宜灸
一歲十三二十五三十七四十九六十一
七十三八十五人神在心(一云在頭)
二歲十四二十六三十八五十六十二
七十四八十六人神在喉
三歲十五二十七三十九五十一六十三
七十五八十七人神在頭
四歲十六二十八四十五十二六十四
七十六八十八人神在肩
五歲十七二十九四十一五十三六十五
七十七八十九人神在背
六歲十八三十四十二五十四六十六
七十八九十人神在腰
七歲十九三十一四十三五十五六十七
七十九九十一人神在腹
八歲二十三十二四十四五十六六十八
八十九十二人神在項(一云在手)
九歲二十一三十三四十五五十七六十九
八十一九十三人神在足
十歲二十二三十四四十六五十八七十
八十二九十四人神在膝
十一歲二十三三十五四十七五十九七十一
八十三九十五人神在隂
十二歲二十四三十六四十八六十七十二
八十四九十六人神在股
九部傍通人神不宜灸
九一
新忌傍通不宜灸
正二三四五六七八九十十一十二
月厭戌酉申未午巳辰夘寅丑子亥
月忌戌戌戌丑丑丑辰辰辰未未未
月杀丑戌未辰丑戌未辰丑戌未辰
月刑巳子辰申午丑寅酉未亥夘戌
月害巳辰夘寅丑子亥戌酉申未午
血忌丑未寅申夘酉辰戌巳亥午子
忌若逢病人厄會男女氣怯下手至困通人達士豈拘
此哉若遇急卒暴患不拘此法許希夷云若人患卒暴
宜急療亦不拘此故後人醫者亦云卒暴之疾須速灸
療一日之間止忌一時是也
鍼禁忌法
大寒無刺(素問云大寒無刺大温無疑)月生無瀉月滿無補
月郭空無治新内無刺已刺無内大怒無刺
已刺無怒大勞無刺已刺無勞大醉無刺
已刺無醉大飽無刺已刺無飽大飢無刺
已刺無飢大渴無刺已刺無渴
乘車來者卧以休息如食頃乃刺之步行來者坐以休
息如行十里頃乃刺之大驚大恐必定其氣乃刺之刺
中心一日死其動為噫刺中肺三日死其動為欬刺中
肝五日死其動為語刺中脾十五日死其動為吞刺中
腎三日死其動為嚏(刺中五臟死日變動出素問刺篇又診要經篇云中心者環死中脾)
(者五日死中腎者七日死中肺者五日死又四時刺逆從篇云中心一日死其動為噫中肺五日死其動為語)
(中肝三日死其動為欬中腎六日死其動為嚏中脾十日死其動為吞王冰注云此三論皆岐伯之言而不同)
(者傳之誤也)刺中膽一日半死其動為嘔刺中膈為傷中不
過一歲必死刺趺上中大脉血出不止死刺面中流脉
不幸為肓刺客主人内陷中脉為内漏為聾刺頭中腦
戶入腦立死刺膝臏出液為跛刺舌下中脉太過血出
不止為瘖刺臂太隂脉出血多立死刺足下布胳中脉
血不出為腫刺足少隂脉重虚出血為舌難以言刺郄
中大脉令人仆脫色刺膺中陷中脉為肺為喘逆仰息
刺氣衝中脉血不出為腫鼠鼷刺肘中内陷氣歸之為
不屈伸刺脊間中髓為傴刺隂股下三寸内陷令人遺
溺刺乳上中乳房為腫根蝕刺腋下脅間内陷令人欬
刺缺盆中内陷氣洩令人喘嗽逆刺小腹中膀胱溺出
令人小腹滿刺手魚腹内陷為腫刺腨陽内陷為腫刺
目眶上陷骨中脉為漏為肓刺關節中液出不得屈伸
神庭禁不可刺上關刺不可深缺盆刺不可深顱自刺
不可多出血臍中禁不可刺左角刺不可久留雲門刺
不可深(經云雲門刺不可深今則都忌不刺學者宜詳悉之)五里禁不可刺伏兔
禁不可刺(按甲乙足陽明經伏兔刺入五分下當禁)三陽絡禁不可刺復留
刺無多見血承筋禁不刺然骨刺無多見血乳中禁不
可刺鳩不可刺
針忌
千金方云夫用針者先明其孔穴補虚瀉實勿失其理
針皮毛腠理勿傷肌肉針肌肉勿傷筋脉針筋脉勿傷
骨髓針骨髓勿傷諸絡傷筋脈者愕視失魂傷血脉者
煩亂失神傷皮毛者上氣失魄傷骨髓者呻吟失志傷
肌肉者四肢不收失智此為五亂因針所生若更失度
有死之憂也
灸禁忌法
頭維禁不可灸承光禁不可灸腦戶禁不可灸風府禁
不可灸瘖門禁不可灸隂市禁不可灸下關耳中有干
適低無灸耳門耳中有膿及適低無灸人迎禁不可灸
絲竹空灸之不幸使人目小及肓承泣禁不可灸者中
禁不可灸乳中禁不可灸瘈脉禁不可灸石門女子禁
不可灸白環腧禁不可灸氣衝灸之不幸不得息泉腋
灸之不幸生膿蝕天府禁不可灸經渠禁不可灸伏兔
禁不可灸地五會禁不可灸鳩尾禁不可灸
甲乙經灸禁穴
頭維下關承光腦戶氣衝脊中伏兔
地五會風府泉腋瘖門天府經渠白環腧
鳩尾迎香石門(女子)絲竹空承泣耳門人迎
瘈脉少商尺澤隂市陽關少海小海
晴明乳中關衝
又法
黃帝問曰凡灸大風大雨大隂大寒灸否既不得灸有
何損益岐伯荅曰大風灸者隂陽大錯大雨灸者經絡
脉不行大隂灸者令人氣逆大寒灸者血脉蓄滯此等
日乃更動其病令人短壽大風者所謂復時不可加火
艾大寒者所謂盛冬凌晨也大雨者但雨日即下得雖
然有卒得又逢大雨此止可灸之大隂者謂諸雲霧摠
合凡人初患卒得終是難下人經云當其盛也慎勿衰
傷即是初得重病之狀候
雜忌法
雜忌法有數端經云惡於針石者不可與言於至巧氣
血羸劣者不可刺久病篤危者不可刺大寒大熱大風
大雨大饑大飽大醉大勞皆不可刺然大寒無刺令病
人於無風暖室中啜以粥食飲以醪酪令病人無畏寒
氣候氣血調勻然後可刺如此治之疾無不愈餘皆倣
此而行之經云無刺漉漉之汗無刺混混之脉無刺熇
熇之熱此之謂也
天醫取師療病吉日
正月卯日二月寅日三月丑日四月子日
五月亥日六月戌日七月酉日八月申日
九月未日十月午日十一月巳日十二月辰日
針灸吉日
丁卯庚午甲戌丙子壬午甲申丁亥
辛卯壬辰丙申戊戌己亥己未庚子
辛丑甲辰乙巳丙午戊申壬子癸丑
乙卯丙辰壬戌丙戌
以上並吉又宜用除日開日天醫要安並吉
十干日不治病
甲不治頭乙不治喉丙不治肩丁不治心
戊不治腹庚不治腰辛不治膝壬不治脛
癸不治足
十干日不針灸
甲日頭乙日耳丙日肩丁日背
戌巳日腹脾庚日肺腰辛日膝壬日腎經
癸日手足
千金方云癰疽丁腫喉痺客忤尤為緊急凡作湯藥不
可避凶日覺病須臾即死不治又曰凡卒暴得風或中
時氣凡百所苦須急救療後皆難愈此論甚當夫急難
之際命在須臾必待吉日後治巳淪於鬼錄矣此所以
不可拘避忌也惟平居治病於未形還天德月德等日
服藥及針灸可也
凡醫者若不能知此諸般禁忌趨吉避凶妄亂針灸非
為不能愈疾甚者或致患人傷生喪命為害非輕若逢
病人年會厄會處男女氣怯下手至難通人達士若遇
卒急暴患何暇選擇避忌即不可拘此若是禁穴諸般
醫療不瘥明堂中亦許灸一壯二壯更宜以意詳之
推行年醫法
年至
子丑寅夘辰巳午未申酉戌亥
天醫
夘戌子未酉亥辰寅巳午丑申
求歲天醫法
常以傳送加太歲太乙下為醫
求月天醫法
陽月以大吉隂月以小吉加月建功曹下為鬼道傳送
下為天醫
推避病法
以小吉加月建登明下為天醫可於此避病
推治病法
以月將加時天醫加病人年治之瘥
喚師法
未夘巳亥酉(鬼所在喚師凶)
釋運氣定日下血氣法
井榮逐日建時功十日循還是一宫血氣相迎行臟腑
通流十干本元宗陽日從衛先行氣隂日從榮血可通
陽日氣先脉出外隂日脉内血先從氣先血後還行府
行藏榮先氣後攻陽干五行補五府隂干行藏五行宫
井榮流注俞經合用建通流日下窮連轉五遭成五十
徧行臟腑五行終
釋流注逐日時開穴法
甲窮隂乙大敦丙少澤丁少衝戊厲兊
已隠白庚商陽辛少商壬至隂癸湧泉
釋流注十二經所属法
手太隂肺經穴
少商魚際與大淵經渠尺澤肺相連(肺之經辛)
手陽明大腸經穴
商陽二三間合谷(四穴)陽谿曲池大腸原(大腸經庚)
手少隂真心經穴
少衝少府屬於心神門靈道少海尋(心之經丁)
手太陽小腸經穴
少前前谷後谿腕陽谷小海小腸經(小腸經丙)
足厥隂肝經穴
大敦行間大衝齊中封曲泉属於肝(肝之經乙)
足少陽膽經穴
竅隂俠谿臨泣膽丘墟陽甫陽陵泉(膽之經甲)
足太隂脾經穴
隠白大都太白脾商丘隂陵切要知(脾之經已)
足少隂腎經穴
湧泉然谷太谿穴復溜隂谷腎之經(腎之經癸)
足陽明胃經穴
厲兊内庭陷骨胃衝陽解谿三里隨(胃之經戊)
足太陽膀胱經穴
至隂通谷束京骨(二穴)崑崙委中是膀胱(膀胱經壬)
手厥隂心包絡經穴
中衝勞宫心包絡太陵間使曲澤傳(心包絡經乙)
手少陽三焦經穴
關衝液門并中渚
釋流注十二經動脉原穴所在法
甲出丘墟一大衝丙歸腕骨是源中丁出太陵原内過
戊胃衝陽氣可通已出太白庚合谷辛緣本出大淵同
壬歸京骨期中過癸出之時太谿空
十二經配十二支
寅屬肺卯属大腸辰属胃巳属脾
午属心未属小腸申属膀胱酉属腎
戌属心主亥属三焦子属膽丑属肝
十二經配合
膀胱配腎膽配肝脾配胃肺配大腸
心包絡配三焦心配小腸
論九針孔穴應候訣
九針者上應天地下應四時隂陽
一天二地三人四時五音六律七星八風九野
身形以應
一皮二肉三脉四筋五聲骨六隂陽七睛齒八風九竅
手三隂三陽穴流注法
凡孔穴所出為井所流為榮所注為腧所過為原所行
為經所入為合灸刺大法春取井夏取榮季夏取腧
秋取經冬取合肺出少商為井手太隂脉也流於魚
際為榮注於大泉為腧過於列缺為源行於經渠為經
入於尺澤為合心主於中衝為井心包絡脉也流於勞
宫為榮注於大陵為腧過於内關為源行於間使為經
入於曲澤為合心出於少衝為井手少隂脉也流於少
府為榮注於神門為腧過於三里為源行於靈道為經
入於少海為合大腸出於商陽為井手陽明脉也流於
二間為榮注於三間為腧過於合谷為源行於陽谿為
經入於曲池為合三焦出於關衝為井手少陽脉也流
於液門為榮注於中渚為腧過於陽池為源行於支溝
為經入於天井為合小腸出於少澤為井手太陽脉也
流於前谷為榮注於後谿為腧過於腕骨為源行於陽
谷為經入於小海為合
足三陽三隂穴流注法
胃出於厲兊為井足陽明脉也流於内庭為榮注於陷
骨為腧過於衝陽為源行於解谿為經入於三里為合
膽出於竅隂為井足少陽脉也流於俠谿為榮注於臨
泣為腧過於丘墟為源行於陽甫為經入於陽陵泉為
合膀胱出於至隂為井足太陽脉也流於通谷為榮注
於束骨為腧過於京骨為源行於崑崙為經入於委中
為合脾出於隠白為井足太隂脉也流於大都為榮注
於太白為腧過於公孫為源行於商丘為經入於隂陵
泉為合肝出於大敦為井足厥隂脉也流於行間為榮
注於太衝為腧過於中封為源行於中郄為經入於曲
泉為合腎出於泉為井足少隂脉也流於然谷為榮注
於太谿為腧過於水泉為源行於復留為經入於隂谷
為合
五臟六腑變化流注出入傍通(宜每臟傍看從腎臟至天井三焦出入正胃臟腑也皆倣此)
凡五臟六腑變化無窮散在諸經其事隠沒難得具知
今纂節相付以為傍通令學者少留意推尋則造次可
見矣假令肝心脾肺腎為臟則膽小腸胃大腸膀胱為
腑足少隂為腎經足太陽為膀胱經下至五臟五果五
菜皆稱觸類長之他倣此
五臟肝心脾肺腎
六腑膽小腸胃大腸膀胱
三焦(三焦有經無臟)
五臟經足厥隂手少隂足太隂手太隂足少隂
六腑經足少陽手太陽足陽明手陽明足太陽
手少陽
五行木火土金水(以上各主一臟)
五行數三(八)二(七)五(十)四(九)一(六以上五行數以配五臟)
五行色青赤黃白黑(以上五行色五臟所象)
五行相生水木火土金(以上五臟相生)
五行相尅金木土水火
五臟胎月八月十一月正月二月五月(不宜針吐利)
五臟相月冬三月(木相)春三月(火相)夏三月(土相)季夏(六月金相)秋三月(水相並不宜補養)
五臟王月春三月夏三月季夏六月秋三月冬三月(有疾可宣泄)
五臟廢月夏三月(木廢)季夏(六月大廢)秋三月(土廢)冬三月(金廢)春三月(水廢宜補不宜泄)
五臟囚月季夏(六月木囚)秋三月(火囚)冬三月(土囚)春三月(金囚)夏二月(水囚宜補不宜泄)
五臟死月秋三月(木死)冬三月(火死)春三月(土死)夏三月(金死)季夏(六月水死宜補)
五臟王日甲乙丙丁戊己庚辛壬癸(以上五臟王日不灸不服藥)
五臟王時寅至辰巳至未辰未戌丑申至戌亥至丑(王時不灸)
五臟困日戊巳(土也)庚辛(金也)壬癸(水也)甲乙(木也)丙丁(火也宜補飬安神)
五臟困時食時(日昧土也)晡時(日入金也)人定(夜半水也)平旦(日出木也)禺中(日中火也宜補養)
五臟忌日庚辛壬癸甲乙丙丁戊己(並忌此日得疾病)
五臟忌時申至酉亥至子寅至卯巳至午辰戌丑未(並忌此時得病)
五時春夏季夏秋冬
五音角(六十四系)徵(五十四系)宫(八十一系)商(七十一系)羽(十八系以上象五行應五臟)
五星歲(東方)熒惑(南方)鎮(中央)太白(西方)辰(北方以上五星各象一臟)
五常仁肅禮哲信聖義乂智謀(各從五臟出)
五樂琴管鼓磬瑟(外象五行内應五臟)
五兵矛劒楯戟弩(各應其臟)
五味酸苦甘辛鹹(以上各隨五臟所宜)
五宜苦甘辛鹹酸(子來扶母)
五不宜辛鹹酸苦甘(此五味須忌之)
五事貌(恭)視(明)思(睿)言(從)聽(聰隨臟所感)
五咎狂豫蒙僭急
六情好喜怵慮(一作喜好)樂威怒(一作感怒)惡衰(出五臟之情)
(惡衰二字文不類無完本可校今闕疑他倣此)
八性慈(惠悲)愛公私(恕)氣正欲忌(各柔之性)
生革肉髓骨腦(各隨初生長)
形直銳方圓曲(外應五行之形内法五臟之象)
五養筋血肉皮毛(氣)骨精臟(各從五飬所養)
五液泣(一云淚)汗涎涕唾(各隨臟所生)
七神鬼神意魄精(志以立脾胃各二神故七神)
五竅目(左目甲右目己)舌(榮於耳外為血内主五音左耳丙右耳丁)脣(口為戊舌為己)鼻(左孔庚右孔辛)
五聲呼言哭歌嘻
五音諷詠肆唱歌吟
五氣呵吹呼唏嘘呬(有疾各隨其臟消息其法在調氣論)
五惡風熱濕寒燥
五味辛鹹酸苦甘(味之惡)
五臭(又云各有)腐焦羶(臊)腥香
五有餘病怒笑(不止)脹滿(噫)喘咳(上氣)脹洩久(實則此疾見)
五不足病悲憂少氣息痢厥(虚則此疾見)
五積肥氣伏梁痞氣息賁奔豚
五疾奔氣憂恐食飲風寒強力(將息失度乃生此疾)
五傷久行(傷筋)久視(傷心)久坐(傷肉)久卧(傷皮)久立(傷骨人欲勞無極)
五方神青龍朱雀黃蛇白虎真武(五方神象五臟)
五畜虎兔(千金云鷄)蛇馬(千金云羊)龍牛(羊犬)猴雞鼠猪(各主本命臟所宜)
五臟募期門巨闕章門中府京門
六腑募日月關元太倉天樞中極
石門(三焦)
五臟脉弦(長)洪盛緩(大)浮短沈濡
五臟流注傍通
出井(木)大敦中衝(此心包脉餘臟無)隠白少商湧泉
流榮火行間勞宫大都魚際然谷
注腧土太衝太陵太白太淵太谿
行經(金)中封間使商丘經渠復溜
入合(水)曲泉曲澤隂陵泉尺澤隂谷(以上五臟)
謹按銅人針經甲乙經九墟並無五臟所過為原穴唯千金臺
秘再集有之今列穴名於左
中郄内關公孫列缺水泉
心之臟主出入
出井少衝
流榮(火)少府
注腧神門
過原通里
行經(金)靈道
入合(水)少海
六腑流注傍通
出井(金)竅隂少澤厲兊商陽至隂
流榮(水)俠谿前谷内庭間谷(一名二間)通谷
注腧(木)臨泣後谿陷谷三門束骨
過原丘墟腕骨衝陽合谷京骨
行經(火)陽輔陽谷解谿陽谿崑崙
入合(土)陽陵泉小海三里曲池委中(以上六腑出入)
三焦流注傍通
出井(金)關衝
流榮(水)液門
注腧(木)中渚
過原陽池
行經(火)支溝
入合(土)天井(以上三焦出入)
五臟脉
出湧泉中衝(心經出少衝)大敦少商隠白
流(甲乙經作流)然谷勞宫(心經流少府)行間魚際大都
注太谿太陵(心經注神門)太衝太泉太白
過水泉内關(心經過靈道)中封尺澤公孫
行復溜間使(心經行通里)中郄經渠商丘
隂谷曲澤(心經入少海)曲泉列缺隂陵泉
六腑脉
出至隂少澤竅隂商陽厲兊
關衝(此三焦經)
流通谷前谷俠谿二門内庭
液門
注束骨後谿臨泣三間陷谷
中渚
過京骨腕骨丘墟合谷衝陽
陽池
行崑崙陽谷陽輔陽谿解谿
支溝
入委中小海陽陵泉曲池三里
天井(以上六腑三十六穴)
誤傷禁穴救鍼法
腦後瘂門穴不可傷傷即令人啞宜針人中扶突二穴
可二分風府一穴在瘂門上入髮際一寸五分針只可
下一寸以下過度即令人瘂一針人中扶突穴救之兩
腋外文頭尖處上曲池穴不可傷傷即令人手臂不舉
宜針大鶴柏夾腦骨縫四穴深半寸臉池上下四穴針
只可深一米許過深令人血灌黑暗視物不見不可治
也眼小眥後一寸太陽穴不可傷傷即令人目枯不可
治也兩目大眥二穴只可背睛斜飛不可直針直即傷
睛致瞎不可治也顖會一穴只可針五分過即令人頭
旋目暗急鍼百會及風府二穴救之承泣二穴只可針
三分深即令人目陷陷即不治正營不可傷傷即令人
神魂失次宜針大顀兩邊相去三寸後心一穴可入五
分承筋不可傷傷即令人手脚攣縮凡鍼筋皮須重手
按開而取正穴如傷即治手虎口及手腕上下膽池不
可傷傷即令人目暗(即乳下二穴是)宜治肝俞肺腧不可傷傷
即令人身心顫掉宜針後心顖門穴救之肺募不可傷
傷即令人鼻塞不聞香臭白汗透流宜治顖門及心下
一寸深可一寸半地戶湧泉不可傷傷即令人百神俱
散宜治人中百會三里太白穴手心不可傷傷即令人
悶倒眼直上宜治前後心可五分又治神庭穴大腋不
可傷傷即令人心氣促宜治肺腧穴隂後神田不可傷
傷即令人精神散亂屎尿不禁耳後宛處不可傷傷即
令人口頰喎斜宜治人中承漿二穴水曹不可傷傷即
令人尿血不止宜治臍上一寸及百會章門不可傷傷
即令人氣絶宜治後心顖會癖戶不可傷傷即令人命
絶宜治後心顖會神庭不可傷傷即令人命絶宜治百
會至骨胷前諸穴不可傷傷即令人悶倒宜治人中命
室不可傷傷即令人命絶宜治人中百會承漿頥下不
可傷傷即令人舌根不轉宜治耳後宛宛處五分過之
亦傷也委中不可傷傷即令人脚攣行履不遂宜治三
里分白穴膽戶不可傷傷即令人筋搐行履不得宜治
氣海分白穴外踝上一寸不可傷傷即令人悶絶宜治
分白穴命泉不可傷傷即令人行不得宜治三里乳首
不可傷傷即令人命絶不可治也白氣不可傷傷即令
人失音宜治無突
骨空穴法
人之周身總有三百六十五骨節以一百六十五字都
關次之首自鈴骨之上為頭左右前後至轅骨以四十
九字共關七十二骨巔中為都顱骨者一(有勢微有髓及有液)次顱
為髏骨者一(有勢微有髓)髏前為頂威骨者一(微有髓女人則無此骨)髏後
為腦骨者一(有勢微液)腦左為枕骨者一(有勢無液)腦右為就骨者一(有勢)
(無液)枕就之中附下為天蓋骨者一(下為肺系之本)蓋骨之後為天
柱骨者一(下属脊窳有髓)蓋前為言骨者一(言上復合於髏骨有勢無髓)言下為
舌本骨者左右共二(有勢無髓)髏前為顖骨者一(無勢無液)顖下為
服委骨者一(俚人訛為伏犀骨是也無髓勢)服委之下為俊骨者一(附下即眉字之)
(分也無髓勢)眉上左為天賢骨者一(無勢無髓)眉上之右為天貴骨
者一(眉上直目睛也)左睛之上為知宫骨者一(無髓無勢)右睛之上為命
門骨者一(無髓勢兩睛之下中則為鼻)鼻之前為梁骨者一(無髓無勢)梁之左
為顴骨者一(有勢有髓)梁之右為糺骨者一(有勢無髓)梁之端為嵩柱
骨者一(無髓勢其顴糺之後即耳之分也)左耳為司正骨者一(無髓無勢)右耳為
納邪骨者一(無髓無勢)正邪之後為完骨者左右共二(無勢無液)正
邪之上附為嚏骨者一(無勢少液)嚏後之上為通骨者左右前
後共四(有勢少液)嚏上為㗁内骨者一(無勢多液)其㗁後連屬為頷
也為乘骨者一(有勢多液)右頷車骨者一(無勢多液)乘車上下出齒牙
三十六事(無勢髓痛下則不滿其數)乘車之後為轅骨者左右共二
(有液有勢)復次鈐骨之下為膻中左右前後至蓧以四十字
關九十七骨轅骨之下左右為鈐骨者二(多液)鈐骨為會
之骨者一(無髓勢)鈐中之下為咽骨者中及右共三(無髓)咽下
為喉左中及右共三(無髓)喉下為嚨骨者環次共十事(無髓)
嚨下之内為肺系骨者累累然共十二(無勢髓)肺系之後
為谷骨者一(無髓)谷下為鬲道骨者左右共二(無髓)嚨外次
下為順骨者共八(少液)順骨之端為順隠骨者共八(少液)順
下之左為洞骨者一(女人無此)順下之右為棚骨者二(女人無此)
(二骨)洞棚之下中央為&KR1075;骭骨者一(無髓里人呼為鳩尾)&KR1075;骭直下
為天樞骨者一(無髓鈐)下之左右為缺盆骨者二(有勢多液)左
缺盆前之下為下厭骨者二(無髓)右缺盆前之下為分饍
骨者一(無髓)厭饍之後附下為倉骨者一(無髓)倉之下左右
為髎骨者共八(無液無勢)髎下之左為腦骨者一(男此骨子好湧大勇)
髎下之右為蕩骨者一(女人此骨大者多夫)腦之下為鳥骨者一
(男女此鬢骨滿者早髮勇)蕩之下為臆骨者一(此骨高則使人多妄說)鈐中之
後為脊窳骨者共二十二(上接天柱有髓)脊窳次下為大動骨
者一(上通天柱共成二十四顀)大動之端為歸下骨者一(道家謂之尾閭)歸
下之後為纂骨者一(此骨能陷精液)歸下之前為蓧骨者一(此骨)
(多處薄者貧下)復次缺盆之下左右至襯以二十五字關六十
骨(此下至分兩手衆骨臂至十指之端也)支其缺盆之其後為傴甲骨者
左右共二(有勢多液)傴甲之端為甲隠骨者左右共二(此骨長則)
(至賢)前支缺盆為飛動骨者左右共二(此骨消則病痱緩)次飛動
之左為龍臑骨者一(有勢多髓)次飛動之右為虎衝骨者一
(有勢多髓液)龍臑之下為龍本骨者一(有勢多髓)虎衝之下為虎
端骨者一(有勢多髓)本端之下為脘也龍本上内為進賢骨
者一(男子此骨隆則為名臣)虎端之上為及爵骨者一(女人此骨高則為命)
(婦)腕前左右為上力骨者共八(有勢多液)次上力為駐骨者
左右共十(有勢多液)次駐骨為搦骨者左右共十(有勢多液)次搦
為助勢骨左右共十(左肋外為爪右肋外為甲)爪甲之下各有襯骨
者左右共十(無勢有液)復次&KR1075;骭之下左右前後至初步五
十一中關一百三十六骨此下自兩乳下分左右至兩
足心衆骨所會劇也&KR1075;骭之心為心蔽骨者一(無髓)&KR0008;骭
之左為脇骨者上下共十二(居小腸之分也)左脇之端各有脇
隠骨者分次一十二(無髓)脇骨之下為季脇骨者共二(多液)
季脇之端為季隠骨者二(無髓)&KR1075;骭之右為肋骨者上下
共二十(處大腸之分也)肋骨之下為䏚䏚骨者共二(各無隠骨唯獸有之)
右肋之端為肋隠骨者共十二(無髓)蓧骨之前為大横者
一(有勢少髓)横骨之前為白環骨者共二(有勢有液)白環之前為
白甫骨者左右共二(有勢多液)内甫之後為骸關骨者左右
共二(有勢多液)骸關之下為揵骨者左右共二(有勢多液)揵骨之
下為髀骨者左右共二(有勢多液)髀樞下端為膝蓋骨者左
右共二(無勢多液)膝蓋左右各有俠升骨者共二(有勢多液)髀樞
之下為䯒骨者左右共二(有勢多髓)䯒骨之外輔骨者左右
共二(有勢有液)䯒骨之下為立骨者左右共二(有勢有液)立骨左
右各有内外踝骨者共四(有勢少液)踝骨之前左右各有下
力骨者共十(有勢多液)踝骨之前左右各有下力骨者共十
(有勢多液)踝骨之後各有京骨者左右共二(有勢多液)下力之前
各有釋欹骨者左右共十(有勢有液)釋欹之前各有起仆骨
者左右共十(有勢)起仆之前各有平肋骨者左右共十(冇勢)
有肋之前各有襯甲骨者左右共十(無勢少液)釋欹兩傍各
有核骨者左右共二(有勢多液)起仆之下各有初步骨者左
右共二(有勢無髓有液女人無此骨)凡此三百六十五骨也天地相
乘惟人至靈其女人則無頂威左洞右棚及初步并五
骨止有三百六十骨又男子女人一百九十骨或襯或
無髓勢餘二百五十六骨並有髓液以藏諸筋以會諸
脉谿相需而成身形謂之四大此骨度之常也昔黃
帝問於伯高曰脉度言經脉之長短何以立之伯高對
曰先度其骨節之大小廣狹長短而脉度定矣帝曰願
聞衆人之度人長七尺五寸者其骨節之大小長短各
幾何伯高曰頭之大骨圍二尺六寸胷圍四尺五寸腰
圍四尺二寸髮所覆顱至項一尺二寸髮以下至頤長
一尺君子參折結喉以下至缺盆中長四寸缺盆以下
至&KR1075;骭長九寸過則肺大不滿則肺小&KR1075;骭以下至天
樞長八尺過則胃大不滿則胃小天樞以下至横骨長
六寸半過則回腸廣長不滿則狹短横骨長六寸半横
骨上廉以下至内甫之上廉長一尺八寸内甫之上廉
以下至下廉長三寸半内甫下廉至下内踝長一尺三
寸内踝以下地長三寸脉膕以下至跗屬長一尺六寸
跗屬以下地長三寸故骨圍大則太過小則不及角以
下至柱骨長一尺行夜中不見者長四寸腋以下至季
脇長一尺二寸季脇以下至髀樞長六寸髀樞以下至
膝中長一尺九寸膝以下至外踝長一尺六寸外踝以
下至京骨長三寸京骨以下至地長一寸耳後當完骨
者廣九寸耳前當耳門者廣一尺三寸兩顴之間相去
七寸兩乳之間廣九寸半兩髀之間廣六寸半足長一
尺二寸廣四寸半腕至中指本節長四寸本節至其末
長四寸半項髮以下至臍長三寸四分四分分之一竒
分在下故上七節下至於齊骨九寸八分八分分之七
此衆人骨之度也所以立經脉之長短也是故視其經
絡之在身其見浮而堅其見明而大者多血細而沉者
多氣也凡欲用針須明骨空所在及機關之節機關
者内經曰甫骨上横骨下為揵狹髖為機膝觧為骸關
狹膝之骨為連骸骸下為甫甫上為膕膕為關頭横骨
為枕是也骨空者内經曰髓空在腦後三分在顱際銳
骨之下(風府穴也)一在斷基下(下頤是也)一在項後中復骨下(瘖門)
(穴也)一在脊骨上空在風府上(腦戶穴也)脊骨下空在尻骨下
空(長強穴也)數髓空在面俠鼻(顴髎穴也)或空骨在口下當兩肩
(大迎穴也)兩髆骨空在髆骨之陽(近肩髀傳失其名)臂骨空在臂陽
去踝四寸兩骨空之間(通關穴也)股骨上空在股陽出上膝
四寸(承揵穴也)䯒骨空在甫骨之上端(犢鼻穴也)股際骨空在毛
中動下(經闕穴名)尻骨空在髀骨之後相去四寸(八膠穴也)扁骨
有滲理腠無髓孔易髓無空是也凡病屬巨隂少陽之
經與衝脉任脉督脉之分者病本於骨各隨其要而灸
刺之故風從外入令人振寒惡寒汗出身重頭痛或頸
項痛者治在風府從風憎風刺眉頭(攢竹穴也)失枕在肩上
横骨間(缺盆穴也)折使揄臂齊肘正灸脊中(陽關穴也)䏚給季脇
引少腹而痛脹刺譩譆大風汗出則灸之腰痛不可轉
搖急引隂卬刺八髎與痛上八髎在腰尻分間鼠瘻寒
熱還刺寒府寒府在跗膝外解營取膝上外者使之拜
取足心者使之跪任脉為病男子内結七疝女子帶下
瘕聚衝脉為病逆氣裏急督脉為病脊強反折此三脉
生病者從少腹上衝心而痛不得前後為衝疝其女子
不孕癃痔遺溺嗌乾督脈生病治督脉治在骨上(曲骨穴也)
甚者在臍下營者治其漸漸者上狹頤也(大迎穴也)蹇膝伸
不得屈治其揵坐而膝痛治其機立而暑解治骸關膝
痛痛及拇指治其膕(委中穴也)坐而膝痛如物隠者治其關
膝痛不可屈伸治其背内(大顀也)連胻若折治陽明中俞
髎(三甲穴也)若别治巨陽少隂榮(通谷及然谷也)滛濼脛痠不能久
立治少陽之絡在外踝上五寸(光明穴也)
潔古刺諸痛法
内經曰留瘦不移節而刺之十二經無遏絶假令如見
十二經中是何經絡不通行當針不通以凝滯俱令氣
過節次無問其病以平如期如諸經俱虚補之諸經俱
實瀉之補當隨而濟之瀉當迎而奪之又補母亦名隨
而濟之瀉子亦名迎而奪之又隨呼吸出納亦名迎隨
也
兩脇痛少陽丘墟
腰痛崑崙及委中出血
嘔噦無度手厥隂太陵
頭痛手足太陽原穴
心痛少隂太谿湧泉足厥隂原穴
熱無度不可止陷谷出血
喘滿疾實口中如膠足少隂太谿
百節疼痛實無所知三稜刺絶骨出血
血衂不止大小便血婦人血不止刺足太隂井
喉閉手足少陽井并少商手足太隂井穴
大煩熱不止晝夜無度刺十指間出血謂八關大刺
隂頭中痛不可忍卒疝痛婦人隂中痛皆刺足厥隂井
骨熱不可治前板齒乾燥當灸骨會大椎山
小腸疝痛足厥隂大衝
眼發睛欲出者大刺八關
眼大眥痛刺手太陽井
眼小眥痛太陽井
心痛脉沉腎原穴脉弦肝原穴脉濇肺原穴
脉浮心原穴脉緩脾原穴
腰痛身之前足陽明原穴身之後足太陽原穴
身之側足少陽原穴
此針之撮要也
針灸避忌之法
黃帝内經靈樞甲乙經云子午為經卯酉為緯二十八
宿為制度太隂虧盈為法則并太一血忌纂成一圖有
所治療悉皆避忌
針灸避忌太一之圖
閑邪瞶叟云經曰太一日遊以冬至之日始居於叶蟄
之宫數其從宫所在日徙一處至九日復反於一常如
是無已週而復始此乃太一日遊之法也其旨甚明别
無所隠柰行針之士無有知者祕而不傳致使聖人之
法罕行於世良可歎也僕雖非醫流平昔常留心於醫
言之聞之偹之其詳之而不迷豈非仁乎輙以短見遂
將逐節太一所直之日編次成圖其圖始自八節得宫
之日從其宫至所在之處首一終九日徙一宫至九日
復反於一週而復始如是次而行之計每宫各得五日
九之則一節之日悉偹令一一條次備細開具於逐宫
之内使觀者臨圖即見逐節太一所直之日在何宫内
乃生人之身體所忌之處庶行針之士知而避之俾人
無忤犯太一之凶此僕之本意也僕誠非沽名者以年
齒衰朽恐身歿之後聖人之法湮沒於世故編此圖發
明厥旨命工鐫石傳其不朽貴得其法與時偕行焉覽
者勿以目衒見誚
經曰身形之應九野左足應立春其日戊寅己丑左
脇應春分其日乙卯左手應立夏其日戊辰己巳膺
喉首頭應夏至其日丙午右手應立秋其日戊申己
未右手應秋分其日辛酉右足應立冬其日戊戌己
亥腰尾下竅應冬至其日壬子六腑膈下五臟應中
州其大概禁太一所在之日及諸戊巳凡此九者善
候八正所在之處所主左右上下身體有疾病瘡腫
欲治無以其所直之日刺之是謂大忌
冬至叶蟄宫說
冬至叶蟄宫圖按周身之法取九宫方位離為上部中五為中部
坎為下部巽坤為二肩臂震兊為左右脇乾艮為左右二足太一
遊至處禁忌針灸(若起叶蟄宫取冬至一日為首他皆倣此)
一歲十歲起二宫順行逐日
人神就甲子内檢尻神者神
農之所制也凡人年命廵行
九宫値此尻神所在不可針
灸犯者必至喪命生癰疽尚
憂至命宜急速醫治明堂經
云以八分為一寸孫思邈云
人有長短肥瘦宜取患人中
指第二節兩横文故相去為
則
尻神起例訣
乾宫背面耳須知坎脚尻神肘肚皮艮項腰間忌針灸
震為牙舌不須疑巽頭胷乳連口鼻膝肋難宫忌要文
坤踝不當須見血兊為手後膊難醫
治灸瘡不發法
凡著灸療病歷春夏秋冬不效者灸炷雖然數足得瘡
發膿壊所患即瘥如不得瘡發膿壊其疾不愈甲乙經
云灸瘡不發者用故履底灸令熱熨之三日即發膿出
自然愈疾今用赤皮葱三五莖去其葱青於塘灰中煨
熱拍破熱熨灸瘡十餘遍其瘡三日自發立壊膿出疾
愈資生經王氏云予見人灸不發者頻用生麻油漬之
而發亦有皂角煎湯候冷頻點之而發亦有恐氣血衰
不發於灸前後煎四物湯服以此湯滋養血氣故也蓋
不可一概論也予嘗灸三里各七壯數日過不發再各
灸兩壯右足發左足不發更灸左足一壯遂發兩足亦
在人以智取之若任其自然則終不發矣此人事所以
當盡也
衛生寳鑑云國信副使覃郎中年四十九歲病臍腹
冷痛完榖不化足胻寒而逆皮膚不仁精神困弱診
其脉沉細而微遂投其甘辛大熱之劑又灸氣海穴
百壯灸三百穴各三七壯又灸陽輔穴各二七壯三
日復以葱熨灸瘡皆不發復灸前穴又十日後瘡亦
不作膿瘡口皆亁初癸丑歲學針於竇子聲因循穴
腧曰凡用針者氣不至而不效灸之亦不發大抵本
氣空虚不能作膿失其所養故爾更加不慎邪氣加
之病必不起異日因語針灸科總教授亦以為然戊
辰春副使除益都府判到任未幾時風疾半身麻木
自汗惡風忘喜笑多妄言語微澁醫以續命湯復發
其汗津液重竭其證愈甚因求醫還家日久神氣昏
憒體羸瘦飲食無味便溺遺失扶而後起屢易醫藥
皆不能效因思内經有云陽氣者若天與日失其所
養則折夀而不彰今因此病而知子聲之言矣或曰
副使肥甘足於口輕煖足於體使令足於前所為無
不如意君言失其所養何也對曰汝言所養養口體
者也予論所養養性命者也且覃氏壯年得志不知
所養之正務快其心精神耗散氣血空虚因此致疾
予因思靈樞云人年十歲五臟始定血氣以通其氣
在下故好走二十歲血氣始盛肌肉方長故好趨三
十五臟大定肌肉堅血脉盛滿故好起四十歲五臟
六腑十二經脉皆大盛以平定腠理始疎榮華頽落
髮頗斑白平盛不搖故好坐五十歲肝氣始衰肝葉
始薄胆汁始減目始不明六十歲心氣始衰善憂悲
血氣懈惰故好卧七十歲脾氣虚皮膚枯八十歲肺
氣衰魄魂離故言善卧九十歲腎氣焦臟枯經脉空
虚百歲五臟皆虚神氣皆去形骸獨居而終矣蓋精
神有限嗜欲無窮輕喪其命一失難復其覃氏之謂
歟
淋洗灸瘡法
凡著灸治病纔住火便用赤皮葱薄荷二味煎湯温温
淋洗灸瘡週迴約一二尺以來令驅逐風氣於瘡口内
出兼令經脉往來不滯於瘡下自然瘡壊疾愈若灸瘡
退火痂後用桃樹東南枝梢青嫩柳皮二味等分煎湯
温温淋洗灸瘡此二味偏能散灸瘡中諸風若瘡内黑
爛潰者加胡荽三味等分煎湯温温淋洗灸瘡自然生
好肉也若灸瘡疼痛不可忍多時不效者加黃連四味
等分煎湯淋洗立有神效
貼灸瘡法
凡貼灸瘡春用柳絮夏用竹膜秋用新綿冬用兔腹上
白細毛猫兒腹毛更佳細資生經云今人多以膏藥貼
之兩三日易全不疼但以膏藥貼則易乾爾若要膿出
多而疾除不貼膏藥尤佳又法凡灸瘡不瘥者日别
灸六七壯自瘥
忌食物法
既灸忌猪魚熱麫生動風冷物鷄肉最毒房勞尤當忌
也
又忌法
凡虎兔龍蛇牛馬猪羊鷄犬猴鼠已上十二相屬肉物
皆不得食及以為藥牛黃龍齒龍骨不可廢又云經
里下人灸後亦忌飲水漿濯手足
前項諸法並散在諸部不可尋究故集之造次刪成
所以省披討也
普濟方卷四百十一
