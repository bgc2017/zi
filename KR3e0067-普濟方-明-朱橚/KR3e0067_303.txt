普濟方卷三百三明周王朱橚撰
金瘡門
金瘡血不止(附論)
夫血行脉中周行灌溉而無窮矣金刃所傷者深則其
流湍激若海沸河決禦之至難要在杜其衝溢之勢外
觀其形内訂其脉之如何若血出不斷其脉大止者為
難治若血出不止前赤後黑或黃或白肌肉腐臭寒冷
喘急者亦為難治不可不察也夫金瘡去血其人若
渴然每忍之常令乾食并肥之物以止渴慎勿鹹食若
多飲粥輩則血溢出殺人不可救也又忌憤怒大言笑
思想隂陽行動作勞勿多食酸鹹飲酒熱羹臛輩皆使
瘡痛腫發甚者即死瘡差後猶爾出百日半年乃稍常
耳凡金瘡傷天𩕄眉角腦戶臂裏跳脉髀内隂股兩乳
上下心為尾小腸及五臟六腑腧此皆是死處不可療
也又破腦出血而不能言語兩眼直視咽中沸聲口急
唾出兩手妄舉亦皆死候不可療若腦出而無諸候者
可療又瘡卒無汁者中風也瘡邊自出黃汁者中水也
並欲作痙候可急療又瘡卒無汁者中風也瘡邊自出
黃汁者中水也不可止前赤後黑或白肌肉腐自寒冷
堅急者其瘡難愈亦死也口血出不止則用方中止
血藥傅之如洗開後瘡孔大甚且先用降真香龍骨没
藥摻之肉即生上瘡孔湏用油單貼待膿血汁出莫待
蔽塞如夏月用藥以薄荷葉貼瘡孔一日一度湯洗又
用藥摻如肉上滿瘡口用手搦不痛如好肉一般即用
收瘡口藥傅上却莫貼待風稍瘡口立收若未生實肉
切不可先收瘡口裏面恐為患也夫金瘡血出不斷
其脉大而止者三七日死金瘡血出不止前赤後黑或
黃或白肌肉腐臭寒冷強急者其瘡雖愈亦難療也
夫金刃中於經絡者出血必多臟腑空虚津液竭少無
血氣以榮養故湏補之也
方
當歸散(一名内補散一名蓯蓉散出千金方)治金瘡出血多虚竭此藥
内補
當歸(剉微炒)芎藭川椒(去目及閉口者微炒去汗)乾薑(炮製剉)白
芍藥桂心甘草(炙微赤剉)黃芩吳茱萸(湯浸七遍焙乾)
(微炒)桑根白皮(剉各半兩)肉蓯蓉(四兩酒浸一宿剉去皴皮炙令乾)人參
(去蘆頭)黃耆(剉)厚朴(去麄皮塗薑汁炙令香熟各二兩)
右為細末每服以溫酒調下二錢日三四服一方有
白笈無黃芩桑根白皮
麻黃散(出聖濟總錄)治金瘡止血悶及疼痛
麻黃(去節兩半)甘草(炙)白芷附子(炮製去皮臍)乾薑(炮)當
歸(切焙)續斷黃芩(去黑心)芍藥芎藭桂(去麄皮各半兩)
右為散每服二錢温酒調下空腹日午夜各一服可
加至三錢
内補芎藭散(出聖惠方)治金瘡傷筋骨疼痛下血多食少
臟腑虚竭
芎藭(一兩半)熟乾地黃當歸(剉微炒)白芍藥肉蓯
蓉(酒浸一宿刮去皴皮炙乾用已上各一兩)蛇銜草乾薑(炮裂剉各三分)續
斷(三兩)桂心附子(炮裂去皮臍)細辛(各三分)
右為細末每服不計時候以溫酒調下二錢
内塞散(亦名黃耆散出聖惠方)治金瘡去血多虚竭疼痛羸弱
内補
黃耆當歸芎藭白芷乾薑黃芩芍
藥續斷(各二兩)附子(半兩)細辛(一兩)鹿茸(三兩)
右治下篩先食酒服五分匕日三稍增至方寸匕一
方無芍藥
川大黃散(出聖惠方)治金瘡刀箭所傷血不止日夜疼痛
川大黃(剉生用)甘草(剉生用)甘菊花旋覆花㯽榔
黃連(去鬚)白芷蔓菁花(各一兩)黃蘖(五兩剉)桑根白
皮(二兩剉)
右為細末傅之神效
蒲黃散(出聖濟總錄)治金瘡血出腹脹欲死
甘草(炙剉三分)黃耆(剉一兩)蒲黃生乾地黃(焙各一兩半)當
歸(切焙)芎藭白芷續斷(各一兩)
右為散每服三錢匕空心溫酒調下日三四服血化
為水而下若口噤斡開口與之仍加大黃一兩半
龍骨散(出聖惠方)治金瘡出血不止
龍骨鳥樟根(各三兩)當歸(剉微炒)芎藭續斷熟
乾地黃突厥白(各一兩)鹿茸(半兩去毛塗酥炙令微黃)
右為末敷瘡上血即止如服即每服以溫酒調二錢
日三服
石灰散(出聖惠方)治金瘡血不止
石灰(二斗以小便浸五日細淘過)大麻心桑葉(各五兩)檞葉(一兩)
青蒿葉(半斤)刺薊益母草芸薹子(各六兩)
右以端午日收採相和石灰内臼中杵令爛攤作片
曬乾要用即旋擣為散以傅瘡上一方無大麻心桑
葉檞葉
如神散(出王氏博濟方)治一切刀斧所傷血出不止并患惡
瘡
龍骨(研半兩)虎骨(炙研半兩)丹砂(研一錢)鉛丹(以火燒令通赤半兩)膩
粉(一錢)麝香(研少許)乳香(一塊皂子大研)
右研極細一切瘡以黃連湯或鹽湯洗拭乾摻藥在
瘡上不得以液霑著瘡口
治金瘡出血不止方
川芎續斷熟地黃(各一兩)鹿茸(半兩塗酥去毛炙微黃)鳥
樟根(三兩)突厥白(一兩)
右搗為末傅瘡血即止如服溫酒調二錢日三服
雄黑豆散(出聖惠方)治金瘡疼痛血不止
雄黑豆(半升緊小者是也)黃葉(半升剉)芸薹子桑根白皮
(剉)鳥賊魚骨(各四兩)黃連(去鬚)龍骨(各二兩)
右為細末每用傅瘡上
治金瘡下血(出本草)
以青黛摩傅之
治刀斧折傷生膚止血痛(出本草)
以會州白藥為末傅瘡上藥如白歛出會州也
金傷散(出御藥院方)治金刃箭簇所傷血出不止及落馬
打傷内綻血出亦皆治之
白芨白歛乳香(各一兩)龍骨(半兩)黃丹(少許)石灰(半斤)
(遠年者佳)
右為細末入黃丹有如淡紅色每用乾捻在患處上
用軟紙更以絹帛裹護者忌風水乾痂為效
定血散(出楊氏家藏方)治一切刀傷血出不止收歛瘡口
天南星(生)槐花(炒黃)鬱金(上三味各四兩)半夏(二兩生用)没藥(别研)
乳香(另研各二錢半)
右為細末以入没藥乳香同研令勻如有傷處乾貼
瘡切忌水洗
治金瘡出血多虚竭内補(出千金方)
當歸(三兩)乾薑(三分)芍藥辛夷(各五分)甘草(二分)
右治下篩酒服方寸匕日三夜一
没藥散(出醫方大成)治箭傷止血定痛
定粉(一兩)枯白礬(三錢另硏)沒藥(另研)風化石灰乳香(别硏)
(各一兩)
右為末和勻摻上
當歸散治金瘡去血多虚竭内補方
當歸(三兩)芍藥細辛(各五分)乾薑(三分)甘草(二分)
右為散以酒服方寸匕日三夜一忌海藻菘菜生菜
黃連散(出聖濟總錄)治金刃所傷血出不止
黃連(去鬚)㯽榔(剉生用)木香白芷(各半兩)
右為散摻所傷處血即止效如婦人血暈以童子小
便調下一錢匕如臟毒瀉血以水煎服
刀箭藥(出聖濟總錄)治金瘡血不止
石灰(遠年船上者燒一兩)龍骨(研半兩)鉛丹(炒三錢)狗腦骨(燒灰半兩)
右搗羅末傅瘡上
風化散(出聖濟總錄)治金瘡止血定痛
風化石灰(一升)乾薑(三分生用)生栗子末白藥(各五兩)
右以端午日搗羅為末傅患處
雄礬散(出楊氏家藏方)治金瘡血出不止
雄黃(别研)乳香(别研)五倍末膩粉(别研)
右等分為末依瘡口大小摻之血出立止其瘡不許
封即乾歛不痛一方有白礬
黑散子(出聖濟總錄)治金瘡止血
大黃(三兩半童子小便浸三日後用紙裹煨)巴豆(一兩半漿水浸炒令黃)半兩
錢(四十九文以鉄線繋焼紅以酒五升淬盡)羊脛炭(一握七莖米醋五升淬盡用之)
右為細散隨傷損大小貼之疼痛立止疼無瘢痕及
能出箭頭止血大效婦人一切敗血極者可服一字
溫酒調下
神仙止血散
龍骨(一兩五色緊者)訶子(一兩)白石脂(半兩)苧蔴葉(半兩係五月午時採)
(來隂乾者)
右為細末水調服之如修合時不得令婦人鷄犬見
之
灰韮散治金刃止血
新石灰韮菜苧蔴葉小竒花
右等分先搗三味爛汁着石灰再搗爛和成餅子亂
草裹放起隂處用時碾碎末乾摻如神五月五日午
時修合一方無小竒花
治金刃或打傷血出不止(出危氏方)
降真香(末)五倍子(末)銅末(是削下鏡面銅於乳鉢内研細等分)
右拌勻傅傷損處昔安豐手毆朱嵩碎首用此藥而
愈
黃金散治金刃傷止血定痛
鬱金半夏(各一兩)風化石灰(四兩)
右為末凡有損傷乾摻之
治刀箭傷血出不止并折骨
檳榔(一箇)木香胡黃連(各二錢重)
右為末傅瘡口上立止亦接得損骨傷中便貼之如
研下指血未定速將藥裹定便得却相連接
治金瘡血不止疼痛
生栗子(一升炒乾)乾薑(三分炮裂剉)白芨(五兩)
右於端午日搗細為散瓷器中貯每用時於瘡上傅
之止血止痛極效
治金瘡出血不止(出聖惠方)
蒲黃(一斤)當歸(二兩)
右治下篩酒服方寸匕日三
桃紅散治金瘡出血
石灰(一升)大黃(四兩剉作骰子塊)
右同炒至石灰淡紅色去大黃用石灰加當歸海桐
皮為末傅之
南星散(出聖濟總錄)治刀刃所傷血出不止
天南星(三枚切焙)鉛丹(半錢)
右為散乾貼立定
檳榔散(出聖濟總錄)治金瘡出血痛甚(方見金刃傷中筋骨類)
桃紅散(出聖濟總錄)治金瘡或竹木所刺出血不止及疼
痛
乾葛粉染胭脂(各一兩)
右研細乾摻在瘡上又用青絹以鷄清塗絹可瘡口
大小貼仍先用篦子按去血令藥與肉平方以青絹
蘸鷄清貼之
石榴花散(出聖惠方)治金瘡傷破血流不止
石榴花(曝乾半兩一方用半斤)石灰(炒一升半一方炒一升)
右為散取少許傅瘡上捺少時血斷便差
治金瘡血不止方(出千金方)
煮桑根十沸服一升即止
又方(出千金方)
搗車前汁傅之血即絶連根取用亦效
又方
用柳絮封之
又方
以蜘蛛幕貼之血即止
又方(出聖惠方)
飲人尿五升愈
治金瘡血不止
取豉三升熱湯浸食頃絞去滓内蒲黃三合頓服之
䓤白方(出朱氏集驗方)治金瘡定痛止血
以䓤白煨爛乘熱縳定痛血自止䓤冷再易後全無
痕神效傷者亦可以煨䓤罨之使活一方以䓤葉汁
取塗瘡上即止或用䓤莖葉煨熱爛研罯傅之亦治
金瘡水入皸腫若為婦人所驚者取婦人中衣火炙
令熱以熨瘡上張氏經驗方二人云荆門軍點頭
錄石城鄉人戴堯臣作尉試馬被馬劣拶人於籬戴
損大指甲離肉血淋將䓤白煨爛乘熱縳痛與血隨
止䓤冷再易不復痛後亦無痕跡小木匠姓雷脚跟
為斧所傷乘急用泥塞後攻注成腫發寒熱不可立
遂剔去舊土令血再出却用煨䓤白傅之不移時痛
住血止推官宋琢定驗兩處殺傷氣偶未絶亟令取
䓤白鍋内炒熱以傅傷處繼而呻吟再易䓤而傷者
無事矣樂平人好闘多傷樂平鮑宰每有殺傷公事
未暇詰問先將䓤白傅傷損者活人甚衆大辟遂減
傷損不必他求無䓤處以葉亦可只要炒熱為上時
易為佳若傷多煨炮不及但以乾鍋内且烙且杵令
涎出䓤熱用之為妙
如聖千金散(出衛生家寳方)治金瘡出血痛不可忍
海金砂滑石(各半兩)生欝金(一分)
右一處為末每服二錢用砂糖一塊新汲水調下不
拘時候
治金瘡血不止(出儒門事親)
用薇末貼之立止
治金瘡血出
用孩兒茶搗末傅之隨愈
治刀傷瘡血不止
取楊梅樹皮嚼極細盫刀瘡上立愈
治金瘡傷損血出(出百一選方)
用生牛膽入石灰末後乾摻瘡即止以臘月牛膽入
風化石灰懸當風處佳候乾用
百草散治金瘡止血(方見金刃所傷類)
桑皮方治金瘡止血(方見金刃所傷類)
灰礦散(出聖濟總錄)治金瘡止血
用古窑石灰紫礦各半兩同為散傅之
灰彈散治金瘡止血速差(方見金刃所傷類)
治金瘡血不止兼痛方(出聖惠方)用麒麟竭末傅之止
治金中經脉傷皮及諸大脉血出多心血冷則殺人(出本)
(草)
用炒塩三撮酒調服之
治金瘡止血生肌及惡瘡入水並無妨絶妙人號為上
血竭也(出聖惠方)
急刮真紫檀末傅之凡裹縳瘡用故布帛不寬不急
如繫衣帶即好一方用降真香為末傅之亦佳
治金瘡止血止痛出刃方(出肘後方)
用甑帶燒灰封之患處江南以蒲為甑帶取久者燒
灰入藥味辛温無毒甑帶久被蒸氣故能散氣通氣
治金瘡血湧出
取月水衣炙熱熨之又燒末傅之
治金瘡血出不止
以篩過石灰用旋殺猪血就盆内攪勻捻作餅篾穿
&KR1582;乾為末貼之
治刀箭瘡止血并痛方(出本草)
用茅香花罯之良一方以白茅針生挼傅瘡上
治金瘡生膚止血(出本草)
以研合子搗碎傅瘡上又云昔漢高祖戰時用此傅
軍士金瘡故名研合子
旋復散治金瘡止血(方見毒箭所傷類)
葛根飲治金瘡筋脉傷及諸大脉皆血出多不可止
血冷則殺人(方見箭鏃金刃入肉類)
治金瘡血不止痛(出聖惠方)
用白芍藥一兩熬令黃杵令細為散酒或米飲下二
錢並得初三服漸加一方為末傅之
治金瘡血流破血(出本草)
用莧煮汁飲之良
治刀箭瘡有血不止方
以小兒屎塗封之三日即差並不傷人
五倍散(出聖濟總錄)治金瘡血不止亦治疳瘡
以五倍子生用為散乾貼血立止
治金瘡血不止疼痛(出聖惠方)
以龍骨搗末細研傅瘡上
又方(出千金方)治金瘡血出不止
以人精塗之
神奇散(出聖濟總錄)治刀斧所傷并箭傷血出不止諸藥
貼不住者
麒麟竭(研)没藥(研)自然銅(煆令紫)天南星(炮)乾薑(燒灰)
鉛丹(炒黑)膩粉瓦蘚麝香(研少許)
右為散拌勻每用藥貼瘡先以塩水洗過燒䓤研汁
塗瘡上然後乾摻藥貼之
治金瘡出血(出本草)
用楮紙燒灰止之甚效
治金瘡止血(出本草)
以地松挼傅之
治刀箭傷止血(出本草)
用白梅研傅之
芎藭散治一切出血過多金瘡疼痛欲倒者
川芎(好者)當歸(酒浸各等分)
右㕮咀白水煎服
救生丹(出衞生家寳方)治刀刃所傷出血不止及打撲傷損
及惡蟲所傷及發背瘡疽等疾無不效者
寒食麫(四兩及寒食日用水搜作餅隂乾)千口土(四兩即蟻穴土)土馬騣
(四兩乃墻上長鬚青苔)萵苣心(四十九箇)荆芥心(四十九箇若嫩小者則添一握)
紇勒蔓心(四十九箇)雄黃(一兩水研飛過)乳香(一兩别研多為妙)
右於五月五日午時修合用砂石擂盆内爛研令勻
丸作彈子大曝乾當風處用葛布袋盛掛起如治瘡
及毒以一丸為率細研用新汲水調飲清者濃者用
鷄鵝翎掃腫處欲散則遍掃欲聚則留頭纔乾再掃
甚效如刀傷血出乾摻修合日忌雞犬婦人見
治刀斧傷(出衞生家寳方)
黃連(一兩去鬚)檳榔(一分)石灰(一分細羅)臘茶末(一分)
右為細末凡傷者不拘深淺乾傅用綿纏之血立止
三日瘡口合不得用水與湯洗
軍中一捻金散(出永類鈴方)
金櫻葉(二兩)桑葉(一兩)嫩苧葉(一兩)
右搗爛傅若欲致遠隂乾作末傳上帛縳血止口合
名草蝎經進方以五月五日或閉日收藥良
治金瘡犯房血出不止死急以湯泡綿帛搨瘡口令血
散四肢活仍服(出永類鈴方)
川芎當歸人參龍骨(等分止血住痛生血)
煎前藥灌以蘇合香丸服
治金瘡或雜傷出血不止(出永類鈴方)
用新頭等鈔角擘少許茸碎傅瘡口上
又方(出永類鈴方)
嫩紫蘇葉和桑葉搗爛貼效
又方(出永類鈴方)
次陳紫蘇葉蘸所出血挼爛傅瘡口血不作膿甚效
仍且愈後無痕
治金刃及雜傷血出不止(出永類鈴方)
用降真末五倍子末鏡面上削下銅末細研等分傅
傷處
治金瘡止血(出本草)
用花乳石刮末傅之即合仍不作膿潰
治金瘡下血不止(出本草)
取壁錢蟲汁點瘡上或搗爛傅瘡上
治金瘡止血(出本草)
以小薊絞取汁服
治金瘡血不止(出本草)
用小薊葉挼封之
治金瘡傷刺血不止
用葛葉挼傅之甚效
金瘡内漏血不出(附論)
夫金瘡通内血者為内漏兩脇脹不能食者死瘀血摶
在於内腹脹脉牢大者生其脉沉者死也
方
治金瘡内痛方䖟蟲散(出聖惠方)
桃仁(一兩湯浸去皮尖䨇仁麸炒微黃)桂心(一兩半)川大黃(二兩剉碎微炒)
水蛭(三十箇微炒)䖟蟲(三十枚去足微炒)
右為細末每服二錢童子小便一中盞煎至五分温
日五服夜三服如無童子小便酒并水代之服訖後
以胡粉散傅之
胡粉散(出聖惠方)治金瘡漏血
胡粉(二兩)乾薑(一分)生薑(二分隂乾去皮)
右為末傅瘡上一方生栗子隂乾去殼不用生薑
治金瘡内漏方(出千金方)還自取瘡中血著杯中水和服
之
蒲黃(二兩)麻勃(一兩用七月七日採者)
右酒服一錢匕日三服夜二
又方(出聖惠方)
蝱蟲(一兩炒令微黃)牡丹(二兩)
右為細末每服食前以温酒調下二錢日四五服
治金瘡内漏血不出方(出聖惠方)
用牡丹皮為散水服三指撮立尿出血或温酒調下
亦得又服蒲黃一方寸匕血立下
治金瘡内漏(出肘後方)
還自取瘡中血著杯中水和服之愈又以器貯湯熨
腹令熱達則内消
雄黃散(出肘後方)治金瘡血内漏
以雄黃末如大豆内瘡中傅之亦得一方治卒中鬼
擊及刀兵所傷血漏腹中不出煩滿欲絶酒服五錢
匕血皆化為水卒以小便服之
治金瘡出血内漏
用蝙蝠二枚燒煙盡末以水調服方寸匕令一日服
盡當下如水血消也
治金瘡内漏血在腹不出(出聖惠方)
取猪膏苺搗傅之斷血生肉除痛消浮腫或作湯浸
漬避風並效
又方(出聖惠方)
以馬齒莧傅汁每服煖飲一小盞即止兼治惡血在
腹中
又方(出聖惠方)
以質汗末傅之及用熱艾麝香末等分傅之亦佳
治諸瘡傷瘀血不散
以五六月收野苧蘇葉擂爛金瘡上如瘀血在腹用
順流水擂爛服即通血皆化水以死猪血試之可驗
秋月恐無葉早收
二物湯治金瘡腹中瘀血
大麻子(二升)大䓤白(二七莖)
右使數人各搗令熟着九升水煮一升半頓服若血
出不盡腹中有膿血更服當吐膿血
金瘡煩悶及發渴(附論)
夫金瘡煩悶者以血出太甚經絡空虛而發熱躁也經
所謂隂虚生内熱陽虚生外寒者如此其有發渴者亦
以經絡乏竭津液枯燥故欲引飲
方
&KR1840;麥散治金瘡煩悶及渴内補
&KR1840;麥穗芍藥細辛(去苖葉)桔梗(炒)芎藭當
歸(切焙)甘草(炙剉)乾姜(炮)熟乾地黃(焙)防風(去义)續斷
人參蜀椒(去目并閉口者炒出汗)辛夷(去毛)牡蠣(煆)栝蔞根
白歛(各半兩)桂(去粗皮)厚朴(去粗皮生薑汁炙各一兩)
右為散每服二錢匕熟水調下空心日午臨卧半夜
各一服筋骨斷者加續斷三分
生乾地黃散治金瘡煩悶
生乾地黃甘草(炙微赤剉)白芷當歸(剉微炒)續斷
桃仁(湯浸去皮尖雙仁麸炒微黃)羚羊角屑黃芩赤芍藥
(各一兩)芎藭桂心(各三分)
右為細末每服以温酒調下二錢日四五服
白薇散治金瘡煩悶疼痛不止
白薇括蔞枳實(去穣麸炒)辛夷(去毛)甘草(炙剉)石膏(研如)
(粉各一兩)厚朴(去粗皮生薑汁炙)酸棗仁(炒各半兩)
右為散每服二錢匕温酒調下空心日午臨卧半夜
各一服
白薇散治金瘡煩悶不得眠卧疼痛
白薇&KR0797;蔞根枳實(麸炒微黃)辛夷仁甘草(炙微赤剉)
赤芍藥(各一兩)酸棗仁(二兩微炒)
右為細末每服以温酒下二錢日四五服
消石散治金瘡煩悶欲死大小便不通
消石(煉)寒水石(研)栝蔞根澤瀉白歛芍藥
(各一兩)
右為散每服二錢匕温水調下空心日午臨卧各一
服
地骨皮散治金瘡煩渴悶亂頭痛
地骨皮黃連(去鬚)麥門冬(去心)甘草(炙微赤剉)生乾地黃
(各一兩)石膏(二兩)
右為細末每服四錢以水一中盞煎至六分去滓温
服日四五服
白芷散治金瘡煩悶
白芷甘草芎藭(各一兩)
右細剉炒變色搗散每服一錢匕熱水調空心日午
臨卧半夜各一服
酸棗仁散治金瘡煩悶
酸棗仁(微炒)芎藭甘草(炙微赤剉各二兩)
右為細末每服用温水調下二錢日四服
大黃丸治金瘡煩悶疼痛大便不利
川大黃(三兩蒸三度)桃仁(一兩湯浸去皮尖雙仁微炒)枳殼(一兩麸炒微黃)
(去穣)
右為末煉蜜和丸如梧桐子大每服温酒下三十丸
日三服以利為度
治金瘡煩痛大便不利
大黃黃芩(各等分)
右為末蜜和丸如梧桐子大先食服十丸日三
石膏散治金瘡煩悶止煩
石膏(研)甘草(剉各二兩)
右為散每服二錢匕温熟水調下空心日午臨卧半
夜各一服
治金瘡煩痛(出千金方)
用赤小豆一升以苦酒漬之熬令燥復漬滿三日令
色黑服方寸匕日三
磁石散(出聖惠方)治金瘡煩痛
用磁石搗羅重研五兩為細散量瘡大小以意傅之
止痛斷血
秦龜飲治中刀箭悶絶(方見毒箭所傷類)
琥珀散(出聖惠方)治金瘡弓弩箭中悶絶無所識
用琥珀研如粉以童子小便調一錢三服瘥高祖時
寧州貢琥珀枕碎以賜軍士傅金瘡
蒲黃散(出危氏方)治打撲傷金瘡悶絶
用蒲黃不以多少為末熱酒灌下
治金瘡煩滿心悶方(出聖惠方)
用赤小豆一升以生地黃汁漬之熬燥復漬滿三日
候乾為末每服以温酒調下二錢日四五服
又方(出聖惠方)
用茅根搗絞取汁和酒各一中盞分煖三服
生地黃汁方(出肘後方)治金瘡腹中血留滯滿悶心煩方
用生地黃搗取汁一升川芒消一兩半相和攪令勻不
計時候煖服一小盞
金瘡中風水及痙(附論)
夫金瘡中風水者以封裹不密所致也中風之候其瘡
卒無汁中水之候則黃汁而又疼痛發作肌肉腫鞕將
為痙状可急治之凡痙狀口急背直搖頭馬鳴腰為反折
湏臾十發氣息如絶汗出如雨治不可緩緩則不救矣
夫金瘡風痙者此由血脉虚竭飲食未復榮衞傷損
風邪乘虛入於五臟五臟受寒則令痙也其状口急背
直搖頭馬鳴腰為反折湏臾大發氣息如絶汗出如雨
不及時救者皆難療也凡金瘡卒無汗者中風也瘡邊
自出黃汁者中水也並欲作痙急治之又痛不在瘡處
者傷經絡亦死爾
方
續斷散(出千金方)治金瘡中風痙筋骨疼痛
續斷蛇啣草(各二兩)地榆(剉)當歸(剉微炒)細辛乾
薑(炮製剉)桂心熟乾地黃附子(炮製去皮臍)人參(去蘆)
(頭)芎藭甘草(炙微赤剉各一兩)赤芍藥(一兩半)肉蓯蓉(一兩)
(半酒浸一宿刮去皴皮炙令乾)川椒(三分去目及閉口者微炒去汗)
右為細末每服不計時候以温酒調下二錢
療金瘡已中水及惡露風寒腫痛(出肘後方)
以塩數合急抑著瘡上以火炙之今熱透瘡中畢以
臘月竹管插熱灰中令烊以滴入瘡中即愈若無塩
用薤白亦良一方治金瘡中風用煎塩令熱以匙抄
瀝取水熱洗瘡上冷更著一日許勿住取差為度
又方(出聖惠方)
以桑灰汁温之以漬瘡良大治金瘡止痛以灰傅瘡
上尤妙
赤箭散(出聖惠方)治金瘡中風痙口噤不語
赤箭(一兩)桂心防風(去蘆)巴豆(去皮心研紙裹壓去油各三分)吳茱
萸(半兩湯浸七遍焙乾微炒)附子(三分炮製去皮臍)乾蝎(半兩生用)
右為末用釅醋三升熬成膏可丸即丸梧桐子大每
服不計時候以熱䓤酒下三丸服後汗出為效
蛇啣草散(出聖惠方)治金瘡中風痙内傷疼痛
蛇啣草甘草(炙微赤剉)芎藭白芷當歸(剉微炒)川
烏頭(炮製去皮臍已上各三分)續斷獨活澤蘭桂心(各一)
(兩)
右為細末不計時候每服以温酒調下二錢
虎骨散(出聖惠方)治金瘡中風痙肢節筋脉拘急
虎脛骨(一兩塗酥炙令黃)黑豆(五合)松脂(二兩)桂心(三分)桃仁(一兩)
(湯浸去皮尖雙仁麸炒微黃)敗龜(一兩塗酥炙令黃)當歸(一兩剉微炒)芎藭
(一兩)乾蝎(一兩微炒)
右先將松脂并黑豆炒令熱後和諸藥搗細羅為散
每服不計時候以温酒調下二錢
八仙散治金瘡辟風水續筋骨止血傅之(一名石灰散)
石灰(風化者十兩)地松苖(新者切研半兩)細辛(去苖葉)旋覆根(切研)
新葛葉(切研無即用葛粉)青蒿(新者研切)麥門冬苖(各半兩)猪膏
(去筋膜半斤)
右除石灰豬膏外將六味擣研絞取汁和石灰并豬
脂搜研作餅子曝乾搗羅為散再研之如粉以傅瘡
口上止血定痛生肌五月五日合之一方加苺苖汁
苦瓠散治金瘡中風水腫疼痛不止
苦瓠(一兩)蛇脱皮(半兩微炙)黑豆(半升炒熱去皮)露蜂房(半兩微炙)梁
上塵(一合)
右為細末以粥和調貼瘡上日三易之
芎藭湯治金瘡中風疼痛不可忍
芎藭防風(去乂)羌活(去蘆頭各一兩)甘草(炙三分)當歸(焙一兩)
右㕮咀如麻豆大每服六錢匕水二盞煎至一盞去
滓熱服蓋覆出汗若不汗加麻黃去粗皮三分去節
一兩桂湯成又加竹瀝半合
白石脂散治金瘡中風水久不成痂者
白石脂烏賊魚骨檳榔(各一兩)
右為細末時摻瘡中以成痂為度
治金瘡中風水腫毒方
葦灰(一升)烏賊魚骨白龍骨(各三兩燒赤)
右細研傅於瘡上其水即自然出傅之三五度水盡
腫消即用酥調烏賊魚骨末塗之甚良
豆淋酒治因金瘡中風反強者
雞屎白(一合)大豆(六合)
右炒豆令焦黑次入雞屎白同炒乘熱瀉於三升酒中
密蓋良久濾去滓每服五合如人行五里再服汗出佳
未瘥即更服之以汗為度服後宜喫熱生薑稀粥投之
當歸散(方見金刃所傷類)治金瘡辟風止痛
塗封方治金瘡中風角弓反張
生雞子(一枚)烏麻油(三兩)
右先將雞子打破與麻油和煎稍稠冷即塗瘡上封之
治金瘡中風痙欲死者及諸脉皆血出不可止血冷則殺人
用生葛根一斤剉碎以水五升煮取三升去滓每服
熱服一小盞日三四服若乾者搗末温酒服三指撮
若口噤不開但多服竹瀝即止
瓠&KR1383;方療金瘡得風身體痓強口噤不能語或因被
打而得及斧刀所傷得風臨死服此並瘥
取未開瓠&KR1383;一枚長柄者開其口隨瘡大小開之令
瘡相當可繞四邊閉塞勿使通氣上復開一孔如盌
口取浮麻子燭兩條並熏瓠&KR1383;向上燭盡更續燭熏
之不過半日即瘥若不止亦可經一兩日熏之以瘥
為度若燭長不得内瓠&KR1383;可中折用之
䓤白方治金瘡水入皸腫(方見本門金瘡血不止類)
胡粉膏治金瘡中風寒水腫
胡粉炭火(各半兩)
右以猪膏量藥調和塗瘡孔上出水便瘥
治外風入瘡口腫痛
全蝎(一箇)白僵蚕(三箇去絲)蟬蜕(三箇)
右為末擂生葱自然汁調塗自愈
治金瘡中風水刺痛方
䓤(一握)塩(一合)
右以水三升煮數沸漬瘡即止
浸酒方治金瘡中風痙
用雞屎白三升炒黃以生絹盛入瓷瓶中與酒六升
火煨浸半日去滓温服五合日三夜一并取莨菪根
搗作餅子當瘡上安著以炙上熱微黃水出取瘥
必效酒治金瘡中風角弓反張者
用蒜擘破去心頂一升以無灰酒四升煮爛并滓每
服五合頓服之湏臾得汗即瘥
治金瘡浸酒方或擊破等瘡中風口閉牙噤身強欲死
用雀糞炒研半合以酒七合煮五合濾去滓令温頓
腹中轉動即愈若不能開口斡開灌之
杏仁酒摩方治金瘡中風角弓反張者
用杏仁碎研生用不去皮尖三斤蒸令一炊久更研
令極細入酒三升絞取汁每服五合日二夜一汗出即
愈慎外風兼將杏仁酒汁摩瘡上一方不用酒亦得
豆淋酒治金刃傷破見骨中風口噤宜用大豆炒半熟
五升粗搗篩蒸一饙頃傾盆中以酒一㪷五升淋之絞去滓每
服五七合日二夜一俟汗出研生杏仁膏傅之若腦髓出者難救
又方治金瘡因風水腫
取蠟不計多少鎔了入塩少許滴在瘡中大驗或先
以塩罨痛上後鎔蠟令冷熱得所灌瘡中亦可
又方(出聖濟總錄)
取鹿角不限多少燒末細研以臘月猪脂和塗之久
不差者不過五七日差
椒罨方治金瘡中風
用蜀椒生完者去目三兩量瘡口大小用麫作餛飩
煻灰中炮令熟及熱開一孔當瘡上罨之却引風出
可作數十枚更番用之温冷即换
蔓青子方治因金瘡中風口噤不能語
用蔓菁子净洗一升搗極爛捏為炷炙瘡上熱徹即
差
莨菪根方治金瘡中風搐搦角弓反張
用莨菪根量瘡大小截令平如無大者並縳數根以
稱瘡為度别以猪脂一合塩末一撮許相和熱煎令
如雞子膏將莨菪根平處蘸膏温坐瘡上冷即易之
以差即止宜避外風
牛膝膏治金瘡因風水腫(方見箭鏃金刃入肉類)
治暴風口噤金瘡
用垣衣酒漬服之效
麻根飲治金瘡中風骨痛不可忍
用大麻根葉無問多少搗研絞取汁飲三合至四合
無青者以乾者煎取汁服亦主墮墜打損有瘀血在
心腹令人脹滿短氣並宜服之
黍瓤方(出聖惠方)治金瘡腫痛因中水及中風仍衝寒露
濕氣其腫入腹則殺人宜熏之或中狐尿刺
取黍瓤并馬牛乾糞及桑條軰多烟之物於坑都燒
令烟出乃以板蓋坑上開板作小孔以瘡口痛處安
孔上熏之令瘡上出汗乃瘥
塩韮傅方(出聖惠方)治金瘡因風水腫
取韮并塩搗各等分置瘡以火炙藥上熱徹即愈
又方
取櫟木根皮三斤細剉用水二㪷煮沸内塩一合時
以漬瘡腫膿血當出便差
又方
取白茅根不限多少燒為灰湯和傅瘡上取差一方
治金瘡止血煮汁服之
艾葉方治金瘡中風掣痛不仁不隨
用艾葉生熟者令揉團得所内瓦甑中塞諸孔獨留
一目以通氣薰蒸患處良久身體自知立愈
治八九月刺手足金瘡及諸瘡中寒露水冷毒皆殺人
用生苦竹桑枝兩條惟得一物欝著火中為推引之
令極熱研斷之以頭炷瘡口中熱氣盡更易一枚盡
此二枚則瘡當爛乃取薤白搗以綿裹著熱灰中使
極熱去綿以薤白傅瘡上布帛急裹之
治金瘡中風口噤欲死(出本草)
用竹瀝半大升微微煖服之
金瘡止痛生肌(附論)
夫金瘡者乃肌膚之損要害甚重不可不療若不急治
歛合瘡口潰去膿血以生肌肉日久必為風水所害愈
難治矣
方
龍骨散治金瘡刃箭傷生肌長肉定痛止血諸瘡歛
口
龍骨寒水石滑石枯礬乳香没藥
輕粉(些少)黃丹(炒各半分)
右為細末每要乾摻外用膏藥貼之效
止血生肌方
蘩蔞葛葉鹿活草槲葉芍藥地黃
蒼耳青蒿
以五月五日採取陳石灰為團曝乾碾為細末摻於
患處
金傷散治刀䥥斧傷辟風止痛生肌
白芨(二兩)龍骨白附子天南星(各一兩)黃丹桑
白皮(各二兩)陳石灰(二兩風化)
右為細末每用乾貼之
地黃膏(一名生肌膏出聖惠方)治金瘡火瘡炙瘡不能瘥者
松脂杏仁蠟(各二兩)薰陸香(二兩)生地黃(切一升搗絞取)
(汁三合)石塩(一兩研如粉)羊腎脂(五合煎)烏麻油(二升)
右先下蠟微火令消次内羊脂消次下油次下松脂
令消次下杏仁次下薰陸次下地黃汁次下石塩以
微火煎令地黃汁水氣盡以綿濾停凝一切諸瘡初
傷皆用傅之日三夜二慎生冷猪雞魚肉一方加蜜
二兩此膏治瘡法先去惡肉不著痂先從内瘥乃至
平復無痂不畏風不膿水大要妙
地黃散(亦名石灰散出聖惠方)治金瘡止血除疼痛辟風續筋
骨生肌肉
地黃苖地松青蒿蒼耳苖生艾汁(三合)赤
芍藥(各五兩入水取汁)石灰(三升)
右五月五七月七午時修合以前藥汁拌石灰隂乾
入黃丹三兩更杵羅細凡有金瘡傷折出血用藥封
包不可動着十日差不腫不膿
地榆散(出聖惠方)療金瘡内塞止痛
地榆根白歛(各二分)當歸(四分)芎藭白芷芍藥
(各三分)附子(一分炮)
右搗散以酒飲服方寸匕日三服忌猪肉冷水
治金瘡内塞逐痛方
黃芩當歸(各三兩)甘草(炙一兩)細辛烏頭(炮各二兩)乾
薑(一兩)白芷(四兩)
右搗篩以酒飲服一錢匕日三可至二錢匕忌生菜
海藻菘菜猪肉冷水等
牛膝散(出危氏方)治金刃箭鏃傅瘡口兼能生肉
降真香牛膝石灰人骨(醋炒)真龍骨老松
皮(各一兩)
右用黃牛膽一枚將小竹管插膽中以石灰末從管
中入膽内掛高處日乾要用刀破開同諸藥為末傅
瘡口中不痛自愈
完肌散
陳石灰(二兩)麝香(一錢另研)黃丹(半兩)桑白皮(新者)蜜陀僧
龍骨(各四兩)
右為細末乾摻之
雙金散(出楊氏家藏方)傅貼金瘡歛口定痛生肌
乳香(半兩研)檳榔黃連黃丹(火飛)龍骨訶子(去核)
(焙各一兩)
右為細末乾貼瘡口
三白膏(出聖惠方)治金瘡生肌
白芨白歛甘草(生用各半兩)白芷熟乾地黃(各三)
(分)猪脂(半斤煉了者)
右為細末入猪脂内熬成膏候冷日三四度塗之
生肌膏(出聖惠方)治金瘡兼治一切打損瘡
白芍藥薰陸香胡粉乾薑(炮製剉各一兩)油(四兩)蠟
(二兩)
右為細末以油蠟相和煎如膏用貼瘡上日二換之
止血收瘡口方(出危氏方)
白膠香(主接筋)老松皮白芷龍骨血竭(各一兩)
右為末傅之如瘡大者以燈心蘸入孔中
止血收瘡口(出鮑氏方)
土朱(二兩用瓦盛瓦上火煉一日)人骨(火煉者)老松皮龍骨(各等)
(分)
右為細末傅之妙
麒麟竭散(出聖惠方)治金瘡定痛止血滅瘢
麒麟竭(别研)突厥白(别研各二兩)蜜陀僧(别研如麸一兩)石灰(以小)
(便一㪷浸三五日後飛淘極細暴乾秤一斤)
右合研令細但是金刃所傷厚以散傅之以帛封裹
勿令著風及露水三日後開不見瘢㾗一方加小鷹
糞二兩
治金瘡兼治一切打損方(出聖惠方)
乳香(二兩)羊腎脂(一兩)蠟(二兩)油(半斤)
右以油和煎藥如膏綿濾過置不津器中旋取塗於
瘡上神驗
生肌膏(出聖惠方)治金瘡炙瘡火燒瘡等
檳榔(一枚)薰陸香(半兩)杏仁(二七枚去皮研如膏)
右為細末以煉了猪脂二合黃蠟如胡桃仁大入杏
仁膏同煎令膏成以瓷盒盛每用攤於帛上貼之
檳榔散(出危氏方)治長肉止痛生肌
檳榔黃連木香(各等分)
右為細末傅貼瘡上神驗一方無木香
金瘡生肌散(出十便良方)
甘草(一斤炙)黃蘗(八兩)當歸(四兩)
右搗末以封瘡上日再
禁聲飲子(出危氏方)治棒杖刀斧傷疼痛不可忍者
防風(去蘆)南星(湯洗)
右剉散每服三大錢水酒各半盞生薑搥碎同煎通
口服甚者不過三服立效
灰韮散止血收瘡口(方見金瘡血不止類)
牡蠣散(出聖惠方)治金瘡止痛
牡蠣(二分熬)石膏(一分)
右下篩以粉瘡痛即止或用煉了猪脂調傅亦妙
松皮散(出危氏方)治金刃箭鏃傅瘡口兼能生肉
老龍皮(二分末)生石灰(二停礦者用瓦盛上用瓦蓋炭火四畔上下煉一夜冷取)
(研細)
右為末傅之止血收瘡口立效
治金瘡苦痛(出千金方)
用楊木白皮熬令燥為末以温酒服方寸匕日三又
以傅瘡上愈
治金瘡及刺瘡痛不可忍者(出千金方)
用䓤一把以水三升煮數沸取漬洗之能止痛
治金瘡止血生肉方(出聖惠方)
用青木綿布燒灰乾揾患處如舊者洗淨燒灰妙
生肌歛瘡方
用白附子為細末急貼傷破處
治金瘡并歛瘡口(出仁存方)
用千年石灰不拘多少為末炒煙出用油紙撚點燒
攪白放冷研細末任意用之或以新石灰為末傅之
亦得
劉寄奴散(出危氏方)治歛金瘡口止疼痛
取劉寄奴一味為末摻患處一方治湯火瘡以劉寄
奴為末先以糯米漿雞翎掃傷處後摻藥末在上並
不痛亦無痕大凡湯著急用炙塩末摻之爛囱上面
然後藥傅之朱氏集驗方云宋高祖劉裕微時伐
狄見大蛇長數丈射之傷明日復至聞有杵臼聲往
視之見青衣童子數人於榛中搗藥問其故荅曰我
王為劉寄奴所射合藥傅之帝曰侮神何不死荅曰
寄奴王者不死不可殺帝叱之皆散收藥而反每遇
金瘡傅之良驗寄奴高祖小字也
治金瘡生肌破血補損(出聖惠方)
用紫葛二兩細剉以順流水三大盞煎取一盞半去
滓食前分温三服酒煎亦妙
療金瘡生肌肉
生搗薤白以火封之更以火烘炙令熱氣徹瘡中乾
則易之白色者好亦治金瘡中水腫痛
止血收瘡口方(出聖惠方)
用雞内金焙為末傅之立止
治金瘡止痛(出聖惠方)
用馬蹄燒灰三指撮以酒和服之或用燒酒亦得
治刀䥥斧所傷經年不可者
用皂角一梃水浸打碎春五夏三秋七冬十用文武
火熬膏貼
又方
用甘遂三四月採一担以水大鍋熬一桶半熬半碗
用磁器盛放膏藥旋攤
治釘鐵擉傷手足腫痛不可忍
用合蕈細嚼傅於傷處一日三次换貼即愈
金瘡藥草靈散(出家藏經驗方)
韮菜刺薊草試劔草
右於五月五日各取一斤不用根洗擇淨同搗爛如
泥次入絹篩石灰不拘多少再搗令十分勻捏作餅
子以瓦盆盛貯安置淨室中至六月六日㬠令極乾
收如常用之兒婦之兄李中父曉藥性云刀瘡藥無
出於此
治葛蛇啣膏(出聖惠方)治金瘡生肌
蛇啣薔薇根續斷治葛(各二兩)當歸附子
(各一兩半去皮)防風黃芩澤蘭(各一兩)松脂栢脂(各三)
(兩)
右㕮咀以猪脂三斤煎之别以白芷一枚内中候色黃
即成膏去滓濾密器收之以塗瘡無問大小皆瘥不
生膿汁也一方用羊腎膒脂不用栢脂
生地黃散(出朱氏集驗方)
生地黃川芎赤芍藥生藕節當歸芸
薹子川芒硝荆芥馬齒莧(各一兩隂乾)
右為細末和勻酒煎蘇木取酒調藥二大錢無時候
服如血不甚發熱减芒硝加桃仁荷葉乾
桃花散貼法(出朱氏集騐方)
乾地黃(生)桃木(取白皮)劉寄奴(葉)枯桐皮(取白皮)生薑
左纏藤葉國丹(各等分)
右為細末和勻用生餅酒調塗損處如因損而成風
則加服風損藥
天蛾散(外臺秘要)治刀斧傷止血定痛生肌
用晚蠶蛾不以多少為細末每服用藥貼於瘡上用
綿裹不湏再動一上便可亦治一切金瘡
治金瘡生肌止血(出本草)
以鐺墨研塗瘡側面慎勿塗令墨入肉成印
治金瘡止痛斷血生肉(出本草)
用猪膏苺搗封之
治金瘡止血生肌(出本草)
取五月五日採露草取之一百種隂乾燒作灰井華
水和石灰為團燒令白刮傅瘡上
治金瘡止血生囱令瘡黑(出本草)
以燈花末傅之
治金瘡折傷内損生肌肉(出本草)
以無名異以醋磨塗傅所苦處
治金瘡止痛止血生肌(出本草)
取桑柴灰研傅瘡上佳
治金瘡止血生肌合膚(出本草)
用墨以醋磨傅之
治金瘡止血長肉(出本草)
以漏蘆搗傅之
治金瘡大止血生肉止疼痛(出本草)
以青蒿生挼傅瘡良也
治金瘡長肉(出本草)
用&KR1459;丹傅之
治金瘡疥癬生肌止血(出本草)
以栟櫚木皮燒灰傅之
治金瘡止血長肌(出本草)
取金瘡小草葉挼碎傅之又預加石灰杵為丸日乾
臨時括傅
治金瘡(出本草)
取火槽頭炭刮取傅之瘡上止血生肉
定血散治刀斧傷止血定痛生肌
蜜陀僧(半斤)烏賊魚骨白礬灰龍骨(各二兩)桑白皮
(一斤)黃丹(一兩)
右為細末每用乾摻定血如神
白芷膏(出聖惠方)治金瘡止血生肌
白芷熟乾地黃(焙一作生者)當歸(切焙各一兩半)白歛(一兩)芎
藭(一兩一分)蜀椒(去目并閉口炒去汗二合)附子(炮製去皮臍三分)甘草(各半)
(兩)
右細剉以猪脂五斤合和煎三上三下藥成膏去滓
輭鞕得所每日塗瘡上頻塗即效一方無芎藭
治金瘡止血生肌
用琥珀和大黃鼈甲為末酒下方寸匕能下惡血婦
人腹内血盡即止
石灰膏(一名杏仁方出聖濟總錄)治金瘡止血定痛生肌(方見本門金刃)
(所傷類)
治金瘡生肌破血補損
用琥珀研為細末傅之
又方
用石蠶摩傅之
普濟方卷三百三
