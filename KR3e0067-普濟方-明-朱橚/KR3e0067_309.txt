普濟方卷三百九明周王朱橚撰
折傷門
総論
夫諸脈從肉諸筋從骨骨三百六十有五聯續纏固手
所以能攝足所以能步凡厥運動罔不順從若乃倉卒
之際墜墮倒仆折傷蹉跌患生不測詎可殫舉究圖療
治小則消腫而舒攣大則接筋而續骨各有方劑存焉
凢從高墜下傷損腫痛凡墜墮傷損腫痛輕者在外塗
傅可已重者在内當導瘀血養肌血宜察淺深以治之
若傷損惡血不散脈者血之腑血行脈中貫於肉理環
周一身因其肌體外固經隧内通乃能流注不失其常
若因傷折内動經絡血行之道不得宣通瘀積不散則
為腫為痛治宜除去惡瘀使氣血流通則可復完也傷
折腹中瘀血者因高墜下倒仆攧撲氣血離經不得流
散瘀在腹中速宜下之遲則日漸瘀滯使人枯燥色不
潤澤痿瘁血瘕之病骨節損折肘臂腰膝出臼蹉跌須
用法整頓歸元先用服麻藥使不知痛然後可用手
凢脚手各有六出臼四折骨手有六處出臼四折骨手
脚亦三處出臼手掌根出臼其互交骨相鎖或出臼則
是剉出鎖骨之外須是搦骨相鎖骨不歸窠或出外則
須搦入内或出内則須搦入外方歸窠臼若只用手拽
斷難入窠十有八九成痼疾也手六出臼四折骨手臂
出臼此骨上段是臼下段是杵四邊筋脈鎖定或出臼
亦剉損筋所以出臼此骨須拽手直一人拽須用手把
定此間骨搦教歸窠看骨出那邊用竹一片夾定一邊
不用夾須在屈直出夾才服藥後不可放定或時又用
拽屈拽直此處筋多喫藥後若不屈直則恐成疾日後
曲直不得肩胛上出臼只是手骨出臼歸下身骨出臼
歸上或出左或出右須用舂杵一枚小凳一箇令患者
立凳上用杵撑在下出臼之處或低用物墊起杵長則
墊凳起令一人把住手尾拽去一人把住舂杵令一人
抱住患人放身從上坐落骨節已歸窠矣神效若不用
小凳則用兩小梯相對木棒穿從兩梯股中過用手把
定木棒正稜在出臼腋下骨節蹉跌之處放身從上墜
下骨節自然歸臼矣脚六出臼四折骨或脚拔上交&KR0008;
處出臼用一人拽去自然手摸其骨節或骨突出在内
用手止從此骨頭拽歸外或骨突向外須用力拽歸内
則歸窠若只拽不用手整入窠内誤人成疾脚大腿
根出臼此處身上骨是臼脚根是杵或出前或出後須
用一人手把住患人身一人拽脚用手盡力搦歸窠或
是剉開又可用軟綿繩從脚倒弔起用手整骨節從上
墜下身直其骨便自歸窠背脊骨折法凢剉脊骨不可
用手整頓須用軟繩從脚弔起墜下身直其骨便自歸
窠未直則歸窠須要墜下待其骨直歸窠然後用大桑
皮一片放在背皮上杉皮兩三片安在桑皮上用軟物
纏夾定莫令屈用藥治之脚手骨被壓碎者須麻藥與
服或用刀割開甚者用剪去骨鋒便不衝破肉或有粉
碎骨者與去細骨免見膿血之禍然後用大片桑白皮
以二十五味藥和調糊藥糊在桑白皮上莫令差錯三
日一洗莫令臭穢用藥治之又切不可輕易自恃有藥
便割剪便弄須要詳細審視當行則行尤宜仔細或頭
上有傷或打破或刀傷骨碎用藥糊角縛不使傷風切
須記之用藥治傷則用糊藥封角切須不可使風入乳
腫其血自消散不攻瘡口正骨金瘡須看脈候始知
傷痛臓腑致命處一觀其脈虚促危矣傷處淺命脈虚
促亦為後慮傷至重命脈和緩永無慮也脈有虚實有
去来有疎密或被傷臓脈不死者必關脈實重則勿慮
或傷至死處其關脈無别脈洪大則難醫如用兩件藥
後脈不轉動急急住藥若脈漸漸隨藥轉此則可治無
慮或出血甚者脈不要洪大只要平正重實其血不曾
出者亦無惡血在内者其脈洪大不要疎密亦不進退
来去恐其變凶看傷脈每與内科脈不同或傷内或致
命或難醫處被傷者命脈便已去矣此等切勿治之
攧撲傷損或被傷入肺者縱未即死二七難過左脇下
傷透内者腸傷斷一半可醫全不可治小腹下傷内者
證候繁多者脈不實重者老人左股壓碎者傷碎破隂
子者血出盡者肩内耳後傷透於内者皆不必用藥
打攧及樹木壓徧身痛者打攧樹木壓或自高處攧下
者此等傷皆驚四肢五臟必有惡血在内專怕惡心先
用清心藥打血藥及通大小腸藥次第先服臨服童子
小便入藥内立效專用大小腸泄利恐隘塞利害之甚
清心藥加前方通利大小腸藥服自然俱通無悶煩無
惡血害心以次用止痛藥服之即止
接骨(附論)
夫正骨續筋方法備急非虞斷筋折骨之疼喎訛閃肭
禆止相當覆塗之藥綿纏水温淨息永通玄府開舒汗
隙藥歸腫散痛消血脈旋流布週榮衞省身愛力以時
中養氣痊平餘月而已
接骨手法
下頦骨脫落法
令人低坐用一手帕裹兩大拇指插於病人口裏内
外捏定大斗根往左布上下搖動令病人嚥唾一口
往下送之入臼腮外用膏藥貼之再用一手帕往上
兜之内服没藥乳香散痛者黃耆散忌硬物十數日
缺盆骨損折法
令病者正坐提起患人肐膞用手揣捏骨平正用乳
香消毒散敷貼以軟絹掩如拳大兜於腋下上用一
薄板子長寸闊過半軟紙包裹按定止用鷹爪長帶
子拴縛定七日換藥内服烏金散定痛疼腫破消後
次伸舒起指以後骨可如舊
肩胛骨脫落法
令患人服烏頭散麻之仰臥地左肩脫落者用左脚
登定右肩落者右脚登用軟絹如拳大抵於腋窩内
用人脚登定挐病人手腕近肋用力倒身扯拽可再
用手按其肩上用力往下推之如骨入臼用軟綿捲
如拳大㼭於腋下用消毒散敷貼内服降聖丹痛者
黃耆散三日一換藥定痛腫消換膏藥貼之常以伸
舒起指演習如舊
臂膊骨傷折法
令患人正坐用手挐患人肐膊伸舒揣捏平正用消
毒散敷貼外用薄板片紙裹之絹縛定内服接骨烏
金散痛者乳香黃耆散二七日定可換藥依前扎縛
痊可為妙
肐膊骨傷折法
令患人正坐用手按捏止依前法用藥扎縛凡病人
手面於仰看可為妙
肋肢骨折損法
令患人服烏頭散麻之次用手按捏骨平正用乳香
消毒散數貼服之導滯散并復元活血湯下之以利
為度再用接骨烏金散降聖丹調治後用膏藥貼之
以後骨可如舊
胯骨脫落法
令病人服烏頭散麻之仰卧倒看比两腿膝盖高者
磋在下也一手挐定脚腕右蹉在下往上動搖送之
若蹉在上往下伸舒扯拽如骨入臼再用比雙脚根
齊用走馬散貼内服降聖丹没藥乳香散如疼定腫
消用膏藥貼之後次演習行步
腿脛傷折法
令病人仰臥倒比根齊恐胯骨出臼用手挐病人膝
下一手挐脚腕伸舒扯拽脚根對齊如骨折處再用
手按捏骨平正用消毒散敷貼外用長板子紙包裹
絹帶子扎縛裏外用磚靠定勿令腿搖動脚頭抵正
二七日方可換藥時輕手解開用葱椒湯軟絹揾洗
再敷藥用銅匙柄穿帶子勿令腿動以後伸舒演習
行步
膝曲盖損破骨法
令病人正坐用一竹篾圈比膝盖大小上用軟紙纏
圈如皮破者用玉真散敷貼破處并敷貼藥用紙篾
圈絹帶子縛定内服烏金散黃耆散如不破者五七
日一換如破者待瘡口成膿香油潤起用葱椒湯洗
軟絹揾洗再用敷貼藥定疼痛腫消常以演習行步
方得完全
臁肕骨傷折法
令病人正坐一手拏病人膝下一手挐脚腕用力伸
舒扯拽捏骨平正如皮破者玉真散貼之上用敷貼
藥外用薄片紙包裹絹子扎縛過三五日待瘡口成
膿香油潤起用葱椒湯揾洗上用生肌散并太乙膏
貼之後扎縛留瘡口恐有膿血出内服烏金散加味
通聖膝下軟衣㼭之如太破者二七日一換藥用磗
裏外靠定勿令腿動痊可為妙
破傷骨折法
如破傷折骨服烏頭散麻之如骨折簽出皮者用銅
匙柄挑起皮皮披如舊用玉真散敷貼如骨折低者
往上擡之如骨折高者往下按之揣捏骨平正用油
搽皮膚或蜜亦可用敷藥乾糝揾洗用生肌散并太
乙膏貼之初服導滯散下之後服止痛祛風藥方并
接骨藥托裏散調治如皮破骨折者髓血相混成膿
接不正以後次演習行步終不得定完成全
脚腕蹉跌出臼法
令病人正坐倒一手挐病人脚腕一手挐脚大扯拽
搖動按捏骨入臼平正用走馬散敷貼外用長片板
子絹帶縛於脚腕并小腿上恐脚不正用軟衣㼭之
内服降聖丹乳香散以後行步演習痊可為妙
用麻藥法
凢攧撲損傷骨肉疼痛整頓不得先用麻藥服待其不
知痛處方可下手或服後麻不倒可服蔓陀羅花及草
烏五錢用好酒調些少與服若其人如醉即不可加藥
被傷有老有幼有無力有血出甚者此藥逐時相度入
用不可過多亦有重者若已見麻不倒者又旋添些更
未倒又添酒調服少許已倒便住藥切不可過多
去惡血法
凢攧撲刀傷石傷諸般傷損至重者皆先服清心藥次
服清小便藥三服去血藥被傷者血未結打從瘡口中
出或結在内用藥打入大腸時即泄出或被打破攧破
木壓惡血未積者用藥打散四肢或歸臓腑者或歸上
膈者打從口中吐出或歸中膈打入大腸泄出先用此
急救次服止痛藥即二十五味藥中加減用
用藥加减法
凢傷有淺深隨其吉凶用藥如折骨者則用後二十五
味接骨方治之再加自然銅白芷乳香沒藥川芎各五
錢立效若傷臓腑用清心藥加川芎當歸赤芍藥各二
錢或肚腸傷破加白芷五錢同後清心藥服或被傷浮
腫不通加皂角黃栢皮半兩入紫金皮散内傅之或頭
破傷風亦用紫金皮散加皂角黃栢皮傅之立退或筋
斷接骨者用二十五味加續斷半兩或諸處傷痛不止
者仍用二十五味加川芎五錢或惡血汚心不下用後
清心藥加大黃枳殼五錢或氣觸痛加木通丁香藿香
三錢同二十五味服之凢加减末者加末散者加散其
餘只依本方不用加减孕婦攧撲傷損先用安胎藥後
用二十五味接骨去草烏川芎餘依本方
又用藥加减方
凢損若不折骨不碎骨則不可用自然銅於藥内除去
無痰涎不用半夏老人有傷者骨脈冷每加當歸川芎
川烏木香丁香人參五錢去白芍藥生地黃此亦二十
五味内加减老人服此或傷臟腑者不問老少如有血
并痰從口中出者清心藥加丁皮川芎半夏入二十五
味内同服腿腫角血或皮冷加乾薑五錢入退腫藥内
糊腫上腫及血自然退散或皮膚熱者加黃蘖皮皂角
五錢入腫藥内角處自然退
用藥湯使法
凢藥皆憑湯使所使方先但用清心藥煎後用童便一
盞同服或止痛重傷者則用薑湯燈心湯調二十五味
藥服之薄荷湯亦可凢傷或刀傷及損内臓腑恐作煩
惱悶崩血之患如折骨者用薑湯酒服接藥傅之如骨
碎破重打重攧重木石壓者皆用先服湯使法末並用
酒服如輕攧撲損傷則用薑酒調下二十五味藥立效
凢碎進頸骨用手巾一条繩一莖繫在坊上捶下來以
手巾兜縛頦下於後腦糓縛接繩頭却以瓦&KR0902;一箇五
六寸高看碎捽入淺深斟酌高低令患人端正坐於其
&KR0902;上令伸脚坐定醫用手揉擦平正說話不覺猝然以
脚一踢踢去&KR0902;子如在左用手左邊掇出在右右邊掇
出又一法令患人卧牀上以人捺其頭雙足踏兩肩即
出
凢左右兩肩或攧墜失落若腦骨义出在前可用布袋
腕繫在前如出在後腕繫手在背後若在摺向右肬右
出左肬骨即入接左摸右髻接右摸左髻
凢背上被打傷處帶黑單調肉桂末貼熱腫用一黃散
血不出内疼痛者乳香沒藥酒調一黃散貼却不破血
藥
凢手㬹腕骨痕掤直拽出藥用手擡起手㬹腕以患人
手本身膝頭墊定醫用手於頸項肩處按下其骨還臼
用藥敷貼若手腕失落或在上在下用手拽身伸却便
手撚住方可貼藥夾縛若手㬹骨出用大椅横番向上
醫用足踏定將病手在横椅校曲入腕内以文書貼定
平穩用絹兜縛兜時要手向上若手盤出臼不可牽伸
用衣服向下承住用手撙按入臼搖三次脚用夾縛下
用襯夾凡手骨出向右則醫以右手拔入骨出向左則
左拔之一伸一折搖動二三次凢手與脚骨皆有兩筋
前一筋斷可治若皆斷不可治凡手足骨斷者中間一
坐縛可帶緊兩頭放寬些庶氣血流蔭又法腫若如截
竹斷却要兩頭緊中間帶寬便益血氣聚斷處又手盤
出向下將掌向上醫用手撙損動處將掌曲向外用夾
向背一片長托在手背後向西面一片短在掌按處向
小指一片長在指曲處向大指一片短在高骨下三度
縛去却貼藥凡兩手臂骨打斷有碎骨跌斷骨無碎骨
凢手指打碎用油潤以薄笋籜管定看冷熱用一黃散
或黑龍散貼之凢腰骨損斷先用門扇一片於斜一頭
令患人覆睡以手捍上下用三人拽伸醫以手按損處
三時久却用貼藥病人渾身動作一宿至來日患處無
痛却可自便左右番轉仍用通貼藥若前後不便聽其
施溺更用内外住痛神授乳香散在後
凢臂&KR0008;左右跌出骨者右入左左入右用脚踏進如跌
入内令患人盤脚按其肩頭用膝旅入雖大痛一時無
妨却用貼藥從緩仰卧用手捺襯再加貼藥喫藥未可
番卧大動後恐成損腰腿傷全用酒佐通氣血藥凡胯
骨從臂上出者用三二人捉定腿拔伸仍以擦送入如
在襠内出者則難整凢脚骨傷甚難整
凢兩腿左右或打或跌者多用葱打斷者不用薑葱以
手法整其骨左上於前右於後以手拽正七分不拽五
分整定用貼藥後以松皮夾縛縛時先縛中坐後縛上
下外用副夾竹繩若上下有腫痛無慮五日方可解外
縛約一七方可轉動解外縛未可換藥仍渾用消服藥
凢辨腿胯骨出以患人比並之如不粘膝便是出向内
如粘膝不能開便是出身
凡脚盤出臼用人以脚從腿上踏一搬雙手一撙搖二
三次以藥夾凡膝盖或左右損斷用手按直用貼藥夾
一月若腫痛須用針刀去血却敷貼用夾或外脛踝骨
兀折左右脚盤用脚踏直或針患處却敷貼喫住痛藥
不得令冷若膝骨跌出臼牽合不可大曲直則不見其
骨積曲亦然可半直半曲以竹篐住以帛縛之
凢胷前跌出骨不得入令患人靠實處立用兩腿踏患
人兩脚却以手於其肩掬起其胸脯其骨自入用藥封
縛亦在隨機應變凡胸脯有拳搥傷外有腫内有痛外
用貼藥内服化血藥如刀傷可用刀安骨定皮合口外
用貼藥糝口内用喫藥
凢胷骨肋斷先用破血却用黃雲膏貼胸脅傷血作不
通用生菉豆汁生薑自然汁和服以一壯力在後擠住
自吐出其血也凡腸出可以病手搭在醫肩背隨其左
右&KR0008;起以熱油潤瘡口整入腸打噴嚏一箇却用桑白
皮為線打曲針向皮内縫合後内用斷血合口藥固濟
用絹袋縛定再貼絹上再縛若秋冬間有此證先用斷
血合口後用狗子一隻割取狗口皮貼瘡口割候封藥
聯口用若腹上有損針鼻大以燈火照之腸中有氣射
燈證不可治
又法腸出弔起病人手用醋煎山豆根汁服一口至二
口却以針於病人頸上一刺腸自入凢腸上必有熱黑
紫斑及有曲縫痕者以腸也如上有膏一重黃一重肉
更用胰子肉出也腸若出不割如實是膏不得入可割
除須詳辨認凡拔伸捺上紙布絹軟物單正仍拔伸當
近在骨損傷不得前去一節骨上仍拔伸相度左右骨
有正拔者有斜拔者撙捺在手便法快要皮骨相就正
平整拔要相度難易或用一人二人已上彭氏口教骨
者可用肥株去皮弦子膜以童便煮生薑一味打爛入
飛羅麫加入前獨活八味打和用紙布絹片却用前正
副夾須仔細整頓其骨緊縛後看上下腫痛消者方可
換藥仍服住痛藥且貼了此肥株一番便如鐵鉗牢者
宜斟酌日子看有無動作方可換藥
凢斷筋骨者先用手尋採傷處整頓其筋如前方貼藥
及藥用正副夾正用杉皮副用竹片
凢骨斷皮破者不用良薑肉桂止用葱汁調貼或損在
内可用童便薑葱生油和通藥服如通以過只用順血
上氣藥餘血在腹作脹更進前藥無事一方用損藥仍
看病人虚實若斷骨皮不破整其骨先用貼藥加良薑
肉桂在貼藥内以葱汁調塗
凡皮破骨差出爻拔伸不入撙捺皮相近三分用快剮
刀割開此捺入骨不須割肉内自碎了以可入骨骨入
用黑龍散傅貼瘡四旁腫處留瘡口用風流散填之若
不破用黑龍散敷貼之用風流破者用血出用力整時
最要快便
凢骨碎看本處平正如何大抵骨低是不曾損左右骨
高骨定損要拔伸捺平用藥敷貼束縛要平正捺了曲
處時時曲轉便活處不強
凡敷貼用板子一片就板子上將皮紙或油單紙攤黑
龍散在上移在損處皮肉有碎骨後來皮肉自爛碎骨
自生若破斷皮肉用風流散填塗用線縫合用黑龍散
敷貼
凢腦骨傷碎輕輕用手撙捺平正若皮不破用黑龍散
敷貼皮若破用風流散填塗瘡口用絹帛包不可見風
著水恐成破傷風如水及風入腦成破傷風必發頭疼
則難治急用玉真散貼服
凢腦骨傷碎在硬處可治若傷太陽穴不可治如在髮
際須剃去髮用藥内入看皮破不破依上用藥服或填
若欲洗只可用熟油洗髓出多用腦麝末掩
凢腦及兩角後摺或兩眉有傷可治眼睛傷不突瞳人
不碎可治頭頂心有損傷難治
搓衮舒筋法道人詹志水者信州人初應募為卒隸鎮
江馬軍二十二歲因習驍騎墜馬右脛折為三困頓欲
絶軍帥命舁歸營醫救鑿出敗骨半年稍愈扶杖緩行
骨空處皆生獨脚生筋攣縮不能伸既落軍籍淪於乞
丐經三年遇朱道亦舊在轅門問曰汝傷未復初何不
醫救對曰窮無一文豈能辦此朱曰正不費錢但得大
竹管長尺許鑚一竅繫以繩掛于腰間每坐則置地上
逢足搓衮之勿計工程久當有效詹用其說兩日便覺
骨髓寬暢試猛伸足與日差遠不越兩月病筋悉舒與
墜時等又頃見丁子章以病足卒故作轉軸脚踏用之
其理正同不若此為簡便無力者立可辦也
方
紫金丹治打傷損骨折
川烏(炮)草烏(炮各一兩)五靈脂木鼈子(去殼)骨
碎補威靈仙金毛狗脊自然銅(醋淬七遍)防
風(各五分)地龍(去土)烏藥青皮(去白穰)陳皮(去白)
茴香(各半錢)乳香沒藥紅娘子麝香
黑牽牛(各半錢)餘糧石(微炒)
右為細末醋麫糊丸梧桐子大每服十丸至二十丸
温酒送下病在上食後服病在下食前服
接骨丹
乳香沒藥川椒半兩錢(五文醋煅七次)白芷
馬藺花川烏自然銅(醋煅七次)白膠香廣木
香當歸赤芍藥草烏蜜陀僧川芎
紅豆
右除半兩錢外其餘藥各二兩半為細末合勻用好
酒打麫糊丸如彈子大每服作一百丸搗碎好酒化
開喫了再喫酒數杯須令護病如患傷處良久藥性
行病人驚勿令轉動其骨響時是自正矣此藥有力
打撲跌折腿食後服在下食前服如不折者服半丸
敷貼藥
自然銅(火煨黃了醋淬)生地黃木鼈子(去殼并醋浸)川
當歸赤小豆骨碎補(去毛)荆芥蘇木蒼
术草烏(生)接骨草續斷烏藥沒藥(隨意)
(加)川烏
右為末米粉并黃子醋熬成膏子敷貼痛處外用杉
木板夾定損處
接骨火龍丹治一切打撲傷損骨碎筋痛腫脹者
降真香蘇木(各半兩)自然銅(半兩火煅)沒藥(七錢)
乳香川烏草烏龍骨虎骨(各半兩)全蝎
(四錢)血竭(半兩)骨碎補(七錢)水蛭(四錢去毛)地龍(四錢)
右為末醋糊丸如梧桐子大或菉豆大朱砂為衣每
服五七丸温酒下
接骨神效方
百合白斂白芨乳香沒藥赤小豆
甜瓜子自然銅糯米白芷血餘(灰)赤
芍藥(各一兩)川烏草烏(各五錢)
右為細末好酒調一錢服後骨折處聽之有聲不過
三服止
草烏散(一名麻藥方出危氏方)凢傷損骨節不歸臼者此藥服
之麻不知痛然後用手整骨
豬牙皂角木鼈子紫金皮白芷半夏
烏藥川芎杜當歸川烏(各五錢)舶上茴香
坐挐(酒煎熱)草烏(各一兩)木香(三錢)
右並無煅製為末每服二錢好紅酒調下若傷重刺
痛手近不得者更加坐挐薑蔓陀羅花各五錢入藥
即倒不知痛處然後或用刀割或用剪以去骨鋒用
手整頓骨節歸元端正用夾夾定任從醫治其或箭
&KR0008;入骨不能得出亦可用此麻之任從用鉗拽或鑿
開取出後用鹽湯水與服立醒
金絲接骨丹
水蛭(炒去烟盡)自然銅(燒細醋淬七次)當歸(去蘆)沒藥
無名異南乳香(已上各三錢)透羅綿(燒灰三錢)血餘
(頭首男髮燒灰三錢)蒼术(九錢去皮)五靈脂(九錢)草烏頭(九錢)
(半)半兩錢(五文燒紅醋淬七次)
右為細末醋糊為丸如小彈子大每服一丸温酒化
開再用温酒一大盞按之疼痛立止自然接上大有
神效如合藥時綿裹藥磁器内盛於藥乾時搥碎一
丸温酒化下後再用温酒投之
接骨神應丹
水蛭(瓦上焙乾一錢)沒藥(一錢)乳香(一錢)木鼈子(去油殼一)
(箇)藿香(一錢)木香(一錢)附子(炮二錢)半兩錢(三文)
(醋淬七次)草烏(半錢炮)綿子灰(二錢半)自然銅(二錢醋淬)
(五次)孩兒胎頭髮(一箇)
右為細末每服二錢温酒調服隨病上下服效
接骨丹(出濟生拔萃方)
金半兩錢(一文燒紅醋淬如無古老錢代)木當歸藿香葉(各一)
(錢)血竭(一錢)水蛭(三錢同糯米炒紫色為度)綿(二錢燒灰)大
虎骨(一錢酥炙)木香乳麝香沒藥(各一錢)血餘
(二錢微焦即孩兒胎頭髮也)
右為細末另裹若損折甚者每服三錢輕者每服二
錢半如無損折除蛭錢服藥時令病人先飲好酒三
五盞服後更飲三二盞次用紙裹以繩穿板子縛之
當歸丸(出百一選方)接骨定痛
當歸赤芍藥川椒(去目及閉口者)敗龜殼千金
藤骨碎補川芎(並生用)乳香(别研)虎骨(慢火炮黃)
沒藥(研)自然銅(火煅通紅醋淬三次)
右等分為細末煉好黃蠟丸如彈子大每服一丸筋
傷骨折用無灰酒半升入藥以東南柳枝攪勻同煎
三五次空心熱服五十歲已上不過十服旬日如舊
五十已下不過五服秘方
接骨膏治攧折手足兼治疼痛
官桂沒藥乾薑龍骨(已上各一兩)白芷川
山甲(已上各二錢)乳香接骨草(不拘多少)酒(二碗)肥
角(七十二箇搗碎取汁五碗)醋(二碗)
右除沒藥乳香另研為細末外餘藥同為末將醋肥
角同煮文武火煎三遍文武火謂候滚去火少停再
燃候心滚又去火如是三遍方下衆藥或應掩貼患
處如燥則用薑汁和酒掀起膏爛内再貼再潤膏外
自然銅散(出醫方大成)治打撲折骨損斷
乳香沒藥蘇木降真香川烏(去皮尖)松
明節(各一兩)地龍(去土青油炒半兩)真血竭(三錢)龍骨
(生用半兩)自然銅(火煅米醋淬一兩)土狗(十枚油浸焙為末本草名螻蛄)
右為末每服五錢用無灰酒調下如病在上食後服
病在下空心服服之覺藥自頂心尋病至下兩手再
週遍身下兩足遇病處則颯颯有聲患人自覺藥力
習習往來其家重誓不許傳授後以說死報恩遂廣
好生之心博傳累試無不神效一方加水蛭半兩油
炒
接骨丹(出德生堂)接骨不問骨節疼痛
當歸(酒浸)黃耆赤芍藥牛膝肉桂白芷
(各一兩半)紫金皮(四兩童子小便浸)川烏(一兩炮净)乳香
沒藥(各半兩别研三錢醋淬)
右為細末酒糊為丸如桐子大每服二十五丸量虚
實加减酒下病上食後服病下空心服
接骨忘拐丸定痛如神
乳香(研)沒藥(研)虎脛骨(醋炙黃)當歸川烏
(去目)川芎(極大者)敗龜殼(酒蘸炙黃)赤芍藥雀李
根(取皮)自然銅(醋淬)
右各三錢為細末鎔黃蠟約度多少丸如彈子大每
服一丸用好酒一盞銀石器煎以東南柳枝攪散熱
服骨碎者服一丸些小閃肭服半丸
接骨丹
何首烏(半觔)大附子(一箇炮去皮臍)乳香沒藥木
香當歸(焙各三兩)甘草(三兩一半炒一半生)五靈脂(五兩)
自然銅(二兩醋淬)川烏頭(五箇生三箇熟二箇)
右用好黃蠟四兩鎔開前藥末和丸每觔作十六丸
每一丸温酒下
整骨定痛散
天花粉(一觔炒)甘草(二兩半炒)沒藥木香(一兩)當
歸(一兩半)乳香(一兩半)陳皮(二兩半)血竭(一兩半)
大附子(一箇炮去皮臍)
右為細末每服五錢熱酒調服敷貼亦可
接骨沒藥散治打撲傷損疼痛折骨碎者
川獨活川牛膝(酒浸)川續斷杜仲萆薢
防風(去蘆)甘草(各等分)乳香沒藥(各半兩另碾)
右為末每服三錢温酒調下
沒藥散治傷折筋骨痛
沒藥(研)虎骨(酒浸炙)當歸(切焙)白芷敗龜(酒炙)
(各半兩)補骨脂自然銅(火燒醋浸七次)麒麟竭(研各一分)
炭(内實者火燒一次酒淬取二分)
右為細末每服一錢温酒調下不計時
内托散
當歸(半兩)熟地黃(并酒浸)木鼈子川芎草烏
芍藥細辛(各一兩)自然銅(火煆醋淬為末二錢)
右為末酒煮糊為丸如彈子大每服三十丸温酒下
無時一半末木瓜酒調下
敗龜散治折傷定痛接骨
敗龜(醋炙去帬重一兩)沒藥(研)桂(去麤皮)自然銅(煅醋)
(淬七遍研)當歸(切焙)骨碎補(去皮炒)白芷防風(去义)
(各半兩)
右為散每服二錢温酒調下不拘時日二
米殼散
米殼(三錢)當歸乳香沒藥血竭甘草
川芎(已上各一錢半)半兩錢(火燒七次醋淬一箇)
右為粗末每服三錢用好酒一大盞煎至七分去滓
温服
接骨散并治惡瘡
金絲水蛭(半錢每箇三截瓦上去氣透為度)没藥(三錢研細)銅錢
(用半兩者取三文或五文燒紅醋淬細末)金頭蜈蚣(一箇)金色自然
銅(半兩燒紅醋淬研為細末用之)乳香(一錢研為細末用之)
右為細末以津調半錢塗患處止痛如出膿先用粗
藥末少許油少半匙同研勻再入少半匙再勻又入
前藥接骨散半錢用銀釵子打成膏以雞翎掃在瘡
瘇處痛立止天明一宿自破如打折骨頭并損傷可
用接骨散五分加馬兜鈴末五分酒一大盞熱調連
滓温服之立即定疼如不折立止疼痛以食前後藥
又外用後藥貼一方無沒藥
接骨藥
陳爛麻根(兩把)羊耳朵(一對)亂絲(一握多者更妙)
右取肥松節劈碎約量多少先放三兩根新瓦上以
藥同在上燒存性研為末如生再燒研更加五靈脂
半兩如疼入乳香少許和藥如茶褐色為度用布條
子約纏一遭先攤小黃米粥勻上撒末勻纏定折處
上又用帛三五重上又用竹簟子纏勒緊慢得中約
二日換上一次再後五日換一次又七日換上一次
如此無不接者
接骨丹
半夏(二兩)南星(四兩)木鼈子(一兩燒去皮)紅豆(半兩)
沒藥自然銅(炒各一兩)
右為細末生薑汁四兩同醋打麪糊二錢塗處俾正
綿裹之温熱令汗孔開而藥力入
接骨傅藥
牛皮膠生薑自然汁(各二十文重)
先將生薑自然汁入銚内火頓熱入膠在汁内鎔開
打令勻如稀糊入沒藥
白芨白蘞草烏頭官桂(各二十文重)
右為細末同入前藥汁内打勻先用葱湯洗患處却
傅藥用綿帛扎定如覺熱行則藥效
硃砂膏治攧撲刀傷接骨
臘月豬脂(五兩)黃蠟(半斤已上洗煎)鉛丹(羅)自然銅
(四兩研)蜜陀僧(四兩研)硃砂(研)
右用新鐺鼎先鎔脂次下蠟停冷再下蜜陀僧鉛丹
硃砂自然銅緩火仍煎入水中不散取出鼎放冷處
用柳篦攪勻瀉入甆器内不住手攪至凝丸如彈子
大且用笋皮之類襯之極冷方收凢傷碎骨者大
石壓碎骨者先用此藥化開然後夾定用此藥服之
須作小丸如梧桐子大每服十丸葱酒送下或傷損
深者撚成條子入孔中淺者用油單紙貼之甚者凳
裹木夹之如藥方散再覺病痛更一服痛即止又痛
甚者貼之即止
赤芍藥丸治打傷筋骨或閃肭或傷損折疼痛不可
忍
芍藥(一兩用赤的)好乳香(半錢)接骨木(半兩乃蒴藿也)川
當歸(一兩)川芎自然銅(各一兩)
右為末用黃蠟四兩鎔入前藥末攪令勻候温軟衆
手丸龍眼大每服一丸以好無灰酒一盞浸開服之
痛絶便止若大傷碎折先整骨用後藥貼了然後用
此藥表裏兩攻無不效也此後一方是一副不可分
開
治打破傷損接骨方
川烏草烏(各一兩)
右為末用薑汁調作掩子貼損處又將綿縛定良
黑豆散治傷疼痛
雄黑豆(一兩)桑條東枝(剉碎一兩)粟揳(剉碎一兩以上三味用醋)
(拌醋拌於瓮器炒存性)
右搗碎為散每服三錢熱酒調連進三服後用八骨
散
八骨散治筋骨損折
虎骨(醋炙)龍骨(碎研)牛骨雞骨(炙)狗骨(炙)
兔骨(炙)豬骨(炙)羊骨(炙)楓脂香(研)自然
銅(火燒醋淬二七次)
右各等分搗研為散每有傷處糝藥在瘡上用黃米
粥勻攤帛上裹瘡口用帛裹輕繩縛之
接骨散
米殼(一兩去頂蜜炒黃色)麻黃(一兩)乳香(一錢半)當歸(一錢)
(半)甘草芍藥(各三錢半)
右為細末酒煎熬至七分和滓温服病上食後病下
食前
接骨方
好綿灰無油頭髮灰(各一錢)乳香(一錢)木鼈子
(去殼去油一錢)麝香(少許)南水蛭(不用糯米於瓦上炒黃為度)
右為末作一服好酒下驗病上下服之能飲酒者大
醉亦可只一服不許二服
雞鳴散治内外攧傷損骨
當歸鬚赤芍藥大黃(各五錢)降真蘇木
甘草(只少許)
右㕮咀水二盞煎七分去滓食前温服加小便
治打撲傷損接骨方
川烏草烏白殭蠶半夏南星桂(去粗皮)
右各等分為末取生薑自然汁并釅醋各半調藥稀
稠得所就綿上攤勻裹痛處如乾再將醋并薑汁潤
如藥落再換或傷損甚者用藥了以杉木板夾定此
藥用後止痛然後服藥
當歸(去蘆煨乾稱)乳香(研細)
右各等分為末每服二三錢酒調下
接骨知母方治筋骨傷折
知母(焙)貝母(去心)白芨白蘞桂(去粗皮)乳
香(研各半兩)
右為細末用好酒調如糊攤藥在新帛子上裹所傷
處三五日一換
接骨烏金散
半兩錢(一百足醋淬碎)錦文水蛭(半兩炒烟盡水使不利)南乳
香(一錢另研)麝香(一錢)自然銅(醋淬研半兩)
右為細末每服半錢自然汁生薑温酒少許同服之
如損在腰上食後服之腰下食前服如筋骨無傷藥
即吐出無忌一方有没藥
烏金散治骨接
水蛭(一兩炒黃)自然銅(三兩碎研内將一兩生用一兩炒)水竹青
(半兩炒灰)硝黃(半兩二味同燒灰)乳香(三錢)
右為末每服一錢或半錢小兒一字入麝少許熱酒
送下
神效點金丹即筋骨藥
蒼术紅麪末香附子白芷草烏(各一兩)
右為末水糊為丸如雞頭大每服五丸用酒或茶鹽
送下不可多服恐麻人
接骨服藥
蘇枋松節(黑角節者各半兩)自然銅(乾鍋内煆)沒藥
乳香(滴乳香各一錢)
右各細末和勻每服二錢無灰酒下服罷便用刷牙
子灌潄恐刺若骨損甚者先以木夾定次服藥一服
止痛二服骨有聲三服完如入臼
接骨敷貼藥(出濟生拔萃方)
天南星(四兩)木鼈子(三兩)沒藥(半兩)官桂(一兩)乳
香(半兩)
右為細末生薑一斤去皮取自然汁入米醋少許白
麪為糊同調攤紙上貼傷處以綿繫之用篦子篦住
麻索子纏
五仙丸(出聖濟摠錄)治傷折筋骨
自然銅(四兩火燒醋淬二次)大栗(一百枚去皮生用)黑豆(一升湯浸)
(去皮)白桑柴灰(二升)接骨木灰(一升)
右一處大臼内搗一千下取細入煉蜜再搗丸彈子
大每服一丸温酒嚼下不拘時服
接骨敷貼方
以石楠葉碾為末用大活鯽魚一箇從脊破開去盡
粗骨滿裝楠末於内濕紙裹煨熟去紙將魚帶藥熱
貼於損處用直性木夾定扎縛隨即接之
接骨藥(出儒門事親書)
半兩錢(醋蘸燒碎為末)麝香(少許)自然銅(各一錢)
右為極細末如在上食後服如在下食前服三錍頭
嚼丁香一枚乳香一粒無灰酒一小盞如不折其藥
反出罷其痛不可忍勿凝待一日如骨未接再服如
前老者十餘日少者不過五七日
治骨折傷損法方
活蝦蟇(一箇)活鯽魚(一箇)杜牛膝根(洗淨)小粉(炒焦)
(黃)
右搗爛下小粉和成如泥患處用一層護之後搽前
藥夾板縛夹定仍服諸藥
定痛一字散
何首烏草烏(各二兩)乳香沒藥(各一兩)
右為末每一字鹽酒調日進二服
筋骨藥
草烏(一兩)蒼术(五兩)青皮白芷(各二兩)
右為末麪糊丸如鷄頭大每服三丸温酒送下
走馬散(出醫方大成)治接骨定痛
詩曰(青栢乾荷葉皂角并碎補)(此藥最為強止痛絶為良)
栢葉(生少許)荷葉(生)皂葉(生多用或肥皂)骨碎補(去毛)
右各一兩為末於跌處揣定骨入元以杉木板子量
大小以紙襯於杉内生薑調藥如糊攤就紙上貼骨
斷處以繩縛定夾外更以熟絹纏之莫令骨動三日
或七日開看以葱湯洗不可令水大熱若無動再貼
藥復夾七日除七日換藥貼如痛甚加沒藥少許貼
一方有白及
接骨禁聲膏
肉桂(不見火為末)牛皮膠(截碎)馬屁勃(擦末)獨核肥
皂
右用生薑自然汁添少水煎膠化擂之却入馬屁勃
肥皂擂為稀膏離火略温入桂在内再擂細攤紙上
須用紙背貼患處不用藥貼痛甚者熱貼微痛者温
貼上用油紙包貼外用帛縛第二三日取下刮舊藥
貼生薑汁熬熱再貼如此二三次平復皮上必有生
熱瘡用薄荷甘草白及為末調傅
接骨丹(出衛生家寳方)治筋骨折損
自然銅(生用别研)川楝子(剉碎)黑牽牛(炒)川烏頭
(生用各等分)
右為末酒糊丸如梧桐子大每服五丸至七丸傷損
在上食後服傷損在下食前服日進二服
敲雞散
水蛭(半兩炒)麝香(少許)半兩錢(十文醋蘸淬七次)金色
自然銅(半兩醋蘸淬)
右為細末先以湯洗用竹木夾定後復服藥每用半
字好酒調下多用則吐不受服藥約人行二十里則
完常以鷄敲折頸骨略與此藥治隔宿殺雞視之傷
處如絲繞誠可信矣
接骨膏
烏魚骨(燒烟盡)木鼈子(去皮油一兩)白芨(一錢)白蘞
(一兩)
右為細末新水調為膏攤夾紙上貼損處上用竹片
夾定内服
乳香沒藥自然銅(各等分)古老銅(一錢燒赤醋淬七次)
(酥為度)
右為細末每服二錢温酒調下
接骨丹
純黃絲(一兩燒灰)虎骨(一兩燒存性)古銅錢(一兩火煆醋淬數十)
(次錢酥為度)鼈甲(一兩燒灰存性)
右為末用淬錢醋煮糊為丸每一兩作二十四丸以
朱砂為衣每服一丸用熱酒嚼下隨病上下服之效
接骨藥
吴茱萸官桂厨屋内弔(用剪剪下勿令犯手)芥子
右等分為末以六錢煉蜜一兩為丸用生薑四兩擂
汁入無灰酒内化服須一時喫盡若作兩次喫在後
必成擁節不平服藥後須忌飲酒一月仍以杉木夾
縛即效
四骨散治一切折了腿肐膊骨節
龍骨虎骨豹骨穿山甲
右等分入乳香沒藥少許一處為細末用黃米麵糨
攤在細稀稀布上藥末糝上先將折處理料的正却
用藥貼在患處用火烤濕氊一匝又用竹薜四下薜
住後用帶子或細索拴牢三五日看有不著處從頭
再捏遍其藥貼上即時不疼十數日接住一方有乳
香沒藥
治攧骨折傷方
麻皮糯米黑豆粟子(無粟殼亦得)
右等分燒灰為末酒調服效
接骨散(百一選方)治打撲傷損折筋骨出者須要揣接骨
歸元位然後服此藥用半兩古文錢不拘多少以鐵
線貫之用鐵匣盛以炭火煅通紅盌盛好酒米醋各
半升鐵鈐開匣取錢於酒醋口淬再淬盡去酒醋以
温水淘數多尤妙恐火毒不盡令患啞焙乾研極細
入乳香沒藥水蛭等分同為細末每服半字或一字
生薑自然汁調藥次用温酒平服若不傷折即時嘔
吐若傷折則藥徑下纏繳如金線絲如弓上之力神
效驗初服忌酒三日一方無水蛭有麝香昔王丞相
在東府時施此接骨藥極有效驗
草烏敷貼藥
草烏菉豆粉白膠香
右等分為末煎牛皮膠調藥攤紙上貼痛處
接骨藥
草烏末(一兩)吴茱萸(一兩)白麵(二兩炒)
右為末和勻米醋脚調敷損處
沒藥自然銅散(出危氏方)治折骨傷筋痛不可忍
當歸沒藥(各半錢)自然銅(一錢火煅醋淬為末又用水飛過)
右為細末以酒調服仍以手摩痛處衍義云有人養
折翅鷹飼以自然銅散遂飛去
神授散(一名接骨散一名鉛粉散)
當歸(洗淨焙為末)鉛粉(各半兩)蓬砂(二錢)
右研細末令勻濃煎蘇枋汁調服一大七若損在腰
以上先食淡麪半盌然後服藥在腰以下即先服後
食仍頻頻呷蘇枋汁别作糯米粥入藥三錢拌勻攤
紙上或絹上封裹傷處如骨碎則用竹木夾定損處
却以藥傅貼或衣物包之其妙如神内翰之子椊為
豫州倉官嘗以治一庾人婁度當下黑血數升而安
治跌折手足傅貼方跌傷先服前方神授散次用此方
傅貼損處
麪(四兩)天南星(三兩半為末)生薑(四兩取汁同和)
右先將杉木板夾定損處却以藥傅貼外用紗帛包
裹内翰之子椊為豫州倉官嘗以治一庾人婁度其
妙如神
小接骨散治打撲閃肭損骨
牡蠣(一兩洗)青蛤粉(一兩)木鼈子仁(五錢)
骨碎補散治折骨
乳香沒藥(各一錢半)骨碎補(一兩燎去皮)
右為細末和勻分作三服用童便調下酒亦可外仍
以後藥敷貼
正骨散治傷折骨損疼痛主活血止痛正骨續筋
木賊(去節三兩)廣黃(一兩半)甘草(三兩)
右為末每服五錢熱酒調下須先整骨夾端正然後
服散亦可
接骨散治傷折筋骨
木炭(半斤火燒醋蘸三度)白絲(三兩燒灰)自然銅(一兩火燒三度醋淬)
(研)
右為細末每服一錢煎木瓜酒調病甚損傷折骨者
服椑訖裹了次服沒藥丸
沒藥丸
沒藥丹砂(研)牛膝(酒浸焙乾羅為末各一兩)
右研勻麵糊丸如梧桐子大每服二十丸木瓜湯下
日一服午間服之五日後漸减丸數
烏金石散治傷折骨
烏金石糓精草小地黃
右為細末用好陳醋加菉豆粉少許入銅器内熬成
稀糊住火入藥末和勻稍添火熬滚隨時攤紙上患
處貼之候患處覺冷其疼即止内損血不出者以銀
杏去殼好酒熱調服
乳香接骨散治折骨條
肉桂(二兩去粗皮研)乳香沒藥(為末各一兩)
右拌勻用黃米煮稠粥量瘡大小剪紙花子攤粥在
上然後將藥糝在粥上熱搭在瘡處如脚脛折把脚
拽直用藥少頃不疼脚癢時以水濕帛子瀝乾裹著
藥餅子上用熨斗火熨不癢為度
接骨丹
茴香(一錢)五靈脂(一兩)
右為細末另研乳香為細末於極痛處糝上用小黃
米黃粥塗了後又用二味藥末糝於上再用帛子裹
了用木椑子椑了少壯人二日效老者五六日效
敷貼方
木鼈子(七枚去殼研)自然銅(末二錢)
右用生薑自然汁半盞麵五匙同研熬成膏攤紙上
先用杉木節火焮草煎湯傾盆中將損處待熱氣熏
候温洗之然後貼藥上散
神仙立效散治骨頭内損接骨如神
半兩錢自然銅(各等分)
右各用火煅醋淬七次以酥為度去火毒為細末將
患所折骨處用軟舊衣片或帶亦得襯裹外用杉木
板一寸許活者數片周圍裹了外用帶縛須是實急
得所太急則縛住血脈恐藥不行每用一字用生薑
自然汁少許調在藥注内或手心内令患人服之即
用無灰酒一盞送下一服定疼二服接骨三服平復
却更用本類後烏金散調理
治打撲傷損骨折
芥菜子(炒一兩)夜合樹(即合歡也去粗皮取白皮剉碎炒令黃微黑色四兩)
右為細末酒調臨夜服粗渣罨瘡上扎縳定神效越
州人謂之烏顆樹一方葱白砂糖相等爛研傅之立
止仍無瘢痕
黃蘗散(一名白皮膏)治打撲傷損筋骨折及上跌撲疼痛
黃蘗(一斤)半夏(半斤)
右為細末每用半兩生薑自然汁調如稀糊以鵝翎
傅之用紙靨貼如乾再傅折先用絹帛封縛次用杉
木扎定良久痛止即癢覺熱乃是血活即得筋骨復
舊輕者三五日即愈重者不過旬月乾頻上薑汁尤
佳蘇緯光云用全在生薑
接骨方
半兩錢(十二文火煅)麝香(少許)
治攧傷折骨
鼠糞糯米(炒黃色碾細為粉末)
右用好醋調為膏以笋箬攤之貼下疼不可忍後即
愈再貼
接骨丹
用頭髮一塊洗淨燒灰乳香好酒調下大效
接骨藥不問骨節疼痛
用粟米熟鐵陳葱好醋同鉢内炒烟用碗覆之存性
外敷貼内喫
卓氏膏療折跌腕蹻
以附子四枚生用去皮切以煉成豬脂一斤以三年
苦酒漬三宿以脂膏煎三上三下膏成欲傅時以木
七摩之或攤貼處日一易亦療卒中風口禁頸項強
又方治攧骨折傷
用蘇枋搥碎常煎服或以童子小便或熱酒調麻皮
灰服之皆良
烏金散接骨
以黑豆二兩桑柴十根鋪黑豆再同以火燒候桑柴
已過取二味灰為末次入麝香少許每服二錢酒調
下
白膏子治接骨
用牡蠣少許為末用糯米粥調塗其上即用杉木板
夾即愈
治骨折及墜馬
用銅末調酒服之佳
接骨神效一字散
用蚵蚾蟲一名土鼈子一名異名生不拘多少用紙
裹放鍋上焙乾為末每服一字好酒調下熱服亦可
不可太多
續骨方(一名煨葱方一名仁存方)兼治腦四肢骨碎及打傷瘀血
不止治指拇并爪甲因傷擘裂
用葱一束布袋盛釜中懸煮熟取出截去根白以葱
青衆手乘熱擘開内涎就於傷處頻貼以骨接不痛
為度如骨碎難接用糯米粉熱湯搜和成餅乳香糝
之加盫上方煨透乘熱搥䓤碎貼患處一方炒熱罨
傷處
接骨方
以芷可作草屩者以刀近根割去待其長新生者割
收之焙乾為末或擣傅之以軟帛扎定效
治攧骨折傷方
用生韭自然汁服碗許其惡血從大便中下
治折骨
用水蛭新瓦上焙乾為細末熱酒調下半錢食頃痛
可再服痛止便將折骨藥封次以物夾定直候至效
療凡脫折折骨諸瘡腫者或當風或多用扇中風發
痓口禁頭項強身中急痛者
用竹瀝飲三二升若已口禁者以物發内之忌冷飲
及酒竹瀝卒燒難得可合束十許枝併燒中央兩頭
承取收之
療骨折接令如故不限人畜
取古錛(上柯魯切下母郎切温器也)銅錯取末擣以絹篩和少酒
服之亦可食物和服之不過兩方寸匕以來任意斟
酌之
治四肢碎破及筋傷蹉跌方
用生魚熱擣以敷折上日三易又方生鼈熟搗傅折
上日三易
又方
取活鼠破其腹背及熱以傅之愈又去鼠五藏傅之
良一方熟搗以敷折上日三易
凡跌撲傷損骨者
用黃牛角炙焦刮去末須去焦者取二錢以好酒調
下上損食後服下損食前服左傷用左角右傷用右
角此法因同老王千戶在餘干州鎮平以箭射折周
霸都腿即以此藥服之三五次接上完復予目見之
後用果效
接骨方
用豆粉炒將葱白生薑擂爛再同於銚内炒熱敷冷
則換
跌折肢體并攧撲損傷筋骨折者
以肥皂炒枯為末用旋煮糯米糕同擣為膏子敷貼
患處以杉木片綁縛仍酒調肥皂末一捻許咽下即
時接上
治傷出腸肚在外不破不傷肚者
以鍼穿桑根白皮縫合其患可痊如無桑白皮用絲
線縫合亦得也如不入以手剥肋腸自入也
又方
治人頭骨斷不傷氣喉食喉外隨時用物繫住用正
三二日其骨自接仍隨證以藥治之
治跌骨斷
用白及一味為末酒調服神效又云其功不减自然
銅與五銖錢
接骨丹治攧撲傷折
錢(五十文炭火煅醋淬碎半兩)乳香(半兩透明者)五靈脂(半兩)
羊脛骨炭(半兩)
右為末每服半錢蜜調成膏以酒化開服之次喫獨
栗三兩箇止可一服次進烏金散
烏金散傷折接骨如神
桑白皮(一兩焙剉)獨栗連殼(切焙一兩炒)自然銅(一兩煅淬)
(研)羊脛炭(二兩)
右為末每服二錢無灰酒調下日三服傷折在上食
後服在下食前服
止痛方
乳香沒藥(鹽炒)當歸(火煨)紫金皮(醋炒)白芷
劉寄奴黑牽牛
右等分依前大接骨方煅製傷痛不止者先服此即
止
又方
麻黃(三兩内去一兩節)甘草(三錢)
右為末每服五錢匕整骨了熱酒下令醉
補骨脂丸接骨止痛生肌肉續筋脈
補骨脂(炒香)乳香(别研)自然銅(燒紅酒淬七遍)石亭脂
(别研)續斷(酒浸)木鼈(去殼取肉别研上六味)烏雄雞(一隻去毛)
(皮腸肚内皆不用只取血并骨入藥)烏鼈(一枚刳去腸胃如無只使鼈甲代之亦可也)
右件鼈或鼈甲和雞血骨就砧上刴爛令極細烈焙
乾為末料與前藥末等分拌和勻酒煮麵糊為丸如
梧桐子大每服五十丸加至一百丸温酒鹽湯任下
不拘時候
又方
乳香沒藥蘇木川芎當歸血竭赤
小豆石南藤紫金皮小含笑花葉白茅
根
又縛傅藥
南星黃蘗皮赤小豆
右用薑黃末生薑汁調傅
又方治骨折
敗龜版(一箇百孔已上不妨火煅白為度)生薑(肥大者自然汁)
右碾龜殼為末入乳香勻用藥末一合浸少時煮粥
研細入薑汁更研方用前藥兩匙入研勻再於瓦内
蒸令極熱上骨折處仍先用葱湯洗令骨内熱筋骨
活絡方可敷之候乾再換三五度即瘥
又方
用苧根竹根切片無灰酒一盞整骨了日進三服
又方
用雄蟹殼不拘多少用水蛭去兩頭尖同蟹殼炒焦
黃盡去水蛭研殼為末熱酒調連盡三服畢喫白湯
䬣&KR2571;一碗不用鹽不問寒暑被盖取汗為度
又方
用木鼈子肉細磨水調抹之
彭氏黑龍散治傷損筋骨碎斷差爻每用先洗葱湯
藥水淋洗整拔平正看熱令用薑汁或紙或帛隨大
小裹貼有破留口别用飲藥如骨斷碎斟酌夾縛三
日一次淋洗換藥不可去夾以待骨續如刀箭獸齕
成瘡壞爛擦踐腫痛用薑汁和水調貼有破留口
川山甲(六兩)丁皮(六兩)當歸(二兩)百草霜枇杷
葉(略用皆一字)
右為細末薑汁和水調貼
又方
用川烏一箇先將好臘糟入紫油缸内次用糟盫了
蓋定有患取此川烏如梧桐子大用飯三五粒為丸
冷水下糟抹患處
桃紅散(出永類鈐方)貼傷折筋骨腫痛
草烏(三箇去皮見血者不可用)飛羅麪(半斤)國丹(三錢)貝母
(半兩)天南星(半兩)
右為細末生薑自然汁調貼如作潮熱茶清調貼如
皮破見血者去草烏恐壞皮肉若輕者血聚以蘿蔔
葉研罨患處帛縛之
治胷脇諸骨傷斷(出永類鈐方)
右以黃雲膏木菖蒲炒常紅用内消如腫加生者五
兩即何首烏白芷生用風加一兩赤芍藥生二兩痛
亦加土獨活生三兩常用為末温熱酒調塗
諸損敷貼(出永類鈐方)
當歸(三兩)白芷(三兩)肉桂(半兩)薰陸香沒藥(各一)
(兩)
右為末薑汁調白芷一味自佳
歐陽氏貼損(出永類鈐方)
白芷赤芍藥南星天花粉木臘葉牡
丹皮(少許)
右為末薑汁調貼
彭氏風流散(出永類鈐方)
石膏(十箇泥固濟火煅)白礬(飛二兩)枇杷葉(少許)松脂黃
丹(各一兩)
右為末傷經久者藥水洗後用瘡乾用油調傅新破
傷忌風濕
治損折骨活血住痛虚弱及經久未安(出永類鈐方)
附子(八分炮)澤蘭(一兩)川椒(去目及第二重皮炒半兩放冷)甘
草(半兩)當歸川芎獨活(各半兩)白芷(一兩)川
烏(八錢)
右為細末細嚼生薑酒調如刀傷不用酒骨斷皮不
破加乳沒浸酒調體弱傷損氣痛茴香薑酒調看虚
實每服加少烏末腦上有傷頭痛不止荆芥川芎各
半兩白芷一兩蓽澄茄二錢為末熱酒調
治傷損筋折骨先用趁痛散止痛(出永類鈐方)
川獨活川五靈脂(别研)乳香(别研)白芷北茴
香(各一兩)防風百草霜沒藥(各半兩)淨生地
黃(二兩半)赤芍藥(二兩)杜白芷(三兩)桔梗草烏
(二錢小麥汁煮透去皮尖焙)
右為細末每一大錢煨葱頭或炒松節薑酒調下
接骨散(出永類鈐方)治諸傷筋折腫痛服之住痛消腫
白芍藥(二兩)破故紙(炒一兩)自然銅(醋淬)沒藥(别研)
羊脛骨炭(各一兩)白茯苓骨碎補(去皮各一兩)川
烏(炮)木鼈(去殼并油煨各半兩)虎骨(隨多少醋煮别研)
右為末每一大錢依前湯使調下燒羊脛骨炭法四
五月收麻羊糞用茆一層又加糞一層盡意燒之存
性合了煙令作炭先辦薑汁童便候炭成將入汁内
淬曬乾為末
筋骨散(出永類鈐方)治新舊損除痛壯筋骨
生地黃赤芍藥當歸石南藤(各二兩)杜白
芷骨碎補(炒去毛各三兩)五靈脂肉桂山桂皮
荆芥穗(各一兩)桔梗(四兩)川烏雄黑豆(煮去皮四)
(兩)草烏(製半兩)
右為末薑汁和酒調婦人風損痺痛煨葱酒調下
接骨續筋住痛生血周心竹𫝊甚神祕之内加玉真散二
味又勝諸方(出永類鈐方)
乳香沒藥自然銅(醋淬七次)南木香生地黃
熟地黃川羌活川芎當歸防風南
星松嫩心(去皮)粉側柏葉(醋煮加倍用)草烏(數箇)
(製去皮尖痛加作五七箇)柘木(火中煨存性作炭)
右前藥各等分側柏柘炭加一倍用細末生薑自然
汁調下或蜜丸如彈子大生薑和酒調細嚼之
神效接骨丹(出衛生寳鑑)治男子婦人老幼筋折骨撲損
及治寒濕脚腿疼或一切惡瘡疼痛不止
南乳香沒藥南白膠蜜陀僧(四兩另研)香白
芷紅豆大豆赤芍藥當歸(水洗三遍)瓜子
仁水蛭(已上各等分)自然銅(火燒過令通紅醋淬紅燒如銀為度用之)
右為細末黃蠟為丸如彈子大每服一丸用黃米酒
一盞煎開和滓温服年少者又一服老者加添服病
在上食後病在下食前此藥内自然銅水蛭瓜子加
桂花川練子茴香為細末酒麪為丸如桐子大每服
十五酸石榴湯送下食前日進二服治小腸如神一
切臍腹疼痛並皆治之此藥功效不可具述
神仙透骨丹(出永類鈐方)骨斷八分可用此藥
當歸(四兩)川獨活(三兩)乳香白膠(半兩鎔過用製生熟地黃)
(各一兩)自然銅(醋淬半兩)側柏葉(四兩酒蒸焙)肉桂(半兩)
石南藤(二兩)
右為細末糯米糊彈子大國丹為衣每一丸炒松節
或番降節酒下看損上下服亦可如梧桐子大每三
十丸藥加松條節好土珠荆芥桔梗各二兩脚氣入
骨痛木瓜浸酒黑豆炒烟起浸酒
小紅丸(出永類鈐方)治諸傷勞損踒折筋骨風濕攣拳
壯筋骨活經絡生氣血
川烏何首烏蒼术蛇牀子五靈脂白
膠香赤小豆牛膝當歸(各製淨一兩)乳香(二錢)
酒糊丸如菉豆大每服三十丸酒下
大紅丸(出永類鈐方)治證同上不問新舊經年諸損傷孕
婦勿服
赤白芍藥(兼用一斤)何首烏(一斤焙)川烏頭(一斤七兩炮)
當歸(七兩)骨碎補(麥製一斤)牛膝(十兩)淨北細辛
(八兩)青桑灰(三斤或不用)赤小豆(二升)自然銅(二兩醋淬)
細末醋丸梧子大信州朱為衣每服二十丸温酒下
黑神丸(出永類鈐方)治證同上
白斂(一斤)白及(四兩)當歸(四兩)白芍藥(剉)南星
(六兩)川烏(三兩)骨碎補(製八兩)牛膝(九兩)百草霜
(半兩)赤小豆(一升)
右為末醋糊丸如桐子大湯使同上一方加細辛或
白鮮皮
接骨散(出百一選方)治折傷
黃狗頭骨(一箇湯去毛便以泥皮去之炭煅過去泥為末)官桂末牡
蠣(亦泥固火煅)
右三味各為細末每用狗頭末五錢入牡蠣末三錢
桂末二錢並抄以糯米粥鋪絹帛上糝藥在粥上裹
損傷處大段折傷者上更以竹片夾之少時即痒不
可抓之輕以手拍三兩日效
治四肢骨破及筋傷蹉跌及踠折(出本草)
以水二升䜴三升漬之攪取汁飲之及止心悶
治腕折骨痛不可忍(出本草)
用火麻根及葉搗取汁三升飲之非時即煮乾麻汁
服亦同主撾打瘀血心腹滿氣短皆效(麻根即今人績布麻種子)
(也)
療骨(出本草)
取虎頭為末水服方寸匕
治筋骨疼痛(出本草)
用馬接脚皮并續筋金稜藤三味洗淨去麄皮焙乾
等分搗羅為末温酒調服二錢匕續筋即葍旋根也
普濟方卷三百九
