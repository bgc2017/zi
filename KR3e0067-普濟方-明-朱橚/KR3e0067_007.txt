普濟方卷七明周王朱橚撰
運氣圖
少隂君火司天陽明燥金在泉中見太宫土運歲土太
過氣化運行先天天地之氣上見少隂左間太隂右間厥隂故
天政布其氣明下見陽明左間太陽右間少陽故地氣
肅而其令切交司之氣寒交暑天地之氣熱加燥雲馳
雨府濕化迺行時雨迺降金火合德上應熒惑太白其
穀丹水火寒熱持於氣交而為病始熱病生於上清病
生於下寒熱互作而爭於中民病欬喘血溢血泄鼽嚏
目赤眥瘍寒厥入胃心痛腰病腹大嗌乾腫上迺歲化
之常候其氣至與不至然後可名其病是歲火為天氣
金為地氣火能勝金天氣盈地氣虚然中見土運天氣
生運運生地氣二氣相得地氣雖虛邪勝亦微天氣既
盈化源為實當於年前大寒初先取化源使之適平取
化源者平火氣也歲宜食白丹之穀以全真氣食間氣
之穀以辟虚邪醎以耎之調其上甚則以苦發之以酸
收之而安其下甚則以苦泄之運同地氣當以温熱化
歲半之前天氣少隂主之少隂之化本熱而標隂當是時
本標之化應寒熱相半無或偏勝者天政之平地或熱
熱所勝沸熱火行其政民病胸中煩熱嗌乾右胠滿皮
膚痛寒熱欬喘大雨且至嘔血血泄鼽衂嚏嘔溺色變
甚則瘡瘍胕腫肩背臑及缺盆中痛心痛肺䐜腹大滿
膨膨而喘&KR2098;病本于肺診其尺澤脈絶者死不治其法
平以醎寒佐以苦甘以酸收之歲半之後地氣陽明主
之其化不從標本而從乎太隂之中氣當其時燥濕兼
行而無偏勝者陽明之化也或燥臥淫所勝則霜霧清
瞑民病喜嘔嘔有苦善太息心脅痛不能反側甚則嗌
乾而塵身無膏澤足外反熱其法治以苦温佐以甘辛
以苦下之運土大過是謂敦阜之紀雨濕流行腎水受
邪民病腹痛清厥意不樂體重煩冤甚則肌肉萎足痿
不收行善瘈脚下痛飲發中滿食減四肢不舉變生得
位藏氣伏化氣獨治之泉涌河衍涸澤生魚風雨大至
土潰鱗見于陸病腹滿溏泄腸鳴下甚而太谿絶者死
不治其治宜以苦熱所謂歲寒之藥食宜也初之氣始
于癸亥歲十二月中氣大寒日寅初終於是年二月中
氣春分日子初凡六十日八十七刻半主位太角水客
氣太陽水中見太宫充之風寒濕三氣奉少隂之政而
行春令地氣遷燥將去寒始遷蟄復藏水廼冰霜復降
風廼至陽氣鬱民反周密關節禁固腰脽痛炎暑將起
中外瘡瘍且治太陽之客以苦補之以醎瀉之以苦堅
之以辛潤之開發腠理致津液通氣也食丹穀以全真
氣食稷以辟虛邪雖有寒邪不能為害二之氣自春分
日子正至小滿日戌正凡六十日有奇主位少徵火客
氣厥隂木同德中見土運以奉少隂行舒榮之化時令
至此陽氣布風迺行春氣以正萬物應榮寒氣時至民
迺和其病淋目瞑赤氣鬱於上而熱宜治厥隂之客以
辛補之以酸瀉之以甘緩之食丹穀以全真氣食稻以辟
虛邪雖有風邪不能為害三之氣自小滿日亥初至大
暑日酉初凡六十日有奇主位少徵火客氣少隂火中
見土運天政之所布正時令至此大火行庶類蕃鮮寒
氣時至民病氣厥心痛寒熱更作咳喘目赤宜治少隂
之客以醎補之以甘瀉之以酸收之食丹穀以全真氣
食豆辟虛邪雖有邪熱不能為害四之氣自大暑日酉
正至秋分日未正凡六十日有奇主位太宫土客氣太
隂土運與氣同名為司氣溽暑至大雨時行寒熱互作
民病寒熱嗌乾黃癉鼽衂飲發宜治太隂之客以甘補
之以苦瀉之以甘緩之食白穀以全真氣食麻以辟虛
邪雖有濕邪不能為害五之氣自秋分日申初至小雪
日午初六十日有奇主位少商金客氣少陽火中見土
運客火運事畏火臨暑反至陽迺化物迺生榮民迺康
其病温宜治少陽之客以醎補之以甘瀉之以醎軟之
食白穀以全真氣食豆以辟虛邪雖有火邪不能為害
終之氣自小雪日午正至大雪日辰正六十日有奇主
位太羽水客氣陽明金中見土運土能生金金能生水
三氣相得而行順化燥令之行餘火内格民病腫於上
欬喘甚則血溢寒氣數舉則霿霧翳病生皮腠内舍於
脅下連小腹而作寒中宜治陽明之客以酸補之以辛潤
之以苦瀉之食白穀以全真氣食黍以辟虛雖有燥邪
不能為害然初氣終三氣天氣主之勝之常也四氣盡
終地氣主之復之常也若歲半之前司天少隂之氣勝
者必有太陽之復若在泉陽明之氣勝者必有少陽之
復其復皆在歲半之後觀其氣勝之早晚以騐復氣之
遲速各以勝復之法治之有勝則復無勝則已
太隂濕土司天太陽寒水在泉中見少商金運歲運不
及運化運行後天上見太隂左間少陽右間少隂故地
氣上騰隂專其政而其政肅下見太陽左間厥隂右間
陽明故天氣下降陽氣退辟而其令寂大風時起原野
昏霧白埃四起雲奔南極寒雨數至寒濕合德黃黑埃
昏流行氣交上應鎮星辰星其穀玄間穀命太角者物
成於差夏有餘宜高不及宜下有餘宜晚不及宜早土
之利氣之化民氣亦從之故隂凝於上寒積於下寒水
勝火則有冰雹陽光不治殺氣迺行民病寒濕腹滿身
腫憤胕腫痞逆寒厥拘急是歲土為天氣水為地氣土
能勝水天氣盈地氣虛然中見金運天氣生運運生地
氣三氣相得而行順化邪氣亦為司天之氣為有餘天
氣之盈當取化源之實者平土氣也歲宜食黅玄之穀
以全其真食間氣之穀以保其精以苦熱治其上以甘
熱治其下以酸和調其中所以燥之温之甚則發之泄
之不發不泄則濕氣外溢肉潰皮折而水血交流必贊
其陽火令禦甚寒少商之運與寒化同宜以熱化此藥
食宜也然太隂司天之氣標既同其化從本其氣常主
歲半之前當其時雨以時至者天政之和而為雨化若
濕淫所勝即沈隂且布雨變枯槁民病胕腫骨痛隂痺
隂痺者按之不得腰脊頭項痛時弦大便難隂氣不用
飢不欲食欬唾則有血心如懸病本于腎診其足太谿
脈絶者死不治其治平以苦熱佐以酸辛以苦燥之以
淡泄之歲半之後地氣太隂主之其化從本從標當是
之時寒温適中者本標之化皆應也若寒淫於内則凝
肅慘慄民病少腹控睾引腰脊上衝心痛血見嗌痛領
腫其法治以甘熱佐以苦辛以醎瀉之以辛潤之以苦
堅之金運不及是謂從革之紀其運凉熱寒夏有光顯
鬱蒸之令則冬有嚴凝整肅之應若夏有炎爍燔燎之
變則秋有冰雹霜雪之復火氣勝則炎火迺行民病肩
背膂重鼽嚏血便主下收氣迺後寒氣復則寒雨暴至
民病隂厥且格陽反上行頭腦戶痛延及𩕄頂發熱口
瘡甚則心痛初氣始於甲子年大寒日已初終於乙丑
年春分日卯初凡六十日八十七刻半主位太角木客
氣厥隂木中見金運風清同化上奉太隂而行春令時
令至此地氣遷寒迺去春氣正風迺來生布萬物以榮
民氣條舒風濕相薄雨迺後民病血溢筋絡拘強關節
不利身重筋痿宜治厥隂之客以辛補之以酸瀉之以
甘緩之食黅穀以全真氣食稻以保其精雖有風化莫
能為邪二之氣凡六十日有竒主位少微火客氣少隂
火中見金運歲金四及以少徵同又遇火當其位君火
之氣務以德化故大火正物承化民迺和其病温癘火
至遠近咸若濕蒸相摶雨迺時降法當治少隂之客以
醎補之以甘瀉之以酸收之食黅穀以全其真食豆以保
其精雖有火化莫能為邪三之氣自小滿日寅初至大
暑時子初凡六十日有奇主位少徵火客氣太隂土中
見金運天政布雨迺時降寒迺隨之民病身重胕腫腦
腹滿宜治太隂之客以甘補之以苦瀉之以甘緩之食
黅穀以全其真食麻以保其精雖有濕邪莫能為害四
之氣自大暑日子正至秋分日戌正凡六十日有奇主
位太宫土客氣少陽火中見金運地氣始騰天氣否隔
氣寒風曉暮蒸熱相薄草木凝煙民病腠理熱血暴溢
瘧心腹滿熱臚脹甚則胕腫宜治少陽之客以醎補之
以甘瀉之以醎耎之食玄穀以全其真食豆以補其精
雖有火邪不能為害五之氣自秋分日亥初至小雪日
酉初凡六十日有奇主位少商金客氣陽明金中見金運
金居金位與歲運同歲之司氣也是為素化金氣至此
秋氣治慘令已行寒露下霜迺早降草木黃落寒氣及
體民病皮勝君子所居宜以周密其法宜治陽明之客
以酸補之以辛瀉之以苦泄之食玄穀以全其真食黍
以保其精雖有司氣之凉莫能為邪是氣也藥食無犯
司氣之凉則無害終之氣自小雪日酉正至大寒日未
正凡六十日有奇主位太羽水客氣太陽水中見金運
水居水位與金相得以行順化冬迺正故寒大舉濕大
化霜迺清隂迺凝水堅冰陽光不治民感於寒則病關
節禁固腰脽痛寒濕持於氣交而為疾病其治宜治太
陽之客以苦補之以醎瀉之以苦堅之以辛潤之食玄
穀以全其真食稷以保其精雖有寒化莫能為邪是氣
之勝復各候其至若太隂氣勝厥隂必復之太陽氣勝
太隂必復之其勝常在歲半之前其復常在歲半之後
有勝則復無勝則否
少陽相火司天厥隂風木在泉中見大羽水運歲水
太過氣化運行先天相火在上左間陽明右間太隂故
天氣正而其正嚴厥隂在下左間少隂右間太陽故地
氣擾而其令撓風迺暴舉木偃沙飛炎火迺流隂行陽
化雨迺時應火木同德上應熒惑歲星其穀丹蒼風熱
慘布雲物沸騰太隂横流寒迺時至凉雨並起民病寒
中外發瘡瘍内為泄滿聖人遇之和而不爭往復之作
民病寒熱瘧泄聾鳴嘔吐上怫腫色變是歲陽為天氣
隂為地氣天氣盈地氣虚當取火之化源然水運在中火
氣自抑不必取也唯宜抑其運水則暴過不生苛疾不
起歲宜以醎寒調上以辛温調下以醎温調中滲之泄
之清之發之觀氣寒温以調其過運異風熱少用寒化
食宜同法歲半之前相火主之相火之康其化從本火
淫所勝則温氣流行金政不平民病頭痛發熱惡寒而
瘧熱上皮膚痛色變黃赤傳而為水身面胕腫腹滿仰
息泄注赤白瘡瘍欬唾血煩心胸中熱甚則鼽衂病本
於肺診在手天府之脈其法平以醎冷佐以苦甘以酸
收之以苦發之以酸復之歲半之後厥隂主之厥隂之
氣不從標本而從乎少陽之中氣當其時風從火化二
氣得中其化和也若風淫于内地氣不明平野昧草迺
早秀民病灑灑振寒善伸數欠心痛肢滿兩脇裏急飲
食不下膈咽不通食則嘔腹脹善噫得後與氣怏然如
衰身體皆重其法宜治以辛凉佐以苦甘以甘緩之以辛
散之氣交之中水運統之太過之水紀曰流衍寒氣流
行邪害心火民病身熱煩心躁悸隂厥上下中寒譫妄
心痛寒氣早至上應辰星甚則腹大脛腫喘欬寢汗出
憎風大雨至埃霜䑃鬱齊土化也診在手神門之脈其
法調以醎温初之氣自乙丑年大寒日申初至是歲春
分日午初凡六十日八十七刻半主位太角木客氣少
隂火中見水運木火相加以奉司天少陽而行春令地
氣遷風勝迺摇寒迺去候迺大温草木早榮寒來不殺
温病迺起其病氣復於上血溢目赤欬逆頭痛血傷脇
滿膚腠中瘡其法宜治少隂之客以鹹補之以甘瀉之
以酸收之歲穀宜丹間穀宜豆二之氣自春分日午正
至小滿日辰正凡六十日有奇主位少徵火客氣太隂
土中見水運火土相加上見少陽火反鬱白埃四起雲
趨雨府風不勝濕雨迺零民迺康其病熱鬱於上欬逆
嘔吐瘡發於中胸嗌不利頭痛若昏潰膿瘡其法宜治
太隂之客以甘補之以苦瀉之以甘緩之歲榖丹間榖麻
三之氣自小滿日已初至大暑日卯初凡六十日有奇
主位少徵火客氣少陽火中見火運火居火位
下氣迺正天政布炎暑至少陽臨上雨迺涯民
病熱中聾瞑血溢膿瘡欬嘔鼽衂嚏欠喉痺目
赤善暴死不治其法宜治少陽之客以鹹補之
以甘瀉之以鹹耎之歲穀宜丹間穀宜豆四之
氣自大暑日夘正至秋分日丑正凡六十日有
竒主位太宫土客氣陽明金中見水運土金水
相得其鬼神秋氣正涼迺至炎暑間化白露降
民氣和平民病滿身重宜治陽明之客以酸補
之以辛瀉之以苦泄之歲穀宜蒼間穀宜黍五
之氣自秋分日寅初至小雪子初凡六十日有
竒主位少商金客氣太陽水中見水運水金相
得又氣與運同歲之司氣是為元化時令至此
陽迺去寒來雨迺降氣門遷閉剛木早凋民避
寒邪君子周密其法宜治太陽之客以苦補之
以鹹瀉之以苦堅之以辛潤之歲穀宜蒼間穀
宜稷是氣也司氣既寒慎無犯寒所謂用寒遠
寒也終之氣自小雪日子正至大寒日戌正凡
六十日有竒主位太羽水客氣厥隂木中見水
運水當其位與木相得以行順化地氣正風迺
至萬物及生霿霧以行其病關閉不禁心痛陽
氣不蔵而欬其法宜治厥隂之客以辛補之以
酸瀉之以甘緩之歲穀宜蒼間穀宜稻此六氣
之常也歲氣火木同德其氣專其化淳勝氣自
微不必紀其復
陽明燥金司天少隂君火在泉中見少角木運歲運不
及氣化運行後天木運臨卯是謂歲會氣之平也平氣
之歲化運行同天命曰敷和之紀木德周行陽舒隂布
五化宜平其氣端其性隨其用曲直其化生榮其正發
散其候温和其令風其類草木其應春其穀麻其果李
其實核其蟲毛其畜犬其色蒼其味酸其音角其數八
其物中堅其在人也其藏肝其主目其養筋其病裏急
支滿此歲之化也天地之氣上見陽明左間太陽右間
少陽故天氣急而其政切下見少隂左間太隂右間
厥隂故地氣明而其令暴陽專其令炎暑盛行物燥以
堅淳風迺治風燥横運流於六氣多陽少隂雲趨雨府
濕化迺敷燥極而澤清先而勁毛蟲迺死熱後而暴介
蟲迺殃金火合德上應太白熒惑其穀白丹間穀命太
徵者其耗白甲品羽蟄蟲出見流水不冰清熱之氣持
於氣交民病欬嗌塞寒熱發暴振標癃悶然陽明燥金
在上少隂君火在下火能勝金天氣虛地氣盈天氣不
足當資化源以助金象運木既平天氣上商與正商同
不必資也歲宜食白丹之穀以安其氣食間氣之穀以
去其邪以苦小温調上以醎寒調下以辛和調中汗之
清之運同熱氣宜多天地初之氣自丙寅歲大寒日亥
初終於是年春分日酉初凡六十日八十七刻半主位
少角木客氣太隂土中見木運風濕相遇上應司天陽
明以行春令地氣遷隂始凝氣始肅水迺冰寒化雨民
病中熱脹面目浮腫善眠鼽衂嚏欠嘔小便黃赤甚則
淋然是歲木運統之又臨木位風木得位其氣和平濕
化迺微其病亦少宜調太隂之客以甘補之以苦瀉之
以甘緩之食白穀以安其氣食麻以去其邪雖有濕化
不能害二之氣自春分日酉正至小滿日未正凡六十
日有奇主位太徵火客氣少隂火中見木運木火相得
上應陽明陽迺布民迺舒物迺生榮厲大至民善暴死
是歲天氣歲運皆平厲疾自微宜調少陽之客以醎補
之以甘瀉之以醎耎之食白穀以安其氣食豆以去其
邪雖有火化不能為邪三之氣自小滿日申初至大暑
日午初凡六十日有奇主位太徵火客氣陽明金中見
木運天政布凉迺行燥熱交合燥極而澤民病寒熱宜
調陽明之客以酸補之以辛瀉之以苦泄之食白穀以
安其氣食黍以去其邪雖有燥化不能為邪四之氣自
大暑日午正至秋分日辰正凡六十日有奇主位少宫
土客氣太陽水中寒雨降民病暴仆振慄譫妄少氣嗌
乾引飲及為心痛癰腫瘡瘍瘧寒之疾骨委血便宜調
太陽之客以苦補之以醎瀉之以苦堅之以辛潤之食
丹榖以安其氣食稷以去其邪雖有寒化不能害五之
氣自秋分日已初至小雪日卯初凡六十日有奇主位
太商金客氣厥隂木中見木運木運與厥隂相符是謂
司氣名曰蒼化時令至此春令反行草迺生榮民氣和
自無疾病然厥隂之客宜以辛補之以酸瀉之以甘緩
之歲穀宜丹間穀宜稷雖有化風不能為邪是氣司氣
以温用温無犯所謂用温遠温也終之氣自小雪日夘
正至大寒日丑正凡六十日有奇主位少羽水客氣少
隂火中見木運水能生木木能生火而行順化當陽氣
布候反温蟄蟲來見流水下冰民迺康平其病温宜調
少隂之客以醎補之以甘瀉之以酸收之食丹穀以安
其氣食豆以去其邪雖有熱化不能為邪是歲重遇平
氣四時之氣皆得化政令之施而無淫邪勝復之變民
迺和而物迺舒平之至也
太陽寒水司天太隂濕土在泉中見太徵火運歲火大過
氣化運行先天上見太陽左間厥隂右間陽明故天政
所布其氣肅下見太隂左間少陽右間少隂故地氣靜
而其令徐寒令大虛寒政大舉陽氣不令澤無陽𦦨則
火發待時少陽中治時雨迺涯止極雨散還於太隂雲
朝北極濕化迺布澤流萬物寒敷於上雷動於下寒濕
之氣持於氣交水土合德上應鎮星辰星其穀玄黅民
病寒濕發肌肉萎足痿不收濡瀉血溢是歲水為天氣
土為地氣土勝水天氣虛當於年前九月先資化源以
助水化扶其不勝歲宜以苦濕調上以甘温調下以甘
和調中燥之温之無使暴過而生疾病食玄黅之穀以
全其真避寒濕虛邪以安其政運異寒濕宜燥濕化此
治之常也歲半之前太陽主之其化從本從標而標陽
即寒熱得中其氣迺和若寒淫所勝則寒氣反至且水
血變于中發為癰腸民病厥心痛嘔血血泄鼽衂善悲
時眩仆運大炎烈雨雹迺暴胸腹滿手熱肘攣腋腫心
澹澹大動胸脇胃腕不安面赤目黃善噫嗌乾甚則色
炲渴而欲飲病本乎心診其神門脈絶者死不治其法
平以辛熱佐以甘苦以醎瀉之太隂之化從本其令濕
今司歲半之後又火運統之其氣相得濕燥兼行則其
氣和若濕于内即埃昏巖谷黃反見黑至隂之交民病
飲積心痛耳聾渾渾焞焞嗌腫喉痺隂病血見少腹痛腫
不得小便病衝頭痛目似脱項似拔腰似折髀不可以
曲膕如結腨如别其法治以苦熱佐以酸淡以苦燥之
以淡泄之歲火太過炎暑流行金肺受邪民病瘧少氣
欬喘血溢血泄注下嗌燥耳聾中熱肩背熱甚則胸中
痛脇肢滿脇痛膺背肩胛肩痛兩臂内身熱骨痛而為
浸淫收氣不行長氣獨明雨水霜寒上見太陽名為上
雨故赫曦之紀日上羽與正徵同其收齊其病痓天氣
形運歲運既鬱則火發待時其治宜發之經所謂火發
之也初之氣自丁卯年大寒日寅正至是歲春分日子
初凡六十日八十七刻半主位少角木客氣少陽火中
見火運歲之司氣名曰丹化地氣遷氣迺大温草迺早榮民
迺厲温病迺作身熱頭痛嘔吐肌腠瘡瘍宜治少陽之
客以酸補之以甘瀉之以鹹耎之歲穀宜玄間穀宜豆
是氣也用熱無犯以司氣熱故也所謂運熱遠熱者加
此二之氣自春分日子正至小滿日戌正凡六十日有
奇主位太徵火客氣陽明金火運統之火雖當位而陽
明之清與天氣寒水相得故大凉反至民迺慘草迺遇
寒火氣遂抑民病氣鬱中滿寒迺始宜治陽之客以酸
補之以辛瀉之以苦泄之歲穀宜玄間穀宜黍
三之氣自小滿日亥初至大暑日酉初凡六十
日有竒主位太徵火客氣太陽水中見火運火
當其位天政布寒氣行雨迺降民病寒反熱中
癰疽注下心熱瞀悶不治者死宜治太陽之客
以苦補之以鹹瀉之以苦堅之以辛潤之歲穀
宜玄間穀宜稷四之氣自大暑日酉正至秋分
日未正凡六十日有竒主位少宫土客氣厥隂
木中見火運風濕交爭風化為雨迺長迺化迺
成民病大熱少氣肌肉萎足痿注下赤白宜治
厥隂之客以辛補之以酸瀉之以甘緩之歲穀
宜黅間穀宜稷五之氣自秋分日申初至小雪
日午初凡六十日有竒主位太商金客氣少隂
火中見火運氣與運同而君火不司氣化所謂
居氣為灼化也時令至此陽復化草迺長迺化
迺成民迺舒法宜調少隂之客以鹹補之以苦
瀉之以酸收之歲穀宜黅間穀宜豆終之氣自
小雪日午正至大寒日辰正凡六十日有竒主
位少羽水客氣太隂土中見火運土居水位地
氣正濕令行隂凝太虚埃昏郊野民乃慘悽寒
風以至反者孕迺死宜治太隂之客以甘補之
以苦瀉之以甘緩之歲穀宜黅間穀宜麻此治
六氣之常也歲半之前有勝氣者歲半之後必
有復氣水勝則太隂必復土勝則厥隂必復其
治各依其勝復之法
厥隂風木司天少陽相火在泉中見少宫土運歲土不
及氣化運行後天卑監之紀上角與正角同諸同正歲
氣化運行同天風行於上左間少隂右間太陽天氣擾
而其政撓火行於下左間陽明右間太隂地氣正而其
令速風生高遠炎熱從之雲趨雨府濕化迺行風火同
德上應歲星熒惑其穀蒼丹間穀言太商者其耗文
角品羽風燥火熱勝復更作熱病行於下風病行於上
風燥勝復形於中運同正角不資化源惟贊其運氣無
使邪勝歲宜以辛凉調上醎寒調下以甘和調中歲半
之前天氣厥隂主之厥隂所至為風府風淫所勝太虛埃
昏雲物以擾寒生春氣流水不冰民病胃脘當心而痛
上肢兩脇膈咽不通飲食不下舌本強食則嘔冷泄腹
脹溏泄瘕水閉蟄蟲不去病本于脾診其足衝陽脉絶
者死不可治其法平以辛凉佐以苦甘以甘緩之以酸
瀉之歲半之後地氣少陽主之少陽所至為炎暑火淫
于内則𦦨明郊野寒熱更至民病注泄赤白少腹痛溺
赤甚則血便其法宜治以醎冷佐以苦辛以酸收之以
苦發之土不及曰卑監之紀是謂減化化氣不令生政
獨彰長氣整雨迺愆收氣平風寒並興草木榮美秀而
不實成而粃也風化盛行四維有埃雲潤澤之化則春
有鳴條鼓折之政若四維發振拉飄騰之變則秋有肅
殺霖霪之復飄揚而甚民病飱泄霍亂體重腹痛筋骨
繇併肌肉瞤酸善怒藏氣舉事蟄蟲早附咸病咸中復
則收政嚴峻名木蒼雕胸脇暴痛不引少腹善大強蟲
食甘黃氣客於脾黅糓迺減民病食少失味蒼穀迺損
是歲上臨厥隂木氣傷脾民病飱泄治以甘和調歲運
也初之氣自戊辰年大寒日已初至是歲春分日卯初
六十日八十七刻半位少角木客氣陽明金土運統之
以奉厥隂之政而行春令金土交司清化行寒始肅殺
氣方至民病寒於右之下其法宜治陽明之客以酸補
之以辛瀉之以苦泄之歲穀宜蒼間穀宜黍則燥邪無
害二之氣自春分日卯正至小滿日丑正凡六十日有
竒主位太徵火客氣太陽水中見土運濕寒合德以行
舒榮之化寒不去華雪水冰殺氣施化霜迺降名草
上焦寒雨數至陽復化民病熱於中其法宜治太陽之
客以苦補之以醎瀉之以苦堅之以辛潤之歲榖宜蒼
間榖宜稷則寒邪不能為害三之氣自小滿日寅初至
大暑日子初凡六十日有竒主位太徵火客氣厥隂
木中見土運木火同德土運統之土化不及風化兼
行天政所布風迺時舉民病泣出耳鳴掉眩其法宜治
厥隂之客以辛補之以酸瀉之以甘緩之歲榖宜蒼間
榖宜稷則風邪無害四之氣自大暑日子正至秋分日
戌正凡六十日有竒主位少宫土客氣少隂火中見土
運土居其位上臨少隂溽暑至濕熱相薄爭於左之上
民病黃癉而為胕腫宜治少隂之客以醎補之以甘瀉
之以酸收之歲榖宜丹間榖宜豆則熱邪無害五之氣
自秋分日亥初至小雪日酉初凡六十日有竒主位太
商金客氣太隂土中見土運氣與運同司氣為黅化燥
濕更勝沈隂迺布寒氣及體風雨迺行宜治太隂之客以甘補
之以苦瀉之以甘緩之歲穀宜丹間榖宜麻則濕邪無害是氣
以凉用凉無犯所謂用凉遠凉也終之氣自小雪日酉正至大寒
日未正凡六十日有竒主位少羽水客氣少陽火中見土運火土
相得畏火司令陽迺大化蟄蟲出見流水不冰地氣大發草迺
生人迺舒其病温厲法宜治少陽之客以酸補之以甘瀉之以
鹹耎之歲穀宜丹間穀宜豆則火邪無害治之常也歲寒大法
風勝則有陽明之復火勝則有太陽之復其治各以勝復之法
少隂君火司天陽明燥金在泉中見太商金運歲金太
過氣化運行先天堅成之紀日上徵與正商同又經言
太商下加陽太過不加同天符盖天符為執法平金之
化也命曰審平之紀收而不爭殺而無犯五化宣明其
氣潔其性剛其用散落其化堅斂其政勁肅其候清切
其令燥其類金其應秋其穀稻其果桃其實殼其蟲介
其畜鷄其物外堅其色白其味辛其音商其數九其在
人也在藏為肺在竅為鼻在體為皮毛在病為欬此歲
運為主也天地之氣上見少隂左間太隂右間厥隂是
以天政所布其氣明下見陽明左間太陽右間少陽是
以地氣肅而其令切二歲交司之氣以寒交暑是歲天
地之氣以熱加燥雲馳雨府濕化迺行時雨迺降金火
合德上應熒惑太白其穀丹白水火寒熱持於氣交而
為病始熟病生於上清病生於下寒熱爭於中民病欬
喘血溢血泄鼽嚏目赤眥瘍寒厥入胃心痛腰痛腹大
嗌乾腫上歲半之前天氣少隂君火主之少隂有本標
之化寒熱得中則其氣和歲半之後地氣陽明燥金主
之陽明不從標本而以中氣為化燥濕相半則其化平
是歲平金而無勝復不取化陽唯贊歲勝折其鬱氣無
使暴過而生其病調其上以酸温安其下以辛温調其
中食白丹之穀歲宜以醎寒以全真氣食間氣之穀以
辟虛邪運同地氣化宜多用温熱司氣以凉用凉遠凉
此其道也初之氣自己巳年大寒日申初至是歲春分
日午初凡六十日八十七刻半主位少角木客氣太陽
水中見金運氣寒燥三氣奉少隂之政以行春令地氣
遷燥將去寒迺始蟄復藏水迺冰霜復降風迺至陽氣
鬱民反周密關節禁固腰脽痛炎暑將起中外瘡瘍此
太陽之客也法宜以苦補之以醎瀉之以苦堅之以辛
潤之歲穀宜丹間穀宜稷迺無寒邪之害二之氣自春
分日午正至小滿日辰正凡六十日有奇主位太徵火
客氣厥隂木中見金運風火燥同奉少隂之政以行舒
榮之化木火相得陽氣布風迺行春氣以正萬物應榮
寒氣時至民迺和其病淋目瞑目赤氣鬱於上而熱此
厥隂之客也法宜以辛補之以甘緩之歲穀宜丹間穀
宜稷迺無風邪之害三之氣自小滿日已初至大暑日
卯初凡六十日有奇主位太徵火客氣少隂火中見金
運天政之所布也火居火位大火行庶類蕃鮮寒氣時
至民病氣厥心痛寒熱更作欬喘目赤宜治少隂之客
以醎補之以甘瀉之以酸收之歲穀宜丹間穀宜豆迺
無熱邪之害四之氣自大暑日夘正至秋分日丑正凡六
十日有奇主位少宫土客氣太隂土中見金運土得其
位與金相和奉陽明之令而行順化溽暑至大雨時行
寒熱互至民病寒熱嗌乾黃癉鼽衂飲發此太隂之客
也法宜以甘補之以苦瀉之以甘緩之歲穀宜白間穀
宜麻迺無濕邪之害五之氣自秋分日寅初至小雪日
子初凡六十日有奇位太商金客氣少陽火中見金運
歲金雖得位而客氣少陽用事畏火臨暑反至陽迺化
萬物迺生迺長迺榮民迺康其病温宜調少陽之客以醎
補之以甘瀉之以醎耎之歲穀宜白間榖宜豆迺無火
邪之害終之氣自小雪日子正至大寒日戌正凡六十
日有奇主位少羽水客氣陽明金中見金運金氣相符
與水相得而為平氣亦歲之司氣故燥令行餘火内格
民病腫於上欬喘甚則血溢寒氣數舉則霧霿翳病生
皮腠内舍於脇下連少腹而作寒中宜治陽明之客以
酸補之以辛瀉之以苦泄之歲穀宜白間穀宜稷迺無
燥邪之害是氣也司氣以凉用凉無犯是謂治也
太隂濕土司天太陽寒水在泉中見少羽水運歲水不
及氣化運行後天涸流之紀日上宫與正宫同是歲天
氣平又少羽下加太陽不及而加同歲會凡歲會為行
今此運化亦平也諸同正歲氣化運行同天歲運既平
命曰靜順之紀藏而勿害治而善下五化咸整其氣明
其性下其用沃衍其化凝堅其政流演其候凝肅其令
寒其類水其應冬其穀豆其果栗其實濡其蟲鱗其畜
彘其色黑其味醎其音羽其數六其在人也其藏為腎
其主二隂其養骨髓其病厥此歲運之主也天地之氣
上見太隂左間少陽右間少隂故地氣上騰而其政肅
下見太陽左間厥隂右間陽明故天氣下降而其令寂隂
專其政陽氣退辟大風時起原野昏霧白埃四起雲奔
南極寒雨數至物成於差夏濕寒合德黃黑埃昏流行
氣交上應鎮星辰星其穀黅玄故隂凝於上寒積於下
寒水勝火則為冰雹陽光不治殺氣迺行民病寒濕腹
滿身䐜憤胕腫痞逆寒厥拘急故有餘宜高不及宜下
有餘宜晚不及宜早土之利氣之化也民氣亦從之間
穀命太徵太商之穀歲氣既平不取化源惟折其水鬱
之氣無使邪勝食黅玄之穀以全其真食間氣之穀以
保其精歲宜以苦熱調上以苦熱調下以苦和調中燥
之温之歲半之前天氣太隂主之太隂所至為雲雨其
化從本當其時多行雨濕化者太隂之政也歲半之後
地氣太陽主之太陽所至為寒霧其化從本標當其時
寒氣至而熱氣應者地氣之平也初之氣自庚午歲大
寒日亥初至是年春分日酉初凡六十日八十七刻半
主位少角木客氣厥隂木中見水運木當其位水運充
之奉太隂之政而行春令地氣遷寒迺去春氣至風迺
來生布萬物以榮民氣條舒風濕相薄雨迺後民病血
溢筋絡拘強關節不利身重筋痿宜治厥隂之客以辛
補之以酸瀉之以甘緩之歲穀用黅間穀用稷迺無客
風之害二之氣自春分日酉正至小滿日未正凡六十
日有奇主位太徵火客氣少隂火中見水運奉太隂之
政以行舒榮之化大火正物承化民迺和其病温厲盛行
遠近咸若濕蒸相薄雨迺時降宜治少隂之客以醎補
之以甘瀉之以酸收之歲榖用黅間穀用豆迺無客熱之
害三之氣自小滿日申初至大暑日午初凡六十日有
奇主位太徵火客氣太隂土中見水運天政所布濕氣
降地氣騰雨迺時降寒迺隨之感於寒濕民病身重胕
腫胸腹滿宜治太隂之客以甘補之以苦瀉之以甘緩
之歲穀用黅間穀用麻迺無濕邪之害四之氣自大暑
日午正至秋分日辰正凡六十日有奇主位少宫土客
氣少陽火中見水運火土相得奉太陽之令畏火臨溽
蒸化地氣騰天氣否隔寒風曉暮蒸熱相薄草木凝煙
濕化不流則白露隂布以成秋令民病腠理熱血暴溢
瘧心腹滿熱臚脹甚則胕腫宜治少陽之客以醎補之以
甘瀉之以醎耎之歲穀用玄間穀用稷迺無熱邪之害五之
氣自秋分日巳初至小雪日卯初凡六十日有奇主位
太商金客氣陽明金中見水運慘令巳行寒露下霜迺
早降草木黃落寒氣及體君子周密民病皮腠宜治陽明之
客以酸補之以辛瀉之以苦泄之歲穀用玄間穀用黍迺無
客燥之害終之氣自小雪日夘正至大寒日丑正凡六十日
有竒主位少羽水客氣太陽水中見水運寒大舉濕大化霜
迺積陰迺凝水堅冰陽光不治感於寒則病人關節禁固腰
脽痛寒濕持於氣交而為疾宜治太陽之客以苦補之以鹹
瀉之以辛潤之歲穀用玄間穀用稷迺無客寒之害是歲水
土雖睦而運化不及濕邪害人經云中行令其病徐而持也
少陽相火司天厥隂風木在泉中見太角木運歲木太
過氣化運行先天太角下加厥隂太過而加同天符為
熱法平木之化也命曰敷和之紀木德周行陽舒隂布
五化宣平其氣端其性隨其用曲直其化生榮其政發
散其候温和其類草木其物中堅其應春其穀麻其果
李其實核其蟲毛其畜犬其色蒼其味酸其音角其數
八其在人也其藏肝其主目其養筋其病裏急支滿此
歲運所主也天地之氣上見少陽左間陽明右間太隂
故天氣正而其政嚴下見厥隂左間少隂右間太陽故
地氣擾而其令撓風迺暴舉木偃沙飛炎火迺流隂行
陽化雨迺時應火木同德上應熒惑歲星其穀丹蒼風
熱參布雲物沸騰太隂横流寒迺時至凉雨並起民病
寒中外發瘡瘍内為泄滿聖人遇之和而不爭往復之
作民病寒熱瘧泄聾瞑嘔吐上怫腫色變歲半之前天
氣少陽主之少陽之至為炎暑其化從本當其時火化
盛行風氣之候迺和歲半之後地氣厥隂主之厥隂所至
為風府其化不從標本而以中氣為化當其時風從火
化者厥隂之中也是歲運化既平不取化源唯贊所不
勝則暴過不生苛疾不起歲宜以醎寒調上以辛凉調
下以酸和調中滲之泄之清之發之運同風熱宜多寒
化司寒以温用温遠温治之常也初之氣自辛未年大
寒日寅初至是歲春分日子初凡六十日八十七刻半
主位太角木客氣少隂火中見木運木火相得運當其
位以奉少陽之政而行春令地氣遷風勝迺摇寒迺去
候迺大温草木早榮寒來不殺温病迺起其病氣怫於
上血溢目赤欬逆頭痛血崩脇滿膚腠中瘡宜治少隂
之客以醎補之以甘瀉之以酸收之歲榖宜丹間穀宜
豆則熱不為邪二之氣自春分日子正至小滿日戌正
凡六十日有奇主少徵火客氣太隂土中見木運風濕
之氣奉畏火之政以得舒榮之化火反鬱白埃四起雲
趨雨府風不勝濕雨迺零民迺康其病熱鬱於上欬逆
嘔吐瘡發於中胸嗌不利頭疼身熱昏憒膿瘡宜治太
隂之客以甘補之以苦瀉之以甘緩之歲穀宜丹間穀
宜麻則濕不為邪三之氣自小滿日亥初至大暑日酉
初凡六十日有奇主位少徵火客氣少陽火中見木運
火當其位與木運之氣相得天政布炎暑至少陽臨上
雨迺涯民病熱中聾瞑血溢膿瘡欬嘔鼽衂渴嚏欠喉
痺目赤善暴死宜治少陽之客以醎補之以甘瀉之以
醎耎之歲穀宜丹間穀宜豆則火不為邪是歲木氣適
平不至横暴四之氣自大暑日酉正至秋分日未正凡
六十日有奇主位太宫土客氣陽明金中見木運凉迺
至炎暑間化白露降民氣和平其病滿身重宜治陽明
之客以酸補之以辛瀉之以苦泄之歲穀宜蒼間穀宜
黍則燥不為邪五之氣自秋分日申初至小雪日午初
凡六十日有奇主位少商金客氣太陽水中見木運陽
迺去寒迺來雨迺降氣門迺閉剛木早凋民避寒邪君
子周密宜治太陽之客以苦補之以醎瀉之以苦堅之
以辛潤之歲穀宜蒼間穀宜稷則不為邪終之氣自小
雪日午正至大寒日辰正凡六十日有奇主位太羽水
客氣厥隂木中見木運大角下加厥隂之時運與氣符
其化和平又居水位水木相得其化迺順地氣正風迺
至萬物反生霿霧以行其病關閉不禁心痛陽氣不藏
而欬氣有所承不能無侮所謂邪中執法也經曰中執
法者其病速而危宜治厥隂之客以辛補之以酸瀉之
以甘緩之歲穀宜蒼間穀宜稷則風不為邪此一氣以
温用温無犯是謂至治
陽明燥金司天少隂君火在泉中見少徵火運歲火不
及氣化運行後天伏明之紀曰上商與正商同言天氣
平也六元正紀曰少徵下加少隂不及而加同歲會言
歲運平地諸同正歲氣化運行同天上見天氣平下見
運火平火氣之平命曰升明之紀正陽而治德於周普
五化均衡其氣高其性速其用燔灼其化蕃茂其正明曜
其候炎暑其類火其應夏其穀麥其果杏其實絡其蟲
羽其畜馬其色赤其味苦其物脉其音徵其數七其在
人也其藏心其主舌其養血其病瞤瘛此歲運所主也
天地之氣上見陽明左間太陽右間少陽故天之氣急
而其政切下見少隂左間太隂右間厥隂故地氣明而
其令暴陽專其令炎暑盛行物燥以堅淳風迺治風燥
横運流於氣交多陽少隂雲趨雨府濕化迺敷燥極而澤
其榖白丹間榖命太徵者其耗白甲品羽金火合德上應
太白熒惑清熱之氣持於氣交民病欬嗌塞寒熱𤼵暴
振慄癃閟清先而勁毛蟲迺死熱後而暴介蟲迺殃歲
運之化熱氣兩化勝復同所謂邪氣化日也燥化四熱化
二所謂正化日也歲半之前天氣陽明主之陽明以中
氣為化其當燥熱相半者陽明得中也歲半之後地氣
少隂主之少隂有本標之化當其時未熱得中者少陽
之氣和也歲火傷平不資化溽惟安運氣無使受邪歲
宜以苦小温調上以醎寒調下以醎温調中食白丹之
穀以安其氣食間氣之穀以去其邪運同熱氣宜多天
化治之常也初之氣自壬申年大寒日已初至是歲春
分日卯初凡六十日八十七刻半主位太角木客氣太
隂土中見火運風濕三氣同陽明之政而行春令地氣
遷隂始凝氣始肅水迺冰寒雨化其病中熱脹面目浮
腫善眠鼽衂嚏欠嘔小便黃赤甚則淋宜治太隂之客
以甘補之以苦瀉之以甘緩之歲穀宜白間穀宜麻迺
無濕邪之害二之氣自春分日卯正至小滿日丑正凡
六十日有奇主位少徵火客氣少陽火中見火運三火
相符以行舒榮之化陽迺布民迺舒物迺生榮厲大至
民善暴死是歲火氣平厲雖至民亦無害宜治少陽之
客以醎補之以甘瀉之以醎耎之歲穀用白間穀用豆
迺無火邪之害是氣也司氣以熱用熱無犯三之氣自
小滿日寅初至大暑日子初凡六十日有奇主位少徵
火客氣陽明金中火見火運金居火位天政布凉迺行
燥熱交和燥極而澤民病寒熱宜治陽明之客以酸補
之以辛瀉之以苦泄之歲穀用白間穀用黍迺無燥邪
之害四之氣自大暑日子正至秋分日戌正凡六十日
有奇主位太宫土客氣太陽水中見火運寒熱之氣下
奉少隂之令寒雨降病暴仆振慄譫妄少氣嗌乾引飲
及為心痛癰腫瘡瘍瘧寒之疾骨痿血便宜治太陽之
客以苦補之以醎瀉之以苦堅之以辛潤之歲穀用丹
間穀用稷迺無寒邪之害五之氣自秋分日亥初至小
雪日酉初凡六十日有奇主位少商金客氣厥隂木中
見火運春令反行草迺生榮民氣和宜調厥隂之客以
辛補之以酸瀉之以甘緩之歲穀用丹間穀用稷迺無
風邪之害終之氣自小雪日酉正至大寒日未正凡六
十日有奇主位太羽水客氣少隂火中見火運少徵與
少隂相加火氣符會而為行令陽氣布候及温蟄蟲來
見流水不冰民乃康平其民病温宜治少隂之客以醎
補之以甘瀉之以酸收之歲穀用丹間穀用豆迺無熱
邪之害是歲氣運適平若有邪氣則中行令中行令者
其病徐而持也
普濟方卷七
