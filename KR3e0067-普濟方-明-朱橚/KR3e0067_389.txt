普濟方卷三百八十九明周王朱橚撰
嬰孩諸血痔疾門
總論
夫鼻衂者是五臟熱結所為也血為氣行通流臟腑冷
熱調和不失常度無有壅滯亦不流溢血得寒而凝結
得熱而流散熱乘於血血隨氣發溢出於鼻竅也又有
因傷寒温疫諸陽受病不得汗熱每停聚五臟故從鼻
而出也病瘥後唾血咯血下血者此熱毒積瘀犀角地
黃湯主之初病亦宜服夫吐血者榮衛氣逆也榮者
血也衛者氣也榮衛相濟不失常道一有所勝則致妄
行血者水也决之東則東流决之西則西流氣之使血
其勢如此巢氏云吐血者是有熱氣勝而血虚熱乘於
血血得熱則流散妄行氣逆則血隨氣上故令吐血也
又或飲食太飽之後脾胃内冷不能消化急吐所食之
物氣血相衝因傷肺胃亦令吐血若久嗽氣逆面目浮
腫而嗽血者是肺虚損也夫大便血者大腸熱結損
傷所為也臟氣既傷風邪自入或畜熱或積冷或濕毒
傳於脾胃或疳食傷於臟腑因兹冷熱交擊疳濕互作
致動血氣停留於内凝滯無歸滲入腸中故大便下血
也又有或腹脹冷氣在内攻衝亦令大便下血又因風
冷乘虚客入脾胃或瘀血腸胃濕毒一如豆汁又疳傷
於臟亦能便血若上焦心肺積熱流注大腸亦令大便
下血也亡血脾弱必渴久則血虚其人必肌體萎黃頭
髮不黑矣(沈氏子十歲鼻衂不止或以菓花煎湯或以犀角地黃湯并龍骨末吹鼻數法不效其血)
(注下召愚視之急以濃鹽水下龍膽丸一服減半再進全除主人曰鹽水有何效愚曰夫血得熱而流溢鹽水)
(醎冷能凝其血譬之屠猪就血得鹽水而凝結黃連龍膽味苦寒能堅其血所以知其醎苦入口即立效也)
凡兒生七日之内大小便有血出者此由胎氣熱盛之
所致也母食濃酒麵麴炙煿醃醎等流入心肺兒在胎
内受之熱毒亦傳心肺且女子之臟其熱即入心故小
便有之男子之臟其熱即入於肺故大便有之血出淡
淡有似坯水盛即其血加鮮凡遇有此不可用他藥但
以生地黃根研取自然汁五七匙蜜半匙和勻温温與
服移時安愈男女皆效不湏疑慮甘露飲宜兼與服不
必他藥萬一無恙勿得急遽妄投丸散
吐血(附論)
夫小兒湯氣盛壯上焦有熱伏於心肝二臟播流血脉
血得熱則妄行下入胃中胃受之則脹滿與氣俱上衝
擊故令吐血
方
紫參散(出醫方妙選)治吐血
紫參山梔子乾生地黃(各一兩)刺薊(一分燒灰)亂髮
(燒灰一分)蒲黃伏龍肝(各一錢細研)
右都研勻每服半錢至一錢煎竹茹湯調下
犀角散(出聖惠方)治小兒四五歲已上非時吐血
犀角屑梔子仁生乾地黃子芩紫蘇
刺薊(各一分)
右為散每服一錢水一小盞煎至五分去滓不計時
候量大小加減温服
茜根散(出聖惠方)治小兒吐血心躁煩悶
茜根(半兩)犀角屑川升麻川大黃(炒)黃芩甘
草(炙已上各一分)
右為散每服一錢水一小盞入黑豆三十粒淡竹茹
半分煎至六分去滓不計時候量兒大小加減
辰膠散(出全嬰方)治小兒吐血
阿膠(炒)蛤粉(等分)辰砂(少許)
右為末和粉紅色三歲一錢藕汁和蜜調下一方藕
節晒乾為末人參湯調下能消瘀血
蒲黃散(出聖惠方)治小兒吐血不止
蒲黃(一分)伏龍肝(半兩)亂髮灰(一分)
右研勻細不計時候煖生地黃汁調下半錢量大小
加減服之
治小兒吐血不定
刺薊(自然汁不計多少)朴硝(半兩)
右先研朴硝為末二百日兒及晬兒每服用刺薊汁
調朴硝末一字至半錢七日再服量兒大小加減
大黃湯治小兒吐血
大黃(炒)黃芩(去黑心各一分)
右麄搗篩三四歲每服一錢匕水七分入黑豆三十
粒同煎至四分去滓温服日三服更量兒大小加減
治小兒積熱攻肺卒吐血
飛羅麫(二兩)生地黃汁(二盞)
右相和勻曝乾研為末每服半錢匕新汲水調下日
三服隨兒大小加減
蒲黃散治吐血咯血
生蒲黃油髮灰(等分)
右研細每服一錢煖生地黃汁調下米飲亦可一方
無油髮灰
治小兒吐血
用蛇蛻皮燒為末以乳服并治重舌
又方
用油三分酒一分和之分為二服
青苔散治小兒鼻衂吐血并治淋瀝小便不通
用船底青苔晒乾為末三歲一錢藕節汁入蜜少許
調下淋瀝木通湯調下
獨聖散治小兒吐血嗽血
用赤芍藥為末取生地黃藕汁入蜜少許調下食後
服又方桔梗煎湯調下及治衂血下血
雙黃散治小兒吐血百治百瘥十無一失
用大黃為末取生地黃汁微煎入蜜調下量大小加
減三兩服立效又一方以白膠香為末新汲水調下
桂心膏治小兒十歲已上久吐血氣虚胸膈不利
用桂心為末取生地黃汁薑汁蜜等分熬稠為丸如
雞頭大十歲兩丸取藕汁入蜜白湯化下一方為末
藕汁蜜調和服之三歲小兒服半錢亦治便血名桂
心散
生地黃汁方治小兒吐血衂血
用生地黃汁取一合髮灰半錢調分作兩服食後少
頃灌之
治小兒吐血不止
用黃連去鬚一兩搗為散每服一錢水七分入䜴二
十粒同煎至五分去滓温服量兒大小加減
治小兒積熱攻肺卒吐血
用刺薊花曝乾不拘多少搗為末每服黃牛乳調下
一錢匕日三服
治小兒吐血心躁煩悶
用刺薊自然汁一合煖令温不計時候調下元明粉
半錢量兒大小加減
又方
用亂髮燒灰細研每服以温水調下一字
備急方治吐血
即研藕汁或蘿蔔汁灌下即止次用小柴胡湯加生
地黃煎服
治小兒吐血不止
以蒲黃細研每服半錢用生地黃汁調下量兒大小
加減進之
鼻衂(附論)
凡小兒體本挾熱舍於經絡血脉揚溢則為鼻衂盖血
與氣循行經脉通於臟腑邪熱乘血血得熱則妄行隨
氣上溢出於鼻者為鼻衂血虚受熱散漫失度出於七
竅者為大衂小兒傷寒鼻衂者由熱摶於氣而乘於
血肺候身之皮毛而主氣開竅傷寒先客於皮膚摶於
氣而成熱熱乘於血血得熱即流散發從鼻中為鼻衂
也凡候熱病如應衂者其人壯熱頭痛發汗不出或未
及汗而鼻燥喘息鼻氣鳴即衂也凡小兒衂半升或數
合者即因内熱得之若出一二升已上不止者即死
方
生地黃煎治小兒鼻衂不止
生地黃(半觔取汁)刺薊(半觔取汁)杏仁(一兩湯浸去皮尖麩炒别研)蜜(一合)
阿膠(半兩搗碎炒令黃燥為末)
右都入銀鍋内以慢火熬為膏不計時候用新汲水
調下一錢量兒大小加減服之
地黃湯治榮中有熱及肺壅鼻衂生瘡一切丹毒
生地黃赤芍藥當歸(去蘆净洗)川芎(各等分)
右㕮咀水煎去滓大小以意加減鼻衂臨熟入生蒲
黃少許生瘡疥遍體加黃芩一味等分同煎丹毒加
防風去蘆等分同煎用之累驗
蘗皮湯治小兒衂血至一二升悶絶
蘗皮(一兩)梔子(一兩)甘草(炙半兩)
右㕮咀三歲一錢水半盞煎至三分去滓服一方剪
金花莖葉隂乾水煎服之又方白芨末調塗鼻上并
𩕄門立止又方萆麻葉塗油炙熱熨兒𩕄上血止
槐花散治衂血
槐花(一兩炒)蒲黃(半兩)川薑(一分)
右搗羅為細末每服半錢新水調下
抵聖散治不以疾病鼻衂不止
盆硝(研)亂頭髮(燒灰研)紅藍花(各等分為末)
右同研勻細以綿纏揾藥塞鼻中
柏枝散治小兒衂血吐血
柏枝(乾者)藕節(乾者)
右等分為末三歲半大錢藕汁入蜜沸湯調下一方
白芍藥為末磨犀角汁調治咯血衂血又方龍骨為
末吹鼻治衂血吐血咯血用藕汁調下半錢又方治
吐血不止及唾血蒲黃冷水調生地黃汁亦可
龍膽丸治小兒衂血不止
黃連龍膽草
右等分為末糊丸如小豆大三歲三十丸或作散子
以濃鹽水送下三黃丸效一方研好墨滴鼻中一方
燒頭髮吹鼻内茅花湯亦得
石粉散治小兒衂血日夜不止頭痛心煩
寒水石(煆)牡蠣(煆)
右等分為末三歲半錢冷水調下連進二服一方人
中白燒灰為末吹鼻立止一方青竹茹燒灰入麝香
吹鼻立效一方蒜去皮研細攤餅子如錢大厚一豆
許左鼻出血貼左足心繫定右亦如之兩鼻出血兩
脚如之血止即洗去
龍肝散治小兒壅腫鼻衂下血夜啼臍濕火丹赤遊
腫湯火熱油瘡等證
用竈心土名伏龍肝經十年以上者為末醋調塗腫
處鼻衂入蜜水調服腸風下血米湯調服嬰兒夜啼
鈎藤湯調下少許臍中瘡濕久不瘥乾火瘅用屋漏
水調塗冷水亦可赤遊腫行於身上至心即死雞子
白調塗一方治湯火灼隂瘡石灰水調塗一方治衂
釡底墨灰吹鼻即止一方治熱油湯火燒痛不可忍
石膏末傅之又白石脂火煆為末傅并治臍中汁出
赤腫
治春冬衂者此乃血熱不循經而壅從鼻出也血隨
其氣而肺主氣屬鼻故自鼻出而衂盖榮衛者血氣
之循位苟或血熱不循經氣盛而上升則血壅從鼻
中出也(出永類鈐方)
用生地黃細研取汁加生蒲黃少許沙糖井水浸服
之愈
治秋夏鼻衂
用車前草一握洗净研取自然汁同生薑一處研取
汁入生蜜一匙先用滓塞兩鼻次用新汲井水和蜜
并車前草薑汁飲之即愈凡有此候皆由榮熱可服
凉血地黃湯若傷寒証小柴胡煎入地黃汁服妙治
小兒鼻衂不止者急以生蘿蔔取根搗自然汁仰頭
滴入鼻管中即止次以新汲水和蘿蔔汁薑蜜飲之
良
治小兒心肺藴熱及心血妄行鼻衂出血不止良方
用故藤紙被一片作撚子包麝香燒熏入鼻或吹鼻
中又令患人吸呷尤佳故藤紙被舊亦得或燒内小
瓶中留性用酒調下量兒大小與服極妙
黃芩膏治小兒衂血吐血下血
用黃芩為末煉蜜丸如雞頭大三歲一丸濃鹽湯下
一方石榴花為末吹鼻治衂血吐血一方定州甆噐
末治吐血下血破血
又方治鼻血久不止
用剜耳入鼻立效又治小兒面目卒得黑丹如芥狀
不急治遍身即死以猪脂調塗之即愈
玉屑散治小兒中熱積驚及時疾後鼻衂
寒水石(研)馬牙硝(研各一兩)貝母(去心)知母(各一兩半)荷葉(一兩)
(水煮七㳄焙)
右搗研為細散每半錢蜜水調下食後服
茅根湯(出活幼口議)治小兒傷寒後有後証忽然鼻中出血
五七歲以上至大人亦有此証為紅汗為不曾觧表
其汗原出於血故從鼻中出者自解
生地黃汁生蜜酒(各一小盞)茅根(一握搗煎汁如稠糖)
右同煎一盞相和温服一小盞立效
立應散(出聖惠方)治傷寒血熱妄行血衂不止
蒲黃(研)乾葛根石榴花(各半兩)
右為細末每服半錢取生地黃汁勻好服一方無葛
根用新汲水調服
治小兒傷寒鼻衂已經數日不止(出聖惠方)
生地黃汁(一小盞)白蜜(一小盞)蒲黃(一兩)
右相和微煖過每服半盞量大小加減頓服
治小兒傷寒壯熱鼻衂不止(出聖惠方)
用生地黃二兩剉於銀器中以酒一中盞煎至七分
去滓不計時候分温三服
又方(出聖惠方)
用生葛根汁一小盞分作二服即止
治小兒傷寒鼻衂數日不止(出聖惠方)
用亂髮燒灰細研頻頻吹少許於鼻中良
九竅出血
方
膠黃散(出全嬰方)治小兒大衂口鼻耳出血不止十五六歲
兒陽盛多此病
阿膠(一兩炒)蒲黃(半兩)
右為末三歲半錢生地黃汁微煎調下以帛急繫兩
乳頭隨血左右兩竅俱出並繫兩乳
刺薊散(出全嬰方)治小兒九竅出血
用刺薊一握絞汁入好酒一合和服如無青者乾者
為末冷水調下三歲一錢
痔(附論)
夫痔者有牡痔脉痔腸痔血痔牝痔皆因酒食勞傷過
度損動血氣所生小兒未有虚損而患痔者是大便有
血出腸内有結熱故也
方
鼈甲散(出聖惠方)治小兒痔疾肛邊生結核疼痛寒熱
鼈甲(一兩醋炙黃去裙襴)蝟皮(一兩炙黃)蛇皮(三分燒灰)露蜂房(半兩微炙)
猪懸蹄甲(七枚炙黃)檳榔(三分)麝香(一分細研)
右搗細羅為散入麝香研勻每服食前以粥飲調下
半錢量兒大小加減
桑木耳散(出聖惠方)治小兒痔疾久不瘥肛邊痛痒
桑木耳(微炒)蝟皮(炙黃)當歸(炒)羌活(已上各半兩)枳殼(一兩麩炒)
右藥搗細羅為散每服以粥飲調下半錢日三四服
量大小加減
龜甲丸(出聖惠方)治小兒痔疾結硬焮痛不止
龜甲(二兩酥炙)蛇蛻皮(一兩燒灰)露蜂房(半兩炙)麝香(一分研)猪
後懸蹄甲(一兩炙焦)
右細羅為散入麝香研令勻每服以温酒調下半錢
日三服量大小加減服之一方無麝香忌生冷以粉
和丸
槐蛾散治小兒痔疾下血不止熱毒流注發渴疼痛
槐蛾側柏(炙黃)荆芥穗棕櫚(燒灰)黃牛角腮(燒灰)牛
膝(去苗炙已上各半兩)
右細羅為散每服以粥飲調下半錢日三四服量兒
大小加減服之
蝟皮散治小兒痔疾下血大腸疼痛
蝟皮(炙)枳殼(去穰麩炒)木賊當歸(炒)槐蛾(炒各一兩)
右細羅為散每服以粥飲調下半錢日三四服量大
小加減
櫸樹菌子丸治小兒痔下血不止肛邊生鼠乳疼痛
櫸樹菌子(一兩)蝦蟇(一枚炙黃)葫荽子黃牛角腮(各一兩炙)
鰻□魚頭(一枚炙黃)
右羅為末以煎白膠香水和丸如彈子大用瓶内如
裝香法燒一丸薰下部瘥
治小兒痔疾下部痒悶熨藥方
枳實(二兩麩炒)鬼箭羽木香鬼臼(已上各一兩)
右搗為散以頭醋和勻炒熱用青布裹熨日三用
榼藤子散治小兒痔疾下血無時
榼藤子(一枚去殼炒)皂莢子(一伯枚與榼藤子穰同酥炒黃)牛角腮灰
醋石榴皮灰(各半兩)
右細羅為散每服以温酒調下半錢日三四服量兒
大小加減服之
雞冠散治小兒痔疾下血不止
雞冠花(一兩焙香)棕櫚(二兩燒灰)羌活(一兩)
右細羅為散每服以粥飲調下三錢日三四服量兒
加減
黃耆散治小兒痔疾下血不止
黃耆枳殼(去穣麩炒)側柏葉(各一兩炙黃)
右細羅為末每服以粥飲調下半錢日三四服量大
小加減服之
治小兒痔疾下血發歇不止
荆芥薄荷枳殼(去穰麩炒微黃各一兩)
右羅為末每服以粥飲調下半錢日三四服量兒大
小加減服之
木賊丸治小兒痔疾痛不可忍
木賊(一兩)榼藤子(一兩去殼塗酥炙黃)烏賊魚骨(二兩)
右羅為末煉蜜和丸如菉豆大每服以温酒下五丸
不計時候量兒大小以意加減服之
治小兒痔疾疼痛腫硬不消宜用坐藥方
蛇床子(半兩為末)荆芥(半兩為末)蝸牛(十二枚)
右研爛塗紙上每發時先用白礬熱水洗痔頭後用
被褥上安藥紙坐三兩上瘥
槐子丸治小兒痔疾鼠乳生肛邊煩熱疼痛
槐子(一兩微炒)黃芩(一兩)榼藤子(二枚去殼炙令黃)
右羅為末以水浸蒸餅和丸如菉豆大每服以桑耳
湯下五丸日三四服量兒加減
穿山甲散治小兒痔生肛邊如鼠乳及成瘡痛楚至
甚宜服
穿山甲(二兩炙令黃)麝香(半分細研)
右搗研令勻細每服於食前煎黃耆湯調下半錢量
兒大小加減服之
治小兒腸痔下血不止方
榼藤子(三枚大者)
右以七八重濕紙裹煨良久起出去殼用肉細切碾
為散以黃耆湯調下半錢量大小加減
又方
用牛角腮二兩炙令黃焦搗羅為末每於食前以温
酒調下半錢量兒大小加減
又方
用蝟皮細剉於瓶内燒煙薰痔瘡上
普濟方卷三百八十九
