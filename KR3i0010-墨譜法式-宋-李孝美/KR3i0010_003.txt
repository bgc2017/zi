墨譜法式卷下
宋李孝美撰
法
膠(二)鹿角膠(一)魚膠(一)
減膠(一)冀公墨仲將墨(一)
庭珪墨(二)古墨(三)油烟墨(六)
叙藥(一)品膠(一)
膠
煮膠要用二月三月九月十月餘月則不成(熱即不凝無以作餅)
(寒即凍瘃合膠不粘)以沙牛皮或水牛皮水浸四五日令極液净
洗濯無令有泥不須削毛(削毛費功打膠無益)片割著釜中(唯欲舊釡)
(大而不渝者釡新則燒令皮著底釡小費著火釡渝令膠色黑)凡水皆得煮然醎苦之
水膠乃更勝長作匕匕頭鐡刃時時徹底攪之勿令著
底(匕頭不施鐵刃雖攪不徹底不徹底則焦焦則膠惡是以尤須數數攪之)水少更添常使
滂沛經宿晬時勿令絶火候皮爛熟以已瀝汁看末後
一珠微有粘勢膠便熟矣以初挹所濾去滓穢瀉淨乾
盆中(挹時勿停火火停沸定則皮膏汁下挹不得也)淳熟汁盡更添水煮之攪
如初法熟後挹取看皮垂盡著釜燋黑無復粘勢乃棄
去之膠盆向滿舁著空静屋中仰頭令凝(盖則氣變成水令膠解離)
凌旦合席上脫所凝膠口濕細緊綫以割之其近盆㡳
土惡之處不中用者割去少許然後十字折破之又中
斷為段較薄割作餅唯末上膠皮如粥膜者為最近盆
之上者次之末下者不佳即苯膠也先於庭中豎槌施
三重密箔令免狗鼠於最下箔上布置膠餅其上兩重
為作蔭凉并扞霜露(膠餅雖凝水汁未盡見日即消霜露霑濡復難乾燥)旦起至
食時卷去上箔令膠見日(凌旦氣寒不畏消釋霜露之潤見日即乾)食後還
復舒箔為蔭雨即納敞屋之下則不須重箔四五日浥
浥時䋲穿膠餅懸而日曝極乾乃納屋内懸紙籠之(以防)
(青蠅塵上之汚)夏中雖軟相俟至八月秋凉時日中曝之還復
堅好(出齊民要術)
同前
水牛皮不以多少生去肉并毛根洗浸極淨入大鍋慢
火煮三兩日令皮極爛如水耗旋添濕水候鍋内有粥
面為度漸減火不添水傾在盆内濾取清汁不住手攪
至濕(務要出盡熱氣)候凝以綫割之(並如前法)
鹿角膠
大鹿角十斤截成二寸河水浸一月洗淨入大鍋添水
五斗黃膠四兩同煮常令沸水耗即添湯(勿入冷水)日夜熬
至二㪷方去鹿角折濾極淨去滓再入小鍋用炭火熬
至成貯磁噐中候凝即切作片子於通風處放乾
魚膠
鯉魚鱗不計多少水浸一日洗令極淨以無油鍋内添
水用慢火煮一伏時俟鱗爛濾去滓再滓稀稠得所澄
取清者俟凝勒作片子或傾在半竹筒内頓風處俟乾
收
減膠
鰾半斤膠一斤同以冷水浸一伏時先將鰾用笋葉裹
定緊繫水煮百餘沸去笋葉乘熱入(臼頭令温)急𢷬至爛次
入浸者膠及猪膽汁一盞藤黃一分同𢷬至稀勻得所
就臼放凝取出勒作片子放乾
冀公墨
松烟二兩丁香麝香乾漆各少許以膠水搜作挺火烟
上薰之一月可使
仲將墨(蕭子良荅王僧虔書云仲將之墨一點如漆)
醇烟一斤以上以膠五兩(温庭筠云五兩新膠乾輕入用出墨苑)浸梣皮
汁中不可下鷄子白去黃五顆亦以朱砂(墨苑作真珠按本草丹砂)
(作末名真硃陶隠居云真珠即今朱砂也珠字恐是傳寫之繆)一兩麝香一兩别治細
篩都合稠(餘見和製圖其次他法准此)
庭珪墨
牛角胎三兩洗淨細剉以水一斗浸七日皂角三挺煮
一日澄取清汁三斤入梔子仁黃蘗秦皮蘇木各一兩
白檀半兩酸榴皮一枚再浸三日入鍋煮三五沸取汁
一斤入魚膠二兩半浸一宿重湯熬熟入碌&KR0552;末半錢
同濾過和煤一斤
同前
藥汁一斤入減膠三兩浸一宿重湯煮化令熟綿濾和
煤一斤乘熱搜勻
古墨
紫草秦皮皂角蘇木牛角胎酸石榴皮各一兩細剉用
清水煎取汁一斤濾過入膠六兩青黛半兩同熬候勻
化再濾過煤一斤於净盆内逐旋入膠搜勻
同前
秦皮蘇木各二錢甘松藿香酸石榴皮半兩煎汁一斤
六兩浸鹿角膠二兩半重湯煮耗一二分用厚綿濾過
和煤一斤四兩更入熟漆一兩
同前
酸石榴皮秦皮牛角胎各三兩黃蘗二兩五倍子巴豆
各一兩穎青半兩碌&KR0552;一分皂角三挺並剉細入水二
斗浸一兩宿入鍋慢煮至七八升去滓折濾淨汁再熬
至三升厚綿濾過取淨汁一斤傾大椀内入猪膽汁半
盞鹿角膠五兩重湯化熬令沫散不住手攪再以綿濾
煤一斤搜和勻更入細硏藤黃生龍腦各一錢
油烟墨
桐油二十斤大麄椀十餘隻以麻合燈心旋旋入油八
分上以瓦盆盖之看烟煤厚薄於無風淨屋内以鷄羽
掃取此二十斤可出煤一斤秦皮二兩巴豆黃蘗各一
兩梔子仁甘松香陵零香各半兩皂角五挺細槌碎以
水五升浸一宿次日於銀石噐内慢火煮至耗半濾去
滓秤取一斤入膠四兩再熬化盡退火放冷經宿旋旋
入煤搜勻
同前
清油麻子油瀝青作末各一斤先將二油調勻以大碗
一隻中心安麻花點著旋旋摻入瀝青用大新盆盖之
周回以瓦子襯起令透氣薰取以翎子掃之每煤四兩
用潁川梳頭膠一兩先以秦皮水煎取濃汁四兩并膠
再熬勻化搜煤
同前
清油一斤瀝青一斤先以紫草二莖燈心十莖共作一
束可長三寸於一大椀膠定傾油在内掘一地穴子埋
定露椀唇兩指合以新盆(三五斗大)用塼子三脚襯起點著
草至夜掃之酸石榴皮胡桃青皮各二枚呵梨勒一分
青黛半兩皂角三挺並碎之以水二斗煮及一斗以綿
濾取汁一斤入膠四兩再熬不住攪候沫散和煤一斤
(煤少再依前法燒取)
同前
麻子油二斤掘地坑子開三吵道置一大椀傾油在内
以麻花作心合以新盆不襯起勿令透氣每一斤油可
取煤九錢紫草巴豆秦皮黃蘗等分以水煎取濃汁放
冷浸膠候軟木臼内杵如稀糊量煤和之
同前
麻子油瀝青相半慢火煉勻以紫草細茸三莖燈心五
莖麻皮纏定齊截作三寸長用釘脚插定置椀底傾油
在内撅一地坑約深五寸徑七寸三面開吵道各長尺
餘闊四五寸近坑闊一寸塼泥盖了納去坑口五寸安
油碗坑内以半塼襯定吵口須近椀下勿令風吹著椀
唇坑上合新瓦罐一隻於口邊開三寸口子要看火却
用濕紙封合底上開透作圓口子徑一寸半其上以次
相乘至七八隻逐隻只於底上開放口子自下漸大唯
末上者只留三分小眼子勿閉合令出煤氣每罐唇亦
用濕紙封了點著候油盡從上罐掃煤入袋牛角胎酸
石榴皮秦皮各三兩草烏頭紫草巴豆呵梨勒各半兩
細剉一處用水三斤浸五七日慢火熬耗一半濾去滓
入膠五兩化勻和煤一斤
同前
以大麻子油沃糯米半碗強碎剪燈心堆其上燃為燈
置一地坑子中用一瓦鉢微穿透其底覆其熖上取烟
煤重硏過以石噐中煎者皂角膏并硏過者糯米膏入
龍腦麝香秦皮末和之
叙藥
秦皮(解膠益色一名梣皮一名石檀陶隱居云俗謂之焚槻皮以水漬之和墨書色不脱齊民要術云江)
(南焚鷄木也温庭筠書云韋曜名方即永鷄木)藤黃鷄子清生漆牛角胎(至堅)猪
膽鯉魚膽(至黑而澤)甘松藿香零陵香白檀丁香龍腦麝香
(碎膠煤氣歐陽通每書其墨必古松之烟末以射香方下筆)地榆虎杖卷栢五倍子
丹參黃連黃蘆紫草欎金茜根黑豆百藥煎蘇木胡桃
青皮草烏頭牡丹皮棠梨葉呵梨勒(助色段成式書云棠梨所染滋節多)
(方梨勒共和周遮無濕)皂角(除濕氣)梔子仁青黛(去膠色)黃蘗(硏無聲)川
烏頭(膠力不勁)酸石榴皮(硯中遲散)巴豆(增肥多則損光)碌&KR0552;(如黑色則敗膠)朱
砂(益色李白酬張司縣歌上黨碧松烟夷陵丹砂蘭麝凝珍墨精光乃可掇)烏賊魚腹中墨
(諸法未見入用陶隠居云烏賊腹中有墨今作好墨用之)
品膠
一魚膠(唯番禺者佳)二減膠三梳頭(潁川膠山子是也)四鹿角膠
(墨藪云凡書必取蘆山之松烟岱郡之鹿角膠十年之上強如石者妙墨譜云祖氏墨必以鹿角膠煎膏和之)
五阿膠(鄆膠有兩等一牛皮一烏驢皮和墨必以牛皮者為勝)六膠(作將冀公墨法唯有好膠)
(號為精製取堅而有色也)
墨譜法式卷下
