提要譜錄類一(器物之屬)
墨譜法式
(臣)等謹案墨譜法式三卷宋李孝美撰孝美
字伯揚自署趙郡人蓋沿唐俗稱郡望未知
實籍何地其仕履亦未詳也前有紹聖乙亥
馬涓序及李元膺序與通考所載合然二序
皆稱墨譜而通考則題曰墨苑與序互異案
書中出灰磨試二條註曰出墨苑則墨苑别
為一書通考誤矣上卷凡采松造窰發火取
烟和製入灰出灰磨試八圖中卷凡祖氏奚
庭珪李超李庭珪李承宴李文用李惟慶陳
贇張遇盛氏柴珣宣道宣德猛州貢墨順州
貢墨及不知名氏十六家之式亦各繪面圖
漫圖惟以奚庭珪李庭珪分為二人且謂奚
不如李遠甚與南唐書奚庭珪賜姓為李之
說大異未詳何據姑廣異聞下卷凡牛皮膠
鹿角膠減膠冀公異仲將墨庭珪墨古墨油
烟墨叙藥品膠十一法而牛皮膠有二法庭
珪墨有二法古墨有三法油烟墨有六法實
二十法其持論皆剖析毫芒具有精理自明
以來油烟盛行松烟之製久絶孝美所論雖
今人所不能用然古法古式藉以得傳固博
物者所當知矣
墨經譜錄類一(器物之屬)
(臣)等謹案墨經一卷舊載毛晉津逮祕書中
題曰晁氏撰不著時代名字諸書引之亦但
曰晁氏墨經考何薳春渚紀聞云晁季一生
平無他嗜獨見墨喜動眉宇其所製銘曰晁
季一寄寂軒造者不減潘陳又稱其與賀方
回張秉道康為章皆能精究和膠之法其製
皆如璧此書中論膠云有上等煤而膠不如
法墨亦不佳如得膠法雖次煤而成善墨與
所言精究和膠亦合疑為晁季一作也然晁
公武讀書後志但有董乘墨譜一卷而不及
此書不應其從父之作公武不見是為可疑
考讀書志子部之叙稱九曰小說十曰天文
歷算十一曰兵家十二曰類家十三曰雜藝
十四曰醫書十五曰神仙十六曰釋書而今
本所刊小說之後綴以王氏神仙傳葛洪神
仙傳二種併不列神仙之標題以下即别標
釋書類是今本佚其子部五類類書一類適
在所佚之中(案後志載墨譜於類書)其不載亦不足疑
矣季一名貫之晁說之之兄弟行朱弁風月
堂詩話稱其官一曰檢討一曰察院不知實
終於何職其事迹亦無考云乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
墨譜法式原序
士大夫之好事者蓄圖畫書刻噐用之類必皆以傳之
久者為貴書畫至於漫蝕而不完噐用至於詭怪而難
辨則寳而蔵之為愈至而或者非之曰此世俗之人貴
耳賤目者也道藝工巧無世無之何獨榮古而陋今乎
是益不然大抵古人之敦重信實無所不用其極故其
施之事物雖各述作不同然必要之盡善而後已其才
不逮於盡善者有矣然非能傳之久者也傳者斷木為
棋梡革為鞠亦皆有法棋鞠戲玩之用爾古人為之猶
且不苟而曰有法存焉况於不待為戲玩者乎嘗考周
官究其為弓矢輪輿之類斬伐矯揉斵削之功筋角齒
革羽毛之用必求之天時審之地氣然後以工巧成之
其言纚纚若煩而不可信然而聖人存之以為書後世
守之以為經由是益知夫古人制作其用心如此所以
可貴於後世者然也趙郡李伯揚集墨譜三卷曰圖曰
式曰法其講貫品藻無不詳雖使未嘗留意於其間者
一觀其書而所得過半善辯者亦不能勝也其叙祖氏
以下數十家類皆尊尚前軰而以後來者弗及豈特為
好古者也蓋伯揚之所集固嘗稽之舊聞而參以所試
矣其制作之要已能自得其妙其品第去取信為不誣
非所謂貴耳而賤目者也雖然觀其用心於一物必臻
其極如此則擴而充之蓋知其所學之必到也紹聖乙
亥十一月二十日承議郎通判遂州軍州兼管内勸農
事借緋馬涓序
又序
予友李伯揚以其所次墨譜寄予云予平生無所好顧
獨好墨聞人有善墨求觀之不遠千里凡得古墨近百
品森然如斷圭破璧膚理堅細擊之有聲試之其光如
漆念世人不能盡見其久而遂不傳也乃存其形製而
書工之姓名於其上又嘗親至魯山從竈工野人講問
為墨之法如伐松取煤品膠用藥揉劑入灰之類纖悉
畢具有言所不能載者則見之圖畫欲使天下皆知為
墨之法而從事於其間庶幾有如古人者出焉凡為書
三卷書成久而未有叙文願求重於君以行乎世予讀
之而笑曰嗟乎如伯揚其可謂好事也哉夫墨几案間
一閒澹物也世人徒以簡牘所資盖不可少其亦無足
甚好者而伯揚汲汲焉如有聲色臭味酷好而力求之
忘其身之勞也其用心不亦異乎既自以為可好因謂
天下之人皆與已同欲推其所好者共之其又難哉此
書之出如昌歜戎菽不惟同好者少其又且笑之以伯
揚嗜好之癖也雖然亦安知無君子用是以知伯揚者
昔嵇叔夜好鍜王武子好騎阮遥集好蠟屐此其於人
之賢不肖非有所損益也而載在史冊為千古之美談
夫君子之觀人不必於其大者得其平居言笑之餘以
及其所玩好而足以窺見其所存此三物初若無足言
而世有鑚李核障錢簏者則其清濁何如也將見百世
之下好事者得墨譜而歎焉因以知伯揚好尚而想見
其人則其風流遠矣豈止行於一時也哉東平李元膺
叙
