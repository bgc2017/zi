攷古質疑卷四
宋葉大慶撰
說苑曰趙襄子見圍于晉陽罷圍賞有功之臣五人高
赫無功而受上賞張孟談曰晉陽之中赫無大功今與
之上賞何也襄子曰在拘厄之中不失臣主之禮惟赫
也子雖有功皆驕寡人與赫上賞不亦可乎仲尼聞之
曰趙襄子可謂善賞士乎賞一人而天下之人臣莫敢
失君臣之禮矣(原註見第六復恩篇)按晉陽罷圍乃貞定王十六
年孔子卒于魯哀公十六年即周敬王四十一年也後
一年而元王立九年而貞定王立至十六年時孔子卒
已二十六年此謂趙襄子善賞士為仲尼之言攷其年
歲先後則知其誤也
說苑楚莊王築層臺大臣諫者七十二人皆死矣諸御
已違楚百里而耕謂其耦曰吾將入見于王其耦曰說
人主者皆閒暇之人也然且至而死矣今子特草茅之
人爾諸御已曰若與予同耕則比力也至于說人主則
不與子比智矣委其耕而入見王曰虞不用宫之竒而
晉并之陳不用子家羈而楚并之曹不用僖負羈而宋
并之萊不用子孟而齊并之(案子孟說苑作子猛或葉氏所見本異今仍之)吳
不用子胥而越并之秦不用蹇叔而國危桀殺關龍逢
而湯得之紂殺比干而武王得之宣王殺杜伯而周室
卑此三天子六諸侯皆不能尊賢用士故身死國亡遂
趨而出王遽追之曰子反矣吾將用子之諫明日遂解
層臺而罷民(原註見第九正諫篇)大慶按左傳楚莊王立于魯文
公十四年卒于宣公十八年越并吳事乃哀公二十二
年相去凡一百十八年安得諸御已預以子胥事諫楚
莊王也況齊之滅萊據左傳在襄公六年亦是楚莊既
卒之後其誤亦與上子胥事一同覽者不可不知
范蔚宗贊耿恭曰追誦龍蛇之章以為歎息大慶觀龍
蛇之章載于說苑者有二其一則介子推事其一則舟
之僑事聯載之曰晉文公即位賞不及推推母曰盍亦
求之推曰尤而效之罪又甚焉且出怨言不食其食母
曰亦使知之推曰言身之文也身將隠安用文母曰能
如是與若俱隠至死不復見推從者憐之懸書宫門曰
有龍矯矯頃失其所五蛇從之周徧天下龍饑無食一
蛇割股龍反其淵安其壤土四蛇入穴皆有處所一蛇
無穴號于中野文公出見曰嗟乎此介子推也吾方憂
王室未圖其功使人召之則亡遂求其所在聞其入緜
上山中于是表而封之號曰介山又云晉文公出亡周
流天下舟之僑去虞而從焉文公反國擇可爵而爵之
可祿而祿之僑獨不預文公酌諸大夫酒酒酣文公曰
二三子盍為寡人賦乎舟之僑進曰君子為賦小人請
陳其辭辭曰有龍矯矯頃失其所一蛇從之周流天下
龍反其淵安寧其處一蛇耆乾獨不得所文公瞿然曰
子欲爵耶請待旦日之期子欲祿耶請命廩人舟之僑
曰請而得其賞廉者不受也遂歷階而去文公求之不
能得終身誦甫田之詩(原註以上竝見第六復恩篇)所謂龍蛇之章
二事如此大慶按左傳僖公二十八年城濮之戰舟之
僑先歸及振旅入晉殺舟之僑以徇于國民于是大服
夫僑既犯師律文公戮之以徇民乃大服安有所謂文
公求之不得終身誦甫田之詩乎以此而觀龍蛇之章
乃介子推事劉向惑于多聞而不知筆削遂聯載之以
為舟之僑事非也
說苑奉使篇(原註第十二)晏子使吳吳王謂行人曰吾聞晏
嬰北方之辯于辭而習于禮者也命儐者客見則稱天
子明日晏子有事行人曰天子請見晏子憱然者三曰
臣受命敝邑之君將使于吳王之所不佞而迷惑入于
天子之朝敢問吳王惡乎存吳王曰夫差請見見以諸
侯之禮大慶按左傳吳王夫差立于定之十四年按史
記齊世家晏子卒于定之十年二書皆出于劉向之前
合是而觀晏子卒而夫差未為吳王夫差立而晏子已
卒四年矣然則此事為誤明矣
說苑權謀篇(原註第十三)晉太史屠餘見平公之驕而無德
義也以其國法歸周周威公見而問焉曰天下之國其
孰先亡對曰晉先亡威公問其說對曰臣不敢直言示
以天妖日月星辰之行多不當曰是何能然示以人事
多不義百姓多怨曰是何傷示以鄰國不服賢良不興
曰是何害是不知所以存所以亡故曰晉先亡居三年
晉果亡大慶按晉平公以魯昭十年卒自是年以至春
秋之終又歷七十四年晉雖衰而未亡也今舉晉平公
之事而曰居三年晉果亡晉何嘗亡耶又周威公乃當
考王威烈王之世恐所謂晉平公者誤矣又曰晉人已
勝智伯歸而繕甲砥兵楚王恐召梁公弘曰晉人已勝
智伯而繕甲兵其以我為事乎曰不害患其在吳乎吳
君䘏民而同其勞使其民重上之令而輕其死勿已乎
其備之明年闔廬襲郢大慶按杜氏注左傳晉人勝智
氏事在春秋後二十七年所謂春秋後者自哀十七年
始而闔廬入郢乃定公四年相去五十四年況智伯亡
而吳滅已久此事誤矣又云越破吳請師于楚以伐晉
楚王與大夫皆懼將許之左史倚相曰此恐吾攻已故
示我不病請為長轂千乘卒三萬與分吳地也莊王聽
之遂取東國(原註以上竝見權謀篇)大慶按楚莊王至越破吳時
相去凡一百八十年莊王字必誤
雜言篇(原註第十七)曾子從孔子于齊齊景公以下卿禮聘
曾子曾子固辭將行晏子送之曰吾聞贈人以財不若
贈以言君子居必擇處遊必就士居必擇處所以求士
也遊必就士所以修道也吾聞反常移性者欲也不可
不慎也大慶按孔子家語及史記皆言曾子少孔子四
十六歲孔子生于魯襄公二十二年則是曾子生于定
公四年觀齊世家晏子死齊魯會于夾谷之歲乃定十
年也時曾子方七歲安得晏子送行之辭家語亦載齊
欲聘曾子為卿事恐是後來如晏子送行之言彼此必
有誤也
尊賢篇(原註第八)晉荆戰于邲晉師敗績荀林父歸請死昭
公將許之士貞伯曰不可林父事君進思盡忠退思補
過社稷之衞也今殺之是重荆勝也公曰善乃使復將
大慶按邲之戰在宣十二年左傳亦傳此事時當晉景
公之世昭字誤無疑矣
善說篇(原註第十一)趙襄子謂仲尼曰先生委質以見人主
七十君矣而無所通不識世無明君乎意先生之道固
不通乎仲尼不對異日襄子見子路曰嘗問先生以道
先生不對隠也隠則安得為仁若信不知安得為聖子
路曰建天下之鳴鐘而撞之以莛豈能發其聲乎君問
先生無乃猶以莛撞鐘乎大慶按孔子欲適趙聞其殺
大夫鳴犢而還臨河而歎曰美哉水洋洋乎丘之不濟
此命也夫是孔子未嘗適趙也安得與襄子問荅事況
襄子非與孔子竝世此事亦誤
大慶觀孔叢子詰墨篇曰墨子稱景公問晏子以孔子
而不對又問三皆不對公曰以孔子語寡人者衆矣俱
以為賢聖而不對何也晏子曰嬰聞孔子之荆知白公
之謀而奉之以石乞勸下亂上非聖賢之行也詰之曰
楚昭王之世夫子應聘如荆不用而反周旋乎陳宋齊
衞昭王卒惠王立十年令尹子西乃召王孫勝以為白
公是時魯哀公十五年也一年然後作亂在哀公十六
年秋夫子已卒十旬矣墨子雖欲謗毁聖人虛造妄言
奈此年世不相值何(原註以上乃孔叢子所載孔鮒子魚詰墨之詞)大慶謂戰
國之世諸子横議如墨子假託晏子之言以毁聖人子
魚以年世辨之則墨子之妄固可見矣大慶又攷之魯
定公十年孔子相夾谷之會史記于齊世家載夾谷之
會云是歲晏嬰卒然則白公之亂嬰死已二十二年矣
左傳齊景公薨于魯哀公之五年是時景公亦死十年
矣是知孔子非特無是事而景公晏子亦無是問荅皆
墨子鑿空造謗宜乎孟軻闢之以禽獸
馬侍讀大年云僕任夏縣令一日會客蓮池上苦蛙聲
坐中有州官乃長安人以微言相戲妄謂僕南人食此
也僕荅曰此是長安故事客曰未聞也僕取東方朔傳
示之客始服武帝為上林苑朔諫以為此地土宜薑芋
水多䵷魚貧者得以人給家足無饑寒之憂師古注䵷
即蛙字人亦取而食之馬氏舉是以為言蓋謂長安人
食蛙也大慶攷周禮秋官蟈氏注云今御所食蛙也然
則漢猶以蛙為御膳也又霍光傳霍山曰丞相擅減宗
廟羔菟䵷可以此罪也注云羔菟䵷所以供祭然則漢
猶以蛙為宗廟之薦也馬氏乃不及此何耶大慶因引
二事以廣馬氏之不及不必以食蛙為媿而且謂客言
為妄也
前輩稱李綯和杜祁公詩收得桑榆歸物外種成桃李
滿人間按日西垂景在樹端謂之桑榆事見淮南子至
若種成桃李本狄仁傑與裴耀卿事爾按仁傑家傳仁
傑薦張柬之袁恕己桓彦範崔元暐敬暉五公咸出門
下皆州縣官拔置顯位以為五公一代之盛桃李也又
談藪王泠然上裴耀卿書曰拾遺補闕寧有種乎僕不
佞亦相公一株桃李也大慶觀通鑑載仁傑事或曰天
下桃李悉在公門矣仁傑曰薦賢為國非為私也又唐
人詩譏李德裕曰閒園不解栽桃李滿地惟聞種蒺蔾
楊汝士詩曰文章舊價留鸞掖桃李新陰在鯉庭本事
詩載賈島下第怨憤題詩曰破郤千家作一池不栽桃
李種薔薇薔薇花落秋風後荆棘滿庭君始知用桃李
事者多矣大概指薦賢種德而言大慶竊謂事之所本
其來自古非起于唐按韓詩外傳云子質事魏文侯獲
罪而北遊謂簡主曰(原註趙簡子也)從今已後不復樹德于人
矣簡主曰夫春樹桃李夏得蔭其下秋得食其實春樹
蒺蔾夏不可采其葉秋得其刺焉由此觀之在所樹也
今子所樹非其人也故君子擇而後種(原註見第七卷)又說苑
云陽貨得罪見簡子曰自今以來不復樹矣簡子曰何
哉曰堂上之人吾所樹者過半朝廷之吏邊境之士吾
所樹者亦過半今堂上之人親刦臣于君朝廷之吏親
危臣于法邊境之士親刦臣于外簡子曰惟賢者為能
報恩不肖者不能夫樹桃李者夏得休息秋得食焉樹
蒺蔾者夏不得休息秋得刺焉今子所樹者蒺蔾也非
桃李也自今以來擇人而樹之無已樹而擇之(原註見復恩篇)
二書所載皆以為趙簡子之言雖或大同小異要之桃
李事當本于此後人皆用此事爾
抱朴子云班輸不能削瓦石為芒鍼歐冶不能鑄鉛錫
為干將故不可為者雖鬼神不能為也不可成者雖天
地不能成也嘗觀傳燈錄嵩岳元圭禪師一日有異人
峩冠袴褶而至從者極多師觀其形貌竒偉非常曰仁
者胡為而至彼曰師寧識我耶師曰我觀佛與衆生等
吾一目之豈分别耶彼曰我岳神也能生死于人師安
得一目我哉師曰吾本不生汝焉能死云云神曰我神
通亞佛師曰汝神通十句五能五不能神悚然曰可得
聞乎師曰汝能戾上帝東天行而西七曜乎曰不能師
曰汝能奪地祇融五岳而結四海乎曰不能師曰是謂
五不能(原註詳見傳燈錄四卷)蓋至是然後知抱朴子所謂不可
為者雖鬼神不能為信哉斯言雖然東天行而西七曜
融五岳而結四海特四事爾何以謂之五不能始嘗求
其說而不得及觀歐陽東坡之言方觸類而通之東坡
云余家有歙硯底有欵識云吳順義元年處士汪少微
銘之曰松操凝煙楮英鋪雪毫穎如飛人間五絶所頌
者三物而謂之五絶者豈硯與少微為五耶歐陽公自
號六一居士曰吾集古錄一千卷藏書一萬卷琴一張
碁一局而嘗置酒一壺吾老于其間是為六一然則神
固有四不能矣加以不能生死元圭是為五也願與識
者共參之
事物紀原論先農之祭曰漢文制書始耕于耤田官祠
先農以一太牢則其祀由漢興也大慶按禮記郊特牲
論八蜡首之以先嗇鄭注以為神農周禮籥章氏祈年
于田祖鄭注始耕田者謂神農也大司徒樹之田主賈
公彦疏田主當在耤田中依樹木為之即詩人所謂田
祖郊特牲所謂先嗇皆謂始耕田者神農是也至于甫
田詩以御田祖孔穎達疏云始造田者謂之田祖先為
稼穡謂之先嗇神其農業謂之神農名殊而實同也然
則先嗇也田主也田祖也皆謂神農也先農之祭豈非
神農歟是祭也攷之詩禮固已有祭而曰由漢興之非
也
王歸叟詩話山谷書會稽公徐浩寳林寺詩云兹山昔
飛來遠自琅邪臺孤岫龜形在深泉鰻井開按爾雅山
有穴為岫今季海詩云孤岫龜形在乃不成語蓋謝玄
暉云窗中列遠岫已誤用字季海又承誤爾大慶嘗因
是而觀諸古如淵明雲無心而出岫嵇中散幽憤詩采
薇山阿散髮嵒岫亦謂散髮于嵒穴之間爾晉張協詩
荒林寂以閒山岫峭且深魏徐幹七喻云栖遲乎穹谷
之岫陸士衡詩王鮪懷河岫抱朴子藏夜光于嵩岫又
云攻美玉不于荆山之岫不得連城之尺璧也既曰山
又曰岫是其意皆如爾雅之言所謂山之穴也歸叟之
言當矣然梁朱超詩高岫鬱相連杜詩晨光映遠岫(原註)
(甘林詩)又遠岫爭輔佐(原註木皮嶺詩)又巫岫鬱嵯峨(案此句江梅詩原本)
(脱註)韓詩横雲時平凝點點露數岫歐陽詩依依帶幽澗
隠隠見孤岫直以岫為山其相承誤用之歟玄暉詩又
云雲端楚山見林表吳岫微及觀漢張平子南都賦岫
繞繚而滿庭是亦以岫為山又在玄暉之先矣歸叟豈
不見此耶不然何以謂季海承玄暉之誤也
對牀聽雨二蘇兄弟酬荅多用之坡有東府雨中别子
由詩曰對牀定悠悠夜雨空蕭瑟初秋寄子由云雪堂
風雨夜已作對牀聲在鄭别子由云寒燈相對記疇昔
夜雨何時聽蕭瑟在御史獄云他年夜雨獨傷神李公
擇故居詩對牀老兄弟夜雨聽竹屋又初秋子由與坡
相從彭城賦詩云逍遥堂後千章木長送中宵風雨聲
誤喜對牀尋舊約不知飄泊在彭城又子由使遼在神
水館云夜雨從來對榻眠茲行萬里隔冰天子由舟次
磁湖云夜深魂夢先飛去風雨對牀聞曉鐘此其兄弟
所賦也故後人多以為兄弟事坡詩注子由與坡在懷
遠驛讀韋蘇州詩至寧知風雨夜復此對牀眠惻然感
之乃相約早退為閒居之樂大慶觀蘇州此詩乃贈元
常全真二甥又贈令狐士曹云秋霖滴滴對牀寢山路
迢迢聯騎行至白樂天亦有招張司業詩能來同宿否
聽雨對牀眠故坡送劉寺丞云中和堂後石楠樹與君
對牀聽夜雨以是觀之非獨兄弟可用也
東臯雜錄詩伐木丁丁鳥鳴嚶嚶出自幽谷遷于喬木
又曰嚶其鳴矣求其友聲鄭箋云嚶嚶兩鳥聲正文與
注皆未嘗及黃鳥自白樂天作六帖始類入鶯門又作
詩每用之如谷幽鶯暫遷不失遷鶯侣鶯遷各異年樹
集鶯朋友之類後人多祖述用之緗素雜記載劉夢得
嘉話云今謂進士登第為遷鶯者久矣蓋自詩云伐木
丁丁鳥鳴嚶嚶出自幽谷遷于喬木又曰嚶其鳴矣求
其友聲竝無鶯字頃歲省試早鶯求友詩又鶯出谷詩
别書固無證據斯大誤也余謂今人吟詠多用遷鶯出
谷事又曲名喜遷鶯皆循襲唐人之誤故宋景文云曉
報谷鶯朋友動又杏園初日待鶯遷舒王云鶯猶尋舊
友惟漢梁鴻思友人詩曰鳥嚶嚶兮友之期念高子兮
僕懷思南史劉孝標絶交論云嚶鳴相召星流電激是
真得詩意苕溪漁隠曰涪翁詩千林風月鶯求友亦承
唐人之誤然自唐至今誤用者衆為時碩儒尚猶如此
餘何足怪洪駒父云古今詩人誤用出谷遷喬為黃鶯
按詩注嚶嚶兩鳥聲非鶯也禽經稱鶯嚶嚶然要是後
人傅會非詩本意已上諸公議論如此大慶按詩嚶嚶
雖非指鶯然漢張衡歸田賦王睢鼓翼倉庚哀鳴交頸
頡頏關關嚶嚶又東都賦雎鳩鸝黃關關嚶嚶蓋倉庚
鸝黃即所謂鶯也張衡皆以嚶嚶言之則唐人以嚶嚶
為鶯又未必不本于此若以為樂天始誤竊謂不然蓋
李嶠鶯詩乍離幽谷日先囀上林風李白荆門望蜀江
詩花飛出谷鸎二李蓋先于樂天矣況梁元帝言志賦
聞鶯鳴而懷友陳楊謹從駕祀麓山廟詩窗幽細網合
階靜落花明簷巢始入燕軒樹已遷鶯自梁陳已用遷
鶯事而曰承襲唐人之誤非也
老子曰為學日益為道日損大慶嘗觀莊子顔回之事
方悟老子之意莊子大宗師篇顔回曰回益矣仲尼曰
何謂也曰回忘仁義矣曰可矣猶未也他日復見曰回
益矣仲尼曰何謂也曰回坐忘矣仲尼曰何謂坐忘曰
墮支體黜聰明離形去智同于大通此謂坐忘仲尼曰
同則無好也化則無常也而果其賢乎丘也請從而後
也觀此一章老氏之言思過半矣蓋老氏之言二句當
作一意且為學日益于何處見之以其為道日損也學
而至于為道日損之地如顔子之忘仁義忘禮樂以至
于坐忘方可謂之日益揚子曰顔子以退為進其有知
于此乎
皇甫謐云計君乂授與司馬相如傳遂涉漢書讀匈奴
傳不識撑犂孤塗之字有胡奴執燭顧而問之奴曰撑
犂天子也匈奴之號單于猶漢人之有天子也予于是
曠然發悟以上皆元晏春秋說余觀歐陽文忠公少時
代王狀元謝及第啓云陸機閱史尚靡識于撑犂枚臯
屬文徒率成于骩骳文忠公以為陸機蓋誤也黃朝英
緗素雜記以不知文忠用撑犂事為恨蓋渠未讀元晏
春秋爾(原註以上見能改齋漫錄)大慶謂漫錄之言如此然嘗觀匈
奴傳單于姓攣鞮氏(原註上力全切下力兮切)其國稱之曰撑犂孤
塗單于匈奴謂天為撑犂謂子為孤塗單于廣大之貌
班固釋其義非不詳明使皇甫謐讀匈奴傳果何待胡
奴之說而後悟元晏春秋乃為是言何耶大慶謂朝英
不識歐公所使之事固已不見元晏春秋而吳氏漫錄
舉元晏春秋之說亦未必見漢匈奴傳也
程氏攷古編云李濟翁資暇集曰今人符咒後言急急
如律令者令音零律令雷鬼之最捷者謂當如律令鬼
之捷也按風俗通論漢法九章因言曰夫吏者治也當
先自正然後正人故文書下如律令言當承憲履繩動
不失律令也今道流符咒凡行移悉倣官府制度則其
符咒之後云如律令者正是效官府文書為之不必鑿
以為雷鬼也大慶按文選袁紹檄豫州終曰如律令曹
公檄吳部曲終亦曰如律令是知李說之謬蓋律者所
以禁其所不得為令者所以令其所當為如律令者謂
如律令不得違也道家符咒正是效官府文書為之誠
如程氏說故大慶復以袁紹曹公之事而實之
書曰兢兢業業一日二日萬幾此臯陶戒舜之言也注
云幾微也言萬事之微自漢王嘉上封事曰一日二日
萬機旁加木故後人多作萬機嘗觀魏相傳宣帝始親
萬機循吏傳帝始躬萬機厲精為治後漢肅宗紀朕統
理萬機懼失厥中牟融傳顯宗方勤萬機鍾離意疏願
陛下垂聖德揆萬機(原註本傳)蔡邕曰陛下思惟萬機以荅
天望(原註本傳)魏明帝詔華歆曰朕新莅萬事一日萬機及
觀孫綽為丞相王導碑云雖管綜時務一日萬機夷心
以延白屋之士屈己以招巖穴之俊(原註見藝文類聚)又世說
簡文為相桓温甚患其遲常加勸勉簡文曰一日萬機
那得速時簡文方為相是宰相稱萬機也雖然嘗求其
所自始舜典曰納于大麓注謂大錄萬機之政公羊僖
九年傳曰宰周公者何天子之為政者也注當與天子
參聽萬機漢百官志相國丞相掌丞天子助理萬機至
于晉書顧榮牋曰文王日昃不暇食周公一沐三握髮
何哉誠以一日萬機不可不理由是觀之宰相之稱萬
機豈不可哉
攷古質疑卷四
