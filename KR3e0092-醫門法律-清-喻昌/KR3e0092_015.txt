欽定四庫全書
寓意草卷三
南昌喻昌撰
辨黃咫旭乃室膈氣危症用緩治法而愈
咫旭乃室病膈氣二十餘日飲粒全不入口延余診時
尺脉已絶而不至矣詢其二便自病起至今從未一通
止是一味痰沫上湧厭厭待盡無法以處邑庠有施姓
者善決生死謂其脉已離根頃刻當壞余曰不然脉經
明有開活一欵云上部有脉下部無脉其人當吐不吐
者死是吐則未必死也但得天氣下降則地道自通
故此症倍宜治中以氣高不返中無開闔因成危候待
吾以法緩緩治之自然逐日見效於是始獨任以觀驗
否乃遂變旋覆代赭成法而用其意不泥其方緣女病
至尺脉全無則莫可驗其受孕萬一有而不求以赭石
亁薑輩傷之呼吸立斷矣姑闕疑以赤石脂易赭石煨
薑易亁薑用六君子湯加旋覆花煎調服下嘔即稍定
其岳父見用人參以為劫病而致憾余曰無恐也治此
不愈願以三十金為罰如愈一文不取乃全神照應藥
必親調始與服之三日後漸漸不嘔又三日後粥飲漸
加舉家甚快但病者全不大便至是已月餘矣一則憂
病之未除再則憂食之不運刻刻以通利為囑余曰臟
氣久結食飲入胃每日止能透下腸中一二節食飲積
之既久臟氣自然通透原議緩治何得急圖耶舉家僉
以余為不情每進診脉輙聞病者鼻息之揚但未至發
聲相詈耳蓋余以歸地潤腸之藥恐滯膈而作嘔硝黃
通腸之藥恐傷胎而隕命姑拂其請堅持三五日果氣
下腸通而病全瘳矣病瘳而其家竊議曰一便且不能
通曷貴於醫耶月餘腹中之孕果漸形著又議曰一孕
且不能知安所稱高耶吁嗟余之設誠而行以全人夫
妻子母而反以得謗也豈有他哉惟余得謗當世之所
謂醫者然後廼得名耳
胡卣臣曰議論入理之深自然入俗之淺如中無
開闔之語及臟氣逐日漸通之語豈堪向尋嘗索
解耶
面議倪慶雲危症再生治驗
倪慶雲病膈氣十四日粒米不入咽始吐清水次吐綠
水次吐黑水次吐臭水呼吸將絶醫已歇手余適診之
許以可救渠家不信余曰儘今一晝夜先服理中湯六
劑不令其絶來早轉方一劑全安渠家曰病已至此滴
水不能入㗋安能服藥六劑乎余曰但得此等丼溫入
口必喜而再服不須過慮渠諸子或庠或弁亦知理折
僉曰既有妙方何不即投見效必先與理中然後乃用
此何意也余曰金匱有云病人噫氣不除者旋覆代赭
石湯主之吾於此病分别用之者有二道一者以黑水
為胃底之水臭水為腸中之水此水且出則胃中之津
液久已不存不敢用半夏以燥其胃也一者以將絶之
氣止存一系以代赭墜之恐其立斷必先以理中分理
陰陽俾氣易於降下然後代赭得以建奇奏績一時之
深心即同千古之已試何必更疑及簡仲景方見方中
止用煨薑而不用亁薑又謂亁薑比半夏更燥而不敢
用余曰尊人所噫者下焦之氣也所嘔者腸中之水也
陰乘陽位加以日久不食諸多蛔蟲必上居膈間非亁
薑之辣則蛔蟲不下轉而上氣亦必不下轉妙處正在
此君曷可泥哉諸子私謂言有大而非誇者此公頗似
姑進是藥觀其驗否進後果再索藥三劑後病者能言
云内氣稍接但恐太急俟天明再服後旦轉方為妥至
次早未及服藥復請前醫參酌衆醫交口極沮渠家并
後三劑不肯服矣余持前藥一盞勉令服之曰吾即於
衆醫前立地轉方頃刻見效再有何說乃用旋復花一
味煎湯調代赭石末二茶匙與之纔一入口病者曰好
藥吾氣已轉入丹田矣但恐此藥難得余曰易耳病者
十四日衣不解帶目不交睫憊甚因圖脱衣安寢冷氣
一觸復嘔與前藥立止思粥令食半盞渠饑甚竟食二
盞少頃已食六盞復嘔與前藥立止又因動怒以物擊
婢復嘔與前藥立止已後不復嘔但困倦之極服補藥
二十劑丸藥一斤將息二月始能遠出方悔從前少服
理中二劑耳
胡卣臣曰旋覆代赭一方案中屢建奇績但醫家
未肯信用熟讀前後諸案自了無疑惑矣
論吳叔寳無病而得死脉
吳叔寶先生因治長公聖符之暇日無病索為立案豈
求隔垣早見而徹土先防乎僕未悉翁平素之脉因嘗
藥而吐瀉交作始為診之見脉躁而不静勁而不柔疑
所傷甚大乃翁漫不介意無非恃體之堅固耳及具道
平昔始知禀受元陽甚旺從前所患皆為熱中之病蓋
膏梁厚味之熱陽氣載以俱升熱必發為癰疽疔毒及
膿潰斗許毒盡而陽不乏夫非得於天者厚邪然屢費
不貲久從暗耗況人身候轉不常始傳熱中今傳寒中
矣熱中則一身之痰俱變為熱痰熱則走故發為瘡瘍
寒中則一身之痰俱變為寒痰寒則凝故結塞於胸膈
不易開散一繇陽氣高亢一繇陽氣卑微耳今見脉中
或三至一轉或五至一轉不與指相值自為區别雖名
三五不調其實陽氣孤危已甚翁弗病則已萬一病出
必匪紓徐迂緩試即以冬時為譬寒威凛洌陰霾晝見
天日無光或有之矣能無慮乎據所禀之厚宜百年有
常乃今亦覺早衰扶身藥餌有斷不可缺者服藥而脉
返其馴緝續罔間尚可臻古稀之列蓋所禀之豐如有國
者祖功宗德之隆即當衰季復有中興一叚光彩耳
翁見案不懌至冬月果患胸腹緊痛脹悶不堪以滚
酒熱塩内澆外慰不止服附子理中十數劑始安次
年四月臨喪過哀嘔血升餘服潤滯藥過多飲食入
胃先痛後嘔大便沾滯而不堅燥欲成痰膈在郡更
醫十餘手雜投罔效歸用土醫服觀音對坐草而胃
氣搜削殆盡最後飲水惡熱乃胃中久失榖養津液
盡枯一團真火内熾凡病此症者無不皆然醫者不
審痰膈與熱膈異治尙以牛黃狗寶漫圖僥倖僕以
未病先識不敢染指投劑亦繇時輩&KR0945;嫉欲借翁病
為刀爼地先以去年所用之藥為謗端是以即有旋
覆代赭成法可施承當不下耳可勝悼哉
胡卣臣曰輿謗易興易息出於公耳獨壎箎中之
鬼蜮造端微而貽禍遠可慨可慨
附與門人論飲滚酒過多成膈症之故
過飲滚酒多成膈症人皆知之而所以然之理不達
也蓋膈有二種一者上脘之艱於納一者下脘之艱
於出耳然人之胃中全是一團沖和之氣所以上脘
清陽居多不覺其熱下脘濁陰居多不覺其寒即時
令大熱而胃中之氣不變為熱時令大寒而胃中之
氣不變為寒氣惟沖和故但能容食不能化食必藉
脾中之陽氣入胃而運化之機始顯此身中自然之
造化也麯蘖之性極能升騰日飲沸酒不輟勢必將
下脘之氣轉升於中上二脘而幽門之口閉而不通
者有之且滚酒從㗋而入日將上脘炮灼漸有腐熟
之象而生氣不存窄隘有加止能納水不能納榖者
有之此其所以多成膈症也若夫熱藥之性其傷人
也必僭以火曰炎上也寒藥之性其傷人也必濫以
水曰潤下也不僭不濫而獨傷中焦沖和之氣者必
無之理設果服附子能成膈患去年勸勿飲熱酒時
何不蚤言而治錢州尊失血大劑倍用又何自戾耶
赤土不容硃砂巧於用譖此方之不我榖者豈偶哉
面論大司馬王岵翁公祖耳鳴用方大意
人身有九竅陽竅七眼耳鼻口是也陰竅二前後二陰
是也陽氣走上竅而下入於陰位則有溺泄腹鳴之候
陰氣走下竅而上入於陽位則有窒塞耳鳴之候故人
當五十以外腎氣漸衰於下每每從陽上逆而腎之竅
開於耳耳之聰司於腎腎主閉藏不欲外泄因肝木為
子疏泄母氣而散於外是以謀慮鬱怒之火一動陰氣
從之上逆耳竅窒塞不清故能聽之用不礙而聽遠不
無少礙高年之體大率類然較之聾病一天一淵聾病
者其竅中另有一膜遮蔽外氣不得内入故以開竅為
主而方書所用石菖蒲麝香等藥及外填内攻等法者
皆為此而設至於高年陰氣不自收攝越出上竅之理
從無一人言及反以治少壯耳聾藥及發表散氣藥兼
帶陰虚為治是以百無一效不知陰氣至上竅亦隔一
膜不能越出竅外止於竅中汨汨有聲如蛙鼓蚊鑼鼓
吹不已以故外入之聲為其内聲所混聽之不清若氣
稍不逆上則聽稍清氣全不逆上則聽全清矣不肖悟
明此理凡治高年逆上之氣屢有奇效方中大意全以
磁石為主以其重能達下性主下吸又能制肝木之上
吸故也而用地黃龜膠羣陰之藥輔之更用五味子山
茱莄之酸以收之令陰氣自旺於本宫不上觸於陽竅
繇是空曠無礙耳之於聲似谷之受響萬籟之音尚可
細聆豈更與人聲相拒艱於遠聽耶此實至理所在但
醫術淺薄之輩不能知之試觀人之收視而視愈明返
聽而聽愈聰者然後知昌之斯言非臆說也謹論
附荅岵翁公祖書
捧讀祖臺鈞諭耳中根原甚悉且考究方書揣察内
景即深於醫旨者不能道隻字不肖昌竦然於金玉
之音從茲倍加深入矣慶幸慶幸昨方論中明知左
耳有一膜遮蔽姑置未論但論右耳所以時清時混
之故在於陰氣上觸耳蓋人兩腎之竅雖開於耳而
腎氣上入耳際亦為膈膜所蔽不能越於耳外止於
耳根下少則微鳴多則大鳴甚且將縈耳之筋觸之
跳動直似撞穿耳輪之象者然實必不可出也設陰
氣能出耳外而走陽竅則陰陽相混非三才之理矣
故耳之用妙在虚而能受也外入之氣隨大隨小至
耳無礙惟内觸之氣咶咶有聲所以外入之氣僅通
其半若鬱怒之火動内氣轉增則外入之氣轉混必
内氣漸走下竅上竅復其虚而能受之體然後清清
朗朗聲入即通無壅礙也方書指為少陽膽厥陰肝
二經熱多所致是說在耳分部然少陽之氣能走上
竅其穴皆絡於腦巔無觸筋沖耳之理不當與厥陰
混同立說其通聖散一方汗下兼用乃治壯火之法
丹溪所取亦無確見惟滚痰丸一方少壯用之多有
效者則以黃芩大黃沉香之苦最能下氣而礞石之
重墜大約與磁石之用相倣也不肖昌所以不用此
方者以其大損脾胃且耗胸中氤氲之氣也至於腎
虚耳鳴指作膀胱相火上升則陽火必能透出上竅
不為鳴也尤見丹溪無據之譚易言水中有火原說
真火故坎中之一點真陽即真火也高年之人腎水
已竭真火易露故腎中之氣易出難收況有厥陰之
子為之挹取乎然則壯水之主以制陽光如盞中加
油而燈焰自小誠為良治乃云作腎虛治不效者知
其泛論世人不為老人立法也夫收攝腎氣原為老
人之先務豈丹溪明哲而為此等議論乎不肖昌昨
方論中欲返祖臺右耳十餘年之聰以仰答帝鑒慰
藉蒼生耳非為左耳數十年之錮論也草野不恭統
惟亮宥謹復
胡卣臣曰耳鳴之故從來無人說透此案方大開
法門
直叙王岵翁公祖病中垂危復安始末
岵翁公祖自春月論耳鳴後見昌執理不阿知為可用
至冬初以脾約便艱再召診視進蓯蓉胡麻首烏山藥
等四劑即潤蓋緣腸中少血多風與藥適宜故效敏耳
自是益加信悦時沐枉駕就問披衷相示冬盡偶因飽
食當風忽然一吐傾囊而出胃氣大傷隨召診間體中
微似發熱左關之脉甚大自云始先中脘不舒今覺氣
反攻左始用梨汁不投今用蔗漿稍定不知此何症也
昌因斷曰此虚風之候也以胃中所受之水榖出盡無
畱空虚若谷而風自内生兼腸中久蓄之風乘機上入
是以胃中不安然風入於胃必左投肝木而從其類是
以氣反攻左而左脉即為之大且勁内經云風滛於内
治以丼寒梨汁蔗漿俱丼寒對症之物而一效一不效
者又可知胃中氣虚已極不耐梨性之達下而喜蔗性
之和中也於是以丼寒一𣲖之藥定方人參竹瀝麥門
冬生地黃之屬衆議除參不用服後腹中呱呱有聲嘔
出黃痰少許胸中遂快次早大便亦通症似向安然有
可怪者本是胃經受病而胃脉反不見其病祗是上下
兩傍心腎肝肺之脉時時另起一頭不安其常因為剖
心爭論謂此非上下兩傍之見病端也乃中央氣弱不
能四迄如母病而四子失乳故現饑餒之象耳觀祖翁
自云口中之味極淡又云水到㗋管即汪住不肯下行
明明是胃中之氣不轉宿水擋住㗋間不能更吞新水
耳宜急用四君子湯以理胃氣則中央之樞軸轉而四
畔之機關盡利㗋管之水氣不逆而口中之淡味亦除
矣如不見信速請明者商之不便在此羈時悞事也然
而言過激烈反怪為故意驚駭改召二醫有謂中風者
有謂傷寒者見各不同至於人參之不可用則同聲和
之謂症之輕而易療則同力擔之微用發表之藥即汗
出沾濡又同口讚之曾不顧已竭之胃氣追之實難反
開關而縱之去於是氣高神蕩呃逆不休矣再邀倖而
投黃連一劑將絶之系加極苦以速其絶二醫措手不
及復召昌至則脉已大亂如沸如羹頻轉頻歇神昏不
醒身強莫移年壽間一團黑滯其氣出則順而入必噦
通計晝夜一萬三千五百息即得一萬三千五百噦矣
二醫䣃禍謂昌前所議四君子湯今始可用吁嗟呼吸
存亡尚圖雍容樽爼乎據理答之曰氣已出而不入再
加參术之膩阻立斷矣惟有仲景旋覆代赭石一方可
收神功於百一進一劑而噦勢稍減二劑加代赭至五
錢噦遂大減連連進粥神清色亮脉復體輕再用參苓
麥冬木瓜丼草平調二日遂康復如初此蓋祖翁少時
純樸不凋故松栢之姿老而彌勁非盡藥之功能也即
論藥亦非參之力乃代赭墜參下行之力也祖翁病劇
問昌何為不至及病間見昌進藥即鼓勇欣嘗抑何見
知之深耶而昌亦得藉湯藥以行菽水之事快矣快矣
胡卣臣曰左氏春秋無與於兵而名將以為兵法
之至精見理不到則一心之運用不出也噫難與
俗人言矣
直推岵翁公祖病後再悞貽患
岵翁公祖深知醫理投劑咸中肯綮所以長年久世然
苦耳鳴不樂對客其左右侍從誰能究心醫藥之事前
病獲安競以為人參之力而䣃患者反得居功謂其意
中原欲用參但不敢專主姑進不肖商確以示詳慎耳
於是善後之宜一以諉之曾不顧夫一悞再悞也吁嗟
善後之圖遂果易謀乎哉前所論虚風一症昌纔用甘
寒藥二劑稍效俄焉更醫悞以傷寒為治而致危殆昌
雖用旋覆代赭二劑回天然前此虚風本症尚無暇於
驅除而主家及醫其時方競誇人參之力謂調理更宜
倍用無俟參酌曾不思虚風醞釀日深他日再求良治
不能及矣此際欲造庭力爭必謂生端即上書陳說又
恐中格惟有撫膺展轉太息而已吁嗟時事之不可為
大都若此矣然雖不得借箸而籌未可不列眉而論也
内經云風者善行而數變言風之為病無定體也又曰
病成而變此則專言胃風所傳之病變症最多也變症
有五一曰風成為寒熱以風氣通肝則木盛而侮脾胃
故生寒熱也祖翁前病時左關之脉獨大自云氣反攻
左而每多寒熱之候致醫輩視為外感者是其徵也一
曰厥成為巔疾厥者逆也謂胃氣逆而上升成巔頂之
疾如眩暈之類也祖翁前病時呃逆不休時覺昏暈者
是其徵也一曰癉成為消中癉者熱也熱積胃中善食
而易饑火之害也祖翁胃中素有積熱而多欲得食者
是其徵也一曰久風為飡泄言胃中風熾飡已即泄不
畱停也祖翁平素三四日始一大便今嘗無故泄下數
行是其徵也一曰脉風成為癘言胃中之風醞釀既久
則榮氣腐而不清肌肉之間漸至潰爛以胃主肌肉也
祖翁四末及脉道之間慣生瘡瘍浸滛為害者是其徵
也此五者總為胃風之病祖翁俱已見端又喜飡羊肉
河豚以召致之然亦不自繇也蓋風煽胃中如轉丸之
捷食入易消不得不借資於厚味而不知胃中元氣久
從暗耗設虚風止熄即清薄之味尚不易化況於肥甘
乎今之醫者全不究病前病後消息明明語以虚風之
症竟不知虛風為何物奈何言醫耶奈何言調攝耶昌
於此殆不勝古今家國之感矣
案雖定而狂瞽之言未便呈覽兼值昌有浙遊旋日
祖翁復得重恙召診時語昌云一病幾危今幸稍可
但徹夜撰改本章不輟神亂奈何昌對曰胃風久熾
津液乾稿真火内燔宜用知母一兩人參甘草各一
錢日進二劑自安衆議方中用參太少且無補藥佐
之全無取義竟置不用連進參术大劑不效越三日
劑中人參竟加一兩服後頃刻氣高不返而仙逝八
旬元老勲勒鼎彝子姓森森遶榻三匝夫復何憾獨
昌親承棫樸之化於報稱之心有所未慊也哀哉
直敘立刻救甦劉筠枝不終其用之故
筠枝先生創業維艱大率得之節嗇者多然七旬御女
不輟此先天元陽固密非人力之所為也若能良賈深
藏可以百年用之不竭奈何以御女之故而數擾其陽
耶夫陽者親上而衛外易出而難收者也在根基淺露
之軀毫不敢肆情縱慾幸而根深蒂固不易動摇乃以
房中之術自伐其根而重加栽接致大命危於頃刻豈
悞以節嗇之方而倒施之御女乎夏月陽氣在外陰氣
在内此時調攝之藥全以扶陽抑陰為主翁偶不快實
飲食起居如常醫者以壯年傷暑之藥香薷黃栢石膏
知母滑石車前木通投之即刻不支卧於床褥次早余
見時則身僵頸硬舌強㗋啞無生理矣余診畢云此症
雖危然因悞藥所致甫隔一晩尚可以藥速追急以大
附子亁薑人參白术各五錢甘草三錢大劑煎服可解
此危萬不宜遲渠諸子不能決余忙取藥自煎衆議姑
以前方煎四分之一服之安貼再煎未遲只得從之藥
成送進適前醫再至遂入診良久阻藥不用余面辱其
醫進房親督灌藥寸香之久翁大嘔一聲醒而能言但
聲雌而顫呼諸子乳名云適纔見州官回詢其所繇開
目視之不語轉問醫者何人曰江西喻遂擡手一拱又
云門縫有風來塞塞余甚快忙出煎所存三分之藥以
續進維時婣族雜至商以肩輿送余歸寓余斷欲進藥
衆勸云且暫回寓或者明日再請其意中必懼吾之面
折醫輩耳及他醫進藥啞瞶如前越二日而逝余為之
嘆惜不已焉七旬御女不輟斧斤於内而假庸醫以權
長子次子繼夭斧斤於外而開婣族以釁氣機久動尚
自謂百年無患也於人乎何尤
胡卣臣曰獻玉而遭刖認為頑石也投珠而按劍
詫為不祥也至剖石得玉轉災為祥尚然不識則
何見耶醫事固裂亦所遇適窮耳
論徐嶽生將成痿痺之症
徐嶽生軀盛氣充昔年因食指微傷見血以冷水濯之
遂至血凝不散腫潰出膿血數升小筋脱出三節指廢
不伸邇來兩足間纔至秋月便覺畏冷重綿蔽之外拊
仍熱内揣獨覺其寒近日從踵至膝後筋痛不便遠行
雲間老醫令服八味丸深中其意及僕診自云平素脉
難摸索乃肝肺二部反見洪大大為病進況在冬月木
落金寒時尤為不宜方來之勢將有不可嚮邇者八味
丸之桂附未可輕服也何也筋者肝之合也附筋之血
既經食指之挹取存畱無幾不能榮養筋脉加以忿怒
數動肝火傳熱於筋足跗之大筋得熱而短是以牽強
不便於行也然肝之所主者惟肺木性畏金禀令擁戴
若君主然故必肺氣先清週身氣廼下行今肺脉大則
肺氣又為心主所傷壅窒不清是以陽氣不能下達而
足寒也然則所患雖微已犯三逆平素脉細而今脉大
一逆也肝脉大而熱下傳二逆也肺脉大而氣上壅三
逆也設悞以桂附治之熱者愈熱壅者愈壅即日便成
痿痺矣此際用藥淵乎微乎有尋常不能測識者蓋筋
脉短勁肝氣内錮須亟講於金伐木榮之道以金伐木
而木反榮筋反舒匪深通元造者其孰能知之然非金
氣自壅則木且奉令不暇何敢内拒惟金失其剛轉而
為柔是以木失其柔轉而為剛故治此患先以清金為
第一義也然清金又先以清胃為第一義不清其胃則
飲酒焉而熱氣輸於肺矣厚味焉而濁氣輸於肺矣藥
力幾何能勝清金之任哉金不清如大敵在前主將懦
弱已不能望其成功況舍清金而更加以助火爍金倒
行逆施以為治耶必不得之數矣
翁見藥石之言漫無忌諱反疑為張大其說而莫之
信竟服八味丸一月後痿痺之情悉著不幸所言果
驗乃卧床一載必不令僕一見聞最後陽道盡縮小
水全無乃肺金之氣先絶於上所以致此明明言之
而竟蹈之奈何奈何
胡卣臣曰此治痿痺症之妙法蓮華經也不當作
文字䙝視
論江沖寰先生足患治法
庚辰冬於鼎翁公祖園中識先生半面竊見身體重着
行步艱難面色滯晦語言遲緩以為有虚風卒中之候
也因為過慮辛巳秋召診間細察脾脉緩急不調肺脉
勁大然肝木尚平陽氣尚旺是入風之邪未可易中而
筋脉掣痛不能安寢者大率風而加之以濕交煽其虐
所致以斯知尚可引年而施治也何也風者肝之病天
之氣也濕者脾之病地之氣也天氣迅疾故發之暴益
以地氣之迂緩反有所牽制而不能暴矣然氣别則病
殊而氣交則病合有不可不明辨者病殊者在天氣則
風為百病之長其來微則隨相尅為傳次必遍五藏而
始烈其來甚則不繇傳次而直中唯體虚之人患始不
測焉在地氣則濕為下體之患其來微則足跗腫大然
得所勝亦旋消其來甚則害及皮肉筋脉以漸而上攻
亦唯陽虚之人勢始騰越焉兩者一本之天一本之地
病各懸殊治亦異法者也病合者天之氣入於筋脉地
之氣亦入於筋脉時乎天氣勝則筋脉張而勁焉時乎
地氣勝則筋脉軃而緩焉兩者其源雖異其流則同交
相醞結蔓而難圖者也先生房中之風始雖不可知然
而所感則微也至若濕之一字既以醇酒厚味而釀之
於内又為炎蒸嵐瘴而襲之於外是以足患日熾雖周
身筋脉舒展亦不自如究竟不若足間晝夜掣痛瘡瘍
腫潰浸滛無巳也夫春時之風也夏時之濕與熱也秋
時之燥也三時之氣皆為先生一身之患者也而一身
之患又惟一隅獨當之亦良苦矣設内之風濕熱燥不
攘足患其有寧宇乎所可嘉者惟冬月寒水司令勢稍
末減而醫者不識此意每投壯筋骨之藥酒以驅其濕
不知此乃治寒濕之法惟冬月病增者方宜豈以風濕
熱濕而倒行逆施寧不重其困耶況乎先生肺脉勁大
三四日始一大便雖冬月亦喜形寒飲冷而不嘗近火
何所見其為寒濕也哉所以孫真人大小竹瀝等方風
濕熱燥寒五治之藥具備儱侗龐雜後人全不知用若
識此義為去取則神而明之之事矣然則不辨症而用
方者幾何而不悞耶
胡卣臣曰辨症縱横無礙劍光赫赫逼人
論錢太封翁足患不宜用熱藥再悞
錢叔翁太老先生形體清瘦平素多火少痰邇年内蘊
之熱蒸濕為痰辛巳夏秋間濕熱交勝時忽患右足麻
木冷如冰石蓋熱極似寒如暑月反雨冰雹之類醫者
以其足跗之冷也不細察其為熱極似寒悞以牛膝木
瓜防己加皮羌獨之屬溫之甚且認為下元虚憊悞用
桂附河車之屬補之以火濟火以熱益熱繇是腫潰出
膿水浸滛數月踝骨已下足背指踵廢而不用總為悞
治而至此極耳其理甚明無難於辨若果寒痰下墜不
過堅凝不散止耳甚者不過痿痺不仁止耳何至腫而
且潰黃水淋漓腐肉穿筋耶太翁不知為醫藥所悞乃
委咎於方隅神殺所致豈其然哉此與傷寒壞症熱邪
深入經絡而生流注無少異也所用參膏但可顓理元
氣而無清解濕熱之藥以佐之是以未顯厥效以元老
之官不可以理繁劇設與竹瀝同事人參固其經竹瀝
通其絡則甘寒氣味相得益彰矣徐太掖先生服人參
以治虚風悞佐以附子之熱迄今筋脉短縮不便行持
亦繇不識甘寒可通經絡也且太翁用參膏後脾氣亦
既大旺健運有加矣此時儻能撙節飲食俾脾中所生
之陽氣得顓力以驅痰驅熱則痰熱不畱行而足患
竝可結局乃日食而外加以夜食雖脾氣之旺不為食
所傷然以參力所生之脾氣不用之運痰運熱止用之
以運食誠可惜也今者食入亦不易運以助長而反得
衰廼至痰飲膠結於胸中為飽為悶為頻咳而痰不應
總為脾失其健不為胃行津液而飲食反以生痰漸漬
充滿肺竅咳不易出雖以治痰為急然治痰之藥大率
耗氣動虚恐痰未出而風先入也惟是確以甘寒之藥
杜風消熱潤燥補虚豁痰乃為合法至於辛熱之藥斷
斷不可再悞矣醫者明明見此輙用桂附無算想必因
膿水易亁認為辛熱之功而極力以催之結局耳可勝
誅哉
胡卣臣曰濕熱傷足自上而下也足寒傷心自下
而上也自上下者先清其上自下上者先溫其下
觀此而民病傷國可知治先在民矣
論浦君藝喘病症治之法
人身難治之病有百症喘病其最也喘病無不本之於
肺然隨所傷而互關漸以造於其極惟兼三陰之症者
為最劇三陰者少陰腎太陰脾厥陰肝也而三陰又以
少陰腎為最劇經云腎病者善脹尻以代踵脊以代頭
此喘病兼腎病之形也又云勞風發在肺下巨陽引精
者三日中年者五日不精者七日當咳出青黃濃濁之
痰如彈子者大不出者傷肺傷肺者死也此喘病兼腎
病之情也故有此症者首重在節慾收攝腎氣不使上
攻可也其次則太陰脾厥陰肝之兼症亦重勿以飲食
忿怒之故重傷肝脾可也若君藝之喘症得之於髫幼
非有忿慾之傷止是形寒飲冷傷其肺耳然從幼慣生
瘡癤瘡癤之後復生牙癰脾中之濕熱素多胃中之壯
火素盛是肺經所以受傷之原又不止於形寒飲冷也
脾之濕熱胃之壯火交煽而互蒸結為濁痰溢入上竅
久久不散透開肺膜結為窠囊清氣入之渾然不覺濁
氣入之頃刻與濁痰狼狽相依合為黨援窒塞關隘不
容呼吸出入而呼吸正氣轉觸其痰鼾齁有聲頭重耳
響胸背骨間有如刀刺涎涕交作鼻頞酸辛若傷風狀
正内經所謂心肺有病而呼吸為之不利也必俟肺中
所受之濁氣解散下行從前後二陰而去然後肺中之
濃痰咯之始得易出而漸可相安及夫濁氣復上則窠
囊之痰復動窒塞仍前復舉乃至寒之亦發熱之亦發
傷酒傷食亦發動怒動慾亦發所以然者總繇動其濁
氣耳濁氣本居下體不易犯入清道每隨火勢而上騰
所謂火動則氣升者濁氣升也腎火動則寒氣升脾火
動則濕氣升肝火動則風氣升也故以治火為先也然
濁氣既隨火而升亦可隨火而降乃凝神入氣以靜調
之火降而氣不降者何耶則以濁氣雖居於下而肺中
之窠囊實其新造之區可以僑寓其中轉使清氣逼處
不安亦若為亂者然如宼賊依山傍險蟠據一方此方
之民勢必擾亂而從宼也故雖以治火為先然治火而
不治痰無益也治痰而不治窠囊之痰雖治與不治等
也治痰之法曰驅曰導曰滌曰化曰涌曰理脾曰降火
曰行氣前人之法不為不詳至於窠囊之痰如蜂子之
穴於房中如蓮實之嵌於蓬内生長則易剝落則難繇
其外窄中寬任行驅導滌涌之藥徒傷他臟此實閉拒
而不納耳究而言之豈但窠囊之中痰不易除即肺葉
之外膜原之間頑痰膠結多年如樹之有蘿如屋之有
遊如石之有苔附託相安倉卒有難於剗伐者古今之
為醫者夥矣從無有為此渺論者僕生平治此症最多
皆以活法而奏全績蓋肺中濁邪為祟若牛渚怪物莫
迯吾燃犀之炤者因是而曠觀病機異哉肺金以脾土
為母而肺中之濁痰亦以脾中之濕為母脾性本喜燥
惡濕迨夫濕熱久錮遂至化剛為柔居間用事飲食入
胃既以精華輸我週身又以敗濁填彼竅隧始尚交相
為養最後挹此注彼顓為外邪示豈弟致使憑城憑社
輩得以久遂其奸如附近流宼之地益以巨家大族暗
為輸導其滋蔓難圖也有繇然矣治法必靜以馭氣使
三陰之火不上升以嘿杜外援又必嚴以馭脾使太陰
之權有獨伸而不假敵餼我實彼虚我堅彼瑕批瑕搗
虚迅不掩耳不崇朝而掃清穢濁乃廣服大藥以安和
五臟培養肺氣肺金之氣一清則周身之氣翕然從之
下降前此上升濁邪允絶其源百年之間嘗保清明在
躬矣此蓋行所當然不得不然之法夫豈塗餙聽聞之
贅詞耶君藝敦請顓治果獲全瘳益見僕言之非謬矣
胡卣臣曰岐黃論道以後從不見有此精細快徹
之譚應是醫門靈寶
又曰君藝童年錮疾非所易瘳今疾愈而且得子
矣先議後藥功不偉耶
論吳吉長乃室及王氏婦悞藥之治驗
吉長乃室新秋病灑淅惡寒寒已發熱漸生咳𠻳然病
未甚也服表散藥不愈體日尫羸延至初冬飲以參术
補劑轉覺厭厭欲絶飲食不思有咳無聲瀉利不止危
在旦暮醫者議以人參五錢附子三錢加入薑桂白术
之屬作一劑服以止泄補虚而收背水之捷吉長徬徨
無措延僕診畢未及交語前醫自外亟至見僕在坐即令
疏方僕飄然而出蓋以渠見既訛難與語至理耳吉長
辭去前醫堅請用藥僕因謂曰是病總由悞藥所致始
先皮毛間洒淅惡寒發熱肺金為時令之燥所傷也用
表散已為非法至用參术補之則肺氣閉錮而咳𠻳之
聲不揚胸腹飽脹不思飲食肺中之熱無處可宣急奔
大腸食入則不待運化而直出食不入則腸中之垢汚
亦隨氣奔而出是以瀉利無休也今以潤肺之藥兼潤
其腸則源流俱清寒熱咳𠻳泄瀉一齊俱止矣但取藥
四劑服之必安不足慮也方用黃芩地骨皮甘草杏仁
阿膠初進一劑瀉即少止四劑畢而寒熱俱除再數劑
而咳𠻳俱全愈矣設當日與時輩商之彼方執參附為
是能從我乎又鄉中王氏婦秋月亦病寒熱服參术後
亦厭厭一息但無咳𠻳十餘日不進粒米亦無大便時
時暈去不省人事其夫來寓中詳述其證求發補劑歸
服余以大黃芒硝石羔丼草四味為粗末與之彼不能
辨歸而煎服其妻云此藥甚鹹夫喜曰鹹果補藥遂將
二劑連服頃之腹中弩痛下結糞數塊絶而復甦進粥
二盞前病已如失矣鄉人致謝忱始知之凡此素有定
見於中故不為臨岐所炫也姑存是案為治病者廣其
識焉
胡卣臣曰毫釐有差千里懸絶案中治法似乎與
症相反究竟不爽大難大難
論鼎翁公祖頥養天和宜用之藥
舊憲治公祖江鼎寰先生望七之齡精神徤旺脉氣堅
實聲音洪亮晉接不厭其繁紛絲尚能兼理不羡洛社
耆英行見熙朝元老矣偶有胸膈弗爽肺氣不清鼻多
濁涕小恙召診日兼患齒痛謹饋以天冬熟地石棗丹
皮枸把五味等收攝腎氣藥四劑入桂些少為引經服
之齒痛頓止鼻氣亦清苐因㗋中作亁未肯多服門下
醫者素逄主見治標熱不治本虚特為辨曰祖翁所禀
先天陽氣甚厚冬月尚仍早興晩寢飲蔗啖梨是以服
藥多喜清畏補然補有陰陽之不同陽氣雖旺於上陰氣
未必旺於下髭鬢則黑步履則遲其一徵也運臂則輕
舉腰則重其一徵也陽道易興精液難固其一徵也胃
能多受飽弗久畱又一徵也下本不虚下之精華暗輸
於上是以虛也上本不實清陽之分為陰所湊似乎實
也故陰湊於上而開竅於目則為淚開竅於鼻則為涕
開竅於口則為涎為唾經云五十始衰謂陰氣至是始
衰也陰氣衰故不能自主而從陽上行其屑越者皆身
中之至寶向非收攝歸元將何底極是以事親養老諸
方皆以溫補下元為務誠有見於老少不同治少年人
惟恐有火高年人惟恐無火無火則運化艱而易衰有
火則精神健而難老是火者老人性命之根未可以水
輕折也昔賢治㗋亁謂八味丸為聖藥譬之釡底加薪
則釡中津氣上騰理則然矣可見下虚者不但真陰虚
究竟真陽亦虚何也陽氣以潛藏為貴潛則弗亢潛則
可久易道也盞中加油則燈愈明爐中覆灰則火不熄
與其孤陽上浮為熱曷若一併收歸於下則鼻中之濁
涕不作口中之清液常生雖日進桂附尚不覺其為熱
矧清補潤下之濟而反致疑乎是為辨
胡卣臣曰吾鄉諸老享有遐齡者最多鼎寰廉訪
年來絶慾忘機怡情悦性大藥不藉草木之偏上
壽更無涯涘可測此案苐借為高年立法理自不
誣
論受先先生漏症善後之宜
舊鄰治父母張受先先生久患穿腸痔漏氣血大為所
耗有荐以吾鄉黃生善敷割者先生神其術一切内治
之藥並取决焉不肖昌雅重先生文章道德之身居瀛
海時曾令門人往候脉息私商善後之策大意謂先生
久困漏巵一旦平成精氣内榮自可百年無患然新造
之區尚未堅固則有浸淫之虞臟氣久虚腸蓄易澼則
有轉注之虞清氣久陷既服甘溫升舉矣然漏下已多
陰血暗耗恐毗於陽水榖易混既用養臟厚腸矣然潤
劑過多脾氣易溜恐毗於陰且漏孔原通精孔精稍溢
出勢必旁滲則豢精當如豢虎厚味最足濡脾味稍不
節勢必走泄則生陰無取傷陰蓋人身脾氣每喜燥而
惡濕先生漏孔已完敗濁下行者無路可出必轉滲於
脾濕固倍之是宜補脾之陽勿傷脾之陰以復健運之
常而收和平之益云云及至婁中應召往診指下輕取
鼓動有力重按若覺微細是陽未見不足陰則大傷矣
先生每進補陰之藥則夜卧甚寧腸澼亦稀以故瘍醫
妄引槐角地榆治腸風下血之法治之亦不覺其悞其
實漏病乃精竅之病蓋搆精時氣畱則精止氣動則精
泄大凡強力入房者氣每衝激而出故精隨之横決四
射不盡由孔道而注多溢於精管之外久久漸成漏管
今漏管雖去而肉中之空隙則存填竅補隧非此等藥
力所能勝也不肖姑不言其非但於渠方中去槐角地
榆等而加鹿角霜一味所謂惟有班龍頂上珠能補玉
堂關下缺者是也況羣陰之藥最能潤下不有以砥之
則腸中之水更澼聚可虞矣然此特微露一斑耳瘍醫
不解已沮為不可用因思吾鄉一治漏者潰管生肌外
更有二神方先以丸藥半觔服之令人陽道驟痿俟管
中肉滿管外緻密後以丸藥半觔服之令人陽道復興
雖宜於少未必宜於老然用意亦大奇矣不肖纔欲填
補竅隧而黃生沮之豈未聞此人此法乎
胡卣臣曰漏管果通精竅敷治易而填補難案中
所說確乎有見
詳胡太封翁疝症治法并及運會之理勦宼之事
養翀太老先生精神内守百凡悉處謙退年登古稀面
貌若童子蓋得於天全而不受人損也從來但苦脾氣
不旺食飲厚自撙節邇年少腹有疝形如鵲卵數發以
後其形漸大而長從少腹墜入睪囊甚易返位甚難下
體稍受微寒即發發時必俟塊中冷氣漸轉煖熱始得
軟溜而縮入不然則鼓張於隘口不能入也近來其塊
益大發時如卧酒瓶於胯上半在少腹半在睪囊其勢
堅緊如石其氣进入前後腰臍各道筋中同時俱脹繇
是上攻入胃大嘔大吐繇是上攻巔頂戰栗畏寒安危
止關呼吸去冬偶見暴發光景知為地氣上攻亟以大
劑參附薑桂投之一劑而愈已後但遇舉發悉用桂附
速效今五月末旬值昌他往其症連日為累服十全大
補湯二十餘劑其效甚遲然疑症重不疑藥輕也值年
家俞老先生督餉浙中遥議此症亦謂十全大補用到
百劑自效乃決意服至仲秋其症復發發時昌仍用薑
桂參附取效令郎諫議卣翁老先生兩疑而莫所從也
昌請深言其理焉夫人陽不足則用四君陰不足則用
四物陰陽兩不足則合四君四物而加味為十全大補
此中正和平之道也若夫濁陰之氣結聚少腹而成有
形則陰盛極矣安得以陰虚之法治之助邪而滋疾乎
何以言之婦女有娠者之病傷寒不得已而用麻桂硝
黃等傷胎之藥但加入四物則厲藥即不能入胞而傷
胎豈欲除塊中之邪反可用四物護之乎此一徵也凡
生癥瘕痞塊者馴至身羸血枯百計除之不減一用四
物則其勢立增夫四物不能生血活血而徒以增患此
又一徵也人身之血脉全賴飲食為充長四物之滯脾
原非男子所貴既已濁陰極盛時至横引陰筋直沖陽
絡則地氣之上陵者大有可慮何得以半陰半陽之藥
蔓而圖之四物之不當用無疑矣即四君亦元老之官
不可以理繁治劇必加以薑桂附子之猛始克勝病何
也陰邪為害不發則已其發必暴試觀天氣下降則清
明地氣上升則晦塞而人身大略可暏然人但見地氣
之靜而未見地氣之動也方書但言陰氣之衰而未言
陰邪之盛也醫者每遇直中陰經之病尚不知所措手
況雜症乎請縱譚天地之道以明之天地之道元會運
世一書論之精矣至於戌亥所以混茫之理則置之不
講以為其時天與地混而為一無可講耳殊不知天不
混於地而地則混於天也蓋地氣小動尚有山崩川沸
陵遷谷變之應況於地氣大動其雷礟迅擊之威百千
萬億遍震虚空横沖逆撞以上加於天寧不至混天為
一耶必至子而天開地氣稍下而高覆之體始露也必
至丑而地闢地氣始返於地而太空之體始廓也其時
人物尚不能生者則以地氣自天而下未至淨盡其青
黃紅紫赤白碧之九氣而外更有諸多悍疾之氣從空
注下者動輙綿亘千百丈如木石之直墜如箭弩之横
流人物非不萌生其中但為諸多暴氣所摧殘而不能
長育耳必至寅而駁劣之氣悉返沖和然後人物得遂
其生以漸趨於繁衍耳陰氣之慘酷暴烈一至於此千
古無人論及何從知之耶大藏經中佛說世界成毁至
詳而無此等論說者蓋已包括於地水火風之内不必
更言也夫地水火風有一而非陰邪也哉羣陰之邪釀
成劫運昌之所謂地氣之混於天者非臆說矣堪輿家
尚知趨天干之吉而避地支之凶奈何醫之為道遇地
氣上奔之症曾不思避其凶禍耶漢代張仲景特著卒
病論十六卷祿山兵火以後遂湮没不傳後人無由獲
見昌因悞明地氣混天之理凡見陰邪上沖孤陽擾亂
之症陡進純陽之藥急驅陰氣呱呱有聲從大孔而出
以闢乾坤而揭日月功效亦既彰彰如太翁之症屢用
薑附奏績者毋謂一時之權宜實乃萬世經常之法也
但悍烈之性似非居恒所宜服即舉發時服之未免有
口亁舌苦之過其不敢輕用者孰不知之而不知不得
不用也即如兵者毒天下之物而善用之則民從不善
用之則民叛今討宼之師監而又監制而又制強悍之
氣化為輭戾不得不與宼為和同至於所過之地搶劫
一空荆棘生而凶年兆盡驅良民而為寇矣致廟堂之
上罷兵不能用兵無策大略類然昌請與醫藥之法互
相籌酌夫堅塊遠在少腹漫無平期而毒藥從㗋入胃
從胃入腸始得下究舊病未除新病必起矣於此而用
治法先以薑桂附子為小丸曝令亁堅然後以參术厚
為外廓俾㗋胃間知有參术不知有薑桂附子逓送達
於積塊之所猛烈始露庶幾堅者削而窠囊可盡空也
今監督之旄充滿行間壯士金錢飽他人腹性命懸他
人手其不能辨宼固也而其大病在以兵護監督不以
監督護兵所以迄無成功耳誠令我兵四面與宼相當
而令監督於附近賊界堅壁清野與土著之民習且耕
且戰之法以厚為我兵之外廓則不至於縶騏驥而縛
孟賁我兵可以賈勇而前或擊其首尾或搗其中堅或
晝息夜奮以亂其烏合而廓清之功自致矣況有監督
以護之於外諸凡外入之兵不敢越伍而譁庶幾民不
化為宼而寇可返為民耶山澤之&KR0146;何知當世然聊舉
醫法之一端若有可通者因并及之
卣臣先生問曰外廓一說於理甚長何以古法不見用
耶荅曰古法用此者頗多如用硃砂為衣者取義南方
赤色入通於心可以護送諸藥而達於心也如用青黛
為衣者取義東方青色入通於肝可以護送諸藥而達
於肝也至於攻治惡瘡之藥包入蔥葉之中更嚼蔥厚
葉而吞入取其不傷㗋膈而直達瘡所也即煎劑亦有
此法如用大劑附桂藥煎好再投生黃連二三分一滚
即取起俟冷服之則熟者内行下行而生者上行外行
豈非外廓之意耶仲景治陰症傷寒用整兩附子煎熟
而入生猪膽汁幾滴和之可見聖神用藥悉有法度也
卣臣先生曰善
胡卣臣曰家大人德全道備生平無病年六十以
冬月觸寒乃有疝疾今更十年每當疝發嘔吐畏
寒發後即康好如舊今遇嘉言救濟病且漸除日
安一日家大人樂未央皆先生賜矣
詳辯諫議胡老先生痰飲小恙并荅明問
卣翁老先生脉盛體堅神采百倍從無病邪敢犯但每
早浴面必嘔痰水幾口胸前慣自摩揉乳下宗氣其動
應衣若夜睡寧水道清則胸中爽然其候似病非病遍
考方書廣詢明醫不得其解昌謂是痰飲結於胸膈小
有窠囊緣其氣之壯盛隨聚隨嘔是以痰飲不致為害
而膻中之氣則因嘔而傷矣夫膻中者與上焦同位胸
膈經云上焦如霧言其氣之氤氲如霧也又曰膻中者
臣使之官言其能分布胸中之氣而下𫝊也今以嘔之
故而數動其氣則氤氳變為急迫上奔然稍定則仍下
布亦不為害也大率痰為標氣為本治標易而治本則
難非治本之難以往哲從未言其治法而後人不知所
治耳昌試論之治氣之源有三一曰肺氣肺氣清則週
身之氣肅然下行先生之肺氣則素清也一曰胃氣胃
氣和則胸中之氣亦易下行先生之胃氣則素和也一
曰膀胱之氣膀胱之氣旺則能吸引胸中之氣下行先
生青年善養膀胱之氣則素旺也其膻中之氣亂而即
治擾而即恬者賴此三氣暗為輸運是以不覺其累即
謂之無病也可若三氣反干胸膈之人其為緊為脹可
勝道哉故未形之病可以不言而屢動之氣不可不亟
反於氤氳先生但覺為痰飲所苦晝日嘗鼓呼吸之氣
觸出胸膈之痰而未知痰不可出徒傷氣也蓋夜卧則
痰聚於胃晨起自能嘔出日間胃之津液四達藏府即
激之出不出耳然而痰消則氣自順是必以治痰為急
而體盛痰不易除又必以健脾為先脾健則新痰不生
其宿痰之在窠囊者漸漬於胃而上下分清於是無痰
則不嘔不嘔則氣不亂氣不亂則日返於氤氳矣雖然
尚有一喫緊關頭當並講也人身胸中空曠如太虚地
氣上則為雲必天氣降而為雨地氣始收藏不動誠會
上焦如霧中焦如漚下焦如瀆之意則知雲行雨施而
後溝瀆皆盈水道通決乾坤有一番新景象矣此義首
重在膀胱一經經云膀胱者州都之官津液藏焉氣化
則能出矣如人之飲酒無算而不醉者皆從膀胱之氣
化而出也膻中位於膈内膀胱位於腹内膀胱之氣化
則空洞善容而膻中之氣得以下運若膀胱不化則腹
已先脹膻中之氣安能下達耶然欲膀胱之氣化其權
尤在於葆腎腎以膀胱為府者也腎氣動必先注於膀
胱屢動不已膀胱滿脹勢必逆奔於胸膈其窒塞之狀
不可名言腎氣不動則收藏愈固膀胱得以清淨無為
而膻中之氣注之不盈矣膻中之氣下走既捷則不為
牽引所亂而胸中曠若太空昌更曰氣順則痰不畱即
不治痰而痰自運矣謹論
卣臣先生問曰痰在膈中去㗋不遠每早必痛嘔始出
者何耶曰道不同也胸膈之間重重脂膜遮蔽渾無空
隙痰從何出所出者胃中之痰耳曰然則膈中之痰不
出耶曰安得不出但出之艱耳蓋膻中之氣四布於十
二經布於手足六陽經則其氣從㗋吻而上出布於手
足六陰經則其氣從前後二陰而下出然從下出者無
礙從上出者亦必先下注陽明始得上越是以難也曰
若是則所論膀胱氣化一段淵乎微矣但吸引之機權
從不見於經典豈有所自乎曰内經有巨陽引精之義
緣無註解人不能會巨陽者太陽膀胱也謂膀胱能吸
引胸中之氣下行而胸中之脹自消此足證也曰胸中
窠囊之說確然無疑但不知始於何因結於何處消於
何時也曰人身之氣經盛則注於絡絡盛則注於經窠
囊之來始於痰聚胃口嘔時數動胃氣胃氣動則半從
上出於㗋半從内入於絡胃之絡貫膈者也其氣奔入
之急則沖透膈膜而痰得以居之痰入既久則阻礙氣
道而氣之奔入者復結一囊如蜂子之營穴日增一日
故治之甚難必先去胃中之痰而不嘔不觸俾胃經之
氣不急奔於絡轉虚其胃以聽絡中之氣返還於胃逐
漸以藥開導其囊而滌去其痰則自愈矣此昌獨得之
見屢試之法也曰所言身内病情消息如寶鑑列眉令
人欽服生平讀醫書於五藏位置不能無疑請并明之
人身戴九履一左三右七五居中宫則心南腎北肝東
肺西乃定位也乃腎不居正北而分隸東北西北者何
耶曰腎有兩故分隸兩傍而虚其在中之位以為用所
謂兩腎中間一點明正北方水中之真火而為藏精宅
神之本其體雖分左右而用實在中故心腎交媾之所
各該三寸六分設從兩腎岐行而上其去中黃不太遠
乎凡内觀五藏當觀其用也曰肺為一身之華蓋如蓮
花舒葉於心之上位正乎中何以定其位於西南耶誠
如兩腎之例則西南可位豈東南獨不可位乎曰肺居
心上其募不與左連但從右達其用亦在西也曰其不
與左連者何也曰地不滿東南其位嘗空隙不用設肺
募得與左連地無缺陷矣曰然則天不滿西北何以右
腎居之耶曰兩腎之用在中此不過其空位耳惟右
腎為空位故與三焦之有名無形者相配而三焦則決
瀆之官水道由之而出正以天不滿西北也曰然則脾
胃居右其用亦在右耶曰胃居中脾居右胃中所容之
水榖全賴脾以運行而注其氣以輸週身其用即在中
也其用在中故西方可容肺脾二藏若脾之用在右則
置肺之用於何所乎曰然則肝之用何在耶曰肝木居
於正東東南為地之空位其氣既無主東北為左腎之
本位其用又不存故肝之氣得以徹上徹下全運於東
方其為用也大矣曰然則心之用何在耶曰心之外有
包絡包絡之外曰膻中心者君主之官膻中者臣使之
官是膻中為心之用也曰心之神明其用何在耶曰神
明之用無方無體難言也道經云太元無邊際妙哉大
洞經曰太元曰無邊際曰妙哉形容殆盡矣禪機云赤
肉團上有一無位真人旨哉斯言惟無位乃稱真人設
有位則仍為赤肉團矣欲窺其倪惟在感而遂通之界
先生曰吾淺言之人能常存敬畏便可識神用之所起
曰此堯兢舜業而為允執者也昌多言反晦先生一言
逗出誠為布鼓過雷門矣因併記之
胡卣臣曰每與嘉言接談如見劉潁川兄弟使人
神思清發或體氣偶有未佳則陳琳一檄枚氏七
發少陵五言詩輞川幾重圖無不備矣觀此論至
明至正至精至微媿無馬遷筆為作倉公傳也
論顧鳴仲痞塊錮疾根源及治法
顧鳴仲有腹疾近三十年朝寬暮急每一大發腹脹十
餘日方減食濕麫及房勞其應如響腹左隠隠微高鼓
呼吸觸之汨汨有聲以痞塊法治之内攻外貼究莫能
療余為懸内照之鑑先與明之後乃治之人身五積六
聚之症心肝脾肺腎之邪結於腹之上下左右及當臍
之中者皆高如覆盂者也膽胃大小腸膀胱命門之邪
各結於其本位不甚形見者也此症乃腎臟之陰氣聚
於膀胱之陽經有似於痞塊耳何以知之腎有兩竅左
腎之竅從前通膀胱右腎之竅從後通命門邪結於腹
之左畔即左腎與膀胱為之主也六腑惟膽無輸瀉其
五腑受五臟濁氣𫝊入不能久畱即為輸瀉者也今腎
邪𫝊於膀胱膀胱溺其輸瀉之職舊邪未行新邪踵至
勢必以漸透入膜原如革囊裹物者然經曰膀胱者
州都之官津液藏焉氣化則能出矣然則腎氣久聚不
出豈非膀胱之失其運化乎夫人一圍之腹大小腸膀
胱俱居其中而胞又居膀胱之中惟其不久畱輸瀉是
以寬乎若有餘地今腎之氣不自收攝悉輸膀胱膀胱
之氣蓄而不瀉有同膽腑之清淨無為其能理乎宜其
脹也有與生俱焉者矣經曰腎病者善脹尻以代踵脊
以代頭儻膀胱能司其輸瀉何致若此之極耶又曰巨
陽引精者三日太陽膀胱經吸引精氣者其脹止於三
日此之為脹且數十年之久其吸引之權安在哉治法
補腎水而致充足則精氣深藏而膀胱之脹自消補膀
胱而令氣旺則腎邪不蓄而輸化之機自裕所以然者
以腎不補不能藏膀胱不補不能瀉然補腎易而補膀
胱則難以本草諸藥多瀉少補也經於膀胱之病不足
者斷以死期後人莫解其故吾試揣之豈非以膀胱愈
不足則愈脹脹極勢必逆𫝊於腎腎脹極勢必逆𫝊於
小腸小腸脹極勢必逆𫝊於脾乃至通身之氣散漫而
無統耶醫者於未傳之先蚤見而預圖之能事殫矣
胡卣臣曰言腹中事如張炬而遊洞天愈深愈朗
寓意草卷三
