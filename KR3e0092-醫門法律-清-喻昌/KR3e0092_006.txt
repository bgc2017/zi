欽定四庫全書
醫門法律卷六
南昌喻昌撰
中風門諸方
侯氏黑散治大風四肢煩重心中惡寒不足者外
臺治風癲方論見前法中然以菊花為君亦恐
風邪乘虚迸入心蔵故也
菊花(四十分)白术(十分)細辛(三分)茯苓(三分)牡礪(三分)桔梗(八分)
防風(十分)人參(三分)礬石(三分)黃芩(三分)當歸(三分)乾薑(三分)芎
藭(三分)桂枝(三分)
右十四味杵為散酒服方寸匕日三服初服二
十日用温酒調服禁一切實肉大蒜常宜冷食
六十日止即藥積在腹中不下也熱食即下矣
冷食自能助藥力
(二)風引湯除熱癱癎方論見前法中盖風者外司厥
隂内属肝木上隸手經下隸足經中見少陽相
火所以風自内發者由火熱而生也風生必害
中土土主四肢土病則四末不用聚液成痰癱
瘓者以風火挾痰注於四支故也觀金匱此方
可見非退火則風必不熄非填竅則風復生風
火一熾則五神無主故其用藥如此之周到也
大黃乾薑龍骨(各四兩)桂枝(三兩)甘草牡蠣(各二
兩)滑石石膏寒水石赤石脂白石脂
紫石英(各六兩)
右十二味杵麤節以韋囊盛之取三指撮井花
水三升煮三沸温服一升治大人風引少小驚
癎瘈瘲日數十發醫所不療除熱方巢氏用
此方治脚氣
(三)愈風丹治諸風證偏正頭痛
防風通聖散四物湯黃連解毒湯各一料加
羌活細辛甘菊花天麻獨活薄荷
何首烏(各一兩)
右為細末煉蜜丸如彈子大每服一丸細嚼茶
清下不拘時服
按外風與身中之火熱相合以陽從陽必上攻
於頭然風火盛榮血必虧故其藥如是也
(四)胃風湯治虚風證能食手足麻木牙關急搐目内
蠕瞤胃風面腫
升麻白芷(各一錢二分)麻黃葛根(各一錢)當歸蒼
术甘草(炙)柴胡羌活藁本黃柏草荳
蔲蔓荆子(各五分)
右水二盞薑三片棗一枚煎一盞去滓服
按風入胃中何以反能食盖風生其熱即内經
癉成為消中之理也方中但去其風不去其熱
者以熱必隨風外解不必加治耳
(五)薏苡仁湯治中風手足流注疼痛麻痺不仁難以
屈伸
薏苡仁(三錢)當歸芍藥(各一錢二分)麻黃(五分)官桂(五分)蒼
术(米泔水浸到炒一錢五分)甘草(一分)
右水二盞生薑七片煎八分去渣温服食前下自汗減麻黃有熱減官桂
按此為風濕相搏關節不利之證故用藥如是也
(六)排風湯治風虚冷濕邪氣入蔵狂言妄語精神錯
亂及五臓風發等證
防風白术當歸芍藥肉桂杏仁川
芎白蘚皮甘草(炙各一錢)麻黃茯苓獨活(各三
錢)
右作二服每服水二盞薑三片煎七分去渣服
按虚風冷濕雖已入臓其治法必先宣之使從
外散故用藥如是也
(七)人參補氣湯治手指麻木
人參黃茋(各二錢)升麻柴胡芍藥生甘草
炙甘草五味子(各五分)
右水一盞煎至五分食遠臨睡服渣再煎
按諸陽起於指手指麻木風已見端宜亟補其
氣以禦外入之風故用此為綢繆計也
(八)舒筋保安散治左癱右瘓筋脈拘攣身體不遂脚
腿少力乾濕脚氣及濕滯經絡久不能去宣導
諸氣
木瓜(五兩)萆薢五靈脂牛膝(酒浸)續斷白僵蠶
(炒)松節白芍藥烏藥天麻威靈仙黃
茋當歸防風虎骨(酒炙各一兩)
右用無灰酒一斗浸上藥二十七日緊封扎日
足取藥焙乾搗為細末每服二錢用浸藥酒調
下酒盡用米湯調下
按此治風濕搏結於筋脈之間凝滯不散阻遏
正氣不得通行故用藥如是也
(九)解風散治風成寒熱頭目昏眩肢體疼痛手足麻
痺上鬲壅滯
人參(兩半)麻黃(二兩)川芎獨活細辛甘草(各一兩)
右為細末每服五錢水盞半生薑五片薄荷葉
少許煎八分不拘時服
按風成為寒熱乃風入胃中而釀榮衛之偏勝
第四方胃風湯正驅胃風使從外解之藥此因
風入既久胃氣致虚故以人參為君臣以麻黃
川芎佐以獨活細辛使以甘草而和其榮衛乃
可收其外解之功也若夫久風成為飡泄則風
已入於裏又當用人參為君桂枝白术為臣茯
苓甘草為佐使而驅其風於内此表裏之權衡
内經之旨要也本方雖用風成寒熱四字漫無
著落今并及之
(十)搜風順氣丸治風燥便祕因致氣閉不行暫時用
之以疎風潤燥順氣殊不可少本方條下過於
誇大謂久服百病皆除老者還少豈理也哉然
又云孕婦勿服如服藥覺蔵府微痛以羊肚肺
羹補之則其藥有偏峻不可久服明矣
車前子(一兩半)白梹榔火麻子(微炒去壳)牛膝(酒浸)郁李
仁(湯炮去皮另研)兔絲子(製)乾山藥(各二兩)枳壳(麩炒)防風
獨活(各一兩)大黃(五錢半生半熟)
右為末煉蜜為丸如梧桐子大每服二十丸酒
茶米飲任下空心臨卧各一服去腸風宿滯并
腸風下血
(十一)桂枝湯治風從外來入客於絡留而不去此方主
之
桂枝芍藥甘草生薑(各三錢)大棗(二枚)
右用水盞半微火煎八分温服須臾啜熱稀粥
以助藥力温覆令一時許遍身漐漐微似有汗
者益佳詳見尚論太陽上篇
按此方為中風一證羣方之祖不但風中入絡
即中經中府中蔵藥中皆當加入本方以風從
外入者究竟必驅從外出故也後人競用續命
湯為加減此方置之不錄未免得流忘源矣又
況源流俱失者哉
(十二)小續命湯治中風不省人事漸覺半身不遂口眼
歪斜手足戰掉語言蹇濇肢體麻痺精神昏亂
頭目眩暈痰火并多筋脈拘急不能屈伸骨節
煩疼不得轉側諸風服之皆驗脚氣緩弱久服
得瘥久病風人每遇天色隂晦節候變易預宜
服之以防喑啞
防風桂心黃芩杏仁(去皮尖炒)芍藥甘草
川芎麻黃(去節)人參(各一錢四分)防已(二錢)大附子(炮七分)
右㕮咀作二貼每貼水盞半薑五片棗一枚煎
八分服
精神恍惚加茯神遠志骨節煩疼有熱者去
附子倍芍藥無熱者倍官桂附子心煩多驚
加犀角嘔逆腹脹加半夏倍人參煩躁大
便澀去附子倍芍藥加竹&KR0377;蔵寒下利去防
已黃芩倍附子加白术自汗去麻黃杏仁加
白术脚膝弱加牛膝石斛身痛加秦艽
腰痛加桃仁杜仲(薑汁炒)失音加杏仁
按此方無分經絡不辨虚實寒熱若不細辨加
減難以取效今并錄易老六經加減法為例用
方者師其意焉可矣
易老六經加減法
麻黃續命湯治中風無汗惡寒本方中麻黃杏
仁防風各加一倍
桂枝續命湯治中風有汗惡風本方中桂枝芍
藥杏仁各加一倍二證皆太陽經中風也
白虎續命湯治中風有汗身熱不惡寒本方中
加知母石膏各一錢四分去附子
葛根續命湯治中風身熱有汗不惡風本方中
加葛根桂枝黃芩各一倍二證皆陽明經中風
也
附子續命湯治中風無汗身涼本方中加附子
一倍乾薑甘草各一錢此證乃太隂經中風也
桂附續命湯治中風有汗無熱本方中加桂枝
附子甘草各一倍此少隂經中風也
羌活連翹續命湯中風六證混淆繫之於少陽
厥隂或肢節攣痛或麻木不仁本方中加羌活
連翹各一錢半
(十三)防風通聖散治諸風潮搐手足瘈瘲小兒急驚風
大便結邪熱暴甚肌肉蠕動一切風症
防風川芎當歸芍藥大黃芒硝連
翹薄荷麻黃山梔子石膏桔梗黃
芩白术荆芥甘草滑石(各五分)
右水二盞薑三片煎至八分服涎𠻳加半夏生
薑製開結加大黃二錢破傷風加羌活全蝎各
五分腰脇痛加芒硝當歸各一錢
按此方乃表裏通治之輕劑用川芎當歸芍藥
白术以和血益脾所以汗不傷表下不傷裏可
多服也
(十四)祛風至寳膏治諸風熱
防風(二兩半)白术(一兩半)芍藥(二兩半)芒硝(五錢)石膏(一兩)滑
石(三兩)當歸(二兩半)黃芩(一兩)甘草(二兩)大黃(五錢)連翹(五錢)川
芎(二兩半)麻黃(五錢不去節)天麻(一兩)荆芥(五錢)山梔子(五錢)熟
地黃(一兩)黃柏(五錢)桔梗(一兩)薄荷(五錢)羌活(一兩)人參(一兩)全
蝎(五錢)細辛(五錢)黃連(五錢)獨活(一兩)
右為細末煉蜜丸彈子大每服一丸細嚼茶酒
任下臨卧服
按此方亦表裏通治即前防風通聖散十七味
更加熟地黃益血人參益氣黃柏黃連除熱羌
活獨活天麻全蝎細辛去風乃中風門中不可
移易之顓方又非前通套泛用之方比也
(十五)不換金丹退風散熱治中風口喎
荆芥穗僵蠶天麻甘草(炙各一兩)羌活川芎
白附子烏頭蝎梢藿香葉(各半兩)薄荷葉(三兩)
防風(一兩)
右為末煉蜜丸彈子大每服一丸細嚼茶酒任
下塗喎處亦可
按此方祛風之力頗大至清火散熱殊未必然
大勢風而挾寒痰氣窒閉者宜之
(十六)三化湯治中風外有六經之形證先以加減續命
湯主之内有便溺之阻鬲此方主之
厚朴大黃枳實羌活(各等分)
每服一兩水煎
按此乃攻裏之峻劑非堅實之體不可輕服盖
傷寒證胃熱腸枯不得不用大承氣以開其結
然且先之以小承氣調胃承氣恐誤用不當即
傷人也在中風證多有虚氣上逆關隘阻閉之
候斷無用大承氣之理古方取藥積腹中不下
以漸填其空竅俾内風自熄奈何今人每開竅
以出其風究竟竅空而風愈熾長此安窮也哉
(十七)攝生飲調蘇合丸治一切卒中不論中風中寒中
暑中濕中氣及痰厥飲厥之類初作皆可用此
先以皂角去皮弦細辛生南星半夏為末吹入
鼻中俟其噴嚏即進前藥牙禁者中指點南星
半夏細辛末并烏梅肉頻搽自開
天南星(圓白者濕紙裹煨)南木香蒼术細辛甘草
(生用)石菖蒲(各一錢)半夏(百沸湯炮少頃一錢半)
右件剉散分二服水一盞半生薑七厚片煎取
其半乘熱調蘇合香丸半丸灌下痰盛者加全
蝎二枚炙
按此方治卒中氣閉痰迷不得不用之劑但正
氣素虚之人不能當腦麝及細辛摧枯拉朽之
勢裁節而用十之二三可也其牛黃清心丸與
蘇合丸異治熱阻關竅可用牛黃丸開之寒阻
關竅可用蘇合丸開之其口開手撒遺尿等死
症急用人參附子峻補間有得生者若牛黃蘇
合之藥入口即斃此無異以千鈞鎮一絲也
(十八)烏藥順氣散治風氣攻注四肢骨節疼痛遍身頑
麻及療癱瘓語言蹇澀脚氣步履多艱手足不
遂先宜多服此藥以疎氣逆然後隨證投以風
藥
麻黃(去節)陳皮(去白)烏藥(去木各二兩)白僵蠶(炒去嘴)川芎
白芷甘草(炙)枳壳(麩炒)桔梗(各一兩)乾薑(炮五錢)
右為末每服三錢水一盞薑三片棗一枚煎憎
寒壯熱頭痛身體倦怠加蔥白三寸煎併服出
汗或身體不能屈伸温酒調服
按中風證多挾中氣不但卒中急證為然凡是
中風證皆有之嚴用和云人之元氣強壯榮衛
和平腠理緻密外邪焉能為害或因七情飲食
勞役致真氣先虚榮衛空疎邪氣乘虚而入故
致此疾若内因七情而得者法當調氣不當治
風外因六淫而得者亦當先調氣後依所感六
氣治之此良法也宜八味順氣散嚴氏此說於
理甚當其用八味順氣散乃人參白术茯苓甘
草陳皮六君子湯中用其五加烏藥青皮白芷
共八味為劑較前局方烏藥順氣散不用麻黃
枳桔僵蠶等風藥正先治氣後治風之妙旨後
人反惜其說有未備且謂方中不當雜入白芷
吹毛責備詎知白芷香而不燥正和榮衛之善
藥也和劑合兩方取用乾薑人參川芎陳皮桔
梗厚朴白芷甘草白术麻黃更加葛根治感風
頭痛鼻塞聲重尚為合宜故知論方不可横以
已見也
(十九)勻氣散治中風中氣半身不遂口眼喎斜先宜服
此
白术(二錢)天麻(五分)沉香白芷青皮甘草(炙各三分)
人參(五分)烏藥(一錢半)紫蘇木瓜(各三分)
右水二盞薑三片煎八分服風氣腰痛亦宜服
之
按勻氣之說甚長身内之氣有通無壅外風自
不能久居而易於解散故知勻氣即調氣之旨
非有兩也
(二十一)稀涎散治風涎不下喉中作聲状如牽鋸或中
濕腫滿
半夏(大者十四枚)猪牙皂角(一箇炙)
右咀作一服水二盞煎一盞入生薑自然汁少
許服不能嚥者徐徐灌之
按此以半夏治痰涎牙皂治風比而成方盖因
其無形之風挾有形之涎膠結不解用此二物
俾涎散而風出也其有涎多難散又非小吐不
可則用明礬合牙皂等分為末白湯調服吐之或
用蘿蔔子合牙皂等分為末煎服半盞吐之其
風多涎少人事不昏則用蝦半斤入醬蔥薑等
料物水煮先喫蝦次喫汁後以鵝翎探引吐之
活法在心無施不當也
(二十一)加味六君子湯治四肢不舉屬於脾土虚衰者
須用如顓治其本不可加入風藥
人參白术茯苓甘草陳橘皮半夏(各一
錢)加竹&KR0377;(半小盞)麥冬(三錢)
右用水二盞薑三片棗二枚煎六分温服口渴
去半夏加葳蕤石膏虚甚不熱者加附子
按中風門中從不錄用此方所謂治未而忘其
本也夫風淫末疾四肢不舉乃風淫於内虚者
多實者少審其果虚則以六君子加甘寒藥如
竹&KR0377;麥冬之屬允為治虚風之儀式也
(二十二)三化湯見第十六方
按經謂土太過則令人四肢不舉此真膏粱之
疾非肝腎經虚之比其治瀉令氣弱陽虚土平
斯愈而用三化湯及調胃承氣湯然土實之證
十不見一非審諦無忒未可嘗試也
(二十三)三聖散治中風手足拘攣口眼喎斜脚氣行步
不正
當歸(酒洗炒)玄胡索(微炒為末)肉桂(去粗皮等分)
右為末每服二錢空心温酒調下
按此方治血虚風入之顓劑也故取以治口眼
喎斜之左急右緩者然血藥中而加地黃白芍
秦艽杜仲牛膝風藥中而加天麻防風羌活白
芷細辛或加獨活以去腎間風加萆薢以除下
焦熱又在隨證酌量矣
勻氣散見第十九
取其方以治口眼喎斜之右急左緩者然倍用
生熟甘草加苡仁以緩其急加麥冬葳蕤竹&KR0377;
以熄其風得效去白芷蘇葉可常服也
(二十四)轉舌膏治中風瘈瘲舌蹇不語
用涼膈散加菖蒲遠志各等分蜜丸彈子大硃
砂為衣薄荷湯化下臨卧或食後服涼膈散
見第三十八方
按此乃治心經藴熱之方也
(三十五)正舌散治中風舌木強難轉語不正
蝎梢(去毒二十七箇)茯苓(一兩)
右為細末每服一錢食前温酒調服又擦牙更
效
按此乃治風涎壅塞之方也
(二十六)資夀解語湯治中風脾緩舌強不語半身不遂
防風附子(炮)天麻酸棗仁(各一錢)羚羊角(鎊)官
桂(各八分)羌活甘草(各五分)
右水二盞煎八分入竹&KR0377;二匙薑汁二滴食遠
服
按此方乃治風入脾蔵舌強不語之證至於少
隂脈縈舌本腎虚風入舌不能言喫緊之後古
今從無一方及之昌每用此方去羌防加熟地
何首烏枸杞子甘菊花胡麻仁天門冬治之獲
效今特識於此方之下聽臨病之工酌用焉(後檢
宣明方有地黃飲子治腎虚氣厥厥至舌下先得我心補錄於四十)
胃風湯見第四方治虚風證能食手足麻木牙
關急搐目内蠕瞤胃風面腫
按虚風入胃反能食者乃風入而助其胃之火
熱故比平常食加進也此去癉成為消中不遠
此方但治其風不治其火熱殊不合内經之旨
必於竹&KR0377;麥冬花粉葳蕤石膏生地梨汁甘寒
藥中加入升麻葛根甘草為劑始克有當况風
既入胃内經述其五變曰厥巔曰寒熱曰消中
曰飡泄曰癘風隨人之寒熱或上或下變病若
此其可畏奈何不習不察徒欲檢方而治病耶
有志於醫者自為深造無寄後人籬下可矣
(二十七)瀉青丸治中風自汗昏冒發熱不惡寒不能安
卧此是風熱燥煩之故也
當歸川芎梔子羌活大黃防風龍
膽草(各等分)
右為末蜜丸彈子大每服一丸竹葉湯化下
按此方以瀉青為名者乃瀉東方甲乙之義也
風入厥隂風木之蔵同氣相求其勢必盛所慮
者虚而眩運熱而燥煩虚也熱也其可以為壯
實而輕瀉之乎審果壯實乃可施此審屬虚熱
必以四物湯全方加人參竹&KR0377;秦艽羌活八味
為劑始合法度也
(二十八)愈風湯初覺風動服此不致倒仆此乃治未病
之聖藥也又治中風證内邪已除外邪已盡當
服此藥以行導諸經久服大風悉去縱有微邪
只從此藥加減治之然治病之法不可失於通
塞或一氣之微汗或一旬之通利如此乃常服
之藥也久則清濁自分榮衛自和矣
羌活甘草防風當歸蔓荆子川芎
細辛黃茋枳壳人參麻黃白芷甘
菊薄荷枸杞子知母地骨皮獨活
秦艽黃芩芍藥蒼术生地黃(各四兩)肉桂
(一兩)
右咀每服一兩水二盞生薑三片空心煎服臨
卧煎滓服空心一服吞下二丹丸謂之重劑臨
卧一服吞下四白丹丸謂之輕劑假令一氣
之微汗用愈風湯三兩加麻黃一兩作四服加
薑空心服以粥投之得微汗則住如一旬之通
利用愈風湯三兩加大黃一兩亦作四劑如前
臨卧服得利為度此藥嘗服之不可失四時之
輔
春將至大寒後本方加半夏人參柴胡謂迎而
奪少陽之氣也
夏將至糓雨後本方加石膏黃芩知母謂迎而
奪陽明之氣也
季夏之月本方加防已白术茯苓謂勝脾之濕
也
秋將至大暑後本方加厚朴藿香肉桂謂迎而
奪太隂之氣也
冬將至霜降後本方加附子官桂當歸謂勝少
隂之氣也此藥四時加減臨病酌宜誠治風證
之聖藥也
按此一方相傳謂是愈風之聖藥後人見其種
種敷陳次第有法駭以為竒而深信不疑及用
之治病百無一愈盖似是而非昌不得不為辨
之其云初覺風動服此不致倒仆此乃治未病
之聖藥也夫覺風勢初動不服端本澄原之藥
以固護其榮衛反服風藥而招風取中以漢武
之虚耗稱為成周之上理其誰欺乎又云内邪
已除外邪已盡當服此以行導諸經久服大風
悉去夫既内邪除外邪盡廣服補益以養其正
可也豈有久服此藥之理耶豈舍内邪外邪别
有大風當去耶何其自呈缺漏耶至於一旬通
利以本方一劑加大黃二錢或可若夫一氣微
汗計本藥分七十二劑每劑已用麻黃四分零
而此四劑中各加二錢五分如此重劑豈微汗
之劑耶方中發汗之藥已複用至十二味矣必
更重加麻黃始為微汗者何耶仲景用桂枝湯
解表恐其力輕故啜熱稀粥以繼之用麻黃湯
恐其力重多致亡陽多方回護豈有反投熱粥
之理後人無識奉此為第一靈寳寧知其驕矜
自用欺已欺人也哉
(二十九)四白丹清肺氣養魄中風多昏冒緣氣不清利
也
白术白茯苓人參宿砂香附甘草
防風川芎(各五錢)白芷(一兩)白檀香(一錢半)知母(二錢)羌
活薄荷獨活(各二錢半)細辛(二錢)麝香牛黃龍
腦(各五分俱另研)藿香(錢半)甜竹葉
右為細末煉蜜為丸每兩作十丸臨睡嚼一丸
煎愈風湯送下上清肺氣下強骨髓
按此方頗能清肺養魄方中牛黃可用而腦麝
在所不取以其耗散真氣治虚風大非所宜然
本方以四君子湯作主用之不為大害今更定
牛黃仍用五分龍腦麝香各用二分取其所長
節其所短庶幾可也其他犯腦麝諸方一概不
錄如牛黃清心丸四君子藥中甘草加至四倍
其意亦善彷此為例腦麝裁酌用十之二足可
備清心寧神之用其粤中蠟丸腦麝原少且經
久蓄品味和合用時仍濃煎甘草湯調服為善
方不贅
(三十)大秦艽湯治中風外無六經之形證内無便溺之
阻隔知血弱不能養筋故手足不能運動舌強
不能言語宜養血而筋自柔
秦艽石膏(各一錢)甘草川芎當歸芍藥
羌活獨活防風黃芩白芷生地黃
熟地黃白术茯苓(各七分)細辛(五分)春夏加知
母一錢
右水二盞煎如遇天隂加薑七片心下痞加枳
實五分
按此方既云養血而筋自柔何得多用風燥之
藥既欲静以養血何得用風以動之是其方與
言悖矣偶論三化湯愈風湯及大秦艽湯三方
為似是而非及查三方皆出機要方中云是通
真子所撰不知其姓名然則無名下士爚亂後
人見聞非所謂一盲引衆盲耶業醫者當深入
理要自具隻眼可矣
(三十一)養血當歸地黃湯
當歸地黃川芎芍藥藁本防風白
芷(各一錢)細辛(五分)
右水二盞煎一盞通口食前温服
按此出拔萃方中用血藥風藥各四味半潤半
燥亦不善於立方者矣即謂治本不可忘標四
物湯中加風藥一味足矣因以此藥遍索諸方
適良方中有六合湯一方治風虚眩運先得我
心用四物各一兩秦艽羌活各半兩雖用風藥
二味其分兩則仍一味也舉此為例方不重贅
(三十二)天麻丸治風因熱而生熱盛則動宜以静勝其
燥是養血也此藥行榮衛壯筋骨
天麻牛膝(二味用酒同浸三日焙乾用)萆薢玄參(各四兩)杜
仲(炒去絲七兩)附子(炮一兩)羌活(四兩)當歸(十兩)生地黃(一觔)一
方有獨活四兩去腎間風
右為細末煉蜜丸梧桐子大每服五七十丸空
心温酒或白湯下良久進食服藥半月後覺塞
壅以七宣丸疎之
按此方大意主治腎熱生風其以天麻入牛膝
同製取其下達倍用當歸地黃生其隂血萆薢
玄參清下焦之濕熱附子補下焦之真陽盖惟
腎中陽虚故風得以久據其地也用羌活之獨
本者即真獨活不必更加也吁嗟多慾之人兩
腎空虚有如烏風洞慘慘黯黯漫無止息環視
風門諸藥有一能勝其病者乎此方雜在羣方
内未易測識特表而出之
(三十三)滌痰湯治中風痰迷心竅舌強口不能言
南星(薑煮)半夏(炮七次合二錢)枳實(一錢)白茯苓(一錢半)橘紅(一錢)
石菖蒲(八分)人參竹茹(各七分)甘草(五分)
右水二盞生薑五片煎八分食前服
按此證最急此藥最緩未免有兩不相當之弊
審其属熱此方調下牛黃清心丸審其属虚此
方調下二丹丸庶足以開痰通竅也
(三十四)青州白丸子治男子婦人手足癱瘓風痰壅盛
嘔吐涎沫及小兒驚風并治
白附子(二兩生用)半夏(七兩水浸去衣生用)南星(二兩生)川烏(去皮臍五
錢生)
右羅為末生絹袋盛於井花水内擺出粉未出
者以手揉令出查再擂再擺以盡為度用磁盆
日中曝夜露每日一換新水攪而後澄春五夏
三秋七冬十日去水曬乾如玉片以糯米粉作
稀糊丸如菉豆大每服二十丸生薑湯下無時
如癱瘓酒下小兒驚風薄荷湯下三五丸
按此方治風痰之上藥也然藥味雖經製煉温
性猶存熱痰迷竅非所宜施
(三十五)竹&KR0377;湯治四肢不收心神恍惚不知人事口不
能言
竹&KR0377;(二升)生葛汁(二升)生薑汁(二合)
右三汁和勻分温三服
按人身之積痰積熱常招致外風結為一家令
人心神恍惚如邪所憑實非邪也消風清熱開
痰其神自安此方可頻服也
(三十六)貝母瓜蔞散治肥人中風口眼喎斜手足麻木
左右俱作痰治
貝母瓜蔞南星(炮)荆芥防風羌活黃
蘗黃芩黃連白术陳皮半夏(湯炮七次)薄
荷甘草(炙)威靈仙天花粉(各等分)
右每服水二盞薑三片煎八分至夜服
按中風證多挾熱痰而肥人復素有熱痰不論
左右俱作痰治誠為當矣但肥人多虚風瘦人
多實火虚風宜用甘寒一派如竹&KR0377;人參麥冬
生地生葛汁生梨汁鮮淡竹葉汁石膏瓜蔞葳
蕤胡麻仁等藥此方三黃並用治瘦人實火或
可治肥人虚風甚不宜也至泛論治熱痰之藥
諸方中又惟此足擅其長存之以備實火生風
生痰之選
(三十七)千金地黃湯治熱風心煩及脾胃熱壅食不下
生地黃汁枸杞子汁(各五升)真酥生薑汁(各一升)
荆&KR0377;竹&KR0377;(各五升)人參(八兩)白茯苓(六兩)天門冬(八兩)大
黃梔子(各四兩)
右十一味以後五味為細末先煎地黃等汁内
末藥調服方寸匙再漸加服以利為度
按此方補虚清熱潤燥滌痰除風開通瘀塞美
善具備誠足貴也因養血豁痰難於兩用姑舉
此方為例以聽臨症酌量又四肢不舉脾土属
虚属實分途異治苟其虚實不甚相懸此方更
在所必用法無窮盡人存政舉未易言耳
(三十八)涼膈散治心火上盛膈熱有餘目赤頭眩口瘡
唇裂吐衂涎𠻳稠粘二便淋閉胃熱發斑小兒
驚急潮搐瘡疹黑陷大人諸風瘈瘲手足掣搦
筋攣疼痛
連翹梔子仁薄荷大黃芒硝甘草
黃芩
右水二盞棗一枚蔥一根煎八分食遠服
(三十九)清心散即涼膈散加黃連
右水盞半加竹葉十片煎八分去渣入蜜少許
温服頭痛加川芎防風石膏
按中風證大勢風木合君相二火主病多顯膈
熱之證古方用涼膈散最多不但二方已也如
轉舌膏用涼膈散加菖蒲遠志如活命金丹用
涼膈散加青黛藍根盖風火之勢上炎胸膈正
燎原之地所以清心寧神轉舌活命涼膈之功
居多不可以宣通腸胃之法輕訾之也
(四十)地黃飲子宣明方治舌瘖不能言足癈不能用腎
虚弱其氣厥不至舌下
熟地黃巴戟(去心)山茱萸肉蓯蓉(酒浸焙)石斛
附子(炮)五味子白茯苓菖蒲遠志(去骨)官桂
麥冬(各等分)
右為末每服三錢生薑五片棗一枚薄荷七葉
水一盞半煎八分服無時
按腎氣厥不至舌下乃蔵真之氣不上榮於舌
本耳至其濁隂之氣必横格於喉舌之間吞咯
維艱昏迷特甚又非如不言之證可以緩調方
中所用附桂巴蓯原為驅逐濁隂而設用方者
不可執已見而輕去之也
(四十一)三因白散子治肝腎中風涎潮壅塞不語嘔吐
痰沫頭目眩暈兼治隂症傷寒六脈沉伏及霍
亂吐瀉小便淋滴不通
大附子(去皮臍生)滑石(桂府者各五錢)製半夏(七錢半)
右為末每服二錢水二盞薑七片蜜半匙煎七
分空心冷服
按此方甚超但不明言其所以然且引兼治隂
症傷寒霍亂吐瀉等證為言轉覺泛而不精矣
盖此即上條昌所論濁隂上逆之證緣肝腎之
氣厥逆而上是以涎潮壅塞舌瘖不語痰沫吐
咯難出頭目重眩故非附子不能驅其濁隂然
濁隂走下竅者也濁隂既上逆其下竅必不通
故用滑石之重引濁隂仍順走前隂之竅亦因
附子雄入之勢而利導之也更慮濁隂遇胸中
之濕痰兩相留戀再加半夏以開其痰庶涎沫
與濁隂俱下方中具有如此之妙義而不明言
以教後人殊可惜也
(四十二)二丹丸治風邪健忘養神定志和血内安心神
外華腠理得睡
丹參熟地黃天門冬(去心各兩半)硃砂人參
菖蒲遠志(各五錢)茯神麥門冬甘草(各一兩)
右為細末煉蜜為丸桐子大每服五十丸至一
百丸空心食前服
按中風證心神一虚百骸無主風邪擾亂莫繇
驅之使出此方安神益虚養血清熱息風服之
安睡功見一斑矣相𫝊用愈風湯吞下殊失用
方之意
(四十三)豨薟丸治肝腎風氣四肢麻痺骨痛膝弱風濕
諸瘡
右以豨薟草五月五日六月六日採葉九蒸九
曝凡蒸用酒蜜洒晒乾為末蜜丸桐子大空心
酒下百丸
按豨者猪也其畜属亥乃風木所生之始故取
用其葉以治風凡腎藏生風之證服此其效最
著江寧節度使成訥知益州張詠兩以方藥進
獻至尊訥以弟訮中風伏枕五年一道人𫝊此
方服之愈詠以掘地得碑製服千服髭鬚烏黑
筋力輕健見都押衙羅守一中風墜馬失音不
語與藥十服其病立瘥又和尚智嚴年七十或
患偏風口眼喎斜時時吐涎與十服亦便得痊
古今用此獲效者最多然莫知其所以然也其
妙處全在氣味之薟劣與腎中之腥臊同氣相
求故能入腎而助其驅逐隂風之力也因治腎
風之方百不得一特錄此丸合前天麻丸兩發
其義也
(四十四)黑錫丹治真元虚憊陽氣不固隂氣逆沖三焦
不和冷氣刺痛飲食無味腰背沉重膀胱久冷
夜多小便女人血海久冷赤白帶下及隂證隂
毒四肢厥冷不省人事急用棗湯吞一百粒即
便回陽此藥大能升降隂陽補虚益元墜痰除
濕破癖
沉香葫蘆巴(酒浸炒)附子(炮)陽起石(研細水飛各一兩)肉
桂(半兩)破故紙舶茴香肉豆蔲(麫裹煨)木香金
鈴子(蒸去皮核各一兩)硫黃黑錫(去滓秤各二兩)
右用黑盞或鐵銚内如常法結黑錫硫黃砂子
地上出火毒研令極細餘藥並細末和勻自朝
至暮以研至黑光色為度酒糊丸如梧子大隂
乾入布袋内擦令光瑩每四十丸空心鹽薑湯
或棗湯下女人艾葉棗湯下急症用百丸
按此方用黑錫水之精硫黃火之精二味結成
靈砂為君諸香燥純陽之藥為臣用金鈴子苦
寒一味為反佐用沉香引入至隂之分為使凡
遇隂火逆沖真陽暴脱氣喘痰鳴之急症舍此
藥再無他法可施昌每用小囊佩帶隨身恐遇
急症不及取藥且欲以吾身元氣温養其藥藉
手效靈厥功歷歷可紀即如小兒佈痘與此藥
迥無相涉然每有攻之太過如用蜈蚣穿山甲
桑蠶之類其痘雖勃然而起然頭面遍身腫如
瓜匏瘡形濕爛難乾乃至真陽上越氣喘痰鳴
兒醫撒手駭去昌投此丸領其陽氣下入隂中
旋以大劑地黃湯峻補其隂以留戀夫真陽肌
膚之熱反清腫反消濕爛反乾而成厚靨如此
而全活者不知凡幾因附本方項下以廣用方
者之識
(四十五)三建二香湯治男婦中風六脈俱虚舌強不語痰
涎壅盛精神如癡手足偏廢此等不可攻風只
可補虚
天雄附子烏頭(各二錢俱去皮臍生用)沉香木香(各一
錢俱水磨汁)
右作二服每服水盞半薑十片煎七分食前服
按此方天雄附子烏頭同時並用其生者不加
炮製惟恐縛孟賁之手莫能展其全力耳必因
其人隂邪暴甚埋沒微陽故用此純陽無隂一
門三將領以二香直透重圍驅逐極盛之隂拯
救將絶之陽此等大關雖有其方能用者罕方
下妄云治中風六脈俱虚又云不可攻風只可
補虚全是夢中說夢誤人最大當知此證其脈
必微而欲絶不可以虚之一字漫無著落者言
脈其方更猛悍毒厲不可以補虚二字和平無
偏者言方此方書所為以盲引盲耶
(四十六)星附散治中風能言口不歪而手足軃曳者
南星半夏(各製)茯苓殭蠶(炒)川烏(去皮臍)人參
黑附子白附子(各八分)
右水二盞煎八分食遠熱服得汗愈
按此方乃治虚風寒痰之主藥也風虚則熾痰
寒則壅阻遏脾中陽氣不得周行故手足為之
軃曳用此方熱服以助脾中之陽俾虚風寒痰
不相互結乃至得汗則風從外出痰從下出分
解而病愈矣凡用附子藥多取温冷謂熱因寒
用也此用烏頭附子人參一派温補絶無發散
之藥向非加以熱服亦胡繇而得汗耶敬服敬
服
(四十七)古今錄驗續命湯治中風痱身體不能自收口
不能言冒昧不知痛處或拘急不得轉側
麻黃桂枝當歸人參石膏乾薑甘
草(各三兩)芎藭杏仁(四十枚)
右九味以水一斗煮取四升温服一升當小汗
薄覆脊憑几坐汗出則愈不汗更服無所禁勿
當風并治但伏不得卧咳逆上氣面目浮腫
按此合後三方金匱取用之意已發之於本條
下今細玩此方細詳其證乃知痱即痺之别名
也風入而痺其榮衛即身體不能自收口不能
言冒昧不知痛處或拘急不能轉側也然榮衛
有虚有實虚者自内傷得之實者自外感得之
此方則治外感之痺其榮衛者故以得小汗為
貴然已變越婢之制而加芎歸養血人參益氣
矣其内傷而致榮衛之痺者於補氣血藥中略
加散風藥為制更可知矣
(四十八)千金三黃湯治中風手足拘急百節疼痛煩熱
心亂惡寒經日不欲飲食
麻黃(五分)獨活(四分)細辛(二分)黃茋(二分)黃芩(三分)
右五味以水六升煮取二升分温三服一服小
汗二服大汗心熱加大黃二分腹滿加枳實一
枚氣逆加人參三分悸加牡蠣三分渴加括蔞
根三分先有寒加附子一枚分字當作去聲
讀
按此方治風入榮衛肢節之間擾亂既久證顯
煩熱惡寒不食邪盛正虚可知其用麻黃為君
以麻黃能通陽氣而開痺也故痺非得汗不開
然内虚當慮須用參茋以佐之而虚復有寒熱
之不同虚熱則用黃芩虚寒則加附子此仲景
所以深取之也
(四十九)近效白术附子湯治風虚頭重眩苦極不知食
味暖肌補中益精氣
白术(二兩)附子(一枚半炮去皮臍)甘草(一兩炙)
右三味剉每五錢匕薑五片棗一枚水盞半煎
七分去滓服
按此方治腎氣空虚之人外風入腎恰似烏洞
之中隂風慘慘晝夜不息風挾腎中濁隂之氣
厥逆上攻其頭間重眩之苦至極難耐兼以胃
氣亦虚不知食味故方中全不用風門藥但用
附子暖其水蔵白术甘草暖其土蔵水土一暖
則濁隂之氣盡趨於下而頭苦重眩及不知食
味之證除矣試觀冬月井中水暖土中氣暖其
隂濁之氣且不能出於地豈更能加於天乎製
方之義可謂精矣此所以用之而獲近效耶
(五十)史國公浸酒方治諸風五痺左癱右瘓口眼喎斜
四肢疼痛七十二般風二十四般氣其效不可
盡述
當歸虎脛骨(酥油炙)川羌活川萆薢防風(各二
兩)秦艽(四兩)鼈甲(一兩醋炙)川牛膝(酒浸)松節晚蠶砂(炒各
二兩)枸杞子(五兩)乾茄根(八兩飯上蒸熟)蒼耳子(四兩炒槌碎)
右十三味用無灰酒一大罈將絹袋盛藥懸於
酒内密封固候十四日後開罈取酒取時不可
面對罈口恐藥氣沖人面目每飲一盞勿令藥
力斷絶飲盡病痊將藥渣晒為末米糊丸梧桐
子大每服八十丸空心温酒下忌食動風辛熱
物此藥可以常服
按治風治痺藥酒方亦不可少此方平中之竒
功效頗著後有增入白花蛇一條者此又以腸
胃漫試其毒吾所不取
痺證諸方
(五十一)三痺湯治血氣凝滯手足拘攣風寒濕三痺
人參黃茋當歸川芎白芍藥生地黃
杜仲(薑汁炒)川續斷防風桂心細辛白
茯苓秦艽川牛膝川獨活甘草(各等分)
右水三盞生薑三片棗一枚煎五分不拘時服
按此用參茋四物一派補藥内加防風秦艽以
勝風濕桂心以勝寒細辛獨活以通腎氣凡治
三氣襲虚而成痺患者宜准諸此
(五十二)痺在上用桂枝五物湯
黃茋(三兩)桂枝(三兩)芍藥(三兩)生薑(六兩)大棗(十二枚)
右五味以水六升煮取二升温服七合日三服
一方有人參
按此乃金匱治血痺之方也血痺而用桂枝湯
加黃茋以其風邪獨勝風性上行故其痺在上
也其脈微濇寸口關上小緊緊處乃邪著之驗
也然又曰寸口關上微尺中小緊外症身體不
仁如風痺狀此方主之又可見風性善行隨其
或上或下一皆主以此方矣
(五十三)痺在臂用十味剉散原治中風血弱臂痛連及
筋骨舉動難支
附子(炮)黃茋當歸白芍藥(各一錢)川芎防風
白术(各七分)茯苓肉桂(各五分)熟地黃(潤洗焙乾二錢)
右水二盞薑三片棗二枚食後臨卧服
按臂痛乃筋脈不舒體盛者可去其筋脈中之
風然既已血痺所受風燥之累不淺故取此方
養血之中加附子之力通其陽氣而用防風反
佐黃茋出其分肉腠理之風也
(五十四)痺在手足風淫末疾則用烏頭粥原治風寒濕
麻木不仁
烏頭(生研為末)
每用香熟白晚米二合入藥末四錢同米以砂
礶煮作稀粥不可太稠下生薑汁一匙白蜜三
匙攪勻空心温啜之為佳如中濕多更加薏苡
仁末三錢服此粥大治手足不隨及腫痛不能
舉者服此預防之
按四肢為諸陽之本本根之地陽氣先已不用
况周身經絡之末乎故用烏頭合糓味先從榮
衛所生之地注力俾四末之陽以漸而充也用
方者知之
(五十五)痺在手足濕流關節則用薏苡湯原治手足流
注疼痛麻木不仁難以屈伸
薏苡仁當歸芍藥桂心麻黃(各一錢)甘草
(五分)蒼术(米泔浸炒二錢)
右水二鍾薑五片煎八分食前服有汗去麻黃
有熱去桂心
按此方以薏苡仁為君舒筋除濕其力和緩當
三倍加之至於麻黃雖能通其陽氣然在濕勝
方中即無汗不可多用減大半可也
(五十六)痺在身半以下用通痺散原治腰以下至足風
寒濕三氣合而成痺兩足至臍冷如冰不能自
舉或因酒熱立冷水中久成此疾
天麻獨活當歸川芎白术藁本(等分)
右為細末每服二錢熱酒調下
按此方因風寒濕三氣混合入于隂股其邪已
過于榮衛故變桂枝五物之制而用此散緩緩
分出其邪也
(五十七)痺在遍身走痛無定用控涎丹原治人忽患胸
背手脚腰胯痛不可忍牽連筋骨坐卧不寧走
痛無定乃痰涎伏在胸鬲上下變為此疾或令
人頭重不可舉或神意昏倦多睡或飲食無味
痰唾稠粘口角流涎卧則喉中有聲手脚腫痺
氣脈不通疑似癱瘓但服此藥數服其病如失
甘遂大戟白芥子
右等分為末麯丸桐子大食後臨卧薑湯下五
七丸或十丸量人服
按風寒濕三痺之邪每藉人胸中之痰為奥援
故治痺方中多兼用治痰之藥昌於中風第四
十一方取用三因白散子之用半夏已見大意
但彼治濁氣上干此治濁痰四注以濁痰不除
則三痺漫無寧宇也凡遇痰積極盛之症此方
亦不可少實非謂子和之法足勝治痺之用也
學者辨諸
(五十八)又方用
白茯苓(二兩)半夏(四兩)枳壳(一兩)風化硝(三錢)
薑汁糊丸梧桐子大每服五十丸薑湯下然治
痺以開通陽氣補養隂血為貴著意治痰必轉
燥其血不可以為此善于彼而瀆用之矣
(五十九)痺在脈用人參丸
人參麥門冬茯神赤石脂龍齒石菖
蒲遠志黃茋(各一兩)熟地黃(二兩)
右為末煉蜜和搗五百杵為丸梧桐子大每服
三十丸食遠清米飲送下
按心主脈内經脈痺不已復傳於心可見五蔵
各有所主各有所𫝊也此方安心神補心血先
事預防功效更敏加當歸甘草薑棗粳米汁煎
服更效
(六十)痺在胸用括蔞薤白半夏湯治胸痺不得卧心痛
徹背
括蔞實(一枚搗)薤白(三兩)半夏(三兩)白酒(四升)
右四味同煮取一升五合分三服温酒半升一
日服之
按胸痺之症人所通患仲景於金匱出十方以
治之然不明言也盖胸中如太空其陽氣所過
如離照當空曠然無外設地氣一上則窒塞有
加故知胸痺者陽不主事隂氣在上之候也仲
景微則用薤白白酒以通其陽甚則用附子乾
薑以消其隂以胸痺非同他患補天浴日在醫
之手眼耳後世總不知胸痺為何病昌特發明
於乙集胸寒痺痛條下文學錢尊王胸中不舒
者經年不能自名其狀頗以為慮昌投以薤白
湯次日云一年之病一劑而頓除抑何神耶昌
不過以仲景之心法為法耳何神之有然較諸
家之習用白豆蔲廣木香訶子三稜神麯麥芽
等藥坐耗其胸中之陽者亦相懸矣
(六十一)痺在胞用腎&KR0377;湯原治胞痺小腹急痛小便赤
澀
麥門冬五加皮犀角(鎊各一錢)杜仲桔梗赤
芍藥木通(各一錢五分)桑螵蛸(一箇)
右水盞半加入羊腎一隻去脂膜切細竹&KR0377;少
許同煎一盞去渣空心頓服日再服一方有
桑皮無螵蛸
按此方名腎&KR0377;者形容其胞中之氣痺而不化
外腎之溺滴&KR0377;不出之苦也乃因虚熱壅其膀
胱肺氣不能下行所致桑皮桑蛸咸為治肺而
設此方大意聊見一斑不可誤認為其人内腎
素虚而小便淋滴也
(六十二)痺在腸用吳茱萸散原治腸痺寒濕内搏腹痛
滿氣急大便飱泄
吳茱萸(湯炮焙乾)乾薑(炮)甘草(炙)肉豆蔲(煨各五錢)砂仁神
麯白术(各一兩)厚朴(薑汁炒)陳皮良薑
右為末每服一錢食前米飲下
按腸痺之證總關於脾胃寒邪濕邪先傷其太
隂之脾風邪先傷其陽明之胃太隂傷故腹滿
陽明傷故飱泄内經謂胃風久蓄為飱泄明非
朝夕之故也脾胃有病三痺互結於腸此宜以
辛辣開之非如胞痺為膀胱之熱當用清涼之
比矣
(六十三)痺在筋用羚羊角散原治筋痺肢節束痛
羚羊角薄荷附子獨活白芍藥防風川芎(各等分)
右水盞半薑三片煎五分服
按此方治筋痺之義美則美矣未盡善也以七
味各用等分漫無君臣佐使之法耳盖筋痺必
以舒筋為主宜倍用羚羊角為君筋痺必因血
不榮養宜以白芍川芎更加當歸為臣然恐羚
角性寒但能舒筋不能開痺必少用附子之辛
熱為反佐更少用薄荷獨活防風入風寒濕隊
中而為之使可也用方者必須識此
(六十四)痺在皮用羌活湯原治皮痺皮中狀如蟲走腹
脇脹滿大腸不利語不出聲
羌活細辛附子(泡去皮臍)沙參羚羊角(鎊)白术
五加皮生地黃官桂枳壳(麩炒)麻黃(去節)白
蒺藜杏仁丹參萆薢五味子石菖蒲
木通梹榔郁李仁(泡去皮)赤茯苓(各等分)
右水盞半薑五片煎七分不拘時温服
按皮痺不已傳入於肺則製方當以清肺氣為
主此方雜沓不適於用今取沙參羚羊角麻黃
杏仁白蒺藜丹參五味子石菖蒲八味去羌活
細辛附子白术五加皮生地黃官桂枳壳萆薢
木通梹榔郁李仁赤茯苓九味而加石膏以清
肺熱甘草以和肺氣更加乾薑少許為反佐以
乾薑得五味子以收肺氣之逆也
(六十五)熱痺用升麻湯原治熱痺肌肉極熱體上如鼠
走唇口反縮皮毛變紅黑
升麻(三錢)茯神人參防風犀角(鎊)羚羊角(鎊)
羌活(各一錢)官桂(三分)
右水二鍾薑三片入竹&KR0377;半酒盞不拘時服
按此方乃劉河間所製後人治熱病遵用河間
誠足法矣方中以升麻為君除陽明肌肉之熱
然熱甚必亂其神識故以人參茯神犀角羚羊
角為臣而協理之以官桂三分為反佐以羌防
為使如秋月寒潭碧清可愛鄙意羌防使藥更
少減其半匪故饒舌無非欲為引掖後來之助
耳
(六十六)冷痺用巴戟天湯原治冷痺脚膝疼痛行步艱
難
巴戟天(去心一錢)附子(製)五加皮(各七分)川牛膝(酒炒一錢)石
斛甘草(炙)萆薢白茯苓防風防已(各五分)
右水二盞薑三片煎八分空心服
按冷痺之證其風寒濕三痺之氣皆挾北方寒
水之勢直有温之而不易熱者方中之用巴戟
天為君韙矣其附子加皮牛膝石斛茯苓甘草
亦大小臣工之意然不用當歸肉桂温其血分
輔君之藥尚有未切萆薢反佐防風防已為使
則俱當也
(六十七)心痺用犀角散原治心痺神恍惚恐畏悶亂不
得睡志氣不寧語言錯亂
犀角羚羊角人參沙參防風天麻
天竺黃茯神升麻獨活遠志麥門冬
甘草(各一錢)龍齒丹參(各五分)牛黃麝香龍
腦(各一分)
右為末和諸藥重研令極細每服錢半不拘時
麥門冬湯調下
按此散每服中腦麝纔得一釐五毫且有人參
甘草和胃固氣庶幾可用然二物不過藉以通
心開竅耳原不必多更減三之一為長也
(六十八)肝痺用人參散原治肝痺氣逆胸膈引痛睡卧
多驚筋脈攣急此藥鎮邪
人參黃茋杜仲(酒炒)酸棗仁(微炒)茯神五味子
細辛熟地黃川芎秦艽羌活(各一兩)丹砂
(五錢另研)
右為極細末入丹砂再研勻每服一錢不拘時
調下日二服
按厥隂肝臓所主者血也所蔵者魂也血痺不
行其魂自亂今不通其血而但治其驚此不得
之數也方中用參茋益氣以開血當矣其諸養
血寧神鎮驚之藥多汎而不切昌嘗製一方以
人參為君黃茋肉桂當歸川芎為臣以代赭石
之顓通肝血者佐參茋之不逮少加羌活為使
盖氣者血之天也氣壯則血行然必以肉桂當
歸大温其血預解其凝泣之勢乃以代赭之重
墜直入厥隂血分者開通其瘀塞而用羌活引
入風痺之所緣厥隂主風風去則寒濕自不存
耳錄出以質高明
(六十九)脾痺用温中法麯丸原治脾痺發咳嘔涎
法麯(炒)麥牙(炒)白茯苓陳皮(去白)厚朴(製)枳實(麩炒
各一兩)人參附子(製)乾薑(炮)當歸(酒洗焙)甘草(炙)細
辛桔梗(五錢)吳茱萸(湯炮三錢)
右為細末煉蜜丸梧桐子大每服七八十丸食
前熱水送下
按脾為太隂之臓其痺必寒濕多而風少此方
温中理氣壯陽驅隂種種有法但既曰發咳嘔
涎半夏似不可少
(七十)肺痺用紫蘇湯原治肺痺心膈窒塞上氣不下
紫蘇子(炒)半夏(製)陳皮(去白各一錢)桂心人參白
术(各五分)甘草(二分)
右水盞半薑五片棗二枚煎七分不拘時温服
按肺為相傅之官治節行焉管領周身之氣無
微不入是肺痺即為氣痺明矣蘇子雖能降氣
其力甚輕且桂心半夏之燥人參白术之泥俱
非肺痺所宜其陳皮雖能下氣然必廣東化州
所産口中嚼試其辣氣直入丹田者為貴今肆
中藥無道地下氣亦非陳皮所勝矣夫心火之
明尅肺金者人之所知而脾土之暗傷肺金者
多不及察盖飲食入胃必由脾而轉輸於肺倘
脾受寒濕必暗隨食氣輸之於肺此濁氣干犯
清氣之一端也肝之濁氣以多怒而逆干於肺
腎之濁氣以多慾而逆干於肺三隂之邪以漸
填塞肺竅其節治不行而痺成矣開肺痺之法
昌頗有寸長見寓意等集中茲不贅
(七十一)腎痺用牛膝酒原治腎痺虚冷復感寒濕為痺
牛膝秦艽川芎白茯苓防已官桂
獨活(各二兩)五加皮(四兩)丹參薏苡仁火麻仁(炒)
麥冬石斛杜仲(炒各一兩)附子(製)地骨皮乾薑
(炮各五錢)
右㕮咀生絹袋盛之好酒一斗浸春秋五日夏
三日冬十日每服半盞空心食前服日二次
按腎為北方寒水之臓而先天之真火蔵於其
中故謂生氣之原又謂守邪之神今風寒濕之
邪入而痺之去生漸遠矣此方防已麥冬丹參
地皮迂緩不切
風門雜方七道
(七十二)和榮湯(論見前)
白术川芎(各一錢半)南星半夏芍藥茯苓
天麻(各一錢)川歸生地黃熟地黃牛膝酸
棗仁黃芩橘紅(各八分)羌活防風官桂(各六
分)紅花甘草(炙各四分)黃栢(三分)
水煎入竹&KR0377;薑汁晨服
(七十三)急風散治新久諸瘡破傷中風項強背直口噤
不語手足抽搐眼目上視喉中拽鋸及取箭頭
丹砂(一兩)草烏(二兩半生半熟燒存性末醋淬晒乾)烏頭(生二錢五分與生草烏同
研末)麝香(一錢另研)
右為細末和勻每服五分以酒下血止痛定如
神出箭頭先進一服次以藥敷箭頭上
(七十四)獨聖散治破傷風久未愈手背強直牙關緊急
立效
蟬蜕(取頭足淨五錢)
右為末好酒一盞煎滚服之立甦
(七十五)祛風丸(易老方)
黃茋枳壳防風枸杞子芍藥甘草
地骨皮生地黃熟地黃
各等分蜜丸
(七十六)四神丹(東坡方)
羌活玄參當歸生地黃
各等分或煎或丸服
(七十七)犀角湯(千金方)治熱毒流於四肢歷節疼痛
犀角(三兩)羚羊角(一兩)前胡黃芩梔子仁射干
大黃升麻(各四兩)新豆豉(一兩)
右方㕮咀每服五錢水二盞煎服
按此方壯火内熱熾盛者宜之腸胃弱者當減
去大黃勿用
(七十八)牛旁子散(本事方)
牛旁子(炒)新豆䜴羌活(各三兩)生地黃(二兩半)
黃茋(一兩半)
右為細末湯調二錢空心食前日三服
按此方不但不用烏附併不用麻桂凡治血虚
内熱熾盛而欲外解其勢宜倣此推之也
醫門法律卷六
