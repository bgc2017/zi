欽定四庫全書
醫門法律卷九
南昌喻昌撰
瘧證門(論一首律三條)
瘧證論
喻昌曰瘧之一病無如内經論之最詳最徹隨其病之
所形按法刺之莫不應手而愈蓋九鍼之用通於神明
不可有微芒之差忒故内經論瘧不得不詳也後世惡
於鍼石不可與言至巧乃以藥劑攻邪存正調營衞之
偏和陰陽之逆於是種種聖法不適於用矣如張子和
見羸人病瘧二年不敢輒投寒涼取刺瘧論詳之刺其
十指出血立愈此正内經所謂瘧之且發也陰陽之且
移也必從四末始也堅束其處決去其血則邪往而不
得并故立愈也以子和之久諳鍼法且檢鍼經致其詳
慎鍼其可以瀆用哉舍鍼而求内經用藥之捷法茫然
無可下手矣予之所以心折仲景稱為百世之師者每
遇一證必出一法以緯内經之不逮一言當千百言而
居其要也夫人四體安然外邪得以入而瘧之每伏藏
於半表半裏入而與陰爭則寒出而與陽爭則熱半表
半裏者少陽也所以寒熱往来亦少陽所主謂少陽而
兼他經之證則有之謂他經而全不涉少陽則不成其
為瘧矣所以仲景曰瘧脈多弦弦數者多熱弦遲者多
寒弦小緊者下之差弦遲者可温之弦緊者可發汗鍼
灸也浮大者可吐之弦數者風發也以飲食消息止之
只此七言而少陽一經汗吐下和温之法具備其他癉
瘧温瘧牡瘧瘧母四證要不外少陽求治耳出傷寒論
之緒餘以補内經下手之法非聖人而能之乎謹將金
匱奥義一一發明於左
少陽乃東方甲木之象故其脈主弦此不但初病之脈
乃爾即久瘧正虚脈不鼓指而弦象亦𨼆然在内所
以仲景云瘧脈自弦由首及尾脈之屢遷縱不同而
弦之一字實貫徹之也瘧邪之舍於營衛正屬少陽
半表半裏始之似瘧非瘧與後之經年不解總一少
陽主之蓋瘧發必有寒有熱其寒熱之往来適在少
陽所主之界偏陰則多寒偏陽則多熱即其純熱無
寒而為癉瘧温瘧純寒無熱而為牡瘧要皆自少陽
而造其極偏補偏救敝亦必返還少陽之界陰陽兩
協於和而後愈也施汗吐下之法以治實熱施和温
之法以治虛寒無非欲致其和平耳瘧邪如傀儡少
陽則提傀儡之線索操縱進退一惟少陽主張寧不
恢恢乎游刃空虚也耶
弦數者風發也以飲食消息止之仲景既云弦數者多
熱矣而復申一義云弦數者風發見多熱不已必至
於極熱熱極則生風風生則肝木侮土而傳其熱於
胃坐耗津液陽愈偏而不返此未可徒求之於藥也
須以飲食消息而止其熾熱即梨汁蔗漿生津止渴
之屬正内經風淫於内治以甘寒之旨也
陰氣孤絶陽氣獨發則熱而少氣煩冤手足熱而欲嘔
名曰癉瘧若但熱不寒者即氣内藏於心外舍分肉
之間令人消爍肌肉内經謂其但熱而不寒者陰氣
先絶陽氣獨發則少氣煩冤手足熱而欲嘔名曰癉
瘧仲景之重引其文叧有妙義蓋從上條弦數者風
發也以飲食消息止之抽絲引絮而出其證謂弦數
之脈熱盛生風必侮土而傷其津液由少陽而入陽
明兩經合邪其熱倍熾倘不能以飲食消息急止其
熱則熱之移於胃者必上薰心肺少氣煩冤而心肺
病手心熱欲嘔而胃自病所以繼之曰邪氣内藏於
心外舍分肉之間令人消爍肌肉蓋傷寒病三陽合
邪其來如風雨如霹靂令人莫當而瘧之在少陽苟
不入於陰而但出於陽迨至兩陽合邪亦豈能堪之
耶故知消息而止入胃之熱邪真聖法也然仲景之
法亦從内經而得内經謂瘧脈緩大虚便宜用藥不
宜用鍼又謂虚者不宜用鍼以甘藥調之昌知意中
在用甘寒也
温瘧者其脈如平身無寒但熱骨節疼煩時嘔白虎加
桂枝湯主之内經言温瘧有二但先熱後寒仲景所
名温瘧則但熱不寒有似癉瘧而實不同也癉瘧兩
陽合邪上薰心肺肺主氣者少氣煩冤則心主脈者
陽盛脈促津虧脈代從可推矣温瘧脈如平人則邪
未合而津未傷其所以但熱而不寒者則以其人素
有痺氣榮衞不通故瘧之發於陽不入於陰即入而
陰亦不受所以骨節煩疼時嘔邪氣扞格之狀有如
此者惟用白虎湯以治陽邪而加桂枝以通營衞斯
陰陽和血脈通得汗而愈矣在傷寒病衞強營弱衞
氣不共營氣和諧者用桂枝湯復發其汗立愈此瘧
邪偏著於陽桂枝湯藥即不可用但用白虎湯大清
氣分之熱少加桂枝合陰陽而兩和之乃知仲景之
法絲絲入扣也
其内經所稱先熱後寒之温瘧一者先傷於風後傷於
寒風為陽邪寒為陰邪瘧發時先陽後陰故先熱後
寒也此以風寒兩傷營衞之法治之初無難也其一
為冬感風寒深藏骨髓内舍於腎至春夏時令大熱
而始發其發也瘧邪從腎出之於外而大熱則其内
先已如焚水中火發雖非真火亦可畏也俟其瘧勢
外衰復返於腎而陰精與之相持乃始為寒設不知
壯水之主以急救其陰十數發而陰精盡矣陰精盡
則真火自焚灑灑時驚目亂無精頃之死矣所以傷
寒偏死下虚之人謂邪入少陰無陰精以禦之也而
温瘧之慘寧有異哉此亦仲景意中之隠昌特比例
陳情以為來學之助
瘧多寒者名曰牡瘧蜀漆散主之瘧多寒者寒多於
熱如三七二八之分非純寒無熱也純寒無熱則為
陰證而非瘧證矣此條又抽絲引絮即上條兩陽合
邪上薰心肺證中復指出多寒少熱一證蓋邪之伏
於心下適在膻中心包之位心為陽中之陽陽邪從
陽尤為易入邪入則心虚經曰心虚者熱收於内内
收其熱并其邪亦收之不易外出此寒多之一因也
邪入心胞都城震動周身精液悉力内援重重裹擷
胞内之邪為外所拒而不易出又寒多之一因也心
者牡藏故即以寒多熱少之瘧名曰牡瘧用蜀漆散
和漿水吐其心下結伏之邪則内陷之邪亦隨之俱
出一舉而蕩逐無餘矣豈不快哉蜀漆常山苗也常
山善吐何以不用常山而用蜀漆取苗性之輕揚者
入重陽之界引拔其邪合之龍骨鎮心寧神蠲除伏
氣雲母安藏補虚媚兹君主仲景補天浴日之方每
多若此至如温瘧亦用此方更加蜀漆以吐去其心
下結伏之邪蓋一吐則周身之痺者通而榮衞并可
藉以無忤則又以吐法為和法者也其附外臺秘
要牡蠣湯一方同治牡瘧者又初感病時風寒未清
傳變為瘧結伏心下故方中用麻黃以散風寒并藉
之以通陽氣耳可見病之途原不一學者於此一證
二方比而參之以求生心之變化則幾矣
論金匱柴胡去半夏加括蔞湯方治瘧病發渴者亦
治勞瘧
此仲景治少陽病全體大用之一方也仲景謂瘧邪
盛衰出入必在少陽表裏之間小柴胡湯乃傷寒少
陽經天然不易之法渴者去半夏加括蔞實亦天然
不易之法而施之於少陽邪傳陽明傷耗津液之證
亦為天然不易之法蓋渴雖陽明津竭而所以致陽
明津竭者全本少陽之邪觀内經刺法渴者取之少
陽非以其木火之勢劫奪胃津而然耶故瘧邪進退
於少陽即以此方進退而施其巧柴胡黃芩對治木
火人參甘草扶助胃土括蔞生津潤燥薑棗發越營
衞若夫勞瘧之病其本火盛榮衞衰津液竭亦不待
言故并可施此方以治之也
論柴胡桂薑湯治瘧寒多微有熱或但寒不熱服一
劑如神
此瘧之寒多熱少或但寒不熱非不似於牡瘧而微
甚則大不同仲景不立論止附一方且云服一劑如
神其邪之輕而且淺從可識矣蓋以衞即表也榮即
裏也胸中之陽氣散行於分肉之間今以邪氣痺之
則外衞之陽反鬱伏於内守之陰而血之痺者愈瘀
結而不散遇衞氣行陽二十五度而病發其邪之入
營者既無外出之勢而榮之素痺者亦不出而與陽
爭所以多寒少熱或但有寒無熱也小柴胡湯本陰
陽兩停之方可隨瘧邪之進退以為進退者如桂枝
乾薑則進而從陽痺著之邪可以開矣更加牡蠣以
耎其堅壘則陰陽豁然貫通而大汗解矣所以服一
劑如神也其加芩連以退而從陰即可類推
病瘧以月一日發當十五日愈設不差當月盡解如其
不差當云何師曰此結為癥瘕名曰瘧母急治之宜鱉
甲煎丸
此見瘧邪不能久據少陽即或少陽經氣衰弱不能
送邪外出而天氣半月一更天氣更則人身之氣亦
更瘧邪自無可容矣不則天人之氣再更其瘧邪縦
盛亦強弩之末不能復振矣設仍不解以為元氣未
生耶而月已生魄矣元氣何以不生以為邪氣不盡
耶而月已由滿而空矣邪氣何以不盡此必少陽所
主之脇肋外邪盤踞其間依山傍險結為窠巢縣官
當一指可撲之時曾不加意漸至滋蔓難圖興言及
此不覺涕泗交流乃知仲景急治之法真經世宰物
之大法也
再按譚醫者當以靈素為經金匱為緯讀靈素而不
了了者求之金匱矩矱森森但旨深詞約味如嚼蠟
不若内經之芻豢悦口所以古今注内經者不下百
家而注金匱者率罕其人即間有之其胸中渾是疑
團擇顯明之句發揮一二隨竟其說觀者曾何賴焉
歴代名賢屈指不過數人咸以仲景之學為絶學存
而不論論而不議其所以卓冠億兆人千百年者各
從内經分頭證入如瘧病一門巢氏病源妄分五藏
後人謂其發明内經深信不疑而不知瘧邪不從藏
發内經所無之理巢氏臆言之耳陳無擇三因之說
韙矣乃謂夏傷於暑秋為痎瘧者不可專以此論何
其甘悖聖言耶至論内因勦襲巢氏心肝脾肺腎五
瘧立言仍是巴人下里之音矣張子和治瘧喜用汗
吐下三法自誇本於長沙詎知仲景所謂汗下者但
從少陽之和法而進退其間不從傷寒之汗下起見
也其可吐者或用瓜蒂或用常山苗各有深意亦豈
漫然而吐之耶且子和謂治平之時其民夷靜雖用
砒石辰砂有毒之藥以熱治熱亦能取效是何言歟
至東垣丹谿確遵内經夏傷於暑秋必痎瘧之論多
所發明而謂吳楚閩廣之人患瘧至多陽氣素盛之
處其地卑濕長夏之時人多患暍瘧霍亂瀉痢傷濕
熱也此語誠為聰明絶世矣然於内經之旨尚隔一
層内經運氣暑與濕同推不分彼此曾何分南北乎
内經本謂夏傷於暑長夏傷於濕秋必痎瘧脱落五
字遂謂秋傷於濕冬生咳𠻳而傷燥一氣古今絶無
一人起而颺言此等大綱不正亦何貴於識大之賢
哉且丹溪所論十二經皆能為病固即刺瘧篇之旨
易不遵金匱推足少陽一經為主坐令多岐亡羊耶
方書俱以温瘧為傷寒壞病與風瘧大同此言出於
何典至於牡瘧總無其名統括於寒瘧之内悞指寒
瘧為藏寒之極故無熱有寒用薑桂附子温之又有
更其名為牡瘧者云久受寒濕陰盛陽虚不能制陰
所以寒多不熱悽愴振振亦行温熱之法直是殺人
不轉睫矣又謂暑瘧即癉瘧嘔者用縮脾等藥從無
有救少陽木火之邪如救焚者適燕而南其指抑何
生民之不幸耶
律三條
凢治瘧不求邪之所在輒行大汗大下傷人正氣者醫
之罪也
瘧邪在於半表半裏故有寒有熱若大汗以傷其表
大下以傷其裏是藥反增瘧矣倘瘧邪伏而未盡藥
過再發更將何法以處之
凢用吐法妄施惡劣之藥并各種丸藥傷人臟腑者醫
之罪也
吐法止可用清芬之氣透入經絡引出瘧邪如酒浸
常山不用火煎之類其膽礬信石等丸吞入腹中粘
著不行攪亂腸胃臟腑究竟無益戒之戒之
凢用截瘧之法不俟瘧勢稍衰輒求速止者醫之罪也
截者堵截也兵精餉足寇至方可堵截若兵微城孤
不可截也在壯盛之體三四發後瘧勢少減可以截
之其虚弱之人始終不可截也誤截因致腹脹者每
多壞事即服藥亦有避忌瘧將来可服藥阻其来將
退可服藥追其去若瘧勢正盛服藥與之混戰徒自
苦耳但瘧之来去既遠藥不相及五不當一故服藥
妙在將来將去之時
白虎加桂枝湯方(金匱方有論)
知母(六兩)甘草(二兩炙)石膏(一斤)粳米(二合)桂枝(三兩)
右剉每五錢水一盞半煎至八分去滓温服汗出愈
蜀漆散方(金匱方有論)
蜀漆(洗去腥)雲母(燒二日夜)龍骨(等分)
右三味杵為散未發前以漿水服半錢匕温瘧加蜀
漆半分臨發時服一錢七
牡蠣湯治牡瘧(外臺秘要方金匱有論)
牡蠣(四兩熬)麻黃(四兩去節)甘草(二兩)蜀漆(三兩)
右四味以水八升先煑蜀漆麻黃去上沫得六升内
諸藥煑取二升温服一升若吐則勿更服
柴胡去半夏加括蔞湯方(金匱有論)治瘧病發渴者亦治
勞瘧
柴胡(八兩)人參(三兩)黃芩(三兩)甘草(三兩)括蔞根(四兩)生薑(二兩)
大棗(十二枚)
右七味以水一斗二升煑取六升去滓再煎取三升
温服一升日二服
柴胡桂薑湯(金匱有論)治瘧寒多微有熱或但寒不熱
(服一劑如神)
柴胡(半斤)桂枝(三兩去皮)乾薑(二兩)黃芩(三兩)括蔞根(四兩)牡蠣
(三兩熬)甘草(二兩炙)
右七味以水一斗二升煮取六升去滓再煎取三升
温服一升日三服初服微煩復服汗出便愈
鱉甲煎丸方(金匱有論)
鱉甲(十二分炙)烏扇(三分燒)黃芩(三分)柴胡(六分)鼠婦(二分熬)乾
薑(三分)大黃(三分)芍藥(五分)桂枝(三分)葶藶(一分熬)石韋(三分去毛)
厚朴(三分)牡丹(五分去心)瞿麥(二分)紫威(三分)半夏(一分)人參(一分)
䗪蟲(五分熬)阿膠(三分炙)蜂窠(四分炙)赤硝(十二分)蜣蜋(六分)
桃仁(二分)
右二十三味為末煅竈下灰一斗清酒一斛五斗浸
灰候酒盡一半著鱉甲於中煮令汎瀾如膠漆絞取
汁内諸藥煎為丸如梧桐子大空心服七丸日三服
千金方用鱉甲十二片又有海藻三分大戟一分䗪
蟲五分無鼠婦赤硝二味以鱉甲煎和諸藥為丸
附選用三方
桂枝黃芩湯
柴胡(一兩二錢)黃芩人參甘草(各四錢五分)半夏(四錢)石
膏知母(各五錢)桂枝(一錢)
右為麤末每服五七錢水煎
昌按此方小柴胡湯合白虎加桂枝湯於和法中兼
解表熱遵用仲景聖法可喜可喜
人參柴胡引子(事親)
人參柴胡黃芩甘草大黃當歸芍
藥(各等分)
右為麤末每服三錢水一盞生薑三片煎至七分去
渣温服
昌按此即小柴胡去半夏加大黃當歸芍藥大柴胡
去半夏枳實加人參當歸於和法中略施攻裏之法
深中肯綮
柴朴湯
柴胡獨活前胡黃芩蒼术厚朴陳
皮半夏麯白茯苓藿香(各一錢)甘草(三分)
水二鍾生薑五片煎一鍾發日五更服氣弱加人參
白术食不尅化加神麯麥芽山楂
昌按此方治瘧因起於暑濕及食滯者宜之
加味香薷飲
香薷(二錢)厚朴(製)扁豆(炒)白术(炒)白芍藥(炒)陳皮
白茯苓黃芩(各一錢)黃連(薑汁炒)甘草(炙)猪苓澤
瀉(各五分)木瓜(七分)
右生薑煎服口渴實者加天花粉葛根知母虚者加
五味子麥門冬人參
昌按此方暑邪入裏外無表證者宜之
祛瘧散
黃茋(蜜炙一錢六分)人參白术白茯苓砂仁草
果陳皮(去白)五味子(各一錢)甘草(七分)烏梅(三枚去核)
水二鍾生薑三片棗二枚煎一鍾温服
昌按此方表裏之邪已透中氣虚弱者可用
附備用九方
二术柴葛湯治諸瘧必用之劑
白术蒼术柴胡葛根陳皮(各七分)甘草(五分)
若一日一發及午前發者邪在陽分加枯芩茯苓半
夏(各一錢)熱甚頭痛加川芎軟石膏(各一錢)口渴加石膏
知母麥門冬(各一錢)若間日或三日發午後或夜發者
邪在陰分加川芎當歸酒炒芍藥熟地黃酒炒知母
(各一錢)酒黃茋酒紅花(各四分)提在陽分可截之若間
一日連發二日或日夜各發者氣血俱病加人參黃
茋白茯苓(各一錢)以補氣川芎地黃歸芍以補血若
陽瘧多汗用黃茋人參白术以斂之無汗用柴胡蒼
术白术黃芩葛根以發之若陰瘧多汗用白芍當
歸熟地黃茋黃柏以斂之無汗用柴胡蒼术川芎紅
花升麻以發之胃氣弱飲食少或服截藥傷脾胃
而食少者加人參酒芍藥大麥芽(各一錢)傷食痞悶或
有食積者加神麯麥芽枳實(各一錢)黃連(五分)痰盛加薑
半夏南星枳實(炒各一錢)黃連黃芩(各六分)若用截之加㯽榔
常山青皮黃芩(各一錢)烏梅肉(三枚)日久虚瘧寒熱不多
或無寒而但微熱者邪氣已無只用四君子湯合四
物湯加柴胡黃芩黃茋陳皮以滋補氣血
柴苓湯(活人)治瘧熱多寒少口燥心煩少睡(即小柴胡湯合五苓
散小柴胡湯見黃疸門五苓散見三氣門)
昌按活人柴苓湯治瘧之要藥也然不敢輒入正選
姑存備用者則以五苓散利水恐遇木火乘胃大耗
津液大渴引水自救之證反利其小水而自犯其律
也用方者詳之
半夏散治痰瘧發作有時熱多寒少頭痛額角并
胸前肌肉瞤動食纔入口即吐出面色帶赤宜服
之
半夏(泡七次為末薑汁和調作餅曬乾)藿香羌活芎藭(各一分)
牽牛(半兩)
右為細末每服三錢食後白湯調下
露薑飲治脾胃痰瘧發為寒熱
生薑(四兩)
右和皮搗汁一碗夜露至曉空心冷服
二十四味斷瘧飲治久瘧
常山(酒炒)草果檳榔知母(酒炒)陳皮青皮川
芎枳殼柴胡黃芩荆芥白芷人參
紫蘇蒼术白术半夏良薑茯苓
桂葛根甘草杏仁烏梅(各等分)
右㕮咀每服一兩水二盞薑三片棗一枚煎八分發
日早服
昌按此方治久瘧母瘧邪氣散漫表裏俱亂廣其法
以求之然仍不離小柴胡湯為主亦可喜也
治瘧因勞役憂思而作汗多食少倦甚者補中益氣
湯(方見虚勞門)
小柴胡湯加常山截瘧神效(方見黃疸門)
婦人久瘧用小柴胡合四物湯服之(小柴胡湯見黃疸門四物湯
見婦人門)
小兒瘧疾有痞塊生地芍藥各一錢陳皮川芎炒黃
芩半夏各一錢甘草三分加薑煎調醋炙鱉甲末
效
正傳有二男子皆年四五十各得痎瘧三年俱發於
寅申巳亥日一人晝發發於已而退於申一人夜發
發於亥而退於寅晝發者乃陰中之陽病宜補氣解
表與小柴胡倍柴胡人參加白术川芎葛根陳皮青
皮蒼术夜發者為陰中之陰病宜補血疎肝用小柴
胡湯合四物湯加青皮各與十貼加薑棗煎於未發
前二時每日一貼服至八貼同日得大汗而愈
丹谿治一人因勞役發𠻳得痎瘧又服發散藥變為
發熱舌短語言不正痰吼有聲脈洪實似滑先用獨
參湯加竹瀝二蛤殼一服後吐膠痰舌本正後用黃
茋人參湯半月愈
一婦病瘧三日一發食少經不行已三月脈無時寒
議作虚寒治疑悞再診見其梳洗言動如常知果悞
也經不行非無血為痰所凝脈無非血氣衰乃積痰
生熱結伏其脈而不見耳當作實熱治與三化丸旬
日後食進脈出帶微弦謂胃氣既全雖不藥瘧當自
愈而經行也令淡滋味果應
一婦身材小味厚痎瘧月餘間日發於申酉頭與身
痛寒多喜極熱竦湯脈伏面慘晦作實熱治之以十
棗湯為末粥丸黍米大服十粒津嚥日三次令淡飯
半月大汗愈
一婦人痢困哭子變瘧一日五六作汗如雨不止脈
微數疲甚無邪可治陰虚陽散死在旦夕且服四獸
等熱劑遂用參术二兩白芍一兩黃茋半兩炙甘草
二錢作四大劑服之而愈
痢疾門
痢疾論
喻昌曰痢疾一證難言之矣在靈素謂之腸澼亦曰滯
下金匱以嘔吐噦下利列為一門蓋以三者皆足陽明
胃手陽明大腸所生之病也至其所論下利則皆傷寒
論中厥陰經之本證與二陽明嘔吐噦同列之義殊不
相合觀其論中厥與利每每並言始先即云六府氣絶
於外者手足寒五藏氣絶於内者下利不禁是則厥而
且利為虚寒之極所以反能食者則死反發熱者不死
若痢證則能食者不死發熱者多死何其相反若是耶
此必金匱嘔吐噦之下脱失下痢一證乃取傷寒厥陰
下利之文補入其中後人屢試不驗投杼而起者多矣
夫冬月傷寒之下利與夏秋傷暑濕熱之下痢而可藉
口仲景謾言治法哉後人以其無師之智各呈偏見或
得於目之所擊手之所試分播廣𫝊終不可以為法乃
遂謂瘧痢無正方也醫事之偷何遂至此昌謹以黃岐
仲景之法擬議言之在内經冬月傷寒已稱病熱至夏
秋熱暑濕三氣交蒸互結之熱十倍於冬月矣外感三
氣之熱而成下痢其必從外而出之以故下痢必從汗
先解其外後調其内首用辛涼以解其表次用苦寒以
清其裏一二劑愈矣失於表者外邪但從裏出不死不
休故雖百日之遠仍用逆流挽舟之法引其邪而出之
於外則死證可活危證可安治經千人成效歴歴可紀
詳金匱有云下痢脈反弦發熱身汗者自愈夫久痢之
脈深入陰分沈濇微弱矣忽然而轉弦脈渾是少陽生
發之氣非用逆挽之法何以得此久利邪入於陰身必
不熱間有陰虛之熱則熱而不休今因逆挽之勢逼其
暫時燥熱頃之邪從表出熱自無矣久痢陽氣下陷皮
膚乾濇斷然無汗今以逆挽之法衞外之陽領邪氣同
還於表而身有汗是以腹中安靜而其病自愈也昌豈
敢用無師之智哉又有驟受暑濕之毒水穀傾囊而出
一晝夜七八十行大渴引水自救百杯不止此則腸胃
為熱毒所攻頃刻腐爛比之悞食巴豆鉛粉其烈十倍
更用逆挽之法迂矣遠矣每從内經通因通用之法大
黃黃連甘草一晝夜連進三五十杯俟其下利上渴之
勢少緩乃始平調於内更不必挽之於外蓋其邪如決
水轉石乘勢出盡無可挽耳更有急開支河一法其邪
熱之在裏者奔迫於大腸必鬱結於膀胱膀胱熱結則
氣不化而小溲短赤不用順導而用逆挽仍非計也清
膀胱之熱令氣化行而分消熱勢則甚捷也仲景謂下
利氣者當利其小便夫氣者膀胱之化也反從大腸而
出當利其小便非急開支河之謂乎然而水出高源肺
不熱則小溲自行肺與大腸為表裏大腸之熱皆因肺
熱所移尤宜用辛涼之藥先清肺之化源矣金匱有下
利肺痛者紫參湯主之氣利訶黎勒散主之後人疑二
方非仲景之方詎知腸胃有病其所關全在於肺本草
謂紫參主心腹中積聚療腸胃中熱通九竅利大小便
仲景取之固通因通用之意也訶黎勒有通有塞通以
下涎液消宿食破結氣澁以固腸脱仲景取之亦通塞
互用之意也又可見肺氣不通而痛則急通其壅大腸
之氣墜而逼迫則通塞互用而緩調其適矣嗟乎内經
之法無可下手者求之金匱金匱下利之法無可下手
者求之自心寤寐之神轉覺金匱之法一如指掌可惜
少壯光陰虚擲今老矣不能進步矣特揭鄙言為後人
深入之一助
再按治瘧之法當從少陽而進退其間進而就陽則從
少陽為表法固矣乃痢疾之表亦當從於少陽蓋水穀
之氣由胃入腸疾趨而下始焉少陽生發之氣不伸繼
焉少陽生發之氣轉陷故泛而求之三陽不若顓而求
之少陽俾蒼天清淨之氣足以升舉水土物産之味自
然變化精微輸泄有度而無下痢奔迫之苦矣況兩陽
明經所藏之津液既已下泄尤不可更發其汗在傷寒
經禁明有陽明禁汗之條而金匱復申下利發汗之禁
謂下利清穀不可攻其表汗出必脹滿蓋以下利一傷
其津液發汗再傷其津液津液去則胃氣空而下出之
濁氣隨汗勢上入胃中遂成脹滿求其下利且不可得
寧非大戒乎所以當從少陽半表之法緩緩逆挽其下
陷之清氣俾身中行春夏之令不致於收降耳究竟亦
是和法全非發汗之意津液未傷者汗出無妨津液既
傷皮間微微得潤其下陷之氣已舉矣夫豈太陽外感
風寒可正發汗之比乎又豈太陽陽明合病下利可用
葛根之比乎噫微矣微矣
治痢用通因通用之法亦有金鍼蓋火濕熱之邪奔迫
而出止宜用苦寒之藥如大小承氣之類方書每雜
以温中厚腸胃之藥是欲為火濕熱立幟也其孰辨
之
内經曰腸澼便血身熱則死寒則生又曰腸澼下白沫
脈沈則生浮則死腸澼之候身不熱脈不懸絶滑大
者生懸濇者死以藏期之又曰陰陽虚脱腸澼死泄
而奪血脈沈微手足逆皆難治
脈經曰腸澼下膿血脈沈小留連者生數大發熱者死
又腸澼筋攣脈細小安靜者生浮大堅者死
噤口痢乃胃中濕熱之毒薰蒸清道而上以致胃口閉
塞而成噤口之證亦有悞服濇熱之藥而邪氣停於
胃口者用人參石蓮子等分煎服強呷但得一口下
嚥虚熱即開更以二味為末頻頻服之
治噤口痢多有用黃連者此正治濕熱之藥苦而且降
不能開提況非胃虚所宜昌故不敢取用
有用田螺搗如泥納臍中引火熱下行最妙但鬱熱
宜一開一降未可徒恃一法
有用丁香砂仁之屬以火濟火則殺人之事矣
休息痢者乃乍作乍止或因邪氣未曾滌盡遽止而復
作者是也或初愈恣食厚味及妄作勞皆能致之
金匱云下利已瘥至其年月日時復發者以病不盡故
也當下之宜大承氣湯休息痢止而不止正氣既
虛邪復不盡未可言下此證止之已久其正已復其
積未除故須下之
原病式云白痢既非寒證何故服辛熱之藥亦有愈者
蓋辛熱之藥能開發腸胃鬱結使氣液宣通流濕潤
燥氣和而已此特其一端也甚有先曾通洩或因涼
藥太過脈微沈細四肢厥冷即宜温補升陽益胃理
中之屬至云㮣不可用熱藥亦非通變之精妙也
機要云後重則宜下腹痛則宜和身重則除濕脈弦則
去風膿血稠粘以重劑竭之身冷自汗以熱藥温之
風邪内結宜汗之鶩溏而痢宜温之
仲景治下痢可下者悉用承氣湯大黃之寒其性善走
佐以厚朴之温善行滯氣緩以甘草之甘飲以湯液
灌滌腸胃滋潤輕快積行即止
凢先瀉而後痢者逆也復通之而不已者虚也脈微遲
宜温補脈弦數為逆主死産後痢亦宜温補
腹痛因肺金之氣鬱在大腸之間者以苦梗發之後用
痢藥
肛門痛熱留於下也初病身熱脈洪大宜清之黃芩芍
藥湯病久身冷自汗宜温之理中湯
下血者宜涼血活血當歸黃芩桃仁之類風邪下陷者
宜升提之濕熱傷血者宜行濕清熱
下墜異常積中有紫黑血而且痛甚者此為死血用
桃仁滑石行之
血痢久不愈者屬陽虚陰脱用八珍湯加升舉之藥甚
有陣陣自下手足厥冷脈漸微縮此為元氣欲絶急
灸氣海穴用附子理中湯稍遲之則死
凢下痢純血者如塵腐色者如屋漏水者大孔開而不
收如竹筒唇如硃紅者俱死如魚腦髓者身熱脈大
者俱半死半生
久痢血脈沈弱諸藥不效以十全大補湯加薑棗少入
蜜煎服
律三條
凢治痢不分標本先後㮣用苦寒者醫之罪也
以腸胃論大腸為標胃為本以經脈論手足陽明為
標少陽相火為本故胃受濕熱水穀從少陽之火化
變為惡濁而𫝊入於大腸不治少陽但治陽明無益
也少陽生發之氣𫝊入土中因而下陷不先以辛涼
舉之徑以苦寒奪之痢無止期矣
凢治痢不審病情虛實徒執常法自恃顓門者醫之罪
也
實者邪氣之實也虚者正氣之虚也七實三虚攻邪
為先七虚三實扶正為本十分實邪即為壯火食氣
無正可扶急去其邪以留其正十分虛邪即為淹淹
一息無實可攻急補其正聽邪自去故醫而不知變
通徒守家𫝊最為悞事
凢治痢不分所受濕熱多寡輒投合成丸藥悞人者醫
之罪也
痢由濕熱内藴不得已用苦寒蕩滌宜煎不宜丸丸
藥不能蕩滌且多夾帶巴豆輕粉定粉硫黃磠砂甘
遂芫花大戟牽牛烏梅粟殼之類即使病去藥存為
害且大況病不能去毒烈轉深難以復救可不慎耶
金匱小柴胡去半夏加括蔞實湯(方見瘧蒺門)
昌按此方乃少陽經半表半裏之的藥原用半夏之
辛温半兼乎表今改用括蔞實之涼苦半兼乎裏退
而從陰則可進而從陽不勝其任矣然不必更求他
藥但於柴胡增一倍二倍用之允為進之之法也
活人敗毒散(方見三氣門)
昌按活人此方全不因病痢而出但昌所為逆挽之
法推重此方蓋藉人參之大力而後能逆挽之耳金
匱治下痢未及小柴胡湯後来方書不用猶曰無所
祖也至活人敗毒散夏秋疫癘諸方莫不收用之矣
而治下痢迥不及之者何哉遍查方書從無有一用
表法者惟楊子建治痢廣引運氣自逞狂能名其方
曰萬全護命湯採用活人之半川芎獨活桔梗防風
甘草而增麻黃官桂蒿本白芷細辛一派辛温辛熱
之藥且雜牽牛峻下於内百道方中似此無知妄作
一方言表不殺人哉再閱潔古七方雖為平淡無
竒而老成全不犯手兹特錄之其他備用諸方亦各
有取義以俟臨病採擇
大黃湯(潔古)治瀉痢久不愈膿血稠粘裏急後重日夜
無度
右用大黃一兩剉碎好酒二大醆浸半日許煎至一
盞半去渣分作二服頓服之痢止勿服如未止再服
取利為度後服芍藥湯和之痢止再服白术黃芩湯
盡撤其毒也
芍藥湯(潔古)行血調氣經曰溲而便膿血知氣行而血
止行血則便自愈調氣則後重除
芍藥(一兩)當歸黃連黃芩(各半兩)大黃(三錢)桂(二錢半)
甘草(炒)檳榔(各二錢)木香(一錢)
如便後臟毒加黃柏半兩
右九味㕮咀每服五錢水二盞煎至一盞去渣温服
如痢不減漸加大黃食後服
白术黃芩湯(潔古)服前藥痢疾雖除更宜調和
白术(一兩)黃芩(七錢)甘草(三錢)
右㕮咀作三服水一盞半煎一盞温服
黃連阿膠丸(和劑)治冷熱不調下痢赤白裏急後重臍
腹疼痛口燥煩渴小便不利
黃連(去鬚三兩)阿膠(碎炒一兩)茯苓(去皮二兩)
右以連苓為細末水熬阿膠膏搜丸如桐子大每服
三十丸空心温米湯下
白頭翁湯(金匱)
白頭翁(二兩)黃連黃柏秦皮(各三兩)
右四味以水七升煮取二升去渣温服一升不愈更
服
加減平胃散(潔古)經云四時皆以胃氣為本久下血則
脾胃虚損血水流於四肢却入於胃而為血痢宜
服此滋養脾胃
白术厚朴陳皮(各一兩)木香檳榔(各三錢)甘草
(七錢)桃仁人參黃連阿膠(炒)茯苓(各五錢)
右㕮咀每服五錢薑三片棗一枚水煎温服無時血
多加桃仁熱泄加黃連小便澁加茯苓澤瀉氣不下
後重加檳榔木香腹痛加官桂芍藥甘草膿多加阿
膠濕多加白术脈洪大加大黃
蒼术地榆湯(潔古)治脾經受濕下血痢
蒼术(三兩)地榆(一兩)
每一兩水二盞煎一盞温服
槐花散(潔古)
青皮槐花荆芥穗(各等分)
右為末水煎空心温服
犀角散治熱痢下赤黃膿血心腹困悶
犀角屑黃連(去鬚微炒)地榆黃茋(各一兩)當歸(半兩炒)
木香(二錢五分)
右為散每服三錢以水一盞煎至六分去渣温服無
時
黃連丸(一名羚羊角丸)治一切熱痢及休息痢日夜頻併兼
治下血黑如雞肝色
黃連(去鬚二兩半)羚羊角(鎊)黃柏(去粗皮各一兩半)赤茯苓(去皮
半兩)
右為細末蜜和丸如桐子大每服二十丸薑蜜湯下
暑月下痢用之尤驗一方用白茯苓臘茶送下
生地黃湯治熱痢不止
生地黃(半兩)地榆(七錢半)甘草(二錢半炙)
右㕮咀如麻豆大以水二盞煎至一盞去渣分温二
服空心日晚再服
鬱金散治一切熱毒痢下血不止
川鬱金槐花(炒各半兩)甘草(炙二錢半)
右為細末每服一二錢食前豆䜴湯調下
茜根散治血痢心神煩熱腹中痛不納飲食
茜根地榆生乾地黃當歸(炒)犀角(屑)黃芩
梔子仁(半兩)黃連(二兩去鬚微炒)
右㕮咀每服四錢以水一盞入豆豉五十粒薤白七
寸煎至六分去渣不拘時温服
十寳湯治冷痢如魚腦者三服見效甚捷
黃茋(四兩)熟地(酒浸)白茯苓人參當歸(酒浸)白术
半夏白芍藥五味子官桂(各一兩)甘草(半兩)
右為麤末每服二錢水一盞生薑三片烏梅一箇煎
至七分食前温服
芍藥黃芩湯(東垣)治洩痢腹痛或後重身熱久不愈脈
洪疾者及下痢膿血稠粘
黃芩芍藥(各一兩)甘草(五錢)
右㕮咀每服一兩水一盞半煎一盞温服無時如痛
加桂少許
香連丸(直指)治下痢赤白裏急後重
黃連(去蘆二十兩用吳茱萸十兩同炒令赤去菜萸不用)木香(四兩八錢八分不見火)
右為細末醋糊丸如桐子大每服三十丸空心飯飲
下
大承氣湯(方見三氣門)
小承氣湯(方見三氣門)
進承氣法治太陰證不能食是也當先補而後瀉乃
進藥法也先剉厚朴(半兩)薑製水一盞煎至半盞服若
二三服未已胃有宿食不消加枳實二錢同煎服二
三服泄又未已如不加食尚有熱毒又加大黃(三錢)推
過泄未止者為腸胃久有塵垢滑粘加芒硝(半合)垢去
盡則安矣後重兼無虚證者宜之若力倦氣少脈虛
不能食者不宜此法蓋厚朴枳實大瀉元氣也
退承氣法治陽明證能食是也當先瀉而後補乃退
藥法也先用大承氣(五錢)水一盞依前法煎至七分稍
熱服如瀉未止去芒硝減大黃一半煎二服如熱氣
雖已其人心腹滿又減去大黃但與枳實厚朴湯又
煎二三服如腹脹滿退泄亦自安後服厚朴湯數服
則已
地榆芍藥湯(保命)治泄痢膿血脱肛
蒼术(八兩)地榆卷柏芍藥(各三兩)
右㕮咀每服二兩水煎温服病退勿服
敗毒散(方見三氣門)治壯熱下痢及似痢非痢似血非血
如濁酒
右剉每服五錢水盞半薑三片薄荷五葉煎服熱多
則温服寒多則熱服傷濕加白术頭痛加天麻
參苓白术散(和劑)治久瀉及大病後痢後調理消渴者
尤宜
人參乾山藥蓮肉(去心)白扁豆(去皮薑汁浸炒各一斤半)白
术(於潛者二斤)桔梗(炒令黃色)砂仁白茯苓(去皮)薏苡仁
炙甘草(各一斤)
右為細末每服二錢米湯調下或加薑棗煎服或棗
肉和藥丸如桐子大每服十十丸空心米湯送下或
煉蜜丸如彈子大湯化下
倉廩湯治禁口痢有熱乃毒氣衝心食即吐
人參茯苓甘草(炙)前胡川芎羌活獨
活桔梗柴胡枳殼陳倉米(等分)
右㕮咀每服五錢水一盞半生薑三片煎至七分去
渣無時熱服
蕷蓮飲
石蓮肉乾山藥(等分)
右為細末生薑茶煎湯調下三錢
犀角丸但是痢服之無不瘥者
犀角屑(取黑色文理粗者産後用彌佳)宣州黃連苦參(多買輕捣)金
州黃柏(赤色堅薄者)川當歸(五味俱取細末)
各末等分和勻空腹爛煮糯米飲調方寸七服之日
再服忌粘滑油膩生菜
葛根湯專治酒痢
葛根枳殼半夏生地杏仁(去皮尖)茯苓(各二
錢四分)黃芩(一錢二分)甘草(炙半錢)
右分作二貼水二盞黑豆百粒生薑五片白梅一箇
煎至一盞去渣食前温服
括蔞根湯治下痢冷熱相衝氣不和順本因下虛
津液耗少口乾咽燥常思飲水毒氣更增煩燥轉
甚宜服此藥救之
括蔞根白茯苓甘草(炙各半兩)麥門冬(去心二錢五分)
右㕮咀每服五錢水一盞半棗二枚劈破煎至七分
去渣服不拘時
陳米湯治吐痢後大渴飲水不止
右用陳倉米二合水淘淨以水二盞煎至一盞去
渣空心温服晚食前再煎服
治痢後渴
右用粳米二合以水一盞半同煑研絞汁空心頓
服之
澤漆湯治痢後腫滿氣急喘𠻳小便如血
澤漆葉(微炒五兩)桑根白皮(炙黃)郁李仁(湯浸去皮尖炒熟各三兩)陳
皮(去白)白术(炒)杏仁(湯浸去皮尖雙仁炒各一兩)人參(一兩半)
右㕮咀每服五錢水二盞生薑三片煎取八分去渣
温服候半時辰再服取下黃水數升或小便利為度
茯苓湯治痢後遍身微腫
赤茯苓(去黑皮)澤漆葉(微炒)白术(微炒各一兩)桑根白皮(炙黃)
黃芩射干防已澤瀉(各三兩)
右㕮咀每服五錢七先以水三盞煑大豆一合取二
盞去渣内藥煎取一盞分為二服未瘥頻服二料
醫門法律卷九
