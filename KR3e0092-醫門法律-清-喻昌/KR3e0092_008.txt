欽定四庫全書
醫門法律卷八
南昌喻昌撰
傷燥門(論一首法十一條律五條)
秋燥論
喻昌曰燥之與濕有霄壤之殊燥者天之氣也濕者地
之氣也水流濕火就燥各從其類此勝彼負兩不相謀
春月地氣動而濕勝斯草木暢茂秋月天氣肅而燥勝
斯草木黃落故春分以後之濕秋分以後之燥各司其
政今指秋月之燥為濕是必指夏月之熱為寒然後可
奈何内經病機一十九條獨遺燥氣他凡秋傷於燥皆
謂秋傷於濕歴代諸賢隨文作解弗察其訛昌特正之
大意謂春傷於風夏傷於暑長夏傷於濕秋傷於燥冬
傷於寒覺六氣配四時之旨與五運不相背戾而千古
之大疑始一抉也然則秋燥可無論乎夫秋不遽燥也
大熱之後繼以涼生涼生而熱解漸至大涼而燥令乃
行焉經謂陽明所至始為燥終為涼者亦誤文也豈有
新秋月華露湛星潤淵澄天香遍野萬寶垂實歸之燥
政迨至山空月小水落石出天降繁霜地凝白鹵一往
堅急勁切之化反謂涼生不謂燥乎或者疑燥從火化
故先燥而後涼此非理也深乎深乎上古脈要曰春不
沈夏不弦秋不數冬不濇是謂四塞謂脈之從四時者
不循序漸進則四塞而不通也所以春夏秋冬孟月之
脈仍循冬春夏秋季月之常不改其度俟二分二至以
後始轉而從本令之王氣乃為平人順脈也故天道春
不分不温夏不至不熱自然之運悠久無疆使在人之
脈方春即以弦應方夏即以數應躁促所加不三時而
歲度終矣其能長世乎即是推之秋月之所以忌數脈
者以其新秋為燥所勝故忌之也若不病之人新秋而
脈帶微數乃天真之脈何反忌之耶且夫始為燥終為
涼涼已即當寒矣何至十月而反溫耶涼已反溫失時
之序天道不幾頓乎不知十月之溫不從涼轉正從燥
生蓋金位之下火氣承之以故初冬常溫其脈之應仍
從乎金之濇耳由濇而沈其濇也為生水之金其沈也
即為水中之金矣珠輝玉映傷燥云乎哉然新秋之涼
方以却暑也而夏月所受暑邪即從涼發經云當暑汗
不出者秋成風瘧舉一瘧而凡當風取涼以水灌汗迺
至不復汗而傷其内者病發皆當如瘧之例治之矣其
内傷生冷成滯下者并可從瘧而比例矣以其原來皆
暑濕之邪外内所主雖不同同從秋風發之耳若夫深
秋燥金主病則大異焉經曰燥勝則乾夫乾之為害非
遽赤地千里也有乾於外而皮膚&KR0008;揭者有乾於内而
精血枯涸者有乾於津液而榮衛氣衰肉爍而皮著於
骨者隨其大經小絡所屬上下中外前後各為病所燥
之所勝亦云熯矣至所傷則更厲燥金所傷本摧肝木
甚則自戕肺金蓋肺金主氣而治節行焉此惟土生之
金堅剛不撓故能生殺自由紀綱不紊若病起於秋而
傷其燥金受火刑化剛為柔方圓且隨型埴欲仍清肅
之舊其可得耶經謂欬不止而出白血者死白血謂色
淺紅而似肉似肺者非肺金自削何以有此試觀草木
菁英可掬一乘金氣忽焉改容焦其上首而燥氣先傷
上焦華蓋豈不明耶詳此則病機之諸氣膹鬱皆屬於
肺諸痿喘嘔皆屬於上二條明指燥病言矣生氣通天
論謂秋傷於燥上逆而欬發為痿厥燥病之要一言而
終與病機二條適相脗合秖以誤傳傷燥為傷濕解者
競指燥病為濕病遂至經旨不明今一論之而燥病之
機了無餘義矣其左胠脇痛不能轉側嗌乾面塵身無
膏澤足外反熱腰痛驚駭筋攣丈夫㿗疝婦人少腹痛
目昧眥瘡則燥病之本於肝而散見不一者也内經燥淫
所勝其主治必以苦溫者用火之氣味而制其勝也其
佐以或酸或辛者臨病制宜宜補則佐酸宜寫則佐辛
也其下之亦以苦溫者如清甚生寒留而不去則不當
用寒下宜以苦溫下之即氣有餘亦但以辛寫之不以
寒也要知金性畏熱燥復畏寒有宜用平寒而佐以苦
甘者必以冷熱和平為方制乃盡善也又六氣凡見下
承之氣方制即宜少變如金位之下火氣承之則苦溫
之屬宜減恐其以火濟火也即用下亦當變苦溫而從
寒下也此内經治燥淫之旨可贊一辭者也至於肺氣
膹鬱痿喘嘔欬皆傷燥之劇病又非制勝一法所能理
也兹併入燥門細商良治學者精心求之罔不獲矣若
但以潤治燥不求病情不適病所猶未免涉於麄疎耳
痺論云隂氣者靜則神藏躁則消亡下文但言飲食自
倍腸胃乃傷曾不及於肺也其所以致躁而令隂氣
消亡之故引而未發也至靈樞云形寒飲冷則傷肺
始知傷肺關於寒冷矣可見肺氣外達皮毛内行水
道形寒則外寒從皮毛内入飲冷則水冷從胸中上
溢遏抑肺氣不令外揚下達其治節不行周身之氣
無所稟仰而肺病矣究竟肺為嬌臟寒冷所傷者十
之二三火熱所傷者十之七八寒冷所傷不過裹束
其外火熱所傷則更消爍其中所以為害倍烈也然
火熱傷肺以致諸氣膹鬱諸痿喘嘔而成躁病百道
方中率皆依樣葫蘆如烏藥香附紫蘇半夏茯苓厚
朴丁沈訶䓻薑桂蓬稜梹榔益智之屬方方取足祇
因内經脫遺躁證後之無識者競皆以躁治躁恬於
操刃曾不顧隂氣之消亡耳
雖以東垣之大賢其治躁諸方但養榮血及補肝腎虧
損二便閉結而已初不論及於肺也是非謂中下二
焦有躁病而上焦獨無也不過闕經旨傷濕之疑遂
因仍不察耳夫諸氣膹鬱之屬於肺者屬於肺之燥
非屬於肺之濕也苟肺氣不燥則諸氣稟清肅之令
而週身四達亦胡致膹鬱耶諸痿喘嘔之屬於上者
上亦指肺不指心也若統上焦心肺並言則心病不主
痿喘及嘔也惟肺燥甚則肺䈎痿而不用肺氣逆
而喘鳴食難過膈而嘔出三者皆燥證之極者也經
文原有逆秋氣則太隂不收肺氣焦滿之文其可稱
為濕病乎更考東垣治肺消方中引用白荳䓻蓽澄
茄及治諸氣方中雜用辛香行氣之藥覺於傷燥一
途有未悉耳又如丹溪折衷雜證為後代所宗亦無
一方一論及於肺燥但於熱鬱湯下云有隂虚而得
之者有胃虚食冷物抑遏陽氣於脾土中而得之者
其治法皆見發熱條中此治非隂虚非陽陷亦不發
熱而常自蒸蒸不解者夫蒸蒸不解非肺氣為熱所
内蒸而不能外達耶方用蓮翹薄荷葉黃芩山梔仁
麥門冬甘草鬱金瓜蔞皮穰八味竹葉為引方後復
設為問答云何不用蒼术香附撫芎曰火就燥燥藥
皆能助火故不用也似此一方示不欲以燥助火之意
於熱鬱之條其不敢以燥益燥重傷肺金𨼆然可會
何為不立燥病一門暢發其義耶又如繆仲醇治病
所用者無非四君四物二冬二母沙參玄參黃芪山
藥蘇子橘紅桑葉枇杷葉杏仁棗仁扁豆蓮心瓜蔞
五味升葛柴前芩連梔栢滑石石膏菊花枸把牛膝
續斷薏苡木瓜胡麻首烏豆豉霜梅膠飴之屬千方
一律不過選擇於此增入對證一二味自成一家識
者稱其不盡用方書所載投之輙效蓋獨開門戶者
也又有稱其精於本草擇用五六十種無過之藥屢
獲竒驗無以多為者昌謂不然世之患燥病者多仲
醇喜用潤劑於治燥似乎獨開門戶然亦聰明偶合
未有發明可以治内傷之燥不可以治外感之燥何
況風寒暑濕哉節取其長可矣
内經云心移熱於肺傳為鬲消肺燥之繇來者遠矣苟
其人腎水足以上升而交於心則心火下降而交於腎
不傳於肺矣心火不傳於肺曾何傷燥之虞哉即腎
水或見不足其腸胃津血足以協濟上供肺亦不致
過傷也若夫中下之澤盡竭而高源之水猶得措於
不傾則必無之事矣所以經文又云二陽結謂之消
手陽明大腸熱結而津不潤足陽明胃熱結而血不
榮證成消渴舌上赤裂大渴引飲與心移熱於肺傳
為鬲消文雖異而義則一也治鬲消者用白虎加人
參湯顓救其肺以施於諸氣膹鬱諸痿喘嘔罔不合
矣學者可不知引伸觸類以求坐進此道耶
隂陽别論云二陽之病發心脾有不得隠曲男子少精
女子不月其傳為風消其傳為息賁死不治此亦肺
燥所繇來而未經揭出者夫燥而令男子精液衰少
女子津血枯閉亦云極矣然其始但不利於隠曲之
事耳其旣則胃之燥傳入於脾而為風消風消者風
熱熾而肌肉消削也大腸之燥傳入於肺而為息賁
息賁者息有音而上奔不下也是則胃腸合心脾以
共成肺金之燥三藏二府隂氣消亡殆盡尚可救療
乎夫由心之肺已為死隂之屬然脾氣散二陽之精
上輸於肺猶得少甦涸鮒今以燥之為害令生我者
盡轉而浚我之生故直斷為死不治也從前憒憒特
繹明之
病機十九條内云諸濇枯涸乾勁皴揭皆屬於燥燥金
雖為秋令雖屬隂經然異於寒濕同於火熱火熱勝
則金衰火熱勝則風熾風能勝濕熱能耗液轉令陽
實隂虚故風火熱之氣勝於水土而為燥也
肝主於筋風氣自甚燥熱加之則液聚於胸膈不榮於
筋脈而筋燥故勁強緊急而口噤或瘈瘲昏冒僵仆
也
風熱燥甚怫鬱在表而裏氣平者善伸數欠筋脈拘急
或時惡寒或筋惕而搐脈浮數而弦若風熱燥并鬱
甚於裏則必為煩滿必為悶結故燥有表裏氣血之
分也
至於筋緩不收痿痺不仁因其風熱勝濕為燥日久乃
燥病之甚者也至於諸氣膹鬱諸痿喘嘔皆屬於肺
金從燥化金且自病而肺氣日見消亡又何論痿痺
乎
五藏五志之火皆有真液以養之故凝聚不動而真液
尤賴腎之隂精胃之津液交灌於不竭若腎胃之水
不繼則五藏之真隂隨耗五志之火翕然内動而下
上中三消之病作矣河間云燥太甚而脾胃乾涸則
成消渴亦其一也
燥病必渴而渴之所屬各不同有心肺氣厥而渴有肝
痺而渴有脾熱而渴有腎熱而渴有胃與大腸結熱
而渴有小腸痺熱而渴有因病瘧而渴有因素食肥
甘而渴有因醉飲入房而渴有因遠行勞倦遇大熱
而渴有因傷害胃乾而渴有因風而渴五藏部分不
同病之所遇各異其為燥熱亡液則一也另詳消渴
門
治燥病者補腎水隂寒之虚而瀉心火陽熱之實除腸
中燥熱之甚濟胃中津液之衰使道路散而不結津
液生而不枯氣血利而不濇則病日已矣
腎惡燥急食辛以潤之故腎主五液津則大便如常若
饑飽勞逸損傷胃氣及食辛熱味厚之物而助火邪
伏於血中耗散真隂津液虧少故大便結燥仲景云
小便利大便硬不可攻下以脾約丸潤之戒輕下而
重傷津液也然藏結復有陽結隂結之不同陽結者
以辛涼潤之隂結者以辛溫潤之其辨又在微芒之
間矣
律五條
凡秋月燥病誤以為濕治者操刃之事也從前未明咎
猶可諉今明知故犯傷人必多孽鏡當前悔之無及
凡治燥病燥在氣而治血燥在血而治氣燥在表而治
裏燥在裏而治表藥不適病醫之過也
凡治雜病有兼帶燥證者誤用燥藥轉成其燥因致危
困者醫之罪也
凡治燥病須分肝肺二藏見證肝藏見證治其肺燥可
也若肺藏見證反治其肝則坐誤矣醫之罪也肝藏
見燥證固當急救肝葉勿令焦損然清其肺金除其
燥本尤為先務若肺金自病不及於肝即顓力救肺
焦枯且恐立至尚可分功緩圖乎
凡治燥病不深達治燥之旨但用潤劑潤燥雖不重傷
亦誤時日祇名麄工所當戒也
熱濕暑三氣門諸方
痙病廿方熱病十五方溫病十五方暑病三
十二方
括蔞根桂枝湯方(金匱方論具本門前)
括蔞根(二兩)桂枝(三兩)芍藥(三兩)甘草(二兩)生薑(三兩)大棗(十二枚)
右六味以水九升煮取三升分溫三服取微汗汗不
出食頃食熱粥發之
按此方原是不欲發汗之意以夏月縱不得汗服藥
亦易透出也若服此食頃不得汗當食熱粥發之所
以桂枝有汗能止無汗能發也然旣以括蔞根為君
當增之桂枝為臣當減之大約括蔞根三錢桂枝一
錢五分芍藥二錢甘草一錢五分生薑三片大棗二
枚無汗發以熱粥連服三劑可也蓋濕持其汗或兼
微受風寒營衛不和設不用此通其營衛則未痙者
成痙已痙者難愈矣凡用古方分兩當倣此裁酌
葛根湯方(金匱方論具本門中)
葛根(四兩)桂枝(三兩)麻黃(三兩)芍藥(二兩)甘草(二兩)生薑(三兩)大
棗(十二枚)
右七味㕮咀以水一斗先煮麻黃葛根減二升去沫
内諸藥煮取三升溫服一升覆取微似汗不須啜粥
餘如桂枝湯方法及禁忌
按此方為夏月傷寒脈緊發熱無汗者而設仲景云
夏月脈洪大者是其本位若其人病苦頭疼發熱無
汗者須發其汗亦此意也然身纔有潤便撤其覆勿
令汗出為節可矣
大承氣湯方(金匱方論具本門)
大黃(四兩酒洗)厚朴(半斤炙去皮)枳實(三枚炙)芒硝(一合)
右四味以水一斗先煮二味取五升去滓内大黃煮
取二升去滓内芒硝更上火微一二沸分溫再服得
下止服
按此治痙病之極重難返死裏求生之法在邪甚而
正未大傷者服此十有九活所以仲景著之為法也
麻黃加獨活防風湯(治剛痙)
麻黃(去節)桂枝(各一兩)芍藥(三兩)甘草(半兩)獨活防風(各一
兩)
右剉細每服一兩用水二鍾煎至一鍾半温服指爪
乾燥屬風熱甚者
方見三卷中風門
元戎四物湯治臟結祕濇者
當歸熟地黃川芎白芍藥大黃(煨)桃仁
(各等分水煎或丸)
丹谿大補丸
降隂火補腎水治隂虚燥熱
黃栢(炒褐色)知母(酒浸炒各四兩)熟地黃(酒蒸)敗龜板(酥炙黃各六兩)
右為末猪脊髓和煉蜜丸如桐子大每七十丸空心
淡鹽湯送下
六味地黃丸
治下焦燥熱小便澁而數又治腎氣虚久新憔悴
寢汗發熱五臟齊損瘦弱虚煩骨蒸下血自汗盜
汗水泛為痰咽燥口渴眼花耳聾等證功效不能
盡
懷熟地(八兩杵膏)山茱萸肉乾山藥(各四兩)牡丹皮
白茯苓澤瀉(各三兩)
右各另為末和地黃膏加煉蜜丸桐子大每服七八
十丸空心食前滚湯下
(自製)清燥救肺湯治諸氣膹鬱諸痿喘嘔
桑葉(經霜者得金氣而柔潤不凋取之為君去枝梗三錢)石膏(煅稟清肅之氣極清肺熱二錢
五分)甘草(和胃生金一錢)人參(生胃之津養肺之氣七分)胡麻仁(炒研一錢)真阿
膠(八分)麥門冬(去心一錢二分)杏仁(炮去皮尖炒黃七分)枇杷葉(一片刷去毛蜜
塗炙黃)
水一碗煎六分頻頻二三次滚熱服痰多加貝母瓜
蔞血枯加生地黃熱甚加犀角羚羊角或加牛黃
昌按諸氣膹鬱之屬於肺者屬於肺之燥也而古今
治氣鬱之方用辛香行氣絶無一方治肺之燥者諸
痿喘嘔之屬於上者亦屬於肺之燥也而古今治法
以痿嘔屬陽明以喘屬肺是則嘔與痿屬之中下而
惟喘屬之上矣所以千百方中亦無一方及於肺之
燥也即喘之屬於肺者非表即下非行氣即瀉氣間
有一二用潤劑者又不得其肯綮總之内經六氣脫
悞秋傷於燥一氣指長夏之濕為秋之燥後人不敢
更端其說置此一氣於不理即或明知理燥而用藥
夾雜如弋獲飛蟲茫無定法示人也今擬此方命名
清燥救肺湯大約以胃氣為主胃土為肺金之母也
其天門冬雖能保肺然味苦而氣滯恐反傷胃阻痰
故不用也其知母能滋腎水清肺金亦以苦而不用
至如苦寒降火正治之藥尤在所忌蓋肺金自至於
燥所存隂氣不過一綫耳倘更以苦寒下其氣傷其
胃其人尚有生理乎誠倣此增損以救肺燥變生諸
症如沃焦救焚不厭其頻庶克有濟耳
燥門諸方
滋燥養榮丸
治皮膚皴揭筋燥爪乾
當歸(酒洗二錢)生地黃熟地黃白芍藥秦艽
黃芩(各一錢半)防風(一錢)甘草(五分)水煎服
大補地黃丸治精血枯涸燥熱
黃栢(鹽酒炒)熟地黃(酒蒸各四兩)當歸(酒洗)山藥枸把子
(甘州佳各三兩)知母(鹽酒炒)山茱肉白芍藥(各二兩)生地黃
(二兩五錢)肉蓯蓉(酒浸)玄參(各一兩半)
右為細末煉蜜丸如桐子大每服七八十丸空心淡
鹽湯送下
東垣潤腸丸
治脾胃中伏火大便祕濇或乾燥閉塞不通全不
思食乃風結祕皆令閉塞也以潤燥和血疎風自
然通矣
麻子仁桃仁羌活當歸尾大黃(煨各半兩)皂
角仁秦艽(各五錢)
右除另研外為細末五上火煉蜜丸如桐子大每服
三五十丸食前白湯下又有潤燥丸一方本方加郁
李仁防風
東垣導滯通幽湯
治大便難幽門不通上沖吸門不開噎塞不便燥
祕氣不得下治在幽門以辛潤之
當歸升麻桃仁(另研各一錢)生地黃熟地黃(各五
分)紅花甘草(炙各三分)
右作一服水煎調梹榔末五分服加大黃名當歸潤
燥湯
清涼飲子(一名生液甘露飲)
治上焦積熱口舌咽鼻乾燥
黃芩黃連(各二錢)薄荷玄參當歸芍藥(各一
錢五分)甘草(一錢)
水二鍾煎八分不拘時服大便祕結加大黃二錢
大秦艽湯
治血弱隂虚不能養筋筋燥而手足不能運動
按此方乃後人假托仲景之名而立以治風濕相搏
骨節煩疼無汗而成剛痙者然無引及服法殊不精
詳當知前葛根湯方内去葛根加獨活防風與此無
二但引及服法詳明耳
海藏神术湯(治内傷冷飲外感寒邪而無汗者)
蒼术(製)防風(各二兩)甘草(一兩炒)
右㕮咀加葱白生薑同煎服如太陽證發熱惡寒脈
浮而緊者加羌活二錢太陽脈浮緊中帶弦數者是
兼少陽加柴胡二錢太陽脈浮緊帶洪者是兼陽明
加黃芩二錢婦人加當歸或加木香湯或加藁本湯
如乳吹煎成調六一散三五錢
按此海藏得意之方也以治春夏外感寒邪内傷生
冷發熱而無汗者即痙病亦可用之蓋不欲無識者
輕以麻黃桂枝之熱傷人也夫麻黃桂枝遇濕熱時
令原不敢輕用即有宜用之證十中不過一二而已
昌明仲景不得不表揚海藏之功
海藏白术湯(治内傷冷物外感風寒有汗者)
白术(三兩)防風(二兩)甘草(一兩炙)
右㕮咀每服三錢水一盞薑三片煎至七分溫服一
日止用一二服待二三日漸漸汗少為解
按二术最能行濕夏月分有汗無汗用之所以為神
海藏白术湯加藥法(上解三陽下安太隂)
白术(如欲汗之解用蒼术)防風(各一兩)
右㕮咀水煎至七分溫服若發熱引飲者加黃芩甘
草若頭疼惡風者加羌活散羌活一錢五分川芎七
分五釐細辛五分是也若身熱目痛者加石羔湯石
羔二錢半知母八分白芷一錢是也腹中痛者加芍
藥湯芍藥二錢桂枝一錢是也往來寒熱而嘔者加
柴胡散柴胡二錢半夏一錢是也心下痞者加枳實
一錢若有裏證加大黃一錢量虚實加減之邪去止
服
三方總稱神术所稱上解三陽下安太隂縱未必然
而太隂脾惡濕者也夏月預清其濕俾不與熱邪相
合其得力不亦多乎
海藏桂枝葛根湯
治傷風項背強及有汗不惡風柔痙即仲景桂枝
湯去麻黃也若無汗之剛痙又必用麻黃矣可見
麻黃桂枝夏月原有不得不用之病蓋邪在太陽
通其營衛則外受之邪有出無入其所全不更大
乎但未可執為常法耳學者參之
海藏桂枝加川芎防風湯
治發熱自汗而不惡寒者名曰柔痙即仲景葛根
湯去麻黃葛根加川芎防風也
海藏柴胡加防風湯
治汗後不解乍靜乍躁目直視口噤往來寒熱脈
弦此少陽風痙
柴胡防風(各一兩)半夏(製六錢)人參黃芩(各五錢)生
薑甘草(各六錢五分)大棗(三枚)
每服一兩水三盞煎一盞半去渣溫服
海藏防風當歸湯
治發汗過多發熱頭面搖卒口噤背反張者太陽
兼陽明也宜去風養血
防風當歸川芎地黃(各一兩)
每服一兩水三盞煎至二盞溫服
按痙病本太陽經病太陽日久勢必傳遍六經然必
兼乎太陽二方治太陽兼少陽太陽兼陽明論證頗
詳超越尋常萬萬惜其於三隂之痙獨詳太隂連出
五方似欲推及少隂厥隂而未明言觀其後三方項
下云手足厥冷筋脈拘急意可識矣然終是三隂混
同立治未有精詳且三隂經旣有隂痙矣又豈無陽
痙耶此等處合尚論篇三隂經細參自為得師可矣
海藏八物白术散
治傷寒隂痙三日面腫手足厥冷筋脈拘急汗不
出恐隂氣内傷
白术茯苓五味子(各半兩)桂心(三分)麻黃(半兩)良薑
(一分)羌活(半兩)附子(三分)
每服四錢水一大盞薑五片同煎至五分去查溫服
無時
按此方乃太陽兼三隂之證治也
海藏桂枝加芍藥防風防己湯
治發熱脈沈而細者附太隂也必腹痛
桂枝(一兩半)防風防己(各一兩)芍藥(二兩)生薑(一兩半)大
棗(六枚)
每服一兩水三盞煎至一盞半去查溫服亦宜服小
續命湯
按脈沈而細未是太隂確證少隂亦有發熱者服此
方及小續命湯恐有不對
海藏附子散
治傷寒隂痙手足厥冷筋脈拘急汗出不止頭項
強直頭搖口噤
桂心(三錢)附子(一兩炮)白术(一兩)川芎(三錢)獨活(半兩)
每服三錢水一&KR0034;棗一枚煎至五分去查溫服
海藏桂心白术湯
治傷寒隂痙手足厥冷筋脈拘急汗出不止
白术防風甘草桂心川芎附子(各等分)
每服五錢水二鍾生薑五片棗二枚同煎至七分去
查溫服
海藏附子防風散
治傷寒隂痙閉目合面手足厥逆筋脈拘急汗出
不止
白术(一兩)防風甘草茯苓附子乾薑(各七錢五
分)柴胡五味(各一兩)桂心(半兩)
每服三錢生薑四片同煎去查溫服
按三方俱用白术在内原為太隂而設然俱云汗出
不止則陽亡於外津亡於内方中每兼表散何耶況
筋脈拘急全賴陽氣以柔和之隂津以灌潤之方中
兩不相照殊有未到也
羚羊角散(此四方另選附益)
治傷寒陽痙身熱無汗惡寒頭項強直四肢疼痛
煩躁心悸睡卧不得
羚羊角(屑)犀角(屑)防風茯神柴胡麥門冬
人參葛根枳壳甘草(炙各二錢五分)石膏龍
齒(各五錢)
右㕮咀每服五錢水一鍾煎至五分去查溫服不拘
時
按此方治陽痙深得清解之法
麥門冬散
治傷寒陽痙身體壯熱項背強直心膈煩燥發熱
惡寒頭面赤色四肢疼痛
麥門冬地骨皮麻黃(去節)赤茯苓(去皮)知母黃
芩赤芍藥白蘚皮杏仁(麩炒去皮尖)甘草(炙)犀
角屑(各七分半)
右㕮咀每服五錢水一大盞煎至五分去查溫服不
拘時
按此方徑用麻黃不用防柴葛枳其意更深但羚角
石膏似不可少
石膏散
治傷寒陽痙通身壯熱目眩頭痛
石膏(二兩)秦艽(去土)龍齒(各一兩另研)犀角屑前胡(各半兩)
右㕮咀每服五錢水一大盞入豆豉五十粒葱白七
莖同煎至五分去查入牛黃末一字攪令勻溫服不
拘時
按三方俱用龍齒之濇似有未當餘藥則各極其妙
此方用豆豉葱白作引調入牛黃末更妙
牛黃散
治傷寒陽痙發熱惡寒頭項強直四肢拘急心神
煩躁
牛黃(另研)麝香(另研)犀角屑硃砂(水飛)人參赤茯苓
防風芎藭甘草麥門冬桂心地骨
皮天麻(各二錢半)
右為細末研勻每服二錢竹瀝調下不拘時
按發熱惡寒之證邪在經絡此一方直攻神明何耶
即謂邪入心胞用犀羚牛黃足矣何并硃砂麝香而
用之毋乃開門延寇乎
海藏愈風湯(一名舉卿古拜飲)
治一切失血筋脈緊急産後與汗後搐搦
荆芥(為細末)
先以炒大豆黃卷以酒沃之去黃卷取清汁調前末
三五錢和查服之輕者一服重者二三服即止氣虚
者忌服童便調亦可
按此海藏治風人血分之方與痙病無涉然而金匱
有垂戒二條云夫風病下之則痙復發汗必拘急又
云瘡家雖身疼痛不可發汗汗出則痙設使不發汗
但用此方治之亦何遽成痙病耶蓋邪風從虚而入
補則補其邪汗則傷其正惟先服此出其風隨即補
之乃為要訣耳(以上治痙)
人參瀉肺湯(治熱十五方)
治肺經積熱上喘&KR2098;𠻳胸膈脹滿痰多大便澁
人參黃芩梔子仁枳壳(炒)薄荷甘草
連翹杏仁(去皮尖)桑白皮大黃桔梗(各等分)
每服七錢水二盞煎八分食後通口服
按人參肺熱反能傷肺此清肺經積熱以人參瀉肺
立名可見瀉其肺熱必不可傷其肺氣也況人參之
溫以一味清涼監之有餘如此大隊寒下之藥不推
之為君其敢用乎
天門冬散
治肺壅腦熱鼻乾大便祕濇
天門冬(去心)桑白皮升麻大黃枳壳(麩炒)甘草
(各八分)荆芥(一錢)
水二盞煎八分食後溫服
按此方藥味較前少減然用升麻且升且降以散上
焦壅熱可取
半夏湯
治膽熱精神不守熱泄
半夏麯黃芩軍薑(炮)遠志(去心)茯苓生地黃
(各八分)黍米(一合)酸棗仁(微炒研八分)
長流水二盞煎八分食後溫服
按此方雖曰治膽熱尚有未備如柴胡人參青黛羚
羊角猪膽汁之屬加入一二味為切
赤茯苓湯
治膀胱實熱小便不通口苦舌乾咽腫不利
赤茯苓猪苓葵子枳實瞿麥木通
黃芩車前滑石甘草(各等分)
水二盞薑三片煎八分食前服
按此方不清肺熱顓利小便且有降無升上竅不開
徒開其下是名霸道是為劫法庸醫多蹈此
龍腦雞蘇丸
除煩熱鬱熱肺熱咳𠻳吐血鼻衂血崩消渴驚悸
解酒毒膈熱口臭口瘡清心明目
薄荷葉(一兩六錢)生地黃(六錢浸汁)麥門冬(四錢)蒲黃(炒)阿膠
(炒各二錢)黃芪(一錢)人參木通(各二錢)甘草(錢半)銀柴胡(用木
通浸二日取汁入膏)
右為末用蜜三兩煉過後下地黃汁等藥熬成膏丸
如梧桐子大每服二十丸嚼碎湯送下
按此丸兩解氣分血分之熱有益無損宜常製用之
利膈散
治脾肺大熱虚煩上壅咽喉生瘡
雞蘇葉荆芥穗防風桔梗牛蒡子(炒)人
參甘草(各一兩)
右為末每服二錢不拘時沸湯點服咽痛口瘡甚加
僵蠶一兩
按此方清上焦熱全用辛涼輕清之氣不雜苦寒降
下之味其見甚超較涼膈散更勝
地黃煎治積熱
地黃汁(四升三合)茯神知母(各四兩)葳蕤(四兩)括蔞根
生薑汁鮮地骨皮生麥冬汁白蜜(各二升)石
膏(八兩)竹瀝(三合)
右㕮咀以水一斗零二升先煮諸藥取汁三升去渣
下竹瀝地黃麥冬汁緩火煎四五沸下蜜薑汁微火
煎至出六升初服四合日三服夜一服加至五七合
四五月作散服之
按此方生津涼血制火徹熱兼擅其長再加人參乃
治虚熱之聖方也
碧雪
治一切積熱咽喉口舌生瘡心中煩躁嚥物妨悶
致咽閉壅塞及天行時熱發強昏憒
芒硝朴硝硝石馬牙硝青黛石膏
寒水石(水研飛)甘草(各等分)
右將甘草煎湯二升去渣卻入諸藥再煎用柳木棍
不住手攪令消溶得所卻入青黛和勻傾入砂盆内
候冷結凝成霜研為細末每用少許含化津嚥不拘
時候如覺喉壅閉塞不能吞物者即以小竹筒吹藥
入喉中即愈
按此方倣紫雪之制而不用黃金犀羚等貴重之藥
亦為簡便
消毒犀角飲
治大人小兒内蘊邪熱痰涎壅盛腮項結核口舌
生瘡及遍生瘡癤已潰未潰並宜服之
犀角(磨汁)防風(各一錢)鼠粘子(炒二錢)荆芥穗(一錢)甘草(炙錢
半)
水二盞煎一盞食後溫服
按此方顓清上焦蘊熱與利膈散略同彼可多服此
可暫服耳
四物二連湯
治血虚虚勞發熱五心煩熱晝則了明夜則發熱
當歸生地黃白芍藥(各一錢)川芎黃連胡
黃連(各八分)
水盞半加薑煎
四順清涼引子
治血熱壅實面赤蘊結煩悶
大黃赤芍藥當歸甘草(各一錢)
水盞半煎八分食遠通口服
按二方清血分之熱然惟實熱可用虚熱則不宜用
恐傷其胃也
牛黃膏
治熱入血室發狂心熱不認人者
牛黃(一錢)硃砂鬱金(各二錢)腦子(五分)甘草牡丹皮
(各二錢)
右為末煉蜜丸皂角子大新汲水化下
按此方乃清鎮安神之劑熱由心胞襲入神明不得
已而用之也
楊氏秦艽扶羸湯
治肺痿骨蒸成勞或𠻳或寒或熱聲啞不出體虚
自汗四肢倦怠
柴胡(二錢)人參鼈甲(炙)秦艽當歸地骨皮(各一
錢半)半夏紫苑甘草(一錢)
右㕮咀水煎服
按此治少陽經久熱成勞氣血兩治之法
局方當歸補血湯
治肌熱躁熱目赤面紅煩渴引飲晝夜不息其脈
洪大而虚重按全無此脈虚血虚也若悞服白虎
湯必死宜此主之
黃芪當歸
右㕮咀水煎
按此足三隂血分之病若以肺氣虚熱白虎湯法施
之則脾氣從之下溜轉促其隂之亡耳蓋病深之人
服藥中&KR1094;未必效一不當而追之不及矣可不辨哉
再按人身熱病最多蓋素蘊之熱挾天時之熱而橫
發耳是則胃氣清和遇暄熱而不覺其熱者乃為平
人迨至積熱旣久然後治之已為失算況於藥不對
病乎所以肥人之病多因血肉過盛而積飲食之熱
瘦人之病因津液素衰而生火炎之熱治肥人之熱
慮虚其陽治瘦人之熱慮虚其隂未可執方妄施矣
兹所錄方各宜自為推廣至表裏之熱及升陽滋隂
等法各有顓方此不及
再按大腑實熱腹脹不通口舌生瘡有生薑瀉心湯
一法大竒用生薑橘皮竹茹黃芩梔子仁白术各三
兩桂心一兩茯苓芒硝各二兩生地黃十兩㕮咀入
大棗煎每服一兩蓋必隂虚血燥火熱難伏為從治
耳因推金匱腎氣丸童子亦可服附桂者不過從治
法虚熱得除可多服哉(以上治痙熱)
金匱麻黃白术湯方(論見前治濕十五方)
麻黃(三兩去節)桂枝(二兩)甘草(一兩炙)杏仁(七十箇去皮尖)白术(四兩)
右五味以水九升先煮麻黃減二升去上沫内諸藥
煮取二升半去渣溫服八合覆取微似汗
桂枝附子湯方(論見前)
桂枝(四兩)生薑(三兩)附子(三枚炮去皮切八片)甘草(二兩)大棗(十二枚)
右五味以水六升煮取二升去渣分溫三服
白术附子湯方
白术(二兩)附子(一枚半)甘草(一兩炙)生薑(一兩半)大棗(六枚)
右五味以水三升煮取一升去渣分溫三服一服覺
身庠半日再服三服都盡其人如蝟狀勿怪即是术
附並走皮中逐水氣未得除故耳
金匱甘草附子湯方
甘草(二兩炙)附子(二箇)白术(二兩)桂枝(四兩)
右四味以水六升煮取三升去渣溫服一升日三服
初服得微汗則解能食汗出復煩者服五合恐一升
多者服六七合為妙
金匱麻黃杏子薏苡甘草湯方
病者一身盡痛發熱日晡所劇者名風濕此病傷
於汗出當風或久傷取冷所致也可與麻黃杏子
薏苡甘草湯
麻黃(去節炮四兩)甘草(一兩炙)薏苡仁(半斤)杏仁(七十粒去皮尖炒)
右剉麻豆大每服四錢七水盞半煮八分去渣溫服
有微汗避風
金匱防己黃芪湯
防己(一兩)甘草(半兩炒)白术(七錢半)黃芪(一兩二錢半)
右剉麻豆大每抄五錢七生薑四片大棗一枚水盞
半煎八分去渣溫服良久再服喘者加麻黃半兩胃
中不和者加芍藥三分氣上沖加桂枝三分下有沈
寒者加細辛三分服後當如蟲行皮中從腰下如水
煖坐被上又以一被繞腰以下溫令微汗差
和劑五積散
治感冒寒邪頭疼身痛項背拘急惡寒嘔吐或有
腹痛又治傷寒發熱頭疼惡風無問内傷生冷外
感風寒及寒濕客於經絡腰脚痠疼及媍人經血
不調或難産並治
白芷茯苓半夏(湯洗七次)當歸川芎甘草(炒)
肉桂芍藥(各三兩)枳壳(麩炒)麻黃(去節)陳皮(去白各六兩)桔
梗(十二兩)厚朴(薑炒)乾薑(炮各四兩)蒼术(米泔浸去皮廿四兩)
右㕮咀每服四錢水一盞薑三片葱白三根煎七
分熱服冒寒用煨薑挾氣加茱萸媍人調經催生
加艾醋
按此一方能治多病粗工咸樂用之而海藏云麻黃
桂芍甘草即各半湯也蒼术甘草陳皮厚朴即平胃
散也枳壳桔梗陳皮茯苓半夏即枳桔二陳湯也又
川芎當歸治血兼乾薑厚朴散氣此數藥相合為解
表溫中泄濕之劑去痰消痞調經之方雖為内寒外
感表裏之分所制實非仲景表裏麻黃桂枝薑附之
的方也主積冷嘔泄時疫項背拘急加葱白豆豉厥
逆加吳茱萸寒熱咳逆加棗媍人難産加醋始知用
之非一途也惟知活法者其擇之由海藏所云觀之
可見裏急者治先其裏表急者治先其表毋取於兩
頭忙矣
活人敗毒散
羌活獨活前胡柴胡芎藭枳壳白
茯苓桔梗人參(已上各一兩)甘草(半兩)
右為細末每服二錢水一盞入生薑三片煎至七分
溫服或沸湯點亦得治傷寒瘟疫風濕風眩拘踡風
痰頭疼目眩四肢痛增寒壯熱項強睛疼及老人小
兒皆可服或瘴煙之地或瘟疫時行或人多風痰或
處卑濕脚弱此藥不可闕也日二三服以知為度煩
熱口乾加黃芩
昌鄙見三氣門中推此方為第一以其功之著也雷
公問黃帝曰三陽莫當何謂也帝曰三陽并至如風
雨如霹靂故人莫能當也然則夏月三氣聚合其為
病也豈同一氣之易當乎人感三氣而病病而死其
氣互傳乃至十百千萬則為疫矣倘病者日服此藥
二三劑所受疫邪不復留於胸中詎不快哉方中所
用皆辛平更以人參大力者負荷其正驅逐其邪所
以活人百千萬億奈何庸醫俗子往往減去人參不
用曾與衆方有别而能活人耶
清熱滲濕方
黃栢(鹽水炒二錢)黃連茯苓澤瀉(各一錢)蒼术白
术(各一錢半)甘草(五分)水二鍾煎八分服
如單用滲濕去黃連黃栢加橘皮乾薑
昌閱此一方差合鄙意以夏月所受之濕為熱濕暑
濕而羣方所主之藥多在寒濕風濕殊不慊耳方後
云云乃是去寒增熱依樣葫蘆矣
二术四苓湯
治諸濕臐滿一身盡痛發熱煩悶二便不利
白术蒼术茯苓猪苓澤瀉黃芩羌
活芍藥梔子仁甘草(各等分)
水三盞薑三片燈心一撮煎服
此方通治表裏濕邪從水道出兼清暑熱之氣所宜
遵也
桂苓甘露飲
治濕熱内甚煩渴瀉利小便濇大便急霍亂吐下
頭痛口乾
方見本門
羌活勝濕湯
治脊痛項強腰如折項如拔上沖頭痛乃足太陽
經氣不行此方主之
羌活獨活(各一錢)藁本防風(各一錢半)荆子川芎
甘草(炙四分)
水二盞煎八分食後溫服
按濕上甚而熱汗之則易下之則難故當變其常法
而為表散此方得之
續隨子丸
治肺經有濕通身虚腫滿悶不快或欬或喘
人參漢防己赤茯苓寒食麵(包煨)梹榔木
香(各半兩)葶藶(四兩炒)續隨子(一兩)海金砂(半兩)
右為末棗肉丸梧子大每三十丸桑白皮湯下
按攻下之方多過於峻此治肺經病以人參為君海
金砂散以白术為君差可耳
除濕湯
治寒濕所傷身體重著腰脚酸疼大便溏泄小便
或濇或利
半夏麯(炒)厚朴(薑製)蒼术(米泔製各二錢)藿香葉陳皮(去白)
白茯苓(各一兩)甘草(炙七錢)白术(生用一兩)
右㕮咀每服四錢水一盞薑七片棗一枚煎七分食
前溫服
按脾惡濕濕從下入而傷其脾是以身重足軟小便
濇大便反利不溫其脾濕無由去當以此方加清熱
利水藥
白术酒
治中濕骨節疼痛
白术一兩酒三盞煎一盞不拘時頻服不能飲酒
以水代之
按此方顓一理脾不分功於利小便蓋以脾能健運
自濕不留而從水道出耳然則胃中津液不充不敢
利其小便者得此非聖藥乎
金匱白虎加人參湯(有論治暑三十二方)
知母(六兩)石膏(一片)甘草(二兩)粳米(一合)人參(三兩)
右五味以水一斗煮米熟湯成去渣溫服一升日三
服
金匱瓜蒂湯(有論)
瓜蒂(二七箇)
右剉以水一升煮取五合去滓頓服
清暑益氣湯(東垣方)
治夏月暑熱蒸人人感之四肢倦怠胸滿氣促肢
節疼或氣高而喘身熱而煩心下痞脹小便黃數
大便溏泄或痢口渴不思飲食自汗體重
人參黃芪升麻蒼术(各一錢)白术神麯(各五
分)陳皮炙甘草黃栢麥門冬當歸乾
葛五味子澤瀉青皮(各三分)
右水煎溫服
諸方總論見前
人參益氣湯(東垣)
治暑熱傷氣四肢倦怠嗜卧手指麻木
人參(一錢二分)黃芪(二錢)白芍(七分)甘草(一錢)五味子(三十粒)柴
胡(六分)升麻(五分)
右水煎服
生脈散
治熱傷元氣肢體倦怠氣短懶言口乾作渴汗出
不止或濕熱大行金為火制絶寒水生化之源致
肢體痿軟脚攲眼黑最宜服之
人參麥門冬五味子(各等分)
右水煎服
竹葉石膏湯治暑熱煩燥
石膏(一兩)半夏(二錢)人參麥門冬(各三錢)甘草(二錢)竹
葉(二十箇揉碎)
右薑三片水煎服
黃芪人參湯(并加減法)
黃芪(一錢自汗過多者加一錢)人參白术(各五分)蒼术(五分無汗一錢)
橘皮(不去白)甘草當歸身(酒洗)麥門冬(各二分)黃栢
神麯(炒各三分)升麻(六分)五味子(九粒)
水二盞煎一盞去渣稍熱食遠或空心服之忌酒濕
麵大料物之類及過食冷物如心下痞悶加黃連二
三分胃脘當心痛減大寒藥加草豆䓻仁五分脇下
痛或縮急加柴胡二三分頭痛目中溜火加黃連二
三分川芎三分頭目不清利上壅上熱加蔓荆子三
分藁本二分細辛一分川芎三分生地黃二分如氣
短精神少夢寐間困乏無力加五味子九粒大便濇
隔一二日不見致食少食不下血中伏火而不得潤
也加當歸身生地黃各五分桃仁三粒去皮尖麻子
仁研泥五分如大便通行所加之藥勿再服如大便
又不快利勿用别藥少加大黃五分煨如久不利非
血結血閉而不通也是熱則生風其病人必顯風證
單血藥不可復加只宜常服黃芪人參湯外用羌活
防風各五錢水四盞煎至一盞去渣空心服之大便
必大走也一服便止胸中氣滯加青皮倍陳皮去其
邪氣此病本元氣不足惟當補元氣不當瀉之氣
滯太甚或補藥太過或心下有憂滯鬱結之事更加
木香二三分砂仁二三分白荳䓻二分與正藥同煎
服腹痛不惡寒者加芍藥五分黃芩二分卻減五
味子
香薷飲
治一切暑熱腹痛或霍亂吐利煩心等證
香薷(一斤)厚朴(製)白扁豆(炒各半斤)
每服五錢水盞半煎八分不拘時溫服
五物香薷飲驅暑和平
即前方少加茯苓甘草也
黃連香薷飲
黃連(四兩)香薷(一斤)厚朴(半斤)
每服四錢如前服
十味香薷飲
治伏暑身體倦怠神昏頭重吐利
香薷人參陳皮白术茯苓黃芪木
瓜厚朴扁豆甘草(各五錢)
㕮咀水煎每服一兩
宣明桂苓甘露飲(共八味)
茯苓澤瀉(各一兩)白术石膏寒水石(各一兩)滑
石(澄四兩)猪苓肉桂(各五錢)
右為末每服三錢溫湯調下
子和桂苓甘露飲
治伏暑發渴脈虚水逆滯共十二味
即前方加人參甘草乾葛各一兩藿香木香各一
錢減桂只用一錢猪苓不用
桂苓丸
治冒暑煩渴飲水過多心腹脹滿小便亦少
肉桂茯苓(各一兩)
右為末蜜丸每兩作十丸每細嚼一丸白湯下
五苓散(加人參一錢名春澤湯)
治暑濕為病發熱頭疼煩躁而渴
白术猪苓茯苓(各兩半)澤瀉(二兩半)肉桂(一兩)
右為末每服三二錢熱湯調下
辰砂五苓散加辰砂等分減桂三之一
益元散即天水散
治傷寒表裏俱熱煩渴口乾小便不通及藿亂吐
瀉下利腸澼偏主石淋及媍人産難催生下乳神
效
桂府滑石(膩白者六兩)粉草(一兩)
右為極細末每服三錢白湯調下新水亦得加薄荷
少許名雞蘇散加青黛末少許名碧玉散治療並同
但以迴避世俗之輕侮耳加辰砂少許名辰砂益元
散
通苓散
治傷暑潮熱煩渴小便不利
麥門冬淡竹葉車前穗燈心
各等分水煎服
三黃石膏湯
黃連(二錢)黃栢山梔玄參(各一錢)黃芩知母(各一
錢五分)石膏(三錢)甘草(七分)水煎服
白虎加蒼术湯
即本方不用人參加蒼术二兩增水作四服
六和湯
治心脾不調氣不升降霍亂吐瀉寒熱交作傷寒
隂陽不分冒暑伏熱煩悶或成痢疾中酒煩渴畏
食
香薷(二錢)砂仁半夏(湯洗七次)杏仁(去皮尖)人參甘草
(炙各五分)赤茯苓藿香白扁豆(薑汁略炒)厚朴(薑製)木瓜
(各一錢)
水二鍾薑五片紅棗二枚煎一鍾不拘時服
却暑散
赤茯苓甘草(生各四兩)寒食麵生薑(各一斤)
右為細末每服二錢不拘時新汲水或白湯調服
消暑丸治伏暑引飲脾胃不利
半夏(一斤用醋五升煮乾)甘草(生用)茯苓(各半斤)
右為末薑汁糊丸毋見生水如桐子大每服五十丸
不拘時熱湯送下中暑為患藥下即甦傷暑發熱頭
疼服之尤妙夏月常服止渴利小便雖飲水多亦
不為害應是暑藥皆不及此若停痰飲並用生薑湯
下入夏之後不可闕此
枇杷葉散
治中暑伏熱煩渴引飲嘔噦惡心頭目昏眩
枇杷葉(去毛炙)陳皮(去白焙)丁香厚朴(去皮薑汁炙各半兩)白
茅根麥門冬乾木瓜甘草香薷(一錢半)
右搗羅為末每服二錢水一盞生薑三片煎七分温
服溫湯調服亦得如煩燥用井花水調下小兒三歲
以下可服半錢更量大小加減
潑火散(即地榆散)
治中暑昏迷不省人事欲死者并治傷暑煩躁口
苦舌乾頭痛惡心不思飲食及血痢
地榆赤芍藥黃連青皮(去白各等分)
每服三錢漿水調服若血痢水煎服
香薷丸
治大人小兒傷暑伏熱燥渴瞀悶頭目昏眩胸膈煩
滿嘔噦惡心口苦舌乾肢體困倦不思飲食或發霍
亂吐利轉筋
香薷(一兩)蘇葉(各五錢)甘草(炙赤)檀香(剉)丁香(各二錢半)
右為細末煉蜜為丸每兩作三十丸每服一丸細嚼溫湯下
酒煮黃連丸
治伏暑發熱嘔吐惡心并治膈熱解酒毒厚腸胃
黃連(十二兩)好酒(五斤)
右將黃連以酒煮乾研為末滴水丸如梧桐子大空心
送下三五十丸
水葫蘆丸治冒暑毒解煩渴
川百藥(煎三兩)人參(二錢)麥門冬烏梅肉白梅肉
乾葛甘草(各半兩)
右為細末麵糊為丸如雞頭實大含化一丸夏月出
行可度一日
按孔明五月渡瀘深入不毛分給此丸於軍士故名
水葫蘆孟德遙指前有梅林失於未備耳
縮脾飲消暑氣除煩渴
縮砂仁烏梅肉(淨)草菓(煨去皮)甘草(炙各四兩)乾葛
白扁豆(去皮炒各二兩)
每服四錢水一碗煎八分水澄冷服以解煩或欲熱
欲溫任意服代熟水飲之極妙
大順散
治冒暑伏熱引飲過多脾胃受濕水穀不分清濁
相干隂陽氣逆霍亂嘔吐藏府不調
甘草乾薑杏仁(去皮尖)桂枝(去皮)
右先將甘草用白砂炒次入薑卻下杏仁炒過篩去
沙淨合桂為末每服二三錢湯點服
冷香引子
治傷暑渴霍亂腹痛煩躁脈沈微或伏
附子(炮)陳皮(各一錢)草菓甘草(炙各一錢半)
水盞半薑十片煎八分去渣井水頓冷服
大黃龍丸
治中暑身熱頭疼狀如脾寒或煩渴嘔吐昏悶不
食
舶上硫黃硝石(各一兩)白礬雄黃滑石(各半兩)
白麵(四兩)
右五味研末入麵和勻滴水丸如梧子大每服三十
丸新井水下管見云有中暍昏死灌之立甦
醫門法律卷八
