欽定四庫全書
醫門法律卷四
南昌喻昌撰
中寒門諸方
附薑白通湯治暴卒中寒厥逆嘔吐瀉利色清氣
冷肌膚凜慄無汗盛陰没陽之證
附子(炮去皮臍)乾薑(炮各五錢)蔥白(五莖取汁)猪膽(大者半枚)
右用水二大盞煎附薑二味至一盞入蔥汁并猪膽
汁和勻温服再用蔥一大握以帶輕束切去兩頭留
白二寸許以一面熨熱安臍上用熨斗盛炭火熨蔥
白上面取其熱氣從臍入腹甚者連熨二三餅又甚
者再用艾炷灸關元氣海各二三十壯内外協攻務
在一時之内令得陰散陽回身温不冷次用第三方
(二)附薑湯治卒暴中寒其人腠理素虚自汗淋漓身
冷手足厥逆或外顯假熱躁煩乃陰盛於内逼其陽
亡於外即前方不用蔥白也
附子(炮去皮臍)乾薑(炮各五錢)
右用水二大盞煎至一盞略加猪膽汁一蛤蜊壳侵
和温冷服不用蔥熨及艾灼
(三)附薑歸桂湯治暴病用附薑湯後第二服隨用此
方繼之因附薑顓主回陽而其所中寒邪先傷榮血
故加歸桂驅榮分之寒纔得藥病相當也
附子(炮去皮臍)乾薑(炮)當歸肉桂(各二錢五分)
右用水二大盞煎至一盞入蜜一蛤蜊壳温服
(四)附薑歸桂參甘湯治陽氣將回陰寒少殺略有端
緒第三服即用此方
附子(炮去皮臍)乾薑(炮)當歸肉桂(各一錢五分)人參
甘草(炙各二錢)
右用水二大盞煨薑三片大棗二枚(自汗不用煨薑)煎至一
盞入蜜三蛤蜊壳温服
(五)辛温平補湯治暴中寒證服前三方後其陽已回
身温色活手足不冷吐利漸除第四方即用此平調
藏府榮衞俾不致有藥偏之害
附子(炮去皮臍)乾薑(炮各五分)當歸(一錢)肉桂(五分)人參
甘草(炙)黃茋(蜜炙)白朮(土炒)白芍(酒炒各一錢)五味子(十二粒)
右用水二大盞煨薑三片大棗二枚(劈)煎至一盞加
蜜五蛤蜊壳温服
(六)甘寒補氣湯治中寒服藥後諸證盡除但經絡間
微有窒塞辛温藥服之不能通快者第五方用甘平
助氣藥緩緩調之
人參(一錢)麥冬(一錢)黃茋(蜜炙一錢二分)白芍(一錢酒炒)甘草(炙七分)
生地黃(二錢)牡丹皮(八分)淡竹葉(鮮者取汁少許更妙乾者用七分)
右用水二大盞煎至一盞加梨汁少許熱服無梨汁
用竹瀝可代
六方次第昌所自訂者也然仲景卒病方論無傳難
以徵信再取傷寒論并金匱治虚寒諸方發明為例
見治熱病雜病之虚寒者用藥且若此而治暴病之
說可深信不疑矣更取諸家方治評定得失大意以
昭法戒傷寒十四方金匱十二方評定通用成方十
則共得四十二方
(七)桂枝湯加附子方治傷寒發汗過多汗漏不止惡
風小便難四肢微急亡陽之證(方論俱見本集前)
桂枝(三錢)芍藥(三錢酒炒)甘草(二錢炙)附子(炮去皮臍三錢)煨薑(二錢)
大棗(二錢劈)
右用水二大盞煎至一盞温服
按漏汗亡陽之證煨薑辛散酌用一錢可也
(八)真武湯治太陽誤汗不解悸眩瞤振亡陽之證又
治少陰腹痛下利有水氣之證
茯苓(三兩)芍藥(三兩)生薑(三兩)白朮(二兩)附子(一枚炮去皮臍破八片)
右五味以水八升煮取三升去滓温服七合日三服
若欬者加五味子半升細辛乾薑各一兩
(細辛乾薑之辛以散水寒五味之酸以收肺氣而止欬)
若小便利者去茯苓
(茯苓淡滲而利竅小便既利即防陰津暗竭不當更滲)
若下利者去芍藥加乾薑二兩
(芍藥收陰而停液非下利之所宜乾薑散寒而燠土土燠則水有制)
若嘔者去附子加生薑足成半斤
(嘔加生薑宜矣乃水寒上逆為嘔正當用附子者何以反去之耶蓋真武湯除附子外更無熱藥乃
為肺胃素有積熱留飲慣嘔而去之又法外之法耳觀後通脉四逆湯嘔者但加生薑不去附子豈
不甚明所以暴病之嘔即用真武尚不相當也)
(九)芍藥甘草附子湯治傷寒發汗不解反惡寒陽虚
之證
芍藥(三兩)甘草(二兩炙)附子(一枚炮去皮臍破八片)
右三味以水五升煮取一升五合温服半升
(十)茯苓四逆湯治傷寒汗下屢誤陰陽兩傷煩躁之
證
茯苓(六兩)人參(一兩)甘草(二兩炙)乾薑(一兩)
附子(一枚生用去皮破八片)
右五味以水五升煮取三升去滓温服七合日三服
(十一)桂枝去芍藥加附子湯治傷寒下之後脉促胸滿
微惡寒陽虚之證又治風濕相搏之證去芍藥加
白朮亦治風濕相搏
桂枝(三兩去皮)甘草(二兩炙)附子(一枚炮)生薑(三兩切)
大棗(十二枚劈)
右五味㕮咀以水七升微火煮取三升去滓適寒温
服一升
(十二)乾薑附子湯治傷寒下之後復發汗晝煩躁夜安
靜脉沉微陽虚之證
乾薑(一兩)附子(一枚去皮生用)
右二味以水三升煮取一升去滓頓服
(十三)甘草附子湯治風濕相搏煩疼掣痛短氣惡風陽
虚之證
甘草(二兩炙)附子(二枚炮去皮)白朮(二兩)桂枝(四兩去皮)
右四味以水六升煮取三升去滓温服一升日三服
初服得微汗則解能食汗止復煩者服五合恐一升
多者宜服六七合為妙
(十四)附子瀉心湯治傷寒心下痞惡寒汗出熱邪既盛
真陽復虚之證金匱有大黃附子湯亦同此意見二
十九方
大黃(二兩)黃連黃芩(各一兩)附子(一枚炮别煮取汁)
右四味切三味以麻沸湯漬之須臾絞去滓内附子
汁分温再服
(十五)四逆湯治三陰經證四肢厥冷虚寒下利急温其
藏之總方
甘草(二兩炙)乾薑(三兩強人可四兩)附子(大者一枚生去皮)
右三味以水三升煮取一升二合分温再服
(十六)通脉四逆加減湯治厥陰下利清穀裏寒外熱厥
逆惡寒脉微欲絶之證即用前四逆湯方面色赤者
加蔥九莖(面色赤陽格於上也加蔥通陽氣也故名通脉)
腹中痛者去蔥加芍藥二兩(腹中痛真陰不足也去蔥惡其順陽也加芍藥
收陰也)
嘔者加生薑二兩
咽痛者去芍藥加桔梗一兩(咽痛陰氣上結也去芍藥惡其斂氣聚陰也加
桔梗利咽也)
利止脉不出者去桔梗加人參二兩(利止邪欲罷也脉仍不出陽氣
未復也脉者氣血之先陽氣未復亦兼陰血不充故加人參補其氣血也去桔梗者惡其上載而不四通
也)
(十七)白通湯治少陰病但見下利藏寒陰盛用此以通
其陽勝其陰
蔥白(四莖)乾薑(一兩)附子(一枚生去皮)
右三味以水三升煮取一升去滓分温再服
(十八)白通加猪膽汁湯治少陰下利脉微與上白通湯
服之利不止厥逆無脉乾嘔煩者用此加猪膽汁湯
為鄕導服湯脉暴出者死微續者生
葱白(四莖)乾薑(一兩)附子(一枚生去皮破八片)人尿(五合)猪膽汁(一合)
已上三味以水三升煮取一升去滓内膽汁人尿和
令相得分温再服若無膽汁用人尿亦可
(十九)附子湯治少陰病一二日口中和背惡寒陽虚之
證灸後用此方又治少陰身體痛手足寒脉沉陽虚
之證
附子(二枚去皮破八片)茯苓(二兩)人參(二兩)白朮(四兩)芍藥(三兩)
右五味以水八升煮取三升去滓温服一升日三服
(二十)麻黃附子甘草湯治傷寒少陰經二三日無裏證
用此方温經微發其汗金匱用治少陰水病少氣脉
沉虚脹者發其汗即已又少陰無裏證而有表證反
發熱者去甘草加細辛名麻黃附子細辛湯二方皆
少陰表法也
(已上十四方引證仲景傷寒證治)
(二十一)白朮附子湯金匱治風濕相搏身體煩疼不能轉
側脉浮虚而濇者用桂枝附子湯若大便堅小便自
利者用此方
白朮(二兩)附子(一枚半炮去皮)甘草(一兩炙)生薑(一兩半切)
大棗(六枚劈)
右五味以水三升煮取一升去滓分温三服一服覺
身痺半日許再服三服都盡其人如冒狀勿怪即是
朮附並走皮中逐水氣未得除故耳
又近效方朮附湯治風虛頭重眩苦極不知食味用
此方煖肌補中益精氣
(二十二)桂枝去芍藥加麻辛附子湯治氣分心下堅大如
盤邊如旋杯水飲所作
桂枝(三兩)生薑(三兩)甘草(二兩炙)大棗(十二枚)麻黃(二兩)
細辛(二兩)附子(一枚炮)
右七味以水七升煮麻黃去上沫内諸藥煮取二升
分温三服當汗出如蟲行皮中即愈金匱論水氣病
寸口脉遲而濇至名曰氣分一段奥義前明之矣今
觀此證氣分之水結聚心下堅大如盤内水與外風
相挾漫無解散之期榮衛之氣且無繇通行相得膻
中之大氣更無繇豁然而轉其氣秪從邊旁走動如
旋杯之狀苦且危矣此方桂枝湯去芍藥之酸收而
合麻黃附子細辛湯之温散明是欲使少陰之水寒
及所挾之外風一汗而内外雙解無餘故云當汗出
如蟲行皮中則愈其非少陰水寒及不挾外風之證
自是胃中蓄積水飲至多上結心下但用枳實白朮
二味治其水飲腹中耎即當散矣金匱雖未明言究
竟氣分之水不越此陰陽二治故不厭其複重繹於
此方之下
(二十三)崔氏八味丸治脚氣上入少腹不仁又治虚勞
腰痛少腹拘急小便不利又治短氣有微飲引從
小便出
乾地黃(八兩)山茱萸薯蕷(各四兩)澤瀉茯苓
牡丹皮(各三兩)桂枝附子(各一兩炮)
右八味末之煉蜜和丸梧子大酒下十五丸日再服
金匱用崔氏八味丸成方治脚氣上入少腹不仁者
脚氣即陰氣少腹不仁即攻心之漸故用之以驅逐
陰邪也其虚勞腰痛少腹拘急小便不利則因過勞
其腎陰氣逆於少腹阻遏膀胱之氣化小便自不能
通利故用之以收攝腎氣也其短氣有微飲者飲亦
陰類阻其胸中空曠之陽自致短氣故用之引飲下
出以安胸中也乃消渴病飲水一斗小便亦一斗而
亦用之者何耶此不但腎氣不能攝水反從小便恣
出源泉有立竭之勢故急用之以逆折其水不使順
趨也夫腎水下趨之消腎氣不上騰之渴舍此曷從
治哉後人謂八味丸為治消渴之聖藥得其旨矣然
今世以為壯水益火兩腎平補之套藥曾不問其人
小便之利與不利口之渴與不渴一㮣施之總於金
匱之義有未悉耳
(二十四)括蔞瞿麥丸治小便不利有水氣其人渴
括蔞根(二兩)茯苓(三兩)薯蕷(三兩)附子(一枚炮)瞿麥(一兩)
右五味末之煉蜜丸梧子大飲服三丸日三服不知
增至七八丸以小便利腹中温為知金匱治小便不
利而淋且渴者用之以其胃中有熱腹中有寒故變
八味丸之制為此丸見其人趺陽脉數即胃中有熱
胃熱必消穀引食大便必堅小便必數是其淋而且
渴為胃熱中消明矣故用括蔞以清胃熱茯苓瞿麥
以利小水然腎中寒水之氣上入於腹則腹中必冷
故用附子以勝其寒方下云以小便利腹中温為知
製方之義可繹思也
(二十五)薏苡附子散金匱治胸痺緩急之證
薏苡仁(二兩)大附子(一枚炮)
右二味杵為散服方寸匕日三服
(二十六)烏頭赤石脂丸金匱治心痛徹背背痛徹心
蜀椒(一兩)烏頭(半兩炮)附子(半兩炮)乾薑(半兩炮)
赤石脂(一兩煅淬)
右五味末之蜜丸如桐子大先食服一丸日三服不
知稍加服
(二十七)九痛丸金匱治九種心痛兼治卒中惡腹脹痛口
不能言又治連年積冷流注心胸痛并冷腫上氣落
馬墜車血疾等
附子(三兩炮)生狼牙(一兩炙香)巴豆(一兩去皮心熬研)人參
乾薑吳茱萸(各一兩)
右六味末之煉蜜丸如桐子大酒下強人初服三丸
日三服弱者二丸
(二十八)附子粳米湯金匱治腹中寒氣雷鳴切痛胸脇逆
滿嘔吐
附子(一枚炮)半夏(半升)甘草(一兩)大棗(十枚)粳米(半升)
右五味以水八升煮米熟湯成去滓温服一升日三
服
(二十九)大建中湯金匱治心胸中大寒痛嘔不能飲食腹
中寒上衝皮起出見有頭足上下痛而不可觸近者
蜀椒(二合去汗)乾薑(四兩)人參(二兩)
右三味以水四升煮取二升去滓内膠飴一升微火
煎取一升半分温再服如一炊頃可飲粥二升後更
服當一日食糜温覆之
(三十)大烏頭煎金匱治心腹痛脉弦緊邪正相搏即為
寒疝繞臍痛若發則自汗出手足厥冷者
烏頭(大者五枚熬去皮不㕮咀)
右以水三升煮取一升去滓内蜜二升煎令水氣盡
取二升強人服七合弱人服五合不差明日更服不
可日再服
又方治寒疝腹中痛逆冷手足不仁若身疼痛灸刺
諸藥不能治用本方以桂枝湯五合解令少清初服
二合不知即服三合又不知復加至五合其知者如
醉狀得吐者為中病外臺烏頭湯治寒疝腹中絞痛
賊風入攻五臟拘急不得轉側發作有時使人陰縮
手足厥逆即此合桂枝湯方也
(三十一)大黃附子湯金匱治脇下偏痛發熱其脉緊弦此
寒也以温藥下之
大黃(二兩)附子(二枚炮)細辛(二兩)
右三味以水五升煮取二升分温三服若強人煮取
二升半分温三服服後如人行四五里進一服
仲景治傷寒熱邪痞聚心下而挾陽虚陰盛之證用
附子瀉心湯之法矣其雜證脇下偏痛發熱為陽其
脉弦緊為陰寒上逆者復立此温藥下之一法然仲
景諄諄傳心後世領略者鮮金匱又别出一條云其
脉數而緊乃弦狀如弓弦按之不移數脉弦者當下
其寒脉緊而遲者必心下堅脉大而緊者陽中有陰
可下之讀者罔識其指詎知皆以温藥下之之法耶
其曰當下其寒曰陽中有陰試一提出其金鍼不躍
然乎
(三十二)赤丸治寒氣厥逆
茯苓(四兩)烏頭(二兩炮)半夏(四兩洗一方用桂枝)細辛(一兩千金作人參)
右四味末之内真朱為色煉蜜丸如麻子大先食酒
飲下三丸日再服不知稍增之以知為度
(已上十二方引證金匱證治)
(三十三)論建中之法
傷寒有小建中湯一法乃桂枝湯加膠飴共六味治二
三日心悸而煩欲傳不傳之邪以其人中氣餒弱不能
送邪外出故用膠飴之甘小小建立中氣以祛邪也金
匱有黃茋建中湯一法於小建中湯内加黃茋治虚勞
裏急自汗表虚肺虚諸不足證而建其中之衛氣也金
匱復有大建中湯一法以其人陰氣上逆胸中大寒嘔
不能食而腹痛至極用蜀椒乾薑人參膠飴大建其中
之陽以驅逐濁陰也後人推廣其義曰樂令建中湯治
虚勞發熱以之並建其中之榮血曰十四味建中湯治
臟氣素虚以之兩建其脾中腎中之陰陽仲景為祖後
人為孫一脉淵源猗歟盛矣建中如天子建中和之極
揖遜征誅皆建中内當然之事虚羸之體服建中後可
汗可下誠足恃也至理中則燮理之義治中則分治之
義補中温中莫非惠先京國之大端矣緣傷寒外邪逼
處域中法難盡用仲景但於方首以小之一字示其微
意至金匱治雜證始盡建中之義後人引伸觸類曲暢
建中之旨學者必於前人之方一一會其大意庶乎心手
之間無入而不自得也
(三十四)論東垣升陽益胃湯黃茋補胃湯二方彙方諸書採
治惡寒之證其誤最大
惡寒一證大率陽虚所致有微甚之不同微者用桂枝
湯加人參黃茋甚者并加附子仲景之法精且備矣後
世全不究心但曰外感遵仲景内傷法東垣取東垣升
陽益胃黃茋補胃二湯為表虚惡寒之治此不可不辨
也蓋表為陽表虚即表之陽虚故惡寒也與升陽益胃
之方迥不相涉升陽益胃者因其人陽氣遏鬱於胃土之
中胃虚不能升舉其陽本内經火鬱發之之法益其胃
以發其火也升陽方中半用人參黃茋白朮甘草益胃
半用獨活羌活防風柴胡升陽復以火本宜降雖從其
性而升之不得不用澤瀉黃連之降以分殺其勢製方
之義若此至黃茋補胃湯則并人參不用而用白芷藁
本升麻麻黃黃蘗大升小降之矣然陽火鬱於胃土之
中其時寒必兼時熱其脉必數實其證必燥渴若不辨
而簡其方以治陽虚陰盛有寒無熱脉微不渴之惡寒
寧不殺人乎
(三十五)論扶陽助胃湯
此方乃東垣弟子羅謙甫所製治虚寒逆上胃痛之證
遵内經寒淫於内治以辛熱佐以苦温之旨用附子乾
薑之大辛熱者温中散寒用草豆䓻益智仁辛甘大熱
者驅逐胃寒同為主治用甘草之甘温白朮陳皮之苦
温温養脾氣以佐之寒水挾木勢侮土故作急痛用桂
以伐腎邪用芍藥以瀉肝木用吳茱萸以泄胸中厥逆
之氣三使分猷而出井井有條謙甫師事東垣二十年
盡得東垣之學觀此方以扶陽助陰胃為名明是中寒
繇於胃寒一似韓祗和法門較之升陽益胃不啻岐途
矣要知東垣治火鬱發其火則烟熄謙甫治無火補其
土則氣温用方者可不辨之於蚤乎語云見過於師方
堪傳授見與師齊減師半德謙甫真不愧東垣弟子矣
(三十六)論附子理中湯
理中湯古方也仲景於傷寒證微示不用之意故太陽
悞下協熱而利心下痞鞭表裏不解用理中湯加桂枝
而更其名曰桂枝人參湯及治霍亂證始仍理中之舊
此見理中非解外之具矣然人身脾胃之地總名中土
脾之體陰而用則陽胃之體陽而用則陰理中者兼陰
陽體用而理之升清降濁兩擅其長若脾腎兩臟陽虚
陰盛本方加附子又以理中之法兼理其下以腎中之
陽較脾中之陽關係更重也後人更其名曰附子補中
湯換一補字去兼理之義遠矣寳鑑復於本方加白芍
白茯厚朴草豆蔲陳皮名曰附子温中湯治中寒腹痛
自利完穀不化脾胃虚弱不喜飲食懶言困倦嗜卧等
證反重健運之陽不重蟄藏之陽爚亂成法無足取也
夫既重温脾附子可以不用既用附子温腎即不當襍
以白芍之酸寒况完穀不化亦豈厚朴陳皮豆蔲所能
勝哉嗟夫&KR1690;底有火乃得腐熟水穀冷竈無烟世寧有
不炊自熟之水穀耶後人之不逮古昔遠矣今人競宗
補腎不如補脾不知此語出自何典而庸俗方信為實
有是說豈非俚淺易入耶又三因桂香丸潔古漿水散
未免太過仲醇脾腎雙補丸未免不及太過則陽亢不
及則陰凝總不若附子理中之無偏無陂矣
(三十七)論增損八味丸
古方崔氏八味丸用附桂二味陽藥入地黃等六味陰
藥之中金匱取治脚氣上入少腹不仁其意頗微蓋地
氣上加於天則獨用薑附之猛以勝之地氣纔入少腹
適在至陰之界無事張皇所以但用陽藥加於陰藥内
治之不必偏於陽也至腎水泛溢婦人轉胞小便不利
則變其名為腎氣丸而藥仍不變蓋收攝腎氣則腎水
歸源而小便自行亦無取偏陽為矣觀此則治陽虚陰
盛之卒病其當用純陽無陰更復何疑後人於脚氣入
腹少腹不仁而見上氣喘急嘔吐自汗不識其證地氣
已加於天襲用此方不應乃云此證最急以腎乘心水
尅火死不旋踵用本方加附桂各一倍終是五十步笑
百步不達卒病大關徒以腎乘心水尅火五臟受尅為
最急不知五臟互相尅賊危則危矣急未急也厥後朱
奉議治脚氣變八味丸為八味湯用附子乾薑芍藥茯
苓甘草桂心人參白朮其義頗精於中芍藥甘草人參
臨證更加裁酌則益精矣奈何無識之輩復以此湯插
入已見去桂心加乾地黃以陰易陽奚啻千里而方書
一㮣混收詎識其為奉議之罪人乎
(三十八)論三因治自汗用茋附朮附參附三方
黃茋一兩附子五錢名茋附湯白朮一兩附子五錢名
朮附湯人參一兩附子五錢名參附湯三方治自汗之
證審其合用何方煎分三服服之其衛外之陽不固而
自汗則用茋附其脾中之陽遏鬱而自汗則用朮附其
腎中之陽浮游而自汗則用參附凡屬陽虚自汗不能
舍三方為治耳然三方之用則大矣茋附可以治虚風
朮附可以治寒濕參附可以壯元神三者亦交相為用
其所以祗用二物比而成湯不襍他味者用其所當用
功效若神誠足貴也年高而多姬妾者每有所失隨進
參附湯一小劑即優為而不勞仕宦之家彌老而貌若
童子得力於此方者頗衆故治自汗一端不足以盡三
方之長也以黃茋人參為君其長駕遠馭附子固不能
以自恣朮雖不足以制附然遇陽虚陰盛寒濕沉錮即
生附在所必用亦何取制伏為耶金匱近效白朮附子
湯中即本方加甘草一味仲景取之以治痺證豈非以
節制之師緩圖其成乎急證用其全力即不可制緩證
用其半力即不可不制至急中之緩緩中之急不制而
制制而不制妙不容言矣
(三十九)論寳鑑桂附丸
方用川烏黑附乾薑赤石脂川椒桂六味為丸療風邪
冷氣入乘心絡臟腑暴感風寒上乘於心令人卒然心
痛或引背膂乍間乍甚經久不差按此方原倣金匱九
痛丸之例治久心痛而云暴感風寒入乘於心令人卒
然心痛則是素無其病卒然而痛矣卒病宜用湯以盪
之豈有用丸且服至一料之理千萬方中獲此一方有
合往轍又不達製方之藴學者將何所宗乎况邪在經
絡則治其經絡邪在府則治其府邪在臟則治其臟此
方即變為湯但可治臟病不可治府及經絡之病蓋臟
為陰可勝純陽之藥府為陽必加陰藥一二味以監制
其僭熱經絡之淺又當加和榮衛并宣導之藥矣因併
及之
(四十)論得效蓽撥丸
虚寒泄瀉宜從温補固矣然久瀉不同暴病且有下多
亡陰之戒方中用附子勝寒當兼以參朮如理中之例
可也乃用乾薑復用良薑用蓽撥復用胡椒用丁香復
用豆䓻惟恐不勝其瀉曾不思五臟氣絶於内則下利
不禁其敢以一派香燥坐耗臟氣耶後人復製萬補丸
雖附子與人參當歸白朮同用而仍蹈前轍丁沉乳茴
草䓻肉䓻薑桂蓽撥既無所不有更加陽起鍾乳赤脂
石性之悍冀圖濇止其瀉而不知盡劫其陰徒速人臟
氣之絶耳用方者鑒諸
(四十一)論本事温脾湯
學士許叔微製此方用厚朴乾薑甘草桂心附子各二
兩大黃四錢煎六合頓服治錮冷在腸胃間泄瀉腹痛
宜先取去然後調治不可畏虚以養病也叔微所論深
合仲景以温藥下之之法其大黃止用四錢更為有見
夫錮冷在腸胃而滑泄矣即温藥中寧敢多用大黃之
猛重困之乎減而用其五之一乃知叔微之得於仲景
者深也仲景云病人舊微溏者梔子湯不可與服又云
太陰病脉弱便利設當行大黃芍藥者宜減之以其人
胃氣弱易動故也即是觀之腸胃錮冷之滑泄而可恣
用大黃耶不用則温藥必不能下而久留之邪非攻不
去多用則温藥恐不能制而洞下之勢或至轉增裁酌
用之真足法矣玉機微義未知此方之淵源不為首肻
亦何貴於論方哉
(四十二)論本事椒附散
治項筋痛連背髀不可轉移方用大附子一枚炮去皮
臍為末每服二錢用川椒二十粒以白麵填滿水一盞
生薑七片同煎至七分去椒入鹽空心服叔微云予一
親患此服諸藥無效嘗憶千金髓有腎氣攻背強一證
處此方與之一服瘥觀此而昌陰病論中所謂地氣從
背而上入者頃之頸筋粗大頭項若冰非臆說矣夫腎
藏真陽陽盛則百骸温煖陽衰則一身沍寒至陽微則
地氣上逆者其冷若冰勢所必至此但項筋通連背髀
殊非暴證且獨用附子為治則暴病必藉附子全力大
劑服之不待言矣陶潛詩云竒文共欣賞疑義相與析
安得起宋代之叔微劇談陰病乎
醫門法律卷四
