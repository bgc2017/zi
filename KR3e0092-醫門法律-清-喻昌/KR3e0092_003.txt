欽定四庫全書
醫門法律卷三
南昌喻昌撰
中塞門(論一首法十三條律三條比類法六十九條)
風寒暑濕燥火六氣分配手足各六經百病之生莫
不繇之軒岐論列要在於此然原始上古經文先師
僦季貸所𫝊每思洪荒初闢結繩紀事書從何來豈
光音天化生世界蚤有天醫降下乎抑仰求大自在
天而得之乎然則醫藥者上天之載也窮理盡性至
命首推醫學矣去古漸遠無階可升日取内經讀之
其端緒或有或無有者可求無者將何求耶君相二
火及燥氣未曾深及即寒之一氣賴先聖張仲景推
演傷寒中寒為二論不知中寒論何以不入金匱之
藏至晉初即無可搜求并其弟子衛沈四逆三部厥
經亦亡從未有老醫宿學記載一語晉人之淺於譚
醫豈待問哉設使晉代仙醫許旌陽葛稚川之流仰
遡丹臺紫府大自在天之藏得其原論亦未必為當
世之所好矣昌既尚論傷寒論不揣凡駑竊欲擬議
仲景傳世之文以窺見不傳之一斑後及内經之風
熱暑濕并燥火缺略百病𫝊訛綿力任重老而不休
志非不苦但以從不見聞之說定為率由坦道按劒
而詫不祥在所不免然十百中豈無二三知己取其
大關略其小失乎見為是者因其是暢發奥旨見為
非者因其非另豎偉議總不肯安上世至今相沿之
黯汶而必欲耀之光明有仲景表章内經於前有諸
君子表章内經金匱於後昌於後輩中如雜劇登場
漫引其端要不謂非箇中人物也且昌數十載寤寐
誠求纔脫凡身必承提命此番公案尚有待於再來
云
陰病論
喻昌曰太極動而生陽靜而生陰陽動而不息陰靜而
有常二氣交而人生二氣分而人死二氣偏而病起二
氣乖而病篤聖神憂之設為醫藥調其偏駁使歸和平
而民壽已永觀於生氣通天論中論人身陽氣如天之
與日失其所則折壽而不彰是雖不言陰病而陰病之
機宛然可識但三皇之世如春陽和司令陰靜不擾所
以内經凡言陰病但啓其端弗竟其說厥後國政乖訛
陽舒變為陰慘天之陽氣閉塞地之陰氣冒明冒明者
以陰濁而冒蔽陽明也百川沸騰山冢崒崩高岸為谷
深谷為陵詩言之矣民病因之横夭宏多究莫識其所
以横夭之故漢末張仲景著傷寒論十卷治𫝊經陽病
著卒病論六卷治暴卒陰病生民不幸卒病論當世即
已失𫝊豈非其時賢士大夫莫能深維其義金匱玉函
置而弗收其流布民間者悉罹兵火之厄耶仲景已後
英賢輩出從未有闡揚其烈者惟寒祗和於中寒一門
微有發明誨人以用附子乾薑為急亦可謂仲景之徒
矣然自有醫藥以來祗道其常仲景兼言其變咤而按
劒勢所必至越千百年祗和草澤一家之言已不似仲
景登高之呼况有丹溪節齋諸縉紳先生多主貴陰賤
陽立說曰陽道饒陰道乏曰陽常有餘陰常不足曰陰
氣難成易虧故早衰製為補陰等丸畸重乎陰疇非至
理第於此道依樣葫蘆未具隻眼然世醫莫不奉以為
宗即使卒病論𫝊之至今亦與傷寒論同其悠悠汶汶
也已嗟乎化日舒長太平有象亂離愁慘殺運繁興救
時者儻以貴陰賤陽為政教必國非其國治病者倘以
貴陰賤陽為藥石必治乖其治矣豈通論哉昌尚論仲
景傷寒論於凡陰病見端當以回陽為急者一一表之
吾門已駸駸知所先矣今欲并度金鍼暢言底裏易云
通乎晝夜之道而知夫晝為陽羣陰莫不潛伏夜為陰
羣陰得以現形諸鬼為之夜食一切山精水怪揚氛吐
燄伎倆無窮比雞鳴則盡隠矣蓋雞鳴夜雖未央而時
則為天之陽也天之陽開故長夜不至漫漫而將旦也
陰病之不可方物此見一斑而誰為燃犀之照也哉佛
說四百四病地水火風各居百一是則四百四病皆為
陰病矣夫水火木金土在天成象在地成形原不獨畸
於陰然而五形皆附地而起水附於地而水中有火火
中有風人所以假合成身身所以相因致病率稟四者
金性堅剛不受和合故四大惟金不與證無生者必修
西方佛土有繇然也世人但知地氣靜而不擾偶見地
動便駭為異不知地氣小動則為災眚大動則為劫厄
劫厄之來天地萬物凡屬有形同歸於壞然地氣有時
大動而世界得不速壞者則以玄天真武坐鎮北方攝
伏龍蛇不使起陸以故地動而水不動水不動而水中
之火火中之風自不動也仲景於陰盛亡陽之證必用
真武湯以救逆者非以此乎至於戌亥混茫亦非天翻
地覆互相混也天原不混於地迺地氣加天而混之耳
蓋地水火風四輪同時轟轉雷礟沖射之威千百億道
震盪於五天之中頃之攪毁太空混為一區而父母所
生血肉之軀其陰病之慘烈又當何如禪宗有白浪滔
天劫火洞然大千俱壞等語豈非四大解散之時實有
此象乎究竟地氣之加於天者止加於欲界色界等天
不能加於無色界天所以上八景中㣼利天宫萬聖朝
真兜率内院諸天聽法各各身除中陰頂現圓光由此
直接非想非非想天而入佛界法界覩大千世界若掌
中一果矣更何劫運可加之耶劫運所加之天至子而
開陰氣下而高覆始露至丑而陰氣盡返於地而太空
始廓兩儀分奠厥位日月星辰麗乎天華嶽河海附乎
地五天之氣散佈於列曜九地之氣會通乎山澤以清
以寧曰大曰廣庶類以漸萌生而天界隙中所餘暴悍
濁陰動輒綿亘千萬丈排空直墜摧殘所生靡有孑遺
天開地闢以後陰慘餘殃尚若此其可畏必至寅而駁
劣悉返沖和天光下濟地德上承名木嘉卉纍纍垂實
光音天人下食其果不復昇舉因得施生乃至繁衍而
成天地人之三界也此義關係人身性命病機安危最
宏最鉅儒者且置為不論不議醫者更蔑聞矣昌每見
病者陰邪横發上干清道必顯畏寒腹痛下利上嘔自
汗淋漓肉瞤筋惕等證即忙把住關門行真武坐鎮之
法不使龍雷升騰霄漢一遵仲景已傳之祕其人獲安
倘失此不治頃之濁陰從胸而上入者咽喉腫痺舌脹
睛突濁陰從背而上入者頸筋麄大頭項若冰轉盼渾
身青紫而死謂非地氣加天之劫厄乎惟是陡進附子
乾薑純陽之藥亟驅陰邪下從陰竅而出非與迅埽濁
陰之氣還返地界同義乎然必盡驅陽隙之陰不使少
留乃得功收再造非與一洗天界餘氛俾返沖和同義
乎會仲景意中之法行之三十年治經百人凡遇藥到
莫不生全雖曰一時之權宜即擬為經常之正法可也
醫學缺此誠為漏義謹立鄙論以開其端後有作者出
其廣大精微之蘊是編或有可採云爾
卒中寒者陽微陰盛最危最急之候經曰陰盛生内寒
因厥氣上逆寒氣積於胸中而不泄不泄則温氣去寒
獨留留則血凝血凝則脉不通其脉盛大以濇故中寒
内經之言若此今欲會仲景表章内經之意敷陳一二
敢辭饒舌乎
經既言陰盛生内寒矣又言故中寒者豈非内寒先生
外寒後中之耶經既言血凝脉不通矣又言其脉盛大
以濇者豈非以外寒中故脉盛大血脉閉故脉濇耶此
中伏有大疑請先明之一者人身衛外之陽最固太陽
衛身之背陽明衛身之前少陽衛身之兩側今不繇三
陽而直中少陰豈是從天而下蓋厥氣上逆積於胸中
則胃寒胃寒則口食寒物鼻吸寒氣皆得入胃腎者胃
之關也外寒斬關直入少陰腎藏故曰中寒也此内經
所隠而未言者也一者其脉盛大以濇雖曰中寒尚非
卒病卒病中寒其脉必微蓋内經綂言傷寒中寒之脉
故曰盛大以濇仲景以傷寒為熱病中寒為寒病分别
言之傷寒之脉大要以大浮數動滑為陽沉濇弱弦微
為陰陽病而見陰脈且主死况陰病卒急必無反見陽
脉之理若只盛大以濇二陽一陰亦何卒急之有哉此
亦内經所隠而難窺者也
再推仲景以沉濇弱弦微為陰脉矣其傷寒傳入少陰
經則曰脉微細今寒中少陰又必但言脉微不言細矣
蓋微者陽之微也細者陰之細也寒邪𫝊腎其亡陽亡
陰尚未可定至中寒則但有亡陽而無亡陰故知其脉
必不細也若果見細脉則其陰先已内虧何繇而反盛
耶
在傷寒證惟少陰有微脉他經則無其太陽膀胱為少
陰之府纔見脉微惡寒仲景蚤從少陰施治而用附子
乾薑矣蓋脉微惡寒正陽微所致詩云彼月而微此日
而微今此下民亦孔之哀在天象之陽且不可微然則
人身之陽顧可微哉腎中既已陰盛陽微寒自内生復
加外寒斬關直中或没其陽於内滅頂罹殃或逼其陽
於外隙駒避舍其人頃刻云亡故仲景以為卒病也
人身血肉之軀皆陰也父母搆精時一點真陽先身而
生藏於兩腎之中而一身之元氣由之以生故謂生氣
之原而六淫之外邪毫不敢犯故謂守邪之神暗室一
燈烱然達旦耳目賴之以聰明手足賴之以持行者矣
昔人傲雪凌寒尋詩訪友猶曰一時之興到至如立功
異域囓雪虜庭白首猶得生還幾曾内寒生而外寒中
耶故以後天培養先天百年自可常亨苟為不然陽微
必至陰盛陰盛愈益陽微一旦外寒卒中而以經常之
法治之百中能有一活耶卒病之旨其在斯乎
腎中真陽得水以濟之留戀不脫得土以堤之蟄藏不
露除施泄而外屹然不動而手足之陽為之役使流走
周身固護腠理而捍衛於外而脾中之陽法天之健消
化飲食𫝊布津液而運行於内而胸中之陽法日之馭
離照當空消陰除噎而宣布於上此三者豐亨有象腎
中真陽安享太寧故有八十而御女生子餘勇可賈者
矣即或施泄無度陽痿不用尚可遷延歲月惟在外在
上在中之陽衰微不振陰氣迺始有權或膚冷不溫漸
至肌鞕不柔衛外之陽不用矣或飲食不化漸至嘔泄
痞脹脾中之陽不用矣或當膺阻礙漸至窒塞不開胸
中之陽不用矣乃取水土所封之陽出而任事頭面得
陽而戴赤肌膚得陽而熯燥脾胃得陽而除中即不中
寒其能久乎
寒中少陰行其嚴令埋沒微陽肌膚凍裂無汗而喪神
守急用附子乾薑加蔥白以散寒加猪膽汁引入陰分
然恐藥力不勝熨蔥灼艾外内協攻迺足破其堅凝少
緩須臾必無及矣此一難也
若其人真陽素擾腠理素疎陰盛於内必逼其陽亡於
外魄汗淋漓脊項強硬用附子乾薑猪膽汁即不可加
蔥及熨灼恐助其散令氣隨汗脫而陽無繇内返也宜
撲止其汗陡進前藥隨加固護腠理不爾恐其陽復越
此二難也
用附子乾薑以勝陰復陽者取飛騎突入重圍搴旗樹
幟使既散之陽望幟爭趨頃之復合耳不知此義者加
增藥味和合成湯反牽制其雄入之勢必至迂緩無功
此三難也
其次前藥中即須首加當歸肉桂兼理其榮以寒邪中
入先傷榮血故也不爾藥偏於衛弗及於榮與病即不
相當邪不盡服必非勝算此四難也
其次前藥中即須加入人參甘草調元轉餉收功帷幄
不爾薑附之猛直將犯上無等矣此五難也
用前藥二三劑後覺其陽明在躬運動頗輕神情頗悅
更加黃茋白朮五味白芍大隊陰陽平補不可歇手蓋
重陰見睍浪子初歸斯時搖搖靡定怠緩不為善後必
墮前功此六難也
用羣隊之藥以培陰護陽其人即素有熱痰陽出蚤已
從陰而變寒至此無形之陰寒雖散而有形之寒痰阻
塞竅隧者無繇遽轉為熱薑附固可勿施其牛黃竹瀝
一切寒涼斷不可用若因其素有熱痰妄投寒劑則陰
復用事陽即躁擾必墮前功此七難也
前用平補後已示銷兵放馬偃武崇文之意茲後總有
頑痰留積經絡但宜甘寒助氣開通不宜辛辣助熱壅
塞蓋辛辣始先不得已而用其毒陽既安堵即宜休養
其陰何得喜功生事徒令病去藥存轉生他患漫無寧
宇此八難也
昌粗陳病㮣明告八難良工苦心此道庶幾可明可
行矣然鹵莽拘執之輩用法必無成功愚昧鮮識之
人服藥必生疑畏謹合陰病論請正明哲巨眼懇祈
互相闡發俾卒病之旨人人共明坦然率由詎非生
民之厚幸乎
丹谿曰中寒者倉卒受寒其病即發而暴蓋中寒之
人乘其腠理疎豁一身受邪難分經絡無熱可散溫
補自解此胃之大虚不急治去生甚遠法當溫散理
中湯甚者加附子其見解超出尋常矣然又曰有卒
中天地之寒氣口傷生冷之物有外感無内傷用仲
景法若挾内傷補中益氣湯加發散之藥必先用參
茋托住正氣可見丹谿宗尚東垣猶在仲景宫牆之
外未知其中宗廟百官之富美也
戴元禮曰中寒是身受肅殺之氣口食冰水瓜菓冷
物病者必脉沉細手足冷息微身倦雖身熱亦不渴
倦言語或遇熱病誤服此藥輕者至重重者至死在
脉數者或飲水者煩燥動搖者皆是熱病寒熱二證
若水火也不可得而同治誤則殺人學者慎之按元
禮國朝名醫中之翹楚也其於中寒略窺大意未識
奥旨且不曰以熱病法治之則死反曰熱病用此藥
即死殊失主客然二老外更無有言及中寒者昌又
推其登壇建幟之功矣
律三條
凡治陰寒暴病恣用清涼藥者百無一活如此死者醫
殺之也
凡治暴寒病胸中茫無真見雖用辛熱或以漸投或行
監制時不待人倏然而逝醫之罪也
凡醫起一陰病者即可免一劫厄天理人事必至之符
也其不能起人卒病而求幸免劫厄自不可得世有
藹藹吉人其擇術當何如耶
比類仲景傷寒論陽虚陰盛治法并死證三十一則
太陽經九法太陰經一法少陰經七法
少陰死證五法厥陰經五法厥陰死證五法
卒病論雖亡傷寒論固存也仲景於傷寒陽微陰
盛惡寒之證尚不俟其彰著早用附子乾薑治之
并灸之矣况於卒病乎况於卒病彰著之極者乎
兹特重加剖繹非但治卒病有據即遇傷寒危證
毫髮莫遁耳
仲景治傷寒𫝊經熱病邪在太陽之初便有用附子治
陽虚九法
其一因誤用發汗藥致汗漏不止者用桂枝湯加附子
為救法(七)其證惡風小便難四肢微急難以屈伸
風傷衛之證原惡風加以誤汗則腠理盡開而惡風
愈甚小便難者諸陽主氣陽亡於外膀胱之氣化自
不行也四肢微急難以屈伸者四肢為諸陽之本亡
陽脫液斯骨屬不利也陽虚之人誤發其汗既可用
此方以救其陽未汗之先寧不可用此方以解肌得
汗乎仲景於桂枝湯中加人參加附子不一而足其
旨微矣
其一因誤汗致心悸頭眩身瞤動無可奈何者用真武
湯為救法(八)其證發汗不解仍發熱心下悸頭眩身瞤
動振振欲擗地
汗雖出而熱不退則邪未盡而正已大傷况裏虚為
悸上虚為眩經虚為瞤身振振搖無往而非亡陽之
象所以行真武把關坐鎮之法也
其一為發汗不解反惡寒者用芍藥甘草附子湯為救
法(九)其證發汗不解反惡寒者虚故也
未汗而惡寒邪盛而表實已汗而惡寒邪退而表虚
陽虚則惡寒宜用附子固矣然既發汗不解可知其
熱猶在也熱在而别無他證自是陰虚之熱又當用
芍藥以收陰此榮衛兩虚之救法也
其一發汗若下之病仍不解煩躁者用茯苓四逆湯為
救法(十)
誤汗則亡陽而表虚誤下則亡陰而裏虚陰陽俱虚
邪獨不解故生煩躁用此湯以救之前一證榮衛兩
虛此一證表裏兩虚製方之妙又非表裏一言可盡
蓋煩為心煩躁為腎躁故用乾薑附子入腎以解躁
茯苓人參入心以解煩也
其一誤下而致脉促胸滿復微惡寒者用桂枝湯去芍
藥加附子為救法(十一)
脉促雖表邪未盡然胸但滿而不結則以誤下而損
其胸中之陽也加以微惡寒則并腎中之真陽亦損
而濁陰用事矣故去芍藥之陰加附子以回陽也
其一下之後復發汗脉沉微身無大熱者用乾薑附子
湯為救法(十二)其證晝日煩躁不得眠夜而安靜不嘔不
渴無表證脉沉微身無大熱
此證前一條云下之後復發汗必振寒脉微細所以
然者以内外俱虚故也誤汗亡陽誤下亡陰故云内
外俱虚然不出方以用附子回陽人參益陰已有成
法不必贅也此復教人以精微之蘊見亡陽一證較
亡陰倍多然陽用事於晝者也熱煩燥擾不得眠見
於晝者若此陰用事於夜者也安靜不嘔不渴見於
夜者若彼豈附子人參陰陽兩平之可施乎必乾薑
附子偏於辛熱乃足回其陽以協於偏勝之陰也
其一風濕兩邪摶聚一家用甘草附子湯分解之法(十三)
其證骨節煩疼掣痛不得屈伸近之則痛劇汗出短氣
小便不利惡風不欲去衣或身微腫
風則上先受之濕則下先受之逮至兩相搏聚注經
絡流關節滲骨體軀殼之間無處不到則無處不痛
也於中短氣一證乃汗多亡陽陽氣大傷之徵故用
甘草附子白朮桂枝為劑以復陽而分解外内之邪
也又寒傷榮而無汗之證用桂枝附子湯即本方去
朮加薑棗之制也其寒傷榮無汗而大便鞕小便自
利者知其邪不在表則本方去桂枝仍用朮藉其益
土燥濕之用也三方原三法今併為一見治風濕相
搏不出以回陽為急務耳
其一心下痞而惡寒汗出用附子瀉心湯復陽瀉痞兼
而行之之法(十四)
瀉心湯有五曰甘草曰半夏曰生薑曰黃連曰附子
以惡寒汗出陽虚之證較陰痞更急故用麻沸湯漬
去痞之藥而侵入濃煎之附子汁雖曰一舉兩得其
所重從可識矣
其一誤用陽旦湯致逆用四逆湯救逆一法(十五)
陽旦湯者桂枝湯加黃芩之制也其人陽氣素衰者
雖當夏月陽外陰内桂枝湯中可加附子不可加黃
芩所以其人得湯便厥也若重發汗或燒針者誤上
加誤非四逆湯不能回其陽矣
陽明少陽二經絶無用附子法惟太陽一經獨有不
得不用之證蓋太陽膀胱為腎之府腎中陽虚陰盛
勢必傳出於府以故纔見脉微惡寒漏汗惡風心悸
頭眩肉瞤筋惕躁擾等證縱是傳經熱病不得不用
薑附以消陰復陽也而暴病不繇傳經發熱卒然而
至尚何等待而不用附子乾薑乎
太陰經一法
傷寒傳太陰經有自利不渴一證乃其人平素濕土之
藏有寒也故用四逆湯為溫土之法(十五)
太陰濕土之藏有寒不用理中而用四逆者此亦可
見仲景之精義蓋水土同出一源冬月水煖則土亦
煖夏月水寒則土亦寒所以土寒即陰内陽外非細
故也用四逆以溫土抑何神耶
少陰經七法
少陰病得之一二日口中和其背惡寒者用灸及附子
湯外内協攻之法(十六)
口中和而不燥不渴其無裏證可知况背為督脉綂
督諸陽上行之地他處不寒獨覺背間寒者其為陽
虚而陰邪上凑又可知故外灸内溫兩法並施必求
陰消陽復而後已也不知者謂傷寒纔一二日外證
且輕何反張皇若此詎識仲景正以一二日即顯陽
虚陰盛之證蚤從暴病施治所謂見微知著也若待
至三四日勢必極盛難返不可救藥矣况於三四日
以後其非暴病明矣又何用張皇也哉
少陰病得之二三日麻黃附子甘草湯微發汗以二三
日無裏證故用微發汗之法(十七)
得病纔二三日無吐利躁煩嘔渴裏證其當從外解
無疑然少陰絶無發汗之法汗之必至亡陽惟此一
證其外發熱無汗其内不吐利躁煩嘔渴乃可溫經
散寒取其微似之汗此義甚微在太陽經但有桂枝
加附子之法蓋太陽病無脉微惡寒之證即不當用
附子及見脉微惡寒吐利躁煩等證亡陽已在頃刻
又不當用麻黃即此推之凡治暴病而用麻黃者其
殺人不轉睫矣
少陰病身體痛手足寒骨節痛脉沉者有用附子湯一
法(十六)
一身骨節俱痛者傷寒太陽經病也若手足寒而脉
沉則腎中真陽之虚審矣可見身體骨節之痛皆陽
虚所致而與外感不相涉矣故用附子湯以助陽而
勝腎寒斯骨屬之痛盡除也若以其痛為外感之痛
寧不殺人乎
少陰下利脉微者有用白通湯一法(十八)
利不止厥逆無脉乾嘔煩者有白通加猪膽汁一法服
湯脉暴出者死微續者生(十九)
少陰下利其人腎藏虚寒邪盛也脉微者與白通湯
驅寒助陽斯利止脉健矣服之利不止轉至無脉嘔
煩有加此因以熱藥治寒寒甚而格藥不入徒增其
逆亂之勢也加猪膽汁為鄕導斯藥入而寒不為拒
陽可回脉可出矣然脉必微續乃生暴出至死甚哉
虚陽之易出難回也
少陰下利有水氣或咳或嘔者有用真武湯加減一法
(八)
陰寒甚而水汎濫由陽虛不能攝水復不能生土以
制水以故腹痛小便不利四肢沉重疼痛自下利或
小便亦利或咳或嘔水性汎濫則無所不之也因其
見證不一故有加減法餘見尚論篇
少陰下利裏寒外熱手足厥逆脉微欲絶有用白通四
逆湯加減一法(二十)面色赤者加蔥九莖腹中痛者去蔥加
芍藥二兩嘔者加生薑二兩咽痛者去芍藥加桔梗一
兩利止脉不出者去桔梗加人參二兩
少陰死證五條
少陰病惡寒身踡而利手足逆冷不治
陰盛無陽也
少陰病下利止而頭眩時時自冒者死
陽回利止則生若利止更加眩冒則其止也乃陰已
先亡故陽無依附浮越於上而神氣散亂時時自冒
也
少陰病四逆惡寒而身踡脉不至不煩而燥者死
脉不至陽已先絶不煩而躁孤陰頃刻自盡矣
少陰病六七日息高者死
息高則真陽上越其下無根綿綿若存之地神機化
滅故主死也
少陰病脉微沉細但欲卧汗出不煩自欲吐至五六日
自利復煩躁不得臥寐者死
傷寒忌見陰脉故仲景謂少陰病脉沉者急溫之今
脉之微沉細具見外證嗜臥汗出不煩陽不為用矣
自欲吐陰邪上干矣更加自利則藏氣必至盡絶矣
况始先不煩今更煩躁始先欲寐今更不得卧寐所
存一綫之陽擾亂若此可復收乎
厥陰經五法
病者手足厥冷言我不結胸少腹滿按之痛者此冷結
在膀胱關元一法
陽邪當結於陽不結胸則陽虚可知陰邪當結於陰
冷結在膀胱關元則陰盛可知
傷寒脉促手足厥逆者有灸之之法
脉見喘促陽氣内陷急遽不舒之狀也加以手足厥
逆陽微陰盛必罹滅頂之凶故當灸之以通其陽也
大汗出熱不去内拘急四肢疼又下利厥逆而惡寒用
四逆湯一法(十五)
大汗出而邪不除陽則反虛矣内拘急四肢疼下利
厥逆惡寒則陽之虛者已造於亡而陰之盛者尚未
有極故用四逆湯以勝陰復陽也
下利清穀裏寒外熱汗出而厥者用通脉四逆湯一法
下利裏寒加以外熱是有裏復有表也然在陽虚之
人雖有表證其汗仍出其手足必厥纔用表藥立至
亡陽不用表藥終是外邪不服故於四逆湯中加蔥
為治絲絲必貫為萬世法程
嘔而脉弱小便復利身有微熱見厥者難治用四逆湯
一法(十五)
嘔與微熱似有表也脉弱則表邪必不盛小便利則
裏邪必不盛可見其嘔為陰邪上干之嘔熱為陽氣
外散之熱見厥則陽遭陰掩其勢駸危非用四逆湯
莫可救藥矣難治二字回互上條多少叮嚀見嘔而
微熱與裏寒外熱毫釐千里用四逆湯即不可加蔥
以速其陽之飛越學者可不深研乎
厥陰死證四條
傷寒六七日脉微手足厥冷煩躁灸厥陰厥不還者死
灸所以通陽也厥不還則陽不回可知矣
傷寒發熱下利厥逆躁不得臥者死
腎主躁躁不得臥腎中陽氣越絶之象也
發熱而厥七日下利者為難治
先熱後厥病邪已為加進其厥復至七日之久所望
者陽回厥返耳若更加下利是其虚寒深錮陽固無
回馭之機陰亦有立盡之勢故難治也
傷寒六七日不利便發熱而利其人汗出不止者死有
陰無陽故也
發熱而利裏虚而外邪内入也故曰有陰汗出不止
表虚而内陽外出也故曰無陽
再按少陰腎中内藏真陽其死證舍真陽外亡别無
他故矣乃厥陰之死證亦因厥逆不返下利不止致
腎臟真陽久出不返乃成死候然則腎臟之真陽豈
非生身立命之原乎觀此而卒病論之旨全現全彰
矣
比類金匱水寒五則
仲景卒病論既亡昌於卒暴中寒證歸重少陰腎
藏之真陽惟真陽衰微不振外寒始得卒然中之
著陰病論暢發其義矣透此一關於以讀仲景之
書無往非會心之妙如金匱水氣病證治條下泛
而觀之以為論水而已初不解其所指也詳而味
之乃知水雖有陰陽之分要皆陰象要皆少陰腎
所專司少陰之真陽蟠盛屹然不露則水皆内附
而與腎氣同其收藏無水患之可言也必腎中真
陽虧損然後其水得以汎濫於週身而心火受其
湮鬱脾土受其漂沒其勢駸成滔天莫返矣故特
發金匱奥義數則於左以明治之一斑
金匱五水之分曰風水曰皮水曰正水曰石水曰黃汗
其風水皮水黃汗雖關於腎屬在陽分至於正水石
水則陰分之水一切治陽水之法所不得施之者矣
正水其脉沉遲外證自喘北方壬癸自病故脉見沉
遲腎藏水肺生水子病累母標本俱病故外證自喘
内經曰腎者胃之關關門不利故聚水成病上下溢
於皮膚跗腫腹大上為喘呼不得臥金匱正水之名
蓋本諸此石水其脉自沉外證腹滿不喘此因腎氣
并於水而不動故脉沉水畜膀胱之内胞但少腹滿
硬氣不上干於肺故不喘内經曰陰陽結斜陰多陽
少名曰石水又曰腎肝并沉為石水以肝腎兩藏之
氣皆得貫入胞中故也而巢氏病源又謂石水者引
兩脇下脹痛或上至胃腕則死其說果何所據耶蓋
石水既關肝腎二藏然則腎多即下結而難上肝多
則挾木勢上犯胃界亦勢有必至耳葉永言少腹
有瘕即石水之證偶因感發痛楚叫喊醫不察誤以
柴胡藥動其肝氣且微下之嘔血如汚泥而死巢氏
所指殆此類矣門人問治葉永言病施何法則愈
荅曰經言先痛而後病者治其本當先溫其疝瘕用
附子肉桂勝其寒救其陽止其痛後治其感可也醫
不知此而用小柴胡湯不應見其大便不通用導法
不應又微下之詎知濁陰上逆必用溫藥陰竅乃通
設行寒下則重陰沍寒助其横發敗濁之物傾囊倒
上貫胃出口所不免矣仲景既有動氣在下不可汗
下之戒又謂趺陽脉當伏今反緊本自有寒疝瘕腹
中痛醫反下之下之即胸滿短氣蚤見及此蓋不溫
其疝瘕反用寒下虚其胸中之陽則陽不布化陰得
上干迺至胸滿短氣敗濁一齊上湧而死也即是推
之凡有疝瘕腹痛之證重受外寒其當溫經救陽允
為定法矣本卷後採仲景治寒疝用烏頭煎方可參
閱
金匱云少陰脉緊而沉緊則為痛沉則為水小便即難
脈得諸沉當責有水身體腫重水病脉出者死
此論少陰病水之脉出見浮大則主死然風水皮水
其脉皆浮妊婦病水其脉亦浮不在此例也夫少陰
者至陰也於時主冬沉脉見者水象與經氣皆所當
然故其脉反出即是少陰經氣不得藏而外絶必主
死矣究竟所謂脉出主死者非但以其浮也惟沉之
而無脉然後浮之而主死耳
金匱云寸口脉沉而遲沉則為水遲則為寒寒水相搏
趺陽脉伏水穀不化脾氣衰則鶩溏胃氣衰則身腫少
陽脉卑少陰脉細男子則小便不利婦人則經水不通
經為血血不利則為水名曰血分
寸口脉沉為水遲為寒水與寒皆非外入之邪乃由
脾胃與衝脉二海合病所致蓋胃海水穀之陽不布
則五陽虚竭故生寒衝脉血海之陰不生化則羣陰
内結故生水水寒相搏於二海故十二經脉所稟水
寒之狀應見於寸口也趺陽脾胃之脉隠伏難於推
尋其人必水穀不化脾氣衰則清濁不分於裏而鶩
溏胃氣衰則陽氣不行於表而身腫兩有必至者衝
脉為血之海屬右腎之藏三焦是其府男子以之藏
精女子以之繫胞同一源也然在女則陰血海多主
病在男則陽三焦多主病其流各有不同焉且衝脉
無可診也男子診其少陽脉卑知為三焦氣不化而
小便不利婦人診其少陰脉細知為血海受病而經
水不通是則男子之水由於氣不化女子之水由於
血不通誠一定之理矣然而男子亦有病血者女子
亦有病氣者仲景方中氣病多有兼血藥者血病多
有兼氣藥者蓋必達權通變然後可造精微之域耳
金匱舉治水寒次第之法設為問荅問曰病者苦水面
目身體四肢皆腫小便不利脉之不言水反言胸中痛
氣上沖咽狀如灸肉當微咳喘審如師言其脉何類師
曰寸口脉沉而緊沉為水緊為寒沉緊相搏結在關元
始時當微年盛不覺陽衰之後榮衛相干陽損陰盛結
寒微動腎氣上衝咽喉塞噎脚下急痛醫以為留飲而
大下之氣擊不去其病不除重復吐之胃家虚煩咽燥
欲飲水小便不利水穀不化面目手足浮腫又與葶藶
丸下水當時如小差食飲過度腫復如前胸脇苦痛象
若奔豚其水揚溢則浮咳喘逆當先攻擊沖氣令止乃
治咳咳止其喘自差先治新病病當在後
脉沉為水脉緊為寒為痛水寒屬於腎足少陰之脉
自腎上貫肝膈入肺中循喉嚨其支者從肺出絡心
注胸中凡腎氣上逆必衝脈與之並行隨脈所過與
正氣相沖擊遂成以上諸病陽衰之後結寒之邪發
而上沖醫不治其沖氣妄吐下之遂損其腐熟水穀
傳化津液之胃於是渴而飲水小便不利至積水四
射沖氣乘虚愈擊尚可漫然治其水乎故必先治沖
氣之本沖氣止腎氣平則諸證自差未差者各隨所
宜補陽瀉陰行水實胃疏通關元之積寒久痺可也
立一法而前後次第了然無忒學者可不知所宗乎
師曰寸口脉遲而濇遲則為寒濇則為血不足趺陽脉
微而遲微則為氣遲則為寒寒氣不足則手足逆冷手
足逆冷則榮衛不利榮衛不利則腹滿脇鳴相逐氣轉
膀胱榮衛俱勞陽氣不通即身冷陰氣不通即骨疼陽
前通則惡寒陰前通即痺不仁陰陽相得其氣乃行大
氣一轉其氣乃散實則失氣虚則遺尿名曰氣分(二十二)桂
枝去芍藥加麻辛附子湯(論見本方下)
寸口以候榮衛趺陽以候脾胃脾胃虚寒則手足不
得稟水穀氣日以益衰故逆冷也逆冷之氣入積於
中而不瀉則内之溫氣去寒獨留故腹滿也脾之募
在季肋章門寒氣入於募正當少陽經脉之所過少
陽之府三焦也既不能行升發之氣於上焦必乃引
其在腹與入募之寒相逐入於膀胱留積不去榮衛
愈益不通腹滿胡繇而散耶有時陽雖前通然孤陽
獨至衛氣終不充於腠理故惡寒陰雖前通然孤陰
獨至終不温分肉故痺而不仁必陰陽二氣兩相協
和榮衛通行無礙而膻中之宗氣始轉宗氣一轉則
離照當空濁陰之氣自從下焦二陰之竅而散第其
散分虚實兩途氣實則從後陰喧吹而出氣虚則從
前陰淋滴而出是則寒氣之聚散總關於温氣之去
存故名之曰氣分也此等竿頭進步之言讀其書者
明飲上池而不知其味豈非腥穢汨之耶
比類金匱胃寒四則
反胃一證金匱無顓條但於嘔吐篇中發奥義四
段其脉其證皆主陽氣衰微立說但隠而不露今
特發明彙入中寒門後以見人身陽氣所關之重
又見胸中陽氣與腎中真陽差等不同而治寒病
之機了然心目矣
問曰病人脉數數為熱當消穀引飲而反吐者何也師
曰以發其汗令陽微膈氣虚脉乃數數為客熱不能消
穀胃中虚冷故也脉弦者虚也胃氣無餘朝食暮吐變
為胃反寒在於上醫反下之令脉反弦故名曰虚
此條仲景形容脉證之變態最為微妙凡脉陽盛則
數陰盛則遲其人陽氣既微何得脈反數脉既數何
得胃反冷此不可不求其故也蓋脉之數由於誤用
辛溫發散而遺其客熱胃之冷由於陽氣不足而生
其内寒醫不達權通變見其脉數反以寒劑瀉其無
過致上下之陽俱損其脉遂從陰而變為弦上之陽
不足日中已前所食亦不消化下之陽不足日暮已
後陽亦不入於陰而糟粕不輸於大小腸從口入者
惟有從口出而已故曰胃氣無餘言胃中之陽氣所
存無幾所以反胃而朝食暮吐也
寸口脉微而數微則無氣無氣則榮虚榮虚則血不足
血不足則胸中冷
此條顓論脉理雖不言證隠緯上條反胃之證不重
舉耳人身之脉陽法天而健陰法地而翕兩相和合
不剛不柔不疾不徐沖和純粹何病之有哉今微則
陽不健運數則陰不靜翕陰陽兩乖其度榮衛不充
而胸中冷又不啻上條客熱已也夫榮衛之氣出入
藏府流布經絡本生於穀復消磨其穀是榮衛非穀
不充穀非榮衛不化胸中既冷胃必不能出納其穀
證成反胃又何疑乎
趺陽脉浮而濇浮則為虚濇則傷脾脾傷則不磨食朝
食暮吐暮食朝吐宿穀不化名曰胃反脉緊而濇其病
難治
脾氣運動則脉不濇胃氣堅固則脉不浮今脉浮是
胃氣虚不能腐熟水穀脉濇是脾血傷不能消磨水
穀所以陽時食入陰時反出陰時食入陽時反出蓋
兩虚不相參合故莫繇轉輸下入大小腸也河間謂
趺陽脉緊内燥盛而濕氣衰故為難治可見浮脉病
成必變緊脉也况緊而見濇其血已亡乎上脘亡血
膈間乾澀食不得入下脘亡血必并大小腸皆枯食
不得下故難治也
嘔而脉弱小便復利身有微熱見厥者難治四逆湯主
之(十五)
嘔則穀氣不資於脉故脉弱弱則陽氣虚不能充於
内外下焦虚則小便冷自利上焦虚則濁氣升上逼
迫其陽於外外雖假熱内實真寒證成厥逆所出之
陽頃刻決離而不返矣治之誠難也惟四逆一湯勝
陰回陽差有可用耳
嘔證而兼厥逆下利乃陰寒之極陽氣衰微可知反
胃之嘔乃關格之嘔陰陽兩病殊不與下利厥逆相
雜不知金匱緣何重錄傷寒論中厥陰證一條入在
反胃一門豈其誤以嘔與反胃為同證耶醫學之不
明自昔已然可慨也已兹並辨明以見胸中之陽與
腎中之陽大不同也胸中之陽如天之有日其關係
榮衛納穀之道最為扼要前三條所云是也蓋胸中
下連脾胃其陽氣虚者陰血亦必虚但宜用沖和之
劑以平調藏府安養榮衛舍純粹以精之藥不可用
也腎中之陽如斷鼇立極其關係命根存亡之機尤
為宏鉅後一條所云是也蓋腎中内藏真陽其陽外
亡者陰氣必極盛惟從事剛猛之劑以摧鋒陷陣勝
陰復陽非單刀直入之法不可行也如是而讀此四
章庶幾用法之權衡因誤編而愈益明矣
中寒色脉六則
中寒之色必見青者以青乃肝之色也故仲景云鼻頭
色青腹中痛苦冷者死謂厥陰挾少陰腎水為寒寒
極則陽亡陽亡則死耳
唇口青身冷為入藏即死
五藏治内屬陰主藏精宅神血氣併寒邪而入堵塞
之藏真之精氣不行神機化滅升降出入之道皆絶
榮絶則唇口青靈樞曰足厥陰氣絶則唇青肝藏血
氣絶則榮絶可知
脉脫入藏即死入府即愈
脫者去也經脉乃藏府之隧道為寒氣所逼故經氣
脫去其脉而入於内之藏即死入於内之府即愈也
經曰血氣并走於上則為大厥暴死
上者膻中三焦之府也又不盡指入藏言矣又如邪
客五絡狀若尸厥者以通血脉為治此但於頭面絡
脉所過通其血脉則愈又不盡指入府言矣可見脉
脫入藏入府者脉之徵也血氣走痺於上者證之徵
也參互考訂然後其死其愈可得詳耳
中寒脉散者
脉脫内入脉散外出内入猶有藏府之分外出則與
陽俱亡而不返矣
尺脉遲滯沉細寒在下焦
溫經散寒其人可愈
比類金匱胸腹寒痛十七則
寒痛多見於身之前以身之背為陽身之前為陰
也而身之前又多見於腹以胸為陰之陽腹為陰
之陰也仲景論心胸之痛屬寒證者十之二三論
腰腹之痛屬寒證者十之七八亦可煥然明矣兹
舉内經金匱之奥相與繹之
經曰真心痛者寒邪傷其君也手足青至節甚則旦發
夕死夕發旦死
心為神明之藏重重包裹百骸衛護千邪萬惡莫之
敢干必自撤其藩神明不守寒邪乃得傷犯其用勝
寒峻猛之劑僭逼在所不免昌嘗思之必大劑甘草
人參中少加薑附豆䓻以溫之俾邪去而藥亦不存
迺足貴耳若無大力者監之其敢以暴易暴乎
鍼經云足太陰之脉其支者復從胃别上注心中是動
則病舌根脹食則嘔胃腕痛腹脹善噫心中急痛
此以脾病四迄之邪連及於心其勢分而差緩不若
真心痛之卒死矣即太陰推之足少陰厥陰客邪皆
可犯心惟陽虚陰厥斯舟中皆敵國矣
厥心痛乃中寒發厥而心痛寒逆心胞去真心痛一間
耳手足逆而通身冷汗出便溺清利不渴氣微力弱
亦主旦發夕死急以朮附湯溫之(二十一)
諸經心痛心與背相引心痛徹背背痛徹心宜亟溫其
經諸府心痛難以俯仰小腹上衝卒不知人嘔吐泄
瀉其勢甚銳宜亟溫其府至藏邪乘心而痛不可救
藥者多宜亟温其心胞并注邪别脉經絡藏府淺深
歴然乃可圖功
心痛者脉必伏以心主脉不勝其痛脉自伏也不可因
其脉伏神亂駭為心虚而用地黃白朮補之蓋邪得
温藥則散加泥藥即不散不可不慎之也温散之後
可陰陽平補之
金匱論胸痺心痛之脉當取太過不及陽微陰弦以太
過之陰乘不及之陽即胸痺心痛然總因陽虚故陰
得乘之陽本親上陽虚知邪中上焦設陰脉不弦則
陽雖虚而陰不上干惟陰脉弦故邪氣厥逆而上此
與濁氣在上則生䐜脹同一病源也胸痺有微甚不
同微者但通其上焦不足之陽甚者必驅其下焦厥
逆之陰通胸中之陽以薤白白酒或括蔞半夏桂枝
枳實厚朴乾薑白朮人參甘草茯苓杏仁橘皮擇用
對病三四味即成一方不但苦寒不入即清涼盡屏
蓋以陽通陽陰分之藥所以不得預也甚者則用附
子烏頭蜀椒大辛熱以驅下焦之陰而復上焦之陽
發明三方於左臨病之工宜取則焉
金匱又錯出一證云病人胸中似喘不喘似嘔不嘔似
噦不噦憒憒然無奈者生薑半夏湯主之此即胸痺
一門之證故用方亦與胸痺無别必編者之差誤今
併論於此蓋陽受氣於胸陰乘陽位阻其陽氣布息
呼吸往來之道若喘若嘔若噦實又不然但覺憒亂
無可奈何故用半夏生薑之辛温以燥飲散寒患斯
愈也緣陰氣上逆必與胸中之飲結為一家兩解其
邪則陽得以布氣得以調而胸際始曠也其用橘皮
生薑及加竹茹人參皆此例也
發明金匱心痛徹背背痛徹心用烏頭赤石脂丸(二十六)
心痛徹背背痛徹心乃陰寒之氣厥逆而上干者横
格於胸背經脉之間牽連痛楚亂其氣血紊其疆界
此而用氣分諸藥則轉益其痛勢必危殆仲景用蜀
椒烏頭一派辛辣以温散其陰邪然恐胸背既亂之
氣難安而即於温藥隊中取用乾薑之泥赤石脂之
澀以填塞厥氣所横衝之新隧俾胸之氣自行於胸
背之氣自行於背各不相犯其患迺除此煉石補天
之精義也今人知有温氣補氣行氣散氣諸法矣亦
知有堵塞邪氣攻衝之竇令胸背陰陽二氣並行不
悖者哉
發明金匱胸痺緩急用薏苡仁附子散(二十五)
胸中與太空相似天日照臨之所而膻中之宗氣又
賴以苞舉一身之氣者也今胸中之陽痺而不舒其
經脉所過非緩即急失其常度總因陽氣不運故致
然也用薏苡仁以舒其經脉用附子以復其胸中之
陽則宗氣大轉陰濁不留胸際曠若太空所謂化日
舒長曾何緩急之有哉
發明金匱九痛丸(二十七)
仲景於胸痺證後附九痛丸治九種心痛以其久著
之邪不同暴病故藥則加峻而湯改為丸取緩攻不
取急蕩也九種心痛乃久客之劇證即腎水乘心脚
氣攻心之别名也痛久血瘀陰邪團結温散藥中加
生狼牙巴豆吳茱萸驅之使從陰竅而出以其邪據
胸中結成堅壘非搗其巢邪終不去耳合三方以觀
仲景用意之微而腎中之真陽有之則生無之則死
其所重不可識耶
金匱云趺陽脉微弦法當腹滿不滿者必便難兩胠疼
痛此虚寒從下上也當以温藥服之
趺陽脾胃之脉而見微弦為厥陰肝木所侵侮其陰
氣横聚於腹法當脹滿有加設其不滿陰邪必轉攻
而上決無輕散之理蓋陰邪既聚不温必不散陰邪
不散其陰竅必不通故知其便必難勢必逆攻兩胠
而致疼痛較腹滿更進一步也虚寒之氣從下而上
繇腹而胠纔見一斑亟以温藥服之俾陰氣仍從陰
竅走散而不至上攻則善矣
仲景所謂此虚寒自下上也當以温藥服之苞舉陰
病證治了無剩義蓋虚寒從下上正地氣加天之始
用温則上者下聚者散直捷痛快一言而終故卒病
論雖亡其可意會者未嘗不宛在也
金匱云病者腹滿按之不痛為虚
腹滿時減復如故此為寒當與温藥
中寒其人下利以裏虚也
裏虚下利即當温補藏氣防其竭絶
病者痿黃躁而不渴胸中寒實而利不止者死
痿黃乃中州土敗之象躁而不渴乃陰盛陽微之象
胸中寒實乃堅冰凝沍之象加以下利不止此時即
極力温之無能濟矣蓋堅在胸而瑕在腹堅處拒藥
不納勢必轉趨其瑕而奔迫無度徒促其藏氣之絶
耳孰謂虚寒下利可不乘其胸中陽氣未漓陰寒未
實蚤為温之也乎
發明金匱腹中寒氣雷鳴切痛胸脇逆滿嘔吐用附子
粳米湯(二十九)
腹中陰寒奔迫上攻胸脇以及於胃而增嘔逆頃之
胃氣空虚邪無所隔徹入陽位則殆矣是其除患之
機所重全在胃氣乘其邪初犯胃尚自能食而用附
子粳米之法温飽其胃胃氣温飽則土厚而邪難上
越胸脇逆滿之濁陰得溫無敢留戀必還從下竅而
出曠然無餘此持危扶顛之手眼也
發明金匱腹痛脉弦而緊弦則衛氣不行即惡寒緊則
不欲食邪正相搏即為寒疝寒疝繞腹痛若發則自汗
出手足厥冷其脉沉弦者用大烏頭煎(三十)
繇内經心疝之名推之凡腹中結痛之處皆可言疝
不獨臯丸間為疝矣然寒疝繞腹痛其脉陽弦陰緊
陽弦故衞氣不行而惡寒陰緊故胃中寒盛不殺穀
邪即胃中之陰邪正即胃中之陽氣也論胃中水穀
之精氣與水穀之悍氣皆正氣也今寒入榮中與衞
相搏則榮即為邪衞即為正矣繞臍腹痛自汗出手
足厥冷陽微陰盛其候危矣故用烏頭之溫合蜜之
甘入胃以建其中而緩其勢俾胃中陽旺榮中之邪
自不能留亦不使虚寒自下上之微旨也
比類金匱虚寒下利六則
内經曰下利發熱者死此論其常也仲景曰下利手足
不逆冷反發熱者不死此論其暴也蓋暴病有陽則
生無陽則死故虚寒下利手足不逆冷反發熱者或
其人藏中真陽未漓或得溫補藥後其陽隨返皆是
美徵此但可收拾其陽協和其陰若慮其發熱反如
常法行清解之藥鮮有不殺人者矣
仲景曰下利手足厥冷無脉者灸之不溫若脉不還反
微喘者死
手之三陽起於手足之三陽起於足故手足為諸陽
之本而脉又為氣血之先平人氣動其息血充其形
出陽入陰互為其根若陰寒極盛則陽氣不布於經
脉五液不行聚而下利其脉則無其手足則冷去生
遠矣此時藥不能及姑灸之以艾試其人陽氣之存
否若微陽未絶得艾氣之接引重布經脉手足轉溫
隨用溫經回陽藥以繼之若無根之陽反從艾火逆
奔為喘則陽從上脫不復返矣吁嗟萬物觸陽舒之
煖而生觸陰慘之寒而殺世人戕賊其陽猶或諉為
不知醫操活人之術乃戕賊夫人之陽以促人之亡
者豈亦諉之不知耶
仲景又曰下利有微熱而渴脉弱者今自愈
上條昌會仲景意云灸後手足轉温隨用温經回陽
藥以繼之今觀此條不藥自愈之證其奥妙愈推愈
廣蓋重緯下利脉沉弦者下重脉大者為未止脉微
弱數者為欲自止雖發熱不死之文而致其精耳彼
脉微弱而數利欲自止但得不死耳病未除也此獨
言脉弱乃陰退陽復在表作微熱在裏作微渴表裏
之間微有不和不治自愈治之必反不愈矣仲景凡
喫緊叮嚀處俱金鍼未度今僭明之蓋外感證在表
則發熱在裏則作渴不但微熱不可盡去即作渴亦
有不同如少陰病五六日自利而渴其小便白者則
不為裏熱而為腎虚引水自救設以裏熱之渴治之
寧不殺人乎昌故會仲景意云不治自愈治之必反
不愈謂夫慮周千變之醫世難輕覯耳
仲景又云下利脉數而渴者今自愈設不差必清膿血
以有熱故也
此一條病機不但治傷寒病為扼要即治陰病最宜
消息蓋下利而本之陽虚陰盛得至脉數而渴是始
焉陰盛今則陽復矣故自愈也設不愈則不但陽復
必其陽轉勝夫陰而匱膿血也五運六氣有勝必有
復内經謂無贊其復是謂至治可見復則必有過甚
之害夫既復矣而更贊之欲何求耶治陰病者其陽
已復而重贊之寧不亢而有悔哉
仲景又云下利脉沉而遲其人面少赤身有微熱下利
清穀者必鬱冒汗出而解病人必微熱所以然者其面
戴陽下虚故也
太陽陽明併病面色緣緣正赤者為陽氣拂鬱在表
宜解其表此之下利脉沉遲而面見小赤身見微熱
乃陰寒格陽於外則身微熱格陽於上則面小赤仲
景以為下虚者謂下無其陽而反在外在上故云虚
也虚陽至於外越上出危候已彰或其人陽尚有根
或服温藥以勝陰助陽陽得復返而與陰爭差可恃
以無恐蓋陽返雖陰不能格然陰尚盛亦未肯降必
鬱冒少頃然後陽勝而陰出為汗陰出為汗邪從外
解自不下利矣鬱冒汗出儼有龍戰於野其血玄黃
之象陽入陰出從危轉安其機之可畏尚若此誰謂
陰邪可聽其盛耶
仲景又云下利後脉絶手足厥冷晬時脉還手足溫者
生脉不還者死
脉絶不惟無其陽亦無其陰陽氣破散豈得陰氣不
消亡乎晬時脉還乃脉之伏者復出耳脉豈有一息
之不續耶仲景用灸法正所以通陽氣而觀其脉之
絶與伏耳故其方即名通脉四逆湯服後利止而脉
仍不出是藥已大應其非脉絶可知又加人參以補
其亡血斯脉自出矣成法具在宜究心焉
醫門法律卷三
