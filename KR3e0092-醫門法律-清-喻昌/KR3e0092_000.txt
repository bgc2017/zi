欽定四庫全書子部五
醫門法律醫家類
提要
(臣)等謹案醫門法律十二卷附寓意草四卷
國朝喻昌撰昌字嘉言南昌人所著有尚論篇
發明傷寒之理已著於錄是編又取風寒暑
濕燥火六氣及諸襍証分門别類每門先冠
以論次為法次為律法者治療之術運用之
機律者明著醫之所以失而刊定其罪如折
獄然蓋古来醫書惟著病源治法而多不及
施治之失即有辨明舛誤者亦僅偶然附論
而不能條條摘其咎昌此書乃專為庸醫誤
人而作其分别疑似既深明毫釐千里之謬
使臨症者不敢輕嘗其抉摘瑕疵併使執不
寒不熱不補不瀉之方苟且依違遷延致變
者皆無所遁其情狀亦可謂思患預防深得
利人之術者矣後附寓意艸四卷皆其所治
醫案首冠論二篇一曰先議病後用藥一曰
與門人定議病症次為治驗六十二條皆反
覆推論務闡明審症用藥之所以然較各家
醫案但泛言某病用某藥愈者亦極有發明
足資開悟焉乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
