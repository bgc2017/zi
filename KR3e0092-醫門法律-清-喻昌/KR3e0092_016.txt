欽定四庫全書
寓意草卷四
南昌喻昌撰
袁聚東痞塊危症治驗
袁聚東年二十歲生痞塊卧床數月無醫不投日進化
堅削痞之藥漸至毛瘁肉脱面黧髮卷殆無生理買舟
載往郡中就醫因慮不能生還而止然尚醫巫日費余
至則家計已罄姑請一診以決生死遠近耳無他望也
余診時先視其塊自少腹至臍傍分為三岐皆堅硬如
石以手拊之痛不可忍其脉止兩尺洪盛餘俱微細謂
曰是病由見塊醫塊不究其源而悞治也初起時塊必
不堅以峻猛之藥攻至真氣内亂轉護邪氣為害如人
厮打紐結一團旁無解散故迸緊不放其實全是空氣
聚成非如女子衝任血海之地其月經凝而不行即成
血塊之比觀兩尺脉洪盛明明是少陰腎經之氣𫝊於
膀胱膀胱之氣本可𫝊於前後二便而出悞以破血之
藥兼破其氣其氣遂不能轉運而結為石塊以手摩觸
則愈痛情狀大露若是血塊得手則何痛之有此病本
一劑可瘳但數月悞治從上而下無病之地亦先受傷
姑用補中藥一劑以通中下之氣然後用大劑藥内收
腎氣外散膀胱之氣以解其相厮相結約計三劑可痊
愈也於是先以理中湯少加附子五分服一劑塊已減
十之三再用桂附藥一大劑腹中氣響甚喧頃之三塊
一時頓没戚友共駭為神再服一劑果然全愈調攝月
餘肌肉復生面轉明潤堆雲之髮纔剰數莖而已每週
天氣陰寒必用重裀厚被蓋覆不敢起身余謂病根尚
在蓋以腎氣之收藏未固膀胱之氣化未旺兼之少年
新婚儻犯房室其塊復作仍為後日之累更用補腎藥
加入桂附而多用河車為丸取其以胞補胞而助膀胱
之化源也服之竟不畏寒腰圍亦大而體加充盛年餘
又得子感前恩而思建祠肖像以報以連值歲凶姑尸
祝於家庭焉亦厚之道矣
胡卣臣曰辨症十分明徹故未用藥先早知其效
效矣又早善其後得心應手之妙一一傳之紙上
大有可觀
論楊季蘅風發之症并答門人四問
季蘅翁禀豐軀偉望七之齡神采不衰近得半身不遂
之症已二年矣病發左半口往右喎昏厥遺溺初服參
术頗當為黠醫簧以左半屬血不宜補氣之說幾致大
壞雲間施笠澤以參附療之稍得向安然概從溫補未
盡病情也診得脉體軟滑中時帶勁疾蓋痰與風雜合
之證痰為主風為標也又熱與寒雜合之症熱為主寒
為標也平時手冷如冰故痰動易至於厥然厥已復甦
甦已嘔去其痰服食自若雖冬月亦能耐寒無取重裀
複絮可知寒為外顯之假寒而熱為内蘊之真熱既有
内蘊之熱自蒸脾濕為痰久久阻塞竅隧而衛氣不週
外風易入加以房幃不節精氣内虚與風相召是以雜
合而成是症耳及今大理右半脾胃之氣以運出左半
之熱痰虚風此其間有微細曲折非只溫補一端所能
盡者何也治雜合之病必須用雜合之藥而隨時令以
盡無窮之變即如冬月嚴寒用事身内之熱為外寒所
束不得從皮膚外泄勢必深入筋骨為害矣故用薑附
以暫徹外寒而内熱反得宣洩若時令之熱與内蘊之
熱相合復助以薑附三熱交煽有灼筋腐肉而已孰是
用藥之權衡可以一端盡耶或者曰左半風廢而察脉
辨症指為兼痰兼熱似矣痰者脾濕所生寄居右畔是
則先宜中右而何以反中左耶既已中左明係左半受
病而何以反治右耶不知此正病機之最要者但為丹
溪等方書說病在左血多病在右氣多教人如此認症
因而起後人之執着至内經則無此說也内經但言左
右者陰陽之道路夫左右既為陰陽往還之道路何嘗
可偏執哉況左半雖血為主非氣以統之則不流右半
雖氣為主非血以麗之則易散故肝膽居左其氣常行
於右脾胃居右其氣常行於左往來灌注是以生生不
息也肝木主風脾濕為痰風與痰之中人原不分於左
右但翁恃其體之健過損精血是以八八天癸巳盡之
後左半先虧而右半飲食所生之痰與皮毛所入之風
以漸積於空虚之府而驟發始覺耳風脉勁疾痰脉軟
滑惟勁疾故病則大筋短縮即舌筋亦短而蹇於言小
筋弛長故從左而喎於右從左喎右即可知左畔之小
筋弛而不張也若左筋之張則左喎矣凡治一偏之病
法宜從陰引陽從陽引陰從左引右從右引左盍觀樹
木之偏枯者將溉其枯者乎抑溉其未枯者使榮茂而
因以條暢其枯者乎治法以參术為君臣以附子亁薑
為佐使寒月可恃無恐以參术為君臣以羚羊角柴胡
知母石膏為佐使而春夏秋三時可無熱病之累然宜
刺手足四末以泄榮血而通氣恐熱痰虚風久而成癘
也
門人問曰經文左右者陰陽之道路註解以運氣之
司天在泉而有左間右間為訓遂令觀者茫然今先
生貼以往還二字與太極動而生陽静而生陰天地
生成之數春秋自然之運適相符契矣但不知往於
何始還於何終可得聞乎答曰微哉問也天地之道
春氣始於左而終於右秋氣始於右而終於左夏氣
始於上而終於下冬氣始於下而終於上人身亦然
經云欲知其始先建其母母者五臟相乘之母也又
曰五臟以生尅而互乘如右之肺金往左而生腎水
尅肝木左之心火往右而生脾土尅肺金之類其往
還交織無端然始於金者生則終於土尅則終於火
始於火者生則終於木尅則終於水此則交織中之
次第也推之十二經如子時注少陽膽丑時注厥陰
肝之類亦交織中之次第也誠建其母推其類而始
終大略睹矣
又問曰病機之左右上下其往還亦有次第乎答曰
病機往還之次第不過順𫝊逆𫝊兩端順𫝊者𫝊其
所生乃天地自然之運如春𫝊夏夏𫝊長夏長夏傳
秋秋傳冬冬復傳春原不為病即病亦輕可逆傳者
傳其所尅病輕者重重者死矣如春傳長夏長夏傳
冬冬傳夏夏傳秋秋傳春非天地自然之運故為病
也曰經言間傳者生七傳者死則間傳為順傳七傳
為逆傳無疑曰非也註難經者言間傳是順行隔一
位而傳悞認病機但從右旋左不從左旋右皆繇不
知左右往還之理而以訛傳訛試訐以腎水間一位
傳心火為逆傳之賊邪則無可置喙矣故間傳七傳
俱於逆傳中分生死耳間傳者心病當逆傳肺乃不
傳肺而傳肺所逆傳之肝肺病當逆傳肝乃不傳肝
而傳肝所逆傳之脾推之肝病脾病腎病皆然此則
臟腑不受尅賊故可生也七傳者前六傳已逆週五
臟第七傳重復逆行如心臟初受病二傳於肺則肺
臟傷三傳於肝則肝臟傷四傳脾五傳腎六傳仍歸
於心至七傳再入於肺則肺已先傷重受賊邪氣絶
不支矣所謂一臟不兩傷是以死也不比傷寒傳經
之邪經盡再傳反無害也鍼經云善鍼者以左治右
以右治左夫人身之穴左右同也乃必互換為治推
之上下莫不皆然於往還之機益明矣
又問曰半身不遂之病原有左右之分豈左右分屬
之後病遂一往不返乎而治之迄無成效者何也答
曰風與痰之中人各隨所造初無定體病成之後亦
非一往不返也蓋有往有復者天運人事病機無不
皆然如風者四時八方之氣從鼻而入乃天之氣也
痰者五榖百物之味從口而入脾胃之濕所結乃地
之氣也勢本相遼亦嘗相兼全似内傷之與外感每
夾雜而易炫故風勝者先治其風痰勝者先治其痰
相等則治風兼治痰此定法也内經云風之中人也
先從皮毛而入次傳肌肉次傳筋脉次𫝊骨髓故善
治者先治皮毛其次治肌肉由此觀之乃從右而漸
入於左也皮毛者右肺主之肌肉者右胃主之筋脉
者左肝主之骨髓者左腎主之從外入者轉入轉深
故治皮毛治肌肉不使其深入也又曰濕之中人也
先從足始此則自下而之上無分於左右者也但内
風素勝之人偏與外風相召内濕素勝之人偏與外
濕相召内風之人大塊之噫氣未動而身已先惕内
濕之人室中之礎磉未潤而體已先重是以治病必
從其類也從外入者以漸而驅之於外從下上者以
漸而驅之於下若任其一往不返安貴其為治乎
又問曰從外入者驅而之外從下上者驅而之下驟
聞令人爽然不識古法亦有合歟答曰此正古人已
試之法但未挈出則不知作者之意耳如治風用大
小續命湯方中桂附苓术麻防等藥表裏厖雜今人
見為難用不知用附桂者驅在裏之邪也用苓术者
驅在中之邪也而用麻防等表藥獨多者正欲使内
邪從外而出也至於病久體虚風入已深又有一氣
微汗之法一旬微利之法平調半月十日又微微驅
散古人原有規則也至於治痰之規則不見於方書
如在上者用瓜蒂散梔豉湯等方在左者用龍薈丸
在右者用滚痰丸以及虚人用竹瀝達痰丸沉寒錮
冷用三建湯之類全無奥義豈得心應手之妙未可
𫝊之紙上耶吾今為子輩傳之蓋五味入口而藏於
胃胃為水榖之海五藏六府之總司人之飲食太過
而結為痰涎者每隨脾之健運而滲灌於經隧其間
往返之機如海潮然脾氣行則潮去脾氣止則潮回
所以治沉錮之法但取辛熱微動寒凝已後止而不
用恐痰得熱而妄行為害不淺也不但痰得熱而妄
行即脾得熱而亦過動不息如潮之有去無回其痰
病之决裂可勝道哉從來服峻補之藥者深夜亦欲
得食人皆不知其故反以能食為慶曾不思愛惜脾
氣令其晝運夜息乃可有常況人身之痰既由胃以
流於經隧則經隧之痰亦必返之於胃然後可從口
而上越從腸而下達此惟脾氣静息之時其痰可返
故凡有痰症者早食午食而外但宜休養脾氣不動
使經隧之痰得以返之於胃而從胃之氣上下不從
脾之氣四迄乃為善也試觀人痰病輕者夜間安卧
次早即能嘔出泄出痰病重者昏迷復醒反能嘔出
泄出者豈非未曾得食脾氣静息而予痰以出路耶
世之喜用熱藥峻攻者能知此乎噫天下之服辛熱
而轉能夜食者多矣肯因俚言而三思否
胡卣臣曰知之深故言之詳然皆根據内經而非
剏說又自有神悟而非襲說予向者極歎服王宇
泰繆仲淳直是齊人知管晏耳
治葉茂卿小男奇症效驗井詳誨門人
葉茂卿乃郎出痘未大成漿其殼甚薄兩月後尚有着
肉不脱者一夕腹痛大呌而絶余取梨汗入溫湯灌之
少甦頃復痛絶灌之又甦遂以黃芩二兩煎湯和梨汁
與服痛止令製膏子藥頻服不聽其後忽肚大無倫一夕
痛呌小腸突出臍外五寸交紐各二寸半如竹節壺頂
狀莖物絞摺長八九寸明亮如燈籠外症從來不經聞
見余以知之素審仍為治之以黃芩阿膠二味日進十
餘劑三日後始得小水五日後水道清利臍收腫縮而
愈門人駭而問曰此等治法頑鈍一毫莫解乞明示用
藥大意答曰夫人一身之氣全關於肺肺清則氣行肺
濁則氣壅肺主皮毛痘不成漿肺熱而津不行也殼着
於肉名曰甲錯甲錯者多生肺癰癰者壅也豈非肺氣
壅而然與腹痛呌絶者壅之甚也壅甚則并水道亦閉
是以其氣横行於臍中而小腸且為突出至於外腎弛
長尤其剰事矣吾用黃芩阿膠清肺之熱潤肺之燥治
其源也氣行而壅自通源清斯流清矣緣病已極中之
極惟單味多用可以下行取效故立方甚平而奏功甚
捷耳試以格物之學為子廣之凡禽畜之類有肺者有
尿無肺者無尿故水道不利而成腫滿以清肺為急此
義前人闡發不到後之以五苓五皮八正等方治水者
總之未悟此旨至於車水放塘種種劫奪膀胱之劑則
殺人之事矣可不辨之於蚤歟
趙我完孝廉次郎秋月肺氣不能下行兩足腫潰而小
水全無臍中之痛不可名狀以手揉左則痛攻於右揉
右則痛攻於左當臍揉熨則滿臍俱痛呌喊不絶利水
之藥服數十劑不效用敷臍法及單服琥珀末至兩許
亦不效昌見時彌畱已極無可救藥矣傷哉
胡卣臣曰凡求同理者必不求同俗嘉言之韜光
剷采寧甘訕謗曾不令人窺識者無意求之而得
聞之而有不心折者耶
議沈若茲乃郎腸澼危症并治驗
沈若茲乃郎因痘後食物不節病瀉瀉久脾虚病瘧遂
爾腹痛脹大三年來服消導藥無筭腹脹及瀉利總不
愈去歲迎醫服參苓白术稍效醫去仍復如故病本腹
脹更兼腸澼腸澼者大腸之氣空洞易走胃中傳下之
物總不停蓄澼出無度腥水不臭十中五死五生之症
也今則病勢轉深又加四逆矣暮熱朝涼一逆也大渴
引湯救急二逆也氣喘不能仰睡三逆也多汗煩躁不
寧四逆也無病人腹中之氣運轉收攝是以身體輕快
大便省約今為久瀉遂至氣散不收腹之脹腸之鳴便
出之不自知皆此故也氣既散而不收又服行氣利水
之藥不愈增其散乎無病人身中營衛兩無偏勝故陽
勝則發熱陰勝則惡寒病瘧之時寒熱交作猶是陰陽
互戰迨瀉久亡陰整夜發熱一綫之陰為陽所乘求其
相戰不可得矣内水虧竭燎原之火自焚不得不引外
水以濟急然有形之水不足以制無形之火徒增脹瀉
而重傷其陰氣耳醫不清其源以香燥之藥助火劫陰
加官桂肉荳䓻等類用之悞矣夫男子氣海在於臍下
乃元氣之舍性命之根也久瀉則真氣亦散勢必上干
清道而不下行鼻中鼾鼾有聲不能仰卧是其徵也夫
此已散之氣必不能復歸其處但冀未散之氣不致盡
散則可耳屢服木香梹榔蘇子腹皮厚朴等降氣之藥
尤悞之悞矣至於汗出煩躁則陰氣虚盡孤陽亦不能
久畱之兆也總如歲運有溫熱無寒涼有生長無收藏
人物其免夭扎疵癘乎於此而圖旋轉之功亦難之難
矣若兹見此案轉托戚友強懇用藥因以清燥潤肺為
主阿膠地黃門冬等類同蜜熬膏三斤渠男三年為藥
所苦得此甘味稱為糖也日爭十餘次服之半月藥盡
遂至大效身涼氣平不渴不煩不瀉諸症俱退另製理
脾藥末善後全愈
胡卣臣曰久瀉而用潤藥與症相反而究竟相宜
議病時先闢三種治法之悞已隠隠見大意矣與
吳吉長乃室治驗參看自明
辨治楊季登二女奇症奇驗
楊季登二女俱及笄將字長女病經閉年餘發熱食少
肌削多汗而成癆怯醫見汗多悞謂虚也投以參术其
血愈錮余診時見汗出如蒸籠氣水謂曰此症可療處
全在有汗蓋經血内閉止有從皮毛間透出一路以汗
亦血也設無汗而血不流則皮毛亁槁而死矣宜用極
苦之藥以斂其血入内而下通於衝脉則熱退經行而
汗自止非補藥所能效也於是以龍薈丸日進三次月
餘忽覺經血略至汗熱稍輕姑減前丸只日進一次又
一月經血大至淋漓五日而諸病全瘳矣第二女亦病
多汗食減肌削診時手間筋掣肉顫身倦氣怯余曰此
大驚大虚之候宜從溫補者也遂於補劑中多加茯神
棗仁投十餘劑全不對病余為徘徊治法因自訐曰非
外感也非内傷也非雜症也虛汗振掉不寧能受補藥
而病無增減且閨中處子素無家難其神情渾似喪敗
之餘此曷故耶忽而悟曰此必邪祟之病也何為其父
不言甚有可疑往診問其面色曰時赤時黃余曰此症
確有邪祟附入臟肺吾有神藥可以驅之季登纔曰此
女每晚睡去口流白沫戰慄而絶以薑湯灌至良久方
蘇挑燈侍寢防之亦不能止因見所用安神藥甚當兼
恐婿家傳聞故不敢明告也余曰何不蚤言吾一劑可
愈乃以犀角羚羊角龍齒虎威骨牡蠣粉鹿角霜人參
黃茋等藥合末令以羊肉半斤煎取濃汁三盞盡調其
末一次服之果得安寢竟不再發相傳以為神異余蓋
以祟附於身與人之神氣交持亦逼處不安無隙可出
故用諸多靈物之遺形引以羊肉之羶俾邪祟轉附骨
角移從大便而出倣上古遺精變氣祝繇遺事而充其
義耳吾鄉熊仲紓先生幼男去疾髫齡患一奇症食飲
如常但脉細神呆氣奪色夭仲翁曰此何病也余曰病
名淹牒左傳所謂近女室晦即是此病彼因近女又遭
室晦故不可為令郎受室晦之邪而未近女是可為也
即前方少加牛黃丸服旬日而安今壬午去疾已舉孝
廉矣
胡卣臣曰辨症用藥通於神明究莫測其涯涘
直敘顧諟明二郎三郎佈痘為宵小所悞
顧諟明公郎種痘即請往看其痘苗淡紅磊落中含水
色明潤可愛且顆粒稀疎如晨星之麗天門下醫者先
已誇為狀元痘昌未知也躊躇良久明告曰此痘熱尚
未退頭重頸軟神躁心煩便泄青白全是一團時氣外
感兼帶内虛若用痘門通套藥必危之道也諟明毫不
動念適值二尹請同挨戶查賑饑民出街親董其事余
忙造其契戚家謂曰我觀諟明公郎在家佈痘而精神
全用於賑饑雖仁人長者之事然此等處他人可代乃
自任不辭明明言之絶不回顧此必有醫者誇美獻諛
而信之篤耳不然豈有倒行逆施之理哉此痘必得一
二劑藥先退其外感則痘不治自痊若遲二三日緩無
及矣相煩速往朝陽門内外追尋直述鄙意其戚聞言
即往余亦回寓修書投之其辭激切不避嫌疑傍晩一
僕擕回書至擲於几上忿忿而去余以為諟明之見責
也拆視則云尊翁大人必欲得方始肯服藥余即定一
方併詳論方中大意令僮輩賫送僮輩竊謂余之不智
也一日三四次奔走大人之門是自忘其恥辱矣吁嗟
余豈不自愛但當羣小蒙蔽時倘得一撥立轉所全頗
鉅於是親送其方至門則内戶已扄閽人收之次早送
進余暗地獨行往返六里以圖心安次日再托其戚促
之進藥則云既是狀元痘何必服藥耶此後即欲一造
其庭末由矣吁嗟朝廷之上任者議者不妨互用使余
得與其側此兒即不服藥亦必無死法蓋感症在身而
以鰕魚雞笋發痘之物雜投悞上加悞適所以促其亡
耳纔至六日而壞正應感症壞期若痘出既美即有意
外變症亦在半月一月矣越二日三公郎即發熱佈痘
仍夾時氣外感仍用前醫仍六日而壞旬日間兩兒為
一醫所殺諟明引為已辜設局施藥於城隍廟余偶見
之蹙然曰盛德之人恐懼修省皇天明神豈無嘿庇然
賞善自應罰惡而殺兒之醫寧無速奪其筭耶一夕此
醫暴亡余深為悚惕然尚有未暢者左右之宵人未蒙
顯誅也
胡卣臣曰讒謟蔽明邪曲害正今古一轍而幽憤
所至真足以動鬼神之吉凶
論劉筠枝長郎失血之症
筠翁長郎病失血歲二三發其後所出漸多咳𠻳發熱
食減肌削屢至小康不以為意夏秋間偶發寒熱如瘧
狀每夜達曙微汗始解嗣後寒熱稍減病轉下利醫謂
其虚也進以參术胸膈迷悶㗋音窒塞服茯苓山藥預
收紅鉛末下黑血塊數升胸㗋頓舒面容亦轉筠翁神
之以為得竹破竹補之法也加用桂附二劑於是下利
一晝夜十數行飲食難入神識不清病增沉劇僕診其
脾脉大而空腎脉小而亂肺脉沉而伏筠翁自謂知醫
令僕疏方并問此為何症僕曰此症患在亡陰況所用
峻熱之藥如權臣悍帥不至犯上無等不已行期在立
冬後三日以今計之不過信宿無以方為也何以言之
經云暴病非陽久病非陰則數年失血其為陽盛陰虚
無疑況食減而血不生漸至肌削而血日槁虚者益虛
盛者益盛勢必陰火大熾上炎而傷肺金咳𠻳生痰清
肅下行之令盡壅由是腎水無母氣以生不足以蔭養
百骸柴柵瘦損每申酉時洒淅惡寒轉而熱至天明微
汗始退政如夏日炎蒸非雨不解身中之象明明有春
夏無秋冬用藥方法不亟使金寒水冷以殺其勢一往
不返矣乃因下利悞用參术補劑不知肺熱已極止有
從皮毛透出一路今補而不宣勢必移於大腸所謂肺
移熱於大腸傳為腸澼者是也至用紅鉛末下黑血者
蓋陽分之血隨清氣行者久已嘔出其陰分之血隨濁
氣行至胸中為膜原所蔽久瘀膈間者得經水陰分下
出之血引之而走下竅聲應氣求之妙也久積頓寬面
色稍轉言笑稍適者得其下之之力非得其補之之力
也乃平日預蓄此藥必為方士所惑見為真陽大藥遂
放膽加用桂附燥熱以盡劫其陰惜此時未得止之今
則兩尺脉亂火燔而泉竭脾胃脉浮下多陰亡陽無所
附肺脉沉伏金氣縮斂不行神識不清而魄已先喪矣
昔醫云亂世溷濁有同火化夫以火濟火董曹乘權用
事漢數焉得不終耶
胡卣臣曰論症論藥俱從卓識中流出大有關係
之作
論錢小魯嗜酒積熱之症
錢小魯奕秋之徒也兼善飲每奕必飲飲必醉歲無虛
日辛巳秋浩飲晚歸嘔吐寒熱兼作骨節煩疼醫以時
行感冐表散藥治之不愈更醫知為酒毒於寒涼藥中
用熱藥為鄉導治之亦不愈卧床二十餘日始請余診
其脉洪大促急身耎着蓆不能動展左腿痛如刀刺鼻
煤從病起至是總未大便此癰疽之候也歸語兩門人
王生欣然有得曰迄今燥金司令酒客素傷濕熱至此
而發金盛則木衰是以筋骨疼痛而不能起於床臟燥
則腑亦燥是以津液乾枯而大腸失其潤以清金潤燥
治之可矣吳生曰不然酒毒大發腸胃如焚能俟掘井
取水乎是必以大下為急也余曰下法果勝但酒客胃
氣素為多嘔所傷藥入胃中必致上湧不能下達即敷
臍導腸等法無所用之掘井固難開渠亦不易奈何奈
何吾為子輩更開一竇夫酒者清冽之物不隨濁穢下
行惟喜滲入者也滲入之區先從胃入膽膽為清淨之
府同氣相求故也然膽之攝受無幾其次從胃入腸膀
胱滲之化溺為獨多焉迨至化溺則所存者酒之餘質
其烈性實惟膽獨當之每見善飲者必淺斟緩酌以俟
腹中之滲若連飛數觥有傾囊而出耳是以酒至半酣
雖懦夫有揮拳罵座之膽雖窶人有千金一擲之膽雖
狷士有鑽穴踰垣之膽甚至兇徒有撫劒殺人之膽㠯
及放浪形骸之流且有一飲數斛不顧餘生之膽以小
魯之赤貧而膽不喪落者夫非藉資於酒乎其受病實
有較他人不同者蓋膽之腑原無輸瀉膽之熱他人可
移於腦濁涕從鼻竅源源而出亦少殺其勢若小魯則
陽分之陽過旺陽分之陰甚衰髮髩全無直似南方不
毛之地熱也極矣肯受膽之移熱乎幸其頭間多汗腦
熱暗洩不為大患乃膽熱既無可宣又繼以酒之熱時
之燥熱滛内熾脉見促急幾何不致極憊耶故膽之熱
汁滿而溢出於外以漸滲於經絡則身目皆黃為酒癉
之病㠯其滲而出也可轉驅而納諸膀胱從溺道而消
也今獨攻環跳之穴則在膽之本屬無可驅矣且其步
履素為此穴所苦受傷已久氣離血散熱邪瀰滿畱連
服藥縱多有拒而不納耳何能取效即欲針之此久傷
之穴有難於抉瀉者設遇良工如古人輩將何法以處
此乎吾更有慮焉有身㠯後全賴榖氣充養榖氣即元
氣也榖入素少之人又即藉酒為元氣今㠯病而廢飲
何所恃為久世之資耶吾諦思一法先搐腦中黃水出
鼻次針膽穴之絡腦間者數處務期胆中之熱移從腦
鼻而出庶乎環跳穴中結邪漸運而腸胃之枯稿漸回
然後以瀉膽熱之藥入酒中每日仍痛飲一醉飲法同
而酒性異始得陰行而妙其用蓋其以生平之偏造為
堅壘必藉酒轉為鄉導乃克有濟也豈清金潤燥與下
奪之法能了其局乎兩生踊躍曰蒙誨治法令人心地
開朗請筆之以誌一堂授受之快錄此付渠子令送商
顧幼疏孝廉求救小魯竟阻之或以余言為不然耶
胡卣臣曰先寫全神後論治法大是奇觀
面論李繼江痰病奇症
李繼江三二年來嘗苦咳𠻳生痰胸膈不寬今夏秋間
卧床不起瀕亡者再其人以白手致素封因無子自危
將家事分撥安心服死忽覺稍安亦心死則身康之一
徵也未幾仍與家事其病復作然時作時止疑為不死
之病也聞余善議病托戚友領之就診見其兩頥旁有
小小壘塊數十高出即以識其病之所在因訐之曰爾
為何病曰咳𠻳曰𠻳中情狀試詳述之曰内中之事愚
者弗知是以求明耳余為哂曰爾寒暑饑渴悉不自知
耶觀爾脉盛筋強必多好色而喜任奔走本病宜發癰
疽所以得免者以未享膏梁之奉且火纔一動便從精
孔洩出耳然雖不病癰而病之所造今更深矣爾胸背
肩髃間巉巖如亂石插天櫛比如新笋出土嶔空如蜂
蓮之房芒銳如棘栗之刺每當火動氣升痰壅緊逼之
時百苦交煎求生不生求死不死比桁楊之罪人十倍
過之尚不自知耶渠變容頓足而泣曰果實如此但吾
說不出亦無人說到耳昔年背生癰癤幸未至大害然
自癤愈咳𠻳至今想因悞治所成亦未可知余曰不然
由爾好色作勞氣不歸元騰空而上入於肝肺散葉空
隙之間膜原之内者日續一日久久漸成熟路只俟腎
氣一動千軍萬馬乘機一時奔輳有入無出如潮不返
海潮兼天湧至儻後潮不熄則前古今冤於此病者不
知其幾但爾體堅堪耐是以病至太甚尚自無患不然
者久已打破崑崙關矣爾宜歸家休心息神如同死去
俾火不妄動則痰氣不為助虐而胸背之堅壘始有隙
可入吾急備藥為爾覆巢搗穴可得痊也渠駭然以為
遇仙托主僧請以五金搆藥十金為壽而去次日復思
病未即死且往鄉徵租旬日襄事搆藥未遲至則因勞
陡發暴不可言痰出如泉聲響如鋸面大舌脹㗋哽目
突二日而卒於鄉真所謂打破崑崙關也其人遇而不
遇亦顧家不顧身之烱戒矣治法詳陰病論
胡卣臣曰論病從外灼内因流識源精鑿全非影
響
吳添官乃母厥巔疾及自病真火脱出治驗
吳添官生母時多暴怒以致經行復止入秋以來漸覺
氣逆上厥如畏舟船之狀動則暈去久久卧於床中時
若天翻地覆不能強起百般醫治不效因用人參三五
分略寧片刻最後服至五錢一劑日費數金意圖旦夕
苟安以視稚子究竟家産盡費病轉凶危大熱引飲腦
間有如刀劈食少瀉多已治木無他望矣聞余返婁延
診過許以可救因委命以聽焉余以怒甚則血菀於上
而氣不返於下者名曰厥巔疾厥者逆也巔者高也氣
與血俱逆於高巔故動輙眩暈也又以上盛下虚者過
在少陽少陽者足少陽膽也膽之穴皆絡於腦鬱怒之
火上攻於腦得補而熾其痛如劈同為厥巔之疾也風
火相煽故振摇而熱蒸水土相凌故艱食而多瀉也於
是會内經鐡落鎮墜之意以代赭石龍膽草蘆薈黃連
之屬降其上逆之氣以蜀漆丹皮赤芍之屬行其上菀
之血以牡蠣龍骨五味之屬斂其浮游之神最要在每
劑藥中生入猪膽汁二枚蓋以少陽熱熾膽汁必亁亟
以同類之物濟之資其持危扶顛之用病者藥一入口
便若神返其舍忘其苦口連進十數劑服猪膽二十餘
枚熱退身涼飲食有加便瀉自止始能起床行動數步
然尚覺身輕如葉不能久支僕恐藥味太苦不宜多服
減去猪膽及蘆龍等藥加入當歸一錢人參三分薑棗
為引平調數日而全愈母病愈而添官即得腹痛之病
徹夜呌喊不絶小水全無以茱連湯加元胡索投之始
安又因傷食復反病至二十餘日肌肉瘦削眼胞下陷
纔得略寧適遭家難症變壯熱目紅腮腫全似外感有
餘之候余知其為激動真火上焚令服六味地黃加知
蘖三十餘劑其火始退退後遍身瘡痍黃腫腹中急欲
得食不能少耐片頃整日苦煩余為勉慰其母曰旬日
後腹稍充氣稍固即不苦煩矣服二冬膏而全瘳此母
子二人皆極難辨治之症竟得相保不大快哉
胡卣臣曰二病最多此案深足嘉惠來學
論體盛絶孕治法
一友繼室夫人身體肥盛經候雖調從未孕育令僕定
方而施轉移化機之藥雖從古醫書所未載然可得言
也蓋山之不可葬者五童斷過石獨縱有明師無所施
其剪裁以故女之不可孕如方書所誌生禀之殊非人
工所能改移者可不更論若夫生禀不殊但為形軀所
累而嗣孕終不乏者古今來不知凡幾苐夫婦之愚天
然湊合之妙雖聖神有不能傳者所以方書缺焉未備
耳僕試言之地之體本重厚然得天氣以包舉之則生
機不息若重陰冱寒之區天日之光不顯則陽生實罕
人之體中肌肉豐盛乃血之榮旺極為美事但血旺易
至氣衰久而彌覺其偏也夫氣與血兩相維附何以偏
衰偏旺耶蓋氣為主則血流血為主則氣反不流非真
氣之衰也氣不流有似於衰耳所以一切補氣之藥皆
不可用而耗氣之藥反有可施緣氣得補則愈錮不若
耗之以助其流動之勢久而久之血仍歸其統握之中
耳湖陽公主體肥受孕然不能産也進諸御醫商之得
明者定一傷胎之方服數十劑而臨産始得順利母子
俱無災害蓋肥滿之軀胎處其中全無空隙以故傷胎
之藥止能耗其外之血肉而不能耗其内之真元也此
用藥之妙也僕倣是意而製方預為受胎之地夫豈無
術而杜撰乎然而精誠之感貫於金石女之宜男者先
平其心心和則氣和氣和則易於流動充滿也其次在
節食仙府清肌恒存辟榖宫中細腰得之忍饑志壹動
氣何事不成耶而且為齋心積德以神道之教補藥餌
之不逮有不天人叶應者乎僕於合浦求珠藍田種玉
之舉而樂道之
胡卣臣曰觀此一論不必問方而已得其意之所
存破盡尋嘗窠臼矣奇創奇創
華太夫人餌术方論
天御孝廉太夫人宿有胸膈氣脹小恙近臻勿藥矣孝
廉膝下承懽不以三公易一日者今而後喜可知也然
以太夫人福體凝重惟恐日增一日轉為暮年之累欲
僕訂方及早圖之僕不覺悚然而動於衷曰孝廉未嘗
習醫乃思治未病消未萌何其深於醫旨若是以知子
道之貫徹者無微不入矣經曰陰精所奉者其人壽太
夫人陰血有餘即年過百歲而形不衰此可不問而知
者然形盛須充之以氣而氣者漸衰漸耗之物必欲兩
得其平所藉於藥力不少耳況氣復有陰陽之别身半
已上陽主之身半已下陰主之陰氣過盛而乘陽位則
胸膈脹悶不舒所謂地氣上為雲者是也雲生而天地
之寥闊頃刻窒塞矣故陰氣不可盛也陰氣盛勢不得
不用耗散之藥氣日耗則體日重又不能兼理之術也
湖陽公主以體盛難産御醫為製枳壳厚朴等耗氣之
藥名曰瘦胎散亦以當其壯年耳若夫年高氣弱之時
而可堪其耗散乎我儀圖之至人服天氣而通神明只
此一語足為太夫人用藥之準矣蓋天食人以五氣者
也地食人以五味者也以地之味養陰不若以天之氣
養陽藥力既久天氣運而不積挈地氣以周旋所謂載
華嶽而不重者大氣舉之之謂也乃用茅山蒼术一味
取其氣之雄烈可驅陰邪而通天氣本草列之上品仙
經號為山精者誠重之也每歲修事五七斤每早百沸
湯吞下三錢秋月止服二錢另用天門冬一錢煎湯吞
下初服一兩月微覺其燥服至百日後覺一日不可缺
此矣服之一年身體輕健服之三年步履如飛黑夜目
中有光可燭幽隠所謂服天氣而通神明者其不誣如
此食物諸無所忌但能稍遠肥甘白飯香蔬苦茗種種
清勝尤妙
胡卣臣曰此成方也用之通天氣以包舉乎地覺
製方之人未必辦此
陸子堅調攝方論
子堅玉體清和從來無病邇因外感之餘益以饑飽内
傷遂至胸膈不快胃中隠隠作痛有時得食則已有時
得食反加大便甚艱小水不暢右關之脉乍弦乍遲不
得調適有似錮疾之象用藥得當驅之無難若歲久日
增後來必為大患大意人身胃中之脉從頭而走於足
者也胃中之氣一從小腸而達於膀胱一從小腸而達
於大腸者也夫下行之氣濁氣也以失調之故而令濁
氣亂於胸中干其清道因是窒塞不舒其始本於病時
胃中津液為邪火所爍至今津液未充火勢内蘊易於
上燎所以得食以壓其火則安然邪火熾則正氣消若
食飲稍過則氣不能運轉其食而痛亦增是火不除則
氣不復氣不復則胃中清濁混亂不肯下行而痛終不
免也病屬胃之下脘而所以然之故全在胃之中脘蓋
中者上下四傍之樞機中脘之氣旺盛有餘必驅下脘
之氣入於大小腸從前後二陰而出惟其不足所以反
受下脘之濁氣而撓指也夫至人之息以踵呼之於根
吸之於蒂者也以濁氣上干之故究竟吸入之氣艱於
歸根且以痛之故而令週身之氣凝滯不行亦非細故
也為訂降火生津下氣止痛一方以為常用之藥尚有
進者在先收攝腎氣不使外出然後濁氣之源清而膀
胱得吸引上中二焦之氣以下行想明哲知所務矣
胡卣臣曰言一病即知其處既知其處矣又知其
上下正反之因猶珠玉之光積而成照非有意映
重淵連赤極也
與黃我兼世兄書
尊夫人驚痰堵塞竅隧肝肺心包絡間無處不有三部
脉虛軟無力邪盛正衰不易開散有欲用涌劑稍吐十
分之三誠為快事弟細籌之此法殆不可行蓋涌法政
如兵家劫營之法安危反掌原屬險道況痰迷不過片
晌耳設以涌藥投之痰纔一動人即暈去探之指不得
入咽之氣不能下藥勢與病勢相扼轉致連日不甦將
若之何無巳如丹溪所云懼吐者宜消息下之乎不知
竅隧之痰即導之下行萬不能導徒傷脾氣痰愈窒塞
此法亦不可用也為今之計確以理脾為先脾氣者人
身健運之陽氣如天之有日也陰凝四塞者日失其所
痰迷不省者脾失其權耳理脾則如烈日當空片雲纖
翳能掩之乎其次莫如清肺肺為將帥之官氣清則嚴
肅下行氣下行則痰之藉為堅城固壘者方示以瑕而
可用其攻擊之力所謂攻堅則瑕者亦堅攻瑕則堅者
亦瑕是也今四末腫麻氣壅已甚尤不可不亟亟矣其
理脾之法須藥餌與飲食相參白飯香蔬苦茗便為佳
珍不但滑膩當禁即粥亦不宜食以粥飲之結為痰飲
易易耳不但雜食當禁即飯食亦宜少減以脾氣不用
以消榖轉用之消痰較藥力萬萬耳其辛辣酒脯及煎
煿日曝之物俱能傷肺並不宜食至於用藥弟自有節
次矩矱俟日漸輕安來春方奏全最也緣此病人不識
治前賢亦未見高出手眼弟思之累日竊以為要領在
是所以必欲持久者與金城方略同意且先除協從後
殱巨魁自勢所不易捷得之事惟臺兄裁奪進教母謂
小恙過矜迂遠不切幸孔幸孔
驚痰之來始於肝膽冬月木氣歸根不敢攻治故但
以理脾藥平調必至春月木旺纔用四君子湯加龍
膽草蘆薈代赭石黃連青黛等藥為丸服之痰迷之
症果獲全瘳此後不發
胡卣臣曰情形方略指畫無遺古名將中求其人
不可多得也
辨黃鴻軒臂生癰癤之症并治驗
黃鴻軒手臂忽生癰癤漫腫無頭痛極莫耐外科醫者
咸謂熱毒所致揆之平素淡泊明志寧静居心絶無生
熱致毒之因究莫識其所起也尊公我兼謂昌善議病
盍舍樽爼而一代庖人乎昌曰吾議此症請先為致賀
後乃言之瘡瘍之起莫不有因外因者天行不正之時
毒也起居傳染之穢毒也内因者醇酒厚味之熱毒也
鬱怒横決之火毒也治火毒與治諸毒原自天淵蓋火
與元氣勢不兩立以寒涼折之則元氣轉漓矣鴻軒於
四者總無其因不問知為胎毒之餘也凡人禀受天地
之氣有清濁之不同惟純粹以精之體其福澤壽筭俱
不可限量然從父母搆精而有身未免夾雜慾火於形
骸所賴者惟在痘瘡一舉暗將所藏慾火運出軀外復
其粹精之恒體如鑛金相似必經紅爐煆煉而渣滓與
精瑩始分之為兩吾嘗以此法觀出痘者之眸子七八
日後眼開之時黑白分明者精金也赤筋紅膜包裹者
混金也至於瞳人糢糊神光不現則全非金矣鴻軒幼
時出痘太多元氣不能充灌又為雜症所妨臟腑中之
火毒雖盡而軀壳間之畱滯猶存所以痘癰之發必於
手足之委中曲池者則以零星小毒無處可容而潛避
於呼吸難到之處耳今之癰癤正當委中之穴其為痘
毒何疑毒伏肘腋之下原無所害但粹精之體微有夾
雜是亦寶鑑之纖塵白璧之微纇也日者太和元氣充
滿周身將十五年前之餘滓盡欲化為膿血而出他人
見之為毒吾蚤已卜其為興者機矣豈有暢於四肢而
不發於事業者哉治法外用馬齒莧熬膏攻之速破内
用保元湯托之盡出仍以痘癰門藥為治即日自當痊
愈必不似瘡毒之曠日持久但不識症而以治瘡毒寒
涼瀉火諸藥投之適以增楚貽患耳孰謂外科小恙可
無樽爼折衝之人耶如法治之潰出膿水甚多果不用
生肌長肉而自愈
胡卣臣曰以慧心辨症竟出恒理而降衷所以不
齊受衷所以相遠之故盡逗毫端治火一法鑛金
一喻驗目一訣種種指示俱足令人心開神爽
論士大夫喜服種子壯陽熱藥之悞
人生有性分之樂有勢分之樂有形體康健之樂性分
之樂四時皆春萬物同體雖環堵蕭然而樂在也雖五
官弗備而樂在也雖貧賤患難而樂亦在也谿山風月
有我便是主人木石禽魚相親悉為好友何取溺情枕
席肆志淫佚也哉即造物小兒無所施其播弄矣至於
勢分之樂與康健難老之樂惟福厚者始兼有之蓋得
貴之與得壽其源若有分合兩途少年芚樸不凋此壽
基也而嫌其精采不露髫齔機神流動此貴徵也而嫌
其渾敦太鑿此其間半予天半予人而後天奉若之功
不知費幾許小心然後可凝休而永命故在得志以後
既知此身為上天托畀之身自應葆精嗇神以荅天眷
若乃女愛畢席男歡畢輸竭身中之自有而借資於藥
餌責效於眉睫致宵小無知之輩得陰操其禍人之術
以冀捷獲雖前代有房中秘術而今則斷不可矣蓋今
者舉世盡趨於刻露人皆無渾和之氣復以躁急之藥
濟之幾何不喪亡接踵乎此道惟岐黃言之甚悉但仕
宦家不肯細心究討耳其云凡陰陽之道陽密乃固兩
者不和如春無秋如冬無夏是故因而同之是謂聖度
此段經文被從前註解埋没不知乃是明言聖人於男
女之際其交會之法度不過使陽氣秘密乃得堅固不
洩耳然而陰陽貴相和有春無秋是無陰也有冬無夏
是無陽也所以聖人但調其偏以歸和同允為交會之
法度而已夫聖人太和元氣生機自握我觀夫調琴弄
瑟考鐘伐鼓雖閨壼之性情克諧而況於己身之血氣
禮陶樂淑仁漸義摩雖民物之殷阜坐致而況於一人
之嗣胤所以凡為廣嗣之計者其用藥之準但取純王
以召和無取雜霸以兆戾也而經文又云陰平陽秘四
字尤足互暢其義蓋陰得其平而無過不及然後陽得
其秘而不走洩也此可見陽之秘密乃聖神交會所首
重然欲陽之秘密即不得不予其權於陰正以陽根於
陰培陰所以培陽之基也今人以峻烈之藥刦盡其陰
以為培陽益以房幃重耗漸至髓消肉減神昏氣奪毛
瘁色夭尚不知為藥所悞可勝悼哉向見一浙醫宋姓
者在京師製成大顆彈丸遍送仕宦托名臍帶胎髮其
實用煉過硫黃在内服之令人陽道驟堅可喜未幾燥
病百出吾鄉諸大老受其禍者歷歷可指近遊鹿城聞
張鴻一孝廉以進紅鉛傷腦而日夜精流不止蓋腦為
髓海腦熱而通身之髓盡奔究竟熱未除而髓先竭骨
痿艱行矣至婁過天如先生舊宅見鼻中濁涕凡落板
壁者深黃之色透入木中剗刷不除詢之亦由服種子
熱藥所致後以傷風小恙竟至不起噫嘻腦熱已極蒸
涕為黃出鼻之熱尚能透木從不省悟至熱極生風尚
治外而不治内也復何言哉吾鄉劉石閭先生服熱藥
而病消渴醫者鄧橘存堅令服六味地黃湯千劑果效
蓋得於壯水之主以制陽光之旨也高郵袁體仁種子
經驗方皆用陰陽兩平之藥蓋得於陰平陽秘之旨也
此老於醫而審於藥者因井表之又方士取黑鉛之水
名為神水金丹以惑人凡痰火之病初得其下行之力
亦覺稍爽而不知鉛性至燥轉致刦陰為害反大又有
用蒸臍之藥名彭祖接命之法者夫臍為人之命根以
麝香硫黃附子等大熱散氣之藥加艾火而蒸灼幸而
不中真氣尚無大害若蒸動真氣散越不收擾亂不寧
有速斃耳聞婁中老醫穆雲谷嘗誨人曰蒸臍一法有
損無益斷不可行旨哉言矣亦并表之
胡卣臣曰艱嗣之故有五一曰性偏刻好發人陰
私一曰好潔遇物多不適意處一曰慳吝持金錢
不使漏一線一曰喜孌童非其所用肝筋急傷一
曰多服熱劑鑠真陰而盡之嘉言此論曲暢經旨
以闢方士之謬而破輕信之惑真救世之藥言也
論治傷寒藥中宜用人參之法以解世俗之惑
傷寒病有宜用人參入藥者其辨不可不明蓋人受外
感之邪必先發汗以驅之其發汗時惟元氣大旺者外
邪始乘藥勢而出若元氣素弱之人藥雖外行氣從中
餒輕者半出不出畱連為困重者隨元氣縮入發熱無
休去生遠矣所以虚弱之體必用人參三五七分入表
藥中少助元氣以為驅邪之主使邪氣得藥一湧而去
全非補養虚弱之意也即和解藥中有人參之大力者
居間外邪遇正自不爭而退舍設無大力者當之而邪
氣足以勝正氣其猛悍縱恣安肯聽命和解耶故和解
中之用人參不過藉之以得其平亦非偏補一邊之意
也而不知者方謂傷寒無補法邪得補彌熾斷不敢用
豈但傷寒一症即痘疹初發不敢用瘧痢初發不敢用
中風中痰中寒中暑及癰疽產後初時㮣不敢用而虚
人之遇重病一切可生之機悉置之不理矣古今諸方
表汗用五積散參蘇飲敗毒散和解用小柴胡湯白虎
湯竹葉石羔湯等方皆用人參皆藉人參之力領出在
内之邪不使久畱乃得速愈為快奈何世俗不察耶獨
不見感入體虚之人大熱呻吟數日間爍盡津液身如
枯柴初非不汗之汗之熱不退後非不和之下之和之
下之熱亦不退醫者技窮委身而去不思内經所言汗
出不為汗衰者死三下而不應者死正謂病人元氣已
漓而藥不應手耳夫人得感之初元氣未漓也惟壯熱
不退灼乾津液元氣始漓愚哉愚哉倘起先藥中用人
參三五七分領藥深入驅邪即刻熱退神清何致汗下
不應耶況乎古今時勢不同膏粱藜藿異體李東垣
治内傷兼外感者用補中益氣加表藥一二味熱服而
散外邪有功千古姑置不論止論傷寒專科從仲景以
至於今明賢方書充棟無不用人參在内何為今日醫
家單單除去人參不用以阿諛求容全失一脉相傳宗
旨其治體虚病感之人百無一活俟閻君對簿日知之
悔無及矣乃市井不知醫者又交口勸病人不宜服參
日覩男女親族死亡曾不悟旁操鄙見害之也謹剖心
瀝血相告且誓之曰今後有以發表和中藥内不宜用
人參之言悞人者死入犂耕地獄蓋不當用參而用之
殺人者皆是與黃耆白术當歸亁薑肉桂大附子等藥
同行溫補之悞所致不與羌獨柴前芎桔芷芩羔半等
藥同行汗和之法所致也汗和藥中兼用人參從古至
今不曾傷人性命安得視為砒鴆刀刃固執不用耶最
可恨者千百種藥中獨歸罪人參君主之藥世道人心
日趨於疾視長上其醞釀皆始如此昌安敢與亂同事
而不一亟辨之乎
附人參敗毒散註驗
嘉靖己未五六七月間江南淮北在處患時行瘟熱
病沿門闔境傅染相似用本方倍人參去前胡獨活
服者盡效全無過失萬歷戊子己丑年時疫盛行凡
服本方發表者無不全活又云饑饉兵荒之餘飲食
不節起居不常致患時氣者宜同此法
昌按彼時用方之意倍加人參者以瘟氣易染之人
體必素虚也其用柴胡即不用前胡用羌活即不用
獨活者以體虛之人不敢用複藥表汗也饑饉兵荒
之餘人已内虛久困非得人參之力以驅邪邪必不
去所以服此方者無不全活當崇禎辛巳壬午時疫
盛行道殣相藉各處醫者發汗和中藥内惟用人參
者多以活人更有發㿀一症最毒惟用人參入消㿀
藥内全活者多此人人所共見共聞者而庸愚之執
着不破誠可哀也又有富貴人平素全賴參术補助
及遇感發尚不知而悞用譬之賊已至家閉門攻之
反遭凶禍者有之此則悞用人參為溫補不得借之
為口實也
胡卣臣曰將傷寒所以用人參之理反覆辨論即
婦人孺子聞之無不醒然此立言之善法也
論吳聖符單腹脹治法
聖符病單腹脹腹大如箕緊硬如石胃中時生酸水吞
吐皆然經年罔效蓋由醫輩用孟浪成法不察病之所
起與病成而變之理增其勢耳昨見雲間老醫煎方厖
雜全無取義惟腎氣丸一方猶是前人已試之法但此
病用之譬適燕而南其指也夫腎氣丸為腫脹之聖藥
者以能收攝腎氣使水不泛溢耳今小水一晝夜六七
行溝渠順導水無泛濫之虞也且謂益火之源以消陰
翳耳今酸味皆從火化尚可更益其火乎又有指腹脹
為食積用局方峻攻尤屬可駭僕不得不疏明其旨夫
聖符之疾起於脾氣不宣鬱而成火使當時用火鬱發
之之法升陽散火病已豁然解矣惟其愈鬱愈湮漸至
脹滿則身中之氣一如天地不交而成否塞病成而變
矣症似無火全以火為之根不究其根但治其脹如㯽
榔厚朴萊菔子之類皆能耗氣助火於是病轉入胃日
漸一日煎熬津液變成酸汁胃口有如醋甕胃中之熱
有如麯蘖俟榖飲一入頃刻釀成酢味矣有時新榖方
嚥舊榖即為迸出若互換者緣新榖芳甘未變胃愛而
受之其酸腐之餘自不能畱也夫人身天真之氣全在
胃口今暗從火化津液升騰屑越已非細故況土曰稼
穡作甘者也木曰曲直作酸者也甘反作酸木來侮土
至春月木旺時必為難治及今可治又治其脹不治其
酸曾不思酸水入腹脹必愈增不塞源而遏流其勢有
止極耶試言其㮣治火無過虚補實瀉兩法内鬱雖宜
從補然甘溫除熱瀉火之法施於作酸日其酸轉增用
必無功故驅其酸而返其甘惟有用剛藥一法剛藥者
氣味俱雄之藥能變胃而不受胃變者也參伍以協其
平但可用剛中之柔不可用柔中之剛如六味丸加桂
附柔中之剛也於六味作酸藥中入二味止酸藥當乎
不當乎剛中之柔如連理湯丸是也剛非過剛更有柔
以濟其剛可收去酸之績矣酸去而後治脹破竹之勢
已成迎刃可解錮疾頓蠲脾君復辟保合太和常有天
命矣孰是用藥者後先銖兩間可無審乎
善後多年聞用黃栢知母之屬始得全效更奇剛之
柔諸藥為丸服之胸中如地天交而成泰爽不可言
脹病遂不勞餘力而愈
論善後之法
門人請曰吾師治病每每議先於藥究竟桴鼓相應纖
毫不爽今果酸止脹消臍收腹小奏全績矣不識意外
尚有何患懇同善後之法究極言之答曰悉乎哉問也
内經病機劉河間闡發頗該至於微芒要渺不能言下
盡傳吾為子益廣其義夫病有逆傳順傳種種不同所
謂病成之機則然至於病去之機從來無人道及前論
聖符之病乃自脾入傳於胃今酸去脹消亦自胃復返
於脾故善後之法以理脾為急而胃則次之其機可得
言也設胃氣未和必不能驅疾惟胃和方酸減榖增漸
復平人容蓄之常然胃喜容蓄脾未喜健運倦怠多睡
惟樂按摩者有之受食一盞身若加重受食三盞身重
若加一鈞者有之步履雖如常候然登高涉險則覺上
重下輕舉足無力者有之脾陽弗旺食後喜溉沸湯借
資於有形之熱者有之其病之餘夏熱為癉秋清為瘧
燥勝脾約濕勝脾泄者有之故理脾則百病不生不理
脾則諸疾續起久之仍入於胃也至若將息失宜飲食
房勞所犯脾先受之猶可言也設忿怒之火一動則挾
木邪直侵胃土原病陡發不可言也語以一朝之忿亡
身及親為惑垂戒深矣又其始焉酸脹胃中必另創一
膜囊如贅疣者乃肝火沖入透開胃膜故所聚之水暗
從木化變酸久久漸滿膜囊垂大其腹之脹以此為根
觀其新榖入口酸物迸出而芳榖不出及每食飴糖如
吸筒入㗋酸水隨即湧出皆可徵也若非另一窠臼則
其嘔時宜新腐並出如膈氣之類何得分别甚清耶昨
遊玉峯渠家請授他醫調攝之旨及語以另闢膜囊其
醫不覺失笑曰若是則先生真見隔垣矣吁嗟下士聞
道固若此乎訂方用六君子湯煎調赤石脂末其醫不
解豈知吾意中因其膜囊既空而以是填之俾不為異
日患乎吾昔治廣陵一血蠱服藥百日後大腹全消左
脇肋始露病根一長條如小枕狀以法激之嘔出黑汚
斗許餘從大便泄去始消每思蠱脹不論氣血水痰總
必自闢一宇如寇賊蟠據必依山傍險方可久聚内經
論五臟之積皆有定所何獨於六腑之聚久為患如鼓
脹等類者遂謂漫無根柢區界乎是亦可補病機之未
逮
附窠囊証據
許叔微本事方曰微患飲澼三十年始因少年夜坐
寫文左向伏儿是以飲食多墜左邊中夜必飲酒數
杯又向左卧壯時不覺三五年後覺酒止從左下有
聲脇痛食減嘈雜飲酒半盞即止十數日必嘔酸水
數升暑月止右邊有汗左邊絶無遍訪名醫及海上
方間或中病止得月餘復作其補如天雄附子礬石
利如牽牛甘遂大戟備嘗之矣自揣必有澼囊如水
之有科臼不盈科不行但清者可行而濁者停滯無
路以決之故積至五七日必嘔而去脾土惡濕而水
則流濕莫若燥脾以去濕崇土以填科臼乃製蒼术
丸服三月而疾除由此觀之痰飲小患尚有科臼豈
脹滿大病反無科臼乎但許公酸水積至數升必盡
嘔去故不下滲於腹若聖符則積之經年腹中已容
數斗㗋間連榖上湧者不過數口而已向非吾先治
胃中酸水腹内再可加一年之積乎然腹中之事言
之反涉於誕其不以為功也宜矣昔賢自病三十年
始悟今之醫輩視人猶已者有幾況已病亦不知所
由耶其更數手而不能為善後計者總之未透此一
關耳
胡卣臣曰認病機處遡流窮源若河漢莫可紀極
然實鑿鑿有據不涉影響覺十年讀書三次折肱
者未必具此手眼
寓意草卷四
