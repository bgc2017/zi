法書攷卷之三
元盛熙明著
筆法
夫書者心之跡也故有諸中而形諸外得扵心
而應扵手然揮運之妙必由神悟而操執之要
尤爲先務也
操執
衛夫人曰學書先學執筆真書去筆頭一寸二分行
草去筆頭三寸一分下筆點墨芟波屈曲皆湏盡一
身之力而送之
執筆有七種有心急而執筆緩者有心緩而執筆急
者若執筆近而不能緊者心手不齊意後筆前者敗
若執筆遠而急意前筆後者勝唐太宗云腕䜿則
鋒正鋒正則四面鋒全次實指指實則節力均平次
虛掌掌虛則運用便易虞世南云筆長不過六寸
真一行二草三指實掌虛韓方明云以雙指包管
亦當五指共執要在實指虛掌鈎擫干送亦曰抵送
若以单指包之則力不足而無神氣撮管法以五
指撮管末可大草書張敬玄云楷書把筆妙在掌
虛運腕不可太緊緊則腕不能轉而字體粗細上下
不均不可懸臂氣力有限其行草湏懸腕筆勢無限
也盧進士用筆之法拓大指擫中指歛第二指抵無
名指令掌心虛如握弹丸此大要也而以大指節外
置筆令轉動自在無名指抵中指小指抵名指此細
要也張懷瓘云若執筆淺則堅掣打勁三寸而一
寸着紙勢則有餘若執筆深而束緊三寸而一寸着
紙勢已盡矣其故何也筆在指端則掌虛運動適意
騰躍頓挫生意在焉筆居半則掌實如樞不轉制豈
自由轉動回旋乃成稜角筆既死矣寧望字之生動
李華云予有二字之訣至神之方曰截拽是也虛
掌而實指緩衂而急送黃魯直云湏雙鉤回腕以
無名指抵筆則有力姜尭章云淺其筆牢其執實
其指虛其掌真書小密執宜近頭行書寬送執宜稍
遠草書流逸執宜更遠遠取點畫長太易扵分布齊
均韋榮宗云搦破筆畫破紙蔵鋒結體大要執
之欲緊運之欲活不可以指運筆常以腕運筆執之
在手手不主運運之在腕腕不知執故孫氏有執使
轉用之法執謂淺深長短使謂縱横牽制轉謂鉤環
盤紆用謂點畫向背
揮運
李斯云用筆先急回後疾下如鷹望鵰逝信之自然
不得重改送脚若遊魚得水舞筆如景山興雲蕭
何云夫書勢法猶若登陳變通並在踠前文武遺扵
筆下出沒湏有倚伏𨳩闔籍扵隂陽每欲書字喻如
下營穏思審之方可用筆筆者心也墨者手也書者
意也依此臻妙矣蔡邕入嵩山學書扵石室内得
素書八角垂芒頗似篆籀寫史籀李斯等用筆勢邕
得之不食三日唯大呌歡喜若對千人邕遂讀三年
妙逹其理用筆特異遂作筆論曰書者散也欲書先
散懷抱任情恣性然後書之若廹扵事雖中山兔毫
不能佳也夫書先默坐静思隨意所適言不出口氣
不盈息沉密神彩如對至尊則無不善矣為書之體
湏入其形若坐若行若飛若動若往若來若卧若起
若愁若憂若蟲食木葉若利劍長戈若強弓硬矢若
水火若雲霧若日月縱横有象可謂書矣鍾繇見
蔡伯喈筆法扵韋誕自搥胸盡青因嘔血魏太祖以
五靈丹活之誕死繇令人盗發其墓得之故知多力
豊筋者勝無力無筋者病一一從其消息而用之由
是更妙繇曰筆跡者界也流美者人也非凡庸所知
見萬類皆象之點如山頽摘如雨線纖如絲毫輕如
雲霧去者若鳴鳳之游雲漢來者若游女之入花林
粲粲分明遥遥遠曖者矣衛夫人云用筆有六種
結搆圓備如篆法飄颺洒落如章草凶險可畏如八
分窈窕出入如飛白耿介特立如鶴頭鬱拔縱横如
古隷然心有委曲每為一字各象其形王右軍云
轉筆宜左右回顧無使節目孤露蔵鋒點畫出入之
跡欲使左先右至回左亦然蔵頭圓筆属紙令筆心
常在點畫中行護尾點勢盡力收之疾勢在扵啄磔
之中又在豎筆豎趯之内掠筆在扵䟎鋒峻趯用之
澀勢在扵緊駃戰行之梁武帝云運筆斜則無芒
鋒執筆寬則書緩弱點掣短則擁腫點掣長則離澌
畫細則字横畫粗則形慢抱則泛勢放又少則天
台紫真云夫書必逹乎道同混一之理似七寳之貴
以垂萬古之名陽氣明而華壁立隂氣太而風神生
把筆抵鋒肇扵夲性形圓則潤勢疾則澁法以緊而
勁逆以險而峻内盈外虛起不孤伏不宜向近非近
背接非遠望之惟逸發之惟静虞世南云羲之謂
耽翫之功積如山丘張芝學盡池水盡墨當其雅趣
求彼真意無圖其形容而滯扵體質此貴乎志意專
精必可誠應也余中宵之間遂夢吞筆既覺之後若
在胸臆又因假寐見張芝指一道字用筆體法斯也
足明至誠感神信有徵矣故羲之扵山隂寫黃庭經
感三台神降其子獻之扵會稽山見一異人披雲而
下左手持紙右手持筆以遺獻之獻之受而問之曰
君何姓氏復游何處筆法奚施荅曰吾象外為宅不
變為姓常定為字其筆跡豈殊吾體耶獻之佩服斯
言退而臨寫竟昧其微况不學乎筆髓論云真言
拂掠輕重若浮雲蔽扵晴天波撆勾截若微風摇扵
碧海氣如奔馬亦如朵鈎輕重出扵心而妙用應乎
手然則體約八分勢同章草而各有趣無問巨細皆
有虛散其鋒圓豪蕝按轉易也豈真書一體篆章草
行八分等當覆腕上搶掠毫𨳩下撇撥歴鋒轉則稍
有筋骨指端横鈎蹲踞轉腕之状矣行書之體略同
扵真至扵頓挫磅礴若猛獸之搏噬進退鈎鉅若秋
鷹之迅擊故覆腕搶毫乃按鋒而直進其綰也則内
拓外旋結鋒而環轉結者上蹙旋毫不絶内轉鋒也
加以掉筆聯毫若石璺玉瑕自然之理亦如長空游
絲容曳而來往又如蟲網絡壁勁而復虛羲之云游
絲斷而復連皆契以天真同扵輪扁每作點畫皆懸
管掉之令其鋒𨳩自然勁健草則縱心奔放覆腕轉
蹙懸管取鋒柔毫外拓左爲外拓右爲内伏連卷收
攬吐納内轉蔵鋒也既如舞䄂揮拂而縈紆又若垂
藤僇盤而繚繞蹙旋轉亦如騰猨過樹逸蚪得水輕
騎追虜列火燎原或氣雄而不可抑或勢逸而不可
止縱扵狂逸不違筆意也但先緩筆引興心逸自急
也仍接鋒以取興興盡則巳又生簇鋒任豪端之竒
妙象兔絲之縈結轉剔刓角多鉤篆體或如蛇形或
如兵陣故兵無常陣字無常體謂如水火勢多不定
故曰字無常定也懷素常師鄔肜肜謂之曰學書
勢多矣惟太宗以獻之書如陵冬枯樹寒寂勁硬
不置枝葉張旭嘗私語肜曰孤&KR0963;自振驚沙坐飛余
思而為書故得竒怪凡草聖盡扵此懷素後學書如
䜿牽如古釵脚顔太師以素為同學問之曰學書於
師授之外湏自得之張長史覩孤&KR0963;驚沙之外見公
孫大娘劍器舞始得低昂回翔之状未知鄔兵曺有
之乎素曰似古釵脚為草書豎牽之極顔公曰師䜿
牽古釵脚何如屋漏㾗素抱顔公脚唱嘆久之顔公
徐問曰師亦有自得之妙乎對曰吾觀夏雲多竒峰
輒嘗師之夏雲因風變化乃無定勢又遇壁折之路
一一自然顔公曰草聖之妙代不乏人可謂聞所未
聞也盧筆謂林韞曰子學吾書但求其力耳殊不
知用筆之方不在扵力用扵力死矣昔受教扵韓吏
部其法曰撥鐙推拖撚拽是也錢若水云善書者
鮮得筆法唐陸希聲得之凡五字曰㩎壓鉤格抵用
筆雙鉤即點畫遒勁謂之撥鐙法希聲自言若二王
皆傳此法陽冰得之希聲以授辯先先入長安為翰
林供奉江南李後主得此法書絶遒勁復增二字曰
導送雷簡夫云余偶晝卧聞江漲瀑聲想其波濤
翻翻迅駃掀搕高下蹙逐奔去之状無物可寄其情
遽起作書則心中之想盡在筆下矣噫鳥跡之始乃
書法之祖皆其状也張旭觀飛蓬舞劍懷素觀夏雲
顔公豎牽法以釵股不如壁圻漏㾗斯師法之外皆
自得者不專為草但通論筆法也姜堯章草書法
云折釵股者欲其圓而有力屋漏㾗者欲其無起止
之跡錐畫沙者欲其勻而蔵鋒壁坼者欲其布置之
巧然皆不若是筆正則鋒蔵筆偃則鋒出一起一側
一晦一明而神竒出焉常欲筆鋒在畫中則左右無
失矣下筆之初有搭鋒有折鋒一字之體定扵初下
筆凢作字第一多是折鋒第二三是承上筆勢多是
搭鋒若一字之間右邊多是折鋒應在左故也又有
平起如隷蔵鋒如篆大要折搭多精神平蔵善含蓄
則妙矣宣和書譜云唐玄度臨書甚詳惜其出扵
法中而不能遺法以見意書學纂要云右軍用筆
内擫而收歛故森嚴而有法度大令用筆外拓而開
廓故散朗而多姿
(大抵書畫之法同故張彦遠云草書體勢一筆而成血脉隔行不斷王子敬明其深旨陸探微亦作一筆畫連綿不斷精利潤媚新竒妙絶名高)
(宋代張僧繇點曳研拂依衛夫人筆陣圖一點一畫如鈎戟利劍森森然吴道玄古今獨步授筆法扵張旭此知書畫用筆同矣)
(郭若虛云氣韻本乎游心神采生扵用筆用筆之難斷可識矣又畫有三病皆繫用筆一曰版者腕弱筆痴全虧取與物平𥚹不能圓混也二曰刻)
(者用筆中疑心手相戾勾畫之際妄生圭角也三曰結者欲行不行當散不散似物凝滯不能流暢也)
法書攷卷之三
