法書攷卷之七
元盛熙眀著
工用
王右軍過江觀覧名刻歎學衛夫人書徒費歲
月故學書者以當知所終宗尚乃能知所用力
至扵臨摹之功丹墨之妙皆宜精䆒也
宗學
右軍云頃尋諸名書鍾張信為絶倫其餘不足觀
張旭云妙在執筆令其圓暢勿使拘攣其次識法湏
口傳手授勿使無度所謂筆法也其次在布置不慢
不廹巧使合宜其次變通適懷縱合規矩其次紙墨
精佳虞世南云掇筆往來懸管自在但取體勢雄
壮不可拘其小節若畏懼生疑否臧不决動用迷扵
筆前振動扵手下師心固乎獨見弟子執其寡聞
耻請問扵智人忌藝能之勝已若欲造玄未之見也
張懷瓘云大物芒芒各歸其根復本謂也書復扵
本上則法扵自然次則歸乎篆籀又其次者師扵鍾
王夫學鍾王尚不繼虞禇况冗冗者哉又云一點
一畫意態縱横偃亞中間綽有餘𥙿然字峻秀類扵
生動幽若深遠煥若神明以不測爲量者書之妙也
是曰無病勤而行之益佳若有方闊齊平支體肥遁
布置逼仄有所不容稜角且形神氣昏濛以濃墨爲
華者書之困也是曰病甚稍湏毒藥以攻之孫過
庭云趍向適時行書為妙要之題勒方富真乃居先
草不兼真殆扵專謹真不通草殊為翰札真以點畫
為形質便轉為性情草以點畫為性情便轉為形質
草乖便轉不能成字真虧點畫尢可記文回互雖殊
大體相涉故亦旁通二篆俯貫八分包括篇章&KR0636;泳
飛白若毫釐不察則胡越殊風者焉至扵鍾繇隷竒
張芝草聖此乃專精一體以致絶倫伯英不真而點
畫狼籍元常不草而使轉縱横自兹以降不能兼善
者所以不逮非專精也雖篆籀章草工用多變而濟
成厥美各有攸宜篆尚婉而通隷欲精而密草貴流
而暢章貴險而便然而凛之以風神温之以好潤鼓
之以枯勁和之以閒雅故可逹其情性形其哀樂
又云貴能古不乖時今不同弊但右軍之書代多稱
習良可據為宗匠取立旨歸豈惟會古通今亦乃情
深調合致使摹榻日廣研習歲滋先後著名多從散
落歴代始終非其效歟夫運用之方雖由已出規撫
所設信属目前差之毫釐失巳千里苟知其術適可
兼通心不厭精手不忘熟若運用盡扵精熟規矩得
扵胸襟自然容與徘徊意先筆後瀟洒流利翰逸神
飛亦猶弘羊之心預乎無際庖丁之目不見全牛若
思通楷則少不如老學成規矩則老不如少思則老
而愈妙學則少而可勉勉之不巳抑有三時然一變
極其分矣至如初學分布但求平正既知平正務追
險絶既追險絶復歸平正初謂未及中則過之會通
之際人書俱老李華云大抵字不可拙亦不可巧
不可今不可古華質相半可也鍾王之法悉而偹矣
近世虞世南深得其體别有婉媚之態徐季海云
張伯英臨池學書池水盡墨永禪師登樓不下四十
餘年張公精熟號為草聖永師拘滯終著能名以此
而言非一朝一夕所能盡美俗云書無百日工盖悠
悠之談也臨池訣云第一用紙墨第二認勢第三
裹束第四真如立行如走第六上稀第七中勻第八
下密張敬玄云初學必先真書便學縱體為宗主
真體難成矣宋高宗云士扵書法必先學真書以
八法俱偹不相附䴡至側字亦可正讀不論本體盖
篆籕之遺風若楷法既到則肆筆行草自然臻妙
朱文公筆法銘云握管濡毫伸紙行墨一扵其間點
點畫畫放意則荒取妍則惑必有事焉神明其德
姜尭章云下筆盡倣古人則少神氣專務遒勁則俗
病不除又云或者專喜方正極意歐顔或者專務勻
圓留心虞永或謂體湏稍匾則自然平正此又徐會
稽之病或謂欲其蕭散則自不塵俗此又王子敬之
風豈足以盡書法之美哉歐率更雖結體太拘而用
筆特偹衆美雖少楷則而翰墨洒落追縱鍾王來者
不能及矣顔柳結體雖異用筆復溺一偏書法一變
字畫剛勁高明固不為無助而晉魏之風軌掃地矣
僧傳曰政禪師工書筆法絶如晉魏間人常笑學者
臨法帖曰彼皆知翰墨為貴者其工皆有意令童子
書畫多純筆可知也
臨摹
筆勢論云始書之時不可盡其形勢一遍正手二
徧少得形勢三徧微微似本四徧加其遒潤五徧兼
加抽拔如其生澁筆下不滑两行一度創臨惟湏筆
滑不得計其徧數唐太宗云朕少時頻遭陣敵必
自指揮觀行陣即知其強弱每取吾弱對其強以吾
強對其弱敵犯吾弱追奔不踰數百數十步吾擊其
弱必突過其陣自背而反擊之無不大潰多用此制
勝思淂其理深也今吾臨古人之書殊不學其形勢
惟在求其骨力及得其骨力而形態自生耳然吾之
所為皆先作意是以果能成也張懷瓘云夫蕳兵
則觸目而是擇將則萬不得一固與衆同者俗物與
衆異者竒材書亦如然為陣之明必不披圖講法明
在臨陣制勝為書之妙必不應文按本妙在應變無
方皆能遇事從宜决之扵度内者也虞安吉云未觧
書意者一點一畫皆求象本乃轉自取拙豈成書耶
姜堯章云摹書最易唐太宗云卧王濛於紙上坐
徐偃扵筆下可以嗤笑子雲唯初學者不得不摹亦
以節度其手易扵成就皆湏是古人名筆置之几
懸之座右朝夕締觀思其運筆之理然後可以摹臨
其次䨇鈎本湏精意摹榻乃不失位置之美耳臨
書易進摹書易忘經意與不經意也夫臨摹之際毫
髮失真則神情頻異所貴詳謹又云字書專以風
神超邁為主刻之金石其可苟乎摹字之法湏墨暈
不出字外或填其内或朱其背正得肥瘦之本體雖
然猶貴扵瘦勁使工刻之又從而刮治之則瘦者亦
肥矣䨇鈎時湏倒置之使無容私意扵其間誠使下
本明上紙薄倒鈎何害若下本晦上紙薄却湏能書
者為之發其筆意可也夫鋒芒者盖字之精神大抵
䨇鈎多失又湏朱其背時稍致意焉
丹墨
右軍云紙剛用軟筆紙柔用硬筆純剛如錐畫石純
柔如泥洗泥既不圓暢神格亡矣書石同紙剛例盖
其相得也又云用筆着墨不過三分不得深浸毛弱
無力墨用松節同研久彌佳矣米元章畫史云古
書畫皆圓盖有助扵器唐皆鳳池研中心如瓦凹故
曰研瓦一援筆因凹勢巳圓書畫安得不圜今研如
心平如砥一援筆則𥚹故字亦𥚹又近有𨫼心凸硏
援筆即三角安得圜哉姜堯章云欲刻者不失真
未有若書丹者然筆浮墨則瘦得朱則肥故書丹先
以瘦爲竒而圓熟美潤常有餘燥勁古老常不足朱
使然也又云作楷欲乾然不可太燥行草則燥潤
相雜潤以取妍燥以求險墨濃則筆滯墨燥則筆枯
筆欲鋒長勁而圓則含墨可以運動勁則有力圓則
妍美盖紙筆墨皆書法之一助也
法書攷卷之七
