宣明方論卷一
金劉完素撰
諸證門
諸證總論
黃帝曰善言天者必驗於人善言古者必合於今善言
人者必厭於己如道不惑所謂明也余問夫子言而可
知視而可見捫而可得今驗於發蒙解惑可得聞乎
岐伯稽首對曰何道之問也天覆地載萬物悉備莫貴
於人人以天地之氣生四時之法成君王宰職黎庶盡
欲全形貴賤雖殊寶命一矣好生惡死者是世人之常
也若人有患如救水火莫待留淫日深著於骨髓所以
難矣
素問諸證略備具題
煎厥之狀陽氣煩勞精絶辟積於夏致目盲不可視耳
閉不可聽薄厥之狀陽氣大怒形氣絶而血菀於上䐜
脹飱泄寒熱不散升降上下頽疝心掣寒多下墜以為
諸疝心熱内掣隂陽之結四肢浮腫便血不已蠱瘛之
病腎氣不足冤熱觔急白液出跳掣也膀胱不利致三
焦約而遺溺腎精不足強上冥視唾之若涕惡風振寒
為之勞風雖近衣絮榮虚衛實名曰肉苛心移寒於肺
則肺消肺移寒於腎為湧水心移熱於肺為膈消膽移
熱於腦為肺淵膀胱移熱於小腸為口糜大腸移熱於
胃為食㑊熱盛則陽絡溢陽絡溢為衂衊醉以入房氣
竭傷肝大脱其血月事衰少名曰血枯藴熱怫鬱生於
諸風寒濕風之三氣雜合而為諸痺宗觔縱發為白淫
熱聚胃口而不散行故胃脘為癰面色白黑所謂疹觔
口苦積熱名之膽癉腎虚内奪則為瘖痱血氣竭少令
人解㑊腹滿不食寒中腸泄斯病騖溏腰股痛發胕腫
不便寒生濡泄聊敘此證不能備舉
煎厥證主熱
陽氣煩勞積於夏令人熱厥目盲不可視耳閉不可聽
人參散主之治煎厥氣逆頭目昏憒聽不聞目不明
七氣善怒
人參遠志(去心)赤茯苓(去皮)防風(去苗以上各二兩)芍藥
麥門冬(去心)陳皮(去白)白术(以上各一兩)
右為末每服三錢水一盞半煎至八分去滓溫服不
計時候日再服
薄厥證主肝
陽氣大怒則形氣絶而血脈菀於上令人薄厥於胸中
赤茯苓湯主之治薄厥恭怒則傷肝氣逆胸中不和
甚則嘔血鼽衂也
赤茯苓(去皮)人參桔梗陳皮(各一兩)芍藥麥門
冬(去心)檳榔(各半兩)
右為末每服三錢水一盞生薑五片同煎至八分去
滓溫服不計時候
飱洩證主冷
清氣在下則生飱洩清濁交錯食不化而清穀出矣
白术湯主之治飱洩風冷入中洩痢不止脈虚而細
日夜數行口乾腹痛不已
白术厚朴(生薑製)當歸(去苗)龍骨(各一兩)艾葉(半兩熟炒)
右為末每服三錢水一盞生薑三片同煎至八分去
滓空心溫服
䐜脹證主心腹
濁氣在上則生䐜脹此隂陽返則氣結不散脹滿常如
飽
吳茱萸湯主之治䐜脹隂盛生寒腹滿䐜脹且常常
如飽不欲飲食進之無味
吳茱萸(湯淘炒)厚朴(生薑製)官桂(去皮)乾薑(炮各二兩)白术
陳皮(去白)蜀椒(出子各半兩)
右為末每服三錢水一大盞生薑三片同煎至八分
空心去滓溫服
風消證主心脾
二陽之病心脾不得隱曲女人月水病血不流脾病食
不化風勝真氣消
黃耆羌活散主之治心脾受病精血虚少氣力衰乏
日溢消矣
黃耆(一兩半蘆頭)羌活石斛防風枳殼(火炒去穰)人
參生地黃牡蠣(燒)黑附子(炮)茯苓(去皮)五味子
牛膝(酒浸各一兩)續斷(半兩)地骨皮(三分)
右為末每服三錢水一大盞煎至八分去滓溫服不
計時候日進
心掣證主心
一陽發病少氣𠻳洩三焦不利上咳下洩心煩不寧其
動若掣
調中散主之治心掣不定胸中刺氣痞壅上若咳𠻳
下若洩利
白术乾薑(炮)當歸人參五味子赤茯苓
(去皮)甘草(炙各一兩)官桂(一兩半)
右為末每服三錢水一盞煎至八分溫服去滓稍熱
日二服臨卧
風厥證主脾胃
一陽一隂病發驚駭背痛噫欠名風厥蓋胃土肝木為
木尅土風勝濕不製腎水故令上逆
遠志散主之治風厥多驚背痛善噫善欠志意不樂
身背皆痛
遠志(去心)人參細辛(去苗)白茯苓(去皮)黃耆(去蘆頭)官桂
(各一兩半)菖蒲熟乾地黃(焙)白术防風(各半兩)
右末每服一錢至二錢溫酒調下空心食前日三服
結陽證主四肢
四肢腫四肢熱勝則腫四肢者謂諸陽之本陽結者故
不行於隂脈陽脈不行故留結也
犀角湯主之治結陽四肢腫滿熱菀不散或毒攻注
大便悶澁
犀角(屑)玄參連翹柴胡(去苗各半兩)升麻木通
(各三錢)沉香(剉)射干(去毛)甘草(炙一兩)芒硝麥門冬(去心)
(一兩)
右為末每服三錢水一大盞同煎至八分食前去滓
溫服
厥疝證主腹痛
脈至太虚積氣腹中隱而難見隂沉使脾弱寒於肢膜
氣厥逆也
吳茱萸加減湯主之治厥疝腹中冷痛積氣上逆致
令隂冷於肢膜
吳茱萸(二兩湯澆炒)川烏頭(去皮炮)細辛(去苗各三兩)良薑
當歸乾薑(炮)官桂(各一兩)
右為末每服二錢水一盞同煎至七分去滓溫服日
進二服
結隂主便血
結隂便血一升再結二升三結三升以隂氣内結故不
得通行血氣無宗滲入陽下致使漸多
地榆湯主之治隂結下血不止漸漸極多腹痛不已
地榆(四兩)甘草(三兩半炙半生)縮砂仁(七枚每服可加為炒)
右為末每服五錢水三盞縮砂同煎至一半去滓温
服
解㑊證主腎實
冬脈太過緩而澁腎實精不運解者緩㑊疑寒熱類也
利腎湯主之治解㑊春脈動氣痛氣乏不欲言此為
腎元有餘矣
澤瀉生地黃赤茯苓(去皮各一兩半)檳榔麥門冬
(去心)柴胡枳殼(麩炒去穰)牛膝(去苗酒浸各一兩)黃芩(去朽一兩)
右為末每服三錢水一盞半煎至七分去滓溫服不
計時候
胃疽證主胃熱
食已如飢胃熱能消穀陽明脈終心火上行心憎煩身
黃小便赤澁也
茯苓加減湯主之治胃疽積熱食已輒飢面黃瘦胸
滿脇脹小便悶赤
赤茯苓陳皮(去白)澤瀉桑白皮(剉各三兩)赤芍藥
白术(各四兩)人參官桂(各二兩)石膏(八兩)半夏(六兩湯洗生薑)
(製焙)
右為末每服三錢水一盞生薑十斤同煎至八分去
滓不計時候如病甚者加大黃朴硝(各二兩)
蠱病證主脾風
脾風傳腎一名疝氣小腹痛出白液名曰蠱左傳云以
喪志名為蠱病乃真精不守也
大建中湯主之治蠱病小腹急痛便溺失精溲而出
白液
黃耆遠志(去心)當歸澤瀉(各三兩)芍藥人參
龍骨甘草(炙各二兩)
右為末每服三錢水一盞生薑五片煎至八分去滓
溫服不計時候
瘈病證主觔急
蠱腹痛腎傳心觔脈相引而急精液少觔脈不榮灌而
引急
建中加減湯主之治瘈觔病相引而急及五勞七傷
小便數腹痛難立
人參甘草(炙)官桂白茯苓(去皮)當歸附子(炮)
厚朴(生薑製各一兩)龍骨黃耆(剉)麥門冬白芍藥
生地黃(各四兩)
右為末每服三錢水一盞半生薑五片棗一枚餳少
許煎至一盞溫服去滓
勞風證主諸風
發在肺下病強上冥視唾涕惡風腎肺入肺中振慄故
俛仰成勞風
芎枳丸主之治勞風強上冥視肺熱上壅唾稠喉中
不利頭目昏眩
川芎枳殼(麩炒去穰各等分)
右煉蜜為丸如桐子大每服十丸溫水送下食後日
三服
痺氣證主陽虚隂實
身非衣寒中非受寒氣痺者氣血不行如從水中出不
必寒傷而作也
附子丸主之治痺氣中寒陽虚隂盛一身如從水中
出
附子(炮)川烏頭(炮二味通剉碎炒為末入藥)官桂川椒菖
蒲甘草(各四兩)骨碎補(炒)天麻白术(各二兩)
右為末煉蜜為丸如桐子大每服三十丸溫酒下空
心食前日三服
骨痺證主腎弱
身寒大衣不能熱腎脂枯涸不行髓少觔弱凍慄故攣
急
附子湯主之治腎藏風寒濕骨痺腰脊疼不得俛仰
兩脚冷受熱不遂頭昏耳聾音渾
附子(炮)獨活防風(去苗)川芎丹參草薢菖
蒲天麻官桂當歸(各一兩)黃耆細辛(去苗)山
茱萸白术甘菊花牛膝(酒浸)甘草(炙)枳殼(麩炒)
(去穰各半兩)
右為末每服三錢水一大盞生薑五片煎至七分去
滓溫服不計時候日進三服
肉苛證主榮虚胃寒
近衣絮肉苛也榮氣虚則不仁其證&KR0857;重為苛也
前胡散主之治榮虚衛實肌肉不仁致令&KR0857;重名曰
肉苛虚其氣
前胡(去苗)白芷(剉)細辛(去苗)官桂白术川芎(各三兩)
川椒(去目閉口者生用二錢)吳茱萸(湯洗炒)附子(炮)當歸(去苗各二)
(兩)
右剉搗以茶酒三升勻拌同窨一宿以煉成猪脂膏
五斤入藥微煎候白芷黃紫色漉出滓成膏病在處
摩之病以熱調此藥櫻桃大癥瘕瘡痍皆治并去諸
風瘡痒疼痛傷折墜損故摩内皆可用之
肺消證主心肺
心移寒於肺肺消飲少溲多當補肺平心死而可治乃
心肺為賊也
黃耆湯主之治消肺飲少溲多補肺平心移寒在肺
痿劣
黃耆(三兩)五味子人參桑白皮(剉各二兩)麥門冬(去心)
(二兩)枸把子熟地黃(各一兩)
右為末每服五錢水二盞煎至一盞去滓溫服無時
涌水證主水病
肺移寒於腎名曰涌水其證如溢囊裏褁將或徧身腫
滿按腹不堅疾行則濯濯有聲或咳喘不定
葶藶丸主之治涌水腹滿不堅溢如囊裏裹漿疾行
則濯濯有聲
葶藶(紙炒)澤瀉椒目桑白皮(剉)杏仁(去皮麩炒)木猪
苓(去黑皮各半兩)
右為細末煉蜜和丸如桐子大每服二十丸葱白湯
下不計時候以利為度
膈消證主肺門
心移熱於肺名曰膈消二者心膈有熱久則引飲為消
渴耳
麥門冬飲子主之治膈消胸滿煩心津液燥少短氣
久為消渴
麥門冬(二兩去心)括樓實知母甘草(炙)生地黃
人參葛根茯神(各一兩)
右為末每服五錢水二盞竹葉數片同煎至一盞去
滓溫服食後
口糜證主口
膀胱移熱於小腸膈腸不便上為口糜心胃壅熱水穀
不化轉下小腸
柴胡地骨皮湯主之治口糜生瘡損爛小腸有熱脹
滿不便宜服之
柴胡(去苗)地骨皮(各等分)
右為末每服三錢水一大盞煎至八分去滓食後如
有病人大段實者加大黃朴硝可瀉熱甚
虙瘕證主女病
大腸小腸移熱名虙瘕津液耗散不能滑利菀結而大
腸閟澁
檳榔圓主之治大腸有遺熱津液壅滯腹痛悶澁名
曰虙瘕證
檳榔大黃(剉炒)枳殼(麵炒去穰各二兩)木香桃仁(去皮尖炒)
大麻仁(另研各一兩)
右為末煉蜜和圓如桐子大每服十圓至十五圓溫
酒下不計時候湯亦得
食亦證主胃病
大腸移熱於胃善食而瘦或胃熱遺於膽能食善飲大
勝土也
參苓圓主之治食亦胃中結熱消穀善食不生肌肉
此名食㑊
人參菖蒲遠志赤茯苓地骨皮牛膝
(酒浸各一兩)
右為末煉蜜為圓如桐子大每服十圓至十五圓米
飲下不計時候
鼻淵證主鼻門
膽移熱於腦則辛頻鼻淵濁涕不止如涌泉不滲而不
久不已衂血為患
防風湯主之治鼻淵腦熱滲下濁涕不止久而不已
必成衂血之疾
黃芩人參甘草(炙)麥門冬(去心各一兩)川芎(一兩)防
風(去蘆一兩半)
右為末每服二錢沸湯點之食後服日三服
衂衊證主失血
膽受胃熱循脈而上於腦陽絡溢血妄行在鼻空衊目
瞑者
定命散治膽受熱血妄行鼻中衂衊并血汗不止
朱砂水銀麝香(各等分)
右為末每服半錢新汲水調下不計時候如用藥看
老幼虚實加減
鼓脹證主胃病氣逆
病有心腹脹滿旦食不能暮食致令胃逆不散太陽不
傳逆滿
雞屎醴散治鼓脹旦食不能暮食痞滿古法用此可
擇焉
大黃桃仁雞屎醴(乾者各等分)
右為末每服一錢水一盞生薑三片煎湯調下食後
臨卧服
血枯證主婦人經病
年少醉入房室氣竭肝傷故經衰少不來肝傷則血涸
脾胃相𫝊大脱其血目眩心煩故月事不來也
烏魚骨圓主之治血涸胸脇交滿妨飲食變則聞腥
臊之氣唾血出清液前後洩血
䕡茹烏賊魚骨(各一兩)
右為末雀卵不拘數和成劑圓如小豆大每服五圓
至十圓煎飽魚湯下食後此日三服食壓之妙矣
宣明方論卷一
