宣明方論卷五
金劉完素撰
傷寒門
主療說
傷寒表證當汗而不可下裏證當下而不可汗半在表
半裏則當和解不可發汗吐下在上則通之在下則泄
之傷寒無汗表病裏和則麻黃湯汗之或天水散之類
亦佳表不解半入於裏半尚在表者小柴胡湯和解之
或天水凉膈散甚良表裏熱勢俱甚者大柴胡湯微下
之更甚者大承氣湯下之表熱多裏熱少者天水一凉
膈半和解之裏熱多表熱少未可下之者涼膈天水一
半調之勢更甚者小承氣湯下之凡此諸可下者通宜
大承氣湯下之凡此諸可下者通宜三一承氣湯下之
發汗不解下後前後别無異證者通宜凉膈散調之以
退其熱兩感倣此而已傷風自汗表病裏和者桂枝湯
解肌半在表半在裏白虎湯和解之病在裏者大承氣
湯下之一法無問風寒暑濕有汗無汗内外諸邪所
傷但有可下諸證或表裏兩證俱不見而日深但目睛
不了了睛不和者或腹滿實痛者或煩渴或譫妄或狂
躁滿者或畜熱極而將死者通宜大氣氣湯下之或三
一承氣湯尤良傷寒大發汗汗出不解反無汗脈尚浮
者蒼术白虎湯再解之或中暑自汗大出脈虚弱頭
痛口乾倦怠煩躁或時惡寒或畏日氣無問表裏通宜
白虎或裏熱勢甚腹滿而脈沉可下者宜大承氣湯或
三一承氣湯傷寒表熱極甚身疼頭痛不可忍或眩或
嘔裏有微熱不可發汗吐下擬以小柴胡天水凉膈之
類和解恐不能退其熱勢之甚或大下後再三下後熱
勢尚甚不能退本氣虚損而脈不能實擬更下之恐下
脱而立死不下亦熱極而死寒凉之藥不能退甚熱勢
之甚者或熱濕内餘下利不止熱不退者或因大下後
熱退利不止熱不退脈弱氣虚不可更下者或諸濕熱
内餘小便赤澁大便溏泄頻併少而急痛者必欲作利
也須宜黃連解毒湯或裏熱極甚而恐隂氣不能退
者或已下後熱不退者或畜熱内甚陽厥極深以至陽
氣沉細而不能營運於身隂欲絶而以致徧身青冷痛
甚不堪項背拘急目赤睛疼昏眩恍惚咽乾或痛躁渴
虚汗嘔吐下利腹滿實痛煩痞悶亂喘息急聲脈雖疾
數以其畜熱極深而脈道不利以致脈沉細而欲絶俗
未明其造化之理而反傷熱寒極隂毒者或始得之陽
熱暴甚而便有此證者或兩感勢甚者通宜解毒湯
加大承氣湯下之熱不退者再下之然雖古人皆云三
下熱不退即死矣亦有按法以下四五次利一二十行
熱方退而救活者免致不下退其熱而必死也下後熱
稍退而未愈者黃連解毒湯調之或微熱未除者凉膈
散調之或失下熱極以至身冷脈微而昏冒將死者若
急下之則殘隂暴絶陽氣後竭而立死不下亦死當以
凉膈散或者黃連解毒湯養隂退陽畜熱漸以消散則
心胸腹䁔脈漸以生至陽脈復有力者方可以三一承
氣湯微下之或解毒加大承氣湯尤良或下後微熱不
解者凉膈散調之愈後但宜退熱之藥忌發熱諸物陽
熱易為再作也
論風熱濕燥寒
諸風
風本生熱以熱為本風為標言風者即風熱病也
諸熱
熱甚而生風或熱微風甚即兼治風熱或風微熱甚但
治其熱即風自消也
諸濕
濕本土氣火熱能生土濕故夏熱則萬物濕潤秋凉則
濕復燥乾也濕病本不自生因於火熱怫鬱水液不能
宣行即停滯而生水濕也凡病濕者多自熱生而熱氣
尚多以為兼證當云濕熱亦猶風熱義同雖病水寒不
得宣行亦能為濕雖有此異亦以鮮矣或跗腫體寒而
有水者以為畜熱入裏極深本非病寒也及夫寒熱吐
瀉因得濕而成也
諸燥
燥乾者金肺之本肺藏氣以血液内損氣虚或風則皴
揭風能勝濕熱能耗液皆能成燥故經云風熱火兼為
陽寒濕燥同為隂又燥濕亦異也然燥金雖屬秋隂而
其性異於寒濕燥隂盛於風熱火也故風熱甚而寒濕
同於燥也然中寒吐瀉亡液而成燥者亦以此矣故經
云諸澁枯涸乾勁皴揭皆屬於燥也
諸寒
寒者上下所生水液澄徹清冷穀不化小便清白不澁
身凉不渴本末不經有見陽熱證其脈遲者是也此因
飲食冷物過多隂勝陽衰而為中寒也或冷熱相併而
反陽氣怫鬱不能宣散怫熱内作以成熱證者不可亦
言為冷當以成證辨之夫濕熱吐瀉當見陽脈若亡液
氣虚亦能反見諸隂脈也當以標本明之不可妄治或
熱證誤服白术調中湯溫藥亦能開發陽氣宣通而愈
别無加害也
傷寒表證
夫傷寒之候頭項痛腰脊強身體拘急表熱惡寒不煩
躁無自汗或頭而痛肌熱鼻乾或胸滿而喘手足指末
厥脈浮數而緊者邪熱在表皆麻黃湯發汗之證也或
天水散之類甚佳
傷寒表裏證
傷寒身熱為熱在表引飲或小便黃赤熱在裏身熱渴
或小便黃赤為表裏俱有熱涼不渴小便清白為表裏
俱無熱身疼拘急表熱惡寒而脈浮者皆為熱在表也
引飲譫妄腹滿實痛發熱而脈沉者皆為熱在裏也胸
脇痞痛或嘔而實熱往來脈在肌肉者邪半在表半在
裏也
内外傷
始得病脈便沉而裏病表和者内傷也脈浮而表病裏
和者外傷也病在身體頭面四肢為表病在胸腹之内
為裏病也
傷寒論
夫風寒者百病之始也是四時八節不正疫癘之氣故
云春氣溫和夏氣暑熱秋氣清凉冬氣冰冷乃四時之
正氣冬時嚴寒萬類深藏君子固密則不傷於寒觸冒
之者乃傷耳春應煖而反寒夏應熱而反冷秋應凉而
反熱冬應寒而反溫非時而邪氣是以辛苦之人一歲
之中病無少長始自一日巨陽膀胱受之巨陽者三陽
之首故先受之二日陽明胃受之三日少陽膽受之未
入其藏可汗之四日太隂脾受之五日少隂腎受之六
日厥隂肝受之其入藏可泄之經云其未滿三日汗之
而已其滿三日泄之而已故聖人論汗下大槩言之以
脈分别三四日脈沉伏亦當下六七日脈浮滑亦可汗
故傷寒𫝊足經不𫝊手經未詳耳且自人身十二經絡
分布上下手足各有三隂三陽禀天地之氣天樞之上
同天之陽天樞之下同地之隂至眞大論云身半以上
其氣三矣天之分也天氣主之身半以下其氣三矣地
之分也地氣主之(注云)當隂之分冷病歸之當陽之分
熱病歸之有八節邪氣所中於人陽邪為病𫝊手經隂
邪為病𫝊足經其邪自何而入自風池而入為脊骨兩
傍一寸五分是十二經之俞穴春夏應陽秋冬應隂至
真大論云寒暑溫凉盛衰之用其在四唯故陽之動始
於温盛於暑隂之動始於凉盛於寒春夏秋冬各差其
分易云水流濕火就燥熱論云熱病者皆傷寒之類也
人之傷於寒則為病熱熱雖甚不死太隂陽明論云陽受
風氣隂受濕氣(注云)同氣相求耳又曰傷於風者上先
受之傷於濕者下先受之(注云)陽氣炎上故受風隂氣
潤下故受濕蓋同氣相合耳故風熱火為陽寒濕燥為
隂(刺熱論云)五臟俱有熱病肝熱病左頰先赤心熱病
顔先赤脾熱病鼻先赤肺熱病右頰先赤腎熱病顋先
赤(甲乙熱論云)有手足太隂熱病有手足少隂熱病有
手足厥隂熱病熱論其三隂三陽五臟六府皆受病榮
衛不行五臟不通則死矣未嘗則𫝊足經不𫝊手經
麻黃湯治傷寒頭痛發熱體痛惡風無汗喘滿
又治太陽病脈浮緊無汗發熱身疼八九日不解表證
在此當發其汗其人發煩目瞑必衂衂者陽氣重也
麻黃(一兩半去節)桂枝(一兩去皮)甘草(半兩炙剉)杏仁(二十枚湯浸去皮尖)
(或濕病身煩痛小便自利者加白术四分微汗之)
右為末每服三錢水一盞半煎至八分去滓溫服不
計時候衣覆以取汗
桂枝湯治傷寒發熱惡寒乾嘔頭痛太陽中風陽浮
隂弱解肌脈浮緊鼻鳴者
桂枝(三分去皮)芍藥(三分)甘草(三分)
右剉如麻豆大每服五錢水一盞半生薑三片棗三
箇煎至七分不計時候
小青龍湯治傷寒表未罷心下有水氣乾嘔發熱而
咳或渴利小便不利小腹滿喘
麻黃(去節湯炮去黃汗焙乾三錢利者去麻黃加芫花彈子大噎者去麻黃加附子)
右剉如麻豆大每服五錢水一大盞煎至半盞生薑
棗同煎不計時候溫服
瓜蒂散治傷寒表證罷邪熱入裏結於胸中項滿而
飢不能食四肢微厥而脈乍緊者宜以吐之經云在上
吐之在下洩之
瓜蒂赤小豆(等分)
右為末香䜴半合(豆鼔是也)水一盞半煑取汁半盞調下
錢七不吐加服
五苓湯(五苓散是也)治傷寒中暑大汗後胃中乾煩躁不得
眠脈浮小便不利微熱煩渴及表裏俱熱飲水反吐(名曰)
(水逆)或攻表不解當汗而反下之利不止脈浮表不解自
利或一切留飲不散水停心下并兩感中濕而昏躁霍
亂吐瀉驚風
猪苓(去皮)茯苓(去皮)白术(各半兩)桂(一分去皮)澤瀉(一兩)
右為末每服二錢熱湯調下愈妙加滑石二兩甚佳
喘𠻳煩心不得眠者加阿膠半兩枯夏月大暑新水
調服立愈
宣明方論卷五
