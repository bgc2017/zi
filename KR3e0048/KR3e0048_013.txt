宣明方論卷十三
金劉完素撰
諸痛門
總論
夫痛者經脉流行不止環周不休寒氣入經而稽遲血
泣凝而不行客於脉外血少客脉中氣不通故卒然而
痛其痛者卒然而止或痛甚而不休或痛甚而可按或
按之而痛止或按之而無益或喘痛動應手或與心背
相引而痛或脇肋與少腹相引而痛或腹痛或引隂股
宿昔而成積或卒然而痛死不知人而少間復生或痛
而閉不通者諸痛各不同形經日寒氣客於脉外則脉
寒脉寒則踡縮踡縮則脉絀(音督)脉絀急則外引小腹衛
氣不得通流故卒然而痛得炅則痛止寒氣客於經脉
之中相薄則脉滿滿則血氣亂故痛而不可按寒氣客
於腸胃之間膜原之下血不得散小腹急引故痛按之
血氣散痛乃止也脇肋痛者寒氣客於厥隂之絡脉也
背與心相引痛者寒氣客於背俞之脉注於心相引痛
寒氣客於隂股血泣在小腹相引痛卒然而痛死者寒
氣客於五臓厥逆上壅隂氣竭陽氣未入故卒然痛死
氣復反則生矣視其五色黃赤為熱白青則為寒青黑
為痛經日感虚乃䧟下其留於筋骨之間寒多則筋彎
骨痛熱則骨弛肉消但痛痒瘡瘍癰痛腫血聚者皆屬
心火熱也不可一例傷寒凢治痛者先察本次明經絡
皮部虚實用藥無悞矣
神砂一粒丹治一切厥心痛小腸膀胱痛不可止者
附子(一两炮)鬱金橘紅等附子停用
右為末醋麫糊為丸如酸棗大以朱砂為衣每服一
丸男子酒下婦人醋湯下服罷又服散子
神聖代鍼散
乳香沒藥當歸香白芷川芎(各半两)芫青
(一两去足趐)
右為細末更研每服一字病甚者半錢先點好茶一
盞次摻藥末在茶上不得吹攪立地細細急呷之心
驚欲死者小腸氣搐得如角弓膀胱腫硬一切氣刺
虚痛并婦人血癖血迷血暈血刺血衝心胎衣不下
難産但一切痛疾服之大有神效只是要詳疾證用
藥
茴香丸治男子婦人臍腹疼痛刺胸膈不止者
茴香(炒)良薑官桂(各半两)蒼术(一两汁浸)
右為末酒煑麫糊和丸如桐子大每服十丸生薑湯
止痛溫酒下空心食後
趁痛丸治一切走注疼痛婦人經脉住滯水腫腹脹
甘遂大戟芫花黑牽牛(各等分)
右為末以蕎麫同末和作餅子扞切為棋子煑熟服
之得利為度每服一錢加減相虚實
六合散治一切燥結汗後餘熱宣轉不通亦名金鑰
匙散并治小腸氣結心腹滿胸中結痞走疰疼痛
大黃(一两紙裹煨)白牽牛(半两生)黑牽牛(微炒)甘遂(各半两)檳
榔(三錢生)輕粉(一錢)
右為細末每服一錢密水調下服量虚實加減
定痛丸治打撲損傷筋骨疼痛等如打撲骨損者先
整骨定用竹夾然後先用好酒下麻黃三錢然後服藥
大效
乳香(一分)川椒當歸沒藥赤芍藥川芎
自然銅
右為末鎔䗶為丸如弹子大細嚼酒下一丸骨碎者
先用竹夾夾定三五日依舊小可與服
香殼散治小腸氣臍腹攪痛急隂股中疼悶不省人
事
舶上茴香(用鹽炒)枳殼(各一两)沒藥(半两)
右為末每服一錢温熱酒下不計時候併二三服
金鍼丸(亦名陸神丸)治陽絶痞氣心腹不忍者
丁香木香乳香阿魏輕粉骨碎補(去毛)
檳榔官桂桂心芭豆(去皮)杏仁(去皮)不灰木
肉豆蔲陽起石硃砂(各等分)
右為細末水麫糊為丸如小豆大每服一丸針穿作
孔子小油内衮過燈熖内燎遍於油中蘸死嚼生薑
下不計時候日三服虚實加減
一粒金丹治腰膝走注疼痛如虎嚙
草烏頭五靈脂(各一觔)木鼈子(四兩)白膠香(半觔)地龍
(四兩去土炒)細墨(一兩)乳香(一兩)當歸(二兩焙)沒藥(二兩)麝香(一錢)
右為末再研一千下糯米麫糊和丸如桐子大每服
一丸至二丸溫酒下喫藥罷遍身微汗立驗
沒藥散治一切心肚疼痛不可忍者
沒藥(乳香别研)乳香(各三錢)川山甲(五錢炙)木鼈子(四錢)
右為細末每服半錢一錢酒大半盞同煎溫服不計
時候
痔門
痔瘻總論
夫腸風痔病者所發手太隂手陽明經以應動脉謂肺
與大腸為表裏主為傳道以行糟粕腸風痔病有五種
其證亦異蓋因陽氣虚而玄腑疎風邪乘而熱自生風
濕邪熱攻於腸中致使大便澁而燥熱鬱血熱散而流
溢衝浸浚腸裏故以先血後便熱在下先便後血熱在
上血後便久而不愈乃作痔
素問云因而飽食觔脉横解房室勞傷腸癖為痔風熱
不散穀氣流溢𫝊於下部故令肛門腫滿結如梅李核
甚者而變成瘻也五臓切宜保養勿令受邪
香殼丸治濕熱内甚因而飽食腸癖成痔久而成瘻
速服悉愈之
木香黃蘗(各三錢)枳殼(去穰炒)厚朴(各半兩)黃連(一兩)蝟
皮(一箇燒)當歸(四錢)荆芥穗(三錢)
右為末麫糊為丸如桐子大每服二三十丸溫水食
前日三服
榼藤子丸治腸風瀉血濕熱内甚因為諸痔久而不
治乃變成瘻
黃耆枳實槐花荆芥穗鳳眼草(已上各二兩)
榼藤子(一對炙)皂子(三百箇炙)
右為細末麫糊為丸如桐子大每服二三十丸空心
酒下米飲亦得忌油膩冷猪魚臭血物等
烏荆丸治腸風痔疾大腸閟澁
川烏頭(二兩炮)荆芥穗(四兩)
右為末醋麫糊為丸每服二三十丸如桐子大溫水
下日三服
黃耆葛花丸治腸中久積熱痔瘻下血疼痛
黃耆葛花黃赤小豆花(各一兩)白芍赤芍藥
黃芩當歸(各三分)丹皮(一箇)檳榔白蒺梨皂
角子仁(炒各半兩)生地黃(焙一兩)
右為末煉蜜和丸如桐子大每服二十丸至三十丸
煎桑白皮湯下食前槐子煎湯下亦得
黃連散治腸風下血疼痛不止
鷄冠花黃連貫衆川大黃烏梅(各一兩)甘
草(三分炙)
右為末每服二錢用溫米飲調下日三服不計時候
乳香沒藥散治五種腸風痔瘻無問久新
宣黃連白礬(各一兩)穀精草(半兩)石榴(一箇用刀子割下蓋子裏)
(面取子三停一停次將黃連白礬碎内入石榴内用元蓋子合用)
右以濕紙一張裹了後用膠埿拍作餅子裹石榴以
炭火燒通赤為度取出去埿紙次將穀精草於銚子
内炒燋黃為度與石榴研細後入麝香一錢乳香二
錢沒藥一錢研細拌勻每服一錢熱酒小半盞調下
日三服
木香厚朴湯治痔瘻脱肛腸胃間冷腹脇虚脹不思
飲食
木香桂心桃仁陳皮厚朴(各一兩)肉豆蔲
赤石脂(各半兩)皂角子(三兩去皮子醋炙黃)大附(三分炮)
右為末每服二錢溫粥飲調下食前
瘧門
瘧疾總論
素問云痎瘧皆生於風其蓄作有時何氣使然夫隂陽
上下交爭虚實相移也陽併於隂隂實陽虚寒慓鼓頷
此皆夏傷於暑熱氣藏於皮膚之内腸胃之外腠理開
得秋氣汗出遇風得之與衛氣併衛氣晝行陽夜行隂
氣得陽外出得隂内薄外内相薄是以日作也其有
間日者氣深内薄於隂陽氣獨發隂邪内著隂與陽爭
不得出是以間日作也其作晏與早者邪氣客於風府
循膂而下衛氣一日一夜大會於風府其日下一節先
客於脊背每至風府則腠理開腠理開邪氣入邪氣入
則病作晏也
大寒者隂氣也風者陽氣也先傷寒而後傷風故曰先
寒而後熱名曰寒瘧先傷於風後傷寒故曰先熱而後
寒名曰溫瘧其熱而不寒者隂氣先絶陽氣獨勝少氣
煩冤手足熱欲吐名曰苦瘧有餘則瀉不足則補熱為有
餘寒為不足已得火不能溫熱已冰水不凉氣隂勝併
於陽陽勝併於隂隂勝則寒陽勝則熱故瘧者隂陽風
寒虛實邪氣不常之所作也
辟邪丹治嵐嶂鬼瘧食瘧併月頻日者
菉豆雄黑豆(各四十九粒)信砒(半錢别研)黃丹(一錢為衣)硃砂
(二粒)
右為末同入乳鉢内滳水為丸分作三十粒每服一
粒已用東南桃心取七枝研汁將井花水早辰日欲
出不出向日吞之醋湯亦得已發日服
斬邪丹治諸般瘧疾無時不止者
菉豆小豆(三十粒口退皮再入)硃砂信砒(各一錢)
右為末同研細滳水和丸勻分作十丸每服一丸已
早辰服夜間於北斗下香水獻至早晨用新倒流水
送下
斷魔如聖丹
信砒(一錢)蜘蛛(大者三箇)雄黑豆(四十九粒)
右為末滳水和丸如豌豆大如來日發於今晩夜北
斗下獻於早晨已紙裹於耳内扎一丸立見愈神聖
一粒可醫三人
辰砂丸治一切脾胃虚瘧邪熱毒者
信砒甘草(各一錢)硃砂(二錢)大豆(四十九粒)
右為末滳水和丸勻分作四十九服發日早晨日欲
出煎桃心湯下忌熱物
瘧神丹治諸般瘧疾
信砒(一兩)雄黃(一錢)
右以於五月重五日用□子尖拌勻研三千下日未
出不令鷄犬婦人見丸如桐子大未發前一日面東
冷水下一丸
趁鬼丹治一切瘧疾神效
信砒(一錢)大豆(七錢)雄黃輕粉荷葉(各半錢)甘草(一寸)
右為末滳水為丸如小豆大重午日未出不見鷄犬
婦人修合每服一丸無根水下平日夜視北斗來日
服忌熱物
宣明方論卷十三
