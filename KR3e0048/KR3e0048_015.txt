宣明方論卷十五
金劉完素撰
雜病門
雜論
素問云痛痒瘡瘍癰疽痘疹瘤氣結核怫鬱甚者皆熱
五臓不和九竅不通六府不和留結為癰近於火氣微
熱則痒熱甚則痛附近則灼而為瘡皆火之用也
人之瘡腫因内熱外虚所生也為風濕之所乘則生瘡
腫然肺主氣候於皮毛脾主肌肉氣虚則膚腠開為風
濕所乘脾氣溫而内熱即生瘡也腫者皆由寒熱毒氣
客於經絡使血澁而不通壅結成腫風邪内作即無頭
無根氣血相搏作者即有頭有根結壅盛則為膿赤核
腫則風氣流潰也瘡以痛痒痛則為實痒則為虚非謂
虚為寒也正謂熱之微甚也痒者美疾也故火旺於夏
而萬物蕃鮮榮美也炙之以火潰之以湯而其痒轉甚
者微熱之所使也痒去者謂熱令皮膚縱緩腠理開通
陽氣得泄熱散而去或夏熱皮膚痒而以冷水沃之其
痒不去謂寒收歛腠理閉密陽氣鬱結不能散越怫熱
内作故也瘡痒皆為火熱而反腐出膿水者猶穀肉果
菜熱極則腐爛而潰為汚水也潰而腐爛者水之化也
癰淺而大疽深而惡熱勝血則為癰膿也瘍有頭小瘡
也疹浮而小癮疹也瘤氣赤瘤丹熛熱勝氣火之色也
如意散治疥癬無時痛痒愈發有時不問久新者
吴茱萸牛蒡子荆芥(各一分)牡蠣(半兩)輕粉(半錢)信
砒(二錢)
右為細末研勻每臨卧抄一錢油調徧身搓摩上一
半如後有痒不止更少許塗之股髀之間聞香悉愈
信效散治風熱上客陽明之經牙齒疳蝕斷宣腐臭
血出色黃氣腐注悶動搖疼痛作發有時兼解中金石
一切毒藥
信砒(一錢)黃丹(二錢)千古石灰(如無但以陳久者炒細研四錢)
右研細末入青鹽一分麝香少許如無此二味亦得
每上抄三兩大豆許先洗漱淨以手指蘸藥捺上下
牙齒斷瀝涎勿嚥之須臾漱淨或有蝕處再上少許
日三四次常用如意一上以頻為妙或服金石藥致
病便一日三四上更不上牙齒如神或已上牙齒者
傅之即愈或平人常用頗能清利頭目寬膈美食使
髭鬚遲白久用亦能固牙齒便遲老人氣於面而手
足陽明經絡貫注憂思則氣結而血液不行燥怫鬱
而血衰不能榮養藏府故早蒼黃而班白也此藥能
使陽明氣血宣通故效能然也又方使龍骨不用
石灰
神聖餅子治一切打撲傷損金石刀刃血出不止者
立效此藥上無膿退痂便愈
烏魚骨(一兩五月五日前先准備下)萵苣菜(一握)韮菜(一握)青薊草
(一握約一虎口人手取團圓是也)石灰(四兩)
右以五月五日日未出本人不語將取三味同杵爛
次後下餘藥味杵得所搏作餅子曬乾用時旋刮敷
之
芙蓉膏治徧滿頭面大小諸靨子或身體者
料炭灰桑柴灰蕎麥䕸灰(各半升)
右灰用熱湯淋取升熬至五分又用
獨角仙(一箇不用角)紅娘子(半錢不去翅足)糯米(四十九粒)石灰(一兩)
(風化者)
右為末將前項灰汁調如麫糊相似在甆合子内於
土底埋五七日取出使用取&KR0146;痕靨内刺破用細竹
簽子點之放藥用濕紙揩藥再點至三上見&KR0146;痕時
冷水淋洗忌薑醋魚馬肉
鉛白霜散治大小人口瘡牙齒腐蝕氣臭血出者
鉛白霜(二錢)銅錄(二錢)白礬(一塊大許)
右為末以翎羽掃上瘡以溫漿水潄之
麝香散治大小人口齒腐蝕出血斷根宣爛者
上好鹹土(不以多少)麝香(真好者少許)
右熱湯淋取汁去滓用清汁銀石器中熬乾刮下再
與麝香同研勻摻於瘡上以紙貼神效
乳香散治一切瘰癧瘡新久遠近不已者
乳香(一錢)砒霜(一錢)碙砂(一錢半)紅娘子(一十四箇去趐足)黃丹
(半錢)
右為末糯米粥和作餅子如折三錢厚小銅錢裏捲
大破瘡上白麫糊如不破者炙柴炷大者不過一月
其瘰癧核自下
後歛瘡生肌藥黃蘗(不以多少)
為細末麫糊塗患處甚妙
五香丸治一切惡瘡瘰癧結核無首尾及諸瘡腫
沉香木香鷄舌香(各一兩)薰陸香麝香(各三錢)
連翹(一兩半)
右研為細末每服二錢水一盞煎至六分不拘時
紫參丸治熱毒瘰癧腫痛已内消瘡已破出膿水服
此藥
紫參苦參(各一錢剉)連翹(二兩)丹參(一兩半)膩粉(三錢)麝香
(三錢别研)滑石(二兩)
右為末别用玄參一觔搗碎以酒三碗浸三日揉取
汁去滓用皂角子三伯枚煨熟搗為末用玄參酒熬
皂子未成膏和前藥如桐子大每服一丸以黃耆湯
下一日加一丸至患人歲數即止如四十則二十每
日却減一丸瘡自乾有結内消
麝香雄黃散治十七般惡蟲咬傷人及瘡腫者
麝香雄黃乳香碙砂(各二錢)土蜂窩露蜂
窩(燒灰)
右研為細末以醋調少許塗咬着處或不辯認得多
凝是惡瘡三五日不療即毒入心難瘥忌鷄魚油膩
物
碙砂散治一切疔瘡
碙砂雄黃天南星砒霜(各等分)麝香(少許)
右研為細末用竹針針開用藥到黃水出瘡已
聖力散治諸疔瘡腫
草烏頭白及白歛木鼈子(去皮)地龍金毛
狗脊(各二錢半)麝香(三錢)黃丹(少許)
右研為細末用針針到生肉痛者用藥黃水出為度
川山甲散治一切通氣破瘡腫行膿血如神效
川山甲木鼈子烏龍角(各等分都燒存性)
右為末每服一錢半空心熱酒調下至中午瘡破膿
血便行
守癭丸治癭瘤結硬
通草(二兩)杏仁(一大合去皮尖研)牛蒡子(一合出油)吴射干昆
布(去鹹)呵梨勒海藻(各四兩去鹹)
右為末煉蜜為丸如彈子大含化咽津下日進三服
鬼代丹治打着不痛
無名異(研)沒藥(研)乳香(研)自然銅(醋淬研)地龍(去)木
鼈子(去殼各等分)
右為末煉蜜為丸如彈子大溫酒下一丸打不痛
龍腦潤肌散治杖瘡熱毒疼痛
黃丹(一兩)蜜陀僧(半兩)輕粉(一錢半)麝香(半兩)龍腦(一字)
右為細末摻藥在瘡上用青白子塗之内留一眼子
香藥丸治瘰癧瘡
碙砂乳香沒藥半夏輕粉赤石脂(各等)
(分)
右為末糯米粉為丸如桐子大每服十丸加至二十
丸皂角子臨卧
紅玉梃子治一切牙疳
砒霜(一塊皂角子大)黃丹(煆過)魯土
右為細末餬餅和作劑子任牙
桃花散治一切瘡生肌藥
白及白歛黃栢黃連乳香(别研)麝香(别研)黃
丹(各等分)
右為細末摻於瘡上三二日生肌肉滿
追毒散治生瘡發悶吐&KR2831;霍亂
螺兒青㨂甘草(各一兩)白礬(二錢半)
右為細末每服一錢新汲水調下立止
膽礬丸治男子年少而鬢髮班白
土馬騌(燒存性)石馬騌(燒存性)半夏(各一兩)生薑(二兩)胡桃
(十箇)真膽礬(半兩)川五倍子(一兩)
右為末和作一塊絹袋子盛如弹子大熱酒水各少
許浸下藥汁淋洗頭髮一月神效
伏神散治膽熱多睡神思不安昏悶
伏神(去皮)麥門冬地骨皮茯苓(各一兩)白蘚皮
酸棗仁沙參甘草(炙半兩)
右為末每服三錢水一盞煎至六分去滓食後服
鐡脚丸治大小便不通
皂角(炙去皮不以多少去却子)
右為末酒麫糊為丸如桐子大每服三十丸酒服
全聖散治小腸胱膀氣痛不忍者
地膽(半兩去足趐微炒)滑石(一兩)硃砂(半錢)
右為末每服二錢用苦杖酒調下食前服
琥珀散治五淋
滑石(二兩)木通當歸木香尉金扁竹(各一兩)
琥珀(二兩)
右為末每服三五錢用蘆葦葉同煎食後日三服
葵子散治小便不通
葵子茯苓(去黑皮各等分)
右為末每服四錢水一盞煎三沸食前
倒換散治無問久新癃閟不通小腹急痛肛門腫疼
大黃(小便不通減半)荆芥穗(大便不通減半各等分)
右件藥味各别為末每服一二錢溫水調下臨時加
減服
敗毒散治男子往來寒熱婦人産後骨蒸血運
大黃黃藥子紫河車赤芍藥甘草(各等分)
右為末每服一錢如發熱冷水下如發寒煎生薑苽
蔞湯同調下此藥偏治婦人
補真丹治男子元藏虚冷興陽固腎不虚
黑附子(一兩煨)陽起石(火燒酒淬三錢)海馬(二錢)乳香雄黃
(為衣)血蝎(各三錢)石蓮子(去殼皮心)黑錫(炒去砂子半兩)石鷰子(燒以)
(醋淬)麝香(一分)
右為細末麫糊為丸每服二十丸用五香湯空心下
五香湯
沉香箋香乳香麝香檀香
右為細末每服半錢煎湯下
新添一醉烏法治頭鬚白再黑方
訶䔧勒(十箇不去核)醋石榴(三箇大者取汁)碌礬(五分)生地黃汁
(一升)碙砂(研)硫黃(研各一錢)
右藥同入甆瓶内用二味汁浸密封勿令透氣至四
十九日後取出其訶子狀若黑梅至夜臨卧含一枚
嚥津到曉爛嚼以酒一盞下之三二日後再服忌葱
大蒜蘿蔔
宣明方論卷十五
