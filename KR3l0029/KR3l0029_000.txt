儒林公議小說家𩔖一(雜事之屬)
提要
(臣)等謹案儒林公議一卷宋田况撰况字元
均其先京兆人徙居新都况舉進士又舉賢
良方正為太常丞辟陕西經略判官入為右
正言歷帥秦蜀擢樞密使以觀文殿學士提
舉景靈宫卒事跡具宋史本傳所著有奏議
三十卷久佚不傳是編乃記建隆以迄慶歷
朝廷政事及士大夫行履得失甚詳五代十
國時事亦間附一二條蓋雜錄而成故前後
多未詮次其中議論亦有沿世俗之見隨聲
附和不能悉當于正理者而大致尚屬公平
其紀入閣會議諸條明晰掌故皆足為讀史
者參稽互証之助東都事略稱况嘗作好名
朋黨二論極以為戒而是編内於范仲淹歐
陽修諸條亦拳拳致意于黨禍之所自起其
識見正大尤為不易幾及至况曾為夏竦幕
僚好水川之役况上疏極論之竦不出師蓋
用况之策故書中於竦多恕詞而於竦所惡
之富弼諸人仍極口揄揚絶無黨同伐異之
見亦可以見其直道也乾隆四十六年十一
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
