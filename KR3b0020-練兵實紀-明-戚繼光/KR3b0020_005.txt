欽定四庫全書
練兵實紀卷五
明戚繼光撰
練營陣第五(計一十八條)
第一操馬兵以一營為例一營者一將官所統也凡入
場自稟放升帳砲以後至稟掌號下營止照練耳目
條内舉行此只從舉變令砲起掌哱囉一通各起身
披執又吹哱囉一通上馬本營看大中軍旗立起是
何色便是何營聽候向何方點該營亦向本方點乃
點鼓本營下兵馬依營旗所向架梁馬先報前途險
隘一路行營左部當先為前路中軍繼之中部為中
路右部為後路每旗三隊六馬平行作一路圍繞教
場行至原起處轉角舉變令砲一聲俱立定打鑼各
下馬再打鑼各坐息中軍禀稱兵已過險前途平曠
變三路行營中軍竪旗三桿舉變令砲一聲大衆聞
砲響即舉首看藍白黃旗三面竪起吹哱囉一通俱
立起再吹俱上馬舉變令砲一聲聽吹擺隊伍喇叭
即變三路左部立定候中部趨至中路右部趨至右
路中路與左右二路相去空各三十步點鼓前行又
行週一遍約至教場中塘馬執小黃旗旋馬中軍舉
變令砲一聲吹擺隊伍喇叭則左右二部即為外圍
中部左右二總前後各收進中間分開即為子營標
下人員兩行列於中軍再吹單擺開喇叭每一小隊
連人脚中分横去各一丈營定鳴金邊發旗立表表
有内外不同臨時口定旗行打鑼俱下馬外圍兵將
馬退入隊後仍照鴛鴦陣二馬一列聯絡拴絆如式
務要隊伍分明兵俱趨出馬前立成鴛鴦陣勢鳴鑼
坐定一面將拒馬列如式虎蹲砲安各旗空前去人
一丈俟賊在一百步外舉砲一聲吹哱囉起身子圍
馬軍上馬再吹哱囉賊至一百步内掌天鵝聲喇叭
一遍外圍步戰之兵第一層鎗銃手舉放一次又吹
天鵝聲一遍第二層鎗銃手舉放一次但每大操鎗
銃手因其人衆難查多失故態全不照比較時打把
之勢却只以一隻手執向上以一手點火於門不平
不中是將火噐盡置無用安能中賊而奪魄耶今須
務破此病賊至亦如官府單名比較一般不許單手
執點向天放去亦不許向地倒放出口不遠凡望烟
圈向上即是向天放者烟向地衝起土色即是向下
放者俱拏出重治且問你放銃的人有何巧計又將
烟圈同你作弊乎又吹天鵝聲一次第三層鎲鈀手
就於鈀上架放火箭不拘幾枝畢放虎蹲砲又吹天
鵝聲一次第四層五層俱出將殺器放在地與隊總
俱射箭賊至三十步以裏摔鈸疾響止各兵收了長
器俱執起短兵擺鴛鴦陣鈀居第一層刀棍居第二
層大棒居第三層快鎗居第四層倒用木柄鳥銃居
第五層用長刀俱候厮殺子層馬兵亦聽點鼓出在
步兵之後步兵聽點鼓整隊緩步向前聽擂鼓趨跑
向敵吹喇叭天鵝聲一次呐喊一聲每一陣姑以三
擂三吹三喊三進於第三進之時將原擺鴛鴦陣一
齊擁上不拘第幾行不許仍守次數不救前列其前
列亦不要離了本伍三擂三吹三喊之後長擂長喊
持夾刀棍之兵只戳其人面馬腹大棒只打其馬頭
只是不圖他活馬打他馬倒不慮賊不殺死也各兵
只管打砍向上並不許割取首級只要打他一箇敗
走步兵就於戰所立定中軍舉變令礟一聲點鼓中
軍標旗急率原出馬兵出步兵之前吹擺開喇叭銃
手又出馬兵殺手之前即下馬舉砲但凡舉砲必用
下馬放畢立定馬兵間空衝出再不下馬就於馬上
射箭刀砍鎗戳全勝乃止銃手隨即裝銃列立以待
凡馬兵衝陣必聽擂鼓吹天鵝聲一次呐喊一聲三
擂三吹三喊三進一二進隊伍要清第三進馬兵擁
為一列混戰金鳴鼓止聽摔鈸響各認各宗收小隊
三隊前後長列又聽摔鈸響每一旗三隊六馬平列
為一聚聽金鳴大吹打挨次先馬軍由中角三門回
各到信地吹打止再鳴金三聲步兵退至一半賊做
復來之狀鳴金二聲各兵即轉身口發虎聲向前立
定賊又不敢逼來再鳴金三聲照前退至營邊信地
仍前鳴金二聲各兵口發虎聲而止退法要鴛鴦陣
明白將執把鋒芒俱向前照依原受教師所傳執使
之勢人首人身俱向後舉步行時凡遇金二聲立定
只回頭便是出鴛鴦陣矣此則執把俱在外人身俱
在内簡捷至妙之法也再聽鳴鑼馬兵下馬步兵立
起器械再鳴鑼坐地休息少間又報賊如前又衝一
門四門不許齊衝其過往上司看操不必單門輪衝
只齊衝四門此套亦所不可廢者依令操畢聽舉砲
一聲擂鼔中軍竪磨黃旗開營門一面先差旗牌官
四員每門一員數放軍馬待官到各營門舉變令砲
一聲擂鼓各營火兵通出樵汲完再竪黃招黑旗磨
動夫黃招則司中部黑旗屬水則應飲水又擂鼓中
一部馬兵出營飲水中軍雜流同去掌號收回旗招
仆又竪藍旗黑旗磨動擂鼓左一部馬兵出營飲水
掌號收回旗仆又豎白旗黑旗磨動又擂鼓右一部
馬兵出營飲水掌號收回旗仆每飲馬約定去水遠
近定以放出收入時候飲水馬收完再磨黃旗掌號
收樵汲人進營吹打閉營門各差出官回中軍報稱
數出收入軍馬名匹放起火三枝各軍炊火務要安
鍋係應午時真正煮飯一面掌號笛聽發放各頭目
到中軍齊金鳴笛止不必又用臺上大發放擬定舊
話就將戰陣行過得失是否應改應正應遵應習事
情與此後應作何舉動軍令逐一發放凡已前戰陣
合格違令者通於此時賞勸發落若又欲更變何項
號令俱曉諭明白散歸聽候乃禀傳鑼觧甲鑼由營
面週行鳴過俱解甲傳飡畢又差中軍官赴將臺禀
稱收營回地方請鈞旨訖放開營砲三箇先掌一號
穿盔甲装束掌二號各軍收拾執把吹哱囉起身又
吹哱囉上馬摔鈸響收各方旗招其兵馬每一旗為
一聚舉變令砲一聲點鼓立中黃右白左藍大旗三
面向前點喇叭吹擺隊伍人馬調哨為三路金鳴鼓
止放開營砲三聲吹喇叭天鵝聲呐喊三次聽大吹
打回營金鳴吹打止各照教場未下營之前立過地
方打鑼一次下馬再打鑼一次坐地休息將官赴大
臺上回稱操畢另聽比較軍務以上如仍下車馬營
則馬兵先下營時至攻打畢即收營其樵採飲馬發
放等項俱於車馬合營内行之此不重舉
第二操步兵以一營為例一營者一將官所統也凡入
場自禀放升帳砲以後至禀掌號下營止照練耳目
條内舉行此只從舉變令砲一聲起就掌哱囉一通
各起身本營看大中軍旗立起是何色便是何營聽
候向何方點亦向本方點依營旗所向三部取齊每
路一旗三隊頭平行三部為三路平行中軍在中行
至教場中道聽舉變令砲一聲吹轉身喇叭轉身向
上鳴鑼各於脚下坐定休息塘馬舉旗知有賊至舉
變令砲一聲各立起吹擺隊伍喇叭點鼓一字擺列
中部居中左部居左右部居右每部一司在前二司
在後為二疊旗鼓居中鳴金鼓止又喇叭吹单擺開
每一隊為一行每隊相去各連人脚中分各一丈金
鳴喇叭止打鑼坐息賊在一百步内聽舉變令砲一
聲吹哱囉一通起立吹天鵝聲喇叭第一層鳥銃舉
放再吹天鵝聲第二層快鎗舉放着凖打賊禁約之
法亦照騎兵但每云云等句號令例行之再吹天鵝
聲喇叭鈀手出前用鈀架火箭點放再吹天鵝聲喇
叭鎗棍手與隊長出前射箭賊至三十步摔鈸急響
收放弓矢等器悉列為鴛鴦陣藤牌在前為第一層
狼筅為第二層鈀為第三層快鎗為第四層即將鎗
柄倒充棒用鳥銃為第五層改用長刀短兵相接三
擂三吹三喊三進第三進不拘鴛鴦陣盡數擁擠上
前血戰只以敗賊為功不許取首級賊敗鳴金止摔
鈸響收成一旗一隊再摔鈸響分成小隊鳴金三下
退回戰地約有一半又扮賊追回之狀鳴金二聲各
轉身向前口發虎聲立定如賊果追上照前戰殺如
賊不追來仍鳴金三下再退至營前再鳴金二下又
轉身向前口發虎聲立定再鳴金徑退入原營壘内
聽鳴鑼坐定休息禀稱賊已敗遁請軍令下方營舉
變令砲一聲鳴金邊發立表旗點鼓吹擺隊伍喇叭
各兵照旗色分地方搶成方營四門應衝之例俱照
馬兵施行中軍豎黃旗擂鼔發兵樵汲有馬者即出
飲馬本營先差官四門數兵出入以至回話俱照馬
兵例行出完仆旗中軍掌號笛聽發放各官旗到中
軍齊笛止不必又用臺上大發放擬定舊話就將戰
陣行過得失是否應改應正應遵應習事情與此後
應作何舉動軍令逐一發放凡以前戰陣合格違令
者通於此時賞勸發落若又欲更變何項號令俱曉
諭明白散歸聽候仍掌號一遍收樵汲兵完吹打閉
營門放起火一枝營中舉火傳鑼觧甲畢間或照出
征實做飯吃畢禀收營中軍舉變令砲一聲吹哱囉
一通各起身摔鈸響收隊每旗為一聚中軍原發旗
招收了方營仍變為二疊立定放開營砲三箇喇叭
吹天鵝聲呐喊三次中軍大吹打一路行回各信地
劄定
第三廣行營如二營行則左營先變三路在前右營變
三路在後如三營行加中營在中四營行則前營變
三路在前之左左營變三路在前之後右營變三路
在右之前後營變三路在右之後大中軍居中五營
行則前左右後四營俱照四營行例惟中營獨行於
中大中軍又在中營之中下營之法已寓其中每添
一營加放分營砲一箇起火一枝領隊大旗一面再
加一枝再倣此增所謂多多益辦也
第四廣下營如二枝合營則以各左右二部共四部為
外圍以各中部為子圍自前門平分又如三枝合營
則以二營俱為外營一營為子營四枝合營則以各
左右部為外營各中部為子營中軍各居中四角大
中軍居中每營皆自正面中分各得一角兩半面五
枝合營外四枝各左右部各分一面為外營一層各
中部為二層中營一枝為子營計共三層各中軍居
各營角内中營與大中軍俱居中合為一萬五千之
營謂之一小成也再添幾枝照此加增所謂多多益
辦也大而十營五營小而一局一宗以至一伍五人
一隅二人平時則在教場急時則在對壘學戰實戰
皆照此以為攻擊進止一字不易
第五謹驚馬遇放砲等項若各官軍馬匹不行拴拏有
亂營跑走者治本軍並看馬人役之罪
第六操車兵平日先將推車生兵車正舵工將車推運
上下山坂行使熟利要兩車合推再两車前後聯推
務熟一面立佛狼機教師每車取一架使佛狼機手
習放務熟一面立鳥銃教師習鳥銃務熟一面做無
鏃小火箭立教師火箭手務習熟然後將各兵𣲖入
車劄於教場東西聽舉變令砲一聲掌哱囉一遍裝
車務要齊肅快便擺列齊整再吹哱囉車正上車各
兵俱依車聽舉變令砲一聲點鼓望旗向何方點車
正將旗亦向彼處點照練耳目内旗鼓例行每營以
前門正廂車俱平列如堵左右廂車各廂向外俟每
車轉正則旗直立向車之前點鼓一聲走十步務要
車車頭尾接一丈之隙不可留行至前面金鳴鼓止
舉變令砲一聲吹轉身喇叭望旗向賊點車旗亦點
車轉向賊金鳴鼔止立定看塘報旋馬望旗向賊高
舉點鼓務要從容向賊直行至十六步賊以零騎數
十衝至車前以試我者我兵俱静守不可應又益賊
百數前來我且攅鳥銃每車照凖一賊打放只用口
傳不用砲鼓喇叭等號令若賊擁衆而來望旗向賊
磨下垂車上旗急點舉變令砲一聲吹天鵝聲一次
隨車銃手每車四人作二班每班二門齊打一次又
吹天鵝聲又打放輪打不絶候放起火一枝又吹天
鵝聲一次火箭放無次佛狼機一齊舉放鳥快等少
停又吹天鵝聲一次仍前放銃與機箭相輪週而復
始務使砲聲分番絡繹不絶乃為合彀且行且戰賊
敗再舉變令砲一聲點鼓再行塘報禀稱前途平坦
賊勢衆大或稱天晩路長禀下方營舉變令砲一聲
豎起四方中大旗五面大招五面鳴金發旗立表俟
旗行吹擺隊伍喇叭車皆挨次魚貫劄方營營定鳴金
喇叭止鳴鑼車正下車再鳴鑼坐息賊至五六十步
中軍舉變令砲一聲吹哱囉各兵起立再吹哱囉各
車正上車各兵整軍火器又舉變令砲一聲吹天鵝
聲一次車兵打銃放火箭等項俱照行營例賊至車
前不退方用火箭車大將軍車預為推向各營面左
右此時聽中軍主將號令傳示舉放賊仍作不回之
狀勢將衝入再舉變令砲一聲點鼓出奇兵由車門
出戰每車一隊每隊約自人脚外邊起相去一大步
約五尺餘除隊長為四層金鳴鼓止聽舉變令砲一
聲吹天鵝聲喇叭一次第一層銃打放吹天鵝聲喇
叭二次第二層銃打放吹天鵝聲喇叭三次鈀手放
火箭兼射手者射箭賊將近身摔鈸響整隊藤牌在
前隊長在牌之内次鈀手次長鎗手次鳥銃手改用
長刀列成鴛鴦隊伍點鼓前行交鋒三擂三吹三喊
三進於第三進盡數向前一擁厮殺賊敗鼓止摔鈸
響收整隊伍鳴金三聲器向前身面向後退步約有
一半路鳴金二下各轉頭執器口發虎聲立定又聽
鳴金又退至車前仍聽鳴金二聲如前轉頭執器口
發虎聲立定云云照馬兵内步戰退回例行再聽鳴
金退入車坐息禀發樵汲舉變令砲一聲豎黃旗擂
鼓發樵汲各門發官數軍以至回報騐放出入軍數
俱照馬兵例行又豎黃招舉黑旗盡放馬騾飲水俱
照騎兵例一面掌號笛聚官旗聽發放到齊笛止發
放如旗兵内不必又用大臺上發放話頭云云大吹
打各回信地聽舉變令砲一聲掌號磨旗收樵汲飲
水軍馬依法收回大吹打閉營門起火炊煮傳鑼解
甲食畢禀收營回地方舉變令砲一聲吹哱囉一次
起身再吹哱囉車正上車摔鈸響收隊再摔鈸響收
回旗幟又舉變令砲一聲吹天鵝聲三呐喊三點鼓
吹擺隊伍喇叭仍舊收回行營放開營砲三聲大吹
打由舊路回信地候車尾收至中軍倏報賊有伏起
仍照行營衝打一陣畢禀稱敵人盡敗四面無警營
歸信地大吹打回營候畢金鳴吹打止鳴鑼下車又
鳴鑼坐地休息凡車分合如一城分而為兩城兩城
分而為四城號令俱同但聽放分營砲幾箇立旗幾
面即如之如出白藍二旗放砲二箇變為二城夫城
即營也一車營謂之一城即如一全城也以一車營
分而為二左右二部各為一城每一城把總四員每
總一面先左部左司向右手推出三十餘步止前司
從右角起移就左司右尾合角向前一字平列右司
自門起退向左而來接左前之角起推與左司對後
司徑退來前合左右二角為一城其左部左司亦先
向左推出三十餘步止前司從後角移就左司前角
合角向前一字平列右司自門起退至右面與前司
右角合角擺與左司對後司徑退來前合左右二角
為一城一時開合齊變不可先後
第七分車任凡車下出戰照圖其後一名緊在車頭之
下不許遠離前一名務要押駐隊頭不可離車五步
之外戰陣間一面厮殺一面顧隊伍不可亂營將只
在車内固守車城管放火器不領兵出戰千總領兵
出戰把總管車百總既管車城又領兵出戰車正專
管車内攻打隊長專領兵出戰在車内俱仍管車上
攻打隊長專領兵出戰在車内俱仍管車上攻打載
束伍車責成條下此與彼一條並觀相濟
第八操車騎聽掌號一遍少間中軍官禀稱聲息尚遠
前路且窄一路發兵行營請鈞令舉變令砲一聲吹
哱囉各兵起身乂吹哱囉馬兵上馬車兵附車中軍
旗鼓列出舉變令砲一聲點鼓中軍旗鼓由中道趨
前馬兵照配到車輛馳入車内鼓止放砲一箇再點
鼓兩列車營前面各合門為行營係有正偏廂者以
一乘正行一乘倒行兩車尾相合兩廂向外係獨廂
者車頭俱向前行有仍負補空之具者俱行於車内
配車馬兵左部在前而把總兵分為左右每一旗配
車二乘一旗總與二車正配定中部在中按左部之
後兩把總亦照左部例配車右部在中部之後兩把
總亦照左部例配車空中路其車兵將官當車之頭
居中行後接主將旗鼓主將旗鼓接車將後尾望竿
將臺粮座等車行於主將清道之中主將行於將臺
車前主將從人接騎兵將官之前騎兵將官接主將
從者之後至車尾止務要行動相聯若過於延長彼
此不互相歛凑車車不能包裹差悞不小人人用心
記省臨時攅凑乃可行列既清聽舉變令砲一聲吹
轉身喇叭一次望旗向上車馬俱轉身向上點鼓前
行俟車行近將臺下約留車騎轉身之地舉變令砲
一聲如向左行則行者之右角車頭少止吹轉身喇
叭望旗先向左指右廂車先轉身左廂車亦轉身行
至頭平點鼓齊行至教場左盡頭照前留轉車之地
又舉變令砲一聲立定吹轉身喇叭看望旗先向前
指右廂車先轉身左廂車亦轉身俟行至平頭又聽
點鼓行至前面舉變令砲一聲仍留轉身之地吹轉
身喇叭望旗先向右指右廂車先轉身左廂車亦轉
身行至平頭又聽點鼓右行至教場中道訖舉變令
砲一聲吹轉身喇叭望旗先向上點直行至教場中
半賊馬先伏倏然突起不及報警就于車門舉變令
砲一聲打鑼下馬各整軍器照操車號令馬車兵一
體輪班且行且打但不出步騎之兵賊退休息差中
軍官馳馬到臺下禀伏賊敗退敵勢益衆徑衝我軍
而來地勢平曠下方營對敵請軍令舉變令砲一聲
鳴金發旗立表俟旗出吹擺隊伍喇叭望旗直立車
推向中以中為門左部前司前局二車右部前司前
局二車相合係有偏正廂者俱頭向外仍俟各司第
二輛車各合本廂務須每百總四車為二對如車頭
不轉則兩部頭車皆差錯矣係獨廂者只以頭相接
擺營之際要速完而齊有箇便宜妙法只是一車定
又合一車且速且整如諸軍一時合來必致稀密不
均凡不均者須儘上手之車一角合起不論已合未
合者皆湊動一遍一車移則一面之車皆移合營畢
有填空之具者即塞完車兵附車馬兵仍分三部照
馬兵營分外子為二層不必論原配車去車兵約丈
餘地劄隊伍所留空地即如城下馬路一樣中部兵
在中一司居左二司居右前後首尾相接是為子營
子營内近後圍為車騎二將雜流家丁居之大將軍
神箭鼓座等車列於馬兵中部之内為將垣望竿居
將臺之左將臺居中鳴金喇叭止鳴鑼各馬兵下馬
車兵下車又鳴鑼坐地休息馬兵每旗總一名隊總
三名共管虎蹲砲一位騎將撥每門旗牌一員家丁
一隊守門或餘兵亦可車將亦撥每門旗牌一員護
車該管百總守門一面各人收拾軍火器又俟四門
探馬一齊報賊已近三百步望旗四面繞轉向上聽
舉變令砲一聲聽吹哱囉馬兵下馬者整火器備更
番車兵照責任再吹哱囉中部馬兵上馬車正上車
營將抵車城之下賊至一百步之内望旗平磨四繞
不止舉變令砲一聲吹天鵝聲喇叭一次車兵鳥銃
放一次再吹又放一次又吹馬兵各第一伍銃手放
一次又吹又放一次放完放起火一枝火箭齊放無
次又吹將佛狼機齊放一次又吹仍輪鳥銃放過仍又
輪機箭如此週而復始更番不歇若一日賊不退便
輪放一日不歇鳥銃快鎗手速裝專聽吹喇叭便放
一次以助大銃之遲也如打賊不退賊已逼車用虎
蹲砲齊放塘馬又扮作進攻之狀逼近乃放大將軍
火箭車其大將軍火箭車初報警即時運在四門等
候此待賊聚衆逼營别項火器打禦不退臨時聽主
將相機有令方放無令不放不在常令之内望旗向
下垂繞金鳴銃止點鼓外圍下馬戰兵由各車小門
出中軍亦點鼓車内奇兵隨其後為二層策應子營
馬兵急點鼓即隨步之後接踵而出照依車騎各常
操號令用鴛鴦陣對敵任是如何厮殺步兵不可去
車三十步之外車内噴筒火箭此時俱出車驚燒其
馬俟賊敗退舉變令砲一聲馬陣高招急點即點鼓
馬兵由步兵隊空内出前追賊如操馬兵戰法收回
同其車馬步下殺手照单操號令收回聽鳴鑼下馬
下車再鳴鑼坐地休息此以後其樵汲發放解甲收
營回兵俱照車馬常操號令俟操畢營中差中軍禀
請軍令收營聽舉變令砲一聲吹哱囉起身再吹哱
囉馬兵上馬車正上車步兵器械立齊摔鈸鳴馬步
兵收隊旗招俱回中軍放開營砲三箇吹天鵝聲喇
叭呐喊三聲大吹打車騎仍調為行營以車頭向原
信地而行俟車尾將至中軍倏報賊有伏起一照操
車營例行俱到原列地方金鳴止馬兵出車仍還馬
兵信地鳴鑼下馬下車再鳴鑼坐息聽比較其下營
時如要分營俱如操車兵例同馬兵各照配過車數
隨車分行下方營時地方小馬兵不用子營
第九正車誤夫四面操車將來悞人殆甚蓋操熟中軍
一令四面齊舉倘賊止一面而來或一面已近應該
舉放銃矢步數一面尚遠或有車營相對或本營因
地環曲每每一齊打放俱傷我軍平時如此臨敵可
知費耗火器難以相繼今以四面每面各只聽本面
號令本面千總把總看中軍所立旗是何方色相同
本面即應作戰如無本方旗者不許應敵不拘幾司
幾營但立向一面者即聽該一面號令行
第十明用騎凡馬兵出戰不過習之使熟其實臨時輕
易出不得賊衆臨車豈可放馬兵追逐無是法也顧
在相機用之未可執方用藥
第十一稽差避凡場操之日參遊以上各置紅油小圓
木牌十面自收遇攔後馬與立表之後若大小將領
差人出入湏禀各哨將給牌驗放如無牌即係私出
與後期者都拏送處治在行營對壘之時出入須憑
令箭旗號
第十二正等威凡散操各哨自中軍以上一體擺列隨
從人役旗鼓頭踏威儀各隨本營騎乘至中路散出
不許候送主將
第十三練行伍凡騎兵雖不離所配之車但又常將馬
路分明毋雜車上諸手以便緩急射打其應下馬步
戰者又要依令出速無滯為妙
第十四稱地形凡遇地勢狹窄各隨地制宜如地可容
若干車為一城大大小小多多寡寡長長短短曲直
偏彎只以地方為凖並不相拘
第十五置衝車每營别當有单輪小戰車數十輛平分
於前後行則備補空止則列於車城之内為子營以
衛中軍賊至則馳出車城之外專備衝鋒
第十六操輜營平日照依戰車營束伍已定即將各軍
逐車學習稍成將車平時量載土石亦約千斤以上
之物臨時則用完全輜重之屬先於教場分與地方
兩行平列車正上車騾兵執騾狼機手管狼機騎兵
附車之内聽本營亦照戰車馬步搭配車正旗總認
訖舉變令砲一聲掌哱囉一遍點鼓只有兩路分行
相去不過十五丈但容得馬兵一路而已行至路盡
再聽舉變令砲一聲鼓止聽吹轉身喇叭轉身點鼓
行至場中舉變令砲一聲吹轉身喇叭點鼓向上行
至劄營地方舉變令砲一聲鳴金發旗立表俟旗行
吹擺隊伍喇叭就劄方營如遇警不及或地勢不便
就將兩路車合了門不拘幾輛寬窄若干丈步就隨
方隨圓隨地為營將車聯齊急收騾在車内各車廂
俱向外舉變令砲一聲打鑼馬兵下馬步兵整隊營
定有賊之方約賊至百步内舉變令砲一聲吹天鵝
聲放砲一次再吹再放每隊砲手一對為一層每天
鵝一聲放一層放盡約賊至六十步上下狼機大砲
火箭一齊舉放將鳥快鎗銃裝完又輪放過又裝務
使砲聲不絶即終日達夜不止乃為萬全賊至二十
步内奇兵聽放砲一箇點鼓整隊速由車下出戰戰
法俱照車營例行步戰行伍號令賊敗退收回亦如
之賊遠聽打鑼下馬整隊鑼再鳴坐地休息其發放
以下禀行營下營又自賊近起以至樵汲飲騾閉營
解甲炊煮守夜傳更等項前後通如戰車大營法例
第十七分輜責該營車大負重每行必在戰車馬步營
之後而敵勢重大散漫百數里必有攻圍之虞尤當
嚴備戰禦惟以自保為主不責力戰不責首級賊自
不苦苦索敵只是輜重無失便為奇兵
第十八馬輜合營一照車騎合操例
練兵實紀卷五
