欽定四庫全書
練兵實紀卷二
明戚繼光撰
練膽氣第二(計四十三條)
第一辯真操夫陳師鞠旅列衆於場謂之操練爾等知
之矣殊不知教場操練不過明金鼓號令習射打擊
刺手藝之能此等事不是在人家房門院墻内做得
故設教場操練之平時在各歇家之時若肯心心在
當兵起念一心以殺賊為計蓄養銳氣修治軍裝講
明法令通之以情結之以心何嘗不是操練也
第二循士情主將常察士卒饑飽勞逸強弱勇怯材技
動静之情使之依如父母則和氣生氣和則心齊兵
雖百萬指呼如一人
第三公賞罰凡賞罰軍中要柄如該賞者即與將領有
不共戴天之憾亦要錄賞患難亦須扶持如犯軍令
便是親子姪亦要依法施行決不許報施恩讐有此
者以其所報之罪坐之
第四信口耳發號施令預先決定不可臨時反覆使三
軍疑惑故云將無還令凢應行軍務係有文字事緩
者除通行揭示外若值緊急軍機雖有文字抄示不
及者主將門上掌號笛各偏裨傳帶頭目自百總以
上赴聽面諭主將無定位但凢臨時在本地方獨尊
者便是如職位相等則尊其老成年長者一人主之
掌號笛各同僚中軍千把百旗總以上俱赴共行會
計遵守夫主將一人耳車步騎官兵數萬一句說話
如何傳得遍知但主將號令只傳偏裨偏裨只傳中
軍千把總千把總只傳百總百總只傳旗總旗總只
傳隊總隊總口授軍兵而止須要傳說明白叮嚀熟
記若一時聽記不全還挨次再問所傳之人若都問
不明再問主將不許攙越推挨若有得令不傳傳到
不遵及與傳說不明或忘記不來再問以致誤事者
軍法重治干係偏裨者事小則治其中軍官其告示
文字之類亦要挨次抄傳互相字字說明以上二項
傳諭口令抄謄文字仍要一字一言不許增减及别
添禍福之說每傳畢差廵視旗於街上或歇家喚二
三箇軍來問之照不知條内查治所由
第五一號令軍中有主將(謂同在軍中之尊者非大將也)而副將以上
(非副總兵乃一時同事位稍次者)輙出號令及改易旌旗軍號者重
治若號令未便須令改易者先申主將
第六謹漏泄凢承受到軍期密約號令及關報賊情事
宜文字只可傳到將領等人員自知常作隄備不許
漏泄令衆人知之如漏泄致賊乘我者軍法不貸
第七定軍禮中軍千總見本管主將兩跪一揖合營主
將亦如之路迎從便别營主將官銜拜帖角門庭參
一跪两揖後堂旁坐待茶
凡千總待中軍以長官禮閱人馬則併坐於次
凡把總見千總平時两揖一跪入營奉臺上發放則
跪而聽之私諭旁立受教途遇本管千總下馬拱立
遇合營千總待如本管禮路迎從便遇别營千總譲
道立馬候過
凡隊總之於旗總旗總之於百總平時於教場俱照
兵士之於隊總其途遇本管俱下馬倘見遲下馬稍
誤不必加罪但終於下馬即已非所管者道旁側趨
不許抗禮
凡議過禮節定要遵行諺云軍中立草為標但一字
一言出口就是軍令更易不得雖卑如隊長所管數
人既知惡屬下數人抗違不能行事即知已身不可
又效屬下之人復抗在上頭目夫軍機乃國家重務
情難掩法敢有親識相容故違明抗容者犯者通以
軍法重治
第八止驀越隊總旗總文移只至千把總千把總文移
只至營將營將只至鎮道鎮道轉達督撫鎮轉達兵
部偏裨以下不許擅往都會說人是非逞已功勞如
有驀越各上司徑行者查究參治甚或有仍前結交
京要私寫揭帖有所傾害人遇調發臨敵騰布功罪
者訪出定行重治明有天道幽有鬼神決不佑此奸
心險行之徒
第九詳責成凡責成之例不拘平時臨陣小而一切號
令有違作奸犯科大而退縮致誤軍機管五名以上
者一名有犯必連坐之管二十名以上者二名有犯
必連坐之管六十名以上者六名有犯必連坐之管
百名以上者十名有犯必連坐之管三百名以上者
二十名有犯必連坐之管一部以上者五十名有犯
必連坐之管三部以上者一百五十名有犯必連坐
之一萬名者五百名有犯必連坐之若先呈舉者免
坐至於賞亦如之若逃去奸盗等事不詰首疾病患
難不報官專罪隊總與同隊甲兵器械損壊不充足
專罪旗總武藝不精習專責百總號令不明通專罪
千把總所謂專者特於此等人加重也非是只罪此
項人員而本管大小頭目便不相干
第十正名法行伍既定軍士與旗隊總同宿歇一房者
立則傍立坐則傍坐所睡床炕不拘方向飲食之際
軍士候旗隊總旗隊總務先取其次者以成揖讓之
風凡有當行事體軍士務聽旗隊總言語不許抗違
如旗隊總有過集本旗并一隊之人合辭諫止一次
不聽再諫又不聽三諫稟百總知若因諫正旗隊總
既不知過又計害軍士以圖報復者軍士避之不可
與爭只赴百總處告知百總亦曉諭旗隊總知過再
不知過若與軍挾怨者送把總處治若軍士有小過
旗隊總即時口責三次不聽先將令書供在卓上無
卓則懸於壁命犯兵跪旗隊總立傍云你這箇人所
為今對號令某一欵所犯相同我念同歇處恕你二
次你又不改今照令書處治多不過五棍不服者徑
送本營將官處凡軍士與不係本管旗隊總同歇者
亦讓以兄長之禮凢事遜避不許衝犯其餘則平處
係百總則照旗總禮百總與旗隊總同居者照依軍
士共旗隊總同住例
第十一連覺察同隊之人即不同住同住之人雖不同
隊務要互相覺察彼此奸弊三勸不改即報在本管
如軍士犯法報在隊總隊總犯法報在旗總旗總犯
法報在百總之類各先行量處如處過不悛報在營
將再處不悛報在主將必以軍法重治
第十二達士情軍士若有公事私事緊急欲訴本管者
先與旗隊總言之徑赴應該千把百總處門上即時
放入不許攔阻執辱把百總以下不拘暮夜食寢之
時即穿衣領赴某衙門或應自往者諭其自往務要
耐煩待他如或厭惡作性不與他好好曉諭者或被
訪出或問本人得知定將該管官記過類論
第十三清尅减本管官尅减錢糧者許本屬軍士及屬
官告治此不坐犯上之罪若係責比武藝督治遣過
因而懷憾或刁訟者定以軍法從事
第十四分軍餉軍士月糧賞賜出先將數報知即時委
官并請主將委官監鏨包封先刊印板一方上書某
月糧額該若干每人以一分為耗委官某人鏨限二
日内完足請主將下教場或在衙門通候軍士集到
唱名給與先取一封秤兊如一封不足則所包諸封
盡行筭數倍償治罪軍士已散到手若復情愿送人
者日後告狀亦不許扯引在内如未散到手而本管
官私尅並不稟鏨包封而徑散者通坐以邊海錢糧
論徑聽告理
第十五蘇勞役凡軍中除教閱外將領不得以無要緊
事勞擾軍士務令休息即用一人如勞自已一般
第十六戢濫差凡軍稱曰軍士戰士力士勇士義士士
卒夫必稱曰士者所以貴之也朝廷之命名貴士如
此所以望之出力疆場衛國保民其責非輕今却使
之為轎夫厮役以厮役待士而欲其出死力捐命禦
寇有是理哉緣往日責實未至習弊成痼恣人占用
迎送上司無不安然順承只恐結下怨憾隂為訾害
未思將軍馬累壊失損復失其心萬一有事不能戰
禦利害在誰即使平日執持得罪於人比敗軍失守
之罪孰重况主客將領既定有雜流以供差用復以
何辭擅役軍伍如有私情應迎送者准於雜流内差
撥敢將編定戰兵擅遣差使迎送者各以責成欵内
分數治罪坐區副參遊守把等官除正額應用人役
外凡守垜守墩遠哨守口之人一名不許擅行差遣
凡各處公差人到亦不許擅作威福強取跟用今置
差簿一扇其頂缺帶糧不該輪差者俱不必開只將
實在軍士逐名一字平列開在册内馬軍另為一起
步軍另為一起該營自置票板一方印刷差票發各
中軍提調收候凡差一軍必須填票一張明註為某
事見差某人票收軍人之手差註該簿之内每半年
查比外仍聽不時調票查對如票有而册無或票無
而册有者俱係將領私用及賣放之弊並不准作數
其軍士買票者定從重懲治補差如填某差而却私
用者許各軍即時將票赴府陳告定與查處審出定
將填票官識重治本告免差半年決不許各隊抽差
致亂行伍違者營將而下通以軍法責究
第十七勵火兵編過火兵有能奮學武藝精熟者陞為
戰兵戰兵内懶墮不習武藝號令生疎者降改火兵
每季終次月初二日一考平時聽各火兵自首即與
驗陞
第十八恤病傷凡軍士有疾病同夥房即報本管隊總
隊總報旗總同到歇處驗過即報百總徑赴本營將
官并主將處報知遣醫胗看病形輕重百總一面再
報該管把總把總報千總千總報營將知會所以百
總即報主將者蓋病人一時感患立待救濟若循資
挨報七八處衙門何時報達得遍也凡報病者不論
大小衙門啓閉冗暇即時投入如有把門人阻攔及
將官施行遲悞者罪坐所由報病遲過一日者罪在
報遲之官若因遲報致病兵身死者究其遲悞之人
第十九視病期凡病兵初病者視之以後在隊總則時
時看視旗總則一日一看百總則三日一看把總則
五日一看千總則十日一看營將每半月一看主將
惟看病重者存恤之
第二十戒居常同夥住歇兵士入晩則安眠靜睡以養
精神不許枕上謳吟唱曲以耗精氣勾惹淫念鼓惑
思鄉仍輪流喂馬務要勤起添草白晝早起梳洗畢
各團聚一處將所給號令逐欵聽一識字人講說一
遍早飯畢各出當差放馬買賣等事午間休息或坐
或睡務在安閒日西各於便處習學武藝或學弓馬
或學披甲至昏而止每五日一次將自己器械應磨
光者磨光修利者修利以上俱該管隊總旗總督率
行事百總於磨器械之日一查
第二十一遵節制軍中惟有號令宋時人稱岳忠武軍
曰撼山易撼岳家軍難夫軍士一人不過一百斤力
氣如何比山難撼蓋山是土石可以掘取鑽穵軍士
萬人一心一箇百斤力萬箇百萬力矣如何撼得動
若人各一心百萬之衆各是一箇身子即賊一箇便
可衝動之古者義勇武安王即今天下廟中關王也
生前曾獨馬单刀於萬衆中斬顔良正是顔良之兵
人各一心也或者又謂萬人各具一箇身如何使得
一心要我一箇身子合得百萬斤力氣來不亦難乎
是不然你只看用人擡巨石大木萬萬斤木石用千
數箇人便能擡得來蓋數千人雖是力在各人身上
而繩子扛子則可均在衆人身上也如今操練的賞
罰號令節制規矩連坐之法都是擡石木的繩扛一
樣人人遵守號令重如性命死便就死不敢違令死
於賊手尚有優恤立廟祭祀犯了軍法被殺空喪了
性命又無前項許多恩典人人只得揀着好處死且
與賊對敵固恐殺死所以怕他却不想見他走了被
他快馬趕來却也是死走在水裏不免淹死山上跳
下不免跌死但愚衆不怕死只是怕賊若將走了死
的念頭肯向前與他厮殺殺他一箇做箇好漢死也
報了我的仇恨自然萬人一心萬身一力况爾輩與
人爭競一句一言都要報復他却被賊殺來不肯動
手與他一對低頭聽他殺死全不想我若殺死賊賊
必不能又殺我有功生還登時富貴何等是好爾輩
愚人何不肯萬衆一心一齊殺賊所謂天堂有路不
肯往地獄無門自撞入也思之思之今日號令決要
比岳爺爺軍又如一株大木一塊大石繩子扛子不
拘千萬人同擡都要壓倒肩頭上來斷然不准你們
人各異心如往年兒戲也
第二十二思豢養凡你們當兵之日雖刮風下雨袖手
高坐少不得行月二糧這銀米都是官府徵𣲖地方
百姓辦納來的你在家那箇不是耕種的百姓你肯
思量在家種田時辦納的苦楚艱難即當思量今日
食糧容易又不用你耕種但作養了一年不過望你
一二陣殺勝你不肯殺賊保障他養你何用就是軍法
漏網天也假手於人定不放過騙食官糧之人也
第二十三稽功過各營將立功過總簿一扇每千各與
一扇凡遇百旗隊總及兵夫尋常勤勞譬如多差他
行了幾十里路多差他幹了一件事紀在功條一次
與人言語之爭不至軍法處者紀在過條一次兵之
功過隊旗總開送百總轉送把總紀之凡百把千總
與中軍家丁夜不收雜流功過俱營將紀之附於總
簿每積一季聽弔查一次類行賞罰
第二十四體初犯官兵除犯有行營野營對陣軍機及
謀逆殺人奸盗詐偽賭博等項重情不論初犯二犯
必行軍法外其餘一切小過幷違犯新出號令係平
時操行者初犯免究二犯紀過於簿三犯方綑打
第二十五省已過凡你們本為立功名報效而集兵是
殺賊的東西賊是殺百姓的東西百姓們豈是不要
你們去殺賊官府豈是好為作踐輕視你們設使你
們果肯殺賊守軍法不擾害地方百姓如何不奉承
官府如何不愛重只是你們到箇地方百姓不過怕
賊搶擄你們也曾搶擄百姓怕賊焚毁你們也曾拆
毁百姓怕賊殺你們要討功也曾殺他這百姓如何
不避而怨之如何不關門鎖戶官府為爾糧餉千思
百慮東那西處日日只見運糧運草及至敵入時却
並不見你一人出力只是任敵縱横官府如何不作
踐如何不惡棄也今練之後但凡軍行必是依令擡
營一人不得攙越生事詳見行營欵内
第二十六勸涵忍他人索我爭鬭就是他人理短亦好
好避他稟赴本管轉達應該上司定與處分得平若
與爭競縱是軍士十分理長先打軍士不忍之故然
後另與審處若強買民物虧折價值等項因而爭競
者不論曲直只將軍士先處然後聽有司剖斷
第二十七程逃故凡遇有逃故本伍即刻報隊總隊總
報旗總旗總報百總百總報把總把總報千總千總
報哨將即於本日開手本呈逓營將一面行令該管
隊伍將故者一切衣裝財物點查幷身間有無銀兩
聽詳給付本主家屬有敢尅留者以軍法論仍加倍
追恤故軍之家
第二十八補軍限凡遇事故頂補每月初一十五二次
呈送驗發
第二十九擬捕鞫各營官軍有犯事同一起者不許擅
自拘捕問理須呈本營將官轉命投營取來仍令各
中軍官會問通詳主將定奪不許一營偏斷
第三十明勾攝軍衛有司提取官軍一面留差人等候
一面呈請主將酌量時勢緩急事體輕重摘發收問
如不詳請而擅聽拘去者同隊同夥該管官員把總
以下通治若已呈詳而本總哨將不為留人轉詳及
遲延者拿書手治罪若差人強拿不由分說者先將
此令與看說之不聽一面拘守一面飛報主將收監
定以打攪軍政阻撓練兵參治
第三十一申軍紀平時恃強凌弱酗酒忿爭喧驟無禮
蹂取人果稼作踐人廬器分别輕重治之貫耳遊營
奸淫人婦女偷盗人財物軍法示衆以上有犯但係
同夥同隊之人有一舉首餘皆免罪首者行賞若互
相容隠同夥同隊之兵俱以軍法連坐
第三十二立逃約凡募兵必取保結若遇逃走同隊之
人各連坐一半送監一半保拏革去月糧一年不獲
原保人發哨三年本伍軍從重綑打發落收伍准支
半糧獲日乃復
第三十三究冐頂凡冐兵頂替入操者正替身俱以軍
法綑打所雇之人即充兵收操工食即將原雇之人
分支一半
第三十四禁爭毆自己軍士頭目兩相鬭毆不論曲直
各綑打然後查其所由加治若軍士與非管隊總隊
總與非管旗總車正旗總車正與非管百總百總與非
管把總把總與非管千總爭毆者先治其卑者以不
守分之罪然後另剖曲直若與本管爭毆者以毆父
母論定行軍法從事
第三十五禁喧譁凡軍中要緊第一件只是不許喧譁
說話每遇動止進退自有旗幟金鼓若無令許說話
但開口者着實重處夜間尤是切禁
第三十六禁竊盜自相竊盜者不計物多少在軍中以
軍法從事非出軍臨陣自有常法
第三十七禁博奕凡軍中除習武藝為戲不禁若將條
約隨俗改為唱曲習學以相戲樂者有賞凡别項博
戲俱皆禁止違者照條治
第三十八禁妖妄訛言誑惑妄說隂陽卜筮道釋鬼神
災祥禍福搖動衆心者重治因而誤事者軍法從事
第三十九禁乖異凡將領官哨隊長不相和協傾陷妬忌
因而悞事者軍法處之商議兵機務在平允即時決
定違與執拗者處治
第四十嚴途令凡軍士途遇文武大小官俱下馬讓道
若在營中操練奉金鼓號令者一惟號令是聽不必
廻避
第四十一書器械應有兵器軍士配定随身雖一弓一
箭須書各行伍在上或遺失易為檢給或臨操易為
辦賞官器不必書名以便更代者
第四十二整騎什馬上鞍轡什伍每一月營將點驗一
次千總點驗一次把總點驗一次每三操過旗隊總
督查一次仍須身率以為士倡况營將千把總各有
坐馬有家丁馬百旗隊總各有騎䭾馬必照條約先
將已馬逐一點檢然後方可責軍以不如式之罪屬
下有不自為倡率者營將查出輕則自行責治扣廩
糧處辦重則解送主將重治營將之馬聽主將驗治
第四十三養戰馬夫國之大事在戎兵之馳騁在馬西
北原野以馬為命所賴不亦重乎但馬之饑飽勞佚
濕燥疾病有口無言不能自白必須在我領馬官軍
時其水草適其性情節其饑飽勞佚加意調息戢其
蹄耳習其馳逐閑其進止人馬相親然後可使鞍轡
勒御必令全好乏絶輙補冬歸深廐夏入凉廡今者
既無深廐凉廡可不思所以處之乎每於盛暑之時
務將馬匹拴繫就隂所在如城市無隂凉之隙可牽
於城外人家村落林木隂鬱之所與東西北三面城
墻之下拴喂盛寒則拴於南墻之外向陽明與近人
煙處入夜將屉用肚帶縛在馬脊上遮冷庶堪戰陣
之用但各該官軍率無敵愾之心惟是養身之計尅
减草料飲飼不時再加差役繁多以致馬匹損憊勞
傷不知臨時以何為命况今降罰之例甚嚴主將偏
裨悉所不免誠不可不嚴加稽考各哨將置立等第
循環文簿二本將該管見在馬匹通行查出逐一躬
親驗選其往時原以超上中下及下下五等比驗近
該本府操閱三屯標下軍馬驗得各兵馬騾如頭等
之内有十分臕壯應擬頭等之上者有臕分正合頭
等者有臕分稍次難作二等者二等之内有臕分出
於二等之上次於一等之下者三等之内有瘦弱而
可騎者有瘦弱不至狼狽者有十分瘦弱垂死者五
等不盡其選臨時執筆猶豫難決擬之不得其平何
以使人激勸近照武藝一體定為九則如上等内滿
臕過當則註為上之上滿臕而不至溢肥則為上之
中有臕而不滿則為上之下臕壯而未至平鞦則為
中之上半臕則為中之中擬下等則稍肥擬中等則
未及乃為中之下雖瘦而不至弱擬屬下等則為下
之上瘦弱而不至不可騎喂則為下之中瘦弱不堪
騎喂則為下之下如此驗註當時流水擬去人既不
枉其勞馬又擬得其當再無疑難頗稱得意合行通
遵改擬自今以後凡點驗馬騾臕分别上等三則要
見某馬為上上等即舊之超等某馬為上中等某馬
為上下等即舊上等推廣也中等三則某馬為中上
等某馬為中中等某馬為中下等即舊之中等推廣
也下等三則某馬為下上等某馬為下中等即舊之
下等推廣也某馬為下下等即舊之下下等也庶便
稽考臕分進退以憑賞罰其上中等六則馬匹省令
各軍自行取便用心喂養下等三則責委勤慎官一
員專管攅槽喂飼逐日查驗各軍草料仍查夜草如
有不用心及短少草料者徑自責治將責治過緣由
填註簿内該管將官每三個月一次點驗臕分如二
等喂至頭等三等喂至二等俱免比責即於循環簿
明開某人原係二等今入頭等某人原係三等今入
二等各另自行喂養如三等喂至頭等亦要明開某
人原係三等今入頭等免其攅槽仍具名呈來以憑
犒賞免工免差如三等馬匹臕分不加各綑打二十
其間如有頭等反為二等二等反為三等者責如之
三等反致瘦弱者綑打四十各照舊攅槽喂養每季
一次將填註循環責令經管書手賫送赴鎮倒換查
考通以三箇月為則二等者俱要喂至頭等中間如
有臕分不增呈請發落仍係三等或瘦弱者各綑打
四十責令變買臕壯好馬解烙若將瘦弱馬匹不行
明白開報那移作弊者定將作弊人役痛以軍法懲
治將領連坐馬軍加倍重處斷不輕恕
凡夏秋輪隊趕就水草牧放至晩歸交各主如其放
牧不以實致令各馬飢餓者將該日之人送把總處
治登於簿上各軍情愿自出割草喂馬者聽
凡冬春馬匹上槽須多留夜草每日飲水以時如無
夜草及飲水失悞者隊總旗總查治之一次責五棍
如事重仍開送把總附過於簿
凡馬不傷於末必傷於始不傷於飢必傷於飽日暮
道遠必數上下寧勞於人切無勞馬常令有餘備敵
之覆我也凡走驟之時欲往者看遠近緩緩收勒不
可陡然緊收常自約度母致喘損
凡戰馬除本軍自䭾馬草馬料之外若代他人䭾物
及雇人騎乘者雇者與者各罰馬一匹本軍以軍法
綑打一百枷號示衆
凡馬軍除器甲及飲食外不得䭾物過十五斤
凢馬操一日次日必歇操各五更早出放馬採草備
馬一日之食以便次日進操
凡馬匹草料本折兼支本為定例但各軍只將本色
三日者勻作六日喂馬而三日折乾遂為己用是本
折兼支本為體悉便軍之意而今反資尅落之奸致
減馬口之食馬安得不瘦損哉今後三日草准作四
日喂養其餘二日須用折銀買草買料喂之若仍再
減不行買料草喂馬者定行軍法重治折銀追究下
落以上一法全在哨將之督責千把總之考查而哨
將總之稽考也
凡關支本色草料出日該隊總一日一查哨將千總
時常差人緝訪若將草料賣借與人者查舉得出本
軍軍法綑打旗總免罪如被挐獲而非該隊總檢報
一體連坐賣者買者同罪
凡馬雖畜類其效汗血之勞戰陣之間為國家宣力
與官軍無異又為爾輩騎乘代勞且最有功於爾也
死在出征地方止許割耳蹄回報應該衙門全體掩
埋不許開剥食用如違者軍法重治凡官府有責其
不以皮張送驗者執此條為証
凡比較武藝之日馬匹或付火兵出放或留在槽喂
養火兵看守不必進操軍士亦不必着盔甲
練兵實紀卷二
