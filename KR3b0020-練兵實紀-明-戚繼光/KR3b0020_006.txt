欽定四庫全書
練兵實紀卷六
明戚繼光撰
練營陣第六(行營計一十八條)
第一練啓行將領自己并家丁與各兵士行李什物軍
火器具時時備辦如將行狀聽主將示以出行之期
至期主將轅門前掌頭號喇叭各將門首俱掌頭號
各官軍做飯喫騎兵將官預夜先將塘馬探馬架梁
馬𣲖定于未掌號之先預行喫飯收拾停當俟掌頭
號俱到騎將門首取齊依令前去哨探架梁掌二號
各官軍出在空地劄營將完掌三號主將出至劄營
所在以下馬為始分投委官數兵攔後馬于總路專
拏後期者拏有後期之人送發落無故而遲者綑打
一百割耳有故者令從征有功免無功仍補綑打各
偏裨俱聽號旗麾招到主將前會約今日所行向往
賊情緩急分路事宜畢打鑼坐息少頃掌號一通吹
哱囉站起再吹哱囉車正上車馬兵上馬放砲三箇
呐喊三聲用八方門角旗一副立四門于前從吉方
點鼓發行照場操三路行營例每十里少止整齊一
次但遇窄處探馬報前去路窄中軍鳴金站定作報
聲息在三十里之狀請兵過險報訖先發騎兵中部
并家丁以健將一員帶領馳前險隘高處及所出山
口架梁訖放變令砲一箇點某色旗某營左右部門
車先行出口畢次左廂車各一對行配到馬兵一旗
從之次右廂車一對行配到馬兵一旗從之又左廂
車一對行如此左右挨行但出險丈餘地即依行營
挨劄向前續留後到車地方過盡營定金鳴止鳴鑼
坐息但遇車不得方軌之地便少止俟探明賊情乃
過但每過險必劄長營太平時劄方營必無徑行之
理候探馬報前途路寬約路約車作幾路行但聽舉
變令砲一聲吹哱囉起身再吹哱囉上車上馬又舉
變令砲一聲豎某營旗幾面放分營砲幾箇即為幾
路點鼓行又至險仍鳴金營止前後輳密照前號令
凡過險隘必擇好將一員嚴督後車專管營尾馬兵
恃車為險而車借馬兵為前後拒此專為臨敵行營
而言平日須照此演過若賊在百里之外長驅追賊
遠近勢殊俱单車馬相配徑行不必防險不用下營
必去賊六十里乃爾又照馬上臨陣踏鐙與時常不
同若稍短則站脚有力身且出人一頭此即一寸長
一寸強之意但行遠路又須鐙皮長則腿膝不致酸
疼合行立法仰各該營路將領即便傳諭各馬軍將
馬上鐙皮俱隨人腿股長短各為三四眼一二眼稍
長以為常行遠路之用一二眼稍短相去長眼一二
寸許臨敵則聽鳴鑼下馬將鐙皮雀舌改移上眼庶
得便利
第二明行禁凡行營之時將官不許離營先行亦不許
在營尾後行軍馬不許錯亂行伍遇警之時應進應
止應下營俱聽在營主將號令各軍務要湊合主將
方才下營如聞報而千把總軍士自在尾後輙便下
營及將官輙帶家丁離營假稱先鋒哨探者並將官
一體俱以軍法從事各隊長在前領隊各旗總俱在
後押隊凡路上行走不齊前後不分者俱旗總之責
第三清行伍途間行營演操隊伍行哨務要明白清肅
但有紊亂隊伍攙前越後稀稠不一緊緩不同斷絶
不湊者隊旗總重治連坐如例
第四遇卒警正行之間或失探報或遇埋伏倏然賊起
或在營前後或在營腰股舉變令砲一聲點鼓吹擺
隊伍喇叭即于脚下兩路車頭相合隨地相聯若中
間車凑得及則湊成一長營若湊不及便以斷處合
為一頭一尾馬兵照車所止各依車在内賊至一照
常操號令且于車内用火器敵打勿出馬步兵于車
外須看賊勢多寡待我人心已定臨時相機發兵也
戰畢鳴金止打鑼坐地休息候賊敗去再發塘馬梁
馬再照令行如賊雖倏起尚在五里外者亦不下方
營便用長營照常對敵此惟相敵緩急難以定方教
授如平地土闊預知賊到仍列方營營成而戰東西
南北隨賊所向餘號令俱同
第五請火器凡缺欠軍火器械之類須于出征前三日
請給完足急行亦于前一日不許臨敵假稱放盡討
索通以畏避論
第六定報事前哨差清道官役給與清道藍旗令旗凡
遇大小事務俱要差人傳報中軍遇有應該迎候禀
事人員及各處差來賫送緊急公文之人審實差人
只送號旗下聽令自有人承報不許面于主將處回
覆如有可疑之人送中軍硏審各百總以上亦許將
自己號旗立在信地以一人守定凡本官向往說與
守旗人知屬下一應人等要來禀白公私事情只于
號旗下尋守旗之人守旗之人即代為尋白本將該
總侯示其差人并所屬官軍不許離營以尋訪本將
該總禀白為名違者通治以法
第七傳號令正行之間如有言語傳報應該明白曉諭
者務為簡約一二句俱旗總傳聲一旗挨一旗不許
越過或自前傳後或自後傳前傳到之處仍傳回云
知道了挨傳到原發處止如有失接傳報者挨查到
絶處上一旗總說傳過某語下旗總說不知則傳過
之後不知之前一旗總不知者即係他誤了若因而
誤事臨時軍法示衆
第八防解手凡行途有解手官軍下道之時該管隊内
即以一人在傍守之俟畢追趕入原伍遲三里不至
者貫耳示衆
第九病軍馬遇有乏馬病兵不能前行登時禀到主將
給與信票聽差人押送近地城郭府衛州縣營寨所
堡廵司調理病者親識隊夥仍許留一人看侍湯藥
病者痊即遣赴本營該地方先具痊疴結狀申查如
病痊而不赴軍行所在者以後期論若有死于行軍
所者本隊伍掘墓瘞之仍立標記哨將率頭目以隨
帶飲食奠之違者以故棄論事後再來取回
第十謹途遺凡軍行在路遺落器械什物見者許即收帶
至止宿處送中軍招人認領失物得物之人照格
賞罰隱匿不報者治罪亦不許私相交割
第十一渡水阻凡渡水處先遣哨馬百十各執小旗于
四遠高處架梁不動先以一哨劄營于河岸據水然
後依次以一哨照法渡之渡過一局一旗即劄成一
局一旗之陣軍火器械整列完備火繩火器安置如
法即如賊在面前就要戰殺一般然後鳴鑼坐地休
息等候一局過完劄成局營一司過完劄成司營一
部過完劄成部營一營過完劄成大營則一營方行
以後照此如塘馬倏然報警即不必渡各于兩岸候
戰臨渡而喧爭渡而縱横者平時綑打臨敵軍法從
事連坐所管
第十二辨分兵分兵數道臨發時務要會定記號晝辨
旗幟夜辨音號
第十三過山林臨賊遇沮澤深林大山不可擅即暗過
須據形勢一面搜索一面禀覆中軍聽令再行
第十四逄怪異軍行見奇禽異獸神鬼怪物入營壘及
捕獲者當時報主將不告而輙傳揚聚衆讙呼爭競
者並治以軍法
第十五嚴哨法凡行營夜不收不親見賊爪探不的風
聞欺詐架梁塘報軍馬瞭報失真漏下伏賊因而悞
事者登時斬傳調官軍遲延後期者罪減一等亦必
至死
第十六擬駐宿所至地方如係安野營另見野營欵下
如當入人家安插各兵前行至城外空所前局第一
旗總傳報云已到某處城外了箇箇旗總挨傳回來
中軍傳云如何劄營仍挨傳到前局第一旗總仍傳
回云知道了各官兵每一營為一路一字劄定每一
營到齊放砲一箇打鑼坐定休息俟到完吹单哱囉
各隊總起身執旗進城尋討歇家每一隊務在一家
安歇時刻不許相離别生事端互相覺察若一家難
容即分間壁中有衙門士夫等家間者即間一段亦必
挨去一隊完然後再歇一隊不許攙越如不隨本隊
住者隊長與各兵以軍法治之一局在一街本局百
長隨之一司在一隅本司把總隨之一部在一方本
部千總隨之一營住處營將隨之本營各部不許相
混本部各司不許相混本司各局不許相混本旗各
隊不許相混將旗插在各家門上出城禀云歇家討
完然後吹雙哱囉起身聽放砲三箇吹喇叭呐喊三
聲點鼓擡營入街市大小將領于各所管兵歇處街
面露坐待各項官軍都到人家門首立定聽放砲一
箇沿街傳鑼各軍俱進人家安歇大小將領方進人
家即主將亦如此若未待尋歇家而軍敢先行及已
到門首未奉軍令而先入者拏出綑打八十同伍之
人連坐將官先入者以違令論其歇家一面尋討已
定只是不入耳
第十七撥廵視軍馬行止宿食去處定委廵視官生旗
手但有干犯軍令即便指揮呈報不許隱匿及因而
需索詐騙者各依法究治
第十八治貿易軍營所至地方須用糧折工食白銀兩
平交買寧讓毫釐使市人心悅不日諸貨益集物價
自賤如有強買爭鬭及擅取人田園瓜果有主薪菜
斫伐人樹木作踐人田產燒毁人房屋姦滛婦女偷
盜財物犯必以軍法從事不貸
練兵實紀卷六
