欽定四庫全書
練兵雜紀卷一
明戚繼光撰
儲練通論
為議儲將材事案照先准巡撫都御史劉手本前事
為照國家傍塞建都聖謨深遠顧自嘉靖庚戌而後敵
騎侵軼殆無虚歲在九邊皆然而薊鎮為甚夫天下危
注意將今固其時矣第世冑之子率狃於紈袴之習無
復鷙鷹虓虎之氣又或拔自隸卒行伍之間足堪一劒
之任而韜鈐不諳終非全材今國制三年一開科以弓
馬策論别殿最定去留選士亦既精矣而養士之法則
未備屢奉明詔令中外臣工得舉所知將材各以名聞
又令廢閒將官類得甄錄用將亦既廣矣而儲將之典
則未講夫不蓄於平時期取用於一旦則無惑乎臨時
多乏才之嘆近該本院調取所屬遵化等衛應襲舍人
親臨演武場聊一試之得年力精健騎射閑習者三百
餘人竊欲將此輩羣之武庠擇立師長授以武經總要
孫吴兵法六壬百將等書俾各習讀講解其義仍於騎
射之外如矛盾戈鋋鈎弩礟石火攻車戰之法各随所
長分門析類各令精通俟其稍熟間一試之或令之赴
邊使習知山川之勢番夷之情或暫随在營使熟識旌
麾金鼓之節且教而且用之用之不效而復教之如此
數年之後必有真材但事在謀始規條未定一切教養
之方供贍之禮合行會議以便題請為此除行薊州永
平密雲昌平霸州各兵備道會同計議要見各衛所應
襲舍人應否選入密雲遵化等處武學作養應以何項
衙門總為提督何項官員立為師長應習何書應學何
藝作何考校作何優養應否比照儒生别為三舍之等
應否一體議與膳糧優免供給之例亦要量定名額以
防濫觴斟酌情禮求可為繼中間未盡事宜悉聽一一
計議停當通呈軍門及本院以憑議題施行外為此合
用手本前去煩為查照前項事宜一體會議施行等因
到府看得所議此本院作人儲材為國為民甚盛舉也
但今可教之材未乏而得師為難歷觀古之能兵者必
有鬼谷子之師而後有孫龐之劍術必有韓擒虎之勇
而後有李靖之兵法故曰師道立而善人多目今堪為
教將之師者果其誰歟必不得已姑開學館則實心眞
志教習文行者為養蒙師兼而取之俟其應讀諸書稍
能讀誦考其文行果可實用卽多選熟知各色武藝之
人不拘行伍遊方之輩厮役種色人目或為藝師或為
藝友每學數人日夕教演大約不過三年則諸藝俱通
然後付各實用營中習教陣法操法俟其習有成效然
後總調一處考校之果為精通又再付各有事地方將
領隨營出征習臨敵真戰真法俟效而量才擢用其羣
習一節雖吾夫子必曰百工居肆以成其事為今之計
先選年力資幹相應者每道為一會俱附各道常住地
方學宫之内列於儒生之後總聽學官提調另擇合格
師長老成生儒曾歷邊方及遊將門者尤善有號房則
於號房無號房則别求館舍以教之俟一年之終則分
立三等以後每一季一考以所進等差為賞罰每季月
放假一次以恤其情每名量給客費俟其考中一等者
照依生員另給廩糧一石而客費與衆同者仍不廢焉
若因調習不便聽其随在隸籍讀習此不過虚應故事
而已必不能有成何也彼分散諸庠孤陋寡聞一也不
能便得許多合格之師二也督責未專三也至於提調
一節歲必總之於撫院每年約日將撫屬地方各道所
屬教養官生盡數調赴遵化會同總兵官羣而校之以
行賞罰在各道則月季而章程之儲之之方如此其密
則習之之效當捷於影響矣管窺之見如此深愧無能
少助一時之盛舉有孤下詢之美意也别撰儲練七段
為此合用手本前去廵撫右僉都御史劉處煩請裁酌
施行
儲將
戚子曰將之於兵殆人身之有心乎心附於胸而運虚
靈之理酬酢萬變殆將附於法而本虚靈之運指揮三
軍者也心蔽於物將蔽於心一而已矣或者曰為兵之
將者材官也藝士也藝而材將職理矣使貪使詐使愚
皆可也子專以心言毋涉經生迂談乎戚子曰誠若是
則文武為二矣夫人無二身則文武無二道材藝之美
必有不二之心庶成其材苟有人焉以不二之心發於
事業晝夜在公即有一尺之材必盡一尺之用至於多
才之徒或巧為身謀或明習禍福用之自私雖良平之
智孔明之術我何所頼故曰有將材而無將心具將也
無將心斯無將德無將德而用其才此世之所以有驕
將有逆臣有矜怠之行有盈滿之禍有快怏之色不能
立功全名衛國保家為始終完器矣孔子曰可以託六
尺之孤可以寄百里之命君子人與君子人也夫以託
孤寄命必曰君子孰謂付之以疆場之責授之以太阿
之柄而詐也愚也貪也可使之乎其在今日也所以不
得已而用才不得已而用匹夫之勇不得已而使貪使
詐使愚蓋由養之者乏素取之者失宜習之壊者久且
痼不得已而求其下焉幾何而得良將哉恭惟太祖高
皇帝起兵濠梁統一函夏北極沙漠南窮瀚海無不賓
服内而禁旅團營外而九邊海㝢與武弁襲授諸政悉
屬司馬視文職之掌于冢宰事體相等凡此皆所以蓄
養武弁為求將設如張大罟於深淵冀無遺鱗而後已
祖宗設立武科法制至今益備漸埒文場雖草莽九流
咸許在試凡此皆所以搜求材技為求將設如布大羅
於深林冀無遺羽而後已為武弁者豢養幾二百餘年
而武弁不足以得將為科目者幾歷七十餘科而科目
不足以得將中間寥寥有聞足為邊鄙輸力稱名偉者
不過數人多出甄拔未聞咸由豢養科目之徒僅有是
人焉方且恃廉傲物伐功上人求其始終無二心明義
欲之辨純忠勁節無周公不足之觀者誠未見其人焉
戚子嘗求其故矣嗚呼用非所養養非其用教之異其
施施之者不繇於所教日撻而求其楚不可得耳今之
練將者如何戚子曰無分於武弁也無分於草萊也無
分於生儒也遴其有志於武者羣督而理之首教以立
身行已捍其外誘明其忠義足以塞於天地之間而聲
色貨利足為人害者必正其心術其所先讀則孝經忠
經語孟白文武經七書白文次第記誦其所先講則孝
經忠經語孟武經七書毋牽意解不專句讀每一章務
要身體神會其義庸有諸身乎其理果得於心乎擬而
研之研而擬之由恍惚而得由得而復恍惚俟畢即讀
百將𫝊將𫝊中諸將人品心術功業某何如而勝某何
如而敗孰為奸詐孰為仁義孰為純臣孰為利夫孰為
烈士孰為逆臣某如何而完名全節某如何而敗名喪
家某何以非其罪某何以為㒺生幸免某能守經某能
應變逐節比擬以我身為彼身以今時為彼時使我處
此地當此事而何如可俟其志向既定仍復如前曉以
禍福利害之數成仁取義之道須心中有定主不為害
撓不為禍惕無見於功無見於罪常惺惺矣然後益之
以春秋左傳資治通鑑以廣其才又授之學庸大義使
知心性之源頭源潔流清悟見鳶魚常活潑矣又如醫
者之於醫先習藥性脉訣醫方而後進之以岐伯難經
素問故得命乎方而不拘乎方悟於法而不泥於法於
是為純臣之性吉士之材矣然後進之以雜習器技行
伍之務將之於桴鼓實用之間則將材成矣
練將膽
夫如是而教養之矣則理明理明而後識定識定而後
利害不撓利害不撓而膽不壯者未之有也
練將藝
夫如是而教養之矣養將之德也養將之材也養將之
智識也未曾養將之藝也或者曰如子所言則藝事非
大將所急矣戚子曰不然將所以督率乎三軍也三軍
之藝有正法有花法山林險阻以數人而與數人戰一
藝也平原曠野以萬人而與萬人敵一藝也是故藝一
也而不同者用也山林險阻敵寡我衆則人人得盡所
藝之巧進退轉側各從其便惟預示明諭使吾後行悉
知其說弗因前行退側疑為奔却不可一齊動脚則庶
幾矣若數萬人之敵勢如蜂擁攅隊而前一步不可那
移退跳一人用進退之法則後行傍行以為奔北遂使
萬衆奪氣而走是故其用不同其習自異主將不知諸
藝之習何以得知諸藝正法眼必致花法混乎其中花
法入而正法昩急遽難變其所關係豈小小哉况主將
率三軍首鋒非藝曷以作勇非勇曷以前率是故為將
者不拘三軍各色武藝長短器具必一一習之即不能
皆精必精其一二技而餘技亦必習知其槩他如火器
之具軍中利用而品制多門一器之用什物數種最難
求精求備非為將者自信之真自知之熟弗能適用也
雖一物之微弗親查較弗能適用也至於車之為用制
之之宜馬之調習飼蓄之方皆將之事也一事不知則
一事廢斯乏一事之濟為將者可不知藝哉當與讀習
之工分日並講然講論既明必實將是器是藝親見而
親作之作之不止至於熟則一藝工矣復加一藝知而
實習斯得其用藝之妙矣
正習訛(此當開導於蒙故次諸篇之中)
習武者不外於孫吳是習孫吳者皆孫吳之徒也自夫
世好之不同也試文之餘每於篇中必肆詆毁譏誚其
師無所不至試使今日之毁師者受國家戡定之寄而
能攘外安内如孫吳者幾人哉夫業彼之業而詆彼之
短是無師矣以無師之心而知忠愛之道有是理乎况
夫武弁之子受娠於父母之懷已有嫡長倫次承襲其
官此朝廷所以豢我命我以武者也較之生長閭閻從
事爼豆而棄其本習事王伯之談得巳而不巳者不同
也及其長也受官行伍則二百年國恩望以報之於其
身非執凶器誅叛亂無以塞責責塞者榮負者法當死
並其祖父之績而廢之弗錄爾將曰軍旅之毋學五伯
之羞稱却乃藉其豢養之貲用心逐時之末謂之人品
高談於賓筵竊取於文藝佛老盗高人之名雜縉紳之
伍固亦未嘗不為之榮矣第朝廷豢養武夫正為今日
將材之需今所學非所職所習非所用緩急之際求將
於武弁而不得其人求將於草莽而不得其人疆場之
事付之無可奈何是所負者惟君父而已夫此輩之於
時謂之叛臣可也謂之賊臣可也加以不忠之戮其何
辭哉雖然苟能執事舉而文藝兼備者謂非全器乎
練真將
夫如是而教養之矣而不履夫實境是猶瞽目者談五
色之絲雖離婁不足過之逮以絲付手命之曰某為某
色則依然瞽矣况兵凶戰危場肆營陣之習固所必由
而不可廢亦不過筌蹄之學而非忘言之境也必也無
論南北但於用兵地方將所儲諸士輩分置行間出戰
則置之戰陣之後於實境以試之試之既真且小委以
嘗之嘗之無疑然後可用
分將品
夫如是而教養之矣能是數者純乎純矣而兼以文義
雅有德量則大將也能是數者優於技藝勵於鼓舞短
於文學則偏裨也才有餘而志不足以當之勇有餘而
志不足以承之皆小將也夫如是而教養之矣或既而
為愚為詐為貪而皆有一長者收之幕次因其事變偶
一使之優以金帛勿輕示以爵位一事竣則仍復幕次
一事起則暫復任用有事則重之而足其欲無事則恕
之而嚴其處此養鷹之法所以為馭將之要論而駕使
偏裨無往不濟者也若曰待大將之道如何夫如是而
教養之矣功由序進德與功孚尤加慎而擇之務廉其
人無欲焉無所為而為善焉功日高而心日下焉位愈
隆而志益堅焉果為純臣無二心焉推誠心以致之絶
疑間以重之歸其事柄假其設施言必行焉計必聽焉
財榖無問夫出入總有禆於用而已矣機宜無掣其肘
腕總為有成功而已矣讒間無聽總為乃心王室而已
矣食之盡其材鳴之通其意務使展千里之足馳九軌
之道國有良將軍行罔功未之有也
練心氣(此成材之將練兵之要故次於末)
人有此身先有此心氣發於外根原於心匪心則氣曷
出故出諸心者為真氣格於物而發者為客氣練心則
氣壯孟子曰我善養吾浩然之氣養心也又曰志一則
動氣氣一則動志今夫蹶者趨者是氣也而反動其心
是心者内氣也氣者外心也故出諸心者為真氣則出
於氣者為真勇矣是故走陣於場習藝於師召耳目以
金鼓齊勇怯以刑名皆兵中之一事如人之五官十指
四肢皮毛各有輕重緩急之司要之少一件固非完人
便少一件亦未害其為人亦與大命無干何也不足以
該全體也即如三軍之政行伍號令旗鼓技藝之數少
一件固不足以為萬全之師少一件亦未必不能為一
戰之勝故大命所係在氣而内屬乎心心之所係則神
明之感自然之應也故誅一人而千萬人順誅心也賞
一人而千萬人奮賞亦心也不怒而威豈斧鉞之力哉
不言而信豈金帛之惠哉視死如歸得其心也視敵如
讎心之同也苟不求於心而務求於氣誠以北方之兵
驍悍勁猛氣孰尚焉往年徵役於吳一敗而不可復振
蓋其所發為勇者乃浮氣之在外者非真氣之根於心
也氣根於心則百敗不可挫天下莫當父子之兵矣戚
子於督兵東南時凡諸營伍中有養氣太勇而久未用
者不使當前行以其積氣太浮畏心漸掩不輕視其號
令必堕賊之計中故兵入惟恐其不勇人皆知之而勇
之過盛亦不可用則知之者鮮矣善將者宜何如而練
其心氣哉是不外身率之道而已矣倡忠義之理每身
先之以誠感誠又如嬰兒啞子飲食為之通疾病為之
恤患難為之共甘苦為之同彼有情焉如嬰兒不能自
通乎心如啞子不能自白於口善將者不待其心之發
而先為之所不待其口之出而預為之謀諄諄諭以忠
君之義禍福之辨脩短之數死生之理使之習服忠義
足以無忝所生其為榮也利也如何世之情事有重於
死者有甚於生者人心觀感之下積戴之久感於愛則
愛君愛將而身非所愛感于義則不忍後君後將而先
其所私感于禍福之辨則患難不足恐而親上之志堅
感于脩短死生之數則水火存亡不足以奪其心萬人
一心心一而氣齊氣齊而萬人為一死夫是吾以一心
之萬力而敵萬力之各心以一死夫而拒彼萬生命孔
曰教民七年孟曰仁者無敵執梃以撻秦楚之堅甲利
兵非得心而一其氣何以致此于民哉故感通之神孟
賁失其勇良平失其智不疾而速不行而至民之可使
赴湯蹈火趨仁如水趨下况三軍之士佐之以不時之
賞斧鉞之威而行吾仁義于其中為有本之治耶或謂
常操之套果可用于臨敵否而真操賞罰精微之處亦
在此否耶戚子曰操兵之道不獨執旗走陣于場肆而
後謂之操雖閒居坐睡嬉戱亦操也善操兵者必使其
氣性活潑或逸而冗之或勞而息之俱無定格或相其
意態察其動静而撙節之故操手足號令易而操心性
氣難有形之操易而不操之操難能操而使其氣性活
潑又必須收其心有所秉畏兢業又有操之似者最為
操之害何則讙譁散野似性氣活潑懈苦不振似心有
兢業為將者辨此為急知此可以語韜鈐之秘矣獵人
養鷹犬故小道也將無所似乎且夫好生惡死恒人之
情也為將之術欲使人樂死而惡生是拂人之情矣蓋
必中有生道在乎其間衆人悉之而輕其死以倖其生
非果于惡生而必死也故所謂恩賞者不獨金帛之惠
之謂雖一言一動亦可以為恩為惠所謂威罰者不獨
刑杖之威之謂雖一語一默亦可以為威為罰操之于
場肆者不謂之操所謂筌蹄也而兵雖静處閭閻亦謂
之操乃真操也微乎微乎妙不可測神乎神乎玄之又
玄此聖賢之精微經典之英華儒者之能事豈尋常章
句之可擬耶况諉之曰弓馬粗材武夫血氣之技烏乎
可或曰子用兵酷嗜節制遂至成效節制工夫從何下
手戚子曰束伍為始教號令次之器械次之微權重焉
不能𫝊也當於經籍中採其精華師以意而不泥實事
中造其知識衡於己而通變推而進之於具武直取上
乘孔子云我戰則克是巳勿謂行伍愚卒不可感通恃
無才之小勇倖徂詐之一中也嗚呼
正選練(此責不在將故以終篇)
夫如是而教養之矣而率倡之機存乎上不有以轉移
之拘夫今日之俗好將材亦不可得也故曰士修之于
家而壊于壯行之時是也我國家南北取將好異而習
不同最重莫西北若也其取將也頤指氣使屈體無骨
德中選矣阿䛕取容伺意作止才中選矣鄉愿勢位不
立名分量中選矣大言不慙自以未嘗學問為美行陽
賣奮殺之口隂為夤緣之計單騎斬馘撫劒疾視為將
之上選其實則單騎亦偽斬馘亦偽撫劒吾人之前而
實未嘗撫劒當數萬之衆廢三千之營而供百餘之家
丁鼠竊狗偷張大其說以為功伐雖大將亦由此而立
躋之至于所寄取將之耳目者又皆未經事少年識見
不同好尚情殊所謂不知三軍之事而同三軍之任者
也况將之用以氣氣之發未免有過中之差使其一不
投好即才如孫吴皆加以不韙之名立賈竒禍夫將亦
人耳中才者多遯世無悶獨立而不懼者極少幾何而
不為習好所移乎其在東南也凡所以取材于武弁者
俗尚循雅叱見武戅必其峩冠博帶高談闊論繪文賦
詩談舌之輩下之得于觀感以為不如此不足以希世
而竊名位其于行伍分數刑名法令姑視為贅疣而已
且凡用兵之地多事之秋乏材之時或用其一長或恕
其任怨稍稍聽其展布一事甫竣前勞盡忘舊怨早起
督過者紛紛修復日前之恨或謂不合時格或謂今得
反之惟恐棄之不速為吾爼豆之恥嗚呼得人以強吾
疆事公心于君父者可若此乎是則不在將而在將將
者之責也
練兵雜紀卷一
