提要
博濟方五卷醫家類
(臣)等謹案博濟方五卷宋王衮撰衮太原人
其仕履未詳惟郎簡原序稱其嘗為錢塘酒
官而已此書諸家書目皆著於錄惟宋史藝
文志陳振孫書錄解題俱作三卷晁公武讀
書志作五卷稍有不同盖三五字形相近𫝊
寫者有一訛也公武又稱衮於慶歷間因官
滑臺暇日出家藏七十餘方擇其善者為此
書名醫云其方用之無不效如草還丹治大
風太乙丹治鬼胎尤竒驗今案衮自序有云
曏侍家君之任滑臺道次得疾遇醫之庸者
妄投湯劑疾竟不瘳据此則官滑臺者乃衮
之父而公武即以為衮殊為失考衮又言博
採禁方逾二十載所得方論凡七千餘道因
於中擇其尤精要者得五百餘首而公武乃
云家藏七十餘方則又傳寫之誤也原書久
無傳本惟永樂大典内載有其文裒輯編次
共得三百五十餘方視衮序所稱五百首者
尚存十之七謹分立三十五類依次排比從
讀書志之目釐為五卷其中方藥多他書所
未備今雖不盡可施用而當時實著有竒效
足為醫家觸類旁通之助惟頗好竒異往往
雜以方術家言如論服杏仁則云彭祖夏姬
商山四皓煉杏仁為丹王子晉服四十年而
騰空丁令威服二十年而身飛此類殊誕妄
不足信今故取服食諸法編附卷末以著其
謬俾讀者知所持擇焉乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
大鈞播物融結而為萬類其最靈最貴者惟人人之所
禀賢不肖雖異然莫不自重其性命所不免者疾苦也
古之君子居位行道曷嘗不以周人之急除民之瘼為
心哉人而無食乎可賑而飽之也人而無衣乎可温而
觧之也至於一脉内潰五筦生釁惛怓瞀亂號呼楚毒
謦欬間有不可生之意當是時非妙診靈劑可以起廢
保命則雖有金玉牣其室骨肉環其前割慈忍愛痛心
疾首又何珠球哉予歷宦不啻數十載或遘奇傑或韜
巾衍所得方錄較然神異者用以濟人至今未嘗少懈
居常患不能家至戶曉使天下之人皆獲其利以是汲
汲然有不足者今春錢塘酒官王君惠然見過出方書
三編示予且曰衮平素善醫診所摭精要方若干首不
敢自愛欲刊摹以周施四方冀人人得遂其生予樂聽
所云頓起夙昔之願稱歎者久之雅聞其人好奇博涉
之士也因自錄素所奇異方有騐於人者得三十餘通
請附於類例之内以助成一家噫救災恤患陽秋之大
誼也博施濟衆仁者之首善也惟冀一圓一劑有瘳有
喜使幅員之衆無札瘥無疵癘胥考終命是所願也予
既嘉其秉心贊厥美事觕舉崖略庸紀於末郎簡
序
自序
天地之間運行而生成者非五行乎人禀五行之秀而
生故具之於形禀之於氣也其在天則四時六氣運乎
外一失其道則為灾為沴焉其在人則五味七情攻乎
内一失其理則為疾為沴焉時候乖有德者和之疾沴
生善醫者治之盖醫之興其来浸久軒后著之於書周
禮眀列其職皆所以重人命也然人之疾状多端醫道
又不可一塗取也方書藥錄其數實繁故自姬漢而下
沿及於今雖鉅言博識編聯周施者甚衆然不能盛行
於世何也亦非採擇之精治療無凖盖眀其術者即深
祕其隠要昧於道者乃不詳其證候迨乎臨用有悮十
全衮曏侍家君之任滑臺道次得疾遇醫之庸者不究
其脉理妄投湯藥而疾竟不瘳復又母氏多病積有年
所衮遂因公暇潛心醫術博採禁方逾二十載矣所得
方論凡七千餘道皆𫝊之於家牒得之於親舊故非耳
剽口授率經效用因於其中擇其尤精要者理療可憑
方書必騐得五百餘首仍於逐篇之前或言其疾状或
紀其脉息或序其形證或論其得病之由庶使昩於醫
者可審度而修制之工於醫者可消息而變用之噫今
之人若得一妙方獲一奇術乃緘而祕之惕惕然惟恐
人之知也是欲獨善其身而非仁人泛愛之心也衮嘗
念人之有疾苦若已父母有之汲汲然欲其痊也故竭
精研慮編次成集傳諸好事斯亦博濟之一端也故
目之曰王氏博濟方王衮序
