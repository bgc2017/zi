欽定四庫全書
御定佩文齋書畫譜目錄
第三十七卷
書家傳十六
元(一)
耶律楚材劉秉忠
王磐姚樞
許衡郝經
趙孟頫趙孟籲
趙雍趙奕
趙鳳趙麟
喀喇庫庫喀喇和和
楊載范梈
鮮于樞鮮于去矜
鮮于端商挺
史弼劉賡
張孔孫李秉彛
胡長孺胡之綱
謝暉熊朋來
楊桓王惲
周馳劉致
盧摯仇遠
吾丘衍趙期頤
吳叡錢選
白珽金應桂
吳福孫李倜
喬簣成王俁
張伯淳王仲謀
宋齊彦鄭瑤
章德懋葉文炳
彭師立滕野雲
姚淡如葛元喆
哈喇徐應虎
卞仲祥卞瑛
卞珏龔璛
王桂苟宗道
濟必阿尼哥
廉希貢周嶷
祖子静夏日孜
李章張衡
李有曾遇
李處巽尚師簡
高翿程鉅夫
鄧文原袁桷
袁裒唐仁祖
班惟志范元鎮
顧信陳夢魁
史文卿郝思温
程泳杜敬
趙儼史性良
王龍澤許復
陳曾沈德新
姚燧王顒
郭貫張珪
達嚕噶齊諾海元眀善
蘇爾約蘇哈雅許謙
吳澄何中
虞集揭傒斯
揭汯揭雲
黃溍柳貫
張鐸張範
張起巖王士熙
王士點王士弘
陳旅陳繹曾
朱德潤鄭元祐
顧安郭畀
莊麟蘇塏
陸友楊益
孫履常朱矦
皮棨趙良佐
廖毅吳正道
王肖翁戚崇僧
張淵伊嚕布哈
鄭銳許師敬
姚慶張恕
魏必復廉簡
牛師厚高昉
姚子敬沈璜
鄭東楊希賢
周仁榮薛漢
薛植
欽定四庫全書
御定佩文齋書畫譜卷三十七
書家傳十六
元一
耶律楚材
耶律楚材字晉卿博極羣書下筆為文若宿搆者貞祐
二年辟為左右司員外郎太祖定燕聞其名召見之處
之左右太宗即位拜中書令贈太師上柱國追封廣寧
郡王諡文正(元史本傳)
耶律文正晚年所作字畫尤勁健如鑄鐡所成剛毅之
氣至老不衰(宋學士集)
劉秉忠
劉秉忠字仲晦初名侃因從釋氏又名子聰邢人世祖
在潛邸應對稱旨屢承顧問至元元年拜光禄大夫位
太保封趙國公諡文正又進封常山王自幼好學至老
不衰雖位極人臣而齋居蔬食不異平昔自號藏春𣪚
人(元史本傳)
秉忠楷書以魯公筆法為正草書則取二王以為專門
之學(藏春集)
徐世隆祭太保劉公文云字畫清勁筆中法具誰其似
之黃山文孺(元文類)
秉忠精天文地理算數推步之學兼工書翰(書史會要)
王磐
王磐字文炳廣平永年人金正大中登進士第至元元
年召入翰林兼太常卿進拜承旨性嗜書晚年益造精
妙筆意簡遠神氣超邁自名一家持縑素求書者繼踵
於門應之不少拒(蘇天爵國朝名臣事略)
姚樞
姚樞字公茂(陶宗儀云號雪齋)柳城人後遷洛陽為燕京行臺
郎中棄官携家來婺州篆刻諸經以惠學者讀書鳴琴
若將終身世祖在潛邸召樞至大喜待以客禮世祖即
位拜太子太師十三年拜翰林學士承旨諡曰文獻(元)
(史本傳)
姚樞善草書(書史會要)
許衡
許衡字仲平懷之河内人嗜學如飢渴貧無書嘗從日
者家見書疏義囙請寓宿手抄歸世祖出王秦中召為
京兆提學即位進為平章政事十年以為集賢大學士
兼國子祭酒贈司徒諡文正公(元史本傳)
許衡習字必以顔魯公為法(耶律有尚國學事跡)
郝經
郝經字伯常澤之陵川人世祖以太弟開藩徵經入見
即位以為翰林侍讀學士佩金虎符充國信使齎書入
宋通好拘之真州至元十一年伯顔南伐乃禮而歸之
累贈昭文館大學士司徒冀國公諡文忠(元史本傳)
經字畫天姿高古取衆人所長以為己有故其筆畫俊
逸遒勁似其為人無傾側頗媚之態為當代名筆(苟宗)
(道郝公行状)
趙孟頫
趙孟頫字子昂(楊載趙公狀云扁燕處曰松雪齋自號松雪道人)宋太祖子秦
王德芳之後也四世祖伯圭賜第湖州為湖州人幼聰
眀讀書過目輙成誦為文操筆立就至元中搜訪遺逸
授兵部郎中遷集賢直學士延祐三年拜翰林學士承
旨榮禄大夫帝嘗與侍臣論文學之士以孟頫比唐李
白宋蘇子瞻封魏國公諡文敏孟頫篆籀分隸真行草
書無不冠絶古今遂以書名天下天竺有僧數萬里來
求其書歸國中寳之(元史本傳)
公性善書專以古人為法篆則法石鼓詛楚隸則法梁
鵠鍾繇行草則法逸少獻之不雜以近體(楊載翰林學)
(士趙公狀)
魏公書凡三變初臨思陵中學鍾繇及羲獻諸家晚學
李北海(宋濂潛溪集)
鮮于樞云子昂篆隸正行顛草為當代第一小楷又為
子昂諸書第一(鮮于樞困學齋集)
張伯雨跋子昂過秦三論曰後世誰知公落筆如風雨
盖子昂一日能書一萬字也(董其昌容臺集)
吳興趙文敏公始事張即之得南宫之傳而天姿英邁
積學功深盡掩古人超入魏晉當時翕然師之康里平
章子山得其竒偉浦城楊翰林仲弘得其雅健清江范
文白公得其灑落仲穆造其純和(解縉書學傳授)
趙孟籲
趙孟籲字子俊(孟頫弟孟頫先侍郎阡表云孟籲承務郎同知南劔州)亦工書殊
得公之家傳(書史會要)
趙雍
趙雍孟頫子(陶宗儀云字仲穆官至集賢待制同知湖州路總管府事)以書畫知名
(元史趙孟頫傳)
雍工真行草篆篆法二李而清勁有餘真行草法魏公
公嘗為幻住菴寫金剛經未半雍足成之其聯續處人
莫能辨於此見其得家傳之祕(書史會要)
趙奕
趙奕字仲光雍之弟隠居不仕日以詩酒自娛工真行
草書其合作者可與魏公亂真(書史會要)
仲光書雖不脱文敏家法而行墨結字微有不同(文徵)
(眀甫田集)
趙鳳趙麟
趙鳳字允文麟字彦徵(俱雍子)亦習書更益以工便可造
父之域(書史會要)
喀喇庫庫
喀喇庫庫字子山(陶宗儀云號正齋恕叟)博通羣書始授集賢待
制順帝時為翰林學士承旨善真行草書識者謂得晉
人筆意單牘片紙人争寳之不翅金玉諡文忠(元史本)
(傳)
庫庫刻意翰墨正書師虞永興行草師鍾太傅王右軍
筆畫遒媚轉摺圓勁名重一時評者謂國朝以書名世
者自趙魏公後便及公也(書史會要)
子山嘗問客一日能寫得幾字客曰聞趙學士言一日
可寫萬字公曰余一日寫三萬字未嘗以力倦而輟筆
(陶宗儀輟耕錄)
子山書從大令來旁及米南宫神韻可愛(何良俊四友)
(齋叢說)
喀喇和和
喀喇和和字子淵庫庫兄嗜學能文在成宗朝宿衛擢
太常寺少卿文宗立除宣政院使擢中書右丞與弟庫
庫皆為名臣世號為雙璧云(元史本傳)
回回正書宗顔魯公甚得其體(書史會要)
楊載
楊載字仲弘其先居建之浦城後徙杭因為杭人博涉
羣書為文有跌宕氣以布衣召為翰林國史院編修官
延祐初豋進士第授饒州路同知遷寧國路總管府推
官(元史本傳)
浦城楊翰林仲弘師趙文敏公得其雅健(解縉書學傳)
(授)
范梈
范梈字亨父一字德機清江人躭詩工文以朝臣薦為
翰林院編修官天歷二年授河南嶺北道廉訪司經歷
所著詩文多傳於世(元史虞集傳)
梈工篆隸吳興趙文敏公曰范德機我固當避之若其
楷法人亦罕及(揭文安公集)
鮮于樞
鮮于樞字伯機號困學民漁陽人官至太常寺典簿酒
酣驁放吟詩作字竒態横生善行草趙文敏極推重之
小楷類鍾元常(書史會要)
鮮于公早歲學書媿未能如古人偶適野見二人輓車
行淖泥中遂悟書法(蘇天爵滋溪集)
王庭筠擅名於金傳子澹游至張天錫元初鮮于樞得
之(解縉書學傳授)
鮮于困學書名在當時與趙吳興鄧巴西各雄長一方
困學多為草書其書從真行來故落筆不苟而點畫所
至皆有意態(匏翁家藏集)
書法敝於宋季元興作者有功而以趙吳興鮮于漁陽
為巨擘終元之世出入此兩家(陸深儼山集)
鮮于去矜
鮮于去矜字必仁號苦齋樞之子書得家法(書史會要)
鮮于端
鮮于端字文肅樞之孫書跡不失家學(書史會要)
商挺
商挺字孟卿曹州濟隂人與元好問楊奐遊世祖在潛
邸聞挺名遣使徵至鹽州入對稱旨至元六年同僉樞
密院事八年陞副使有詩千餘篇尤善隸書贈魯國公
諡文定(元史本傳)
史弼
史弼字君佐(陶宗儀云號紫微老人)一名塔刺渾蠡州博野人中
統末授金符管軍總管元貞元年同知樞密院事三年
陞平章政事封鄂國公(元史夲傳)
史弼書師晉人亦善大字(書史會要)
劉賡
劉賡字熙載洺水人至元十三年授國史院編修官至
大三年拜翰林學士承旨言語字畫人敬而寳之(道園)
(學古錄)
張孔孫
張孔孫字夢符(陶宗儀云濟南人)世祖時拜侍御史行御史臺
事(元史夲傳)
孔孫書宗王黃華(書史會要)
李秉彛
李秉彛字仲常世家大都通州潞縣穎悟好學十歲能
習古篆隸世祖至元初官工部尚書兩浙轉運使嘗名
其室曰閑邪世稱閑邪公(周馳閑邪公傳)
胡長孺
胡長孺字汲仲(陶宗儀云號石塘)婺州永康人至元二十五年
召見内殿拜集賢修撰改教授揚州至大元年轉台州
路寧海縣主簿(元史本傳)
長孺耿介不同於俗下筆言語妙天下正書學鍾繇剛
勁骨立似其人也(書史會要)
胡之綱
胡之綱字仍仲(長孺從兄)嘗被薦書其於聲音字畫之說自
獨造其妙惜其書不傳(元史胡長孺傳)
謝暉
謝暉字彦實受業胡長孺之門趙文敏見而愛之授以
書法詩文簡淡雋永作字亦有法人以得其尺牘片紙
為榮(張時徹寧波志)
熊朋來
熊朋來字與可(陶宗儀云自號彭蠡釣徒)豫章人薦為閩海提舉儒
學官而朝廷以東南儒學之士唯福建廬陵為最盛特
起朋來連為兩郡教授所至考古篆籀文字晚以福清
州判官致仕學者稱為天慵先生(元史夲傳)
往者鶴山魏公嘗以篆法寓諸隸體最為近古近時豫
章熊先生亦用之(道園學古錄)
楊桓
楊桓字武子兖州人由濟寧路教授召為太史院校書
郎至元三十一年拜監察御史有得玉璽者桓辨識其
文曰受天之命既夀永康即為文述璽始末成宗即位
陞祕書少監博覽羣籍尤精篆隸之學著六書統六書
泝源書學正韻行于世(元史本傳)
楊桓善大小篆嘗著六書統以詔書刻之尚方篇帙浩
穣學者莫之能䆒(書史會要)
王惲
王惲字仲謀衛州汲縣人好學善屬文以選至京師擢
為中書省詳定官轉翰林修撰同知制誥至元二十九
年授翰林學士追封太原郡公諡文定(元史夲傳)
天慶寺碑至元九年學士王惲撰幷書(春眀夢餘錄)
周馳
周馳字景遠聊城人官至僉燕南廉訪司事經術贍逸
行草師二王婉約豐姸(書史會要)
劉致
劉致字時中河東人官至翰林待制風情高簡早負聲
譽能篆有所著復古糾繆編行于世行草宗晉人而不
純&KR0836;(書史會要)
盧摯
盧摯字處道號疎齋涿郡人官至翰林學士元初稱能
詩以摯為首亦能書(書史會要)
仇遠
仇遠字仁近號山村錢塘人(續弘簡錄云官溧陽教授)好古博雅楷
書學歐(續弘簡錄云行書亦善書史會要)
吾丘衍
吾丘衍字子行太末人家於錢塘嗜古學通經史百家
言工於篆籀其精妙不在秦唐二李下性放曠不事檢
束眇左目左足跛而風度特醖藉每以郭忠恕自比自
號貞白處士所著有周秦刻石音釋學古編篆籀之學
至宋季其敝極矣子行始倡其說以復于古而吳興趙
文敏公實和之其學乃大眀得其傳以名世者宛丘趙
子竒濮陽吳孟思(王禕忠文公集)
衍工隸書尤精於小篆(潛溪集)
趙期頤
趙期頤字子竒汴梁人官至陜西行臺治書工於篆(書)
(史會要)
宛丘趙期頤以書名世得之吾衍者為多(潛溪集)
期頤篆迹渾璞高古以禹碑周鼓為宗無一筆陽冰擇
木(六硯齋筆記)
吳叡
吳叡字孟思杭州人少好學工翰墨尤精篆隸凡歷代
古文欵識制度無不考䆒得其要妙下筆初若不經意
而動合矩度識者謂吾子行趙文敏不能過也自號雪
濤𣪚人(劉基覆瓿集)
吳叡工小篆勻淨遒逸亦能品也(六硏齋二筆)
錢選
錢選字舜舉號玉潭(見畫家傳)霅川人宋景定間鄉貢進士
元初有八俊之號以子昂為稱首而舜舉與焉及子昂
被薦登朝諸公亦相附取宦達獨舜舉齟齬不合流連
詩畫以終其身(湖州府志)
錢舜舉小楷亦有法但未能脫去宋季衰蹇之氣(書史)
(會要)
白珽
白珽字廷玉錢塘人官至婺州路蘭溪州判官所居西
湖有泉自天竺来及門而滙㮄之曰湛淵因以自號晚
歸老栖霞又號栖霞山人長於詩文翰墨雖其餘事亦
有晉魏風(潛溪集)
白珽書學米元章(書史會要)
金應桂
金應桂字一之號蓀壁錢塘人能詞章宋季為縣令元
隠居風篁嶺書學歐陽詢築蓀壁山房左絃右壷中設
圖史古器客至清談灑灑不休每肩輿入城幅巾氅衣
望之若神仙云(陳善杭州志)
吳福孫
吳福孫字子善杭州人效趙文敏公書得其早年楷法
之妙兼工篆籀文敏極稱許之阿榮大學士以其所作
小楷書數萬字上進因得召見巙巙學士方侍書於閣
中前奏曰臣濫得能書名如吳福孫所書雖臣亦有所
不及上頷之命侍臣引金鍾酌酒以賜至正六年授松
江上海縣主簿自號清容野叟(黃文獻公集)
李倜
李倜字士弘河東太原人(圖繪寳鑑云號員嶠真逸官至集賢侍讀學士)好學
尚氣劬神苦思務求博洽而後已故其游戲筆墨皆超
悟不羣(鐡網珊瑚)
集賢學士河東李公士弘以好書名天下稍暇則取晉
右軍縦筆擬為之所居山房之窗壁几槅硯席諸供具
花物皆奕奕有晉氣由是以擬晉題其顔(戴表元剡源)
(集)
喬簣成
喬簣成字達之號中山(周密雲烟過眼錄)
喬簣成見右軍千嘔帖朱巨川告跋書法不能佳而攷
據頗精洽據此書尾謂早歲苦吏事叢脞不為詩當亦
是邑州判官也(弇州續稿)
王俁
王俁不知何許人嘗僉浙東廉訪司事書蘭亭書院扁
其姓名乃與宋王俁書蘭亭扁者同(書史會要)
全楚卿捨天章寺旁菴田三十畝為蘭亭書院其扁乃
廉訪分司王俁書之(周密癸辛雜錄)
張伯淳
張伯淳字師道杭州崇德人(虞集張師道文稿序云與吳興趙公子昂為中表人)
(物相望)少舉童子科尋舉進士至元二十三年薦授杭州
路儒學教授大德四年拜侍讀學士(元史本傳)
伯淳少善書法應童子科給巨筆大紙寫字伯淳書天
字以進詰之對曰惟天為大惟堯則之(養蒙先生集)
王仲謀宋齊彦
王仲謀宋齊彦(與趙孟頫同時)王士熙云淇上王仲謀上黨宋
齊彦吳中趙子昂三家世皆稱善書者(元文類)
鄭瑶
鄭瑶字彦英與趙魏公同時其書甚相類(書史會要)
章德懋
章德懋與趙魏公同時專學公草書每與公代筆以應
求者之責(書史會要)
葉文炳
葉文炳未詳何許人陳子振有詩贈之云墨妙當今亞
子昂(劉璋書畫史)
彭師立
彭師立不知何許人趙文敏公嘗贈詩云學書工拙何
足計名世不難傳後難當有深知書法者未容俗子議
其間盖勉其學書也(書畫史)
滕野雲
滕野雲不知何許人能詩善書趙松雪贈詩云間吟淵
眀詩静學右軍字(書畫史)
姚淡如
姚淡如(見畫家傳)王逢贈詩云淡如早歲名家駒學士趙公
坐以隅大歴詩指授永和帖鈎摹(梧溪集)
葛元喆
葛元喆工書法與趙文敏並稱為撫州令私諡文貞先
生(撫州志)
哈喇
哈喇字元素伊囉勒昆人登進士第官至中政院使能
文辭其書宗子山氏(書史會要)
徐應虎
徐應虎人稱文蔚先生通諸經長于詩且善書立碑碣
者多求焉鮮于樞極器重之(潛溪集)
卞仲祥
卞仲祥能詩詞善書法結交名勝與周景遠馳劉時中
致友愛(狄斯彬野志續編)
卞瑛卞珏
卞瑛字仲玉仲祥孫能書弟珏字仲寳亦能書(野志續)
(編)
龔璛(一作肅)
龔璛字子敬自高郵徙平江刻苦于學戴帥初仇仁近
胡汲仲皆與為忘年交官至儒學副提舉(存悔齋集)
龔璛書有晉宋人法度(書史會要)
王桂
王桂字仲芳自號月溪婺之東陽人為文有前軰典刑
尤工于歌詩樂府駢四儷六之語善楷書端勁方嚴得
顔柳遺法元初署處州麗水縣主簿受而不赴(黃文獻)
(公集)
苟宗道
苟宗道字正甫保定人弱冠從郝經往為書佐及歸竟
以儒名家官至國子祭酒詩文書法皆具晉唐風致(續)
(弘簡錄)
濟必
濟必幼嗜讀書習翰墨至元十四年監東平多善政嘗
出家藏書二千餘卷置東平廟學使學徒講肄之尋授
江南湖北道提刑按察使改浙西(元史塔塔爾岱傳)
阿尼哥
阿尼哥(陶宗儀云字西軒)尼波羅國人也至元十五年授光禄
大夫大司徒領將作院事贈太師開府儀同三司涼國
公上柱國諡敏慧(元史本傳)
阿尼哥善大字(書史會要)
廉希貢
廉希貢字薌林畏吾人官至昭文館大學士封薊國公
善扁牓大字(書史會要)
周嶷(書史會要作周仲嶷)
周嶷蘄黃人博識古文於篆隸尤癖嗜遠近碑刻藉手
以為寳重然有求書者或非聖賢理道雖百計懇率不
與儒者以是多之故所行世亦絶少(續弘簡錄)
祖子静
祖子静吳人習篆師二李(書史會要)
夏日孜
夏日孜字仲善吉安人登進士第官會稽縣尹楷學顔
魯公(書史會要)
李章
李章字君章東平人性通簡書法亦可尚(書史會要)
張衡
張衡字士衡樂陵人官至中書省員外郎少以才學知
名草書師張長史(書史會要)
李有
李有字仲芳燕人官至兩浙都轉運鹽使司經歷通雅
博暢尤工古隸(書史會要)
曾遇
曾遇字心傳華亭人官至吉安主簿前至元末被選入
京書泥金字藏經(書史會要)
李處巽
李處㢲字元讓東平人至元間能小篆(書史會要)
尚師簡
尚師簡(世祖時人)渤海郡侯歐陽公神道碑巙巙書文奎章
閣學士院承旨學士尚師簡奉勅篆額(圭齋集)
高翿
高翿(世祖時人)元篆書道德經碑高翿書李道謙稱翿善於
古篆此書雜出頡籀欵識古文大小二篆(石墨鐫華)
程鉅夫
程鉅夫名文海以字行(陶宗儀云號雪樓)其先自徽州徙郢州
京山後家建昌世祖時授宣武將軍管軍千戶他日召
見應奉翰林文字尋進翰林修撰大德八年拜翰林學
士追封楚國公諡文憲(元史夲傳)
鉅夫字體純正下筆暗合書法亦工大字(書史會要)
鄧文原
鄧文原字善之一字匪石(陶宗儀云稱素履先生)綿州人至元二
十七年辟為杭州路儒學正至治二年召為集賢直學
士兼國子監祭酒贈江浙行省參知政事諡文肅(元史)
(夲傳)
鄧文原正行草書早法二王後法李北海虞文靖云大
德延祐間漁陽吳興巴西翰墨擅一代黃文獻奉勅撰
公神道碑云工於茟札與趙魏公齊名(書史會要)
袁桷
袁桷字伯長慶元人大德初薦為翰林國史院檢閱官
陞應奉翰林文字至治元年遷侍講學士朝廷制冊勛
臣碑銘多出其手贈中書省參知政事追封陳留郡公
諡文清(元史本傳)
袁桷書從晉唐中來而自成一家(書史會要)
袁清容書快利沈頓亦是誠懸兒孫(恬致堂集)
袁裒
袁裒字德平與伯長為族兄弟善書法隐沙家山(袁桷)
(清容居士集)
唐仁祖
唐仁祖字夀卿畏兀人祖曰唐古直子孫因以唐為氏
成宗尊太母元妃為皇太后以仁祖善書特勅書冊文
大德五年授翰林學士承旨追封洹國公諡文貞(元史)
(本傳)
班惟志
班惟志字彦功(一作恭)號恕齋大梁人官至集賢待制江
浙儒學提舉初徽仁裕聖皇后以泥金寫大藏經鄧文
肅舉惟志入經局補州教授累官至今任早歲宗二王
筆勢翩翩不失書家法度晚年學黃華應酬塞責俗惡
可畏文宗嘗評其書如醉漢罵街(書史會要)
惟志行書清健出塵不在趙王孫下(袁中道游居錄)
范元鎮
范元鎮字元亨其先蜀人居安福元貞初詔求能書金
經者元鎮在選中經成補湖南椽累遷郴州桂陽尹(元)
(文類)
顧信
顧信字善夫(劉璋云崑山人)元大德初為浙江軍器提舉以能
書稱從趙文敏公遊得其書必鐫於石作亭扁曰墨妙
晚年號樂善處士(六硏齋二筆)
陳夢魁
陳夢魁字希元登咸淳甲戌進士大德末典校嵊縣庠
留意書法嘗得王右軍執筆圖懸腕者二腕就几者一
能依其執筆随意所之略無滯礙(王肯堂鬱岡齋筆麈)
史文卿
史文卿字景賢自號石窗山樵泊然宦意翰墨清灑(袁)
(桷清容居士集)
郝思温
郝思温號東山雪菴高弟何中有郝思温大字歌云瘞
鶴銘摩厓碑後來者誰誰繼之我嘗見龍溪之字大如
箕五百年間無此竒雪菴老東山子優鉢曇花重現世
崐崙以為筆東溟以為硯青天以為紙為我寫太平兩
大字持獻天皇九九八十一萬歲(何中知非堂稿)
程泳
程泳字孟游號友山世居休寧書得顔柳楷法(定宇先)
(生集)
杜敬
杜敬字行簡汴人至元大德間朝廷講求禮樂之事敬
與其友張君錫寓居于杭於時集賢柴貢父尚書高彦
敬都曹鮮于伯機承旨趙子昂侍讀鄧善之尤善鑒古
有清裁敬與之上下其議論延祐初朝廷首起君錫為
太樂署正次及行簡行簡善鼓琴知音律尤長于書喜
蓄古人墨蹟大冠長裾優游湖山文酒間晚號夷門老
人(杭州志)
趙儼
趙儼字子威真定人官至翰林學士善古隸(書史會要)
史性良
史性良字顯甫鄆城人官至中書平章政事書有晉人
法度亦能大字(書史會要)
王龍澤
王龍澤(成宗時人)佘邨玉皇觀壁間松菴二隸字是大德間
状元王龍澤所書頗極竒偉(金陵瑣事)
許復
許復(成宗時人)都城隍廟碑立于元貞元年正月韓從政撰
文許復書(緇素錄)
陳曾
陳曾字守約閩人黃慶翁菊山說大德丙午陳曾書(珊)
(瑚綱)
沈德新
沈德新(成宗時人)元艮山土神廟碑大德己亥紹興路儒學
錄古杭沈德新記并書(廖瑜杭州府志碑碣目)
姚燧
姚燧字端甫(樞從子陶宗儀云號牧闇)武宗時為翰林學士承旨諡
曰文燧之學有得于許衡為世名儒為文閎肆該洽舂
容盛大有西漢風(元史夲傳)
燧以文章名海内書宗顛素(書史會要)
吳萊題姚文公草書云我公宴坐展詩史燈下搦管草
數行鸞鳳盤回恣舞躍蛟龍倔強高騰驤(淵穎集)
王顒
王顒(與姚燧同時)姚燧李平章畫像序云李道復日侍講讀
嘗召畫工肖其形賜號秋谷命集賢大學士王顒大書
之手刻為扁而署其上(元文類)
郭貫
郭貫字安道保定人延祐二年拜中書參知政事至治
元年為集賢大學士追封蔡國公諡文憲精于篆籀當
世冊寳碑額多出其手(元史夲傳)
張珪
張珪字公端自號澹菴大德三年拜江南行臺御史武
宗即位召拜中丞延祐二年拜中書平章政事封蔡國
公(元史夲傳)
公端學書腕力尤健端重嚴勁無慚筆諫之臣(道園學)
(古錄)
達嚕噶齊諾海(書史會要作那海)
達嚕凖台氏人字德卿蒙古酎温台氏襲福州親軍千
戸延祐六年遷武略將軍鎮撫鎮江萬戶書法夲魯公
作大字徑數尺許皆端勁有體(蔣彬廣平府志)
元眀善
元眀善字復初清河人弱冠遊吳中已名能文章薦為
安豐建康兩學正仁宗居東宫擢為太子文學及即位
改翰林待制延祐中陞翰林學士追封清河郡公諡曰
文敏(元史本傳)
眀善書體純熟守李北海矩度(書史會要)
蘇爾約蘇哈雅
蘇爾約蘇哈雅其父名衮濟格以貫為氏復以酸齋自
號仁宗在東宫選為說書秀才踐阼拜翰林侍讀學士
辭還江南晚年為文日邃詩亦沖淡草隸等書稍取古
人之所長變化自成一家所至士大夫從之若雲得其
片言尺牘如獲拱璧贈集賢學士追封京兆郡公諡文
靖(元史夲傳)
酸齋富文學工翰墨其名章俊語流于豪端者怪怪竒
竒若不凝滯于物即其書而知其胸中之所飬矣(書史)
(會要)
許謙
許謙字益之金華人受業金履祥之門盡得其所傳其
他若天文地理典章制度食貨刑法字學音譜醫經術
數之說亦靡不該貫延祐初居東陽八華山學者翕然
從之嘗以白雲山人自號世稱為白雲先生賜諡文懿
(元史夲傳)
吳澄
吳澄字幼清(陶宗儀云晚稱伯清)撫州崇仁人左丞董士達薦澄
有道擢應奉翰林文字英宗即位超遷翰林學士所居
草屋數間程鉅夫題曰草廬故學者稱之為草廬先生
贈江西行省左丞臨川郡公諡文正(元史夲傳)
吳澄深䆒六書之義直用篆法而結體加方以成一家
之法(書史會要)
何中
何中字太虚撫之樂安人以古學自任同郡吳澂揭傒
斯皆推服之至順二年岳柱聘為龍興郡學師(元史本)
(傳)
吳澄送何太虚北游詩序云太虚善書工詩綴文研經
修于己不求人知(无文類)
虞集
虞集字伯生宋丞相允文五世孫從吳澄遊授受具有
源委大德初以薦授大都路教授文宗在潛邸已知集
名既即位除奎章閣侍書學士贈江西行中書省參知
政事護軍封仁夀郡公闢書舍為二室左室書陶淵眀
詩於壁題曰陶菴右室書邵堯夫詩題曰邵菴故世稱
邵菴先生(元史本傳)
虞集真行草篆皆有法度古隸為當代第一(書史會要)
康里庫庫評虞仁壽札謂其雄劔倚天長虹駕海不無曲
筆又謂如鶯雛出巢神彩可愛頡頏未熟斯則得之(弇)
(州山人續稿)
揭傒斯
揭傒斯字㬅碩龍興富州人早有文名延祐初授翰林
國史院編修官元統初陞集賢學士再陞侍講學士贈
護軍追封豫章郡公諡曰文安善楷書行草朝廷大典
冊及元勲茂德當得銘辭者必以命焉(元史本傳)
揭傒斯正行書師晉人蒼古有力(書史會要)
傒斯楷法精健閒雅行書尤工國家典冊及功臣家傳
賜碑遇其當筆往往傳誦于人四方釋老氏碑版購其
文若字袤及殊域(圭齋集)
揭汯
揭汯字伯防傒斯子以蔭補祕書郎遷國史編修官歷
官至肅政廉訪司事守建寧(寧波府志)
揭汯正書得用筆意(書史會要)
揭雲
揭雲字之德文安孫正書學智永(書史會要)
黃溍
黃溍字晉卿婺州義烏人延祐二年進士第授台州寧
海丞入為應奉翰林文字同知制誥陞侍講學士贈江
西等處行中書省參知政事追封江夏郡公諡曰文獻
(元史本傳)
溍筆札俊逸類薛嗣通(危素說學集)
黃溍書宗薛晉公而自成一家危承旨嘗云吾平生學
書所讓者黃晉卿一人耳(書史會要)
柳貫
柳貫字道傳浦陽人始用察舉為江西儒學教諭仕至
翰林待制與黃溍及臨川虞集豫章揭傒斯齊名人號
為儒林四傑(元史黃溍傳)
柳貫善楷法工篆籀妙處不減李陽冰(宋濂浦陽人物)
(志)
柳貫於大字得體(書史會要)
柳道傳行書縱横遒逸亦鮮于之亞也(六硏齋二筆)
張鐸
張鐸(起巖之祖歐陽玄齊郡張公先世碑云字宣卿一字仲宣號黃臺野客)東昌錄事判
官(元史張起巖傳)
宣卿工書得黃豫章米襄陽筆法(圭齋集)
張範
張範(起巖之父歐陽玄齊郡張公先世碑云字儀甫號孟齋)四川行省儒學副提
舉(元史張起巖傳)
範善吟咏富著述能大小篆隸行楷皆遒勁有體(圭齋)
(集)
張起巖
張起巖字夢臣弱冠以察舉為福山縣學教諭中延祐
乙夘進士除同知登州事改集賢修撰拜翰林承旨學
士諡曰文穆博學有文善篆隸(元史本傳)
王士熙
王士熙字繼學東平人官至江東廉訪使贈中書平章
政事封趙國公風流藴藉為名流所慕書法亦清潤完
整(書史會要)
王士點
王士點字繼志士熙之弟官至四川雲南廉訪副使善
大字亦能篆(書史會要)
王士弘
王士弘與虞集同時重修方山定林寺碑虞集撰王士
弘書(玄牘記)
陳旅
陳旅字衆仲興化莆田人虞集見其所為文延至館中
朝夕以道義學問相講習自謂得旅之助薦除國子助
教遷國子監丞(元史本傳)
旅善古隸行楷亦有法(書史會要)
陳繹曾
陳繹曾字伯敷(胡雲峯集作伯孚)處州人諸經註疏多能成誦
文辭汪洋浩博官至國子助教(元史陳旅傳)
繹曾學識優博真草篆隸俱通習之各得其法(書史會)
(要)
陳伯孚善飛白如塵縷遊絲秋蝉春蝶(胡雲峯集)
朱德潤
朱德潤字澤民吳郡人(見畫家傳)官征東儒學提舉(書史會)
(要)
德潤文采斌欝字畫遒亦頡頏鮮趙(六研齋三茟)
鄭元祐
鄭元祐字眀德遂昌人兒時乳嫗提擕右臂脫骱左手
寫楷書規矩備至世稱一絶又自名尚左生至正十七
年授平江路教授陞江浙儒學提舉(蘇大年遂昌先生)
(鄭君墓志銘)
顧安
顧安字定之東淮人(見畫家傳)為泉州路判官大字遒勁法
趙承旨(詹東圖玄覧)
郭畀
郭畀字天錫(雲煙過眼錄云字佑之號北山見畫家傳)丹徒人為饒州路翻
江書院山長調平江路吳江州儒學教授未上江浙行
省辟充掾史書法出入趙文敏(林魁鎮江府志)
莊麟
莊麟字文昭江東人居京口書畫詩文亦婉雅與郭畀
齊名(鎮江府志)
蘇塏
蘇塏字伯清眉山人至大元年為寧波教授善書工詞
藻德望偉然(張時徹寧波志)
陸友
陸友字友仁(墨史云自號研北生)博雅好古工漢隸八分書尤能
鑒辨三代漢魏而下鍾鼎銘刻晉唐法書名畫皆有精
識嘗至都下虞奎章柯博士皆善其書言於上未及任
用而歸(張昶吳中人物志)
友仁追蹤石經欲與蔡鍾相上下嘗書八分小篆歌如
昆刀切玉不見形迹而剛強之氣温潤之質望之儼然
(墨史)
陸友好古博雅真草篆隸皆有法(書史會要)
楊益
楊益(陶宗儀云字友直)洛陽人歷行臺御史轉員外郎出府南
雍(道園學古錄)
虞集贈詩云洛陽楊友直字擬漢中郎(同上)
楊益古隸學廬江太守碑亦能篆(書史會要)
孫履常
孫履常臨川人虞集環翠亭記云臨川李氏作亭曰環
翠其鄉先生孫君履常氏書程伯子所賦環翠亭詩於
其上(道園學古錄)
朱侯
朱侯(與虞集同時)虞集題其所臨智永千文云國朝吳興趙
公遂擅一代學者瀾倒忽見朱矦作此古法令人執卷
惘然(道園學古錄)
皮棨
皮棨字維禎清江人(虞集之甥)以文學稱于鄉翰墨似舅氏
(道園學古錄)
趙良佐
趙良佐字子有喜讀書善行草(吴萊淵穎集)
廖毅
廖毅字弘道建康人能書善為文(淵穎集)
吳正道
吳正道番陽人世為儒家深好篆學著六書淵源字偏
旁辨誤存古韻譜等書吳文正為序之(書史會要)
王肖翁
王肖翁字傅朋金華人起家衢婺二郡儒學錄大德中
陞婺郡儒學正以松江府判官致仕高懷雅興一寓于
詩而尤善筆札論者謂其酷似吳傅朋短章醉墨人争
寳愛之(黃文獻公集)
戚崇僧
戚崇僧字仲咸金華人不以榮進為念從鄉先生許公
講道於八華山扁其室曰朝陽人稱朝陽先生以六書
之學世儒不講所傳經籍之文多致譌舛乃用古篆繕
寫易書詩儀禮春秋孝經論語大學中庸孟子將獻於
有司以儀禮一經未既弗及上(黃文獻公集)
張淵
張淵字清夫(劉璋云號心遠)吳江人博學好古有詩名尤工書
法皇慶中以薦為東省提舉(松陵文獻)
伊嚕布哈
伊嚕布哈(與黃溍同時)元重修學記黃溍撰文伊嚕布哈書
筆畫甚古雅(安世鳳墨林快事)
鄭銳
鄭銳字景敏其先滎陽人遷浦江幼穎悟日記數千言
長眀春秋暇日習詩及小楷殊有思致延祐甲寅以眀
經貢于鄉(圭齋集)
許師敬
許師敬(與張起巖同時)貢奎神道碑銘馬祖常奉勅制文張起
巖書字許師敬篆額(貢氏雲林集)
姚慶
姚慶(與張起巖同時)天夀萬寧寺神御殿碑張起巖書姚慶篆
額(析津日記)
張恕
張恕字如心浦江人舉眀經歷任武陵東陽慶元學正
素與吳萊柳貫友善書體莊勁得八分之正(張應槐浦)
(陽人物續記)
魏必復
魏必復(仁宗時人)護持天開中院記延祐三年集賢侍講學
士中奉大夫魏必復撰并書(國門近游錄)
廉簡
廉簡(仁宗時人)護持天開中院記延祐三年昭文館大學士
榮禄大夫集賢院使廉簡題額(國門近游錄)
牛師厚
牛師厚(仁宗時人)固安縣關侯廟扁延祐五年翰林編修官
牛師厚書(固安縣志)
高昉
高昉(仁宗時人)元番君廟碑延祐六年趙孟頫書高昉篆額
(弇州山人稿)
姚子敬
姚子敬吳興人人品高勝其書自楊凝式上泝王大令
翛然埃壒之表(吳師道禮部集)
沈璜
沈璜字伯玉元刻趙文敏集乃其所書字極精工世以
為文敏親筆非也(袁中道游居錄)
鄭東楊希賢
鄭東昆陽人楊希賢弘農人元瑞雲精舍記碑鄭東造
并書楊希賢篆額(朱珪名蹟錄)
周仁榮
周仁榮字本心台州臨海人工為文章用薦署美化書
院山長泰定初召拜國子博士遷翰林修撰陞集賢待
制賜諡號曰康節先生(元史本傳)
仁榮以文章名而楷書宗歐陽率更尤為時所重(書史)
(會要)
薛漢
薛漢字宗海永嘉人幼力學有令譽泰定元年選國子
助教詩律書楷嚴縝有法而慎慤不矜(魯子翬墓志)
薛漢楷書宗歐陽率更(書史會要)
薛植
薛植字子立漢之子精扵楷書一點畫不苟殊有率更
體格(書史會要)
御定佩文齋書畫譜卷三十七
