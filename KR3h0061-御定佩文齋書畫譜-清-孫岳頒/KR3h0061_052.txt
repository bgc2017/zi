欽定四庫全書
御定佩文齋書畫譜目錄
第五十二卷
畫家傳八
宋三
趙孟堅趙孟淳
趙孟奎趙子厚
趙師宰皇甫子昌
鄭思肖龔開
周密黃庚
周蒼崖劉可軒
周東卿唐子良
葉森呂源
陳廣睢世雄
施義董琛
周白宋良臣
徐世榮霍适
李明友黃廣
吴璜何浩
李煥師永錫
房斂儲大有
孫用和林谷成
趙賓王萬濟
宋永年陸仲明
李思賢張思義
王公道員真
呂元亨衛昇
章程王世英
來子章劉興祖
徐凱之侯必大
包寀毛政
侯守中李春
李遵夏東叟
夏子文熊應周
王木黃庭浩
俞居安于逢辰
徐弁何源
王齊叟李交
高彦實宋純
曾達臣任撫幹
譚季蕭李次山
白思恭時叔遠
劉古心張師餳
吴隱之胡良史
宋京戚化元
董常馬隱
張敏叔盧象先
李鬱劉漢卿
張德新謝大昌
白昌李友直
李益劉允文
陳揚吴真
孫玠曹虚白
張咸熙皮簡
周弼趙邈齪
路衙推鄢陵王主簿
薛判官眉山老書生
雍秀才成子
閭丘秀才于氏
杭士林生王生
張秀才權生
胡處士和成忠
老麻郗七
杜孩兒郭鐵子
老成池州匠
老侯趙樓臺
郭待詔鑑湖嬾民
老戴陳秀才
朱處士雷殿直
闕生勾處士
任生綱兵朱
張團練黃承務
彩郎中賀六待詔
赤目張蔣太尉
尹大夫聞秀才
何閣長楊八門司
劉門司李苑使
儒衣陳其姓壽皇御前畫工
楊日言童貫
劉瑗梁揆
羅存馮覲
賈祥樂士宣
李正臣李仲宣
任源魏觀察
王介趙廣
趙大亨衛松
趙元昊甘風子
三朵花回喑者
葛長庚危道人
靳青牛戩
呂拙李德柔
李八師羅勝先
王顯道徐知常
程若筠楊大明
林靈素范子泯
李懷仁武道光
左幼山丁野堂
歐陽楚翁歐陽雪友
蕭太虚田白
楊世昌朱大洞
戴道成何尊師
劉尊師李道士
劉道士魏道士
張道人李方士
許龍湫釋巨然
釋繼肇釋傳古
釋德饒釋無染
釋元靄釋令宗
釋維真釋擇仁
法相大師閩師
釋居寧釋象微
釋曇素釋悅躬
釋惠崇釋夢休
寶覺和尚釋真慧
釋惠洪釋妙善
釋仲仁釋道臻
釋道宏釋法能
釋智平釋祖鑒
釋虚巳釋覺心
釋智源釋智永
釋真休平上人
釋德正超師
稱上人釋敏傳
釋德源釋表祥
因師釋智融
釋超然釋梵隆
釋法常釋月蓬
釋静賓釋瑩玉澗
釋蘿牎釋子温
釋若芬釋仁濟
釋圓悟釋慧舟
釋太虚釋智什
釋真惠釋希白
釋德止釋修範
釋志堅釋彦深
釋明川釋了宗
畫僧法隆師
行上座老悟
鏡潭照藏主釋慧
郭氏李氏
曹夫人和國夫人王氏
文氏章友直女
胡夫人湯夫人
方氏祝次仲女
謝夫人盧氏
姚月華豔豔
翠翹蘇氏
寫竹妓
遼
耶律托色耶律褭履
蕭瀜陳升
盧寶
金
王競虞仲文
蔡珪耶律防
張珪趙秉文
任貴任詢
王庭筠王曼慶
楊邦基張汝霖
李仲略錢過庭
伊喇履龐鑄
趙滋李早
李遹張永淳
張公佐武元直
馬天來馬雲卿
馬雲漢完顔璹
李澥武伯英
馬光塵黃謁
耶律浩然杜文
李元素趙霖
周濟川李仲華
陳道輔周廉則
段志賢徐榮之
李漢卿大簡之
劉謙劉器之
李山杜錡
胡先生龍門翁
秀隱君斌
韓將軍重陽真人王壽
釋玄悟釋歸義
謝宜休妻喬夫人
欽定四庫全書
御定佩文齋書畫譜卷五十二
畫家傳八
宋(三)
趙孟堅
趙孟堅字子固號彝齋居士居海鹽廣陳鎮寶慶二年
進士脩雅博識人比米南宮東西游適一舟横陳雅玩
意到吟弄至忘寢食遇者望而知為趙子固書畫船嘗
與周公謹諸好事家各攜書畫放舟湖上相與評賞子
固脫帽以酒晞髮箕踞歌離騷旁若無人薄暮入西泠
掠孤山艤棹茂樹間指林麓最幽處絶呌曰此是洪谷
子董北苑得意筆也鄰舟皆駭絶以為真謫仙人善水
墨白描水仙梅蘭山礬竹石有梅譜傳世官至朝散大
夫嚴州守(畫史會要)
趙子固以諸王孫負晉宋間標韻少游戲翰墨愛作蕙
蘭酒邊花下率以筆硯自隨晚年步驟逃禪工梅竹咄
咄逼真片紙可直百千(鐵網珊瑚)
趙孟淳云幼侍彝齋兄遊見其得逃禪小軸及閒菴横
卷卷舒坐臥未嘗去手是以盡得楊湯之妙(同上)
趙孟淳
趙孟淳字子真子固之弟繼秀安僖王後自號竹所墨
竹可觀(柳琰嘉興府志)
趙孟奎
趙孟奎字文耀號春谷畫竹石蘭蕙官至祕閣修撰(畫)
(史會要)
趙子厚
趙子厚作小山叢竹有思致(畫史會要)
趙師宰
趙師宰字牧之號隨菴居天台臨海登真西山門學墨
竹得徐熙之妙(畫史會要)
皇甫子昌
皇甫子昌能畫水仙梅蘭為子固表弟得子固親傳妙
處往往過之青出於藍(鐵網珊瑚)
鄭思肖
鄭思肖字所南世家三山太學上舍應博學宏詞科會
元兵南隱吴下有田三十畆邑宰素聞其精墨蘭不妄
與人因紿以賦役取之怒曰頭可得蘭不可得宰竒而
釋之嗜詩題蘭云玉佩清風挽不回暮雲長合楚王臺
青春好在幽花裏招得香從筆硯來(王逢梧溪集)
龔開
龔開字聖予號翠巗淮隂人山水師二米人物師曹霸
描法甚麤尤喜作墨鬼鍾馗等畫(畫史會要)
聖予坐無几席一子名浚每俯伏榻上就背按紙作唐
馬圖風騣霧鬛豪骭蘭筋備盡諸態(癸辛雜志)
周密
周密字公謹號草牎齊人(見書家傳)寓居吴興寘業弁山號弁
陽老人(陳繼儒祕笈)
周密詩極典雅善畫得意輙自題其上(陳善杭州志)
黃庚
黃庚太學生能文章尤工丹青宋亡即不仕有樵吟集
行世(張之象等上海志)
周蒼崖
周蒼崖入吾山作圖文天祥以詩贈之云三生石上結
因緣袍笏横斜學采顛(文山集)
劉可軒
劉可軒(宋末人)文天祥贈寫真劉可軒詩云燕頷鴛肩都易
寫從前只道點睛難(文山集)
周東卿
周東卿(宋末人)文天祥贈周東卿畫魚詩云觀君瀟湘圖起
我濠上心(文山集)
唐子良
唐子良(宋末人)謝翺贈寫照唐子良詩云吴中衆史今代畫
不獨畫人兼畫馬唐生家住金華雲對予獨肯畫古人
(晞髮集)
葉森
葉森善山水(畫史會要)
呂源
呂源工花鳥(畫史會要)
陳廣
陳廣宣城人工畫魚師徐白(畫史會要)
睢世雄
睢世雄工畫魚(畫史會要)
施義
施義金陵人善山水習李唐(畫史會要)
董琛
董琛金陵人善山水習施義(畫史會要)
周白
周白平之曾祖善山水(畫史會要)
宋良臣
宋良臣工花鳥(畫史會要)
徐世榮
徐世榮工蕃馬界畫兼工嬰兒(畫史會要)
霍适
霍适字南仲渭州人善畫竹(畫史會要)
李明友
李明友字題孺成都人善畫竹(畫史會要)
黃廣
黃廣字彦暉靖州人善畫竹(畫史會要)
吴璜
吴璜延陵人畫竹師文湖州(畫史會要)
何浩
何浩工花鳥宗李迪(畫史會要)
李煥
李煥工道釋人物(畫史會要)
師永錫
師永錫蜀人嘗畫老木枯竹(畫史會要)
房斂
房斂工畫花竹(畫史會要)
儲大有
儲大有工畫花竹(畫史會要)
孫用和
孫用和工道釋人物(畫史會要)
林谷成
林谷成師范寬人物山水樹石平遠秀麗清潤(畫史會要)
趙賓王
趙賓王鄂渚人工傳寫(畫史會要)
萬濟
萬濟工墨竹(圖繪寳鑑)
宋永年
宋永年臨江人後居金陵善寫梅(圖繪寳鑑)
陸仲明
陸仲明畫山水窠石(圖繪寳鑑)
李思賢
李思賢畫人物山水(圖繪寳鑑)
張思義
張思義善畫人物花竹(圖繪寳鑑)
王公道
王公道畫山水人物小景(圖繪寳鑑)
員真
員真字光祖一字勝之金陵人善畫墨竹坡石(圖繪寳鑑)
呂元亨
呂元亨金陵人工花鳥(圖繪寳鑑)
衞昇
衞昇畫花鳥甚佳(圖繪寳鑑)
章程
章程畫人物山水(圖繪寳鑑)
王世英
王世英字才仲號頤齋不知何許人效東坡作墨竹(圖)
(繪寳鑑)
來子章
來子章不知何許人作墨竹但葉失之太短(圖繪寳鑑)
劉興祖
劉興祖工花鳥師江伯清後習韓祐(圖繪寳鑑)
徐凱之
徐凱之畫人物窠石(圖繪寳鑑)
侯必大
侯必大不知何許人工畫花竹(圖繪寳鑑)
包宷
包寀宣城人家世畫虎能紹其業(圖繪寳鑑)
毛政
毛政廬江人工神佛及山水(圖繪寳鑑)
侯守中
侯守中畫花竹翎毛(圖繪寳鑑)
李春
李春畫神佛(圖繪寳鑑)
李遵
李遵畫人物有女孝經圖傳世(圖繪寳鑑)
夏東叟
夏東叟畫道釋人物(圖繪寳鑑)
夏子文
夏子文畫山水(圖繪寳鑑)
熊應周
熊應周金陵人習小米山水兼工花鳥(圖繪寳鑑)
王木
王木畫蕃馬(圖繪寳鑑)
黃庭浩
黃庭浩工人物(圖繪寳鑑)
俞居安
俞居安德清宰有自畫淵明圖(聲畫集)
于逢辰
于逢辰善畫山水(聲畫集)
徐弁
徐弁蘇州處士能畫山水(聲畫集)
何源
何源秀才能畫山水(聲畫集)
王齊叟
王齊叟善畫梅影形影相直豪釐不差又作萬荷圖狀
極纖細生意各殊(六研齋筆記)
李交
李交善圖貓世人珍之(閩書)
高彦實
高彦實開封人畫佛像學吴道子(圖繪寳鑑補遺)
宋純
宋純花果染色極似趙昌(圖繪寳鑑補遺)
曾達臣
曾達臣號歸愚居士江西人工草蟲(圖繪寶鑑補遺)
任撫幹
任撫幹不知何許人工山水(圖繪寳鑑補遺)
譚季蕭
譚季蕭畫水墨梅竹絶清潤坡石亦佳(圖繪寳鑑補遺)
李次山
李次山工山林人物(圖繪寳鑑補遺)
白思恭
白思恭工畫神佛(圖繪寳鑑補遺)
時叔遠
時叔遠道像人物亦可取(圖繪寳鑑補遺)
劉古心
劉古心工梅竹鳥雀(圖繪寳鑑補遺)
張師餳
張師餳工花竹禽鳥(圖繪寳鑑補遺)
吴隱之
吴隱之工仕女(圖繪寳鑑補遺)
胡良史
胡良史工山水(圖繪寳鑑補遺)
宋京
宋京工山水(圖繪寳鑑補遺)
戚化元
戚化元毗陵人家世畫水化元兼工魚龍(圖繪寳鑑補遺)
董常
董常嘉興人工道釋像筆力細而勁拔(圖繪寳鑑補遺)
馬隱
馬隱東都人畫花師刁光胤工而不化(圖繪寳鑑補遺)
張敏叔
張敏叔工花木(圖繪寳鑑補遺)
盧象先
盧象先工道釋人物(圖繪寳鑑補遺)
李鬱
李鬱平陽人人物精贍(圖繪寳鑑補遺)
劉漢卿
劉漢卿工山水(圖繪寳鑑補遺)
張德新
張德新善花鳥(圖繪寳鑑補遺)
謝大昌
謝大昌嘉興人工平畫(圖繪寳鑑補遺)
白昌
白昌華亭人工平畫(圖繪寳鑑補遺)
李友直
李友直工山水(圖繪寳鑑補遺)
李益
李益渭川人工畫(圖繪寳鑑補遺)
劉允文
劉允文廣漢人工佛像(圖繪寳鑑補遺)
陳揚吴真孫玠
陳揚吴真孫玠並工雜迹(圖繪寳鑑補遺)
曹虚白張咸熙皮簡
曹虚白張咸熙皮簡並工畫(圖繪寳鑑補遺)
周弼
周弼字伯㢸汝陽詩人善墨竹(圖繪寳鑑補遺)
趙邈齪(名畫評作邈卓)
趙邈齪亡其名性質魯不善修飾故人號為邈齪工畫
虎有伏崖嘯風䑛掌等虎傳於世(圖畫見聞志)
路衙推
路衙推亡其名不知何許人善畫魚體製純古(圖畫見聞)
(志)
鄢陵王主簿
鄢陵王主簿未審其名長於花鳥東坡有書所畫折枝
二詩其一云論畫以形似見與兒童鄰為詩必此詩定
知非詩人詩畫本一律天工與清新邊鸞雀寫生趙昌
花𫝊神如何此兩幅疎淡含精勻誰言一點紅解寄無
邊春二云瘦竹如幽人幽花如處女低昂枝上雀摇蕩
花間雨雙翎決起時衆葉紛自舉可憐採花蜂清蜜寄
兩股若人富天巧春色入豪楮懸知君能詩寄聲求妙
語(畫繼)
薛判官
薛判官不得其名浮休題其所作秋溪煙竹云深墨畫
竹竹明白淡墨畫竹竹帶煙高堂忽爾開數幅半隱半
見如自然(畫繼)
眉山老書生
眉山老書生作七才子入關圖人物各有意態以為趙
雲子之苗裔摹寫物象漸密而放浪閑遠則不逮也(山)
(谷集)
雍秀才
雍秀才不知何許人坡有詠所畫草蟲八物詩詩意每
一物譏當時用事者一人如升高不知回竟作拈壁枯
以比介甫初來花爭妍倏去鬼無跡以比章惇今詩與
畫俱刊石流傳於世又作畫捕魚圖贊載集中(畫繼)
成子
成子不得其名山谷詩云成子寫浯溪下筆便造極徐
師川亦有成生畫山水歌云成子貌古心亦古造化為
工筆端取玄冬起雷夏造水翻手為雲覆手雨(畫繼)
閭丘秀才
閭丘秀才江南人不記名長於畫水無所宗師自成一
家嘗畫五嶽觀壁凡作水先畫浪頭然後畫水紋頃刻
而成驚濤洶湧勢欲掀屋(畫繼)
于氏
于氏不記名河東人寓閬州工佛道像兼畫鬼神(畫繼)
杭士林生
杭士林生作江湖景蘆鴈水禽氣格清絶南唐無此畫
可並徐熙在艾宣張涇寳覺之右人罕得之(米芾畫史)
王生
王生(佚其名)蘇轍題王生畫三蠶蜻蜓詩云君畫三蠶意還
知使者誰又云蜻蜓飛翾翾向空無所著(欒城後集)
張秀才
張秀才(佚其名)蘇轍有張秀才見寫陋容詩云勞君為寫支
離狀異日長看老病初(欒城集)
權生
權生(佚其名)洪覺範有題權生所畫嶽麓雪晴圖詩(石門文字)
(禪)
胡處士
胡處士(佚其名)陳造題胡處士猿麞圖詩云畫工神品今代
無祁嶽一脈𫝊醉胡幾年傲睨不落筆乘興埽出赤縣
圖今君所寳亦第一我疑神遇非有筆青林紅葉晚未
暝遥山遠水秋一色五猿踞石相因依兩猿挂樹松枝
低仰睇側顧麞善疑其二行齒如不知(陳造江湖長翁集)
和成忠
和成忠京西人宣和待詔不記名成忠其官也學李成
筆墨温潤(畫繼)
老麻
老麻關中人熙寧間以花鳥稱(畫繼)
郗七
郗七不知其名亦畫院人退居於洛畫西京大慶殿御
屏皆拏雲吐霧龍比宗古有筆力(畫繼)
杜孩兒
杜孩兒京師人在政和間其筆盛行畫院衆工必轉求
之以應宮禁之須(畫繼)
郭鐵子
郭鐵子太原榆次人學李成善鍛鐵作方響故號為鐵
子(畫繼)
老成
老成洺州臨洺人熙豐間工雜畫尤長山水其性沉靜
終日兀坐似不能言者筆法謹細如其為人(畫繼)
池州匠
池州匠作秋浦九華筆有清趣師董源(畫繼)
老侯
老侯瀘州合江人善畫猿鹿馳名兩蜀兼長花果頗有
生意(畫繼)
趙樓臺
趙樓臺不得其名相州人賣畫中都屋宇深邃背隂向
陽不失規矩繩墨(畫繼)
郭待詔
郭待詔趙州人每以界畫自矜云置方卓令衆工縱横
畫之往往不知向背尺度真所謂良工心獨苦也不記
名(畫繼)
鑑湖嬾民
鑑湖嬾民賀方回裔孫作平遠細竹瀟灑可愛(孫鑛紹興)
(志)
老戴
老戴忘其名吴郡崑山人亦學二趙林木山水可追蹤
趙大亨衞松花卉謬甚與單邦顯相反(吴中人物志)
陳秀才
陳秀才善傳神洪适有贈傳神陳秀才詩(盤山集)
朱處士
朱處士善畫龍黃希旦贈詩云神龍變化在恍惚入無
出有非形相僧繇筆力本通神固向人間彰厥狀後之
學者徒紛紜葉公雖愛寧知真泥蟠高飛世未見寒潭
黯淡閑煙雲邇來偶遇朱處士繪畫有名傳自祖等閑
逸興忽飛騰墨池一潑壁數堵怒鱗飜鬛隨手生似待
時來向空舉觀者紛紛莫敢前直疑堂上興風雨請君
速為點雙睛即看拏攫凌雲去(黃希旦支離子集)
雷殿直
雷殿直工畫竹(畫史會要)
闕生
闕生不知何許人作古木雪景梅花寒鴉凍鵲深得其
意(圖繪寳鑑)
勾處士
勾處士不記其名在宣和間鑒賞第一眷寵甚厚凡四
方所進必令品定賜處士之號令待詔畫院(畫史會要)
任生
任生建康人工仕女(圖繪寳鑑)
綱兵朱
綱兵朱畫山水窠石(圖繪寳鑑)
張團練
張團練山水人物頗清潤(圖繪寳鑑)
黃承務
黃承務工道釋人物兼寫照(圖繪寳鑑)
彩郎中
彩郎中河南人工畫(圖繪寳鑑)
賀六待詔
賀六待詔海州胊山人家世專畫觀音至其身於藝尤
工忽觀音化為丐者求畫遂得真相其名益彰(圖繪寳鑑)
赤目張
赤目張善山水師夏珪(畫史會要)
蔣太尉
蔣太尉善山水(畫史會要)
尹大夫
尹大夫遺其名高宗朝畫院待詔善畫竹(畫史會要)
聞秀才
聞秀才善梅蘭竹石(畫史會要)
何閣長
何閣長工畫魚(畫史會要)
楊八門司
楊八門司畫蘭石窠木(畫史會要)
劉門司
劉門司以墨戲名(畫史會要)
李苑使
李苑使以墨戲名(畫史會要)
儒衣陳其姓
儒衣陳其姓工於畫牛馬魚(石屏集)
壽皇御前畫工
壽皇御前畫工寫曾海野喜容帶牡丹一枝壽皇命徐
本中作贊云一枝國豔兩鬢東風(貴耳錄)
楊日言
楊日言字詢臣開封人喜經史於小筆尤得其趣寫
貌益精神考識之拔擢為左右𫝊寫古昔君臣賢哲繪
像欽聖憲肅及建中靖國追寫欽慈皇太后儼然如生
作山林泉石人物荒遠蕭散氣韻高邁官至中亮大夫
晉州觀察使致仕賜昭化軍節度使諡莊簡(宣和畫譜)
童貫
童貫(宣和畫譜云字道輔京師人)性巧媚給事宮掖徽宗立置金局於杭
貫以供奉官主之政和元年進檢校太尉為陜西河東
河北宣撫使領樞密院事進太尉涇國公(宋史宦者𫝊)
貫父湜雅好藏書畫一時名手如易元吉郭熙崔白崔
慤輩往往資給於家貫侍其父游戲作山林泉石命思
瀟灑筆簡意足(宣和畫譜)
劉瑗
劉瑗字伯玉京師人父有方性喜書畫家藏萬卷故能
考覈真偽論辨古今亦能放筆作雲林泉石頗復瀟灑
官至通侍大夫武勝軍承宣使贈少師諡忠簡(宣和畫譜)
梁揆
梁揆字仲叔京師人以蔭入仕喜刻琱及繪事花竹人
物一一能之任左武大夫達州防禦使直睿思殿(宣和畫)
(譜)
羅存
羅存字仲通開封人喜作小筆煙濤雪浪扁舟翻舞咫
尺天際坡岸高下人騎出沒披圖便如登高遠望悠然
與魚鳥相往還任武德大夫文州團練使殿中省尚食
局奉御(宣和畫譜)
馮覲
馮覲字御卿開封人少妙丹青作江山四時隂晴旦暮
煙雲縹緲之狀至於林樾樓觀頗極精妙任武翼大夫
永泰陵都監(宣和畫譜)
賈祥
賈祥字存中開封人丹青頗極其妙保和殿新成其屏
當畫龍水諸畫史皆不當意上命祥筆之作竹石草木
鳥獸樓觀皆工官至通侍大夫保康軍節度觀察使贈
少師諡忠良(宣和畫譜)
樂士宣
樂士宣字德臣祥符人莅職東太一宮留心沖漠一意
於詩書畫花鳥得生意晚年尤工水墨屢以畫上進實
為北省絶藝也官至虔州觀察使贈少保(宣和畫譜)
李正臣
李正臣字端彦寫花竹禽鳥頗有生意翔集羣啅各盡
其態作叢棘疎梅有水邊籬落之趣官止文思使(宣和畫)
(譜)
李仲宣
李仲宣字象賢始專於窠木後喜畫鳥雀當時畫工亦
歎服之官至内侍省供奉官(宣和畫譜)
任源
任源字道源自號真常子政宣宦者死於紹興間作枯
木怪石又作小景麤可觀(畫繼)
魏觀察
魏觀察宣政宦寺善墨竹(圖繪寳鑑)
王介
王介號默菴慶元間内官太尉善作人物山水似馬遠
夏珪亦能梅蘭(畫史會要)
趙廣
趙廣合肥人本李伯時家小史伯時作畫每使侍左右
久之遂善畫尤工作馬幾能亂真建炎中陷賊賊聞其
善畫使圖所擄婦人廣毅然辭以不能畫脅以白刃不
從遂斷右手拇指遣去而廣平生實用左手亂定惟畫
觀音大士而已又數年乃死今士大夫所藏伯時觀音
多廣筆也(陸游老學菴筆記)
趙大亨衞松
趙大亨(圖繪寳鑑云時人以其肥偉目為趙大漢自恥其俗因就名大亨)衞松趙伯駒伯驌之皂隸
也兩人供其畫事多獲遺藁且熟其用意傅色每倣千
里晞遠圖寫皆多亂真世傳大亨之蹟多青綠山水神
仙故實(畫史會要)
趙元昊
趙元昊夏州人(見書家傳)性雄毅多大略善繪畫(宋史本傳)
甘風子
甘風子關右人陽狂垢汚恃酒好罵落泊於㕓市間酒
酣耳熱大叫索紙以細筆作人物頭面動以十數然後
放筆如草書法以就全體頃刻而成妙合自然多畫列
仙之流題詩其後𫝊觀既畢往往毁裂而去好事者藏
匿僅存一二豪富求之唾罵不與或經年不落一筆故
流傳於世者極少(畫繼)
三朵花
三朵花房州人許安世通判其州以書遺坡謂吾州有
異人嘗戴三朵花莫知其姓名郡人因以三朵花名之
能作詩皆神仙意又能自寫真坡作詩曰畫圖要識先
生面試問房陵好事家(畫繼)
回喑者
回喑者貌寢而明目常卧於江州景德寺之廡下喜飲
酒而不能言有所言必以書自達俄告人曰為爾畫此
壁可乎則許諾初若不經意卷紙濡墨立語間而畫已
就自此不復見矣(孔武仲清江集)
葛長庚
葛長庚字白叟福之閩清人(見書家𫝊)棄家游海上號海瓊子
至雷州繼白氏改姓白名玉蟾字以閱又字象甫號海
南又號瓊山道人蠙菴武夷散人神霄散吏紫清真人
兼善篆隸尤妙梅竹而不輕作間自寫其容數筆立就
工畫者不能及(彭耜海瓊玉蟾先生事實)
危道人
危道人不知其名住麻姑山蓋有道者工畫魚(圖繪寳鑑)
靳青
靳青號野處絳之驛卒也遇異人得道畫貓能逼鼠(圖)
(繪寳鑑)
牛戩
道士牛戩字受禧居本郡注生觀貌古性野不修人事
輕財賄重信義嗜酒自樂尤好畫所長者破毛之禽與
寒雉野鴨每於酒肆間飲至一斗索紙一番畫以為質
及至醒後必購而毁去之(聖朝名畫評)
呂拙
道士呂拙京師人工畫屋木至道中為圖畫院祇候時
方建上清宮拙因畫鬱羅霄臺樣進上恩改翰林待詔
不就願於本宮為道士尋得披挂仍賜紫衣拙畫屋木
絶妙然多以人物繁雜為累(圖畫見聞志)
李德柔
道士李德柔駕部員外郎宗固孫宗固景祐中良吏守
漢州有道士尹可元精練善畫以遺火得罪當死緩其
獄會赦獲免時可元年八十一自誓且死必為李氏子
以報可元既死二十餘年而宗固子世昌之婦夢可元
入其室生德柔小名蜀孫幼而善畫長讀莊老喜之遂
為道士賜號妙應其寫真妙絶一時(東坡集)
李德柔寫貌甚工落筆有生意寫神仙故實嵩嶽寺唐
吴道元畫壁内四真人像其眉目規矩見之使人遂欲
仙去(宣和畫譜)
德柔設色所設朱鉛多以土石為之故世俗不能(圖繪寳)
(鑑)
李八師
道士李八師亡其名卭州依政人工畫道門尊像(圖畫見)
(聞志)
羅勝先
眉山道士羅勝先自號雲和山長善山水有古意然布
置景物多越嶲夜郎所見蓋其人善地理遍歴諸山所
以曲盡形勢又多作雨餘螮蝀可觀(畫繼)
王顯道
道士王顯道漢州人本餅師後學道專心畫龍格製雄
壯今成都三井觀三寳院有畫壁存(畫繼)
徐知常
道士徐知常字子中建陽人能詩文通道儒典教畫神
仙事跡明其本末為沖虚大夫蕊珠殿侍宸(宣和畫譜)
程若筠
道士程若筠宣政間居太乙宮善作古木老棘殊峭勁
兼寫花竹翎毛疏渲頗工花則每樹只作數花亦頗清
雅(圖繪寳鑑)
楊大明
道士楊大明字民瞻號至樂子關中將家棄蔭走方外
善畫龜蛇今丈人山道院藏經閣後壁有所作龜蛇廣
丈餘最雄傑嘗為之罘蔡迨肩吾作息龜龜之六藏畫
者止能為神屋而已而其妙處頭爪皴皵見於殼間鼻
竅深潤觀者疑真息也(畫繼)
林靈素
道士林靈素温州人少從浮屠學去為道士往來淮泗
間政和末賜號元妙先生金門羽客沖和殿侍宸(宋史本)
(傳)
靈素善畫竹湖州玄妙觀有石刻一枝(畫史會要)
范子泯(一作珉)
道士范子泯中興異人也樓鑰詩云中興道士以牛鳴
淡墨百果尤著聲妙入神品仍有靈我不識之欽其名
曾得烏犍兩横軸又有石榴才一幅(樓鑰攻媿集)
台州天慶觀壁有范子珉所繪牛及來禽人稱其妙(陳)
(耆卿赤城志)
李懷仁
姑蘇道士李懷仁酒豪不羈嘗呼龍松江之上狎而觀
之遂畫龍入神品過天慶觀大醉索墨漿數斗曳苕帚
裂巾袂濡墨號呼奮擲斯須龍成觀者失聲辟易懼將
攫也懷仁後不知所終(費衮梁溪漫志)
武道光
道士武道光錢唐人居東太乙宮善潛補六朝古名畫
又能作花鳥竹石(陳善杭州志)
左幼山(一作幻山)
道士左幼山住錢唐景靈宮善花鳥山水人物師閻次
平(陳善杭州志)
丁野堂
道士丁野堂名未詳住廬山清虚觀善畫梅竹理宗因
召見問曰卿所畫者恐非宮梅對曰臣所見者江路野
梅耳遂號野堂(圖繪寳鑑)
歐陽楚翁
道士歐陽楚翁字無塵居龍虎山善畫山水窠木竹石
水墨梅花四時之景尤工畫龍(圖繪寳鑑)
歐陽雪友
歐陽雪友楚翁子亦臻其妙(畫史會要)
蕭太虚
道士蕭太虚畫墨竹墨梅松柏雜樹每畫須用濃墨作
枝梢其上榦暈梅花有山林清幽氣象自作一格清竒
可愛(圖繪寳鑑)
田白
道士田白兖州人竹石學東坡(畫史會要)
楊世昌
道士楊世昌字子京武都山人與東坡游善山水(圖繪寳)
(鑑)
朱大洞
道士朱大洞錢唐人山水人物宗蕭照(圖繪寳鑑)
戴道成
道士戴道成善畫武仙童書碑上刻仙童小像乃道成
畫(茅山志)
何尊師
何尊師江南人亡其名善畫貓兒罕見其比所畫有寢
者覺者展膊者戲聚者皆造於妙其毛色純犂體態馴
擾尤可賞愛(名畫評)
何尊師工於花石尤以畫貓專門為時所稱(圖繪寳鑑)
劉尊師
紫微劉尊師偽齊豫之孫工山水人物(畫史會要)
李道士
李道士善寫真蘇轍贈詩云君不見景靈六殿圖功臣
進賢大羽東西陳能令將相長在世自古獨有曹將軍
嵩高李師掉頭笑自言弄筆通前身百年遺像誰復識
滿朝冠劒多偉人(欒城後集)
劉道士
劉道士亡其名建康人工佛道鬼神落筆遒怪尤善山
水師董源與巨然同時畫亦同但劉道士在左巨然則
以僧在左以此為别耳(圖繪寳鑑)
魏道士
魏道士畫道釋人物(圖繪寳鑑)
張道人
張道人畫虎探三昧摹寫形狀蹲踞出伏横行妥尾不
下包貴父子世以張畫虎目之兼善花木翎毛(方是閒居)
(士小藁)
李方士
李方士畫松竹梅蘭山石於南堂之照壁方是閒主人
見而賦之(方是閒居士小藁)
許龍湫
許龍湫江南術士山水師米元暉用筆自成一家設色
清潤(圖繪寳鑑)
釋巨然
釋巨然江寧人受業於本郡開元寺攻畫山水偽唐李
煜歸命巨然隨至京師居於開寳寺投謁在位遂有聲
譽畫煙嵐曉景於學士院壁當時稱絶度支蔡員外挺
家有巨然畫故事山水二軸而孤峰峭拔宛立風骨又
於林麓間多為卵石如松柏草竹交相掩映旁分小徑
遠至幽墅於野逸之景甚偹(聖朝名畫評)
巨然祖述董源皆臻妙理(夢溪筆談)
釋繼肇
釋繼肇吴人工畫山水與巨然同時體雖相類而峰巒
稍薄怯也(圖畫見聞志)
釋傳古
釋傳古四明人天資穎悟畫龍獨妙太祖建隆間名重
一時垂老筆力益壯皇建院有所畫屏風當時號為絶
筆(宣和畫譜)
釋德饒
釋德饒傳古弟子臻其妙(畫史會要)
釋無染
釋無染傳古弟子臻其妙(畫史會要)
釋元靄
釋元靄蜀中人幼來京師相國寺落髮授大具足戒通
古人相法遂能寫真太宗聞之召元靄傳寫時上幸後
苑賞春方還烏巾插花天姿和暢靄一揮而成略無凝
滯上優賜之由是巨貴人爭求其筆亦嘗畫本寺西經
藏院後大悲菩薩章聖即位詔靄寫先帝側座御容恩
賜甚厚(名畫評)
元靄禁中供奉一日在御書院中寫粉本中官皆來觀
看靄公每成染顔色畢懷中别出一小石研磨所色蓋
覆肉色之上然後遂如真衆工所以不及者正為此特
高其日用石訖忽見一小黃門懷之而去喧呼索之方
置舊處又以非語凌辱然後奔走而去因遍詢中官同
列無肯言其姓名畫其顔貌求謁李都知(神福)哀訴以竊
石毁辱之事李曰不知姓名誰當其責靄公因懷中探
出頭子言此可以驗之李一見大笑曰此楊懷吉也何
倉卒間圖寫筆法如是精妙因延坐嗟賞召楊責讓伏
罪致謝而退自此傳神聲價蔚為獨步矣(錢易洞微志)
朱文濟風骨清秀若神仙中人上令供奉僧元靄寫真
留禁中(朱長文琴史)
靄公來自蜀以寫真事求見上上愛之自上而下王公
卿大夫士聞於時者皆寫之上命曰若能自寫乎曰能
既成觀曰善柳開見之為作讃云他人寫真能寫他人
靄公自寫如他人也(柳開河東先生集)
蜀僧元靄傳神得妙柳仲塗謂其至藝天與纖無差忒
寫太宗龍顔天為之笑寵榮冠一時品題連篇不止(李)
(昴英文溪集)
釋令宗
釋令宗廣漢人工畫佛道人物成都大慈寺三學院幷
揭諦堂有畫壁(圖畫見聞志)
釋維真
釋維真嘉禾人工傳寫嘗被旨寫仁宗英宗御容賞賚
殊厚元靄之繼矣名公貴人多召致傳寫尤以善寫貴
人得名(圖畫見聞志)
釋擇仁
釋擇仁善畫松其初遍求諸家畫松采其所長而學之
有善畫松身者朽皮者布枝柯者畫針者根石者擇仁
盡得其意一夕夢吞數百條龍自是遂臻於神妙絶嗜
酒每醉揮墨於粉堵絹之上醒乃添補之千形萬狀極
於竒怪曾飲酒永嘉市肆醉甚顧新泥壁取拭盤布濡
墨灑其上來日少增修為狂根枯枝善畫者皆伏其神
(皇朝事實類苑)
法相大師
法相大師(真宗時人)林逋寄輦下傳神法相大師詩云禁寺諸
供奉如師藝學稀粉輕昏古本羅重坼秋衣(林和靖集)
閩師
閩師(真宗時人)林逋有閩師見寫陋容詩云顧我丘壑人煩師
與之寫北山終日懸風調一何野林僧忽焉至欲揖頃
方罷復有條上猿驚窺未遑下(林和靖集)
釋居寧
釋居寧毗陵人妙工草蟲其名籍甚嘗見水墨草蟲有
長四五寸者題云居寧醉筆雖傷大而失真然筆力勁
俊可謂稀竒(圖畫見聞志)
梅聖俞觀居寧畫草蟲詩云毗陵多畫工圖寫空盈幅
寧公實神授坐使羣輩伏草根有纖意醉墨得已熟(宛)
(陵集)
釋象微
釋象微景祐初廣福寺法堂&KR0925;間畫水一派甚工號象
微水(張衮江隂新志)
釋曇素
釋曇素廣福寺西廡殿後壁有嘉祐間惠大師曇素畫
梁武帝召張僧繇寫志公變相圖筆力遒健神氣欲生
見者驚悚(張衮江隂新志)
釋悅躬
釋悅躬(仁宗時人)梅堯臣贈傳神悅躬上人詩云子誠丹青妙
巧奪造化深(宛陵集)
釋惠崇
釋惠崇建陽人工畫鵝鴈鷺鷥尤工小景善為寒汀遠
渚瀟灑虚曠之象人所難到也(圖畫見聞志)
惠崇善為寒汀煙渚瀟灑虚曠之狀世謂惠崇小景畫
家多喜之故魯直詩云惠崇筆下開江面萬里晴波向
落暉梅影横斜人不見鴛鴦相對浴紅衣東坡詩云竹
外桃花三兩枝春江水煖鴨先知蔞蒿滿地蘆芽短正
是河豚欲到時舒王詩云畫史紛紛何足數惠崇晚出
吾最許沙平水澹西江浦鳬鴈靜立將儔侶皆謂其工
小景也(韻語陽秋)
釋夢休
釋夢休江南人學唐希雅作花竹禽鳥煙雲風雪盡物
之態(宣和畫譜)
寳覺和尚
寳覺和尚翎毛蘆鴈不俗嘗畫一鶴王安上純甫一見
以謂薛稷筆取去元章畫史屢稱其能(畫繼)
釋真慧
釋真慧杭人畫山水佛像近世佳品翎毛林木有江南
氣象(陳善杭州志)
釋惠洪
釋惠洪覺範能畫梅竹每用皂子膠畫梅於生絹扇上
燈月下映之宛然影也其筆力於枝梗極遒健(畫繼)
釋妙善
釋妙善長寫貌嘗寫御容坡贈詩云天容玉色誰敢畫
老師古寺晝閉房夢中神授心有得覺來信手筆已忘
幅巾常服儼不動孤臣入門涕自滂元老侑坐鬢眉古
虎臣侍立冠劒長(畫繼)
釋仲仁
釋仲仁會稽人住衡州華光山一見山谷出秦蘇詩卷
且為作梅數枝及煙外遠山山谷感而作詩紀卷末雅
聞華光能墨梅更乞一枝洗煩惱寫盡南枝與北枝更
作千峰倚晴昊又見其平沙遠水題云此超凡入聖法
也每率此為之當冠四海而名後世(畫繼)
華光長老酷愛梅花方丈植梅數本每花放時移牀其
下吟咏終日偶月夜見牎間疎影横斜蕭然可愛遂以
筆規其狀因此好寫得其三昧山谷見而美之曰嫩寒
清曉行孤村籬落間但欠香耳往往士大夫有索數年
而未下筆者有不求而自得者華光每寫時必焚香禪
定意適則一埽而成及其臨老縱心筆墨愈作愈高於
時宗寫六人補之亦在其列(畫史會要)
釋道臻
釋道臻嘉州石洞講師也能墨竹山谷贈序云道臻克
意尚行自振於溷濁之波故以墨竹自名(畫繼)
釋道宏
釋道宏峨眉人姓楊受業於雲頂山相貌枯瘁善畫山
水僧佛晚年似有所遇遂復冠巾改號龍巗隱者寄迹
旅店每往人家畫土神其家必富畫貓則無鼠往往言
人心事輒符合後坐化店中八十餘成都正法院法堂
有所畫高僧(畫繼)
釋法能
釋法能吴人作五百羅漢圖秦觀為之記曰昔戴逵常
畫佛像人有所否臧輒竊聽而隨改之積年而就法能
研思亦非率意而為之者(吴縣志)
釋智平
釋智平住成都清涼寺善畫觀音南商毛大節得其像
以歸過海風浪大作開展懇祈光相忽見如大月輪良
久之間已數千里侯溥賢良載之觀音儀中今水陸院
普賢閣所畫像其徒虚己作水石見存(畫繼)
釋祖鑒
釋祖鑒成都僧住不動尊院師智平畫觀音大慈超悟
院佛殿有十觀音又於卭州鳳凰山畫觀音一日忽現
方圓相直閣計敏功為作瑞像記(畫繼)
釋虚己
釋虚已成都柏齡院僧善山水有圖軸𫝊世(畫繼)
釋覺心
釋覺心字虚静嘉州夾江農家少好游獵一日縱鷹犬
棄妻子出家游中原作從犢圖詩孔南明崔德符見而
愛之招來臨汝連住葉縣東禪及州之天寧香山三大
刹兵亂還蜀邵澤民劉中遠兩侍郎復喜之請往毗盧
凡十八年初作草蟲南僧稱為心草蟲後因宣和待詔
一人因事匿香山心得其山水訣陳澗上稱之曰虚靜
師所造者道也放乎詩游戲乎畫如煙雲水月出沒太
虚所謂風行水上自成文理者也陳去非亦稱其詩無
一點僧氣(畫鑒)
釋智源
釋智源字子豐遂寧人𫝊法牛頭山攻雜畫尤長於人
物山水嘗見看雲圖畫一高僧抱膝而坐石岸昂首竚
目蕭然有出塵之姿使人敬仰不暇風格其忘機之亞
歟(畫繼)
釋智永
釋智永成都四天王院僧工小景長於傳模宛然亂真
其印相之匹亞歟初宇文季蒙龍圖喜其談禪欲請住
院永辭曰親在未能也於是售已所長專以為養不免
徇豪富㕓肆所好今流布於世者非其本趣也嘗作瀟
湘夜雨圖上邵西山西山即題云嘗擬扁舟湘水西蓬
牎剪燭數歸期偶因勝士揮豪處却憶當年夜雨時西
山既詠詩問永云前輩曾有此詩否永因誦義山問歸
篇西山矍然急取詩以歸翌日乃復改與之曾擬扁舟
湘水夜雨牎聽雨數歸期歸來偶對高人畫却憶當年
夜雨時(畫繼)
釋真休
釋真休漢嘉人山谷所與遊清閑居士王朴之子善摸
搨人物如真(畫繼)
平上人
平上人善𫝊神李覯有謝𫝊神平上人詩云衰陋徒煩
妙筆𫝊(旴江集)
釋德正
釋德正信州人徐兢之兄登科為平江教官棄而為僧
能畫山水人物種種清絶專師李伯時(吴縣志)
超師
超師北地人宣和畫院名手工道釋人物(畫史會要)
稱上人
稱上人畫橘洲斷岸平遠之圖華光墨梅别館之兒稚
也(石門文字禪)
釋敏傳
釋敏𫝊工詩善丹青(石門文字禪)
釋德源
釋德源繪三壽圖周必大贈詩云香山已寫丹青像洛
誦仍憑副墨𫝊(平園集)
釋表祥
釋表祥(哲宗時人)妙高臺壁間有坡公畫像初公族成都僧表
祥畫公像求贊公題云目若新生之犢心如不繫之舟
要問平生功業黃州惠州崖州(周必大乾道庚寅奏事錄)
因師
因師善畫陳造題因師蒲桃詩云因師寫物三昧手公
取天機付筆端(江湖長翁集)
釋智融
釋智融俗姓邢名沚世居京師以醫入仕南渡居臨安
萬松嶺號草菴邢郎中官至成和郎出入禁庭賞殊渥
年五十棄官謝妻子祝髮入靈隱寺人不知其能畫山
深多蛇忽作二竒鬼於壁一吹火向空一蹋蛇而掣其
尾蛇患遂除嘗畫龍首半體禱旱輒應遇其適意嚼蔗
折草蘸墨以作坡岸巗石尤為古勁間作物象不過數
筆生意飛動尤好作牛自號老牛智融作詩不多語意
清絶字畫亦無俗韻(攻媿集)
釋超然
釋超然不知何許人善作山水其峰巒礬頭酷似郭熙
至於屋宇林石坡灘水口筆法孱弱與巨然殊不相類
今人多以巨然超然連稱莫曉所謂(圖繪寳鑑)
釋梵隆
釋梵隆字茂宗號無住吴興人善白描人物山水師李
伯時高宗極喜其畫每見輒加品題之然氣韻筆法皆
不迨龍眠(圖繪寳鑑)
釋法常
釋法常號牧溪畫龍虎猿鶴蘆鴈山水人物皆隨筆點
墨而成意思簡當不費粧飾但麤惡無古法誠非雅玩
(畫史會要)
釋月蓬
釋月蓬不知何許人貌古怪亦不知止宿何地畫觀音
佛像羅漢天王得古人體韻其畫不妄與人人罕有之
(圖繪寳鑑)
釋靜賓
釋靜賓號白雲作異松怪石如龍騰虎踞上寫草字(畫)
(史會要)
釋瑩玉澗
釋瑩玉澗西湖慈靜寺僧師惠崇山水(畫史會要)
釋蘿牎
釋蘿牎不知名居西湖六通寺與牧溪畫意相侔(圖繪寳)
(鑑)
釋子温
釋子温字仲言號日觀作水墨葡萄自成一家法人莫
能測又號知歸子(畫史會要)
釋若芬
釋若芬字仲石婺州曹氏子為上竺寺書記模寫雲山
以寓意求者漸衆因謂世間宜假不宜真如錢唐八月
潮西湖雪後諸峰極天下偉觀二三子當面蹉過却求
玩道人數點殘墨何邪歸老家山古澗側流蒼壁間占
勝作亭扁曰玉澗因以為號又建閣對芙蓉峰號芙蓉
峰主嘗自題畫竹云不是老僧親寫曉來誰報平安(畫)
(史會要)
釋仁濟
釋仁濟字澤翁姓童氏玉澗之甥書學東坡墨竹學俞
子清梅學楊補之自謂用心四十年作花圈少圓耳山
水亦得意(圖繪寳鑑)
釋圓悟
釋圓悟號枯崖能詩喜作竹石(福州府志)
釋慧舟
釋慧舟號一山叟天台人居西湖長慶寺能詩作小叢
竹或三二竿或百十成林不見其重複冗雜(圖繪寳鑑)
釋太虚
釋太虚江西人竹學鄆王楷(畫史會要)
釋智什
釋智什白描佛像人物(畫史會要)
釋真惠
釋真惠善花果(畫史會要)
釋希白
釋希白白描荷花(畫史會要)
釋德止
釋德止號清谷工畫嘗畫廬山尋真觀二壁朱文公題
其上(圖繪寳鑑)
釋脩範
釋脩範潤州人工湖石(圖繪寳鑑)
釋志堅
釋志堅蜀人工山水(圖繪寳鑑)
釋彦深
釋彦深工佛像尤精觀音(圖繪寳鑑)
釋明川
釋明川工山水(圖繪寳鑑)
釋了宗
釋了宗吴人為謝伋寫藥園圖以淡墨作雲林室廬人
物草木鳥獸筆迹甚可喜(林逢吉赤城集)
畫僧法
畫僧法雪菴禪師從瑾之弟子(陳傳良止齋集)
隆師
隆師作山水筆墨略到而遠意有餘(程俱北山集)
行上座
行上座作維摩問疾圖僧士珪題詩云道人眈眈癡虎
頭瞭然電轉開雙眸枯木已死寒巗秋定中霹靂推四
牛起來下筆不能休新詩字字蟠銀鈎發其餘者漫不
收散而縱横為九流我觀此畫真其尤病維摩詰小有
瘳文殊大士從之游彼上人者難對酧(聲畫集)
老悟
老悟裘萬頃題老悟畫卷云中興以前作山水只說李
成與郭熙誰知淳熙有此老健筆不減巨然師(裘竹齋詩)
(集)
鏡潭照藏主
鏡潭照藏主草蟲水墨出竒便覺蘭陵畫手風斯在下
當如伯樂相馬取其神駿遺其牝牡玄黃(釋居簡北磵文集)
釋慧
釋慧南禪寺上座得畫法於里之名手留京師復得傳
神法於異人歲為星源神像軸若干四方遊山上者無
畫以歸謂為徒行爭致饋槖中約隔歲取償慧遂為例
獨傳神秘其術不輕售(文山集)
郭氏
郭氏(見書家𫝊)能讀書史善書畫選歸皇從孫世單封武昌縣
君(歐陽文忠公集)
李氏
南昌縣君(山谷集作崇德郡君)李氏尚書公擇之妹朝議大夫王之
才妻能臨松竹木石等畫見本即為之卒難辨(米芾畫史)
黃庭堅有姨母李夫人墨竹詩觀崇德墨竹歌(山谷文集)
李公擇山房在廬山有其妹墨竹(周必大泛舟入山記)
曹夫人
宗婦曹夫人善丹青作臨平藕花圖(續骩骳說)
宗婦曹氏所畫皆非優柔軟媚取悅兒女子者真若得
於游覽見江湖山川間勝槩以集於豪端嘗畫桃溪蓼
岸等圖(宣和畫譜)
和國夫人王氏
和國夫人王氏顯恭皇后之妹宗室仲輗之室也善字
畫能詩章兼長翎毛每賜御扇即翻新意彷成圖軸多
稱上旨一時官邸珍貴其蹟(畫繼)
文氏
文氏湖州第三女張昌嗣之母也居郫湖州始作黃樓
障欲寄東坡未行而湖州謝世遂為文氏奩具文氏嘗
手臨此圖於屋壁暮年盡以手訣𫝊昌嗣(畫繼)
章友直女
章友直之女煎能如其父以篆筆畫棋盤筆筆相似(畫)
(繼)
胡夫人
胡夫人胡元功之女黃由之夫人善筆札時作詩文亦
可觀至於琴棋寫竹等藝皆精自號惠齋居士(皇甫汸長)
(洲志)
湯夫人
湯夫人叔雅之女趙希泉妻寫梅竹每以父閒菴圖書
識其上(畫史會要)
方氏
方氏桐廬人陳暉晦叔經略子婦也作梅竹極清遠(畫)
(繼)
祝次仲女
祝次仲女嫁常山徐堪亦善畫(萬廷謙龍游縣志)
謝夫人
謝夫人譚文初妻潁川汝隂人居家雞晨以興家之事
無不遍視舍此則讀書觀古文無事則書畫二事皆精
至而於水墨尤有閑淡之趣(鄭俠西塘集)
盧氏
盧氏許州人能作墨竹(圖繪寳鑑)
梅堯臣云許有盧娘能畫竹重抹細拖神且速如將石
上蕭蕭枝寫向筆間天意足(宛陵集)
姚月華
姚月華筆札之暇時及丹青花卉翎毛世所鮮及然聊
復自娱人不可得而見嘗為楊達畫芙蓉匹鳥約略濃
淡生態逼真(荻樓雜抄)
豔豔
豔豔任才仲妾良家子有絶色善著色山(畫繼)
翠翹
翠翹洪内翰侍人能畫程大昌題詩云戲作風枝斜再
惱玉堂宿(畫史會要)
蘇氏
蘇氏建寧人淳祐間流落樂籍以蘇翠名嘗寫墨竹旁
八分書題如倚雲拂雲之類頗不俗亦作梅蘭(畫史會要)
寫竹妓
寫竹妓(佚其名)陳造有陳緫管席上贈寫竹妓詩(江湖長翁集)
遼
耶律托色
耶律托色字勝隱北府宰相烏里之孫善射工畫統和
間敗賀令圖於定安授西南面招討都監嘗從北院樞
密使擊宋宋將有因傷而仆題子繪其狀以示宋人咸
嗟神妙(遼史本傳)
耶律鈕斡哩
耶律鈕斡哩字海蘭六院額爾竒木博果濟之後風神爽秀
工於畫重熙間累遷同知點檢司事後以事覺有司以
大辟論鈕斡哩善畫寫聖宗真以獻得減坐長流邊戍復
以寫真召拜同知南院宣徽事使宋賀正寫宋主容以
歸清寧間復使宋宋主賜宴瓶花隔面未得其真陛辭
僅一視及境以像示餞者駭其神妙(遼史本傳)
蕭瀜
蕭瀜遼之貴族官至南院樞密使政好讀書輒親翰墨
尤善丹青慕唐裴寬邊鸞之蹟凡奉使入宋者必命搆
求有名蹟不惜重價裝潢既就而後攜歸本國臨摹咸
有法則興宗清寧中以義宗千角鹿圖賜焉(繪事備考)
陳升
陳升聖宗翰林待詔嘗奉詔寫南征得勝圖(圖繪寳鑑補)
(遺)
盧寶
盧寶興宗近侍偽學御畫(遼興宗本紀)
金
王競
王競字無競彰德人(見書家傳)官至禮部尚書兼翰林學士承
旨(金史本傳)
王競作墨竹亦古怪(圖繪寳鑑)
虞仲文
虞仲文字質夫武州定遠人七歲知作詩官至侍講學
士正隆二年贈特進濮國公(金史本傳)
仲文善畫人馬墨竹學文湖州(畫史會要)
蔡珪
蔡珪字正甫松年子(見書家傳)官至濰州刺史(金史本傳)
蔡珪畫墨竹學文湖州(圖繪寳鑑)
耶律防
耶律防善畫持禮南朝寫聖容以歸(宋史王洙傳)
張珪
張珪正隆中工人物(畫史會要)
珪工人物形貌端正衣褶清勁筆法從戰掣中來而生
動勾勒直欲駕軼前輩(繪事備考)
趙秉文
趙秉文字周臣磁州㵚陽人也(號閒閒居士見書家傳)官至翰林學士
(金史本傳)
秉文畫梅花竹石筆力雄健命意高古(圖繪寳鑑)
任貴
任貴詢之父易州人有才幹喜談兵善畫(金史本𫝊)
任詢
任詢字君謨號南麓易人(見書家傳)字入聖畫入神性尤嗜畫
杜門終日坐下觀之得趣之三昧者黃華師其畫克入
室(張才保定志)
君謨山水在王子端下(畫史會要)
王庭筠
王庭筠字子端河東人(號黃華老人見書家𫝊)官至翰林脩撰(金史本𫝊)
黃華老人善山水古木竹石上逼古人論者謂胷次不
在米元章下(畫史會要)
王曼慶
王曼慶(一作萬慶字禧伯)庭筠子(見書家傳)仕至行省左司郎中號澹游(金)
(史本傳)
曼慶善墨竹樹石絶佳亦能山水然不迨墨竹(畫史會要)
楊邦基
楊邦基字德懋華隂人(見書家𫝊)官至祕書監禮部尚書能屬
文善畫山水人物(金史本傳)
邦基畫比李伯時(中州集)
楊邦基畫人物兼馬尤善山水師李成(圖繪寳鑑)
趙秉文題楊祕監畫馬詩云楊侯詩人寓於畫後身韓
幹前身霸驊騮萬匹落人間一紙千金不當價曾貌先
帝麝香驄紙上飛出天池龍至今畫史比良樂一洗萬
古凡馬空時於畫皮歎竒蹟二百年來無此筆艱難常
恨少神駒掩圖獨抱龍媒泣(趙秉文㵚水集)
張汝霖
張汝霖字仲澤遼陽人少聦慧好學貞元進士大定八
年除刑部員外郎中諡文襄(金史本𫝊)
汝霖善墨竹師黃華(畫史會要)
李仲略
李仲略字簡之聦敏力學登大定進士官至河平軍節
度使改知河中府事諡清獻著狂愚集二十卷(金史本傳)
仲略畫山水嘗臨米元章楚山圖(圖繪寳鑑)
錢過庭
錢過庭畫山水甚善以米老楚山清曉圖為法(畫史會要)
伊喇履(一作耶律履)
伊喇履字履道(見書家𫝊)官至尚書右丞博學多藝精歷算書
繪事(金史本𫝊)
履道善畫蘭兼善畫鹿及人馬(畫史會要)
龐鑄
龐鑄字才卿(號默翁)遼東人(見書家𫝊)明昌中官至京兆路轉運使
(金史本𫝊)
龐鑄善山水禽鳥(畫史會要)
趙秉文有題龐才卿畫長江圖詩(㵚水集)
趙滋
趙滋字濟甫汴人(見書家傳)畫入能品嘗過長清一禪寺與僧
談僧言五派傳授圖大不易作濟甫笑曰易與耳因索
筆作圖坐中他日以舊本證之不差毫末也(中州集)
李早
李早畫人物甚佳樹石不稱明昌間有盛名張翥嘗題
其三馬圖云金原六葉全盛年明昌政似宣和前寳書
玉軸充内府時以李早方龍眠(畫史會要)
李存題李早三馬扇面圖詩云溪官熟閑秋馬健秋草
青青河練練誰知萬里欲風塵寫入時人手中扇(俟齊集)
李遹
李遹字平甫欒城人少擢第有能聲工詩善畫與屏山
諸公游自號寄菴老人南渡授東平府治中後致仕居
釣臺(劉祁歸潛志)
李遹工畫山水龍虎亦入妙品(中州集)
遹嘗為元裕之畫繫舟山圖得前輩不𫝊之妙(畫史會要)
張永淳
張永淳善畫鴈元德明觀西巖張永淳畫鴈詩云慘澹
經營下筆難畫成不似卷中看知君連夜江湖夢折葦
蕭蕭沙水寒(中州集)
張公佐
張公佐幷州人工山水明昌泰和間推為獨步(圖繪寳鑑)
武元直
武元直字善夫明昌中名士能畫有巢雲曙雪等作(畫)
(史會要)
趙秉文題武元直畫喬君章蓮峰小隱圖云武君非畫
師勝槩飽胸臆太華五千仞驅寫入盈尺飛泉峰頂來
落我松下石清風忽吹散琴上濺餘滴呼兒急寫之指
下淋漓濕(㵚水集)
馬天來(一作天騋)
馬天來字雲章介休人黃裳榜進士博學多技能畫入
神品百年以來無出其右者官至國史院編修(中州集)
馬天來為人詭怪好異又喜為驚世駭俗之行人莫測
焉麻絛草履沈浮閭里殊無朝士風雜學通太玄數又
善繪畫及塑像雖居官輒為人塑畫(歸潛志)
天騋能畫作小竹石瀟灑可喜(畫史會要)
馬雲卿馬雲漢
馬雲卿雲漢天來弟皆善畫(畫史會要)
完顔璹
完顔璹本名壽孫字仲寶一字子瑜(號樗軒居士見書家𫝊)家藏法書
名畫幾與中祕等封密國公(金史本𫝊)
密國公喜作墨竹自成規格亦甚可觀(畫史會要)
李澥
李澥字公渡相州人王黃華門生也自號六峯居士工
詩及字畫皆得法與黃華趙閑閑謝公游連蹇科場竟
不第至六十餘病終時人言公渡賦不如詩詩不如字
字不如畫(歸潛志)
武伯英
武伯英崞縣人少日舉進士官至觀州同知有詩名為
人多伎巧山水雜畫斲琴和墨皆極其工嘗得宣和湖
石竅竅穿漏殆若神劖鬼鑿炷香其下則煙氣四起有
煙江疊嶂之韻吾鄉衣冠家所藏法書名畫亦有伯英
相上下者伯英獨恃寶石以擅竒汾晉間耳(遺山集)
馬光塵
馬光塵馬資深之子十許歲畫山水有遠意甫成童而
卒王子端内翰題其畫云珠璧佳城下丹青敗藁間殘
年兩行淚絶筆數重山人謂童丱而以畫稱且為名流
所嗟惜古亦不多見也(元好問續夷堅志)
黃謁
黃謁精蕃騎嘗見雪獵圖題大金國御前應奉黃謁(畫)
(史會要)
耶律浩然
耶律浩然工山水(圖繪寳鑑)
杜文
杜文字萃老雲中人以山水名(畫史會要)
李元素趙霖周濟川
李元素趙霖周濟川(繪事備考云俱熙宗時人)善畫(畫史會要)
李仲華
李仲華善畫湍流高樹(畫史會要)
陳道輔
陳道輔京兆人自號夜江散人善墨竹(畫史會要)
周廉則
周廉則善畫鷹嘗之海上見孤鷹立石上揮豪模擬沉
摰甚勁如真(畫史會要)
段志賢
段志賢工畫龍(畫史會要)
徐榮之
徐榮之工花鳥(畫史會要)
李漢卿
李漢卿東平人工草蟲(圖繪寳鑑)
大簡之
大簡之渤海人工松石小景(畫史會要)
劉謙
劉謙字光甫號東軒(見書家傳)以山水名(畫史會要)
劉東軒工畫(中州集)
劉器之
劉器之祁陽人善墨竹兼精小景(畫史會要)
李山
李山官祕書監畫風雪松杉圖用筆瀟灑清絶有致出
蹊徑外(弇州山人藁)
杜錡
杜錡金州人為宣政詳穩官善畫馬(繪事備考)
胡先生
胡先生又號胡叟不知何許人工山水(圖繪寳鑑)
龍門翁
龍門翁獨工墨竹(繪事備考)
秀隱君
秀隱君不詳其姓氏貞祐中於檀州善果寺畫初祖面
壁圖觀者雲集歡喜贊歎因求再畫笑而不答明日訪
之已無迹矣(繪事備考)
斌
斌(佚其姓)正大中有畫江潮者署名斌而不著其姓(繪事備考)
韓將軍
韓將軍未詳其名善墨竹(圖繪寳鑑)
重陽真人王壽
重陽真人王壽字知明咸陽人大定中得道登真初度
馬丹陽夫婦日嘗畫髑髏天堂二圖幷自寫真及作松
鶴圖與史宗密真人(圖繪寳鑑)
釋玄悟
釋玄悟禪師得大鑑不𫝊之真印寓意詩畫既工山水
復善墨竹(繪事備考)
釋歸義
釋歸義博通内典亦善山水(繪事備考)
謝宜休妻
謝宜休妻遺其姓小字阿環山水學李成精妙合格竹
學黃華亦可觀(圖繪寳鑑)
喬夫人
喬夫人工墨竹(畫史會要)
御定佩文齋書畫譜卷五十二
