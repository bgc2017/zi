欽定四庫全書
御定佩文齋書畫譜目錄
第二十六卷
書家傳五
唐(一)
虞世南虞纂
虞煥歐陽詢
歐陽通王宏
蕭瑀魏徵
魏叔琬魏叔瑜
魏華房玄齡
杜如晦高士廉
長孫無忌李靖
竇璡李勣
殷開山殷聞禮
殷令名殷仲容
岑文本李百藥
楊師道褚遂良
傅奕孫思邈
薛純陀喬師望
顔勤禮顔昭甫
顔有意顔元孫
顔惟貞于立政
閻立本錢毅
王瓚宋才
國詮張師丘
劉君諤諸葛思禎
蕭翼李懷琳
謝道士趙謨
韓道政馮承素
諸葛貞湯普徹
上官儀劉伯莊
張志遜陸柬之
陸彦遠陸景融
陸曾陸峴
馬業高正臣
張紹先王方翼
劉仁軌裴行儉
裴延休宋令文
崔行功李亘
趙持滿契苾何力
賀蘭敏之陳惟玉
李譔武盡禮
李蕃陳遺玉
王行滿敬客
張延壽暢整
竇節孫師範
蘇休奕趙仙客
張遂隆柳洋
傅得節王大義
陳昇蘇文舉
沮渠智烈吳知禮
王懸河徐碩
齊懷壽張庭諷
魏元忠狄仁傑
王方慶王晙
李嶠杜審言
沈佺期宋之問
宋之遜武三思
孫過庭孫翔
薛稷鍾紹京
王知敬王知愼
王友貞王玄宗
王紹宗王嗣宗
唐推盧藏用
劉允濟尹元凱
薛曜楊庭
賈膺福薛昌容
李元振李敬
唐奉一李思訓
尹守貞党復
嚴政李承福
李思惲蕭懷素
房晉劉玄明
鞠處信鄭莊
劉翊馬元貞
楊楚材杜行均
蕭令臣韓懷信
劉濟物孫希弼
范元悊吳守劼
叚元述韓景陽
孫去煩袁元悊
王知恭李巖
崔液劉昇
元希聲徐師道
徐嶠之唐從心
于經野韋同
李涉郭謙光
楊略韓覃
平授鄭萬鈞
劉欽旦施楚玉
甯思道殷子陽
儲伯陽楊幽經
權瓌殷玄祚
王崇敬馮敦直
欽定四庫全書
御定佩文齋書畫譜卷二十六
書家傳五
唐一
虞世南
虞世南字伯施越州餘姚人性沉靜寡欲篤志勤學善
屬文同郡沙門智永善王羲之書世南師焉妙得其體
隋大業初授祕書郎太宗引為秦府參軍弘文館學士
嘗命寫列女傳以裝屛風於時無本世南暗疏之不失
一字貞觀七年轉祕書監賜爵永興縣子太宗嘗稱世
南有五絶一曰德行二曰忠直三曰博學四曰文辭五
曰書翰授銀青光禄大夫諡曰文懿(舊唐書本傳)
唐太宗工隸師虞世南常患難於戈法一日書戩字乃
空其落世南取筆填之以示魏徵曰朕學世南似盡其
法卿看之公曰天筆所臨萬象不能逃其形非臣書所
可擬仰觀聖作惟戩字戈法頗逼眞上深歎公為藻識
(書斷)
虞世南曰余昔夢吞筆後夢張芝指為一道字方悟其
書也(金壺記)
虞永興嘗被中畫腹書末年尤妙(黃山谷集)
予嘗見世南眞蹟謂以孔子廟堂碑石本進呈太宗特
賜王羲之黃銀印一顆世南之書貴重當時如此(金薤)
(琳琅)
世南嘗作筆髓學者多宗焉(宣和書譜)
世南傳歐陽率更詢褚河南遂良遂良傳薛少保稷是
為貞觀四家(解縉書學傳授)
虞纂
虞纂世南族子(竇蒙云世南子)書有叔父體則而風骨不繼(書)
(斷)
虞煥
虞煥(世南孫)竇蒙云子纂孫煥皆能繼世煥授武官在仗
宿衞(述書賦注)
歐陽詢
歐陽詢字信本潭州臨湘人(竇臮述書賦注紇之子)敏悟絶人博
貫經史仕隋為太常博士高祖微時數與游即位累擢
給事中詢初傚王羲之書後險勁過之因自名其體尺
牘所傳人以為法高麗嘗遣使求之帝曰彼觀其書固
謂形貌魁梧邪嘗行見索靖所書碑觀之去數步復返
及疲乃布坐至宿其傍三日乃得去貞觀初歴太子率
更令封渤海男(唐書本傳)
詢八體盡能篆體尤精飛白冠絶峻於古人眞行之書
於大令别成一體草書迭蕩流通視之二王可為動色
(書斷)
歐陽修曰隋之晚年書學尤盛吾家率更與虞世南皆
當時人後顯於唐遂為絶筆(集古錄)
詢正書為翰墨之冠(宣和書譜)
歐陽詢因見右軍教獻之指歸圖一本以三百縑購之
而歸賞玩經月喜而不寐焉(金壺記)
歐陽通
歐陽通(宰相世系表云字通師)詢之子儀鳳中累遷中書舍人天
授初轉司禮卿判納言事通早孤母徐教以父書懼其
墮嘗遺錢使市父遺蹟通乃刻意臨倣以求售數年書
亞於詢父子齊名號大小歐陽體通晚自矜重以狸毛
為筆覆以兔豪管皆象犀非是未嘗書(唐書本傳)
通筆力勁險盡得家風(廣川書跋)
王宏
王宏濟南人太宗幼日同學因問為八體書太宗既即
極因訪宏而鄉人竟傳隱去是亦子陵之徒與(柳宗元)
(龍城錄)
蕭瑀
蕭瑀字時文後梁明帝子也愛經術善屬文隋河池郡
守高祖入京師封宋國公拜民部尚書進尚書左僕射
貞觀中拜太子太保同中書門下三品諡貞褊(唐書本)
(傳)
蕭瑀書宋紹興祕閣續法帖内有其蹟(書史會要)
魏徵
魏徵字玄成魏州曲城人少孤有大志通貫書術從李
密來京師擢祕書丞貞觀中為侍中進鄭國公拜特進
知門下省事太子太師諡曰文貞帝後臨朝歎曰朕比
使人至其家得書一紙始半稾公卿侍臣可書之於笏
知而必諫也(唐書本傳)
貞觀中搜訪王右軍等眞蹟帝令魏少師虞永興褚河
南等定其眞偽又令魏褚等更署名其後(韋述叙書錄)
魏叔琬
魏叔琬(鄭國公徵仲子)叔瑜兄亦善書(墨池編)
魏叔瑜
魏叔瑜(張說神道碑云字思瑾)相州曲城人徵季子豫州刺史善
草隸以筆意傳其子華及甥薛稷(唐書魏徵傳)
魏華
魏華(陶宗儀云字茂實)叔瑜次子檢校太子左庶子武陽縣男
(宰相世系表作禮部侍郎)世稱善書者前有虞褚後有薛魏(唐書魏)
(徵傳)
華好書翰初與薛稷俱師於褚後習右軍行草其迹遂
過於師(書小史)
房玄齡
房玄齡字喬(舊唐書云房喬字玄齡)齊州臨淄人彦謙子幼警敏
善屬文書兼草隸舉進士授羽騎尉太宗徇河北署行
軍記室參軍即位為中書令封邢國公進尚書左僕射
更封魏終太子太傅知門下省事諡曰文昭玄齡常恐
諸子驕侈集古今家誡書為屏風令各取一具曰留意
於此足以保躬矣(唐書本傳)
房僕射玄齡行草風流秀穎(書斷)
杜如晦
杜如晦字克明京兆杜陵人少英爽喜書以風流自命
隋滏陽尉秦王引為府兵曹參軍歴遷兵部尚書封蔡
國公進位尚書右僕射諡曰成(唐書本傳)
楷隸草法唐初杜如晦高士廉亦深有意焉(蔡希綜法)
(書論)
高士廉
高士廉名儉以字顯(舊唐書云勃海蓨人)隋仁夀中舉文才甲科
補治禮郎秦王領雍州牧薦士廉為治中親重之歴吏
部尚書進封許國公遷尚書右僕射加開府儀同三司
同中書門下三品知政事諡曰文獻(唐書本傳)
太宗大購圖書寶於内庫貞觀十三年裝成排署有特
進尚書左僕射申國公臣士廉跋尾(徐浩古蹟記)
長孫無忌
長孫無忌字輔機河南洛陽人好學該博文史少與太
宗友善貞觀中進尚書右僕射冊司空知門下尚書省
事封趙國公高宗初進太尉檢校中書令(舊唐書本傳)
唐太宗豋逍遥樓詩長孫無忌楊師道行書唐萬年宫
碑陰題名永徽六年長孫無忌以下自書(金石錄)
李靖
李靖本名藥師雍州三原人姿貌瓌瑋少有文武才略
隋大業末馬邑郡丞武德三年以功授開府貞觀中拜
尚書右僕射進位衞國公諡曰景武(舊唐書本傳)
歐陽修與劉侍讀書曰承示千文甚佳此是李靖字唐
人集為千文(歐陽文忠公集)
李衞公書豪武自將(廣川書跋)
唐李衞公布衣時上西嶽書蓋厭隋亂而咨之神明之
辭也其書亦佳石刻在廣西(曹昭格古要論)
竇璡
竇璡字之推隋大業末為扶風太守唐兵起以郡歸歴
民部尚書授祕書監封鄧國公貞觀初遷將作大匠諡
曰安璡有巧思工書(唐書本傳)
李勣
李勣(舊唐書云名世勣永徽中以犯太宗諱單名勣焉)字懋功曹州離狐人本
姓徐氏武德二年歸朝廷授黎州總管封英國公賜姓
李貞觀中授同中書門下三品高宗立進尚書左僕射
太子太師諡貞武(唐書本傳)
宋蘇轍荅子瞻寄示岐陽十五碑詩云英公與褒鄂戈
戟聞自荷何年學操筆終歲惟箭笴書成亦可愛藝業
嗟獨夥(蘇轍欒城集)
殷開山
殷開山名嶠以字行京兆鄠人祖不害陳司農卿開山
涉書工為尺牘為隋太谷長高祖召補大將軍掾歴遷
吏部尚書諡曰節(唐書本傳)
殷聞禮
殷聞禮(張彦遠云字大端見畫家傳)嶠從祖弟有文學武德中為太
子中舍人(舊唐書殷嶠傳)
聞禮書畫妙過於父(歴代名畫記)
殷令名
殷令名陳郡人(陳司農卿不害子見畫家傳)唐濟度寺即令名手蹤
為後代程式(述書賦注)
令名與其子仲容(按張彦遠名畫記令名父不害聞禮子仲容舊唐書云聞禮子仲容亦知)
(名惟竇蒙云仲容不害之孫令名之子米芾跋殷令名頭陀寺碑云父開山也武德中為尚書故闕山字則是)
(令名乃聞禮之從兄弟矣)皆以能書擅名一時筆法精妙不減歐虞
(金石錄)
殷仲容
殷仲容聞禮子(竇蒙云令名子官至禮部郎中見盡家傳)則天深愛其才官
至申州刺史(舊唐書本傳冬唐書殷踐猷傳云從父仲容終官郎中有重名)
殷侍御仲容善篆隸題署尤精(書斷)
仲容書汴州安業寺額京師裒義開業資聖寺東京太
僕寺靈州神馬觀額皆精妙曠古(述書賦注)
唐流杯亭侍宴詩李嶠序殷仲容書貞元中陸長源為
汝州刺史以為嶠序仲容書絶代之寶也(集古錄)
岑文本
岑文本字景仁南陽棘陽人博考經史善屬文貞觀元
年除祕書郎累拜中書令贈侍中諡曰憲(舊唐書本傳)
岑文本工飛白書(書史會要)
李百藥
李百藥字重規定州安平人開皇初授太子通事舍人
兼學士太宗至涇州召與語悦之貞觀元年拜中書舍
人封安平縣男進宗正卿諡曰康百藥名臣子才行世
顯為天下推重翰藻沉鬱尤其所長(舊唐書本傳)
隋泛愛寺碑李百藥自書字畫老勁可喜(集古錄)
楊師道
楊師道字景猷清警有才思歸高祖授上儀同為備身
左右封安德郡公貞觀中歴遷工部尚書太常卿師道
善草隸工詩諡曰懿(唐書本傳)
師道師法虞公(書斷)
褚遂良
褚遂良(唐書云字豋善)杭州錢塘人(褚亮碑云晉南遷家於丹楊)散騎常侍
亮之子也博涉文史尤工隸書父友歐陽詢甚重之太
宗嘗謂侍中魏徵曰虞世南死後無人可以論書徵曰
遂良下筆遒勁甚得王逸少體太宗即日召令侍書太
宗嘗出御府金帛購求王羲之書蹟天下爭齎古書詣
闕以獻當時莫能辨其眞偽遂良備論所出一無舛誤
官拜中書令高祖即位封河南郡公出為同州刺史永
徽三年徵拜吏部尚書同中書門下三品六年左遷潭
州都督顯慶二年轉桂州都督又貶愛州刺史卒官(唐)
(書本傳)
遂良書少則服膺虞監長則祖述右軍眞書甚得其媚
趣隸行亦嘗師授史陵(書斷)
遂良書多法或斆鍾公之體而古雅絶俗或師逸少之
法而瘦硬有餘至於章草之間婉美華麗皆妙品之尤
者也(墨池編)
褚河南書似西漢不減銅筩等書(廣川書跋)
傅奕
傅奕相州鄴人隋開皇中以儀曹事漢王諒諒敗徙扶
風高祖為扶風太守禮之及即位拜太史丞貞觀十三
年卒奕自誌曰傅奕青山白雲人也以醉死(唐書本傳)
傅奕家貧傭書後有金帛洛陽盛稱善書而得富也(書)
(史會要)
孫思邈
孫思邈京兆華原人通百家說善言老子莊周居太白
山太宗初召詣京師欲官之不受顯慶中復召見拜諫
議大夫固辭稱疾還山永淳初卒年百餘歲(唐書本傳)
思邈書宋紹興祕閣續法帖内有其蹟(書史會要)
薛純陀
薛純陀秘書省正字本名純陀後以純自列於時筆力
有餘點畫不失尚多隸體氣象竒偉猶有古人體法(廣)
(川書跋)
薛純陀學歐草書(斷)
純陀書有筆法遒勁精悍不減吾家蘭臺意其當時必
為知名士(集古錄)
純陀貞觀十二年奉勅書砥柱銘當時如虞伯施褚豋
善號能書者皆避而讓之其後柳誠懸愛其書恐失其
次第則又别書於石(廣川書跋)
喬師望
喬師望(史失其系)高祖女廬江公主下嫁喬師望為同州刺
史(唐書諸公主列傳)
唐西峰秦皇觀基浮屠銘上元二年華州刺史喬師望
撰并八分書(金石文字記)
顔勤禮
顔勤禮字敬琅邪臨沂人(眞卿曾祖)幼而朗悟識量弘遠工
於篆籀尤精詁訓解褐校書郎與兩兄弟師古相時同
時為弘文崇賢學士(顔眞卿家廟碑)
顔昭甫
顔昭甫字周卿勤禮子(眞卿祖)工篆籀草隸書與内弟殷
仲容齊名而勁利過之為伯父師古所賞重嘗得古鼎
廿餘字舉朝莫識盡令讀之官侍讀贈華州刺史(顔眞)
(卿家廟碑)
顔有意
顔有意(昭甫之諸弟)至刺史(顔眞卿家廟碑)
唐益州學館廟堂記永徽元年成都縣令顔有意正書
(金石錄)
顔元孫
顔元孫字聿修昭甫子少孤養於舅殷仲容家尤善草
隸仲容以能書為天下所宗人造請者牋盈几輙令代
遣得者欣然莫之能辨玄宗出諸家書蹟數十卷曰聞
公能書可為定其眞偽公分别以進玄宗大悅著干禄
字書行於世(書小史)
元孫貞觀中刊正經籍因錄字體數紙以示讐校楷書
時號顔氏字樣(顔眞卿干禄字書序)
顔惟貞
顔惟貞字叔堅昭甫子(眞卿父)少孤育舅殷仲容氏教筆
法家貧無紙筆與兄元孫以黃土埽壁木石畫而習之
故特以草隸擅名天授元年判入高第授衢州參軍歴
長安尉太子文學累贈袐書少監國子祭酒太子少保
(顔眞卿家廟碑)
唐國子祭酒武承規墓誌蘇頲撰太子文學顔叔堅書
(金石錄)
于立政
于立政字匡時京兆高陵人志寧子太僕少卿虢州刺
史(唐書宰相世系表)
唐河間元王碑貞觀十四年于立政正書(金石錄)
閻立本
閻立本京兆萬年人拜右相(見畫家傳)有應務之才兼能書
畫(歴代名畫記)
錢毅
錢毅小篆飛白寬博敏麗太宗貴之(李嗣眞書後品)
王瓚
王瓚(太宗時人丹陽尉)焦山有唐王瓚一詩刻(董逌云王瓚書自貞觀至今亦)
(無譌缺)字畫全類瘞鶴銘(東觀餘論)
宋才
宋才(太宗時人)唐郎穎碑宋才書字畫甚偉(集古錄)
國詮
國詮(太宗時人)唐貞觀中經生國詮奉勅作指頂許字用硬
黃紙書善見律末後注諸臣有閻立本名其書精熟勻
淨而近媚(都穆寓意編)
張師丘(集古錄云一作師求)
張師丘(太宗時人)隋郎茂碑貞觀五年張師丘正書(金石錄)
劉君諤
劉君諤(太宗時人)唐李先生碑貞觀十五年劉君諤正書(金)
(石錄)
諸葛思禎
諸葛思禎(太宗時人)唐瑶臺寺碑貞觀十八年許敬宗撰諸
葛思禎正書(金石錄)
蕭翼
蕭翼魏州莘縣人貞觀中太宗未得蘭亭知在辨才所
謂侍臣曰若為得一智略之士設謀計取之尚書右僕
射房玄齡曰監察御史蕭翼負才藝多權謀可充此選
太宗遂詔見翼翼微服至湘潭過辨才院留宿賦詩因
談論翰墨翼曰弟子先門皆傳二王楷書法弟子又幼
來躭玩今有數帖自隨出示辨才辨才曰未佳善貧道
有一眞蹟曰蘭亭翼佯笑曰數經亂離眞蹟豈在辨才
自於屋樑上檻内出之翼故駮瑕指纇曰響榻書也示
翼之後並翼諸帖置几案間後辨才出翼遂取得至都
奏御拜員外郎(何延之蘭亭記)
李懷琳
李懷琳洛陽人國初時好為偽迹其大急就稱王書及
七賢書假云薛道衡作叙及竹林叙事并衞夫人咄咄
逼人嵇康絶交書並懷琳之偽迹也太宗時待詔文林
館(述書賦注)
謝道士
謝道士(竇蒙云姓謝名道士)能為繭紙嘗書大急就兩本各十紙
言詞鄙下跋尾分明徐唐沈范蹤迹烜赫勞茹裝背持
以質錢貞觀中勅頻搜尋彼之錢主封以詣闕太宗殊
喜賜縑二百疋(述書賦注)
趙模
趙模(太宗時翰林供奉搨書人按趙模行書千丈云太子右監門府鎧曹參軍臣模上)唐高士
廉塋兆記許敬宗撰趙模正書字畫甚工(金石錄)
模喜書工臨倣始習羲獻學集成千文其合處不減懷
仁(宣和書譜)
韓道政
韓道政(太宗時人)帝命供奉搨書人趙模韓道政馮承素諸
葛貞等四人各搨蘭亭數本以賜皇太子諸王近臣(何)
(延之蘭亭記)
馮承素
馮承素將仕郎直弘文館貞觀十三年内出樂&KR1063;論眞
蹟令承素模寫賜長孫無忌房玄齡高士廉侯君集魏
徵楊師道等六人並筆勢精妙備盡楷則(褚遂良搨本)
(樂毅論記)
唐馮承素所臨蘭亭蕭散樸拙(黃溍文獻公集)
諸葛貞
諸葛貞(太宗時人)太宗勅馮承素諸葛貞搨樂毅論及雜帖
數本賜長孫無忌等六人(武平一徐氏法書記)
湯普徹
湯普徹(太宗時人)太宗嘗令搨書人湯普徹等搨蘭亭賜梁
公房玄齡已下八人普徹竊搨以出故在外傳之(武平)
(一徐氏法書記)
上官儀
上官儀字游韶陜州陜人工文詞涉貫墳典貞觀初擢
進士第召授弘文館學士遷祕書郎高宗即位為祕書
少監進西臺侍郎儀工詩其詞綺錯婉媚貴顯人多傚
之謂為上官體中宗時追贈中書令楚國公(唐書本傳)
上官儀師法虞公(書斷)
劉伯莊
劉伯莊徐州彭城人貞觀中累除弘文館學士與許敬
宗等參修文思博要及文館詞林龍朔中終崇賢館學
士(舊唐書本傳)
伯莊師法虞公(書斷)
張志遜
張志遜虞纂之亞(書斷)
陸柬之
陸柬之蘇州吳人元方伯父善書名家官太子司議郎
(唐書陸元方傳)
柬之世南之甥少學舅氏(書斷)
陸學士柬之受於虞祕監虞祕監受於永禪師皆有體
法(李嗣眞書後品)
柬之以書專家與歐褚齊名隸行入妙草入能隸行於
今殆絶遺迹嘗觀其草書意古筆老信乎名不虚得也
(墨池編)
柬之書頭陀寺碑急就章龍華寺額武丘東山碑最聞
於時(宣和書譜)
陸彦遠
陸彦遠柬之子贊善大夫(唐書宰相世系表)
彦遠時謂小陸傳父書法以傳張旭(書史會要)
陸景融
陸景融元方子(柬之從孫)博學工筆札以蔭補千牛累遷工
部尚書東都留守(唐書本傳)
景融以博學工書擅名一時行楷既實且美(書史會要)
陸曾
陸曾彦遠從孫(唐書宰相世系表)
唐禪房寺吳郡陸曾書額(吳地記)
曾楷隸行草分篆飛白臨諸家帖無不逼眞(書史會要)
陸峴
陸峴景融曾孫潤州司戸參軍(唐書宰相世系表)
峴能精書學著名當時(書史會要)
馬業
馬業師陸柬之(書史會要)
高正臣
高正臣廣平人官至衞尉少卿(宰相世系表云正臣都官員外郎志廉子官襄)
(州刺史)習右軍法玄宗甚愛其書自任潤州湖州筋骨漸
備任申邵等州體法又變(書斷)
正臣善正行草書(書史會要)
唐明徵君碑上元三年高宗撰高正臣行書(金石錄)
金陵有高正臣書字畫殊有歐虞法(東觀餘論)
張紹先
張紹先范陽方城人(懷瓘之父)與高正臣有舊朝士就高乞
書憑紹先書之高曾與人書十五紙紹先戲換五紙以
示高不辨客曰有人換公書高笑曰必張公也終不能
辨宋令文曰力則張勝態則高強有人求高書一屏障
曰正臣故人在申州書與僕類可往求之紹先乃與書
之(法書要錄)
紹先宗二王(書史會要世按陶宗儀又載張紹宗晉侍中華十一孫懷瓘之高祖也官至邵州)
(武綱令贈宜春郡太守博學工書攷唐書地理志云唐興高祖改郡為州太守為刺史終唐之世無太守官且)
(紹宗為懷瓘高祖即紹先之曾祖也亦不應祖孫相去止三世而名諱相犯若此是必宗儀之誤)
王方翼
王方翼字仲翔幷州祁人方翼早孤雜庸保執苦燎松
丸墨太宗時擢右千牛高宗立從祖女弟為皇后調安
定令累遷庭州刺史封太原郡公善書與魏叔琬齊名
(唐書本傳)
劉仁軌
劉仁軌字正則汴州尉氏人少貧賤好學值亂不能安
業每動止畫地書空寓所習卒以通博聞顯慶中累擢
大司憲遷右相兼檢校太子左中護累功封樂城縣男
咸亨五年拜尚書左僕射兼太子賓客知政事開元中
追諡曰文獻(唐書本傳)
劉仁軌善書(書史會要)
裴行儉
裴行儉字守約絳州聞喜人貞觀中舉明經儀鳳二年
拜吏部尚書兼檢校右衞大將軍封聞喜縣公贈幽州
都督諡曰獻中宗即位再贈揚州大都督行儉工草隸
名家帝嘗以絹素詔寫文選覽之祕愛其法賚物良厚
行儉每曰褚遂良非精筆佳墨未嘗輙書不擇筆墨而
妍捷者余與虞世南耳所撰選譜草字雜體數萬言(唐)
(書本傳)
行儉工草書行及章草並入能有若縉紳之士其貌偉
然華衮金章從容省闥(書斷)
裴行儉以書知名而世罕傳之嘗見一帖寫兵法字甚
怪放劉無言云行儉所書千文亦工(東觀餘論)
裴延休
裴延休(行儉次子)幷州文水令世載文雄家傳草聖(張說贈)
(太尉裴行儉神道碑)
宋令文
宋令文虢州弘農人(之問父)有勇力工書善屬文高宗時
為左驍衞郎將東臺詳正學士(舊唐書本傳)
令文有三絶曰書畫力尤於書備兼諸體偏意在草志
欲究能翰簡翩翩甚得書之媚趣若於高卿比權量力
則騶忌之類徐公也(書斷)
崔行功
崔行功恒州井陘人少好學唐儉愛其才倩作文奏高
宗時累轉吏部郎中貶游安令召為司文郎中與蘭臺
侍郎李懷儼並主朝廷大典冊寫四部羣書充使檢校
以勞遷蘭臺侍郎(唐書本傳)
唐崔行功嘗書開元寺千佛記(趙崡石墨鐫華)
李亘
李亘(高宗時人)徐彦伯為蒲州司兵參軍時司戸韋暠善判
司士李亘工書徐彦伯屬辭時稱河東三絶(唐書徐彦)
(伯傳)
趙持滿
趙持滿長孫詮之甥工書善騎射力搏虎走逐馬而仁
厚下士京師無貴賤愛慕之官至涼州刺史(唐書長孫)
(無忌傳)
契苾何力
契苾何力莫賀可汗之孫貞觀六年率衆内屬歴右驍
衞大將軍龍朔中封涼國公諡曰毅(唐書本傳)
唐萬年宫碑陰後列從官五十餘人書名大小不倫然
皆有法即契苾(何力)賀蘭(敏之)亦不草草(石墨鐫華)
賀蘭敏之
賀蘭敏之(武士彠之外孫)武后取為士彠後賜氏武襲封擢累
左侍極蘭臺太史令與名儒李嗣眞等參與刊撰(唐書)
(武士彠傳)
唐岐州法門寺舍利塔銘龍朔三年賀蘭敏之撰并行
書(金石錄)
陳惟玉
陳惟玉(陶宗儀云或云荆州人)絳州碧落篆李肇(集古錄作李璿之)得觀
中石記為陳惟玉書字竒古行筆精絶不類世篆學(廣)
(川書跋)
李譔
李譔韓王元嘉子(宗室世系表云黃國公)少以文才見知諸王子
中與琅邪王沖為一時之秀凡所交結皆當代名士譔
父子書籍最多皆文句詳定祕閣所不及(唐書本傳)
唐碧落碑歐陽永叔以李漢記為黃公譔書(廣川書跋)
武盡禮
武盡禮筆法精勁當時宜自名家而唐人未有稱之見
於文字者豈其工書如盡禮者往往皆是特今人罕及
耳(集古錄)
唐寧照寺鐘銘景龍三年武承泰撰武盡禮書(金石錄)
李蕃
李蕃徐康王元禮次子淮南公(唐書宗室世系表)
唐南嚴寺記李蕃書(墨池編)
陳遺玉
陳遺玉潁川人涇州刺史(唐書宰相世系表)
唐國子司業于立政碑調露元年陳遺玉八分書(金石)
(錄)
王行滿
王行滿(高宗時人)唐三藏聖教序永徽四年太宗撰褚遂良
正書又王行滿正書又僧懷仁集逸少正書(金石錄)
敬客
敬客(高宗時人)唐王居士磚塔銘顯慶三年上官靈芝撰敬
客正書(金石文字記)
張延壽
張延壽(高宗時人)唐修正寺舍利塔碑龍朔二年楊武英撰
張延壽正書(金石錄)
暢整
暢整(見名畫記)唐清河公主碑麟德元年暢整正書(金石錄)
竇節
竇節(高宗時人)唐司元太常伯竇德玄碑乾封元年李儼撰
姪節正書(金石錄)
孫師範
孫師範(高宗時人)唐孔宣尼碑乾封二年崔行功撰孫師範
八分書(金石錄)
蘇休奕
蘇休奕(高宗時人)唐杜延基造心經總章元年蘇休奕正書
(金石錄)
趙仙客
趙仙客(高宗時人)唐徐王元禮碑咸亨三年崔行功撰趙仙
客書(集古錄)
張遂隆
張遂隆(高宗時人)唐戎州刺史董寶亮碑咸亨四年李儼撰
張遂隆八分書(金石錄)
柳洋
柳洋(高宗時人)唐臨汾縣令于府君德政碑咸亨四年謝祐
撰柳洋正書(金石錄)
傅得節
傅得節(高宗時人)唐九門縣西浮圖碑上元三年應詔四科
舉董行思文清河傅得節書(集古錄)
王大義(一作文儀)
王大義(高宗時人)唐黎尊師碑儀鳳元年盧照鄰撰王大義
行書(金石錄)
陳昇
陳昇(高宗時人)葛仙公碑梁陶弘景撰唐調露二年陳昇正
書(金石錄)
蘇文舉
蘇文舉(高宗時人)唐開業寺李公碑開耀二年李尚一撰蘇
文舉正書(金石錄)
沮渠智烈
沮渠智烈(高宗時人)唐少姨廟碑永淳元年楊炯撰智烈書
夏啓母廟碑永淳二年崔融撰智烈書(金石錄)
吳知禮
吳知禮(高宗時人)唐無量壽佛像碑永淳元年張昌齡撰吳
知禮八分書(金石錄)
王懸河
王懸河(高宗時人)唐道藏經序弘道元年高宗則天撰王懸
河行書(金石錄)
徐碩
徐碩(高宗時人)唐太平觀主王遠知碑徐碩隸書(金石略)
齊懷壽
齊懷壽(高宗時人)唐昇眞先生王遠知碑齊懷壽書(墨池編)
張庭諷
張庭諷(高宗時人)唐荆州都督長史孫公碑(宰相世系表孫俊高宗相茂道)
(子荆府長史)張庭諷書(金石略)
魏元忠
魏元忠宋州宋城人本名眞宰以避則天母號改焉初
為太學生志氣倜儻儀鳳中上封事帝甚歎異之中宗
時歴遷中書令封齊國公終尚書左僕射(舊唐書本傳)
元忠善草書(書史會要)
唐端州石室魏元忠題名(金石略)
狄仁傑
狄仁傑字懷英并州太原人舉明經天授二年以地官
侍郎同鳳閣鸞臺平章事歴除内史諡曰文惠睿宗封
梁國公(唐書本傳)
大足中則天太后賞納言狄仁傑能書仁傑云臣自幼
以来不見好本只率愚性何由得能則天乃内出二王
眞蹟二十卷遣五品中使示諸宰相看訖表謝豋時將
入(徐浩古蹟記)
王方慶
王方慶名綝以字顯雍州咸陽人起家越王府參軍武
后時封石泉縣子歴遷鸞臺侍郎同鳳閣鸞臺平章事
后嘗就求羲之書方慶上十一世祖導等二十八人書
共十篇后御武成殿徧示羣臣詔中書舍人崔融序其
代閥號寶章集復以賜方慶士人歆其寵卒贈兖州都
督諡曰貞(唐書本傳)
王方慶王氏八體書範四卷王氏工書狀十五卷(唐書)
(藝文志)
石泉公王方慶素尚豪翰每還私第必請鍾紹京盛論
法書方慶常疾須紹京言書輙差右相楊再思以為鍾
君可愈王侍郎疾也(書史會要)
王晙
王晙方慶少子工書知名官至殿中侍御史(舊唐書王)
(方慶傳)
李嶠
李嶠字巨山趙州贊皇人為兒時夢人遺雙筆自是有
文辭擢進士第舉制策甲科武后時歴進麟臺少監同
鳳閣鸞臺平章事神龍中為中書令封趙國公嶠富才
思與崔融蘇味道齊名(唐書本傳)
唐道州碧落洞元結改曰無為洞篆刻在焉李嶠有篆
額(格古要論)
杜審言
杜審言(唐書云字必簡)襄州襄陽人進士舉雅善五言詩工書
翰有能名然恃才謇傲嘗謂人曰吾之文章合得屈宋
作衙官吾之書蹟合得王羲之北面其矜誕如此則天
時遷膳部員外郎神龍初授國子監主簿加修文館直
學士(舊唐書本傳)
沈佺期
沈佺期(唐書云字雲卿)相州内黃人進士舉善屬文累轉考功
員外郎神龍中歴中書舍人太子詹事(舊唐書本傳)
佺期以工書著名(書史會要)
宋之問
宋之問字延清一名少連令文子偉儀貌雄於辨甫冠
武后召直習藝館左奉宸内供奉景龍中遷考功員外
郎睿宗立詔流欽州魏建安後迄江左詩律屢變及之
問沈佺期又加靡麗學者宗之號為沈宋(唐書本傳)
之問工眞行天性卓絶(書史會要)
宋太平興國二年袁州獻宋之問書龍鳴寺碑(玉海)
宋之遜(金石錄作之愻)
宋之遜令文子之問弟為連州參軍初父令文富文辭
且工書有力絶人世稱三絶後之問以文章起其弟之
悌以蹻勇聞之遜精草隸世謂皆得父一絶(唐書本傳)
唐襄州刺史封公碑垂拱元年宋之遜正書字畫頗佳
(金石錄)
武三思
武三思并州文水人少以后族累拜夏官尚書及革命
封梁王神龍初拜司空諡曰宣(舊唐書本傳)
唐福先寺浮圖碑神龍元年武后撰武三思正書(金石)
(錄)
孫過庭
孫過庭字虔禮富陽人右衞胄曹參軍(述書賦注作張懷瓘書斷孫)
(虔禮字過庭陳留人官至率府錄事參軍宋王銑云唐垂拱時人)
過庭博雅有文章草書憲章二王工於用筆儁拔剛斷
尚異好竒然所謂少功用有天材眞行之書亞於草矣
嘗作運筆論亦得書之指趣也(書斷)
過庭書至能品嘗著書論妙盡其趣即書譜也宋高廟
垂情藝文嘗謂此譜妙備草法手不少置石本惟禁中
太清樓所刻最為精絶(王鏊姑蘇志)
孫翔
孫翔過庭子亦能書(姑蘇志)
薛稷
薛稷字嗣通蒲州汾隂人(見畫家傳)擢進士第以辭章自名
景龍末為諫議大夫昭文館學士初貞觀永徽間虞世
南褚遂良以字顓家後莫能繼稷外祖魏徵家多藏虞
褚書故銳精臨倣結體遒麗遂以書名天下睿宗時封
晉國公歴太子少保禮部尚書(唐書本傳)
薛稷好古博雅尤工隸書(舊唐書本傳)
薛稷書學褚公尤高綺麗媚好膚肉得師之半矣可謂
河南之高足甚為時所珍(書斷)
薛稷書師褚河南時稱買褚得薛不失其節(朱景玄唐)
(朝名書錄)
薛稷於書得歐虞褚陸遺墨至備故於法可據(廣川書)
(跋)
韋嗣立拜中書令蘇瓌署官告蘇頲為之詞薛稷書時
謂三絶(唐詩紀事)
薛稷書慧普寺三字方徑三尺筆畫雄健在通泉壽聖
寺聚古堂(輿地紀勝)
杜甫觀薛稷少保書畫壁詩云仰看垂露姿不崩亦不
騫鬱鬱三大字蛟龍岌相纏(杜工部集)
少保傳李北海邕與賀監知章同鳴開元之間(解縉書)
(學傳授)
鍾紹京
鍾紹京(贑州志云字可大)虔州贑人也(紹京楊歴碑自題曰潁川)初為司農
錄事以工書直鳳閣則天時明堂門額九鼎之銘及諸
宮殿門牓皆紹京所題景龍中拜中書令封越國公後
為少詹事年八十餘卒(舊唐書本傳)
紹京碑師薛稷(東觀餘論)
紹京嗜書畫如王義之王獻之褚遂良眞蹟藏家者至
數十百卷然自書微怯不足逮前輩云(墨池編)
張昌宗搜訪天下圖書以紹京妙識古今奏請直祕書
寶匣竒蹟莫不徧覽明皇在藩邸愛重其書(書史會要)
王知敬
王知敬懷州河内人善書隸武后時仕為麟臺少監(唐)
(書王友貞傳)
知敬善署書與仲容齊肩天后詔一人署一寺額仲容
題資聖知敬題清禪俱為獨絶(述書賦注)
知敬工草及行尤善章草入能膚骨兼有戈戟足以自
衞毛翮足以飛翻若冀大略宏圖摩霄殄寇則未竒也
(書斷)
知敬善隸草行評者謂如麒麟將騰鸞鳳欲翥(墨池編)
王知愼
王知愼(見畫家傳)官少府監工書畫與兄知敬齊名(歴代名)
(畫記)
王友貞
王友貞(知敬子)少為司經局正字歴長水令罷歸中宗詔
為司議郎不就神龍初以太子中舍人徵固辭疾玄宗
在東宫以蒲車召不至卒贈銀青光禄大夫(唐書本傳)
書家父子最著者唐王知敬子友貞(王鍪震澤集)
王玄宗
王玄宗琅邪人紹宗兄隱嵩山號太和先生傳黃老術
(唐書本傳)
唐法師王先生碑乾封二年于敬之撰王玄宗正書(金)
(石錄)
王紹宗
王紹宗字承烈江都人(竇蒙云修禮子)少貧俠嗜學工草隸客
居僧坊寫書取庸自給凡三十年庸足給一月即止不
取贏武后召擢太子文學累進祕書少監紹宗雅修飾
當時公卿莫不慕悅其風(唐書本傳)
紹宗中年小眞書體象尤異行草及章草次於眞曾謂
所親曰自恨不能專有功褚雖已過陸猶未及(書斷)
王嗣宗
王嗣宗紹宗兄亦善書(書斷)
唐推
唐推師王紹宗(書史會要)
盧藏用
盧藏用字子潛幽州范陽人能屬文舉進士不得調與
兄徵明偕隱終南少室二山長安中召授左拾遺歴尚
書右丞藏用工草隸大小篆八分士貴其多能(唐書本)
(傳)
藏用書幼尚孫草晚師逸少八分有規矩之法(書斷)
劉允濟
劉允濟字允濟河南鞏人少孤事母尤孝工文辭與王
勃齊名累遷左史兼直弘文館武后明堂成奏賦述功
德手詔褒咨除著作郎終修文館學士(唐書本傳)
杜甫寄劉峽州伯華使君詩云家聲同令聞時論以儒
稱太后當朝肅多才接迹昇又云學並盧王敏書偕褚
薛能老兄眞不墜小子獨無承允濟與王勃早齊名又
與膳部同事天后知為允濟無疑(杜詩箋注)
尹元凱
尹元凱瀛州樂壽人由慈州司倉參軍坐事免棲遲不
出者三十年與張說盧藏用厚詔起為右補闕(唐書本)
(傳)
唐美原神泉詩并序垂拱四年篆書云雲陽主簿明臺
子徐彦伯字光序裕明子河東尹元凱字棫左司郎中
温翁念字敬祖天官員外郎李通字至遠各詩一首五
言十二句其額曰大唐裕明子書(金石文字記)
薛曜
薛曜(武后時人嵩山石淙詩云奉宸大夫汾陰縣開國男)武后三教珠英張昌宗
李嶠崔湜閻朝隱徐彦伯張說沈佺期宋之問富嘉謨
喬品員半千薛曜等撰(唐書藝文志)
偽周封祀壇碑登封元年武三思撰薛曜正書(金石錄)
楊庭
楊庭(武后時人)為時經生作字得楷法之妙長壽間一時為
流輩推許(宣和書譜)
賈膺福
賈膺福曹州宛句人懷州刺史敦實子先天中歴左散
騎常侍弘文館學士(舊唐書本傳)
周大雲寺碑賈膺福撰并八分書其筆法精妙後又得
唐修封禪記賈膺福撰并正書字為小楷尤工妙可喜
(金石錄)
薛昌容李元振
薛昌容李元振(與賈膺福同時)武后鑄九州鼎圖寫山川物産
之象命工書人著作郎賈膺福殿中丞薛昌容鳳閣主
事李元振司農錄事鍾紹京分題之(舊唐書禮儀志)
李敬
李敬趙郡人蘇州刺史應子(唐書宰相世系表)
唐介休令張君清德碑永昌元年李愿撰李敬八分書
(金石錄)
唐奉一
唐奉一齊州人善書翰武后時為侍御史(御史臺記紀唐書武后)
(云久視元年三月夏官尚書唐奉一為天兵大總管)
唐中興聖教序碑中宗為三藏法師義淨所作唐奉一
書刻石在濟南長清縣四禪寺(金石錄)
李思訓
李思訓宗室也(詳見畫家傳)書畫稱一時之妙官至左武衞
大將軍(歴代名畫記)
尹守貞
尹守貞天水冀人蓋好學博古者也能誦古史百家之
言文章草隸之則元元本本不舍晝夜垂拱四年以明
經高第長安初授四門助教(文苑英華)
党復
党復(武后時人)唐豫州狄梁公感德頌党復書(墨池編)
嚴政
嚴政(武后時人)東蜀牛頭山下有閭丘均撰瑞聖寺磨崖碑
嚴政書(杜詩注)
李承福
李承福(天后時人)唐長子智乘院碑鄭王文學阮立德撰李
承福書(廣川書跋)
李思惲
李思惲(武后時人)唐齊州刺史封公德政頌李迥秀撰李思
惲行書(金石錄)
蕭懷素
蕭懷素(武后時人)偽周懷州大雲寺碑陰記蕭懷素正書(金)
(石錄)
房晉
房晉(武后時人光宅元年房晉詞標文苑科策見文苑英華)唐要柵湫神祠碑房
晉書(墨池編)
劉玄明
劉玄明(武后時人)唐武強縣令梁君德政碑垂拱元年劉玄
明正書(金石錄)
鞠處信
鞠處信(武后時人)唐中山法果寺碑垂拱二年姚璹撰鞠處
信正書(金石錄)
鄭莊
鄭莊(武后時人)唐澤王府主簿梁府君并夫人唐氏墓誌銘
垂拱四年四品孫義陽朱賓撰五品孫滎陽鄭莊正書
(金石文字記)
劉翊
劉翊(武后時人)偽周化善寺石井碑天授二年劉翊行書(金)
(石錄)
馬元貞
馬元貞(武后時人)漢史晨饗孔廟後碑有武后天授二年馬
元貞題名(金石文字記)
楊楚材
楊楚材(武后時人)偽周冠軍大將軍楊公碑長壽元年蘇味
道撰姪楚材正書(金石錄)
杜行均
杜行均(武后時人)偽周王仁恭祭嶽頌長壽二年嚴後撰序
邢靈均頌杜行均八分書(金石錄)
蕭令臣
蕭令臣(武后時人)偽周濮州長史蕭府君碑大足元年員半
千撰次子令臣正書(金石錄)
韓懷信
韓懷信(武后時人)偽周栖巖寺詩長安二年高宗則天撰韓
懷信正書(金石錄)
劉濟物
劉濟物(武后時人)偽周堯廟碑盧永慶撰劉濟物正書(金石)
(錄)
孫希弼
孫希弼(武后時人)偽周晉州長安韋公碑長安三年楊炯撰
孫希弼八分書(金石錄)
范元悊
范元悊(武后時人)偽周司刑寺佛蹟碑長安三年前碑閻朝
隱撰范元悊正書(金石錄)
吳守劼
吳守劼(武后時人)偽周司刑寺佛蹟碑長安三年後碑范元
悊撰吳守劼八分書(金石錄)
叚元述
段元述(武后時人)偽周宼法師道德銘長安三年王道珪撰
叚元述正書(金石錄)
韓景陽
韓景陽(武后時人)偽周東鎮沂山場碑長安四年房晉撰韓
景陽八分書(金石錄)
孫去煩
孫去煩(武后時人)唐百門陂碑銘長安四年辛怡諫文張元
琮記孫去煩行書(金石表)
袁元悊(墨池編作袁元哲)
袁元悊(武后時人)偽周整法師龍門石龕像碑僧波崙撰袁
元悊正書(金石錄)
王知恭
王知恭(武后時人)唐天后御製詩王知恭書(金石略)
李巗
李巗趙州高邑人中宗時授右宗衞兵曹參軍累遷諫
議大夫封贊皇縣伯終兵部侍郎巗善草隸(唐書本傳)
崔液
崔液字潤甫定州安喜人工五言詩官至殿中侍御史
(唐書崔仁師傳)
宋樓鑰跋李少陵修禊詩序云唐文皇之賜韓王有崔
潤甫之題若李重光撥鐙書無能效之者(樓鑰攻媿集)
劉昇(一作升)
劉昇徐州彭城人景雲中授右武衛騎曹參軍開元中
累遷中書舍人太子右庶子昇能文善草隸(唐書本傳)
唐華嶽精享昭應碑開元八年華陰主簿咸廙撰殿中
侍御史劉昇八分書(金石文字記)
元希聲
元希聲河南洛陽人(宰相世系表云隋兵部尚書巖曾孫)三歲便善草隸
書客有聞而謬之者公援豪立就動有楷則當時目曰
神童舉進士徵拜司禮博士擢吏部侍郎景龍元年終
(文苑英華)
徐師道
徐師道字太眞會稽人(浩之祖)少有至行不干仕進裴行
儉辟賓幕授九隴尉棄官歸隱及終諡曰文行先生師
道精於翰墨(墨池編)
唐徐浩古蹟記云臣先祖故益州九隴縣尉贈吏部侍
郎師道臣先考故洺州刺史贈左常侍嶠之眞行草皆
名冠古今無與為比(法書要錄)
徐嶠之
徐嶠之字惟嶽(師道子浩之父)純孝積學狄梁公魏齊公姚梁
公交辟之嘗面誚張易之而佐佑五王迎立中宗歴趙
湖洛州刺史正書行書遒媚有楷法嘗進書六體手詔
荅曰卿進書甚可觀覽㢠廻鸞顧鵲墜露凝雲雖古人臨
池懸帳之妙何以過此賜物四十段旌之(墨池編)
唐永豐陂堰頌開元七年徐嶠之撰并八分書高行先
生徐公碑開元十一年姚奕撰序賀知章銘徐嶠之正
書(金石錄)
唐從心
唐從心涼州人殿中監(唐書宰相世系表)
秦州都督唐宗碑神龍二年岑羲撰族孫從心正書(金)
(石錄)
于經野
于經野京兆高陵人敏同子戶部侍郎(唐詩紀事云中宗時為戸部尚)
(書)(唐書宰相世系表)
唐延安縣幽堂碑王光庭撰于經野正書(金石錄)
韋同
韋同京兆杜陵人洪州都督(唐書宰相世系表)
唐沙州司馬楊榮碑神龍二年元伯儀撰韋同八分書
(金石錄)
李涉
李涉(中宗時人)唐杭州龍興寺碑景龍四年盧季珣撰李涉
八分書(金石錄)
郭謙光
郭謙光(中宗時人)唐崔敬嗣碑景龍二年胡皓撰郭謙光書
其字畫筆法不減韓蔡李史四家而名獨不著(集古錄)
楊略
楊略(中宗時人)唐立後周宇文舉碑盧思道撰神龍二年楊
略正書(金石錄)
韓覃
韓覃(集古錄云幽林思廬山林藪人韓覃撰)唐大行禪師玄德幢銘韓覃
撰并行書(金石錄)
平授
平授(燕國薊人)常州刺史平貞眘少子八分之妙獨善當時
(張燕公集)
鄭萬鈞
鄭萬鈞(睿宗時人唐書諸公主列傳代國公主名華字華婉下嫁鄭萬鈞)張說般若心
經贊序云祕書少監駙馬都尉熒陽鄭萬鈞深藝之士
也學有傳癖書成草聖乃揮灑手翰鐫刻心經道存文
字意齊天壤國老張說聞而嘉焉(唐文粹)
唐代國長公主碑開元二十二年公主壻鄭萬鈞撰并
行書(金石錄)
劉欽旦
劉欽旦(睿宗時人)唐比丘尼法琬碑景龍三年僧承遠撰劉
欽旦楷書(金石表)
施楚玉
施楚玉(睿宗時人)唐王陰二眞君碑景雲二年李虎之撰施
楚玉正書(金石錄)
甯思道
甯思道(睿宗時人)唐易州雲居寺石浮屠銘景雲二年甯思
道書(金石文字記)
殷子陽
殷子陽(睿宗時人)唐大雲寺石燈臺頌景雲二年景初陽撰
殷子陽八分書(金石錄)
儲伯陽
儲伯陽(睿宗時人)唐王陰二眞君碑景雲二年李吉甫撰儲
伯陽行書(金石錄)
楊幽經
楊幽經(睿宗時人)唐茅山崇元觀碑楊幽經書(金石略壽元虞集崇觀)
(碑云晉洞天觀唐貞觀初改崇元觀有太極元年所樹碑石完而文泯可識者左拾遺孫處玄文楊幽經書數)
(字而已)
權瓌
權瓌(睿宗時人)唐楊乾緒碑先天元年褚琇撰權瓌八分書
(金石錄)
殷玄祚
殷玄祚(睿宗時人)唐契苾明碑先天元年婁師德撰殷玄祚
楷書(金石表)
王崇敬
王崇敬(睿宗時人)唐同州河瀆紀瑞頌先天元年崔禹錫撰
王崇敬八分書(金石錄)
馮敦直
馮敦直(睿宗時人)唐馮本碑先天元年閻朝隱撰子敦直八
分書(金石表)
御定佩文齋書畫譜卷二十六
