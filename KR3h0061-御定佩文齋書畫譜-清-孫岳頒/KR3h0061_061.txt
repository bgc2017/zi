欽定四庫全書
御定佩文齋書畫譜目錄
第六十一卷
歴代無名氏書三(石一)
唐虞
堯碑舜碣
石虹山堯碑
巫山峯頂古篆
崐崘室題字
周
佳城銘
秦
詛楚文
贛榆刻石
廬山刻石
始皇碑
秦刻石
舜井斷碑
那湫碑文
扶蘇墓碑
於潛縣刊字
漢
楊君殘碑
四皓碑
四皓神位胙机刻石
鄭三益闕銘
五鳳二年殘字
陽朔甎字
建平郫縣碑
居攝墳壇刻石二
剛卯
員石銘
司徒甄邯墓石
後漢
扈君甎
蜀郡太守何君閣道碑
治道記
會稽東郡都尉路君闕銘
永平甎文
開通褒斜道碑
孝子王立碑
張賓公妻穿中二柱文
汝伯寧甎文
曹叔文甎文
謝君甎
南武陽功曹闕銘
章和石記
戚伯著碑
司徒袁安碑
永元十六字
南安王君平鄉道碑
王子香廟頌
雒陽令王稚子二闕
桂陽太守許荆頌
永初甎文
青衣尉趙孟麟羊竇道碑
延年椁字
永初官墼文
謁者景君墓表碑隂
郯令景君闕銘
嵩山太室神道石闕銘
賜豫州刺史馮煥詔
孝子蕫蒲闕
幽州刺史馮煥神道
馮煥殘碑碑隂
開母廟石闕銘
少室神道石闕銘
大匠翟鬴碑
窆室銘
山陽麟鳳碑
孝女叔先雄碑
幽州刺史䍧牱太守張子陽碑
漢安長陳君閣道碑
國三老袁良碑
永建刻銘
謁者王誨碑
洛陽橋右柱銘
太學碑
太學贊碑
弟子贊碑
西嶽石闕銘
北海相景君銘碑隂
竇貴人碑
法真刻石
司馬遷碑
武氏石闕銘
燉煌長史武班碑
吳郡丞武開明碑
司隸校尉楊孟文石門頌
廣漢長王君治石路碑
漳河神壇碑
孔子廟碑
班孟堅碑
張公神碑
縣三老楊信碑
祝長嚴訢碑
馮君開道碑
曹娥碑
從事武梁碑
廣漢蜀國都尉丁魴碑
彭山廟碑
郎中王政碑
平都侯相蔣君碑
李母冢碑
孔廟置守廟百石孔龢碑
孔謙碣
東海祠碑
益州太守無名碑碑隂
孔君碣
吉成侯州輔碑碑隂
州輔墓石獸膊字
宗資墓前石獸膊字
韓勅造孔廟禮噐碑碑隂
魯相勅復顔氏繇發碑
韓勅修孔廟後碑碑隂
韓勅孔林别碑兩側題名
孔君德碑
郎中鄭固碑
王君造四縣邸碑
費縣令田君碑
議郎元賓碑
張休崖涘碑
楚相孫叔敖碑碑隂
中常侍樊安碑
夀張侯樊宏碑
中常侍曹騰碑碑隂
江原長進德碣
丹陽太守郭旻碑
冀州刺史王純碑碑隂
封丘令王元賓碑碑隂
日南太守胡著碑
河東地界石記
楊公碑隂題名
蒼頡廟人名
成臯令任伯嗣碑碑隂
淮源廟三碑
平輿令薛君碑
廣野君廟碑
山陽太守祝睦碑
蜀郡屬國辛通逹李仲曾造橋碑
封龍山碑
真道冢地碑
泰山都尉孔宙碑碑隂
孝子嚴擧碑碑隂
潁川太守曹君碑
祝睦後碑
泗水亭高廟碑
司徒盛允碑
温令許續碑
延禧塼
濟隂太守孟郁修堯廟碑碑隂
荆州刺史度尚碑
車騎將軍馮緄碑
武榮碑
太尉楊震碑碑隂
沛相楊統碑碑隂
高陽令楊著碑碑隂
堵陽長劉子山斷碑
邠州刺史趙融碑
司空孔扶碑
衛尉衡方碑
浚儀令衡立碑
冀州從事張表碑
竹邑侯相張夀碑
廣陵縣令王君神道
魯相晨謁孔子冢文
史晨饗孔廟後碑
魯相史晨祠孔廟奏銘
金鄉長侯成碑
孝廉柳敏碑
楊公震使𫝊記
郎中馬江碑
宋子浚碑
武都太守李翕西狭頌
李翕黽池五瑞碑
博陵太守孔彪碑碑隂
河東太守孔雄碑
慎令劉修碑
沇州刺史楊叔恭碑
石門銘
武都太守李翕天井道碑
北軍中候郭仲竒碑
成陽靈臺碑碑隂
堯廟碑
桂陽太守趙越碑
樂成令太尉掾許嬰碑
崔瑗墓碑
崔實碑
東海廟碑
廷尉仲定碑
故民吳仲山碑
門生沛國蕭劉題名
司空宗俱碑碑隂
太傅胡廣碑
廣漢屬國侯李翊碑
李翊夫人碑
司隸校尉楊淮碑
張道陵碑
桂陽太守周憬功勲銘碑隂
繁陽令楊君碑碑隂
玄儒先生婁夀碑碑隂
武都太守耿勲碑
帝堯碑
鄭子真舍宅殘碑
幽冀二州界石文
沇州刺史薛季像碑
太傅橋載碑
梧臺石社碑
廣漢太守沈子璩緜竹江堰碑
蒼頡廟碑
豫州從事尹宙碑
梁相費汎碑
堂邑令費鳳碑
費鳳别碑
斥彰長斷碑
長水校尉曹熾碑
謁者曹胤碑
秦君碑首
司農劉夫人碑
桓彬碑
太尉橋玄三碑
金廣延母徐氏紀産碑
金恭碑
處士金恭闕
太尉郭禧斷碑碑隂
郭禧後碑
丹陽太守郭旻碑碑隂
西嶽華山亭碑
樊毅修華嶽碑
樊毅復華下民租碑
太尉陳球碑
陳球後碑碑隂
禹廟碑碑隂
舜子巷義井碑碑隂
冀州從事郭君碑
右侍無名人墓闕
三公山碑
無極山碑
童子逄盛碑碑隂
涼州刺史魏元丕碑
殽阬君神祠碑碑隂
敬仲碑
藁長蔡湛頌碑隂
溧陽長潘乾校官碑
安平相孫根碑碑隂
梁相孔耽神祠碑
白石神君碑
成陽令唐扶頌碑隂
上谷太守張平仲碑
單父令楊彦碑
尚書郎楊禪碑
拓令許君頌
文穆碑
八都神廟碑
外黃令高彪碑
种氏石虎刻字
司徒從事郭究碑
都鄉正衛彈碑
幽州刺史朱龜碑碑隂
郃陽令曹全碑碑隂
范冉墓碑
南陽太守秦頡碑
蕩隂令張遷碑
尉氏令鄭季宣碑碑隂
太丘長陳實壇碑
陳度碑
司空掾陳君碑額
趙相劉衡碑
尹儉碑
司空掾陳實殘碑
巴郡太守張納碑碑隂
大石嶺碑
不其令董恢闕
圉令趙君碑
學殿歲月記
江州夷邑長盧豐碑
巴郡太守樊敏碑
益州太守高頤二闕
益州太守高頤碑
綏民校尉熊君碑
司徒掾梁休碑
黃龍甘露碑二碑隂
舜廟碑
二妃祠碑
許由廟碑
夷齊廟碑
太公廟碑
季札子碑
范蠡碑
屈原廟碑
程堅碑
高祖廟三碑
東平憲王碑
虞詡碑
賈彪廟碑
鄭康成碑
李雲碑
趙徵碑
司馬文預碑
張伯雅碑
皇毓碑
臨睢長王君碑
曹嵩碑
郭奉孝碑
左伯豪碑
孫嵩碑
孫賓碩碑
樊重碑
司徒袁滂碑
張敏碑
衛為碑
焦立碑
張仲瑜碑
張明府祠碑
繹幕令匡碑
道兒君碑
熹平君碑
華君銘
冠盖里碑
河南石柱
洛陽南界碑
洛陽北界碑
冀州北界碑
司空殘碑
張侯殘碑
河南尹蘇府君碑
益州刺史薛君巴郡太守劉君碑
臨朐長仲君碑
光禄勲劉曜碑
相君小吏夏堪碑
富春丞張君碑
郎中郭君碑
荆州從事苑鎮碑
督郵斑碑
仙人唐公房碑
中部碑
益州太守城垻碑
是邦雄傑碑
中秋下旬碑
魯相謁孔廟殘碑
防東尉司馬季德碑
處士嚴發殘碑
任君殘碑隂
舉吏張玄殘碑
犍為太守楊洪碑
五大夫碑
殘碑三十二字
秦君碑
太尉許䤋廟碑
西平令楊期碑
征西大將軍楊瑾碑
邊讓碑
董襲碑
上谷太守張&KR3176;碑
敏勖碑
賈敏碑
李固碑
劉班碑
蘇武功碑
太守樊演碑
司徒劉竒碑
劉黨碑
敬歆碑
丁儀碑
兖州從事丁仲禮碑
御史孔翊碑
博士孔志碑
陳留太守程封碑
執金吾高褒碑
太尉高峻碑
彭府君碑
劉熙碑
御史大夫鄭君碑
尊士倪夀碑
少傅何君碑
古司馬城鐡碑
山陽太守碑
筑陽侯相景豹碑
侍中王逸碑
僕射荀公碑
光武皇帝碑
封觀碑
蔡昭碑
秦始皇碑
中令楊暢墓碣
嚴君平廟前碑二
王褒墓碑
南昌太守谷所碑
青州刺史劉焉碑
胡騰碑
羅含誌
楊侯伯墓碑
羅訓墓誌
刺史李頊碣
張翼碣
馬援廟碑
馬融墓碣
沛相劔門范皮墓闕文
上庸長闕文
永樂少府賈君闕銘
高直闕
鉅鹿太守金君闕
平陽府君六字
貞女羅鳳墓碑
蜀郡太守任君神道
蜀郡都尉王君神道
綿竹令王君神道
益州太守楊宗墓道
清河相張君墓道
上庸長司馬孟臺神道
韋氏神道
交阯都尉沈君神道二
平陽府君叔神道
涪陵太守龐厷神道
汝南上蔡令神道
征南將軍劉君神道
侍中楊文父神道
逄府君墓石柱篆文
丁房闕
平原東郡門生蘇衡等題名
學師宋恩等題名
故吏應酬殘題名
掾杜峻等題名
酒泉題名
博士題名
洪農太守張君題字
高朕石室六題名
龍門禹廟題名
公乘伯喬殘題名
公乘校官王幽題名
禹廟窆石遺字
涼山吕保藏漢篆
武氏石室畫像
繁長張禪等題名
詔賜功臣家字
五君桮柈文
交阯刺史石羊字
膠東令王君廟門斷碑
趙相雝勸闕碑
郭先生碑
欽定四庫全書
御定佩文齋書畫譜卷六十一
歴代無名氏書三(石一)
唐虞
堯碑舜碣
崆峒山有堯碑舜碣皆籀文伏㴞述帝功德銘曰堯
碑舜碣歴古不昧(釋適之金壺記)
石虹山堯碑
石虹山堯碑在餘干縣凡三十八字(楊慎法帖神品目)
巫山峯頂古篆
巫山峯頂古篆邑人向萬言云尚存(法帖神品目)
崐崘室題字
題崐崘室字方一丈其體四今垂芒雲脚書秦用刻
符書有雲脚體(帝王七聖記)
周
佳城銘
葛洪雜記序夏侯嬰得佳城銘世無知者惟秦博士
叔孫通能讀其文此科斗書也後世疑自孝惠時上
推三千年當在洪荒之世盖未有書契今其文乃與
秦小篆相類昔臨淄得桐棺前和外隠起為銘齊太
公六世孫胡公惟三字是古文餘同漢隸(廣川書跋)
秦
詛楚文
右秦祀巫咸神文今流俗謂之詛楚文其言首述秦
穆公與楚成王事遂及楚王熊相之罪(又有祀朝那湫文其文與)
(此同錄集古)秦自文世有三石初得大沈湫文於&KR1122;又得
巫咸文於渭最後得亞駞文於洛其詞盡同惟所用
以質於神者則随其號以異書盡竒古間存鍾鼎遺
制亦或雜有秦文盖書畫始變者也歲久漸以刓缺
因据舊本得其完書文辭簡古猶有三代餘習非之
罘琅邪可况後先此其為可𫝊也(廣川書跋)
贛榆刻石
贛榆縣北東側巨海有秦始皇碑在山上去海一百
五十步八寸一行一十二字(水經注)
廬山刻石
廬山之南有上霄石高壁緬然與霄漢連接始皇三
十六年歎斯岳遼遠遂記為上霄焉上霄之南大禹
刻石誌其丈尺里數今猶得刻石之號耆舊云昔禹
治洪水至此刻石紀功或云秦始皇所勒然歲月已
久莫能辨之也(水經注碑按記其丈尺里數與贛榆相類必秦所勒)
始皇碑
九州要記云始皇登秦望山以望海今始皇碑在嘉
興縣(王象之輿地碑目)
秦刻石
劔南詩藁登鵝鼻山至絶頂訪秦刻石有詩(輿地碑目)
舜井斷碑
舜井斷碑秦時隸書在随州(法帖神品目)
那湫碑文
在固原州(天下金石志)
扶蘇墓碑
在寧州(天下金石志)
於潛縣刊字
秦皇所刊於潛縣石柱山石杵十數字(廖瑜杭州府)
(志碑碣目)
漢
楊君殘碑
碑云當劉項之際有楊武者家於兹邦奕世載德扶
而興漢碑多殘闕名字不存獨有元年字上缺不可
考(漢隸字原)
四皓碑
三輔舊事云漢惠帝為四皓作碑於其所隐處此神
坐及胙机豈亦當所立邪(東觀餘論)
四皓神位胙机刻石
四皓神位胙机刻石四在惠帝陵旁驗其字畫盖東
漢時書(金石錄畫董逌云神坐西漢所書重深鑿其書甚完)
鄭三益闕銘
鄭三益闕銘武帝建元二年自劉聰後屢以建元紀
年此銘字畫非晉已後人書(金石錄)
五鳳二年殘字
此石金高德裔修孔廟掘得之太子釣魚池中石曰
五鳳二年魯三十四年六月四日成西漢石刻𫝊者
極少此字簡質古樸存之以示後人(石墨鐫華)
陽朔甎字
甎字云尉府靈辟陽朔四年正朔始造設己所行字
畫竒古西漢文字世不多有此字完好可喜(金石錄)
西漢字見於彛噐者皆是篆文此甎分行作棋局大
眼數字略有隸體與會稽路都尉闕頗相似(洪适隸)
(續)
建平郫縣碑
建平五年立乾道初始出在永康其石三面高卑凸
㘭刻随其勢即蔡迨刻記所謂范功平磨崖碑也復
齋碑目作建平范功平治道碑(漢隸字原)
建平者哀帝之紀年其五年已改為元夀矣此云建
平五年者與周公禮殿碑相類殆蜀道未知改元耳
此碑却無篆體乃西京之佐書也(隸續)
居攝墳壇刻石二
居攝墳壇刻石二其一云上谷府卿墳壇其一云祝
其卿墳壇皆居攝二年三月造(金石錄)
剛卯
剛卯長一寸廣五分四方當中央從穿作孔以采絲
葺其底如冠纓頭蕤刻其上面作兩行書文曰正月
剛卯既央靈殳四方赤青白黃四色是當帝令祝融
以教䕫龍庶疫剛癉莫我敢當其一銘曰疾日嚴卯
帝令䕫化順爾固伏化兹靈殳既正既直既觚既方
庶疫剛癉莫我敢當(漢書王莽𫝊注)
員石銘
建德挍尉王和掘得員石銘曰律權石重四鈞同律
度量衡有新氏造參軍續咸曰王莽時物也(晉書載)
(記石勒𫝊)
司徒甄邯墓石
張永常開玄武湖遇古冢有一石銘大司徒甄邯之
墓(南史何承天𫝊)
後漢
扈君甎
乙甎其文云持節使者北宫衛令扈君千秋之宅建
武二十八年五月丙午工李邑作乙甎其文云北宫
衛令扈君萬秋宅皆篆文(劉昌詩蘆浦筆記)
蜀郡太守何君閣道碑
光武中元二年刻此碑蜀中近出東漢隸書斯為之
首字法方勁古意有餘如瞻冠章甫而衣逄掖者使
人起敬不暇雖敗筆成冢未易窺其藩籬也蜀人以
為尊楗閣碑(洪适隸釋)
治道記
在永康軍永平元年(輿地碑目)
會稽東郡都尉路君闕銘
路君闕銘二其一云會稽東郡都尉路君闕永平八
年四月十四日庚申造其一云君故豫州刺史(婁機云豫)
(州刺史路君闕永平八年立)路君不知為何人(金石錄)
永平甎文
四行九字云永平八年七月卄日作(隸續)
開通褒斜道碑
永平九年立在興元府紹興甲寅帥章德茂得之於
褒斜谷中(漢隸字原)
孝子王立碑
安喜縣有漢明帝時孝子王立碑(水經注)
張賓公妻穿中二柱文
張氏穿中記二本張賓公之妻之穴也其間云建初
二年則章帝年號字古而拙在會稽都尉路君闕之
後眉州李治中云武陽城東彭亡山之巔石闕如屋
大執燭視之得題識三所一在門旁為土所蝕僅存
其上十許字穿中沙石不堅觀者揩摩悉皆漫滅其
二在兩柱前稍高故可拓時紹興丁丑年也(隸釋)
汝伯寧甎文
六行十八字建初三年作(隸續)
曹叔文甎文
八行行四字建初七年作(隸續)
謝君甎
元和三年造(蘆浦筆記)
南武陽功曹闕銘
闕銘云南武陽功曹鄉嗇夫又云以為國三老又云
章和元年其他族系名字皆磨滅不可考究墓在今
沂州有兩闕其一銘元和中立文字尤殘缺難讀(金)
(石錄)
章和石記
章和二年(金石錄)
戚伯著碑(集古錄作周伯著碑)
嘉祐中宿州浚汴得之泥沙中其字畫古怪偏旁增
減亦有不可辨者世祖建武三年章帝章和元年威
宗建和元年獻帝建安十二年皆丁亥也碑有太歲
丁亥字當是建武或章和年所刻者(隸釋)
司徒袁安碑
永元四年(天下碑錄)
永元十六字
在永康軍蔡迨刻記云在范功平磨崖之西五十餘
步去地數寸復齋碑目作永元六年攻石題(漢隸字)
(原)
南安長王君平鄉道碑
永元八年立嘉州夹江縣涇口磨崖復齋碑目作平
鄉明亭開道碑(漢隸字原)
王子香廟頌
枝江縣有陳留王子香廟頌以永元十八年立廟設
祠刻石銘德號曰枝江白虎王君(水經注)
雒陽令王稚子二闕
雒陽令王稚子二闕(金石錄云其一云漢故光靈侍御史河内縣令王君稚子闕其)
(一云漢故兖州刺史洛陽令王君稚子之闕)名渙字稚子廣漢郪人也和
帝元興元年卒今成都新都縣有渙墓此墓前之雙
石闕也(隸釋)
桂陽太守許荆碑
許荆字少張和帝時遷桂陽太守在事十二年父老
稱歌卒於官桂陽人為立廟樹碑(後漢循吏𫝊)
永初甎文
永初元年作(漢隸字原)
青衣尉趙孟麟羊竇道碑
近歲始出於眉州趙君孟麟以安帝永初六年穿崖
易道故刊石以志其事字畫甚拙非何君閣道碑之
比嘉州夹江縣又有磨崖四百餘字云扶風王君遣
椽何章修治故書崖以頌之盖和帝永元八年也筆
札亦拙又崖石增長字體失真無可取者(隸釋)
延年椁字
永初七年造(漢隸字原)
永初官墼文
永初七年作眉人掘武陽故城得之(漢隸字原)
謁者景君墓表碑隂
景君任城人以安帝元初元年卒石磨滅可讀者纔
數句碑隂有諸生服義者十五人即立碑之人也其
分行布字已井井有法題首七字波勢清逸有八分
之體(隸釋)
景謁者碑隂義士一人曰北海張敏餘人皆稱弟子
(同上)
郯令景君闕銘(集古錄作景君石椁銘)
安帝元初四年立墓有雙石闕其一刻此文在濟州
任城縣南(隸釋)
嵩山太室神道石闕銘
八分書元初五年四月今在登封縣中嶽廟南百餘
步銘八行年月及職官姓名共十三行(金石文字記)
賜豫州刺史馮煥詔
安帝元初六年首云告豫州刺史馮煥者其石下斷
惟存上八字(隸釋)
孝子蕫蒲闕
永寧二年立(漢隸字原)
幽州刺史馮煥神道
今在渠州馮緄𫝊云父煥安帝時為幽州刺史建光
元年卒(隸釋)
馮煥殘碑碑隂
馮煥殘碑三十九字末有永寕二年四字建光之元
即永寧二年是歲七月改元煥以四月終故碑尚用
舊年也(隸釋)
馮煥殘碑隂諸曹史及帳下司馬武剛司馬十餘人
(同上)
開母廟石闕銘
篆書延光二年今在嵩山啓母廟南避景帝諱改啓
為開葉封嵩陽石刻記云石質甚粗劣篆文亦未盡
善(金石文字記)
少室神道石闕銘
篆書今在登封縣西十里葉封嵩陽石刻記云凡二
十一行行四字其所刻丞薛政等與啓母廟同其為
一時所立無疑也(金石文字記)
大匠翟鬴碑
翟鬴為大匠上言太學頽廢宜更修繕誘進後學順
帝從之遂起太學更開拓房室學者為鬴立碑銘於
學云(後漢書翟鬴傳)
窆室銘(隸釋作窆石)
順帝永建元年五月(金石錄)
山陽麟鳳碑
麟鳳二物共一石像下有贊碑隂有記云永建元年
山陽太守河内孫君新刻瑞像最後有銘詞皆篆文
也胡承公云其石兩旁有隸書六十九字趙氏但得
其篆予所藏亦然(隸釋)
麟鳳圖半篆半隸以九字九行為率余題曰非篆非
科璞已彫(米海岳畫史)
孝女叔先雄碑
孝女叔先雄父泥和堕湍水尸喪不歸雄於父堕處
投水死後六日與父相持浮於江上郡縣表之為雄
立碑圖像其形焉(後漢書列女傳尼水經注云符縣長趙祉遣吏光和以永建元年)
(十一月詣巴郡沒成濡灘女終至父沒處自沉二十一日與父俱出郡縣上言為之立碑)
幽州刺史䍧牱太守張子陽碑
在懷安軍唐化鎮沿江五里許求建四年造(輿地碑目)
漢安長陳君閣道碑
永建五年立在資州内江縣(漢隸字原)
國三老袁良(金石略作貢)碑(金石錄云永建六年二月)
在開封之扶溝袁君名良順帝永建六年卒其孫衛
尉滂立此石滂以光和年為相其作九卿當在靈帝
之初水經云扶溝有袁梁碑者誤也(隸釋)
永建刻銘
元祐二年永城下得石如豐碑其上刻銘永建六年
五月(廣川書跋)
謁者王誨碑
滎口石門南際河有碑云惟陽嘉三年二月丁丑使
河堤謁者王誨䟽逹河川刊石記功垂示於後陳留
浚儀邊韶字孝先頌石銘歲遠字多淪缺(水經注)
洛陽橋右柱銘
洛陽建春門右橋建兩石柱橋之右柱銘曰陽嘉四
年乙酉壬申使中謁者魏郡清淵馬憲監作石橋梁
柱(水經注)
太學碑
石經東有一碑是漢順帝陽嘉八年立碑南面刻頌
表裏鏤字猶存不破(水經注)
太學贊碑弟子贊碑
陸機言太學贊别一碑在講堂西下列石龜碑載蔡
邕韓說高堂谿等名太學弟子贊復一碑在外門中
今二碑並無(水經注)
西嶽石闕銘
銘曰永和元年五月癸丑朔六日戊午弘農太守常
山元氏張勲為西嶽華山作石闕高二丈二尺永和
漢順帝晉穆帝姚泓皆有此號穆帝時華隂不為晉
以此碑字畫驗之恐非姚泓時盖漢刻也(金石錄)
北海相景君銘碑隂
濟州任城有景氏三碑皆不著其名字順帝漢安二
年卒(隸釋)
碑隂凡三列後一列下云行三年服者凡八十七人
(漢隸字原)
竇貴人碑
順帝初竇章女年十二能屬文以才貌選入掖庭有
寵為貴人早卒帝追思之無已詔史官樹碑頌德章
自為之辭(後漢書竇章𫝊)
法真刻石
法真順帝時四徵不屈友人郭正等共刊石頌之號
曰玄德先生(後漢書逸民𫝊)
司馬遷碑
在夏陽永嘉四年漢陽太守殷濟立碑(水經注)
武氏石闕銘(在濟州)
銘云建和元年三月四日孝子武始公弟綏宗景興
開明使石工孟李李弟卯造此闕(金石錄)
燉煌長史武班碑
在濟州任城武君名班字宣張冲帝永嘉元年卒碑
者後三年同舍郎史恢曹芝六人所立(隸釋)
吳郡丞武開明碑
碑云君字開明名已滅缺建和二年十一月十六日
卒其他磨滅不能盡讀(金石錄)
司隸校尉楊孟文石門頌
在興元威宗建和二年漢中太守王升立水經及歐
趙皆謂之楊厥碑蜀中晩出楊淮碑云司隸校尉楊
君厥諱淮大司隸孟文之元孫也始知兩碑皆以厥
為語助此乃後政頌其勲德故字之而不名(隸釋)
墨寳云楊君石門頌褒地縣北五里磨崖(漢隸字原)
廣漢長王君治石路碑
碑以一表字題其上在今漢州威宗建和二年楊子
欽所作(隸釋)
漳河神壇碑
鉅鹿縣銅馬祠側有碑述河内修武縣張導字景明
以建和三年為鉅鹿太守通正水路功績有成題云
漳河神壇碑廟為銅馬劉神祠是碑因震裂餘半不
可復識矣(水經注)
孔子廟碑
孔子廟前有一碑西面是陳相魯國孔疇建和五年
立(水經注)
班孟堅碑
東太山成人班孟堅碑建和十年尚書右丞拜沇州
刺史從事秦閏等刊石頌德政(水經注)
張公神碑
在黎陽威宗和平元年立碑云朝歌長鄭郴為張公
建闕作碑銘謁者李君又作歌九章刻之石皴剥不
明僅能辨其梗槩(隸釋)
縣三老楊信碑
碑今在蜀中石已刓剥鮮有成章者惟官氏名字俱
存其中有惟子和平大漢元年之文(隸釋)
祝長嚴訢碑
政和中下邳縣民耕地得之碑云和平元年年六十
九又云諱訢字少通其後有銘銘為五言頗殘缺難
讀云(金石錄)
馮君開道碑
馮君開道碑和平元年立(漢隸字原)
曹娥碑
曹娥父盱溺死娥遂投江死元嘉元年縣長度尚改
葬娥於江南道傍為立碑焉(後漢書列女傳)
從事武梁碑
碑云諱梁字綏宗元嘉元年卒其後有銘其他刻畫
皆完可讀碑在濟之任城崇寧初嘗得此碑愛其完
好後十餘年再得此本則缺其最後四字矣(金石錄)
廣漢蜀國都尉丁魴碑
今在巴州威宗元嘉元年立丁君名魴字叔河其碑
僅有數句成文(隸釋)
彭山廟碑
彭山廟前有彭山碑漢桓帝元嘉三年杜仲長立(水)
(經注)
郎中王政碑
在濟州元嘉三年立字雖殘闕尚多可讀者歐陽公
云磨滅不復成文名字官閥卒葬年月皆莫可考盖
察之不詳爾小歐陽以為其字季輔趙氏以為光和
元年立皆非也(隸續)
平都侯相蔣君碑
平都侯相蔣君碑文字殘缺其名字官閥皆不可考
元嘉二年卒(金石錄)
其文有云禮畢祥除瞻望墳塋則此碑乃後来所立
(隸釋興漢隸字原云永元年立)
李母冢碑
李母冢冡東有碑是永興元年譙令長沙王阜所立
(水經注)
孔廟置守廟百石孔龢碑
在兖州仙源縣威宗永興元年立嘉祐中郡守張稚
圭按圖經云鍾繇書鍾繇以魏太和四年卒去永興
盖七十八年圖經所云非也(隸釋)
孔謙碣
永興二年立在兖州集古錄金石錄作孔德譲碑(漢)
(隸字原)
東海祠碑
永夀元年東海相桓君立(天下碑錄)
益州太守無名碑碑隂
碑首云永夀元年三月十九日益州太守某君卒其
姓獨刓滅或有謂之馮君者豈予所藏偶不明邪(隸)
(釋)
碑隂有牧靡故史三人題名在趺之右(同上)
孔君碣
在孔子墓林中其額題孔君之墓文已殘缺其前云
元年乙未元年上闕二字按東漢自建武以後惟桓
帝永夀元年歲次乙未其他有三乙未皆非元年然
則此碣所闕二字當為永夀也(金石錄)
吉成侯州輔碑(水經注作侯苞碑)碑隂
題額云漢故中常侍長樂太僕吉成侯州君之銘輔
見後漢書宦者𫝊(隸釋云威宗永夀二年卒)水經云犨縣&KR1267;水南
有漢中常侍長樂太僕吉侯苞冢冢前有碑其碑云
六帝四后是諮是諏今驗其文實有此語獨以輔為
苞盖水經之文誤(金石錄)
州輔碑隂京兆尹延篤叔堅而下題名者凡四十餘
人(同上)
州輔墓石獸膊字
水經注云州君墓有兩石獸已淪沒人有掘出一獸
獨不全破制作甚工右膊上刻作辟邪字董之明守
官汝潁見寄其一辟邪道元所見也其一乃天禄字
差大皆完好可喜之明又云天禄近城為邨民所毁
辟邪雖存然字畫已殘缺難辨(金石錄)
宗資墓前石獸膊字
漢天禄辟邪四字在宗資墓前石獸上按後漢書宗
資南陽安衆人也今墓在鄧州南陽界中墓前有二
石獸刻其膊上一曰天禄一曰辟邪(集古錄法字不盡為隸盖篆)
(之變也漢自光和後碑盡為隸書額或作篆大體皆為偃波勢而此石所書獨多篆法)
韓勅造孔廟禮噐碑碑隂
永夀二年立其文雜用䜟緯不可盡通(隸釋)
韓勅碑隂六十有二人不稱字者一人不稱名者二
十一人(同上)
魯相勅復顔氏繇發碑
永夀二年(天下碑錄嘉金石錄作永)
韓勅修孔廟後碑碑隂
威宗永夀三年立其間云修飭舊宅改畫聖象立禮
樂噐車輿薦席牆室壇井皆修廟事也(隸釋)
韓勅孔廟後碑隂永夀三年孔從事所立(隸續)
韓勅孔林别碑兩側題名
沈虞卿名為韓勅碑兩側題名(漢隸字原)
孔君德碑
永夀三年故婺州從事孔君德於孔子墓祠壇前立
在仙源縣(天下碑錄)
郎中鄭固(一作宣)碑
文字磨滅莫可考其僅可見者云君諱固字伯堅(集)
(古錄)
延熹元年立在濟州任城縣學(漢隸字原)
王君造四縣邸碑
陳縣城内有漢相王君造四縣邸碑文字剥缺不可
悉識其略曰惟兹陳國故曰淮陽郡云云王清惠著
為百姓畏愛求賢飬士千有餘人賜與田宅吏舍自
捐奉錢助之成邸五官掾西華陳箕等二百五人以
延熹二年云云(水經注)
費縣令田君碑
延熹二年今在沂州其名字皆已磨滅殘缺不可次
第而隐隠可見有故吏薛咸等立石勒銘之語乃費
縣令長德政去思碑爾(集古錄)
議郎元賓碑
在亳州碑無額故不得其姓石缺又失其名延熹二
年卒(隸釋)
張休崖涘銘
延熹二年立或作磨崖險路銘(漢隸字原)
楚相孫叔敖碑碑隂
今在光州延熹三年固始令段光為叔敖作廟所立
(隸釋)
孫叔敖碑隂與前碑皆延熹三年五月所作(同上)
中常侍樊安碑
樊君名安字子仲威宗永夀四年卒其子以延熹三
年仲冬始刻此碑其末又載延熹元年八月丁酉贈
騎都尉詔趙氏遂以碑為元年所立而歐公云字子
佑皆誤也(隸釋)
夀張侯樊宏碑
夀張侯者名宏碑在唐州湖陽三五十年来椎拓已
漫滅其半矣治平中縣令樂京亦嘗為之再刻(隸釋)
中常侍曹騰碑碑隂
曹嵩闕北有圭碑題云漢故中常侍長樂太僕特進
費亭侯曹君之碑延熹三年(集古錄金石錄皆作建和元年)立碑隂
又刊詔策二碑文同(水經注)
江原長進德碣
延熹三年造(隸釋)
丹陽太守郭旻碑
碑云君諱旻字巨公延熹元年十月卒三載禮闋乃
羣相與刻石勒銘(金石錄)
冀州刺史王純碑(水經注作王紛碑)碑隂
王君名純以威宗延熹四年卒水經云須句西有冀
州刺史王紛碑中平四年立年與名皆誤也碑在鄆
州中都縣(隸釋)
碑隂前題門生人名自東平馮定伯而下文字完好
可識者百九十人字畫淳勁可喜(金石錄)
封丘令王元賓碑碑隂
延熹四年立集古金石並作元賞隸釋云元賓字畫
分明非是測度(石墨鐫華)
延熹四年立集古作修廟碑隂金石作王元賞(漢隸)
(字原)
日南太守胡著碑
湖陽有漢日南太守胡著碑廟堂皆以青石為階陛
廟北有石堂延熹四年立石勒銘於梁(水經注)
河東地界石記
延熹四年(金石錄)
楊公碑隂題名
無名氏題名可見者十五人皆稱故吏在閿鄉楊氏
墓側不知何人碑隂也延熹五年立(集古錄目)
蒼頡廟人名
延熹五年正月字畫不甚精又無事實可考姑疑其
名號以俟知者(金石錄)
成臯令任伯嗣碑碑隂
碑首已殘缺字伯嗣南郡人延熹五年(婁機云熹平七年立)遷
来臨縣碑在今汜水縣盖成臯令德政頌(金石錄)
任伯嗣碑隂大觀初獲此碑置於汜水輦運司廨舍
壁間(同上)
淮源廟三碑(集古錄目云在鄧州輿地碑目云在隨州)
桐柏山南有淮源廟廟前有碑是南陽郭苞立又二
碑並是漢延熹中守令所造(水經注)
碑今在唐州載延熹六年南陽守躬祠淮廟事(隸釋)
平輿令薛君碑
碑文字完好云延熹六年春二月乃建碑石於墓之
側其後有銘三百餘言惟不載其名字世系(金石錄)
廣野君廟碑
延熹六年十二月雍丘令命縣人長照為文用章不
朽之德(水經注)
山陽太守祝睦碑
碑云君諱睦字元延熹七年八月卒睦有二碑皆在
今南京虞城縣後碑頗完故錄於次(集古錄)
蜀郡屬國辛通逹李仲曾造橋碑
其上横行有數字惟府卿明府四字不毁二人之下
又横刻二十有六字兼篆隸之體漢碑無如是模式
者首行云惟延熹龍在甲辰盖威宗延熹七年也石
損字拙頗難想象(隸釋)
封龍山碑
封龍山碑二在獲鹿縣南四十五里山上延熹七年
立(漢隸字原)
真道冢地碑
延熹七年立在萬州(漢隸字原)
泰山都尉孔宙碑碑隂
孔君名宙即融之父也威宗延熹六年正月卒(金石錄云)
(宙以延熹四年卒)碑以次年七月立(隸釋)
門生故吏名孔宙碑隂也漢碑多有隂然稀少有額
獨此刻以五大篆表其上(同上)
孝子嚴擧碑碑隂
延熹七年立在梁山軍隸續云蜀人謂之浮瀾灘記
不知何義(漢隸字原)
嚴舉碑隂有主吏督郵八先書其姓於主吏督郵之
上而繼之以諱某字某他碑所未有(同上)
潁川太守曹君碑
曹騰兄冢東有碑題云漢故潁川太守曹君墓延熹
九年卒而不刊樹碑歲月(水經注)
祝睦後碑
與前碑皆在應天府虞城縣祝君以延熹七年卒故
吏王堂等三年禮闋相與刊此石則延熹之九年也
(隸釋)
泗水亭高廟碑(天下碑錄作高祖感應碑又有高祖廟碑並在徐州)
泗水亭有高廟廟前有碑延熹十年立(水經注)
司徒盛允碑
虞縣有漢司徒公盛允碑允字伯世梁國虞人也延
熹中立(水經注)
温令許續碑
過水之北有漢温令許續碑續字嗣公陳國人也舉
賢良拜議郎遷温令延熹中立(水經注)
延熹塼
前為古篆後作分書(程敏政篁墩集)
濟隂太守孟郁修堯廟碑(漢隸字原云在濮州集古作堯祠祈雨碑)碑隂
漢威宗永康元年立是歲春陽為沴孟府君行縣謁
廟即獲膏雨遂繕治大殿成陽令吕亮丞王萇共作
殿前石&KR0008;階陛欄楯(隸釋)
堯廟碑隂皆載仲父祖兄弟子孫所終之官獨有一
董永為異姓(漢隸字原廟漢隸字原碑目又有堯左側題字)
荆州刺史度尚碑
度君名尚山陽湖陸人末有題字一行云永康元年
丁未盖是記立碑之歲即延熹九年之次年也此碑
在湖陵荒野(水經注云湖陸城東有度尚碑)政和壬辰廵檢王當世
見之始遷於官𪠘其後邑令騰君欲徙碑於沛舟三
載而三覆繼因大水漲沒不出乙未年劉宗儀攝事
乃立之使星亭云(隸釋)
車騎將軍馮緄碑
在永睦縣緄薨於威帝之永康元年其文瞭然可讀
(輿地碑目)
武榮碑
不著書撰人名氏榮字含和桓帝末官至執金吾丞
碑不書其鄉里及卒葬年月(集古錄目)
太尉楊震碑(無年月今載其孫楊統碑前)碑隂
楊氏墓在陕州閿鄉所存隸碑凡四此碑乃其孫沛
相統之門人汝南陳熾等所立沛相以靈帝建寕元
年卒此碑盖建寧以後刻者去楊公物故時已四十
餘年(隸釋)
碑隂題名者二百九十人其餘磨滅不完者又十餘
人隸法精妙(集古錄)
沛相楊統碑碑隂
碑缺不知其名髣髴有富波君字按楊震碑云長子
牧富波侯相牧子統金城太守沛相則知此為楊統
碑也集古錄云碑在閿鄉楊震墓側以靈帝建寧元
年卒故吏戴條等共立此碑詞翰俱妙(隸釋)
楊統碑隂凡十五人不稱郡皆沛人也(同上)
高陽令楊著碑(無年月附楊氏碑後)碑隂
楊君名著太尉震之孫常山相讓之子也其名得之
於震碑石損亡其年(隸釋熹墨池編有高陽令楊尋碑平年間立尋即震孫)
(也)
楊著碑隂其間有沛君門生者沛相統也後公門生
者太尉秉也非皆著之門生故不名(同上)
堵陽長劉子山斷碑
建寧元年立子山字也其名疑是松字(漢隸字原)
邠州刺史趙融碑
郁夷縣有漢邠州刺史趙融碑靈帝建安(當作寧)元年立
(水經注)
司空孔扶碑
闕里祖庭記孔林有司空孔扶碑碑錄云司農孔峡
碑在仙源縣墓前建寧元年立農峡二字乃𫝊寫之
訛(隸續)
衛尉衡方碑
建寧元年立趙氏誤以為三年末有小字門生朱登
題名(隸釋)
浚儀令衡立碑(無年月洪适云與衡方同族今附其後)
在鄆州衡君名立字元節歐陽公以為元節碑趙氏
曰碑有額題浚儀令衡君之碑予亦未之見也石多
缺惟銘尚可讀(隸釋)
冀州從事張表碑
建寧元年立諸道錄云在澶州府衙都廳上集古金
石隸釋云在冀州(漢隸字原)
竹邑侯相張夀碑(婁機云在單州)
張君名夀以孝廉為郎嘗相竹邑靈帝建寧元年卒
(隸釋)
廣陵縣令王君神道
建寕元年十月造(金石錄)
魯相晨謁孔子冢文
文已斷裂略可見者云建寧元年三月十八日丙申
魯相晨有兩碑皆在孔子廟中(金石錄)
史晨饗孔廟後碑(在廟中)
前碑載奏請之章此碑敘饗禮之盛其補牆垣治瀆
井種梓守冢皆在饗廟之後字畫亦大小不等盖史
君孔林中事不一書也(隸釋記漢隸字原云在兖州闕里不錄此碑而有碑隂)
(攷文意疑是前碑之隂金石作建寧元年當是二年前碑之後)
魯相史晨祠孔廟奏銘(漢隸字原云在兖州)
魯相史晨祠孔廟奏銘靈帝建寧二年立(隸釋)
金鄉長侯成碑
建寧二年立在單州單父縣墓側(漢隸字原)
孝廉柳敏碑
今在蜀中柳君名敏本初元年再為郡守所舉後二
十三年縣令趙臺念其墓無碑志故為立石時靈帝
建寧二年也(隸釋)
楊公震使𫝊記
建寧二年(墨池編)
郎中馬江碑
馬君名江元嘉三年卒此碑字體古拙而行間疎密
不等其間載建寧三年夫人曹氏卒盖相去十七年
矣當是因夫人卜兆以馬君同塋(隸釋)
宋子浚碑
介休縣有徵士郭林宗宋子浚二碑宋以有道司徒
徵林宗縣人也建寧四年正月丁亥卒四方同好樹
碑表墓昭銘景行云(水經注)
武都太守李翕西狭頌
在成州李君治武都橋道前後三處磨崖棧險架橋
則郙閣鑿崖治路則西狭天井此碑靈帝建寧四年
刻彼兩碑皆次年刻者歐得其一趙得其二天井一
碑是時未出南豐曾子固跋此碑云翕與功曹史李
旻定䇲勅衡官掾仇審治東坂有秩李瑾治西坂作
頌刻石其文有二所識一也其一刻於四年六月十
三日壬寅其一是年六月三十日刻近歲武都樵人
斬刈藤蔓始見石上有天井刻字倚崖縛架椎拓甚
艱(隸釋)
李翕黽池五瑞碑
李君昔治黽池臻此瑞物及西狭磨崖因刻於前非
碑隂也(隸釋)
博陵太守孔彪碑碑隂
孔君名彪歴下邳守以靈帝建寕四年卒趙氏云孔
君自博陵再遷河東而碑額題博陵莫曉其何謂予
觀碑隂有故吏十三人皆博陵之人相與刊立碑表
故以本郡題其首也(隸釋)
河東太守孔雄碑
建寧四年在兖州(金石略)
慎令劉修碑
在應天府下邑縣(天下碑錄云在榖熟縣門外夫子廟)劉君名修以孝
廉為郎終於宰邑靈帝建寧之四年也(隸釋)
沇州刺史楊叔恭碑
沇州刺史茂陽楊叔恭碑從事孫光等以建寧四年
立(水經注)
石門銘
滎陽有浚儀渠建寕四年於敖城西北壘石為門以
遏渠口謂之石門西去河三里石銘云建寕四年十
一月黃場石也而主吏姓名磨滅不可復識(水經注)
武都太守李翕天井道碑
今在成州建寕五年造(隸續)
北軍中候郭仲竒碑
建寕五年立在孟州濟源縣隸釋云漢隸之神品(漢)
(隸字原)
成陽靈臺碑(集古錄作堯母祠碑)碑隂
靈臺建寧五年五月立與堯母二碑在成陽(水經注云地理)
(志曰成陽有堯冢靈臺今成陽城西二里有堯陵陵南一里有堯母慶都陵)皆有隂(隸釋)
靈臺碑隂治黃屋者二十八人作碑十五人凡諸仲
三十一人異姓者四人(同上)
堯廟碑(無年月附靈臺碑後)
平陽縣汾水東原上有小臺臺上有堯神屋石碑(水)
(經注)
桂陽太守趙越碑
獲嘉縣西有漢桂陽太守趙越墓冢北有碑越字彦
善縣人也守河南尹建寕中卒碑東又有一碑碑北
有石柱石牛羊虎俱碎淪毁莫記(水經注)
樂成令太尉掾許嬰碑(天下碑錄云在柘城縣西南)
嬰字虞卿司隸校尉之子建寧年立(水經注)
崔瑗墓碑
初寔父卒剽賣田宅起冢塋立碑頌(後漢書崔寔𫝊)
崔寔碑
寔建寧中卒大鴻臚袁隗樹碑頌德(後漢書崔寔傳)
東海廟碑
靈帝熹平元年立在海州永夀元年東海南陽君崇
飾殿宇厥後山陽滿君踵其武為作碑頌而二君名
皆淪滅矣别有數句載秦東門事(隸釋)
廷尉仲定碑
在今濮州雷澤其額題漢故廷尉仲君之碑碑云君
諱定熹平元年孟秋刊石勒銘(金石錄)
故民吳仲山碑(漢隸字原云在東京)
宣和中知鄢陵縣穆延年得之於民間碑無其名仲
山其字也靈帝熹平兀年十二月立其字畫譎怪兼
有篆筆(隸釋)
門生沛國蕭劉題名
山桑城東南有一碑碑文悉破無驗惟碑背故吏姓
名尚存熹平元年義士門生沛國蕭劉定興立(水經)
(注)
司空宗俱碑碑隂
有隂碑文皆已殘缺惟名字郡邑父祖獨存官秩尚
可見宗公名俱為司空熹平二年(隸釋)
宗俱碑隂額篆門生立碑人名六大字(漢隸字原)
太傅胡廣碑
一作交趾太守胡寵碑熹平二年(漢碑目)
廣漢屬國侯李翊碑(在渠州)
翊孝於奉親宦游之日鮮自即位纔為屬國侯以靈
帝熹平二年卒(隸釋)
李翊夫人碑
李翊之配也兩碑今在渠州歐趙時皆未出(隸釋)
司隸校尉楊淮碑
熹平二年同郡下玉過其墓為勒此銘紹興中此碑
方出歐趙皆未之見(隸續)
張道陵碑
在洪雅縣有熹平二年三月一日等字(輿地碑目)
桂陽太守周憬功勲銘碑隂
熹平三年立在韶州樂昌廟内與柳州接界集古云
碑文磨滅名不可辨圖經但云周使君後漢書無𫝊
及得碑隂方知名憬題云神漢獨此碑爾(漢隸字原)
周憬碑隂宰曲紅(兩漢書皆作曲江)者一人貫曲紅者十六
人(同上)
繁陽令楊君碑碑隂
逸其名楊君者太尉震之孫自郎中除右都侯遷繁
陽令以靈帝熹平三年卒(隸釋)
碑隂凡百三十有四人不書郡邑皆繁陽之人也(同)
(上)
玄儒先生婁夀碑碑隂
今在光化軍(集古錄云夀墓在榖城界中碑在墓側遂遷碑還縣立於勅書樓下)婁君
名夀以靈帝熹平三年卒國人相與諡之曰玄儒先
生碑首所篆婁字頗異圖經謂之翟先生碑(隸釋)
婁夀碑隂可見五十四人漫滅者四人此碑在光化
而歐趙不云有隂以前碑合之大小與中穿適相等
然後知為婁君碑隂决也(同上)
武都太守耿勲碑
熹平三年造在成州同谷縣(隸續)
帝堯碑(金石錄云有碑隂漢隸字原云在濮州)
靈帝熹平四年立蔡邕集有王子喬碑凡六十字與
此同正此碑之闕文也(隸釋冢水經注云薄城有王子喬冢側有碑題云仙人)
(王子喬)
鄭子真舍宅殘碑
所存其上十數字餘石碎矣有歲月云平四年上存
四點必熹平也(隸釋)
幽冀二州界石文
北平縣界有漢熹平四年幽冀二州以戊子詔書遣
冀州從事王球幽州從事張昭郡縣分境立石標界
具揭石文(水經注)
沇州刺史薛季像碑
昌邑縣有沇州刺史河東薛季像碑以郎中拜郯令
甘露降園熹平四年遷州明年甘露復降殿前樹從
事馮廵主簿華操等相與褒樹表勒棠政(水經注)
太傅橋載碑
睢城南有漢太傅掾橋載墓碑載字元賓梁國睢陽
人也睢陽公子熹平五年立(水經注)
梧臺石社碑
臨淄梧臺西有石社碑猶存漢靈熹平五年立其題
云梧臺里(水經注)
廣漢太守沈子璩緜竹江堰碑
今在漢州靈帝熹平五年立沈君字子璩其名不可
辨雖石多剥缺文句斷續其間指意猶可推尋蜀人
謂之緜竹江堰碑姑因其名云(隸釋)
蒼頡廟碑
文字殘缺其略可辨考其歲盖熹平六年立(金石錄)
豫州從事尹宙碑
八分書熹平六年四月今在鄢陵縣(金石文字記)
梁相費汎碑(金石錄云無建立年月錄於其子堂邑令碑前)
今在湖州費君名汎堂邑令鳳九江太守政之父也
鳳以威宗熹平中卒碑載費君二子所終之官此盖
其孫均所立故銘有穆穆顯祖之句(隸釋)
堂邑令費鳳碑
今在湖州費君名鳳以靈帝熹平六年無射之月其
妻之弟卜君追誄之乃作此碑碑中無名字見之石
君詩其後有門下功曹題名者九人(隸釋)
費鳳别碑
費鳳别碑刻舅家中孫甘陵石&KR0008;詩一篇費氏父子
三碑今並列於吳興校官之壁不知者指此為碑隂
趙氏亦有斯誤(隸釋)
斥彰長斷碑(漢隸字原題作序彰長田君斷碑)
碑在華隂已斷裂惟存下一段最後題熹平六年十
月九日辛酉造(金石錄)
長水校尉曹熾碑
潁川太守墳北有其元子熾冢冢東有碑題云漢故
長水校尉曹君之碑熹平六年造(水經注)
謁者曹胤碑
曹熾弟胤冢東有碑題云漢謁者曹君之碑熹平六
年立(水經注)
秦君碑首
熹平中碑在南陽界中字已磨滅不可識獨其碑首
字大僅存其筆畫頗竒偉蔡君謨甚爱之(集古錄)
漢碑今存者少此篆亦與今文小異勢力勁健可愛
蔡君謨題(徐&KR0958;蔡忠惠别紀)
文字已磨滅惟其額十大字尚完好名字歲月皆莫
可考或云此即頡碑也水經注載頡墓及碑皆在宜
城此碑乃在南陽或是郡人所立德政碑爾(金石錄)
司農劉夫人碑
司農劉夫人碑漢太尉許彧之室也碑之立在光和
之前(漢隸字原)
桓彬碑
桓彬少與蔡邕齊名光和元年卒蔡邕等以為彬有
過人者四夙知早成岐嶷也學優文麗至通也仕不
苟禄絶高也辭隆從窳潔操也乃共樹碑而頌焉(後)
(漢書桓彬𫝊)
太尉橋玄三碑
睢陽有漢太尉橋玄墓列數碑一是漢朝羣儒共刊
石立碑一碑是故吏勒石一碑以橋公嘗牧涼州乃
樹碑頌光和元年主記掾李友字仲遼作碑文碑隂
有右鼎文建寧三年拜司空又有中鼎文建寧四年
拜司徒又有左鼎文光和元年拜太尉鼎銘文曰文
德銘於三鼎武功勒於征鉞書於碑隂以昭光懿又
有鉞文稱是用鏤石假象作兹征鉞(水經注)
金廣延母徐氏紀産碑
碑今在雲安其辭云光和元年五月中旬其石半滅
所存者其下段爾(隸釋)
金恭碑(已下二碑皆無年月附其母徐氏碑後)
其石剥缺殘章少有可句者金掾季本即其父也二
弟曰廣延曰雍直其母徐氏有紀訾産碑(隸釋)
處士金恭闕
子下一字惟存一筆以墓碣及金廣延母碑參之知
其字子肅也近歲出於雲安軍土中(隸釋)
太尉郭禧斷碑碑隂
所存其上一段字畫方勁前後數行僅有數十字可
認其中強半剥落禧以光和二年薨禧之子五原守
奉柩歸葬舊鄉(隸續)
郭禧碑隂其首有四大字云故吏人名其下列百餘
人字畫完好甚多筆法淳古可愛
郭禧後碑
漢郭禧後碑殘缺尤甚其略可辨者惟光和二年夏
五月甲寅大中大夫故太尉郭公薨其額題字畫尚
完云(金石錄)
丹陽太守郭旻碑
郭君名旻太尉禧之兄也以威宗延熹元年卒三載
禮闋諸子已刻墓道之銘矣而碑石狭小加有瑕瘢
後十餘年當孝靈光和之二年其從子五原太守鴻
因葬太尉公遂與其孫范不改舊文重立此碑(隸續)
西嶽華山亭碑
光和二年立在華州(漢隸字原)
樊毅修華嶽碑
光和二年立在華州(漢隸字原)
樊毅復華下民租碑
光和二年立在華州碑久堙沒唐興元元年華隂令
盧倣求得而為之記八分書於碑末集古錄目作修
西嶽廟復民賦頌(漢隸字原)
太尉陳球碑(金石錄作元年)
陳公名球下邳淮浦人靈帝光和二年卒(隸釋)
陳球後碑(漢隸字原云光和二年立在淮陽軍)碑隂
兩碑之前幾二百字可讀末則文字凋落(隸釋)
陳球碑隂故吏故民凡四十人陳公兩碑書法皆不
精此則遠過之陳公兩碑皆在淮陽趙氏但有一碑
隂而水經謂墓前有三碑似亦指碑隂為一也此碑
有兩裂文與前一碑同故附之其後(同上)
禹廟碑碑隂
光和二年十二月丙子朔十九日甲子皮氏長南陽
章陵劉尋孝嗣丞安定烏氏樊璋玄孫其後銘文多
殘缺不能盡識碑在龍門禹廟(金石錄)
禹廟碑隂數十人姓名官爵具存在今龍門禹廟殘
碑之隂集古錄云在閿鄉楊震墓側又云楊氏子孫
當時皆葬閿鄉此不知為誰碑者盖誤也(同上)
舜子巷義井碑碑隂
碑石理皴剥其間有光和三年字知為漢碑也碑在
隋之舜子巷元祐丁卯年郡守許覺之始徙於後圃
識其隂云隸書字雜科蟲體(隸釋)
義井碑隂題名之下又有數十字盖是紀事之辭殘
缺無成文者(同上)
冀州從事郭君碑
名字已殘缺碑云光和二年終三年十月葬(金石錄)
右侍無名人墓闕
光和三年立(漢隸字原)
三公山碑
兩旁又有封龍君靈山君六隸字頗大此碑光和四
年左尉樊子義立(隸釋)
在真定府石氏集古以為北嶽碑金石錄云恐歐公
未見其額(漢隸字原)
無極山碑
碑在真定此山與三公山封龍山靈山白石山皆在
元氏男子盖高范遷援三公龍靈有請於太常乞官
給珪璧四時祠具詔從之吏民更造廟宇而立此碑
靈帝光和四年也(隸釋)
童子逄盛碑碑隂
碑在濰州靈帝光和四年立童子名盛年十二而夭
門人孫理等立此碑(隸釋)
俗云董孝碑元在昌邑政和三年徐修之遷於倅治
之墨妙亭(漢隸字原)
逄盛碑隂&KR1907;后升已右曰縣中士大夫者其父黨也
故不名(隸釋)
涼州刺史魏元丕碑
碑損其名有其字曰元丕出刺涼州以靈帝光和四
年卒故吏雲中守門生曹君共立此碑(隸釋)
殽阬君神祠碑(水經注作五部神廟碑)碑隂
碑在鄭縣碑文已磨滅初不可辨以麵填其刻稍尋
其點畫命工鐫治之乃可讀漢碑今在者類多磨滅
不完故獨斯碑歴歴可見也(集古錄)
自晉魏以来謂之五部神廟(水經注云鄭縣城南山北有五部神廟廟前有)
(碑漢光和四年鄭縣令河東裴畢字君先立)碑之末有題名六十六人云
(隸釋)
殽阬神碑隂三百四十二人其磨滅不可見者三十
餘字小而勁漢隸之神品也(同上)
敬仲碑(光和四年閠九月同集古錄又有無名碑趙明誠以為所載事皆敬仲碑歐陽公未見其額)
(也)
碑姓名字不可見惟其初有敬仲二字尚可識疑其
人姓田氏也文字磨滅比其他漢碑尤甚(集古錄)
藁長蔡湛頌碑隂
在鎮府故天章閣待制楊畋嘗為余言漢時隸書在
者此為最佳(集古錄)
在真定有隂靈帝光和四年立蔡君名湛治藁三載
而遷高邑吏民思其惠政故栗尹等共刊斯石頌後
又志其并州之除盖續書也(隸釋)
蔡湛碑隂載出錢人名(金石錄)
溧陽長潘乾校官碑
光和四年立(輿地碑目)
其石淪於固城湖中紹興十三年溧水尉喻仲遠得
之輦置廳事之側今在縣圃(洪邁夷堅癸志)
安平相孫根碑碑隂
碑在密州孫君名根嘗為諫大夫相安平以靈帝光
和四年卒此碑體豐而勢逸字法與漢代他碑絶不
類唯華山亭一碑差相近爾唐韓擇木史惟則軰盖
得此筆意(隸釋)
孫根碑隂字畫苟且尚不及魏末諸刻殆類吳晉間
下品書札爾(漢隸字原云字畫頗類晉隸)似是孫根後裔衆多譜
其名於上世之碑隂也(同上)
梁相孔耽神祠碑
靈帝光和五年立在亳州永城縣孔君名耽此碑筆
法頗古怪其文又自左而右數行之後字畫頓小其
末又有小字數十叙孔君之年及其子歴官與石工
姓名(隸釋)
白石神君碑(金石文字記云有隂)
碑在真定靈帝光和六年立(隸釋)
成陽令唐扶頌碑隂
在濮州雷澤縣有隂唐君自成陽令換治昌陽邑人
慕戀既行之後處士閭蔡班等共立此碑靈帝光和
六年也漢人分隸固有不工者或拙或怪皆有古意
此碑雖布置整齊略無纖毫漢字氣骨全與魏晉間
碑相若雖有光和紀年或後人用舊文再刻者爾(隸)
(釋)
唐君碑隂載出錢造碑人(金石錄)
上谷太守張平仲碑
盧奴縣有漢上谷太守議郎張平仲碑光和中立(水)
(經注)
單父令楊彦碑尚書郎楊禪碑
鄢縣水次有單父令楊彦尚書郎楊禪字文節兄弟
二碑漢光和中立(水經注)
拓令許君頌
拓縣城内有拓令許君清德頌石碎字紊惟此文見
碑城西南里許有漢陽種天下碑錄作翟令許叔臺
碑光和中立(水經注)
文穆碑
山桑縣東有文穆碑冢光和中卒故吏涿郡太守彭
城吕虔等立(水經注)
八都神廟碑
碑在鎮州元氏縣西北十里廟壇下光和中立(天下)
(碑錄)
外黃令高彪碑
碑紹興中吳郡取土於郭外而得之今碑在郡齋名
字皆剥缺不可考碑云光和七年龍在困敦月次鶉
火六日丙申卒盖靈帝甲子年六月也是歲十二月
改元中平文苑𫝊有高彪字義方吳郡無錫人詳史
之所書甚與碑合家無錫而葬姑蘇盖不遠也則知
此乃高彪之碑無疑(隸釋)
种氏石虎刻字
种氏石虎刻字光和七年造(隸續)
司隸從事郭究碑
在河陽郭君名究仕郡諸曹史辟司隸從事靈帝中
平元年葬碑歴敘其諸父與郭仲竒碑同(隸釋)
都鄉正衛彈碑
靈帝中平二年立在汝州昆陽城中趙氏誤認衛為
街遂云莫曉其為何碑(隸釋)
幽州刺史朱龜碑碑隂
碑云字伯靈光和六年卒水經云故吏牟化中平二
年造碑碑在今亳州界中後余守亳州徙碑置州學
中(集古錄)
朱龜碑隂文字殘缺水經云朱龜碑隂故吏姓名多
上谷代郡人(金石錄)
郃陽令曹全碑碑隂
萬歷初郃陽縣舊城掘得此碑中平二年造碑文隸
書遒古碑且完好無一字缺壊真可寳也(石墨鐫華)
曹全碑隂共五十六人(漢碑目)
范冉墓碑
范冉中平二年卒何進移書陳留太守累行論諡僉
曰宜為貞節先生刺史郡守各為立碑表墓焉(後漢)
(書)
南陽太守秦頡碑
靈帝紀中平三年二月江夏兵趙慈反殺南陽太守
秦頡其間有光和三年字盖是述其前事(隸釋)
蕩隂令張遷碑
中平三年二月故吏韋萌等刊石立表盖其去思碑
也(金薤琳瑯)
八分書今在東平州儒學歐陽趙洪三家皆無此碑
山東通志曰近掘地得之豈好事者得古本而摹刻
之邪(金石文字記)
尉氏令鄭季宣碑碑隂
中平三年立名已殘缺季宣字耳(漢隸字原)
鄭季宣碑隂横刻篆八字於其上曰尉氏處士故吏
人名(漢隸字原)
太丘長陳寔壇碑
陳君名寔以靈帝中平三年卒蔡中郎凡作陳君三
碑其第一碑云立廟舊邑則知太丘有此碑勒其文
皆已亡缺無可讀者惟其首云君諱寔字仲躬尚存
(隸釋)
陳度碑
文字殘缺不完最後題中平四年九月二十日己丑
立云(金石錄)
司空掾陳君碑額(中平五年)
碑已殘缺不可辨惟其首八大字尚完字畫竒偉在
潁川陳太丘墓側世說注引海内先賢𫝊曰湛字季
方寔少子也司空掾公車徵不就然則斯碑豈非陳
湛碑乎(金石錄)
趙相劉衡碑
碑在齊州歴城縣劉君名衡字元宰歴張掖屬國都
尉儀郎遼東屬國都尉趙相再為議郎以靈帝中平
四年卒(隸釋)
尹儉碑
彭水西北有漢安邑長尹儉墓冢西有石廟廟前有
兩石闕闕東有碑中平四年立(水經注)
司空掾陳寔殘碑
中郎作太丘第一碑云中平三年卒漢史誤作四年
此碑作五年者乃豫牧立碑之年也(隸續)
巴郡太守張納碑碑隂
靈帝中平五年立今在巴州張君名納渤海人此碑
乃掾屬李元等為之(隸釋)
張納碑隂題名七十有四人(同上)
大石嶺碑
新城大石山上有大石嶺碑河南隠士通明以漢靈
帝中平六年八月戊辰於山堂立碑(水經注)
不其令蕫恢闕
碑錄云濟州任城有蕫恢墓䨇石闕字一云童恢琅
邪人一云漢故不其令童君東漢循吏有童恢𫝊云
恢字漢宗琅邪姑幕人辟公府除不其令其為令在
楊賜罷相之後則恢盖孝靈時人也(隸釋)
圉令趙君碑
名字俱缺其卒以靈帝中平五年又二年獻帝初平
元年立此碑(隸釋)
學殿歲月記
在成都府學殿建於東漢之初平漢人以大隸記其
修築歲月刻於東楹天下棟宇之古無過於此者(輿)
(地碑目)
江州夷邑長盧豐碑
建安七年立蜀人謂之漢夜郎碑(漢隸字原)
巴郡太守樊敏碑
今在黎州樊君名敏碑云八十有四歲在汁洽盖獻
帝建安八年癸未歲也卒後二年立此碑(隸釋)
重刻本字甚拙惡(金石文字記)
益州太守高頤二闕
二闕今在雅州高頤字貫方有墓碑以獻帝建安十
四年卒碑石淪碎官不盡見此兩闕一有高君名字
一不稱名而字闕(隸釋)
益州太守高頤碑
今在雅州(隸釋)
綏民校尉熊君碑(隸釋云在道州)
碑云君諱喬建安二十一年卒(集古錄)
司徒掾梁休碑
碑錄云襄州榖城有司徒掾梁君碑建安二十七年
立此黃武前一年也豈吳人尚用漢歷乎否則誤字
也(隸續)
黃龍甘露碑二碑隂
墨寳云建安二十四年黃龍見武陽赤城蜀人以為
劉氏瑞應凡二碑大小不侔碑首皆有黃龍甘露之
碑六字甚偉其内無一可辨在眉州彭山縣即漢武
陽縣地碑首有十九字又一小碑亦題黃龍甘露之
碑其首云惟建安二十六年餘皆磨滅(漢隸字原)
舜廟碑(以下碑無年月)
九疑山南有舜廟前有石碑文字缺落不可復識山
之東北泠道縣界又有舜廟縣南有舜碑碑是零陵
太守徐儉立(水經注)
二妃祠碑
湘水上黃陵廟民為立祠於水側荆州牧劉表刊石
立碑樹之於廟(水經注)
許由廟碑
潁川箕山有許由廟碑闕尚存是漢潁川太守朱寵
所立(水經注)
夷齊廟碑
首陽山上有夷齊廟前有二碑並是後漢河南尹廣
陵陳導洛陽令徐循與處士平原蘇騰南陽何進等
立(水經注)
太公廟碑
汲縣有太公廟廟前有碑云太公望者河内汲人也
縣民故會稽太守杜宣白令崔瑗曰君與高國同宗
今臨此國宜正其位以明尊祖之義遂立壇祀為之
位主(水經注)
季札子碑
奉高縣有吳季札子墓前有石銘一所漢末奉高令
所立(水經注)
范蠡碑
宛縣三公城側有范蠡祠蠡宛人祠即故宅也後漢
末有范曾字子閔為大將軍司馬為蠡立碑(水經注)
屈原廟碑程堅碑
屈潭即羅淵也淵北有屈原廟廟前有碑又有漢南
太守程堅碑寄在原廟(水經注)
高祖廟三碑
沛縣有漢高祖廟廟前有三碑後漢立廟基以青石
為之階陛尚存(水經注)
東平憲王碑
無盬縣有東平憲王蒼冢碑闕存焉(水經注)
虞詡碑
武平縣有漢尚書令虞詡碑題云虞君之碑文字多
闕不復可尋(水經注)
賈彪廟碑
新息北門内有新息長賈彪廟廟前有碑(水經注)
鄭康成碑
高密縣有厲阜阜上有漢司農卿鄭康成冢石碑猶
存(水經注)
李雲碑
廣宗縣清河之右有李雲墓冀州刺史賈瑶(後漢書作賈琮)
使行部過祠雲墓刻石表之今石柱尚存俗猶謂之
李氏石柱(水經注)
趙徵碑
安平縣城内有漢冀州從事安平趙徵碑(水經注)
司馬文預碑
灞陵明渠北有漢京兆尹司馬文預碑(水經注)
張伯雅碑
綏水東南流逕漢弘農太守張伯雅墓冢前有石廟
列植三碑碑云德字伯雅河内密人也(水經注)
皇毓碑
臨睢有豫州從事皇毓碑(水經注)
臨睢長王君碑
城内有臨睢長左馮翊王君碑善有治功累遷廣漢
屬國都尉吏民思德縣人公府掾陳盛孫郎中兒定
興劉伯鄜等共立石表政以刊遠績(水經注)
曹嵩碑
譙城南有曹嵩冢冢北有碑(水經注)
郭奉孝碑
陽翟縣有郭奉孝碑水側有九山祠碑(水經注)
左伯豪碑
涅陽縣南有二碑碑字紊滅不可復識云是左伯豪
碑(水經注軍天下碑錄云左伯桃碑在安肅安肅縣西五十里墓前)
孫嵩碑
朱虚縣汶水東北漢青州刺史孫嵩墓西有碑碣(水)
(經注)
孫賓碩碑
安丘縣牟山之西南孫賓碩兄弟墓碑志並存(水經)
(注)
樊重碑
湖陽東城中有樊重碑悉載吏人名(水經注)
司徒袁滂碑
大扶西成之東北悉諸袁舊墓碑字傾低羊虎碎折
惟司徒滂蜀郡太守騰博平令光碑字所存惟此自
餘殆不可尋(水經注)
張敏碑
冠軍縣有漢太尉長史邑人張敏碑(水經注)
衛為碑
魯陽縣有南陽都鄉正衛為碑(水經注)
焦立碑
魯陽牛蘭水側有漢陽侯焦立碑(水經注)
張仲瑜碑
筑陽縣闕林山之東有碑守長冠軍張仲瑜與邦人
築斷故山道作此銘(水經注)
張明府祠碑
平輿縣有神廟謂之張明府祠水旱之不節則禱之
廟前有圭碑文字紊碎不可復尋(水經注)
繹幕令匡碑
蒙縣有漢故繹幕令匡碑匡字公輔魯府君之少子
也碑字碎落不可尋識不知所立歲月(水經注)
道兒君碑
高門一里餘道西有道兒君碑是魯相陳君立(水經)
(注)
熹平君碑
睢陽縣襄鄉塢襄鄉浮圖漢熹平君所立死因葬之
弟刻石樹碑以旌厥德(水經注)
華君銘
武當縣有一碑文字磨滅不可復識俗相𫝊是華君
銘亦不詳華君為何代之士(水經注)
冠盖里碑
宜城縣有太山山下有廟漢末名士居其中刺史二
千石卿長數十人朱軒華盖同會於廟下荆州刺史
行部見之雅歎其盛號為冠盖里而刻石銘之(水經)
(注)
河南石柱洛陽南界碑
汝水出南山北流逕石碣東柱側刊云河南界又有
一碣題云洛陽南界碑柱相對既無年月竟不知何
代所表也(水經注)
洛陽北界碑
洛縣河水之南岸有一碑北面題云洛陽北界上舊
有和平侯祠祠前有碑今不知所在(水經注)
冀州北界碑
代郡靈丘縣高氏山上有石銘題云冀州北界世謂
之石銘陘(水經注)
司空殘碑(漢隸字原碑目有司空殘碑隂)
政和乙未歲得於洛陽天津橋之故基首尾已不完
所存四十五字字畫竒偉碑隂有故吏題名百餘人
尤完好筆法不減蔡邕石經云(金石錄)
張侯殘碑
張侯者子房也碑已斷裂其額尚完在今彭城古留
城子房廟中驗其字畫盖東漢時所立(金石錄)
河南尹蘇府君碑
碑額在許州道旁碑無文詞惟此十字其額也(金石)
(錄)
益州刺史薛君巴郡太守劉君碑
碑已斷裂不完其額尚全古無兩人共立一碑者惟
見於此爾(金石錄)
臨朐長仲君碑
文字磨滅其粗可見者云君諱雄(金石錄)
光禄勲劉曜碑
碑在鄆州有隂劉君名曜漢之公族也(集古錄云字為漢隸亦不)
(甚工)故吏門生立此碑其石碎裂失其所終之年(隸釋)
相君小史夏堪碑
碑在亳州文則崛竒字則怪陋有難以意會者(隸釋)
富春丞張君碑
碑在亳州張君之名髣髴如[泳-永+貢]字土人以為張湛亦
非也碑云三年癸亥考東都歴年凡三癸亥永平與
光和之六年延光之二年是也建光有三年則歲在
癸亥但次年壬戌已改延光此碑先已裝剪不無顛
倒棄去三年之下盖有闕文也(隸釋)
郎中郭君碑
碑名字皆缺文辭亦有可句者(隸釋)
荆州從事苑鎮碑(漢隸字原云在襄州)
苑君名鎮碑無所終歲月(隸釋)
督郵斑碑(漢隸字原云在徐州)
碑云諱斑字子翁碑無額故不𫝊其姓石既碎落故
不知其所終(隸釋)
仙人唐公房碑(漢隸字原云有碑隂)
智水川有唐公祠唐君字公房(洪适云後漢志云褒中有唐公防祠盖隸)
(法房字其戶在側故或作防集古錄作昉)固城人也學道得仙百姓為之
立廟於其處刊石立碑表述靈異也(水經注)
中部碑
碑在均州凡題名五十餘人如漢世碑隂而有額石
理漫滅名字㢙有存者(隸釋)
益州太守城垻碑
碑末有方三百里圍二尺字及用人用日數似是記
版築事(隸釋)
是邦雄傑碑
此碑之首云是邦峻生雄傑峻之上下各闕一字碑
今在西州字畫類李翊碑(隸釋)
中秋下旬碑
字畫清逸頗類故吏所立劉寬碑但石損字缺所餘
無幾(隸釋)
魯相謁孔廟殘碑
首尾上下皆碎裂餘石纔有數行或題為駐蹕亭前
斷碑此亭盖在闕里趙氏著錄有魯相謁孔子碑而
無其說疑即此也(隸釋)
防東尉司馬季德碑
其名闕其字季德有所終之日月而其年則磨滅(隸)
(續)
處士嚴發殘碑
所存十有二行行凡十字此碑不見年月疑其非漢
刻雖字畫不工却不類魏晉以後書法(隸續)
任君殘碑隂
蜀人謂之武帝先生任君碑隂碑可辨者不盈百字
而紀年及名氏皆闕(隸續)
舉吏張玄殘碑
漢碑稱舉將者有二高彪碑稱文君為舉將三公山
碑稱馮君為舉將其自稱舉吏者獨於此碑見之(隸)
(續)
犍為太守楊洪碑
在彭山縣磨滅不可考究(輿地碑目)
五大夫碑
在梁山軍界上字尤漫滅然字乃漢隸(輿地碑目)
殘碑三十二字
不知姓名惟見碑中隸字三十二甚完體質淳古故
錄之(墨池編)
秦君碑
八分書無年月滕縣東四十里馬山後有古城半圯
於河土中得此碑(金石文字記)
太尉許䤋廟碑
義興有漢太尉許䤋廟廟碑即許劭所立字久磨滅
開元中許氏諸孫再刻之(十國春秋)
西平令楊期碑
在尉氏縣西南四十里三亭鄉楊方村墓南二十步
文字磨滅唯有首尾(天下碑錄)
征西大將軍楊瑾碑
在尉氏縣三亭鄉路村(天下碑錄)
邊讓碑
在開封縣(天下碑錄)
董襲碑
在開封縣東北墓前(天下碑錄)
上谷太守張&KR3176;碑
在定州安喜縣東六里(天下碑錄)
敏勖碑
在冀州(天下碑錄)
賈敏碑
在棗強縣東北三十里(天下碑錄)
李固碑
在懷州山陽城内(天下碑錄)
劉班碑
魏文帝為兖州刺史封為白馬侯在澶州縣三十里
墓下(天下碑錄)
蘇武功碑
在京兆府武功縣墓下(天下碑錄)
太守樊演碑
在河中府臨晉縣内墓前(天下碑錄)
司徒劉竒碑
在華隂縣(天下碑錄)
劉黨碑
在華隂縣墓下文字磨滅(天下碑錄)
敬歆碑
在正平縣北二十里墓側(天下碑錄)
丁儀碑
在虞城縣墓前(天下碑錄)
兗州從事丁仲禮碑
在楚丘縣北三里(天下碑錄)
御史孔翊碑
在仙源縣墓前(天下碑錄)
博士孔志碑
在仙源縣孔墓東(天下碑錄)
陳留太守程封碑
在開封府封丘縣東二里墓下(天下碑錄)
執金吾高褒碑
在雍丘縣南五十里墓鄉墓下(天下碑錄)
太尉高峻碑
在雍丘縣(天下碑錄)
彭府君碑
在中都縣(天下碑錄)
劉熙碑
在徐州蕭縣二十五里(天下碑錄)
御史大夫鄭君碑
在龔丘縣墓下(天下碑錄)
尊士倪夀碑
在仙源縣南七十步魯城内(天下碑錄)
少傅何君碑
在任城縣墓下(天下碑錄)
古司馬城鐡碑
在金鄉縣東南四十里云漢浮陽侯司馬耀所封邑
(天下碑錄)
山陽太守碑
在榖城縣西一里古筑城東文字磨滅(天下碑錄)
筑陽侯相景豹碑
在榖城縣西一里(天下碑錄)
侍中王逸碑
在宜城縣南三里(天下碑錄)
僕射荀公碑
在長社縣東北七里墓前磨滅(天下碑錄)
光武皇帝碑
在汝州汝墳鎮(天下碑錄)
封觀碑
在項城墓前(天下碑錄)
蔡昭碑
在随州光化縣墓前(天下碑錄)
秦始皇碑
東海相任恭修理祠於碑背刻於朐山(天下碑錄)
中令楊暢墓碣
在嘉州夹江縣東南古賢鄉(天下碑錄)
嚴君平廟前碑二
在綿竹縣文字磨滅(天下碑錄)
王褒墓碑
在資州資陽縣北二十五里墓前文字磨滅(天下碑)
(錄)
南昌太守谷所碑
在耒陽縣東北(天下碑錄)
青陽刺史劉焉碑
在耒陽縣十五里墓下(天下碑錄)
胡騰碑
在耒陽縣南四里(天下碑錄)
羅含誌
在耒陽縣南四里(天下碑錄)
楊侯伯墓碑
在犀城墓北(天下碑錄)
羅訓墓誌
在衡州耒陽縣南六十里(天下碑錄)
刺史李頊碣
在綿州巴西縣今在開元寺文字磨滅(天下碑錄)
張翼碣
在州東四十步(天下碑錄)
馬援廟碑
無年月(天下碑錄)
馬融墓碣
在什邡縣字有磨滅今亡(天下碑錄)
沛相劔門范皮墓闕文
在劔州梓潼縣東墓前字不甚多記名目而已(天下)
(碑錄)
上庸長闕文
在德陽縣靈龕鎮(天下碑錄)
永樂少府賈君闕銘
集古錄引章懷太子注云漢官儀長樂少府以宦者
為之遂以賈君為宦者亦未必然也(金石錄)
高直闕
九字今在蜀中字畫甚不工(隸釋)
鉅鹿太守金君闕
七字今在蜀道不知其人也(隸釋)
平陽府君六字
漢神道所刻者石缺不全莫知為何人(隸續)
貞女羅鳳墓闕
筆勢甚清逸類景謁者墓表(隸續)
蜀郡太守任君神道
九字字畫壯偉然不著名字鄉里歲月莫詳其為何
人也(金石錄)
蜀郡都尉王君神道
在南陽水經注淯水南道側有二石樓制作精妙題
云蜀郡太守姓王字子雅南陽西鄂人有三女各出
錢五百萬一女築墓二女建樓今此碑後有唐向城
令張璿之撰孝女雙石樓記與水經注合惟水經誤
以都尉為太守耳(金石錄)
綿竹令王君神道
九字微雜篆體綿字作曰下木略與縣字相混故趙
氏誤作廣漢縣令而謂其借苓為令也(隸釋)
益州太守楊宗墓道
十六大字今在西州(隸釋)
清河相張君墓道
一碑甚大其中但存此數字惟河相弘農君五字點
畫具爾(隸釋)
上庸長司馬孟臺神道
石文皴刻而字札甚精(隸釋)
韋氏神道
右文中斷似若韋字爾(隸釋)
交阯都尉沈君神道二
在梁山君此字及馮煥王稚子闕皆是八分書張懷
瓘所謂作威投戟騰氣揚波者也(隸釋)
平陽府君叔神道
在綿州八字字為一紙盖刻於石闕椽首(漢隸字原)
涪陵太守龐厷神道
兩行十一字今在資州(隸續)
汝南上蔡令神道
在閬州蜀人謂之汝南令闕(漢隸字原)
征南將軍劉君神道
字大小與王稚子闕相類而剛勁過之(隸續)
侍中楊文父神道
字體略與馮幽州闕相似必西州所刻者(隸續)
逄府君墓石柱篆文
篆文云漢故博士趙傅逄府君神道不載其名皆莫
可考(金石錄)
丁房闕
在臨江縣其刻漫滅有漢丁房等字尚可認(輿地碑)
(目)
平原東郡門生蘇衡等題名
題名三十餘人姓名多已淪滅或云碑在孔里駐蹕
亭前或題云孔府君碑隂(隸釋)
學師宋恩等題名
今在成都周公禮殿門之西序蜀人謂之學師題名
成都又有左右生題名一巨碑盖左學右學諸生也
其間江陽寧蜀晉原遂寕乃蜀晉所置郡歐陽公以
為漢文翁學生題名非也(隸釋)
故吏應酬殘題名
題名共三十人盖蜀郡太守碑隂也(隸釋)
掾杜峻等題字
在高公石室總目作先生任君等題名今不見任君
字(漢隸字原)
酒泉題名
碑九列每列三十二人(漢隸字原)
博士題名
在高朕石室中(漢隸字原)
洪農太守張君題字
亦在石室中(隸續)
高朕石室六題名
成都府學禮殿刻於梁楹石壁間(漢隸字原)
龍門禹廟題名
此碑二列有四十一人姓名(隸續)
公乘伯喬殘題名
所存者一列二人(隸續)
公乘校官王幽題名
永熹元年立淳熙二年卭州蒲江縣僧寺治地得之
古無此年號復齋碑目作公乘校官掾王幽闕(漢隸)
(字原)
禹廟窆石遺字
直寳文閣王順伯復齋金石錄定為漢刻(施宿會稽)
(志)
涼山吕保藏漢篆
涼山保有吕保藏在絶崖半腹有一穴人跡所不到
漢末赤眉之亂有吕保藏緣木而上鑿崖以居紹熙
中有樵夫得一劵於崖側非銅非鐡其聲鏘然有古
篆云西漢之末赤眉邂逅黃金千兩坑埋而走羔豚
十祭其財自阜(輿地碑目)
武氏石室畫像
五卷武氏有數墓在今濟州任城墓前有石室四壁
刻古聖賢畫像小字八分書題記姓名往往贊於其
上文詞古雅字畫遒勁可喜(金石錄)
繁長張禪等題名
一石三横今在蜀道(隸續)
詔賜功臣家字
五大字今在蜀中似是漢人所書其事不可詳也(隸)
(釋)
五君桮柈文
宣和殿藏碑錄為漢碑名曰真人君石樽刻石與四
老神祚机刻石同帙(漢隸字原)
交阯刺史石羊字
在彬州止五字刻於墓道石羊膊上(漢隸字原)
膠東令王君廟門斷碑
碑中雖有景武孝昭沖質之文却有魏后黃初之字
而題額以漢者豈膠東是其祖廟沒於漢代者乎(隸)
(續)
趙相雝勸闕碑
漢故趙國相雝府君之闕十隸字今在梓潼此碑全
類魏晉間所書劉備及劉淵國中所刻碑亦題為漢
存於今如車騎將軍闕成獻王碑是也此刻甚可疑
但無年歲可證趙氏又寘諸漢碑中故存之(隸釋)
郭先生碑
郭先生碑集古錄以為漢碑水經注云碑無年號不
知何代人余以字畫驗之疑魏晉時人所為既無歲
月可考姑附於漢碑之次云(金石錄)
御定佩文齋書畫譜卷六十一
