欽定四庫全書
御定佩文齋書畫譜目錄
第八十四卷
歷代名人畫跋四
宋趙伯駒蘭亭圖
宋趙伯駒江山圖
宋趙伯駒劉寵一錢圖
宋趙伯駒大禹治水圖
宋趙伯駒畫船子和尚卷
宋趙伯駒仙山樓閣圖
宋趙伯驌桃源圖
宋楊補之墨梅
宋楊補之畫秋蘭
宋楊補之墨梅卷
宋楊補之梅
宋司馬端衡畫傳燈圖
宋馬和之覓句圖
宋馬和之清谿點易圖
宋馬和之鶉奔圖
宋馬和之定中圖
宋馬和之雞鳴風雨圖
宋李唐摹邢和璞悟房次律圖
宋李唐伯夷叔齊採薇圖
宋李唐虎谿三笑圖
宋李唐長江雨霽卷
宋李唐關山雪霽圖
宋蘇漢臣子卿持節圖
宋江參畫山水
宋江參山水圖
宋江參百牛圖
宋江參江山長圖
宋江參畫卷
宋江參霅川秋意
宋江參霅川雪景
宋閻次平畫
宋劉松年便橋圖
宋劉松年三生圖
宋劉松年畫盧仝烹荼圖
宋劉松年大歷十才子圖
宋劉松年絲綸圖
宋劉松年長樂清吹圖
宋李嵩觀潮圖
宋李嵩堯民擊壤圖
宋李嵩西湖圖
宋湯正仲墨梅
宋馬遠三教圖
宋馬遠畫瀟湘八景
宋馬遠畫水卷
宋馬遠柳塘聚禽圖
宋馬遠畫卷
宋馬遠山月彈琴圖
宋馬遠鶴荒山水圖
宋馬麟蛺蝶圖
宋馬麟高山流水圖
宋夏珪長江萬里圖
宋夏珪山水卷
宋夏珪錢塘觀潮圖
宋夏珪畫卷
宋梁楷羲之觀鵝圖
宋梁楷參禪圖
宋梁楷說劒圖
宋趙弁雪圖
宋陳容畫二龍
宋陳容畫龍
宋趙孟堅水墨䨇鈎水仙長卷
宋趙孟堅畫蘭蕙
宋趙孟堅墨蘭
宋趙孟堅水仙蘭石圖
宋趙孟堅畫水仙
宋鄭思肖竹卷
宋龔開畫孟浩然詩意圖
宋龔開中山出遊圖
宋龔開高馬小兒圖
宋牛戬介葛盧圖
宋釋巨然畫山水
宋釋巨然畫卷
宋釋巨然山寺圖
宋釋居寧草蟲圖
宋釋惠崇九鹿圖
宋釋惠崇江南春意
宋釋仲仁山水横卷
宋釋仲仁鑑湖圖
宋釋仲仁畫湘山樹石
宋釋仲仁橘洲圖
宋釋仲仁畫湖山平遠
宋釋仲仁墨梅山水圖
宋釋智融牛軸
宋釋智融散聖畫軸
宋釋梵隆畫十六羅漢
宋釋梵隆畫
宋釋梵隆六高僧像
宋釋灋常畫花果翎毛
宋釋温日觀蒲萄
宋豔豔著色春山圖
金王庭筠歲寒三友圖
金李山風雪松杉圖
欽定四庫全書
御定佩文齋書畫譜卷八十四
歴代名人畫䟦四
宋趙伯駒蘭亭圖
右蘭亭圖趙千里作永和禊集四十有二人其不見於
史傳者世或莫知其姓名千載之下乃有能摹寫其儀
刑風度以補史氏之闕者非直可資一時之清玩而已
李伯時有觴咏圖好事者已為刻石以傳此圖纖麗微
密雖有善工亦未易刻尤可貴也(黃文獻公集)
宋趙伯駒江山圖
洪武八年孟秋將旣入装背所背者以圖來進見題名
曰趙千里江山圖於是舒卷著意於方幅之間用神微
游於筆鋒巖嵐穹窿幽壑之際見趙千里之意趣深有
秀焉若觀斯之圖比誠游山者不過減筋骨之勞耳若
言景趣豈下上於眞山者邪其中動藏情狀非止一端
如山高則有重嵐疊嶂以水則有湍流蟠溪樹生偃蹇
若出水之蒼龍遥岑隱見如擁螺髻於天邊近峰峻拔
露掩僧寺之樓臺碧巖萬仞臨急水以飛雲架木昂霄
為棧道以通人致有車載驢䭾人肩舟櫂又目樵者負
薪牧者逐牛士行策杖老幼相將觀斯畫景則有前合
後仰動靜盤桓蓋為旣秋之景兼肅氣帶紅葉黃花壯
千里之美景其為畫師者若千里安得而易邪(明太祖御)
(製文集)
宋趙伯駒劉寵一錢圖
周公曰平易近民民必親之劉寵之受一錢其平易之
政可以想見若時苗留犢則清而激矣然今仕者寧有
留犢之心雖一錢不受可也吏部郎中東河劉君博之
出為河南參政以所藏趙千里此圖相示博之向慕前
賢其為政必知所愼矣(匏翁家藏集)
宋趙伯駒大禹治水圖
秋日馬用昭參軍出趙千里寫大禹治水圖見示命題
百穀畫家董狐以為得周文矩筆非千里所能辦而吾
弟敬美自陜歸嘗縱觀砥柱辨其治龍門三峽時事余
不善鑒畫又不獲砥柱之觀唯有歎賞驚絶而已吾家
夷甫論人物以經阿平品目則不復措意今有兩阿平
在予復何言(弇州續藁)
跋後復從馬君索閱一過其人物古雅之甚眞有非趙
千里所能辦者千里秀麗而小緜弱去此尚在尋丈外
此北宋以前人作但不必周文矩耳(同上)
宋趙伯駒畫船子和尚卷
船子和尚得南泉游戲三昧者此圖不甚精而稍具言
外意後先題贊者毋慮數十人皆名僧而語不了了余
乃為作一轉曰千里墨蹟奕奕若新和尚自茶毘後頓
絶影響然究竟不知誰在誰無也(弇州山人藁)
宋趙伯駒仙山樓閣圖
仙山樓閣固翠水芙蓉境也是圖紅峰碧巒瑶臺瓊島
琪樹金花眞人飄渺霞際覺精神清潤使人望而知其
詳焉非趙千里其誰髣髴歟辛亥汪砢玉題(珊瑚網)
宋趙伯驌桃源圖
宋趙伯驌桃源圖後有高宗書淵眀詩文眞蹟上上按
伯驌乃伯駒之兄高宗時嘗奉詔寫天慶觀樣命吳中
依樣造之今玄妙觀是也其畫世多不見此圖舊藏宜
興吳氏嘗請仇實父摹之與眞無異其家酬以五十金
由是人間遂多傳夲然精工不逮仇作矣(嚴氏書畫記)
宋楊補之墨梅
予少時有落梅詩為李定舒亶輩箋注幾陷罪罟後見
梅花輒怕見畫梅花亦怕然不能不為補之作跋小兒
觀儺又愛又怕予於梅花亦然(後邨集)
墨戲之作蓋士大夫詞翰之餘適一時之興趣與夫評
畫之流大有寥廓梅與竹自石室先生花光大士發揚
妙用時所崇尚者衆逃禪老人變黑為白自成一家後
人雖云祖述巧以形似流連忘返漸近評畫寫生務求
逼眞嘗觀陳簡齋墨梅詩云意足不求顔色似前身相
馬九方臯此眞知畫者也歴百年後唯彝齋先生有題
已作云逃禪一派流入浙西唯趙子固繼而嗣之又題
云試欲自由又愆法度及守繩規齷齪無取武林唐明
遠持子固梅求聮子固題識詩中備詳家數信乎古人
之作命意豈苟然哉吾鄉達竹莊人得逃禪鼎中一臠
咀之嚼之饜之飫之深有所得寫竹外一枝索拙作繼
和余自弱歲遊於硯池嗜好成癖至老無倦年入從心
極力不能追古人驥尾之萬一自笑東鄰之效顰久矣
莊子曰朝菌不知晦朔蟪蛄不知春秋豈可執寒冰而
語夏蟲者哉後之覽者得無誚焉至正八年冬十月梅
花道人吳鎮仲圭(鐵網珊瑚)
宋楊補之畫秋蘭
鄉人徐丙字漢章博於學而贍於文示予楊旡咎手畫
香草題曰秋蘭後有兵部侍郎章茂獻國子博士湯君
寳跋語其說特未定也予老而學圃問諸園丁則曰春
蘭夏芷秋蕙冬蓀葉莖花色往往多寡不同予異其說
徧以古書考之屈原離騷經紉秋蘭以為佩張衡東京
賦秋蘭被涯又思玄賦幽蘭可喻潘尼贈河陽詩流聲
秋蘭之類言蘭以秋而花也屈原九歌春蘭秋菊陸機
庭中奇樹詩勸友蘭時往注春時也梁元帝詩春蘭本
無絶唐太宗詩春暉開紫苑淑氣媚蘭湯之類此言蘭
以春而花也宋玉招魂光風轉蕙汜崇蘭抱朴子春蕙
秋蘭陸機悲歌行春芳傷客心蕙草饒淑景是蕙亦可
言春矣本草圖經蕙七月中旬開花至香是蕙亦可言
秋矣故騷經曰蘭蕊變而不芳荃蕙化而為茅蓋合四
者而言之湘君歌亦云薜荔柏兮蕙綢荃橈兮蘭旌湘
夫人則並言蓀壁蘭橑蕙穆芷葺司馬相如長門賦摶
芬若以為枕席荃蘭而茝香乃知四時香草同出異名
葉常青而花隨時自屈宋至漢唐皆於蘭蕙互言春秋
豈特邵伯温見聞錄證黃氏之誤而已然則園丁之說
未為無據所言禮失求之野歟嘉泰壬戌下元節平園
老叟周必大書(平園集)
宋揚補之墨梅卷
靳陳氏多法書名畫此補之墨梅卷其一也堅遠來京
攜以自隨不暫舍豈以此花奇絶傲兀有類於已邪霜
雪貿貿中一展玩儼然孤標雅韻之相對也屈原作橘
頌堅遠試為此兄一援筆焉比他人當親切有味幸勿
讓成化丁酉臘中二十四日題於歲寒堂吳郡李應楨
識(寓意編)
宋楊補之梅
予鄉先輩楊君補之世家清江所居蕭洲有梅樹大如
數間屋蒼皮蘚斑繁花如簇補之日臨畫之大得其趣
間以進之徽廟徽廟戲曰村梅因自署奉勅村梅更作
疎枝冷葉清意逼人而徽廟不及見矣南渡後宫中以
其梅張之壁間有蜂蝶集其上驚怪求補之而已物故
不可得矣其平生耿介不慕榮利故不俯仰時好不得
而知也侍郎王君得此紹興中作正其奉勅村梅已居
晚年得意之筆重可寳也(春雨集)
宋司馬端衡畫傳燈圖
司馬六十五丈抱負才氣絶人遠甚方少壯時以黨家
不獲施用於時欲有以寓其胸中浩浩者遂留意於畫
落筆高妙有顧陸遺風某嘗以通家之舊親聞其論畫
衮衮終日如孫吳談兵臨濟趙州說禪何其妙也每恨
是時不能記錄一二以遺後之好事者今獲觀傳燈圖
怳如接言論風旨時稽首太息不能自己開禧丁卯歲
十月丁未山隂陸游謹題(渭南集)
宋馬和之覓句圖
夜闌漏盡凍鶴先睡蒼頭奴屈兩髐煨殘火此翁方假
寐冥搜前有缺脣瓦缾貯梅花一枝豈非極天下苦硬
之人然後能道極天下秀傑之句邪使銷金帳中淺斟
低唱人見此必發一笑(後邨集)
宋馬和之清谿點易圖
右馬和之畫相傳為清谿點易圖蓋寫唐人高駢詩意
按荆州記臨淮有清谿山山東有泉泉側有道士舍所
謂清谿道士也此圖一羽人趺坐榻中一人褰裳回顧
若有所指陳二從者却立一執卷一捧古鼎二鶴一飛
一止初無所謂洞門碧窗滴露研硃之狀疑自寫他事
而後人目為清谿耳若其筆法之妙則非和之不能和
之紹興間人畫師吳道玄好用掣筆所畫多經書故事
思陵尤愛其畫每書毛詩虚其後令和之為圖此或其
遺簡不可知也(甫田集)
宋馬和之鶉奔圖
馬侍郎寫衞風鶉奔章不寫宣姜妷事但寫鶉雀奔疆
樹石動合程法覽之冲然由其胸中自有風雅也(珊瑚網)
宋馬和之定中圖
登丘相度得文公營徙之狀子來趨事得國人悅復之
象其蒼莽攸鬱則樹之榛栗椅桐梓漆也定宿在中於
以作室可想見矣此眞千古句圖樂卿(珊瑚網)
宋馬和之雞鳴風雨圖
馬和之毛詩圖余見鶴鳴伐檀等篇此景色似為風雨
雞鳴而設蘇躭句或南邨翁别有為而後來諸公不復
置辨然杜陵詩亦堪入畫世間事將錯就錯者多矣但
觀筆法以自暢悅可也(恬致堂集)
宋李唐摹邢和璞悟房次律圖
畢文簡公得唐本邢和璞房琯前世事和璞神疑示悟
琯沈思如眞有想者久之則亦有若悟也璞悟以怕琯
悟以欲此其異也乃掊師得永師還師德書以信其說
此畫深觀其隱而能得其趣決非常工所能知也崇寧
二年其孫完官於潞子莆田方宙召畫人李唐摹為别
本以藏屬予書其後曰惟公深達佛慧得死生說求入
無倪則變滅起伏不足論也觀師德為唐臣深功隱德
及物多矣智如梁公猶不能知其善藏深矣豈世得而
窺邪吳再出而為房琯以名德顯世任宰柄此何怪哉
若為正因者不遇正果則非理之常也永禪師入總持
三昧能為一切無礙與世脗合不離圓融而後其道為
和璞知道之所假果無有二也世人信羊叔子探環而
未信永禪師事豈以非出於史官而便為稗說遽有分
邪此又不求於理者之論也昔曇彦與玄度同造二塔
於會稽玄度亡後彦若有待者異為蕭詧王荆之岳陽
實二十年來領越州曰許玄度來也遂搖手命入室席
地以三昧力加被王忽悟造塔事殆如今日也此豈可
誣哉昔人記崔彦武圜澤再生事皆謂不忘願力故以
願求者可坐而待之誠得此說者可以知念力堅固如
精金之不可改雖百鍊而性存者也(廣川畫跋)
宋李唐伯夷叔齊採薇圖
宋高宗南渡萃天下精藝良工畫師者亦與焉院畫之
名蓋始諸此自時厥後凡應奉待詔所作總目為院畫
而李唐其首選也唐河陽人在宣靖間已著名入院後
遂乃盡變前人之學而學焉世為東都以上作者為高
古良有以夫余總角時見鄉里七八十老人猶能道古
語謂唐初至杭無所知者貨楮畫以自給日甚困有中
使識其筆曰待詔作也唐因投謁中使奏聞而唐之畫
杭人即貴之唐嘗有詩曰雪裏煙村雨裏灘為之如易
作之難早知不入時人眼多買胭脂畫牡丹可槩見矣
至正壬寅余獲此於沈恒氏愛其雖變於古而不遠乎
古似去古詳而不弱於繁且意在箴規表夷齊不臣於
周者為南渡降臣發也嗚呼深哉昔米南宫嗜畫病世
無眞李成乃擬無李論以去其惑余他日見唐畫太多
率皆抱南宫之懺而此畫者所謂吾無間然者也因書
顚末於左且以告夫來者云是歲九月旣望鄉貢進士
錢塘宋把授之記(續書畫題跋記)
宋李唐虎溪三笑圖
余嘗遊匡山至虎溪未入東林寺首見一亭扁曰三笑
因問其故謂晉遠師以陶淵眀陸修靜且語且别握手
相忘遂犯送客不過虎溪之戒乃相顧各掀髯而去今
觀李唐此圖千載遺風具存人生不與路為讐二三子
何哂之有紹興庚午季春十一日陳壽題(續書畫題跋記)
宋李唐長江雨霽卷
李唐山水落筆老蒼但恨乏古意耳然自宋南渡以來
未有能及之為可寶也子昂(寓意編)
宋李唐關山雪霽圖
李唐關山雪霽圖一卷人物樹石筆勢蒼古衝寒涉險
之態曲盡其妙非後人所能髣髴也題款著枯幹中甚
奇精密幾不能辨恨此卷不經好事賞鑒猶然泥沙令
入薛米諸人手必傾囊見珍矣予嘗見臨本於都下一
貴戚家裝潢絶富金玉燦璀意極寶惜顧非眞蹟使葉
公信好龍恐此卷終當化去(莫廷韓集)
宋蘇漢臣子卿持節圖
開封蘇承信畫師劉宗古製作極工人物尤著色鮮潤
體度如生而有嫌以筆端微滯者豈但見其寫意草草
如此圖者邪(珊瑚網)
宋江參畫山水
故參政莊敏龔公家有江貫道山水一巨軸用疋絹作
其布置疎密點綴濃淡與竹溪此卷皆合但巨軸之後
有葉石林陳簡齋詩跋龔畫今在其外孫方君采處貫
道名參衢人其畫因石林得名南渡召至杭未見一夕
卒彼挾一藝而進使見思陵不過待詔尚方或賜金帛
蒙天一笑而已然命薄如是士之遇合有大於此者果
可以智力求哉(後邨集)
宋江參山水圖
老江畫山水造微入妙一時好事者訪求遺墨幾與隋
珠趙璧争價不知平仲安所得此宜善藏之無使通靈
之物變化而去(張綱華陽集)
宋江參百牛圖
海野道人家藏墨牛圖因請示僕形勢百狀奔鳴起臥
逼眞自非三昧手之所作而畫工毛穎不可得而及也
雲月莊叟書(珊瑚網)
百牛圖不見典故豈黑牡丹之遺習或江貫道祖百爵
百鹿為之邪後有紹興二字必經裕陵乙覽中興創殘
之餘生意未復九重邃居不以聲色自娛乃以原隰耕
稼物情態度細入睿思不忌田野眞中興英主也延祐
改元七月初三山南遺老元熙題(同上)
山中人有以百牛圖相示予謂宣王考牧于阿于池九
十其犉已詫其牛之多况濕濕之耳滿二百邪田舍翁
每以多牛為富安得一黃犢歸耕南山下予所愛一牛
耳掩卷一粲山邨老農書(同上)
宋江參江山長圖
予方病齒臥陳太僕眀之使小僮持畫卷入迫觀之就
枕展尺許即知為宋人筆不覺蹶然起稱賞至圖窮未
已蓋宋江貫道所作曾入元御府柯博士敬仲所鑒定
者也貫道之筆少見况其後有葉石林陳簡齋林希逸
諸公題識益可貴重眀之好古博雅此卷得所歸矣(匏)
(翁家藏集)
宋江參畫卷
右元季諸人題江貫道畫卷貫道名參南宋人居霅川
畫師董巨畫法之妙余雖不能識而諸賢題詠皆清麗
可喜至於字畫亦皆精謹不苟視近時大書狂語動輒
滿卷者有間矣詩凡二十有五篇其尤知名者十有八
人青丘子為高啓季廸長洲人國初與修元史官翰林
編修終戶部侍郎張適字子宜號甘白生仕終宣課大
使王彝字常宗本蜀人流寓嘉定與修元史不仕而歸
後與高啓皆死魏觀之禍徐賁字幼文自毘陵徙居吳
之齊門號東郭生仕終河南布政周南老字正道濂溪
之後居常州仕元浙省理問國初召議太常郊祀禮發
臨安居住韓宜可字伯時越人仕終陜西參政杜環字
叔循廬陵人隨父居金陵仕為贊禮郎終晉王府錄事
有行誼事具宋濓所作小傳金問字公素一字公遡仕
宣德中為禮部侍郎錢紳字孟書仕終鄞縣教諭陳紹
先字宗述元儒陳述方之子仕終王府紀善年九十餘
張倫字文伯仕為太醫院御醫青城山人為王璲汝玉
傅仁廟為太子贊善卒贈太子賓客諡文靖陳繼字嗣
初召為五經博士終翰林檢討倪瓉字元鎮號雲林子
無錫人陶際字彦行雲間人卞同字孟符張肯字繼孟
號夢菴南郭氓為許觀瀾伯與卞張俱吳人有高行已
上五人皆不仕而倪卞同時别有許觀亦字瀾伯洪武
狀元及弟仕建文時侍中後守安慶死靖難時乃安慶
人與此許觀不同而皆有文學不知此詩誰作也(甫田集)
宋江參霅川秋意
霅川為江參所居深得湖天之趣平遠曠蕩盡在方寸
此則兼層巒疊嶂秋意無窮不下三衢崇蘭圖也(珊瑚網)
宋江參霅川雪景
江郎形貎清臞嗜香茶以為生其寫彼中雪景高潔之
況可想見其撫絃不彈時矣夗水菰蘆中人(珊瑚網)
宋閻次平畫
元季崑山顧仲瑛氏好文重士家有玉山草堂多客四
方名流所蓄書畫悉經品題此畫仲瑛物也自題其後
目為閻次平筆詩之者四人于立彦成錢惟善思復袁
華子英釋良琦元璞彦成仲瑛特厚之為設行窩於家
彦成至如歸焉思復錢塘人號心白道人嘗領鄕解以
所賦羅刹江有名稱錢曲江子英崑山人雋敏長於歌
詩楊鐵崖稱為才子洪武中被累卒於京元璞吳僧住
浙之龍門寺有禪學詩筆尤俊仲瑛後亦以事徙臨濠
卒書畫散落人間甚衆此為吾友沈潤卿所藏眞贗余
不能辨然而諸公題品具在可愛也暇日從潤卿借觀
因疏其後而歸之(甫田集)
宋劉松年便橋圖
突厥控弦百萬鴟張朔野當時非免胄一見幾敗唐事
讀史者至此不覺膚栗毛竪於以見太宗神武戡定之
勲蠻夷率服之義千古之後畫史圖之凜凜生色此卷
為宋劉松年所作便橋流水六龍千騎山川煙樹種種
精妙非松年不能為也孟頫以少時曾觀於臨安之睦
宗院兹復瞻對於普花平章之宅回首三十餘年感慨
係之矣敬題其後大德五年秋日吳興趙孟頫書(珊瑚網)
此劉松年便橋圖丹青煥赫布置閒雅輦中旌旗氊裘
戎屋塵沙雲樹具見當時景象良工苦心哉前有松雪
道人遺墨而絜縫印章似又曾入裕陵内府者是可寶
也正德庚辰十月旣望文璧題(同上)
宋劉松年三生圖
右三生圖趙松雪鑒為劉松年筆其後題詠者二十人
皆近代名僧蓋亦有慕於澤者歟(匏翁家藏集)
宋劉松年畫盧仝烹茶圖
玉川子嗜茶見其所賦茶歌松年圖此所謂破屋數間
一婢赤脚舉扇向火竹爐之湯未熟而長䰅之奴復負
大瓢出汲玉川子方倚案而坐側耳松風以俟七椀之
入口可謂妙於畫者矣茶未易烹也予嘗見茶經水品
又嘗受其法於隱人始知人之烹茶率皆漫浪而眞知
其味者不多見也嗚呼安得如玉川子者與之談斯事
哉(寓意編)
宋劉松年大歷十才子圖
潘子過余示此卷乃劉松年繪大歷十才子其樹石琴
阮茶竈之類皆精密人物尤姸雅有韻與此君所圖西
園雅集頗埒毋論眞蹟臨本翩翩伯時子昂季孟間矣
十才子為錢左司劉隨州郎員外獨孤常州盧郎中孫
舍人崔集賢之屬其詩名膾炙人口不已而流溢丹青
致足羨也雖然名者造物所忌詩以陶寫性靈抒紀志
事而已要不必有此名即無論鄴中淪謝而是十才子
無一登三事者豈所遘人人絳灌邪追昔撫今不覺&KR0719;
然(弇州續藁)
宋劉松年絲綸圖
長松覆前遠山聳後庭檻綴花石殊幽曠簷間一姬拗
輪一嫗治絲一侍兒捧茶不襦而露纖紅故是北妝筆
法細潤有生氣標題作馬遠萬歷壬子秋余在白下得
之潤州吳汝廷歴三十餘年無有知其非遠者今崇禎
壬午秋付裝潢淵兒於松身識其款曰松年蠅頭小楷
雜鱗紋墨漬間不復可辨有如當時稱之為暗門劉者
今一旦豁然恍覩其人可勝撫掌稱快檇李汪砢玉樂
卿甫題於韻石齋(珊瑚網)
宋劉松年長樂清吹圖
錢塘暗門劉在寧廟時以進耕織圖稱旨賜金帶此作
宫中鼓吹景纖悉在目未識曾經宸覽否樂卿(珊瑚網)
宋李嵩觀潮圖
四海惟浙江潮最險雖勇悍強厲如秦始皇帝猶畏從
狹中渡宋自慶歷以來杭海屢溢嘉定中潮衝鹽官平
野二十餘里外論皆以畿甸切近為憂當時每遇潮盛
候傾宫出觀顧反以為太平樂事張思廉與二楊所題
皆謂李嵩之畫嵩本錢塘人歴光寧理三朝畫院待詔
出於目擊丹青藻繪宜有浮於世景者今所畫略無内
家人物儀衞供帳與吳俗文身戲水之流惟空垣虚榭
煙樹凄迷平波遠山上下與帆檣相映而已披閱中欲
使人心目遲回有感慨弔惜之懷無追攀壯浪之想嵩
意匠經營情留象外豈亦逆見將來預存後監邪杜子
美詩曰江頭宫殿鎖千門細柳新蒲為誰綠殆為此圖
題詠也(張寧芳洲集)
宋李嵩堯民擊壌圖
右堯民擊壤圖相傳韓滉本為南宋李嵩所摹嵩在畫
院最善界畫昔人謂其折算無遺今觀其人物各盡態
度儼然太平氣象信乎非滉不能作非嵩不能摹也文
徵眀題(珊瑚網)
宋李嵩西湖圖
此卷購得之長安當是西湖圖苐有蘇堤而無岳墳豈
思陵時畫邪或云李嵩手筆然無題識可考觀其粉金
題額非宋人不能書也予夙有山水之好頗留意錢塘
之西湖昨歲出持浙憲輿舫往來若為已有旣去而未
能忘之今嘉靖戊戌臘日邂逅此幅恍如再到時適有
有山陵扈從之行表弟顧世安黃甥從旁贊賞以為人
世等鴻雪爾正可卧遊神往槖中自合貯湖山也予笑
曰吾老矣不復能有登臨之興儻遂歸休得從二三子
於江海之上左右圖書以樂餘年是卷也寧非予鑑湖
之一曲邪聊記於此(陸儼山集)
宋湯正仲墨梅
墨梅詩自陳簡齋以來類以白黑相形逮其末流幾若
禪家五位正偏圖頌矣故湯君始出新意為倒暈素質
以反之而伯謨因有冰雪生面之句也然白黑未分時
一句畢竟未曾道著詩社高人試各為下一轉語看湯
君自云得其舅氏楊補之遺法其小異處則又有所受
也觀其醖藉敷腴誠有青出於藍者特未知其豪爽超
拔之韻視牢之為何如爾病眼眵昏不能論覈故願與
諸君評之戊午三月病起戲書(朱子文集)
宋馬遠三教圖
江文忠公贊馬遠三教圖有坐地立地笑倒在地之語
世傳以嗢噱今觀此畫瞿曇氏前行曳踵却顧而吾夫
子與柱下史比肩趨其後若猶有遠餘意惜世無江公
為作贊也泰定元年八月二十义六日金華黃溍書(珊)
(瑚網)
宋馬遠畫瀟湘八景
瀟湘八景圖始自宋文臣宋廸南渡後諸名手更相髣
髴此卷乃宋淳熙間院工馬遠所作觀其筆意清曠煙
波浩渺使人有懷楚之思(朱德潤存復齊集)
宋馬遠畫水卷
右馬遠畫十二幅狀態各不同而江水尤竒絶出筆墨
蹊逕之外眞活水也予不識畫格直以書法斷之長沙
李東陽(六研齋三筆)
馬遠不以畫水名觀此十二幅曲盡水態可謂多能者
矣全卿家江湖間蓋眞知水者宜其有取於此戊申十
月晦日吳寬在海月菴題(同上)
山林樓觀人物花木鳥獸蟲魚皆有定形獨水之變不
一畫者每難之故東坡以為盡水之變惟蜀兩孫兩孫
死其法中絶今觀遠所畫水紆餘平遠盤廻澄深洶湧
激撞輸瀉跳躍風之漣漪月之瀲&KR1527;日之&KR1043;洞皆超然
有咫尺千里之勢所謂盡水之變豈獨兩孫哉戊申歲
長至後十日王鏊題(同上)
馬河中遠畫水遠不以水名而所畫曲盡其情狀吾不
知於吳道子李思訓孫知微若何然自崑崙西來至弱
羽之沼中間變態非一無復遺致矣畫凡十二幀幀各
有題字如雲生滄海層波疊浪之類雖極柔媚而有韻
下書賜兩府三字其印章有楊娃語長輩云楊娃者皇
后妹也以藝文供奉内庭凡遠畫進御及頒賜貴戚皆
命楊妹子題署云然不能舉其代及徧考畫記稗史俱
無之獨往往於遠他畫見楊蹟如一按遠在光寧朝後
先待詔藝院最後寧宗后楊氏承恩握内政所謂楊娃
者豈即其妹邪又后兄石谷俱以節鉞領宫觀位至太
師時稱大兩府二兩府則所謂賜大兩府者疑即石也
此卷初藏陸太宰全卿家李文正吳文定王文恪俱有
跋而不能詳其事聊記以備再考(弇州山人藁)
題畫後考陶九成書史會要楊娃者果寧宗恭聖皇后
妹也書法類寧宗凡御府馬遠畫多命之題所謂大兩
府者果楊石也因記於後(同上)
宋馬遠柳塘聚禽圖
柳塘水漫羣鳥翔集咫尺中似來親人晉簡文帝云會
心處不在遠其言妙矣(匏翁家藏集)
宋馬遠畫卷
古人作畫多尚細潤唐至北宋皆然自遠與夏圭始肆
意水墨彼筆粗皴不復師古而畫灋幾廢今人賞識者
少故馬夏得見重於世使其多閱古畫則二子之筆不
得而前矣(寓意編)
宋馬遠山月彈琴圖
馬河中畫筆意殊楚楚秀骨天發不墮蹊逕所小恨者
若孫虔禮之於書耳此圖一道人焚香鼓琴於山月清
泉間尤自超絶孔炎王孫走使二千里索余題鑒余方
清齋謝客拈筆為作數語試於夾池讀之此琴或能與
衆山皆響也(弇州續藁)
宋馬遠鶴荒山水圖
評畫者謂遠畫多剰水殘山不過南渡偏安風景耳又
世稱馬一角乃此獨大幅淋漓滿志瀑布從天而下洄
旋曲澗波濤洶湧水紋作孫位筆灋亭臺竹樹間幽人
掀髥吟眺山半立鶴昂然者所云鶴荒也崇禎丁丑為
黃越石持來余以仇英南極呈祥圖及宋板國策一部
易之汪砢玉識(珊瑚網)
宋馬麟蛺蝶圖
右蝶戲長春圖乃院人馬遠子名麟者所畫美人撲頭
蝶筆勢圓勁意非李伯時不能到二畫皆絶品也舊時
曾落宫掖故其間有上兄永陽郡王及楊妹子之字妹
子縱能工書作畫未必能及此題者專指祐陵以為言
則恐不然也(宋學士集)
宋馬麟高山流水圖
人謂馬麟之畫不逮父猶夏森之於珪也遠愛其子多
於已畫上題作馬麟此幅則為麟自欵作撫琴者於高
山流水間一松横偃如虯龍盤龍筆意高古奚必借重
阿翁延譽邪(珊瑚網)
宋夏珪長江萬里圖
宋寧宗朝畫院待詔夏珪山水師李唐用墨如傅粉今
觀長江萬里圖往往潑墨縱筆濃淡醖釀出於自然真
竒筆也夫大江發源於岷山而珪畫泉流回互跳珠噴
雪可駭可愕至於濫觴之後直下一瀉舟楫縱横旅店
隱見渡口漁舠林邊雅點煙巒雲樹戌樓城郭無不極
其精妙所謂李唐以下無出其右者非邪唐宋以來君
臣俱游心藝文皆有畫院以延攬名士良工宋之馬夏
南渡稱首若禹玉者其可多得長幅如此卷又可多得
哉覽閱旣畢為題其後至於弧矢四方曾經風波江濤
之險者又余素所習見不覺其身之飄然於三峽間云
爾翰林承旨王汝玉(珊瑚網)
此卷長江萬里圖為今大參張夏山先生所藏予嘗於
京口見米元章澄心堂紙一卷筆勢竒怪有意外象家
居時吳人持至一卷夏珪墨氣古勁可愛此卷則規模
郭熙而平遠清潤有不盡之趣宋室倚長江為湯池故
當時畫手多喜為之乃相與為之浩歎夏山字用載家
金華山下景物絶勝而宦囊半貯此物將所謂行住坐
臥不離這個邪復相與為之大笑是歲嘉靖甲午八月
吉觀於江西布政司之紫薇樓下遂書雲間陸深(同上)
予嘗見李伯時長江圖於陳太僕子有家筆法精絶及
觀此卷廼宣和御府所收小璽具在定為北宋以前名
手非馬夏等所能比肩後有吾鄉陸文裕題跋書灋秀
整足與畫為二絶殊可寶也己未秋後五日董其昌(同)
(上)
宋夏珪山水卷
觀夏珪此畫蒼潔曠迥令人舍形而悅影但兩接處墨
與紙俱不交必有遺矣惜哉雲護蛟龍支股必間斷亦
在意會而已(徐文長集)
宋夏珪錢塘觀潮圖
此幅畫錢塘江觀潮乍見之即定為閻次平及諦視始
得細款於樹梢則夏珪也又復展之於石角中亦注夏
圭名意禹玉自愛不欲以姓名借客者與然次平之去
夏珪亦不盈咫尺矣丁酉秋九廿一日龍游舟中書玄
宰(珊瑚網)
宋夏珪畫卷
畫家長幅難於深遠褊幅難於深高此卷上下互見前
後相照高低遠近深淺小大隱顯紆直夷險靜躁各得
其宜類不失一而意趣之妙能使觀者神遊眞所謂竒
作予平生僅見二卷一近為海鹽某家物一故在温州
致仕都閫陳彦章所意景皆不如此卷而筆墨似尤老
爛但少觀老憶不復親切汝輝尚珍藏之(方洲集)
宋梁楷羲之觀鵝圖
染楷東平相義之後善畫人物鬼神學於賈師古宋寧
宗時為畫院待詔賜以金帶不受掛於院中而去君子
許有高人之風或者但知筆勢遵勁為良畫師且又謂
其師灋李公麟皆誤矣(宋學士集)
宋梁楷參禪圖
圖中苾芻為宰官說灋大有態苐未見的然為梁楷筆
攷欒城公集亦不見此三偈結灋秀逸瀟灑縫篆乃柯
奎章家物印文眉山蘇氏云云恐蘇後人收藏私識耳
伯起多米顚伎倆強標之曰梁楷畫同叔書欲博余新
集兩部而休承復依違其間但令佳足矣何必眞同叔
梁楷哉(弇州續藁)
宋梁楷說劒圖
按說劒為秦人薛燭對越王允常說所鑄五劒而取純
鉤湛盧為獨良者也越䀻歐冶子作之蓋因破赤堇之
山而出錫涸若耶之溪而出銅合二物於水火之齊五
精之陶用隂陽之候取剛軟之和而後成焉者也劒器
古所以防檢非常備威儀故君子之國其人衣冠帶劒
然莊子因趙文王喜劒而規之其所說又出乎劒器之
外則君子之所尚抑又可知矣此圖本出宋梁楷其危
然肅者越王也坐而傴恭而詳者薛燭也侍王而聳聽
佩劒而肅然者以禮承君者也曼胡之纓短後之衣遠
在堂階彪立虎視者侍衞之力也其規畫布列如是而
神氣不足以充之識者一見知其摸本鳳林吳氏宗伯
藏此因識其詳云(徐獻忠長谷集)
宋趙弁雪圖
趙弁祖文往至臨安諸公貴人愛之凡祕書省及新作
政府所畫照壁多出其手迄今固存觀此雪圖風度可
想十六弟竒字祖穎紹興中屢為監司王初寮之壻文
采似冰清安靜有家灋蓋其祖吏部郎諱偁東郡人元
豐末知登州民宜其政元祐末以河北轉運使權中山
府兩得蘇文忠公為代故祖文祖穎字畫亦皆慕藺云
嘉泰壬戌三月甲子廬陵戶掾趙公括仲肅以示周某
為題卷末(平園集)
宋陳容畫二龍
右二龍陳所翁自題云六合縣齋所作也士君子受民
社之寄豈以弄戲翰墨為能事哉其必有託興者矣吾
聞君子之治乎斯民也作而新之如震斯驚時而化之
如澤斯溥於以致雷雨滿盈之功於以成天地變化之
造是故勇以發至仁之心誠以通至神之迹則善體物
者矣欲觀龍之所以為龍陳侯之所以妙試以此求之
也乎(道困學古錄)
宋陳容畫龍
所翁畫龍雖近出眞者世不多有其灋當欲畫時遊戲
取人縑素用墨瀾潑有及有不及乘快隱隱數筆龍藏
其中矣馮陵傲兀恍忽變滅蓋君自以寄意為樂龍成
傍附題述辭翰散朗與畫相入眞竒物也世人見其易
就輒亦造次擬為之不滿一笑此卷微瀾細靄瀰漫通
幅前衝後擁略具鱗鬛點染精緻殆非一時信手之作
姚氏謹藏之(戴表元剡源集)
宋趙孟堅水墨雙鈎水仙長卷
吾自少好畫水仙日數十紙皆不能臻其極蓋業有專
工而吾意所寓輒欲寫其似若水仙樹石以至人物馬
牛蟲魚肖翹之類欲盡得其妙豈可得哉今觀吾宗子
固所作墨花於紛披側塞中各就條理亦一難也雖我
亦自謂不能過之子昂(珊瑚網)
宋趙孟堅畫蘭蕙
吾友趙子固以諸王孫負晉宋間標韻少游戲翰墨愛
作蕙蘭酒邊花下率以筆研自随人求畫與無靳色往
往得之易求之多人亦未之寶也晚年步驟逃禪工梅
竹咄咄逼眞予自江右歸頗悟逃禪筆意將與之是正
而子固死矣鄉人云子固近日聲價頓偉片紙可直百
千予未敢謂信一日鬻書者攜數紙來少室果印所聞
豈人情不貴於所有而貴於所無邪皇甫君步驟子固
者也出子固論畫眞蹟一卷及其所自作蕙蘭躍然而
觀感慨係之吁子固不可作矣髣髴子固者斯可矣皇
甫君其勉之咸淳丁卯五月晦日隆禮書於春詠堂(鐵)
(網珊瑚)
宋趙孟堅墨蘭
前輩作畫意在筆墨蹊徑之外以故無塵俗氣觀趙子
固墨蘭宛然如坐我於湘潭澧浦間也而諸公所題皆
有楚騷風致書畫兩絶矣(李傑石城山房藁)
宋趙孟堅水仙蘭石圖
趙彝齋為宋宗室畫名在前元雖不若松雪翁之盛然
胸中自有九畹百畞幽姿秀色溢出腕指間亦無聲之
楚騷也容軒隱君積學不仕蓋同宗之賢者其藏此卷
固吾家舊物之可惜亦氣味相投而相好也邪(匏翁家藏集)
宋趙孟堅畫水仙
子固為宋宗室精於花卉平生畫水仙極得意自謂飄
然欲仙今觀此卷筆墨飛動眞不虚語蘭雪坡劉易(書)
(畫題跋記)
水仙花前人畫者罕見嘗見平原公子之筆灋而疎甚
可愛也今此卷繁而不俗尤覺可觀蓋疎則易清繁則
易俗然則此作其可草草觀邪東吳林鍾(同上)
宋鄭思肖竹卷
所南先生貞節之士有夷齊之風者書畫散落人間政
自不少雖片紙不盈數寸或蘭或竹必有題詠然其意
深密非高識韻士豈容易窺見哉予自童稚至壯時得
承顔接辭而先生去世幾二十載今獲觀小軸如在其
右展卷懸情慨想甫里陸行直書於壺中天(鐵網珊瑚)
宋龔開畫孟浩然詩意圖
先生盛年客於信國趙公頗欲以竒偉非常之功自見
遭值盛時海宇為一老無所用浮湛俗間其胸中之磊
落軒昂崢嶸突兀者時時發見於筆墨之所及後生小
子乃欲一切律以尋常書畫之品式宜其傳於世者少
也某以大德戊戌春見先生於錢唐今已五十年因觀
先生所為孟浩然詩意圖聊識其後云(黃文獻公集)
宋龔開中山出遊圖
翠巖龔先生負荆楚雄俊才不為世用故其胸中磊磊
落落者發為怪怪竒竒在豪端游戲氣韻筆灋非俗工
所可知然多作汗血老驥伏櫪態度先生蓋志在千里
也寫中山出遊圖髯君顧盼氣吞萬夫輿從詭異雜遝
魑魅束縳以待烹使剛正者覩之心快姦佞者見之膽
落故知先生之志在埽蕩兇邪耳豈徒以清玩目之噫
先生已矣至今耿光逼人後學象山周耘識(鐵網珊瑚)
宋龔開高馬小兒圖
易不云乎小人乘君子之器盜思奪之矣龔開聖予作
高馬小兒圖蓋出於此其自為詩則姑文致委曲而略
於末語見意不敢盡也愚輒不揆申極其詞以著戒且
以贊奇産之不終厄云爾(吳禮部集)
宋牛戩介葛盧圖
道人牛戩修武人善作毛羽妙得物態其畫介葛盧來
朝而知魯用三犧於一牛鄭子章得而有之謂戩絶筆
於此可以貴也夫以祀天用犧其與犒軍勞師奚重以
禮用牛其與屠膾而代豕羊其禍孰衆哉觀其悲鳴怨
哀求申於人不勝衆也列子曰東夷之國數數解六畜
語者蓋偏智之所得夫中方之國得妙觀者故人於聽
則專豈待偏智於東方之國哉楊翁偉乘蹇馬而田間
馬鳴聲相應知言&KR0008;中之駒也李南嘗乘赤馬逢白馬
南去知此馬鳴者為黃為育者其子在後也二者皆中
國人其知馬如此蓋聰聽者察於音聲而得之豈待介
葛盧論偏智哉(廣川畫跋)
宋釋巨然畫山水
巨然山水擅名江表歸朝尤為當時貴重然而亦靳其
筆故今傳者甚少惟學士院北壁特為奇作前賢詩記
中多稱之煙嵐曉景是其措意向見好事家一二小圖
皆題此名說之收特佳也子容題(蘇魏公集)
宋釋巨然畫卷
董北苑多畫江南山水得其要領者唯巨然一人耳故
其筆意清遠積墨深潤點染之間咫尺千里正如幽人
逸士登高覽遠境接心會與之俱化者豈泥於丹青之
流所可同日語哉虞閣老詩云幽人閒看巨然山豈浪
許乎此卷縑素縝密收藏得地故精神具在尤可寶尚
也因賦詩以寓歎賞云洪武乙亥三月旣望後學易恒
志(鐵網珊瑚)
宋釋巨然山寺圖
此卷在梁谿華氏家余求之數載不得一觀今為公甫
所有得展玩竟日其墨灋筆灋似右丞范寬與巨然平
日淡墨輕煙少異蓋唐宋人畫派如出一家不可以格
數輒較量也卷末諸名手論之備矣余何容贊甲辰六
月三日過南湖觀因題董其昌(容臺集)
巨然山寺圖余及見其眞者峰巒雄渾林木蔽虧極曲
折逶迤之致而於絹素上用筆頗燥絶無滃染之跡乃
氣象磅礴自然圜厚昔人謂之乾筆巨然亦其罕作也
虞奎章行草一詩亦其晚年目眚後信手揮運而波磔
意連筆斷處滋有奇態信知得眞者駕空凌虚不拘拘
憑藉形象也余嘗有句云雲林薰心忽欲吐此時合眼
取亦得豈虚語哉(六研齋三筆)
宋釋居寧草蟲圖
是圖宋僧居寧所作印大小三括蒼名卿葉公夢得家
故物也草蟲四其三皆蜩蟬類其一則螳螂奮臂於其
後疑有俟而未發者方其飛鳴動躍生氣紛然而殺機
顧伏於左右噫隂陽之轇轕禍福之倚伏天生天殺其
無心邪抑有意邪浮屠泊然為心萬境俱滅豈因酣醉
偶動於中而感於物邪抑亦遊戲筆墨偶然而然邪公
於物其亦有所感非特愛其筆精絶而已也予觀是圖
蓋亦有感於中矣(林公輔集)
宋釋惠崇九鹿圖
惠崇與寶覺同出於長沙而覺妙於生物之情態優於
崇至崇得意於荒寒平遠亦翰墨之秀也(山谷集)
宋釋惠崇江南春意
惠崇詩僧也畫品不能當荆關半而今所覩平湖小嶼
汀花水禽漁舟茅舍便娟映帶種種天趣故非南渡後
人所及者老米謂五季以來畫江南景稍清遠者輒為
王摩詰而實非使不作惠崇題識將無以為摩詰邪此
卷自楊先生應寧而歸之陳從訓從訓亦京口人也春
時喚小刀焦山北固間出圖而歌張志和桃花流水按
之當與江山俱響應矣(弇州續藁)
宋釋仲仁山水横卷
高眀深遠然後見山見水此蓋關仝荆浩能事花光懶
筆磨錢作鏡所見耳(山谷集)
宋釋仲仁鑑湖圖
予建中靖國游西湖航西興游浙東以病不果甚以為
恨讀東坡詩見山川之精神如兒稚對蜜知其甜今觀
鑑湖圖如華光戲以蜜置我舌間耳涌師俄收之而去
兒稚雖癡然亦知蜜不可如飯常食之也(石門文字禪)
宋釋仲仁畫湘山樹石
予習湘山者也日與樹石為伍華光畫樹石而不畫我
何哉公翼仕宦三十年而貧在我上簏中唯墨梅樹石
數軸其人品可以想見(石門文字禪)
宋釋仲仁橘洲圖
公翼愛橘洲而使華光圖之予家於湘西開門則漁汀
斷岸不呼而登几案間蓋湘西皆吾畫笥書此以誇公
翼云(石門文字禪)
宋釋仲仁畫湖山平遠
好在華光眞子過於雲屋之間春色都隨談笑䄂中仍
有湖山宣和元年十二月初五日惠子出其師所作湖
山平遠曰此蓋老人得意時筆也予平生無所嗜山水
少年游戲錢塘眷湖山之勝欲老焉以詩寫之不能肖
逮今衰暮雖與華光善得其戲筆必為人持去惠子呵
予不能善祕之予曰凡四海九州山川煙雲皆吾畫笥
也奈何為兒戲畜紙墨間乎惠子笑曰公戃怳大言蓋
其天性然為題此紙於是書六言付之(石門文字禪)
宋釋仲仁墨梅山水圖
華光老人眼中閣煙雨胷次有丘壑故戲筆和墨即江
湖雲石之趣便足春色不可收畜也而此老人藏於耐
寒凍枝頭一時高韻譁於士林而其所畜又其尤精選
也以病舉以付其子湧湧如獲夜光照乘千里以書誇
於予不有是父安得此子哉歐陽率更見索靖碑因留
不去竟寢其下三昔文字畫刻是中安得美味而嗜好
有如此者予初大怪之及視湧之好尚率更要不足怪
也(石門文字禪)
宋釋智融牛軸
畫牛至戴嵩能事畢矣雪竇老融則又出於規矩準繩
之外晴春自牧如超方之士得友得師心平氣定有日
新之功露地而眠則飽道足學片石深雲燕晦自若不
動聲氣物來斯應新生之特不受控勒方其解衣盤礴
想像乎尋牛訪跡其旣成也庶幾乎人牛兩忘已而不
復自惜與好事者共之不見筆墨畦畛則又何以異夫
轉位回機聖凡所不能測或者以秀關西讓龍眠之說
繩之不直老子一笑(釋居簡北磵集)
宋釋智融散聖畫軸
自普化金華至蜆子凡十輩意緒情態皆不失傳記所
載非高懷逸想經營盤礴不見筆墨畦畛若老融自成
一家者未易摸寫曩留四眀最久間得之好事者輒取
去今僅存觳觫一紙議者以其微茫淡墨不足以永久
遂目之曰罔兩畫行輩中壽此山一時名德作詩尚竒
澀時號梵語詩良金華玉市有定價浮俗不知也因書
融卷後解嘲壽云(北磵集)
宋釋梵隆畫十六羅漢
袁汝陽歌謂梵隆以畫名一時思陵稱其與李龍眠伯
仲此卷畫十六大應眞及山神羅刹狻猊龍虎之類行
筆極精細古雅而精彩煥發一展卷間恍然覺此身如
入五臺國親與阿羅漢對語眉睫鼻孔皆動吾不知於
尉遲乙僧吳道元如何信不在龍眠下也獨怪此僧筆
妙絶乃爾而畫繼不詳不審其故題語多宋元名僧是
石霜趙州棒喝派後三跋出武進薛應旂太原王道行
與余雖頗掇拾禪門礫屑譬之窮措大把刀箭手勢不
似也(弇州山人藁)
宋釋梵隆畫
此梵隆之筆蓋龍眠高足如北苑之有巨然皆不讓於
師者凡得四軸而有端平間一題偈實非端平間畫師
所能措也(容臺集)
宋釋梵隆六高僧像
梵隆寫高僧灋本李伯時不規規刻畫獨於神檢措意
此六大士一蠻奴十四眸子炯炯如寒星曉月芒采互
注英竒哉古云至人每不言而相喻以道此特頰舌無
翕張耳安見老宿鑪&KR0008;不具是中也先師馮司成公寶
此有年今得重展已十五周星矣(恬致堂集)
宋釋灋常畫花果翎毛
右宋僧灋常别號牧谿喜畫龍虎猿鶴蘆鴈山水樹石
人物皆隨筆點墨而成意思簡當不假妝飾余僅得墨
戲花卉蔬果翎毛巨卷其狀物寫生迨出天巧不惟肖
似形貌併得其意象愛不忍置因述其本末以備參考
墨林項元汴書於天籟閣(珊瑚網)
宋釋温日觀蒲萄
温日觀吾郡人寓武陵瑪瑙寺與趙松雪兄弟友善寫
蒲萄似破袈裟余購得一畫卷卷末題詩云往往來來
舊破瓢此心未了漫徒勞如今不作輪迴夢只走人間
這一遭此詩懷淨土也余錄之因寫蒲萄於上(眉公集)
宋豔豔著色春山圖
庚子榖日偶從金昌常賣舖中獲小袖卷上作著色春
山雖氣骨尋常而筆蹟秀潤清遠可喜諦視之見石間
有豔豔二字莫曉所謂然辨其絹素實宋世物也越數
日檢閱畫譜始知豔豔為任仲才妾有殊色工眞行書
善青綠山水因念仲才北宋名士豔豔又閨秀也為之
命工重裝以備藝林一種雅製云亭亭山人張丑識(清)
(河書畫舫)
金王庭筠歲寒三友圖
京城好古之家多見澹游所作自是高古無俗氣皆未
若此卷天眞爛漫盡從書灋中來絶去筆墨畦徑乃妙
品也仲常其珍藏之廬陵歐陽玄題(圭齋集)
中州人物獨黃華父子畫詩書逸出氊裘之表爲可尚
也觀澹游此卷筆意蕭然有蔡天啓風流蓋高尚書之
所祖述而能冰寒於水者歟卷後有歐陽承旨所賦詩
不揆因次第其韻至正丙午六月晦日倪瓉(珊瑚網)
金李山風雪松杉圖
右金祕書監李山畫風雪松杉圖而黃華老人王庭筠
題參寥詩於後二君皆宋名家子為完顔氏禁近有聲
余偶得二絶句題其後云云令二君而在不免泚顙然
李用筆蕭灑清絶有致出蹊徑外庭筠翩翩遂入海岳
菴三昧皆可寳也此君僅四十有七而歿然時時自稱
黃華老人極可笑跋後所謂萬慶者庭筠子仕至行省
右司郎中金史誤作曼慶當以此為正(弇州山人藁)
御定佩文齋書畫譜卷八十四
