欽定四庫全書
御定佩文齋書畫譜目錄
第九十卷
畫辨證
武梁祠堂畫像
毛詩北風圖
曹弗興兵符圖
醉僧圖
醉道士圖
衛協畫
梁元帝職貢圖
盤綫圖
三天女
文會圖
道德經出相
種瓜圖
王維畫
山居圖
吳道子畫
吳道子摹顧愷之畫
吳生畫驢
羅稜伽過海羅漢圖
吳淮畫龍
張萱畫
朋甲圖
留瓜圖
陸羽點茶圖
唐畫龍
唐人畫馬畫牛
唐人捕魚圖
牧牛圖
晉賢圖
武宗仙樂圖
周文矩士女
山隂圖
步輦圖
春郊牧馬圖
晴巒蕭寺
北天王像
無李論
李成松石
秋山蕭寺圖
郭忠恕越王宫殿圖
蔡君謨荔枝圖
清明上河圖
翟院深臨摹李成山水
李嵩服田圖
漢高祖宴豐沛圖
九歌圖
夢遊瀛山圖
絲綸圖
夏圭錢塘觀潮圖
覆局圖
春社圖
石勒問道圖
李唐牛
巨然劉道士畫
輞川圖
衮塵馬圖
宋人畫花竹翎毛
牧羊圖
七夕圖
摹本地獄變相
九主圖
九都圖
七才子入關圖
題畫卷
古畫圖
書裙圖
記石田先生畫
欽定四庫全書
御定佩文齋書畫譜卷九十
畫辨證
武梁祠堂畫像
武梁祠堂畫像為石六其五則横分為二梁高行藺相
如二段又廣於他石所畫者古帝王忠臣義士孝子賢
婦各以小字識其旁有為之贊文者其事則史記兩漢
列女傳諸書合百六十有二人有標題者八十七人其
十一人磨滅不可辨又有鳥獸草木車蓋噐皿屋宇之
屬甚衆水經云金鄉有司隸校尉魯恭冡冡前有石祠
自書契以來忠臣孝子貞婦孔子及七十二弟子形像
皆刻之四壁今此碑無闕里聖賢知其非魯君石祠中
物也又云鉅野有荆州刺史李剛墓其石室三間四壁
雕刻為君臣官屬龜龍鱗鳳之文飛禽走獸之像今此
碑不畫四靈又知其非李剛石壁也趙德甫雖云嘗得
魯君石室所刻而題其所藏碑則云武氏石室畫像其
說云武氏有數墓在濟之任城墓前有石室四壁刻古
聖賢像趙君東人當知其實而不能辨此畫為武氏誰
人冡前者金鄉鉅野皆隸山陽與任城接境必是東州
阡壟當時競有此製余案任城有從事掾武梁碑以威
宗元嘉元年立其辭云孝子仲章季章季立孝孫子僑
躬脩子道竭家所有選擇名石南山之陽擢取妙好色
無斑黃前設壇墠後建祠堂良匠衛改雕文刻畫羅列
成行攄騁技巧委蛇有章似是謂此畫也故予以武梁
祠堂畫像名之帝王世紀稱上古聖人牛首蛇身之類
亦猶孔子四十九表所謂龜脊虎掌世之言相者有犀
形鶴形之比也俗儒作圖譜遂有真為異類之状者此
碑所畫伏戲自要以下皆蛇然亦非也(隸釋)
毛詩北風圖
魏高貴鄉公畫隋朝官本梁太清作謝稚畫(貞觀公私畫史)
曹弗興兵符圖
曹弗興古稱善畫作人物衣紋皴皺畫家謂曹衣出水
吳帶當風宣和内府刻意搜訪不過兵符圖一本余嘗
見於錢塘人家止有紹興題印筆意神采疑是唐末宋
初人所為也(畫鑒)
醉僧圖
醉僧圖唐說本出張僧繇以為戲僧圖又謂顧長康嘗
以所見於寺而寓之圖以發嗢噱今考張舜賓李嗣真
朱景玄畫者皆無此事不知其說果何據劉餗又謂閻
立本添冠巾為道士此自為醉道士圖非此謂也(廣川畫跋)
醉道士圖
范蜀公謂此本醉僧圖閻立本加冠巾黃往道謂是顧
凱之醉客圖或疑其說謂蜀公得其傳記往道以世所
傳便謂然今考於畫記等諸書長康惟有西園圖世猶
有傳摹得者與此異甚劉餗則謂閻令别作醉道圖而
醉僧圖亦自見於世之二說者非也然衣服冠櫛尊器
皆晉隋間所尚疑亦當時人所為(廣川畫跋)
衛協畫
衛協晉人也專名畫記品第在顧生之上世不多見其
蹟畫譜所傳高士圖刺虎圖余並見之乃唐末五代人
所為耳真蹟不可見矣或云圖是支仲元作(畫鑒)
梁元帝職貢圖
梁元帝職貢圖一卷自且末中天竺師子北天竺渴槃
陀武興番高昌及建平蜑臨江蠻凡九國前圖使者形
状後列其土俗貢獻歲月而各國咸如之絹素剥蝕幾
若不可觸古誠古矣然猶有可辨者據梁元帝即蕭繹
其字世誠武帝第七子也梁書稱其任荆日畫番客入
朝圖名畫記遂因其說亦云畫職貢圖并序外國貢事
又據裴孝源公私畫錄所載梁元帝畫六卷並有題印
而無職貢圖又云職貢圖三卷江僧寶畫乃隋朝官本
上有陳梁年號後來議者謂裴貞觀中人官為中書舍
人距繹時尚未遠其言當可徵洛陽任子羔一祖裴說
而駮史氏之妄踰數百言則此圖已不能定於何人所
作矣况繹以湘東王鎮江陵與岳陽王詧互相攻戰曾
無寕日詧遂降魏魏遣柱國于謹取江陵繹焚古今圖
書十四萬卷歎曰文武之道今夕盡矣繹尋遇害竊計
其時繹亦何暇娛情於繪畫之事脱誠有之亦與十四
萬卷同歸灰燼矣惡能至於今日哉此濓之所未喻也
又據李龍眠手帖云梁職貢圖首鹵而終蜑凡三十餘
國而所謂三十餘國又不與史合自晉氏渡江南北分
統鹵豈能越海而来貢邪嗜古之家又謂此圖唯傅正
字欽父所藏者為真首河南而終狼牙修凡二十二國
其國與龍眠所言又有同異且似疑龍眠首鹵之說而
易為魯魯乃伯禽之裔東表元侯之國四夷之中亦豈
有所謂魯邪今以此卷較之傳本又絶不同均號職貢
圖而乃復參差如此此又濓之所未喻也又據此卷題
曰梁元帝畫每段所寫土俗貢獻之事則云陶學士書
豈繹畫此時特留餘地而候陶之書邪此又姑置之陶
自跋其後初書廣順三年云云中間字多糜爛不可屬
讀後復書云夏五月二十九日汴上兩中書北海陶榖
時具位珥貂三載也據陶名榖字秀實邠之新平郡人
邠即豳也古在雍州之域漢屬安定北地郡漢置新平
郡今易北地為北海亦當有其說邪陶起家校書郎在
周為翰林學士入宋歴禮刑戶部三尚書遷承旨年六
十八卒贈右僕射陶嘗自言頭骨當珥貂因人笑之自
悔不復言况在翰林日初不珥貂安肯自書以衒人邪
陶博學善記以辭翰擅一世今所書字形體窘束絶無
俊逸之氣頗類書經手所為觀其書佛作仏壻作聓蓋
未能猝變者此又濓之所未喻也然其畫意渾璞而無
世俗纖陋之態固不得為真梁物要亦為宋代名筆所
作世之粗工塗青抹紅以欺人者見之必循牆而避矣
(宋學士集)
盤綫圖
右盤綫圖唐王叡叙而傳之以為唐諸王之遺蹟然予
頃於吳中見劉季孫景文家有此畫一卷古題云宋武
帝東征劉毅道廬山隱士宗炳獻一筆畫一百事帝賜
以犀柄麈尾與此本大同小異所畫物像存者亦五十
餘種匠意簡古筆勢若出一手然後知是畫非唐人能
為王叡以為唐諸王畫誤矣(東觀餘論)
三天女
薛紹彭家三天女謂之顧愷之實唐初畫(米芾畫史)
文會圖
文會圖世傳閻令畫然圖中有奚官捧笏囊者予初疑
之以為唐史載張九齡體弱有醖藉故事公卿皆搢笏
於帶而後乘馬張獨使人持之因設笏囊自九齡始閻
令之沒距九齡作相凡六十年不當此畫已作笏囊也
然予按梁職儀云八坐尚書以紫裹手版通志云令錄
僕射尚書手版皮紙裹之梁中世以來惟八坐執笏者
以紫囊之段成式酉陽&KR0008;誤中嘗引此以為不始於陳
希烈則笏囊自蕭梁以来有之不特從九齡始也閻令
之畫笏囊蓋無足怪崇寕乙酉歲三月十二日手摹此
圖因書卷末(東觀餘論)
道德經出相
道德經一卷出相不知何人畫絹本字大小不勻真禇
遂良書在范相堯夫家與馮京當世家西昇經不同雖
有裴度柳公權跋非閻令畫禇筆唐人自不鑒爾(米芾畫史)
種瓜圖
蘇氏種瓜圖絶畫故事蜀人多作此等畫工甚非閻立
本筆立本畫皆著色而細銷銀作月色布地今人收得
便謂之李將軍思訓皆非也江南李主多有之以内合
同印集賢院印印之蓋收遠物或是珍貢(米芾畫史)
王維畫
張修字誠之少卿家有辟支佛下畫王維仙桃巾黃服
合掌頂禮乃是自寫真與世所傳關中十大弟子真法
相似是真筆世俗以蜀中畫騾綱圖劒門關圖為王維
甚衆又多以江南人所畫雪圖命為王維但見筆清秀
者即命之如蘇之純家所收魏武讀碑圖一同今在余
家長安李氏雪圖與孫載道字積中家畫圖一同命之
為王維也其他貴族家不可勝數諒非如是之衆也(米芾)
(畫史)
山居圖
右丞畫一幀宋徽廟御題左方筆勢飄舉撿宣和畫譜
此為山居圖察其圖中松鍼石脈無宋以後人法定為
摩詰無疑向相傳為大李將軍而拈出為輞川者自余
始(畫禪室随筆)
吳道子畫
嘗見吳道子畫熒惑像烈炎中神像威猛筆意超動使
人駭然上有金章宗題印祕在内府又見善神二㡠摩
利支天像帝釋像木紋天尊像及行道觀音托塔天王
毘沙門神等像行筆甚細恐其弟子輩所為耳(畫鑒)
吳道子摹顧愷之畫
顧愷之畫如春蠶吐絲初見甚平易且形似時或有失
細視之六法兼備有不可以語言文字形容者曾見初
平起石圖夏禹治水圖洛神賦小身天王其筆意如春
雲浮空流水行地皆出自然傅染人物容貌以濃色微
加點綴不求暈飾唐吳道玄早年嘗摹愷之畫位置筆
意大能髣髴宣和紹興便題作真蹟覽者不可不察也
(畫鑒)
吳生畫驢
范魯公舊藏横幅畫首末缺爛中圖羣驢跋者皆曰吳
生客疑韋偃以此得名余謂此圖全於生意固是名手
若必曰某所為某所為則余不能知也唐人說吳生嘗
畫驢於僧壁夜起蹋踤其用具然吳生嘗優為之矣(廣川)
(畫䟦)
盧稜伽過海羅漢圖
盧稜伽者吳道玄之弟子也道玄畫格多種稱難鑒定
故氣格筆力盧稜伽悉讓其師而面相衣紋精細過之
至佛像經變尤其所長前元司進德用家藏羅漢二卷
周密公謹並載雲煙過眼錄中真希世之寶也予好古
成癖不惜破産以求唐宋書畫然亦有天幸時致一二
名卷近獲盧生過海羅漢乃是白麻紙真蹟畫品在吳
道玄下李公麟之上不甚難辨後世品題者因見淵源
類吳遂題為吳筆又見描寫似李改題為李筆而好竒
之廖俊不談六法過信三印至題為周昉手筆此皆臆
度之言展閱再三見其意度簡古筆法圜成一一出自
盧生而行間司子印識文與公謹文合特定為稜伽所
作無疑(清河書畫舫)
周景元白描過海羅漢圖卷見嚴嵩籍中後歸武陵高
深甫家不腆定為盧稜伽畫者是也文休承嚴氏書畫
記列之宋人無名氏蓋誤(同上)
吳淮畫龍
霸史韓熙載嘗有持畫求售為鄰人所得翌日鬻於釜
中水勢浪湧雲蒸沸鬱有二物若獺状穿屋而出驗之
則吳淮所畫龍也今畫錄自為吳懷而前祕閣所上帳
目誤矣今御府所出乃作吳淮相傳失也當為吳淮蓋
畫錄承繆并失其名故宜以熙載所記為證(廣川畫跋)
張萱畫
張萱工仕女人物尤長於嬰兒不在周昉之右平生凡
見十許本皆合作畫婦人以朱暈耳根以此為别覽者
不可不知也(畫鑒)
朋甲圖
孫祖仁出古圖人物衣冠作唐士服為舉子者七十八
人列二隊立若相嘲競指呼紛紜祖仁曰此舊無名但
呼措大出隊余曰此殆昔朋甲圖也唐之士子中世最
盛各立朋甲相為敵國至有東西甲東呼西為茫茫隊
言無所知也開成後又有遇韋羅甲汪巳甲又有四凶
甲芳林十哲至此儒道衰矣是圖之設得無患此邪(廣川)
(畫跋)
留瓜圖
祕閣收丁晉公籍入畫曰摘瓜圖余視之此古留瓜圖
也唐人嘗圖於刺史治事以戒多取故也昔蘇瓊為清
河守趙隸送一瓜瓊受之置於廳事梁上有貢新果者
至門知瓜猶在而去昔人為此圖者將疾貪墨掊刻之
政以著世戒者也(廣川畫跋)
陸羽點茶圖
將作丞周潛出圖示余曰此蕭翼取蘭亭叙者也其後
書跋衆矣余考之殿陛䆳嚴飲茶者僧也茶具酒在亦
有監視而臨者此豈蕭翼謂哉觀何延之記蕭翼事商
販而求受業今為士服益知其妄余聞紀異言積師以
嗜茶久非漸兒供侍不鄉口羽出遊江湖四五載積師
絶於茶味代宗召入内供奉命宫人善茶者以餉師一
啜而罷上疑其詐私訪羽召入翌日賜師齋俾羽煎茗
喜動顔色一舉而盡使問之師曰此茶有若漸兒所為
也於是欲師知茶出羽見之此圖是也改曰陸羽點茶
圖(廣川畫跋)
唐畫龍
唐畫龍圖在東浙錢氏家絹十二幅作一帖其高下稱
足中心畫一龍頭一左臂雲氣騰湧墨氣如臂大筆蹟
圓勁沉著如印一鱗如二尺盤大不知當時用何筆如
此峻利上有吳越王大書曰感應祈雨神龍幷書事蹟
舊題作吳道子要知是唐人無疑也(牛戬畫評)
唐人畫馬畫牛
馬佳本所見高公繪字君素二馬一齕草一嘶王詵家
二馬相咬是一本後人分開賣蘇激字志東家三匹王
元規家一匹宗室令穰家五匹劉涇字巨濟家三匹皆
筆法相似並唐人妙手也劉所收白子母牛王仲修字
敏甫家黑牛令穰家黑牛皆命為戴甚相似貴侯家多
不同皆命為戴不可勝數(米芾畫史)
唐人捕魚圖
錫山華氏藏唐人捕魚圖一卷運筆古雅無名人畫甚
佳好事者謂為王維極謬維畫原係單行小直幅元時
在司進家見雲煙過眼錄有宣和明昌御題璽記也(清河)
(書畫舫)
牧牛圖
吳水部牧牛圖卷内作三大樹為一叢下滿地作豐草
約三尺長卷盡處纔作一石牧童二一放牛坐水次而
吹笛一倒乘牛以繩挂肩立牛背而逆牽牛轉勢甚竒
予觀其點樹葉界樹身皴石與衣折並是唐人張翥跋
為李唐非也(詹東圖玄覽)
晉賢圖
此畫舊名晉賢圖有古衣冠十人惟一人舉杯欲飲其
餘隱几杖策傾聽假寐讀書屬文了無霑醉之態龍眠
李伯時見之曰此醉客圖也蓋以唐竇蒙畫評有毛惠
遠醉客圖故以名之焉伯時善畫人所取信未幾轉相
摹寫徧於都下皆曰此真醉客圖也非伯時疇能辨之
獨譙郡張文潛與余以為不然此畫晉賢宴居之状非
醉客也伯時易其名出竒以眩俗耳圖中諸公了無醉
態而横被沉湎之名豈伯時評此畫時方在酩酊耶(秦淮)
(海集)
武宗仙樂圖
祕閣有武皇望仙圖軒縣業簴崇牙樹羽升龍舞鶴卿
雲瑞霧按曲奏技者皆霞衣雲練日月冠蹤捲雲履步
摇諸於垂佩錯囊雁進蟻行羅布殿上舊傳漢武帝會
西王母也然庭下&KR0724;倡者復有武帝會王母設位庭上
嚴深更得冠通天而袍絳紗者開軒正御意色遐想愴
怳自失余以畫考之殆唐武宗仙樂圖也(廣川畫跋)
周文矩士女
江南周文矩士女面一如昉衣紋作戰筆此蓋布文也
惟以此為别昉筆秀潤勻細(米芾畫史)
山隂圖
考摩詰無山隂圖圖者為顧閎中周公謹雲煙過眼載
李伯時為米元章寫山隂圖時有米及諸名人跋(詹東圖玄覽)
步輦圖
晉明帝步輦圖南齊謝赫畫雖經傳摹意象高古但所
畫輦上設一几旁施雙扛殊無輦制余按輦自漢以來
始為人君之乘魏晉小出則御之過江遂亡制度太元
中謝安率意造焉及破苻秦獲京都舊輦形制無差時
人服其精記則明帝時輦無制度宜矣又東晉時鞾袍
尚未盛行而此圖侍臣服之豈當時江左已襲其風歟
卷首題云廣順癸丑季夏狂生摹嘗見陶榖家逸少帖
後有顯德初酒狂題字與此正同廣順顯德相接當是
此人苐未能名之耳(東觀餘論)
春郊牧馬圖
春郊牧馬圖或曰趙王孫子昂或云仲穆余定以為五
代人筆(畫禪室随筆)
晴巒蕭寺
李成晴巒蕭寺文三橋售之項子京大青綠全法王維
今歸余處細視之名董羽也(畫禪室随筆)
北天王像
吳明仲以吳生畫天王示余因告之曰昔余嘗得内典
說四天王所執器皆自報應中出北天毗沙國王也嘗
兵鬪不利三逃於塔以免則方其困時願力所全得無
違礙報回鄉則變相所成畫者得以據之今以雲物為
執者非吳生所為也或曰何以知此以雲物易塔之重
自王衍始余往見孫知微於蜀中作天王相如此將無
是邪(廣川畫跋)
無李論
山水李成只見二本一松石一山水四軸松石皆出盛
文肅家今在余齋山水在蘇州寶月大師處秀潤不凡
松勁挺枝葉鬱然有隂荆楚小木無冗筆不作龍蛇鬼
神之状今世貴侯所收大圖猶如顔柳書藥牌形貌似
爾無自然皆凡俗林木怒張松幹枯瘦多節小木如柴
無生意成身為光禄丞第進士子祐為諫議大夫孫宥
為待制贈成金紫光禄大夫使其是凡工衣食所仰亦
不如是之多皆俗手假名余欲為無李論(米芾畫史)
李成松石
盛文肅家松石片幅如紙幹挺可為隆棟茂枝凄然生
隂作節處不用墨圈下一大點以通身淡筆空過乃如
天成對面皴石圓潤突起至坡峰落筆與石脚及水中
不若世俗所效直斜落筆下更無地又無水勢如飛空
中使妄評之人以李成無脚蓋未見真耳(米芾畫史)
秋山蕭寺圖
敏重近購荆浩秋山蕭寺巨幅原係阜陵故物上有乾
卦圖書下有紹興小璽皴法與中立相似故米氏畫史
云范寬師荆浩其言信而有徵矣余謂此圖絹素精細
筆法尖銳定出范寬之手好事者傅會而稱荆浩亦何
異買王得羊邪(清河書畫舫)
郭忠恕越王宫殿圖
右越王宫殿圖卷郭忠恕畫曾入嚴分宜家其後朱節
菴國公得之流傳至董玄宰處其長三丈有餘皆沒骨
山也全圖法度森嚴清逸之極細檢乃畫錢鏐王宫殿
非越也(清河書畫舫)
蔡君謨荔枝圖
宋端明殿學士蔡君謨畫荔枝一卷詳觀筆墨精謹絹
素縝密乃其進呈譜圖也蓋君謨工於書畫頗自惜不
妄為人作見歐陽公墓誌此卷行筆清勁傅色濃古既
非庸史可及而泥金小楷標題次第悉與譜合其出君
謨之手益無疑耳靖康兵火前後殘闕紹興南渡重修
宣和故事潛命搜訪圖書斷縑殘墨咸蒙收錄君謨荔
枝六種復為天府珍竒嗚呼盛哉守約諸公漫不加考
因見紹興御書等印遂題為思陵所作認陶作阮得毋
為有識者所嗤乎(清河書畫訪)
清明上河圖
相傳張擇端清明上河圖卷原係白描之筆至世宗時
命畫院能手始設色焉恐好竒之談非確語也(清河書畫舫)
翟院深臨摹李成山水
翟院深學李成畫山水臨摹逼真自作多不佳世所有
成畫多此人為之(牛戩畫評)
李嵩服田圖
崇禎己卯夏予至姑溪楊友翼真招飲山樓出書畫鑒
賞其一卷為韓太冲田家風俗圖余諦審之故是李嵩
服田圖後半而高宗御題與前卷無異其跋俱偽筆也
因錄諸詩如左以成全題云(珊瑚網)
漢高祖宴豐沛圖
漢高祖宴豐沛圖一卷約長三尺絹素如新無欵亦無
跋尾細閱惟李伯時水紋常有此若他人則必不能享
之乃強爭為唐人必欲走題作唐不知伯時亦法唐也
然唐畫古雅失其拙矣(詹東圖玄覽)
九歌圖
古賢名筆流傳贋蹟紛紜可厭龍眠九歌别本或疑為
奕修手筆豈惑於借臨等語邪殆是癡人前不得說夢
也(清河書畫舫)
夢遊瀛山圖
項氏藏王詵層巒古刹真本夢遊瀛山圖金碧緋映風
韻動人不知者謂為李將軍思訓筆殊可發笑也(清河書畫舫)
絲綸圖
長松覆前遠山聳後庭檻綴花石殊幽曠簷間一姬拗
輪一嫗治絲一侍兒捧茶不襦而露纖紅故北妆也筆
法細潤有生氣標題作馬遠萬歷壬子秋余在白下得
之潤州吳汝廷歷三十餘年無有知其非遠者今崇禎
壬午秋付装潢淵兒於松身識其欵曰松年蠅頭小楷
襍鱗紋墨漬間不復可辨(珊瑚網)
夏圭錢塘觀潮圖
此幅畫錢塘江觀潮乍見之即定為閻次平及諦視始
得細欵於樹梢則夏圭也又復展之於石角中亦註夏
圭名意禹玉自愛不欲以姓名借客者與然次平之去
夏圭亦不盈咫尺矣(珊瑚網)
覆局圖
祕閣有覆局圖畫法甚古雅猶是六朝舊制署其尾曰
唐明宗覆局圖非也宗子大&KR0008;摹本以傳並王抗十七
局圖余為書曰此宋文帝棋圖也抗仕齊官至給事中
今局圖謂棋吏非也(廣川畫䟦)
春社圖
宋錢唐李嵩待詔畫院工畫人物山水而人物尤妙文
進嵩同郡人在宣德正統間以畫擅名天下此蓋摹嵩
之筆雖步驟軌範而天趣益發若無遜乎嵩者可謂妙
矣但其後題字以為春社圖非也吾鄉崔静伯善鑒古
畫為余言嘗見嵩畫村落之景村巫降神人有拜跪及
環坐以飲聫布障之一丐者曳囊乞食其側人與丐食
犬羣吠欲囓丐抵以杖有老人醉走媪掖之而歸則誠
春社圖而此乃不然予疑為朱陳村嫁娶圖而未敢定
其是否同年少參陳君藏此見示陳君善畫其必有以
辨乎此矣(寓意編)
石勒問道圖
石勒問道圖一卷石勒拱而問佛圖澄踞石座以手支
頤而寐背後作一石壁盤石松其上無侍從石勒背後
乃有侍從數人描是鐵線兼蘭葉色則輕著青綠雖秀
勁乃致不高古黃溍陳繹曾跋以為唐人非也當是趙
千里(詹東圖玄覽)
李唐牛
李唐字晞古河陽三城人建炎間與馬遠夏珪同為畫
院待詔賜金帶善畫人物山水筆意不凡尤工畫牛得
戴嵩遺法尊生齋收桃林縱牧小幅亦晞古筆不知者
謂為戴嵩殊可笑也(清河書畫舫)
巨然劉道士畫
劉道士亦江南人與巨然同師巨然畫則僧在主位劉
畫則道士在主位以此為别(米芾畫史)
輞川圖
徐太常輞川圖一卷多名䟦吳匏菴題其後云此卷宋
人藏漆竹筒中以之拄門後啓視乃輞川圖也余觀之
即未必果出右丞然絹素極細却是雪景以浮粉著樹
上瀟灑清韻應是宋人臨本非後人可到也(太平清話)
衮塵馬圖
郝澄畫馬甚俗嘗見人馬圖不過一工人所為殊無古
意上有宣和題印又曾見衮塵馬圖後有篆文曰金陵
郝澄極妙知是兩手又見濯馬圖亦俗始悟衮塵馬是
無名人筆後人妄加篆文以取重不知反累畫也(牛戩畫評)
宋人畫花竹翎毛
宋畫苑人皆極天下之選而朝廷復優遇之故其藝精
絶非後世所及此卷蓋當時院中人作而不著氏名故
題者誤以為黃筌予嘗謂畫當觀其神韻而不必究其
誰何後之人見畫牛必曰戴嵩見畫馬必曰韓幹知世
之畫牛馬者固不止於嵩幹噫此未易為庸俗道也(寓意)
(編)
牧羊圖
牧羊圖本曾魯公子紆以罪沒入袐閣畫羊皆獸異状
如墳墓間蹲羊伏獸牧者乃羽服道士初未有賞者以
是不入校錄明年少監羅畸始令工者就装軸列畫錄
中同舍方會畀工圖之既成三月有詔取入留禁中或
疑其名余曰此金華牧羊兒也昔初平牧羊道士見之
將入石室四十餘年其兄索得問羊何在曰山東兄往
視之但見白石平乃往言咄咄羊起於是白石皆起成
羊衆曰然請書之(廣川畫跋)
七夕圖
圖作乞巧自陸探微後皆為穿針鏤采綺樓繡閣又為
美女錯立謂織女善女工而求者得巧此圖皆異惟衣
冠偉男子拜空中乘車女子號曰七夕圖聞郭子儀初
從軍沙塞至銀州見左右皆赤光仰視空中見輜軿車
自天而下子儀祝曰今七月七日必是織女降臨願賜
夀貴神笑曰大富貴亦夀考冉冉升天而去疑此是也
(廣川畫跋)
摹本地獄變相
崇寕四年人有自長安持吳生畫地獄變相練本求售
謂盧阜石本蓋摹搨所得於此陳珦中玉遂於石本後
書以干緡可購當有快人意處余報之曰吳生嘗畫此
於福先寺矣其作圖素者曾為斐旻及之在唐已失惟
有傳摹余見唐諸人如李嗣真張彦遠朱景真皆知畫
者又嘗叙畫源流而進入錄中豈道玄誠為此而獨遺
哉今觀摹本是後人自大圖蹙為小本者雖然此膽力
奕奕壮哉非能㙭拽含元殿添修五鳳樓手亦不敢擬
議於此也(廣川畫跋)
九主圖
九主圖本伊尹事世失其傳或書以漢九君者誤也夫
以法君為高祖以專為孝文以授為景以勞為武猶有
類取也謂昭為等謂宣為竒則名與實戾元帝柔仁基
禍漢室其謂破君理有信者及謂成為國謂哀為三歲
社君又不可也昔伊尹干湯以素王及九主之事考其
說是亦以人九主事要其君爾後世托之畫圖謂當時
有此制也此說或然亦未可必其信豈可謂漢世諸帝
哉(廣川畫跋)
九都圖
此圖為宋宣和院畫無疑卷首題云江山萬里圖縑尾
題云米元暉筆皆眯目而道玄黃者也米氏父子同一
筆法皆崇簡易殊乏精工此圖樓臺城郭浮圖水石綽
有唐法恐非虎兒所能企也其云江山萬里亦非也濱
江安得有九都乎此蓋九都賦圖張平子之西都東都
南都左太冲之蜀都吳都魏都及徐幹之齊都劉邵之
趙都庾闡之揚都也唐人以九都賦為一卷意必有圖
以配之此其粉本之遺邪(楊升菴集)
七才子入關圖
眉山老書生作此七才子入關圖作人物亦各有意態
余以為趙子雲之苖裔摹寫物象漸密而放浪閒遠則
不逮也或謂七人者皆詩人此筆乃少丘壑邪山谷曰
一丘一壑自湏其人胸次有之但筆間那可得(山谷集)
論七賢過關圖者多矣會稽劉孟熙霏雪錄所載差詳
黃山谷嘗題之元曹文貞公伯啓集有詩曰清談飄逸
事陵遲七子高風世所師公室傾危無砥柱服牛乘馬
欲何之意指當代清談之流不知何據今觀漢泉集乃
無此詩不知有别本否也錄文稱虞邵菴有題孟浩然
像詩曰風雪高堂破帽温七人圖裏一人存又稱國初
唐愚士有詩曰七騎從容出帝閽蹇驢驄馬襟山犉瀛
洲學士參差出十八人中一半人則是皆以為唐人矣
予觀雪樓程鉅夫集有詩曰長庚自是謫仙人子美逄
時稷契臣風雪茫茫五君子醉吟猶得繼清塵又嘗聞
吾友倪文毅公岳稱其父文僖公嘗見舊圖人各有標
目有王維史白者而不能悉記也吾甥崔禮部傑世興
近得舜卿白描卷自題曰七賢相顧度關時正是天
寒雪又飛大抵功名俱有分跨鞍何事不知歸卷後西
河李進者題長句有曰開元天寶全盛時閭閻巷陌皆
能詩又曰承平何事有行役况復衝寒欲何適又曰宋
公七言變風雅崔李王岑各相亞誰言行輩不同時雪
裏芭蕉古曾畫又海鹽李孟璿題曰摩詰也知偏善畫
謫仙應是最能詩又三山秦懋題曰輞川圖繪吳興畫
太白文章檇李詩高岑崔史總竒才豈少佳章紀行役
大抵以為唐人也今此圖摹寫徧天下而牛驢羸馬氊
裘大帽關山風雪之状皆略相似蓋必有所本者而鑒
賞考索之家竟不能得其本末何哉(懷麓堂集)
世傳七賢過關圖或以為即竹林七賢爾屢有人持其
畫来索題漫無所據觀其畫衣冠騎從當是晉魏間人
物意態若將避地者或謂即論語作者七人像而為畫
爾姜南舉又云是開元日冬雪後張說張九齡李白李
華王維鄭虔孟浩然出藍田關遊龍門寺鄭虔圖之虞
伯生有題孟浩然像詩風雪空堂破帽温七人圖裏一
人存又有槎溪張輅詩二李清狂狎二張吟鞭遥指孟
襄陽鄭虔筆底春風滿摩詰圖中詩興長是必有所傳
云七賢過關事不經見於書傳而畫家乃傳徧於好事
者之家究其姓名未的其誰何先師文正李公嘗辨之
慎近見洪武中高得暘題錢舜舉寒林七賢圖古風云
尚疑高李六君子當時未見潘逍遥道同氣合志相感
雖曠百世如同僚畫史貌出有深意况自昔日傳今朝
屋梁落月見顔色妙處不待窮摹描又熊直題云七賢
之名奚所徵七賢去國身何輕歲晚征途天雨雪數騎
連翩行欲歇不如㶚陵橋上翁破帽吟詩自清絶惜哉
命不偶奔走半道周人生遇坎坷窮苦奚足尤左遷與
投散逝者良悠悠他人未足說所惜柳與劉天涯相聚
一回首往事於人竟何有莫念玄都舊種桃且往愚溪
賸栽柳風流畫史真絶倫豪端點染太精神據此則高
適李白孟浩然與劉禹錫柳宗元不同時潘逍遥宋人
又在後矣合而圖之繆甚亦不足深辨也博雅之士賞
其畫則可必凑合姓名不亦鑿乎(楊升菴集)
題畫卷
此卷修顙深目衣裳而拱者一人服同而貌微瘠肩随
於旁者二人題者皆以為孔氏師弟子似矣投器地上
袒而舞者一人或以為楚接輿或以為榮啓期則余不
能知也余又有疑地上所投近飲器而此一人立飲而
無席古又未有小冠及加巾而四人冠皆小而加巾則
俱不可知也必有博識能定之者(剡源集)
古畫圖
是圖不知誰氏作舊題以為晉公子復國圖趙文敏則
以為祖二疏圖吳彦暉又以為相如使蜀圖以余考之
皆未必然也文公之復於晉也秦伯以兵納之也不應
圖中但有旌麾車從而無甲胄兵戈之屬其可疑一也
又其復也以二月丁未即位是時絳地猶寒圖中乃有
揮羽扇者其可疑二也舊題之謬較然矣廣受在地節
間皆以宿德為太子傅乞骸骨時年既老矣圖中副乘
乃有年少者可疑一也且又不見設為祖道而道邊反
有士女數行相迎可疑者二也是息齋不以文敏為然
亦較然矣至於相如使蜀相如為正使王然于壺充國
吕越人三人者為副使共發傳車四乘今圖中乘車者
乃有五人而縑盡處猶隠隠露車蓋形未已是又不止
於五矣其曰蜀太守郊迎縣令負弩矢先驅蓋指其蜀
之近郊而言耳恐正如華陽國志所謂蜀大城北十里
有昇仙橋處也今圖中橋雖有之而其迎謁導從乃絶
無肖守令而負弩矢者是其隱隱車蓋形非守令矣其
曰卓王孫與臨卭諸公皆因門下獻牛酒以交驩蓋相
如既駐節而王孫及諸公自臨卭至成都謁見爾非謂
其初至時即齎牛酒半道邀之也今據圖中偶有攜酒
肴者便謂其然是果然邪其曰王孫自以使女尚長卿
晚其厚分與女財長卿便略定四夷皆請為内臣蓋謂
相如駐節後其事有如此也觀本文曰分財曰略定必
稽以日月乃辦非一日二日事矣今以為父老之後列
異服者即冉駹卭筰之人則是時相如尚未下車安得
西夷之君長即率其巴童僰女來迓邪圖與傳不合者
多矣而舊題謂於傳無一不合者是邪否邪予既不能
觧此為何圖又不敢訂三說為孰是姑識此以俟知者
(馬中錫東田集)
書裙圖
嘗見鬻名畫人持王子敬書羊欣白絹裙圖迺就其臥
榻揭裙以書且欣作三十餘歲人皆失考據子敬為吳
興日羊不疑為烏程令欣不疑子也時年十五亦能為
子敬書子敬愛之往入縣齋欣著白絹裙方晝寝子敬
書其裙幅及帶皆盡欣覺遂寶之後以上朝廷十五六
當為未冠之容但既曰著又曰寝得非復言幅帶皆盡
恐是觧裙而臥故可盡書也(田藝蘅留留青)
記石田先生畫
沈先生周當世之望乞畫者堂寝常充牣賢愚襍處妄
求䙝請或一乞累數紙殊可厭惡而先生處之泰然其
後贋幅益多片縑朝出午巳見副本有不十日到處有
之凡十餘本者時昧者惟辨私印久之印亦繁作偽之
家便有數枚印既不可辨則辨其詩初有效其書逼真
者已而先生又遍自書之凡所謂十餘本者皆此一詩
皆先生筆也遂珷玞滿眼有目者雖自能識而亦重可
歎笑矣或以問先生勸少止先生曰吾意亦有在耳人
懇請者豈欲為玩適為知者賞為子孫之藏邪不過賣
錢用使吾詩畫易事而有微助於彼吾何足靳邪(祝氏文集)
御定佩文齋書畫譜卷九十
