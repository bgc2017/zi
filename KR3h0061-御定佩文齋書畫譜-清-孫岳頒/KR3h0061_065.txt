欽定四庫全書
御定佩文齋書畫譜目錄
第六十五卷
歴代無名氏畫上
殷
伊尹九主圖
周
周公相成王圖
周公圖
穆王八駿圖
漢
周公負成王圖
休屠王閼氏圖
趙充國圖像
吳孫子兵法圖
齊孫子圖
楚兵法圖
孫軫圖
王孫圖
魏公子圖
黃帝圖
風后圖
鵊治子圖
鬼容區圖
别成子望軍氣圖
鮑子兵法圖
伍子胥圖
苖子圖
耿昌月行帛圖
後漢
兵雲圖
胡廣黃瓊畫像
蔡邕畫像
陳紀畫像
三君畫像
延篤畫像
高彪畫像
李業畫像
許楊畫像
楊竦畫像
賴鄉孔子像
鴻都文學圖贊
孝女叔先雄像
皇甫規妻畫像
李剛石室畫像
魯恭祠廟畫像
武梁祠堂畫記
雍丘令畫像
孔子見老子畫像
功曹史殘畫像
伏尉公墓中畫像
蜀郡石室老子畫像
朱浮墓石壁畫
麒麟鳳凰碑
山陽麟鳳碑瑞像
益州太守無名碑
益州太守碑隂
李翕五瑞碑
殽阬君神祠碑
廣漢屬國造橋碑
是邦雄桀碑額
不其令蕫恢闕
雒陽令王稚子二闕
豫州刺史路君畫像
處士金恭闕
沛相范君闕畫像
鄧君闕畫像
魏君闕畫像
黃尚石闕
鄧君闕畫像
交阯都尉沈君二神道
無名人墓闕畫像
人物碑
郭巨墓石室畫
授經圖
魏
賈逵像
倉慈畫像
吳
邵疇畫像
黃盖畫像
張温中妹畫像
蜀漢
譙周圖
晉
陸雲畫像
陶侃畫像
爾雅圖
宋纖圖
山海圖
誌公像
葛稚川像
鹵簿圖
趙
西門豹祠殿基記
凉
靖恭堂圖
宋
劉韞出行鹵簿圖
王寬圖
齊
功臣圖
孝子圖
西邸士林圖
豫章郡明堂圖
七寳畫圖扇
梁
張緬像
馮道根像
夏侯亶像
柳仲禮圖
樂賢堂圖
康絢像
陳
鹵簿圖
後魏
李平孔子及七十二子圖
履虎尾圖
劉道斌像
嵩陽寺碑佛相
捍虎圖
後周
楊震像
陳平渡河歸漢圖
隋
西域圖
張須陀羅士信戰陣之圖
周官禮圖
周室王城明堂宗廟圖
樂懸圖
諸衛左右廂旗圖樣
五姓登壇圖
瑞應圖
祥瑞圖
芝英圖
祥異圖
張掖郡玄石圖
明堂孔六圖
靈秀本草圖
芝草圖
引氣圖
道引圖
廬山圖
唐
孔雀畫屏
西域圖
太宗破陣圖
太宗寫真圖
玄奘取經圖
檀州孔子廟七十二子畫像
孫承景戰圖
高士圖
洛出寳圖
開元東封圖
山水粉圖
夀陽王花燭圖
山水障
六圖屏風
楊妃上馬圖
虢國夫人夜遊圖
舞馬圖
蜀宫圖畫
天育驃騎圖
十眉圖
明皇真妃圖
杜子美騎驢圖
邢房悟前生圖
賀監歸越圖
奏樂圖
混元皇帝像
風后八陣圖
闕特勒戰陣状
畫鍾馗
渾令公燕魚朝恩圖
畫孝友𫝊
山海圖
岷山沲江畫圖
九疑山圖
三湘圖
九僧圖
望雲騅圖
隴右山南圖
海内華夷圖
青蛇圖
崖州圖
畫鵰
歸降圖
麟食嘉禾圖
元和郡國圖
龍馬圖
鷺鷥圖
騶虞圖
西極圖
處州孔子廟畫像
廬山六人圖
木蓮花圖
桃源圖
穆宗打毬圖
杭州郡樓圖
蕭史圖
五臺山圖
黠戛斯朝貢圖
籌邊樓畫
畫海中曲龍山
畫桐華鳳扇
江山小圖
東封圖
九老圖
貘屏
怪松圖
唐興節士文人圖
金陵圖
竹苑仙碁圖
擊壤圖
阿房宫圖
樂昌公主分鏡圖
揚子雲圖
磨崖金剛經圖
唐人出遊圖
猩猩圖
韋渠牟天竺詩圖
長孫無忌畫像
張知謇兄弟畫像
張始興畫像
張果畫像
大歷十才子圖
李惟簡畫像
杜佑寫真
王起畫像
韋山甫畫像
白樂天寫真
佛光和尚真
水鳥蘆花六幅圖
畫脱殼筍
被髮觀音變相
西域圖
飛燕姊弟圖
捫蝨圖
吉日圖
房杜小像
陸宣公畫像
唐人馬卷
欽定四庫全書
御定佩文齋書畫譜卷六十五
歴代無名氏畫上
殷
伊尹九主圖
伊尹從湯言素王及九主之事注劉向别錄曰九主
者有法君專君授君勞君等君寄君破君國君三歲
社君凡九品圖畫其形(史記殷本紀)
周
周公相成王圖
孔子觀乎明堂覩四門墉有周公相成王抱之負斧
扆南面以朝諸侯之圖焉(家語)
周公圖
有周盛時褒賞功德或藏在盟府或紀於太常或銘
於昆吾之鼎獨周公有大勲勞於天下廼繪象於明
堂之墉(家語)
穆王八駿圖
舊稱周穆王八駿日馳三萬里晉武帝時所得古本
乃穆王時畫黃素上為之腐敗昏潰而骨氣宛在逸
状竒形實亦龍之類也(郭若虚圖畫見聞志)
漢
周公負成王圖
上使黃門畫者畫周公負成王朝諸侯以賜光顔師
古注曰黃門之署職任親近以供天子百物在焉故
亦有畫工(漢書霍光𫝊)
休屠王閼氏圖
金日磾母教誨兩子甚有法度上聞而嘉之詔圖畫
於甘泉宫署曰休屠王閼氏日磾每見畫常拜鄉之
涕泣然後廼去(漢書金日磾𫝊)
趙充國圖像(此即未央宫功臣圖之一也)
初充國以功德與霍光等列畫未央宫成帝時西羌
嘗有警上思將帥之臣追美充國廼召黃門郎揚雄
即充國圖畫而頌之(漢書趙充國𫝊)
吳孫子兵法圖
吳孫子兵法八十二篇圖九卷師古曰孫武也(漢書)
(藝文志)
齊孫子圖
齊孫子八十九篇圖四卷師古曰孫臏(漢書藝文志)
楚兵法圖
楚兵法七篇圖四卷(漢書藝文志)
孫軫圖
孫軫五篇圖二卷(漢書藝文志)
王孫圖
王孫十六篇圖五卷(漢書藝文志)
魏公子圖
魏公子二十一篇圖十卷名無忌(漢書藝文志)
黃帝圖
黃帝十六篇圖三卷(漢書藝文志)
風后圖
風后十三篇圖二卷黃帝臣依託也(漢書藝文志)
鵊治子圖
鵊治子一篇圖一卷(漢書藝文志)
鬼容區圖
鬼容區三篇圖一卷師古曰即鬼臾區也(漢書藝文)
(志)
别成子望軍氣圖
别成子望軍氣六篇圖三卷(漢書藝文志)
鮑子兵法圖
鮑子兵法十篇圖一卷(漢書藝文志)
伍子胥圖
伍子胥十篇圖一卷(漢書藝文志)
苗子圖
苗子五篇圖一卷(漢書藝文志)
耿昌月行帛圖
耿昌月行帛圖二百三十二卷(漢書藝文志)
後漢
兵雲圖
楊申有兵雲圖時竇憲將兵在外太守高安遣工從
申寫圖以進(益州耆舊傳)
胡廣黃瓊畫像
熹平六年靈帝思感舊德乃圖畫廣及太尉黃瓊省
内詔議郎蔡邕為頌(後漢書胡廣𫝊)
蔡邕畫像
邕死年六十一縉紳諸儒莫不流涕兖州陳留聞皆
畫像而頌焉(後漢書蔡邕𫝊)
陳紀畫像
紀字元方寔之子也遭父憂雖衰服已除而積毁消
瘠殆將滅性豫州刺史嘉其至行表上尚書圖象百
城以厲風俗(後漢書陳紀傳)
三君畫像
陳寔子紀紀弟諶父子並著高名時號三君注先賢
行状曰豫州百城皆圖畫寔紀諶形像焉(後漢書陳)
(紀𫝊)
延篤畫像
延篤遭黨事禁錮卒於家鄉里圖其形於屈原之廟
注屈原抱忠貞而死篤有志行文章故圖其像而偶
之焉(後漢書延篤傳)
高彪畫像
高彪遷内黃令帝敕同僚臨送祖於上東門詔東觀
畫彪像以勸學者(後漢書文苑傳)
李業畫像
公孫欲以李業為博士持毒酒劫令起業飲毒死蜀
平光武下詔表其閭益部紀載其高節圖畫形像(後)
(漢書獨行𫝊)
許楊畫像
建武中汝南太守鄧晨署許楊為都水掾復修鴻郤
陂後卒晨於都宫為楊起廟圖畫形像百姓思其功
皆祀之(後漢書方術列𫝊)
楊竦畫像
安帝時蜀郡夷叛益州刺史張喬遣從楊竦擊破之
竦厚加慰納餘種皆降論功未上會竦病創卒張喬
深痛惜之乃刻石勒銘圖畫其像(後漢書南蠻𫝊)
賴鄉孔子像
漢桓帝立老子廟於苦縣之賴鄉畫孔子像於壁孔
疇為陳相立孔子碑於像前(魏志倉慈𫝊注)
鴻都文學圖贊
樂松江覽為鴻都文學詔敕中尚書為松等三十二
人圖象立贊(後漢書陽球𫝊)
孝女叔先雄像
孝女叔先雄父泥和墮湍水尸喪不歸雄於父墮處
投水死後六日與父相持浮於江上郡縣表之為雄
立碑圖像其形焉(後漢書列女傳)
皇甫規妻畫像
皇甫規妻為董卓所酷罵卓死卓車下後人圖畫號
為禮宗云(後漢書列女傳)
李剛石室畫像
鉅野黃水南有荆州刺史李剛墓其碑有石闕祠堂
石室三間椽架高丈餘鏤石作椽瓦屋施平天造方
井側荷梁柱四壁隱起雕刻為君臣官屬龜龍麟鳳
之文飛禽走獸之像作制工麗不甚毁傷(水經注)
魯恭祠廟畫像(隸續作魯峻石壁殘畫象)
戴延之西征記曰焦氏山北數山有漢司隸校尉魯
恭冢前有石祠石廟四壁皆青石隱起自書契以来
忠臣孝子貞婦孔子及弟子七十二人形像像邊皆
刻石記之文字分明(水經注)
武梁祠堂畫記
自伏戲至於夏桀齊公至於秦王管仲至於李善及
萊子母秋胡妻長婦兒後母子義漿羊公之類合七
十六人其名磨滅初無題識者又八十六人(隸續)
雍丘令畫像
所存者八車十三馬未有一車不全見車上之人十
有六馬上之人四奔走於車馬之前者四人(隸續)
孔子見老子畫像
人物七車二馬三標榜四惟老子後一榜漫滅孔子
面右贄鴈老子面左曳曲竹杖中間復有一雁一人
俛首在雁下一物拄地若扇之状石有裂文不能詳
辨侍孔子者一人其後雙馬駕車車上一人馬首外
向老子之後一馬駕車車上亦一人車後一人回首
向外史記魯昭公予孔子一乘車兩馬一竪子同南
宫敬叔適周問禮於老子此畫聖輿兩驂似是据此
(隸續)
功曹史殘畫像
功曹史殘畫像為傍行者四第一行凡五車中車而
坐者一人御者亦一人自第二車後復有一人踵其
後右執杖左執一物如扇之状最後别有一人石缺
不能盡見第二行導者二人左執管而吹之其右則
石缺凡三車車後不復有人最後又一車纔見其馬
之半第三行導者四人右持鐃左執管凡兩車最後
又一車則見其人之半面第四行一人乘馬在前次
二車其前車亦有一介隨其後最後又一車亦見其
馬之半車各一馬有蓋左方通下三行為一可見者
二大車後有二馬奴隸凡六人其前則缺矣(隸續)
伏尉公墓中畫像
在資州内江縣蜀人謂之燕王墓人物未知何据(漢)
(隸字原)
蜀郡石室老子畫像
漢畫老子於蜀郡石室有聖人氣象想去古近當是
也(米芾畫史)
朱浮墓石壁畫
濟州破朱浮墓有石壁上刻車服人物平生隨品所
乘曰府君作令時車是曲轅駕一馬車輪略離地上
一蓋坐一人三梁冠面與馬尾平對自執綏馬有裙
遮其尾一人御又曰作京兆尹時四馬轅小曲車差
高蓋下坐儀衛多有曰鮮明隊又某隊隊十人騎馬
作一隊内一隊背持鐃多不能紀也從者皆冠(米芾)
(畫史)
麒麟鳳凰碑
麒麟鳳凰碑凡二石其像高二尺餘圖寫甚有生意
所題四字頗大(隸釋)
山陽麟鳳碑瑞像
右鳳而左麟其下各刻一贊其隂又刻銘辭(隸續)
益州太守無名碑
益州太守碑以朱雀為額龜蛇為趺龍虎銜璧在其
兩旁(隸釋)
益州太守碑隂
碑刻五玉三獸下有牛首蜀中漢碑如是者有柳敏
碑隂馮緄墓道雙排六玉碑又有單排六玉碑與此
凡四柳敏馮緄兩碑六者皆同此碑無璜單排碑兩
璜而無瑁碑有瑁者三獨無六器之琥爾此碑刻瑁
圭璋於上琮璧於下其中則鼎列三獸柳敏碑則一
禽圖於首一獸為之趺六玉之中其下一牛首六玉
之下又刻兩獸有一人跨其右者單排碑則上朱雀
而下玄武其六玉則右璋左圭又雙璜相向如珮次
之璧與琮又次之蜀人名之單排六玉未知何人冢
前物也此碑之圭瑁馮緄之璧琮璜則白餘皆黑也
緄墓前又有一碑亦上朱雀而下玄武其中無文謂
之六物碑(隸釋)
李翕五瑞碑
所圖者黃龍白鹿連理嘉禾有一人承甘露於喬木
之下(隸續)
殽阬君神祠碑
阬君祠今謂之五部神廟其像有石隄西戎樹谷五
樓先生東臺御史王翦將軍(集古錄)
廣漢屬國造橋碑
有二人坐於上若賓主之容蓋辛李二君也中有一
器其後有使令者二人畫像之下横刻二君官氏(隸)
(續)
是邦雄桀碑額
以天禄為額其下刻一牛首又有碑隂上朱鳥而後
玄武其中則沒字碑也(隸釋)
不其令蕫恢闕
此闕刻一冢冢上三物植立若木葉然二男子拜於
前其後有一婦人二稚子又有六婦人魚貫於後冢
旁有一大樹其下有一馬立於木下及馬後者各一
人馬前有數物如雞鶩之状者(隸釋)
不其令蕫君闕所畫者子孫展墓之状(隸續)
雒陽令王稚子二闕
雒陽王稚子二闕其上各刻車馬之状一則二人乘
馬一則二人乘車(隸釋)
豫州刺史路君畫像
豫州前後各一人執杖負劍字立東部之前亦一人
執杖負劍又有一人正面立腰下垂佩兩手各有所
執末亦一人執杖負劍而其前又有一人側面嚮字
立手中亦有所執蓋是墓前雙闕如王稚子高貫方
之類(隸續)
處士金恭闕
此石圭首甚銳其上刻三足烏其下有一人執扇而
乘馬兩旁有螭銜環近歲出於雲安軍土中(隸釋)
沛相范君闕畫象
三車四馬人物九凡三段(隸續)
鄧君闕畫象
二車五馬人物十四凡三段(隸續)
魏君闕畫像
人物五飛鳥一凡二段(隸續)
黃尚石闕
印縣有黃家墓墓前有雙石闕雕制甚工俗謂之黃
公石闕黃公名尚為漢司徒(水經注)
鄧君闕畫像
在劍州(漢隸字原)
交阯都尉沈君二神道
今在梁山軍其上各刻朱雀其形相向下又刻龜蛇
虎首所畫甚工(隸釋)
無名人墓闕畫象
三車六人皆駕一馬乘馬於車前者一人横旗於車
後者二人(隸續)
人物碑
所勒皆車馬人物或云古者修車馬備器械之圖也
(輿地碑目)
郭巨墓石室畫
郭巨墓在平隂縣東北官道側冢上有石室制作工
巧其内鐫刻人物車馬似是後漢時人所為(金石錄)
授經圖
後漢永平七年明帝夢金人既寤以問羣臣傅毅對
曰臣聞西方有神其名曰佛陛下所夢將必是乎因
詔使者秦景等十四人如天竺至月支遇沙門攝摩
騰竺法蘭等𫝊其經像摩騰竺法蘭入漢獻經像圖
人物十有一治平丁未在山陽傅史中煇家藏本云
其本搨成都佛寺古殿畫壁相𫝊漢魏間筆觀其衣
冠服用若後魏周隋制度疑彼時畫工剏意所造耳
(蘇魏公集)
魏
賈逵像
賈逵死豫州吏民追思之為刻石立祠青龍中帝東
征乘輦入逵祠詔曰昨過豫州見賈逵碑像念之愴
然(魏志本𫝊)
倉慈畫像
倉慈為燉煌太守卒官吏民悲感圖畫其形思其形
像(魏志本𫝊)
吳
邵疇畫像
邵疇為會稽太守郭誕功曹誕以不白妖言見收疇
為己罪自殺以證之孫皓嘉疇節義詔郡國圖畫形
廟堂(吳志孫皓𫝊注)
黃蓋畫像
蓋病卒官國人思之圖畫蓋形四時祠祭(吳志黃蓋)
(傳)
張温中妹畫像
温姊妹三人皆有節行為温事已嫁者皆見錄奪其
中妹許嫁丁氏成婚有日遂飲藥而死鄉人圖畫為
之贊頌云(吳志張温傳注)
蜀漢
譙周圖
益州刺史董榮圖畫周像於州學命從事李通頌之
(蜀志本傳注)
晉
陸雲畫像
陸雲為浚儀令去官百姓追思之圖畫形像配食縣
社(晉書陸雲𫝊)
陶侃畫像
陶侃薨故吏刊石碑畫像於武昌西(晉書陶侃𫝊)
爾雅圖
郭璞注釋爾雅别為音義圖譜(晉書郭璞𫝊)
爾雅圖十卷郭璞撰(隋書經籍志)
宋纖圖
宋纖敦煌效榖人不應辟命太守楊宣畫其象於閣
上出入視之作頌贊焉(晉書隱逸𫝊)
山海圖
陶淵明讀山海經詩云汎覽周王𫝊流觀山海圖(陶)
(淵明集)
誌公像
誌公碑在齊州章丘縣常白山醴泉寺中碑隂有誌
公像(金石文字記)
葛稚川像
在蒼溪縣雲臺之書巖(法帖神品目)
鹵簿圖
晉鹵簿圖一卷(隋書經籍志)
趙
西門豹祠殿基記
建武六年造其下刻物像甚多如土長強良顧章舒
悽雀之類其名頗異(金石錄)
凉
靖恭堂圖
凉昭王立靖恭堂圖畫讚自古聖帝明王忠臣孝子
烈士貞女親為序頌以明鑒戒之意(北史李延夀自)
(序傳)
宋
劉韞出行鹵簿圖
韞為明帝所寵在湘州雍州使善畫者圖其出行鹵
簿羽儀常自披翫(宋書宗室𫝊)
王寬圖
王寬玄謨子為隨郡太守棄郡自歸以母在西為賊
所執請西行襲破隨郡收其母明帝嘉之使圖寬形
以上(南史王玄謨𫝊)
齊
功臣圖
上圖功臣像讚劉僧副亦在焉(南史劉善明傳)
孝子圖
王慈年八歲外祖施寳物恣所取慈取素琴石硯及
孝子圖(南史王慈𫝊)
西邸士林圖
齊竟陵王子良開西邸延才俊以為士林使工圖其
像(南史王亮𫝊)
豫章郡明堂畫
王綸之為豫章太守圖畫陳蕃華歆謝鯤像於郡朝
堂(南史王綸之𫝊)
七寳畫圖扇
丘巨源詠七寳畫圖扇詩云表裏縷七寳中銜駭雞
珍畫作景山樹圖為洛水神(古詩紀)
梁
張緬像
張緬居憲司號為勁直武帝乃遣圖其形於臺省以
勵當官(南史本𫝊)
馮道根像
馮道根字巨基廣平酇人天監十六年復為豫州將
行武帝引朝臣宴别道根於武德殿召畫工使圖其
形(南史本𫝊)
夏侯亶像
夏侯亶字世龍天監中為吳興太守在郡有惠政吏
人圖其像立碑頌美焉(南史本𫝊)
柳仲禮圖
梁武帝思柳仲禮使畫工圖之(南史柳慶遠𫝊)
樂賢堂圖
昭明太子起樂賢堂使先圖孝綽(南史劉孝綽傳)
康絢像
絢字長明華山藍田人身長八尺容貌絶倫雖居顯
職猶習武藝帝幸德陽殿戲馬敕絢馬射撫弦貫的
觀者悦之其日上使畫工圖絢形遣中使持以問絢
曰卿識此圖不其見親如此(南史康絢𫝊)
陳
鹵簿圖
陳鹵簿圖一卷(隋書經籍志)
後魏
李平孔子及七十二子圖履虎尾圖
李平行相州事圖孔子及七十二子於堂親為立讚
前来臺使頗好侵取平乃畫履虎尾踐薄冰於客館
注頌其下以示誡焉(魏書李平傳)
劉道斌像
劉道斌在恒農修立學館建孔子廟堂圖畫形像去
郡故吏追思之復立道斌形於孔像之西而拜謁焉
(北史本𫝊)
嵩陽寺碑佛相
碑上截刻佛相雕鏤層疊佛相隆起餘地鐫平(嵩陽)
(石刻記)
捍虎圖
太平真君五年上御虎圈敕虎士效力生制猛獸故
魏有捍虎圖(水經注)
後周
楊震像
申徽為襄州刺史性廉慎乃畫楊震像於寝室以自
戒(北史申徽𫝊)
陳平渡河歸漢圖
武陵王紀稱制於蜀使工畫陳平渡河歸漢圖以遺
劉璠(北史劉璠𫝊)
隋
西域圖
裴矩字弘東聞喜人煬帝時撰西域圖記依其本國
服飾儀形王及庶人各顯容止即丹青摸寫共成三
卷帝大悦後歸唐授左庶子轉詹事戶部尚書(北史)
(本𫝊)
張須陀羅士信戰陣之圖
大業中齊郡通守張須陀率兵討擊山賊羅士信固
請自效每戰須陀先登士信為副煬帝令畫工寫須
陀士信戰陣之圖上於内史(舊唐書羅士信𫝊)
周官禮圖
周官禮圖十卷(隋書經籍志)
周室王城明堂宗廟圖
祁諶撰(隋書經籍志)
樂懸圖
樂懸圖一卷(隋書經籍志)
諸衛左右廂旗圖樣
諸衛左右廂旗圖樣十五卷(隋書經籍志)
五姓登壇圖
五姓登壇圖一卷(隋書經籍志)
瑞應圖
瑞應圖二卷(隋書經籍志)
祥瑞圖
祥瑞圖十一卷又八卷(隋書經籍志)
芝英圖
芝英圖一卷(隋書經籍志)
祥異圖
祥異圖十一卷(隋書經籍志)
張掖郡玄石圖
高堂隆撰又一卷孟衆撰(隋書經籍志)
明堂孔六圖
明堂孔六圖三卷(隋書經籍志)
靈秀本草圖
原平仲撰六卷(隋書經籍志)
芝草圖
芝草圖一卷(隋書經籍志)
引氣圖
引氣圖一卷(隋書經籍志)
道引圖
三卷立一坐一卧一(隋書經籍志)
廬山圖
宗室仲儀收古廬山圖一半幾是六朝筆位置寺基
與唐及今不同石不皴林木格高挽舟人色舟製非
近古今所惜不全也(米芾畫史)
唐
孔雀畫屏
高祖竇后隋定州總管毅之女毅曰此女才貌如此
不可妄以許人當為求賢夫乃於門屏畫二孔雀諸
公子有求婚者輙與兩箭射之潛約中目者許之前
後數十輩莫能中高祖後至兩發各中一目毅大悦
(舊唐書竇后傳)
西域圖
高祖時裴矩知帝勤遠略乃訪諸商胡國俗山川險
易撰西域圖合四十四國凡裂三道奏之(唐書裴矩)
(𫝊)
高宗遣使分往康國吐火羅訪其風俗物産畫圖以
聞詔史官撰次許敬宗領之(唐書藝文志)
太宗破陣圖
唐太宗平高麗名所幸山為駐蹕山領將作造破陣
圖命中書侍郎許敬宗為文勒石以紀其功(舊唐書)
(高麗傳)
太宗寫真圖
開元十八年奚契丹犯塞以上為河北道元帥總管
兵以討之仍命百寮設次於光順門與上相見左丞
相張說退謂學士孫逖韋述曰嘗見太宗寫真圖忠
王英姿穎發儀表非常雅類聖祖此社稷之福也(舊)
(唐書肅宗紀)
玄奘取經圖
玄奘自五天竺得經六百五十七部西京翻經院嘗
寫玄奘遊西域道路所經此圖豈傳是耶(廣川畫跋)
檀州孔子廟七十二子畫像
顯慶中韋機為檀州刺史以邊人陋僻不知文儒貴
乃修學宫畫孔子廟七十二子漢晉名儒像自為贊
敦勸生徒由是大化(唐書本𫝊)
孫承景戰圖
萬歲通天二年監察御史孫承景監清邊軍戰還畫
戰圖以奏每陣必畫承景躬當矢石先鋒禦賊之状
則天歎曰御史乃能盡誠如此(舊唐書張仁愿傳)
高士圖
張易之昌宗嘗命畫工圖寫武三思及納言李嶠鳳
閣侍郎蘇味道夏官侍郎李迥秀麟臺少監王紹宗
等十八人形像號為高士圖每引朱敬則預其事固
辭不就(舊唐書朱敬則𫝊)
洛出寳圖
崔融為文華婉當時未有輩者朝廷大筆多手敕委
之其洛出寳圖頌尤工(唐書本𫝊)
開元東封圖
唐集賢御書院有開元東封圖晉國公裴度得其本
以進且曰祖宗盛事紹復有期所以寫成此圖輙敢
上獻徵史氏之失纂禮容之要唐之諸臣如裴度者
知所以事君矣(廣川畫跋)
山水粉圖
陳子昂山水粉圖詩云山圖之白雲兮若巫山之高
丘紛羣翠之鴻溶又似蓬瀛海水之周流信夫人之
好道愛雲山以幽求(陳伯玉集)
夀陽王花燭圖
宋之問夀陽王花燭圖詩云仙媛乘龍日天孫捧雁
来可憐桃李樹更繞鳳皇臺燭照香車入花臨寳扇
開莫令銀箭曉為盡合歡杯(宋延清集)
山水障
張九齡題畫山水障詩云良工適我願妙墨揮巖泉
變化合羣有高深侔自然(張曲江集)
六圖屏風
李頎題崔五六圖屏風各賦一物得烏孫佩刀詩云
主人屏風寫竒状鐵鞘金鐶儼相向回頭瞪目時一
看使余心在江湖上(唐詩紀)
楊妃上馬圖
余家舊畫楊妃上馬圖乃明皇幸驪山時故事侍御
之人無他仗衛但有兩璫各挾彈前導意其燕遊戲
具非有謂也後乃聞乘輿燕遊前以擊彈代鳴鞘大
抵古無有據而不苟用器物制度固有不能言傳因
畫乃見者(曾三異因話錄)
虢國夫人夜遊圖
佳人自鞚玉花驄翩如驚燕蹋飛龍金鞭爭道寳釵
落何人先入明光宫宫中羯鼓催花柳玉奴絃索花
奴手坐中八姨真貴人走馬来看不動塵明眸皓齒
誰復見只有丹青餘淚痕人間俯仰成今古吳公臺
下雷塘路當時亦笑張麗華不知門外韓擒虎(東坡)
(集)
舞馬圖
舞馬圖唐人所作也唐記千秋節舞馬於勤政樓下
當時歌曰試聽紫騮歌樂府如何騏驥舞華陽上既
幸蜀馬散人間田承嗣内之廏下他日樂作軍中馬
舞櫪上以為不祥殺之然唐之為戲尚矣(廣川畫跋)
蜀宫圖畫
玄宗幸蜀時舊宫置為道士觀内有玄宗鑄金真容
及乘輿侍從圖畫先是節度使每至皆先拜而後視
事郭英乂以觀地形勝乃入居之其真容圖畫悉遭
毁壊(舊唐書郭英乂𫝊)
天育驃騎圖
杜甫天育驃騎歌云吾聞天子之馬走千里今之畫
圖無乃是是何意態雄且傑騣尾蕭梢朔風起毛為
騄驃兩耳黃眼有紫燄雙曈方矯矯龍性合變化卓
立天骨森開張伊昔太僕張景順監牧攻駒閱清峻
遂令大奴守天育别養驥子憐神俊當時四十萬匹
馬張公歎其材盡下故獨寫真𫝊世人見之座右久
更新年多物化空形影嗚呼健步無由騁如今豈無
騕褭與驊騮時無王良伯樂死即休(杜工部集)
十眉圖
唐明皇令畫工畫十眉圖一曰鴛鴦眉又名八字眉
二曰小山眉又名遠山眉三曰五岳眉四曰三峰眉
五曰垂珠眉六曰月稜眉又名却月眉七曰分梢眉
八曰涵煙眉九曰拂雲眉又名横煙眉十曰倒暈眉
東坡詩云成都畫手開十眉横雲却月爭新竒(楊慎)
(丹鉛餘錄)
明皇真妃圖
此圖是名畫言少時摹取關中舊畫人物相配合作
之(山谷集)
杜子美騎驢圖
杜子美放於酒者也當其乘驢歴市望旗亭逐麯車
餔糟飲醨攲傾頓委其子捉轡持之吾意其當在長
安旅食時也(廣川畫跋)
邢房悟前生圖
宋蘇軾破琴詩序云舊說房琯開元中嘗宰盧氏與
道士邢和璞出遊過夏口村入廢佛寺坐古松下和
璞使人鑿地得甕中所藏婁師德與永禪師書笑謂
琯曰頗憶此耶琯因悵然悟前生之為永師也(軾云柳仲)
(遠以此本託王晉卿臨為巨軸名為邢房悟前生圖)故人柳子玉寳此畫云是
唐本(東坡集)
賀監歸越圖
歸越圖唐王松所記天寳二年知章以老入道歸鄉
里詔許之皇太子諸王就見於第以拜羣臣賦詩上
製序所司供帳百職餞宴祖西都門外觀者錯聚為
一時異事此圖髣髴見之(廣川畫跋)
奏樂圖
人有得奏樂圖不知其名王維視之曰霓裳第三疊
第一拍也好事者集樂工按之一無差咸服其精思
(舊唐書王維𫝊)
混元皇帝像
在歸州天寳元年劉守滔刻之石(輿地碑目)
風后八陣圖
獨孤及風后八陣圖記云唐天寳中客有為韜鈐者
得其遺制於黃帝書之外篇裂素而圖之(文苑英華)
闕特勒戰陣状
玄宗時闕特勒死詔立廟像四垣圖戰陣状詔高手
工六人往繪寫精肖其國以為未嘗有(唐書突厥𫝊)
畫鍾馗
張說謝賜鍾馗及歷日表云中使至奉宣聖旨賜畫
鍾馗一及新歷日一軸屏祛羣厲繢神象以無邪允
授人時頒歷日而敬授(文苑英華)
渾令公燕魚朝恩圖
宋蘇軾詩云咸寧英氣似汾陽夜飲軍容出紅妝不
須纏頭萬匹錦知君未辦作吕強(東坡集)
畫孝友𫝊
李栖筠為常州刺史大起學校堂上畫孝友傳示諸
生人人知勸以治行進(唐書本𫝊)
山海圖
李白瑩禪師房觀山海圖詩云真僧閉精宇滅跡含
達觀列嶂圖雲山攢峰入霄漢丹崖森在目清晝疑
卷幔蓬壺来軒牎瀛海入几案煙濤爭噴薄島嶼相
凌亂征帆飄空中瀑水灑天半崢嶸若可陟想像徒
盈歎杳與真心冥遂諧靜者翫如登赤城裏揭步滄
洲畔即事能娛人從兹得消散(李翰林集)
岷山沲江畫圖
杜甫觀嚴鄭公廳事岷山沲江畫圖詩云沲水流中
座岷山到此堂白波吹粉壁青嶂插雕梁直訝杉松
冷兼疑菱荇香雪雲虚點綴沙草得微茫嶺雁隨毫
末川蜺飲練光霏紅洲蕊亂拂黛石蘿長暗谷非關
雨丹楓不為霜秋成玄圃外景物洞庭傍繪事功殊
絶幽襟興激昂從来謝太傅丘壑道難忘(杜工部集)
九疑山圖
元結九疑山圖記云九疑山九峰相似望而疑之謂
之九疑故圖畫九峰𫝊於好事以旌異之(文苑英華)
三湘圖
郎士元題劉相三湘圖詩云昔日醉衡霍邇来憶南
州今朝平津邸兼得瀟湘遊稍辨郢門樹依然芳杜
洲微明三巴峽咫尺萬里流飛鳥不知倦遠帆生暮
愁涔陽指天末此緒空悠悠枕上見漁父坐中常狎
鷗誰言魏闕下自有東山幽(郎刺史集)
九僧圖
錢起觀壁畫九僧圖詩云一世榮楛無異同百年哀
樂又歸空夜闌烏鵲相爭處林下真僧在定中(錢考)
(功集)
望雲騅圖
德宗幸梁洋唯御騅馬號望雲騅者駕還京飼以一
品料暇日牽而視之至必長鳴四顧若感恩之状後
老死飛龍廏中貴戚多圖寫之(唐國史補)
隴右山南圖
賈躭好地理學凡四夷之使及使四夷還者必與之
從容訊其山川土地之終始自吐蕃䧟隴右積年國
家守於内地舊時鎮戍不可復知躭乃畫隴右山南
圖兼黃河經界遠近表獻德宗覽之稱善(舊唐書本)
(傳)
海内華夷圖
貞元十七年賈躭撰成海内華夷圖表獻之曰興元
元年令臣修撰國圖旋即充使魏州汴州出鎮東洛
東都間以衆務不遂專門績用尚虧近乃力竭衰病
思殫所聞見圖於丹青謹令工人畫海内華夷圖一
軸廣三丈從三丈三尺率以一寸折成百里(舊唐書)
(本𫝊)
青蛇圖
建中十三年楊朝晟軍次方渠無水師旅囂然遽有
青蛇乘高而下視其迹水隨而流朝晟命築防環之
遂為渟泉軍人仰飲以足圖其事上聞詔置祠焉(舊)
(唐書本𫝊)
崖州圖
韋執誼自卑官常忌諱不欲人言嶺南州縣名為郎
官時嘗與同舍詣職方觀圖每至嶺南州執誼遽命
去之閉目不視及拜相還所坐堂見北壁有圖不就
省七八日試觀之乃崖州圖也以為不祥甚惡之及
坐叔文之貶果往崖州(舊唐書本𫝊)
畫鵰
裴延齡恃恩輕躁班列懼之唯顧少連不避延齡嘗
畫一鵰羣鳥噪之以獻上上知衆怒如是故益信之
而竟不大用(唐國史補)
歸降圖
憲宗元和二年四月嶺南節度使趙昌進瓊官儋振
萬安六州六十二洞歸降圖(舊唐書本紀)
麟食嘉禾圖
憲宗元和七年十一月東川觀察使潘孟陽奏龍州
武安縣嘉禾生有麟食之麟之来羣鹿環之光彩不
可正視使畫工圖之以獻(舊唐書本紀)
元和郡國圖
憲宗元和八年二月宰相李吉甫進所撰元和郡國
圖(舊唐書本紀)
龍馬圖
柳宗元龍馬圖讚序云始吾聞明皇帝在位靈昌郡
得異馬於河而莫覩其形好事者涿人盧遵以其圖
来示余其状龍鱗虺尾拳髮環目肉鬛馬之靈怪有
是耶(柳河東集)
鷺鷥圖
白居易詩序云河陽石尚書破廻鶻迎貴主過上黨
射鷺鷥繪畫為圖詩自注云尚書將入潞府偶逢水
鳥鷺鷥引弓射之一發中目三軍踴躍其事上聞詔
下美之(白氏長慶集)
騶虞圖
白居易騶虞畫讚序云騶虞仁瑞之獸也其所感所
食暨形状質文孫氏瑞圖具載其事元和元年夏有
以騶虞圖贈余者余愛其外猛而威内仁而信又嗟
曠代不覿引筆贊之(白氏長慶集)
西極圖
元稹進西北邊圖状云臣先畫聖唐西極圖三面前
於思政殿面奉聖旨云諸家所進河隴圖勘騐皆有
差異并檢尋近日烽鎮城堡不得令臣所畫稍須精
詳伏緣臣先畫西極圖疆界闊遠郡國繁多若烽鎮
館驛盡言即山川牓帖太密臣數日之間别畫一京
西北州鎮𤇺戍道路等圖已畢纖毫必載尺寸無遺
(元氏長慶集)
處州孔子廟畫像
處州刺史鄴侯李繁至官既新作孔子廟又令工改
為顔子至子夏十人像其餘六十子及後大儒公羊
高左丘明孟軻荀况伏生毛公韓生董生高堂生揚
雄鄭玄等數十人皆圖之壁(昌黎集)
廬山六人圖
李渤與仲兄涉偕隱廬山乃摭古聯德高蹈者以楚
接輿老萊子黔婁先生於陵子王仲孺梁鴻六人圖
像讚其行因以自儆(唐書本𫝊)
木蓮花圖
白居易畫木蓮花圖寄元郎中詩云花房膩似紅蓮
朵艷色鮮如紫牡丹唯有詩人能觧愛丹青寫出與
君看(白氏長慶集)
桃源圖
韓愈桃源圖詩云神仙有無何渺茫桃源之說誠荒
唐流水盤廻山百轉生綃數幅垂中堂武陵太守好
事者題封遠寄南宫下南宫先生忻得之波濤入筆
驅文辭文工畫妙各臻極異境怳惚移於斯(昌黎集)
穆宗打毬圖
排牙錯彩錦茵繡幕紺絞倒茝玉壁珠㡘下設三丈
氍毺房列丈二師子鉢乘烏牝馬馳拂菻狗百步千
跡銜燭俯仰星奔雷擊風疾電轉勢若鷙鳥出沒進
復不留轍跡其盛如此(廣川畫跋)
杭州郡樓圖
張籍答白杭州郡樓登望畫圖見寄詩云畫得江城
登望處寄来今日到長安乍驚物色從詩出更想工
人下筆難(張文昌集)
蕭史圖
鮑溶蕭史圖歌云霜綃數幅八月天綵龍引鳳堂堂
然小戴蕭仙穆公女隨仙大歸玉京去仙路迢遥煙
幾重女衣清淨雲三素胡髯毵珊雲髻光翠蕤皎潔
瓊華凉露痕煙迹清江貌疑别秦宫初斷腸此天每
在西北上紫霄洞客曉煙望(鮑溶集)
五臺山圖
敬宗初吐蕃遣使求五臺山圖(舊唐書本紀)
黠戛斯朝貢圖
李德裕黠戛斯朝貢圖𫝊序云黠戛斯者本堅昆國
也貞觀二十一年其酋長自身入朝授以將軍印拜
堅昆都督逮於天寳季年朝貢不絶今詔太子詹事
韋宗卿秘書少監吕述往莅賓館以展私覿稽合同
異覼縷闕遺𫝊蠻貊兜離之音載山川曲折之状條
貫周備文理洽通臣輙因韋宗卿吕述所紀異聞飾
以繪事(文苑英華)
籌邊樓畫
太和中李德裕徙劍南西川建籌邊樓按南道山川
險要與蠻相入者圖之左西道與吐蕃接者圖之右
其部落衆寡饋餫遠邇曲折咸具乃召習邊事者與
之指畫商訂凡虜之情偽盡知之(唐書本傳)
畫海中曲龍山
李德裕述夢詩云畫壁看飛鶴仙圖見巨鼇自注云
内署垣壁皆畫松鶴先是西壁畫海中曲龍山憲宗
曾欲臨幸中使懼而塗焉(李衛公集)
畫桐華鳳扇
李德裕畫桐華鳳扇賦序云成都夾岷江磯岸多植
紫桐每至春暮有靈禽五色小於玄鳥来集桐華以
飲朝露及華落則煙飛雨散不知其所往有名工繢
於素扇以償稚子余因作小賦於上者也(李衛公集)
江山小圖
大中時于興宗以御史中丞守綿州興宗以江山小
圖寄李朋朋詩云巴江與雪山井邑共廻環圖寫丹
青内分明煙靄間移居名郡興助我小齋閑日想登
臨處高蹤不可攀(唐詩紀事)
東封圖
馬戴觀開元皇帝東封圖詩云儼若翠華舉登封圖
乍開冕旒明主立冠劍侍臣陪(唐詩紀事)
九老圖
白樂天退居洛中作尚齒九老之會其序曰胡吉劉
鄭盧張等六賢皆多年夀余亦次焉偶於東都敝居
履道坊合成尚齒之會七老相顧既醉且歡靜而思
之此會希有因各賦七言六韻詩一章以記之或𫝊
諸好事者時會昌五年三月二十四日樂天云其年
夏又有二老年貌絶倫同歸故鄉亦来斯會續命書
姓名年齒寫其形貌於圖右與前七老題為九老圖
(唐詩紀事)
貘屏
白居易貘屏贊序云貘者象鼻犀目牛尾虎足生南
方山谷中寝其皮辟瘟圖其形辟邪余舊病頭風每
寝息常以小屏衛其首適遇畫工偶令寫之(白氏長)
(慶集)
怪松圖
陸龜蒙怪松圖讚序云有道人自天台来示余怪松
圖披之甚駭人目根盤於巖穴之内輪囷偪側而上
身大數圍而高不四五尺儡磈然蹙縮然幹不暇而
枝枝不暇而葉有若龍攣虎跛壮士囚縛之状(甫里)
(先生集)
唐興節士文人圖
司空圖居中條山王官谷遂隱不出作亭觀素空悉
圖唐興節士文人名亭曰休休作文以見志(唐書本)
(傳)
金陵圖
韋莊金陵圖詩云誰謂傷心畫不成畫人心逐世人
情君看六幅南朝事老木寒雲滿故城(浣花集)
竹苑仙碁圖
竹苑仙碁圖一卷(唐書藝文志)
擊壤圖
畫出於唐中世然在一時為名手意釋心放皞皞如
也(廣川畫跋)
阿房宫圖
阿房宫圖唐世善工所𫝊結構密緻善於位置屋木
石甓自有尺度可求無毫髮遺恨處信全於技者也
(廣川畫跋)
樂昌公主分鏡圖
董逌為陳彦郛書樂昌公主分鏡圖後云此畫唐人
為之盖據本事說也(廣川畫跋)
揚子雲圖
余家收唐人麻紙畫揚子雲腰下懸一兕觥細轉絛
索(米芾畫史)
磨崖金剛經圖
在長江縣南二十里(輿地碑目)
唐人出遊圖
此㢧寫唐人出遊状據以名題或有弗同時者而揚
鑣並驅睇眄相語求畫者主名弗可知要非俗手作
也(東觀餘論)
猩猩圖
猩猩者好酒與屐人有取之者置二物以誘之猩猩
始見必大罵曰誘我也乃絶走遠去久而復来稍稍
相勸俄頃俱醉其足皆絆於屐因遂獲之或有其圖
而贊曰爾形唯猿爾面唯人言不忝面智不周身淮
隂佐漢李斯相秦何如箕山高卧養真(唐國史補)
韋渠牟天竺詩圖
權德輿諫議大夫韋君集序云京兆韋君嘗著天竺
寺作十六韻魯郡文忠公序引而和之使畫工圖於
仁祠摘句配境偕為勝絶(文苑英華)
長孫無忌畫像
高宗親幸長孫無忌第見其三子並擢授朝散大夫
又命圖無忌形像親為畫贊以賜之(舊唐書本𫝊)
張知謇兄弟畫像
天授後張知謇歴房和舒延德定稷晉洺宣貝十一
州刺史所涖有威嚴人不敢犯通天中弟知泰為洛
州司馬知默為秋官郎中知謇自德州入計則天重
其才幹又目其状貌過人命畫工寫之以其本賜曰
人或有才未必有貌卿家昆弟可謂為兩絶時人稱
之(舊唐書本傳)
張始興畫像
吕温文體富豔有丘明班固之風所著張始興畫贊
頗為文士所賞(舊唐書吕温𫝊)
張果畫像
張果隱中條山玄宗遣中書舍人徐嶠齎璽書邀禮
至東都親問治道神仙事詔圖形集賢院(唐書本傳)
大歷十才子圖
大歷中錢起與韓翃李端輩十人俱以能詩出入貴
遊之門時號十才子形於圖畫(舊唐書錢徽傳)
李惟簡畫像
李公從幸梁州得見德宗於盩厔西及幸還錄功封
武安郡王號元從功臣圖其形御閣(昌黎集)
杜佑寫真
符載淮南節度使灞陵公杜佑寫真讚序云丞相灞
陵公以虎符龍節清鎮淮海凡十五年矣有盛德美
化加於民可以刻金石可以圖儀形遂於龍興佛廟
大修繪事自相國洎監軍使樊常侍賓僚將校羅乎
素壁森然也有部從事殿中侍御史穆賞作灞陵志
太常寺奉禮郎符載作寫真讚以頌之(文苑英華)
王起畫像
文宗上文好古學是時鄭覃以經術進王起以敦博
顯帝題詩太子笏以賜詔畫像便殿號當世仲尼其
寵遇如此(唐書本傳)
韋山甫畫像
韋山甫世謂神仙唐人稱其與陶貞白同壇受籙亦
莫得而考也長慶中江西觀察使王仲舒謂山甫老
病而殁無少異於人者後人猶圖像以𫝊則人之惑
於神仙也甚哉(廣川畫跋)
白樂天寫真
白居易香山居士寫真詩序云元和五年余為左拾
遺翰林學士奉詔寫真於集賢殿御書院時年三十
七會昌二年罷太子少傅為白衣居士又寫真於香
山寺藏經堂時年七十一前後相望殆將三紀觀今
照昔慨然自歎者久之(白氏長慶集)
佛光和尚真
白居易佛光和尚真讚序云會昌二年春香山寺居
士白樂天命繢以寫和尚真而贊之和尚姓陸氏號
如滿居佛光寺東芙蓉山蘭若因號焉(白氏長慶集)
水鳥蘆花六幅圖
長沙富民收水鳥蘆花六幅圖乃唐人手妄題作韋
偃押字後人題也(米芾畫史)
畫脱殼筍
劉涇巨濟收唐人畫脱殼筍如生(米芾畫史)
被髮觀音變相
在水中石上襲衣寳絡被髮按劍而坐非近世所能
為必五代或晩唐名輩所作筆細而有力似吳道元
獨設色太重衣上花紋不類吳筆或云朱繇疑或是
也觀世音聞聲以示現今此形相世所罕作吾弗知
其為何等身得度故現此身而為說法也(李廌畫品)
西域圖
唐畫西域圖一卷卷凡四則每則各先書其國號風
土不同而同為羌種畫者又特舉其槩每國書一王
而一二奴於後挾持之王皆藉皮坐於地侍者皆立
一王掀掌倨語員皮頭帽如鉢項組鐵下垂至藉皮
服衣裘牛脚鞾胸懸一員金花一奴小員皮帽斂袂
受事一奴曳幕羅手上下奉酒壺若俟而進裘鞾與
王同者蜀郡西北二千餘里附國良夷也一王皮韜
小髻餘髮垂雙辮如縷皮裘玄鞾微觧交手按膝一
奴布韜髮餘垂獨辮朱裘玄鞾者吐谷渾之南白蘭
之北彌羅國也一王烏氊冠如首絰上標白犛牛尾
旁軃二雕翎皮裘朱帶玄履綠韤二奴一冠飾裘帶
屨韤與王同而紺縪一紺帶素韤而朱韠者又西於
白蘭數千里佇貶欲歸國也一王二奴皆垂髻王白
皮裘黃毛鞾坐而僂指數曲奴青襦黃屨者拍手為
節而歌面有酒色丹襦皮束項者與王同目右注而
盼衣皆及項者又党項之西千碉國也所藉皮或毛
或不毛色或素或淡紫或絢燄或紅波人物膚肉溢
生紙面顧揖向背動止遲速諸態觀之孌然如生餘
器藻&KR0008;精潤功參神鬼不可探度余考唐史諸國名
俱不經見當由史官追書不能諳知當時事也(戴表)
(元剡谿集)
飛燕姊弟圖
李尚書有唐畫飛燕姊弟為嬌困相倚之態(陳孚剛)
(中集)
捫蝨圖
捫蝨圖唐人筆也筆如絲縷意度精到捫蝨乃王猛
隱華山桓温入關猛披褐謁之一面談當代事捫蝨
而言旁若無人(高似孫緯略)
吉日圖
此圖古矣意其出於唐人是時六經未版行本各不
同故滄浪錄舊文而以今本證之前有壮士驅犀醜
而前以待王射得悉率左右以燕天子之意然御者
當居中以執轡主將居左必擇勇者為右此畫御者
或在左或在右殊未曉也(樓鑰攻媿集)
房杜小像
友人許誥廷綸所藏房杜小像意為唐人所作(陸儼)
(山集)
陸宣公畫像
余偶得唐陸宣公像於楚中絹素極古行筆有昉幹
意而幞頭作折上盖貞元末公卿大夫已盛行軍容
樣獨袍色慘淡似紫而已黯盡或忠州别駕將服也
(弇州山人槀)
唐人馬卷
此卷唐人筆題跋翦截已去幸人馬尚存江隂王麟
郊所藏(陳眉公集)
御定佩文齋書畫譜卷六十五
