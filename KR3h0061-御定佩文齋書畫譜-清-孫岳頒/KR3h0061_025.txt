欽定四庫全書
御定佩文齋書畫譜目錄
第二十五卷
書家傳四
魏
崔宏崔浩
崔簡崔衡
崔光崔高客
崔亮張黎
谷渾沈含馨
盧魯元黎廣
江強江式
江順和屈恒
高遵盧伯源
崔挺游明根
劉芳劉懋
郭祚沈法會
李思穆柳僧習
夏侯道遷庾道
王世弼王由
蔣少游李苖
曹世表裴敬憲
吕温沈嵩
竇遵柳楷
孫伯禮劉仁之
宇文忠之沈馥
李思弼釋摩羅
釋菩提流支李氏
李彪女
北齊
杜弼李鉉
張景仁姚元標
韓毅袁買奴
李超李繪
趙彦深劉逖
崔季舒蕭慨
源楷賈德胄
顔之推劉珉
劉玄平李元護
元行恭殷英童
姚淑王思誠
釋仙釋道常
魏夫人
周
冀儁趙文深
黎景熙沈遐
泉元禮王襃
庾信蕭撝
薛溫薛慎
柳弘裴漢
單于斯彦
隋
楊素虞世基
虞綽虞昌衡
薛道衡趙孝逸
趙仲將劉顗
房彦謙蔡徵
袁憲閻毗
蔡君知竇慶
竇璡殷胄
丁道護丁道真
史陵梁恭之
龐夐韋霈
杜頵到曼才
侯孝真魏瑗
賀混吳少常
釋智果釋述
釋特釋敬脫
釋知苑
欽定四庫全書
御定佩文齋書畫譜卷二十五
書家傳四
魏
崔宏
崔宏字玄伯清河東武城人祖悅父潛並以才學稱宏
少有雋才號冀州神童仕慕容垂為高陽内史明元時
拜天部大人進爵白馬公贈司空謚文貞(北史本傳)
宏祖悅與盧諶博藝齊名世不替業故魏初重崔盧之
書宏自非朝廷文誥四方書檄初不妄染故世無遺文
尤善草隸為世模楷行狎特盡精巧而不見遺蹟(北史)
(崔浩傳)
崔浩
崔浩字伯源宏子也博覽經史明識天文好觀星變常
置金銀銅鋌於酢器中令青夜有所見即以鋌畫紙作
字以紀官至司徒總百揆浩工書人多託寫急就章從
少至老初不憚勞所書蓋以百數浩書體勢及其先人
而巧妙不如也世寶其迹多裁割綴連以為模楷(北史)
(本傳)
崔簡
崔簡字仲亮一名覽浩弟好學少以善書知名道武初
歷中書侍郎爵五等侯參著作事(北史崔浩傳)
崔衡
崔衡字伯玉清河人學崔浩書頗亦類焉天安元年擢
為内秘書中散班下詔命及所御覽書多其蹟也後除
秦州刺史徙爵齊郡公謚惠(北史崔浩傳)
崔光
崔光清河人本名孝伯字長仁孝文賜名焉家貧好學
書耕夜誦傭書以養父母明帝時遷車騎大將軍儀同
三司封平恩縣侯光表定石經令國子博士李郁助教
韓神固劉爕等勘挍殘闕計料石功并字多少欲修補
之後寢贈太傅謚文宣(北史本傳)
崔高客
崔高客清河人博學善文札美風流景明初拜散騎侍
郎出為揚州開府掾帶陳留太守(魏書裴叔業傳)
崔亮
崔亮字敬儒清河東武城人内徙為平齊人居貧傭書
自業明帝時至尚書僕射贈儀同三司謚貞烈(北史本)
(傳)
張黎
張黎鴈門平原人也善書計官太尉(北史本傳)
谷渾
谷渾字元沖昌黎人也道武時以善隸書為内侍左右
太武時累遷侍中儀曹尚書賜爵濮陽公謚文宣(北史)
(本傳)
沈含馨
沈含馨(魏人)洛陽宫殿門題多是大篆皇都遷洛始令中
書舍人沈含馨以隸書書之(水經注)
盧魯元
盧魯元昌黎徒河人也太武時以工書有文才累遷中
書監賜爵襄城公後遷太保錄尚書事贈襄城王謚曰
孝(北史本傳)
魯元善正隸書(書小史)
黎廣
黎廣景熙從祖河間鄭人太武時尚書郎善古學常從
吏部尚書清河崔宏受字義又從司徒崔浩學楷篆自
是世傳其法(北史黎景熙傳)
江強
江強字文威陳留濟陽人也上書三十餘法各有體例
(江式論書表云奉獻五世傳掌之書古篆八體之法)拜中書博士卒贈燉煌太守
(北史江式傳)
江式
江式字法安(強之孫)少專家學篆體尤工洛京宫殿諸門
板題皆式書也延昌中表請撰集古今文字四十卷大
體依許氏說文為本上篆下隸正光中兼著作郎贈巴
州刺史(北史本傳)
江順和
江順和式兄子官征虜將軍亦工篆書(北史江式傳)
屈恒
屈恒字長生昌黎徒河人也少纂家業尤善書計賜爵
濟北公恭宗在東宫領太子少傅贈征西大將軍謚成
公(魏書本傳)
高遵
高遵字世禮允從弟也渤海蓨人涉歴文史頗有筆札
詣長安刊燕宣王廟碑進爵安昌子孝文時為齊州刺
史(北史高允傳)
盧伯源(魏書作盧淵字伯源北史避唐祖諱故稱其字書小史作兩人誤)
盧伯源小字陽烏范陽涿人也景明初卒於祕書監贈
幽州刺史復本爵固安伯諡曰懿六世祖諶法鍾繇書
子孫傳業伯源習家法代京宫殿皆其所題(北史盧玄)
(傳)
崔挺
崔挺字雙根博陵安平人也以工書受勅於長安書文
明太后父燕宣王碑爵泰昌子為光州刺史風化大行
諡曰景(北史本傳)
游明根
游明根字志遠廣平任人也幼為奴牧羊以漿壺倩人
書字路邊書地學之游雅贖之教書薦之太武為中書
學生獻文時封新泰侯後遷大鴻臚贈光禄大夫諡靖
侯(北史本傳)
劉芳
劉芳字伯支(魏書作伯文)彭城叢亭里人篤志文典傭書自
資常為諸僧傭寫經論筆迹稱善卷直一縑歲中能入
百餘匹芳博聞強記兼覽蒼雅漢世造三字石經於太
學學者文字不正多往質焉時號劉石經官至太常卿
撰急就篇續注音義證三卷贈徐州刺史諡文貞侯(北)
(史本傳)
劉懋
劉懋字仲華芳從子聰敏好學博綜經史善草隸書識
奇字官太尉司馬諡宣簡(北史本傳)
郭祚
郭祚字季祐太原晉陽人涉歴經史習崔浩之書尺牘
文章見稱於世宣武末年遷左僕射贈儀同三司諡文
貞(北史本傳)
祚尤善行書(書小史)
沈法會
沈法會兖州人能隸書宣武在東宫勅法會侍書(北史)
(江式傳)
李思穆
李思穆字叔仁父抗自涼州渡江左仕宋思穆有度量
善談論工草隸為當時所談太和十七年歸魏爵樂平
伯卒於營州刺史贈安東將軍華州刺史(北史李延夀)
(叙傳)
柳僧習(按北史柳僧習附見其子柳蚪傳書史會要因誤作蚪今正之)
柳僧習河東(北史有解字)人善隸書肅宗時為潁川太守(魏)
(書裴叔業傳)
夏侯道遷
夏侯道遷譙國人也封濮陽縣侯歴覽書史閑習尺牘
歴華瀛二州刺史為政清嚴贈雍州刺史諡明侯(北史)
(本傳)
庾道(魏書作導)
庾道潁川人亦與道遷俱入國歴覽史傳善草隸書後
為饒陽縣令(北史夏侯道遷傳)
王世弼
王世弼京兆霸城人也善草隸書好愛墳典封慎縣伯
再遷中山内史加平北將軍諡曰康(北史本傳)
王由
王由字茂道世弼次子好學有文才尤善草隸書又工
摹書(魏書作畫張彦遠名畫記云善書畫)為時人所服位東萊太守(北史)
(王世弼傳)
蔣少游
蔣少游樂安博昌人也寄平城以傭書為業後召為中
書寫書生至太常少卿贈龍驤將軍青州刺史諡曰質
(北史本傳)
少游敏慧機巧工書畫(歴代名畫記)
李苖
李苗字子宣梓潼涪人孝昌中兼尚書左丞贈儀同三
司河陽縣侯諡忠烈苖解鼔琴好文詠尺牘之敏當世
罕及(魏書本傳)
曹世表
曹世表字景昇(一作升)東魏郡魏人性雅正工尺牘涉獵
羣書孝昌中為東南道行臺贈齊州刺史(北史本傳)
裴敬憲
裴敬憲字孝虞河東聞喜人學博才清工隸草解音律
五言之作獨擅於時贈中書侍郎諡曰文(北史本傳)
吕温
吕温字晞陽本東平夀張人其先石勒時徙居幽州善
書有文武才略位上黨太守有能名贈豫州刺史野王
侯諡曰敬(北史吕羅漢傳)
沈嵩
沈嵩文秀族子吳興武康人聰敏有筆札文秀以為司
馬後依宋王劉昶(魏書沈文秀傳)
嵩善行書(書小史)
竇遵
竇遵瑾少子頓丘衛國人善楷篆北京諸碑及臺殿樓
觀宫門題署多遵書位至濮陽太守後以善書拜庫部
令(北史竇瑾傳)
柳楷
柳楷字士則(魏書作孝則)河東解人也善草書頗涉文史位
撫軍司馬(北史柳崇傳)
孫伯禮
孫伯禮惠蔚子武邑武遂人也善隸書位國子博士(北)
(史孫惠蔚傳)
劉仁之
劉仁之字山静河南洛陽人少有操尚粗涉書史真草
書迹頗號工便除衛將軍西兖州刺史諡曰敬仁之性
好文字吏書失體便加鞭撻(魏書本傳)
宇文忠之
宇文忠之河南洛陽人也獵涉文史頗有筆札天平初
除中書侍郎武定初為安南將軍尚書右丞(魏書本傳)
忠之尤善行草(書小史)
沈馥
沈馥(魏宣武時人)後魏定鼎碑景明三年沈馥正書一名御
射碑(金石略)
李思弼
李思弼(魏人見草書韻會)
釋摩羅
釋摩羅西域烏陽國人聰慧利根學窮釋氏至中國即
曉魏言隸書凡所聞見無不通解(洛陽伽藍記)
釋菩提流支
釋菩提流支天竺國沙門也解佛義知名西土號為羅
漢曉魏言及隸書翻十地楞伽及諸經論流支讀比丘
曇謨最大乘義章彈指讚歎即為胡書寫之傳於西域
(洛陽伽藍記)
李氏
高慎妻李氏趙郡李徽伯女也豔且慧兼善書記工騎
乘(北史高乾傳)
李彪女
李彪女幼而聰令彪教之書學讀誦經傳後宣武聞其
名召為婕妤在宫嘗教帝妹書誦授經史後宫咸師宗
之(北史李彪傳)
北齊
杜弼
杜弼字輔玄中山曲陽人也長於筆札為時軰所推神
武破芒山軍命為露布弼手即書絹曾不起草為膠州
刺史贈驃騎大將軍諡文肅(北史本傳)
李鉉
李鉉字寶鼎渤海南皮人也九歲入學書急就萹月餘
便通齊神武妙簡碩學以教諸子與工書人韓毅等同
在東館鉉以文字多乖謬遂覽說文倉雅刪正謬字名
曰字辯特贈廷尉少卿(北史本傳)
張景仁
張景仁濟北人工草隸選補内書生與魏郡姚元標潁
川韓毅同郡袁買奴滎陽李超等齊名後主愛之呼為
博士除中書監贈侍中司空公景仁為兒時詣國學摹
石經許子華遇之執手曰張郎風骨非但官爵遷達乃
與天子同筆硯後如子華所言(北史本傳)
姚元標
姚元標(張景仁傳云魏郡人)官至左光禄大夫以工書知名於時
(北史崔浩傳)
韓毅
韓毅魯郡(潁川)人以工書顯高祖置之第館教授諸子(北)
(齊書高祖本紀)
袁買奴李超
袁買奴濟北人李超滎陽人(見上張景仁傳)
李繪
李繪字敬文趙郡平棘人六歲便求入學家人以偶年
拘忌不許遂竊其姊筆牘用之未踰晦朔遂通急就章
天保初除司徒右長史諡曰景(北史李渾傳)
趙彦深
趙隠字彦深自云南陽宛人後為平原人避齊廟諱以
字行性聰敏善書計初為尚書令司馬子如賤客供寫
書子如善其無誤用為書令史補大丞相功曹參軍文
翰多出其手號為敏給後封宜陽王武平四年轉司徒
(北齊書本傳)
劉逖
劉逖字子長彭城叢亭里人也少而聰敏專精讀書頗
工詩詠世祖時拜儀同三司後除散騎常侍(北齊書本)
(傳)
劉逖行草品下之下(韋續九品書人論)
崔季舒
崔季舒字叔正博陵安平人性明敏涉獵經史長於尺
牘為左光禄大夫周武帝滅齊優贈開府儀同大將軍
定州刺史(北史本傳)
蕭慨
蕭慨梁武帝弟鄱陽王恢之子也慨好學善草隸書卒
於司徒從事中郎北(齊書蕭退傳)
源楷
源楷字郍延西平樂都人有器幹善草隸書官至假儀
同三司(北齊書源彪傳)
賈德胄
賈德胄博陵人教樂陵王百年書(北史齊孝昭諸子傳)
顔之推
顔之推字介琅邪臨沂人也聰穎機悟博識有才辯工尺
牘兼善於文字監校繕寫處事勤敏除黃門侍郎周大象
時為御史上士隋開皇中太子召為文學(北齊書本傳)
顔之推注急就章一卷又筆墨法一卷(唐書藝文志)
劉珉
劉珉字仲寶彭城人北齊三公郎中(唐書宰相世系表作北齊睢陽太守)
今見草書十二紙(述書賦注)
珉喜草隸遠追羲之頗得其法草書益勝(宣和書譜)
劉玄平
劉玄平珉之子高蹈不仕隋贈貞範先生善行草書(書)
(小史)
李元護
李元護遼東襄平人少有武力仕齊位馮翊太守頗覽
文史習於尺牘(書小史)
元行恭
元行恭河南洛陽人美姿貌兼俊才善正行書位中書
舍人待詔文林館(書小史)
殷英童
殷英童善楷隸書兼工畫(書小史)
姚淑
姚淑(孝昭時人)北齊崇因寺碑皇建二年姚淑八分書(金石)
(略)
王思誠
王思誠(後主時人)北齊蒙山碑天統五年王思誠八分書(金)
(石略)
釋仙
釋仙(文宣時人)摩崕報德碑天保六年釋仙書(金石表)
釋道常
釋道常(武成時人)北齊關亮造像記河清元年比丘道常書
(金石錄)
魏夫人
魏夫人北齊人正行品下之下(韋續九品書人論)
周
冀儁
冀儁字僧儁太原陽邑人也性沈謹善隸書特工模寫
周文引為記室乃令偽為魏帝勅書與費也頭儁尋舊
勅模寫及代舍人主書等署與真無異費也頭見勅不
以為疑教明帝及宋獻公等隸書時俗入書學者亦行
束修之禮謂之謝章儁以書字所興起自倉頡若同常
俗未為合禮遂啓周文釋奠倉頡及先聖先師尋加開
府儀同三司爵樂昌侯(北史本傳)
趙文深(本作文淵避唐諱也)
趙文深字德本南陽宛人也少學楷隸年十一獻書於
魏帝雅有鍾王之則筆勢可觀當時碑牓唯文深冀儁
而已周文帝以隸書紕繆命與黎季明沈遐等依說文
及字林刊定六體成萬餘言及王襃入關貴遊翕然並
學襃書文深亦改習襃書然竟無成至於碑牓王襃亦
每推先之明帝令至江陵書影覆寺碑漢南人士亦以
為工梁王蕭詧觀而美之賞遺甚厚天和元年露寢等
初成文深以題牓之功除趙興郡守文深雖居外任每
須題牓輒復追之(北史本傳)
後周天和二年修西嶽碑趙文淵隸書當南北分爭之
時即此文章字畫足以見其景象(盛時泰玄牘記)
黎景熙
黎景熙字季明河間鄭人從祖廣善古學家傳其法季
明亦傳習之頗與許氏有異周文徵之令正定古今文
字於東閣天和二年進車騎大將軍儀同三司(北史本)
(傳)
沈遐
沈遐(與趙文深黎景熙同時)周文帝以隸書紕繆命文深與黎景
明沈遐等依說文及字林刊定六體(北史趙文深傳)
泉元禮
泉元禮上洛豐陽人也少有志氣頗閑草隸有士君子
之風爵臨洮縣伯襲洛州刺史(北史泉企傳)
王襃
王襃字子深(周書作子淵)琅邪臨沂人七歲能屬文外祖袁
昂愛之蕭子雲襃之姑夫也特善草隸襃少去來其家
遂相模範名亞子雲梁元帝降襃至長安為少司空尋
為宣州刺史(北史本傳)
王襃入關以書工﨑嶇碑碣之間辛苦筆硯之役嘗悔
恨曰假使吾不知書可不至今日邪(顔氏家訓)
庾信
庾信字子山南陽新野人父肩吾梁散騎常侍中書令
信為抄撰學士梁元帝時聘西魏遂留長安周孝閔帝
踐阼進爵義城縣侯拜洛州刺史(北史本傳)
庾信善行書(書小史)
庾信行及草品中之中(韋續九品書人論)
蕭撝
蕭撝字智遐梁武帝弟安成王秀之子也周武帝時歴
少保少傅改封蔡陽郡公諡曰襄撝善草隸書名亞王
襃(北史本傳)
薛温
薛温字尼卿道衡兄河東汾隂人也博覽墳典尤善隸
書仕周至燕都太守宣政元年賜爵齊安縣子(北史薛)
(道衡傳)
薛慎
薛慎字伯護淮東汾隂人好學能屬文善草書封淮南
縣子保定初出為湖州刺史尋為蕃部中大夫(北史本)
(傳)
柳弘(書史會要作閻弘誤)
柳弘字匡道河東解人少聰穎工草隸博涉羣書辭采
雅贍與楊素為莫逆交為御正下大夫贈晉州刺史(北)
(史本傳)
裴漢
裴漢字仲霄河東聞喜人聰明好學善尺牘天和五年
加車騎大將軍儀同三司借人異書必躬自錄本疾疹
彌年未嘗釋卷贈青州刺史(北史裴寬傳)
單于斯彦
單于斯彦周人行草品下之下(韋續九品書人論)
隋
楊素
楊素字處道弘農華陰人好學善屬文工草隸書隋受
禪加上柱國大業二年拜司徒改封楚公諡曰景武(北)
(史本傳)
虞世基
虞世基字懋世會稽餘姚人也博學有高才兼善草隸
陳滅入隋貧無産業每傭書養親煬帝時進位金紫光
禄大夫(北史本傳)
虞綽
虞綽字士裕會稽餘姚人也有㑓才尤工草隸大業初
為祕書學士以度遼功授建節尉(北史本傳)
虞綽行草品下之下(韋續九品書人論)
盧昌衡
盧昌衡字子均小字龍子范陽涿郡人沈靖有才識博
涉經史工草行書隋大業中徵為太子左庶子(北史本)
(傳)
薛道衡
薛道衡字玄卿河東汾陰人六歲而孤專精好學才名
益著煬帝時終司隸大夫(北史本傳)
道衡未聞以善書稱觀其和南正書一帖亦非泯泯衆
人之筆(宣和書譜)
隋爾朱敞碑開皇五年薛道衡書(朱長文墨池編)
趙孝逸
趙孝逸湯陰人隋四門助教趙文深師右軍孝逸效大
令甚有功業當平涼之後王襃入國舉朝貴胄皆師於
襃唯此二人獨負二王之法臨二王之迹人間往往為
貨(述書賦注)
趙仲將
趙仲將彦深子平原人博涉羣書學草隸雖與弟書書
字楷正云草不可不解若施之於人即似相輕易若當
家卑幼又恐其謂所在宜爾是以必須隸筆隋開皇中
位吏部郎終於安州刺史(北齊書趙彦深傳)
劉顗
劉顗字君卿逖從子彭城叢亭里人也好文學工草書
風儀甚美隋開皇中為鄜州司馬(北齊書劉逖傳)
房彦謙
房彦謙(隋書云字孝沖)清河東武城人也大業中為涇陽令善
草隸人有得其尺牘者皆寶翫之貞觀中以子玄齡贈
徐州都督臨淄縣公諡定伯(北史本傳)
蔡徵
蔡徵字希祥濟陽考城人陳中書令陳亡入長安久之
除太常丞歴尚書戸部儀曹郎轉給事郎(南史本傳)
蔡徵草書筆力遒勁頗合規模(宣和書譜)
袁憲
袁憲字德章陳郡陽夏人幼聰敏好學後主時為尚書
僕射入隋授昌州刺史諡曰簡(陳書本傳)
袁憲善草書(書小史)
閻毗
閻毗河隂人(隋書云榆林盛樂人)頗好經史能篆書草隸尤善為
當時之妙文帝受禪以技藝侍東宫煬帝時拜朝請大
夫又領將作少監贈殿内監(北史本傳)
蔡君知
蔡君知(濟陽考城人邕十四代孫)隋蜀王府記室能楷隸為時所重
(蔡希綜法書論)
竇慶
竇慶扶風平陵人榮定次子襲封陳公有姿容頗工草
隸大業末為南郡太守(北史竇榮定傳)
竇璡
竇璡慶弟亦工草隸位至扶風太守(北史竇榮定傳)
殷胄
殷胄江南士人工草隸(隋書楊素傳)
丁道護
丁道護官至襄州祭酒從事善正書(書小史)
道護書兼後魏遺法隋唐之交善書者衆皆出一法道
護所得最多(蔡襄忠惠公集)
道護書襄陽啓法興國寺碑最精歐虞之所自出北方
多樸而有隸體(墨池璅錄)
丁道真
丁道真善書(書史會要)
史陵
史陵善正書筆法精妙不減歐虞(書小史)
太宗與漢王元昌褚僕射遂良等皆受之於史陵褚首
師虞後又學史乃謂陵曰此法更不可教人是其妙處
也(李嗣真書後品序)
梁恭之
梁恭之開府中兵參軍盛工篆隸(孝子郭巨墓碑文)
老子廟碑開皇三年薛道衡撰梁恭之八分(金石錄)
老子廟碑道衡文體卑弱余所取者特其字畫近古故
錄之(集古錄)
龐夐
龐夐(書史會要作曾父誤)興福寺碑開皇二年龐夐書(金石略)
韋霈
韋霈(隋文帝時人)廣業郡守鄭君碑開皇九年韋霈正書(金)
(石略)
杜頵
杜頵南陽人開皇中搜訪異書召天下工書之士京兆
韋霈南陽杜頵等於祕書内補續殘缺為正副二本藏
於宫中其餘以實祕書内外之閣(隋書藝文志)
到曼才(一作劉曼才一作到憲才並誤)
到曼才(隋文帝時人)益州至貞觀碑開皇十二年到曼才正
書(金石錄)
侯孝真(一作直)
侯孝真(隋煬帝時人)欒州使君江夏徐公碑大業二年侯孝
直八分書(金石略)
魏瑗
魏瑗(隋煬帝時人)姑蘇上方寺舍利塔銘魏瑗書(墨池編)
賀混
賀混隋人行草品下之中(韋續九品書人論)
吳少常
吳少常書遺教經(豐道生評書)
釋智果
釋智果會稽人也居永興寺煬帝甚喜之工書銘石常
謂永師云和尚得右軍肉智果得右軍骨果隸行草皆
入能(書斷)
智果書合處不減古人然時有僧氣(墨池瑣錄)
釋述釋特
釋述釋特與果並師智永述困於肥鈍特傷於瘦怯(書)
(斷)
釋敬脫
釋敬脫善正書能用大筆寫方丈字(金壺記云人有求者唯止二字)天
然遒勁不加修飾當時謂之僧傑(書小史)
釋知苑
釋知苑幽州沙門精練有學識隋大業中於西山鑿巖
為石室摩四壁以寫經又取方石别更摩寫藏諸室内
所造石經滿七室焉(冥報記)
御定佩文齋書畫譜卷二十五
