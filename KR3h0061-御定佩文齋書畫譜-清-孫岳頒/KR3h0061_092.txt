欽定四庫全書
御定佩文齋書畫譜目錄
第九十二卷
歷代鑒蔵書二
宋宣和書譜(下)
宋米芾寳章待訪錄
宋米芾書史
宋趙眀誠金石錄序
欽定四庫全書
御定佩文齋書畫譜卷九十二
歷代鑒蔵二
書(二)
宋宣和書譜(下)
草書
漢張芝(御府所藏二)
冠軍帖(草書)消息帖(章草)
魏曹植(御府所藏章草一)
鷂雀賦
蜀諸葛亮(御府所藏草書一)
遠涉帖
吳皇象(御府所蔵章草一)
急就章
晉張華(御府所藏二)
得書帖(草書)聞時帖(行書)
晉杜預(御府所藏草書一)
十一月帖
晉衞恒(御府所藏草書一)
往來帖
晉王渾(御府所藏草書一)
近見帖
晉王戎(御府所藏草書一)
忻慰帖
晉陸機(御府所藏二)
平復帖(章草)望想帖(行書)
晉索靖(御府所藏章草四)
急就章月儀
出師帖七月帖
晉郗鑒(御府所藏草書一)
蘭陵帖
晉郗愔(御府所藏二)
諒弟帖(章草)遠近帖(草書)
晉王廙(御府所藏四)
仲春帖(草書)鄭夫人帖(章草)
賀雪表(以下行書)嫂何如帖
晉王敦(御府所藏草書一)
蜡節帖
晉王導(御府所藏草書二)
省示帖改朔帖
晉王恬(御俯所藏草書一)
得示帖
晉王洽(御府所藏四)
敘還帖(草書)仁愛帖(以下行書)
兄子帖承問帖
晉王珣(御府所藏二)
三月帖(草書)伯遠帖(行書)
晉王珉(御府所蔵二)
力書帖(草書)鎮撫書(行書)
晉謝尚(御府所藏草書一)
餘寒帖
晉庾翼(御府所藏二)
步征帖(草書)盛事帖(行書)
晉王羲之(御府所藏二百四十有三)
桓公帖(唐貞觀中題跋附以下草書)朝廷帖
宰相帖司徒帖
中書帖侍中帖
尚書帖司馬帖
太常司州帖太常帖二
護軍帖司州帖
譙周帖參軍帖
謝二矦帖二朱處仁帖
二謝帖荀矦帖
阮生帖江生帖
遠生帖道家帖
龍保帖舅母帖
母子帖賢姊帖
姊告安和帖賢室帖
諸賢帖遠婦帖
兒女帖留女帖
小女帖女孫帖
官舍帖講堂帖
修園帖屏風帖
門風帖氣力帖
脅中帖初月帖(内一軸從洛帖附)
月半帖二月末帖
二月帖四月帖
末春帖去夏帖
秋來帖季冬帖
雨晴帖熱日帖
太熱帖熱甚帖
異熱帖差凉帖
節日帖節氣帖
當日帖雪候帖
數年帖草書帖
飛白帖王略帖
臨書帖數字帖
三都帖二過京帖
鄉里帖永嘉帖
成旅帖山川帖
州中帖錢塘帖
江州帖臨川帖
丹陽帖二山隂帖
嘉興帖餘杭帖
遠宦帖附農帖
勿殺生帖方物帖
旃罽胡桃帖胡桃帖
山藥帖祀物帖
純酒帖裹鮓帖
海鹽帖鹽井帖
送棃帖(唐柳公權題附)白石枕帖
高枕帖石班帖
清宴帖情慮帖
和書帖書問帖
樂問帖知問帖
北問帖得告帖
得書帖三二書帖
遺書帖旦書帖二
累書帖有書帖
無書帖頓喜帖
喜慶帖慶慰帖
安慰帖清和等帖
清和帖四安和帖
平安帖安西帖
安善帖小佳帖
佳静帖小差帖
奉對帖奉待帖
大醉帖奉憶帖
甚快帖有理帖
萬福帖造次帖
方回帖省别帖二
此輩帖瞻近帖二
知遠帖遠近帖
遠念帖逋滯帖
内事帖先期帖
舉聚帖界内帖
達亊帖慨然帖
多義帖適為諸帖
如命帖阿萬帖
懸量帖行穰帖
送謝帖所論帖
虞休帖速還帖
數有帖得熙帖
人理帖集理帖
舊志帖重熙帖
甚佳帖委曲帖
當有帖晚善帖
晚可帖還白帖
君事帖此事帖
平定帖大都帖
致此帖昨有帖
兼致帖東北帖
念慮帖七十帖
卞駙馬帖十一月等帖(王薈等章集附)
臨鍾繇所懷帖豹奴帖(章草)
樂毅論(以下正書)黃庭經
東方朔畫像贊定公帖
報國帖口訣帖
草命帖伯熊帖(以下行書)
阮公帖蔡家帖
家中帖夫人帖
賢弟帖諸弟帖
從弟帖曹妹帖
諸賢子帖賢女帖
此月帖六月帖
九月帖十月帖
三月帖快雨帖
夏日帖極寒帖
快雪時晴帖州民帖
舊京帖安西帖
山隂帖永興帖
建安帖噉豆帖
青李來禽帖慈顔帖
平安帖奉告帖
小佳帖悉佳帖
自慰帖敘慰帖
廓然帖遣書帖
省書帖宿昔帖
十三帖書魏鍾繇千文
晉王獻之(御府所蔵八十有九)
洛神賦(以下草書)侍中帖
馬侍御帖裴員外帖
裴九帖崔十九帖
二妹帖從子帖
左髀帖腎氣丸帖
服油得力帖鐵石帖
八月帖十二月帖
秋冷帖秦中帖
東陽帖二東縣帖
丹陽帖南陽帖
江州帖廣州帖二
東山帖下山帖
灞亭帖慰意帖
轉勝帖奉别帖
晚際帖知汝帖
久達帖皆佳帖
當語帖潛處帖
來遲帖勝常帖
前書帖晝夜帖
安石帖慶等帖
數日帖遠書帖
二告帖事後帖
西問帖復面帖
法願帖相送帖
處分帖奉書帖
欲發帖七月帖(以下章草)
跨州帖量力帖
洛神賦(不完書以下正)丙舍帖
黃門帖(以下行書)李參軍帖
仲宗帖薦王德祖帖
府君帖阿姑帖
阿姨帖賢弟帖
斁奴帖外甥帖
吾賢帖諸舍帖
舍内帖東園帖
鴨頭丸帖地黃湯帖
都邑帖鄱陽帖
山隂帖安西帖
吳興帖冠軍帖二
鵝羣帖進退帖
體中帖授衣帖
思戀帖如意帖
古詩帖二
晉詹思遠(御府所藏章草一)
清佳帖
宋王曇首(御府所蔵草書一)
餘念帖
宋羊欣(御府所藏草書一)
筆精帖
宋謝靈運(御府所蔵草書一)
古詩帖
宋薄紹之(御府所藏草書二)
日寒帖千文
齊劉珉(御府所藏草書一)
承晚帖
梁沈約(御府所藏草書一)
今年帖
梁蕭子雲(御府所藏三)
千文(草書)進寫古文啓(以下正書)
顔回問孝
梁阮研(御府所藏草書三)
宰相帖欣泰帖
得書帖
陳陳伯智(御府所藏草書一)
習讀帖
陳蔡景歷(御府所藏草書一)
寂然帖
陳蔡證(御府所藏草書一)
讀經帖
陳陸繕(御府所蔵草書一)
稽古帖
陳毛喜(御府所藏草書一)
從軍帖
陳江總(御府所藏草書一)
餘姚帖
陳鄭㐰(御府所藏草書一)
民務帖
陳陳逵(御府所蔵二)
歲終帖(草書)眀願帖(行書)
隋釋智永(御府所蔵二十有三)
常侍帖(以下草書)參軍帖
故舊帖至通法師帖
春雨帖千文七
臨王羲之言讌帖月儀(以下章草)
月儀獻歲帖千文七
小字千文
唐裴行儉(御府所藏草書一)
千文
唐賀知章(御府所蔵草書一十有二)
孝經二洛神賦上下二
胡桃帖上日等帖二
千文五(内一軸不完)
唐徐嶠之(御府所蔵草書一)
天童經
唐張旭(御府所藏草書二十有四)
竒怪書醉墨帖
孔君帖皇甫帖
大弟帖諸舍帖
久不得書帖德信帖
定行帖自覺帖
平安帖承告帖
洛陽帖永嘉帖
清鑑等帖縑素帖
華陽帖大草帖
春草帖秋深帖
王粲評詩長安帖
酒船帖千文
唐孫過庭(御府所藏草書三)
書譜序上下二千文
唐周㠖(御府所蔵草書一)
贈懷素草書歌
唐李霄遠(御府所藏草書二)
隠士詩遠花詩
唐張仲謀(御府所藏草書一)
赴赴有感感詩
唐裴素(御府所藏草書一)
空鱠帖
唐韋權(御府所蔵草書二)
論書帖畫畏獸
唐張庭範(御府所藏八)
謝安帖(以下草書)相遇帖
東陽帖造蠒紙法(正書)
胡笳十八拍(以下行書)仁弟帖
借書帖二
唐胡季良(御府所藏十)
題然公山房詩(以下草書)逸草障
文賦帖說龍帖
蔡瓌帖讀元和文(以下行書)
大乘寺詩孔山寺詩
崑山寺詩陳智帖
唐章孝規(御府所藏草書一)
路魯瞻雲南木夾
唐釋懷素(御府所蔵草書一百冇一)
孝經四自敘
鄂公鬭將贊三草書歌二(不完)
秋風辭草聖詩
早春詩自詠詩
寄人詩憶人詩
遊山詩題酒樓詩
酒船詩勸酒詩
狂醉詩醉僧圖詩
寄浩公詩迴鴈詩
論草聖帖論章草帖
論書帖神仙帖
遊山帖下山帖
尋道帖貧道帖
玉壺帖仙杖帖
長生帖臨川帖二
山水帖山亭帖
早行帖松聲帖
花發帖上林花發帖
奉李帖送人帖
藥物帖石膏散帖(乘興帖附)
白石散帖寄藥帖
顛書帖二謝帖
二謝等帖奉二謝帖
奉書帖揮翰帖
筆老帖遣興帖
清和帖近代帖
久在帖動静帖
臨池帖憑事帖
勤讀帖天然帖
本欲帖足下帖
知命帖白首帖
世人帖飛釣帖
雄逸帖汝等帖
還期帖客舍帖
陶阮帖江公帖
得書帖師古帖
取步帖衣鉢帖
河内諸子帖河東帖
咸陽帖吴郡帖
新安縣帖醉顛帖
草顚帖小草等帖
行草筆法公孫大娘等帖
臨王羲之懷間帖千文帖
夢遊天姥山等歌五
唐釋亞棲(御府所藏草書一十有五)
對御草書歌觀智永草書歌
觀懷素草書歌觀高閑草書歌二
幾何賦瀟湘逢故人賦二
羅漢贊開講疏
山寺詩謝真人帖
六藝帖千文二
唐釋高閑(御府所藏三)
五原帖(草書)中丞帖(以下行書)
雨雪帖
唐釋𧦬光(御府所藏草書二)
贈登第等詩千文
唐釋景雲(御府所藏草書一)
將箴
唐釋貫休(御府所藏八)
常侍帖(以下草書)千文六
夢遊仙詩(行書)
唐釋夢龜(御府所藏草書一十)
白蓮歌粉團山水歌
梁園吟襄陽曲
重陽詩謝馬鞭詩
寄新羅劒帖臨張顛千文
千文二
唐釋文楚(御府所藏草書一)
千文
五代杜荀鶴(御府所藏草書一)
雲扃帖
五代薛存貴(御府所蔵草書五)
應舉帖西征帖
秋熱帖到城帖
到任帖
五代楊凝式(御府所藏三)
古意帖(草書)韭花帖(正書)
乞花帖(行書)
神仙鍾離權(御府所藏草書一)
贈王定國詩
宋錢俶(御府所藏草書二)
國子直講補牒手簡
宋文臣杜衍(御府所藏草書一)
天隠子絶句詩
宋文臣周越(御府所藏草書三)
賀知章賦詩句
千文
八分書
唐于僧翰(御府所藏八分書二)
千文上下
唐張彦遠(御府所藏一十有一)
李將軍征回詩(以下八分)維山廟詩
宿僧院詩山行詩
臨王羲之初日帖(以下草書)臨王羲之還問帖
臨王羲之思想帖臨王羲之丹陽帖
臨王羲之清和帖臨王羲之别紙帖
臨王羲之書問帖
唐貝冷該(御府所藏八分書一)
蓬萊觀碑
唐釋靈該(御府所藏八分書一)
種柳歌
制詔告命補牒附(御府所藏八十有一)
詔(唐)
湯開山
告(唐)
臨後周顔之儀周法眀
許圉師狄仁傑
郭元振賀知章二
魏處哲二魏處哲妻侯氏
徐嶠之張九齡考課二
白知節馬定苫
嚴武庫令望
魏洽張庭詢
朱巨川張楚金
李衎唐大國
渾瑊齊抗
湯從義白居易
王審随二李德裕
許渾李叢
李思鄭凝績
朱全忠李能
羅隠
牒(唐)
白寡辭白彦將
王審随
制(五代)
後唐李彦超
告(五代)
蜀王宗綰二晉趙仁寳
牒(五代)
後唐趙仁寳南唐國導師告
日本國康保偽告二大理國相國布爕告
大理國督爽牒(宣和書譜)
宋米芾寳章待訪錄
晉右軍王羲之書雪晴帖
右真蹟在承務郎吴郡蘇激處集賢校理舜欽子也
帖尾有古跋君倩字及褚氏字印
陳僧智永真草書歸田賦
右真蹟在蘘陽魏泰處故南昌人裝題曰虞世南白
麻紙有古跋曰開成五年白馬寺臨一過潭記某官
潭泰遊湖外攜行賞跋累日
唐率更令歐陽訽書衞靈公天寒鑿池帖
右真蹟麻紙在魏泰處
唐彭王傅徐浩書張九齡司徒告
右真蹟用一尺高絹書多渴筆詞云正大厦者柱石
之力匡帝業者輔相之功生則保其雄名没猶稱其
盛德今在其孫曲江人嶺南縣令張仲容處某官於
桂林借留半月仍以紙覆裹欲為重背仲容惜其印
縫古紙不許九齡神道碑亦浩書
唐中書令褚遂良枯木賦
右唐粉蠟紙搨書也在承議郎合肥魏倫處收以為
眞蹟魏氏刻石某官杭過潤借觀於甘露寺
唐太師顔真卿書送辛子序
右真蹟楮紙書在寳文閣學士謝景温處前後為好
事者以筆描二大印其文亂仍書鉉字其中幸不合
縫鑒非鉉筆甚累墨寳某佐寳文於潭屢經賞閱
陳僧智永千文
右唐粉蠟紙搨書有古跋云契闊艱難不敢失墜信
好事也在前國子監直講楊襃處得於外舅王安國
某元豐五年過金陵見之内二真字䨇鈎填者然人
猶未信為搨焉
陳僧智永千文
右楮紙書唐人臨寫在宣德郎陳幵處恭公姪作梵
夾冊雖非真蹟秀潤圓活逼眞今已罕得某嘗三閱
陳僧智永千文半卷
右黃麻紙唐人臨書在刑部尚書丹陽蘇頌處
王右軍蘭亭燕集序
右唐粉蠟紙䨇鈎摹本在蘇激處精神筆力毫髮畢
備下真蹟一等此幾馮承素輩搨賜大臣者舜欽父
集賢校理耆購於蜀僧元靄某與激友善每過公必
一出遂親為背飾
唐太師顔真卿乞米帖
右真蹟楮紙在朝請郎蘇澥處度支郎中舜元子也
得於關中安氏士人多有臨搨本此卷古玉軸縫有
舜元字印范仲淹而下題跋某嘗十餘閱
唐率府長史張旭四帖
右眞蹟在杭州陸氏大姓也舊有五帖第一秋深第
二前發第三汝官第四昨日第五承須今所存四帖
汝官後有一古印文記不可辨昨日承須二帖襞紙
也陸氏子素從奉議郎關景仁學關因借橅三大帖
余丱見石本於鎮戎軍及冠官桂林朝奉大夫關把
為使者語及始知石在關氏二十五官潭把通判邠
州以石本見寄三十五官杭而景仁為錢塘令陸氏
子登進士第者來謁與關謝而閱之既見真蹟獨秋
深一帖詰之良久顰蹙而言嘉祐中太守沈文通借
觀拆留不還自此不復借出因亦不復借閱遣工橅
得之即歸詰遘弟遫時為郡從事乃言在其姪延嗣
處後復得閱今歸余家
王右軍來戲帖
右麻紙六朝人所臨寫旁注小真字數枚復以雌黃
覆之在蘇州故相丁謂孫景處後以一萬質於鄆州
梁子志處故相梁適孫也又有唐䨇鈎橅帖亦在丁
景處某皆有題跋
韓擇木八分
右真蹟楮紙在丁景處第二行書官位以大字改為
中字
唐太師顔魯公書名兩字
右真蹟書嶺南刺史綾告在朝奉郎臨江許彦先處
唐辯才弟子草書千文
右黃麻書在龍圖閣直學士吳郡滕元發處滕以為
智永書某閱其前空兩才字全不書固以疑之後復
空永字遂定為辯才弟子所書故特闕其祖師二名
耳
唐虞世南枕卧帖
右䨇鈎唐摸本在朝奉大夫錢塘關把處上有儲氏
圖書古印關嘗謂某曰昔越州一寺修佛殿於梁棟
内龕藏一函古橅數十本所可記者王右軍十七帖
世南枕卧帖十鬭九帖褚遂良奉書寧帖上皆有儲
氏圖書字印致功精絶毫髮乾濃畢備關與僧善購
得枕卧十鬭九書寧三帖
唐祕書少監虞世南積時帖
右古䨇鈎摹本在承議郎洛陽李熙處翰林學士維
之孫亦縫有儲氏印某借橅石
唐僧高閑草書千文
右楮紙真蹟在承議郎李熙處
唐禮部尚書沈傳師書道林詩
右在潭州道林寺四絶堂以杉板薄略布粉不蓋紋
故歲久不脫裴休書杜甫詩只存一甫字某嘗為杜
板行以紀其事沈牌某官潭借留書齋半歲搨得之
石本為橅石僧希白務於勁快多改落筆端直無復
縹緲縈回飛動之勢
唐太子率更令歐陽詢書荀氏漢書節
右楮冊小楷在潭州南楚門胡世淳處
唐歐陽詢書道林之寺碑
右在潭州道林寺筆力險勁勾勒而成有刻板本又
江南廬山多裴休題寺塔諸額雖乏筆力皆種種可
愛
羲之千文
右楮紙書字筆力圓熟在宣州觀察支使王仲詵處
故相珪之姪謬題賀知章書四字於韻字下非也
顔魯公頓首夫人
右真蹟楮紙破爛過半在駙馬都尉王晉卿家
孫過庭草書千文
右真蹟黃麻紙書縫有梁秀收閱字印王氏圖書四
字随圈四轉其異製也
懷素詩一首
右真蹟絹書在王晉卿家
張長史虎兒等三帖
右楮紙真蹟在王晉卿家
晉武帝王渾王戎王衍郄愔陸玩桓温陸雲謝安謝萬
等十四帖
右真蹟在駙馬都尉李公炤第武帝王戎書字有篆
籀氣象竒古墨色如漆紙皆磨破上有開元二字小
印太平公主番書印世之竒書也王涯永存珍祕印
殷浩之印梁秀收閱古書記字印内郄愔一帖即閣
本法帖所錄者昔使王著取溥家書與閣下書雜摸
摸此卷中獨取愔兩行餘在所棄謝安慰問帖字清
古在二王之上宜乎批子敬帖尾也
晉謝奕謝安桓温三帖
右真蹟麻紙書在李公炤家上有鍾紹京書印竇蒙
審定字印謝安一帖為後人恐墨淡復用深墨填過
使人惋怛與前卷並有絹帖書爵號自為名筆
黃素黃庭經
右同上字札古無褚薛體殆六朝人所作縫有鍾紹
京印後有陶穀漢時跋此書在李太師第固是甲觀
顔魯公郭定襄爭坐位第一帖
右楮紙真蹟用先豐縣先天廣德中牒起草秃筆字
字意相連屬飛動詭形異狀得於意外也世之顔行
第一書也縫有顔氏守一圖書字印在宣教郎安師
文處長安大姓也為解鹽池句當官攜入京欲背予
得見之安自云季眀文鹿脯帖在其家
晉王右軍稚恭進鎮帖
右麻紙書蹟後有太常卿蕭祐題跋在前著作郎王
仲修處
晉王羲之官奴帖
右䨇鈎麻紙本亦在王仲修處
唐張右史季眀賀八清鑑等帖
右楮紙真蹟筆法勁古不類他書季明第一書也在
承議郎蘇液處
懷素千文
右絹書真蹟在蘇液處沈遘刻板本是也
懷素書任華草書歌
右真蹟兩幅絹書字法清逸歌辭竒偉在駙馬都尉
王晉卿第尚方有三幅乃其後幅適完嘗請出第觀
復歸尚方
李邕多熱要葛粉帖
右白麻紙真蹟上有唐氏雜蹟字印陳氏圖書字印
勾德元圖書記字印紫微舍人石揚休物今在其孫
前宿州支使夷庚處前一帖與光八郎謝惠鹿帖直
蹟余過甬上於夷庚處購得之
懷素草書祝融高座帖
右絹書兩行此字入神石紫微嘗刻石有六行今不
見前四行問夷庚云在王洙參政家此亦為其子弟
購去矣
陳賢草書帖
右六七紙字竒逸難辨如日本書上亦有唐氏雜蹟
字印在駙馬都尉李公炤家
顔眞卿祭叔濠州使君文
右真蹟楮紙書改抹多在長安安氏子師文攜至京
顔真卿疎拙帖
右麻紙書真字清勁秀發亦與李大夫時顔責硤州
别駕此顔第一帖也
懷素三帖
右絹帖云貧道胸中如刀刺第二帖見顔公第三帖
律公發懷素不與世之第一帖也亦見於師文
懷素自序
右在湖北運判承議郎蘇泌處前一帖破碎不存其
父舜欽補之
庾翼帖全幅上有竇蒙審定印
張芝王翼二帖非真
虞世南汝南公王墓誌
歐陽詢碧牋二帖草聖
顔真卿與李大夫奏事張漵二帖
懷素草書三幅楊凝式書三帖
皇象急就唐橅竒絶
右在故相張公齊賢孫名直清字汝欽處今為楚州
山陽主薄
王右軍桓温破羌帖有開元印唐懷充跋
右筆法入神竒絶帖與王仲修學士家稚恭帖同是
神物有開兀印懷充跋在蘇澄道淵之子之純處今
為歙州判官
王獻之送棃帖有黎氏印連柳公權跋王右軍言敘帖
兩行有貞觀半印徐僧權字
右在左藏庫副使劉季孫處據柳公權跋於唐太宗
書前雜出獻之書乃將其父書却黏於獻之帖後云
又一帖柳誤以父為子矣况不知書者乎
李邕四帖内一幅碧牋有唐氏雜迹印勾德元圖書記
印陳氏圖書印與石夷庚所藏多熱帖同
右在章子厚家
王右軍筆陣圖前有自寫真紙緊薄如金葉索索有聲
右同上章公自云借於趙竦今為蔡河撥發
王右軍紙妙筆精帖有貞觀印王大令日寒帖有唐氏
雜迹印
右故相王曾家物在其孫景融處後為前龍圖待制
沈括存中取之古跋右軍作羊欣大令作薄紹之仍
將大中歲跋刮去數字填為薛邕記之而故相薛居
正題曰和傅遺余此蓋和凝為薛氏故物歸居正耳
唐太宗雅不喜子敬書故時人以他名名之以應募
所謂紹之書曰乃於耳字不刮去及不次獻之頓首
字猶在一分許可識大中所跋既不能辨復為不鑒
之人所收遂使至寳永失其真吁可痛也
唐僧懷素自序
右在朝奉郎蘇液處杭州沈氏嘗刻板本泌激皆舜
欽子蘇氏自參知政事易簡之子耆耆子舜欽舜欽
子激四世好事有精鑒亦張彦遠之比已上三事並
激云見之
洪元眘集右軍越州兩碑
右真蹟在越州僧正子文處嘗通許借未果
褚遂良書黃庭經
右聞綠綾所書丁謂孫倩處質在無錫民家士多因
邑官借出
王右軍書家譜
右在山隂縣王氏家越州教授王渙之以書抵某具
言有此書
虞世南書經
右同上在越州上虞
晉中令王獻之已復此節帖
右在朝請大夫新昌石元之家關景仁屢見之嘗橅
石某見兩本字札精妙
虞世南書汝南公主銘起草
右在通直郎洛陽王護處見橅本給事中舉元子云
真蹟在洛陽好事家有古跋
歐陽詢四帖
右同上
顔魯公書韻海
右聞大書朱字魯公書小字他人作蘇駒云在其父
刑部尚書處
柳公權書柳尊師墓誌
右真蹟在錢塘唐坰處
張長史千文三帖
右同上摸石乃李師中也洛陽人
歐陽詢鄱陽帖
右同上摸石在靈隠寺
褚遂良臨王右軍二帖
右同上並坰自云未肯輕出
老子西昇經褚遂良書閻立本畫
右在觀文殿學士洛陽馮京處
晉王渾真草帖晉張翼帖宋阮研帖宋蕭思話表文帝
批荅
右在駙馬都尉李瑋處某並見石本後見李云在高
橋楊氏未獲見
顔真卿寒食帖
右綾紙書在中書舍人錢勰處世多石本
王右軍玉潤帖
右蘇州教授閭邱籲云在承議郎建安王寔處有古
跋令裝書人背久不還及剪却半跋皆唐名公也付
理不可得匠人願陪四十千即知其竊真得金已多
蘭亭橅本
右正議大夫章惇跋蘇激所收蘭亭云此與吾家所
收同
褚遂良奉書寧帖
右在關杞某見石本
晉葛玄飛白天台字
右見石本真蹟聞在台州
唐東宫長史陸柬之書十八學士贊
右西京留臺王瓘云在舍弟珪處
唐高閑書令狐楚詩
右真蹟在戸部尚書康季常家某見石本在湖州
歐陽詢二帖
右在朝議大夫晁端彦處其本與蘇州進士周沔
懷素書蕭常侍日下三帖
右同上
宋羊欣宋翼二帖并褚令摸蘭亭
右見中書舍人蘇軾云在故相王随之孫景昌處橅
石在湖州墨妙亭屢見石本今在沈存中括家
柳公權紫絲靸蘭亭詩二帖
右待制王廣淵橅石跋云龍圖大諫李公帥府暇日
出書請橅石李師中也洛陽人
張長史全夲千文
右見臨淮令曾孝藴云在京師謝氏亦寳文公遠族
也
顔魯公帖一軸五幅
右見湖州廵檢供奉官石裔駙馬之孫云在其兄處
王子敬帖
右宣義王碩云其父所收未得將出(寳章待訪錄)
宋米芾書史(已見寳章待訪錄者不載)
金匱石室汗簡殺青悉是傳錄河間古簡為法書祖張
彦遠志在多聞上列沮蒼按史發論世咸不傳徒欺
後人有識所罪至於後愚妄作組織神鬼止可發笑
余但以平生目歴區别無疑集曰書史所以指南識
者不點俗目
余閱書白首無魏遺墨故斷自西晉
太宗皇帝文德化成靖無他好留意翰墨潤色太平淳
化中嘗借王氏所收書集入閣帖十卷内郄愔兩行
二十四日帖乃此卷中者仍於謝安帖尾御書親跋
三字以還王氏其帖在李瑋家余同王渙之飲於李
氏園池閱書畫竟日末出此帖余題曰李氏法書第
一亦天下法書第一也
李瑋有唐摹右軍帖䨇鈎蠟紙摹末後一帖是奉橘三
百顆霜未降未可多得開皇十八年三月二十七日
參軍學士諸葛穎諮議參軍開府學士柳碩言釋智
果跋其尾
晉王獻之十二月帖黃麻紙一印曰鐸書是唐相王鐸
印後有君倩字前有絹小帖是褚遂良題元與快雪
帖相連蘇太簡家物上有國老才翁子美題跋云僧
守一所藏先令以命服得之子美子激字志東與余
分藏以書畫寳玩易之
王右軍東方朔畫贊糜破處歐陽詢補之在丁諷學士
家歸宗室令峙劉涇以僧繇畫梁武帝像易去
樂毅論智永跋梁世摹出天下珍之其間書誤兩字遂
以雌黃治定然後用筆今世無此改誤兩字本流傳
余於杭州天竺僧處得一本上有改誤兩字又不闕
唐諱是梁本也
濮州李丞相家多書畫其孫直祕閣李孝廣收右軍黃
麻紙十餘帖一樣連成卷字老而逸暮年書也後有
先君名印下一印曰尊德樂道今印見在余家先君
嘗官濮與李東之少師以碁友善意其奕勝之余時
未生此帖一卷世未見其比故是右軍名札也又有
歐陽詢故事十餘帖老筆相連其子通書評書一卷
張顛絹帖一卷七八帖乃少時書並在李孝廣處
中貴高樓楊氏收數帖蕭思話表一思話字有鍾法此
乃無而武帝批荅四字君臣筆氣一同紙古後破前
完此是唐人所為然亦佳作今人不能為也又王珉
書真草是眞蹟有鍾張法張翼當是作宋翼魏人非
真又阮研草帖竒古非偽又一帖如竹片書亦好事
者為之並無古印跋可考
吕夏卿子通直君有歐陽詢草書千文蔡襄跋為智永
通直出示余後跋荅以必改評乃跋君欣然遂於古
紙上跋正通直君失其名字
蘇耆家蘭亭三本一是參政蘇易簡題贊第二夲在蘇
舜元房上有易簡子耆天聖歲跋范文正王堯臣參
政跋云才翁東齋書嘗盡覽焉蘇治才翁子也與余
友善以王維雪景六幅李玉翎毛一幅徐熙棃花大
折枝易得之豪髮備盡少長字世傳衆本皆不及長
字其中二筆相近末後捺筆鈎回筆鋒直至起筆處
懷字内折筆抺筆皆轉側褊而見鋒暫字内斤字足
字轉筆賊豪随之於斫筆處賊豪直出其中世之摹
本未嘗有也此定是馮承素湯普徹韓道政趙模諸
葛貞之流搨賜王公者碾花真玉軸紫錦裝背在蘇
氏舜元房題為褚遂良摹余跋曰樂毅論正書第一
此乃行書第一也觀其改誤字多率意為之有褚體
餘皆盡妙此書下真蹟一等非深知書者未易道也
第三夲唐粉蠟紙摹在舜欽房第二本所論數字精
妙處此夲咸不及然固在第一本上也是其族人沂
摹蓋第二本豪髮不差世當有十餘本一絹本在蒋
長源處一紙本在其子之文處是舜欽本一本歸余
家一本在之友處
米姓祕玩天下蘭亭法書第一唐太宗獲此書命起居
郎褚遂良檢校馮承素韓道政趙模諸葛貞湯普徹
之流摸賜王公貴人著於張彦遠法書要錄此軸在
蘇氏題為褚摸觀其意易改誤數字真是褚法皆率
意落筆餘字皆鈎填清潤有勁秀氣轉摺豪鋩備盡
與真無異非深知書者所不能到世俗所收或肥或
瘦乃是工人所作政當以此本為定壬午閏六月文
江濟川洲亭艤寳晉齊艎對紫金浮玉羣山迎快風
銷暑几日手裝
宗室叔盎收蘭亭遂不及吾家本在舜欽本上因重背
易其後背紙遂乏精彩然在都門最為佳本王鞏見
求余家印本曰此湯普徹所摹與贈王詵家本一同
今甚思之欲得此以自解爾錢唐關景仁收唐石本
蘭亭佳於定本不及余家板本也
泗州南山杜氏父為尚書郎家世杜陵人收唐刻本蘭
亭與吾家所收不差有鋒勢筆活余得之以其本刻
板回視定本及近世妄刻之本異也此書不亡於後
世者賴存此本遇好事者見求即與一本不可再得
世謂之三米蘭亭
朱巨川告顔書其孫灌園屢持入秀州崇德邑中不用
為蔭余以金梭易之又一告類徐浩書在邑人王衷
處亦巨川告也劉涇得余顔告背紙上有五分墨至
今裝為祕玩然如徐告粗有徐法耳王詵與余厚善
愛之篤一日見語曰固願得之遂以韓馬易去尋於
劉涇處換一石也此書至今在王詵處
顔書送劉太冲序碧牋書王欽臣故物後有王參政名
印或謂密為王詵購去
蘇子才收碧牋文殊一幅魯公妙蹟又有與夫人帖一
幅當是其㛐今在王詵家
懷素絹帖一軸雜論故事後人分剪為二十餘處王詵
累年遂求足元數又一云史陵者絹帖以六朝古賢
一幀易與王詵
馮京家收懷素絹上詩一首張伯高少時絹上草書兩
幅張書今歸薛紹彭
薛紹彭有懷素一軸絹書肅宗行書綾紙千文購於錢
景湛處又王仲至處褚書麻紙一幅楊凝式小字黃
麻紙一幅余皆見之歐陽詢孝經一卷薛臨寄錢公
未見真蹟
張伯高五帖黃經紙少時書在楊傑家傑父學草故收
得逐語斷處即剪作一軸黃油拳經紙與王仲至千
文一同並無古印跋
蘇子純藏張顛草書又蘇泌房所藏詞云國士何日得
至南中皆非伯高真蹟亦無古印跋
唐坰處黃楮紙伯高千文兩幅與刁約家一同是暮年
真蹟刁氏者後有李王徐鉉跋為人偽刻建業文房
之印印之連合縫印破字每見令人歎息
虞世南頭眩藥方雙鈎摸本在鮑思傳家後為俗人添
入羲之兩字傳入晉州法帖以為右軍書聾瞶可笑
李錞收唐人歐行書兵箴劉冲之丞相家物
劉涇倅莫王貽永侍中孫為守得摹帖一卷乃胄曹參
軍李懷琳偽作七賢帖後人所撰也後余以畫易於
劉涇分前四帖與李錞皆貞觀間一種偽好物
楊凝式書類顔魯公争坐位帖秘閣校理蘇澥家有三
帖與薛紹彭家所蔵正書相似余三次易得後以第
一易於王詵第二易於劉涇
張直清家楊凝式數帖真行甚好
劉瑗收碧牋王帖上有勾德元圖書記保合太和印及
題顯德歲嘗愛吾家顧愷之淨名天女欲以畫易吾
荅以若有子敬帖便可易伯玉答曰此猶批沙揀金
此語甚妙
余收子敬范新婦唐摹帖獲於蘇激家後有倩仲跋余
題詩黃庭堅和題於後蔣子竒和三首吕升卿和二
首劉涇和兩首余章和二首余後二首又再和者共
成一軸林子虚借去未還
劉涇收許渾烏絲欄手寫詩一百篇字法極不俗第一
篇湘潭雲盡暮煙出巴蜀雪消春水來盡是面覩西
南世界一段物色自有識者知之剪前一幅易與杜
介一幅在王詵處
劉涇在宿州平生初收白麻紙臨顔書太冲序乃其秘
笈第一物至潤收封敖行李文饒太尉告許渾詩次
得智永板本千文其後得余家十七帖日本書及日
告本吴融司空圖贈𧦬光歌張顛𧦬光亞棲等書韓
馬戴牛
劉涇於楊傑處得貞觀御府内史官奴帖余以十七帖
以下諸物易歸余家先於唐坰處得右軍尚書帖云
得於僧清道亦有正觀印印文遂復合仍帶元截紙
痕一條故一物也林希見余家此軸歎云祕府所有
殆不過是嘗見閣下一卷貞觀字印相去五寸許不
相連若真印印則四枚理無平均若偽雕必只一鈕
用皆齊一也余聞之愠甚懶展閱愠極試取視之左
右上下無一相當者疾呼林過與語所以公擊節曰
公此書愈妙也方是時劉涇不信世有晉帖後十五
年始得子鸞字帖云是右軍余云恐陳子鸞未經余
目後薛紹彭亦云六朝書
薛紹彭以書畫情好相同嘗寄書云書畫間久不見薛
米余荅以詩云世言米薛或薛米猶言弟兄與兄弟
四海論年我不卑品定多知定如是劉涇過薛見書
大呌書來云云余荅以詩云唐滿書奩晉不收却緣
自不信雙眸發狂為報豢龍子不怕人稱米薛劉劉
君舊不收晉帖云無真只收唐帖故有是句
余臨大令法帖一卷在常州士人家不知何人取作廢
帖装背以與沈括一日林希會章惇張詢及余於甘
露寺淨名齋各出書畫至此帖余大驚曰此芾書也
沈勃然曰某家所收久矣豈是君書芾笑曰豈有變
主不得認物邪
余居蘇與葛藻近居每見余學臨帖即收去遂裝黏作
二十餘帖傚名畫記所載印記作一軸装背一日出
示不覺大笑葛與江都陳叟友善遂贈之君以為真
余借不肯出今在黃材家
余臨張直清家虞永興汝南公主墓誌浙中好事者以
為真刻石右軍帖尤多
右軍唐摹四帖一帖有裹鮓字薛道祖所收命為裹鮓
帖兩幅是冷金硬黃一幅是楮薄紙摹右軍暮年更
妙帖也其一幅云欲與彦仁集界上平自可且何所
諮人乃王道平平其平字音便又見晉人語氣上有
弘文印印在帖心面上不印縫四邊亦有小開元字
印御府帖也
宋子房收得唐開元摹右軍帖末有李林甫等臣跋今
歸王詵翰林印皆在也内異熱一帖歸薛紹彭
王詵收勅一道是賜浙西節度旌節與顔魯公前中書
門下如今制後郭子儀書名
許彦先有南州刺史告真卿二字吏部尚書時字甚淳
勁
蘇耆書畫記述與鳳師賞閱數日内史與王述帖刻在
江南十八家帖中本朝以碑本刻入十卷中較之不
差豪髮
又二帖云增慨安西是也上有筆精墨妙印蘇耆題二
字余得於王詵以文皇手詔易之文皇詔宋素臣尚
書家物
晁端彦收懷素與皇少卿柬大紙一軸筆勢簡古
吕昌道家有懷素兩帖少年所書也今歸錢勰家又王
欽臣有懷素以詩代懷寄浩公碧綠地雜色纈上草
書老筆特妙
吕穆仲侍郎收李陽冰白麻篆一卷筆細與縉雲石刻
相似
文勛有一軸黃麻篆陽冰少時書
蘇台文收張從申墨蹟一卷是唐坰言余未見
唐玄度諸體詩粗有古意李瑋家一樣有兩冊
關景輝家刻石子敬帖節過觸事云云甚竒妙云真蹟
在越州石元之大夫家今在其子縣尉處
蘇州邵元伯收蘇沂所摹張顛賀八清鑒帖與真更無
少異又摹懷素自叙嘗歸余家今歸吾友李錞一如
真蹟
程師孟語余四十千置得古摹蘭亭一本白玉軸欲出
示竟不曾取今在子宏處王安上曾見之
唐人摹右軍丙舍帖暮年書在吕文靖丞相家淑問處
法書要錄載是臨鍾繇帖薛紹彭摸得兩本一以見
贈
柳公權書隂符經有會昌日月姓名為馬玘借去未還
今知其子永稽能保惜在合肥江南文房物也
王仲修收唐湖州刺史楊漢公書有鍾法與襄陽羅譲
能書碑同余家亦收一紙後題會昌年臨寫鍾表今
易歸薛紹彭家
唐司議郎陸柬之書頭陀寺碑前少兩幅獲於吴郡世
未有此書内空山字後筆以氏族志檢之父名山才
及王詵處收錢氏陸臨蘭亭皆空山字王仲孜收蘭
亭詩一卷余以頭陀碑一幅及智永帖換宗室令穰
歐書語箴一幅與薛紹彭分收
李邕勝和帖余以六朝畫古賢韓馬銀博山金華洞天
石古鼎復忘記數物易得於吕公孺孫端問處余嘗
以碧牋臨李三帖與真無異吕攜去装褫矣
有人收得虞永興與圓機書一紙剪開字字賣之至礬
卿二字得麻一斗鶴口二字得銅研一枚房邨二字
得芋千頭随人好之淺深
李氏衛帖云衛稽首和南近奉勅寫急就章遂不得與
師書耳但衛不能拔賞随世所學規模鍾繇遂多歴
年二十著詩論草隸通觧不敢上呈衛有一弟子王
逸少甚能學衛真書咄咄逼人筆勢洞精字體遒媚
師可詣晉尚書館書耳仰憑至鑒大不可言弟子李
氏衛和南此帖比今閣帖字亦多亦其所撰也次無
名帖次郄超帖亦摹其閣帖中次陸機衛恒帖衛亦
摹入閣帖也後余以畫易於劉涇分前四帖與李錞
皆正觀間一種偽好物
雙鈎摹歐帖上有印云清河張廷範印余跋曰唐人所
摹
歐陽詢黃麻紙草書孝經是馬季良龍圖大夫直温所
收今歸薛紹彭家
宗室令穰收歐陽詢三軸第一軸蘇彦語箴次幅故事
兩段有開元縫印翰林之印李林甫臣等跋及知書
樓官名字末後唐賊蒋元暉題宣徽兩院使印余以
智永三行帖陸柬之頭陀寺碑一幅易得語箴第二
軸草帖五紙第三軸行書故事皆有開元姚宋印跋
草帖乃暮年書精彩動人行書少時書也
智永臨右軍五帖獲於吴郡因託薛紹彭書考妣會稽
公襄陽丹陽二太夫人告贄為潤筆薛以書畫還往
出處必同每以鑒定相高得失評較
薛書來云購得錢氏王帖余荅以李公炤家二王以前
帖宜傾囊購取
薛書來云新收錢氏子敬帖獻之字上刮去兩字余以
為操之字後人恐以為操之故刮去
無錫唐氏有雙鈎右軍十七帖有精彩錢唐僧了性收
一卷楮紙一同唐坰家有一卷是錢氏物紙白唐氏
又收碧綾黃庭經云是褚遂良書非也上有江南李
重光清輝二字小印云是丁晉公家族人所質錢氏
所收浩博帖云臣節分嚴外無典掌之所故不簿上
而諸位咸有法書臨搨甚多常州使君㬌湛房下往
往為人購去薛紹彭收肅宗千文字上皆有希聖字
印忠孝之家圓錢印錢氏書堂印錢勰房下有史孝
山出師頌題作蕭子雲亦竒古又有寫白樂天詩一
首是唐人書亦秀潤天氣殊未佳顔魯公帖綠棗花
綾是唐人勾填圈深墨淺
王詵每余到都下邀過其第即大出書帖索余臨學因
櫃中翻索書畫見余所臨王子敬鵝羣帖染古色麻
紙滿目皴紋錦囊玉軸裝剪他書上跋連於其後又
以臨虞帖裝染使公卿跋余適見大笑王就手奪去
諒其他尚多未出示又余少時使一蘇州背匠之子
吕彦直今在三館為胥王詵嘗留門下使雙鈎書帖
又嘗見摹黃庭經一卷上用所刻勾德元圖書記乃
余驗破者(米芾書史)
宋趙明誠金石錄序
予自少小喜從當世學士大夫訪問前代金石刻詞以
廣異聞後得歐陽公集古錄讀而賢之以為是正譌謬
有功於後學者甚大惜其尚有漏落又無歲月先後之
次思欲廣而成書以傳學者扵是益訪求蔵畜凡二十
年而後麤備上自三代下訖隋唐五季内自京師逹於
四方遐邦絶域所傳倉史以來古文竒字大小二篆分
隸行草之書鐘鼎簠簋尊敦甗鬲盤杅之銘詞人墨客
詩歌賦頌碑誌敘記之文章名卿賢士之功烈行治至
於浮屠老子之說凡古物竒器豐碑巨刻所載與夫殘
章斷畫磨滅而僅存者略無遺矣因次其先後為二千
卷予之致力於斯可謂勤且久矣非特區區為玩好之
具而已矣蓋竊嘗以謂詩書以後君臣行事之跡悉藏
於史雖是非褒貶出於秉筆者私意或失其實然至其
善惡大節有不可誣而又傳之既久理當依據若夫歲
月地理官爵世次以金石刻考之其牴牾十常三四蓋
史牒出於後人之手不能無失而刻詞當時所立可信
不疑則又考其異同參以他書為金石錄三十卷至於
文辭之&KR0839;惡字畫之工拙覽者當自得之皆不復論嗚
呼自三代以來聖賢遺跡著於金石者多矣蓋其風雨
侵蝕與夫樵夫牧童毁傷淪棄之餘幸而存者止此爾
是金石之固猶不足恃然則所謂二十卷者終歸於磨
滅而予之是書有時而或傳也孔子曰飽食終日無所
用心難矣哉不有博奕者乎為之猶賢乎已是書之成
其賢於無所用心豈特博奕之比輙錄而傳諸後世好
古博雅之士其必有補焉東武郡趙明誠序
御定佩文齋書畫譜卷九十二
