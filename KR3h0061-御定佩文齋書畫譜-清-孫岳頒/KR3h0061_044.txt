欽定四庫全書
御定佩文齋書畫譜目錄
第四十四卷
書家傳二十三
明(五)
申時行王鍚爵
王衡王家屏
王世貞王世懋
袁福徵王泮
張元忭邢侗
余孟麟余世奕
趙南星林堯俞
陳泰來馮大受
陳璋臧懋循
温顯張萱
董嗣成秦可貞
朱國祚于若瀛
劉黃裳董其昌
董原正黃輝
焦竑焦尊生
沈天啟王肯堂
何湛之何淳之
陸彥章蔣杰
張民表李日華
李肇亨劉一焜
沈鳳翔萬壽國
朱之蕃米萬鍾
王思任范允臨
尹伸張文暉
卜履吉曹徵庸
陳勲馮玄鑑
劉世教傅淑訓
張以誠徐光啓
李流芳趙崡
尹嘉賓宋奎光
王心一俞琬綸
蔣如竒楊嘉祚
來復曹履吉
沈嗣選姚履旋
李開芳黃汝亨
傅光宅朱多煴
朱多炡朱多&KR3259;
朱謀㙱朱謀垔
朱謀㙔朱統鍠
朱謀埩宋之儒
金殿謝肇淛
朱音顧履中
范文明詹景鳳
袁表黃道充
林鳳華張仁
衛可徵胡宗仁
郭天中王逢年
鄔佐卿沈春澤
曺大同周之冕
華之芳周芝山
羅文瑞周炳文
沈熙程福生
趙仕禎李寧儉
吳元滿文元善
陳繼儒趙宧光
趙均葛雲蒸
孫謀歐陽序
歐陽廩許伯倫
許無念蔣之芳
張元舉浦融
璩之璞陸萬里
陸萬言方元懷
陸從龍馮其隆
周履靖沈啓南
汪鈦周梓
周叔宗顧澄先
朱賓沈庭訓
周宣錢伯升
朱廷剛張應唯
陸長庚葛符
葛一龍強存仁
彭汝諧鄒謙
周之士朱期昌
温如玉趙之璧
蘇眉山李世嶼
白仲梁山
龍德化高元雅
高孟超彭天祦
宋九德郭汝宣
谷淮朱完
馬元震黃之璧
尤道恒王應賓
王愼修穆光胤
張東白沈仲亨
杜大中杜大綬
薛明益文從先
姚之裔羅萬象
李世澤林景暘
郭惟誠吴鉞
黃叔遁康時萬
張朗項拱辰
杜士基潘緯
詹希賢詹萬里
朱履徐&KR0958;
俞安期魏之璜
朱慶斯楊學詩
顧端馮敏效
陸曾曄葛曉
金湯車時俊
梁思年黎永正
徐昆蕭端岳
洪珠張環
章冕鄧良佐
王衍相湯應龍
周承禹林潮
李開藻王士崧
成楫馬繼文
唐尚忠趙應宿
徐圖章如珽
劉世學黃道周
洪周禄諸清臣
許用敬婁堅
宋珏歸昌世
朱應佐葛應典
陳元素魯得之
何白吴周生
鍾快韓治
朱茂曙朱茂晥
汪淮俞可進
李永昌洪度
沈瑞徵徐弘澤
沈叔淳高道素
陸鳴和吴秋林
陸元厚沈行叔
朱纓安紹芳
李坤李彝仲
嚴衍沈弘嘉
項真顧聽
宋臣熙宋獻
童朝儀沈如封
吳潛沈甲秀
諸文星孫幼如
王雯東張振英
高松聲王淑
吳惟英吳高節
洪墨卿官賢
車素潘雲翼
文震孟文震亨
文從簡文葆光
文謙光文寵光
傅汝循陳師泰
王一翥陶汝鼐
陳丹衷魯憲學
林曰本邵彌
程衷素浦大冶
嚴調御黃應僖
房宏中戴笠
景輝陳振琦
周珽吴應箕
顧杲范文光
錢邦芑曹函光
蔣元龍洪邦基
俞塞劉世鵾
鄺露胡靖
王琦朱國詔
玉華山樵黃生
友松處士固窮居士
鼎文周郎
昊十九貧極道人
蕭敬吳亮
鄭同崔澱
張君寳卓晚春
張宇初張迪哲
吴伯理張復
周禎黃裳
釋德祥釋宗泐
釋來復釋惠熙
濟上人釋大智
釋惟寅釋無辨
釋康雪庭釋知
釋道聮釋妙清
釋守仁釋萬金
釋定徵釋宗奎
釋戒襄釋福懋
釋定皚釋完敬
釋德清釋宏株
釋洪恩釋彬公
釋宗公釋如濓
釋智舷釋同六
釋智訥釋永傑
釋如曉釋道生
游僧高妙瑩
蔡氏徐氏
馬氏黃氏
金元賓妻邢慈靜
黃氏姚氏
陸氏徐媛
袁氏沈伯姬
葉紈紈張徽卿
雲濤月液
女士徐範何玉仙
張天駿厮飬婢姜舜玉
馬如玉朱無瑕
顧文英梁小玉
楊宛薛素素
卞賽王少君
楊蕙孃沙宛在
郝藝娥楊叔卿
欽定四庫全書
御定佩文齋書畫譜卷四十四
書家傳二十三
明(五)
申時行
申時行字汝默號瑶泉吴縣人嘉靖壬戌賜進士第一
累官少師兼太子太師吏部尚書中極殿大學士贈太
師諡文定(吴縣志)
時行廷試時上見所對策詞札兼美親擢第一(分省人物考)
文定善眞行草書有賜閒堂帖行世(葉向高蒼霞草)
王鍚爵
王鍚爵字元馭(焦竑澹園集云號荆石)太倉人嘉靖壬戌進士萬
歴十二年以禮部尚書兼文淵閣大學士進太子太保
吏部尚書建極殿大學士諡文肅(列卿紀)
學士自挹不主墨池盟筆法秀穎依稀有翡翠蘭苕狀
(弇州續藁)
文肅深於書書尤深於唐碑晚年猶懸碑刻滿四壁特
不欲以書名耳(容臺集)
文肅書小楷清整秀勁大可徑寸者尤骨重脈和特為
合作(婁堅學古緒言)
王衡
王衡字辰玉號緱山文肅公子戊子順天舉首辛丑會
試第二廷試亦如之授編修劭令清舉飄飄若霞外人
詩文有權度銖兩書法出顔平原蘇眉山(珊瑚網)
辰玉雖不沾沾論書乃眼白一世鮮所許可其天骨旣
爾秀絶而盤旋唐晉間工力兼至或以為學蘇子瞻子
瞻實不能盡辰玉也(容臺集)
編脩君天授既優工力日深小自指頂而上至徑可二
寸皆極娟好更饒風骨又大而四五寸或大至尺餘皆
不煩繩削而趣溢出更假之年直可追躡北宋名蹟(學)
(古緒言)
王家屏
王家屏字忠伯大同山隂人隆慶戊辰進士歴官禮部
尚書文淵閣大學士贈少保諡文端(分省人物考)
顯皇帝嘗命講臣書扇王文端家屏書訖誤用私印竄
滅其跡上問故諭文端復用私印而手擇十扇畀文端
書每呼為王黑子(玉劒尊聞)
王世貞
王世貞字元美(朱謀垔云號鳳洲)太倉人嘉靖二十六年進士
授刑部主事萬歴中為南京刑部尚書贈太子少保(鐡)
(網珊瑚)
元美雖不以字名顧吳中諸書家唯元美一人前知古
法(詹氏小辨)
世貞書學雖非當家而議論翩翩筆法古雅(書史會要)
王世懋
王世懋字敬美别號麟州又號損齋或曰墻東生舉進
士官至南京太常少卿專精古文辭餘事乃及筆札(弇)
(州續藁)
世懋書無俗筆多從晉帖中流出(書史會要)
敬美書右軍分甘青李二帖摩詰輞川疏東坡種橘帖
弇州謂用黃庭小法出入洛神(孫鑛居業編)
袁福徵
袁福徵字履善號太沖華亭人嘉靖甲辰進士授刑部
主事左遷南陽王長史與王元美李于鱗並馳海内文
法顔延之詩宗杜工部行草倣蘇端明(松江志)
王泮
王泮字宗魯(山隂志云號積齋)山隂人嘉靖乙丑進士萬歴中
為湖廣參政居官廉潔㷊香静坐若禪室詩辭沖雅書
法遒麗有其家右丞右軍之致(分省人物考)
王泮書宗二王善小楷大幅草書如龍蛇夭矯世皆寳
之(山隂志)
張元忭
張元忭字子盡别號陽和其先蜀人徙家山隂隆慶辛
未進士第一人授翰林修撰萬歴中為左諭德兼侍讀
(李氏續藏書)
李元昭岣嶁山房記張元忭撰并書(珊瑚網)
邢侗
邢侗字子愿臨邑人甲戌成進士授南宮令終行太僕
寺少卿書法鍾王虞褚顛米秃素而深得右軍神體極
為海内所珍内豎以字扇進覽上欣賞命女史學其書
邢司馬平倭至高句麗有李狀元妻託致意子愿願為
弟子朱宗伯出使從人適携其字二幅購之黃金同價
琉球使者入貢願小留買邢書去(李維禎大泌山房集)
侗法書工諸體章懷鍾索虞米褚趙規橅肖像咄咄逼
人而其最會心慊意尤在右軍居然有龍跳虎卧之致
試取臨池妙墨錯雜諸名帖中不辨蠅頭真楷遒媚如
舞女低腰仙人嘯樹它擘窠大書體勢洞精奕奕生動
䧺強如劒拔弩張竒絶如危峰阻日孤松單枝而一種
秀活又如揚州王謝人共語語便態出也(史孝先來禽)
(館集小引)
邢子愿書模二王幾於奪真而自運故佳(玉劍尊聞)
邢侗以詞翰著稱臨倣法帖雖未能盡合古人但筆力
矯健圓而能轉時亦有得(書史會要)
余孟麟
余孟麟字伯祥江寧人萬歴二年進士第二人授編修
官至南京國子祭酒(江寧府志)
孟麟善真草(遯園居士傷逝記)
余世奕
余世奕(孟麟孫)真草師閣帖筆勢遒美行列古雅較乃祖
司成當有出藍之譽(江寧府志)
趙南星
趙南星字夢白高邑人萬歷甲戌進士歴官考功郎中
削籍里居起拜吏部尚書遣戌大同諡忠毅(鐡網珊瑚)
趙夢白書沉渾鴻博秀色可餐(游鶴堂墨藪)
林堯俞
林堯俞字咨伯莆田人萬歷己丑進士由庶吉士官至
禮部尚書好學束修雅負物望(書史會要)
堯俞善書法魏忠賢敦請不與忠賢矯詔命公題扁公
大書畏天堂三字題曰禮部尚書某奉旨書(静志居詩話)
陳泰來
陳泰來字伯符别號員嶠萬歴丁丑進士累官禮部員
外郎抗疏謫饒平典史書法有晉人風(馮伯諲虚舟草)
馮大受
馮大受字咸甫少負才名工書法深為王世貞莫如忠
所噐重萬歴七年中鄉薦知慶元縣(松江志)
陳璋
陳璋字公獻光州人七歲舉竒童稍長工詞賦精右軍
書弱冠登高第終刑部郎中李于鱗王元美皆推許之
(分省人物考)
臧懋循
臧懋循字晉叔長興人萬歷庚辰進士風流任誕官南
亰國子監博士(書史會要)
晉叔書一意臨摹而時苦生意之不足(珊瑚網)
温顯
温顯字公宣號純菴良之玄孫萬歷庚辰進士官戶部
員外郎工楷書行草(閩誌)
張萱
張萱字孟竒(書史會要云字夢竒號九岳别號西園)博羅人萬歴壬午舉
於鄉官至戶部郎中真草篆隸皆工(廣東通志)
董嗣成
董嗣成字伯念烏程人萬歴庚辰進士善行楷(書史會要)
秦可貞
秦可貞字季章咸寧人萬歷五年進士改庶吉士出知
富陽縣善臨池殘牘敗箑人爭寳之(王庭咸寕縣志)
朱國祚
朱國祚字兆隆秀水人萬歴癸未進士第一人授修撰
熹宗時為戸部尚書武英殿大學士贈太傅諡文恪為
文醇雅宏暢書法遒勁(項玉筍檇李往哲續編)
于若瀛
于若瀛字元絅濟寧人萬歴癸未進士授鳳陽推官歴
官陜西廵撫(山東通志)
報恩寺三藏殿娑羅館扁濟寧于若瀛書(江寧府志)
劉黃裳
劉黃裳字玄子光州人七歲能摹逸少書十歲寓長安
賦京都諸篇登萬歴丙戌進士授刑部主事遷兵部員
外郎(李本固汝南志)
黃裳草法二王兼倣張長史黃太史(詹氏小辨)
董其昌
董其昌字玄宰華亭人萬歴十六年進士選庶吉士授
編修出為湖廣提學副使起太常少卿天啓二年改兼
侍讀學士歴遷禮部尚書贈太子太傅諡文敏天才㑓
逸善談名理少好書畫臨摹真蹟至忘寢食中年悟入
微際遂自名家行楷之妙跨絶一代四方金石之刻造
請無虚日尺素短札流布人間争購寳之(松江志)
其昌云吾學書在十七歲時初師顔平原多寳塔又改
學虞永興以為唐書不如晉魏遂倣黃庭經及鍾元常
宣示表力命表還示帖丙舍帖凡三年自謂逼古不復
以文徵仲祝希喆置之眼角乃於書家之神理實未有
入處徒守格轍耳比游嘉興得盡覩項子京家藏真蹟
又見右軍官奴帖於金陵方悟從前妄自標評自此漸
有小得今將二十七年猶作隨波逐浪書家翰墨小道
其難如是(畫禪室随筆)
其昌又云余書與趙文敏較各有短長行間茂密千字
一同吾不如趙若臨倣歴代趙得其十一吾得其十七
又趙書因熟得俗態吾書因生得秀色吾書往往率意
當吾作意趙書亦輸一籌苐作意者少耳(容臺集)
謝肇淛云今書名之振世者南則董太史玄宰北則邢
太僕子愿其合作之筆往往前無古人(珊瑚網)
董玄宰揮毫楮素簇簇如行蠶閃閃如迅霆飛電(玉劒)
(尊聞)
董玄宰先生字畫之妙超軼前代世所共寳章都諫魯
齋令華亭日精印朱絲烏絲長箋金箋斗方雲母箋大
小副啓俱以細料潔白棉紙印裁極工者送備先生文
房之用蓋知先生文字不假手於人而人亦無能爭巧
於化工也(閔奎翠橘堂箋臆)
董原正
董原正字伯長(其昌從子)少有逸才臨池特妙與莫廷韓同
時風骨高華已度驊騮前(容臺集)
黃輝
黃輝字平倩一字昭素(朱謀垔云號慎軒)南充人萬歴己丑進
士選庶吉士授編脩官止詹事府少詹事己丑同館者
詩文推陶周望書畫推董玄宰而平倩之詩與書與之
齊名(清河書畫舫)
輝楷法鍾元常亦作行書(書史會要)
黃昭素獨操機杼而置古帖中亦不可復辨(玉劒尊聞)
焦竑
焦竑字弱侯號漪園學者稱為澹園先生南京人萬歴
己丑進士廷試第一人授修撰贈宫諭(分省人物考)
焦弱侯真行結法眉山散朗多姿而古貌古骨有長劒
倚天孤峰削日之象(客座贅語)
焦尊生
焦尊生字茂直(江寧志云焦竑子)善眞行書(珊瑚網)
沈天啓
沈天啓字生予萬歴十四年進士知奉新晉江二縣(江)
(寧府志)
生予真書師晉諸王而披拂點畫具有拔山之力(客座)
(贅語)
王肯堂
王肯堂字宇泰金壇人萬歴己丑進士選庶吉士授檢
討降補行人司副轉福建參政書法深入晉人堂室輯
欝岡齋帖數十卷手自鈎搨為一時石刻冠(金壇志)
何湛之
何湛之字公露萬歴己丑進士授戸部爲浙江參政書
法遒美(江寧府志)
湛之行草法二王入品(書史會要)
何淳之
何淳之字仲雅湛之弟萬歴丙戌進士司李中州召授
御史書畫為流輩所推(江寕府志)
淳之行書得晉人意(明詩綜)
陸彦章
陸彦章字伯達華亭人萬歴己丑進士仕至光禄寺卿
工詩文書法妍雅小楷尤工(松江志)
蔣杰
蔣杰字美若普安人萬歴己丑進士以比部郎出守南
雄後罷歸流寓荆州詩文清麗書法效顔眞卿(貴州通志)
張民表
張民表字林宗中牟人萬歴辛卯舉於鄉性嗜古文詞
藏書數萬卷手自點定喜飲及草書飲少許即頽然揮
灑放筆如有神助(書史會要)
李日華
李日華字君實嘉興人萬歴壬辰進士除九江推官累
遷太僕寺少卿能書畫善賞鍳一時士大夫風流儒雅
好古博物者祥符王損仲雲間董玄宰為最君實書畫
亞於玄宰博雅亞於損仲而微兼二公之長(鐡網珊瑚)
李肇亨
李肇亨字會嘉號珂雪太僕日華子書摹褚(珊瑚網)
劉一焜
劉一焜字元丙號石閭江西南昌人官至中丞(杭州志云萬歴)
(壬辰進士以右僉都御史撫浙)本恬淡之思出偏側之勢筆筆蕭疎頗
饒晉韻所謂無風之水自然成文元丙之翰類焉(書史)
(會要)
沈鳳翔
沈鳳翔字孟威上元人萬歴二十年進士官兵科給事
中(江寧府志)
鳳翔善草書(明詩綜)
萬壽國
萬壽國字藎卿秀水人領萬歴甲午鄉薦志行高潔閉
門著書詩文喜韓杜書法本歐虞(秀水志)
朱之蕃
朱之蕃字元价金陵人萬歴乙未狀元官終禮部右侍
郎元价爲史官出使朝鮮盡却其贈賄鮮人來乞書以
貂參爲贄槖裝顧反厚盡斥以買法書名畫古器收藏
遂甲於白下(清河書畫舫)
之蕃眞行師趙魏公間出入顔魯公與文徵仲日可萬
字運筆若飛小則蠅頭大則徑尺咄嗟而辦(江寧府志)
米萬鍾
米萬鍾字仲詔其先關中人徙京師萬歴乙未進士仕
至太僕少卿性好石人謂無南宫之顚而有其癖號為
友石先生行草得南宫家法與華亭董太史齊名時有
南董北米之譽尤善署書擅名四十年書蹟遍天下(書)
(史會要)
米萬鍾著篆隸考譌二卷(孫承澤畿輔人物志)
王思任
王思任字季重號遂東山隂人萬歴乙未進士知興平
當塗青浦三縣袁州推官稍遷刑工二部主事出為九
江府世稱其詩歌書法與董思白陳仲醇相伯仲(山隂志)
范允臨
范允臨字長倩吳縣人萬歴乙未進士授工部主事累
官至福建參議工書遠近購者雖寸縑尺幅悉藏弆以
爲拱璧與華亭董其昌齊名(蘇州志)
尹伸
尹伸字子求宜賓人萬歴戊戌進士仕至河南左布政
讀書汲古精於鑒賞日課楷書五百字寒暑不輟(鐡網)
(珊瑚)
張文暉
張文暉字孚之萬歴二十三年進士知台州府(江寧府志)
文暉善真行(明詩綜)
卜履吉
卜履吉字中立號訥齋登萬歴戊戌進士官兵憲(存徵錄)
卜中立行書師章草簡勁無媚骨望之肅然類其為人
(客座贅語)
曹徵庸
曹徵庸字遠生别號積雪萬歴戊戌進士官至山西汾
郡守為人清疎雋遠雅有潔癖書法亦遒逸為世推重
(過庭訓平湖志)
陳勲
陳勲字元凱閩縣人魁庚子辛丑鄉會榜歴文學博士
戸部郎謝病歸終日扄門却埽詩入唐人室字與畫皆
精妙人寳貴之(湧幢小品)
馮玄鑑
馮玄鑑字三峩萬歴庚子舉人授合肥教諭陞涪州知
州乞歸結廬雙溪之濱生平高雅善文尤工書法(平湖志)
劉世教
劉世教字少彝海鹽人萬歴庚子舉北闈謁選授閩清
令為詩渢渢唐音文彷六朝儷體兼工行草尺牘小文
更雋永多寳藏者(海鹽圖經)
傅淑訓
傅淑訓字咨伯萬歴辛丑進士崇禎中為戶部尚書書
法晉唐小行楷尤工得洛神十三行風味(青溪遺稿)
張以誠
張以誠字君一華亭人萬歴辛丑進士廷對第一人授
翰林修撰官至右諭德文章宗蘇詩擬孟襄陽小楷規
模大令清勁有法(松江志)
徐光啓
徐光啓字子先上海人萬歴甲辰進士選庶吉士嘗學
聲律工楷隸及是悉屏去習天文兵法屯鹽水利諸策
授檢討崇禎中為禮部尚書文淵閣大學士贈少保諡
文定(松江志)
李流芳
李流芳字長蘅嘉定人(見畫家傳)萬歴丙午舉於鄉再上公
車不第絶意進取書法規摹東坡(書史會要)
趙崡
趙崡字子函一字屏國盩厔人萬歴己酉領鄉薦所居
近周秦漢唐故都古金石名書多在焉援据考證略彷
歐陽公趙明誠洪丞相三家名曰石墨鐫華自謂窮三
十年之力多都玄敬楊用脩所未見也(藝苑巵言)
趙崡云余八歲時朱秉器先生手虞伯施書使予臨摹
余私心竊慕古人每獲一名碑必摩弄累日不忍釋去
片石隻字輙疏記之(石墨鎸華自序)
尹嘉賓
尹嘉賓字孔昭江隂人萬歴庚戌進士除中書舍人歴
兵部郎中陞湖廣提學副使字畫瘦勁晚更雜篆隸出
之(書史會要)
宋奎光
宋奎光字培巖常熟人萬歴壬子舉人能詩文工書法
知龍川縣改寧海(蘇州志)
王心一
王心一字純甫别號玄珠又號半禪野叟萬歴癸丑進
士授行人累遷刑部左侍郎署尚書事書祖坡仙極精
妙(歸田園詩集小傳)
俞琬綸
俞琬綸字君宣長洲人萬歴癸丑進士任西安令風流
文采掩映一時臨池最勝(蘇州志)
蔣如奇
蔣如竒字一先號盤初宜興人萬歴丙辰進士官湖廣
参政書法瀟灑絶俗董思白稱其天骨超逸功力復深
所鐫有晉唐宋諸大家帖行世(書史會要)
楊嘉祚
楊嘉祚字邦隆號寨雲江西太和人文貞公之後也中
萬歴丙辰進士官至廣西副使書法清古與王雅宜筆
法相類(書史會要)
來復
來復字陽伯三原人萬歴丙辰進士歷官布政使備兵
揚州性通慧詩文書畫之外琴棋劒器百工伎藝無不
通曉(清河書畫舫)
曹履吉
曹履吉字提遂當塗人(見畫家傳)萬歴丙辰進士官光禄少
卿詩字有晉唐遺韻(書史會要)
沈嗣選
沈嗣選字仁舉萬歴甲午舉人志行高潔不仕書法本
歐虞(嘉興縣志)
姚履旋
姚履旋字允吉萬歴四十六年貢士為揚州學博陞巴
東知縣(江寧府志)
允吉真行法率更稍益以己意簡峭中微帶風貌故自
彬彬(客座贅語)
李開芳
李開芳字伯東别號還素閩永春人萬歴中成進士授
主事累遷南太僕卿臨池之技縱横跌蕩不減素師(葉)
(向高蒼霞餘草)
開芳好以篆隸八分作署書自謂得斯邈遺意體勢雖
涉奇怪袤丈之字略無怯澀亦人所難(書史會要)
黃汝亨
黃汝亨字貞父號寓庸居士武林人萬歴進士仕至江
西學憲行草合蘇米之長(書史會要)
傅光宅
傅光宅字伯㑓别號金沙居士聊城人萬歴進士仕終
四川學憲書模黃豫章蒼鬱有致(書史會要)
光宅善榜書所過祠廟刹院多爲題額(吴縣宦蹟志)
朱多煴
朱多煴字中美(書史會要云號午溪)瑞昌榮安王曾孫也封奉國
將軍行草得鍾王書法亦自珍惜之每一紙出好事者
重價購去比之蘭亭禊帖云(朱謀㙔藩獻記)
朱多炡
朱多炡字貞吉號瀑泉弋陽王孫封奉國將軍詩才警
敏行草宗米南宫雜以古字自成一體(書史會要)
朱多&KR3259;
朱多&KR3259;字垣佐號崇謙一號覺菴樂安靖莊王孫封奉
國將軍力學不倦書法初師趙文敏後法聖教序(書史)
(會要)
朱謀㙱
朱謀㙱字弘之(多&KR3259;子)博學工詩行草法聖教序楷法歐
陽詢(書史會要)
朱謀垔
朱謀垔字隠之號八桂(多&KR3259;子)封奉國將軍特擅臨池鸞
鏘虎躍標幟一家屏障榜額得手筆為重又喜陶氏書
史會要有益書家乃摭有明一代續其卷後(胡繼謙隠)
(之先生懿行紀略)
朱謀㙔
朱謀㙔字欝儀石城王孫封鎮尉萬歴中理藩政博雅
好古尤研精於六義所著有六書貫玉等書又考訂大
禹碑周宣石鼓比干墓銘手自摹臨而詮釋之曰三古
文釋(書史會要)
朱統鍠
朱統鍠字孝穆謀㙔第三子封輔尉博雅能如其父喜
書法以懸腕中鋒為貴於諸帖能淹貫故作字必有所
本蓋以學勝者(書史會要)
朱謀埩
朱謀埩字素臣號謙山瑞昌王之枝孫封輔國中尉雅
好草書遠宗懷素近法張東海間用淡墨枯筆出己意
廹視之若雲篆煙書口噤不能讀(羅治十二故人傳)
宋之儒
宋之儒字文衡號梅川吳江人好詩弈善為摹畫顔歐
以下書法(茅坤鹿門集)
金殿
金殿字子鎮號後林上元人萬歴時貢士官處州府教
授(江寕府志)
金殿小楷師文徵仲行書師聖教序(珊瑚網)
謝肇淛
謝肇淛字在杭官工部草聖如張伯英行書如王右軍
蚤歲釋褐宦情泊如朱輪停時即攜一編高坐匡牀命
侍姬焚龍涎吸清茗半盞臨蘭亭一過(小草齋集小傳)
朱音
朱音金陵人官太守行書師鐵門限圓媚流麗翩翩動
人(客座贅語)
顧履中
顧履中字雲樓工署書篆隸諸體以事抵法萬歴初營
建皇極殿成題棹楔者輙議辟大學士張居正薦之筆
法應對稱旨擢内閣中書賜名復中(黃承璉海寧縣志)
范文明
范文明字晦叔萬歴時人嫺詩賦攻六書著草訣辨疑
(草訣辨疑序)
詹景鳳
詹景鳳字東圖休寧人初為南豐掌教終吏部司務深
於書學用筆不凡如冠冕之士端莊可敬狂草若有神
助變化百出不失古法論者謂可與祝京兆狎主當代
所著書有詹氏小辨並千文等帖行世(書史會要)
景鳳於文章師二京時出入莊左於書師右軍父子(弇)
(州續藁)
袁表
袁表字景從閩縣人萬歴初授中書舍人遷戶部郎終
黎平知府(書史會要)
袁表善書(詹氏小辨)
黃道充
黃道充字于泰號楚源歙人官中書舍人工詩文好竒
字及異書僻事書宗鍾王以染翰拜神廟賜者再又好
古書畫器物品題鑒别能一一指所從来可謂淹博矣
(朱大啓曼寄軒集)
林鳳華
林鳳華字子夏號丹壺居士平湖人精楷法在右軍大
令間(卞洪勲漱石居集)
張仁
張仁字守性沙縣人居貧力學善詩精楷書萬歴中為
南雄訓導(閩書)
衛可徵
衞可徵山陽人萬歴十五年為高淳訓導善古文詞工
大小書法(項維聦高淳縣志)
胡宗仁
胡宗仁字彭舉上元人隱於冶城山下生而偉壯美髯
晚年衲衣拄杖反手徐步鬚髯從風飄颺市人皆目為
神仙(鐡網珊瑚)
宗仁善漢隸得中郎遺法(書史會要)
彭舉師魏受禪碑簡勁方正中雅氣逼人(江寧府志)
郭天中
郭天中字聖僕先世莆田人其祖以避寇徙秣陵不事
生業專精篆隸之學窮厓斷碑搜訪模搨寢食都廢晚
年隸書益進師法秦漢最為逼古(書史會要)
王逢年
王逢年字舜華初名治字明佐崑山人少為諸生試經
義多入古文竒字為有司所黜作五敵詩謂慢世敵嵇
康綴文敵馬遷賦詩敵阮籍述騷敵屈宋書法敵二王
(書史會要)
逢年書學十九體必歸晉法嘗自號小王右軍(崑山人物傳)
鄔佐卿
鄔佐卿字汝翼丹徒人楷書臨黃庭經詩工唐律不與
人争長用自娱悅而已(鐡網珊瑚)
沈春澤
沈春澤字雨若常熟人才情煥發能詩善草書移居白
門(書史會要)
曹大同
曹大同字子貞通州人貢入太學授光禄寺丞書法亦
遒婉可愛(弇州續藁)
周之冕華之方
周之冕(畫史會要云字服卿號少谷長洲人見畫家傳)華之方(與周之冕同時)王世貞
云古隸自文待詔父子殁幾遂絶絃而二君子頗抉許
昌孔廟之祕(弇州續藁)
周芝山
周芝山年八十時兩目俱枯令人以手擬筆即縦意為
之出入䨇井襄陽風骨偉然(弇州續藁)
羅文瑞
羅文瑞歙人王世貞題其所書醫無閭碑後云萬歴甲
戌少司馬梁公夢龍奉命犒師勒績於醫無閭山而歙
士羅文瑞書之結法自清臣誠懸是以遒莊而不骩骳
(弇州續藁)
周炳文
周炳文字伯從别號明宇仕為都察院都事好吟咏雅
意臨池摹歐虞真蹟一時海内名公如王元美吴明卿
輩稱善相屬(唐文獻占星堂集)
沈熙
沈熙號晉齋華亭人善書學鍾學王又學為歐種種成
家蓄古書畫搜剔水石蒔花種竹不問門外事(沈愷環溪集)
程福生
程福生字孟孺江西玉山人(朱謀垔云號六岳山人萬歴初官中書)篆法
夀承隸法徵仲小楷法麻姑仙壇又法黃庭草法章草
(詹氏小辨)
趙仕禎
趙仕禎字彦卿樂清人官中書舍人楷法歐率更行法
聖教序分法文太史皆成章而致亦清(詹氏小辨)
李寧儉
李寧儉(傷逝記云字惟禮)金陵人少保惟寅弟徑寸草法孫過
庭大草法文壽承並有佳致(詹氏小辨)
吴元滿
吴元滿字敬甫歙人好六書自三代及秦漢鼎彝碑銘
皆淹貫於中所著有六書正義等書(書史會要)
文元善
文元善字子長號虎丘和州公嘉子書畫逼真和州公
(文氏族譜)
陳繼儒
陳繼儒字仲醇(朱謀垔云一字眉公)華亭人為高才生與同郡董
其昌齊名年二十九取儒衣冠焚棄之結茅崑山之陽
後居東佘山工詩文雖短翰小詞皆極風致(松江志)
繼儒書法蘇長公故於蘇書雖斷簡殘碑必極搜採手
自摹刻之曰晚香堂帖(書史會要)
趙宧光
趙宧光字凡夫太倉人卜居寒山所著書幾數十種尤
專精字學說文長箋其所獨解也(吴縣志)
宧光篤意倉史之學創作草篆盖原天璽碑而小變焉
繇其人品已超書亦不躡遺蹟(書史會要)
趙均
趙均字靈均凡夫之子從其父傳六書之學又從燕山
僧見林授大梵字并諸國字母移日分夜父子自相講
習(珊瑚網)
葛雲蒸
葛雲蒸字如龍為郡諸生屢試不利乃謝去隱於鳳凰
臺畔(江寧府志)
雲蒸楷書學歐陽率更(書史會要)
孫謀
孫謀字燕貽一字五城隠居金陵十廟山下善書能詩
文與王百榖陳古白友善謝去諸生著高冠重履短袖
市人笑之不顧也每賣字得錢即付酒家(江寧府志)
歐陽序
歐陽序字惟禮江寧人能詩詞工篆籀仕福州府幕官
罷歸結茅於姑塘之麓終老焉(江寧府志)
維禮真師率更篆八分師二李與梁鵠結搆不疎古雅
有意(金陵瑣事)
歐陽廪
歐陽廩序弟亦能大小篆官松潘通判(江寕府志)
許伯倫
許伯倫江寧人行書師孫過庭勁媚錯出圓熟温茂如
王謝兒郎皆有體韻(江寧府志)
許無念
許無念伯倫長子真行似乃父而秀逸過之(江寧府志)
蔣之芳
蔣之芳字士榮號適菴華亭人萬歴中為崑山訓導工
草隸(蘇州志)
張元舉
張元舉字懋賢陳道復外孫(見畫家傳)書法文待詔端逸有
體(吴縣志)
浦融
浦融字通詹(珊瑚網云隆萬時人)吴縣人書法倣晉人筆意(吴縣志)
璩之璞
璩之璞字君瑕上海人(見畫家傳)楷法妍雅人品高潔不趨
榮利士論多之(松江志)
陸萬里
陸萬里字君羽華亭人善書於時莫雲卿早逝而董文
敏其昌後起故萬里稱獨步其昌少貧嘗作萬里書市
之人以為贋弗售也(松江志)
陸萬言
陸萬言字君策萬里弟萬歴五年鄉舉亦能書(松江志)
方元懷
方元懷號兩江歙人善書隆萬間名噪一時(徽州志)
陸從龍
陸從龍杭州諸生善書法萬歴中詔天下工書者試為
官從龍再試稱旨授中書舍人直武英殿(杭州志)
馮其隆
馮其隆字景雲桐鄉人善書神宗朝書宣聖廟碑筆法
有唐人逸致(桐鄉志)
周履靖
周履靖字逸之嘉興人去經生業專力為古文詩詞編
茅引流雜植梅竹讀書其中自號梅癲道人工篆隸章
草行楷與文休承王元美相友善(嘉興縣志)
沈啓南
沈啓南字道明號志崇又號巢雲澄源居士嘉興人閉
戶讀書博綜載籍間為詩歌書法宗李北海得句染翰
往往入作者之室(陳懿典吏隠齋集)
汪鈦
汪鈦字公良别號次嶽世居新安之䨇溪壮游太學交
多名士工詩賦草書所至以觴咏自娱(焦竑澹園續集)
周梓
周梓字啓孝巴陵人工法書善吟咏官貴溪縣丞(羅治)
(十二故人傳)
周叔宗
周叔宗初名祖以字行入南成均連蹶秋試遂棄去為
山人装遊佛徒間書法初喜希哲已學漫仕又進學顔
晚遂一意山隂父子書名大噪然不輕為人作(恬致堂集)
顧澄先
顧澄先字慧曉與周叔宗同時工歐陽書體嘗倣叔宗
筆意往往酷肖而氣不如識者以此别真贋(松陵文献)
朱賓
朱賓字元賓吴江人有經學書法趙孟頫(松陵文献)
沈庭訓
沈庭訓字子承别號玉岑山人長洲人為諸生有聲好
為古文詞又喜為詩尤工書法自晉唐以来名人墨刻
手摹皆逼真或按其時世先後辨真贋巧拙皆如目擊
吴人士爭蹐門請求書冊卷軸充塞案几慨然應之終
日無倦容(賜閒堂集)
周宣
周宣莆田人書絶似米南宫嘗為常德推官(游居錄)
錢伯升
錢伯升雅士也精醫工草隸(歇菴集)
朱廷剛
朱廷剛字天德好讀書尤深於易習晉唐書法自號九
峰先生(浦江人物補遺)
張應唯
張應唯字汝契浦江人善二王體喜為人書世外事自
署為清樾逸叟而不名(浦江人物補遺)
陸長庚
陸長庚檇李人萬歴間人善草書(翠橘堂箋臆)
葛符
葛符字君信吴之西洞庭人事莫公遠傳其書法(吴縣志)
葛一龍
葛一龍字震甫符子嗜古力學書法亦遒古可傳(吴縣志)
強存仁
強存仁字善長學周天球書獨有深解(吳縣志)
彭汝諧
彭汝諧字原素號蔚菴萬歴丙辰進士善書(吴縣志)
鄒謙
鄒謙字仲撝號自牧博學善吟好鍾王書人皆推之(常)
(熟志)
周之士
周之士字士貴號四明居士齊興人工詩文能書翰逼
真晉魏嗜慕古人之蹟佳搨妙墨所在輙終年精玩(游)
(鶴堂墨藪)
朱期昌
朱期昌字辰翁與周之士同邑亦善書(游鶴堂墨藪)
温如玉
温如玉字白雪長洲人僑寓青州工真草隸篆尤善鈎
臨法帖有肅府石刻傳世(山東通志)
趙之璧
趙之璧字十五後改名珣字枝斯莆田人(見畫家傳)善草書
(福建通志)
蘇眉山
蘇眉山字志乾莆田人領順天鄉薦知新會縣萬歴初
卜居於沙長於吟咏尤善臨池(延平志)
李世嶼
李世嶼廣東順德人生萬歴甲午二歲不言善書大字
如白沙先生體四歲時貴陽馬御史文卿按廣東召之
見抱膝上令寫手甚小握甚固作字如碗口大揮灑甚
疾盖神童也(湧幢小品)
白仲
白仲字子中晉陵人康敏公孫落魄能飲酒學晉人書
甚工(王穉登雨航記)
梁山
梁山字静卿好稱詩尤善臨池萬歴中為龍門縣訓導
(黃朝選博羅縣志)
龍德化
龍德化武陵人為徽州判官工詩善書(劉一全常德府)
(志)
高元雅
高元雅嘉興人汪砢玉云萬歴中来吾郡書家首推高
元雅(珊瑚網)
高孟超
高孟超字公玄元雅之子能擅其傳(珊瑚網)
彭天祦
彭天祦字禔卿號念溪為高州府經歴書學二王(吴敬)
(萬載縣志)
宋九德
宋九德字士吉别號官虞篤志博古工詩文善楷書為
萬安縣訓導(萬載縣志)
郭汝宣
郭汝宣字贊明號月塘萬歷乙巳歲薦博通經史善楷
書(萬載縣志)
谷淮
谷淮字文東秦中賈人子客於淮揚傭書頗好博覽兼
善音律仿文徵仲書法(鐡網珊瑚)
朱完
朱完字季美號白岳南海諸生萬歷時人隸書嚴整清
勁獨步一時楷書作顔體行草亦佳(書史會要)
馬元震
馬元震字伯起南海諸生隸書與朱完争名用筆雖古
體勢多怪(書史會要)
黃之璧
黃之璧字白仲上虞人攻詞章書畫與屠隆相友善名
重一時(書史會要)
尤道恒
尤道恒能楷書字體遒勁(弇州續藁)
王應賓
王應賓太倉人書學娜如子亦能窺藩(弇州續藁)
王慎修
王慎修王履吉之從孫能書(弇州續藁)
穆光胤
穆光胤王世貞題其所臨七姬帖云與真本對覈之幾
不可辨(弇州續藁)
張東白
張東白趙宧光云前軰張東白作草篆近於迂怪亦有
不可及處(趙宧光說文長箋)
沈仲亨
沈仲亨虞部志心二王之間雅以詩翰稱南署(詹東圖)
(集)
杜大中
杜大中姑蘇人官主簿善書(詹氏小辨)
杜大綬
杜大綬字子紆吴郡人善書(珊瑚網)
薛明益
薛明益字虞卿楷書衡山後一人也(珊瑚網)
文從先
文從先字用之號岷陽肇祉子工書畫(文氏族譜)
姚之裔
姚之裔真行學松雪(珊瑚網)
羅萬象
羅萬象字惟一草書學懷素(書史會要)
李世澤
李世澤號半野工飛白(鐡網珊瑚)
林景暘
林景暘號乳泉善真行(書史會要)
郭惟誠
郭惟誠字成也真行學朱射陂(藝苑巵言)
吴鉞
吴鉞臨川人嘗為御史詩與字俱有法(湯顯祖玉茗堂集)
黃叔遁
黃叔遁行書法章草而清勁特甚(江寧府志)
康時萬
康時萬字孟修號郎山晚更號了子居士隱居不出詩
必宗唐字必宗晉揮毫染墨有大歴永和之風(雲間志略)
張朗
張朗性孤介不樂與俗伍家貧以醫自給能詩善行楷
書(松江志)
項拱辰
項拱辰字惟忠善大小楷書(方鵬崑山志)
杜士基
杜士基號筏城博雅嗜古善楷書嘗手鈔二十一史精
好絶倫(松江志)
潘緯
潘緯字象安歙人善詩工隸書官中書舍人(徽州志)
詹希賢
詹希賢休寧人善篆隸諸體書著書筌極論書法四方
多師之由儒士授江西檢校(徽州志)
詹萬里
詹萬里希賢子以善書重一時(徽州志)
朱履
朱履字與白仁和人善屬文亦工書篆隸皆可觀(杭州志)
徐&KR0958;
徐&KR0958;字惟起又字興公閩縣人博學工文善草隸書萬
歴間與曹能始狎主閩中詞盟後進皆稱興公詩派(藝)
(苑巵言)
俞安期
俞安期字羨長吴江人徙陽羡老於金陵嘗以長律一
百韻投贈王元美元美為之傾倒(藝苑巵言)
安期不獨擅騷壇抑亦工臨池(珊瑚網)
魏之璜
魏之璜字考叔上元人起孤貧業丹青以餬口(書畫記)
魏考叔真書師黃庭經結搆微密神采流麗(江寧府志)
朱慶斯
朱慶斯字仲望(存徵續集云號小碧)生貴介孳孳向學篤好稱詩
又工書凡篆隸行草心摹手追無不習(弇州山人藁)
楊學詩
楊學詩字可言號琴臺子精騎射通音律書畫俱工(朱)
(良叔猶及編)
顧端
顧端海鹽人工詩畫精六書義為上舍生(海鹽圖經)
馮敏效
馮敏效字忠卿平湖人善屬文杜門著述工大小行書
著字學一卷(平湖志)
陸曾曄
陸曾曄字章之會稽人精於字學博採諸家作字原私
諡曰毅真(紹興志)
葛曉
葛曉字雲岳上虞人長於詩文工書法(紹興志)
金湯
金湯字維垣浙人善鼓琴能詩尤工顔魯公書法青州
碑碣多出其手(山東通志)
車時俊
車時俊將樂人博物洽聞以楷草書名(延平志)
梁思年
梁思年順德人博古工詩翰得其隸書者競珍之(廣東通志)
黎永正
黎永正番禺人舉孝廉博學善文工楷隸(廣東通志)
徐昆
徐昆莆田人善篆隸(閩書)
蕭端岳
蕭端岳字鎮之江西泰和人工篆書(書史會要)
洪珠
洪珠字玉方號西淙山人官参政善行草(書史會要)
張環
張環樂清人以神童舉入翰林為中書舍人八歲時能
作徑丈大字(書史會要)
章冕
章冕字尚周號服齋嘉定諸生善楷書行草尤工大字
(書史會要)
鄧良佐
鄧良佐字損菴南海人工隸書(書史會要)
王衍相
王衍相閩人摹刻聖教序一通於岳廟頗欲亂真(陸啓)
(浤客燕雜記)
湯應龍
湯應龍(神宗時人)萬歴二十三年朱之蕃榜進士題名碑大
學士陳于陛撰文通政司經歴湯應龍書(六館日抄)
周承禹
周承禹(神宗時人)萬歴四十一年周延儒榜進士題名碑大
學士葉向高撰文通政司知事周承禹書(六館日抄)
林潮
林潮(神宗時人)千佛寺建於明萬歴中有長沙楊守魯安陽
喬應春二碑皆鎮陽林潮書(渌水亭雜識)
李開藻
李開藻(神宗時人)龍華寺碑金陵朱之蕃撰永春李開藻書
(渌水亭雜識)
王士崧
王士崧(神宗時人)中嶽廟法王寺少林寺面壁石四詩萬歴
丁亥天台王士崧書結法凝整(嵩陽石刻記)
成楫
成楫(神宗時人)萬歴二年孫繼皋榜進士題名碑大學士王
錫爵撰文光禄寺少卿兼司經局正字成楫書(六館日抄)
馬繼文
馬繼文(神宗時人)萬歴五年沈𢡟學榜進士題名碑大學士
許國撰文太僕寺少卿兼司經局正字馬繼文書(六館日抄)
唐尚忠
唐尚忠(神宗時人)萬歴八年張𢡟修榜進士題名碑大學士
葉向高撰文通政司知事唐尚忠書(六館日抄)
趙應宿
趙應宿(神宗時人)萬歴十一年朱國祚榜進士題名碑大學
士王錫爵撰文大理寺右寺副趙應宿書(六館日抄)
徐圖
徐圖(神宗時人)聖安寺碑萬歴十八年上谷参軍張壽朋撰
江西道監察御史徐圖書(析津日記)
章如鋌
章如鋌(神宗時人)萬歴二十年翁正春榜進士題名碑大學
士張位撰文通政司經歴章如鋌書(六館日抄)
劉世學
劉世學字石屏山隂人精鍾王書法泰昌登極以殊恩
授職不仕禮部郎中張夬顔其廬曰字隱(山陰志)
黃道周
黃道周字幼玄一字螭若號石齋漳州人博搜廣覽書
無不通詩文隸草皆自成一家天啓壬戌進士選庶吉
士授編修歴官禮部尚書(黃石齋行状)
洪周禄
洪周禄字半石黃岡人天啓壬戌進士授戶部主事出
知常州府解綬歸里肆志詩文行草書妙絶一時為董
思白所賞(湖廣通志)
諸清臣
諸清臣字清之會稽人日臨魏晉隋唐諸帖輙忘其疲
(邢侗来禽館集)
許用敬
許用敬字孟輿能詩工書落筆遒逸邢侗以為弟子(李)
(化龍臨邑縣志)
婁堅
婁堅字子柔嘉定人經明行修學者推為大師五十貢
於春官不仕而歸書法妙天下風日晴美筆墨精良方
欣然染翰不受促廹(書史會要)
宋珏
宋珏字比玉莆田人善八分書規橅夏承碑蒼老雄健
骨法斬然(書史會要)
歸昌世
歸昌世字文休崑山人能詩文書法逼晉唐(蘇州志)
朱應佐
朱應佐字宸卿居靈脂粉塘工詩善真草書與朱鷺趙
宧光輩相唱和縱遊佳山水間(吴縣志)
葛應典
葛應典字貞白少孤讀書以孝義自砥為縣諸生有聲
性喜臨池行楷入羲獻之室(吴縣志)
陳元素
陳元素字古白書法歐陽率更精楷入神(蘇州志)
魯得之
魯得之字孔孫為太僕李日華入室弟子工寫竹兼工
歐顔書法(嘉興志)
何白
何白字无咎永嘉人幼時為郡小史龍君御為郡司理
異其才為加冠集諸名士賦詩以醮之為延譽於海内
遂有盛名西遊酒泉南窮湘沅歸隠梅嶼山中能書善
畫(書史會要)
吴周生
吴周生新安人董其昌墨禪軒說云周生坐擁萬卷博
雅好古尤精八法(容臺集)
鍾快
鍾快竟陵人(鍾惺弟)長齋事佛通書畫(譚友夏集)
韓治
韓治字君理長洲人八歲能書徑尺大字董其昌目之
為神童舉於鄉知雲和縣調黃巖(蘇州志)
朱茂曙
朱茂曙字子蘅秀水人文恪公國祚之孫為縣學生工
行楷書為董文敏所稱私諡安度先生(堯峰文抄)
朱茂晥
朱茂晥字子芾號芾園(茂曙弟)補諸生以學古聞讎經糾
史蠶頭細書盈篋滿笥未嘗少暇息(俞汝言漸川集)
汪淮
汪淮字禹乂休寧人好稱詩尤工書法嘗書陽山寺額
董宗伯其昌過休寧見之歎曰此中有人(徽州志)
俞可進
俞可進字于漸婺源人精鍾王書法雲間董玄宰陳眉
公見其所書黃庭心經驚為絶品(徽州志)
李永昌
李永昌休寧人善書與董思白齊名思白雅重之所書
如董筆云(徽州志)
洪度
洪度黃梅人精書法一日洪濤浮敝箧發之乃宋僧道
肯集篆金剛經字久磨滅精思七晝夜重臨刻石宗伯
董其昌釋以小楷藏京師摩訶菴(湖廣通志)
沈瑞徵
沈瑞徵字靈繹號玄圃博學工詩文書法鍾元常見知
董文敏(黃承璉海寧縣志)
徐弘澤
徐弘澤字潤卿號春門書法從吴興取途晚愛張伯雨
遂與姚丹丘頡頏(恬致堂集)
沈叔淳
沈叔淳更名自新字曼倩擘窠字學眉州䨇井又能篆
籀(恬致堂集)
高道素
高道素字玄期號明水嘉興人(見畫家傳)歴官工部屯田郎
中善鑒古工字學(嘉興縣志)
陸鳴和
陸鳴和字三孺隱竹橋里李日華六君詠云七歲誦騷
賦十年摹右軍藝翰兩竒絶卓哉超軰群(六研齋三筆)
吴秋林
吴秋林歙人寓春波里門無雜賓時時襆被就羽人釋
子假榻焚香煮茗意蕭如也書法趙吴興(李日華紫桃)
(軒雜綴)
陸元厚
陸元厚家貧為童子師性方嚴行止舉舉喜蓄異書書
摹急就婉逸有態(紫桃軒雜綴)
沈行叔
沈行叔富有六書之學其所剖析務極於微眇上遡篆
籀下逮隸分有遘必收有蓄必竒(學古緒言)
朱纓
朱纓字清父嘉定人書工小篆及行草不多為詩而間
一書其中所欲言悠然之味常在言外(學古緒言)
安紹芳
安紹芳字茂卿居無錫之膠山山有滌硯亭因自號硯
亭居士字臨曹娥碑(張丑清河書畫舫)
李坤
李坤將樂人年少不羈傲睨物表工詩善草書游吴越
燕趙間鍾伯敬林茂之皆器重之(延平志)
李彝仲
李彝仲詩才清敏書法遒古尤長於尋丈大字美標格
有玉樹臨風之槩(張鴻磐西州合譜)
嚴衍
嚴衍字永思博學好竒隠居教授善書法作擘窠大字
更竒偉(嘉定縣志)
沈弘嘉
沈弘嘉字叔雅嘉興人工篆隸八分董氏戲鴻堂帖其
手摹勒石也(珊瑚網)
項真
項真字不損嘉興人汪砢玉云不損為吾郡書家龍鳳
惜其作李北海盡頭耳(珊瑚網)
顧聽
顧聽字元方精於字學趙宧光纂說文長箋相與考訂
(吴縣志)
宋臣熙
宋臣熙號起巖溧陽人官廣東新安令改郴州學正善
書小楷宗黃庭(書史會要)
宋獻
宋獻字獻孺號如園官山東参議行草遒勁尤善榜額
晚年寫各體臻妙(書史會要)
童朝儀
童朝儀字令侯山隂人天啓壬戌武進士歴官後軍都
督工書畫善詩詞文采風流一時名公鉅卿競相推服
(山隂志)
沈如封
沈如封字慰先工詩文尤精八法(石門縣志)
吴潛
吴潛字餐霞書法得米南宫筆意(石門縣志)
沈甲秀
沈甲秀字凝芝石門人(見畫家傳)長於詩文博通篆學(石門縣志)
諸文星
諸文星字紫鄰善詩工篆隸楷書(石門縣志)
孫幼如
孫幼如真書如玉環豐豔而有致行草師米元章蕪湖
學記碑幾如優孟之視叔敖(江寕府志)
王雯東
王雯東字坦窝為人方正和介能詩工行草(江寧府志)
張振英
張振英字玄度為諸生有聲家徒四壁而左圖右史焚
香埽地秩如也字法雲麾碑嘗於隙地種竹數十竿因
號苦竹(江寧府志)
高松聲
高松聲字谷傳嘉興人志行峻潔一介自嚴搆水肥齋
於西郊焚香埽地栽竹賦詩淡如也書法直入二王堂
廡(嘉興府志)
王淑
王淑字子逸嘉興人書法宗趙魏公高松聲故姓王淑
為松聲從弟世以䨇隱目之(嘉興府志)
吴惟英
吴惟英(字國華襲封恭順侯)藥王廟碑吴惟英書(帝京景物略)
吴高節
吴高節字希夷小楷行書入趙吴興神境與文衡山倣
趙書及停雲館摹趙帖如出一手(徽州志)
洪墨卿
洪墨卿休寧人善書徑丈大字以尺量壁塗抹而成極
飛舞生動之致(徽州志)
官賢
官賢字子選將樂人仕温州府推官博學多才工草書
善吟咏(延平志)
車素
車素將樂人楷書學歐陽詢(延平志)
潘雲翼
潘雲翼(熹宗時人)護國靈佑宫碑大學士福清葉向高撰湖
廣道御史晉陽潘雲翼書(行國錄)
文震孟
文震孟字文起别號湛持待詔之曾孫生而竒偉眉稜
上指目光射人與世所傳文信國像無異年五十始成
進士為熹廟改元之歲廷對大魁天下崇禎初拜禮部
左侍郎兼東閣大學士諡文肅書蹟遍天下一時碑版
署額與待詔埒(文氏族譜)
文震亨
文震亨字啓美文起之弟風姿韻秀書畫咸有家風為
中書舍人給事武英殿(鐡網珊瑚)
文從簡
文從簡字彦可元善子書法北海最得其神遲暮始膺
歲薦需次待選不就歸(文氏族譜)
文葆光
文葆光號停雲從龍子能書(文氏族譜)
文謙光
文謙光字去盈為縣學生善臨池行楷倣晉人神骨俱
肖(吴縣志)
文寵光
文寵光字仲吉謙光弟亦善書(文氏族譜)
傅汝循
傅汝循字孟博為泰州訓導崇禎初陞濟南通判書摹
晉唐宋諸名家俱有法(吴縣志)
陳師泰
陳師泰字交甫黃岡人崇禎庚午舉於鄉累官蘇州知
府好吟咏書法直逼大蘇(湖廣通志)
王一翥
王一翥字子雲黃岡人天啓時遊京師魏璫欲邀為記
室一夕遁歸崇禎庚午舉於鄉後隱廬山智林能詩善
真草書(湖廣通志)
陶汝鼐
陶汝鼐寧鄉人崇禎癸酉舉於鄉高尚不仕詩宗漢魏
書法鍾王一時名雋樂與之遊(湖廣通志)
陳丹衷
陳丹衷字旻昭崇禎癸未進士為文閎奥自成一家詩
原本離騷出入少陵長吉工書能畫(江寕府志)
魯憲學
魯憲學字爾章南漳人崇禎中領鄉薦博學善屬文工
詩善書畫(湖廣通志)
林曰本
林曰本字原長崇禎間辟為中書不就楹邊多植梅人
稱為梅隐善詩歌亦工書酒酣揮翰縦意所之徐渭之
流亞(紹興志)
邵彌
邵彌字僧彌清羸頎秀好學多才藝於詩宗陶韋於畫
仿宗元於草書出入大小米而楷法逼虞褚稱絶工平
生揮灑小幀尺幅人皆藏弆以為重或購之累數十金
(梅村集)
程衷素
程衷素字阿白精於書曲盡古法尤善大字自負直於
鍾王把臂顔柳而下不屑也無生人産業以書自給終
其身(金聲正希集)
浦大冶
浦大冶字君鎔無錫人少穎異攻詩文楷書法歐陽率
更遒勁有骨法徙家虞山葛巾梲杖游行山澤間城市
之中足跡可數(明詩綜)
嚴調御
嚴調御字印持餘杭人以高才為諸生祭酒博雅好古
能琴善書(書史會要)
黃應僖
黃應僖閩人詩文字畫兼工(胡甲桂遠齋詩草)
房宏中
房宏中字子潤一字&KR0034;湄善古文詩詞貌頎晳而癯嗜
酒能書崇禎丁丑棄妻子飄然長往後有清涼寺僧西
度於匡山見之云(江寧府志)
戴笠
戴笠字曼公杭州人博學能詩兼工篆隸崇禎中從番
禺人乘桴入海後不知所終(桐鄉志)
景輝
景輝不知何許人或曰景清之後也崇禎間從㐮漢遊
楚擕一琴夜嘈嘈弹又為詩善飲酒好與文士交書法
類懷素(湖廣通志)
陳振琦
陳振琦號二韓黃巖人博洽能詩尤精鍾繇書法結社
為文一時風雅宗之崇禎末年任安寧州守(雲南通志)
周&KR1256;
周&KR1256;字原博性敏好讀書善行楷秀媚中饒有骨力一
時紙貴(冒起宗筆記)
吴應箕
吴應箕字次尾號樓山貴池人縣學生行草書早學黃
山谷中學米元章顔魯公皆曲盡其工(五石瓠)
顧杲
顧杲字子方無錫人工草書大字負豪氣死於兵(五石瓠)
范文光
范文光内江人草書有高致(五石瓠)
錢邦芑
錢邦芑草書遒勁(五石瓠)
曹函光
曹函光字瞻明號閒止居士書學鍾(珊瑚網)
蔣元龍
蒋元龍字神卿華亭人書法與莫雲卿一體(珊瑚網)
洪邦基
洪邦基字慶之能文工小楷(珊瑚網)
俞塞
俞塞字吾體婺源人少孤客遊金陵不能歸自更其姓
為獨孤精䆒易理工楷書善醫(江寧府志)
劉世鵾
劉世鵾字北生山陰人隠遁山中沉酣翰墨有以詩賦
及臨池干者輙揮豪罔倦(山隂志)
鄺露
鄺露字湛若南海諸生工大小篆八分行草書詩曰嶠
野集手書開雕極精楷(廣東通志)
胡靖
胡靖南平人(見畫家傳)工書畫後為僧名澄雪(延平志)
王琦
王琦字玉振昆明人隠安寧山中以詩酒自放醉甚索
筆作書淋漓遒健類李北海(雲南府志)
朱國詔
朱國詔(崇禎時人)崇禎庚辰將下第舉人與廷試貢士史惇
等一百六十三人吴康侯等一百人盡留特用惇等上
疏請援進士例立石題名上如所請大學士周延儒奉
勅撰文太僕寺少卿兼翰林院侍書朱國詔奉勅書并
篆額(史惇雜記)
玉華山樵(已下八人名氏遺闕)
玉華山樵或自稱大呆子性天然永樂初寓金華東陽
縣東山儀容俊偉與之遊飲者每得其詩畫詩畫雖未
過人亦不塵俗其邑里姓名終莫知之嘗見其歌及稱
王姓者曰宗兄是必王其姓而建文朝忠臣也(七修類藁)
黃生
黃生(成祖時人)周忱跋褚河南倪寬贊云學士解公題此卷
效河南筆意題畢自謂與平日所書迥異有黃生學書
於公熟識公字公戲以手掩其名召生試觀問為誰書
生錯愕莫能辨(書畫題跋記)
友松處士
友松處士姓申屠氏(佚其名)博物好古善吟咏工書尤善
寫生嘗鑿池搆軒其上環植松數株人呼曰友松處士
因以自號(姚䕫文敏公遺藁)
固窮居士
固窮居士(佚其姓氏)王問曰居士幼哭父失聰長拙生理以
善楷法游於貴卿之門(鐡網珊瑚)
鼎文
鼎文未詳其姓里半軒王止仲嘗作二王書帖辨勉必
其善書者也(皇明書畫史)
周郎
周郎八歲書蘭亭曹娥端勁風逸有二王筆意雖紙成
堆筆成冢者未能過也(容臺集)
昊十九
昊十九者浮梁人能吟書逼趙吴興隠陶輪間所製精
磁妙絶人巧自號壺隠老人(紫桃軒雜綴)
貧極道人
貧極道人年可三十餘面頳色日披髮走市中能以稻
草心作筆為署書後不知所之(松江志)
蕭敬
太監蕭敬南平人英宗初以長隨侍便殿孝宗朝入掌
司禮遍觀典籍能詩好草書(明詩綜)
吴亮
太監吴亮(正統時人)明法華寺碑太監吴亮撰并書(帝京景物略)
鄭同
鄭同高麗人其國王李祹貢入中國得仕宣宗後復使
高麗至金剛山見千佛繞毘盧之式歸結圓殿供毘盧
表裏千佛面背相向自為碑文自書之(帝京景物略)
崔澱
崔澱字彦沉别號楊浦高麗海州人工詩文隸書祖述
東晉草書逼真懷素(楊浦集)
張君寳
張君寳字全一一字玄玄别號保和容忍三丰子人目
為邋遢張遼東懿州人金時修煉寳雞縣之金臺觀元
時學道鹿邑太清宫洪武初復来寳雞太祖聞其名四
求不得成祖靖難後至京師天順末或隠或見英宗聞
之封為通微顯化真人(珊瑚網)
張三丰洪武間寓平越高真觀今禮斗亭其故址手書
亭聯碑詞尚存(貴州通志)
卓晚春
卓晚春莆田人生嘉靖間自號無仙子亦曰上陽子人
呼為小仙幼孤行乞言休咎事皆竒中初不識字十四
能詩十六善草書唐順之作小仙草書歌有瓌璚東海
黃公符蒼古太廟姬王瑑藤纏老樹千尺挂鷹攫寒厓
百鳥愞之句(明詩綜)
張宇初
天師張宇初字子璿五歲讀書十行並下洪武十年方
髫丱襲掌道教篇章翰墨各極精妙(書史會要)
張迪哲
道士張廸哲字如愚號朋山福州長樂人篆隸書俱精
洪武十七年為上清宫提點(張守初峴泉集)
吴伯理
道士吴伯理號巢雲子居廣信龍虎山永樂中来郡訪
張三丰後居嘉定之鶴鳴山博通經史工詩書精篆隸
(皇明書畫史)
張復
道士張復字復陽居南宫自幼學書耑法古人能運帚
作大字(秀水志)
周禎
道士周禎字世昌號虚白善詩文工書法能習道書精
五雷法(廖瑜臨安縣志)
黃裳
道士黃裳字丹霞號塵外道人讀書明理善詩章習張
即之字(徐待聘上虞縣志)
釋德祥
釋德祥號止菴仁和人書法擅名一時有鐵畫銀鈎之
妙詩刻苦高處逼郊島(陳善杭州志)
姚廣孝祥老草書歌云祥師只今為巨擘上與閒素争
巑岏錢塘山水甲天下秀氣毓子為楩楠十年不出筆
成冢中山老兔愁難安晴軒小試烏玉玦䨇龍隨手掀
波瀾昨將一紙遠寄我天孫機錦千花攢願師勿置鐡
門限從他須索来千官搢紳相與歎莫及便欲奪去加
巾冠厥聲已播不知息箱篋盛貯光爛爛其為一時推
重如此(逃盧子集)
釋宗泐
釋宗泐字季潭臨海人族姓周氏寓意詞章尤精隸古
虞文靖黃文獻張潞公皆推重為方外交洪武初詔舉
高行沙門師居其首(書史會要)
釋来復
釋来復字見心號蒲菴族姓黃氏洪武初與泐季潭用
高僧召至京除僧錄寺左覺義詔住鳳陽槎牙山圓通
院(鐡網珊瑚)
来復書法似趙吴興(書史會要)
釋惠熙
釋惠熙字本明祝髮於慧山寺善書有詩名與高季廸
為友自號芝菴(秦䕫無錫志)
濟上人
濟上人字玄津以解吟工書鳴於禪林(珊瑚網)
釋大智
釋大智字南溟住天台工正書(書史會要)
釋惟寅
釋惟寅號樗菴太倉人永樂中與修三藏賜法服工書
亦能詩為士林推重(書史會要)
釋無辨
釋無辨名覺同號雪岑大同人姓康氏攻詩文嘗立就
善化寺記數千言灑翰作草書鏤諸樂石龍掀鳳舞人
稱之曰詩禪草聖(毛晉明僧弘秀集)
釋康雪庭
釋康雪庭書法學松雪極有筆力(烏程志)
釋知
釋知住嘉興本覺寺善書永樂中召校藏典寵異甚厚
(柳琰嘉興府志)
釋道聯
釋道聯杭州人兩被召纂修大典游戲翰墨緇白咸重
之後坐逝英宗悼之勅葬於藕花居之旁(杭州志)
釋妙清
釋妙清(英宗時人)明萬壽寺碑正統十一年住持妙清碧潭
篆額(析津日記)
釋守仁
釋守仁字一初號寄傲軒富春人能文辭草書宗晉亦
能篆隸(皇明書畫史)
釋萬金
釋萬金字西白吴江人居吴之寳積寺詩文字畫皆精
絶(皇明書畫史)
釋定徵
釋定徵喜讀儒書詞翰俱妙有前人風(匏翁家藏集)
釋宗奎
釋宗奎杭州人祝允明奎上人署書贊曰雄穎偉墨突
如其来云誰之為緇師宗奎佛有三昧散在百觀子以
其餘戲入書翰天宫寳樹截萬楨餘昆刀瑚珠鈎鉞鏁
錐縦横闔闢締搆輾轉按規捬矩束帶頂冕千力萬氣
曳斫不斷平原風骨溥光首面耳目警聳誰敢䙝玩衆
夫瞻仰老史作贊(祝氏集略)
釋戒襄
釋戒襄姓李氏從文徵仲游能書(海鹽圖經)
釋福懋
釋福懋字大林竹堂寺僧少有戒行嘗遊文太史徵明
之門書學智永(皇甫汸長洲志)
釋定皚
釋定皚字東白嘉定人成化中任僧錄司善書弘治間
寫經第一擢左善世(明僧宏秀集)
釋完敬
釋完敬號碧菴長於染翰師法虞世南深造其妙詩才
清俊名播於時(鄧韍常熟志)
釋德清
釋德清號憨山初住曹溪萬歴時說法匡廬文字妙敏
一寫千言善行草(書史會要)
釋宏株
釋宏株號蓮池俗姓沈氏萬歷時人住越之雲棲寺以
修淨土宏範一世書法端楷可宗(書史會要)
釋洪恩
釋洪恩號雪浪金陵黃氏子年十二出家長干寺博通
經史攻習翰墨(清河書畫舫)
雪浪善詩書法遒媚通名理有江左支郎風韻(袁中道)
(游居錄)
釋彬公
釋彬公(神宗時人)字化儀號慧空克振宗風旁通翰墨(珊瑚網)
釋宗公
釋宗公(神宗時人)能詩善顔魯公書(珊瑚網)
釋如濓
釋如濓號竹堂性僻潔居一小樓明窗四圍一榻一几
不置雜物作小詩有澹致書法顔柳(李日華紫桃軒又綴)
釋智舷
釋智舷字葦如别號秋潭晚更號黃葉頭陀俗姓周氏
嘉興長水鄉人能詩工書(恬致堂集)
黃葉老人書力祖顔行稍涉䨇井風義成就如霜後擘
柑香味俱絶(同上)
釋同六
釋同六黃葉老人親弟禪戒精苦臨黃庭經足躐躋山
隂堂奥(恬致堂集)
釋智訥
釋智訥石門人性穎悟佛書一覽即通尤工書住持徑
山(石門志)
釋永傑
釋永傑字斗南扶桑人書宗虞永興(書史會要)
釋如曉
釋如曉字萍蹤蕭山人失其姓幼不知書年二十餘以
罪逃臨安山中獨棲古廟十餘年深山月朗見竹影在
地豁然有省折桂畫鑪灰遂善書崇禎間結茅烏石峰
側名曰巖艇(杭州志)
釋道生
釋道生字九竒楚之黃梅人住静廬山崇禎初来遊江
城以詩著名右手胎攣能以左運筆如飛紙上端楷超
逸有鐵門限之風(翠橘堂箋臆)
游僧
游僧不知何許人嘉靖初嘗於南寺化墨年餘聚無算
一暮忽於殿壁上書五大字曰心虚靈之覺字徑數丈
筆法遒勁初不知墨汁貯於何器用何物作筆也晨起
相驚失僧所在(平湖志)
高妙瑩
高妙瑩字叔琬觧縉母也通經史傳記善小楷曉音律
算數女工極其敏妙(珊瑚網)
蔡氏
蔡氏隠士韓弈妻也讀書通大義善筆札嘗書經刻以
行世(張㫤吴中人物志)
徐氏
徐氏裔出吴之天平山歸水東陸輿讀書通大義知楷
法子霽入翰林封孺人(震澤集)
馬氏
馬氏名閒卿字芷居金陵人陳翰林魯南之繼室也書
法蘇長公得其筆意頗與魯南相類(書史會要)
黃氏
黃氏遂寧黃簡肅公珂之女新都楊修撰用修之繼室
也博通經史工筆札閨門肅穆用修亦嚴惮之(珊瑚網)
金元賓妻
金元賓妻萬歷時人元賓為履吉上足故書法亦因之
綿麗多態而閨&KR0008;之氣未除(王世貞三吴楷法跋)
邢慈静
邢慈静貴州左布政馬拯妻少卿邢侗妹也書宗李衛
(武定州志)
慈静善仿兄書(書史會要)
黃氏
黃氏編修趙景妻也少工楷法讀書通曉大義(珊瑚網)
姚氏
姚氏號青峨居士秀州人姚玄瑞女歸范君和日讀漢
魏以来諸集摹晉諸家書法吟咏多散佚不盡傳(玉鴛)
(閣遺藁小傳)
陸氏
陸氏名卿子姑蘇尚寳卿師道之女太倉趙宧光凡夫
之妻也凡夫棄家廬墓與卿子偕隠寒山手闢荒穢疏
泉架壑善自標置引合勝流而卿子又工於詞章翰墨
流布一時名聲籍甚以為高人逸妻如靈真伴侣不可
梯接也(書史會要)
徐媛
徐媛字小淑副使范允臨之室也多讀書好吟咏與寒
山陸卿子唱和稱吴門二大家鐡(網珊瑚)
近代名閫以書表著者吴中為范夫人徐小淑(珊瑚網)
袁氏
袁氏名九淑字君嫕通州人錢良胤之妻四川左布政
袁随之女也少讀經史尤深内典詩文清麗書法遒媚
(鐡網珊瑚)
沈伯姬
沈伯姬聘黃履素年十八早亡書法似歐陽率更(珊瑚網)
葉紈紈
葉紈紈字昭齊三歲能朗誦長恨歌十三能詩書法遒
勁有晉風歸趙田袁氏(書史會要)
張徽卿
張徽卿清漳人柯孝廉配寓白下善書(珊瑚網)
雲濤月液
雲濤月液徽卿女弟子清瑤君贈詩云妙橅樂毅衍波
牋鐵畫銀鈎字樣圓姊正臨池洗端石妹先題葉弄輕
煙(珊瑚網)
女士徐範
女士徐範嘉興人十三齡能摹諸家體賣字自活(珊瑚網)
徐範縮書聖教序無一筆不肖亦無一豪羞澀閨幃態
(恬致堂集)
何玉仙
何玉仙號白雲道人史癡翁之妾能篆書(書史會要)
張天駿厮養婢
張天駿有厮養婢善書觀者嘖嘖嗟賞(紫桃軒又綴)
姜舜玉
姜舜玉號竹雪居士隆慶間舊院妓工詩兼楷書(珊瑚網)
馬如玉
馬如玉字楚嶼本張姓家金陵南市樓徙居舊院熟精
文選唐音善小楷及八分書(書史會要)
朱無瑕
朱無瑕字泰玉桃葉渡邊女子幼學歌舞長而淹通文
史工詩善書時人以方馬湘蘭云(書史會要)
顧文英
顧文英善書以碧絲作小行楷繡之盛鏡囊以遺所歡
(俞琬綸自娱集)
梁小玉
梁小玉武林人七歲依韻賦落花詩八歲摹大令帖長
而游獵羣書作兩都賦半載而就著嫏環集三卷(珊瑚網)
楊宛
楊宛字宛叔金陵名妓也能詩有麗句善草書歸苕上
茅止生止生重其才以殊禮遇之(清河書畫舫)
董其昌云楊宛書非直娟秀取姿而迴腕出鋒絶無媚
骨(書史會要)
薛素素
薛五素素姿度妍雅能書作黃庭小楷尤工蘭竹下筆
迅埽各具意態又善馳馬挾弹能以兩弹丸先後發使
後弹擊前弹碎於空中(甲乙剰言)
卞賽
卞賽字賽賽自號玉京道人莫詳所自出或曰秦淮人
知書工小楷能畫蘭能琴僑虎丘之山塘所居湘簾棐
几嚴淨無纖塵䨇眸泓然日與佳墨良紙相映徹晚依
良醫保御氏刺舌血為書法華經既成自為文序之(梅)
(村集)
王少君
王少君名曼容白晳而莊清揚巧笑殊有閨閣風其居
表以長楊人遂呼為長楊君學字於周公瑕學詩於&KR0034;
宗漢學琴於許太初爭以文雅相尚(潘之恒曲中志)
楊蕙孃
楊蕙孃名曉英秦淮女郎精黃庭小楷(珊瑚網)
沙宛在
沙宛在名彩姝擅臨蘭亭(珊瑚網)
郝藝娥
郝藝娥名宛然工寫宣示帖(珊瑚網)
楊叔卿
楊叔卿名婉素善學麻姑壇一染齊紈可易百錦大足
掩映林下風(珊瑚網)
御定書畫譜卷四十四
