欽定四庫全書
御定佩文齋書畫譜目錄
第十三卷
論畫三(畫法上)
梁元帝山水松石格
唐王維山水訣
唐王維山水論
唐張彦遠論畫六法
唐張彦遠論畫山水樹石
唐張彦遠論畫工用搨寫
五代荆浩畫說
五代荆浩筆法記
宋黃休復論畫石
宋董羽畫龍輯議
宋李成山水訣
宋郭熙山水訓
宋郭熙畫訣
宋蘇軾論畫竹
宋蘇軾論傳神
宋蘇軾論畫水
宋郭若虚論製作楷模
宋韓拙山水純全論
欽定四庫全書
御定佩文齋書畫譜卷十三
論畫三(畫法上)
梁元帝山水松石格
夫天地之名造化為靈設奇巧之體勢寫山水之縱横
或格高而思逸信筆妙而墨精由是設粉壁運神情素
屏連隅山脈濺瀑首尾相映項腹相近丈尺分寸約有
常程樹石雲水俱無正形樹有大小叢貫孤平扶疎曲
直聳拔凌亭乍起伏於柔條便同文字(原闕八字)或難合於
破墨體向異於丹青隠隠半壁高潛入冥插空類劒陷
地如坑秋毛冬骨夏蔭春英炎緋寒碧暖日涼星巨松
沁水噴之蔚冋褒茂林之幽趣割雜草之芳情泉源至
曲霧破山明精藍觀宇橋彴關城行人犬吠獸走禽驚
高墨猶綠下墨猶赬水因斷而流遠雲欲墜而霞輕桂
不疎於胡越松不難於弟兄路廣石隔天遥鳥征雲中
樹石宜先點石上枝柯末後成高嶺最嫌隣刻石遠山
大忌學圖經審問既然傳筆法祕之勿泄於戶庭(畫苑)
(補益)
唐王維山水訣
夫畫道之中水墨最為上肇自然之性成造化之功或
咫尺之圖寫百千里之景東西南北宛爾目前春夏秋
冬生於筆下初鋪水際忌為浮泛之山次布路岐莫作
連緜之道主峰最宜高聳客山須是奔趨迴抱處僧舍
可安水陸邊人家可置村莊著數樹以成林枝須抱體
山崖合一水而瀑瀉泉不亂流渡口只宜寂寂人行湏
是疎疎泛舟檝之橋梁且宜高聳著漁人之釣艇低乃
無妨懸崖險峻之間好安怪木峭壁巉巖之處莫可通
途遠岫與雲容相接遥天共水色交光山鈎鎖處沿流
最出其中路接危時棧道可安於此平地樓臺偏宜高
柳映人家名山寺觀雅稱奇杉襯樓閣遠景煙籠深巖
雲鎖酒旗則當路高懸客帆宜遇水低挂遠山須要低
排近樹唯宜拔迸手親筆硯之餘有時遊戲三昧歲月
遥永頗探幽微妙悟者不在多言善學者還從規矩
塔頂參天不須見殿似有似無或上或下茒堆土埠半
露簷厫草舍廬亭略呈檣橣山分八面石有三方閑
雲切忌芝草樣人物不過一寸許松柏上現二尺長
(說郛)
唐王維山水論(畫苑補益作荆浩山水賦)
凡畫山水意在筆先丈山尺樹寸馬分人遠人無目遠
樹無枝遠山無石隠隠如眉遠水無波高與雲齊此是
訣也山腰雲塞石壁泉塞樓臺樹塞道路人塞石看三
面路看兩頭樹看頂𩕳水看風脚此是法也凡畫山水
平夷頂尖者巔峭峻相連者嶺有穴者岫峭壁者崖懸
石者巖形員者巒路通者川兩山夾道名為壑也兩山
夾水名為澗也似嶺而高者名為陵也極目而平者名
為坂也依此者麤知山水之髣髴也觀者先看氣象後
辨清濁定賓主之朝揖列羣峰之威儀多則亂少則慢
不多不少要分遠近遠山不得連近山遠水不得連近
水山腰掩抱寺舍可安斷岸坂堤小橋可置有路處則
林木岸絶處則古渡水斷處則煙樹水闊處則征帆林
密處則居舍臨巖古木根斷而纏藤臨流石岸欹竒而
水㾗凡畫林木遠者疎平近者高密有葉者枝嫩柔無
葉者枝硬勁松皮如鱗柏皮纏身生土上者根長而莖
直生石上者拳曲而伶仃古木節多而半死寒林扶疎
而蕭森有雨不分天地不辨東西有風無雨只看樹枝
有雨無風樹頭低壓行人傘笠漁父蓑衣雨霽則雲收
天碧薄霧霏微山添翠潤日近斜暉早景則千山欲曉
霧靄微微朦朧殘月氣色昏迷晚景則山銜紅日帆卷
江渚路行人急半掩柴扉春景則霧鎖煙籠長煙引素
水如藍染山色漸青夏景則古木蔽天綠水無波穿雲
瀑布近水幽亭秋景則天如水色簇簇幽林鴈鴻秋水
蘆鳥沙汀冬景則借地為雪樵者負薪漁舟倚岸水淺
沙平凡畫山水須按四時或曰煙籠霧鎖或曰楚岫雲
歸或曰秋天曉霽或曰古塜斷碑或曰洞庭春色或曰
路荒人迷如此之類謂之畫題山頭不得一樣樹頭不
得一般山藉樹而為衣樹藉山而為骨樹不可繁要見
山之秀麗山不可亂須顯樹之精神能如此者可謂名
手之畫山水也(王氏畫苑)
唐張彦遠論畫六法
昔謝赫云畫有六法一曰氣韻生動二曰骨法用筆三
曰應物象形四曰隨類賦彩五曰經營位置六曰傳模
移寫自古畫人罕能兼之彦遠試論之曰古之畫或遺
其形似而尚其骨氣以形似之外求其畫此難與俗人
道也今之畫縱得形似而氣韻不生以氣韻求其畫則
形似在其間矣上古之畫迹簡意淡而雅正顧陸之流
是也中古之畫細密精緻而臻麗展鄭之流是也近代
之畫煥爛而求備今人之畫錯亂而無旨衆工之迹是
也夫象物必在於形似形似須全其骨氣骨氣形似皆
本於立意而歸乎用筆故工畫者多善書然則古之嬪
擘纖而胷束古之馬喙尖而腹細古之臺閣竦峙古之
服飾容曳故古畫非獨變態有奇意也抑亦物象殊也
至於臺閣樹石車輿器物無生動之可擬無氣韻之可
侔直要位置向背而已顧愷之曰畫人最難次山水次
狗馬其臺閣一定器耳差易為也斯言得之至於鬼神
人物有生動之可状須神韻而後全若氣韻不周空陳
形似筆力未遒空善賦彩謂非妙也至於經營位置則
畫之緫要自顧陸以降畫迹鮮存難悉詳之唯觀吳道
玄之跡可謂六法俱全萬象畢盡神人假手窮極造化
也至於傳模移寫乃畫家末事然今之畫人麤善寫貌
得其形似則無其氣韻具其彩色則失其筆法豈曰畫
也嗚呼今之人斯藝不至也宋朝顧駿之常結搆高樓
以為畫所每登樓去梯家人罕見若時景融朗然後含
豪天地隂慘則不操筆今之畫人筆墨混於塵埃丹青
和其墨滓徒汙絹素豈曰繪畫自古善畫者莫匪衣冠
貴冑逸士高人振妙一時傳芳千祀非閭閻鄙賤之所
能為也(歴代名畫記)
唐張彦遠論畫山水樹石
魏晉以降名蹟在人間者皆見之矣其畫山水則羣峰
之勢若鈿飾犀櫛或水不容泛或人大於山率皆附以
樹石映帶其地列植之狀則若伸臂布指詳古人之意
專在顯其所長而不守於俗變也國初二閻擅美匠學
楊展精意宫觀漸變所附尚猶狀石則務於雕透如冰
澌斧刃繪樹則刷脈鏤葉多栖結菀柳功倍愈拙不勝
其色吳道玄者天付勁豪幼抱神奥往往於佛寺畫壁
縱以怪石崩灘若可捫酌又於蜀道寫貌山水由是山
水之變始於吴成於二李(李將軍李中書)樹石之狀妙於韋鶠
窮於張通(張璪也)通能用紫毫秃鋒以掌摸色中遺巧飾
外若渾成又若王右丞之重深楊僕射之奇贍朱審之
濃秀王宰之巧密劉商之取象其餘作者非一皆不過
之近代有侯莫陳厦沙門道芬精緻周沓皆一時之秀
也吳興郡南堂有兩壁樹石余觀之而歎曰此畫位置
若道芬迹類宗偃是何人哉吏對曰有徐表仁者初為
僧號宗偃師道芬則入室今寓於郡側年未衰而筆力
奮疾召而来徵他筆皆不類遂指其單複曲折之勢耳
剽心晤成若宿構使其凝意且啓幽襟迨乎搆成亦竊
竒狀向之兩壁蓋得意深奇之作觀其潛蓄嵐瀨遮藏
洞泉蛟根束鱗危榦凌碧重質委地青飇滿堂吳興茶
山水石奔異境與性會乃召於山中寫明月峡因敘其
所見庶為知言知之者解頤不知者拊掌(歴代名畫記)
唐張彦遠論畫工用搨寫
夫隂陽陶蒸萬象錯布玄化亡言神工獨運草木敷榮
不待丹碌之彩雲雪飄颺不待鉛粉而白山不待空青
而翠鳳不待五色而綷是故運墨而五色具謂之得意
意在五色則物象乖矣夫畫物特忌形貌采章歴歴具
足甚謹甚細而外露巧密所以不患不了而患於了既
知其了亦何必了此非不了也若不識其了是真不了
也夫工欲善其事必先利其器齊紈吳練冰素霧綃精
潤密緻機杼之妙也武陵水井之丹磨嵳之沙越嶲之
空青蔚之曾青武昌之扁青(上品石綠)蜀郡之鉊華(黃丹也出本草)
始興之解錫(胡粉)研鍊澄汰深淺輕重精麤林邑崐崙之
黃(雌黃也忌胡粉同用)南海之蟻&KR1133;(紫&KR1133;也造粉胭脂吴綠謂之赤膠也)雲中之鹿
膠吴中之鰾膠東阿之牛膠(采章之用也)漆姑汁鍊煎並為
重采鬱而用之(古畫皆用漆姑汁若鍊煎謂之鬱色於綠色上重用之)古畫不用
頭綠大青(畫家呼麤綠為頭綠麤青為大青)取其精華接而用之百年
傳致之膠千載不剥絶仞食竹之豪一劃如劒江南地
潤無塵人多精藝三吳之迹八絶之名逸少右軍長康
散騎書畫之能其来尚矣淮南子曰宋人善畫吳人善
冶(冶賦色也)不亦然乎好事家宜置宣紙百幅用法蠟之以
備摹寫(顧愷之有摹搨妙法)古時好搨畫十得七八不失神彩筆
蹤亦有御府搨本謂之官搨國朝内庫翰林集賢袐閣
搨寫不輟承平之時此道甚行艱難之後斯事漸廢故
有非常好本搨得之者所宜寳之既可希其真蹤又得
留為證驗遍觀衆畫惟顧生畫古賢得其妙理對之令
人終日不倦凝神遐想妙悟自然物我两忘離形去智
身固可使如槁木心固可使如死灰不亦臻於妙理哉
所謂畫之道也(歴代名畫記)
五代荆浩畫說
靈臺記整精緻朝洗筆暮出顔勤渲硯習描戳學梳渲
謹點畫烘天青潑地綠上疊竹賀松熟長寫梅人蘭蒲
湛稽菊勻鎚絹冬膠水夏膠漆將無項女無肩佛秀麗
淡仙賢人雄偉美人長宫樣妝坐看五立量七若要笑
眉彎嘴撓若要哭眉鎖蹙氣努狠眼張拱愁的龍現升
降嘯的鳳意騰翔哭的獅跳舞戲龍的甲却無數虎尾
點十三斑人徘徊山賓主樹參差水曲折虎威勢禽噪
宿花馥郁蟲捕捉馬嘶蹶牛行臥藤點做草畫率紅間
黃秋葉墮紅間綠花簇簇青間紫不如死粉籠黃勝增
光於思忖不如見色施明物件便(唐六如畫譜)
五代荆浩筆法記(一名畫山水錄)
太行山有洪谷其間數畆之田吾常耕而食之有日登
神鉦山四望迴跡入大巖扉苔徑露水怪石祥煙疾進
其處皆古松也中獨圍大者皮老蒼蘚翔鱗乘空蟠虯
之勢欲附雲漢成林者爽氣重榮不能者抱節自屈或
迴根出土或偃截巨流挂岸盤溪披苔裂石因驚其異
遍而賞之明日攜筆復就寫之凡數萬本方如其眞明
年春来於石鼔巖間遇一叟因問具以其来所由而荅
之叟曰子知筆法乎曰叟儀形野人也豈知筆法邪叟
曰子豈知吾所懷邪聞而慙駭叟曰少年好學終可成
也夫畫有六要一曰氣二曰韻三曰思四曰景五曰筆
六曰墨曰畫者華也但貴似得真豈此撓矣叟曰不然
畫者畫也度物象而取其眞物之華取其華物之實取
其實不可執華為實若不知術苟似可也圖眞不可及
也曰何以為似何以為真叟曰似者得其形遺其氣真
者氣質俱盛凡氣傳於華遺於象象之死也謝曰故知
書畫者名賢之所學也耕生知其非本翫筆取與終無
所成慙惠受要定畫不能叟曰嗜慾者生之賊也名賢
縱樂琴書圖畫代去雜慾子既親善但期終始所學勿
爲進退圖畫之要與子備言氣者心隨筆運取象不惑
韻者隐跡立形備遺不俗思者刪撥大要凝想形物景
者制度時因搜妙創真筆者雖依法則運轉變通不質
不形如飛如動墨者高低暈淡品物淺深文采自然似
非因筆復曰神妙竒巧神者亡有所為任運成象妙者
思經天地萬類性情文理合儀品物流筆奇者蕩跡不
測與真景或乖異致其理偏得此者亦為有筆無思巧
者雕綴小媚假合大經強寫文章增邈氣象此謂實不
足而華有餘凡筆有四勢謂筋肉骨氣筆絶而斷謂之
筋起伏成實謂之肉生死剛正謂之骨跡畫不敗謂之
氣故知墨大質者失其體色微者敗正氣筋死者無肉
跡斷者無筋苟媚者無骨夫病有二一曰無形二曰有
形有形病者花木不時屋小人大或樹高於山橋不登
於岸可度形之類也是如此之病不可改圖無形之病
氣韻俱泯物象全乖筆墨雖行類同死物以斯格拙不
可刪修子既好寫雲林山水須明物象之原夫木之生
為受其性松之生也枉而不曲遇如密如疎匪青匪翠
從微自直萌心不低勢既獨高枝低復偃倒挂未墜於
地下分層似疊於林間如君子之德風也有畫如飛龍
蟠虯狂生枝葉者非松之氣韻也柏之生也動而多屈
繁而不華捧節有章文轉隨日葉如結線枝似衣麻有
畫如蛇如素心虚逆轉亦非也其有楸桐椿櫟榆柳桑
槐形質皆異其如遠思即合一一分明也山水之象氣
勢相生故尖曰峯平曰頂員曰巒相連曰嶺有穴曰岫
峻壁曰崖崖間崖下曰巖路通山中曰谷不通曰峪峪
中有水曰溪山夾水曰澗其上峯巒雖異其下岡嶺相
連掩映林泉依稀遠近夫畫山水無此象亦非也有畫
流水下筆多狂文如斷線無片浪高低者亦非也夫霧
雲煙靄輕重有時勢或因風象皆不定須去其繁章採
其大要先能知此是非然後受其筆法曰自古學人孰
為備矣叟曰得之者少謝赫品陸之為勝今已難遇親
蹤張僧繇所遺之圖甚虧其理夫隨類賦彩自古有能
如水暈墨章興吾唐代故張璪員外樹石氣韻俱盛筆
墨積微真思卓然不貴五彩曠古絶今未之有也麴庭
與白雲尊師氣象幽妙俱得其元動用逸常深不可測
王右丞筆墨宛麗氣韻高清巧寫象成亦動真思李將
軍理深思遠筆跡甚精雖巧而華大虧墨彩項容山人
樹石頑澀&KR0994;角無&KR0008;用墨獨得玄門用筆全無其骨然
於放逸不失真元氣象元大剏巧媚吳道子筆勝於象
骨氣自高樹不言圖亦恨無墨陳員外及僧道芬以下
麤昇凡格作用無竒筆墨之行甚有形跡今示子之徑
不能備詞遂取前寫者異松圖呈之叟曰肉筆無法筋
骨皆不相轉異松何之能用我既教子筆法乃齎素數
幅命對而寫之叟曰爾之手我之心吾聞察其言而知
其行子能與我言詠之乎謝曰乃知教化聖賢之職也
禄與不禄而不能去善惡之跡感而應之誘進若此敢
不恭命因成古松贊曰不凋不容惟彼貞松勢高而險
屈節以恭葉張翠盖枝盤赤龍下有蔓草幽隂蒙茸如
何得生勢近雲峰仰其擢榦偃舉千重巍巍溪中翠暈
煙籠奇枝倒挂徘徊變通下接凡木和而不同以貴詩
賦君子之風風清匪歇幽音凝空叟嗟異久之曰願子
勤之可忘筆墨而有真景吾之所居即石鼓巖間所字
即石鼔巖子也曰願從侍之叟曰不必然也遂亟辭而
去别日訪之而無蹤後習其筆術嘗重所𫝊今遂修集
以為圖畫之軌轍耳(筆法記)
宋黃休復論畫石
前軰畫太湖石皆以淺深墨淡嵌空而已黃居寳以筆
端摤擦(上七常反下七葛反)文理縱横夹雜砂石稜角峭硬如虯
虎將踴厥狀非一也其有畫松竹花雀變態舊規皆如
湖石之類(益州名畫錄)
宋董羽畫龍輯議
畫龍者得神氣之道也神猶母也氣猶子也以神召氣
以母召子孰敢不致所以上飛於天晦隔層雲下潛於
淵深入無底人不可得而見也古今畫圖者角難推其
形貌其狀乃分三停九似而已自首至項自項至腹自
腹至尾三停也九似者頭似牛嘴似驢眼似蝦角似鹿
耳似象鱗似魚鬚似人腹似蛇足似鳳是名為九似也
雌雄有别雄者角浪凹峭目深鼻豁䰅尖鱗密上壯下
殺朱火燁燁雌者角靡浪平目肆鼻直鬐員鱗薄尾壯
於腹龍開口者易為巧合口者難為功但要揮豪落墨
隨筆而生筋骨精神佇出為佳貴乎血目生威朱䰅激
發鱗介藏煙鬃鬛肘毛爪牙噀伏其雨露踊躍騰空點
其目而飛去若張僧繇葉公則其人也(唐六如畫譜)
宋李成山水訣
凡畫山水先立賓主之位次定遠近之形然後穿鑿景
物擺布高低落筆無令太重重則濁而不清不可太輕
輕則燥而不潤烘染過度則不接辟綽繁細則失神發
樹枝左長右短立石勢上重下輕擺布裁插勢使相偎
上下雲煙取秀不可太多多則散漫無神左右林麓鋪
陳不可太繁繁則拍塞不舒山高峻無使傾危水深遠
勿教窮涸路須曲折山要高昂孤城置之遠邊墟市依
於山脚雪天不用雲煙雨裏無多遠望山水仍居隘窄
漁翁要在平灘朝晴晃朗暮雨隂昏舍屋不在多開魚
釣有時而作藤蔓依纏古木窠叢簇扎山頭高山煙鎖
其腰長嶺雲翳其脚遠水縈紆而来還用雲煙以斷其
派怪石巉巖而立仍須土阜以培其根原野曠蕩相連
蒼山依其低淺石須員混鋒芒八面稜層木要交叉挺
幹四時枯茂迅風拔木暴雨崩崖淺流則岸畔平灘深
澗則陡崖直下聳坡之土必要高低則地淺煙林之木
亦宜疎密則繁絮重巖切忌頭齊羣峰更宜高下孤峯
遠設野水遥拖道路時隠時顯橋梁或有或無遠怕隂
昏近防重濁顚崖怪石不用頻施峻嶺枯槎也宜少作
遥煙遠曙太繁恐失朝昏密樹稠林斷續防他版刻山
原峻險依稀樵逕猶存崖岸傾危隠約雲林深暗平川
雖遠參差皴染而成流水泉源彷彿還多攧撲布兩路
有明有晦起雙峰陡高陡低霧薄明爽舒晴煙藹濛騰
欲雨喬木聳直蟠屈者一株兩株亂石礧堆奇怪者三
塊兩塊點樹葉稀疎間密皴石脈以重分輕亭菴不在
常施樓觀仍須間作人物轉顧多般野店猶防相似氣
象春山明媚夏木繁隂秋林摇落蕭疎冬樹槎牙妥帖
樹根栽插龍爪宛若&KR0946;拏石布&KR0994;層根脚還須帶土之
字水不過三轉濺瀑水不過兩重侵天一道飛泉湧瀑
多湍徹底翻濤巨浪淺瀨平流煙波茫茫雲浪浩浩山
無獨木石不孤单林煙一派便休古木數株而已喬木
疎於平野矮窠密布山頭孤煙遠自水邊薄靄驟依巖
脚野橋寂寞遥通竹塢人家古寺蕭條掩映松林佛塔
春水綠而㶑豔夏津漲而瀰漫秋潦盡而澄清寒泉涸
而凝泚新窠肥滑岸石須要皴蒼古樹槎牙景物兼還
秀媚分清分濁庶幾輕重相兼淳重淳輕病在偏枯損
體千巖萬壑要低昂聚散而不同疊巘層巒但起伏崢
嶸而各異不迷顚倒回還自然遊戲三昧(畫苑補益)
宋郭熙山水訓
君子之所以愛夫山水者其旨安在丘園養素其常處
也泉石嘯傲所常樂也漁樵隐逸所常適也猿鶴飛鳴
所常觀也塵囂韁鎖此人情所常厭也煙霞仙聖此人
情所常願而不得見也直以太平盛日君親之心兩隆
苟潔一身出處節義斯係豈仁人高蹈遠引為離世絶
俗之行而必與箕潁埒素黃綺同芳哉白駒之詩紫芝
之詠皆不得已而長往者也然則林泉之志煙霞之侣
夢寐在焉耳目斷絶今得妙手鬱然出之不下堂筵坐
窮泉壑猿聲鳥啼依約在耳山光水色滉漾奪目此豈
不快人意實獲我心哉此世之所以貴夫畫山之本意
也不此之主而輕心臨之豈不蕪雜神觀溷濁清風也
哉
畫山水有體鋪舒為宏圖而無餘消縮為小景而不少
看山水亦有體以林泉之心臨之則價高以驕侈之目
臨之則價低
山水大物也人之看者須遠而觀之方見得一障山川
之形勢氣象若士女人物小小之筆即掌中几上一展
便見一覧便盡此皆畫之法也
世之篤論謂山水有可行者有可望者有可游者有可
居者畫凡至此皆入妙品但可行可望不如可居可游
之為得何者觀今山川地占數百里可游可居之處十
無三四而必取可居可游之品君子之所以渴慕林泉
者正謂此佳處故也故畫者當以此意造而鑒者又當
以此意窮之此之謂不失其本意
畫亦有相法李成子孫昌盛其山脚地面皆渾厚闊大
上秀而下豐合有後之相也非特論相兼理當如此故
也
學畫花者以一株花置深坑中臨其上而瞰之則花之
四面得矣學畫竹者取一枝竹因月夜照其影於素壁
之上則竹之真形出矣學畫山水者何以異此盖身即
山川而取之則山水之意度見矣真山水之川谷遠望
之以取其勢近看之以取其質眞山水之雲氣四時不
同春融怡夏蓊鬱秋疎薄冬黯淡畫見其大象而不為
斬刻之形則雲氣之態度活矣真山水之煙嵐四時不
同春山淡冶而如笑夏山蒼翠而如滴秋山明淨而如
妝冬山慘澹而如睡畫見其大意而不為刻畫之迹則
煙嵐之景象正矣真山水之風雨遠望可得而近者玩
習不能究錯縱起止之勢真山水之隂晴遠望可盡而
近者拘狹不能得明晦隐見之迹山之人物以標道路
山之樓觀以標勝槩山之林木映蔽以分遠近山之谿
谷斷續以分淺深水之津渡橋梁以足人事水之漁艇
釣竿以足人意大山堂堂為衆山之主所以分布以次
岡阜林壑為遠近大小之宗主也其象若大君赫然當
陽而百辟奔走朝會無偃蹇背却之勢也長松亭亭為
衆木之表所以分布以次藤蘿草木為振挈依附之師
帥也其勢若君子軒然得時而衆小人為之役使無憑
陵愁挫之態也山近看如此遠數里看又如此遠十數
里看又如此每遠每異所謂山形步步移也山正面如
此側面又如此背面又如此每看每異所謂山形面面
看也如此是一山而兼數十百山之形狀可得不悉乎
山春夏看如此秋冬看又如此所謂四時之景不同也
山朝看如此暮看又如此隂晴看又如此所謂朝暮之
變態不同也如此是一山而兼數十百山之意態可得
不究乎春山煙雲連緜人欣欣夏山嘉木繁隂人坦坦
秋山明淨摇落人肅肅冬山昏霾翳塞人寂寂看此畫
令人生此意如真在此山中此畫之景外意也見青煙
白道而思行見平川落照而思望見幽人山客而思居
見巖扃泉石而思遊看此畫令人起此心如將眞即其
處此畫之意外妙也
東南之山多奇秀天地非為東南私也東南之地極下
水潦之所歸以漱濯開露之所出故其地薄其水淺其
山多竒峰峭壁而斗出霄漢之外瀑布千丈飛落於雲
霞之表如華山垂溜非不千丈也如華山者鮮爾縱有
渾厚者亦多出地上而非出地中也
西北之山多渾厚天地非為西北偏也西北之地極高
水源之所出以岡隴擁腫之所埋故其地厚其水深其
山多堆阜盤礴而連延不斷於千里之外介丘有頂而
迤邐拔萃於四達之野如嵩山少室非不峭拔也如嵩
少類者鮮爾縱有峭拔者亦多出地中而非地上也
嵩山多好溪華山多好峰衡山多好别岫常山多好列
岫泰山特好主峰天台武夷廬霍鴈蕩岷峩巫峡天壇
王屋林慮武當皆天下名山巨鎮天地寶藏所出先聖
窟宅所隐奇崛神秀莫可窮其要妙欲奪其造化則莫
神於好莫精於勤莫大於飽游飫看歴歴羅列於胷中
而目不見絹素手不知筆墨磊磊落落杳杳漠漠莫非
吾畫此懷素夜聞嘉陵江水聲而草聖益佳張顛見公
孫大孃舞劍器而筆勢益俊者也今執筆者所養之不
擴充所覽之不淳熟所經之不衆多所取之不精粹而
得紙拂壁水墨遽下不知何以掇景於煙霞之表發興
於溪山之顚哉後生妄語其病可數何謂所養欲擴充
近者畫手有仁者樂山圖作一叟支頤於峰畔智者樂
水圖作一叟側耳於巖前此不擴充之病也蓋仁者樂
山宜如白樂天草堂圖山居之意裕足也智者樂水宜
如王摩詰輞川圖水中之樂饒給也仁智所樂豈只一
夫之形狀可見之哉何謂所覽欲淳熟近世畫工畫山
則峯不過三五峰畫水則波不過三五波此不淳熟之
病也蓋畫山高者下者大者小者盎晬向背顚頂朝揖
其體渾然相應則山之美意足矣畫水齊者汨者卷而
飛激者引而舒長者其狀宛然自足則水之態富贍也
何謂所經之不衆多近世畫手生吳越者寫東南之聳
瘦居咸秦者貌關隴之壯浪學范寬者乏營丘之秀媚
師王維者闕關仝之風骨凡此之類咎在於所經之不
衆多也何謂所取之不精粹千里之山不能盡奇萬里
之水豈能盡秀太行枕華夏而面目者林慮泰山占齊
魯而勝絶者龍巖一槩畫之版圖何異凡此之類咎在
於所取之不精粹也故專於坡陀失之麤專於幽閒失
之薄專於人物失之俗專於樓觀失之冗專於石則骨
露專於土則肉多筆迹不混成謂之疎疎則無真意墨
色不滋潤謂之枯枯則無生意水不潺湲則謂之死水
雲不自在則謂之凍雲山無明晦則謂之無日影山無
隐見則謂之無煙靄今山日到處明日不到處晦山因
日影之常形也明晦不分焉故曰無日影今山煙靄到
處隱煙靄不到處見山因煙靄之常態也隐見不分焉
故曰無煙靄
山大物也其形欲聳拔欲偃蹇欲軒豁欲箕踞欲盤礴
欲渾厚欲雄豪欲精神欲嚴重欲顧盼欲朝揖欲上有
蓋欲下有乘欲前有據欲後有倚欲下瞰而若臨觀欲
下游而若指麾此山之大體也
水活物也其形欲深静欲柔滑欲汪洋欲回環欲肥膩
欲噴薄欲激射欲多泉欲遠流欲瀑布插天欲濺撲入
地欲漁釣怡怡欲草木欣欣欲挾煙雲而秀媚欲照溪
谷而光輝此水之活體也
山以水為血脈以草木為毛髮以煙雲為神彩故山得
水而活得草木而華得煙雲而秀媚水以山為面以亭
榭為眉目以漁釣為精神故水得山而媚得亭榭而明
快得漁釣而曠落此山水之布置也
山有高有下高者血脈在下其肩股開張基脚壯厚巒
岫岡勢培擁相勾連映𢃄不絶此高山也故如是高山
謂之不孤謂之不仆下者血脈在上其顛半落項領相
攀根基龐大堆阜臃腫直下深插莫測其淺深此淺山
也故如是淺山謂之不薄謂之不泄高山而孤體幹有
仆之理淺山而薄神氣有泄之理此山水之體裁也
石者天地之骨也骨貴堅深而不淺露水者天地之血
也血貴周流而不凝滯
山無煙雲如春無花草
山無雲則不秀無水則不媚無道路則不活無林木則
不生無深遠則淺無平遠則近無高遠則下
山有三遠自山下而仰山顛謂之高遠自山前而窺山
後謂之深遠自近山而望遠山謂之平遠高遠之色清
明深遠之色重晦平遠之色有明有晦高遠之勢突兀
深遠之意重疊平遠之意沖融而縹縹緲緲其人物之
在三遠也高遠者明瞭深遠者細碎平遠者沖澹明瞭
者不短細碎者不長沖澹者不大此三遠也
山有三大山大於木木大於人山不數十重如木之大
則山不大木不數十百如人之大則木不大木之所以
比夫人者先自其葉而人之所以比夫木者先自其頭
木葉若干可以敵人之頭人之頭自若干葉而成之則
人之大小木之大小山之大小自此而皆中程度此三
大也
山欲高盡出之則不高煙霞鎖其腰則高矣水欲遠盡
出之則不遠掩映斷其派則遠矣蓋山盡出不唯無秀
拔之高兼何異畫碓觜水盡出不唯無盤折之遠兼何
異畫蚯蚓
正面溪山林木盤折委曲鋪設其景而来不厭其詳所
以足人目之近尋也傍邊平遠嶠嶺重疊鈎連縹緲而
去不厭其遠所以極人目之曠望也遠山無皴遠水無
波遠人無目非無也如無耳(林泉高致)
宋郭熙畫訣
凡經營下筆必合天地何謂天地謂如一尺半幅之上
上留天之位下留地之位中間方立意定景見世之初
學據把筆下去率爾立意觸情塗抹滿幅看之填塞人
目已令人意不快那得取賞於瀟灑見情於高大哉
山水先理會大山名為主峰主峰已定方作以次近者
遠者小者大者以其一境主之於此故曰主峰如君臣
上下也
林石先理會一大松名為宗老宗老已定方作以次雜
窠小卉女蘿碎石以其一山表之於此故曰宗老如君
子小人也
山有戴土山有戴石土山戴石林木瘦聳石山戴土林
木肥茂木有在山木有在水在山者土厚之處有千尺
之松在水者土薄之處有數尺之蘖水有流水石有盤
石水有瀑布石有怪石瀑布練飛于林表怪石虎蹲於
路隅雨有欲雨雪有欲雪雨有大雨雪有大雪雨有雨
霽雪有雪霽風有急風雲有歸雲風有大風雲有輕雲
大風有吹沙走石之勢輕雲有薄羅引素之容
店舍依溪不依水衝依溪以近水不依水衝以為害或
有依水衝者水雖衝之必無水害處也村落依陸不依
山依陸以便耕不依山以為耕遠或有依山者山之間
必有可耕處也
大松大石必畫於大岸大坡之上不可作於淺灘平渚
之邊
一種使筆不可反為筆使一種用墨不可反為墨用筆
與墨人之淺近事二物且不知所以操縱又焉得成絶
妙也哉此亦非難近取諸書法正與此類也故說者謂
王右軍喜鵝意在取其轉項如人之執筆轉腕以結字
此正與論畫用筆同故世之人多謂善書者往往善畫
盖由其轉腕用筆之不滯也或曰墨之用何如荅曰用
焦墨用宿墨用退墨用埃墨不一而足不一而得
硯用石用瓦用盆用甕片墨用精墨而已不必用東川
與西山筆用尖者員者麤者細者如針者如刷者運墨
有時而用淡墨有時而用濃墨有時而用焦墨有時而
用宿墨有時而用退墨有時而用厨中埃墨有時而取
青黛雜墨水而用之用淡墨六七加而成深即墨色滋
潤而不枯燥用濃墨焦墨欲特然取其限界非濃與焦
則松稜石角不瞭然故爾瞭然然後用青墨水重疊過
之即墨色分明常如霧露中出也淡墨重疊旋旋而取
之謂之幹淡以銳筆横臥惹惹而取之謂之皴擦以水
墨再三而淋之謂之渲以水墨滚同而澤之謂之刷以
筆頭直往而指之謂之捽以筆頭特下而指之謂之擢
以筆端而注之謂之點點施於人物亦施於木葉以筆
引而去之謂之畫畫施於樓屋亦施於松針雪色用淡
濃墨作濃淡但墨之色不一而染就煙色就縑素本色
縈拂以淡水而痕之不可見筆墨迹風色用黃土或埃
墨而得之土色用淡墨埃墨而得之石色用青黛和墨
而淺深取之瀑布用縑素本色但焦墨作其旁以得之
水色春綠夏碧秋青冬黑天色春晃夏蒼秋淨冬黯畫
之處所須冬燠夏涼宏堂䆳宇畫之志思須百慮不干
神盤意豁老杜詩所謂五日畫一水十日畫一石能事
不受相促逼王宰始肯留真跡斯言得之矣一種畫春
夏秋冬各有始終曉暮之類品意物色便當分解況其
間各有趣哉其他不消拘四時而經史諸子中故事又
各須臨時所宜者為可謂如春有早春雲景早春雨景
殘雪早春雪霽早春雨霽早春煙雨早春寒雲欲雨春
早春晚景曉日春山春雲欲雨早春煙靄春雲出谷滿
溪春溜春雨春風作斜風細雨春山明麗春雲如白鶴
皆春題也
夏有夏山晴霽夏山雨霽夏山風雨夏山早行夏山林
館夏雨山行夏山林木怪石夏山松石平遠夏山雨過
濃雲欲雨驟風急雨又曰飄風急雨夏山雨罷雲歸夏
雨溪谷濺瀑夏山煙曉夏山煙晚夏日山居夏雲多奇
峯皆夏題也
秋有初秋雨過平遠秋霽亦曰秋山雨霽秋風雨霽秋
雲下隴秋煙出谷秋風欲雨又曰西風欲雨秋風細雨
亦曰西風驟雨秋晚煙嵐秋山晚意秋山晚照秋晚平
遠遠水澄清疎林秋晚秋景林石秋景松石平遠秋景
皆秋題也
冬有寒雲欲雪冬隂密雪冬隂霰雪朔風飄雪山澗小
雪四溪遠雪雪後山家雪中漁舍艤舟沽酒踏雪遠沽
雪溪平遠又曰風雪平遠絶澗松雪松軒醉雪水榭吟
風皆冬題也
曉有春曉秋曉雨曉雪曉煙嵐曉色秋煙曉色春靄曉
色皆曉題也
晚有春山晚照雨過晚照雪殘晚照疎林晚照平川返
照遠水晚照暮山煙靄僧歸溪寺客到晚扉皆晚題也
松有雙松三松五松六松怪木古木老木垂岸怪木垂
崖古木喬松至一望松皆祝夀用青松長松
石有怪石坡石松石兼雲松者也林石兼之林木秋江
怪石怪石之在秋江也江上蓼花蒹葭之致可以映帶
遠近作一二也
雲有雲横谷口雲出巖間白雲出岫輕雲下嶺
煙有煙横谷口煙出亂山暮靄平林輕煙引素春山煙
嵐秋山煙靄
水有四溪濺撲松石濺撲雲嶺飛泉雨中瀑布雪中瀑
布煙溪瀑布遠水鳴榔雲溪釣艇
雜有水村漁舍憑高觀耨平沙落鴈溪橋酒家橋梁樵
子皆雜題也(林泉高致)
宋蘇軾論畫竹
竹之始生一寸之萌耳而節葉具焉自蜩蝮蛇蚹以至
於劒拔十尋者生而有之也今畫者乃節節而為之葉
葉而累之豈復有竹乎故畫竹必先得成竹於胸中執
筆熟視乃見其所欲畫者急起從之振筆直遂以追其
所見如&KR0693;起鶻落少縱則逝矣與可之教予如此予不
能然也而心識其所以然夫既心識其所以然而不能
者内外不一心手不相應不學之過也故凡有見於中
而操之不熟者平居自視了然而臨事忽焉喪之豈獨
竹乎(東坡集)
宋蘇軾論傳神
傳神之難在於目顧虎頭云傳神寫照都在阿堵中其
次在顴頰吾嘗於燈下顧見頰影使人就壁畫之不作
眉目見者皆失笑知其為我也目與顴頰似餘無不似
者眉與鼻口盖可增減取似也傳神與相一道欲得其
人之天法當與衆中隂察其舉止今乃使具衣冠坐注
視一物彼斂容自持豈復見其天乎凡人意思各有所
在或在眉目或在鼻口虎頭云頰上加三毛覺精彩殊
勝則此人意思蓋在須頰間也優孟學孫叔敖抵掌談
笑至使人謂死者復生此豈能舉體皆似邪亦得其意
思所在而已使畫者悟此理則人人可謂顧陸吾嘗見
僧維真畫曾魯公初不甚似一日往見公歸而喜甚曰
吾得之矣乃與眉後加三紋隠躍可見作仰首上視眉
揚而頞蹙者遂大似南都人陳懷立傳吾神衆以為得
其全者懷立舉止如諸生蕭然有意於筆墨之外者也
故以所聞者助發之(東坡集)
宋蘇軾論畫水
古今畫水多作平遠細皺其善者不過能為波頭起伏
人至以手捫之謂有窪隆以為至妙矣然其品格特與
印板水紙爭工拙於豪釐間耳唐廣明年處士孫位始
出新意畫奔湍巨浪與山石曲折隨物賦形盡水之變
號稱神逸其後蜀人黃筌孫知微皆得其筆法始知微
欲與大慈寺夀寧院壁作湖灘水石四堵營度經歲終
不肯下筆一日倉皇入寺索筆墨甚急奮袂如風須臾
而成作輸瀉跳蹙之勢洶洶欲崩屋也知微既死筆法
中絶五十餘年近歲成都人蒲永昇嗜酒放浪性與畫
會始作活水得二孫本意自黃居宷兄弟李懷衮之流
皆不及也(東坡集)
宋郭若虚論製作楷模
大率圖畫風力氣韻固在當人其如種種之要不可不
察矣畫人物者必分貴賤氣貌朝代衣冠釋門則有善
功方便之顔道像必具修真度世之範帝皇當崇上聖
天日之表外夷應得慕華欽順之情儒賢即見忠信禮
義之風武士固多勇悍英烈之貌隠逸俄識肥遯高世
之節貴戚蓋尚紛華侈靡之容帝釋須明威福嚴重之
儀鬼神乃作醜䰩馳趡之状士女宜富秀色婑媠之態
田家自有醇甿朴野之眞恭驁愉慘又在其間矣畫衣
紋林石用筆全類於書畫衣紋有重大而調暢者有縝
細而勁健者勾綽縱掣理無妄下以狀高側深斜卷摺
飄舉之勢畫林木者有樛枝挺榦屈節皴皮紐裂多端
分敷萬狀作怒龍驚虺之勢聳凌雲翳日之姿宜須崖
岸豐隆方稱蟠根老壯也畫山石者多作礬頭亦為凌
面落筆便見堅重之性皴淡即生窊凸之形每留素以
成雲或借地而為雪其破墨之功尤為難也畫畜獸者
全要停分向背筋力精神肉分肥圜毛骨隠起仍分諸
物所稟動止之性(四足唯兔掌底有毛謂之建毛)畫龍者析出三停(自首)
(至膊膊至腰腰至尾也)分成九似(角似鹿頭似駝眼似鬼項似蛇腹似蜃鱗似魚爪似鷹掌似虎)
(耳似牛)窮游泳蜿蜒之妙得回蟠升降之宜仍要騣鬛肘
毛筆畫壯快直自肉中生出為佳也(凡畫龍開口者易為巧合口難為功)
(畫家稱開口貓兒合口龍言其兩難也)畫水者有一擺之波三折之浪布
之字之勢分虎爪之形湯湯若動使觀者浩然有江湖
之思為妙也畫屋木者折算無虧筆畫勻壯深遠透空
一去百邪如隋唐五代已前洎國初郭忠恕王士元之
流畫樓閣多見四角其斗栱逐鋪作為之向背分明不
失繩墨今之畫者多用直尺一就界畫分成斗栱筆蹟
繁雜無壯麗閒雅之意畫花果草木自有四時景候隂
陽向背筍條老嫩苞萼後先逮諸園蔬野草咸有出土
體性畫翎毛者必須知識諸禽形體名件自觜喙口臉
眼緣叢林腦毛披蓑毛翅有梢翅有蛤翅翅邦上有大
節小節大小窩翎次及六梢又有料風掠草(彌縫翅習之間)散
尾壓磹尾肚毛腿袴尾錐脚有探爪(三節)食爪(三節)撩爪(四節)
托爪(一節)宣黃八甲鷙鳥眼上謂之看棚(一名看簷)背毛之間
謂之合溜山鵲雞類各有歲時蒼嫩皮毛眼爪之異家
鵝鴨即有子肚野飛水禽自然輕梢如此之類或鳴集
而羽翮緊戢或寒棲而毛葉鬆泡已上具有名體處所
必須融會闕一不可設或未識漢殿吳殿梁柱斗栱叉
手替木熟柱駝峯方莖額道抱間昂頭羅花羅幔暗制
綽幕猢猻頭琥珀枋龜頭虎座飛簷撲水膊風化廢垂
魚惹草當鈎曲脊之類憑何以畫屋木也畫者尚罕能
精究况觀者乎(圖畫見聞志)
宋韓拙山水純全論
論山
凡畫山言丈尺分寸者王右丞之法則也山有主客尊
卑之序隂陽逆順之儀其山各有形體亦各有名習山
水之士好學之流切要知也主者衆山中高而大也有
雄氣敦厚旁有輔峰叢圍者嶽也大者尊也小者卑也
大小岡阜朝揖於前者順也無此者逆也客者不相下
而過也分隂陽者用墨而取濃淡也凹深為隂凸面為
陽山有高低大小之序以近次遠至於廣極者也洪谷
子云尖曰峯平曰頂員曰巒相連曰嶺有穴曰岫峻壁
曰崖崖下曰巖巖下有穴而名巖穴也山大而高曰嵩
山小而高曰岑銳山者高嶠而纖峻也卑小尖者扈也
小而衆山歸叢者名羅圍也言襲涉者山三重也兩山
相重者謂之再木映也一山為伾小山曰岋大山曰峘
岋謂高而過也言屬山者相連屬也言嶧山者連而絡
繹也絡繹者羣山連續而過也山岡者其山長而有脊
也言翠微者近山傍坡也山頂衆者山顚也巖者洞穴
是也有水曰洞無水曰府言堂者山形如堂室也言嶂
者如幃帳也言小山别大山鮮不相連也言絶景者連
山斷絶也言屋者左右有山夾山也言礙者多小石也
平石者盤石也多草木者謂之岵無草木者謂之垓石
載土謂之崔嵬石上有土也土載石為之砠土上有石
也土山曰阜平原曰坡坡高曰壠岡嶺相連掩映林泉
漸分遠近也言谷者通路曰谷不相通路者曰壑窮瀆
者無所通而與水注者川也兩山夾水曰澗陵夾水曰
溪溪中有水也宜畫盤曲掩映斷續伏而後見也山有
四方體貌景物各異東山敦厚而廣博景質而水少西
山川峽而峭拔高聳而險峻南山低小而水多江湖景
秀而華盛北山闊墁而多阜林木氣重而水窄東山宜
村落薪鋤旅店山居宦官行客之類西山宜用關城棧
路羅網高閣觀宇之類北山宜用盤車駱駝樵人背負
之類南山宜江村漁市水邦山閣之類但加稻田漁樂
勿用車盤駱駝要知南北之風故不同耳深宜分别山
有四時之色春山豔冶而如笑夏山蒼翠而如滴秋山
眀淨而如洗冬山慘淡而如睡之說四時之氣象也郭
氏曰山有三遠自山下而仰山上背後有淡山者謂之
高遠自山前而窺山後者謂之深遠自近山邊低坦之
山謂之平遠愚又論三遠者有近岸廣水曠闊遥山者
謂之闊遠有煙霧暝漠野水隔而髣髴不見者謂之迷
遠景物至絶而微茫縹緲者謂之幽遠以上山之名狀
當備畫中用也兼備博雅君子之問若問而無對為無
知之士不可不知也或詩句中有諸山名雖得名即不
知山之體狀者惡可措手而製之凡畫全景者山重疊
覆壓咫尺重深以近次遠或由下增疊分布相輔以卑
次尊各有順序又不可太實仍要嵐霧鎖映林木遮藏
不可露體如人無衣乃窮山也且山以林木為衣以草
為毛髮以煙霞為神采以景物為妝飾以水為血脈以
嵐霧為氣象畫若不求古法不寫真山惟務俗變採合
虚浮自為超越古今心以自蔽變是為非此乃懵然不
知山水格要之士難可與言之嗟乎今人是少非多拘
今亡古為多利之所誘奪博古好今學者鮮矣儻或有
得其藴奥者誠可與論也彼嗟古傲今侮慢宿學之士
適足以此言為戲耳
論水
夫水者有緩急淺深此為大體也有山上水曰涀涀謂
出於高陵山下有水曰潺潺謂其文溶緩山澗間有水
漰湍而潄石者謂之湧泉巖石間有水滭潑而仰沸者
謂之噴泉言瀑泉者巔崖峻壁之間一水飛出如練千
尺分灑於萬仞之下有驚濤怒浪湧瀼騰沸噴濺漂流
雖龜鼉魚鼈皆不能容也言濺瀑者山間積水欲流而
石隔罅中猛下其片浪如滚有石迎激方圓四折交流
四會用筆輕重自分淺深盈滿而散漫也言淙者衆流
攢衝鳴湍疊瀨噴若雷風四面叢流謂之淙也言沂水
者不用分開一片注下與瀑泉頗異矣亦宜分别夫海
水者風波浩蕩巨浪卷翻山水中少用也有兩邊峭壁
不可通途中有流水漂急如箭舟不停者硤水可無急
於此也言江湖者注洞庭之廣大也言泉源者水平出
流也其水混混不絶故孟子所謂源泉混混不舍畫夜
是也惟溪水者山水中多用之宜畫盤曲掩映斷續伏
而復見以遠至近仍宜煙霞鎖隠為佳王右丞云路欲
斷而不斷水欲流而不流此之謂歟夫砂磧者水心逆
流水流兩邊急而有聲中有灘也夫石磧者輔岸絶流
水流兩邊洄環有紋中有石也言壑者有岸而無水也
然水有四時之色隨四時之氣春水微碧夏水微涼秋
水微清冬水微惨又有汀洲煙渚皆水中人可住而景
所集也至於漁瀨鴈濼之類畫之者多樂取以見才調
況水為山之血脈故畫水者宜天高水闊為佳也
論林木
夫林木者有四時之榮枯大小之叢薄咫尺重深以分
遠近故木貴高喬蒼逸健硬筆迹堅重或麗或質以筆
迹欲斷而復續也且或輕或重本在乎行筆高低暈悉
由於用墨此乃畫林木之格要也洪谷子訣曰筆有四
勢筋骨皮肉是也筆絶而不斷謂之筋纏轉隨骨謂之
皮筆迹剛正而露節謂之骨伏起員混而肥謂之肉尤
宜骨肉相輔也肉多者肥而軟濁也苟媚者無骨也骨
多者剛而如薪也勁死者無肉也迹斷者無筋也墨而
質朴失其真也墨微而怯弱敗其正形其木要停分而
有勢不可太長太長無勢力不可太短太短者俗濁也
木皆有形勢而取其力無勢而亂作盤曲者乏其勢也
若只要剛硬而無環轉者虧其生意也若筆細脈微者
怯弱也大凡取舍用度以木貴蒼健老硬其形甚多或
聳而迸枝者或曲折而俯仰者或躬而若揖者或如醉
人狂舞者或如披頭仗劒者皆松也又若怒龍驚虯之
勢騰龍伏虎之形似狂怪而飄逸似偃蹇而躬身或陂
側倒起飲於水中或嶺峻倒崖而身復起為松之儀其
勢萬狀變態莫測凡畫根者臨岸倒起之木其根起伏
出拔土外狂而且迸也其平立之木當以大根深入崖
中傍迸小根方宜出土也凡作枯槎槁木務要竅嵌空
耳且松者公侯也為衆木之長亭亭氣槩高上盤於空
勢鋪霄漢枝迸而覆挂下接凡木以貴待賤如君子之
德周而不比荆浩曰成材者氣槩高幹不材者抱節自
屈有偃盖而枝盤頭低而腰曲者為異松也皮老蒼鱗
枝枯葉少者為古松也右丞曰松不離於弟兄謂高低
相亞亦有子孫謂新枝相續為幼松者其梢凌空而聳
出其針交結而蔭重也且柏者若侯伯也訣曰柏下叢
生要老逸而舒暢皮宜轉紐捧節有紋多枝少葉節眼
嵌空勢若蛟龍身去復回蕩迭縱横乃古柏之狀也幼
柏者葉密枝迸梢聳拔也檜者松身柏皮會於松柏故
名曰檜其枝横肆而盤屈其葉散而不定古檜之體也
餘種羣木難以具述惟楸梧槐柳形儀各異大槩有葉
之木貴要豐茂而蔭鬱至於寒林者務森聳重深分布
而不雜宜作枯梢老槎背後當用淺墨畫以相類之木
伴和為之故得幽韻之氣清也林罅不用明白尤宜煙
嵐映帶誠為咸熙深得乎妙用者哉梁元帝云木有四
時春英夏蔭秋毛冬骨春英者謂葉細而花繁也夏蔭
者謂葉密而茂盛也秋毛者謂葉疎而飄零也冬骨者
謂枝枯而葉槁也其有林巒者山巖石上有密木也有
林麓者山脚下林木也林迴者遠林煙瞑也大要不可
狂斜倒起隱淡直立辨其形質可一一分明又云質者
形質備也雜木取其大綱用墨點成淺淡相等林木者
山之衣也如人無衣裝使山無儀盛之貌故貴密林茂
木有華盛之表也木少者謂之露骨如人少衣也若作
一窠一石務要減矣
論石
夫畫石者貴要磊落雄壯蒼硬頑澀礬頭菱面層疊厚
薄覆壓重深落墨堅實凹深凸淺皴拂隂陽點均高下
乃為破墨之功也且言盤石者平大石也然石之狀不
一或層疊而秀潤或崔嵬而顛嶮有崖巖嵯峨者有怪
石崩㘱者或直插入水而深不可測者或根石浸水而
脚石相輔者崪屼嶙𡼏千怪萬狀縱横放逸其體無定
而入皴文多端也有披麻皴者有點錯皴者或斫&KR0008;皴
者或横皴者或勻而連水皴紋者一畫一點各有古今
家數體法存焉昔人云石無十步眞山有十里遠況石
為山之體貴氣韻而不貴枯燥也畫之者不可失此論
也
論雲霧煙靄嵐光風雨雪霧
夫通山川之氣以雲為總也雲出於深谷納於嵎夷弇
日弇空渺渺無拘昇之晴霽則顯其四時之氣散之隂
晦則逐其四時之象故春雲如白鶴其體閑逸和而舒
暢也夏雲如竒峰其勢隂鬱濃淡靉霴而無定也秋雲
如輕浪飄零或若兜羅之狀廓静而清明冬雲澄墨慘
翳示其玄溟之色昏寒而深重此晴雲四時之象春隂
則雲氣淡蕩夏隂則雲氣突黑秋隂則雲氣輕浮冬隂
則雲氣慘淡此隂雲四時之氣也然雲之體聚散不一
輕而為煙重而為霧浮而為靄聚而為氣其有山嵐之
氣煙之輕者雲捲而霞舒雲者乃氣之所聚也凡畫者
分氣候别雲煙為先山水中所用者霞不重以丹青雲
不施以彩繪恐失其嵐光野色自然之氣也且雲有游
雲有出谷雲有寒雲有暮雲雲之次為霧有曉霧有遠
霧有寒霧霧之次為煙有晨煙有暮煙有輕煙煙之次
為靄有江靄有暮靄有遠靄雲霧煙靄之外言其霞者
東曙曰明霞西照曰暮霞乃早晚一時之氣暉也不可
多用凡雲霞煙霧靄之氣為嵐光山色遥岑遠樹之彩
也善繪於此則得四時之真氣造化之妙理故不可逆
其嵐光當順其物理也風雖無迹而草木衣帶之形雲
頭雨脚之勢無少逆也如逆之則失其大要矣繼而以
雨雪之際時雖不同然雨有急雨有驟雨有夜雨有欲
雨有雨霽雪者有風雪有江雪有夜雪有春雪有暮雪
有欲雪有雪霽凡雨雪意皆本乎雪色之輕重類於風
勢之緩急想其時候方可落筆大槩以雲别其雨雪之
意則宜暗而不宜顯也又如爾雅云天氣下而地不應
曰雪言暗物而輕也地氣登而天不應曰霧言暝物而
重也風而雨之為霾言無分遠近也隂風重而為曀言
無分於山林也此皆不時之氣也霏雪之流至於魚龍
草莽之象吕氏之言甚明鸞翔鳳翥之形陸機之論深
得然窮天理之奥埽風雪之候曷可不深究焉
論人物橋彴關城寺觀山居舟車四時之景
凡畫人物不可麤俗貴純雅而幽閑其隐居傲逸之士
當與村居耕叟漁父輩體貌不同竊觀古之山水中人
物殊為閑雅無有麤惡者近之所作往往麤俗殊乏古
人之態言橋彴者通船曰彴彴者以横木渡於溪澗之
上但人迹可通也關者在乎山峡之間只一路可通傍
無小谿方可用關也城者雉堞相映樓屋相望須當映
帶於山崦林木之間不可一一出露恐類於圖經山水
所用惟古堞可也畫僧寺道觀者宜横抱幽谷深巖峭
壁之處唯酒旆旅店方可當途村落之間以至山居隠
遯之士放逸之徒也務要幽僻有廣土處可畫柴扉房
屋平林牛馬耕耘之類有廣水處可畫漁市漁濼及捕
魚採菱曬網之類也言舟船者大曰舟小曰船漁人乘
者為艇隐逸所乘曰船或插以網罩或旋以絲綸者漁
艇也或為木屋或作棚幕者遊船也以小槳所摇者謂
之飛航獨一木所造者謂之相槽於山水中所宜用者
其舟船游漾輕浮不可重載其餘江海巨載之舟於山
水中少用也品四時之景物務要明乎物理度乎人事
春可畫以人物欣欣而舒和踏青郊遊翠陌競秋千漁
唱渡水歸牧耕鋤山種捕魚之類也夏可畫以人物坦
坦於山林隂映之處或以行李憩歇水閣亭軒避暑納
涼翫水浮梁浴鶴江滸曉汲涉水過渡之類也秋則畫
以人物蕭蕭翫月採菱浣紗漁笛搗帛夜舂登高賞菊
之類也冬則畫以人物寂寂圍爐飲酒慘冽遊宦雪笠
寒人騾軸運糧雪江渡口寒郊雪獵履冰之類也若水
野之間春兼於禽鳥者可畫以燕雀黃鸝夏畫鸂鶒鷗
鷺秋畫征鴻羣鶩冬宜畫以落鴈鳴鴉今各舉其大槩
耳若能知此以隨時制景任其才思則山水中裝飾無
不備矣
論用筆墨格法氣韻病
夫畫者筆也斯乃心運也索之於未狀之前得之於儀
則之後默契造化與道同機握管而潜萬象揮豪而掃
千里故筆以立其形質墨以分其隂陽山水悉從筆墨
而成吴道子筆勝於質為畫之質勝也嘗謂道子山水
有筆而無墨項容山水有墨而無筆此皆不得全善惟
荆浩採二賢之能以為已能則全矣盖墨用太多則失
其真體損其筆而且濁用墨太微即氣怯而弱也過與
不及皆為病耳切要循乎規矩格法本乎自然氣韻必
全其生意得於此者備矣失於此者病矣以是推之豈
愚俗之可論歟凡未操筆當凝神著思豫在目前所以
意在筆先然後以格法推之可謂得之於心應之於手
也其用筆有簡易而易全者有巧密而精細者或取氣
格而筆迹雄壯者或取順快而流暢者縱横變用在乎
筆也然作畫之病者衆矣惟俗病最大出於淺陋循卑
昧乎格法之大動作無規亂推取逸強務古淡而枯燥
苟從巧密而纏縛詐偽老筆本非自然此謂筆墨格法
氣韻之病古云用筆有三病一曰版二曰刻三曰結何
謂版病腕弱筆癡取與全虧物狀平扁不能員混者版
也刻病者筆迹顯露用筆中凝勾畫之次妄生圭角者
刻也結病者欲行不行當散不散似物滯礙不能流暢
者結也愚又論一病謂之礭病筆路謹細而癡拘全無
變通筆墨雖行類同死物狀如雕切之迹者礭也凡用
筆先求氣韻次採體要然後精思若形勢未備便用巧
密精思必失其氣韻也以氣韻求其畫則形似自得於
其間矣且善究其畫山水之理也當守其實實不足當
棄其筆而華有餘實為質榦也華為華藻也質榦本乎
自然華藻出乎人事實為本也華為末也自然體也人
事用也豈可失其本而逐其末忘其體而執其用是猶
畫者惟務華媚而體法虧惟務柔細而神氣泯眞俗病
耳惡知其守實去華之理哉若行筆或麤或細或揮或
勻或重或輕者不可一一分明以布遠近氣弱而無畫
也其筆太麤則寡其理趣其筆太細則絶乎氣韻一皴
一點一勾一斫皆有意法存焉若不從古畫法只寫真
山不分遠近淺深乃圖經也焉得其格法氣韻哉凡畫
有八格石老而潤水淨而明山要崔嵬泉宜灑落雲煙
出沒野逕迂回松偃龍蛇竹藏風雨也
論觀畫别識
瓊瑰琬琰天下皆知其為玉也非卞氏三獻孰别其荆
山之姿而為美驊騮騕褭天下皆知其為馬也非伯樂
一顧孰别冀北之駿而為良若玉之無别安得瓊瑰琬
琰之名馬之無别豈分驊騮騕褭之駿别玉者卞氏耳
識馬者伯樂耳天下後世亦無復以加諸是猶畫山水
之流於世也隱造化之情實論古今之賾奥發揮天地
之形容藴藉聖賢之藝業豈賤隸俗人得以易窺其端
倪蓋有不測之神思難名之妙意寓於其間矣凡閱諸
畫先看風勢氣韻次究格法高低者為前賢家法規矩
用度也儻生意純而物理順用度備而格法高固得其
格者也雖有其格而家法不可揉雜者何哉且畫李成
之格豈用雜於范寬正如字法顔柳不可以同體篆隸
不可以同攻故所操不一則所用有差信乎然矣歸古
驗今善觀乎畫者焉可無别歟然古今山水之格皆畫
也通畫法者得神全之氣攻寫法者有圖經之病亦不
可以不識也以近世畫者多執好一家之學不通諸名
流之迹者衆矣雖博究諸家之能精於一家者寡矣若
此之畫則雜乎神思亂乎規格難識而難别良由此也
惟節明其諸家畫法乃為精通之士論其别白之理也
窮天文者然後證丘陵天地之間雖事之多有條則不
紊物之衆有緒則不雜盖各有理之所寓耳觀畫之理
非融心神善縑素精通博覽者不能達是理也畫有純
質而清淡者僻淺而古拙者輕清而簡妙者放肆而飄
逸者野逸而生動者幽曠而深遠者昏暝而意存者眞
率而閑雅者冗細而不亂者重厚而不濁者此皆三古
之迹達之名品參乎神妙各適於理者然矣畫有初觀
而可及究之而妙用益深者上也有初觀而不可及再
觀而不可及窮之而理法乖異者下也畫譬如君子歟
顯其迹而如金石著乎行而合規矩親之而温厚望之
而儼然易事而難悅難進而易退動容周旋無不合於
理者此上格之體若是而已畫猶小人歟以浮言相胥
以矯行相尚近之而取侮遠之而有怨苟媚諂以自合
勞詐偽以自蔽旋為交搆無一循乎理者此卑格之體
有若是而已儻明其一而不明其二達於此而不達夫
彼非所以能辨識也昔人有云畫有六要一曰氣氣者
隨形運筆取象無惑二曰韻韻者隐露立形備意不俗
三曰思思者頓挫取要凝想物宜四曰景景者制度時
用搜妙創竒五曰筆筆者雖依法則運用變通不質不
華如飛如動六曰墨墨者高低暈淡品别淺深文彩自
然似非用筆有此六法者神之又神也若六法未備但
有一長亦不可不採覽焉畫有真可𫝊於世不自顯其
名者所謂有實則名自得故不期顯而自顯也畫有一
時雖獲美名久則漸銷所謂以譽過於實者故不期銷
而自銷矣凡觀畫者豈可擇於冠盖之譽但看格清意
古墨妙筆精景物幽閒思遠理深氣象脫灑者為佳其
未當精絶惟寘巧密者鮮鑒矣(山水純全集)
御定佩文齋書畫譜卷十三
