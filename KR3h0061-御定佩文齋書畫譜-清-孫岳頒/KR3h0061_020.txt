欽定四庫全書
御定佩文齋書畫譜目錄
第二十卷
歴代帝王書下(后妃諸王附)
宋
太祖太宗
真宗仁宗
英宗神宗
哲宗徽宗
欽宗高宗
孝宗光宗
寧宗理宗
度宗曹皇后
向皇后劉貴妃
吳皇后劉婉儀
楊皇后冀王惟吉
越王元傑楚王元偁
周王元儼信安王允寧
吳王顥益王頵
秀王子偁景獻太子詢
臨川郡王廼裕衞國大長公主
魏國大長公主越國夫人王氏
華國夫人韋氏
遼
太祖聖宗
道宗天祚帝
蕭皇后寧王扎穆
金
熙宗世宗
章宗元妃李氏
瀛王瓌楚王宗雄
金源郡王希尹
元
仁宗英宗
泰定帝文宗
順帝太子阿裕爾實哩達喇
順德王哈喇哈斯
明
太祖建文君
成祖仁宗
宣宗憲宗
孝宗世宗
神宗光宗
莊烈帝李太后
王妃晉恭王棡
晉莊王鍾鉉周定王橚
周憲王有燉鎮平王有爌
湘獻王柏蜀定王友垓
蜀惠王申鑿蜀成王譲栩
寧獻王權寧靖王奠培
吉簡王見浚遼惠王恩鑙
韓昭王旭櫏文城王彌鉗
三城王芝垝枝江王致樨
荆端王厚烇益端王祐檳
安塞王秩炅保安王
高唐王齊東王
婁妃楊妃
安福郡主
欽定四庫全書
御定佩文齋書畫譜卷二十
歴代帝王書下(后妃諸王附)
宗
太祖
太祖諱匡胤姓趙氏涿郡人後周恭帝禪位定有天下
之號曰宋三代而降考論聲明文物之治道德仁義之
風宋於漢唐盖無譲焉(宋史本紀)
政和五年因建明堂有旨徙秘書省出於外在宣德門
之東亦古東觀類云秘書省自政和末既徙於東觀之
下宣和中間始告落上因踵故事為幸之御手親持太
祖皇帝天翰一軸以賜三舘誥羣臣曰世但謂藝祖以
神武定天下且弗知天縱聖學筆札之如是也今付秘
閣永以為寳於是大臣近侍因得瞻拜太祖書札有類
顔字多帶晚唐氣味時時作數行經子語又間有小詩
三四章皆雄偉豪傑駭動人耳目宛見萬乘氣度往往
跋云鐵衣士書似仄微所游戲翰墨也(蔡絛鐵圍山叢譚)
太祖嘗有所書詩數幅天下一統四大字處分手札楷
書三行傳世人知寳愛(書史會要)
太宗
太宗諱炅初名匡乂改賜光義宣祖第三子性嗜學工
文業多藝能(宋史本紀)
五代以来筆札無體鍾王之法幾乎絶矣太宗在南宫
留意翰墨自是學者書體丕變(章如愚山堂考索)
熙陵妙盡八法當時士大夫皆親承指畫(黃庭堅山谷集)
太宗真造八法草入三昧行書無對飛白入神(米芾海岳)
(名言)
太宗方在躍淵留神墨妙斷行片簡已為時人所寳及
既即位區内砥平朝廷燕寧萬幾之暇學書至於夜分
巧倍前古體兼數妙英氣竒采飛動超舉聖神絶藝無
得而名焉帝善篆隸草行飛白八分而草書冠絶嘗語
近臣曰朕君臨天下亦有何事於筆研特中心好耳江
東人能小草累召詰之殊不知向背也小草字學難究
飛白字勢罕工吾亦恐自此廢絶矣盖深慮書法之缺
墜而勤以興之也(墨池編)
太宗嘗夜召書學葛湍問徐鉉草書如何湍曰鉉留心
篆籀不聞草聖上曰鉉嘗見朕書否湍曰臣僚非詔賜
無由得觀上喜於軸中出御草書二紙曰一以賜汝一
以賜鉉(宋太宗實錄)
上嘗臨幸祕閣出草書千字文賜李至勒石上曰千文
乃梁武得破碑鍾繇書命周興嗣次韻而成理無足取
若有資於教化莫孝經若也乃書以賜至(宋史李至傳)
前世錢未有草書者淳化中太宗皇帝始以宸翰為之
既成以賜近臣崇寧大觀御書錢盖襲故事也(趙德麟侯)
(鯖錄)
太宗皇帝肇修三舘更立祕閣於昇龍門左親為飛白
書額作贊刻石閣下(宋史謝絳傳)
雍熙三年十月朔上出飛白書賜宰相李昉等因謂曰
朕退朝未嘗虚度光隂讀書外留意真草書近又學飛
白昉等頓首謝(彭百川太平治迹統類)
至道二年六月出飛白書二十軸賜宰相吕端等人五
軸又以四十軸藏祕閣字皆方圓數尺上曰飛白依小
草書體與隸不同朕好之既久遂盡其法(山堂考索)
上撰趙普神道碑銘親八分書以賜之(宋史趙普傳)
端拱二年以御書急就章藏於祕閣刻石賜近臣(山堂考)
(索)
太宗每當暑月御書團扇賜館閣學士(蓬山志)
太宗皇帝嘗遣使購募古先帝王名臣墨帖集為十卷
淳化三年冬詔刊之後大臣登二府皆以賜焉(法帖釋)
眞宗
眞宗諱恒太宗第三子幼英睿姿表特異初學受經一
覽成誦天禧四年召近臣於龍圖閣觀御製文辭帝曰
朕聽覽之餘以翰墨自娛出御製七百二十二卷付宰
臣(宋史本紀)
眞宗在東宫太宗勖令學草書(王銍國老談苑)
眞宗皇帝善草聖(法帖釋文)
乾興元年三月丙子賜輔臣御飛白書各一軸初上未
嘗為飛白書一日見飛白筆遂取試書其體勢遒勁有
如夙習因以分賜焉十二月甲辰親書唐賢詩分賜(玉)
(海)
眞宗幸大名題詩宫壁數十篇字可大如斗遒健有法
(潘仲驂大名府志)
眞宗善書甚得晉人風度(書史會要)
仁宗
仁宗諱禎初名受益眞宗第六子景祐二年置邇英延
義二閣寫尚書無逸篇於屏至和七年幸寳文閣為飛
白書分賜從臣(宋史本紀)
仁宗萬幾之暇無所翫好惟親翰墨而飛白尤為神妙
凡飛白以點畫象物形而點最難工至和中有書待詔
李唐卿撰飛白三百點以進自謂窮盡物象上亦頗佳
之乃特為清淨二字以賜之其六點尤為竒絶又出三
百點外(歐陽修歸田錄)
皇祐三年飛白書筆法二字賜講讀官皇祐以後每歲
重午節必賜飛白書扇天聖五年召輔臣至崇政殿賜
織成御飛白字圖(玉海)
蔡襄知制誥帝親書君謨二字遣使持詔予之(宋史蔡襄)
(傳)
天聖五年九月召輔臣觀御飛白書慈孝寺崇眞殿牓
於承明殿崇眞殿者眞宗神御殿也十一月上親篆慈
孝寺碑額慶歴五年以寳相佛閣為慈尊閣御飛白書
牓賜之寶元元年作舍人院閣上親其牓曰紫微閣
以賜之慶歴六年太平興國寺重修太祖神御開先殿
成上飛白書牓皇祐二年上將祀明堂太常禮院言明
堂及門當為殿牓上曰二牓當親書是日於禁中服鞾
袍篆明堂二字飛白明堂之門四字自晝逮夜半而畢
宣示羣臣又詔模刻二牓為副本頒二府及近侍皇祐
中賜王曾碑曰旌賢又親篆寇準碑曰旌忠賜碑額者
二十二人嘉祐中御書五臺眞容院寳章閣牓御篆文
宣王廟門并殿牓至和二年飛白鳳翔上清宫牓(玉海)
仁宗字勢皆有法度崇政延英之宣示飛白揭琳宫之
牓篆額動感應之碑皆足以顕一時之榮遇(山堂考索)
英宗
英宗諱曙濮安懿王允譲第十三子四歲仁宗飬於内
皇祐七年立為皇子八年嗣皇帝位(宋史本紀)
英宗皇帝最喜書儒臣王廣淵以書得侍從(法帖釋文)
治平元年英宗召輔臣觀御篆孝嚴殿額於迎陽門又
御篆賈昌朝碑又御書四民安康字賜司馬光(玉海)
神宗
神宗諱頊英宗長子天性好學至日晏忘食治平三年
立為皇太子四年即皇帝位(宋史本紀)
神宗皇帝喜徐浩書熙寧元豐間天下化之(法帖釋文)
熙寧元年召輔臣觀御書英德殿牓於迎陽門元豐五
年御崇政殿召輔臣觀景靈宫御書十一殿牓(玉海)
哲宗
哲宗諱煦神宗第六子元豐五年封延平郡王八年皇
太后垂簾諭宰相王珪等曰皇子性莊重從學穎悟手
寫佛書為帝祈福因出以示珪等所書字極端謹珪等
稱賀遂奉制立為皇太子戊戌即皇帝位(宋史本紀)
先帝大喜鍾王書(法帖釋文)
邇英講論語終篇賜執政講讀史官燕於東宫又遣中
使就賜御書詩各一首臣軾得紫薇花絶句(東坡集)
元祐五年召講讀官講書讀寳訓賜御書詩一首上親
書姓名於後(玉海)
徽宗
徽宗諱佶神宗第十一子崇寧元年籍元祐及元符末
宰相文彦博等侍從蘇軾等餘官秦觀等内臣張士良
等武臣王獻可等凡百有二十人御書刻石端禮門政
和七年道籙院上章冊為教主道君皇帝(宋史本紀)
政和七年國子監辟廱御書大成殿榜宣和四年幸祕
書省宣示御書千文十體書洛神賦行草近詩(玉海)
徽宗御府所儲書其前必有御筆金書小楷標題(趙希鵠)
(洞天清錄)
子澶請鑄小鐵錢因範格以進徽宗大說御書宣和通
寳四字為錢文(宋史宗室子澶傳)
裕陵作黃庭堅書體後自成一法(鐵圍山叢談)
徽宗行草正書筆勢勁逸初學薛稷變其法度自號瘦
金書(書史會要)
欽宗
欽宗諱桓徽宗長子宣和七年嗣位(宋史本紀)
靖康元年上手書裴度傳賜李綱(宋史李綱傳)
乾道七年吳敏孫楠進一百軸劉愈進二軸八年毛奎
孫勸進十軸毛勤進一百軸九年陳過庭孫述進十四
軸張伯成進詔旨一軸程邵進御筆八十八軸及東宫
書詩賦各一軸並欽宗御書(玉海)
高宗
高宗諱構字德基徽宗第九子宣和三年封康王資性
朗悟博學強記讀書日誦千餘言建炎元年即帝位於
濟州手詔巡幸東南遷都臨安紹興三十二年詔皇太
子即位稱太上皇帝處德夀宫(宋史本紀)
宋高宗評書一卷亦名翰墨志(宋史藝文志)
高宗以御書眞草孝經賜秦檜紹興九年檜請刻之金
石以傳於後上曰世人以十八章童蒙書不知聖人精
微之學皆出乎此朕因學草聖遂以賜卿豈足傳後檜
再三請乃從之(宋學士院經進中興紀事本末)
高宗即位十九年干戈之日居多乃能親御翰墨作小
楷以書周易尚書毛詩春秋左傳全帙又節禮記中庸
儒行大學經解學記五篇章草語孟悉送成均(曾惇石刻)
(鋪叙)
思陵妙悟八法留神古雅訪求法書名畫不遺餘力清
閑之燕展玩摹搨不少怠(陸游渭南集)
高宗皇帝飛龍之初頗喜黃庭堅體格後又采米芾已
而皆置不用顓意羲獻父子手追心摹曾不數年直與
之齊驅並轡紹興十年御書太后玉冊上曰學書必以
鍾王為法然後出入變化自成一家(玉海)
太上嘗書玉堂二字賜學士周茂振鱗之刻石廳上(周)
(必大玉堂雜記)
淳熙五年太上賜史少保御書四軸隨駕宫人内官並
賜金絲御書扇(周密乾淳起居注)
集芳園堂榭有名者曰蟠翠(古松)雪香(古梅)翠巖(竒石)倚繡(雜花)
挹露(海棠)玉蕊(瓊花荼䕷)清勝(假山)皆高宗御扁(周密齊東野語)
高宗詔書親札雲章奎畫超古冠今(玉海)
孝宗
孝宗諱眘字元永太祖七世孫秀王偁子紹興二年育
於禁中三十二年立為皇太子即皇帝位淳熙十六年
傳位皇太子帝之重華宫上尊號曰夀皇聖帝(宋史本紀)
高廟嘗臨蘭亭賜夀皇於建邸云可依此臨五百本(陸)
(游老學菴筆記)
隆興三年虞允文使蜀太上賜御書聖主得賢臣頌上
又為之製跋(宋史虞允文傳)
隆興中上書崔寔政論賜輔臣(宋史范成大傳)
淳熙三年太上賜官家御書急就章并金剛經官家却
進御書眞草千文太上甚喜云大哥近日筆力甚進上
起謝同皇太子蟠松下看御書詩(周密乾淳起居注)
蕭燧知樞密院孝宗每稱其全護善類誠實不欺手書
二十八將傳以賜(宋史蕭燧傳)
乾道八年賜進士黃定等御書益稷謨淳熙中御書旅
獒篇賜進士姚穎等書唐元稹牡丹詩扇賜吳琚書劉
禹錫詩賜張子仁書楊傑二軒記賜子仁書白居易七
德舞賜翰林學士周必大御書梅詩賜步帥岳建夀御
書扇賜殿帥郭棣書杜牧戰論賜皇太子御書詩賜濮
王士輵永陽王居廣書琅邪山詩賜吳琚書蘇軾四詩
石湖二字賜范成大淳熙十二年洪邁直禁林賜宸翰
唐白居易詩一首宋鮑照舞鶴賦一軸(玉海)
聚景園清波門外堂扁皆孝宗御書(泗水潜夫南宋宫殿記)
孝宗筆法之妙明堂嚴宗祀之恭經閣崇奎章之奉賜
書懋進士之訓詩篇侈臣工之榮鈎珥昭回超冠八法
(洪邁野處猥稾)
孝宗書有家庭法度(書史會要)
光宗
光宗諱惇孝宗第三子紹熙五年皇子嘉王即位尊為
太上皇帝(宋史本紀)
趙汝愚請立皇子嘉王為太子奉御批八字以奏太皇
太后曰既有御筆卿當奉行(宋史寧宗本紀)
皇甫履隐廬山光宗在東宫特書神泉二字(何晏九江志)
慶元二年五月詔詳定官許及之編次太上領尹日御
筆為七十一冊總目一冊御筆六十五軸兵籍一冊十
一月上詣夀康宫恭進聖安夀仁太上皇帝領尹御筆
案牘共七十一卷(玉海)
寧宗
寧宗諱擴光宗第二子初封嘉王紹熙五年即皇帝位
(宋史本紀)
黃裳為嘉王府翊善每歲誕節則陳詩以寓諷其後又
以王所講三經為詩三章以進王喜為置酒手書其詩
以賜之(宋史黃裳傳)
端平二年御書張九齡進金鏡事賜眞德秀淳祐元年
讀仁皇訓典終篇親御奎章以禮記大學張載西銘吕
大臨克己銘程顥顔樂亭分賜輔臣(玉海)
趙與懽授萬夀觀使帝書安貧樂道植節秉忠字賜之
(宋史趙與懽傳)
吳淵拜資政殿大學士封金陵侯賜錦繡堂忠勤樓大
字(宋史吳淵傳)
開禧皇帝親御翰墨書崇道菴三字賜妙行先生包道
成(渭南集)
史守之退處月湖與慈湖諸公講肄為樂寧宗書碧沚
字賜之(文徵明甫田集)
靈隐觀寧宗御書沖隐菴(湖山勝㮣)
寧宗書學高宗(書史會要)
理宗
理宗諱昀太祖十世孫寧宗以為皇子嗣皇帝位(宋史本)
(紀)
理宗被選時史衞王當國私引入書院中試令寫字即
大書朕聞上古衞王慄而起曰此天命也於是立儲之
意遂定(周密癸辛雜識)
教授鄭清之日教昀為文購高宗書俾習焉(宋史鎮王竑傳)
端平中贈楊畋講讀官御飛白書扇遣使特賜(宋史楊畋)
(傳)
西湖一曲竒勛理宗御書(齊東野語)
度宗
度宗諱禥太祖十一世孫父榮王與芮理宗母弟也寳
祐元年立為皇太子景定五年即皇帝位(宋史本紀)
秋壑遂初客堂度宗御書(齊東野語)
度宗書法體製不失家教(書史會要)
曹皇后
仁宗曹皇后眞定人樞密使武惠王彬之孫也性慈儉
重稼穡常於禁苑種榖親蠶善飛白書(宋史本傳)
慈聖曹太后工飛白盖習觀昭陵落筆也先人舊藏一
美字徑二尺許筆勢飛動用慈夀宫寳(老學菴筆記)
向皇后
神宗向皇后河内人宰相敏中曾孫哲宗立尊為皇太
后(宋史本傳)
向皇后工行草(書史會要)
劉貴妃
劉貴妃其出單微入宫即大幸由才人七遷至貴妃政
和三年卒諡曰明達(宋史本傳)
貴妃臨安人紹興十八年入宫專掌御前文字工書畫
(陳善杭州志)
吳皇后
高宗吳皇后開封人博習書史又善翰墨高宗内禪稱
太上皇后名所御殿曰慈福(宋史本傳)
慈福皇太后喜親翰墨尤愛蘭亭嘗作小楷一本全是
王體流傳内外故陸升之代劉珙造春帖子有云内仗
朝初退朝曦滿翠屏硯池深不凍端為寫蘭亭(桑世昌蘭)
(亭博議)
劉婉儀
劉婉儀初入宫封宜春郡夫人尋進才人(宋史本傳)
劉夫人建炎間掌内翰文字及寫宸翰字高宗甚眷之
(書史會要)
楊皇后
寧宗楊皇后會稽人頗涉書史知古今皇子即位尊曰
皇太后(宋史本傳)
楊皇后書法類寧宗(書史會要)
太清宫寧宗時建楊太后書道德經石幢(湖山勝㮣)
冀王惟吉
冀王惟吉字國祥太祖孫燕王德昭子終感德軍節度
使好學善屬文雅善草隸飛白眞宗次為七卷御製序
命藏祕閣其子守節以父所書眞草千文以獻詔書褒
答仍付史舘明道二年封冀王(宋史本傳)
越王元傑
越王元傑字明哲初名德和太宗子穎悟好學善屬詞
工草隸飛白建樓貯書二萬卷諡文惠(宋史本傳)
楚王元偁
楚王元偁字令聞太宗子諡恭惠有集三卷筆札一卷
上為製序藏之祕閣(宋史本傳)
周王元儼
周王元儼太宗子少竒穎喜聚書好為文詞頗善二王
書工飛白諡恭肅詔以元儼墨跡及所為詩分賜宰臣
餘藏祕閣(宋史本傳)
信安王允寧
信安王允寧字德之太宗孫商王元份子喜讀唐史通
知近朝典故工虞世南楷法眞宗賜詩激賞之終武定
軍節度使贈信安郡王諡僖簡(宋史本傳)
吳王顥
吳王顥字仲明初名仲糺英宗次子諡曰榮天資穎異
尤嗜學工飛白好圖書博求善本神宗嘉其志尚每得
異書亟馳使以示(宋史本傳)
益王頵
益王頵初名仲格英宗第四子諡端獻端重明粹少好
學長博通羣書工飛白篆籀(宋史本傳)
益王留意翰墨嘗效唐玄度夢英作篆籀十八體又復
出衆體之外作八體學者多宗之嘗盡六幅絹作一字
筆力神俊非積學不能(宣和書譜)
秀王子偁
秀王子偁秦惠康王之後高宗族兄也子伯琮被選入
宫是為孝宗累官左朝奉大夫贈太師中書令封秀王
諡安禧孝宗受禪稱皇伯(宋史本傳)
王庭珪跋謝仲振所藏秀王帖後云秀王初筮仕時與
開封謝仲振為代於淮陽軍幕中厥後或以事至東都
必先尋訪叙舊故接慇勤通書必親灑墨英風義氣表
表出常情之外使人歎仰(王庭珪盧溪集)
景獻太子詢
景獻太子詢燕王後藝祖十一世孫初名與愿寧宗既
失兖王取與愿飬於宫中開禧元年立為皇太子(宋史本傳)
景獻太子書法學高孝两朝(書史會要)
臨川郡王廼裕
臨川郡王廼裕景獻太子子書學高孝两朝筆法(書史會)
(要)
衞國大長公主
衞國太長公主太祖女嫁駙馬都尉李遵勖善筆札喜
圖史能為歌詩(宋史本傳)
魏國大長公主
魏國大長公主英宗第二女神宗時封蜀國公主下嫁
左衞將軍王詵好讀古文章喜筆札(宋史本傳)
越國夫人王氏
越國夫人王氏端獻王頵之妻作篆隸有古法(書史會要)
華國夫人韋氏
華國夫人韋氏魏惠獻王愷妻(愷以雄武保寧軍節度使判寧國府徙判明州)特封韓
魏两國夫人(宋史魏王愷傳)
謝翺翠鏁亭避雨詩云仰面無所覩梁間有題字問此
何人書婉娩有弱氣云昔魏王妃學書似李衞乘雲到
此山灑墨在空翠自注云亭有魏王妃所題字尚新王
嘗以成德軍節度使鎮明故妃至其處(晞髮集)
遼
太祖
太祖姓耶律氏諱億字安巴堅字多爾濟契丹耶律穆
嚕人(遼史本紀)
太祖多用漢人教以隸書之半增損之製契丹字數千
以代刻木之約(書史會要)
聖宗
聖宗諱隆緒小字文殊努景宗皇帝長子幼喜書翰十
歲能詩(遼史本紀)
道宗
道宗諱洪基字納琳小字扎拉興宗皇帝長子(遼史本紀)
道宗喜作字嘗有所書秦越大長公主捨棠隂坊第為
大昊天寺碑及額今在燕京舊城(書史會要)
遼大昊天寺碑道宗皇帝書(胡文煥古今碑帖考)
天祚帝
天祚皇帝(書史會要稱末帝)字延寧小字阿古道宗之孫(遼史本紀)
馬人望判南京三司使事以年老改南院宣徽使天祚
手書宣馬宣徽四字詔之(遼史馬人望傳)
末帝亦能書常奉道宗勅寫五子之歌行於時(書史會要)
蕭皇后
道宗蕭皇后小字觀音樞密使惠之女工詩善談論清
寧初立為懿德皇后乾統初追諡宣懿皇后(遼史后妃傳)
蕭皇后善書(王鼎焚椒錄)
寧王扎穆
寧王扎穆字呼喇濟世宗第三子敏給好學通契丹漢
字能詩封寧王(遼史皇子表)
金
熙宗
熙宗諱亶本諱哈喇太祖孫景宣皇帝子廟號閔宗大
定二十七年改廟號熙宗(金史本紀)
熙宗製女直字與完顔希尹所製字俱行希尹所撰謂
之女直大字熙宗所撰謂之女直小字(金史完顔希尹傳)
世宗
世宗諱雍本諱烏祿太祖孫睿宗子也(金史本紀)
章宗明昌元年勅外路求世宗御書(金史章宗本紀)
世宗御書田不伐望月婆羅門引元好問有詩云承平
舊物霓裳譜寳氣輝輝映千古(遺山集)
章宗
章宗諱璟小字瑪達噶顯宗嫡子世宗十八年封金源
郡王始習本朝語言文字及漢字經書二十九年即皇
帝位改元明昌(金史本紀)
金章宗之母乃徽宗某公主之女也故章宗凡嗜好書
劄悉效宣和字畫尤為逼真金國之典章文物惟明昌
為盛(癸辛雜識)
慶夀寺舊有石刻金章宗飛渡橋飛虹橋六大字(春明夢)
(餘錄)
章宗喜作字專師宋徽宗瘦金書(書史會要)
元妃李氏
章宗元妃李氏師兒大定末以監戶女子入宫是時宫
教張建教宫中師兒與諸宫女皆從之學章宗問建宫
教中女子誰可教者建對曰就中音聲清亮者最可教
章宗以建言求得之章宗好文辭妃性慧黠能作字知
文義遂大愛幸明昌四年封為昭容明年進封元妃(金)
(史本傳)
瀛王瓌
瀛王瓌本名桓篤(顯宗子)鄆王悰之同母弟也工詩精於騎
射書藝女直大小字章宗即位封瀛王諡文敬(金史本傳)
楚王宗雄
楚王宗雄本名摩囉歡康宗長子好學嗜書嘗從上獵
誤中流矢而神色不變恐上知之而罪及射者既拔去
其矢託疾歸家臥两月因學契丹大小字盡通之大定
二年追封楚王諡威敏(金史本傳)
金源郡王希尹
金源郡王希尹本名古紳罕都之子也太祖命希尹撰
本國字備制度希尹乃依倣漢人楷字因契丹字制度
合本國語製女直字天輔三年八月字書成太祖大悦
命頒行之熙宗即位封金源郡王諡貞憲(金史本傳)
元
仁宗
仁宗諱阿裕爾巴里巴特喇成宗次子武宗之弟(元史本紀)
鄧文原題延祐宸翰詩序云仁宗親灑宸翰昭示龍光
忝備臣僚咸增鼔舞(鄧文原巴西集)
英宗
英宗諱碩廸巴拉仁宗嫡子(元史本紀)
英宗怡情觚翰嘗見宋宣和手勅卷首御題四字又别
楮日光照吾民月色清我心十字一琴上至治之音四
字皆雄健縱逸而剛毅英武之氣發於筆端(書史會要)
至治二年命國工繪中書右丞相拜珠像勅翰林侍講
學士袁桷為之贊御書唐皮日休詩吾爱房與杜魁然
眞宰輔黃閣三十年清風億萬古之詩以賜之(黃文獻公集)
泰定帝
泰定帝諱伊蘇特穆爾世祖嫡曾孫晉王噶瑪拉長子
英宗叔也(元史本紀)
泰定間陳楚舟使南番番王遺以金珠舟却之使還上
廉其却賂状御書雪蓬二字賜之以為舟號勅建御書
閣以旌之(湖廣通志)
文宗
文宗諱圖卜特穆爾武宗次子明宗之弟(元史本紀)
文宗作字有晉人法度(書史會要)
奎章閣有靈壁石竒絶名世御書其上曰奎章玄玉(道)
(園學古錄)
天歴二年文宗建奎章閣命虞集撰記御書刻石識以
天歴之寳或加用奎章閣寳應賜者必閣學士持詣榻
前四復奏然後予之(趙汸東山集)
元文宗臨唐太宗永懷二字以賜庫庫子山(袁中道游居錄)
順帝
順帝(陶宗儀作庚申帝)名托歡特穆爾明宗長子(元史本紀)
上潜邸廣西時書方谷二字賜臣毛遇順謹贊曰皇德
淵靚泊如太虚海上浴日惟書為娛(余闕青陽集)
元統元年皇帝御明仁殿特書閒閒看雲四大字賜玄
教大宗師特進上卿吳全節於是摸刻飾以金碧齎歸
而揭之布衣臣李存言曰聖心之安神氣之和盖溢於
筆墨之外不但度越前代有非專門白首所能企及謹
稽首而為之贊曰皇帝踐祚尚於文德偉哉天遊先此
翰墨惟大宗師實方外臣應時順事豈必隐淪故山之
西有宇明静異其扁揭昭乃修省燕閒特書龍相鳳並
煥乎天章誰其能名微臣何有四海頌聲(李存俟菴集)
庚申帝改奎章閣為宣文留心翰墨所書大字嚴正結
密(書史會要)
太子阿裕爾實哩達喇
太子阿裕爾實哩達喇順帝長子(元史世系表)
太子風儀俊邁性資英偉帝於東宫建端本堂置賢師
𫝊以教之知好學喜作字真楷遒媚得虞永興之妙(書)
(史會要)
歐陽玄云皇太子習大書端本堂上命庋其所書記之
於籍或以賜近侍宫臣則錄所賜人姓名而登載之慎
重之至也宣文閣授經郎鄭深得侍硯席所賜麟鳳二
大字若曰同居為國家之瑞有若麟鳳云爾筆法方嚴
意度閑暇天縱不凡(歐陽玄圭齋集)
順德王哈喇哈斯
順德王哈喇哈斯威喇諾爾氏善騎射工國書雅重儒
術至大元年追封順德王諡忠獻(元史本傳)
明
太祖
太祖諱元璋字國瑞濠州人也姓朱即皇帝位定天下
之號曰大明廟號太祖(圖繪寳鑑續纂)
義烏黃昶引見於西苑上愛昶有俊才揮豪賦一詩贈
之字大如斝(宋濓學士集)
休寧朱學士允升預参帷幄嘗請留宸翰以光後圃書
樓上親書梅花初月樓以賜之(黃瑜雙槐歲抄)
太祖賜臣下御劄甚多如中山王宋學士者勿論方駐
蹕徽州時御書一劄賜汪同子孫寳藏於家(朱國禎湧幢小)
(品)
太祖神明天縱默契書法御書第一山三大字於鳳陽
龍興寺端嚴遒勁妙入神品(史會要)
萬歴中閣臣申時行於故牘中得高皇帝御筆七十六
道裝潢以進(劉繼五石瓠)
建文君
建文君諱允炆懿文太子次子高皇帝孫也(珊瑚網)
董倫典教滇南建文在東宫憐其老且遠去賜白金若
干鎰及即位召拜禮部侍郎兼翰林學士御書怡老堂
扁及髹几玉鳩杖各一以賜之倫上表謝略云桓榮設
几杖於太常不聞宸翰之賜晏殊題舊學於神道未見
几杖之頒(李贄續藏書)
成祖
成祖諱棣太祖第四子也太祖分封諸王以燕元舊京
擇可鎮服者居之以封上建文四年起兵靖難即天子
位(珊瑚網)
成祖賜太子少師姚廣孝七十夀詩二首御書用紫粉
金龍箋題云八月十三日有為善最樂圖書少師攜至
常熟入餘慶書院謁文靖公祠其守僧淨心少同衣鉢
謂之曰御書有餘慶二字留此永鎮山門今在院中(書)
(史會要)
仁宗
仁宗諱高熾太宗嫡長子也與宫僚鄒濟王汝玉徐善
述等講說詩書修詞賦之業日記萬言辭翰並精(珊瑚網)
仁宗萬幾之暇留意翰墨嘗臨蘭亭帖賜沈度意法神
韻唐之太宗不能過也(書史會要)
宣宗
宣宗諱瞻㙋仁宗嫡長子也讀書一目數行盡袠皆舉
經史百家莫不涉意翰墨圖畫随意所在盡極精妙(書)
(畫記)
宣宗賜程南雲草書歌云朕幾務之暇游心載籍及徧
觀古人翰墨有契於懷嘗賦草書歌以寓意焉以爾日
侍之勞書以賜之草書所自何所授初變楷法為章奏
當時作者最得名崔瑗杜度張伯英三人真跡已罕見
後来繼之有羲獻筆端變化妙入神逸態雄姿看勁健
風驚電掣浮雲飛蛟龍奮躍猛虎馳漢晉草法千載師
張顛藏真亦絶竒一代精藝才數輩遺墨千人萬人愛
固知頓挫出腕力亦用飛動生神采古来篆籀今已譌
何況隸草譌愈多吾書豈必論工緻誠懸有言當默識
(宣宗御製集)
宣宗書出沈華亭兄弟而能於圓熟之外以遒勁發之
(藝苑巵言)
宣宗時三楊蹇夏諸賢輔政泰交之際常有御製詩歌
必親灑宸翰賜之行雲流水飛動筆端真天藻也其上
紫泥為廣運之寳(書史會要)
憲宗
憲宗諱見深英宗長子也時御翰墨作為詩賦以賜大
臣諸司章奏手自披閱字畫差錯亦蒙清問臣下益兢
業職事莫敢或欺(書畫記)
憲宗嘗手題張三丰畫像聖藻仙容兩絶塵表(書史會要)
孝宗
孝宗諱祐樘憲宗子也時覽記孝經尚書家禮大明律
四種書皆有日課有疑義即召問法吏儒臣學士張元
禎上疏勸經筵講太極西銘諸書索太極圖觀之曰天
生斯人開朕也(書史會要)
王鏊孝廟御書贊云奮豪落紙思入混茫氣吞顔柳勢
壓鍾王淵停嶽峙玉質金相(王鏊震澤集)
孝宗酷愛沈度筆蹟日臨百字以自課又令左右内侍
書之(書史會要)
世宗
世宗諱厚熜興獻王長子也武宗無子嗣皇帝即位御
製西苑賦使大學士孚敬尚書時相度共和因手書賦
賜三臣彙曰咏和錄(書史會要)
嘉靖五年刑部尚書趙鑑致仕陛辭上特製詩一首書
於龍牋賜之以寵其行(雷禮國朝列卿紀)
御書視日儀刻石禮部寅清堂前(徐學謨世廟識餘錄)
昌平九龍池上有粹澤亭亭池兩榜世宗皇帝御書也
(餐微子集)
昌平東山口有小山曰平臺山成祖嘗駐蹕焉嘉靖十
七年上幸平臺山御題聖蹟二字(昌平山水記)
神宗
神宗諱翊鈞穆宗子留心翰墨每擕大令鴨頭九帖虞
世南臨樂毅論米芾文賦以自随勸學詩一章御書賜
太監孫隆刻石吳中(書史會要)
上初即位好為大書内使環立求書者嘗數十紙而外
廷臣僚得受賜者惟内閣講臣而已所賜江陵如弼予
一人永保天命爾惟麴糵汝作鹽梅及捧日精忠堂閣
之扁字畫遒勁鸞迴鳳舞時聖齡十餘歲矣甲戍四月
賜輔臣張公居正宅揆保衡四字吕公調陽同心夾輔
四字六卿正己率屬各一講臣六人責難陳善各一六
人者丁公士美何公洛文陳公經邦許公國申公時行
王公家屏也丙子張公位及慎行補入講幄上顧相君
曰新講官二人尚未賜與大字内使已濡墨竢上遂大
書二幅賜位及慎行字畫比賜諸公者稍大莊勁勝前
時御齡已十五矣(于慎行榖城山房筆麈)
萬歴二年三月辛丑頒給御書於會極門責難陳善五
幅賜日講官丁士美等敬畏二幅賜正字官徐繼申等
(陳懿典神廟聖學紀要)
武清侯别業西北水中起高樓五楹樓上復起一臺俯
瞰玉泉諸山御書青天白日四字於中東西書光華乾
坤相對字各長二尺餘(燕都游覽志)
神宗皇帝序草韻辨體一書頗備古今翰墨之變又御
書金摺扇賜諸宫人則行體也(五石瓠)
光宗
光宗諱常洛神宗子(紀元彙考)
毛尚忠為工部主事光宗在東宫識其才手書承恩堂
額賜之(嘉善志)
莊烈帝
莊烈帝諱由檢光宗第五子熹宗弟初封信王(帝王歴年)
(圖)
崇禎元年書敬天法祖扁額懸大殿两楹書人心惟危
道心惟微惟精惟一允執厥中十六字(書史會要)
崇禎皇帝草書秀潤娟好自題視民如傷望道未見八
字於便殿(五石瓠)
李太后
李太后神宗生母也東安人神宗在位上尊號慈聖宣
文明肅皇太后嘗書謙謹持家四字以貽其父李公公
戒飭子孫母敢傲(圖繪寳鑑)
慈夀寺神宗為慈聖皇太后建也寳藏閣係聖母御筆
題(燕都遊覽志)
李武清園方十里正中挹海堂堂北亭置清雅二字明
肅太后手書也(帝京景物略)
王妃
王妃燕京人能詩工書以才色得幸於武宗侍幸薊州
温泉題詩自書刻石今石刻尚存(珊瑚網)
晉恭王棡
晉恭王棡國太原高后生(鐡網珊瑚)
恭王高皇帝第三子嘗命臣僚集鍾王帖中散逸字編
成文句併千字文刻石傳世(書史會要)
晉莊王鍾鉉
晉莊王鍾鉉憲王之子高皇帝曾孫也博古喜法書嘗
以絳帖歲久斷脫采舊所藏古今名人墨蹟摹刻以傳
號曰寳賢堂集古法帖(朱謀㙔藩獻記)
周定王橚
周定王橚高皇后生初封吳國錢塘改封周國開封好
學能詞賦工書製元宫詞百章時人以比之三輔黃圖
(書史會要)
周憲王有燉
周憲王有燉定王子博學善書製樂府新聲大梁人歌
舞之(鐡網珊瑚)
憲王集古名跡十卷手自摹臨勒石傳世名曰東書堂
法帖(書史會要)
憲王書法真行醇婉無一筆失度特少腕力乏風格耳
(藝苑巵言)
鎮平王有爌
鎮平王有爌周定王子工詩歌書畫(書史會要)
湘獻王柏
湘獻王柏高皇帝第十一子洪武十一年受封建國於
荆州幼而粹美讀書恆至夜分每出入以縹囊盛書自
隨或遇佳山水必徘徊終日刻石紀事詩歌豐腴書法
遒勁平居被服雅如建文初有䜛之者闔宫自焚成祖
靖難聞之嗟悼不已諡曰獻(徐學謨海隅集)
蜀定王友垓
蜀定王友垓善草書天順七年以世子嗣(爇苑巵言)
蜀惠王申鑿
蜀惠王申鑿懷王弟懷王無子以通江王進封好學能
文亦善書(珊瑚網)
蜀成王譲栩
蜀成王譲栩好學善書(書史會要)
成王蜀獻王五世孫昭王之子也王好學手不釋卷日
觀經史臨法書作詩屬對皆有程要(書史會要)
寧獻王權
寧獻王權高皇帝第十六子也始封大寧徙南昌神姿
秀朗慧心天悟始能言自稱竒士好古博學旁通釋老
著述甚冨兼善書法著書評一卷(書史會要)
寧靖王奠培
寧靖王奠培號竹林嬾仙獻王孫&KR0751;幹疎髯尤敏於學
修文辭造語驚絶書法矯潔遒勁必自剏結搆不肯襲
古每書成盡搜古帖偶一字同棄去更書(書史會要)
吉簡王見浚
吉簡王見浚睿皇帝第五子也英宗復辟改元天順封
為吉王樂遊嶽麓書院訪古哲賢遺跡命工梓先聖圖
及尚書以時誦觀暇則揮藻搦翰披賈太傅新書(海隅集)
遼惠王恩鑙
遼惠王恩鑙成化十六年嗣明睿端肅博通羣籍為文
雄健詩律精雅尤善大書(海隅集)
韓昭王旭櫏
韓昭王旭櫏少穎異不羣學問忠孝能詩文善書(珊瑚網)
文城王彌鉗
文城王彌鉗穎哲儉素善詩賦及書隸廣置園圃亭榭
以延賓客士大夫過南陽皆造門求見(鐡網珊瑚)
三城王芝垝
三城王芝垝唐憲王子也博通羣籍所作行草人稱絶
妙(書史會要)
枝江王致樨
枝江王致樨字仲馨王之六世祖為高皇帝第十四子
天性穎異喜讀書工晉唐楷書(海隅集)
荆端王厚烇
荆端王厚烇荆憲王玄孫也銳思典籍尤以篆隸著名
(藩獻記)
益端王祐㯽
益端王祐㯽憲宗子國建昌好書史工楷篆(書史會要)
安塞王秩炅
安塞王秩炅慶靖王季子高皇帝諸孫也好讀書善文
精楷書自稱滄洲野客(藩獻記)
保安王
保安王號中和道人嘗臨十七帖刻石行於世(書史會要)
高唐王齊東王
高唐王齊東王(俱逸其名)王世貞云二王深於玉筯及大小篆
(藝苑巵言)
婁妃
婁妃書倣詹孟舉楷書千文極佳江省永和門並龍興
普賢寺額其筆也後人以其賢不忍更之(書史會要)
楊妃
楊妃書法趙文敏頗得筆意但偏鋒耳(書史會要)
安福郡主
安福郡主寧靖王奠培之長女下嫁宣聖五十八世孫
景文天順元年封安福郡主工草書能詩(書史會要)
御定佩文齋書畫譜卷二十
