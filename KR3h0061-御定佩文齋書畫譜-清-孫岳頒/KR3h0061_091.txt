欽定四庫全書
御定佩文齋書畫譜目錄
第九十一卷
歷代鑒藏書一
梁虞龢論書表
晉右軍王羲之書目
唐朝叙書錄
唐盧元卿法書錄
唐徐浩古蹟記
唐武平一徐氏法書記
唐張懷瓘二王等書錄
宋歐陽修集古錄序
宋歐陽棐集古錄目序
宋宣和書譜(上)
欽定四庫全書
御定佩文齋書畫譜卷九十一
歴代鑒藏一
書(一)
梁虞龢論書表
臣聞爻畫既肇文字載興六藝歸其善八體宣其妙厥
後羣能間出洎乎漢魏鍾張擅美晉末二王稱英二王
為終古之獨絶百代之楷式桓玄躭玩不能釋手乃撰
二王紙迹雜有縑素正行之尤美者各為一帖常置左
右南奔猶以自隨劉毅頗尚風流亦甚愛書傾意搜求
盧循素善尺牘尤珍名法西南豪士咸慕其風人無長
幼翕然尚之家贏金幣競遠尋求於是京師三吳之迹
頗散四方羲之為會稽獻之為吳興故三吳近地偏多
遺跡人間所祕往往不少新渝惠侯雅所愛重懸金招
買不計貴賤而輕薄之徒銳意摹學以茅屋漏汁染變
紙色加以勞辱使類久書真偽相糅莫之能别故惠侯
所蓄多有非真然招聚既多時有佳迹如獻之吳興二
牋足為名法孝武亦纂集佳書都鄙士人多有獻奉真
偽混雜臣謝病東臯遊玩山水守拙樂静求志林壑造
次之遇遂紆雅顧預陟泛之遊参文咏之末其諸佳法
恣意披覽愚好既深稍有微解及臣遭遇曲沾恩誘漸
漬玄猷朝夕諮訓題勒美惡指示媸妍點畫之情昭若
發蒙於時聖慮未存草體凡諸教令必應真正小不在
意則偽謾難識事事留神則難為心力及飛龍之始方
事經略未遑研習及三年之初始玩寶跡既科簡舊祕
再詔尋求景和時所散失及乞左右嬖幸者皆原往罪
兼賜其直或有頑愚不敢獻書遂失五卷多是戲學陛
下爰凝睿思淹留草法擬效漸妍賞析彌妙旬日之間
轉求精祕字之美惡書之眞偽剖判體趣窮微入神機
息務閒徔容研玩乃使使三吳荆湘諸境窮幽測遠鳩
集散逸及羣臣所上數月之間竒跡雲萃詔臣與前將
軍巢尚之司徒参軍事徐希秀淮南太守孫奉伯科簡
二王書評其品題除猥錄美供御賞玩遂得遊目瓌翰
展好寶法錦質繡章爛然畢覩大凡祕藏所錄鍾繇紙
書六百九十七字張芝縑素及紙書四千八百廿五字
年代既久多是簡帖張昶縑素及紙書四千七十字毛
弘八分縑素書四千五百八十八字索靖紙書五千七
百五十五字鍾會書五紙四百六十五字是高祖平秦
川所獲以賜永嘉公主俄為第中所盜流播始興及泰
始開運地無遯寶詔龐沈搜索遂乃得之又有范仰(一作師)
恒獻上張芝縑素書三百九十八字希世之寶潜采累
紀隱迹於二王耀美於盛辰别加繕飾在新裝二王書
所錄之外繇是搨書悉用薄紙厚薄不均輒好縐起范
曄裝治卷帖小勝猶謂不精孝武使徐爰治護隨紙長
短參差不同具以數十紙為卷披視不便不易勞茹善
惡正草不相分别今所治繕悉改其弊孝武撰子敬學
書戲習十卷為帙傳云戲學而不題或眞行章草雜在
一紙或重作數字或學前輩名人能書者或有聊爾戲
書既不留意亦殊猥劣徒聞則錄曾不披簡卷小者數
紙大者數十巨細差懸不相匹類是以更裁減以二丈
為度亦取小王書古詩賦讃論或草或正言無次第者
入戲學部其有惡者悉皆刪去卷既調均書又精好羲
之所書紫紙多是少年臨川時迹既不足觀亦無取焉
今搨書皆用大厚紙泯若一體同度翦截皆齊又補接
敗字體勢不失墨色更明凡書雖同在一卷要有優劣
今此一卷之中以好者在首下者次之中者最後所以
然者人之看書必銳於開卷懈怠於將半既而略進次
遇中品賞悅留連不覺終卷又舊書目帙無次第諸帙
中各有第一至於第十脫落散亂卷帙殊等今各題其
卷帙所在與目相應雖相涉入終無雜謬又舊以封書
紙次相隨草正混糅善惡一貫今各隨其品不徔本封
條目紙行凡最字數皆使分明一毫靡遺二王縑素書
珊瑚軸二帙二十四卷紙書金軸二帙二十四卷又紙
書玳瑁軸五帙五十卷皆五帙金題玉躞織成帶又有
書扇二帙二卷又紙書飛白章草二帙十五卷並旃檀
軸又紙書戲學一帙十二卷玳瑁軸此皆書之冠冕也
自此以下别有三品書凡五十二帙五百二十卷悉旃
檀軸又羊欣縑素及紙書亦選取其妙者為十八帙一
百八十卷皆漆軸而已二王新入書各裝為六帙六十
卷别充備預又其中入品之餘各有條貫足以聲華四
㝢價傾五都天府之名珍盛代之偉寶臣見衛恒古來
能書人錄一卷時有不通今隨事改正并寫諸雜勢一
卷今新裝二王鎮書定目各六卷又羊欣書目六卷鍾
張等書目一卷文字之部備矣(南史虞龢傳)
晉右軍王羲之書目(正書行書)褚遂良撰
正書都五卷(共四十帖)
第一樂毅論(四十四行書付官奴)
第二黃庭經(六十行與山隂道士)
第三東方朔贊(書與王循)
第四周公東征(十一行)年月日朔小字(十四行自誓文)尚想黃綺(七行)
墓田丙舍(五行)
第五羲之死罪前因李叔夷(四行)琅邪臨沂(三行)羲之頓
首頓首一日相省(四行)行三一之法(四行)尚書宣示孫
權所求(八行)臣言琅邪新廟(四行)晉侯侈(六行)
草書都五十八卷
第一永和九年(二十八行蘭亭序)纏利害(二十二行)
第二爰有猗人(九行)庾新婦(五行)九月二十三日羲之八
日書(八行)十一月七日羲之報知少麛(五行)十二月六
日羲之報一昨因暨主簿書(六行)臣羲之言伏惟皇
太后(七行)臣羲之言嚴寒不審(四行)臣羲之言伏惟陛
下(五行)雨凉佳得書(五行)問庶子哀摧(四行)
第三
第四七月二十五日羲之頓首期晚生不有(六行)五月
二十四日羲之頓首二旬哀悼行羲之報曹妹(五行)
羲之頓首違遠亡嫂積年(八行)昨殊不散(三行)殷中軍
奄忽哭之(三行)
第五羲之死罪亡兄靈柩(六行)五月七日羲之頓首頓
首昨便斬草亡嫂尚停此(十行)期小女四歲暴疾不
救(五行)秋中諸感切懷(五行)
第六羲之白不審尊體比復何如(五行)得示慰吾頻以
服散(三行)二十三日發至長安(八行)羲之死罪不審何
定尚扶持(四行)適遠告承如常(五行)
第七羲之頓首舅夭歿(四行)羲之頓首奄承遘難(五行)羲
之頓首君眼目(五行)六月十五日羲之頓首(四行)皇帝
(五行)月半增感傷奈何(四行)
第八謝新婦春日感傷(七行)羲之死罪無亦永往(七行)謝
范新婦得富春還疏(十行)向書至也湏君至射堂(四行)
第九五月二十七日州民王羲之死罪比夏交(十一行)羲
之死罪荀葛各一國佐命之宗(十七行)君須復以何散
懷(七行)
第十七月十三日告離得兄弟(五行)延期官奴小女(七行)
不圖禍痛乃將至此(二行)日月如馳㛐棄背(五行)行近
遣書想即至(二行)比書慰也汝不可(六行)
第十一羲之頓首快雪時晴(六行)未復知問晴快即轉
勝(七行)去血有損不堪耿(三行)月行復半痛傷兼摧(三行)
第十二六月十七日告循紀(四行)柳匏比問賊(五行)足下
猶未佳(四行)羲之頓首卿佳不家中猶爾(八行)
第十三遍熱既&KR0034;一且盛農(五行)知齡家祖可悲慰(九行)
山下多日不復意問(十行)晚復熱想足下(八行)
第十四都下二十六日書云中郎(五行)近絶不得新婦
諸叔問(十行)九月十七日羲之報且行因孔侍中(八行)
旣逼近羸劣(六行)
第十五想大小悉佳(十行)謝新婦賢從弟(八行)隔日不知
問二旬哀傷(七行)
第十六省書知定疑來(二十六行)痛惜敬和寢息在心(九行)羣
從彫落將盡(十行)
第十七報恒何如(七行有一帖云羲之報恒何如)二月二日汝歸母(二行)雖
問和篤疾(十一行)比粗平安
第十八二十二日羲之報近得書(五行)毒熱瘧斵未甚
耿耿(五行)足下可不吾眼少劣(四行)再昔來熱如小有
覺(十行)
第十九官奴小女(十行)一月二十五日(四行)大熱得告(五行)
汝中冷褚侯遂至薨(二行)
第二十過此燥鷦肉(四行)去龍牙復下(七行)向欲力視汝
(五行)姉告慰馳情(五行)晩來復何如(三行)兄安厝情事長
畢(五行)
第二十一九日羲之頓首明二旬增感(七行)十月十五
日羲之頓首月半哀傷(八行)得示知羲之報(五行)
第二十二安西復問(二十六行)忽然夏中(九行)
第二十三得阿遮書(七行)二十五日告期(六行)二十日告
姜(三行)知慶等(三行)二十七日告姜氏母子(五行)得書知
卿(四行)
第二十四初月一日羲之報忽然改年(六行)卿各何以
先羸(四行)此上下不可耳出外(六行)六日告姜復雨始
晴(五行)書未去得疏為慰(五行)
第二十五行復二旬傷悼情深(五行)羲之死罪難信非
牋(五行)九月二十五日羲之頓首便涉冬(六行)夫人遂
善平康也(三行)羲之頓首節至遠感(五行)過一旬尋念
傷悼(四行)五月九日羲之頓首頓首雖未叙(五行)
第二十六敬祖足下如常慰之(五行)羲之頓首頓首從
兄雖篤疾(五行)轉熱想足下耳(七行)王逸少頓首晩佳
也(七行)
第二十七八月十七日羲之報(五行)三十日告姜(九行)二
十二日告姜(五行)三十日羲之頓首報(五行)信還之夜
下(七行)
第二十八曹丁妹(七行)未審大周㛐(七行)劫事當速(五行)
第二十九二十九日告仲宗(五行)十四日告劉氏女(六行)
人理之故(四行)十一月二十六日已摧退(二行)月行復
旬感傷(七行)有哀惨(七行)送此鯉魚(二行)諸婦小兒輩(三行)
第三十羲之愛報(七行)復想㛐安和(九行)得書知汝問(九行)
第三十一十一月十三日羲之頓首(六行)三月十九日
羲之頓首末春哀痛羲之自想上下悉佳(五行)八月
十五日具疏羲之再拜(六行)
第三十二羲之頓首月半感慕抽切(五行)改月感慕抽
痛當奈何(六行)昨歡宴可謂意(五行)向得信知足下瘧
(五行)
第三十三張博士定何日去(四行)八月二十六日告仲
宗(十行)雨無復解足下可耳(五行)六月羲之報至節哀
感(四行)初月一日告姜忽此年(四行)
第三十四極有眷意(四行)九月十八日羲之報近問(七行)
司州葬送(六行)
第三十五十四日告期明月半(十三行)十三日羲之報月
向半(四行)承上下不和反側(六行)過一旬哀痛兼至(八行)
昨慕遣信值足下以行(七行)諸哀毒兼至終日切心
(七行)乃復送麞勞汝
第三十六
第三十七得示慰之吾迎不快(五行)九月二十五日羲
之報禍出不圖(六行)隂寒足下各可不(八行)五月二日
告胡母甥幸(六行)夏中節除感遠兼傷(四行)
第三十八四月五日羲之報(五行)七日告期痛念玄度
(十行)妹轉佳慶不乃啼不(三行)知靜婢猶未佳懸心(二行)
治墓下皆以集也(三行)
第三十九三月十三日羲之頓首頓首過二旬哀悼
(六行)羲之頓首頓首想冬盛念一旦感歎並哀窮(十行)
十一月十八日羲之頓首頓首冬月感歎兼傷(六行)
第四十十月二十二日羲之頓首頓首賢從隕逝(四行)
想家悉佳(九行)吾未得便得效(四行)吏轉輒與寬休(六行)
第四十一二月州民王羲之死罪(六行)向書至也得示
承尊夫人轉平和(七行)五月十日羲之報夏中感遠
(六行)時見賢子君家平(三行)前郡内及兄子家比有(五行)
第四十二四月二日羲之頓首初月感懷(七行)得示慰
之足下克致(六行)羲之白服見仲熊(七行)知汝故爾欲
食(三行)
第四十三紙一千(五行)僧遠遂佳也(三行)脯五夾(七行)羲之
死罪不當有枉
第四十四不知遠妹定何當至(八行)從兄弟一旦哀窮
(四行)昨遣書今日至也(四行)
第四十五知足下得吾書(七行)前比遣信(七行)想應妹普
平安(七行)臘遂佳也懸念(八行)比承至也得二書(四行)得
二日書具足下問(四行)足下在蕪湖(九行)不圖哀禍頻
仍(五行)
第四十六
第四十七道祖重能行(二行)十月二十日羲之頓首節
近歲終(六行)節除諸感兼哀(四行)四月二十日羲之頓
首二旬期等小祥(五行)新歲月感傷
第四十八羲之頓首一旦公除(四行)羲之頓首從弟子
(四行)歲盡諸感(五行)
第四十九四月九日羲之頓首報臘日(七行)得二謝書
司州喪(六行)二月六日羲之報昨書悉(四行)上下如常
不(五行)承都開清和(五行)
第五十二月二十五日羲之頓首一日有書(九行)事情
無所不至惟有長歎(五行)雨後無巳不審體中各何
如(九行)知賢弟並毁頓(三行)
第五十一羲之頓首頓首何圖禍痛(五行)繇白張白騎
遂自猜疑(七行)晴便寒想轉勝(七行)六月十九日羲之
報仲熊夭折(三行)仲熊雖篤疾豈圖奄忽(四行)
第五十二汝母子比佳不(六行)十八日羲之頓首(四行)敬
祖雖久疾謂其年少(八行)五月二十七羲之報(五行)五
月十一日羲之敬問得且書(三行)吾賢之常事耳(四行)
第五十三閏二月二十五日羲之白(四行)向書想至(四行)
八月十四日告父(四行)許玄度昨宿(四行)七月六日羲
之頓首(五行)省告猶示(三行)修年雖篤(七行)
第五十四六月十六日羲之頓首(八行)羲之死罪告終
(十一行)二十九日羲之頓首(九行)九月二十八日羲之頓
首昨(六行)
第五十五前使還有書猥(九行)羲之頓首二孫女(四行)四
日羲之頓首昨感寒(五行)八月二十五日羲之白頓
首(五行)得書為慰汝轉平復(六行)
第五十六周氏上下悉佳(六行)亡王等便以去十月禫
(四行)卿汝母子粗平安(八行)九月十三日羲之頓首追
傷切割(六行)
第五十七羲之頓首尋念痛惋(八行)長風一日哀窮(五行)
得信知問(五行)敬祖雖久疾(四行)初月五日羲之頓首
忽然此年(六行)
第五十八省别具懷(五行)阿康少壯(四行)范中書奄至此
(三行)妹復小進退(五行)羲之頓首昨暮兒疏(十一行)
晉右軍王羲之正書行書目貞觀年河南公褚遂良
中禁西堂臨寫之際便錄出唐初有史目實此之標
目蓋其類也(墨池編)
唐朝叙書錄
貞觀六年正月八日命整理御府古今工書鍾王等眞
蹟得一千五百一十卷
張彦遠曰大宗初購求人間書凡眞行二百九十紙
裝為七十卷草二千紙裝為八十卷每聽覽之暇得
臨翫之(黃溍云開元六年命整理御府古今工書鍾王等墨蹟得一千五百一十卷視貞觀時無)
(所增減至龍朔三年裝進館内法書止九百四十卷)
神功元年五月上謂鳳閣侍郎王方慶曰卿家多書(舊唐)
(書王方慶傳云方慶聚書甚多不減祕閭至於圖畫亦多異本)合有右軍遺蹟方慶奏
曰臣十代再從伯祖羲之書先有四十餘紙貞觀十二
年太宗購求先臣並以進訖惟有一卷現在今進臣十
一代祖導十代祖洽九代祖珣八代祖曇七代祖僧綽
六代祖仲寶五代祖騫高祖規曾祖褒九代三從伯祖
晉中書令獻之已下二十八人書共十卷並進上御武
成殿示羣臣仍令中書舍人崔融為寶章集以叙其事
復以集賜方慶當時舉朝以為榮也(書苑菁華)
唐盧元卿法書錄
晉平南將軍荆州刺史琅邪王廙字世將書一卷
沈熾文滿騫徐僧權
貞觀十三年十二月十九日起居郎臣褚遂良
司空許州都督趙國公臣無忌
開府儀同三司尚書左僕射太子少師梁國公臣
玄齡
特進尚書右僕射申國公臣士廉
特進鄭國公臣徵
吏部尚書公(侯君集名初同署犯法後揩名尚書字已不似有而暗)
中書令駙馬都尉安德郡開國公臣楊師道
左衛大將軍武陽縣開國公臣李大亮
光禄大夫戶部尚書莒國公臣唐儉
光禄大夫禮部尚書河間郡王臣孝恭
刑部尚書彭城縣開國公臣劉德威
兼太常卿扶陽縣開國男臣韋挺
少府監安昌縣開國男臣馮長命
銀青光禄大夫行尚書左丞濟南縣開國男臣康
皎
齊高帝姓蕭氏諱道成字紹伯書一卷
開元五年十一月五日陪戎副尉臣張善慶裝
文林郎直祕書省臣王知逸監
宣義郎行左司禦率府錄事參軍臣劉懷信監
宣德郎行左驍衛倉曹參軍臣陸元悌監
承議郎行右金吾衛長史臣魏哲監
右散騎常侍崇文館學士上柱國舒國公臣褚無
量
祕書監侍讀昭文館學士上柱國常山縣開國公
臣馮懷素
開府儀同三司上柱國梁國公臣姚崇
銀青光禄大夫行中書侍郎同中書門下平章事
監修國史上柱國許國公臣蘇頲
銀青光禄大夫守吏部尚書兼侍中兼修國史上
柱國廣平郡開國公臣宋璟
右按工部侍郎韋公云(法書要錄載韋述叙書錄與此大同今不錄)貞觀中搜訪王
右軍等眞蹟出御府金帛重為購賞人間古本紛然畢
集太宗令魏少師虞永興褚河南等定其眞偽右軍之
蹟凡得眞行二百九十紙裝為七十卷草書二千紙裝
爲八十卷小王張芝等亦合多少勒為卷帙以貞觀字
為印印縫及卷之首尾其草蹟又令河南眞書小字帖
紙影之其古本亦有是梁隋官本者梁則滿騫徐僧權
沈熾文朱异隋則江摠姚察等署記太宗又令魏褚等
卷下更署名記開元五年勅陸元悌魏哲劉懷信等檢
校換褾分一卷為兩卷揔見在有八十卷餘並墜失元
悌等又割去前代名賢押署以已名氏代焉上自書開
元二字為印記之王右軍書凡一百三十卷小王二十
八卷張芝張昶書一卷(韋述叙書錄云右軍真行書惟有黃庭告誓等四卷存焉蕭令)
(尋奏滑州人家藏右軍扇上真書宣示及小王行書白騎遂等二卷勅命滑州給驛齎書本赴京其書扇有貞)
(觀舊褾織成題字奉進上書本留内賜絹一百疋以遣之竟亦不問得書所由)
徐會稽云太宗大購圖書内庫有鍾繇張芝張昶王羲
之父子書四百卷及漢魏晉宋齊梁雜迹三百卷貞觀
十三年十二月裝成部帙以貞觀字印縫命起居郎褚
遂良排署元卿見建中以後翰林中雜迹用翰林印印
縫茹蘭芳等署名又云貞元十一年正月於都官郎中
竇臮興化宅見王廙書鍾繇書各一卷武都公李造押
名又兩卷並古錦褾玉軸每卷十餘人書内一卷開皇
十八年押署有内史薛道衡署名前後所見貞觀十三
年及開元五年書法跋尾題署人名或人數不同今具
如前(建中二年正月二十一日知書樓直官臣劉逸江賀遂竒等檢校副使掖庭令臣茹蘭芳副使内侍)
(伯臣宋遊瓌是雜迹卷上錄元和三年四月五日)
晉右將軍會稽内史贈紫金光禄大夫琅邪王羲之
字逸少書一卷四帖
貞觀十四年三月二十三日臣蔡撝裝
特進尚書右僕射上柱國申國公臣士廉
特進鄭國公臣徵
逆人侯君集(犯法後揩印)
中書令駙馬都尉安德郡開國公臣楊師道
右屯衛將軍上柱國通川縣開國男臣姜行本
起居郎臣褚遂良
開府儀同三司尚書左僕射太子少師上柱國梁
國公臣玄齡
右前件卷是官庫目錄第三十共四帖都一百六十一
字玳瑁軸古錦褾有貞觀印字及李氏印謹具跋尾如
前元和三年四月六日盧元卿記(法書要錄)
唐徐浩古蹟記
自伏羲畫八卦史籀造籀文李斯作篆書程邈起隸法
王次仲為八分體漢章帝始為章草名厥後流傳工能
間出史籀石鼓文崔子玉篆吕望張衡碑李斯嶧山會
稽山碑蔡邕鴻都三體石經八分西岳光和殷華馮敦
等數碑并伯喈章草並為曠絶及張芝章草鍾繇正楷
時莫其先衛瓘索靖章草王羲之真行章草桓玄草謝
安王獻之羊欣王僧虔孔琳之薄紹之真行草永禪師
蕭子雲真草虞世南歐陽詢褚遂良果師述師真行草
陸柬之臨書臣先祖故益州九隴縣尉贈吏部侍郎師
道臣先考故洺州刺史贈左常侍嶠之真行草皆名冠
古今無與為比齊梁以後傳祕此書跋尾徐僧權唐懷
充姚懷珍滿騫朱异等署名太宗皇帝肇開帝業大購
圖書寶於内庫鍾繇張芝芝弟昶王羲之父子書四百
卷及漢魏晉宋齊梁雜迹三百卷貞觀十三年十二月
裝成部帙以貞觀字印印縫命起居郎臣褚遂良排署
如後
司空許州都督趙國公臣無忌
開府儀同三司尚書左僕射太子少師梁國公臣
玄齡
特進尚書左僕射申國公臣士廉
特進鄭國公臣徵
逆人侯君集初同署(犯法後揩印)
中書令駙馬都尉安德郡開國公臣楊師道
左衛大將軍武陽縣開國公臣李大亮
光禄大夫禮部尚書河間王臣孝恭
光禄大夫民部尚書莒國公臣唐儉
兼太常卿扶陽縣開國男臣韋挺
從十三年書更不出外人莫見直至大足中則天太后
賞納言狄仁傑能書仁傑云臣自幼以來不見好本只
率愚性何由得能則天乃内出二王真迹二十卷遣五
品中使示諸宰相看訖表謝登時將入至中宗時中書
令宗楚客奏事承恩乃乞大小二王真迹勅使二十卷
大小各十軸楚客遂裝作十二扇屏風以褚遂良閑居
賦枯樹賦為脚因大人貴要張以示之時薛稷崔湜盧
藏用廢食歎美不復宴樂安樂公主壻武延秀在坐歸
以告公主曰主言承恩未為富貴適過宗令别得賜書
一席觀之輟餐忘食及明謁見頗有怨言帝令開緘傾
庫悉與之延秀復會賓客舉櫃令看分散朝廷無復寶
惜太平公主取五帙五十卷别造番書四字印縫宰相
各三十卷將軍駙馬各十卷自此内庫真蹟散落諸家
太平公主愛樂毅論以織成袋盛置作箱裹及籍沒後
有咸陽老嫗竊舉袖中縣吏尋覺遽而奔趁嫗乃驚懼
投之竈下香聞數里不可復得天寶中臣充使訪圖書
有商胡穆聿在書行販古蹟往往以織成褾軸得好圖
書臣奏集賢令求書畫玄宗開元五年十一月五日收
綴大小二王眞蹟得一百五十八卷大王正書三卷(黃庭)
(經第一畫讃第二告誓第三臣以為畫讃是偽迹不近真)行書一百五卷(並不著名姓帖)草
書一百五十卷(以前得君書第一)小王書都三十卷正書兩卷
(論語一卷并注一卷寫成為第一)跋尾排署如後
右散騎常侍崇文館學士舒國公臣褚無量
祕書監兼侍讀昭文館學士上柱國常山縣公臣
馮懷素
開府儀同三司上柱國梁國公臣姚崇
銀青光禄大夫行中書侍郎同中書門下平章事
監修國史上柱國許國公頲
銀青光禄大夫守吏部尚書兼侍中監修國史上
柱國廣平郡開國公臣璟
至十七年出付集賢院搨二十本賜皇太子諸王學十
九年收入内十八年十二月二十八日尚書左丞相集
賢大學士燕國公張說薨明年二月以中書令蕭嵩為
大學士令訪二王書乃於滑州司法路琦家得羲之正
書扇書一卷是貞觀十五年五月五日揚州大都督駙
馬都尉安德郡開國公楊師道進其褾是碧地織成褾
頭一行闊一寸黃色織成云晉右將軍王羲之正書卷
第四兼小王行書三紙非常合作亦既進奉賜路琦絹
二百疋蕭嵩二百疋其書還出令集賢院搨賜太子以
下及潼關失守内庫法書皆散失初收城後臣又充使
搜訪圖書收獲二王書二百餘卷訪黃庭經眞蹟或云
張通儒將向幽州莫知去處侍御史集賢直學士史惟
則奉使晉州推事所在博訪書畫懸爵賞待之時趙城
倉督隐沒公貨極多推案承伏遂云有好書欲請贖罪
惟則索看遂出扇書告誓等四卷并二王真蹟四卷問
其得處云禄山下將過向太原停於倉督家三月餘日
某乙祇供稱意有懷悅之心乃留此書相贈惟則將至
闕下肅宗賜絹百疋擢授本縣尉臣從中書舍人兼尚
書右丞集賢學士副知院事改國子祭酒尋黜廬州長
史承前偽迹臣所棄者盡被收買皆獲官賞不復簡退
人莫知之及吐蕃入寇圖籍無遺往往市㕓時有真跡
代無鑒者詐偽莫分臣今暮年敢舉所知其别書人謹
錄如右前試國子司業兼太原縣令竇蒙蒙弟檢挍戶
部員外郎宋汴節度參謀竇臮並久翰苑皆好圖書辨
偽知真無出其右臣長男璹臣自教授幼勤學書在於
眞行頗知筆法使定古跡亦勝常人其餘士庶之間應
有精别之者臣所未見(法書要錄)
唐武平一徐氏法書記
先賢所評子敬之比逸少猶士季之比元常言去之遠
矣故二王之蹟歷代寶之梁大同中武帝勅周興嗣撰
千字文使殷鐵石摹次羲之之蹟以賜八王右軍之書
咸歸梁室兵火之後多從湮缺歷周至隋初并天下大
業之始後主頗求其書往往有獻之者及隋之季王師
入秦又於洛陽擒二偽主兩京祕閣之寶楊都扈從之
書皆為我有太宗於右軍之書特留睿賞貞觀初下詔
購求殆盡遺逸萬幾之暇備加執翫蘭亭樂毅尤聞寶
重嘗令搨書人湯普徹等搨蘭亭賜梁公房玄齡已下
八人普徹竊搨以出故在外傳之至高宗又勅馮承素
諸葛貞搨樂毅論及雜帖數本賜長孫無忌等六人在
外方有洎大聖天后御極尤為寶嗇平一齠齔之歲見
育宫中切覩先后閱法書數軸將搨以賜藩邸時見宫
人出六十餘函於億歲殿曝之多裝以鏤牙軸紫羅褾
云是太宗時所裝其中有故青綾褾玳瑁軸者云是梁
朝舊跡褾首各題篇目行字等數章草書多於其側帖
以真字楷書每函可二十餘卷别有一小函可有十餘
卷於所記憶者是扇書樂毅告誓黃庭當時私訪所主
女學問其函出盡否荅云尚有未知幾許至中宗神龍
中貴戚寵盛御府之珍多入私室先盡金璧次及書法
嬪主之家因此擅出或有報安樂公主者主於内出二
十餘函駙馬武延秀聞二王之跡強學寶重乃呼薛稷
鄭愔及平一評其善惡諸人隨事荅稱為上者登時去
牙軸紫褾易以漆軸黃麻紙褾題云特健樂云是番語
其書合作者時有太宗御筆於後題之歎其雄逸太平
公主聞之遽於内取數函及樂毅等小函以歸延秀之
死側聞睿宗命薛稷擇而進之薛竊留佳者十數軸薛
之敗也為簿錄官所盜平一任郴州日與太平子薛崇
胤堂兄崇允連官說太平之敗崇徹懷樂毅等七軸請
崇允託其叔駙馬璥貽岐王以求免戾此書因歸邸第
崇徹弟崇簡娶梁宣王女主家王室之書亦為其所有
後獲罪謫五溪書歸御府而朝士王公亦往往有之豫
州刺史東海徐公嶠之季子浩並有獻之之妙待詔金
門家多法書見託斯題其篇目行字列之如後詹事張
庭珪之家抑其次也(法書要錄)
唐張懷瓘二王等書錄
夫翰墨之美多以身後騰聲二王之書當世見貴獻之
嘗與簡文第十紙題最後云下官此書甚合作願聊存
之此書為桓玄所寶玄愛重二王不能釋手乃選縑素
及紙書正行之尤美者各為帙常置左右及南奔雖甚
狼狽猶以自隨將敗並投於江晉代裝書眞草渾雜背
紙皺起范曄裝治微為小勝宋孝武又使徐爰治護十
紙為一卷明帝科簡舊祕並遣使三吳鳩集散逸詔虞
和巢尚之徐希秀孫奉伯等更加編次咸以二丈為度
二王縑素書珊瑚軸二帙二十四卷紙書金軸二帙二
十四卷又紙書玳瑁軸五帙五十卷並金題玉躞織成
帶又扇書二卷又紙書飛白章草二帙十五卷並旃檀
軸又紙書戲字一帙十二卷並書之冠冕也自此以下
别有二品書凡五十二帙五百二十卷並旃檀軸其新
購獲者為六帙一百二十卷既經喪亂多所遺失齊高
帝朝書府古蹟惟有十二帙以示王僧虔仍更就求能
者之蹟僧虔以帙中所無者得張芝索靖衛伯儒吳大
皇帝景帝歸命侯王導王洽王珉張翼桓玄等十卷其
與帙中所同者王恬王珣王凝之王徽之王允之並奏
入祕閣梁武帝尤好圖書搜訪天下大有所獲以舊裝
堅強字有損壞天監中勅朱异徐僧權唐懷充姚懷珍
沈熾文㭊而裝之更加題檢二王書大凡七十八帙七
百六十七卷並珊瑚軸織成帶金題玉躞侯景平後王
僧辯搜括並送江陵承聖末魏師襲荆州元帝夜聚古
今圖書十四萬卷並大小二王遺跡遣後閣舍人高善
寶焚之歷代祕寶並為煨燼矣周將于謹普六茹忠等
捃拾遺逸凡四千卷將歸長安大業末煬帝幸江都祕
府圖書多將從行中道船沒大半淪棄其間得存所餘
無幾並歸宇文化及至遼城為竇建德所破並皆亡失
留東都者後入王世充世充平始歸天府貞觀十三年
勅購求右軍書並貴價酬之四方妙蹟靡不畢至勅起
居郎褚遂良校書郎王知敬等於玄武門西長波門外
科簡内出右軍書相共參校令典儀王行真裝之梁朝
舊裝紙見存者但裁剪而已右軍書大凡二千二百九
十紙裝為十三帙一百二十八卷真書五十紙一帙八
卷隨本長短為度行書二百四十紙四帙四十卷四尺
為度草書二千紙八帙八十卷以一丈二尺為度並金
縷雜寶裝軸織成帙其書每縫皆用小印印之其文曰
貞觀大令書不之購也天府之内僅有存焉古之名書
歷代帝王莫不珍貴齊宋以前大有失散及梁武帝鳩
集所獲尚不可勝數並珊瑚軸織成帙金題玉躞二王
書大凡一萬五千紙元帝焚燒將盡文皇帝盡價購求
天下畢至大王真書惟得五十紙行書二百四十紙草
書二千紙並以金寶裝飾今天府所有眞書不滿十紙
行書數十紙草書數百紙共有二百一十八卷張芝一
卷張昶一卷並旃檀軸錦褾而已既所不尚散在人間
或有進獻多堆於翰林雜書中玉石混居薰蕕同器然
書惟不易不以寶之則工棄之則拙往在翰林中見古
鍾二枚高二尺圍尺餘上有古文三百許字記夏禹功
績事皆紫磨金鈿光彩射人似大篆而神彩驚人非其
時不敢聞奏然棄於泥土中久與瓦礫同也張翼及僧
惠式效右軍時人不能辨近有釋智永臨寫草帖幾欲
亂眞至如宋朝多學大令其康昕王僧虔薄紹之羊欣
等亦欲混其臭味是以二王書中多有偽蹟好事所蓄
尤宜精審儻所寶同乎燕石翻為有識所嗤也乾元三
年五月日(法書要錄)
宋歐陽修集古錄序
物長聚於所好而常得於有力之彊有力而不好好之
而無力雖近且易有不能致之象犀虎豹蠻夷山海殺
人之獸然其齒角皮革可聚而有也玉出崐崘流沙萬
里之外經十餘譯乃至乎中國珠出南海常生深淵採
者腰絙而入水形色非人往往不出則下飽蛟魚金礦
於山鑿深而穴遠篝火餱糧而後進其崖崩窟塞則遂
葬於其中者率常數十百人其遠且難而又多死禍常
如此然而金玉珠璣世常兼聚而有也凡物好之而有
力則無不至也湯盤孔鼎岐陽之鼔岱山鄒嶧會稽之
刻石與夫漢魏以來聖君賢士桓碑彝器銘詩序記下
至古文籀篆分隸諸家之字書皆三代以來至寶怪竒
偉麗工妙可喜之物其去人不遠其取之無禍然而風
霜兵火湮沒磨滅散棄於山崖墟莽之間未嘗收拾者
由世之好者少也幸而有好之者又其力或不足故僅
得其一二而不能使其聚也夫力莫如好好莫如一子
性顓而嗜古凡世人之所貪者皆無欲於其間故得一
其所好於斯好之已篤則力雖未足猶能致之故上自
周穆王以來下更秦漢隋唐五代外至四海九州名山
大澤窮崖絶谷荒林破冢神仙鬼物詭怪所傳莫不皆
有以為集古錄以謂傳寫失真故因其石本軸而藏之
有卷帙次第而無時世之先後蓋其取多而未已故隨
其所得而錄之又以謂聚多而終必散乃撮其大要别
為錄目因并載夫可與史傳正其闕謬者以傳後學庶
益於多聞或譏予曰物多則其勢難聚聚久而無不散
何必區區於是哉予對曰足吾所好玩而老焉可也象
犀金玉之聚其能果不散乎予固未能以此而易彼也
廬陵歐陽修序(集古錄)
宋歐陽棐集古錄目序
集古錄既成之八年家君命棐曰吾集錄前世埋沒缺
落之文獨取世人無用之物而藏之者豈徒出於嗜好
之僻而以為耳目之玩哉其為所得亦已多矣故嘗序
其說而刻之又跋於諸卷之尾者二百九十六篇序所
謂可與史傳正其闕謬者已粗備矣若撮其大要别為
目錄則吾未暇然不可以闕而不備也棐退而悉發千
卷之藏而考之曰嗚呼可謂詳矣蓋自文武以來迄於
五代盛衰得失賢臣義士姦雄賊亂之事可以動人耳
目者至於釋氏道家之言莫不皆有然分散零落數千
百年而後聚於此則亦可謂難矣其聚之既難則其久
也又將遂散而無傳宜公之惜乎此也於是各取其書
撰之人事迹之始終所立之時世而著之為一十卷以
附於跋尾之後夫此千卷之書者刻之金石託之山崖
未嘗不為無窮之計也然必待集錄而後著者豈非以
其繁而難於盡傳哉故著其大略而不道其詳者公之
志也熙寕二年二月記(集古錄目)
宋宣和書譜(上)
歴代諸帝王
晉武帝(御府所藏草書二)
我師帖善消息帖
唐太宗(御府所藏一十有四)
詔勅(正書)詔勅(以下行書)
道德勅禊宴詩
江叔帖藝韞帖
好謙帖眞蹟帖
枇杷子帖魏仲思改名勅
九仙門勅(以下草書)晚來勅
手勅無為帖
唐明皇(御府所藏二十有五)
五王贊(以下隸舊)法空字
喜雪篇太一字
賜趙宣王等勅(以下行書)訪道勅
嘉賓勅賜李含光勅二
批荅李含光表修齋二批荅李含光表謝賜
批荅李含光表投璧批荅李含光表起居
批荅李含光表香信批荅李含光表謝修功德
批荅張九齡謝知制誥表批荅楊勵俗等表
批荅裴耀卿等雪篇表批荅裴耀卿等賀雨表
批荅裴耀卿等奏謝宣示聖旨
賜裴耀卿等詩鶺鴒頌
送虚已赴蜀川詩春臺望雜言
唐肅宗(御府所藏行書七)
賜李含光勅二批荅郭子儀表
批荅李季卿表批荅李含光表修齋
批荅李含光表修功德批荅李含光表錫縑
唐代宗(御府所藏行書七)
南郊口號歲功贊
守歲詩秋中月夜詩
秋日詩重陽詩
春日雨晴燕諸王詩
唐德宗(御府所藏行書一)
批荅趙惠伯表
唐宣宗(御府所藏行書三)
賜李叢勅賜李叢手勅
賜李叢手詔
唐昭宗(御府所藏行書一)
賜錢鏐衣襟書
唐則天皇后(御府所藏行書一)
夜宴詩
梁太祖(御府所藏行書一)
御批祥瑞表
梁末帝(御府所藏行書一)
正明勅
周世宗(御府所藏行書一)
賜張昭詔
篆書
唐李陽冰(御府所藏篆書三)
孝德訓新驛記
千文
唐衞包(御府所藏薤葉篆書一)
鷦鷯賦
唐元度(御府所藏四)
千文(篆書)論書(以下正書)
十體詩二
唐釋元雅(御府所藏科斗小篆一)
二體千字文
宋益端獻王(御府所藏篆書一)
二十六體篆
宋徐鉉(御府所藏篆書七)
大道不器賦上下二蟬賦一
篆隸二千文二
宋章友直(御府所藏篆書一)
二經堂歌
隸書
唐韓擇木(御府所藏四)
桐柏觀記(以下隸書)張載劒閣銘
曹子建表(以下八分書)心經
正書
魏鍾繇(御府所藏正書一)
賀尅捷表
宋蕭思話(御府所藏正書一)
奏事帖
齊王僧虔(御府所藏正書二)
御史帖陳情帖
隋薛道衡(御府所藏正書一)
和南帖
唐褚遂良(御府所藏一十)
謝表文(以下正書)帝京詩
樂毅論石研帖
大洞内祝應文枯木賦(行書)
臨王羲之永興帖(以下草書)臨王羲之中郎帖
臨王羲之二謝帖摹王羲之官舍帖
唐顔真卿(御府所藏二十有八)
旌節勅(以下正書)顔允南父惟正贈告
顔允南母商氏贈告潘丞竹山書堂詩
朱巨川告疎拙帖
爭坐前帖(以下行書)爭坐後帖
送文殊碑文帖頓首夫人帖
與李光顔太保帖蔡明遠鄱陽帖
劉太沖帖劉中使帖
開府帖盧侯帖
瑶臺帖篆籀帖
中夏帖湖州帖
送書帖乞米帖
乞脯帖縑緗帖
馬病帖送辛晃序
祭伯父濠州刺史文祭姪季明文
唐徐浩(御府所藏正書三)
朱巨川告小字存想法
寶林寺詩
唐元稹(御府所藏正書一)
寄蜀人詩
唐李商隱(御府所藏二)
月賦(正書)四六本藁草(行書)
唐柳公權(御府所藏十有一)
度人經二(以下正書)清淨經
陰符經心經
寄藥帖宫相帖(以下行書)
撿領帖蘭亭帖
紫絲鞵帖簡啓草藁
唐蕭遘(御府所藏二)
景公帖(正書)幽公帖(行書)
唐陸扆(御府所藏正書一)
贈𧦬光草書歌
唐李磎(御府所藏正書一)
送𧦬光詩
唐詹鸞(御府所藏正書二)
唐韻上下
唐顧紹孫(御府所藏正書一)
儒素帖
唐陸希聲(御府所藏正書一)
贈𧦬光詩
唐楊鉅(御府所藏正書一)
贈䛒光草書序
唐崔遠(御府所藏正書一)
送𧦬光詩
唐張顗(御府所藏正書一)
贈䛒光詩
唐鄭賨(御府所藏正書一)
題經藏詩
唐戎昱(御府所藏正書一)
早梅詩
唐趙模(御府所藏正書一)
模集千文
唐許渾(御府所藏正書一)
今體詩上下(烏絲欄)
唐張欽元(御府所藏正書一)
金剛經上下
唐楊庭(御府所藏正書一)
五藴論
唐景審(御府所藏正書一)
黃庭經
唐鈕約(御府所藏正書一)
小字三教經
唐女仙吳彩鸞(御府所藏正書一十有三)
唐韻平聲上唐韻平聲下
唐韻上聲唐韻去聲
唐韻入聲唐韻上下二
唐韻六
唐道士杜光庭(御府所藏正書一)
送先輩詩
唐道士梁元一(御府所藏正書一)
太上内景神經
唐釋曇林(御府所藏正書一)
金剛經
五代吳越國錢鏐(御府所藏正書一)
貢棗帖
五代南唐偽主李璟(御府所藏正書一)
邊鎬奏狀
五代薛貽矩(御府所藏正書一)
贈𧦬光草書序
五代盧汝弼(御府所藏正書一)
贈𧦬光詩
五代豆盧革(御府所藏一十)
開講帖(以下正書)友公大德帖
鄭長官帖王郎君帖
大德帖(以下行書)吾師帖
寒食帖買花帖
頂辭帖田園帖
五代王仁裕(御府所藏正書一)
送張禹偁詩
五代楊邠(御府所藏正書一)
清潭等帖
宋文臣宋綬(御府所藏正書)
草制草劄
密表杜甫謁廟詩
和園池詩筆飛白書上下二
千文
宋文臣蔡襄(御府所藏正書三)
南郊慶成詩茶錄
還潁詩
宋文臣石延年(御府所藏正書一)
西師詩
宋文臣陸經(御府所藏四)
蒲州詩(以下正書)武林謠
蕭相樓等詩(以下行書)郊居等詩
宋文臣王子韶(御府所藏正書一)
杜衍詩
宋道士陳景元(御府所藏八)
陶隱居傳(以下正書)高士傳
樂毅傳相鶴經
陳諶等墓誌種玉故事
巖棲賦(以下行書)試墨書等詩
宋山人蒲云(御府所藏正書二)
雙鈎道經雙鈎德經
宋釋法暉(御府所藏正書一)
細書經塔
行書
晉王衍(御府所藏行書一)
尊夫人帖
晉謝奕(御府所藏行書一)
秋月帖
晉桓温(御府所藏行書一)
東道表
晉謝安(御府所藏行書三)
中郎帖近問帖
善護帖
晉謝萬(御府所藏行書二)
賢妹帖鯁恨帖
晉陸玩(御府所藏行書一)
賀瑞星表(晉元帝批附)
晉張翌(御府所藏行書一)
舅氏帖
晉王濛(御府所藏行書一)
餘杭帖
晉王徽之(御府所藏行書四)
僧倫帖至節帖
仲宗帖蔡家帖
晉王邃(御府所藏行書一)
㛰事帖
宋孔琳之(御府所藏行書一)
日月帖
梁陶弘景(御府所藏行書六)
楊□瑶密辭華陽洞天帖
屈畫帖茅山帖
帶名帖茅山仙蹟
梁王筠(御府所藏行書一)
至節帖
陳陳叔懷(御府所藏行書一)
梅發帖
陳蔡凝(御府所藏行書一)
明希帖
唐虞世南(御府所藏一十有三)
積年帖(以下行書)借乳鉢帖
枕臥帖蔬會帖
翰墨帖賢士帖三
汝南公主銘藁論道帖(以下草書)
關内帖前書帖
臨張芝平復帖
唐歐陽詢(御府所藏四十)
衞靈公論(以下正書)強弱論
節封奕事節蘇原事
秋風辭(以下行書)周公帖
鄒穆公帖齊宣王帖
十商讀書帖荀公帖
戰國策帖子卿帖
庾亮帖張翰帖
度尚帖戴逵帖
善奴帖三祭祀帖
四時祭祀帖百家帖
門籍帖自遣帖
勸學帖海上帖
隅隩帖祖訥帖
守謙帖薄冷帖
金蘭帖北遊帖
講書等帖千文
孝經(以下草書)院君帖
盈虚帖京路帖
途路帖京兆帖
唐歐陽通(御府所藏行書二)
節陳高祖本紀千文
唐陸柬之(御府所藏六)
蘭若碑(以下行書)頭陀寺記
蘭亭詩千文
臨王羲之蘭亭序急就章(草書)
唐李邕(御府所藏行書十)
光王帖檢校帖
奐上人帖閻爵帖
永康帖披雲帖
潭永帖勝和帖
葛粉帖古詩帖
唐吳通玄(御府所藏行書三)
魚朝恩神道碑藁上下度人經(不完)
唐李白(御府所藏五)
太華峰(以下行書)乘興帖
歲時文(以下草書)詠酒詩
醉中帖
唐張籍(御府所藏行書一)
希深帖
唐裴潾(御府所藏行書一)
大司宼帖
唐杜牧(御府所藏行書一)
張好好詩
唐李景譲(御府所藏行書一)
再拜郎中帖
唐崔龜從(御府所藏行書一)
宛陵帖
唐白居易(御府所藏行書五)
豐年帖洛下帖
生涯帖劉郎中帖
送敏中歸邠寕幕等詩
唐裴休(御府所藏行書一)
判疏言狀
唐司空圖(御府所藏行書二)
贈𧦬光草書歌贈𧦬光草書詩
唐盧知猷(御府所藏行書一)
送䛒光序
唐吳融(御府所藏五)
博士帖(行書)付虬帖(草書)
贈辯光送别詩(以下正書)贈𧦬光草書歌二
唐韓偓(御府所藏行書二)
僕射帖芝蘭帖
唐任疇(御府所藏行書一)
郎中帖
唐林藻(御府所藏行書一)
深慰帖
唐徐凝(御府所藏行書二)
黃鶴樓詩荆巫夢思等詩
唐韋榮宗(御府所藏六)
有德帖(以下行書)傳教帖
臨鍾繇中郎帖長風帖
下筆帖執筆帖(正書)
唐蘇靈芝(御府所藏行書一)
達摩銘
唐婦人薛濤(御府所藏行書一)
萱草等詩
唐道士魚又玄(御府所藏行書一)
上崇道師書
唐釋懷仁(御府所藏二)
聖教序(行書)臨王羲之往還等帖(草書)
唐釋行敦(御府所藏行書一)
樂府帖
唐釋齊已(御府所藏九)
擬嵇康絶交書(以下行書)謝人惠筆詩
懷楚人詩渚宫書懷等詩
送冰禪姪詩寄冰禪德詩
冰禪帖廬嶽詩(以下正書)
寄明上人詩
五代羅隱(御府所藏行書四)
外羅城記藁三十一郎帖
喜慰帖華隱樵寄帖
五代韋莊(御府所藏行書三)
借書帖借樂章帖
米團帖
五代張徐州(御府所藏行書一)
勸君詩
五代潘佑(御府所藏行書一)
許堅等詩
五代孫昭祚(御府所藏行書五)
四色牡丹賦終南山賦
陽春曲等詩竹拄杖等詩
朱陳邨等詩
五代釋應之(御府所藏行書二)
曲直不相入賦即事等詩
江南偽後主李煜(御府所藏行書二十有四)
淮南子(以下行書)春草賦
義天秤尺記浩歌行
克己處分批元奏狀
禮三寶衆聖賢儀八師經
宫相詩李璟草堂等詩
高秋等詩牡丹等詩
古風詩二論道帖
招賢詩帖樂章羅帖
樂府三臨江仙
雜文藁金書心經(以下正書)
智藏道師真贊
宋文臣李建中(御府所藏行書四)
千題詩雪花詩
韓見素致仕等詩畫屏等詩
宋文臣蘇舜欽(御府所藏五)
吳中詩草(以下行書)遊山草
學館臥病等詩夢歸等詩
雉帶箭等詩(草書)
宋舒王王安石(御府所藏行書一)
集句詩筆
宋太師蔡京(御府所藏七十有七)
御製詩并和(以下行書)御製明節皇后傳
觀明節皇后像詩奉安明節皇后詩
劉貴妃制劉賢妃制
劉淑妃制明達墓誌文
宣和殿召輔臣記瓊蘭殿壁山後記
瑶林殿雙竹後記澄漪殿觀蓮記
玉宇洞後記延福宫題名記
題澄莊等詩回溪泛舟題名
留題栖雲軒萬年橋題名記
萬歲山記遊艮嶽祝夀詩
遊艮嶽詩艮嶽噰噰亭題記
題絳霄樓詩蕭閑館題名
擷芳園記芳華館賞花詩
定鼎記額梅竹雪鴈詩二
繁杏水禽詩二閱駿射序上下二
觀碑記題甘露䧏詩
再䧏甘露記錫宴書題二
對屬題神霄宫詩
聽降題名步虚詞
太清樂玉扶步虚詞
柳真人步虚詞蓬莱仙步虚詞
大仙留題詩大仙詩曲
春宫詩二雪詩二
魏將軍歌飲中八仙歌二
歌元豐元豐行
騘馬行二古柏行二
丹青引三送孔巢父詩二
送西京提刑詩二曹霸畫馬詩二
洗兵馬詩三壺春堂觀御題賞花詩
謝賜承平殿曲宴記表宣和殿東閣屏山後記
千文(五書)
宋文臣蔡卞(御府所藏行書六)
進神驗記清淨經
莊子刻意篇杜甫驄馬行
千文二
宋文臣劉正夫(御府所藏行書二)
宣召記泛舟題名
宋文臣米芾(御府所藏行書二)
千文二
宋内臣岑宗旦(御府所藏行書四)
太上道德經曉賦
書評崔白江湖等詩(宣和書譜)
御定佩文齋書畫譜卷九十一
