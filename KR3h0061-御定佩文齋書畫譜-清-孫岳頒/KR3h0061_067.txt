欽定四庫全書
御定佩文齋書畫譜目錄
第六十七卷
御製書畫跋
書
懋勤殿法帖序
跋
世祖章皇帝御書正大光明四大字
跋
世祖章皇帝御書陋室銘
石鼔贊
跋王右軍書曹娥碑
跋王羲之快雪時晴帖
書蘭亭帖後
王右軍洗硯池贊
跋虞世南墨蹟後
跋顔真卿墨蹟後
跋蘇軾墨蹟後
跋黃庭堅墨蹟後
跋米芾墨蹟後
跋朱子墨蹟後
跋宋搨淳化閣帖後
跋趙孟頫墨蹟後
跋董其昌墨蹟後
跋董其昌書(計三則)
畫
畫馬贊
題周文矩畫說劔圖詩
題蘇軾墨竹詩
題張擇端清明上河圖詩
陳所翁畫龍贊
老子出關圖贊
仇十洲青綠畫詩
欽定四庫全書
御定佩文齋書畫譜卷六十七
御製書畫跋
書
懋勤殿法帖序
朕惟書契既興歴代相傳自篆籀變而為隸楷行草古
人往往積歲月殫學力結體運思以務臻其妙所由來
遠矣嘗於機政之暇游心翰藻觀晉人所書體尚圓潤
結搆天然風采流奕歛鋒藏鍔而自能雄勁故歴代重
之逮唐以後或格法謹嚴或筆勢軒翥類皆神明於昔
人之矩矱而變化出之以自成一家之書亦代不乏人
在昔右文之君得一名蹟每使當世之能書者排類摹
仿鐫諸文石以廣其流傳為策府藝林之所共寳如聖
教蘭亭以及淳化淳熙諸墨刻皆其最著者也朕念古
帖歲久漸湮近時轉相摹刻者多失其真因取内府所
藏舊搨與名人墨蹟遠自上古以迄本朝編次橅刻題
曰懋勤殿法帖凡二十有八卷帝王法書自漢以後咸
在簡牘有明諸帝之善書者亦搜輯其遺楮以列於後
洪惟我
世祖章皇帝聰明天亶深心典學時灑宸翰雄奇高古體
格渾成神彩炳煥洵足卓越前代謹以登諸琬琰昭示
子孫臣民垂諸不朽朕自幼習書豪素在側寒暑靡間
歴年以來手書敕諭詩文跋語以及臨摹昔人名蹟屢
盈笥篋每思字學淵微雖精研日久正欿然未敢自信
緣諸臣敦懇再四勉從其請用識嗜古之夙志云爾皇
太子皇子亦晨夕侍朕習學因并附焉以策勵其意夫
書列六藝之中兼八體之妙唐太宗論筆法謂欲書之
時當收視返聽絶慮凝神心正氣和則契於微妙昔人
評右軍書樂毅論有忠臣烈士之象曹娥碑有孝子順
孫之象逍遥篇有抱素拔俗之象畫像贊有矜莊嚴肅
之象由是觀之學書之道亦非僅操觚染翰之為其通
於學問性情有如是哉後之覽者考源鏡流由今溯古
臨池之學具在斯帙矣故於刻石既成而序之
跋
世祖章皇帝御書正大光明四大字
世祖章皇帝御筆書正大光明四字結搆蒼秀超越古今
仰見聖神文武精一執中發於揮毫之間光昭日月誠
足嫓美心傳朕罔不時為欽若敬摹勒石垂諸永久為
子孫萬世法康熙十五年正月吉旦恭跋
跋
世祖章皇帝御書陋室銘
我
皇考世祖章皇帝以上聖之資撫興王之運躬處九重心
周蔀屋蓋真所謂養其民以致賢人矣至於親簡冊灑
翰墨無時而不存此念也今恭覩
御筆書陋室銘一卷陋室者何山間水涯之居詩人之所
謂考槃空谷也以萬乘之崇高不忘草茅之卑末於其
所居若有取焉而親為書其辭則聖心之所存於此亦
可見焉康熙十六年九月四日萬善殿記
石鼓贊
朕釋奠先師於國學觀石鼓於廟門之兩廡緬懷周宣
迄今二千餘年而中興之烈岐陽之蒐俯仰如昨魯壁
汲冢缺有間矣此文此石獨煥然與日月爭光是三代
法物之僅存者也今列在太學實斯文之盛嘗尋繹搨
本推詳其遺義有會於心焉乃為贊曰
猗歟周宣纘緒文武一時從臣方叔召虎蒐於岐陽陳
列斨弩鐫功告成伐石作鼔以歌以銘載規載矩豈備
考擊致煩矇瞽鼓鼙思將義蓋有取歴二千年鑠日蝕
土蝌斗失傳剥落誰補車攻馬同麀鹿麌麌晨星缺月
完句可數天門詄蕩岐山翔舞軒頡是班鍾王敢伍陳
在泮宫設於廊廡是切是磋匪擊匪拊橋門觀禮如對
簋簠庶幾文治再見三古
跋王右軍曹娥碑
曹娥碑相傳為晉右軍將軍王羲之得意書今覩真蹟
筆勢清圓秀勁衆美兼備古來楷法之精未有與之匹
者至今千餘年神采生動透出絹素之外朕萬幾餘暇
披玩摹倣覺晉人風味宛在几案間因書數言識之
跋王羲之快雪時晴帖
晉右軍將軍王羲之真蹟存於世者尠矣快雪時晴嘗
見刻之搨本中今覩其真蹟可為希代之寳藏之篋衍
不時觀閱恍接其人於千載以上也
書蘭亭帖後
唐文皇嗜蘭亭帖至竭萬乘之力多方以購之又時橅
善本賜其臣僚可謂勤矣而卒無妨於治國理民之政
盖其納諫受言力行仁義所圖者大舉凡游藝之事不
足以累之况寄心翰墨於幾務之餘豈非前王之令軌
哉推考其時貞觀之風幾與三代比隆其仁心善政可
施於後世者多矣高山在望景行行止寧獨於蘭亭一
事哉
王右軍洗硯池贊并序
沂州治西南池水一泓漣漪清淺在斷垣荒草中朕甲
子己巳南廵兩經其地咨訪土人曰此晉右將軍王羲
之澤筆池也一名洗硯池相傳即其故宅傍有曬書臺
歲久蕪没今為淄流所宅祠宇三楹面離背坎上設右
軍像風神雋爽儼然晉代衣冠墀廡碣石鱗次中為瑯
琊十七帖餘皆後人憑弔詩文及紀載祠宇興廢始末
舊有洗硯池三大字斷闕不全嘗考晉書右軍雖系瑯
琊自其父曠已南遷右軍未歴江北或者以王氏舊居
所在遂傅會之未足深辯朕萬幾餘暇日事臨池雅愛
其筆法近復命新蘭亭故址以表彰之夫右軍懷經世
大略遭時多故用違其才觀其與桓温書其人品學問
槩可想見使得行其志於以毗輔晉室振挽頽風豈僅
以書法見長哉乃為之贊曰
右軍於書禀生知質仍不廢學功專且壹臨池浣墨池
水如漆艾山何高沂河有泌山城古祠人傳遺蹟緬懷
大夫士林之特究厥生平乃心王室經濟可名奚止藝
術虎臥龍跳其人其筆
跋虞世南墨蹟後
虞世南仕貞觀朝為太宗所賞稱其五絶一曰德行二
曰忠直三曰博學四曰文詞五曰書翰今考唐史所載
世南言論行事果有卓然足多者其書法少師智永專
心不懈晚年遂造羲之之室當時與歐陽詢並以書名
議者謂歐虞智均力敵然虞則内含剛柔歐則外露筋
骨君子藏器以虞為優誠篤論矣但世南墨蹟稀如麟
鳳黃庭堅云孔廟虞書貞觀刻千兩黃金那購得想當
時民間鮮有藏蹟故云然也朕萬幾餘暇雅好臨池宫
中舊藏虞書時出披覽摹倣其意輙有神會爰濡筆而
識之後以示珍重云
跋顔真卿墨蹟後
史稱顔真卿立朝正色剛而有禮非公言直道不萌於
心天下不以姓名稱咸曰魯公而獨為權奸盧杞所忌
遣諭李希烈竟被賊害觀其赴火罵逆何其烈也平生
善正草書宋祁稱其筆力遒婉今披閱遺蹟凝重沉欎
奇正相生如錐畫沙直透紙背覺忠義之氣猶勃勃楮
墨間朕重其人益愛其書不啻逾於球璧矣
跋蘇軾墨蹟後
論者謂宋四家書皆從顔魯公入然亦其天分高出一
時神明變化於古人耳實不盡拘於成法也觀蘇軾前
後論書詩可知矣軾題孫莘老墨妙亭詩云顔公變法
出新意細筋入骨如秋鷹題石蒼舒醉墨堂詩云我書
意造本無法點畫信手煩推求故其生平所書以跌蕩
取勢以雄秀取態殆變化於古而不專主於顔者世又
謂軾書亦學徐浩今浩書刻帖具在亦不相似也郭畀
云東坡晚歲自海外挾大海風濤之氣作字如古槎怪
石如怒龍噴浪今觀其真蹟信然豈區區成法之是拘
耶
跋黃庭堅墨蹟後
黃庭堅秦觀晁補之張耒軰游於蘇軾之門當時稱蘇
門四學士而庭堅為尤著時人至以配軾稱蘇黃其文
章學問固卓犖不羣而行草書亦自成一家元祐中嘗
作草書於僧舍軾賞歎再四錢勰從旁曰君見自叙真
蹟當更有得後謫黔獲見之遂深契藏真之妙嘗自云
元祐間筆意癡鈍用筆多不到晚入峽見長年盪槳乃
悟筆法此其草書之所以異也至所作行書剽去姿媚
獨存風骨直欲與蘇軾分道揚鑣不肯俯循其轍間或
雄姿猛氣逸出常度亦無傷其為神駿故朕恒玩之
跋米芾墨蹟後
米芾書在宋四家中特為雄秀史稱其沉著飛翥得王
獻之筆意或云芾始學顔書已而宗李邕又棄而學沈
傳師數數改業遂成名家今世沈傳師書絶少其與米
之優劣無可考要以得法於獻之為確論也朱熹曰米
老理會得字故所論皆實是朱子盖亦心折之其為書
豪邁自喜縱横在手肥瘦巧拙變動不拘出神入化莫
可端倪洵堪與晉唐諸家争衡昔人謂右軍如龍北海
如象然則芾其在龍象之間歟
跋朱子墨蹟後
嘗觀朱子論書一則有曰字被蘇黃寫壊近見蔡君謨
一帖字字有法度如端人正士方是字考亭固大儒其
平日於柳公權心正筆正及程子寫字主敬之說盖必
有取也然觀其墨蹟亦間有蘇黃筆意考亭之論或出
於其門人所附會未可知爾蘇黃筆法原從顔柳得來
考亭書沉著古勁當亦本於顔柳故時有不期而合之
處耶
跋宋搨淳化閣帖後
宋太宗皇帝嘗遣使購歴代君臣書蹟命侍書王著模
刻法帖十卷搨以澄心堂紙李廷珪墨大臣登兩府者
方得賜焉盖其重之如此當時本不可多得况歴數百
年之後乎此本乃賜翰林學士畢士安者神采煥發波
磔明潤漢晉以來翰墨風規宛然猶在者尚賴此帖之
存也朕幾政餘閒啓帙披卷如晤往昔心意融洽洵可
寳而藏之也
跋趙孟頫墨蹟後
宋濓作趙孟頫傳云篆籀分隸真行草書無不冠絶古
今鮮于樞云子昂諸書皆為當代第一而小楷又為諸
書第一胡長孺云上下五百年縱横一萬里其稱賞之
者至矣盖書自宋四家盡變唐法而蘭亭玉潤諸帖之
意寖遠孟頫起而矯之全用二王矩矱心摹手追神契
無迹故一時矜為度越前代然相傳其嘗作米書輙自
棄去以為不及良由米芾以天勝孟頫以人勝故爾苐
天分得之性生不可勉強人功盡則天自見右軍學書
池水盡黑如此安得不神朕於古人諸法書無不展玩
臨摹而於米趙墨蹟尤珍愛不忍釋手倣成卷軸動至
盈千用冀天人交盡得古人微意而自忘其握管濡翰
之勞也
跋董其昌墨蹟後
華亭董其昌書法天姿迥異其高秀圓潤之致流行於
楮墨間非諸家所能及也每於若不經意處丰神獨絶
如微雲卷舒清風飄拂尤得天然之趣嘗觀其結搆字
體皆原於晉人盖其生平多臨摹閣帖於蘭亭聖教序
能得其運腕之法而轉筆處古勁藏鋒似拙實巧書家
所謂古釵脚殆謂是耶顔真卿蘇軾米芾以雄奇峭拔
擅能而根柢則皆出於晉人趙孟頫尤規模二王其昌
淵源合一故摹諸子輙得其意而秀潤之氣獨時見本
色草書亦縱横排宕有古法朕甚心賞其用墨之妙濃
淡相間更為夐絶臨摹最多每謂天姿與功力俱優致
此良不易也因臨池之暇遂書此於簡末
跋董其昌書(計三則)
米芾書天馬賦縱横騫翥前無古人董其昌所臨既得
其形似且極游行自如之妙朕嘗愛翫揭之屏風因題
數語志真賞焉
朕觀古人墨蹟華亭董其昌書晝錦堂記字體遒媚於
晉唐人之中獨出新意製以為屏列諸座右晨夕流覽
寧不遠勝鏤金錯彩者歟
此屛裝潢既成尚餘縑素詹事沈荃亦華亭人素學其
昌筆法題跋數語命之續書以志朕意時康熙壬戌二
月八日
畫
畫馬贊
大梁韓幹古之筆精寫此駿足千載如生紅光耀脣紫
豔承睫削玉霜蹄團花霧鬛乾維叶象房宿效形體中
儀式法合圖經鵠起鸞停風猋電駛不遇九方孰致千
里我聞在昔文德誕敷飛黃服皂騕褭駕車覽物心怡
披圖神往曾是權奇曾是俶儻南浮滇水北絶玉山利
兹地用充我天閑
題周文矩畫說劒圖詩
鵝溪尺幅衣冠古貌出蒙莊辯論新劔客滿前毛髮動
湏知繪事亦通神
題蘇軾墨竹詩
徑尺篔簹墨淺深雪堂健筆勢千尋縱饒凝露春梢色
不比凌霜挺節心
題張擇端清明上河圖詩
天津橋下水粼粼柳外盤舟夾畫輪想見汴京全盛日
春游多少太平人
陳所翁畫龍贊
雲龍騤騤衆物之靈暫行萬里少息千齡飛潛應候變
化無形乾爻九五取象君德時乘六位周流八極雲行
雨施品彙生殖爰有哲匠絹素經營僧繇砥筆董羽研
精蜿蜒夭矯巧若天成嗟此好手聲價超越得水能飛
點睛斯活波濤騰涌烟霧滅沒遠宅江海亦遊名都夏
王遠駕虞舜受圖命官紀年用表禎符德至泉水神物
乃下馴擾可豢奚俟摹寫秘藏斯卷以驗真者
老子出關圖贊(趙孟頫畫)
修身養壽古隠君子掌藏室書為柱下史清静自正是
其大旨宗周式微羣雄龍戰逝將去此八荒周徧徐甲
負笥青牛服韅關尹望氣物色候門和光抱一目擊道
存少留著書虚無是論玄文既宣解人亦寡入於無垠
廣莫之野去住兩忘物無害者吴興學士繪事肖神既
寫道德又貌仙真高古肅穆髣髴伊人神龍見首變化
莫同乘雲上下孰知其終至聖所名斯言我從
仇十洲青綠畫詩
流鶯百囀起烟槐細雨油雲點翠苔松竹青青山色静
遊人倚杖尚徘徊
御定佩文齋書畫譜卷六十七
