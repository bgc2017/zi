欽定四庫全書
御定佩文齋書畫譜目錄
第四十三卷
書家傳二十二
明(四)
李時夏言
顧鼎臣許纉
張治徐階
嚴訥嚴澍
嚴澤嚴濟
秦金羅欽順
顧清朱希周
劉麟周倫
周用劉節
湛若水魏校
顧應祥陸深
邵銳周金
許成名韓玉
徐江山許宗魯
徐獻忠張文憲
豐坊徐蘭
蘇若川馮世雍
王愼中馬呈道
楊儀袁褧
袁袠袁尊尼
顧聞羅洪先
唐順之王電
沈愷吳子孝
王問張合
陳塏方元煥
潘德元吳山
張瀚陳鳳
許榖莫如忠
莫雲卿陳鎏
陳爾見吳維嶽
馮惟重陸師道
陸安道王榖祥
許初沈應元
黃文梯吳逵
陸樹聲邢一鳳
張寰皇甫濂
朱曰藩羅汝芳
周思兼周紹元
周裕度張天復
馬一龍羅鹿齡
馬汝徯周思久
王可大胡汝嘉
魏學曾晁東吳
郭斗姚汝循
張橋戚元佐
沈玄華張嵿
章公美潘恩
徐文溥連鑛
華鑰左國璣
梁懷仁蔡一槐
吳元恭王問臣
曾喬張景賢
林應禧楊子亨
白悅梁典
朱俊格朱致槻
朱拱枘朱多&KR1463;
彭年顧德育
陸中行黃姬水
陸治周天球
王穉登張鳳翼
張獻翼張燕翼
文肇祉王山
孫得原孫克弘
談志伊項元淇
項元汴項德純
俞允文盛時泰
陳芹顧源
姚淛徐渭
沈明臣陳鶴
蕭翊黎民表
黎民懷黎邦琰
林承芳方登
徐令張遜業
吳南梁孜
張允孝章文
章藻吳錦
張電浦澤
張拙張思
曹學顧亨
陸九州王如
王國相徐樞
趙性魯吳君懋
鄭文賢唐世美
李鳳李惟柱
冀孚蘇洲
張書紳談相
張廣李孟楨
徐松年錢仲
李麟康學詩
陸旅攜王樗全
沈文楨沈大中
木青梁桂茂
黃珍宋椿
唐成錢寳
韋椿林天駿
夏霦成希召
郭岱周仕
任傑甘彦
華恩孫官
陸昞何錞
羅輅顧瑶
顧從義姚章
林應龍王埜
王儀朱俸
王文楨陳言
吳應卯吳三畏
汪徽莫拙
余重謨康誥
胡介江恩
張惟正彭燦
俞憲張德讓
賈澄張懋英
林大楨周鯤
方淇陳壽徵
陳自然浦博
周光程大倫
毛文煥張堯民
高松劉傳
陳祼吳昂
吳應鳳王槐
顧從禮叢恕
程道南李中
金光初黃猷吉
顧大典湯煥
鄭夢禎許光祚
張應雷吳撝謙
李登常信
章國舜梁辰魚
吳自成尹校
徐繼申
欽定四庫全書
御定佩文齋書畫譜卷四十三
書家傳二十二
明(四)
李時
李時字宗易任丘人弘治壬戌進士改庶吉士嘉靖三
年進侍讀學士陞禮部侍郎歴少傅兼太子太師吏部
尚書華蓋殿大學士贈太傅諡文康(列卿紀)
明資福寺碑嘉靖初山西按察使司僉事錢俊民撰書
之者禮部左侍郎任丘李時也(日下舊聞)
夏言
夏言字公謹貴溪人少警敏能屬文尤長筆札正德丁
丑舉進士嘉靖十五年為吏部尚書華蓋殿大學士隆
慶初賜諡文愍(列卿紀)
文愍以才雋居首揆天下重其書貞珉法錦視若拱璧
正行亦遒美但肥過而滯老過而稚耳㮄署書尤可觀
(藝苑巵言)
顧鼎臣
顧鼎臣字九和崑山人弘治乙丑舉進士第一授修撰
嘉靖中為禮部尚書武英殿大學士贈太保諡文康(列)
(卿紀)
王世貞國朝名賢遺墨有顧鼎臣書(弇州續藁)
許纉
許纉字廷美河南靈寳人弘治丙辰進士嘉靖中為吏
部尚書文淵閣大學士加少傅平生寡慾於古稀之年
猶作細楷政暇閱經史典籍老而不倦贈少師諡文簡
(列卿記)
張治
張治字文邦茶陵州人七歲揮墨成巨字稍長諸史百
家靡不綜貫正德庚辰舉進士第一入翰林為庶吉士
嘉靖二十八年以禮部尚書兼文淵閣大學士贈少保
諡文隱(列卿紀)
徐階
徐階字子升(松江志云號少湖更號存齋)華亭人嘉靖初及第第三
人授翰林編修累遷吏部尚書建極殿大學士贈太師
諡文貞(書畫記)
公名臣不擬以詩翰名然亦自穩密(王世貞國朝名賢遺墨跋)
嚴訥
嚴訥字敏卿常熟人嘉靖二十年進士授編修四十四
年以吏部尚書兼武英殿大學士贈少保諡文靖工文
善書(弇州續藁)
文靖好習鍾王書(陳瓉濟美堂集)
嚴澍
嚴澍字道時文靖公第三子長於書偶得虞永興米南
宫眞蹟臨池竟日忘倦往往得兩家之妙邑之慧日寺
殿㮄道時筆也筆勢飛動識者賞其逸韵(瞿汝稷冏卿集)
嚴澤
嚴澤字道溥文靖公子仕中書舍人神宗見澤書稱善
人多寳之(常熟志)
嚴濟
嚴濟字道行文靖公子善書得曹娥碑筆意(常熟志)
嚴濟書學鍾元常而多姿態好寫佛經乞者如市(李維)
(楨大泌山房集)
秦金
秦金字國聲無錫人弘治癸丑進士嘉靖二年為戶部
尚書六年為南京兵部尚書贈少保諡端敏(列卿紀)
崇壽寺碑大學士費宏撰戸部尚書秦金書(行國錄)
羅欽順
羅欽順字允昇泰和人弘治癸丑進士授編修嘉靖六
年為吏部尚書贈太子太保諡文莊(列卿紀)
王世貞國朝遺墨有羅文莊公欽順書(弇州續藁)
顧清
顧清華亭人弘治癸丑進士嘉靖中為南京禮部尚書
諡文僖(列卿紀)
顧文僖公書與羅文莊公筆俱清勁(弇州續藁)
朱希周
朱希周字懋忠其先崑山人徙居吳初釋褐為翰林修
撰累遷南京吏部尚書(列卿紀云嘉靖四年任)贈太子少保諡恭
靖(王世貞吳中往哲像贊)
公生平不作一行草筆書極謹細(王世貞國朝名賢遺)
(墨跋)
劉麟
劉麟字元瑞號南坦饒州人家金陵弘治丙辰進士嘉
靖七年為工部尚書致仕好樓居力不能營索文徵明
繪神樓圖字之曰高明所集古詩十六題以自況書法
宗羲獻尺牘片簡人争寳之(李默劉南坦小傳)
劉司空書醇古簡足可砭今人好竒作異之病(墨林快事)
周倫
周倫字伯明别號貞菴崑山人弘治己未進士官至南
京刑部尚書(列卿紀云嘉靖己丑改刑部尚書)贈太子少保諡康僖善
大書有眉山豫章風骨(王世貞吳中往哲像贊)
康僖公性嗜書善行草今刑部壁有其書識者謂似山
谷(崑山人物傳)
周用
周用字行之號白川吳江人弘治壬戌進士拜行人司
行人孝宗時為吏部尚書贈太子太保諡恭肅(世經堂)
(集)
公喜為詩動盈卷帙書法俊逸(書史會要)
劉節
劉節(朱謀垔云字介夫世稱梅國先生)大庾人弘治乙丑進士嘉靖十
一年為刑部右侍郎(列卿紀)
劉節書倣顔魯公(書史會要)
湛若水
湛若水字元明初名露字民澤避祖諱改今名居廣之
增城甘泉都學者稱甘泉先生從游陳白沙以斯文屬
之弘治乙丑進士選庶吉士授編修嘉靖中為兵部尚
書(洪垣甘泉先生墓志銘)
若水倣陳白沙天然不及也唯署書差有骨(藝苑巵言)
魏校
魏校字子才號莊渠崑山人弘治乙丑進士世廟初以
太常少卿監國子祭酒諡恭簡著六書精藴(分省人物)
(考)
太常卿莊渠魏公常著六書精藴因古人以正小篆之
偽又參大篆及擇小篆之可者以補古文之闕(陸垹簣)
(齋文集)
顧應祥
顧應祥初名夢麟字惟賢長洲人家吳興舉進士授饒
州府推官累遷南京刑部尚書(列卿紀云嘉靖三十年任)贈太子少
保詩似白少傅書似趙吳興(弇州山人藁)
陸深
陸深字子淵號儼山華亭人弘治乙丑舉進士改庶吉
士授編修嘉靖中為詹事致仕贈禮部侍郎諡文裕書
法妙逼鍾王比於趙松雪而遒勁過之(夏言桂洲文集)
唐錦儼山陸公行狀云國初吾松多以書學名天下久
已絶響公近奮起遂凌蹵前人而處其上張電以書學
際遇實出公所指授識者謂公趙文敏後一人非䛕詞
也(龍江集)
陸文裕自言吾與吳興同師北海海内人以吾為取法
於趙是意不安於趙也究論其風力實出吳興之上(莫)
(廷韓集)
陸宫詹以書名家雖率爾作應酬字俱不苟且曰即此
便是學字何得放過(董其昌畫禪室隨筆)
陸深眞草行書如鐡畫銀鈎遒勁有法頡頏北海而伯
仲子昂一代之名筆(雲間志略)
邵銳
邵銳仁和人正德戊辰進士改庶吉士授編修嘉靖十
一年為太僕寺卿諡康僖(列卿紀)
王世貞國朝名賢遺墨有邵銳書(弇州續藁)
周金
周金字子庚號約菴武進人徙南京正德戊辰進士擢
給事中嘉靖時為南京戶部尚書善字書有晉人風骨
贈太保諡㐮敏(唐順之荆川文集)
許成名
許成名字思仁聊城人正德辛未進士選庶吉士授編
修嘉靖初為禮部左侍郎書初學逸少已沉酣吳興小
變之遒逸飛動甚為海内鑒賞(分省人物考)
成名作眞行筆頗簡勁然結搆疎而醜(藝苑巵言)
韓玉
韓玉字廷瑞通許人舉於鄉拜郯城知縣棄官歸稱寄
傲子嗜古詩奇字嘉靖二年七十歲矣尚作蠅頭楷字
即片紙未見一畫苟也(李夢陽空同集)
徐江山
徐江山字六橋錢塘人正德辛未進士官尚寳卿工眞
草法世宗爱其書御製詩文必命江山書之(杭州志)
許宗魯
許宗魯字伯誠咸寧人正德丁丑進士選庶吉士嘉靖
中為右僉都御史終太常少卿以善書名海内(王庭咸)
(寧縣志)
宗魯書有聖教遺意(藝苑巵言)
徐獻忠
徐獻忠字伯臣號長谷華亭人徙居吳興嘉靖乙酉舉
於鄉知奉化縣謝政歸葺舊廬治梅圃讀書其中眞草
書法蘇趙(松江志)
伯臣本非當家用筆圉圉而時吐鍾意(王世貞三吳楷)
(法跋)
張文憲
張文憲字廷鑑殳山人流寓桐鄉七歲工八法孝宗召
試乾坤二大字稱旨令讀書翰林院嘉靖癸未舉進士
終工部尚書(桐鄉志)
豐坊
豐坊字人叔號南禺外史鄞人(名賢遺墨云字存禮改名道生字人翁嘉靖二)
(年進士除禮部主事)為人逸出法紀外而書學極博五體並能諸
家自魏晉以及國朝靡不兼通規矩盡從手出蓋工於
執筆者也以故其書大有腕力特神韻稍不足(詹氏小)
(辨)
豐考功晩痺而趺株連臂於書不無少妨(徐文長集)
坊家藏古碑刻甚富臨摹亂眞為人撰定法書以眞易
贗不可窮詰(鐵綱珊瑚)
坊草書自晉唐而來無今人一筆態度唯喜用枯筆乏
風韻耳(書史會要)
徐蘭
徐蘭字芳遠號南塘其先餘姚人後徙鄞為郡諸生累
舉不第遂潜心書法正書師鍾繇宣示表行草師王獻
之授衣天寶節過鵝還等帖皆淳古遒勁度越流俗尤
精六書考究點畫正其訛謬作古文竒字得邊魯生筆
法八分初法蔡邕淳于長碑不失矩度而晚年參以己
意時人謂其書與程南雲並馳遠近求者無虛日蘭亦
高自矜負間有挾勢位使輿隸致之輙白眼叱去曰吾
豈祇役者邪人以是益重之(張時徹寧波府志)
徐蘭與豐坊同時好作隸字不師漢人而師宋廬陵朱
協極蘇學嘗有協極所書敬齋箴石刻字畫無法俗惡
可厭後之人乃有好之如徐氏者亦其所遭然也(金薤)
(琳瑯)
蘇若川
蘇若川字君楫休寧人受筆法於文待詔及南禺外史
其書得外史為多徑寸草書臨二王清灑可爱(唐氏小)
(辨)
馮世雍
馮世雍字子和一字三石江夏人嘉靖癸未進士博學
工書及詩古文辭由吏部郎中出為杭州知府調徽州
(湖廣通志)
王愼中
王愼中字道思號南江更號遵巖(王世貞云晉江人)嘉靖丙戌
進士授戶部主事為古文詞與唐順之陳束軰號八才
子仕至河南參政(書畫記)
愼中行草亦遒逸而不諳八法未脫塵氣(藝苑巵言)
馬呈道
馬呈道號南江嘉靖二年貢士四體俱工極有書學(金)
(陵瑣事)
楊儀
楊儀字夢羽常熟人嘉靖五年進士授工部主事以山
東按察副使移疾歸構萬卷樓多聚宋元舊本名人墨
蹟鼎彝古器之屬江左推為博雅(常熟志)
王世貞國朝名賢遺墨有楊儀書(弇州續藁)
袁褧
袁褧字尚之吳縣人晩耕謝湖之上因以自號博學善
屬文尤長於詩書法入米元章之室(蘇州志)
袁袠
袁袠字永之號胥臺(褧弟)舉進士(名賢遺墨云嘉靖丙戌進士)選庶吉
士左官刑部主事改兵部論戍湖州袠工文章精筆札
而湖當山水間諷誦著述傳遠近雖在戍而名益重起
南武部主事遷廣西提學僉事(楊循吉吳中往哲記)
永之詩名噪一時無能舉其書者而書却有風態可賞
(弇州續藁)
袁尊尼
袁尊尼字魯望袠子文待詔引為忘年交性善書書亦
在能品嘉靖乙丑成進士授刑部主事以山東提學副
使致仕歸(吳縣志)
顧聞
顧聞字行之吳縣人舉嘉靖戊子鄉試上公車輒不利
寄傲詩歌號九嵕山人(蘇州志)
聞才華瑋麗鋪序豐長至於染翰人並稱美(岳岱今雨)
(瑶華)
羅洪先
羅洪先字達夫吉水人嘉靖八年進士廷試第一人授
修撰進左春坊贊善罷黜家居閉關習學求端性命有
時能前知事贈光禄少卿諡文恭(書畫記)
洪先書頗秀潤出聖母帖而豐肉少骨穠媚有之蒼老
不足(藝苑巵言)
唐順之
唐順之字應德一字義修武進人嘉靖己丑會試第一
人授兵部武選主事改翰林院編修用胡宗憲薦超拜
僉都御史廵撫淮揚諡㐮文(名賢遺墨)
順之書王明齋卷云明齋以古文書六十四卦名遺余
而索余為之草書舊詩於冊用以相報草書出東漢芝
象以後昌黎氏鄙之以為俗書逞姿媚者也君惠我以
科斗頡氏太古之書而余乃報之以效近俗姿媚之書
其不相稱甚矣(荆川文集)
王電
王電字明齋(書史會要作王應電字昭明)崑山人博學勵行嘗取古
文諸書正小篆之謬名曰同文備考(羅念菴集)
王明齋精史頡氏之學嘗以古文書六十四卦名以還
科斗之舊(荆川文集)
沈愷
沈愷字舜臣别號鳳峰華亭人嘉靖己丑進士授刑部
主事穆宗時以太僕少卿致仕書倣張顚有龍蛇飛動
之勢(松江志)
吳子孝
吳子孝字純叔别號海峰晩更號龍峰長洲人嘉靖己
丑進士選為翰林庶吉士出為湖廣右參議字學虞歐
稍變戈法(皇甫汸司勲集)
王問
王問字子裕學者稱為仲山先生常之無錫人嘉靖壬
辰進士授戶部主事歴車駕郎中擢廣東按察僉事行
至桐江徘徊不欲去賦詩十二章投劾而歸築亭於湖
濱寶界山焚香讀易興至則為詩文或行草書數紙用
自娛悅人稱其書類米芾又類黃涪翁(王錫爵文肅公)
(集)
問有高名作行草及署書無所師承而風骨遒勁渴筆
縱體往往與醉翁亭記法同(藝苑巵言)
張合
張合字懋觀永昌府人十六舉鄉試第一壬辰登進士
歴湖廣副使性嗜學手不釋卷善書畫權貴造請輒謝
却之(雲南通志)
陳塏
陳塏字山甫别號宅平又稱紫微居士嘉靖壬辰進士
官至湖廣右參政詩文爾雅書法亦精嘗為人跋智永
千文後江陵聞而欲得之或持贗帖求跋塏曰昔人謂
孔光不識進退字張禹不識剛正字許敬宗不識忠孝
字柳宗元不識節義字今江陵兼之寧識我字邪竟不
為跋(陳有年忠介公集)
方元煥
方元煥字晦叔山東人(名賢遺墨云嘉靖甲午鄉貢)作行草自矜以
為雄偉有力而疎野粗放署書稍勝(藝苑巵言)
潘德元
潘德元字鄰玉崑山人領嘉靖甲午鄉薦仕至應天府
治中能詩兼工書翰為歸太僕所稱(書史會要)
吳山
吳山高安人嘉靖十四年及第第三人末年為禮部尚
書(書畫記)
祐聖觀碑大學士餘姚李本撰禮部尚書高安吳山書
(渌水亭雜識)
張瀚
張瀚字子文别號元洲仁和人嘉靖乙未進士官至吏
部尚書諡恭懿書法大令智永最喜為人書(馮夢禎快)
(雪堂集)
陳鳳
陳鳳字羽伯(存徵錄云號玉泉又號元舉)金陵人嘉靖乙未進士官
至陜西參議與許仲貽齊名(名賢遺墨)
陳羽伯行書筆筆晉人(金陵瑣事)
許榖
許榖字仲貽(存徵錄云號石城)上元人嘉靖乙未會試第一人
官至南京尚寶司卿(上元志)
仲貽工行書(金陵瑣事)
莫如忠
莫如忠字子良號中江華亭人嘉靖戊戌進士授南繕
部主事累官浙江布政書法以二王為宗尤工草書勢
若龍蟠虎臥(松江志)
如忠行草風骨朗朗亦善署書(藝苑巵言)
董其昌云吾鄉莫中江方伯書學右軍自謂得之聖教
序然與聖教序體小異其沉著逼古處當代名公未能
或之先也予每詢其所由公謙遜不肯應及見王右軍
官奴帖眞跡儼然莫公書始知公深於二王(畫禪室隨)
(筆)
中江書法自右軍大令而下不廢夫李處州趙承旨殘
行斷楮人莫不奪之螙魚之口而襲之篋笥之腹(唐文)
(獻占星堂集)
莫雲卿
莫雲卿初名是龍後以字行改字廷韓别號後朋又號
秋水方伯子良之子也補郡博士弟子攻詩古文書法
無所不窺而獨宗羲獻宗米楷宗鍾繇於畫宗黃大癡
然亦極意倣摹不輕落筆(何三畏潄六齋全集)
是龍小楷精工過於婉媚行草豪逸有態(藝苑巵言)
陳鎏
陳鎏字子兼别號雨泉吳縣人嘉靖戊戌進士除工部
營繕主事累官至四川右布政使詩文沖遠有致書法
尤精絶牋疏㮄署得者以為榮(申時行賜閒堂集)
陳鎏工小楷出入鍾歐自行草擘窠以逮榜署書尤豐
媚遒逸有天然趣(弇州續藁)
雨泉於書法為最工小楷篆隸出入晉唐其他行草及
方尺以上豐媚綽約有驚鴻游鵠之態(茅坤鹿門集)
雨泉善行草尤工㮄署書(姑蘇名賢小紀)
陳爾見
陳爾見鎏子亦能書(申文定公集)
吳維嶽
吳維嶽字峻伯(朱謀垔云號睿寰)孝豐人嘉靖戊戌進士以僉
都御史廵撫貴州(貴州通志)
維嶽正行取豐媚而少遒勁(藝苑巵言)
馮惟重
馮惟重字汝威號芹泉廣寧人嘉靖戊戌進士授行人
工詩善書(余繼豋澹然軒集)
陸師道
陸師道字子傳號五湖長洲人嘉靖戊戌成進士拜都
水主事改儀部入直内閣以母老乞歸起爲尚寳少卿
師事待詔刻意爲文章及書畫皆入能品(姑蘇名賢小)
(記)
師道工小楷及古隸(馮元成集)
陸子傳全得麻姑壇法而以色澤傅之遂爲一時書家
冠(王世貞三吳楷法跋)
陸安道
陸安道師道弟亦善書(弇州續藁)
王榖祥
王榖祥字禄之長洲人嘉靖己丑進士改庶吉士授工
部主事轉吏部文選員外郎乞歸家居二十年隆慶初
起南吏部不受美姿容善書畫詞致清雅鈔錄古文籍
至數百千卷咸精好令人不忍觸手人以書畫求者不
輒應一室之内琳瑯金薤謐如也(馮元成集)
榖祥書倣晉人不墜右軍大令之風篆籀八體並臻妙
品(皇甫汸司勲集)
許初
許初字復初一字元復以縣學生序貢授教職書法師
二王尤工篆籀譽重公卿間擢南京太僕寺主簿遷漢
陽府通判(吳縣志)
許初工小篆莊整而秀兼善楷草(詹氏小辨)
初頗自高伉不屑下人有文學工大書不輕與人書(萬)
(姓統譜)
沈應元
沈應元字子春常熟人五六歲能作徑尺大書嘉靖庚
子舉人(蘇州志)
黃文梯
黃文梯沙縣人學問該博善古文詞工草書嘉靖庚子
舉於鄉知餘干縣改保昌(延平志)
吳逵
吳逵字近光號雲泉新淦人嘉靖己丑進士授兵部主
事終四川按察副使長於歌詞草書(羅念菴集)
陸樹聲
陸樹聲字與吉號平泉華亭人嘉靖己丑進士選庶吉
士授編修隆慶中爲禮部尚書稱病乞歸(馮元成集)
樹聲曰余晩年知慕八法然衰老指腕多強復懶放不
能抑首臨池每屈意摹倣拙態故在(清暑筆談)
邢一鳳
邢一鳳字羽伯一字雉山嘉靖辛丑進士第三人爲翰
林編修累官侍講遷太常少卿左遷参政罷歸小篆師
徐子仁(周詩江寧縣志)
張寰
張寰字允清崑山人豋嘉靖辛丑進士知濟寧州陞刑
部員外郎至通政司右參議致仕歸惟以圖史自娱臨
摹法書揮翰竟日不倦(震川集)
皇甫濂
皇甫濂字子約(名賢遺墨云一字道隆長洲人)嘉靖甲辰進士除工部
主事謫河南布政理問遷興化同知投劾不赴家居好
養生家言省撰述惟詩不廢間臨晉唐人帖皆臻佳妙
(蘇州志)
朱曰藩
朱曰藩字子价(朱謀垔云號射陂)寶應人舉嘉靖甲辰進士爲
烏程令終九江知府常閉戶讀書素工筆札門外持縑
素求詞翰者纚纚不絶(歐大任崙山集)
九江頗臨晉法書絶喜祝希哲而以己意出之婉秀瀟
灑絶有姿態而結法失之疎(藝苑巵言)
羅汝芳
羅汝芳字惟德南城人學者稱爲近溪先生豋嘉靖甲
辰進士仕至雲南大參小楷有鍾元常筆法(書史會要)
周思兼
周思兼字叔夜號萊峰華亭人嘉靖丁未進士授平度
知州超拜廣西提學副使私諡貞靖先生善行草(松江)
(志)
周紹元
周紹元字希安思兼子隠居藻里工八分精篆刻(松江)
(志)
周裕度
周裕度字公遠紹元子工楷篆(松江志)
張天復
張天復字復亨山隂人登嘉靖二十六年進士仕至行
太僕卿博洽工文亦善書(紹興志)
馬一龍
馬一龍(朱謀垔云字負圖號孟河)溧陽人嘉靖丁未進士爲南京國
子司業(列卿紀)
一龍用筆夲流迅而乏字源濃淡大小錯綜不可識拆
看亦不成章(藝苑巵言)
一龍法素師聖母文頗得筆法(詹氏小辨)
一龍作字懸腕運肘落管如飛頃刻滿幅自謂懷素以
後一人然評者謂其奇怪爲書法一大變(書史會要)
羅鹿齡
羅鹿齡(顧起綸國雅云號海岳金壇人)書師馬一龍稍變爲圓美而多
作俗筆(藝苑巵言)
馬汝徯
馬汝徯字誠望(金陵瑣事云號鷺汀)江寧人嘉靖壬子領鄉薦任
慶元令書法逼右軍(江寧府志)
誠望刻意聖教序幼年者佳(金陵瑣事)
周思久
周思久字柳塘麻城人嘉靖癸丑進士任瓊州守抗志
希古品詣卓犖其治行見稱於海剛峰工詩善書法(湖)
(廣通志)
王可大
王可大字元簡嘉靖癸丑進士初授刑曹出補瓊州轉
台州知府書法趙松雪大數寸者尤佳(江寧府志)
胡汝嘉
胡汝嘉字𢡟禮號秋宇嘉靖癸丑進士官編修隸書師
鍾元常草書師張伯英崔子玉嘗取三人書之在閣帖
者從宋搨夲手摹刻之(江寧府志)
秋宇得意之筆酷似枝指生(金陵瑣事)
胡懋禮書爲金陵名品行草出二王父子隸書規模元
常大令古雅中天趣溢發(澹園集)
魏學曾
魏學曾字惟貫號確菴涇陽人嘉靖癸丑進士授戸部
主事歴兵部尚書兼副都御史文宗司馬子長書宗晉
俱得其逸趣(分省人物考)
晁東吳
晁東吳字叔泰開州人嘉靖癸丑進士改庶吉士善搨
古書法每自心得偶臨作趙松雪書散置卷中見者莫
能辨(潘仲驂大名府志)
郭斗
郭斗字應秀雲南府人嘉靖癸丑進士歴浙江左轄致
政歸賦詩作書搆小樓於進耳山扁舟往來會心自適
者十餘年(雲南通志)
姚汝循
姚汝循字叙卿江寧人嘉靖丙辰進士知杞縣擢南刑
部主事出守大名左遷桂陽同知知嘉定州(江寧府志)
汝循善眞行書(書畫史)
張橋
張橋字衡如雲南府人嘉靖己未進士授水部主政擢
寧夏兵備僉事罷歸精心墳典自六經子史旁及眞詮
釋典稗官小說靡不研究尤精書法至今得其隻字爭
寶之(雲南通志)
戚元佐
戚元佐字希仲(珊瑚網云號中岳)秀水人嘉靖壬戌進士仕至
尚寶卿長於詩文又善書畫(沈堯章嘉興府志)
戚中岳精楷法與文徵仲頡頏(六研齋筆記)
沈玄華
沈玄華字邃伯嘉興人嘉靖壬戌進士杜門著述善飲
左持觴右執卷伊吾至丙夜字法趙松雪仕至南京大
理寺卿(項元廉秀水志)
張嵿
張嵿字子謙世家盱城南金斗窠别號斗陽工古文詞
及眞草書嘉靖戊辰成進士爲蘇州府通判(鄧元錫潛)
(學藁)
章公美
章公美字道華吳人嘉靖進士官四川憲副書倣祝京
兆(書史會要)
潘恩
潘恩字子仁華亭人嘉靖癸未進士累官南京工部尚
書改都察院左都御史贈太子少保諡恭定(笠江集)
嵩嶽道中詩嘉靖丙辰華亭笠江潘恩書(嵩陽石刻記)
徐文溥
徐文溥初名鳳更名溥字可大自號岳峰又號夢漁數
歲善草書後成進士嘉靖時官廣東憲副(書史會要)
連鑛
連鑛字伯金號白石更號明山永年人文追先秦詩步
盛唐字法端勁如其爲人嘉靖丙戌進士選庶吉士仕
至都察院右副都御史(分省人物考)
華鑰
華鑰字德啓别號水西無錫人嘉靖癸未進士授戸部
主事終職方郎中嘗筮易得賁之明夷更號白賁子
博學明諸經文章精健古詩似魏晉律似杜書法似虞
柳(鄭曉端簡公文集)
左國璣
左國璣字舜齊大梁人嘉靖中舉於鄉性嗜酒作詩賦
古文出語輒驚人字畫遒勁竒古(分省人物考)
梁懷仁
梁懷仁字宅之晉江人生而慧絶週歲識字三歲誦書
四歲善草書吟詩子史經傳無不能讀十六貢禮部二
十登嘉靖己丑進士奉命賜歸娶授南吏部驗封主事
居三月死年二十三(閩書)
蔡一槐
蔡一槐字景明晉江人嘉靖己未進士除戸部郎出爲
湖廣僉事遷廣東參議善小楷行草(閩書)
吳元恭
吳元恭字仲内嘉靖乙夘舉於鄉六上公車不第潛心
六藝百家尤喜圖史丹青彛鼎以自娛工書得右軍之
法常寄跡僧舍混於田夫野老中人莫之識也(申時行)
(賜閒堂集)
王問臣
王問臣字正叔號郯川嘉靖間進士累官吏部文選員
外郎書善行篆(長洲志)
曾喬
曾喬字子木號六柱生長於古文詞善草書有晉人之
致嘉靖中以貢爲潯州推官轉路南州知州(伍讓衡州)
(府志)
張景賢
張景賢眉州人世廟時爲右僉都御史博古好奇詩文
書法俱妙絶一世(四川總志)
林應禧
林應禧錢唐人林章子能世其家學以楷書儒士授鴻
臚寺序班與修武宗實錄累官順天府丞(杭州志)
楊子亨
楊子亨字履卿號南溟華亭人嘉靖乙酉舉於鄉為順
天府推官終工部郎中楷書行書摹擬北海(松江志)
白悅
白悅字貞夫號洛原武進人少從陽明王先生學嘉靖
壬午舉順天鄉試官至尚寶司丞為古文歌詩行草小
楷皆有法意興所到濡筆引紙往往屈其坐人(世經堂)
(集)
梁典
梁典字惇伯順德人嘉靖中舉於鄉為南康通判博古
工詩翰喜談名理今得其隸書者競珍之(分省人物考)
朱俊格
朱俊格代簡王之裔孫也嗜學善屬文聚書數萬卷尤
好古篆籀墨蹟手模六十餘卷勒石名崇理帖(書史會)
(要)
朱致槻
朱致槻益陽王寵淄季子也封鎮國將軍覽涉書史善
爲章草(李維楨大泌山人集)
朱拱枘
朱拱枘號白賁瑞昌王孫封奉國將軍嘉靖時上大禮
頌一章賜勅褒奬行草得晦翁體格名重一時(書史會)
(要)
朱多&KR1463;
朱多&KR1463;字宗良號貞湖一號密菴拱枘從子封鎮尉博
雅好修以辭賦名草書宗孫虔禮筆法茂美(書史會要)
彭年
彭年字孔嘉號隆池吳人以文行舉爲郡諸生尋謝病
免書初法晉人已爲楷其小者信本大者清臣行草則
子瞻(王世貞吳中往哲像贊)
顧德育
顧德育初號少潛晩稱安雅生吳縣人抱甕灌蔬以資
朝夕暇則垂簾焚香趺坐尤好讀書得異本必手抄至
數十百冊詩法岑嘉州字法鍾太傅(馮元成集)
德育書法酷似徵仲唯老密處有别耳(王世貞三吳楷)
(法跋)
陸中行
陸中行字伯與華亭人慕陽羡山水遷陽羡未幾遷姑
蘇事文太史與顧德育彭年善吳人目爲三高書法大
令每得乞書錢即付酒家多則斥之(馮元成集)
黃姬水
黃姬水字淳父長洲人五岳山人省曾之子也生而幼
敏山人出入必攜之俱有所占屬每令同賦五岳拙於
書命淳父學書於祝京兆遂傳其筆法(書史會要)
陸治
陸治字叔平號包山長洲人(見畫家傳)隠支硎治圃不出善
行楷(書史會要)
周天球
周天球字公瑕號幼海長洲人少遊文待詔門下習爲
書法待詔亟許可之曰他日得吾筆者周生也及籍諸
生不喜治帖括獨好古文辭日夜切劘久之其業乃成
書法亦日有名爲吳人所宗(于愼行榖城山房集)
公瑕善大小篆古隸行楷皆模範文太史晚能自得蹊
徑一時豐碑大碣無不出其手(馮元成集)
太師張文忠公要公瑕至長安以布衣書金匱之首簡
欲言於上官之禁近逡廵謝歸歸而其名益顯重(弇州)
(續藁)
王穉登
王穉登字伯榖先世江隂人移居吳門十歲爲詩長而
駿發名滿吳會間妙於書及篆隸吳門自文待詔歿後
風雅之道未有所歸伯榖振華啓秀噓枯吹生擅詞翰
之席者三十餘年閩粤之人過吳門者雖賈胡窮子必
蹖門求一見乞其片縑尺素然後去(書史會要)
王伯谷隸書遒古大勝眞草(游居錄)
張鳳翼
張鳳翼字伯起長洲人與其弟獻翼燕翼並有才名吳
人語曰前有四皇後有三張老於公車善書晚年不事
干請鬻書以自給(書史會要)
伯起平生臨二王最多退筆成冢雖天趣小竭而規度
森然(弇州山人藁)
張獻翼
張獻翼字幼于(王世貞云初名鵬翼字仲舉一名敉)鳳翼之弟棄諸生不
就試以詩豪七子中負性高舉行事駭凡俗楷書不入
法而澹遠之氣令人意消(書史會要)
張燕翼
張燕翼字叔詒鳳翼獻翼之弟偕鳳翼領鄉薦亦善書
(弇州續藁)
文肇祉
文肇祉字基聖號鴈峰國博公彭長子十試有司不售
就選上林苑錄事詩文草隸髣髴國博公(文氏族譜)
王山
王山字靜之號海槎華亭人能醫補醫學正科家多藏
書所爲詩及楷書行草皆出入諸體妙契精奥(世經堂)
(集)
孫得原
孫得原字本卿别號鴈洲楷宗顔平原八分法鍾太傅
小篆倣李丞相詩句出入陶謝元白諸家操行甚卓縉
紳雅重之(何三畏潄六齋全集)
孫克弘
孫克弘字允執號雪居文簡公承恩子(見畫家傳)以父任爲
應天治中擢漢陽知府正書倣宋仲温八分宗秦漢(松)
(江志)
談志伊
談志伊字思重(見畫家傳)歴官中府經歴字學曹娥碑(無錫)
(志)
項元淇
項元淇字子瞻别號少岳補諸生尋遊南太學謁選得
上林錄事雅非其好爲古文辭時逼秦漢詩更雋永好
臨摹法書小楷嚴整尤工草聖(快雪堂集)
項元汴
項元汴字子京檇李人好收金石遺文圖繪名蹟凡斷
幀隻行悉輸其門所與游皆風韻名流翰墨時望如文
壽承休承陳淳父彭孔嘉豐道生軰或把臂過從或遺
書問訊久而彌篤書法出入智永趙吳興號墨林居士
(容臺集)
項德純
項德純名穆以字行墨林子官中祕書法擅長與少岳
齊名(秀水志)
德純書於晉唐名家罔不該會而心摹手追者逸少稍
稍降格亦不減率更令故其於蘭亭聖教必日摹一紙
以自程督雖猛熱竺寒不暫休頓著書法雅言上下千
載品第周贍進乎技矣(沈思孝陸沉漫藁)
俞允文
俞允文字仲蔚崑山人少工臨池久而益擅之小隸駸
駸歐柳而上登吳興堂行書出入褚河南稍縱之則米
㐮陽八分自謂得西嶽碑體以方韓蔡蔑如矣(弇州續)
(藁)
盛時泰
盛時泰字仲交號雲浦金陵人行書學米學蘇可謂絶
妙小楷學倪元鎮(詹氏小辨)
仲交隸字更優有玄牘記一冊品題古今名帖(金陵瑣)
事
陳芹
陳芹字子野家金陵弱冠舉於鄉與盛仲交諸人結青
溪社謁選知奉新縣調寧鄉(鐡網珊瑚)
陳芹寫章草亦斐然(詹氏小辨)
子野法鍾王俊逸可爱(金陵瑣事)
顧源
顧源字清父世居金陵少豪雋不羣詩與書畫皆不泥
古法其論書曰書須古法四分己意六分乃妙不然縱
筆筆似古終成奴書不足貴也(上元志)
源號丹泉更號寳幢居士書法李懷琳(書史會要)
顧寶幢清父法孫過庭筆力遒勁古雅(金陵瑣事)
姚淛
姚淛字元白(金陵瑣事云號秋澗)力學好古游情翰墨居秦淮上
闢市隠園日與名賢賞詠其中(文徵明有題市隠園詩)詩宗大歴
書法趙黃弱冠入太學謁選授鴻臚(江寧府志)
姚秋澗元白行書出入於黃山谷趙松雪兩派而得於
松雪者爲多(金陵瑣事)
徐渭
徐渭字文長(渭自爲志銘曰初字文清山隂志曰號天池生)山隂人爲邑諸生
胡少保宗憲督師淛江招致幕府管書記行草書精偉
竒傑嘗言吾書第一詩二文三畫四識者許之其論書
主於運筆大槩昉諸米氏云(陶望齡歇菴集)
文長喜作書筆意奔放如其詩蒼勁中姿媚躍出在王
雅宜文徵仲之上不論書法而論書神誠八法之散聖
字林之俠客也(袁宏道中郎集)
沈明臣
沈明臣字嘉則鄞縣人爲博士弟子胡少保宗憲督師
平倭偕徐渭辟置幕府嘗讌將士爛柯山上酒酣樂作
請爲鐃歌十章援筆立就少保命刻石置山上(書史會)
要
沈明臣善書(詹氏小辨)
陳鶴
陳鶴字鳴埜一字九臯山隂人穎悟絶羣年十餘已知
好古置竒帙名帖窮日夜誦覽十七襲其祖軍功官得
百戸鬱鬱負竒疾棄其所授官著山人服其所作爲古
詩文若騷賦詞曲草書圖畫能盡效諸名家間出己意
工贍絶倫(徐文長集)
鶴眞書得晉人位置法頗有韻第太肥乏鋒穎自云出
鍾太傅其徑四五寸以上者勁秀絶倫草效狂素亦枯
硬結搆未密(紹興志)
蕭翊
蕭翊字汝臣號雲萊子性絕聰明亦絶疎落鹵莽薄世
俗有物外想不喜舉子業獨喜秦漢古文老莊諸子仙
釋經錄及古書法以故楷甚精(徐文長集)
黎民表
黎民表字惟敬從化人嘉靖間鄉貢進士選入内閣爲
制勅房中書舍人仕終布政司參議隸書師文待詔得
其家法(名賢遺墨)
民表篆隸行草俱入妙品(書史會要)
黎民懷
黎民懷字惟仁民表弟嘉靖乙丑膺歲薦廷試後遽拂
衣歸絶意仕進詩清曠閑逸不減王孟書繪出入晉宋
時稱三絶(廣東通志)
黎邦琰
黎邦琰民表之子舉進士歴官布政司參政亦能其父
書而小楷法王大令雅秀而潤(詹氏小辨)
林承芳
林承芳字開先民表之甥舉進士授翰林編修學舅各
體似之(詹氏小辨)
方登
方登字嘯門建業人慕孫登之爲人故以爲名及字爱
冶城林木幽邃即其麓家焉自號樵城子書摹雲麾間
爲小詩以自適(書史會要)
徐令
徐令號榆菴善書魏恭簡公校極重其品(吳中人物志)
張遜業
張遜業字有功别號甌江永嘉人張文忠公敬孚子以
恩入太學官至太僕寺丞詩歌宏麗又能縱筆爲行草
(弇州山人藁)
吳南
吳南號方塘崑山人世宗時中書中格官鴻臚左降江
西建昌府幕官(震川集)
梁孜
梁孜(王世貞云字思伯别號羅浮山人人稱之曰浮山)大學士梁儲孫官禮部
主事能詩善書(書畫記)
梁孜楷書得文徵仲結法(廣東通志)
張允孝
張允孝更名初字太初人稱貞白先生少游文徵仲之
門工六書長於詩晩居沙岡不踏城市(松江志)
章文
章文字簡甫後以字行長洲人楷法絶類文待詔兼工
鐫刻待詔所書石非簡甫刻石不快(弇州續藁)
章藻
章藻字仲玉簡甫之子能習父業書法尤精(弇州續藁)
吳錦
吳錦字有中休寧人受筆法於許元復書各體俱能分
書入妙幾逼文待詔號六松山人(詹氏小辨)
張電
張電字文光號賓山上海人書宗李北海有煙飛霧結
之形楷字以二沈爲模亦稱妙品夏文愍公見其書而
賞之以儒士薦於朝受知世廟供奉館局官至禮部侍
郎贈工部尚書(松江志)
張電以布衣入都受知世廟其得君甚專嘗命書古賦
一萹電書完即歡飲大醉上遽召内侍掖之而行上視
所書賦甚悅見其醉狀連呼酸子而已遣之歸(松故述)
電學書於陸文裕能通其秘筆法宗李北海而規模沈
氏首爲楊邃菴夏桂洲所稱(書史會要)
電書極圓熟妍美所取顯重者特姜氏體耳(藝苑巵言)
浦澤
浦澤字時濟號小癡上海人有慕逸民之風終身不娶
嗜晉唐古帖無不臨摹窮其波磔之妙以能書著名一
時(松江志)
浦澤少與張電學書於陸文裕(書史會要)
張拙
張拙字汝吉能詩善篆隸隠居不仕陸文裕公引爲社
友(松江志)
張思
張思字永思博學善楷書與徐文貞公爲文字交(松江)
(志)
曹學
曹學字行之號太狂蜀人嘉靖初客遊滇西性豪放能
詩草書遒勁性嗜酒居榆之中和峰日繫錢與壺於驢
背遣入城市酒人知爲曹之驢也取錢貯酒復遣而歸
後同楊愼寓居蒙(雲南通志)
顧亨
顧亨字汝嘉長洲人行草篆隸並入能品眞楷爲一時
之冠以書事肅皇帝歴官至太常寺丞(皇甫汸長洲志)
嘉靖三年上命夏言撰顯靈宫碑顧亨書丹上嘉其書
法令附名於碑(張邦竒四友亭集)
陸九州
陸九州字一之號修吉無錫人嘉靖初爲博士弟子善
書(書史會要)
王如
王如字玉如號闐西烏鎮人性狷介能安貧工書法嘉
靖中授四夷館通事舍人與豐坊友善(張園眞烏青文)
(獻)
王國相
王國相晉江人嘉靖二十五年舉於鄉官知縣善書法
得蘇黃體(歐大任清源文獻)
徐樞
徐樞邵武人嘉靖間爲雷州通判工書法善吟咏(閩書)
趙性魯
趙性魯字師曾樂清人以善書受知世宗授鴻臚寺序
班進大理寺副(王繼明温州府志)
吳君懋
吳君懋字德懋别號高河寧陽人嘉靖貢士官順慶府
判工篆籀行草(書史會要)
鄭文賢
鄭文賢字宗儒福安人嘉靖十九年貢士博學善詩賦
尤精書法仕湖廣布政司都事(閩書)
唐世美
唐世美號月樓武進人草書窮極竒變開闢閃縮上逼
懷素詩歌有唐人風嘉靖中年七十餘詔賜冠帶(荆川)
(文集)
李鳳
李鳳祁州人嘉靖中爲象山訓導博學能書坐齋舍中
日肅諸生課講多所發明(張時徹寕波志)
李惟柱
李惟柱號本石京山人領鄉薦嘉靖中爲常熟教諭書
宗顔魯公(蘇州志)
冀孚
冀孚遂平人爲陜西寧夏訓導工楷書(王致和遂平志)
蘇洲
蘇洲號雪蓑道人杞縣人幼落魄江湖嘉靖中寓居章
丘工琴善草書(山東通志)
洲作方丈以外大書濃瀋數斛信手飛步倏忽而成矯
健有勢(藝苑巵言)
張書紳
張書紳(與蘇洲同時)行草似方元煥而少加圓利(藝苑巵言)
談相
談相禾人世宗朝命書望月亭書法嫌犯避者屢矣相
依六書正譌從亡從月從壬爲望字遂擢中書(黃承璉)
(海寧志)
張廣
張廣字秋江無錫人(見畫家傳)善書畫嘉靖中徵入京待詔
内庭(無鍚志)
李孟楨
李孟楨字子吉汝陽人爲濟陽訓導學朱晦翁書逼眞
其墨跡遺士夫家視爲拱璧(李宗延汝陽志)
徐松年
徐松年字貞甫曹縣人長於詩文眞楷草隸縱横自得
(錢達道曹縣志)
錢仲
錢仲字子仲慈溪人善詩歌精篆籀學有李陽冰筆意
嘗游陸詹事深文待詔徵明之門嘉靖戊子應六書試
仲居首選發史舘修錄大學衍義書成授中書舍人(張)
(時徹寧波志)
李麟
李麟字應禎號西藪江陵人讀書善解悟尤工字書得
子昂體爲王族館甥授儀賓(荆川集)
康學詩
康學詩字伯正華亭人以春秋舉鄉試爲饒州府推官
好讀書工詩能署書(弇州山人藁)
陸旅攜
陸旅攜初名應節更名鳴僕爲諸生有聲輒試不利乃
益讀左史諸書又好爲詩工於書(弇州山人藁)
王樗全
王樗全初名鼎字康生太倉人書法健利有致晚得鍾
太傅受禪碑習之至忘寝食以故於八分尤精(弇州山)
(人藁)
沈文楨
沈文楨字時幹鄞人家芙蓉江上足魚蟹興至輙釣因
自號漁江工書能作方丈大字(弇州山人藁)
沈大中
沈大中歸有光卅有堂記云沈大中以善書名里中及
爲歌詩意灑然不俗也(震川集)
木青
木青號松鶴木公恕之曾孫也能詩善書(書史會要)
梁桂茂
梁桂茂善八分書官臨安知府(江寧府志)
黃珍
黃珍字懷季書學徐九峰能亂眞(江寧府志)
宋椿
宋椿字子元號沙衢善屬文尤精大字草書人咸稱重
可追羲獻(鄭之亮臨淮縣志)
唐成
唐成字惟敬號天慵子詩有晚唐風書得晉人筆意嘗
搆蒲竹清居蓄名帖古畫終日吟玩(王應麟鎮江志)
錢寳
錢寳字文善號復齋詩多藻思工小楷行書又精於醫
(鎮江志)
韋椿
韋椿字大年丹徒人究心理學無復宦情工於詩善行
草初師索靖後更學眉山考亭(鎮江志)
林天駿
林天駿字守良嘉靖間人官膠州知州小篆學李斯(福)
(州府志)
夏霦
夏霦字德潤海鹽人好詩工篆隸(海鹽圖經)
成希召
成希召山隂人三歲即能誦古人詩五六歲漸及書史
屬文尚竒古工草書善鼓琴刑名術數無不通曉年十
四卒(孟洋有涯集)
郭岱
郭岱華州人書顔體有名籍禮部儒士(王維楨存笥藁)
周仕
周仕字用賓號草岡廬陵人(吉安府志正德八年鄉舉爲工部主事)爲古
文詩歌不道唐宋以下語又多識篆籀工書法難字稱
引艱僻不可流誦(羅念菴集)
任傑
任傑字漢臣華州人能詩文善楷書謝去諸生誦讀書
史終身不忘(韓邦奇苑洛集)
甘彦
甘彦字士美永新人嘗搆屋叢竹之間自懋於學人稱
之曰竹屋先生詩得唐體字得顔體(鄒守益東廓遺藁)
華恩
華恩字承之號愚坦書法宗沈大理篆隸行草種種有
體(張衮水南文集)
孫官
孫官字德懋平湖人能爲古文辭楷書甚遒勁大字亦
雄俊有神采(鄭端簡公集)
陸昞
陸昞字華甫隠居畢澤因號畢淵少從文徵明遊書畫
得其遺意尤工於詩(常熟志)
何錞
何錞字子端號言山常熟諸生性好書得即鈔較朱黃
不去手工書法有石刻金剛經行世(常熟志)
羅輅
羅輅字木夫山原人善詩楷書宗顔氏皆有法度(羅念)
(菴集)
顧瑶
顧瑶字士輝號藴菴揚之通州人爲博士弟子尋入太
學七試竟不第遂厭棄舉子業縱觀經史百家爲文學
馬遷詩宗李杜書倣晉宋諸名家尤識古文竒字贈都
察院右副都御史(賜閒堂集)
顧從義
顧從義字汝和上海人性好石嘗得米元章研山而寶
之遂以爲號肅皇帝詔選善書者入殿直應試稱旨拜
中書舍人直文華殿擢大理評事楷書逼鍾尚書行草
宗右軍父子徑尺大字則倣顔平原趙承旨摹勒諸帖
有淳化閣帖閣帖釋文十七帖張旭煙條帖右軍蘭亭
帖柳公權蘭亭玉泓館蘭亭(松江志)
姚章
姚章字尚絅詩有陶謝風書法宗黃魯直(松江志)
林應龍
林應龍字翔之永嘉人精於篆隸爲印局大使(王繼明)
(温州志)
王埜
王埜字貞翁山隂人築室臥龍山南教授自給號蛻巖
道人爲詩沖澹自得書法逼趙吳興(山隂志)
王儀
王儀字汝儀自稱古鐵生詩法陶孟字法懷素即之(海)
(鹽圖經)
朱俸
朱俸字思廉海鹽人攻字學得六書大旨倣管夫人書
七十二篆金剛經人多珍重(海鹽圖經)
王文禎
王文禎海鹽人善行草挾詩卷游齊魯間老爲衡府記
室(海鹽圖經)
陳言
陳言字國楨無錫人(見畫家傳)書倣曹娥(無錫志)
吳應卯
吳應卯字三江祝允明外孫習允明書輒能亂眞(無錫)
(志)
吳三畏
吳三畏字常惺無錫人能詩工作懷素草書薦授武英
殿中書嘗作錫山遺響十二卷(無錫志)
汪徽
汪徽字仲徽婺源人詩極壯麗工八分書性傲岸時以
方盧次楩云(徽州志)
莫拙
莫拙嘉靖時人善草書(任餘福安吉州志)
余重謨
余重謨將樂人善飛白大者如蓋宗考亭東坡法楷草
似祝枝山陳白沙海内傳寶之(延平志)
康誥
康誥昆明人出著破鞾人稱康破鞾好讀書性嗜酒善
洞簫書法祝允明居嘗以玉屑和泥置袖中團弄陶作
硯堅潤類未央銅雀人名康硯亦不多作貴介求之終
不可得(雲南通志)
胡介
胡介字汝方工小篆筆法遒勁舉戊子鄉試知鄒平縣
調祁陽(林雲程通州志)
江恩
江恩字世禄襲職爲千戸日臨二王帖數過又嗜書輒
手錄之諷誦不輟(林雲程通州志)
張惟正
張惟正號野雲鄞人隠於耕稼工漢隸羲獻行草書法
爲詩瀟灑出羣(張時徹芝園集)
彭燦
彭燦字玉瑩號海漁工六書碑軸多出其手(田梴全椒)
(志)
俞憲
俞憲字汝成號是堂無錫人官至按察使善署書(書史)
(會要)
張德讓
張德讓字士美號西岳華亭人爲郡諸生好吟咏工眞
草書宗李北海師陸文裕公悉授以祕訣遂成名筆莫
方伯中江亦推重焉後跂足作病鶴賦以自況(松江志)
賈澄
賈澄字夲清掖人涉書史工顔帖筆力遒勁知登封縣
(趙耀萊州志)
張懋英
張懋英貴州平越衛人性孝工書博學能文(黔記)
林大楨
林大楨字及甫初名宅遠晉江人爲平陽教諭書蒼勁
有黃山谷之致喜爲人書日貯墨汁以應人求(閩書)
周鯤
周鯤莆田人官江西按察副使工文翰精書法(閩書)
方淇
方淇莆田人善楷書(閩書)
陳壽徵
陳壽徵以字行莆田人工數體書尤善八分(閩書)
陳自然
陳自然壽徵子爲四會令亦工書(閩書)
浦博
浦博嘉定諸生善楷隸(楊旦嘉定縣志)
周光
周光字韜叔吳人書出陳道復(王世貞三吳楷法跋)
程大倫
程大倫字子明吳人書法全摹徵仲(王世貞三吳楷法䟦)
毛文煥
毛文煥字豹孫書亦楚楚(王世貞三吳楷法跋)
張堯民
張堯民字從仁治毛詩累舉不第善字法(鄧韍常熟志)
高松
高松字守之號南崖又號我山文安人(見畫家傳)能書兼真
草篆隸大字甘貧不仕(畫史會要)
劉傳
劉傳字良習號月川含山人(見畫家傳)詩文書法不爲近習
(畫史會要)
陳祼
陳祼字誠將初名瓉字叔裸吳縣人(見畫家傳)亦善楷書(牛)
(若麟吳縣志)
吳昂
吳昂嘉靖二十六年李春芳榜進士題名碑禮部尚書
顧可學撰文大理寺左寺正吳昂書(六館日鈔)
吳應鳳
吳應鳳嘉靖二十九年唐汝楫榜進士題名碑吏部尚
書李默撰文大理寺右評事吳應鳳書(六館日鈔)
王槐
王槐嘉靖三十二年陳謹榜進士題名碑禮部尚書徐
階撰文山東布政司參議王槐書(六館日鈔)
顧從禮
顧從禮嘉靖三十八年丁士美榜進士題名碑吏部左
侍郎郭朴撰文中書舍人顧從禮書(六館日鈔)
叢恕
叢恕嘉靖四十一年徐時行榜進士題名碑大學士知
制誥袁煒撰文大理寺右寺正叢恕書(六館日鈔)
程道南
程道南嘉靖四十一年選善書人禮部儒士程道南等
百人重錄永樂大典一部命高拱張居正等校理之(世)
(宗實錄)
李中
李中嘉靖四十四年范應期榜進士題名碑大學士嚴
訥撰文大理寺左評事兼翰林院侍書李中書(六館日)
(鈔)
金光初
金光初字玄予江寧人隆慶丁卯舉於鄉仕爲奉新令
補永平遷安縣(周詩江寧縣志)
光初善真行書(書畫記)
黃猷吉
黃猷吉(詹氏小辨云字仕貞)山隂人隆慶戊辰進士官至僉事善
書大字(山隂志)
顧大典
顧大典字道行吳江人隆慶戊辰進士官至山東按察
副使工書(吳江志)
湯煥
湯煥字堯文(朱謀垔云號鄰初)仁和人隆慶庚午舉人爲江隂
教諭工翰墨持縑素索者應之無倦色獨不可以金帛
致後徵爲翰林待詔轉郡丞吳越間比之文待詔焉(江)
(隂志)
煥書楷學虞行學趙草學懷素並入能品(詹氏小辨)
鄭夢禎
鄭夢禎字開甫别號龍山福清人隆慶庚午舉於鄉除
寧晉教諭擢南國子助教爲蘄州知州酷爱草書學懷
素大得神解(葉向高蒼霞草)
許光祚
許光祚字靈長與湯煥同郡得其書法時人號曰湯許
舉於鄉知太平縣(杭州志)
張應雷
張應雷字思豫號順齋金谿人隆慶辛未進士授湖州
府推官多著作工韻語兼善書畫(撫州志)
吳撝謙
吳撝謙字汝亨號文臺臨川人隆慶辛未進士官至按
察僉事善大書(撫州志)
李登
李登字士龍上元人隆慶初以選貢充太學生授新野
令精六書之學直探其奥(江寧志)
李登善眞行草鍾鼎小篆(書畫記)
李登行書學聖教序結搆不失小篆學嶧山碑於鍾鼎
文尤妙說者以爲豐南禺之後一人(金陵瑣事)
常信
常信字國寳世居常之江隂家貧攻苦力學不少怠精
考六書南宫以書學校士國寳爲第一人隆慶改元授
南印局使晉撫州照磨(澹園集)
章國舜
章國舜字伯玄號秀南新昌人隆慶改元貢入太學選
得閩之政和令書法喜顔蘇工漢隸獨不好爲草書(馮)
(伯諲虚舟草)
梁辰魚
梁辰魚字伯龍崑山人以詩及行草名嘉隆間(書史會)
(要)
吳自成
吳自成隆慶二年羅萬化榜進士題名碑大學士李春
芳撰文尚寳司少卿兼翰林院侍書吳自成書(六館日)
(鈔)
尹校
尹校大興縣題名記光禄少卿新安尹校書隆慶四年
立(函山旅話)
徐繼申
徐繼申隆慶五年張元忭榜進士題名碑大學士申時
行撰文太僕寺少卿兼司經局正字徐繼申書(六館日)
(鈔)
御定佩文齋書畫譜卷四十三
