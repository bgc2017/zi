欽定四庫全書
御定佩文齋書畫譜目錄
第五十三卷
畫家𫝊九
元(一)
趙孟頫趙雍
趙奕趙鳳
趙麟趙孟籲
高克恭錢選
李衎李士行
李仲方張遜
王伯時陳仲仁
陳琳張孔孫
趙淇和爾果斯
劉貫道何澄
顧正之劉敏
劉世亨商琦
商璹劉融
李澄叟金應桂
史杠郭敏
李有喬逹
王英孫李倜
田衍張衡
王士熙班惟志
李章王振鵬
劉伯熙楊叔謙
俞子清胡廷暉
沈孟堅趙伯顯
柯九思楊維翰
朱德潤杜本
宋敏房大年
王淵唐棣
邵思善郭卑
任仁發石巖
范庭玉柴楨
信世昌胡瓉
韓公麟牛麟
張德琪劉德淵
韓紹曄張敏夫
高吉甫周堯敏
王鼎王泰之
謝顯孫君澤
吳梅山吳梅溪
馮君道楊月澗
楊說巖許擇山
沈月田朱梅間
熊太古吳古松
賈策顧安
謝庭芝李升
盛昭顧逵
陳君佐李容瑾
林士能朱裕
沈麟鄭禧
張義上李士𫝊
戴淳吳垕
吳瓘張文樞
李沖張遠
陳鑑如陳芝田
林伯英周如齋
沈月溪邊武
王迪簡陶鉉
謝佑之朱邱
華岳潘桂
戈叔義趙天澤
臧良夏迪
衞九鼎李希閔
王勝甫王起宗
王奇峰霍元鎮
申屠子邁旦景初
鄭鏗陳立
馬竹所佟士明
周怡劉敏叔
羅若川聶空山
張明德王庭鈺
趙良佐姚安仁
李進臣李肖巖
白汝明王本中
劉伯希俞伯澄
梅鼎李兼善
白賁彭南溟
康月天俞巖隱
郎子雲葉仲輿
陳俞劉尊德
鎦堯輔周伯寧
朱璟汪罕
周耕雲褚冰壑
婁仲英王夢麟
盧師道杜士元
從子龍朱叔重
尚雨鮑敬
劉廣之沈雪坡
姚雪心趙雲巖
王仲元朱淳甫
焦善甫顔輝
鄭彝戴仲德
程政
欽定四庫全書
御定佩文齋書畫譜卷五十三
畫家𫝊九
元(一)
趙孟頫
趙孟頫字子昂號松雪道人湖州人官至翰林學士承
旨諡文敏(見書家𫝊)以書名天下其畫山水木石花竹人馬
尤精緻(元史本傳)
他人畫山水竹石人馬花鳥優於此或劣於彼公悉造
其微窮其天趣至得意處不減古人(楊載翰林學士趙)
(公狀)
趙文敏公畫入逸品高者詣神(圭齋集)
子昂作畫初不經意對客取紙墨遊戲點染欲樹即樹
欲石即石(許謙白雲遺藁)
陶宗儀曰嘗見公自題畫馬云我自幼好畫馬自謂頗
盡物之性友人郭佑之嘗贈余詩云世人但解比龍眠
那知已出曹韓上曹韓固是過許使龍眠無恙當與之
並驅耳然往往閱公所畫馬及山水人物花竹禽鳥等
圖無慮數十百軸又豈止龍眠並驅而已哉(輟耕錄)
魏公書真行篆籀皆造古人地位復能以飛白作石金
錯刀作墨竹則又古人之所鮮能者(鐵網珊瑚)
趙榮禄少時繪事步武雲麾摩詰營丘皆縑素滃染之
筆(六研齋三筆)
吳興畫法有唐人之致去其纖有北宋之雄去其獷(容)
(臺集)
趙雍
趙雍字仲穆文敏子也官至集賢待制同知湖州總管
府事山水師董源尤善人馬花石(圖繪寳鑑)
趙奕
趙奕字仲光號西齋孟頫子(見書家𫝊)以書畫知名(元史趙)
(孟頫傳)
趙鳳
趙鳳字允文(雍子)畫蘭竹與乃父亂真集賢每題作已畫
故其名不顯(圖繪寳鑑)
趙麟
趙麟字彦徵(雍子)以國子生登第為江浙行省檢校善畫
人馬(畫史會要)
趙孟籲
趙孟籲字子俊文敏弟官至知州畫人物花鳥頗佳(畫)
(史會要)
高克恭
高克恭字彦敬(圖繪寳鑑云號房山)其先西域人後占籍大同至
元十二年由京師貢補工部令史至大中大夫刑部尚
書好作墨竹妙處不減文湖州畫山水初學米氏父子
後乃用李成董源巨然法造詣精絶歿後購遺墨者一
紙率千百緡(鄧文原巴西集)
房山老人初用二米法寫林巒煙雨晩更出入董北苑
故為一代竒作然不輕於著筆遇酒酣興發或好友在
前雜取縑楮研墨揮豪乘快為之神施鬼設不可端倪
(柳貫待制集)
高尚書山水人家多有之珍蔵什襲其價甚高為大元
能畫者第一青山白雲甚有遠致(王士熙江亭集)
高尚書嘗寫竹自題云子昂寫竹神而不似仲賓寫竹
似而不神其神而似者吾之兩此君也(梧溪集)
克恭墨竹學黃華(圖繪寳鑑)
趙集賢畫為元人冠冕獨推重高彦敬如後生事名家
而倪迂題黃子久云雖不能夢見房山鷗波特有筆意
則高尚書之品幾與吳興埒矣高乃一生學米有不及
無過也(董其昌畫旨)
錢選
錢選字舜舉號玉潭(李日華云又號㢲峰)霅川人宋景定間鄕貢
進士元初吳興有八俊之號以子昂為稱首而舜舉與
焉及子昂被薦登朝諸公皆相附取宦達獨舜舉齟齬
不合流連詩畫以終其身人物山水花鳥師趙昌青綠
山水師趙千里尤善作折枝其得意者賦詩其上(畫史)
(會要)
吳興錢選能畫嗜酒酒不醉不能畫然絶醉不可畫矣
惟將醉醺醺然心手調和時是其畫趣畫成亦不暇計
較往往為好事者持去今人有圖記精明又旁附繆詩
猥札者蓋贋夲非親作設親作亦非得意筆也(許謙白)
(雲遺藁)
舜舉善畫高者至與古人無辨嘗借人白鷹圖夜臨摹
裝池翌日以臨本歸之主人弗覺也湖之人經舜舉指
授類皆以能畫稱(胡長孺汲仲集)
張雨云吳興公早歲得畫法於舜舉舜舉多寫人物花
鳥故所圖山水當世罕𫝊(珊瑚網)
舜舉山水師趙令穰人物師李伯時皆稱具體趙文敏
嘗從之問畫法(容臺集)
李衎
李衎字仲賓世為燕人(圖繪寳鑑云號息齋道人薊丘人)起家將仕佐
郎太常太祀皇慶元年為吏部尚書拜集賢殿大學士
翰墨餘暇善圖古木竹石庶幾王維文同之高致而達
官顯人爭欲得之求者日踵門公弗厭也贈翰林學士
承旨追封薊國公諡文簡(蘇天爵滋溪集)
趙孟頫云吾友仲賓為此君寫真冥搜極討蓋欲盡得
竹之情狀二百年來以畫竹稱者皆未必能用意精深
如仲賓也(松雪齋集)
文與可蘇子瞻仙去二百年墨竹一派薊丘李公得之
其用意命筆天趣冥會等而置之未易優劣也(吳師道)
(禮部集)
李衎少時見人畫竹從旁窺其筆法始若可喜旋覺不
類輒歎息捨去後從黃華子澹游學已觀華所畫墨蹟
又迥然不同乃復棄去至元初來錢唐得文同一幅欣
然願慰自後一意師之兼善畫竹法加青綠設色嘗曰
墨竹畫竹皆起於唐自吳道子以來名家纔數人王右
丞妙蹟世罕其𫝊蕭協律雖𫝊昏腐莫辨黃氏神而不
似崔吳似而不神惟李頗形神兼足法度該備然文湖
州最後出不異杲日升空爝火俱息黃鐘一振瓦釜失
聲矣後使交趾深入竹鄕於竹之形色情狀辨析精到
作畫竹墨竹二譜凡黏幀礬絹之法悉備(續弘簡錄)
李士行
李士行字遵道集賢大學士薊文簡公之子謌詩字畫
悉有前軰風致娛意翰墨泛舟江湖見疎篁老木斷渚
崩崖輒推篷艤棹臨觀游衍心與境合仁廟召之以所
畫大明宫圖入見嘉其能命中書與五品官(滋溪集)
李士行畫竹石得家學而妙過之尤善山水(圖繪寳鑑)
李仲方
李仲方(與李衎同時)張伯淳題其墨戲云仲方嘗為仲賓作
此墨戲(養蒙集)
張遜
張遜字仲敏號溪雲吳郡人(鐵網珊瑚云嘗從黃冠游)善畫竹作鈎
勒法妙絶當世山水學巨然則不逮竹(畫史會要)
溪雲張仲敏與李息齋同時畫墨竹一旦自以為不及
息齋即棄墨竹而用鈎勒(鐵網珊瑚)
張仲敏雙鈎竹往往得摩詰遺意其松石坡陀又有董
北苑法(同上)
王伯時
王伯時早歲從學於張溪雲故其能事皆有師法(鐵網)
(珊瑚)
陳仲仁
陳仲仁江右人官至陽城主簿善山水人物花鳥為湖
州安定書院山長日與趙文敏論畫法文敏多所不及
後見其寫生花鳥含豪命思追配古人歎曰雖黃筌復
生亦復爾爾其見重如此(圖繪寳鑑)
陳琳
陳琳字仲美山水人物花鳥俱師古人無不臻妙見畫
臨摹咄咄逼真蓋得趙魏公講明多所資益故其畫不
俗論者謂宋南渡二百年工人無此手也(畫史會要)
張孔孫
張孔孫字夢符官至集賢大學士(見書家𫝊)工畫山水竹石
(續弘簡錄)
趙淇
趙淇字元德(圖繪寳鑑云潭州人號平遠又號太初道人故合而曰平初又云靜華翁)忠靖
公葵次子也七歲以郊恩補承奉郎舉童子科至元十
五年署廣東宣撫使入見世祖拜湖南道宣慰使贈湖
廣行中書省參知政事護軍追封天水郡公諡文惠嘗
飄然有神仙之思斲琴度曲為文辭圖畫以自樂遂終
身焉(道園學古錄)
趙淇作墨竹長竿勁節風致甚佳(圖繪寳鑑)
和爾果斯
和爾果斯至元十五年命承旨和爾果斯寫太祖御容
十六年復命寫太上皇御容與太宗舊御容俱置翰林
院(元史祭祀志)
劉貫道
劉貫道字仲賢中山人道釋人物鳥獸花竹一一師古
集諸家之長故尤高出時軰亦善山水宗郭熙佳處逼
真至元十六年寫裕宗容稱旨補御衣局使(畫史會要)
中山劉貫道畫悉宗晉唐故其於應真人物變化態度
尤雅一展玩間恍然置身入五臺國與阿羅漢對語眉
睫鼻孔皆動真神筆也雖吳道子王維亦當無忝矣(珊)
(瑚網)
何澄
何澄(世祖時人)岳柱方八歲觀畫師何澄畫陶母剪髮圖指
陶母手中金釧詰之曰金釧可易酒何用剪髮為也何
大驚(元史岳柱𫝊)
顧正之
顧正之不知何許人善墨竹學樂善老人有酷似處人
莫能辨(圖繪寳鑑)
劉敏
劉敏字有功宣德青魯人太祖賜名玉出于出入禁闥
授安撫使(元史本傳)
劉敏善畫墨竹學顧正之有風煙夕翠圖𫝊於世(圖繪)
(寳鑑)
劉世亨
劉世亨(敏子夏文彦云字嘉甫)憲宗即位命劉敏與牙魯瓦赤同
政敏請以子世亨自代帝許之賜世亨銀章佩金虎符
賜名塔塔兒(元史劉敏𫝊)
世亨亦善墨竹(圖繪寳鑑)
商琦
商琦字德符曹州濟隂人成宗召備宿衞授集賢學士
泰定元年遷祕書卿善畫山水(元史本𫝊)
商琦山水師李營丘得用墨法墨竹自成一家(畫史會)
(要)
商璹
商璹字台元琦之從弟自號遜齋安恬不仕山水得破
墨法窠石最佳(畫史會要)
劉融
劉融字伯熙薊丘人官至祕書郎善畫山水師郭熙(圖)
(繪寳鑑)
李澄叟
李澄叟湘中人自幼觀湘中山水長遊三峽䕫門或水
或陸盡得其態寫之水墨甚有妙悟作山水訣一卷(畫)
(史會要)
金應桂
金應桂字一之號蓀壁錢唐人(見書家𫝊)畫學李龍眠嘗作
巖居上真出塵觀音刻石(畫史會要)
史杠
史杠字柔明號橘齋道人官至行省左丞讀書餘暇弄
筆作人物山水花竹翎毛咸精到(畫史會要)
郭敏
郭敏字伯逹杞縣人幼讀書長好丹青工畫人物山水
喜武元直畫師其意不師其法至花卉墨竹亦臻妙官
至州倅(畫史會要)
李有
李有字仲芳先名立義燕人(見書家𫝊)官兩浙運司經歴善
古木竹石(畫史會要)
喬達
喬逹字達之燕人官至翰林直學士善丹青山水學李
成墨竹學王庭筠後更學文同(圖繪寳鑑)
王英孫
王英孫字才翁號脩竹紹興人為宋將作監簿入元隠
居不仕作墨竹蘭蕙雅潔不凡(畫史會要)
李倜
李倜字士弘號員嶠真逸官至集賢侍讀學士喜作墨
竹宗文湖州(圖繪寳鑑)
田衍
田衍字師孟其先京兆醴泉人後徙太康再徙蒙城初
以才選為中書掾歴主事員外郎知河中府酷愛古書
畫竒蹟真一時佳士(松雪齋集)
田衍畫墨竹學王澹游頗得雅趣(圖繪寳鑑)
張衡
張衡字士衡樂陵人為中書左司員外郎(見書家𫝊)山水學
荆關墨竹不師古人自成一家(畫史會要)
王士熙
王士熙字繼學東平人官至御史中丞(見書家𫝊)善畫山水
(圖繪寳鑑)
班惟志(畫史會要圖繪寳鑑俱缺其姓從書史會要補入)
班惟志字彦功號恕齋大梁人官集賢待制善墨戲(畫)
(史會要)
李章
李章字君章東平人(見書家𫝊)晩年畫墨竹有高致(圖繪寳)
(鑑)
王振鵬
王振鵬字朋梅永嘉人官至漕運千戸界畫極工緻仁
宗眷愛之賜號孤雲處士(圖繪寳鑑)
振鵬之學妙在界畫運筆和墨豪分縷析左右高下俯
仰曲折方員平直曲盡其體而神氣飛動不為法拘嘗
為大明宫圖以獻世稱為絶(道園學古錄)
王孤雲畫雖入纖細而格力超騰非院中人所能(紫桃)
(軒雜綴)
劉伯熙
劉伯熙(與趙孟頫同時)孟頫題其所畫山水圖云籍甚丹青譽
益知書畫功(松雪齋集)
楊叔謙
楊叔謙(與趙孟頫同時)孟頫農桑圖敘云延祐五年大學士臣
邦寧大司徒臣源進農桑圖上問作詩者何人對曰翰
林承旨臣趙孟頫作圖者何人對曰諸色人匠提舉臣
楊叔謙上嘉賞久之(松雪齋外集)
俞子清
俞子清吳興人官侍郎俞琰題其山水圖云子清翁山
水自是一等家數既經子昂品題則夜光之璧不復為
荆山石矣(林屋山人漫藁)
胡廷暉
胡廷暉吳興人寫山水趙文敏家蔵小李將軍摘瓜圖
歴代寳之嘗倩廷暉全補暉私記其筆意歸寫一幅質
公公大驚賞亂真由此名實俱進(畫史會要)
沈孟堅
沈孟堅畫花鳥師錢舜舉往往逼真(圖繪寳鑑)
趙伯顯
趙伯顯善畫馬祖常有求趙伯顯畫家山圖詩(石田集)
柯九思
柯九思字敬仲號丹丘生台州人官至奎章閣鑒書博
士博學能文墨竹師文湖州亦善墨花(畫史會要)
九思畫竹木筆勢生動論者謂文與可後一人(續弘簡)
(錄)
丹丘槎牙竹石全師東坡其大樹枝幹皆以一筆塗抹
不見有痕迹處(四友齋叢說)
柯九思寫竹必儐以古木煙梢霜樾與叢篠相暎亦有
竒趣(六研齋筆記)
楊維翰
楊維翰字子固自號方塘越之暨易人筮仕郡文學帥
府檄為慈溪邑校陞饒之雙溪山長文嗜三蘇字帖喜
雙井黃氏晩年游戲墨蘭竹石極精妙興至即揮灑侍
筆札者給弗之暇人求者無貴賤悉為作時監辨博士
柯九思自以為弗及推曰方塘竹云(東維子集)
朱德潤
朱德潤字澤民睢陽人著籍於吳秀異絶人讀書一過
輒能記每以詩文自喜善書札尤工畫山水人物有古
作者風吳興趙文敏公子昂薦之馬太尉瀋王表授鎮
東行中書省儒學提舉(周伯琦朱府君墓誌銘)
睢陽朱澤民詩師謫仙筆札師逸少畫則規矩出入李
昭道父子之間(馮子振海粟集)
朱澤民為童子師時得許道寧畫謾爾塗抹適臻其能
(俞煒存復齋文集序)
朱德潤畫山水學郭熙其合作者甚佳(圖繪寳鑑)
朱澤民畫蒼潤清逸在子久叔明之間(六研齋二筆)
杜本
杜夲字伯原(夏文彦云字原文)清江人(見書家𫝊)官至翰林待制(元)
(史本𫝊)
杜本畫墨牛蒲萄甚可觀亦善山水(圖繪寳鑑)
宋敏
宋敏字好古(應菴随錄云魏郡人)善墨竹(圖繪寳鑑)
宋好古工寫竹石有進於明宗者明宗語左右曰此真
士大夫筆天歴中為藝文監照磨京師人名其竹為勅
賜士大夫竹(應菴随錄)
房大年
房大年(文宗時人)文宗居金陵潛邸時命房大年畫京都萬
歲山大年辭以未嘗至其地上索紙運筆布畫位置令
按藁圖上大年得藁敬蔵之意匠經營格法遒整雖積
學專工所莫能及(輟耕錄)
王淵
王淵字若水號澹軒杭人幼習丹青趙文敏多指教之
故所畫皆師古人無一筆院體山水師郭熙花鳥師黃
筌人物師唐人一一精妙尤精墨花鳥竹石當代絶藝
也(畫史會要)
若水之畫天機溢發肖古而不泥古(珊瑚網)
唐棣
唐棣字子華吳興人由茂才為吳江令能繪事嘗畫嘉
熙殿壁為上所知(玉山草堂雅集)
吳興唐侯子華以儒名江左其畫為人所貴重(楊翮佩)
(玉齋類槀)
子華學畫於松雪公得其華潤森欝之趣(六研齋筆記)
邵思善
邵思善號青門唐子華宰少寧得以筆墨給事左右嘗
嗜畫學之有年遂大進幾能與子華所為相埒莫可辨
(佩玉齋類藁)
郭畀
郭畀字天錫(雲煙過眼錄云字佑之號北山)京口人畫竹木窠石(圖繪)
(寳鑑)
錫山弓河上玄元道館錫麓玄丘精舍天錫畫壁甚多
(雲林集)
郭天錫世家京口故其所畫全倣米南宫最為得法(鐵)
(網珊瑚)
任仁發
任仁發字子明號月山松江人(見書家傳)官至都水庸田副
使以畫馬得名(畫史會要)
任仁發善繪事嘗奉旨入内畫渥洼天馬圖著水利書
十卷今人止稱任水監畫馬蓋以藝掩之(六研齋筆記)
石巖
石巖字民瞻京口人(見書家𫝊)官至縣尹(書史會要)
朱德潤有題石民瞻所畫山圖詩(存復齋集)
范庭玉
范庭玉保定人善畫竹師樂善老人(畫史會要)
柴楨
柴楨字君正東平人自號適齋善畫山水才思天賦不
習而工(畫史會要)
信世昌
信世昌字雲甫東平人自號中隠善畫山水學於沈士
元有出藍之譽墨竹别成一家蓋黃華之後又一變者
也(圖繪寳鑑)
胡瓉
胡瓉字元禮京兆人官至衡州路同知善丹青墨竹(圖)
(繪寳鑑)
韓公麟
韓公麟字國瑞號雪谷真定人為太醫副使善養生之
學留情翰墨喜寫竹筆意簡當殊有生意(圖繪寳鑑)
牛麟
牛麟字伯祥太原人墨竹意亦蕭散(圖繪寳鑑)
張德琪
張德琪字廷玉(見書家𫝊)畫墨竹梅花學王澹游有佳趣(圖)
(繪寳鑑)
劉德淵
劉德淵字仲淵官至藍山縣尹善墨竹學劉自然(畫史)
(會要)
韓紹曄
韓紹曄字子華燕人官至御衣局使山水學武元直墨
竹學樂善老人(畫史會要)
張敏夫
張敏夫燕人喜畫墨竹學顧正之(圖繪寳鑑)
高吉甫
高吉甫燕人喜畫竹石宗劉自然亦無大過人者(圖繪)
(寳鑑)
周堯敏
周堯敏字禹卿號學山海鹽當湖人畫竹宗文湖州頗
有得處(圖繪寳鑑)
王鼎
王鼎字德新海鹽人好寫竹學丁子卿深悟筆意(圖繪)
(寳鑑)
王泰之
王泰之號竹趣(鼎十)能紹父業(圖繪寳鑑)
謝顯
謝顯字耀卿號隠麓大名人畫竹宗員(一作尹)大夫(圖繪)
(寳鑑)
孫君澤
孫君澤杭人工山水人物學馬遠夏珪(圖繪寳鑑)
吳梅山
吳梅山工山水人物(畫史會要)
吳梅溪
吳梅溪工花鳥雜畫(圖繪寳鑑)
馮君道
馮君道錢唐人畫花竹翎毛性酷嗜鵪鶉每袖養之觀
其飲啄以資畫筆(圖繪寳鑑)
楊月澗
楊月澗畫花鳥龍虎(圖繪寳鑑)
楊說巖
楊說巖畫道釋尤工寫貌(圖繪寳鑑)
許擇山
許擇山工畫神佛(圖繪寶鑑)
沈月田
沈月田工畫林木樹石(圖繪寳鑑)
朱梅間
朱梅間善畫花竹(圖繪寳鑑)
熊太古
熊太古亦善畫(劉璋書畫史)
吳古松
吳古松杭人山水學郭熙(圖繪寳鑑)
賈策
賈策字治安中州人嘗為杭仁和尹畫花竹禽鳥得其
飛鳴翔集之狀(圖繪寳鑑)
顧安
顧安字定之(見書家𫝊)泉州路判官善墨竹(畫史會要)
元統中淮東顧定之以寫竹得名行筆遒勁風梢雲榦
得蕭協律之法(朱德潤存復齋集)
定之懸崖竹法文湖州(都穆寓意編)
謝庭芝
謝庭芝字仲和號雪村平江崑山人善畫墨竹(圖繪寳)
(鑑)
李升
李升字子雲號紫篔生濠梁人畫墨竹亦能窠石平遠
(圖繪寳鑑)
盛昭
盛昭字克明揚州人竹石師文湖州(圖繪寳鑑)
顧逵
顧逵(一名達)字周道中吳人畫山水人物并能寫貌(圖繪)
(寳鑑)
陳君佐
陳君佐宿州人居揚州山水師馬遠夏珪墨戲師徽廟
(圖繪寳鑑)
李容瑾
李容瑾字公琰界畫山水師王孤雲(畫史會要)
林士能
林士能字若拙畫山水無渾厚秀潤之氣(畫史會要)
朱裕
朱裕字敏道延陵人畫山水師李成(圖繪寳鑑)
沈麟
沈麟字秋澗杭人畫山水學郭熙兼能寫貌(圖繪寳鑑)
鄭禧
鄭禧字熙之(鄭元祐僑吳集作禧之)吳郡人(見書家𫝊)山水學董源筆
法用墨清潤可愛墨竹禽鳥全法趙文敏(畫史會要)
張義上
張義上字師䕫善畫山水(圖繪寳鑑)
李士𫝊
李士𫝊字仲芳薊丘人山水人物學李伯時尤善摹徽
廟墨戲(畫史會要)
戴淳
戴淳字厚夫錢唐人善畫山水(圖繪寳鑑)
吳垕
吳垕字從禮杭人臨摹院畫咄咄逼真(圖繪寳鑑)
吳瓘
吳瓘字瑩之嘉興人多蔵法書名畫能作窠石墨梅學
揚補之頗有逸趣(圖繪寳鑑)
吳瓘畫寒雀爪啄生動不下錢玉潭(珊瑚網)
張文樞
張文樞字石隠湖州德清人幼嘗為僧能畫山水學巨
然亦善墨竹(圖繪寳鑑)
錢惟善送張石隠過東陽詩云餘不溪上張公子一日
乘槎過婺州客遍江湖成落魄才兼書畫擅風流(江月)
(松風集)
李沖
李沖字用之善畫山水學李成荆浩(圖繪寳鑑)
張遠
張遠字梅巖華亭人山水人物學馬遠夏珪至於全補
古畫無出其右臨摹亦能亂真(畫史會要)
陳鑑如
陳鑑如居杭州精於寫神國朝第一手也(圖繪寳鑑)
陳芝田
陳芝田(鑑如子)能世其業(圖繪寳鑑)
林伯英
林伯英嘉興魏塘人工畫花鳥師樓觀(圖繪寳鑑)
周如齋
周如齋杭人畫山水學高房山(圖繪寳鑑)
沈月溪
沈月溪華亭青村人以稜作為業畫山水人物學馬遠
往往亂真人莫能辨(圖繪寳鑑)
邊武
邊武字伯京京兆人(見書家𫝊)善墨戲花鳥(畫史會要)
邊伯京為瑞應宫吳提點作枯木竹石圖(凌雲翰柘軒)
(集)
王迪簡
王迪簡字庭吉號蕺隠越人善畫水仙(圖繪寳鑑)
陶鉉
陶鉉號菊村金陵人畫山水師李成(圖繪寳鑑)
謝佑之
謝佑之居都下善畫折枝傅色差厚蓋欲倣趙昌而未
能升堂者(畫史會要)
朱邱(一作邸)
朱邱蜀人善畫竹木(圖繪寳鑑)
華岳
華岳善山水楊載詩云華岳能詩世有名學畫丹青亦
疏放(畫史會要)
潘桂
潘桂金陵人宋末張翼孫壻也善寫貌(圖繪寳鑑)
戈叔義
戈叔義善畫墨竹(圖繪寳鑑)
趙天澤
趙天澤字鑑淵蜀人畫梅竹(圖繪寳鑑)
臧良
臧良字祥卿錢唐人畫花竹翎毛師王若水(圖繪寳鑑)
夏迪
夏迪字簡伯温州人畫山水竹石(畫史會要)
王冕題夏迪雙松圖云夏迪畫松得松趣箇箇乃是廊
廟具(竹齋集)
衞九鼎
衞九鼎字明鉉天台人界畫山水師王孤雲(畫史會要)
李希閔
李希閔字克孝薊丘人畫山水竹石(圖繪寳鑑)
王勝甫
王勝甫婺源人善𫝊神(陳櫟定宇先生集)
王起宗
王起宗畫山水樹石(圖繪寳鑑)
楊載題王起宗畫松巖圖云始知王宰用意高使人觀
圖鄙吝消世間未必有此景塗抹變幻憑秋豪(楊仲弘)
(集)
王竒峰
王奇峰善畫張伯淳題其所畫明秀圖云觀王君此圖
胷次不止一丘一壑而已當至元戊子己丑間識君於
越後八年重逢知君道賈日起然則圖豈徒哉(養蒙集)
霍元鎮
霍元鎮規模董北苑米南宫父子寫山水雲物殊有標
致(道園學古錄)
申屠子邁
申屠子邁善畫馬(道園學古錄)
旦景初
旦景初官僉司虞集題其畫云旦公山堂城東南畫圖
古檜何毿毿城中無山有山癖直藉豪墨窮幽探(道園)
(學古錄)
鄭鏗
鄭鏗將樂人嗜學工詩尤長於畫(延平志)
陳立
陳立嘗畫龍眠山圖虞集題其後云苕苕龍眠山一士
獨可尚高懷託千載妙畫羅羣象(道園學古錄)
馬竹所
馬竹所善畫虞集有題馬竹所照磨捕魚圖詩(道園學)
(古錄)
佟士明
佟士明工寫貌(畫史會要)
虞集贈寫真佟士明詩云佟郎居上京閱人如風花拈
筆寫其似千歲留英華(道園學古錄)
周怡
周怡善畫虞集有題周怡臨韓幹明皇出遊圖詩(道園)
(學古錄)
劉敏叔
劉敏叔工寫貌虞集云劉敏叔畫故端明潛齋王公於
梅雪之間其高風勝韻如在(道園學古錄)
羅若川
羅若川善畫松虞集詩云暮春多雨晝冥冥羅生畫松
當素屏老蛟化為劒氣黑白鶴下啄蒼苔青(道園遺藁)
聶空山
聶空山善畫虞集有題聶空山畫扇詩(道園遺槀)
張明德
張明德官經歴范梈題其松石圖云張君畫手天下奇
往者京城曾見之(德機集)
王庭鈺
王庭鈺字良仲廣信人嘗汎彭蠡見龍見遂肆意墨龍
悟解變化(揭文安公集)
趙良佐
趙良佐字子有(見書家傳)善畫竹石(吳莱淵穎集)
姚安仁
姚安仁善畫山水蒲道源跋其畫云余寓京師聞秋谷
李韓公言昔嘗於奉元高左丞飛卿家坐間有畫師姚
安仁適至高詢所為畫山水安仁應曰人言畫山水易
事某甚以為苦每作一幅必往來胷中經營累日然後
敢落筆亦如文字得題而苦思也當其未得時局促無
聊雖囚之桎梏無以踰此及其豁然有得方脫然而釋
矣高為之大笑觀其所作此幅僅三尺許渺然有千萬
舉武之氣象其山川之開闔樹林之疎密樓閣之掩映
景色之晦明石潤而雨冥水舒而空闊扁舟艤岸漁者
必出或聚而分或挈而往其天趣之入眼怳然坐我於
滄洲煙渚之間則古人之所謂畫工之辛苦并安仁所
言不為過矣(蒲道源順齋集)
李進臣
李進臣號絅齋蒲道源題南褒草亭圖手卷云褒邑之
東宫曰玉虚旁有溪園地形爽塏仲巖道錄取乾坤一
草亭語意誅茅搆其上西鄕令絅齋先生李進臣為寫
此圖(蒲道源順齋集)
李肖巖
李肖巖善𫝊神蒲道源贈詩云畫師筆底要真似妙想
乃與天機通肖巖後出獨超詣睥睨衆史如兒童(蒲道)
(源順齋集)
白汝明
白汝明字横舟蒲道源有白汝明秋江晩渡卷詩(閒居)
(叢藁)
王本中
王本中善畫薩都拉有題吳閑閑京館王本中醉作竹
石壁上詩(薩都拉鴈門集)
劉伯希
劉伯希善畫傅若金題其所畫古木圖云劉侯學李成
畫手稱獨步時見作古松盤屈任形勢(清江集)
俞伯澄
俞伯澄(與朱德潤同時)畫士(存復齋集)
梅鼎
梅鼎淮隂人朱德潤有題淮隂梅鼎畫蜀山圖詩(存復)
(齋續集)
李兼善
李兼善善畫李存詩云偶逢臨汝李兼善家世素儒心
甚厚平生遊藝及山水兩卷青囊常在手(俟菴集)
白賁
白賁善畫馬李存題其所畫二馬云數筆寫來千里意
只今惟有白忻州(俟菴集)
彭南溟
彭南溟善𫝊神(俟菴集)
康月天
康月天官錄事善畫墨竹(俞琰林屋山人漫藁)
俞巖隱
俞巖隠善畫魚龍相城靈應道院屏風俞巖隱畫(林屋)
(山人漫藁)
郎子雲
郎子雲畫明皇看馬圖(林屋山人漫藁)
葉仲輿
葉仲輿善墨竹岑安卿有求葉仲輿寫墨竹扇面詩(栲)
(栳山人集)
陳俞
陳俞字舜卿號草亭進士善畫龍(江月松風集)
劉尊德
劉尊德善琴工畫劉詵贈詩云劉郎善畫如鄭虔落筆
飛雨大化懸(劉詵桂隱集)
鎦堯輔
鎦堯輔善畫丁復題其所畫觀瀑圖云鎦侯校書天禄
閣向人輒作山水畫長巒老樹翠蓋欹轉瀑崩崖練花
瀉(檜亭集)
周伯寧
周伯寧隱於王官谷善畫(俞闕青陽集)
朱璟
朱璟字景玉愛梅其小字也人唯呼曰朱愛梅少時讀
書郡齋郡學官有蔵米元暉畫者日張壁上愛梅時從
旁竊觀之至撻之不肯去久乃得其妙及長又愛高彦
敬青山白雲之作遂合二公之法自成一家得意時即
為之然祇以自娛也不為人所役(師山集)
汪罕
江罕官主簿(見書家𫝊)善畫(師山集)
周耕雲
周耕雲為蕭元泰畫龍虎仙巖圖(李孝光五峰集)
褚冰壑
褚冰壑善畫牛(劉權此山集)
婁仲英
婁仲英善畫成廷珪題其所畫山居圖云近代幾人畫
山水郭畀無人朱敏死後之作者徒紛綸得骨得皮誰
得髄聞君埽却山居圖令我見之心獨喜(居竹軒集)
王夢麟
王夢麟善畫成廷珪題畫史王夢麟卷云何人最得滄
洲趣麟也於今稱獨步(居竹軒集)
盧師道
盧師道錢唐人畫學郭熙嘗寫溪山春霽圖秀勁不俗
(詹東圖玄覽)
杜士元
杜士元字元甫畫學郭熙遒勁朗暢而有逸氣(詹東圖)
(玄覽)
從子龍
從子龍畫學郭熙純用搨筆豪爽而有奇致亦入於雅
(詹東圖玄覽)
朱叔重(一作仲)
朱叔重吳人(鐵網珊瑚云婁東人)善繪畫(虞堪鼓枻藁)
朱叔重儒者而工畫每賦一詩得摹寫之妙輒肆筆繪
之嘗曰王右丞水田白鷺夏木黃鸝之詩即畫也李思
訓數年吳道元一日其工夫學力所到者畫即詩也(鐵)
(網珊瑚)
尚雨
尚雨字仲彬善山水雜畫松石師郭熙墨竹瀟灑可愛
(山隂志)
鮑敬
鮑敬字原禮善畫人物亦善花木禽魚嘗為人畫牡丹
姿態天然畫牛得李迪法(山隂志)
劉廣之
劉廣之燕人善寫墨竹(圖繪寳鑑)
沈雪坡
沈雪坡嘉興魏塘人好寫梅竹(圖繪寳鑑)
姚雪心
姚雪心台州黃巖人畫墨竹宗文湖州(圖繪寳鑑)
趙雲巖
趙雲巖温州人寓華亭青龍鎮花鳥設色有法亦善墨
戲墨竹(畫史會要)
王仲元
王仲元不知何許人專門花鳥尤善作小景得用墨之
法温潤可喜(圖繪寳鑑)
朱淳甫
朱淳甫濟隂人居曹之樂平坊世業丹青山水人物樹
石俱精亦寫梅竹有佳致(圖繪寳鑑)
焦善甫
焦善甫燕人工雜畫花竹人物尤善寫貌(圖繪寳鑑)
顔輝
顔輝字秋月江山人善畫道釋人物(圖繪寳鑑)
秋月畫鬼尤工筆法奇絶有八面生意(匏翁家蔵集)
鄭彝
鄭彝官教授私諡孝莊善作草蟲蘭蕙人爭購之(紹興)
(志)
戴仲德
戴仲德績溪人善畫嘗寫駿馬於驛旁古祠壁馬見之
皆辟易汪克寬稱其博洽而畫馬尤工幾奪造化(徽州)
程政
程政績溪人能詩善畫山水人物兼花草翎毛(徽州志)
御定佩文齋書畫譜卷五十三
