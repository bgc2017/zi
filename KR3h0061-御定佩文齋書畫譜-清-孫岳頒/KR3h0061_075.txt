欽定四庫全書
御定佩文齋書畫譜目錄
第七十五卷
歴代名人書跋六
唐柳公權西平王碑
唐柳公權何進滔德政碑
唐柳公權李石神道碑
唐柳公權康約言碑
唐柳公權高重碑
唐柳公權起居郎劉君碑
唐柳公權尚書馮宿碑
唐柳公權書蘇夫人墓誌
唐柳公權玄祕塔碑
唐柳公權復東林寺碑
唐柳公權楷書度人經
唐柳公權小字清淨經
唐柳公權陰符經序
唐柳公權書金剛經
唐柳公權書驛路記
唐柳公權書嵇叔夜絶交書
唐柳公權蘭亭書帖
唐柳公權謝紫絲靸鞋帖
唐柳公權赤箭帖
唐柳公權謝人惠筆帖
唐柳公綽武侯祠記
唐姚向書鄭權碑
唐唐玄度李藏用碑
唐唐玄度十體書
唐杜牧書張好好詩
唐温庭筠書湖陰曲
唐裴休圭峰禪師碑
唐顔稷靖居寺碑
唐董景仁杜順和尚碑
唐俞珣書陳果仁告身并捨宅造寺疏
唐高駢書磻溪廟記
唐于僧翰尊勝經
唐于範書
唐任廸處州夫子廟碑
唐柳知微孔府君神道碑
唐唐彦謙張將軍新廟記
唐唐彦謙王重榮德政碑
唐韓偓墨蹟
唐韓偓手簡十一帖
唐柳懷素濟安侯廟記
唐王說梁公儒碑
唐王奐之潤州陀羅尼經幢
唐楊承和邠國公功德銘
唐釋懷仁集王羲之書聖教序
唐釋懷仁聖教序真蹟
唐釋翹微正書岑君德政碑
唐釋懷素自序帖
唐釋懷素千文
唐釋懷素絹本草書千文
唐釋懷素洪州詩
唐釋懷素北亭草筆
唐釋懷素逐鹿帖
唐釋懷素七帖
唐釋懷素别本六帖
唐釋懷素草書清淨經
唐釋懷素客舍等帖
唐釋懷素酒狂帖
唐釋懷素食魚帖
唐釋懷素聖母帖
唐釋懷素醉僧帖
唐釋懷素高坐帖
唐釋懷素四帖
唐釋齊已名茶記
唐釋高閑草書
唐釋高閑千字文
唐釋懷惲實際碑
唐釋齊操行書大泉寺新三門記
唐釋無可寂照和尚碑
唐吳彩鸞書唐韻
唐房璘妻高氏書安公美政頌
唐房璘妻高氏書石壁寺鐵彌勒像頌
五代楊凝式題名
五代楊凝式詩碑
五代楊凝式墨蹟
五代楊凝式灘院記
五代楊凝式侍御帖
五代楊凝式起居帖
五代楊凝式韭花帖
五代楊凝式夏熱帖
五代王文秉小篆千字文
五代王文秉紫陽石磬銘
五代王仁恭法門寺重修塔廟碑
五代李鶚書汾陽王真堂記
五代徐鍇紫極宫石磬銘
五代徐鍇隸書貞素王君碑
五代任德筠本業寺碑
欽定四庫全書
御定佩文齋書畫譜卷七十五
歷代名人書跋六
唐柳公權西平王碑
右唐李晟碑裴度撰碑載西平子十二人愿聰緫愻憑
恕憲愬懿聽惎慇唐史宰相世系表所書亦同而新舊
史列傳皆云晟十有五子舊史云侗伷偕無禄早世豈
以侗等早世故碑不載歟又李石撰李聽碑云西平有
子十六人疑更有未名而卒者爾元和姓纂載西平子
十人以碑校之姓纂闕聰緫憑懿四人而愻慇二子墓
碑舊史皆無之又其倫次差謬亦以碑為正(金石錄)
右唐西平郡王李晟碑裴晉公撰柳公權正書晟在唐
功盖天下可謂偉矣唐書列傳敘其官時與碑不合碑
謂晟由左清道率歴三府右職累遷光禄太常卿傳則
云授特進試太常卿碑謂晟為涇原四鎮北庭節度都
知兵馬使代宗徵之以左金吾衞將軍為神策兵馬使
傳則云以右金吾衛大將軍為涇原四鎮北庭兵馬使
碑謂晟平蜀還授檢校太子賓客而傳不書碑謂建中
二年以晟為神策先鋒都知兵馬使加御史中丞尋拜
左散騎常侍兼御史大夫傳則云晟為神策先鋒加檢
校左散騎常侍兼魏府左司馬尋授御史大夫碑謂皇
居失守授晟檢校工部尚書充神策行營節度傳則云
詔拜神策行營節度使碑謂大駕再遷加檢校右僕射
尋轉左僕射同平章事兼京兆尹神策軍京畿鄜坊節
度觀察等使管内及商華等州副元帥復詔晟兼河中
晉絳慈隰節度使又兼京畿渭北鄜坊丹延節度招討
使又進京畿渭北鄜坊商華兵馬副元帥傳則云進晟
尚書左僕射同中書門下平章事復詔晟兼河中晉絳
慈隰節度使又兼京畿渭北鄜坊丹延節度招討使又
進京畿渭北鄜坊商華兵馬副元帥碑謂鑾輅爰歸拜
司徒兼中書令俄以本官兼鳳翔尹鳳翔隴右節度觀
察等使及四鎮北庭涇原等州副元帥改封西平郡王
傳則云拜晟司徒兼中書令尋拜鳳翔隴右涇原節度
使兼行營副元帥徙王西平郡晟之碑作於當時而史
成於後代要當以碑為是(金薤琳琅)
唐柳公權何進滔德政碑
何進滔德政碑唐翰林學士承旨兼侍書柳公權撰并
書進滔唐書有傳開成五年立其高數丈制度甚閎偉
今在河北都轉運使公廨園中(集古錄)
右唐何進滔德政碑進滔事迹固無足取而柳公權書
法為世模楷此碑尤為雄偉政和中大名尹建言磨去
舊文别刊新製好古者為之歎惜也(金石錄)
唐柳公權李石神道碑
李石碑柳公權書余家集錄顔柳書尤多惟碑石不完
者則其字尤佳非字之然也譬夫金玉埋沒於泥滓時
時發見其一二則粲然在目特為可喜爾熙寧三年季
夏既望書(集古錄)
唐柳公權康約言碑
康約言碑柳公權撰并書約言宦者為河東監軍唐自
開元以後職官益濫始有置使之名歴五代迄今多因
而不廢世徒知今之使額非古官襲唐舊號而不知皆
唐宦者之職約言在太和開成間嘗為鴻臚禮賓使又
為内外客省使以此見今之使名自樞密宣徽而下皆
唐宦官職也又以見鴻臚卿寺亦以宦者為使於其間
約言又為宣徽北院副使又見當時南北院宣徽皆有
副使也治平甲辰秋社前一日書(集古錄)
唐柳公權高重碑
右高重碑元裕撰柳公權書唐世碑刻顔柳二公書尤
多而字體筆畫往往不同雖其意趣或出於臨時而亦
繫於摸勒之工拙然其大法則常在也此碑字畫鋒力
俱完故特為佳矧其墨蹟想宜如何也治平元年正月
二十五日書(集古錄)
唐柳公權起居郎劉君碑
右唐起居郎劉君碑劉氏世墓在彭城叢亭里紹聖間
故陳無已學士居彭城以書抵余曰近得柳公權所書
劉君碑文字磨滅獨公權姓名三字煥然余因求得之
碑殘缺然可識者猶十三四不忍棄故錄之(金石錄)
唐柳公權尚書馮宿碑
此碑柳書結字小差勝玄祕塔碑尚不堪與薛稷鴈行
楊用修云亞於廟堂碑過矣大都柳書筋骨太露不免
支離宜米南宫之鄙為惡札而宣城陳氏之笑其不能
用右軍筆也(石墨鐫華)
唐柳公權書蘇夫人墓誌
近世注杜詩者數十家無一字一義可取盖欲注杜詩
須去少陵地位不大遠乃可下語不然則勿注可也今
諸家徒欲以口耳之學揣摩得之可乎書家以鍾王為
宗亦須升鍾王之堂乃可置論耳爾来書法中絶求柳
誠懸軰尚不可得書其可遽論哉然予為此言非獨觸
人亦不善自為地矣覽者當粲然一笑也嘉定元年四
月己酉陸游書(渭南集)
唐柳公權玄祕塔碑
右唐大逹法師玄祕塔銘裴休文柳公權書石刻在西
安府學會昌元年所建唐法書家前有歐虞褚薛後有
顔柳而柳所論心正則筆正雖一時格君之言要為書
法第一義也(東里續集)
大逹法師玄祕碑柳公權正書歐陽公嘗謂物之所遭
有幸不幸詩書遭秦不免煨燼而浮屠老氏以託於字
畫之善遂見珍蓄若此碑是已嗚呼緇流之藉文字以
傳後世如予之所錄盖不止於一玄祕也(金薤琳琅)
玄祕塔銘石刻在關中會昌元年建柳學士公權書裴
觀察休撰又十二年休始以鹽鐵使入相所著楞嚴義
解諸所參會妙入玄宗出彼法中居士長者之流邪此
碑柳書中之最露筋骨者遒媚勁健固自不乏要之晉
法亦大變耳(弇州山人藁)
唐柳公權復東林寺碑
唐湖州觀察使崔黯撰柳公權書東林寺會昌中廢之
大中初黯為江州刺史而復之黯之丈辭甚遒麗可愛
而世罕有之(集古錄)
復東林寺碑柳河東書是年為大中丁丑河東自太子
賓客復拜常侍又二載以太子少師元會占奏耄謬奪
俸書碑時盖已幾八十矣中多作率更體而小變遒勁
為文弱亦可愛矣(弇州山人藁)
唐柳公權楷書度人經
硬黃小字臨黃庭曩曾見之獨小字度人經未之見此
開成年柳誠懸得意細楷也有宣和題標可證時一展
誦便到黍珠鬱羅蕭臺又何必太清頂𩕳之表前集賢
待制馮子振奉皇姊大長公主命題(書畫題跋記)
正書之擅名者自魏鍾繇而至於宋僅得四十四人而
唐柳誠懸實錚錚乎其間則夫墨妙筆精有不待贊矣
其入宋祕府凡六帖而書度人經者二此卷特其一爾
是經乃晉宋人偽作至誠懸時相傳稍久故信而書之
近代紫陽方回則謂五季蜀王建時道士王喬始造且
確然弗自疑不幾於甚可笑歟使回見誠懸書此吾知
其顙有泚矣(宋學士集)
唐柳公權小字清淨經
右唐柳公權小字清淨經予得舊搨本於四明豐解元
坊豐得之鄉人徐蘭蘭好作隸字不師漢人而師宋廬
陵朱協極蘇學嘗有協極所書敬齋箴石刻字畫無法
俗惡可厭後之人乃有好之如徐氏者亦其所遭然也
因識此漫及之(金薤琳琅)
余曾見柳誠懸小楷度人經遒勁有致蔡君謨茶錄頗
倣之世未有傳者此清淨經似永興破邪論海上潘氏
所藏宋帖也其昌(戲鴻堂法帖)
唐柳公權陰符經序
右陰符經序鄭澣撰柳公權書唐世碑碣顔柳二家書
最多而筆法往往不同雖其意趣或出於臨時而摸勒
鐫刻亦有工拙公權書高重碑余特愛摸者不失其真
而鋒鋩皆在至陰符經序則蔡君謨以為柳書之最精
者云善藏筆鋒與余之說正相反然君謨書擅當世其
論必精故為誌之治平元年二月六日書(集古錄)
柳誠懸書至此極矣然人之好尚亦難齊矣李西臺愛
柳尊師志歐陽公愛高重碑惟君謨獨喜此序謂善藏
筆鋒自是書家所共恐不能盡其妙處觀其平時論曰
尖如錐捺如鑿不得出只得却文宗問之曰凡縛筆頭
極緊一毛出即不堪用然藏鋒在得筆意非極工於筆
亦不能也宜公權戒此(廣川書䟦)
唐柳公權書金剛經
誠懸以書聞四方史謂當時中外大臣家書碑刻銘不
煩手筆者子孫以為孝敬不足故昔時高麗百濟入貢
多齎貨貝以購書名之重後世莫及然此經本書於西
明寺後亦屢改矣經石幸存不墜兵火柳玭謂備有鍾
王歐虞禇陸之體今考其書誠為絶藝尤可貴也(廣川)
(書䟦)
唐柳公權書驛路記
公權書往往以摸勒失其真雖然其體骨終在也(集古)
(錄)
唐柳公權書嵇叔夜絶交書
余幼年來崇仁得柳誠懸所書嵇叔夜絶交書石本云
是中書梅亭李公攜歸蜀物是時余未識柳公筆法亦
不知此石鐫勒之精否摹搨之工拙也後官成均與鄆
人曹彦禮先生同館見其所藏柳公易賦靈寳經真蹟
非惟筆精墨妙嚴勁縝密神采飛動至於界畫黏綴硬
黃搗練各極其工之精者矣留几格臨玩僅半歲博古
好雅者以重金購諸曹氏後雖數見不能久矣歸田以
來百慮消盡時憶故物了然心目之間則亦不可謂全
無累於塵影者矣而諶致榮乃得絶交書墨跡與石本
並卷亦云是李公蜀物也而余目障成痼略不能辨波
磔點畫於茫眇之際傳曰盲者無以與乎五色之觀雖
有至寳邈然不知深以為悵惘書其後而歸之(道園學)
(古錄)
唐柳公權蘭亭書帖
自禊叙出右軍筆玉匣蘭亭龍孫定武外石刻何啻百
千本而孫興公文及諸賢詩寥寥無傳者獨柳誠懸少
師嘗一錄之見宣和書譜柳法遒媚勁健與顔司徒嫓
美書家謂驚鴻避弋飢鷹下韝不足喻其鷙急去山陰
室雖遠大要能師神而離跡者也余從顧氏所驟見之
怳然若未識久看愈妙因捐一歲俸獲之仍為歌志於
後(弇州山人藁)
柳少師書興公後序及諸賢詩而不書禊帖政自不敢
與逸少抗衡耳供奉不復題黃鶴樓意邪古人虚心服
善類如此顧其書每於險中生態枯潤纖穠掩映相發
非復世所能髣髴夫以晉人霏霏玉麈之談又得公書
遂成兼美譬諸絶代人快歌陽春使人心愉耳攝應接
不暇耳卷初歸吾郡顧汝修家以得諸市盲兒錢不滿
百元美先生竟以十萬錢購去其珍賞好事如此始拂
拭武陵之手繼長價琅邪之門會其時哉可存一慨(莫)
(廷韓集)
唐柳公權謝紫絲靸鞋帖
柳公權謝紫絲靸鞋帖筆勢往來如用鐵絲糾纏誠得
古人用筆意(山谷集)
唐柳公權赤箭帖
唐柳公書當時自九重至外夷無不愛重史稱其結體
勁媚盖筆諫之意先形心畫此所以為貴亦猶魏元成
忠直而嫵媚邪後世真蹟日少賴石刻僅存典型予官
行都有朝士楊文昺蓄公碑三十餘種往往來自西北
其在東南者山南西道修驛路記和州陋室銘贛州閑
禪師碑台州國清寺額翠屏院天台佛三字題僧清觀
簡及江州復東林寺碑耳東林近又煨燼或重惜之予
笑曰趙明誠金石錄載何進滔德政碑在柳書中尤竒
偉政和間太和尹磨去别刊新製厄會至此殆不若東
林之一炬太和蕭知節示赤箭帖求予一言夫顔筋柳
骨古有成說此帖字瘦而不骨露沉著痛快而氣象雍
容歐虞褚薛不足進焉昔歐陽文忠公最愛高重碑以
為摹刻之工鋒鋩皆在而蔡忠惠公則謂隂符經序善
藏筆鋒柳書之最精者二說正相反每推忠惠善書而
自云論此不同况晩軰寡學乎宣擇良工刻石傳之以
俟識者微知節儒雅好事其孰能與此慶元六年九月
辛巳(平園集)
唐柳公權謝人惠筆帖
柳尚書極力變右軍法盖不欲與禊帖面目相似所謂
神竒化為臭腐故離之耳凡人學書以姿態取媚鮮能
解此余於虞禇顔歐皆曾髣髴十一自學柳誠懸方悟
用筆古淡處自今以往不得舍柳法而趨右軍也其昌
(珊瑚網)
唐柳公綽武侯祠記
右記裴晉公度撰柳尚書公綽書是時在武相元衡幕
中三公勲業年位雖小異要之不愧忠武侯者柳於書
不得稱名獨米元章謂其勝誠懸今觀其行筆飄灑雄
逸無拘迫寒儉之態真足塤箎第結搆小疎不能運鐵
腕捺磔間耳碑在成都可七百年矣完好尚如新得非
以僻故存邪(弇州山人藁)
右裴度撰文乃成化中重鐫者有御史榮華䟦言子寬
此書如端人正士筆法遒勁裴公文首稱秉事君之節
者無開國之才得立身之道者無治人之術四者備矣
惟武侯有之信如跋所言也玉泉公自蜀還見貽因記
其後嘉靖丁巳六月八日雨中記也(蒼潤軒碑跋)
唐姚向書鄭權碑
姚向書筆力精勁雖唐人工於書者多而及此者亦少
惜其不傳於世而今人莫有知者惟余以集錄之傳得
此而已熙寧辛亥孟夏清心堂書(集古錄)
唐唐玄度李藏用碑
李藏用碑王源中撰唐玄度書玄度以書自名於一時
其筆法柔弱非復前人之體而流俗妄稱借之爾故存
之以俟識者(集古錄)
唐唐玄度十體書
唐玄度十體書前本得於蘇氏後本得於李丕緒少卿
丕緒長安人名家子喜收碑文二家之本大體則同而
文有得失故並存之覽者得以自擇焉(集古錄)
唐杜牧書張好好詩
杜牧之書張好好詩末有灑盡滿襟淚短歌聊一書字
漫不可摹樊川此書深得六朝人風韻余所見顔柳以
後若温飛卿與牧之亦名家也(容臺集)
唐温庭筠書湖陰曲
湖陰曲温飛卿書似平原書而遒媚有態米元章從此
入門昔年殷司馬之孫持至長安留於案上兩月余以
温庭筠温字頗漫疑是王黃華書黃華亦名庭筠字跡
近米家父子故耳川中黃昭素乃謂此必曾入梁内府
梁諱温家遂磨去意或有之(容臺集)
唐裴休圭峰禪師碑
圭峰禪師碑唐相裴休撰并書其文辭事跡無足採而
其字法世所重也故錄之云(集古錄)
圭峰禪師宗密法門龍象第以多所游講著述一時不
能無疑於逹摩慧能之宗旨而裴丞相休獨能知之然
至累千言而為之辨則亦贅矣自心而證者為法隨願
而起者為行行有殊法則一即四語已盡之是時柳誠
懸銘書名天下僅以之篆額而自書文者深欲有效於
密也書法亦清勁蕭灑大得率更筆意裴能如密為四
依十地人其自待當亦不遠而沒後為于闐王子願姓
名於背豈猶未能離輪迴邪抑亦所謂隨願而現者也
記於此俟耆宿質之(弇州續藁)
唐顔稷靖居寺碑
段柯古博綜墳素著書卓越可喜嘗與張希復軰敖上
都諸寺麗事為令以段該悉内典請其獨徵皆事新對
切今觀靖居碑亦晝上人以其博涉三學故諉錄寺讃
也文傷太擁釀要為不凡雖奇澀不至若樊紹述絳碑
之甚然亦軋軋難句矣碑大中中作而左金吾長史顔
稷所書殊有楷法唐中葉以後書道下衰之際故(一作固)
弗多得云政和六年十月十八日黃某長睿父於楚栖
鳳堂書(東觀餘論)
唐董景仁杜順和尚碑
碑在開佛寺董景仁行書亦清勁但小弱耳(集古錄)
唐俞珣書陳果仁告身并捨宅造寺疏
陳果仁告身并妻軫靜緣捨宅造寺疏附疏後題云明
政二年按隋書煬帝本紀大業十一年十月東海賊帥
李子通擁衆渡淮僭稱楚王建元明政則明政二年乃
大業十二年也唐高祖實錄武德二年四月隋禦衛將
軍陳稜以江都降即以稜為總管九月李子通敗稜䧟
江都國號吳建元明政則明政二年是武德三年矣二
說不同如此吕夏卿為余言若以大業十二年為子通
僭號之二年則江都方亂煬帝安得南幸而唐實錄陳
稜事可據則明政二年當為武德三年也隋書謬矣果
仁終始事迹不顯略見於隋書云唐初為隋太僕丞元
祐將煬帝已遇弑沈法興果仁共殺祐起兵據江表法
興自稱總管大司馬錄尚書事承制置百官以果仁為
司徒其事止見此爾開元中僧德宣為果仁記捨宅造
寺載其世家頗詳而其功閥官爵歲月多謬德宣言中
毒以死而宅疏言見屠戮當以宅疏為是德宣文辭不
足錄獨採其世次事迹終始著之俾覽者覈其真偽而
少益於廣聞煬帝本紀高祖實錄皆唐初人所撰而不
同如此何哉(集古錄)
唐高駢書磻溪廟記
磻溪廟記張翔撰高駢書駢為將嘗立戰功威惠著於
蠻蜀筆研固非其所事然書雖非工字亦不俗盖其明
爽豪雋終異庸人至其惑妖人吕用之諸葛殷等信其
左道以冀長年乃騎木鶴而習凌虛仙去之勢此至愚
下品皆知為可笑而駢為之惟恐不至者何哉盖其貪
心已動於内故邪說可誘於外内貪外誘則其何所不
為哉(集古錄)
唐于僧翰尊勝經
右尊勝經于僧翰書僧翰筆畫雖遒勁然失分隸之法
遠矣所以錄者亦自成一家而為流俗所貴故聊著之
庶知博采之不遺爾(集古錄)
唐于範書
于範書險瘦自有體裁唐人書大抵有法而於文則或
不工末者勝也範書自序感戀增懷皆書詞所避咸通
間唐制不行於天下久矣後生不習典禮可增歎也梁
制牋書有增懷語者不得荅書荅中彼此感思乖錯者
州望湏刺大中正處入清議終身不得仕唐紅亭記立
制凡稱感者徒二年其法至重梁制至唐雖未必盡用
然陸贄所定行於貞元不應咸通間盡廢也(廣川書跋)
唐任廸處州夫子廟碑
處州夫子廟碑任廸行書咸通四年刺史王通古重立
以傳考之李繁作學官處州當元和二年至僖宗而碑
以廢後世以昌黎公文故又刻石於學存之(廣川書跋)
唐柳知微孔府君神道碑
孔岑父碑鄭絪撰柳知微書其碑云有子五人載戣戡
戢戵按新唐書宰相世系表岑父六子戵之下又有威
表據孔氏譜譜其家所藏碑文鄭絪撰絪自言與孔氏
有世舊作碑文時戣等尚在然則譜與碑文皆不應有
失而不同者何也予所集錄與史傳不同者多其功過
難以碑碣為正者銘誌所稱有襃有諱疑其不實至於
世系子孫官封名字無情增損故每據碑以正史惟岑
父碑文及其家譜二者皆為可據故並存之以俟來者
治平元年三月二十二日侍上御崇政疎決繋囚退遂
家居謝客因書(集古錄)
唐唐彦謙張將軍新廟記
張將軍新廟記李巨川撰唐彦謙書張魯事史傳詳矣
巨川文辭匪工所錄者彦謙書爾彦謙書頗知名於世
故略存其筆跡也(集古錄)
唐唐彦謙王重榮德政碑
王重榮德政碑歸仁澤撰唐彦謙書重榮當唐之末再
逐其帥遂據河中雖破黃巢平朱玫之叛有功於一時
而阻兵召亂為唐患者多矣碑文辭非工而事實無可
采所以錄者俾世知求名莫如自修善譽不能掩惡也
考重榮之碑豈不欲垂美名於千載而其惡終暴於後
世者毁譽善惡不可誣故也彦謙以詩知名而詩鄙俚
字畫不甚工皆非余所取也治平元年清明前一日書
(集古錄)
唐韓偓墨蹟
唐韓偓為詩極清麗有手寫詩百餘篇在其四世孫奕
處偓天福中避地參州之南安縣子孫遂家焉慶歷中
予過南安見奕出其手集字極淳勁可愛後數年奕詣
闕獻之以忠臣裔得司士參軍終於殿中丞又予京師
見偓送𧦬光詩亦墨蹟也與此無異(江少虞皇朝事實)
(類苑)
唐韓偓手簡十一帖
余觀韓致堯出内庭後詩忠義感激詩語亦清壯超一
時體律未嘗不歎賞也今觀十一帖字字筆到亂離中
借衣乞米真復可憐囑李右司狀情至曲折可喜元祐
元年十月己亥黃庭堅(山谷集)
唐韓致堯手簡十一帖計其歲月四百餘年矣觀古人
率爾而作八法俱備今人雖盡思為書不能到也中有
楊學士一帖蘭齋慕其姓職相同因以市之為什襲之
藏暇日出示命識其後云延祐丙辰冬十月既望後三
日張仲壽題於有何不可之閣(珊瑚網)
唐柳懷素濟安侯廟記
濟安侯廟記在華州盖昭宗自華歸長安褒賞節度使
韓建而及於城堭之神者也記為諫議大夫李巨川撰
拾遺柳懷素書其所載七月甲午建迎上於富平丙午
至華州命建與丞相參大政固辭其年為大京兆光化
元年加太傅興德尹與史皆合特巨川所䛕建辭過當
後梁兵下華州以建所為表檄書奏皆出巨川手又為
建畫策殺十六宅諸王逐禁旅歛藩鎮資數而僇之距
碑成僅一年耳吾故記其事以戒夫文人之貳心而脂
辭者(弇州山人藁)
唐王說梁公儒碑
梁公儒碑于廣撰王說書公儒者世為成德軍將公儒
當王鎔時為冀州刺史以卒其碑首題云唐故成德軍
内中門樞密使特進檢校大保使持節冀州諸軍事冀
州刺史團練守捉等使軍器作坊使其餘所領事職甚
多皆當時方鎮常事不足書惟樞密使唐之末年内官
之職其後方鎮遂亦僭置於此見之軍器作坊五代之
際號内諸司使皆朝廷官然不見其始置時而今見於
此豈方鎮之職朝廷因而用之邪將方鎮之盛亦僭置
也公儒事迹無所取特以此錄之治平元年五月十八
日書(集古錄)
唐王奐之潤州陀羅尼經幢
陀羅尼經幢今在潤州寳墨亭中唐雲陽野夫王奐之
書字畫頗為世俗所重故錄之以備廣採(集古錄)
唐楊承和邠國公功德銘
右唐邠國公功德銘右神策軍護軍中尉楊承和撰并
書邠國公者内侍梁守謙也攷之唐史宦者守謙無傅
惟憲宗十五年書中尉梁守謙王守澄者共立太子殺
吐突承瓘及澧王惲而韓文公平淮西碑亦載守謙在
帝左右嘗命之往撫蔡師夫守謙以一宦者而爵至上
公予之錄此盖將為天下後世之戒而非徒取其文字
也(金薤琳琅)
此宦者梁守謙造經於興唐寺而護軍中尉楊承和為
銘之書之者也書全法歐陽蘭臺方整老勁所不及者
結搆小疎耳但頌宦者功德乃謂淮蔡之功十居其七
將令裴李諸公何處生活(石墨鐫華)
唐釋懷仁集王羲之書聖教序
書苑云唐文皇製聖教序時都城諸釋諉弘福寺懷仁
集右軍行書勒石累年方就逸少真跡咸萃其中今觀
碑中字與右軍遺帖所有者纖微克肖書苑之說信然
近世翰林侍書軰多學此碑學弗能至了無高韻因自
目其書為院體由唐吳通微昆弟已有斯目故今士大
夫玩此者絶少然學弗至者自俗耳碑中字未嘗俗也
非深於書者不足以語此政和四年四月二十四日黃
長睿書(東觀餘論)
聖教序書法為百代模楷病之者第謂其結體無别構
偏傍多假借盖集書不得不爾仲蔚謂出文皇手又經
于志寧等潤色不無失真是不知咸亨中沙門懷仁摸
集勒石而心經末有志寧等潤色題字盖玄奘方於洛
中總譯西域所齎經藏以志寧等領其事故云爾唐世
宰相有兼譯經潤文使者即其職也凡唐藏經卷尾皆
有諸公名姓此何與於書而仲蔚乃以是病之陋一至
此乎展冊為之失笑(弇州山人藁)
聖教序雖沙門懷仁所集書然從高宗内府借右軍行
筆摹出備極八法之妙真墨池之龍象蘭亭之羽翼也
余生平所見凡數十百本無踰於此者其波拂鈎磔妙
處與真蹟無兩當是唐時搨本耳去歲嘉平得此本今
年伏中復得定武蘭亭為自快自賞者久之窮措大餘
生一何多幸邪(弇州續藁)
右軍書蘭亭為最然定武本不可復得其次莫如聖教
序雖本緝集自唐迄今碑故在長安學無恙也余兩至
長安摩挲其下不能去雖斷碑惡搨以為尚有典刑况
此是宋元間搨本學者易得蹊徑宜其為書家珍襲也
第搨久則刻殘刻殘則畫細學者又當求之言外(王奉)
(常集)
唐釋懷仁聖教序真蹟
古人摹書用硬黃自運用絹素此卷首有宋徽宗金書
縹字與内景經同一黃素知為懷仁一筆自書無疑書
苑所云雜取碑字右軍劇迹咸萃其中非也黃長睿書
家董狐亦以書苑為據恨其不見真蹟輙隨人言下轉
耳董其昌(戲鴻堂法帖)
此書視陜本特為姿媚唐時稱為小王書若非懷仁自
運即不當命之小王也吾家有宋舍利塔碑云習王右
軍書集之為習正合余因此自信有會其昌又題(同上)
唐釋翹微正書岑君德政碑
右岑君德政碑乃唐雍州錄事參軍張景毓字燭微撰
按碑岑君名禎字德茂南陽人也祖文本父景倩解褐
為參軍又為蒲州司戸參軍又調補衢州司倉參軍乃
擢授潤州句容縣令是碑因其去而立也碑今在縣治
二門外今年秋予以試事赴句容既失意日夕遊衍崇
明寺託居民搨數碑以還柳汧江君指示此及寺中仆
地石幢云是李北海所書又檢書史會要以示句容隱
士若江君者可謂難得矣是日出少時與祝京兆往復
詩藁及宋刻句容縣志自言遠祖江賓王與朱文公同
年家有當時試錄在鄉中不及取后予迫試事歸昨始
寄至因得摩挲墨本恍憶往事故記之云嘉靖戊午十
月廿一日記(蒼潤軒碑䟦)
唐釋懷素自序帖
世傳懷素書未有若此完者紹聖三年三月予謫居高
安前新昌宰邵君出以相示予雖知其奇然不能盡識
其妙予兄和仲特善行草時亦謫惠州恨不令一見也
眉山蘇轍(書畫題跋記)
藏真自敘世傳有三一在蜀中石揚休家黃魯直以魚
牋臨數本者是也一在馮當世家後歸上方一在蘇子
美家此本是也元祐庚午蘇液攜至東都與米元章觀
於天清寺舊有元章及薛道祖劉巨濟諸公題識皆不
復見蘇黃門題字乃在八年之後遂昌邵宰疑是興宗
諸孫則蘇氏皆丹陽里巷也今歸吕辨老辨老父子皆
喜學書故於兵火之間能終有之紹興二年三月癸巳
空青老人曾紆公卷題(同上)
蘇黃門題此帖時恨不令吾兄一見後東坡得見之則
曾空青所謂馮當世家本也偶得坡翁跋語而山谷觀
於石揚休家又得其說於名臣言行錄因具錄於後見
蘇黃為一代書宗所以評自敘者如此以為博古者之
助耳跋語云僧藏真書七紙開封王君鞏所藏君侍親
平凉始得其一二而兩紙在張鄧公家其後馮當世又
獲其三雖所從得異者不可考然筆勢奕奕七紙意相
屬也君鄧公外孫而與當世相善乃得而合之余嘗愛
梁武帝評書善取物象而此公尤能自譽觀者不以其
過信乎其書之工也然其為人儻蕩本不求工所以能
工如此如沒人操舟無意於濟否是以覆却萬變而舉
止自若其近於有道者邪言行錄云元祐中與子瞻穆
父飲寳梵僧舍因作草書數紙子瞻賞之不巳穆父無
一言問所以但云恐公未見藏真眞跡某心竊不平紹
聖中貶黔中得藏真自敘於石揚休家諦觀數日恍然
自得落筆便覺超異回視前作可笑然後知穆父之言
不誣且恨其不及見矣(匏翁家藏集)
唐釋懷素千文
右懷素唐僧字藏真特以草書擅名當時而尤見珍於
今世余嘗謂法帖者乃魏晉時人施於家人朋友其逸
筆餘興初非用意而自然可喜後人乃棄百事而以學
書為事業至終老而窮年疲弊精神而不以為苦者是
真可笑也懷素之徒是矣治平元年八月八日書(集古)
(錄)
藏真此卷歐陽文忠公家物後有公䟦語與集古金石
錄所載同内缺百四十一字文徵仲太史手補之亦僅
虎賁之似耳藏真書雖從二張草聖中來而結法極謹
密微有不可識者或從心時波磔不應手也此卷字字
欲仙筆筆欲飛是行世第一本由文忠而歴王文恪家
轉入余手為拈出差不為負矣公瑕敘其由來甚詳且
謂不讓吾家河南哀冊或以為知言云(弇州山人藁)
唐釋懷素絹本草書千文
右唐釋懷素絹本草書千文真跡舊藏嘉興姚公綬家
公綬所藏法書甚多嘗自詡此卷為第一云一字直一
金故當時目為千金帖公綬没石田先生屢遣人物色
之不可得後復流傳數家皆不賞識嘉靖丁亥人日忽
有持示者余展卷驚歎恍然若失者累日因傾貲購得
之按米元章書史及寳章待訪錄俱載有懷素絹本千
文云沈遘所刻板本是也今板本不傳未知即是元章
所見者不而宣和書譜載有懷素千文四此卷後有政
和宣和三璽而贉尾繭紙中有内府圖書之印盖即當
時四卷中之一也又譜序稱素晩年所書評者謂與張
芝逐鹿且云比其少作有加無巳今觀此卷筆法謹密
字字用意脱去狂怪怒張之習而專趨於平淡古雅其
後題云貞元十五年六月十七日於零陵書時六十有
三正其晩年之作也此卷共用黃素八方每交接處以
漢軍司印鉗記而書名及題年月處亦以是印印之且
素理精密墨蹟如新真希世之寳也是歲冬十一月二
十五日文嘉休承識(停雲館帖)
余家有懷素千文真蹟僅九百字飛動奇逸為諸法書
冠今得豫章宗侯所藏絹素千文閱之圓熟豐美又自
具一種姿態大要從山陰派中來而間有李懷琳孫過
庭結法或以素生平遒放疑之當是種芭蕉濃瀋染葉
時筆不然恐亦非周越高閑軰所辨也吾兩家其善有
之斗女間雙紫氣不在干將莫邪矣(弇州山人藁)
余雅好懷素草書時從搨本摹繪其形神端倪其變化
終莫能得之巳從朱司成象玄聞有千文真蹟在司成
姻家姑蘇陸氏欲往索觀弗果然好事者以余良好之
從覓贗本進余覽輙棄去冀遇其真焉至是仕浙右轄
王元美以參藩來出所攜諸玩觀余而終及此卷稍葆
笥祕之期三日而後發余病弗能往也元美乃遺余廨
中竟日披對如握驪珠不忍釋手其點畫變態意匠縱
横初若漫不經思而動遵鉶範契合化工有不可名言
其妙者余為霍然而起信古今名品固自有真宜祕弗
輕發而不如司成云陸氏之藏與之更誰雄長也覽巳
志之(莫如忠崇蘭館集)
唐釋懷素洪州詩
懷素似不許右軍得名太過謂漢家聚兵楚無人也其
與阮籍言世無英雄使豎子成名氣亦略等矣觀李廣
射石秦人撲虎皆在氣全未分時使心一改而氣巳移
雖有勇決剛果何施於用邪懷素氣成乎技者也直視
無前而能坐收成功天下至莫與爭勝其氣盖一世久
矣故能致一而終身不衰也(廣川書跋)
唐釋懷素北亭草筆
懷素於書自言得筆法三昩觀唐人評書謂不減張旭
素雖馳騁繩墨外而回旋進退莫不中節至旭則更無
蹊轍可擬超忽變滅未嘗覺山谷之險原隰之夷以此
異爾今其書自謂真出鍾草出張真字不見於世惟草
獨傳當其手筆調和時忘神定氣徐起而視所鄉無前
故能迥出唐諸子右奄薄劉宋齊隋而兼有之其體製
該備顧後世不能加也北亭所書適當其逐鴻蒙而問
太虚時矣至其會處迺假浪岷山放乎江之津也(廣川)
(書跋)
唐釋懷素逐鹿帖
懷素字畫名唐中盖用意甚篤加以琢削礱礪會於瓌
奇故此帖自喜至以所能欲逐鹿中原則其自負豈此
扛鼎計旭聞之不憚並驅也贊曰藏真書法末視公卿
草聖欲來以酒為兵意並逐鹿雄傑可矜旭顛素狂弄
翰之英(松隱集)
唐釋懷素七帖
書法相傳至張顛後則魯公得盡於楷懷素得盡於草
故魯公謂以狂繼顛正以師承源流而論之也然旭於
草字則度絶繩墨懷素則謹於法度要之二人皆造其
極斯可以語善學矣昔魯男子以其不可學柳下惠之
可素於張旭吾知出此(廣川書跋)
唐釋懷素别本六帖
李丕緒舊藏懷素别本六帖筆力險絶而法度盡應比
他書若異盖古人於用筆時一法不立故衆技隨至而
於見空時得無字相此其不落世檢而天度自全也世
人方將捉三寸柔豪藉之緹油心量形象而暗度遠近
疏密隨步武之後躡其遺塵豈復有全書者邪鄔融嘗
問素胡不學雨霤痕良久而省又問撥鐙法如何曰如
人並乘鐙不相犯剜鋒事密射如何曰不可言也觀其
書知此法從來久矣(廣川書跋)
唐釋懷素草書清淨經
懷素居零陵以蕉葉代書目菴曰綠天自敘云醉來得
意兩三行醒後却書書不得又云人人來問此中妙懷
素自云初不知皆透徹向上一步語所謂一拳打透虚
空不為律縛者也禪與書念頭逸發故宜其然哉大梁
劉世昌謹題(珊瑚網)
右唐僧懷素草書清淨經筆法高古其為真跡無疑先
君子於石田先生處嘗見之每與余言其妙云後有劉
世昌跋尾者是也石田沒歸鄒氏屢欲物色一觀不可
得鄒氏沒又不知流落何處己未秋客來有示者精神
煥發真有驟雨旋風之勢惜乎先君不得再見為憾卷
後有蘇耆家藏四字耆字國老其父子兄弟賞鑒精確
所藏法書名畫甚多素師自敘亦嘗在其家又有紹興
小璽曾入思陵祕府韓平原當國時内府珍祕多入其
家晝錦堂印是也在元為喬仲山所藏故有喬氏簣成
印僕平生最好素書所閱甚多未有如此之妙者也展
卷累日不忍釋手因題其後而歸之長洲文彭記(同上)
唐釋懷素客舍等帖
懷素小草客舍等帖唐代絶倫世亦罕見子孫宜寳之
乾德二年五月四日開封曹用家藏(書畫題跋記)
懷素唐朝草聖超羣所謂筆力精妙飄逸自然非學之
能至也熙寧九年二月一日河東薛紹彭(同上)
唐釋懷素酒狂帖
王逸少臨鍾繇書後跋尾是唐僧懷素書楊凝式鑒定
寳寧寺玩記王詵寳寧賜第書(書畫題跋記)
倪瓉八月十一日觀於耕漁軒時積雨初霽殘暑猶熾
王季耕自其山居折桂花一枝以石罌注水插花著几
格間戶庭閒寂香氣郁然展玩此卷久之如在世外也
癸丑(雲林遺集)
唐釋懷素食魚帖
素公草書超妙自得筆老而意新在當時已為獨步雖
流散人間甚盛然自唐迄今二百餘年士大夫家所藏
罕有完者而此帖首尾皆具尤可珍也宣和甲辰七月
中浣竹西吴喆書(書畫題跋記)
藏真既食魚食肉公然舉以向人計其胸中當無一毫
諱吝所以書法超妙至於如此士大夫日拙於偽遮護
百出乃欲以其餘力辦天下事何可得邪靖康二年四
月丙子李璜題(同上)
藏真書多見四五十幅亦皆唐僧所臨而罕有真蹟一
二知書者謂此幅最老爛因錦襲祕藏之延祐元年十
一月朔日集賢大學士榮禄大夫張晏珍玩(同上)
懷素書所以妙者雖率意顛逸千變萬化終不離魏晉
法度故也後人作草皆隨俗繳繞不合古法不識者以
為奇不滿識者一笑此卷是素師肺腑中流出尋常所
見皆不能及之也延祐五年十月廿三日為彦清書吳
郡沈右(同上)
唐釋懷素聖母帖
素師諸帖皆遒瘦而露骨此書獨勻穩清熟妙不可言
唯姿態少遜大令餘翩翩近之矣(弇州山人藁)
唐釋懷素醉僧帖
此詩載東坡集然宣和譜有懷素醉僧圖詩或東坡曾
書此詩遂為人誤入集中耳其昌(戲鴻堂法帖)
唐釋懷素高坐帖
米元章云祝融高坐兩行素書入神其前尚有四行未
見此帖共六行然亦未全也其昌(戲鴻堂法帖)
唐釋懷素四帖
藏真書余所見有枯笋帖食魚帖天姥唫冬熱帖皆真
跡以淡為宗徒求之豪宕竒怪者皆不具魯男子見者
也顔平原云張長史雖天姿超逸妙絶古今而楷法精
詳特為真正吁素師之本鉢學書者請以一瓣香供飬
之(容臺集)
唐釋齊己名茶記
齊己詩人不以書稱在唐季二道既衰然此詩脱灑不
俗筆札亦善信乎名稱於人必有可尚者子容題(蘇魏)
(公集)
唐釋高閑草書
高閑草書審如此則韓子之言為實錄矣永豐歐陽修
(集古錄)
唐釋高閑千字文
閑之書不多存於世其學出張顛在唐得名甚顯韓退
之嘗謂張旭喜怒憂悲必於書發之故能變化若鬼神
觀閑書者知隨步置履於旭之境矣彼投迹無差者豈
復循已棄之轍迹而求致之哉正善學旭者也(廣川書)
(跋)
唐僧多能書如高閑其一人也閑又得韓昌黎文其名
益顯盖縑素易壊不必傳世惟載之名人之文則傳也
久觀懷素自敘多援士大夫語可見閑之書予特見此
知書者必能鑒之(匏翁家藏集)
唐釋懷惲實際碑
右隆闡法師碑僧懷惲撰及書頗亦能為其家言筆法
尤圓媺有聖教遺意後稱天寳二年至明年則改年為
載矣趙明誠金石錄極詳備而遺此似不可曉(弇州續)
(藁)
唐釋齊操行書大泉寺新三門記
右鄉貢進士姚謩撰文乃唐開成三年所立者今在句
容崇明寺山門内按志大泉寺在句容縣東北五十里
乃宋開明二年邑人顔繼祖捨宅為之者今徙置縣北
唐巷村碑陰有崇明寺莊功德記則元符庚辰山陽李
潛書是此碑自元符時巳移在崇明故題為崇明爾但
不知今之崇明可即志所謂唐巷村否爾碑兩旁尚有
鐫記惜不及觀操所書有岳麓遺意潛書不甚佳篆額
上刻大士像精妙絶倫戊午十一月二十日記(蒼潤軒)
(碑跋)
唐釋無可寂照和尚碑
右碑楷書遒勁無可名僧有詩集浪仙從弟碑舊在縣
西卅里馬跑泉鎮今移置縣寺階下夫物之善合往聞
未覩碑初出失趺土人以碌䃚承之不相宜移來方慮
寺階下方石刻雲覆宛然以碑合之脗然原趺不知何
相遠也遇亦奇矣聞初康牧識而出之土中牧號小山
對山子也亦奇並記(金石遺文)
此碑在咸陽西馬跑泉地中武功康子秀先生過而識
之以語土人竪於道旁其後王咸陽移之咸陽城中寺
以碑有安國寺字遂改名其寺為安國寺按碑叚成式
撰僧無可書成式文筆自奇此文為佛言尤奇無可賈
島從弟有詩集傳世其書法出柳誠懸而優孟者子秀
名梣太史德涵子也(石墨鐫華)
唐吳彩鸞書唐韻
右仙人吴彩鸞書孫愐唐韻凡三十七葉此唐人所謂
葉子者也按彩鸞隱居在鍾陵西山下所書唐韻民間
多有余所見凡六本此一本二十九葉彩鸞書其八葉
後人所補氣韻肥濁不相入也(山谷集)
唐房璘妻高氏書安公美政頌
右安公美政頌房璘妻高氏書安公者名庭堅其事蹟
非竒而文辭亦非佳作惟其筆畫遒麗不類婦人所書
余所集錄亦巳博矣而婦人之筆著於金石者高氏一
人而已然余嘗與蔡君謨論書以謂書之盛莫盛於唐
書之廢莫廢於今余之所錄如于頔高駢下至陳游瓌
等書皆有盖唐之武夫悍將暨楷書手軰字皆可愛今
文儒之盛其書屈指可數者無三四人非皆不能盖忽
不為爾唐人書見於今而名不知於當時者如張師丘
繆師愈之類盖又不可勝數也非余錄之則將遂泯然
於後世矣余於集古不為無益也治平元年正月十三
日書(集古錄)
唐房璘妻高氏書石壁寺鐵彌勒像頌
右太原府交城縣石壁寺鐵彌勒像頌者林鶚撰參軍
房璘妻高氏書余所集錄古文自周秦以下訖於顯德
凡為千卷唐居其十七八其名臣顯逹下至山林幽隱
之士所書莫不皆有而婦人之書惟此高氏一人爾然
其所書刻石存於今者惟此頌與安公美政頌爾二碑
筆畫字體遠不相類殆非一人之書擬摸刻不同亦不
應相遠如此又疑好事者寓名以為奇也識者當為辨
之治平元年端午日書(集古錄)
五代楊凝式題名
右楊凝式題名并李西臺詩附自唐亡道喪四海困於
兵戈及聖宋興天下復歸於治盖百有五十餘年而五
代之際有楊少師建隆以後稱李西臺二人者筆法不
同而書名皆為一時之絶故並錄於此(集古錄)
五代楊凝式詩碑
余嘗評近世三家書楊少師如散僧入聖李西臺如法
師參禪王著如小僧縛律恐來者不能易予此論也少
師此詩草余二十五年前嘗得之日臨數紙未嘗不歎
其妙(山谷集)
少師此書本題於西都長壽寺華嚴院東壁僕近歲官
洛因覽宋次道三川官下記知之亟往觀焉墨蹤石本
皆不復存院僧云三十年前有士人寓是院數歲及徙
居他郡壁與石亦弗之見豈非好事者負之而趨乎今
忽得此本殊可欣也政和三年六月二十八日黃某書
(東觀餘論)
五代楊凝式墨蹟
楊公凝式墨蹟甚多在洛陽城佛寺中今存者廣愛長
壽天宫甘露興教凡六處皆題於壁公在洛或與人為
銘記皆不自書公之書無刻於石者論書者以公之筆
其馳騁自肆盖得於巳意刻之其似可盡其得意不可
盡豈其然哉予非善書者莫能知已公所題壁距今踰
八十年字頗缺落不可辨者十有三四天王院僧繼明
慮公之書久遂無傳命僧某擇字之最完者得長壽甘
露兩壁緫八十七摸刻於石寳元二年月日尹洙記(尹)
(師魯河南先生集)
五代楊凝式灘院記
唐人多善書者隸楷行草往往各盡其妙涉五代而字
體衰矣獨楊公凝式號得筆法洛中碑志石刻官寺僧
舍多其題識至今尚存校之一時墨迹固不類矣伯鎮
所臨中灘浴室記是其書撰文格雖不甚高而詞氣宏
贍猶有唐人之風範亦可嘉也(蘇頌魏公集)
五代楊凝式侍御帖
楊少師勸其父不以社稷與人此與魯公拒安禄山斥
李希烈何異故其書雖承唐末五季餘習猶有承平純
正氣象此侍御帖乃有魯公座位帖筆法論書當論其
人工拙不足論也况其工如是邪(㵚水集)
五代楊凝式起居帖
楊少師書山谷比之散僧入聖其微妙可知矣殆與李
太白識郭子儀同道至元戊子立春日左山商挺題(停)
(雲館帖)
米元章云楊凝式字景度書天真縱逸類顔魯公爭座
位帖余家收楮紙上書紛披老筆王荆公少嘗學之人
不知也野齋新得神仙起居法一帖喜以見示野齋有
美疢在兩膝能依此法用工久當獲奇效也至元戊子
暮春既望信安留夢炎(同上)
右楊少師神仙起居法八行南宫書史東觀餘論宣和
書譜皆不載余驗有紹興小璽及内殿祕書諸印盖思
陵故物後有米友仁審定跋尾及譯文四行按紹興内
府書畫並令曹勛龍大淵等鑒定其上等真蹟降付米
友仁跋而曹龍諸人目力苦短往往剪去前人題識此
帖縫印十餘皆不全是曾經剪拆者其源委授受莫可
得而考也標綾上有曲脚封并閱生葫蘆印是嘗入賈
氏盖似道枋國御府珍秘多歸私家最後有商左山參
政留中齋丞相跋留稱野齋者元翰林學士承旨李謙
受益號野齋居士博雅好古虞文靖詩所謂五朝文物
至於今者又有廣東宣慰使郭昂彦高亦號野齋而其
出差後李在世祖時為應奉文字正與商留同時商又
同郡人此帖必李氏物也(甫田集)
五代楊凝式韭花帖
大德壬寅忠宣後人張晏嘗收宣和書譜載楊凝式正
書韭花帖商旅舡渡紹興以厚價購得之故傳之於江
南可與參政淛西回攜來相惠大德八年歲在甲辰三
月初十日集賢學士嘉議大夫兼樞密院判張晏敬書
(珊瑚網)
此帖元奎章閣舊蓄也頒賜與封巨鹿王元社屋時王
弟攜避通許蘆氏里國初希朱高祖文藁中有此題跋
決唐物無疑也今其孫塘與其壻崔應奎秀才始售之
聞被賜時有蘇武牧羊圖一玉壺印一今存此帖云正
德壬申夏通許人賈希朱記(同上)
楊凝式少師韭花帖宣和譜載正書今在嘉禾項氏略
帶行體蕭散有致比楊少師他書攲側取態者有殊然
欹側取態故是少師佳處(容臺集)
五代楊凝式夏熱帖
右楊凝式墨蹟一紙字畫奇古筆勢飛動天地間尤物
也公字與顔公一等俱稱絶異然公素不喜作尺牘後
人罕能見之益可寳也紫微閣王欽若定戜題(珊瑚網)
右楊景度行書山谷有云俗書祇識蘭亭面欲換凡骨
無金丹誰知洛陽楊風子下筆便到烏絲闌為前軰推
重如此王欽若在祥符天祝節尚有暇及此邪此帖絶
無發風動氣處尤可寳也大德五年七月十九日直寄
道人鮮于樞獲觀信筆書(同上)
五代王文秉小篆千字文
右小篆千字文者江南人王文秉書其後題云大唐庚
申歲者建隆元年也偽唐李煜自周師取淮南畫江為
界以稱臣遂削去年號奉周正朔然世宗特許其稱帝
故文秉猶稱唐而不書年號直書庚申歲也文秉在江
南篆書遠過徐鉉而鉉以文學名重當時文秉人罕知
者學者皆云鉉筆雖未工而有字學一點一畫皆有法
也文秉所書獨余集錄屢得之此本得於太學楊南仲
紫陽石磬銘者張獻撰亦文秉書也(集古錄)
五代王文秉紫陽石磬銘
右紫陽石磬銘余獨錄於此而不附他書者文秉之書
罕見於今也小篆自李陽冰後未見工者文秉江南人
其字畫之精遠過徐鉉而中朝之士不知文秉但稱徐
常侍者鉉以文章有重名於當時故也歲在辛酉晉天
福六年李昇之昇元五年也五代干戈之際士之藝有
至於斯者太平之世學者可不勉哉(集古錄)
五代王仁恭法門寺重修塔廟碑
碑稱天祐十九年是時唐亡已久李茂貞尚稱唐年號
又二年而莊宗取梁茂貞稱臣又一年而茂貞死戰爭
之時得作此佛事者以梁晉搆兵茂貞偷安故也按傳
茂貞先稱岐王莊宗改封秦王據碑則已先稱秦王矣
碑王仁恭書亦精勁有法(石墨鐫華)
五代李鶚書汾陽王真堂記
右後唐汾陽王真堂記李鶚書鶚五代時仕為國子丞
九經印板多其所書前軰頗貴重之余後得此記其筆
法盖出歐陽率更然窘於法度而韻不能高非名書也
(金石錄)
五代徐鍇紫極宫石磬銘
右南唐紫極宫石磬銘徐鍇撰并小篆書鍇與其兄鉉
在江南以文翰著名王師南征鍇卒於圍城中鉉隨後
主歸朝貴顯以壽終歐陽公集古錄云宋興違命侯來
朝二徐皆得為王臣者誤矣(金石錄)
五代徐鍇隸書貞素王君碑
右貞素王君碑乃徐鉉撰文鍇書丹者簡翁既装為冊
而又附以裴質方詩朱九德黃石公廟碑盖簡翁愛道
德重山水故隨所得而類收之元孫淵泉能世守之予
得觀故為題其後嘉靖甲寅四月七日也(蒼潤軒碑跋)
五代任德筠本業寺碑
右僧契撫撰東山任德筠書乃南唐乾德五年所立者
按記言天鑒九年僧淨玉捨宅為寺保大五年宣義開
寧兩鄉人周俊周裼等請開善僧令安修之碑乃為安
而立者予嘗記志言謝靈運謝惠連墓近本業寺地名
謝塘屢欲遊之甲寅同友人自栖霞至寺入門石徑甚
幽而殿正與鍾陵之陰相對寺後亂石蹲踞如萬羊問
寺人以謝墓不知所在作詩弔之以還今回思之都忘
其景象惟碑内言東接文園昔是儲君之主西連蔣嶠
今兹蕭帝之蹤者髣髴其形勝爾丁巳五月十八日記
(蒼潤軒碑跋)
御定佩文齋書畫譜卷七十五
