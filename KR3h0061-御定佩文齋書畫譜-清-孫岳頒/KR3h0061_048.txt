欽定四庫全書
御定佩文齋書畫譜目錄
第四十八卷
畫家傳四
唐(下)
杜牧徐表仁
陳詵史瓉
周太素韓嶷
宇文肅于錫
強穎陳恪
陳積善戴重席
侯莫陳厦鄭町
吳恬劉阿祖
張李八張志
唐湊李綸
竺元標毛嵩
楊樹兒耿純
崔霞李蠻子
潘細衣周子敬
劉之章邵武宗
麴庭檀章
侯造黃諤
李衡齊旻
韓伯達田深
程邈衛芊
吳玢樂峻
裴遼蕭溱
張涉張容
陸滉盧弁
楊辨姚彦山
冷元琇張正言
劉罄尹澄
趙立言鄭珽
盧少長趙温其
常粲常重胤
孫位唐彦謙
陳惟岳張南本
張詢尹繼昭
吕嶤竹虔
趙德齊麻居禮
刁光胤李瓊
張贊王浹
姚思元吳侁
周滉杜庭睦
鍾師紹張立
李&KR1962;桓言
桓駿周邁
令元素李察
張昱韋叔方
元俊盧珍
李紹張桂
李奉珪樊守素
苗龍于舍人
崔山人劉單兩兒
顧生梁司馬
包評事周先生
杜秀才范山人
趙侍御徐正字
方著作陸山人
清溪道人李長史
段贊善温處士
崔處士王處士
孫魴父崔祕監
李處士修處士
師奴司馬承禎
裴翛然李尊師
毌丘元志吳子
張素卿陳若愚
釋辯才釋智瑰
釋金剛三藏釋法明
釋楊法成釋思道
釋道芬釋皎然
釋義全釋道玠
釋楚安釋夢休
釋徽江僧
瓌師釋智儼
薛媛崔徽
欽定四庫全書
御定佩文齋書畫譜卷四十八
畫家傳四
唐(下)
杜牧
杜牧字牧之京兆萬年人(見書家傳)歴中書舍人(唐書本傳)
宋米芾云潁州公庫顧愷之維摩百補是唐杜牧之摹
寄潁守本者置在齋龕不復攜去精彩照人前後士大
夫家所傳無一毫似余因題其畫幅上云米芾審定是
杜牧之本余與潁簽善託尋善工摹凡三寄蠟本無一
筆似者或可上之御府乞國工摹賜世間為千年之傳
如唐文皇蘭亭豈非一代盛美(米芾畫史)
徐表仁
徐表仁初為僧號宗偃師道芬則入室吴興郡南堂有
兩壁樹石張彦遠甚賞之云觀其潛蓄嵐瀨遮藏洞泉
蛟根束鱗危幹凌碧重質委地青嵐滿堂盖得意深竒
之作(畫史會要)
張祜招徐宗偃畫松石詩云憑君畫取江南勝留向東
齋伴老身(張祜集)
宗偃寓於吳興郡側年未衰而筆力奮疾茶山水石奔
異境與性會乃召於山中寫明月峽(歴代名畫記)
陳詵
陳詵(武宗時人)杜相國悰真在淨衆寺兩任護軍從事皆陳
詵筆(益州名畫錄)
史瓚(已下二十七人見張彦遠歴代名畫記按彦遠云自軒轅至唐會昌故附於武宗之末)
史瓚官至省郎善畫鞍馬人物(歴代名畫記)
周太素
周太素終尚書郎善花鳥佛像(歴代名畫記)
韓嶷
韓嶷工婦女雜畫善布色(歴代名畫記)
宇文肅
宇文肅善小畫金玉鐫刻之樣禽獸葩葉之能(歴代名)
(畫記)
于錫
于錫善畫花鳥及雞(歴代名畫記)
于錫有雪梅䨇雉牡丹䨇雞(宣和畫譜)
強穎
強穎善水鳥(歴代名畫記)
陳恪
陳恪(一作陳格)工山水師張鄭有氣韻人物鞍馬蟲禽並精
(歴代名畫記)
陳積善
陳積善恪子善山水妙過於父西京崇福寺壁陳積善
畫山水(歴代名畫記)
戴重席
戴重席工子女極精細(歴代名畫記)
侯莫陳厦
侯莫陳厦字重構工山水用意極精(歴代名畫記)
鄭町
鄭町處士滎陽人畫山水淡雅(歴代名畫記)
吳恬
青州吳恬處士(一名玢字建康)恬有畫山水錄記平生所畫在
絹素者凡百餘面傳之好事自云初夢寐有神人指授
畫法恬好為頑石氣象深險能為雲而氣象蓊裕(歴代)
(名畫記)
劉阿祖
劉阿祖(未詳何時人)東都敬愛寺十六觀及閻羅王變劉阿
祖描(歴代名畫記)
張李八
張李八(未詳何時人)東都敬愛寺講堂内金銅幡十三口張
李八寫并成畫絹幡十三口張李八寫并成(歴代名畫)
(記)
張志
張志(未詳何時人)東都弘聖寺張志畫(歴代名畫記)
唐湊
唐湊(未詳何時人)浙西甘露寺唐湊十善十惡在三門外兩
頭(歴代名畫記)
李綸
李綸(朱景玄作李倫)西京千福寺西塔院佛殿内有李綸畫普
賢菩薩(歴代名畫記)
竺元標等九人
竺元標毛嵩楊樹兒耿純崔霞
李蠻子潘細衣周子敬劉之章
張彦遠云已上皆唐朝以來名手畫士有同蘭菊叢
芳競秀蹤跡布在人間姓名不可遺棄(歴代名畫記)
邵武宗
邵武宗(會昌以前人)靈華寺聖畫堂中構大枋為壁設色煥
縟本邵武宗畫不知何以稱聖(京洛寺塔記亥按段成式以武宗癸三年夏)
(記寺塔畫跡是邵武宗乃會昌以前人故附於此)
麴庭(已下二十七人見朱景玄唐朝名畫錄按唐書藝文志云景玄會昌人故附於武宗之末)
麴庭善山水(唐朝名畫錄)
檀章
檀章圖山水曲盡其能(唐朝名畫錄)
西京資聖寺檀章畫中三門東窗間(歴代名畫記)
侯造
侯造工折枝并牛(唐朝名畫錄)
黃諤
黃諤畫馬獨善於時今菩提寺佛殿中有畫自後難繼
其蹤(唐朝名畫錄)
李衡齊旻
李衡齊旻俱能畫蕃馬戎夷部落鷹犬鳥獸之類盡得
其妙(唐朝名畫錄)
韓伯達田深
韓伯達田深畫馬筋骨氣力如真(唐朝名畫錄)
程邈衞芊
程邈衞芊皆以花鳥松石寫眞為能不相讓也(唐朝名)
(畫錄)
吳玢樂峻裴遼
吳玢樂峻裴遼皆圖山水曲盡其能(唐朝名畫錄)
裴遼善鷺鶿并牛(圖繪寳鑑)
蕭溱張涉張容
蕭溱張涉張容皆士女之特善也(唐朝名畫錄)
陸滉
陸滉功德(唐朝名畫錄)
盧弁
盧弁猫兒(唐朝名畫錄)
楊辨等九人
楊辨姚彦山冷元琇張正言劉罄
尹澄趙立言鄭珽盧少長
已上各負其志並極其妙(唐朝名畫錄)
趙温其
趙温其(益州名畫錄作温竒)成都人也父公祐以畫稱温其幼而
穎秀家學益工大中初温其於大聖慈寺繼父之蹤畫
天王帝釋(益州名畫錄云大聖慈寺文殊閣内畫北方天王及梵王帝釋大輪部屬大將堂大將部)
(屬并梵王帝釋普賢閣下南方天王華嚴閣上畫東西二方天王梵王帝釋中興寺大殿文殊普賢及天王部)
(衆並温竒茟)筆法臻妙世稱高絶(宣和畫譜)
常粲
常粲長安人咸通中路巖侍中牧蜀日粲入蜀路賓禮
之善畫人物喜為上古衣冠有伏羲畫卦神農播種陳
元達鎖諫等圖(益州名畫錄云常粲有七賢像六逸像女媧伏羲神農像謂之三皇圖立釋迦)
(像五天胡僧像孔子西周問禮像名醫下蠱像樗蒲圖龍樹驗丹圖玉局化壁畫道門尊像甚多)則亦
詩人主文而譎諫之義也(圖繪寳鑑)
常粲善𫝊神雜畫為後學師範(益州名畫錄)
常重胤
常重胤粲之子僖宗幸蜀回鑾之日蜀民奏請留寫御
容於大聖慈寺其時随駕寫貎待詔盡皆操筆不體天
顔陳太師敬瑄遂表進重胤御容(郭若虚云僖宗朝重胤為翰林供奉)一
寫而成内外官屬無不歎駭謂為僧繇之後身矣宣令
中和院上壁及寫随駕文武臣寮真偽通王宗裕性多
猜忌或於媵嬖意欲寫貎惡人久見謂常待詔曰頗不
熟視審觀可乎常公但諾之王曰夫人至矣立斯湏而
退翌日想貎姿容短長無遺豪髮其敏妙皆此類也(益)
(州名畫錄)
王建既下蜀城謁僖宗御容於時繪壁百寮咸在惟不
見田令孜陳太師因問何不寫貎彼二人左右對以近
方塗滅建曰吾與陳田本無讎恨豈與丹青為參商乎
遽命工重寫之待詔常生重胤曰不必援豪乃挼皂莢
水洗壁而風姿宛然建嘉賞之賜以金帛常生傳神素
號絶手自云我畫壁除摧圮塌爛外雨淋水洗斷無剥
落先是詩僧貫休能畫謂常生曰貧道觀畫多矣如吾
子所畫前無来人後無繼者其見賞如此(圖畫見聞志)
孫位
孫位(一名遇)東越人也(見書家傳)僖宗車駕在蜀自京入蜀號
會稽山人(宋李廌畫品云蜀文成殿下道院軍將他書皆無所據)性常疎野襟抱
超然雖好飲酒未嘗沉酩禪僧道士常與往還豪貴相
請禮有少慢縱贈千金難留一筆唯好事者時得其畫
焉光啓年應天寺無智禪師請畫山石兩堵龍水兩堵
寺門東畔畫東方天王及部從兩堵昭覺寺夢休長老
請畫浮漚先生松石墨竹一堵倣潤州高座寺張僧繇
戰勝一堵兩寺天王部衆人鬼相雜矛戟鼔吹縱横馳
突交加戛擊欲有聲響鷹犬之類皆三五筆而成弓弦
斧柄之屬並掇筆而描如從䋲而正矣其有龍拏水洶
千狀萬態勢欲飛動松石墨竹筆精墨妙雄壯氣象莫
可記述非天縱其能情高格逸其孰能與於此邪(益州)
(名畫錄)
唐孫位春龍啓蟄圖筆勢超軼氣象雄放(李廌畫品)
唐彦謙
唐彦謙字茂業并州晉陽人(見書家傳)歴晉絳二州刺史彦
謙博學多藝書畫無不出於輩流(舊唐書本傳)
陳惟岳
陳惟岳(僖宗時人)宋董逌云畫者陳惟岳作送窮圖當唐僖
宗咸平二年七月惟岳畫妙於形似狀簡古至有餘意
盡藏筆畫内使人以意測者随求得之無窮盡信非庸
工俚師所能造也其畫窮女形露溾涹作跉䟓態束芻
人立曳棘船行䌫引䩖鞄颿擊栙&KR0034;裹以□&KR0008;薦之&KR0008;
□周遍室居開門送之為富女作嫈嫇象裁槻為衣縷
木為質載之&KR2476;艦飾以瓔珞主人當戶反導欲行引階
升堂拜獻唯謹迺知此在唐為盛禮至以圖像見之(廣)
(川畫䟦)
張南本
張南本(僖宗時人黃休復云中和年寓止蜀城)工畫佛道鬼神兼精畫火
嘗於成都金華寺大殿畫八明王時有一僧遊禮至寺
整衣升殿驟覩炎炎之勢驚怛幾仆時孫位畫水南本
畫火水火之形本無定質惟於二子冠絶古今(宋李廌云張南)
(本與孫位並學畫水皆得其法南本以為同能不如獨勝遂專意畫火獨得其妙)又嘗畫寳歴
寺水陸功德曲盡其妙後來為人摹寫竊換真蹟鬻與
荆湖商賈今所存者多是偽本别有勘書詩會高麗王
行香圖傳於世(圖畫見聞志)
張南本攻畫佛像人物龍王神鬼有金谷園圖勘書圖
詩會圖白居易叩齒圖高麗王行香圖今聖夀寺中門
賓頭盧變相東廊下靈山佛會大聖慈寺華嚴閣下東
畔大悲變相竹溪院六祖興善院大悲菩薩八明王孔
雀王變相並南本筆(益州名畫錄)
張南本辟支佛火周其身筆氣炎銳得火之性(李廌畫)
(品)
太原少卿何麟家有張南本勘書圖(畫繼)
張詢
張詢南海人也自鄉薦下第久住帝京精於小筆中和
年随駕到蜀與昭覺夢休長老故交遂依托焉忽一日
長老請於本寺大慈堂後留少筆蹤畫一堵早景一堵
午景一堵晚景謂之三時山蓋貌吳中山水頗甚工畫
畢之日遇僖宗駕幸兹寺盡日歡賞(益州名畫錄)
張詢善畫吳山楚岫枯松怪石有山水卷軸傳於世(圖)
(畫見聞志)
詢嘗畫雪峯危棧圖極工(宣和畫譜)
尹繼昭
尹繼昭(僖宗時人)工畫人物臺閤冠絶當世(宣和畫譜)
尹繼昭有雪宫圖有移新豐阿房宫吳宫圖𫝊於世(圖)
(畫見聞志)
吕嶤
吕嶤京兆人也唐翰林待詔自京随僖宗車駕至蜀授
將佐郎守漢州雒縣主簿賜緋魚袋今大聖慈寺華嚴
閣上天王部屬諸神及王波利真並嶤之筆(益州名畫)
(錄)
竹虔
竹虔雍京人也攻畫人物佛像聞成都創𧺫大聖慈寺
欲將吳道玄地獄變相於寺畫焉廣明年随駕到蜀左
全已在多寳塔下畫竟遂與華嚴閣下後壁西畔畫丈
六天花瑞像一堵(益州名畫錄)
吕嶤竹虔工畫佛道人物長安成都皆有畫壁(圖畫見)
(聞志)
吕嶤竹虔並尹繼昭弟子(圖繪寳鑑)
趙德齊
趙德齊温其之子襲二世之精藝竒蹤逸筆時輩咸推
伏之光化中詔許王建於成都置生祠命德齊畫西平
王儀仗車輅旌纛法物及朝真殿上畫后妃嬪御皆極
精緻昭宗喜之遷翰林待詔(圖畫見聞志)
乾寧初王建於大聖慈寺大殿東廡起三學延祥之院
請德齊於正門西畔畫南北二方天王兩堵竹溪院釋
迦十弟子并十六大羅漢崇福禪院帝釋及羅漢崇真
禪院帝釋梵王及羅漢堂文殊普賢皆德齊筆(益州名)
(畫錄)
麻居禮
麻居禮蜀人師張南本光化天復間聲蹟甚高資簡卭
蜀甚有其筆(圖畫見聞志)
蜀州聖夀寺偏門北畔麻居禮畫八難觀音一堵(益州)
(名畫錄)
刁光胤
刁光胤雍京人也天復年入蜀攻畫湖石花竹貓兔鳥
雀性情高潔交游不雜入蜀之後前輩有攻花雀者頓
減價矣有師問筆法者黃筌孔嵩二人親授其訣孔類
昇堂黃得入室光胤居蜀三十餘年筆無暫暇非病不
休非老不息年八十豪貴之家及好事者收得其畫將
為家寳傳視子孫大聖慈寺熾盛光院明僧錄房窗傍
小壁四堵畫四時雀竹廣政中黃居寀重裝雀蝶精竒
轉甚三學院大廳小壁花雀兩堵光胤畫時年已耄矣
(益州名畫錄)
光胤工畫龍水亦有圖軸傳於世(圖畫見聞志)
李瓊
李瓊(唐末人)僧齊已觀李瓊處士畫海濤歌云巨鼇轉側
長鰌翻狂濤顛浪高漫漫李瓊奪得造化本都盧縮在
秋豪端(白蓮集)
張贊(已下二人見圖畫見聞志郭若虚云並唐末人)
張贊河陽人工畫佛道人物雒中有寺壁(圖畫見聞志)
王浹
王浹工畫人物錢忠懿家有導引圖(圖畫見聞志)
姚思元(已下五人見宣和畫譜並作唐時人)
姚思元林泉人也畫道釋一時知名作紫微二十四化
皆警悟世俗非止於遊戲丹青而自娛悅者畫佛亦多
取因地爲圖傳世罕見(宣和畫譜)
吳侁
吳侁作泉石平遠溪友釣徒皆有幽致世傳其蕭翼賺
蘭亭圖人品輩流各有風儀一時行記歴歴在目(宣和)
(畫譜)
周滉
周滉善畫水石花竹禽鳥作遠江近渚竹溪蓼岸四時
風物之變出於畫史一等(宣和畫譜)
杜庭睦
杜庭睦畫道釋人物最工復喜寫故實畫明皇斫鱠圖
人物品流見之風神氣骨間(宣和畫譜)
鍾師紹
鍾師紹蜀人畫釋道人物犬馬頗工(畫史會要)
師紹妙丹青作尚齒圖(宣和畫譜)
張立
張立蜀中畫蹟甚多亦能墨竹(圖繪寳鑑)
成都大慈寺灌頂院有張立墨竹畫壁張晚唐人(李衎)
(竹譜)
李翽(已下十四人未詳時代)
李翽工花鳥(圖繪寳鑑)
桓言桓駿
桓言桓駿皆善屋木(圖繪寳鑑)
周邁
周邁工人馬(圖繪寳鑑)
令元素
令元素工古仙事迹(圖繪寳鑑)
李察張昱
李察張昱並善畫雞(圖繪寳鑑)
韋叔方
韋叔方進士也工畫馬(圖繪寳鑑)
元俊
元俊善畫牛及山坡草野之景(圖繪寳鑑)
盧珍
盧珍為内供奉工人物及佛經變(圖繪寳鑑)
李紹
李紹工花鳥(圖繪寳鑑)
張桂
張桂西川人工雜迹(圖繪寳鑑)
李奉珪樊守素
李奉珪樊守素俱善人物(圖繪寳鑑)
苗龍
苗龍唐初人失其名能畫龍人以苗龍呼之後得道仙
去今會稽龍瑞宫東南一峯崛起上平如砥相傳為苗
龍上昇處(畫史會要)
于舍人(已下二十五人名氏遺闕)
于舍人(明皇時人)王季友觀于舍人壁畫山水詩云野人宿
在人家少朝見此山謂山曉半壁仍棲嶺上雲開簾欲
放湖中鳥獨坐長松是阿誰再三招手𧺫來遲于公大
笑向予說小弟丹青能爾為(王季友詩集)
崔山人
崔山人(明皇時人)李白求崔山人百丈崖瀑布圖詩云聞君
寫真圖島嶼備縈迴石黛刷幽草曾青澤古苔幽緘儻
相傳何必向天台(李白翰林集)
劉單兩兒
劉單兩兒(肅宗時人)杜甫奉先劉少府新畫山水障歌云劉
侯天機精愛畫入骨髓自有兩兒郎揮灑亦莫比大兒
聰明到能添老樹巔崖裏小兒心孔開貎得山僧及童
子(杜工部集)
顧生(畫史會要作吳士顧誤)
顧生(代宗時人)段成式云大歴中吳中顧生畫山水甚竒怪
先布絹於地研調采色使數十人吹角擊鼔噉呌顧子
著錦襖錦纏頭飲酒半醉取墨汁寫絹上次寫諸色以
大筆開訣為峯巒島嶼之狀曲盡其妙也(酉陽雜爼)
王藹祖二疎圖記云吴郡顧生能寫物筆下狀人風神
情度甚得其態自江以東譽為神妙有好事者先賄以
良金細帛必避而不顧設食精美亦不為之謝乃曰主
人致殷勤豈無意邪何不醉我斗酒乘其酣逸當無愛
惜乃張素坐隅前即置酒一器初沉思想望摇首撼頤
忽飲十餘杯揖主人曰酒興相激吾將勇於畫矣午未
及夕而數幅之上有帳於京城之外此漢公卿祖二疎
也主人歎曰旣不為利易已之能絜也嗜酒而混俗何
其高也圖二疎以遺於時俗勸也(唐文粹)
梁司馬
梁司馬工畫馬(圖繪寳鑑)
顧況梁司馬畫馬歌云畫精神畫筋骨一團旋風瞥滅
沒仰秣如上賀蘭山低頭欲飲長城窟此馬昂然獨出
羣阿爺是龍飛入雲黃沙枯磧無寸草一日行過千里
道展處把筆欲描時司馬一騧賽傾倒(顧逋翁集)
包評事
包評事(肅代時人)皇甫冉酬包評事壁畫山水見寄詩云一
官知所傲本意在雲泉濡翰生新興羣峰忽眼前黛中
分遠近筆下起風煙(皇甫補闕集)
周先生
周先生(德宗時人)鮑溶周先生畫洞庭歌云江南客水為鄉
舟爲宅能以筆鋒知地脈閑分楚水入丹青不下此堂
臨洞庭水交不浪煙不動木末稜稜山碧重帝子應哀
窈窕雲客人似得嬋娟夢(鮑溶詩集)
杜秀才
杜秀才善畫牛圖(繪寳鑑)
顧況杜秀才畫立走水牛歌云杜生知我戀滄洲畫作
一障張牀頭(顧逋翁集)
范山人
范山人善畫山水顧況范山人歌云山崢嶸水泓澄漫
漫汗汗一筆耕一草一木棲神明忽如空中有物物有
聲復如遠道望鄉客夢遶山川身不行(顧逋翁集)
趙侍御
趙侍御(憲宗時人)韓愈畫記云貞元甲戌年余在京師甚無
事同居有獨孤生申叔者始得此畫而與余彈棋余幸
勝而獲焉意甚惜之以爲非一工人之所能運思蓋叢
集衆工人之所長耳雖百金不願易也明年出京師至
河陽與二三客論畫品格因出而觀之座有趙侍御者
君子人也見之戚然若有感然少而進曰噫予之手摸
也亡之且二十年矣余少時常有志乎兹事得國本絶
人事而模得之遊閩中而喪焉居閑處獨時往來余懷
也以其始爲之勞而夙好之篤也今雖遇之力不能為
已且命工人存其大都焉余旣甚愛之又感趙君之事
因以贈之(昌黎集)
徐正字
徐正字(憲宗時人)元稹詠徐正字畫青蠅詩云誤點能成物
迷眞許一時筆端來已久座上去何遲(元氏長慶集)
方著作
方著作善畫竹方干題方著作畫竹詩云向月本無影
臨風疑有聲吾家釣臺畔似此兩三莖(玄英先生集)
陸山人(一作睦上人)
陸山人善畫水方干題陸山人畫水詩云豪末用功成
一水水源山脈固難尋逡巡便可見波浪咫尺不能知
淺深(玄英先生集)
清溪道人
清溪道人(宣宗時人)李仲庶有漢武帝祭李夫人圖書曰唐
大中二年七月清溪道人製之其畫雖殘缺不完然甚
有妙處筆下直取意思自是作手(廣川畫跋)
李長史
李長史善寫眞李遠贈寫御眞李長史詩云初分龍準
山河秀乍點重瞳日月明宫女捲簾皆暗認侍臣開殿
盡遥驚(李遠詩集)
段贊善
段贊善(僖宗時人)鄭谷詩序云予嘗有雪景一絶為人所諷
今段贊善小筆精微忽為圖畫以詩謝之詩云贊善賢
相後家藏名畫多留心於繪素得事在煙波屬興同吟
咏功成更琢磨愛予風雪句幽絶寫漁蓑(雲臺編云按郭若虚歴)
(代名畫記中有段去惑豈非宫贊不知去惑已見李嗣眞畫後品是唐初人不得與鄭谷同時盖若虚之誤也)
温處士
温處士(僖宗時人)鄭谷詩序云温處士能畫鷺鷥以四韻換
之詩云昔年吟醉繞江蘺愛把魚竿伴鷺鷥聞說小毫
能縱逸敢憑輕素寫幽竒(雲臺編)
崔處士
崔處士(僖宗間人)鄭谷西蜀淨衆寺松溪寄小筆崔處士詩
云此景吟難盡憑君畫入京(雲臺編)
王處士
王處士(僖宗時人)李洞送醉畫王處士詩云幾年乘興住南
吳狂醉蘭舟夜落湖别後鶴毛描轉細近來牛角飲還
麤(李才江集)
孫魴父
孫魴(字伯益)南昌人魴父畫工也王徹為中書舍人草魴
誥詞云李陵橋上不吟取次之詩顧凱筆頭豈畫尋常
之物魴終身恨之(唐詩紀事)
崔祕監
崔祕監(未詳何時人)唐高無際漢武帝後庭鞦韆賦序云臣
無際才非馬融位叨麟閣屬祕書監博陵崔公畫鞦韆
障而得一觀皓齒蛾眉徧於後庭鞦韆之觀樂焉(文苑)
(英華)
李處士
李處士(未詳何時人)唐外郎滎陽鄭贊宰萬年日有以賊名
而荷校者贊命所盜以視則煙煤古絲三四幅齊罽裁
褾斑鼈皮軸之曰是畫也太尉李公(德裕)所寳惜有贊皇
圖篆存焉贊不得決時延夀里有水墨李處士精别畫
品遊公卿門召使辨之李瞪目三歎曰韓展之上品也
(圖畫見聞志當按處士以水墨穪是亦時能畫者)
修處士
修處士工花鳥(圖繪寳鑑)
師奴
師奴(未詳何時人)東都敬愛寺大院中門内五僧師奴描(歴)
(代名畫記)
司馬承禎
道士司馬承禎字子微(見書家傳)開元中自天台徵至天子
師之十五年至王屋山勅造陽臺觀居之嘗畫於屋壁
(歴代名畫記)
裴翛然(名畫記云釋翛然或云道士)
道士裴翛然楚州刺史思訓之子為人詼諧強學不成
一名好詩酒善丹青解絲竹開元中嘗夜醉臥街犯禁
乃為詩曰遮莫鼕鼕動湏傾滿滿杯金吾如借問但道
玉山頽官不罪之也(唐詩紀事)
李尊師
道士李尊師(玄宗時人)杜甫題李尊師松樹障子歌云老夫
清晨梳白頭玄都道士来相訪握髮呼兒延入戶手提
新畫青松障(杜工部集)
毌丘元志
道士毌丘元志(憲宗時人)白居易為忠州刺史花木多竒居
易在郡為木蓮荔枝圖寄朝中親友曰元和十四年夏
命道士毌丘元志寫之惜其遐僻因以三絶賦之有天
教抛擲在深山之句咸傳於都下好事者喧然模寫(舊)
(唐書白居易傳)
吳子
道士吳子(宣宗時人)費玄眞者成都雙流縣興唐觀道士也
大中末有道士自稱吳子止觀中養氣絶粒時亦飲酒
忽謂玄眞曰吾欲為師寫眞可乎玄真笑曰夫欲寫真
先湏自寫吳子如其言引鏡濡毫自寫其貎下筆惟肖
頃刻而畢復自為贊兼詩二章(雲笈七籤)
張素卿
道士張素卿簡州人也少孤貧性好畫在州主譙國夏
侯公孜宅多見隋唐名畫藝成之後落拓無羈束遂衣
道士服唯畫道門尊像豪貴之家少得其畫者乾符中
居青城山至中和元年僖宗遣使與賜紫道士杜光庭
封丈人山為希夷公素卿上表改封五岳丈人為希夷
眞君素卿賜紫素卿有老子過流沙圖五岳朝真圖九
皇圖五星圖老人星圖二十四化真人像太無先生像
素卿於諸圖畫能敏速落錐之後下筆如神自始及終
更無改正張百子堂板龕内門兩畔龍虎兩軀素卿筆
王建修青城山丈人觀請素卿於丈人真君殿上畫五
岳四瀆十二溪女山林溪沼樹木諸神及岳瀆曹吏詭
怪之質生於筆端上殿觀者無不恐懼又於簡州開元
觀畫容成子董仲舒嚴君平李阿馬自然葛玄長夀仙
黃初平葛永瑰竇子明左慈蘇躭十二仙君像各寫當
初賣卜賣藥書符導引時真筆蹤灑落彩畫因循當代
名流皆推畫手益(州名畫錄)
陳若愚
道士陳若愚左蜀人師張素卿得其筆法成都精思觀
有青龍白虎朱雀玄武四君像(圖畫見聞志)
釋辯才
釋辯才姓袁氏梁司空昂之玄孫(見書家傳)辯才博學工文
琴棋書畫皆得其妙(何延之蘭亭記)
釋智瑰
僧智瑰善山水鬼神氣韻灑落(歴代名畫記)
釋金剛三藏
金剛三藏獅子國人善西域佛像運筆持重非常畫可
擬東京廣福寺木塔下素像皆三藏起樣(歴代名畫記)
釋法明
同州僧法明開元十一年勅令寫貎麗正殿諸學士欲
畫像書贊於含象亭以車駕東幸遂停初詔殷&KR3066;季友
旡忝等分貎之粉本旣成遲回未上絹張燕公以畫人
手雜圖不甚精乃奉追法明令獨貎諸學士法明尤工
寫貎圖成進之上稱善藏其本於畫院(歴代名畫記元張彦遠云開)
(麗正殿學士張說徐堅賀知章趙冬曦康子元侯行果韋述敬會眞趙玄默東方顯李子釗吕向母焸陸去泰)
(咸&KR1561;業余欽孫季良都十七人其官爵具韋述集賢記)
釋楊法成
釋楊法成(明皇時人)開元初有尼魏八師者雙流縣百姓劉
乙意兒年十一事魏尼常白魏云先天菩薩見身此地
因謁畫工随意設色悉不如意有僧楊法成自言能畫
意兒指授之以匠十稔五方就後塑先天菩薩凡二百
四十首首如塔勢分臂如意蔓其膀子有一百四十日
鳥樹一鳳四翅水肚樹所題深怪不可詳悉畫樣凡十
五卷柳七師者崔寧之甥分三卷住上都流行時魏奉
古為長史進之後因四月八日賜高力士今成都者是
其次本(京洛寺塔記)
釋思道
釋思道(明皇時人)吳道子弟子長樂坊安國寺木塔院西北
廊五壁釋思道畫釋梵八部不施彩色尚有典刑(京洛)
(寺塔記)
釋道芬
會稽僧道芬畫山水格高(歴代名畫記)
顧況稽山道芬上人畫山水歌云鏡中真僧曰道芬不
服朱審李將軍(顧逋翁集)
釋皎然
吳僧皎然亦名畫(唐國史補)
釋義全
釋義全(德宗時人)尚書韋公作鎮於蜀四方之士麏至幕下
有沙門義全者善丹青尤攻寫眞諸公博雅好事皆使
圖畫之(符載劔南西川幕府諸公寫眞贊)
釋道玠
僧道玠圖山水曲盡其能(唐朝名畫錄)
釋楚安
僧楚安蜀州什邡人也俗姓句氏攻畫人物樓臺有明
皇幸華清宫避暑圖吳王宴姑蘇臺圖此二圖皆畫於
牆壁圖簇團扇之上其牆壁圖簇團扇大小雖殊功夫
並無減者竒巧如此當時公侯相重皆稱妙手(益州名)
(畫錄)
釋夢休
釋夢休(僖宗時蜀僧)畫竹疎放自屬方外(李衎竹譜)
僧夢休雪竹一幅巨石倒影下落葉數片浮水面旁一
枯木亦倒影今蔡勝道有六幅長丈餘竒甚大屋梁方
可挂森森如坐竹下(米芾畫史)
釋徽
僧徽五羊人齊已謝徽上人惠二龍障子詩云近有五
羊徽上人閑工小筆得意新畫龍不誇頭角及鬛鱗只
求筋骨與精神(白蓮集)
江僧
江僧(僖宗時人)鄭谷傳經院壁畫松詩云危根瘦蓋聳孤峰
珍重江僧好筆蹤(雲臺編)
瓌師
瓌師(未詳何時人)唐大相國寺九門下瓌師畫梵王帝釋及
東廊障日内畫法華經二十八品功德變相為一絶(圖)
(畫見聞志)
釋智儼
釋智儼(未詳何時人)唐大相國寺西庫北壁有僧智儼畫三
乘因果入道位次圖為一絶(圖畫見聞志)
薛媛(一作瑗)
薛媛濠梁南楚材妻(見書家傳)楚材旅遊陳潁受潁牧之眷
無返舊意媛寫真寄之曰欲下丹青筆先拈寳鏡端已
經顔索寞漸覺鬢凋殘淚眼描將易愁腸寫出難恐君
渾忘却時展畫圖看夫婦遂偕老焉(唐詩紀事)
崔徽
崔徽河中倡也唐裴敬中為興元察官奉使蒲中與崔
徽相從敬中回徽以不得從為恨久之成疾自寫其眞
以寄裴曰崔徽一旦不及卷中人矣(張君房麗情集)
御定佩文齋書畫譜卷四十八
