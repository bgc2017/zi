欽定四庫全書
御定佩文齋書畫譜目錄
第二十一卷
歴代帝王畫(后妃諸王附)
黃帝
虞
畫嫘
後漢
明帝
魏
高貴鄉公
吳
吳王趙夫人
晉
明帝
梁
元帝豫章王綜
南郡王大連武烈世子方等
北齊
廣寧王孝珩
隋
煬帝
唐
高祖太宗
中宗玄宗
昭宗漢王元昌
韓王元嘉滕王元嬰
江都王緒嗣滕王湛然
寧王憲
五代
南唐後主李煜蜀後主后金氏
吳越王錢鏐
宋
仁宗徽宗
高宗劉貴妃
劉婉儀周王元儼
景王宗漢益王頵
鄆王楷漢王士遵
景獻太子詢臨川郡王廼裕
越國夫人王氏
遼
聖宗興宗
金
海陵王顯宗
元
文宗小薛太子
明
太祖宣宗
憲宗孝宗
周定王橚周憲王有燉
鎮平王有爌寧靖王奠培
唐成王彌鍗岷靖王彦汰
三城王芝垝富順王厚焜
樂安端簡王拱攞枝江王致樨
浦陽王湘王
遼王衡陽王
永寧王建安王
鍾陵王潞王
魯王肅王
欽定四庫全書
御定佩文齋書畫譜卷二十一
歴代帝王畫(后妃諸王附)
黃帝
黃帝者少典之子姓公孫氏名曰軒轅(史記五帝本紀)
黃帝以四嶽皆有佐命之山乃命潛山為衡嶽之副帝
乃造山躬寫形象以為五嶽真形之圖(張君房雲笈七籖)
虞
畫嫘
畫嫘說文云舜妹也畫始扵嫘故曰畫嫘(金賚畫史會要)
世但知封膜作畫不知自舜妹始客曰惜此神技創於
婦人余曰嫘嘗脱舜於瞍象之害則造化在手堪作畫
祖(沈顥畫麈)
後漢
明帝
明帝諱莊光武第四子也廟曰世祖(後漢書本紀)
帝雅好圖畫别立畫室又創立鴻都學以積竒藝詔博
洽之士班固賈逵取諸經史事命上方畫工圖畫謂之
畫贊(畫史會要)
魏
高貴鄉公
高貴鄉公諱髦字彦士文帝孫東海定王霖子也(張彦遠云)
(善書畫)(魏志本紀)
曹髦之蹟獨高魏代有祖二疏圖盜跖圖黃河流勢新
豐放雞犬圖傳於代又有於陵子黔婁夫妻圖(張彦遠)
(歴代名畫記)
吳
吳王趙夫人
吳王趙夫人丞相趙達妹(見書家傳)善書畫巧妙無雙權思
得善畫者圖山川地形夫人乃進所寫江湖九州山岳
之勢(王子年拾遺記)
晉
明帝
明帝諱紹字道畿元皇帝長子也幼而聰哲為元帝所
寵異雅好文辭又習武藝(張彦遠云善書畫最善畫佛像)廟號肅祖(晉)
(書本紀)
彭城王紘上言樂賢堂有先帝手畫佛像經&KR0851;寇難而
此堂猶存宜勅作頌(晉書蔡謨傳)
明帝有豳詩七月圖毛詩圖二列女二史記列女圖二
雜鳥獸五游清池圖息徒蘭浦圖雜畏鳥圖洛神賦圖
游獵圖雜禽獸圖東王公西王母圖洛中貴戚圖穆王
宴瑤池圖漢武回中圖瀛洲神圖人物風土圖傳於代
又畫列女禹會塗山殷湯伐桀圖(歷代名畫記)
晉明帝師於王廙(同上)
明帝畫本師王廙而沉著過之(張丑清河書畫舫)
梁
元帝
元帝諱繹字世誠小字七符武帝第七子也始封湘東
王帝工書善畫自圖宣尼像為之贊而書之時人謂之
三絶(南史梁本紀)
梁元帝畫職貢圖外國酋渠諸蕃土俗本末仍各圖其
來貢者之状(金樓子)
帝任荆州刺史日畫蕃客入朝圖(李廌畫品云所畫粉本魯國而上三十五)
(國皆寫其使者欲見天下一家要荒種落共來王之職其状貌各不同)武帝極稱善又有
遊春苑白麻紙圖鹿圖師利圖鶼鶴陂澤圖芙蓉醮鼎
圖並有題印傳扵後(歷代名畫記)
梁元帝撰山水松石格(王氏畫苑)
梁元帝嘗畫聖僧武帝親為贊之(畫史會要)
豫章王綜
豫章王綜字世謙武帝第三子也尚書僕射徐勉出鎮
襄陽王餉以白團扇圖伐檀之詩(南史梁武帝諸子傳)
南郡王大連
南郡王大連字仁静簡文第五子也少俊爽能屬文舉
止風流雅有巧思妙達音樂善丹青大清元年為東揚
州刺史大寶元年封南郡王(南史梁簡文諸子傳)
武烈世子方等
武烈世子方等字寔相元帝長子也少聰敏有俊才善
騎射尤長巧思拜都督贈侍中中軍將軍揚州刺史先
諡忠壮元帝即位改諡武烈(梁書本傳)
方等尤能寫真坐上賓客隨意點染即成數人問童兒
皆識之有龍馬出渥洼圖(歷代名畫記)
北齊
廣寧王孝珩
廣寧王孝珩文襄第二子也位至大司馬好綴文有技
藝嘗扵聽事壁自畫一蒼鷹見者皆以為真又作朝士
圖亦當時之妙絶(北史齊文襄諸子傳)
隋
煬帝
煬帝姓楊氏諱廣一名英小字阿𡡉高帝第二子(隋書本紀)
煬帝撰古今藝術圖五十卷既畫其形又說其事(歷代)
(名畫記)
隋帝扵東京觀文殿後起二臺東曰妙楷臺藏自古法
書西曰寶蹟臺收自古名畫(同上)
唐
高祖
高祖諱淵字叔德姓李氏隴西成紀人(唐書本紀)
太宗
太宗諱世民高祖次子也(唐書本紀)
中宗
中宗諱顯高宗第七子也(唐書本紀)
玄宗
玄宗諱隆基睿宗第三子也(唐書本紀)
張彦遠云唐高祖神堯皇帝太宗皇帝中宗皇帝玄宗
皇帝並神武聖哲藝亡不周書畫備能(歷代名畫記)
墨竹肇自明皇(張退公墨竹記)
昭宗
昭宗諱曄懿宗第七子也(唐書本紀)
光化元年昭宗還長安自為韓建畫像(五代史韓建傳)
漢王元昌
漢王元昌高祖第七子太宗之弟少博學能書畫武德
十年封漢王(歷代名畫記)
漢王元昌畫漢賢王圖(唐書藝文志)
漢王天人之姿博綜伎藝頗得風韻自然超舉碣館深
崇遺迹罕見在上品二閻之上(李嗣真畫後品)
漢王元昌善畫馬筆蹟妙絶後無人見畫鷹鶻雉兔見
在人間佳手降歎矣(朱景玄唐朝名畫錄)
韓王元嘉
韓王元嘉高祖第十三子貞觀十年封韓王(舊唐書本傳)
韓王善畫龍馬虎豹(歷代名畫記)
滕王元嬰
滕王元嬰高祖第二十二子貞觀十三年受封終隆州
刺史贈司徒(舊唐書本傳)
滕王元嬰亦善畫(歷代名畫記)
宋歐陽修云王建宮詞多言唐宮禁中事如内中數日
無呼喚傳得滕王蛺蝶圖滕王元嬰新舊唐書皆不著
其所能惟名畫錄略言其善畫亦不云其工蛺蝶也又
畫斷云工扵蛺蝶及見扵建詩爾或聞今人家亦有得
其圖者(歐陽修六一詩話)
滕王元嬰善丹青喜作蜂蝶朱景玄嘗見其粉本謂能
巧之外曲盡精理不敢第其品格(宣和畫譜)
江都王緒
江都王緒霍王元軌之子太宗猶子也多才藝善書畫
鞍馬擅名垂拱中官至金州刺史(歷代名畫記)
江都王善畫雀蟬驢子應制明皇潞府十九瑞應圖實
造神極妙(唐朝名畫錄)
杜甫觀曹將軍畫馬圖詩云國初已來畫鞍馬神妙獨
數江都王(杜工部集)
嗣滕王湛然
嗣滕王湛然茂宗子天寶十一載封滕王十五載從幸
蜀除左金吾將軍(舊唐書本傳)
湛然善花鳥蜂蝶貞元四年任殿中監曾以畫進(董逌)
(廣川畫跋)
嗣滕王善畫蜂蟬燕雀驢子水牛曾見一本能巧之外
曲盡情理(唐朝名畫錄)
寧王憲
寧王憲本名成器睿宗長子也拜左衛大將軍睿宗將
建儲貳以成器嫡長而玄宗有討平韋氏之功意久未
定成器涕泣固讓言甚切至乃許之開元四年避昭成
皇后尊號改名憲封為寧王(舊唐書本傳)
寧王善畫馬開元興慶池南華萼樓下壁上有六馬衮
塵圖内明皇最眷愛玉面花驄謂無纖悉不備風鬃霧
鬛信偉如也後壁唯有五馬其一者失去信知神妙將
變化俱也(柳宗元龍城錄)
五代
南唐後主李煜
南唐後主李煜字重光初名從嘉景第六子嗣立(五代)
(史南唐世家)
後主善屬文工書畫(馬令南唐書)
後主才識清贍書畫兼精嘗觀所畫林木飛鳥遠過常
流高出意外金陵王相家有雜禽花木李忠武家有竹
枝圖皆稀世之玩(郭若虚圖畫見聞志)
李煜政事之暇寓意丹青頗到妙處自稱鍾峰𨼆居又
曰鍾隠後主畫清爽不凡别為一格又能為墨竹畫風
虎雲龍圖有霸者之略(宣和畫譜)
蜀後主后金氏
後主后金氏名飛山成都人也年十六姿容絶世兼擅
繪事乾德初選入掖庭後冊立為皇后(十國春秋)
吳越王錢鏐
吳越王錢鏐字具美杭州臨安人梁太祖即位封鏐吳
越王(五代史吳越世家)
吳越王錢鏐畫墨竹(圖繪寶鑑)
宋
仁宗
仁宗諱禎初名受益英宗第六子(宋史本紀)
仁宗皇帝天資穎悟聖藝神竒遇興援豪超逾庶品伏
聞齊國獻穆大長公主喪明之始親畫龍樹菩薩命待
詔鏤板印施舊有家藏御畫御馬一匹其毛赭白玉銜
勒上有宸翰題云慶歴四年七月十四日御畫兼有押
字印寶兼曾見張文懿家有小猿一軸仍聞禁中有天
王菩薩像(圖畫見聞志)
張丞相孫德淑收仁宗畫黑猿上有小御寶畫竒甚(米)
(芾畫史)
徽宗
徽宗諱佶神宗第十一子(宋史本紀)
國朝諸王弟多嗜富貴獨祐陵在藩時嗜玩早不凡所
事者獨筆研丹青圖史射御而已當紹聖元符間年始
十六七扵是盛名聖譽布在人間識者已疑其當璧矣
初與王晉卿詵宗室大年令穰往來二人者皆喜作文
辭妙圖畫而大年又善黃庭堅故祐陵作庭堅書體後
自成一法也時亦就端邸内知客吳元瑜弄丹青元瑜
者畫學崔白書學薛稷而青出於藍者也後人不知往
往謂祐陵畫本崔白書學薛稷凡斯失其源派矣(蔡絛)
(鐵圍山叢譚)
徽宗皇帝天縱將聖藝極扵神即位未幾因公宰奉清
閒之宴顧謂之曰朕萬幾餘暇别無他好惟好畫耳故
祕府之藏充牣填溢百倍先朝又取古今名人所畫上
自曹不興下至黃居宷集為一百帙列十四門總一千
五百件名之曰宣和睿覽集盖前世圖籍未有如是之
盛者也於是聖鑒周悉筆墨天成妙體衆形兼備六法
獨扵翎毛尤為注意多以生漆點睛隠然豆許高出紙
素幾欲活動衆史莫能也政和初嘗寫仙禽之形凡二
十題曰筠莊縱鶴圖或戲上林或飲太液翔鳳躍龍之
形警露舞風之態引吭唳天以極其思刷羽清泉以致
其潔並立而不争獨行而不倚閑暇之格清迥之姿寓
扵縑素之上各極其妙而莫有同者焉已而又製竒峰
散綺圖意匠天成工奪造化妙外之趣咫尺千里其晴
巒疊秀則閬風羣玉也明霞紓綵則天漢銀潢也飛觀
倚空則仙人樓居也至扵祥光瑞氣浮動扵縹緲空明
之間使覽之者欲跨汗漫登蓬瀛飄飄焉嶢嶢焉若投
六合而隘九州也五年三月上已賜宰臣以下燕扵瓊
林侍從皆預酒半上遣中使持大杯勸飲且以龍翔池
鸂鶒圖并題序宣示羣臣凡預燕者皆起立環觀無不
仰聖文覩奎畫贊歎乎天下之至神至精也其後以太
平日久諸福之物可致之祥湊無虚日史不絶書動物
則赤烏白鵲天鹿文禽之屬擾扵禁籞植物則檜芝珠
蓮金柑駢竹瓜花來禽之類連理並蔕不可勝紀乃取
其尤異者凡十五種寫之丹青亦目曰宣和睿覽冊復
有素馨末利天竺婆羅種種異産䆒其方域窮其性類
賦之扵詠歌載之扵圖繪續為第二冊已而玉芝競秀
扵宮闥甘露宵零扵紫篁陽烏丹兔鸚鵡雪鷹越裳之
雉玉質皎潔鸑鷟之雛金色煥爛六目七星巢蓮之龜
盤螭翥鳳萬歲之石並幹䨇葉連理之蕉亦十五物作
冊第三又凡所得純白禽獸一一寫形作冊第四增加
不已至累千冊各命輔臣題跋其後實亦冠絶古今之
美也(鄧椿畫繼)
徽宗尤善墨花石作墨竹緊細不分濃淡一色焦墨叢
密處微露白道自成一家畫後押字用天水及宣和政
和小璽或用瓢印蟲魚篆文(畫史會要)
高宗
高宗諱構字德基徽宗第九子(宋史本紀)
高宗書畫皆妙作人物山水竹石自有天成之趣上用
乾封印晚居北内多用太上皇帝之寶德夀殿寶御府
圖書(圖繪寶鑑)
劉貴妃
劉貴妃臨安人紹興十八年入宮專掌御前文字工書
畫畫上用奉華堂印(陳善杭州志)
劉婉儀
劉婉儀初入宮封宜春郡夫人尋進才人(宋史本傳)
劉夫人善寫人物得古人筆法高宗甚愛之(畫史會要)
周王元儼
周王元儼太宗子諡恭肅(宋史本傳)
恭肅王名重戚藩精扵像物嘗觀所畫鶴竹雪毛丹頂
傳警露之姿翠葉霜筠盡含煙之態亦嘗自朽十六羅
漢令蜀人尹質描染稜稜風骨非常格所能及(圖畫見)
(聞志)
景王宗漢
景王宗漢(畫繼云字獻甫)英宗幼弟累拜保寧軍留後鄴國公
東陽安康郡王元符初以彰德軍節度使檢校司空嗣
濮王大觀三年贈太師追封景王諡孝簡善畫嘗作八
鳫圖人稱其工(宋史本傳)
嗣濮王宗漢作蘆鳫有佳思米元章題詩曰偃蹇汀眠
鳫蕭梢風觸蘆京塵方滿眼速為喚花奴又曰野趣分
弱水風花剪鑑湖塵中不作惡為有鄴公圖元章許予
甚嚴詩意如此則可知其含豪運思矣(畫繼)
景王宗漢無聲色之好惟以丹青自娛氣韻瀟灑(畫史)
(會要)
益王頵
益王頵初名仲格英宗第四子諡端獻(宋史本傳)
端獻王頵戲作小筆花竹蔬果與夫難状之景粲然目
前以寫墨竹其茂梢勁節吟風瀉露拂雲篩月之態無
不曲盡其妙復善蝦魚蒲藻古木江蘆有滄洲水雲之
趣非畫工所得以窺其藩籬也(宣和畫譜)
鄆王楷
鄆王楷徽宗第三子初名煥始封魏國公進高密郡王
歷十一節度使政和八年廷策進士唱名第一超拜太
傅改王鄆(宋史本傳)
鄆王禀資秀拔為學精到性極嗜畫頗多儲積凡得珍
圖即日上進而御府所賜亦不為少復皆絶品故王府
畫目至數千計又復時作小筆花鳥便面克肖聖藝今
秘閣畫目有水墨筍竹及墨竹蒲竹等圖(畫繼)
鄆王善畫花鳥極為精到尤善墨花但用墨麤欠生動
耳(圖繪寳鑑)
漢王士遵
漢王士遵高宗之叔善人物山水著色景頗似李昭道
紹興間一時婦女服飾及琵琶院面所作多以小景山
水寔始扵士遵其筆超俗(圖繪寶鑑)
景獻太子詢
景獻太子詢燕王後藝祖十一世孫初名與愿開禧元
年立為皇太子(宋史本傳)
景獻太子善畫竹石(圖繪寳鑑)
臨川郡王廼裕
臨川郡王廼裕景獻太子子尤工墨竹喜作挂屛長竿
枝梢旁出如簷底乍見濃墨獵獵頗具掀舞之態題詩
其上用善雅堂印(圖繪寶鑑)
越國夫人王氏
越國夫人王氏端獻王婦王審琦後以淡墨寫竹整整
斜斜曲盡其態見者疑其影落縑素(圖繪寳鑑)
遼
聖宗
聖宗諱隆緒小字文殊努十歲能詩既長精射法曉音
律好繪畫(遼史本紀)
興宗
興宗諱宗真字雅布濟小字濟古爾聖宗長子(遼史本紀)
郭若虚曰皇朝與大遼馳禮繼好息民曠古未有慶歴
中其主(號興宗)以五幅縑畫千角鹿圖為獻旁題年月日
御畫上命張圖扵太清樓下召近臣縱觀次日又勅中
闈宣命婦觀之畢藏扵天章閣(圖畫見聞志)
金
海陵王
海陵王亮字元功本諱廸古遼王宗幹第二子在位十
二年大定初降封為海陵郡王謚曰煬(金史本紀)
海陵煬王以才藝自矜好寫方竹亦有竒致嘗遣使入
宋藏畫工扵衆中潛寫西湖圖歸國而繪已象扵吳山
最高處因有立馬吳山第一峰之句(繪事備考)
顯宗
顯宗諱允恭本諱呼塔噶世宗第二子章宗父世宗即
位封楚王置官屬賜名允廸專心學問與諸儒臣講議
扵承華殿燕閑觀書乙夜忘倦(金史世紀補)
顯宗畫獐鹿人馬學李伯時墨竹自成一家雖未臻神
妙亦不涉流俗章宗每題其籖(圖繪寳鑑)
元
文宗
文宗諱圖卜特穆爾武宗次子明宗弟也(元史本紀)
文宗居金陵時命房大年畫京都萬歲山大年辭以未
嘗至其地上索紙為布畫位置令按藁圖上格法遒整
雖專工所莫及(陶宗儀輟耕錄)
小薛太子
小薛太子泰定皇帝次三子(元史諸王表)
鄧文原題小薛王畫鹿云禮樂河間雅好儒曾陪校獵
奉金輿晝長靈囿觀遊後政暇嘉賓燕集餘蛺蝶圖工
人去久騶虞詩好化行初宗藩翰墨留珍賞憑仗相如
賦子虚(鄧文原巴西集)
明
太祖
太祖諱元璋字國瑞濠州人也姓朱廟號太祖(圖繪寳)
(鑑續纂)
太祖嘗命畫史周玄素繪天下江山扵殿壁玄素對曰
臣未嘗徧歷九州惟陛下賜草規模臣謹依潤之上即
操筆倏成大勢玄素對曰陛下山河已定安敢復動上
悅(畫史會要)
宣宗
宣宗諱瞻㙋仁宗嫡長子也翰墨圖畫隨意所在盡極
精妙(畫史會要)
宣宗御製山水圖歌序曰長春真人劉淵然志存閒佚
辭歸南京朕重其去也因取孔子仁智夀樂之旨援筆
作山水圖賜之(畫史會要)
貝泰為祭酒宣廟召見便殿賜御製招隠歌及翎毛二
十四幅(列卿紀)
夏原吉誕辰上親繪夀星圖又親繪秋香梅竹二圖文
禽非熊春霽魚游春水圖賜焉(王鏊震澤集)
宣廟御筆有山水有人物有花果翎毛有草蟲上有年
月及賜臣名寳用不一有廣運之寳武英殿寳雍熙世
人等圖書(圖繪寳鑑續纂)
宣廟畫蟾吸樹上蟬御書賜楊溥(袁中道游居錄)
宣宗萬幾之暇游戲翰墨點染寫生遂與宣和争勝(列)
(朝詩集)
憲宗
憲宗諱見深英宗長子也(珊瑚網)
憲宗嘗寫張三丰像神彩飛動超然塵表(畫史會要)
孝宗
孝宗諱祐樘憲宗子也(鐡網珊瑚)
孝宗萬幾之暇游筆自娛點刷精妍妙得形似(畫史會)
(要)
憲廟孝廟御筆皆神像上識以年月及寶(圖繪寶鑑續)
(纂)
周定王橚
周定王橚國開封以國土遠曠庶草蕃廡辨察其可佐
饑饉者種植四百餘種繪而疏之名救荒本草(珊瑚網)
周憲王有燉
周憲王有燉定王子好文辭兼工書畫(朱謀㙔藩獻記)
憲王畫瓶盆中牡丹最有神態(畫史會要)
鎮平王有爌
鎮平王有爌周定王第八子工吟咏兼通畫有菊譜圖
(畫史會要)
寧靖王奠培
寧靖王奠培號竹林嬾仙寧獻王孫寫山水若草草不
經意自然神妙(畫史會要)
唐成王彌鍗
唐成王彌鍗莊王之子也篤行博學工詩繪弘治二年
嗣爵(藩獻記)
岷靖王彦汰
岷靖王彦汰弘治十七年封天資俊逸經史諸書一覽
即知大指尤善為詩工繪事(徐氏海隅集)
三城王芝垝
三城王芝垝唐憲王子也博通羣書尤嗜繪事法書名
畫未嘗一日去手(藩獻記)
富順王厚焜
富順王厚焜荆和王第二子也潛心問學博貫羣藝嗜
詩兼精繪事一日拂素圖蜀葵移暴日中蜂蝶叢集花
上拂之輙來其神妙動物如此(藩獻記)
樂安端簡王拱欏
樂安端簡王拱欏靖莊王子也以文雅才辨著稱兼精
繪事(藩獻記)
枝江王致樨
枝江王致樨字仲馨詩畫靡不精詣(海隅集)
浦陽王常漿
浦陽王常漿善畫(畫史會要)
湘王
湘王善畫嬰兒(畫史會要)
遼王
遼王善畫人物(畫史會要)
衡陽王
衡陽王善畫鷹鸇(畫史會要)
永寧王
永寧王善畫牡丹(畫史會要)
建安王
建安王號中仙善寫翎毛(畫史會要)
鍾陵王
鍾陵王善畫人物(畫史會要)
潞王
潞王善畫竹石(圖繪寳鑑續纂)
魯王
魯王善畫蘭竹(圖繪寳鑑續纂)
肅王
肅王善花鳥蘭石(圖繪寳鑑續纂)
御定佩文齋書畫譜卷二十一
