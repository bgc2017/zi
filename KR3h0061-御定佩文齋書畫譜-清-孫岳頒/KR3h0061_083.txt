欽定四庫全書
御定佩文齋書畫譜目錄
第八十三卷
歴代名人畫䟦三
宋李公麟孝經圖
宋李公麟畫前代君臣事實
宋李公麟女孝經圖
宋李公麟列女圖
宋李公麟長帶觀音像
宋李公麟畫天女
宋李公麟畫羅漢
宋李公麟畫華嚴變相
宋李公麟會海圖
宋李公麟西嶽降靈圖
宋李公麟姑射仙像
宋李公麟白描羅漢渡海圖
宋李公麟星官圖
宋李公麟九歌圖後
宋李公麟蓮社横卷
宋李公麟東山圖
宋李公麟洛神圖
宋李公麟明皇聽樂圖
宋李公麟商山四皓圖
宋李公麟畫李密迎秦王圖
宋李公麟白描淵明圖
宋李公麟臨劉商觀奕圖
宋李公麟畫王荆公騎驢圖
宋李公麟陽關圖
宋李公麟石鼎聮句圖
宋李公麟賢巳圖
宋李公麟山莊圖
宋李公麟憩寂圖
宋李公麟卜居圖
宋李公麟縣霤山圖
宋李公麟西園雅集圖
宋李公麟醉道士圖
宋李公麟醉僧圖
宋李公麟畫十國圖
宋李公麟鬼章效馬圖
宋李公麟飛騎習射圖
宋李公麟畫騎牛圖
宋李公麟五馬圖卷
宋李公麟馬圖
宋李公麟飛騎圖
宋李公麟臨韓幹馬
宋李公麟馬性圖
宋李公麟畫馬卷
宋李公麟追彘圖
宋王詵畫水石雲林
宋王詵江山秋晚圖
宋王詵湘卿小景
宋王詵煙江疊嶂圖
宋趙令穰畫小山叢竹
宋趙令穰秋村暮靄圖
宋趙令穰畫
宋趙令穰鶴鹿圖
宋趙令穰小景畫
宋趙令穰江干雪霽圖
宋趙令穰江鄉清夏卷
宋趙令穰江鄉雪意圖
宋章友直畫蟲
宋文勛扇畫
宋李遵易畫魚圖
宋孟仲寧白蓮社圖
宋米芾雲山卷
宋米芾下蜀江山圖
宋米芾著色桃花障子
宋米芾雲山
宋米芾畫文德皇后遺履圖
宋米友仁瀟湘長卷
宋米友仁大姚江圖
宋米友仁雲山圖
宋米友仁煙巒曉景
宋米友仁瀟湘竒觀
宋米友仁瀟湘八景卷
宋米友仁湖山煙雨圖
宋米友仁山水圖
宋米友仁邏釣圖
宋米友仁水墨雲山圖
宋米友仁雲山卷
宋米友仁瀟湘白雲圖
宋米友仁海岳菴圖
宋米友仁雲山
宋宋子房畫山
宋李時雍墨竹
宋張擇端清明上河圖
欽定四庫全書
御定佩文齋書畫譜卷八十三
歴代名人畫跋三
宋李公麟孝經圖
觀此圖者易直子諒之心油然生矣筆迹之妙不减顧
陸至第十八章人子之所不忍者獨寄其髣髴非有道
君子不能為殆非顧陸所及(東坡集)
李伯時畫超然塵土之外其精緻微密幾與造化争衡
豈凡流所可髣髴猶恨其不深考孝經微意此樂道君
子所以為之痛惜也戊辰上已范陽張九成書(張九成南浦文集)
李龍眠善畫固其一癖常見詩豳風圖離騷九歌圖商
山四皓圖此孝經圖皆有益於世士大夫游戲翰墨而
不可苟世俗但稱其描寫之工安知其用意之遠是豈
立本道子軰可比邪(吳海聞過齋集)
右李公麟所畫孝經圖一卷至正中著作郎永嘉李孝
光進入秘府順帝詔翰林學士承旨臨川危素逐章補
書經文元社既屋皇明受命圖入晉王邸王下教俾濂
題識其左濂聞史皇作畫倉頡制字本出於一源聖人
因字以著經而善繪事者則因經而作圖故古之人或
繪詩與春秋或像論語或畫爾雅而圖孝經尤多人觀
之者有若親逢其事感悅而歆慕不待辭說而意趣自
顯則其於經似不為無助也公麟集顧陸張吳諸家之
長為宋畫第一其圖是經蓋取法於顧愷之勢如雲行
水流自然有起伏之態誠希世之寳也然而王者之所
寳在孝不在畫也歴代賢王其聲光流於無窮鮮不以
能孝而致之載諸史册尚可考見經曰昔者明王事父
孝故事天明事母孝故事地察長幼順事故上下治斯
言至矣願王日加之意焉(宋學士集)
右龍眠居士李伯時所畫孝經一十八事蓋摘其中入
相者而圖之按畫譜所載御府伯時畫一百有七中有
孝經相此卷蓋宣和所藏然無當時印識而有紹興小
璽豈南渡後又常入秘府邪伯時喜畫古賢故事每薄
著訓戒則孝經相當非特一本此殆别本也伯時之畫
論者謂出於顧陸張吳集衆善以為長能自立意不蹈
習前人而隂法其要其成染精緻俗工或可學至於率
略簡易處終不及也此昔人定論余不容贅言若其文
學人品在東坡山谷之間而博學精識出劉貢父之上
官京師數年不一迹權貴之門佳時勝日載酒出遊坐
石臨流翛然終日山谷謂其風流文雅不減古人而為
書畫所掩然而卒亦不能掩也(甫田集)
宋李公麟畫前代君臣事實
此卷吾友欽謨劉大參所藏龍眠真跡漢晉唐朝君臣
典故可為法戒者八事未有龍眠自署妙絶矣而觀龍
眠固有志於正君謀國者豈閻立本軰可比哉古所謂
工執藝事以諫龍眠之謂歟覧者尚敬之哉癸巳冬子
月旦葉盛(清河書畫舫)
宋李公麟女孝經圖
昔人論文章不關世教雖工無益余以為圖畫亦然此
卷寫女孝經四章而其事蹟則每章圖之初不知作於
何人獨其上有喬氏半印可辨啓南得之定以為李龍
眠筆及觀元周公謹志雅堂雜鈔云己丑六月二十一
日同伯機訪喬仲山運判觀畫而列其目有伯時女孝
經且曰伯時自書不全則知為龍眠無疑啓南真知畫
者哉圖中為女婦軰所以共職進戒者皆閨門之法家
國之利而其容氣端莊詳雅覧之使人竦然起敬足以
消其滛媟戲嫚之心非特女子之有家者當為監戒也
所謂關世教者此類是已(匏翁家藏集)
宋李公麟列女圖
此圖自密康公母至趙括母凡十五考之劉向傳乃仁
智一卷世傳龍眠李公麟所作然按隋朝官本有衛協
畫列女圖一卷隋王廣有列女仁智圖一卷陳公恩有
列女貞節圖仁智圖李氏之筆固當祖述於此又按後
漢順烈梁皇后常以列女畫於左右以自監戒(本紀)又後
漢宋弘常燕見御座新屏風圖畫列女帝顧視之弘正
容言曰未見好德如好色者光武即命撤之觀此則列
女圖又始於漢矣(緯略)
宋李公麟長帶觀音像
龍眠居士李伯時名公麟登進士第以文學有名於時
學佛悟道深得微旨立朝籍籍有聲博求鍾鼎古器珪
璧寳玩森然滿家雅好畫心通意微真造玄妙蓋其天
才軼舉皆過人也士大夫以謂鞍馬愈於韓幹佛像可
近吳道玄山水似李思訓人物似韓滉非過論也今觀
此像固非世俗可以髣髴而紳帶特長一身有半蓋出
竒立異使世俗驚惑而不識其勝絶處也比見伯時為
延安呂觀文吉甫作石上卧觀音像前此未聞有此樣
亦出竒也唐閻立本楊炎能畫不害其為貴人王維鄭
虔能畫不害其為賢士國朝燕龍圖穆之宋郎中復古
與伯時皆能畫何愧於古耶(李廌畫品)
宋李公麟畫天女
此天女者意伯時作華嚴中善知識相爾知命藏箧中
數年乃以贈金華俞清老有所欲則富者取之有所畏
則貴者奪之清老離此二病則長有之(山谷集)
宋李公麟畫羅漢
前世名畫如顧陸吳道子軰皆不能不著色故例以丹
青二字至龍眠始埽去粉黛淡毫輕墨高雅超詣譬如
幽人勝士褐衣草履居然簡遠固不假衮繡蟬冕為重
也於乎亦可謂天下之絶藝矣(後邨集)
宋李公麟畫華嚴變相
李伯時初喜畫馬曹韓以来未有比也曹輔為太僕少
卿太僕視他卿寺有廨舍國馬皆在其中伯時每遇之
必終日縱觀有不暇與客語者法雲圜通秀禪師為言
衆生流浪轉徙皆自積刧習氣中来今君胸中無非馬
者得毋與之俱化乎伯時懼乃教之使為佛像以變其
意於是深得吳道子用筆意晚作華嚴經八十卷變相
李冲元書其文備極工妙不及終而以未疾廢重自太
息既不復能畫乃反厚以金帛求其所畫在人世者藏
之以示珍貴宣和間其畫幾與吳生等有持其一二楮
取美官者踵相繼而伯時無恙時但諸名士鑒賞得好
詩數十篇爾(石林避暑錄)
龍眠居士宿慧通親覩華嚴法界觀手畫毘盧妙相好
靈智所現非幻作諸神勇識以次来衣冠纓絡嚴飾具
乃至諸天諸大天福德貴神八部等威慈並承佛恩力
各隨因地見形勢我思法雲頂中寳紫金光聚超衆地
一毛孔中一切見半月滿月諸寳王香雲鬘雲宫殿雲
重重單複牙含攝悲愍衆生故在世今我愚蒙得瞻仰
願如童真法王子彈指開門入寳閣普禮普讃盡未来
與佛長住金剛定邵菴道人虞集伯生贊(道園學古錄)
宋李公麟海會圖
李龍眠既棄畫馬之嗜亶作補陀大士相以施緇徒垂
老得匹楮戲筆五百應真像幾年乃成平生繪寫具大
三昧僅此軸耳(桯史)
宋李公麟西嶽降靈圖
降靈筆墨自龍眠此圖之工緻開卷即知為龍眠老手
布置人物雜以鬼怪洎妙麗乘跨皆不失幼長貴賤之
序進退向背之宜雲中卷舒出沒非全完而全完出人
意外至於豪芒瑣屑出竒策勝疑其為老劉或其徒劉
朝圭所能蓋嘗見諸白玉樓畫於臨川陸伯敬伯敬象
山之子自言得之於荆門而豪芒瑣屑出竒策勝與此
無有二可寳也已紙絹之壽千年半千不足計不幸落
浮俗冨貴家藏以十襲肆羽魚宅於中與塵壒俱盡豈
若遇名流時一鑒賞之為愈譬夫朝聞夕死豈不佳於
十襲一千半千載壽於羽魚宅哉(北磵集)
宋李公麟姑射仙像
宋之龍眠居士工畫人物仙鬼即唐之吳道子也筆法
入妙非庸史所能摹擬此東山相家所藏姑射像人疑
徽廟所臨然古茂簡要非龍眠不能到樂閒居士意為
龍眠真蹟是也紹熙至今二百有餘年而墨蹟若新東
山氏其寳之哉至正己亥冬十月抱遺叟楊維禎識於
璜溪書院(鐡網珊瑚)
宋李公麟白描羅漢渡海圖
白描羅漢渡海圖一卷憑靈御怪状入能品然無題識
可驗評者為是李伯時作伯時在宋熙寧間登進士第
書畫獨步當時畫非臨摹多不設色每每用澄心堂紙
為之是即白描蓋畫莫難於白描猶書莫難於小楷銀
鐡線圈家數亦猶銀鈎鐡畫元人又謂伯時佛像可追
吳道子豈多得哉且伯時與東坡善東坡題四菩薩世
稱二絶此畫不減四菩薩恨無東坡筆力與之争光顧
披圖三歎睿覽之餘珍藏什襲捲錦以歸第海門潮湧
六通人物凌風化去矣(王越襄敏公集)
宋李公麟星官圖
古作畫人物第一溪山次之花卉禽鳥為下蓋聖賢仙
佛使人因敬而得悟非苟然也唐以後獨龍眠不失此
意宋祥符以來尚道家者言此卷蓋當時應制為之精
緻中韻致具存故是合作用卿其寳之(焦竑澹園續集)
宋李公麟九歌圖後
楚詞九歌凡十一篇九神而梁昭明取六章載於文選
故是圖貝闕珠宫乘黿逐魚亦可施於繪素後人或能
補之當盡靈均之清致也(東觀餘論)
宋李公麟蓮社横卷
余得蓮社圖高三尺横二尺筆力精勁五彩煥發妙絶
一世龍眠真筆也此為横軸大略相似時有不同元中
之記云童子蹲而汲水者一人而有二書猿一麞一而
猿亦有二麞則鹿也元中書甚工既非其親書疑别為
一圖作記余所藏童子汲水及猿皆一而麞亦鹿也龍
眠為此圖妙意非一自知愛重或縱或横意必有數今
恨未能盡見也此卷謝康樂不為長鬛捕蛇翁亦欠朴
意之狀必有能辨之者(攻媿集)
宋李公麟東山圖
龍眠李伯時畫許玄度王逸少謝安石支道林四人像
作東山圖玄度超然萬物之表見於眉睫逸少藏手袖
間徐行若有所觀安石膚腴秀澤著屐反首與道林語
道林羸然出其後引手如相酬酢皆得其意於俯仰走
趨之間筆墨簡遠妙絶一時無住道人少規模伯時為
余臨寫真贋殆不可辨更數十歲安知天下不有兩伯
時(石林違康錄)
宋李公麟洛神圖
洛神賦有楚騷求宓妃湘君遺意騷云貫薜荔之落蕊
落蕊細初蕊尤細貫之良難此畫毫端入細難也洛神
風情逸韻寫在筆外尤難也(胡雲峰集)
宋李公麟明皇聽樂圖
右龍眠李伯時畫明皇聽樂圖一卷樂壊久矣至於新
聲異曲衒耀動蕩未有如此圖者宣和諸公憑陵冨盛
祖述梨園霓裳遺製而為之伯時不得不任其責此圖
豈平生沈著得意趣邪(剡源集)
宋李公麟商山四皓圖
嘗觀李伯時畫商山四皓圖意趣幽遠筆力精妙宛然
千數百載如見其人因念少時讀西漢傳四君子避秦
亂以去采芝賦詩若遺世者至漢高欲易太子大臣不
能止吕后用留侯計延致四君子復出遂從太子見止
此卷謂馬遠作余雖不能識然韻度高古亦足為佳觀
其三人離立矍鑠蒿目若深憂攅眉若共語一人仰空
曳杖去之豈計欲出山三人已相唯諾其一人尚未定
邪將昔人之見與余同固因畫以寄意邪毋乃畫者不
省其布置偶若是邪是足以發予衷而已(聞過齋集)
宋李公麟畫李密迎秦王圖
龍眠居士畫用澄心堂紙作白描人物惟臨摹古畫乃
用絹而加以傅染余見其畫多矣率皆白描如靜伯所
藏是幅蓋本生之僅見耳(寓意編)
宋李公麟白描淵明圖
右歙人朱克紹所藏宋龍眠白描淵明圖圖凡十有二
此其一也淵明之事有程朱二夫子定論後學宜無所
復置喙者吾友翟少卿廷光忽大書一跋并和歸去來
辭欲自學孔子而以不仕無義責備淵明余讀之為之
大駭夫淵明自以晉朝世輔恥復屈身劉宋故始終托
詩酒以自晦而人莫之知也朱子綱目大書晉徵士陶
潛卒於南宋之朝可謂得淵明本心於千載之上者矣
淵明平日詩最冲澹至於詠荆軻則激烈之氣奮然如
不可遏以秦諭宋也平日與物無競至於檀道濟饋粱
肉則峻却之以道濟事宋為心膂也此其心事當何如
哉而以孔子不仕無義譏之大失言矣朱子楚辭深罪
楊雄而右淵明雄之罪正坐以孔子自任而誤認不仕
無義之語遂失身於莽爾惜吾友生程朱之後而為此
言故不得不一訂之(程篁墩集)
宋李公麟臨劉商觀奕圖
余所藏劉商觀奕圖繇唐迄今二百年絹素剥爛粉墨
蕭瑟伯時為余臨之茅君勒之皆絶筆也噫劉商之畫
非伯時則失其真伯時之筆非茅生則不能壽茅生之
名豈以余言而遂傳歟眉陽蘇軾謹識(珊瑚網)
宋李公麟畫王荆公騎驢圖
荆公晩年刪定字說出入百家語簡而意深常自以為
平生精力盡於此書好學者從之請問口講手畫終席
或至千餘字金華俞紫琳清老嘗冠秃巾衣埽墖服抱
字說追逐荆公之驢往來法雲定林過八功德水逍遥
游亭之上龍眠李伯時曰此勝事不可以無傳也(山谷集)
宋李公麟陽關圖
元祐初作此詩題伯時所作陽關圖崇寧元年五月見
此草於趙升叔家殊妙於定本升叔伯時壻也時俱繫
舟於大雲倉之逹觀臺下(山谷集)
宋李公麟石鼎聫句圖
昌黎公詩中有畫李伯時畫中有詩此雖臨本亦可見
吳生遠擅場之意(平園集)
右石鼎聫句圖一卷凡八叚每叚摘韓文公序語分書
其次紙縫有小御書印後有宋學士跋語定為宋思陵
書李公麟畫觀其苦吟傲睨潜行悵望風神意態各極
其妙而筆勢圓活若真有契會然者謂為公麟真跡固
宜思陵書意度整暇且當國諱則闕其點畫間有遺誤
不復竄補揆之事體亦有宜然(懷麓堂集)
宋李公麟賢已圖
元祐間黃秦諸君子在館暇日觀畫山谷出李龍眠所
作賢已圖博奕樗蒲之儔咸列焉博者六七人方据一
局投迸盆中五皆玈而一猶旋轉不已一人俯盆疾呼
旁觀皆變色起立纖穠態度曲盡其妙相與歎賞以為
卓絶適東坡從外來睨之曰李龍眠天下士顧乃效閩
人語邪衆咸怪請其故東坡曰四海語音言六皆合口
惟閩音則張口今盆中皆六一猶未定法當呼六而疾
呼者乃張口何也龍眠聞之亦笑而服(桯史)
宋李公麟山莊圖
或曰龍眠居士作山莊圖使後來入山者信足而行自
得道路如見所夢如悟前世見山中泉石草木不問而
知其名遇山中漁樵隐逸不名而識其人此豈強記不
忘者乎曰非也畫日者常疑餅非忘日也醉中不以鼻
飲夢中不以趾捉天機之所合不強而自記也居士之
在山也不留於一物故其神與萬物交其智與百工通
雖然有道有藝有道而不藝則物雖形於心不形於手
吾嘗見居士作華嚴相皆以意造而與佛合佛菩薩言
之居士畫之若出一人况自畫其所見者乎(東坡集)
龍眠居士博學嗜古志尚清遠筆端餘力溢而為畫王
荆公雅重之數贈以詩又從蘇黃諸公游蓋文與可一
等人也龍暇山莊圖匹休輞川張右丞逹明鴈峰談錄
云正本為中貴梁師成取去今所臨摹蓋初本也居士
出處具蔡啟作誌文一子諱碩字天老湖南提舉常平
是生四子余識其二長諱琥字西美通敏善議論終於
郡倅季曰瑜字季周嘗為理掾能傳乃祖筆法余屢得
之今亡矣西美之孫咎如出此軸請余題其後慶元三
年十月壬午平園老叟周某(平園集)
往年備官京都從吳興公入道山延閣書題装潢畫卷
見王摩詰輞川莊圖草後又見圖本郝參知家有四川
宣撫司都大茶馬司官印位置纖悉俱備公首玩賞顧
余言曰蘭亭叙草為古今法書所宗正若此耳此龍眠
山莊圖草全用其法而行筆細潤迺有超越之意古人
翻案法正當於此求之重紀至元之三年秋九月十又
九日柳貫訪百丈和上於靈源山中因題(柳待制集)
龍舒李伯時作山莊圖為世所寳傳南渡後名筆多臨
摹之濂所見數本獨此卷思致精婉殆將逼真可玩也
蓋伯時自為御史檢法遂以病痺致其事實元符三年
庚辰伯時既歸老肆意龍眠山巖壑間素善畫嘗為此
圖以寫其倘徉之趣然其所自序云元豐紀號歲在丁
巳月在涂即買山於龍眠以基以堂庚辰上距丁巳凡
歴二十四年矣計此買山之日伯時始尉長垣去第進
士時甚為不遠則其高情遠韻雅志石泉有非一朝一
夕之故也丁巳乃熙寧之十年其冬十二月壬午詔自
明年正月朔改元為元豐則戊午年也其序書於詔下
之後既難稱熙寧又不可前期曰元年所以但書元豐
紀號而已圖後有澹巖居士張澂所題識澂字新仲其
視伯時為舅氏建炎三年己酉時為御史中丞二月己
巳上疏劾黃潛善汪伯彦大罪二十條未幾除守尚書
右丞夏四月癸丑罷知江州以資政殿學士兼江東湖
北制置使七月甲申以朋附苖傅劉正彦責授秘書少
監分司西京居衡州澂謂自右轄得請潯陽薦竄回鴈
者蓋指此也伯時襟度超軼風流不減古人澂亦竒士
博學工文辭有不待言而後知故濂惟掇拾緒餘以附
氏名於左方云三李即伯時公寅元中大小山即梁何
點及其弟胤嘗與東山何求同隠於會稽世稱何氏三
高時以比龍眠三李故澂舉之以為言耳因幷著之(宋學士集)
龍眠山莊圖絹本者余見其二一為沈玄初明府一為
吴康虞太學所藏皆非真本蓋龍眠自運用澄心堂紙
惟臨本乃用絹余家蓮社圖係的筆又有盧鴻草堂圖
雖命之鴻實龍眠以意造也又觀此卷益信矣龍眠又
有定林蕭散圖與此卷同一筆法蒼古變幻的傳山水
之神覺趙吳興猶有取妍之態小遜伯時也(容臺集)
宋李公麟憩寂圖
元祐元年正月十二日蘇子瞻李伯時為柳仲遠作松
石圖仲遠取杜子美詩松根胡僧憩寂寞龐眉皓首無
住著偏袒右肩露䨇脚葉裏松子僧前落之句復求伯
時畫此數句為憩寂圖子由題云東坡自作蒼蒼石留
取長松待伯時只有兩人嫌未足兼收前世社陵詩因
次其韻云東坡雖是湖州派竹石風流各一時前世畫
師今姓李不妨題作輞川詩文與可嘗云老夫墨竹一
派近在徐州吾竹雖不及石似過之此一卷公案不可
不令魯直下一句(東坡集)
或言子瞻不當目伯時為前身畫師流俗人不領便是
語病伯時一丘一壑不減古人誰當此癡計子瞻此語
是真相知(山谷集)
宋李公麟卜居圖
定國求余為寫杜子美寄贊上人詩且令李伯時圖其
事蓋有歸田意也余本田家少有志丘壑雖為縉紳奉
飬猶農夫然欲歸者蓋十年勤請不已僅乃得郡士大
夫逢時遇合至卿相如反掌惟歸田古今難事也定國
識之吾若歸田不亂鳥獸當如陶淵明定國若歸豪氣
不除當如謝靈運也(東坡集)
宋李公麟縣霤山圖
伯時於畫天得也嘗以筆墨為游戲不立守度放情蕩
意遇物則畫初不計其妍媸得失至其成功則無遺恨
毫髮此殆進技於道而天機自張者邪嘗作縣霤山圖
遂畫其山林勝勢使人見面如在山中不假他求也嘗
謂此山近延陵之茅山是洞庭西門潛通五岳陳安世
茅季偉嘗所游處昔許映叔玄構舍於此而往來茅嶺
之洞室者將求終焉其後聞伯時至龍舒不起考其地
蓋灊通潛山而衡岳之舊也今觀此圖疑伯時出入其
間與郭氏爭勝可想而求也(李廌畫品)
宋李公麟西園雅集圖
昔李伯時西園雅集圖有兩本一作於元豐間王晉卿
都尉之第一作於元祐初安定郡王趙德麟之邸余從
長安買得團扇上者米襄陽細楷極精但不知何本又
别見仇英所摹文休承跋後者(容臺集)
宋李公麟醉道士圖
此圖文休承司諭鑒定以為李檢法公麟所作叙其家
世收藏甚詳且謂張僧繇曾作醉僧圖傳於世懷素有
詩云人人送酒不曾沽終日松間繫一壺草聖欲成狂
便發真堪畫入醉僧圖道士每以此嘲僧羣僧於是聚
鏹數十萬求閻立本作醉道士圖並傳於代於是范長
壽亦為之而公麟繼焉考郭若虚圖畫見聞志及坡公
所臨懷素絶句信然然求其所謂為公麟不可得也後
閱坡公外集嘗題一圖云僕素不喜酒觀正父醉道士
圖甚畏執杯持耳翁也章子厚題其後云僕觀醉道士
圖展卷末諸君題名至子瞻所題發噱絶倒坡公再題
云熙寧元年十二月二十九日再過長安會正父於毋
清臣家再觀醉道士圖見子厚所題知其為予噱也持
耳翁余故畏之若子厚乃求其持而不可得者他日再
見復當一噱子厚復題云酒中固多味恨知之者寡耳
若持耳翁已大苛矣子瞻性好山水尚不肯渡仙游潭
况於此而知味乎宜其畏也按仙游潭事别見一小說
所謂拚命能殺人者二公一好酒一不能飲而又俱工
謔故耳然譬之兩訟師子厚尤嚚也此圖所載道士醉
者二十矣從而醉者十有七為醉之事稱之曲盡潦倒
落魄情状而獨少執杯持耳翁亦大闕典余故補二公
相謔語記之以為壺史一叚佳話也(弇州續槀)
宋李公麟醉僧圖
余嘗見李龍眠山莊圖用墨妍秀設色精工真入摩詰
之室若其畫人物佛像如以燈取影逆來順往若游絲
廻還無跡雖吳道子顧虎頭不能過於此卷可見此卷
因老泉先有醉僧詩伯時乃為補圖正所謂合之䨇美
也董其昌觀於惠山舟次(容臺集)
宋李公麟畫十國圖
十國者日本即倭國于闐在蔥嶺北三童國人眼皆有
三晴童瞳通用此誤題為三腫日南古越裳氏唐為驩
州天竺即漢身毒國拂菻一名大秦一名犁鞬女國有
二一在扶桑東一在蔥嶺南堅昆在康居西北波斯在
逹曷水之西又一國名其名皆去漢唐舊都萬餘里然
日本日南波斯至今猶與中國相聞則所圖亦非虚幻
恍惚意貌為之者其王或蓬首席地或戎服踞坐或翦
髮露骭或了髻跣行或與羣下接膝而飲或瞑目酣醉
曲盡鄙野乞索之態惟天竺者乘象往往國俗皆然不
必文殊普賢也荒遠小夷非有衣冠禮樂之教而其國
人所以奉其主者甚恭或執蓋或奏伎或獻珤或雅舞
或膜拜或進酒或扶上鞍其笙簫鼓笛罇罍牲果之類
亦與今同又一國不知名者為鷙獸將犯穹廬或張弓
抽矢或徒手欲摶之状華人尊君親上無以加也畫外
國人物非一家精妙鮮有及此舊題云李伯時學吳道
子畫按梁元帝自畫職貢圖至唐猶存似非道子作古
竊意此畫源流甚遠留觀數日以歸竹溪(後村集)
宋李公麟鬼章效馬圖
行人司正黃宗載持其友蒋伯輝所藏宋李公麟畫鬼
章效馬圖求余識一言圖之右有蘇文忠公叙贊今世
士大夫相繼為詩稱道之余不能復有加矣然圖之妙
亦不必後之人數數稱道獨反覆文忠公叙言不能無
嘅焉者元祐初文潞公吕正愍范忠宣諸賢共執政柄
時朝廷清明推仁布澤嘉惠天下汲汲惟恐不及不事
遊畋不寳遠物而蠻夷四方之貢却絶復至充溢於庭
視如無有天下之人歡喜慶告有太平之望未幾潞公
諸賢盡斥而章蔡之徒復用蔽塞耳目䜛逐忠良隔絶
上下濁亂正經天下之人困其荼毒馴至徽欽之世禍
遂不救向使潞公諸君子終其身在朝廷之上不去豈
至乎此也小人之能敗人國家也如是果孰執其咎哉
凡為天下國家得人則治否則亂元祐之世雖蕞爾邊
陲備禦之寄所用如游師雄之徒尚有可稱曾不數年
雖輔相天子理天下亦不暇問可否而一畀之匪人則
國之安危理亂又豈待他日而後見哉於乎國家可以
鑒矣自古以來其人光榮貴冨其身既死遂湮沒無迹
一也苟其行不臧後世聞其名猶賤惡之若文忠公輩
其身雖死後之人聞其名起敬起愛或得其一紙一墨
於數百年之後珍襲貴重以為家寳如此圖之類者蓋
好善惡惡之心古今無異也於乎人之為賢不肖者又
可以鑒矣伯輝之竒七世孫能保藏此圖雖重其有先
人之名在亦好善之心有諸中乎(東里續集)
宋李公麟飛騎習射圖
濂屢見李伯時飛騎習射圖其描寫位置如一所畫錦
袍乘馬者四人前一人捷而馳反首左顧右手拽繡毬
於馬後箭中毬上次一人彎弧斫鬉作放箭勢手猶高
舉未下樓大防詩所謂前騎長纓拖繡毬後騎射中如
星流者是也次一人左執弓右持三矢其馬如飛似欲
追射毬者最後植青楊枝於平沙繫以綘綃一人躍馬
向前斜睨而射之章良能詩所謂紅綃低繫柳枝碧滿
滿彎弓斫鬉射者是也蓋伯時應奉廷試時所見衛士
班中飛騎習射拖毬楊柳之戲故追圖若此其精神流
動全用篆籀筆寫成固不俟讚美惜乎此卷但存第二
騎餘皆失之終不得其全璧濂因據所見備書之使讀
者瞭然如見畫亦補亡之一義云(宋學士集)
宋李公麟畫騎牛圖
陳仲舉賢良熙寧中言新法不便謫南康酒税豢兩黃
犢時與劉凝之跨之遊廬山李伯時繪為圖今藏其家
(吳儆文肅公集)
宋李公麟五馬圖卷
余嘗評伯時人物似南朝諸謝中有邊幅者然朝中士
大夫多歎息伯時久當在臺閣僅為喜畫所累余告之
曰伯時丘壑中人暫熱之聲名儻來之軒冕此公殊不
汲汲也此馬駔駿似吾友張文潛筆力瞿曇所謂識鞭
影者也黃魯直書(續書畫題跋記)
余元祐庚午歲以方聞科應詔來京師見魯直九丈於
酺池寺魯直方為張仲謨箋題李伯時畫天馬圖魯直
謂余曰異哉伯時貌天廏滿川花放筆而馬殂矣然神
駿精魄皆為伯時筆端取之而去實古今之異事當作
數語記之後十四年當崇寧癸未余以黨人貶零陵魯
直亦除籍徙宜州過余瀟湘江上因與徐靖國朱彦明
道伯時畫殺滿川花事云此公卷所親見余曰九丈當
踐前言記之魯直笑云只少此一件罪過後二年魯直
死貶所又廿七年余將漕二浙當紹興辛亥至嘉禾與
梁仲謨吳德素張元覽汎舟訪劉延仲於真如寺延仲
遽出是圖開卷錯愕宛然疇昔拊事念往逾四十年憂
患餘生巍然獨在彷徨弔影殆若異身也因詳叙本末
不特使來者知伯時一叚異事亦魯直遺意且以玉軸
遺延仲俾重加裝餙云空青曾紆公卷書(同上)
宋李公麟馬圖
曹霸於馬誠進乎技也然不能無見馬之累故馬見於
前者而僅具百體此不能盡於道者乎夫寒風相口史
朝相頰子女厲相目衛忌相鬛許鄙相睨投代褐相胸
脅管青相膹肳陳悲相股脚秦牙相前贊臣相後皆天
下相之工也能各見一體而不能相通足以稱世而伯
樂能兼之也於馬無相曰若滅若没若亡其一此得馬
於倏忽變滅間而不留也相者誠知止矣而神視者獨
未嘗得全馬邪此豈非真得馬者邪伯時於馬蓋得相
於十百者本能得其無相者也余將問曰夫子於馬其
果能得其亡馬者哉若誠亡矣不留相矣苟未能入於
兩亡自有正於心者求之至於無所求而自得者吾知
真馬出矣(廣川畫跋)
宋李公麟飛騎圖
觀龍眠飛騎圖及讀延之廷秀大防三君子佳句因思
法雲秀公語尤物移人甚可畏也慶元三年孟冬八日
朱熹仲晦父(朱子文集)
宋李公麟臨韓幹馬
此畫元中題老杜讚於前伯時自跋其後元中小楷有
名伯時行書間見諸帖參校與此軸字無小異字真則
畫真矣或言伯時畫以紙不以絹以墨不以丹青而此
用絹又著色何也余曰臨韓幹馬欲其肖幹若用素紙
不著色是伯時馬也豈曰臨幹馬哉(後村集)
宋李公麟馬性圖
元豐七年李公麟寫馬性圖云贈龍山友人李元中當
是時公麟猶未舉進士而其家桐城抵彭蠡為近故嘗
過焉見野馬千百其羣而為此圖貎其自得之性也自
元祐中擢第尉南康累遷至御史檢法十年之間畫事
不暇時講而其心終不忘去逮元符末遂以病痺謝事
歸隠龍眠山莊益潛心弗懈筆意之精超入妙品識者
至比之顧長康張僧繇則公麟之名能傳於世也固宜
然黃庭堅言其風流不減古人以畫為累世因以藝名
之此又不得不為公麟惜也嗚呼學士大夫擇術之不
可不慎也如此夫龍山即龍眠山在桐城西北元中公
麟弟也傳記謂公麟及二弟公寅元中咸以文學著時
人目之為龍山三李今公麟稱元中友人殊不能曉豈
元中者或其同姓之疏屬邪傳記之訛亦未可知也(宋學士集)
宋李公麟畫馬卷
李公麟畫如雲行水流固當為宋代第一其所畫馬君
子謂踰於韓幹者亦至論也丁晞韓趙景升雖極力學
之僅得其形似而其天機流動者則無有也觀此卷足
以見之矣(宋學士集)
宋李公麟追彘圖
蘇長公謂有唐之盛文至於韓愈詩至於杜甫書至於
顔真卿畫至於吳道元天下之能事畢矣識者以為知
言宋三百年文章大手筆如歐陽公諸君子不待言矣
至於書畫名品如李伯時輩蓋亦極天下之能者今觀
蔡君彦文所藏追彘圖人馬態度極唐人以來番騎之
妙宜其為世所寳玩也至正二十一年五月甲子跋(陳基)
(夷白齋集)
宋王詵畫水石雲林
王晉卿畫水石雲林縹緲風埃之外他日當不媿小李
將軍其作樂府長短句踸踔而清麗幽遠在江南諸賢
季孟之間近見書戒壇院佛閣碑文句與筆畫皆頓進
所謂後生可畏者乎(山谷集)
宋王詵江山秋晚圖
宋大夫聞襄王之夢孫興公見天台山圖皆想像為之
賦文章之妙如此若丹青非親見景物則難為王晉卿
圖自名勝然方其以金狨遊冶都城嫩寒中安知江山
秋晩時事不有南州之行寧能畫寫浩然詞意邪(攻媿集)
宋王詵湘鄉小景
國家盛時禁臠多得名賢而晉卿風流尤勝頃見雅集
圖坡谷張秦一時鉅公偉人悉在焉淮海詞所謂憶昔
西池會鴛鷺同飛蓋者又有詩云夢入平陽舊池館隔
花槐口吐清寒皆為此也嘗畫孫浩然金陵離亭燕詞
多少六朝興廢事盡入漁樵閑話曲盡其妙今有見湘
鄉小景著身冨貴不以平陽池館為戀而樂荒閑之野
雖嘗因謫居而見之四時草木羣飛皆有生意胸次可
想而知(攻媿集)
宋王詵煙江疊嶂圖
余既已和蘇長公韻題此卷後續覽宣和畫譜目有秘
藏晉卿煙江疊嶂圖及考聖朝名畫譜則又稱煙江疊
嶂圖行於世然則晉卿作此畫有二本其行世者為王
定國畫而長公作歌者也當宣政間詔天下斷公文及
墨跡進御之本豈應復留公歌於後而畫首乃有秘閣
圖印蓋定國之本僅餘公墨跡而畫已失矣御藏晉卿
别本又有江山平遠及千里江山圖安知不流落人間
好事者取以配公書為一卷作藝林竒玩邪若以為延
津之合則吾未敢蓋歌辭與畫境小牴牾耳至於分布
搆結紆徐掩映之状妙極工緻斷非南宋勝國人所能
辦而蘇長公筆法精純古雅為平生冠又不當參置蜉
蝣之足也書此以俟夫真賞鑒者(弇州山人槀)
宋趙令穰畫小山叢竹
大年學東坡先生作小山叢竹殊有思致但竹石皆覺
筆意柔嫩蓋年少喜竒故耳使大年耆老自當十倍於
此若更屛聲色裘馬使胸中有數百卷書便當不愧文
與可矣(山谷集)
宋趙令穰秋村暮靄圖
右趙令穰所畫秋村暮靄圖曾屬徽廟題識其為真蹟
奚疑令穰字大年宋宗室游心經史戲弄翰墨丹青多
得不傳之秘筆法清麗景象曠絶絶去供奉品格常聞
前人盛稱其慣為平湖曠蕩之景詎不信夫偶觀此圖
不勝仰羡(書畫題跋記)
宋趙令穰畫
大年貴公子也而喜作江湖山林人物窠窟畫平林遠
水鳬鴈晚景使人一見如行江南斷岸木落石出沙鳥
容與波上若欲驚起此豈規規積水墨所能至邪世言
大年得王摩詰李思訓江都王之典刑故無畫工氣信
哉(王庭珪盧溪文集)
宋趙令穰鶴鹿圖
趙令穰與其弟令松以宋宗室子精於文史而旁通藝
事所以皆無塵俗之韻今觀令穰所畫鶴鹿圖叢竹幽
汀長林豐草其思致宛如生成余隠居仙華山中時與
麋鹿為友每坐白雲磴上教鶴起舞故得其情性為真
開卷視之使人恍然自失(潛溪集)
宋趙令穰小景畫
右趙大年寫小景故蘇人章仲華所寳藏者大年名令
穰宋太祖五世孫官至崇信軍觀察使多蓄隋唐以來
法書名畫大年悟解穎敏書畫一入覽輙得古人用意
妙處近代畫家所紀稱大年山水多設色又稱其喜寫
江南小景寒汀煙渚之趣甚為當時所重宣和御府秘
藏亦多今此圖園廬坡樹淡雲水鳥僅尺餘而澄明瀟
灑幽澹簡遠之趣臻極其妙信如畫家所推可為希世
至寳也圖後有袁文清公楊鐡崖諸君子題詠金舂而
玉應又有元璞諸老釋之作亦皆不在靈徹皎然下所
可寳又不獨於畫也金珠玉璧世之人爭寳之仲華獨
此為重非清尚絶俗之士哉仲華久謝世今其孫孟昇
念其祖之重乎是也重之亦如其祖之心孟昇殆孝者
歟重祖父所愛物者重祖父之推也吾身祖父之遺也
吾重其所遺不敢斯須行之盩乎又孝之至也吾未嘗
識孟昇左贊善陳公視此圖且語其故求題輙為書此
(東里續集)
宋趙令穰江干雪霽圖
右趙大年摹王右丞江干雪霽圖一卷上有宋緝熙殿
寳賈秋壑米南宫趙仲穆私記顧仲瑛俞石澗題蓋思
陵御府之物經諸家收藏賞鑒灼然希世之珍也大年
本王孫而水墨丹青清森古澹無寳玦珊瑚紈綺豪貴
之習可謂蟬脱汚泥皭然高映者矣宜其遺賞千秋若
璆琳乎太原王穉登(珊瑚網)
昔人評趙大年畫謂得胸中千卷書更竒古又大年以
宗室不得遠遊每朝陵回得胸中丘壑不行萬里船不
讀萬卷書欲作畫祖其可得乎此在吾曹勉之無望庸
史矣董其昌(容臺集)
宋趙令穰江鄉清夏卷
趙令穰江鄉清夏卷筆意全倣右丞余從京邸得之日
閱數過覺有所會趙與王晉卿皆脱去院體以李咸熙
王摩詰為主然晉卿尚有畦逕不若大年之超軼絶塵
也(容臺集)
宋趙令穰江鄉雪意圖
趙大年江鄉雪意圖卷項晦甫物也嘗託盛德潛為媒
致之而不可得耿耿於中者二十五六年矣今崇禎庚
午之二月晦甫臥疾忽令所善鮑老歸余既成購而晦
甫即治後事若相付者余慶物之来而悵友之速化也
越月陳眉公先生顧余清樾堂出觀終日贊歎大年與
蘇米狎交東坡每見其畫則以朝陵回嘲之蓋宋宗法
嚴不令宗子出城故耳此卷初作四五大樹根株錯互
梢幹蕭森中叚半𢃄雲氣出沒掩斂極有竒状其餘層
沙起伏煙樾淒迷水鳥戢翼藏身散布蘆洲草棘間備
空寒荒遠之思一片江鄉物色也(六研齋筆記)
宋章友直畫蟲
近時文與可工行草篆隸飛白溢而為畫章伯益蓋同
時人也後題無礙居士即米元章元章亦兼嗜書畫尤
有好古之癖使此軸出晉唐間當在巧偷豪奪之數邪
淳熙元年三月二十四日(平園集)
宋文勛扇畫
舊聞吳道子畫西方變相觀者如堵道子作佛圓光風
落電轉一揮而成嘗疑其不然今觀安國作方界略不
抒思乃知傳者之不謬(東坡集)
宋李遵易畫魚圖
魚之醜以千百類且一物而極巨細之形者惟魚天池
之鯤其大不知其幾千里豪素之窘不能追也長塘之
水一斛而魚半斛其小如針鋒豪素可追不能工也則
夫可追而工者不過於九澤之所同有九罭之所常萃
鱨鯉鱒魴頒首莘尾之間蓋見者能識之然世猶以為
畫師喜為鬼神而憚為狗馬鬼神怪幻易以罔人而狗
馬與鱨鱒所常覩者夫人而能指其失故工此尤難是
不然夫鯤以海運而針鋒若滅没世固無覩鯤首尾之
目針鋒鱗之眼則欲窮巨細之倪至此而能者俱廢且
凡魚亦不一狀則畫之難工又非若狗馬比然嘗試遺
物以觀物物常不能廋其狀盡得一魚之意則鋪几尺
紙曰此天池也此長塘也廣狹不移而皆在一以為鯤
則稽天之涯覩不見其不足一以為針綘則蹄涔之態
具不見其有餘大小惟意而不在形巧拙繄神而不以
手無不能者而遵易亦時隠几翛然去智以觀天機之
動蚿以多足運風以無形遠進乎技矣庚辰三月六日
晁補之題(雞肋集)
宋孟仲寧白蓮社圖
周禮百工之事皆聖人作用智不分乃凝於神張顛觀
公孫大孃舞劒而草書長進此豈筆墨蹊徑間得之邪
齊魯俗樸工技世守知變通者寡畫史孟仲寧獨善學
知余得意繢事中惠聽余言使集吳道玄關仝韓幹魏
賢李成郭忠恕許道寧數子精筆為白蓮社圖甚似(雞肋集)
舒城李伯時作蓮社圖士大夫傳以為佳玩謂可與輞
川並馳潁川晁無咎復得遺意頗加損益集古名筆以
緡工孟仲寧為之曰可曰否如左如右獵竒擷妙變化
隨出雖摩詰復生恐不能過也夫意之所詣為難了人
之意亦非易伶人吹管假工捻竅直肆横出抗厲厭抑
終不如律使其心運指應皆與神會則無不諧矣古之
任事者嘗患不得其人為用用或非其人故余於此畫
特有取焉耳(李昭玘樂静集)
宋米芾雲山卷
元章早年涉學既多晚乃則法鍾王此元祐初作也風
神蕭散所謂天成者非世間墨工槧人之可髣髴伯玉
出以相示因書其後紹興壬午仲冬晦日平丘曾覿純
父李琪家藏子孫永為寳用銅印(續書畫題跋記)
米老此圖初藏於茗川李振叔後入嚴尚書府今宫保
閔公得之蓋嚴與李同郡而宫保為尚書外孫流傳有
自而收蓄得所此老亦無所恨矣弘治癸亥九月既望
長洲吳寬書(同上)
宋米芾下蜀江山圖
米老下蜀江山嘗見數本大略相似當是此老胸中丘
壑最殊勝處時一吐出以寄真賞耳蘇文粹中鑒賞既
精筆語尤勝頃歲嘗獲從游今觀遺墨為之永歎慶元
己未三月八日新安朱熹仲晦父(朱子文集)
宋米芾著色桃花障子
元章畫故未見一日過閶門姜氏壁間縣桃花圖一軸
漫即視之見其絹極縝細郤看其筆正作樹一本上發
花葉茂密丹粉傅染瑩然妍爛氣勢盎鬱甚異之徐見
下左角一印察之方僅二寸作繆篆其文曰楚國米黻
始知為公之筆更締玩之益悟其妙以語主人亦始知
珍祕後幾日過之不在壁矣今其人已亡便從其家索
之料亦不可見矣暇日意其筆法以世不多見其畫漫
志云爾(懷星堂集)
宋米芾雲山
此畫法謂之潑墨王洽作祖意老米時猶及見之不則
米老雖狂無此大膽獨創也旁有薛氏家藏印殆是老
米為紹彭墨戲者邪玄宰題(珊瑚網)
宋米芾畫文德皇后遺履圖
余讀書秀州項穉玉閣中姚叔祥出視唐文德皇后遺
履為米元章寫圖左方有小跋稱臣米芾度是元章為
博士召入内庭鑒定書畫奉命所作其跋云右唐文德
皇后遺履以丹羽織成前後金葉裁雲為飾長尺底向
上三寸許中有兩繫首綴二珠蓋古之岐頭履也臣米
芾圖幷書按唐太宗皇后長孫氏武德九年八月二十
一日立為皇后貞觀十年五月二十六日崩於立政殿
年三十六諡曰文德皇后葬昭陵因九嵕山以成后志
咸亨五年八月追諡文德聖皇后天寳八載六月加尊
號文順聖皇后此履不知何緣傳流宋朝又入祕府或
元章别摹他本皆未可知(眉公集)
宋米友仁瀟湘長卷
米元暉作遠山長雲出没萬變古未有輩安得匹紙以
盡其筆墨之妙乎至林麓近而雄深岡巒遠而挺拔木
露幹而想高茂水見涯而知渺彌皆發於筆墨之外此
常人所難元暉之所易也逹功它日以此示之儻以為
知言則當得山川之勝卧以遊之紹興五年七月二十
日會稽關注書(鐡網珊瑚)
頃在京師時方允廸嘗示僕以和人求米元暉畫楚山
清曉圖詩恨未見其畫也今觀元暉此畫自云夜雨初
霽曉煙既泮其狀類此豈其所謂瀟相千變萬化久落
人間亦楚山圖中之一也會稽韓滸懋遵書(同上)
丘壑之士久寂寞則起朝市之念朝市之士久喧囂則
懷丘壑之放古今之理也余贊治丹丘雖環郛皆山可
以拄頰而霞城雲嶼亦得駕言窮覽然塵纓之所羈束
終不能瑩心而醒目米西清所作瀟湘圖曲盡林阜煙
波之勝遐想鷗鳥之樂良不可及紹興十七年三月廿
二日鄱陽洪适書(同上)
蔡天啟作米襄陽墓志言元符初進其子所畫萬里長
江圖時元暉年尚少其小筆已知名當世矣方此老亡
恙時諸公貴人求索者日填門不勝厭苦往往多令門
下士傚作親識元暉二字於後嘗自言遇合作處渾然
天成薦為之不復相似此卷寂寥簡短不過數筆而淺
深濃淡姿態横生使人應接不暇蓋是其得意筆自其
云亡畫亦難得矧題識皆一時名勝之士終日把翫不
能去手也淳熙辛丑二月梁溪尤袤題(同上)
建陽崇安之間有大山横出峰巒特秀余嘗結茅其顛
小平處每當晴晝白雲坌入窗牖間輙咫尺不可辨嘗
題小詩云間雲無四時散漫此山谷幸乏霖雨姿何妨
媚幽獨下山累月每竊諷此詩未嘗不悵然自失今觀
米公所為左侯戲作横卷隠隠舊題詩處似已在第三
四峰間也又得幷覽諸名勝舊題想像其人益深歎息
淳熙己亥中夏廿九日新安朱熹仲晦父書於江東道
院(同上)
宋米友仁大姚江圖
大姚去姑蘇城東南二十里臨諸江湖江則吳淞江姚
城江白蜆江小龍江湖則有陳湖葉宅湖車坊漾獨墅
淹是也大姚地可百畆浮諸水之間有小山高不滿數
丈上有古刹依山之顚曰文殊院正殿有文殊坐師像
甚竒古周圍有深渠數匝乃誦經行道之跡也唐宋名
公留題甚多皆刻諸石以置於壁間米南宫弟兄嘗居
於其地舊址猶可考余别業數椽在笠澤姚澄江之北
與大姚隔小龍江相望咫尺時復往焉至正甲申余在
燕京忽得此卷因拾以歸吳丙申之變余避地入閩丁
酉歸家業一空而此卷僅存戊申吳復兵燹余亦流離
濠梁己酉復歸田里故居焚蕩荒榛破礫不堪舉目又
復得此卷於野人家事物之遇豈偶然哉辛亥秋七月
暇日展卷太息因識於後以記歲月云耳雲浦道人(鐡網珊瑚)
米氏父子本襄陽人而寓居京口嘗觀海岳翁表吾鄉
朱樂圃先生墓云余昔居郡與先生遊則海岳又嘗寓
蘇而其女因以嫁大姚村人此倣大姚江圖所由作也
修宋史者直云吳人而後之論撰者遂以為吳縣人失
之矣(寓意編)
宋米友仁雲山圖
往年過京口登北固眺金焦俯臨大江時春雨初霽江
上諸山雲氣漲漫岡嶺出沒林樹隠見恨無老杜盪胸
之句為之發揮乃今倏見此圖知海岳菴中人筆力之
妙能盡得予當日所覩掩卷追念不覺惘然(吳師道禮部集)
書法畫法至元章元暉父子而變蓋其書以放易莊畫
以簡代密然於放而得研簡而不失工則二子之所長
也(同上)
宋米友仁煙巒曉景
昔米芾嘗謁宋帝於宣和殿帝乃從容顧芾問曰聞卿
復工畫然乎否乎芾適置友仁所筆楚山清曉圖在懷
袖間因即出以獻御覽則稱羡今觀元章墨帖謂吳江
宰同寮語陳叔逹善作煙巒雲巖吾子友仁亦能奪其
善駉遂知元章沉痼於譽兒癖矣至正十五年己未八
月十二東原申屠駉敬書於越州寓邸之戒得齋(續書畫題跋記)
宋米友仁瀟湘竒觀
右將仕郎米友仁畫瀟湘竒觀一卷且自識之蓋其父
元章為禮部員外郎先居太原後徙襄陽過潤州羡山
川佳麗於是結菴於城東號曰海岳宣和間嘗進友仁
所畫楚山清曉圖上悦因得名當世然其筆意大率圖
與竒觀相似却無畫工習故士大夫寳之嗟乎一門清
適自宗薦許亦可以見其父子之能矣上清外史薛羲
題(書畫題跋記)
米氏父子書畫擅當世是卷沉著痛快字如其圖尤合
作也臨川葛元喆題(同上)
江南竒觀在北固諸山而北固竒觀在東岡海岳晴雨
晦明中執筆模寫非其人胸中先有千巖萬壑者孰能
神融意適收景象於豪芒咫尺之間哉米家父子何奪
天巧之多也宣城貢師泰題(同上)
細觀米友仁瀟湘竒觀筆墨温粹點染渾成信夫鍾山
川之秀而復發其秀於山川者也其後跋語若貢公泰
甫葛公元喆劉公守中言之盡矣至於上清外史薛公
玄卿素與吳興趙松雪評論書畫尤為精到且知其父
元章宣和間嘗進友仁所畫楚山清曉圖為當時稱賞
况竒觀者尤晩年之作也居貞其寳之雪鶴山人鄧宇
志(同上)
余家藏倪迂遺集有與陳叔方書云海嶽菴圖旦晩臨
畢既全璧以歸而集中復附載陳書云海岳菴圖謹授
山甫盧君以逹雲林胸次清曠筆意蕭遠當咄咄逼真
矣暇日能寄小幀如對可人也因展觀錄之其昌(同上)
小米墨戲余所見瀟湘白雲圖沈啟南跋云三十年耳
聞求一見而主人靳不出晚歲始得觀則無及矣其尊
重如此此亦瀟湘之流亞也壬寅至日董其昌書(同上)
宋米友仁瀟湘八景卷
戰國而下治皆苟且之治也戰國而下學皆苟且之學
也治固有任之者矣學至宋亦可觀焉然盡道而未盡
制如有王者孰可以為名世哉不獨此也孟子曰工不
信度則百工自戰國而下亦皆苟且矣嘗觀考工記一
車一弓而為之盡制如此而設色繢畫要之不與世教
也亦盡制如此然則君子之於天下也可一事而或苟
且為之哉傅君夢求得米元暉所畫瀟湘八景㩦過閩
余閱之計今四百年無剥落者此紙墨之工不足竒也
然神采思致意態有今之名畫不能寘一毫者可見去
古益遠而事益苟且不特如孟子所謂不信度而已有
世教之憂者觀此寧不重有所感也夫(舒芬梓溪集)
宋米友仁湖山煙雨圖
米元暉眼中閣煙雨胸次有丘壑故含毫和墨即澄心
堂紙為此圖四明袁文清公居館閣時所嘗收蓄者也
後為郡人夏叔宜家所得叔宜兄弟爭相寳秘每袖以
相誇秦割十五城以求璧而荆山之人則用之而抵鵲
豈非物以罕見為貴世固無定情邪文清久遊京國厭
飫冨貴之餘思𣣔一覩家山而不可得見夫畫笥所有
而收蓄之宜矣叔宜兄弟居江山勝處一開戶牖則千
厓萬壑不呼而登几格其於是圖亦收蓄而寳秘之如
此何乃兼人之所好哉九靈山人題(鐡網珊瑚)
宋米友仁山水圖
自古極盛之世天下之間和同無間粹英秀傑之氣充
盈洋溢是以賢才之生多駢發遞見父子兄弟俱以所
長稱於時者衆矣而宋東都為甚相業功名則吕氏范
氏道德之純則程氏文章則蘇氏曾氏王氏孔氏劉氏
其他至不可勝數而米氏父子各以畫名家亦皆擅一
時之妙豈人力所及哉天欲固人之國家必生才以植
其本使之扶而立之輔而翼之或從而藻繪潤飾之不
如此不足以見盛大之美也元暉此圖乃避地新昌時
作山川林麓吐吞開闢有排斡元氣之勢實可與古作
抗衡不特追配先人而已當人物凋謝之餘洞視今昔
慨歎久之(遜志齋集)
宋米友仁邏釣圖
吳淞秋晚羣漁集小舟捕魚淵中謂之起叢今觀史文
鑒戶曹藏小米此圖覽之景物宛然其間漁具數種余
不能識安得陸魯望者為一一賦之(匏翁家藏集)
宋米友仁水墨雲山圖
首楞嚴經云不知色身外泊山河虚空大地咸是妙明
心中之物由是則知畫工以豪端三昧寫出自己江山
耳不然何曲盡其妙也邪觀此圖者當如是觀可也玉
芝巖老人題(書畫題跋記)
米元暉自稱有設色袖珍卷為生平第一當時已為翟
伯壽所豪奪此卷在水墨游戲中深入北苑三昧可稱
神品矣董其昌題(同上)
宋米友仁雲山卷
米敷文書畫步驟阿翁而畫為勝鄧公壽稱其天機超
逸不事繩墨點滴煙雲草草而成而不失天真觀此圖
知公壽之妙有鑒裁也昔人謂山水之變始於吳成於
二李樹石之状妙於韋鷗窮於張適厥後荆關頓造其
微范李愈臻其妙自米氏父子出山水之格又一變矣
譬之書家殆如楊少師之散僧入聖者耶妄子有曰善
畫無根樹能為朦朧雲信斯言也則山之冰澌斧刃樹
之刷脈鏤葉者佳處安在敷文壽至八十神明不衷陳
仲醇謂得畫中煙雲供養吾為之擊節矣(嬾真草堂集)
宋米友仁瀟湘白雲圖
米元暉作瀟湘白雲圖自題云夜雨初霽曉煙欲出其
狀若此此卷余從項晦伯購之攜以自隨至洞庭湖舟
次斜陽篷底一望空闊長天雲物怪怪竒竒一幅米家
墨戲也自此每將暮輙捲簾看畫卷覺所將卷為剩物
矣湘江上竒雲大似郭河陽雪山其平展沙脚與墨瀋
淋漓乃似米家父子耳古人語郭熙畫石如雲不虚也
(容臺集)
宋米友仁海岳菴圖
前代畫山水至兩米而其法大變蓋意過於形蘇子瞻
所謂得其理者是圖山峰隠映林木慘澹長江千里之
勢宛然目中胸次非有萬斛風雨不能下筆安得此筆
盡畫洞庭三峽石城赤壁使未至者若履其地邪吾嘗
見真本於新安鄭出正家他皆臨本(聞過齋集)
米元暉又作海岳菴圖謂於瀟湘得畫境其次則京口
諸山與湘山差類今海岳圖亦在行笈中元暉未嘗以
洞庭北固之江山為勝而以其雲物為勝所謂天閑萬
馬皆吾師也但不知雲物何以獨於兩地可以入畫或
以江上諸名山所憑空闊四天無遮得窮其朝朝暮暮
之變態耳此非静者何繇深解故論書者曰一須人品
高豈非品高則閑静無他好縈故耶(容臺集)
宋米友仁雲山
曹周翰出示大父公所藏米卷余雖不知畫觀其雲山
煙樹走筆而成縈紆蓊鬱之致超然脱去蹊徑知為真
蹟無疑也展卷至後題輙語周翰此元暉筆耳曾之一
跋蓋題元章他書好事者装池時誤綴其後匏菴先生
未暇深考因定以為元章余既憑筆蹟臆斷其非又按
元章本傳終於徽宗朝其年僅四十有九而此題距紹
興乙卯蓋三十年又他本供御為元暉所鑒定者皆在
紹興中其壽至八十餘與所云老境者適相合夫筆墨
之辨世已不能知獨恃歲月可據而乃失之於匏翁題
識可不慎歟又考蔡肇所撰元暉墓銘卒之歲為崇寧
則其必非父蹟又不待辨而瞭然矣(學古緒言)
宋宋子房畫山
唐人王摩詰李思訓之流畫山川峰麓自成變態雖蕭
然有出塵之姿然頗以雲物間之作浮雲杳藹與孤鴻
落照滅没於江天之外舉世宗之而唐人之典刑盡矣
近歲唯范寬稍存古法然微有俗氣漢傑此山不古不
今稍出新意若為之不已當作著色山也(東坡集)
宋李時雍墨竹
右墨竹二幅行草三幅皆廹近文湖州乃李致堯筆也
雙魚印為時雍二字圓印文為致堯而方印則云李大
醉墨致堯隲之長子故自謂李大致堯早以書畫名於
時元符初黃魯直在戎州致堯嘗從乞書黃甚予之距
元祐四年蓋十年耳其後為尚書郎馮澥書奏疏由是
被遇為書學博士云(鶴山集)
宋張擇端清明上河圖
翰林張擇端字正道東武人也幼讀書遊學於京師後
習繪事本工其界畫尤嗜於舟車市橋郭徑别成家數
也按向氏評論圖畫記云西湖争標圖清明上河圖選
入神品藏者宜寳之大定丙午清明後一日燕山張著
跋(鐡網珊瑚)
金燕山張著以此圖為張擇端筆必有所據至後人乃
以擇端作於宋宣政間今畫譜具在當時有如斯人斯
藝而獨遺其名氏何邪大卿朱公藏此已久余始得展
閱恍然如入汴京置身流水游龍間但少香塵撲面耳
朱公云此圖有槀本在張英公家蓋其經管布置各極
其態信非率易所能成也(匏翁家藏集)
是圖藏閣老長沙公家公以穆遊門下且頗知書畫每
暇日輙出所藏命穆品評此蓋公平生所寳秘者觀其
位置若城郭市橋屋盧之遠近高下草樹馬牛驢駝之
大小出沒以及居者行者舟車之往還先後皆曲盡意
態毫髮無遺蓋汴京盛時偉觀可按圖而得而非一朝
一夕之所能者其用心亦良苦矣圖有金大定丙午燕
山張著跋云翰林張擇端字正道東武人也幼讀書遊
學京師後習繪事工於界畫自成一家又引向氏圖畫
記謂擇端復有西湖爭標圖與此並入神品元至正壬
辰西昌楊準跋則謂前有徽廟標題後有金諸老詩及
私印若干今皆不存長沙公自為詩細書其後(寓意編)
周氏所藏清明上河圖乃故宋宣政年間名筆也筆意
精妙固自宜入神品觀者見其邑屋之繁舟車之盛商
賈財貨之充羡盈溢無不嗟賞歆慕恨不得親生其時
親目其事然宋祚自建隆至宣政間安養生息百有五
六十年太平之盛蓋已極矣天下之勢未有極而不變
者此固君子之所寒心者也然則觀是圖者其將徒有
嗟賞歆慕之意而已乎抑將猶有憂勤惕慮之意乎噫
後之為人君為人臣者宜以此圖與無逸圖並觀之庶
乎其常守冨貴也(李祁雲陽集)
張擇端清明上河圖皆南宋時追摹汴京景物有西方
美人之思筆法纖細亦近李昭道惜骨力乏耳(容臺集)
御定佩文齋書畫譜卷八十三
