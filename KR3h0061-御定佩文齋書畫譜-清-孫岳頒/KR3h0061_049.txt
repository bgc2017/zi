欽定四庫全書
御定佩文齋書畫譜目錄
第四十九卷
畫家傳五
梁
于兢趙嵓
胡翼王殷
劉彦齊荆浩
關同朱繇
趙喬李靄之
張圖跋異
李羅漢鄭唐卿
厲歸真
後唐
李從曮鄭汝弼
韓求李祝
左禮張南
袁㠖東丹王李贊華
胡瓌胡虔
李玄應李玄審
釋從允釋智暉
李夫人
晉
王仁夀胡嚴徵
周
施璘狂生
釋智藴釋德符
吳
潯陽畫工
南唐
徐熙韓熙載
顧閎中竹夢松
陶守立陸晃
高太沖朱澄
李景道李景遊
周文矩曹仲玄
衞賢朱悰
何遇杜韜
梅行思王齊翰
顧德謙趙幹
郭乾暉郭乾祐
鍾隠郭權
唐希雅楊輝
觧處中丁謙
李頗耿先生
童氏
前蜀
高道興房從真
杜子瓌李昇
滕昌祐宋藝
張玄楊元真
張景思支仲元
劉贊杜齯龜
姜道隠釋貫休
黃崇嘏
後蜀
趙德玄趙忠義
蒲師訓蒲延昌
張玫阮知誨
阮惟德杜敬安
高從遇杜措
杜弘義黃筌
黃居寳孔嵩
周行通丘文播
丘文曉丘餘慶
李文才徐德昌
董從誨景朴
趙才程承辯
李夀儀釋令宗
釋惠堅福感寺僧
吳越
錢仁熙錢侒
羅塞翁王耕
釋藴能
胡擢李羣
朱簡章唐垓
張質杜霄
史瓊王喬士
程凝王道古
王道求宋卓
冨玫黃延浩
阮郜燕筠
張及之韋道豐
王偉李仁章
趙弘成處士
欽定四庫全書
御定佩文齋書畫譜卷四十九
畫家傳五
梁
于兢
于兢梁相國善畫牡丹幼年從學因覩學舍前檻中牡
丹盛開乃命筆放之不浹旬奪真矣後遂酷思無倦動
必增竒貴達之後非尊親旨命不復含豪有人贈詩曰
看時人步澀展處蝶争来有寫生全本折枝傳於世(圖)
(畫見聞志)
趙嵓(五代史作巖)
趙嵓(五代史趙犨傳云準次子巖尚太祖女末帝時為戶部尚書租庸使)善畫人馬挺然
高格非衆人所及有漢書西域傳骨貴馬小兒戲舞鍾
馗弹棋診脉等圖傳於世(圖畫見聞志)
胡翼
胡翼字鵬雲安定人工畫道釋人物至於車馬樓臺種
種臻妙趙嵓都尉以畫著一時見翼禮遇喜臨摹古今
名筆目之曰安定鵬雲記有秦樓吴宫盤車等圖傳於
世(宣和畫譜)
王殷
王殷(宣和書譜避宋宣祖諱作王商畫史會要王商王殷分為二人誤)工畫佛道士女
尤精外國人物與胡翼並為趙嵓都尉所禮他人無及
也有職貢游春士女等圖并粉本佛像傳於世(圖畫見)
(聞志)
劉彦齊
劉彦齊梁左千牛衞將軍善畫竹頗臻清致有風折竹
孟宗泣竹湘妃等圖傳於世人物多假胡翼之手(圖畫)
(見聞志)
荆浩
荆浩字浩然河南沁水人博通經史善屬文五季多故
隱於太行之洪谷自號洪谷子嘗畫山水樹石以自適
著山水訣一卷藏之書府嘗於京師雙林院畫寶陀落
伽山觀自在菩薩一壁(劉道醇五代名畫補遺)
荆浩山水為唐宋之冠作山水訣為范寬輩之祖(湯垕)
(畫鑑)
荆浩善為雲中山頂四面峻厚(米芾畫史)
浩嘗語人曰吴道子畫山水有筆而無墨項容有墨而
無筆吾當采二子之所長成一家之體故關同北面事
之有四時山水三峰桃源天台等圖傳於世(圖畫見聞)
(志)
關同(一名穜又作童宣和畫譜作仝)
關同長安人工畫山水從荆浩學有出藍之美馳名當
代無敢分庭有趙陽山居溪山晚霽四時山水桃源等
圖傳於世(圖畫見聞志)
關同初師荆浩刻意力學寢食都廢意欲逾浩後俗諺
曰關家山水同之畫也上突巍峰下瞰窮谷卓爾峭拔
者能一筆而成其竦擢之狀突如涌出而又峰巖蒼翠
林麓土石加以地理平遠磴道邈絶橋彴村堡杳漠皆
備故當時推尚之(五代名畫補遺)
關同石木出於畢宏有枝無榦(米芾畫史)
仝尤喜作秋山寒林與其村居野渡幽人逸士漁市山
驛使其見者悠然如在灞橋風雪中三峽聞猿時不復
有朝市抗塵走俗之狀蓋仝之所畫脱略豪楮筆愈簡
而氣愈壯景愈少而意愈長也(宣和畫譜)
仝畫山水入妙然於人物非工每有得意者必使胡翼
主人物(李廌畫品)
朱繇
朱繇(五代名畫補遺作朱瑶字温琪)長安人工畫佛道酷類吴生雒中
廣愛寺有文殊普賢像長夀寺并河中府金真觀皆有
畫壁(圖畫見聞志)
朱瑶嘗客游雍洛間時河南府金真觀請瑶畫經相及
周廡中門列壁世稱神筆(五代名畫補遺)
趙喬
趙喬朱繇弟子亦知名一時(宣和畫譜)
李靄之
李靄之華隂人善畫山水泉石尤善畫貓雅為羅紹威
所厚建一亭為靄之援豪之所名曰金波時以靄之為
金波處士(宣和畫譜)
張圖
張圖字仲謀洛陽人朱梁太祖在藩鎮日圖掌行軍資
糧簿籍故時人呼為張將軍圖好丹青善潑墨山水皆
不由師授亦不法今古自成一體尤長大像梁龍德中
洛陽廣愛寺沙門義暄置金幣邀四方竒筆畫三門兩
壁時處士跋異號為絶筆乃来應募異方草定畫樣圖
忽立其後長揖而語曰知跋君敏手固來贊貳異方自
負乃笑而答曰顧陸吾曹之友也豈湏贊貳圖願繪右
壁不假朽約搦管揮寫倏忽成折腰報事師者從以三
鬼異乃瞪目踧踖驚拱而言曰子豈非張將軍乎圖捉
管厲聲曰然異乃雍容而謝曰此二壁非異所能也遂
引退圖亦不偽讓乃於東壁畫水神一座直視西壁報
事師者意思高遠視之如生今並存焉嘗於武宗元第
觀圖所畫十王地藏一軸綽有善護慈悲相(五代名畫)
(補遺)
嘗見寇忠愍家有張圖釋迦像一軸鋒鋩豪縱勢類草
書實竒怪也(圖畫見聞志)
跋異
跋異汧陽人眉目疎秀舉止詳雅而性沉厚善畫佛道
鬼神及大像嘗於廣愛寺為張圖排斥後福先寺請異
畫大殿護法善神異方朽約忽一人自稱曰吾姓李滑
臺人有名善畫羅漢故鄉里呼吾為李羅漢當與汝對
畫角其拙巧異恐如張圖者遂固譲西壁與之異乃竭
精竚思意與筆會屹成一神侍從嚴毅又設色鮮麗此
蓋平生之所未能者李氏乃縱觀異畫見其精妙入神
非己所及遂手足失措由是異大有得色遂誇詫曰昔
見敗於張將軍今取捷於李羅漢(五代名畫補遺)
李羅漢
李羅漢滑臺人善畫羅漢人呼為李羅漢(五代名畫補)
(遺)
鄭唐卿
鄭唐卿工畫人物兼長寫貌有梁祖名臣像并故事人
物傳於世(圖畫見聞志)
厲歸真
道士厲歸真異人也莫知其鄉里善畫牛虎兼工鷙禽
雀竹綽有竒思惟著一布裘入酒肆娼家每有人問其
所以輒大張口茹其拳而不言梁太祖召問云君有何
道理對曰衣單愛酒以酒禦寒用畫償酒此外無能梁
祖然之嘗游南昌信果觀中有三官殿夾紓塑像乃唐
眀皇時所作體製妙絶常患雀鴿糞穢其上歸真乃畫
一鷂於壁間自是雀鴿無復棲止有渡水牧牛牛虎鷂
子柘竹野禽等圖傳於世(圖畫見聞志)
尤氏藏厲歸真牛題云庚辰十月錦溪迂疎子作(雲煙)
(過眼錄)
後唐
李從曮
李從曮岐王茂貞子(見書家傳)善書畫唐莊宗時拜鳳翔節
度使(五代史本傳)
鄭汝弼
鄭汝弼(見書家傳)李克用時為副使工書畫(五代史本傳)
韓求李祝
韓求(一作虬宣和畫譜云陜人)李祝(一作柷)不知何處人皆倜儻不拘
有經略才能唐祚陵季遂退藏不仕以丹青自汚而好
游晉唐間李克用命往陜郊畫龍興寺回廊列壁二百
餘堵求祝乃對手畫攝摩騰竺法蘭以經來大各八尺
洎三門上神數十身皆高二丈又畫九子母及羅叉變
像宛有步武之態天下畫流雲集莫不鼠伏(五代名畫)
(補遺)
虬祝同學吴道元聲譽並馳人以韓李稱(宣和畫譜)
左禮張南(按左禮張南是二人宣和畫譜云左禮與張南本同時蓋誤以張南)
(為張南本也今正之)
左禮張南並工佛道筆意不相遠有二十四化圖十六
羅漢三官十真人等像傳於世(圖畫見聞志)
五代左禮與韓虬同時各畫佛像入妙曾見畫十六身
小羅漢坐巖石中筆意甚工不在韓虬下(畫鑑)
袁㠖
袁㠖後唐侍衞親軍河南登封人善畫魚窮其變態得
噞喁游泳之狀(圖畫見聞志)
東丹王李贊華
東丹王契丹天皇王之弟號人皇王名托雲後唐長興
二年投歸中國明宗賜姓李名贊華(廣川畫跋云托雲奔唐明宗賜姓東)
(丹更其名曰慕華長興二年賜姓李更其名曰贊華)善畫本國人物鞍馬多寫貴
人勁装戎服鞍勒率皆珍華然而馬尚豐肥筆少壯氣
(圖畫見聞志)
東丹王贊華善畫馬之權竒者梁唐及晉初凡北邊防
戍及𣙜易商人嘗得贊華之畫工甚精緻至京師人多
以金帛質之予於贊善趙公第見贊華畫馬骨法勁快
不良不駑自得窮荒步驟之態(五代名畫補遺)
胡瓌
胡瓌山後契丹人(或云瓌本慎州烏爾古部落人郭若虚云范陽人)善畫蕃馬
骨格體狀冨於精神其於穹廬部族帳幕旗旆弧矢鞍
韀或隨水草放牧或在馳逐弋獵而又遙天慘冽沙磧
平遠能曲盡塞外不毛之景趣(五代名畫補遺)
瓌畫蕃馬雖繁富細巧而用筆清勁有陰山七騎下程
捉馬射雕等圖傳於世(圖畫見聞志)
胡瓌畫番部人馬用狼豪製筆疏渲騣尾緊細有力至
於穹廬什物各盡其妙司德用家啗鷹圖真妙品也(牛)
(戩畫評)
胡虔
胡虔瓌子有父風(圖畫見聞志)
李玄應李玄審
李玄應洎弟玄審並工蕃馬專學胡瓌有放馬白本胡
樂飲會茀林等圖傳於世(圖畫見聞志)
釋從允
釋從允泉州人長興三年省詢禪師來閩從允參謁一
言而契通文二年五月取筆寫伽佗像而没火浴後得
舍利數百粒(十國春秋)
釋智暉
釋智暉姓高氏咸秦人頗精吟咏得騷雅之體翰墨外
工小筆尤嘉粉壁興酣雲山在掌(釋義淨西域求法高)
(僧傳)
李夫人
李夫人蜀人也善屬文尤工書畫郭崇韜帥兵来取蜀
掠得之夫人以崇韜武人悒悒不樂月夕獨坐南軒竹
影婆娑輒起濡豪摹寫窗楮上明日視之生意具足世
人效之多有墨竹云(十國春秋)
晉
王仁夀
王仁夀汝南宛人工畫佛道鬼神兼長鞍馬始師王殷
後學精吳法(宣和畫譜云石晉時作待詔)晉末為契丹所掠太祖受
禪放還相國寺文殊院有淨土彌勒下生二壁淨土院
有八菩薩及有征遼獵渭等圖傳於世(圖畫見聞志)
仁夀嘗於京師大相國寺淨土院畫八菩薩今見存焉
耆舊傳是云吴道子筆其精緻如此(五代名畫補遺)
胡嚴徵
胡嚴徵晉天福間工神佛(圖繪寶鑑)
周
施璘
施璘字仲寳京兆藍田人善畫生竹為當時絶技予嘗
觀璘畫十幅竹圖凡老根薄石笋枝附籜扶疎交映青
翠滿庭宛得三湘高秋之野色後周起居郎韋重過留
題曰枯籜危根繳石頭千竿交映近清流堪珍仲寳窮
幽筆留得荆湘一片秋(五代名畫補遺)
狂生
狂生(逸其姓氏)晉明帝步輦圖南齊謝赫畫雖經傳摹意象
高古&KR1505;首題云廣順癸丑季夏狂生摹(東觀餘論)
釋智藴
釋智藴河南人工畫佛像人物學曹體雒中天宫寺講
堂有毘盧像廣愛寺有定光佛福先寺有三災變相數
壁周祖時進舞鍾馗圖賜紫衣(圖畫見聞志)
釋德符
釋德符善畫松柏氣韻蕭灑曾於相國寺灌頂院廳壁
畫一松一柏觀者如市賢士大夫留題凡百餘篇(圖畫)
(見聞志)
吳
潯陽畫工
潯陽畫工(楊吴時人)庚寅歲江西節度徐知諫以錢百萬修
廬山使者廟潯陽令遣吏召畫工負荷丹彩雜物從之
(徐鉉稽神錄)
南唐
徐熙
徐熙鍾陵人世仕偽唐為江南名族熙善畫花竹林木
蟬蝶草蟲之類多游園圃以求情狀雖蔬菜莖苖亦入
圖寫意出古人之外尤能設色絶有生意李煜集英殿
盛有熙畫後卒於家及煜歸命盡入内府太宗因閱圖
書見熙畫安榴樹一本帶百餘實嗟異久之曰花果之
妙吾獨知有熙矣其餘不足觀也徧示畫臣俾為標準
(劉道醇聖朝名畫評)
徐熙畫花果多在澄心紙上至於畫絹絹文稍麤元章
謂徐熙絹如布是也(畫鑑)
徐熙風牡丹圖葉幾千餘片花只三朵一在正面一在
右一在衆枝亂葉之背(米芾畫史)
畫花趙昌意在似徐熙意不在似意不在似者太史公
之於文杜少陵之於詩也(邵博聞見後錄)
韓熙載
韓熙載字叔言北海人(見書家傳)分書及畫名重當時(馬令)
(南唐書)
顧閎中
顧閎中事元宗父子為待詔善畫人物是時韓熙載好
聲伎專為夜飲賓客糅雜後主欲見其尊俎鐙燭觥籌
交錯之態度命閎中夜至其第竊窺之目識心記圖繪
以上故世傳有韓熙載夜宴圖(十國春秋)
竹夢松
竹夢松建康溧陽人潛心圖畫長於人物子女洎宮殿
景致仕南唐主李璟為東川别駕畫春景士女布景命
意綽約體態宛得周昉之格(五代名畫補遺)
陶守立
陶守立池陽人少通經史能屬文南唐李璟保大九年
春程文不利退處齊山琹棋詩酒外以丹青自娱長於
神像鬼神庭院殿閣子女奴隸車馬山水靡不精妙於
所居草堂畫山路早行及建康清涼寺浴室門側畫水
識者欽歎嘗畫羅漢一堂為人所得獻於後主煜煜生
辰張於後苑金山水閣以資供養(五代名畫補遺)
陸晃
陸晃嘉禾人性疎逸好交尚氣每沉湎於酒亦善丹雘
多畫村野人物凡酒興情逸遇筆揮灑出於臨時略不
預構南唐李璟嘗聞晃名欲召之侍者譛之以謂晃好
把酒歌舞無臣子之體璟由是疎遠之(五代名畫補遺)
陸晃善人物多畫道像星辰神仙等而又喜為數稱者
如三仙四暢五老六逸七賢與山隂會仙五王避暑之
類是也(宣和畫譜)
陸晃畫人物極工余嘗從同里葉氏見之描法甚細而
有力又有觧厄天官像等數圖皆麤蓋其畫自有二種
細者為上(畫鑑)
高太沖(江表志作高沖古)
高太沖江南人工傳寫事李中主為翰林待詔嘗寫中
主真得其神思(圖繪寶鑑)
朱澄
朱澄事江南李中主為翰林待詔工畫屋木嘗與高太
沖等合畫雪景宴圖時稱絶手(圖繪寳鑑)
元宗友愛之分備極天倫登位之初太弟景遂江王景
逷齊王景達出處遊宴未嘗相捨軍國之政同為參決
保大五年元日天忽大雪上召太弟以下登樓展宴咸
命賦詩令中使第賜進士李建勲建勲方會中書徐鉉
勤政殿學士張義方於溪亭即時和進元宗乃召建勲
鉉義方同入夜分方散侍臣皆有興詠徐鉉為前後序
太弟合為一圖集名公圖繪曲盡一時之妙御容高沖
古主之太弟以下侍臣法部絲竹周文矩主之樓閣宮
殿朱澄主之雪竹寒林董元主之池沼禽魚徐崇嗣主
之圖成無非絶筆(鄭文寶江表志)
李景道
李景道偽主昇之親屬景道其一焉金陵號佳麗地山
川人物之秀至於王謝子弟其風流氣習尚可想見景
道善丹青而無貴公子氣盖亦餘膏賸馥所沾丐而然
作會友圖頗極其思故一時人物見於燕集之際不減
山陰蘭亭之勝(宣和畫譜)
李景遊
李景遊亦偽主昇之親屬與景道其季孟行也一時雅
尚頗與景道同好畫人物極勝作談道圖風度不凡飄
然有仙舉之狀璟嗣昪而諸昆弟皆王獨景遊不見顯
封其畫世亦罕得其本(宣和畫譜)
周文矩
周文矩建康句容人美風度學丹青頗有精思仕李煜
為待詔能畫冕服車器人物子女偽昇元中命圖南莊
最為精備開寶中煜貢之藏於祕府(名畫評)
江南周文矩士女面一如昉衣紋作戰筆此蓋布紋也
惟以此為别(米芾畫史)
仕女之工在於得其閨閣之態唐周昉張萱五代杜霄
周文矩下及蘇漢臣輩皆得其妙在不施朱傅粉鏤金
佩玉以飾為工余嘗見宮女圖文矩筆也置玉笛於腰
間帶中目視指爪情意凝竚知其有所思也又見文矩
畫高僧試筆圖在錢塘民家一僧攘臂揮筆旁觀數士
人咨嗟嘖嘖之態如聞有聲真竒筆也(牛戩畫評)
曹仲玄(一作仲元)
曹仲玄建康豐城人事江南李後主為翰林待詔工畫
佛道鬼神始學吴不得意遂改蹟細密自成一格尤於
傅彩妙越等夷江左梵宇靈祠多有其蹟(圖畫見聞志)
曹仲元嘗於建業佛寺畫上下座壁凡八年不就李氏
責其緩命周文矩較之文矩曰仲元繪上天本樣非凡
工所及故遲遲如此越明年乃成當時江左言道釋者
稱仲元為第一(宣和畫譜)
曹仲元畫三官及五方如來像余曾見之聞江南伍氏
家有白衣觀音像未見大抵曹師靈生不得其法晚自
作細筆以自别為一家在支仲元下(牛戩畫評)
衞賢
衞賢京兆人仕南唐為内供奉初師尹繼昭後刻苦不
倦執學吴生長於樓觀殿宇盤車水磨於時見稱予嘗
於富商高氏家觀賢畫盤車水磨圖及故大丞相文懿
張公第有春江釣叟圖上有南唐李煜金索書漁父詞
二首(五代名畫補遺)
衞賢為高崖巨石則渾厚可取而皴法不老為林木雖
勁挺而枝梢不稱其本論者少之然至妙處復謂唐人
罕及要之所取為多焉(宣和畫譜)
朱悰
朱悰不知何許人與衞賢並師尹繼昭而衞為高足(圖)
(畫見聞志)
何遇
何遇河南長水人(圖畫見聞志作江南人)善畫宮室池閣竊慕衞
賢筆法聲華大振尤善山水樹石(五代名畫補遺)
杜韜
杜韜京兆人少為富商師衛賢深得其要後延為東榻
所畫與賢相伯仲但竒巧不老耳(圖繪寳鑑)
梅行思
梅行思(或云再思)江夏人(宣和畫譜云家居江南為南唐李氏翰林待詔)工畫鬭雞
天下最著者是陳康肅家籠雞一軸號為神絶兼工人
物有十才子河岳精靈集舉人過關謝女詠梅寇豹騎
牛等圖傳於世(圖畫見聞志)
梅行思能畫人物牛馬最工於雞以此知名世號曰梅
家雞為鬭雞尤精其赴敵之狀昂然而來聳然而待磔
毛怒癭莫不如生至於飲啄閒暇雌雄相將衆雛散漫
呼食助叫態度有餘曲盡赤幘之妙(宣和畫譜)
王齊翰
王齊翰金陵人仕南唐李煜為翰林待詔畫道釋人物
多思致好作山林丘壑隠巖幽卜開寶末煜銜璧請命
步卒李貴者入佛寺中得齊翰畫羅漢十六軸為商賈
劉元嗣高價售之載入京師質於僧寺後元嗣償其所
貸願贖以歸而僧以過期拒之元嗣訟於官府時太宗
尹京督索其畫一見大加賞歎遂留畫厚賜而釋之閱
十六日太宗即位後名曰應運羅漢(宣和畫譜)
王齊翰畫佛像神仙山水筆法入細者勝易元吉徐熙
後一人而已畫花鳥如生人但以獐猨名(牛戩畫評)
顧德謙
顧德謙江寧人善繪人物多喜寫道像雜工動植王維
不能過後主李煜曰古有愷之今有德謙二顧相繼為
畫絶矣最著者有蕭翼賺蘭亭圖横軸風致特異(宣和)
(畫譜)
松江張萬戸藏顧德謙乳牛圖祐陵題凡三牛二犢一
牧童(雲煙過眼錄)
顧德謙蕭翼賺蘭亭圖在宜興岳氏家後有米元暉畢
少董諸公跋(牛戩畫評)
趙幹
趙幹江寕人善畫山水林木長於布景李煜時為畫院
學士今度支蔡員外家有幹江行圖一軸深得浩渺之
意(名畫評)
趙幹畫山水多作江南景杭人收秋涉圖上有宣和題
印佳甚(牛戩畫評)
郭乾暉(宣和畫譜圖繪寳鑑俱作乾暉惟五代名畫補遺作權輝以為鍾隐門生按圖)
(畫見聞志另有郭權乃師鍾隐者非乾暉也乾暉則鍾隠之師耳誤乾為權且合為一人)
(今特正之)
郭乾暉北海人(宣和畫譜云世呼為郭將軍)工畫鷙鳥雜禽疎篁槁
木格力老勁巧變鋒出曠古未見其比有秋郊鷹雉并
逐禽鷂子架上鷂子等圖傳於世(圖畫見聞志)
乾暉常於郊居畜其禽鳥每澄思寂慮玩心其間偶得
意即命筆格力老勁曲盡物性之妙(宣和畫譜)
郭乾祐
郭乾祐青州人兄乾暉有畫名乾祐善花鳥名雖不如
其兄然所學同門亦相上下又能畫貓雖非專門亦有
足采(宣和畫譜)
鍾隠
鍾隱字晦叔天台人少清悟不嬰俗事好肥遯自處嘗
卜居閑曠結茅室以養恬和之氣亦好畫花竹禽鳥以
自娛凡舉筆寫像必致精絶時無倫擬者尤喜畫鷂子
白頭翁鶡鳥班鳩皆有生態尤長草棘樹木其畫在江
南者悉為南唐李煜所有煜親筆題署及以偽璽印之
升元中齊安張校尉得隱畫鶡鳥二軸張之賓次時金
昌宗題詩曰為厭翻翔下葦叢戢翰側腦思何窮侍童
莫便褰簾過只恐驚飛入碧空其為人珍賞之多此類
(五代名畫補遺)
鍾隱師郭乾暉深得其旨乾暉始祕其筆法隱變姓名
趨汾陽之門服勤累月乾暉不知其隱也隱一日緣興
於壁上畫鷂子一隻人有報乾暉者乾暉亟就視之且
驚曰子得非鍾隠乎隐再拜具道所以乾暉喜曰孺子
可教也乃善遇之丈席以講畫道隱遂馳名海内兼工
畫山水人物有鷹鷂雜禽周處斬蛟山水等圖傳於世
(圖畫見聞志此宣和畫譜所載與同)
郭權
郭權江南人又師鍾隠亦有圖軸傳於世(圖畫見聞志)
唐希雅
唐希雅嘉興人曾祖而上家於河北五代遷江右希雅
善丹青偽唐李煜好金索書希雅常學之乘興縱竒因
其戰掣之勢以寫竹樹其為荆檟柘棘翎毛草蟲之類
多得郊野真趣江南絶筆徐熙唐希雅二人而已(名畫)
(評)
楊輝(圖畫見聞志作楊揮宣和畫譜作楊暉)
楊輝江南人善畫魚不務末節但奮其噞喁形勢尤多
涵泳之態亦工水草蘋蘩之畫真若秋景甚可愛也(名)
(畫評)
觧處中
觧處中江南人俗呼為解將軍不知何謂(畫史會要云為南唐後主)
(翰林司藝)善畫雪竹有冒寒之意其間多作禽鳥或羣聚或
孤立如畏凛冽足有可觀(名畫評)
處中於畫竹盡嬋娟之妙但間泊翎毛頗虧形似耳(圖)
(畫見聞志)
丁謙
丁謙晉陵義興人初工畫竹後兼善果實園蔬傅彩淺
深率有生意而蟲蠧殘蝕之狀具能模寫嘗畫葱一本
為江南李氏賞激親書丁謙二字於其上蓋欲别其非
常畫耳後寇準藏之以為珍玩(宣和畫譜)
丁謙始師蕭悅雜畫後專寫生竹時號第一予嘗覽謙
畫倒崖及病竹筆法快利根節瘦縮得危挂彫瘁之狀
可列能品(五代名畫補遺)
李頗
李頗(一作波郭若虛作坡)南昌人善畫竹氣韻飄舉不求小巧而
多放情任率落筆便有生意(宣和畫譜)
耿先生
耿先生軍大校耿謙女好書善畫為詩往往有佳句雅
通黃白之術能拘制鬼魅竒瑰怳忽莫知其所由來為
女道士自稱天自在山人保大中因宋齊丘以入宮元
宗處之别院號曰先生嘗被碧霞帔手如鳥爪題詩牆
壁又自稱比大先生(鄭文寳耿先生傳)
童氏
童氏江南人莫詳其世系所學出王齊翰工道釋人物
當時搢紳家婦女往往求寫照焉有文士題童氏畫詩
曰林下才華雖可尚筆端人物更清妍如何不出深閨
裏能以丹青寫外邊後不知所終(宣和畫譜)
童氏畫六隱圖見於宣和畫譜今藏山陰王子才監簿
家乃畫范蠡至張志和等六人乘舟而隐居者山水樹
石人物如豆許亦甚可愛(畫鑑)
前蜀
高道興
高道興成都人(蜀名畫記云事王蜀為内圖畫庫使)攻雜畫尤善佛像高
僧光化中授待詔賜紫先主受敕置生祠命道興與趙
德齊同畫西平王儀仗車輅旌旗禮服法物及朝真殿
上皇姑帝戚后妃女樂百堵别畫大慈寺兩廊高僧六
十餘軀華嚴閣東畔丈六天花瑞像(益州名畫錄)
道興用筆神速觸類皆精諺曰高君墜筆亦成畫(圖畫)
(見聞志)
房從真
房從真成都人工甲馬人物鬼神冠絶當時有寧王獵
射圖羌人移居圖陳登斫鱠圖冷朝陽王昌齡常建冒
雪入京圖蒲師訓師其筆法王蜀先主於浣花龍興寺
修聖夫人堂合水津𧺫通波侯廟請從真畫甲馬旍旗
從官鬼神授翰林待詔賜紫金魚袋今寳歴寺五丈天
王閣下天王部屬諸神並其筆(益州名畫錄)
從真嘗於蜀宫版障上畫諸葛武侯引兵渡瀘水人馬
執戴生動如神蜀主每行至彼駐而不進怡然歎曰壯
哉甲馬(圖畫見聞志)
杜子瓌
杜子瓌成都人(蜀中畫苑云中寺佛殿内釋迦佛二堵待詔杜懷玉筆懷玉子瓌字)擅於
賦采拂淡偏長王蜀時於龍華泉東禪院畫毗盧佛據
紅日輪乘碧蓮花座每誇同輩云某裝此圓光如日初
出淺深瑩然無筆玷之迹(益州名畫錄)
杜子瓌工畫佛道尤精傅彩調鉛殺粉别得其方(圖畫)
(見聞志)
承天院呂相真堂後佛像四堵杜子瓌筆東律院壁八
明王西方變相釋迦如來十六羅漢亦子瓌筆(范成大)
(成都古寺名筆記)
李昇
李昇成都人小字錦奴弱冠生知不從師授初得張藻
員外山水一軸玩之數日棄去曰未盡妙也遂出意寫
蜀中境山川平遠心思造化意出先賢數年中創一家
之能盡山水之妙如桃源洞圖武陵溪圖青城山圖峨
眉山圖二十四化山圖好事者得之為箱篋珍明皇時
有李將軍思訓者擅名山水稱李將軍蜀中乃呼昇為
小李將軍(宣和畫譜云李昭道乃思訓子也思訓號大李將軍昭道號小李將軍今昇與昭道聲聞)
(並馳故以名云)於聖夀寺殿壁畫三峽圖一堵霧中山圖一堵
又於大聖慈寺真堂内畫漢州三學山圖一堵彭州至
德山圖一堵(益州名畫錄)
李昇得李思訓筆法而清麗過之筆意幽閑人有得其
畫者往往誤稱為王右丞(宣和畫譜)
滕昌祐
滕昌祐字勝華先本吴人隨僖宗入蜀以文學從事不
婚不仕書畫是好情性高潔常於所居樹竹石杞菊種
名花異草木以資其畫初工畫無師唯寫生物以似為
功而已有蟲魚圖蟬蝶圖生菜圖折枝花圖折枝果子
圖雜竹樣造夾紵果子隨類傅色並擬諸生其畫蟬蝶
草蟲則謂之點畫盖唐時陸果劉褎之類也其畫折枝
花用色鮮妍盖唐時邊鸞之類也(益州名畫錄)
昌祐畫花鳥蟬蝶未嘗專於師資其後又以畫鵝得名
復精於芙蕖茴香兼為夾紵果實隨類傅色宛有生意
(宣和畫譜)
宋藝
宋藝蜀郡人工寫貌事王蜀為翰林待詔常寫唐朝列
代御容及道士葉法善一行禪師沙門會海内臣高力
士等像於大慈寺(蜀名畫記)
張玄(宣和畫譜作元)
張玄簡州金水石城山人工畫人物尤善羅漢當王氏
偏霸聲迹赫然時呼為張羅漢(圖畫見聞志)
楊元真
楊元真不知何許人(益州名畫錄云張玄外族也)工畫佛道善為曹
筆尤精布色始居蜀後召入鄴中不回蜀川頗有畫迹
(圖畫見聞志)
楊元真工畫佛像羅漢兼善妝鸞今四天王寺畫五臺
山文殊菩薩變相一堵見存(益州名畫錄)
張景思
張景思張玄之裔也張之族世傳佛像羅漢王氏永平
年景思於聖夀寺北廊下畫降魔變相一堵(益州名畫)
(錄)
支仲元
支仲元鳳翔人畫人物極工多畫道家與神仙像又喜
作棋圖松下林間率有思致(宣和畫譜)
仲元有老子誡徐甲蕭翼賺蘭亭商山四皓等圖傳於
世(圖畫見聞志)
支仲元畫神仙人物多作奕棋之勢筆法師顧陸緊細
有力人物清潤不俗每見高宗題作晉六朝高古名筆
者多仲元所作(牛戩畫評)
劉贊
劉贊仕王衍為嘉州司戸時學士韓昭狎宴後宮贊繪
陳後主三閣圖并作歌以諫衍不能用亦不罪之(曹學)
(佺蜀中畫苑)
杜齯龜
杜齯龜其先本秦人以避禄山之亂居蜀齯龜涉獵經
史後師常粲寫真雜畫而妙於佛像羅漢王蜀少主念
高祖受唐深恩命齯龜寫二十一帝御容於殿之四壁
又命寫先主太妃太后真於青城山之金華宫授翰林
待詔賜紫金魚袋(益州名畫錄)
大聖慈寺鮮于院小閣上壁畫毘盧佛吉安院十二面
觀音揭諦院釋迦佛二菩薩觀音勢至十六羅漢俱待
詔杜齯龜筆(范成大成都古寺名筆記)
姜道𨼆(野人閒話作張道隐)
姜道隱綿竹人也年纔齠齔盡日不歸父母尋之多於
神佛廟中有畫處及長不務農桑唯畫是好不畜妻孥
孑然一身常戴一竹笠隨身布衣草履筆墨而已雖父
母兄弟亦罕測其行止人皆呼為猱頭(蜀語謂其鬢髮蓬鬆)偽相
趙國公昊聞之使畫屏風因問姓名則蜀語對云姜姓
無名相國曰既無名是以道隱也自此名為道隐焉宋
王趙公庭隱於淨衆寺創一禪院請道隐於方丈畫山
水松石數堵王與諸侍從觀其運筆道𨼆未嘗回顧旁
若無人畫畢王贈之十縑置僧堂前拂衣而去今綿竹
諸山寺觀多其畫壁(益州名畫錄)
釋貫休
釋貫休字德隱婺州金溪人俗姓姜氏天福年入蜀王
先主賜紫衣號禪月大師詩名高節宇内咸知善草書
圖畫時人比諸懷素師閻立本畫羅漢十六幀龐眉大
目者朵頤隆鼻者倚松石者坐山水者胡貌梵相曲盡
其態或問之云休自夢中所覩爾又畫釋迦十弟子亦
如此類人皆異之(益州名畫錄)
黃崇嘏
黃崇嘏臨邛人(見書家傳)善琴奕工書畫黃使君女也(碧湖)
(雜記)
後蜀
趙德玄(圖畫見聞志作趙元德)
趙德玄雍京人天福年入蜀工畫車馬人物屋木山水
佛像鬼神樓臺殿閣向背低昂代無比者(今福慶禪院隐形羅漢變)
(相兩堵德玄筆見存)有朱陳村圖豐稔圖漢祖歸豐沛圖盤車圖
(益州名畫錄)
趙元德得隋唐名手畫樣百餘本故所學精博(圖畫見)
(聞志)
趙忠義
趙忠義德玄子德玄自雍京襁負入蜀及長習父之藝
宛若生知孟氏明德年與父同手於福慶禪院畫東流
傳變相一十三堵位置鋪舒樓殿臺閣山水竹樹番漢
服飾佛像僧道車馬鬼神王公冠冕旌旗法物皆盡其
妙冠絶當時蜀主知忠義妙於鬼神屋木遂令畫關將
軍𧺫玉泉寺圖於是忠義畫自運材斸基以至丹楹刻
桷疊拱下㭿皆役鬼神為之圖成蜀主令内作都料看
此畫圖枋栱有準的否對曰此畫復較一座分明無欠
其妙如此授翰林待詔賜紫金魚袋先是每年杪冬末
旬翰林攻畫鬼神者例進鍾馗丙辰歲忠義所進以第
二指挑鬼眼睛蒲師訓所進以拇指剜之鍾馗相似而
用指不同蜀主問黃監孰為優劣筌優師訓蜀主曰師
訓力在拇指忠義力在食指也二者筆力相敵難議昇
降並厚賜之(益州名畫錄)
六祖院南壁佛會變相一堵待詔趙忠義筆(范成大成)
(都古寺名筆記)
蒲師訓
蒲師訓蜀人也(畫評云仕孟蜀為待詔)幼師房從真畫人物鬼神
番馬後唐莊宗長興年值孟令公改元興修諸廟使師
訓畫江瀆廟諸葛廟龍女廟授翰林待詔賜紫金魚袋
甲寅歲春末蜀主夜夢一人破帽故襕龐眉大目方頤
廣顙立於殿階跋一足曰請修理之言訖寢覺翌日因
檢他籍見一古畫是前夕所夢者故絹穿損畫之左足
遂命師訓驗是唐吳道玄筆明皇之時此畫見夢為痁
神也因令修綴呈進後蜀主復夢前神謝曰吾足履矣
慮為祟焚之青城山丈人觀真君殿内五岳四瀆部屬
諸神為張素卿筆廣政中山水泛溢衝損數堵蜀主命
師訓曰素卿之筆君往繼之今新圖四堵其筆也(益州)
(名畫錄)
蒲師訓師房從真嘗攜畫詣從真從真高蹈拊膺曰子
之所得非吾所授也畫蜀中祠廟鬼神兵仗冠冕幢葆
皆盡其美(圖畫見聞志)
蒲延昌
蒲延昌師訓養子也廣政中進畫授翰林待詔賜緋魚
袋時福感寺禮塔院僧模寫宋展子虔獅子於壁延昌
見之曰但得其樣未得其筆爾遂畫獅子圖獻通進時
王昭遠公有嬖妾患痁以之懸於臥内其疾頓減怪而
問之對云宋展氏子虔於金陵延祚寺殿壁畫二獅患
者坐壁下或有愈者又梁昭明太子以張僧繇獅子愈
疾名曰辟邪其來久矣延昌畫於諸葛廟壁為多聖夀
寺青衣神廟鬼神人物數堵見存(益州名畫錄)
張玫
張玫成都人父某授蜀翰林寫貌待詔賜緋玫有超父
之藝尤精寫貌及畫婦人鉛華姿態綽有餘妍議者比
之張萱儔也孟先主明德年於大聖慈寺三學院置真
堂欲使玫畫以玫曾與故東川董太尉璋寫真乃命阮
知誨獨寫已真而文武臣僚則玫之筆也授官如父玫
有自漢至唐治蜀君臣像三卷(益州名畫錄)
張玫有長門醉客按樂擣衣等圖傳於世(圖畫見聞志)
阮知誨
阮知誨成都人工畫女郎筆蹤妍麗及善寫真王氏乾
德年寫少主於大聖慈寺三學院經樓下孟氏明德年
寫先主於三學院真堂内又寫福慶公主玉清公主於
内庭累授翰林待詔銀青光禄大夫檢校尚書左僕射
兼御史大夫上柱國(益州名畫錄)
阮惟德
阮惟德與父知誨同時入内供奉所畫貴公子夜宴圖
宮中賞春圖宮中戲鞦韆圖宮中七夕乞巧圖宮中熨
鐵圖宮中按舞圖宮中按樂圖皆畫當時宮苑亭臺花
木之巧皇妃帝后冨貴之事授翰林待詔試太常寺齋
郎賜緋廣政初荆湖商賈入蜀競請惟德所畫川樣美
人卷軸將歸本道以為竒物(益州名畫錄)
杜敬安
杜敬安子瓌子(圖畫見聞志作齯龜子)美繼父蹤妙於佛像大聖
慈寺普賢閣下北方天王三學院羅漢閣下無量夀尊
並敬安筆蜀城寺院敬安父子圖畫佛像羅漢甚衆蜀
偏霸時江吴商賈入蜀多請其畫歸孟氏明德年授翰
林待詔賜紫金魚袋(益州名畫錄)
高從遇
高從遇道興之子襲成父藝事孟蜀為翰林待詔曾於
蜀宫大安樓下畫天王隊仗甚竒(圖畫見聞志)
杜措(圖畫見聞志宣和畫譜俱作杜楷)
杜措蜀人幼慕李昇山水長亦勤學廿年中晝夕不捨
今大聖慈寺六祖院旁地藏菩薩竹石山水一堵并院
内羅漢閣上小壁翠微寺禪和尚真三學院經堂壁太
子捨身餵餓虎一堵善惠仙人布髮掩泥一堵並措之
筆(益州名畫錄)
楷工山水多作老木懸崕迴阿遠岫殊多雅思有秋日
并州路詩意圖并山水卷軸傳於世(圖畫見聞志)
夀聖院有畫十六羅漢皆杜楷筆(楊慎成都志補)
杜弘義
杜弘義蜀州晉原人工畫佛像羅漢蜀人相傳杜老朱
羅漢老朱弘義小字(益州名畫錄)
成都寶歴寺有杜弘義文殊普賢并水陸功德(圖畫見)
(聞志)
黃筌
黃筌(宣和畫譜云字要叔)成都人幼有畫性長負竒能刁處士入
蜀授之竹石花雀又學孫位龍水松石斆李昇山水竹
樹曲盡其妙筌早與孔嵩同師嵩但守師法别無新意
筌既兼宗孫學力因是博贍損益刁格遂超師藝後唐
莊宗同光年孟令公知祥到府厚見禮重及改元授翰
林待詔權院事賜紫金魚袋至少主廣政甲辰歲淮南
通聘信幣中有生鶴數隻蜀主命筌寫於偏殿之壁警
露者啄苔者理毛者整羽者唳天者翹足者精彩態度
更愈於生往往致生鶴立於畫側蜀主歎賞遂目為六
鶴殿尋加至内供奉朝議大夫檢校少府少監上柱國
先是蜀人未曾得見生鶴皆傳薛少保所寫為竒及筌
寫此鶴之後而少保聲價頓減矣廣政癸丑歲新構八
卦殿又命筌於四壁畫四時花竹兔雉鳥雀其年冬五
坊使於此殿前呈雄武軍所進白鷹誤認殿上畫雉為
生掣臂者數四蜀主歎異久之遂命翰林學士歐陽炯
撰壁畫竒異記以旌之筌有春山圖秋山圖山家晚景
圖山家早景圖山家雨景圖山居詩意圖瀟湘圖八夀
圖今石牛廟龍水一堵見存(益州名畫錄)
後主衍嘗詔筌於内殿觀吴道玄畫鍾馗乃謂筌曰吳
道元之畫鍾馗者以右手第二指抉鬼之目不若以拇
指為有力也令筌改進筌於是不用道玄之本别改畫
以拇指抉鬼之目者進焉後主怪其不如旨筌對曰道
玄之所畫者眼色意思俱在第二指今臣所畫眼色意
思俱在拇指後主悟乃喜筌所畫不妄下筆筌資諸家
之善而兼有之花竹師滕昌祐鳥雀師刁光山水師李
昇鶴師薛稷龍師孫遇然其所學筆意豪贍脱去格律
過諸公為多(宣和畫譜)
黃居寶
黃居寳字辭玉筌之次男也少聦警多能與其父同事
蜀為待詔後累遷水部員外郎亦工畫花鳥松石年未
四十而卒(圖畫見聞志)
居寶工畫得傳家之妙兼以八分知名書畫本出一體
宜居寶之名於世也(宣和畫譜)
孔嵩
孔嵩一名景蜀人也幼工花雀長遇刁處士入蜀師其
筆法至晚年巾裹衣服言論動止俱斆刁公在蜀公侯
門四十餘載圖畫甚多一枝一翎人皆寶之先是黃筌
於石牛廟畫龍一堵黃居宷亦畫於諸葛廟嵩乃呈技
於廣福院之壁蜿蜒怪狀不與常同逼視遠觀勢欲躩
躍於時異之此三人畫龍宗孫位位宗顧愷之曹弗興
(益州名畫錄)
周行通
周行通蜀人工畫人物鬼神番馬戎服器械氈帳鷹犬
羊鴈之類及川原放牧盡得其妍有李陵送蘇武圖奪
馬圖三困圖射雕圖隂山七騎圖蜀人皆傳周胡番馬
為妙行通多髯故也(益州名畫錄)
丘文播
丘文播廣漢人又名潛與弟文曉俱以畫得名初工道
釋人物兼作山水其後多畫牛齕草飲水臥興奔逸乳
牸放牧皆曲盡其狀嘗為銜果鼠一時稱為竒絶(宣和)
(畫譜)
新都乾明禪院六祖漢州崇教禪院羅漢紫極宮二十
四化神仙皆丘文播筆(益州名畫錄)
丘文曉
丘文曉文播弟也工道釋一時與文播齊名山水亦工
成都廣漢間文曉筆蹟尤多亦喜畫牧牛(宣和畫譜)
文曉工畫花雀人物佛像淨衆寺延夀禪院天王祖師
及諸高僧竹石花名二十餘堵廣政癸卯歲文曉與僧
令宗合手描畫(益州名畫錄)
丘餘慶
丘餘慶文播之子善畫花竹翎毛兼長草蟲初師滕昌
祐晚年遂過之人謂得意處不減徐熙也事江南李氏
後隨李氏歸朝(宣和畫譜)
李文才
李文才華陽人工畫人物屋木山水善寫真周昉之亞
蜀廣政中荆南高大王令丁晏入蜀請文才寫興義門
兩雙石筍將歸本道廣政末蜀主置真堂於大聖慈寺
華嚴閣後命文才寫諸親王文武臣僚等真授翰林待
詔將仕郎試太子司議郎賜緋魚袋(益州名畫錄)
李司議文才繼閻立本寫真妙絶當代(野人閑話)
徐德昌
徐德昌成都人事孟蜀為翰林祗候工畫人物士女墨
彩輕媚為時所稱(圖畫見聞志)
董從誨
董從誨成都人世本儒家心游繪事佛道人物舉意皆
精成都福感寺有畫壁(圖畫見聞志)
景朴
景朴蜀人蜀廣政年於廣天寺門西畔畫西方天王及
部從兩堵以對孫遇筆識者比之蹄涔巨浸未得萬分
之一(益州名畫錄)
五代歐陽炯應天寺門左壁天王畫歌曰匡山處士名
稱朴頭骨高竒連五岳曾持象簡累為官又有蛇珠常
在握昔年長老遇竒蹤今日門師識景公興來便請泥
高壁亂搶筆頭如疾風(野人閑話)
趙才
趙才蜀人工畫人物鬼神甲馬(浣花甘亭侯廟鬼神人物旗幟甲馬及資福寺)
(門南北二方天王甲午歲兵火倒損已盡今存諸葛廟第三門兩畔鬼神兩堵)廣政年才與蒲
師訓父子較敵其藝(益州名畫錄)
程承辯
程承辯眉州彭山人工畫人物鬼神當孟氏廣政中與
蒲師訓蒲延昌趙才遞相較敵皆推妙手兼善雕刻機
巧人物鬼神怪異禽獸之類竒絶當時(益州名畫錄)
李夀儀
道士李夀儀邛州依政人壯年慕道於縣之有德觀為
道士齋醮之外專精畫業人呼為李水墨多畫道門尊
像往來青城山丈人觀宗師張素卿筆法每點簇五岳
四瀆部屬歸家習學之如此數年簡州開元觀有張素
卿畫十二仙君一堂廣政中夀儀往彼焚香齋戒模寫
將歸試筆於邛州天師觀西院壁上窮其精粹雖筆力
因於素卿神彩氣韻或過之(益州名畫錄)
釋令宗
釋令宗文播異姓弟也工畫山水人物佛像天王大聖
慈寺三學院下經樓院下兩畔四天王兩堵放生池揭
諦堂内六祖並令宗筆(益州名畫錄)
浴室院有蜀僧令宗畫達磨西来六祖師人物皆妙絶
其山川草木毛羽衣盂諸物畫工能知之至於人有懷
道之容投機接物目擊而百體從之者未易為俗人言
也(山谷集)
釋惠堅
釋惠堅蜀人好圖畫廣政中為三學院僧畫姑蘇臺一
堵對楚安避暑宮圖(益州名畫錄)
福感寺僧
福感寺禮塔院僧蜀廣政中模寫宋展子虔獅子於壁
(益州名畫錄)
吳越
錢仁熙
錢仁熙忠獻王從子頗讀書能丹青尤工水牛多寫於
紈扇上(十國春秋)
錢侒
錢侒吳越文穆王傳瓘之養子官至秀州刺史精於畫
藝(圖繪寳鑑)
羅塞翁
羅塞翁乃錢塘令隱之子為吴中從事善畫羊𨼆以詩
名於時而塞翁獨寓意於丹青亦詞人墨客之所致思
也(宣和畫譜)
塞翁畫羊世罕有其蹟惟餘姚陸家曾收一卷精妙卓
絶(圖畫見聞志)
王耕
王耕吴越人善畫尤精牡丹遂為一時丹青之冠(十國)
(春秋)
釋藴能
釋藴能(牛戩畫評作運能)浙人工雜畫善畫佛像(圖繪寶鑑)
胡擢(已下未詳時代)
胡擢不知何許人善狀花鳥氣韻甚高博學能詩飄然
有物外之志嘗謂其弟曰吾思苦於三峽聞猿(擢有三峽聞猿)
(賦人所膾炙)又嘗吟曰甕中每醖逍遥藥筆下閒偷造化功
其高情逸興如此有鸂鶒圖全株石榴四時翎毛花果
等圖傳於世(圖畫見聞志)
李羣
李羣字文幹唐宗室工畫人物為世所稱(圖繪寳鑑)
羣有玄中法師像孟說舉鼎赤松子八戒醉客等圖傳
於世(圖畫見聞志)
朱簡章
朱簡章(圖繪寶鑑云江夏人)工畫人物屋木有禹治水神仙傳胡
笳十八拍鳳樓十八怨烟波漁父等圖傳於世(圖畫見)
(聞志)
唐垓
唐垓善畫野禽生菜水族諸物世稱精妙有柘棘野禽
十種生菜魚鰕海物等圖傳於世(圖畫見聞志)
張質
張質(圖繪寶鑑云定州人)工畫田家風物有邨田鼔笛邨社醉散
踏歌等圖傳於世(圖畫見聞志)
杜霄
杜霄工畫士女冨于姿態妙得周昉之旨有鞦韆撲蝶
吴王避暑等圖傳於世(圖畫見聞志)
史瓊
史瓊善畫雉兔竹石有雪景雉兔竹下引雛野雉等圖
傳於世(圖畫見聞志)
王喬士
王喬士工畫佛道人物尤愛畫地藏菩薩十王像凡有
百餘本傳於世(圖畫見聞志)
程凝
程凝善畫鶴竹兼長遠水有六鶴圖并折竹孤鶴湖灘
遠水等圖傳於世(圖畫見聞志)
王道古
王道古善畫雀竹(圖繪寳鑑云當時號雀兒王)有四時雀竹并引雛
鬭雀等圖傳於世(圖畫見聞志)
王道求
王道求工畫佛道鬼神人物畜獸始依周昉遺範後類
盧稜迦之迹多畫鬼神及外國人物龍蛇畏獸當時名
手歎伏大相寺有畫壁今多不存矣有十六羅漢挾鬼
鍾馗茀林獅子等圖傳於世(圖畫見聞志)
宋卓
宋卓工畫道釋志學吴筆不事傅彩有白畫菩薩粉本
坐神等像傳於世(圖畫見聞志)
冨玫
冨玫工畫佛道有彌勒内院圖白衣觀音觀珠地藏慈
恩法師等像傳於世(圖畫見聞志)
黃延浩
黃延浩工畫人物有明皇吹玉笛五王同幄春園宴會
乞巧等圖傳於世(圖畫見聞志)
阮郜
阮郜不知何許人入仕為太廟齋郎善畫工寫人物特
於士女得意凡纖穠淑婉之態萃於豪端作女仙圖有
瑶池閬苑風景之趣(宣和畫譜)
阮郜畫人物士女極工錢唐人家有賢妃盥手圖尤佳
絶(牛戩畫評)
燕筠
燕筠不知何許人工畫天王筆法以周昉為師頗臻其
妙(宣和畫譜)
張及之
張及之京兆人畫犬馬花鳥頗工世傳其騎射圖擎蒼
牽黃挽強馳驅筆力豪逸(宣和畫譜)
韋道豐
韋道豐江夏人善畫人物寒林逸思竒僻經歲月方成
一圖成則驚人(圖繪寶鑑)
王偉
王偉工畫道釋(圖繪寳鑑)
李仁章
李仁章并州人學吴畫長於神鬼當時論非盧稜迦無
以並轡(圖繪寶鑑)
趙弘
趙弘字德彰善畫花鳥變邊鸞古體而奪真像生也(圖)
(繪寳鑑)
成處士
成處士江南人善寫真(圖繪寳鑑)
御定佩文齋書畫譜卷四十九
