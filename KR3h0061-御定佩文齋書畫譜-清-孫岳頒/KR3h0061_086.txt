欽定四庫全書
御定佩文齋書畫譜目錄
第八十六卷
歴代名人畫跋六
元黃公望溪山雨意
元黃公望春山欲雨圖
元黃公望山水
元黃公望江山勝覽圖
元黃公望畫
元黃公望天池石壁圖
元黃公望陽明洞天圖
元黃公望陡壑密林圖
元黃公望山水
元黃公望秋山林木
元黃公望富春山圖
元黃公望春林遠岫小幅
元黃公望騎馬看山圖
元黃公望二十幅畫册
元黃公望小幅山水卷
元王蒙竹趣圖
元王蒙天眞像
元王蒙蘿壁山房圖
元王蒙山水卷
元王蒙樂琴書所圖
元王蒙聽雨樓圖
元王蒙畫水墨丹臺春曉圖
元王蒙阜齋圖
元王蒙雲林小隱圖
元王蒙湖山清曉圖
元王蒙谿橋玩月圖
元王蒙破窗風雨卷
元王蒙倣巨然山水
元王蒙秋林書屋圖
元王蒙琴鶴軒圖
元王蒙太白山圖
元王蒙會稽書屋圖
元王蒙仿董北苑風雨蕭寺圖
元王蒙清渰垂釣圖
元王蒙花溪漁隱圖
元王蒙鐵網珊瑚圖
元倪瓉畫竹樹秀石
元倪瓉畫幅
元倪瓉竹石圖
元倪瓉梧竹草亭圖
元倪瓉西園圖
元倪瓉山隂丘壑圖
元倪瓉惠山圖
元倪瓉師子林圖
元倪瓉畫卷
元倪瓉荆蠻民卷
元倪瓉松坡平遠圖
元倪瓉六君子圖
元倪瓉䨇松圖
元倪瓉秋林山色圖
元倪瓉水竹居圖
元倪瓉漁莊秋色圖
元倪瓉龍門獨步圖
元倪瓉園林書屋圖
元倪瓉著色山水
元倪瓉耕雲圖
元吳鎮墨竹
元吳鎮墨竹譜
元吳鎮漁父圖
元吳鎮古木居士圖
元吳鎮水石竹枝圖
元盛懋葛稚川移居圖
元曹知白山水軸
元曹知白畫山水
元曹知白畫吳淞山色
元曹知白倣郭熙筆
元陸廣谿山清眺圖
元朱玉摹劫鉢圖
元倪宏林屋山圖
元張渥三徑圖
元張渥太乙真人畫像
元道士方從義壺裏乾坤圖
元道士方從義松亭山色圖
元道士方從義雲山卷
元道士張雨山水
元釋雪窗畫蘭卷
元管道昇墨竹
元管道昇佛像
元管道昇著色蘭花卷
明張羽雲山圖
明徐賁惠山圖
明徐賁師子林圖
明徐賁畫歸去來辭卷
明宋克墨竹
明宋克水墨叢竹卷
明陸行直碧梧蒼石圖
明馬琬雲林隱居圖
明陳汝言荆溪圖
明陳汝言溪山秋霽圖
明王履崋山圖
明王履畫蒼崖古樹
明堵炳秋江送别圖
明王紱江山秋霽圖
明王紱湖山書屋圖
明王紱畫竹
明王紱湖山佳趣卷
明王紱江山萬里圖
明王紱山水長卷
明王紱竹卷
明王紱山水
明夏㫤墨竹卷
明夏昺雲山圖
明夏昺江村圖
明屈礿墨竹卷
明金鉉漁樂圖
明戴進臨李嵩畫
明戴進菊花卷
明戴進山水圖
明戴進城南茆屋圖
明戴進山水平遠
明戴進七景圖
明劉珏小洞庭圖
明劉珏仿盧鴻一草堂圖
明劉珏夏山欲雨圖
明劉珏秋山水閣圖
明杜瓊南村十景圖
明姚綬親情聚别圖
明姚綬畫卷
明吳偉臨李龍眠白描淵明圖
明吳偉楊妃春睡圖
欽定四庫全書
御定佩文齋書畫譜卷八十六
歷代名人畫跋六
元黃公望溪山雨意
黃翁子久雖不能夢見房山鷗波要亦非近世畫手可
及此卷尤其得意者甲寅春倪瓉題(珊瑚網)
元黃公望春山欲雨圖
一峰道人晩年學畫山水便自精到數年來筆力又覺
超絶與衆史不侔矣今鐵崖先生出示此圖披玩不已
當為之斂衽也吳興唐棣子華題(清河書畫舫)
元黃公望山水
眉菴楊孟載評浙右名畫其稱黃子久如老將用兵不
立隊伍而頤指氣使無不如意今觀畫中巒嶂層叠移
奪真宰與筆勢爭雄知其言不爽(陸樹聲學士題跋)
元黃公望江山勝覽圖
近來吳子輩爭先覓勝國趙承旨黃子久王叔明倪元
鎮畫幾令宋人無處生活余甚為扼腕今觀子久江山
圖僅尋丈耳而有萬里之勢且用筆極簡而意恒有餘
真西施洗鉛粉立苧蘿時狀我見猶憐况老奴乎因題
而寳藏之戊辰夏五月極熱於蘺薋園書(弇州山人藁)
王右丞詩云江流天地外山色有無中是詩家極俊語
却入畫三昩黃子久江山勝覽圖是畫家極秀筆却入
詩三昩吾嘗挾短笻登北固於輕隂薄暮時置眼黯澹
間遠樹若薺人家若蜃市怳然此卷之在目歸從青箱
中拈出列之几案亦似此身復在北固取右丞二語高
咏之都非人世間物也(同上)
元黃公望畫
大癡老人黃子久作此圖罨靄戍削各極其致而秀潤
蒼古之氣自出塵表蓋自荆關中來而微采馬夏者也
余故游錢塘桐廬諸山大都類是披卷怳如見故人便
欲卜一㕓其間而不可得故於詩三致意焉詩韻本鐵
笛道人楊廉夫欲以竒勝故取險韻而遂無一語合作
步之者王逢姚公綬輩皆名手亦為韻所牽塞白而己
余笑之而復步之將使後人復笑後人也第廉夫名壓
東南書法亦自老勁一時耳鑒之士至忌大癡而爭趨
鐵笛余謂顧子其姑無論鐵笛而寳大癡可也顧子字
汝善故相文康公諸孫以文學世其家(弇州續藁)
元黃公望天池石壁圖
畫家初以古人為師後以造物為師吾見黃子久天池
圖皆贋本昨年游吳中山策笻石壁下快心洞目狂呌
曰黃石公黃石公同游者不測余曰今日遇吾師耳(容臺)
(集)
元黃公望陽明洞天圖
此吾松顧中舍名正誼之所藏也中舍持入長安為川
中郭民部所購顧舍人每向余惋惜忽忽二十年客有
遊蜀者得之歸江南舍人已千古矣楚弓楚得以故復
收之(容臺集)
元黃公望陡壑密林圖
此幅余為庶常時見之長安邸中已歸雲間復見之顧
中舍仲方所仲方諸所藏大癡畫盡歸於余獨存此耳
觀大癡老人自題亦是平生合作張伯雨評云峰巒渾
厚草木華滋以畫法論大癡非癡豈精進頭陀而以釋
巨然為師者邪不虛也(容臺集)
元黃公望山水
子久論畫凡破墨須由淡入濃此圖曲盡其妙平淡天
真從巨然風韻中來余家所藏富春山卷正與同參也
甲寅春三月董其昌題(珊瑚網)
元黃公望秋山林木
大癡學北苑多作森梢勁挺之樹老杜云請君放筆為
直幹此圖是矣玄宰觀於東雅堂因題(珊瑚網)
元黃公望富春山圖
黃子久富春山圖水墨紙本袖卷今在宜興吳氏後有
李貞伯沈啟南二跋極稱許之在吾家溪山雨意圖上
或以簡澹少之過矣(清河書畫舫)
元黃公望春林遠岫小幅
黃子久春林遠岫小幅在郡城湯氏全學倪元鎮清疎
可重上方題詠作蠅頭細楷生平罕覩其詞曰至正二
年十二月廿一日明叔持元鎮春林遠岫并示此紙索
拙筆以畀之老眼昏甚手不應心聊塞來意并題一絶
云春林遠岫雲林畫意態蕭然物外情老眼堪憐似張
籍看花玄圃欠分明大癡道人時年七十四畫(清河書畫舫)
元黃公望騎馬看山圖
此黃子久學董北苑之筆其家有鐵崖圖似之其昌(珊瑚)
(網)
元黃公望二十幅畫册
黃大癡過板畫冊二十幅為陳彦廉作永嘉張公子貽
之檇李沈季山季山出示余飛動幽淡大異本色季山
論江陵奪情廷杖遣戍江陵敗起官至戎政少司馬其
人磊落雄快酒後耳熱嘗岸幘張拳浮大白不齗齗苛
禮初招余飲修四六啟見投己贈余詩云門多長者頻
投轄氣奪凡夫不下樓余不敢當也季山没無子董玄
宰出四百七十金從其繼子購之今藏於家余得以時
時飽玩陳彦廉曾藏張旭春草帖建春草堂人多題詠
清鑑可知故大癡不惜抛撒墨寳如此(眉公集)
元黃公望小幅山水卷
大癡繪法以磅礴雄肆為宗此獨蕭灑簡逸絶去縱横
蹊徑所謂神竒之極乃造平淡者邪近日俗喜裝綴尺
縑至費螺子黛四五銖或醜怪偪塞略無舒眼處觀此
可以一洗胸臆矣茂叙博雅多蓄試取此雜置時流中
一參之何如(恬致堂集)
元王蒙竹趣圖
叔明公子文敏公之外孫也天姿神品其於翰墨深入
晉漢至於鑒裁尤所精詣鷗波之宅相非子而誰邪至
正壬辰冬公望一峰道人年七十有三(書畫題跋記)
元王蒙天真像
叔明圖天真像筆力精到非天真莫能致非叔明莫能
圖誠所謂一代人傑也石門山人明秀拜觀(書畫題跋記)
元王蒙蘿壁山房圖
山房以蘿壁名者乃昔濟上人禪息之所也上人字玄
津性粹清雅以觧吟工書鳴於禪林當時名公多重之
者王君叔明為繪山房圖題詩識之全室存翁具菴同
菴止菴諸老師皆聲詩詠玄津既殁餘五十年詩卷今
為西宗意藏主所有予南來一日西宗出卷示余且曰
意生也晩志慕古人當宗門全盛時諸老宿以道學相
傾意以是時不得身侍巾舄於其間為歉巗居谷處草
座麻衣世慮澹如獨慕古之心時往來於懷也忽處與
有好事者以蘿壁山房詩卷見遺展卷欣然如親接對
古老顔色因自喜以所居山房就名蘿薜其圖與詩如
予素有而復歸於予者也夫道目擊耳聞無乎不在顧
力行何如耳豈不聞靈雲師之於桃花乎孚上座之於
畫角聞擊竹聲見弄師子皆足以發明向上一著子慕
古人志在古道盍以靈雲輩自任豈求於彼而不察乎
此必俟得古道於古人邪子其勖諸若乃山房名實今
昔不二諸老師所賦詩見之矣是為記宣德五年秋九
月初吉淨慈住山天台沙門釋正需書(珊瑚網)
元王蒙山水卷
王叔明為文敏外孫而其畫法自立門戶别具一種姿
態與文敏無一筆相似其品格不下文敏宜矣高啟(珊瑚)
(網)
黃鶴山樵精於繪事為古今獨步故此卷不越尋丈而
山川掩映溪谷縈紆林木森茂屋宇參差儼然有千里
綿延之勢且用筆遒媚神彩爛然倪雲林稱其筆力能
扛鼎五百年來無此君觀此豈不益信臨川危素(同上)
元王蒙樂琴書所圖
清河張公有秩蚤以明經登第為天子耳目官退食之
餘不忘琴書之趣故顔其燕息處曰樂琴書所而叔明
為圖之洪武廿三年十月望益齋王彦文跋(珊瑚網)
元王蒙聽雨樓圖
勝國之季兵變之餘前輩翰墨存者無幾間或獲一見
如遇蜼彛兕敦不由不使人忻豔也聽雨樓詩句曲外
史及一時名流所作詞翰兼美亦希世之寳也吳中盧
士恒甫藏於篋中一日出示於余余展卷觀之卷中作
者多余故友茲覩其詞翰儼若覿彼風度而不忍釋手
也士恒宜珍藏於家慎勿輕示於人焉洪武二年春二
月初二日吳僧道衍書(鐵網珊瑚)
右聽雨樓詩畫一卷元季及國初諸名公為吾蘇盧山
甫父子之所作也永樂間流落錫山沈誠甫氏誠甫嘗
求王内翰逹善記卷中諸公出處之大略藏之以為至
寳中念淳熬擣珍非遇易牙不足以知其味之美雲門
韶濩非遇師曠不足以知其音之妙使後或非其人不
視為篋中之故紙而覆諸醬瓿者鮮矣聞吾相城沈翁
孟淵博雅好古其子若孫多賢而且才必能鍳賞乎此
可以寳藏於永久不遠百里持以奉翁翁一見之迺喜
以厚禮荅之旣而即瀕溪小樓扁以聽雨置卷座右暇
日輒游玩諷詠恍若接諸公之光儀而聆其謦欬也一
時名人勝士登斯樓披斯卷未嘗不心醉神怡斯樓之
名遂擅勝於東南是雖翁之高致所就然亦豈不以斯
卷之所在乎或曰諸公無恙日翁多親炙之者惜乎此
卷不為翁作而為盧氏故物也余謂不然夏后氏之璜
封父之繁弱豈為魯國而制邪魯之先公所得公噐子
孫世守之以為至寳斯卷也其璜也其繁弱也翁之子
孫寳而守之又奚知為盧氏物邪翁之孫啓南出以示
余讃贅於左方云成化庚子清明日長洲陳頎識(同上)
元王蒙畫水墨丹臺春曉圖
右篆題後篆書云至正十有四年五月吳興王叔明為
子安作上無題佳品也(寓意編)
元王蒙阜齋圖
黃鶴山樵畫阜齋圖有二幀當是一向一背以極其趣
耳松鬛極得米海岳所稱李營丘剛針法峰巒竹木室
榭穠麗詳宛大是本色佳境及讀沈啟南歌所云此圖
髣髴竹裏館茨茅翛然傍川水倚牀張冊白日長似題
前幀復有孤桐置髹几則後幀也阜齋不知何許人啓
南比之輞川應亦不俗吾家小祇園寧減此第此中暫
闕主人耳曹茂來先輩持以贄余又覽之不覺憮然(弇州)
(山人集)
元王蒙雲林小隱圖
黃鶴山樵王叔明為錢塘崔彦暉作雲林小隱圖叔明
所長在重巖複嶂楓丹栗黃宏麗之致耳而此圖則清
遠滃欝大有北苑襄陽妙致驟見之以為大癡老人又
疑老人不辦是也圖後意似小未盡問之王百糓云猶
及見全本蓋少有浥瀾為裝師裁去耳題署者僧泐季
潭叔明旣手書所撰雲林辭而同時為辭賦記叙詩歌
者凡廿七人多佳士而余所知僅山隂王裕金華蘇伯
衡始豐徐一䕫嘉興鮑恂桐廬俞和臨安錢宰會稽唐
愚士而已沈道禎戲謂余惜不及文待詔生當一一為
攷以報蓋待詔最能詳勝國先朝士大夫始末故也歸
而書之以志余陋(弇州山人集)
元王蒙湖山清曉圖
叔明成文敏宅相故於丹青獨妙冠一時余所見多矣
獨此卷最為超絶曉色初動湖翠山紫直撲人眼睫間
其樹皆作白蓮社中法尤見古雅非近峰數拳斷以為
摩詰不亦公麐矣歎賞之不足故歌之而仍題其後(弇州)
(續藁)
元王蒙谿橋玩月圖
王叔明為松雪甥居吳興最近太湖屢游東西洞庭兩
山嘗見其谿橋玩月圖又名具區林屋圖皆摹王右丞
石穴嵌空樹枝刻畫為未變唐法也原之精於繪理自
出筆意一洗黃鶴老人氣習蒼莽秀潤君家顧長康真
有種邪(容臺集)
元王蒙破窗風雨卷
王叔明畫卷有聽雨樓與此卷絶類但此圖更清潤有
趙吳興法尤可寳也跋者十餘人皆名士鐵崖語甚竒
惜不傳於遺集董其昌觀於金閶官舫因題丙寅仲春
望(珊瑚網)
元王蒙倣巨然山水
余見山樵畫多矣無不規摹古人遂足掩映古人者雲
林所謂五百年來無此君不虛也然諸格中以倣董巨
為最此幅彷巨然又叔明平生第一得意筆(珊瑚網)
畫家以皴法為第一義皴法中以破網觧索為難惟趙
吳興得董巨正傳要用此皴法脫盡畫院庸史習氣叔
明是承旨甥故猶似舅此幅置吳興畫中不復可辨也
其昌(同上)
元王蒙秋林書屋圖
元季四大家黃鶴山樵小幅絶少予有青弁圖為叔明
得意筆晩而獲此圖莽蒼飛動董其昌(珊瑚網)
元王蒙琴鶴軒圖
新都徐晉逸購得王蒙琴鶴軒圖卷為錢以良高士作
運筆古朴設色渾厚種種皆可寳藏惜後書記不甚稱
故未為世所知乃耳食者謂出臨摹人手持論似此甚
矣士俗不可醫也卷前有楊尹銘篆署後有沈夢麟記
釋法震董存等十詩皆真蹟(清河書畫舫)
元王蒙太白山圖
王蒙太白山圖長卷精細之極亦復蕭灑大類王右丞
筆後有宗泐道衍等跋又水墨青弁圖巨幅全學董北
苑雄渾可愛相去如出二人也(清河書畫舫)
元王蒙會稽書屋圖
王叔明會稽書屋圖樹石酣欝雲氣蓬勃如在千巖萬
壑中忽一段開霽處作精屋數十間屋左右巉削之石
飛濺之流若相映帶此叔明極得意之筆神營心搆不
必取之現境也余嘗謂古人繪事如佛說法縱口極談
所拈往劫因果竒詭出没超然意表而總不越實際理
地所以人天悚聽無非議者繪事不必求竒不必循格
要在胸中實有吐出便是矣武林錢嗣善跋云黃鶴山
樵會稽書屋圖蓋為張思廉而作後為天台葛仲祥購
去恨不得一覽今九華先生作天台游得此卷於僧舍
擕歸示余種種駭目神竒之作也(六研齋二筆)
元王蒙仿董北苑風雨蕭寺圖
王叔明倣董北苑風雨蕭寺圖氣韻掀簸物象俱備不
知較北苑所作相去幾何顧叔明自是寫圖手遠近位
置歴然不為山林烟靄之所汨没余又見其為陶宗儀
寫南村圖鳧鴨貓犬紡車舂碓家人噐具一一畢偹若
子久渾厚雲林疎簡雖各極所擅而施之圖似終遜黃
鶴矣雲間沈良者題曰墨雲擁高山頃刻風雨至劃然
海潮聲草木爭偃地曠野少人行山僧獨歸去衲衣盡
沾濕敲戶何急事倉皇前村民乘屋一何亟一婢已抱
甕一婦更持噐重茅惜被卷破屋家所寄戴笠者漁郎
理網屈䨇臂老翁若望家擔物終不棄陸走尚甚危水
行可無畏前溪風雨惡篙折水流駛行者當蚤歸居者
不豫備北苑為此圖黃鶴師其意想見晩來晴雲淨山
横翠始信霎時間真宰特相戲予家有董北苑風雨蕭
寺圖是思陵所題筆法高古精絶叔明相訪出以示之
稱賞不置予輒以贈之叔明為臨此卷予展賞題此俚
言時至正庚寅秋七夕次日也華溪沈良俞焯題云郎
娘屋破葺茅茨風雨谿山樹欲飛出世不知休歇去緇
郎何事始知歸俞焯題於都城寓舍張遠題云吾師一
峰道人曾有摹董元風雨蕭寺圖今見此可謂䨇劒神
物須合子中其藏之以俟雲間張遠竹懶曰余憾不得
見一峰作合參兩家筆法(六研齋筆記)
元王蒙清渰垂釣圖
此圖為姑蘇寒山趙氏家藏其女孫字子惠者於癸未
菊月擕過禾中尚有宋人西王母像冠服殊古雅元顧
定之墨竹瀟灑多出塵之致趙仲牧畫美人題箋得蘇
漢臣姿態而錦文絶非庸筆可到周東村畫武王夢卜
圖疑是周官白描仇實父作鍾馗策蹇雖贋乃後隨鬼
卒肩一大筐筐内縛諸魑魅有數小鬼掙筐外幻甚又
子惠寫生種種是没骨設色纖豔若移香影不下其母
端卿也余時得其過牆紅杏便面及絹素花石題蝴蝶
花間蝴蝶舞款書扶風馬昭德隱戲墨更許補右丞詩
意云(珊瑚網)
元王蒙花溪漁隱圖
此圖有二在吾里項氏者筆氣高縱意態蒼遠較勝新
安王氏所藏而余有文五峰臨幅自題云漫跡為漁已
息機青山綠水日相依一年好景惟春晝柳絮桃花燕
子飛玉水記(珊瑚網)
元王蒙鐵網珊瑚圖
圖作兩枯樹古幹嶙峋儼然積翠池所植後見宋人網
魚圖愛其景色幽妍而售畫者欲余此幅遂舉以相易
未幾網魚圖又歸之盛彦修矣煙雲過眼可勝三歎封
禺外史玉記(珊瑚網)
元倪瓉畫竹樹秀石
熊君元脩徵余詩雲林過而見之訝曰此余舊所作今
忘之矣僕因戲之曰對面不識梁武違機優孟善為孫
叔敖識者駭其抵掌談笑然九方皋具眼當不在驪黃
牝牡間也遂相與一笑且賦詩曰相思喜似人相對憶
風神親見雲林面分明識主賓時至正癸卯二月一日
姜漸題(鐵網珊瑚)
元倪瓉畫幅
元鎮此幅又入巨然之室謂二米所不迨也張雨閱(鐵網)
(珊瑚)
元倪瓉竹石圖
雲林子當元末不與陳敬初輩食張氏禄避地雲間以
全其身蓋鴻飛冥冥不麗於魚網者也此竹石圖作於
亂定之後乃國朝建元洪武之歲而雲林為書甲子其
意欲效陶靖節邪然不知雲林出處與靖節同否范齋
先生俾余題識因以質之(匏翁家藏集)
元倪瓉梧竹草亭圖
潘松泉愈倪雲林之子之疾雲林寫梧竹草亭圖并題
詩以贈之越四十年王中書友石見而賞焉謂其運意
入妙品題識之餘追想不已前輩風流固如此哉玉林
松泉之玄孫也請志於予玉林徒知松泉之名以雲林
之圖而重雲林之圖以友石之賞而重而不知予之言
未足為諸輕重也汲汲於志無乃惑歟松泉妙於醫雲
林高於隱友石賢於介其所為重者固於是乎在(邵寳容春)
(堂前集)
元倪瓉西園圖
玉遮親家所藏倪元鎮真蹟最多俱得之梁溪談公子
此西園圖亦談君所遺用筆遒勁直是荆關再生目中
所罕見者也庚午春暮衙齋寂寥玉遮過苕上訪余出
此見示為之欣賞焚香相對令人俗想多忘真異品也
茂苑文嘉題於烏程縣學之碧湖精舍(珊瑚網)
雲林此圖乍看不似西園而細求之乃無不合作其用
筆似弱而老似淺而深工力最多是得意筆也(弇州山人藁)
元倪瓉山隂丘壑圖
雲林生平不作青綠山水僅二幅留江南此其最精者
也若近若遠若濃若澹若無意若有意西施輕妝臨綠
水不勝其態倉卒見之靡不心折據題初寫寄趙士瞻
後入鄒惟一家惟一所托以殁者書法亦遒婉雅勝其
生平時(弇州山人藁)
元倪瓉惠山圖
惠山圖紙墨如新世不易得又雲林書法最上筆意嚴
整畫中最上乘也名下有白文倪瓉之印畫邊有朱文
雲林二字印玄素先生陸玄素也居吳淞江之上(書畫題跋)
(記)
元倪瓉師子林圖
倪元鎮師子林卷書法娟秀跋語清真所畫柴門梵殿
長廊高閣叢篁嘉樹曲逕小山老僧古佛無不種種絶
倫(清河書畫舫)
元倪瓉畫卷
此倪元鎮畫余於海上顧氏見之書作歐陽信本體畫
作董北苑體亭中著兩人有小印雲林字皆與他雲林
畫不類今日姜神超以粉本見示遂臨之(容臺集)
元倪瓉荆蠻民卷
雲林生平不畫人物惟龍門僧一幅有之亦罕用圖書
惟荆蠻民一印者其畫遂名荆蠻民今藏余家(容臺集)
元倪瓉松坡平遠圖
九灘在荆溪倪迂游蹤多在焉此圖當是其中年所作
以書法最工晩年字不稱畫矣董其昌觀(書畫題跋記)
元倪瓉六君子圖
余家有荆蠻民喬林古木圖為天下倪畫之冠晩得六
君子圖亦堪鬭勝也玄宰題(珊瑚網)
此畫因大癡詩有居然相對六君子句遂名其圖乃松
柏樟楠槐榆六樹行列修挺疎密掩映位置得宜而皆
在平地且氣象蕭索有賢人在下位之象豈感當時高
流隱遁而為是歟(同上)
元倪瓉䨇松圖
雲林山水無縱横習氣内景經云淡然無味天人糧殆
於此發竅此圖是已其昌(珊瑚網)
元倪瓉秋林山色圖
倪元鎮秋林山色圖乃吾郡程篁墩得之於唐伯虎者
也幼時一見之寤寐數十載忽程山人擕贈仲淹二弟
三傳而至吾家故非易得信有夙因什襲藏之願子孫
世守毋斁萬歷戊子仲秋汪伯玉識(六研齋三筆)
倪元鎮秋林山色圖倣巨然筆意上有懸壁旁帶遠嶺
逶迤出没下方作平陸高低四五層各作叢樹參差點
綴以分層數亭屋居其隈蓋大入意匠者非寂寥散筆
也(同上)
元倪瓉水竹居圖
倪雲林水竹居圖卷兩樹夾坡有平屋二間上方低巒
餘俱細竹碎石筆極蕭散後有俞焯作記以贈仲和處
士者倪題句云吳下人多水竹居俞公染翰笑談餘記
文固已瀾翻甚嘯詠應當雨霽初篇什漫勞陳組繡園
池無復有禽魚只今瀟灑南湖上種玉疏流孰侮予(六研)
(齋三筆)
元倪瓉漁莊秋色圖
王雲浦有漁莊倪雲林寫漁莊秋色贈之下層作五樹
參差疎密相映極有態一亭在其隈上層平巒遠渚望
而知其為銅宫離墨間也(六研齋三筆)
元倪瓉龍門獨步圖
倪元鎮龍門獨步圖為復菴和尚寫山輪廓頗巨用筆
極細墨法亦澹一松軒仰一櫟傍之而當路隅一僧昂
然行其下蓋寫張伯雨詩中所謂斷江恩公也雲林題
云恩公昔住天平日林下相迎壊色袍行到龍門無脚
力右肩褊但喫櫻桃此詩乃伯雨外史訪斷江恩公詩
也余與外史有師友之義己巳歲余訪復菴留山中者
數日復菴誦此詩不輟口余旣寫圖遂書於其上云倪
瓉(六研齋三筆)
元倪瓉園林書屋圖
倪雲林園林書屋圖大小作六樹分三重屋後多細竹
平坡夾以竒石遠近廓落相映容人遊意其間所以蕭
疎而不凋殘曠淡而有實際此君真繪事中仙品也題
句云綠野讌游官濟濟習池清響珮珊珊高桐初引流
晨露密竹通幽度碧灣童冠詠歸春服後龜魚潛躍夕
波間北窗應到羲皇上石枕藤牀卧看山乙巳七月寫
贈熙雲學士(六研齋二筆)
元倪瓉著色山水
倪雲林著色山水余見五六幅各有意態戊辰三月在
金陵王越石示余一幅乃為周南老作者雲嵐霞靄尤
極鮮麗所寫松皆枯豪渴筆就意為之而天趣溢出周
南老題云雲林小景著色者甚少嘗客寒齋間作一二
觀其繪染深得古法殊不易也拙逸叟周南老題按南
老北人之渡南者宋遺黎也學精三禮寓姑蘇行極高
潔有重望以故元鎮往來其家(六研齋二筆)
元倪瓉耕雲圖
倪雲林耕雲圖卷作喬林三叢八樹直下石壁四堵旁
有洞穴内層遠巒起伏俱有沙脚樹間一田舍舍後叢
竹蕭曠清遠營丘家法也題云芝田耒耜閒石廪吐雲
滿渚際荷衣翻巖前蘿帶緩垂露靄輕帷芳池沃清盥
霞飱非腥腐物化自修短空囷未足憂服食滋楨幹癸
丑八月訪耕雲高士於西巖因寫耕雲圖又為之詩十
五日倪瓉識宋景濓題云看院留黃鶴耕雲種紫芝天
下書讀盡人間事不知澂江趙覲題云天風起雲林衆
樹動秋色仙人招不來空山倚晴碧(六研齋筆記)
元吳鎮墨竹
嘉禾吳鎮仲珪善畫山水竹木臻極妙品其高不下許
道寕文與可與可以竹掩其畫仲珪以畫掩其竹近世
畫出吳中趙文敏父子外仲珪其流亞也仲珪於畫世
無貶議惟論墨竹或訾其有酸餡氣仲珪為人抗簡孤
潔高自表標號梅花道人從其取畫雖勢力不能奪惟
以佳紙筆投之案格需其自至欣然就几隨所欲為乃
可得也故仲珪於絹素畫絶少余留秀州三年遍訪士
大夫家徵其筆蹟蔑有存者然則更後百年知好其畫
復當幾人邪至正甲辰夏余友張君翔南持其族人玄
輅所藏墨竹示余曰君嘗嗜仲珪畫願為記之余觀仲
珪隱者也其趣適嘗在山巖林薄之下故其筆類有幽
遠閒放之情殊乏貴遊子弟之氣議者少之其以此乎
且世賴筆墨以傳者非一物而竹之可傳豈以聲色臭
味為足嗜與是則幽遠閒放是其竹之性耳今使人指
其畫曰是有山僧道人之氣則仲珪於竹宜得其天者
顧欲以是非之可乎渭川千畆多如蓬麻其挺然修拔
郁然茂遂識不識皆知其可愛至於荒濱寂徼煙梢露
葉凌雨暴日懸崖拂雲偃仆植立之勢生枯稚老之態
斯則非高人逸士窺之歲月之間不能悉也以衆人之
未喻求衆人之必知何異誇昌&KR0870;羊棗於黿鼎之側與
事物之殊意見之異世有甚於此者余固不得不為之
辨也遂書以為記(孫作滄螺集)
元吳鎮墨竹譜
余觀梅花道人畫竹如羣鳳為鶻所掠翎羽騰閃捎捩
變滅之詭雖鳳亦不得而知而評者或謂其贋豈理哉
(徐文長集)
梅道人人品卓軼其寫竹筆意豪宕有王景略見桓征
南氣象至其汪洋縱恣則莊子秋水篇落筆點綴天然
入妙則運斤成風恢恢游無間矣(陸樹聲學士題跋)
元吳鎮漁父圖
梅花道人吳仲圭畫師巨然多似船子和尚以撥棹詩
題之吳門王文恪家藏其漁樂圖入妙品本與盛子昭
比門而居四方以金帛求子昭畫者甚衆而仲圭之門
閴然妻子頗笑之仲圭曰二十年後不復爾果如其言
盛雖工實有筆墨畦逕非若仲圭之蒼蒼莽莽有林下
風氣所謂氣韻非邪(容臺集)
余昔於戴上舍敬雩所得覩一卷景物與此正合題云
姚丹丘臨梅沙彌滄州漁舫煙波浩淼之趣常在夢中
蓋三十年所矣今得沙彌此卷又云倣荆浩筆而荆浩
亦得自唐人乃知繪事唯創意之難如其成就今古相
師所不諱也唐人重摩詰輞川皆乞本傳寫士大夫家
有一本唯元人貴氣韻而輕位置以為一臨倣即失生
動耳姚御史名綬别號丹丘子吾郡魏塘人半生雲水
煙林不為珪組所困吾師也有一舟名滄江虹月故周
伯器跋中及之對此不能不憶姚臨為之三歎竹懶日
華(恬致堂集)
元吳鎮古木居士圖
吳仲圭忍貧孤隱極不喜為人作畫至於寫像猶所靳
者然有古木居士圖一幀為陳海屋先生作者先生高
隠有道術年九十餘而健飲頭無二毛蓋神仙中人其
圖作古檜三株榮茂者濃欝如藏風雨槎枒彫蝕者崛
強紐裂若經嚴霜苦雪野火燒餘者多則千年少亦數
百年物也林間一老長裾曳袖氣韻澄澹望之知為世
外仙癯梅老傑思也陳五雲者題云海屋先生别號古
木居士與余同庚壯年偕游海上朝夕飲酒賦詩談玄
論道余作滇南之役先生避兵苕溪皆年九十又二先
生令嗣石渠先生望重中祕今已七袠有三與毘陵倪
元鎮嘉興吳仲圭文墨往還故得此圖觀其古木如龍
拏怪石如虎踞先生拱立如閒雲出岫飄飄有曼倩丰
度八年之後添籌增筭余當齎詩奉賀識此為劵九十
二翁五雲老人陳策又姜寵題云古木居士與五雲老
人同姓同庚同里同學得海外之術有仙風道骨之態
余昔放浪五湖每遇兩翁一葉輕舠隨潮順落高唱新
詞逍遥於三泖皆呼其為神仙兩翁合夢藁行世今將
百歲皆頭無二毛日飲數斗可謂不夢之陳摶矣乃見
五雲跋語云爾釣月叟姜寵敬題時年八十有一(六研齋二)
(筆)
元吳鎮水石竹枝圖
此幅余得之青浦曹氏後以易高明水乳窑紙槌瓶歴
崇禎戊辰秋見石刻仲圭墨竹八紙為李氏鑒藏而此
其一焉因憶昔年尚有梅沙彌推篷竹亦為先荆翁易
吳益之漢玉麻姑仙并去黃鶴山樵䨇筍圖每開簾風
動追憶恍然今崇禎壬午秋得梅花老人翠竹黃華真
蹟覺頓還舊觀凌翠漫士汪砢玉(珊瑚網)
元盛懋葛稚川移居圖
盛子昭畫葛稚川移居圖余於項氏見闊幅懸軸絹素
沉厚布置雄偉樹石竒詭煙沙出没翁媪騎乘一牸一
牯家具一二挑琴阮卷軸雜置無序婢僕四五人蓬頭
赤脚不施嚴飾一力奮而前驅意皆望莽蒼進發蓋移
居在途景也今又覩此卷氣象發舒人物偉麗侍從什
器皆有加又作室宇階墄弘厰軒豁侍女膚髮秀膩不
徒祖述稜伽道子而實兼恕先周昉之能蓋子昭筆之
絶不易得者然諦視之卷雖長而前後作大樹五六分
占界址卉木華滋鶴鹿馴擾有洞府仙居之象蓋移而
已到之景也古人重複作圖必臨時匠意不泛不襲斯
其為傑製也塊居簡出之人耳目寥寂方思與溟涬者
遊以求觀物之竅妙何意勝友轉致妙蹟得縱横快覩
如是哉幸矣幸矣(六研齋三筆)
元曹知白山水軸
雲老與僕年相若執筆濡墨旣有年矣老而益進於今
諸名勝善畫家求之乃畫者甚多至於韻度清越則此
翁當獨步也至正九年五月廿五日大癡學人公望題
識時年八十又一(珊瑚網)
雲西吾松之湞溪人與倪迂大癡以畫相倡和勝國之
末高人多隱於畫雲西為多田翁蓋其家足置鄭莊之
驛以延款名勝者其昌題(同上)
元曹知白畫山水
吾鄉畫家元時有曹雲西張以文張子正諸人皆名筆
而曹為最高與黃子久倪元鎮頡頏並重曹本師馮覲
郭熙此幀則倣巨然尤異平時之作藏此以存故鄉前
輩風流以文畫乃有絶肖大癡者予得之長安今合此
乃䨇美也(畫禪隨筆)
元曹知白畫吳淞山色
曹雲西吾郡人與倪迂同時以畫相倡和山水師馮覲
覲宣和時宦官大都似右丞之媚秀玄宰(珊瑚網)
元曹知白倣郭熙筆
徐節之擕畫一軸來就鑒定乃故朱山人肖海物也余
廿年前見之矣作兩松聳挺一松横偃貫其脇枝梢上
下籠罩松針亂撒極有古氣内層作墨葉樹一樛枝櫟
樹一中段低巒映帶坡畔一翁横舟而釣余定為元人
筆而松根露白處已有作李成二小字矣盖特剪去上
幅原題而以此眩價耳因試呼兒亨示之曰此曹雲西
倣郭熙筆也余深賞其鑒真(六研齋三筆)
元陸廣谿山清眺圖
陸天游畫一幅好事者離為二軸玉水先得一幅凡十
餘年又得其副遂若雌雄之劒復聚延津亦竒矣過長
水鑒賞永日因題此以俟觀者董其昌(珊瑚網)
陸天游畫品在幼文雲西間以蕭散幽澹為宗若闊幅
雄肆之筆絶不易得也玉水此幅乃聮素為之者先得
其左復得其右脗然延津之合也大竒大竒日華(恬致堂集)
元朱玉摹劫鉢圖
劫鉢圖吳中有二本此本為元朱君璧所摹宣和祕藏
蹟相傳鬼子母有五百子在人間食人精血殆盡佛愍
之乃攝其所愛最少子置之琉璃鉢中母求佛出其子
不得則竭魔力與其魔衆舉此鉢復不得則四百九十
九子各以所從鬼兵數萬排山倒海掣雷電以擊佛鎗
刃矢石所抵皆化為蓮花蓋愈恚愈不得技窮而後改
意廻向誓不食人迺以其子還之與此圖合第考之大
藏中鬼子母經則謂佛游大兜國時有一女多子而喜
盜人子與其子共噉之亡子家亦不知阿誰取里哭巷
議如是非一阿難聞而白佛佛言此非凡人故現鬼子
母是母有千子半在天上半在世間皆為鬼王一王從
數萬鬼上嬈諸天下嬈人民吾當伏之便勅諸沙門竢
其夜出掩取十數子閉精舍中母還不見子號哭尋子
乃復勅沙門導使見佛佛為委曲開譬示以罪福俾皈
依五戒即時得須陀洹果結約千子皆從護法今二十
諸天中所貌鬼子母天是也即不聞有劫鉢事豈好事
者以魔波旬嬈佛與佛攝毒龍歸鉢二事傳會而成邪
將法顯奘公輩自西域來别有所受邪余皆不敢論獨
念佛以大慈心行堅忍力化強暴若轉圜鬼子母以一
念廻向脫萬劫罪而立證初果可猛省也若其筆力之
精勁入神則有顧馬湖張銀臺二跋何容喋喋(弇州續藁)
元倪宏林屋山圖
右佳城圖觀於玉峰黃應龍氏應龍蓋先為林屋山人
也此物遂為家寳自鄭東之記而下凡二十人如楊鐵
崖張句曲鄭遂昌輩皆名作也倪宏作圖并為山人寫
像筆法清古可觀宏字元道嘗於顧玉山氏文翰中見
之朱存理(鐵網珊瑚)
元張渥三徑圖
張渥字叔厚元人畫工白描學梁風子見其寫陶元亮
三徑圖神宇澄茂無藜藿氣所謂戰勝而肥者邪作亂
菊於石際點葉如苔間露花蕊亦深有古韻(六研齋二筆)
元張渥太乙真人畫像
吳郡張渥畫太乙真人像大梁班惟志書韓子蒼詩一
卷餘姚嚴宗道所藏也按渥白描法宗李公麟子蒼正
為公麟作也予憶幼時於翰林待制申屠駉家見公麟
真跡太乙手執書卷所乘舟乃荷葉非花瓣也嗣後屢
見臨本皆無畫荷葉者此卷亦然而又手執如意不知
果何所本申屠先生受宋祕府畫宋亡因私取之其為
李筆無疑豈公麟别有他本而渥得摹之邪雖然神仙
荒忽之說非如實事實理之有不可易者又庸較其同
異也因題予說而歸之宗道云(唐肅丹崖集)
元道士方從義壺裏乾坤圖
龍虎山道士錢允中出遊金華洞天方方壺先生為作
山水畫贈之題曰壺裏乾坤允中道過會稽遇予玉笥
峰下出圖以示且求識其左方子曰嘻此所謂壺裏乾
坤者道家者流之言也夫一壺至小也可以函乾坤而
有餘乾坤至大也可以内一壺而無礙斯言也殆隱語
而有所喻非壺公變幻小術之類之推也蓋吾嘗思而
得而人心之虚靈空洞廓乎有容其壺之體乎太極隂
陽五行萬物皆具於心其壺之所以函乾坤乎以一壺
之小而函乾坤之大則太極隂陽五行萬物舉圃乎吾
心而莫之遁况山水木石之小小者乎方壺先生有得
於此故其心與道俱知與神通揮灑翰墨之際千態萬
狀不假摹擬渾然天真而超出乎丹青畦畛之外非特
可以奴隸衆史而土苴俗品雖道亦無乎不寓也允中
之與先生其道同其居同宜必有契於是謂徒以畫觀
畫哉允中旦夕歸山中幸持吾言質諸先生以為何如
(丹崖集)
元道士方從義松亭山色圖
此圖實吾蘇貴遊家物嘗目擊其人之愛護比珠玉人
往物移今為淮陽趙文美所得文美號賞識其致重將
逾於前而保於久也雲林先生戲墨在江東人家以有
無為清俗此筆先生疎秀軼常然非丹青炫燿人人得
而好之於此而好者非古雅士不可先生之道殆見溢
於南而流於北矣文美持來求跋因次先生韻為詩庸
遇得失之歎云長洲沈周(珊瑚網)
元道士方從義雲山卷
方方壺在勝國於趙吳興輩亡所推讓畫家者流登之
逸品此卷江山秋興從董巨大小米來而遒勁古雅别
有搆結非凡筆也留余山房時一展翫以當卧游方壺
名從義字無隅貴溪道士也與張伯雨齊名(弇州山人藁)
元道士張雨山水
張貞居高逸振世文絶詩清韜光山水間默契神會點
染不羣然懶於應酬遺畫正少余曩在梁溪周子仲處
曾見靈峰山寺圖則逸而簡吾郡徐君美家見擬蘇長
公竹石則秀而竒餘未嘗見也余觀此圖筆力圓潤高
古驚人其山頽突其樹縱横大得董北苑之意即同時
黃王不能措手其氣韻蒼兀不遜趙榮禄宜乎飄飄然
若羽化而登仙也錦川老人王瑞書於芝溪草堂(書畫題跋)
(記)
元釋雪窗畫蘭卷
予留姑蘇時雪窗翁住承天寺日與余相往來當時逹
官要人往往求翁為寫蘭石翁恒苦之而余所得於翁
者凡數幅或時相過從焚香煮茶輒取雪色紙為余作
摘竒掇芳小幅尤極蕭灑可愛予常置齋閣中亂來蕩
失俱盡恒眷眷於懷近乃於吳君書室中見此幅位置
蕭遠真此老得意筆也感念之餘就題其後(李祁雲陽集)
元管道昇墨竹
魏國夫人墨竹世所罕見而况待制之筆聯為一卷豈
不尤可寳哉(寓意編)
元管道昇佛像
管夫人墨竹世多有之余見山廬繡佛圖亦工山水今
復見此佛像及小楷皆有法度雖文敏續書數十行無
能遠過也白石翁跋筆法不减涪翁垂始當作無始或
偶然筆誤耳(容臺集)
元管道昇著色蘭花卷
善畫蘭者故宋推子固吾元稱子昂堪為伯仲茲卷管
夫人所繪非固非昂復有一種清姿逸態出人意外且
以承旨手筆六法並臻尤稱䨇璧得未曾有以余仲蔚
蓬蒿而獲擊此於目頓覺埃垢盡洗五體俱香矣往復
披玩不能釋手敬識而歸之陸源(珊瑚網)
管夫人畫竹與大士像恒多蘭亦僅見一斑今於李夢
然獲觀六種種種精妍碧葉丹英玉莖水石掩映葳蕤
荏苒恍若翩翩於湘江楚畹間幽芬可挹堪與盈川賦
子昂書爭工公其什襲祕之勿輕視俗眼也徐緬(同上)
明張羽雲山圖
靜居先生洪武初任太常司丞與高太史季廸楊憲使
孟載徐方伯幼文為文字友而皆産於吳世稱高楊張
徐以方唐之王楊盧駱四先生惟太史不善畫憲使方
伯予嘗見其畫筆一二先生此卷蓋飾采敷文而入其
室者世之人第知先生詩之妙而不知其畫之妙乃若
此此可以見昔賢之能事而今豈易得哉甲戌十月獲
觀於崔鴻臚靜伯蓋靜伯吳人宜其尤寳愛也(寓意編)
明徐賁惠山圖
徐幼文居姑蘇北郭時稱十才子幼文其一也詩書文
章妙冠一時畫則餘事耳今見為道機長老寫惠山圖
肆筆遒麗清潤而帶書法幼文已矣而畫獨存道機徵
題感歎賦此幼文所製樂府詩文若干卷籖題悟澹集
漪瀾即惠山堂扁也無錫縣庠吕志學題實洪武庚申
七月也(鐵網珊瑚)
明徐賁師子林圖
此卷師子林圖徐幼文作凡十二叚段有題名以古篆
隸寫之獨損其一按圖當是雪堂云各係以五言詩凡
十二首不書名氏後有少師姚榮公跋尾想見一時之
文雅可補後來之郡乘榮公稱余友幼文洪武間為師
林如海作十二景余嘗題其上頗有稱譽卷中之詩當
出榮公無疑而詞翰盡皆簡健按幼文名賁仕至河南
左布政工詩能畫吳門四傑其一也師子林在吳城東
北隅本元僧維則之道場最號竒勝維則好聚竒石類
狻猊故取佛語名菴首圖一石題獅子峰者是已或云
維則得法於本中峰本時住天目之師子巖蓋以識授
受之原也姑蘇新志維則字天如姓譚氏至正初人而
跋尾稱如海師豈即其人與但榮公跋於永樂丁酉似
為其徒擕至京師而作故有四十餘年之歎而興感於
幼文如海之謝世矣嘗聞榮公以少師還吳訪其師於
師子林為所拒至夜漏深以微服往叩後門求見有僧
瞑目端坐止以手捫其頂曰和尚留得此在蓋榮公功
成貴顯猶本僧服故不曾蓄髮徐云和尚撇下自己事
却去管别人家事恁麽榮公憮然而去可謂本教中之
喝棒手乃大善知識豈即維則與又聞榮公法名道衍
嘗學於相城之靈應觀道士席應真者盡得其兵法機
事執弟子禮豈還吳所見乃應真邪顧風旨嚴峻粃糠
事功異學中自有之不必深求其人亦可也暇日偶閱
此卷因重裝之聊記於此若師子林之題詠尚多而幼
文亦自有作天如詩尤可誦併錄於後以資閒中之一
覽(陸儼山集)
徐幼文所畫十二景後有陸詹事子深手書前人詩文
而獨無高王两先生作今在雲間曹太學所余後得此
卷於崑山周氏以為二卷在異時必有延津之合猶恨
開山天如師未有著作其間以為闕典乃余兄元美掩
關之暇拈藏得師别錄具有即景諸詩亟袖示余作小
楷錄卷後勝事也惜余目昏腕拙大愧諸賢覽者即不
謂抛糞佛頭將無貽誚蛇足邪若師以五燈三昩游戲
巵言故自超超玄著耳(王奉常集)
明徐賁畫歸去來辭卷
靖節歸去來辭是千古宦譜中佳話每披誦之不知撲
去東華面上輭紅塵幾許雖然南山捷徑北山移文彼
且入而不能出安問五斗米折腰事哉徐幼文先生為
國初吳中四傑之一高楊張三子第專門詩名幼文獨
兼工點染為無聲之詩其風格尤可慕向也此圖十六
幀煙巒水石玄澹高逸多王晉卿米元章倪元鎮之風
而吾所目傳記中皆不載幼文能畫豈其善自祕惜人
不能窺其所至邪抑亦為詩名所掩或佹得之戲墨醉
筆人遂不知其挾此技也夏中苦瘍意況忽忽乍披此
圖病魔如濯摩挲指畫遂忘餌芝术丘壑中寳此足以
傲盧鴻一草堂十志王摩詰輞川諸圖矣(懶真草堂集)
明宋克墨竹
世知南宫生善書而不知其寫竹入妙若此嘗觀其自
敘墨竹云寫幹法篆籀葉法分隸枝法真草華實法急
就章詳觀行筆固自書法中來也能者不專一長信夫
(陸學士題跋)
明宋克水墨叢竹卷
吳郡夏彦哲氏博雅好古嘗於市肆中購得手卷一枚
出示於余乃故人宋公仲温之所作萬竹圖也觀其筆
筆臻妙蕭閑幽遠多而不繁葉葉不苟作頗似淡遊房
山意味公平日好鼔琴有伯牙之趣況能乎其書得二
王筆訣又善鳥身之術公極聰明好多為之以其所能
種種不在人下乃莫不有所敬也董昶(書畫題跋記)
明陸行直碧梧蒼石圖
碧梧蒼石一幅姑蘇汾湖湖天居士陸行直甫之所作
行直有家妓名卿卿者以才色見稱友人張叔夏為作
古詞贈之所謂多情因為卿卿是也後二十一載行直
以翰典籍致政歸作此碧梧蒼石復與其宗人冶仙話
舊因記憶叔夏之贈則張公卿卿皆杳隔塵世矣故并
書張詞於卷端當時諸公仍踵而和之其辭旨抑揚悽
惋似寓乎悼惜無涯之意然自至治到今又百餘年矣
而此圖無恙墨色如新豈非有類岐陽石鼔昭陵蠒紙
人人得而珍之邪鄉先生朱公暇日特示余索賦遂書
以續貂後公字孟寬號綠疇軒吾鄉詩禮右族其風流
藴藉不減行直云緩軒劉稽書(珊瑚網)
陸季道作碧梧蒼石圖蓋追寫故友張叔夏之詞意也
按季道載叔夏清平調一詞於圖左云云且識其後曰
至治月日與冶仙西窗夜坐偶語及此轉瞬二十一載
卿卿叔夏皆成故人卿卿叔夏詞中云不知所指者誰
疑是當時妓妾之類但不宜序叔夏之上元室士大夫
詩畫絶有可觀梧石清潤大似雲林蓋季道人品亦與
雲林相上下恨予生晩不能論其世徒賞其詞畫而擊
節三歎也正統己未花朝前三日飲桂林朱孟寬第同
觀者屠冰壺陶畊學云(同上)
明馬琬雲林隱居圖
昔余客雲間與今撫州太守秦溪馬侯文璧居相近志
相合未始一日相違焉文璧工畫山水能兼董北苑米
南宫筆法視今人蔑如也讀書之暇往往託興豪素三
吳人以重價購之嘗為余作雲關曉度髣髴游青城太
白間而位置神氣若出造化不見其為巧而巧自形焉
兵變之餘東西散處洪武三年文璧以召至京師遂有
撫州之命後二年余繼起為國子助教相望千有餘里
六閱霜暑求如向之在雲間時窮日夜為樂何可得邪
儒者詹明初自西江來文璧貽余近詩讀之恍然如夢
明初且言其耳聰目明公退不輟筆但髮少白耳乃出
隱居圖相示觀其山之若有若無而高下雲氣戎戎疑
欲飛動如天之將雨玉女曝衣也下有伏流曲折小橋
横卧橋外人家皆草屋荆扉前後古木不根著者數十
株殆無刻畫視南宫未可優劣已復題其老亦有歸老
之志焉余久思林壑即其詩畫而益增感慨第竊禄於
朝未能引疾而退耳然老不任事亦何能為邪徒使龍
湫虎穴之盟久寒而(闕三字)也因(闕一字)以志余之心使山
靈有知尚無拒於他日云(見清江集)
明陳汝言荆溪圖
東坡先生嘗曰一入荆溪便覺意思豁然欲買田其間
種橘作小亭名以楚頌卒不遂其志杜樊川作水榭正
當荆溪之上其遺址僧結菴以居至今歴歴可考見蓋
荆溪山水之勝善權離墨銅棺諸山岡隴之起伏雲霞
之吞吐具區滙於其左苕霅引於其前凡仙佛之所宫
高人逸流之所宅殆不可以計數也覺軒王先生韞真
潛德於其間修天爵以恒貴去人欲以求仁垂子若孫
皆循循雅飭弗違先生志也其曾孫允同靜而有智簡
而能文與予有姻契故予知義方之訓有自來矣河之
始逹也才濫觴焉楩楠松栢千尺之材出於萌蘖之微
由其源長而本深耳允同命余友陳君惟允繪為荆溪
圖以示不忘鄉都之意它日指圖而歎曰某樹也吾祖
之所封植也某丘也吾父之所遊登也寕無愓然有感
於中乎若允同一舉足話言而不敢忘其祖若父者非
教之有素而能然哉吾固知其中多隱君子旣樂善於
一世又能使其將來之未艾蓋亦山川之鍾秀粹美而
致然乎歲己亥五月十三日東海倪瓉漫書(鐵網珊瑚)
明陳汝言溪山秋霽圖
右溪山秋霽圖故鄉先生陳汝言所畫汝言字惟允號
秋水本臨江人父天倪先生明善得吳草廬之傳流寓
吳中二子汝秩汝言並有文學汝言尤倜儻知兵至正
末張士誠旣受招安辟為太尉參謀貴寵用事國初為
濟南幕官坐事卒妻金氏守節教其子繼以文學名於
時仁廟召為五經博士終翰林檢討所謂嗣初先生也
此畫惟允未仕時作一時題識者二十有三人皆知名
之士今可考見者二十人鄭元祐字明德遂昌人寓吳
少脫骱任左手號尚左生元末老儒嘗仕為平江路學
教諭終江浙儒學提舉所著有僑吳集遂昌雜錄朱德
潤字澤民宋睢陽五老朱貫之後博學能文尤工畫趙
文敏公薦入翰林終征東儒學提舉所著有存復齋藁
今尚書玉峰先生五世祖也倪瓉字元鎮元季高士清
真絶俗所謂雲林先生也張鑑字天民丹陽人寓吳中
二子經緯皆仕張氏有名陳植字叔方寕極先生子微
之子性孝有文亦能書畫元季不受徵辟以隱約終饒
介字介之番陽人號華蓋山樵自翰林應奉出僉江浙
廉訪司事張氏承制以為淮南行省參政工詩尤以學
行擅名蔣堂字子中泰定鄉試舉人元季不仕國初為
嘉定州學教授周砥字履道號菊溜生吳人寓居無錫
後與馬季常避兵宜興有荆南倡和集陳季民字庶子
號寄亭又時稱四明山道士博學善書仕張氏為學士
院學士秦約字文仲其先淮人後徙崇明洪武初應召
試慎獨賦拜禮部侍郎改溧陽教諭所著有海樵集王
蒙字叔明號黃鶴山樵趙文敏外孫善書畫洪武中官
泰安知州坐事卒陸仁字友仁崑山人張憲字思廉號
玉笥山人有玉笥集岳榆字季堅宜興人顧阿瑛字仲
瑛號玉山樵者崑山人有文學家富好客時稱豪士元
季削髮讀佛書以避張氏國初徙鳳陽卒陳汝秩字惟
寅即惟允兄不仕張氏倪元鎮所謂外混光塵中分涇
渭者盖獨行之士也王行字止仲博學知兵洪武中為
郡學訓導後遊京師坐藍玉黨卒先是惟允貴顯時行
為門下客惟允卒後其子繼從行學故其辭稍距惟允
壻劉政見之罵曰此吾外父食客那得稱吾友以筆抹
之今抹筆隱然猶存劉政字用理建文己夘觧元方正
學門人嘗草平燕策病未及上聞壬午之變嘔血死無
子祭酒劉文恭其嗣子也俞貞木本名楨後以字行别
字有立石澗先生玉吾之子元季不仕國初知樂昌都
昌知縣清苦篤學敦行古道建文中坐事卒袁華字子
英崑山人能詩尤長於樂府洪武中郡學訓導以子被
罪坐累卒所著有耕學藁此卷世藏陳氏今歸吾友江
西參議王君直夫蓋陳氏婿也其畫嘗為妄人裂其半
直夫以余嘗見元本俾為補之而題其後并疏諸人事
行如此(甫田集)
明王履崋山圖
始余讀溯洄集知安道之深於醫不知其能詩也及修
蘇州志知其能詩不知其又工於文又工於畫也觀此
圖文辭繪事皆絶人遠甚而名不甚著何哉於乎崋山
之勝竒矣惜吾不獲從斯人遊然得此圖時閱一過亦
可神遊於其間矣(震澤集)
畸叟學術淵䆳吐露竒傑滄洲武將軍家藏得其華山
圖子凡數十段詩文數百首首尾爛然完整發卷便如
擕人到異境詩句巉窅模象深古敘記脫邁人間世藝
事有如此者俊哉近代當有幾何許西岳雄詭精神與
人蹤跡言語間相警發者韓公杜老潘子陳先生后乃
始得叟(祝氏集略)
右崋山圖一冊前後序記跋語凡十二通雜體長短詩
共一百五十首詩内闕題者七闕文者二乃崑山王履
安道所作也安道國初人有文學通於醫者醫說累百
卷行於世世多以醫稱之而遺其文與繪事也然不知
茲二事尤其所長及觀其好游之心名山勝跡徵於此
圖豈非竒士也哉因過沈維時有竹莊間出示之圖僅
盈尺許筆意縱放出自繩墨之外若詩若文皆蠅頭小
字書滿鼇簮然其天真之妙爛然可挹不待誦其言則
於一覽間知其用心良苦也維時以所錄副墨相假以
歸見錄於此凡四十二翻圖尚聞藏於太倉城中人家
(鐵網珊瑚)
游太華山者往往至青柯坪而止至韓退之登其顛不
能下慟哭與家訣其語聞於人而仙掌蓮花間永絶搢
紳先生之跡而僅為樵子牧豎所有洪武中吾州王履
安道獨能以知命之歲挾策冐險凌絶頂探幽宅與羽
人靜姝問答歸而筆之記若詩又能托之畫而天外三
峰之竒曠奥之勝盡矣畫冊凡四十幅絶得馬夏風格
天骨遒爽書法亦純雅可愛安道歿歸之里人武氏而
失其四後於長干酒肆見之宛然延津之合也傾槖金
購歸為武家雅語垂二百年而吾友人李憲使攀龍復
能登其顛所至書吾姓名於石而吾又托友人王參政
道行刻石蓮花峰今年夏復從武侯所借觀安道畫冊
及詩記磅礴累日太華旣兩有吾名姓而吾胸中又具
一太華矣是何必減三君子邪為大粲笑識其末(弇州山人)
(藁)
明王履畫蒼崖古樹
王安道名履婁江人精於醫不譲丹溪訪藥秦中不得
遂遊華山作詩紀竒絶有華山圖四十幅尚在武揮使
家王弇州先生曾令陸叔平摹二十許幅及俞質父錄
其詩與序此圖細潤古雅非華山圖筆法更自超也玄
宰題(珊瑚網)
明堵炳秋江送别圖
右秋江送别圖處士陶九成東歸左司郎中堵文明作
而贈之也處士始居赤城值天下兵變遂蹈海入吳隱
雲間之鳳凰山後又徙山陽之南村皇明洪武六年或
以處士之名薦者松江守廉公即隱所起之至京師以
疾辭許之或疑其上下相比之時獨隱而不仕何也盖
高者恒不屑於事雖萬鍾千駟有弗顧者非薄萬鍾千
駟也違已而徇物非其志也此處士終於隱亦遂其志
而不屈焉京師之士喜其歸而惜其别追而祖之龍江
之上而文明工繪事因寫而為圖觀其艤舟於岸者行
人欲發而未發也引騎或前或却者賓客之咸集也波
濤洶湧雲山慘淡相與置酒勞勞亭上俯仰金陵之景
無窮而今古之離思亦無窮也凡能詩者咸繫於後而
國子助教檇李貝瓊即賦十四韻復序以冠其首云(貝清)
(江集)
明王紱江山秋霽圖
姑蘇張廷義以所藏江山秋霽圖求記於余圖數紙為
一幅廣不盈尺長數倍蓰之有題識印記知其為九龍
山人王孟端所作者也其空闊澄明或淪或瀾或湧而
浪激而濤蕩而瀲灩漫衍而漣漪者為大江江之中或
舉網而漁或亂流而度或纜而泊櫓而進篙而退遡帆
而風御者為舟楫之多其淵泓而紆廻者為江潭鳧鴈
翔集菰蒲蘆荻縈被而映帶者為江渚其或連綿而屋
比紛而閣架列而市肆分張籬而園圃隔塍而田區委
而巷蔽者為江村其或平田漾沙崩崖陡絶而昂伏不
齊者為江滸去滸漸遠而漸高其或嶺聳而坡平巖巉
而壁立或障而屏蔽峰而秀出巘而竒疊或壑而有容
谷而能虚麓而叢薄岡阜而蜿蜒其或遠而黛抹近而
劒植旣斷而復續迤邐重杳杳莫究其所極者為岸江
之諸山山有泉或懸或注山有石或蹲或卧或深而澗
溜或曲而溪縈危而橋横或草莽翳而雉兔跧伏或林
木欝而禽鳥巢棲或佛寺或道院或樵或牧或士女之
嬉游其掩映蔽虧吞吐隱約千態萬狀得之心想而口
舌不能道者不與也昔者余嘗奉使南服由漢沔出潯
陽乘流而下直抵揚子而凡簡冊所記載輒躋攀以極
其勝雖流連累日不辭也今觀是圖一瞬千里坐而致
之能不使予恨相見之晩而追悔夫曩昔之勞也邪嗟
乎山人之作其亦可謂竒矣世稱作字作畫在人品高
下山人之草書墨竹世之所共知者也而未必盡知其
人方文皇尚治時諸賢彙進而山人之位纔中書舍人
竟落魄不競以死蓋其高風峻節睥睨一世有可慕而
不可追者使其少貶尋尺俛眉承睫之間立致於通顯
之地不難矣雖然吾聞之也心之為用攻於此者必略
於彼其心攻於禄位者將低昂俯仰伈伈昵昵以干譽
就俗之不暇胷次之間烏能容江山之廣如此哉山人
之作甚是珍惜非其趣意所會雖千金不少顧故真蹟
鮮留於世世得其一竹一石者莫不什襲以為至寳若
此圖者豈易得邪廷義亦知之乎否也或曰廷義於吳
下號稱博雅豈徒玩物而不尚德者哉遂為之記(岳正博類)
(藁)
明王紱湖山書屋圖
友石先生畫品在能之上評者謂作家士氣皆備然其
人品特高能不為藝事所役雖片紙尺縑苟非其人不
可得也此湖山書屋圖聮六幅而成修三十尺畊漁出
没村舍近遠雲煙變滅種種臻妙非累月搆思不可成
豈獨今之所少哉子和藏此真希世之珍正德丙子三
月旣望衡山文徵明題(珊瑚網)
毗陵王友石此圖文公嘗為次第其品今觀其巖巒杳
靄岞崿紛披參差出没於蒼煙白浪之中以至溪橋林
屋疏峰抗館農田漁艇畯父村樵幽蹤往復恍若别在
世外真可謂深詣湖山之致者矣讀書於此必能絶冥
離類殊使人遥想而存之談太常思重性好博雅相示
此圖輒遂題其後云隆慶二年夏六月十有八日俞允
文記(仲蔚先生集)
明王紱畫竹
孟端竹為國朝第一手有石室居士梅花道人遺意而
清標高格又似過之余嘗記其二事其一沐黔公行金
帛求孟端畫謝絶之後忽作一幅遺其僚素厚黔公者
使致之曰姑以是塞公意毋言我為公也其二月夜聞
隣笛乘興畫幅竹訪遺之其人乃大賈甚喜具駝絨文
綺各二求孟端一配幅孟端却其弊手裂畫壊之鳴呼
即無論孟端竹求其人可更得否(弇州山人藁)
明王紱湖山佳趣卷
得一卷初閱之以為黃鶴山樵也清思直撲人眉睫間
應接不暇至題尾知為九龍山人王孟端孟端在永宣
間聲價不下黃鶴山樵今來漸寂寂然使有真鑒賞者
望而窺其胸中富丘壑也吾東吳菰蘆人步武之外皆
卷中境界晩途復作吏不覺自遠聊置此卷案頭於春
明退朝之暇時一展看不令衿裾煙霞色盡也卷初屬
陸太宰時乞李文正篆額吳文定題字邵文莊作歌其
為名士所推如此(弇州山人藁)
明王紱江山萬里圖
項子京家藏王孟端江山萬里圖一卷長四丈余嘗見
之真希世之寳也今此卷後雖失主名余以為非孟端
不能作此余家永師書千文八百本樂此能不憚煩乃
爾此安知非孟端山水之興勃勃於不能止奮忘倦之
筆再圖此卷以豁胷中未盡之丘壑也邪不然何筆意
相肖至此汪黃梅擕此過余竹中覽畢書此黃梅博雅
好古未審以余言為當否智舷(黃葉菴集)
明王紱山水長卷
王舍人畫以幽澹簡遠為宗出入鶴樵懶瓉間多逸筆
小幀此卷獨鋪舒四十餘尺平生所不常有也每一展
閱如江行一番洲渚之佳者瓜步柳林桑落俱入指點
山則低巒秀壁九子二姑若是若非隱露颿檣之下所
少夷陵之蟇頤魚腹之石陣與各都會之粉堞耳舍人
其長房邪能縮地其邯鄲翁邪能引人涉異境其麻婆
邪能以两葫蘆載人入風濤噫抑何荃綿澶衍之若是
也然余借得每不欲輒開何者晦處養道無故而遊其
神於連山巨浪中亦非余不出之意也(恬致堂集)
明王紱竹卷
孟端寫竹於倪徵君柯博士兩家斟酌多寡濃淡而為
之是以有倪之逸無其疎野有柯之雄無其伉浪若夫
蓄雨含雲舞風弄日秀姿妍態又其偏長者丈夫瞠目
翰墨間豈真有成法足拘哉石室眉山仲圭用其法不
失尺寸得孟端蕭散自在可貴也孔孫當以此意參之
(恬致堂集)
明王紱山水
王孟端贈黃叔洪山水一幀用筆精到超出幼文天遊
之上而與叔明並駕平生所絶少者耐軒居士王逹一
詩亦佳詩曰萬古山川一鑑開層層曲曲見樓臺雲隨
曉月峰前墮鷗逐春溪樹裏來兩岸落花人蕩槳半汀
殘雨客銜杯寰區何處有此地物外四時無點埃豈但
右軍多筆法要知黃石是仙才奔灘觸浪飛赬鯉絶壁
凝嵐護翠苔玉室金堂疑太華紫芝瑶草憶蓬莱相看
六月不知暑一榻清風真快哉(六研齋二筆)
明夏㫤墨竹卷
畫家惟墨竹頗寓書法近時得其妙者莫過於毘陵王
孟端舍人而夏太常仲昭嘗師之早歲類其筆意其後
稍變而崑山之人師之者更數輩獨屈約處誠頗類之
而今人家所得往往出其手也然真贋固自能辨如此
卷閱之即知其為夏公所作無疑(匏翁家藏集)
畫家以竹為難凡山水樓臺禽魚花木皆可以像求而
竹以意得為其超然有出塵之思挺然有昂霄之氣蒼
然有傲歲寒之節故君子貴之貴之故高人逸士多喜
作之而名家者為難難者非他得其意為難也自昔畫
竹者文洋州為聖其論須有成竹於胷中熟視而後下
筆如兔起鶻落少緩則失之蓋其難如此國朝以畫竹
名者惟王舍人孟端夏太常仲昭蓋得洋州筆法此幅
乃太常為故少保于忠愍作今中丞屠公元勲得之保
愛有加間以示余余惟中丞之保愛豈徒為耳目玩好
蓋重其有超然之韵挺然之節蒼然之姿與玩物喪志
者異矣(震澤集)
夏太常墨竹名價重夷裔雖近小損亦不減彭城襪材
余嘗題一卷云云今年秋復從明輔所見此卷掩映斐
亹大有好致而木石復妙余因輟以贈之且戲明輔曰
晉人不識竹嘗謂是有節薥吾太常里人也盍以歸我
明輔笑不答(弇州山人藁)
明夏昺雲山圖
右雲山圖崑山夏孟暘作孟暘名昺太常卿仲昭兄能
書作畫師高房山初未知名洪武季年為永寕縣丞謫
戍雲南永樂乙未仲昭以進士簡入中書科習字一日
上臨試親閱仲昭書稱善仲昭頓首謝因言臣兄昺亦
能書召試稱旨與仲昭同拜中書舍人時稱大小中書
旣而謝事終於家其書畫平生不多作故世惟知太常
墨竹而不知孟暘予往年見所書西銘頗有楷法此軸
為王世寳所藏亦不易得也(甫田集)
明夏昺江村圖
江村圖一卷中書舍人夏公孟暘筆也其畫不苟作不
妄與不為富翁豪吏所役十日一山五日一水非佳興
弗御楮墨性好奕佳興多為奕所奪此卷遲遲十年始
得入手公自視頗為平生得意者太倉沈東軒游兩京
有能詩聲極好清事數附雜物見寄彼謂博我詩文不
應若是之多也余儒者無可為答持過贈之勝於彈棋
負於人者遠矣(鄭文康平橋藁)
明屈礿墨竹卷
屈可菴作此四紙遺吳惟謙刑部盡其所長者矣惟謙
外舅為太常夏公公以墨竹名世惟謙得之旣多然復
有取於可菴豈非欲兼收而並蓄者邪(匏翁家藏集)
明金鉉漁樂圖
先友金文鼎先生松江人風流文雅高尚不羣詩文字
畫皆重當世應禎生後不及識先生幸得接先生之子
禮部君敦重質直動作不苟居然前輩風致逝去二十
餘年常切念之此圖為先生得意之筆自題其上詩凡
一十六首觀其畫玩其辭可以想見其人今為御史徐
用美所藏用美禮部君子婿也圖後諸作今號稱名士
者所題觀之益重前修之感吳郡李應禎記(書畫題跋記)
金文鼎永樂中以繪事名海内為吾松先輩風流宗此
卷墨氣欝勃不減勝國時諸大家至其筆力蒼古便是
石田先生門戶孰謂無風氣開先之助邪前有范菴跋
書法甚佳金公之筆益重於九鼎矣雲卿觀於由庚堂
中(莫廷韓集)
明戴進臨李嵩畫
宋錢塘李嵩待詔畫院工畫人物山水而人物尤妙文
進嵩同郡人在宣德正統間以畫擅名天下此蓋摹嵩
之筆雖步驟軌範而天趣溢發若無遜乎嵩者可謂妙
矣但其後題字以為春社圖非也吾鄉崔靜伯善鑒古
畫為予言嘗見嵩畫村落之景村巫降神人有拜跪及
環坐以飲聮布障之一丐者曳囊乞食其側人與丐食
犬羣吠欲嚙丐抵以杖有老人醉走媪掖之而歸且誠
春社圖而此乃不然予疑為朱陳村嫁娶圖而未敢定
其是否同年少參陳君藏此見示陳君善畫其必有以
辨乎此矣(寓意編)
明戴進菊花卷
菊花一卷前一截為墨菊後一截為五色菊相傳為錢
塘戴文進所作今休寕縣幕朱君所藏也君間持以過
予予觀其位置錯綜極有思致而水石尤竒因題其首
曰晩香叢綠而歸之抱朴子云南陽之甘谷水左右生
菊花落其中人飲其水者多壽因號菊潭此卷殆擬其
景而作之者歟壽徵之象朱君後人宜寳之(程䇸墩集)
明戴進山水圖
右通州劉君廷器所藏戴文進山水圖凡三丈餘其流
峙盤迴遠近夷險開闔向背之狀一伸卷間而數千里
景象盡在目睫使人有凌虚御風歷覽八極之興何其
快也若夫村橋野店樵夫牧子之所經别浦斷潢漁翁
釣叟之所寓仙宫梵宇隱見於林薄風帆浪槳出没於
渺茫以至巖穴幽人磵蹊行客摹寫情態無不曲盡其
妙又何其可愛也舟中阻雨獨坐無聊玩閱數過援筆
書此(李傑石城山房藁)
明戴進城南茆屋圖
此圖乃錢塘戴文進作有程南雲篆額楊文貞諸公題
詠文進自謂倣陳仲梅而中間大有米襄陽筆意唯落
色稍過濃潤耳茆屋中紅袍人豈秋江獨釣例邪文貞
一絶作古隸頗峻整吳餘慶及南雲皆以書名而不能
佳有鮑相者書甚婉媚有韻而不以書名皆所不可曉
也(弇州山人藁)
明戴進山水平遠
錢塘戴文進生前作畫不能買一飽是小厄後百年吳
中聲價漸不敵相城翁是大厄然令具眼觀之尚是我
明最高手此卷奕奕秀潤境意似近而遠尤可寳也(弇州)
(山人藁)
明戴進七景圖
戴文進作圖凡七幀曰浣溪春行卧聽松泉竹溪夜泊
雷峰夕照凭欄待月西湖雨霽東籬秋晩余初閱之以
為沈啟南作見題字不工及騐其印章而始知為文進
也然無一筆錢唐意蒼老秀逸超出蹊逕之外乃知此
君與啓南無所不師法妙處亦無所不合耳吾鄉陸太
宰全卿各系以詩其跋後乃云歲乙亥七月寒疾盧院
判宗尹愈之未有以報而盧君素輕阿堵物乃舉以遺
之選事稍暇當為君每景賦一詩以寄興然則七詩蓋
為廬補書也今年乙亥忽得此於友人而予與陸公後
先丁未進士各一甲子其事頗竒陸公在政府尚能以
其間成此雅話而余飽飯山鎮中其容忞忞邪因感而
次於後(弇州山人藁)
明劉珏小洞庭圖
完菴先生以文章風節名天下其詞翰畫筆尤為吳中
所寳蓋不易得也致政歸時不修世事惟築山鑿池於
第中日與徐武功韓襄毅祝侗軒沈石田諸老游號曰
小洞庭實寄興於三萬六千頃七十二峰間也每集多
聮句之作而先生為之圖其胷中丘壑已自竒絶故見
之筆底者莫不臻妙此雖小幅而石田稱許如此不亦
重乎先生之孫都水公布曾孫鴻臚君遜咸能世其家
而於先生片楮數筆皆購藏之可謂賢矣晩學彭年識
(清河書畫舫)
明劉珏仿盧鴻一草堂圖
劉完菴珏以參藩致政家居茸園寄傲倣唐盧鴻一草
堂圖自為繪冊十幅一曰籠鵝閣詩云誰知軒後閣宛
在水之濆牖外樹交合階前萍即分鳥窺書影靜魚伺
墨波勤豈有山隂帖人言此右軍一曰斜月廊詩云廊
傳踏月久更獲此為竒不在照能徧無妨影乍攲檻承
花始韻簷閣樹微虧何以添幽致恰當弦上時一曰四
嬋娟堂詩云嬋娟何以署到果趣無涯隙地留移竹曲
闌不輟花暫延人意愜久坐客心賒剥啄無妨靜深山
詎有差一曰螺龕詩云竟日䨇扉掩其中草色新石幢
門外樹法相壁間尋借渡石微窄鑿渠雨始深一燈綿
晝夜蕭寂了無音一曰玉局齋詩云戒時非作態入室
自悠然作古宛如古可傳無意傳才情因以勝位置佐
之緣方識命名者前身玉局仙一曰嘯臺詩云空臺超
以曠而畆未能盈綴石僅留意栽花不在名借池崇地
勢待月望山情長嘯豐林下恒思起步兵一曰扶桑亭
詩云虚亭立水面問樹乃稱竒不謂虯龍影能於隙地
垂互承欄並檻交接澗通池長日披襟坐攤書尤所宜
一曰衆香樓詩云花扉深不測危立有層樓遥矚盈庭
樹宛然别一丘坐堪邀月下登或當山遊桂影趨簷際
清芬却想秋一曰繡鋏堂詩云麗景旁相映庭空水一
灣借廡通竹逕留石讓松關客遠定須到詩卑必痛刪
暗香浮磵外恍若在深山一曰旃檀室詩云不來深處
坐何以滌吾愁古井汲苔繡石牀吟素秋幽香天際發
竒致室中求僮僕諳清事支扉謝俗儔沈石田先生系
以長句云余亦村居日久矣有時興到來城市委巷深
街行幾何獨聞芳襲此中多因之駐足芬芳底花木嬋
娟鬭容止長廊斜月夜生凉孤亭觀日摶桑起樹下披
襟風謖謖池邊䃲礴波瀰瀰雖云乍入城堙來恍疑原
在深山裏圖史瑶華玉局中臨池琴瑟自能工已知丘
壑胸中富轉訝愚公無足慕乘風今日且歸來山中芳
草逐時栽莫令獨占香風晩爭採游蜂不知晩此冊為
岳石梁中丞所藏中丞築園西郭先月亭故址有茂林
清池虛亭厰閣以延攬煙月滌除塵芬蕭然有遠寄也
一日邀余作圖不知余繪事草草點染即倪迂所云聊
寫逸氣耳非作圖手也中丞乃出此相對評閱慨然共
歎前輩為不可及云(六研齋筆記)
明劉珏夏山欲雨圖
黃淳父藏劉廷美僉憲夏山欲雨圖上有沈啟南徵君
題詠足稱真蹟逸品上上蓋雲山月嶠曉煙暮靄雨弄
晴晴欲雨古今畫流所難非若晴巒雲嶺蕭灑風林淋
漓雨榭猶可縱筆而成者也今廷美之為此圖也不特
上掩仲圭足可比肩北苑且啓南長謌言言實際字字
珠璣真是詩中畫畫中詩較之家藏放鶴圖相去何啻
倍蓰邪(清河書畫舫)
明劉珏秋山水閣圖
廷美秋山水閣一軸一名天影閣圖以遺福公者水墨
紙本兼祖仲圭子久筆法為之極清逸可重舊藏東禪
寺中詩文書畫皆妙足稱四絶當時老宿孟淵而下題
者三世尤為冠絶他作不腆夢寐日久丁酉陽月乃倣
關把故事從寺僧宛轉購得之謹錄題詠於左以紀其
勝米菴丑志(清河書畫舫)
明杜瓊南村十景圖
陶九成南村圖余見叔明雲西輩數本矣今又見杜東
原南村十景圖磅礴蒼秀極得北苑遺法其景曰竹主
居蕉園來音軒闓陽樓拂鏡亭羅姑洞蓼光菴鶴臺漁
隱蝟室杜自題云余少遊南村先生之門清風高致領
略最深與其子紀南最相友善不意先生去世忽焉數
載偶從笥中得南村别墅十詠吟誦之餘不勝慨慕聊
圖小景以志不忘圖成即置之故瓿中一日紀南過訪
檢出相示欣然謂先君可從此不朽傳之後世猶令人
知胷中丘壑強欲持去遂命錄先生詩於後并題數語
而歸之正統己亥春三月旣望(六研齋二筆)
九成陶隱君品望絶高與雲林惟寅輩名重一時其南
村别墅最著人耳目東原先生從遊甚久親炙其高風
余恨不獲見九成而幸與東原交知猶可想像遺範然
不得遊别墅未免生不同時之歎紀南持此冊索題披
其圖讀其詩不啻置身蕉園漁隱君品行亦恍然展玩
中并知東原之師九成不獨以同堂已也題識之餘彌
深景仰云成化辛丑春二月旣望延陵吳寬書(匏翁家藏集)
明姚綬親情聚别卷
是卷乃吾鄉糓菴姚侍御公為其母黨許氏聚别而作
也予展閱之歎曰侍御公之詩之畫之字殆不减昔人
之三絶矣乎即其聰明過人蚤歲博古高甲科著風節
名動天下書畫又其餘也今卷中連篇累牘諸體咸備
曾不憚煩是豈誇才擅藝游戲文墨邪蓋厚於母黨故
其别而聚聚而别隨感而發富麗之中警策寓焉矧廷
冕於侍御為中表兄弟同舉進士拜夏官主事亦侈聲
於時宜其聚别有言矣鼎也景仰之餘賡贅一二雖曰
珠玉在側覺我形穢奚暇顧哉公鼎(姚氏世刻)
明姚綬畫卷
細竹一派趙鷗波倪幼霞俱擅其妙要在沙水映帶陂
石擁培位置得所而已宋仲温八法精詣書家宗匠不
聞其善繪事而所作雞栖石竹一卷針芒粟穎皆含怒
生之氣書法所云銀鈎蠆尾具於筆端見之今雲東此
作正可與宋相匹以二公俱從臨池證入故耳(恬致堂集)
明吳偉臨李龍眠白描淵明圖
陶淵明以世受晉恩不仕異代辭彭澤令而歸趙孟頫
為宋宗室而乃仕元出處正相反矣今觀孟頫題李龍
眠白描淵明諸圖豈亦有羡慕之意邪此卷為吳小仙
所臨小仙於他畫多不合作而白描獨可觀東湖當取
節焉可也(石城山房藁)
明吳偉楊妃春睡圖
余於别駕午谷君所見楊妃春睡圖是吳偉筆無疑偉
天資超放落筆即脫凡界此圖有小慊乃是講授未至
其勁健飄逸俗匠安可望其藩籬邪後題乃繁昌徐元
定書元定初名傑字興之舉成化甲辰進士豪岸不羈
仕為淄川令落職遂以字行更字元定文辭俊拔風神
爽朗放言負氣意不可測雖於道義匪宜視齷齪突梯
之流雖千百何用耳文徵仲性狷介文辭不作豔語乃
有此篇又注意作章草要亦有取於二子然與觀者當
鑒於驪黃之外毋但指點形似使駑駘竊幸也(顧璘息園存藁)
御定佩文齋書畫譜卷八十六
