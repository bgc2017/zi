欽定四庫全書
御定佩文齋書畫譜目錄
第五十六卷
畫家傳十二
明(二)
程南雲金湜
趙敏張璞
陳助金潤
蘇鉦朱紳
朱曄詹漴
俞山莫勝
張翔温良
顔宗張寧
聶大年李叔義
任道遜沈政
唐宗祚劉珏
杜瓊徐有貞
馬愈沈貞吉
沈恒吉周琇
陳寬岳正
黃諫姜立綱
黃璨柳楷
張祐張祿
顧翰陳騏
江濟王謙
王應竒陳錄
陳英王撫
林良林郊
計禮孫龍
陳瑞劉鑑
鍾雪何寅
陳宣桑榮
陳頤朱重光
陸澐任材
張繼徐傑
吳純馬盛
鄭麟鄭環
楊塤胡齡
袁璘張倫
劉俊史旦
錢世莊徐文珍
楊體秀沈鳴遠
盧東牧陳叔謙
周頌沈奎
陳獻章姚黼
姚綬蔣文藻
史琳吳珵
楊榮華清
陳大章陶成
張泰成性
陳晦朱崇儒
陳鋼莫懋
盛安支鑑
陸寬朱應祥
李孔修陳謙
王佑吳偉
張路朱春亭
朱勤&KR4154;施雨
邵文恩沈政
張翬張乾
林時詹許伯明
詹林寧丁玉川
王瑛艾方師
張天瑞邵南
沈周沈豳
雷鯉吳麟
李著王綸
陸文孫艾
史忠杜堇
陳復陳後
錢仁夫陳伯獻
余泰都維明
毛良魏時敏
趙式詹仲和
王一鵬蔣貴
楊廷端裴奭
陳暹宋臣
石璞桑華
郭詡郭岩
葉元靜瞿杲
錢祖蕭完
吕紀胡昺
吕文英馬時暘
蔣宥王鳳
張宏儒鍾禮
汪質王諤
陳玉楊節
孫堪顧璇
王蕃林紀
史大方謝賓舉
陳㦃顧培
麋宗伯張玘
劉進朱南一
劉鵬丁文暹
鄧文明羅績
劉琦盧朝陽
俞恩俞舜臣
劉昌叔歐陽觀遠
蕭公伯唐寅
周臣仇英
張靈朱生
周官吳延孝
祝允明朱凱
文徵明文彭
文嘉文臺
文伯仁王寵
陳淳陳括
吳枝錢榖
居節居懋時
朱朗王乾
徐霖高鑑
高濲金琮
金璿樂大頀
沈仕嚴賓
王朝佐朱貞孚
王延陵李葵
張志淳鄭善夫
陳沂常倫
姚惟芹崔深
張欽孫天祐
汪龍蔣珙
黃珍陳鐸
王建極陳子和
陳穉吳愛蕉
王潼張紀
王孟仁車明輿
邵龍朱端
曾和蕭琛
蔡世新夏美
顧仁效蔣曉山
董九華吳雪崖
瞿汝臣張靖
孫玘孫錦
胡大年王尚賢
劉志壽李昶
趙丹林徐柱
伍槩周全
楊瑗王彦
孔福禧姜濟
王世昌朱銓
朱鑑姜隠
杜君澤馬稷
許縉薛仁
許通鄒鵬
劉廷敕毛世濟
黃九霄姚宗
欽定四庫全書
御定佩文齋書畫譜卷五十六
畫家傳十二
明(二)
程南雲
程南雲字清軒號遠齋(見書家傳)正統中為南京太常卿(列)
(卿記)
南雲作雪梅雪竹極佳(畫史會要)
金湜
金湜字本清號太瘦生又號朽木居士四明人(見書家𫝊)寫
竹石甚佳其鈎勒竹尤妙官至太僕(圖繪寳鑑續纂)
趙敏
趙敏字子聰汝陽人(見書家𫝊)官吏部郎中工書畫(李本固)
(汝南志)
張璞
張璞字廷采别號友山刻志於學躬耕隴畆手一編以
自隨工詩善畫正統中為陳州學正改沂州(華亭志)
陳助
陳助字賢佐能寫喬柯竹石正統初以薦授桐廬縣丞
陞知臨江新淦縣改全溪(崑山人物𫝊)
金潤
金潤字伯玉上元人正統間鄉貢授兵部司務為安南
知府致仕於書無不讀精通音律善畫山水(李登上元志)
金太守潤工山水神會天出傳世者絶少(金陵瑣事)
蘇鉦
蘇鉦字良聲建安人工吟詠善楷書能寫竹石花木山
水皆極其妙號竹坡(福州府志)
朱紳
朱紳字孟端建水人嗜詩文工書畫(張繹臨安府志)
朱曄
朱曄字宣仲建水人能詩工書畫都督沐璘重禮之(臨)
(安府志)
詹漴
詹漴字子源浦城人善畫竹菊正統中貢入太學官潮
州教授(閩書)
俞山
俞山字積之號梅莊秀水人(見書家傳)正統中為吏部侍郎
工墨梅(吕原文懿公集)
莫勝
莫勝字景剛别號悅清華亭人正統六年歲貢仕止虎
賁左衛經歴雅工書畫尺牘流布為好事所珍嘗有繪
魚獻之英廟亟蒙褒賞(莫如忠崇蘭館集)
張翔
張翔字元龍崑山人(見書家傳)正統初用薦授按察司照磨
終瀘州知州間作喬柯竹石方尺之紙具有生韻(崑山)
(人物傳)
温良
温良字元善號敬齋晉江人(見書家𫝊)正統丁卯舉於鄉官
中書舍人嗜六書兼精畫筆(閩志)
顔宗
顔宗字學淵南海人永樂癸卯舉於鄉知邵武縣景泰
中擢兵部主事轉員外郎善畫山水為世所重一時名
畫若林良猶遜之(劉廷元南海縣志)
張寧
張寧字靖之號方洲海鹽人(見書家𫝊)官汀州知府書畫皆
有名(畫史會要)
寧早智遄歸養高磵壑賡寫煙月繪染林丘片楮有傳
藝苑爭寳(海鹽圖經)
李日華云張黃門靖之先生負海内重名與時不能俯
仰拂衣早退性喜繪事不輕與人點染余少時曾見其
海天落照石梁飛瀑二幀極詭麗竒偉之致近又見李
白看廬山瀑布圖泉壑樹石縱横森布一唐帽紅衫人
仰面掀䰅豪態溢出知其有傾河倒峽之氣鬱盤於胷
也抑先生假以自寓乎余但有其一小幀一老維舟倚
樹筆法類子昂而特饒姿逸耳(紫桃軒雜綴)
聶大年
聶大年(名賢遺墨云字夀卿)臨川人(見書家傳)景泰間用薦起為仁和
訓導(姜南蓉塘詩話)
大年詩文書繪世皆珍祕之(臨川志)
大年山水宗高房山落墨不凡頗得清淡之趣(畫史會要)
李叔義
李叔義字文宜閩人為廣昌訓導選南御史終貴州僉
事工詩善丹青(閩書)
任道遜
任道遜字克誠瑞安人(見書家𫝊)官至太常寺卿直文華殿
善寫梅(圖繪寳鑑續纂)
沈政
沈政字行之雲南通海人景泰四年領鄉薦任太常寺
卿善圖畫有宋宣和筆意(臨安府志)
唐宗祚
唐宗祚海鹽人善𫝊神景泰時人(海鹽圖經)
劉珏
劉珏字廷美號完菴長洲人(見書家傳)官山西按察僉事山
水出王叔明(王世貞吴中往哲像贊)
劉廷美畫山水煙嵐草樹緜緲幽迥有董巨餘意(祝允)
(明蘇材小纂)
僉憲劉公寫山水林谷泉深石亂木秀雲生緜密幽媚
風流藹然高者攀鱗巨老庶乎升堂特未入室耳(丹青志)
劉珏以書畫顯天順間同時杜瓊徐有貞馬愈沈貞吉
恒吉並能寫山近世莫及(清河書畫舫)
杜瓊
杜瓊字用嘉(見書家𫝊)家吴城之樂圃里好為詩間喜畫山
水人物故其詩於評畫尤深世稱東原先生又稱鹿冠
道人(震澤集)
杜瓊明經博學家貧道尊貞澹醇和粹然為丘壑之表
畫亦遒麗效南唐董北苑(丹青志)
徐有貞
徐有貞字元玉以復辟勲封武功伯(見書家傳)山水清勁不
凡(清河書畫舫)
馬愈
馬愈字抑之嘉定人官刑部主事人號為馬清癡(見書家傳)
畫登逸品(清河書畫舫)
沈貞吉沈恒吉
沈貞吉字南齋弟恒吉號同齋(鐡網珊瑚云同齋石田先生之父也)相城
故家皆工唐律兼善繪事每賦一詩營一障必累月閱
歲乃出不可以錢帛購取故尤以少得重家庭之間自
相唱酬下至僕隸悉諳文墨並年八十餘(楊循吉吳中)
(往哲記)
貞吉恒吉皆善繪素貌人畜工絶(劉鳳續吴先賢讃)
沈貞吉恒吉二處士並善丹青風格明秀壎箎相映時
謂趙文敏同流恒吉之畫師杜徵君(丹青志)
貞吉畫師董源可亞劉廷美其弟恒吉更虚和瀟灑不
在宋元諸賢下第其遺跡絶少故不為世所知(清河書畫舫)
周琇
周琇字公瓉長洲相城人學詩於沈隠君貞學畫於小
隐君恒(祝氏集略)
陳寬
陳寬字孟賢檢討嗣初之子沈貞吉兄弟學於嗣初石
田又受業於孟賢吳中稱經學者皆宗陳氏(書畫題䟦)
陳寬善畫與杜瓊劉珏沈貞吉恒吉馬愈名品相同(文)
(伯仁五峰山人集)
岳正
岳正字季方别號蒙泉漷縣人(見書家傳)英宗時直内閣出
知興化府嘗戲畫葡萄遂稱絶品(懷麓堂集)
黃諫
黃諫字廷臣高郵人徒置蘭州(見書家𫝊)天順中為侍講學
士工詩善書旁及宋元畫家吮豪運思一一臻妙能對
鏡寫真(列卿記)
黃諫在翰林能各體書尢精繪事館中壁舊寫白菜其
上題者先後數百人一日圮衆共惋惜諫一一書之并
繪白菜如舊(畫史會要)
姜立綱
姜立綱字廷憲號東谿永嘉人(見書家𫝊)天順中授中書舍
人累官至太常少卿畫得黃子久家法(畫史會要)
姜太常立綱世𫝊其楷法嚴整未嘗知其善畫余偶得
其一幅蕭疎聳秀全以黃鶴山人為宗特筆意稍未化
耳(六硏齋筆記)
黃璨柳楷
黃璨字藴龢柳楷字文範號萬竹山人俱永嘉人與廷
憲同直内閣書畫並皆佳妙(圖繪寳鑑續纂)
張祐
張祐字天吉鳳陽人爵襲隆平侯(書畫記云天順二年嗣)為人和
易如儒者作梅花清氣逼人(圖繪寳鑑續纂)
天吉志尚高潔所至有花木水石之娛而尢以墨梅重
一時(程敏政篁墩集)
張禄
張祿字天爵祐從弟亦世其爵梅花有其兄之妙(圖繪)
(寳鑑續纂)
顧翰
顧翰字維周號雪坡道人夏國公成曾孫也父興祖嗣
鎮遠侯翰當嗣固遜其弟好讀書工繪事有吳仲圭米
元章倪元鎮風而自得於繩墨蹊徑之外嘗作戲墨十
七幅或曰雪坡道人或曰雪廬中人或曰雪或曰維周
或曰怡樂不署姓名(李維禎大泌山人集)
陳騏
陳騏字夢祥南海人工畫能醫登天順丁丑進士拜大
理評事終雲南副使(黃佐廣東通志)
江濟
江濟字汝楫本姓鄭浮梁人天順乙卯舉雲南鄉試歴
官同知善山水(周起元浮梁縣志)
王謙
王謙字牧之號冰壺道人作梅花清竒可愛天吉之師
也(圖繪寳鑑續纂)
王應竒
王應竒謙子作梅得家𫝊(圖繪寳鑑續纂)
陳錄
陳錄字憲章以字行號如隐居士會稽人善墨梅松竹
蘭蕙筆意儒雅與王牧之齊名評者以二家雖格意不
同憲章筆力實過牧之(畫史會要)
陳英
陳英錄子作梅亦佳(畫史會要)
王撫
王撫字思存姑熟人能詩畫天順間至臨安因爱山水
之勝乃擕家寓居焉(臨安府志)
林良
林良(畫史會要云字以善)廣東人善畫花果翎毛官錦衣指揮(名)
(賢遺墨)
林良放筆作水墨禽鳥樹木皆遒勁如草書人皆不及
(圖繪寳鑑續纂)
林郊
林郊字子達良之子也擅水墨翎毛詔取天下畫工郊
考第一授錦衣衛鎮撫直武英殿(廣東通志)
計禮
計禮字汝和(書畫史云號懶雲)浮梁人天順進士選庶吉士才
藝辨洽終刑部郎中善寫菊(汪宗伊浮梁縣志)
天順中語云林良翎毛夏昶竹岳正葡萄計禮菊禮畫
筆皆草書法(顧清東江集)
孫龍
孫龍(與林良同時)王世貞云良取水墨為煙波出沒鳬雁嚵
唼容與之態頗見清澹而無神采同時有孫龍者尢甚
(藝苑巵言)
陳瑞劉鑑鍾雪
陳瑞劉鑑鍾雪與林良同時瑞以驢名鑑以松著雪以
春草稱皆不及良名之盛(廣東通志)
何寅
何寅(與林良同時)官知府善人物(廣東通志)
陳宣
陳宣嘗臨趙松雪五馬圖為武功伯徐有貞所稱賞(畫)
(史會要)
桑榮
桑榮字文耀常熟人為諸生善病絶意進取性嗜竹時
寫竹寄興(常熟志)
陳頤
陳頤字克養蘇州人山水人物花草皆能(畫史會要)
朱重光
朱重光浮梁人以貲選任經歴善畫喜鵲數十年後有
彭生者粘於壁鵲忽鳴噪其妻怪而焚之(周起元浮梁)
(縣志)
陸澐
陸澐興化人善畫魚(興化志)
任材
任材善水墨禽鳥松竹有林良夏昶過庭章之風(興化)
(志)
張繼
張繼燕山人宣英時名手也有畫釋迦授記慈尊聖會
圖及兜率院天内院三圖皆瑰麗侈貴之觀(弇州續藁)
徐傑
徐傑未詳其居里嘗官御史畫墨梅(皇明書畫史)
吳純
吳純字正希東陽人官至中書舍人能𫝊神(皇明書畫)
(史)
馬盛
馬盛建水州人能詩善畫(張繹臨安府志)
鄭麟
鄭麟福清人以畫名於時(八閩通志)
鄭環
鄭環麟子世其家學(八閩通志)
楊塤(孤樹裒談作楊瑄)
楊塤字景和善以彩色漆作屏風器物極其精巧皆以
泥金書題於上由其能書畫也(圖繪寳鑑續纂)
楊塤以髹筆妙繪染凡屏几器具上山水人物花鳥無
不精絶即古來名畫手莫能過也(汪砢玉珊瑚網)
胡齡
胡齡善水墨禽鳥宗林良(畫史會要)
袁璘
袁璘字廷器善人物鬼神(畫史會要)
張倫
張倫字秉彛善人物鬼神(畫史會要)
劉俊
劉俊字廷偉人物山水俱佳(畫史會要)
史旦
史旦嵊人畫禽鳥甚精所為蘆花羣鴈率愛重之(畫史)
(會要)
錢世莊
錢世莊嵊人工畫驢色態飛動如生(畫史會要)
徐文珍
徐文珍豫章人張元弼題其筠窗圖云此君何可一日
無徐君為繪筠窗圖(畫史會要)
楊體秀
楊體秀江右人善畫蘭蕙竹石(畫史會要)
沈鳴遠
沈鳴遠錢塘人工畫釋道神像名品入妙流軰罕及(杭)
(州志)
盧東牧
盧東牧錢塘人工畫雲山雪景清潤不俗(杭州志)
陳叔謙
陳叔謙武林人玩古器識名畫其價值纖毫不爽畫學
倪雲林(杭州志)
周頌
周頌字宗盛鄞人仕為廣東幕僚年五十餘即解綬居
杭善寫春草蘭竹盎然有生意可愛(杭州志)
沈奎
沈奎字士榮杭人花果翎毛學王若水傅色鮮麗可愛
(杭州志)
陳獻章
陳獻章字公甫號石齋廣東人(見書家傳)隐白沙村講性命
之學徵授翰林檢討善墨梅(畫史會要)
姚黼
姚黼字廷章别號松雲(姚綬父見書家傳)能寫山水(姚氏世刻)
姚綬
姚綬字公綬嘉興人(見書家𫝊)官監察御史出知永寧號丹
丘生又號榖菴子雲東逸史善圖畫(屠應竣姚先生集)
(序)
榖菴雅工翰劄出其緒餘為圖畫亦在逸品(甫田集)
姚綬畫初學水墨後進學唐品得古意(楊循吉松籌堂)
(集)
姚綬畫法吳仲圭圖成或售於人遂厚價返收之其自
重如此(圖繪寶鑑續纂)
姚雲東喜臨摹其臨趙松雪王叔明二家墨氣皴染皆
妙間寫梅道人竹石亦瀟洒可愛(四友齋叢說)
姚雲東小景好作沙㘭水曲孤釣獨吟其闊幅重林遠
汀著四五漁船而已此公壯歲入中臺不及攬轡驂鸞
晩年好道向平之願早畢三山五嶽之屐懸而未試直
以逸趣自寫胷中而已未可以文沈作略槩之也(六研)
(齋筆記)
蔣文藻
蔣文藻書畫步趨丹丘有酷肖者所作叢竹老木尢蒼
勁有致(六硏齋筆記)
史琳
史琳字天瑞餘姚人成化丙戌舉進士授工科給事中
弘治中為右都御史贈太子太保博聞多藝尢工墨竹
有求者無貴賤皆欣然應之(列卿記)
吳珵
吳珵字元玉吳江人成化巳丑進士拜南京工部主事
歴員外郎中性好學詩文未嘗屬草又善畫(吳江志)
吳珵山水法戴文進(金陵瑣事)
楊榮
楊榮字時秀餘姚人(見書家傳)成化壬辰進士善寫竹清風
爽籟如其為人(分省人物考)
華清
華清應城人成化八年進士為蘇州府推官工書畫善
吟咏(馬龠德安府志)
陳大章
陳大章字明之號月隴盱眙人官至太僕少卿菊花有
雲湖之妙(圖繪寳鑑續纂)
陶成
陶成字孟學號雲湖仙人寳應人中應天府鄉試以事
不果會試天性落魄然多才藝畫山水多用青綠尢喜
作鈎勒竹兔與鶴鹿皆妙由其胸中灑然也(圖繪寳鑑)
(續纂)
成隨意作山水花鳥人物逼肖南宋人得其畫者奉為
拱璧嘗寓某氏園芙蓉甚茂繪十數紙付主人主人出
銀杯以贈成怒索畫盡焚之(寳應志)
張泰
張泰字國泰成化癸卯舉人為臨湘知縣有聲學王紱
畫出畦徑之外嘗作水北山莊圖邵寳題其上有云近
來善學孟端畫眼中吾許張臨湘(無錫志)
成性
成性字大章成化中貢官教諭工山水人物風度瀟洒
筆法出范寬夏珪之間號草亭(無錫志)
陳晦
陳晦字待徵莆田人成化丁未進士官江西參政以忤
劉瑾致仕善寫山水為時所重(閩畫記)
朱崇儒
朱崇儒字輝之號憶雲善水墨人物山水草率揮豪略
不介意自得天趣之妙(嘉興志補)
陳鋼
陳鋼字堅遠號遲宜子鄞人徙南京成化時官長沙通
判善畫蒲桃(江寧志)
莫懋
莫懋字雲樓無錫人任俠有勇力壯歲折節讀書游賢
豪長者間畫法郭熙高克恭晩作一松巨石圖最自愛
賞令王仲儀貌已像於松下(無錫志)
盛安
盛安字行之號雪蓬善寫梅花萱草竹石(江寧縣志)
支鑑
支鑑字汝同崑山人(見書家𫝊)戲作叢篠澗蒲蒼翠如滴一
時寫生家爭傳寳之(崑山人物𫝊)
陸寬
陸寬善畫竹李東陽詩云江南陸郎瘦於竹種竹城東
玉河曲近從畫竹得篆法坐對凉隂刻寒玉(懷麓堂集)
朱應祥
朱應祥字岐鳳號玉華外史松江人(見書家傳)草書為時重
寫竹尢竒(圖繪寳鑑續纂)
李孔修
李孔修字子長粤人也好周易善詩畫與陳獻章游破
廬敗甑蔬食不贍未嘗出戶或出遠近環視以為竒物
兒童婦女皆稱子長先生(書史會要)
子長作詩寫字自為一家或觀眺山水間歸而圖之見
者爭愛而酬之曰李子長畫云(霍韜渭崖集)
孔修所寫禽鳥嘗遇火輒見有物從煙火中飛去寫貓
能屏鼠(黃登嶺南詩選)
陳謙
陳謙字士謙號訥菴逸人書畫皆學趙松雪(圖繪寳鑑)
(續纂)
王佑
王佑字彦貞建陽人(見書家𫝊)善墨竹别號玄谷道人(楊德)
(政建陽縣志)
吳偉
吳偉字次翁江夏人畫山水人物蒼勁入神品憲宗召
授錦衣衛鎮撫待詔仁智殿偉好劇飲命妓人欲得偉
畫者則載酒擕妓往一日被詔正醉中官扶掖入殿中
上命作松泉圖偉跪翻墨汁信手塗抹上歎曰真仙筆
也孝宗命畫稱旨授錦衣百戸賜印章曰畫状元(珊瑚)
(網)
吳偉齠年收養布政錢昕家侍其子於書齋中便取筆
畫地作人物山水狀弱冠居金陵其畫遂入神品(顧元)
(慶夷白齋詩話)
成化中成國朱公延偉至幕下以小仙呼之因以為號
嘗遊杏花村酒渴從老嫗索茗明年復過之老嫗已謝
世援筆追寫其像其子見之大慟不已乞而藏之又嘗
飲友人家酒間作畫戲取蓮房濡墨印紙上數處莫測
其意忽起縱筆揮洒成捕蟹圖最為神妙(江寧府志)
吳偉作山水落筆健壮白描尤佳觀者自然起興(圖繪)
(寳鑑續纂)
吳偉畫人物出自吳道子縱筆不甚經意而竒逸瀟洒
動人山水樹石俱作斧劈皴亦大遒緊宜畫祠壁屏障
間至於行卷單條恐無取也(藝苑巵言)
吳偉臨繪用墨如潑雲旁觀者甚駭俄頃揮洒巨細曲
折各有條理若宿搆然(梁維樞玉劒尊聞)
張路
張路(畫史會要云號平山)大梁人學戴進學顧進於神鬼佛像尢
多乃不足貴而路繪人物兼有吳偉焉(書畫記)
張路見吳道子人物最鍾愛之遂以善畫鳴於汴筆力
蒼勁山水鳥獸花卉兼工(祥符志)
傳吳偉法者平山張路最知名然不得其秀逸處僅有
遒勁耳北人重之以為至寳(藝苑巵言)
朱春亭
朱春亭宗室受業於張路畫盡得其𫝊(祥符志)
朱勤&KR4154;
朱勤&KR4154;工書畫與春亭並鳴於世(祥符志)
施雨
施雨泗州人寓梁園善畫與張平山爭鳴號石泉(祥符)
(志)
邵文恩
邵文恩字仁甫工山水師法北苑古雅可觀累官尚寳
卿(閩書)
沈政
沈政字以政閩人官至順天府丞直仁智殿工花竹翎
毛(圖繪寳鑑續纂)
張翬
張翬字文翥太倉人山水宗夏珪李崆峒歌云張翬有
名成化間大塗小抹成山水樹石燥硬筆意古往往人
間落片紙(畫史會要)
張乾
張乾字惟健太倉人畫宗馬夏得意處人謂過張翬以
薦入直仁智殿(太倉州志)
林時詹
林時詹興化人長於繪事山水尢精成化初直仁智殿
除工部文思院副使(八閩通志)
許伯明
許伯明與林時詹同時被召善寫花鳥竹石亦為文思
院副使(八閩通志)
詹林寧
詹林寧字必泰浦城人自幼酷好丹青弱冠遂精其業
繪畫山川樓閣人物之類遠近濃淡縈迴曲折皆出新
意天順間召入京師成化改元授工部文思院副使直
仁智殿(康莊浦城縣志)
丁玉川
丁玉川江右人山水宗馬夏(畫史會要)
劉珝題丁玉川畫云彼美玉川子素慕青溪翁遠濃近
淡不停手神機所到天然工(劉古直集)
王瑛
王瑛字廷輝美容儀工書畫(王崇慶端溪集)
艾方師
艾方師(憲宗時人)羅倫贈艾方師歌云有客貌古䰅眉蒼靈
臺倒湛秋天光運筆通神超顧鄭潑墨無迹齊黃王為
予揮洒一峰亭雅懷一叚何可當金牛洞府玄雲間分
明移來静觀堂觀之無厭愛無足此人此畫今無雙變
化無窮杳難測妙無言兮紙一張行看應詔賓上國麒
麟閣寫鴻鴈行(羅倫一峯集)
張天瑞
張天瑞(憲宗時人)陳璚求張天瑞墨竹詩云竹如老可解傳
神(成齋集)
邵南
邵南字岐民蘇州人山水宗馬遠(畫史會要)
沈周
沈周字啓南世稱之曰石田先生(王世貞云更號白石翁)家長洲
之相城里間作繪事峰巒煙雲波濤花卉鳥獸蟲魚莫
不各極其態或草草點綴而意已足成輙自題其上時
稱二絶先生高致絶人而和易近物販夫牧豎持紙來
索不見難色或作贗作求題以售亦樂然應之近自京
師遠自閩浙川廣無不購求其跡以為珍玩風流文翰
照映一時其亦盛矣(震澤集)
石田先生風神玄朗識趣甚高自其少時作畫已脫去
家習上師古人然所為率盈尺小景至四十外始拓為
大幅粗枝大葉草草而成(甫田集)
沈周先生繪事為當代第一山水人物花卉禽魚悉入
神品其畫自唐宋名流及勝國諸賢上下千載縱横百
輩先生兼總條貫莫不攬其精微每營一障則長林巨
壑小市寒墟高明委曲風趣洽然使夫覽者若雲霧生
於屋中山川集於几上下視衆作真培塿耳一時名士
如唐寅文璧之流咸出龍門往往致於風雲之表信乎
國朝畫苑不知誰當並驅也(丹青志)
沈啟南父亦善畫能起雅去俗矣至啓南而造妙凡宋
元名手一一能變化出入而獨於董北苑僧巨然李營
丘尤得心印稍以已意發之遇得意處恐諸公未必便
過也(藝苑巵言)
石田繪事初得法於父叔於諸家無不漫爛中年以子
久為宗晩乃醉心梅道人酣肆融洽雜梅老真蹟中有
不復能辨者(六硏齋筆記)
石田先生於勝國諸賢名蹟無不摹寫亦絶相似或出
其上獨倪迂一種澹墨自謂難學盖先生老筆密思於
元鎮若淡若疎者異趣耳(董其昌畫禪室隨筆)
有曹太守者新搆察院成欲圖畫其楹廡籍畫史周名
在籍中隸攝之周曰毋驚老母旦夕畫不敢後客曰太
守不知公何賤公也謁貴遊可勿往周曰往役義也豈
為賤哉謁而得勿往乃賤耳(珊瑚網)
沈豳
沈豳字翊南白石翁弟亦善畫(弇州續藁)
雷鯉
雷鯉(建寧志云字自波)號半窗山人建安人以詩畫名與沈石
田同時江以西重之比於江左之石田(鐡網珊瑚)
雷鯉寫山水花草老筆蒼然(建寧志)
吳麟
吳麟字瑞卿常熟人性温謹善清言從沈周游識度開
朗宋元名家多所窺倣臨筆尤精(畫史會要)
沈周題吳瑞卿臨王叔明太白山圖云吳生學丹青不
但許能事又題染墨牡丹云吳生又與花𫝊神紙上生
涯春不老(石田集)
李著
李著字潜夫號墨湖童年學畫於沈啓南學成歸家每
倣吳次翁筆以售(金陵瑣事)
王綸
王綸字理之以字行偉貌修髥喜吟善畫為沈石田入
室弟子(方鵬崑山志)
王理之善寫像沈周有王理之寫六十小像詩(石田集)
陸文
陸文字汝學性恬退有古高士風嘗從沈石田遊間作
小畫善飲既醉題險韻立就(常熟志)
孫艾
孫艾字世節常熟人學詩於沈石田兼工繪事初學黃
子久晩好王叔明所居有園亭水石之勝在琴川西自
號西川翁(常熟志)
史忠
史忠字廷直號癡翁本姓徐名端本又號癡癡道人金
陵人善畫似方方壺長於雲山圖瀟洒不羣其山水樹
石縱筆揮寫不拘家數(畫史會要)
癡翁嘗訪沈石田於吳門沈他出堂中有素絹潑墨成
山水巨幅不通名姓而出石田曰必金陵史癡也要之
歸留三月而别(江寧志)
史癡喜畫山水人物花木竹石有雲行水湧之趣不可
以筆墨畦徑求之(金陵瑣事)
杜堇(畫史會要作陸堇云始姓杜)
杜堇字懼男有檉居古狂青霞亭長之號丹徒人占籍
京師善繪事山水人物草木鳥獸無不臻妙由其胸中
高古自然神采活動宜乎宗之者衆(圖繪寳鑑續纂)
堇善白描人物設色山水筆法秀勁(畫史會要)
古狂界畫樓閣人物嚴雅深有古意而山水樹石不甚
稱亦是白描第一手也花卉頗精雅(藝苑巵言)
陳復
陳復字啟陽號坦坦居士燕山人詩文清竒尤長作畫
山水松石皆有矩度亦精寫照由儒士任鴻臚序班理
鑄印局事用薦改國子典簿(太學志云弘治三年任圖繪寳鑑續纂)
陳後
陳後字啟先號寓齋復弟也詩文書畫與兄齊名用薦
任欽天監博士(圖繪寳鑑續纂)
李東陽博士陳後寓齋銘云少游東南壯居帝京藏修
息游於畫是名朝豪暮縑是究是營體物之妙以發我
情(懷麓堂集)
錢仁夫
錢仁夫字士弘號東湖居士常熟人(見書家𫝊)官至膳部員
外郎畫山水竹石有逸致(常熟志)
陳伯獻
陳伯獻字惇賢莆田人弘治己未進士官吏科給事中
畫宗古人翩然絶俗(閩畫記)
俞泰
俞泰字國昌號正齋無錫人弘治壬戌進士仕戶科給
事中寫山水絶類黃子久王叔明為人温雅詩文書畫
皆似之(圖繪寳鑑續纂)
都維明
都維明吳人博學多藝務為韜晦偶乘興畫一梅悔曰
有一能當蔽一能何自表暴耶維明南濠先生都穆之
父也(畫史會要)
毛良
毛良字舜臣號兩山居士爵襲南寧伯(珊瑚網嗣弘治七年)北
平人寫山水師米元章雲霞出沒有天然之妙(圖繪寳)
(鑑續纂)
魏時敏
魏時敏莆田人少游鄉校以才辟為邑從事謁選除無
錫縣丞復除桃源丞致政里居年八十餘多與名流酬
唱兼工山水(名賢遺墨)
趙式
趙式字訓夫弘治中為中書舍人遷大理左寺正畫芙
蓉松菊竹兔之類種種清絶每應制揮豪刻時立辦遠
近購請無虚旬日(懷麓堂集)
詹仲和
詹仲和四明人(見書家傳)學趙子昂吳仲圭寫墨竹亦善白
描(畫史會要)
王一鵬
王一鵬字九萬號西園野夫華亭人(見書家𫝊)弘治中以明
經授泰順訓導其畫輙寄興而作天趣蕭疎氣韻生動
有子久叔明仲圭元鎮之風(何三畏雲間志略)
一鵬山水學董北苑皴法稍長亦善學黃大癡吳仲圭
有天然之趣(畫史會要)
董其昌云王西園為吾郡先軰名流盖與錢鶴灘同時
詶唱甚有高韻每遇書畫題詠隨手記錄山水畫亦老
筆紛披似啟南本色寫生拙中有巧非時師所能凑泊
也(容臺集)
蔣貴
蒋貴號青山儀真人宗吳小仙人物逼真山水近似(畫)
(史會要)
楊廷端
楊廷端常熟人數試於鄉不利壮遊京師多才藝性尢
喜飲酒酒中寫竹石最得夏玉峰筆法一時若孫太傅
袁錦衣爭遣僕馬迎致之盤礴揮洒酣歌淋漓(匏翁家)
(藏集)
裴奭
裴奭字師召以能詩名兼工繪事寫竹尤佳程篁墩學
士有贈寫竹裴生詩(畫史會要)
陳暹
陳暹字季昭(畫史會要云號雲樵)吳縣人藝畫六十年非古人無
師非定見無發若限而不滯若質而有味亦藝之成者
性氣慤簡不喜親世事寡出庭戸仕者請畫多不予弘
治初年八十詔賜冠𢃄(懷星堂集)
季昭善設色山水人物(吳縣志)
季昭山水始學陳公輔後變舊習自成一家若臨倣古
人真贗難辨(畫史會要)
李原德曰友人問余以吳中丹青名家余稱相城翁為
最又欲一一次第數之聞余稱陳公季昭怪謂未聞此
人也余笑謂之曰陳公在當時雖以丹青垂名六十年
然不喜親世事所莫逆者惟杜東原先生宜乎今世莫
之稱也祝枝山曾誌其墓甚稱說之周東村臣與季昭
同居郡城為鄰因通贄請業𫝊其法以名世東村又以
其業𫝊仇英(戒菴漫茟)
宋臣
宋臣號二水字子忠秣陵人善山水人物(畫史會要)
臣畫山水人物遠宗馬遠李唐近傚戴進吳偉臨摹極
妙宋元名筆皆能亂真(江寧府志)
石璞
石璞字元素崑山人(見書家𫝊)性翛然不樂仕進寫竹石寄
意筆興閑放(崑山人物𫝊)
桑華
桑華常熟人攻詩沖澹有逸思畫善墨竹(常熟志)
郭詡
郭詡泰和人也自號清狂少從事學官弟子業稍試遂
去而體極其能於畫遍歴名山曰豈必譜也畫在是矣
同時江夏吳偉北海杜堇姑蘇沈周俱以畫名莫不延
頸願交天下競𫝊清狂畫購之百金有貴人欲多得詡
畫詡瞠目數屋梁不對固索輒跮蹠狂趨叫奡跳號去
弘治中徵天下善畫者應詔京師宸濠召與語輒辭謝
之往依王守仁獻畫題詩以見志(珊瑚網)
郭詡善雜畫信手作人物輙有竒趣(吉安府志)
郭岩
郭岩(詡姪)能𫝊其業(畫史會要)
葉元靜
葉元靜(與郭詡同時)燕人亦善畫其遁跡類詡(書史會要)
瞿杲
瞿杲字炳暘常熟人嗜酒落魄自號醉漁畫花鳥有名
蘆鴈入高品亦能詩後隠於澄江之龜山(蘇州志)
錢祖蕭完
錢祖蕭完與翟杲同里杲以藝𫝊之祖性趣類杲蘆鴈
亦佳完次之(蘇州志)
吕紀
吕紀(韓昂云字廷振)鄞人攻翎毛間作山水人物厲志漢唐以
萊名筆兼集衆長弘治中應例入御用監益造精詣凡
草木花鳥生意流動泉石波景點染煙潤有造化之妙
陞至錦衣衛指揮應詔承制多立意進規孝宗嘗稱之
曰工執藝事以諫吕紀有之(鐡網珊瑚)
紀為禽鳥如鳳鶴孔翠鴛鴦之類俱有法度生氣奕奕
當時極貴重之(藝苑巵言)
胡昺
胡昺(畫史會要云胡旻係)字景明號松軒嘉善人善畫工詩及寫
真弘治間以畫士取入京師因病歸更號雪蕉道人(嘉)
(興志補)
吕文英
吕文英括蒼人工繪事孝宗朝以指揮同知直祕殿(顧)
(起元嬾真草堂集)
孝宗朝畫士吕紀以翎毛吕文英以人物皆被寵渥人
呼文英為小吕靜(志居詩話)
馬時暘
馬時暘名暄以字行幼穎悟博通經史兼善丹青孝廟
初徵入華盖殿供御授錦衣衛鎮撫(紹興志)
蒋宥
蒋宥字朝恩常熟人善畫人物弘治中都御史朱瑄薦
入京應制寫御容(畫史會要)
王鳳
王鳳字舜儀師於蒋宥亦精人物兼工雜畫筆有逸思
(畫史會要)
張宏儒
張宏儒與王鳳同時畫學趙千里(常熟志)
鍾禮
鍾禮字欽禮上虞人精繪事弘治中直仁智殿(徐待聘)
(上虞縣志)
鍾欽禮善畫雲山草蟲所居門對南山古松蔭翳日箕
踞其下玩峰巒雲氣之變遇得意輙起奮筆李空同題
其畫云鍾生始學戴文進後來頗自出機軸(畫史會要)
汪質
汪質字孟文浙人流寓南京山水專師戴靜菴但用墨
太濃耳(金陵瑣事)
王諤
王諤字廷直奉化人嘗師里人蕭鳳盡其術乃肆力於
唐宋名家凡竒山怪石古木驚湍之類盡摹其妙孝宗
好馬遠畫亟稱曰王諤今之馬遠也官錦衣千戶(寧波)
(志)
王廷直以畫名東南其畫樹石多著煙靄之態勢如潑
墨而無四面枝榦叢生疎密之意(七修類藁)
陳玉
陳玉弘治間居海寧塔下善畫山水(七修類藁)
楊節
楊節字居儉餘姚人(見書家𫝊)弘治末以善書直内殿為序
班畫菊有草書法(紹興志)
孫堪
孫堪字伯子善畫菊初受法於舅氏楊節晩年乃時出
新意性本愛菊所居輙種菊日夕玩之故畫每得其神
其畫格亦與衆别(紹興志)
顧璇
顧璇字良玉無錫人其祖從戍貴陽遂家焉不求聞達
善吟咏精於繪事(郭子章黔記)
王蕃
王蕃思南人自號一瓢齋(見書家傳)善寫梅(黔記)
林紀
林紀字廷肅閩人知石城縣工畫山水能詩每尺幅題
詠人競寳之(閩書)
史大方
史大方工山水謝子象題其畫云朱橋畫舸繫神都翠
篠黃茆覆酒壚好似石頭城外景隔溪歌舞莫愁湖(金)
(陵瑣事)
謝賓舉
謝賓舉字子隠人物步驟戴静菴具體而微畫畢其兄
子象即題詩於上其略云圖成便索老醜作每幅空處
題一篇我詩借君畫增價君畫資我詩並𫝊(金陵瑣事)
陳㦃
陳㦃黃巖人善醫工墨梅(篁墩集)
顧培
顧培字起元崑山人(見書家傳)善寫竹(崑山人物傳)
麋宗伯
麋宗伯吳江人以醫顯能詩善墨梅(松陵文獻)
張玘
張玘(孝宗時人)弘治十二年十二月兵部尚書馬文升奏張
玘軰繪技畫工何至槩授武職全註錦衣徑准襲替(藝)
(苑巵言)
劉進
劉進善畫魚李東陽詩云魚為水族類最稠近時畫手
安成劉生綃如雲筆如雨恍惚變態不可求(懷麓堂集)
朱南一
朱南一字德修休寧人瀟灑閑逸至老不娶喜畫山水
梅蘭竹石(徽州志)
劉鵬
劉鵬上虞人官侍郎精於染翰嘗作雲山圖人競珍之
(畫史會要)
丁文暹
丁文暹號竹坡弄筆作墨戲禽鳥枯木頗為精到筆失
之弱(皇明書畫史)
鄧文明羅績劉琦盧朝陽
鄧文明羅績劉琦盧朝陽俱沙縣人善翎毛工巧處似
景昭(延平志)
俞恩
俞恩字天錫錢塘人號江村居士善畫人物花鳥性疎
散描染移時輙復中止故所𫝊不多(畫史會要)
俞舜臣
俞舜臣字治甫恩子喜觀長流疊嶂號海峰子工山水
人物翎毛花草尤精(畫史會要)
劉昌叔
劉昌叔福安人善繪畫其寫貌尤神(畫史會要)
歐陽觀遠
歐陽觀遠得劉昌叔筆法亦名世(畫史會要)
蕭公伯
蕭公伯泰和人善寫照其染色處可占人榮枯不但肖
之而已時有畫師寓邑之普覺寺公伯往事之盡得其
法一日汲水故遲至師責之公伯曰適見二鬼鬭因忘
歸遂以水畫地作狀師大驚服遂有名(畫史會要)
唐寅
唐寅字子畏自號六如吳人戊午試應天府錄為第一
人其學務窮研造化於應世文字詩歌不甚措意竒趣
時發或寄於畫下筆輙追唐宋名匠四方慕之無貴賤
貧富日詣門徵索(祝允明祝氏集略)
唐寅畫法沉鬱風骨竒峭刊落庸瑣務求濃厚連江疊
巘灑灑不窮信士流之雅作繪事之妙詣也評者謂其
畫遠攻李唐足任偏師近交沈周可當半席(丹青志)
伯虎材高自宋李營丘范寬李唐馬夏以至勝國吳興
王黃數大家靡不研觧行筆極秀潤縝密而有韻度(藝)
(苑巵言)
唐寅山水人物無不臻妙雖得劉松年李希古之皴法
其筆資秀雅青於藍也(圖繪寳鑑續纂)
董其昌云唐伯虎雖學李晞古亦深於李伯時故人物
舟車樓觀無所不工(珊瑚網)
唐子畏名成而身廢閒居作美人圖好事者多𫝊之覽
其遺跡未嘗不歎其志之有託也(李如一水南翰記)
唐子畏畫師周臣而雅俗迥别或問臣畫何以俗曰祗
少唐生數千卷書(黃奐言提錄)
周臣
周臣字舜卿(藝苑巵言云别號東村)吳郡人畫山水人物峽深嵐
厚古面竒妝有蒼蒼之色一時稱為作者若夫蕭寂之
風遠澹之趣非其所詣(丹青志)
周東村畫法宋人學馬遠者若與戴静菴並驅則互有
所長未知其果孰先也亦是院體中一高手(四友齋叢)
(說)
仇英
仇英字實父(藝苑巵言云號十洲)太倉人移家郡城畫師周臣而
格力不逮特工臨摹粉圖黃紙落筆亂真至於髮翠豪
金絲丹縷素精麗豔逸無慚古人(丹青志)
仇英嘗為周六觀作上林圖人物鳥獸山林臺觀旗輦
軍容皆臆寫古賢名筆斟酌而成可謂繪事之絶境藝
林之勝事也(藝苑巵言)
仇實父是趙伯駒後身即文沈亦未盡其法(董其昌題)
(仙奕圖)
張靈
張靈字夢晉家與唐寅為鄰兩人志氣雅合茂才相敵
又俱善畫以故契深椒蘭靈畫人物冠服玄古形色清
真無卑庸之氣山水間作雖不由閑習而筆生墨勁斬
然絶塵多可尚者靈性落魄簡習禮文得錢沽酒不問
生業嘐嘐然有古狂士之風為郡諸生竟以狂廢(丹青)
(志)
夢晉善小竹石花鳥(藝苑巵言)
朱生周官
朱生周官(與張靈同時)並攻豪素官畫人物無俗韻然過爾
纖弱稍不逮靈朱生樹石不減唐寅(丹青志)
周官善山水於白描尤精絶(藝苑巵言)
吳延孝
吳延孝(與張靈同時)善花卉而以早逝故少𫝊世(藝苑巵言)
祝允明
祝允明字希哲號枝山又號枝指生長洲人(見書家傳)以舉
人授興寧令遷應天府通判(珊瑚網)
汪砢玉云余有枝山義犬記即圖其狀殊肖故知書畫
合一也(珊瑚網)
朱凱
朱凱字堯民長洲人與朱性甫齊名人稱之曰兩朱先
生祝允明題堯民小筆詩云隠者高居不在城閒來搦
筆寫平生藤枝策策從何去葑水東頭弔古行(書史會)
(要)
文徵明
文徵明名璧以字行更字徵仲長洲人號衡山居士貢
至京師授翰林待詔性喜畫然不肯規規模擬遇古人
妙蹟惟覽觀其意而師心自詣輙神會意解至窮微妙
處天真爛漫不減古人(文嘉行略)
沈周博學善畫徵明師之得其髣髴益以神采更出周
上人稱其兼有趙孟頫倪瓉黃公望之體(鐡網珊瑚)
文先生畫師李唐吴仲圭翩翩入室大圖小軸莫非竒
致海宇欽慕縑素山積喧溢里門寸圖纔出千臨百摹
家藏市售真贗縱横一時硯食之士沾脂浥香往往自
潤年齡大耋神明不凋斷煙殘楮篝燈夜作故得者益
深保愛奉如珪璋(丹青志)
文徵仲遠學郭熙近學松雪而得意之筆往往以工緻
勝至其氣韻神采獨步一時(丹青志)
有商人以十金求作畫者公面斥曰僕非畫工汝勿以
此汚我其人大慙而去凡富貴者來求多靳不與貧交
往往持以獲厚利至有待而舉火者(黃佐衡山文公墓)
(志銘)
衡山先生在翰林大為姚明山楊方城所窘時昌言於
衆曰我衙門不是畫院乃容畫匠處此惟黃泰泉馬西
玄陳石亭與相得酬唱甚歡二人只會中狀元更無餘
物衡山數公長在天地間今世豈更有道著姚淶楊維
聰者耶(四友齋叢說生按徵明去官日姚淶有贈行序稱曰衡山先而深惜其去則叢說所載為誣)
(妄因此語相𫝊已久仍附𫝊末特為辨之)
文彭
文彭字壽承號三橋徵明伯子也任南京國子博士亦
善寫花果(圖繪寳鑑續纂)
彭畫蒼鬱似梅花道人(畫史會要)
文嘉
文嘉字休承號文水徵明仲子也畫精山水(圖繪寳鑑)
(續纂)
嘉畫疎秀似雲林高士(畫史會要)
文臺
文臺字允承號祝峰待詔公叔子慷慨豪俠有國士風
畫師李龍眠(文氏族譜)
文伯仁
文伯仁字德承號五峰(徵明從子)善畫山水人物效王叔眀
(圖繪寳鑑續纂)
伯仁山水筆力清勁巖巒鬱茂擅名不在衡山之下(畫)
(史會要)
王寵
王寵字履仁後字履吉别號雅宜山人吳縣人(見書家𫝊)為
邑諸生貢入太學(王世貞吴中往哲像贊)
履吉不以畫名偶然興到隨筆點染深得大癡雲林墨
外之趣可見高人胸中無所不能(六研齋筆記)
陳淳
陳淳字道復又字復甫號白陽文衡山門人也善花卉
山水亦淋漓疎爽不落蹊徑(圖繪寳鑑續纂)
王世貞曰道復少年作畫亦學元人為精工中歲忽斟
酌二米高尚書間寫意而已其於花鳥尤有深趣而淺
色淡墨久之漸無矣家弟一日問待詔道復嘗從翁學
書畫邪待詔微笑謂吾道復舉業師耳渠書畫自有門
徑非吾徒也意不滿之如此(藝苑巵言)
陳道復天才秀發下筆超異山水師米南宫王叔明黃
子久不為效顰學步而蕭散閒逸之趣宛然在目尤妙
寫生一花半葉淡墨欹豪而疎斜歴亂偏其反而咄咄
逼真傾動羣類若夫翠辨紅尋葩分蕊析此俗工之下
技非可以語高流之逸足也(丹青志)
陳括
陳括字子正號沱江道復之子善花卉雷震後人見地
横一枝梅大書沱江二字遂以雷神代筆有仙風焉名
遂大振(圖繪寳鑑續纂)
括飲酒縱誕有竹林之習畫雖放浪終非俗流(畫史會)
(要)
王世貞曰人謂括之視淳頗足跨竈不若崇嗣之脫骨
有愧於熙也(弇州山人藁)
吳枝
吳枝與陳淳同時寫生祖其筆法(蘇州志)
錢榖
錢榖字叔寳少孤貧失學迨壯始知讀書家無典籍游
文待詔門下日取架上書讀之以其餘功點染水墨得
沈氏之法(書史會要)
叔寳先生師文太史授書授詩文皆習至於畫更心通
曰夫丹青者鎔以神模以天吹嘘吐抹纖穠空有之間
惟吾指筆所向而曾是拘拘意設方置哉於是翩翩不
名其師學而自騰踔於梅花九峰石田間其妙處駸駸
更且度越聲日以起而車轍履跡與文太史中分吳矣
(馮元成集)
居節
居節字士貞(李日華云號商谷)吳人少從文待詔遊學其書畫
待詔之門人未能或先也畫法簡遠有宋人之風畫家
多稱之(藝苑巵言)
居節僦居虎丘屋數椽蕭然自適或絶糧則旦起寫疎
松遠岫一幅令童子易米以炊(蘇州志)
居懋時
居懋時節子亦善畫(蘇州志)
朱朗
朱朗字子朗(珊瑚網云號青溪)師文待詔為畫稱入室倣待詔
筆畢肖凡有所作多託待詔名故世知之者少(吳縣志)
金陵一人客蘇州遣童子將幣於子朗求徵仲贗本童
子誤送徵仲宅致主人意徵仲笑而受之曰我畫真徵
仲聊當假子朗可乎一時𫝊以為笑子朗多作青綠山
水峰岫皴法不清樹無摇動之勢板刻之病恐不免耳
(畫史會要)
王乾
王乾字一清號天峰臨海人以輕墨淺彩作禽蟲花卉
間出山石林藪尤妙寒塘野水拍泳之態(畫史會要)
徐霖
徐霖字子仁號九峰晩號髯仙金陵人(見書家𫝊)善畫花卉
松竹蕉石(畫史會要)
高鑑
高鑑侯官人(書畫史云字孔明號時菴閩縣人自稱為種菊道人)正德中為清遠
教諭(丹青志)
高鑑工水墨山水間出花竹氣韻超逸出人意表子濲
世其業而工過之(閩畫記)
高濲
高濲字宗吕號石門子又號霞居子善畫家貧嗜酒日
酣飲醉則散髮赤脚飄然舉舞又自號髯仙鄉有宋子
者瘧一歲弗愈一日濲造問之飲之酒酒酣宋出素請
畫濲寫菊數本倒垂懸崖香姿隠隠有飄拂流動之態
宋泠然疎爽因再請復寫竒石亭立雙竹凌空蕭蕭數
葉風韻若有聞焉宋躍起視之毛髮俱竦是日瘧就差
時人語曰少陵有佳句不若霞仙筆(珊瑚網)
高濲工山水花卉人物翎毛用墨濃潤運筆古雅出入
宋元四大家各造其妙(閩畫記)
濲畫自取適意不受促迫遇其酣暢以絹素投之雖小
夫稚子可掩而得也(鐡網珊瑚)
金琮
金琮字元玉金陵人自號赤松山農(見書家傳)畫梅有逃禪
老人筆意(名賢遺墨)
金璿
金璿字元善號松居精於醫旁及繪事曾寫袁安卧雪
圖兄元玉題(江寧志)
樂大頀
樂大頀字伯聲沙縣人正德間為濟南府經歴博雅有
文精於墨竹專師夏太常(閩畫記)
沈仕
沈仕字懋學(鐡網珊瑚云字子登)號青門仁和人雅好詩翰多蓄
古法書名畫朝夕展玩久之有得乃援筆揮灑花卉山
水風神氣韻殊勝專門(畫史會要)
嚴賓
嚴賓字子寅一字鶴丘與文徵仲交畫小景酷似徵仲
(江寧志)
王朝佐
王朝佐字邦翰(閩畫記云號一江)晉江人能詩善書畫文徵明
見而賞歎曰此人生於泉州可謂黃金與土同價(閩書)
朝佐工山水學董北苑米南宫自成一家(閩畫記)
朱貞孚
朱貞孚與文徵明同時為景寧教諭(見書家傳)書畫兼美(明)
(詩綜)
王延陵
王延陵字子永文恪鏊季子蔭為中書舍人興寄丹青
人得其寸楮尺幅咸寳藏之(吳縣志)
延陵畫山水筆法俊逸清潤可觀(畫史會要)
李葵
李葵字誠伯上元人正德五年鄉舉見人繪畫輙能模
倣雖百物象貌無不曲盡(金陵瑣事)
張志淳
張志淳字進之江寧人(見書家𫝊)正德中為南京戸部侍郎
書畫咸精造名家(列卿記)
鄭善夫
鄭善夫字繼之號少谷閩人(見書家傳)仕祠部郎創意點綴
花草叢篠怪石得象外趣然絶不名其業以此人亦鮮
知者(畫史會要)
善夫間點染山水松石師法古人不落畫家蹊徑嘗戲
作墨菊大如盆甕自題其上云太華峰頭玉井蓮開花
十丈藕如船世間有此蓮安得無此菊時人珍之(閩畫)
(記)
陳沂
陳沂字魯南鄞縣人(見書家𫝊)六七歲便搦筆模倣古人畫
後在翰林與文徵眀講論其畫更進凡宦游所歴名山
大川皆圖成卷最得馬河中夏禹玉之妙(金陵瑣事)
常倫
常倫字明卿澤州沁水人(見書家𫝊)官大理評事能文辭兼
工詩畫(萬姓統譜)
姚惟芹
姚惟芹字惟誠號東齋綬之孫(見書家𫝊)正德戊辰貢入太
學好古帖名畫時時摹寫得意處莫辨其為東齋筆也
姚(氏家𫝊)
崔深
崔深字靜伯吳江人(見書家𫝊)正德中授中書舍人畫梅入
品(萬姓統譜)
張欽
張欽字士敬祥符人號震齋善山水花竹得古人之風
官至都閫寧陽恭靖王懋之長子(圖繪寳鑑續纂)
孫天佑
孫天佑安國公之孫翎毛蘭竹清致可愛(圖繪寳鑑續)
(纂)
汪龍
汪龍號潤軒寧波人正德中為金谿主簿精詩畫墨竹
花鳥備極生動深得古名家法(撫州志)
蔣珙
蔣珙字信國溧陽人進士正德中知桐鄉縣工詩畫畫
尤珍重官至湖廣按察僉事(桐鄉志)
黃珍
黃珍字懷季正德二年貢士官教諭花草有黃筌筆意
(江寧府志)
陳鐸
陳鐸字大聲下邳人家於金陵以世襲官指揮風流倜
儻以樂府名於世山水倣沈啟南(圖繪寳鑑)
王建極
王建極字用五(畫史會要云湖州人)工山水(金陵瑣事)
陳子和
陳子和建安人自號洒仙專工人物筆意散逸不隋俗
格山巖樹木竒怪蒼潤評者謂在吳偉郭詡之間(閩畫)
(記)
陳穉
陳穉字有實能詩及畫為花鳥入黃筌古紙中幾不辨
正德庚辰邵文莊寳乞其萱草圖為母夫人壽見容春
堂集(無錫志)
吳愛蕉
吳愛蕉嘉善布衣弘正間人畫法吳仲圭筆意(紫桃軒)
(雜綴)
王潼
王潼字本澄錢塘人陽明先生講道箕山負笈從游工
繪畫善諷詠(杭州志)
張紀
張紀字文正海鹽人工士女衣摺矮鬌與唐伯虎相上
下面色淺染三停用積粉法三停謂額鼻頦此古法也
今畫家不知矣(海鹽圖經)
王孟仁
王孟仁字元甫山水清潤有法文徵仲極喜之(金陵瑣)
(事)
車明輿
車明輿號埜雲長葛人善畫山水人物尤善畫牛有百
牛圖世傳以為寳生一月即能言自稱吕紀後身其畫
不假師授盖得之天性云(許州志)
邵龍
邵龍號雲窩休寧人工畫山水人物妙得唐宋名人法
(徽州志)
朱端
朱端字克正海鹽人正德間以畫士直仁智殿授指揮
俸賜一樵圖書遂號一樵畫宗馬遠山石水口效吕紀
甚為時重(海鹽圖經)
朱端畫竹得夏昶法(珊瑚網)
端人物學盛子昭評者以為可倣輞川亦善花卉翎毛
(畫史會要)
曾和
曾和與朱端同時以畫士直仁智殿筆法甚高(海鹽圖)
(經)
蕭琛
蕭琛將樂人以山水名得唐伯虎筆意尤善畫馬(延半)
(志)
蔡世新
蔡世新號少壑虔南人王文成鎮虔日世新為寫貌能
得其真延之幕府名以是起亦善鈎勒竹(畫史會要)
世新畫像點次若飛(鹿門集)
夏美
夏美字宗美號半村慈谿人知潯州貴縣善吟咏兼及
繪事亦如其詩(張瀚奚囊蠧餘)
顧仁效
顧仁效(武宗時人)王鏊陽山草堂記曰顧仁效結廬陽山之
下棄去舉子業獨好吟咏兼工繪事坐對陽山拄頰搜
句日不厭或起作山水人物悠然自得人無知者(震澤)
(集)
蔣曉山
蒋曉山善畫山川花鳥竹石(鹿門集)
董九華
董九華閩人善畫像(鹿門集)
吳雪崖
吳雪崖豐城人善寫竹(雪崖集)
瞿汝臣
瞿汝臣號古村(見書家傳)畫類王右丞(瞿文懿公集)
張靖
張靖山東人道釋人物得吴道子之奥尤善寫照(圖繪)
(寳鑑續纂)
孫玘
孫玘字廷瑞(繪事備考作廷玉)能山水人物(圖繪寳鑑續纂)
孫錦
孫錦字大紳玘曾孫寫照有其祖之妙(圖繪寳鑑續纂)
胡大年
胡大年工葡萄(圖繪寳鑑續纂)
王尚賢
王尚賢梅溪人善戲墨人物年至九十筆益妙(圖繪寳)
(鑑續纂)
劉志壽
劉志壽字伯齡密縣人聰穎能詩以世業任南京欽天
監五官靈臺郎善寫翎毛尤長蝦蟹落筆瀟洒活動可
愛(圖繪寳鑑續纂)
李昶
李昶字光遠號柯耕衢之西安人禮部司務善寫松竹
有過庭章張廷端筆意(圖繪寳鑑續纂)
趙丹林
趙丹林善作龍角鳳尾金錯刀竹(圖繪寳鑑續纂)
徐柱
徐柱字夢節東吳人善寫葡萄(圖繪寳鑑續纂)
伍槩
伍槩字廷節臨川人工書寄祿中書科善花竹翎毛(圖)
(繪寳鑑續纂)
周全
周全工畫馬(圖繪寳鑑續纂)
楊瑗
楊瑗當塗人為儒學教諭善畫菜有生意(圖繪寳鑑續)
(纂)
王彦
王彦字存拙沔陽人善作梅花(圖繪寳鑑續纂)
孔福禧
孔福禧先聖之裔工山水(圖繪寳鑑續纂)
姜濟
姜濟浮梁人寓蜀寫山水無墨痕有雲煙出沒之竒(圖)
(繪寳鑑續纂)
王世昌
王世昌號歴山山東人工山水人物(圖繪寳鑑續纂)
朱銓
朱銓字文衡號樗仙長沙人工山水人物鈎勒竹及菊
兔亦能詩(圖繪寳鑑續纂)
朱鑑
朱鑑字文藻號墨壺樗仙之弟也山水人物清竒(圖繪)
(寳鑑續纂)
姜隠
姜隠字周佐山東黃縣人善人物士女花果細潤工緻
得古人之妙(圖繪寳鑑續纂)
杜君澤
杜君澤號小癡姑蘇人工山水嗜酒流寓高郵(圖繪寳)
(鑑續纂)
馬稷
馬稷字舜舉號醉狂江東人善山水人物花木竹石(圖)
(繪寳鑑續纂)
許縉
許縉字尚文工山水(金陵瑣事)
薛仁
薛仁字子良山水人物花草專學吴小仙故又號半仙
(金陵瑣事)
許通
許通善畫牛可亂戴嵩之筆晩年自悔用心之悮乃專
工佛像(金陵瑣事)
鄒鵬
鄒鵬字遠之號筠石金陵人善畫山水(金陵瑣事)
劉廷敕
劉廷敕江右人善白描佛像人物(畫史會要)
毛世濟
毛世濟餘姚人善畫菊尤工傅色英蕊幹葉各臻其妙
(畫史會要)
黃九霄
黃九霄與毛世濟同邑畫菊亦稱妙品(畫史會要)
姚宗
姚宗淮揚人善寫照(畫史會要)
御定佩文齋書畫譜卷五十六
