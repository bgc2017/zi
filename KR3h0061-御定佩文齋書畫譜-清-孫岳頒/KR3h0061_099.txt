欽定四庫全書
御定佩文齋書畫譜目錄
第九十九卷
歴代鑒藏畫五
眀詹景鳳東圖玄覽
眀張丑清河書畫舫
欽定四庫全書
御定佩文齋書畫譜卷九十九
歴代鑒藏九
畫(五)
眀詹景鳳東圖玄覽
畫册二部約四十册並是馬和之馬遠馬麟夏圭劉松
年李唐李嵩趙千里趙大年諸名人作並極精妙内
有團扇便面二畫為李伯時寫西園雅集圖米元章
作記字畫精妙原朱都督箑菴家物以貽劉子大
石勒問道圖一卷黃潛陳繹曾跋以為唐人非也當是
趙千里
韓幹虞人獻馬圖前有徽宗題字後有趙松雪袁清容
康里承旨諸名人跋十餘家皆真跡本元内臣疇齋
物首自跋二十餘字今在劉宫保子大家
文與可山水一軸黃山谷題跋山谷云文生平山水惟
見此
文皇幸蜀圖一横軸與予所見汪司馬家趙千里本同
予以為唐人筆趙千里本殆臨此者在韓敬堂家見
夏圭春日園居一小卷高六寸長三尺
韓滉說劒圖一卷亦佳但絹素不似唐人作
韓滉田家移居圖是真蹟在劉宫保子大家
歙吳氏開元八相趙承旨跋為徽宗時畫
易慶之羣猿圖筆墨古雅
吳水部牧牛圖卷是唐人張翥跋為李唐非也
劉子大藏李嵩殿閣一軸絹素極精用意高古是法唐
人
董源龍繡交鳴圖無欵識亦無前代名賢題字相傳為
董源龍繡交鳴圖圖名亦不知所謂用二大絹約闊
四尺五六寸高五尺二三寸在成國
國朝周舜臣册二部圖北西廂記合四十餘册大得劉
松年李唐腕力末有倣范仲山水四册
莫廷韓藏郭熙溪山秋霽圖一卷無欵約長八尺高八
寸許後有柯九思諸名人印記
廷韓藏小米山水一片有元名人跋然非真蹟
馬遠山水上一遠山用水墨瀋成雲影廷韓藏
姚司諫詔水李成寒林平遠吳水部容宇所翁九龍皆
元人摹本然二卷狀景並竒
嵇職方徽廟青菜是畫院中人代作又一卷寫翏翏哥
踞松枝乃是徽廟自為
五代厲歸真虎踞圖竒古而雅
黃筌寫生一長卷著色精雅筆亦秀勁此却不可為眞
黃筌良是宋院中人筆
盧鴻草堂圖一卷絹畫似北宋人却又非李伯時
米海嶽雲山小横幅純用淡墨瀋成了無筆跡眞逸品
也又有一小横幅純用焦墨筆法高古蒼勁
李唐春牧圖牛欲前行童子力挽之勢甚竒内寫二大
樹蒼然
馬和之寫桓大司馬九錫小横幅有元人跋
梁楷虎溪三笑圖是折蘆描法
子昂風中馬竒甚是法唐人寗戚叩角圖高古秀雅蓋
法李公麟而兼唐人之趣本是一小横幅嵇職方乃
裝潢為一大册舊藏朱箑菴家
沈月山寫番人有子昂題跋又見沈月谿寫班生教女
僅僅能品耳
錢舜舉霅溪漁隠學唐人青綠而坡脚並塗金
陸天游廣春山吟賞學董源品在王蒙大癡間
易慶之元宵圖眞
王晉卿青綠山水師唐人
戚仲江潮湧月圖古雅精妙
黃大癡寒潭浸月圖寫遠山近石林木數重並入冲雅
之趣
梅妃圖趙千里畫
郭熙寫雪&KR1402;溪山一小册流動古雅入神
馬遠小長條山水有楊妹子題又有遠紈扇寫桂花皆
眞又有蓮湖放舟圖竹鶴圖皆燈市見
馬一卷中作二馬傍作二大樹牧馬官二是唐人筆大
類韓幹鬻者乃妄題為松雪
徽廟荔枝雜鳥三筴在吳氏鳥睛俱用黑漆點
揚補之梅竹用墨用筆皆雅亦吳氏
徽廟雉鷄在劉子大家
馬文璧畫一片為晴嵐秋涉圖法黃大癡在歙吳氏今
歸吳水部
王摩詰山隂圖一卷後有米元章與宋元諸賢題跋舊
在吾歙臨河程氏今聞鬻於河南吾郡汪司馬伯玉
曾見語予今聞此卷歸雲間董翰林思白
顧長康洛神賦張瑄璇璣圖予嘗見國朝杜堇唐寅並
有是圖悉分為四唐本舊為同邑吳伯生藏後以贈
閩客杜本為同年汪比部瞻之世藏後以贈燕客顧
本今在嵇職方文甫
嵇職方藏劉松年西園雅集圖&KR1402;物悉倣龍眠居士居
士圖高不滿八寸長不滿六尺松年則高一尺五寸
長丈餘人物服色形容坐立一如伯時後有王叔眀
馬文璧沈民則三跋
劉子大唐棣子華秋山餞别圖是紙畫古雅布&KR1402;法唐
人出入黃子久吾邑汪氏有子華絹大幅靖節撫孤
松淺絳青綠全法趙承旨
十八學士一卷約丈五尺無名氏後有宋徽廟書十八
學士官爵姓名而稍叙其槩末則蔡亰奉勅題跋吾
歙汪太學七千家藏亦有一卷徽廟官爵與亰跋並
同畫布置亦同但精彩不逮
吳水部畫册二十片蓋得之武林有松年馬遠夏珪數
册佳又有宋人橙黃橘綠一册亦佳
歙吳氏亦有夏珪江閣觀潮圖一册清勁可愛
嘗見有趙千里山水一卷長丈餘是元人摹本
嵇職方古畫册二十片足與韓所藏匹西蜀郭亨之亦
有二十餘册備兩宋五代及唐其中稍佳者八九册
耳許公子伯尚云毘陵秦都諫有二十册予恨未見
朱都督箑菴以徑二丈長畫卷集為二大册今一在嵇
職方一在吾歙殷二公子予並得細閱每部十八册
殷册中有馬遠數册絶佳嵇册獨有夏珪缺馬遠
餘杭方同知相卿家有宋元人畫册一部計三十餘片
中劉松年趙千里馬遠有絶佳者至元人半為贗本
矣魏國公子亦有一部
檇李項元汴一册聚宋人畫合六十合為一大册非子
大所藏可能擬議内宋畫紫牡丹二片予生平見古
人著色未有如此之佳者原雲間名公所集項購得
之翎毛花卉瓜果一一為世希有馬遠二小片闊未
及四寸一作雞引羣雛一作二鵝妙絶與紫牡丹並
世中尤物
吾徽歙之臨河程氏溪南吳氏休之城北葉氏並有古
人畫册亦各以二十餘片為一部
周昉揮扇圖頤豐體肥敬堂有周昉士女圖一卷亦真
西蜀郭民部亨之人物一卷徽廟首題為文會圖後題
為唐人韓滉所作予閱之本錢仲文劉長卿琉璃堂
宴集故事想韓當時圖之如李伯時圖西園雅集必
倣此也是楮紙畫完不緇如一二十年間物後二年
於吾郡管揮使家見一卷位置盡與此同筆更精細
乃絹畫亦佳甚然無欵識題有琉璃堂雅集圖六字
徽廟觀燈士女圖一卷絹畫殆帝自作非院人筆也長
五六尺絹素完好後有蔡亰跋
郭忠恕雪霽江行圖舊為吳中沈啟南家藏朱箑菴購
得朱物故落亨之手後有李西涯程篁墩跋
周昉步輦圖一卷乃宋人臨本有宋元人跋十餘篇
漢高祖宴豐沛圖一卷約長三尺絹素如新無欵亦無
跋尾細閱惟李伯時水紋常有此若他人則必不能
亨之乃強爭為唐人必欲走題作唐不知伯時亦法
唐也然唐畫古雅而拙北宋古雅失其拙矣
王齊翰青綠山水一卷山與石不甚有皴用青綠甚厚
貫休十二高僧人物逕五寸長絹素完好如新獨用赭
石處輟破碎想膠重致然
王叔明寒林鍾旭筆法秀爽其溪橋玩月圖人物屋宇
樹石並佳顧仲方藏
王叔明玄君鍊真圖法僧巨然古雅秀勁此叔明畫中
最佳者又竹石一幅皆顧仲方藏並精紙畫仲方又
有雲林紙寫古木竹石數軸並佳又黃大癡絹寫山
水一大幅紙寫一大幅一小幅
顧仲方藏米元章山水絹畫大幅絶佳
高宗瑞應圖六段每段長二尺許沈宜謙常摹來以為
劉松年而文休承載嚴氏畫目以為蕭照必二本也
余所見舊藏吳門張氏無欵今不知所在
劉松年卧看南園十里春一卷約長丈餘亦宜謙摹來
云眞本在吳門後十餘年於嵇職方處見後段蓋前
後折為二卷也
吾休劉氏世藏有二卷一為元人張叔厚摹龍眠居士
九歌圖孟思以小篆書九歌皆能品一為宋人燕文
貴寫武夷圖約長六七尺有元人數家題跋以為貴
法王右丞
亰口陳太學從訓藏雲林山水一紙軸其廣從僅盈尺
長四尺有竒作茂林疊嶂峻嶺喬柯數重徧滿一幅
蓋元鎮平生所希有者雲林當時畫成亦自珍重既
題後數年復題原為亰口靳相國家物靳氏舊藏雲
林山水長幅並海内所無今竟不知落何處又有王
叔明山水一軸長紙闊僅長一二寸上作行書逕寸
字題年月字亦勁雅今亦不知何處從訓藏有李成
風雨圖一大幅亦佳殆是元人臨本又有沈石田倣
仲圭一小軸却是得意筆
吾休范司理龍石有絹畫四小幅絹素如新是亂雲皴
而非郭熙以意粗氣不高逸
宋人狗二册大佳為亨之得
紹興李公子葵陽小米絹畫山水一幅蓋用父法貫伯
時之趣以自成堂奥
吕藏李成萬山積雪巨軸唐觧元伯虎有臨本吾郡邵
龍臨本數幅中亦有此本此本雖不真却是宋人所
臨苐不知龍所見而臨者誰氏物也
吕氏有文徵仲小長條又有陳道復墨花一卷高尺五
寸長幾二丈
宋人勾勒紅荼䕷一片有寧宗御筆題詩字亦雅勁無
欵
宋人范安仁魚一片形肖生動水藻亦佳予見范魚前
後凡五片並佳
劉宫保子大藏張僧繇觀碑圖絹畫闊一尺七八寸高
二尺六七寸絹精而不甚細亦不甚塵垢完好如五
六十年物無欵有宋徽宗題簽頭尚在原出成國成
國出嚴分宜則不知得何自相傳為秘府物宦者竊
出聞今祕府有李伯時與諸古人白描人馬卷殊多
今上盡發武英殿諸畫官令加顔色完復進貯祕庫
子大家王摩詰山水一絹軸闊六七寸長幾四尺絹粗
而密作重山疊巘茂木藂林帶以清溪野渚重樓曲
榭幾盈一幅無欵亦無題字原出朱箑菴箑菴於卷
外手題為王維
李伯時蓮社圖一軸有徽廟簽頭亦子大家藏
伯時西園雅集卷韓祭酒存良藏高七寸長七八尺法
如蓮社圖而姿態閑逸稍不逮
米小畫一紙廣僅七寸高尺餘作谿山數重
黃參軍秀民藏文與可梅竹一小横幅絹極精密瑩白
廣二尺五寸高約一尺七寸右空處文同與可四字
字大逕二寸許空下元人收藏圖書極多内一圖書
蓋曾入元内官疇齊家梅上左角有宋高宗押並題
七字乘鸞仙子付秦檜
金人王黃華人物一卷為放鷹圖後有宋學士景濓跋
跋為楷書字大徑半寸法松雪兼歐虞亦是能品前
有蔣廷暉題四大字
李龍眠絹畫園居十二㬌為十二册每册長尺餘内有
重著色者有淺絳者每册東坡各題一詩皆臨本然
畫殊可觀在豫章宗侯匡南栱樋家匡南有錢舜舉
臨伯時西園雅集圖與伯時相去星淵後有宜黃吳
餘慶楷書西園雅集記
錢舜舉升天行一卷紙如新著色描法幾於唐人
陶學士雪夜煑茶圖亦舜舉作不亞升天行著色與筆
法同但紙稍舊在焦山道士郭第處
杭城王孝廉藏舜舉金碧山水一長卷法趙千里紙亦
如新
黃毓初舜舉卉石草蟲二册絹畫草草點染却有妙趣
王參政敬美舜舉著色花原一長紙上下作兩本每本
綴以詩王截作兩幅又舜舉紙寫美人剖瓜圖在北
城隍廟見
趙承旨三生花長紙一幅上中下作三本重著色傍各
系以小詩
王維輞川雪&KR1402;細絹寫小横幅精極古松上用粉作積
雪有欵在臨溪吳氏
餘杭方同知相卿藏畫耕織圖四幅無欵廣尺五寸許
長三尺有竒傳為劉松年筆法却似馬遠佳每幅上
有高廟行書題詩各四句句七言
王叔明竹石二紙有欵題曰黃鶴山樵字徑寸餘大佳
頃歸吾邑吳子固
趙千里以青綠法寫前後二赤壁賦長二丈餘曾於歙
見有周臣臨本乃不用青綠而水墨淺絳
李思訓絹畫山水小幅布置溪山村落人家大與今畫
布置殊殆是唐畫無疑
米元章小幅雲山亦箑菴家物有欵有圖書絹素皎然
未壊却是南宋人臨本
予在豫章時過宗侯貞吉見有米海岳雲山一紙幅上
有倪迂題
眀皇擊梧圖一卷今在歙吳司成遠處長幾一丈前四
五寸絹碎甚無欵後有虞伯生跋為李唐然簡古勁
峻似馬遠一卷天竺相逢相傳為趙千里起處有書
三生傳者字似坡公而非
元人從子龍雙幅絹寫雪天運糧圖法郭熙舊為吾門
人丁南羽物今歸葉氏
子昂臨川圖絹畫小幅青綠重著色法唐人
清眀上河圖本宋院人張擇端畫嚴氏圖書盡入大内
朱箑菴意欲盡得之當事者遂奏請發朱氏著令上
價臨發有小内臣知上河圖價重遂啟箱竊此卷適
當事者至内臣亟以藏御溝石罅中是日忽大雨驟
長沒罅連二日夜不歇雨水消從罅中索所藏卷則
已糜爛不可復理矣
許公子伯尚云在亰師見有張僧繇二十八宿真形圖
一卷全又有七十二賢圖尚存其半今俱為河南人
買去
唐張萱璇璣圖一卷長幾二丈絹縷稍粗而密後有宋
元諸名人跋在韓敬老家
周昉璇璣圖絹精密光滑悉倣張萱無所復更後有則
天用細絹手書本傳小楷亦真舊丹丘柯敬仲跋郭
亨之藏
王摩詰精能圖一卷長五丈餘一墨運不著色
宋徽廟雪江歸櫂一卷長丈餘細絹畫後有蔡亰題跋
亰書法大令徑寸許大字亦佳其卷装潢珍甚亦非
人間所常有兩軸頭則青亞姑長幾徑寸包首則宋
刻絲卷首古錦一片長六尺五寸寸四圍綵花闌中
用藍絲為地横一金龍而藍絲之色鮮美如空青然
李廸寒塘鸂鶒圖一幅不甚大絹精密光滑如紙
黃子久浮嵐暖翠圖巨幅絹畫
倪元鎮山水二幅佳一長條為何元朗舊物余昔曾見
之枯株竹石一紙亦真
方方壺一小紙作淡山小艇山與石並飛白林木則用
濃淡掩映墨汁猶淋漓也是逸品
沈啓南大匹紙寫山水二幅一學吳仲圭一法王叔明
又有寫湖山草堂横幅淡絳青綠法仲圭兼子久又
小長條紙法王叔眀亦啟南本色又一紙長條中寫
徑尺長墨竹數百本此則大竒凡余生平所見啟南
畫何啻二百餘幅求如此作不三五軸而已
文徵仲小山水五幅内一小紙徵仲與客過其友湯子
重家為作此圖長僅尺五寸闊僅尺許上方以小楷
書二詩并小序
乙酉長安燈市余同沈太史純甫往見唐伯虎一細絹
小幅山水學王摩詰筆墨精雅不著色上有文徵仲
題詩伯虎復自題又有吳仲圭一小幅墨彩傍有倪
元鎮題七言絶句詩上又有黃子久題百餘字皆真
予助純甫購得之
潁陽相公藏謝太𫝊寫照圖一卷後有宋元人跋云太
傅自寫恐未必然衣摺游絲描
許公子伯尚王摩詰候潮圖一卷細絹畫後有宋元人
跋細閱皆䨇鈎廓填
淮安丁氏有雲林山水二小幅戴進山水二軸大佳遠
勝常作
雲間何元朗所藏盡元人子久仲圭元鎮方壺諸作合
五十餘内元鎮至二十四幅獨叔眀僅一幅爾大抵
越吳叔眀真山水甚少惟武林王氏葛仙翁移居一
長幅雲間顧氏三幅吾歙羅氏一幅已歸吳今又歸
歙汪氏余所見有真者三何元朗藏沈啟南至三十
餘幅無宋人墨蹟惟松雪手簡一卷又絹寫陳情表
字逕寸法李北海其所藏宋人僅有謝靈運出浴圖
而絹已黑矣亦無畫者名欵
顧汝和松雪絹畫小山水一卷淺絳雖林木茂而點染
瑩潔筆法精雅秀潤惟林内一小童騎牛蓋法董源
汝和云文徵仲時時借觀至數十番不厭
吾邑蘇君楫藏文徵仲袁安卧雪圖後作小楷寫袁安
傳絶佳畫古雅用筆似龍眠居士而落墨乃李唐會
意亦自高遠
友人毘陵吳助教崑麓所藏名畫共二十餘幅元四大
家各有二幅王叔明惟一小幅長僅尺餘闊僅七寸
而筆有一瀉千里之氣曹雲西法郭熙一小幅紙墨
如新其令季子水部藏曹雲西古木寒林一大幅紙
法李成
揚州古回回藏周元素美人剖瓜圖一小絹幅上有倪
雲林題七言絶句詩又有唐伯虎法劉松年墨寫小
山水一幅横紙絶佳吳崑麓藏伯虎法大癡秋山煙
靄小長條紙幅亦佳
金陵胡編修藏王摩詰輞川雪景絹畫沈宜謙云是宋
人臨本之絶佳者其雪用銀泥打底上更用粉細細
點雪
宋人李確四小横幅為一卷倣夏圭寫陶靖節杜子美
王子猷林逋確宋末人
李龍眠番王禮佛圖一卷紙瑩白如新
楊職方藏趙幹煙靄秋涉圖一軸劉松年山水四幅黃
大癡絹畫石面漰出水松頭穿破雲一大軸闊六尺
長八尺餘沈啟南帶礪圖一大軸法李唐極雄偉高
丈餘闊用大絹三幅文徵仲絹畫山水九幅
北宋人畫小山水二册皆冬景一無雪山上作一石壁
下作叢石平坡二大枯樹一人坐舟中樹枝乃作郭
淳夫一為重山積雪寒林行旅後劉松年盡倣其筆
意
北宋人畫山水二册作叢林不異李唐石則馬遠景與
山則夏圭無名氏又一册枯樹馬遠石則夏圭其筆
亦不著意而工
唐人青綠山水二片行筆極輕細
畫詩意一片其詩曰就舟買得魚偏美踏雪沽來酒更
佳無欵吾以為馬和之或曰非和之所能和之殆法
此而為之者又一片作松下鼓琴妙
李龍眠七賢一片絹畫
趙承旨小山水一片不用墨描寫直用丹素點染而成
馬世榮寒林雜鳥一片又池臺竹樹一片則為新退籜
二竹尢妙
趙千里溪山放船蓋法唐人
夏珪清溪園亭小&KR1402;筆簡而意殊遠又懸崖飛瀑一片
秃筆山水二
楊允元魚二片魚生動水藻尢佳
盛子昭溪山三片一淺絳佳其二片但用墨寫
趙仲穆墨寫枯木竹石上作一錦雞不著色郭哲卿有
山水一軸中作二高松松上立二鶴
展子虔青綠山水二小幅致拙而趣高後來二李將軍
寔師之
楊仕賢雪&KR1402;小山水初見以為劉松年然仕賢徽廟時
人乃知松年之筆寔師仕賢
吳道子寫藍采和踏歌圖一大片絹寫
五代山水翎毛二片一作沙汀古木二行筆清細而枝
極繁密木下為汀汀上集羣雁其中為野渚渚上遠
浦蒼烟一望茫然而獨於浦渚之間突起一小枯柳
寒鴉數十參差布列清遠出竒一於羣石間挺出一
古木石間半露二鴛鴦徑寸許大枯樹中為寒鴉一
陣以墨點成三分許大至浦上小柳鴉僅如蟻亦一
竒也
黃筌菜花一叢上集羣蝶一墮地為羣蟻所嚙蟻二百
餘極小靡不生動
北宋人山水一片無欵有張翥諸名人跋
北宋人畫人馬二册不著色以上皆嵇職方文甫應科
藏
錢塘王孝廉藏王叔眀紙畫葛仙翁移居圖長一丈二
尺闊幾二尺上有袁清容題今在檇李項元汴
錢舜舉紙畫倣趙千里霅溪圖長丈餘
趙千里紙畫倣王右丞山水翎毛一横片殊佳元名人
題詠幾三十家
族子壁收宋人山水用䨇幅絹闊三尺餘長六尺餘無
欵謂是范寬上有宣和小璽并御府圖書之印
汪太學有黃大癡小山水一幅倪雲林林亭一軸上有
沈啓南題王孟端捕魚圖一卷錢舜舉山水一卷皆
紙畫
麻城董氏官蜀得文與可絹寫竹一大幅蓋與可梓潼
人也然畫不真乃元人臨本
余參將有黃筌牡丹三筴馬遠山水二筴樓臺二筴李
嵩殿角一筴龍舟一筴崔白瓦雀勾勒竹枝二筴並
佳又有胡廷暉法趙千里絹畫青綠小長條山水一
幅
范司理龍石藏絹畫劉松年盧仝煑茶圖一卷有元人
跋十餘家
朱澤民倣郭熙四片子昭松溪定之竹石各一片
歙吳氏藏周文矩戲嬰圖一卷前徽廟題字後有錢舜
舉跋百餘字
劉宫保子大周昉仕女圖一卷蘇漢臣戲嬰一卷長丈
餘絹皆如新
王叔明小紙丹臺春曉圖原在黃志淳家志淳沒歸毘
陵談世伊思重予從借觀紙高三尺餘闊未盈九寸
而氣槩磅礴充溢一幅
吳助教藏盛子昭蕭山釣艇絹幅極瀟灑方方壺雲山
真而不佳許道寧絹寫山水乃元人臨本
燕都貴人家見松雪書畫一卷首用遊絲描寫東坡像
像後書黃山谷所題贊既又書樂毅論並徑半寸楷
書皆真蹟
閻立本西域貢獒圖一卷是宋人摹本
江都王緒為太宗猶子細絹寫射雉海上山一卷絹長
二尺許
馬遠雙幅細絹踏歌圖一大幅(東圖玄覽)
眀張丑清河書畫舫
兵符圖一卷曹弗興畫舊藏韓太史存良家絹本破碎
蘭坡趙都承故物也
朱忠禧家畫本以穆天子宴瑶池圖為第一係眀帝真
筆乃隋朝官本即貞觀公私畫史所載也
傳聞嚴氏藏顧愷之清夜游西園圖竒古無俗韻又晉
人畫張茂先女史箴圖陶弘㬌山居圖宗少文秋山
圖展子虔春游圖吳道玄水月觀音變像閻立本職
貢圖王維輞川圖李思訓海天落照圖王洽潑墨山
水唐人捕魚圖荆浩古松圖顧閎中韓熙載夜宴圖
李成寒林平野圖張擇端清眀上河圖燕肅牛頭山
望圖李公麟便橋受降圖米芾淨眀齋圖趙令穰江
鄉雪意圖趙伯驌桃源圖馬和之唐風十二篇圖趙
子昂重江疊嶂圖黃公望萬壑秋聲圖王蒙聽雨樓
圖倪元鎮黃鶴山居圖皆真蹟妙絶未之目也今大
半歸韓太史家矣
王維雪溪圖李成寒林平野圖徐熙柳穿魚圖皆宋府
祕物為吳中王氏藏本並神品也
陸探微降靈文殊像在朱忠禧家真蹟神品上上
張僧繇五星二十八宿真形圖狀貎竒詭筆墨精微尢
是設色濃古位置爾雅在閻立本吳道子上此卷畫
固竒詭而篆文題識更妙有松雪翁跋極稱許之舊
為趙蘭坡所藏今在韓宗伯存良家
展子虔者大李將軍之師也王氏藏其人物一卷最為
竒古即貞觀公私畫史所載長安車馬人物圖一卷
韓存良太史藏展子虔春游圖卷絹本青綠細山水筆
法與李思訓相似前有宋徽宗瘦金書御題雙龍小
璽政和宣和等印及賈似道悅生胡蘆圖書曲脚封
字方印苐其布&KR1402;與雲煙過眼錄中所記不同未審
何故
金閶史氏示余閻立本文殊詣維摩問疾圖絹本大著
色樹石古雅人物生動閻令畫傳世不多生平所見
僅此
閻立本西旅獻獒圖袖卷絹本大著色其畫亦見之韓
氏乃真蹟也
宣和祕府藏吳道子南岳圖一係晚年筆今在城西王
氏又嚴氏水月觀音真蹟其衣紋圖相與韓存良太
史家送子天王筆法一類乃其盛年作也
吳道玄送子天王圖紙本水墨真蹟是韓氏名畫第一
亦天下名畫第一
洪崖仙圖舊是茂實府君玩寳絶品尋為時貴購送嚴
分宜而書畫記不載
禾興馮開之家藏唐宋名蹟頗多王維江山雪霽圖尢
為冠絶諸本原係大元内府故物曾經趙子昂鑒定
傳聞右丞花遠重重樹雲深處處山小幀在文徵仲
太史家紙本淺絳色布景極異落筆精微以較馮氏
所藏江山雪霽圖可方駕也此畫原係矮直幅太史
恐其日久愈壊命工補綴為短卷近人題跋復得啓
南翁筆海内稱為墨皇不妄也
周敏仲新裝王維雪霽捕魚圖一絹本淺絳色後有班
惟志仇遠白珽張雨等七跋雖未敢定為真右丞决
非宋元畫史可及
敏仲又示趙幹江行初雪圖前有趙幹題名右方宣和
黃綾褾識卷尾列天歷間諸臣銜位
雲上人購藏御苑採蓮圖小本紹興御府故物復為勝
國張雨收藏前後用句曲外史印
鄭虔遺蹟傳世絶少新都王氏藏虔竹溪六逸卷紙本
淺絳色極佳後有蘇子瞻題跋米元暉鑒定紹興御
府等印記
王氏又藏鄭虔峻嶺溪橋圖前有宋徽宗御題後有宣
和政和小璽筆意頗似元人
唐人畫本如王洽之潑墨山水張璪之松石新圖皆可
寳藏苐洽筆近世絶響余僅見姚氏雲山圖卷璪畫
猶見二三本琅琊王氏藏其澗底松小幀後有宋高
宗題識
絹本韓幹雙馬圖舊藏曹涇楊氏前題馬中神駿後有
米芾等題名并東坡絶句皆真蹟妙絶余近收松雪
翁摹本題云韓生雙馬圖子昂為晉之臨神彩飛動
宛然韓公筆也
韓幹百馬圖後有趙子昂跋今在韓氏
胡瓌范陽人工畫槖駝番馬近於文氏獲觀番部槖駝
圖前有宋徽宗政和宣和兩璽後有瘦金書御題胡
瓌二字雖絹素百破而設色如新
丁晉公始典金陵陛辭之日真宗出周昉袁安卧雪圖
曰付卿到金陵可選一絶㬌處張此謂遂張於賞心
亭云事見郭若虚圖畫見聞志此圖今在嚴分宜家
茂實府君舊藏西夷職貢圖一高頭短卷前有宋徽宗
瘦金褾題後有眀昌等印記歸之韓太史按宣和眀
宣二帝題簽法書用墨名畫用泥金有宣和天水雙
龍印有方圓二樣法書用圓名畫用方也高宗御府
手卷畫前上白隠縫間用乾卦圓印其下用希世藏
小方印畫絹畫處用紹興二字長印墨迹不用卷上
合縫卦印止用其下希世小印其後仍用紹興小璽
古人題畫書於引首宋徽廟御書題跋亦然故宣和
間楷書盡用黃絹引首也近世多書扵畫首趙松雪
嘗云畫至元朝遭一刧也
周昉虢國夫人圖在文正公孫李大觀家見畫記中可
考周&KR1402;元白描過海羅漢圖卷見嚴嵩抄沒籍中後
歸武陵高深甫家定為盧稜伽畫文休承嚴氏書畫
記列之宋人無名氏内蓋誤
周昉文會圖又揮扇士女圖在韓太史家竒蹟也
絹本春宵祕戲圖卷獲扵太原王氏乃周昉景元所畫
鷗波亭主所藏此圖近為新都王廷培購去摹本至
今猶存
盧生過海羅漢乃是白麻紙真蹟畫品在吳道玄下李
公麟之上
韓滉田家移居圖明昌祕府官本今在武陵高深甫家
乃嚴分宜故物也
韓太沖五牛圖在項氏絹本矮卷其後趙文敏公凡三
跋
嘗熟劉以則家有小李將軍落照圖宋祕府物舊藏扵
崑山道士黃玄微後劉氏購得之按文休承嚴氏書
畫記有李思訓海天落照圖即此本也
嘗聞琴川劉以則孫某祕藏顧況江南春圖袖卷後有
宋元名賢題跋
項氏收藏李昇高賢圖一卷本大著色卷前有宋思陵
御題并紹興小璽後有趙子昂郭天錫等詩
敏仲近購荆浩秋山蕭寺巨幅阜陵故物上有乾卦圖
書下有紹興小璽
黃筌百鴈圖在嚴氏
張伯起藏關仝仙遊圖行卷米海岳故物也真賞等印
具存其先出丁相家亦見德隅齋畫品
寒山寺世傳貫休大阿羅漢原係賈師憲故物前有明
昌題識復有喬氏印記周公瑾鮮于伯機題名左方
連亞棲草書贊文一篇則後人配上者非其故也
似道留心書畫家藏名蹟多至千卷其宣和紹興祕府
故物往往乞請得之今除烜赫名蹟載悅生古蹟記
者不錄第錄其稍隠僻者著扵篇衛協毛詩圖史道
碩八駿圖梁元帝番客入朝圖顧野王古賢像鄭法
士讀碑圖楊寧劉聰對戎圖薛稷二鶴圖何長壽西
域圖尉遲乙僧釋迦牟尼佛張諲秦山遊賞圖楊昇
沒骨山水曹霸玉花驄圖孫位春龍起蟄圖張志和
漁父詞圖范瓊大悲觀音像李漸三馬圖張南本文
殊部從圖張玄十六羅漢圖趙公祐正坐佛鍾隠角
鷹圖勾龍爽高士圖曹仲元佛會圖釋貫休大阿羅
漢張志和燕父圖杜子瓌寳檀菩薩像王齊翰勘書
圖張訓禮出獵圖滕昌祐滿堂春色圖石恪維摩說
法圖武宗元朝元仙仗圖鄧隠白描十二國圖羅塞
翁畫羊杜霄吳王避暑圖王士元漁村暮雪圖孫夢
卿松石問禪圖侯翌問疾維摩圖吳淮龍水圖趙邈
齡戰沙虎厲歸真江堤放牧圖劉常杏林春色圖王
榖洞庭晚照圖李德柔南華真人圖唐希雅竹禽圖
馮覲金風萬籟圖劉寀落花游魚王齊風煙欲雨圖
燕文貴舶船浪圖李時雍渭川晩晴圖晁補之蓮溪
圖丘文播田家移居圖李嵩龍宫海藏圖艷艷春山
圖僧夢休風竹圖
王敬美氏嘗以百千購藏宋徽宗雪江歸櫂圖卷絹本
細著色御題璽押全當為宸翰中第一向曾質長兄
伯含所丑從府君東歸屡經拜閱
越王宫殿圖卷郭忠恕畫曾入嚴分宜家其後朱節菴
得之流傳至董玄宰處其長三丈有餘乃畫錢鏐王
宫殿非越也按文休承嚴氏書畫記别載郭忠恕釣
鰲圖一真筆上上即吳中王氏所藏
李成茂林遠岫在項氏倪元鎮有跋乃文壽承鑒定也
李成雪巖寒溜圖絹本小幅上有宣和御題并小璽
李成羣峰雪霽圖在震澤王氏唐寅伯虎常臨摹之文
恪公大加稱賞作一詩題其上
玄宰公彙選宋元寳繪一册凡廿幀余次第記之首為
李成晴巒疊嶂(小幅)其後則關仝踏雪(小册)郭忠恕摹王
維蜀山巨然江山晚興范寬溪山蕭寺(俱短幅)米芾雲
山煙樹(小幅)趙孟頫東西兩洞庭(小幅二)高克恭溪山返
照黃子久姚江曉色(俱團扇)又芝蘭室圖銘層巒疊嶂
吳鎮竹居(俱短卷)倪瓉喬林澗石(小幅)種種皆在焉其七
幀則予忘之矣如王維山居張璪松石(俱小幅)荆浩峻
峰董源秋山(俱短卷)李公麟西園雅集(團扇)馬和之范蠡
五湖(小册有米芾小楷記一篇)王蒙華溪漁隠(小幅)並公極口印可
者
梅道人野竹居卷紙本水墨畫按題識蓋為陶南村作
後有詩跋十餘人始於錢惟善訖於王冕此卷在震
澤王氏
董玄宰太史酷好北苑畫蹟前後收得四本内惟瀟湘
圖卷為最至以四源名其堂云
董北苑溪山風雨圖一名風雨蕭寺紙本淺絳色希世
名迹也
袁安卧雪圖真蹟乃宋蔣仲永故物南渡後入張受益
家有子昂跋今為沈啓南所得而轉屬之于余
董元兼工畫龍郡城湯氏藏其風雨出蟄龍圖宋祕府
物嘗入賈丞相家有悦生封字等印
河南俞氏藏董源仙山樓閣圖一幅絹本淺絳色
同邑張乃九氏祕藏董源卧雪圖真蹟文休承鑒定名
物也
范菴李貞伯藏南唐李後主江山摭勝圖水墨短卷蘭
坡趙都承故物也
阿房宫樣一卷南唐周文矩筆今藏震澤王氏聞其家
尚藏王庭筠飛泉出峽圖小幅未及見之
嚴分宜藏周文矩倦繡詩意圖卷吳原博先生故物也
後主題其左方今歸韓太史存良家余屡見之朱希
孝太保廣求上古名筆頗獲内府珍儲由是書畫甲
天下而韓存良太史素號博雅於朱卒書畫悉歸之
錢舜舉維摩像紙本重著色舜舉自跋其後此卷亦在
韓氏又聞舜舉太湖圖在洞庭蔡氏前後赤壁圖在
震澤王氏
王氏又藏王齊翰勘書圖一卷亦見寓意編中上有李
後主建業文房之印宋徽宗御題及眉山兩蘇王晉
卿跋語乃松江曹涇楊氏物也
孫太古畫十六羅漢一卷前元趙子昂故物後有蘧菴
陳忠詩跋今在城西王氏其長三丈有竒
孫太古湖灘水石圖在浙右民家雙幅長軸中畫一石
高數尺湍流激注茟法甚老黃筌不能過也
玉田翁藏范中立秋山圖趙蘭坡故物玉田啓南之初
號
無錫鄒氏藏許道寧秋山晴靄圖元柯九思家物余猶
及見白石翁摹本
蔡君謨荔枝圖前有復古殿寳後有紹興御書之印復
古殿寳凡四印
郭熙溪山行旅圖眞本元初蘭坡趙都承故物今在檇
李項氏又有燕文貴秋山蕭寺圖小卷極精乃宋祕
書省官畫也
張擇端清明上河圖舊藏宜興徐文靖公家後歸西涯
李氏李歸陳湖陸氏子負官緡質於崑山顧氏有人
以一千二百緡購送嚴分宜
王維顒氏藏燕肅楚江秋曉圖米友仁苕溪春曉圖清
逸兩絶題詠並佳
劉廷美藏巨然赤壁雪屋會琴二圖筆法秀潤亦復幽
深其會琴卷有金趙閒閒諸人詩元張雲門跋尾又
藏高克明雪霽溪山圖卷宋祕府舊物御題璽記仝
後皆歸沈氏
絹本水墨山寺圖卷巨然筆後有虞集楊維楨錢鼒吳
寬沈周詩跋舊藏治平寺中其僧祕不示人
巨然秋山漁艇在王氏或云即江山盪槳眞蹟神品上
上今轉屬董玄宰太史家矣
雲道人藏巨然夏山圖一軸絹本細著色石間題巨然
筆三小字
石室先生晚靄横披并左方涪翁題跋原係闊幅項氏
改裝高頭行卷清眞竒絶書畫並佳
文湖州盤谷圖在孫氏
龍眠李伯時為北宋畫品第一宣和畫品所載多至百
本外猶未盡前元時天台謝奐修藏其九歌圖别本
有曹緯吳說等跋見之雲烟過眼錄祕府所無也近
從王氏購得之
李伯時畫君臣故實實事後有俞焯虞集等六跋即祝
希哲先輩為撰畫記者也此卷舊藏都玄敬家後歸
張伯起氏
李伯時蓮社圖後有李沖元上中記眞跡神品上上今
在董玄宰太史家此圖文徵仲先生有臨本藏於其
曾孫文起家
李檢法白描陽關圖一卷後有親書詩跋及薛紹彭識
尾并三鳳後人等印又有二印一曰忠恕而已一曰
關西傖父不知何人印也此圖原係趙蘭坡故物復
歸郝清臣所見之雲烟過眼錄中今在澄湖陸氏
啟南翁藏李龍眠女孝經圖四章每章龍眠自書惜不
全吳原博先生為之作跋原博暮年募得馬和之風
雅八圖亦屬啓南鑒定
維摩說法圖晉顧陸唐閻吳皆有之此卷係李伯時眞
蹟檇李項氏舊購此卷乃吳僧應天民故物僅有漢
中趙氏鄭氏等印勝國九僧題跋
趙子昂佛母圖全學李伯時維摩說法像後有錢舜舉
鄧善之文徵仲王元美汪伯玉五跋乃莫雲卿故物
也今在新都汪氏
元美藏王晉卿煙江疊嶂圖卷後有東坡長歌一篇原
係嚴分宜故物
又見項氏藏王詵層巒古刹眞本夢遊瀛山圖不知者
謂為李將軍思訓筆晉卿題為已作殊可笑也聞其
家尚藏詵畫層巒古刹眞本更精未得見
米老自畫東山朝陽巖海圖雲間顧氏珍祕今在錫山
華氏原係趙蘭坡故物
馬和之世傳毛詩圖大抵皆摹本耳余近購得吳原博
尚書家傳風雅八圖乃宋末莊蓼塘藏册曾經石田
翁鑒定
馬和之著色唐風十二圖小雅六篇圖並在嚴分宜家
今藏韓太史處
米敷文畫一卷後有元人國初跋弗及錄亦項氏物也
小米大姚村圖眞本舊藏村中陳氏今在顧仲方中翰
家亦見嚴氏書畫記云此卷白石翁嘗臨摹之
方方壺畫師高米湯氏所藏竒峰白雲小幀上有隸書
圖額四字并年月欵識兩行
江陰葛惟善藏趙千里明皇幸蜀圖絹本重著色雖小
幅甚妙都玄敬先輩載之寓意編今轉屬太原王氏
近改作高頭短卷或云此圖千里摹思訓之作固是
甲觀
趙千里訪戴圖絹本青綠山水極精今在太原王氏有
乾卦圖書紹興小璽復古殿印亦見雲煙過眼錄中
又千里三生圖小本在韓存良太史家吳原博有跋
賈生擕售趙千里鍊丹圖一小本大著色山頭作金
碧皴其原蓋出大小李也生自云此圖得之祕府絹
素完好
黃氏藏劉松年著色聽琴圖一後有復齋楊維禎七詩
杜東原鑒定眞蹟也
劉松年老子出關圖絹本青綠短卷後題五七言絶各
一首乃吾家舊物也近日不知何妄人折去原題别
構啓南原博二偽跋定為龍眠之筆
李唐長夏江寺圖卷今在吳郡朱氏前有高宗御題後
有開封趙與懃印真筆妙品上上
李唐晉文公復國圖卷在嚴氏即文休承所謂無名氏
畫晉文春秋者也按雲煙過眼錄云喬逹之簣成號
中山所藏李唐畫晉文公復國圖一卷欠下卷其上
有思陵題并三御璽所作人物樹石絶類伯時尋常
以李唐為院畫而忽之乃知名下無虚士也公謹叙
次如此而休承云云豈亦未見前書邪
項氏藏蕭照中興禎應圖前後共六卷
董玄宰買龔氏江貫道江山不盡圖全法董巨是絹素
本其絹約有三丈後具周密林希逸跋極為陳仲醇
所歎賞也
貫道江山晚興圖在劉氏大元祕府藏本甚佳
文待詔徵仲家藏馬遠松泉圖卷絹淺絳色
嚴氏書畫記别載馬遠孝經圖後有高宗書甚精
夏圭溪山無盡圖匹紙所畫其長四丈有咫舊藏石田
先生家後歸陳道復氏後在金閶徐默川家蓋禹玉
劇迹也又入嚴分宜家今藏於錫山顧氏
夏圭千巖萬壑圖在楊氏
子昂鵲華秋色一卷今藏宜興吳氏
松雪翁水邨圖一卷昔為王敬美所藏今轉屬董玄宰
氏矣
嚴氏藏趙魏公幼輿丘壑圖後有趙雍趙麟跋尾
俞氏藏趙文敏公小畫一幀紙本淺絳色行筆蒼古題
云江山蕭寺圖
高尚書夜山圖小本為李公略作同時題詠者並三十
人後嚴分宜購得之至籍沒時失其圖引僅存詩跋
一卷
項氏祕藏秋山暮靄圖卷為彦敬絶品
黃子久富春山圖水墨紙本袖卷今在宜興吳氏後有
李貞伯沈啓南二跋在吾家溪山雨意圖上
大癡松亭秋爽小軸為元初眞士作在相城沈氏啓南
翁故物也
黃子久萬壑松風晴巒曉色並在董玄宰太史家大幅
竒絶與趙文敏公相伯仲也
又聞震澤王氏藏子久虎林秋晚叔眀具區林屋仲圭
夏山欲雨三圖皆巨幅妙絶惜余未及見之
梅道人紙本唐人漁父圖舊為姚公綬所藏有張寧卞
榮周鼎董其昌跋今在曹仲甫家
治平寺僧藏黃鶴山樵松雪小隠圖一卷紙本淺絳色
有俞立菴記文釋道衍宗泐詩跋
袁梁甫收著色玄武修真一軸欵云黃鶴山中王蒙畫
尚有水墨山水一幀題云黃鶴山中樵者王蒙為聽
雪舟主者畫篆文兩行亦瀟灑
倪雲林畫聞徐太常家藏山陰&KR0588;壑圖絶細而有風韻
然未之見也
至正癸夘元鎮時年八十有三為進道寫青綠細山水
小幀筆法倣傚荆關兼有董巨遺意上方小楷題詠
亦非尋常卷軸之可比後有龍門沈恒吉印識此畫
今在項氏
項氏又藏雲林生溪山深秀一軸或云倪迂師子林畫
卷亦在項氏恨不及見
倪雲林松林亭子圖是蜀素本全法董北苑乃是至正
十四年為鄭長卿作右方有潘純次韻詩徐默故物
也
黃淳父藏劉廷美僉憲夏山欲雨圖上有沈啓南徵君
題詠眞蹟逸品上上
廷美秋山水閣一軸一名天影閣圖以遺福公者水墨
紙本兼祖仲圭子久筆法為之極清逸可重舊藏東
禪寺
東禪寺僧世傳劉廷美沈恒吉南齋上方圖詠紙本袖
卷其廷美畫乃是規模董北苑筆後有行書詩跋係
連幅則全師趙承旨按題為寫贈敬公者與余購藏
福公天影閣小幀足稱雙璧第左方三沈書畫今皆
𣪚軼不存
檇李項氏藏石田翁荷香亭卷乃是早歲之筆然遠不
及蔡氏仙山樓閣卷也蓋仙山圖乃翁盛年所作
又聞啓南翁畫閔川八景一册後有翁自題并程篁墩
祝枝山文衡山題詠畫品與仙山樓閣極類今在新
都吳氏
元美公藏沈石田春山欲雨圖今歸董玄宰又藏贈吳
文定公行卷按四部藁中題跋乃是三年而成者其
後人絶愛重之
石田畫錢氏西園十&KR1402;册前有祝希哲總記後有文徵
仲唐子畏等對題真劇蹟
震澤王氏藏沈啓南洞庭秋霽大横披相傳為濟之學
士作其畫高丈許闊倍之筆意全出董巨
子畏畫倣宋元名賢而於李唐遺法尢得心印如吾家
野望憫言畫卷的屬第一
子畏畫雲山煙樹紙本淺絳色樹石倣李成屋宇師巨
然山頭倣米芾向從王氏借閱今歸余家
唐子畏曉行圖在玉峰顧氏瀟湘夜雨圖在錫山鄒氏
施氏舊藏子畏水亭午翠一幀見僕纂修稗家言卷以
見贈
仲服兄收文太史松窗試筆一軸紙本淺絳色
徵仲先輩摹李成寒林圖有大小二本並在長兄伯含
所
陳氏世藏文徵仲縹緲春晴一軸大為董玄宰所稱許
乃雨泉公故物也
吾家衡山畫筆先後所收不下數十本惟大父所蓄乃
用王洽潑墨遺法足稱生平絶作
落花之什創自啓南更寫青綠圖引連為卷藏於家子
畏徵明各寫圖成卷啓南卷為猶子購得之
其徵仲小本字畫皆精竒為雲道人收去獨子畏筆
散落人間
陳靜甫誇示文伯仁方壺圖為顧汝修作紙本重著色
全學趙千里精細之極亦復古雅足稱無上神品
白宋紙上著色贈行圖一文太史徵仲畫以贈王吏部
禄之者上方小楷序文數百言舊為茂實府君珍祕
今歸之伯兄矣
文太史郭西汎小幀絹本青綠山水舊藏琴川徐氏今
歸余家
仇英為崑山周六觀作子虚上林圖卷長幾五丈歴年
始就兼有文徵仲小楷二賦在後其家稱為三絶後
歸之嚴氏
仇實父諸夷職貢圖卷在姚氏絹本大著色布景甚竒
或云倣閻令茟也前有許元復題署後有文徵仲彭
孔嘉跋尾極稱許之云
仇實父畫樓居圖為先中憲作後有文休承七言律一
首今在長兄伯含處
徐晉逸藏實甫蓮溪漁隠圖一軸絹本淺絳色為仇畫
第一今歸其弟太沖(清河書畫舫)
御定佩文齋書畫譜卷九十九
