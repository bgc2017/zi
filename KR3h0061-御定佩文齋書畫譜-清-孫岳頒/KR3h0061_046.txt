欽定四庫全書
御定佩文齋書畫譜目錄
第四十六卷
畫家𫝊二
唐(上)
閻立德閻立本
殷令名殷聞禮
竇師綸尉遲乙僧
陳庭王定
張孝師范長夀
何長夀檀智敏
鄭儔靳智翼
劉孝師康薩陀
梁寬吳智敏
王韶應楊須跋
趙武端范龍樹
周烏孫楊德紹
宋令文尹琳
李仲昌李嗣真
王弘周古言
嚴杲楊德本
殷仲容王知慎
曹元廓王紹宗
閻玄靜劉行臣
劉茂德竇弘果
毛婆羅孫仁貴
李逖趙龕
張法受董忠
皇甫節陳庶子
薛稷郎餘令
蒯廉貝俊
李韶魏晉孫
李思訓李昭道
李思誨陳靜心
陳靜眼吳道玄
盧稜伽楊庭光
李生張藏
翟琰王耐兒
王陀子牛昭
皇甫軫姚景仙
裴寬姜皎
李林甫李湊
馮紹正盧鴻一
韋旡忝韋旡縱
張萱殷季友
楊昇楊寧
董萼穆修己
宋之望王熊
王象石抱玉
劉方平陳義
殷&KR3066;許琨
高江車道政
錢國養左文通
朱抱一任直亮
邵齊欽吉曠
梁令瓚倪麟
田琦李平鈞
鄭逾李果奴
談皎解奉先
楊惠之員名
程進張仙喬
武靜藏程維
楊坦楊爽
楊仙喬解倩
暢䛒暢明瑾
程遜董好子
陸庭曜張遵禮
陳慶子蘇思忠
楊朏何墨君
王雄段去惑
楊整陸慤
劉智敏荆元成
任質李國相
馬光業馬樹應
周子朝蔡金剛
史晟王岳
曹伯崇胡宗
欽定四庫全書
御定佩文齋書畫譜卷四十六
畫家傳二
唐(上)
閻立德
閻立德(唐書云名讓以字行)雍州萬年人隋殿内少監毗之子也
毗初以工藝知名立德與弟立本早傳家業武德中累
除尚衣奉御貞觀初封大安縣男歴將作大匠遷工部
尚書進封為公(舊唐書本𫝊)
閻立德畫文成公主降蕃圖玉華宫圖鬭雞圖(唐書藝)
(文志)
閻立德職貢圖異方人物詭怪之質自梁魏以來名手
不可過也(唐朝名畫錄)
常樂坊趙景公寺三階院門上白畫樹石頗似閻立德
予攜立德行天祠粉本驗之(段成式京洛寺塔記)
唐閻立德有封禪圖(圖畫見聞志)
李嗣真云博陵大安難兄難弟自江左陸謝云亡北朝
子華長逝象人之妙號為中興至若萬國來庭奉塗山
之玉帛百蠻朝貢接應門之位序折旋矩度端笏奉簪
之儀魁詭譎怪鼻飲頭飛之俗盡該豪末備得人情二
閻同在上品(畫後品)
二閻師於鄭張楊展兼師於毗(歴代名畫記)
閻立本
閻立本(立德弟見書家傳)顯慶中以將作大匠代立德為工部
尚書緫章元年拜右相博陵縣男初太宗與侍臣泛舟
春苑池見異鳥容與波上悦之詔坐者賦詩召立本侔
狀閤外傳呼畫師閻立本是時已為主爵郎中俯伏池
左研吮丹粉望坐者羞悵流汗歸戒其子曰吾少讀書
文辭不減儕軰今獨以畫見知與厮役等若曹慎毋習
然性所好雖被訾屈亦不能罷也時姜恪以戰功擢左
相故時人有左相宣威沙漠右相馳譽丹青之嘲咸亨
元年改中書令謚曰文貞(唐書本傳)
立本有應務之才而尤善圖畫工於寫真秦府十八學
士圖(明楊士聪玉堂薈記云殿試次日詞林詣兵科觀唐閻立本十八學士圖相傳為故事畫皆立像末)
(有沈括䟦嘉靖間蒲州監生魏希古條陳兵事兼進此卷疏下俱發兵科遂留至今云)及貞觀中
凌煙閣功臣圖並立本之跡也時人咸稱其妙(舊唐書)
(本傳)
立本兼能書畫朝廷號為丹青神化時天下初定異國
來朝詔立本畫外國圖又鄠杜間有蒼虎為患虢王元
鳳一矢斃之詔立本寫貎以旌雄勇田舍屏風十二扇
位置經略冠絶古今元和十一年彦遠大父相國鎮太
原詔取之西域圖王知慎亦搨之永徽朝臣圖昭陵列
像圖傳於代(歴代名畫記)
立本嘗奉詔寫太宗御容後有佳手傳寫於玄都觀東
殿以鎮九岡之氣職貢圖(元周密雲煙過眼錄云閻立本職貢師子圖虎首而熊身)
(色黃而褐神采粲然與世所畫師子不同)鹵簿等圖與立德皆同製之慈恩
寺畫功德親手設色不見其蹤跡凡畫人物冠冕車服
皆神妙也(唐朝名畫錄)
立本以畫顯嘗至荆州得張僧繇畫初猶未解曰定虚
得名耳明日又往曰猶是近代佳手明日又往曰名下
定無虛士十日不能去寢臥其下對之(董逌廣川畫跋)
張僧繇曾作醉僧圖道士每以此嘲僧羣僧於是聚鏹
數十萬求立本作醉道圖並傳於代(圖畫見聞志)
立本師於鄭法士實亦過之後有王知慎者亦師範於
立本甚得其筆力(畫後品)
殷令名
殷令名陳郡人(見書家傳)父不害累代工書畫(歴代名畫記)
殷聞禮
殷聞禮字大端(見書家傳)書畫妙過於父武德初為中舍人
趙王友兼侍讀弘文館學士(歴代名畫記)
竇師綸
竇師綸字希言太宗秦王府諮議相國錄事參軍封陵
陽公畫内庫瑞錦對雉鬭羊翔鳳游麟圖(唐書藝文志)
師綸性巧絶草創之際乘輿皆闕勅兼益州大行臺檢
校修造凡創瑞錦宫綾章彩竒麗蜀人至今謂之陵陽
公樣(歴代名畫記)
尉遲乙僧
尉遲乙僧于闐國人(朱景玄云吐火羅國人)父跋質那乙僧國初
授宿衛官襲封郡公善畫外國及佛像時人以跋質那
為大尉遲乙僧為小尉遲畫外國及菩薩小則用筆緊
勁如屈鐵盤絲大則灑落有氣概(歴代名畫記)
尉遲乙僧貞觀初其國王以丹青竒妙薦之闕下又云
其國尚有兄甲僧未見畫蹤乙僧今慈恩寺塔前功德
又凹凸花面中間千手眼大悲精妙之狀不可名焉光
澤寺七寳臺後面畫降魔像千怪萬狀寔竒蹤也凡畫
功德人物花鳥皆是外國之物像非中華之威儀前軰
云尉遲乙僧閻立本之比也(唐朝名畫錄)
乙僧善攻鬼神攻改四時花木(後畫錄)
尉遲乙僧作佛像甚佳用色沉著堆起絹素而不隠指
(畫鑒)
尉遲乙僧善繪凹凸花(楊升菴集)
尉遲乙僧師於父(歴代名畫記)
陳庭
陳庭師於乙僧乙僧外國陳庭次(歷代名畫記)
陳庭圖山水曲盡其能(唐朝名畫錄)
王定
王定貞觀上方令圖本草訓誡圖(唐書藝文志散張彦遠云官至中大夫)
(貞觀初得名筆迹甚快)
王定為中書常僻於畫公政之外每圖像菩薩高僧士
女皆冠於當代每經畫處咸謂驚人(唐朝名畫錄)
勝光寺西北院小殿王定畫行僧及間間菩薩員光(歷)
(代名畫記)
張孝師
張孝師為驃騎尉善畫地獄氣候幽默吳道玄見之因
效為地獄變相(歴代名畫記)
廬山歸宗寺刻吳道玄畫地獄變相無為楊次公敘其
後曰張孝師入冥得識所見為畫陰刑陽囚衆苦具在
酸慘悲惻使人畏栗吳生就其畫增益成此圖(廣川畫)
(跋)
吳道玄師於張孝師(歴代名畫記)
范長壽
范長夀國初為武騎尉(朱景玄云官司徒校尉)善畫風俗田家景
候人物之狀人間多有今屏風是其製也凡畫山水樹
石牛馬畜産屈曲遠近放牧閑野皆得其妙各盡其微
張僧繇之次也(唐朝名畫錄)
范長夀學張僧繇畫(歷代名畫記)
范長夀畫風俗圖醉道士圖(唐書藝文志)
趙景公寺三階院西廊下范長夀畫西方變及十六對
觀寳池尤妙絶諦視之覺水入浮壁(京洛寺塔記)
何長夀
何長夀與范齊名(唐朝名畫錄)
范長夀何長夀並師於張(歴代名畫記)
東京敬愛寺大殿北壁佛會及山水何長夀描大院中
門東立神及神之東西兩鬼聖歴後有神英法師令何
長夀描(同上)
檀智敏
檀智敏為振武校尉畫遊春戲藝圖(唐書藝文志)
智敏時號檀生屋木樓臺出一代之製(唐朝名畫錄)
檀智敏師於董伯仁(畫拾遺)
鄭儔
鄭儔屋木樓臺師於檀生(唐朝名畫錄)
靳智翼
靳智翼祖述仲達改張琴瑟在范長夀上(後畫錄)
靳智翼師於曹曹創佛事畫佛有曹家樣(歷代名畫記)
劉孝師
劉孝師(僧悰作劉褎)點畫不多皆為樞要鳥雀竒變甚為酷
似(後畫錄)
彦遠云不止鳥雀曾見畫他物皆好(歷代名畫記)
康薩陀
康薩陀(或云善陀)為振威校尉亡所服膺虛心自悟初花晚
葉變態多端異獸竒禽千形萬狀(後畫錄)
康薩陀畫人馬措意非高(畫拾遺)
梁寬吳智敏
梁寬吳智敏僧琮云智敏師於寬神襟更為俊逸(歴代)
(名畫記)
王韶應
王韶應(或作沼象段成式作昭隠)畫鬼神深有氣韻(歷代名畫記)
韶應善山水人馬(畫拾遺)
宣陽坊靜域寺禪門内外遊目記云王昭隠畫門西裏
面和修吉龍王有靈門外之西大目藥义义及北方天
王甚竒猛門東裏面賢門也野义部落鬼首上蟠蛇汗
煙可懼東廊樹石險怪高僧亦怪西廊萬菩薩(京洛寺)
(塔記)
楊須跋趙武端范龍樹周烏孫楊德
紹
楊須跋(中品)趙武端(下品西京雲花寺小佛殿有趙武端畫淨土變東京敬愛寺大殿西壁西)
(方佛會趙武端描)范龍樹(下品)周烏孫(下品)楊德紹(下品)已上五人國
初擅名(歷代名畫記)
宋令文
宋令文汾州人(見書家傳)高宗時為東臺詳正學士(唐書本)
(傳)
令文書畫皆善(歴代名畫記)
尹琳
尹琳善佛事鬼神(西京光宅寺東菩薩院尹琳畫西方變資聖寺北員塔下尹琳絹畫菩薩)
(莊嚴寺南門外白番神尹琳畫)寺壁高宗時得名筆迹快利今京師慈
恩寺塔下南面師利普賢極妙(歷代名畫記)
李仲昌
李仲昌(尹琳弟子)西京緫持寺堂内李仲昌畫恩大師影(歴)
(代名畫記)
仲昌以寫真最得其妙(唐朝名畫錄)
李嗣真
李嗣眞(唐書貞觀中有李嗣真者多藝數官至太樂令有畫後品三卷史不以能畫名今張彦遠所載)
(亦不稱其官閥當是二人)與李仲昌並琳弟子善佛道鬼神(歷代名)
(畫記)
王弘
王弘太原人永徽時畫人馬(金賚畫史會要)
嘗見紙上畫一人一騎甚佳後題永徽年月日太原王
弘畫(牛戩畫評)
周古言
周古言中宗時善寫貌及婦女有宫禁寒食圖秋思圖
傳於代(歷代名畫記)
唐周古言有謝安石攜妓東山圖(詹景鳳東圖玄覽)
嚴杲楊德本
嚴杲楊德本(與周古言同時)並吳人善雜畫(歷代名畫記)
殷仲容
殷仲容(聞禮子見書家𫝊)天后時申州刺史善書畫工寫貌及
花鳥妙得其真或用墨色如兼五采(歷代名畫記)
殷仲容攻花鳥人物亦邊鸞之次也(唐朝名畫錄)
王知慎
王知慎太原人(見書家𫝊)知敬弟工圖畫官至祕書少監當
時雙絶與仲容齊肩(竇蒙述書賦注)
知慎師於閻寫貌及之筆力爽利風采不凡(後畫錄)
曹元廓
曹元廓天后朝為朝散大夫左尚方令工騎獵人馬山
水善於布置(歷代名畫記)
武后鑄九州鼎置於明堂之庭鼎上圖寫本州山川物
産之像令左尚方署令曹元廓圖畫之(舊唐書禮儀志)
曹元廓畫後周北齊梁陳隋武德貞觀永徽等朝臣圖
高祖太宗諸子圖秦府學士圖凌煙閣圖(唐書藝文志)
曹元廓畫馬筋骨氣力如真(唐朝名畫錄)
王紹宗
王紹宗瑯琊人(見書家𫝊)修禮子官至祕書少監(述書賦注)
王紹宗師於殷仲容畫跡與仲容相類(歴代名畫記)
閻玄靜
閻玄靜(武后時人)李嗣真為太常丞嘗引工展噐於庭后竒
其風度應對召相王府參軍閻靜玄圖之吏部郎中楊
志誠為贊祕書郎殷仲容書時以為寵(唐書李嗣真傳)
劉行臣
劉行臣師於王韶應善畫鬼神精采灑落東都敬愛寺
山亭院西壁有鬼神抱野雞實為妙手(歷代名畫記)
劉茂德
劉茂德(行臣子)聖歴後有神英法師令何長夀描却欲重
描神英京兆黨何生洛下衆僧黨劉行臣時人以何生
雖善山水至於畫神不如劉為關東獨步與西京長夀
齊名洛下之意抑何進劉不許神英之請還遣行臣之
子茂德續其父畫今中門東神及兩鬼腰已上新接者
亦不迨其父矣(歷代名畫記)
竇弘果毛婆羅孫仁貴
竇弘果毛婆羅天后時尚方丞孫仁貴天后時苑東監
並學畫迹皆精妙格不甚高(歷代名畫記)
李逖
李逖(張彦遠云垂拱中與霍王同時)工畫蠅蝶蜂蟬之類(歴代名畫記)
趙龕
趙龕(與劉行臣同時)東都敬愛寺大殿維摩詰盧舍那並劉行
臣描趙龕成(歷代名畫記)
張法受
張法受(與趙龕同時)東都敬愛寺西禪院北壁華嚴變張法
受描門西山水等張法受描趙龕成(歷代名畫記)
董忠
董忠(與王韶應同時)東都敬愛寺西禪院西方彌勒變幷行道
僧並神龍後王韶應描董忠成(歷代名畫記)
皇甫節
皇甫節(與劉茂德同時)東都敬愛寺大殿維摩詰盧舍那劉茂
德皇甫節共成(歴代名畫記)
陳庶子
陳庶子(與劉茂德同時)東都敬愛寺大院紗廊外面並聖歴以
後劉茂德描陳庶子成(歴代名畫記)
薛稷
薛稷字嗣通蒲州汾陰人(見書家傳)以書名天下畫又絶品
歴太子少保禮部尚書(唐書本傳)
稷尤善人物雜畫畫鶴知名(歷代名畫記)
薛稷畫蹤如閻立本今祕書省有畫鶴時號一絶曾旅
遊新安郡遇李白因相留請書西安寺額兼畫西方佛
一壁筆力瀟灑風姿逸秀曹張之匹也二迹之妙李翰
林題贊具在(唐朝名畫錄)
杜甫觀薛稷少保書畫壁詩云又揮西方變發地扶屋
椽慘淡壁飛動到今色未填通泉縣署屋壁後薛少保
畫鶴詩云薛公十一鶴皆寫青田真畫色久欲盡蒼然
猶出塵(杜工部集)
尚書省考功員外郎廳有薛稷畫鶴宋之問為贊工部
尚書廳有稷畫樹石東京尚書坊岐王宅亦有稷畫鶴
皆稱精絶(封氏見聞記)
府衙院西廳薛少保畫鶴與青牛今改舊制無畫蹤矣
(盧求成都記)
唐故宰相薛公稷畫入神品成都靜德精舍有壁二堵
雜繪鳥獸人物態狀生動乃一時之尤者也(郭圖胡氏)
(亭畫記)
郎餘令
郎餘令定州新樂人博於學擢進士第授霍王元軌府
參軍事孝敬在東宫餘令以梁元帝有孝德傳更撰後
傳數十篇獻太子太子嗟重改著作佐郎卒(唐書本傳)
郎餘令有才名工山水古賢撰自古帝王圖按據史傳
想像風采時稱精妙(歷代名畫記)
餘令善畫唐祕書省内落星石薛稷畫鶴賀知章草書
郎餘令畫鳳相傳為四絶元和中韓公武為校書郎挾
彈中鶴一眼乃謂之五絶(唐詩紀事)
蒯廉
蒯廉性野嘗愛畫鶴後師於薛稷深得其妙(唐朝名畫)
(錄)
貝俊李韶魏晉孫
貝俊(一作具俊)李韶魏晉孫並工花鳥俊尤工鷹鶻(歴代名)
(畫記)
李思訓
李思訓(宗室世系表云字建見書家傳)宗室孝斌子高宗時江都令武
后革命思訓棄官潛匿中宗復宗社以思訓舊齒驟遷
宗正卿開元初歴左武衛大將軍(李邕碑云官雲麾將軍)封彭國
公思訓尤善丹青迄今繪事者推李將軍山水(舊唐書)
(本傳)
思訓早以藝稱於當時一家五人並善丹青(思訓弟思誨子林甫)
(林甫弟昭道林甫姪湊)書畫稱一時之妙其畫山水樹石筆格遒
勁時人謂之大李將軍(歷代名畫記)
思訓用金碧輝映為一家法後人所畫著色山往往宗
之(畫史會要)
思訓山水絶妙鳥獸草木皆窮其態天寳中明皇召思
訓畫大同殿壁兼掩障異日因對語思訓曰卿所畫掩
障夜聞水聲通神之佳手也國朝山水第一(唐朝名畫)
(錄)
唐李將軍思訓作明皇摘瓜圖嘉陵山川中帝乘赤驃
起三騣與諸王及嬪御十數騎出飛仙嶺下初見平陸
馬皆若驚而帝馬見小橋作徘徊不進狀(東坡集)
李思訓溪山滿卷皆小景甚竒(周密雲煙過眼錄)
李思訓畫一魚甫完未施藻荇之類有客扣門出看尋
入失去畫魚使童子覓之乃風吹入池水拾視之唯空
紙耳後嘗戲畫數魚投池内經日夜終不去(容臺集)
唐時始分畫之南北二宗北宗則李思訓父子著色山
水流傳而為宋之趙幹趙伯駒伯驌以至馬遠夏圭軰
(董其昌畫旨)
李昭道
李昭道思訓子太原府倉曹直集賢院(唐書宗室世系表張彦遠云)
(官至太子中舍)
昭道變父之勢妙又過之世上言山水者稱小李將軍
(歴代名畫記)
昭道圖山水鳥獸甚多繁巧智慧(唐朝名畫錄)
萬安觀公主影堂李昭道畫山水(歴代名畫記)
李思誨
李思誨思訓弟揚州參軍(唐書宗室世系表禮張彦遠云任朝散大夫贈部尚書)
思誨林甫之父也善丹青(歷代名畫記)
陳靜心
陳靜心(名畫錄作淨心)善寺壁(歴代名畫記上西京玄真觀玄元及侍真座樂天及神並陳)
(靜心畫)
陳靜眼
陳靜眼(名畫錄作淨眼)靜心弟善地獄山水(歴代名畫記廊西京寳刹寺西陳)
(靜眼畫地獄變)
陳淨心陳淨眼畫山水功德皆竒(唐朝名畫錄)
前世畫工如陳靜眼傳於寳教盧楞伽傳於化度畫在
吳生前(廣川畫跋)
吳道玄
吳道玄字道子(張彦遠云初名道子玄宗改名道玄)東京陽翟人也(見書家傳)
少孤貧天授之性年未弱冠窮丹青之妙浪迹東洛時
明皇知其名召入内供奉(張彦遠云初任兖州瑕丘尉玄宗召入禁中授内教博士)
(官至寧王友)開元中駕幸東洛吳生與裴旻將軍張旭長史
相遇各陳其能時將軍裴旻厚以金帛召致道子於東
都天宫寺為其所親將施繪事道子封還金帛一無所
受謂旻曰聞裴將軍舊矣為舞劔一曲足以當惠觀其
壯氣可助揮毫旻因墨縗為道子舞劒舞畢奮筆俄頃
而成有若神助張旭長史亦書一壁都邑士庶皆云一
日之中獲覩三絶又畫玄元廟五聖千官宫殿冠冕勢
傾雲龍心歸造化明皇天寳中忽思蜀道嘉陵江水遂
假吳生驛駟令往寫貌及回日帝問其狀奏曰臣無粉
本並記在心後宣令於大同殿圖之嘉陵江三百餘里
山水一日而畢時有李思訓山水擅名帝亦宣於大同
殿圖累月方畢明皇云李思訓數月之功吳道子一日
之迹皆極其妙畫内殿五龍其鱗甲飛動每天欲雨即
生煙霧凡畫人物佛像神鬼禽獸山水臺殿草木皆冠
絶於世(唐朝名畫錄)
道玄好酒使氣每欲揮毫必須酣飲學書於張長史旭
賀監知章學書不成因工畫曾事逍遥公韋嗣立為小
吏因寫蜀道山水始創山水之體自為一家張懷瓘云
吳生之畫下筆有神是張僧繇後身也(歴代名畫記)
杜甫冬日洛城北謁玄元皇帝廟詩云畫手看前軰吳
生遠擅場森羅移地軸妙絶動宫牆五聖聯龍衮千官
列鴈行冕旒俱秀發旌旆盡飛揚自注云廟有吳道子
畫五聖圖(杜工部集)
天寳五載於太清像設東刻石為李林甫陳希烈之形
後又製楊國忠而瘞林甫知吳生所畫千官皆生面也
(程大昌雍錄)
吳畫明皇受籙圖十指鍾旭傳於代(歴代名畫記)
段成式云常樂坊趙景公寺南中三門裏東壁上吳道
玄白畫地獄變筆力勁怒變狀陰怪覩之不覺毛戰門
南吳生畫龍及刷天王䰅筆蹟如鐵有執爐天女竊眸
欲語平康坊菩薩寺食堂前東壁上吳道玄畫智度論
色偈變偈是吳自題筆蹟遒勁如磔鬼神毛髮次堵畫
禮骨仙人天衣飛揚滿壁風動佛殿内後壁吳道子畫
消災經事樹石古險佛殿内槽壁維摩變舍利佛角膝
而轉初會覺上人釀酒百石列瓶甕於兩廊下引吳道
玄觀之因謂曰檀越為我畫以是賞之吳生嗜酒且利
賞欣然而許永安坊永夀寺三門東吳道子畫崇仁坊
資聖寺淨土院門外相傳吳生一夕秉燭醉畫就中戟
手視之惡駭中門窗間吳畫高僧韋述贊李嚴書(京洛)
(寺塔記)
兩京耆舊傳云寺觀之中圖畫牆壁凡三百餘間變相
人物竒蹤異狀無有同者上都唐興寺御注金剛經院
妙迹為多兼自題經又慈恩寺塔前文殊普賢西面廡
下降魔盤龍等壁及諸道觀寺院不可勝紀皆妙絶一
時景玄每觀吳生畫不以裝背為妙但施筆絶蹤皆磊
落逸勢又數處圖壁只以墨蹤為之近代莫能加其綵
繪凡圖員光皆不用尺度規畫一筆而成景玄元和初
應舉住龍興寺猶有尹老者年八十餘嘗云吳生畫興
善寺中門内神員光時長安市肆老幼士庶競至觀者
如堵其員光立筆揮埽勢若風旋人皆謂之神助又嘗
聞景雲寺老僧傳云吳生畫此寺地獄變相時京都屠
沽漁罟之軰見之而懼罪改業者往往有之率皆修善
所畫並為後代之人規式也(唐朝名畫錄)
吳道子畫鍾馗衣藍衫鞹一足眇一目腰笏巾首而蓬
髮以左手捉鬼以右手抉其鬼目筆跡遒勁實繪事之
絶格也(圖畫見聞志)
蘇子瞻收吳道子畫佛及侍者誌公十餘人當面一手
精彩動人點不加墨口淺深暈成故最如活(米芾畫史)
汝州龍興寺吳道子畫兩壁一壁作維摩示疾文殊來
問天女散花一壁作太子遊四門釋迦降魔筆法竒絶
蘇子由曾施百縑修之(韻語陽秋)
唐吳道子有朱雲折檻圖(圖畫見聞志)
唐人說吳生嘗畫驢於僧壁夜起嘗蹋碎其用具(廣川)
(畫跋)
宋黃庭堅云吳道子作墨竹加月青已極形似(李衎竹)
(譜)
吳道玄筆法超妙為百代畫聖早年行筆差細中年行
筆似蓴菜條人物有八面生意活動其傅采於焦墨痕
中略施微染自然超出縑素世謂之吳裝(畫鑒)
張彦遠云親叔祖主客員外郎諗有吳畫說一篇(歴代)
(名畫記)
吳道玄師於張僧繇又師於張孝師盧稜伽楊庭光李
生張藏並師於吳各有所長稜伽庭光為上足(同上)
盧稜伽(一作楞伽)
盧稜伽吳弟子也(宣和書譜云長安人)畫迹似吳頗能細畫咫尺
間山水寥廓物像精備經變佛事是其所長吳生嘗於
京師畫總持寺三門大獲泉貨稜伽乃竊畫莊嚴寺三
門銳意開張頗臻其妙一日吳生忽見之驚歎曰此子
筆力常時不及我今乃類我是子也精爽盡於此矣居
一月稜伽果卒釋教畫源傳於代(歴代名畫記盧段成式寺塔記云稜伽)
(常學吳勢吴亦授以手訣乃畫總持寺三門方半吴大賞之謂人日稜伽不得心訣用思太苦其能久乎畫畢)
(而卒)
盧稜伽善畫佛於莊嚴寺與吳生對畫神本别出體至
今人所傳道(唐朝名畫錄)
明皇帝駐蹕之日盧楞伽自汴入蜀嘉名高譽播諸蜀
川當代名流咸伏其妙至德二載起大聖慈寺乾元初
於殿東西廊下畫行道高僧數堵顔真卿題時稱二絶
(益州名畫錄)
漢州何耕家有盧楞伽小本十六羅漢圖(畫繼)
楊庭光
楊庭光與吳道子同時善寫釋氏像與經變相旁工雜
畫山水皆極其妙時謂頗有吳生體其畫佛像多在山
林中(圖繪寳鑑)
楊庭光畫道像真仙與庖丁開元中與吳道子齊名又
畫佛像其筆力不減於吳生也天寳中庭光潛寫吳生
真於講席衆人之中引吳生觀之一見便驚謂庭光曰
老夫衰醜何用圖之因斯歎服(唐朝名畫錄)
千福寺塔北普賢菩薩鬼神相𫝊云是楊庭光畫畫時
筆端舍利從空而落(歷代名畫記)
李生
李生失名亦吳弟子善畫地獄佛像(畫史會要)
興唐寺淨土院吳弟子李生畫金光明經變(歴代名畫)
(記)
張藏
張藏亦吳弟子裁度麤決思若湧泉寺壁十間不旬而
畢(畫史會要)
翟琰
翟琰吳生弟子也吳生每畫落筆便去多使琰與張藏
布色東都敬愛寺禪院日藏月藏經變及報業差别變
吳道子描翟琰成濃淡無不得所(歴代名畫記)
翟琰師吳生筆法惟得傅色之法嘗見孔雀明王像甚
佳(畫鑒)
王耐兒
王耐兒(明皇時人)平康坊菩薩寺中三門内東門神張善繼
云是吳生弟子王耐兒之手也(京洛寺塔記)
王陀子
王陀子山水獨運别是一家絶迹幽居古今無比(畫拾)
(遺)
陀子善山水幽致峰巒極佳(李德裕集甘露寺壁有王陀子須彌山海水)世
人言山水者稱陀子頭道子脚(歴代名畫記)
牛昭
牛昭(與王陀子同時)亦善山水(畫拾遺庫張彦遠名畫記云崇福寺西牛昭王陀子畫山水)
皇甫軫
皇甫軫(明皇時人)宣陽坊淨域寺三階院門裏南壁皇甫軫
畫鬼神及鵰鵰勢若脫軫與吳道玄同時吳以其藝逼
己募人殺之(京洛寺塔記)
姚景仙
姚景仙(與廬楞伽同時)能畫寺壁西京資聖寺大三門東南壁
姚景仙畫經變(歴代名畫記)
裴寬
裴寬絳州聞喜人性通敏工騎射彈棋投壺略通書記
景雲中為潤州參軍事刺史韋詵妻以女寬衣碧瘠而
長族人皆笑呼為碧鸛雀舉拔萃為河南丞天寳初拜
范陽節度使召為戸部尚書兼御史大夫遷禮部尚書
(唐書本傳)
裴寬畫小馬作山水間小馬十數蕭散閑適筆墨甚閑
雅真竒作也(畫鑒)
姜皎
姜皎秦州上邽人長安中為尚衣奉御玄宗在藩邸皎
識其有非常度委心焉及即位自潤州長史召授殿中
少監出入卧内陪燕私以功進殿中監楚國公尋遷太
常卿開元五年詔放歸田里久之復為祕書監(唐書本)
(傳)
姜皎善畫鷹鳥(歴代名畫記)
杜甫姜楚公畫角鷹歌云楚公畫鷹鷹戴角殺氣森森
到幽朔觀者貪愁掣臂飛畫師不是無心學此鷹寫真
在左綿却嗟真骨遂虛傳梁間燕雀休驚怕亦未摶空
上九天(杜工部集)
李林甫
李林甫(思誨子小字哥奴見書家傳)初為千牛直長舅姜皎愛之開
元初遷太子中允歴拜黃門侍郎同中書門下三品進
兼中書令封晉國公(唐書本𫝊)
林甫亦善丹青高詹事與林甫詩云興中唯白雲身外
即丹青余曾見其畫迹甚佳山水小類李中舍也(歴代)
(名畫記)
李湊
李湊林甫之姪也初為廣陵倉曹天寳中貶明州象山
尉尤工綺羅人物為時驚絶本師閻令但筆迹疎散言
其媚態則盡美矣(歴代名畫記)
劉長卿觀李湊所畫美人障子詩云愛爾含天姿丹青
有殊智無間已得趣象外更生意(劉隨州集)
馮紹正
馮紹正(名畫錄作紹政)開元中任少府監八年為戸部侍郎尤
善鷹鶻雞雉盡其形態觜眼脚爪毛彩俱妙(歴代名畫)
(記)
馮紹政善雞鶴龍水時稱其妙開元中關輔大旱京師
渴雨尤甚亟命大臣遍禱於山澤間而無感應上於龍
池新創一殿因詔少府監馮紹政於四壁各畫一龍紹
政乃先於四壁畫素龍其狀蜿蜒如欲振湧繪事未半
若風雲隨筆而生上與從官於壁下觀之鱗甲皆濕設
色未終有白龍自詹間出入於池中風波洶湧雲電隨
起侍御數百人皆見白龍自波際乘氣而上俄頃陰雲
四布風雨暴作不終日而甘澤遍(明皇雜錄)
杜甫楊監又出畫鷹十二扇詩云近時馮紹正能畫鷙
鳥樣明公出此圖無乃傳其狀(杜工部集)
段成式云嘗見衛公圖中有馮紹正雞圖當時已畫牡
丹矣(段成式酉陽雜俎)
盧鴻一
盧鴻一(新唐書作盧鴻)字浩然洛陽人(見書家傳)隠於嵩山開元六
年徵至東都授諫議大夫固辭放還山賜草堂一所(舊)
(唐書本傳)
盧鴻一高士也善畫山水樹石(歴代名畫記)
盧顥然在開元中官為營草堂廼廣其學廬聚肄業其
居之室號寧極鴻嘗自圖其居(鴻嵩山十志云草堂倒景臺樾館沈煙庭雲錦)
(淙期仙磴滌煩磯羃翠庭洞元室金碧潭金賚云圖有十景謂之玄居十志)世共傳之當時
號山林勝絶(廣川畫跋)
鴻善畫與王右丞埒(董其昌畫旨)
韋旡忝
韋旡忝侍郎京兆人也(張彦遠云官至左武衛將軍)明皇時以畫鞍
馬異獸獨擅其名時人稱韋畫四足無不妙也開元天
寳中外國曾獻獅子既畫畢酷似其狀後獅子放歸本
國唯畫者在焉凡展圖觀覽百獸見之皆驚懼又明皇
射獵一箭中兩野豬詔於玄武門寫之異獸圖後流落
於人間往往見之今京都寺觀之内或有畫處凡攻馬
獸者皆稱妙絶(唐朝名畫錄)
殷&KR0008;韋旡忝畫皇朝九聖圖高祖及諸王圖太宗自定
輦上圖開元十八學士圖(唐書藝文志)
韋旡忝善馬鶻象鷹圖雜獸皆妙(歴代名畫記)
韋旡縱
韋旡縱乃旡忝弟善寫貌(歴代名畫記)
張萱
張萱京兆人也(唐書藝文志云開元館畫直)嘗畫貴公子鞍馬屏障
宫苑士女名冠於時善起草點簇景物位置亭臺樹木
花鳥皆窮其妙畫長門怨詞攄思曲檻亭臺金井梧桐
之景也又畫貴公子夜游圖宫中七夕乞巧圖望月圖
皆多幽思畫士女乃周昉之倫其貴公子宫苑鞍馬皆
稱第一(唐朝名畫錄)
張萱畫伎女圖乳母將嬰兒圖按羯鼔圖鞦韆圖(唐書)
(藝文志)
萱好畫婦女嬰兒有虢國婦人出遊圖傳於代(歴代名)
(畫記)
張萱畫婦人以朱暈耳根以此為别(畫鍳)
翊善坊保夀寺本高力士宅天寳九載捨為寺河陽從
事李涿性好奇古與僧智增善嘗俱至此寺觀庫中舊
物忽於破甕中得物如被幅裂汚坌觸而塵起涿徐視
之乃畫也因以州縣圖三及縑三十獲之令家人裝治
之大十餘幅訪於常侍柳公權方知張萱所畫石橋圖
也玄宗賜高力士因留寺後為鬻畫人宗收言於左軍
尋有小使領宣卒數十人至宅宣勅取之即日進入先
帝好古見之大悦(京洛寺塔記)
殷季友
殷季友(明皇時人)踐猷弟歴祕書郎善畫(唐書殷踐猷𫝊)
楊昇
楊昇開元館畫直畫望賢宫圖安禄山真(唐書藝文志)
楊昇嘗寫明皇與肅宗像深得王者氣度蓋昇以寫照
專門又當時親見竒表宜乎傳之甚精(圖繪寳鑑)
楊寧
楊寧開元十一年為史館畫直楊寧楊昇張萱三人並
善畫人物(歴代名畫記)
寧開元間寫史館像風神氣骨獨工其難遂擅專門(圖)
(繪寳鑑)
董萼(一作董諤)
董萼字重照開元人畫盤車圖(唐書藝文志)
董萼開元中多在上方善雜畫車牛最推其妙(歴代名)
(畫記)
穆修己
穆修己(明皇時人)開元中善畫得進謁玄宗上不甚禮以畫
者流擬之會暮春内殿牡丹開上問修己曰今京邑盛
傳牡丹詩誰為首出修己曰公卿間多吟賞中書舍人
李正封詩曰國色朝酣酒天香夜染衣上嗟賞移時(杜)
(荀鶴松窗雜記)
宋之望
宋之望(明皇時人)張九齡宋使君寫真贊云使君族兄曰之
望者亦賈生之謫居有顧君之畫絶偉公之貌作為是
圖意得神傳筆精形似(張曲江集)
王熊
王熊官至潭州都督嘗與張燕公唱和詩句(韋嗣立詩序云余忝)
(省闥岳州張使君潭州王都督同官聯事)善湘中山水似李將軍(歷代名畫)
(記)
王象
王象畫鹵簿圖(唐書藝文志熊張彦遠云或云是兄弟)
石抱玉
石抱玉(明皇時人)唐大相國寺閣内西頭有陳留郡長史乙
速孤令為功德主時令石抱玉畫護國除災患變相為
一絶(圖畫見聞志)
劉方平
劉方平河南人邢襄公政會之後元魯山與之善方平
不仕蕭穎士云山東茂異有河南劉方平(唐詩紀)
劉方平工山水樹石汧國公李勉甚重之(歴代名畫記)
皇甫冉劉方平壁畫山詩云墨妙無前性生筆先迴溪
已失遠嶂猶連側徑樵客長林野煙青峰之外何處雲
天(皇甫補闕集)
陳義
陳義國初丞相叔逹之玄孫尤工寫貌玄宗少與之善
特承恩遇為武德南薰中尚等使銀青光禄大夫少府
監(歴代名畫記)
殷&KR3066;許琨
殷&KR3066;(唐書作&KR0008;)許琨並開元中善寫貌常在内庭畫人物海
内知名開元十一年勅令寫貌麗正殿諸學士欲畫像
書贊於含象亭以車駕東幸遂停初詔殷&KR3066;季友韋無
忝等分貌之(歴代名畫記)
高江
高江車道政二人並善寫貌(歷代名畫記)
車道政
車道政(明皇時人)大相國寺西庫有明皇先勅車道政往于
闐國傳北方毗沙門天王樣來至開元十三年封東嶽
時令道政於此依樣畫天王像為一絶(圖畫見聞志)
道政尤善佛事迹簡而筆健(歴代名畫記)
錢國養
錢國養開元中善寫貌海内推服(歴代名畫記)
國養衣裳凡鄙未離賤工格律自高足為出衆(畫拾遺)
左文通
左文通善寫貌(歴代名畫記)
朱抱一
朱抱一開元二十二年直集賢善寫貌寫張果先生真
為好事所𫝊(歴代名畫記)
任直亮邵齊欽吉曠
任直亮開元中直集賢時有畫直邵齊欽書手吉曠皆
解畫(歴代名畫記)
梁令瓚
梁令瓚或云蜀人(見書家傳)開元中工畫人物宋祕閣有五
星二十八宿真形圖一卷李伯時云甚似吳生(圖繪寳)
(鑑)
倪麟
倪麟開元中集賢畫直工人物(圖繪寳鑑)
田琦
田琦鴈門人德平之孫(見書家傳)工圖畫寫洪崖子張氲雲
棲幷雪木行於世(述書賦注)
田琦善寫貌人物寫橘术圖(歴代名畫記)
李平鈞
李平鈞淮安王神通曾孫(見書家𫝊)妙山水冠絶一時(述書)
(賦注)
鄭逾
鄭逾遷季弟善畫山水天寳中知名梁宋(述書賦注)
李果奴
李果奴筆迹調潤天寳中寫貌人物及僧佛為妙(歴代)
(名畫記)
談皎
談皎善畫人物有態度衣裳潤媚大髻寬衣亦當時所
尚與李湊小相類(歷代名畫記)
談皎畫武惠妃舞圖佳麗寒食圖佳麗伎樂圖(唐書藝)
(文志)
解奉先
解奉先洛陽畫匠開元中為嗣寧王家畫象(嘉話錄)
楊惠之
楊惠之開元中與吳道子同師張僧繇筆迹號為畫友
巧藝並著而道子聲光獨顯惠之遂都焚筆硯毅然發
忿專肆塑作能奪僧繇畫相乃與道子爭衡時人語曰
道子畫惠之塑奪得僧繇神筆路其為人稱歎也如此
(劉道醇五代名畫補遺)
西京千福寺東塔院涅槃鬼神楊惠之畫(歴代名畫記)
員名程進
員名程進(與楊惠之同時)張彦遠云楊惠之善塑像員名程進
雕刻石像並學畫迹皆精妙(歴代名畫記)
張仙喬
張仙喬(本名愛兒)學吳畫不成便為捏塑玄宗御筆改名仙
喬雜畫蟲像亦妙(歴代名畫記)
武靜藏
武靜藏善畫鬼神有氣韻東都敬愛寺東山亭院地獄
變畫甚妙(歴代名畫記)
程維
程維善雜畫(歴代名畫記)
楊坦
楊坦(張彦遠云長安人一作楊垣)崇仁坊資聖寺西廊北隅楊坦畫
近塔天女明睇將瞬(京洛寺塔記)
楊爽
楊爽垣子垣好圖佛寺鬼神子爽亦善之(歴代名畫記)
楊仙喬(一作楊橋)
楊仙喬長安人好圖佛寺鬼神西京開元觀天尊殿門
西窗上下楊仙喬畫(歷代名畫記)
解倩
解倩善鬼神西京咸宜觀殿前東西二神解倩畫定水
寺殿内七神及下小神並解倩畫(歴代名畫記)
暢䛒
暢䛒善山水似李將軍(歴代名畫記)
暢明瑾
暢明瑾䛒子妙過於父(歴代名畫記)
程遜
程遜善寺壁禽獸東都昭成寺香爐兩頭淨土變藥師
變程遜畫(歴代名畫記)
董好子(名畫錄作奴子)
董好子善人物(歴代名畫記)
董奴子以花鳥松石寫真為能(唐朝名畫錄)
河南邵溥侍郎家有董奴子叢花圖廣都宇文時中龍
圖家有董奴子雞冠花圖(畫繼)
陸庭曜(一作陸曜)
陸庭曜東郡人善人物鬼神有氣韻(歴代名畫記)
陸庭曜畫功德時稱第一畫天卿寺神亦繼踵於盧(唐)
(朝名畫錄)
張遵禮
張遵禮善畫鬭將鞍馬戈矛噐械(東都昭成寺三門下護法二神張遵禮畫)
用筆塹差小畫尤佳(歴代名畫記)
陳慶子(已下二人見張彦遠兩京寺觀畫璧)
陳慶子(與武淨藏同時)東都敬愛寺殿間菩薩及内廊下壁武
淨藏描陳慶子成(歴代名畫記)
蘇思忠
蘇思忠(與陳慶子同時)東都敬愛寺東壁西方變蘇思忠描陳
慶子成(歴代名畫記)
楊朏(見李嗣真畫後品)
楊朏學吳生點睛髭髮有意衣紋差員(米芾畫史)
李嗣真畫錄云空有其名不見蹤跡不可定其
品格者凡二十五人(按李嗣真殁於永昌間其所載諸家當是擅名國初)
(者今畫迹可考者八人存一十七人列於後)
何墨君王雄段去惑楊整(張彦遠作暢整)
陸慤(張彦遠作陳慤)劉智敏(張彦遠作劉志敏)荆元成(張彦遠作京元)
(成)任質李國相馬光業
馬樹應(張彦遠作馬樹鷹)周子朝蔡金剛
史晟王岳曹伯崇胡宗
御定佩文齋書畫譜卷四十六
