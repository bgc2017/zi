欽定四庫全書
御定佩文齋書畫譜卷第十八
論畫八(畫品下)
宋劉道醇五代名畫補遺
蒙嘗聞成紀李嗣真之畫品吳郡朱景元之畫斷皆採
摘古今畫家名氏叢而錄之以廣其傳故五代名流抑
多遺闕則有若國初監察御史胡嶠遂採擷遺孑紀於
編帙始自尹繼昭終於劉永總四十三人名之曰廣梁
朝名畫目夫紀述雖備闕墜尚多譬拔豪捨翰刈薪棄
楚嗚呼自唐祚陵季五代脆促自朱梁至於柴周凡一
十四主計五十四年而又日尋干戈轉戰不暇雖義夫
哲婦忠臣孝子尤多漏略況於畫人哉我大宋撫重熙
之運博全盛之化祖功宗德四葉於兹誠萬世綿綿之
盛在於今日矣故哲夫賢士坐談王道徒歌帝力而予
抑嘗語及五朝名畫盡可屈指吁生遘洶洶之運沒垂
丹青之譽而云云籍籍見談於盛明之世獲在於齒牙
之論良用惜哉今因集本朝名畫評又捃拾其見遺者
叙而編之名曰五代名畫補遺其門品上下一如聖朝
名畫評之例類仍附之於後者亦明我聖朝文事之載
郁云時嘉祐四年十二月初九日潁川陳洵直序
人物門第一
神品四人
韓求李祝張圖
朱瑶
妙品四人
跋異曹仲先陶守立
王仁夀
能品二人
竹夢松陸晃
山水門第二
神品二人
荆浩關仝
走獸門第三
神品二人
胡瓌東丹王
花竹翎毛門第四
神品二人
鍾隱郭權輝
妙品一人
施璘
能品一人
丁謙
屋木門第五
神品一人
衛賢
能品一人
何遇
塑作門第六
神品三人(内裝鸞一人附)
楊惠之劉九郎王温
雕木門第七
神品一人
伎巧夫人嚴氏(五代名畫補遺)
宋劉道醇聖朝名畫評
夫識畫之訣在乎明六要而審六長也所謂六要者氣
韻兼力一也格制俱老二也變異合理三也彩繪有澤
四也去來自然五也師學捨短六也所謂六長者麤鹵
求筆一也僻澁求才二也細巧求力三也狂怪求理四
也無墨求染五也平畫求長六也既明彼六要更審彼
六長雖卷帙溢箱壁版周廡自然至於别識矣大凡觀
畫抑有所忌且天氣晦冥風勢飄迅屋宇向隂暮夜執
燭皆不可觀何哉謂其悉不能極其竒妙而難約以六
要六長也必在乎爽霽清虚室面南依正壁而張之要
當澄神静慮縱目以觀之且觀之之法先觀其氣象後
定其去就次根其意終求其理此乃定畫之鈐鍵也是
故見短勿詆返求其長見工勿譽返求其拙夫善觀畫
者必於短長工拙之間執六要憑六長而又揣摩研味
要歸三品三品者神妙能也品第既得是非長短毁譽
工拙自昭然矣大抵觀釋教者尚莊嚴慈覺觀羅漢者
尚四像歸依觀道流者尚孤閑清古觀人物者尚精神
體態觀畜獸者尚馴擾獷厲觀花竹者尚豔麗閑冶觀
禽鳥者尚毛羽翔舉觀山水者尚平遠曠蕩觀鬼神者
尚筋力變異觀屋木者尚壯麗深遠今之人或捨六要
棄六長而能致此者何異緣木求魚汲泉得火未之有
也
人物門第一
神品六人
王瓘
評曰本朝以丹青名者不可勝計唯瓘為第一何哉觀
其意思縱横往來不滯廢古人之短成後世之長不拘
一守奮筆皆妙誠所謂前無吳生矣故列神品上
王靄
評曰靄之為畫也可謂至矣意思宛約筆法豪邁皆不
下王瓘但氣燄稍劣耳夫寫人形狀者在全其氣宇靄
能停分取像側背分衣周旋變通不失其妙可列神品
中
孫夢卿
評曰張懷瓘以吳生為僧繇後身予謂夢卿亦吳生之
後身而列於瓘靄之下何哉吴生畫天女及樹石有未
到處瓘靄能變法取工夢卿則拘於模範雖得吳法往
往襲其所短不能發新意謂之脫壁者豈誣哉可列神
品中
趙光輔
評曰光輔之畫也放而逸約而正形氣清楚骨格厚重
可列神品下
高益
評曰觀益之畫色輕而墨重變通應手不拘一態其丹
青之工者歟可列神品下
武宗元
評曰武員外學吳生筆得其閑麗之態可謂覩其奥矣
而品第不至於高益得無意乎夫若千乘萬騎出彼入
此氣貌風韻不有相類則益得之矣武雖可以齊肩接
跡無甚媿之色必求定論故有優劣然氣格不群優入
畫域亦列神品下
妙品十五人
王齊翰王士元侯翌
評曰齊翰不曹不吳自成一家其形勢超逸近世無有
士元通於微妙物物稱絶見抑於高文進勢使然也侯
翌墨路謹細筆力剛健富於氣燄與齊翰士元並列妙
品上
蒲師訓黃筌黃居寀
孫知微孟顯周文矩
評曰蒲師訓筆法雖細其勢極壯黃筌凡欲揮灑必澄
思慮故其彩繪精緻形物偉廓居寀有父之風可謂善
繼矣孟顯能作猛風之勢瘦形員面識者猶以為疵周
文矩用意深遠於繁富則尤工並列妙品中
張昉王端勾龍爽
陳用志厲昭慶王兼濟
評曰張昉用意敏速變態皆善王端寫人形表尤見所
長勾龍爽筆力飄逸多從質野陳用志所為雖至小僻
曲盡其妙厲昭慶居必幽静故其澄慮設色久而愈精
王兼濟嘗與武宗元分畫大像然不能及亦可以接其
步武矣並列妙品下
能品十九人
楊斐高文進趙元長
高元亨
評曰楊斐深有才思用亦宏博於大像求其全功則非
吾所知也高文進筆力快健施色鮮潤皆其所長趙元
長妙於形似高元亨盡事物之情並列能品上
孫懷悅南簡王道真
牟谷沙門元靄尹質
評曰孫懷悅氣格清峭理致深遠南簡意不在近格亦
至僻王道真淳重寧妥可謂能矣言院體者無出其右
牟谷元靄尹質長於寫貌筆能奪眞其優劣如次第云
並列能品中
石恪陳士元王拙
王居正葉進成燕文貴
葉仁遇郝澄毛文昌
評曰石恪筆法頗勁長於詭怪陳士元師王士元不為
不近求其器岸體骨則難王拙善為佛道於大像尤備
雖放縱矜逸往往失於卑懦王居正士女盡其閑冶之
熊蓋慮精意密動切形似葉進成江左敏手設色清潤
燕文貴於人物自有佳處仁遇好寫流俗能剽真意毛
文昌得其村野之趣甚有可觀皆列能品下
山水林木門第二
神品二人
李成
評曰成之命筆惟意所到宗師造化自創景物皆合其
妙躭於山水者觀成所畫然後知咫尺之間奪千里之
趣非神而何故列神品
范寬
評曰范寬以山水知名為天下所重真石老樹挺生筆
下求其氣韻出於物表而又不資華飾在古無法創意
自我功期造化而樹根浮淺平遠多峻此皆小瑕不害
精緻亦列神品
妙品六人
高克明王士元王端
商訓燕文貴許道寧
評曰山有體水流意而自近至遠景有增易求其妙手
豈易也哉高克明鋪陳物象自成一家當代少有士元
之寫景王端之老格同出關氏各有所得商訓又其次
也燕文貴尤善其景隨目可愛許道寧既有師法又能
變通皆列於妙品
能品十人
陳用志黃懷玉黃筌
翟院深劉永沙門巨然
趙幹李隱龐崇穆
曹仁希
評曰山水天下之勝於繪事中尤可尚也陳用志筆雖
放曠得自然之意黃懷玉老於所學勢多剛峭黃筌失
於麤暴猶為蜀中之最翟院深尤得風韻蓋有師法劉
永亦學關氏遠有所到巨然好寫景趣殊為精絶趙幹
窮江行之思觀者如涉李隱狀千里之山不出所顧才
富意逸崇穆有焉如仁希之畫水淺深怒怗一筆而已
信所謂敏而不失其真者也並列能品
畜獸門第三
神品一人
趙光輔
評曰善觀畫馬者必求其精神筋力精神完則意出筋
力勁則勢在必以眼鼻蹄踠為本神哉光輔之為也雖
鬉尾一毛不可得而議故列神品
妙品六人
趙邈卓裴文睍楊輝
袁義龍章何尊師
評曰邈卓之虎非世俗常見往往有不知名者猶天下
珍玩豈易辨哉裴文睍之水牛渾奪生意楊袁二生之
魚不拘末節自得真體龍章亦善虎兔豈常人可及何
尊師所得不為不多並列妙品
能品十二人
陳用志馮清王士元
高益荀信吳懷
董羽王道真李用及
張鈐辛成馮進成
評曰馬之氣骨非精筆不能周備陳用志王士元高益
李用及張鈐之徒各從師法更生已意皆稱一時之妙
果求其真鑒故有次第馮駝辛虎皆與真逼如荀信吳
懷董羽可謂為能於其事矣馮進成為犬兔深造於妙
猶以氣韻孤簿或有譏者皆列能品
花竹翎毛門第四
神品四人
徐熙
評曰士大夫議為花果者往往宗尚黃筌趙昌之筆蓋
其寫生設色迥出人意以熙視之彼有慙德筌神而不
妙昌妙而不神神妙俱完捨熙無矣夫精於畫者不過
薄其彩繪以取形似於氣骨能全之乎熙獨不然必先
以其墨定其枝葉蕊萼等而後傅之以色故其氣格前
就態度彌茂與造化之功不甚遠宜乎為天下冠也故
列神品
唐希雅
評曰江南絶筆徐熙唐希雅二人而已極乎神而盡乎
微資於假而廹於真象生意端形造筆下希雅終不逮
熙者吾以翎毛較之耳求其竹樹殆難優劣故列神品
黃筌
評曰黃筌老於丹青之學命筆皆妙誠西州之能士可
列神品
黃居寀
評曰居寀之畫鶴多得筌骨其有佳處亦不能決其高
下至於花竹禽雀皆不失筌父子俱入神品者唯居寀
一家云
妙品九人
趙昌陶裔徐崇嗣
徐崇勲梅行思解處中
王曉母咸之傅文用
評曰陶裔之寫生趙昌之設色二徐所為於形似無媿
矣行思精爭鬭之勢處中長苦寒之景王曉母咸之傅
文用皆有翎毛之癖傳之來世愈見珍賞耳並列妙品
能品九人
唐宿唐忠祚夏侯延祐
劉文惠王友道士牛戩
閻士安王端劉夢松
評曰二唐花竹皆得情狀所以善繼其祖矣夏侯之於
黃筌王友之於趙昌皆親切於師自致能譽文惠精於
寫生牛戩妙於破毛亦一時之佳筆也寫墨竹千古無
傳自沙門元靄及唐希雅董羽輩始為之倡閻士安下
筆清勁造形員備最為長也王端僅與之敵識者謂士
安得其竿王端得其葉而夢松又次焉皆列能品
鬼神門第五
神品一人
李雄
評曰畫鬼神者多形狀怪異為能於吾何取必求諸筋
力焉以考其精神究其威怒三者能備獨雄而已筆勢
高邁生於自然故列神品
妙品一人
高益
評曰高益意思千形萬態卒不相類其功可較故列妙
品
能品二人
李用及石恪
評曰鬼神之狀雖不可窮大約不遠於人故用及宗吳
道子之畫密有所至石恪多用已意喜作詭怪而自擅
逸筆於筋力能備不可易得並列能品
屋木門第六
神品二人
郭忠恕
評曰畫之為屋木猶書之有篆籀蓋一定之體必在端
謹詳備然後為最忠恕俱為當時第一豈其二者之法
相近而然邪可列神品
王士元
評曰宫殿臺閣亭榭軒砌雖無搏動之勢而求其疵病
比諸畫為多士元命筆造微事物皆備雖片瓦莖木亦
取於象此所以過人無限故列神品
妙品二人
燕文貴蔡潤
評曰如文貴潤二人皆江海微賤一旦以畫為天子所
知蓋其藝能遠過流輩列於妙品
能品三人
吕拙劉文通王道真
評曰吕拙劉文通於宫殿屋木最所留意雖匠氏亦宗
其法度焉可謂至矣祥符中營昭應宫詔天下名手至
京師者餘三千人中其選者如武宗元而下亦不減百
人當時舉天下為畫者不知幾何多人物而見於此書
無十數輩如王道真之水入能品人物畜獸屋木其藝
固不後人矣(聖朝名畫評)
宋黃休復益州名畫錄
大凡觀畫而神會者鮮矣不過視其形似其或洞達氣
韻超出端倪用筆精緻不謂之功傅彩炳縟不謂之麗
觀乎象而忘象意先自然始可品繪工於彀中揖畫聖
於方外有造物者思唯是得之江夏黃氏休復字歸本
通春秋學校左氏公榖書暨摭百家之說鬻丹養親行
達於世恬如也加以游心顧陸之藝深得厥趣居常以
魏晉之竒蹤隋唐之懿跡盈縑溢帙類而珍之適值博
雅之士款扉求見則敞茅屋拂榻塵架而陳之娱賓賞
心萬慮一泯及其僧舍道居靡不往而玩之環歲忘倦
蓋益都多名畫富視他郡謂唐二帝播越及諸侯作鎮
之秋是時畫藝之傑者游從而來故其標格楷模無處
不有聖朝伐蜀之日若升堂邑彼廨宇寺觀前輩名畫
纖悉無圯者迨淳化甲午歲盜發二川焚劫略盡則牆
壁之繪甚乎剥廬家祕之寳散如決水今可覿者十二
三焉噫好事者為之幾鬱矣黃氏心鬱久之又能筆之
書存錄之也故自李唐乾元初至皇宋乾德歲其間圖
畫之尤精取其目所擊者五十八人品以四格離為三
卷命曰益州名畫錄書來謂余有陶隱居之好恨無畫
之癖首貺讀之序以見託且曰畫之神妙功格往躅前
範黃氏錄之詳矣至如蜀都名畫之存亡繫後學之明
昧斯黃氏之志也故其書婉而當博而有倫體而不辭
信夫學者得意忘象觀前賢之逸軌然後考黃氏之四
格則思過半矣非獨鳴圖畫之譽於坤維者哉時景德
三年五月二十日李畋序
畫之逸格最難其儔拙規矩於方員鄙精研於彩繪筆
簡形具得之自然莫可楷模出於意表故目之曰逸格
爾
逸格一人
孫位
大凡畫藝應物象形其天機迥高思與神合創意立體
妙合化權非謂開廚已走拔壁而飛故目之曰神格爾
神格二人
趙公祐范瓊
畫之於人各有本性筆精墨妙不知所然若投刃於解
牛類運斤於斫鼻自心付手曲盡玄微故目之曰妙格
爾
妙格上品七人
陳皓彭堅張騰
趙温竒趙德齊盧楞伽
張素卿
妙格中品十人
辛澄李洪度左全
張南本高道興房從真
趙德玄常粲常從胤
黃筌
妙格下品十一人
李昇張玄杜齯龜
刁光胤蒲師訓趙忠義
黃居寳黃居寀李文才
阮知誨張玫
畫有性周動植學侔天功乃至結嶽融川潛鱗翔羽形
象生功者故目之曰能格爾
能格上品十五人
吕嶤竹虔周行通
孔嵩石恪杜措
杜弘義杜子瓌杜敬安
蒲延昌趙才程承辯
丘文播阮惟德楊元真
能格中品五人
陳若愚張景思麻居禮
僧楚安滕昌祐
能格下品七人
姜道隱禪月大師張詢
宋藝李夀儀僧令宗
丘文曉(益州名畫錄)
宋鄧椿畫繼
自昔賞鑒之家留神繪事者多矣著之傳記何止一書
獨唐張彦遠總括畫人姓名品而第之自軒轅時史皇
而下至唐會昌元年而止著為歴代名畫記本朝郭若
虚作圖畫見聞志又自會昌元年至神宗皇帝熙寧七
年名人藝士亦復編次兩書既出他書為贅矣予雖生
承平時自少歸蜀見故家名勝避難於蜀者十五六古
軸舊圖不期而聚而又先世所藏殊尤絶異之品散在
一門往往得免焚劫猶得披尋故性情所嗜心目所寄
出於精深不能移奪每念熙寧而後游心兹藝者甚衆
逮今九十四春秋矣無復好事者為之紀述於是稽之
方冊益以見聞參之自得自若虚所止之年逮乾道之
三禩上而王侯下而工伎凡二百一十九人或在或亡
悉數畢見又列所見人家竒迹愛而不能忘者為銘心
絶品及凡繪事可傳可載者裒成此書分為十卷目為
畫繼若虚雖不加品第而其論氣韻生動以為非師可
傳多是軒冕才賢巖穴上士高雅之情之所寄也人品
既已高矣氣韻不得不高氣韻既已高矣生動不得不
至不爾雖竭巧思止同衆工之事雖曰畫而非畫嗟夫
自昔妙悟精能取重於世者必凱之探微摩詰道子等
輩彼庸工俗隸車載斗量何敢望其青雲後塵邪或謂
若虚之論為太過吾不信也故今於類特立軒冕巖穴
二門以寓微意焉鑒裁明當者須一肯首
聖藝
徽宗皇帝
侯王貴戚
鄆王令穰令松
叔盎士雷宗漢
士暕士衍士遵
伯駒士安子澄
王詵
軒冕才賢
蘇軾李公麟米芾
鼂補之鼂說之張舜民
劉涇蘇過宋子房
程堂范正夫顔博文
任誼米友仁朱敦儒
廉布李石
巖穴上士
林生李甲周純
高燾僧德正江參
搢紳韋布
劉明復蔣長源鄢陵王主簿
李世南趙宗閔薛判官
倪濤文勛劉延世
王持王利用靳東發(子詠)
魏爕李昭李頎
陳直躬朱象先張無惑
眉山老書生何充雍秀才
章友直黃斌老黃子舟
劉明仲黃與迪楊吉老
成子張遠張明
王元通喬仲長孔去非
閭丘秀才劉松老王逸民
馮久照劉履中劉真儒
李皓張嗣昌連鼇
任粹楊補之雍巘
道人衲子
甘風子王顯道李德柔
三朵花羅勝先李時澤
楊大明寳覺真慧
惠洪妙善仲仁
道臻道宏法能
智平祖鑒虚已
覺心智源智永
真休
世胄婦女(宦者附)
宋莊賈公傑郭道卿
郭游卿高大亨錢端回
李景孟邵少微李元崇
王會李蕃崇德郡君
和國夫人文氏女煎
豔豔陳經略婦魏觀察
任源
仙佛鬼神
劉國用陳自然于氏
雷宗道能仁甫費宗道
成宗道吉祥司馬寇
楊傑鄭希古張通
人物傳寫
李士雲程懷立朱漸
朱宗翼徐確劉宗道
杜孩兒
山水林石
燕文季陳用之王可訓
李明池州匠蔡視
李宗晟兼至誠賀真
寗濤寗久中高洵
馮曠何淵劉翼
宋處李遠郝士安
張舉趙林郭鐵子
老成李希成田和
蒙亨李唐戰德淳
和成忠劉仲先劉堅
郝孝隆李覺
花竹翎毛
尹白劉常張涇
陳常張希顔任源
費道寧楊寵楊祁
李猷韓若拙孟應之
宣亨老麻胡竒
鮑洵鮑洋盧章
李端劉益富燮
夏奕田逸民李誕
畜獸蟲魚
李遵易侯宗古郗七
郝章陳皋路皋
龔吉吳九州周照
老侯
屋木舟車
趙樓臺郭待詔任安
劉宗古
蔬果藥草
陶縝薛志
小景雜畫
馬賁周曾段吉先
李達劉浩楊威(畫繼)
元湯垕畫鑒
采真子妙於考古在京師時與今鑒書博士柯君敬仲
論畫遂著此書後有高識賞其知言
吳畫
曹不興古稱善畫作人物衣紋皴皺畫家謂曹衣出水
吳帶當風
晉畫
衞協專名畫記品第在顧生之上
顧愷之畫如春蠶吐絲初見甚平易且形似時或有失
細視之六法兼備有不可以語言文字形容者
六朝畫
陸探微與愷之齊名張彦遠謂氣運遒舉風力頓挫一
點一拂非虚言也
展子虔畫山水大抵唐李將軍父子多宗之畫人物神
彩如生意度具足可為唐畫之祖
唐畫(五代附)
閻立本為唐畫第一
吳道子筆法超絶為百代畫聖
王右丞維胷次瀟灑意文所至落筆便與庸史不同
周昉人物士女有富貴氣
李思訓著色山水用金碧輝暎自為一家法其子昭道
變父之勢妙又過之
曹霸人馬筆墨沉著神彩生動
韋偃松石更佳筆法磊落揮霍振動
韓幹初師陳閎後師曹霸畫馬得骨肉停勻法遂與曹
韋並馳争先
韓滉人物源流顧陸牛圖是其所長戴嵩得其緒餘有
名於世蓋人物不及而牛獨過之也
陳閎筆法細潤不在曹韓之下
唐人花鳥邊鸞最為馳譽大抵精於設色穠豔如生其
他畫者雖多互有得失歷五代而得黃筌資集諸家之
善山水師李昇鶴師薛稷龍水師孫位至於花竹翎毛
超出衆史筌之可齊名者惟江南徐熙熙志趣高遠畫
草木蟲魚妙奪造化非世之畫工所可及也熙畫花落
筆頗重中略施丹粉生意勃然黃之子居寳居寀熙之
孫崇嗣崇矩各得家學熙之下有唐希雅亦多佳作顫
筆棘針是效其主李重光書法後有長沙易元吉作花
果禽畜尤長於獐猿多游山林窺猨狖禽鳥之樂圖其
天趣若趙昌惟以傅染為工求其骨法氣韻稍劣也又
如滕昌祐丘慶餘葛守昌崔白艾宣丁貺之徒皆得其
緒餘以成一家要之花鳥一科唐之邊鸞宋之徐黃為
古今規式所謂前無古人後無來者是也
尉遲乙僧用色沉著堆起絹素而不隱指不在於盧楞
伽之下
楊廷光學吳生行筆甚細而不弱畫佛像多在山林中
雜畫一一臻妙
裴寬善畫小馬筆墨甚閑雅
張璪松石清潤可愛
翟琰師吳生筆法人物不及惟得傅色之法
周古言畫在周昉之下文矩之上
王洽潑墨成山水煙雲慘澹脫去筆墨町畦
盧鴻一畫筆意位置清氣襲人
范長夀筆法緊實可愛用色亦潤
蜀人畫山水人物皆以孫位為師龍水尤位所長
荆浩山水為唐宋之冠
陸晃畫有二種細者為上
五代左禮畫佛像入妙不在韓虯下
董源天真爛漫平淡多姿唐無此品在畢宏上此米元
章議論唐畫山水至宋始備如源又在諸公之上樹石
幽潤峰巒清深早年礬頭頗多暮年一洗舊習後有鍾
陵僧巨然與劉道士劉與巨然同時畫亦同但劉畫則
以道士在右巨然則以僧在左以此為别耳要皆各得
源之體至米氏父子用其遺法别出新意自成一家然
得源之正傳者巨然為最也
支仲元筆法師顧陸緊細有力
唐希雅弟忠祚花鳥亦入妙品
周文矩人物宗周昉
宋畫
武宗元宋之吳生也行筆如流水神彩活動
營丘李成山水為古今第一宋復古李公年王詵陳用
志皆宗師之郭熙其弟子中之最著者也
宋畫家山水超絶唐世者李成范寬董源三人而已嘗
評之董源得山之神氣李成得體貎范寬得骨法故三
家照耀古今為百代師法
許道寧早年畫惡俗太甚至中年成名稍自檢束至細
微處殆入妙理
李伯時專師吳生照暎前古
王端畫物古拙無神氣
武岳用筆純熟其子洞清能世其學過父遠甚
高克明山水雖工不免有畫人之習無深厚高古之氣
王齊翰筆法雖佳不免近俗若入細者固勝易元吉徐
熙後一人而已
燕文季作山水細碎清潤可愛然取其氣骨無有也
裴文睍工畫牛有聲然形似有之古意不足
孫太古筆法甚老黃筌殊不能過
徽宗花鳥山石人物入妙品墨花墨石間有入神品者
鄆王墨花入能品
張敦禮人物樹石並傚顧陸
東坡先生文章翰墨照耀千古復能留心墨戲作墨竹
師文與可枯竹竒石特出新意
米元章山水其源出董源天真發露怪怪竒竒子友仁
略變其尊人所為成一家法
元章嘗稱華亭李甲作翎毛有天趣樹木不佳
宋宗室如千里希遠皆得丹青之妙如大年小景墨鴈
雜禽又出尋常宗室筆墨之外者濮王宗漢墨鴈可入
神品
華光長老以墨暈作梅花如影然别成一家正所謂寫
意者也子昂學其枝條花用别法
趙孟堅子固墨蘭最得其妙梅竹水仙松枝墨戲皆妙
品
宋南渡士人多有善畫者如朱敦儒希真畢良史少董
江參貫道皆能畫山水窠石若畫院諸人得名者若李
唐周曾馬賁下至馬遠夏圭李廸李安忠樓觀梁楷之
徒僕於李唐差加賞閱其餘亦不能盡别也(畫鑒)
明楊慎論畫家四祖
畫家以顧陸張吳為四祖顧長康陸探微張僧繇吳道
玄也余以為失評矣當以顧陸張展為四祖展展子虔
也畫家之顧陸張展如詩家之曹劉沈謝閻立本則詩
家之李白吳道玄則杜甫也必精於繪事品藻者可以
語此(丹鉛總錄)
明王世貞畫評
畫家稱顧陸張吳猶書之有鍾張羲獻也後又稱曹衞
顧陸則書之鍾皇張索耳按其初議亦不盡爾謝赫畫
品以一品五人而陸探微居第一其語曰窮理盡性事
絶言象包前孕後古今獨立非復激揚所能稱贊但價
重之極乎上上品之外無他寄言故屈標第一等曹不
興第二曰不興之迹殆無復傳唯祕閣之内一龍而已
觀其風骨名豈虚成衞協第三曰占畫之略至協始精
六法之中殆為兼善雖不該備形跡頗得壯氣淩跨羣
雄曠代絶筆至顧凱之則列之三品之二曰骨體精微
筆無妄下但跡不逮意聲過其實李嗣真續畫品則以
陸探微居上品中第一張僧繇上品下第二衞協中品
上第一曹不興中品上第四顧凱之中品上第五而所
進又多不可曉姚最列齊陳以下畫人而張僧繇居第
七然姚又云顧公之美獨擅往策荀衞曹張方之蔑然
如負日月似得神明慨抱玉之徒勤悲曲高而絶唱分
庭抗禮未見其人謝云聲過其實可為於邑張懷瓘云
顧公運思精微襟靈莫測雖寄迹翰墨其神氣飄然在
煙霄之上不可以圖畫間求象人之美張得其肉陸得
其骨顧得其神神妙亡方以顧為最喻之書則顧陸比
之鍾張僧繇比之逸少俱為古今之獨絶豈可以品第
拘謝氏黜顧未為定鑒張彦遠則云顧凱之之迹緊勁
聮綿循環超忽調格逸易風移電疾意存筆先筆盡意
在所以全神氣也陸探微精利潤媚新竒妙絶名高宋
代時無等倫張僧繇點曳斫拂依衞夫人筆陣圖一點
一畫别是一功鈎戟利劒森森然吳道玄古今獨步前
不見顧陸後無來者人假天造英靈不窮衆皆密於盻
際我則離披其點畫衆皆謹於象似我則脫落其凡俗
彎弧挺刃直柱搆梁不假界筆直尺風䰅雲鬢數尺飛
動毛根出肉力健有餘數仞之畫或自臂起或從足先
巨壯詭怪膚脈連結過於僧繇矣由此言之典刑當首
虎頭精神故推道子衞恊調古探微功新可謂四聖弗
興跡猶隱顯僧繇等方殆庶比之於書殆皇索之倫耳
人物自顧陸展鄭以至僧繇道玄一變也山水至大小
李一變也荆關董巨又一變也李成范寬又一變也劉
李馬夏又一變也大癡黃鶴又一變也趙子昂近宋人
人物為勝沈啓南近元人山水為尤二子之於古可謂
具體而微大小米高彦敬以簡略取韻倪瓚以雅弱取
姿宜登逸品未是當家
花鳥以徐熙為神黃筌為妙居寀次之宣和帝又次之
沈啓南淺色水墨實出自徐熙而更加簡淡神彩若新
至於道復漸無色矣
畫家稱大小李將軍謂昭道思訓也畫格本重大李而
舉世只知有小李將軍不得其說吾嘗於徐封所見小
李海天落照圖真是妙品後一辱權門再入内府聞已
就燬矣大抵五代以前畫山水者少二李輩雖極精工
微傷板細右丞始能發景外之趣而猶未盡至關仝董
源巨然輩方以真趣出之氣槩雄遠墨暈神竒至李營
丘成而絶矣營丘有雅癖畫存世者絶少范寬繼之奕
奕齊勝此外如高克明郭熙輩亦自卓然南渡以前獨
重李公麟伯時伯時白描人物遠師顧吳牛馬斟酌韓
戴山水出入王李似於董李所未及也
文與可畫竹是竹之左氏也子瞻却類莊子又有息齋
李衎者亦以竹名所謂東坡之筆妙而不真息齋之竹
真而不妙者是也梅道人始究極其變流傳既久真贋
錯雜我朝王孟端夏仲昭可入能品而不得其風神邇
來專為畫家避拙免俗之一途矣
趙松雪孟頫梅道人吳鎮仲圭大癡老人黃公望子久
黃鶴山樵王蒙叔明元四大家也高彦敬倪元鎮方方
壺品之逸者也盛懋錢選其次也松雪尚工人物樓臺
花樹描寫精絶至彦敬等直寫意取氣韻而已今時人
極重之宋體為之一變彦敬似老米父子而别有韻子
久師董源晩稍變之最為清遠叔明師王維穠郁深至
元鎮極簡雅似嫩而蒼或謂宋人易摹元人難摹元人
猶可學獨元鎮不可學也余心頗不以為然而未有以
奪之(藝苑巵言)
明董其昌畫評
元季四大家以黃公望為冠而王蒙倪瓚吳仲圭與之
對壘此數公評畫必以高彦敬配趙文敏恐非耦也
米元章作畫一洗畫家謬習觀其高自標置謂無一點
吳生習氣又云王維之跡殆如刻畫真可一笑蓋唐人
畫法至宋乃暢至米家又變耳
勝國名手以趙吳興為神品而雲林以鷗波房山所稱
許者或有異同此由未見房山真蹟耳余得大姚村圖
乃高尚書真蹟煙雲淡蕩格韻俱超固非子久山樵所
能夢見也
王叔明畫從趙文敏風韻中來故酷似其舅又汎濫唐
宋諸名家而以董源王維為宗故其縱逸多姿又往往
出文敏規格之外若使叔明專門師文敏未必不為文
敏所掩也
迂翁畫在勝國時可稱逸品昔人以逸品置神品之上
歷代惟張志和盧鴻可無愧色宋人中米襄陽在蹊徑
之外餘皆從陶鑄而成元之能者雖多然禀承宋法稍
加蕭散耳吳仲圭大有神氣黃子久特妙風格王叔明
奄有前規而三家皆有縱横習氣獨雲林古淡天真米
癡後一人而已
右丞詩云宿世謬詞客前身應畫師余謂右丞雲峰石
迹迥出天機筆思縱横參乎造化唐以前安得有此畫
師也
五代詩僧惠崇與宋初僧巨然皆工畫山水巨然畫米
元章稱其平淡天真惠崇以右丞為師又以精巧勝江
南春卷為最佳一似六度中禪一似西來禪皆畫家之
神品也
郭恕先樓閣山水可謂神巧極天工錯非李嵩輩所能
夢見也
夏圭師李唐更加簡率如塑工所謂減塑者其意欲盡
去模擬蹊徑而若滅若沒寓二米墨戲於筆端他人破
觚為員此則琢員為觚耳
趙令穰江鄉清夏卷筆意全倣右丞趙與王晉卿皆脫
去院體以李咸熙王摩詰為主然晉卿尚有畦徑不若
大年之超軼絶塵也
趙集賢畫為元人冠冕獨推重高彦敬如後生事名宿
而倪迂題黃子久畫云雖不能夢見房山特有筆思則
高尚書之品幾與吳興埒矣高乃一生學米有不及無
過也
詩至少陵書至魯公畫至二米古今之變天下之能事
畢矣獨高彦敬兼有衆長出新意於法度之中寄妙理
於豪放之外所謂游刃有餘運斤成風古今一人而已
梅花道人吳仲圭畫師巨然與盛子昭比屋而居盛雖
工實有筆墨蹊徑非若仲圭之蒼蒼莽莽有林下風氣
所謂氣韻非邪
石田先生於勝國諸賢名蹟無不摹寫亦絶相似或出
其上獨倪迂一種淡墨自謂難學蓋先生老筆密思於
元鎮若淡若疎者異趣耳
寫生與山水不能兼長惟黃安叔能之我朝則沈啓南
一人而已
李昭道一𣲖為趙伯駒伯驌精工之極又有士氣後人
仿之者得其工不能得其雅若元之丁野夫錢舜舉是
已五百年而有仇實父文太史亟相推服太史於此一
家畫不能不遜仇氏非以賞譽增價也實父作畫時不
間鼔吹闐駢之聲其術亦近苦矣行年五十方知此一
𣲖畫殊不可習譬之禪定積劫方成菩薩非如董巨米
三家可一超直入如來地也
文太史本色畫極類趙承旨第微尖利耳同能不如獨
異無取絶肖似也(已上容臺集)
王叔明為趙吳興甥其畫皆摹唐宋高品若董巨李范
王維備能似之若於刻畫之工元季當為第一也
高彦敬尚書畫在逸品之列雖學米氏父子乃遠吾家
北苑而降格為墨戲者
倪迂在勝國時以詩畫名世其自標置不在黃公望王
叔明間自云我此畫深得荆關遺意非王蒙輩所能夢
見也然定其品當稱逸格蓋米襄陽趙大年一𣲖耳於
黃王真伯仲不虚也
范寬山川渾厚有河朔氣象瑞雪滿山動有千里之遠
寒林孤秀挺然自立物態嚴凝儼然三冬在目
吾鄉畫家元時有曹雲西張以文張子正諸人皆名筆
而曹為最高與黃子久倪元鎮頡頏並重
元季諸君子畫惟兩𣲖一為董源一為李成成畫有郭
河陽為之佐亦猶源畫有僧巨然副之也然黃倪吳王
四大家皆以董巨起家成名至今隻行海内至如學李
郭者朱澤民唐子華姚彦卿輩俱為前人蹊徑所壓不
能自立堂戸(已上畫禪室隨筆)
明王穉登丹青志
吳中繪事自曹顧僧繇以來鬱乎雲興蕭疎秀妙將無
海嶠精靈之氣偏於東土耶抑亦流風餘韻前沾後漬
邪癸亥秋日卧疴齋居雨深巷寂掩扉散髮展焙所藏
名畫纍纍滿壁丹鉛粉墨蒼潤淋漓竹塢寸煙花林尺
靄圖石疑雲寫川欲浪人鬼奪幽明之奥禽蟲儼飛蠕
之色於是感名邦之多彦瞻妙匠之苦心斷自吳都肇
乎昭代援豪小纂傳信將來若夫四海遼乎千齡邈矣
編充簡積我則不暇
神品志一人(附見三人)
沈周先生(二沈處士貞吉恒吉杜徵君瓊)
贊曰休矣煌煌乎沈先生之作集厥大成其諸金聲而
玉振之者歟二父庭聞杜公私淑其有以陶育之也夫
然青出於藍矣允矣觀於海者難為水也處士淵孝固
一勺之多也
妙品志四人(附見四人)
宋南宫先生(克)唐解元文待詔先生(文嘉伯仁)
張靈(朱生周官)
贊曰南宫翩翩俠骨水墨游戲唐畫含英咀華雕繪滿
眼張雖瓊玖早折然一鱗一角要足為珍文之蹟直能
徧四海流遠夷非夫所謂以人重者哉郎君猶子綽矣
門風美哉珠蘭玉樹秀於階庭已乎
能品志四人
兩夏君(太卿中書)周臣仇英
贊曰鮫人泣珠龍驥汗血文豹變而成錢山雞吐而為
綬夫人無技能是蠶不績而蟹不匡也兩夏瞻依日月
聲華鵲起美而未善所乏天機周之創境仇之臨移雖
曰偏長要之雙美耳
逸品志三人
劉僉憲(珏)兩陳君(道復子正)
贊曰僉憲風疎雲逸清矣遠矣太學明泉秀壑翦伐町
畦所謂牝牡驪黃之外者也子正箕裘不隕惜未青冰
遺耆志三人
黃子久趙善長陳惟允
贊曰二三君子遭時不淑趙陳兩生或直言賈禍或偽
朝被俘蠶絲鳥翠反為身殃者邪黃之年躋大耋樂覩
太平何其幸歟
棲旅志二人
徐先生(賁)張先生(羽)
贊曰兩賢奕奕雖楚有材晉實用之抑亦南國河山之
秀增其模寫邪
閨秀志一人
仇氏(英之女)
贊曰粉黛鍾靈翺翔畫苑寥乎罕矣仇媛惠心内朗窈
窕之傑哉必也律之女行厥亦牝雞之晨也(丹青志)
明顧凝遠畫評
自古以畫名世者大都不乏文辭然不能一一具載兹
不惟其畫惟其人因其人想見其畫令人仰止之思不
能己巳姑即其世次錄其姓名以志大賢豪大名士風
流藴藉雖一時寓興於丹青乃千載流芳於金石
漢
張衡蔡邕
魏
楊修
蜀
諸葛亮
晉
嵇康王羲之王獻之
温嶠
宋
遠公
南齊
謝惠連
梁
陶弘景
唐
盧鴻王維
宋
蘇軾米芾(子友仁)
元
倪瓚趙孟頫(畫引)
明顧凝遠元人畫評
四大家目
倪瓚吳仲圭黃公望
王蒙
繼其盛者
方壺徐賁馬文壁
曹知白謝葵丘柯九思(畫引)
明顧凝遠國朝畫評
自元末以迄國初畫家秀氣已略盡至成弘嘉靖間復
鍾於吾郡名流輩出竟成一都會矣至萬歴末而復衰
幸董宗伯起於雲間才名道藝光岳毓靈誠開山祖也
惜學之者未探宗旨徒貌皮膚遂令影中生影影之外
復有影合之兩郡氣習亦駸駸乎強弩之末也兹特博
采時論略序人倫光昭斯道未敢軒輊
士大夫名家宗匠
沈周文徵明唐寅
周用劉珏仇英(附)
中興間氣
董其昌
文士名家
陳道復陸治文嘉
莫是龍文伯仁王榖祥
岳岱孫克弘譚志伊
張元舉張靈錢榖
畫名家
周臣侯懋功陳粲
周之冕
今文士名家
李流芳鍾惺陳元素
朱鷺顧慶恩
蘭閨特秀
文淑韓玥(畫引)
御定佩文齋書畫譜卷第十八
欽定四庫全書
御定佩文齋書畫譜目錄
第十九卷
歴代帝王書上(后妃諸王附)
三皇
庖犧氏神農氏
五帝
軒轅氏金天氏
高陽氏高辛氏
帝堯
夏
禹
周
文王武王
周公穆王
漢
高祖武帝
元帝許后
後漢
光武章帝
安帝靈帝
竇后隂后
鄧后梁后
王美人北海王睦
樂成王黨清河王姬
魏
武帝文帝
高貴鄉公甄后
陳思王植
吳
大帝景帝
歸命侯趙夫人
晉
宣帝景帝
文帝武帝
元帝明帝
成帝康帝
哀帝簡文帝
孝武帝楊后
王后齊王攸
武陵王晞會稽王道子
漢
劉聰
趙
劉曜
宋
武帝文帝
孝武帝明帝
南平王鑠海陵王休茂
齊
高帝武帝
廢帝臨川王暎
武陵王曄始興王鑑
蕭鈞江夏王鋒
竟陵王子良
梁
武帝簡文帝
元帝郄后
昭明太子邵陵王綸
蕭堅蕭確
陳
武帝文帝
後主章后
沈后始興王伯茂
廬陵王伯仁永陽王伯智
桂陽王伯謀新蔡王叔齊
長沙王叔懷
魏
太武皇帝文成馮皇后
順思王
隋
煬帝
唐
高祖太宗
高宗中宗
睿宗玄宗
肅宗代宗
德宗順宗
憲宗穆宗
文宗宣宗
昭宗竇后
則天武后上官昭容
楚王智雲漢王元昌
韓王元嘉魯王靈䕫
魏王泰曹王明
江都王緒范陽王藹
嗣江王禕岐王範
太子瑛永王璘
壽王清臨川公主
晉陽公主
梁
太祖末帝
後唐
太祖明宗
魏國夫人陳氏
周
世宗
吳
吳王楊渭
南唐
元宗後主
先主种氏後主昭惠后周氏
保儀黃氏吉王從謙
後蜀
太子玄喆
南漢
劉龑
吳越
武肅王錢鏐忠懿王俶
東漢
劉承鈞
欽定四庫全書
御定佩文齋書畫譜卷十九
歷代帝王書上(后妃諸王附)
三皇
太皞庖犧氏
太皞庖犧氏風姓代燧人氏繼天而王(史記三皇夲紀)
古者庖犧氏之王天下也仰則觀象於天俯則觀法於
地觀鳥獸之文與地之宜近取諸身遠取諸物始作八
卦以通神明之德以類萬物之情(周易繫辭)
伏羲氏命臣飛龍氏(家語注命朱襄為飛龍氏造書契)造六書(古三墳)
大昊庖犧氏獲景龍之瑞始作龍書(韋續墨藪)
炎帝神農氏
炎帝神農氏姜姓火德王故以火名官遂重八卦為六
十四爻(史記三皇本紀)
炎帝神農氏因上黨羊頭山始生嘉禾八穗作八穗書
用頒行時令(墨藪)
五帝
黃帝軒轅氏
黃帝者少典之子姓公孫氏名曰軒轅官名皆以雲命
為雲師注應劭曰黃帝受命有雲瑞故以雲紀事(史記)
(五帝本紀)
黃帝時卿雲常見郁郁紛紛作雲書(墨藪)
帝服齋中宮有大鳥銜圖體備五色三文成字又至翠
媯之泉有黃龍負圖而出於河其圖五色畢具白圖蘭
葉而朱文帝令侍臣寫之以示天下曰河圖書帝既得
龍鳳之圖書倉頡之文即制文章始代結繩之政以作
書契(張君房雲笈七籤)
帝嘗以金鑄器皆有名題上古之字也(同上)
少昊金天氏
少昊金天氏名摯姓已黃帝之子玄囂也(通鑑外紀)
少昊金天氏以鳥紀官作鸞鳳書文章衣服取以為象
(墨藪)
顓頊高陽氏
帝顓頊高陽者黃帝之孫昌意之子也(史記五帝本紀)
書序孔壁得科斗文字書始云高陽氏作(王應麟玉海)
高陽氏狀科斗之形作科斗書亦曰篆文(釋適之金壺)
(記)
帝嚳高辛氏
帝嚳高辛者黃帝之曾孫也(史記五帝本紀)
高辛氏以人紀事象仙人形作人書車服書器皆為之
(墨藪)
帝堯
帝堯(家語曰高辛之子曰陶唐)索隠曰放勲名帝嚳之子姓伊祁氏
(史記五帝本紀)
陶唐氏因軒轅靈龜負圖作龜書(墨藪)
夏
禹
夏禹名曰文命禹之父曰鯀鯀之父曰帝顓頊(史記夏)
(禹本紀)
夏后氏作鍾鼎書以鍾鼎形為象也(墨藪)
衡山岣嶁峯神禹治水碑在長沙凡七十七字小孤山
禹刻在揚子江中廬山洞中禹刻在廬山上霄峰七十
二字(周必大廬山後錄云歸宗後峰半右石室中有夏禹刻字百餘)僅有鴻荒漾&KR0034;檋
六字可辨陽明洞禹書淳化閣帖禹書十二字(楊慎法)
(帖神品目)
夏禹書石壁篆文在平江縣昌江山(同上)
於鑠大禹顯允天德龍畫傍分螺書匾刻(崔融集)
古者書法之興皆取象山蟲魚草木之類禹精於水今
篆體皆有流水形(顧璘息園存藁)
周
文王武王
季歷生昌有聖瑞立為西伯曰文王太子發立是為武
王(史記周本紀)
周文王因赤鴈銜書武王因丹烏入室作鳥書又因白
魚之慶作魚書(古今篆隷)
周公
周公旦輔武王封於曲阜曰魯(史記周本紀)
寳龜負圖出周公援筆以寫之(尚書中候)
穆王
昭王子滿立是為穆王(史記周本紀)
贊皇縣壇山上有周穆王石刻四字曰吉日癸己筆力
遒勁有劒拔弩張之狀(李中祐壇山石刻記)
吉日癸己四字世𫝊周穆王書按穆王時所用皆古文
科斗書此字筆畫反類小篆文(趙明誠金石錄)
漢
高祖
高祖沛豐邑中人也姓劉氏注荀悅曰諱邦字季邦之
字曰國漢五年二月即皇帝位於汜水之陽(漢書本紀)
高祖盧綰同日生及高祖綰壯學書又相愛也(漢書盧)
(綰傳)
武帝
孝武皇帝景帝中子也注荀悅曰諱徹之字曰通(漢書)
(本紀)
漢武代有靈芝三莖植於殿前遂歌芝房之曲因述為
靈芝書又名英芝(墨藪)
武帝有鼎小篆汾隂得鼎而作也(同上)
元帝
孝元皇帝宣帝太子也注荀悦曰諱奭之字曰盛班固
贊曰元帝多材藝善史書注應劭曰周宣王太史史籀
所作大篆(漢書本紀)
孝成許皇后
孝成許皇后大司馬車騎將軍平恩侯嘉女也后聰慧
善史書(漢書外戚傳)
後漢
光武
世祖光武皇帝諱秀字文叔南陽蔡陽人高祖九世之
孫也出自景帝建武元年即位(後漢書本紀)
光武手賜萬國者皆一札十行細書成文(蔡希綜法書)
(論)
章帝
肅宗孝章皇帝諱炟顯宗第五子也少寬容好儒術(後)
(漢書本紀)
章草本漢章帝書也今淳化官帖有海鹹河淡其書為
後世章草宗(張彦遠法書要錄)
安帝
恭宗孝安皇帝諱祐肅宗孫也父清河孝王慶年十歲
好學史書和帝稱之(後漢書本紀)
靈帝
孝靈皇帝諱宏肅宗玄孫也(後漢書本紀)
初帝好學自造羲皇篇五十章因引諸生能為文賦者
諸為尺牘及工書鳥篆者皆加引召遂至數十人(後漢)
(書蔡邕𫝊)
章德竇皇后
章德竇皇后扶風平陵人大司馬融之曾孫也年六歲
能書親家皆竒之(後漢書本紀)
和帝隂皇后
和帝隂皇后光烈皇后兄執金吾識之曾孫也后少聰
慧善書藝(後漢書本紀)
和熹鄧皇后
和熹鄧皇后諱綏太傅禹之孫也父訓護羌校尉六歲
能史書十二通詩論語家人號曰諸生是時方國貢獻
競求珍麗之物自后即位悉令禁絶歲時但供紙墨而
已(後漢書本紀)
順烈梁皇后
順烈梁皇后諱妠大將軍商之女恭懷皇后弟之孫也
少善女工好史書嘗以列女圖畫置於左右以自監戒
(後漢書本紀)
靈帝王美人
王美人趙國人也祖父苞五官中郎將美人聰敏有才
明能書會計(後漢書本紀)
北海敬王睦(書斷作穆)
北海敬王睦齊武王縯之孫靖王興之子也少好學博
通書傳能屬文又善史書當世以為楷則及寢病明帝
使驛馬令作草書尺牘十首(後漢書宗室傳)
樂成靖王黨
樂成靖王黨明帝子也永平四年賜號重熹王十五年
封樂成王黨聰慧善史書喜正文字與肅宗同年尤相
親重(後漢書孝明八王傳)
左姬
左姬字小娥安帝生母也善史書喜辭賦和帝賜諸王
宮人因入清河第(後漢書清河孝王傳)
魏
武帝
太祖武皇帝沛國譙人也姓曹諱操字孟德漢相國參
之後(魏志本紀)
黃初元年追尊曰武皇帝(文帝紀)
張華博物志曰漢世安平崔瑗瑗子寔弘農張芝芝弟
昶並善草書而太祖亞之(魏志本紀注)
武帝尤工章草雄逸絶倫(書斷)
大饗碑武帝篆(鄭樵金石略)
操書傳世絶少惟賀捷表元時尚有本(楊慎丹鉛總錄)
文帝
文皇帝諱丕字子桓武帝太子也黃初元年八月丙午
受禪(魏志本紀)
帝以素書所著典論及詩賦餉孫權又以紙寫一通與
張昭(胡沖吳歴)
高貴鄉公
高貴鄉公諱髦字彦士文帝孫東海定王霖子也正始
五年封郯縣高貴鄉公少好學夙成齊王廢公卿迎立
即皇帝位(魏志本紀)
少帝善書畫(張彦遠歴代名畫記)
文昭甄皇后
文昭甄皇后中山無極人明帝母漢太保甄邯後也父
逸上蔡令(魏志后妃傳)
魏書曰后年九歲喜書視字用諸兄筆研兄謂后言汝
當習女工用書為學當作女博士邪后言聞古賢女未
有不學前世成敗以為己誡不知書何由見之(魏志本)
(傳注)
陳思王植
陳思王植字子建武帝子也善屬文建安十九年徙封
臨淄侯明帝太和三年徙封東阿六年以陳四縣封為
陳王諡曰思(魏志本傳)
陳思胸中磊落發於筆墨以章草書鷂雀賦今為御府
所藏(宣和書譜)
吳
大帝
孫權字仲謀堅第二子吳郡富春人魏封為吳王黃龍
元年夏四月即皇帝位諡曰大皇帝(吳志本傳)
大帝行草品中之下(韋續九品書人論)
吳大帝黃武二年刻字在杭州粟山(法帖神品目)
景帝
孫休字子烈權第六子諡曰景皇帝(吳志本傳)
吳錄載休詔曰孤為四男作名字太子名[雨單][雨單]音如湖
水灣澳之灣字酋酋音如迄今之迄次子名&KR0034;&KR0034;音如
兕觥之觥字&KR0034;&KR0034;音如玄礥首之礥次子名柜柜音如
草莽之莽字昷昷音如舉物之舉次子名□□音如襃
衣下寬大之襃字㷏㷏音如有所擁持之擁此都不與
世所用者同故鈔舊文會合作之夫書八體損益因事
而生今造此名字既不相配又字但一庶易棄避(吳志)
(本傳)
景帝善書(陶宗儀書史會要)
歸命侯
孫皓字元宗權孫和子也一名彭祖字皓宗孫休立封
皓為烏程侯降晉賜號為歸命侯(吳志本傳)
孫皓上晉武表章草書字畫高古(黃伯思東觀餘論)
皓善小篆飛白(書史會要)
吳王趙夫人
吳王趙夫人丞相趙達之妹(吳志無趙夫人𫝊有趙達𫝊不言其官丞相)善
書畫巧妙無雙(歴代名畫記)
晉
宣帝
宣皇帝諱懿字仲達河内温縣孝敬里人姓司馬氏晉
國初建追尊曰宣王武帝受禪上尊號曰宣皇帝廟稱
高祖(晉書本紀)
淳化法帖有西晉宣帝書十七字(劉次莊法帖釋文)
景帝
晉景帝諱師字子元宣帝長子也雅有風采少流美譽
魏嘉平四年遷大將軍加侍中錄尚書事諡忠武武帝
受禪上尊號曰景皇帝(晉書本紀)
文帝
文皇帝諱昭字子上景帝母弟也魏相國封晉公進爵
為王諡曰文武帝受禪追尊文皇帝(晉書本紀)
挹子元之瓌蹟高子上之威神或仰則鍾繇或平視衛
臻(竇臮述書賦)
武帝
武皇帝諱炎字安世文帝長子也泰始元年冬十二月
受禪廟號世祖(晉書本紀)
武帝喜作字於草書尤工落筆雄健挟英勇之氣(宣和)
(書譜)
元帝
元皇帝諱睿字景文宣帝曾孫琅邪恭王覲之子也嗣
位琅邪王後鎮建業太興元年三月即皇帝位廟號中
宗(晉書本紀)
元帝豪翰英異用筆可觀注今見潛潤正書七行(述書)
(賦)
明帝
明皇帝諱紹字道畿元皇帝長子也廟號肅祖(晉書本)
(紀)
明帝幼有對日之竒及長善書畫有識鑒(歴代名畫記)
成帝
成皇帝諱衍字世根明帝長子也廟號顯宗(晉書本紀)
成帝草勁力外爽古風内含注今見草批謝草張澄啓
七行(述書賦)
康帝
康皇帝諱岳字世同成帝母弟也(晉書本紀)
康帝今見行書批荅劉訥啓七行(竇蒙述書賦注)
哀帝
哀皇帝諱丕字千齡成帝長子(晉書本紀)
淳化法帖有哀帝行書四行(法帖釋文)
簡文帝
簡文皇帝諱昱字道萬元帝少子(晉書本紀)
淳化法帖有簡文帝行書六行(法帖釋文)
孝武帝
孝武皇帝諱曜字昌明簡文帝第三子也(晉書本紀)
孝武不規不矩氣有餘高體無所主注今見行書一紙
(述書賦)
武元楊皇后
武元楊皇后諱豓字瓊芝弘農華隂人也少聰慧善書
(晉書本傳)
安僖王皇后
安僖王皇后諱神愛琅邪臨沂人也父獻之(晉書本傳)
獻之尚新安愍公主無子唯一女後立為安僖皇后后
亦善書(張懷瓘書斷)
齊獻王攸
齊獻王攸字大猷小字桃符文帝子也愛經籍能屬文
善尺牘為世所楷咸寧二年為司空侍中太傅如故(晉)
(書本傳)
獻王尤能行草書蘭芳玉潔竒而且古(書斷)
武陵威王晞
武陵威王晞字道叔元帝子也出繼武陵王喆後太興
元年受封穆帝即位轉征東大將軍(晉書本傳)
道叔正書遠淳邇俗風度不足(述書賦)
會稽文孝王道子
會稽文孝王道子字道子簡文帝子孝武帝母弟也出
後琅邪孝王少以清談為謝安所稱後拜侍中太傅(晉)
(書本傳)
道子緜密纖潤注今見行書一紙(述書賦)
漢
劉聰
劉聰字元明一名載元海第四子也幼而聰悟好學工
草隸善屬文偽諡昭武皇帝廟號烈宗(晉書載記)
趙
劉曜
劉曜字永明元海之族子也善屬文工草隸(晉書載記)
宋
武帝
高祖武皇帝諱裕字德輿小字寄奴彭城縣綏輿里人
姓劉氏楚元王交之二十一世孫也永初元年夏六月
丁卯即位(南史本紀)
帝書素拙穆之曰公但縱筆為大字一字徑尺無嫌大
既足有所包其勢亦偉帝從之一紙不過六七字便滿
(宋書劉穆之傳)
宋武法含古初逸豪巨麗注今見批劉穆之啓兩紙(述)
(書賦)
文帝
太祖文皇帝諱義隆小字車兒武帝第三子也年十四
博涉經史善隸書(南史本紀)
文帝書自云可比王子敬時云天然勝羊欣功夫次於
欣(王僧虔論書)
文帝隸書入妙行草入能(書斷)
孝武帝
世祖孝武皇帝諱駿字休龍小字道人(宋書作道民)文帝第
三子也少機穎讀書七行俱下才藻甚美長於騎射(南)
(史本紀)
孝武帝今見正書啓十行又行書四紙(述書賦注)
明帝
太宗明皇帝諱彧字景休小字榮期文帝第十一子也
帝好讀書愛文義(南史本紀)
虞龢論書表云陛下爰凝睿思淹留草法擬效漸妍賞
析彌妙字之美惡書之真偽剖判體趣窮微入神(法書)
(要錄)
南平穆王鑠
南平穆王鑠字休玄文帝第四子也少好學有文才未
弱冠擬古三十餘首時人以為迹亞陸機進司空贈司
徒(南史本傳)
南平筆力結搆老成(述書賦)
海陵王休茂
海陵王休茂文帝第十四子也為雍州刺史(南史宋文)
(帝諸子傳)
休茂長於用筆結字(述書賦)
齊
太祖
太祖高皇帝諱道成字紹伯小字鬭將姓蕭氏蘭陵郡
人高祖整過江居晉陵武進縣之東城里僑置本土加
以南名為南蘭陵人建元元年夏四月甲午即位帝博
學善屬文工草隸書奕棋第二品雖經夷險不廢素業
(南史本紀)
帝善草書祖述子敬嘗與王僧虔賭書曰誰為第一對
曰臣書臣中第一陛下書帝中第一(書斷)
武帝
世祖武皇帝諱賾字宣遠高帝長子也小字龍兒(南史)
(本紀)
武帝工行草嘗覩落英茂木作瑞華書為辭紀之(書史)
(會要)
廢帝
廢帝鬱林王諱昭業字元尚小字法身文惠太子長子
也帝少美容止好隸書武帝特所鍾愛勅皇孫手書不
得妄出以貴之(南史本紀)
臨川獻王映
臨川獻王映字宣光高帝第三子也永明五年開府儀
同三司映善騎射解聲律工左右書左右射贈司空(南)
(史齊高帝諸子𫝊)
武陵昭王曄
武陵昭王曄字宣昭高帝第五子也小字三昧高帝雖
為方伯而居處甚貧諸子學書無紙筆曄嘗以指畫空
中及畫掌上學字遂工篆法為衛將軍開府儀同三司
(南史齊高帝諸子傳)
始興簡王鑑
始興簡王鑑字宣徹高帝第十子也性聦警年十四好
學善屬文為散騎常侍袐書監(南史齊高帝諸子𫝊)
始興王鑑能書有蘭陵帖宋高宗嘗跋之(書史會要)
蕭鈞
蕭鈞字宣禮高帝第十一子出繼衡陽元王常手自細
書寫五經部為一卷置巾箱中歴位祕書監(南史齊宗)
(室𫝊)
江夏王鋒
江夏王鋒字宣穎高帝第十二子也年四歲好學書無
紙札乃倚井闌為書書滿則洗之已復更書又晨興不
肯拂窗塵而先畫塵上學為書字五歲高帝使學鳳尾
諾一學即工高帝大悦以玉騏驎賜之曰騏驎賞鳳尾
矣工書為當時蕃王所推南郡王昭業亦稱工謂武帝
曰臣書固應勝江夏王武帝荅闍黎第一法身第二闍
黎鋒小名也隆昌元年為侍中尋加祕書監(南史齊高)
(帝諸子傳)
竟陵文宣王子良
竟陵文宣王子良字雲英武帝第二子也進位太傅(南)
(史齊武帝諸子傳)
韓晉公(滉)獲齊竟陵王子良龍爪書十五字置於招隐
寺(李約飛白蕭字贊)
蕭子良著古今篆隸文體(玉海)
梁
武帝
高祖武皇帝諱衍字叔達小字練兒南蘭陵中都里人
姓蕭氏與齊同承淮隂令整天監元年夏四月即位帝
生有異光舌文八字有文在右手曰武及長博學多通
六藝備閑棋登逸品草隸尺牘騎射莫不稱妙(南史梁)
(本紀)
高祖雅好蟲篆(梁書劉孝綽傳)
帝好草書狀貌亦古(書斷)
簡文帝
太宗簡文皇帝諱綱字世讚小字六通武帝第三子昭
明太子母弟也幼而聰睿六歲能屬文讀書十行俱下
辭藻豔發時號宫體(南史梁本紀)
簡文帝今見正書四紙并寫禪師碑文及行書四行(述)
(書賦注)
元帝
世祖孝元皇帝諱繹字世誠小字七符武帝第七子也
始封湘東王帝聦悟俊朗博極羣書工書善畫(南史梁)
(本紀)
臨川王宏子正信常執白團扇湘東王取題八字銘(南)
(史梁宗室傳)
梁元帝為湘東王時好學著書常紀忠臣義士及文章
之美者筆有三品或以金銀雕飾或用斑竹為管忠孝
全者用金管書之德行清粹者用銀管書之文章贍麗
者以斑竹管書之(計敏夫唐詩紀事)
武德郄皇后
武德郄皇后諱徽高平金鄉人也后幼明慧善隸書讀
史傳(南史梁后妃𫝊)
昭明太子統
昭明太子統字德施小字維摩武帝長子也生而聦叡
五歲徧讀五經天監元年立為皇太子(南史本傳)
崇明寺晉咸熙中建梁昭明太子書額(江寧府志)
邵陵攜王綸
邵陵攜王綸字世調小字六真武帝第六子也少聦穎
博學善屬文尤工尺牘(南史梁武帝諸子傳)
邵陵行草品下之上(韋續九品書人論)
陶弘景碑招隐寺刹下銘皆蕭綸八分書(金石略)
蕭綸亦撰書評(述書賦注)
蕭堅
蕭堅字長白綸長子大同元年封汝南侯亦善草隸(南)
(史梁武帝諸子傳)
蕭確
蕭確字仲正堅弟少驍勇有文才尤工楷隸公家碑碣
皆使書之除祕書丞武帝謂曰為汝能文所以特有此
授大同二年封正階侯尋徙封永福(南史梁武帝諸子)
(傳)
陳
武帝
高祖武皇帝諱霸先字興國小字法生吳興長城下若
里人姓陳氏永定元年冬十月乙亥即位(陳書本紀)
帝涉獵史籍善書(書史會要)
文帝
世祖文皇帝諱蒨字子華始興昭烈王之長子也(南史)
(本紀)
帝留意經史號能書(書史會要)
後主
後主諱叔寳字元秀小字黃奴宣帝嫡長子也(南史本)
(紀)
後主題孫瑒銘後四十字遣左部尚書蔡徵就宅宣勅
鐫之(南史孫瑒傳)
後主今見行書一紙(述書賦注)
武宣章皇后
武宣章皇后諱要兒吳興烏程人本姓鈕父景明為章
氏所養因改姓焉后少聦慧美容儀善書計能誦詩及
楚詞(南史陳后妃傳)
後主沈皇后
後主沈皇后諱婺華吳興武康人也后性端靜聰明強
記涉獵經史工書翰(南史陳后妃傳)
始興王伯茂
始興王伯茂字鬱之文帝第二子時軍人於丹徒盜發
晉郄曇墓大獲王羲之書及諸名賢遺蹟並沒縣官文
帝以伯茂好古多以賜之由是伯茂大工草隸書甚得
右軍法廢帝時進號中衛將軍(南史陳文帝諸子傳)
廬陵王伯仁
廬陵王伯仁字壽之文帝第八子領太子左庶子(南史)
(陳文帝諸子傳)
伯仁軟慢尺牘近鄙(述書賦)
永陽王伯智
永陽王伯智字策之文帝第十二子少敦厚有器局博
涉經史後為特進(南史陳文帝諸子傳)
策之雅意翰墨作字勁舉而行草尤工(宣和書譜)
桂陽王伯謀
桂陽王伯謀字深之文帝第十三子位散騎常侍(南史)
(陳文帝諸子傳)
伯謀高疎壯浪(述書賦)
新蔡王叔齊
新蔡王叔齊字子肅宣帝第十一子也風采明贍博涉
經史善屬文位侍中(南史陳宣帝諸子傳)
叔齊書體鬱然(書史會要)
長沙王叔懷(黃伯思法帖刊誤云據陳史長沙王叔堅而無叔懷其晜亦無此名)
(觀帖尾作名處疑是叔慎叔慎陳岳陽王也蓋摹傳之變)
長沙王叔懷書梅發帖(淳化閣法帖)
叔懷行書筆畫員整其論梅發一帖字嫵媚而藏勁氣
(宣和書譜)
魏
太武皇帝
世祖太武皇帝諱燾(南齊書云字佛貍)太宗明元皇帝之長子
也始光二年初造新字千餘詔曰篆隸草楷並行於世
然經歴久遠傳習多失其真今制定文字頒下遠近永
為楷式(魏書本紀)
文成文明皇后
文成文明皇后馮氏長樂信都人也后性聦達學書計
作勸戒歌三伯餘章又作皇誥十八章(北史魏后妃𫝊)
順思王
順思王(未詳)教戒經後魏順思王書(金石略)
隋
煬帝
煬皇帝姓楊氏諱廣一名英小字阿𡡉高祖第二子也
上美姿儀少敏慧好學善屬文(隋書本紀)
張天錫草書韻會有煬帝草書(楊慎墨池璅錄)
唐
高祖
唐高祖諱淵字叔德姓李氏隴西成紀人也性寬仁襲
封唐公隋義寧初歴拜大丞相進封唐王武德元年即
皇帝位廟號高祖(唐書本紀)
隋鄭州刺史李淵為子祈疾疏大業二年行書在鄠縣
(金石表)
高祖書師王襃得其妙故有梁朝風格焉(述書賦注)
太宗
太宗諱世民高祖次子也為人聦明英武有大志諡曰
文(唐書本紀)
太宗書受之於史陵(書斷)
太宗於右軍之書特留眷賞貞觀初下詔購求殆盡遺
逸萬機之暇備加執玩蘭亭樂毅尤聞寳重(武平一徐)
(氏法書記)
貞觀十四年四月二十二日太宗自為真草書屏風以
示羣臣筆力遒勁為一時之絶至十八年二月十七日
召三品已上賜宴於玄武門太宗操筆作飛白書衆臣
乘醉就太宗手中競取𣪚騎常侍劉洎登御牀引手然
後得之其不得者咸稱洎登御牀罪當死請以付法太
宗笑曰昔聞婕妤辭輦今見常侍登牀(韋述敘書錄)
太宗為飛白書鸞鳳螭龍四字筆勢驚絶謂司徒長孫
無忌吏部尚書楊師道曰朔旦舊俗必用衣及物相賀
今各賀卿飛白書(金壺記)
唐晉祠銘温泉銘貞觀中太宗御製并行書(金石錄)
貞觀十七年鄭國公太子太師魏徵薨帝親製碑文并
為書石(舊唐書魏徵傳)
太和中宋國公李令問孫芳詣闕進高祖太宗所賜衛
國公靖官告勅書手詔等十餘卷内四卷太宗文皇帝
筆迹文宗寳惜不能釋手其佩筆尚堪書金裝木匣製
作精巧帝並留禁中令書工摸寫本還之(舊唐書李靖)
(𫝊)
太宗嘗作筆法指意筆意三說以訓學者又嘗贊王羲
之傳論字學(宣和書譜)
唐文皇帝妙於翰墨常病戈法難精乃作戩字空其右
而命虞永興填之以示魏鄭公曰朕學世南似盡其法
鄭公曰天筆所臨萬象不能逃其形非臣下可擬然惟
戩字戈法乃逼真太宗驚歎(沈寓山寓簡)
高宗
高宗諱治字為善太宗第九子也(唐書本紀)
高宗雅善真草隸飛白(朱長文墨池編)
唐登封紀號文乾封元年高宗撰并行書碑側正書又
小字書(金石錄)
高宗咸亨中御飛白書題金字波若碑永淳中御札又
飛白書一飛字題寺壁(裴漼嵩岳少林寺碑)
宋淳化閣帖第一卷弔江叔帖叔蓺韞多材帖荅進枇
杷并移營五橋南二帖皆高宗書(東觀餘論)
永徽七年夏四月御安福門觀僧玄奘迎御製并書慈
恩寺碑文(舊唐書本紀)
高宗初扶牀將戲弄筆左右試置紙於前乃亂畫滿紙
角邊畫處成草書勅字太宗遽令焚之不許𫝊外(段成)
(式酉陽雜俎)
高宗嘗為飛帛書賜侍臣賜戴至德曰汎洪源俟舟楫
郝處俊曰飛九霄假六翮李敬玄曰資啓沃罄丹誠崔
知悌曰竭忠節贊皇猷皆意見於辭云(唐書戴至德𫝊)
龍朔二年四月上自為書與遼東諸將謂許敬宗曰許
圉師嘗自愛書可於朝堂開示圉師見甚驚喜私謂朝
官曰圉師見古蹟多矣今觀聖蹟兼絶二王鳳翥鸞廽
實古今書聖也(法書要錄)
潤州栖霞寺是梁處士明山賓故宅帝特為製碑文親
書於石論者榮之(舊唐書明崇儼傳)
帝營奉天宮田遊巖舊宅直宮左詔不聽毁天子自書
榜其門曰隐士田遊巖宅(唐書田遊巖傳)
中宗
中宗諱顯高宗第七子也(唐書本紀)
唐述聖紀文明元年武后撰中宗正書(金石錄)
正月八日立春内出綵花賜近臣武平一應制詩成中
宗手勅批云平一年雖最少文甚警新今更賜花一枝
以彰其美(唐詩紀事)
睿宗
睿宗諱旦(舊唐書云初名旭輪)上元二年封相王高宗第八子也
好學通訓詁工草隸書(唐書本紀)
周登封元年昇中述志碑武后自撰睿宗書碑極壯偉
立於嵩山之巔(金石錄)
唐延和元年七月改故建國寺為大相國寺睿宗御書
碑額為一絶(郭若虚圖畫見聞志)
唐龍興聖教序神龍元年中宗撰相王旦正書(金石錄)
睿宗書法正體不尚淳華(述書賦注)
玄宗
玄宗諱隆基睿宗第三子也性英斷多藝善八分書(舊)
(唐書本紀)
玄宗善八分書將命相先以御體書其姓名置案上(李)
(德裕次柳氏舊聞)
唐明皇工八分章草豐茂英特初張說為麗正殿學士
獻詩明皇自於彩箋上八分書讚(周越古今法書苑)
玄宗開元中親注孝經并製序八分書之立於國學(程)
(大昌演繁露)
唐鶺鴒頌天寳中明皇撰并行書天台山桐柏觀頌天
寳元年明皇正書篆額(金石錄)
開元十五年以司馬承禎王屋所居為陽臺觀上自題
額(舊唐書司馬承禎傳)
開元十六年帝自擇廷臣為諸州刺史詔宰相諸王御
史以上祖道洛濱盛具奏太常樂帛舫水嬉命高力士
賜詩令題座右帝親書且給筆紙令自賦(唐詩紀事)
開元十七年宋璟為尚書右丞相張說為左丞相源乾
曜為太子少傅同日拜有詔大官設饌太常奏樂會百
官尚書省吏堂帝賦三傑詩自寫以賜(唐書宋璟傳)
張說嘗自製其父贈丹州刺史隲碑文玄宗聞之御書
其碑額賜之曰嗚呼積善之墓又玄宗為說自製神道
碑文御筆賜諡曰文貞(唐書張說𫝊)
上幸東都還京師因校獵於城南經盧懷慎别業遣中
書侍郎蘇頲為其碑文上自書焉(舊唐書盧懷慎傳)
開元中盧奐為陕州刺史玄宗幸京師次陕城頓審其
能政於廳事題贊而去(舊唐書盧奂傳)
太子賓客韓思復卒天子親題其碑曰有唐忠孝韓長
山之墓(唐書韓思復傳)
紅樓中有玄宗題詩草八分每一篇一體(鄭嵎津陽門)
(詩注)
宋道士柴通玄居承天觀即唐軒遊宫有明皇詩石及
所書道德經二碑(宋史方技傳)
肅宗
肅宗諱亨(舊唐書云初名嗣昇)玄宗第三子也性純孝好學天寳
十五載即皇帝位於靈武(唐書本紀)
明皇在御以行書八分章草書為時矜式肅宗行書亦
有家法(宣和書譜)
唐多心經天寳九載皇太子亨書工部尚書來曜碑上
元二年肅宗御篆額(金石錄)
代宗即位郭子儀上表進肅宗所賜前後詔勅曰臣受
恩塞下制敵行間東西十年前後百戰自靈武河北河
南彭原鄜坊河東鳳翔兩京絳州臣所經行賜手詔𠡠
書凡二十卷(舊唐書郭子儀𫝊)
薛紹彭收肅宗千文(米芾書史)
代宗
代宗諱豫(舊唐書云初名俶)肅宗長子也聦明寬厚好學強記
通易象(唐書本紀)
代宗留心翰墨於行書益工(宣和書譜)
唐慈恩寺常住莊地碑大歴六年代宗篆額(金石錄)
唐批荅沙門佛藏表代宗書在京兆府(金石略)
德宗
德宗諱适代宗長子也(唐書本紀)
德宗性識強敏羣臣章奏批荅翰墨落落可觀(宣和書)
(譜)
貞元元年河中平馬燧還太原德宗賜燧宸扆台衡二
銘燧至太原乃勒二銘於起義堂西偏帝為題額(舊唐)
(書馬燧傳)
劉禹錫代杜相公謝手詔表注云詔後批云朕自書(文)
(苑英華)
唐批荅河中尹渾瑊賀表德宗書在京兆府(金石略)
順宗
順宗諱誦德宗長子也為人寬仁喜學藝善隸書(唐書)
(本紀)
建中元年為皇太子德宗之為詩并他文賜大臣者皆
令上書之(韓愈順宗實錄)
貞元五年李晟與侍中馬燧見於延英殿詔有司各圖
其像於舊臣之次仍令皇太子書是命紀於壁焉復命
皇太子書其文以賜晟晟刻石於門左(舊唐書李晟傳)
帝至自梁李晟以戎服見三橋帝紀其功自文於碑勅
皇太子書立於東渭橋以示後世又令太子錄副以賜
(唐書李晟傳)
唐段秀實碑貞元元年德宗撰皇太子誦行書麟德殿
宴羣臣詩貞元四年德宗撰皇太子誦行書韋皋紀功
德碑貞元二十年德宗撰皇太子誦正書(金石錄)
憲宗
憲帝諱純順宗長子也(唐書本紀)
元和四年七月御製前代君臣事迹十四篇書於六扇
屏風出書屏以示宰臣(舊唐書本紀)
穆宗
穆宗諱恒憲宗第三子也(唐書本紀)
元和十年韋綬充太子諸王侍讀憲宗嘗召對綬奏曰
太子學書至依字輒去旁人臣問之太子云君父以此
可天下奏事臣子不合全書上益嘉太子之賢(舊唐書)
(韋綬傳)
文宗
文宗諱昂穆宗第二子也(唐書本紀)
文宗恭儉儒雅出於天性(唐書宣宗紀贊)
太和八年御寫周易義五道示羣臣(舊唐書本紀)
開成四年上已曲江賜宴羣臣賦詩裴度以疾不能赴
文宗遣中使賜度詩仍賜御札曰朕詩集中欲得見卿
唱和詩故令示此(舊唐書裴度傳)
宣宗
宣宗諱忱憲宗第十三子帝雅好儒士當時以大中之
政有貞觀之風焉(舊唐書本紀)
宣宗精於聽斷其手寫詔勅為時榮遇諸宗承襲太宗
之學皆以翰墨流傳至宣宗復以行書稱(宣和書譜)
嘉興天聖寺有唐宣宗真蹟(陸友研北雜志)
昭宗
昭宗諱曄(舊唐書云初名傑)懿宗第七子也(唐書本紀)
帝攻書好文尤重儒術(舊唐書本紀)
昭宗喜作書字錢鏐以節制領浙右昭宗以衣襟書賜
鏐(宣和書譜)
竇后
高祖太穆皇后竇氏京兆始平人隋定州緫管神武公
毅之女也善書學類高祖之書人不能辨工篇章而好
存規誡(舊唐書本傳)
則天皇后
則天皇后武氏諱曌并州文水人也上元元年高宗號
天皇皇后號天后天下謂之二聖弘道元年為皇太后
臨朝稱制天授元年后自稱皇帝改國號周長安五年
上后號曰則天大聖皇帝(唐書本紀)
后初得晉王導十世孫方慶家藏書蹟摹搨把翫自此
筆力益進其行書有丈夫氣(宣和書譜)
薦福寺天后飛白題額崇福寺武后題額(歴代名畫記)
周昇仙太子碑聖歴二年武后撰并行書(金石錄)
延載初周允元除鳳閣鸞臺平章事證聖元年卒則天
為七言詩傷之又自繕寫時以為榮(舊唐書周允元𫝊)
天后出新意增減前人筆畫為十九字曰□(天)埊(地)&KR0146;
(日)囝(月)(星)□(君)□(年)□(正)&KR1428;(臣)曌(照)□(戴)□(載)圀(國)
□(初)□(證)□(授)&KR1655;(人)□(聖)&KR0146;(生)當時臣下章奏與天下
書契咸用其字(宣和書譜十按唐書后妃傳止有二文)
上官昭容
上官昭容名婉兒西臺侍郎儀之孫天性韶警善文章
自通天以來内掌詔命掞麗可觀帝即位進拜昭容景
雲中諡惠文(唐書本傳)
千福寺額上官昭容書(歴代名畫記)
呂温上官昭容書樓歌序云貞元十四年友人崔仁亮
於東都買得研神記一卷有昭容列名書縫處(呂衡州)
(集)
楚王智雲
楚王智雲(高祖第五子)初名稚詮善射工書弈(唐書本傳)
漢王元昌
漢王元昌高祖第七子也少好學善隸書武德三年封
魯王貞觀中授華州刺史轉梁州都督改封漢王(舊唐)
(書本傳)
漢王元昌書受之於史陵(李嗣真書後品)
漢王祖述羲獻雖在童年已精筆意(墨池編)
漢王善行書諸王仲季並有能名韓王曹王即其亞也
(書斷)
韓王元嘉
韓王元嘉高祖第十一子也少好學聚書至萬卷採碑
文古蹟多得異本其修身潔已内外如一當代諸王莫
能及者(舊唐書本傳)
韓工於草行(書斷)
魯王靈䕫
魯王靈䕫高祖第十九子也少有美譽好學工草隸貞
觀五年封魏王改封燕王授幽州都督改封魯王(舊唐)
(書本傳)
魏王泰
魏王泰字惠褒太宗第四子也少善屬文武德三年封
宜都王貞觀二年改封越王徙封魏王太宗以泰好士
愛文學特令就府别置文學館任自引召學士泰撰括
地志詔令付祕閣貞觀二十一年進封濮王(唐書本傳)
魏王魯王即韓王之倫也(書斷)
曹王明
曹王明太宗第十四子貞觀二十一年受封顯慶中梁
州都督後歴虢蔡蘇三州刺史(舊唐書本傳)
曹妙於飛白(書斷)
曹王明行書絶時飛白亂王右軍有唐以來一人而已
(書史會要)
江都王緒
江都王緒霍王元軌子多才藝善書畫(歴代名畫記)
范陽王藹
范陽王藹魯王靈䕫次子封范陽王歴右散騎常侍(唐)
(書本傳)
高宗與魯王帖云叔藝韞多材慈深善誨藹夙奉趨庭
之訓早擅臨池之工聞其比來復愛飛白昨故戲操翰
墨聊以示藹(法帖釋文)
嗣江王禕
嗣江王禕吳王琨子撫異母弟祇以友稱當襲封固讓
祇中宗嘉其意特封嗣江王開元時徙信安郡王天寳
初以太子少師致仕(唐書本傳)
石橋詩刻記嗣江王李禕登石橋尋王質觀棋作五言
後刺史韋公王之外孫刻其詩於橋下字畫精妙詩有
云薄煙羃遠郊遥岑沒歸翼楊用修以為仙詩謬也(吾)
(冔衢州府志)
岐王範
岐王範(睿宗第四子)始名隆範避帝諱去二名初王鄭改封
衞俄降封巴陵進王岐為太常卿并州大都督左羽林
大將軍歴州刺史遷太子太傅開元十四年薨册書贈
惠文太子範好學工書愛儒士聚書畫皆世所珍(唐書)
(本傳)
太子瑛
太子瑛(玄宗次子)始王真定進王郢開元三年立為皇太子
二十五年廢為庶人(唐書本傳)
玄宗患榖洛歲暴耗徭力詔李適之以禁錢作三大防
曰上陽積翠月陂自是水不能患刻石著功詔永王璘
書皇太子瑛署額(唐書李適之傳)
永王璘(見上李適之傳)
永王璘(玄宗子)長聰敏好學旣封肅宗初領荆州大都督
俄又領山南江西嶺南黔中四道節度使(唐書本傳)
唐石臺道德經開元二十三年道門威儀司馬秀等請
於兩京及天下應修宮齋等州皆立石臺刊勒其經文
御書其注皆諸王所書羣臣請立道德經臺奏答并書
注諸王列名附唐玄宗諸子三十人字皆一體(集古錄)
夀王清
夀王清玄宗第十八子母武惠妃寵傾後宫宫中常呼
為十八郎開元十三年封夀王二十三年改名瑁加開
府儀同三司(舊唐書本傳)
唐天章雲篆碑隂文夀王清書在蜀州青城山(墨池編)
臨川公主
臨川公主(太宗女)韋貴妃所生下嫁周道務主工籀隸能
屬文高宗立上孝德頌帝下詔褒荅永徽初進長公主
恩賞卓異(唐書本傳)
晉陽公主
晉陽公主(太宗女)字明達幼字兕子文德皇后所生主臨
帝飛白書下不能辨(唐書本傳)
梁
太祖
太祖皇帝姓朱氏宋州碭山午溝里人名温更名晃(五)
(代史梁本紀)
太祖批荅賀表行書字體純熟(宣和書譜)
末帝
末帝太祖第三子友貞也為人美容貌沉厚寡言雅好
儒士(五代史梁本紀)
末帝喜弄翰墨多作行書批勅大者盈尺筆勢結密有
王氏羲獻法(書史會要)
後唐
太祖
太祖李克用雲州刺史大同軍防禦使國昌子其先本
號朱耶唐懿宗賜姓李僖宗即位拜大同軍防禦使昭
宗封晉王莊宗同光元年追尊為皇帝諡曰武廟號太
祖(五代史唐本紀)
李克用題名正書中和五年二月今在曲陽縣北嶽廟
中(金石文字記)
明宗
明宗皇帝名嗣源(五代史唐本紀)
千峰禪院勑後唐明宗行書天成元年立在山西澤州
(金石表)
魏國夫人陳氏
魏國夫人陳氏襄陽人也善書(唐書沙陀𫝊)
周
世宗
世宗皇帝本姓柴氏邢州龍岡人柴氏女適太祖是為
聖穆皇后后兄子榮幼從姑長太祖家太祖遂以為子
噐貌英竒善騎射通書史(五代史周本紀)
世宗神武之略氤氲盤礴發於筆端其運用處過人遠
甚賜張昭詔有行書法(書史會要)
吳
吳王楊渭
吳王楊渭行密第二子初名瀛改名隆演字鴻源即吳
王位改天祐十六年為武義元年諡曰宣弟溥僭號追
尊為高祖宣皇帝(五代史吳世家)
桓宣武草書十六字并吳王楊渭題在石揚休家(墨池)
(編)
南唐
元宗
南唐元宗景初名景通(馬令南唐書云字伯玉)烈祖昪長子既立
又改名璟廟號元宗(五代史南唐世家)
徐鉉曰嗣主工筆札始出閤即命於廬山瀑布前構書
齋為他日終焉之計及廹於紹襲遂捨為開先精舍(馬)
(令南唐書)
元宗後主俱善書法元宗學羊欣後主學柳公權皆得
十九(陸游南唐書)
元宗嘗作浣溪沙二闋手寫賜王感化後主即位感化
以詞札上後主感動賞賜感化甚優(馬令南唐書)
後主
後主煜字重光初名從嘉景帝第六子善屬文工書畫
(五代史南唐世家)
後主善書作顫筆樛曲之狀遒勁如寒松霜竹謂之金
錯刀作大字不事筆卷帛書之皆能如意世謂撮襟書
(陶榖清異錄)
江南後主傳二王撥鐙法(王洙王氏談錄)
江南李主手改表草筆力不減柳誠懸乃知今世石刻
曾不得其髣髴(黃山谷集)
江南李後主常於黃羅扇上書以賜宫人慶奴(張邦基)
(墨莊漫錄)
李主筆法稱鐵鈎鎖(陳沂金陵世紀)
先主种氏
先主种氏江西良家女性警悟通書計(馬令南唐書)
後主昭惠后周氏
後主昭惠后周氏小字娥皇大司徒宗女通書史善音
律尤工琵琶元宗賞其藝取所御琵琶時謂之燒槽者
賜焉後病亟以元宗所賜琵琶及常臂玉環親遺後主
又自為書請薄葬(馬令南唐書)
保儀黃氏
後主保儀黃氏江夏人後主選為保儀書學伎能多出
於天性後主屬意會小周專房品秩不加第以掌墨寳
而已初元宗後主皆妙於筆札博收古書有獻者厚賞
之宫中圖籍萬卷尤多鍾王墨蹟皆繫保儀所掌(馬令)
(南唐書)
吉王從謙
吉王從謙(宋史作從誧)元宗第九子後主母弟也數歲賦觀
碁詩後主賞歎久之(馬令南唐書)
從謙學晉二王楷法用宣城葛筆一枝酬十金勁妙甲
於當時從謙號為翹軒寳帚(南唐拾遺記)
後蜀
太子玄喆
玄喆字遵聖幼聦悟善隸書年十四封秦王嘗自書姚
崇口箴刻諸石廣政二十五年立為皇太子(宋史西蜀)
(世家)
後蜀歲除日諸宫門各給桃符一對俾題元亨利貞四
字時太子善書札選本宫策勲府桃符親自題曰天垂
餘慶地按長春(黃休復茅亭客話)
南漢
劉龑
劉龑初名巖上蔡人徙南海身長七尺垂手過膝末帝
即位封南海王貞明三年即皇帝位國號大越改元乾
亨以趙光胤為兵部尚書平章事光胤自以唐甲族常
怏怏思歸龑乃習為光胤手書遣使間道至洛陽召其
二子及家屬至光胤驚喜為盡心焉諡天皇大帝廟號
高祖(五代史南漢世家)
龑治昭陽殿親書其榜(五國故事)
吳越
武肅王錢鏐
武肅王錢鏐字具美杭州臨安人梁郢王友珪冊尊尚
父末帝加天下兵馬都元帥唐莊宗時自稱吳越國王
諡武肅(五代史吳越世家)
太宗以王善於草隸遣中使取王草書筆蹟王以風恙
手不能握筆命將往時所書絹圖草字遣世子惟濬因
中使以進下詔奬諭又命王取平日所書隸書觀看太
宗大悦收取數幅(吳越備史)
武肅王札翰花隨腕下星逐豪飛靄若遊雲細疑垂露
鈎刀向背未饒索肉芝筋點畫方員高掩崔肥趙瘦就
中濡染碑額益見呈露鋒鋩四方仰之神蹤一代稱之
墨寳王逸少若見甘避鴈行蕭子雲如逢大慙蟬翼
(皮光業吳越國武肅王廟碑文)
錢尚父書號稱當代入神品(黃山谷集)
忠懿王俶
忠懿王俶字文德本名弘俶鏐孫元瓘第九子頗知書
雅好吟詠自編其詩數百首因陶榖奉使至江南求為
之序善草書歸朝後宋太宗一日遣使謂曰聞卿善草
聖可寫一二紙進來俶即以舊所書絹圖上之詔書褒
美因賜玉硯金匣一紅綠象牙管筆龍鳳墨蜀牋盈丈
紙皆百數(宋史吳越世家)
太宗稱忠懿王筆法入神品中外書學不能出其右(黃)
(山谷集)
俶喜翰墨善顛草斡旋盤結不減古人(宣和書譜)
東漢
劉承鈞
劉承鈞旻次子少好學工書(五代史東漢世家)
御定佩文齋書畫譜卷十九
