欽定四庫全書
御定佩文齋書畫譜目錄
第三十九卷
書家傳十八
元(三)
楊維楨倪瓚
王蒙吳鎮
顧德輝崔彦輝
陳方王逢
李祁李位
錢惟善陳岳
盧彦昭吳毅
張玄度張遜
李元珪吕誠
沈眀遠馬孟昭
熊夢祥觀閭元賓
圖烈圖李介石
張樞任序
藍仲晦張梅間
趙良弼楊晉
魏雲瑞戴士壵
張眀卿葉孝墅
楊翮徐恢祖
邵光祖孫華
俞庸沈性
李世英王瑮
朱燧王興祖
邵祖義范寧
李希文張端
程政烏雅思敬
張如遇周起巖
沈右朱珪
顔耕道褚奐
陳遘余詮
陸定龍高眀則
高昉孔叔平
唐懷德王堅
曹本朱宜民
趙衷完顔子周
張裔湯熒
陳子翬張文盛
王竒莫昌
艾斐鄒偉
張去偏范居中
杜從訓張伯仁
鄭炳汪正
李林陳謙
王禮何仲章
吳志行吕中立
鄧學可陳宗亮
卓習之朱俊卿
徐子愚張童子
周伯琦周宗仁
蔣冕饒介
陳秀民蘇大年
李繹張仲夀
宋嘉禾張與材
張嗣成吳全節
丘處機薛玄羲
方從義祝玄衍
張雨鄭樗
趙宜裕周蘭雪
孫德彧李道謙
李志宗杜道堅
蕭善齋蕭登
釋帕克斯巴釋溥光
釋溥圓釋圓琛
釋至温釋可中
釋祖瑛釋允
釋梵琦釋大智
釋克新釋静慧
釋夷簡釋密詣
釋慧敏釋道原
釋永芳釋眀本
釋劉順釋宗衍
釋懷深釋行端
釋誠道元釋定
釋法楨釋福珪
釋正印釋洪注
釋元旭龍巖上人
管夫人王夫人
伯特氏趙夫人
游夫人危氏
徐氏劉氏
柯氏段氏
士女曹妙清陳自幼
比丘尼妙湛劉氏
欽定四庫全書
御定佩文齋書畫譜卷三十九
書家傳十八
元(三)
楊維楨
楊維楨字廉夫號鐡崖會稽人擢進士第署天台尹陞
江西儒學提舉避地富春山徙錢塘張士誠累招之不
往行草書雖未合格然自清勁可喜(劉璋書畫史)
鐡崖不以書名而矯傑横發稱其為人(懷麓堂集)
倪瓚
倪瓚字元鎮無錫人(見畫家傳)強學好修性雅潔所居有閣
名清閟喬木修篁蔚然深秀故自號雲林雅趣吟興每
發揮於縑素問蒼勁妍潤尤得清致晚益務恬退黃冠
野服浮遊湖山間(周南老雲林先生墓志銘)
倪先生人品高軼其翰札奕奕有晉宋人風氣(甫田集)
倪瓚書從隸入輙在鍾繇薦季直表中奪舍投胎古而
媚密而疎(徐渭文長集)
雲林書師大令無一點俗塵(何良俊四友齋叢說)
倪元鎮書學楊義和黃素黃庭(六研齋筆記)
王蒙
王蒙字叔眀號黃鶴山樵(見畫家傳)吳興人趙文敏公之甥
強記力學作詩文書畫盡有家法(玉山草堂雅集)
黃鶴山人書當不在趙魏公下(匏翁家藏集)
吳鎮
吳鎮字仲圭號梅花道人嘉興魏塘人(見畫家傳)善書畫為
人抗簡孤潔高自摽表(孫作滄螺集)
仲圭草學𧦬光(書史會要)
梅道人書作藏真筆法古雅有餘(六研齋三筆)
顧德輝
顧德輝字仲瑛别名阿瑛崑山人舉茂才署會稽教諭
力辭不就隱嘉興之合溪自稱金粟道人至元之季子
元臣為水軍副都萬戶仲瑛封武略將軍飛騎尉錢塘
縣男(列朝詩集)
金粟道人顧君墓志銘至正戊戌顧阿瑛自製并書(朱)
(珪名蹟錄)
金粟手筆未得多見行楷楚楚奄有洛神畫贊風軌(六)
(研齋二筆)
崔彦輝
崔彦輝錢塘人號雲林生與王蒙俱吳興趙氏甥隱居
賣藥善篆隸詞賦(陳善杭州志)
陳方
陳方字子貞京口人寓於吳鄭眀德張伯雨倪元鎮皆
與之游晚主無錫華彦清家後不知所終(劉鳳續吳先)
(賢讚)
陳方善書(詹氏小辨)
王逢
王逢字原吉(江隂志云號梧谿子)江隂人避亂於淞之清龍江復
徙上海之烏涇築草堂以居自號最間園丁張氏據吳
大府交辟堅臥不就(列朝詩集號顧起綸國雅云王逢席帽山人)
原吉才氣俊爽其屬辭於詩尤長作行草初非經意大
率具書家風範(書史會要)
李祁
李祁字一初號希籧又號危行翁茶陵人李齊榜進士
為江浙儒學副提舉楷法精甚大書行草亦遒逸含古
意(懷麓堂集)
李位
李位祁子李東陽書雲陽集後云希籧府君詩文集十
卷家有舊本題云男位編集字畫瘦勁有家法(懷麓堂集)
錢惟善
錢惟善字思復錢塘人號曲江居士又自稱心白道人
官至副提舉張氏據吳退隱吳江之筒川工書法其卷
冊多留傳人間(續弘簡錄)
陳岳
陳岳字申甫不著里籍隱居天台委羽山善書畫(陸樹)
(聲學士題䟦)
盧彦昭
盧彦昭海虞人元季嘗從楊鐡崖游詞翰皆清雅可觀
自號絲桐老人(匏菴家藏集)
吳毅
吳毅富春人鐵崖門人以詞翰名家(甫田集)
張玄度
張玄度好學工詞翰(雲林集)
張遜
張遜字仲敏姑蘇人(見畫家傳)博學善屬文書畫俱絶(玉山)
(草堂雅集)
李元珪
李元珪字廷璧河東人書法如困學(玉山草堂雅集)
李廷璧作行草勁爽可愛(詹東圖玄覽)
吕誠
吕誠字敬夫吳之東倉人幼聰敏喜讀書尤精楷法(玉)
(山草堂雅集)
沈明遠
沈眀遠(與顧德輝同時)玉山草堂春暉樓綠波亭吳興沈眀遠
隸顔(玉山名勝集)
馬孟昭
馬孟昭(與顧德輝同時)玉山雅集詩序云今夕之會誠不易得
趙善長秉筆作圖余索孟昭楷書以識(玉山璞藁)
熊夢祥
熊夢祥字自得江西人通羣書旁曉音律能作數體書
以茂才舉教官輒棄去放意詩酒游淮浙間卜居婁江
上自號松雲道人與顧仲瑛為忘年友(錢肅樂太倉州)
(志)
觀閭元賓
觀閭元賓累官監杭郡善書治蹟多可稱焉(梧溪集)
圖烈圖
圖烈圖字敬夫尼古爾氏燕山人年甫冠及第授集賢修
撰累遷南臺御史(梧溪集)
篤列圖善大字(書史會要)
李介石
李介石字守道以書見省臣命草符檄遂器重之授松
江府提控桉牘從守鎮江王逢有寄李守道詩云西湖
有竒士少負不羈才酒外嗜八分席地畫青苔(梧溪集)
介石以儒術飾吏事亦能古隸(書史會要)
張樞
張樞字夢辰陳留人徙家華亭工行楷日與子弟數十
人講春秋或勸之仕不應人以是高之稱曰林泉民(列)
(朝詩集)
陶南邨贈夢辰詩云寫書竹簡拈鮮碧臨帖藤箋搨硬
黃(南邨集)
任序
任序字本初學古近體詩句法圓熟興趣清遠臨歐陽
率更帖尤得其筆意(汪克寬環谷集)
藍仲晦
藍仲晦書三體千文清健雅麗沈著痛快篆得古意草
隸無一脱法無一敗筆(吳海聞過齋集)
張梅間
張梅間出劉桂隱先生之門工吟咏尤善行草書(周霆)
(震石初集)
趙良弼
趙良弼字君卿東平人(見畫家傳)補嘉興路吏遷調杭州能
書(鍾嗣成錄鬼簿)
楊晉
楊晉字昇之學顔書頗整巧(鐡網珊瑚)
魏雲瑞
魏雲瑞字祥卿鄂之蒲圻人善學米南宫書得之者如
獲拱璧(潛溪集)
戴士壵
戴士壵字仲積婺浦江人喜作唐古體詩工晉楷法(潛)
(溪集)
張眀卿
張眀卿字子晦天台人為文章有臺閣體游戲翰墨筆
法穠逸可玩(潛溪集)
葉孝墅
葉孝墅世居天台雅志好學善楷書煉金石草木為丹
劑稱精妙(陳基夷白齋藁)
楊翮
楊翮字文舉金陵人元末提舉江浙學校楊孟載悼楊
文舉詩云八分書古追東漢七字詩工到盛唐(眉菴集)
徐恢祖
徐恢祖常熟人至正未嘗集鄉兵捍閭里里人賴之别
號春軒工草書(篁墩集)
邵光祖
邵光祖字弘道博學好古於字學尤精研窮六書之旨
有以先賢康節子孫論薦於朝不報張士誠據吳授湖
州學正亦不赴以布衣終其身(張㫤吳中人物志)
孫華
孫華字元實永嘉人僑居華亭誦經考史以博雅聞尤
好岐黃家用薦為醫學教授好修潔所居小閣列古彛
鼎法書名畫焚香静坐終日書非佳墨熟紙不作(列朝)
(詩集)
俞庸
俞庸字子中華亭人仕為推官書法趙吳興(列朝詩集)
沈性
沈性字自誠吳興人少孤飬母以孝聞善吟唐人詩工
八分小篆(列朝詩集)
李世英
李世英字伯英長洲人精書學作韻類其義以字為本
音為幹義訓為枝葉自一而二井井不紊凡十年而成
書(蘇州志)
王瑮
王瑮字仁仲吳縣人學有淵源工詩章書翰尤善鼓琴
隱居不仕自號城南逸民(吳中人物志)
朱燧
朱燧字子新吳郡人勵志苦節工為詩詞尤善行草肆
情山水遇酒輒醉僑居笠澤之濱後不知所終(吳中人)
(物志)
王興祖
王興祖(順帝時人)至正六年池州路徙建憲司分治記王興
祖隸書(玄牘記)
邵祖義
邵祖義官池州學錄能詩工篆隸(顧清松江志)
范寧
范寧善楷書(馬暾徐州志)
李希文
李希文任伴讀精篆隸(歐陽東鳳興化縣志)
張端
張端字希尹江隂人博學能文有詩才尤精書翰動止
雅飭有儒者風度家於溝南鄉人稱為溝南先生累官
江浙行樞密院都事海鹽判官(常州志)
程政
程政績溪人(見畫家傳)能詩工書(徽州志)
烏雅思敬
烏雅思敬字子敬色目人寓居東平自稱齊東野老善
書法精於賞鑒(山東通志)
張如遇
張如遇東昌人七歲能書大字有司薦於國學(山東通)
(志)
周起巖
周起巖福山人博覽經史尤長於書屢舉不第隱居邑
北村(山東通志)
沈右
沈右字仲說號寓齋故吳中富家其文學行誼皆有足
重而出處之跡不少槩見書法最精(甫田集)
朱珪
朱珪字伯盛吳人工古篆籀精於六書之義(鐡網珊瑚)
珪從吳叡授書法凡三代金石靡不極意規倣(蘇州志)
顔耕道
顔耕道平江人博古工於詩尤善草書隱居以詩自娛
築室黃山號林泉野老(湖廣通志)
褚奐(一作英非)
褚奐字士文(一作士又)錢塘人篆隸專學吳睿惜其不能以
古人為師伎遂止於此耳(書史會要)
元崑山州重修學宫碑至正二十一年楊維楨撰將仕
郎杭州路海寧州判官褚奐書并篆額(名蹟錄)
陳遘
陳遘(與楊維禎同時)元武林弭菑記天台縣尹楊維楨撰江浙
儒學副提舉陳遘書(廖瑜杭州府志碑碣目)
余詮
余詮(與楊維楨同時)元故殷處士墓碣至正廿三年會稽楊維
楨撰豐城余詮書(名蹟錄)
陸定龍
陸定龍(未詳何時人)汪砢玉元名公翰墨卷有谷陽陸定龍
書(珊瑚網)
高眀則
高眀則字誠甫永嘉人元名公翰墨卷有高眀則書(珊)
(瑚網)
高昉
高昉未詳何許人官至中書右丞常篆江右番君廟碑
額(書畫史)
孔叔平
孔叔平未詳何許人嘗為史官能古隸(書畫史)
唐懷德
唐懷德字思誠婺人嘗為衢路學錄精字學得虞伯施
法有書學指南傳世(書畫史)
王堅
王堅字學周號坦坦道人松江人書蹟宗趙魏公(書畫)
(史)
曹本
曹本未詳何許人善篆書(書畫史)
朱宜民
朱宜民不知何許人工隸書(書畫史)
趙衷
趙衷字原初吳江人世本業醫能篆隸號東吳野人(書)
(畫史)
完顔子周
完顔子周未詳何許人居吳興之霅溪工篆書(書畫史)
張裔
張裔字朝宗能真草(書史會要)
湯熒
湯熒號箕山瀏陽人進士及第能篆(書史會要)
陳子翬
陳子翬字象賢奉化人負器幹精藝文書法李邕嘗為
慶元路教諭(寧波府志)
陳子翬兼工草(書史會要)
張文盛
張文盛字彬之秣陵人長於詩工草隸(書史會要)
王竒
王竒字文顯潞州人作草間有可取者(書史會要)
莫昌
莫昌字景行武林人隸亦古拙(書史會要)
艾斐
艾斐字季成臨川人博學多才善隸書(書史會要)
鄒偉
鄒偉字元偉南昌人學藝淵博善真草篆隸(書史會要)
張去偏
張去偏字從正餘干人有學行善真草(書史會要)
范居中
范居中字子正武林人亦工筆札(書史會要)
杜從訓
杜從訓字義方鄆城人官至江隂州尹書效蘇黃(書史)
(會要)
張伯仁
張伯仁字至道閩人善篆及行草(書史會要)
鄭炳
鄭炳字元炳餘姚人書蹟似晉人(書史會要)
汪正
汪正字大雅四眀人工八分書(書史會要)
李林
李林字九臯錢塘人古隸學受禪表(書史會要)
陳謙
陳謙字伯謙天台人正書師虞永興(書史會要)
王禮
王禮字禮仲揚州人篆宗張謙中(書史會要)
何仲章吳志行吕中立鄧學可
陳宗亮卓習之朱俊卿徐子愚
何仲章吳興人吳志行錢塘人吕中立會稽人鄧學可
維揚人陳宗亮諸暨人卓習之慶元人朱俊卿武陵人
徐子愚嘉禾人皆留心翰墨有聲於時(書史會要)
張童子
張童子關中人七歲能作字至徑丈者緊結勁正骨肉
相副筆力千鈞類非童子所到不言其人雖以為老於
書者可也(蒲道源順齋集)
周伯琦
周伯琦字伯温(陶宗儀云號玉雪坡真逸)饒州人以蔭授南海縣主
簿三轉為翰林修撰帝以伯琦工書法命篆宣文閣寳
仍題扁宣文及摹王羲之蘭亭序智永所書千字文刻
石閣中招諭平江張士誠拜江浙行省左丞留平江者
十餘年(吳寬平吳錄云伯琦被留於吳張氏為造第宅於乘魚橋北厚其廩給日與諸文士以文墨留)
(連因亦忌歸)伯琦博學工文章而尤以篆隸真草擅名當時
嘗著六書正訛說文字原二書(元史本傳)
至正間初改奎章閣為宣文朝臣咸謂必命巙巙書牓
時周伯琦雖在館閣精篆書未為上知巙巙日令書宣
文閣牓十數紙周不識其意一日有旨巙巙書閣牓辭
曰臣所能者真書不古古莫如篆周伯琦篆書今世無
過之者上如其言召之書由是進用(天都載)
伯琦篆師徐鉉張有行筆結字殊有隸體正書亦善(書)
(史會要)
伯琦古篆得文敏公遺意字頗肥而玉潤可愛(鐡網珊)
(瑚)
周宗仁
周宗仁字克復(伯琦子)官山東行省郎中篆書宗家學然
不逮父(續弘簡錄)
蔣冕
蔣冕字啓端工小篆從游周左丞伯温之門(吳中人物志)
饒介
饒介字介之臨川人自翰林應奉出僉江浙廉訪司事
張氏入吳慕其名以為淮南行省參知政事家采蓮涇
上日以觴咏為事書似懷素詩似李白自號華盖山樵
亦曰醉翁(列朝詩集)
饒介草書亦飄逸(書史會要)
饒介書圓勁暢朗神追大令(六硏齋筆記)
陳秀民
陳秀民字庶子温州人博學善書至正中為武岡城步
廵檢知常熟州張氏時為參軍歴江浙行中書省參知
政事翰林學士(列朝詩集)
蘇大年
蘇大年字昌齡號西坡真定人居揚州(列朝詩集云大年元未官翰林)
(編修避兵居吳張氏開藩特見知遇用為參謀稱為蘇學士)工八分行書(書畫史)
李繹
李繹字叔成錢塘人仕張氏以詞翰名家(甫田集)
張仲夀
内臣張仲夀字希静號疇齋錢塘人官至翰林學士承
旨行草宗羲獻甚有典則亦工大字(書史會要)
宋嘉禾
宋嘉禾上黨人(圖繪寳鑑云伶優也見畫家傳)潛心書畫(畫史會要)
張與材
天師張與材字國梁號薇山别號廣微子封留國公作
大字有法草書亦佳(書史會要)
張嗣成
天師張嗣成號太玄與材子亦善草書(書史會要)
吳全節
宗師吳全節號閒閒番陽人制授特進上卿玄教大宗
師崇文弘道玄德廣化真人草書亦英拔(書史會要)
丘處機
真人丘處機字通密號長春登州棲霞縣人詔贈長春
演道主教真人行草宗黃山谷(書史會要)
薛玄羲
真人薛玄羲字玄卿號上清外史貴溪人行書得體(書)
(史會要)
玄卿為學弘博好古書法為詩有飄飄凌雲之風(道園)
(學古錄)
玄卿早工於詩四方傳誦風日清美輒賦詩為行草書
(俟菴集)
方從義
道士方從義字無隅號方壺(見畫家傳)貴溪人工詩文善古
隸章草(書史會要)
祝玄衍
道士祝玄衍號丹陽貴溪人能大字(書史會要)
張雨
道士張雨字伯雨號句曲外史(玉山雅集云一名天雨號貞居子)錢塘
人博聞多識善談名理作詩自成一家字畫亦清逸(書)
(史會要)
倪瓚云貞居真人詩文字畫皆為本朝道品第一(鐡網)
(珊瑚)
高啓云貞居早學書於趙文敏後得茅山碑其體遂變
故字畫清遒有唐人風格(同上)
張來儀云張貞居生平慕米南官之為人故其議論襟
度往往類之其詩句字畫清新流麗有晉唐人風流不
蹈南宫狂怪怒張之習(同上)
文待詔云貞居書法先學松雪後入陶隱居稍加峻厲
便自名家(袁中道游居錄)
貞居書師北海閒學素師雖非正脈然自有一種風氣
(四友齋叢說)
張伯雨書性極高人言其請益趙魏公公授以李泰和
雲麾碑書頓進日益䧺邁魏公平日學泰和得其舒放
雍容而伯雨獨得其神駿所以不同(六研齋三筆)
鄭樗
道士鄭樗字無用號空同生盱江人作古隸初學孫叔
敖碑一時稱善後乃流入宋季陋習無足觀者(書史會)
(要)
趙宜裕
道士趙宜裕大梁人善古隸(書史會要)
周蘭雪
道士周蘭雪信州人能篆隸(書史會要)
孫德彧
道士孫德彧字用章眉山人十一歲為道士未嘗忘讀
書武宗賜真人號仁宗累加恩命管領諸路道教居終
南山重陽宫(道圜學古錄)
馬丹陽真人碑至元癸未學士王利用撰孫德彧書文
頗詳腴而書尤勁有魯公遺意(王氏法書苑)
李道謙
道士李道謙(世宗時人)金重陽王真人碑密國公璹撰元道
流李道謙書之遒偉有法(弇州山人藁)
李志宗
道士李志宗(世宗時人)元重修說經臺碑李道謙撰李志宗
書(石墨鐫華)
杜道堅
道士杜道堅(世宗時人)元希聲堂碑朱象先撰杜道堅書(石)
(墨鐫華)
蕭善齋
道士蕭善齋號宗淵子至正間人工隸書有書道德經
傳於世(書畫史)
蕭登
道士蕭登字從善工隸書(書畫史)
釋帕克斯巴
帝師帕克斯巴土番國人采諸梵文創為國字(書史會要)
釋溥光
釋溥光字玄暉號雪菴俗姓李氏大同人特封昭文館
大學士賜號玄悟大師為詩沖澹粹美善真行草書尤
工大字國朝禁扁皆其所書(書史會要)
趙松雪過酒肆見帘字駐視久之謂當世書無我逮者
而此書乃過我問知為雪菴李溥光也因薦之朝(懷麓)
(堂集)
釋溥圓
釋溥圓字大方號如菴(圖繪寳鑑云俗姓李氏)河南芝田人居燕
京能詩於溥光為法弟遂學其書(書史會要)
釋圓琛
釋圓琛字仲寳山西人金末避亂留内黃善為詩兼習
書法有以牋素請者隨手應之不厭結草廬城傍穿池
引水種白蓮其中自號蓮菴大德元年卒(潘仲驂大名)
(府志)
釋至温
釋至温字其玉號全無邢州郝氏子也博記多聞論辨
無礙百家諸子之言多所涉獵又善草書有顛素之遺
法太保劉文貞公薦至温可大用召見將授以官弗受
錫號曰佛國普安大禪師(道園學古錄)
釋可中
釋可中字南山天台人真草師晉人甚工(書史會要)
釋祖瑛
釋祖瑛字石室吳江人書學趙魏公(書史會要)
釋允
釋允字中巗錢塘人書學趙魏公(書史會要)
釋梵琦
釋梵琦字楚石慶元人工行草有書名(書史會要)
釋大智
釋大智字南溟天台人工正書(書史會要)
釋克新
釋克新字仲銘番陽人能文有雪廬集亦能古隸(書史)
(會要)
釋静慧
釋静慧字古眀松江人正書師虞永興甚得其法但欠
清婉(書史會要)
釋夷簡
釋夷簡字易道義興人書師張雨(書史會要)
釋密詣
釋密詣字道初天台人書師虞永興(書史會要)
釋慧敏
釋慧敏字仲膚天台人正書學晉兼能篆(書史會要)
釋道原
釋道原字竺隱天台人能詩文行草有法(書史會要)
釋永芳
釋永芳字草庭書學張旭(書史會要)
釋眀本
釋明本號中峰錢塘人居天目山仁宗賜號廣慧禪師
憩止處曰幻住山房手書遺蹟留院中者甚多賜諡普
應國師(松江志)
眀本書類柳葉雖未入格亦自是一家(書畫史)
釋劉順
釋劉順住天目山有法語真跡小真行書(珊瑚網)
釋宗衍
釋宗衍字道原吳人善書法至正初住石湖楞伽寺(碧)
(山堂集)
釋懷深
釋懷深號慈受工字畫筆意圓熟動中規矩(潛溪集)
釋行端
釋行端字景元一字元叟臨海儒家何氏子年十一得
度於餘杭之化城縣以餘力施於篇翰尤精絶古雅(寒)
(拾里人藁)
釋誠道元
釋誠道元號覺隱(見畫家傳)喜作狂草所書吳江長橋歌一
首極䧺宕可喜(六硏齋三筆)
釋定
釋定(成宗時人)大都路香河縣坊市西道院仁公塔院記大
德三年八月比丘僧定書丹(香河縣志)
釋法楨
釋法楨號雪澗崇國寺隆安選公傳戒碑在千佛殿阼
階南僧雪澗書(炙硯錄)
釋福珪
釋福珪(順帝時人)天開寺碑至元三年沙門福珪撰并書(國)
(門近游錄)
釋正印
釋正印(順帝時人)元實際川禪師影堂逸事至正九年玉几
松月道人正印書(名蹟錄)
釋洪注
釋洪注(順帝時人)天開寺碑至正十一年沙門洪注撰并書
(國門近游錄)
釋元旭
釋元旭(順帝時人)元名公翰墨卷有釋元旭書(珊瑚網)
龍巖上人
龍巖上人善草書蒲道源贈詩云韓公浮屠多技能祗
今復見龍巖僧高閑懷素去已久肯向死灰求續燈手
追心慕忽有得筆底煥然無滯凝鐡為門限自茲始但
恐紙價相仍增(蒲道源閑居叢藁)
管夫人
管夫人道昇字仲姬吳興人(書史會要云趙魏公室)延祐四年封
魏國夫人翰墨詞章不學而能心信佛法手書金剛經
至數十卷以施名山名僧天子命夫人書千文勅玉工
磨玉軸送祕書監装池收藏又命孟頫書六體為六卷
雍亦書一卷且曰令後世知我朝有善書婦人且一家
皆能書亦竒事也(松雪齋集)
管夫人書牘行楷與鷗波公殆不可辨同異衛夫人後
無儔(容臺集)
王夫人
王夫人名圭卿號春温曹伯啓題王夫人書畫卷後云
畫傳當代功尤妙字學前賢體更多(漢泉漫藁)
伯特氏
伯特氏呼圖克郡王太夫人也長清縣靈巖山寺中碑
至治元年伯特氏有詩二句曰巖前松檜時時綠殿上
君王歲歲春大字刻之不類婦人筆(金石文字記)
趙夫人
趙夫人鸞字應善雍古部氏中書平章世延女中書參
政許有壬室朗惠厚静能琴書善筆札(書史會要)
游夫人
游夫人雷機母延祐間贈建安郡君夫人善書而有文
(潛溪集)
危氏
危氏諱德馨字蘭玉雷機室贈建安郡君通書記作字
有楷法(潛溪集)
徐氏
徐氏如珪鄭天覺妻通論語孝經大義工書亦有法(貝)
(瓊清江集)
劉氏
劉氏不知何許人孟運判妻也性巧慧能臨古人字咄
咄逼真(書史會要)
柯氏
柯氏天台人九思之女通經史善筆札(書史會要)
段氏
段氏天祐之女能詩章善筆礼(書史會要)
士女曹妙清
士女曹妙清自號雪齋錢塘人善鼔琴工詩行書點墨
皆有法度三十不嫁風操可尚嘗寫詩寄鐡崖鐡崖荅
之云紅牙管蔕紫狸豪雪水初融玉帶袍寫得薛濤萱
草帖西湖紙價可能高玉帶袍其硯名(列朝詩集)
陳自幼
陳自幼能書適南潯姚氏一意奉佛有手書觀世音普
門品趙榮禄題其後(六研齋筆記)
比丘尼妙湛
比丘尼妙湛管夫人為寫長眀菴圖妙湛小行書題其
上(珊瑚網)
劉氏
劉氏名梁園秀歌兒也才藝精妙喜文墨能作樂府時
吟小詩亦佳字畫楷正(書史會要)
御定佩文齋書畫譜卷三十九
