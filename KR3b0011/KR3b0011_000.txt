太白隂經兵家類
提要
(臣)等謹案太白隂經八卷唐李筌撰筌里籍
未詳惟集仙傳稱其仕至荆南節度副使仙
州刺史著太白隂經又神仙感遇傳曰筌有
將略作太白隂符十卷入山訪道不知所終
太白隂符當即此書傳寫訛一字也考唐書
藝文志宋史藝文志皆云太白隂經十卷而
此本止八卷疑非完帙然核其篇目始於天
地隂陽險阻終於雜占首尾完具又似無所
闕佚殆後人傳寫有所合併故卷數不同歟
兵家者流大抵以權謀相尚儒家者流又往
往持論迂闊諱言軍旅蓋兩失之筌此書先
言主有道德後言國有富強内外兼修可謂
持平之論其人終於一郡其術亦未有所試
不比孫吴穰苴李靖諸人以將略表見於後
世然杜佑通典兵類取通論二家一則李靖
兵法一即此經其攻城具篇則取為攻城具
守城具篇築城篇鑿濠篇弩臺篇烽燧臺篇
馬舖土河篇游奕地聽篇則取為守拒法水
攻具篇則取為水戰具濟水具篇則取為軍
行渡水火攻具篇火戰具篇則取為火兵井
泉篇則取為識水泉宴娱音樂篇則取為聲
感人是佑之採用此書與李靖之書無異其
必有以取之矣靖之兵法宋時已殘闕舛訛
阮逸所傳又亂以偽本筌此經至今猶存惟
篇首隂經總序及天地無隂陽篇有錄無書
不知佚於何時今則無從校補矣乾隆四十
五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
