太白隂經卷二
唐李筌撰
人謀下
善師篇第十一
經曰兵非道德仁義者雖伯有天下君子不處周德既
衰諸侯自作禮樂專征伐始於魯隱公齊以技擊強魏
以武卒奮秦以銳士勝說者以孫吳為宗惟荀卿明於
王道而非之謂齊之技擊是亡國之兵魏之武卒是危
國之兵秦之銳士是干賞蹈利之兵至於齊桓晉文之
師可謂入其域而有節制矣故齊之技擊不可以遇魏之武卒
魏之武卒不可以値秦之銳士秦之銳士不可以當桓文之節
制桓文之節制不可以敵湯武之仁義故曰善師者不陣善陣
者不戰善戰者不敗善敗者不亡黃帝獨立於中央而
勝四帝所謂善師者不陣也湯武征伐陳師誓衆放桀
擒紂所謂善陣者不戰也齊桓南服強楚使貢周室北
伐山戎為燕開路所謂善戰者不敗也楚昭王遭闔閭
之禍國滅出亡父兄相與奔請救秦人出兵楚王反國
所謂善敗者不亡也凡兵所以存亡繼絕救亂除害故
伊吕之將子孫有國與殷周並至末代苟任詐力貪殘
孫吳韓白之徒皆身被刑戮子孫不傳於嗣蓋兵者凶
器戰者危事隂謀逆德用凶器非道德忠信不能以兵
定天下之灾除兆民之害
貴和篇第十二
經曰先王之道以和為貴貴和重人不尚戰也春秋左
傳曰君若以德綏諸侯誰敢不服君若以力楚國方城
以為城漢水以為池雖君之衆無所用也是故晉悼公
使魏絳和戎以正諸夷八年之間九合諸侯如樂之和
無所不諧羌戎亦歸晉魏公内不侵不叛之臣於是有
瞰之師譬如捕鹿晉人犄之戎人角之有道之主能以
德服人有仁之主能以義和人有智之主能以謀勝人
有權之主能以勢制人戰勝易和勝難語曰先王耀德
不觀兵戢而時動動則威觀則玩玩則無震故有衣冠
之會未嘗有歃血之盟有兵車之會未嘗有戰陣之事
兵者不祥之器不得已而用之古先帝王所以舉而勝
人成功出於衆者先文德以懷之不服飭玉帛以㗖之
㗖之不來然後命士將練車馬銳甲兵攻其無偹出其
不意所謂叛而必討服而必柔既懷既柔可以示德書
曰戒之用休董之用威夫如是則四夷不足吞八蠻不
足庭也
廟勝篇第十三
經曰天貴持盈不失隂陽四時之紀綱地貴定傾不失
生長均平之土宜人貴節事調和隂陽布告時令事來
應之物來知之天下盡其忠信從其政令故曰天道無
灾不可先來地道無殃不可先昌人事無失不可先伐
四時相乘水旱愆和冬雷夏霜飛蟲食苗天灾也山崩
川涸土不稼穡水不潤下五葉不樹八穀不成地殃也
重賦苛政高臺深池興役過差縱酒荒色遠忠聽佞窮
兵黷武人失也必視天灾而覩地殃傍觀人失不則天
不可動師不法地不可行征伐不和於人不可成天贊
其時地資其財人定其謀靜見其陽動察其隂先觀其
迹後知其心所謂勝兵者先勝而後求戰敗兵者先戰
而後求勝故曰未戰而廟算勝者得算多也未戰而廟
算不勝者得算少也多算者勝少算者不勝而况於無
算乎以此觀之勝負易見矣
沈謀篇第十四
經曰善用兵者非信義不立非隂陽不勝非竒正不列
非詭譎不戰謀藏於心事見於迹心與迹同者敗心與
迹異者勝兵者詭道也能而示之不能用而示之不用
心謀大迹示小心謀取迹示與感其直疑其詐而詐不
決則強弱不分湛然若玄隂之無象淵然如滄海之不
測如此則隂陽不能算鬼神不能知術數不能窮卜筮
不能占其况於將乎夫善戰者勝敗生於兩陣之間其
謀也策不足聽其勝也形不足觀能言而不能行國之
寶能行而不能言國之用故曰至士不說至兵不言微乎
神乎故能通天地之理備萬物之情是故貪者利之使其
難厭強者卑之使其驕矜自用則忠臣廢擕貳則謀臣去
周文離商而商受殺勾踐卑吳而夫差戮漢高離楚而項
羽亡是故屈諸侯者以言役諸侯者以策夫善用兵者攻
其愛敵必從擣其虚敵必隨多其方敵必分疑其事敵必
備從隨不得守城分備不得併兵則我逸而敵勞敵寡而我
衆夫以逸擊勞者武之順以勞擊逸者武之逆以衆擊寡
者武之勝以寡擊衆者武之敗能以逸擊勞以衆擊寡吾
所以得全勝矣夫竭三軍氣奪一將心度萬人力斷千里糧
者不在武夫行陣之勢而在智士權算之中柔兮弱兮卷
之不盈懷袖沈兮密兮舒之可經寰海五寸之鍵能制闔
開方寸之心能易成敗知周萬物而不殆曲成萬物而不
遺順天信人察始知終則謀何患乎不從哉
子卒篇第十五
經曰古者用人之力歲不過三日藉歛不過什一公劉
好貨居者有積倉行者有裹糧大王好色内無怨女外
無曠夫文王作刑國無冤獄武王行師士樂其死古之
善率人者未有不得其心而得其力者也未有不得其
力而得其死者也故國必有禮信親愛之義然後人以
飢易飽國必有孝慈廉恥之裕然後人以死易生人所
以守戰至死而不衰者上之所施於人者厚也上施厚
則人報之亦厚且士卒之於將非有骨内之親冒鋒鏑
突干刃死不旋踵者以恩信養之禮恕導之小惠漸之
如慈父母育愛子也故能救其險厄拯其塗炭卑身下
士濟免甘苦親臨疾病寒不衣裘暑不操扇登不乘馬
雨不張蓋軍幕未便將不言坐軍井未達將不言渴妻
子縫補於行間身分功於作役簞醪之饋必投於河挾
纊之言必巡於軍是以人喜金鐸之聲厚卒如嬰兒可
與之赴深溪視卒如愛子可與之俱死厚而不能使愛
而不能令亂而不能理譬如驕子不可用也是故令之
以文齊之以武是謂必取語曰夫妻諧可以攻齊小僕
怒可以攻魯王翦李牧吳起田穰苴竟以此術而兵強
於諸侯
選士篇第十六
經曰統六軍之衆將百萬之師而無選鋒渾而雜用即
智者無所施其計辯者無所施其說勇者無所施其奮
力者無所著其壯無異獨行中原亦何取於勝負哉故
孫子曰兵無選鋒曰北夫選士有以賞賞得其進用士
有以刑刑懼則退古之善選士者懸賞於中軍之門有
深沈謀慮出人表者以上賞而禮之名曰智囊之士有
辭縱禮横飛箝捭闔能移人之性奪人之心者以上賞
而禮之名曰辯說之士有得敵國君臣門閭請謁之懽
心者以上賞而禮之名曰鄉導之士有制造五兵攻守
利器竒變譎詭者上賞得而厚之名曰伎巧之士有引
五石之弓矢貫重鎧戈矛劍戟便於利用陸搏犀兕水
攫黿鼉佻身捕虜搴旗摭鼓者上賞得而撫之名曰猛
毅之士有立乘奔馬左右超忽踰越城堡出入廬舍而
亡形迹者上賞得而聚之名曰趫捷之士有往反三百
里不及夕者上賞得而聚之名曰疾足之士有力負六
百三十斤行五十步者上賞四百二十斤次賞得而聚
之名曰巨力之士有知五行運三式多言天道譎說隂陽
者下賞得而存之名曰伎術之士夫十士之皆盡其材
任其道計謀使智囊之士談說使辯說之士離親間疏
使間諜之士深入諸侯之境使鄉導之士建造五兵使
伎巧之士摧鋒捕虜守危攻強使猛毅之士掩襲侵掠
使趫捷之士探報計期使疾足之士破堅陷剛使巨力
之士託愚感癡使伎術之士此謂任才之道選士之術
也三王之后五伯之辟得其道而興失其道而亡興亡
之道不在人主聰明而在其選能之當其才也
勵士篇第十七
經曰激人之心勵士之氣發號施令使人樂聞興師動
衆使人樂戰交兵接刃使人樂死其在以戰勸以賞勸
戰賞以勵士水石無心猶可危而動安而靜况於勵士
乎古先帝王伯有天下戰勝於外班師校功集衆於中
軍之門上功賜以金章紫綬錫以錦綵衣以繒帛坐以
重裀享以太牢飲以醇酒父母妻子皆賜紋綾坐以重
席享以少牢飲以酎酒大將軍捧賜偏將軍捧觴大將
軍令於衆將曰戰士某乙等奮不顧身勇敵萬夫斬元
戎之首搴大將之旗功高於衆故賜上賞子孫後嗣長
稱卿大夫之家父母妻子皆受重賞牢席有差衆士咸
知次功賞其銀章朱綬文綾之衣坐以重席享以少牢
飲以酎酒父母妻子賜以繒帛坐以單席享以雞豚飲
以釃酒偏將軍捧賜下將軍捧觴大將軍令於衆曰戰
士某乙等勇冠三軍功經百戰斬驍勇之首搴虎豹之
旗功出於人故賜以中賞子孫後嗣長為勲給之家父
母妻子皆受榮貴牢席有差衆士咸知下功賞以布帛之
衣坐以單席享以雞豚飲以釃酒父母妻子立而無賞
坐而無席下將軍捧賜卒捧觴大將軍令於衆曰戰士
某乙等戮力行間劬勞歲月雖無搴旗斬將實以䟦涉
疆場錫以下賞子孫後嗣無所庇諸父母妻子不及坐
享衆士咸知令畢命上功起再拜大將軍讓曰某乙等
忝列王臣敢不盡節有愧無功叨受上賞大將軍避席
曰某乙等不德謬居師長賴爾之功梟懸兇逆盛績美
事是用上賞退而復坐命次功再拜上功上功曰某乙
等無謀無勇遵師長之命決勝負於一時無退生之辱
身受殊賞上光父母下及妻子其勉旃退而復坐命下
功再拜次功次功坐受曰某乙等少猛寡毅遵師長之
命決勝負於一時身受次賞上光父母下及妻子其勉
旃下功退而復坐夫如是以勵之一會則鄉勉黨里勉
隣父勉子妻勉夫二會縣勉州朋勉友三會則行路相
勉聞金革之聲相踐而出隣無敵國亦無堅城士何患
乎不勵哉
刑賞篇第十八
經曰有虞氏畫衣章服以刑輔繆而姦不犯其人醇湯
武鑿五刑傷四肢以繆輔刑而姦不止其人滛有虞非
仁也湯武非暴也其道異者時也古善治天下者不賞仁賞
仁則爭為施而國亂不賞智賞智則爭為謀而政亂不賞忠
賞忠則爭為直而君亂不賞能賞能則爭為巧而事亂不
賞勇賞勇則爭為先而陣亂夫蒞衆以仁權謀以智事君以
忠制物以能臨敵以勇此五者士之常賞其常則致爭致
爭則致亂則非刑不治故賞者忠信之薄亂之所由生刑
者忠信之戒禁之所由成刑多而賞少則無刑賞多而刑少
則無賞刑過則無善賞過則多奸王者以賞禁以刑勸求過
而不求善而人自為善賞文也刑武也文武者軍之法國
之柄明主首出庶物順時以撫四方執法而操柄據罪而
制刑按功而設賞賞一功而千萬人悅刑一罪而千萬人
懼賞無私功刑無私罪是謂軍國之法生殺之柄故曰能
生而能殺國必強能生而不能殺國必亡又曰能生死而
赦殺者上也刑賞之術無私於人賞公於世以為道其道也
非自立於堯舜之時非自逃於桀紂之朝用得之而天下
治用失之而天下亂治亂之道在於刑賞不在於人君過
此以往雖彌綸宇宙經絡萬品生殺之用胥是道也
地勢篇第十九
經曰善戰者以地強以勢勝如轉圓石於千仞之深溪
者地勢然也千仞者地之險圓石者轉之勢地無千仞
而有圓石置之窳塘之中則不復轉地有千仞而無圓
石投之方稜偏匾則不能復移地不因險不能轉圓石
石不因圓不能赴深溪故曰兵因地而強地因兵而固
善用兵者高陵勿向背丘勿迎負隂抱陽養生處實則
兵無百病是故諸侯自戰於其地名曰爭地彼我可往
名曰交地三屬諸侯之國名曰衢地深入背人城邑名
曰重地山林沮澤險阻名曰圮地出入迂隘彼寡可以
擊吾衆名曰負地疾戰則存不戰則亡名曰死地故散
地無戰輕地無陣爭地無攻交地無絕衢地合交重地
則掠圯地則行負地則謀死地則戰是故城有所不攻
計不合也地有所不受未見利也君命有所不聽不便
事也凢地之勢三軍之權良將行之智將遵之而旅將
之欲幸全勝飛龜舞蛇未之有也
兵形篇第二十
經曰夫兵之興也有形有神旗幟金革依於形智謀計
事依於神戰勝攻取形之事而用在神虛實變化神之
功而用在形形粗而神細形無物而不鑒神無物而不
察形誑而惑事其外神密而圓事其内觀其形不見其
神不見其事參之拽柴揚塵形之衆也減竈滅火形之
寡也勇而無剛當敵而速去形其退也斥山澤之險無
所不至形其進也油幕冠樹形其強也偃旗卧鼔寂若
無人形其弱也故曰兵形象陶人之埏土鳬氏之冶金
為方為圓或鐘或鼎金玉無常性因工以之名戰陣無
常勢因敵以為形故兵之極至於無形則間諜不能窺
智略不能謀因形而措勝於衆衆不能知人皆知我所
以勝之形莫知吾所以制勝之形形不因神不能為變
化神不因敵不能為智謀故水因地而制形兵因敵而
制勝也
作戰篇第二十一
經曰昔之善戰者如轉木石木石之性圓則行方則止
行者非能行而勢不得不行止者非能止而勢不得不
止夫戰人者自鬭於其地則散投之於死地則戰散者
非能散勢不得不散戰者非能戰勢不得不戰行止不
在於木石而制在於人散戰不在於人而制在於制勢
而戰人也夫未見利而戰雖衆必敗見利而戰雖寡必
勝利者彼之所短我之所長也見利則起無利則止見
利乘時帝王之資故曰時之至間不容息先之則太過
後之則不及見利不失遭時不疑失利後時反受其害
疾雷不及掩耳卒電不及瞑目赴之若驚用之若狂此
因利之戰人也夫戰者左川澤右丘陵背高向下處生
擊死此平地之戰人也逼敵無近於水彼知不免致死
拒我困獸猶鬭蜂蠆有毒况於人乎令其半濟而擊之
前者知免後者莫之蔑有鬭心敵逆水而來迎之於水
内此水上之戰人也左右山陵溪谷險狹與敵相遇我
則金鼓蔽山旗幟依林登高遠斥出没人馬此山谷之
戰人也勢利者兵之便山林平陸者戰之地夫善用兵
者以便勝以地強以謀取此勢之戰人也如建瓴水於
高宇之上砉然而無滯霤又如破竹數節之後迎刃自
解無復著乎
攻守篇第二十二
經曰地所以養人城所以守地内得愛焉所以攻守
不足攻有餘力不足者守力有餘者攻攻人之法先絕
其愛使無外救料城中之粟計人日之費糧多人少攻
而勿圍糧少人多圍而勿攻力未屈粟未盡城尚固而
支者攻之至也力屈粟殫城壞而不支者守之至也夫
守城之法以城中壯男為一軍壯女為一軍男女老弱
為一軍三軍無使相遇壯男遇壯女則費力而奸生壯
女遇老弱則老使壯悲弱使強憐悲憐在心則使勇人
更慮壯夫不戰故曰善攻者敵不知所守善守者敵不
知所攻微乎微乎至於無形神乎神乎至於無聲故能
為敵之司命
行人篇第二十三
經曰國君擇日登壇拜大將軍繕甲兵具卒乘出則破
人之國敗人之軍殺人之將虜人之俘贏糧萬里行於
敵人之境而不知敵人之情將之過也敵情不可求之
於星辰不可求之於鬼神不可求之於筮卜而可求之
於人昔商之興也伊尹為夏之庖厨周之興也吕望為
商之漁父秦之帝也李斯為山東之獵夫漢之王也韓
信為楚之亡卒魏之伯也荀彧為袁紹棄臣晉之禪也
賈充仕魏魏之起也崔浩家晉故七君用而帝天下夫
賢出奔必有佞臣持君之衡是以度佐有扈狐功專驩
兜成均權三苗推移佞桀崇侯詔紂優旃惑晉故曰三
仁去而商墟二老歸而周熾子胥死而吳亡范蠡存而
越伯五羖入而秦喜樂毅出而燕懼將能收敵國之人
而任之以當其材戰何患乎不克故曰羅其英敵國傾
羅其雄敵國亡他山之石可以攻玉夫行人之用事有
二一曰因敵國之人來觀釁於我我高其爵重其禄察
其辭覆其事實則任之虚則誅之任之以鄉導二曰吾
使人觀敵國之君臣左右執事孰愚中外近人孰貪孰
廉舍人謁者孰君子孰小人吾得其情因而随之可就
吾事夫三軍之重者莫重於行人三軍之密者莫密於
行人行人之謀未發有漏與告者皆死謀發之日削其
藁焚其草金有口木有舌無使内謀之泄若鷹隼之入
重林無其蹤如遊魚之赴潭無其跡離婁俛首師曠傾
耳不聆其聲微乎微乎與纖塵俱飛豈飽食醉酒恃力
輕合之將而得見行人之事哉
鑒才篇第二十四
經曰人禀元氣所生隂陽所成淳和平淡元氣也聰明俊傑隂陽
也淳和不知權變聰明不知至道夫人柔順安恕失於决斷
可與循節難於權宜強悍剛猛失於猜忌可與涉難難於持守貞
良慎畏失於狐疑可與樂成難於謀始清介廉潔失於扄執
可與立節難於通變韜晦沈靜失於遲迴可與深慮難於應
捷夫聰明秀出謂之英膽力過人謂之雄英者智也雄者
力也英不果敢雄不能智謀故英得雄而行雄得英而
成夫人有八性不同仁義忠信智勇貪愚仁者好施義
者好親忠者好直信者好守智者好謀勇者好决貪者
好取愚者好矜人君合於仁義則天下親合於忠信則
四海賓合於智勇則諸侯臣合於貪愚則受制於人仁義
可以謀縱智勇可以謀横縱成者王横成者伯伯王之
道不在於兵強士勇之際而在於仁義智勇之間此亦
偏才未足以言大將軍若夫能柔能剛能翕能張英而
有勇雄而有謀圓而能轉環而無端智周萬物而道濟
於天下此曰通才可以為大將軍矣故曰將者國之輔
輔周則國強輔隙則國弱是謂人之司命國家安危之
主不可不察也明主所以擇人者閱其才通其用鑒其
貌厚其責察其心貞其明居高而遠望徐視而審聽神
其形聚其精若山之高不可極若泉之深不可測然後
審其賢愚以其辭擇其智勇以任事及其可任之夫擇
聖以道擇賢以德擇智以謀擇勇以明擇貪以利擇奸
以隙擇愚以危事或同而觀其道或異而觀其德或權
變而觀其謀或攻取而觀其勇或臨財而觀其利或
捭闔而觀其間隙或恐懼而觀其安危故曰欲求其本
察其性欲求其古察其今先察而任者昌先任而察者
亡昔市偷自育於晉晉察而用之勝楚伊尹自育於湯
湯察而用之放桀智能之士不在遠近仁人不因困厄
無以廣其德智士不因棄時無以舉其功王者不因絕
亡無以立其義覇者不因強敵無以遺其患明主任人
不失其能直士舉賢不離於口無萬人之智者不能據
於萬人之上故曰不知軍中之事而同軍中之政者則
軍惑矣不知三軍之權而同三軍之任者則軍士疑矣
既疑且惑則諸侯之難至矣夫如是則君不虛王臣不
虛貴所謂君道知臣臣術知事者也
太白隂經卷二
