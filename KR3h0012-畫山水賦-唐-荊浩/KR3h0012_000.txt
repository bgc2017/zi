欽定四庫全書子部八
畫山水賦藝術類一(書畫之屬)
提要
(臣)等謹案畫山水賦一卷附筆法記一卷(浙江
鮑士恭家藏本)舊本題唐荆浩撰案劉道醇五代名
畫補遺曰荆浩字浩然河南沁水人五季多
故隠于太行之洪谷自號洪谷子著山水訣
一卷湯垕畫鑒亦曰荆浩山水為唐末之冠
作山水訣為范寬輩之祖則此書本名山水
訣此本載詹景鳳王氏畫苑補益中獨題曰
畫山水賦考荀卿以後賦體數更而自漢及
唐未有無韻之格此篇雖用駢詞而中間或
數句有韻數句無韻仍如散體強題曰賦未
見其然又以浩為豫章人題曰豫章先生益
誕妄無稽矣别有筆法記一卷載王氏畫苑
中標題之下註曰一名畫山水錄案唐書藝
文志載荆浩筆法記一卷陳振孫書錄解題
則作山水受筆法一卷沁水荆浩浩然撰今
撿記中稱石鼓岩前遇一叟講授筆法則陳
氏所記乃其本名唐志所載乃省文呼之王
氏畫苑所註又後人改名也二書文皆拙澁
中間忽作雅詞忽參鄙語似藝術家稍知字
義而不知文格者依託為之非其本書以相
傳既久其論亦頗有可采者姑錄存之備畫
家一說云爾乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
畫山水賦
宋荆浩撰
山水賦
凡畫山水意在筆先丈山尺樹寸馬豆人此其格也遠
人無目遠樹無枝遠山無皴高與雲齊遠水無波隠隠
似眉此其式也山腰雲塞石壁泉塞樓臺樹塞道路人
塞石看三面路看兩蹊樹觀頂𩕳水看岸基此其法也
凡畫山水尖峭者峰平夷者嶺峭壁者崖有宂者岫懸
石者岩形圓者巒路通者川兩山夾路者壑兩山夾水
者澗注水者溪泉通者谷路下小土山者坡極目而平
者坂若能辨别此類則粗知山水之彷彿也觀者先看
氣象後辨清濁分賓主之朝揖列羣峰之威儀多則亂
少則慢不多不少要分遠近遠山不得連近山遠水不
得連近水山腰回抱寺觀可安斷岸亂堤小橋可置有
路處人行無路處林木岸斷處古渡山斷處荒村水闊
處征帆林密處店舍臨岸古木露根而藤纏臨流石岸
嵌空而水痕凡作林木遠者疎平近者高密有葉者枝
柔無葉者枝硬松皮如鱗栢皮纏身生於土者脩長而
净直長於石者拳曲而伶仃古木節多而半死寒林扶
疎而蕭森春景則霧鎖烟籠樹林隠隠遠水拖藍山色
堆青夏景則林木蔽天綠蕪平坂倚雲瀑布行人羽扇
近水幽亭秋景則水天一色簌簌疎林雁横烟塞蘆裊
沙汀冬景則樹枝雪壓老樵負薪漁舟倚岸水淺沙平
凍雲黯淡酒帘孤村風雨則不分天地難辨東西行人
傘笠漁父蓑衣有風無雨但看樹枝有雨無風枝葉垂
下雨霽則雲收天碧山光添翠網曬斜暉曉景則千山
欲曙霧靄霏霏朦朧殘月曉色熹微暮景則山銜殘日
帆卸江湄路人歸急半掩柴扉或烟斜霧横或遠岫雲
歸或秋江晩渡或古塜斷碑如此之類須要筆法布置
更看臨期山形不得犯重樹頭不得整齊山借樹為衣
樹借山為骨樹不可繁要見山之秀麗山不可亂要顯
樹之精神若留意於此者須心會於玄微
畫山水賦
欽定四庫全書
筆法記
宋荆浩撰
太行山有洪谷其間數畆之田吾常耕而食之有日登
神鉦山四望廻跡入大岩扉苔徑露水怪石祥烟疾進
其處皆古松也中獨圍大者皮老蒼蘚翔鱗乘空蟠虬
之勢欲附雲漢成林者爽氣重榮不能者抱節自屈或
廻根出土或偃截巨流掛岸盤溪披苔裂石因驚其異
遍而賞之明日携筆復就寫之凡數萬本方如其真明
年春来於石鼓岩間遇一叟因問具以其来所由而答
之叟曰子知筆法乎曰叟儀形野人也豈知筆法耶叟
曰子豈知吾所懷耶聞而慚駭叟曰少年好學終可成
也夫畫有六要一曰氣二曰韻三曰思四曰景五曰筆
六曰墨曰畫者華也但貴似得真豈此撓矣叟曰不然
畫者畫也度物象而取其真物之華取其華物之實取
其實不可執華為實若不知術苟似可也圖真不可及
也曰何以為似何以為真叟曰似者得其形遺其氣真
者氣質俱盛凡氣傳於華遺於象象之死也謝曰故知
書畫者名賢之所學也耕生知其非本翫筆取與終無
所成慙惠受要定畫不能叟曰嗜慾者生之賊也名賢
縱樂琴書圖畫伐去雜慾子既親善但期終始所學勿
為進退圖畫之要與子備言氣者心隨筆運取象不忒
韻者隠跡立形備儀不俗思者刪撥大要凝想形物景
者制度時因搜妙創真筆者雖依法則運轉變通不質
不形如飛如動墨者高低暈淡品物淺深文彩自然似
非因筆復曰神妙竒巧神者亡有所為任運成象妙者
思經天地萬類性情文理合儀品物流筆竒者蕩跡不
測與真景或乖異致其理偏得此者亦為有筆無思巧
者雕綴小媚假合大經強寫文章增貌氣象此謂實不
足而華有餘凡筆有四勢謂筋肉骨氣筆絶而斷謂之
筋起伏成實謂之肉生死剛正謂之骨跡畫不敗謂之
氣故知墨太質者失其體色微者敗正氣筋死者無肉
跡斷者無筋苟媚者無骨夫病有二一曰無形二曰有
形有形病者花木不時屋小人大或樹高於山橋不登
於岸可度形之類是也如此之病不可改圖無形之病
氣韻俱冺物象全乖筆墨雖行類同死物以斯格拙不
可刪修子既好寫雲林山水須明物象之源夫木之生
為受其性松之生也枉而不曲遇如密如疎匪青匪翠
從微自直萌心不低勢既獨高枝低復偃倒掛未墜於
地下分層似叠於林間如君子之德風也有畫如飛龍
蟠虬狂生枝葉者非松之氣韻也栢之生也動而多屈
繁而不華捧節有章文轉隨日葉如結線枝似衣麻有
畫如蛇如索心虚逆轉亦非也其有楸桐椿櫟榆柳桑
槐形質皆異其如遠思即合一一分明也山水之象氣
勢相生故尖曰峰平曰頂圓曰巒相連曰嶺有宂曰岫
峻壁曰崖崖間崖下曰岩路通山中曰谷不通曰峪峪
中有水曰溪山夹水曰澗其上峰巒雖異其下岡嶺相
連掩映林泉依稀遠近夫畫山水無此象亦非也有畫
流水下筆多狂文如斷線無片浪高低者亦非也夫霧
雲烟靄輕重有時勢或因風象皆不定須去其繁章採
其大要先能知此是非然後受其筆法曰自古學人孰
為備矣叟曰得之者少謝赫品陸探微為勝今已難遇親
蹤張僧繇所遺之圖甚虧其理夫隨類賦彩自古有能
如水暈墨章興我唐代故張璪員外樹石氣韻俱盛筆
墨積微真思卓然不貴五彩曠古絶今未之有也麴庭
與白雲尊師氣象幽妙俱得其元動用逸常深不可測
王右丞筆墨宛麗氣韻高清巧寫象成亦動真思李將
軍理深思遠筆跡甚精雖巧而華大虧墨彩項客山人
樹石頑澀稜角無蹤用墨獨得玄門用筆全無其骨然
於放逸不失真元氣象元大剙巧媚吳道子筆勝於象
骨氣自高樹不言圖亦恨無墨陳員外及僧道氛以下
粗昇凡格作用無竒筆墨之行甚有形跡今示子之徑
不能備詞遂取前寫者異松圖呈之叟曰肉筆無法筋
骨皆不相轉異松何之能用我既教子筆法乃齎素數
幅命對而寫之叟曰爾之手我之心吾聞察其言而知
其行子能與我言詠之乎謝曰乃知教化聖賢之職也
禄與不禄而不能去善惡之跡感而應之誘進若此敢
不恭命因成古松讚曰
不凋不容惟彼貞松勢高而險屈節以恭葉張翠盖
枝盤赤龍下有蔓草幽隂蒙茸如何得生勢近雲峰
仰其擢幹偃舉千重巍巍溪中翠暈烟籠竒枝倒掛
徘徊變通下接凡木和而不同以貴詩賦君子之風
風清匪歇幽音凝空
叟嗟異久之曰願子勤之可忘筆墨而得真景吾之所
居即石鼓岩間所字即石鼓岩子也曰願從侍之叟曰
不必然也遂亟辭而去别日訪之而無蹤後習其筆術
嘗重所傳今遂修集以為圖畫之軌轍耳
筆法記
