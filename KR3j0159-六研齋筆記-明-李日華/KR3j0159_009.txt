六研齋三筆卷一明李日華撰
唐周繇送人尉黔中詩句云公堂飛白鳥官俸請硃砂
不徒見彼土風物而官貧事簡之意亦翛然自見且
氣象悠邈絶無刻索之迹所以為五言佳境憾繇詩
不多見耳
庚午九月一日買得菊三本置之庭下得一詩云杪秋
纔一日買菊已三枝黃紫初相暎高低各互持倒罇
香欲入囊枕夢應遲風雨南窗下閒箋彭澤詩
靈飛散方雲母十斤成煉者茯苓半斤栢子仁七兩續
斷七兩石鍾乳七兩菊花五兩术四兩乾地黃十三
兩桂七兩凡九物治下篩訖以天門冬一斤咬咀絞
汁以丸此藥汁多和之汁少溲之着銅器中懸着甑
下蒸黍米下一斛二斗熟出藥曝乾更治令細篩服
一方寸匕十日身輕二十日耳目聰明七十日頭髮
白反黑故齒皆去若落去者取藥二十七匕以白蜜
和之𢷬二百下丸如梧桐子可得八十一丸曝令燥
視丸表裏相見如明月珠或似螢火精珠或赤或白
此仙人隨身常所服藥也欲令頭髮時生者日服七
丸至髮不白不落若入深山不食亦可作此丸日服
七丸不饑也若髮不落未白但可服散夀六百年不
白凡作此靈飛散服之三日力倍五日血脉盛七日
身輕十日面目悦澤智慧聰明十五日力作不知疲
徐行及馬二十日不可復當三十五日夜視有光
仙家作初精散用茯苓松脂石鍾乳三味作凝靈膏用
茯苓松脂松子中仁栢子中仁四味皆世間常有之
物唯制煉之法極精勝耳
罽賓國有苜蓿草木者形如芋人病盲兩目空盡絞其
根汁而服之煑其莖葉為膏傅空爛中七八日許則
更生珠瞳此抱朴子内篇所載也金華人吳去凡者
與余遇於武林昭慶寺自言有奇藥可重生目瞳其
得此苜蓿草木耶抑妄言之耶
高麗醫人治疾用藥止一味兩味至三味則極多矣未
有至四味者蓋藥性專則達二則濟三則調四則參
與制再多則相牽而不能奏功矣偶傳瘧痢二方甚
簡而驗今錄於此治痢止二味色白者患寒用生薑
一兩細茶五錢色赤者患熱用細茶一兩生薑五錢
赤白雜者薑茶各五錢河水二碗煎至一碗温服瘧
疾不論久近用生何首烏五錢青皮三錢陳皮二錢
酒一碗河水一碗煎至一碗温服即愈
脾有九孔橫五孔䜿四孔以應外之九竅人能固得元
氣在脾則外九竅永絶出入息矣
凡人身中元氣常從口鼻中出入使丹田常滿即不至
饑其神清明求死不可得也一日一夜總有六時咽
氣子寅辰午申戌丹田開受
骨湧面白血湧面赤髓湧面黃肌湧面黑精湧面光氣
湧面澤光澤必根於精氣所謂晬然見乎面也
初道務清務靜無強無長
枕高肝縮枕下肺蹇以四寸為平枕枕席柔耎其息乃
長氣至身漸寒欲驚安心定慮勿使之驚聽氣之所
為
道氣久精神振之其形自舉謂之輕舉(以上七則俱顯道經)
大道之要無為而自然術之秘者符與炁藥而已符者
三光之靈文天地之真信也藥者五行之華英地之
精液也炁者隂陽之和粹萬物之靈爽也
江淮異人傳載沈汾侍御隠居樂道家有二妾一日謂
曰我若死爾能哭我乎妾愕然曰安得不祥之言固
問之曰苟若爾安得不哭汾曰汝今試哭我欲觀之
妾初不肯強之不已妾走避之汾既而挾之妾不得
已乃曰君但升榻而坐汾如言二妾左右擁袂而哭
畢視之汾已卒矣竹懶曰禪者參方入定極平生之
力然後得坐在立亡以為明驗汾但云樂道不著有
參學之功何以能灑脱遊戲乃爾耶其平日用心殆
未可測也
晦翁行草一帖粉箋書瘦勁疎秀用唐法語云熹再拜
上白提舉丈賜書云亦欲過定海恐已到幸為致問
訊意尊堂恭人伏唯尊候萬福眷集均休恭叔尚未
到只文叔到已兩日矣誠之在此相聚也熹再拜上
白宋景濓細楷跋云太師徽國朱文公帖一紙韻度
潤逸比他日所書人以為尤可玩濂雖不敏則非特
玩其字畫而已也蓋有所感也帖中云恭叔尚未到
只文叔到已兩日矣見約誠之在此相聚也文叔名
友文恭叔名友恭姓潘氏二人實為兄弟恭叔通禮
學文公之修三禮以儀禮與禮記相參通為一書其
不合者為五類周官則别為一書恭叔實與討論之
列文叔尤善問辨文公與論大學致知格物之義雖
反覆數次而弗措誠之尤澹軒也澹軒蚤從張宣公
遊晚復事文公文公遇之如黃直卿則三人者皆其
高第弟子計其一時師友相從盛聚精會神德義充
洽如在泗沂之上自今道隠民散時觀之不啻應龍
遊乎玄間欲一見之而不可得徒以貽有識者之感
慨不亦悲夫此帖無歲月不知何年所發其或學禁
未興講道於竹林精舍時耶前史官金華宋濂題又
一跋云我徽國文公雖不役志於臨池之學而講道
餘閒頗亦留意筆札以故伸紙行墨皆有法度其真
蹟之流落人間者尤為世所寳玩况其片言隻字皆
至理所寓耶此帖浦陽鄭君仲涵所藏宋先生為之
題識其左因帖中言及潘恭叔文叔尤誠之三人者
遂歴敘三人平生學力之所至以示仲涵得無深意
乎蓋仲涵太史門人也篤學而嗜古必得因太史之
所指示而感發焉而以古昔師友之所相從者以自
期不獨寳玩其筆墨而已也後學義烏朱世濂謹題
嘗疑廓填二字不得解偶閱陶貞白上梁武論書啓中
有云摹者所採字大小不堪均調廓看尚可廓看者
廓填而看之也古人於名蹟或廓之使大或縮之使
小縮之小者玉枕禊帖也廓之大者顔書畫像贊也
陶云逸少學鍾勢巧形密勝於自運
陶云右軍好蹟皆是會稽時永和十許年中者從失郡
告靈不仕以後略不復自書皆使此一人世中不能
别見其緩異呼為末年書逸少亡後子敬年十七八
全倣此人書故遂成與之相似今聖旨標顯足使衆
識頓悟於逸少無晚年之譏竹懶曰書法不論真草
必貴精緊而懲散緩所以唐文皇極排子敬蓋貞白
前已發之矣
石虎時華林苑中有西王母棗冬夏有葉九月生華十
二月乃熟三子一尺又有羊角棗亦三子一尺勾鼻
桃重二斤半揚州獻黃鵠雛頸長一丈聲聞十餘里
汎之玄武池中忽化為龜
鹽官有一前輩忘其名梓行文集曰蘩川集時有數友
指問蘩川繋何所余時應之曰此非大川水經地誌
諸書所不載當是此公宦處小水名耳髣髴記是秦
隴當時以未得確據為憾今日閱前秦錄苻登遣竇
衝自蘩川趨長安則一確驗也
子昂楷書參同契一卷筆法寬和流利不甚莊栗有輕
裘緩帶之風而從首迄終無一惰筆又起伏聯貫若
一時書完者純熟之極幾於化矣欵云至大三年歲
在庚戌春仲吳興趙孟頫書顧金粟一跋亦作精楷
如永興破邪論皆墨笥中瓌寳也跋云古之善書者
雖下筆輒妙然紙墨不佳終多滯澁此孫過庭所謂
書有五乖其為病一也余見松雪公書多矣此卷獨
得白宋紙堅細潤滑瑩然如玉宜其書之化而不羈
終七千餘言而無一滯筆也書法本師二王而出入
北海如老將用兵奇正沓出並皆神妙豈不為希世
之珍哉玉山顧仲瑛識
程季白蓄韓滉五牛圖雖着色取相而骨骼轉折筋肉
纏裹處皆以粗筆辣手取之如吳道子佛象衣紋無
一弱筆求工之意然久對之神氣溢出如生所以為
千古絶蹟也趙文敏再三題之真其所寳秘者初題
云余南北宦游於好事家見韓滉畫數種集賢官畫
有豐年圖醉學士圖最神張可與家尭民擊壤圖筆
極細鮮于伯幾家醉道士圖與此五牛皆真蹟初田
師孟以此示余余甚愛之乃知為趙伯昂物因託劉
彦方求之伯昂欣然輟贈時至元二十八年七月也
明年六月携歸吳興重裝又明年濟南東倉官舍題
二月既望趙孟頫書
右唐韓晉公五牛圖神氣磊落希世名筆也昔梁武
欲用陶弘景弘景畫二牛一以金絡首一自放於水
草之際梁武歎其高致不復強之此圖殆寫其意云
子昂重題
此圖僕舊藏不知何時歸太子書房太子以賜唐古
台平章因得再展抑何幸耶延祐元年三月十三日
集賢侍讀學士正奉大夫趙孟頫又題
善相馬者不於驪黃牝牡而於天機余謂觀畫亦然
海虞鄒君君玉示余五牛圖有步者齕者縱跱而鳴
者顧而舚者翹首而馳者其天機之妙宛若見之於
東臯西壟間亦神矣哉吳興趙文敏公以為唐韓晉
公所畫也品題再三至稱為希世名筆蓋有得於此
矣君其寳之至正十二年二月七日魯孔克表題
竹懶曰余於項宏甫齋中見晉公一吐舌牛身形大
小如人家所蓄狸奴舌闊寸有二分正面垂下如半
月殷紅色兩目炯然大有神氣亦非常奇作也
客持示趙松雪書麻姑壇記趙仲穆書符讀書城南及
司馬温公勸學語二則共一卷倪雲林跋云今年四
月十九日余自華亭過松陵之甫里田舍天氣驟熱
遂留度夏隣有張君德常德機賢伯仲伯子多蓄名
蹟而希會面名蹟亦罕以示人幽居嘿嘿如潛逃而
已乃子元度亦不肯相過招邀數次不過黽勉一來
六月十六日旱久而雨一雨浹旬茅屋上漏下濕獨
坐唯有悲歎因寄詩曰積雨不能休漂搖使人愁哀
吟四壁靜病臥百蟲秋何人肯相念載酒一消憂幸
有吕張叟清詩遠見酬余六月末病臂創足痛呻吟
幾及旬故云七月四日雨止風靜雲翳開朗泥潦尚
没足忽叔子來訪元度踵武亦至携趙榮祿此卷及
其子趙雍遺墨以怡悦老眼納甕牖之凉颸臨碧江
之湍激相與玩詠不已因自念老景侵尋親朋淪落
殆盡雖近在跬步如張君伯仲父子尚不得數數晨
夕况二趙墨宿光芒昭回霄漢夢寐亦所不睹安得
不見其遺蹟而喜忭哉遂記其後以寫余之憒憒焉
歲己酉倪瓚題詩改後四句開門望原野江湖漭
交流誰能載美酒為我散煩憂
胡澹庵論秦檜王倫札子千古快其議論然寔其友范
璿筆也璿字舜文豐城人政和進士歴州縣有治績
太守魏玒上其十事高宗召見便殿極言戰國之事
不足法弔伐之師所當舉言極剴切又因劉琦順昌
之圍檜無救意乃披胸示檜正色觸之檜怒請祠三
任主管玉隆觀而卒澹庵見其語戅直上必取禍念
其親老遂自疏名上之
倪元鎮龍門獨步圖為復庵和尚寫山廓頗巨用筆極
細墨法亦澹一松軒仰一櫟傍之而當路隅一僧昂
然行其下蓋寫張伯雨詩中所謂斷江恩公也雲林
題云恩公昔住天平日林下相迎壊色袍行到龍門
無脚力右肩褊袒喫櫻桃此詩乃伯雨外史訪斷江
恩公詩也余與外史有師友之義己巳歲余訪復庵
留山中者數日復庵誦此詩不輟口余既寫圖遂書
於其上云倪瓚
夏英公竦在洪州革去師巫一千九百餘戸勒令改業
歸農所有首納祅妄神象符籙神衫神仗魂巾魄帽
鐘角刀笏紗羅等一萬一千餘事悉令焚毁夏雖憸
狹然亦幹濟能品也
徐節之携畫一軸來就鑒定乃故朱山人肖海物也余
二十年前見之矣作兩松聳挺一松横偃貫其脇枝梢
上下籠罩松針亂撒極有古氣内層作墨葉樹一樛
枝櫟樹一中段低巒暎帶坡畔一翁橫舟而釣余定
為元人筆而松根露白處已有作李成二小字矣蓋
特剪去上幅原題而以此眩價耳因試呼兒亨示之
亨曰此曹雲西倣郭熙筆也余深賞其鑒真
孫綽為著作郎自於暗中見所使筆吐光如火杜少陵
作詩句精絶者其子宗武每覺紙上作金字此皆文
章精氣所結也
梁有太常丞唐尭漢有臨武長虞舜
誠道元號覺隠乃元僧四隠之一品局高潔能書畫託
稱蜀畤坾翁筆而已特題之然實其自筆也有題語
云坾仙必覺隠題而後着筆題就則坾仙亦至矣乃
有一奇特覺隠喫飯坾仙不舉箸只靜坐覺隠放箸
坾仙亦飽有時坾仙飯覺隠亦飽每拈此人皆不解
蓋禪宗所云有一人終日喫飯未曾咬着一粒米之
謂也山水學巨然翎毛竹石俱有灑脱之韻是有得
於道而簸弄精光於筆墨間者
子昂行書詩一幅不知子昂作或書古人作其語氣似
白樂天陸放翁余極愛之因錄於此云山石犖确行
逕微黃昏到寺蝙蝠飛升堂坐階新雨足芭蕉葉大
梔子肥僧言古壁佛畫好以火來照所見稀鋪牀拂
席置羹飯粗糲亦足飽我饑夜深靜坐百蟲絶清月
出嶺光入扉天明獨去無道路出入高下窮烟霏山
紅澗綠紛爛漫時見松櫟皆十圍當流赤脚踏澗石
水聲激激風吹衣人生如此自可樂何必局束為人
鞿嗟哉吾黨二三子安得至老不更歸
張句曲澗阿詩行書當五錢大極雄快沉着詩亦豪邁
詩云駕壑截流安尺宅客來如入市簷壺百年身外
樗蒲局四月山中櫻筍厨雉雊煙叢朝日上魚潛瓦
影夕凉初自餘眠食都忘念更擬求觀後世書後幅
楊鐵笛又作縱橫百餘字跋之
蘇文忠竹石一卷有題跋絶俗神品也錄之
昔歲余嘗偕方竹逸尋淨觀長老至其東齋小閤中
壁有與可所畫竹石其根莖脈縷牙角節葉無不臻
理非世之工人所能者與可論畫竹木於形既不可
失而理更當知生死新老煙雲風雨必曲盡真態合
於天造厭於人意而形理兩全然後可言曉畫故非
達才明理不能辨論也今竹逸求余畫竹因妄襲與
可法則為之并書舊事以贈元豐五年八月四日眉
山蘇軾
子瞻先生於元豐巳未自徐州移任吳興日訪諸公
高隠談詩較墨興至輒點染竹石詞翰隨贈所喜若
匪人雖乞弗與也越三載壬戌先生責黃州僕亦有
事於黃竹逸方君寄此卷素以乞先生竹石至則先
生往蘄水俟旬餘始還得拜覿於臨臯亭中握手問
故飲半劇述前望遊赤壁之勝起而撫松長嘯朗誦
赤壁賦一過僕知先生興酣矣遂出卷頂懇蒙慨然
揮灑復書春夜行蘄水過酒家飲酒乘月至溪橋上
解鞍少休西江月詞一闋賜僕捧視竹若紫鳳迴風
石如白雲出岫書則豪放軼宕如快馬斫陣而步伍
自存僕愧不知書不敢管窺臆贊然如釋迦牟尼現
丈六金身雖至愚至幼靡不合掌稱佛者也因識始
末并錄先生詞以歸竹逸云照野瀰瀰淺浪橫空瞹
瞹微霄障泥未解玉驄驕我醉欲眠芳草可惜一溪
明月莫教踏破瓊瑶解鞍欹枕綠楊橋杜宇數聲春
曉武林金鏡敬跋
石曼卿擘窠書古松詩筆法雄肆而栗有諸跋
直氣森森恥屈盤鐵衣生澁紫鱗乾影搖千尺龍蛇
動聲撼半天風雨寒蒼蘚靜緣離石上綠蘿高附入
雲端報言帝室掄材者便作明堂一柱看士大夫
豪宕奇崛者為文必峭拔清遠閒放者有句必高妙
故梅詩之疎影橫斜和靖如圖寫此花松詩之半天
風雨曼卿獨膾炙人口也自昔論詩者謂寫情非難
狀物為最難過於體倣或失之俗略於比喻又失之
泛必渾然天成它物不足以當之斯為美爾曼卿平
生意氣卓犖多慕古人奇節偉行其見於辭章之末
又肯為兒女子軟媚語耶梅聖俞以雲影濤聲之句
過此作非矣節推趙公得真蹟於袁正肅之仲弟木
叔而刻之石二百年來陵移谷遷何物不為塵土之
歸而此刻至今存焉半雲翁性尤嗜古賢遺墨購求
至富故此紙亦在篋藏故物之列家既析異又幸心
可得而寳之造物者若有私焉嗚呼故家遺物歴年
之久而卒獲所歸有如此帖者乎敬書此以識余感
歲在玄默敦牂夏五月望北山老樵黃槮敬書
曼卿上世家幽州燕俗勁武少以氣自豪書體兼顔
柳前輩謂愈大愈奇余三見真蹟禮部尤尚書家西
師詩有旗光秋曉起甲色大江橫之句歐陽氏籌筆
驛詩有意中流水遠愁外舊山青之句今又見此詩
影搖千尺聲撼半天尤為人膾灸皆警策也歐陽公
稱文章勁徤稱其意氣余以為字畫猶有劎拔弩張
之勢吾鄉郡從事官舍中先有籌筆驛詩石刻久矣
今趙君致遠又欲刻此是為二妙也四明樓鑰
節度推官&KR0550;事舊有籌筆驛詩刻流轉入郡衙中師
夏請於使君得復舊貫暇日過袁君木叔家見古松
詩筆其嚴密勁徤尤為卓絶因摹刊之以為籌筆驛
詩刻之對曼卿翰墨不多見於世藐然從事之廬破
屋數間雖不足以避風雨二刻屹立其中未可以為
陋也又得文昌樓公為之題識益光榮矣木叔之先
君子好奇嗜古所蓄前輩遺墨甚衆此其一耳慶元
己未上元日古汴趙師夏書
曼卿號詩豪發奇索幽秘對語禽關樂生香花交樹
翕然伊洛間妙絶稱者亟清放挾滑稽其風如晉靡
馬逸遭躓墮云賴石學士狂調烟花舘弗愧街司箠
落考裭鞾袍坐笑傲羣恥作詩喻罷進遺韻寓謔旨
排闥就錢愚博飲略汝爾卒與劉潛醉囚巢鼈自儗
止酒迨遵戒枯渴遂及死蒼筆留松篇心畫森規矩
躐顔復涉柳廡隅攝神鬼古以畫觀人無乃倒非是
獸柙怒虎兕武庫耀戟棨當時朱夫子不害曹瞞體
道德百代師朱紫曷足訿曼卿賁在外紫陽衷則匪
我今罔異同口舌吾過矣拙肘嘆莫學聊以指運几
緣辭更高諷謖謖松風起其人當不亡或在蓉城裏
後學長洲沈周
米書崇國公墓誌銘純用虞禇筆意由其平日熟爛文
皇哀册暨汝南宫主碑而不覺流注腕下耳柳貫以
為出蘭亭亦溯源之論也
張伯雨書性極高人言其請益趙魏公公授以李泰和
雲麾碑書頓進日益雄邁余以為魏公平日學泰和
得其舒放雍容而伯雨獨得其神駿所以不同吾非
短趙趙學勝張資勝此骨髓之論未可與掇皮者言
米元章有柬與人論縳筆須象管以其遲重而滑作字
有力而運轉便也又云用久雖有裂紋俱橫裂無直
透者我有三管可用至六十九此我止年也可預記
之不妄也書係行法皆真蹟亟索史傳攷之元章六
十二而卒較所記虧七年以感應篇增减法論之元
章何過而遽減至是耶將毋資性顛逸好奇乃姑妄
言之而不責應耶
華嚴吞海集如來十身相海品云如來國度身有大人
相名筆雲用羊兔毛為體常放黑摩尼光明令諸衆
生書寫善事余深諦之悟知世間種種建立咸仗佛
威光出現蓋不獨史皇次仲具有神變即歴代工書
若鍾索二王虞禇顔柳無非從黑牟尼光中證果者
誰云翰墨為小技哉壬申三月晦前三日於北窗濃
綠中試宋睿思殿紫端大研書時入夏已十日矣
佛談般若即是人心靈智云其體無外而其用廣狹隨
時如登高崗俯察百里形勢則此智彌漫百里及穿
針時則束注鍼孔中寫字時即於筆尖上透露作無
量神變余喜其語可為臨池家三昧也
梅道人倣荆浩寫漁舫十五中段樹石一叢前後山嶼
遠近出没四五疊余兩見臨本至今壬申三月始見
真者氣象煥如也梅老題云余最喜關仝山水清勁
可愛觀其筆法出自荆浩後見浩畫唐人漁父圖有
如此製作遂倣為一軸為人求去今復見之不意物
之有遇時也一日惟仲持此卷來命識之吁昔之畫
今之題殆十餘年矣流光易謝悲夫至正十二年七
月十日梅道人書於武塘慈雲之僧舍又畫上方每
舫題一漁家傲詞瀟灑超逸逼真玄真子口吻亦道
人所製書作藏真筆法古雅有餘詞云碧波千頃晚
風生舟泊湖邊一葉橫心事穏草衣輕只釣鱸魚不
釣名(一)收却絲綸歇却船江頭明月正團圓酒瓶側
岸花懸枕着蓑衣和月眠(二)輕風細浪漾漁船碧水
斜陽欲暮天看白鳥下長川點破瀟湘萬里烟(三)閒
情聊爾寄絲綸處處江湖着我身波似練髩如銀欲
釣如山截海鱗(四)極目乾坤夕照斜碧波微影弄晴
霞舟有伴興無涯那個汀洲不是家(五)近日何人是
我隣滿川鳬鴨最相親雲浩浩水鱗鱗青草烟深不
見人(六)舴艋為家無姓名胡盧世事過平生香稻飯
軟蓴羹棹月穿雲任性情(七)雪色鬚髯一老翁能將
短棹撥長空人愛靜浪無風宜在五湖烟雨中(八)綠
楊初睡暖風微萬里晴波浸落暉鼓枻去唱歌回驚
起沙鷗樸漉飛(九)年來情况屬漁船人在船中酒在
前山歴歴水涓涓一曲清歌山月邊(十)風攪長江浪
拍空扁舟蕩漾夕陽紅歸别浦繋長松出自風恬浪
息中(十一)一個輕舟力幾多江湖穏處載漁蓑撑皓月
下長波半夜風生不奈何(十二)殘霞一縷四山明雲起
雲收隂復晴風脚動浪頭生聽取虚篷夜雨聲(十三)鈎
擲萍波綠自開錦鱗隊隊逐鈎來消歲月寄芳懷却
似嚴光坐釣臺(十四)桃花水暖五湖春一個輕舟寄此
身時醉酒或垂綸江北江南適意人(十五)
覺隠寫石與茭蒲溪鳥最妙又作疎林平遠託坾仙筆
題云蜀畤坾公作畫覺隠題印又題云余嘗為此卷
坾仙亦到坾仙喜遂援筆寫此圖余因題此詩日暮
東溪上秋深景寂寥葉稀林影薄水落岸痕高野燒
明江嶼漁舟入浦橋故人烟水隔悵望首空搔
覺隠又喜作狂草所書吳江長橋歌一首極雄宕可喜
德林禪人喜拈五宗機語勘驗士大夫崇禎辛未秋余
與同住廣林庵者旬日每摩牙而爭意不相下遇觸
着處未嘗無得亦未嘗實有得也於其别也一絶贈
之曰一番落草一迷蹤渴豹饑獅驀面逢咬盡骨滓
無點汁且抛話欛聽松風
禮曰獻鳥者佛之註云佛者戾也戾轉其首使左右向
不令當人也闢佛先生得此大喜曰佛教之背戾佛
固已自號矣宜其滅棄倫常毁壊形體事事反常不
可施於中國也竹懶曰子之攻佛巧矣然實妙得佛
心佛當拜子以謝闡發之精且要也何也佛以人之
念念躭着於有有我有人有衆生有夀者有三界有
勝有劣有是有非有愛有憎有譽有毁有苦有樂有
生有死有起有滅以至無不有而身心為有所縳隨
有所轉入輪迴中不能脱離故作戾轉之法種種救
之如居東土而指西方現有生而說無生具耳目口
鼻而尋父母未生前面目皆是戾轉之意無非欲人
掇轉念頭别作區向乃有出離分耳是以佛雖十號
圓成而行於此方者唯佛之一字震天動地萬口宣
揚之莫之有二也自學佛之徒失於料揀以覺訓佛
而佛之真旨隠矣凡以石攻玉者益玉之潤以刀刮
金者增金之光以儒書字義闢佛者彰佛之妙此類
是也
張來儀羽元潯陽人博學有高致善畫以摩詰為宗世
不多見周敏仲携示一卷雲林蕭疎烟岫出没乃平
遠之佳者來儀詩澄淡婉逸與徐幼文張伯雨並行
卷中有懷友詩二十三首人占其一然獨及倪山人
瓚而幼文輩不與想此詩作於蘄黃盜起後各自避
戎離散因而興懷故所舉不同耳來儀書法纖婉有
異趣髣髴謝莊月賦亦墨寳中結璘火齊也詩本集
逸去今錄於此
懷友詩有序云周道方殷猶歌伐木陶情無慕尚賦
停雲况屬時艱久乖朋好欲攄契闊實藉篇章自牛
文學而下得二十三首因懷成詠不以爵夀為序徐
需續賦用繼末篇
牛文學諒北人南住久學苦不求知多難居家少
無媒擇婦遲名高登第後俸歇喪親時離合雖常有
今成異國悲
馮明府允實單騎之山縣留家傍海居政諳因久
仕祿薄似前除井税科名外公田宿澇餘亂離無處
問斜日下烟墟
王主簿欽官小常拘格家貧未稱閒好吟攻近體
避謗喜清班積雨平湖浪斜陽遶郭山傷心舊遊地
并在亂離間
韓徵君相念君多苦節亂後竟悠悠古巷青襟散
空闈白髮愁近書無片紙舊業有扁舟最憶相尋處
柴門獨樹秋
華孝廉野破宅臨湖住閒身過鶴長逢人矜俠氣
遇難恥儒裝有婦頻修藥無兒解捧觴從來多遠志
今日在何鄉
陳茂才恂記誦通三傳科名行輩期蚤孤能育弟
自學豈勞師問字尋村遠收書出郭遲可憐逢亂日
名姓少人知
陳進士尭咨憶得前春裏尋君晚野烟短橋青舫
外疎柳白門前詩禮由先世科名及少年從來風骨
瘦亂裏定誰憐
莫秀才世安蚤歲無知己儒宫作掾來兼精唯律
學漸富是詩才白日書中盡青年鏡裏催平時猶闕
養遭亂更堪哀
方曹長彛作吏風塵際長懷隠遁情偷閒頻謁告
厭俗擬歸耕月幌留賓臥花宫請客行舊書空滿篋
欲讀怕沾纓
牟記室魯蜀人吳郡住文采擅儒林漫赴諸侯辟
時操本土音空談通外學薄祿愧初心憶爾添惆悵
令人欲解簮
葉校書廣居載筆趨戎幕風塵折壯懷相如才本
富方朔語多諧覆井安書榻開垣建藥齋瘦妻并弱
子亂處可能偕
唐助教肅送别記初春書來報哭親干戈方滿目
衰墨未離身文體高如命官程拙似人曾聞舊徒說
懷德易沾巾
安文學處善南中遊宦熟異習漸能除不學旁行
字曾偕上計書婦賢貧有饌官冷出無車聞說華亭
去人傳尚恐虚
朱記室武昔年獨好遊馬跡遍諸州書記才堪取
將軍意未酬停杯知曲譜卓筆擅詩籌料得思親苦
逢人淚不收
宇文從事材解綬秋風裏高堂掩繐帷省曹驚報
狀門客製埋辭弔服緘來日生芻致奠時何言從此
别消息兩難知
董聘君在遠道終難去歸來理舊編文章流輩許
意氣衆人憐一子成童日雙親迫暮年不知逃難日
漂泊向誰前
倪山人瓚灑掃空齋住渾忘應世情身閒成道性
家散剰詩名古器邀人玩新圖揀客呈窮怡山水興
垂老失時平
沙門懷渭曾住潛龍地逢人話昔緣行高生俗敬
法勝怪師傳沙鳥聽朝梵胡奴伴夜禪未應愁末劫
塵想自成憐
沈茂宰夢麟命合閒中老誰令有宦情政廉官長
忌賦拙吏人輕故疾愁來發新詩假裏成何緣知在
處落日閉層城
胡參政鉉聲譽遍時流風沙慘弊裘泛交通俠士
長揖說諸侯夜雨菱湖舘秋風剡水舟從來為客慣
漂泊可無愁
潘茂異牧後生多好武子獨好文章出贅因秦俗
行歌效楚狂愁來悲世短衆裏喜身長料得寧親去
留家寄海鄉
李逸人訥風骨多儒相為師不歎貧買書高着價
避酒屢辭巡經學傳門第緦衣葬里人懷君桑梓舊
寧比異鄉親
周先輩復辭鄉懷薄祿失意却空回暮雨留琴别
秋風寄帛來前程惟信命後進獨憐才憶爾何由見
荒城起暮埃
至正丁未六月一日潯陽張羽
元僧温日觀隠南屏兼通外學為人高潔自恣以墨戲
見意不輕為人作余纔得其蔔萄一紙僅作尺許一
杪破葉瑣藤間垂十五顆若隨手灑落略不經意者
真神品也乃為鄉人曾遇心傳省元所作者本作二
紙以一託心傳寄趙子昂於燕京此遇自得而手裝
者并得子昂題語而跋者聯翩皆勝國高逸也日觀
草法直追張府君芝旭素非所屑意矣
温題句云松江府是我鄉州有愧平生欠一遊子去
扁舟泊煙渚相煩致意舊沙鷗華亭友人歸故里以
詩為餞日觀奉送仍有今日之乍相識曾公省元云
旦晚有燕京之行矣因書
曾遇敘云至元庚寅以寫經之役起驛入京濱行之
際先一日至靈隠别虎巖長老出至廊廡一老僧素
昧平生聞予華亭鄉音近揖而笑握手歸房叱其使
令於方丈索酒菓欵洽執縑素者填咽於其門叱拒
而不納問之甫知其為温日觀也以遇將有行役引
墨寫蔔萄二紙一寄子昂學士一以見贈且以榮名
相期此意垕甚别後留燕書經訖事將得官而轟薦
福之雷此卷偶留集賢翰林諸老處多為着語大為
歸裝之光今遂裒集成巨軸南還未及數載不獨温
師化去卷中名勝半歸鬼伯之阡撫卷感嘆系之以
詩曰我初不識温玉山偶然邂逅湖山間戲寫葡萄
贈行色呼酒酌别期榮還人言此僧性絶物法書名
畫求不得一時青眼信有緣鄉物鄉人嘗寳惜淋漓
醉墨蛟龍蟠磊落圓珠星斗寒疎略之中自精絶工
與造化爭毫端殷勤携上金臺去䄂惹天香雜烟霧
價輕不敢博凉州但費玉堂評品句萬里歸來家四
壁沙鷗笑人空役役惟餘翰墨爛生光十年俛仰成
陳迹大德改元書於學古家塾
趙魏公題云日觀老師作墨葡萄初若不經意而枝
葉肯綮細玩之纖悉皆具殆非學所能至俗人懇懇
求之靳不與一筆遇佳士雖不求索紙筆揮灑無吝
色豈可謂道人胸中無涇渭耶余與師僅一再面去
冬曾君自吳來燕辱以一紙見寄相望數千里不遐
遺乃爾展轉把玩因想勝風欲相從西湖山水間而
不可得因曾君出示此卷敬書其後而歸之辛夘歲
二月二十一日吳興趙孟頫
老君山人董思學調齊天樂云玉山曾醉凉州夢圖
芳夐無今古露顆虬藤風枝蠧葉遺墨何人收取當
時贈與記輕别西湖笑離南浦萬里奚囊豈知隨處
助吟苦歸來情寄漫遠舊尋猶在望荒亭荒圃紺
蕾攢冰蒼隂弄月休說堆盤馬乳雲梯尚阻䄂一幅
秋烟掃空塵土靜想山窗半垂寒架雨
齊人周密題云百八牟尼顆携將萬里遊歸來還自
笑何不博凉州
陸居仁用温師韻云黃金臺北帝王州我亦曾為汗
漫遊不入鳳池鵷鷺序依然天地一沙鷗
李龍眠山莊圖余三十年前同戴穉賓見一卷於項玄
海參知所金碧細謹規模李思訓以無真欵勝跋絹
素又零落不堪余甚疑之然有山莊圖往來於懷久
矣今崇禎壬申夏暑中得一卷云是藁本親出龍眠
之手諦視之果見筆法非凡手所能也且流傳有據
為一一錄之有杜閒者首着語云
閒得此圖於雙溪一故家蹙為故紙予見其筆墨縷
細遂取之置於書篋殆二十餘年漫不省視大德甲
辰歲雙巖鄭學士訪我靈源見而異之曰噫此殆李
龍眠山莊圖草也亟為整飾其背紙褶縫處原有朱
書次第遂為成書故表而識之留為他日好事者鑒
賞是年九月既望日雲屋
予幼侍先君及黃侍講訪東陽志巖二兄弟於智者
之草堂嘗示清溪圖五軸有蘇子瞻秦少遊及鄉先
達諸名公題識而此圖罕出者豈不以彼勝此哉李
公熙寧中名進士王安石深敬其人仕三十年未嘗
一日忘山林當時論者謂其文章則追建安書法則
宗晉宋人物之畫直效顧陸創意如吳道玄蕭散如
王維此圖正本藏在宣和御府可以對輞川圖者是
也遠師慎藏之洪武丁夘正月望牧羊山樵題
往年備官京都從吳興公入道山延閱書題裝潢畫
卷見王摩詰輞莊圖草後又見圖本郝參知家有四
川宣撫司都大茶馬司官印位置纖悉具備公肯首
玩賞顧予言曰蘭亭敘草為古今法書所宗正若此
耳此龍眠山莊圖草全用其法而行筆細潤迺有超
越之意古人翻案法正當於此求之重紀至元之三
年秋九月十又九日柳貫訪百丈和尚於靈源山中
因題
董宗伯云龍眠山莊圖絹本者予見其二一為沈玄
初明府一為吳康虞太學所藏皆非真本蓋龍眠自
運用澄心堂紙惟臨本乃用絹余家蓮社圖係的筆
又有盧鴻草堂圖雖命之鴻實龍眠以意造也及觀
此卷益信矣龍眠又有定林蕭散圖與此卷同一筆
法蒼古變幻的傳山水之神覺趙吳興猶有取妍之
態小遜伯時也又曰馬和之學李龍眠只此卷一轉
筆作螞蝗勾便有出藍之譽然如糟已成酒其味不
及矣竹懶曰晉魏以前畫家惟貴象形用為寫圖以
資考索故無取烟雲變滅之妙擅其技者止於筆法
見意余嘗得見古明堂習禮圖太常彛器圖其筆皆
有捩轉飄瞥之勢蓋深忌狀物平扁之患而特以筆
端鼓舞耳及荆關董巨一以林麓溪瀨遠近出沒生
奇擅勝於是水墨滃淡為工而筆法稍置不講矣余
又諦觀馬和之毛詩諸圖皆本習禮古圖其謂用伯
時法而轉為螞蝗勾者宗伯抑别有見乎試一參之
元時陳維寅維允兄弟蘇門高士繪法宗唐宋傅采着
色有李思訓李營丘之標致倪雲林與往還極密有
短劄長詠與維寅者備錄於是
陳君維寅天倪先生令子也天倪為高士黃清權之
甥清介孤峭深似其舅讀書鼓琴不慕榮進淡泊無
欲以終其身維寅能守其家法者也世故艱巇安貧
自樂窮經學古教授鄉里色養得母之歡心友愛盡
弟妹之和樂詩文綴緝於以為娛余嘗愛其藻麗不
羣蕭然有出塵之想聊摛數語用嘆才華矣暮春之
辰忽過江渚復示新製相與諷詠因成長句以嘆美
焉詩云不見陳君動隔年暮春孤坐此江邊政憂江
闊多風雨恰喜君來共簡編諷詠新詩非漫爾艱虞
遠别更凄然看花相約重相過已放柳條維酒船
二月十日燈下
八月五日陳維寅秀才訪余南渚之上相與陳情道
舊為留終日至暮葉舟絶湖而去一望雲濤渺然不
能無惘惘於懷也明日賦此寄維寅維允賢昆季陳
家兄弟皆好修訪我遠來南渚頭原憲長貧甘所素
摩詰示疾今其瘳白鷗波上五湖棹丹桂人間八月
秋政使清虚足玄賞勿隨塵土逐悠悠
戲為七言長律奉寄維寅徵君賢伯仲聊以寫久間
之懷耳露下空階秋氣清一罇思為故人傾智囊自
足包桓範藝圃深期訪馬卿城郭雲迷紫騮迹江湖
雨冷白鷗盟老兵得失初何損司馬虚夷有遠情人
還希帶數字以慰老懷
以上三劄聯綴裝一卷前有竹枝數筆亦妙
五代王審琦既輔宋封秦王生九子皆有位於朝紹興
中有襄愍公者扈駕渡江死於難賜葬義興其後名
允剛者好古博雅樂與名士大夫遊出其先世所傳
交遊翰墨併宋初賜劵歴歴可覩其曾大父覺軒先
生元初與趙松雪交往有深契允剛輯趙六帖裝潢
之與劵詞並錄載有倪雲林楊鐵崖二跋
右趙榮祿與覺軒先生手簡六紙有以見交誼之深
家世之舊也先生學行純正為瑯琊王字仲寳之後
仕至蘭溪州判官今得觀於其孫光大之彛齋老成
典刑不可復見矣尚賴翰墨文章有以見其風流哉
至正二十年歲在庚子二月望日倪瓚謹識
余聞荆溪有覺軒先生繇文學起家至蘭溪州判官
生晚不及識懷之四十年見其孫光大出松雪公所
書先生墓文始知風流談詠蓋神仙中人也及出松
雪與先生手簡凡六紙内謂樓居仙人眺八極而自
得者真可念也光大乞書楮尾於是乎書至正乙巳
冬十月二十有四日會稽抱遺叟楊維楨在卷素齋試
沈生樂墨
義興舊閥之家得交松雪翁者元初唯王氏岳氏兩
家而已治生唐門幼學時尚多見之到今十年來訖
無片紙存者而岳氏之後蓋亦寂寥無聞焉今觀彛
齋所藏六帖皆翁與其先大父往還書紙墨尚新則
知王氏子孫之賢視他族所守厥有間矣因感而識
之壬戌歲九月二十又二日為冬至日馬治
劵詞曰運負鼎之雄材統經邦之大略一言興天地
之機萬世建磐石之固黃河有如帶之流泰山有如
拳之石故使我念卿使卿常襲寵榮克保富貴恕卿
九死子孫恕五死雲孫恕三死如犯常刑有司特各
赦除如違此誓天不蓋地不載國祚傾危建隆三年
月日賜秦王劵誓
歙友程松蘿携示耕織圖就題其後此宋人作耕織圖
粉本也自問卜播種以至刈穫颺簸自育蟻條桑以
至絡緯絍織而終之以酬願佞佛賽神醵飲樹石分
疏屋舍屈折與人物意態種種俱絶蓋大入意匠經
營者或云出馬和之手驗其紙緊薄無簾紋信宋物
也且所作樹枝有既作而以粉湼之者删改之意也
繪家用粉掩跡猶寫書者以雌黃滅誤耳昔關仁熟
得王摩詰粉本一卷畫遂超勝文徵仲太史嘗著論
極言粉本之足貴以其筆墨意路皆可推尋而初機
信手揮抹盡出天趣篤意此道者自當由此而進以
覓古人妙處此宋元君畫史盤礴時所留也古人不
欲以未成鐻示人寳秘之念一也今繪事自元習取
韻之風流行而晉宋唐隋之法與天地蟲魚人物口
鼻手足路逕輪輿自然之數悉推而納之蓬渤溟涬
之中不可復問矣余嘗嘆性命玄虚之談勝而禮樂
名物聖人經世之具悉成鈍置禪宗棒喝之教行而
六度萬行三乘薰煉之學皆委虚文元人氣韻蕭疎
之品貴而屏幛卷軸寫山貌水與各狀一物真工實
能之蹟盡充下駟此亦千古不平之案具大眼孔大
胸腑實容古今出没者遇此等物乃糞埽堆中偶獲
先世所遺一顆寳珠也安暇就浮估時販商米肉價
於蚤晚間耶崇禎庚午冬仲與松蘿程山人地爐煨
芋毅然題此
右軍書法千古宗匠然其在當時猶或受人排抑如庾
翼有家鷄野鶩之喻陶貞白評其蹟謂樂毅論極勁
險然不甚用意太師箴大雅吟甚用意乃成拘束唯
鍾太常正書下筆有十二種意外巧妙世所傳黃素
黃庭經實上清真人楊羲之蹟非凡手腕所成也歴
觀唐宋名公顔禇蘇米俱以行草擅場昭代精細
楷者宋景濂一人而已希哲之圜媚徵仲之峻峭俱
非當行也余於書學本無功若小楷又所畏者蓋經
歲不曾作一兩段也今霜降後天氣驟凉晴窗映几
筆研無塵頗思娛弄柔翰追古人行狎縱恣之趣以
自快而孟鳴侄必欲楷書此箑重違其意勉強試為
之不覺醜怪百出矣唯以古人所難聊徵引以為自
寬地耳擲筦一笑
癸酉秋日項維伯寄示余弱冠時所作六君詠蓋其尊
人于王公所藏也覽之亦見余輩一時風尚交誼不
甘淪於流俗然歲月徂謝六君相繼凋逝惟馮涪州
望八之年松堅鶴徤為靈光之留余得時一奉杖屨
而已可嘆也為錄於此而疏其出處以志感焉馮鑑
之諱玄鑑授蜀涪州守不就隠雙溪里戴升之諱灝
孝廉不及授官而卒許伯厚諱應培文學厲品矯然
為士人師表卒陸三孺諱鳴和文學恬修邃養隠竹
橋里卒項于王諱利賓孝廉授宜春令有惠績卒於
官樂之律即岳石梁與余同鄉會榜歴官至中丞巡
撫延綏請告歸里不三月卒
六君詠有敘
古人有云生才實難吾郡嚴朱著西京時與文園令
並侍金馬文采妙麗吳蜀相映敬輿風議斬斬無意
振藻而忠惻之語駢珠生輝明興惟姚御史屠宫諭
范明府小露鋒穎而典刑一墜遂為希蹤使鴛湖瓶
麓徒以繭絲魚稻稱饒浙中吾黨之恥也余與此六
君者游實有佳韻而篤古不勌後來之秀不替可知
夫風雅雖淪切磋易究為各著短述每烟林月塢流
想忽及或一室塊居坐馳綿歴用以娛懷兼為神晤
非相矜詡遞樹標旌意亦調宫扣商斯道之鼓吹與
馮鑑之五郎出馮氏漢代祖野王世裔承遠脈文
譽來新光弱歲擅奇穎著述窺周商多能逮墨妙頡
頏鍾與王鬱然巖栢姿高蹇欺胡霜胸中富丘漵雲
霧飛縑緗惔志棄囂俗翩如鸞鶴翔齊名愧馮李閭
里聊徜徉
戴升之昔余淹白苧牢落菰蒲津蓽門立鷗鷺曲
儿横書琴卓哉戴季子夙好如堅金奇雲肆流玩紫
蕙披香馨至味淡而古要在咀道精癯形儕木石逸
想躭魚禽鴻裁入今製琅琅開幽襟瑩然白玉操富
貴浮雲輕
許伯厚伯厚慕奇操挺挺敦儒宗澄心映明水勁
氣凌霜松辭高嚇鬼膽匠妙侔神功欵延盡英譽嚬
呻祛卑庸矜骸束禮會粹理涵虚衷賓堂肅相對立
鸐翹迴風天衢假之便縹緲烟霞中
陸三孺昔代擅風藻夙聞機與雲近於襟帶間得
接平原君七歲誦騷賦十年摹右軍藝翰兩奇絶卓
哉超輩羣嗟余頗同調德義相漸薰驚塵落談麈遐
涉輕朝菌冰絃夜凄切爐靄春氤氲莊生與屈子妙
義時摭捃所操貴自適窮達隨鴻鈞
項于王項生冰玉顔蕭然出塵俗逸氣含明霞壯
志凌翔鵠周游羲與皇古道盪心目琪樹羅堂前瑶
枝照華屋主人掞新藻牽條鬭春綠寳璐明月冠當
窗豔珠服道貴知我希嫣然媚幽獨時與東郭生盟
心在松竹
樂之律樂君有遐韻吐氣如秋蘭眀眸貯雙碧秀
色飛層巒出語妙宛轉的歴珠傾盤篇章富霞錦揮
灑纏虯鸞二儀賦清淑之子葆其完相逢映瑶嶽相
别沂迴瀾汪汪千頃間鄙吝消何難
經生作古語本流俗所呵况此乃矜賞同調尤忌謗
之招因于王索急故出之于王其深緘密鑰勿輕視
人也
六研齋三筆卷一
