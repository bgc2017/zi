六研齋筆記雜家類三(雜說之屬)
提要
(臣)等謹案六研齋筆記四卷二筆四卷三筆
四卷明李日華撰日華字君寔嘉興人萬歷
己丑進士官至太僕寺少卿工于書畫故是
編所記論書畫者十之八詞旨清雋其體皆
類題跋蓋錦褫玉軸流覽既久意與之化故
出筆輙肖之也其他所記襍事亦楚楚有致
而每一真跡必備錄其題詠跋語年月姓名
尤足以資考証王士禎嘗譏其以韓愈山石
詩為白居易陸游作以唐莊宗如夢令詞為
李白作以韋應物西澗詩為杜牧作以林逋
為與文同李公麟同時以趙秉文為元人皆
譏為舛謬其他如以蘇若蘭與渤海高氏並
列于能書婦人中不知何據又文徵明詩竹
符調水沙泉活句乃用蘇軾詩語今見東坡
集中而以為吳中諸公遣力往寳雲取泉先
以竹作籌子付山僧為質其事未經人用亦
殊疎漏大抵工于賞鑑而疎于考証人各有
能有不能取其所長可矣是書分三集集各
四卷明史藝文志作十二卷蓋總而言之其
寔即此三集也乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
