六研齋三筆卷四明李日華撰
道人居塵涉世須心坎中目作一活計事到隨宜應之
既罷得片席便據以為安大都與出入息為緣是安
樂法
真面目握真鏡一照便見若入沉吟呵氣滿鏡矣何由
得露纖毫
仙凡人鬼聖愚只在瞥然一念間諸違真徇妄事我不
懼瞥然一念興只須瞥然一念止
俗事有宜急了者有宜姑置者了之所以安心也置之
亦所以安心也不了又不置終日縈懷擾擾苦矣究
竟於事亦無益
劉馭初言懶拙道人終日撫弄其陽令挺竪即又從尾
閭縮引熱氣直達泥丸謂之起火燒荒衰年之人火
冷陽沉不用此法難以返還但人身陰陽與天地同
有一番蒸燠必有番滲洩若運之不猛聽其萎歇不
免有點滴之漏矣險哉
物物有英華果銳之氣善養之則生息滋長自足供其
日用不然則隨日月銷亡而已
人身視聽吸齅言動思想俱屬陽火内中精髓血脉則
陰精也陽一動便能爍陰專恃陰精充溢足供其揮
運耳素問曰陰精所奉其人夀陽精所降其人夭降
者降伏之降陰不足而受陽之制立見枯竭矣
水中所生之火冲融醖釀真陽也真陽生陰離水獨制
之火燒灼焦熬驕陽也驕陽耗陰人見美麗及淫䙝
事熾然舉一念不獨陽道興舉而四體盡覺焚如稍
久即火逼金鎔關元已滲泄矣若原無一念而腎中
真氣自生薰然遍體暢不可言以意煉之即丹母也
人之有夢未必可占休咎而思慮之純雜嗜好之偏着
精力之盛衰意向之銳鈍往往徵之夫子曰甚矣吾
衰久矣吾不復夢見周公正謂少壯時無日不以經
綸當世為事故夢寐中時與周公制禮作樂者相親
晚年所如不偶不免冷淡念頭所以有此嘆亦實事
也余數年前銳於玄學每每希冀有至人之遇一旦
授我以靈巧之訣於夢中常有鐘吕輩盤桓晉接指
授道要近因研窮之久稍於平實處留心知吾道之
原無不足而泊然無所起眠卧中亦遂無前時異夢
人人有一片潔白自受用地斷非他人所能分享人人
有一撇不下擔子斷不能僱倩與人其他可攬可推
任情起倒者皆世界中事非我事也
有一席地展布四體便是道場一念卓竪便是根基一
事撇得下便是解脫一境抵拒得過便是降魔一念
相應處便是證入如此相續去千了百當更求竒妙
失脚重崖也
初入道人浮遊之念易驅執念難化稍得力後執念易
化浮遊之念難驅以初心猛念攝持而後少知解脫
耳解脫隣於弛放有不覺浮遊之擾者故也余友包
襲明居士云此身不足戀萬劫煩惱根此身不足厭
一聚虛空塵不戀亦不厭方是逍遥人襲明見地如
是其知泗州極有惠政亦兼興佛事造橋利濟萬人
一疾化去盖楊無為之流也
吾身有精純粹美之物必於子後氣生時覺之消受一
會其臓腑中有閼滯肢節處有疴痛亦必於子後氣
生時覺之可默為注念凝神以蠲蕩之大哉真元之
氣天地之所以清寧日月之所以著明萬物之所以
生生不獨吾一身得私之者人人有是物奈何竟墮
昏擾中一不加省耶
古人澄神之極恥為血氣所醉今人擾神之極求一醉
血氣而不可得或曰血氣如何能醉人曰葆養之厚
盎盎欲溢而無所屑越氤氲盤旋還以自受是其醉
也一念卓豎坦然明白而不為酣適之味所迷是其
醉而常醒也
有一日醉有一月醉有一歲醉有一生醉一日醉者缸
面酒也一月醉者發醅酒也一歲醉者八月酎與中
山千日酒也有一生醉者聲聞寂滅酒也有千百萬
億生醉者佛醍醐仙沆瀣酒也味之醇醨迥然階級
顧未有不從醖釀中得者三界聖賢無如佛能造酒
其戒飲酒者亦無如佛即聲聞所醉猶所嚴呵也顧
唯佛能造能不醉所以精液凝注煨燼之餘猶成舍
利舍利雖法寳中尊於佛真際亦其糟粕耳是在醒
漢一參提之
經云至靜性廉至樂性餘人惟取於造化者奢故終日
勞擾惟視已多所不足故常戚戚廉則自收縮機念
自息餘則自舒展結慮自消故餘即廉之所餘而廉
又餘之所養非二事也
與我最親曰精神形骸次之服食又次之舍廬又次之
境地所寄耳目所周又次之眷屬朋儔同作息者次
之不同作息者又次之餘則曠然與之疏外矣然有
二物與精神相貫呼吸出入通一無二者人却不知
其親也曰何物曰天地生生之氣而已
潔一室横榻陳几其中爐香茗甌蕭然不雜他物但獨
坐凝想自然有清靈之氣來集我身清靈之氣集則
世界惡濁之氣亦從此中漸漸消去
戊辰八月十二日夜在京師寳應寺僧房夢頭頂一冠
身披一衲同達觀禪師又一仙者同趺坐談道久之
余欲歸二老曰我輩同行送汝到家仙者目余曰仙
人文章佛氏心腸人皆笑我我獨徜徉子之謂乎余
曰不敢
内經曰膀胱者决瀆之官化物出焉其言肺又曰通調
水道下輸膀胱盖人身所化之物唯溺為多以其為
濕蒸之氣醖釀而成若大腸所出則物之渣滓耳非
所化者若腎之精肝之淚肺之涕心之汗則又各乘
感而生非順化所出者是以化物獨屬之膀胱之溺
余嘗深察之膀胱一臓不獨化和氣為物而溺出之
亦化病氣為物而溺出之凡病氣重則小便必澁病
氣蘇則小便漸通人之一身能洩病氣無如膀胱者
膀胱之水洩則脾土實脾土實則肺金清而心火降
百骸自理矣是故養生則以實脾為樞治病則以疏
膀胱為樞
脾之能消磨水榖非脾之能也其曰脾形如刀與胃相
切而以眼之開合為度益非也余嘗深察之水榖入
胃漸漸下當脾位而脾之所處實在命門之前人生
壯徤命門真火不耗乃從子後發生鬱蒸於脾脾受
其烹煮若物之在瓶鬲而置沸湯積火中者自然糜
化矣人真火視外火其力百倍以故置物於外經旬
經月未必臭腐水榖入腸隔宿解出則臭不可近此
真火之猛煆也何關磨切與眼之開合哉
禪者觀心湛然一心不知更有氣玄者養氣混然一氣
不知更有心不知有心者心一於氣也不知有氣者
氣一於心也心即氣之靈者若離於氣則為神為鬼
氣即心之充者若離於心則為遺骸枯蛻然仙人佛
子所遺往往爪髮生長以其心靈所薰既久生機不
遽斷也釋仙超脫之後仍復身外有身以其養氣既
厚心靈吸攝其精華影現自在耳乃知心與氣原非
二者仙釋之脫特其渣滓鬼趣之幽終必變滅唯大
覺聖人不即心不離心不即氣不離氣非即非離亦
即亦離不但分二併不存一所謂入無餘湼槃而滅
度之不復可措言思矣
人飯後即睡卧則食不消非卧者眼合不翕張脾不磨
切而不消也以食纔入胃未降落至脾位不當真火
蒸煉之處譬之懸瓶鬲於竈火沸湯之上空處則無
從麋化矣又食而卧者必患脾疾以食不當脾真火
爍脾之液如空釡之受薪焰能不病乎病脾必為黃
疸以食之堅實者卧而留上其飲氣則滲而流下與
火相蒸安得不四注於面目皮膚而為疸哉
脾疾又有為泄瀉溏便者亦以真火衰薄不能煉榖或
完榖或半完之穀與水俱下其濕氣不受蒸不能滲
於膀胱而為溺是以為泄為溏猶之漏田隤堤之不
能勝水土失其職之謂也生土者火故回精保命以
培黃房固長生之根也
語云道在屎溺余察之道真在屎溺也東坡云要長生
小便清要長活大便潔要延年清小便麻衣和尚之
師乃山中一老僧每十日半月一解大便其矢圓潔
如彈丸落地硌硌然如磚石此經真火久煉若土之
經窰燒造為磚坯耳其人年二百餘歲不疾而化麻
衣尚為童子時也
李赤肚禁人泄氣遇腹中發動用意堅忍甚有十日半
月不容走泄久之則氣亦靜定不妄動矣此氣乃榖
神所生與我真氣相為聯屬留之則真氣得其協佐
而日壯輕泄之真氣亦將隨之而走小兒出痘疹泄
氣多者不能起發自縊者初放下欲絶未絶之間必
先用膝牢抵其肛門若放鬆一泄氣命即斷矣此見
泄氣於人所關非小也歙中有一朱姓者傳一訣只
令用竹管套入肛内一頭插於瓶中五更一覺即放
溺滿瓶然後用管送下泄氣管遇氣激動若攪勻者
如此三五度接得用紙絹密札口煆煨火上候傾出
如金色不臭即成藥矣每日稍飲之饑可令飽飽可
令饑久服不息可以斷榖而仙云此法得之山東濟
寧二百歲人朱尚賢者人或厭其穢而唾棄不聽然
其意亦非茫無所見也五更之溺謂之壬水榖神之
氣謂之丁火以人身真水真火之寓於濁中者挹取
而煆煉之是亦還陽之小術也昔白紫清真人修煉
内丹垂成忽一旦大泄氣不可止乃有啞子咬破舌
之驚懼又有重砍秋筠節之策勵方得以再整精神
了此大事泄氣豈細故哉余特秘而識之以達赤肚
之旨
道人養成每五更子後腹中有風雷海浪之聲此氣壯
乘陽生時發動而上下關竅閉密不容外逸所以排
蕩作勢耳動久漸息復歸無事所謂根深寧極也從
此不論歲月積累數足㘞然撞破天門超遥上界矣
心不留一念氣自得其平事不加一心理自得其當盖
有念之心不能馭氣無心於事乃能順應耳吾嘗嘆
人終身學道而營營然自望有得終日應事而茫然
不知此心何處安着此皆大惑不解者也
知止堂雲間夏世澤所居趙魏公書扁夏氏有名椿者
事其兄杞如父孝友敦義家有義塾賓禮名儒以訓
里中子弟捨田五百畝養遊士家又有書畫樓藏法
書名畫楊鐵崖諸公往來其家予所藏黃子久谿山
長卷欵云作於雲間夏氏知止堂者此也
里中常賣持一卷來云是南宫書諦視書法從顏魯公
爭坐位帖與懷素黃素千文來故筆緊而意圓轉捷
而神滿淺觀者見其若出於無意而不知其平日劃
被書空純以心精嬝嬝追躡於太虚者良獨苦也所
書言句是永明夀訓誡禪徒之語必是南宋高衲所
為盖語有袈裟下失却多矣數字必非士大夫所摭
耳黃長睿每嗤王著之鄙遇晉宋人書小有意者輒
稱二王如當時别刻一卷不知姓名人書又何譏焉
此卷溷稱米蹟固是瞽說若忽而棄之亦吾輩之責
也鈎存笥中俟裒聚諸失姓名者刻之亦玅
十酒贊麰麥之精黍稌之英養以火齊㵸以淳清酒
有自然之味焉尊生家稍輔以藥物貴其得將而善
達也若夫幽人韻士集竒芳致靈氣必有草木之滋
亦不拒也内子沈恭人頗善釀法無冬無夏列置名
醖必十數品令余父子祖孫日陶陶遊太和之鄉用
以浹文藝而藹慈孝恭人之功也每品錫三十二言
以彰之
枸杞酒秋翠濛濛百珠綴叢火齊的爍雲露泫空
夜吠之根膏腴上融併糵靈化皓首成童
何首烏酒皤皤何叟茹草湼顛搜厥本根磥砢如
拳含膏吐滋以飴玉仙主者錄功移封酒泉
人參酒紫團有精肖形唯人氣益我氣神領我神
元化大母乳育羣生醖釀一加點滴俱春
女貞實酒青青之柯凌冬不腓琲琲寳粒鳳啄之
餘味澹以嗇氣清而虛吸彼婺精輔我老癯
地黃酒中正之德大地含膏靈瑞所茁乃根乃苗
醫父湯液咬咀為勞麯生挾之悠然一瓢
松針酒廬阜五粒富有苾芬剪彼翠鬛蒸斯白雲
風味迥别亦勁亦醇蕩滌我胸漱五千文
梅花酒灼灼寒葩未與鼎謀浮香入甕有斯黃流
甘非蜂釀夢與蝶游羅浮之賓以勸以酬
竹葉酒宜城之胤締好渭潯七子翩翩嵇阮是親
空腸雷殷芒角忽生凜以風霜筆有典刑
甘菊酒花燦金錢根走龍蛇飲谷而夀仙村是家
我掇落英汎彼流霞不煩度嶺遠求丹砂
福橘酒戲搯珍苞香霧噀手愛兹竒馥以投我酹
霜林月高石窟泉溜陶然獨醉幸謝巴叟
文湖州李薊邱寫竹全體立玉亭亭枝葉四布所謂自
蜩腹蛇跗以至劍拔十尋而上須備雄姿傑氣干霄
蔽日之勢方稱合作東坡松雪乃有單枝折幹若巨
石壓殘霜剪剪落如掣美人之襟握談士之麈雨灑
半雲風飄片雪正於少處逞竒又若剩中現妙西子
臨去眼波文君琴餘指撥非具上機未堪證入也
淳化帖以南唐建業文房帖為祖而稍損益之建業帖
李主重光所為經韓宋二徐鑒定非苟然者淳化所
益一二由侍書王著裁入是以長睿元章多有彈擊
嗣後大觀元祐淳熙俱有摹勒諸州鎮潭絳汝黔戲
魚閱古羣玉悅生等堂私家寳秘非不人人靈蛇荆
壁而以視閣本瞠若也然余於眉公先生處得觀王
文肅公所藏祖搨一本較人間所行本眉低二指行
數字數俱互異後於年月鐫勒下有臣王著三字紙
厚搨濃點畫圜重似此為供御物而所賜兩府諸王
者特其副耳今天下視泉庫本前後湖庄本以為極
則豈復能精攷深辨耶顧翰林論著所貴古人書法
士大夫誠悟徹書性則目光激射自有不能瞞者老
衲曰我父母所生眼悉見三千界此旨也客偶擕示
華氏所藏本墨法勻淨映帶有味斷在泉庫湖庄之
上而稍後於賜本者宜華氏襲藏之也吾一眼射之
矣
歙友吳循吾少豪放喜聲律晚年拓落寓居武林吳山
松關竹屋翛然如在塵外家有伽南觀世音像二軀
大者高幾三尺小者高尺餘皆糖結之精者供置室
中竒香溢於戶外誠異品也甲戌初夏過予恬致堂
擕一木癭鼎相示天然有兩耳三足週身文理蹙縮
成雲雷獸面之狀色瑩淨如黃金撫玩竟日為作歌
以紀之歌曰木鼎非範金雲霞自陶鑄空山無良冶
雕鐫亦非處野火燒枯株泉溜暗相注上亦矗雙耳
下亦岐三柱齟齬䕫螭蟠鬑鬖鳳鸞翥黃目突海
濤紫英發山樹摩挲耀光澤文彩炳然著吾友歷落
人幽竒每延佇天忽畀此物攻堅殫神智刳中有所
容笋蕨不以貯竹風飄翠縷松燼吹紅炷華陽十賚
中缺此亦欠事嘗笑彌明翁頑石勞險思何羡魯廟
陳聊供蕭臺治木火自宣發無煩蓐收氏盡讀蕊笈
書擕上蓬萊住
客持示吳匏庵喜雨噫字韻詩卷屬和皆一時名碩因
錄存之
次韻任太常雨中見寄
矮屋哦詩發長噫前債未償仍後債園中雨急水暴
增滿地江河失疆界敗墻欲壓走避之蚤受鄒軻知
命戒只今一雨八月餘小犬隔籬應吠怪簷角俄驚
瀑布流槐梢不見蟲絲絓恍然置我吳淞間拍岸風
濤殊澎湃此時此意屬何人只許玉延亭主解天工
聊作小兒嬉來獨何遲去何快晚凉芳草徧池塘一
躍青蛙不嫌隘褰裳行水過菜畦短杖臨流自疏殺
狂風拔樹隔東隣却笑呼童氣全憊
此作甚粗不足觀因來書姑錄去耳壬子正月廿八
日寬在京師寓館書寄雲翰琴師
六月炎風發狂噫閉門避客如避債自春徂夏雨無
滴朝來一瀉瀰世界寒氣粟肌披絮衣客居調攝慎
須戒書生乍到悔無及琴客遠來吁可怪江湖空闊
樂鷗羣何慕京塵尋罥絓雨過過我水滿室床足流
聲猶湃湃着屐接客手詩篇口不待開心已解匏翁
此作次仙卿韻脚妥貼真痛快坐君向晚燈火出壁
角稍乾愧蝸隘盤飱雖少酒有餘登拜獻酬禮俱殺
月明吟罷鶴舞庭洗盞更酌忘疲憊雲翰世為吳
下琴師丁未來京中過予旅次持宫諭吳先生所贈
詩索和時大雨初歇室中水盈尺坐水夜飲燈下為
書之杜啓
東方未明宿酲噫盥櫛不遑苦詩債昔年海月庵中
篇何時已落江南界推窗秋雨正溟溟知釋聖心蚤
齋戒六月十二風雨詩此月此日雨仍怪農夫方幸
桔橰息行客又望螮蝀絓重屋坐聽入簷聲迸落斜
溝益漰湃漫空何來天欲傾呼兒登樓命其拜東南
水鄉得之喜齊魯赤地諒尤快大洋汪然納不知溝
澮遽溢何其隘疲癃滿目實可憐米價騰湧宜少殺
佇看一斗仍三錢湖湘販賈機心憊晨起懷賢樓
值雨適琴士楊雲翰持吳少詹原博京居雨中詩卷
至索和因率爾步韻弘治癸丑夏奉勅提督廣東
糧儲左參政瓜涇徐源
旱連八月衆口噫一雨快心如脫債大傾墻壁洞四
隣昔不相通今失界庭除浩渺開陂塘稚子狂嘻老
人戒北方地亢見不常比似江南何足怪虛簷雜樹
互淋浪萬脚牀牀拂雲絓玉延亭主坐恍然兩耳不
勝喧衆湃新篇志喜發所感草木欣欣亦相解楊君
尋聲譜琴操座上一彈人各快即書此稿答高絃匝
匝長牋蟆體隘辭方歐老不多讓字與坡翁無少殺
持歸詫我索和章把筆茫茫思先憊長洲沈周和
瓊篇難和屢發噫勞君督促如索債吟才局束已不
堪昔雨今晴况殊界江南水患夢猶懼君何徤語不
知戒拙鳩聒聒不獲已白日商羊無乃怪想當君在
玉延亭賢主相看忘身絓清煩洗垢情朗然共喜庭
前勢滂湃人生適意萬事佳故國其魚信未解太卿
珠玉又飛來對雨高歌聲痛快鏗然繼響絫十數險
韻尾賡真已隘請君更作祈晴篇蜥蜴餘謠直宜殺
今年雨師似恤下欲作頌焉吾未憊守素向寓今
相國延陵先生京舘因得都城喜雨之作和者數公
時予亦成此章今十二年矣守素下世卷亦亡去暇
日為其子季靜補錄一過今雨不來可為一歎甲子
六月祝允明志
風作雨勢萬竅噫閉門無主索詩債因閱蒙莊秋水
篇馬牛不辨沒經界燕臺高處望三吳父老驚將庚
午戒只以人事應天變天瓢傾瀉何可怪空中無數
落蜻蜓萬顆跳珠蛛網絓千林俱晦入混茫四海欲
立駭滂湃電走雷轟怒若觸虎爭龍戰勇莫解若沛
甘澤濟大旱匪特人快我亦快須臾廓清見霑足天
地不礙孰云隘五雲閣吏白石翁踏鴻仙去悲何殺吳
山聽雨動商聲我思故人覺神憊崑山黃雲和韻
吳文定公妻兄沈先生相繼仙化同時以文學名世
者今惟僉憲杜先生在如漢魯靈光雲退隱婁曲相
去三舍不獲扶杖履從後聆教益為恨若和文定公
詩式繼石翁及先生尾寔為慚惶俾季靜呈似左右
庶知雲勤惓之意云正德六年九月十日雲再言
疾風排空動天噫學士閉門酬筆債黑雲堆墨雨如
傾咫尺不辨東西界怒號萬竅欲崩奔掩戶收書若
相戒世情反覆亦常態天地晦冥何足怪空齋嘿對
萬慮輕心迹曾無一絲絓漫看平地走江河高屋建
瓴殊澎湃就中靜息至理存有口不言心獨解須臾
風定雨亦收景物如新意俱快廓然胸次掃清氛萬
里平吞九州隘詩成流出和者希白石丹巖殊不殺
到今三十七經年吾試追之心力憊戊子臘月七
日後學文嘉為季靜楊君追和吳文定公京師喜雨
之作
予林居多暇士友索書者岔集因戲定規條以示掌記
曰大滌洞左界翰墨司散仙竹懶示諭掌書僮等知
悉邇自魚郎啓閟烏逕通幽雖彌明非世俗之書而
楊許洩真靈之㖟何妨灑墨聊戲搏沙既開乞署之
門且撤躱婆之石凡持扇索書者必騐重金佳骨即
時登簿明注某月日編次甲乙陸續送寫不得前後
攙越每柄為號者取磨墨錢五文不為號三文其為
號必係士紳及高僧羽客方許登號不得以市井凡
流蒙蔽混乞每遇三六九日辰刻研磨好墨量扇多
寡斟酌墨汁禀請揮寫如乞細楷者收筆墨銀一錢
磨墨錢亦止三文寫就藏貯候發亦明白登記某日
發訖其有求書卷册字多者磨墨錢二十文扁書一
具三十文單條草書每幅五文紙色不佳或澆薄滲
墨者不許混送昔山陰饞口自籠羽人之鵝莆陽奢
望竟驅暱友之婢我悉貸除以潤汝輩汝輩既居橘
栗术葛之儔應修玄楮泓穎之職恪供乃事勿横索
也崇禎己巳閏月示
此竹懶初脫京塵乍親林影日長無事曲徇交知作
此游戲籌略年來眼暗興頽一意以納息為務舖席
將收招牌可揭僮輩其各秉犁鋤助我灌園勿深仗
毛錐子也癸酉小雪後一日懶翁再題
成弘間有士人白麟專以伉壯之筆恣為蘇米黃三家
偽蹟人以其自縱自由無規擬之態遂信以為真此
所謂居之不疑而售欺者蘇公醉翁亭草書是其手
筆至刻之石矣米書師說亦此公所為也
古人不貴小楷謂之隸書為胥隸所書耳梁武帝勅臣
下書疏皆用行狎筆自書唯署名稍謹耳唐文皇令
三舘諸生寫道釋諸經以其楷正名經生體士大夫
不為也竹雨弟屢要余作楷余目昏甚苦之為作一
絶以冷其意然寔書家正論也鴨頭狸骨擅雄竒不
數銀鈎蠆尾齊請看貞觀寫經手品流虞禇隔雲泥
庚午秋購得項氏所藏梅花道人竹譜一册首幅題萬
玉叢三字王西園一鵬所書也筆勢遒古可愛次則
梅老行書東坡篔簹谷竹記欵云梅花道人為佛奴
畫竹譜書此記於卷首至正十年庚寅夏五月一日
雨窗筆
後又題云曹操字孟德感大尉橋玄知巳及後經過
玄墓自為祭文曰承從容誓約之言徂歿之後路有
經由不以斗酒隻鷄相沃酹車過三步腹痛勿怨雖
臨時戲笑之言非至親之篤好胡肯為此哉
又題云宋元君將畫圖衆史皆至䑛筆和墨在外者
半有一史後至者儃儃然不趨受揖不立因之舍公
使人視之則解衣槃礴臝君曰可矣是真畫者也
竹凡二十幅皆有題識
一幅儗與可筆意
二幅簡齋詩云意是不求顔色似前身相馬九方
臯梅花親書也
三幅東坡先生有詩云老可曾為竹寫真小坡(東坡)
(子邁)今與竹傳神至正乙丑間有客自天申來持小坡
竹石為余觀得見真蹟因誦簡齋詩云意是不求顔
色似前身相馬九方臯書至此陡覺意趣似有所得
古人畫竹之法當先師意然後以筆法求之可也倘
得意在筆前則所作有天趣自然之妙如其泥於筆
法求之形似者豈可同日語耶因作此紙為佛奴寳
之吾老矣惜其所學欠精後生者當有精力之時飽
食終日無所用心略親於研池遊戲終勝别用心亦
不可終焉溺於此但能玩而不流斯可矣至正庚寅
夏五月一日梅華人戲墨于檇李春波陋室
四幅俯仰元無心曲直知有節空山木落時不改
霜雪葉此懸崖竹如此立意可也梅華道人戲墨
五幅東坡先生守湖州日遊何道兩山遇風雨回
憩賈耘老溪上澄暉亭命官奴執燭畫風雨竹一枝
於壁間題詩云更將掀舞勢秉燭畫風篠美人為破
顔恰似腰肢裊後好事者刻於石今寘郡庠余遊霅
上摩挲久之歸而戲筆為之不能彷彿萬一時梅雨
初歇清和可人佛奴出紙册索作竹譜遂因而畫此
枝以識歲月也至正十年夏五月一日梅華人年已
七十一矣試貂鼠毫筆潘衡舊墨兒誦論語熟
六幅有竹之地人不俗而况軒窗對竹開誰謂墨
奴能倒景一枝移上紙屏來梅花道人一日與人
寫紙屏而作此枝佛奴索寫此詩于譜上遂為書也
至正庚寅夏五月十三日竹醉時
七幅(八幅相接)晴霏光煜煜曉日影曈曈為問東華塵何
如北窗風梅道人戲墨於檇李春波門笑俗陋室者
飲冰先生以樗翁所書笑俗二字木刻示余揭之陋
室為問俗之移人而賢者猶不能自免而况愚者而
能免之乎俗之可笑不可笑何則盖習氣所積化之
而然也然而俗之果可移人而人果不可移俗者乎
使其喜名者而乏才識喜利者而尚浮華皆習俗移
人而然焉間有墮于其中而自覺者得非心出天賦
人能移俗者至是乎俗果可笑乎果不可笑乎因誦
東坡詩士俗不可醫之句先生乃掀髯大笑捧腹出
門疾走而去余遂歌曰我有淵明琴長年在空屋客
來問宫商胡盧捫軫足幸俗不可醫那使積習熟我
懶正欲眠清風動脩竹
孔子過衛公孫青僕子在淇園有風動竹蕭瑟團欒
之聲欣然忘味三月不肉顧謂青曰人不肉則瘠不
竹則俗汝知之乎梅華道人寫至此遂寫竹以破俗
云(此下紙角畫短篠一枝)至正庚寅夏五月時窗雨未霽筆倦
少息
九幅晴霏光煜煜曉日影曈曈為問東華塵何如
北窗風梅華道人戲作此紙時南風初來高卧北窗風
到竹邊而迴微凉可愛因有此作書此以識其異也
至正庚寅夏六月(庚寅二字係朱文小印)
十幅我觀大地衆生俗病易染難去由然興起慈
雲霔為甘露法雨此詩息齋道人畫竹于臯亭僧舍
題云因倣其作遂書此云至正十年夏六月十日
梅沙彌隨喜而戲墨也
十一幅逕深茆屋陋樹倚夕陽斜行遍青山路何
丘不可家至正庚寅夏六月梅華老戲墨也
十二幅竹窗思閴寂銅博香委曲胸中無用書寫
作湘之綠
蟬聲初響凌霄花開南風時來清旦蕭蕭爽氣如在
西山拈筆偶書至此佛奴習右軍書讀孟子六月九
日也梅道人戲墨
十三幅抱節元無心凌雲如有意寘之空山中凛
此君子志
梅花道人為佛奴戲此竹書此詩當此日習此枝成
不成竒不竒口不能言心自知聊寫此語為娛嘻梅
老寐語也
十四幅相逢盡道休官好林下何曾見一人梅老
戲墨時客至退而書也
十五幅鮮于伯機題高房山墨竹詩云凉陰生研
池葉葉秋可數京華客夢醒一片江南雨至正十
年夏六月九日因南窗孤坐拈筆寫此紙以識歲月
也梅道人戲墨
十六幅昔游錢唐吳山之陽玄妙觀方丈後池上
絶壁有竹一枝俯而仰因息齋道人寫其真於屏上
至今遺墨在焉憶舊游筆想而成以示佛奴以廣遊
目云
十七幅輕陰護綠苔清風動紫籜未參玉版師先
放揚州鶴梅老戲作于廣除之東客位且喫茶處
十八幅愁來白髮三千丈戲掃清風五百竿幸有
穎奴知此意時來紙上弄清寒梅華道人戲墨時
驟雨忽至清風浮肌至正庚寅夏六月十五日也
十九幅梅華翁寄興于橡下
二十幅董宣之直嚴顔之節斫頭不屈強項風雪
梅華道人戲作雪竹之法
竹懶曰梅華道人嘗寓居春波里正與予家同閈所
謂春波客舍夢覺窗笑俗陋室者彷彿在咫尺間也
予前後所收竹石十餘軸昨歲命工鐫其最入意者
八幀於石搨而裝之可成小屏以公同好今又得此
譜梅老畫竹法可謂大備矣恨予老懶不復能學獨
有精神相為往來耳
李伯時山莊圖余已有其粉本今又見設色一本絹素
沉厚布置井井較粉本又别作調度古色照人不易
得之物也
王維别業在輞川一花一草皆清妍後來何人繼往
躅江南山水稱龍眠龍眠山人李高士平生逸興凌
雲烟山莊夐出人世外亦有佳客同周旋胸中浩蕩
負竒氣眼底脫略無塵緣當時雅望號三友配昔竹
林稱七賢青山千疊倚天表綠陰萬頃春芊綿銀河
半掛石壁上瀉作一道飛來泉百年圖畫見佳勝何
用物外求神仙余生夙抱林壑趣每思躡屐躋層巔
三山既空五嶽遠况乃匏繫徒興憐瑣闈春深白日
静搖搖心緒如旌懸昔人已去不可作山川靈秀終
依然何當假羽丹山鶴往訪遺蹟松蘿邊
李伯時風流文雅推重當世嘗畫龍眠山莊擬王摩
詰輞川别業識者稱為無愧今此圖盖山莊舊景也
畫中三友一為伯時一為其弟德素一為里人冲元
中伯時與二人者遊猶輞川之有裴廸也當其逍遥
吟詠自適其適悠然出於萬物之表置身神仙洞府
間彼世之富貴榮辱烏足動其中一時志趣亦可以
自豪矣數百年來覽畫中景象猶使人飄飄然有凌
雲之思吳中朱以言氏藏此圖求余題因賦詩以歸
之翰林王汝玉題
顛崖百疊瀑雷喧濕翠遥青别有源我願杖藜來谷
口也應分席聽啼猿
一代何人稱畫史三吳此日見詩仙畫中詩即詩中
畫底用區區慕輞川
道鄉孫子明時彦購得龍眠舊日圖一自坡翁題品
後此文此景世應無
予友錫山鄒佑之所藏宋李伯時山莊圖東吳王文
靖公題詩其上圖既竒勝詩亦清婉盖二絶也昔東
坡居士嘗稱此圖謂使後來入山者信足而行自得
道路如見所夢如悟前世見山中泉石草木不問而
知其名遇山中漁樵隱逸不名而識其人盖天機所
合不強而自記今觀於此信然故為題三絶而併識
其語以歸之時成化己亥中秋日朝請大夫南京國
子祭酒前翰林學士晉陵王㒜書
自昔仕進之士於公居第宅之外擇夫山林勝境築
室其中謂之别業别業者謂别所營也昔崔寬之於
城南王維之於輞川皆是也休沐則以時而至告歸
則將終老於其間盖徜徉逍遥酣觴賦詠以為平日
臨民事上功最之攄匪徒曰極視聽之樂為終焉計
而已宋龍眠居士李公麟繪其山莊圖以彷彿前人
之幽致乃元符中肆意泉石而歸老所作者也始余
嘗聞輞川圖翛然絶塵恨不迹其地以辨其境今觀
是畫林澗雲壑位置固異所謂欹湖柳浪茱萸沜辛
夷塢恍若與目迎接形留神往隨卷中人冥交於數
百載之上盖清趣固無不同而樂為有優矣矧居士
挾公庚元中一時清流舉目四顧手指足踐其快意
為如何耶乃為詩四章以極道其意曰通籍歲云幾
倏然及暮旬始抱丘壑願及兹蛻紛紜釋位投珪章
還山恰隱淪烟蘿翳長術松磴延白雲爰有擕手朋
亦得靜者倫華林春葱蒨暝嶂夕氤氲觸石水紋廻
横梁徑蹤分步苔蔭竹色瞰谷聞蘭薰莊生遊濠梁
謝公卧青門昔賢非吾徒可以謝人羣(其一)公器無
多取尊生不外求烟霞負痼疾邈欲窮冥搜幽栖面
遐壁卜築倚層丘飛瀑儼百仞古松若千秋摘芳涉
淺渚汎觴遵上流道逢抱琴人相見語綢繆耳聞采
樵者放歌度林&KR1101;累捐神愈暢意愜景彌幽别墅欣
有託輞川自相侔逍遥廣漠區是為采真遊(其二)躋
險陟雲梯葺茅結幽室開扉傍籬表夐與市途隔門
無六時事座有千載籍清挹林下風翠愛水中石負
鑱斸黃精提筐拾橡栗窅窅天籟靜冥冥晝景寂歗
傲室中人偃仰任所適語延支道林坐揖陶貞白頽
年學繕性久慕養生益相將鹿豕羣永斷人間迹(其)
(三)兼山逓盤蔚屈逕緬回通硤中轉綠澗天表疊青
峯湍響水崩奔篠密石蒙巃蕙帳燭孤月嶺猿吟緒
風彈絲慰遊客挈榼候歸童賦詩招劉紆移文誚周
顒雅望偕二子公庚及元中慚余能寡劣早荷留微
躬銜環情未展詎便躡高蹤倘果南歸請謝事遥相
從(其四)吳下重齋盧儒題
李伯時山莊圖一卷共六幀造境竒奥命意高遠丹
青粉墨沉森峭蒨展閱之際若坐龍湫雁蕩間嵐光
浮杖屨飛流濺衣袂使人飄飄欲仙所謂相如奏賦
而漢武氣如凌雲信繪事之神品乎此卷行筆設色
與伯時平日之作不倫大類馮太史家王維江干雪
霽項子京家盧鴻草堂高典客家郭忠恕輞川三圖
畫法相出入乃知師心匠意雖作者苦心至於蹈軌
希蹤非集彼衆長安足成一代之能事哉卷尾舊有
蘇長公諸賢題識當思陵朝為龍大淵曾覿輩妄肆
翦裁故一時御府之藏悉無䟦語覽者往往拊膺聞
此圖出自分宜相君今歸梁溪華氏竒琛異寳宜為
神物呵護耳太原王穉登書
竹懶曰龍眠山莊在舒城縣西三十里春秋山春秋
山者土人作祠祀古舒明王其祠以春秋月成故名
春秋山其地乃舒中羣山會聚之處備巖巒泉洞之
勝伯時樂之作山莊隱居其中與山中父老為四時
賽神之曲其弟公庚與伯時同趣蘇黃諸公俱與遊
坡公有詩贈之云歸老與君同活計如雲鵝鴨散平
坡其野逸之致可以想見盖此圖宜云龍眠山人之
莊之圖不宜曰龍眠山莊圖也龍眠山在舒城西八
十里已入桐城界遼遠矣李氏昆季愛其名特用以
為稱耳又王翰林題語有里人冲元中之目竊以冲
為僻姓舒之文獻未有載冲姓者攷伯時又有一弟
名冲字元中伯時寫蓮社圖而元中以細楷標識之
者卷軸磨泐之後豈翰林公因是而有誤耶宋之名
蹟有蘇黃題語者宣政間多所剪落迷其源委金之
明昌元之天歷多遭謬鑒因而潰亂者不可勝指矣
此猶得見伯時面目宛然盧鴻一王摩詰家法無可
疑也亦多幸矣其繆刺處偶有記憶不得不一一摭
及以俟具眼者定焉
盛子昭畫葛稚川移居圖余於項氏見闊幅懸軸絹素
沉厚布置雄偉樹石竒詭烟沙出沒翁媪騎乘一㹀
一牯家具一二挑琴阮卷軸雜置無序婢僕四五人
蓬頭赤脚不施嚴飾一力奮而前驅意皆望莽蒼進
發盖移居在途景也今又覩此卷氣象發舒人物偉
麗侍從什器皆有加又作室宇階墄宏厰軒豁侍女
膚髮秀膩不徒祖述稜伽道子而實兼恕先周昉之
能盖子昭筆之絶不易得者然諦視之卷雖長而前
後作大樹五六分占界址卉木華滋鶴鹿馴擾有洞
府仙居之象盖移而已到之景也古人重複作圖必
臨時匠意不泛不襲斯其為傑製也塊居簡出之人
耳目寥寂方思與溟涬者遊求觀物之竅妙何意勝
友轉致妙蹟得縱横快覩如是哉幸矣幸矣
吳文定公寬為學晚成少難一澤宫之選有咎鬚文祛
睡魔文其精苦刻厲可知也遂援俊秀例入胄所業
益精暢洪博嘗見其手抄太祖皇帝文集端楷整
栗後竟掇巍科以書法擅代信天之成就名碩不在
一時佻躁而鼎吕明堂之器不妨以遲鈍得之也今
石夢飛擕來詩一卷盖公北上所歷程途而隨手錄
之者因悉為副墨以備遺忘云
吳城至京歌
楓橋解纜鐘聲早滸墅行行日初曉望亭過去是新
安錫山回首南門道毘陵一水穿城過孟瀆閘下帆
檣多船頭祭神各澆酒問神明日風如何開江直至
瓜洲壩風濤滚滚從東下金焦削出青芙蓉樓臺掩
暎真如畫楊子橋邊春浪平行人便覺離愁生揚州
樹接廣陵驛邵伯水浸高郵城界首門前聞布榖寳
應湖邊雨初足淮陰城下陰凄凄王孫芳草愁人綠
長淮之水青如苔黃河水從天上來移風曉淺清江
閉福興晚漲新庄開桃源行盡聞雞犬崔鎮人家應
不遠鼔城烟起宿遷昏直河水落沙坊淺石城峩峩
古邳州推篷不覺臨雙溝房村水急行不得三洪倒
瀉從東流北上猪多易食肉子房留廟遺城曲沽頭
上下少人家沛縣荆榛接平陸歌風臺上偏凄凉夕
陽荒草眠牛羊硯溝黑繞玉皇廟棗林紅暎師家庄
仲家新店有石佛濟寧流水分南北草橋跨水耐牢
坡畫船檛鼓安山驛張秋七級連東昌酒味便識梁
家鄉臨清風俗苦不好娼樓臨水招行商武城人去
絃歌絶甲馬營空浸明月坊前吹笛斷人腸今夜還
歸故城歇德州聽罷山東歌前程便是連兒窩東光
絲熟吏催稅磚河雨急漁披簔東岸長蘆聲瑟瑟興
濟流河泥沒膝雙塘靜海地偏低瀆流楊柳青青色
直沽通接來魚蝦尹兒灣口多桃花蒲溝近接老米
店楊村遠帶蒙村沙昏鴉飛度河西務落日全收魯
家塢隔烟燈火照黃昏攀罾路口無船渡蕭家林内
雞啞啞張家灣裏船如麻僮僕晝飢少筋力道旁便
問驢騾車帝城日出人如蟻飛沙撲面東風起萬方
玉帛走如雷九重金闕青雲裏去年我亦從南來獻
策欲展胸中才天風暫屈萬里翮壯志未必終蒿萊
山水迢遥路重疊丈夫何事輕離别試歌一曲請君
聽功名莫遣頭如雪
六研齋三筆卷四
