六研齋二筆卷二明李日華撰
文衡山先生詩有極似陸放翁者如煑茶句云竹符調
水沙泉活瓦鼎燒松翠鬛香吳中諸公遣力往寳雲
取泉恐其近取他水以紿乃先以竹作籌子付山僧
候力至隨水運出以為質此未經人道者衡老拈得
可補茗社故實
李白得許氏奩資極厚在維揚不逾一年散三十餘萬
又與東嚴子隱岷山養竒禽千計皆就掌取食了無
驚猜
兖豫間多樹棗有方術者教以專守一樹自生果至果
熟不令人動一枚但人勿損鳥亦自不敢啄也一日
頓收之又精心細檢之必有一枚極大而無核者味
竒美拜日心存日中天子赤玉冠佩明景長離之劍
指揮赤童握棗見授口吞嚼而嚥之大補精髓得啖
六七度即踰百歲不老矣
李陽冰之子服之以科斗孝經貽韓退之退之又得衛
宏官書二部皆古篆籀之精也退之云為古文辭亦
須略識字正謂識古字通六書意義耳
張渥字叔厚元人畫工白描學梁風子見其寫陶元亮
三徑圖神宇澄茂無藜藿氣所謂戰勝而肥者耶
作亂菊於石際點葉如苔間露花蕊亦深有古韻
石翁倣董元寫柳洲煙艇極有氣骨而蒼莾蕭淡處又
似江貫道海岸觀者漫謂倣梅沙彌正未夢見此老
脚跟也題云江上浮雲撥不開故人今雨却能來人
生離合未容易起拂松花浸酒杯弘治己未四月八
日惟寅扶憊能過我林屋余亦病起各不能事酒淺
酌沾唇而已然談謔之樂不减劇飲時也時有雨作
雨汎長卷識别云沈周
山谷行書當三錢大計五百五十餘字皆禪翁淡慮任
真翛然自得之語書法清遒超朗知其胷不挂一塵
也後擘窠大書云元符三年七月涪翁自戎溯流上
青衣廿四日宿廖致平牛口莊養正置酒弄芳閣荷
衣未盡蓮實可登投壺奕棋燒燭夜歸後又大判一
行云此字可令張法亨刻之山谷書只是沉着痛快
平生以饑鷹渴驥自命所以剽去蘇米姿媚而獨全
神骨此卷又其合作也
戊辰正月晦日同秦心卿江邦玉與兒亨從西溪入四
十里至横山之千丈崖蹲獅躍豹怪石離立飛瀑陡
下上如縻綆下如竹箭修竹森森緣陂平處可班坐
陳榼命飲日清雲白草木幽香不獨兩山所無匡衡
亦不多見也
倪雲林春雨野亭尋常作三四喬柯低巒一帶不作遠
山亦無重沙茫茫然真雨中物色也題句云二月雨
聲從子月三江舟檝住吳江春愁不醒如中酒浪着
狂風撼客窗叔珪友契邀遊僧舍以此紙索畫戲寫
春雨野亭并題舊詩右方戊申三月十日瓚
米元暉潑墨妙處在作樹株向背取態與山勢相暎然
後以濃淡積染分出層數其連雲合霧洶湧興没一
任其自然而為之所以有高山大川之象若夫布置
叚落視營丘摩詰輩入細之作更嚴也譬之祝公妙
八風舞旋轉如鬼物而按其耳目鼻口與人不差分
毫也今人效之類推而納之荒煙勃燒中豈復有米
法哉
東坡書畫記烏絲界紙字方一寸用李泰和行法而雄
毅振掉處稍涉顔筆欵云元豐三年端陽月八日眉
山蘇軾于淨因方丈書之
䟦云東坡先生雄文直節高一世而其英偉秀傑之
氣發為翰墨姿態横生鋒穎遒勁尤非時人之所能
及此帖文簡意足不易得也好事者宜寳藏之至正
十九年龍集己亥四月既望雙流宇文公諒謹題又
一詩云急雨苕溪小繫船手披翰墨憶坡仙故家文
物今煨燼撫卷題詩一慨然曲阜魯淵
柯南宮晴竹一幀立竿亭亭枝葉皆疏散略無堆垜蔽
蘙處又不作枯木蔓草與陂麓沙礫只是行枝布葉
合於生竹之數自然精采生動此非有成竹於胷中
者不能也昔人論國色不藉鉛黛紈綺所謂西施毛
嬙淨洗面與天下婦人闘美此地位未易到也南宮
題句云歲寒有貞姿孤竹勁而直虚心足以容堅節
不撓物可比君子人窮年交不易曄曄桃李花旦暮
改顔色丹丘柯九思并題書法雄逸振動大得顔魯
公坐位帖三昧較之平日倣歐整栗者大不侔矣戊
辰二月雨中對此欣欣如有霽色
趙松雪書光福重建塔銘結搆用薦福興福二碑稍鬆
活耳觀者以為倣李泰和則失之矣
梵隆十散聖衣紋用水荇描法氣韻古澹其人為逹磨
誌公言法華長汀老子普化禪師寒山拾得善道和
尚泉大道金華聖者鰕子和尚蓋取佛法中神通遊
戲諸聖者以配玄關十子也作偈頌者為山陰王英
孫英孫亦學佛而有得者余最喜其頌金華聖者云
杖藜到處自悠然手托猪頭不是顛成佛若還因喫
菜世間牛馬盡升天有人指此卷作龍眠羅漢余為
胡盧而已
蘇東坡乳泉賦文載全集其真蹟行楷在一友人處余
得借觀秀朗華潤大約與公所書赤璧賦向得見於
黃又玄中丞家者同一結搆皆公極得意筆也此卷
乃為歐陽晦夫書者前有手柬一通云軾數日病痢
不果往謁想起居佳勝餞行詩輒䟦尾匹紙亦作數
百字餘皆馳納軾再行晦夫推官閣下七月十三日
乳泉賦切勿示人切懇切懇
趙京兆所藏此軸竒偉特甚以歲月驗之蘇公元符
北歸所書也時方厄於章蔡之餘而人之貴重如此
豈待百年而後定耶若夫筆老墨秀挾海上風濤之
氣以平生所見論之當為海内蘇書第一紹定癸巳
歲九月七日陵陽李心傳謹書
天一生兮上浮羽人俟兮丹丘遡儋耳兮東注夾崑
崙兮倒流嘉熙三年四月旦王遂題
尤焴劉厚南蔡抗林希逸王璞趙時煥高斯得徐霖
同觀于道山堂淳祐丙午季夏望日
此卷舊藏霅川向澤民家澤民以遺施武子甲戌歲
同醉白記歸三桂晦夫姓歐陽梅聖俞嘗有詩贈之
作八分體東坡䟦數語於後今亦藏向氏云端平丙
申暮春朔錫麓尤煓
蘇公蚤聞道文章乃其戲乳泉出重海作賦聊紀異
玉池嚥中夜挈瓶非小智氣者水之生此語可深味
淳祐甲辰孟夏朔峴山王亞夫書於西湖孤山之陽
坡翁謫海上人傳已仙去道逢章子厚遄復返塵路
至言恐世驚猶閟乳泉賦遥憐嵩山丘千古不可駐
是日仙居陳仁玉同書後
萬籟既寂一氣孔神吸彼沆瀣沃此肺膺至陽之精
天一所生欽哉此詞展也大成煓
乳泉賦不待多贊特恨此軸尚有餘紙安得起坡翁
書滿卷後耶天台謝奕修書于西湖淳祐甲辰首
夏望後二日
腥波暗天濁浪翻日蛟蜃黿鼉之所出没有兀其
島清泉中發静涵太虚孤浸明月汲之無窮元氣
所泄古今正理不可泯滅抑斯泉也為斯人設會稽
孫子秀書
蘇長公以紹聖四年丁丑二月責授瓊州别駕安置
儋州六月渡海七月十三日至儋僑寄城南鄰於天
慶觀觀有乳泉故公為援筆賦此元符三年庚辰公
居儋已四年會正月祐陵登極大赦天下五月移公
廉州六月還瓊復渡海至廉七月又以皇長子生國
有大慶遷舒州團練副使量移永州七月終方自廉
啓行賦後題云七月十三日書則正在廉時也十一
月行至英州又復朝奉郎提舉成都玉局觀任便而
居公遂度嶺南還明年為建中靖國元年辛巳五月
至毘陵六月因疾告老以本官致仕七月廿八日遂
薨公之書是賦時年已六十有五距其薨僅隔一歲
實為晚年之筆李侍郎微之謂其筆老墨秀挾海
上風濤之氣當為海内蘇書第一誠知言也哉濓
嘗見漳水酈元輿跋公眉子石歌四十五字斷簡謂
日百謁而弗之厭使其見此吾知其必日百拜而不
止也然公之薨未幾詞翰皆為世大禁而狗鼠之徒
如霍漢英輩猶鳴吠不已磨剗焚炳無所不用其極
而斯卷無纖毫不完豈公妙墨所在或有鬼物呵護
之耶金華宋濓謹書
此卷為蘇書第一前輩已有定衡其所著述亦第一
等議論也予渡清淮望第一山盱眙陳質之出以見
示不圖今日得數竒觀非平生第一快事耶弘治丙
辰仲冬望後三日陜西按察司提學副使石淙楊一
清
元張憲字思廉號玉笥生與楊鐡崖高季迪諸公遊詩
亦清妙有味其贈宋仲温一律云江南羽化張天雨
海上神交宋仲温楷法鍾繇稱獨步筆臨皇象已專
門折釵未墜風前股漏屋先凝雨後痕寄語臨池諸
俊彦蚓蛇雞鶩莫須論
倪雲林贈仲温三詩有敘至正乙巳三月廿四日仲
温高士與沈文舉共載訪余笠澤東渚之蝸牛廬中
相從過王明宅煑茶留坐遂以永日但恨吾子儀遠
在數十里外不得同此集也廿五日仲温别余他之
漫成長句以寫余懷瓚
三月將闌春欲夏廵簷共看辛夷花階前瀹茗香照
色坐上吹笙清不譁拄杖偶過公子宅班荆宛似山
人家宋玉才情何可得肯抛塵土踏江沙
江上欣逢宋仲温蕭條古道向君論我居笠澤已十
載看竹唯君欵我門
宋公天下士畫竹就鼓琴來我北渚下相從論古心
許廓無豫章回云於匡廬得見秦中老仙號無顛者年
已百二十歲有竒指示採藥乃鄱湖濱一山其蹠浸
水中五丈餘冬月水涸盡乃得就采其藥於亂石子
中别之大都百斛石子止遇一二枚非誠心真懇者
不一遇也藥以粗石包裹擘之内有紅白青諸種即
真鉛真汞也得而煉之乃魏伯陽爐鼎中物許旌陽
石函記单明此道所謂不遇真師莫浪猜者余強其
倒篋相視石有細金沫如蜜陀僧世外竒事竒物竒
理豈局凡者所能測耶戊辰三月八日竹嬾記
元虞道園題柯敬仲竹木云吾先世住隆州隆州於宋
為陵州州治之後山吾家焉文與可作守事簡時來
就我家拾取故紙背作茅蘭竹木之屬所得頗多吾
幼時尚收得數紙今亦亡之丹丘生用文法寫竹木
而陂石過之近又以新意作墨花甚妙觀此則虞之
上世亦崇尚翰墨極意收藏故有紙背可拾而太守
得時往隣近寓公之家作散懷事亦足徵宋法待士
大夫之寬也
元謝書巢遺虞道園瀘州石硯
見元人寫生之妙不獨錢巽峰又有僧惠甄腐瓜行蟻
圖最竒
蘇東坡手書蔡君謨夢中詩天際烏雲含雨重一絶及
太守陳述古閣中壁上君謨書一絶綽約新嬌生眼
底侵尋舊事上眉尖問君别後愁多少得似春潮日
夜添又不知誰人和一絶云長垂玉筯殘粧臉肯為
金釵露指尖萬斛春愁何日盡一分真態為誰添又
杭妓周韶落籍詩及同輩胡楚龍倩二詩東坡乘興
偶連書之字法婉麗含蓄真千古妙札也元時柯敬
仲得以示虞奎章奎章試郭屺墨書跋其後益足重
矣但不知誰人所和君謨之作聲調本凡幸經坡翁
手筆若連茹之拔耳而奎章以為軒轅彌明之流則
過當矣
明金華王葯字子約善畫竹多用鈎勒與蘭溪徐良甫
梅徐舜舉書號三絶蘇伯衡嘗為鈎勒竹歌以美之
婺赤松溪在金華山地名玉壺金盆鹿田黃初平叱羊
處初平號赤松子不言何代人一云初平兄弟三人
兄初起與初平同仙次魯班班則春秋時人漢初張
子房欲從赤松子遊其即此耶
北宋張先吳江詩句云欲圖江色不上筆静覓鳥聲
深在蘆江色空碧虚無兼之雲陰日爽開斂閃爍
難以定取張子野形容至是知其妙於繪事恨未得
其蹟一玩之也己巳三月在武林陸氏見張浮休書
一方幅作林木數株隱隱止露枝梢如在波浪中一
牛浮鼻而過餘則空闊荒遠有數人立沙磧邊際此
真善描江色者浮休與江貫道同一畫法皆北宋士
大夫賢者以此寓意所謂文章之餘溢而淡宕自恣
耳豈習者之流哉
唐皮陸漁具詩題凡十五物曰網曰罩曰&KR1933;曰釣車曰
魚梁曰乂魚曰射魚曰鳴榔曰滬曰&KR0034;曰種魚曰藥
魚曰舴艋曰笭箵今太湖漁人以三等網行湖中最
下為鐡脚魚之善沉者遇之中為絲網上為浮網以
截魚無遺秋風大發以舟載釣具繫餌沉之巨浪中
取白魚謂之釣白淮河中用狹長小舠安白髹板一
片夜以火照之魚視疑為決水踴躍而上謂之跳白
唐牛竒章嗜石石分四品居甲乙者俱太湖也石根插
入湖底波濤撼擊遂成竅穴嵌空玲瓏極有竒狀
質含津潤與雲氣開斂相為晦明叩之硜然兼有泗
濱之韻所以為佳吳越錢氏元璙作鎮與外戚孫承
祐極意搜剔竒秀者盡輦而置之園林矣宋宣和
中又經朱勔羅致盤固侯既入艮岳諸零珍碎璧盡
出人間今有弔竒者但當於昔人傾臺涸池之側以
長钁從事不煩問之水濱
越剡中山水竒絶然僻在江海之曲前代未有聞也自
典午東渡王羲之謝玄許詢支遁孫綽阮思曠王子
猷戴安道謝敷王坦之袁宏王濛殷融蔡系顧歡謝
萬孔淳之前後來居競吐清麗藻韻激射以煥山川
之光遂作千古勝地
南宋王性之銍栖剡中友人廉宣仲作訪戴圖以貽之
戴安道酒贊云醇醪之興與理不乖古人既陶至樂乃
開有客乘之隗矣其頽
唐顧逋翁剡紙歌云雲門路上山陰雪中有玉人持玉
節宛委山上禹餘糧石中黃子黃金屑剡溪剡紙生
剡藤噴水搗為蕉葉稜欲寫金人金口偈寄與山隂
山裏僧手把山中紫羅筆思量點畫龍蛇出正是垂
頭蹋翼時不免向君求此物
唐薛能詩曰越毫逐厚俸剡紙得佳名注云近相傳以
搗熟紙名硾雞林志云高麗紙治之緊滑不礙筆光
白可愛名白硾紙一名玉葉紙
古剡藤紙得名最舊其次苔箋今獨竹紙名天下他方
效之不及遂掩藤紙矣竹紙上品有三曰姚黃曰學
士曰邵公王荆公好用小竹紙士大夫書簡往來多
用焉
東坡海外歸買剡紙二千幅米元章著書史云予嘗硾
越州竹紙光透如金版前輩貴竹紙於此可見
米元章竹紙詩云越筠萬杵如金版安用溪藤與池繭
高壓巴郡烏絲闌平欺澤國清華練老無他物適
心目天使殘年同筆研圖書滿室翰墨香劉向何
時眼中見薛紹彭和之云書便瑩滑如碑版古來精
紙唯聞繭杵成剡竹光零亂何用區區書素練細分
濃淡可評墨副以溪藤難乏研世聞此語誰復知千
里同風不相見
宋姚弋仲夜砍粘罕營不中致宋鼎淪墜即夜遁去不
知何往後五十年有見之青城山中者蓋從方外養
丹得仙也所師友者呂洞賓劉高尚陸放翁作詩題
上清宫壁間以招之云天方覆中原殆非一木支脱
身五十年世人識公誰但驚山澤間有此熊豹姿我
亦志方外白頭未逢師年來幸放廢儻遂與世辭
從公遊五嶽稽首餐靈芝
蜀青城山中有孫太古畫碧落侍郎范長生舉手整
貂蟬像特妙
按佛氏五眼一曰肉眼二曰天眼三曰慧眼四曰法眼
五曰佛眼其肉眼亦徹見一踰繕那踰繕那者四十
里也人眼能見四十里豈尋常事今人動稱肉眼凡
夫用以相誚亦太狼藉矣
余偶閱時畫赤壁圖舟中類作一僧余戲筆加冠作道
士形旁觀皆笑以為浪然耳余曰此實錄也蓋坡賦
中所云客有吹洞簫者乃綿竹道士楊世昌也若佛
印足跡未嘗一至黃徒以優場中所見為據正矮人
觀戲村漢說古耳
閱倪雲林西神山圖題句云玄中真師在錫山東郭門
立精舍號玄文舘幽密敞朗可以閒處至順壬申歲
六月余處是兼旬謝絶塵事遊心淡泊清晨櫛沐竟
至終日與古書古人相對形忘道接翛然自得也又
西神山下有流水味甚甘寒與常水異舘至西神不
五里得朝夕取水以資茗椀讀書談道之暇飲水
自樂焉乃賦詩曰真舘何沉沉寥廓神明居陽庭宿
敞朗丹林鬱扶疎睠言兹遊息脱屣榮利區檐榱初
月麗池臺凉雨餘焚香破幽寐飲水聊舒徐潛心觀
道妙諷詠古人書懷澄神自怡意愜理無遺誰言黃
虞遠泊然天地初廻首撫八荒紛攘蚍蜉如願從逍
遥遊何許崑崙墟蕭閒仙卿倪瓚竹懶曰玄中真師
不知何人觀此稱呼必雲林所禮為師者元時玄教
極盛吳全節張伯雨皆博極羣書高抗物外倪所尚
貞潔其所尊事必非凡流
又有樂圃林居圖題句云暮投齋舘静城郭似幽林落
月半牀影凉風孤鶴音汀雲縈遠夢桐露濕青琴喧
卑淨塵慮蕭爽集冲襟余來城郭而暑氣熾甚偶
憩甘白先生樂圃林居不覺數日相與蔭茂樹臨清
池誦羲文之象爻彈有虞之南風遂以永日成此一
詩并寫小圖呈甘白以寓笑樂耳甲寅六月十五日
倪瓚
沈石田有寄竹鶴翁詩擘窠書極雄快詩亦真率有
味詩曰道人種竹復養鶴鶴可看家竹護壇渡海借
騎仙驥子題詩吝說寫琅玕風前掃葉碧雲亂月下
聞聲白露寒終日閒緣消不盡墮毛為服籜為冠沈
周寄題竹鶴以為他日相見資
柳公權最喜青州研曰墨易冷墨之冷熱人所不解大
抵硯質粗澁墨有沸沫纏筆者熱也其平行凝勻者
冷也青州硯陶泥所成質細而膩故墨不作沸但燥
滲不能停墨亦非佳品誠懸不能用宣城諸葛筆為
老工所訶其鑒研又如此竟擅書名何哉
嘉興人聞人滋字茂德老儒也喜留客食然不過蔬豆
而已郡人求舘客者多就謀之又多蓄書喜借人看
自言作門客牙充書籍行開豆腐羹店後為勅局刪
定官出陸務觀老學菴筆記
羣臣所服帶以玉犀金銀為次宋靖康中括金賂敵詔
羣下服金帶者權以通犀代之蓋敵人知取盈於金
而不知貴犀也
趙廣合肥人李伯時家小史伯時作畫每使侍左右久
之善畫尤工作馬建炎䧟敵敵使畫所掠婦人廣毅
然辭以不能因斷右臂而廣平生實用左手亂定唯
畫觀音大士見者皆以為伯時也
南宋時餘姚有秘色磁麄樸而耐久今人率以官窰目
之不能别白也
秦熺當其父檜執政十九年中無日不煆酒器無日不
裱褙書畫碑版書畫碑版本學問清尚事入此輩手
中只成豪縱之習不足多也
黃魯直有日記謂之家乘至宜州猶不輟書高宗見其
真本愛之日置御前
丁謂既導上以神仙之事為玉清昭應宫使又自謂令
威之後喜言仙鶴事人但稱為鶴相
周益公遊山錄云太湖東邊兩山對峙南曰胥山北曰
香山中一水曰胥口即我郡之胥山也
蘇州天平山亦有飛來峰高季迪詩云風吹峨眉雲來
依此山住我來不敢登只恐還飛去
宋陳純臣薦白雲泉於范仲淹意既超竒文亦高妙書
曰粤自剖判融結其中傑然高岳巨浸不待標異固
已聳動人耳目不幸出於幽隱之地必有名世君子
發揮善價所以會稽平湖非賀知章不顯丹陽舊井
非劉伯芻不振惟蘇臺古郡不三十里有山曰天平
有泉曰白雲山高而深泉潔而清儻逍遥中人覽寂
寞外景忽焉而來灑然忘懷碾北苑之一旗煑并州
之新火可以醉陸羽之心激盧仝之思然後知康谷
之靈惠山之英不足多尚天寳中白樂天出守吾鄉
愛貴清泚以小詩詠題後之作者以樂天託諷雖遠
而未盡是使品第泉目者寂寂無聞蒙莊有言重言
十七今言而十有七為天下之信非閣下而誰歟恭
維閣下性得泉之醇才得泉之濬仁禀泉之湧智體
泉之動靄是四雅鍾於一德又豈吝陽春之詞以發
揮善價純臣先人松檟置彼一隅歲時往還常媿文
辭窘澁不足為來今之信儻閣下一漱齒牙之末擘
箋發詠樂天如在當斂策避道不任惓惓之誠仲淹
為作詩云靈泉在天半狂波不能侵神鮫穴其中渴
虎不敢臨隱照涵秋碧泓然一勺深遊潤騰雲飛散
作三日霖天造豈無意神化安可尋挹之如醍醐盡
得清凉心聞之異絲竹不合哀樂音月明羣籟息涓
涓度前林子晉罷雲笙伯牙輟玉琴徘徊不擬去復
發滄浪吟乃云堯湯歲盈盈常若今萬里江海源千
秋松桂陰兹焉如有價北斗量黃金
杜瓊得朱長文樂圃東偏地結亭聚石號曰東原
元陳維寅維允兄弟得朱勔園亭居之有來鴻軒清泠
閣蘿徑極幽適之趣二君繪事特妙
石田寫梅余於武林陸仲承處見一幅蕭灑歴落榦不
數枝枝不數葩而有偃罩盈庭之勢知其入思深而
下筆捷也忘其題語今見與史德徵一卷風格與前
略似題語云崑山士人多畫梅適與王理之論其用
墨太重殊失清雅是有累於梅矣因短縑在案史
德徵從容謂曰清雅果何似丈人當示一梢與梅吐
氣何如遂妄弄此筆理之亦作錯刀數葉間於疎處
仍題之以贈德徵弘治甲寅歲端午日沈周
謝樗仙有莽蒼酣肆之筆大類石田一長卷乃其入楚
往還舟中率意寫所見者煙峯沙樹水鳥客帆種種
會意此如崔徽自臨鏡寫真豈有毫髮遺恨乎題語
云明嘉靖廿六載丁未吳門六十老人謝時臣遠遊
荆楚登太和次大别梯黃鶴涉匡廬下揚子舟中推
蓬取興敢與谿山寫真積成長卷計三幅遥寄嘉禾
少溪草堂少溪賞識名家此筆得所歸矣少溪者項
司馬子長也
石田又有寫梅一紙氣格簡古其題語亦甚得意乃知
此老撮捏虚空無不成趣所謂海印發光真仙宫佛
度中人也詩曰平生有眼厭桃李但託梅花是知己
小橋初春帶淺水青鞋布襪從此始看花嚼蕊冰雪
中清浹肺肝香沁齒歸來拈筆弄清真淡墨依稀春
繞指花光補之今不作我欲師之竟誰是横梢的歴
寄疎略自我意為聊爾爾正如北人煑床簀筍味茫
茫舉其似理之嫌我太草草斜補竹枝成玉倚要知
君子德不孤勿謂畫圖而已矣
文與可細竹二竿先用焦墨作攢針碎枝灣曲取態後
以澹墨就勢加葉得紛披亞疊之趣上以行筆題鳳
尾二字别標欵云錦江道人文同為雪岸先生作下
有跋云此鳳尾君乃外祖錦江公之真跡為宋趙雪
岸先生所作雪岸者諱仲佺字隱夫能篆籀亦寄興
於丹青其鳳尾二字雪岸所題也雪岸與外祖交昌
髫時嘗過湖州曾識其眉宇軒然王孫氣象所遺書
畫種種貴重此圖友人魯茂之持來鑒定昌拜觀曰
淡墨而掃超妙絶塵飄飄仙氣清風襲人請善藏之
辛丑九月二日外孫張嗣昌謹識
元錢良右字翼之行書高朗卓越風格不讓鮮于困學
至治中奉勅書真西山大學衍義進御得官鄉校余
見其書所作江村歌一卷不獨點畫之妍其語亦沉
着雄邁陸放翁一流人也又書真西山題劉敏叔畫
八大老像詩云劉子出江西訪我江之東何人與俱
來函袖八鉅公韓歐開濟姿如晴月當空潞公山岳
重文正霜檜同玉立東坡仙天遊匪涪翁凄其趙韓
王小異凌煙中半山執拗面亦得傳無窮又題後云
江西劉敏叔嘗自畫韓忠獻歐陽文忠文潞公范文
正東坡山谷趙韓王舒王八公像謁西山先生請跋
先生賦此詩於卷後敏叔名訥遊誠齋益公諸老之
間文物風流槩可想見因過清真留觀復齋正字聞
余誦出紙俾書之至治二年正月八日後學錢良右
記
沈石田倣雲林小筆雖樹石歴落終帶蒼勁而各行其
天絶無規撫之意所以較之孟端終勝一籌其贈吳
瑞卿一幀尤有竒趣題句云山中地貴何錢買水次
幽居却儘強潦草杯盤無俗客清虚亭舘但湖光弱
雲過雨不多點高木當風有許凉一詠一觴聊遣撥
自家錯認是柴桑吳瑞卿能畫尚求小筆又愛余唐
律言余畫似倪迂詩似陸放翁蓋愛而忘其拙淺矣
併識其言云沈周
倪雲林著色山水余見五六幅各有意態戊辰三月在
金陵王越石示余一幅乃為周南老作者雲嵐霞靄
尤極鮮麗所寫松皆枯毫渴筆就意為之而天趣溢
出周南老題云雲林小景着色者甚少嘗客寒齋間
作一二觀其繪染深得古法殊不易也拙逸叟周南
老題按南老北人之渡南者宋遺黎也學精三禮寓
姑蘇行極高潔有重望以故元鎮往來其家
豹隱紀談云楓橋舊名封橋後因張繼詩江楓漁火句
改楓橋今天平寺藏經多唐人書背有封橋常住字
唐時節度使入境州縣立節樓迎以鼓角稱鼓角樓宋
淳化二年六月詔州府監所受詔勅並藏勅書樓即
鼓角樓也其更鼓之節凡日之晡則吹角一疊撾鼓
十數聲謂之小引申時換牌樓上立兩旗指外春曰
青陽夏曰朱明秋曰白藏冬曰玄冥各如方色黃昏
吹角五人為三疊撾鼓者六人每角止撾鼓數千為
三遍遍三撾六擂凡三角三鼓而止四更則奏角而
不鼓亦謂之小引三點乃再發五更止謂之大角動
嵐齋錄云張摶為蘇州刺史木蘭堂花開大宴郡中詩
客唯陸龜蒙後至摶聯酌浮之陸徑醉強執筆題二
句云洞庭風浪渺無津日日征帆送遠人遂睡去搏
令他客足之咸莫解其意俄而龜蒙稍醒援毫書云
幾度木蘭船上望不知原是此花身遂為絶唱
宋提舉江州太平觀魏憲重修蘇州半塘寺稚兒塔記
云按舊記晉義熙十一年名法華塔詔賜國財以建
蓋僧道生誦法華經有童子名稚兒日侍立聽法死
葬此後有商人謝本者泊舟夜聞誦經聲旦尋之有
青蓮花生冡上事聞建塔故名法華塔國初高啓詩
云黃土但埋骨豈能埋性靈昔聞宿草間曾吐蓮花
青身卧長夜臺口吐西方經尋迹殊窅窅聞聲每泠
泠寒燈照孤塔時有山僧聽應使隣塜魂沉迷盡皆
醒則稚兒本童子之名而塔亦尋常木石所建之塔
也不知何時好事者飾之以稚兒為雉兒又取西僧
所携瓦塔高尺餘大五六寸圍者云此是昔年葬雉
之物吳下盛傳罔人施利無何又以塔歸王伯谷半
偈菴士大夫皆相詫為竒事人之不多讀書而談今
古與鬻古者繆指塵土間物曰此三代此秦漢皆雉
兒塔之類也
徐靈期衡岳記言紫蓋雲密二峰皆高五十餘里雲密
山有禹治水碑皆蝌蚪字
祝融峯上有碧玉壇方五尺東有紫棃高三百尺乃禹
所植實大如斗赤如日食之長生
單以清常熟元陽觀道士也附舟至嘉興聞異香疑有
異人見船頭一人儀趣頗殊以清遷與並坐香氣彌
甚因從容問之荅曰我此地人少時病大風逃於深
山中遇一老人哀之令從行至一處有草堂數間老
人曰汝可居此以藥一裹令餌之遂不饑渴身日以
輕越兩月老人來笑曰有心哉尚在此耶疾已瘳矣
爾若勤修道術可以長生人間遂令歸予拜問其姓
名老人曰子聞國初有李衛公其人乎此唐末時事
也
周玄真嘉興人入紫虚觀從李太無為道士太無杜道
堅弟子也至正戊子來居葑門報恩道院以篆符召
鶴名所居曰來鶴軒自號鶴林先生李韓公善長薦
於朝致雨有驗錫宴光禄卒葬於莫月鼎墓次
毘陵二畫乃天慶觀壁李懷仁畫龍太平寺壁徐友畫
清濟貫河圖俱千古絶蹟宋末尚在吳德輝楊誠齋
有詩題詠今人不復能畫壁輕縑薄素苟且效技徒
取流俗之賞不足發人雄思止湖州興聖寺趙子昂
夫婦左右二壁墨竹差有歴落之韻然亦糢糊糜爛
多矣繪法於此漸斷野狐縱横於紙筆之場可嘆也
巨然畫趙秉文跋云此畫南麓任君得之宇文虛中最
後題云天會五年正月八日禮部尚書閒閒老朽趙
秉文識史明古駁之曰天會金主烏竒邁紀年也是
歲丁未為宋欽宗靖康二年金兵方入汴虜二帝北
去高宗即位改元建炎明年戊申以宇文虚中為祈
請使使金虚中遂降於金後十有八年虛中被殺則
哈喇皇綂六年丙寅也而秉文以烏禄大定二十五
年乙巳方登進士第至烏達布興定元年丁丑始拜
禮部尚書兼翰林侍讀學士尋以論罷五年辛巳復
起為禮部尚書寧嘉蘇嗣立改翰林學士至正大九
年壬辰卒于汴年七十四計其生當在都古嚕訥正
隆四年己卯上距丁未凡三十二年然則秉文尚未
生而虚中亦未至金也豈南北分立國史記注或失
其真歟將當時别有一趙秉文歟或金之後世亦有
重稱天會如元之有兩至元歟抑考之任南麓名詢
正隆二年進士已在秉文數十年前生而秉文至於
老朽詢固無恙又何其多夀耶若夫文詞之鄙字畫
之繆固不在論也然亦幸其淺陋不學故人得而議
之使其粗知時世先後而傅會焉尚何辨哉烏達布
一名晟哈喇一名亶都古嚕訥名亮烏禄一名益烏
逹布一名珣寧嘉蘇一名守緒
趙閱道琴鶴風標清暎千古其手翰整栗遒美酷類范
希文道服贊蓋二公精采同一律度也余得見其山
藥帖語云抃啓辱誨示以南都山藥分惠曷勝珍感
介還布謝崖略不宣知郡公明大夫抃頓首即刻末
又數字云海柑四十顆容易為獻皇恐皇恐宋時目
薯蕷為山藥蓋已避真宗諱矣宋之南都即今之歸
德也
始興盧度屋前有池養魚皆名呼之次第取食而去
東坡居嶺外問長生訣於吳復古復古告之曰安曰和
安則寧一而精神不擾和則優柔而情思不躁即老
氏致虚守静之旨也
夏孟暘昺㫤之兄也精書法預修永樂大典初授永寧
縣丞被誣謫戍大學士楊榮薦書釋典擢中書舍人
善繪雲山嵐樹得意不减米南宮高房山
支鑑字汝同性整潔日就窗几界烏絲闌作小楷百字
畫細篠澗蒲頗極幽致
顧信字善夫元大德初為浙江軍器提舉以能書稱從
趙文敏公遊得其書必鎸於石作亭扁曰墨妙晚年
號樂善處士
汪玉水購得文五峯萬壑松風圖從下數上凡五層第
一層大松四樹踞盤石而生石根横一平橋橋下湍
流漱雪碎石滿磵第二層略見山脊錯落布中松五
六樹樹根一老獨坐又二行者在松徑松間有亂流
滚下第三層作小中松四堆在平崗上崗左右嵯岈
露山脚犬牙相錯水淙淙其間一老者趺坐而琴一
人倚樹而聽又二人促坐對語第四層寸樣小松三
四帶雲氣雜之上作尖峰七八座左右各取勢為之
峯罅迸瀑五處第五層削壁直下上下大小松樹皆
披拂震動之象余見王叔明臨展子禽北風圖筆法
如此此等大局面畫非經着意布置與陶鑄古人法
中者久未易窺其籓也
薺和肝夜明目夜則血歸於肝肝氣和則血脉流通津
液暢潤東坡與徐十三薺羹書以為天然之珍雖不
甘於五味而於味外有自然之美天生此物以為幽
人山居之禄
劉孟希云永興湘湖蓴菜三月採盡至秋則無人採矣
不知孟希特見永興之蓴耳春蓴如亂髮不足采秋
蓴長丈許中止一二尺生水甚滑一二尺外皆棄物
耳春蓴嫩不堪作羹季鷹秋風之思正在此一二
尺間也
杜鴻漸與楊祭酒書云顧渚中山紫笋茶兩片此物但
恨帝未得嘗實所太息一片上太夫人一片充昆弟
同啜然則唐所進奉類非佳味其後開成三年以貢
不如法停刺史裴充官
吳丹麓傳松脂方用上好煑酒煑松香先用淨水浸洗
煑二十七沸每沸良久傾出水瀝乾易水煑沸二十
七次又瀝乾用酒煑二十七次候燥研粉如玉每斤
加栢子仁去油淨末八兩甘菊花去蒂淨末八兩何
首烏用牛膝黑豆蒸九次淨末八兩入前松香中煉
蜜丸如桐子每辰或滚水或酒服八十丸堅筋骨易
鬚髮長生不老松之能壽人聞之久矣山中道者春
時取松嫩頭去粗皮蜜漬之略煑令蜜透勿太熟食
之香脆而益人東坡作茯苓沙法取好茯苓去皮滓
水澄過曝乾淨蜜和勻捏團裝瓦罈中隔湯煑三炷
香即成團矣
元至正壬辰年湖州雷電大雨有物如果核雜雨以下
破而食之味如松仁或曰此娑婆子也倪雲林詩云
庭前樹子落娑羅又是一種
沈石田灣東草堂圖酣濃蓊鬱純法董源有題句云愛
子别業灣之東去家僅在一里中蔽門遮屋樹未大
矮簷但見麻芃芃頻年一意躭詩酒翻然改與耕夫
偶赤脚饁飯走細塍戴笠牽牛映新柳時人喃喃笑
子愚阿翁儘有高明居何至妻子嫌側陋何信兄弟
專錙銖從人自說渠自好力田養親殊有道強於遠
宦竊升斗手種長腰使親飽力田養親樂已多兄弟
妻子如予何我與題詩解嘲罵門外雨來蛙滿河成
化壬辰五月二日為德韞弟作沈周
石翁此詩真率樸直如家常話不作一毫綺語味其
意德韞者乃不和於俗而力田自好者翁之所深與
也吳江有一種長腰米作飯粒大而香食之益人精
氣德韞所營以養親者賢哉
倪雲林漢御史寬後十世祖碩事西夏宋嘉祐中使中
朝留不遣占籍淮甸建炎時五世祖益渡江居常州
無錫縣之祗陀里高祖伋曾祖淞祖椿父炳兄珪子
洗字孟民周南老作墓誌叙次甚詳母嚴配蔣師鞏
昌王仁輔仁輔老無家奉養如父殁喪葬為制服受
弔
漢武内傳載上元夫人授帝五帝六甲靈飛之符太陰
六丁通真逐靈玉女之籙大陽六戊天光策精之書
左乙混沌東蒙之文右庚素收攝殺之律壬癸六遯
隠地八術丙丁入水赤班符六辛入金致黃水月
華之法六巳石精金光藏景化形之方子午卯酉八
禀十訣九靈威儀丑辰未戌地真素訣長生紫
書三五順行寅巳申亥紫度炎光内視中方凡十二
事皆陰陽五行十干十二支中制剋生化之理至人
神明之以為妙術後來寇謙之杜光庭鄭思遠林靈
素所輯三洞符經不外此數種真以為琅霄蕭臺八
會文所降未敢信也而謂寇杜輩悉出已裁亦非也
玄門守泥丸亦子無英白元之事是收拾神氣向内久
之則神凝而冲舉矣佛家彌陀十六觀乃拔神置清
虚潔妙之地觀成則脱去穢濁而往生矣設教雖二
其求清升上臻一也
漢書太液池中作三神山以象海内瀛洲方丈蓬萊瀛
洲一名魂洲亦曰環洲有樹名影木月中視之如列
星懸火精為日刻墨玉為烏以水精為月青瑶為蟾
兔於地下為機棙以測昏曉不虧弦望時有香風泠
然而至有草名芸苖狀如菖蒲食葉則醉食根則醒
有鳥如鳳身細翼丹名曰藏珠每鳴翔而吐珠累斛
仙人常以其珠飾裳蓋輕而曜於日月也蓬萊一名
防丘亦名雲來水淺有細石如金玉得之不加陶冶
自然光淨方丈一名巒雉雲色常紫上有通霞臺衆
鸞鳳鼓舞如琴瑟和鳴三山統名崑丘亦曰神山上
有不死之藥食之輕舉
使遼錄云北馬有割去肝能走百餘里者其法以醇酒
飲之於脅間取出沈伯遠一研正作馬肝色余為銘
之曰刳駿馬肝沃以醇酒研磨隃糜風雷入肘或曰
此史皇氏斧也文匠斵削轉相授手
元柳道傳貫行書虎丘詩一卷縱横遒逸亦鮮于之亞
也詩語宏麗手錄之題云奉陪侍御金源公虎丘之
遊閱數日乃能成詩以記覽歴詩凡二十五韻闔閭
藏窆處白虎卧其丘殉葬劍已化金精猶上浮秦強
事穿伐鬼功叶人謀刳腸裂青壁瀝髓發寒流樹色
不知古蛟龍鬱相繆蜕影入深窈鐡花繡吳鈎供庖
綆汲餘千人宜浣漱生公昔講經聚石石點頭至今
盤石上法雲垂蔭休寳坊何年建凌虚出飛樓北牖
俯平楚西軒延廣疇登臨小吳會萬象一目收韋白
題詩後物華厭雕鎪胡哉幽獨君窅然遺清謳兹山
起原隰山形如覆甌我疑星遊空墮地得長留不然
駕海來六鰲為載輈現成般若臺不以聞思修客過
閶門西看山幾回眸是節風日美招携有扁舟旋櫂
午景停繫籬野陰稠行酒進熱啜飲闌歸意遒詞客
思如雲尚書氣横秋吾衰落人後技癢紀斯遊謬語
尚可芟蕪穢焉能廋
至順四年四月六日侍御王公叔能放船具酒肴以
邀常博柳先生遊西丘盤桓金氏圓覺院必待日入
而歸余與遂昌鄭明德實從詩吾往嘗和之侍御公
殁後數年先生有待制之命復由此而北未久終於
官於是萃其遺并為一卷異日其子孫見之庶知予
於先生不忘也時至正二年十二月廿九日錢良佑
志
趙松雪為黃子久展書快雪時晴四大字可作扁署諸
公題者數人
趙公展快雪時晴為大書與昔人促蘭亭同一機括
如畫龍者胷中先有全龍則或小或大隨時變化在
我矣此四字公為黃君子久作子久以遺莫君景行
遂以名其齋云至正五年九月二十日黃溍觀
右軍張侯帖唐人硬黃所臨米南宫定為神品并叙
其傳者本末而字多朽闕趙文敏公為書于後帖中
快雪時晴一語最為佳絶復展書之筆勢結密咄咄
逼真使南宮復起見當斂袵二者俱藏景行氏嗟乎
徑寸之珠盈尺之璧小大或殊皆至寳也得而合之
是豈偶然也耶河南張翥敬題於武林史局
文敏公大書右軍帖字余以遺景行當與真蹟並行
也黃公望敬題
晉尚清言雖片言隻字亦清快雪帖首尾廿四字耳
字字非後人所能道右軍之高風雅致豈專於書耶
趙文敏公以松雪名齋特表章首四字而大書之亦
豈無謂歟此幅可與帖並傳天地間散落異處何幸
而合於莫君寳之寳之汴段天祐
晉人為書每能徑丈一字方寸千言蓋其胷中自得
全牛故或大或小皆有遊刅之地若趙文敏書法雖
特起今代而其所造詣實追晉人及觀快雪時晴四
字信乎與右軍帖高致無異想當其運筆之時意合
手從亦不自知有今昔大小之間故能得其神趣之
妙使第以形骸索諸古人惡足以及是哉藁城倪中
敬書于武林安國里之和陶軒
古人臨帖妙在得其意度不特規規於形似而已趙
文敏公臨右軍帖為尤多余家藏快雪帖久矣公反
覆題識於上可見其珍重之深也又摘此四字展書
之雖大小形似之或殊其意度則得之矣遂揭之齋
中以並傳不朽云南屏隱者莫昌識
六研齋二筆卷二
