六研齋筆記卷二明李日華撰
天啓甲子九月九日同曹愚公侍御登眞如塔下禮長
水法師墓浴雪井水遇梵僧鎻喃嚷結者深眼微鬚
能為漢音與坐良久因詰其西來緣起嚷結袖出一
編相示蓋其踐歷蹤由也今錄於此以備遐方參覽
焉
西域東天竺國有國名主活近名高昌統二十聚落
城高十二丈方圓百里四門三層四角有十二窣堵
波文武二樓高二十五丈龍樓鳳閣千二百座名刹
大院百所人物雄奇多有勝蹟城西百里有大乘寺
立像高十五丈赤髮青面捧降魔杵大殿睡佛長十
六丈赤袈裟白玉石佛像澡瓶綠琉璃高三尺圍三
尺五寸左十里有小乘寺内供佛齒五寸輪王齒三
寸有鐵鉢黑色盛七升乃燃燈佛遺蹟右西北二十
里有荅辣法藏寺即鎻喃嚷結出家之所寺本周天
元時甘露梵王創建一寺三院樓閣七重中有諸天
諸佛說法壇壇内遺舍利三顆紫金凾供佛牙一長
一寸廣八分黃色常放光明後林懴播樓供佛掃帚
一把乃迦舍草作成長三尺圍七寸箒柄雜寶裝飾
玉石匣盛後建法王殿說法臺高昌國王麴文嘇哆
所施封一高僧無上法王號圓通至勝佛所度法子
名嘛喝實利正鎻喃嚷結之師俗居恭御都宫是高
昌王第七弟之遺宗名播利鎧厭王宫幻有之軀欣
菩提無生之果遂投實利修習禪定指示要路東行
九萬里餘始至大明有先代和尚班的荅祖殁東土
乃我成化皇帝國師嚷結翹慕華風兼欽先德發心
結五衆同行初禮大雪山證道臺靈鷲山說法臺從
王舍城過入莫度達官所上名領文掛號批登五僧
名一鎻喃嚷結一鎻喃陸竹一鎻喃堅剉一展陽喃
渴一朵而只懴發站東過囀芻河此河阿耨達池之
源也進茄赤建國換牒掛號一月方行經喝捍國行
一月至恭御城人民烏黑多習波羅門種三千里過
白水城多外道幻術不敬僧東行五千里過呾邏斯
城其人圓晴黑面短髮長鬚多習小乘山出珍寶住
三月東行至羯霜那國換牒掛號住十月民敬三寶
諸物豐盛米麥長寸東行三千里至葱嶺山山高險
有開闢至今不解之冰凝沍汗漫與天雲相連仰之
皚然無際睨其旁有冰峰摧落者横踞路側高可百
丈廣或數尺以是蹊徑崎嶇登涉艱阻加以冰雪雜
飛不禁寒顫將欲眠食絶無燥處唯是懸釡而炊就
冰而寢苦不盡言七日方出東南臨至特伽國聞說
多暑十月時如别國八月之熱不可前進因向東北
行至馬蟻院乃佛在世時使阿難教化之所名因果
處停住一年調養凍瘡全愈方行嚷結所傷兩足磕
破膝額尚存可驗又東行過殑伽河即恒河廣可百
丈其水綠波見底雜石所襯兩岸奇卉異香木筏而
往一月至䟦禄迦國名小沙磧王名碧多都城高廣
人物阜盛唯有一寺名阿奢埋兒寺寬廣僧多專學
禪定多遊天竺又東三千里過屈支國王號木文麴
多宫殿整齊人民男婦赤色敬重三寶多幻術所飡
諸物華美衣服精麗使用金銀錢停住一年又行東
過阿耆尼國多有銀礦山金礦山高可百丈光氣騰
曜不可名狀賊寇極廣其人兇惡慘殺無忌又東行
千里乃古高昌國先高昌王有妹被主活國王取去
亦名高昌國古高昌國亦名伊吾國人物清秀相傳
玄奘法師化道之所時有漢僧駐錫東行三千里至
流沙河即砂漠磧是也寬八百里上無飛鳥下絶走
獸地不出水土無莖草薰風炎灼魑魅縱衡十日方
出至野馬泉安歇取水有一大寺名雷音後一窟洞
名碧播屈昔日如來降諸外道治火龍之所住一月
東行千里至五烽從西烽取進有一山王乃五隴之
後代名王崙卜山下一泉方圓丈餘清澈甚美有達
官看守凡取水者通報王知王見五僧甚生歡喜留
住數日與書一封寄東烽王使人引出界指說路逕
付水皮袋盛之其路一片沙漠無有行處望馬糞骨
聚而進虎狼極多行五日至東烽遠見山上城墻止
有一門對列器械弓箭看守達官暸見五衆方要放
箭急呼西烽王有書見書方許進見細說西來之事
王亦甚喜留住一月付水甘糧指路從賀延磧行纔
有水東行五日至磧乃西番境界名小西天昔如來
傳法於此號烏思藏地面寬廣乃四家達王供奉之
所多出高僧大殿内列法牀五百張有佛子法王蓮
花上師所傳番經番咒出滲金佛人頂骨數珠氆氌
容金鈴云昔漢班定遠超住此鎮定西域本朝劉馬
太監征西入界處地氣多寒參禮蓮花上師留二載
餘臨行與書一封達五臺山羅㬋寺侯法王哨來東
至玉門關有山無關有葫蘆河一道上廣下狹洄波
迅急深不可渡西岸多梧桐林自砍大者作筏而進
從上稍至東北行東南七十里是玉門大路封王進
貢悉由此行隨喜岷州秉靈寺雅州紅花寺山西
一路而來上五臺山羅㬋寺法王處住二年遇欽
差御馬監太監劉潤上山引五僧至北京雙林寺
住萬歷三十年五月十五日啟奏明肅皇太后命
住萬壽庵持咒三年有番經厰太監張貴引奏萬
歲爺命住雙林寺設壇濟幽四十九晝夜賜紫衣
寳冠命西經厰掌壇教授中貴又賜織金禪衣金
段十疋膳盒八副寄與大能仁寺蓋先代班的答
祖師於成化年間賜法王寳殿塔院也僧五人朵
兒只懴滅於五臺山菩薩頂展陽喃渴滅於雙林
其餘二僧一在山海關一在墨雲嚷結募造滲金
觀音一尊朝南海天臺齋僧三千已滿得遇納川
同行至嘉興宰官居士見者往往詰問縱由敢述
大都如此
宋南蹕臨安倚吾禾為畿輔孝皇登極又為湯沐多戚
里貴公流寓人文鬱然每試士輙於郡南謂之南宫
又築一枝堂取郄詵桂枝之義為多士祝也而實為
羽流禮斗祈星之地往往有仙眞異人來棲止者方
外友許廓無與談七眞事甚悉因筆綴之
魯沐玄風格高亮氣息深穏宋治平中從海南來與
人不交一言默對終日時有白鶴旋遶空中學士范
公鎮建來鶴軒以居之至元初猶存吳公澄禮以為
師年三百餘歲
朱艮菴初住郡東太古院遇異人授以黃白秘術蕭
然淡漠不以屑意時南宫院燬於火道衆俱散艮菴
過之惻然流涕趺坐其處不食者七晝夜士庶感動
為聞於有司清隠占百餘畆信施駢集遂重建三清
殿環以八玄室宫之復興皆艮菴力也壽九十有三
端坐而化
張復陽當湖人初業儒既娶有感棄去從朱艮菴學
道妻亦為尼善詩工畫畫倣吳仲圭蒼鬱淋漓掩其
欵鮮不以為梅花菴主也又註釋性理大全行於世
喜作雲水遊止金陵朝天宫與尹蓬頭為侣深譚極
論亹亹不休旁人不解也復還長水止宫中直指孔
公聞其名檄郡邑長邀致之不時見觸郡侯怒遂擔
書往餘杭洞霄宫止焉先是洞霄石壁有張果老題
字云五百年後吾當挑書再來復陽欣然得句云蒼
苔白石淨無埃洞向風雷起處開生前欠下煙霞債
今日挑書重又來俄有虎從石壁中出弭耳隨行麾
之不去一住廿年丹就乃還里有司為新一枝堂建
棲玄樓以居之弘治三年年八十有八尸解去仙樂
滿空香氣經月不散舉棺甚輕至今以鐵索懸一枝
堂後如空器焉
朱棲林受道於復陽善屬文工吟詠與考功豐南禺
上林項少岳衲子釋冬谿結社城西之項園夏月夜
坐鼓氣作運雷聲聲聞數里大學士鵝湖費宏趨召
艤舟西水聞聲尋之得之松下驩然禮遇時世廟方
注意玄修公别許以薦聞棲林笑不荅公贈詩云赴
召仍迂霅水舟塵途深媿雪盈頭譚玄邂逅蓬&KR1589;侣
一笑相忘對白鷗費至京俄殞棲林年八十有五而
化
嚴頭陀武林人與朱棲眞盟契憩止南宫二十餘年
鹽官孝廉郁雲陽者問道於頭陀有得遂棄公車事
修煉一日郁與飲湖上既醉履行水面十餘丈已而
雲陽入武夷頭陀隠句曲每登峯步虚有識者呼之
不應或遥拜則搖手大笑授道於崔光頭囑曰南宫
我嘗神依之汝當居以繼我志
李赤肚或云出度偉岸疎野飲酒至一石噉肉數觔
遇儒者與縱譚無忌嘗禁人不得泄氣大小遺節忍
至十日半月非大悶絶不解也禮嚴頭陀為師頭陀
去後赤肚時在吾郡
金懶仙别號心齋道人復陽五代孫也精通三教理
兼得望氣之術與司空陸五臺公施靜村居士談禪
交契力行利濟之事雲游羽衲至者如歸崔光頭養
丹吳興山中為鮫水衝漂浮海面者七日至四明漁
舟援之登岸懶仙望異氣迎歸宫事之如父因盡得
嚴頭陀之道每夜分起坐人視其面如月輪光照一
室雲間許侍御者久病藥石不效夢吕祖示云有懶
仙可療汝疾物色得之迎歸教以靜坐疾果却侍御
為買田築室備僮奴留養終身年七旬餘呼水盥沭
更衣端坐而逝
許廓無與余極談内外丹旨俱有根據其言曰士大
夫溺於嗜慾信方士采鼎之說背清淨而入火坑固
可憫笑然不深究參同悟眞之理而謂一身之外無
物則亦非也寧知清淨養成之後更須點化其道初
非形交之褻投穴之險而不無神迎氣合之妙乃造
化骨髓中骨髓生萬物丹頭前之丹頭所謂玉皇口
中涎非有質之物也譬之善炙沉水者以銀鈿隔火
火力一到逼出香氣鬱然觸鼻若一有煙起即須撥
去之先天之氣亦若是其功全在迎候與槖籥過度
之妙不輕授耳且曰余將適秦必有遇不知何解也
是其所得又將超其師懶仙而上矣
王弇州先生不徒文章蓋代而於法書亦極精詣余得
觀其所藏右軍眞蹟三帖賞會評量著語往往深入
其意毅然以瑯琊後昆自任而奉此為赤刀非祗為
鑒收者也卷留余案踰月度不能有因悉錄其副云
晉右軍將軍王逸少書干嘔帖其字畫雄雅圓勁而
紙亦古色知是唐人所藏也於書行空間直界成路
蓋謂久而卷舒恐致褙絹絲紋磨損字面故置之書
筒而秘之乃知前人寶愛如此之篤太宗時已嘗刻
之淳化帖中上有南唐舊合同印併集賢院印及首
尾古印朱文十數又鵝溪黃素革首前後皆用宣政
内府圖書印想當必有數帖成軸不然何以革首外
邊各亦有印文耶今存者此帖耳是以書譜止載其
首帖之號云皇慶二年十二月朔喬簣成仲山父題
王羲之書惟淳化帖止得兩卷則知購收不盡者多
矣宋臨所見者思陵與米南宫一拙而頗弱一勁而
出奇若此帖唐人所藏秘自有過妙處知書者必辨
也大梁班惟志敬䟦
喬氏所裝書畫以印色定置高下此帖有仲山甫自
題尤足重也後五十有五年臨川危素書此本視慶
歷大觀中眞書諸刻最為佳也丹山奇隠居士購得
之常置書筒中每溽暑三月又加蠟封裹其外其深
護甚於嬰兒也時欲展玩則淨拭几席而對之或者
譏余為宋人燕石之藏居士因復之曰昔人語右軍
書樂毅論太史箴體皆正眞有忠臣烈士之象隨所
在而有神物護持如辨才於蘭亭殆逾性命况千餘
載之下寶玩尚無斁者余於此帖豈為過耶或者遂
服余精鑒如此唯唯而退居士因徵余言以悉於後
使其傳家者尚知其自焉時至正三十年春二月上
澣日陸修正識
右晉右將軍王羲之干嘔帖嘗刻之淳化帖中以石
刻較之分毫無異眞至寶也或者謂其紙墨蕭瑟或
又謂其為唐摹政不必計也其筆法高古斷非後人
所及今見石刻一行半叚皆寶惜之況此帖典刑具
在非水月鏡像可比者乎其直界成路喬仲山以為
置書筒中者非也古人寶愛名帖常以自隨如王世
將得索靖廿四日帖置之衣帶中至宣和中摺痕尤
在即此類也其週遭諸印多用赭墨亦非偽為長洲
文彭謹題
右軍帖自昭陵殉後眞筆銷亡所珍貴者惟唐摹其
宋摹又出重番斯下矣唐用硬黃紙摹出馮承素者
為上宋用雜油紙摹米南宫為上此三帖大熱干嘔
的是唐摹此月則為米筆無疑二千餘年若覩右軍
手蹟良是難事得見唐摹亦希世至寶也然三帖中
干嘔尤勝法度圓融風神具在即右軍手書恐不甚
軒輊識者自能鑒定矣吳郡周天球觀并記此
右右軍大熱帖十七字雖紙敝跡渝而風範猶存且
遺墨揾透膚理隠然有入木三分之勢贊曰
墨池飛龍鬱蟠蠒絲十七驪珠精光陸離有象燭天
土花蝕之青鳳片翰人間所希其在瑯琊天球庶幾
右干嘔帖痰乾二字作淡干皆古書通用妙在藏鋒
精雅之極是唐臨本也贊曰
歐險旭顚顔莊李佻寔繁喆孫厥祀幾祧楚驚優孟
謂為叔敖以似求有典刑不恌我追會稽毋憚嶕嶢
右此月帖二十五字結法圓美遒逸而微有米家風
疑為此君臨本贊曰
優孟抵掌卒驚楚王虎賁登筵蔡為不亡屈邯鄲脛
步山陰堂柔腕虚和役圓就方誰其最工米顚襄陽
(世貞謹題)
余前得先右軍大熱此月二帖於崑山顧氏乃黃琳
美之家物也轉入陸太宰全卿顧氏其外甥孫也大
熱帖更世久紙墨已盡揭而猶有揾入膚理者細視
之極純雅可愛當是眞蹟此月帖筆勢圜逸而間有
襄陽筆意終為米南宫臨本後得淡悶干嘔帖於慧
山談氏印識題䟦甚衆結法精美有度而發筆微拙
據鑒定以為唐人臨本也眞跡縱潦倒如裴叔則病
劇回眸猶足掩暎數人臨法從眞蹟上翻出優孟抵
掌尚近於王孫隆凖薛紹彭云古囊織縹可復得白
玉為躞黃金題況為之後者乎珍珍重重甲戌七月
裔孫世貞題
余又得觀弇山堂所藏宋榻黃庭經趙魏公臨本合裝
一卷元美敬美有系語皆於書道中說甚深法余喜
而悉錄之
右軍書黃庭有以時代置喙者有謂為吳通微筆者
如黃伯思董逌輩要是胷中微有書眼中無珠耳毋
論陶通明啓事可據試取宋榻石本觀之唐以後人
能辨此否也趙吳興臨筆精微之甚第不可合看合
之覺石本如絳雲在霄舒卷自如臨本或不免羊欣
之嘆耳吾此語殊有意須於宣城諸葛家叩之乃能
得所以萬歷癸未初冬王世貞題
黃庭佳本余所蓄有三此刻與第一本同榻而稍剥
蝕故屈居第二然筆意純雅古色隠起未易優劣也
趙文敏臨本絶眞苦非余所愛如余兄藏文敏枯樹
賦眞跡絶佳不幸與褚河南雙鈎本同石聲價頓减
時代升降迺爾宋人謂黃庭非右軍筆今人謂文敏
書超唐接晉均非知言也吳通微兄弟贋書是黃庭
内景經耳而黃長睿輩便以揶揄此書眞可謂貴耳
之徒矣吳郡王世懋識
竹懶曰敬美自言不愛文敏書然余觀其平日所運
悉是趙法又其所藏蓮華莊墨𣲖一卷雖仲穆輩能
肖一二者亦收之何耶大抵唐宋來能法二王者無
如趙欲法二王者未有不愛趙者也
右軍草書十七帖與淳化閣本所收及王方慶寶章集
所列皆赫烜人目照曜今古而張懷瓘乃深抑之置
之第八云逸少格律非高功夫又少雖圓豐妍美乃
乏神氣無戈戟銛銳可畏無物象生動可奇是以劣
於諸子得重名者以眞行故也唐文皇極珍羲蹟於
子敬尤有蛇蚓之誚懷瓘置之第三高出右軍五等
翰墨好尚固人自有懷然以臻極之藝時主之鑒輒
自竪議排突亦可異也
山中無事探節數時於寒暑晦明間有消受處名曰四
時佳候彼衝衝馬頭駒隙者未必知也試與靜者商
之
正月多風雨為佳候萌芽未作浸灌無傷俗間往還
藉以勒斷
二月三停雨七停晴為佳候稍雨則芳意漸滋多晴
則和氣漸達
三月忽雨忽晴為佳候雨不破塊津莖潤葉日不爍
膚解肌催笑謂之養花一年第一好處不可錯過
四月不雨不晴為佳候輕雲蔽日轉益陰森濃綠疎
紅點綴逾妙
五月積雨後晴久晴後雨為佳候取其暄涼相濟體
適意和
六月或快雨或微雨為佳候
七月候同六月
八月晴雨相間為佳候夜有月倍佳
九月晴暖即佳
十月晴暖即佳
十一月晴暖即佳小作凍雨令竹樹淅瀝有聲亦佳
十二月有日可曝有雪可眺俱佳
虞樂以簫為宗主書曰簫韶九成商樂以磬為主詩曰
依我磬聲周樂以金為主傳曰金奏肆夏
頌琴即箏之别名
管子相齊築陰里三墻九門使玉人刻為璧者石耳謬
請於周非彤弓石璧不得朝獻利偽璧之入也今世
鬻古者競飾以相眩夷吾實開之矣
東至開悟南撫多鷃西服壽靡北懷弭耳
偶閱天文書有異聞輙節錄之
天鼓有音如雷不從地出
極長之晝其夕常明
天籥主國家秘書藏之金匱石室
月一日至四日行最疾日夜行十四度餘五日至八
日行次疾日夜行十三度餘九日至十九日其行遲
日夜行十二度餘二十日至二十三日其行又小疾
日夜行十二度餘二十四日至晦行又太疾日夜行
十四度餘以一月均之則日實得十三度十九分度
之七
星歷家言盡西必占狼星極南必占斗凡聲教所不
及者皆占狗國
正月必雷雷不必聞惟雉必聞故感而震呴如風雨
晦冥而雞必鳴也
宋慶歷中有一術士姓李多巧思嘗刻一木鍾馗高二
三尺右手持鐵簡以香餌置鍾馗左手中鼠緣手取
食則左手扼鼠右手運簡斃之以獻荆王王聞於朝
召官之李自云知歷術特炫此以求達耳
回回歷每月有閏日而無閏月二月為一時六時為一
歲
庭州㶚水在大荒之外以金鐵承之皆漏惟角與瓠葉
不漏
周茂叔太極圖說人謂出於壽州鶴林寺僧所授邵堯
夫皇極經世書謂其母前為某公妾藏其亡夫遺書
以歸邵氏宋時浮薄不根之談如此可笑也
農家以霜降前一日見霜則知清明後一日霜止
吳萊陰符經註序云廣陵鄭山古語蜀黃承眞蜀宫大
火甲申乙酉則殺人無數我授汝秘術庶幾少減於
殺伐幸汝詣朝堂陳之陳之不受汝當死泄天秘也
已而蜀主不聽承眞死孫光憲竊窺其書題曰黃帝
陰符然與今本不同不知此又何書也若李筌藉以
用兵而山古又欲倚之禁兵果何說耶
錢學士溥所藏定武蘭亭楮墨榻法俱精古非贋物舊
一見於余倩沈伯遠齋頭王越石不知得於何處又
益以蕭翼賺蘭亭圖題曰閻立本蓋偽筆也又附諸
䟦皆不眞止錢之子諱克穎者數語係的筆今錄於
此
余有書舍在吳興之蜀山今年自鍾離還蔣仲紛訪
于北郭因談蜀山之勝同游數日臨别出視古刻蘭
亭紙墨俱精典刑具備固善本也前有吳興趙子俊
(子俊名籲今此摹亡矣)所摹閻立本賺蘭亭圖亦精妙韻度殊
勝余從仲紛易之歸家憶先公手臨宋仲温子昂十
三跋命工裝潢成卷每窗明几淨時出展玩既見右
軍法度又得親先公手澤為益多矣戊申歲八月上
澣日後學錢克穎識於一塵不到處
有客㩦梅道人臨荆浩漁樂圖一卷見視凡作漁舫十
四中流傍岸沙際樹㘭或駕或泊舫皆檏厚方闊上
具軒窗漁者皆唐帽道裝知為關中渭川風物士大
夫脱樊籠以自放於滄波浩渺者江南眞漁葉舟箬
笠無是布置也其出洪谷所營似可無疑然余昔於
戴上舍敬雩所見一卷景物於此正合題云姚丹丘
臨梅沙彌筆蓋三十年所矣今覩此卷又云梅沙彌
臨荆筆荆又倣自唐人乃知繪事唯創意之難如其
成就今古相師殊不諱也唐人重摩詰輞川皆乞本
傳寫唯元人重氣韻而輕位置以為一臨倣即失生
動耳
神瞽精絃索者一操器即别晴雨余輩與筆硯周旋久
亦藉以知燥濕硯佳者每午前必劃然劘墨午後即
泓水不減筆鋒亦因暵加銳乘陰稍韌但其候甚微
心麄者不覺耳
古銅物鼎彛之屬入土千年則純青如鋪翠入水則純
綠其色子後稍淡午後乘陰氣翠潤欲滴大理石屏
所現雲山晴則尋常雨則鮮活層層顯露物之至者
未嘗不與陰陽通不徒作清士耳目之玩而已
唐自天寶年相沿至南唐時俱於昇州句容縣立官場
鑄造上古鼎彛壺濯之類欵飾精整歲久間亦有青
綠者然不足貴也
有人持一劍來質長二尺有奇靶長一尺就明視之隠
有花紋燦發如青萍之點波甚奇之豈即古者青萍
之遺歟然不解其所以然一日質之鍾幼芝幼芝曰
戎劍也戎人聚精鐵治為薄葉細剪成花團揉之雜
他鐵以鑄而後淬磨之故其文如是戎人性巧喜文
章陸離之觀割破馬鞍皮累數重漆者為小合子若
貍首鹿胎然名曰犀毗亦奇物也
幼芝又贈余一小匕首彎如羊角以瑪瑙石作柄鋒銳
甚銛云此西域僧用以割酥點茶者西人以茶為藥
石以酥為餱糧南北分治時魏笑茶為酪奴梁指酥
為膻食今此僧乃混而同之不知竟作何味耶
余方立論排虎邱茗為有小芳而乏深味不足傲睨松
蘿龍井之上乃聞虎邱僧盡拔其樹以一傭待命蓋
厭苦官司之横索而絶其本耳余曰快哉此有血性
比丘惟其眼底無塵是以舌端具劍
前輩戚中岳先生精楷法與文徵仲頡頏初不知其善
畫鍾幼芝尊人號仰泉先生特為作圖法祖巨然筆
力蒼勁較之吳仲圭略減淹潤耳不似近習疎莽絶
無暎帶賓主一切逃之荒詭偪塞而動以元格自掩
也
積雨彌旬河流漲溢河壖籬塹之居水皆灌注稚子敲
針結網漉取魚蝦村酤雖醨瓢粟可易林榮野艷𤨏
細不名之花盡為圃人檐負入市日縱數十錢則紅
紫黃白紛然滿庭且醉且歌且弄筆自恣又或以虞
初夷堅等詼奇不必有之說助其壯浪眞貧老漢活
計不必告人者也
王金陵學術頗僻三經義大不滿人心而庸流檏學得
藉以竊糈媒進亦有翕然頌之者其魁傑如三衢何
恭欽聖至作長篇獻東坡欲其推尊王氏語甚瑰偉
東坡心不然而貌禮之其詞曰昔日歐陽心獨苦搜
羅天下文章虎未逢賈馬嗟誰與崑體文章正旁午
一得眉山老翁語始協平生好奇古騫騰鸑鷟螭虬
侶錦繡腎腸終日吐眉山跨馬挾雙龍迤邐欹斜劍
閣東一息萬語光羣雄是日魯酒歸淳醲仁廟當朝
起數公四時閶闔來清風眉山秉筆摩蒼穹稽首獻
議何雍容是時慶歷主嘉祐東省西垣半耆舊一代
偉人爭入彀天開黃閣咸虚受公時脱穎眉山後歆
向機雲同一奏建安數子空鳴脰集賢學士皆籠袖
玉人發馬下天階華蓋星邊捧詔來天子延英不浪
開為公此日深徘徊金吾侍側天顔低上列四輔前
三台相與疇咨將相材飄然八駿先龍媒西京應制
十八九賈董襃然為舉首此輩昂藏希世有劉蕡又
作鮫龍吼觀公舉勸斯人手玉壺破碎珠囊剖許國
誠心仍貫斗識者談之不容口天公一見列詩曹指
點姮娥供兔豪公歌數曲風刁刁若耶溪上皆停橈
郢客擲筆不敢操楚人往往收離騷李杜藩墻不甚
勞太白脱却宫錦袍東風顚入五湖裏萬籟聲聲哭
龍耳河伯江妃愁欲死只恐將來拶見底南登㶚岸
將何以直節壯懷聊自倚養得身長數千里天地一
夜風雷起官家内相能幾人幾人到此陪經綸天語
叮嚀下降頻金蓮燭畔窺龍鱗日曝花磚暖繡裀鐶
金珮玉何申申姮娥喚作眞麒麟焉知韓李非前身
龍樓漏箭銅壺挹隠約六街騶唱入傳宣使者翩翻
集月題控馬天門立錦箋瓊琯尚書給九韶忽然如
俯掖宸恩四海周流及武帝王封乃平揖我宋修文
偃武初詞林翰苑新扶疎竇儀陶糓端何如峩冠曳
履承明廬草昧功名尚武夫討論潤色姑徐徐剪夷
五代尊圖書墨客稍稍躋天衢中間作者相踵武請
試從頭為君數眞宗皇帝觀神㝢楊億風流玉堂處
傾金注瓦横罇爼大笑哄堂任豪舉逡巡百尺江南
楮密掃煤煙驟如雨六一超然又不同陳言萬紙一
洗空晉宋齊梁不待攻兩漢直抵元和中龍驤鳳舉
扶桑東五采射日吞長虹滿堂玉磬諧金鐘紛然和
者如笙鏞木鐸可憐聲獨悄一振鏗然須大老伊說
數公無處討蕭曹丙魏規模小馬遷班固工品藻出
處行藏何太少升沉將相侯王了經天緯地憑誰好
信知風采古為多堯舜文章煥若何東作西成南已
訛眞人更集滿鑾坡夷䕫禮樂俄森羅黼黻郊廟金
盤陀羽毛率舞呈天和高陽才子前賡歌君哉頓起
一俞爾執簡抽毫無及矣周公整頓乾坤已開闢明
堂復如此從頭製作軒轅始海獸山禽咸獻美袞冕
分明圭玉侈六代光華謁天子日月星辰繢九天蟲
魚草木繪山川羣聖文章想亦然百家妙理何周旋
離離黍稷春風前東周一去追無緣帝德王功只僅
傳廟堂急管催繁絃巍哉孔子尊如帝矯之孟軻天
莫制斯文未喪今何在鄒魯邈然安可再揚雄力寡
知無奈天禄校書眞末計江海悠悠百川逝回首相
望幾千載熙寧天子憫斯文轉展搜揚到海垠丞相
王公舉趾尊委蛇二老西來賓咀嚼六經如八珍補
葺東魯鋤西秦天子資之又日新八風自轉成天鈞
頃從孟子驅楊墨他日滛詞又榛棘豐鎬荒涼天空
碧庸孟書中幾充塞金陵為此深求直二十年來人
稍識求之左右逢星極内聖外王眞凖的古人效學
豈文辭堂陛之間意已移彛何虎蜼尊何犠云何簠
簋如靈龜不然制作知無時反魯詩書一貫之明明
古訓識者誰百家效語如嬰兒蝌蚪六書藏屋壁豈
比鍾王論筆蹟會通意象如作易不假語言含妙德
尚從對偶音聲覓洙泗文章少平昃解到雕蟲童子
識斯人稍得揚雄力熙寧論撰亦何慙況把先儒衆
說參舉世傳經作指南辟雍泮水堆牙籖或者囂然
痛欲殱安得諸儒口遂鉗聖主賢王實用僉公嘗一
語令師嚴翻思偃蹇熙寧末苦信古書由世拙金陵
戸外履成列稱衡一刺終漫滅彷彿五經無二說堂
堂萬里星中月欲論西漢誰優劣忽然吟蟬風脰咽
邊韶性嬾讀書頑病甚相如下筆慳敢望言如霧豹
斑擔簦負笈徒間關沂水春來初解顔浴沂童子彌
春灣先哲如龍尚可扳鼓瑟從之豈浪閒可憐道德
共耕獵何苦侯門俟彈鋏不挾而來聊自愜栩然夢
爾飛蝴蝶飲中數子劉伶俠江外主人張翰攝短舲
下水輕仍捷落帆解舵吳山脇此詩鋪舒曲折可謂
費詞然大意不過謂歐蘇輩止作得詞章一路若孔
孟著述周公禮樂必歸金陵自此種議論流行後來
紹述小人極其緣飾直令荆舒配食孔廟眞足發千
古一笑耳然從此遂開偽學一途動以聖賢自處興
言立詞籠駕天下而清明宇宙竟作魑魅場矣不可
謂非欽聖輩邪流附和之遺毒也此詩載周密浩然
齋視聽抄偶曝書錄出之
陳無已云世人以癡為九百謂其精神不足也項平甫
家說云汪司業云九百草書喬字也朱彧可談云青
州王大夫為詞鄙俚每投獻當路以為笑其季父為
青掾亦與詞季父他日見其子謝之其子云大人九
百亂道玷凟高明蓋謂神氣不足為九百豈以一千
即足數耶以草書釋之不若陳朱之說通張平子西
京賦云小說九百本自虞初注為小說者九百篇注
又云九百四十三篇言九百者舉大數也東坡作艾
子中有一條彭祖八百歲其婦哭之以九百者尚在
也李方叔問東坡曰俗以憨&KR0146;駱駝為九百豈可筆
之文字間坡曰子未知所據耳張平子西京賦云乃
有秘書小說九百蓋稗小說凡九百四十三篇皆巫
醫&KR0870;視及里巷之所傳言集為是書西漢虞初洛陽
人以其書事漢武帝出入騎從衣黃衣號黃衣使者
其說亦號百九吾言豈無據也方叔後讀文選見其
事具注中始嘆曰坡翁於世間書何往不精通耶
東坡先生雖天材卓逸其於書畫二事乃性所篤嗜到
處無不以筆硯自隨海南老媪見其擘裹燈心紙作
字有張睢陽生猶罵賊嚼齒斷齦顔平原死不忘君
握拳透瓜之語其在黃州偶途路間見民家有叢竹
老木即雞棲豕牢之側亦必就而圖之所以逸筆草
草動有生氣彼固一時天眞發溢非有求肖之念也
東坡云武宗元畫中岳壁圖有類韓退之南海碑記晁
以道請其間坡云武宗元眞廟朝比部郎也畫手妙
一時中岳禮告成上命畫羽儀於壁宗元獨占東壁
遣羣工就西幕以幃帳武乃先畫一長脚幞頭者執
撾在前諸人愕然怪問曰比部以上命至乃畫此一
人何耶武曰非爾所知須臾畫成其間羅列森布上
下臣僚至厮役貴賤行止各當其分幾欲飛動南海
碑首曰海於天地間萬物最巨其後運思施設極奇
怪正為劈頭得勝氣耳武畫所以似之丙寅夏余購
得東坡遊赤壁圖筆法布置蒼秀古雅極類唐人元
遺山䟦云畫係武元直所作元直事金昌宗居畫院
去宋不遠豈即宗元之裔耶其蕭然矩度誠不知於
岳壁何如顧其狀山川之鬱盤風露之浩渺天空水
闊之趣必有當於坡翁者也
沈啓南才情灑落見於所作畫上題語想其一時滿志
氣酣神縱不自知其工也如題畫燕云今年見新燕
猶是去年見主人頭髮白轉多只有烏衣不曾變年
去年來來不差分明認得主人家柴門大開風滿屋
飛出飛入隨楊花君不見相國門前車馬塞一朝去
相車馬寂車馬寂草萋萋燕子還來梁上棲又云歲
歲年年喜見參新泥重把舊巢添五陵世異誰華屋
百姓家貧我草簷飛對對語喃喃杏花捎落午風恬
東家阿媛心撩亂一月紅樓不捲簾又其賦簾影一
詩云誰放春雲下曲瓊一重薄隔萬重情珠光蕩日
花無語疎影通風笑有聲外面令人倍惆悵裏邊容
眼自分明知無緣分難輕入敢與楊花燕子爭情思
駘宕如少年不自持者夷考公生平篤行乃知是廣
平梅花耳
趙仲穆越山圖云臨高尚書者峯巒潑翠雲氣鬱浡倏
歛倏開乍近乍遠上下作數十層出没意非不華妙
縑素亦舊但絶無高趙二公法余直斷以為元人不
知誰何之作耳玉雪坡老人番陽周伯温詩曰浙江
春水滿東岸盡青山旭日明旌棨晴雲擁髻鬟柯亭
林倚塔秦望石迷關一曲何時遂開圖漫破顔沈石
田填唐多令一詞云江盡正分吳山多遶越都一望
中還見重湖昔日覇圖何在者空雲樹煙蕪遥指廢
臺孤論興亡一軌迨如今仍似姑蘇剰與後人傳作
畫王孫曾有傷無慈谿張鈇填念奴嬌詞云浙江東
岸是越王勾踐舊時封國嘗膽卧薪成底事唯有荒
臺凝碧萬壑爭流千巖競秀宛宛無今昔兔葵燕麥
中間多少遺蹟遥想東晉風流蘭亭修褉空自留殘
墨何用登臨傷往事堪笑衰毛白且覓扁舟賀家湖
上載酒尋春色季眞歸後四明還有狂客
王履吉書法歐虞風神奕奕詩工古選絶無凡調然未
嘗以畫名也余近得見一幅散筆翛灑實兼大癡雲
林兩家韻度乃知高流胷中未易窺測其題句云高
樹覆清溪松亭延落照為問京華人欲返思鱸棹欵
云秋日倣雲林筆意因有所懷賦此文文水題云履
吉不以畫名此幅乃偶然興到隨筆點染耳然深得
大癡雲林墨外之趣可見高人胷中無所不能從伯
榖齋頭見之為之心熱謹題數字於上
趙彛齋與皇甫表論寫墨竹而尤其胷中無詩又云何
況高束李杜編江湖競買新詩讀以新詩味薄讀之
終不能壯人懷抱於寫竹蕭灑振拔之韻無以助發
耳
彛齋為許梅谷作寫梅詩云濃寫花枝淡寫梢鱗皴老
幹墨微焦筆分三剔攅成瓣珠暈一圓工點椒糝綴
蜂鬚凝醉靨穏拖鼠尾曳長條盡吹心側風初急猶
把枝埋雪半消松竹襯時明掩映水波浮處見飄颻
黃昏時候籠明月清淺谿山長短橋閙裡相挨如有
意靜中背立見無聊筆端的歷明非畫軸上縱横不
是描頓覺坐成春盎盎因思行過雨蕭蕭從頭總是
楊湯法&KR0838;下功夫豈一朝此詩寫梅彀率併其神聖
工巧可謂一一具備矣在人熟參之耳顧余猶謂寫
梅花在取格簡淡孤高梅之格也
李息齋為吳興别駕喜寫墨竹用文與可法動筆鬱然
非涼薄者可窺余得其一幅作老本二尺叢篠擁之
葉皆焦墨所成略不露罅而神韻變動眞奇作也趙
松雪竹法疎逸與公殊調然亦雅重公其題此幅云
李侯寫竹有清氣滿紙墨光浮翠筠蕭郎已遠丹淵
死欲寫此君惟此人
元趙善長原山水雄麗可鴈行叔明其墨竹尤得簡貴
一法嘗作過墻一拖枝上下不數葉而風中軒簸之
態欲絶有竹泉者題之曰叢枝蕭散折釵股老葉參
差金錯刀酒醒夜半起長嘯月滿空庭墮鳳毛沈石
田一絶云青鸞有尾不可割飛過猶餘五尺強借得
庭前夜來月倒描一影在東墻
元郭畀字天錫為無聞老禪寫叢篠於古檜之根檜横
挺一秃幹千力萬氣如夜叉臂竒作也
柯九思題趙魏公竹石云石如飛白竹如籕寫竹原於
八法同此論筆法之妙耳然合之東坡先有成竹力
追所見如兔起鶻落則神氣所奄筆法又不足言矣
柯九思寫竹必儐以古木煙梢霜樾森然與叢篠相暎
亦有奇趣黃鶴山樵一幅四面皆竹而古木處中名
曰鐵網珊瑚世甚珍之
嘗見石本王維竹一竿畫竹之全體不為披拂顫撼之
勢而灑然之韻自在
終日處喬松修竹之下未必能寫松與竹窮山傾崖亂
松之塢祖幹孫枝縱横交倚而後松之態畢獻矣荒
江之濱沙礫之地叢篠生焉多而不刪孤而不益偃
抑欹直各任其天而後竹無遁姿矣此厩馬萬疋作
曹將軍粉本自有超然領會處故也
新莽以方士蘇樂言起八風臺於宫中順風作液湯種
五粱禾於殿中先煑鶴髊瑇瑁犀玉二十餘物漬種
計粟斛成一金此黃帝糓仙之術唐相文饒用金玉
八寶煑湯飲而棄其滓言久服可長生此皆冨貴已
極而横作仙想者寧知仙經所云金漿玉液乃其自
身華池所生必絶葷血煙火而後可致耶
梅花在疎林秀石邊如王謝支許同入山陰丘壑其暎
綺疏香箔則道藴内庭吟絮令芬硯席摛辭野店溪
橋陶元亮遠社聞鐘銅瓶竹几卓臨卭壚邊促膝得
風則列禦寇之揚裾着雨則郭林宗之折角雪中高
袁安之卧霞外澹樊女之粧總之韻格超奇秀入神
骨比之人倫但取勝流不容以男女老少及方内外
論也
又見王履吉畫一扇倣子久筆蒼秀老成不讓徵仲自
題云遠岸疎林斜日外春風碧水草堂前匡廬突兀
開屏障坐看銀河一道懸履吉短年藉令得如待詔
大耋安知不更揮灑大幅留人間乎
蔡林屋行狎書遒美有逸韻詩亦清切余嘗見其書鹿
飲泉詩云老夫倦茅屋五日頭不沐侵晨東家子邀
我看新竹東風吹梅落忽見燒痕綠上山雲推人下
山泉躡足蒼鼠剥古粟白羊竄深谷丹竈雖生苔紫
巖尚堪宿渺渺人世間千載見遺䠱當時僧不到今
日吏催促但恐有高節無處寄松菊七十二點青對
酒聊一匊
陸務觀會稽志載吳說傳朋䟦閻立本畫蕭翼賺蘭亭
圖云書生意氣揚揚有自得之色老僧口張不呿有
失志之態執事二人其一嘘氣上咈者其狀如生非
善寫貌馳譽丹青者不能辦此上有三印其一内合
同印其一大章漫滅難辨皆印以朱其一集賢院圖
書印印以墨朱久則渝以故唐人間以墨印如王涯
小章李德裕贊皇印皆印以墨此圖江南内庫所藏
簮頂古玉軸猶是故物太宗皇帝初定江南以兵部
員外楊克遜知昇州時江南内府物封識如故克遜
不敢啓封具以聞太宗悉以賜之此圖居第一品克
遜蔡人寶此物傳五世以歸其子壻周氏周氏傳再
世其孫榖藏之甚秘梁師成請以禮部牒易之不與
後經擾攘榖將遠適以與同郡謝伋伋至建康為郡
守趙明誠所借不還紹興元年七月望有㩦此軸貨
於錢塘者郡人吳說得之後見謝伋言舊有大牙籖
後主親題刻其上云上品畫蕭翼籖今不存此畫宜
歸太宗御府而久落人間疑非所當寶有者說記
此畫常熟楊儀得之京師文徵仲䟦之曰楊君夢羽
得唐閻立本所畫蕭翼賺蘭亭圖雖已渝敝而精神
猶存其筆畫秀潤有非近時名家所能者顧無題識
可證他日閱會稽志見吳傳朋䟦語其所記印章及
古玉軸悉與此合因為錄於卷尾定為閻筆無疑嘉
靖十九年歲在庚子十一月朔長洲文徵明書時年
七十有一矣又七檜山房錄曰按傳朋曰此幅為郡
人謝伋得於周榖伋至建康為郡守趙明誠所有紹
興元年有㩦此卷貨於錢塘郡人吳說得之傳授次
第追述甚明他日又見李易安所撰金石錄序云紹
興辛亥春三月赴越在會稽卜移鍾氏舍忽一夕穴
壁負簏去為吳說運使賤價得之者正此圖在其中
也易安即明誠之妻傳朋即吳說字考其年月又無
差繆二人所珍愛又在此幅渭南先生收入會稽志
以為美談數百年後乃幸入余手可謂不偶然矣
此即夢羽筆也後此畫歸趙定宇先生今又更主矣
唐宰相善畫者不獨閻立本貞元中又有楊炎嘗為盧
黃門圖松石障雲物移動功參造化盧歷世寶之
王紹宗曰鄙人於書翰無深功由水墨積習恒精心率
意虚神靜思以取之又曰虞七亦不臨寫但心凖目
想而已竹懶曰此非無臨摹乃沉精之極力索於平
時而神追於筆下耳
西蜀道士張素卿因孟昶生日進八仙圖八仙者李耳
容成董仲舒張道陵嚴君平李八百長夀葛永瑰也
六研齋筆記卷二
