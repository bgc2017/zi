六研齋三筆卷三明李日華撰
宋理宗時以應禱勅封嘉興順濟廟神為靈澤侯石夢
飛得一卷以相質余曰此中書省所行牒文也字亦
中書省臣所書謂之判體非所貴也但好事者蓄之
亦見前朝制度當時史彌遠為中書令故首書名而
參知以下相次别署耳唐宋庶政纖悉皆歸中書雖
封爵之重止以省牒行之玉堂詔誥璽書不輕授也
其後又重列名押字者乃中書行門下省門下行尚
書省然後行之於下付該廟祝為世守耳三省所列
俱以彌遠為首所為同中書門下平章也
江珧又名江瑶柱閩海之産亦蟶蠔之類也東坡篤於
味至為作傳又云腊之則風味頗减友人有從嶺粤
涉海回者見遺一裹㵸以佐酒遽令蚶蛤輩退步三
舍
元人喜寫桐陰高士圖子久叔明雲林幼文俱有之雖
景物各布而一種瀟灑超逸之趣令人不知人間有
利禄事則一也丙寅六月偶過石佛禪堂藏經室前
除四五桐樹間桐正作花香雪滿地啜茶談詩亦自
慶暫遊諸公圖畫中也
門人倪剡雪竒士也精大衍數占事竒中遇異人授以
劔訣嘗為余起舞白虹遶楹柱間不可留瞬余為玉
龍子歌貽之勸其北遊塞垣以親老未能出戶歌曰
玉龍子出丹穴一縷紫烟千片雪舞翻滿袖黎花雲
銀海茫茫上孤月鶴來且自返蓬壺三百六十飛仙
鳴佩玦
林逋賣梅既玩其花又取其值似同遣婢一例忍人竹
懶賣文之餘兼亦賣梅其梅從筆墨灑落盖以文魔
所幻非出園丁手也且不取錢止令麯生時一相就
而已
顧逋翁况隱我里有洗馬池在小鹽倉橋委巷既窮遂
連阡陌有水一泓環以老樹水色沉黑不生萍藻亦
無涸溢或云我地無馳驟當是洗研池非洗馬也樹
間向傳有石碌硌相暎今為民居闤闠所侵已悉徙
去矣逋翁有苔蘚山歌一首豈即是中所玩耶歌曰
野人夜夢江南山江南山深松桂閒野人覺後長嘆
息帖蘚粘苔作山色閉門無事任盈虛終日欹眠觀
四如一如白雲飛出壁二如飛雨巖前滴三如騰虎
欲哮咆四如懶龍遭霹靂嶮峭嵌空潭洞寒小兒兩
手扶闌干
吕温於洛陽南市買得研神記一部不知誰作有上官
昭容押縫遂深寳祕為作歌以記之
唐盧綸割飛二刀子歌云吾家有剪刀人云鬼國鐵裁
羅裁綺無巳時用來三年一股折南中匠人純用鋼
再令盤屈隨手傷改鍜割飛二刀子色凝霽雪鋒含
霜兩條神物秋水薄刃淬初蟾鞘金錯越戟吳鈎不
足誇斬犀切玉應懷怍日試曾磨漢水邊掌中恄慄
聲泠然神驚魄悸却收得兩頭已吐微微烟刀乎刀
乎何燁燁魑魅須藏怪須滅若非良工變爾形只向
裁縫委箱篋余得宋仲温草書一本乃題云折剪刀
歌筆法沉頓雄快兼篆籀急就之能不獨步驟旭素
也後有題語云百年前華亭王先生用鍾王家法書
此唐盧綸所作剪刀歌於士夫間價直百錠如獲拱
璧先人得之命予自幼臨倣得其肖似故遇人有求
書輒贈之書畢追想先德又成今昔云東吳宋仲温
識按仲温所云王先生者王西園也元末老儒精樂
府余得其擘窠書萬玉叢三字以冠吳仲圭墨竹冊
真不易得者
辛稼軒棄疾才情豪放見於填詞諸作書法未有聞亦
未之見甲戌春仲得觀一卷乃行書劄子渾厚沉婉
有蘇欒城風氣絶無拔劒罵坐之態古人之不可相
如此今錄其語於此
棄疾自秋初去國倏忽見冬詹詠之誠朝夕不替苐
驅馳到官即專意督捕日從事於兵車羽檄間坐是
倥偬略無少暇起居之問缺然不講非敢懈怠當蒙
情量也指吳會於雲間未龜合并心旌所向坐以神
馳右謹具呈宣教郎新除袐閣修撰權江南西路提
典刑獄公事辛棄疾
倪元鎮詩情婉逸天成有王孟之致余甚愛其追和孟
東野張承吉崑山慧聚寺詩有寒溜石苔碧落花春
雨香之句即摩詰不是過也
周公謹名密號草窗又號弁陽老人泗水潛夫殘元時
流寓吳中目見偽吳張氏狂圖不遂城破國亡皆由
任用非人淫樂自恣竟殲天戈有足嗤者於雜札中
得其詩數絶皆追悼之作也行筆矯徤蒼勁亦深足
尚余為裝潢存之而錄其作於此曰甲第紛紛起畫
樓忍看孤主赴羈囚當時幾個偷生將只合加封不
義侯(其一)霸氣遥加萬乘君江南兵力已全分那知几
席生竒禍兩卒輿屍從後軍(其二註云欺君故有禍)長淮千里
陣雲平萬騎郊原决死生不信玉堂春醉醒倚闌晴
日喚流鶯(其三註云不救根本而躭泆樂此張所以亡也)偃月堂高矗紫烟
夜闌笙火正薰天如何斥地連吳楚葬骨都無半壠
田(其四註云狂生不知死)城門壘合勢如山夜哭吳兒矢石間
血濺髑髏俱作土功成上將獨登壇
讀顧金粟玉山紀勝知當時文章翰墨風流俊賞之彦
無不羅致金粟所自賡和亦聯鑣並軌無一下駟獨
其手筆未得多見今閱其啓事一通行楷楚楚奄有
洛神畫贊風軌信能品也啓云阿瑛啓遁跡異鄉甘
與草木同腐遠領斯文大芘眠食粗安但於友朋多
不奉書問為缺寔以路遠便艱諒知我者必毋見誚
今年目昏手勌老態頓加因思太倉諸友際此多故
不知再能相見不因陪雪坡舟中數日得入城一見
然風景非前諸公放落獨與學古彦文周旋兩日不
勝慨然回崑山途中邂逅令弟曾附意亮達聽司近
始知致身重要喜慰無已然未獲為賀負罪負罪儻
至平望毋惜枉駕辰下暑隆唯冀善加調攝以膺大
用不具五月三日顧阿瑛手書拜公武交契
元人有西字韻七言律詩作於盧充&KR1846;而諸公和之惟
陶南村灑落雄邁筆亦遒古有李泰和雲麾帖意詩
曰與君相遇浙河西鴻爪縱横蹋雪泥魯酒未聞千
日醉雍琴初墮數行啼老松卧壑虯髯古脩竹排雲
玉節齊試問終南高隱處青莎雜樹白蘋迷(其一)白雪
歌殘月墮西綵箋緘露濕香泥錦篝自教鸚哥語環
佩同聆絡緯啼新製惠文蟬殼大舊裁白紵鶴翎齊
它時若共東園宿夢裡相期徑弗迷(其二)陰陰桃葉武
陵西山雨霏微不作泥梅樹月高擕鶴過桂枝風急
喚猿啼讀書堆裏牙籖合揮扇行間鐵騎齊聞道驚
人吐竒句吟情直入五雲迷(其三)
元人吳叡字孟思工小篆勻淨遒逸亦能品也有書道
德經一卷
釋良𤦺號楚石與顧金粟遊極密玉山草堂中諸詞客
每有倡和必𤦺為發端諸公雅推重之偶於倪雲林
雜劄中得一紙有云正月中僕為醉客所捶罵僕亦
醉頹然如土木偶人不屑也人所能共知聞乃反造
謗於雲門翁謂僕議其詩文字畫雲門翁學皆造極
艱虞中留遇僕不淺僕亦人耶獸耶聞雲門中亦少
動是不可曉雲門者即琦也𤦺住持越之雲門寺又
住持吳之龍門寺故又稱龍門翁味雲林此柬則𤦺
之聲價可知矣
朱德潤澤民為周景安徵士寫秀野軒圖蒼潤清逸在
子久叔明之間又為作記文采斌鬱字畫遒麗亦頡
頏鮮趙澤民為江浙提舉學校文行之美冠冕一時
特性廉重不輕徇人求是以流傳有限此卷真吉光
片羽也周左丞伯琦為篆秀野軒三字亦極偉觀題
者數人悉名筆也末則其嗣君識語亦見世美
余昔遊吳中諸山至周氏秀野軒領覽天池玉遮之
勝今數年矣今歸寓軒獲覩周侍御之大篆朱提學
之新圖恍然若夢遊也景安求余着語聊爾塞責髦
餘才盡愧無佳語耳
我憶天池與玉遮幽軒水木澹清華竽笙遠振風林
竹錦綺晴連晚徑花山罽敷床朝看雨澗泉潄石晚
分茶番陽大篆睢陽畫不負舂陵處士家至正廿又
五年五月既望京口張監天民書時年八十五歲
昔年嘗作軒中客今日重題秀野詩四檻綵雲晴縹
緲遶墻蒼雪曉參差雨餘山氣侵茶鼎風過林香落
酒巵念我松楸渾咫尺倚闌長是不勝思吳郡朱
斌
屋裏青山屋外溪水流雲度坐中知繁花翠竹春來
好古木蒼藤晚更竒教子讀書兼學稼留人炊黍更
烹葵鹿門風景青門趣都在斜陽曳杖時張吉
江晚洲渚交雨晴草菲菲前山靄欲暗罟師度水歸
望烟知君家花竹隱半扉乍休田中耒猶響林下機
此鄉即桃源亂後世有稀開圖身已到不知塵境非
渤海高啓
高舘罷零雨前榮散微風霏霏碧蘿花吹落酒斝中
移席俯流水揮絃度秋鴻遥思獨樂意邈哉誰與同
太原王行
古苔十畝青山麓窈窕幽閒映深竹中有高人晝掩
扉嬝嬝藤梢上書屋清風出谷灑秋香返照穿林破
春綠不省睢陽畫裏看細路經丘杖藜熟青城王
彛
何處問幽尋軒居湖上林竹陰看坐釣苔跡想行吟
嶂日斜明牖渚風凉到琴相過有隣叟應只論閒心
郯都徐賁
霽色青蕪外開軒此獨幽竹深頻理徑山近不遮樓
茶興邀僧共花期報客遊看圖憐到晚借屐擬相留
潯陽張羽
得覽先公跡悠然記昔時松楸先壠近花竹故人稀
圖畫留遺跡雲山起遠思投閒身未遂感慨一題詩
鄉人朱吉
秀野軒者吳周景安眺覽之所也番陽周公為題其
顏我先公為寫而圖之復從而記之盖軒與我先壟
密邇景安乃先公之愛友非若是又孰從而得哉先
公暮年每倦於此明年逐即世此絶筆也景安亦已
物故景安之壻何幼澄氏時以示余拜觀圖後題者
多吳中秀士俛仰之間已四十餘年矣諸公亦多淪
沒豈易得哉且夫名之著者因以德境之勝者由乎
人他日何氏子孫傳示永久亦足以侈外家之雅集
矣幼澄其瑶藏焉余既賦之以詩又求識之於後遂
書而歸之永樂庚寅二月望日朱吉識
秀野翁所藏帖有趙松雪書歸去來辭及白描淵明
立像藁城倪中錢塘陳彦博䟦曲江錢思復浚儀趙
俶語溪鮑仲孚各賦選古一章皆論松雪事甚恕盖
為賢者諱也周桐村鼎書後云丁丑先大父小識二
十三字歲月而已不著論也丁酉錢半隱先生題名
中有先外祖觀稼有君先執友顧龜巢先生呼不肖
鼎為七歲客今犬馬齒六十有五矣又云邑庠生珇
秀野之曾孫也以祖執行事余每抱此相展閱又云
農圃秀野觀稼半隱龜巢五君子風采可畫與古人
伯仲而不肖以犬馬名玷之寧不深感成化元年乙
酉陽月廿四日周鼎在武水天香書室謹識
竹懶按此卷零落諸䟦不可深考而所謂農圃者即
桐村之大父觀稼者即其外大父想當為朱姓顧龜
巢則失其名皆前元遺老之有學行者可念也
石夢飛得石一片青黃相半類菜甲以為研竹懶銘之
曰於陵圃中拾斯墮甲霜凝雪堅不可烹㵸俾食字
者礪齒以嚼
洮河石三種黃白碧皆淺淡有韻今人指深綠麤石為
洮非也兒輩閱肆得一卵子研四旁皆蠟色明透類
玉塵面有二圓暈如蛤肉所謂雞公眼也竹懶銘之
曰于闐之河洮去不遠玉之支庶散布流衍千波所
淘萬沙作碾斸霜無聲興雲有渰每一啓匳白虹在
檻
張伯雨書法勁妙初不知其善畫偶見一幅於友人沈
載猷家滃筆作山如堆埠起伏下層草樹荒率不甚
入意疑偽者因伯雨無畫名而掩之耳忽於一禪者
處得無盡燈所作天台山志載伯雨入吳閒閒室受
七十二家符篆能以敗筆點綴成樹石山水人物頗
自賞適則知其以餘瀋自恣也高流胸次吐吞物妙
任其出入變現豈能限耶
蘇養直名庠隱居學道往來句曲東坡曾與通譜呼為
吾宗養直贊其像云松風颼颼瘦藤在手唯此白叟
德全於酒盖直風素節士大夫仰之久矣翰墨所遺
亦高邁不羣今得覩其手柬二通皆當時率意之筆
而點畫異趣有不可勝窮者特倩友鈎填入帖而錄
其副於此
門中伏惟萬福妻子輒拜起居之禮必恭已行否或
尚留告道區區之意山中雖荒索然歸金壇亦便道
肯賜臨辱不勝至幸
庠再拜上問尊夫人即日恭惟夀體益康門中上下
均休老媳婦輩敢拜起居山中有委萬萬疏示庠
再拜
䟦周德友所藏養直書云李將軍之霸陵見止於醉
尉陳拾遺居射洪畢命於暴宰吏之能辱人如此澹
臺子羽不至言游之室閔仲叔不以口腹累安邑皆
委而去之士之重所就也如此後湖蘇公隱丹徒辟
召不肯起其於世何如也周君德友親主縣簿顧從
遊文書往來如曲如𤨏求之古人未易一二數也
後湖先生於吾家契好最舊僕晚生不及見先生臨
終之歲叔父中黃翁語羅浮異事知其超然玄悟不
隨化俱盡矣今德友尚刻舟以求劍何耶然德友負
其所養不少見於世獨置力於斯文不負所知哉乾
道丙戌除日借觀於上饒祥符僧舍眉山蘇嶠題
後湖先生仙去已久殘章墜藁不為六丁取去流落
世間者尚或有之未若吾德友所藏如是之多也先
生少不就舉老不就徵盖神仙中人非世所能羈絆
者故語帶烟霞嚼松風非食烟火人所能到此尤可
寳也見德友說未經散亡時其家所得詞與詩與尺
牘堆案盈箱遷徙十亡七八則不為世之所見得以
寳而藏者又不可勝計也伏讀欽嘆久之紹興庚辰
汝陰李夀臣書
後湖先生以清江曲見賞於東坡今觀此詩帖盖有
得於東坡者東坡嘗謂延州季子張子房皆不死嶺
南之人亦言東坡不死後湖真不死矣德友久從之
遊恬於仕進其文氣老而益徤有以也夫乾道戊子
冬至後二日莆田陳雅書見松而知栢聞蘭而識蕙
臭味不殊耳僕從德友交游尚未欵觀後湖之所稱
道令人意傾也紹興庚辰人日建安徐詡書
竹懶曰後湖即練湖在京口西曲阿東南舊傳海神
悅高麗王女釀酒為聘王嫌其味醨郤之海神怒載
酒還經曲阿口悉覆其酒於中流入曲阿練水受其
味色白而甘釀酒異常珍美養直嗜酒因居後湖稱
後湖居士蘇嶠者亦眉山族裔所云叔父中黃翁者
學道而有得者也羅浮異事中黃於養直化後復見
之羅浮也余曾得見冷啓敬張三丰書蹟與此後湖
先生手簡皆仙人腕中灑落可為多幸矣
右軍瞻近帖真蹟又連龍保帖拾壹字
瞻近無緣省苦但有悲歎足下大小悉平安也云卿
當來居此喜遲不可言想必果願者有期耳亦度卿
當不居京此既避又節氣佳是以欣卿來也此信旨
還具示問
龍保等平安也謝之甚遲見(别刻尚有卿舅可耳至為簡隔也九字見十七)
(帖)
右羲之瞻近帖行書之狎隣於草者也典午冲靚放
曠之風烏衣諸王富貴居養之素藹然見豪楮間宜
其名百世也第宋淳化宣和似搜羅晉帖靡遺而此
帖獨不見有表識豈非金源得宋故物易故以新而
然歟明昌七印籤帖金書全倣宣和其篆籀朱法精
粗不侔後世瞭然在目假令當時不相師法政未為
失觀辨章良公成甫家清玩見右軍真蹟二帖當亞
快雪至正丁酉閏月已未廬陵歐陽玄識此
余居祕府時閱歷諸家帖而右軍羣昆季居多荷華
褁鮓神俊天出評者至以龍跳天門虎卧鳳闕稱之
信不誣矣此帖骨相差豐豈操觚時在來禽喜色之
前耶不見賞於徽宗而見珍於完顔臨風撫卷足為
世道一慨前翰林孫蕡
鄱陽宋天章嘗示余鄱陽獻之帖每恨其絹素未古
此帖與金華宋仲珩所收周益公家喜色帖紙墨相
類筆法精妙真蹟無疑良金美玉可得而此卷不可
得寳之寳之丙寅立夏鄱陽劉昺題
竹懶曰此唐人硬黃本也文皇酷嗜右軍書令趙模
湯普徹等十餘人常侍左右遇有逸蹟輒令搨之謂
之供奉搨書人搨用三法真蹟明朗用雙勾廓填其
稍晦者用響搨於暗室中穴墻留孔如錢大正當日
光所注以蹟承其光而人就暗中精意勾之若沉晦
之極者以紙性暗塞不能暎取則攤之熱熨斗上以
蠟薄塗之令紙發明如明角魚枕之堅透而後用牛
毛勾法極意取之俟大模就而徐以墨填之謂之硬
黃是搨法之極攻苦者也此帖紙堅厚而黃色又連
龍保帖一行豈右軍真蹟耶及互為參稽不入閣帖
知為王著所棄後又不為道君鑒取故無政和宣和
等璽而有金明昌七印此必金僭食時畢少董輩負
而投敵中金亡後又負而投南宋是以有羣玉堂秋
壑等章不歸内府而僅充宰執之玩者以讐物見擯
耳元之䟦者三人惟歐陽圭齋略有見處其二人者
如說夢也顧我輩生右軍後幾二千年尚得覩見希
微光影皆從前追摹愛護者之力但深慶幸何可過
肆吹索哉崇禎甲戌穀雨後四日題
元人高翼字荗之官至嘉興路推官善書小楷倣樂毅
論精悍整飭而略少韻味在揭曼碩之下所傳極少
余僅購得其書周子通書四十章一卷亦罕物也
項寵叔新安人名承恩杭州府學生也屢上不第遂隱
西湖岳墳擕一女奴供㸑竒醜開小肆雜置書籍畫
卷併盆花竹石索價頗貴余戲贈之詩云西湖流水
供濯足南屏山色對梳頭月夜酣眠琴作枕雪朝孤
坐絮為裘盆花巧作千金笑壁畫貲高萬戶侯何用
更尋高士傳先生風格在林丘余遊中原回聞先生
以哭婢成疾而逝即前之竒醜者人皆笑之予信先
生非躭其色實藉其相依一旦失去如跫跫之離巨
虚實難自濟耳今於常賣處得一扇有先生倣沈
石田畫蒼莽淋漓直得子久家法者題云陰陰茅屋
野人棲望裏烟波咫尺迷約伴擕尊釣斜日從來浪
跡寄山谿萬歷癸未季春余與徐企孺許思德遊飛
來峰既而思德仲兄沂春先生為作記且邀談竟日
盡出所藏法書畫卷縱觀之甚歡已别去買舟抵郁
銘葵氏宿焉其族有惺初者好古聚二三知已觴我
侑以沈石田漁舟晚釣圖徘徊不能舍去強識歸安
溪寫於沂春扇背題短句見意云石田詩云新豐酒
波供濯足塵土紅汚酒波綠粗豪飲客下馬來三觥
五觥行促促何如並着春江船蒲茸紫立柳黃眠船
頭對坐酒漫傳賣魚儘可供沽錢夕陽射眼拉柁轉
江光貼天孤烏遠弘治五年春三月偶坐小軒寫漁
舟晚釣賦此長句以見老况錄寄冷庵先生求教竹
懶曰每見石翁題畫句必竒此尤竒峭孤捩似東野
玉川向非寵叔拾之播於毫端則墮沙莽中矣余不
惜為此老效捃掇也
泰州聖果院有唐時古井闌保大中硺舊有綆迹深入
寸許後更合滿銘文亦漫滅盖活石云按集古目錄
李陽冰縉雲三碑篆刻極細瘦亦由活石歲久漸長
刻處幾合故也
唐瑯琊王淹兄女未笄能琴忽彈廣陵散宛轉盡妙自
中散歿而此曲不傳五六百年矣不從天墜不從地
出實由虚寂之中自宰察之神司其妙以授王女焉
中散也王女也皆天地之伶也莊生曰樂出虛先得
之矣
趙榮禄少時繪事步武雲麾摩詰營邱不敢失尺寸皆
縑素滃染之筆盖荆關一𣲖未嘗握其門槌也今見
其寫謝幼輿邱壑圖纖細曲盡驗其為少筆䟦者數
人
黃塵汙人廊廟具蕭散風流誰比數清言善畫浪相
傳遺恨千年機上女吳興姚式
昔顧長康畫謝幼輿著巖石裏人問其故答曰幼輿
一丘一壑自謂過之故宜置此子丘壑中觀其清逸
標致固足嘉尚然能確守臣節當時同幕罕有及之
者今松雪翁後數百載心領神會作此圖最是位置
有方筆意竒妙使長康復生見此必當點頭東廬
王𤦺
一邱一壑絶塵坌坐看青山出白雲可是玉堂揮翰
手却疑大小李將軍鄧梅木之
身形似鶴鬢毶毶消得松風置一龕幸自青青好山
色無緣祗有幼輿堪虞集
論者可方庾亮何如丘壑自專幸甚嘯歌不廢風流
圖畫猶傳宋亢
宜著山巖謝幼輿鷗波落月夜窗虛虎頭癡絶無人
識把筆臨池每自娛倪瓚
右先承旨早年所作幼輿邱壑圖真蹟無疑拜觀之
餘悲喜交集不能去手無言師宜寳之雍謹書
洪武辛未夏六月十又二日三山周斌西甌趙友士
李錄上饒梁鵠同觀于建康之春風堂
巨然山寺圖余及見其真者峯巒雄渾林木蔽虧極曲
折逶迤之致而於絹素上用筆頗燥絶無滃染之跡
乃氣象磅礴自然圜厚昔人謂之乾筆巨然亦其罕
作也虞奎章行草一詩亦其晚年目青後信手揮運
而波磔意連筆斷處滋有竒態信知得真者駕空凌
虛不拘拘憑藉形象也余嘗有句云雲林薰心忽欲
吐此時合眼取亦得豈虛語哉今偶見文伯仁想像
巨然圖一卷知巨公真蹟本為治平寺而作吳原博
重錄元人題句亦抄存於此
禪林閟清景臺門作重關幽人不可求邈然在高山
古路何迢迢前㕓接人寰雖有樓觀高飛泉望潺湲
誰為飛行身踐踏紫翠間野渡具舟檝有待終日閒
空令垂釣客薄暮聽鐘還虞集題巨然山寺圖
老巨三昧筆脫紙作荆關僧中有此郎宜水復宜山
層巒當面起雲氣隔塵寰松濤響空谷曲磵雜潺湲
風將貝多葉亂落夕照間老禪不可尋雲與山自閒
空中聞杖錫應與鶴俱還銕道人在雲間長者寮試
劉士先涇圓墨書
高人造化筆竒槩每相關羣山獻萬狀一壑分兩山
恍疑景外景迥出寰中寰胡麻堆翠綠瀑布下潺湲
遠碧聳天際晴雲眠樹間卓哉青城樵神襟寫幽閒
手招銕篴仙一往何時還後學錢鼒在高翠軒寫時
年七十歲
嵩岳珪禪師曰佛能空一切相皆滅萬法而不能即滅
定業能知羣有性窮億劫事而不能化導無緣能度
無量有情而不能盡衆生界又曰定業亦不能牢久
無緣亦謂一期衆生界本無增减恒無一人能生萬
法萬法無主是謂無法無法有主是曰無心如我悟
佛亦無神通也但能以無心通達一切法耳此釋氏
精要語繙盡法藏不能踰也
王子安袁天罡相其不夀果不滿三十而終然其序黃
帝八十一難經序云岐伯以授黃帝黃帝歷九師以
授伊尹伊尹以授湯湯歷六師以授太公太公授文
王文王歷九師以授醫和醫和歷六師以授秦越人
秦越人始定立章句歷九師以授華陀華陀歷六師
以授黃公黃公以授曹夫子夫子諱元字真道自云
京兆人洞明醫道至能遠望氣色徹視腑臓洗腸刳
胸之術浮沉人間莫有知者勃以唐龍朔元年歲次
庚申冬至後甲子遇夫子於長安撫勃曰無欲也勃
再拜稽首遂歸心焉雖父伯兄弟不能知也盖授周
易章句黃帝素問八十一難經乃知三才六甲之事
明堂玉匱之數十五月而畢將别謂勃曰陰陽之道
不可妄宣也針石之道不可妄傳也母猖狂以自彰
當陰沉以自深也勃伏習五年於茲有升堂覩奥之
心焉近復仰鑽太虚導引元氣覺滓穢都絶精明相
保方欲坐守神仙棄置流俗矣觀子安之自言如此
何竟收短年之報耶豈其未少有得而自誕抑形器
所局所謂定果不可移也
宋羔羊老人王逸老紹興中以散官扈蹕來南僑家檇
李書千文一卷字大如當三錢半草半行古淡竒秀
盖熟爛二王旭素而隨手出之者也書道宋末儘有
人憾收拾不盡至元則頓靡矣
宋僧號牧溪者善寫生所作菓蓏鰕蟹皆具真態特用
筆稍欠鬆逸而人遂以濃濁詆之然余得觀一卷叢
竹之杪止作瓦雀頭數十相聚沓見側出而若見其
全形者此大入意匠不似今人寫生但描依樣葫蘆
而已
宋思陵得李伯時畫人參地黃二藥裝潢之御書東坡
二贊筆法渾厚純美有鍾太常家法盖以賜臣下者
不可考矣贊云上黨天下脊遼東真井底元泉傾海
腴白露灑天醴靈苗此孕毓肩股或具體移根到羅
浮越水灌清泚地殊風雨隔臭味終祖禰青椏綴紫
萼圓實墮紅米窮年生意足黃土手自啓上藥無炮
炙齕齧盡根柢開心定魂魄憂恚何足洗糜身輔吾
生既食首重稽又曰地黃食老馬可使光鑒人吾聞
樂天語喻馬施之身吾衰正伏櫪垂耳氣不振移栽
附沃壤蕃荗爭新春沉水得穉根重湯養陳薪投以
東阿清和以北海醇崖蜜助甘冷山薑發芳辛融為
寒食餳嚥作瑞露珍丹田自宿火渴肺還生津願餉
内熱子一洗胸中塵
朱德潤題云右宋思陵書東坡先生人參地黃二詩
筆意遒勁有鍾繇波法兼復有御書小璽為識若楊
后坤寧殿書則柔婉不侔矣題此以俟知者至正丁
亥冬十二月九日朱德潤題於寳儉齋
仇山村題云光堯皇后憲聖慈烈楊姓御書也夫婦
筆法追及晉人前此所未有也書二藥草以賜人臣
藥石之訓也俱非草草觀者宜參言外之意丙寅清
明日錢塘仇遠題于邵氏書齋竹懶曰思陵極愛蘇
公文詞力購全集刻之禁中此二詩應所熟誦而出
之筆端者且坡語二物皆北產而移之南土遂爾蕃
茂時當紹興南遷之初尤所感而欣然也
李息齋仲賓為仇仁父寫木石細竹規倣宋徽宗極有
筆趣題云大德庚子冬十二月息齋居士為友人仇
仁父作於嘉禾寓舍題者皆一時名公悉錄之
蒼筠倚喬木古色秋逾好誰能著茅亭相伴此君老
如是翁
聞仲賓方苦時行力疾為仁父作圖尚能蕭散如此
敬嘆敬嘆孟頫
子昂說法已著不必重贅大德五年三月廿日困學
民鮮于樞拜觀
東坡嘗謂與可胸中自有成竹乃見於筆下今觀仲
賓所作脩篁勁節猗猗生意無盡非胸中有成竹者
其能若此耶大德壬寅中元日應桂題
極目荒墟落木中空山人靜澗泉㫪秋來不用為霖
雨留得閒雲養卧龍石惹殘雲樹帶烟猗猗蒼玉正
蕭然若人寫出胸中趣知道平吞幾渭川蜀普程嗣
翁
青龍集己酉春正月十有二日會稽抱遺叟楊楨之
吳郡張習古汶上袁用雲間朱芾隴西李擴同覽于
張士騏三昧軒廳
露沐疎篁葉葉清病蘇凉閣思横生山人神往風塵
表如見留題數老成梧溪居士王逢題時歲癸丑
十月廿日也
醉車先生落筆處一竹一石病容開焚香披向幽齋
看想見秋清野思來曲江錢惟善
秋風環珮玉珊珊幽谷篔簹野思閒惆悵謫仙歸去
後空留清影落人間永嘉曹睿
薊邱筆法殊蕭爽與可風流竟未亡安得眉山老居
士為君重記墨君堂華亭袁凱
薊丘竹木出毫端更覺清風入座寒亦有高人明月
夜夢回恍惚聽鳴鸞天台陶九成
一代衣冠李薊丘篔簹落筆似湖州題詩諸老并淪
沒風雨江南幾暮秋前人
誰持并州刀剪此秋練淨蕭蕭三兩竿尚帶月中影
細林山人周之翰
幽篁嬝嬝倚雲根舊雨空憐淡墨痕不見薊丘吾老
矣歲寒心事與誰論雲間陸褧
竹懶曰細竹一𣲖不知何始常見宋道君寫亘岳六
石旁作古櫟棘枝雜以篠竹疎枝冷葉數筆而已此
息齋卷乃其合作也黃越石持宋元畫册來中有趙
元裕細竹一幅乃作沙水層疊就其高突堆阜處以
竹叢之又於竹林間映見沙水灘磧約二三十里之
景夫畫寓人目一規所得而已豈有二三十里之遠
而尚見竹枝作个字者盖寫近形則失遠勢工遠勢
則礙近形此必不合之數也元裕初無畫名當是晚
近金湜之流非勝國人也
顔魯公劉中使帖行草大徑寸青箋極豪縱天成之趣
近聞劉中使至瀛州吳希光已降足慰海隅之心耳
又聞磁州為盧子期所圍舍利將軍禽獲之吁足慰
也
右唐魯郡開國公太子太師顔真卿字清臣書劉中
使帖真蹟四十一字公嘗學書於張旭得屋漏雨法
衍游京師覽公書最多衍之所藏送羊冕序顔昭甫
殷夫人二誥爭座後帖朝回馬病帖皆經宣和紹興
御府然皆未若此帖之雄放豪逸并祭姪季明之帖
將與元氣爭長昔人云書一藝耳苟非其人雖工不
足貴也惟公可以當之至大己酉中秋日拜觀於蘭
谷大卿史侯之第蒙城田衍題
魯公書存世嘗見李光顔太保帖乞米帖馬病帖頓
首夫人帖祭姪季明允南母殷氏贈誥昭甫誥并此
八本觀於此書端可謂鈎如屈金點如墮石東坡有
云書至於顔魯公誠哉是言也時至大九年歲在乙
巳冬十月廿五日集賢學士通議大夫張晏敬書
右唐太師顔魯公書劉中使帖真蹟著載宣和書譜
南渡後入紹興内府至元丙戌以陸柬之蘭亭詩歐
陽率更卜商帖真蹟二卷易得於張繡江處此帖筆
畫雄徤不獨與蔡明遠寒食等帖相頡頏而書旨慷
慨激烈公之英風義節猶可想見於百世之下信可
寳也三月十有二日大梁王芝再拜謹題於寳墨齋
北燕喬簣成仲山觀
顔太師之書世不多見不肖平生見真蹟三本祭姪
季明文馬病及此帖祭姪行草馬病行真皆小而此
帖正行差大雖體製不同然其英風烈氣見於筆端
一也此語豈可為不知者道哉鮮于樞拜手書
鮮于伯幾題祭季明文天下法書第二吾家法書第
一此又題劉中使帖漁陽筆法信有所自名不虛得
此卷余已刻之戲鴻堂帖中董其昌觀因題
瀛州帖視魯公它書特大而凜凜忠義之氣如對生
面非石刻所能髣髴也余平生獲見真蹟二小字麻
姑記與此耳嘗有詩云桃源在何處迺見世道汚所
以顔魯公細字記麻姑事近荒忽特賢者適嬰多虞
世降俗陋假異境以明其志殆子欲居夷也維魯公
忠貫日月功載旂常固不特善書名于代况筆精墨
妙若是邪昔桓彛渡江傷晉之弱及見王導輩語則
知有託足之地余於是觀公翦禽之快亦知夫唐爝
未息歟史侯處厚尚義士也曠歲月而得之既得之
非尚義者不出示處厚知所尚哉錢塘白珽謹題
太平之日生長京師乃得會觀諸名法帖故能考其
筆法辯其真偽也如顔書且勿論碑本今專審其墨
蹟如乞米李太保馬病皆真行祭姪文行草字如錢
許大四帖相若皆白紙頓首夫人行書澹黃紙字亦
錢許大昭甫誥正書甚嚴整有力白紙字亦錢許大
又有碑刻允南母誥寸五大字筆力不及白紙此劉
中使帖字最大觀其運筆點畫如見其人端有聞捷
慨然效忠之態真希世之寳也時於明窗靜几展翫
之餘收卷三嘆後之學書者非不厲志米芾所為心
會而手不遂也飲中嘗用東坡硯山谷墨敬書于勸
學齋
早來左顧匆匆不獲欵曲甚媿承借顔公帖適歸僕
馬遑遽不及詳閱姑隨史馳納他日入城更望帶至
一觀千萬千萬簽題亦俟後便不悉徵明頓首中甫
尊兄
竹懶曰陸柬之蘭亭詩馮真實先生物長公權竒質
錢予家向留清樾堂中殆十餘稔矣一日權竒強力
取去僅償余二&KR0915;鼎此帖得厚值轉售吳中不可復
覩矣余家所藏唐蹟僅顔魯公祭伯濠州刺史文為
壓卷耳
人知司馬長卿由貲郎進然非貲郎也胡廣典故曰貲
者訾算也積而算之謂之訾算士人挾書律之技效
於官曹及格者酬以官職謂之貲郎漢時徵辟選舉
之外又有此一途若納財授官起於哀帝武帝時未
開觀卜式輸財助邊帝使人問之曰欲官乎則知原
無納貲之例此如近日欽天監天文生四夷舘譯字
生之類耳長卿平日放誕風流雖文藻盖代無人薦
舉之長卿亦厭就人牢籠故曰長卿倦遊盖倦於俯
仰人以取榮進耳臨卭令王吉上林苑狗監楊得意
情味與之相洽後來亦相為地想亦由貲郎進者天
地大矣今古自有此一輩韻人遊戲出沒於宦海名
場奈何錯解一字悉舉而推之溝瀆哉今天神聖毅
然罷納銀之例以清仕路之源以滌冠裳重厚之汚
今而後有志士人得抖擻雪白身材處堯舜之世
矣
購得端研一回環如鏡厚六分面徑二寸五分中作直
界分左右左如常一腰子硯右上方一圓埳旁屈曲
溝道通左硯池導墨瀋蓄埳中下方一方沼貯清水
可漬筆製度極有思致可便老年近視者移就目前
審諦為用不至誤謬筆墨乃張句曲寫經硯也其背
右刻伯雨二字方寸許嚴整有法左刻項墨林珍祕
五字盖曾入天籟閣中者石質温純有一眼色暈甚
淡旁挾小點五六余號之淡月疎星硯不復作銘云
吳興許同生先生骯&KR1507;巍峩壯氣勃勃意常不可一世
見貪鄙嗜利者尤唾罵不容口也文章直寫胸臆書
備諸家家有兩垞園邀予作記未果以比部郎出守
淮陽蒞官五月會有要璫經過長吏俱伏謁同生強
項超然賦歸貽余靈璧石山一座予置之恬致堂朝
夕相對若見先生焉因為之圖以貽先生而銘之曰
葉舟下瀨歸懷孤曠賢哉鬱林以此壓浪清淮之濆
蒼潤岧嶤寧虛我載以遺素交怪松夀藤千古同格
屹斯砥柱吾道生色(此石已貽門人石夢飛盟石舘)
楊鐵崖初亦號梅花道人其自作鐵笛道人傳云會稽
有鐵崖山其高百丈上有萼綠梅花數百植層樓出
梅花積書數萬是道人所居也然於題署間不一見
之
石夢飛季弟成甫予門人也恂恂雅飭勤於學問少年
得瘵疾夢飛憂之忽夢一臂墮落未幾成甫果不起
乃為作夢手歌以唁之云夢中一手落覺後十指疼
手落百事廢指疼連寸心老樹挺三榦歲月相滋榮
無端一榦萎蕭索難為春初擬王氏槐竟作田家荆
唈唈掩淚泣恐傷堂上親勖哉盟石子孝在褒其真
真完生理鬯枝葉自森森
每閱荆浩諸圖所作樹皆蕭疎簡遠雖重林穿插而一
樹自為一樹且脩挺軒豁不多為附枝冗榦而意自
足真摩詰的子後來嗣之者惟倪迂一人耳己巳穀
雨後石夢飛寄至雙徑初芽一褁運慧水者適至五
碗既足清風忽生因用荆法寫梅一株視他作縱横
沓拖者又一格矣題句云點酥琢玉閨兒夢鏤雪裁
冰凍士嚬賴得春宵動吟興一庭霜月喚精神
六研齋三筆卷三
