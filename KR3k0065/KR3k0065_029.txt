宋稗𩔖鈔卷二十九
常熟潘永因編
報應第四十八
趙韓王疾夜夢甚惡使道流上章禳謝因請章旨趙難
言之從枕躍起索筆自書曰情關母子弟及自出於
人謀計協臣民子賢難違乎天意乃憑幽&KR1090;遽逞強
陽瞰臣血氣之衰肆彼魘呵之厲信周祝霾魂於鳩
愬何晉巫雪魄於雉經倘合帝心誅既不誣管蔡幸
原臣死事堪永謝朱均云云密封令弗發向空焚之
火正爇函而此章為大風所掣吹墮朱雀門為人所
得傳誦於時
趙韓王久病無生意解所寶雙魚犀帶遣親吏甄
潜詣上清太平宫醮謝道士姜道元為公叩幽都
乞神語神曰趙某開國勲臣奈何冤累不可避姜
又叩曰冤者為誰神以淡墨一巨牌示之濃烟罩
其上但識牌末一火字而已道元以告公曰我知
之矣必秦王庭美也當時自是渠與盧多遜遣堂
吏趙白交通事露遘禍咎豈在吾嗚呼一聞火字
即知必是秦王心下事其可打過或云普病見廷
美坐於牀側與之忿争而卒
唐路巖為相密奏臣下有罪應賜死皆令死者剔取結
喉三寸以驗其實至巖賜死乃自罹其酷行刑之地
乃楊收死所蓋收為巖所陷者盧相多遜貶朱崖知
開封府李符白趙普曰朱崖雖在海外水土不甚惡
春州近在内地至者無生還宜以多遜改竄春州外
示寬宥而實置之必死之地普頷之月餘符坐事貶
宣州行軍司馬上怒未已欲再貶嶺外普具述其事
即以符知春州到任未浹旬而卒元豐六年王荆公
改春州為陽春縣隸南恩州既改為縣自此𫉬罪者
遂不至其地(趙普以秦王廷美居西京非便諷李符上言安置房州又恐符言洩乃坐符他)
(事貶之符固枉做小人普亦忍矣哉)
徐鉉竄邠州而卒其家挈喪歸葬道出一邑時索湘為
邑宰忽一官自稱江南放叟徐鉉來謁曰僕有少懇
僕在江南為學士時嘗為人以一寶帶投執政變一
獄雖事不枉法然不免以贓名汚身今旅魂過海帝
廟下恐不為帝所容君為邑宰廟籍鄉版皆隸於君
君為吾謝之帝必難拒言訖不見湘感其誠乃為禱
謝柩舟過果無纖瀾虞薄暮鉉復來謝含喜歘然而
去以此知受贓枉法者無所容於天地之間
張尚書詠守成都夜夢詣紫府真君繼請到西門黃承
事真君降階接之禮甚恭揖尚書坐承事下夢覺莫
知所謂明日問左右西門有黃承事否左右云有命
召之戒令具常服來既至果如夢中所見者問平生
有何陰德真君禮遇如此承事云别無他長惟每歲
收成時以錢三萬緡收糴米糧俟至新陳未接之際
糶與細民價例不增升斗如故在我初無所損而小
民得濟所急尚書嘆曰此宜居吾之上也使两吏掖
之而拜承事名兼濟其子孫青紫不絶云
夏英公素好術數凡陰陽山水之說無不收迨其薨於
洛中得善地以葬時其子龍圖安期以貴顯當開塋
域不自督促委之幹者其地乃古一侍中葬穴也其
故槨碑刻具在幹者以大事迫期遂諱不白而易之
取棺碑於旁近埋之既葬未幾龍圖死其婦挈家資
數萬改適其次子又得罪廢斥
沈遼叡遠言嘉祐中其兄文通自越赴杭所經諸堰皆
集牛以運舟是時夏暑堰上露宿以俟之夜久人静
聞以行相呼云今吾輩有何生活答曰明日沈幾兒
子過於越任杭州又云沈幾早有子知杭州乎嘆息
不已使臣者審其聲甚椎重非人聲又深夜野次更
無外人其言氣非流俗因熟察之乃堰數牛也張芸
叟聞其事而言曰既以行呼豈非沈之親朋耶因果
之說凡禄厚而無功澤於民者即轉生為象牛駝馬
復以大力償衆人耳
梅尚書和勝執禮嘗序送吳仲儀提點江西路刑獄云
劉夔侍郎自負有道術功行一旦上章解組竟入武
彛山樓居遐想日俟仙去俄有神降之言罪莫大於
殺人汝抱大罪奈何興妄念於帝所夔叩首自列生
平修謹雖微物不敢殺而況於人神曰昔提點某路
刑獄時某縣入某死罪州如之汝弗察也其罪入均
夔於是悵然悔咎不可及又嘗聞陳睦提點两浙路
刑獄會杭州民有妾夏沉香者浣衣井傍其嫡子適
墮井其妻謂沉香擠之訟於州三易獄不合睦怒劾
掾别委掾攝治之既獄具即以才薦遂逐三掾而殺
沉香東坡詩所謂殺人無驗終不快此恨終身恐難
了蓋有激云他日睦還京師久之無所授聞廟師邢
頗從仙人游乃密叩以未來事邢終拒弗之答尋語
所親曰如沉香何睦為之震汗廢食屢日
故滄州節度使朱信本銀夏部落以軍功起家纖嗇聚
斂為時所鄙於京師龍和曲築大第外營田園内造
邸舍日入會算何啻千緡其長子任供奉官以信在
不敢自專但厚利貸於富室其劵詞有鐘聲纔絶本
利齊到之語蓋謂信一瞑目即還也於是私募僕夫
十餘輩飾以珍異袍帶令伺宅傍俟其出擁掖而去
鞍馬服玩備極華美其黨皆京師搖唇鼓舌游手無
賴日有十數贊其嬉游則稱信陵孟嘗誇其用度則
鄙石崇王愷諂佞互攻聾騃不悟而復大言人間之
物靡有難至錢去便到其速如神至於筵會有奉其
歡心者器皿之具盡傾以與之嘗謂盡此生逸樂惟
我而已至信卒時已用過十餘萬及信葬畢籍其餘
者比信時十去五六加以恣縱蕩費更踰於前以至
鬻田園邸舍未周歲而日入之緡亦絶其弟方四歲
乳母與家人竊議若此不改我輩皆為餒鬼乳母乃
抱小兒詣府陳訴是時真宗在壽邸尹開封聞之赫
然怒具以上言舉餘財盡與弟供奉者斥出之一簮
不着其手仍除其班籍因兹索然無歸寄跡旅店乃
歴自來游從處求衣食往既數四皆有厭心遂於京
師代獄卒搖鈴警夜聊足糊口素不服勞又以疎怠
被逐京師貨藥者多假弄獅子猢猻為戲聚集市人
供奉者形質么麽頦頰尖薄克肖猢猻復委質於戲
場韋頸跳擲不已旁觀者為之汗顔而彼殊無怪也
公侯之裔一旦如此有其父必生其子何足怪耶
唐盧坦字保衡始仕為河南尉時杜黃裳為尹召
坦諭曰某巨室子與惡人游破産盍察之坦曰凡
居官廉雖大臣無厚蓄其能積財者必剥下致之
如子孫善守是天富不道之家不若恣其不道以
歸之於人也黃裳驚異其言
謝絳吳人雅秀有詞藻景祐中知制誥然輕黠利唇舌
人罕測其心時謂之士面觀音與范諷同年素為諷
所薄及龐籍訟諷两被黜時王堯臣當制絳求代草
其詞籍誥末曰季孫行父之功吾不忘矣蓋指諷為
四凶也論者益畏之未幾出守南陽疾亟自噬舌噀
其血肉而卒聞者深鑒之
陳公洎為開封功曹時章憲太后臨朝族人杖死一卒
公當驗問太后遣中使十數輩諭旨吏惶懼欲以病
死聞洎獨正色曰彼實冤死待我而申奈何懼罪而
驗不以實乎爾曹但勿預吾當任咎乃手自為牘以
白府尹程琳大喜曰官人用心如此前程非琳所及
即為入奏雖大忤旨而公論歸之既而太后原其族
人公亦不及罪自是遂顯清名不數年歴官清要其
孫道履皆以詞學為一時聞人蓋陰德之報也
舊制沙門島黥卒溢額則取一人投於海殊失朝廷寬
宥之意馬默知登州建白乞後溢額選年深至配所
不作過者移本州牢城以廣好生之德神宗深然之
著為定例後馬夢有告之者爾本無子耳無壽上帝
以爾請貸罪人賜一子且益壽云(罪人定額官給糧者纔三百人溢額)
(則糧不足且地狹難容寨主李慶一任至殺七百餘人)
默以貸罪人事𫉬報生子純字子約紹興中為江
西漕時梁企道楊祖為帥每強盜勅下貸命必配
潮州諭部吏至郊外即投之江中子約云使其合
死則自正典刑以其罪止於流故赦其生猶或自
新既斷之後即平人爾倘如此與殺無罪之人何
以異乎二公由此不咸後以他事交愬於朝俱罷
去默字處厚仕至諫議大夫壽八十子約亦以大
中大夫致仕壽八十一而終
馬巨濟之父中年未得子母為置妾媵偶𫉬一處子質
色殊麗父忻然納之但每對鏡理髮即避匿有沮喪
之容密詢其故乃垂泣曰某父守官某所不幸物故
不𫉬歸葬鄉里母乃見鬻得值將畢葬事今父死未
經卒哭尚約髮以白繒而以絳綵蒙之懼君之見耳
無他故也涓父惻然乃訪其母以女歸之且為具舟
載其資装遣送是夕涓母夢羽人告之云天錫爾子
慶流涓涓後生巨濟即以涓名之涓既赴御試畢夢
人告之曰子欲及第須作十三魁涓歴數其在太學
及預薦送止作十二魁心甚憂之逮至賜第則魁冠
天下果十三魁也
李士衡為館職使高麗一武臣為副高麗禮幣贈遺之
物士衡皆不關意一切委於副使時船底疎漏副使
以士衡所得縑帛藉船底然後實已物以避濕漏至
海中遇大風船欲傾覆舟人大恐請盡棄所載不爾
船重必難免副使倉皇取載物投之海中不暇揀擇
約投及半風止船定既而檢點所投皆副使物士衡
所得在船底一無所失
王韶晚年頗悔取熙河時事嘗游金山寺以因果問衆
僧皆言以王法殺人如舟行壓殺螺蜯自是無心韶
猶疑之時有刁景純者比韶為前輩亦學佛多在金
山忽一日與韶邂逅於長老坐間韶復舉前話以問
衆答如初刁獨無語韶曰十八丈以為何如刁曰但
打得過賢心下否韶曰不知十八丈以為打得過否
刁曰以某所見賢打過不得曰何以知之曰若打得
過自不問也韶亦不自安後數歲害發背終日闔眼
醫者告之曰看病亦當看眼色樞密試開眼看韶曰
安敢開眼斬頭截脚人有許多在前月餘遂卒當韶
未病前涇原宰王直温一夕忽夢奉天符令斷王韶
公事直温熟視罪人頗殷肥矬矮其吏宣判將韶決
脊杖配洪州覺而以韶名字問人或告以樞密使王
韶亦殷肥矬矮直温異之未幾聞韶罷樞密謫官洪
州𤼵背而卒
大觀中有人於京師賣靴忽見其父葬時一靴在焉詰
之舖翁云一官員携來修俟其後至可問有頃其人
果來乃其父也拜之不顧但取靴乘馬而去士人追
隨約二三里度力不可及乃呼曰生為父子何無一
言相教其父曰爾可學鎮江葛蘩士人遂造蘩問何
以為幽冥所重蘩對曰予始者日行一利人事嗣後
或一或三或數四或十今四十餘年未嘗少廢又問
何以為利人事蘩指坐間踏子曰此物置之不正則
觸人足予為正之若人渴與以杯水皆利人事也但
隨其事而利之上至卿相下至乞丐皆可以行惟在
長久而已後有異僧見蘩在淨土境中蓋其能以利
人為急則日用無非利人之事矣
劉元城貶梅州章惇輩必欲殺之郡有王豪兇人也以
貲得官往來京師見惇自言能殺元城惇大喜即除
本路轉運判官其人驅車速進及境郡守遣人告元
城元城略處置後事與客笑談飲酒以待之至夜半
忽聞鐘聲問之則其人忽嘔血死矣秦檜父嘗為静
江府古縣令守帥胡舜陟欲為檜父立祠於縣以為
逢迎計縣令高登剛正士也堅不奉命舜陟大怒文
致其罪送獄鍛鍊備極慘毒未數日舜陟忽殂登乃
𫉬免大理寺評事胡夢昱以直言貶象郡過桂林帥
錢宏祖欲害之未及有所施行亦暴亡嗚呼謂天不
佑忠賢可乎胡澹菴謫嶺南士大夫多凌蔑之否則
畏避之方務德滋本亦檜黨待之獨加禮澹菴深德
之檜死其黨皆逐務德入京謀一差遣不可得栖栖
旅館澹菴偶與王梅溪語及其事梅溪曰此君子也
率館中諸公訪之且揄揚其美務德由此遂晉用可
見君子贏得做君子小人枉了做小人
龍舒人劉觀任平江許浦監征其子堯舉字唐卿因就
嘉禾流寓試僦舟以行舟人有女堯舉調之舟人防
閑甚嚴無由得間既引試舟人以其重扃棘圍無他
慮也日出市貿易而試題適唐卿私課既得意出院
甚早比两場皆然遂與舟女得諧私約觀夫婦一夕
夢黃衣二人馳至報榜云郎君首薦觀前欲視其榜
傍一人忽掣去云劉堯舉近作欺心事天符殿一榜
矣覺言其夢而協頗驚異俄而拆卷堯舉以雜犯見
黜主文皆歎惜其文既歸觀以夢語之且詰其近作
何事匿不敢言次舉雖首薦於舒亦竟不第
建炎初劇盜張遇起江淮間所至噬螫無噍𩔖衆且數
十萬其禆將馬吉者狀絶魁偉善用兵然頗仁慈每
戒軍士勿妄殺人曰為盜脱饑耳得食則已奈何廣
殺凡擄𫉬士人及僧道輒條别善遇之有疾病視其
起居飲食甚篤士卒得婦女以獻者置别室訪其親
戚還之無所歸擇配嫁之一日遇宴帳下諸人有譛
之者曰是收軍情者遇怒欲斬之呼至數其罪吉嘻
笑自若曰賊殺賊豈須有罪耶何云云如是我死固
分耳即就地坐瞑目合爪視之死矣遇雖殘忍亦為
變色左右至流涕古稱得道至人以至佛菩薩多𨼆
盜賊牢獄屠沽釣獵中以救人如吉殆是耶
入内都知宣慶使陳永錫言上皇朝内人有两劉娘子
其一人年近五旬志性素謹自入中年即飯蔬誦經
有程課宫中呼為看經劉娘子其一乃上皇藩邸人
敏於給事每上食則就案析治脯脩多如上意宫中
呼為尚食劉娘子樂禍而喜暴人之私一日有小宫
嬪微忤上旨潜求救於尚食既諾之而反從中下石
小嬪知之多取紙筆焚之云我且上訴於天帝即自
縊死不踰月两劉娘子同日而亡時五月三日也至
輿尸出閣門棺斂初舉尚食之衾而其首已斷旋轉
於地視之則羣蛆藂雜而穢氣不可近繼啟看經之
衾香馥集人面色如生於是内人知者皆稽首云善
惡之報昭示如此不可不為之戒也
章思文福唐人家世貧窶思文以鈎距心計致富初一
武臣監秀州華亭縣鹽場贓汚不法多受亭戶賄賂
任思文以為肘臂約所得中分之武臣者以方在任
欲匿其跡故受賂多寄思文所信之不疑也秩滿受
代往取思文盡乾沒不與武臣者不勝忿恨致疾以
死思文暮年始生一子鍾愛之而其子幼則多病治
療之費竭産不恤年六七歲竟死思文慟悼恨不身
代之也蓋棺之際痛不能捨復舉面羃撫之則其子
面已變如向武臣之狀盛怒勃然懼而亟瘞之
衛仲逵字子逵秀州華亭人為館職時因病入冥府立
於庭下俟命有四人者坐其上西向少年者呼曰為
他試一檢三人難之少年曰若不檢如何行遣三人
曰渠已是合還何必檢恐出手不得爾少年意不可
回摳衣吏諭意吏捧牙盤而上中置紅黑牌二紅者
金書善字黑者白書惡字少年指黑牌吏持以去少
焉吏人捧簿書出盈庭即有一秤横前两皆有柈吏
舉其簿置東柈柈重壓至地地為動搖衛立不能安
三人皆失色云向固云不可檢今果爾奈何少年亦
慘沮有悔意須臾曰更與檢善看吏又持紅牌去忽
西北隅微明如落照狀一朱衣道士捧玉盤出四人
皆起立道士居中而坐望玉盤中文書僅如箸大吏
持下置西柈柈亦壓地而東柈高舉向空大風歘起
卷其紙蔽天如烏鳶亂飛無一存者四人起相賀命
席延衛坐衛拱手曰仲逵年未四十平生不敢為過
惡何由簿書充塞如此少年曰心善者惡輕心惡者
惡重舉念不正此即書之何必真犯衛謝曰是則然
矣敢問善状何事也少年曰朝廷興工修三山石橋
君曾上書諫此乃奏藁也衛曰雖曾上疏朝廷不從
何益於事曰事之行止在君非臣也君言得用豈但
活數萬人命君當位極人臣奈惡簿頗多猶不失八
座勉之遂遣人導歸後位至吏部尚書
河南民家婦某元兵下江南婦被擄姑與夫行求數年
得之湖南婦已妻千戶某饒於財情好甚洽視夫姑
若途人會有旨凡婦人被擄許夫贖取敢匿者死某
懼罪亟遣婦婦堅不行夫姑留以俟婦閉其室弗與
通遂號慟頓絶而去行未百步青天無雲而雷回視
婦已震死矣
大德間荆南境内有九人山行值雨避於路傍舊土洞
中忽有一虎來居洞口咆哮怒視目光射人内一人
素愚八人者密議虎若不得人烏得去因紿愚者先
出我輩共掩殺之愚者意未決遂各解一衣縛作人
形擲而出之虎愈怒八人併力排愚者於外虎即啣
置洞口怒視如前須臾土洞壓塌八人皆死愚者𫉬
生夫當顛沛患難之際乃欲以八人之智而陷一人
之愚其用心亦險矣天道果夢夢耶
神鬼第四十九
雒陽大内興立自隋唐五代至聖朝藝祖嘗欲都之開
寶末幸焉而宫中多見怪且適霖雨徒雩祀謝見上
帝而歸是後至宣和又為年百五十久虚曠蓋自金
鑾殿後雖白晝人不敢入入則多有異蠆或大於斗
蛇率為巨蟒日夜絲竹歌哭之聲不絶也宣和末有
監官吳本者武人恃氣不畏事夏月因納凉於殿廡
間至晡時候天尚未昏黑從者堅請歸舍不聽俄忽
聞蹕聲自内出即有衛從繽紛執紅綃金龍燭者數
十對成行羅列中一人衣黃衣如帝王狀胸間尚帶
鮮血擁從甚盛徐行由殿廡從本寓舍前過本與其
從者急趨入戶避之得詳瞰焉最後有一衛士似怒
本納凉故妨其行蹤也乃以手两指按其卧榻之四
足遂穿磚而陷於地頃刻轉他殿而去遂忽不見本
大駭自是不敢宿止其中矣因圖畫所見徧以示人
雒陽士大夫多傳之曰此必唐昭宗也
冀公王欽若淳化二年自懷州赴舉與西州武覃偕行
途次圃田忽失公所在覃遂止於民家散僕尋之俄
見僕闊步而至驚悸言曰自此數里有一神祠見公
所乘馬弛韁宇下某徑至蕭屏有門吏約云令公適
與王相歡飲不可入也某竊窺見其中果有笙歌杯
盤之具覃急與僕同往見公已來將半酣矣詢之笑
而不答覃却到民家指公會處乃裴晉公廟覃心異
之登第後不數年為翰林學士使两川回軺至褎城
驛方憩於正寢將吏忽見導從自外而至中有一人
云唐宰相裴令公入謁公欣然接之因密謂公大用
之期乃懷中出書一卷示公以富貴默定之事言終
而𨼆及公登庸出俸新圃田神祠為文記之
韓退之木居士詩偶然題作木居士便有無窮求福人
蓋當時以枯木𩔖人形因以乞靈也今在衡州之耒
陽縣元豐初年旱暵縣令禱之不應柝而焚之主僧
道符乃更刻木為形而祠之張芸叟南遷郴州過而
見之題詩於壁云波穿火透本無竒初見潮州刺史
詩當日老翁終不免後來居士欲奚為山中雷雨誰
宜主水底蛟龍睡不知若使天年俱自遂如今已復
長孫枝予每憤南方淫祠之多所至有之陸龜蒙所
謂有雄而毅&KR0627;而碩者則曰將軍有温而愿哲而少
者則曰某郎有媪而尊嚴者則曰姥有婦而容者則
曰姑而三吴尤甚所主之神不一或曰太尉或曰相
公或曰夫人或曰娘子村民家有疾病不服藥劑惟
神是恃事必先禱之謂之問神苟許其請雖冒險以
觸憲網必為之倘不諾其請卒不敢違也凡禱必許
以牲牢祀謝刲物命所費不貲禱而不驗病者已殂
猶償所許之祭曰弗償其禍必甚無知之俗以神之
禦災捍患為可惴惴然不敢少懈也近世士大夫家
亦漸習此風其稍有識者心知其非而見女子之易
惑故牽於閨幃之愛亦遂徇俗殊可駭歎且神聰明
正直而一者也豈有以酒食是嗜而竊福以饕餮於
愚鹵之民豈所謂聰明正直者耶至於嶽也瀆也古
先賢德有功於人載在祀典血食一方者吾敢不欽
奉之乎所謂郎者姑者安能禍福於忠信之士吾所
未信也世豈無一狄公為一革之木居士既為令之
所焚矣彼庸髠者復假托以惑衆此尤可笑云余又
聞蜀人言陳子昂閬州人州有陳拾遺廟語訛為十
姨遂更廟貌為婦人裝飾甚嚴有禱亦或驗利之所
在苟僅得豚肩巵酒子昂且屈為婦人勉應之不辭
則新木居士亦奚為不可乎聞者絶倒
温州有土地杜拾姨無夫五髭鬚相公無婦州人
迎杜十姨以配五髭鬚合為一廟杜拾姨為誰杜
拾遺也五髭鬚為誰伍子胥也若少陵有靈豈不
對子胥笑曰爾尚有相公之稱而我乃為十姨何
雌我耶大小孤山在江湖中嶷然獨立而世俗轉
孤為姑小孤側有石磯謂之澎浪磯遂轉為彭郎
磯云彭郎者小姑壻也故小姑廟像乃一婦人其
額為聖母廟
西京龍門山在伊水上自端門望之如雙闕故謂
之闕塞而山口有廟曰闕口廟廟中神像甚勇手
持一屠刀尖銳按膝而坐問其居人云此乃豁口
大王也
北方有牛王廟畫百牛於壁而牛王居其中問牛
王為何人乃冉伯牛也
陳州城外有厄臺寺乃孔子絶糧之地今其中有
一字王佛云是孔子像舊榜文宣王因風雨洗剥
但存王一字而釋氏附會為一字王佛也其侍者
冠服猶是顔淵之狀如杜甫之作十姨天下如是
不可勝數
六一居士曰石曼卿自少以詩酒豪放自得其氣貌偉
然詩格竒峭又工於書筆畫遒勁兼顔柳為世所珍
余家嘗得南唐後主澄心堂紙曼卿為余以此紙書
其籌筆驛詩詩曼卿平生所自愛者至今藏之號為
三絶曼卿卒後其故人有見之者云恍惚如夢中言
我今為鬼仙所主芙蓉城欲呼故人往游不得憤然
騎一素騾去如飛其後又降於亳州一舉子家又呼
其舉子去不得因留詩一篇其一聫云鶯聲不逐春
光老花影長隨日脚留神仙事怪不可知其詩頗𩔖
曼卿語舉子不能道也
洪州學正張某天性刻薄老而益甚雖生徒告假亦靳
不與學官給五日則改為三日給三日則改為二日
他皆𩔖是衆憾之有張鬼子者以形容似鬼得名衆
使為作陰府追鬼以怖張老鬼子欣然曰願奉命然
弄假須似真要得一冥司牒乃可衆曰牒式當何如
曰曾見人為之乃索紙以白&KR0552;細書而自押字於後
是夜詣州學學門已扄鬼子入自隙間衆駭愕張老
見之怒曰畜生何敢然必諸人使爾夜怖我笑曰奉
陰府牒追君張索牒讀未竟鬼子露其巾有两角横
其首張老驚號即死鬼子出立於庭言曰吾真牛頭
獄卒奉命追此老偶渡水失符至今二十年懼不敢
歸今賴諸秀才力得以反命弄假却成真矣拜謝而
逝
舊𫝊荆州江亭柱間有詞云簾卷曲欄獨倚山展暮天
無際淚眼不曾晴家在吳頭楚尾數點雪花亂委撲
漉沙鷗驚起詩句欲成時沒入蒼烟叢裏黃魯直讀
之凄然曰似為余𤼵也不知何人所作筆勢𩔖女子
又淚眼不曾晴之句疑為鬼是夕夢女子曰我家豫
章吴城山附客舟至此墮水不得歸登江亭有感而
作不意公能識之魯直驚悟曰此必吳城小龍女輩
也時建中靖國元年云至乾道六年吳明可芾守豫
章其子登科同年生朱景父因孫來見得攝新建尉
值府中葺吳城龍王廟命之董役忽憶荆州詞以為
語意憤抑悽斷殆非龍宫嫺雅出塵之度為賦玉樓
春一闋書於女祠壁云玉階瓊室冰壺帳恁地水晶
簾不上兒家住處隔紅塵雲氣悠揚風淡蕩有時閒
把蘭舟放霧鬢霜鬟乘翠浪夜深滿載月明歸畫破
琉璃千萬丈是夜夢旌幢羽葆儀衛甚盛𫝊言龍女
來謁宴飲寢昵如經一日夜言談瀟灑風儀穆然將
别謂朱曰君前身本南海廣利王幼子行游江湖為
我家壻妾實得奉箕帚今君雖以宿緣來生朱氏然
吳城之念正爾不忘以故得禄多在豫章之分須君
官南海陽禄且盡當復諧佳偶言訖愴别而去既覺
亟書其事識之特未悟南海語耳後浸淫病瘠家人
疑其有祟挽使罷歸明年丁艱服闋調袁州分宜主
簿須次家居縣之士子昔從為學者相率來謁因話
袁州風土偶及主簿廨前有南海王廟朱恍然自失
明日抱疾遂不起竟未嘗得至官凡两攝職於豫章
所謂多得禄者如是而已意其初撰詞時方寸墮妄
境故契神女之夢豈黠鬼乘念託以為奸者與
資聖寺在海鹽縣西寺有寶墖極高峻四面層層點燈
照東海行舟者皆望此為標的焉有海濱業戸某與
兄弟泛舟入洋口接鮮風濤驟惡舟楫悉壊俱溺於
海其家日夕號泣一夕夢其夫歸曰我未出海時先
夢神告曰來日有風波之厄不可往吾不信遂死於
此初墜海時彈指隨波已去數百里今在海潮鬼部
中極苦每日潮上皆我輩推擁而來他佛事祭享皆
為諸鬼奪去我不可得獨有資聖塔燈光明功德浩
大耳其妻因鬻家貲入寺設燈願次夕又夢夫來云
今得升一等矣
洪揚祖嚴州人入太學以三含法釋褐嘉熙庚子間為
京局官一日偕友人泛湖至三賢堂登岸縱步得小
逕松竹蕭然頗訝前是未覩行數武新宅一所青衣
候門曰娘子待官人久矣衆與俱入主人延客啜茶
於堂則姣然少婦也謂洪曰别來安否洪恍然曰娘
子誰氏婦人曰官人遽忘妾耶洪諦視良久念姻戚
間無有而其貌頗𩔖舊所狎妓漫曰子非某人乎婦
人曰是也洪曰子下世久矣吾嘗燒香送喪湖上今
乃不死豈而家紿我乎婦人笑曰妾果死矣曰死則
何以在是曰世間如我者甚多特人不識耳因相與
道故舊臨别謂洪曰世事可知得嬉且嬉三十年後
此為血池衆出門大驚曰吾曹乃白日見鬼耶使其
僕插竹記路明日率十餘友再往則榛翳無跡不可
復辨矣其甥黃宗仁為洪撰墓誌不敢盡言但云公
遇異人告之將來世變遂以詩酒自娛世事罕嬰懷
抱云又開禧中有一官人到部僦旅摟而居後樓亦
一官人以妾自隨前樓人聽其言語歌聲宛然亡妾
也心甚訝之一日俟其主出推窗呼之妾亦倚窗而
望前樓人曰汝非某人乎曰是也曰汝死久矣何為
在此曰世間如我輩不少苐不為人所覺耳前樓人
見國事日非常懷杞憂因問曰汝在陰間必知陽世
事國祚如何曰不遠矣但視浙江潮若不來國必亡
矣至理宗時潮頭漸擊西興浙江亭遂為沙漲之地
李通判者忘其名一女既笄遴擇佳壻久未有可意者
一日有陳察推者通謁與李有舊叙話甚欵因言近
喪偶且及期矣言及歔欷流涕且言家有二女皆已
及嫁思念逝者悲不自勝李女自青瑣間窺之竊謂
侍婢曰是人篤於情義如此決非輕薄者得為之配
亦幸矣因再三詢其姓氏每言輒及之陳時年逾強
仕瘠黑而多髯容狀塵垢素好學能詩妙書札李喜
之每歎曰使其年貌稍稱吾女亦足壻矣女聞之竊
謂傅姆曰女子托身惟擇所歸年之少長貌之美醜
豈論也哉由是家人頗識女意媒議他姻則默不樂
父母怪之曰豈宿緣耶乃遣媒通約陳初固拒以年
長非偶其議屢格則女輒憂忿或愠不食父母憂之
固請不得已乃委禽焉女喜甚既成婚伉儷和鳴撫
二女如已出謂陳曰女已長婚對當及時不宜緩也
朝夕屢以為言且廣詢媒妁不半載而嫁其長女傾
貲奉之陳曰季女尚可二三年妻曰不然趣之尤力
陳辭曰縱得壻今無以備奩具妻曰但求壻吾為營
辨又數月亦受聘亟議嫁遣陳曰奈何妻忽謂陳曰
君昔貯金五十星於小罌中埋牀下盍取用之豈於
已女而有吝耶陳大驚曰汝何從知之但笑而不言
蓋陳實嘗埋金他人無知者因取用之不期年而二
女皆出適妻謂陳曰吾責已塞今無餘事矣當置酒
相賀乃與陳對飲極量歡甚各大醉而寢翼旦寢覺
妻忽驚遽大呌曰此何所耶顧陳曰爾何人耶陳大
驚疑其心疾媵侍輩圍守妻驚恐惶惑問曰我何為
在此媵侍曰夫人成親一年豈不省耶妻都不曉俄
其父母至撫慰之因歴言其本末妻大慟曰父母生
女不為擇配此人醜老可惡忍以我棄之耶不肯留
乃送其家自言恍如夢覺前事皆不知之陳亦悟埋
金之事惟其亡妻知之疑其繋念二女而魂附李女
以畢姻嫁也後竟仳&KR0867;而改醮焉異哉
福州海商楊氏父子三人同溺於大洋共附一木遂漂
墜鬼國中烟火聚落悉如人世但其人形軀枯悴生
理窮窶每相報云去每州每縣赴法會則各有喜色
往往盡室以行大率醉歸挾餘饌分餉三楊賴以充
饑或數日不值枵腹竟夕居數年不堪鬼氣薰蒸父
兄皆死惟幼子存一旦見飛符使者從天而下訪問
此子衆鬼謀曰使去則不可若不去又已有他姓名
令隨隊而行戒瞑目勿開既登塗耳畔聞風雨波濤
之聲甚厲良久脚履平地見僧振鈴呪食衆合掌盡
入引楊生蔽身大樹之上時持食物出餽忽振鈴羣
誦大悲呪楊少年時能之自墮異域已廢忘一聽其
聲便能憶亦隨口持諷鬼不復相親會散掃跡楊徬
徨到曉往來見者指為猿猱乃下樹與人說本末始
認得夜來法席正其家也楊氏一門且疑且畏妻亦
不敢深相認識經日驗其無他方悲泣存問積久漸
復人色
建康巨商楊二郎本以牙儈起家數販南海往來十有
餘年累貲千萬淳熙中遇盜於鯨波同行盡遭害楊
偶先墮水得免逢一木抱之沉浮漂至一島捨而登
岸信脚行入一洞男女雜沓争來聚觀多裸形而聲
音可辨認一婦人若最尊者稱為鬼國母侍衛頗衆
令引當前問之曰汝願住此否楊自念無計可脱姑
委命逃生應曰願住母即分付小鬟為治一室使為
夫婦約近二年久飲食起居與世間無異嘗有駛卒
持書至曰真仙邀迎國母請赴瓊室即命而出自此
旬日或一月必往其衆悉從楊獨處洞中他日言於
母乞侍行母曰汝是凡人欲去不得如是者累累致
懇忽許之飄然履虚如躡烟雲至一館宇優樂盤殽
極為豐潔主者占位而坐鬼母導楊伏於桌幃戒以
屏息勿動移時宴罷乃焚燒楮鏹漸次聞人哭聲審
聽之蓋其妻子與姻戚也楊從桌下出喚家人名皆
以鬼物交口唾罵惟妻泣曰汝沒大海杳無消息當
時𤼵喪行服招魂卜葬今夕除靈故設水陸道場追
薦莫是别有強魂附托耶楊曰我元不曾死具道所
遇曲折方信為然鬼母在外招喚繼以怒罵然不能
相近少頃寂然楊氏呼醫用藥調治幾歲顔狀始復
臨安府天慶觀有老道士劉虚静年七十餘寓雲安堂
旦於天尊像前注香冥禱禮甚虔至觀有小道士伏
暗中默聆其禱乃云虛静年老單羈一身常恐一旦
數盡身膏草野若蒙上天賜以白金十星為身後之
備志願足矣小道士乃取白蠟範為小錠俟其夕禱
即遙擲其旁虚静得之驚異伏謝再三不復細視姑
謹藏之語其徒曰人之誠悃常患不至耳雖天道高
遠而聽甚卑無不從人者小道士復欲戲之因又密
求視其所𫉬請之既數不免示之小道士即懷之疾
走以示衆人相與笑其狂昩虚静從而執之且熟視
其物曰此白蠟耳非我所𫉬者喧譊不置必欲訟之
官小道士家素饒於財衆道士勸諭之曰汝若致訟
則所廢不止此不若如數償之遂真有所𫉬雖虚静
一時非意之禱而造物者宛曲取付蓋亦巧矣
降仙之事人多疑為持箕者狡獪以愚旁觀或宿搆詩
文托為仙語或云能致鬼之能文者紹興斜橋客邸
有請紫姑者命艣為題詩云寒嚴雪壓松枝折斑斑
剥盡青虬血運斤巧匠斵削成劍脊半開魚尾裂五
湖仙子多竒致欲駕神舟探仙穴碧雲不動曉山横
數聲搖落江天月又湖學甲子歲科舉後士人有請
仙問得失者賦詞云凄凉天氣凄凉院宇孤鴻呌斜
月寒燈伴殘漏落盡梧桐秋影瘦鑑古畫難就重陽
又近也對黃花依舊此人竟失舉淳祐間有降仙於
杭泮者或以鬼譏之大書一詩云眼前清白誰知我
口裏雌黃一任君縱使挾山可超海也須覆雨更翻
雲或以功名為問答云朝經暮史無閒日北履南鞭
知幾年踐履未能求實地榮枯何必問青天報其相
譏也又董無益常記女仙三絶句云柳條金嫩不勝
鴉青粉墻邊道韞家燕子未來春寂寂小窗和雨夢
梨花松影侵壇林觀静桃花流水石橋寒東風吹過
雙蝴蝶人倚危樓第幾欄屈曲闌干月半規藕花香
澹水漪漪分明一夜文姬夢只有青團扇子知亦可
喜也又宋慶之寓永嘉時遇詔歲鄉士從之結課者
頗衆適逢七夕學徒醵飲有僧法辯者善五星每以
八煞為說時人號為辨八煞一士致仙扣試事忽箕
動大書文章伯降宋怪之漫云姑置此且求一七夕
新詞復請韻宋指辯云以八煞為韻意欲困之忽運
箕如飛大書鵲橋仙一闋云鸞輿初駕牛車齊𤼵𨼆
𨼆鵲橋咿軋尤雲殢雨正歡濃但只怕來朝初八霞
垂彩幔月明銀燭馥郁香噴金鴨年年此際一相逢
未審是甚時結煞亦警敏可喜又李知父嘗於貴家
觀降仙扣其姓名不答忽作薛稷體大書一詩云猩
袍玉帶落邊塵幾見東風作好春因過江南省宗廟
眼前誰是舊京人捧箕者皆悚然驚散知為淵聖在
天之靈為之凄然又岳侯死後臨安西溪寨將軍子
弟因請紫姑神侯降焉大書其名衆已驚愕請其花
押則宛如平日真跡也復書一絶云經略中原二
十秋功多過少未全酬丹心似石今誰辨空自遊魂
遍九州丞相秦聞而惡之擒治其徒流竄者數人多
有死者又鄧端若少時𫝊得召紫姑呪訣而所致皆
女仙喜作詩嘗為鄧氏婦女賦衣領及裙帶三絶句
清婉可誦衣領篇云小剪雲羅雪色白香媒隨意作
真行新詩便是班昭戒勝却閒書坐右銘其二云時
樣新裁段色衣不將綵線縷花枝慇懃只要詩仙句
綉出分明一段竒裙帶詩云尺六腰圍柳樣輕娉娉
嫋嫋最傾城羅裙新剪湘江水緩步金蓮襪底生時
庭前桃正花或請賞詠應聲落筆云武陵溪上舊時
花两岸晴紅爛彩霞試問劉郎緣底事花開時節未
還家其他所作聫句對皆機警敏捷了不抒思而成
又吉州人家邀紫姑正作詩適有美女子在其傍因
請詠手即書曰笑折夭桃力不禁時攀楊柳弄春陰
管絃曲裏傳聲慢星月樓前斂拜深綉幕偷回雙舞
袖綠窗閒整小眉心秋來幾度挑羅襪為憶相思放
却針信筆而成殊不思索頗有雅致(沈彦博詠纖手云曾見花梢棟)
(俏枝宛如春筍露𠫭差金釵欲溜輕扶髩寶鑑重臨淡掃眉雙送鞦韆扶索處半楦羅袖賭&KR0848;時香腮悶)
(托聞嘶馬忙揭朱簾問阿誰)又吴興周權選伯乾道五年知衢州
西安縣招郡士沈延年名館生沈能邀紫姑神談未
來事多驗尤善屬文清新敏捷出人意表通判方楶
宴客就郡借妓周適邀仙因求賦一詞往侑席指瓶
内一捻紅牡丹令詠之名瑞鶴仙用捻字為韻意欲
以險困之不思而就云覩嬌紅細捻似西子當日留
心千葉西都競栽接賞園林臺榭何妨日涉輕羅慢
褶費多少陽和調爕向曉來露浥芳苞一點醉紅朝
頰雙壓姚黃國艷魏紫天香倚風羞怯雲鬟試插便
引動狂蜂蝶況東君開宴賞心樂事莫惜獻酬頻叠
看相將紅藥翻階尚餘侍妾既成略不加點又有召
箕仙賦詩以芭蕉一葉置袖扣之即賦一絶云袖裏
深藏一葉青知君有意侮神靈今宵試聽西窗雨欠
滴瀟瀟一两聲可謂絶妙此必平生以詩名世者可
與八煞之詞𩔖耳又客有降仙者心疑捧箕者自為
之因命題賦筆且令作七言律詩頃刻輒就云兔出
中山骨欲仙何人扶穎纏尖圓拙夫堪笑堆成塜豪
客曾同掃似椽窗下玉蜍涵夜月几間雪繭湧春泉
當時定遠成何事輕擲毛錐忽未然縱使人為其速
亦不可及也
蜀中灌口二郎云是李冰第二子初封王號至徽宗改
為真君張魏公用兵禱於其廟夜夢神語之云我向
來封王有血食之奉今祭我以素食故無威福之靈
今須復封為王當有威靈相助魏公遂乞復其封每
歲人戶祭賽殺羊萬頭廟前積骨如山州府亦因之
得税又利路梓潼神極靈两神若割據两川然
廣德軍祠廣德王姓張名渤前漢吳興郡烏程縣横山
人始於本郡長興縣顯靈鄉發跡役陰兵導河流欲
抵廣德縣故東自長興荆溪疏鑿聖瀆王先時與夫
人李氏密期每餉至鳴鼔三聲王即自至不令夫人
至開河之所厥後因夫人遺飱於鼔為烏啄而鼓鳴
王以為餉至至則無有逡巡夫人至鳴其鼓王反不
至夫人遂親至河所見王為大豕驅役陰兵開河瀆
王見夫人未及變形從此恥之遂不與夫人相見聖
瀆之功遂息逃於廣德縣西五里横山之頂居民思
之立廟於山西南隅夫人李氏亦至縣東二里而化
時人亦立其廟由是歴漢唐五代以來凡有水旱災
沴禱之無不應都人以王故呼豕曰烏羊
宋稗𩔖鈔卷二十九
