日知錄卷二十四崑山顧炎武撰
祖孫
自父而上之皆曰祖書微子之命曰乃祖成湯是也自
子而下之皆曰孫詩閟宫之篇曰后稷之孫實維太王
又曰周公之孫莊公之子是也
高祖
漢儒以曾祖之父為高祖考之於傳高祖者遠祖之名
爾左傳昭公十七年郯子來朝曰我高祖少皥摯之立
也則以始祖為高祖書盤庚肆上帝將復我高祖之德
亂越我家康王之誥張皇六師無壊我高祖寡命則以
受命之君為高祖(文武至康僅四世)左傳昭公十五年王謂籍
談曰昔而高祖孫伯黶司晉之典籍則謂其九世為高
祖(十二年楚靈王謂右尹子辛曰昔我皇祖伯父昆吾亦謂其始祖之昆弟)
藝祖
書歸格于藝祖註以藝祖為文祖不詳其義人知宋人
稱太祖為藝祖不知前代亦皆稱其太祖為藝祖唐玄
宗開元十一年幸并州作起義堂頌曰東西南北無思
不服山川鬼神亦莫不寧實惟藝祖儲福之所致十三
年封泰山其序曰惟我藝祖文考精爽在天此謂唐高
祖張說作享太廟樂章曰肅肅藝祖滔滔濬源有雄武
劍作鎮金門玄王貽緒后稷謀孫此謂高祖之高祖諱
熙追尊宣皇帝者也後漢高祖乾祐元年改元制曰昔
我藝祖神宗開基撫運以武功平禍亂以文德致昇平
此謂前漢高祖金世宗大定二十五年封混同江神册
文曰仰藝祖之開基佳江神之效靈此謂金太祖然則
是歷代太祖之通稱也
唐武宗會昌三年討劉稹制曰頃者烈祖在藩先天啟
聖是以玄宗為烈祖宋王旦封祀壇序烈祖造新邦臻
大定經制而未遑神宗求至理致升平業成而中罷是
以太祖為烈祖太宗為神宗亦古人之通稱也(唐元稹行裴度)
(制曰佑我憲考為唐神宗神吕氏讀詩記引李氏曰本朝太宗稱神宗及神宗稱宗則太宗不復稱神宗矣)
(太今按魏泰東軒筆錄稱祖太宗為藝祖神宗)
左傳哀公二年衛太子禱曰曾孫蒯聵敢昭告皇祖文
王烈祖康叔文祖襄公書文侯之命汝克昭乃顯祖烈
祖顯祖皆謂其始封之君此古人之通稱
冲帝
幼主謂之冲帝水經注漢冲帝詔曰翟義作亂於東霍
鴻負倚盩厔芒竹以孺子嬰為冲帝
考
古人曰父曰考一也易曰幹父之蠱有子考無咎書大
誥若兄考乃有友伐厥子民養其勸弗救康誥子弗祗
服厥父事大傷厥考心酒誥厥心臧聰聽祖考之彛訓
尹伯竒履霜操曰考不明其心兮聽䜛言自檀弓定為
生曰父死曰考之稱而為人子者當有所諱矣
伯父叔父
古人於父之昆弟必稱伯父叔父未有但呼伯叔者若
不言父而但曰伯叔則是字之而已詩所謂叔兮伯兮
伯兮朅兮叔于田之類皆字也
今之天子稱親王為叔祖曾叔祖甚非古義禮天子稱
同姓諸侯曰伯父叔父稱其先君亦曰伯父叔父左傳
昭九年景王使詹桓伯辭于晉曰伯父惠公十五年景
王謂籍談曰叔父唐叔皆稱其先君為伯父叔父之證
也故禮有諸父無諸祖(宋時亦有皇叔祖之稱而無高曾見容齋四筆)
族兄弟
書克明俊德以親九族鄭康成謂九族者據已上至高
祖下及玄孫之親左傳襄公十二年凡諸侯之喪同宗
臨於祖廟同族於禰廟註同族謂高祖以下是也故晉
叔向言肸之宗十一族賈誼新書人有六親六親始曰
父父有二子二子為昆弟昆弟又有子子從父而昆弟
故為從父昆弟從父昆弟又有子子從祖而昆弟故為
從祖昆弟從祖昆弟又有子子從曾祖而昆弟故為曾
祖昆弟曾祖昆弟又有子子為族兄弟備於六此之謂
六親是同高祖之兄弟即為族族非疎遠之稱(漢書張敞傳廣)
(川王同族宗室劉調等同族言其與王近親)
顔氏家訓凡宗親世數有從父有從祖有族祖江南風
俗自兹以往皆云族人河北雖二三十世猶呼為從伯
從叔梁武帝嘗問一中土人曰卿北人何故不知有族
答云骨肉易疎不忍言族耳(梁書夏侯亶傳宗人夏侯溢為衡陽内史辭日亶侍)
(御座高祖謂亶曰夏侯溢於卿疏近亶答曰是臣從弟高祖知溢於亶已疏乃曰卿傖人好不辨族從亶對曰)
(臣聞服屬易疏所以不忍言族)當時雖為敏對於理未通
親戚
史記宋世家箕子者紂親戚也(馬融王肅以為紂之諸父服虔杜預以為紂之)
(庶兄)路史謂但言親戚非諸父昆弟之稱非也(曲禮兄弟親戚稱其慈也)
(疏曰親指族内戚指族外)古人稱其父子兄弟亦曰親戚韓詩外傳
曾子曰親戚既没雖欲孝誰為孝此謂其父母左傳僖
公二十四年封建親戚以蕃屏周此謂其子弟昭公二
十年棠君尚謂其弟員曰親戚為戮不可以莫之報也
三國志張昭謂孫權曰况今姦宄競逐豺狼滿道乃欲
哀親戚顧禮制此謂其父兄(戰國策蘇秦曰富貴則親戚畏懼盖指其妻嫂)
哥
唐時人稱父為哥舊唐書王琚傳玄宗泣曰四哥仁孝
同氣惟有太平睿宗行四故也玄宗子棣王琰傳惟三
哥辨其罪玄宗行三故也有父之親有君之尊而稱之
為四哥三哥亦可謂名之不正也己
玄宗與寧王憲書稱大哥(又有同玉真公主過大哥園池詩)則唐時宫
中稱父稱兄皆曰哥
妻子
今人謂妻為妻子此不典之言然亦有所自韓非子鄭
縣人卜子使其妻為袴其妻問曰今袴何如夫曰象吾
故袴妻子因毁新令如故袴杜子美詩結髮為妻子席
不煖君牀
稱某
經傳稱某有三義書金縢惟爾元孫某史文諱其君不
敢名也(史記高祖紀高祖奉玉巵起為太上皇夀曰今某之業所就孰與仲多與此同)春秋宣
公六年公羊傳於是使勇士某者往殺之傳失其名也
禮記曲禮内事曰孝王某外事曰嗣王某儀禮士冠禮
某有子某論語某在斯某在斯通言之也(左傳襄公三十年書曰某)
(人某人會于澶淵此又是不能悉數之辭)
周人以諱事神牧誓之言今予發武成之言周王發生
則不諱也金縢之言惟爾元孫某追錄於武王既崩之
後則諱之矣故禮卒哭乃諱
互辭
易幹父之蠱有子考无咎言父又言考書予恐來世以
台為口實言予又言台汝猷黜乃心言汝又言乃予念
我先神后之勞爾先言予又言我越予冲人不卬自恤
言予又言卬詩豈不爾受既其女遷言爾又言女論語
吾不欲人之加諸我也孟子我善養吾浩然之氣言我
又言吾左傳爾用而先人之治命(今監本脫而字依石經補)言爾又
言而女喪而宗室言女又言而史記張儀傳若善守汝
國我顧且盜而城言若言汝又言而詩王于出征以佐
天子言王又言天子乃命魯公俾侯于東言公又言侯
榖梁傳言君之不取為公也言君又言公(范寗解上言君下言公互)
(辭)左傳以其子更公女而嫁公子言公女又言公子史
記齊世家子我盟諸田於陳宗言田又言陳皆互辭也
豫名
詩鳥乃去矣后稷呱矣子初生而已名之為后稷也為
韓姞相攸女在室而已名之為韓姞也皆因其異日之
名而豫名之亦臨文之不得不然也
重言
古經亦有重言之者書自朝至于日中昃不遑暇食遑
即暇也詩無己太康己即太也既安且寧安即寧也既
庶且多庶即多也左傳一薰一蕕十年尚猶有臭尚即
猶也周其有頿王亦克能修其職克即能也禮記人喜
則斯陶則即斯也
后
白虎通曰天子之配商之前皆稱妃周始立后(晉書后妃傳序)
(亦云爰自夐古是謂元妃降及中年乃稱王后)今考帝嚳四妃帝舜三妃以至
周初太姜太任太姒邑姜皆無后名(以太姒為后妃乃後人之論)而
詩書所云后皆君也春秋桓八年祭公來遂逆王后于
紀襄十五年劉夏逆王后于齊於是始稱后曲禮天子
有后有夫人有世婦有嬪有妻有妾又云天子之妃曰
后而宣王晏起姜后脫簮見於列女之傳此周人立后
之據惟左傳哀元年后緡方娠是夏時事疑此後人追
稱之辭自春秋以下之文則有以君為后者(如泰姤大象及内則)
(稱王)有以妃為后者襍然於書傳矣
人君之號唐虞曰帝夏曰后商曰王然帝王天子所專
后則諸侯皆得稱之(周禮量人註后君也言君容王與諸侯易疏凡象稱先王者唯施於天子)
(稱后者兼諸侯)故書言肆覲東后羣后四朝禹乃會羣后誓于
師伊訓之祠先王侯甸羣后咸在周王大告武成亦曰
嗚呼羣后而后䕫后羿伯明后寒之稱皆見於傳胤征
之篇亦稱胤后康王作畢命曰三后協心同底于道穆
王作吕刑曰乃命三后恤功于民然則禹之䧏帝而稱
后是禹之謙禹之不矜也
諸侯謂之羣后故天子獨稱元后
漢時郡守之於吏民亦有君臣之分故有稱府主為后
者漢武都太守李翕西狹頌云赫赫明后柔嘉維則桂
陽太守周憬銘云懿賢后兮發聖英晉應詹為南平太
守百姓歌之曰僥倖之運頼兹應后蘭亭宴集有郡功
曹魏滂詩云明后欣時豐駕言映清瀾
王
三王之名自後人追稱之而禹之為王未嘗見於書也
甘誓王曰嗟六事之人予誓告汝胤征胤后承王命徂
征而夏小正言十有一月王狩夏之王見於書者始此
然無稱禹為王者經傳之文凡言夏必曰夏后氏(唐沈既濟)
(議云夏殷二代為帝者三十世矣而周人通名之曰王恐亦未然書多士自成湯至於帝乙而左傳虞人之箴)
(曰在帝夷羿固君人者之通稱矣)
周人之追王止於太王而組紺已上至后稷則謂之先
公詩禴祀蒸嘗于公先王是也通言之則亦可稱之為
王書武成惟先王建邦啟土周語太子晉諫靈王自后
稷之始基靖民十五王而文始平之十八王而康克安之
是也
王而尊之曰帝黃歇上秦昭王書先帝文王武王王之
身三世不忘接地於齊以絶從親之要是也(史記秦本紀昭王十)
(九年王為西帝己而復去之立文王武王獨稱先帝者曲禮曰措之廟之主曰帝)王而等之曰
諸侯漢王告諸侯曰願從諸侯王擊楚之殺義帝者是
也
君
古時有人臣而隆其稱曰君者周公若曰君奭是也篇
中言君奭者四但言君者六而成王之書王若曰君陳
穆王之書王若曰嗚呼君牙皆此例也猶漢時人主稱
丞相為君侯也(漢書兒寬為御史大夫奉觴上壽制曰敬舉君之觴)禮記坊記云
大夫不稱君恐民之惑也故春秋傳中稱君者皆國君
然亦有卿大夫而稱為君者莊十一年楚鬭廉語屈瑕
曰君次于郊郢以禦四邑襄二十五年鄭子産對晉士
莊伯曰成公播蕩又我之自入君所知也(文十年楚范巫矞似謂成)
(王與子玉子西曰三君皆將強死并二臣通謂之君)至家臣則直謂其主曰君昭
十四年司徒老祁慮癸謂南蒯曰羣臣不忘其君二十
八年晉祁盈之臣曰憖使吾君聞勝與臧之死也以為
快哀十四年宋司馬命其徒攻桓氏其父兄故臣曰不
可其新臣曰從吾君之命是也(猶鄭伯有之臣稱伯有為吾公)儀禮喪
服篇公士大夫之衆臣為其君布帶繩屨傳曰君謂有
地者也鄭氏曰天子諸侯及卿大夫有地者皆曰君(晉語)
(三世仕家君之再世以下主之)喪大記大夫君孔氏曰大夫之臣稱大
夫為君周禮調人註主大夫君也此則上下之通稱不
始於後代矣
人臣稱君自三代以前有之孟子象曰謨盖都君
漢書高帝紀爵或人君上所尊禮師古曰爵高有國邑
者則自君其人故曰人君也上謂天子
漢時曹掾皆稱其府主為君至蒼頭亦得稱其主人為
君後漢書李善傳君夫人善在此是也女亦得稱其父
為君漢書王章傳我君素剛先死者必我君是也婦亦
得稱其舅為君爾雅姑舅在則曰君舅君姑没則曰先
舅先姑淮南子君公知其盜也逐而去之列女傳我無
樊衛二姬之行故君以責我是也
喪服妾為君鄭氏註曰妾謂夫為君者不得體之加尊
之也雖士亦然
主
春秋時稱卿大夫曰主(周禮太宰九兩六曰主以利得民註鄭司農云主謂公卿大夫)
(調人主友之讎註主大夫君也之禮記禮運仕於公曰臣仕於家曰僕方氏曰臣者對君稱故仕於公曰臣而)
(諸侯稱君僕者對主之稱故仕於家曰僕而大夫稱主)故齊侯唁昭公稱主君子
家子曰齊卑君矣而南唐降號江南國主亦以奉中國
正朔自貶其號若劉玄德帝蜀諡昭烈葬惠陵初無貶
絀末帝降魏封為安樂公自可即以本封為號陳壽作
三國志創立先主後主之名常璩蜀志因之(三國志載鍾會檄蜀)
(將士吏民稱昭烈為益州先主先主之名蓋始於此乃是魏人所稱孫楚為石苞與孫皓書亦云吳之先主)以
晉承魏統義無兩帝今千載之後而猶沿此稱殊為不
當况改漢為蜀亦出壽筆(黃氏日抄曰蜀者地名非國名也昭烈以漢名未嘗以蜀)
(名也不特昭烈未嘗以蜀名雖孫氏之盟亦曰漢吳既盟同討魏賊是天下未嘗以蜀名之名之者魏人也)
當時魏已簒漢改稱昭烈為蜀使不得附漢統異代文
人不察史家阿枉之故若杜甫詩中便稱蜀主殊非知
人論世之學也昔劉知幾論後漢書劉玄列傳以為東
觀秉筆容或謟於當時後來所修理宜刊革今之君子
既非曹氏司馬氏之臣不當稱昭烈為先主矣(綱目亦書帝禪)
(為後主姚燧深以為非見元史傳)
諸葛孔明書中亦多有稱先主者本當是先帝傳之中
原改為先主耳(杜微傳載孔明書朝廷主公今年始十八亦無稱朝廷為主公之理是後人所)
(改)主者次於君之號蘇林解漢書公主云婦人稱主引
晉語主孟㗖我
陛下
賈誼新書天子卑號稱陛下蔡邕獨斷陛階也所由升
堂也天子必有近臣執兵陳於陛側以戒不虞謂之陛
下者羣臣與天子言不敢指斥天子故呼在陛下者而
告之因卑達尊之義也(記曰君子於其所尊弗敢質敬之至也)上書亦如
之及羣臣士庶相與言曰殿下閤下執事之屬皆此類
也據此則陛下猶言執事後人相沿遂以為至尊之稱
(許善心以陳臣入隋宇文述言其祭陳叔寶文稱陛下召問善心言陛下者本是呼執事之人與尊號不同事)
(乃得釋然後世非天子亦不敢用)
足下
今人但見史記秦閻樂數二世稱足下遂以為相輕之
辭不知乃戰國時人主之稱也如蘇代遺燕昭王書樂
毅報燕惠王書蘇厲與趙惠文王書皆稱足下又如蘇
秦謂燕易王范雎見秦昭王蘇代謂齊湣王齊人謂齊
湣王孟嘗君舍人謂衛君張丐謂魯君趙郝對趙孝成
王酈生說沛公張良獻項王亦皆稱足下漢書文帝紀
丞相臣平太尉臣勃大將軍臣武御史大夫臣蒼宗正
臣郢朱虛侯臣章東牟侯臣興居典客臣揭再拜言大
王足下
宋書西南夷傳載諸國表文訶羅陀國稱聖王足下又
稱天子足下阿羅單國稱大吉天子足下闍婆娑逹國
稱宋國大王大吉天子足下天竺迦毗黎國稱大王足
下梁書諸夷傳表文盤盤國稱常勝天子足下于陁利
國稱天子足下狼修牙國稱大吉天子足下婆利國稱
聖王足下
閤下
趙璘因話錄曰古者三公開閤郡守比古之侯伯亦有
閤故世俗書題有閤下之稱(漢書王尊傳直符史詣閤下從太守受其事)前
輩呼刺史太守亦曰節下與宰相大僚書往往稱執事
言閤下之執事人耳劉子玄為史官與監修宰相書稱
足下韓文公與使主張僕射書稱執事即其例也若記
室本繫王侯賓佐之稱(晉左思稱左記室梁何遜稱何記室)他人亦非所
宜執事則指其左右之人尊卑皆可通稱侍者則仕庶
可用之近日官至使府御史及畿令悉呼閤下至於初
命賓佐猶呼記室今則一例閤下上下無别其執事纔
施於舉人侍者止行於釋子而已今之布衣相呼盡曰
閤下雖出於浮薄相戲亦是名分天壤矣(彭乘墨客揮犀同)
謝在杭五雜俎言閤夾室也以板為之禮記内則天子
之閤左逹五右逹五(檀弓曾子曰始死之奠其餘閤也與)盖古人置此以
庋飲食之所即今房中之板閤而後乃廣之為樓觀之
通名如石渠天祿麒麟之類(三輔黃圖云皆蕭何造)或以藏書或
以繪像或以為登眺游覽之所(司馬相如上林賦高廊四注重坐曲閤)閤
者門旁小戶也(說文私董賢傳與孔光並為三公上故令賢過光光警戒衣冠出門待望見)
(賢車廼郤入賢至中門光入閤既下車廼出)因設館於其旁即謂之閤漢書
公孫弘傳開東閤以延賢人師古曰閤者小門也東向
開之(古人坐以東向為尊)避當庭門而引賓客以别於掾史官屬
如今官署角門旁有延賓館是也(朱雲傳薛宣謂雲曰且留我東閤可以觀)
(四方竒士)故蕭望之傳言自引出閤而雋不疑傳暴勝之為
直指使者不疑至門勝之開閤延請是凡官府皆有閤
不獨三公也韓延壽傳行縣至高陵入卧傳舍閉閤思
過如今之閉角門不聽官屬入也(嚴延年傳母閉閤不見延年免冠頓首閤)
(下)朱博傳召見功曹閉閤數責此又是閉角門不聽出
也東晉太極殿有東西閤唐制倣之以宣政為前殿紫
宸為便殿前殿謂之正衙天子不御前殿而御紫宸乃
自正衙唤仗繇閤門而入百官候朝于衙者因隨以入
見謂之入閤(唐六典宣政殿之左曰東上閤右曰西上閤)盖中門不啓而開
角門也爾雅小閨謂之閤(閨即門也故金門亦謂之金閨謝朓詩既通金閨籍文)
(翁傳諸生傳教令出入閨閤師古曰閨閨内中小門也太史公報任少卿書身直為閨閤之臣)而室
中之門亦或用此為稱(後漢書曹大家傳時漢書始出多未能通者同郡馬融伏於閤)
(下從昭受讀)是則二字之義本自不同漢舊儀曰丞相聽事
門曰黃閤不敢洞開朱門以别於人主故以黃塗之謂
之黃閤(宋書百官志黃閤主簿省錄衆事同鄧琬傳太宗定亂進子勛車騎將軍開府儀三司諸佐)
(吏竝喜造琬曰暴亂既除殿下又開黃閤)明代以文淵閣藏書而大學士主
之故謂之閣老盖亦論經石渠校書天禄之遺意爾然
西京但有閣而未以為官曹之穪至後漢始謂之臺閣
古詩為焦仲卿作云汝是大家子仕宦於臺閣陳壽三
國志評曰魏世事統臺閣重内輕外故八座尚書即古
六卿之任也裴松之三國志註引魏略曰薛夏為秘書
丞嘗以公事移蘭臺蘭臺自以臺也而秘書署耳謂夏
為不得移推使當有坐者夏報之曰蘭臺為外臺秘書
為内閣臺閣一也何不相移之有蘭臺屈無以折自是
之後遂以為常(魏張閣字子臺)唐書職官志光宅元年九月改
門下省為鸞臺中書省為鳳閣(李肇國史補宰相相呼為堂老兩省相呼為閣)
(老杜子美奉贈嚴八閣老詩云扈從登黃閣困學紀聞曰給事中屬門下省開元曰黃門省故曰黃閣左拾遺)
(亦東省之屬故曰官曹可接聫又將赴成都草堂途中寄嚴鄭公詩云生理祗憑黃閣老此特借黃門為黃閣)
(而亦本於漢人臺閣之稱為唐書楊綰傳故事舍人年久者閣老)然則明之内閣實本
於此而非取三公黃閤之義其言入閣辦事謂入此内
閣爾而與唐之隨仗入閤不相蒙也閣下之稱猶云臺
下古今異名亦何妨乎
相
管子曰黃帝得六相宋書百官志曰殷湯以伊尹為右
相仲虺為左相然其名不見於經惟書說命有爰立作
相之文而左傳定公元年薛宰言仲虺居薛以為湯左
相禮記月令命相布德和令註相謂三公相王之事也
正義曰案公羊隠五年傳曰三公者何天子之相也自
陜而東者周公主之自陜而西者召公主之一相處乎
内是三公相王之事也至六國時一人知事者特謂之
相故史記稱穰侯范雎蔡澤皆為秦相後又為丞相也
(如魏文侯卜相于李克儲子為齊相不必秦國有之史記秦武王二年初置丞相)杜氏通典曰
黃帝六相堯十六相為之輔相不必名官是則三代之
時言相者皆非官名(相者在王左右之人書曰相被冕服憑玉几高宗立傅說為相而曰)
(王置諸其左右亦此意也)如孟子言舜相堯禹相舜益相禹伊尹相
湯周公相武王禮記明堂位周公相武王之類耳左傳
桓公二年太宰督遂相宋公莊公九年鮑叔言于齊侯
曰管夷吾治于高傒使相可也昭公元年祁午謂趙文
子曰子相晉國按當時官名皆不謂之相(荀子言孫叔敖相楚傳止)
(言為令尹淮南子言子産為鄭相國傳止言執政相左傳羽父請殺桓公以求太宰史記則云君以我為)
哀公十七年右領差車與左史老皆相令尹司馬以伐
陳又是相二官而非相楚王(論語今由與求也相夫子是相季氏而非相魯君)
惟襄公二十五年崔杼立景公而相之慶封為左相則
似真以相名官者定公十年公會齊侯于夾谷孔丘相
杜氏解曰相會儀也如願為小相焉之相史記孔子世
家乃云孔子為大司寇攝相事是誤以儐相之相為相
國之相不知魯無相名有司寇而無大司寇也(禮記正義引崔)
(靈恩云諸侯三卿司徒兼冡宰司馬兼宗伯司空兼司寇三卿之下有五大夫五大夫者司徒之下立二人小)
(宰小司徒司馬之下以其事省立一人為小司馬兼宗伯之事司空之下立二人小司寇小司空今夫子為司)
(空者為小司空也從小司空為小司寇也崔所以知然者魯有孟叔季三卿為政又有臧氏為司寇故知孔子)
(為小司寇皆按左傳隠二年司空無駭杜氏註魯司徒司馬司空卿也然則臧紇為司寇亦小司寇也朱)
(子論語集註引此亦不覺其誤)
將軍
春秋傳晉獻公作二軍公將上軍太子申生將下軍是
已有將軍之文而未以為名也至昭公二十八年閻没
女寬對魏獻子曰豈將軍食之而有不足正義曰此以
魏子將中軍故謂之將軍及六國以來遂以將軍為官
名盖其元起於此公羊傳將軍子重諫曰榖梁傳使狐
夜姑為將軍孟子齊欲使慎子為將軍墨子昔者晉有
六將軍而智伯莫為強焉莊子今將軍兼此三者(盜跖篇)
淮南子趙文子問於叔向曰晉六將軍其孰先亡張武
為智伯謀曰晉六將軍又曰魯君召子貢授之將軍之
印而國語亦曰鄭人以詹伯為將軍又曰吳王夫差黃
池之會十行一嬖大夫十旌一將軍禮記檀弓衛將軍
文子之喪史記司馬穰苴傳景公以為將軍封禪書杜
主者故周之右將軍越世家范蠡稱上將軍魏世家令
太子申為上將軍戰國策梁王虛上位以故相為上將
軍漢書百官表曰前後左右將軍皆周末官通典曰自
戰國置大將軍楚懷王與秦戰秦敗楚虜其大將軍屈
丐至漢則定以為官名矣
相公
前代拜相者必封公故稱之曰相公若封王則稱相王
(司馬文王進爵為王荀顗曰相王尊重是也晉簡文帝及會稽王道子亦稱相王)自洪武中革
去丞相之號則有公而無相矣即初年之制亦不盡沿
唐宋有相而不公者胡惟庸是也有公而不相者常遇
春之倫是也封公拜相惟李善長徐逹三百年來有此
二相公耳
魏王粲從軍行相公征關右赫怒震天威羽獵賦相公
乃乘輕軒駕四駱相公二字似始見此
司業
國子司業以為生徒所執之業非也唐歸崇敬授國子
司業上言司業義在禮記樂正司業正長也言樂官之
長司主此業爾雅云大版謂之業按詩周頌設業設虡
崇牙樹羽則業是懸鐘磬之簨虡也今太學既不教樂
於義無取請改國子監為辟雍祭酒為太師氏司業一
為左師一為右師詔下尚書集百僚定議以聞議者重
難改作其事不行按靈臺之詩曰虡業維樅即此業字
傳曰業大版也所以飾栒為縣也捷業如鋸齒或白畫
之爾雅大版謂之業左氏昭九年傳辰在子卯謂之疾
日君徹宴樂學人舍業禮記檀弓大功廢業並謂此也
(朱徐爰誤解此義而曰大功廢業三年喪何容讀書)懸者常防其墜故借為敬謹
之義書之兢兢業業詩之赫赫業業有震且業是也(爾雅)
(業業危也)凡人所執之事亦當敬謹故借為事業之義易傳
之進德修業可大則賢人之業盛德大業禮記之敬業
樂羣是也然三代詩書之文並無此義而業廣惟勤一
語乃出於梅頥所上之古文尚書
梁劉勰文心雕龍謂論語以前經無論字六韜三論後
人追題今周官篇有論道經邦之語盖梅頥古文之書
其時未行然即此二字(業字論字)亦足以察時世言語之不
同矣
翰林
唐書職官志曰翰林學士之職本以文學言語備顧問
出入侍從因得參謀議納諫争而翰林院者待詔之所
也(雍錄曰翰林院在大明宫右銀臺門内稍退北有門榜曰翰林之門)唐制乘輿所在必
有文辭經學之士下至卜醫伎術之流皆直於别院以
備燕見而文書詔令則中書舍人掌之太宗時名儒學
士時時任以草制然猶未有名號乾封以後始號北門
學士玄宗之代張說陸堅張九齡徐安貞張垍等召入
禁中謂之翰林待詔掌中外表䟽批答應和文章繼以
詔勑文告悉繇中書每多壅滯始選朝官有辭藝學識
者入翰林供奉(亦有無官而得入者如李白是也)然亦未定名制開元
二十六年始改翰林供奉為學士别置學士院專掌内
命至德以後天下用兵軍國多務深謀密詔皆從中出
置學士六人内擇年深德重者一人為承旨以獨當密
命故也德宗好文尤難其選貞元以後為學士承旨者
多至宰相(參取新舊二志)而其官不見於唐六典盖書成於張
九齡其時尚未置也
舊書言翰林院有合練僧道卜祝術藝書奕各别院以
廩之(職官志)陸贄與吳通玄有隙乃言承平時工藝書畫
之徒待詔翰林比無學士請罷其官(通玄傳)其見於史者
天寶初嵩山道士吳筠乾元中占星韓穎劉烜貞元末
奕碁王叔文侍書王伾元和末方士柳泌浮屠大通寶
歷初善奕王倚興唐觀道士孫準並待詔翰林(小說玄宗時有)
(翰林善圍碁者王積薪)又如黎幹雖官至京兆尹而其初亦以占
星待詔翰林而貞元二十一年二月丙午罷翰林醫工
相工占星射覆冗食者四十二人(順宗紀)寶歷二年十二
月庚申省教坊樂官翰林待詔伎術官并總監諸色職
掌内冗員共一千二百七十人(文宗紀)此可知翰林不皆
文學之士矣趙璘因話錄云文宗賜翰林學士章服續
有待詔欲先賜本司以名上上曰賜君子小人不同日
且待别日(雍錄曰漢吾丘壽王以善格五召待詔坐法免上書願養馬黃門金日磾與弟倫没入官)
(輸黃門養馬師古曰黃門之署職任親近以供天子百物在焉故亦有畫工又武帝令黃門畫周公負成王圖)
(以賜霍光則是黃門之地凡善格五者能養馬者能繪畫者皆得居之故知唐世雜藝之士供奉翰林者正用)
(此例也)
成化三年以明年上元張燈命翰林院詞臣撰詩詞編
修章懋黃仲昭檢討莊昶上疏言翰林之官以論思代
言為職雖曰供奉文字然鄙俚不經之詞豈宜進於君
上固不可曲引宋祁蘇軾之教坊致語以自取侮慢不
敬之罪臣等又嘗伏讀宣宗章皇帝御製翰林箴有曰
啟沃之言惟義與仁堯舜之道鄒孟以陳今張燈之舉
恐非堯舜之道應制之詩恐非仁義之言臣等知陛下
之心即祖宗之心故不敢以是妄陳于上伏願采芻蕘
之言於此等事一切禁止上怒命杖之謫懋昭武知縣
仲昭湘潭知縣昶桂陽州判官各調外用己而諫官為
之申理乃改懋仲昭南京大理寺評事昶南京行人司
司副自此翰林之官重矣
洗馬
越語句踐身親為夫差前馬韓非子云為吳王洗馬洗
音銑淮南子云為吳兵先馬走(當作吳王)荀子天子出門諸
侯持輪挾輿先馬賈誼新書楚懷王無道而欲有霸王
之號鑄金以象諸侯人君令大國之王編而先馬梁王
御宋王驂乘滕薛衛中山之君隨而趨然則洗馬者馬
前引導之人也亦有稱馬洗者六韜賞及牛豎馬洗廐
養之徒漢書百官表太子太傅少傅屬官有先馬張晏
曰先馬員十六人秩比謁者先或作洗又考周禮齊右
職云凡有牲事則前馬註王見牲則拱而式居馬前郤
行備驚奔也又道右職云王式則下前馬是此官古有
之矣莊子黃帝將見大隗乎具茨之山張若謵朋前馬
比部
周禮小司徒及三年則大比大比則受邦國之比要註
大比謂使天下更簡閱民數及其財物也鄭司農云五
家為比故以比為名今時八月案比是也莊子云禮法
度數刑名比詳唐時刑部有刑比(音毗)都官司門四曹通
典比部郎中龍朔二年改為司計大夫咸亨元年復舊
天寶十一載又改比部為司計至德初復舊舊唐書職
官志比部郎中員外郎之職掌勾諸司百寮俸料公廨
贓贖調歛徒役課程逋懸數物周知内外之經費而總
勾之楊炎傳初國家舊制天下財賦皆納於左藏庫而
太府四時以數聞尚書比部覆其出入宋史職官志比
部郎中員外郎掌勾覆中外帳籍凡場務倉庫出納在
官之物皆月計季考歲會從所隸監司檢察以上比部
至則審覆其多寡登耗之數考其䧟失而理其侵負山
堂考索會計逋欠每三月一比謂之比部故昔人有刑
罸與賦歛相為表裏之說今四曹改為十三司而財計
之不關刑部久矣乃猶稱郎官為比部何邪
員外
員外之官本為冗秩舊唐書李嶠傳嶠為吏部時志欲
曲行私惠冀得復居相位奏置員外官數千人(猶近日天啟末)
(之添註京堂)以至官寮倍多府庫減耗事在中宗神龍二年
(通鑑大置員外官自京司及諸州凡二千餘人宦官超遷七品以上員外官者又將千人册府元龜李嶠韋)
(嗣立同居選部多引用權勢請置員外官一千餘員其員外官悉恃形勢與正官争事百司紛競至有相敺擊)
(者)又有謂之員外置同正員者迨乎玄宗猶不能盡革
故肅宗乾元二年九月詔曰應州縣見任員外官並任
其所適其中有材識幹濟曾經任使州縣所資者亦聽
量留上州不得過五人中州不得過四人下州不得過
三人上縣已上不得過一人明則副郎而取名員外於
義何居當繇定制之初主爵諸臣未考源流有乖名實
子不云乎必也正名則斜封墨敕之朝不可沿其遺號
矣
主事
後漢光禄勲有南北庭主事主三署之事於諸郎之中
察茂材者為之然其職不過如掾史之等故范滂遷光
禄主事時陳蕃為光禄勲滂執公儀詣蕃蕃亦不止滂
懷恨投版棄官而去後因郭泰之言蕃乃謝之而張霸
戴封戴就公沙穆並以孝廉為光禄主事其他府寺則
不聞有此名也宋書百官志中書通事舍人下云其下
有主事本用武官宋改用文吏至後魏則於尚書諸司
置主事令史隋煬帝去令史之名但曰主事唐時並流
外為之尚書省主事六人從九品上門下省主事四人
中書省主事四人並從八品下而劉祥道上䟽言尚書
省二十四司及門下省中書都事主書主事等比來選
補皆取舊任流外有刀筆之人縱欲參用士流皆以儔
類為恥前後相承遂成故事望有釐革稍清其選事竟
不行(裴光庭傳任門下省主事閻麟之專主過官凡麟之裁定光庭輙然可時語曰麟之口光庭手元)
(載傳大歷十二年三月庚辰上御延英殿命左金吾大將軍吳湊收載及王縉于政事堂各留繋本所并中書)
(主事卓英倩李待榮及載男仲武季熊並收禁)宋史職官志門下省吏四十有
九錄事主事各三人令史六人書令史十有八人守當
官十有九人(魏仁浦傳自樞密院小吏遷兵房主事楊為大億傳時以吏部銓主事前宜黃簿王太冲)
(理丞評事億以吏之賤不宜任清秩封還詔書未幾太冲補外)是在前代皆掾史之任
也明初設六部主事意亦倣此永樂十四年永新伯許
成以擅杖工部主事王景亮被勘
主簿
周禮司會註主計會之簿書疏云簿書者古有簡策以
記事若在君前以笏記事後代用簿簿今手版故云吏
當持簿簿則簿書也漢御史臺有此官御史大夫張忠
署孫寶為主簿而魏晉以下則寺監以及州郡並多有
之杜氏通典州佐條下云主簿一人錄門下衆事省署
文書漢制也歷代至隋皆有又引晉習鑿齒為桓温荆
州主簿親遇深密時人語曰徒三十年看儒書不如一
詣習主簿在當時為要職
郎中待詔
北人謂醫生為大夫南人謂之郎中鑷工為待詔木工
金工石工之屬皆為司務其名盖起於宋時老學菴筆
記北人謂醫為衙推(舊唐書鄭注傳以藥術依李愬署為節度衙推北夢𤨏言莊宗好俳)
(優宫中暇日自負蓍嚢藥箧令繼岌破帽相隨以后父劉叟以醫卜為業后方晝寝繼岌造其卧内自稱劉衙)
(推訪女)卜相為廵官廵官唐五代郡僚之名或以其廵游
賣術故有此稱亦莫詳其所始也(舊唐書音樂志隋末河内有人貎惡而嗜)
(酒常自號郎中)實錄洪武二十六年十二月丙戌命禮部申禁
軍民人等不得用太孫太師太保待詔太官郎中等字
為民稱
外郎
今人以吏員為外郎按史記秦始皇紀近官三郎索隠
曰三郎謂中郎外郎散郎通典漢中郎將分掌三署郎
有議郎中郎侍郎郎中凡四等皆無員多至千人掌門
戸出充車騎其散郎謂之外郎今以之稱吏員乃世俗
相褒之辭
門子
門子者守門之人舊唐書李德裕傳吐蕃潜將婦人嫁
與此州門子是也(王智興為徐州門子)今之門子乃是南朝時所
謂縣僮梁書沈瑀傳為餘姚令縣南有豪族數百家子
弟縱横遞相庇蔭厚自封殖百姓甚患之瑀召其老者
為石頭倉監少者補縣僮唐志二品以下有白直執衣
皆中男為之
快手
快手之名起自宋書王鎮惡傳東從舊將猶有六隊千
餘人西將及能細直吏快手復有二千餘人建平王景
素傳左右勇士數十人並荆楚快手黃回傳募江西楚
人得快射手八百(南史作快手)亦有稱精手者沈約自序收
集得二千精手南史齊高帝紀王藴將數百精手帶甲
赴粲(袁粲)梁書武帝紀航南大路悉配精手利器尚十餘
萬人
火長
今人謂兵為戶長亦曰火長崔豹古今注伍伯一伍之
伯也五人為伍五長為伯故稱伍伯一曰戶伯漢制兵
五人一戶竈置一伯故曰戶伯亦曰火伯以為一竈之
主也通典五人為列二列為火五火為隊唐書兵志五
十人為隊隊有正十人為火火有長又云十人為火五
火為團則直謂之火矣宋書卜天與傳少為隊將十人
同火木蘭詩出門看火伴柳子厚叚太尉逸事狀叱左
右皆解甲散還火伍中或作夥誤
樓羅
唐書回紇傳加册可汗為登里頡咄登密施含俱錄英
義建功毗伽可汗含俱錄華言婁羅也盖聰明才敏之
意酉陽襍爼引梁元帝風人辭云城頭網雀樓羅人著
南齊書顧歡論云蹲夷之儀婁羅之辯北史王昕傳嘗
有鮮卑聚語崔昂戲問昕曰頗解此不昕曰樓羅樓羅
實自難解時唱染于似道我輩五代史劉銖傳諸君可
謂樓羅兒矣(今本作僂儸言鶴林玉露僂儸俗猾也)宋史張思均起行伍
征伐稍有功質狀小而精悍太宗嘗稱其樓羅自是人
目為小樓羅焉
白衣
白衣者庶人之服然有以處士而稱之者風俗通舜禹
本以白衣砥行顯名升為天子史記儒林傳公孫弘以
春秋白衣為天子三公後漢書崔駰傳憲諫以為不宜
與白衣會孔融傳與白衣禰衡跌蕩放言晉書閻纉傳
薦白衣南安朱冲可為太孫師傅胡奮傳宣帝之伐遼
東以白衣侍從左右是也有以庶人在官而稱之者漢
書兩龔傳聞之白衣師古曰白衣給官府趨走賤人若
今諸司亭長掌固之屬蘇伯玉妻盤中詩吏人婦會夫
希出門望見白衣謂當是而更非續晉陽秋陶潜九月
九日無酒於宅邊菊叢中坐望見白衣人乃王弘送酒
是也人主左右亦有白衣南史恩倖傳宋孝武選白衣
左右百八十人魏書恩倖傳趙修給事東宫為白衣左
右茹皓充高祖白衣左右
唐李泌在肅宗時不受官帝每與泌出軍人環指之曰
衣黃者聖人也衣白者山人也則天子前不禁白清波
襍志言前此仕族子弟未受官者皆衣白今非跨馬及
弔慰不敢用
白衣但官府之役耳若侍衛則不然史記趙世家願得
補黑衣之缺以衛王宫漢書谷永傳擢之皂衣之吏
詩麻衣如雪鄭氏曰麻衣深衣也古時未有棉布凡布
皆麻為之記曰治其麻絲以為布帛是也(杜子美詩麻鞋見天子)
然則深衣亦用白
郎
郎者奴僕稱其主人之辭(通鑑註門生家奴呼其主為郎今俗猶謂之郎主)唐張
易之昌宗有寵武承嗣三思懿宗宗楚客晉卿等候其
門庭争執鞭轡呼易之為五郎昌宗為六郎鄭杲謂宋
璟曰中丞奈何卿五郎璟曰以官言之正當為卿足下
非張卿家奴何郎之有安禄山德李林甫呼十郎王繇
謂王鉷為七郎李輔國用事中貴人不敢呼其官但呼
五郎程元振軍中呼為十郎陳少游謁中官董秀稱七
郎是也其名起自秦漢郎官三國志周瑜至吳時年二
十四吳中皆呼為周郎江表傳孫策年少雖有位號而
士民皆呼為孫郎世說桓石&KR1050;小字鎮惡年十七八未
被舉而僮隸已呼為鎮惡郎後周書獨孤信少年好自
修飾服章有殊於衆軍中呼為獨孤郎隋書滕王讚周
世以貴公子又尚公主時人號曰楊三郎温大雅大唐
創業起居注時文武官人並未署置軍中呼太子秦王
為大郎二郎自唐以後僮僕稱主人通謂之郎今則輿
臺厮養無不稱之矣(韋堅傳三郎當殿坐看唱得寶歌玄宗行第三以天子而謂之三郎)
(亦唐人之輕簿也)
又按北朝人子呼其父亦謂之郎北史節義傳李憲為
汲固長育至十餘歲恒呼固夫婦為郎婆
門生
後漢書賈逵傳皆拜逵所造弟子及門生為千乘王國
郎是弟子與門生為二歐陽公孔宙碑隂題名䟦曰漢
世公卿多自教授聚徒嘗數百人其親受業者為弟子
轉相傳授者為門生今宙碑殘缺其姓名邑里僅可見
者纔六十二人其稱弟子者十人門生者四十三人故
吏者八人故民者一人愚謂漢人以受學者為弟子其
依附名勢者為門生郅壽傳時大將軍竇憲以外戚之
寵威傾天下憲常使門生齎書詣壽有所請託楊彪傳
黃門令王甫使門生於京兆界辜𣙜官財物七千餘萬
憲外戚甫奄人也安得有傳授之門生乎
南史所稱門生今之門下人也宋書徐湛之傳門生千
餘人皆三吳富人之子姿質端妍衣服鮮麗每出入行
游塗巷盈滿泥雨日悉以後車載之謝靈運傳奴僮既
衆義故門生數百南齊書劉懷珍傳懷珍北州舊姓門
附殷積啟上門生千人充宿衛孝武大驚其人所執者
奔走僕隸之役晉書劉隗傳周嵩嫁女門生斷道斫傷
二人建康左尉赴變又被斫南史齊東昏侯紀丹陽尹
王志被驅急狼狽步走唯將二門生自隨后妃傳門生
王清與墓工始下插劉瓛傳游詣故人惟一門生持胡
牀隨後是也其初至皆入錢為之宋書顔竣傳多假資
禮解為門生充朝滿野殆將千計梁書顧協傳有門生
始來事協知其廉潔不敢厚餉止送錢二千協怒杖之
二十南史姚察傳有門生送南布一端花練一疋察厲
聲驅出是也故南齊書謝超宗傳云白從王永先又云
門生王永先謂之白從以其異於在官之人(陳書沈洙傳建康令)
(沈孝軌門生陳三兒牒稱主人翁顔氏家訓亦以門生僮僕並稱)而宋書顧琛傳尚書
寺門有制八座以下門生隨入者各有差不得襍以人
士其冗賤可知矣梁傳昭不蓄私門生盖所以矯時人
之弊乎
守門之人亦有稱門人者春秋襄公二十九年閽弑吳
子餘祭公羊傳閽者何門人也韓非子門人捐水而夷
射誅
府君
府君者漢時太守之稱三國志孫堅襲荆州刺史王叡
叡見堅驚曰兵自求賞孫府君何以在其中孫策進軍
豫章華歆為太守葛巾迎策策謂歆曰府君年德名望
遠近所歸
官人
南人稱士人為官人昌黎集王適墓誌銘一女憐之必
嫁官人不以與凡子是唐時有官者方得稱官人也杜
子美逄唐興劉主簿詩劍外官人冷
明制郡王府自鎮國將軍而下稱呼止曰官人
對人稱臣
漢初人對人多稱臣乃戰國之餘習(刺客傳聶政稱臣嚴仲子亦稱臣)
史記高祖紀吕公曰臣少好相人張晏曰古人相與言
多自稱臣猶今人相與言自稱僕也(西都賦李周翰註臣者男子之賤稱)
(古人謙退皆稱之)至天下已定則稍有差等而臣之稱惟施之
諸侯王故韓信過樊將軍噲噲趨拜送迎言稱臣曰大
王乃肯臨臣(陳平周勃對王陵亦曰臣不如君)至文景以後則此風漸
衰而賈誼新書有尊天子避嫌疑不敢稱臣之說王子
侯表有利侯釘坐遺淮南王書稱臣棄市功臣侯表安
平侯鄂但坐與淮南王女陵通遺淮南王書稱臣盡力
棄市平棘侯薛穰坐受淮南王賂稱臣在赦前免(免侯爵)
皆在元狩元年而嚴助傳天子令助諭意淮南王一則
曰臣助再則曰臣助史因而書之未嘗以為罪則知釘
等三人所坐者交通之罪而自此以後廷臣之於諸侯
王遂不復有稱臣者爾(晉時有自稱民者世說陸大尉對王丞相曰公長民短)然
王官之於國君屬吏之於府主其稱臣如故宋書孝武
孝建元年十月己未大司馬江夏王義恭等奏郡縣内
史及封内官長於其封君既非在三罷官則不復追敬
不合稱臣詔可齊梁以後王官仍復稱臣(隋書百官志諸王公侯國)
(官皆稱臣上於天朝皆稱陪臣)而屬吏亦不復稱矣
諸侯王有自稱臣者齊哀王遺諸侯王書曰惠帝使留
侯張良立臣為齊王是也天子有自稱臣者高祖奉玉
巵起為太上皇壽曰始大人常以臣無頼不能治産業
景帝對竇太后言始南皮章武侯先帝不侯及臣即位
乃侯之是也
先卿
稱其臣為卿則亦可稱其臣之父為先卿宋史理宗紀
工部侍郎朱在進對奏人主學問之要上曰先卿中庸
序言之甚詳朕讀之不釋手恨不與同時此如商書之
言先正保衡盖尊禮之辭也
先妾
人臣對君稱父為先臣則亦可稱母為先妾左傳晏嬰
辭齊景公曰君之先臣容焉戰國策匡章對齊威王曰
臣非不能更葬先妾也陳沈烱表言臣母妾劉年八十
有一臣叔母妾丘七十有五
稱臣下為父母
父母二字乃高年之稱漢文帝問馮唐曰父老何自為
郎是稱其臣為父也(史記文帝又問則曰父知之乎是當時面言如此漢書以人主嫌於)
(稱父乃添一字曰父老知之乎失之矣)趙王謂趙括母曰母置之吾已决矣
是稱其臣之母為母也
人臣稱人君
人臣有稱人君者漢書高帝詔曰爵或人君上所尊禮
師古曰爵高有國邑者則自君其人故云或人君也
郡縣初立亦有君臣之分故尉繚說秦王曰以秦之強
諸侯譬如郡縣之君臣水經注引黃義仲十三州記曰
郡之言君也改公侯之封而言君者至尊也今郡字君
在其左邑在其右君為元首邑以載民故取名於君謂
之郡
上下通稱
漢書霍光傳鴞數鳴殿前樹上師古曰古者室屋高大
則通呼為殿耳非止天子宫中黃霸傳丞相請與中二
千石博士襍問郡國上計長吏守丞為民興利除害者
為一輩先上殿師古曰殿丞相所坐屋也董賢傳為賢
起大第北闕下重殿洞開後漢書蔡茂傳夢坐大殿(註屋)
(之大者古通呼為殿也)三國志張遼傳為起第舍又特為遼母作
殿左思魏都賦都護之堂殿居綺忩是人臣亦得稱殿
也鮑宣傳為豫州牧行部乘傳去法駕駕一馬是人臣
亦得稱法駕也舊唐書吳元濟傳詔以裴度為彰義軍
節度使兼申光蔡四而行營招撫使以郾城為行在蔡
州為節度所是人臣亦得稱行在也
漢人有以郡守之尊稱為本朝者司隸從事郭究碑云
本朝察考貢器帝庭豫州從事尹宙碑云綱紀本朝是
也(三國志孫皓傳註邵疇為會稽郡功曹自言位極朝右晉盧諶贈劉琨詩謬其疲隸授之朝右李善註朝)
(右謂别駕也)亦謂之郡朝後漢書劉寵傳山谷鄙生未嘗識
郡朝是也亦謂之府朝晉書劉琨傳造府朝建市獄是也
(時琨為并州刺史曰胡三省通鑑註晉宋之間郡曰郡朝府曰府朝藩王藩朝宋武帝為宋王齊高帝為齊)
(王時曰霸朝)亦有以縣令而稱朝晉潘岳為長安令其作西
征賦曰勵疲鈍以臨朝是也
漢丹陽太守郭旻碑有曰君之弟故太尉薨歸葬舊陵
歐陽永叔以人臣為疑盖徒見唐盧粲駮武承訓造陵
之奏以謂陵之稱謂施於尊極不屬王公已下(舊唐書德肇傳)
此自南北朝已後然爾按水經注言秦名天子冡曰山
漢曰陵又引風俗通言王公墳壠稱陵書中有子夏陵
老子陵及諸王公妃之陵甚多後漢書明章二帝紀言
祠東海恭王陵定陶太后恭王陵東平憲王陵沛獻王
陵西京襍記董仲舒之墓稱下馬陵(李肇國史補武帝幸宜春苑每至此)
(陵下馬時謂之下馬陵歲遠訛為蝦蟇陵也白樂天琵琶行家在蝦蟇陵下住)曹公祭橋玄文
北望貴土乃心陵墓三國志註陳思王上書言陛下既
爵臣百寮之右居藩國之任屋名為宫冡名為陵則人
臣而稱陵古多有之不以為異也吕東萊大事記墓之
稱陵古無貴賤之别國語管仲曰定民之居成民之事
陵為之終是凡民之墓亦得稱陵人臣稱鹵簿石林燕
語曰鹵簿之名始見於蔡邕獨斷唐人謂鹵櫓也甲楯
之别名凡兵衛以甲楯居外為前導捍蔽其先後皆著
之簿籍故曰鹵簿因舉南朝御史中丞建康令皆有鹵
簿為君臣通稱(杜氏通典有群官鹵簿鹵南史顔延之傳嘗乘羸牛車逢子竣簿王僧儒)
(幼隨其母至市遇中丞鹵簿驅廹溝中)
今人以皇族稱為宗室考之於古不盡然凡人之同宗
者即相謂曰宗室左傳昭六年宋華亥䜛華合比而去
之左師曰女喪而宗室於人何有魏書胡叟傳叟與始
昌雖宗室性氣殊詭不相附北齊書邢邵傳十歲便能
屬文族兄巒有人倫鍳謂子弟曰宗室中有此兒非常
人也張雕傳夷人何洪珍大蒙主上親寵與張景仁結
為婚媾雕以景仁宗室自託於洪珍後周書裴俠傳撰
九世伯祖貞侯傳欲使後生奉而行之宗室中知名者
咸付一通薛端傳為東魏行臺薛循義所逼與宗室及
家僮等走免杜叔毗傳兄君錫及宗室等為曹策所害
徐陵集有在北齊與宗室書
顔氏家訓論孫楚王驃騎誄云奄忽登遐以為非所宜
言然夏侯湛昆弟誥曰我王母薛妃登遐又曰蔡姬(其祖)
(之繼室)登遐則晉人固嘗用之不以為嫌也
人臣稱諒闇晉書山濤傳除太常卿遭母喪歸鄕里詔
曰山太常尚居諒闇
人臣稱大漸列子李梁得疾七日大漸齊王儉禇淵碑
文景命不永大漸彌留任昉竟陵王子良行狀大漸彌
留話言盈耳沈約安陸王緬碑文遘疾彌留欻焉大漸
隋鷹揚郎將義城子梁羅墓誌大漸之期春秋六十有
一唐王紹宗為其兄玄宗臨終口授銘吾六兄同人見
疾大漸惟幾盧藏用蘇許公瓌神道碑文大漸之始遺
令遵行
書武成垂拱而天下治記玉藻凡侍於君紳垂足如履
齊頥霤垂拱是垂拱之云上下得同之也
人臣稱萬歲
後漢書韓棱傳竇憲有功還尚書以下議欲拜之伏稱
萬歲棱正色曰夫上交不謟下交不黷禮無人臣稱萬
歲之制議者皆慙而止然考之戰國策言馮煖為孟嘗
君以責賜諸民因燒其劵民稱萬歲(史記但云坐者皆起再拜)馬援
傳言援擊牛釃酒勞饗軍士吏士皆伏稱萬歲馮魴傳
言責讓賊延褒等令各反農桑皆稱萬歲吳良傳註引
東觀記歲旦郡門下掾王望舉觴上壽掾史皆稱萬歲
則亦當時人慶幸之通稱而李固出獄京師市里皆稱
萬歲遂為梁冀所忌而卒以殺之亦可見其為非常之
辭矣
日知錄卷二十四
