日知錄卷二十九崑山顧炎武撰
騎
詩云古公亶父來朝走馬古者馬以駕車不可言走(董氏)
(曰顧野王作來朝趣馬)曰走者單騎之稱古公之國鄰西戎翟其
習尚有相同者(程大昌雍錄曰古皆乘車今曰走馬恐此時或已變乘為騎蓋避翟之遽不暇)
(駕車)然則騎射之法不始於趙武靈王也
左傳昭公二十五年左師展將以公乘馬而歸正義曰
古者服牛乘馬馬以駕車不單騎也至六國之時始有單
騎蘇秦所云車千乘騎萬匹是也曲禮云前有車騎者
禮記漢世書耳經典無騎字也劉炫謂此左師展將以
公乘馬而歸欲共公單騎而歸此騎馬之漸也(周禮大司馬師)
(帥執提註提謂馬上鼓有曲木提持鼓立馬髦上者故謂之提正義曰先鄭蓋據當時已有單騎舉以況周其)
(實周時皆乘車無輕騎法也傳王應麟謂六韜言騎戰其書當出於周末又引公羊齊侯唁公以鞍為几公)
(羊亦周末之書也)
春秋之世荒服之散居於中夏者大抵皆在山谷之間
兵車之所不至齊桓晉文僅攘而郤之不能深入其地
者用車故也中行穆子之敗無終於太原得之毁車崇卒
而智伯欲伐仇猶遺之大鐘以開其道其不利於車可
知矣勢不得不變而為騎騎射所以便山谷也變服所
以便騎射也是以公子成之徒諫變服而不諫騎射意
騎射之法必有先武靈而用之者矣
騎利攻車利守故衛將軍之遇敵以武剛車自環為營
史記項羽本紀叙鴻門之會曰沛公則置車騎脱身獨
騎上言車騎則車駕之馬來時所乘也下言獨騎則單
行之馬去時所跨也樊噲夏侯嬰靳彊紀信四人則皆
步走也樊噲傳曰沛公留車騎獨騎馬噲等四人步從
是也
驛
漢書高帝紀乘傳詣雒陽師古曰傳若今之驛古者以
車謂之傳車其後又單置馬謂之驛騎竊疑此法春秋
時當已有之如楚子乘驛會師于臨品祁奚乘驛而見
范宣子楚子以馹至於羅汭子木使馹謁諸王楚人謂
游吉曰吾將使驛奔問諸晉而以告國語晉文公乘馹
自下脱會秦伯于王城吕氏春秋齊君乘馹而自追晏
子及之國郊皆事急不暇駕車或是單乘驛馬而註疏
家未之及也(戴侗云以車曰傳以騎曰馹晉侯以傳召伯宗則是車也說文傳遽也左傳弦高且)
(使遽告于鄭註遽傳車則按韓非子言齊景公游少海傳騎從中來謁騎亦可以謂之傳)
謝在杭五襍俎曰古者乘傳皆驛車也史記田横與客
二人乘傳詣雒陽註四馬高足為置傳四馬中足為馳
傳四馬下足為乘傳然左傳言鄭子産乘遽而至則似
單馬騎矣釋文以車曰傳以馬曰遽子産時相鄭國豈
乏車乎懼不及故乘遽其為驛馬無疑矣漢初尚乘傳
車如鄭當時王温舒皆私具驛馬後患其不速一槩乘
馬矣
驢驘
自秦以上傳記無言驢者意其雖有而非人家所常畜
也(爾雅無驢而有鼰鼠身長須而賊秦人謂之小驢)逸周書伊尹為獻令正北
空同大夏莎車匈奴樓煩月氏諸國以槖駝野馬騊駼
駃騠為獻(驢父馬母曰驘馬父驢母曰駃騠古今注以牡馬牝驢所生謂之駏)吕氏春
秋趙簡子有兩白騾甚愛之李斯上秦王書言駿良駃
騠鄒陽上梁王書亦云燕王按劍而怒食以駃騠是以
為貴重難得之物也司馬相如上林賦騊駼槖駞蛩蛩
驒騱駃騠驢驘王褒僮約調治馬驢兼落三重其名始
見於文而賈誼弔屈原賦騰駕罷牛兮驂蹇驢日者列
傳騏驥不能與罷驢為駟東方朔七諫要褭奔亾兮騰
駕槖駞劉向九歎郤騏驥以轉運兮騰驢驘以馳逐揚
雄反離騷騁驊騮以曲囏兮驢騾連蹇而齊足則又賤
之為不堪用也嘗考驢之為物至漢而名至孝武而得
充上林至孝靈而貴幸(後漢書五行志靈帝於宫中西園駕四白驢躬自操轡驅馳周)
(旋以為大樂於是公卿貴戚轉相倣效至乘輜軿以為騎從互相侵奪賈與馬齊)然其種大抵
出於塞外自趙武靈王騎射之後漸資中國之用鹽鐡
論驘驢馲駞銜尾入塞驒奚騵馬盡為我畜杜篤論都
賦虜&KR2847;侲驅騾驢馭宛馬鞭駃騠霍去病傳單于遂乘
六驘匈奴傳其竒畜則槖駞驢驘駃騠騊駼驒奚西域
傳鄯善國有驢馬多槖它烏秅國有驢無牛而龜兹王
學漢家儀外國人皆曰驢非驢馬非馬若龜茲王所謂
驘也可見外國之多産此種而漢人則以為竒畜耳今
中原亦自産驘任重致遠之資勝扵駑駘百倍且習
見而無復以為竒畜者矣
軍行遲速
魏明帝遣司馬懿征遼東其時自雒陽出軍不過三千
餘里而帝問往還幾日懿對以往百日攻百日還百日
以六十日為休息如此一年足矣此猶是古人師行日
三十里之遺意夏侯淵為將赴急疾常出敵之不意軍
中為之語曰典軍校尉夏侯淵三日五百六日一千此
可偶用之於二三百里之近不然百里而趨利者蹶上
將固兵家所忌也
木&KR0902;渡軍
史記淮陰侯傳從陽夏以木&KR0902;缻渡軍服虔曰以木押
縛&KR0902;缻以渡是也古文簡不言縛爾吳志孫靜傳策詐
令軍中促具&KR0902;缶數百口分軍夜投查瀆亦此法也其
狀圖於喻龍德兵衡謂之甕筏
海師
海道用師古人蓋屢行之矣吳徐承率舟師自海入齊
此蘇州下海至山東之路越王勾踐命范蠡舌庸率師
沿海泝淮以絶吳路此浙東下海至淮上之路唐太宗
遣強偉於劍南伐木造舟艦自巫峽抵江揚趨萊州此
廣陵下海至山東之路漢武帝遣樓船將軍楊僕從齊
浮渤海擊朝鮮魏明帝遣汝南太守田豫督青州諸軍
自海道討公孫淵秦符堅遣石越率騎一萬自東萊出
右逕襲和龍唐太宗伐高麗命張亮率舟師自東萊渡
海趨平壤薛萬徹率甲士三萬自東萊渡海入鴨綠水
此山東下海至遼東之路漢武帝遣中大夫嚴助發會
稽兵浮海救東甌横海將軍韓說自句章浮海擊東越
此浙江下海至福建之路劉裕遣孫處沈田子自海道
襲番禺此京口下海至廣東之路隋伐陳吳州刺史蕭
瓛遣燕榮以舟師自東海至吳此又淮北下海而至蘇
州也公孫度越海攻東萊諸縣侯希逸自平盧浮海據
青州此又遼東下海而至山東也宋李寶自江隂率舟
師敗金兵于膠西之石臼島此又江南下海而至山東
也此皆古人海道用師之效
海運
唐時海運之事不詳於史蓋柳城陷没之後至開元之
初新立治所(唐書地理志營州柳城郡萬歲通天元年為契丹所陷聖歷二年僑治漁陽開元五)
(年又還治柳城)乃轉柬南之粟以餉之耳及其樹藝巳成則不
復資於轉運非若元時以此為恒制也舊唐書宋(通典作宗)
慶禮傳張九齡駁諡議曰營州鎮彼戎夷扼喉斷臂逆
則制其死命順則為其主人是稱樂都其來尚矣往緣
趙翽作牧馭之非才自經隳廢便長宼孽大明臨下聖
謀獨斷恢祖宗之舊復大禹之迹以數千之役徒無甲
兵之強衛指期遂往禀命而行於是量畚築執鼛鼓親
總其役不愆所慮俾柳城為金湯之險邊境無鋒鏑之
苦尋而罷海運收歲儲邊庭晏然河朔無擾與夫興師
之費轉輸之勞較其優劣孰為利害此罷海之一證
舊唐書懿宗紀咸通三年南蠻陷交趾徵諸道兵赴嶺
南時湘灕泝運功役艱難軍屯廣州乏食潤州人陳磻
石詣闕上書言江西湖南泝流運糧不濟軍師士卒食
盡則散此宜深慮臣有竒計以饋南軍天子召見磻石
因奏臣弟聽思曾任雷州刺史家人隨海船至福建往
來大船一隻可致千石自福建裝船不一月至廣州得
船數十艘便可致三萬石至廣府又引劉裕海路進軍
破盧循故事執政是之以磻石為鹽鐡巡官往揚子院
專督海運於是康承訓之軍皆不闕供
燒荒
守邊將士每至秋月草枯出塞縱火謂之燒荒唐書契
丹每入寇幽薊劉仁恭歲燎塞下草使不得留牧馬多
死契丹乃乞盟是也其法自七國時已有之戰國策公
孫衍謂義渠君曰中國無事於秦則秦且燒&KR0778;獲君之
國
英宗實錄正統七年十一月錦衣衛指揮僉事王瑛言
禦邊莫善於燒荒蓋邊之所恃者馬馬之所恃者草近
年燒荒遠者不過百里近者五六十里敵馬來侵半日
可至乞敕邊將遇秋深率兵約日同出數百里外縱火
焚燒使敵馬無水草可恃如此則在我雖有一時之勞
而一冬坐卧可安矣翰林院編修徐珵(後改名有貞)亦請每
年九月盡勅坐營將官巡邊分為三路一出宣府抵赤
城獨石一出大同抵萬全一出山海抵遼東各出三五
百里燒荒哨瞭如遇邊寇出没即相機防禦此先朝燒
荒舊制誠守邊之良法也
家兵
古之為將者必有素豫之卒春秋傳冉求以武城人三
百為已徒卒後漢書朱儁傳交阯賊反拜儁刺史令過
本郡簡募家兵張燕寇河内逼近京師出儁為河内太
守將家兵擊却之三國志吕虔傳領泰山太守將家兵
到郡郭祖公孫犢等皆降晉書王渾傳為司徒楚王瑋
將害汝南王亮渾辭疾歸第以家兵千餘人閉門距瑋
瑋不敢逼
少林僧兵
少林寺中有唐太宗為秦王時賜寺僧教其辭曰王世
充叨竊非據敢違天常法師等並能深悟幾變早識妙
因擒彼兇孽廓兹淨土聞以欣尚不可思議今東都危
急旦夕殄除並宜勉終茂功以垂令範是時立功十有
三人裴漼少林寺碑所稱志操惠瑒曇宗等惟曇宗拜
大將軍餘不受官賜地四十頃此少林僧兵所起考之
魏書孝武帝西奔以五千騎宿于瀍西楊王别舍沙門
都維那惠臻負璽持千牛刀以從舊唐書元和十年嵩
山僧圓淨與淄青節度使李師道謀反結勇士數百人
伏於東都進奏院乘雒城無兵欲竊發焚燒宫殿小將
楊進李再興告變留守吕元膺乃出兵圍之賊突圍而
出入嵩岳山棚盡擒之宋史范致虚以僧趙宗印充宣
撫司參議官兼節制軍馬宗印以僧為一軍號尊勝隊
童子行為一軍號淨勝隊然則嵩雒之間固世有異僧
矣
嘉靖中少林僧月空受都督萬表檄禦倭於松江其徒
三十餘人自為部伍持鐡棒擊殺倭甚衆皆戰死嗟乎
能執干戈以扞疆場則不得以其髠徒而外之矣宋靖
康時有五臺僧眞寶與其徒習武事於山中欽宗召對
便殿命之還山聚兵拒金晝夜苦戰寺舍盡焚為金所
得誘勸百方終不顧曰吾法中有口回之罪吾既許宋
皇帝以死豈當妄言也怡然受戮而德祐之末常州有
萬安僧起義者作詩曰時危聊作將事定復為僧其亦
有屠羊說之遺意者哉
毛葫蘆兵
元史順帝紀至正十三年立南陽鄧州等處毛葫蘆義
兵萬戶府募土人為軍免其差役令防城自效因其鄉
人自相團結號毛葫蘆軍故以名之朵爾直班傳金商
義兵以獸皮為矢房如瓠號毛葫蘆軍甚精銳大學衍
義補今唐鄧山居者以毒藥漬矢以射獸應弦而倒謂
之毛葫蘆
成化三年國子監學錄黃明義言宋時多剛縣夷為寇
用白芀子兵破之白芀子者即今之民壯也
方音
五方之語雖各不同然使友天下之士而操一鄉之音
亦君子之所不取也故仲由之喭夫子病之鴃舌之人
孟子所斥而宋書謂高祖雖累葉江南楚言未變雅道
風流無聞焉爾又謂長沙王道憐素無才能言音甚楚
舉止施為多諸鄙拙世說言劉眞長見王丞相既出人
問見王公云何答曰未見他異惟聞作吳語耳又言王
大將軍年少時舊有田舍名語音亦楚又言支道林入
東見王子猷兄弟還人問見諸王何如答曰見一羣白
項烏但聞唤啞啞聲北史謂丹楊王劉昶呵罵僮僕音
襍夷夏雖在公坐諸王每侮弄之夫以創業之君中興
之相不免時人之議而況於士大夫乎北齊楊愔稱裴
讞之曰河東士族京官不少惟此家兄弟全無鄉音其
所賤可知矣至於著書作文尤忌俚俗公羊多齊言淮
南多楚語若易傳論語何嘗有一字哉若乃講經授學
彌重文言是以孫詳蔣顯曾習周官而音乖楚夏(左思魏都)
(賦蓋音有楚夏者土風之乖也)則學徒不至(梁書儒林傳陸倕云)李業興學問深
博而舊音不改則為梁人所笑(北史本傳)□下人士音辭鄙
陋風操蚩拙則顔之推不願以為兒師(家訓)是則惟君子
為能通天下之志蓋必自其發言始也
金史國語解序曰今文尚書辭多竒澁蓋亦當世之方
音也
荀子每言案楚辭每言羌皆方音劉勰文心雕龍云張
華論韻謂士衡多楚可謂銜靈均之聲餘失黃鍾之正
響也
國語
後魏初定中原軍容號令皆本國語後染華俗多不
能通故錄其本言相傳教習謂之國語孝文帝命侯
㐲侯可悉陵以國語譯孝經之旨教於國人謂之國
語孝經(並隋書經籍志)而歴考後魏北齊二書若孟威以明
解北人語敕在著作以備推訪孫搴以能通鮮卑語
宣𫝊號令祖珽以觧鮮卑語免罪復參相府劉世
清以能通四裔語為當時第一後主命作突厥語
翻湼槃經以遺突厥可汗並見遇時主寵絶羣僚
後唐康福善諸蕃語明宗聽政之暇每召入便殿咨訪
時事福即以蕃語奏之樞密使安重誨惡焉嘗面戒之
曰康福但亂奏事有日斬之
外國風俗
歴九州之風俗攷前代之史書中國之不如外國者有
之矣遼史言契丹部族生生之資仰給畜牧績毛飲湩
以為衣食各安舊風狃習勞事不見紛華異物而遷故
家給人足戒備整完卒之虎視四方強朝弱附金史世
宗嘗謂宰臣曰朕嘗見女直風俗迄今不忘今之燕飲
音樂皆習漢風非朕心所好東宫不知女直風俗第以
朕故猶尚存之恐異日一變此風非長久之計他日與
臣下論及古今又曰女直舊風雖不知書然其祭天地
敬親戚尊耆老接賓客信朋友禮意欵曲皆出自然其
善與古書所載無異汝輩不可忘也乃禁女直人不得
改稱漢姓學南人衣裝犯者抵罪又曰女直舊風凡酒
食會聚以騎射為樂今則奕碁雙陸宜悉禁止令習騎
射又曰遼不忘舊俗朕以為是海陵習學漢人風俗是
忘本也若依國家舊風四境可以無虞此長久之計也
邵氏聞見錄言回紇風俗樸厚君臣之等不甚異故衆
志專一勁徤無敵自有功於唐賜遺豐腴登里可汗始
自尊大築宫室以居婦人有粉黛文繡之飾中國為之
虛耗而其俗亦壞昔者祭公謀父之言犬戎樹惇能帥
舊德而守終純固由余之對穆公言戎裔之俗上含淳
德以遇其下下懷忠信以事其上一國之政猶一身之
治其所以有國而長世用此道也及乎古風漸遠鮮克
遵循不務詩書唯徵玩好服飾競於無等財賄溢于靡
用驕淫矜侉浸以成習於是中行有變俗之譏賈生有
五餌之策又其末也則有如張昭遠以皇弟皇子喜俳
優飾姬妾而卜沙陀之不永張舜民見太孫好音樂美
姝名茶古畫而知契丹之將亾禮不忘其初敦本之道
不其懿與
史記言匈奴獄久者不過十日一國之囚不過數人鹽
鐡論言匈奴之俗略於文而敏於事宋鄧肅對高宗言
外國之巧在文書簡簡故速中國之患在文書繁繁故
遲遼史言朝廷之上事簡職專此遼之所以興也(又曰皇帝)
(四時巡守宰相已下於中京居守一切公事除拜官僚止行皇帖權差俟行在所取旨出給誥勅文官縣令錄)
(事已下更不奏聞聽中書銓選)然則外國之能勝於中國者惟其簡易
而已
金史食貨志言金起東海其俗純實可與返古初入中
夏民多流亡土多曠閒遺黎惴惴何求不獲於斯時縱
不能復井地溝洫之制若用唐之永業口分以制民産
放其租庸調之法以足國計何至百年之内所為經畫
紛紛然與其國相終始邪其弊在於急一時之利踵久
壞之法及其中葉鄙遼儉樸襲宋繁縟之文懲宋寬柔
加遼操切之政是棄二國之所長而併用其所短也繁
縟勝必至於傷財操切勝必至於害民訖金之世國用
易匱民心易離豈不由是與作法不愼厥初變法以救
其弊祗益甚焉耳其論金時之弊至為明切
魏太武始制反逆殺人奸盜之法號令明白政事清簡
無繫訊連逮之煩百姓安之宋余靖言燕薊之地陷入
契丹且百年而民亡南顧心者以契丹之法簡易故也
樓煩
樓煩乃趙西北邊之國其人強悍習騎射史記趙世家
武靈王行新地遂出伐西遇樓煩王於西河而致其兵
致云者致其人而用之也是以楚漢之際多用樓煩人
别為一軍高祖功臣侯年表陽都侯丁復以趙將從起
鄴至霸上為樓煩將而項羽本紀漢有善騎射者樓煩
(應劭曰樓煩胡也今樓煩縣按樓煩地大不止一縣之人)則漢有樓煩之兵矣灌嬰
傳擊破柘公王武斬樓煩將五人攻龍且生得樓煩將
十人擊項藉軍陳下斬樓煩將二人攻黥布别將于相
斬樓煩將三人功臣表平定侯齊受以驍騎都尉擊項
藉得樓煩將則項王及布亦各有樓煩之兵矣蓋自古
用蠻裔攻中國者始自周武王牧野之師有庸蜀羌髳
微盧彭濮而晉襄公敗秦于殽實用姜戎為犄角之勢
大者王小者霸於是武靈王踵此用以謀秦而鮮卑突
厥回紇沙陀自此所在皆有矣
吐蕃回紇
大抵外國之音皆無正字唐之吐蕃即今之土魯番是
也唐之回紇即今之回回是也唐書回紇一名回鶻元
史有畏兀兒部畏即回兀即鶻也其曰回回者亦回鶻
之轉聲也(遼史天祚紀有回回國王國元史太祖紀以回鶻回回為二恐非)其曰畏吾
兒者又畏兀兒之轉聲也(册府元龜按國史叙鐵勒種類云伊吾以西焉耆以北有)
(契弊烏護紇骨等部契弊則契苾也烏護則烏紇也後為回鶻紇骨則紇扢斯也轉為黠戛斯蓋夷音有緩急)
(即傳譯語不同)大明會典哈密古伊吾廬地在燉煌北大磧外
為西域諸番往來要路其國部落與回回畏兀兒三種
襍居則回回與畏兀兒又為二種矣(今所存元時碑刻有畏兀兒字亦與)
(回回字不同)自唐會昌中回紇衰弱降幽州者前後三萬餘
人皆散隸諸道始襍居於中華而不變其本俗杜子美
留花門詩連雲屯左輔百里見積雪李衛公上尊號玉
册文種類磐互縞衣如荼挾邪作蠱浸淫宇内今之遺
風亦未衰於昔日也
舊唐書憲宗紀元和二年正月庚子回紇請於河南府
太原府置摩尼寺許之此即今禮拜寺之所從立也
新唐書常衮傳言始回紇有戰功者得留京師戎性易
驕後乃創邸第佛祠或伏甲其間數出中渭橋與軍人
格鬭奪含光門魚契走城外然則自肅代以來回紇固
巳有居京師者矣
實錄正統元年六月乙卯徙甘州涼州寄居回回於江
南各衛凡四百三十六戶一千七百四十九口其時西
陲有警不得已為徙戎之策然其種類遂蕃於江左矣
(正統三年八月有歸附回回二百二人自涼州徙至浙江)
明初於其來降者待之雖優而防之未嘗不至福建漳
州衛指揮僉事楊榮因進表至京為回回之編置漳州
者寄書於其同類奉旨坐以交通外裔黜為為事官於
大同立功(正統四年七月辛未)其後文教涵濡戎心漸革而内附
子孫遂有登科第襲冠裳者惟回回自守其國俗終不
肯變結成黨夥為暴閭閻以累朝之德化而不能訓其
頑獷之習所謂食桑葚而懷好音固難言之矣
天子無故不殺牛而今之回子終日殺牛為膳宜先禁
此則裔風可以漸革唐時赦文每曰十惡五逆火光行
刦持刃殺人官典犯贓屠牛鑄錢合造毒藥不在原赦
之限可見古法以屠牛為重也若韓滉之治江東以賊
非牛酒不嘯結乃禁屠牛以絶其謀此又明識之士所
宜豫防者矣
西域天文
西域人善天文自古已然唐書泥婆羅國頗解推測盈
虛兼通歷術事天竺國善天文歷筭之術罽賓國遣使
進天文經拂菻國其王城門樓中懸一大金秤以金丸
十二枚屬於衡端以候日之十二時為一金人其大如
人立於側每至一時其金丸輒落鏗然發聲引唱以紀
日時毫釐無失蓋不始於回回西洋也(元史張思明傳大德初擢左司)
(都事有獻西域秤法思明以惑衆不用)
王忠文襍集有阿都剌除回回司天少監誥曰天文之
學其出於西域者約而能精雖其術不與中國古法同
然以其多騐故近代多用之别設官署以掌其職
册府元龜載開元七年吐火羅國王上表獻解天文人
大慕闍智慧幽深問無不知伏乞天恩唤取問諸教法
請置一法堂依本教供養此與今之利瑪竇相似
干陀利
韓文公廣州記有干陀利注家皆闕按梁書海南諸夷
傳干陀利國在南海洲上其俗與林邑扶南略同出斑
布吉貝㯽榔檳榔特精好為諸國之最(梁王僧孺有謝賜干陀利所獻)
(檳榔啟)周弘正傳有罪應流徙勅以賜干陀利國陳書世
祖紀天嘉四年干陀利國遣使獻方物惟宋書孝武帝
紀孝建二年斤陀利國遣使獻方物(南史同)以干為斤疑
悞
大秦
今之佛經皆題云大秦鳩摩羅什譯謂是姚興國號非
也大秦乃西域國名後漢書西域𫝊言大秦國在海西
地方數千里有四百餘城小國役屬者數十又云天竺
國西與大秦通此其國名之偶同而𫝊以為其人民皆
長大平正有類中國故謂之大秦固未必然而晉書載
記石季龍時有安定人侯子光自稱佛太子謂大秦國
來當王小秦國以中國為小秦則益為夸誕矣
日知錄卷二十九
