日知錄卷二十八崑山顧炎武撰
拜稽首
古人席地而坐引身而起則為長跪首至手則為拜手
手至地則為拜首至地則為稽首此禮之等也君父之
尊必用稽首拜而後稽首此禮之漸也必以稽首終此
禮之成也今大明會典曰後一拜叩頭成禮此古之遺
意也
古人以稽首為敬之至周禮太祝辨九□一曰稽首註
稽首拜中最重臣拜君之禮禮記郊特牲大夫之臣不
稽首非尊家臣以避君也左傳僖公二十三年秦伯享
晉公子重耳公賦六月公子降拜稽首公降一級而辭
焉襄公三年盟于長樗公稽首知武子曰天子在而君
辱稽首寡君懼矣二十四年鄭伯如晉鄭伯稽首宣子
辭子西相曰以陳國之介恃大國而陵虐於敝邑寡君
是以請罪焉敢不稽首哀公十七年盟于蒙齊侯稽首
公拜齊人怒孟武伯曰非天子寡君無所稽首國語襄
王使召公過及内史過賜晉惠公命晉侯執玉卑拜不
稽首内史過歸以告王曰執玉卑替其贄也拜不稽首
誣其上也替贄無鎮誣王無民可以見稽首之為重也
自敵者皆從頓首李陵報蘇武書稱頓首
陳氏禮書曰稽首者諸侯於天子大夫士於其君之禮
也然君於臣亦有稽首書稱太甲稽首於伊尹成王稽
首於周公是也大夫於非其君亦有稽首儀禮公勞賓
賓再拜稽首勞介介再拜稽首是也蓋君子行禮於其
所敬者無所不用其至則君稽首於其臣者尊德也大
夫士稽首於非其君者尊主人也春秋之時晉穆嬴抱
太子頓首於趙宣子魯季平子頓首於叔孫則頓首非
施於尊者之禮也(禮書以頓首為首頓於手而已)
荀子言平衡曰拜下衡曰稽首至地曰稽顙似未然古
惟喪禮始用稽顙蓋以頭觸地其與稽首乃有容無容
之别
稽首頓首
今表文皆云稽首頓首蔡邕獨斷漢承秦法羣臣上書
皆言昧死言王莽盜位慕古法去昧死曰稽首光武因
而不改朝臣曰稽首頓首非朝臣曰稽首再拜
百拜
百拜字出樂記古人之拜如今之鞠躬故通計一席之
間賓主交拜近至於百註云壹獻士飲酒之禮百拜以
喻多是也(徐伯魯曰按鄉飲酒禮無百拜此特甚言之耳)若平禮止是一拜再
拜即人臣於君亦止再拜孟子以君命將之再拜稽首
而受是也禮至末世而繁自唐以下即有四拜大明會
典四拜者百官見東宫親王之禮見其父母亦行四拜
禮其餘官長及親戚朋友相見止行兩拜禮是四拜唯
於父母得行之今人書狀動稱百拜何也
古人未有四拜之禮唐李涪刊誤曰夫郊天祭地止於
再拜其禮至重尚不可加今代婦謁姑章其拜必四詳
其所自初則再拜次則跪獻衣服文史承其筐篚則跪
而受之常於此際授受多誤故四拜相屬耳
戰國策蘇秦路過雒陽嫂蛇行匍伏四拜自跪而謝此
四拜之始蓋因謝罪而加拜非禮之常也(黃庭經十讀四拜朝太上)
(亦是加拜)今人上父母書用百拜亦為無理若以古人之拜
乎則古人必稽首然後為敬而百拜僅賓主一日之禮
非所施於父母若以今人之拜乎則天子止於五拜而
又安得百也此二者過猶不及明知其不然而書之此
以偽事其親也
洪武三年上諭中書省臣曰今人書劄多稱頓首再拜
百拜皆非實禮其定為儀式令人遵守於是禮部定儀
凡致書於尊者稱端肅奉書答則稱端肅奉復敵已者
稱奉書奉復上之與下稱書寄書答卑幼與尊長則曰
家書敬復尊長與卑幼則曰書付某人
九頓首三拜
九頓首出春秋傳然申包胥元是三頓首未嘗九也杜
註無衣三章章三頓首每頓首必三此亡國之餘情至
迫切而變其平日之禮者也七日夜哭於鄰國之庭古
人有此禮乎七日哭也九頓首也皆亡國之禮也不可
通用也
韓之戰秦獲晉侯晉大夫三拜稽首古但有再拜稽首
無三拜也申包胥之九頓首晉大夫之三拜也
楚語湫舉遇蔡聲子降三拜納其乘馬亦亡人之禮也
周書宣帝紀詔諸應拜者皆以三拜成禮後代變而彌
增則有四拜不知天元自擬上帝凡冕服之類十二者
皆增為二十四而笞棰人亦以百二十為度名曰天杖
然未有四拜
東向坐
古人之坐以東向為尊故宗廟之祭太祖之位東向即
交際之禮亦賓東向而主人西向(漢書註如淳曰君臣位南北面賓主位東)
(西面)新序楚昭奚恤為東面之壇一秦使者至昭奚恤曰
君客也請就上位是也史記趙奢傳言括東向而朝軍吏
田單傳言引卒東鄉坐師事之淮陰傳言得廣武君東
鄉坐西鄉對師事之王陵傳言項王東鄉坐陵母周勃
傳言每召諸生說士東鄉坐責之趣為我語田蚡傳言
召客飲坐其兄蓋侯南鄉自坐東鄉以為漢相尊不可
以兄故私撓南越傳言王太后置酒漢使者皆東鄉漢
書蓋寬饒傳言許伯請之迺往從西階上東鄉特坐樓
護傳言王邑父事護時請召賓客邑居樽下稱賤子上
夀坐者百數皆離席伏護獨東向正坐字謂邑曰公子
貴如何後漢書鄧禹傳言顯宗即位以禹先帝元功拜
為太傅進見東向桓榮傳言乘輿嘗幸太常府令榮坐
東面天子親自執業(皆待以賓師之位)此皆東向之見於史者
曲禮主人就東階客就西階自西階而升故東鄉自東
階而升故西鄉而南鄉特其旁位如廟中之昭故田蚡
以處蓋侯也
孝文紀西鄉讓者三南鄉讓者再註賓主位東西面君
臣位南北面是時羣臣至代邸上議則代王為主人故
西鄉
舊唐書盧簡求子汝弼為河東節度副使府有龍泉亭
簡求節制時手書詩一章在亭之西壁汝弼復為亞帥
每亭中讌集未嘗居賓位西向俛首而已是唐人亦以
東向為賓位也
坐
古人席地而坐西漢尚然漢書雋不疑傳登堂坐定不
疑據地曰竊伏海濱聞暴公子威名舊矣是也
古人之坐皆以兩膝著席有所敬引身而起則為長跪
矣史記范雎傳言秦王跽而請秦王復跽而褚先生補
梁孝王世家帝與梁王俱侍坐太后前太后謂帝曰吾
聞殷道親親周道尊尊其義一也帝跪席舉身曰諾是
也禮記坐皆訓跪三國志注引高士傳言管寧嘗坐一
木榻積五十餘年未嘗箕股其榻上當膝處皆穿以此
土炕
北人以土為牀而空其下以發火謂之炕古書不載(詩瓠)
(葉傳炕火曰炙正義曰炕舉也謂以物貫之而舉於火上以炙之)左傳宋寺人柳熾炭
于位將至則去之新序宛春謂衛靈公曰君衣狐裘坐
熊席隩隅有竈漢書蘇武傳鑿地為坎置煴火是蓋近
之而非炕也(庾信小園賦管寧藜牀雖穿而可坐嵇康鍛竈既煗而堪眠)舊唐書東
夷高麗傳冬月皆作長坑下然煴火以取煗此即今之
土炕也但作坑字
水經注土垠縣有觀雞寺寺内有大堂甚高廣可容千
僧下悉結石為之上加塗暨基内疏通枝經脈散基側
室外四出爨火炎勢内流一堂盡温此今人煖房之制
形容盡之矣
冠服
漢書五行志曰風俗狂慢變節易度則為剽輕竒怪之
服故有服妖余所見五六十年服飾之變亦巳多矣故
錄其所聞以視後人焉
豫章漫抄曰今人所戴小帽以六瓣合縫下綴以簷如
筩閻憲副閎謂予言亦太祖所製若曰六合一統云爾
楊維楨廉夫以方巾見太祖問其製對曰四方平定巾
上喜令士人皆得戴之商文毅用自編民亦以此巾見
太康縣志曰國初時衣衫褶前七後八弘治間上長下
短褶多正德初上短下長三分之一士夫多中停冠則
平頂高尺餘士夫不減八九寸嘉靖初服上長下短似
弘治時市井少年帽尖長俗云邊鼓帽弘治間婦女衣
衫僅掩裙腰富者用羅緞紗絹織金彩通袖裙用金彩
膝襴髻高寸餘正德間衣衫漸大裙褶漸多衫唯用金
彩補子髻漸高嘉靖初衣衫大至膝裙短褶少髻高如
官帽皆鐵絲胎高六七寸口周面尺二三寸餘
内邱縣志曰萬歷初童子髮長猶總角年二十餘始戴
網天啟間則十五六便戴網不使有總角之儀矣萬歷
初庶民穿腃靸儒生穿雙臉鞋非鄉先生首戴忠靖冠
者不得穿廂邊雲頭履(俗呼朝鞋)至近日而門快輿皂無非
雲履醫卜星相莫不方巾又有晉巾唐巾樂天巾東坡
巾者先年婦人非受封不敢戴梁冠披紅袍繫拖帶今
富者皆服之又或著百花袍不知創自何人萬歷間遼
東興冶服五彩炫爛不三十年而遭屠戮茲花袍幾二
十年矣服之不衷身之災也兵荒之咎其能免與
衩衣
通鑑唐僖宗乾符元年王凝崔彦昭同舉進士凝先及
第嘗衩衣見彦昭衩楚懈反廣雅梢袺袵謂之䙡衩一
曰襢衣李義山詩芙蓉作裙衩又曰裠衩芙蓉小
對襟衣
太祖實錄洪武二十六年三月禁官民步卒人等服對
襟衣惟騎馬許服以便於乘馬故也其不應服而服者
罪之今之罩甲即對襟衣也戒庵漫筆云罩甲之制比
甲稍長比襖減短正德間創自武宗近日士大夫有服
者按說文無袂衣謂之䙃趙䆠光曰半臂衣也武士謂
之蔽甲方俗謂之披襖小者曰背子即此製也魏志楊
阜傳阜嘗見明帝著帽被縹綾半袖問帝曰此於禮何
法服也則當時巳有此製
行幐
詩邪幅在下箋云邪幅如今行幐也偪束其脛自足至膝
左傳帶裳幅舄註同亦作偪禮記偪屨著綦釋名偪所以
自逼束今謂之行幐言以裹脚可以跳騰輕便也戰國策
蘇秦臝幐負書擔囊吳志吕蒙為兵作絳衣行縢舊唐書
德宗入駱谷值霖雨道塗險滑衛士多亡歸朱泚東川節
度使李叔明之子昇及郭子儀之子曙令狐建之子彰等
六人恐有姦人危乘輿相與齧臂為盟著行幐釘鞵更鞚
上馬以至梁州它人皆不得近及還京師上皆以為禁衛
將軍寵遇甚厚
古人之韈大抵以皮為之春秋左氏傳註曰古者臣見君
解韈既解則露其邪幅而人得見之此采菽之詩所以為
詠今之村民往往行幐而不韈者古人之遺制也吳賀卲
為人美容止坐常著襪始从衣字希見其足則漢魏之世
不襪而見足者多矣
樂府
樂府是官署之名其官有令有音監有游徼漢書張放傳使
大奴駿等四十餘人羣黨盛兵弩白晝入樂府攻射官寺霍
光傳奏昌邑王大行在前殿發樂府樂器後漢書律歷志元
帝時郎中京房知五聲之音六十律之數上使太子太傅韋
玄成諫議大夫章雜試問房于樂府是也後人乃以樂府所
采之詩即名之曰樂府誤矣曰古樂府尤誤後漢書馬廖傳
言哀帝去樂府註云哀帝即位詔罷鄭衛之音減郊祭及武
樂等人數是亦以樂府所肄之詩即名之樂府也
寺
寺字自古至今凡三變三代以上凡言寺者皆奄豎之
名周禮寺人註寺之言侍也詩云寺人孟子易之閽寺
詩之婦寺左傳寺人貂寺人披寺人孟張寺人惠牆伊
戾寺人柳寺人羅皆此也崔杼使圉人駕寺人御而出
自秦以宦者任外廷之職而官舍通謂之寺說文寺廷
也有法度也此亦是漢時解耳漢人以太常光禄勲衛
尉太僕廷尉大鴻臚宗正大司農少府為九寺又御史
府亦謂之御史大夫寺漢書元帝紀註師古曰凡府庭
所在皆謂之寺風俗通曰寺司也唐書楊收傳漢
制總羣官而聽曰省公務而專治曰寺諸官府所
止皆曰寺後漢書安帝紀皇太后幸雒陽寺及若
盧獄錄囚徒註寺官舍也張湛傳告歸平陵望寺
門而步註寺門即平陵縣門也樂恢傳父為縣吏
得罪於令恢年十一常俯伏寺門吳志凌統傳亦
云過本縣步入寺門又變而浮屠之居亦謂之
寺矣石林燕語漢以來九卿官府皆名曰寺
鴻臚其一也本以待四裔賓客明帝時攝摩
騰竺法蘭自西域以白馬負經至舍於
鴻臚寺既死尸不壞因留寺中後遂以
為浮屠之居即雒中白馬寺也僧居稱
寺本此
省
十三布政使司今人謂之十三省者沿元之舊而誤稱
之也元時為行中書省者十一曰遼陽等處曰鎮東曰
陜西等處曰四川等處曰河南江北等處曰雲南等處
曰江浙等處曰江西等處曰湖廣等處曰甘肅等處曰
嶺北等處國初沿元制立行中書省洪武七年以京畿
應天等府直隸六部改行中書省為布政使司今當稱
十三布政司不當稱省
職官受杖
撞郎之事始於漢明後代因之有杖屬官之法曹公性
嚴掾屬公事往往加杖(魏略韓宣以當受杖豫脱袴纏褌面縛)宋劉道錫為
廣州刺史杖治中荀齊文垂死魏劉仁之監作晉陽城
杖前殷州刺史裴瑗并州刺史王綽隋文帝詔諸司論
屬官罪有律輕情重者聽於律外斟酌決杖燕榮為幽
州總管元宏嗣除長史懼辱固辭上知之勅榮曰宏嗣
杖十巳上罪皆奏聞榮忿曰豎子何敢弄我乃遣宏嗣
監納倉粟颺得一糠一粃皆罰之每笞不滿十然一日
中或至三數杜子美送高三十五詩脱身簿尉中始與
棰楚辭唐時自簿尉以上即不加捶楚優於南北朝多
矣
黃氏日抄讀韓文公贈張功曹詩云判司卑官不堪說
未免捶楚塵埃間(通鑑註唐謂州曹諸司參軍為判司)然則唐之判司簿
尉類然與然唐人之待卑官雖嚴而卑官猶得以自申
其法如劉仁軌為陳倉尉擅殺折衝都尉魯寧是也明
初判司簿尉以待新進士而筦庫監當不以辱之視唐
重矣乃近日上官苦役苛責甚於奴僕官之辱法之屈
也此事關繫世道
唐自兵興以後杖決之行即不止於簿尉張鎬杖殺豪
州刺史閭邱曉嚴武杖殺梓州刺史章彛韓皋杖殺安
吉令孫澥柳仲郢杖殺南鄭令權奕劉晏為觀察自刺
史六品以下得杖而後奏則著之於令矣宋史理宗淳
祐二年三月詔今後州縣官有罪帥司毋輒加杖責
晉書王濛傳為司徒左西屬濛以此職有譴則應受杖
固辭詔為停罰猶不就則不獨外吏矣南齊書陸澄傳
郎官舊有坐杖有名無實澄在官積前後罰一日并受
千杖南史蕭琛傳齊明帝用法嚴峻尚書郎坐杖罰者
皆即科行琛乃密啟曰郎有杖起自後漢爾時郎官位
卑親主文案與令史不異故郎三十五人令史二十人
士人多耻為此職自魏晉以來郎官稍重今方參用高
華吏部又近於通貴不應官高昔品而罰遵曩科所以
從來彈舉止是空文許以推遷或逢赦恩或入春令便
得息停宋元嘉大明中有被罰者别繇犯忤主心非關
常凖泰始建元以來並未施行自奉敕之後己行倉部
郎江重欣杖督五十無不人懷慙懼乞特賜輸贖使與
令史有異以彰優緩之澤帝納之自是應受罰者依舊
不行此後来公譴擬杖之所自始世說桓公在荆州恥
以威刑肅物令史受杖正從朱衣上過桓式年少從外
來云向從閤下過令史受杖上捎雲根下拂地足桓公
曰我猶患其重是令史服朱衣而受杖也(南史孔覬傳為御史中丞)
(鞭令史為有司所糾原不問)
南齊書張融傳大明五年制二品清官行僮幹杖不得
出十梁書江蒨傳弟葺為吏部郎坐杖曹中幹免官郎
官之杖虚杖也故至於千僮幹之杖實杖也不得過十
然亦失中之法
沈統大明中為著作佐郎先是五省官所給幹僮不得
襍役太祖世坐以免官者前後數百人統役僮過差有
司奏免世祖詔曰自頃幹僮多不祗給主可量聽行杖
得行幹杖自此始也
北朝政令比之南朝尤為嚴切高允傳言魏初法嚴朝
士多見杖罰孝昭帝紀言尚書郎中剖斷有失輒加捶
楚而及其末世則有如高陽王雍之以州牧而杖殺職
官(任城王澄傳)唐邕之以錄尚書而撾撻朝士(本傳)者矣
押字
集古錄有五代時帝王將相等署字一卷所謂署字者
皆草書其名今俗謂之畫押不知始於何代岳珂古冢
盆杆記言得晉永寧元年甓有匠者姓名下有文如押
字則晉已有之然不可考南齊書太祖在領軍府令紀
僧眞學上手迹下名答報書疏皆付僧眞上觀之笑曰
我亦不復能别也何敬容署名敬字則大作苟小為文
容字大為父陸倕戲曰公家苟既竒大父亦不小魏書
崔元伯尤善行押之書特盡精巧而不見遺迹北史斛
律金不識文字初名敦苦其難署改名為金從其便易
猶以為難神武乃指屋角令識之北齊書庫狄干不知
書署名為干字逆上畫之時人謂之穿錐又有武將王
周署名先為吉而後成其外陳書蕭引善隸書高宗嘗
披奏事指引署名曰此字筆勢翩翩似鳥之欲飛唐書
董昌僣位下制詔皆自署名或曰帝王無押詔昌曰不
親署何由知我為天子今人亦謂之花字北齊後主紀
開府千餘儀同無數領軍一時二十連判文書各作花
字(北史各作依字)不具姓名莫知誰也黃伯思謂魏晉以來法
書梁御府所藏皆是朱异唐懷克沈熾文姚懷珍等題
名于首尾紙縫間故或謂之押縫或謂之押尾後人花
押蓋沿于此又云唐人及國初前輩與人書牘或只用
押字與名用之無異上表章亦或爾近世遂施押字於
檄移(癸辛襍識古人押字謂之花押印是用名字稍花之如韋陟五雲體是也)不知南北諸
史言押字者如此之多而韓非子言田嬰令官具押券
斗石參升之計則戰國時已有之又不始於後世也
三國志少帝紀註世說及魏氏春秋並云姜維寇隴右
時安東將軍司馬文王鎮許昌徵還擊維至京師帝御
平樂觀以臨軍過中領軍許允與左右小臣謀因文王
辭殺之勒其衆以退大將軍已書詔於前文王入帝方
食粟優人雲午等唱曰青頭雞青頭雞青頭雞者鴨也
帝懼不敢發按鴨者勸帝押詔書耳是則以親署為押
已見於三國時矣(南北朝謂之畫勅)
邸報
宋史劉奉世傳先是進奏院每五日具定本報狀上樞
密院然後傳之四方而邸吏輒先期報下或矯為家書
以入郵置奉世乞革定本去實封但以通函騰報從之
吕溱傳儂智高寇嶺南詔奏邸毋得輒報湊言一方有
警使諸道聞之共得為備今欲人不知此意何也曹輔
傳政和後帝多微行始民間猶未知及蔡京謝表有輕
車小輦七賜臨幸自是邸報聞四方邸報字見于史書
蓋始於此時然唐孫樵集中有讀開元雜報一篇則唐
時巳有之矣
酒禁
先王之於酒也禮以先之刑以後之周書酒誥厥或告
曰羣飲汝勿佚盡執拘以歸於周予其殺此刑亂國用
重典也周官萍氏幾酒謹酒而司虣禁以屬遊飲食于
市者若不可禁則搏而戮之此刑平國用中典也一獻
之禮賓主百拜終日飲酒而不得醉焉則未及乎刑而
坊之以禮也故成康以下天子無甘酒之失卿士無酣
歌之愆至於幽王而天不湎爾之詩始作其教嚴矣漢
興蕭何造律三人以上無故羣飲酒罰金四兩曹參代
之自謂遵其約束乃園中聞吏醉歌呼而亦取酒張飲
與相應和是并其畫一之法而亡之也坊民以禮鄼侯
既闕之於前糾民以刑平陽復失之於後宏羊踵此從
而榷酤夫亦開之有其漸乎武帝天漢三年初榷酒酤
昭帝始元六年用賢良文學之議罷之而猶令民得以
律占租賣酒升四錢遂以為利國之一孔而酒禁之弛
實濫觴於此(困學紀聞謂榷酤之害甚於魯之初税畆)然史之所載自孝宣
已後有時而禁有時而開至唐代宗廣德二年十二月
詔天下州縣各量定酤酒戶隨月納税除此之外不問
官私一切禁斷自此名禁而實許之酤意在榷錢而不
在酒矣宋仁宗乾興初言者以天下酒課月比歲增無
有藝極非古禁羣飲節用之意孝宗淳熙中李燾奏謂
設法勸飲以歛民財周輝雜志以為惟恐其飲不多而
課不羡此榷酤之弊也至今代則既不榷緡而亦無禁
令民間遂以酒為日用之需比于饔飱之不可闕若水
之流滔滔皆是而厚生正德之論莫有起而持之者矣
邴原之游學未嘗飲酒大禹之疏儀狄也諸葛亮之治
蜀路無醉人武王之化妹邦也
舊唐書楊惠元傳充神策京西兵馬使鎮奉天詔移京
西戍兵萬二千人以備關東帝御望春樓賜宴諸將列
坐酒至神策將士皆不飲帝使問之惠元時為都將對
曰臣初發奉天本軍帥張巨濟與臣等約曰斯役也將
策大勲建大名凱旋之日當共為歡苟未戎捷無以飲
酒故臣等不敢違約而飲既發有司供餼於道路唯惠
元一軍缾罍不發上稱歎久之降璽書慰勞及田悦叛
詔惠元領禁兵三千與諸將討伐御河奪三橋皆惠元
之功也能以衆整如此即治國何難哉(沈括筆談言太宗朝禁卒買魚)
(肉及酒入營門者有罪)
魏文成帝大安四年釀酤飲者皆斬金海陵正隆五年
朝官飲酒者死元世祖至元二十年造酒者本身配役
財産女子没官可謂用重典者矣然立法太過故不久
而弛也水為地險酒為人險故易爻之言酒者無非坎
卦而萍氏掌國之水禁水與酒同官(黃魯直作黃彛字說云酒善溺人故)
(六彛皆以舟為足)徐尚書石麒有云傳曰水懦弱民狎而玩之
故多死焉酒之禍烈於火而其親人甚於水有以夫世
盡殀於酒而不覺也讀是言者可以知保生之道螢雪
叢說言頃年陳公大卿生平好飲一日席上與同僚談
舉知命者不立乎巖牆之下問之其人曰酒亦巖牆也
陳因是有聞遂終身不飲頃者米醪不足而烟酒興焉
則眞變而為火矣
賭博
萬歷之末太平無事士大夫無所用心間有相從賭博
者至天啟中始行馬弔之戲而今之朝士若江南山東
幾於無人不為此有如韋昭論所云窮日盡明繼以脂
燭人事曠而不修賓旅闕而不接者吁可畏也考之漢
書安丘侯張拾邔(其已反)侯黃遂樊侯蔡辟方並坐搏揜
免為城旦(貨殖傳掘冢博揜犯姦成富王符潜夫論以游博持掩為事)師古曰搏或
作博六博也揜意錢之屬也(後漢書梁冀傳能挽滿彈棋格五六博蹴鞠意錢之)
(戲)皆戲而賭取財物宋書王景文傳為右衛將軍坐與
奉朝請毛法因蒱戲得錢百二十萬白衣領職劉康祖
傳為員外郎十年再坐樗蒲戲免南史王質傳為司徒
左長史坐招聚博徒免官金史刑志大定八年制品官
犯賭博法贓不滿五十貫者其法杖聽贖再犯者杖之
上曰杖者所以罰小人也既為職官當先廉恥既無廉
恥故以小人之罰罰之今律犯賭博者文官革職為民
武官革職隨舍餘食糧差操亦此意也但百人之中未
有一人坐罪者上下相容而法不行故也晉陶侃勤於
吏職終日歛膝危坐閫外多事千緒萬端㒺有遺漏諸
參佐或以談戲廢事者命取其酒器蒱博之具悉投於
江將吏則加鞭朴卒成中興之業為晉名臣唐宋璟為
殿中侍御史同列有博于臺中者將責名品而黜之博
者惶恐自匿後為開元賢相而史言文宗切於求理每
至刺史面辭必殷勤戒敕曰無嗜博無飲酒内外聞之
莫不悚息然則勤吏事而糾風愆乃救時之首務矣
唐書言楊國忠以善樗蒲得入供奉常後出專主蒱簿
計算鈎畫分銖不悞帝悦曰度支郎才也卒用之而敗
玄宗末年荒佚遂以小人乘君子之器此亦國家之妖
孽也今之士大夫不慕姚崇宋璟而學楊國忠亦終必
亡而已矣
山堂考索宋大中祥符五年三月丁酉上封者言進士
蕭元之本名琉嘗因賭博抵杖刑今易名赴舉登第詔
有司召元之詰問引伏奪其勑贖銅四十斤遣之宋制
之嚴如此今之進士有以不工賭博為恥者矣
晉中興書載陶士行言摴蒲老子所作乃牧豬奴戲也
近日士大夫多為之
遼史穆宗應歷十九年正月甲午與羣臣為葉格戲解
曰宋錢僖公家有葉子揭格之戲(按應歷十九年為宋太祖之開寳二年是)
(契丹先有此戲不知其所自來)而其年二月已巳即為小哥等所弑君
臣為謔其禍乃不旋踵此不祥之物而今士大夫終日
執之其能免於效尤之咎乎
宋史太宗紀淳化二年閏月己丑詔犯蒱博者斬元史
世祖紀至元十二年禁民間賭博犯者流之北地刑亂
國用重典固當如此
今日致太平之道何繇曰君子勤禮小人盡力
京債
赴銓守候京債之累於今為甚舊唐書武宗紀會昌二
年二月丙寅中書奏赴選官多京債到任填還致其貪
求罔不由此今年三銓於前件州府(河東鳳翔鄜坊邠寧等道)得官
者許連狀相保戸部各備兩月加給料錢至支時折下
所冀初官到任不帶息債衣食稍足可責清廉從之蓋
唐時有東選南選其在京銓授者止關内河東兩道採
訪使所屬之官不出一千餘里之内而猶念其舉債之
累先於戸部給與兩月料錢非惟恤下之仁亦有勸廉
之法與今之職官到任先辦京債剥下未足而或借庫
銀以償之者得失之數較然可知已
若夫聖主之所行有超出於前代者太祖實錄吳元年
七月丙子除郡縣官二百三十四人賜知府知州知縣
文綺四絹六羅二夏布六父如之母妻及長子各半府
州縣佐貳官視長官半之父如之母妻及長子又半之
各府經歴知事同佐貳官州縣吏目典史視佐貳官又
半之父母妻子皆如之其道里費知府賜白金五十兩
知州三十五兩知縣三十兩同知視知府五之三治中
半之通判推官五之二州同知視府通判經歴及州判
官視府同知半之縣丞主簿視知縣又半之知事吏目
典史皆十兩著為令上曰今新授官多出布衣到任之
初或假貸於人則他日不免侵漁百姓不有以養其廉
而責之奉公難矣洪武元年二月詔中書省自今新除
府州縣官給賜白金一十兩布六疋十年正月甲辰上
謂中書省臣曰官員聽選之在京者宜早與銓注即令
赴任聞久住客邸者日有所費甚至空乏假貸於人昔
元之弊政此亦一端其常選官淹滯在京者資用既乏
流為醫卜使人喪其所守實朝廷所以待之者非其道
也自今銓選之後以品為差皆與道里費仍令有司給
舟車送之著為令十七年七月癸丑北平税課司大使
熊斯銘言仕者得禄養親此人子之所願也然有道遠
而不得養其父母者乞令有司給以舟車俾得迎養以
盡人子之情廷議以雲南兩廣四川福建官員家屬赴
任者官為給舟車已有定例自今凡一千五百里以外
者宜依例給之制可(二十二年八月命故官妻子還鄉者亦給車舟)豈非愛民
之仁先於恤吏者乎
居官負債
居官負債雖非君子之行似乎不干國法乃考之於古
有以不償債而免列侯者漢書孝文三年河陽侯陳信
坐不償人責過六月免(免侯爵)是也有以不償債而貶官
者舊唐書李晟子惎累官至右龍武大將軍沈湎酒色
恣為豪侈積債至數千萬其子貸回鶻錢一萬餘貫不
償為回鶻所訴文宗怒貶惎為定州司法參軍是也然
此猶前代之事使在今日則回鶻當更貸之以錢而為
之營其善缺矣
元史太宗十二年以官民貸回鶻金償官者歲加倍名
羊羔息其害為甚詔以官物代還凡七萬六千錠仍命
凡假貸歲久惟子本相侔而止著為令
日知錄卷二十八
