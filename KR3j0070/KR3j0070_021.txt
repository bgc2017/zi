日知錄卷二十一崑山顧炎武撰
作詩之旨
舜曰詩言志此詩之本也王制命太師陳詩以觀民風
此詩之用也荀子論小雅曰疾今之政以思往者其言
有文焉其聲有哀焉此詩之情也故詩者王者之迹也
建安以下洎乎齊梁所謂辭人之賦麗以滛而於作詩
之旨失之遠矣
唐白居易與元微之書曰年齒漸長閱事漸多每與人
言多詢時務每讀書史多求理道始知文章合爲時而
著歌詩合爲事而作又自叙其詩關於美刺者謂之諷
諭詩自比於梁鴻五噫之作而謂好其詩者鄧魴唐衢
俱死吾與足下又困躓豈六義四始之風天將破壊不
可支持邪又不知天意不欲使下人病苦聞於上邪嗟
乎可謂知立言之旨者矣
晉葛洪抱朴子曰古詩刺過失故有益而貴今詩純虛
譽故有損而賤
詩不必人人皆作
古人之會君臣朋友不必人人作詩人各有能有不能
不作詩何害若一人先倡而意已盡則亦無庸更續是
以虞廷之上臯陶𢋫歌而禹益無聞古之聖人不肯爲
雷同之辭駢拇之作也栢梁之宴金谷之集必欲人人
以詩鳴而蕪累之言始多於世矣
堯命歷而無歌文王演易而不作詩不聞後世之人議
其劣於舜與周公也孔子以斯文自任上接文王之綂
乃其事在六經而所自爲歌止於龜山彼婦諸作何寥
寥也其不能與夫我則不暇與
宋邵博聞見後錄曰李習之與韓退之孟東野善習之
於文退之所敬也退之與東野唱酬傾一時習之獨無
詩退之不議也(石林詩話人之才力有限李翶皇甫湜皆韓退之高弟而二人獨不傳其詩不)
(應散亡無一篇存者計或非其所長故不作耳二人以非其所長而不作賢於世之不能而強為之者也)尹
師魯與歐陽永叔梅聖俞善師魯於文永叔所敬也永
叔與聖俞唱酬傾一時師魯獨無詩永叔不議也
五子之歌適得五章以爲人各一章此又後人之見耳
渭陽秦世子送舅氏也而晉公子無一言尹吉甫作崧
高之詩以贈申伯烝民之詩以贈仲山甫韓弈之詩以
贈韓侯而三人者不聞其有答是知古人之詩不以無
和答爲嫌
詩題
三百篇之詩人大率詩成取其中一字二字三四字以
名篇故十五國並無一題雅頌中間一有之若常武美
宣王也若勺若賚若般皆廟之樂也其後人取以名之
者一篇曰巷伯自此而外無有也(雨無正篇韓詩篇首有雨無其極傷我稼)
(穡二句)五言之興始自漢魏而十九首並無題郊祀歌鐃
歌曲各以篇首字爲題又如王曹皆有七哀而不必同
其情六子皆有雜詩而不必同其義則亦猶之十九首
也唐人以詩取士始有命題分韻之法而詩學衰矣
杜子美詩多取篇中字名之如不見李生久則以不見
名篇近聞犬戎遠遁逃則以近聞名篇往在西京時則
以往在名篇歴歴開元事則以歴歴名篇自平宫中吕
太一則以自平名篇客從南溟來則以客從名篇皆取
首二字爲題全無意義頗得古人之體
古人之詩有詩而後有題今人之詩有題而後有詩有
詩而後有題者其詩本乎情有題而後有詩者其詩徇
乎物
古人用韵無過十字
三百篇之詩句多則必轉韻(古人但謂之音不謂之韻今姑從俗名之耳)魏
晉以上亦然宋齊以下韻學漸興人文趨巧於是有強
用一韻到底者終不及古人之變化自然也
古人用韻無過十字者獨閟宫之四章乃用十二字使
就此一韻引而伸之非不可以成章而於義必有不達
故末四句轉一韻是知以韻從我者古人之詩也以我
從韻者今人之詩也自杜拾遺韓吏部未免此病也
葉少藴石林詩話曰長篇最難魏晉以前詩無過十韻
者蓋使人以意逆志初不以序事傾盡爲工至老杜述
懷北征諸篇窮極筆力如太史公紀傳此固古今絶唱
然八哀八篇本非集中高作而世多尊稱之不敢議如
李邕蘇源明詩中極多累句余嘗痛刊去僅各取其半
方爲盡善然此不可爲不知者言也
詩主性情不貴竒巧唐以下人有強用一韻中字幾盡
者有用險韻者有次人韻者皆是立意以此見巧便非
詩之正格
且如孔子作易彖象傳其用韻有多有少未嘗一律亦
有無韻者可知古人作文之法一韻無字則及他韻他
韻不恊則竟單行聖人無必無固於文見之矣
詩有無韻之句
詩以義為主音從之必盡一韻無可用之字然後旁通
他韻又不得於他韻則寧無韻苟其義之至當而不可
以他字易則無韻不害漢以上往往有之
暮投石壕村有吏夜捉人(杜甫石壕吏詩)兩韻也至當不可易
下句云老翁踰墻走老婦出門看則無韻矣亦至當不
可易古辭紫騮馬歌中有舂榖持作飯採葵持作羹二
句無韻李太白天馬歌中有白雲在青天邱陵遠崔嵬
二句無韻野田黃雀行首二句遊莫逐炎洲翠棲莫近
吳宫燕無韻行行且游獵篇首二句邊城兒生年不讀
一字書無韻
五經中多有用韻
古人之文化工也自然而合於音則雖無韻之文而往
往有韻苟其不然則雖有韻之文而時亦不用韻終不
以韻而害意也三百篇之詩有韻之文也乃一章之中
有二三句不用韻者如瞻彼洛矣維水泱泱之類是矣
一篇之中有全章不用韻者如思齊之四章五章召旻
之四章是矣又有全篇無韻者周頌清廟維天之命昊
天有成命時邁武諸篇是矣說者以爲當有餘聲然以
餘聲相恊而不入正文此則所謂不以韻而害意者也
孔子贊易十篇其彖象傳雜卦五篇用韻然其中無韻
者亦十之一文言繫辭說卦序卦五篇不用韻然亦間
有一二如鼓之以雷霆潤之以風雨日月運行一寒一
暑乾道成男坤道成女君子知微知彰知柔知剛萬夫
之望此所謂化工之文自然而合者固未嘗有心於用
韻也尚書之體本不用韻而大禹謨帝德廣運乃聖乃
神乃武乃文皇天眷命奄有四海爲天下君伊訓聖謨
洋洋嘉言孔彰惟上帝不常作善降之百祥作不善降
之百殃爾惟德㒺小萬邦惟慶爾惟不德㒺大墜厥宗
太誓我武惟揚侵于之疆取彼凶殘我伐用張于湯有
光洪範無偏無陂遵王之義無有作好遵王之道無有
作惡遵王之路無偏無黨王道蕩蕩無黨無偏王道平
平無反無側王道正直皆用韻又如曲禮行前朱鳥而
後玄武左青龍而右白虎招搖在上急繕其怒禮運玄
酒在室醴醆在戸粢醍在堂澄酒在下陳其犠牲備其
鼎俎列其琴瑟管磬鐘鼓修其祝嘏以降上神與其先
祖以正君臣以篤父子以睦兄弟以齊上下夫婦有所
是謂承天之祜樂記夫古者天地順而四時當民有德
而五榖昌疾疢不作而無妖祥此之謂大當然後聖人
作爲父子君臣以爲紀綱中庸故君子不可以不修身
思修身不可以不事親思事親不可以不知人思知人
不可以不知天孟子師行而糧食饑者弗食勞者弗息
睊睊胥讒民乃作慝方命虐民飲食若流流連荒亡爲
諸侯憂凡此之類在秦漢以前諸子書並有之太史公
作贊亦時一用韻而漢人樂府詩反有不用韻者
易韻
易之有韻自文王始也凡卦辭之繁者時用韻蒙之瀆
告解之復夙震之虩啞艮之身人是也至周公則辭愈
繁而愈多用韻疑古卜辭當用韻若春秋傳所載懿氏
之鏘姜卿京驪姬之渝羭蕕臭伯姬之&KR0954;貺償相姬旗
師丘孤弧姑逋家虛鄢陵之䠞目孫文子之陵雄衛侯
之羊亡竇踰又如國語所載晉獻公之骨猾捽史記所
載漢文帝之庚王光漢書元后傳所載晉史之雄乘崩
興皆韻也故孔子作彖象傳用韻蓋本經有韻而傳亦
韻此見聖人述而不作以古爲師而不苟也(郭璞註爾雅釋訓篇)
(本經有韻註亦用韻)
彖象傳猶今之箋註者析字分句以爲訓也繫辭文言
以下猶今之箋註於字句明白之後取一章一篇全書
之義而通論之也故其體不同
古詩用韻之法
古詩用韻之法大約有三首句次句連用韻隔第三句
而於第四句用韻者關雎之首章是也凡漢以下詩及
唐人律詩之首句用韻者源於此一起卽隔句用韻者
卷耳之首章是也凡漢以下詩及唐人律詩之首句不
用韻者源於此自首至末句句用韻者若考槃清人還
著十畝之間月出素冠諸篇又如卷耳之二章三章四
章車攻之一章二章三章七章長發之一章二章三章
四章五章是也凡漢以下詩若魏文帝燕歌行之類源
於此自是而變則轉韻矣轉韻之始亦有連用隔用之
别而錯綜變化不可以一體拘於是有上下各自爲韻
若兔罝及采薇之首章魚麗之前三章卷阿之首章者
有首末自爲一韻中間自爲一韻若車攻之五章者有
隔半章自爲韻若生民之卒章者有首提二韻而下分
二節承之若有瞽之篇者此皆詩之變格亦莫非出於
自然非有意爲之也
古人不忌重韻
杜子美作飲中八仙歌用三前二船二眠二天宋人疑
古無此體遂欲分爲八章以爲必分爲八而後可以重
押韻無害也不知柏梁臺詩三之三治二哉二時二來
二材已先之矣東川有杜鶻西川無杜鶻涪萬無杜鶻
雲安有杜鶻求其說而不得則疑以爲題下注不知古
人未嘗忌重韻也故有四韻成章而唯用二字者胡爲
乎株林從夏南匪適株林從夏南是也有二韻成章而
惟用一字者大人占之維熊維羆男子之祥維虺維蛇
女子之祥是也有三韻成章而惟用一字者苟日新日
日新又日新是也(湯濩曰儀禮祭侯辭惟若寧侯母或若女不寧侯左傳虞叔引諺匹夫無)
(罪懷璧其罪曹子臧引志聖逹節次守節下失節晏子引諺非宅是卜惟隣是卜老子道可道非常道名可名)
(非常名史記天官書欲終日有雨有雲有風有日月當其時者深而多實無雲有風日當其時淺而多實有雲)
(風無日當其時深而少實皆古人以本字自爲韻者也)如采薇首章連用二玁狁
之故句正月一章連用二自口字十月之交首章連用
二而微字車牽三章連用二庶幾字文王有聲首章連
用二有聲字召旻卒章連用二百里字又如行露首章
起用露字末用露字又如簡兮卒章連用三人字那連
用三聲字其重一字者不可勝述漢以下亦然如陌上
桑詩三頭字二隅字二餘字二夫字二鬚字(羅敷字在下句末三)
(見)焦仲卿妻作三語字三言字二由字二母字二取字
二子字二歸字二之字二君字二門字又二言字蘇武
骨肉緣枝葉一首二人字結髮爲夫婦一首二時字陳
思王棄婦詞二庭字二靈字二鳴字二成字二寧字阮
籍詠懷詩灼灼西隤日一首二歸字張協襍詩黑蜧躍
重淵一首二生字謝靈運君子有所思行二歸字梁武
帝撰孔子正言竟述懷詩二反字任昉哭范僕射詩二
生字三情字沈約鍾山詩二足字然則重韻之有忌其
在隋唐之代乎
諸葛孔明梁父吟云問是誰家墓田疆古冶子又云誰
能爲此謀國相齊晏子用二子字古人但取文理明當
而已初不避重字也今本或改作田疆古冶氏失之矣
潘岳秋興賦宵耿介而不寐兮獨展轉於華省悟時歲
之遒盡兮慨俛首而自省用二省字
初唐詩最爲嚴整而盧照鄰長安古意别有豪華稱將
相轉日回天不相譲意氣由來排灌夫專權判不容蕭
相用二相字今人謂必字同而義異者方可重用若此
詩之二相固無異義也且詩曰王命南仲往城于方其
下文又曰天子命我城彼朔方有何異義哉
李太白高陽歌二杯字廬山謠二長字杜子美織女詩
二中字奉先縣詠懷二卒字兩當縣吳十侍御江上宅
二白字八哀詩張九齡一首二省字二境字園人送瓜
二草字寄狄明府二濟字宿鑿石浦二繫字韓退之此
日足可惜詩二光字二鳴字二更字二城字二狂字二
江字(王摩詰故太子太師徐公輓歌重用二名字施之律詩則爲非體)
詩有以意轉而韻須重者如今夕何夕見此良人子兮
子兮如此良人何嚶其鳴矣求其友聲相彼鳥兮猶求
友聲有杕之杜其葉萋萋王事靡盬我心傷悲卉木萋
止女心悲止於論鼓鐘於樂辟廱於論鼓鐘於樂辟廱
又若公無渡河公竟渡河此皆承上文而轉者不容别
換一字
七言之始
昔人謂招魂大招去其些只卽是七言詩余考七言之
興自漢以前固多有之如靈樞經刺節眞邪篇凡刺小
邪日以大補其不足乃無害視其所在迎之界凡刺寒
邪日以温徐往徐來致其神門戸已閉氣不分虛實得
調其氣存宋玉神女賦羅紈綺繢盛文章極服妙絲照
萬方此皆七言之祖
素問八正神明論神乎神耳不聞目明心開而志先慧
然獨悟口弗能言傑視獨見適若昏昭然獨明若風吹
雲故曰神三部九候爲之原九鍼之論不必存其文絶
似荀子成相篇
一言
緇衣三章章四句非也敝字一句還字一句若曰敝予
還予則言之不順矣且何必一言之不可爲詩也
吳志歴陽山石文楚九州渚吳九州都楚字一句吳字
一句亦是一言之詩
古人未有之格
語助之外止用四字成詩而四字皆韻古未之有也始
見於莊子父邪母邪天乎人乎是也三章章各二句而
合爲一韻古未之有也始見於孟嘗君傳長鋏歸來乎
食無魚長鋏歸來乎出無車長鋏歸來乎無以爲家是
也
古人不用長句成篇
古詩有八言者胡瞻爾庭有縣貆兮是也有九言者凛
乎若朽索之馭六馬是也然無用爲全章者不特以其
不便於歌也長則意多冗字多懈其於文也亦難之矣
以是知古人之文可止則止不肯以一意之冗一字之
懈而累吾作詩之本義也(正義引顔延之云詩體無九言者將由聲度闡緩不恊金)
(石)知此義者不特句法也章法可知矣七言排律所以
從來少作作亦不工者何也意多冗也字多懈也爲七
言者必使其不可裁而後工也此漢人所以難之也
詩用疊字
詩用疊字最難衛詩河水洋洋北流活活施罛濊濊鱣
鮪發發葭菼揭揭庶姜孽孽連用六疊字可謂複而不
厭賾而不亂矣古詩青青河畔草鬱鬱園中柳盈盈樓
上女皎皎當窗牖娥娥紅粉粧纖纖出素手連用六疊
字亦極自然下此卽無人可繼
屈原九章悲回風紛容容之無經兮㒺芒芒之無紀軋
洋洋之無從兮馳逶移之焉止漂翻翻其上下兮翼遥
遥其左右汜潏潏其前後兮伴張弛之信期連用六疊
字宋玉九辯乘精氣之搏搏兮騖諸神之湛湛驂白霓
之習習兮歴羣靈之豊豊左朱雀之茇茇兮右蒼龍之
躣躣屬雷師之闐闐兮通飛廉之衙衙前輕輬之鏘鏘
兮後輜乘之從從載雲旗之委蛇兮扈屯騎之容容連
用十一疊字後人辭賦亦罕及之者
次韻
今人作詩動必次韻以此爲難以此爲巧吾謂其易而
拙也且以律詩言之平聲通用三十韻之中任用一韻
而必無他韻可易一韻數百字之中任押五字而必無
他字可易名爲易其實難矣先定五字而以上文凑足
之文或未順則曰牽於韻爾意或未滿則曰束於韻爾
用事遣辭小見新巧卽可擅場名爲難其實易矣夫其
巧於和人者其胸中本無詩而拙於自言者也故難易
巧拙之論破而次韻之風可少衰也
嚴滄浪詩話曰和韻最害人詩古人酬唱不次韻此風
始盛於元白皮陸本朝諸賢乃以此而闘工遂至往復
有八九和者
按唐元稹上令狐相公啓曰稹與同門生白居易友善
居易雅能爲詩就中愛驅駕文字窮極聲韻或爲千言
或爲五百言律詩以相投寄小生自審不能有以過之
往往戱排舊韻别創新詞名爲次韻蓋欲以難相挑耳
江湖間爲詩者或相倣斆或力不足則至於顚倒語言
重復首尾韻同意等不異前篇亦目爲元和詩體而司
文者考變雅之由往往歸咎於稹是知元白作詩次韻
之初本自以爲戱而當時即已取譏於人今人乃爲之
而不厭又元白之所鄙而不屑者矣
歐陽公集古錄論唐薛苹倡和詩曰(唐書薛苹河中寳鼎人長於詩)其
間馮宿馮定李紳皆唐顯人靈澈以詩名後世然詩皆
不及苹蓋倡者得於自然和者牽於強作可謂知言
朱子答謝成之書謂淵明詩所以爲高正在不待安排
胸中自然流出東坡乃篇篇句句依韻而和之雖其高
才似不費力然已失其自然之趣矣
凡詩不束於韻而能盡其意勝於爲韻束而意不盡且
或無其意而牽入他意以足其韻者千萬也故韻律之
道疏密適中爲上不然則寧疏無密文能發意則韻雖
疎不害
栢梁臺詩
漢武栢梁臺詩本出三秦記云是元封三年作而考之
於史則多不符按史記及漢書孝景紀中六年夏四月
梁王薨諸侯王表梁孝王武立三十五年薨孝景後元
年其王買嗣七年薨建元五年平王㐮嗣四十年薨文
三王傳同又按孝武紀元鼎二年春起柏梁臺是爲梁
平王之二十二年而孝王之薨至此已二十九年又七
年始爲元封三年又按平王㐮元朔中以與太母争樽
公卿請廢爲庶人天子曰梁王㐮無良師傅故陷不義
乃削梁八城梁餘尚有十城(漢書言削五縣僅有八城)又按平王㐮
之十年爲元朔二年來朝其三十六年爲太初四年來
朝皆不當元封時又按百官公卿表郎中令武帝太初
元年更名光禄勲典客景帝中六年更名大行令武帝
太初元年更名大鴻臚治粟內史景帝後元年更名大
農令武帝太初元年更名大司農中尉武帝太初元年
更名執金吾内史景帝二年分置左內史右內史武帝
太初元年更名京兆尹左內史更名左馮翊主爵中尉
景帝中六年更名都尉武帝太初元年更名右扶風凡
此六官皆太初以後之名不應預書於元封之時又按
孝武紀太初元年冬十一月乙酉栢梁臺災夏五月正
歷以正月爲歲首定官名則是栢梁旣災之後又半歲
而始改官名而大司馬大將軍青則薨於元封之五年
距此已二年矣反覆考證無一合者蓋是後人擬作剽
取武帝以來官名及梁孝王世家乘輿駟馬之事以合
之而不悟時代之乖舛也
按世家梁孝王二十九年(表孝景前七年)十月入朝景帝使使
持節乘輿駟馬迎梁王於闕下臣瓉曰天子副車駕駟
馬此一時異數平王安得有此
詩體代降
三百篇之不能不降而楚辭楚辭之不能不降而漢魏
漢魏之不能不降而六朝六朝之不能不降而唐也勢
也用一代之體則必似一代之文而後爲合格
詩文之所以代變有不得不變者一代之文沿襲已久
不容人人皆道此語今且千數百年矣而猶取古人之
陳言一一而摹倣之以是爲詩可乎故不似則失其所
以爲詩似則失其所以爲我李杜之詩所以獨高於唐
人者以其未嘗不似而未嘗似也知此者可與言詩也
已矣
書法詩格
南北朝以前金石之文無不皆八分書者是今之眞書
不足爲字也姚鉉之唐文粹吕祖謙之皇朝文鑑眞德
秀之文章正宗凡近體之詩皆不收是今之律詩不足
爲詩也今人將繇眞書以窺八分繇律詩以學古體是
從事於古人之所賤者而求其所最工豈不難哉
鄞人薛千仞(岡)曰自唐人之近體興而詩一大變後學
之士可兼爲而不可專攻者也近日之弊無人不詩無
詩不律無律不七言又曰七言律法度貴嚴對偶貴整
音節貴響不易作也今初學後生無不爲七言律似反
以此爲入門之路其終身不得窺此道藩籬無怪也
詩人改古事
陳思王上書絶纓盜馬之臣赦楚趙以濟其難註謂赦
盜馬秦穆公事秦亦趙姓故互文以避上秦字也趙至
與嵇茂齊書梁生適越登岳長謠梁鴻本適吳而以爲
越者吳爲越所滅也謝靈運詩弦高犒晉師仲連郤秦
軍弦高所犒者秦師而改爲晉以避下秦字則舛而陋
矣李太白行路難詩華亭鶴唳詎可聞上蔡蒼鷹安足
道杜子美諸將詩昨日玉魚蒙葬地早時金盌出人間
改黃犬爲蒼鷹改玉盌爲金盌亦同此病
自漢以來作文者即有回避假借之法太史公伯夷傳
伯夷叔齊雖賢得夫子而名益彰顔淵雖篤學附驥尾
而行益顯本當是附夫子耳避上文雷同改作驥尾使
後人為之豈不為人譏笑
庾子山賦誤
庾子山枯樹賦云建章三月火按史記武帝太初元年
冬十一月乙酉柏梁臺災春二月起建章宫西京賦柏
梁既災越巫陳方建章是經用厭火祥是災者柏梁非
建章而三月火又秦之阿房非漢也哀江南賦云栩陽
亭有離别之賦夜聽擣衣曲云栩陽離别賦按漢書藝
文志别栩陽賦五篇詳其上下文例當是人姓名姓别
名栩陽也以爲離别之别又非也
于仲文詩誤
隋于仲文詩景差方入楚樂毅始遊燕按漢書高帝紀
徙齊楚大族昭氏屈氏景氏懷氏齊田氏五姓關中與
利田宅(景駒注文穎曰楚族景氏駒名)王逸楚辭章句三閭之職掌王
族三姓曰昭屈景然則景差亦楚之同姓也而仲文以
爲入楚豈非梁陳已下之人但事辭章而不詳典據故
邪
梁武帝天監元年詔曰雉兔有刑姜宣致貶此用孟子
殺其麋鹿者如殺人之罪而不知宣王乃田氏非姜後
也與此一類
李太白詩誤
李太白詩漢家秦地月流影照明妃一上玉關道天涯
去不歸按史記言囟奴左方王將直上谷以東右方王
將直上郡以西而單于之庭直代雲中漢書言呼韓邪
單于自請畱居光禄塞下又言天子遣使送單于出朔
方雞鹿塞(今在河套内)後單于竟北歸庭乃知漢與囟奴往
來之道大抵從雲中五原朔方明妃之行亦必出此故
江淹之賦李陵但云情往上郡心畱鴈門而玉關與西
域相通自是公主嫁烏孫所經太白誤矣顔氏家訓謂
文章地理必須惬當其論梁簡文鴈門太守行而言日
逐康居大宛月氐蕭子暉隴頭水而云北注黃龍東流
白馬沈存中論白樂天長恨歌峨眉山下少人行謂峨
眉在嘉州非幸蜀路文人之病蓋有同者
梁徐悱登琅邪城詩甘泉警烽候上谷抵樓蘭上谷在
居庸之北而樓蘭為西域之國在玉門關外即此一句
之中文理已自不通其不切琅邪城又無論也
郭璞賦誤
郭璞江賦總括漢泗兼包淮湘淮泗並不入江豈因孟
子而誤邪
陸機文誤
陸機漢高帝功臣頌侯公伏軾皇媪來歸乃不考史書
之誤漢儀注高帝母兵起時死小黃後於小黃作陵廟
本紀五年即皇帝位於汜水之陽追尊先媪爲昭靈夫
人則其先亡可知而十年有太上皇后崩乃太上皇崩
之誤文重書而未删也侯公說羽羽乃與漢約中分天
下九月歸太公吕后並無皇媪
字
春秋以上言文不言字如左傳於文止戈爲武故文反
正爲乏於文皿蟲爲蠱及論語史闕文中庸書同文之
類並不言字易女子貞不字十年乃字詩牛羊腓字之
左傳其僚無子使字敬叔皆訓爲乳書康誥于父不能
字厥子左傳樂王鮒字而敬小事大大字小亦取愛飬
之義惟儀禮士冠禮賓字之禮記郊特牲冠而字之敬
其名也與文字之義稍近亦未嘗謂文爲字也以文爲
字乃始於史記秦始皇琅邪臺石刻曰同書文字說文
序云依類象形謂之文形聲相益謂之字文者象物之
本字者孳乳而生(孝經援神契亦有此語)周禮外史掌達書名於
四方註云古曰名今曰字儀禮聘禮註云名書文也今
謂之字(三國志注孫亮時有山隂朱育依體像類造作異字干名以上)此則字之名自
秦而立自漢而顯也與
許氏說文序此十四篇五百四十部九千三百五十三
文解說凡十三萬三千四百四十一字以篆書謂之文
隸書謂之字張揖上博雅表凡萬八千一百五十文唐
玄度九經字樣序凡七十六部四百廿一文則通謂之
文
三代以上言文不言字李斯程邈出文降而爲字矣二
漢以上言音不言韻周顒沈約出音降而爲韻矣
古文
古時文字不一如漢汾隂宫鼎其蓋銘曰汾隂供官銅
鼎蓋二十枚二十字作十十鼎銘曰汾隂供官銅鼎二
十枚二十字作牛其末曰第二十三二十字作廿一器
之銘三見而三不同自唐以後文字日繁不得不歸一
律而古書之不復通者多矣
說文
自隸書以來其能發明六書之指使三代之文尚存於
今日而得以識古人制作之本者許叔重說文之功爲
大後之學者一點一畫莫不奉之爲規矩而愚以爲亦
有不盡然者且以六經之文左氏公羊榖梁之傳毛萇
孔安國鄭衆馬融諸儒之訓而未必盡合况叔重生於
東京之中世所本者不過劉歆賈逵杜林徐廵等十餘
人之說(楊愼六書索隠序曰說文有孔子說楚莊王說左氏說韓非說淮南子說司馬相如說董仲舒)
(說京房說衛宏說揚雄說劉歆說桑欽說杜林說賈逵說傅毅說官溥說譚長說王育說戸□說張林說黃顥)
(說周盛說逯安說歐陽僑說寗嚴說爰禮說徐廵說莊都說張徹說)而以爲盡得古人之
意然與否與一也五經未遇蔡邕等正定之先傳寫人
人各異今其書所收率多異字而以今經校之則說文
爲短又一書之中有兩引而其文各異者(如汜下引詩江有汜洍下)
(引詩江有洍逑下引書旁逑孱功僝下引書旁救僝功卺下引詩赤舄己巳掔下引詩赤舄掔掔)後之
讀者將何所從二也(鄭玄常駮許愼五經異義顔氏家訓亦云說文中有援引經傳與今)
(乖者未之敢從)流傳旣久豈無脫漏即徐鉉亦謂篆書堙替日
久錯亂遺脫不可悉究今謂此書所闕者必古人所無
别指一字以當之(如說文無劉字後人以鎦字當之無由字以甹字當之無免字以絻字當)
(之)改經典而就說文支離回互三也今舉其一二評之
如秦宋薛皆國名也秦從禾以地宜禾亦已迂矣宋从
木爲居薛从辛爲辠此何理也費誓之費改爲䉾訓爲
惡米武王載旆之旆改爲坺訓爲臿土威爲姑也爲女
隂殹爲擊聲困爲故廬普爲日無色此何理也貉之爲
言惡也視犬之字如畫狗狗叩也豈孔子之言乎訓有
則曰不宜有也春秋書日有食之訓郭則曰齊之郭氏
善善不能進惡惡不能退是以亡國不幾於勦說而失
其本指乎居為法古用爲卜中童爲男有辠㐮為解衣
耕弔爲人持弓會敺禽辱爲失耕時臾爲束縛捽抴罰
爲持刀罵詈勞爲火燒門宰爲辠人在屋下執事冥爲
十六日月始虧刑爲刀守并不幾於穿鑿而遠於情理
乎武&KR0034;師之而制字荆公廣之而作書不可謂非濫觴
於許氏者矣若夫訓參爲商星此天文之不合者也訓
亳爲京兆杜陵亭此地理之不合者也書中所引樂浪
事數十條而他經籍反多闕略此采摭之失其當者也
今之學者能取其大而棄其小擇其是而違其非乃可
謂善學說文者與(後周書黎景熙其從祖廣太武時爲尚書郎善古學嘗從吏部尚書崔玄)
(伯受字義又從司徒崔浩學楷篆自是家傳其法景熙亦傳習之頗與許氏有異可見魏晉以來傳受亦各不)
(同)
王莽傳劉之爲字卯金刃也正月剛卯金刀之利皆不
得行(食貨志亦云)又曰受命之日丁卯丁火漢氏之德也卯
劉姓所以爲字也光武告天祝文引䜟記曰卯金修德
爲天子公孫述引援神契曰西太守乙卯金謂西方太
守而乙絶卯金也是古未嘗無劉字也(趙䆠光曰說文無劉字但作鎦)
(今按漢書卯金刀之䜟及古印流傳者劉姓不下數十百面並作劉無鎦字)魏明帝太和初
公卿奏言夫歌以詠德舞以象事於文文武爲斌臣等
謹製樂舞名曰章斌之舞魏去叔重未遠是古未嘗無
斌字也(徐鉉較定說文前列斌字云是俗書)
說文原本次第不可見今以四聲列者徐鉉等所定也
切字鉉等所加也(趙古則六書本義曰漢以前未有反切許氏說文鄭氏箋註但曰讀若某)
(而已今說文反切乃朱翺以孫愐唐韻所加)旁引後儒之言如杜預裴光遠
李陽冰之類亦鉉等加也又云諸家不收今附之字韻
末者(瀰下)亦鉉等加也(眸字下云說文直作牟趙宧光曰詳此則本書雜出衆人之手審矣)
(安得不蕪穢也凡参訂經傳必以本人名冠之方不混於前人耳)
始字說文以爲女之初也已不必然而徐鉉釋之以至
哉坤元萬物資始不知經文乃是大哉乾元萬物資始
若用此觧必從男乃合耳
說文長箋
萬歷末吳中趙凡夫宧光作說文長箋將自古相傳之
五經肆意刊改好行小慧以求異於先儒乃以靑靑子
衿為滛奔之詩而謂衿即衾字(詩中元有衾字抱衾與裯錦衾爛兮)如此
類者非一其實四書尚未能成誦而引論語虎兕出於
柙誤作孟子虎豹出亏□(兕下)然其於六書之指不無管
闚而適當喜新尚異之時此書乃盛行於世及今不辯
恐他日習非勝是為後學之害不淺矣故舉其尤剌謬
者十餘條正之
舊唐書文宗紀開成二年宰臣判國子監祭酒鄭覃進
石壁九經一百六十卷九經者易書詩三禮春秋三傳
又有孝經論語爾雅其實乃十二經又有張參五經文
字唐玄度九經字樣皆刻之於石今現在西安府學凡
夫乃指此為蜀本石經又云張参五經文字唐玄升九
經字樣亦附蜀本之後但可作蜀經字法今此石經末
有年月一行諸臣姓名十行大書開成二年丁巳歲凡
夫豈未之見而妄指為孟蜀邪
又云孫愐唐韻文殷二韻三聲皆分獨上聲合一咸嚴
洽業二韻平入則分上去則合按今廣韻即孫愐之遺
文殷上聲之合則有之咸嚴洽業則四聲並分無併合
者
切者兩字相摩以得其音取其切近今改為盜竊之竊
於古未聞豈凡夫所以自名其學者邪
瓜分字見史記虞卿傳漢書賈誼傳(戰國策注分其地如破瓜然鹽鐵)
(論隔絶羌胡瓜分其地)竈突字見漢書霍光傳今云瓜當作瓜突
當作突然則鮑昭蕪城賦所謂竟瓜剖而豆分魏玄同
䟽所謂瓜分瓦裂者古人皆不識字邪按張參五經文
字云突徒兀反作突者訛
顧野王陳人也而以爲晉之虎頭(颼下頭顧長康為虎將軍)陸龜
蒙唐人也而以爲宋之象山(乙下山陸九淵號象先生)王筠梁人
也而以爲晉(蜺下雌梁書王筠傳沈約以郊居賦示筠讀至霓連踡約撫手欣忭今引此事謂)
(之晉王筠約既梁人安得與晉人語哉)王禹偁宋人也而以爲南朝(稱下)此
眞所謂不學墻面者與
晉獻帝醉虞侍中命扶之(扶下)按晉書虞嘯父傳為孝武
帝所親愛侍飲大醉拜不能起帝顧曰扶虞侍中嘯父
曰臣位未及扶醉不及亂非分之賜所不敢當帝甚悅
傳首明有孝武帝字引書者未會全讀但見中間有貢
獻之獻適與帝字相接遂以爲獻帝而不悟晉之無獻
帝也萬歷間人看書不看首尾只看中間兩三行凡夫
著書之人乃猶如此
恂字箋漢宣帝諱而不知宣帝諱詢(荀悅曰詢之字曰謀)非恂也
衍字箋漢平帝諱而不知平帝諱衎(荀悅曰衎之字曰樂師古曰衎音口)
(旱反)非衍也
後漢書劉虞傳故吏尾敦於路劫虞首歸葬之(註尾姓敦名)
引之云後漢尾敦路劫劉虞首歸之莽若以敦路為人
名而又以葬為莽是劉幽州之首竟歸之於王莽也
左氏成六年傳韓獻子曰易覯則民愁民愁則墊隘說
文&KR0034;墊二字兩引之而一作阨者古隘阨二字通用也
箋乃云未詳何出野下引左傳身横九野不知其當爲
九畝又榖梁傳之文而非左氏也
鵲鶪醜其飛也㚇(㚇下)此爾雅釋鳥文箋乃曰訓辭未詳
然非後人語驠馬白州也(驠下)本之爾雅釋畜白州驠註
州竅也謂馬之白尻者箋乃云未詳疑誤
中國之稱夏尚矣今以爲起於唐之夏州其說之荒唐
悠謬可發一笑姑未遑遠徵即以尚書論語言之其所
稱夏吾不知唐虞三代其時已有夏州乎又按夏州本
朔方郡赫連勃勃建都於此自號曰夏後魏滅之而置
夏州亦不始於唐也
云唐中晚詩文始見簿字前此無之(譜下)不知孟子言孔
子先簿正祭器史記李廣傳急責廣之莫府對簿張湯
傳使使八軰簿責湯孫寳傳御史大夫張忠署寳主簿
後漢輿服志每出太僕奉駕上鹵簿馮異傳光武署異
爲主簿而劉公幹詩已云沈迷簿領書回回自昏亂矣
眊字云字不見經若言五經則不載者多矣何獨眊字
若傳記史書則此字亦非隱僻晉語被羽先升註繫於
背若今將軍負眊矣劉略劉備性好結眊吳志甘寧傳
負眊帶鈴梁劉孝儀和昭明太子詩山風亂采眊初景
麗文轅
禰衡爲鼓吏作漁陽撾摻摻乃操字(操下)按後漢書衡方
爲漁陽參撾蹀𨄌而前註引文士傳作漁陽參搥王僧
孺詩云散度廣陵音參寫漁陽曲自註云參音七紺反
乃曲奏之名後人添手作摻後周庾信詩玉階風轉急
長城雲應闇新綬始欲縫細錦行湏篸聲煩廣陵散杵
急漁陽摻隋煬帝詩今夜長城下雲昏月應暗誰見倡
樓前心悲不成摻唐李頎詩忽然更作漁陽摻黃雲蕭
條白日暗正音七紺反今以爲操字而又倒其文不知
漢人書操固有借作摻者而非此也
叩京兆藍田鄉箋云地近京口故从口(叩下)夫藍田乃今
之西安府屬而京口則今之鎮江府此所謂風馬牛不
相及者凡此書中會意之解皆京口之類也
寸十分也漢書律歷志一黍爲一分十分爲一寸本無
可疑而增其文曰析寸爲分當言十分尺之一(寸下)夫古
人之書豈可意爲增改哉
五經古文
趙古則六書本義序曰魏晉及唐能書者軰出但點畫
波折逞其姿媚而文字破碎然猶頼六經之篆未易至
天寶間詔以隸法寫六經於是其道盡廢以愚考之其
說殆不然按漢書藝文志曰尚書古文經四十六卷又
曰孝經古孔氏一篇皆出孔氏壁中又曰有中古文易
經而不言其所出(後傳儒林傳言東萊費直傳易授琅邪王横本以古字號古文易)又
曰禮古經五十六卷春秋古經十二篇論語古二十一
篇但言古不言文而赤眉之亂則已焚燒無遺後漢書
杜林傳曰林前於西州得漆書古文尚書一卷常寳愛
之雖遭艱困握持不離身出以示衛宏徐巡曰林流離
兵亂常恐斯經將絶何意東海衛子濟南徐生復能傳
之是道竟不墜於地也古文雖不合時務然願諸生無
悔所學宏巡益重之於是古文遂行是東京古人之傳
惟尚書而已晉書衛恒傳言魏初傳古文者出於邯郸
淳至正始中立三字石經轉失淳法因科斗之名遂效
其形(後漢書儒林傳誤以三體書法為熹平所刊)未知所立幾經而唐初魏
徵等作隋書經籍志但有三字石經尚書五卷三字石
經春秋三卷(註云梁有十二卷)則他經亦不存矣册府元龜唐
玄宗天寳三載詔曰朕欽惟載籍討論墳典以爲先王
令範莫越於唐虞上古遺書實稱於訓誥雖百篇奥義
前代或亡而六體竒文舊規猶在但以古先所制有異
於當今傳寫浸訛有疑於後學永言刊革必在從宜尚
書應是古體文字竝依今字繕寫施行其舊本仍藏之
書府是玄宗所改亦止於古文尚書而不聞有他經也
夫諸經古文之亡其已久矣今謂五經皆有古文而玄
宗改之以今豈其然乎
孔安國書序曰科斗書廢已久時人無能知者以所聞
伏生之書攷論文義定其可知者爲隸古定(正義曰就古文體而)
(從隸定之故曰隸古以雖隸而猶古也)更以竹簡寫之是則西漢之時所
云古文者不過隸書之近古而共王所得科斗文字久
已不傳玄宗所謂六體竒文蓋正始之書法也
宋晁公武古文尚書序曰余抵少城作石經考異之餘
因得此古文全編於學宫乃延士張&KR2115;倣吕氏所鏤本
書丹刻諸石方將配孝經周易經文之古者附於石經
之列(末書乾道庚寅)今其石當已不存而摹本亦未見傳之人
間也世無好古之人雖金石其能保與(今有廣信楊時喬所刻周易古)
(文恐亦後人以意為之不必有所受也)
急就篇
漢魏以後童子皆讀史游急就篇晉夏侯湛抵疑鄉曲
之徒一介之士曾諷急就習甲子魏書崔浩表言太宗
即位元年勑臣解急就章劉芳撰急就篇續注音義證
三卷陸暐擬急就篇爲悟蒙章又書家亦多寫急就篇
(晁氏讀書記曰自昔善小學者多書急就章故有鍾繇皇象衛夫人王羲之所書傳于世)魏書崔浩
傳浩既工書人多託寫急就章從少至老初不憚勞所
書蓋以百數儒林傳劉蘭始入小學書急就篇家人覺
其聰敏北齊書李繪六歲未入學伺伯姊筆讀之閒輙
竊用未幾遂通急就章李鉉九歲入學書急就篇月餘
便通自唐以下其學漸微(明初武官誥勅用二十八宿編號永樂中字盡奉旨用漢)
(急就章字)
千字文
千字文元有二本梁書周興嗣傳曰高祖以三橋舊宅
爲光宅寺勅興嗣與陸倕製碑及成俱奏高祖用興嗣
所製者自是銅表銘栅塘碣北伐檄次韻王羲之書千
字竝使興嗣爲之蕭子範傳曰子範除大司馬南平王
戶曹屬從事中即使製千字文其辭甚美命記室蔡薳
注釋之舊唐書經籍志千字文一卷蕭子範撰又一卷
周興嗣撰是興嗣所次者一千字文而子範所製者又
一千字文也(陳書沈衆傳是時梁武帝制千字詩衆為之注解是乂不獨興嗣子範二人矣)乃
隋書經籍志云千字文一卷梁給事郎周興嗣撰千字
文一卷梁國子祭酒蕭子雲注梁書本傳謂子範作之
而蔡薳爲之注釋今以爲子雲注子雲乃子範之弟則
異矣宋史李至傳言千字文乃梁武帝得鍾繇書破碑
千餘字命周興嗣次韻而成(山堂考索同)本傳以爲王羲之
而此又以爲鍾繇則又異矣隋書舊唐書志又有演千
字文五卷不著何人作(隋書文苑傳秦王俊令潘徽為萬字文)
淳化帖有漢章帝書百餘字皆周興嗣千字文中語東
觀餘論曰此書非章帝然亦前代人作但錄書者集成
千字中語耳歐陽公疑以爲漢時學書者多爲此語而
後村劉氏遂謂千字文非梁人作誤矣黃魯直䟦章草
千字文曰章草言可以通章奏耳非章帝書也
草書
褚先生補史記三王世家曰至其次序分絶文字之上
下簡之參差長短皆有意人莫之能知謹論次其真草
詔書編于左方是則褚先生親見簡策之文而孝武時
詔即已用草書也魏志劉廙傳轉五官將文學文帝器
之令廙通草書則漢魏之間箋啟之文有用草書者矣
(晉書郄鍳傳帝以鍳有器望萬機動静輙問之乃詔特草上表疏以從簡易)故草書之可通
於章奏者謂之章草
趙彦衛雲麓漫鈔言宣和中陜右人發地得木簡字皆
章草乃永初二年發夫討畔羌檄米元章帖言章草乃
章奏之章今攷之既用於檄則理容概施於章奏蓋小
學家流自古以降日趋於簡便故大篆變小篆小篆變
隸比其久也復以隸爲繁則章奏文移悉以章草從事
亦自然之勢(張懷瓘書斷曰章草者漢黃門令史游所作也王愔云漢元帝時史游作急就章解)
(散隸體漢俗簡惰漸以行之是也此又一說)故雖曰草而隸筆仍在良繇去
隸未遠故也右軍作草猶是其典刑故不勝爲冗筆逮
張旭懷素軰出則此法掃地矣
北齊趙仲將學涉羣書善草隸雖與弟書字皆楷正云
草不可不解若施之於人似相輕易若與當家中卑幼
又恐其疑是以必湏隸筆唐席豫性謹雖與子弟書疏
及吏曹簿領未嘗草書謂人曰不敬他人是自不敬也
或曰此事甚細卿何介意豫曰細猶不謹而况巨邪柳
仲郢手鈔九經三史下及魏晉南北諸史皆楷小精真
無行字宋劉安世終身不作草字書尺牘未嘗使人代
張觀平生書必爲楷字無一行草類其爲人古人之謹
重如此舊唐書王君廓爲幽州都督李玄道爲長史君
廓入朝玄道附書與其從甥房玄齡君廓私發之不識
草字疑其謀已懼而奔叛玄道坐流嶲州夫草書之釁
乃至是邪
金石錄
金石錄有宋公䜌餗鼎銘云按史記世家宋公無名䜌
者莫知其爲何人今考左傳宋元公之太子欒嗣位爲
景公漢書古今人表有宋景公兜欒而史記宋世家元
公卒子景公頭曼立是兜欒之音訛爲頭曼而宋公䜌
即景公也宗均之誤爲宋不必證之碑及黨錮傳即南
蠻傳云會援病卒謁者宗均聽悉受降爲置吏司羣蠻
遂平事與本傳合而南蠻傳作宗本傳作宋其誤顯然
註未及正(黨錮傳註宗資字叔都南陽安衆人祖父均自有傳)
房彦謙高祖法夀自宋歸魏封壯武侯子孫承襲魏隋
唐三書皆同獨碑作莊武按漢膠東國有壯武縣文帝
封宋昌爲壯武侯正義曰括地志云壯武故城在萊州
即墨縣西六十里後漢志壯武故夷國左傳隱元年紀
人伐夷是也賈復傳封膠東侯食郁秩壯武等六縣晉
張華亦封壯武侯字竝作壯獨此碑與左傳杜氏註作
莊
鑄印作減筆字
太原府徐溝縣有同戈驛其名本取洞渦水此水出樂
平縣西四十里陡泉嶺經平定州壽陽榆次至徐溝縣
入汾今徐溝縣北五里洞渦河其陽有洞渦村是也水
經洞渦水出沾縣北山西過榆次縣南又西到晉陽縣
南西入於汾酈道元注劉琨之爲并州也劉淵引兵邀
擊之合戰于洞渦即是水也舊唐書昭宗紀天復元年
四月氏叔琮營于洞渦驛(五代史唐本紀同)新唐書地理志太
原郡有府十八其一曰洞渦宋史曹彬傳爲前軍都監
戰洞渦河北漢世家李繼勲敗繼恩兵於洞渦河(唯魏書地)
(形志晉陽下云同過水出木瓜嶺一出沾嶺一出大廉山一出原洞祠下五水合道故曰同過西南入汾則又)
(作同過字異有又按上文止四水或脱漏)後人減筆借書同戈字而今鑄
印遂作同戈以減借之字登於印文又不但馬文淵所
言成皋印點畫之訛而已
今驛多用古地名者洪武九年四月壬辰以天下驛傳
之名多因俚俗命翰林考古正之如揚州府曰廣陵驛
鎮江府曰京口驛凡改者二百三十二徐溝無古地名
故以水名之
畫
古人圖畫皆指事爲之使觀者可法可戒上自三代之
時則周明堂之四門墉有堯舜之容桀紂之象有周公
相成王負斧扆南面以朝諸侯之圖(孔子家語)楚有先王之
廟及公卿祠堂圖畫天地山川神靈琦瑋僪佹及古賢
聖怪物行事(王逸楚辭章句)秦漢以下見於史者如周公負成
王圖(霍光傳)成慶畫(景十三王傳所猶言成慶圖非成慶畫也)紂醉踞妲己
圖(叙傳)屏風圖畫列女(宋弘傳)戴逵畫南都賦圖(世說)之類未
有無因而作逮乎隋唐尚沿其意唐藝文志所列漢王
元昌畫漢賢王圖閻立德畫文成公主降蕃圖玉華宫
圖闘雞圖閻立本畫秦府十八學士圖凌煙閣功臣二
十四人圖范長壽畫風俗圖醉道士圖王定畫本草訓
戒圖(貞觀尚方令)檀智敏畫游春戲藝圖(振武校尉)殷&KR1780;韋無沗
畫皇朝九聖圖高祖及諸王圖太宗自定輦上圖開元
十八學士圖(開元人)董萼畫鞶車圖(開元人字重照)曹元廓畫後
周北齊梁陳隋武德貞觀永徽間朝臣圖高祖太宗諸
子圖秦府學士圖凌煙圖(武后左尚方令)楊昇畫望賢宫圖安
祿山真張萱畫伎女圖乳母將嬰兒圖按羯鼓圖鞦韆
圖(竝開元館畫直)談皎畫武惠妃舞圖佳麗寒食圖佳麗伎女
圖韓幹畫龍朔功臣圖姚宋及安祿山圖相馬圖玄宗
試馬圖寧王調馬打毬圖(大梁人大府寺丞)陳宏畫安祿山圖
玄宗馬射圖上黨十九瑞圖(永王府長史)王象畫鹵簿圖田
琦畫洪崖子橘木圖(德平子汝南太守)竇師綸畫內庫瑞錦對
雉闘羊翔鳳游麟圖(字希言太宗秦王府諮議相國錄事參軍封陵陽公)韋鶠畫
天竺胡僧渡水放牧圖(鑾子)周昉畫撲蝶按筝楊真人降
真五星等圖(字景玄)各一卷唐文粹有王藹記漢公卿祖
二疏圖舒元輿記桃源圖通鑑蜀嘉州司馬劉贊獻陳
後主三閣圖皆指事象物之作王維傳人有得奏樂圖
不知其名維視之曰此霓裳第三疊第一拍也好事者
集樂工按之無差自實體難工空摹易善於是白描山
水之畫興而古人之意亡矣
宋邵博聞見後錄云觀漢李翕王稚子高貫方墓碑多
刻山林人物乃知顧愷之陸探微宗處士軰尚有其遺
法至吳道玄絶藝入神然始用巧思而古意少減矣况
其下者此可為知者道也
宋徽宗崇寧三年立畫學考畫之等以不倣前人而物
之情態形色俱若自然筆韻高簡為工此近於空摹之
格至今尚之
謝在杭五襍俎曰自唐以前名畫未有無故事者蓋有
故事便湏立意結構事事考訂人物衣冠制度宫室規
模大略城郭山川形勢向背皆不得草草下筆非若今
人任意師心鹵莽滅裂動輙託之寫意而止也余觀張
僧繇展子虔閻立本軰皆畫神佛變相星曜真形至如
石勒竇建德安祿山有何足畫而皆寫其故實其他如
懿宗射兔貴妃上馬後主幸晉陽華清宫避暑不一而
足上之則神農播種堯民擊壌老子度關宣尼十哲下
之則商山采芝二疏祖道元逹鏁諫葛洪移居如此題
目今人郤不肯畫而古人爲之轉相沿倣蓋繇所重在
此習以成風要亦相傳法度易於循習耳
古器
洪氏隨筆謂彝器之傳春秋以來固已重之如郜鼎紀
甗之類歴歴可數不知三代逸書之目湯有典寳武有
分器而春官有典庸器之職祭祀出而陳之則固前乎
此矣故夏后氏之璜封父之繁弱密湏之鼓闕鞏之甲
班諸魯公唐叔之國而赤刀弘璧天球河圖之屬陳設
於成王之顧命者又天子之世守也然而來去不恒成
虧有數是以寳珪出河(左傳昭二十四年)九鼎淪泗武庫之劍
穿屋而飛(越絶書亦載湛盧去吳事)殿前之鐘感山而響銅人入夢
鐘虡生毛則知歴世久遠能爲神怪亦理之所必有者
隋書文帝開皇九年四月毁平陳所得秦漢三大鐘越
二大鼓十一年正月丁酉以平陳所得古器多為禍變
悉命毁之而大金國志載海陵正隆三年詔毁平遼宋
所得古器亦如隋文之言蓋皆恣睢不學之主而古器
之銷亡為可惜矣
讀李易安題金石錄引王涯元載之事以爲有聚有散
乃理之常人亡人得又胡足道未嘗不歎其言之逹而
元裕之(好問)作故物譜獨以爲不然其說曰三代鼎鐘其
初出於聖人之制今其欵識故在不曰永用享則曰子
子孫孫永寳用豈聖人者超然遠覧而不能忘情於一
物邪自莊周列禦寇之說出遂以天地爲逆旅形骸爲
外物雖聖哲之能事有不滿一吷者况外物之外者乎
然而彼固未能寒而忘衣饑而忘食也則聖人之道所
謂備物以致用守器以為智者其可非也邪(已上櫽括元氏之文)
春秋之於寳玉大弓竊之書得之書知此者可以得聖
人之意矣
日知錄卷二十一
