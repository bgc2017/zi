卷十四
山堂肆考卷十四明彭大翼撰
時令
十一月
十一月斗建子子孳也言陽氣至此更孳生也纂要十
一月曰仲冬亦曰暢月辜月日在斗昏東壁中旦軫中
其日壬癸其蟲介其音羽律中黃鍾日月會於星紀
教大閱
周禮夏官大司馬仲冬教大閱前期羣吏戒衆庶修戰
法遂以狩
成徒杠
孟子曰歲十一月徒杠成十二月輿梁成民未病涉也
審門閭
禮月令是月也命奄尹申宫令審門閭謹房室必重閉
注云宫令宫中之政令也
安形性
月令是月也君子齋戒處必掩身身欲寧去聲色禁嗜
欲安形性事欲靜以待陰陽之所定
取狐
詩豳風一之日于貉取彼狐狸為公子裘注云一日謂
斗建子一陽之月也變月言日者言是月之日也
獵獸
月令是月也農有不收藏積聚者馬牛畜獸有放佚者
取之不詰山林藪澤有能取蔬食田獵禽獸者野虞教
道之其有相侵奪者罪之不赦
取竹
月令日短至則伐木取竹箭注云陰盛則材成故伐而
取之大曰竹小曰箭
斬木
周禮冬官山虞山林之政令物為之厲而為之守禁仲
冬斬陽木仲夏斬陰木
虎交
月令水益壯地始坼鶡旦不鳴虎始交注云子月之候
鶡旦夜鳴求旦之鳥也或曰此說非是蓋禽經所謂毅
鳥也似雉而大有毛角鬭死方休古人取為武士之冠
者正以其猛故耳埤雅黃黑色故名為鶡又此鳥本陽
物感六陰之極故不鳴虎陰物而始交者亦感陽生也
蚓結
月令是月也日短至陰陽爭諸生蕩芸始生荔挺出蚯
蚓結麋角解水泉動塗闕廷門閭築囹圄此以助天地
之閉藏也注云爭者陽欲施陰欲化爭成功也諸生者
萬物之生機也蕩動也芸與荔挺皆香草或曰荔挺即
馬藺子結猶屈也
冬至
按五月夏至為一陰六月大暑為二陰七月處暑為三
陰八月秋分為四陰九月霜降為五陰十月小雪為六
陰至十一月六陰極盛一陽來復乃陰陽交會之時故
謂之至月令陰生於午而日漸短至子則極而短之至
極也天文志周天三百六十五度北極出地上三十六
度南極入地下亦三十六度日行中道為黃道北至東
井去極近南至牽牛去極遠東至角西至婁去極中仲
冬日行南至牽牛去極最遠故曰日南至而其出没與
地之辰申相當是以景長而晷短晝刻少而夜刻多是
謂冬至
一陽
易復卦反復其道七日來復天行也疏云陽氣始於剝
盡之後至陽氣來復時凡經七日然禇氏莊氏並云自
五月一陰生至十一月一陽生凡七月今易不云七月
而云七日者欲見陽長須速故變月言日又曰一陽為
復二陽為臨三陽為泰
三極
月令章句冬至有三極晝漏極短一也去極極遠二也
晷景極長三也
景長
漢律歷志日道發南去極彌遠其景彌長遠長乃極冬
乃至焉周禮冬至日在牽牛景長一丈三尺夏至日在
東井景長五寸
日短
虞書日短星昴以正仲冬厥民隩鳥獸氄毛注曰日短
晝四十刻也星昴西方白虎七宿之昴宿冬至昏之中
星也正者冬至陰之極子為正陰之位也隩室之内也
氣寒而民聚於内也氄毛鳥獸生耎毳細毛以自溫也
序立性成
漢書魏相傳冬至則八風之序立萬物之性成
陽升日永
崔駰襪銘陽升於下日永於天長履景福至於億年
月璧
桓譚新論從天元以來迄十一月朔朝冬至日月若連
璧
星珠
漢律歷志武帝元封元年十一月甲子朔旦冬至五星
如連珠
立日表
律歷志冬至日立八神樹八尺之表日中視其晷晷如
度者歲美人和不如度者則歲惡人惑晷進則水晷退
則旱進一尺則日食退一尺則月食注云進謂長於度
也
成天文
易通卦驗冬至成天文鄭玄注天文謂三光運行而照
天下冬至而數訖於是時祭而成之所以報也又幽怪
錄冬至日月養魄於廣寒宫
受萬國稱賀
沈約宋書魏晉冬至日受萬國及百僚稱賀因小會其
儀亞於歲朝故曰亞歲漢書冬至君道長故賀
夏至陰氣起君道消故不賀
與羣臣縱樂
易通卦驗冬至之始人主與羣臣左右縱樂五日天下
之衆亦家家縱樂五日以為迎日至之禮也
圜丘奏樂
周官大司樂凡樂靁鼓靁鼗孤竹之管雲和之琴瑟雲
門之舞於地上圜丘奏之
緹室飛灰
漢律歷志候氣之法為室三重戶閉塗舋周密布緹縵
室中以木為案每律各如之内卑外高從其方位加律
其上以葭莩灰抑其兩端案律而候之氣至者灰去殿
中候用玉律十二惟二至乃候
擊磬石
淮南子曰冬至之日北宫御女衣黑采擊磬石
調鍾律
易通卦驗冬至日人主合八能之士或調黃鍾或調六
律或調五行或調律歷或調陰陽或調正德鄭玄注致
八能之士者言選於人衆之中取習曉者使之調也
閉關
易復卦象雷在地中復先王以至日閉關
添線
歲時記晉魏間宫中以紅線量日影冬至後日添長一
線又明皇雜錄唐宫中以女功揆日之長短冬至後比
常日增一線之功故杜詩刺繡五紋添弱線吹葭六管
動飛灰
書雲
見春分
迎日
史記封禪書漢武帝時齊人公孫卿曰今年得寳鼎其
冬辛巳朔旦冬至與黃帝時等卿有札書曰黃帝得寳
鼎宛朐問於鬼臾區鬼臾區對曰黃帝得寳鼎神策是
歲己酉朔旦冬至得天之紀終而復始於是黃帝迎日
推策後率二十歲復朔旦冬至凡二十推三百八十年
黃帝僊登於天卿因所忠欲奏之所忠視其書不經謝
曰寳鼎事已决矣尚何以為卿因嬖人奏之上大悦乃
召問卿
朝日夕月
史記孝武紀十一月辛巳朔日冬至昧爽天子始郊拜
太一朝朝日夕夕月
迎福踐長
魏曹植獻履襪表伏見舊儀國家冬至獻履貢襪所以
迎福踐長先臣或為之頌臣既玩其嘉藻願述朝慶千
載昌期一陽嘉節四方交泰萬彙昭蘇亞歲迎祥履長
納慶玉燭寳典十一月建子周之正月也冬至日南至
景極長為陰陽日月萬物之始律當黃鍾其管最長故
有履長之慶
上履襪
後魏崔浩女儀近古婦人常以冬至日上履襪於舅姑
所以踐長至之義也按浩字伯深
寢兵鼔
五經通義冬至之日寢兵鼔商旅不行君不聽政事
舉觴賜子
晉周顗母李氏字絡秀生顗及嵩謨元帝時並列顯位
嘗冬至舉觴賜三子曰爾等並貴列吾復何憂嵩曰恐
不如尊旨顗志大才短非自全之道嵩性抗直亦不容
於世唯阿奴碌碌當在母目下耳按阿奴謨小字也後
皆如其言
作粥禳鬼
荊楚歲時記共工氏有不才之子以冬至日死為疫鬼
畏赤小豆故冬至日作豆粥以禳之劉子翬至日詩豆
糜厭勝憐荊俗
席闡放囚
梁席闡為東陽太守有能名冬至日悉放獄囚還家依
期而至
盛吉斷獄
見冬
貴妃玉筯
天寳遺事冬至日大雪至午雪霽因寒所結簷溜皆為
冰條妃子使侍兒敲下二條看玩帝自晚朝回問所玩
何物妃子笑答曰妾所玩者玉筯也帝謂左右曰妃子
聰慧比象可愛也
宰相火城
見元日
陽歸
養生集要南陽張平子云冬至陽氣歸内腹中熱物入
胃易消化
陰謝
王讃詩玄陰受謝青陽啓號氣以升新光以永照
十二月
十二月斗建丑丑紐也言終始之際以紐結名也纂要
十二月曰季冬亦曰杪冬除月凃月餘月暮節窮稔窮
紀日在婺女昏婁中旦氐中其日壬癸其蟲介其音羽
律中大吕日月會於玄枵
月窮
禮月令是月也日窮于次月窮于紀星回于天數將幾
終歲且更始注云日窮于次者去年季冬次玄枵至此
窮盡還次玄枵也紀會也去年季冬月與日相會於玄
枵至此窮盡還復會於玄枵也二十八宿隨天而行每
日雖周天一匝而早晩不同至此月而復其故處與去
年季冬早晩相似故云回於天也太平廣記南詔以十
為星回節是日登避風臺而清平官賦詩
地正
東漢陳寵傳地以為正商以為春
問龜
周禮天官天府掌季冬陳玉以貞來歲之媺惡注云問
事之正曰貞謂問於龜也
獻豜
詩豳風二之日其同載纉武功言私其豵獻豜于公
磔牛
月令命有司大難旁磔出土牛以送寒氣注云季春惟
國家之難仲秋惟天子之難此則下及庶人又以陰氣
極盛故云大難也旁磔謂四方之門皆披磔其牲以攘
除陰氣不但如季春之九門磔攘而已出猶作也月建
丑丑為牛土能制水故特作土牛以畢送寒氣也又漢
書十二月立土牛六頭于國都郡縣城外以送大寒
嘗魚
月令是月也命漁師始漁天子親往乃嘗魚先薦寢廟
斬冰
周禮天官凌人掌冰正歲十二月令斬冰三其凌
共燎
月令是月也乃命四監收秩薪柴以共郊廟及百祀之
薪燎
水澤腹堅
月令是月也冰方盛水澤腹堅命取冰冰以入注云冰
之初凝惟水面而已至此則徹上下皆凝故云腹堅
天地隆烈
揚雄羽獵賦玄冬季月天地隆烈萬物權輿於内徂落
於外注云北方水色黑故曰玄冬隆烈陰氣盛也
火畜雊乳
月令季冬之月律中大吕鴈北鄉鵲始巢雉雊鷄乳按
鴈知時之鳥隨陽南北是以春北秋南不失其時自雨
水節後陽氣已升乃自南而北所謂候鴈北是也至白
露節寒氣漸至乃自北而南所謂鴻鴈來猶未全來也
又至寒露節寒氣愈加所謂鴻鴈來賓則俱來矣及冬
至已後則一陽以生陽氣漸回而鴈有北居之漸故曰
鴈北鄉格物論鵲一名飛駁一名鳲鵲善為巢其開戶
背太歲雉火畜也感於陽而有聲鷄亦火畜也麗於陽
而成形故於此時雊乳
征鳥厲疾
月令季冬征鳥厲疾注云征鳥鷹隼之屬以其善擊故
曰征厲疾者猛厲而迅速也
計耕事
月令令告民出五種命農計耦耕事修耒耜具田器
飭國典
月令天子乃與公卿大夫共飭國典論時令以待來歲
之宜
邵子吟
文選歲事崢嶸而將暮動邵子感物之吟注云歲除人
則多事故云歲事崢嶸邵子吟曰芝蘭種不榮荊棘剪
不去二者無奈何徘徊歲將暮
李賀辭
唐李賀十二月樂辭日腳淡光紅灑灑薄霜不銷挂枝
下依稀和氣排冬嚴已就長日辭長夜
獻夢
周禮春官占夢季冬聘王夢獻吉夢於王王拜受之注
云聘問也獻羣臣之吉夢以歸美焉
共芻
月令季冬之月乃命同姓之邦共寢廟之芻豢
臘日(附蜡)
禮傳夏曰嘉平殷曰清祀周曰大蜡漢改曰臘臘者獵
也因獵取獸以祭先祖也道書道家有五臘正月為天
臘為地臘為道德臘為
民歲臘十二月正臘日為王侯臘又玉燭寳典臘者祭
先祖蜡者報百神同日而異祭也
魏辰
高堂隆魏臺訪議王者各以其行盛日為祖墓日為臘
水始於申盛於子墓於辰故君以子祖辰臘火
始於寅盛於午墓於戌故火行之君以午祖戌臘木始
於亥盛於卯墓於未故木行之君以卯祖未臘金始於
巳盛於酉墓於丑故君以酉祖丑臘土始於未
盛於戌墓於辰故土行之君以戌祖辰臘魏土德也宜
以戌祖辰臘
漢戌
魏臺訪議漢火德火衰於戌故以戌日為臘魏土德土
衰於辰故以辰日為臘晉金德金衰於丑故以丑日為
臘又宋史建隆四年太博士和峴奏聖朝火德合用
戌日為臘而以前七日辛卯行蜡禮恐未為宜太常議
請蜡百神祀社稷享宗廟同用戌臘日又叢語宋朝用
漢臘盖冬至後三戌大墓日也至己酉年閏八月冬至
第三戌乃在十一月末太史局著歷以十一月第三戌
為臘識者云古法遇閏歲即以第四戌為臘不可在十
一月也
奴孺醉飽
列女傳魯之母師者魯九子之母也臘日休家作召諸
子謂曰婦人之義非有大故不出夫家然吾父母家幼
初歲時祀不理吾從汝謁往監之愼房中之守吾夕而
反於是天陰還失早至閭外而止待夕而入魯大夫從
臺上見而怪之使人問之對曰妾歸視私家諸奴孺子
朝夕而返妾恐其酺歠醉飽人情公有也妾反早故止
閭外穆公聞之賜號母師
吏民宴飲
蔡邕獨斷臘者歲終大祭縱吏民宴飲非特迎氣故但
送不迎
浴佛
南方專用浴佛宋朝東京日都
城諸大寺作浴佛會并送七寳五味粥謂之臘八粥
報神
漢舊儀臘者報諸鬼神及古聖賢之有功於民者也
范喬愧盜
晉書范喬字伯孫邑人臘夕盜砍其樹有告者喬佯不
聞邑人愧而還柴喬曰取柴故與父母相歡耳何以愧
乎遂不取
何鳳放囚
梁書何鳳為建安太守伏臘每放囚還家依期而返華
陽國志王長文字德儁元康初為江源縣令縣收得盜
馬及發塜賊長文引見誘慰時適臘晦皆遣歸家謂曰
教化不厚使汝等如此良吏之過蜡節慶祚肆汝就上
下善相歡樂過節來還當為汝思他理羣吏惶怖爭請
不許後尋有赦無不感恩
賜脂
酉陽雜爼臘日賜北門學士口脂臘脂盛以碧鏤牙筩
杜詩口脂面藥隨恩澤翠管銀罌下九霄
竊食
東漢韓卓字子助陳留人臘日奴竊食以祭其先卓義
其心即白免之
納椒井中
養生要論十二月臘夜令人持椒臥井旁無與人言納
椒井中可除瘟病
垂葦門上
風俗通度索山上大桃樹下有神荼鬱壘常簡閱百鬼
無道理者縛以葦索執以飼虎故縣官常以臘祭之夕
飾桃人人垂葦索及畫虎於門以禦凶鬼也
賜羊
東觀漢記甄宇北海人建武中以青州從事徵拜博士
每臘詔博士羊人一頭羊有大小肥瘦博士祭酒議
欲殺羊分肉宇曰不可又欲投鈎宇復恥之因先自取
其最瘦者後上召問瘦博士所在京師因以為號
祠彘
漢書高祖十年春有司奏令縣官常以春二月及臘日
祠社稷以羊彘
始皇改名
秦始皇時太原真人茅盈曾祖濛于華山中乘雲駕龍
白日升天先是有邑人謠曰神僊得成者茅初成駕龍
上升入太清時下玄洲戲赤城繼世而往在我盈帝若
從之臘嘉平始皇聞之欣然有尋僊之志因改臘曰嘉
平按秦惠王十二月初為臘至始皇三十一年改名嘉
平以應邑人謠也初成濛字
王莽改日
東漢陳咸字子康為廷尉監至王莽簒位還家杜門不
出莽改漢法令及祖臘日咸猶用漢家祖臘人問其故
咸曰我先人豈知王氏祖臘乎按祖道祭也昔共工氏
之子修好遠遊而道死故祀之以為祖神漢以午日祖
戌日臘莽簒漢故改其法
拜慶
搜神記漢宣帝時陰子方者至孝有仁恩嘗臘日晨炊
而竈形見子方拜受慶家有黃羊刲以祠之自是致巨
富今吳中祀竈謂翌日竈神朝天白一
歲事故前期禱之
逐邪
梁曹景宗為領軍性好樂臘日使人逐邪徧往人家乞
酒食本以為戲而部下多剽輕淫人婦女奪人財物武
帝知之景宗懼而止又荊楚歲時記村民臘日並擊細
腰鼓而宴戴胡頭及作金剛刀以逐疫諺曰臘鼓鳴春
草生
送故
司馬彪續漢書季冬之月星廻歲終陰陽已交勞農享
臘以送故也
接新
風俗通臘接也新故交接謂之臘大祭以報功也晉博
士張亮議臘接也祭宜在新故交接也
報神農(已下蜡)
杜氏通典蜡之義自伊耆氏之代而有其禮君子
使之必報之是報田之祭也其神神農初為田事故以
報也
賓孔子
禮禮運昔者仲尼與於蜡賓事畢出遊於觀之上喟然
而嘆仲尼之嘆蓋嘆魯也言偃在側曰君子何嘆孔子
曰大道之行也與三代之英丘未之逮也而有志焉
使民為歡
禮雜記子貢觀於蜡孔子曰賜也樂乎對曰一國之人
皆若狂賜未知其樂也子曰百日之蜡一日之澤非爾
所知也
聚物索饗
禮郊特牲天子大蜡八伊耆氏始為蜡蜡也者索也歲
十二月合聚萬物而索饗之也注云八蜡者先嗇一司
嗇二農三郵表畷四貓虎五坊六水庸七昆蟲八伊耆
氏堯也索求索其神而饗祭之也
息老物
周禮春官籥章國祭蜡則龡豳頌擊土鼓以息老物注
云黃衣黃冠而祭息田夫也
賀初歲
徐爰家儀蜡之明日為小歲賀稱初歲福始慶無不宜
除夕
毛詩日月其除歲聿其莫
爆竹
神異經西方深山中有長人丈餘人見之則病寒熱名
曰山□人每以竹着火中熚烞有聲則山鬼驚遁故今
除夕爆竹是其遺意王介甫詩爆竹聲中一歲除春風
送煖入屠蘇千門萬戶曈曈日總把新桃換舊符
頌花
杜詩守歲阿戎家椒盤已頌花盍簪喧櫪馬列炬散林
鵶四十明朝過飛騰暮景斜誰能更拘束爛醉是生涯
分歲
風土記除夜祭其先竣事長幼聚飲祝頌而散謂之分
歲又吳蜀風俗晩歲相與餽問謂之餽歲
迎年
風土記歲暮家家具殽䔩備宿歲之儲以迎新年
驅儺
東漢後紀歲除大儺選中黃門子弟十歲以上十二歲
以下百二十人為侲子皆赤幘皂衣執靴而行又禮樂
志儺逐鬼疫也陰陽之氣不節癘鬼從而為禍故天子
使方相氏黃金為四目熊皮為帽口作儺儺之聲以驅
鬼疫一年三度為之故禮月令季春命國儺季秋天子
乃儺季冬命有司大儺旁磔以送寒氣薛綜注侲之為
言善也善男幼子也西京賦侲子善童
嫁婢
唐中宗景龍二年歲除召王公近臣入閣守歲酒酣上
謂御史大夫竇從一曰聞卿久無伉儷今夕為卿成禮
可乎從一拜謝俄而内侍引燭籠步障金縷羅扇其後
有人衣翟衣花釵令與從一對坐却扇易服乃皇后老
乳母王氏本蠻婢也上與侍臣大笑詔夫人嫁
為從一妻俗謂乳母之壻曰阿㸙從一進表輒自稱翊
聖皇后阿㸙欣然有自負之意
藏鈎為戲
歲時記歲前為藏鈎之戲始於鈎弋夫人按鈎弋夫人
趙婕妤家在河間武帝廵狩過之見清光自地屬天望
氣者云下有貴人上求之見一女子在空室中姿色殊
絶兩手皆拳百人擘之莫舒上自披即夫人即
鈎弋也十四月而生昭帝後人見其手拳而有國色故
因之為藏鈎之戲
博簺為歡
杜甫今夕行今夕何夕歲云徂更長燭明不可孤咸陽
客舍一事無相與博簺為歡娛馮陵大呌呼五白袒跣
不肯成梟盧
歲盡
唐史育開元中上書自薦能詩謂子建七步臣五步之
内可塞明詔明皇試以除夜上元等詩遂應口而賦除
夜云今歲今宵盡明年明日來寒隨一夜去春逐五更
廻氣色空中改容顔暗裏催風光人不覺移入後園梅
上稱賞授左監門衛將軍詩話以此詩乃王諲作末句
又改移入為己著
斗回
司馬光除夕詩緹室重飛玉琯灰物華全為斗杓回依
依殘臘無情别歷歷新春滿眼來
賣癡獃
吳俗分歲罷小兒繞街呼呌云賣汝癡賣汝獃世傳吳
人多獃故兒軰諱之欲賣其餘范至能有賣癡獃詞除
夕更闌人不睡厭禳鈍滯迎新歲小兒呼呌走長街云
有癡獃召人買二物於人誰獨無就中吳儂仍有餘巷
南巷北賣不得相逢大笑相揶揄櫟翁塊坐重簷下獨
要買添今問價兒云翁買不須錢奉賒癡獃千百年按
揶揄兩手相笑也
照虛耗
夢華錄都人至年夜請僧道看經備酒果送神燒合家
替代紙錢貼竈馬於竈上以酒糟塗抹竈門曰醉司命
夜於竈裏點燈謂之照虛耗
設火山
唐貞觀初天下乂安屬除夜太宗盛飾宫掖明設燈燭
延蕭后觀之后曰隋主淫侈每除夜殿前諸院設火山
數十每一山焚沉香數車火光暗則以甲煎沃之燄起
數丈香聞數十里一夜之間用沉香二百餘乘甲煎過
二百石太宗口刺其奢而心誇其盛歐公詩隋宫守夜
沉香火楚俗驅儺爆竹聲
打灰堆
吳中風俗除夜將曉雞且鳴婢獲持杖擊糞壤致詞以
致利市謂之打灰堆此本彭蠡清湖君如願故事惟吳
中至今不廢
鼓琴
九國志吳越王錢鏐嘗於除夜每命諸子及諸孫鼓胡
琴一再行遽止之曰人將以我為長夜之飲也
理硯
洛陽人家除夜以銅刀刻門理小兒硯點水盆燈
燒燈
唐王建宫詞金吾除夜進儺名畫袴朱衣四隊行院院
燒燈如白日況香火裏坐吹笙
燃炬
吳中風俗除夜村落間以秃帚若蔴䕸竹枝等燃火炬
縛于長竿之杪以照田爛然遍野以祈絲穀
相煖熱
吳中風俗爆竹之夕人家各于門首燃薪滿盆無貧富
皆爾謂之相煖熱
補精神
金門歲節唐賈島嘗以歲除取一年所得詩以酒脯祭
之曰勞吾精神以是補之
赴壑蛇
東坡守歲詩欲知垂盡臘有似赴壑蛇修鱗半已没去
意誰能遮
臥籠兔
東坡餽歲詩寘盤巨鱗橫發籠雙兔臥
山堂肆考卷十四
