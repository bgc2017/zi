卷二十五
山堂肆考卷二十五明彭大翼撰
地理
井
世本黃帝鑿井聚民為邑淮南子曰伯益鑿井而龍
登玄雲神棲崑崙
神農社
盛弘之荆州記隋郡北界有厲鄉村村南有重山山下
有一穴父老相傳神農所生地中有九井汲一井餘井
水皆動後人即以此為神農社歲祠之
老子廟
劉義慶幽明錄襄邑縣南瀨鄉有老子廟廟中有九井
能潔齋入祠者水輒澄清隨人意念
投轄留客
漢書陳遵字孟公性嗜酒每飲賓客取轄投井中雖有
急不得去
移書諭神
唐韓朝宗為襄州刺史城中有昭王井汲者必死雖渴
困人不敢窺視朝宗移書諭神自此飲者無恙人號韓
公井
懸壺
周禮夏官挈壺氏掌挈壺以令軍井注云為軍穿井成
挈壺懸其上令士衆知之
負缶
說苑衞有五丈夫俱負缶入井出而灌韮終日竟一區
鄧析過下車教之曰為機重後輕前命曰桔橰終日可
溉百區五丈夫曰吾聞師言有機智之巧必有機智之
心吾不為也
埋砂致壽
抱朴子曰余亡祖鴻臚少時為臨沅令云此縣有廖氏
家世壽考疑其井水殊赤乃試掘井左右得古人埋丹
砂數十斛
得錢展業
王隱晉書上黨鮑陸家多凶喪淳于智君安宅
不利爾可徑至市門當有一人賣新馬鞭者便就買還
懸舍東北大樹三年當暴得財陸承言詣市得馬鞭懸
之三年井中果得錢數十萬於是業用既展家亦無恙
鳩出
戴延之西征記板渚津南原上有厄井父老相傳漢祖
與楚戰敗逃此井追軍至見兩鳩從井中出得免厄
鳥巢
劉敬叔異苑蘭陵昌慮縣郢城有華山山上有井有鳥
巢其中此鳥金翅黑色見則必大水
玉羊
韓詩外傳魯哀公使人穿井三月不得泉得一玉羊焉
哀公懼孔子聞之見公曰臣聞水之精為玉土之精為
羊此羊肝必土爾公使人殺羊視之果然
金魚
敘州府城南有金魚井中有金魚故名宋黃廷堅貶涪
州酷好茶令人徧汲井水試之惟此井水品為第一
井邊種橘
列僊傳蘇躭啓母曰有賓來會躭當僊去違於供養明
年天下病疫庭中井水井邊種橘可以代養井水
橘葉一枝可以療一人來年果疫母如言救之無不愈
者
井中瀉莝
金陵記江南計吏止於傳舍及將就路以馬踐草瀉井
中謂已不復再過不久復由此飲遂為昔時莝刺喉而
死後人以此為戒曰千里井不瀉莝
投璽
張勃吳錄初漢黃門張讓等劫天子北至河上傳國璽
投於井中及孫堅討董卓入洛屯軍城南望見甄官井
上有五色氣使人入井得傳國璽
得鐘
晉書晉元帝大興初會稽人於井中得一鐘上有古文
十八字郭璞曰王者之作必有靈符
紫沬
安慶府望江縣菩提寺北有司馬龍井相傳嘗有紫沬
浮井上累日始散識者云此龍涎也
紅光
左慈井在廬江縣南相傳慈嘗置丹一粒於井中宋政
和間每清夜氣肅輒有紅光燁然燭天
龍出東箱井
凉州記慕容氏咸寧二年夜見龍出東箱井中行大殿
前蟠卧旦視其鱗甲足跡尚有濕處
龍入後宫井
梁書高祖郗后性極妬及終化為龍入後宫井中通夢
於帝或見形光彩照灼帝體不安龍輒激水騰湧帝於
是井上設衣服及百味祀之竟不敢復立后
洗藥
長沙府有洗藥井相傳孫思邈濯丹之所
煉丹
秦少游龍井記龍井即舊龍泓距錢塘十里吳赤烏中
方士葛洪煉丹於此當西湖之西浙江之北風篁嶺之
上實深山亂石中之泉也相傳有龍居之故曰龍井
應潮
金陵鍾山頭陀寺第一峰有應潮井其泉與江潮盈縮
相應故名石邁古跡編井内時得斷帆朽木之屬
鎮石
嶺表錄異綠珠井在白州雙角山下昔梁氏女有姿容
石崇為交州採訪使以珠三斛買之今舊井存焉相傳
飲此水者誕女多美麗閭里以美色無益於時遂以巨
石鎮之自後産女雖美然七竅四體多不完具又汝州
諸井皆以夾錫錢鎮之問其故一老兵曰此邦饒風沙
沙入井人飲之則成癭夾錫錢所以治沙土也
臨卭火井
異說臨邛縣有火井漢室之盛則其勢赫熾桓靈時漸
微孔明一窺而更盛至景曜元年人以燭投之即滅此
年蜀併於魏
荆州風井
荆州記有井曰風井夏則風出冬則風入
出雲
洞冥記長安東七萬里有雲山山頭有井雲從中出若
土德王則黃雲出火德王則赤雲出水德王則黑雲出
金德王則白雲出木德王則青雲出
興霧
見霧
擲瓦變甘
兖州府單縣東北隅有吕井俗傳吕僊翁與單父人惠
翁遊苦其水鹹擲瓦井中水遂變為甘美
分器息閙
高士傳管寧所居七落會人來汲水者男女錯雜争井
喧閙寧患之乃多買器分井旁汲以待之
寳公
寳誌公井在上元縣大市街心宋曾拯詩塵容俗狀慚
窺影欲汲寒泉洗此心
玉女
玉女井在高郵治西南東齊郟道光與其女居井旁煉
丹故名宋崔伯易有記
彭祖
彭祖井在徐州城西北隅彭祖舊宅唐皇甫冉有詩宋
陳靖作彭祖觀井圖銘并序
崔婆
崔婆井在衡州府西崔婆宅宋張虛白舉進士不利辟
榖而遊至此崔婆飲以醇酒後虚白僊去郡人余安遇
虛白於楊州因寄崔婆詩武陵溪畔崔婆酒天上應無
地下有南來道士飲一斗醉卧白雲深洞口又楊妃井
在容縣西
賈誼穿
荆州記湘州南寺之東為賈誼宅有井甚深上斂下大
狀似壺即誼所穿井也今為陶侃廟
東坡鑿
東坡井在廣州府玄妙觀之西東坡寓居所鑿得一石
如龜名龜鼎
織女繅絲
泰州西溪鎮有繅絲井世傳漢董永寓居於此家貧父
亡貸主人萬錢葬父許身為奴道遇一女求為妻同造
主人約織縑三百疋以償所貸二月而畢遂辭永曰我
天之織女也天帝以君孝遣我助之言訖凌雲而去井
即女所以繅絲者一說永本千乘人少失母獨養父流
寓孝感千乘今青州地孝感湖廣屬縣也
金人撞杵
衡州府益陽縣有平岡岡上有金井數百所深不可測
相傳有金人以杵撞地而成故名金井又南康記雩都
盤固山其上有井大銅人守之五十年一涌水起至數
十丈銅人每以手掩之
灌嬰銘
見水風起輒動
鮑照謎
鮑照井謎一八四八飛泉仰流解云一八四八五八也
五八四十即井字
以銀作牀
淮南王詩後園鑿井銀作牀金瓶素綆汲寒漿杜詩露
井凍銀牀
以玉為檻
山海經注崑崙墟在西北帝之下都高萬仞面有九井
以玉為檻
珉玉為繢
水經注華林園有古井悉以珉玉為繢石為口工作精
密
雕木為盤
雲林異景志唐霍僊鳴别墅在龍門一室之中開九井
皆以雕鏤木為盤覆之夏月坐其上九井生凉不知暑
氣
胭脂
胭脂井在上元縣臺城内又名辱井昔陳後主與張麗
華孔貴嬪投其中以避隋兵井欄石脉有胭脂痕故名
宋曾南豐有辱井銘蓋耻後主之死也
琉璃
琉璃井在潁州治東南井底有青石八片光瑩如琉璃
故名
杜公誠心
新城縣有杜公井唐乾寧中董昌圍急城中乏水穿百
丈不得都將杜稜誠心禱之泉立至
賈耽妙手
廣記賈耽鎮滑臺城北鑿八角井以鎮黃河於是潜令
人伺之果有老父至問曰誰人鑿此曰君老父曰大
妙手但近東近西近南近北耳耽問之曰是井太大也
洞
君傳大天之内有玄中之洞三十六所
偃月
全椒縣龍蟠山上有虎跑泉桃花洞偃月洞
棲霞
桂林府七星山畔有棲霞洞緣磴而上入石門百步始
坦夷可坐數十人其下復有洞入半里許遇大壑不可
進有路北行頫僂而前數步復寬衍兩旁十餘丈石乳
下垂如玉簮珠旒寒泉怪石交映叠出世傳穴通九疑
山洞有老君像唐明皇置
白雲
白雲洞在南康府西山頂白雲常出入洞口有白雲菴
玄風
玄風洞在桂林府七星山下慶林觀後洞口底下隂風
襲人又麻姑山頂有丹霞洞
還珠
還珠洞在桂林府伏波山下俯瞰灕水中可容二十榻
戶牖穿透石如蒼玉旁垂一石柱下至平地不合者纔
一線許俗號伏波試劒石相傳前代有一漁者洞中行
數百步漸明朗見一物如犬瞑目而睡前有一珠甚光
瑩因急懷歸官府尋知之意其為異物亟命還之漁人
復至洞中此物猶未醒故後人名洞曰還珠
鳴玉
鳴玉洞在桂林府陽朔縣西南洞廣大深邃有石乳下
懸又有石牀石笋石盤諸狀泉聲琮琤如鳴玉故名舊
名梵音
金雞
金雞洞在陽朔縣西南官道之側周回有山一在縣西
十里中有小江江上乳石燦如龍鱗
石牛
石牛洞其石狀似牛也在潜山縣西北宋黃庭堅讀書
於此因號山谷道人中有李公麟畫庭堅坐石牛像
白鹿
南康府五老峰下有白鹿洞唐李渤與兄涉俱隱此養
白鹿因以名洞宋寧宗即位召朱熹入朝為相因忤權
臣在位四十六日而歸遂入白鹿洞著書即此
黃龍
杭州葛嶺之後有黃龍洞宋淳祐間經略花園使孟珙
建護國仁王禪寺自其趾斗折而上有洞谽谺深杳不
測相傳夏初雨霽時常有神物蜿蜒卧松上蓋黃龍也
平凉府崆峒山東岩之半有皂鶴洞
呼猿
杭州武陵山有呼猿洞在飛來峰之西冷泉亭之左晉
僧慧理嘗畜白猿於此劉宋有僧智一因訪舊蹟亦於
洞中畜猿臨洞長嘯則諸猿畢集故名
飛鼠
博白縣南有將軍洞一名飛鼠洞
落馬
岳州府古門縣有落馬洞相傳漢昭烈落馬於此
投龍
投龍洞在南昌府華林山唐明皇投金龍於此因名昭
宗時里人費琯避寇於此得明皇所投金簡玉環又鏤
文八十六字
金粟
金粟洞在泉州府紫帽山相傳元德真人鄭文叔居之
宋寧宗御書金粟之洞四字刻於石又詳見紫帽山注
寳芝
寳芝洞在夔州府達縣鳳凰山頂有泉自洞中出衝沙
潄石散而為乳與土相雜積成山峯嵌空竒自然天
巧
國山三洞
善卷洞在宜興縣國山東南洞有三曰乾洞曰大水洞
曰小水洞周幽王時忽自開裂竒形怪狀宛如飛墮周
圍峭壁刻以佛像有石筍高丈餘號玉柱宋熙寧初僧
若沖與其徒秉燧以入行約三十里忽聞聲大震衆懼
而返
隱山六洞
桂林府西有隱山唐李渤出鎮時見石門大開有水泓
澈乃芟薙蕪穢䟽通巖穴石林磴道若天造靈府因號
隱山上有六洞曰朝陽夕陽南華北牖嘉蓮白雀等名
宋朱希顔吕愿中等各有詩
十房
十房洞在長沙府化縣北洞門廣丈餘門内若廳自廳
入穴中有天忩左右列十房房各有門鐘鼓備具後有
石田石池
雙城
湖廣施州衞城北有雙石城山山下有雙城洞荆州府
夷陵縣西北有三游洞唐白居易與弟行簡及元稹三
人游此作三游洞記刻於石
白沙
白沙洞在梧州府北流縣勾漏山秉燭從竇入傴僂俯
伏凡經六七竇行一里餘乃至勾漏山甲天下而此洞
為勾漏第一樂清縣西有白石洞相傳十二真人所治
之地王十朋有詩
朱明
羅浮山下有深洞號朱明矅真洞天洞中常有五百花
首真人遊會唐開元二十六年奉勅建花首臺天寳初
詔道士申泰芝祭山欲尋朱明洞時邑簿任知宣領耆
老尋見一洞因以藤垂一人下洞約五丈餘郤出云下
視無底日月星辰無不備初有白雲須臾散漫成五色
通天
杭州北山有龍泓洞一名通天洞俗傳其底可通浙東
壁間有蔣之竒篆書賈似道題名宋咸通中有高士丁
飛字翰之居洞中讀書採藥力田自給
迎春
迎春洞在池州府建德縣東南七里高深如屋旁有兩
穴可秉燭入宋政和中主簿左譽為記
留僊
鎮江府放鶴門内有西園宋韓蘄王故園也中有飛蓋
堂留僊洞
昇真
宋陳覺民字達野嘗遊柘山過武夷題詩昇真洞云昇
真洞口接天門靈草丹桃日月春聽說列僊來瑞世三
朝德業在新民按宋章聖皇帝及神考哲廟皆君
應世故云三朝德業章聖事見楊大年家集
聞作樂聲
乳水洞在順天府房山縣大房山東北有懸崖千尺餘
下有石窟闊二丈許深不可測嘗聞作樂聲唐胡詹有
記昔人有篝火浮舟探之者行五六日莫究其源但見
僊鼠晝飛頳鱗遊泳
聞誦經聲
夷堅志李允川政和間至和州遊遠郊忽墜一穴中黑
如夜稍進漸明石池中荷花爛漫天日光耀又聞誦經
聲不見人已而忽至道旁僧寺問僧乃滁州境也已過
七日纔一晝耳其所墜乃華陽洞
金庭玉堂
台州府天台縣赤城山有玉京洞晉許邁嘗居此與王
羲之書云自山陰至臨海多有金庭玉堂僊人芝草即
此
瓊章寳藏
括蒼洞在台州府僊居縣東南名曰成德隱元之天蓋
第十洞天也宋光宗在東宫時書瓊章寳藏四字鎮之
石聳如雪
大城洞在宜興縣東南洞門僅容一人中漸平曠有白
石高聳如雪號鹽米堆又有泉流縈繞之
泉湧如雷
九江府瑞昌縣西有玉華洞洞有僊跡泉湧如雷唐僧
於洞中獲磬與錢皆漢時物
小兒握珠
龍城錄茅山隱士吳綽素擅潔譽神鳳初採藥華陽洞
口見一小兒手把大珠三顆戲於松下綽因前問小兒
忙奔入洞綽恐為物所害遂連呼相從入欲救之行不
三十步見兒作龍形手握三珠填耳中綽素剛勇有膽
略即以藥斧劚之落左耳而珠已失所在龍亦不見出
十餘步洞門已閉綽後先生
童子刺船
稽神錄婺源縣有張公山洞洞穴如井咸寧末有洞靈
觀道士以繩縋下百餘丈乃至底旁視有光崖有屋宇
花木樹石宛然僊境有一道士方棋使一童子刺船至
童子問欲渡否荅曰當還於是童子刺船而去鄭遂復
縋而出明日井中出一石筍塞其口無復入者
千人避亂
湖廣桃源縣有桃源洞周回七十里秦時有千人入洞
避亂
二姓聯婚
平樂府城東有陶李洞昔陶唐英李太尉謫居昭州故
二姓聯婚至今子孫居之
石滴成盂
廬州府英山縣廣福山之側有洞曰龍潭其洞深遠泉
滴石成竅如杯盂然
乳滴成像
酉陽雜俎昔有人遊南山乳洞洞深可數里乳旋滴瀝
成飛僊狀洞中已有數十處眉目衣服形製精巧如天
成一處滴至腰已上其人因以手承潄之後經年再往
見所承滴像已成矣乳不復滴當手承處衣缺二寸不
就
兩崖鸞鶴
婺源縣西北有靈巖三洞東曰慶雲岩竇皆五色兩崖
有鸞鶴雲霞之象西曰蓮花有大石室刻石像於中旁
有羽蓋幢節皆乳石所成南曰含虛洞有二重皆襟帶
浙嶺通連率山
四壁魚鰕
南康記唐魚朝恩有洞房四壁夾安琉璃板中貯江水
及萍藻魚鰕等物號魚藻洞
洞中得書
吳地記闔閭使靈威丈人入林屋洞十七日不得盡因
得禹書洞有三門同會一穴中有金庭玉柱靈跡漢劉
根嘗於此學道
洞中刻經
石經洞在順天府房山縣石經山之東隋大業間法師
静琬處此募緣鑿石為板刻經一藏以傳後世至唐貞
觀初僅成大涅槃一部而法師卒後子孫相繼歷遼金
始完貯於洞者七穴者二洞以玉閉之穴以浮屠鎮之
蛇蟠
四川黎州安撫司城北邛崃山有靈應洞洞有巨蛇蟠
其中一曰靈應將軍洞
鳶集
黎州安撫司東南避瘴山有乾濕二洞凡瘴欲動時飛
鳶皆集此山瘴已乃出土人欲知無瘴以鳶出為候然
鳶出以立冬前後
鳳石
桂林府獨秀山西有雪洞石壁垂乳潔白如雪唐人書
雪洞二字尚存旁有一石如鳳峙然因號雙鳳石
龍田
桂林府羅家山上有南潜洞自南竇入持炬入數步有
乳石中峙乳纍纍然地有跡如龍爪所劃俗名龍田又
本府隱山之北有北潜洞中有石室石臺又有石果作
荔桃棗栗之狀
煙霞
煙霞洞在杭州府城南洞中舊有石刻羅漢六吳越王
别刻十二共成十八羅漢登州府寧海州東南大崑崙
山亦有此洞王真人嘗於此修煉
水月
水月洞在桂林府宜山之北洞門透徹山頂高可數十
餘丈其形正圓人遠望之明皎映空儼如月輪宋張孝
祥改曰朝陽岩搆亭其上亦曰朝陽亭後范成大始復
舊名且為之銘
山堂肆考卷二十五
