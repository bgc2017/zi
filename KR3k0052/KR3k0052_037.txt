卷三十七
山堂肆考卷三十七明彭大翼撰
君道
官制
伏羲以龍紀官神農以火紀官軒轅以雲紀官少昊
以鳥紀官顓頊以來不能紀遠乃紀於近為民師而
命以民事唐虞稽古建官惟賢夏商官倍亦克用又
至周而增為三百六十屬
九官之首
唐虞水土未平故以司空為九官之首
六卿之末
成周功成治定故以司空居六卿之末
分禮樂
唐虞分禮樂為二官而合兵刑為一官
分兵刑
成周分兵刑為二官而合禮樂為一官
漢制
漢以大司馬至散騎為中朝官以丞相至六百石為外
朝官太師太傅太保為上公丞相御史大夫太尉為三
公至光武中興又以太尉司徒司空為三公京兆尹左
馮翊右扶風為三輔太常光祿衞尉太僕廷尉鴻臚宗
正大司農少府為九卿
唐制
唐以太尉司徒司空為三公尚書門下中書秘書省殿
中内侍為六省六曹為六部九卿為九寺次將作監次
國子學次天策上將府次左右衞至左右領衞為十四
衞東宮置三師三少詹事及兩坊三寺十率府王公置
府佐國官公主置邑司竝為京職事官州縣置鎮戍為
外職事官自開府儀同三司至將事郎二十八階為文
散官驃騎大將軍至陪戎副尉二十一階為武散官上
柱國至武騎尉十二等為勲官
宋制
宋初以文臣知州事以常參官知縣事諸路置轉運總
天下之利權諸州置通判統軍民之政事慮部吏之舞
文也則審刑有院焉防考課之不嚴也則審官有院焉
三公三司有其爵兩府兩制有其職六部與九寺竝建
四省與三省竝設罷檢點而任樞密置二院而重御史
其制亦云備矣然議者謂三省無專職臺省寺監無定
員三省長官不預朝政六曹不釐本務給舍不領本職
諫議無言責起居不記注致使仕者以登臺閣升禁從
為顯官而不以官之遲速為榮滯以差遣要劇為貴途
而不以階勲爵邑有無為輕重至元豐三年始置詳定
官制局于中書命翰林學士張璪樞密副使承旨張誠
一領之凡舊領空名者一切罷去而易之以階因以寄
祿名寄祿格徽宗政和中蔡京率意自用更定官名以
至走馬承受升擁使節黃官道流亦濫朝品元豐之政
至此大壞
元制
蒙古主忽必烈既立大新制作命劉秉忠許衡酌古今
之宜定内外官制其總政務者曰中書省秉兵柄者曰
樞密院司黜陟者曰御史臺其次内則有寺監院司衞府
外則有行省行臺宣慰廉訪其牧民則有路府州縣官
有常職位有常祿其長則蒙古人為之而漢人南人貳
焉於是一代之制始備按蒙古至宋度宗咸淳七年始
改國號曰元取易乾元之義從太保劉秉忠請也
周王畿官員
二千六百四十二員出職官分紀
周侯國官員
六萬一千三十二員
西漢官員
自丞相至佐史十二萬二百八十員
東漢官員
七千五百六十七員
晉官員
六千八百二十六員
隋官員
一萬二千五百六十七員
唐官員
内二千六百一十員外郡縣一萬六千二百八十五員
宋官員
景德中一萬餘員皇祐二萬餘員幕職州縣官三千三
百餘員又南豐集宋初以來供奉官左右班殿直為三
班官又有殿前承旨班院端拱以後分東西供奉又置
左右侍禁及承旨初三班官員止于三百至天禧中乃
總四千三百熙寧中乃總一萬一千六百九十宗室又
八百七十員
輿衞
天子行幸則有車駕羽衞以從也
牙門
宋朝會要古者天子出行建大牙今制錯綵為神人象
中道前後各一左右道五門門二旗蓋取周制立旌表
門及天子五門之制
鹵簿
炙轂子車駕行羽儀導護謂之鹵簿自秦漢始有其名
東漢胡廣作天子出行鹵鹵大楯也所以扞敵其部伍
之次皆著之簿故云鹵簿然儀具五兵獨以楯為名者
行道之時甲楯居外餘兵在内故獨言鹵又五禮精義
鹵大楯也以楯領一部之人故名鹵簿
法座
宋沈括筆談正衙法座以香木為之加金飾四足墮角
其前小偃織藤冒之每車駕出幸則使老内臣馬上抱
之曰駕頭法座正座也猶言法官法駕也
法駕
胡廣漢制度天子有大駕法駕小駕大駕則公卿奉引
大將軍驂乘太僕御屬車八十一乘法駕公卿不在鹵
簿唯河南尹執金吾及洛陽令奉引侍中驂乘奉車郎
御屬車四十六乘小駕太僕奉引侍御史整車騎也按
屬車古者諸侯貳車九乘秦滅九國兼其車服故大駕
屬車八十一乘法駕半之
斑劔
宋會要斑劔本漢朝服帶劔也取五色斑闌之義開元
禮儀纂漢制朝服帶劔晉代之以木謂之斑劔齊宋謂
之象劔
儀刀
二儀實錄儀刀所以備威儀即衙刀也自東晉多虞遂
以木代之以備威儀宋會要以銀飾之王公亦給又曰
儀鍠鉞屬也秦漢有之唐用為儀杖古今注秦改鐵鉞
作鍠
警蹕
漢梁孝王為竇太后少子愛之得賜天子旌旗從千乘
萬騎出穪警入穪蹕師古注警者戒肅也蹕止行人也
言出入者互文耳出亦有蹕漢儀注皇帝輦動左右侍
帷幄者穪警出殿則傳蹕止人清道也
鑾和
說文人君乘車駟馬鑣八鑾鈴聲象鸞鳥聲動則鑾鳴
以應行節古今注五輅衡上金雀者朱鳥也口銜鈴謂
之鑾郭璞曰鈴在軌曰鑾在軾曰和
勘箭
筆譚大駕鹵簿中有勘箭如古之契勘也其牡謂之雄
牡箭牝謂之闢伏箭本胡法也熙寧中罷之
犦矟
宋會要犦擊聲也一云象犦牛善鬭唐金吾將軍執之
今制如節加碧油
黃屋
見前馭夷賜越王書注
皂纛
六典後魏有纛頭宋有皂纛亦本後魏制也
雉尾扇
商高宗有雊雉之祥章服多用翟羽周王后夫人有雉
羽扇漢乘輿用之宋孝武詔王侯鄣扇不得用雉尾
虎皮軒
通典漢制以虎皮為軒宋會要漢前驅車也取曲禮前
有士師則載虎皮之義
豹尾
通典漢制大駕出尚書御史所載最後一車懸豹尾唐
貞觀後始加此車于鹵簿内
鵾翅
隋禮儀志輅虞氏謂之鸞車夏后謂之車輅商謂之大
輅周謂之乘輅周人初制五輅金玉象革以飾諸末木
無飾後漢加&KR1017;文晉兩廂加鵾翅亦謂之鵾車
駕六馬
逸禮王度記曰天子駕六馬史記曰秦并天下自以水
德故始駕六馬按夏書五子之歌曰若朽索之御六馬
則駕六之制夏后已然非自秦始皇起也
設五牛
通典東晉過江副車遺缺有事權以馬車代之建旗于
上後制五色木牛立旗于背行則使人輿之牛取負重
致遠而安旗取常纏而不舒晉輿服志五牛旗平吳後
所造以五牛建旗東設五牛青赤在左黃在中白黑在
右周遷輿服雜事亦云晉平吳後造非過江時始為也
鸞旗
賈捐之傳鸞旗在前屬車在後注云鸞旗編以羽毛列
繫幢旁載以車上大駕出則陳于道而先行屬車相連
屬而陳于後也鸞旗一名雞翹
鳳輦
唐制輦有七一曰大鳳輦
象車
西京雜記漢朝輿駕有象車鼓吹十三人引道晉輿服
志象車漢鹵簿最在前通典晉武帝太康中平吳南越
獻馴象詔作大車駕之使越人騎之大駕鹵簿行則試
橋梁宋朝象亦居先
鷺車
通典隋置白鷺車一名鼓吹車車上施層樓樓上有翔
鸞棲焉宋會要隋所置也柱杪刻木為鷺啣鵝毛䇶
鳴鞭
周官條狼氏執鞭趨避之遺法也宋會要唐及五代皆
有之
方繖
宋會要繖即古張帛避雨之遺制今有方繖大繖
記里車
古今注大章車所以記道里也起于西京亦曰記里車
然黃帝内傳玄女為帝製司南車當其前記里車居其
右則其制始自黃帝非西漢所作也七制解天子車駕
出行有黃門鼓車鼓車皆載鼓之車也鹵簿中有記里
鼓車
瑞山車
董巴輿服志商瑞山車金根之色商人以為大輅秦始
皇于是作金根車漢承秦制為乘輿孔子所謂乘殷輅
是也然則金根之制蓋出于商人大輅之法又漢有耕
根車上親耕所乘
行漏車
隋大業雜記大駕羽衞有行漏車鐘鼓車
明遠車
宋會要明遠車即古四望車也駕以牛乾德元年八月
改駕四馬通典齊有四望車亦曰皂輪車
進賢車
漢有五時安車各以方色宋會要進賢車古安車也
崇德車
宋會要崇德車本秦辟惡車也上有桃弧棘矢所以禳
却不祥乾德元年改今名中載黃旗太卜令在車執旗
黃麾
古今注麾所以指麾也通典黃帝振兵設五旗五麾漢
鹵簿有前後黃麾
赤氅
宋會要氅本緝烏毛為之齊有青氅赤氅之制唐有六
色孔雀大小鵝毛雞毛之制
步輦
隋制輦不施輪以人荷之注云人牽為輦秦始皇去其
輪而輿之漢代遂為人君之乘
腰輿
通典唐有腰輿大駕先五輅而行
佽飛
秦有左弋漢武帝太初元年更為佽飛漢百官表少府
官屬也呂氏春秋荆有茲非渡江兩蛟繞舟茲非拔劔
斬之荆王仕以執圭後世以為勇力之官茲佽音相近
今官名佽飛即此大駕鹵簿中備此以為儀衞
虞候
春秋時晉有侯正主斥堠又有原候候奄則虞候之名
始此齊晏子曰藪之薪蒸虞候守之乃山澤望候之官
又唐李靖兵法有左右虞候名同而職異矣
賞賜
天有雨露生育萬物聖人體之則有慶賞之典
賜禮樂
禮明堂成王以周公為有勲勞于天下是以封周公于
曲阜命魯公世世祀周公以天子之禮樂是以魯公孟
春乘大輅載弧䪅旂十有二旒日月之章祀帝于郊配
以后稷
賜旂章
詩大雅王錫韓侯淑旂綏章簟茀錯衡玄衮赤舄鉤膺
鏤鍚鞹鞃淺幭鞗革金厄
錫功
詩小雅彤弓弨兮受言藏之我有嘉賓中心貺之鐘鼓
既設一朝享之
賞德
禮樂記天子之為樂以賞諸侯之有德者也德盛而教
尊五糓時熟然後賞之以樂
受北國
詩大雅王錫韓候其追其貊奄受北國
啓南陽
左僖二十五年晉侯朝王王賜之陽樊温原攅茅之田
晉於是始啓南陽
賜雙璧
史記虞卿躡屩擔簦說趙孝成王一見賜黃金百鎰白
璧一雙
賜千金
漢書梁孝王招延四方豪傑齊人公孫詭初見日即賜
千金官至中尉唐薛收為天策府記室上書諫秦王田
獵王答曰覽所陳知成我者卿也明珠兼乘未若一書
賜黃金十挺蕭瑀字勝文遷内史令孜孜抑過繩違賜
黃金一函
賞魏絳和戎
左襄十一年晉侯以樂之半賜魏綘曰子教寡人和諸
戎狄八年之中九合諸侯如樂之和無所不諧請與子
樂之魏綘辭公曰夫賞國之典也藏在盟府不可廢也
子其受之魏綘于是乎始有金石之樂
賞子展入陳
左襄二十六年鄭伯賞入陳之功賜子展先路三命之
服先八邑賜子産次路再命之服先六邑
後賞壺叔
史記晉文公從亡賤臣壺叔曰君三行賞不及臣文公
曰夫導我以仁義防我以德惠此受上賞輔我以行此
受次賞矢石之難汗馬之勞此復受次賞若以力事我
而補吾缺者此受下賞三賞之後且及子晉人聞之皆
悦
復賞無知
漢高帝封陳平為戶牖侯平辭曰非魏無知臣安得進
乃復賞魏無知又高帝時羣臣争功鄂千秋曰蕭何功
第一曹參次之帝曰何雖有功待卾君而後明乃封千
秋為安平侯
銅山
漢文帝愛鄧通賞賜至多復賜蜀郡銅山得私鑄錢由
是鄧氏錢滿天下
金穴
東漢郭况為大鴻臚賞賜金錢錦帛豐盛莫比京師號
曰金穴
賜珠璣
東漢鍾離意字子阿為尚書令時交趾太守坐贓詔以
其資物頒賜羣臣意得珠璣悉委地不拜曰孔子忍渴
于盗泉之水曾參回車於勝母之鄉惡其名也此誠贓
穢物故不敢拜帝嘆之
賜粟帛
宋處士林逋不趨營利結廬于杭州之孤山真宗聞其
名賜以粟帛
賜弓矢
宋太祖開寳中吳越王俶來朝帝賜禮賢宅以居又賜
劔履上殿命與晉王叙昆弟之禮
秬鬯一卣
左僖二十八年晉文公獻楚俘于王賜秬鬯一卣注卣
器也秬黑黍也鬯香酒所以降神也
鍾乳一劑
唐高馮字季輔德州人貞觀初為中書舍人數上書言
得失辭誠切至帝賜鍾乳一劑曰卿進藥石之言朕以
藥石相報
賜節鉞
裴度以平蔡之功賜節鉞
賜金紫
唐劉餗字晣卿進歙州刺史觀察使韓滉表其治行加
賜金紫李從晦為常州刺史鎮海軍節度使李琢表其
政賜金紫
賜憑几
魏太祖平柳城班所獲器特以素屏風憑几賜毛玠曰
以君有古人之風故賜以古人之物
賜佩刀
唐太宗曰貞觀以前由武功定天下間關草昧玄齡功
也貞觀以後納忠諫正朕違國家長利魏徵而已雖古
名臣何以加因解佩刀以賜二人
賜田二頃
漢書蘇武初從匈奴還詔拜典屬國中二千石賜錢二
百萬公田二頃宅一區又郭子儀前後賜良田美玉名
園甲館不可勝紀
賜第一區
唐劉仁軌進六階賜第一區又李晟蕩夷凶憝賜女樂
一部永崇里第一區晟入第京兆供帳教坊鼓吹迎導
之又渾瑊由樓煩郡王徙咸寧賜大寧里甲第河間王
孝恭討輔公祏生擒之江南平賜甲第一區女樂一部
紫絲履
西京雜記漢成帝好為蹴踘羣臣以為勞體非至尊所
宜帝曰朕好之可擇似而不勞者奏之羣臣作彈棋以
獻帝大悦賜青羔裘紫絲履服以朝覲又漢馬魴為安
帝所寵賜紫艾綬
白玉帶
唐李載義賊平之後詔同平章事賜白玉帶以示殊禮
大驪賜李忠
東漢世祖以所乘大驪賜李忠
良馬賜光顔
唐李光顔為行營節度使臨行賜珍器良馬又王君廓
鎮幽州擊突厥俘斬二千獲馬五十匹入朝帝賜所乘
馬令自廷中乘以出
賜絹百匹
晉張華字茂先以平吳之計賜絹百匹唐屈突通以平
薛仁杲珍寳山積通獨無所取特賜綵千叚太宗治洛
陽宮張玄素上書極諫罷役賜綵二百匹倪若水諫捕
鵁鶄鸂鶒手詔答曰言念忠讜深用慰喜賜帛四十叚
用答至言常何薦馬周帝以何知人賜帛三百匹
賜衣一穪
唐張行成侍宴賜名馬一匹錢十萬衣一穪
貂裘
唐裴矩助城伊吾脇處羅入朝帝喜賜貂裘并西胡珍
器又宋太祖以紫貂裘帽賜王全斌
魚袋
唐高宗給五品以上隨身銀魚袋以防召命之詐出入
必合之三品以上金飾垂拱中刺史始佩魚天授二年
改佩魚為龜其後三品以上龜佩飾以金四品以銀五
品以銅中宗初罷龜袋復給以魚郡王嗣王佩金魚袋
又中書令張嘉貞奏致仕者佩魚終身自是百官賞兼
魚袋謂之章服故元稹謝表金章紫服老陋軀
賜清廟器
唐李珏作牛僧孺碑特賜清廟器六事皆範金飾玉如
古時製且宣曰以卿精忠用以貺别
賜内庫金
宋真宗祥符三年贖呂端第賜其家端諸子多不同處
舊第以質于人帝出内庫錢贖還之令其聚居端長子
蕃言負人息錢甚多帝别賜内庫金帛俾償之
金麥銀米
唐同昌公主出降賜金麥銀米共數斛皆條枝國獻
玉帶錦袍
五代史洪肇傳唐主始聽樂賜教坊使等玉帶錦袍往
謝洪肇洪肇怒曰健兒為國征討者未有徧賜爾曹何
功敢當此乎悉取所賜還官
賜軍誡
宋太宗語樞密使王顯曰卿世家本儒少遭兵亂失學
今典機務無暇博覽羣書能熟讀軍誡三篇亦可免于
面墻因取賜之
賜樂府
宋仁宗廢后郭氏居瑤華宮帝頗念之遣使存問賜以
樂府后和答之辭甚悽惋帝益悔焉内侍閻文應以嘗
譛后懼其復立屬后小疾帝遣文應挾醫診視數日言
后暴崩中外疑文應進毒范仲淹劾其罪竄之嶺南死
于道
山堂肆考卷三十七
