卷三十一
山堂肆考卷三十一明彭大翼撰
地理
碑
碑者悲也本虛墓間用之以下棺者古人斵木為碑
又鑿碑令有圓孔樹于槨之四隅于圓孔中著轆轤
兩頭各入碑木以紼之一頭繋棺以一頭繞轆轤既
訖而人各背碑負紼聽鼓聲以漸却行而下之此乃
古者懸窆之禮後人因而書之以表功德因留而不
忍去故碑之名由此而得秦漢以降生而有功德政
事者亦碑之而又易之以石失其旨矣又天子下棺
六繂四碑諸侯四繂二碑士二繂無碑釋名云從前
引之曰紼紼發也發車使前也懸下壙曰繂繂將也
徐徐將下之也
孔子廟碑
唐處州刺史鄴侯李繁至官既新孔子廟又令工改為
顔子至子夏十人像其餘六十子及大儒公羊高等數
十人皆圖之壁韓愈為作碑文
季札墓碑
季子墓在江隂縣申浦南距武進縣七十里昔孔子題
其碑曰嗚呼有吳延陵季子之墓歲久湮没宋守朱顔
復取孔子所書十字刻碑表識
曹娥碑
漢上虞長度尚弟子邯鄲淳于字子禮弱冠有異才尚
使作曹娥碑操筆而成無所點定蔡邕題八字于碑背
曰黃絹色絲外孫虀臼楊脩字德祖為丞相曹操主簿
至江南讀曹娥碑見碑背有八字操不解其意問脩曰
卿知否脩曰知之操曰且勿言待朕思之行三十里乃
得之令脩解脩曰黃絹色絲為絶字幼婦少女為妙字
外孫子女為好字虀臼受辛為辭字操曰一如朕意俗
云有智無智行三十里
陶母碑
晉陶侃母湛氏碑也見唐持正先生皇甫湜文集
孔德讓碑
東漢孔君碑及孔德讓碑皆在孔林中孔君孔子十九
代孫名震官至河東太守德讓孔子二十世孫都尉君
宙之子名謙德讓其字也歷郡諸曹吏宙震之弟
郭有道碑
東漢蔡邕嘗為郭林宗碑文謂盧植曰吾為碑銘多矣
求其無愧色者惟郭有道碑耳
班超紀功
唐姜行本高昌之役為行軍總管出伊川距柳谷百里
其處有漢班超紀功碑行本乃磨去古刻更刊已頌陳
國威靈
盧奐記惡
唐盧奐累任大郡治有異績人畏之如神明凢治奸惡
既斷其罪又以所犯刻石立門再犯必致之死時謂紀
惡碑
堕淚碑
晉書羊祜守襄陽有惠政後百姓扵祜平生遊憩處建
碑立廟故望其碑者莫不流涕因名為堕淚碑
流汗碑
蔡州旣平唐憲宗命道士姓張者至境醮扵紫極宮宮
本吳少誠生祠有少誠德政碑在焉晉公廢以為宮雷
大震碑流汗成泥滓人號流汗碑
武侯誓蠻
衡州耒陽縣東有石碑三國時諸葛亮斬雍闓擒孟獲
回軍經此立石紀功又相傳武侯立石誓蠻曰後有功
在吾上者宜立石扵右至宋狄青破儂知高回立碑扵
右後為雷所擊惟存斷碑
郭進屛盗
五代周郭進為衛州刺史治有聲望羣盗屛跡世宗勅
杜鞾序其事扵碑人號屛盗碑
讀道旁碑
東漢王粲字仲宣與人同行讀道旁碑人使粲背誦之
不差一字
立軍中碑
唐吐突承璀欲扵軍中為帝立聖政碑礱石請文内相
李絳奏言大人與天地合其德日月合其明無立碑紀
德之事恐貽笑天下憲宗初甚怒絳語不已卒大開悟
除絳中書舍人翌日面賜紫衣金魚又親擇良笏賜之
因勉曰爾當無易此心
蔡邕所作
東漢禰衡與黃祖子射共讀蔡邕所作碑曰吾一覽即
能識之惟其二字更不明耳因書之射亦寫碑較之不
差人莫不嘆服
索靖所書
隋唐嘉話率更令歐陽詢行見古碑為索靖所書駐馬
觀之良久而去數百步復還下馬佇立疲則布毯坐觀
因宿其旁三日而去
門人立碑
晉庾衮字叔褒清白不降志及卒宗族鄉閭莫不崇重
門人感慕為立碑以表其行
長老拜碑
漢扶風王駿有德政西土為樹碑長老見者無不下拜
為臣製碑
唐貞觀七年鄭公魏徵薨上命百官赴喪給羽葆鼓吹
陪葬昭陵上登院西楼望哭盡哀自製碑文幷為書石
郭知運卒帝詔中書張說紀其功扵墓碑張說卒帝親
為製碑盧懷慎卒帝經其墓見碑表未立停蹕臨視泫
然流涕詔官為立碑令中書侍郎蘇頲為文帝自書之
為父立碑
唐張說字道濟嘗自為其父立碑玄宗書其額曰嗚呼
積善之墓又黃晉卿自為父碑文有鵲巢其碑
嶧山碑
封氏聞見記嶧山碑有刻此樂石之句人多不曉其義
顔師古曰謂以泗濱浮磬作碑也
省戸碑
唐楊國忠為吏部鮮于仲通等諷選人鄭怤願立碑扵
省戶下以誦德詔仲通為頌帝為易數字因以黃金識
其處
大忌生金
晉郭璞字景純謂庾翼曰碑生金庾氏大忌後碑果生
金又永嘉五年賈逵碑生金所謂金不從革羣盗起也
酉陽雜爼穎陽碑魏曹受禪處後六字生金盖司馬氏
金行明六世遷魏也
徒作鎮石
隋秦王俊薨王府僚佐請立碑文帝曰欲求名一卷書
足矣何用碑為若子孫不能保家徒為人作鎮石耳
思敬鐫字
見泉
韓愈撰文
汝寧裴晉公廟中有平淮西碑韓愈撰文多歸功於度
不及李愬愬妻唐安公主女也出入禁中因訴碑文不
實憲宗詔斵其文更命叚文昌為之元和中有還卒推
倒平淮西碑帝怒命縛來朕自斫殺之卒至曰碑中只
言裴度功不言李愬力臣是以不平上命赦罪敕文昌
别撰至宋知州陳晌磨去段文仍刻韓文東坡詩淮西
功業冠於唐吏部文章日月光千古斷碑人膾炙不知
世有段文昌
福先寺碑
唐裴度辟皇甫湜為判官度脩福先寺將立碑欲求文
於白居易湜怒曰近捨湜而遠徵居易信獲戾扵門下
矣請從此辭裴謝之湜即請斗酒飲酣揮毫立就裴竒
之因以車馬器物約千緍酬之湜怒曰何待予之薄也
其碑三千字每字二縑更减不得裴笑依數酬之湜亦
受之無愧色
表忠觀碑
觀在杭州龍山宋郡守趙抃以五代錢武肅王墳廟蕪
廢請扵朝即龍山廢刹為觀賜額表忠東坡為碑銘
碧落碑
山西絳州興龍宫有碧落石像背刻篆文千餘言世傳
以為碧落碑也白氏六帖因其文有碧落二字故云其
篆文在李璿之以為陳惟玉書李漢以為黃公譔書元
吳子行考古編以為李陽冰盖唐人能篆者無出陽冰
右故耳一統志又云唐孝子李譔書李陽冰見之嘆其
高古
黃陵碑
黃陵廟在岳州府瀟湘之尾洞庭之口前代立之祠舜
二妃者韓愈為碑文
中興頌碑
大唐中興頌元結撰顔真卿書字竒偉而文古雅世多
磨以黃絹為圖障碑在永州磨崖石而刻之
隂符經碑
隂符經碑在山西汾州平遥縣太平觀内趙秉文草書
羅池廟碑
柳州府城東有羅池廟祀唐刺史柳宗元韓愈為碑文
韓山寺碑
玉泉子云庾信自南朝至北方惟愛温子昇所作韓山
寺碑或問信曰北方碑文何如曰惟韓山一片石堪與
語餘若驢鳴犬吠耳按子昇字鵬舉博覽百家文章清
婉
韋丹遺愛碑
唐宣宗大中三年上與宰相論元和循吏孰為第一周
墀曰臣嘗守土江西聞觀察使韋丹功德被扵八州沒
四十年老稚歌思如丹尚存上乃詔史館修撰杜牧撰
丹遺愛碑仍擢其子宙為御史
高公輔政碑
五代鄭賈嗣簒南詔位改號大長平立撫運碑扵大理
府五花楼前後高氏改刻為高公輔政碑
安陸王碑
齊書安陸昭王緬字景業南蘭陵人永明九年五月三
十日卒沈休文為作碑
普照王碑
宋初王祐為中書舍人受詔撰普照王碑經宿上進中
外驚其神速
四絶碑
唐元魯山墓有碑唐建中立李華作文顔真卿書丹李
陽冰篆額時號四絶
三絶碑
東昌府學有三絶碑金大定間重修文廟王去非撰記
党懷英篆額王廷筠書丹時號三絶
不忍鐫碑
宋崇寧初蔡京為元祐黨籍欲刻石於文殿及天下州
廳召長安匠李安民安民曰司馬相公天下稱其正直
今謂之邪奸安民不忍鐫府官欲罪之匠曰被役不敢
辭乞不刻安民扵碑恐後世倂以為罪也碑旣立一夕
雷擊碎
妄令掘碑
後周熊安生學為儒宗在山東時或誑之曰生村古塜
是晉河南將軍熊光去熊安生七十二世舊有碑為村
人埋匿安生遂令人掘地求之不得連年訟焉冀州刺
史鄭讙判曰七十二世乃是羲皇上人河南將軍晉無
此號安生猶率族人向墓而哭
戴叔倫碑
唐戴叔倫字幼公潤州人貞元進士為撫州刺史遷邕
管經略使墓在金壇縣南三洞鄉梁肅為作神道碑
張敬因碑
歐陽脩集古錄許州長社縣民田中有一碑是唐顔真
卿撰并書慶歴中有模之者民家患踐田稼擊碎之予
在滁陽遣人求之得一大碑闕一叚其文不可次第獨
其名氏在焉曰君姓張諱敬因南陽人乃祖乃父曰證
曰運其字畫尤竒
文潞公家廟碑
司馬君實曰先王之制自天子至於官師皆有廟及秦
非笑聖人蕩滅典禮於是天子之外無敢營宗廟者慶
歴元年因郊祀赦聽文武官依舊式立家廟扵是翰林
承旨而下共奏請自平章事以上立四廟東宫太保以
上立三廟詔如其請公卿無倡衆為之者獨潞公首奏
乞立廟河南詔可之
富鄭公神道碑
朱子語錄東坡作温公神道碑叙事甚略其作富公碑
甚詳盖富公在朝不喜東坡其子弟求為此文恐未必
得而東坡銳然許之盖欲得此題目以發己意耳
引水碑
唐光啟中涪陵刺史張濬郡故少井泉乃窮山泉之源
以竹導其流民頼其利因作引水碑
戒石碑
宋景煥有野人閒語一書乾德三年立郡國戒石碑四
尺上有爾俸爾禄民脂民膏下民易虐上天難欺十六
字即其書中語也
狄梁公碑
宋黃庭堅作梁公碑天地閉孰將闢焉日月蝕孰將廓
焉大厦仆孰將起焉神器墜孰將舉焉巖巖乎克當其
任者惟梁公之偉歟
王仲舒碑
韓退之碑文仲舒字宏中少奉母夫人家江南讀書著
文其譽藹鬱當時名公皆折官位軰行願為内交貞元
初射策拜左拾遺與陽城合論裴延齡不得為相德宗
初怏怏久而嘉之其後入閣德宗顧班列謂宰相曰第
幾人必王某也果然月餘特改右補闕遷禮部考功吏
部三員外郎
樹王駿碑
扶風王駿西土為樹碑長老見碑無不下拜至遺愛如
此
立王晏碑
五代周節度使王晏徐州滕縣人少嘗為羣盗及為節
度使悉召故黨贈之金帛謂曰吾鄉素名多盗吾與諸
君皆嘗為之想後來者無能居諸君之右諸君幸為我
語之使勿復為為者吾必族之於是一境清肅徐人奏
請為晏立碑上許之
山堂肆考卷三十一
