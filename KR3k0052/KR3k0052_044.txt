卷四十四
山堂肆考卷四十四明彭大翼撰
臣職
參知政事
歷代沿革後魏古弼為尚書令參知政事參知政事
之名此其始也宋乾德二年太祖相趙普畏其專將
擇官以為副而難其名稱召陶穀問曰下丞相一等
有何官對曰唐有參知機務參知政事今可用之遂
命薛居正等為參知政事仍令不押班不知印不升
政事堂止令就宣徽使廳上視事殿庭别設塼位於
宰相後敕尾書銜降宰相數字月俸雜給半之開寳
六年詔薛居正等於都堂與宰相同議公事又詔中
書門下押班知印宜令與居正同知雍熙四年御史
言文德殿常朝百官皆有塼位惟參知政事未有詔
今依位排砌至道元年詔參知政事與宰相分日知
印押正衙其塼位先與宰相異今宜合為一竝得升
都堂二年又詔自今參知政事不知印押班其塼位
列宰相後不升政事堂然押勅齊䘖行則竝馬至今
不易大元尚書省置參知政事二員為宰相之貳
盛陳節儉
隋蘇威與高穎參掌朝政見宫中以銀為幔鈎因盛陳
節儉之美上為改容雕飾舊物悉命除毁
勸行仁義
唐魏徵字元成貞觀三年以秘書監參預朝政於是帝
即位四年以來歲斷死罪二十九幾致刑措米斗三錢
夜戸不閉行旅不齎糧取給於道帝謂羣臣曰此徵勸
我行仁義既效矣
忠直勵行
唐戴胄為吏部尚書參與朝政太宗嘗謂羣臣曰戴胄
於我無骨肉之親但其忠直勵行情深體國事有機要
無不以聞所進官爵以酬厥勞爾
剛毅守節
宋薛簡肅公奎字宿藝拜參知政事入謝上曰先帝嘗
言卿可用吾今用卿矣公感激自勵而素剛毅守節不
苟合既與政猶挺立無所牽隨
參議朝章
魏徵知門下省事詔朝章國典竝許參議得失他日上
宴羣臣曰納忠諫正朕違為國家長利惟徵而已雖古
名臣亦何以加親解佩刀以賜焉
通知省事
官制舊典近詔復置參知政事二員通知三省事
論議明辨
唐蕭瑀參預朝政論議明辨不能容人之短上嘗謂曰
卿守道耿介古無以過然善惡太明或有時而失瑀頓
首謝曰既蒙教又許以忠亮雖死日猶生年也
風度端凝
職源宋李沆嘗侍曲宴太宗目送之曰李沆風度端凝
真貴人也俄除參知政事
文詞清麗
翰林盛事唐崔湜初執政年二十七容止端雅文詞清
麗嘗出端門下天津馬上自吟曰春還上林苑花滿洛
陽城張燕公時為工部侍郎望之嘆曰此句可效位可
得其年不可及也
學問該洽
宋賈昌朝學問該洽參預鈞衡庶績咸秩
不語禁省事
唐楊師道拜侍中參預朝政親遇甚隆渥然性周慎未
嘗語禁省事
頗攻中書短
倦游錄蘇易簡晚年急於進用因召見頗攻中書之短
遂參大政
遇事不依違
言行錄周益公必大除參知政事上曰近見卿遇事殊
不依違執政之於宰相事任非遠自當和而不同公曰
韓琦歐陽修殿上有所争退則歡然無間最可為法
論事不阿屈
言行錄宋唐質肅公介拜參知政事與同列論事未嘗
阿屈雖在帝前必究切辨析要是非之歸帝以是益敬
之而天下翕然想望風采一日與諸子曰吾備位政府
知無不言桃李固未嘗與汝裁培而荆棘則甚多矣
面折利用
言行錄宋魯肅簡公宗道立朝剛正嫉惡少容在政府
七年務裁抑僥倖不以名器私人樞密使曹利用恃權
驕横公屢於帝前面折之時貴戚用事者目為魚頭參
政因其姓且言骨鯁如魚頭也
面折賈琰
職源宋竇偁與賈琰同事太宗府中太宗嘗與諸王射
琰稱贊而多矯誕偁叱之太宗不樂因罷會白太祖出
偁涇州後為參知政事太宗謂曰卿何以至此曰陛下
以藩邸舊恩太宗曰非也卿嘗面折賈琰賞卿之直耳
輪員押麻
淳熙玉堂雜記凡鎖院文臣職事官承務郎釐務官通
直郎以上明日赴文德殿聽麻宰相樞密皆不往惟輪
參政一員押麻麻卷自内出閣門啟御封兩吏對展宣
贊舍人南面搢笏义手摘首尾詞及階官姓名下數句
大聲讀之不盡宣也聽訖閣内官以授參政參政付中
書吏百官不拜而退若大詔令及册后之類則宰相文
武百僚俱入
輪日知印
會要至道元年詔曰自今參知政事宜與宰相輪日知
印押正衙并得升都堂
勞過學士
東齋記事宋孫夢得為參知政事曰俸禄差厚耳與學
士亦不甚相遠但清優不如學士而勞責過之
職均宰相
丁未錄張方平除參知政事制參議大政雖下丞相一
等至於坐斷廟堂之論上則斡元元以調四時下則鬯
至仁澤萬類近則羣臣仰首以承德遠則殊俗交臂以
待命蓋與宰相之職業均矣
不禁朋黨
涑水記聞宋慶歷四年上與執政論及朋黨事參政范
仲淹對曰自古以來正邪在朝未嘗不各自為一黨不
可禁也在聖鑒辨之耳誠使君子相朋為善於國家何
害
上薦人材
言行錄趙忠簡公鼎字元鎮召還除參知政事上令鼎
薦人材公即以朱震范同吕祉陳槖吕本中林季仲董
棻上之
天章閣條事
言行錄范文正公參知政事每進見必以太平責之既
而再賜手詔趣使條天下事又開天章閣召見賜坐授
以紙筆使䟽於前公退而條列所宜先十數事上之公
每取班簿見不才監司姓名一筆勾之以次更易富鄭
公謂公曰一筆勾焉知一家哭公曰一家哭何如一路
哭
天章閣觀書
言行錄宋元憲公庠帝召二府天章閣觀書因問天下
利病事公時參知政事獨進曰臣等願至中書條上既
退草數千言奏之後皆施用
同議都堂
宋開寳六年六月詔參政薛居正吕餘慶於都堂與宰
相趙普同議公事
權兼密院
言行錄趙鼎上言仁宗時陜西用兵令宰臣兼樞密院
今臣既兼參預政事亦令權兼樞密則事體歸一無前
人所謂密院調兵而三省不知三省財竭而密院用兵
不止者矣
賜及其母
事略宋賈黃中兩受詔知貢舉多簡拔寒俊號為無私
又掌吏部選事品藻精當上益知其才拜給事中參知
政事召見其母王氏賜坐與詔曰教子如此真所謂今
之孟母也因賦詩以美之賜予甚厚
恩加其父
春明退朝錄參知政事盧朱崖吳正肅與尚書張公安
道樞副陳堯叟張文孝吳文肅等朝廷多優厚之加其
父恩命焉
奉事宼凖
宋張洎為給事中參知政事與宼凖同列先是凖知吏
部選事洎掌考功為吏部官属凖年少新進氣銳思得
老儒附以自大洎夙夜坐曹每冠帶候凖於省門揖而
退不交一譚凖益重之及既同秉大政凖頗忌之洎奉
事宼凖愈謹政事一决於凖無所參預
救解多遜
宋李昉素與盧多遜善待之不疑多遜知政事譛昉於
上前人有言於昉昉曰盧與我厚不當爾後盧貶昉知
政事上言及盧事昉頗捄解之上因言盧多遜尋常毁
卿不值一錢昉始信人言不誣上由此益重昉常目之
為善人
中書令
歷代沿革周官内史掌書王命即其任也漢有中書
謁者令丞自武帝遊宴後庭公卿不得入始用宦者
典尚書謂之中書謁者置令僕射元帝遂委以政事
成帝罷中書宦者更以士人為之魏黃初改中書令
為秘書改令為監典尚書奏事東晉更重其職宋齊
後魏亦置監令後周依周禮春官府置内史中大夫
二人蓋比中書監令之任後又增為上大夫隋文帝
廢三公府僚命中書令與侍中知政事遂為宰相之
任煬帝改為内書令唐武德初又改為内史令後又
改為中書令龍朔二年改為西臺右相光宅二年改
為鳳閣内史開元初改為紫薇令宋中書令正一品
以檢校官兼中書令謂之使相太祖太宗時加中書
令者惟趙普一人大元中書省有中書令乃宰相之
職掌丞天子平章萬幾
鳳閣鸞臺
自隋唐以來除改百官必有誥勅而其制蓋須由中書
門下省故劉禕之云不經鳳閣鸞臺何謂之勅
銅印墨綬
晉制中書令銅印墨綬進賢兩梁冠絳朝服佩水蒼玉
乘軺車
左右曹
應劭漢官儀中書省分左右曹受尚書事前世文士以
中書在右因謂中書為右曹又中書省與尚書省門下
省謂之三省尚書省為南省門下中書省為北省又謂
門下尚書省為左省中書省為右省又謂之西省西掖
内樞綸閣紫薇省故白居易詩今年寒食夜西省鳳池
頭徐公幹詩誰謂相去遠隔此西掖垣
東西臺
唐龍朔中改左右曹為東西臺又宋治平二年祖無擇
言門下中書與尚書省其長官皆宰相之任今乃左省
在西右省在東不可乞將中書省與門下省對移
雞樹
魏晉世語劉放孫資共典樞要夏侯獻曹肇心内不平
殿中有雞棲樹二人相謂曰此亦久矣其能復幾蓋指
中書監劉放中書令孫資也文選鳳池清切雞木深嚴
鳳池
通要中書省地在樞近多承寵任是以人皆固其位為
鳳凰池晉荀勖自中書監遷尚書令人賀之乃發恚曰
奪我鳳凰池諸君何賀之有
一朝大手
唐大詔令武德開元中有陳叔達蘇頲等為大手筆掌
書王命故一朝言語煥然成文
奕世令聞
晉陽秋中書令王獻之卒以王珉為中書令世稱大王
令小王令珉父洽永和中嘗為中書令至此珉復繼父
為之人以為奕世令聞
妻子不粒
北史魏高允字伯恭拜中書令歷事五帝出入三省五
十年司徒陸麗曰高允雖蒙寵待而家貧妻子不粒魏
主即日幸其第惟有草屋數間布被縕袍廚中鹽菜而
已魏主嘆息賜以粟帛拜其子悦為郡守允固辭不許
帝重允常稱為令公而不名
父子相失
唐崔湜拜中書令時父挹為吏部尚書性貪數為人請
託以干湜湜多不從由是父子相失玄宗在東宫時數
幸湜第申欵密
中書五郎
晉陳淮為中書令張華為監淮與華俱處機密而推崇
之每至直詔書無大小必先示華華得詔書則不復示
淮省中號淮為中書五郎
令公四俊
唐張嘉貞為中書令引進苗延嗣吕太一員嘉靖崔訓
四人皆位清要四人頗招權時人語曰令公四俊苗吕
崔員
專車
曹嘉之晉記中書監與中書令舊例同車入朝至和嶠
為令而荀勖為監嶠性強抗專車而坐乃使監令異車
自此始也
隔坐
吳錄紀隲字子上景皇時隲父亮為尚書令隲為中書
令每朝會詔以屛風隔其坐
文本不受賀
唐太宗以岑文本為中書令還家有憂色母問其故對
曰非勲非舊濫荷寵榮位高責重所以憂懼語賀客曰
今受弔不受賀也
至忠不詭隨
唐蕭至忠為中書令時宗楚客懷奸植黨而韋巨源楊
再思李嶠務自安全無所弼正至忠介其間獨不詭隨
時望翕然歸重
參掌文翰
職官分紀唐肅宗時徐浩拜中書令屬詞贍給文工楷
隷上悦其能加兼尚書右丞玄宗傳位誥冊皆浩為之
對掌文誥
唐張九齡號一代詞宗為中書令引韋陟為中書舍人
與孫逖梁涉對掌文誥時人以為美譚
言語辨捷
吳張尚有俊才孫皓時為侍郎以言語辨捷見知擢為
侍中中書令
風儀秀逸
後魏任城王澄為中書令蕭順使庾華來見澄音韻清
雅風儀秀逸謂主客郎中張尋曰往謂任城以武著稱
今乃以文見美也
無經濟意
唐穆宗時裴度徙東都留守加中書令時閹豎擅威天
子擁虚器縉紳道喪無復有經濟意乃治第東都集賢
里穿山鑿池竹木叢萃又於午橋庄創别墅起凉臺燠
館號綠野堂與白居易劉禹錫為文章友把酒窮晝夜
相歡不問人間事
有刀筆才
吳薛罃條列吳事曰胡中意性意調美心識解暢有刀
筆才閑於時事為中書令雖不能有所匡矯亦不能苟
求容媚
特賜錦袍
唐魏元忠兼中書令請歸鄉拜掃特賜錦袍一領銀千
兩并給千騎四人充其左右
命停嚴鼔
唐太宗車駕征遼中書令岑文本卒帝親臨視撫之流
涕其夕帝聞嚴鼔三聲曰文本殞逝情深惻怛今宵夜
警所不忍聞命停之
執政事筆
唐舊制宰相議事門下省號政事堂至裴炎為中書令
以中書令執政事筆故徙政事堂於中書省
撰封禪頌
唐玄宗東封還張說為尚書右丞兼中書令詔說撰封
禪頌刻之太山以誇成功初源乹曜不欲封禪說固請
乃不相平及升山執事官當從者說皆引所私超階五
品衆怨其專
山堂肆考卷四十四
