卷三十六
山堂肆考卷三十六明彭大翼撰
君道
赦宥
易解卦雷雨作解君子以赦過宥罪周禮司刑掌三
赦一赦曰幼弱再赦曰老耄三赦曰蠢愚又王符潜
夫論或三辰有候天氣當赦故人從之施德也文中
子曰無赦之國其刑必平
肆大眚
左莊二十二年肆大眚
解大難
袁崧後漢書賈彪遊京師郭林宗李元禮等為談論之
首一言一行天下以為凖的黨錮事起彪謂同志曰吾
不西遊大難不解即入關乃設方略天子為之大赦
鶴留
漢書詔曰朕郊見上帝巡於北邊見羣鶴留止光景並
見其赦天下
鸞舉
漢書詔曰嘉瑞並見鸞鳳並舉其赦天下
烏啼
宋元康中徙彭城王義康為豫章臨行王義慶時為江
州相見而笑文帝聞而怏之召義慶還宅義慶大懼妓
妾夜聞烏啼聲叩閣云明日當有赦後改義慶為南州
因製為烏夜啼曲
蠅集
秦苻堅欲赦與王猛苻融密議於甘露堂親為赦文有
一大蠅集於筆端俄有小青衣大呼於市曰縣官今大
赦須臾不見
大害
管子曰凢赦者小利而大害也故久而不勝其禍無赦
者小害而大利也故久而不勝其福赦者奔走之委輿
也無赦者痤疽之礦石也又曰赦出則民不敬惠行則
過日益
小惠
常璩華陽國志時有言丞相諸葛亮惜赦者亮答曰為
政以大德不以小惠故匡衡吳漢不願為赦先帝亦言
吾周旋陳元方鄭康成間每見言理亂之道悉矣曾不
論赦若劉景升父子歲歲赦宥何益於政又東漢吳漢
病篤光武親臨問所欲言對曰臣愚無所知識願陛下
無赦而已
赦亡命
東觀漢記章和元年赦天下繫囚在四月丙子以前减
死罪一等而詔令不及亡命郭躬奏曰死罪以下並蒙
更生而亡命捕得獨不霑澤伏惟大恩莫不蕩宥上善
其言即下詔赦之
赦殊死
崔鴻前秦錄王猛疾病未瘳苻堅赦殊死以下
滌穢
荀悦漢記論大赦者權時之宜非常典也漢興承兵革
之後大過之代比屋可刑故設三章之法申以大赦之
令蕩滌穢流與人更始時勢然也後代承業習而不革
失時宜矣
蕩瑕
晉郭璞傳宜發哀矜之詔引在予之責蕩除瑕釁贊揚
德澤
得銀印
吳志孫皓天册元年吳郡言掘得銀印長一尺廣三分
上刻有年月字於是改年大赦
得玉璽
崔鴻前趙錄劉元海遷都平陽汾水中得玉璽文曰新
保之印蓋王莾時璽也元海以為巳瑞大赦改年
雲出
望氣經黃雲四出期五十日當赦
風來
翼奉風角書春甲寅日風高去地三四丈鳴條從甲上
來有大赦應在六十日又曰冬至後丁巳日有風從巳
上來當大赦
東狩大赦
司馬彪續漢書章帝元和三年二月帝東巡狩泰山至
於岱宗柴望秩山川羣神大赦天下
南郊大赦
王隠晉書惠帝元康六年正月上南郊大赦天下
樹竿
唐武后時仗前有大檞樹赦日置金雞其杪賜號金雞
樹又百官志赦日植金雞於仗内竿長七尺上有雞高
四尺黃金飾首銜幡長七尺盛以絳繩將作監供焉集
百官父老囚徒於闕下令衞尉樹金雞宣制訖乃釋之
又文粹云建雞竿伐鼉鼓帝命出皇恩普錫巽風作解
雨
動籥
王充論衡赦令將至繫室籥動獄中人當出故沈佺期
觀赦詩云聖人宥天下幽籥動圜狴六甲迎黃氣三元
降紫泥籠僮西上鼓振迅廣場雞歌舞將金帛汪洋被
遠黎
封三錢
史記每楚王且赦常封三錢之府按三錢黃白赤金也
虞夏商周金幣有此三品慮人逆知有赦者或竊盜故
封之
受八寳
宋徽宗大觀二年受八寳於大慶殿赦先是有以玉印
六寸龜紐獻者文曰承天福延萬億永無極詔名鎮國
寳至是又得良工帝命作六寳以合秦制天子六璽之
數與受命鎮國二寳通曰八寳
貫索夜見
晉天文志貫索九星七星夜見大赦天下
驛馬夜流
北史徐路繫冀州獄别駕崔隆宗慰問之路曰昨夜驛
馬星流主赦須臾應至隆宗遣人出城候焉俄而赦果
至
一歲再赦
唐太宗謂羣臣曰語云一歲再赦好人喑啞吾有天下
未嘗數赦者不欲誘民於幸死也
三年再赦
宋太平興國六年太宗親享太廟合祭天地於圜丘先
是秦再思上書願勿再赦且引諸葛亮佐蜀數十年不
赦事上以問趙普普曰國家開創以來具存彝制三年
一赦所謂其仁如天堯舜之道也劉備區區一方無足
師法上然其對赦宥之議遂定
偏枯之物
孟光責費褘曰赦者偏枯之物非明世宜有
曠蕩之恩
宋欽宗嘉靖二年子旉生故事當肆赦李綱言陛下登
極曠蕩之恩獨遺河北河東及勤王之師夫兩河為朝
廷堅守而赦令不及何以慰忠臣義士之心勤王之師
擐甲荷戈冒犯霜露而恩恤不及後有急難何以使人
願因今赦廣示德意帝從之於是人情翕然
耕藉
禮祭統天子親耕於南郊以共齊盛王后蠶於北郊
以共純服諸侯耕於東郊亦以共齊盛夫人蠶於北
郊以共冕服
三推
禮月令孟春之月天子乃以元日祈穀於上帝乃擇元
辰天子親載耒耜措之於參保介之御間帥三公九卿
諸侯大夫躬耕帝藉天子三推三公五推卿諸侯九推
反執爵於大寢三公九卿諸侯大夫皆御命曰勞酒注
云元日上辛也郊祭天而配以后稷為祈穀也元辰郊
後吉日也天子藉田千畆收其穀為祭祀之粢盛故曰
帝藉推謂代也
一墢
國語周宣王即位不藉千畆虢文公諫曰古者太史順
時[瓜見]土先時九日告稷稷以告王王乃使司空除壇於
藉命農大夫咸戒農用及期膳夫農正陳藉禮太史贊
王王敬從之王耕一墢班三之庶人終千畆民用莫不
震動恪恭於農注云天子田藉千畆諸侯百畆一墢一
耜之墢也王無耦以一耜耕班次也三之謂下各三其
上也公三卿九大夫二十七也
勸民
周成王時耕藉以勸民祈社以求穀實故其時民樂治
田業也
帥屬
周禮天官甸師掌帥其屬而耕耨王藉以時入之以共
粢盛注云屬府史胥徒也
祀天地
禮祭義昔者天子為藉千畆冕而朱紘躬秉耒諸侯為
藉百畆冕而青紘躬秉耒以事天地山川社稷先古以
為醴酪齊盛於是乎取之敬之至也
給宗廟
漢書文帝二年詔夫農天下之本也其開藉田朕親率
耕以給宗廟粢盛
先致孝敬
五經要義天子藉田千畝以供上帝之粢盛當孟春啓
蟄既郊之後身率公卿大夫而親耕焉所以先百姓而
致孝敬也
當知艱難
晉武帝詔近世耕藉有慕古之名無供祀之實今修千
畝之制當與羣公卿知稼穡之艱難帥先天下
耕於鉅定
漢武帝征和三年帝耕於鉅定還至泰山罷方士候神
人者
耕於下邳
東漢明帝永平十五年春二月帝東廵耕於下邳又章
帝東廵狩至於岱宗祀五帝於汶上明堂耕於定陶
青車
漢官儀天子東耕之日親率三公九卿載青車駕蒼馬
公卿以下車駕如常法
黑耜
宋太宗雍熙五年大赦改元制振前王之闕典脩耕藉
之盛儀載陟青壇肅事接神之禮躬推黑耜用恢敦本
之風寧惟奉眷祐於乾坤兼以備粢盛於宗廟可大赦天
下改雍熙五年為端拱元年
躬耕盡畝
唐明皇開元中親祀神農於東郊配以勾芒遂躬耕盡
畝
復耕數步
宋太宗端拱元年親耕藉田始三推有司言禮畢上曰
朕志在勸農恨不能終畝豈須為限復耕數步又宋仁
宗明道二年行藉田禮禮儀使張士遜奏皇帝三推而
止上曰朕既躬耕不以古禮為式願得終畝乃耕十二
步而止
諸侯知敬
禮樂記武王克殷反商散軍而郊射左射貍首右射騶
虞而貫革之射息也裨冕搢笏而虎賁之士說劒也祀
乎明堂而民知孝朝覲然後諸侯知所以臣耕藉然後
諸侯知所以敬五者天下之大教也
人士聳觀
宋仁宗明道三年赦文秩開元之遺事述端拱之舊章
毖祀農壇親臨帝藉公卿執耒而陪侍人士側肩而聳
觀於以荷靈休於以勸力穡
迎和
東漢順帝即位不行藉田黃瓊上䟽昔宣王不藉千畝
卒有羌戎之患終損中興之名先農之禮所宜自勉以
迎和氣
順氣
唐太宗貞觀二年將親耕孔穎達議禮云天子藉田南
郊諸侯東郊太宗曰書稱平秩東作而青輅黑耜順春
氣也五方位少陽田宜於東郊乃耕於東郊
擇日有事
宋太宗雍熙四年詔燔柴告類紫壇屢薦於至誠而執
耒親耕青輅未行於盛禮三推宜舉於舊章百代永垂
於信史其以來年正月擇日有事於東郊
因時展采
宋仁宗明道元年詔紹述神宗之成憲爰舉先穡之精
祠申命所司因時展采朕取來年二月擇日耕藉田先
請皇太后恭謝宗廟
巡狩
白虎通巡者循也狩者牧也王者為天循行以牧人
也
觀民
易觀卦風行地上觀先王以省方觀民設教
類帝
禮王制天子將出類乎上帝宜乎社造乎襧注曰類宜
造皆祭名將出言出為巡狩也
修五禮
虞書歲二月東巡守至於岱宗柴望秩於山川肆覲東
后恊時月正日同律度量衡修五禮五玉三帛二生一
死贄如五器卒乃復五月南巡守至於南岳如岱禮八
月西巡守至於西岳如初十有一月朔巡守至於北岳
如西禮歸格於藝祖用特注云五禮吉凶軍賓嘉也修
之所以同天下之風俗
問百年
王制歲二月東巡守至於岱宗柴而望祀山川觀諸侯
問百年者就見之命太師陳詩以觀民風命市納賈以
觀民之所好惡
周四嶽
詩周頌於皇時周陟其高山嶞山喬嶽允猶翕河敷天
之下裒時之對時周之命
柴三辰
馬融東巡頌類乎上帝柴乎三辰禋祀於六宗祇燎乎
羣神
審權衡
越絶書禹巡狩大越見耆老納詩書審權衡平升斛
宣聲教
東漢章帝巡幸詔惟巡狩之制以宣聲教考同遐邇解
釋怨結
展義
左莊二十七年天子非展義不巡守注云天子巡守所
以宣布德義
作歌
漢武帝南巡至於盛唐登天柱山舳艫千里薄樅陽而
出作盛唐樅陽之歌
天動
崔駰東巡頌三軍霆激羽騎火列天動雷震隠隠轔轔
神行
崔駰北巡頌雍容清廟謐爾無虞垂拱穆穆神行化馳
馭夷
帝王之於夷狄叛則懲其不恪而加之以兵來則嘉
其慕義而接之以禮
格有苗
虞書苗民逆命帝乃誕敷文德舞干羽于兩階七旬有
苗格
叙西戎
夏書織皮崑崙析支渠搜西戎即叙
伐鬼方
易旣濟高宗伐鬼方三年克之
伐玁狁
周宣王時玁狁内侵逼近京邑命尹吉甫伐之故小雅
薄伐玁狁至于太原
賜越王書
初漢隆慮侯竈擊南越會暑濕大疫不能踰嶺趙佗因
此遂乘黃屋左纛穪制與中國侔文帝即位復遣中大
夫陸賈使南越賜佗書願與王分棄前惡通使如故賈
至南越佗恐頓首謝罪願奉明詔長為藩臣奉職貢按
蔡邕曰天子車有翠羽蓋以黃絹為裏是為黃屋纛以
㲠牛尾為之如斗或在衡上或在左騑馬&KR2475;上李裴曰
纛羽葆幢也在乘輿車衡上左方注之故曰左纛
賜滇王印
漢武帝元封二年遣將軍郭昌發兵擊滅勞深靡草以
兵臨滇滇王降以其地為益州郡賜滇王玉印復長其
民
遺以車馬
漢惠帝時匈奴冒頓方強為書遺高后辭極褻嫚后怒
議發兵擊之樊噲曰臣願得十萬衆横行匈奴中季布
曰前匈奴圍高帝於平城噲為上將不能解圍今歌吟
未絶傷夷甫起而欲搖動天下妄言以十萬衆横行是
面謾也后曰善令報書遜謝遺以車馬冒頓復使使來
謝曰未嘗聞中國禮義陛下幸而赦之因獻馬遂和親
賜以冠帶
漢宣帝甘露三年上幸甘泉郊泰畤匈奴呼韓邪單于
來朝賜以冠帶衣裳金璽盭綬玉具劒佩弓矢棨戟安
車鞍馬等禮畢使使者道單于先行宿長平上還登長
平坂詔單于毋謁其羣臣皆得列觀及諸蠻夷君長數
萬咸迎於渭橋下上登渭橋咸穪萬歲單于就邸長安
置酒建章宫享賜之一月遣歸國
擊右賢王
漢武帝元朔五年上以匈奴右賢王數擾朔方乃令車
騎將軍衞青將三萬騎出高闕别遣將出朔方及右北
平凢十餘萬人皆令屬衞青擊匈奴右賢王飲醉青等
夜至圍之王驚潰圍北去得禆王十餘人衆萬五千人
畜數十百萬天子使使者持大將印即軍中拜青為大
將軍
虜樓蘭王
漢武帝以樓蘭王姑師嘗攻劫漢使為匈奴耳目元封
三年遣趙破奴擊之破奴以七百騎虜樓蘭王遂破車
師因舉兵威以困烏孫大宛之屬封破奴為浞野侯於
是酒泉列亭障至玉門矣
登臺
漢元封元年詔南越東甌咸伏其辜西蠻北夷頗未輯
睦朕將巡邊陲躬秉武節北登單于臺至朔方遣郭吉
告單于曰南越王頭已懸於漢北闕今單于能戰天子
自將待邊不能即南面而臣於漢單于怒留吉上乃還
置郡
漢武元光五年從番陽令唐蒙言通南夷置犍為郡元
朔元年東夷薉君南閭等二十八萬人降置蒼海郡二
年匈奴入上谷漁陽遣衞青等擊走之遂取河南地從
主父偃言置朔方郡元狩元年以張騫通西域置酒泉
武威郡又六年平南越置九郡平西南夷置五郡
還其侍子
光武建武二十一年莎車王賢數攻諸國諸國愁懼車
師前王鄯善焉耆等十八國俱遣子入侍願得都護帝
以中國初定北邊未服皆還其侍子厚賞賜之諸國大
憂恐乃與燉煌太守檄願留侍子以示莎車帝許之後
西域侍子久留燉煌皆亡歸莎車王賢知都護不至擊
破鄯善攻殺龜茲王鄯善王上書願復遣子入侍更請
都護帝報曰今使者大兵未能得出如諸國力不從心
東西南北自在也於是鄯善車師復附匈奴
不許和親
建武二十七年北匈奴遣使詣武威求和親皇太子言
南單于新附北虜懼於見伐争欲歸義耳今未能出兵
而反交通虜臣恐南單于將有二心北虜降者且不復
來矣帝然之
招降烏桓
建武二十二年烏桓乘匈奴之弱擊破之匈奴北徙數
千里幕南地空詔罷諸邊候亭吏卒以幣帛招降烏桓
擊降車師
漢明帝永平十七年遣奉車都尉竇固等擊車師前後
王降之
收祭天人
漢武元狩二年命霍去病為驃騎將軍出隴西擊匈奴
轉戰六日過焉支山千餘里斬首虜獲甚衆收休屠王
祭天金人按休屠王作金人以為祭天主即浮屠祠金
人也今佛像是其遺法
獲甌脱王
漢昭帝元鳳元年匈奴入寇邊兵追擊之獲甌脱王自
是匈奴恐漢以甌脱王為道擊之即西北遠去不敢南
逐水草甌脱詳見邊塞
隔水與語
唐太宗貞觀初頡利突利二可汗大舉入寇進至渭水
便橋之北帝與房玄齡等六騎徑詣渭水上與頡利隔
水語責以負約突厥大驚皆下馬羅拜俄而諸軍繼至
旌甲蔽野帝麾軍使却而布陣獨留與語久之突厥懼
而請和受盟而去
御樓受俘
貞觀四年李靖襲破突厥於隂山頡利可汗遁走往依
沙鉢羅設蘇尼失部落任城王道宗引兵逼之使蘇尼
失執頡利行軍副總管張寳相取之以獻蘇尼失舉衆
來降漠南遂空上御樓受俘館之太僕上皇聞之嘆曰
漢高帝困白登不能報今我子能滅突厥吾付託得人
復何憂哉
不受康國内附
貞觀五年康國求内附帝曰前代帝王好招來絶域以
求服遠之名無益於用而糜弊百姓今康國内附儻有
急難於義不得不救行師萬里豈不疲勞百姓以取虚
名朕不為也
不加懷遠戍兵
貞觀十七年太常丞鄧素使高麗還請於懷遠鎮加戍
兵以逼高麗帝謂之曰遠方不至則修文德以來之未
聞一二百戍卒能威絶域者也仁義忠信不理於内兵
甲士卒遠勞於外有國之深忌朕所不取也
復遼東地
遼東即禹貢冀青二州之地舜分冀東北為幽州青東
北為營州秦以幽州為遼西郡以營州為遼東郡漢初
因之武帝拓朝鮮地并割遼屬邑置樂浪玄莬真番臨
屯四郡漢末為公孫度所據三國魏置東夷校尉居襄
平而分遼東昌黎等五郡置平州晉改遼東郡為國尋
為慕容廆所據後魏仍為郡隋初為高麗所據唐征高
麗復其地尋為渤海大氏所據五代時地入契丹契丹
至宋真宗景德四年城遼西為中京仁宗慶歷四年以
雲州為西京英宗治平二年復改國號曰遼
改安南府
安南古南交地秦屬象郡漢初為南越所據武帝平南
越置交趾九真日南三郡東漢屬交州吳增置九德武
平新昌三郡宋又增置宋平郡而徙交州治龍編梁陳
于交州置都督府隋改為總管府唐初仍曰交州調露
初改安南都護府至德初改鎮南都護府大歷間復曰
安南五代梁土豪曲成美專有其地後為劉隠所并楊
延藝紹洪相繼為交趾節度使既而管内大亂推丁部
為州帥其子璉繼立宋平嶺表璉内附封交趾郡王弟
璿嗣立為其將黎桓所簒後李公藴簒黎氏陳日煚簒
李氏然皆臣服中國封交趾郡王元憲宗時遣將破其
國日煚竄海島後歸附封其子光昺為安南郡王光昺
卒子日烜自立世祖發兵討破之日烜卒子日燇遣使
入貢
受倭奴貢
按倭國即古之倭奴國其地西南至海東北隅隔以大
山國王以王為姓歷世不易文武僚吏皆世官其地有
五畿七道附庸國凢百餘自漢武滅朝鮮使驛始通於
漢其大倭王居邪焉臺國即邪摩維是已光武中元初
始來朝貢後國亂國人立其女子曰卑彌呼為王其宗
女壹與繼之後復立男王並受中國爵命歷魏晉宋隋
皆來貢唐咸亨初惡倭名改曰日本宋雍熙後累年朝
貢有願留授經肄業者元初招諭不至命范文虎等率
兵十萬征之至五龍山暴風破舟敗績終元之世使竟
不至
拔百濟城
唐龍朔二年熊津都督劉仁願等乘百濟無備拔其數
城按百濟東夷國名馬韓之屬本扶餘王東明之後有
仇台者篤於仁信始立國於帶方故地遂為東夷強國
初以百家濟故號焉其國東極新羅高麗西南俱限大
海
親征契丹
宋真宗景德元年契丹進寇澶州邊書告至一夕五至
帝聞之大駭以問寇凖凖因請帝幸澶州帝難之欲還
内凖曰陛下入則臣不得見大事去矣畢士安力勸帝
如凖所請帝乃議親征渡河次澶州城下契丹請盟而
退
通好女真
宋徽宗重和元年使武義大夫馬政同高藥師由海道
如金約夾攻遼政言於金主曰主上聞貴朝攻破契丹
五十餘城欲與通好共行吊伐若允許後當遣使來議
通金好自此始按金即女真也政和五年女真完顔阿
固達穪帝國號金初高麗來宋求醫帝命二醫往至是
歸奏云高麗館醫甚勤日夕引之視其用兵布陣禦敵
之方曰聞天子將與女真圖契丹苟存契丹猶足為中
國捍邊女真人滿萬不可敵也宜早為備帝聞之不樂
又按女真本古肅慎之地在混同江之東東漢曰挹婁
元魏曰勿吉隋唐曰黑水靺鞨金初號女貞後避遼興
宗諱改曰女直臣服於遼
取伊吾廬地
哈密衛本古伊吾廬地在燉煌郡北大磧之外為西北
諸夷往來要路漢明帝始取其地後為屯田兵鎮之所
後魏始置伊吾郡又為胡戎所據唐貞觀中内附置西
伊州五代號胡盧磧小月氐遺種居之
授角厮羅官
吐蕃本西羌屬姓勃窣野居析支水西在吐谷渾西南
唐貞觀中始通中國既而滅吐谷渾盡有其地唐末衰
弱種類分散入内屬者曰熟戸餘曰生戸宋時朝貢不
絶其首領角厮羅始居鄯州後徙青唐神宗哲宗高宗
朝皆授以官元憲宗始於河州置吐蕃宣慰司都元帥
府
掠人琉球
琉球自漢以來不通中華隋大業中令羽騎尉朱寬訪
求異俗始至其國語言不通掠一人以返後遣武賁良
將陳稜率兵至其都虜男女五千人還唐宋時未嘗朝
貢元遣使招諭之不從至明朝始内屬受冊封王
徵兵回紇
唐肅宗寳應中遣中使劉清潭使回紇修舊好且徵兵
討史朝義時回紇登里可汗已為朝義所誘曰唐室繼
有大喪中原無主清潭謂曰先帝雖出幸今皇帝乃廣
平王也回紇乃為起兵至三城見州縣皆丘墟有輕唐
之志
却諸國請貢
唐貞觀中高昌王麴文泰入朝西域諸國皆因文泰請
朝上令文泰使人迎之魏徵諫曰若諸國皆來將不勝
其弊姑聽其商賈往來與邊民交市則可時所遣使已
行上遽止之按高昌本漢車師前後王地以其地勢高
厰名曰高昌壘後魏有闞伯周者始為高昌王
撫諸蠻納土
宋徽宗大觀二年知桂州張莊奏寬樂州安沙州譜州
四州七原等州諸蠻納土計二萬人一十六州三十三
縣五十餘峒幅員萬里蔡京帥百官表賀詔莊為黔南
經略安撫使
山堂肆考卷三十六
