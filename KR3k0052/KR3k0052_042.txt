卷四十二
山堂肆考卷四十二明彭大翼撰
臣職
三公
歷代沿革太師太傅太保古官也自周成王立太師
太傅太保為三公少師少傅少保為三孤以貳之始
有定制周禮有六卿無三公周公以冡宰兼太師則
三公止為兼官而未嘗有專職秦不師古以丞相御
史大夫太尉為三公漢襲秦舊至哀平間以太司馬
大司徒大司空為三公復置太師太傅太保始尊師
傅位在三公上謂之上公後漢魏晉江左俱因之後
周依周禮改為三公隋氏又為三師李唐因之宋初
無所改政和二年詔云古無三師之稱合依三代為
三公官不必備惟其人為真相之任若降三公即為
宰相靖康末詔依元豐故事以僕射為宰相三官止
為階官不復與三省之政大元依漢唐舊制以太師
太傅太保為三師太尉司徒司空為三公
經邦
周書兹惟三公論道經邦燮理陰陽官不必備惟其人
平國
唐百官志三公佐天子平邦國理陰陽無所不綂
具瞻
詩小雅維石巖巖赫赫師尹民具爾瞻晉荀勖曰三公
具瞻所歸不可用非其人
參聽
禮王制大司宼以獄之成告於王王命三公參聽之三
公以獄之成告於王王三又然後制刑
八命
春官典命上之三公八命及其出封皆加一等又禮王
制制三公一命卷若有加則賜也不過九命注云制者
言三公命服之制也命數止於九天子之三公八命著
鷩冕若加一命則為上公與王者之後同而著衮冕故
云一命卷若為三公而有加衮者是出於特恩之賜非
例當然故云若有加則賜也人臣無過九命者唐楊巨
源詩道協陶鈞力恩回日月光一言歸社稷九命備圭
璋
三階
漢東方朔對武帝曰願陳泰階六符應劭注泰階六符
經泰階者天之三階也上階為天子中階為諸侯下階
為士庶人中階上星為諸侯三公下星為卿大夫三階
平則陰陽和風雨時天下大安
法三光
韓非子曰三公象鼎足也數三者法三光也
調七政
漢天文志杓南三星及魁第一星西三星皆曰三公主
宣德化調七政和陰陽之官也
備員
東漢光武雖置三公事歸臺閣三公之職備員而已
奉職
東漢章帝永平六年王雒山出寳鼎詔曰易曰鼎象三
公豈公卿奉職得理耶其賜三公帛
衮衣繡裳
詩豳風我覯之子衮衣繡裳注云王迎周公當以上公
之服往見之
金章紫綬
齊職儀三師品第一金章紫綬進賢三梁冠絳朝服又
春官宗伯以玉作六瑞以等邦國王執鎮圭公執桓圭
侯執信圭伯執躬圭子執榖璧男執蒲璧按圭制下方
上員取象天地内有孔謂之好好有玉謂之肉肉倍好
為璧好倍肉為環
王者下輿
東漢安帝朝陳忠上䟽曰三公稱曰冡宰王者改容而
禮在輿為下御坐為起入則參對而議政事出則監察
而量是非
中書讀策
唐張延賞奏故事册拜三公中書令讀策侍中奉禮如
闕即以宰相攝之
調訓五品
東漢陳忠薦劉愷曰三公者上則台階下象山岳股肱
元首鼎足居職協和陰陽調訓五品
師範一人
齊職儀三師者師範一人儀刑四海冠冕百辟從容論
道自非勲崇德重無以居之
責吏事
漢光武方以吏事責三公故功臣不用注云太尉公掌
四方兵事司徒公掌人民孝悌謙讓事司空公掌水土
營城邑浚溝洫修墳坊事此所謂吏事責三公也
舉謠言
東漢蔡邕上疏五年制書令三公舉謠言是時奉公者
欣然得志又漢官儀三公聽察長吏臧否人所疾苦條
奏之是為舉謠言也
飾詐
漢汲黯曰公孫弘位三公俸祿甚多然為布被此詐也
上問弘弘謝曰有之夫以三公為布被誠飾詐以釣名
糾非
東漢章帝詔春秋之義以貴禮賤自今三公竝宜明糾
非法宣振國威
大儒
荀子儒效篇大儒故天子三公也又君道篇上賢使之
為三公
元老
王隱晉書王祥拜太保制曰耆艾元老高行清粹朕所
毗倚以崇道弘化
道問喘牛
漢丙吉出逢羣鬭者死傷横道吉過之不問前逢人逐
牛牛喘吐舌使騎問逐牛行幾里矣掾吏謂前後失問
吉曰民鬭傷京兆尹職當禁捕宰相不親小事非當於
道路問也方春牛喘此時氣節恐有所傷三公典調陰
陽職當憂是以問之掾吏乃服以吉為知大體
門施行馬
漢魏三公門施行馬注云禮掌舍設梐枑杜子春云梐
枑行馬也所以斷人出入枑者交互其木以為遮闌也
魏以楊彪為光禄大夫又令門施行馬以優崇之
楊震四世
漢弘農楊寳生震震生秉秉生賜賜生彪四世為三公
又袁宏至紹四世五公
趙熹三葉
東觀漢記詔曰行太尉事趙熹三葉在位為國元老其
以熹為太傅熹時年八十繼母在堂口不言老
名冠天下
漢光武即位詔前密令卓茂名冠天下當受重賞今以
茂為太傅封褒德侯賜几杖車馬
志清本朝
東漢靈帝以陳蕃為太傅與胡廣參錄尚書事志欲芟
夷閹宦以清本朝
秩稱萬石
百官表漢制三公號稱萬石又六典注梁制十八班班
尊者為貴上公班第十八秩萬石
府有三門
隋百官志三公府三門當中開黃閣設内屏職官分紀
陳舊制三公黃閣廳事置鴟尾後主時蕭摩訶以功授
侍中驃騎大將軍特詔摩訶開閣門施行馬廳事寢堂
竝置鴟尾
道術通明
漢官儀太師孔光道術通明宜居四輔訓導帝躬
事體練達
東漢胡廣為太傅年八十四練達事體明解朝章雖無
謇直之風屢有補闕之益在公台二十餘年禮任甚優
一履司空再作司徒三登太尉又為太傅其所辟命皆
天下之士與故吏陳蕃李咸竝為三司蕃等每朝命嘗
稱疾以遜廣
履行高潔
晉鄭沖抗表致仕詔曰太傅韜德深邃履行高潔可謂
朝之雋老屢以年高告退宜聽其所執以壽光公就第
几杖不朝
接物謙抑
宋文彦博位將相者五十餘年徧歷公孤兩以太師致
仕雖位貌隆重而平居接物謙抑尊德樂善如恐不及
贈佩刀
晉王祥徐州刺史吕虔辟為别駕虔有佩刀相者以為
三公可服此刀虔以祥有台輔之望故相贈後祥果為
太保祥臨薨以刀授弟覽曰汝後必興足稱此刀覽後
歷世多賢才興於江左
賜几杖
南史宋廢帝加沈慶之几杖給三望車慶之每朝賀乘
犢鼻無幰車履行田園無人從行遇之者不知為三公
也慶之嘗曰我每游履田園有人時與馬成三無人時
與馬成二今乘此車安所之乎及所賜几杖竝固讓不
受
名應圖籙
漢光武尤信䜟言以王梁孫成名應圖籙越登槐鼎之
任
職典天地
晉魏瓘奏三公職典天地宗掌人物國之大事取義於
此
父子同居
晉司馬望安平王孚之長子咸熙中位司徒入晉封義
陽王遷太傅兼大司馬時孚已為太宰父子同居上公
位百代以來未之有也
兄弟竝登
三十國春秋卞粹以清辨聞於時兄弟六人竝登三公
世稱六龍
黑頭三公
晉諸葛恢為臨沂令名亞王導庾亮謂曰明府當作黑
頭三公
折臂三公
見墳墓
落水三公
南史宋司徒禇淵因送湖州刺史王僧虔閣道壞墜水
僕射王儉驚跳下車謝超宗恃才使氣多凌忽撫掌大
笑曰落水三公墮車僕射淵出水沾濕狼藉超宗先在
僧虔舫中大聲曰有天道焉有地道焉天所不容地所
不受投畀河伯河伯不受淵大怒曰寒士不遜超宗曰
我不賣袁劉得富貴焉能免寒士
平世三公
南宋蔡廓字子度宋武帝以其正直補御史中丞多所
糾正帝常云蔡廓可為平世三公
鍾繇膝疾
魏太傅鍾繇有膝疾拜起不便每朝見使載車輿虎賁
舁上殿就坐是後三公有疾遂為故事
陶侃手文
異苑晉陶侃左手有文直達中指至横文上節便絶占
者以為此文若通位無極侃以針挑令徹血流彈壁上
仍作公字以紙裛之公字愈明
乘輿上殿
晉何曾為太傅乞遜位詔令每朝會劎履乘輿上殿如
漢相國蕭何魏太傅鍾繇故事
乘馬出遊
晉王戎位雖總鼎司而委事僚采間乘小馬從便門出
遊見者不知其為三公也
開德宣符
晉天文志天文上三臺六星兩兩而居起文昌抵太微
一曰天柱三公之位也在人曰三公在天曰三臺開德
宣符也
昭德塞違
晉天文志三台六星西近文昌二星曰上台為司命次
二星曰中台為司中東二星曰下台為司祿所以昭德
塞違也又周禮大宗伯䟽上台司命為太尉中台司中
為司徒下台司祿為司空故後漢郎顗傳三公上應台
階下同元首
聞車馬聲
晉魏舒未達時詣野王止宿主人妻夜産俄而聞車馬
之聲相問寢者誰曰魏公舒自知當為公矣其後果為
司徒
備金石樂
晉成帝臨軒遣使拜太傅太尉司徒儀注大樂宿懸於
殿庭門下奏非祭祀宴享則無設樂之制太常蔡謨議
曰凡敬其事則備其禮禮備則有樂今大拜輔相臨軒
遣使宜有金石之樂從之
咨大事
職官分紀魏初三公無事希預朝政高柔上䟽曰古者
刑政有疑輒議於槐棘之下自今以後朝有疑議及刑
獄大事宜數以咨訪三公三公朝朔望之日可特延入
講論得失文帝嘉納焉
設小會
分紀前代三公策拜皆設小會所以崇宰輔之制自魏
末以後廢格不行至石鑒拜司徒有詔令設會遂以為
常
多有諫諍
東漢鄧彪在位清白為百僚式和帝即位拜太傅多有
諫諍
不理威儀
達奚武賤時好華麗及居太傅不理威儀行常單馬門
不施戟常晝掩一扇或謂公位冠羣后功名蓋代出入
儀衞不稱具瞻何輕率如是武曰天下未平恩德未報
安所事威儀乎言者慙而退
食不兼味
長孫道生拜司空加侍中性忠厚廉謹衣不華飾食不
兼味一熊皮障泥十年不易時人比之晏嬰
飯惟脱粟
漢紀荀爽為三公食不過一肉脱粟飯
明允篤誠
晉起居注太保衞瓘明允篤誠有匪躬之志其給千兵
騎百人
康寧福壽
宋張齊賢四踐兩府九居八座以三公就第康寧福壽
世罕其比
夢松
吳嗣主傳注丁固夢松生腹上謂人曰松字十八公也
後十八歲吾其為公乎卒如夢焉
植槐
宋王文正公旦沈默好學父祐器之常曰此兒異日必
為三公因手植三槐於庭以為識
尊寵如賓
東漢明帝以鄧禹先帝元勲拜為太傅每進見必令東
向注云臣當北面尊之如賓故令東向
間退謝客
宋紹興十一年韓世忠以太傅奉朝請秦檜方主和議
世忠乃求間退杜門謝客
詔給帷服
東漢張禹拜太傅錄尚書事劉蒼以殤帝幼沖欲令重
臣居禁内乃詔禹舍宫中給帷帳牀褥太官朝夕進食
五日歸府每朝贊與三公絶席
齎賜器幣
會要宋淳化二年帝遣右正言張康齎太師趙普生辰
器幣鞍馬就西京賜之故事非同平章無生辰國信之
例上以普勲舊故特異其禮
兼領六卿
洪容齋隨筆周成王立三公而云不必備惟其人以書
傳攷之皆兼領六卿未嘗特置也
坐見庶僚
事略宋元豐中文彦博除太尉判河南彦博至河南未
交印先就第坐以見監司既交府事見監司府官如常
式或以問彦博荅曰吾未視府事三公見庶僚也既交
印河南尹見監司矣
天子禮貌
漢賈誼傳三公之貴皆天子之所以改容而禮貌之者
也
天子師法
唐百官志三師天子所師法無所總職
三孤
歷代沿革尚書周官少師少傅少保曰三孤秦漢而
下省之後周置三孤以貳三公宋初沿唐制置三師
以太尉司徒司空為三公元豐肇新官制於三公無
所改政和二年詔司徒司空周六卿之官太尉秦主
兵之任非三公也竝罷之依周制立三孤乃次輔之
位或稱為次相之位
受器
周禮春官以九儀之命正邦國之位四命受器注云王
之大夫公之孤三命以下祭器不備假而用之至是始
受祭器
張幕
周禮天官掌次掌王次之法以待張事孤卿有邦事則
張幕設案註云三公九卿將受命出使於四方張幕於
庭所以藉幣設案為位王立於前而受之命焉
四命
周禮春官典命公之孤四命以皮帛眡小國之君其卿
三命其大夫再命其士一命
特揖
夏官司士正朝儀之位辨其貴賤之等孤卿特揖大夫
以其等旅揖士旁三揖王還揖門左揖門右通典孤特
也言其卑於公尊於卿特置此三者故云
執皮帛
太宗伯以禽作六摯以等諸臣孤執皮帛卿執羔大夫
執鴈士執雉庶人執鶩工商執雞注云孤特立無朋也
皮虎豹皮帛如金璧色繒也
亮天地
周書少師少傅少保曰三孤貳公弘化寅亮天地
三耦射
夏官射人以射法治射儀王以六耦射三侯三獲三容
樂以騶虞九節五正諸侯以四耦射二侯二獲二容樂
以貍首七節三正孤卿大夫以三耦射一侯一獲一容
樂以采蘋五節二正士以三耦射豻侯一獲一容樂以
采蘩五節二正若王大射則以貍步張三侯
九棘位
周禮秋官朝士掌外朝之法左九棘孤卿大夫位焉羣
士在其後右九棘公侯伯子男位焉羣吏在其後面三
槐三公位焉州長衆庶在其後注云棘之為物其心赤
槐之為物其華實黃忠赤誠實所以盡臣節也
正四方
周書微子若曰父師少師殷其弗或亂正四方注云父
師太師三公箕子也少師孤卿比干也弗或亂正四方
者言紂無道無望其能治正天下也蓋微子痛殷之將
亡謀于箕子比干史錄其語如此
答諸侯
漢百官志注天子燕業反其學左右之習詭其師答諸
侯遇大臣不知文雅之詞簡聞小誦不博習此少師之
責也天子居處出入不以禮衣冠冠帶不以制御器列
側不以度采服從好不以章忿悦不以義予奪不以節
此少傅之責也天子居處燕私安而易樂而躭飲食不
時醉飽不節寢起早晏無常玩好器弄無制此少保之
責也
以節度使除
會要宋紹興五年以威德軍節度使開府儀同三司充
淮東宣撫使韓世忠除少保六年以兩鎮使相江東宣
撫使張俊除少保九年六月以定國軍節度使岳飛除
少保十二年以保成軍節度使開府楊存中除少保又
紹興六年以少保節度使張俊除少傅七年以少保節
度使楊存中除少傅三十一年以少保四川宣撫使吳
璘除少傅紹興九年以節度使韓世忠除少師十年以
少傅節度使張俊除少師二十八年以少傅節度使楊存
中除少師
以樞密使授
會要紹興三十年孝宗即位張浚以樞密使都督江淮
軍馬特授少傅封魏國公
山堂肆考卷四十二
