卷四十六
山堂肆考卷四十六明彭大翼撰
臣職
樞密院
歴代沿革唐代宗永泰中置内樞密使始以宦官董
廷秀為之初不置司局但有屋三楹貯文書而已其
職掌惟承受表奏若人主有所處分則宣付中書門
下施行元和中劉光琦等為樞密使長慶中王守澄
知樞密事舊左右軍容多入為樞密亦無視事之廳
後僖昭時楊復恭西門季玄欲奪宰相權乃於堂狀
後貼黃指揮公事後梁革唐世宦官之弊開元中改
樞密院為崇政院命敬翔為使始更士人然未始專
行事於外也唐莊宗同光元年復以崇政院為樞密
院命宰相郭崇韜兼樞密使又置院使一人然權侔
宰相矣晉天福中以桑維翰知樞密院事四年廢樞
密院開運中復置周顯德中范質王溥並參知樞密
事宋朝樞密院與中書對持文武二柄號為二府太
平興國四年以石熙載為樞密直學士以簽書院事
簽書之名始此淳化三年以張遜知院事温仲舒寇
準同知院事同知之名始此治平中以郭逵同簽書
院事同簽書之名始此慶歴二年西方用兵富弼言
邊事繫國安危不當專委樞密宜使宰相兼領於是
以宰相吕夷簡判院事或又言二府體均判名則太
重改夷簡兼樞密使
東院行印
後唐樞密使凡東西院二員宋朝亦有東西院但行東
院印
西府争事
宋韓魏公别錄慶歴中公與范希文富彦國同在西府
争事上前議論各别下殿各不失和氣如未嘗争也當
時相善三人正如推車子蓋其心主於車可行而已不
為己也按宋初循唐制即中書省之北置樞密院元豐
中改制遂於中書省西置院故曰西府
分領政事
吕源明家塾廣記郭崇韜安重誨為樞密使始分領政
事不由中書直行下者謂之宣如中書之勅小事則發
頭子擬堂帖也至今樞密院用宣及頭子
專掌兵權
宋李綱除知樞密院奏祖宗之法樞密院專掌兵籍虎
符三衙管軍諸路帥臣主兵柄各有分守所以維持軍
政萬世不易之法也
降麻閣門
唐僖宗乾符六年以李順融為樞密副使降白麻於閣
門出案與將相同
宣麻公朝
續翰林志舊例樞密使未帶使相者不宣麻至周太祖
初在潜邸歴試是任乃宣制於公朝今之宣麻自周太
祖始
令讀章奏
後唐明宗不知書每四方章奏令樞密使安重誨讀之
而重誨於文義多不能曉
命讀軍誡
宋太平興國八年王顯充樞密使上召謂曰卿代非儒
門必寡學問今在朕左右典掌萬幾固無暇博覽羣書
因命左右取軍誡三篇賜之曰讀之可免面墻矣
案前受事
唐大中故事入對延英兩中尉先降樞密使候旨殿西
宰相奏事畢然後案前受事
帳中問計
後唐莊宗即位郭崇韜為樞密院使時李紹宏請棄鄆
州與汴人盟以河為界莊宗不悅獨卧帳中召崇韜問
計崇韜曰陛下親御六軍直指大梁汴城兵必望風自
潰若偽主授首賊將自然倒戈半月之間天下必定莊
宗蹶然而興曰正合吾意莊宗入汴皆崇韜之謀也
財助賞給
後唐郭崇韜為監修國史兼樞密使初崇韜收汴洛稍
通賂遺親友或規之崇韜曰余備將相禄賜巨萬何愛
於此但偽梁之季賄賂成風今西方侯藩多梁之舊將
皆吾射鈎斬袪之人也一旦革面化為吾人堅拒其請
得無懼乎吾特為國家藏之私室耳及將祀南郊崇韜
悉獻家財以助賞給
筆識將佐
宋劉忠肅公珙字共父乾道三年擢同知樞密院公自
以本兵柄則諸將之能否不可不周知乃自諸管軍統
領下至禆將佐日召三四人與語得其材用所宜輙筆
識之以待選用
戒軍剽掠
郭崇韜為樞密使從魏王平蜀大軍入西川城戒諸軍
剽掠法令嚴峻取民一錢者必論之以法市不改肆
冀軍禀畏
五代史初周太祖之將鎮鄴也蘇逢吉請落樞密使曰
樞密之任方鎮帶之非便史洪肇曰方鎮兼帶樞密所
冀諸軍禀畏耳逢吉曰以内制外則順以外制内豈得
便耶事雖不從物議多之
居翰改詔
五代史後唐張居翰同光中為樞密使偽蜀王衍既降
詔遷其族於洛陽時關東已亂莊宗慮衍為變遣中官
齎詔殺之詔曰王衍一行並宜殺戮其詔已經印書時
居翰在密地覆視其詔乃將行字改為家字及衍就戮
止族其家近屬而已其偽官及從行者尚有千餘人皆
免枉濫居翰之力也
邦彦獻議
宋高宗紹興中權邦彦獻圖中興十議因以邦彦為簽
書樞密院事
翊贊本兵
宋熙寧三年詔國家以西樞内輔翊贊本兵任為重矣
沙汰部吏
宋富弼除樞副上河北守邊十三策大略以進賢退不
肖止僥倖去宿弊為本欲漸易諸路監司之不才者使
沙汰所部吏於是小人始不悅矣
攀緣親屬
宋張說妻吳氏太上皇后女弟也說因攀緣親屬擢拜
樞府命下朝論譁然未有敢誦言攻之者左司員外郎
兼侍講張栻獨上疏切諫且詣朝堂責宰相虞允文復
奏曰文武誠不可偏然今欲右武以均二柄而所用乃
得如此之人非惟不足以服文吏之心正恐反激武臣
之怒孝宗感悟命遂寢後復用之
厚結家婢
宋仁宗天聖七年以趙稹為樞密副使時政出宫掖稹
厚結劉美人家婢以干進用命未下有馳告者稹問東
頭西頭蓋意在中書也聞者以為笑談
程松獻妾
宋程松謟事韓侂胄自知錢塘縣不二年為諫議大夫
滿歲未遷殊怏怏乃市一妾獻之名曰松壽侂胄曰奈
何與大諫同名答曰欲使賤名常逹鈞聽耳侂胄憐之
遂除同知樞密院事
龐籍汰兵
宋龐潁公籍為樞密使以近世養兵之弊多而國用困
竭於是大加簡閱揀汰為民者六萬餘人減其衣糧之
半者二萬餘人邊儲由是稍蘇焉
不名小吏
宋曹武惠王彬為樞密使帝前密論天下事無不合上
意而公堂會議如不能言太祖益器重之在宥密常公
服危坐如對君父接小吏亦以禮未嘗以名呼歸私第
唯閉閣宴居不妄接賓客五鼓方罷已待漏於禁門矣
雖霜雪不易其操如此者凡八年
愛信幼子
宋仁宗時宋庠為樞密使以鎮靜為治然愛信幼子縱
其與小人遊侍御史吕誨論庠昏惰罷判鄭州
務守成法
宋仁宗嘉祐六年以張昪為樞密使胡宿為副使宿為
人清慎忠實顧惜大體羣臣多務更張革弊宿曰變法
古人所難不務守祖宗成法而徒紛紛無益於治也
不按匿名
長興三年邢州汝州戍兵還見上訖於殿庭遺下匿名
書論本指揮元覇率歛人錢物帝令張從實按問樞密
使范延光奏曰匿名文字准格不治禁訟端也不宜按
問乃止
士卒相誇
宋狄青為樞密使每出入士卒輒指目以相矜誇至壅
馬足不得行又其家有光怪會大水青避於相國寺行
止殿上人情頗疑學士歐陽修言青掌國機密而得軍
情非國家之利知制誥劉敞出知揚州陛辭亦言陛下
幸愛青不如出之全其終始帝然之乃以使相判陳州
士民相慶
宋吕正獻公公著拜樞密副使初自河陽入朝都人環
觀相謂曰此公還朝百姓之幸也至是士民相慶既受
命出殿門武夫衛卒皆歡忭咨歎又慶歴初元昊納欵
遂召韓琦范仲淹為樞密副使天下聞之士夫皆酌酒
相賀曰上用韓范非惟社稷之幸乃天下生民之幸
裁損冗兵
宋曾魯國宣靖公公亮字明仲拜樞密使公在政府修
紀綱除弊政數裁損冗兵又更制圖籍以周知四方兵
數登耗及三路屯戌衆寡地理遠近
蒐補闕戌
宋歐陽公修為樞密副使公在兵府與曾魯公取天下
兵數及三路屯戌多少更為圖籍凡邊防久闕屯戌者
必加蒐補
不差毫釐
宋王文定公淮拜樞密使公在右府憂邊思職動中機
會號令賞罰明審平當上亦稱其毫釐不差
勿分彼此
宋韓世忠除樞密使上謂世忠曰朕付卿等以樞府本
兵之權甚大宜合為一心勿分彼此則兵力全而莫之
能禦顧如烏珠者又何足掃除乎
房暠避事
房暠與趙延壽同為樞密使時薛文遇劉延助居中用
事每朝廷議事暠與學士環坐會議多於衆中俯首而
睡其避事如此
若水敢言
宋李繼隆與轉運使盧之翰有隙遂奏轉運乏軍興太
宗怒召中使付三凾令取之翰及某人首丞相吕端不
敢言樞密副使錢若水爭之請先驗有狀然後行法上
大怒拂衣起入禁中二府皆罷若水獨留廷中上既食
久之使人偵視廷中有何人報云有細瘦而長者尚立
焉上出詰之曰朕所以擢任以爾為賢耳乃不才如是
耶尚留此安俟對曰陛下不知臣無狀使得待罪二府
臣當不避死亡以報厚恩李繼隆外戚貴重莫比今陛
下據其一幅奏書誅三轉運使雖有罪天下何由知之
鞫驗事狀明白加誅何晩焉上意解乃召吕端等吕端
等奏請如若水議先令責狀三人皆黜為行軍副使
親賜隷字
宋夏竦為平章事臺諫交言其非改樞密使上親隷乘
險二字賜之初竦得二字憂懼既又賜文行忠信四字
以勉之竦方釋然
請定常例
宋大中祥符中詔樞密使帶檢校平章事者不告引止
於本廳贊喝時王欽若陳堯叟上言請定常例先是曹
彬以樞密使兼宰相不告引故用彬例
備殫忠勞
宋周文忠必大除樞密使上曰卿在西府備殫忠勞若
有邊事宣撫使惟卿可他人不能也
周知世務
東都事略李諮字仲詢諡憲成知樞密院事資性明逹
周知世務處劇若閑暇在樞府每仰僥倖號為稱職
願竭股肱
宋施大資點與樞密周公呈本院事上曰適來一二事
卿等各陳所見甚關朝廷大體公復奏曰臣蒙陛下擢
用自愧素飱叠蒙聖訓敢不竭股肱之力
可托腹心
宋吕公著復同知樞密院事神宗手詔曰顧在廷之臣
有可以托中外腹心之寄均皇家休戚之重無踰卿者
可亟起視事
階下謝衣
宋制大宴樞密副使不坐侍立殿上既而退就御厨賜
食與閣門引進四方舘使列坐廡下親王一人伴食每
春秋賜衣門謝則與内諸司使副班于庭中故朝中語
曰厨中賜食階下謝衣蓋樞密使唐時以内臣為之故
常與内使副為伍蓋沿革因循不能釐正也
道中奪印
宋曹利用天禧三年為樞密使後拜為鄆國公退朝歸
私第道中有狂人奪其印以為不祥未幾以姪訥所累
而貶死天下冤之
義倫清廉
宋沈義倫為隨軍轉運使入成都獨居僧寺蔬食偽蜀
有以珍寳為獻者皆却之東歸纔圖書數卷上聞其清
廉擢為樞密副使
韓絳忠直
言行錄宋韓琦初罷相上問誰可為執政者公力薦韓
絳忠直有公輔器上遂用為樞密副使既而有排毁絳
者上曰韓琦之去惟薦此人朕豈可違
文資充使
宋太平興國六年以樞密副使石熙載為戸部尚書充
樞密使以文資正官充使自此始也
儒臣為使
宋大中祥符五年以知樞密院王欽若陳堯叟同中書
門下平章事充樞密使以儒臣為樞使樞使兼宰相自
此始也
持法守正
宋王文忠公堯臣為樞密副使持法守正以身任天下
之事凡濫恩倖者請各隨其事可損損之可絶絶之至
其大者皆著為定令在位六年廢墜修舉皆有條理
阿意希旨
宋王沔臨事明察有通時之用然頗事苛碎深刻不以
至誠待人又能阿意希旨以自固禄位與張齊賢同任
樞府副使頗不協
獨削題名
宋錢惟演見丁謂當國因附之與為婚婣寇準之貶惟
演有力焉及序樞密題名獨削去準姓氏云逆準不書
御史中丞蔡齊言於真宗曰寇準忠義聞天下豈可為
奸黨所誣哉帝遽令磨去之
力辭讀册
宋仁宗至和元年張貴妃卒追册為温成皇后使樞密
副使孫沔讀册宰相護葬沔曰陛下若以臣沔讀册則
可以樞密副使讀册則不可遂求罷乃知杭州
能遠權勢
宋王貽永尚真宗女鄭國公主自以祖宗來無外婣輔
政者懼寵禄過盛故也貽永在樞府十五年能遠權勢
仁宗由是益加尊禮
悉通兵法
初范仲淹授狄青以左氏春秋且曰將不知古今匹夫
勇耳青由是折節讀書悉通秦漢以來將帥兵法至仁
宗皇祐四年自知延州召拜樞密副使又宋張浚幼有
大志及為熙河幕官徧行邊壘覽觀山川形勢時與舊
戌將握手飲酒問祖宗以來守邊舊法及軍陣方略之
宜故一旦起自疏遠當樞筦之任悉能通知邊事本末
故在京城中親見二帝北行皇族繫虜生民塗炭誓不
與虜俱存故終身不主和議
二府對持
見沿革
二省同議
吕源明家塾廣記宋神宗改官制凡大事三省與密院
同議進呈畫旨稱三省樞密院同奉聖旨三省官皆同
簽付樞密院行之小事密院獨取旨行訖關三省每朝
三省樞密院先同對樞密退待於殿廬三省始留進呈
三省事退樞密院再上進呈獨取旨遂為定制又曰常
事密院自行至涉邊事則三省聚議謂之開南廳
升之三至
宋熙寧元年文彦博吕公弼為樞密使韓絳邵亢為副
使時陳升之三至樞府神宗欲稍異其禮乃以為知院
於是知院與使副並置矣元豐改官制議者欲廢密院
歸兵部神宗曰祖宗不以兵柄歸有司故專官統之互
相維制不從然以樞密聯職輔弼非出使之名乃定置
知院同知院二人餘悉置職事亦多所釐正細務分隷
六曹專以邊機軍政為職而契丹國信民兵牧馬猶總
領焉
德用再入
長編王德用武臣也宋仁宗朝再入樞府為使是時富
弼偕契丹使來德用伴射使者曰天子以公典樞密而
用富公為相可謂得人矣
總尚書(附令僕)
六部之名始於隋開皇三年改度支尚書為民部都
官尚書為刑部命左僕射判吏禮兵三部事右僕射
判民刑工三部事
納言
虞書帝曰龍朕堲讒說殄行震驚朕師命汝作納言夙
夜出納朕命惟允
主計
周禮注司會主天下之大計六官之長若今之尚書又
南史陳後主授江總尚書令册文文昌政本司會要經
韋彪謂為樞機李固方之斗極
發書
通典秦時少府遣吏四人在殿中主發書故謂之尚書
尚猶主也漢初有尚冠裳衣等六尚書是也
典制
袁崧漢書伏湛拜尚書典定舊制
僊臺
續漢官志尚書省在神僊門内故王均和贈劉尚書詩
客館動秋光僊臺起寒霧
天府
隋百官志尚書出納王命敷奏萬幾蓋政令之所由宣
選舉之所由定罪賞之所由正斯乃文昌天府唐光宅
元年改尚書省曰文昌臺俄改曰文昌都省
畫省
漢官典職尚書省以胡粉塗壁畫古賢臣烈士重行書
讚故曰畫省
禁闈
李充懷秋賦在中秋之遥夜兮直建禮之禁闈
四曹
漢成帝建始四年罷中書宦者又置尚書四人一人為
僕射而四人分為四曹掌圖書秘記章奏之事各有其
任一曰常侍曹二曰二千石曹三曰民曹四曰主客曹
又置三公曹是為五曹光武又置三公曹改常侍曹為
吏部曹又置民曹客曹二千石曹中都官曹合為六曹
是時尚書雖有曹名不以為號靈帝以侍御梁鵠為選
部尚書始以曹為號至魏改選部為吏部又有吏部左
民客五兵度支曹凡五曹晉置吏部三公客曹馬部屯
田度支為六曹而無五兵及渡江後有吏部祠部五兵
左民度支五尚書宋齊梁陳各有六尚書又有起部尚
書起部不常置興立宫廟則權置畢則省之唐龍朔二
年改尚書為太常伯
八座
東漢光武分為六曹并一令一僕射謂之八座魏有五
曹與二僕射一令謂之八座
左轄
柳子厚為樊左丞遜官表天上尊北斗中樞陛下有文
昌左轄
中臺
東漢蔡邕亡命江海十二年董卓辟之署祭酒甚敬重
三日之間周歴三臺遷為侍中注云漢以尚書為中臺
謁者為外臺御史為憲臺邕初署祭酒補侍御史又轉
侍書御史後遷尚書故曰三臺
簮筆
袁子正書尚書佩挈刀囊執板笏簮筆又周捨問劉杳
尚書挈囊竟何所出答云張安世傳挈囊簮筆事武帝
數十年注云囊槖也近臣簮筆以待顧問
屬杯
北史後魏肅宗舉觴謂羣臣曰袁尚書朕之杜預故以
杯屬元凱侍坐者莫不仰羡
委珠
見賞賜
賜劔
東觀漢記章帝賜尚書劒各一手自署姓名韓稜楚龍
泉郅壽蜀漢文劒陳寵濟南鍛成一室兩刃其時論者
以為韓稜淵深有謀故得龍泉郅壽明逹有文章故得
文劔陳寵敦素有善於内不見於外故得鍛成劔皆因
名而表意
呵虎賁置弓
張璠漢紀朱穆拜尚書正月百官朝賀畢有虎賁當陛
下置弓於地曰此天子弓誰敢干越穆乃呵之曰天子
弓當載之盾首之上乃敢置地大不敬即收虎賁付獄
治罪莫不肅然
勑虎賁奪劔
東漢張陵為尚書歲朝梁冀帶劒入省陵叱冀出勑虎
賁奪其劒百僚肅然冀弟不疑曾舉陵孝廉謂曰昔之
舉君所以自罰也陵曰今申公憲以報私恩
閑練舊典
益部耆舊傳李固薦左雄閑練舊典且有幹用宜在機
密特拜尚書
明習故事
東漢侯覇字君房光武時拜尚書時無典政朝廷又少
近臣覇明習故事收錄遺文每春下寬大之書奉四時
之令皆覇所建也
黃琬廉貞
續漢書黃琬為尚書方毅廉貞
魏朗謇諤
謝承後漢書魏朗字少英入為尚書謇諤禁省不屈豪
右
辭老
晉山濤轉尚書表辭年老詔曰方今多事嘉謀良圖委
以老成
諫寬
晉胡威為尚書嘗諫時政之寬晉武帝曰尚書郎以下
吾無所假借威曰臣之所陳豈在丞郎令史正謂如臣
等輩始可以肅化明法耳
宜擇修潔
唐高憑字季輔貞觀初上五事曰如尚書八座人主之
所責成者也宜擇温厚修潔者任之尚朴素革浮偽使
家識孝慈人知廉耻自然禮節興矣
妙選德望
唐玄宗欲用牛僊客為尚書張九齡諫曰尚書古之納
言有唐以來多用舊相居之不然則歴踐内外清貴之
地妙選有德望者充之僊客本河湟一使典耳拔升清
流齒班常伯此官邪也
賜禄終身
東漢鄭均為尚書澹泊無欲以病乞骸骨終不肯起章
帝車駕幸均舍勅賜尚書禄終其身時人號曰白衣尚
書
試政補闕
東漢翟酺時尚書有闕詔將大夫已上試對政事第一
及天文道術第一者補之由是酺對第一拜尚書
統憲分憂
唐柳子厚謝襄陽李夷簡尚書啓伏惟尚書鵠立朝端
風行天下入統邦憲出分主憂控此上游式是南服海
内奔走之士思欲修容於轅門之外躡履於油幢之間
譬之涉蓬瀛登崑閬不可得而進也
賜服佩魚
會要元豐五年四月詔六曹尚書依翰林學士例六曹
侍郎給事中依直學士例朝謝日不以行守試並賜服
佩魚罷職除他官日不帶行
六卿之任
魏志八座尚書即古六卿之任也
萬事之本
晉康帝詔尚書萬事之本朕所責成也
喉舌
見星
機衡
東漢郎顗傳尚書職在機衡宫禁嚴密
並用士人(已下尚書令)
應劭漢官儀尚書令秦官也漢初並用士人銅印墨綬
秩二千石
不接賓客
東漢陳蕃字仲舉為豫章太守性方峻不接賓客徵為
尚書令送迎不出廓門
能識亡書
漢張安世以父任為郎天子行幸河東嘗亡書三篋詔
問莫能知唯安世識之後購求得書以相較一無所遺
失上竒其才擢尚書令
焚毁故案
荀彧字文若為尚書令嘗以書陳事臨薨皆焚毁故案
竒策密謀不得與聞
止帝出遊
東漢申屠剛字巨卿遷尚書令光武欲出遊剛以隴蜀
未平不宜逸豫諫不聽遂以頭軔乘輿輪使馬不得前
遂止
諫帝案行
魏文帝嘗卒至尚書門尚書令陳矯跪問陛下欲何之
帝曰欲案行文書耳矯曰此臣之職分非陛下所宜臨
也帝即迴車
專席
東漢尚書令與司隷校尉御史中丞皆專席坐京師號
曰三獨坐言其尊重也
撫牀
晉衞瓘為尚書令是時朝野咸知太子昏愚瓘欲陳啓
而未敢發會侍宴凌雲臺瓘陽醉跪晉主牀前因以手
撫床曰此座可惜晉主意悟因謬曰公真大醉耶
課式令吏
魏荀彧為尚書令課式令吏覈其才能有闇於文法不
能决疑處事者即時遣出帝嘗謂曰魏武帝有言荀文
若進善不進不止荀公逹退惡不退不休
侵毁公卿
晉刁協為尚書令協性剛悍與物多忤與侍中劉隗俱
為元帝所寵任欲矯時弊每崇上抑下排沮豪強故為
王氏所疾而協又使酒侵毁公卿見者側目
古弼遠慮
綱目魏主詔以肥馬給獵騎尚書令古弼留守悉以弱
馬給之魏主大怒欲還臺斬之弼官屬恐并坐誅弼曰
吾為人臣不使人主盤於遊田其罪小不備不虞乏軍
國之用其罪大今蠕蠕方強南寇未滅吾為國遠慮雖
死何傷且吾自為之非諸君之憂也魏主聞之嘆曰有
臣如此國之寳也賜衣一襲
尚之令譽
綱目宋文帝以何尚之并子偃素有令譽自居劭朝用
智將迎時有全脫故特免之後復以尚之為尚書令偃
為大司馬長史
受職不讓
晉王述每受職不為虛讓及為尚書令子坦之白述故
事當讓述曰汝謂我不堪耶對曰非也但克讓自美事
耳述曰既謂之堪何為復讓人言汝勝我定不及也
治身無嫌
唐約字仲謙拜尚書令處官任職不言貨利之事當公
法不阿所私京師號曰治身無嫌唐仲謙
省讀文書
漢後主延熙中國務煩猥費禕為尚書令省讀文書舉
目究意終亦不忘常以朝晡聽事其間接納賓客飲食
博戱盡人之歡而事無廢闕及董允代禕始欲斆之旬
日之中已多愆滯乃嘆曰人才相遠如此非吾所及也
乃聽事終日而猶有不暇焉
獨勤簿領
梁武帝大同四年以何敬容為尚書令自晉宋以來宰
相皆以文義自逸敬容獨勤簿領日旰不休為俗所嗤
常用皂襜(已下尚書僕射)
東觀漢記鮑永字君長拜尚書僕射行將軍事將兵安
集河東永好文德雖行將軍事然常用皂襜路人稱鮑
尚書兵按永宣之子
每曳革履
漢鄭崇字子游為尚書僕射數諫諍上納用之每見曳
革履上笑曰我識鄭尚書履聲東坡詩朝罷人人識鄭
崇直聲如在履聲中
請更弊法
魏陳羣以吏部不能審覈天下之事故令郡國及州各
置中正取德充才盛者為之使銓次等級以為九品吏
部憑以補授行之浸久中正或非其人姦弊日滋至晉
武帝太康間尚書左僕射劉毅上䟽言職名中正實為
姦府事名九品實有八損宜罷中正更立一代之制
隱諱亂臣
晉孝武太元中博士范宏之論殷浩宜加贈諡因叙桓
温不臣之迹時尚書僕射王珣温故吏也乃為隱諱言
温廢昏立明有忠貞之節遂黜宏之為餘杭令
總侍郎
歴代沿革秦初置郎中令其屬官有三署五官中郎
將左中郎右中郎將是也主執戟侍宫殿出充車騎
漢官儀尚書郎初從三署郎選詣尚書臺試每一郎
缺則試五人先試牋奏初入臺稱尚書郎
徵入中臺
韓愈贈馬侍郎詩紅旗照海壓南荒徵入中臺作侍郎
同到温室
蘇東坡詩與君持槖侍帷幄同到温室觀堯蓂
總郎中員外郎
歴代沿革秦有郎中以其為郎侍衞居中故曰郎中
員外郎謂本員之外復置郎也西漢言郎者多非尚
書郎唯田蚡少為諸曹郎也至如馮唐為郎中署長
不疑盗同舍郎金顔駟為郎三世不遇揚雄為侍郎
及諸言以貲為郎父任為郎者並三署郎東漢有尚
書及曹名冠首者即尚書郎直言為郎者亦三署郎
也魏晉已後無三署郎隋開皇中止置侍郎以隋諱
忠不置郎中煬帝改曰郎唐改郎為郎中龍朔二年
改為大夫咸享光宅龍朔並隨曹改復宋元豐官制
六曹郎官理郡守以上資任者為郎中通判以下資
序者為員外郎
握蘭
應劭漢官儀尚書郎俯伏奏事黃門郎對揖跪受故稱
尚書郎懷香握蘭趨走丹墀是也宋百官志漢尚書郎
口含鷄舌香以其奏事答對欲使氣息芬芳也故杜詩
馨香粉署妍
起草
百官制尚書郎主作文書起草更直於建禮門内又春
明退朝錄禮部郎中掌省中文翰謂之南宫舍人百日
内須知制誥
賜筆墨
通典漢尚書郎月賜赤管大筆一雙隃麋墨一丸
給帷帳
漢官儀尚書郎入直官給青縑白綾被或以錦被又給
帷帳裀褥通中枕太官供食物湯官供餅餌及五熟果
實之屬五日一美食下天子一等又給女侍史二人選
端正者執香爐護衣服奏事明光殿
題柱
三輔決錄田鳳字季宗為尚書郎容儀端正入奏事漢
靈帝目送之因題柱曰堂堂乎京兆田郎
宿臺
類要黃香字文強為尚書郎常獨止宿臺上晝夜不離
省闥帝聞而善之
周密畏慎
類要徐防補尚書郎職典樞機周密畏慎在臺閣供職
十年奏事三世未嘗有過
寬博清白
東漢紀安帝元初六年詔中郎將選孝廉即寬博有謀
清白行高者出補令丞尉
馮唐孝廉
荀悅漢紀馮唐以孝廉著稱為郎中署長白首屈於郎
也續漢書胡廣字伯始舉孝廉為天下第一旬月拜尚
書郎恪勤職事兼理兩曹
杜軫威容
華陽國志杜軫為尚書郎威容可觀
覆被
三輔決錄漢章帝時馮豹為尚書郎每奏事未報嘗伏
省下或自昏至明天子聞而嘉之使黃門持被覆之勅
令勿驚按豹字仲文衍子也
坐帳
杜甫送湖南親知叨陪錦帳坐注云郎官有錦帳也
元士
常衮制郎官古之元士天下之務多所關決其於損益
大矣
佳吏
馮勤除為郎中每引進帝顧左右曰佳乎吏也
通階
漢虞詡曰臺郎顯職乃筮仕之通階
妙選
唐會要永昌五年勅六官分事四方取則尚書郎皆是
妙選須稱職司馬方可為之
水鑑
晉書樂廣為尚書郎與何晏鄧颺等談論衞瓘見而竒
之曰常恐微言將絶今復聞之命諸子造焉謂曰人之
水鑑也每見此人瑩然如披雲霧而見青天
土山
談賓錄唐時諸郎不自員外郎拜者謂之土山頭趙謙
光自彭州司馬入為大理正遂遷戸部郎中戸部員外
賀遂涉嘲趙郎中云員外由來美郎中望不優寧知粉
署裏翻作土山頭謙光答詩錦帳隨情悅金爐任意燻
惟愁員外置不應列星文
巨秀有量
晉書索靖子綝字巨秀少有逸羣之量靖每曰廊廟之
才非簡札之用州郡吏不足汙吾兒也遂舉秀才除郎
中
哥奴非才
通典唐源乾曜執政其子潔為李林甫求司門郎中乾
曜素薄林甫乃曰郎官應得才望哥奴豈郎中才耶按
哥奴林甫小字
仰星文
唐蘇味道聞崔馬並拜臺郎詩曰遠從南斗外遥仰列
星文
分夜彩
唐韋莊南省伴直詩星分夜彩寒侵帳蘭惹春香綠映
袍
應宿
見星
積星
東漢楊秉上疏太微積星名為郎位晉天文志南宫二
十五星在帝位東北一曰哀烏郎府三省郎中是其職
也漢官儀郎見尚書對揖曰明時郎
兄弟同省
唐韋叔諧貞觀中為庫部郎中與弟吏部郎中叔謙兄
主爵郎中季武同省時號三列宿
父子踐署
舊唐書韋虛心父子兄弟更踐郎署時稱郎官家
置水明意
通典孔若思擢明經歴庫部郎中嘗曰仕宦至郎中足
矣座右置水一石明自足意
抱被知高
晉魏舒字陽元為尚書郎時郎選或有非其人者論者
欲沙汰之舒曰吾即其人也抱被逕出同僚素無清論
者咸有愧色談者莫不詠其高
四十不遂
唐元稹授羅讓員外制昔陶宏景一代之高人始願四
十為尚書郎而猶不遂國朝選者尤用其良
三世不遇
漢顔駟為郎三世不遇
掌籍
通典隋開皇三年尚書二十四司各置員外郎一人掌
其曹之版籍侍郎闕則釐其曹事又員外謂之散郎亦
謂副郎故王鼎制陟中臺之局置副郎之聯雍明遠制
俾升文昌用副郎選
判曹
通典晉宋以還尚書省置員外郎分判曹局唐朝彌重
其選
風流誰繼田郎
唐鄭谷和王員外晴雪早朝詩紫微晴雪帶恩光遶仗
偏隨鴛鷺行長信月留寧避曉宜春花滿不飛香獨看
積素凝清禁已覺輕寒讓太陽題柱盛名兼絶唱風流
誰繼漢田郎
風流不减杜陵
唐韓翃送鄭員外詩風流不减杜陵時五十為郎未是
遲孺子亦知名下士樂人爭唱卷中詩身齊吏部還多
醉心顧尚書自有期要路眼看知已在不應窮巷久低
眉
伯父為累
武太后命宰相選郎吏韋嗣立薦岑羲為天官員外郎
曰但恨其伯父長倩為累太后曰苟或有才此何所累
按長倩先因諫立武承嗣為太子被誅故云為累
推官得除
續通典開成四年鹽鐵推官姚勖鞫問河隂詰吏得實
除職方員外郎右丞韋温上疏曰郎官朝廷之清選不
可以賞能吏
山堂肆考卷四十六
