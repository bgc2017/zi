山堂肆考卷四十九明彭大翼撰
臣職
禮部尚書
歷代沿革周禮春官宗伯之職即其任也漢成帝置
尚書四人其四曰客曹主外國夷狄事光武分六曹
吏部曹兼掌齋祀然則夷狄齋祀皆今禮部職也魏
尚書有祠部曹及晉江左有祠部尚書掌廟祧之禮
後周置春官大宗伯卿隋為禮部尚書唐龍朔中改
為司禮太常伯光宅中為春官尚書宋朝禮部判部
事二人以兩制及帶職朝官以上充凡禮儀之事悉
歸太常禮院而貢舉之政領於知貢舉本曹但掌制
科舉人及百官謝賀章表等事而兼領貢院焉元豐
改官制職掌如舊其屬有四一曰禮部二曰祠部三
曰主客部四曰膳部
作秩宗
虞書帝曰咨四岳有能典朕三禮僉曰伯夷帝曰俞咨
伯汝作秩宗夙夜惟寅直哉惟清
掌邦祀
周禮春官宗伯使帥其屬而掌邦禮以佐王和邦國
管攝二曹
後魏孝文征馬圈留宋弁兼祠部尚書攝七兵事及行
執其手曰國之大事在祀與戎故令卿管攝二曹
兼授二職
唐高宗謂裴行儉曰卿文武兼資故授卿以二職即日
拜禮部尚書兼檢校右衛大將軍
叔達讜言
唐陳叔達字子聰初建成元吉疾害太宗隂行譖毁高
祖惑其言將有貶責之意叔達固諫乃止至是太宗拜
禮部尚書勞之曰武德中公有讜言故以相報
李揆才望
唐德宗建中中禮部尚書李揆字端卿有才望盧𣏌惡
之遣使吐蕃揆言於上曰臣不憚遠行恐死於道路不
能達詔命上為之惻然謂杞曰揆毋乃太老對曰使遠
夷非諳練故事者不可且揆行則自今年少於揆者不
敢辭遠使矣揆乃行至蕃酋長曰聞唐家有第一人李
揆公是否揆畏留因紿之曰彼李揆安肯來耶還至鳳
州卒
翊贊有功
唐睿宗朝薛稷為禮部尚書以有翊贊功每召入宫中
與決事恩絶羣臣
柔佞得幸
唐德宗貞元十年以齊運為禮部尚書運無才能學術
專以柔佞得幸每宰相對罷則齊運進決其議或病臥
家上欲有所除授遣中使就問之
大僚
唐李絳制宗伯秩禮是為大僚
古卿
曾南豐擬制春官古卿是用授汝
穪容臺
鄭玄曰商家禮樂之官知禮容故署穪容臺
踐台斗
杜甫送王評事詩及乎貞觀初尚書踐台斗注云貞觀
初王珪拜禮部尚書後以侍郎執政又晏殊類要牋表
類擢豋宗伯之曹上應文昌之位
諫擢舞胡
唐高祖以舞胡安吐奴為散騎侍郎禮部尚書李綱諫
曰臣按周禮均工樂胥下得側仕伍雖復才如子野妙
等師襄皆終身繼代不易其業惟齊高緯封曹妙達為
王授安馬駒為開府既招物議大毁彝倫有國有家者
以為殷鍳方今天下新定建義功臣行賞未遍高才碩
學猶滯草萊而先令舞胡致位五品鳴玉曳組趨馳廊
廟固非創業垂綂貽厥孫謀之道也上不從
判却番貢
宋元祐中西番有貢駿馬汗血者事下禮部蘇軾時為
宗伯判其狀云朝廷方却走馬正使汗血亦何所用事
遂寢
議功臣配享
宋豐稷為禮部尚書哲宗升袝議功臣配享稷以為當
用司馬光呂公著或者謂二人得罪於哲廟或不可用
稷曰止論其有功於時爾如唐五王配享中宗豈非得
罪於中宗者哉
論貢使買書
高麗貢使請買書籍朝廷以故事許之禮部尚書蘇軾
上言漢東平王求諸子太史公書猶不許今可與乎詔
曾經買者許依例
禮部侍郎
歷代沿革周官小宗伯之職即其任也隋煬帝初置
禮部侍郎唐龍朔中改為司禮少常伯掌策試貢舉
及齋祀國子生等事開元中李昂以考功員外郎典
貢舉為進士李權所詆朝議以考功位輕不足以臨
多士次年遂以禮部侍郎掌焉宋制見尚書門
君為題堂
見鄉里
父與同省
唐書崔湜先為兵部侍郎父挹後為禮部侍郎父子同
為南省副貳自有唐以來未有此事
抑浮先行
唐韋純為禮部侍郎取士抑浮華先行實嘗從容奏曰
禮部侍郎重於宰相帝曰侍郎是宰相除安得為重曰
為陛下揀宰相者得無重乎帝美其言
舉秀興廉
唐職類穪秩元祀春官舊職舉秀興廉國朝兼領非文
儒碩茂裁鑒精實重於一時者不堪此任也
裁鑒尤長
唐韋陟字殷卿為禮部侍郎於裁鑒尤長曩者主司取
與皆以一場之善遂登科目陟先知其所長然後依常
式考覈片善無遺美聲盈路
取捨非允
唐惠文太子薨詔禮部選挽章侍郎賀知章取捨非允
為門廕弟子喧訴盈庭知章以梯登牆首出決事
不中三人
唐文宗時禮部侍郎魏扶奏曰臣今歲放三十三人其
封彦卿崔瑑鄭延等三人實有詞藝為時所稱皆以其
父兄見居要地不敢令中選詔令翰林學士承旨韋琮
等重考覆勑曰彦卿等所成文字並合程度可放及第
實兼二事
白集韋貫之授禮部侍郎制禮闈儀曹典郊祀之禮獻
賢能之書今小宗伯實兼二事非直清公正者不足以
處之按貫之名綬
舍人引麻
南部新書唐常衮自禮部侍郎入相初衮為侍郎時潘
炎為舍人引麻因戲之曰留取破麻鞋著衮視事不浹
旬果拜相
貢士試柳
見中書舍人
不阿權近
唐王凝為禮部侍郎不阿權近
請置孝廉
唐楊綰代宗時為禮部侍郎上䟽議貢舉請罷明經進
士置孝廉力田等科仍請兼廣學校
放榜長安
唐劉禹錫寄禮部王侍郎放榜詩禮闈新榜動長安九
陌人人走馬看一日聲名徧天下滿城桃李屬春官
召對便殿
宋張魏公除知興元府已登舟復除禮部侍郎召對便
殿上慰勞宣諭曰朕將有為正欲一飛沖天而無羽翼
者卿為朕留意當專任用
柳璟寬信
唐柳璟字德輝為禮部侍郎為人寬信好接士及稱人
之長遊於門者皆顯於世
廣問老成
宋紹興間呂廣問為禮部侍郎上謂大臣曰廣問老成
不沽激往時薦之者甚多
平心閱試
唐崔郾字廣略轉禮部侍郎凡兩歲貢士平心閱試所
擢者無非名士為公輔名卿者十人
抗聲論事
中興繫年錄禮部侍郎曾開出知婺州先是秦檜語以
和議曰此事大繫安危開於坐中抗聲論曰丞相今日
不當說安危止合論存亡爾檜矍然驚其言遂命出守
榮命兩加
唐賀知章遷禮部侍郎兼授學士一日併謝訖謁宰臣
源侍中謂張說曰賀公久著盛名今日一時加二榮命
並為學士之光輝然二者孰為美說曰侍郎自皇朝以
來為衣冠之華選自非履歷清要望實具美者無以居
之雖然終是具員之吏學士者懷先王之道為縉紳軌
儀藴楊班之詞彩兼游夏之文學始可處之無愧二美
之中此為愈也
文柄舉屬
宋楊大年撰行狀程尚書大昌公權禮部侍郎一時文
柄舉屬於公其成就人才不可老師宿儒多公
門生也
條奏時政
宋劉正夫字德初除禮部侍郎彗星見詔求直言正夫
條奏時政十餘事大略重名器輕賦歛戢干戈節賜予
及持盈守成之道徽宗嘉納之
乞定樂章
周益公集宋洪适權禮部侍郎上初講郊祀公乞進胙
德壽宫及改定樂章人謂禮與時皆得之
禮部郎中(附員外)
歷代沿革周官大宗伯之屬有下大夫及魏晉宋齊
梁陳後魏北齊有儀曹郎即其任也隋禮部曹置侍
郎一人煬帝除侍字又改儀曹唐因之稱郎中龍朔
二年改司禮大夫宋元豐正名初除劉摯王子韶凡
大朝會則上書奏及藩國貢物慶賀若謝則郎中員
外郎分撰表文建炎三年詔禮部郎官一員兼主客
元豐官制禮部郎中謂之名表郎官别有印曰名表
郎印其員外之任即周官大宗伯上士之屬隋開皇
置禮部員外郎煬帝改儀曹承務郎唐武德復為員
外郎龍朔改司禮員外郎唐人以禮部員外謂之中
儀主事謂之小儀
詳練故事
梁武帝問僕射徐勉求一有學藝解朝儀者為尚書儀曹
郎勉曰孔休源識見清通詳練故事帝即日除儀曹郎
每建議訪問前事休源即以所誦記隨機斷決曹無凝
滯吏部任昉常謂之孔獨誦
博綜羣書
梁劉杳字士深博綜羣書為儀曹郎僕射徐勉以臺閣
大儀專委于杳
辭章自名
唐薛稷字嗣道為禮部郎中以辭章自名
論議無屈
唐李翺字習之為禮部郎中性峭鯁論議無所屈見宰
相李逢吉乃面斥其過失
議爼豆
曲阜行上官均制爼豆之議著為典常牋奏之文傳為
口實秩清任重時儒所貴不次之擢多此途出
知制誥
春明退朝錄禮部郎中百日内須知制誥故王元之與
宋給事詩須知百日掌絲綸王鞏聞見錄禮部郎中掌
省中文翰謂之南宫舍人宋神宗與宰執議更官制至
禮部郎中曰此南宮舍人非他曹比可除劉摰
屢箴闕禮
南齊書孔逷為尚書儀曹郎屢箴闕禮多見信納上謂
王儉曰孔逷真所謂儀曹也
止加尊號
宋劉敞字原父天子將親大祫於太廟丞相欲加上尊
號時公以禮部郎中兼領名表丞相請撰表公說止之
遂上章䟽凡四天子得公奏曰我意本謂當如此遂斷
章表不受公於是大忤時相
撰賜衣表
石林燕語舊制大朝會慶賀及春秋賜衣請上聽政之
類宰相率百官奉表皆禮部郎官之職大觀以後朝廷
慶賀多非常例郎官不能得其意蔡京乃命中書舍人
雜為之既又不欲有所去取於是間參取首尾或摘其
一二聯次比成之當時謂之集句表禮部郎官所撰惟
春秋兩謝賜衣表而已
掌科舉事
宋洪邁禮部郎官廳壁記鈞之為郎然二十四司泠熱
劇易不得同日語中興時捐不急之官省郎員七以主
客合於禮部號為兩曹而所掌不過牋削印瑞郊廟禮
文與士子科舉事日所程判其多不能以百天明省門
開由大丞相以下畢入聽治吾同舍郎南典選北理財
文書鱗午吏四繞不少置獨儀曹之庭可設翳網予方
理蠧簡呻呫畢作書生事業倦則偃一榻上遲食時矍
起摩睡眼以出卒食舒舒而行伺丞相上馬已即去至
無毫毛可用以為勤以白長官者其官同禄之入又同
而勞逸相絶顧如此顔之不厚難矣哉
清廟器(已下員外郎)
唐李珏字待價為殿中侍御史宰相韋處厚曰清廟之
器豈擊搏才乎除禮部員外郎
瑞錦窠
唐舊說禮部員外郎為瑞錦窠
敲廢印
唐舊說員外郎廳有大石諸州府納廢印皆於石上碎
之又圖寫祥瑞亦員外郎所掌令狐楚詩移石幾時敲
廢印開箱何處送新圖
整羽衣
唐鄭谷寄同年趙郎中詩仙步徐徐整羽衣小儀澄淡
轉中儀樺飄紅燼趨朝路蘭縱清香宿省時彩筆煙霞
供不足綸闈鸞鳳訝來遲自憐孤宦誰相念禱祝空吟
一首詩
崔澹名德
唐崔澹舉止秀峙人謂玉而冠者為禮部員外郎當時
士夫以流品相尚推名德者以澹為首
子厚文章
唐劉禹錫作柳文序子厚以文章稱首入為尚書禮部
員外郎
十年方轉
錄異記唐劉禹錫為禮部員外郎方與日者從容叚文
昌適入謁既去日者謂禹錫曰員外須待十年之後此
客入相方轉正曹郎耳自是禹錫失意連受外官十餘
年文昌入相方除禹錫禮部郎中
少年超取
柳宗元與蕭俛書僕二十三甚少年自御史裏行得禮
部員外郎超取顯美
撰表文
四朝志凡大朝會則上書奏及藩國貢物凡慶賀若謝
則郎中員外郎分撰表文
定儀注
唐韋叔夏授禮部員外郎武則天將享明堂受制與當
時大儒撰定儀注衆咸推服之
却私情
唐許孟容德宗召為禮部員外郎有公主之子請補弘
文館諸生孟容舉令式不許公主訴於上命中使問狀
孟容執奏竟得遷本部郎中
議合祭
宋呂東萊文集王居正字剛中紹興元年除禮部員外
郎上將祀明堂有司疑於嚴父之文議不時定公立議
請合祭天地奉太祖太宗配又撫州守臣言甘露降畫
圖以聞公請却其圖勿納臺臣因劾守奪其州
稱誦名表
樓攻媿集汪大猷字仲嘉除禮部員外郎南宮名表一
出士林稱誦之
損益儀物
續會要宋朝禮部郎中及員外郎凡講論制度損益儀
物則審覆有司所上之狀以次諮決而質於尚書省
請復祭典
宋李文簡公燾除禮部員外郎時中興祭典未備公上
言岳鎮海瀆先農先蠶風雨雷師九祠乃以酒脯代牲
牢雨暘失節郡國水災未必不由于此詔許復舊
不草奏牋
中興係年錄吳懋晉陵人為禮部員外郎金立張邦昌
法當郎官草牋奏公度不可拒將引繩自裁有幸非常
者曰僕請為之由是獲免又王時雍用事坐政事堂公
發憤罵時雍曰反賊吾不能擊汝如叚秀實耶時雍面
頸發赤不能對公因以疾求罷不聽遂稱疾篤
祠部郎中
歷代沿革東晉而下逮于北齊皆有祠部郎後周春
官府有典祠中大夫隋有祠部郎唐改為郎中龍朔
中改司禋大夫後復舊宋朝設判司事一人以無職
事朝官充凢祠祀享祭皆隷太常院而天文刻漏歸
于司天監本司但掌祠祭畫日休假及受諸州僧尼道
士女官童行之籍給剃度受戒文牒而已元豐改制郎
中員外郎始實行本司事又因話錄祠部呼為冰廳
言其清且泠也唐省中語後行祠屯不博中行都門
才應禮樂
晉許允之字之竒才應禮樂擢爲祠部郎
善誦詩書
梁周捨字昇逸博學尤精義理善誦詩書吏部尚書范
雲重其才器言之梁武帝召拜祠部郎禮儀損益多自
捨出也
德基禮學
南史賀德基世傳禮學祖文發父淹至德基三世爲祠
部郎
謝沈史才
謝沈爲祠部郎有史才
議有故實
後魏裴脩兼祠部曹每有疑議撰論斟酌咸有故實
言有證據
魏徐邈為祠部郎上言南北郊及論明堂宗廟毁建皆
有證據
獨違羣議
陳姚察為尚書祠部郎舊魏王肅奏祀天地設宮懸之
樂八佾之舞至梁武帝以爲事人禮縟事神禮簡古無
宮懸之文陳初承用莫有損益至宣帝欲備樂付有司
立議以梁武爲非時碩學名儒咸希旨莫敢言察乃博
引經籍獨違羣議據梁樂為是當時莫不慙服
不行遺表
先生襄字述古判尚書祠部郎時譯經僧法
護遺表度十僧趙槩奏列子廟三年度道士襄皆執奏
不行
以薦士爲任(已下員外郎)
唐韓愈與祠部陸員外書執事好賢樂善孜孜以薦進
良士爲己任方今天下一人而已
論薦新過時
國史趙彦若遷祠部員外郎先是有議論宗廟薦新仲
秋用茭萌不經易以蒲白至是彦若曰蒲方春始生乃
可食也至秋則過時不可以薦矣乃援引經傳改從春
薦
當官不撓
唐崔沔爲祠部員外郎為人舒緩訥于造次當官正色
未嘗沮撓
召對穪旨
宋葉夢得字少蘊為祠部員外郎召對穪旨上喜因問
在部幾時對曰將及二年上曰如是久乎朕當不次擢
卿後數日遂除起居郎
主客郎中
歴代沿革主客之職周已有之漢置尚書郎四人其
一主匈奴單于蕃部蓋主客之任也魏有南主客晉
主客分南北左右隋為主客郎大業中改爲司蕃郎
文帝置主客員外郎煬帝改為承務郎唐龍朔中改
爲司蕃大夫宋主客無所掌建炎三年詔禮部郎官
一員兼主客掌諸蕃國朝貢及國信禮物封襲祭享
之事
名望起家
東漢何邃少有美望公府中十辟不就由是名重華夏
起家為尚書主客郎
接對穪職
後魏李繗為尚書南主客郎前後接對凡十八人頗爲
穪職
答梁使失言
魏魏收為主客郎時梁徐陵為散騎常侍使魏魏人授
館宴賓是日甚熱魏收嘲陵曰今日之熱由徐常侍來
陵即答曰昔王肅至此故魏始制禮儀今我來聘使卿
復知寒暑收大慙齊文襄為相以收失言囚之數日
致魏使縮鼻
南史庾杲之爲主客郎時魏使至問杲之百姓為何家
家題門帖賣宅杲之答曰朝廷欲掃蕩京洛克復神州
所以家家賣宅魏使縮鼻而不能答
范胥口辯
梁范胥為博士有口辯嘗兼主客郎應接北使
范岫醖藉
齊春秋匈奴使李道固至詔使主客郎范岫接對道固
美其醖藉
兵部尚書
歴代沿革周禮夏官大司馬之職即其任也漢置五
曹未有主兵之任魏始置五兵尚書謂中兵外兵騎
兵别兵都兵也晉大始中有五兵尚書而又分中外
兵為左右至後魏始有七兵尚書後周置大司馬卿
一人隋乃改兵部尚書統兵部職方駕部庫部四曹
唐龍朔二年改司戎太常伯光宅元年改夏官尚書
天寶十一載改武部尚書宋尚書掌武舉民兵廂土
軍鹵簿及蕃夷官員承襲之事元豐中詔應沿邊義
勇保甲事竝隷樞密院其餘民兵悉隷兵部建炎中
併衛尉亦歸兵部
圻父
周書矧惟若疇圻父薄違農父若保宏父定辟矧汝剛
制于酒注云況爾之疇匹而位三卿者若圻父迫逐違
命者乎若農父之順保萬民者乎若宏父之制其經界
以定法者乎皆不可不謹于酒也圻父政官司馬也主
封圻農父教官司徒也主農宏父事官司空也主廓地
居民
武官
釋名大司馬者武官也大總武事訓馬為武者取其徤
行也
統六師
周官司馬掌邦政統六師平邦國唐孫逖授李林甫制
緝熙九伐董正六師
掌九伐
通典夏官大司馬之職掌以九伐之法正邦國制軍詰
禁以紏邦國領校人牧師職方司兵之屬即今兵部之
任也
西曹
文苑英華崔融字安成齊州人有吏部兵部選人議伏
望詔東西二曹兩都分簡東謂吏部西謂兵部也
南省
唐李輔國為兵部尚書南省視事使武士戎裝夾道
畢公兼領
釋名周成王時畢公為三公兼領司馬之職
歐陽特授
宋歐陽脩謝表臣某言伏蒙聖慈特授臣兵部尚書依
前觀文殿學士知青州軍事充京東東路安撫使臣已
于今月二十七日赴上訖掌國五兵叨進中臺之秩宣
風一面俾綏東土之人祗荷寵靈徒知殞越
數訪時政
唐職林王起字舉之為兵部尚書文宗數訪逮時政起
因積雨願寬逐臣
虧失軍容
唐玄宗初即位十一月講武于驪山兵部尚書郭元振
坐虧失軍容將斬以徇張說於馬前諫曰元振有功於
社稷雖違軍令不可加刑乃配流新州
柳述驕豪
隋兵部尚書柳述尚蘭陵公主怙寵使氣自楊素之屬
皆下之帝問符璽直長韋雲起以外間不便事述時侍
側雲起曰柳述驕豪未嘗經事兵機要重非其所堪臣
恐物議以為陛下官不擇賢專私所愛斯亦不便之大
者帝甚然之顧謂述曰雲起之言藥石也可師友之會
詔内外官各舉所知述舉雲起除通事舍人
懷遠簡率
唐李懷遠除兵部尚書雖久居榮位而彌尚簡率常乘
欵段馬左右僕射豆盧欽望曰公榮䝿如此何不買駿
馬乘之答曰此馬幸免驚蹶無假别求聞者嘆美按豆
盧欽望雍州人唐中宗神龍元年為左右僕射
清以奉國
唐屈突通為兵部尚書從秦王平薛仁杲時賊珍寶山
積諸將争取之通獨無所取帝聞之曰清以奉國名定
不虛特賚金錢綵十段
忠君
唐僖宗時杜羣懿爲兵部尚書朱玫兵逼乘輿帝走寶
雞是時棧道為君涉所毁天子間關險阻羣懿
從之未嘗暫去側帝勞曰卿蓋古所謂忠于所事者耶
羣懿頓首曰陛下不以臣不肖使扞牧圉臨難苟免臣
之耻也
事皆暗記
唐姚崇三為宰相兼兵部尚書屯戍斥&KR1380;士馬儲械無
不暗記
知無不言
宋朱文公撰黃端明碑黃中諡簡肅為兵部尚書兼侍
讀每當入直上常先遣人候視至則亟召入坐語從容
月必一再見公知無不言
奏停參辭
唐諸道新授方鎮節度使等執弓弩帶器仗就尚書省
兵部參辭令狐楚奏云軍國異容古今定制事不由舊
斯為改常未聞省閣之門忽納弓刀之器鄭注外蒙恩
寵内畜凶狂首創奸謀將興亂兆致王璠鄭行餘之軰
敢驅將吏直詣闕庭震驚乘輿騷動京國雖既往不咎
而其源尚開伏乞速令停罷如須參謝即具公服上從
之
疏劾衝突
宋祀南郊蘇軾以兵部尚書為鹵簿使上因太廟宿齋
行禮畢特至青城忽有赭傘犢車并青蓋犢車百餘乘
衝突而來公呼御營廵檢使立車前曰西來誰何敢爾
亂行曰皇后并某夫人某大長公主也公即于青
城上疏劾之明日中使傳命申勑有司嚴整仗衛
實掌戎政
白居易行柳公綽制惟兹夏官實掌戎政
獨省文書
蘇東坡表武選隷于天官兵政總於樞輔故司馬之職
獨省文書
吳凑能政
唐吳凑為京兆尹以其能政兼兵部尚書先是街樾皆
蒔榆後街樹缺所司植榆以補之凑曰榆非九衢之玩
亟命易之以槐及槐隂成而凑卒人指樹而懷之
王庶愛民
宋中興繫年錄兵部尚書王庶論制狄之道在于民昔
周文王問太公以為國之道太公曰愛民而已兵書無
不本諸愛民者上嘆曰大臣才也遂拜樞密副使
兵部侍郎
歴代沿革周禮夏官小司馬中大夫之職即其任也
隋置兵部侍郎唐因之龍朔中改為司戎少常伯光
宅中改爲夏官侍郎舊制止一員總章元年加一員
掌武選地圖車馬甲械之政其宋朝官制及元豐正
名竝見本部尚書類
故有家風
唐太宗以楊弘禮有文武才擢為兵部侍郎入參機務
出統攻戰太宗曰越公兒郎故有家風矣
豈限常格
唐衛次公為兵部侍郎選人故英公李勣孫及徐有功
之孫皆以貧不調次公召而謂曰子之祖先勲在王府
豈限常格竝優秩而遣之
特辭越局
唐盧承慶遷民部侍郎太宗尋令檢校兵部侍郎仍知
五品選事承慶辭曰選事職在尚書臣今掌之便是越
局太宗不許曰朕今信卿卿何自不信也
號為穪職
唐韓臯資質厚重有大臣器為兵部侍郎號為穪職
弘武諷帝
唐楊弘武為司戎少常伯遷西臺帝嘗謂曰爾在戎司
授官多非其人何耶弘曰臣妻剛悍此其所屬不敢違
耳蓋以諷帝用后言也帝笑而不罪
元輔紹祖
唐盧元輔為兵部侍郎端靖介正能紹其祖奕
召詢時政
唐韋澳遷兵部侍郎與同僚蕭寘深為宣宗所遇每二
人同直無不召見詢訪時政凡有邦國刑政大事中使
傳宣草詞澳心欲論諫即曰此一事須降御札方敢施
行遲留至旦必論其可否上多從之
入守内職
唐韓愈上兵部李侍郎書閣下内仁而外義行高而德
鉅尚賢而與能哀窮而悼屈自江而西既化而行矣今
者入守内職為朝廷大臣當天子新即位汲汲于理化
之日出言舉事宜必施設既有聽之之明又有振之之
力寗戚之歌鬷明之言不發於左右則後而失其時矣
奏索賊黨
唐憲宗時李師道遣刺客暗中射殺宰相武元衡取其
顱骨而去兵部侍郎張孟容見上言曰自古未有宰相
横屍路隅而盗不獲者此朝廷之辱也因涕泣又詣中
書揮淚請奏起裴中丞為相大索賊黨
暗謝宦官
唐僖宗時張濬為兵部侍郎宦者田令孜召朝䝿飲酒
濬耻于衆中拜之乃先謁令孜謝酒及賓客畢集令孜
言曰令孜與張郎中清濁異流既慮玷辱何憚改更今
日於隱處謝酒則又不可濬慙懼無所容
三起三留
唐蔣伸為兵部侍郎宣宗雅愛信之每見必咨天下得
失伸三起三留曰他日不復對卿矣伸不喻其意未幾
拜相云
十弔十賀
宋孝宗時魏𣏌為金國通問使𣏌曰臣將旨出疆其敢
不勉萬一無厭願速加兵兵部侍郎胡銓曰敵决不可
和倘乾綱獨斷追回使者則有數千億之歲幣專意武
備足食足兵無書名之耻無去大之辱無再拜之屈去
十弔而就十賀利害較然矣
請對千言
宋周簡惠公葵除兵部侍郎時完顔亮斃張公自督府
來朝密言恢復公請對謂不可輕舉累數千言上唯唯
五月敗書聞上思公言授公以左中大夫參知政事
條奏八事
東都事略宋許將入爲兵部侍郎條奏八事以爲兵之
事有三曰禁兵廂兵民兵馬之事有三曰養馬曰市馬
曰牧馬兵器之事有二曰繕作曰給用
手畫形勝
宋王敏節公庶爲兵部侍郎召對便殿口陳手畫秦隴
形勝利害上大喜即日遷兵部尚書
力詆和議
中興繫年錄宋兵部侍郎張燾力詆拜詔之議秦檜患
之燾託疾在告檜使樓炤諭之曰北扉闕人上欲以公
為直院宜早出燾大駭曰愈不敢出矣若使我草國書
豈能曲徇意旨哉燾嘗思之不過一去檜不能奪遂止
文忠要務
宋周文忠公權兵部侍郎首奏四事曰重侍從增臺諫
擇監司郡守上曰皆今日要務也
文敏正辭
宋李文敏公邴召爲兵部侍郎時苗劉反露刃宮門上
登樓撫諭公亟趨前叱苗劉等兇欿稍息公扣宰相朱
勝非問計策傅等皆在公反覆辯詰人為公危公無懼
色太后垂簾勝非奏曰自變故以來能助朝廷者惟李
邴鄭㲄乃除公翰林學士上親賜札略曰卿毅然正辭
氣折羣醜萬衆動色具臣靦顔
願佐司馬
東莱集王居正遷兵部侍郎兼直學士院公辭曰臣愚
不足以任二事願盡力佐司馬不受直院
還貳圻父
曲阜除陳塤制六卿之亞皆高選也夏官實主武事還
貳圻父用均爾勞
兵部郎中(附員外)
歴代沿革周禮大司馬屬官有軍司馬下大夫蓋郎
中之任也魏有五兵晉有七兵皆置郎中歴代或單
為郎或爲郎中隋初為兵部侍郎煬帝改為兵曹郎
唐武德三年改為兵部郎中龍朔中改司戎大夫咸
享光宅神龍中隨曹改復二員一員掌判帳一員掌
判簿宋朝官制元豐正名竝見本部尚書其員外郎
即周官大司馬上士之屬隋開皇六年置兵部員外
郎煬帝改兵曹承務郎唐改兵部員外郎龍朔三年
改司戎員外郎咸亨等年隨曹改復宋諸員外郎正
七品兵部本曹所治之事員外參掌之
歴任有聲
唐盧奕懷慎之子與其兄渙齊名開元中任京兆司錄
參軍天寶初爲鄠縣令兵部郎中所歴有聲皆如渙之
所治也
職事頗怠
五代梁蕭愿宰相傾之子性淳謹承事父母未嘗不束
帶而見然嗜酒無節職事弛慢嘗為兵部郎中掌告身
印頗怠職事父傾為吏部尚書代愿視郎篆其散率如
此
掌簿書
職員令兵部郎中掌武職勲官三衙及兵士簿書朝集
禄賜假告差發武職告身之事
决兵檄
唐姚崇為夏官郎中契丹擾河北兵檄叢集崇奏决若
流武后賢之拜侍郎
寡交游
唐裴光庭轉兵部郎中沉静少言寡交游既歴清要人
未之許及在職公務修整衆皆嘆服
有吏幹
唐李憕驟歴兵部郎中有吏幹明于几案甚有當官之
稱
居外省
元微之行楊嗣復制兵部郎中二員一在侍從一居外
省
兼職方
中興題名建炎中省冗職以兵部郎中併兼職方
特舉賢者(已下員外郎)
唐魏徵薦杜正倫為兵部員外郎太宗勞之曰朕特舉
賢者非朕獨私以能益百姓也
多處文臣
宋周必大兵部郎官題名記建炎三年夏始以駕兼庫
以兵兼職方其選清故平居無事多處文學之臣其權
重故從軍若將命則往往假以為寵此其大略也
詳决功狀
唐張嘉貞為兵部員外郎時功狀盈几郎吏不能决嘉
貞為詳處不閱旬而庭無稽牒
請爲鈔法
沈存中筆譚兵部員外郎范祥請為鈔法令商人就邊
郡入錢四貫八百售一鈔至解池請鹽二百斤任其私
賣得錢以實塞下省數十郡搬運之勞此即開中給引
之始
分掌選院
唐六典兵部員外郎二人一人掌貢舉及雜請之事凡
應舉之人有謀略才藝平射筒射皆待命以舉若州府
歲貢皆勘貢文狀而引試焉一人掌選院謂之南選曹
每歲選人有解狀簿書資歴考課必由之以覈其實乃
上三銓進用則書焉
參掌本曹
續會要宋朝兵部本曹所治之事郎中員外郎參掌之
駕部郎中(附員外)
歴代沿革周禮夏官之屬有輿司馬有校人主馬之
官有特師掌牧放布巾車掌公車之政及王之五輅
皆駕部之本也魏晉尚書有駕部郎宋駕部屬左民
尚書後魏北齊竝曰駕部郎中隋曰侍郎煬帝除侍
字唐武德加中字龍朔中改司輿大夫咸亨復舊天
寶中改司駕宋朝駕部司事一人以無職事朝官充
本司無所掌元豐改制郎中員外始實行本司事大
禮則戒有司具五輅凡奉使之官赴闕視其官職及
所治事給馬如格官文書則量其遲速附馬步急逓
應内外監收租入多寡孳産登耗皆檢察焉
勾檢馬牧
隋辛公義為駕部郎勾檢馬牧所獲十餘萬疋帝嘉之
曰唯我公義奉國竭忠
參掌輿輦
職略宋朝初除王欽若為駕部郎參掌輿輦車馬驛置
廐牧之事
攝庫部
職官分紀北齊馮子琮為駕部郎中攝庫部孝昭帝閱
簿領試令口陳子琮闇對無有遺失
主中臺
南豐擬制輿馬輦乘之奉郵驛圉牧之治中臺要務主
以郎官
幽閒
白居易贈駕部吳郎中幽閒静境别無事惟有南宮老
駕兄
清謹
唐崔元亮字晦叔為駕部員外郎清謹介特意澹如也
又李靖在隋為駕部員外郎左僕射楊素拊床謂曰卿
終當坐此
庫部郎中
歴代沿革周禮夏官有司甲下大夫為司戈盾弓矢
之長各辨其物以待軍事皆庫部之任也魏始置庫
部郎晉以後有郎後周有小武藏大夫隋初為庫部
侍郎煬帝為承務郎唐有庫部員外掌戎器鹵簿儀
仗龍朔改郎中為司庫大夫咸亨復置庫部員外郎
宋庫部無所事建炎中以駕部兼領
皆有才行
唐書陸象先弟景倩景融景獻景裔歴河南令庫部郎
中皆有美譽僧一行少時與象先兄弟相善嘗謂人曰
陸氏兄弟皆有才行古之荀陳無以過也
詭對兵仗
宋文帝宴會有荒外歸化人在坐帝問尚書庫部郎中
顧琛曰庫内兵仗有幾許琛詭對曰有千萬人仗舊武
庫兵仗多秘不言帝偶問後悔失言及琛詭對甚善之
高流不為
宋江智深元嘉末除庫部郎中時高流官序不為臺郎
智深門孤援寡獨有此選意甚不悅固辭不拜
中行不博
唐國史補朝中語云中行刑戶不博前行駕車
山堂肆考卷四十九
