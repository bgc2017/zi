卷十
山堂肆考卷十明彭大翼撰
時令
上巳
三月節後巳日為上巳月建辰則已為除日以除不
祥也魏已後但用不復用已矣上巳一曰
上除一曰元已
祈介祉
應劭風俗通按周禮女巫掌歲時以祓除疾病禊者潔
也故於水上盥潔之也已者祉也邪疾已去祈介祉也
倒俗塵
宋之問詩褉飲豈吾事聊以倒俗塵
飲東流
續漢志三月上巳日官民竝禊飲於東流之上
集西池
王直方詩話宋元祐中秘閣上巳日集西池王仲玉有
詩張文潛和之最工翠浪有聲黃繖動春風無力綵旌
垂秦少游詩簾幕千家錦繡垂仲玉笑曰又待入小石
調也
過平陽第
漢書武帝即位數年無子平陽公主求良家女十餘人
飾置於家武帝祓灞上還過主家見所侍美人帝不悦
既飲謳者進帝獨悦衞子夫賜平陽公主金千斤
會薄洛津
東漢書袁紹上巳日大會賓從於薄洛津聞魏郡兵及
黑山賊共覆鄴城坐中客家在鄴者皆憂怖失色紹容
色自若
蘭亭禊事
晉王羲之蘭亭序永和九年歲在癸丑暮春之初會於
會稽山隂之蘭亭修禊事也羣賢畢至少長咸集此地
有崇山峻嶺茂林修竹又有清流激湍映帶左右引以
為流觴曲水列坐其次雖無絲竹管絃之盛一觴一詠
亦足以暢叙幽情是日也天朗氣清惠風和暢仰觀宇
宙之大俯察品類之盛所以遊目騁懷足以極視聽之
娛信可樂也會之日同事者太原孫綂等四十有一人
唐孟浩然蘭亭詩垂柳金堤合平沙翠幕連不知王逸
少何處會羣賢
蓬池禊飲
蕭穎士蓬池禊飲序禊逸禮也鄭風有之蓋取諸勾萌
發達陽景敷煦握芳蘭臨清川乘和蠲潔用徼介祉厥
義存矣
少陵作歌
西京記樂遊園漢宣帝所造唐長安中太平公主於原
上置亭遊賞其地四望寬敞每三月上巳九月重陽士
女遊戲就此祓禊登高幄幕雲布車馬填塞綺羅耀日
馨香滿路詞人賦詩翌日傳於京師故杜少陵有樂遊
園歌
居易獻詩
白居易宴洛濱序開成二年三月三日河南尹李待價
以人和歲稔將禊於洛濱前一日啓留守裴令公公明
日召白居易蕭籍李仍叔劉禹錫鄭居中李惲李道樞
崔晉張可續盧言苗愔裴儔裴洽楊魯士弘謩一十五
人合宴於舟中由斗亭歷魏堤抵津橋登臨泝㳂自晨
及暮賞心樂事盡得於今日矣若不記錄謂洛無人晉
公首賦鏗然玉振顧謂四座繼而和之居易舉酒抽毫
作十二韻詩以獻
捧劔
續齊諧記晉武帝問尚書郎摰虞曰三日曲水之義云
何答曰漢章帝時平原徐肇以三月初生三女至三日
俱亡一村以為怪乃相攜之水濱盥洗因水以泛觴曲
水之義起於此也帝曰若如所談便非佳事尚書郎束
晳曰摰虞小生不足以知之臣請說其始昔周公城洛
邑因流水以泛酒故逸詩云羽觴隨波又秦昭王三日
置酒河曲有金人出捧水心劒曰令君制有西夏秦霸
諸侯乃因此處立為曲水相沿皆為盛事帝大悦賜束
黃金五十斤遷摰虞陽城令按晳字廣微
賜圈
唐景龍記祓禊於渭陽上賜羣臣細柳圈各
一云帶之可免蠆毒也
結錢為龍
妝樓記長安有妓樂者結錢為龍作錢龍宴
點油成鳳
圖經池陽上巳日婦女以薺花點油灑之水中成龍鳳
之狀則吉謂之油花卜
東堂
晉起居注臨流杯池依東堂會
南澗
晉孫綽詩序以暮春之始解禊於南澗之濱
蠶市
城都記遠近祈福於龍橋命曰蠶市
龍池
陸翽鄴中記華林園中千金堤上作兩銅龍相向吐水
以注天泉池通御溝中石季龍及皇后百官
臨池賞會
登劉安臺
宋書武帝登八公山劉安故臺望曰城郭如
疋練之繞叢花也
受崔女盎
續搜神記盧充家西有崔少府墓一日充獵隨逐一麞
不覺遠忽見一黑門如府舍問鈴下對曰崔少府府也
進見少府少府語充曰尊府君為索小女婚故相迎耳
三日婚畢崔少府曰君可歸女生男當以相還充既與
崔女别至四年之臨水戲遥見傍水犢車充
往開車戶見崔女并少府抱一兒還充又與金盌及贈
詩一首充受之女忽不見後充詣市賣盌崔女姨曰我
妹未嫁而亡嘗贈以金盌著棺云
上履
唐輦下歲時記唐人上巳日在曲江傾都禊飲踏青盧
公範饋飾儀上踏青鞋履
聽琴
韓退之上巳宴太學聽彈琴序曰天子肇置三令節詔
公卿羣有司率厥官屬飲酒以樂三月初吉實維其時
司業武公少儀於是緫太學儒官三十六人列宴於祭
酒之堂有一儒生魁然其形抱琴而來歷階而升坐乎
樽俎之南鼓有虞之南風賡之以文王宣父之操武公
作詩歌以美之
招魂續魄
韓詩外傳三月桃花水下之時鄭國上巳日於溱洧二
水上招魂續魄秉蘭草祓除不祥也
出堰臨陂
梁沈約詩麗日屬上巳芳年俱在斯開花已
匝樹流鶯復滿枝洛陽繁華子長安輕薄兒東出千金
堰西臨鴈鶩陂游絲映空轉高柳拂池垂綠幘文照耀
紫燕光陸離清晨戲伊水薄暮宿蘭池注云紫燕良馬
名
天氣新
杜麗人行天氣新長安水邊多麗人
年光促
王勃詩上巳年光促中川興緒遙
方軌連軫
夏綂别傳綂字仲御嘗詣洛中洛中公主已
下莫不方軌連軫竝至南浮橋邊祓禊綂時在船中暴
所市藥穏坐不摇賈充望見深竒其節使問船中安坐
者為誰綂徐答曰會稽民間夏仲御也充引船與語其
應如響勸之仕俛而不答充曰卿能作鄉土間曲乎曰
昔曹娥投水國人哀之為作河女之章伍子胥以忠投
海國人哀之為作小海唱今欲歌之乃以足叩舷引聲
清激大風應至雲雨交集充令妓女盛服繞船三匝綂
危坐如故若無所聞充悵然曰此吳兒木腸石心也
握蘭采艾
梁簡文帝詩握蘭惟是旦采艾亦今朝
清明
歲時百問萬物生長此時皆清淨明潔故謂之清明
桐華
六帖清明桐始華歐陽公詩桐華應候催佳節榆火推
恩忝侍臣
榆火
周禮四時變國火謂春取榆柳之火夏取棗杏之火夏
季取桑柘之火秋取柞楢之火冬取槐檀之火唐輦下
歲時記清明取榆柳之火以賜近臣順陽氣也韋莊詩
内官初賜清明火上相閒分白打錢王建詩寒食内人
常白打庫中先散與金錢按齊雲論白打蹴踘戲也兩
人對踢為白打三人角踢為官場又丁晉公有白打大
&KR3103;斯
和冷粥
白樂天詩留餳和冷粥出火煮新茶
試新茶
蘇東坡詩且將新火試新茶杜甫詩朝來新火起新烟
湖色春光淨客船繡羽銜花他自得紅顔騎竹我無緣
註云繡羽眼前所見文禽銜花也
拔河
景龍文館記清明節唐中宗命侍臣為拔河之戲以大
麻絙兩頭繫千條小繩數人執之争挽以力弱者為輸
又按景龍四年上御梨園命三品以上抛毬拔河韋巨
源唐休璟衰老隨絚踣地不能興上及皇后妃臨觀大
笑
淘井
志林黃州俗清明淘井東坡在黃州夢參寥誦所作新
詩覺而記兩句云寒食清明都過了石泉榆火一時新
夢中曰火固新矣泉何故新答曰俗以清明日淘井後
七年守錢塘而參寥已居智果院軾於寒食之明日泛
湖謁參寥汲泉鑚火烹黃蘗茶忽悟所夢詩作應夢記
風作意
宋陳簡齋詩東風也作清明意開遍來禽一樹花
雨斷魂
杜牧之詩清明時節雨紛紛路上行人欲斷魂借問酒
家何處有牧童遥指杏花村
鬭雞
東城父老傳唐明皇樂民間清明鬭雞戲及即位治雞
坊索長安雄雞金尾鐵距高冠昂尾千數養於雞坊選
六軍小兒五百使教飼之時賈昌年七歲為五百小兒
長天子甚愛幸之金帛之賜日至其家又云明皇以乙
酉生而喜鬭雞是兆亂之象也
走狗
秦中歲時記鬭鷄走狗禁煙前後
湖州進茶
歲時記清明日湖州進紫筍茶
城南飲水
麗情集崔護舉進士不第清明獨遊都城南見一莊叩
門求飲有女子開門以盂水至護飲之倚小桃柯獨立
屬意殊厚及來歲清明護復往則門已扄鎖護題云去
年今日此門中人面桃花相映紅人面不知何處去桃
花依舊笑東風後日復往至門聞哭聲一老父曰子非
崔護耶吾女比見桃花詩句絶食而卒崔亦感動大呼
曰某在此女遂復生
宴曲江亭
東城父老傳清明新進士開宴集於曲江亭既徹饌則
移樂泛舟又有燈閣打毬之會
遊芳樹園
夢華錄京師清明日四野如市芳樹之下園圃之内羅
列杯盤互相酧勸歌兒婦女徧滿亭臺抵暮而歸
鼠化
清明三月節田鼠化為鴽按爾雅注鼫鼠形大如鼠頭
似兔尾有毛青黃色好食田中粟豆本草素問鴽鶉也
似鴿而小說文注鴽曰鴾母蓋青州呼䳺鶉為鴾母也
鮑氏曰鼠隂類鴽陽類陽氣盛故化為鴽蓋隂為陽所
化也
虹見
虹始見詩所謂螮蝀俗謂之也注䟽是隂陽交會之
氣
立夏
孝經緯斗指東南維為立夏東漢律歷志立夏之日
晷長四尺三寸八分禮儀志立夏之日夜漏五刻京
師百官皆衣赤
迎南郊
禮月令先立夏三日太史謁之天子曰某日立夏盛德
在火天子乃齋立夏之日天子親帥三公九卿大夫以
迎夏於南郊
禮南方
周禮春官宗伯以赤璋禮南方注云立夏為赤精之帝
故赤璋以象夏物之明達
清風至
易通卦騐立夏清風至暑鵲鳴博榖飛電見龍升天按
龍心星名
疊雲吐
唐韋應物立夏詩長風始飄閣疊雲纔吐嶺按應物長
安京兆人
夏
西漢律歷志夏假也言物假大乃宣平也纂要夏曰
朱明亦曰長嬴朱夏炎夏三夏九夏節曰炎節又曰
修景
炎帝執衡
漢魏相曰南方之神炎帝秉離執衡司夏
祝融司節
月令其帝炎帝其神祝融注曰炎帝大庭氏即神農也
赤精之君祝融顓頊氏之子名黎火官之臣東漢繁欽
暑賦林鍾紀度祝融司節大火颺光炎風酷烈
日行南陸
東漢天文志日行南陸謂之夏易通綂圖日行南方赤
道曰南陸
斗指南方
鶡冠子曰斗柄南指而天下皆夏尚書大傳南方者任
方也言物之方任也
畏日
見日
凱風
張九齡賦勾芒在辰凱風入律
武王蔭暍
淮南子曰武王蔭暍人於柳下而天下懷世說武王見
暍人王自左擁而右扇之按暍人謂著暑熱而死者
越王握火
吳越春秋越王欲復吳仇冬則抱冰夏則握火懸膽於
戶出入嘗之
陸機思鄉
語林晉陸機在洛夏月忽思東頭竹篠飲語劉寳曰吾
思鄉轉深矣
嵇康好鍜
晉書嵇康性巧而好鍛宅有一柳樹甚茂乃激水環之
夏月居其下以鍛
葛洪入水
晉葛洪從祖玄學道得仙自號仙翁每大醉夏則入水
底八日方出以其能閉氣胎息也按洪字稚川號抱朴
子因以名書
仲都環爐
抱朴子曰晉元帝被病廣求方士得漢中逸人王仲都
詔問所能為對曰但能忍寒暑耳因為待詔至夏大暑
月使曝坐環以十爐火口不言熱而身不汗出
北忩清風
見風
西忩烈日
宋吕正獻公居家夏不揮扇冬不附火一日盛夏楊大
夫環寳字器之將赴官來辭楊乃吕氏甥吕公於西忩
下烈日中公裳對坐飲酒三杯楊汗流浹背公凝然不
動
敷輿
漢郊祀歌朱明盛長敷輿萬物
長養
董仲舒策曰陽常居大夏以生育長養為事
孫登草裳
晉書孫登字公和時人於汲縣北山窟中得之夏則編
草為裳冬則被髮自覆
羊欣練裙
宋書羊欣父不疑為烏程令欣時年十二王獻之為吳
興守甚愛之欣嘗於夏月著新練裙晝寢獻之書數幅
而去欣本攻書因此彌善
陽蟲應氣
王充論衡虎出有時猶龍見有期也隂物以冬見陽蟲
以夏出出應其氣氣應其類
夏扈趣耘
按扈本鳥名其名有九先王取以名官左傳所謂九扈
為九農正扈民無淫者是也埤雅賈逵樊光以為春扈
趣民耕種夏扈趣民耘耔秋扈趣民收歛冬扈趣民蓋
藏棘扈為果驅鳥桑扈為蠶驅雀行扈唶唶晝為民驅
鳥宵扈嘖嘖夜為農驅獸老扈鷃鷃則趣民刈麥令起
不得晏者也說者非之以為窮日通宵常在田野豈先
王所以建官之意蓋九扈乃農桑候鳥扈民無淫者故
先王名官以主農桑之事取其意云爾非謂依此諸扈
使之動作也
陳謨
周禮大行人掌大賓之禮及大客之儀以親諸侯春朝
諸侯以圖天下之事秋覲以比邦國之功夏宗以陳天
下之謨冬遇以協諸侯之慮
聯句
唐文宗夏日與柳公權聯句文宗曰人皆苦炎熱我愛
夏日長公權曰薰風自南來殿角生微涼蘇東坡謂其
有美無箴足之君所移苦樂永相忘願言均此
施清隂徧四方
服六壬符
抱朴子曰或問不熱之道曰服玄冰丸飛雪散及六壬
六癸之符王仲都竝用此方也
運七輪扇
西京雜記漢長安巧工丁緩作七輪扇連續七輪大皆
徑文夏月使一人運之滿堂皆寒
浮瓜沈李
魏文帝與朝歌令吳質書浮甘瓜於清泉沈朱李於寒
水
調冰雪藕
杜子美陪諸公子納涼詩公子調冰水佳人雪藕絲
龍皮扇
天寳遺事王元寳家有一龍皮扇製作甚質每暑月宴
客以扇置座前使新水灑之則颯然風生巡酒之時客
有寒色遂命撤去
龍鬚拂
劇談錄唐元載夏月有紫龍鬚拂色如爛椹長五尺水
精為柄夜則蚊蝎不敢近拂之有聲雞犬驚逸
草木皆乾
括地圖天毒國最暑熱夏則草木皆乾
禽鳥不度
朱提郡堂狼山多毒草盛夏之月飛鳥過之亦不得去
故吳俶賦朱提則飛禽不度
竹寒
杜詩我有江隂竹能令朱夏寒
荷淨
杜詩竹深留客處荷淨納涼時
遊篽宿園
王莽欲娛樂元后令四時巡四郊春幸繭館祓灞水夏
遊篽宿園秋歷東館泛昆明池冬享飲飛羽殿校獵上
蘭觀登長平館而臨涇水
幸繡嶺宫
唐開元中玄宗幸洛至繡嶺宫時屬炎暑上曰姚崇多
計令力士探之回奏曰崇方紾絺乘小駟按轡木隂下
赤脚踏冰
東漢馬融夏夜直宿館中是夕蒸鬱如坐甑中謂同舍
曰安得披襟赤脚踏隂山之層冰以洗滌塵燠乎
脱巾挂壁
李白詩懶搖白羽扇裸袒青林中脱巾挂石壁露頂灑
松風
辟暑犀
蘇鶚杜陽雜編夏月唐文宗延學士講易賜辟暑犀
迎涼草
杜陽雜編李輔國夏月堂中設迎涼草其色類碧而幹
似苦竹葉細於杉刺之忩戶間其涼自至
當暑衣裘
韓詩外傳延陵季子遊齊見遺金於路呼牧者取之牧
者曰何子居之高而視之下也類君子而言之野也吾
有君不王有友不友當暑衣裘吾豈取金者乎
盛暑累茵
趙書汲桑六月盛暑重裘累茵使人扇之患無清涼斬
扇者
賜蛇
酉陽雜俎明皇以申王畏暑賜之冷蛇白色而不傷人
冷如冰雪玩之不復有煩熱也
伐蛟
吕氏春秋季夏之月令漁師伐蛟升龜汪云蛟能害人
難得故言伐龜神物可以决吉凶入宗廟尊之故曰升
也
澄水帛
杜陽雜編唐同昌公主暑日大會暑氣方盛命取澄水
帛以水蘸之挂於内軒滿座皆思挾纊澄水帛長八九
尺似布而細明薄可鑒云其中有龍涎故能消毒暑也
招涼珠
廣記燕昭王登握日之臺得神鳥銜洞光之珠以消煩
暑謂之招涼珠
馬援征蠻
漢馬援字文淵扶風人征武溪蠻會盛暑穿岸為屋以
避炎氣
羊茂為守
漢書羊茂字季實為東海郡守夏則處單版榻
風觀露臺
晉武帝作迎風觀寒露臺以避暑
寒溪浴室
武昌記樊山東有小溪春夏時凛然有寒氣夀陽記明
義樓南有明義井夏有冷漿甘飲羅扇羽扇又有三浴
室上浴王侯宰吏中浴君子士流下以浴庶類也
象德
范子計然曰德取象於春夏刑取象於秋冬
賞功
淮南子曰景風至則施爵位賞有功
樽前暑盡
劇談錄唐李德裕嘗宴客時畏景赫曦咸有鬱蒸之苦
既延入小齋列坐開樽煩暑都盡如涉高秋及罷出戶
則熇然焦灼有好事者求親信問之答曰此日以金盆
貯水漬白龍皮置於坐末故也白龍皮新羅國所獻得
之海中
屋上泉鳴
拂菻國盛暑之節乃引水潛流上遍於屋宇機制巧密
人莫知之觀者惟聞屋上泉鳴俄見四簷飛溜懸波如
瀑布
王導熨局
世說劉真長見王丞相丞相了不與語時大熱王公以
腹熨石棋局曰何如乃渹既出人問見王公何如答曰
未見他異惟作吳語按王丞相王導也
里革斷罟
國語魯宣公夏濫於泗淵里革斷其罟而棄之曰古者
大寒降土蟄發水虞於乎講罛罶取名魚登川禽而嘗
之寢廟行諸國人助宣氣也今魚方别孕不教魚長又
行網罟貪無藝也公曰吾過而里革匡我不亦善乎是
良罟也為我得法使有司藏之使吾無忘諗師存侍曰
藏罟不如寘里革於側之不忘也注云大寒降謂季冬
建丑之月寒氣初下也土蟄發謂孟春建寅之月蟄如
震也名魚大魚也川禽鱉蜃之屬
結錦棚
開元遺事長安富人每至暑伏中各於林亭内以錦結
為涼棚設坐具召名姝間坐逓相為避暑會
抱鐵柱
烈士傳眉間赤乃楚人干將鏌鋣之子楚夫人嘗於
夏月納涼而抱鐵柱心有所感遂懷孕後産一鐵楚王
命鏌鋣為雙劔一雌一雄鏌鋣乃留雄而以雌進楚王
劔在匣中常悲鳴楚王問羣臣對曰劔有雌雄雌憶其
雄也王大怒將鏌鋣殺之眉間赤乃為其父殺楚王
苦熱行
文苑英華僧鸞苦熱行燭龍銜火飛天地平陸無風海
波沸彤雲叠挂竒峰長焰焰流光爇凝翠王轂苦熱行
祝融南來鞭火龍火旗焰焰燒天紅日輪當午凝不去
萬國如在洪爐中
病暑賦
歐陽永叔病暑賦吾將東走乎泰山兮履崔巍之高峯
蔭白雲之摇曳分聽石溜之玲瓏松林仰不見白日隂
壑慘慘多悲風懇哉不可坐致兮安得仙人之術解化
如飛蓬
萬物相見
易離卦離也者明也萬物皆相見南方之卦也
五榖乃登
管子曰九暑乃至時雨乃降五榖百果乃登此謂日德
山堂肆考卷十
