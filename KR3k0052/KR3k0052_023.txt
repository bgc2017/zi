卷二十三
山堂肆考卷二十三明彭大翼撰
地理
潮
抱朴子曰月精生水故月盛則潮大
盈虚繫月
盧肇海潮賦序夫潮之生因乎日也其盈其虚繫乎月
也日激水而潮生月離日而潮大此不刊之理也余道
安海潮圖序陽燧取火於日隂鑑取水於月各從其類
也故月臨卯酉則水漲於東西月臨子午則潮平於南
北彼竭此盈往來不絶皆繫於月不繫於日
往來應期
高麗圖經潮汐往來應期不爽為天地之至信古人嘗
論之在山海經以為海鰌之出入浮屠書以為神龍之
變化竇叔蒙海嶠志以為水隨月之虧盈盧肇海潮賦
以為日出於海衝擊而成王充論衡以為水者地之血
脈隨氣進退率未之盡大抵天包水水承地而一元之
氣升降於太空之中地乘水力以自持且與元氣升降
互為抑揚而人不覺亦猶坐於船中而不知船之自運
也方其氣升而地沈則海水溢而為潮及其氣降地浮
則海水縮而為汐計日十二辰由子至巳其氣為陽而
陽之氣又自有升降以運乎晝由午至亥其氣為隂而
隂之氣又自有升降以運乎夜一晝一夜合隂陽之氣
凡再升再降故一日之間潮汐皆再焉又曰當卯酉之
月則隂陽之交也氣以交而盛故潮之大獨異於餘月
當朔望之後天地之變也氣以變而盛故潮之大獨異
於餘日
旗迓
臨安志吴王既賜伍子胥死乃取其屍盛以䲭夷之革
浮之江中子胥因流揚波依潮來往蕩激隄岸勢不可
禦或有見其乘素車白馬在潮頭者因為立廟仲秋既
望潮水極大杭人以旗鼓迓之弄潮之戲盖始於此又
云子胥死戒其子曰投吾於江中吾當朝暮乘潮以觀
吴之敗自是海門山潮頭洶湧高數百尺越錢塘魚浦
方漸低小
弩射
梁開平四年武肅王錢鏐始築捍海塘在候潮通江門
外潮勢衝激版築不就因命強弩數百以射潮頭又數
禱於胥山祠既而潮水避錢塘衝擊西陵遂成隄岸蘇
東坡詩江神河伯兩醯雞海若東來氣吐霓安得夫差
水犀手三千強弩射潮低仇近仁詩一痕初見海門生
頃刻長驅作怒聲萬馬突圍天鼓碎六鼇翻背雪山傾
遠朝魏闕心猶在直上嚴灘勢始平寄語吴兒休踏浪
天吴㒺象正縱横
半東半西
嶺外錄異欽廉之潮朔望則大謂之先水日止一潮謂
之小水瓊海之潮半月東流半月西流不繫月之盛衰
再大再小
抱朴子曰潮者言朝來也汐者言夕至也一月之間天
再東再西故潮水再大再小也又夏時日居南宿隂消
陽盛而天高一萬五千里故夏潮大也冬時日居北宿
隂盛陽消而天卑一萬五千里故冬潮小也春時日居
東宿天高一萬五千里故春潮漸起也秋時日居西宿
而天卑一萬五千里故秋潮漸減也
三日不至
宋德祐丙子元師入平安吕文煥時駐軍江磧宋方幸
元師阽危而海潮三日不至師迄無虞於是元獲占地
利宋都以覆及祥興己夘元師下廣海張弘範遂進攻
厓山衆欲退師少休而是日海潮不退勢難迴却於是
元人盡日力戰宋祚以滅
三時為差
史氏伯璿曰余氏候東南二海之潮平於東者常先平
於南者常後每於三時為差不知其所以有先後者何
故盖潮之長落不過以北水南水候之而已是故北水
南來則為長南水北來則為落是潮之長必自北而南
也然後知東南二海潮候有不同者以此而已然猶未
知潮之長必自北而南者又何故也盖天以河圖示象
於聖人聖人以易象示教於天下後世不信天與聖人
尚誰信哉河圖以一六水居北而後天八卦之方位亦
以坎為北方之卦坎之象非水乎是則北固水之定位
也潮之自北而南者豈必外此而他求乎
三水相蕩
抱朴子曰天河從北極分為兩條至於南極其一經南
斗中過其一經東斗中過兩河隨天轉入地過而下水
相得又與海水合三水相蕩而天轉之故激湧而成潮
兩水相合
早潮下晚潮上兩水相合謂之沓潮
冰
禮月令孟冬之月水始冰地始凍仲冬之月水益壯
地始坼季冬之月水方盛水澤腹堅
納凌隂
詩豳風二之日鑿冰沖沖三之日納于凌隂四之日其
蚤獻羔祭韭注云凌隂冰室也
脩盛器
周禮天官凌人掌冰正歲十有二月令斬冰三其凌春
始治鑑祭祀供冰鑑賓客供冰大喪供夷槃冰夏頒冰
掌事秋刷注云三其凌三倍其冰也鑑如瓶大口以盛
冰置食物其中正月脩飾盛冰之器至二月將獻羔而
啟冰也夷尸也實冰於夷槃中置之尸牀之下所以寒
尸夏四月掌事主賜冰之多少七月始刷冰室將納新
冰
狐聽
離騷經注狐多疑而善聽河冰合狐欲渡必帖耳先聽
無水聲而後過故人過河者要須狐行然後敢渡
蟲疑
晉孫綽天台賦哂夏蟲之疑冰整輕翮而思矯按莊子
曰夏蟲不可以語於冰者篤於時也
藏山
左昭四年申豐曰古者日在北陸而蔵冰西陸朝覿而
出之其蔵冰也深山窮谷涸隂沍寒於是乎取之其出
之也朝之禄位賓客喪祭於是乎用之蔵之也周用之
也徧則冬無愆陽夏無伏隂民不夭札
薦廟
禮月令仲冬天子獻羔開冰先薦寢廟
梓慎占饑
見星淫枵
令狐夢立
晉令狐策夢立冰上與冰下人語索紞占曰當為人作
媒冰判時成婚忽遇太守田豹託策為媒求張公徵之
女為婚至仲春果成
神人膚
莊子曰藐姑射之山有神人焉肌膚若冰雪
妃子淚
開元遺事楊太真初入宫與父母别淚落凍成紅冰
光武渡河
東漢光武至薊上王郎追兵至上發薊晨夜馳至滹沱
河導吏還言河水流澌無船不可渡復遣黃霸往視霸
恐驚衆還曰冰堅可渡比至河冰已合帝遂得渡
慕容行海
見海
冰厚五寸
齊景公伐魯得東門無澤問曰魯年穀何如對曰隂不
凝陽冰厚五寸寒温節也寒温節則政平政平則年穀
熟請禮魯以息怨
冰厚六尺
漢晁錯上書胡貉之地積隂之處水皮三寸冰厚六尺
神異經北方有層冰萬里厚百尺
北鼠
東方朔神異記北方冰厚百尺有鼠在冰上食其鼠毛
長八尺可為布
東蠶
拾遺記東海員嶠山冰蠶長七寸有鱗角以霜雪覆之
始作繭其色五彩織為文錦入水不濡投火不燎
投丸潰賊
東漢黃巾賊起青州刺史焦和恐賊乘冰渡河多作陷
冰丸投河中賊衆遂潰
煮茗供賓
六帖逸人王休居太白山下每冬取溪冰琢其精瑩者
煮茗以供賓客
千年不釋
杜陽雜編拘彌國有大疑山其中有冰千年不釋謂之
常堅冰
六月猶堅
戴延之西征記凌雲臺有冰井延之六月持去經日其
冰猶堅
貯玉盤
拾遺記董偃以玉精為盤貯冰於内
玩玉筯
見冬至
瑯琊井
東漢書靈帝元和六年冬北海東萊瑯琊井冰厚丈餘
宣陽室
晉陸機洛陽記冰室在宣陽門内天子用以賜王公百
官
象玉
曹植七忿素冰象玉難可磨蕩結土成龍遭雨則傷
比珠
顧愷之冰賦緗白隨川方圓隨渠託形超象比朗玄珠
積冰為樓
三輔黃圖漢建章宫北積冰為樓
敲冰成磬
宋楊廷秀詩稚子金益照曉冰彩絲穿取當銀鉦敲成
玉磬穿林響忽作玻瓈碎地聲
子馮闕地
左襄二十一年楚子使薳子馮為令尹薳以疾辭方暑
闕地下冰而牀焉重繭衣裘鮮食而寢楚子使醫視之復
曰瘠則甚矣而血氣未動
楊氏琢山
見時令伏日
農桑起
家語霜降而婦功成娶者行焉冰泮而農桑起婚禮殺
焉
男女合
風俗通周禮媒氏因三十之男二十之女冰泮鳴鴈於
是乎合
賜汝南
八王故事汝南王葬詔賜冰五斛
送趙郡
北齊趙郡王叡為定州刺史監築長城有送冰者叡曰
人皆飲温水我何獨進寒冰遂至消不進軍中感悅
取冰無價
唐白樂天為刺史三年飲冰復食蘗又止戈集長安冰
雪至夏月則價等金璧惟白少傅詩名動於閭閻每需
冰雪論筐取之不復償價
食冰洗腸
宋程伯淳長嘯巖中食冰甚佳詩云車倦人煩渴思長
巖中冰片玉成方老僊笑我塵勞久乞與雲膏洗俗腸
火
莊子曰木與火相摩則燃金與火相守則流白澤圖
火之精曰宋無忌春秋考異火者陽之精
流為赤烏
史記武王渡河有火自上復下至於王屋流為烏其色
赤其聲魄
化為白雀
魚豢典略秦伯出獵至咸陽有大火流下化為白雀銜
綠字青書集於公車
玉石俱焚
夏書火炎崑岡玉石俱焚
芝艾俱盡
淮南子曰順風縱火紫芝與蕭艾俱盡抱朴子曰慮巫
山之失火恐芝艾之并焚
春出秋内
夏官司爟掌火之政令季春出火民咸從之季秋内火
民亦如之
春起秋滅
抱朴子曰南海蕭丘之上有自生之火春起秋滅丘生
上一種木雖為火所著但小焦黑人或得以為薪炊熟
則灌滅之用之不窮
守金則流
莊子曰木與火相摩則燃金與火相守則流
積油自生
博物志積油萬石則自然生火晉泰始中武庫火積油
所致也庫有漢高祖斬蛇劔王莽頭孔子履盡焚焉
鳥鳴社
左襄三十年五月或呌於宋太廟曰譆譆出出鳥鳴於
亳社如曰譆譆甲午宋大災宋伯君子謂宋共姬
女而不婦女待人婦義事也
鴞啄樹
拾遺記燧明國不識四時晝夜有火樹名燧木屈盤萬
頃有鳥名鴞啄樹則燦然火出聖人感焉因取小枝以
鑚火號燧人氏
樂喜塗屋
左襄九年春宋災樂喜為司城以為政使伯氏司里火
所未至徹小屋塗大屋陳畚挶具綆缶備水器量輕重
畜水潦積土塗巡丈城繕守備表火道使華臣具正徒
令隧正納郊保奔火所
襄子燔林
列子曰趙襄子率徒十萬狩於中山藉芿燔林煽赫百
里有一人自石壁中出從燼上下衆謂鬼神襄子徐察
之形色七竅人也氣息聲音人也問奚道而處石奚道
而入火其人曰奚物而謂石奚物而謂火按草芟陳者
而新者又生曰芿
老槐
莊子曰老槐生火久血為燐燐野火也
槁竹
淮南子曰槁竹有火弗鑚不燃土中有水弗掘無泉
衛於白首
山海經崌山之上有鳥焉其狀如鴞赤身白首名曰竊
脂可以衛火又曰符愚之山有鳥名其狀如翠而赤
喙可以衛火
撲於青衣
拾遺記糜竺貲貨如丘山忽有青衣君當有火
厄君能惻愍枯骨故來禳君財物不盡焚之旬
日火起燒其珠玉十分之一火盛之時見數十青衣童
子來撲火有青氣如雲覆於火上童子又云多聚燕雀
之類以禳災盖燕能聚水巢梁也家人乃收集鵁鶄數
十養於池渠之中以厭火災
炎山草木
玄中記南山有炎火山四月生火十二月火滅火滅之
後草木皆生枝葉火燃草木葉落如中國寒時也取此
木以為薪燃之不盡以其皮績之為火浣布
夢澤雲霓
戰國策楚王遊雲夢野火之起也若雲霓
屋燕
吕氏春秋燕雀爭處于一屋之下子母相哺姁姁焉相
樂以為安矣突決上焚棟宇燕雀顔色不變是何也不
知禍之將及已也
池魚
風俗通城門失火禍及池魚百家書宋城門失火汲取
池水沃之魚悉露見因就取之故云禍及池魚
奔秦奔楚
瑣語智伯敗夢火見於西方乃出奔秦又夢火見於南
方遂奔楚
爨柘爨松
淮南子曰夏爨柘燧火冬爨松燧火
神丘穴
括地圖神丘有火穴光照千里
臨邛井
見井
孫子墜營
孫子兵法火攻有五一曰火人二曰火積三曰火輜四
曰火庫五曰火墜注云火人謂近草則燒之火積燒其
積聚火輜燒其輜重火庫燒敵兵庫火墜射火墜敵營
也
管寧得島
傅子曰管寧嘗浮海遇暴風餘船皆沒莫知所適忽望
見火光趨之得島島無居人又無火燼衆以為神光之
祐
冒火伏柩
郡國志長沙古初父喪未葬隣家火起初冒火伏棺上
火乃滅又汝南先賢傳君仲母終棺在堂西舍失火
君仲伏棺號哭火越君仲順字
燃火塞戶
見篤學
燃石
拾遺記秦始皇時有宛渠之民乘蠡舟汎黑水而至始
皇與之語及天地初開之時了如親見又曰臣之國去
咸池日沒之所九萬里日月之所不照以萬歲為晝萬
歲為夜其晝則天豁然中開闊數百丈萬歲還合則為
一日也夜則琢燃石以代日光此石出於燃山其土石
皆有光明鑚斫之則火出火大如粟而輝耀一室
熒臺
郡國志連渾府遙火山西有火井深不見底炎氣上升
常若微電以草爨之則煙騰火發名為熒臺
牧兒求羊
三輔黃圖秦始皇葬驪山六年之間為項羽所發牧兒
放羊而墮羊塚中燃火求羊槨蔵被燒
宫吏照燕
六帖秦始皇時吴宫吏以火照燕巢因燒吴宫
束帛而賀
韓詩外傳晉文公蔵寳臺火公子晏束帛而賀曰王者
蔵於天下諸侯蔵於百姓農夫蔵於囷庾商賈蔵於篋
櫃今百姓乏於外而賦斂無己皇天降災於蔵臺是君
之福也
竊樵以繼
梁書阮孝緒家貧無以爨僮僕竊隣人樵以繼火孝緒
知之乃不食更令徹屋而炊
郭憲厭齊
汝南先賢傳郭憲從南郊含酒東北三噀云齊失火以
酒厭之後齊果上火事
圖澄救燕
晉書佛圖澄嘗與石季龍升中臺忽驚曰變變幽州當
火災乃取酒噀之久而笑曰救已得矣石季龍遣驗云
邇日火從四門起西南有黑雲來驟雨滅之雨有酒氣
禳玄冥
左昭十八年鄭子産禳火於玄冥回禄注玄冥水神回
禄火神
逐畢方
山海經章義之山有鳥如鶴一足赤文白喙名曰畢方
見則其邑有譌火譌火妖火也故唐元和中元年永州
夏多火災柳子厚有逐畢方文
燒門
吴志張昭字子布孫權以公孫淵稱籓遣張彌許晏到
遼東拜為燕王昭諫不從稱疾不朝權怒以土塞其門
昭又於内以土封之後淵果殺彌晏權數慰謝昭固不
起權以火燒其門恐之昭更閉戶權使人滅火親往問
昭諸子扶起權載昭以還
改肆
舊唐書宋璟轉廣州都督廣舊以竹茅為屋屢有火災
璟教人燒瓦改造店肆自是無復火患人皆懷惠
鳥銜
拾遺記郅竒字君珍喪親盡禮嘗去墓夜行有鳥銜火
夾之
羊轉
宋趙普一日見空中火一團又有一羔羊轉運其上乃
拜曰普之罪也須臾火滅遂得疾而卒
得薪保焰
晉書嵇康從孫登遊三年將别登曰子識火乎火生而
有光而不用其光果然在於用光人生而有才而不用
其才果然在於用才故用光在乎得薪所以保其焰用
才在乎識真所以全其年今子多才寡識難乎免於今
之世康不能用果遭非命又戴逵曰火憑薪以傳焰人
資氣以享年
起屋厭災
沈約宋書凡殿屋之上為圓泉方井兼荷花者以厭火
災也
詣縣請備
鄭玄别傳玄年十七在家見大風起詣縣曰某時當有
火災宜廣設禁備後火果起而不為害
入市言災
廣記天師翟乾祐因入䕫州市謂人曰今夜有八人過
此宜善待之是夕火燒百餘家八人乃火字也
償豕
後漢梁鴻字伯鸞扶風平陵人不為章句學牧豕林中
誤遺火延及他舍鴻乃悉以豕償之隣家耆老見鴻非
恒人責讓主人悉還其豕鴻不受而去
驅雞
見將帥
周嵩投燭
晉書周顗弟嵩嘗因酒醉瞑目謂顗曰君才不及弟何
乃横得盛名以所執蠟燭投之顗神色無忤徐曰阿奴
火攻固出下策
彦回索輿
齊褚彦回宅失火煙焰逼甚左右驚擾彦回神色怡然
索輿徐去
黔廬赭垣
唐柳子厚賀進士王參元失火書僕始聞而疑終乃大
喜人多言足下家有積貨士之好廉名者皆畏忌不敢
道一出口則嗤嗤者以為得重賂今乃為天火之所滌
蕩黔其廬赭其垣以示其無有而足下之才乃可以顯
白而不汚其實出矣是祝融回禄之隂相吾子也
壞牆穴牖
柳子曰永州多火災五年之間四為火所迫跣足出壞
牆壁穴戶牖僅免燔灼一遇火災累日茫洋不能出言
怨家所爇
齊沈沖吴興人與兄淡深並歷位中丞被案裁者多怨
沖母在東隣其家失火疑為人所爇乃大呼曰我三兒
皆御史中丞與人豈有善者方恐肌分骨散何但焚如
故論者曰沈母致懼中丞其戒深矣
奸民所為
宋張詠在金陵金陵多火災居者不安詠廉知皆奸民
所為潛捕得之命先折其脛斬之以徇火患遂息
山堂肆考卷二十三
