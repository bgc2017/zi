卷二十二
山堂肆考卷二十二明彭大翼撰
地理
湖
湖都也流瀆四面所隈都也
具區
太湖在蘇州府城南五十里禹貢謂之震澤周公爾雅
謂之具區史記國語謂之五湖其地跨蘇常嘉湖四府
界一名笠澤一名洞庭張勃吳錄五湖者太湖之别名
以其周行五百餘里故名五湖或又以太湖射陽湖上
湖洮湖滆湖為五湖然按國語吳越戰於五湖直在笠
澤一湖中耳則知或說非也十道記太湖發源湖州長
興縣界入常州晉陵界又入無錫界晉陵之東入蘇州
吳縣界廣三萬六千頃下有地道潛通龍威丈人之所
居
匯澤
荆州記宫亭湖即彭蠡澤謂之彭蠡湖一名匯澤一名
鄱陽一名揚瀾
揚浸
周禮揚州其浸曰五湖
荆藪
劉澄之荆州記華容縣東南有雲夢澤一名巴丘湖荆
之藪也
分風
盛弘之荆州記宫亭湖廟神甚靈塗旅經過無不祈禱
能使湖中分風而帆宋秦觀宿湖邊惜竹軒夢神女贈
詩云不知水宿分風浦何似秋眠惜竹軒聞道文章妙
天下廬山對面可無言
起雨
南康仁空山下有平湖湖中艑底浮出每動搖便起風
雨
軒轅鑿
軒轅遊蜀見水多決之下流江湖皆溢乃鑿湖注水今
洞庭其一也
始皇憩
錢塘記去邑十里有詔息湖父老相傳始皇巡幸經此
暫息因以名湖
郎官
唐李白郎官湖序故人尚書郎張謂出使夏口沔州牧
杜公漢陽宰王公觴于江城之南湖方夜水月如練清
光可掇張公殊有勝槩四望超然乃顧白曰此湖古來
賢豪遊者非一而枉踐佳景寂寞無聞夫子可為我標
之嘉名以傳不朽白因舉酒酹水號曰郎官湖亦猶鄭
圃之有僕射陂也
太傅
常熟縣有太傅湖太傅即謝安也
龍目
劉植京口記秦始皇東觀龍目湖親見形勢曰此有天
子氣使赭衣之徒鑿湖中長岡使斷因改名丹徒
馬骨
荆州有大滻馬骨等湖夏水來則渺漭若海及冬水涸
則平林曠澤四眺烟日
鵝飛
揚州記新城縣東有一山山上有湖湖中有一白鵝時
或飛來不可常見
魚下
鄭緝之永嘉記懷化縣有蒋公湖父老相傳云先代有
祭祀祈請者湖輒下大魚與之
五渚
戰國策秦與荆戰大破之取洞庭五渚
三山
劉澄之豫州記城父縣有巢湖周圍五里湖中有三山
湖南有四鼎
銅船
劉欣期交州記交州有一湖百姓樵捕者見銅船出水
上又有水牛在湖中
石函
吴志孫皓時吴郡臨平湖邊得石函中有小石青白色
上刻作皇帝字因改元為天璽大赦
瀹雞
酉陽雜俎句容縣吴瀆塘有半湯湖湖水半冷半熱可
以瀹雞魚誤入輒死
飲馬
五代史唐莊宗滅梁馬殷遣子希範脩貢京師莊宗問
洞庭湖廣狹希範對曰車駕南臨纔堪飲馬耳上嘉之
黃蓬
沔陽州南黃蓬山下有黃蓬湖納茅埠口許家池諸水
及連大舍白螺上洪等湖趨復車達新灘入江
青草
荆陵記巴陵有青草湖周圍數百里日月出沒其中以
湖南有青草山故名一名巴丘湖北連洞庭南接瀟湘
東納汨羅之水每夏秋水泛與洞庭為一水涸則此湖
先乾青草生焉杜甫詩洞庭猶在目青草續為名又云
鮫室圍青草龍堆擁白沙
范蠡開瀆
長洲縣北境有蠡湖一名漕湖范蠡伐吳開蠡瀆以通
此湖故名又句踐滅吳范蠡乘扁舟遊五湖終不返
張闓立塘
丹徒縣東南有新豐湖晉大興初晉陵内史張闓以所
部四縣並天旱失田乃立曲阿新豐塘灌田八百餘頃
因名新豐湖
乘鯉
八閩通志僊游縣東興泰里有九鯉湖漢何氏兄弟九
人嘗止於南山而煉丹於湖側及丹成各乘一鯉仙去
故名湖曰九鯉山曰九仙其仙甚靈閩人祈夢無不神
驗
射蛟
徽州府西南有黃墩湖昔有陳靈洗者夜夢人告曰吾
數為吕湖蛟所困明日幸見助靈洗曰何以為識曰白
練者我也及旦往視之見二牛相觸有白者困靈洗射
黑牛死視之乃蛟也按靈洗休寧人侯景亂保歙黟以
拒景梁武帝授以本郡吕湖即黃墩湖
山川如畫
建業有玄武湖一名後湖一名北湖一名蒋陵湖宋元
嘉中有黑龍見改今名立三神山于湖祀之南唐近事
湖周圍數十里幕府雞籠二山環其西南蒋山諸峰列其
左山川掩映如畫六朝舊跡多出其間一日諸老坐朝
堂語馮謐舉唐賜賀知章鏡湖事曰非敢望此若得後
湖一暢平生也徐鉉曰主上尊賢下士常若不及豈惜
一湖所乏者知章耳馮大慙
燕雀助封
金陵城東有燕雀湖相傳今走馬橋東水平湖是也或
曰白蕩湖即其地窮神祕苑梁昭明太子有一琉璃盌
紫玉杯既薨置梓宫後更葬為閹人攜入大航有燕雀
數萬擊之武帝聞而異焉以賜大孫封墳之際復有燕
雀數萬銜土助封墳側有湖後人因名燕雀湖
百石
沔陽州西有百石湖中為長隄為驛道亘十餘里舊植
柳人馬往來其上亦一景也
三城
三城湖在江寧縣西南湖中舊有三少城故名沔陽州
西有三陽湖東曰朝陽南曰南陽北曰水陽
長蕩
金壇縣東南有長蕩湖一名洮湖
短汀
短汀湖在沔陽州東受張家灞港接魯陽潭諸水經麻
汀入白湖
芍陂
劉澄之豫州記陳縣北有芍陂湖魏將王陵與吳張休
交戰處
蒿臺
蒿臺湖在沔陽州景陵縣東達回河口入漢
塔影
塔影湖在泗州西北日照龜山寺塔影落于湖故名
倉基
倉基湖在桃源縣治南東流達河入淮
千里
千里湖在溧陽東南陸機云千里蓴羹末下鹽䜴指此
湖也
五部
五部湖在無錫縣東北東西二十里南北十里源濁流
清
二派分流
高淳縣西南有丹陽湖中流與當塗縣分界東連石臼
固城二湖其源有三一出徽州黟縣為舒泉一出廣德
州白石山為桐水一出溧水縣東廬山為吳漕水三源
匯合其流分為二派一西出蕪湖一北出當塗姑孰溪
入江
三縣分界
射陽湖在淮安山陽縣東南漢廣陵王胥有罪其相勝
之奏奪王射陂即此闊三千丈許周圍三百里山陽海
州寳應三縣分湖為界
雉城
崑山縣西北有雉城湖
馬鞍
鹽城縣北有馬鞍湖入侍其汊達射陽湖
日月
進賢縣有日月湖水涸則分而為二漲則合而為一中
有石人灘古諺日月湖明良將出石人灘合狀元生
風波
沔陽州景陵縣東北有風波湖
知章詔賜
唐賀知章字季真越州人為秘書監開元中遷禮部侍
郎兼集賢學士晩年號四明狂客天寳初請為道士還
鄉里就求周宫湖數頃為放生池詔賜鏡湖剡溪一曲
鏡湖在今紹興府城西南李白詩鑑湖三百里菡萏發
荷花五月西施採人看溢若耶宋陸務觀有思故山鏡
湖詩
莘老家居
高郵城西有甓社湖宋崔伯易有賦其叙云孫莘老家
於湖隂夜讀書覺窗明如晝循湖求之見一大珠其光
屬天是年莘老登科黃庭堅詩甓社湖中有明月淮南
草木借光輝
養武士
太子湖一名西池在金陵城北吳宣明太子所創晉明
帝為太子時脩西池多養武士
溺宫人
落星湖在彭蠡湖西北湖中有小山相傳星墜水所化
故湖名落星陳王僧辯破侯景於落星灣及宋孟太后
過落星湖宫人舟覆溺死者十數惟太后舟無虞皆此
處也
白馬
白馬湖在新安一在寳應蜀有白羊湖沔陽州有白鷺
湖金壇有銅馬湖
白鹿
白鹿湖在邳州治南由小河及泗
縣淪
趙曄吴越春秋海鹽縣淪為柘湖徙居武康鄉故越地
城陷
青瑣高議今巢湖乃古巢縣一日江漲港有巨魚人取
以貨市合縣食之有一老姥獨不食遇老叟曰此吾子
也汝獨不食吾厚報汝若東門石龜目赤城當陷姥日
往觀有稚子訝之姥以實告稚子欺之以朱傅龜目姥
見急出城有青衣童子曰吾龍之子也乃引姥登山而
免
龍升
秦州記武都郡前有湖晉義熙初有白龍從湖中升天
牛見
蘇東坡連守潁杭二州皆有西湖其初得潁也有潁人
在坐云内翰只消遊湖中便可了郡事及守杭秦觀有
詩云十里薰風菡萏初我公所至有西湖却將公事湖
中了見說官閑事也無按杭州西湖故明聖湖也周圍
三十里三面環山谿谷縷注下有淵泉百道瀦而為湖
漢時金牛見湖中人言明聖之瑞遂稱明聖湖以其介
於錢唐也又稱錢唐湖以其委輸於下湖也又稱上湖
以其負郭而西也又稱西湖東坡後謫惠州亦有西湖
其詩云水光瀲灧晴方好山色空濛雨亦竒欲把西湖
比西子淡粧濃抹兩相宜林和靖詩混元神巧本無形
匠出西湖作畫屛春水淨於僧眼碧曉山濃似佛頭青
欒櫨粉堵搖魚影蘭柱煙叢閣鷺翎往往鳴榔與横笛
斜風細雨不堪聽
水
淮南子曰積隂之氣為水水神曰天吳亦曰馮夷波
神曰陽侯濤神曰靈胥
流濕
易乾卦水流濕火就燥
樂饑
詩陳風泌之洋洋可以樂饑注云可以玩樂而忘饑也
懷山襄陵
虞書湯湯洪水方割蕩蕩懷山襄陵注云懷包其四面
也襄駕出其上也
浮天載地
玄中記天下之多者水焉浮天載地高下無不至萬物
無不潤抱朴子記黃帝曰天在地外水在天外浮天而
載地者水也
上善
老子曰上善若水水善利萬物而不争處衆人之所惡
故幾於道
乘衰
淮南子曰水之性乘勢而行乘衰而流注云衰下也
智者樂
論語智者樂水
君子觀
荀子曰孔子觀於東流之水子君子所以見大水
必觀焉何也孔子曰夫水至柔而無為也似德其流也
卑下倨拘必循其理似義其洸洸乎不淈盡似道其赴
百仞之谷不懼似勇主量必平似法盈不求概似正淖
約微達似察以出以入以就鮮潔似善其萬折也必東
似志
習坎
易坎卦水洊至君子以常德行習教事
盈科
孟子曰流水之為物也不盈科不行
觀吕梁
莊子曰孔子觀吕梁懸水三十仞流沬四十里黿鼉魚
龞不能游見一丈夫游之與沒俱入與汨俱出
遊濠梁
莊子與惠子遊於濠梁莊子曰鯈魚出游從容是魚樂
也惠子曰子非魚安知魚之樂也莊子曰子非我安知
我不知魚之樂也
民狎
左昭二十一年子産曰火猛烈民望而畏之故鮮死焉
水懦弱民狎而玩之則多死焉
人輕
淮南子曰土地各以類生人清水音小濁水音大湍水
人輕遲水人重
彰五色
禮學記水無當於五色五色弗得不彰
生萬物
淮南子曰天下之物莫柔弱於水上天則為雨露下地
則為潤澤萬物不得不生百事不得不成
吳猛畫扇
吴猛濮陽人仕吳為西安令因家分寧性至孝遇至人
丁義授以神方嘗渡江值風濤猛以白羽扇畫水而渡
曇隠供厨
金陵鍾山之東靈谷寺有八功德水昔梁胡僧曇隠寓
錫於此乏水時有厖眉叟謂曰予山龍也措之無難俄
而一沼水沸出宋曾拯詩數斛供厨替八珍穿松漱石
瑩心神中涵百衲煙霞色不染齊梁歌舞塵按八功德
水一清二冷三香四柔五甘六淨七不噎八除病也又
關内八水一涇二渭三灞四滻五澇六潏七灃八滈也
宗海
詩小雅沔彼流水朝宗于海
成淵
荀子曰積水成淵蛟龍生焉
高前帝漿
山海經高前之山其上有水甚寒而清帝臺之漿也
亳州聖水
唐李德裕傳亳州浮屠詭言有水可愈疾號曰聖水
汀水獨南
天下水皆東惟汀水獨南南丁位也以水合丁為汀故
福建有汀州府盖取此義又林氏曰衆水皆東而弱水
獨西黑水獨南因其性與勢之自然也
闐水皆西
漢張騫言于闐之西水皆西流注西海其東水皆東流
注鹽澤元楊廉夫曰佛居大地之隂西域也日必後照
地皆西傾水皆西流故言性以空孔子居大地之陽日
必先照地皆東傾水皆東流故言性以實亦地氣有以
使之然歟
宜禾宜黍
淮南子曰洛水宜禾渭水宜黍䕫州府東有東瀼水號
東屯宜瓜疇芋區西瀼水號西屯所宜亦同
出鱖出鮒
陜西漢中府沔縣有度水水有二源曰清檢濁檢清水
出鱖魚濁水出鮒魚常以二八月取之
如象如馬
寰宇記灔澦堆冬來出水二十餘丈夏水漲半沒在䕫
州巫峽口方輿勝覽在䕫州西二百步瞿塘峽口蜀江
之心土人諺云灔澦大如象瞿塘不可上灔澦大如馬
瞿塘不可下峽人以為水候
如絲如霧
長沙府醴陵縣學前有淥水湧出自地脈如絲如霧用
白器入水酹而澄之其色深綠可以書字每出則其年
登科者必多
李冰防患
秦李冰為蜀守以岷山通江為四瀆之首水或為患乃
作三石人以止江水作三石牛以壓水怪分為三十六
江以資灌溉由是人無水旱之患號為陸海蜀人德之
宋子京文翁祠碑蜀廟食千五百年而不絶者秦李冰
漢文翁而已
王商止訛
漢書建始中京師無故相驚言大水至成帝召公卿議
大將軍王鳳以為太后與上及後宫可御舟船令吏民
上長安城以避水左將軍王商獨曰自古無道之國水
猶不冒城郭今聖政和平上下相安何因當有大水一
日暴至此必訛言也不宜重驚百姓上乃止有頃長安
定問之果如商言
洗耳
皇甫謐高士傳許由字武仲堯聞其賢欲致天下而讓
焉乃退而遁於中嶽潁水之濱箕山之下堯又召為九
州長由不欲聞洗耳於潁濱時有巢父牽犢欲飲之見
由洗耳問其故對曰堯欲召我我惡其聲是故洗耳巢
父曰子若處高岸深谷人道不通誰能見子子故浮游
欲聞求其名譽汚吾犢口牽犢上流飲之
染足
筆談漳水界有水號烏脚溪涉者足皆如墨數十里間
水皆不可飲飲則病瘴行人皆載水自隨梅龍圖儀官
州縣時㳂渫至漳州素多病預憂瘴癘為害至烏脚溪
使數人肩荷之以物蒙身恐為毒水所沾驚惕過甚睢
盱矍鑠忽墮水中至於没頂乃出之舉體黑如崑崙自
謂必死然自此宿病盡除頓覺康健
灌城
戰國策智氏最強滅范中行氏又帥韓魏圍趙襄子於
晉陽決晉水灌其城不浸者三坂耳
沒湖
淮南子曰歷陽有老嫗嘗行仁義有過之者謂曰此當
沒為湖視東門有血便走上山勿反顧也自此嫗數往
視門門吏問之嫗對如其言吏殺雞以血塗門明日嫗
早往視門有血便走上山歷陽遂沒為湖
止淫
淮南子曰往古之時四極廢九州裂水浩瀚而不息於
是女媧氏積蘆灰以止淫水
流恨
杜詩第五橋東流恨水皇陂岸北結愁亭注云第五橋
皇子陂皆在長安城外乃會别之所也
出臼
吕氏春秋有侁氏女子採桑得嬰兒於空桑之中獻之
其君命庖人養之察其所以然曰其母在伊水上嘗夢
神告之曰臼水出而東走母明日視臼果出水告其隣
東走十里而故邑盡為水身因化為空桑故命其子曰
伊尹
覆籠
續述征記梁鄒城西有籠水相傳齊孝婦誠感神明涌
泉發於室内潛以績籠覆之由是無瓮汲之勞家人疑
之時其出而搜其室試發此籠而泉遂涌流漂居宇故
名籠水
轉宫
東漢宦官張讓趙忠說靈帝鑄天禄蝦蟆吐水於平門
外橋東轉水入宫又作飜車渴烏施於橋南用灑南北
郊路以為可省百姓灑道之費按天禄即蝦蟆也伯樂
之子按圖索驥以蝦蟆為馬即此飜車轉動之器激水
而上者渴烏受水之器如烏之渴飲故名渴烏
入殿
唐高宗永徽五年上在萬年宫夜大雨水衝入玄武門
衛士皆走郎將薛仁貴曰天子有急敢愛死乎登門桄
大呼以警宫内上遽出乘高俄而大水入寢殿漂沒三
千餘人
濯錦
見江
漬粉
荆州記筑陽縣西有粉水源出房陵縣取其水為粉鮮
潔異於他水雍州記夫人嘗以此水漬粉
臭過椒蘭
列子曰禹治水土迷之一國無風雨霧露不生鳥獸有
山若壺頂有口若圓環名曰滋穴有水湧出名曰神瀵
臭過椒蘭味過醪醴
利穿金石
淮南子曰水之為物擊之無創射之不傷斬之不斷焚
之不燃利穿金石功濟天下
夫餘沈羽
廣志弱水在夫餘北其水不勝毛羽柳子厚云西海之
山有水焉散渙無力不能負芥投之則委靡墊沒及底
而後止
河東化血
崔豹古今注漢安帝延平中河東水化為血元初中潁
川襄城水化為血不流
方玉圓珠
尸子曰凡水方折者有玉圓折者有珠清水有黃金龍
淵有玉英
冬凝春泮
淮南子曰夫水向冬則凝而為冰向春則泮而為水
易牙嘗
列子曰白公問於孔子曰人可與微言乎孔子不應白
公曰若以石投水何如孔子曰吳之善沒者能取之曰
若以水投水何如孔子曰淄澠之水易牙嘗而知之白
公曰人故不可與微言乎孔子曰何為不可唯知言之
謂者乎知言之謂者不以言言也注云白公欲為亂而
不敢顯言求決於孔子孔子知其意故云云按淄澠二
水名淄水在青州府城西源出泰安州萊蕪縣原山流
達臨淄至夀光縣入濟水禹貢維淄其道即此澠水源
出青州府臨淄縣西申門之申池即左傳所謂齊懿公
遊於申池是也申池水一支西流為系水一支北流為
澠水左傳所謂有酒如澠魯仲連謂田單騁乎淄澠之間淮
南子謂易牙嘗淄澠而别之者即此易牙雍人名巫牙
其字也
德裕辯
中朝故事唐李德裕作相有奉使京口者李令還日金
山下楊子江南泠水取一壺來其人舉棹日醉而忘之
泛舟回至石城下方憶其言乃汲一瓶歸京獻之李公
飲後嘆訝曰江表水味有異于往歲矣此水頗似建業
石頭城下水其人謝過不敢隠
龍吟
肇慶府開建縣東金縷村唐狀元莫宣卿讀書堂在焉
水流清響父老呼為龍吟水
雞浴
廉州府石康縣東有金雞水相傳昔有金雞浴於水傍
故名
請以身填
漢書王尊字子贛為東郡太守河水泛溢浸瓠子金堤
尊投白馬祭水併劾水神河伯請以身填金隄因止宿
廬居隄上及水盛隄壊吏民奔走尊立不動而水波稍
退
能以氣禁
抱朴子曰左慈能以氣禁水水為之逆流一二丈禁水
置庭中露之即大寒不冰
流桑
安慶府宿松縣南九江口有桑落洲昔江水泛漲流一
桑樹於此洲因名晉劉毅與盧循戰於桑落洲即此又
按洲在大江中江北則安慶府宿松縣相距百餘里江
南則江州湖口縣也
承瓠
博物志庭州灞水以金銀鐵器承之皆漏唯承以瓠葉
則不漏
文公儲船
東漢書任文公為治中時天旱白刺史曰當
有大水宜預儲船刺史不聽百姓有信其言預為防者
至其月日中雲起須臾雨至晡時水湧起十餘丈突壊
廬舍所害至數千人
龍澄獲印
大瀼水在䕫州府東自達縣萬頃池發源宋洪邁夷堅
志宣和中龍澄嘗於瀼水中獲玉印印文非世間篆籕
澄見天神立於傍曰此印上帝所寳今守護不謹遂落
於此神俄不見澄懼乃奉印投原處
流出名山
博物志八流皆出名山渭出鳥鼠漢出嶓冢洛出熊耳
涇出少室汝出燕泉泗出陪尾沔出月台沃出泰山
源出桃林
永嘉郡記桃枝水源出東陽長山縣桃林之下
水有四德
尸子曰水有四德沐浴羣生通流萬物仁也揚清激濁
蕩去滓穢義也柔而難犯弱而難勝勇也導江疏河惡
盈流謙智也
水有七種
唐張又新為水說七種其二惠山泉三虎丘井四松江
按又新元和中狀元及第
秘省極佳
茶錄唐秘省中有水極佳名秘水
下箬極美
長興縣有箬溪生箭箬南岸曰上箬北岸曰下箬土人
取下箬水釀酒味極醇美白樂天詩勞將下箬忘憂物
寄與江城愛酒翁
士龍顧影
晉陸士龍常著縗絰上船於水中顧影大笑落水人亟
救之免溺
趙軌比清
隋趙軌為齊州别駕文帝徵入朝父老送者曰别駕在
官水火不與百姓交是以不敢以杯酒相送公清如水
請酌一杯水奉餞軌受飲之
子瞻符取
東坡曰余愛玉女河水破竹為契使寺僧藏其一以為
往來之信謂之調水符其詩云欺謾久成俗關市有棄
繻誰知南山下取水亦置符古人辨淄澠皎若鶴與鳬
吾今既謝此但視符有無常思汲水人智出符之餘多
防竟無及棄置為長吁
鴻漸杓揚
張又新水錄唐李季卿刺湖州至維揚遇陸鴻漸謂曰
君善茶天下所聞揚子南泠水又竒絶今者二妙千
載一遇何可輕失乃命軍士謹信者挈瓶操舟深詣南
泠陸潔器以待俄水至陸以杓揚水曰江則江矣非南
泠者似臨岸水使者稱不敢紿既而傾諸盆至半遽止
又以杓揚之曰此南泠者矣使者蹶然駭曰某自南泠
齎水至岸舟盪去其半懼其少取岸水增之處士之鑒
神鑒也李大驚
時平乃清
博士吳淑水賦新豐則時平乃清臨淄則世亂而竭
按唐書新豐鸚鵡谷水清世傳谷水清天下平述征記
臨淄牛山下有女水齊人諺世治則女水清世亂則女
水竭故慕容超時乾涸彌載及宋武北征乃激洪流
風起輒動
吳孫權至湓城自標井地令人掘之得故井銘曰漢潁
陽侯灌嬰所開井甚深遇江中風浪起此井水輒動
黑水
黑水源出陜西行都司肅州衛城北十五里又地志云
黑水出張掖縣雞山
白水
源出肅州衛城西南二十里下流與紅水黑水合
紅水
源出肅州衛城東南山谷中下流與黑白水合
藍水
杜詩藍水遠從千澗落
五渡水
韶州圖經曲江縣脩仁水北有三楓亭五渡水齊范雲
為始興守至脩仁水酌而飲之賦詩云三楓何習習五
渡何悠悠又陶秀實清異錄武夷山有石如立壁巔隠
一泉分七派山僧顛堅名為七絃水
三泖水
三泖水在松江府城西南即華亭谷水也晉陸機對武
帝云三泖冬温夏涼而圖經又以泖有上中下之名舊
縣圖以近山涇圓者曰圓泖近泖橋闊者曰大泖自泖
而上縈繞百餘里者曰長泖
泉
爾雅水本曰源源曰泉正直上出曰檻泉從上溜下
曰下泉湧出曰濆泉側出曰氿泉所出同所歸異曰
肥泉異出同流曰瀵泉
刺山
漢書李廣利為貳師將軍伐大宛還士衆渴甚廣利拔
佩刀刺山飛泉湧出
拜井
東漢耿恭字伯宗為戊巳校尉疎勒城傍有澗水匈奴
來攻據澗上流絶之士卒不得飲恭於城中穿井十五
丈無水乃嘆曰昔貳師將軍拔刀刺山而泉湧乃整衣
向井再拜為士卒禱有頃飛泉奔出衆皆稱萬歲因揚
水示虜虜以為神遂引去
盤龍
酉陽雜俎元街縣有泉眼中水旋如盤龍或試撓破之
尋手成龍狀驢馬飲之皆驚走
走蛇
六帖楊師晟師次方渠水乏有青蛇下走視其跡水從
而流使築防環之遂為停淵軍士仰足命泉曰應聖
石門貪泉
晉吳隠之字處默為廣州刺史石門有貪泉俗云飲此
水者廉士皆貪隠之酌而飲之為詩曰古人云此水一
飲懷千金試使夷齊飲終當不易心又唐馮立為廣州
都督見貪泉曰此豈隠之所酌耶吾雖日飲此水庸易
吾性哉遂極飲而去
梁州廉泉
梓潼人范柏年初見宋明帝言及廣州貪泉帝因問卿
鄉土復有此泉否答曰梁益間惟有文川武鄉廉泉讓
水不聞有貪泉又問卿宅在何處曰臣所居在廉讓之
間帝嗟其善對即拜梁州刺史
鬱林瑞泉
鬱林城南南流江之濱有紫泉宋嘉定中改名瑞泉元
至治初御史張思敬鐫瑞泉二字勒碑於上泉遂竭居
人去其碑泉復如舊
新喻醴泉
臨江府新喻縣西有醴泉宋黃庭堅過此飲之而甘曰
惜張又新陸鴻漸不及知也因題其旁柱曰醴泉
蒼梧漫泉
梧州府蒼梧縣東門外有冰井南對火山唐大歷三年
經略使元結飲之甘冽作漫泉銘有火山無火冰井無
冰之句宋紹興間知州任詔砌為雙井至今一清一濁
皆深可六七尺
日南淫泉
拾遺錄日南有泉曰淫泉男女飲之則淫又妙德先生
嘗謂人曰昔有一國有狂泉飲之無不狂者君穿井
自飲獨得無恙國人反謂君不狂為狂聚謀共執國
君灸艾針藥君不任其苦酌泉飲之即狂矣按
妙德先生傳袁粲作
取泉置遞
芝田錄唐李德裕任中書愛飲常州惠山寺泉自毗至
京置遞舖號水遞有一僧謁見曰所謁相公者為相公通
常州水脈京師一眼井與惠山寺泉脈相通德裕大笑其荒
唐僧曰相公欲飲惠山泉當在昊天觀常住庫後取德裕
乃以惠山一甖昊天一甖雜以他水八瓶暗記其處遣僧辨
析僧因啜嘗止取惠山寺與昊天觀二甖德裕大竒之即
停其水遞由是人不告勞浮議遂息按惠山或曰慧山
酌泉題楹
衡州府北甘泉寺有萊公泉宋寇萊公南遷日題於東楹
曰平仲酌泉經此回望北闕黯然而去未幾丁謂之過此題
於西楹曰謂之酌泉禮佛而去范諷留詩於寺曰平仲酌
泉回北望謂之禮佛向南行烟嵐翠鎖門前路轉使高僧
厭寵榮淳熙中南軒張栻榜此泉曰萊公泉又青州府
西門外有范公泉宋范仲淹知青州有惠政洋溪側出
醴泉人以范公目之今醫家用以丸藥名青州白丸子
一冷一温
唐子西遊湯泉記惠州過水十餘里得白水山行一里
許得佛跡院院中湧二泉一冷一温二泉相去步武間
而東泉熱甚殆不可觸指以西泉解之然後調適可浴
半冷半温
江乘縣東南有泉半冷半温共出一壑又郴州永興縣
南有圓泉半煖半冷冷處極清煖處極濁
卓錫
唐子西卓錫泉記吾遊羅浮至寳積寺飲泉而甘寺僧
曰此卓錫泉也昔梁景泰禪師居此山其徒以無水難
之師笑而不答已而庵成師卓錫于地泉湧數尺自是
得井山中賴之
投金
杜陽雜編滄洲久視山下出澄綠泉亦謂之流綠渠投
之金石終不沈沒
濺珠
四川龍州宣撫司東泉瀉石崖噴激如珠名濺珠泉
粲玉
四川黎州安撫司南有粲玉泉俗傳唐三藏至此持梵
音而泉湧名梵音水宋政和間太守宇文侯過而飲之
曰佳泉也易名粲玉
瀑布
瀑布泉是處有之李白廬山瀑布詩日照香爐生紫烟
遙看瀑布挂前川飛流直下三千尺疑是銀河落九天
濯纓
濯纓泉在成都府什邡縣北宋程珦有詩一在荆州府
歸州東南内有神蛇人穢其水其蛇輒見
白道
大同府有白道泉即飲馬長城處
紅泥
臨洮府蘭縣東有紅泥泉出臯蘭山下
平疴
平疴泉在和州北其水甚温梁昭明太子浴於此蘇軾
秦觀劉貢父皆有詩
知時
道州望仙門内有知時泉鑿石象龍以道其流夏至則
盈秋分則涸宋紹興間郡守辛公創亭而扁之
鶴鳴
鶴鳴泉在潛山縣西真源宫四時不竭相傳白鶴道人
嘗止此
虎跑
虎跑泉一在杭之南山大慈寺距城十里唐性空大禪
師來遊此山以無水將他之忽神人告曰自師來我等
徼惠甚大柰何棄去南岳童子當遣二虎來移師無憂
也翌日果見二虎跑山出泉甘冽勝常大禪師因留建
立伽藍蘇東坡詩有虎移泉趁行脚盖紀實云
金沙
金沙泉在湖州府顧渚山唐時進紫筍茶太守具牲幣
祭之泉始發源供御者畢水即微減供堂畢水即減半
太守造茶畢即涸矣元正元間中書省官致祭一夕水
溢可溉田千頃賜名瑞應泉
玉液
玉液泉在隆慶府西南元時取造玉液酒故名又江州
有寳盌泉徐陵文泉流寳盌遙憶湓城
舞水
南陽府舞陽縣東南三河南岸有舞水泉泉踴躍若舞
故名
滑石
桂林府靈川縣北有龍隠泉舊名滑石泉宋鄒浩詩馬
頭今日度嚴關十九年前去復還惟有流泉聲似舊凭
欄重聽響潺潺
一人
一人泉在金陵鍾山高峰絶頂僅容一勺挹之不竭王
安石詩蹇淺一人泉
七賢
七賢泉在衛輝府輝縣山陽西社七賢竹林七賢王戎
向秀等也
喜客
喜客泉在茅山客至則泉湧出
惠民
惠民泉在漳州府城北門外
君子
君子泉在黃州府治北宋通判孟震亨有賢德君
子庭中有泉蘇東坡因名之黃庭堅詩雲夢澤邊君子
泉水無名字託人賢
老翁
老翁泉在眉州蟇頥山東其山高大分為兩股泉出兩
股之間北附右股之下畜而為井日可飲百家宋蘇洵
嘉祐集云十數年前月夜有一老翁蒼顔白髮偃息泉
上就之則隠而入於泉弗見洵甃以石建亭覆之因作
銘
十九
十九泉在鞏昌府成縣杜詩近接西南地常懷十九泉
六一
宋歐文忠公將老自號六一居士杭州西湖僧惠勤能
詩嘗受知於公後公薨勤亦逝勤弟子畫六一公像與
勤像而祀之有泉出講堂下蘇東坡守杭遂本勤意而
名之曰六一泉因為之銘
雌雄
雌雄泉在䕫州府梁山縣多喜山下有雌雄二泉春夏
左盈右竭秋冬左竭右盈
男女
梧州府陸川縣有温泉在妙峒水旁自竅中出泉有二
左曰男泉右曰女泉
五眼
五眼泉在臨洮府蘭縣臯蘭山下泉有五眼故名相傳
霍去病擊匈奴至此以鞭卓地而泉出成都府茂州治
有五福泉吳江縣南有六品泉唐陸羽品為第四泉宋
張又新品為東南第六泉
百脈
百脈泉在濟南府章丘縣南百脈俱發故名宋曾鞏云
歷下諸泉皆岱隂伏流所發西則趵突為魁東則百脈
為冠
杜康釀酒
杜康泉在濟南府舜祠西廡下世傳康於此釀酒或以
楊子江心水及惠山泉秤之各重二十四銖是泉
重二十三銖
陸羽試茶
湖廣沔陽州景陵縣西北有文學泉唐陸羽得此泉以
試茶故名
妬女
述異記妬女泉在并州凡婦女靚粧彩服至其地者必
興雷雨
僕夫
僕夫泉在杭州孤山僧智圓有僕夫藝竹得泉故名
又元時僧芳洲鑿地得此泉遂名後僕夫泉
細水
細水泉在大同府盂縣東其泉細微而縈迴不絶
小山
遼東都司義州衛西北有小山泉按明朝遣將征虜聞
虜王脱古思脱木兒在捕魚兒海遂由大寧慶州兼道
而進軍士無水渴甚忽聞其地有聲如駮使人視之則
泉水奔流士馬就飲衆咸歡呼曰此朝廷之福也先是
上嘗夢殿西北隅有小山流泉直下至御足所履而止
至是小山泉湧適與夢符
菩薩
蘇東坡序寒溪少西數百步則為西山寺有泉色白而
甘號菩薩泉李常侍謂予曰豈昔阿育王所鑄文殊金
像所在乎
羅漢
羅漢泉在瑞州府五峰山上有羅漢像横臥水際故名
阿對
河南閿鄉縣西南有阿對井一名阿對泉按阿對本東
漢楊震家僮嘗引此井泉灌蔬故唐吳融閿鄉卜居詩
六載抽毫侍禁闈可堪衰病決然歸五陵年少如相問
阿對泉頭一布衣
參寥
參寥泉在西湖智果寺事見清明淘井
墜筆
荆州府松滋縣南苦竹寺有竹泉宋至和初有僧浚井
得一筆後黃庭堅謫黔過此視筆曰此吾蝦蟇培所墜
也因知此泉與蝦蟇培相通
滌鉢
南雄府始興縣連城寺有洗鉢泉相傳大士雲遊至此
滌鉢
撫掌
圖經餘杭縣洞霄宫有撫掌泉相傳錢武肅王至宫撫
掌而泉湧出
滴乳
四川順慶府西有滴乳泉昔有道士何志全飲此泉年
八十面如桃紅
潛虬
宜興縣頥山有潛虬泉幽深澄澈中有異魚四足能行
率數歲一出出必有水災
鳴犢
鳴犢泉在西安府城南鳴犢鎮相傳因犢跑鳴得泉故
名
馬踐
隋史鳥鼠山俗呼高武隴其下渭水所出絶壁千仞諸
羌馬足所踐忽飛泉湧出號玉漿泉
燕來
彬州府西有燕泉以燕來時泉生去時泉涸故名宋折
彦質居彬剪茅為亭名燕泉亭
靈砂
圖經黃山東峰下有朱砂湯泉可以點茶春時色即微
紅昔人題詩三十六峰高倚天瑤臺金闕貯神仙嵩陽
居與黃山比猶少靈砂一道泉
礐石
苕溪漁隠東坡所記湯泉秦川之駱谷渝州之陳氏山
君之賦東城及匡廬汝水尉氏驪山後謫居惠州
遊白水山佛跡巖浴於湯泉共有其八矣余之所見新
安之黃山閩中之劔浦亦有其二矣第湯泉多作硫黃
氣浴之則襲人肌膚惟驪山是礐石泉並無此氣
玉龍
地理志唐天寳六年更温泉湯曰華清宫湯治井為池
環山列宫室制度宏麗安禄山在范陽以玉魚龍鳬鴈
石梁石蓮花以獻上悅命陳於湯中因幸焉將解衣而
入魚龍鳬鴈皆奮鱗舉翼狀若飛動上因恐却之
石蠏
河南登封縣嵩山有白龜泉泉有石蠏客問道士楊洞
曰蠏旁行天性乎洞微以手指之即直行
感應
感應泉在平樂府城北宋鄒浩謫居昭州以江水不可
飲汲于數里外後所居嶺下有泉湧出及將北歸數日
前泉乃涸旋有人至門上厲聲曰侍郎歸矣翌日果拜
命歸至常州卒楊時挽詩泉甘不出戶客至豈無神
安樂
叙州府涪溪側有泉味甘美盛夏水冽冬月則温黃庭
堅號為安樂泉謂飲之令人安樂也
猪龍
眉州城石佛鎮乃蘇軾别業有猪龍泉軾嘗云聞百年
前有牝猪伏於此化為二鯉盖猪龍也世莫有見者余
偶見之以告妻兄王愿愿疑余誕因禱於泉二鯉復出
疑始釋
蝦蟆
蝦蟆泉在河南陜州城西門外水自石眼中流出内生
科斗禱雨即應唐韓文公詩居然鱗介不能容石眼環
環水一鍾聞道旱天祈得雨只疑科斗是蛟龍
穿巖越壑
詩史唐宣宗微時以武宗忌之遯跡為僧游方外與黃
蘗禪師同觀瀑布泉禪師一聯云穿巖越壑不辭勞倒
底方知出處高宣宗續之曰溪澗豈能留得住終歸大
海作波濤
涵雲注玉
宋秦少游湯泉賦大江之濱東城之野有泉出焉直回
峰負深谷分埒引源迤邐相屬晨夜有聲涵雲注玉薄
為虎鬚洑為魚目鱗介莫潛遇者斯浴此何水也哉野
老告余曰泓泓㳙㳙莫虞歲年不火而燠其名温泉嗚
呼豈非熒惑蒞於上耶燭龍隠於中耶旁通咸池日御
之所經耶幽精沈魄隂賞其負耶丹砂黃硫金石之氣
酷悍之所激耶
霹靂
南安府大庾嶺有霹靂泉相傳宋時大旱有僧致禱一
夕大雷雨泉出於竇故名
參斗
湖廣均州東有參斗泉雖千人汲之此水不減不汲亦
不增相傳參斗二星下臨故名
一脈縈莎
鄭谷石門山泉詩一脈清泠何所之縈莎漱蘚入僧池
萬音落石
王介甫水簾泉詩淙淙萬音落石巔皎皎一派當簷前
清風高吹鸞鶴淚白日下照蛟龍涎浮雲装額自能掩
缺少琢鈎相與懸朱門試問幽人價翡翠鮫綃不值錢
湧出玉壺
濟南府西有趵突泉一名瀑流出山西王屋山下元趙
孟頫詩濼水發源天下無平地湧出白玉壺谷虚只恐
元氣泄歲旱不愁東海枯
界破冰綃
金線泉在濟南府西石甃方池泉亂發其下東注城濠
澄澈見底有金線一道隠起水面宋曾鞏詩玉甃常浮
顥氣鮮金絲不定路南泉無風到底塵埃盡界破冰綃
一片天
明月
明月泉在太原府五臺山中俗傳以紗帛障目下視或
見月在水中
白雲
白雲泉在吳縣天平山白樂天題以絶句范文公繼此
有作泉名遂著
天齊
齊地記泉中流出瓦瓦上有天齊二字晏子曰吾聞江
深五里海深十里此泉與天齊也
雨湧
袁州府楊岐山有雨湧泉相傳與海通天欲雨泉水先
湧宋周兊詩楊岐山下出靈泉與海相通亘古傳洶湧
便知天欲雨為言隂石不須鞭
蘆葭
酉陽雜俎玉門有蘆葭泉周二丈深一丈駞馬千頭飲
之不竭
茯苓
茯苓泉在杭州府靈隠寺後山古松婆娑泉極甘冽
谷簾
谷簾泉在南康府西其水如簾布巖而下者三十餘派
唐陸羽茶經品其水為天下第一按此水出康王谷中
石臼
圖經施州南寨石臼溪旁其泉源有七眼
上善
唐地理志坊州谷中無水東北七里有上善泉開成二
年刺史張怡架水入城以紓遠汲四年刺史崔駢復增
脩之民獲其利為立祠祀之
潤德
潤德泉在鳳翔府岐山縣西北周公廟傍相傳時平則
流亂則竭宋雍熙中賜今名有碑記
山堂肆考卷二十二
