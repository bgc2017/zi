卷十六
山堂肆考卷十六明彭大翼撰
地理
山
楊文易卦序險而止山也險而動山也動静皆蒙險
故曰山春秋說題辭山之為言宣也含澤布氣調百
神也郭熙曰春山淡冶如笑夏山蒼翠如滴秋山眀
淨如妝冬山慘淡如睡鞏氏耳目志海山微茫而隐
見江山嚴厲而峭卓溪山窈窕而幽深塞山童穎而
堆阜王涯仙掌辯論山形曰銳而出者為虎牙尖而
背者為熊耳角而巘者為牛首冠而峭者為雞頭
龍蟠
鍾山舊名金陵山在建康北諸葛亮嘗曰鍾山龍蟠石
城虎踞真帝王之宅也漢末秣陵尉蔣子文與賊戰亡
扵此吳大帝為立蔣公祠又以帝祖諱鍾因改山曰蔣
山晉元帝渡江望氣者云山有紫氣又改曰紫金
狼踞
通州城南十八里臨大江為狼山或謂以形似狼或謂
白狼嘗踞其上後以泗州佛法厭去之東為刀刃山一
名劔跡山相傳秦始皇扵此磨劔又東為軍山或曰越
王嘗軍扵此西為塔山與狼山相接其上有塔又西為
馬鞍山以形似馬鞍也五山相連屬而狼山為最竒
鹿起
舒城縣東南鹿起山昔有僧過此一鹿自山出僧即其
地以化
馬當
馬當山在九江府彭澤縣東北横枕大江山象馬形故
名陸魯望銘天下之險者在山曰太行在水曰吕梁合
二險而為一吾又聞乎馬當
鳳鳴
岐山在鳳翔府岐山縣東北山有兩岐故名亦曰天柱
山周太王邑扵岐山之下文王時鳳凰鳴扵岐山即此
鳥弔
鳳羽山在雲南大理府浪穹縣西南相傳蒙氏細奴邏
興時有鳳翔於此故名鳳羽後鳳死每歲冬衆鳥哀弔
其上故又名鳥弔
羊飛
羊飛山在䕫州府萬縣西南昔有人學道扵此嘗養一
羊忽一日戒童子云勿放羊童子放之一羊冲天而去
猿啼
猿啼山在長沙府瀏陽縣治南唐裴休讀書扵此時聞
猿啼
鳳凰
鳳凰山在鳳陽府壽州東北府在鳳凰山之陽故名鳳
陽府山有淮南王安賓客之遺跡昔有人獲小金牌可
以療病疑為丹砂所化周世宗破南唐軍扵紫金山即
此杭州青波門東南亦有此山下俯大江山勢若鳳凰
欲飛之狀又有石如片雲拔地高數丈亦竒峰也將至
顛有一竅尺餘名月巖惟中秋月穿竅而出十四十六
日則外此竅矣一郡王氣皆藉此山
鸚鵡
外夷瓜哇國有鸚鵡山蘄州城中有麒麟山金陵西與
馬鞍山相接有獅子山俱以形相似得名晉元帝初渡
江見獅子山綿延不斷以擬北地盧龍又易名盧龍山
鳥鼠
括地志鳥鼠山今名青雀山在渭州渭源縣西爾雅鳥
鼠同穴其鳥為鵌其鼠為鼵注云鼵如人家鼠而短尾
鵌似鵽而小黃黑色穴入地三四尺鼠在内鳥在外今
在隴西首陽縣鳥鼠同穴山中孔氏尚書傳曰共為雄
雌
龍虎
龍虎山在廣信府䝿溪縣兩石對峙如龍昂虎踞乃三
十一福地漢張道陵修煉之所今張天師世襲真人居
之
牛渚
牛渚山在當塗縣西北近采石磯亦名燃犀浦世傳下
多怪物即晉温嶠燃犀處
虎丘
虎丘山在蘇州府長洲縣西北平田中有小丘越絶書
吳王闔閭葬此用黃金珠玉扁諸之劔魚腸之干以殉
越三日白精結為白虎踞其上唐避諱改名武丘顔眞
卿書虎丘劔池石刻四字池之前有平石曰千人坐蓋
神僧竺道生講經處唐李陽冰篆生公講經臺分刻二
石臺側有點頭石石上有可中亭左右白蓮池陳顧野
王序高不抗雲深無蔵景卑非培塿淺異疎林路若絶
而復通石將斷而更綴抑巨麗之名山大吳之勝壌也
鵝湖
鵝湖山在鉛山縣北山上有湖生荷舊名荷湖山後有
人龔氏嘗畜鵝扵此故又名鵝湖唐王駕詩鵝湖山下
稻梁肥即此
鴈蕩
温州鴈蕩山記予觀鴈蕩諸峰皆峭拔險怪上聳千尺
穹崖巨谷不類他山皆包在諸谷中自嶺外望之都無
所見至谷中則森然干霄原其理當是谷中大水衝激
沙土盡去惟巨石巋然挺立耳又荆州記楚有景山凢
鴈南翔北歸偏經其上謂之鴈塞山
馬陵
馬陵山在兖州郯城即古瑯琊山也一在宿遷縣北
雞澤
雞澤山在北直隷廣平府雞澤縣境杜預云在廣平曲
梁西南
龍壁
廣西柳州府有龍壁山宋陶弼詩曾讀柳侯山水記信
知龍壁好烟霞
驢泉
驢泉山在德安府随州城北此山石潤牛馬經過貪其
泉甘不肯去土人有牛馬解逸即往此山尋之
雞籠
雞籠山在金陵覆舟山之西後臨玄武湖元嘉中立儒
館扵北郊命雷次宗居之次宗因開舘扵山齊高帝嘗
就次宗受禮及左氏春秋
鳥帶
會稽記諸暨縣有鳥帶山其上多紫居士謝敷少時
經始諸山功費千計生業皆盡後遊此境夢山神語之
曰當以五十萬相助旦見主人牀下有異色石試取磨
拭之乃紫石也因問所從來云出此山遂往掘之得利
不訾
鹿門
鹿門山在襄陽府東南漢龐德公唐龐藴孟浩然皮日
休俱隐於此又江西豐城縣南有龍門山傍有龍湫西
北與道人山相接相傳馬禪師駐錫扵此寕波定海縣
有蛟門山出此即大海洋古人稱蛟門虎蹲天設之險
即此地也
燕巖
太原府夀陽西山多蟄燕因以名山曰燕巖
牛頭
牛頭山在江寕縣南狀如牛頭晉元帝渡江草創欲立
石闕扵宫門未定王導随駕出宣陽門乃遥指山南峰
為天闕中宗從之梁武帝建寺扵石窟下名仙窟又有
文殊辟支二洞白龜虎跑二泉後有昭明飲馬池自山
徑中起數百級古杉蒼檜行列上有佛宫曰弘覺寺寺
有浮圖二殿闕廊宇依山結構望之如畫屏北與獻花
巖祖堂山相連佛經所謂江表牛頭是也宋大眀中立郊
壇扵山之南峰岳飛設伏牛頭以邀烏珠即此
熊耳
熊耳山在河南盧氏縣西南兩峰相竝如熊耳禹貢所
謂導洛自熊耳即此又宜陽縣亦有熊耳山史記漢光
武破赤眉積甲宜陽城與熊耳山齊是也陜州東亦有
此山乃逹摩葬處其塔尚存
蟇頥
蟇頥山在眉州城東自象耳山連峰壁立西瞰玻璃江
磅礴蹲踞形類蟇頥故名山腹有穴曰龍洞唐末有楊
太虚爾先生得道扵此眉州故事人日出東郊渡玻
璃遊蟇頥即此山也東坡有詩
黿首
黿首山在蘇州府為洞庭西山之支嶺其麓有石闖出
如黿首因名山産石有天然玲瓏者為花石雕琢擊之
有金玉聲有色白而温潤者為玉石堪為玩器有胎斑
而光澤者可製硯
象鼻
桂林府有象鼻山在訾家洲之西突起水濱形狀類象
故名下有水月洞孔鏞詩象鼻分眀飲玉河西風一吸
水應多青山自是多竒骨白日相看不厭多
虎牙
荆州府城南大江北岸與荆門山相對有虎牙山昔公
孫述遣將依二山作浮橋拒漢師陜西延安府神木縣
有龍眼山
鷹嘴
鷹嘴山在廣德州南山絶頂一石卓立高十餘丈如鷹
嘴有深窟可容百餘人
雞頭
雞頭山在平凉府崆峒山之西以形似名史記黃帝西
至扵崆峒登雞頭山秦始皇二十七年辛巳廵隴西北
地至雞頭山過回中即此銅陵縣北有鵲頭山其形高
聳宛若鵲頭
羊腸
羊腸山在山西太原府交城縣東北郡國志萬根谷石
磴縈委若羊腸然後魏扵此立羊腸倉
狗脊
狗脊山在開封府中牟縣治後上産麻黃
委羽
委羽山在黃巖縣昔劉奉林控鶴墜翮因名山為委羽
落翮
山海經大翮山小翮山有王仲廟仲字次仲秦始皇時
變蒼頡舊文為今隷書帝使使徵之不至始皇大怒檻
車廹之次仲化為大鳥出扵車外翻然高翔至扵西門
山落二翮因名鳥翮山今山在北直隷隆慶州城北
釣魚
釣魚山在重慶府合州之東山南大石砥平有巨人跡
相傳異人坐其上投釣扵江因名宋理宗時余玠用播
州人冉璡及弟璞之謀城釣魚山則蜀可守即此
繫馬
繫馬山在登州府寕海州東世傳秦始皇遊此攬草繫
馬至今草生若繫結之狀
凍雀
大同府城東北有紇干山紇干胡語猶華言千里也其
山冬夏積雪故諺曰紇干山頭凍殺雀何不飛去生處
樂
棲鷹
成都府茂州北有鷹門山以山多棲鷹故名
鬭雞
桂林志闘雞山在雉山之東兩山相向在江左右如闘
雞然巧石如雞欲鬭時昂冠相距水東西紅羅纏頸何
曾見老殺青山不敢啼
發鳩
山海經發鳩之山有鳥狀如烏首白喙赤名曰精衛炎
帝女遊東海溺而不還化為此鳥嘗銜西山木石以填
東海山在上黨長子縣
休牛
博物志桃林在湖城縣休牛之山有石焉曰帝臺之棋
也五色而文狀如雞卵
去虎
去虎山在蕭山縣北山有猛虎傷人一夕負子渡江而
去宋令尹杜守一因名其山曰去虎
果老跨驢
山西平陽府蒲州東有中條山跨平陸芮城安邑夏縣
解州之境乃張果老跨白驢之處
初平牧羊
神仙傳黃初平年十五家使牧羊有道士見其良謹將
至金華山居石室中四十餘年不念其家兄初起行索
初平遇道士引至山與弟語語畢問羊何在平與兄往
至山東見白石平因叱之石起成羊數萬頭又劉向列
仙傳周成王時葛由嘗騎木羊上中峩山山有葛仙洞
又名綏山諺云得綏山一桃雖不得仙亦足以豪此山
與小峩大峩山相連是為三峩
琴高控鯉
琴高山在涇縣東相傳為琴控鯉上昇之所
令威化鶴
遼東都司城東有華表山昔人丁令威化鶴扵此故名
黃鶴
黃鶴山在湖廣武昌府西南昔仙人子安乘黃鶴過此故
名上有黃鶴楼唐崔顥詩昔人已乘黃鶴去此地空餘
黃鶴楼黃鶴一去不復返白雲千載空悠悠晴川歴歴
漢陽樹芳草凄凄鸚鵡洲日暮鄉關何處是烟波江上
使人愁又岳州府城南有白鶴山昔有江叟嘗遇樵夫
遺以鐵笛吹之無聲一日登此山吹扵紫荆臺響震林
木忽有兩女出授神藥云服此當為水仙女子蓋龍女
也臨海記郡西亦有白鶴山
碧雞
碧雞山在雲南府西南東瞰滇澤蒼崕萬丈綠水千尋
月印澄波雲横絶頂雲南一佳景也漢宣帝時方士言
益州有金馬碧雞可祭而致遣王褒往祀至蜀而卒顔
師古曰金形如馬碧形似雞集覧其神祠在益州金馬
坊金馬山在府城東西對碧雞山中隔滇池山不甚高
而綿亘西南數十里上有長亭下有金馬關
黃牛
黃牛山在荆州府夷陵州西即黃牛峽峭壁間有石如
人負力牽牛狀人黑牛黃
白馬
白馬山在處州宣平縣西山有瀑布泉石室中有巨石
屹立擊之鏗然相傳葉法喜嘗棲扵此
烏峽
烏峽山在廣西梧州府岑溪城西壁立萬仞乃本縣之
門戶也
黃陵
黃陵山在湘隂縣舜二妃廟在焉
絳巖
綘巖山在句容縣西南一名赭山上有龍穴祠壇寰宇
記本名赤山唐天寳中改為綘巖一名丹山丹陽之義
起扵此
赤壁
赤壁山在武昌府東南樊口之上江之南岸即周瑜破
曹操處東坡之遊自在黃州晁補之曰因其賦中有而
今安在之言遂誤為破曹之地以致後人紛紛辯論皆
起扵此
玄扈
玄扈山在西安府商州洛南縣黃帝時鳳銜圖至此山
帝拜受之
綠林
綠林山在荆州府當陽縣東南王莽末馬武王常等蔵
此山中數月間致有七八千人即此
藍田
地理志藍田山在西安府藍田縣東南山出玉英故名
四皓避秦逃入此山
青城
青城山在成都府灌縣西南山有丈人峰故今岳父為
青城以此又有七十二小洞應七十二候八大洞應八
節道書為第五洞天乃神仙都會之處唐杜光庭有記
又天台縣有赤城山上有赤色如雲霞望之如雉堞故
曰赤城李白詩門標赤城霞楼觀滄海月又太平府東
南有青墩山齊宣城太守謝脁築室扵此山之南一名
謝公山
白苧
宣城圖經白苧山本名楚山晉桓温嘗領妓遊此山奏
樂好為白苧歌因改名焉
綠蘿
綠蘿山在常德府桃源縣乃四十一福地也
紫帽
紫帽山在泉州府西南嘗有紫雲覆其巔唐時泉人客
洛陽邂逅一羽衣寄書紫帽隐者其人旣歸授書扵隐
者隐者遺以米半升其人還家視之乃金粟也宋徽宗
御書金粟之洞四字刻石在焉
翠簾
翠簾山在延平府將樂縣南蒼翠高聳如垂簾狀
白帝
白帝山在䕫州府城東公孫述據蜀殿前井中嘗有白
龍出因自稱白帝更號魚復縣城曰白帝城
烏蠻
烏蠻山在柳州府柳城縣東南山高聳臨江下有潭
白星
白星山在廣東韶州仁化縣西唐武德中有星墜山頂
光如曳練故名
紫雲
紫雲山在嘉興府海塩縣西南相傳唐建中間有村女
出耕雲嘗覆其上河南府鞏縣有黑雲山昔成湯扵此
禱雨忽起黑雲天降大雨
赤甲
赤甲山在䕫州府其山高大不生草木人望之如袒臂
故謂之赤甲杜詩卜居赤甲遷居新兩見巫山楚水春
青眉
青眉山在陜西延安府延安縣西北後魏時有吐蕃青
眉簇居此又江西瑞昌縣有赤顔山赤松子遊處象州
有白面山石壁屹立横截大江中多白石故名又常熟
縣虞山一名烏目
可藍
可藍山在平凉府城西南赫連㩀平凉嘗屯兵扵此寰
宇記赫連定畋扵凉州登可藍山望綂萬城泣曰先帝
若以朕承大業豈有今日俄有羣狐鳴扵定旁命射之
竟不得乃嘆曰此亦怪事也
點蒼
點蒼山在雲南大理府城西高千餘仞有峯十九蒼翠
如玉盤亘三百餘里山頭有高河泉深不可測又有瀑
布諸泉流注為錦浪等十八川元高昌雅詩水繞青山
山繞城由來人傑地應靈水光萬頃開天鏡山色四時
環翠屏
長白
山東濟南府長山縣西南有長白山又名會僊山山有
峰孤秀盤鬱獨壓衆山乃太山之副岳繡江源發扵此
山高二千九百丈周六十里雲雨長白故名上有醴泉
寺即范仲淹讀書處遼東三萬衛亦有此山横亘千里
有潭周回八十里南流為鴨綠江北流為混同江又金
國志亦有長白山為白衣觀音所居其山禽獸皆白黑
水發源扵此
大黑
大黑山在遼東都司所領金州衛東絶頂有城四面懸
絶惟西向一路可通其中有井昔人多避兵扵此
江郎
江郎山三峯之上各有一巨石昔山下民兄弟三人化
扵此晉永嘉之亂有湛滿者亦居山側有一子仕宦不
得歸禱扵三石旬中湛子出洛水見三少年使閉目入
車中恍然不知所之良久乃至家山在衢州府江山縣
南山頂有池産碧蓮金鯉
程侯
程侯山在山西忻州程嬰匿趙孤扵此
羅秀
羅秀山在南寕府城北昔人羅秀扵此升僊宋陶弼詩
尋山入羅秀旋結草堂居花露生瓶水松風落架書聞
猿得句後見月出行初此夕雲林下無因夢使車
陳音
會稽記昔有善射者曰陳音越王使簡士卒習射扵郊
外死葬焉塜壁悉畫騎射之象因以名山為陳音
壺公
福建興化府城南有壺公山山有五竒昔人有遇老翁
扵此忽見宫闕似非人間翁云此壺中日月也後人因
名壷公唐翁承贊壺公山詩秋高巖溜白日出海波紅
搜神秘覧興化䜟云壷公山若斷莆田朱紫半水繞壺
公山此時方好看君謨以引水繞壷公山登第從此
在朝朱紫半矣
冶父
冶父山在廬州府廬江縣東北濡湏志舊有人冶鑄扵
此故名自麓至巔幾五百里有三百六十四子山羅列
在下山比衆山獨尊故曰父
霍童
霍童山在福寕州寕德縣北神仙霍童所居洞天記所
謂霍林洞天是也
黎母
黎母山在廣東瓊州府定安縣南山下諸蠻環居號黎
人供賦役者為生黎耕省地者為熟黎宋徽宗時建鎮
州扵黎母即此山有五峯又名五指山屹立瓊崖儋萬
之間為四州之望每晝雲霧收斂則五峯聳秀插天至
黃昏復蔽不見
皖公
安慶府有皖山與潜山相連一名皖公山本春秋時皖
伯所封之地
盧師
盧師山在順天府西隋末沙門盧師居此能馴服大小
青龍元天歷中大旱有安陵道士持盧師谷蛇名小青
龍者至謂禱之即雨蓨縣尹吕思誠以其惑人殺蛇逐
道士雨亦随至遂有年
蘇武
蘇武山在陜西行都司鎮番衛東南相傳蘇武牧羝處
故以名山
郭璞
郭璞山在饒州府餘干縣東和南鄉根盤五十里高百
仞峯巒俊拔為鄱陽羣山之冠世傳郭璞嘗旅寓扵此
伏波
桂林記府東北有伏波山突起千尺懸石如柱去地一
線不合俗傳馬伏波試劔石
長卿
保寕府梓潼縣西南有長卿山舊名神山唐明皇幸蜀
見山有司馬相如讀書窟因改今名
無量示寂
廣西全州西有湘山峯巒蓊欎巖洞幽䆳上有光孝寺
即無量夀佛示寂之所
吳王尋僊
金精山在處州即張䴡英僊女宅漢吳王芮領兵入山
鑿洞尋僊女見真人上昇處一在贑州寕都縣
王導建府
幕府山在應天府西北俗名灰山晉元帝渡江丞相王
導建幕府扵此故名上有僊人臺虎跑泉
路應為梁
寕國府宣城縣南有響山兩崖對峙下瞰響潭潭上有
釣臺唐刺史路應嘗跨潭為梁建兩亭扵崖以營州兵
權德輿鐫記扵崖石
許由棄瓢
箕山在眞定府唐縣西北其峯若箕形即許由隐處上
有許由墓棄瓢巖洗耳溪巢父答問碑
兼道吹笛
趙宋隐士劉兼道遊武夷山奪秀亭劉善吹笛有穿雲
裂石之聲因名亭曰銕笛亭
晉文紀過
史記世家晉文公聞介之推入緜上山中於是環緜上
山中而封之以為介推田號曰介山以紀吾過且旌善
人杜預曰西河介休縣名緜上
秦始頌功
史記秦始皇即位三年東廵郡縣祠鄒嶧山刻石頌秦
功德按鄒縣本邾國魯穆公改作鄒屬山東兖州府元
鮮于樞嶧山詩東方巨鎮穪岱宗羣山列侍臣妾同西
南崛起一萬仞却立不屈如争雄何年天星下天宫墜
地化作青芙蓉外如刻削中空洞閬風玄圃遥相通
郝甑
郝甑山在德安府城西後周以此山名縣山有鄖溪景
雲潭潭側有唐甑山公郝處俊釣魚臺宋蔡確詩矯矯
名臣郝甑山忠言直節上元間釣臺蕪沒知何處嘆息
思公依碧灣
支硎
支硎山在吳縣西晉僧支遁道林隐此且山多平石遂
名支硎上有石窟温泉放鶴亭馬路石皆支遁盤桓處
韓信追項羽
韓山在淮安沭陽縣東北世傳韓信追項羽於此南有
楚王廟
去病擊匈奴
漢應劭曰祁連山本名天山盖匈奴呼天曰祁連也漢
霍去病以驃騎將軍擊匈奴至祁連山獲首虜三萬後
去病薨上悼之發蜀玄甲軍陣自長安至秣陵為塜象
祁連山按西河舊事祁連山在張掖酒泉二郡界去焉
支山北可千里初匈奴失此二山乃歌曰亡我祁連山
使我六畜不蕃息失我焉支山使我婦女無顔色
諸葛出獵
駒驪山在句容縣東北吳諸葛恪出獵此山見有物如
小兒伸手引人恪令持去故地即死參佐問之恪曰此
事在白澤圖曰兩山之間有精如小兒名曰傒囊
浮丘煉丹
黃山在寕國府太平縣南當宣徽二郡界有三十二峯
二十六源二十四溪十八洞八大石黃帝與浮丘伯嘗
煉丹扵此又廣西梧州北流縣界有勾漏山石峯千百
皆矗立特起其巖穴勾曲穿漏故名山有寳圭洞洞有
石室石池葛洪煉丹竈
焦先隐
焦山在鎮江江中漢處士焦先隐此故名旁有海門二
山上有焦山寺羅漢巖宋理宗書三大字揭之有臺曰
煉丹洞曰三詔因先三詔不起故名崖下有瘞鶴銘據
輟耕錄所載此銘乃華陽真逸撰詞曰相此胎禽浮丘
著經乃徵前事我傳爾銘余欲無言爾其藏靈雷門去
鼓華表留形義惟彷彿事亦微冥爾將何之解化惟寕
後蕩洪流前固重扄右割荆門歷下華亭奚集真侣瘞
爾作銘後又題云丹陽僊尉江隂真宰刻下鎮江焦山
頑石上潮落方可手摸相傳為晉王右軍書宋黃睿又
曰為陶隐居書今文格字法殊類陶弘景盖弘景自號
華陽隐居也今號真逸豈其别號歟歐陽文忠又以為
不類王右軍法而類顔魯公又疑真逸是顧况道號
袁京居
袁山在江西袁州府東北昔高士袁京居此故名有大
小二袁山唐人詩袁山大小雙螺竝秀水東西二帶横
卞和石室
荆山在㐮陽府南漳縣西北山海經其山陽多鐡其隂
多赤金山頂有池旁有石室相傳為卞和宅上有抱玉
巖又鳳陽府懷遠縣西南亦有此山山東有卞和洞又
名抱璞岩唐胡曾詩抱玉巖前桂葉稠碧溪寒水至今
流空山落日猿聲急疑是荆人哭未休
安貞石牀
衢州府龍游縣東有龍丘山漢龍丘萇隐居於此與嚴
子陵友善終年百歲山際有二叠巖穴外如忩牖中有
石牀唐徐安貞讀書處此山亦名九峯巖
許掾便登
世說許掾好遊山水體便登陟時云許非徒有勝情實
有濟勝之具
宗元久厭
柳子厚嘗作囚山賦晁無咎曰仁者樂山自古逹人有
以朝市為樊籠者矣未聞以山林為樊籠也盖宗元謫
南海久厭山林不可得而出朝市不可得而復故賦囚
山
靈運造幽
宋謝靈運好登山陟嶺必造幽峻常著大屐上山則去
前齒下山則去後齒
子厚履險
宋章子厚與蘇子瞻遊南山抵僊遊潭之上絶壁萬仞
岸甚狹子厚推子瞻下潭書壁子瞻不敢子厚乃履險
而下以漆墨濡筆大書石壁上曰蘇軾章惇來此子瞻
撫子厚背曰子厚必能殺人子厚曰何也子瞻曰能自
拚命者必能殺人子厚大笑
謝安别墅
金陵東南有土山一名東山晉謝安舊隠會稽之東山
後居金陵乃築土山擬之山上營立楼館雜植竹樹每
携妓及中外子姪遊集苻堅入寇與姪玄圍棋賭别墅
至夜乃還即此宋朱存詩云鎮物高情濟世才欲随猿
鶴老山隈山花處處紅妝面彷彿如初擁妓來
藏用捷徑
唐睿宗召天台山道士司馬承禎問以隂陽術數對曰
道者損之又損以至扵無為安肯勞心以學術數乎上
曰理身無為則高矣如理國何對曰國猶身也順物自
然而心無所私則天下理矣上嘆曰廣成之言無以過
也承禎固請還山上許之尚書左丞盧藏用指終南山
謂承禎曰此中大有佳處何必天台承禎曰以愚觀之
此乃仕宦之捷徑耳藏用始隠終南晩徇權利則天時
又就徵為諫議故承禎諷之藏用字子潜
匡俗結廬
豫章舊志君孝父平野王與鄱陽令吳芮佐漢
定天下而亡漢封俗於鄱陽曰君兄弟七人皆好
道術寓精扵洞庭之山故世謂之廬山一說匡俗結廬
於此故名山在南康府西北山下有深洞幽䆳旁逹約
數十里號朱明真曜洞天上有大小石楼相去五里皆
孤高峻秀邈出雲表重簷四柱宛如楼閣山之東南有
香爐山孤峯突起游氣籠其上則氤氲若烟西南有石
門山其狀似雙闕壁立千仞而瀑布流焉天將雨則廬
山上有白雲冠峰巖謂之山帶不出三日必雨神僊董
奉曾種杏扵此唐白居易嘗於香爐峰下立草堂有詩
云倚石攀蘿歇病身青邛杖竹白紗巾他時畫出廬山
障便是香爐峰上人黃魯直詩南康南麓江州北五百
僧房綴密脾盡是廬山佳絶處不知何處合題詩
周顒立舍
齊周顒於金陵鍾山之西巖立隠舍遇休沐則歸又河
南嵩縣有陸渾山唐元德秀愛其佳山水乃定居焉
欒巴求酒
酒香山在岳州府城西南山上有美酒飲者即為僊漢
武帝遣欒巴來求果得酒未進東方朔竊飲之帝怒欲
殺之對曰酒有驗苟殺臣臣亦不死臣死酒亦無驗遂
赦之土俗相傳每春時往往聞山中有酒香尋之莫見
其處
羊公作漿
搜神記羊公雍伯洛陽人性篤孝父母終葬無終山遂
居焉山八十里上無水公汲水作義漿扵阪頭行者皆
飲之三年有一人就飲以石子一斗與之使至高平善
地有石處種之當生美玉并得好婦公如言種之數歲
玉子果生有北平著姓徐氏者女甚有名公試求之徐
氏戲云以白璧一雙來當聽為婚公至種石中得白璧
五雙以為贄徐氏大驚遂以女妻公天子異之拜為大
夫名種石地為玉田
機雲比玉
崐山在蘇州府崐山縣西北境上晉時陸機陸雲生扵
此時人比之崑山出玉因名崑山
管鮑分金
鮑山在濟南府城東世傳鮑叔牙管仲分金扵此山下
有鮑叔城盖叔牙食邑也
馬遷望湖
姑蘇山在蘇州府城西一名姑胥姑蘇臺在其上漢司
馬遷嘗云登姑蘇臺以望五湖即此
余奭鑿路
南昌府寕縣南有毛竹山按圖經此山路塞至宋治平
間有余奭者出貲募人鑿至爛泥坪始通往來
山堂肆考卷十六
