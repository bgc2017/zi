卷十九
山堂肆考卷十九明彭大翼撰
地理
泰山
泰山五嶽之東嶽也為兖州鎮在兖州奉符縣名蓬
玄太空洞天唐天文志䧏婁玄枵其神主扵岱宗歲
星位焉
雲闕
漢光武封泰山雲氣成宫闕
天門
漢官儀及泰山記盤道屈曲而上凡五十餘盤經小天
門大天門仰視天門如從穴中視天窗山頂西巖為僊
人石閭東岩為介丘東南巖為日觀又東南為秦觀秦
觀者望見長安吳觀者望見會稽周觀者望見齊也
報功
博物志泰山一名天孫言為天帝孫也五經通義一日
岱宗言王者受命易姓報功告成必扵岱宗也東方萬
物始交代之處宗長也言為羣嶽之長也
紀號
白虎通王者受命必封禅封者增高也禪者廣厚也皆
刻石紀號著已之功績以自效也天以高為尊地以厚
為德故增泰山之高以報天禪梁父之阯以報地
魯瞻
詩魯頌泰山巖巖魯邦所瞻
鄭祀
左隐八年鄭伯請釋泰山之祀而祀周公以泰山之祊
易許田三月鄭伯使宛來歸祊不祀泰山也
堯封
史記齊桓既覇會諸侯扵葵丘而欲封禪管仲曰古者
封泰山禪梁父七十二家而夷吾所記者十有二焉昔
無懷氏伏羲氏神農炎帝封泰山禪云云黃帝封泰山
禪亭亭顓頊帝嚳堯舜封泰山禪云云禹封泰山禪會
稽湯封泰山禪云云周成王封泰山禪社首
虞望
虞書歲二月東廵狩至扵岱宗柴望秩扵山川注云柴
燔柴以祭天也望望秩以祀山川也秩者具牲幣祝號
之次第如五嶽視三公四凟視諸侯其餘視伯子男也
秦松
泰山記秦始皇上泰山風雨暴至休扵松樹下封松為
五大夫按五大夫官名
漢栢
泰山南有廟種栢樹千株大者十五六圍相傳云漢武
所種
探策
風俗通岱宗上有金篋玉策能知人夀修短漢武探策
十八因倒讀曰八十其後果夀長八十
作丸
劉向列僊傳崔文子泰山山人好黃老術潜居山下作
黃丸賣藥有疫氣者飲藥即愈
稷丘雍琴
列僊傳稷丘君者泰山下道士漢武東廵泰山乃擁琴
而拜
張忠鑿釡
崔鴻前秦錄處士張忠隐扵泰山巖棲谷修導養之法
鑿石為釡
頭生白光
葛洪神僊傳泰山下有老父者失其姓名漢武東遊見
老父鉏扵道間頭上生白光
手翳芝草
曹植飛龍篇晨遊泰山雲霧窈窕忽逢二童顔色鮮好
乘彼白鹿手翳芝草
三宫
君内傳仙家凡有三十六洞天岱宗之洞周圍三千
里名曰三宫空洞之天
五祠
漢書五嶽皆歲三祠獨泰山歲五祠
覽八極
李白遊泰山詩平明登日觀舉手開雲關精神四飛揚
如出天地間黃河從西來窈窕入遠山凴崖覧八極目
盡長空閒偶然值青童綠髮盈雲鬟笑我晩學僊蹉跎
凋朱顔躊躇忽不見浩蕩艱追攀
小衆山
杜甫望嶽詩岱宗夫如何齊魯青未了造化鍾神秀隂
陽割昏曉盪胸生層雲决眥入飛鳥會當凌絶頂一覽
衆山小
華山
華山五嶽之西嶽也為豫州鎮在華州華隂縣名太
極總僊洞天少華山在華州東南連太華山太華山
高五千仞有芙蓉明星玉女三峰蒼龍嶺黑龍潭白
蓮池日月崖及僊掌石月之勝少華山其木多荆杞
其獸多野牛其陽多㻬琈鳥多赤鷩宋時此山嘗自
摧被害者甚衆今摧處亂石猶存
少隂
白虎通西方少隂用事萬物生華故曰華山華山記山
頂有池生千葉蓮花服之羽化因曰華山
太白
唐天文志鶉首實沉其神主扵華山太白位焉太白山
即鬼谷子授蘇秦佐國之術處其祠廟在長安
神博
韓子曰秦昭王令工施鈎梯而上華山以松栢之心為
博箭長八尺棋馬八寸勒之曰昭王常與天神博扵此
神開
見山巨靈擘開
重嶺
華山記華山高嵓四合重嶺秀起
二岑
述征記華山有二岑高五千仞廣十里自小岑迄嶺表如削成
獵師見女
列仙傳毛女在華陰山中山客獵師世世見之體生毛
自言秦始皇宫人
度世追父
神僊傳衞叔卿常乘虚駕白鹿見漢武帝帝將臣之叔
卿不言而去帝悔求得其子度世令追其父度世登華
嶽見其父與數人博於石上勅度世令還
歸馬
周書歸馬於華山之陽放牛於桃林之野
騎龍
列僊傳呼子先者漢中關下卜師夀百餘歲臨去呼酒家
嫗令急裝有僊人持二茅狗來一與子先一與酒嫗因各
騎之乃龍也上華陰山常於山上大呼言子先酒母在此
玄仲到頂
華山記王玄仲欲登蓮花峯約寺僧云到峯頂當起煙
為信翌日持火而登僧候之果有烟起留二旬乃下僧
問之云峯頂有池菡萏盛開其中又有破鐡舟存焉
文公遊巔
李肇國史補韓文公遊華嶽之巔顧視其險絶恐慄度
不可下乃發狂慟哭欲縋遺書以為訣沈顔謂文公假
事諷時寓意扵此蓋憤趨榮貪位者之若陟懸崖險不
能止然後嘆不知稅駕之所焉可及矣
素卓白馬
史記秦始皇三十六年秦人鄭容為始皇使從關東來
至華隂望見素車白馬從山上下知其非人止道左而
待之遂持璧與鄭容曰為我遺滈君今年祖龍死鄭
容問其故忽不見置其璧去注君水神也江神
以璧遺滈池之神告始皇之將終也秦以水德故其君
將亡水神先自相告祖始也君象謂始皇也
朱鬒紫衣
六帖唐主車駕次華隂山見嶽神數里迎謁上召諸巫
問神安在獨老巫阿馬婆奏云在路左朱鬒紫衣迎候
陛下上顧笑之及上至廟見神櫜鞬俯伏庭東南大栢
樹下上加禮敬尋詔先諸嶽封為金天王
受金丹
列僊傳馬明生先生受金液神丹方乃入華隂
山合金液不樂升天但服半劑為地僊
鳴石鼓
華山記山有靈泉二所一名蒲池泉一名太上泉池北
有石鼓父老相傳嘗有聞其鳴者
通帝座
李白登華山落鴈峯曰此山最高呼吸之氣想通帝座
矣恨不攜謝脁驚人詩來搔首問青天耳
通天門
杜甫望嶽詩車箱入谷無多路箭括通天有一門按華
山雲臺上有石盆可容水數斛明瑩如玉俗呼為玉女
洗頭盆也車箱谷箭括門皆西嶽名跡登嶽所由之徑
也
熒光休氣
李白雲臺歌送丹丘子曰西嶽峥嶸何壯哉黃河如絲
天際來黃河萬里觸山動盤渦轂轉秦地雷熒光休氣
紛五綵千年一清聖人在巨靈咆哮擘两山洪波噴箭
射東海三峯却立如欲摧翠崖丹谷高掌開白帝金精
運元氣石作蓮花雲作臺
仙草瑶池
張說撰太華山碑銘踞中土西偏當七宫正位是稱西
嶽石壁磔堅而雄竦衆山奔走而傾附其氣肅其威振
其行配金其辰直酉前對華陽之國後壓華陽之郡左
抱桃林之塞右産藍田之玉諒少昊之下都即蓐收之
别館也下有方士真人金鼎石室上有明星玉女仙草
瑶池
王猛隐居
崔鴻前燕錄王猛隐居華山聞桓温入關披褐詣之捫
蝨談當代之事傍若無人
陳摶修道
陳摶修道扵華山雲臺觀中大困三十六載小困一十
八春
嵩高山
嵩高山五嶽之中嶽也在洛京王屋縣名上帝司真
洞天唐天文志鶉火大火夀星豕韋為中州其神主
扵嵩丘鎮星位焉白虎通中嶽獨加高字者盖山在
四方之中而高故曰嵩高
二室
戴延之西征記嵩山三十六峯東曰太室西曰少室相
去十七里嵩其總名也謂之室者下有石室也少室高
八百六十丈上方十里與太室相埒但小耳漢武帝嘗
扵太室山中作登仙臺萬歲亭
三臺
雜道書嶽神廟東有三臺山昔漢武帝東廵過此見學
仙女即此
望都峯
嶽之西北一峯號望都峯天氣晴煖即望見洛陽隐隐
如車盖之狀六帖嶽之東北一峯號雞鳴峯五更初便
見日出
擣帛石
五代秦再思記嵩山之上有玉女擣帛石瑩徹光潔人
莫能測嶽下人云立秋前一日中夜常聞杵聲
生賢佐
詩大雅崧高維嶽峻極扵天維嶽䧏神生甫及申維周
之翰
封天王
唐書則天垂拱四年七月改嵩山為神嶽封其神為天
中王至萬歲通天元年辛巳尊天中王為神嶽天聖皇
帝天靈妃為天中皇后
神呼
漢武帝詔朕有事華山至扵中嶽獲駮鹿見夏后啟母
石翌日親登嵩高御史乘屬車在廟旁吏卒咸聞呼萬
歲者三登禮罔不荅其令祠官加贈太室祠禁無伐草
木以山下三百戶為置奉邑
童謠
五行志唐高宗調露中始欲封嵩山屬突厥叛而止後
又欲封以吐蕃入寇而止時童謠曰嵩山凢幾層不畏
登不得但恐不得登三度徵兵馬傍道打騰騰
許由山
雜道書東龍門之南有許由山高大四絶其北有潁水
乃堯聘許由處猶有壇墠在焉
楚客舍
唐杜楚客因建成難作遁舍嵩山正觀四年召為給事
中不應太宗曰居山似矣謂非宰相不起詎然耶
靈薮
盧元明記嵩山為棲神之靈薮長松翠栢生扵嶺間左
右為古人住止處有銅銚器物
仙館
劉義慶世說嵩山北有大穴晉時有入誤堕穴中見二
人圍棋局下有一杯對飲堕者告以饑渴棋者曰可飲
此堕者飲之氣力十倍棋者曰汝欲停此否堕者曰不
願停棋者曰從此西行有天井但投身入井自當出若
餓取井中物食之堕者如言可半年乃出自蜀中歸洛
下問張華華曰此仙館也所飲者玉漿也所食者龍穴
石髄也
盧鴻廣廬
唐開元中隐士盧鴻字浩然隐嵩山賜隐居服官為營
草堂到山中廣學廬聚徒五百人嶽頂有中天池凢絶
境處鴻皆勒銘
李渤築室
唐李渤築室扵少室山中自號少室山人唐順宗徵為
左拾遺辭疾不至
温公題字
聞見錄司馬公居洛嘗同范景仁過韓城抵登封憩峻
極下院登高頂入崇福宫會善寺由轘轅道至龍門遊
廣愛奉先諸寺上華嚴閣千佛岩尋高公堂渡潜溪入
廣化寺觀唐郭汾陽鐡像涉伊水至香山黃龕憩石楼
臨八節灘過白公影堂凡所經遊多有詩公不喜肩輿
山中亦乘馬遇路險策杖以行故嵩山題字曰登山有
道徐行則不困措手扵平稳之地則不跌其旨遠矣
退之題名
歐陽永叔䟦嵩山題名曰韓退之題名二皆在洛陽其
一在嵩山天封宫石柱上記龍潭遇雷事天聖中余與
梅聖俞遊嵩山入天封宫徘徊柱下而去遂登山頂至
武后封禪處有石記戒遊龍潭者毋笑語以瀆神龍龍
怒則有雷因思退之記遇雷事意其有所戒也其一在
福先寺塔上當時所見墨跡不知其後何人摸刻扵石
也
道士種花
漢世道士從外國將貝多子來扵嵩高山西脚下種之
有四樹與衆木異一年三花花白色香美
鍊師絶穀
李白贈焦鍊師曰嵩山有神人焦鍊師者不知何許婦
人也又云生扵齊梁時其年貌可稱五六十常胎息絶
穀居無室廬遊行若飛倏忽萬里世或傳其入東海登
蓬萊竟亦不能測其往也余訪道少室盡登三十六峯
聞風有寄灑翰遥贈云二室寄碧天三花明綠烟中有
蓬萊客宛疑麻姑僊道在喧莫染跡高想已遷時餐金
蛾蕊屢讀青苔篇八極恣遠憩九垓長周旋潜光隐嵩
山鍊魄棲霞幄霓裳何葳蕤羽駕轉綿邈願同西王母
下顧東方朔紫書倘可傳銘骨誓相學
使者乘龍
漢武帝内傳武帝夜夢與君俱上嵩山半道有繡
衣使者乘龍持節從雲中下言太乙請少君覺乃告近
臣曰如朕夢少君將舍朕去矣
王子駕鶴
見七夕
授書
白龜年樂天子也一日扵嵩山東巖下遇李白曰吾與
汝父皆仙矣出素書一軸授之曰讀此可辨九天禽語
九地獸言龜年一日過潞州二雀啾唧過州太守庭守
曰彼何言龜年曰言城西人家有粟可共食之騐之果
然
枕襆
見月
衡山
衡山五嶽之南嶽也為荆州鎮在衡州府衡山縣名
朱陵太虛洞天寰宇記宿當翼軫度應璣衡故曰衡
山山海經衡山一名岣嶁唐天文志星紀鶉尾神主
衡山熒惑位焉盛弘之荆州記衡山南嶽也至扵軒
轅乃以灊霍二山為其副焉漢武南廵至盛唐山又
以衡山遐遠阻江乃移嶽神扵霍而祭焉亦承軒轅
二山為副之義也
下踞離宫
六帖上承冥宿銓德鈞物下踞離宫攝位大卿
上有飛泉
荆州記衡山有三峯極秀獨一峯名芙蓉者最為竦傑
非清霽之朝不可見峰上有飛泉如一幅練分映青林
直注山下
位列三公
六帖名備五嶽位列三公劉向說苑五嶽何以視三公
能大布雲雨焉能大歛雲雨焉觸石而出膚寸而合不
崇朝而雨天下施德博大故視三公
禮自百王
杜甫望嶽詩南嶽配朱鳥秩禮自百王歘吸領地靈澒
洞半炎方邦家用祀典在德非馨香廵狩何寂寥有虞
今則亡
紫盖
寰宇記衡山盤繞八百里有七十二峯十洞十五巖三
十八泉二十五溪九池九潭九井而峯之最大者五曰
祝融曰紫盖曰芙蓉曰石廪曰天柱惟祝融為最高
朱陵
南嶽文衡州南嶽者朱陵之靈臺太虛之寶洞赤帝館
其嶺祝融宅其陽
九向九背
羅含湘中記衡山遥望如陣雲沿湘千里九向九背乃
不復見
一開一閉
臧榮緒晉書劉璘之好遊山澤採藥至衡山深入忘返
見一澗水水南有二石囷一開一閉水深不得過
聞絃歌聲
湘中記衡山九疑山皆有舜廟太守至官常遣戶曹致
敬修祀如有絃歌之聲
得金玉書
趙曄吳越春秋禹傷父功不成乃東廵登衡山血白馬
以祭之仰天而嘯忽然而卧夢赤繡文衣男子自稱蒼
水使者謂曰欲得我山神書請齋扵黃帝之嶽禹乃退
齋三日登委宛山發石得金簡玉字之書言治水之要
因刻石扵山之高處
廻鴈
埤雅鴻鴈南翔不過衡山衡山之旁有迴鴈峯盖南地
極燠人罕識雪故鴈望衡山則止唐杜荀鶴詩猿到夜
寒啼嶽麓鴈知春信别衡陽
拂鳥
劉禹錫望衡嶽詩東南倚盖卑維嶽資柱石前當祝融
居上拂朱鳥翮青冥結精氣磅礴宣地脉還聞膚寸隂
能致彌天澤
神禹碑
韓退之題岣嶁山詩岣嶁山尖神禹碑字青石赤形摹
竒科斗拳身薤葉披鸞飄鳳泊拏龍螭事嚴跡秘鬼莫
窺道人獨上偶見之我來咨嗟涕漣洏千搜萬索何處
有森森綠樹猿猱悲
祝融峰
朱元晦醉下祝融峰詩我來萬里駕長風絶壁層雲許
盪胸濁酒三杯豪氣發朗吟飛下祝融峰又青瑣祝融
峰詩一千里地盡皆見七十二峯中最高
宗炳結宇
孫嚴宋書宗炳字少文好山水愛遠遊西陟荆巫南登
衡岳因結宇衡山有懷尚平之志以疾還江陵嘆曰老
疾俱至名山恐難徧觀惟當澄懷觀道卧以遊之凡所
遊履皆圖扵室謂人曰撫琴動操欲令衆山皆嚮
杜甫遊祠
杜甫大歷中出瞿唐下江陵泝沅湘以登衡山因客耒
陽遊嶽祠為暴水所阻旬日不得食
李泌願歸
唐李泌畏禍願歸衡山詔給三品禄賜隐士服為置室
廬以居之泌在衡山事明瓉禪師
韓愈默禱
韓愈謁南嶽廟詩五嶽祭秩皆三公四方環鎮嵩當中
火維地荒足妖怪天假神柄專其雄噴雲泄霧藏半腹
雖有絶頂誰能窮我來正逢秋雨節隂氣晦昧無清風
潜心默禱若有應豈非正直能感通須臾静掃衆峰出
仰見突兀撐青空蘇東坡潮州韓文公廟碑能開衡山
之雲而不能回憲宗之惑
常山
常山五嶽之北嶽也為并州鎮在定州常山縣名太
乙總玄洞天爾雅常山謂之恒山五嶽圖恒山高三
千九百丈七尺上方三十里周回三千里白虎通北
方為常山者何隂終陽始其道常久故曰常山唐天
文志大梁析木其神主扵常山辰星位焉
畢昴之精
春秋元命苞畢星散為冀州分為趙國立為常山注常
山是畢昴之精
趙代之境
常山居趙代之境管子曰其山北臨代南俯趙東接河
漢之間
藏符
史記趙簡子告諸子曰吾藏寶符扵常山上往得者立
為後諸子皆競往無所得母䘏還奏曰常山臨代代可
取也簡子曰是知符矣乃廢太子伯魯而立母䘏為後
得玉
崔鴻前燕錄慕容儁夀光二年常山寺大樹根下得璧
七十圭七十三光色精竒有異常玉以為神嶽之命以
太牢祠之
昌容得道
列仙傳昌容者常山道士自稱殷王女食蓬蔂根往來
山下見者二百餘年顔色如二十許人
文成禮神
後魏書道武立廟扵常山上置侍祀九十人歲時祈禱
水旱至文成帝東廵親禮其神焉
蛇曰率然
孫子兵法常山之蛇名曰率然一身而兩頭擊其一頭
則一頭至擊其中則兩頭俱至
草名神護
神農本草常山有草名神護置之門上每夜叱人
乾門坤軸
唐張嘉貞恒山碑銘包括綿長經綸中外外夷有四昴
宿主胡則延袤以限之中郡有五寳符在代則高㐮以
臨之其項也上秩乾門黑地之宫觀其足也下擦坤軸
玄神之都府
幽澗飛泉
唐太宗祭常山文絶壁千尋孤峰萬仞桂花浸月松蘿
挂雲幽澗冬暄飛泉夏冷寳符臨代邦之美靈蛇表陣
勢之竒鑠石七年無以虧其大含波九載不能損其高
巍巍乎與乾坤而永固隐隐乎横古今而不絶
石
釋名山體曰石山多大石曰礐礐學也山多小石曰
磝磝堯也
土精
楊泉物理論上精為石石氣之核也氣之生石猶人筋
絡之生爪牙也
地骨
見地又石名雲根古詩黕黕布雲根森森散兩足盖雲
生扵石故名
泗濱浮磬
夏書泗濱浮磬注云浮磬者石露水濱若浮扵水也故
名泗水名即今徐州
條支和丹
洞冥記漢元鼎中條支國貢異石以和九轉丹髮白者
以石拭之應手而黑
興安櫛履
荆州記興安縣水邊有平石其上有石櫛石履各一俗
云越王渡溪脫履墮櫛扵此
饒州倉囷
鄱陽記錢倉石在饒州石形如倉囷昔漁人夜宿石上
忽見石開窺其中有錢取之盈艇因名錢倉
猫睛
猫睛石出三佛齊國瑩潔明透如猫眼睛
龜背
贑州興國縣之儒林鄉有石圓如龜項背皆具人謂之
龜背石彷彿八卦形象逐月随斗杓旋轉土人疑其怪
移置他所翌日復歸其處人因祀之
宋隕
左僖十六年春隕石扵宋五
晉言
左昭八年石言扵晉魏榆晉矦問扵師曠曰石何故言
對曰石不能言或馮焉不然民聽濫也臣又聞之作事
不時怨讟動扵民則有非言之物而言今宫室崇侈民
力彫盡怨讟並作莫保其性石言不亦宜乎扵是晉矦
方築虒祁之宫叔向曰子野之言君子哉
石走
五行志資州有石方丈走行數步
石移
宋史福清石竹山有大石自移石方九尺所過成蹊
叱羊
見山
射虎
韓詩外傳楚熊渠子夜行見寢石以為伏虎彎弓而射
之没金飲羽下視之乃石也因復射之矢躍無迹與李
廣事同
燕銜
西京雜記竇太后在家嘗有白燕銜石大如指堕后績
籠中后取石剖為二中有文曰母天下后乃合之遂不
復開後為皇后常並置璽櫝中號曰天璽
魚化
水經注范文本日南西捲縣奴也為奴時牧扵澗中得
兩鯉魚欲私食之郎知詣文文詐云將礪石還非魚也
郎至魚所果見兩石文異之石有鐡文因入山中就石
冶鐡作兩刀舉刀向石鄣呪曰鯉魚變化冶石成刀斫
石鄣破者是有靈神文當治此因斫石鄣如龍淵干
將之斬蘆芻遂君其地
昆吾作劔
十洲記流州在西海中上有昆吾石冶之成鐡作劔光
明洞照如水精狀割玉如泥土
臨賀磨刀
荆州記臨賀有青石上有磨刀斧之迹春夏明净秋冬
蕪穢云是雷公磨刀石
望夫
神異記武昌山北有望夫石狀若人俗傳昔有貞婦其
夫從役遠赴國難攜弱子餞送此山立望夫而死化為
立石因名焉
化女
幽明錄陽羡縣小吏吳龕嘗扵溪邊見五色浮石因取
納牀頭至夜化成女子
乞子
郡國志馬湖南岸東西有二石東石腹中出一小石西
石腹中懷一小石故僰人乞子扵此有驗因號乞子石
憩仙
酉陽雜爼荆州利水間有二石若闕名曰韶石晉永和
中有飛仙衣冠如雪各憩一石旬日而去
玉女擣帛
見嵩高山
玉女揜扉
晏殊類要保寧府蟠龍山南有一石長四十丈高五尺
中有戶及門扉若人掩扉然號曰玉女房
子荆礪齒
晉書孫楚字子荆與王武子善少時謂武子曰當枕石
潄流誤云潄石枕流武子曰流非可枕石非可潄楚曰
枕流欲洗其耳潄石欲礪其齒
媯皓叩頭
東漢吳郡媯皓父為南郡坐事繋獄皓懷小石至公卿
門輙出石叩頭流血覆面父遂得免
文若馬牛
魏略梁州柳谷有石無故自崩有文如馬牛之狀乃司
馬氏得天下之應也
象如龍鳳
零陵志石屏出零陵白鶴山屈處静上昇之所紹興間
有宗子一日艤舟山下扵水中得一石光彩絢異紋若
峯巒聳秀渾然天成自是石工鑿取益衆其烟雲雪月
之景波瀾龍鳳之象隐然可觀雖巧畫者莫臻其妙
淵明醉眠
廬山記陶淵明所居栗里有大石淵明嘗醉眠其上名
曰醉石
德裕醉踞
唐余錄李德裕扵平泉别墅採天下珍木怪石為園池
之&KR2412;有醒酒石德裕尤所寶惜醉即踞之唐莊宗朝張
全義為太師兼四鎮節度有監軍嘗得平泉醒酒石德
裕孫延古託全義復求之監軍憤曰自黃巢亂後洛陽
園宅無復能守豈獨平泉一石哉全義嘗在賊巢中以
為譏已大怒笞殺之
雞鳴
夷堅續志分寧陳甫山莊有搥藁石陳夜步月忽聞雞
鳴扵石上即而視之不見移石扵數步外至次宿鳴如
故復攜石以歸置之月下雞必鳴其子剖視之中有雌
雄二雞文采可觀
鵲噪
夷堅續志宋宫有靈鵲石石中有鵲每天將明聞其噪
聲宋南渡得之晉州
神鉦
述異記洞庭山石楼下有兩石叩之聲響如鉦人呼曰
神鉦
僊鏡
六帖月林國西南有怪石方數百里光明澄徹可鍳人
五臟六腑謂之仙人鏡其國人有疾照之其形遂知
有女浣衣
郡國志梁州有女郎山張魯女浣衣扵石上女便懷孕
生二龍及女死將殯柩車忽騰躍升此山遂葬焉
如人攘袂
幽明錄宜都建平二郡之界有五六峯參差互出上有
竒石如二人像攘袂相對俗謂二郡督郵争界
昆明刻鯨
西京雜記漢武帝昆明池養魚往往飛去後刻石為鯨
魚置水中魚乃不飛每雷兩鯨嘗鳴吼
廬山飛鴈
潯陽記廬山頂上有池中有三石鴈霜䧏則飛
狗吠
郡國志宋武北伐南燕至吠狗山夜聞狗吠明日視之
見石狗焉
犀沉
蜀郡有水災太守李冰乃刻石犀沉之江以厭洪水
踞之草制
唐書薛元超道衡孫也為中書舍人中書省有一大盤
石初道衡為内史侍郎嘗踞而草制超每見石輙泫然
流涕
愛而為銘
白居易集洛陽履道里弘農楊正一遺樂天以盤石方
丈平滑可以坐卧樂天愛而為之銘
驅海
見日
抛空
獨異記唐中宗為天后廢為廬陵王仰天而嘆因抛一
石扵空心祝之曰我復帝此石不落其石遂為樹枝勾
挂
呼曰石丈
石林燕語米芾字元章性好竒知無為軍初入州廨見
立石頗竒喜曰此足以當吾拜遂命取袍笏拜之每呼
曰石丈遂為言官所弹
號為石賢
封氏見聞記有古墓前石人以肉祭之能愈疾因號為
石賢士又蜀中記隗叔通僰人也性至孝母每食必須
江水水深難汲一旦水中石為之出叔通因之以汲今
江中有石號孝子石
挂帶
揮塵錄政和間靈璧縣貢一巨石高二十餘尺周圍稱
是舟載至京師毁水門樓以入千夫舁之不動或啟扵
上云此神物也宜表異之裕陵親灑宸翰仍以金帶一
條挂其上遂即可移省夫力一半頃刻至苑中
作樽
唐元結集道州東左湖有小石山山巔有窊石可以作
樽名窊樽石又作亭扵樽上
仲庶敕護
楊公筆錄金陵有三大石甚古吳仲庶作守日夜夢三
舉子求哀且曰若不垂佑當為煨燼矣公甚異之詰日
徧問莫能原其意既而視牒見兵馬司狀申乞燒三石
為灰供修造之用遂悟敕寺僧愛護元祐中毛漸作漕
欲移置廨舍掘之極深而石根不斷乃罷
虞愿往觀
齊書虞愿為晉平太守海邊有越王石嘗隐蔽雲霧相
傳清廉太守乃得見愿往觀則清徹無隐蔽
豫章熟炊
異志豫章有石黃白色而理疎以水灌之便熱安鼎其
上炊足以熟冷則復灌之雷煥以問張華華曰燃石也
汶上得鹽
華陽國志汶上有鹽石煎之得鹽
五如
五如石在道州城東唐元結序涍泉之陽得怪石焉左
右前後乃登石巔皆相似故名曰五如石并建五如亭
扵此
三品
上元縣東北同泰寺即梁武帝捨身處寺前有醜石四
各高丈餘陳封石為三品俗呼為三品石王安石詩草
沒苔侵棄道周誤恩三品竟何酬國亡今日頑無耻似
謂當年不與謀
似芙蓉
名山志芙蓉渚有聳石如初生芙蓉色青白
名霹靂
玄中記玉門西南有一國國中有山石䃡數千枚名為
霹靂䃡從春雷而䃡减至秋䃡盡
雞冠
長沙縣北江濱石其形高聳似雞冠
馬蹄
湘潭縣錦灣之側有石如馬蹄又漢元鼎間郅支國貢
馬肝石百升以之拭髮白者皆黑帝坐羣臣扵甘泉殿
有髮白者以此石拭之應手皆黑是時公卿語曰不願
作方伯惟願拭肝石
董威寢所
晉陽秋董威遁去不知所之扵其寢所得一石及詩二
首
趙岐墓前
東漢趙岐曰吾死後置一圓石扵墓前刻曰漢有逸人
姓趙名岐有志無時命也如何
大秦九色
魏略大秦國以石為城郭出九色玉石
桐廬一指
桐廬縣有石長一丈高五尺綴巖谷間以一指抵之則
搖動人力多則不能動故以一指名之
僧孺蓄竒
唐牛僧孺字思黯封竒章公治第洛之歸仁里好蓄竒
石以甲乙丙丁為品每品有上中下三等各刻扵石隂
正臣蓄異
東坡詩集湖口人李正臣蓄異石九峯玲瓏宛轉天成
儼若窗櫺名之曰壺中九峯
覆書
吳越春秋禹按黃帝中經見聖人所記在九疑山東南
號曰委宛承以文玉覆以磐石禹齋三日發石取之得
金簡玉字之書然後知百川之理
成字
唐貞觀十七年八月梁州昌松縣鴻池谷有石青質白
文成字八十八太宗遣使祭之曰天有成命表瑞貞石
文字昭然歴數惟永又二十年陜西有石成字曰君
王開元十九年河南登封縣石文舊有帝字新生上字
山水草木之形
大理府點蒼山出石白質黑文有山水草木之形温潤
如玉可琢為屏
人物溪橋之狀
階州北峽中有石青質黑理其文有松栢人物溪橋水
石山林樓閣日月之狀
山堂肆考卷十九
