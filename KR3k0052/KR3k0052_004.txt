卷四
山堂肆考卷四明彭大翼撰
天文
風
風俗通飛廉風伯也箕星風師也莊子曰汝聞人籟
而未聞地籟汝聞地籟而未聞天籟夫大塊噫氣其
名曰風作則萬竅怒號埤雅天地之氣噓而成雲噫
而成風黃帝風經風者氣也得怒之氣則暴得喜之
氣則和得金之氣則凉得木之氣則温得火之氣則
炎得水之氣則烈後漢張奂曰風為號令動物通氣
又春風自下而上紙鳶因之而起夏風横行空中樹
杪多風聲秋風自上而下木葉着之而隕冬風著土
而行吼地而生寒
解愠阜財
家語舜作五絃琴歌南風詩曰南風之薰兮可以解吾
民之愠兮南風之時兮可以阜吾民之財兮
偃禾拔木
周書武王既喪管叔及其羣弟乃流言於國曰公將不
利於孺子周公居東二年為詩以貽王名之曰鴟鴞秋
大熟未穫天大雷電以風禾盡偃大木斯拔邦人大恐
王與大夫盡弁以啟金縢之書乃得周公所自以為功
代武王之說王執書泣曰昔公勤勞王家惟予冲人弗
及知今天動威以彰周公之德王出郊迎周公天乃雨
反風禾則盡起歲大熟
飛車
帝王世紀竒肱氏能為飛車從風遠行湯時西風吹竒
肱車至於豫州湯破其車不以示民十年東風至湯復
作車遣賜之去玉門四萬里
折蓋
崔豹古今注武王伐紂大風折蓋太公因折蓋之形而
製曲蓋
歌北歌南
左襄十八年楚侵鄭甚雨楚師多凍役徒幾盡晉人聞
有楚師師曠曰不害吾驟歌北風又歌南風南風不競
多死聲楚必無功
叩商叩角
列子曰當春而叩商絃以召南吕凉風忽至草木成實
及秋而叩角絃以激夾鍾温風徐回草木發榮命官而
總四絃則景風翔慶雲浮甘露降醴泉涌
轉蕙泛蘭
宋玉招魂光風轉蕙泛崇蘭些經堂入奥朱塵筵些注
云光風謂雨巳日出而風草木有光色也轉搖也汜猶
汎汎搖動貌崇充也
吹花擘柳
遯齋閑覽河朔春時多大風飛塵撼木數日一作每作
輙三二日方止以訪左右對曰不得是風且無年是名
吹花擘柳草木百榖皆藉之
麥信風
國史補江淮船泝流而上常待東北風謂之信風七八
月有上信三月有鳥信五月有麥信風土記南中六月
有東南長風號黃雀風是時海魚變為黃雀故也又九
月風曰鯉魚風李賀詩云鯉魚風起芙蓉老
花信風
歲時廣記江南自初春至初夏有二十四番風始於梅
花終於楝花謂之花信風故前輩詩云二十四番花信
風是也
舶趠
東坡集吳中梅雨既過颯然清風彌旬歲歲如此潮人
謂之舶趠風是時海舫初回此風自海上與舶俱至也
東坡詩三旬已過黃梅雨萬里初來舶趠風幾度縈廻
渡山曲一時清駛滿江東驚回簌簌先秋葉唤醒昏昏
嗜睡翁欲作蘭臺快哉賦却嫌分别問雌雄
石尤
宋武帝丁都護歌云都護北征時儂亦惡聞許願作石
尤風四面斷行旅唐戴叔倫贈裴明州詩知君未得去
慚愧石尤風宋洪齋隨筆云石尤風其義未詳大叚即
打頭逆風也唐人多用之
少女
魏志管輅字公明過清河倪太守時天旱倪問何時當
雨輅曰今夕當大雨樹上已有少女微風樹間又有隂
鳥和鳴又少男風起衆鳥亂翔其應至矣倪不之信輅
曰十六日壬子畢星中已有水氣乃作檄召五星宣布
星符刺下東井告南箕使召雷公電姥風伯雨師須臾
風雲並興玄雲四合大雨河傾
大王
宋玉風賦楚襄王遊於蘭臺之宫宋玉景差侍有風颯
然而至王乃披襟而當之曰快哉此風寡人所與庶人
共者耶宋玉對曰此獨大王之風耳庶人安得而共之
八節
易緯通卦騐八節之風謂之八風冬至廣莫風至誅有
罪斷大刑立春條風至赦小罪出稽留春分明庶風至
正封疆修田疇立夏清明風至出幣帛禮諸侯夏至景
風至辯大將封有功立秋凉風至報土功禮四鄉秋分
閶闔風至解懸垂琴瑟不張立冬不周風至修宫室完
邊城八風以時至則隂陽變道化成萬物育生王者當
順八風行八政又服虔曰乾音石其風不周坎音革其
風廣莫艮音匏其風條震音竹其風明庶巽音木其風
清明離音絲其風景坤音土其風凉兊音金其風閶闔
謂之八卦風
四時
爾雅四時和為通正謂之景風南風謂之凱風東風謂
之谷風北風謂之凉風西風謂之泰風焚輪謂之頽扶
搖謂之焱風與火為庉廻風曰飄日出而風曰暴隂而
風曰曀風而雨土曰霾註云頽暴風從上下也焱暴風
從下上也庉炖炖熾盛也飄旋風也又拾遺記崑崙山
有四面風東南西北一時俱作
雌雄風
宋玉風賦清清泠冷愈病析酲發明耳目寧體便人此
所謂大王之雄風也中唇為胗得目為䁾㗖齰嗽獲死
生不卒此所謂庶人之雌風也
離合風
陸機要覽列子御風嘗以立春遊八荒立秋歸乎風穴
是風至草木發生去則搖落謂之離合風
開甲散萌
董仲舒曰太平之世風不鳴條開甲散萌而已矣雨不
破塊潤葉浸莖而已矣霧不塞望浸滛被泊而已矣雪
不封樹凌殄毒害而已矣
順物布氣
楊泉物理論風者隂陽亂氣激發而起者也怒則飛沙
揚礫發屋拔樹喜則搖枝動草順物布氣天地之性自
然之性也
起蘋
宋玉風賦夫風生於地起於青蘋之末浸淫谿谷盛怒
於土囊之末緣於泰山之阿舞於松栢之下又唐李嶠
風詩曰落日生蘋末搖颺徧遠林帶花疑鳳舞向竹似
龍吟月動臨秋扇松清入夜琴蘭臺宫殿峻還拂楚王
襟
制薤
荆山圖佷山縣山下有石床傍生野薤人往乞者神許
風順制其分人隨偃而剪不得過越
秋風辭
漢武帝幸河東祠后土與羣臣燕飲作秋風辭曰秋風
起兮白雲飛草木黃落兮雁南歸汎樓船兮濟汾河横
中流兮揚素波
秋風曲
羯鼓錄唐明皇製秋風高一曲每奏之則秋風徐來夜
葉交墜
綴鈴
開元遺事五王宫中各立長竿挂五色旌於竿上四陲
綴以金鈴如鈴有聲即往視旌之所向可以知四方風候
懸玉
開元遺事唐岐王宫中於竹林内懸碎玉片每夜聞相
觸之聲即知有風號占風鐸
相風竿
晉車駕出以相風竿在前刻烏於竿上名相風竿今檣
烏是其遺意
候風綄
淮南子曰若綄之候風也許慎曰綄候風扇也楚人謂
之文選曰占之動静註云以鷄羽為之重五
兩繫於檣尾以候風故唐李憕送楊少府貶柳州詩惡
說南風輕胡宿津亭詩風來不暫留
楚王亂軍
史記項王圍漢王三匝於是大風從西北起折木發屋
揚沙石楚軍大亂漢王乃得與數十騎遁去
明帝拜令
宋書明帝體肥憎風夏月常着小皮衣拜左右二人為
司風令每風起方面輙先啟聞
旦南暮北
東漢鄭弘傳射的山南有白鶴嘗為仙人取箭弘嘗採
薪此山得一遺箭頃有人來覓箭弘還之其人問弘何
所欲弘知其神人也乃曰嘗患若耶溪採薪為難願旦
南風暮北風故若耶溪風至今猶然人呼為鄭公風紹
興府城東南二十五里有樵風涇即此唐宋之問詩歸
舟何慮遠日暮有樵風
夏出冬入
荆州記宜都佷山縣有山山有穴口大數尺名曰風井
土囊夏則風出冬則風入出入之間吹拂左右常淨暑
月經之凛然有衣裘想
銅烏
郭緣生述征記長安宫南靈臺上有銅渾天儀又有相
風銅烏或云此烏遇千里風乃動
石燕
湘州記零陵山有石燕遇風雨則飛風雨止還化為石
也按此物大如指面形似燕今象州溪石中有之鑿石
取出磨去腹下半邊置醋碟中能相就拆開復合
亦怪物哉
爰居避災
國語海鳥曰爰居止於魯東門外臧文仲使國人祭之
展禽曰今茲海其有災乎夫廣川鳥獸恒知避其災
也是歲海多大風
烏鵲識歲
淮南子曰烏鵲識歲歲多風則去喬木而巢扶枝許慎
注云扶傍也
齊殿
史記庶女者齊之寡婦養姑孝姑女利母財而殺母以
誣寡婦婦不能自解以冤告天而大風襲於齊殿
陶窗
晉陶潜字淵明一字元亮號靖節五六月中高卧北忩
之下清風颯至自謂羲皇上人
尹喜占
神仙傳老子將去周西出關以升崑崙關令尹喜占風
逆知有神仙過乃掃道見老子老子知喜命應得道乃
停關下以長生之事授之
列子御
莊子曰列子御風而行泠然善也旬有五日而後返按
列子鄭人名禦寇御迎也
封姨
博異志唐天寶中處士崔玄微有宅在洛苑東時春夜
風月清朗忽有青衣人引入綠裳者前曰某姓楊指一
人曰李氏又一人曰陶氏又指一緋衣小女曰姓石名
醋醋玄微相見畢乃命坐月下問出行之由對曰欲到
封十八姨處坐未定門外報封家姨來也衆皆驚喜出
迎玄微又出見封氏言詞泠泠有林下風氣遂揖入坐
處士命酒各女伴歌以送之至十八姨持盞性輕佻翻
酒汚醋醋衣裳醋醋怒拂衣而起諸人皆起至門外别
十八姨而去諸女西入苑中而别明夜又來醋醋曰諸
女伴皆住苑中每歲多被惡風所撓常求十八姨相庇
昨醋醋不能低回應難取力處士儻不阻見庇每歲旦
作一朱幡上圖日月五星之文於東苑立之則免難矣
今歲旦已過請至二月二十一日立之處士依言立幡
是日東風刮地自洛南折樹飛沙而苑中繁花不動玄
微乃悟諸女曰姓楊李陶及衣服顔色之異皆衆花之
精也緋衣名醋醋即石榴也封十八姨乃風神也後數
夜楊氏輩復來愧謝各褁桃李花數斗勸崔生服之可
延年却老
颶母
南越志熙安間多颶風颶者具四方之風也常以六七
月發未至時三日鷄犬為之不寧一曰懼風言怖懼也
又嶺表錄曰夏秋之間有暈如虹者謂之颶母必有飃
風蘇叔黨有颶風賦
神女廢行
博物志太公為灌壇令武王夢婦人當道夜哭問之曰
吾東海神女嫁西海神童今為灌壇令當道廢我行我
行必有大風疾雨是毁君之德也武王覺召太公問之
果有暴風疾雨從太公邑外而過
使君不獵
幽怪錄蕭至忠為晉州刺史欲出獵有樵者於霍山見
一長人俄有虎兕鹿豚狐兔駢雜而至長人曰余九冥
使者奉帝命君畋汝輩若干合鷹死若干合箭死
有老麋屈膝求救使者曰試為求計羣獸從行樵者覘
之至深巖有茅堂黃冠一人老麋哀請黃冠曰若令滕
六降雪巽二起風即君不出矣羣獸散去翌日未
明風雪大作竟日蕭果不出按滕六雪神巽二風神
解凍
禮月令立春之日東風解凍
袪塵
王子年拾遺記崑山有四面風又有袪塵風若衣服塵
汚風至吹衣則淨
雨(附禱雨)
釋名雨水從雲下也雨者輔也言輔時生養也廣雅
雨師屏翳風俗通雨師玄冥列仙傳赤松子神農時
雨師爾雅暴雨謂之涷雨小雨謂之霡霂三日已往
為霖久雨曰霪雨與雪雜下曰霰梁元帝纂要疾雨
曰驟雨徐雨曰零雨久雨曰苦雨亦曰愁霖雨晴曰
霽雨而晝晴曰晵雨水曰潦時雨曰澍京房易候太
平之時凡歲三十六雨此休徵時若之應
洗兵
說苑武王伐紂過隧則斬岸遇水則折舟示人無反志
也至有戎之隧大風折旆散宜生諫曰此非妖歟武王
曰非也天落兵也風霽而乘之以雨散宜生又諫曰此
非妖歟武王曰非也天洗兵也又抱朴子出軍雨沾衣
是潤兵也其軍有喜
滅火
葛洪神仙傳後漢欒巴字叔元蜀人徵入為尚書正朝
大會巴得酒不飲面西南噀之有司奏巴大不敬詔問
巴巴謝曰臣本縣成都市失火故噀酒為雨救之帝以
驛書馳問咸云雨從東南來有酒氣火遂熄又晉書樊
英字季齊隠於壺山嘗有黑風從西南起英謂學者曰
成都市火甚盛因含水西向嗽之乃記其時日後有從
蜀郡來者云是日大火有雲從東起須臾大雨火遂滅
月離於畢
見月
巽化為坎
周易集林雜占占天雨否外卦得隂為雨得陽不雨其
爻發變得坎為雨得離不雨巽化為坎先風後雨坎化
為巽先雨後風
商羊舞
家語齊有一足鳥飛集殿前舒翅而跳齊侯遣使問孔
子孔子曰此鳥名商羊水祥也昔童兒有屈其一足者
振迅兩臂而跳且謠云天將大雨商羊起舞今齊有之
將有大水災也急治溝渠修隄防果大霖雨諸國俱傷
惟齊有備乃免
焦明至
樂動聲儀焦明至為雨備焦明水鳥也
漬穴
吳錄湘東郡新平縣有龍穴天旱人共遏水漬穴輙雨
穢淵
羅浮山記山有龜淵淵有神龜龜鼻貫銅環若有人穢
此淵龜便浮出即澍雨
豨浴天河
黃子發相雨書四方北斗無雲惟天河中有雲三枚相
連如浴豨三日必大雨述異志夜半天漢中有黑氣相
連俗謂之黑豬渡河雨候也
蟻封穴戸
東觀漢記沛獻王輔善京氏易永平五年京師少雨上
御雲臺自為卦以周易林占之其繇曰蟻封穴戸大雨
將至上以問輔輔曰蹇艮上坎下艮為山坎為水山出
雲為雨蟻穴居知雨將至故以封穴
鸛鳴垤
詩豳風我來自東零雨其濛鸛鳴於垤婦嘆於室鸛水
鳥將隂雨則鳴埤雅鵓鳩隂則屏逐其婦晴則呼之語
曰天將雨鳩逐婦
鼈浮波
淮南子曰朱龞浮於波上必有大雨
魚噞
淮南子曰天將雨也隂曀未集而魚已噞矣
蜧躍
淮南子曰黑蜧神蛇潜泉而居將雨則躍
星照濕土
姚令威叢話諺云乾星照濕土來日依舊雨王建詩今
年思家客裏愁雨聲落落屋簷頭照泥星出依然黑淹
爛庭花不肯休
水開圓紋
唐李嶠斜雨詩斜影風前合圓紋水上開
巫山神女
宋玉高唐賦序楚襄王與玉遊雲夢之臺望高堂之觀
上有雲氣王問玉此何氣玉對曰所謂朝雲也昔者先
王嘗遊高唐怠而晝寢夢一婦人曰妾巫山之女也為
高唐之客君遊高唐願薦枕席王因幸之去而辭曰
妾在巫山之陽高丘之阻朝為行雲暮為行雨朝朝暮
暮陽臺之下旦朝視之如言故為立廟號曰朝雲按序
中先王乃指懷王非指襄王也至宋玉神女賦序乃云
襄王遊雲夢之浦使玉賦高唐之事其夜王寢果夢與
神女遇則世傳襄王雲雨之事盖本於此宋洪景盧特
辯其誣
華陽洞仙
真誥張元賓得仙入華陽洞為理禁伯其職主水蓋雨
官也
藥水
荆楚歲時記十月天時和暖似春故曰小春此月内一
雨謂之液雨百蟲飲此而藏蟄俗呼為藥水
醴泉
爾雅甘雨降萬民以喜謂之醴泉
玉女披衣
王采安城記萍鄉西城津有玉女岡天當雨輙先湧五
色雲氣於石間俗謂之玉女披衣叚成式詩不願石郎
戴笠難甘玉女披衣言雨多也
君出裝
易林變占君出裝隠隠西行霖雨不止流為江河
山上鳴鼔
魯僖公三年六月雨雨云者喜雨也
旦日雨
金樓子以旦日雨為月額雨
旬日雨
鹽鐡論周公之時風不鳴條雨不破塊旬日雨雨必至
夜
榆筴
太平御覽春雨為榆莢雨
豆花
歲時記里俗以八月雨為豆花雨
使者馳馬
神異記西海上有人乘白馬朱鬛白衣玄冠從十二童
子馳馬如飛名曰河伯使者所至之國雨水滂沱
婦人牧羊
異聞錄柳毅見涇川婦人牧羊問何物曰非羊也雨工
也雷霆之類也
甲子雨占
朝野僉載唐俚語云春雨甲子赤地千里夏雨甲子乘
船入市秋雨甲子禾頭生耳冬雨甲子牛羊凍死鵲巢
下地其年大雨
戊申雨候
黃子發相雨書常以戊申日候日入時日上有冠雲不
問大小黑者大雨青者小雨師曠占曰五卯日候西北
有雲如羣羊者雨至矣
氣薄
漢董仲舒傳隂陽之氣上薄為雨下薄為霧風其噫也
雲其氣也雷其相搏之聲也電其相擊之光也雨乘虛
而墜風多則合速故雨大而疎風少則合遲故雨細而
密太平之世風不鳴條雨不破塊雷不驚人電不眩目
雪不封條此聖人在上隂陽和也鮑敞問曰雨既為隂
陽相薄四月純陽十月純隂無二氣相薄則不雨乎仲
舒曰純陽用事未夏至一日是純隂用事未冬至一日
是敞曰其不雨乎曰然有則妖也此出西京雜記
雲蒸
淮南子山雲蒸柱礎潤皆將雨之候也
蜀西天漏
雅州在蜀之西其地隂盛常雨如天之漏名曰漏天古
詩地近漏天終日雨杜詩鼓角漏天東
浙西天泣
唐五行志中和三年浙西天鳴聲如轉磨無雲而雨占
曰無雲而雨是謂天泣
粟化為蠱
述異記荆州久雨粟化為蠱
麥化為蛾
述異記晉永嘉中梁州雨十旬麥化為蛾飛
散絲
古詩騰雲似灑煙密雨如散絲錢昭度詩酒樓人散雨
千絲
垂布
僧可遵驟雨詩掣電引狂雷晝天忽成暮萬里瀉銀河
四簷垂瀑布
仲尼假蓋
家語孔子將遠行命從者皆持蓋已而果雨巫馬期問
曰旦無雲既日出而夫子命持雨具敢問何以知之子
曰昨暮月宿畢詩不云乎月離於畢俾滂沱矣以此知
之
林宗墊巾
後漢書郭林宗於陳梁間行遇雨巾墊一角時人乃故
折巾角以為林宗巾其見慕如此
發政來雨
管子曰春發五政一論孤幼赦有罪二賦爵列授禄位
三修溝洫復亡人四治封疆正阡陌五無殺麛卵無絶
華萼五政得時春雨乃來
奉符行雨
幽怪錄唐李靖字藥師微時嘗射獵山中會暮抵宿一
朱門家夜半聞扣門甚急見一婦人謂靖曰此非人世
乃龍宫也今天符命行雨二子皆不在欲奉煩頃刻間
何如遂命黃頭被青騘馬又命取雨器乃一小缾也戒
曰馬躩地嘶鳴即取缾中水一滴滴馬鬃上此一滴水
乃地上三尺慎勿多也既而電掣雲間見所憩村靖特
連下一十餘滴此村夜半平地水三丈
劉城奏鼓
述異記廬山有康王谷北嶺上有一城號為劉城天每
欲雨輙聞有奏簫鼓笳角之聲村人以為候
棧道淋鈴
明皇雜錄上初入斜谷屬霖雨彌旬於棧道中聞鈴聲
與山相應上悼念貴妃因采其聲為雨淋鈴曲以寄恨
峴山張蓋
三山小牘安定郡有峴陽峰峰上有池若將雨則雲起
池中若車蓋然里諺曰峴山張蓋雨滂沱
紋石出津
唐蘇頲有一錦紋花石鏤為筆架置硯席間每天欲雨
即津出如汗逡廵而雨頲以此為候
盧汾題堂
搜神記盧汾夢入蟻穴見堂宇題其名曰審雨堂
蘇軾名亭
東坡喜雨亭記一月三雨伊誰之力民曰太守太守不
有歸之天子天子曰不然歸之造物造物不自以為功
歸之太空太空冥冥不可得而名吾以名吾亭
成湯剪髮(已下禱雨)
成湯伐桀之後大旱七年煎砂礫石太史占之當以人
禱湯曰吾所為請雨者為民也若以人禱吾請自當遂
齋戒剪髮斷爪素車白馬身嬰白茅以為犧牲禱於桑
林之野持三尺鼎祝於山川曰政不節歟民失職歟宫
殿崇歟女謁盛歟苞苴行歟讒夫昌歟言未已大雨方
數千里
周宣側身
詩大雅周宣王承厲王之烈内有撥亂之志遇灾而懼
側身修行欲消去之天下喜於王化復行故仍叔作詩
以美之詩曰倬彼雲漢昭回於天王曰於乎何辜今之
人天降喪亂饑饉薦臻靡神不舉靡愛斯牲圭璧既卒
寧莫我聽旱既太甚藴隆蟲蟲不殄禋祀自郊徂宫上
下奠瘞靡神不宗旱既太甚滌滌山川旱魃為虐如惔
如焚我心憚暑憂心如熏
暴野
晏子春秋齊景公時大旱乃問羣臣曰天久不雨民有
飢色寡人欲少賦歛以祠靈山可乎晏子進曰夫靈山
固以石為身草為髮天久不雨髮將焦身將彼獨不
欲雨乎祠之無益公曰吾欲祠河伯可乎晏子曰夫河
伯以水為國以魚鼈為民天久不雨百川將竭民將亡
矣彼獨不用雨乎祠之無益景公曰奈君避宫殿
暴露山野與靈山河伯共其憂其幸而雨乎公如其言
三日果大雨
燒山
酉陽雜爼太原郡東有崖山天旱土人常燒此山以求
雨俗傳崖山神娶河伯女故河伯見大火必下雨救之
舉石
雜爼荆州永豐縣有卧石長九尺六寸其形似人體青
黑狀若雕刻若歲旱便齊手而舉之小舉小雨大舉大
雨
徙市
禮檀弓魯歲旱穆公召縣子而問曰天久不雨吾欲暴
尫而奚若曰天則不雨而暴人之疾子虐毋乃不可歟
然則吾欲暴巫而奚若曰天則不雨而望之愚婦人以
求之毋乃已疏乎徙市則奚若曰天子崩巷市七日諸
侯薨巷市三日為之徙市不亦可乎注云徙移也今旱
而欲徙市者行喪君之禮以自責也故傳亮喜雨賦遵
縣子之徙㕓尤魯侯之焚巫
閉南門
史記董仲舒為江都王相以春秋災異之變推隂陽所
以錯行故求雨閉諸陽縱諸隂其止雨反是按閉陽縱
隂謂如閉南門毋舉火開北門水灑人之類也
禱西宫
宋仁宗慶歷間京師久旱群臣請帝親禱於郊帝曰太
史言月二日當雨今將以旦日出禱王素曰臣非太史
然度是日必不雨帝問其故素對曰陛下知旦日雨而
禱之不誠不誠不可動天帝竦然詔明日特詣西太乙
宫禱雨命素扈從此日日甚熾埃氛翳空車駕還未薄
城天大雷電而雨
佷山鞭石
盛弘之荆山記佷山縣有一山獨立峻絶西北有石穴
以燭行百步許有二大石一為隂石嘗潤一為陽石嘗
燥水旱為災鞭隂石則雨鞭陽石則晴
昆池結壇
雜爼孫思邈隠終南山與宣律和尚相接時大旱西域
僧請於昆明池結壇祈雨詔有司備香燈凡七日縮池
水數尺忽有老人夜詣宣律和尚求救曰弟子昆明池
龍也無雨已久非由弟子今胡僧利弟子腦將為藥欺
天子言祈雨命在旦夕乞和尚法力相救宣律辭曰貧
道持律而已可求先生老人因至思邈石室求救孫
謂曰我知昆明龍宫有仙方三千首爾與予予將救汝
老人曰此方上帝所禁不許妄傳今急矣固無所恡有
頃捧方而至孫曰爾第還毋慮胡僧也自是池水忽漲
數日溢岸胡僧羞恚而死
祭孝婦
東海有孝婦少寡無子養姑甚謹夫死不嫁姑告鄰人
曰孝婦養我勤苦哀其無子守寡我老久累無丁壯奈
何遂自經而死姑女告婦殺我母吏捕孝婦婦誣服具
獄上府于公以為養姑十年以孝聞此婦不殺姑也太
守不聽數争不能得於是公辭疾去太守竟殺孝婦郡
中枯旱三年後太守至殺牛自祭孝婦塜因表其墓天
立大雨歲熟
罷宰臣
麈史朝請郎杜球言永熙幸佛寺禱雨至天慶三館起
居因駐輦問曰天久不雨柰何或對天數或對禱至誠
必有應一綠衣少年越次對曰刑政不修故也上頷之
而歸復駐輦召綠衣者問狀對曰某所守臣犯贓法當
配宰相以親不配某所守臣犯贓不當死宰相以嫌卒
死之翌日上為罷宰相天即大雨綠衣者寇萊公也
興師致雨
左僖十九年衛旱卜有事於山川不吉寗莊子曰昔周
饑克殷而年豐今邢無道天其欲衞討邢乎從之師興
而雨
請客值雨
東都周宗慤平日未嘗作東一日請客久旱忽雨朱温
戲之曰驕陽為虐已成災賴有筵開周秀才莫道上天
無感應故交風雨一齊來
積薪自焚
謝承後漢書戴封字平仲遷西華令時大旱祈請不獲
乃積薪坐其上以自焚火起而天雨遠近嘆服遷中山
相
環艾自焚
范曄後漢書諒輔仕郡為五官掾時夏大旱太守自祈
請輔曰若日中不雨請以身塞無狀於是積薪聚艾以
自環搆火將自焚及中時而天雲晦合須臾澍雨
周暢葬骸
東漢周暢字伯持為河南尹夏旱久禱無雨因收葬洛
城旁客死骸骨萬餘應時澍雨
袁安延命
周斐汝南先賢傳袁安字邵公為楚王相會楚王英事
互相牽引拘繫者千餘人三年而獄不决坐掠幽而死
者百餘人歲大旱安决獄事人人具錄其辭狀本非首
謀為王所引者應時理遣一旬之中延千人之命其時
甘雨滂沱歲亦大熟
刺史行部
漢書百里嵩字景山為徐州刺史境遭旱嵩行部所至
甘雨輙降東海祝其合鄉等縣父老訴曰人等是公百
姓獨不先降乃廻車赴之雨隨車而下
太守行春
後漢鄭弘字穉卿為南陽太守郡中大旱弘行春所到
隨車致雨
謝魯班
雜爼魯班燉煌人巧侔造化嘗怨吳人殺其父於肅州
城南乃作一木仙舉手指吳地大旱三年吳人卜曰此
班所為也乃賫物謝之班斷木仙一手吳中大雨
烹弘羊
漢武帝時歲小旱上令百官求雨卜式言曰縣官當食
租衣税而已今桑弘羊令吏坐市列肆販物求利烹弘
羊天乃雨
請雨通神
晉束晳字廣微武帝時人疏廣之後也太康中大旱百
姓聞晳名請晳禱雨晳沭浴禱告三日大雨民歌之曰
先生通神明請天三日甘雨零我黍以育我稷以榮
何以酬之願束長生自此朝野知名擢為著作郎
得雨移神
唐司空圖字表聖河中人咸通末進士嘗作移雨神文
曰夏月不雨民前後走神所刳羊豕而跪乞者凡三而
後得請民大喜且將報祀愚獨以為惑何則天以神乳
育百榖必時既豐然後民相率以勞神之勤於事而祀
焉今始恡其施以愁疲民是神怠天之職也必希民之
求而遂應是神玩天之權也既應而俾民推怨於上歸
惠於已是神攘天之德也推怨何以為義利腥羶之饋
何以為仁怠天下之事何以為敬蔑是數者何以為神
假曰非吾所得顓然知民之情而不時請於上是亦徒
偶於位此愚所以惑也噫天不可終慢民不可久侮竊
為神危之柰何
太后舉冤
東觀漢記永初二年三月京師旱至五月和熹鄧太后
幸雒陽省獄舉冤未還宫而澍雨大降
御史辯獄
唐顔真卿字清臣為監察御史使河隴時五原有冤獄
久不决天且旱真卿辯獄而雨郡人呼為御史雨
頓首祈雨
宋景公時大旱三年卜之以人祠乃雨公下堂頓首曰
吾所以祈雨將自當之言未卒天大雨
減壽乞霖
宋高南為奉新令禱旱未雨有願減十年夀乞為三日
霖之句朱熹時守南康聞而嘉之曰使吾屬皆如高令
尹吾何憂乎
投魃
神異經南方有人長二三尺狚身而目在頂上走行如
風名曰魃所見之國赤地千里一名狢遇者得之投溷
中乃死旱災即消
簸神
雜爼唐明皇命梵僧不空祈雨不空每祈雨但設數繡
座手簸旋數寸木神念呪擲之自立於座上伺木神吻
角牙出目演則雨至
泛蜥蜴
倦游錄宋熙寧中京師久旱按古法令坊巷以甕貯水
插柳枝泛蜥蜴小兒呼曰蜥蜴蜥蜴興雲吐霧降雨滂
沱放汝歸去時蜥蜴不能盡得以蝎虎代之入水即死
小兒更曰冤苦冤苦我是蝎虎似恁昏沉怎得甘雨
浮蛇醫
雜爼王彦威鎮汴夏旱李玘過汴因留宴王以旱為言
李醉曰欲雨甚易爾可求蛇醫四頭石甕二枚每甕實
以水浮二蛇醫以木蓋密泥之置於閙處甕前後設席
燒香選小兒十歲以下者十餘令執小青竹晝夜更擊
其甕不得少輟王如言試之一日兩夜雨大注
作土龍
淮南子曰土龍致雨注云湯遭旱作土龍以象雲從龍
舞方龍
神農求雨書甲乙日不雨命為青龍東方小兒舞之丙
丁不雨命為赤龍南方壯者舞之戊己不雨命為黃龍
中央壯者舞之庚辛不雨命為白龍西方老人舞之壬
癸不雨命為黑龍北方老人舞之如此不雨潜處闔南
門置水其外開北門取人骨埋之如此不雨命巫祝而
曝之曝之不雨積薪擊鼓而焚神山
方士吹龍
抱朴子曰使者甘宗奏西域事云有方士能神呪者臨
泉禹步吹氣龍便浮出長十數丈更吹輙縮至數寸乃
掇取著壺中或有四五龍以水養之聞有旱處便賫龍
往出壺中一龍著潭中復禹步吹之長十數丈須臾而
雲雨四集
處士驅龍
唐牛僧孺字思黯鎮襄陽久旱有處士能豢龍公請致
雨處士曰江漢間無龍獨湫泊中有黑龍難制強驅之
必為災公固命之果大雨漂流萬戸又宋真宗咸平間
知揚州魏羽上雩祀五龍祈雨法詔頒諸路其法以甲
乙日擇東方地作壇取土造青龍丙丁日擇南方地作
壇取土造赤龍餘三方可類推凡旱建壇取五行生成
之數長吏齋三日詣龍所汲流水設香茗果率郡官日
再至祝酬不用樂并巫覡雨足送龍於水
泥石牛
顧微廣州記鬱林郡山東南有池池有石牛歲旱百姓
殺牛祈雨以牛血和泥泥石牛背祠畢大雨洗牛背泥
盡即晴
張畫龍
宋朝事實擇潭洞或湫濼林木深邃之所以庚辛壬癸
日先齋戒以酒脯告社令築方壇三級高一尺闊一丈
三尺壇外二十步介白繩壇上植竹枝張畫龍其圖以
縑素畫黑魚左顧環以天黿十星中為白龍吐雲黑色
其下畫水波有龜亦左顧吐黑氣如線和金銀朱丹飾
龍形又設皂幡刎鵝頸取血置盤中楊枝灑水龍上郡
官日再至祝雨足取龍投水中蘇東坡詩長笑蛇醫一
寸腹銜水吐雹何時足蒼鵝無罪亦可憐斬頭横盤不
敢哭豈知泉下有豬龍卧枕雷車踏隂軸前年太守為
旱請雨點隨人如散菽
祠女郎魂
昌黎詩乞雨女郎魂炰羞潔且繁廟開鼯鼠呌神降越
巫言旱氣期銷蕩隂官想駿奔行看五馬入蕭颯已隨
軒
減太官膳
東坡詩湯帝嗟諮徵六事漢廷灾異劾三公聖朝罪己
恩寬大時雨愆期旱藴隆東海得無冤死婦南陽疑有
卧雲龍傳聞已減太官膳肉食諸公盍奏功
器上龍狀
雜爼唐開元中天旱玄宗令僧一行祈雨一行言當得
一器上有龍狀方可致雨上令於内庫中徧觀之皆言
不類數日後指一古鏡鼻盤龍喜曰此有真龍矣乃持
入道場一夕而雨
潭中虎頭
東坡集徐州城東有石潭與泗水通天旱置虎頭於潭
中可致雲雨
山堂肆考卷四
