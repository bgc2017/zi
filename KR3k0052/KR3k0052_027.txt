卷二十七
山堂肆考卷二十七明彭大翼撰
地理
園附圃
說文園植果圃植菜周禮天官園圃以毓草木注云
植瓜果為園圃其樊也
莊周作吏
史記莊子者蒙人也名周嘗為蒙漆園吏與梁惠王齊
宣王同時其學無所不闚按漆園在鳳陽府定遠縣
仲子辭卿
白帖於陵仲子辭卿相而桔橰灌園按陳仲子字子終
齊人也楚王聞其賢遣使聘之欲以為相仲子入告其
妻妻曰夫子左琴右書辟纑織屨恬淡無為樂在其中
矣結駟連騎所安不過容膝而懷楚國之憂可乎于是
謝使者遂相逃而為人灌園
仲舒三年不窺
漢董仲舒下帷發憤三年不窺園
法真歷年不窺
東漢法真隱大澤講藝術歷年不窺園囿
公儀拔葵
白帖公儀休相魯拔園葵不與民争利
戴宏灌蔬
戴宏為河間相及免歸自灌園蔬以經教授生徒
乘輿入園
晉王獻之高邁不羈嘗經吳郡聞顧辟疆有名園初不
相識乘平肩輿徑入辟疆方會客獻之游歷既畢傍若
無人辟疆數之曰客傲主人非禮也以貴驕士非道也
失是二者不足齒之傖耳便驅出門獻之傲如也不以
屑意按辟疆吳郡人歷郡功曹平北參軍
翻車灌園
魏馬鈞巧思絶世居京師有地為園而無水以灌乃作
翻車令兒童轉水灌園
飛蓋相隨
西園在彰德府鄴縣舊治曹操所作曹子建西園公讌
詩清夜遊西園飛蓋相追隨宋龐籍作飛盖園以為遊
樂之所取此義也
持鋤自理
漢孫寳為京尹署侯文為東郡督郵于是灞陵杜秬季
杜門不通水火持鋤自理園不敢犯法
鋤園得印
東漢桓帝時沛國戴翼鋤園得黃金印
鋤園揮金
世說管寧華歆園中鋤菜見地有片金寧揮鋤與瓦石
不異華歆捉而擲之人以此定優劣寧字幼安歆字子
魚
芳林
魏明帝建芳林園在河南府城東北隅齊王芳改為鞏
林園
香水
北直隷隆慶州有香水園元仁宗誕生處
華林
上元縣治東北臺城内有華林園本吳舊宫苑也世說
晉簡文帝在華林園謂左右曰會心處不必在遠翛然
臨水便有濠濮間想覺鳥獸禽魚自來親人
曲水
曲水園在開封府許州城北有大竹二十畆潩水貫其
中以入西湖最為佳處宋文彦博為守時買得之賈昌
朝來代一日往遊題詩於壁畫船載酒及芳辰丞相園
林潩水濱虎節麟符抛不得郤將清景付閒人
金谷
金谷園在河南府城西地有金水自太白原南流經此
谷晉石崇因川阜造園館自作詩序園有清凉臺即崇
妾綠珠墜樓處
玉津
玉津園在開封府城南宋哲宗時文彦博致仕令有司
備册禮餞送于玉津園仁宗時契丹使者耶律防至王
德用與之較射于玉津園即此及高宗南渡紹興十七
年又建玉津園于杭州城南龍山之北即史彌遠誅韓
侂胄處
脩竹
脩竹園在開封府歸德州東南梁孝王所置中多植竹
故云園有白靈山山有落猿巖棲龍岫又有鴈池池有
鶴洲鳬渚即所謂兔園也
瑞萼
瑞萼園在杭州錢王鏐置後捨建龍華寺
逍遙
逍遙園在西安府東山曲唐逍遙公韋嗣立置張說為
之記
婆娑
宋崔鷗字德符宣和末除侍御史以攣疾致仕治園數
畆號婆娑園在南陽府郟縣
濯龍
東漢洛陽西北角有濯龍園
鳴鶴
晉宫闕名洛陽宫有瓊圃靈芝園鄴有鳴鶴園葡萄園
桃李
桃李園見春
荔枝
荔枝園在重慶府江津縣廳西北園中荔枝相傳唐人
所植每熟士大夫相聚食之
納賢
漢主聰為劉后起䳨儀殿廷尉陳元達切諫聰大怒命
左右曳出之并其妻子梟首于東市時聰在逍遙園李
中堂大司徒任顗等叩頭出血劉后密敕停刑手䟽上
言妾觀自古敗國喪家未始不由婦人心常疾之不意
今日身自為之使後世視妾猶妾之視昔人也願賜死
此堂聰覽之變色命顗等冠履就坐引元達上以表示
之曰外輔如公内輔如后朕復何憂更命園曰納賢堂
曰愧賢謂元達曰卿當畏朕而反使朕畏卿耶
宴士
杏園在西安府城東曲江池唐宴進士于此
梧桐
梧桐園在蘇州吳宫内夫差所葺樂府云梧桐秋吳王
愁
苜蓿
郭仲産仇池記城東有苜蓿園
流星
亳州東天静宫碑有星突流于園老子因而誕生故名
聚景
聚景園在杭州府治西宋高似詩翠華不向苑中來可
是年年惜露臺水際春風寒漠漠官梅却作野梅開
叢春
洛陽有叢春園宋侍郎安公别業叢春亭出荼蘪架上
北可望洛水
冨春
冨春園在河南府城東唐元稹白居易俱有詩又杭州
有半春小隱等園皆史彌遠别墅
離垢
劉慧斐張孝秀隱居東林寺慧斐于山北搆一園名離
垢時人稱為離垢先生
歸仁
洛陽有歸仁園在舊歸仁坊廣輪皆一里餘北有牡丹
芍藥千秼中有竹百畆南有桃李彌望唐牛僧孺置至
宋時為侍郎李昉所有搆亭其中
東籬
梁何點世信佛居東籬園孔德璋為築室豫章王嶷命
駕造點點從後門遁去園有卞忠貞塜點植花塜側每
舉酒必酹之按此園在應天府東籬門外忠貞晉卞壼
諡
北村
宋戸部尚書吳興沈公為園於城東奉勝門外之北村
名其園曰自足葉水心為之記
田千秋園
千秋園在河南靈寳縣今舊田村是也宋范鎮詩自古
桃林漢相園至今有舍號田村蒼山綠水依然在不獨
青編事業存
白樂天園
李文叔洛陽名園記大字寺園唐白樂天園也樂天嘗
云吾有第在履道坊五畆之宅十畆之園有水一池有
竹千竿即此
崔端公園
唐李端題崔端公南園詩上士愛清輝開門向翠微抱
琴看鶴去枕石待雲歸野坐苔生席高眠竹挂衣舊山
東望遠惆悵暮花飛
劉鄜王園
秀野園在杭州葛嶺上劉鄜王錡别墅中有四并堂
羅隱南園
唐羅隱南園詩搏擊路終迷南園且灌畦敢言逃俗態
自是樂幽棲
薛能南園
唐薛能南園詩天子優賢是有唐鑑湖恩賜賀知章他
年我若成功去乞取南園作醉鄉
茂貞園
唐李茂貞園在鳳翔府北城之東宋蘇軾詩我時來周
覽問此誰所築云昔李將軍負險乘衰叔此園破千家
欝欝城之麓將軍竟何事蟣蝨生刀䪅何嘗載美酒來
此駐車轂空使後世人聞名頭猶縮我今官正閒屢至
因休沐人生營居止竟謂何人卜何當辦一身永與清
景逐
朱勔園
宋劉子翬題朱勔園詩樓船載花石里巷無袴襦至今
江左地風雲亦嗟吁叨勞已過量受禍如償逋荒凉戟
門路尚想冠蓋趨客船維岸柳鄰人罾池魚徘徊極幽
觀曲折迷歸途夜月扃綺戶春風散羅裾繁華能幾何
喪亂實感予曹鄶予何譏此曹真人奴
奉誠園
唐馬燧之子暢以第中大杏餉竇文場文場以進德宗
德宗未嘗見怪問之令中使封暢杏樹暢懼因進宅為
奉誠園一作鳳城
擇勝園
擇勝園在杭州九曲城下宋秀王别墅理宗書擇勝愛
閒二扁
園侔禁省
洛陽有宋趙韓王宅初詔將作匠營治故其經畫制度
殆侔禁省韓王以太師歸是第百日而薨子孫皆居京
師罕居之故園池常扃鑰不啟高亭大榭花木淵藪歲
時獨厮養擁篲負畚鍤者得出入其間而已
園等臺城
齊文惠太子性奢侈開拓園圃與臺城北塹等樓觀塔
宇多聚竒石妙極山水慮帝望見傍列脩竹内施高障
仍造遊檣數百間
集芳
集芳園在杭州葛嶺上宋張婉儀别墅紹興間改属官
家
樂遊
樂遊園漢宣帝所立唐長安中太平公主置亭遊賞其
地每上已重陽士女遊戲祓禊登高車馬填塞詞人賦
詩傳於京師故杜少陵有樂遊園歌
帝城勝景
景龍文館記芙蓉園在京羅城東南隅青林重複綠水
瀰漫蓋帝城勝景也駕時幸之
雲間洞天
雲間洞天宋錢良臣園也在松江府東南良臣參大政
多訪江南竒花異卉古松怪石以營之美景佳致有如
洞天
張漢陽園
唐韋臯遷山南節度使張柬之有園在襄陽臯嘗宴集
將市取之馬彛曰漢陽有中興功今遺業當百世共保
奈何使其子孫鬻乎臯謝曰主吏失辭以為君羞微君
安得聞此言
韓平原園
勝景園在杭州西湖雷塘塔路口宋高宗時别館也光
宗時慈福太后以賜平原王韓侂胄改名南園陸務觀
記其地實武林之東麓而西湖之水匯其下湖山之美
天造地設公既受命乃以禄賜之餘葺為南園因其自
然輔以雅趣
冨鄭公園
洛陽名園多因隋唐之舊獨冨鄭公園無所因襲景物
最勝遊此園者自其第東出採春亭四景堂則一園勝
槩可顧覽而得鄭公還政歸第謝絶賓客燕息此園幾
二十年亭臺花木皆出其目營心匠故逶迤衡直闓爽
深密皆曲有奥思
文潞公園
宋文潞公園地薄東城水渺瀰甚廣汎舟遊者如在江
湖間也淵映瀍水二堂宛在水中湘膚藥圃二堂間列
水右潞公年九十官太師尚時杖屨遊之
吕文穆園
洛陽有吕文穆園蓋伊洛二水自東南分注河南城中
而伊水尤清徹園亭中喜得之文穆園在伊水上流木
茂而竹盛春夏又無枯涸之患
韓忠獻園
彰德府相州有康樂園宋韓魏公琦置魏公謚忠獻
楊誠齋園
宋楊誠齋東園新開九徑將江梅海棠桃李橘杏紅梅
碧桃芙蓉九種花木各植一徑命曰三三徑詩云三徑
初開是蔣卿再開三徑是淵明誠齋奄有三三徑一徑
花開一徑行
施昌言園
真州東有東園宋皇祐中施昌言為發運使得州之監
軍廢營以作此園歐陽脩記君謨書嘗謂人曰吾用
顔筆作褚體故其字遒媚異常後人因名園記為三絶
園有澄虛閣清讌堂共樂堂拂雲臺
煙雲掩映
洛陽水北胡氏二園相詎十許步在印山之麓瀍水經
其旁因岸穿二土竇深百餘尺堅如埏埴開軒忩以臨
水上水清淺則鳴潄湍瀑則奔駛皆可喜也且林木薈
蔚煙雲掩映高樓曲榭時隱時見即使畫工極思不可
為圖
景物蒼老
宋節度使苖侯既貴欲極天下佳處卜居因得河南而
河南最佳處又得開寳宰相王漙園園既古景物蒼老
復得完力以藻飾之於是遂有憑陵諸園之意矣
京兆梨園
梨園有二一在雲陽府慶縣漢武置一在京兆府通化
門外唐開元初更置左右教坊以教俗樂又選樂工宫
女自教之謂曰皇帝梨園子弟文宗時命太常卿王涯
取開元雅樂按之既成獻於梨園
秦淮菜園
宋書柳元景為尚書令不營産業秦淮南菜園數十畆
守園人賣菜得錢三萬送宅元景曰我立此園種菜以
供家中啖耳乃復賣以取錢奪百姓利耶以錢乞守園
者
葛僊社山園
葛僊園在肇慶府德慶州東社山絶頂相傳為葛洪煉
丹所今産躑躅花
堯夫洛下園
宋邵堯夫洛下園池詩洛下園池不閉門洞天休用别
尋春縱遊只郤輸閒客遍入何嘗問主人更小亭欄花
自好儘荒臺榭景纔真虛名誤了無涯事未必虚名總
到身
獨樂園
獨樂園在河南府城南司馬温公陜人也判西京留司
御史臺遂家於洛買宅尊賢坊為園其中命曰獨樂園
自為之記蘇東坡有詩青山在屋上流水在屋下中有
五畆園花竹秀而野花香襲杖屨竹色侵醆斝尊酒樂
餘香棋局消長夏洛陽古多士風俗復爾雅先生卧不
出冠蓋傾朝野雖云與衆樂中有獨樂者才全德不形
所貴知我寡先生獨何事四海望陶冶兒君實走
卒知司馬持此欲安歸造物不我捨
同樂園
同樂園在開封府城東北宋徽宗置又衆樂園在温州
府城内縱横一里中有大池堂榭棋布花木彙列每歲
二月開園設酤人大和會盡春而罷因名衆樂園
玄圃(已下圃)
玄圃在崑崙山天帝所居玄一作懸
原圃
左傳鄭之有原圃猶秦之有具囿也
芝圃
廣異記僊都有芝圃悉種靈芝
蕙圃
拾遺記崑崙山第九層有芝田惠圃
抱甕灌圃
莊子曰子貢過漢陰見一丈人方將為圃畦鑿隧而入
井抱甕而出灌搰搰然用力甚多而見功寡子貢曰有
械於此一日灌百畦其名曰桔橰用力甚寡而見功多
夫子不欲乎為圃者忿然作色曰有機械者必有機事
有機事者必有機心機心存於胸中則純白不備純白
不備則神生不定神生不定者道之所不載也吾非不
知羞而不為也子貢暪然慙俯而不對
僦舍為圃
宋張文潜種圃詩僦舍亦為圃從人笑我癡自求佳草
木仍插小藩籬吾事正如此人生聊自怡霜松未及尺
獨我見竒姿
折柳以樊
詩齊風折柳樊圃狂夫瞿瞿
取瓜以獻
唐主四月憶瓜明崇儼有道術遂索百錢以往須臾以
瓜獻曰得之緱氏老人圃中帝召老人問焉對曰埋一
瓜失之土中得百錢
列子居
列禦寇居鄭圃四十年人無識者
樊遲學
論語樊遲請學圃子曰吾不如老圃
市
易繫辭日中為市致天下之民聚天下之貨交易而
退各得其所風俗通市者恃也言交易而退恃以不
匱也古今注闤者市之垣闠者市之門
晏宅近市
左昭三年初齊景公欲更晏子之宅曰子之宅湫隘囂
塵不可以居請更諸爽塏者辭曰君之先臣容焉臣不
足以嗣之于臣侈矣且小人近市朝夕得所求小人之
利也敢煩里旅
鄭門如市
漢鄭崇曰臣門如市臣心如水
吳市吹篪
史記伍子胥出昭關夜行晝伏至于陵水無以糊口吹
篪乞食于吳市
燕市擊筑
史記荆軻者其先齊人徙于衞衞人謂之慶卿之燕燕
人謂之荆卿荆卿嗜酒日與燕之狗屠及善擊筑者高
漸離飲于燕市酒酣漸離擊筑荆軻和而歌于市中相
樂也已而相泣旁若無人者荆軻雖游于酒人乎然其
為人深沈好書其所游諸侯盡與其賢豪長者相結按
筑似琴有絃用竹擊之取以為名
宜僚隱居
楚國先賢傳熊宜僚隱居市南不屈于時
豫讓行乞
晉豫讓漆身為癩吞炭為啞行乞于市欲殺襄子為智
伯報讐
鶴舞
吳越春秋吳王闔閭與夫人及女食蒸魚王嘗以半與
女女怨曰王食我殘魚辱我甚矣乃自殺王痛之葬于
郊西昌門外金鼎玉杯銀樽珠檽之寳皆以送女舞白
鶴於吳市令萬人隨觀遂使與鶴俱入墓門因塞之以
送死
狼入
劉向洪範傳秦惠王四年狼入咸陽市
暴書咸陽
史記吕不韋為相招術士使人著所聞為吕氏春秋暴
之咸陽市懸千金其上有能增一字者與千金時無能
者
閱書洛陽
東漢書王充字仲壬會稽人家貧常遊洛陽市肆間閱
所賣書一見輒能誦憶遂博通衆經
辱身為屠
史記聶政軹人殺人避仇與母姊如齊以屠為事濮陽
嚴仲子辟人因為政言曰臣有仇而行游諸侯衆矣然
至齊竊聞足下義甚高故進百夫人麤糲之費得
以交足下之驩聶政曰臣所以降志辱身居市井者徒
幸以養老母老母在政未敢以身許人也
變名為卒
王莽亂政梅福一朝棄妻子去九江後人有見福于會
稽者變姓名為吳市門卒
賣卜成都
漢書君平賣卜于成都市每依卦教人以忠孝
揚雄少從之學
滌器臨邛
史記司馬相如者蜀郡成都人字長卿少好讀書學擊
劒故其親名之曰犬子既學慕藺相如之為人更名相
如以貲為郎事孝景帝相如素與臨卭令王吉相善嘗
之臨邛臨邛冨人卓王孫曰令有貴客為具召之并召
令酒酣臨邛令前奏琴曰竊聞長卿好之願以自娛相
如辭謝為鼓一再行是時卓王孫有女君新寡好音
故相如繆與令相重而以琴心挑之君夜奔相如相
如乃與馳歸成都家居徒四壁立王孫大怒曰女至不
材我不忍殺不分一君久之不樂曰長卿第俱
如臨邛從昆弟假貸猶足為生何至自苦如此相如與
俱至臨邛盡賣其車騎買一酒舍酤酒令君當罏相
如身自着犢鼻禈與保庸雜作滌器于市中卓王孫聞
而恥之為杜門不出昆弟諸公更謂王君已失
身於長卿長卿雖貧其人材足依也且又令客獨奈何
相辱如此王孫不得已分予君僮百人錢百萬及嫁
時衣被財物君乃與相如歸成都買田宅為冨人
賣膠邯鄲
高士傳毛公薛公遭戰國之亂俱以處士隱邯鄲市毛
公為博徒薛公賣膠薛公即君田文也
賣藥長安
東漢韓康字伯休京兆灞陵人採藥名山賣于長安市
時有女子從康買藥康守價不移女子怒曰公是韓伯
休耶乃不貳價康曰我本欲逃名今女子皆知何用藥
為乃遁入灞陵山中
翁歸為吏
漢大將軍霍光秉政諸霍在平陽其奴客持刀入市聞
變吏不能禁及尹翁歸為市吏莫敢犯者公廉不受饋
百賈畏之
祭遵為令
東漢光武以祭遵為市令上家人犯法遵格殺之
槐市
三輔黃圖元始四年起明堂辟雍長安城南北為會市
但列槐樹數百行為隊無墻屋諸生朔望會此市各持
其郡所出貨物及經書傳記笙磬器物相與買賣雍容
揖遜議論槐下謂之槐市
花市
揚州人無貴賤皆喜戴花每花時開明橋之間拂旦有
花市焉
引車入市
史記君聞隱士侯嬴車騎虛左自迎之侯生曰
臣有客在市屠中願枉車騎過之公子引車入市見其
客朱亥
乘駟入市
君卿為司徒嘗言致仕之後必買小駟跨之
著麁布襴衫入市看盤鈴傀儡足矣
戎狄互市
唐高祖武德八年突厥吐谷渾各請互市詔皆許之先
是中國喪亂民乏耕牛至是資于戎狄雜畜被野
宦官主市
唐德宗時命宦者主宫市大率物價直千不償一
獄市
漢齊相曹參入相屬後相以齊獄市為寄慎勿擾也
官市
蠶市在眉州城内官市蜀本蠶叢之國故州民習俗重
蠶事每二月望相聚鬻蠶器于此因而縱觀至暮而散
二蘇有記
夜市
桓譚新論扶風邠亭本太王所居有夜市古詞鐵馬牙
旗穿夜市
朝市
周禮地官司市大市日昃而市百族為主朝市朝時而
市商賈為主夕市夕時而市販夫販婦為主
虛市
南越謂野市曰虛吳賢良云市之所在有人則滿無人
則虛嶺南村市滿時少虛時多故謂之虛市柳子厚峒
氓詩青箬褁鹽歸洞客綠荷包飯趁虛人又童區寄傳
逾四十里之虛所賣之
亥市
荆吳之俗取寅申己亥日集於市故謂之亥市青箱雜
記蜀有痎市間日一集如瘧疾間日作也江南惡此疾
故止曰亥市
橋梁
橋水梁也獨木橋為榷亦曰彴楚人謂橋為圯舟梁
謂浮橋秦昭王四十九年始作河橋
玉河
玉河橋在順天府南玉河之上凡三一跨長安東街一
跨文德坊一近城垣
金梁
金梁橋在開封府汴蔡故道上
朱雀
吳有朱雀橋晉王敦反改為乘雀橋又名朱雀航今名
鎮淮橋又名重譯橋在金陵聚寳門外烏衣巷口
白鶴
白鶴橋在句容縣東相傳大君每歲十二月駕白鶴
來此會羣僊故名眉州青神縣有青羊橋相傳周時老
子乘青羊出關過此橋故名
與女子期
莊子曰尾生與女子期于梁下女子不來水至不去抱
梁柱而死
與老父期
史記張良步遊下邳圮上有一老父至良所墮其履圯
下顧謂良曰孺子下取履良愕然為其老強忍下取履
父曰履我良長跪履之父以足受笑而去復還曰孺子
可教矣後五日平明與我會此良跪曰諾五日平明良
往父已先在怒曰與老人期後何也去曰後五日早會
五日鷄鳴良往父又先在復怒曰後何也去曰後五日
復早來五日良夜未半往有頃父亦來喜曰當如是出
一編書曰讀此則為王者師後十年興十三年孺子見
我濟北穀城山下黃石即我矣按下邳縣有沂水號長
利池池上有橋即黃石公授書之地
相如題柱
漢司馬相如往京師過蜀郡昇僊橋題其柱曰大丈夫
不乘駟馬車不復過此橋橋在成都府城北
德幹止車
唐權萬紀族孫懷恩嘗過汴州刺史楊德幹與懷恩名
相埒時汴橋新成德幹立木中涂止過車者懷恩適過
之示德幹曰民不可止耶焉用此德幹慙服
充國過師
漢趙充國治湟陜以西道橋七十所令可至鮮水左右
以制西域伸威千里如枕席上過師
廣德諫帝
漢元帝初元中酹祭宗廟出便門欲御樓船薛廣德當
乘輿車免冠頓首曰宜從橋
南鄉
建寧府建安縣東有南鄉橋宋袁樞未第時過此題于
柱曰玉龍倒影卧寒潭人在雲霄天地寬借問何人題
此柱茂陵詞客到長安
西善
金陵城西南清溪上有西善橋梁時名新林橋武帝敗
齊師處即此
冨平津橋
晉杜預以孟津渡險請建河橋于冨平津衆論以為殷
周所都經聖賢而不作者必不可作故也預曰昔造舟
為梁則河橋之謂也固請為之及橋成晉主從百僚臨
會舉杯屬預曰非卿此橋不立預曰非陛下之明臣亦
無所用其力
逍遙津橋
逍遙津橋在廬州府城東北明遠臺東吳孫權為魏將
張遼所襲乘駿馬上津橋橋輒丈餘超渡得免後人名
為飛騎橋
駱駝
駱駝橋在湖州府治東以形似駱駝故名舊有顔真卿
所書駱駝橋三字
鳳凰
鳳凰橋在松江府城西北跨顧會浦西接鳳凰山尾故
名
伍相
伍相橋在衡州府耒陽縣治北相傳吳相伍子胥經此
丁師
丁師橋在武昌府咸寧縣西昔有姓丁者創此橋因名
吹簫
揚州二十四橋在府城内並以城門坊市為名隋時置
唐杜牧寄揚州韓綽判官詩二十四橋明月夜玉人何
處教吹簫後人因名為吹簫橋
裝駕
杭州清泰門西有春熙橋一名裝駕橋相傳宋高宗自
越州渡以還臨安泊舟裝駕于此
滌羊
杭州湧金門外有滌羊橋宋時滌羊之所也
渡蟻
渡蟻橋在德安府應山縣治南宋郊兄弟嘗隨父宦應
山後人因郊渡蟻事而遂以名其橋
落驢
袁州府城東有湛郎橋唐貞觀初宜春人彭伉登第其
妻與郡吏湛賁之妻姊妹也妻族賀伉坐上皆名士獨
飯賁于後閣賁憤怒自是力學一舉擢上第伉方過此
橋聞之失聲墜驢故袁人謔曰湛郎及第彭伉落驢又
名落驢橋
走馬
金陵湘宫寺前有菰首橋一名走馬橋
周處斬蛟
義興郡長橋後漢君造橋下有蒼蛟每吞噉人周
處執劒橋側伺其出懸劒自上投下刺蛟背而死按義
興今改為宜興縣
邵雍聞鵑
天津橋在河南府西南架洛水上隋焬帝建用大船連
以鐵鎖南北夾起四樓唐貞觀中始甃石為岸即宋邵
雍聞杜鵑聲處元順帝至平十八年大都有杜鵑綱目
書法宋將亂鵑聲聞于天津今胡運將衰鵑至大都然
則國之興亡謂非其數可乎
題扇橋
紹興府戒珠寺前有題扇橋即王羲之題扇處
夢筆橋
山陰縣治東北有夢筆橋相傳梁江淹所居處
三峽
三峽橋在廬山歸宗寺為廬山雄觀蘇轍記水行石間
聲如雷霆雖三峽之險莫過于此故名
萬里
萬里橋在蜀浣花溪之東昔孔明送吳使者至此曰萬
里之行從此始矣因得名唐玄宗狩蜀過此橋問橋名
左右對以萬里上嘆曰開元末僧一行謂更二十年國
有難朕當遠遊至萬里外此是也遂駐蹕成都
繫龍
東漢時邑人瞿宗武入峨眉山得道乘龍還家繫龍于
潭故潭名繫龍後乘龍而去潭上有橋亦名繫龍宋龐
籍送石揚休還峨眉詩巢鳳閣邊勞遠夢繫龍橋下認
前題
乘鯉
乘鯉橋在蘇州子城西北宋吳子英嘗于此得赤鯉有
趐角遂乘之飛去故名
中渭
中渭橋在西安府西北本名横橋架渭水上秦始皇併
天下都咸陽作離宫于渭之南北渭水貫都以象天漢
横橋南渡以法牽牛又東渭橋在府城東北漢高祖造
以通櫟陽之道西渭橋在舊長安城西漢武帝造以通
茂陵以其對便門亦名便橋唐改名咸陽橋
半蘇
半蘇橋在吉安府城南城隍岡蘇軾過此見花木秀發
以其境半于蘇州故名橋曰半蘇
張塔
張塔橋在松江府城東門外又名衆安橋
盧溝
盧溝橋在順天府西南三十五里跨盧溝河金明昌初
建長二百餘步石欄刻為獅形每早波光曉月上下蕩
漾為京師八景之一
機橋殱賊
唐康承訓屯海州度賊將至乃作機橋維以長絚及賊
未半渡而絚絶士多溺死其已渡者不得戰遂殱之
航橋控賊
唐史思明自魏至王師南潰郭子儀以朔方軍保河陽
斷航橋以控賊
獺嘷
周處風土記陽羡縣前有大橋橋下有獺將有兵動獺
出穴口向西而嘷
龍卧
朝野僉載趙州石橋望之如初月出雲長虹飲澗天后
時匈奴默啜欲南渡至橋上忽馬不進見青龍卧此橋
乃去
子午
唐狄仁傑盧氏堂姨居子午橋南别墅
丁卯
丁卯橋在鎮江府城南晉元帝子裒鎮廣陵運糧出京
口因水涸奉請立埭用丁卯日後人建橋遂名丁卯唐
許渾嘗築别墅于橋側宋陸游詩裴相功名冠四朝許
渾身世老漁樵若論風月江山主丁卯橋應勝午橋
忠孝橋
都昌縣北有忠孝橋跨忠孝港宋寺丞陳畦獲罪其子
代父死故名其橋以旌之
安平橋
安平橋在晉江縣西南石井鎮宋紹興中趙令建長八
百餘丈
梯雲
梯雲橋在平湖縣治西
飛虹
譚苑徐常侍鉉仕江南日嘗直澄心堂每入直至飛虹
橋馬輒不進裂鞍斷轡箠之流血掣韁卻立莫知所謂
餘杭僧替寧云下必有海馬骨水火俱不能毁惟漚以
腐骨即毁鉉于是得巨獸骨積薪不能焚如法治之怪
亦隨滅
芙蓉
芙蓉橋在濟南府大明湖上宋曾鞏詩鴈起横連杜若
洲碧欄干影在中流蓬萊日月遊人到誰道僊風解引
舟
海棠
海棠橋在南寧府横州橋南北皆植海棠有書生祝姓
者家此宋秦觀嘗醉宿其家明日題一詞喚起一聲人
悄衾冷夢寒忩曉瘴雨過海棠開春色又添多少社酒
釀成微笑半破揶瓢共釂覺傾倒急投牀醉鄉廣大人
間小
償粟治橋
唐王周歷四鎮皆有惠政定州橋壞覆民租車周曰橋
梁不修刺史之過也乃償民粟為治其橋
據水斷橋
蜀先主為曹操所追張飛據水斷橋無敢涉者
銷魂
長安東灞陵有橋漢時送行者多至此折柳送别唐開
元遺事迎新送故皆至此黯然故又呼為銷魂橋
欽化
宋志欽化橋即笪橋也今名太平橋在應天府西北
乘月作詞
綠楊橋在黃州府蘄水縣東蘇軾嘗夜醉乘月卧此橋
既覺作西江月詞其末句解鞍欹枕綠楊橋杜宇數聲
春曉
望江製賦
台州府臨海縣有赤欄橋晉成公綏為章安令登橋望
江製雪賦
大夫橋
唐隱士張志和築室越州東郭觀察使陳少游往見為
終日留先是門阻流水無橋梁少游為創之人號大夫
橋
太師橋
太師橋在同安縣治東宋建隆初留從效造張贊明記
積師得陸羽
沔陽州景陵縣有鴈橋舊傳有人見鴈集西陂覆一小
兒于下僧史積師得之育三歲不知其姓以易筮之得
蹇之漸爻辭云鴻漸于陸其羽可用為儀乃氏以陸名
以羽字以鴻漸後人因以鴈名其橋
似道遇葉李
宋帝㬎德祐中詔責授宰相賈似道高州團練使至洛
陽橋遇葉李李乃似道為相時所摘貶者自漳州召還
見于客邸因作一詞贈似道曰君來路天理昭
昭胡不悟公田關會更何如子細思量真自悟雷州戸
厓州戶人生會有相逢處客中写逅欠蒸羊聊贈一篇
長短賦按洛陽橋在泉州晉江縣東萬安渡以其跨洛
陽江故名一名萬安橋宋郡守君謨建自為記云
萬安渡石橋始造于皇祐五年四月庚寅以嘉祐四年
二月辛未訖功累址于淵釃水為四十七道長三千六
百丈廣百有五尺翼以扶欄如其長之數而兩之糜金
一千四百萬職其事者盧錫王實許忠浮屠義波宗善
等十有五人既成太守莆陽蔡襄為之樂合燕飲而落
之明年秋蒙召還京師道由是出因記所作勒于岸左
又按江在泉州而名洛陽者唐宣宗嘗微行覽山川勝
槩至泉州江上有類吾洛陽之語故名葉李臨安府學
生理宗景定四年貶漳州
雙投
杭州西湖南入路有雙投橋相傳舊有情人雙投于橋
下故名一名長橋元冨春馮士頥詩云與郎情重得郎
容南北相看只兩峯請看雙投橋下月新開雙朵玉芙
蓉
七縱
七縱橋在四川雅州孟山下相傳為孔明擒孟獲而得
名
六橋
杭州西湖蘇隄其橋有六曰映波鎖瀾望山壓隄東浦
跨虹是也自淨慈寺前直抵大佛頭即所謂蘇隄也
七橋
常璩華陽國志李冰造七橋上應七星
竹橋
竹橋在應天府西安門外之北跨清溪上
楓橋
楓橋在蘇州城西面山臨水可以遊息南北往來必經
于此唐張繼有楓橋夜泊詩即月落烏啼霜滿天四絶
句也
虎渡
虎渡橋在漳州府城東柳營江上昔有虎渡是江土人
因以名橋古諺虎渡通人行漸漸出公卿此橋宋嘉定
間建
鶴舞
鶴舞橋在蘇州城東北隅相傳吳王女出葬日有鶴舞
于市故名
五柳
五柳橋在嘉興縣治西一名豐慶橋宋張堯同有詩
百花
百花橋在南昌府東湖北百花洲上宋況志寧詩波光
清淺玉虹横過客誰題柱上名錦繡鋪張春色滿小車
花下麗人行
吳江長橋
長橋在蘇州府吳江縣東門外有七十二洞舊名垂虹
橋東西千餘尺横跨松江前臨大湖乃吳江絶景也宋
鄭毅夫詩三百欄杆鎖畫橋行人波上踏瓊瑤插天螮
蝀玉腰闊跨海鯨鯢金背高
惠州浮橋
羅浮逸士鄧守安于惠州東始作浮橋隨水漲落
去思橋
福州府城有去思橋舊名澳橋宋守謝泌重建後人因
名
歸去橋
宋桺拱辰天聖中試珠藏淵賦王拱辰榜登第至和中
知永州即有掛冠之志創一橋曰歸老曾南豐作記
山堂肆考卷二十七
