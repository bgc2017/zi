卷二十六
山堂肆考卷二十六明彭大翼撰
地理
谷
說文泉出流川為谷爾雅水注川曰谿注谿為谷
鳳凰
鳳凰谷在延君縣西南嘗有五色雀見故名唐
建玉華宫於此
鸚鵡
翰林志唐韋嗣立營别第於&KR0784;山鸚鵡谷中宗臨幸命
從官賦詩製序賜貺優備因封嗣立為逍遙公名所居
為清虛原幽棲谷
公主
鞏昌府成縣東北有公主谷後魏宣武時為公主湯沐
邑故名
君
六帖王龜字大年侍父至河中結廬於中條山谷中朔
望一歸省州人號為君谷
清溪
鬼先生春秋晉平公時人姓王名詡一作誗嘗入雲
氣山採藥得道顔如少童居清溪之鬼谷蘇秦張儀問
道三年辭去子曰二子輕喬松之永壽而貴一旦之浮
榮惜哉
華亭
松江府崑山西有華亭谷谷有水縈繞百餘里出鱸魚
蓴菜
白鴉
白鴉谷在西安府藍田縣東谷口出栗又縣南有青泥
水故杜詩盤剥白鴉谷口栗飯煮青泥坊底芹
青牛
青牛谷在廬山五老峯下相傳道士洪志乘青牛得道
於此唐楊衡詩隨雲步入青牛谷青牛道士留我宿即
此
鴛鴦
魏都有鴛鴦谷
雀鼠
雀鼠谷在山西汾州介休縣西南唐玄宗北巡幷州嘗
經此處又以郎將君雅將兵討甄翟兒遇於雀
鼠谷即此
黃金
黃金谷在漢中府洋縣東蜀將王平拒曹爽於此
白石
白石谷在太原府清源縣西白石山谷水流出合平泉
入汾鳳翔府隴州汧源舊縣界有白環谷以白環水出
焉故名
愚公
愚公谷在臨淄縣西北韓非子云齊桓公逐鹿入谷問
一老父此何以名愚公谷對曰臣畜牸牛生犢賣犢而
買駒少年謂牛不能生馬遂持駒去傍隣聞之以臣為
愚故名
老姑
老姑谷在保定府唐縣葛洪山西南宋時有一老姑嘗
謂人曰貧道住此二百年矣言畢投崖下不墜飛昇而
去後人名其厓為捨身厓
王官
唐司空圖棄官居中條山王官谷時寇盜所過殘暴獨
不入此谷
盧師
河間府景州東有盧師谷元天歴中旱安陵道士持谷
中蛇名小青者至謂禱之即雨蓨縣尹吕思誠以其惑
人乃殺蛇
子午
子午谷在西安府城南谷中路連南北故名又按長安
志王莽有意簒漢通子午道後人因名為子午谷杜詩
故人今居子午谷獨在陰厓結茅屋屋前太古玄都壇
青石漠漠常風寒玄都壇漢武帝築在子午谷中
褒斜
褒谷在陜西漢中府褒城縣東北出連雲棧直扺斜谷
郡國志北口曰斜南口曰褒漢張良說高祖燒絶棧道
曹操出斜谷軍遮要以臨漢中諸葛亮由斜谷取郿皆
此道也
棲賢
宗少艾卧遊錄宋元豐三年六月過廬山涉山之陽入
棲賢谷中多大石岌嶪相倚水行石間其聲如雷又如
千乘車行者震悼不能自持雖三峽之險不過也
坑儒
坑儒谷在西安府臨潼縣西南漢衞宏云秦既改古文
為篆隷患天下不從而召諸生至者皆拜為郎又密令
冬月種瓜於驪山硎谷中温處瓜已實乃詔諸生往觀
先為伏機於瓜處諸生方相論難因發機䧟之後人號
曰愍儒鄉唐立旌儒廟
豹林
豹林谷在西安府長安縣南山谷中水北流又有竹谷
水自南來會子午谷水自東來會竝入交水
鴻池
鴻池谷在凉州昌松縣詳見石類
篬筤
長沙府嶽麓山下有篬筤谷乃僊先生鍾尚書閒居
遊觀之地上有吹香亭宋理宗親書僊巢吹香亭五字
有詩放鶴去尋三島路任人來看四時花
篔簹
陜西漢中府洋縣西有篔簹谷谷中多竹宋蘇東坡嘗
為文同與可作篔簹谷竹記
掛甲
掛甲谷在密雲縣東北舊傳宋楊延朗北征掛甲於此
彈琴
彈琴谷在四川黎州安撫司城西北水出溪中聲如彈
琴
遮馬
遮馬谷在平陽府河津縣北谷有水可分渠溉田
盤龍
盤龍谷在四川黎州漢源鎮東北
康王
康王谷在九江府西南楚康王避難隱此中有水簾泉
唐陸羽茶經品其水為天下第一
馮公
馮公谷在驪山戲水自此谷北流歷戲亭東入于渭
刻木
襄陽府南漳縣南有刻木谷漢孝子丁蘭所居
斷梅
周世宗以荆塗二山有王氣斷之時有梅族居此因名
谷曰斷梅谷在懷遠縣
黍谷
見地理中
柳谷
唐陽城隱居柳谷李泌薦為諫議大夫
鄭玄耕
興元府褒城縣西北有箕谷一名道人谷漢成帝時鄭
子真耕於谷口又曰鄭谷
李愿隱
懷慶府濟源縣北有盤谷唐李愿歸隱於此韓退之送
愿序曰太行之陽有盤谷盤谷之間泉甘而土肥草木
叢茂居民鮮少友人李愿居之
雲門
西安府澄城縣西北有雲門谷
天井
盤谷西北有天井谷石上有數坎其深若井水自上溢
相接而落望之若倚劒
竅見天台
臨洮府城西有通谷可容千百人上有大竅可見天台
路通甘州
臨洮府蘭縣西有李麻谷路通甘州
産靈芝
僊芝谷在平陽府永和縣北谷中産靈芝草
生甘菊
荆州記南陽酈縣北其涯多芳菊水甚甘馨名曰甘谷
飲此水者多致壽
雕窠
鞏昌府秦州南麥積山之北有雕窠谷舊有隗囂避暑
宫對面有瀑布瀉出蒼崖間亦勝景也
豁都
平陽府鄉寧縣東有豁都谷每大雨西山諸水皆會此
谷下建襄陵太平二縣境溉田甚廣
投石鳥飛
車箱谷在西安府華陰縣西南深不可測禱雨者投石
其中若有鳥飛出即雨
見劒獸死
黃巢谷在漢中府金州牛山唐末黃巢作亂太白山人
謁金州刺史云請掘此谷則賊自敗掘之得一石桶上
有一劒中有黃腰獸獸見劒自撲而死後巢果敗
牛口
牛口谷在真定府臨城縣西昔有童謠曰竇入牛口勢
不得久竇建德為唐兵所破走至此果被擒
馬趐
宋李永竒挈家出城至馬趐谷為金人所害即此
峥嶸
青州府莒州焦原山有峥嶸谷此山臨百仞之溪人莫
敢近惟莒有一勇士登焉故謂此谷為峥嶸谷
錦繡
撫州府金谿縣後有錦繡谷宋王安石詩還家一笑即
芳辰好與名山作主人邂逅五湖乘興往相邀錦繡谷
中春
深藏數十家
東柯谷在鞏昌府成縣東南唐杜甫姪佐居此谷其居
後為寺山下有大樹人呼為子美樹甫詩云傳道東柯
谷深藏數十家對門藤蓋瓦映竹水穿沙
大破十萬衆
三都谷在鞏昌府秦州境宋曹瑋大破唃嘶羅十萬衆
於州之三都谷即此
村
說文村墅也
石紐
石紐村在城都府汶川縣境帝王世紀所謂禹生石紐
即此今名刳兒畔
凌消
凌消村在真定府城東村有危渡相傳漢光武南奔馳
至滹沱河冰合遂得渡軍士渡未畢冰復解因名危渡
其村名凌消
懸水
徐州吕梁洪名懸水村取莊子懸水三十仞之義
斷石
斷石村在休寧縣西舊名吳口村西南有石壁下臨深
溪相傳昔有兩舟泊此一祭一否夜有神人徙祭者舟
于北岸有石自絶壁墜碎不祭者舟石墜處遂成石室
禹會
濠州鍾離縣塗山有禹會村
孔靈
孔靈村在歙縣南晉孔愉避地新安讀書於此
梅花
惠州府博羅縣羅浮山飛雲峯之側有梅花村蘇東坡
詩羅浮山下梅花村玉雪為骨冰為魂即此
杏花
貴池縣秀山門外有杏花村唐杜牧詩牧童遥指杏花
村即此一在徐州古豐縣
白石
杭州艮山門外有白石村宋建隆二年於此建延壽白
石寺又德安府東有紫石村村有宰相林即唐許紹墓
赤坎
肇慶府陽江縣朝居里有赤坎村宋張世傑墓在焉
黃葉
宋高宗作詩賜統制劉漢臣勒石潮鳴寺中野水參差
落漲㾗疎林欹倒出霜根扁舟一棹向何處家在江南
黃葉村寺在杭州慶春門外高宗南渡駐蹕寺中聞江
濤聲以為金兵追至駭之已而問知其故遂賜寺今名
黃茅
宋朱文公詩羅浮山下黃茅村蘇僊僊去餘詩魂
金縷
見水
絳帳
絳帳村在鳳翔府扶風縣東南漢教授諸生嘗設
絳帳於此
角里
角里村在蘇州洞庭山乃角里先生故居也
伏波
伏波村在扶風縣漢馬伏波將軍故居
昭君
王嬙字昭君生於峽州州有昭君村村中凡生女必灸
其面白樂天詩不效往者戒恐貽來者冤至今村女面
燒灼成瘢㾗
莫愁
莫愁村據一綂志在湖廣安陸州漢江石城西盧家有
女名莫愁善歌唱嘗進入楚宫故後人以其名名村按
石城乃晉羊祜鎮荆州時所立非金陵之石頭城也故
唐鄭谷詩石城昔為莫愁鄉莫愁魂散石城荒江人依
舊掉舴艋江岸還飛雙鴛鴦帆去帆來風浩渺花開花
謝春悲凉烟濃草遠望不盡千古漢陽閒夕陽宋王璜
詩村近莫愁連竹塢人歌楚些下蘋洲觀二詩則莫愁
村在楚為是或謂村在金陵三山門外又引鄭詩首二
句為證以附會其說更不究其全文豈以金陵亦有石
城所悞耶
戚姬
兖州府定陶縣有戚姬村即漢夫人生處
馬僊
唐台州人司馬子微隱荆門縣内方山煉丹成僊後人
因名其村曰馬僊
獨頭
唐楊妃弘農華陰人後徙居蒲州永樂之獨頭村
由拳
餘杭縣有由拳山傍有由拳村出藤紙搜神記秦始皇
東巡望氣者曰五百年後江東有天子氣始皇令囚徒
二十萬人掘汚其地表以惡名故曰由拳
交漳
潞州潞城縣西有交漳村濁漳水與絳水至此交流故
名交漳
曲流
曲流村在南寧府武緣縣
五城
五城村在休寧縣古有二大墳昔人有發之者鐵棺厚
二尺棺纔破便雷雨晦冥人懼乃止
十叢
十叢村在雲南金齒軍民指揮使司城北龍泉出焉
落星
落星村在鳳翔府郿縣五丈原即長星墜諸葛亮營處
朝陽
朝陽本漢之縣名三國廢之其故城在南陽縣朝水之
陽故名朝陽今為朝陽村
馬塍
杭州府錢塘門西有東西馬塍村錢王時於此畜馬至
三萬餘匹號曰海馬故以名塍此地土細敏樹四時花
卉於此出焉元羽士張伯雨結廬馬塍號勾曲外史陳
旅為記
魚勒
魚勒村在鳳陽府旴𣅿縣西村有清眼泉
石壕
杜子美石壕吏詩暮投石壕村有吏夜捉人村在河南
陜州城東按石壕属邠州宜保縣即漢鶉觚縣昔北狄
來侵太王於此築城禦之因名石壕
漆園
大名府東明廢縣有漆園城今名漆園村雲南府經州
西南有桑園村以桑園河之源出此村故名
景賢
景賢村在懷慶府城東北元許衡别墅在焉
興廉
興廉村在廉州府村有淨行院蘇東坡南遷時嘗宿此
有詩
董學
河間府景州西南廣川鎮有董家里一名董學村即仲
舒讀書處朱紹明詩連村禾黍名猶昔故址荒蕪草自
春慨想江都為相日高風千古更誰倫
黃饒
嚴州府西有黃饒村相傳黃巢將寇郡時有異僧陳尊
宿織大草屨置此村木杪賊至視之曰彼有人焉遂出
境俗謂黃巢所饒因以名村
茱萸
茱萸村在揚州府城東元和志隋仁壽四年開茱萸灣
以通漕運因村在其側亦名茱萸村
薔薇
揚州府城東北有薔薇溝接高郵永安港耆舊云即昔
之薔薇村也
先主故居
樓桑村在涿州西南即漢先主故居東南隅有桑高五
丈許如車盖人異之因號其里曰樓桑村
方干舊隱
浙江桐廬縣西有白雲村唐方干故居子孫至宋猶盛
范仲淹詩風雅先生舊隱存子陵臺下白雲村唐朝三
百年冠蓋誰聚詩書到子孫
吳喜好遊
錦沙村在嚴州府淳安縣西傍山依壑素波澄映錦石
舒文昔有冠軍吳喜聞而造焉鼓枻遊泛彌旬忘返嘆
曰名山幽谷故不虚賞
胡銓怕入
買愁村在瓊州府臨高縣南宋胡銓詩北往常思聞喜
縣南來怕入買愁村區區萬里天涯路野草荒煙正斷
魂
鼠鬭
白鼠村在邵武府城南相傳昔有白蛇與白鼠相鬭於
此村故名
烏啼
海鹽縣有烏夜村晉穆帝何皇后父準寓此村産后之
夕有羣烏驚噪於村落他日復夜啼乃帝立準女為后
之日自後有烏夜啼必大赦
一村兩姓
徐州古豐縣深山中民俗淳質一村惟朱陳兩姓世為
婚姻因名朱陳村蘇東坡詩何年顧倩丹青手畫作朱
陳嫁娶圖聞道一村惟兩姓不將門戶買崔盧
一村二老
蔡脩叢話梧州府博白縣城下有新村吾曳杖其間至
一村舍見兩老人坐飲乃兄弟也大者年九十四謂客
曰此吾幼弟七十八矣從旁環而侍者皆兩老人之曾
孫殆可入畫圖也
西湖村
西湖村在孝感縣西宋太祖微時因渴索酒於村媼家
媼持酒以進言榷禁甚嚴此私釀幸密之與金不受後
太祖登極特寬西湖村酒禁
東湖村
村在孝感縣東宋徽宗時此村有農夫視夜有光燭天
聞之於官掘地得周時九鼎貢於朝
莊
莊者取藏聚之義唐人呼别業為莊
晉公散羊
唐裴晉公午橋莊小兒陂茂草盈園公每使驅數羣羊
散牧其上曰芳草多情賴此粧點按此莊後為宋張齊
賢所得
和王養魚
杭州府有宋楊和王養魚莊其軒亭有高宗御書按王
名存中本名沂中字正甫紹興間賜今名代州&KR1746;縣人
從上南渡屢立戰功封和義郡王
珍松怪石
唐李德裕東都有平泉莊周回四十里堂榭百餘間竒
花異草珍松怪石莫不畢具自作記曰鬻吾平泉者非
吾子孫也以一石一樹與人者非佳子弟也吾百年後
為權勢所奪則以先人所命泣而告之此吾志也後經
世變餘胤不能守俱為洛陽有力者取去記所云者秪
足貽達人一笑耳初德裕營平泉遠方之人多以異物
奉之有題平泉詩者曰隴右諸侯供語鳥日南太守送
名花
竹籬茅舍
宋韓侂胄封平原王嘗與衆客飲南園過山莊顧竹籬
茅舍曰此真田舍間氣象但少犬吠鷄鳴耳俄聞犬嘷
叢薄間視之乃京尹趙師也侂胄大笑聞者鄙之
資福
唐宦官魚朝恩以賜莊作章敬寺以資太后冥福
養貧
宋范仲淹輕財好施尤厚於族人既貴於姑蘇近郭買
良田數千畆為義莊以養羣從之貧者擇族人長而賢
者一人主其出納
縣西蔡董
二孝莊在汝陽縣西漢孝子蔡順董永所居
城南韋杜
韋曲在西安府城南樊川為唐韋安石别業有林泉花
竹之勝杜曲在城南下杜本杜岐公佑别墅牧又增之
名樊水園與韋相埒故當時語曰城南韋杜去天尺五
王維輞川
唐王維字摩詰晚得宋之問藍田别墅在輞川中有孟
城㘭華子岡辛夷塢等二十景嘗作輞川圖行於世
東坡滆湖
蘇東坡别業在宜興縣滆湖塘其詩曰買田陽羡吾將
老從來只為溪山好陽羡即今宜興也秦置陽羡縣
樂天雪莊
白樂天詩明年官滿後擬買雪堆莊
養浩雲莊
山東濟南府城西北有雲莊元中書參議張養浩休致
時所居中有雲錦池雪香林掛月峯待鳳石遂閒堂
韓王莊
韓王莊在淮安府城西北相傳為韓信所生之處
薛球莊
蒲州古城東北有樂安莊宋薛球以樞密直學士致仕
歸築室以居因其封郡名曰樂安范純仁作記南北分
為二園其北曰逸老堂公寄傲棲息之所東曰三經堂
公寄懷於簡編也其西曰無無堂公自以無欲無營又
取夫莊生之言而名之也
盧田
盧仝莊在懷慶府濟源縣西北石村北之玉川仝詩云
買得一片田濟源花洞前即此
竇塾
竇氏莊在蘇州城東五代周諫議大夫竇禹鈞故居也
莊南建義塾四十餘楹聚書數千卷禮文儒延置師席
凡四方有志於學者聽其自至貧無供需者咸資之
松江别業
唐陸龜蒙嗜茶置園於顧渚山中有别業在松江時往
來耕種自號天隨子江湖散人
德清别業
元趙孟頫有别業在湖州府德清縣趙有懷德清别業
詩楊林堂下百株梅傲雪凌寒次第開枝上山禽曉啁
唽定應喚我早歸來
莊賜鄭光
唐宣宗以雲陽鄠縣莊賜大將軍元舅鄭光大中六年
詔賜莊免税役中書門下奏曰税役之法天下皆同而
鄭光獨免似乖法意敇曰朕以鄭光元舅初不細思卿
等苟非愛我豈進嘉言並依所奏
莊賜拜住
保定府新城縣西北有駐蹕莊元英宗嘗駐蹕於此至
治間賜丞相蕭拜住為别業俗呼為高密店
文翁莊
文翁莊在舒城縣西南文翁漢舒人嘗讀書於此
子華莊
宋韓子華有石淙莊蘇東坡詩彼美石淙莊每到百事
廢
苑附囿
古者苑囿必於東方蓋東方萬物所生之地也天子
百里公侯八十里伯七十里子男五十里風俗通苑
藴也言薪蒸所藴積也說文苑有垣曰囿囿猶有也
黃山
漢書霍雲當朝請數稱病私出多從賓客張圍獵於黃
山苑
白水
陶季直京邦記金陵覆舟山周回二十許有林曰白水
苑
甘泉
三輔黃圖甘泉苑在長安城西漢武所置緣山谷行至
雲陽三百八十里西入右扶風凡周迴五百四十里苑
中起官殿臺閣百餘所有僊人石闕鳷鵲觀御宿苑
芳林
芳林苑在金陵東北吳時創一名桃花苑齊高帝舊宅
即此
長洲
長洲苑在蘇州太湖北岸吳王闔閭遊獵處
上林
三輔黃圖漢上林苑即秦舊園武帝建元三年開周袤
三百里内有離宫七十所皆容千乘萬騎張衡西京賦
上林禁苑跨谷彌阜東至鼎湖邪界細柳是也
博望
漢戾太子既冠武帝為築博望苑使通賓客在西安府
城北
廣成
廣成苑在南陽府汝州西漢明帝創周圍百餘里後漢
靈帝光和中校獵於廣成馬融有廣成頌
樂遊
金陵覆舟山之南有樂遊苑在晉為藥園義熙中盧循
反劉裕築藥園壘以拒之即此元嘉中以其地為北苑
更造樓觀於覆舟山後改名樂遊苑
靈昆
東漢靈帝光和二年作罼圭靈昆苑司徒楊賜諫曰先
王造囿裁足以修三驅之禮薪菜芻牧悉往焉今廢田
園驅居人畜禽獸殆非若保赤子之義
思賢
西京雜記漢文帝為太子立思賢苑以招賓客苑中有
堂皇六所
宴士
瓊林苑在開封府西鄭門外宋嘗宴進士於此
賞花釣魚
宋太宗雍熙元年召輔臣三司使翰林樞密直學士尚
書省四品兩省五品以上三館學士宴於後苑賞花釣
魚命羣臣賦詩
解帶移鞍
開封府麗景門外有宜春苑宋人號東御園王安石詩
云宜春舊臺沼日暮一登臨解帶行蒼蘚移鞍坐綠陰
中立店肆
芳樂苑在金陵臺城内齊東昏侯即閱武堂為之窮竒
極麗中立店肆潘妃為市令自為市吏錄事將闘者就
妃罰之百姓歌曰閱武堂種楊柳至尊屠肉潘妃酤酒
内為海山
隋煬帝大業中築西苑周三百里其内為海周十餘里
海中為方丈蓬萊諸山出水百餘丈臺殿宫觀羅列山
上海北有龍鱗渠縈紆注海緣渠作十六院每院以四
品夫人主之上好以月夜從宫女數千騎遊西苑作清
夜遊曲於馬上秦之
桑梓
河内十二境簿洛陽城西有桑梓苑
桂林
左思吳都賦數軍實於桂林之苑享戎旅於落星之樓
京邦記桂林苑在建康縣北
養鹿
山西遼州和順縣有鹿苑相傳為趙襄子養鹿之所
牧馬
漢舊儀注太僕牧師諸苑三十六所分布西北二邊以
郎為苑監官奴婢三萬人養馬三十萬匹養鳥獸者通
名為苑故謂牧馬處為苑
斬豕
唐太宗獵洛陽苑有羣豕突出前及馬鐙民部尚書唐
儉投馬搏之上拔劒斬豕顧笑曰天策長史不見上將
擊賊耶何懼之甚對曰陛下以神武定四方豈復逞雄
心於一獸上悅為之罷獵
獲兔
東魏永興三年於北苑獲白兔剖之腹中三子盡白
禁山
周禮雍氏禁山為苑令禽獸自得其性
因野
班固東都賦因原野以作苑順流泉而為沼
鹿伏(已下囿)
詩大雅王在靈囿麀鹿攸伏
麟臻
漢成帝校獵長楊射熊館揚雄作賦以諷之其序曰二
帝三王宫館臺榭沼池苑囿林麓藪澤財足以奉郊廟
御賓客充庖厨而已不奪百姓膏腴榖土桑柘之地國
家殷富上下交足故甘露零其庭醴泉流其塘鳳皇巢
其樹黃龍遊其沼麒麟臻其囿神爵棲其林
蕩舟
左僖三年齊侯與蔡姬乘舟於囿蕩公舟注云蕩搖也
為阱
孟子曰臣聞郊關之内有囿方四十里殺其麋鹿者如
殺人之罪則是方四十里為阱於國中
棄田
孟子曰堯舜既沒聖人之道衰君代作壞宫室以為
汚池民無所安息棄田以為園囿使民不得衣食
取圃
左莊十九年惠王即位取為國之圃以為囿
射鴻
左襄十四年衞獻公戒孫文子甯惠子食皆服而朝日
旰不召而射鴻於囿
格熊
三輔黃圖漢廣陵王胥有勇力嘗於别囿學格熊遂以
空手摶之莫不絶脰後為獸所傷䧟腦而死
山堂肆考卷二十六
