卷二十九
山堂肆考卷二十九明彭大翼撰
地理
城郭
崔豹古今注城者盛也所以盛受民物也輿地提綱
城上垣曰堞女墻曰陴樓曰麗譙下有門曰譙門望
樓無覆屋曰櫓城外有池池有水曰隍城之小者曰
堡或曰鄣曰壘有軍屯處曰壁外城曰郛曰郭劉熙
釋名城上垣曰睥睨言于孔中睥睨非常也亦曰陴
言陴助城之高也亦曰女墻言其卑小比之于城若
女子之于丈夫也
却月
荆州記沔陽縣至沔口水北有却月城廬州府無為州
東北有偃月城孫權聞曹兵來乃夾水立塢狀如偃月
一名濡湏塢
奉天
奉天城在西安府乾州唐德宗從術士桑道茂之言廣
奉天城及朱泚亂果幸焉
繫水因山
通鑑外紀周成王七年將營成周使召公先相宅三月
周公至洛營築謂之王城是為東都方千七百二十丈
郛方十七里南繫于洛水北因于郟山以為天下所凑
集處制為郊甸方六百里
象天法地
吳郡圖經吳王闔閭使伍子胥相土嘗水象天法地築
為大城四十里小城十里開八門以象八風
空桑
空桑城在陳留縣南帝王世紀謂伊尹生于空桑即此
高柳
塞外有高柳城古詩妾對長楊苑君登高柳城
禦越
董覽吳地記吳王闔閭與越結怨相攻伐因築城名南
武以禦越
拒胡
秦始皇併吞六國問祚于方士盧生對曰亡秦者胡也
始皇不悟己之子名胡亥遂遣蒙恬發兵三十萬并太
子扶蘇同往北方起臨洮至遼東延袤萬餘里築長城
以拒胡暴師于外十餘年
糟丘酒池
大名府濬縣有朝歌城紂故都也其南糟丘酒池漢于
其地置朝歌縣
鼓倡節杵
晉太康記睢陽地方十三里漢梁孝王所築鼓倡節杵
而後下和之者稱睢陽曲今之樂家有睢陽曲是其遺
音也
斷岸長雲
鮑昭蕪城賦屹若斷岸矗似長雲
古樹蒼烟
梁吳均吳城賦古樹荒煙幾千百年云是吳王所築越
王所遷東有鑄劍殘水西有舞鶴故壥
取旗先登
左隠十一年公會齊鄭伐許穎考叔取鄭伯之旗蝥弧
以先登子都自下射之顛瑕叔盈又以蝥弧登周麾而
呼曰君登矣鄭師畢登遂入許注云傅于許傅於許城
也
懸布復上
左襄十年諸侯圍偪陽主人懸布堇父登之及堞而絶
之隊則又懸之蘇而復上者三主人辭焉乃退帶其斷
以徇于軍三日注云偪陽懸布以試城外勇者
子囊遺言
左襄十四年楚子囊將死遺言謂子庚必城郢君子曰
君薨不忘增其名將死不忘衞社稷可不謂忠乎
仲連射書
秦昭襄王時燕將攻齊聊城拔之或譛之燕王曰燕將
懼誅保聊城不敢歸齊田單攻之歲餘不下魯仲連乃
為書約之矢以射城中遺燕將曰為公計者不歸燕則
歸齊今獨守孤城齊兵日益燕救不至將何為乎燕將
見書泣三日遂自殺聊城亂田單克之聊城本春秋聊
攝地今屬東昌府
石頭必争
金陵覽古石頭城六朝必争之地在郡西二里今清涼
寺李王殿是也
錢塘可灌
宋陳亮才氣超邁志存經世隆興初上中興五論不報
退居婺之永康力學著書嘗環視錢塘謂曰此城可灌
也蓋以地下于西湖耳
徙治秣陵
楚威王初置金陵邑因其地有王氣埋金鎮之秦始皇
以金陵有都邑之氣改曰秣陵漢獻帝時張紘因佳秣
陵山川形勝勸孫權以為治所權于是作石頭城徙治
秣陵改號建業晉改業曰鄴又改建康
隨居瑯琊
瑯琊城在句容縣東北初晉元帝以瑯琊王過江國人
随而居之因城焉
封晏
都昌城在莱州府昌邑縣界内齊景公封晏子以都昌
辭而不受即此
徙黃
史記楚徙封春申君黃歇于江東因城吳故墟為都邑
今名黃城
博浪
博浪城在開封府北即張良令力士擊秦始皇處
卑沙
卑沙城在遼東都司城南唐貞觀中張師亮渡海襲卑
沙城即此
敗吳
檇李城在嘉興府西南春秋時越敗吳于檇李吳王傷
指卒于此
圖漢
順德府唐山縣西有栢人城皇甫謐帝王世紀謂堯所
都也漢初為縣屬趙國趙貫高以漢高祖輕辱趙王敖
欲圖之壁人置厠高祖過此縣欲宿而心動問縣何名
曰栢人高祖曰栢人者廹于人也不宿而去
盈廬
城在即墨縣東漢武帝封膠東康王子建為臯虞侯因
名城為臯虞王莽改為盈廬
平壤
城在遼東鴨綠江東一名王險城即箕子之故國城外
有箕子墓漢為樂浪郡治晉義熙後其王高璉始居此
城後號西京元為東寧路
張良願封
沛縣東南有留城即張良遇漢高祖處後帝欲封良萬
戶侯良曰臣願封留足矣
仲淹請築
宋种世衡言于范仲淹曰請營故寬州城右可捍延安
左可致河東粟比可圖銀夏仲淹為請于朝詔世衡即
廢壘興築敵出争世衡且戰且城及城成賜名青澗
赤甲
荆州圖記魚復縣西北有赤甲城東南連白帝城西臨
大江又烏孫大昆彌所治有赤谷城漢元帝時郅支單
于繫烏孫至赤谷城即此處也
赭圻
赭圻城在繁昌縣西南晉哀帝召桓温入朝至赭圻有
詔止之温遂築城居此寧國縣南盤山之隂有烏石城
䢴溝
吳夫差將北覇中國自廣陵城東築䢴城下掘深溝謂
之䢴溝亦曰䢴江江東北通射陽湖西北入淮左傳所
謂吳城䢴溝通江淮是也或曰漢時吳王濞所都即古
䢴溝城後因荒蕪又名蕪城故鮑昭有蕪城賦
仇池
仇池城在鞏昌府成縣西北仇池山戰國時為白馬氐
羌國晉時楊難當三世據此後魏置仇池郡按仇池城
天生斗絶壁立千仞石角外向如雉堞然惟一門可通
内有田百頃泉九十九眼
九連
遼東三萬衞東北那木川東岸有九連城以其城屬有
九故名
萬安
通鑑長編宋仁宗康定中延州都監周美言于范仲淹
曰賊新得志勢必復來金眀當邊衝我之蔽也今不亟
城將遂失之仲淹因屬美築城數日賊果來美領兵力
戰會募援兵不至乃徙軍山北設疑兵賊以為救至引
去遂募禁兵築萬安城而還
三戶
南陽府内鄉縣西南有三戶城春秋時晉執戎蠻子畀
楚師以三戶因以名城
八門
八門城在山西汾州城北前趙劉淵遣喬嵩攻西河所
築以城有八門故名
大叔叛
春秋胡傳共城叛大叔
小兒呼
齊宗室蕭景先在江州乘城聞小兒呼蕭丹陽武帝即
位以景先為丹陽令曰欲驗湓城言耳湓城今在九江
府城南九十里漢置柴桑隋改曰湓城
張儀問巫
城都府太城秦張儀所築後又築少城在子城西少城
小城也子城即太城初張儀築子城時屢築屢頽忽有
大龜出于旁儀以問巫巫曰随龜築之功果成
遊張遇母
邳州治西南有取慮城漢時汝南步遊張少孤母拾麥
相失數年求之不得後遊張為取慮令春月按行高年
里遇病嫗問之乃其母也
置監飬牛羊
沙苑城在西安府朝邑縣南唐置監于此飬隴右諸牧
牛羊以供祭祀燕會及尚食取用
輸石衞鄉里
宋上猶人鍾鼎有感于范仲淹義田事偕姪日新置義
莊建書院延師以教鄉族子弟其子三傑登紹興進士
為化州司法參軍歸值建城盡以家之磚石輸官佐其
費有司以聞賜勅有哲夫成城保衞鄉里之褒
白苧城
松江府有白苧城以有野苧週廻如城也俗呼曰白苧
滙上元縣西北有白下城本江乘縣白石壘城名白下
者以城在白石壘之下也
白草城
塞外有白草城古詩白草城中春不入黃花戌上鴈長
飛
衞君居人
吳越春秋鯀築城以衞君造郭以居人淮南子曰鯀作
九仞之城博物志禹作三城強者攻弱者守敵者戰城
郭自禹始也
增陴浚湟
唐顔真卿為平原守安禄山逆狀已萌度其必反陽託
隂雨增陴浚湟
光狼
光狼城在澤州高平縣境秦白起伐趙取代光狼城即
此
和龍
晉成帝時燕築城于營州柳城之北龍山之西南曰龍
城穆帝時燕有二龍見于龍山遂命所居新宫曰和龍
城後契丹改和龍城曰黃龍府
韓夫人城
晉朱序鎮襄陽符堅遣將圍其城序母韓氏謂曰城西
北角先受其弊乃領百餘婢并城中女子于其角斜築
城二十餘丈賊攻西北角果潰衆將守新城賊遂引退
襄陽人因名曰夫人城
范夫人城
韃靼中有范夫人城城本漢將所築將亡妻率衆保完
之因名
鐵嶺
鐵嶺城在遼東鐵嶺衞治東南接高麗界
銅山
銅山城在四川黎州安撫司城東
玄莵
漢昭帝元鳳六年築遼東玄莵城
白豹
白豹城在慶陽府與西夏為界范仲淹議取此地築城
仁宗康定中元昊寇三川諸砦韓琦使副總管任福領
兵七千聲言廵邊部分諸將夜趨七十里至白豹城平
明克之破其四十一族及焚積聚而還即此
西安
崔鴻北凉錄沮渠蒙遜䓁推段業為凉州牧業因築西
安城
北平
括地志漁陽郡東南有北平城漢匈奴不敢近右北平
即此
金斗
見池
鐵甕
潤州城號鐵甕吳孫權築唐杜牧潤州詩城高鐵甕横
強弩
虎林
虎林城在池州府城東孫權封子休為琅琊王鎮虎林
即此
龜山
龜山城在旴𣅿縣龜山上宋文帝遣將拒魏築城于此
用計欵敵
宋慶歷中宣撫使范仲淹議築古細腰城檄知環州种
世衡與知原州蔣階共幹其事世衡即起兵會階于細
腰使甲士晝夜築城先遣人以計欵敵敵果不争又召
三族豪長犒之諭以官築此城為汝禦寇三族既出不
意又無敵援因遂服從
下令約民
羅立言宜州人為武陽令以能治劇遷河隂立言始築
城地在城郭中者皆為富豪大賈所占乃下令畫地使
民自築其處吏籍其闊狭號于衆曰有不如約為我更
完民憚其嚴數旬工遂畢
千童
輿地志秦始皇遣徐福發童男女千人渡海求蓬萊仙
因築城僑居童男女號丱兮城一名千童城今在河間
府塩山縣東北
五公
五公城在保定府滿城縣河北漢王譚不從王莾與五
子避難于此光武封其子元才北平侯顯才蒲隂侯益
才安嘉侯仲才新安侯季才唐侯因名其城曰五公一
名五大夫城
金墉
金墉城在河南郡洛陽故城西北角三國魏明帝所築
元帝禪位于晉王炎出舍于金墉即此
玉璧
玉璧城在平陽府稷山縣西南元魏時築東魏高歡擊
魏宇文泰使王思政守玉璧以斷其歸路歡解圍去魏
徙思政為荆州刺史使之舉可代守玉璧者思政舉韋
孝寬守之
白帝
白帝城在䕫州府䕫州為周魚復國秦置巴郡漢公孫
述僣偽更曰白帝城唐復改蘷州十道志述穪白帝者
以據西方色尚白也
錦官
錦官城在成都府萬里橋南因蜀有錦官故名猶合浦
之有珠官也
婁伯起沙
白氏六帖魏祖征馬超每渡渭為超騎所突營不得立
又多沙不可築城婁子伯說曰今天寒可起沙為城以
水灌之魏祖從其言一夜而成
僧孺陶甓
唐主欲于鄂州置武昌節度使鄂城土惡亟壊比歲增
築賦茅于民吏倚以為擾牛僧孺請陶甓以成五年工
畢鄂人無復歲費
高駢易磚
唐高駢徙劒南西川節度使成都城歲壞駢易以磚甓
陴堞完固負城丘陵悉墾平之以便農桑訖工成未有
名駢筮得大畜曰畜者養也濟以剛健篤實光輝日新
吉孰大焉文宜去下存上因名大玄城
阿利蒸土
夏主赫連勃勃以叱干阿利湏為將作大匠發夷夏十
萬人築都城于朔方黑水之南曰朕方統一天下君臨
萬邦新城宜名統萬阿利性巧而殘忍蒸土築城錐入
一寸即殺築者而更築之
織錦
西安府永壽縣南有梁山宫秦始皇建宫城皆用文石
名織錦城
覆盂
高郵州城曰盂城其地四隅皆低為沮洳蒲葦之澤城
基獨高状如覆盂故名秦少游詩吾鄉如覆盂地據揚
楚脊環以萬頃湖粘天無四壁
馬走
搜神記秦人建城于武州塞將城而崩者數矣忽有馬
馳走周旋父老異之因依以築城乃不崩遂名馬邑按
地記馬邑屬鴈門郡
鹿游
王歆之始興記含涯有白鹿城晉咸康中郡人張魴作
令十年甚有惠政白鹿群游取一而獻之因以名城
下魚
袁崧宜都記佷山縣東有山四面絶壁若城郭然中有
林木池水人田種其上昔晉永嘉之亂土人登此避賊
賊守之經年食盡取池魚擲下與賊以示不窮賊遂退
散因名其山曰下魚城
聚鴨
無錫縣東有鴨城吳王于此聚鳬鴨養之
無憂
無憂城在成都府西威州境内唐李德裕所築吐蕃呼
曰無憂城
永樂
宋神宗時沈括知延州請城永樂詔給事中徐禧往議
之即此城在今延安府米脂縣西接宥州界夏人必争
之地也
三牛
三牛城即鳳陽府舊城蓋郡介淮濠多水災牛土畜故
以厭之宋郡守梅詢初夢三牛鬭于庭又有人稱相公
上謁及得濠州見廨有三石牛既而吕夷簡來為倅恍
如夢中
五羊
五羊城在廣州府南海縣漢初趙佗所築吳交州刺史
步隲復脩之後為黃巢所焚寰宇記城周回十里初有
仙人騎五色羊執六穗秬而至故城名五羊
芙蓉
蜀王孟昶僣擬宫苑城上盡種芙蓉謂左右曰真錦城
也
刺桐
泉州府有刺桐城初築時繞城皆樹刺桐
謝安遐想
晉謝安嘗與王羲之登冶城悠然遐想有超世之志李
白詩冶城訪古績猶有謝公墩想像東山姿緬懷右軍
言按冶城在金陵朝天宫後本吳冶鑄之地故名冶城
謝公墩亦在焉宋王安石詩我名公字偶相同我室公
墩在眼中公去我來墩屬我不應墩姓尚随公人謂王
與謝争墩
魏罐前知
古今詩話魏罐侍郎初知廣州子城一角忽頽見一古
磚有四大字云委于鬼工乃魏字也公感其字大築新
之後罷還未幾儂智高寇廣州外城一擊而圮獨子城
堅民頼以生賊平朝廷以公前知有備加諫議大夫再
知廣州
和戎
武后周以郭元震為凉州都督突厥吐蕃頻歲奄至城
下元震于南境夾山置和戎城北境磧中置白亭軍控
其要衝拓州境千百里自是寇不敢復至城下
平夏
宋章楶知渭州以夏人猖獗上言請城葫蘆河川據形
勢以偪夏許之遂合熙河秦鳳等四路之師陽繕理他
呰數十所以示怯而隂具板築守戰之備以城葫蘆河
川凡二旬而城告成賜名平夏
不夜
見日
宜春
宜春城在汝寧府城西南漢舊縣晉改曰宜春
會茶
徐州之北有茶城相傳楚漢會茶之所
勸酒
酒城在蘇州壇塘畔相傳吳夫差祭子胥處臨祭勸酒
故名酒一名壇城
九里
九里城在常熟縣北九里故名吳王牧馬于此今有洗
馬池
五國
五國城在遼東三萬衞北一千里自此而東分為五國
故名去金上京東北一千里又名鶻里改路宋建炎中
金徙微欽二帝于五國城即此
雉城
南陽府城北有雉城秦文公時有陽伯者逄兩童子化
為雙雉其雄西飛止陳倉其雌東飛止此故名雉城
螺城
安南乂安府東岸有越王城一名螺城漢時安陽王所
築安陽王舊都越地故又穪越王城
邊塞
輿地提綱邊之為言近也言近于外也說文塞隔也
古今注秦築長城土色皆紫漢塞亦然故名紫塞
軒轅丘
山海經窮山際有軒轅丘射者不敢西向畏黃帝之威
靈也
元昊宫
陜西寧夏衞賀蘭山之北有元昊宫昔趙元昊據有夏
地居興州阻河依山為固因建宫于此
居延城
陜西行都司甘州衞東北有居延城即漢張掖郡武帝
使路博德于此築障捍邊又漢中府略陽縣西北有大
嶺宋將吳璘于此築壘以拒金兵其傍地名防金平
柔遠城
唐太和中李德裕為西川節度使以南詔入寇民不聊
生乃置雄邊子弟築仗義城以制大渡清溪關之阻作
禦侮城以控榮經猗角之勢作柔遠城以扼西山吐蕃
復卭徠關以奪蠻險遠民乃安
黃花鎮
鎮在順天府昌平縣東北自是而東至古北口凡四十
關口其關差大者曰大小峪曰白馬關曰陳家峪關曰
弔馬峪關古北口在本府密雲縣東北一百二十里
白楊口
白楊口在昌平縣西凡二十七關至天津關
無定河
無定河在延安府青澗縣東南入黃河一名奢延水後
人因潰沙急流深淺不定故名唐陳祐詩無定河邊暮
笛聲赫連臺畔旅人情凾關歸路千餘里一夕秋風白
髮生
可跋海
可跋海在西番境周回七十餘里東南流至雲南合西
洱河號漾備水又東南出會川為瀘水
李陵臺
外夷哈密衞東南境有高騣山相近有望鄉嶺嶺上有
石龕乃漢李陵題字處又唐地志雲中郡都護府有燕
然山山有李陵臺蓋陵不得歸登此以望漢也
蘇武廟
蘇武牧羝處在陜西行都司鎮蕃衞東蘇武山上有蘇
武廟
娘子泉
娘子泉在哈密衞畏吾兒河之束胡呼為可敦卜刺
貳師城
貳師城在大宛國其地多善馬漢武帝欲于此地取馬
故號李廣利為貳師將軍
養馬川
川在四川烏撒軍民府城東夷人牧馬于此
飛狐道
道在大同府廣昌縣北入懷仁縣界漢酈食其說高祖
塞飛狐之口及光武建武中盧芳與烏桓連兵寇邊遣
將軍杜茂治飛狐道築亭障脩烽燧以備之即此按飛
狐道相傳有狐於紫荆嶺食松子五粒成飛仙故名飛
狐因名其地曰飛狐道又直隷萬全右衞有野狐嶺勢
極高峻風力猛烈鴈飛遇風輙墮地
熱海
熱海在西域碎葉國東天寒不凍
隂山
見地理山
鴛鴦泊
直隷萬全都司雲州堡西北有鴛鴦泊周回八十里其
水停積不流自遼金以来為放牧之所
螳螂川
雲南府有螳螂川其源自滇池縈廻安寧州治過昆陽
州富民縣入金沙江
鵰鶚堡
萬全都司宣府城東有鵰鶚堡本元雲州之鵰窠
鸊鵜泉
唐李益早渡破訥沙詩破訥沙頭鴈正飛鸊鵜泉上戰
初歸平明日出東南地滿磧寒光生鐵衣
羊腸坂
山西潞州壺關縣東南有羊腸坂長三里盤屈如羊腸
雞頭山
雞頭山在平凉府北崆峒山之西以形似雞故名秦始
皇廵隴西北地至雞頭山過回中及東漢王孟塞雞頭
道即此
石銘陘
陘在大同府靈丘縣西&KR0740;水東南流入此陘有石銘其
上云冀州北界
金沙江
金沙江在雲南緬甸軍民宣慰司闊五里餘水勢甚盛
緬人恃以為險
欽州銅鼓
廉州府欽州有銅鼓古蠻人所用也一說孔明征蠻之
具
交趾銅柱
廣州記馬援征交趾立銅柱為漢之極界交趾人過其
下每以石培之遂成丘陵援有誓云銅柱折交趾滅培
之懼其折也唐馬總又建二銅柱劖著唐德以明其為
伏波之裔一統志所載銅柱在欽州分茅嶺下
桑園河
桑園河在雲南北勝州其源自雲南縣經過州西南桑
園村下流入金沙江又北直隷保安州西南四十里有
桑乾河一名㶟水自渾源川流至州境與温河洋河合
流東南入宛平縣界為盧溝河蘇東坡詩北渡桑乾冰
欲結心畏窮廬三尺雪南渡桑乾風始和冰開易水應
玉波
栗林寨
栗林寨在陕西岷州衞南十五里自是而南又有老鼠
川等十寨
八逹嶺
在隆慶府城南居庸關外
三岔河
三岔河在臨洮府西北一十里
蕁蔴嶺
蕁蔴嶺在直隷萬全都司懷安衞城北
苜蓿峯
唐岑參題苜蓿峯寄家人詩苜蓿峯邊逄立春葫蘆河
上淚沾巾閨中只是空思想不見沙場愁殺人西域記
塞外無郵驛往往以峯代驛玉門關外有五峯苜蓿其
一也又云葫蘆河下廣上狹回波甚急深不可渡河上
置玉門關即西境之咽喉也在真定府寧晉縣東南源
自順德府流經任縣至此滙為澤
漫天渦
漫天渦在保州境金太和初更名拂雲平
愛陽河
愛陽河在宣府城北炭山西北本放牧之地深可尺餘
下有頑水黑色者數尺水上有浮草性凉尤宜牧馬生
黃花大如錢人馬蹂踐萎悴明日復生如新
黃龍府
黃龍府即慕容氏和龍城五代時契丹封晉王重貴為
負義侯徙之黃龍府即其地也宋徽宗政和五年金主
攻遼黃龍府次混同江無舟以渡使一人道前乘赭白
馬輕涉曰視吾鞭所指而行諸軍随之以濟遂克黃龍
府
白馬津
蕭子顯詩遥聞白馬津上吏傳道黃龍征戍兒
青蛉河
雲南姚安軍民府有青蛉河源出三巢山流至府南四
十里潴為石地湖周廣二百餘里分為東洶溪西洶溪
至府城合流至大姚縣南復東入金沙江
白龍堆
西漢匈奴傳注白龍堆形如土龍無頭有尾高大者二
三丈卑者丈餘皆東北向在西域中樓蘭王所居之地
甌脫
西漢匈奴傳東胡與匈奴二國之間有棄地千餘里各
居其邊名為甌脫東胡請于冐頓欲有之冐頓怒曰地
國之本也不與襲東胡滅之注云甌脫土室也胡兒作
于境上以伺望漢人者立王以主之顔師古曰境上斥
堠之室為甌脫若今伏宿舍也
候城
漢匈奴傳注漢制每塞要處别築為城置人鎮守謂之
候城
拂雲祠
唐玄宗實錄朔方軍北與突厥以河為界河北岸有拂
雲祠突厥將入寇必先詣神祠祭酹求福因牧馬料兵
而後渡河
連雲堡
唐德宗貞元三年吐蕃陷連雲堡涇西恃連雲堡為斥
堠連雲堡既陷西門不開門外皆為虜境樵採路絶
四都護府
唐依漢法于四邊立四都護府所以鎮重邊陲招徕殊
俗安東都護府在營州東界至洛陽二千九百里安南
都護府在交趾至洛陽七千二百里安西都護府在龜
茲至洛陽八千三百里安北都護府在雲中至洛陽二
千二百里
三受降城
見地理地
瀚海登相
外夷火州地皆沙磧若遇大風則行者人馬相失夷人
呼為瀚海宋史云沙深五尺不育五榖沙中生草名登
相收之以食
天山席箕
述異記席箕一名塞蘆生北胡可為簾古詩千里席箕
草薛道衡詩秋静見旄頭沙遠席箕愁
造陽與胡
匈奴傳漢棄上谷之斗辟縣造陽地以予胡注云斗絶
也辟曲也言縣之斗曲入匈奴界者其中造陽地也晉
太康地記秦塞自五原郡北九十里地名造陽
馮翊居羌
晉江統徙戎論漢建武中馬援領隴西太守討叛羌徙
其餘種于關中居馮翊河東空地數歲之後族類蕃息
且苦漢人侵之由是羣羌叛亂覆没將守屠破城邑十
年之中夷夏俱弊
籌邊樓
唐文宗元和中李德裕為西川節度使蜀自南詔入寇
一方殘弊德裕至鎮作籌邊樓圖蜀地形南入南詔西
逹吐蕃日召父老習邊事者訪以山川城邑道路險易
未踰月皆若身嘗歷涉樓在成都府西
備邊庫
唐代宗會昌中李德裕又置備邊庫令戶部歲入錢帛
十二萬緡匹度支鹽鐵歲入錢帛十三萬緡匹明年减
其三之一凡諸道所運助軍財貨皆入焉以度支郎中
判之
榆溪
秦蒙恬為將北逐匈奴闢地數千里累土為山植榆為
塞威震朔漠名長榆塞衞青傳所謂榆溪舊塞是也
葱嶺
天竺記葱嶺冬夏有雪有毒龍犯之則風雨晦冥飛砂
揚礫過此者萬無一全西河舊事其山高大生葱故名
會盟壇
壇在平凉府西北唐貞元五年築渾瑊與吐蕃會盟于
此
慈悲嶺
嶺在朝鮮國平壤城東元時畫此為界
光禄塞
五原塞在延安府神木縣漢武帝使光禄徐自為出五
原塞遠者千里築城列障至盧朐山因名光禄塞又哈密
衞輝和爾河之東有娘子泉胡人呼可敦卜刺
和尚原
陜西漢中府鳳縣東有和尚原宋吳玠大敗金兀术于
此
四履
漢之盛時四履之地東樂浪西燉煌南日南北鴈門西
南永昌東西九千里南北一萬三千里晉承三國之後
冠帶之區盡漢故地隋之世東南盡海西抵且末北距
五原唐初分為十道及平高昌拓四鎮比之漢代南北
則同外方五百里曰邊隅又其外方五百里曰鎮畿又
其外方五百里曰蕃畿
三岡
大同府應州有三岡四鎮三岡曰趙覇岡曰黃花岡曰
護駕岡四鎮曰安邊鎮曰大羅鎮曰司馬鎮曰神武鎮
崑崙塞
東漢明帝永平中竇固耿秉劉張出燉煌崑崙塞擊破
白山虜于蒲類海上注云崑崙本山名因以為塞今肅
州酒泉郡西南山有崑崙之體故曰周穆王見西王母
于崑崙山即此山有石室王母臺
冥阨塞
汝寧府信陽縣東南有冥阨塞即春秋所謂平靖關也
有大小石門鑿山以通道淮南子曰天下有九塞冥阨
其一也大同府古豐州河西有高闕塞又有稒陽塞朔
州有句注塞
按視邊州
宋真宗即位語宰相曰善用兵者必相地利朕欲觀西
邊郡縣山川形勝之勢可擇使按視即詔楊允恭李允
則使靈夏諸州圖上形勢及還召近臣出地圖示之曰
沿邊山川形勝足以控扼賊衝當諭邊城量省兵馬分
屯内地沿邊冗員亦從减去庶免飛輓以勞民生
部分邊將
宋紹興六年張浚以虜勢未衰奏請親行邊塞部分諸
將以觀機會上許之至江上會諸帥議事命韓世忠據
荆楚以圖睢陽劉光世屯合肥以招北軍張俊練兵建
康進屯旴𣅿楊沂中領精兵為後翼以佐俊命岳飛屯
襄陽以窺中原形勢既立國威大振
願罷蒼海
漢武帝通西南夷東置蒼海北築朔方之郡公孫弘諫
以為疲弊中國以奉無用之地願罷之天子使朱買臣
等難以置朔方之便發十策弘不得一乃謝曰臣山東
鄙人不知其便若是願罷西南夷蒼海而專奉朔方
請棄珠崖
珠崖儋耳郡在海中洲上其民暴惡數犯吏禁率數年
一反漢元帝欲發兵討之待詔賈捐之曰臣愚以為非
冠帶之國禹貢所及春秋所治皆可且無以為願遂棄
珠崖專用恤關東為憂
石頂原
石頂原在漢中府沔縣南宋置關于此最為險要
石鼻寨
石鼻寨在鳳翔府寳雞縣東諸葛亮所築以拒郝昭蓋
行人自北入蜀者至此漸入山自蜀赴洛者至此已出
山
山堂肆考卷二十九
