武經總要前集卷六
宋曾公亮等撰
制度三
下營法營法(并三圖)
諸家軍營九說下營擇地法
緣營雜制警備
備夜戰法立號
定舖持更
廵探漏刻
防毒尋水泉
飬病征馬
下營法
軍志曰止則為營行則為陣言營陣同制也法云陣中
容陣謂隊伍布列有廣狭之制欲其回轉離合無相奪
倫營中有營謂部分次序有疎密之法欲其左右救援
不相奸亂卒有外寇侵軼皆堅整全備莫得而動也苟
非規模素定其孰能與於此乎故司馬宣王觀武侯營
壘處所而嘆曰天下竒才美其法制精妙也昔衛青出
塞以武剛自環(蓋今之車營也)充國屯田則校聫不絶(盖今之木柵營)
(也)其来尚矣今採諸家之法著於篇云
凡置營先計人數列營幾重配地多少隨師衆寡一人
一步使隊間容隊寧使剰隊不得少隊已住便定不
得移易如一廂有剰所剩之隊支配守禦不使士卒
煩擾如久住暫時各量其宜咸立表於十二辰立五
旍長二丈八尺審子午夘酉地勿令邪僻以朱雀旍
立午地白虎旍立酉地玄武旍立子地青龍旍立夘
地招搖旍立中央其樵牧汲飲不得出表外
凡軍營將下之時當營跳盪竒兵馬軍并戰鋒駐隊各
令嚴備持仗一凖𤼵兵法待當營卓幕訖方可立隊
釋仗各於本隊下安置若有警急隨方捍禦其馬軍
下營訖取總管進止其馬合羣收放
凡下營不得近田苗及城市須去城十里外要人入城
市買者(營司判官差人押領不許擅入城郭)
營法(并三圖)
李靖法凡大將軍出征且約授兵二萬人即分為七軍
如或少臨時更定(大率十分之中以三分為竒兵)
中軍四千人内取戰兵二千八百人(五十人為一隊)計五十
六隊戰兵内弩手四百人弓手四百人
馬軍一千人跳盪五百人
竒兵五百人
左右虞候各一軍每軍各二千八百人内各取戰兵
一千九百人(共計七十六隊)戰兵内每軍弩手三百人
弓手三百人馬軍五百人
跳盪四百人竒兵四百人
左右兩廂各二軍每軍各二千六百人内各取戰兵
一千八百五十人(共計一百四十八隊)
弩手二百五十人弓手三百人
馬軍五百人跳盪四百人
竒軍四百人
凡馬步軍通計總當萬四千人共二百八十隊當戰餘六
千人守輜重下營之時以四千人為中營在中心左右
虞侯左右廂四軍共六總管各一千人為營陸面援中
軍六總管下各更有兩小營每隊幕五口若在賊境
地狹則四步下幕若地土寬廣不在賊境則五步下幕
凡五十人為一隊其隊内兵士須結其心每三人自相
得意者結為一小隊又各三小隊得意者結為一中
隊又各五中隊為一大隊餘少五人押官一人隊頭
執旗一人副隊頭一人左右傔旗二人即五十人至
於行立前却當隊並須自相依附如三人隊失一人
者九人隊失小隊二人者臨陣日仰押官隊頭便斬
不救人陣散計會隊内少者看不救所由斬
每軍大將一人(别奏八人傔十六人)副二人(分掌軍務奏傔减大將軍半)判
官二人典四人總管四人(二主左右虞候二人主各右押傔各五)子將八
人(委其分行陣辦金鼓及總管傔各二人)執鼓十二人吹角十二人司
兵司倉司騎司胄承局各一人每隊五十人押官一
人隊頭一人副頭隊二人旗頭一人副二人火長五
人纛六口大將軍中營建出引六軍古者天子六
軍諸侯三軍唐制天子一十二衛諸侯六軍故纛有
六以主之門旗二口色紅八幅大將軍牙門之旗
出引將軍前列門槍(或作旗)二根以豹尾為刃榼
出居紅旗後止居帳門前左右卓立五方旗五口
各逐其方色大將軍中營建出隨六纛後在營亦於
纛後隨方而建嚴警鼓十二面大將軍營前左右
行列各六面在六纛後角十二具於鼓左右行列
各六具以代金認旗二百五十口尚色圖禽獸與
諸隊不同各自出為誌認出居隊前恐士卒交雜陣
將門旗色隨所尚不得以紅恐亂大將軍陣將鼓
一百二十五面備設疑警敵用甲六分七千五百
領戰袍四分五千領槍十分一萬二千五百根
備揚兵縳筏用牛助牌二分二千五百面馬兵以團
牌代四分支弩二分弦三副箭一百分計弩二千
五百張弦七千五百餘條箭二十五萬隻十分弓弦
三副箭三十六隻計弓一萬二千五百張弦三萬七
千五百條射甲箭三十七萬五千隻生鋼箭五萬隻
長垜箭二萬五千隻弓袋胡盧張弓袋並十分一
萬二千五百副佩刀八分一萬口陌刀二分二
千五百口棓二分二千五百張馬軍及陌刀並以
啄錐鉞斧代各四分支共千事榻索二分二千五百
條馬軍用驢六分七千五百頭鞍&KR1752;自副幕十
分一千二百五十口竿梁鐡鐝縋自副鍋一分一
千二百五十口各受五㪷乾粮十分一人一㪷二
升一軍二千五百石麨袋十分一萬二千五百口羊
皮縫可統腰受一斗五升或以夾絹練袋代皮亦得
馬盂十分一萬二千五百具皆以堅木為之或以
熟鐡為之受三升冬月可煖食刀子錯子鉗子鑚
子藥袋鹽袋大石袋觧礪石都共一十萬萬二千五
百事額六帶帽子毡帽子各十分都共六萬五千
五百事攤子&KR0008;&KR0008;澁子各十分三萬七千百量
氊裘十分一萬二千五百領麻鞋三十分三萬七
千五百兩皮裘皮袴各三分都共七千五百腰領
詐為蕃兵用柳罐袴袴&KR0008;各二分共五千口有皮囊
可代柳罐鍬鎚斧鋸鑿各二分都共一萬二千五百
事鎌四分五千張切草刀二分二千五百事行
布槽一分一千五百五十具大小瓢二分都共二千
五百枚小者容八合大者容二升馬鞍轡革帶袋各
十分都共三萬七千五百具披氊披馬氊共三萬
七千五百事馬軍無幕故以披氊代插犍十分一
萬二千五百具絆二十分二萬五千條皮毛及連
板(或作枝)中半韋皮條三十分五萬七千五百條盤
於𢃄上擬縳賊用
大總管給帳一口食幕三口氊四領褥三領副大總
管給帳一口食幕二口氊二領褥一領總管子總
管長史司馬各給帳一口食幕一口氊一領判官
每人各幕一口别𠡠差行折衝果毅各幕一口典
五人共給幕一口傔十人共給幕一口隨軍以下不
滿此數並量給鎮守准此
凢弓弦有副箭有鏃鎗不鏽刀不澁衣甲動用常須閱
視不得臨事有悮
方營法
法曰諸軍逢平原廣澤無險可恃即作方營兵既有二
萬人已分為七軍中軍四千人左右四軍各二千六
百人虞候兩軍各二千八百人左右軍及左右虞候
軍别三營六軍都當十八人中軍作一大營如其不
在賊境内田土寬平每營中間使容一營如地狭則
不得使容一營地中軍在中央六軍總管在四畔象
六出之花軍出入右虞侯引其前營在中央右廂向
南左軍虞侯押後在中央後左廂近北結角兩軍虞
候相當狀同日月若左虞候在前即右虞候在後諸
軍并却轉其左右兩廂營在四面各令依本營卓幕
相統攝急緩須相救援若欲得放馬其外營幕即狭
長布列務取營裏面寬廣不使街巷狭窄營外仍置
拓隊
法曰凡地帶半險須作月營其營軍列面平背險而兩
翅向險如月初生每營相去疎密及安置隊伍凖前法
其門則臨時計之至若兵馬多少幕次所設此大要也
如有緊急畜牧並於營後安置一說安營之法與圖陣
相侔每一大營有四十子營營各四十幕為一部其一
子營皆空其内八間開三逕十二旗十六鼓左矛右戟
前楯後弩旗鼓中央大將之所餘法凖上同
裴緒營法
凡兵師之營據於城廓宮室必須牢固不可得而犯亂
也其古法多依九宮六甲太乙天門地戶之法皆為疑
惑不便於事今則但取山川地形利便水草隨其險易
為之禦平則方列圍水則圓開山路則盤回川流則屈
曲務於適時便用耳
法曰凡下營非賊境田土寬平即布大方陣營内一十
七小營中間相去使容一營如在賊庭即湏窄狭不得
使容一營其營勢編入髣髴使圓(圓則易守)其一十七小營
計一萬七千人古制一萬二千五百人為軍令加四千
四百人為竒仗揚備則軍中之手足以應時用其非正
門不得輙出入犯者論如軍律
諸家軍營九說
凡安營部分之法已載前說其周圍湏設界限立藩蔽
以捍外寇舊法有九種大約軍不久駐則為立槍櫳搶
車營拒馬之類若兵久駐則用柴營掘㩝城營木柵之
類符彦卿曰在賊境宿用搶營行用方陣惟大將度宜
而處之今禦軍者皆可約此為制也
立槍營
凡軍不久駐可立槍為營槍頭間架令均黃昏擂鼔各
看本槍鼓聲絶刺槍訖兵士更不得出白繩便斷煙火
營外置約舗其外更著一人伏聽營外有警當舗不得
高聲敲槍傳過四面即知有警豫作隄防
櫳搶營
凡櫳搶為營者其搶如鴉窠櫳幕外七尺櫳槍之外造
土壕一重槍去幕七步衣甲器械每人一堆如有警急
易著衣甲車牛在傍横排
柴營
凡柴營其柴湏密排不通人過其間釘鐝仍著木壓之
其車横排湏用間密架急疾轉車便可為城(或作砲)若久
住營中置一望竿
掘壕營
凡掘壕立槍則白繩取定其壕底闊一丈二尺深一丈
口闊一丈五尺其土向裏拍土岸高四尺五寸令實勿
至摧塌裏面削成其上通人行立壕門掘徹即權施浮
橋急疾拆去當界二十步置一戰樓以門房及他板木
權造壕門唇外掘䧟馬坑一重闊二十五步(凡布棘令堅為營其)
(棘湏魚鱗布之棘令頭平闊三十丈)
城營
凡築城為營其城身高五尺闊八尺女墻高四尺闊三
尺每百步置一戰樓五十步置旋風砲一具每三尺置
連枷棒一具每舗更板并架城内去城五十步卓幕城
中置高望竿七十尺城外置羊馬城一重其外掘壕一
重其外闊三步立木柵一重柵外更布棘城重棘外䧟
馬坑一重
車營
凡車營法車每五十步一乘每百步取一乘為戰車車
中出戰隊其車子營及外營横排牛在當中拒馬槍在
外仍連車轅為左右廂和門
木柵
凡木柵因敵所逼不及築城壘或因山河險勢多石少
土不任板築乃建木為柵方圓高下隨時深埋木棖重
複彌縫其闕内重短為閣道外柱一重長出四尺為女
墻皆泥塗之柵外掘壕一重闊二丈深一丈木柵裏每
百步造戰樓一具中置望樓以遠探望
繩營
凡繩營所以援馬若入敵境芻秣不給即須尋擇水草
放牧每人給罥馬索一條入夜則為繩營以護畜産其
制立搶為杠凡兩重上繫罥馬索連絆相續馬居營中
布官健牧人四面衛馬使不得逸出營外復置更舗夜
則環營擊更鼓為備内外軍士各守本界不得過從交
雜即姦人無便以入
拒馬營
每人配鹿角馬槍兩枝(闕)去前槍城三步布置湏首尾
相擊魚鱗布之則牢固矣
下營擇地法
夫下營之法擇地為先地之善者左有草澤右有流泉
背山險向平易通逹樵牧為之四備大約軍之所居就
高去下向陽背隂飬生處實無以水火為慮居陽山不
居水澤避卑不居惡名謂豆入牛口之類不居無障塞
謂四通八逹之道受敵益多不居深草恐有潛襲或被
火燒不居水衝恐有漲溢或彼决壅不居無水及死水
恐渴飲致病不居無出路謂四面地隘恐被圍難觧及
糧運阻絶不居無草菜恐軍乏絶不居下&KR0668;恐人多疾
病軍馬不利不居廢軍故城久無人居者急疾無固守
不居塜墓間與鬼神處春夏宜居高以防暴水秋冬不
居溝澗深阜慮有延潦兵法亦曰山中之高謂之天柱
澤中之高謂之地柱高中之下謂之天獄下中之下謂
之地獄斥鹵之地草木不生謂之飛鋒故村墟落荒城
古砦謂之虚耗川谷之口乏水無草謂之天竈窮隆𨫼
背四面平垣謂之沃焦(亦名龜背)神祠社木謂之天社邱陵
之上大山之口謂之死地大山之端謂之龍頭凡遇此
亟去無留常令我遠之敵近之我迎之敵背之則此利
而彼害矣
緣營雜制
凡兵馬每下營訖營主即須幹當四司官典司兵及左
右令分頭廵隊問兵士到否如有未至即差本火主持
畜産及水食如逃走即諜所在捕捉
凡軍下營訖司騎及佐分行廵視馬驢有疾者醫有瘡
者剪剔傅藥有傷者申送量事决罰
凡下營訖司胄及佐即廵隊檢校兵甲器仗等如有破
綻損汚即須修葺磨礪如其棄失申上所由便為案記
凖法科决
凡在營司倉及佐監管兵士粮食封貯點檢勿令廣費
凡兵士每下營訖先令兩隊共掘一厠
凡營壘既定其自外屠沽販賣人一切禁斷營内自交
易即不禁
凡營門各配隨近將校守把雜色職掌亦專配一門出
入不得交雜仍令識認以防姦細
凡軍中皆令三人或五人為保同行不得分散遞相覺
察不得與外私語軍事及授人財賄犯者重罪同保同
罪
凡䧟沒人投来當别差主務勿使隨軍恐為彼用
警備
凡軍營下定常須防禦於營外去幕二十步列隊仗如
臨陣對寇法晝夜嚴警縱逢雨雪并抽隊官并不得
離隊每營留馬五疋并鞍勒放飼防有警急立要馳
告
凡都營警備之外每軍必别設兵候一軍量抽戰士三
五十人於當軍四面三五里外要害之路夜設外舗每
舗給鼓三面自隨如夜中有賊犯大營其外舗看賊與
大營交戰即從後鳴鼓大呌以擊賊後乘得機便必當
克捷
凡軍營下定夜則别置外探每營以折衝果毅迭作番
次每面四人每人領馬五騎於營四面去營十里外
遊奕以備非常如有警急馳報軍中或令馬軍至一
更時舉火相應賊見火號不敢偷營
凡軍營遇夜又於賊来要路以探騎為暗舗各持薪炬
蔵火遞相應接仍於路左草中伏人或於高木遥望
如覺有賊走報馬舗舉火前舗應了即馳赴大軍大
軍亦置望烽人舉火相應(烽制具烽火門)
凡馬舗每三十里一舗以押官部押
凡晝日有賊犯營被犯之即急擊鼔諸營亦擊鼔應訖
無賊之營即止惟所犯之營非賊散鼓聲不得輙止
諸軍各著衣甲持仗看火將五方旗所指之方即是
賊来之路裝束兵馬出前布列未得輙動如須兵救
聽大總管進兵
凡每夜定舗令貯火炬五條乾草五束仍令種火若有
警軍斫舗並銜枚傳舖相報不得隔越仍舉火炬照
之中軍即擊鼔令諸營遍覺將士但被甲胄持弓矢
見走者即射自然立定賊若稍多中軍即出兵救援
其偷營警軍多作呌聲宜審辨之
凡軍營慮有突犯即於營外常置拓隊防護並抽當營
戰隊充其隊去幕三十步均布間容隊若賊来拓隊
不敵然後營中出兵相助不得令賊犯大營
凡軍營被賊来犯大總管自將兵救之常先與諸將潜
約或兵士隨身帶胡桃鈴之類為號被犯之營聞之
即知大總管至或鈴或鐸皆不可預定恐賊人偷號
凡軍人久住於山谷賊路掘斷為土壕闊三丈深二尺
以細沙散土填平每日檢行掃令淨平姦人入與兵
馬往来盡見
凡軍所住於竒兵中選騎果諳山川道路及久在軍前
人與舗兵計會交牌日久遞候於亭障之外用捉生
之法捉敵人樵牧間覘者生擒以歸以訊問賊中事
機其舉用勿令遊奕人知
凡軍中至夜百步着聽子二人每更一替充雜聽伺如
夜聞敵營馬嘶則謀備夜出攻掠之類其餘倣此以
警不虞猶慮聽探之不遠故又選聰耳少睡者令卧
枕空胡鹿必以野猪皮為之凡人馬行在三十里外
東西南北皆響聞其中每營置一二所營中闊者置
三四所若孤鎮舗柵亦各置一所聽子須頻改易回
互勿常定處所仍以子將一人幹當每日一替
凡軍營中必為望樓其數量兵與地大率倣地聽之數
選明目能視三四十里外辦物色者以為望子亦頻
改易常置一處亦以子將一人幹當每日替之
備夜戰法
兵法曰晝戰多旌旗夜戰多火鼔所以變人之耳目也
或曰夜黑之後必無與敵列陣尅期而戰若但襲敵
之營鳴鼔然火適足以助敵人之耳目於我返害其
義安在曰此孫武之微旨也
凡夜戰者多為敵来襲我軍壘不得已而與之戰其法
在於立營立營之法與陣法同故軍志曰止則為營
行則為陣蓋大陣之中必包小陣大營之内亦包小
營前後左右之軍各自有營大將營居中央諸營環
之隅落鈎連曲折相去遠不過百步近不過五十步
道逕通逹足以出入部隊壁壘相望足以弓弩相救
凡路口必立小堡上置柴薪穴為暗道以胡梯上之令
人守望夜聞鼓聲四起即令燔燎賊人夜入營門四
顧屹然皆有小營各自堅守未知所攻大將營中或
諸小營先覺賊至者當按兵勿動縦賊盡入然後擊
鼓諸營齊應衆堡皆起然火内照諸營兵士悉閉門
登壘下瞰敵人勁弩疆弓四面俱𤼵若姦人潛入一
營斫營殺士即諸營舉火出兵四面繞之號令營中
不得輙動湏臾之際善惡自分若或出走皆有網羅
矣今之立營通洞豁逹部分無法若有賊夜至軍中
斫營軍中無不驚擾雖多置斥堠嚴為備守晦黑之
後彼我不分縦有衆力安能用之哉故夜戰之法貴
在於乘敵之不備幸敵之撓亂駭而攻之則有勝計
前史所記或因天之隂霾夜之風甚各舉火炬啣枚
疾馳出其不意若寇營士卒驚怖蹂&KR1011;吾以精騎勁
兵乘之此必勝之理也若乘之而不亂攻之而愈靖
將卒不驚營壁如故則是彼之法制謹嚴備預周密
我當舍而勿攻不然非己利也蓋兵者避實擊虚以
整待亂故銳而避之亂而取之此良將之善計也晉
羅尚遣人夜襲賊將李持營持知之戒嚴以待及至
營特堅卧不動俟其衆半入𤼵伏擊之大敗此所謂
舍而勿攻者也
立號
每日酉時虞候於大將軍幕府請號其號簿先粘紙二
十四張張界一十五行即縫標軸題首云某軍某年
某月日已後號簿出號時大將軍率意於一行書兩
字上字是坐喝下字是行答一夜書一行二十四張
三百六十行盡一年訖則更其簿於閏年則加二紙
其號不得犯國諱及大將軍元帥都統等諱其分廵
虞候及諸將等候大將軍號出分明傳寫審勘凡坐
喝行答者乃號之大綱及有警急或恐敵人偷竊或
虞内應則不可專循定法湏臨事改變或踰時出或
平明改其白晝則以片綵為號其綵亦湏逐日改易
如分明掩襲及設竒伏白晝或以門旗為主表色為
號暮夜或吹笛或擊小鼓子銅盂子小木之類聲音
可通一里餘者或使人長嘯為應騐隨大將臨時處
分
定舗
定舗者每日戌時嚴警鼓動虞候領甲士一隊建旗幟
立號頭廵軍中及城上在野則廵營外定舗疎密坐
者喝問誰何行者答曰虞候總管某坐喝曰坐何行
曰定舗如此三喝三答訖坐者曰虞候總管過
持更
凡營夜持更者每舗十人每更二人候漏鼓擊板一人
專聽雜事以致睡魘驚衆者亦須遞相警覺臨時或
添密號敲弓箭應之即姦人無所施計舊法更舗之
次更置狗舗軍在賊境將士遠行困乏籍狗以為警
也
廵探
凡定舗發更後當軍折衝果毅并押舗宿盡更探遞相
分付虞候及中軍官健通探都廵探人不得高聲喝
號行者敲弓一下坐者叩弰三下方抛軍號以相應
答營内廵探周而復始
漏刻
凡軍中雖置水漏則用更牌一晝夜一百刻以竹為一
百牌長三尺闊一寸題云某月更牌以探更人每更
徐疾行二里傳一牌一日夜計行二百里則傳一百
牌常取月中氣為正
雨水正月中夜傳牌四十九四分一更傳牌九餘一
里一百七十三步三尺三寸春分二月中夜傳牌
五十一更傳牌一十榖雨三月中夜傳牌三十七
六分一更傳牌七餘一里一十四步二分小滿四
月中夜傳牌三十六三分一更傳牌七餘一百七十
步四尺八分夏至五月中夜傳牌三十五一分一
更傳牌七大暑六月中夜傳牌三十六三分一更
傳牌七餘一百七十五步一尺二寸處暑七月中
夜傳牌三十六二分一更傳牌七餘一百七十五步
一尺二寸秋分八月中夜傳牌四十四五分一更
傳牌八餘一里二百八十四步一尺二寸霜降九
月中夜傳牌四十九五分一更傳牌八餘一里一百
八十步五尺六寸小雪十月中夜傳牌五十三三
分一更傳牌一十餘一里一百一十五步一尺二寸
冬至十一月中夜傳牌五十五一更傳牌一十一
大寒十二月中夜傳牌五十三三分一更傳一十餘
一里一百二十五步一尺二寸
又法曰行軍於外日出日沒時檛鼔吹角為嚴警凡鼔
三百六十五槌為一通角一十二變為一疊鼔音止
角音動凡鼔三通角三疊晝夜足矣又近代馬上法
以數珠記時先約一晝夜為凖餘日傚之與刻漏無
差
防毒
軍行近敵地則大將先出號令使軍士防毒
凡敵人遺飲饌者受之不得輙食民間沽賣酒肉脯醢
麩豆之類亦須審試方可食之
凡防毒有五一謂新得敵地勿飲其井泉恐先置毒二
謂流泉出於敵境恐潛於上流入毒三謂死水不流
四謂夏潦漲霪自溪塘而出其色黑及𢃄沫如沸或
赤而味醎或濁而味澁五謂土境舊有惡毒草毒木
惡蟲惡蛇如有含沙水弩有蜮之類皆須審告之以
謹防慮
尋水泉法
行軍下營須先擇水泉舊法軍行右虞候在前兼視水
草道中遇水則揭青旗以告衆
凡軍至處乏水則視沙磧中有野馬黃牛路蹤尋其所
至當有水
凡野外鳥獸所集或水鳥聚處並當有水
凡地生葭葦菰蒲并有蟻壤處其下皆有伏泉也一說
馲駝能知水若行渴以足跑沙其下亦當有泉
凢大軍冬月行人各持冰片可以備渴
凡水泉有峻山阻隔者取大竹去節䧺雌相合油灰黃
蠟固縫勿令氣泄推竹首插水中五尺於竹末燒松
樺薪或乾草使火自行内潛通水所則水自竹中逆
出
凡踰越山阻以絙繫竿頭引掛高處擬固能勝人便即
令上又增絙次引人而又加大絙續更汲上則束馬
懸車可以立辦
飬病
凡軍行士卒有疾病者陣傷者每軍先定一官專掌藥
餌䭾轝及扶飬之人若非賊境即所在寄留責醫為
治并給傔人扶飬若在賊境即作䭾(或作驢)馬轝及給
傔將之隨軍而行每日本隊將校親廵醫藥專知官
以所疾申大將間往臨視疾愈則主者傔人並厚賞
恐不用心故賞之如棄擲病人并飬飼失所主者皆
量事决罰氣未絶而埋瘞者斬庸將多不恤士即被
棄擲生埋以此求士死力不可得也其有死者葷醪
祭酧墓深四尺將校親哭之仍立標記以防後取若
非賊庭遞歸本貫每人給錢帛充送終之用所由不
舉者罪之
征馬
兵法曰凡營馬必安其處所適其水草節其餓飽冬則
温廐夏則凉廡尅剔毛鬛謹烙四蹄戢其耳目毋令
警駭習其馳逐閑其進止人馬相親然後可使鞍轡
勒御必令全好乏絶輙補
凡馬不傷於末必傷於始不傷於饑必傷於飽日暮道
遠必數上下寧勞於人切無極馬常令有餘備敵之
覆我也
凡軍行每營先差一官專執牧放不得連繫諸營各作
一異旗放馬一記旗放驢並於所管地界放牧如營
側草惡即計會虞候别擇放地不得交雜如卒有警
急追喚見旗則知驢馬處所
凡牧畜馬居中央放驢在四面援馬牧人並於驢羣四
面環遶若賊盗偷驢羣在外驅趁稍難
凡馬逐營各為印記以防闌失理認如死即申所部官
騐印是本營畜産即令皮剥如印不同即是盗殺他
營畜産論如軍律
凡諸營遺失驢馬衣服䭾運並於捍後虞候處理認擅
取及借人不還并剪破印記毛尾者論如軍律
凡軍馬正給馬外每軍更量分數增給備馬諸營除六
䭾外每火别置驢一頭凖備疾病添補如當隊不足
均抽比隊比營(並音毗)其雜畜非警急兵士不得輙騎
凡軍中畜産非理致死並償填
凡非時不得乘官馬遊獵及廻換軍司六畜若借人乘
用並論如軍律因檢校而行者不坐
凡應乘官馬非警急不得輙奔走致馬汗及打磨傷破
並論如軍律(已上量輕重科罪平居則輕臨敵則重)
凡官健有私驢馬隨行即官給芻秣令均載衣物
凡車牛行十里一歇仍刷口鼻三十里一飲飼
凡征馬之職有副使(佐主將)有總管有押官有子將(並擇善牧)
(飬者充)有都頭(擇善騎馬教習及知醫藥者充)其數以馬為凖
武經總要前集卷六
