武經總要前集卷五
宋曾公亮等撰
制度五
軍行次第(并圖)行為方陣法(并圖)
禁諠度險
出隘齎糧
斥堠聽望探旗
探馬遞舗
烽火行烽
軍祭軍誓
定惑
軍行次第(并圖)
凡軍將發先使腹心及鄉導前覘逐營各以跳盪竒兵
馬軍先出去營一里外當前面布列戰鋒隊駐各持仗
依營四面布陣隊伍一如臨陣法待營中&KR1019;束輜重訖
依次第起𤼵凡聞第一角聲絶右虞候捉馬驢第二角
聲絶即被駕右一軍捉馬騾第三角聲絶右虞候即𤼵
右一軍被駕右二軍捉馬騾第四角聲絶右一軍即𤼵
右二軍被駕(以上兵等唐制令官之號見今陣法)以後諸軍每聽角聲&KR0724;
束被駕準此(或用笛聲代角亦便)每營各出一戰隊令取虞候進
止防有賊至便用騰擊如其路更狹小須更加角聲仍
令將校排比催督急過勿令停擁其步兵隊輜重隊二
千步外引馬軍去步軍二里外引(李靖裴緒亦同)今以軍行次
第圖列之於左
右行軍之法大率如此其輜重在内計兵三萬人凡四
百隊除馬軍八十隊輜重六千人外竒兵等隊悉
在内也
凡軍馬行動常先右虞候馬軍為首次右虞候步軍次
右軍馬軍次右軍步軍次前軍馬軍次前軍步軍
次中軍馬軍次中軍步軍次後軍馬軍次後軍步
軍次左軍馬軍次左軍步軍次左虞候馬軍次左
虞候步軍其行每經高處即令三五騎踏高四顧
以候不虞餘軍準此候望右虞候既先𤼵半安營
踏行道險行水草左虞候先排窄路橋津桿後收
拾闌遺排比隊仗整齊軍次使不交雜若回軍先
左虞候馬軍次左虞候步軍次左軍馬軍次左軍
步軍餘次第準前却轉其虞候軍職掌準初𤼵交
换
凡道狹不可並行者即第一戰隊為首右戰隊次之左
戰隊又次之右駐隊又次之左駐隊又次之若道
平川闊可得並行者宜作統行法其統行法每綂
戰鋒隊居前兩戰隊並行次之又兩駐隊並行次
之餘統準此若更堪齊頭行者每統五隊横引齊
行後統次之如每統三百人簡取二百五十人分
為五隊第一隊為戰鋒隊第二隊為戰隊第三隊
為竒伏隊第四隊第五隊為駐隊頭一人副隊一
人其下等五十人為輜重隊别著隊頭一人副隊
頭一人擬戰日押輜重遥為聲援若兵數更多皆
倣此類
凡兵每隊給一旗行則引隊住則立於隊前(或作側)大總
管及副總管則立十旗以上小總管則立四旗以
上行則前引住則立於帳前(或作側)統頭亦别給異
色旗擬臨陣之時辨其進退駐隊等旗别樣製造
令引輜重各引本軍營隊識認此旗
凡大將立五方旗依色配方面(青亂黑以畢代之務易辨也)中央土
位不動故大將軍以黃旗為四旗之主常使諸軍
準望知大將軍所在若南方有賊大將舉赤旗以
應之東方有賊則舉青旗以應之西方有賊則舉
白旗以應之北方有賊則舉黑旗以應之無賊常
偃之舉旗令諸軍知敵所從來也其諸軍見本方
方旗舉當方面兵急&KR0724;束旗若亞則前進奮擊旗
正立即止旗却偃即回
凡大將置鼔四十面小總管給十面營列給一面行即
負随纛下擬晝夜及在道有警急擊之令傳響相
聞如軍行時前軍卒逢賊即急擊鼔中腰聞之抽
兵急救中腰有警前軍便住後軍有警中腰亦如
之(凡有警皆擊鼔)並量抽軍兵相救如發引稍長更須置
鼔傳響使前後得聞
凡軍行須令候騎前持五色旗見溝坑揭黃河橋揭白
水泉揭黑林木揭青野火揭赤以告大將
凡軍若若遇道途泥濘山河險隘並右虞候於諸軍抽
取役兵先行以充修理橋道開拓窄隘之用
凡兵分數道於賊界相逢遠望未審善惡臨𤼵時須同
計會如遠探相見之時便令定立合令一隊向前
二隊步外分為兩隊左隊左(或作右)轉右隊右(或作左)
轉待前隊亦盤旋相應訖即併隊左轉三匝前軍
右轉三匝各記去時旗號臨時改號亦得然後各
令一人相迎委非賊馬即得前進仍須嚴備以待
之
凡軍行在道十里齊整休息三十里會乾糧六十里食
(凡法三十里為一舍倍道兼行一日再舍今六十里為食宿亦量軍士急緩為節)
凡軍士行其輜重委(於為反)積(子賜反)並在營陣中安置以
防焚掠
凡下營排兵布陣以皆取隊後過𤼵兵收軍人皆取隊
前過如入城市街巷窄狹兩面下營人即隊前過
凡軍所過先報所在四面各三里禁絶行人六畜水陸
船乘皆令息泊虞候并遊奕將與地界所由先二
十里
行為方陣法(并圖)
凡軍行漸邇賊陣或行於賊境我軍有數營𤼵引逢賊首
尾難救須行引時先準為方陣行列以兵分為四方
輜重為兩道引戰鋒亦隊亦為兩道引其第一分初
𤼵輜重及戰鋒分為四道行兩行輜重在中心雙引
戰鋒隊並各在輜重外左右夾雙引其第二分戰鋒
隊與前面左右行戰鋒隊相當輜重隊與前行輜重隊
相當其第三第四分並準上今約行列圖之於後
凡軍行既逢賊即抽第一分中兩行輜重横列在内為
兩重其兩行戰鋒隊横列在外兩重為陣前面第
二分中兩行輜重即前進居陣内右偏直列為兩
重其兩行戰鋒隊前進亦直列為兩重居右偏輜
重外為陣右面其第三戰鋒隊重依第二分法轉
為陣左面第四分戰鋒錙重依第一分法轉為陣
後面令四角相接結成方陣緩急遇賊即戰賊遠
則成陣而行常令輜重併近前頭戰鋒隊相去十
步下一隊則戰鋒常裹輜重若逢川陸平坦用之
尤便要在前行隊縱横相當布列使勻也其制具
圖如左
凡山路隘狹布陣不得須使竒隊密相連接槍旗兩邊
弓弩居後行即過(餘具山隘門)
凡盛夏行師道中深草茂本四望不絶者亦約為陣而
行
凡兵近敵境若過州縣城鎮皆先使人守門城中人無
得輒出
凡入敵境若船渡橋梁先過重物試之然後渡軍
凡軍入賊境所經要路平陸須遣人前行探地審試慮
敵人先作方田深坑種苗於上誘陷人馬
凡暴寇来劫掠牛馬財寶不可輕動其初至氣銳犯之
未必勝候其去則邀擊之
凡騎軍入賊境惟戰具外餘物不得負斤兩之重步軍
戰具外帶物不得過十斤
禁諠
凡兵體尚静惡諠静則有序諠則必亂其軍行在路若
要唤人及進退止息即令每隊取曉事者二人一
人執小緋旗於本隊外傍行去隊十步以為望一
人專聽傳喚如去賊近則遞相暗報欲令止息則
卧旗於當隊下即住候見旗立即速行或要抽退
令旗不住前招當隊回身速行其大軍首尾亦各
差小校領主將處分他人不得輒傳聲
度險
凡軍行入山林翳薈之地防有伏兵先須選趫健三二
百人於險阻不防之處偷路過把其出道又選驍
勇當道搜索或自高山樹杪使人遠視審無藏伏
分兵前後以為領招然後遣輜重老小先度以步
兵繼其濟水亦如之
凡遇坑坎闊三五丈人馬不可通即令軍中每人把一
木橛子及一束薪芻之類遞傳填之立可度
凡遇峭峻壁之阻則以樓梯倚壁選趫捷者手執鉤竿
身繫二繩索緣梯並勾木石而上至平穏處即繫
繩於木垂兩頭至地繫横關為軟梯與衆軍攀援
并續加繩索及縋人登之
出隘
凡軍行賊境若逢山水窄隘橋梁濟渡須防壅遏自相
蹂踐及為敵人邀截先令左右廂虞候各負第一
隊過便於兩邊卓隊排陣以為防招次第二隊過
以次排立第三隊亦如之餘軍亦準此待末隊過
盡即左右兩廂對行引𤼵如非賊境即軍伍相連
緩行過庴依常引𤼵仍置斥堠遠望如前法
齎糧
夫千里饋糧士有飢色樵蘇後爨師不宿飽况深入敵
境飛輓不通襲師躡寇益資擬備雖云因糧於敵
亦虞清野以待舊法人持乾糧三㪷可用數旬若
班師在道去境猶遠儲貯乏絶即須揀擇羸瘦牛
馬應卒以充軍食庶人力不至為賊困逼舊法
米一石取無穀者淨淘炊熟下漿水中去水曝乾
淘去塵又蒸曝之經十遍可得二斗每食取一大
合先以熱水浸之待濕透然後煮食之一人可五十日
鹽三升以水和入鍋内炭火燒之即堅小不消一
人食可五十日又宜夏月將行麤布一尺以一
升釅醋浸曝乾以醋盡為度每食以方寸煮之可
食五十日取小麥麪作蒸餅一枚浸醋一升(或作)
(斗)曝乾以醋盡為度每食梧桐子大煮之人可食
五十日豉三升搗如膏加鹽五升捻作餅子曝
乾每食如棗核大醬菜人可食五十日米麨一
升人可食一日牛一頭食之五十人可一日馬
一匹食之五十人可一日驢一頭食之三十人可
一日如更急難諸戎&KR0724;用皮者亦可煮食救飢
山行即採松皮每十斤與米五合煮之令爛熟
半斤人可食一日每人將油麻半升如渴取三
十粒含之立止亦可將烏乾酪行每人將葫蘆子
或竹筒皮榼可受三升者料前程乏水即盛行馬
軍每人將乾酪與馬恐渴乏近代邊兵遠行則
有麋餅皺飯雜餅之類麋餅用麋末作麪投沸湯
和為餅厚一分候冷切作碁子曝乾收貯如在營
砦内以湯飫而食之如路行及戰陣中乾食之味
美不渴愈於雜餅皺飯麨並製如法惟曝極乾令
可齎持及久
斥堠聽望
凡軍遣候吏必擇精明勇敢竒謀遠慮者令彼鄉國之
人引導而往或刻獸足印中途為却行之狀或上
冠微禽而隠伏叢薄之間盖欲密聲晦迹懼人知
覺然後傾耳而聽專目而視諦伺宅物以迎知敵
人之情故見水痕則知敵濟之早晩觀樹動則驗
寇來之馳驟衆草多障者使我疑也飛鳥不泊者
下有伏兵也駭獸奔逸者謀潛襲也(襲敵來之伏餘見察敵形)
(門)凡此之類皆可察而預知之必待逢敵之軍而
後用其耳目則不能及矣若師行斥堠多擇高要
之處察望四邊前探不得推後探以為鋒左手不
得望右手以為固是以軍行軍止必先謹候之法
也
探旗
軍前及左右下道各十里之内五人為一部人持一白
幡一綘幡見騎賊舉綘幡見步賊舉白幡轉語後
第二第三部詣主者白之賊百人以下但舉幡指
百人以上舉幡大呼主者遣疾馬往視
探馬
軍行前後及左右肋上五里著探馬兩騎十里加兩騎
十五里更加兩騎三十里用十二騎前後為一道
其最遠以及次遠者各等第揀壯馬給與之馬弱
則恐為敵所擒若兵多𤼵引稍長即肋上更量加
一兩道其乘馬人每令遥相見常接高行各執方
面旗無賊則卷有賊則舒以次第應之大軍見旗
展則知賊至庶先賊來足得擇利便設機應變迎
前出戰也
遞舗
凡軍行去營鎮二百里以來須置遞舗以探報警急務
擇要徑使往來疾速平陸别置徤足之人水路則
作飛艇或五里或十里一舗縱非寇來之方亦須
置之
烽火
烽燧軍中之耳目豫備之道不可闕也唐兵部有烽式
尤為詳具今之邊塞所置則頗為簡略而易從唐
李筌所記法制適與今同以唐式錄為前而今法
次之庶參考用焉
唐法凡邊城候望每三十里置一烽須在山嶺高峻處
若有山岡隔絶地形不便則不限里數要在烽烽
相望若臨邊界則烽火外周築城障
凡掌烽火置帥一人副一人每烽置烽子六人並取謹
信有家口者充副帥往来檢校烽子五人分更刻
望視一人掌送符牒並二年一代代日須教新人
通解始得代去如邊境用兵時更加衛兵五人兼
守烽城無衛兵則選鄉丁武健者給仗充
置烽之法每烽别有土筒四口筒間火臺四具臺上插
橛擬安火炬各相去二十五步如山險地狹不及
二十五步但取應火分明不須限遠近其煙筒各
高一丈五尺自半以下四面各間一丈二尺向土
則漸銳狹造筒先泥裏後泥表使不漏煙筒上著
無底瓦盆盖之勿令煙出下有烏爐竈口去地三
尺縱横各一尺五寸著門開閉其烏爐竈門用木
為骨厚泥之勿令火焰燒及其烽筒之外皆作深
塹環繞在烽貯備之物要柴藁木材每歲秋前别
採艾蒿莖葉葦條草節皆要相雜為放煙之薪及
置麻藴火鑽狼糞之屬所委(於偽反)積(子賜反)處以掘
塹環之防野燒延燎近邊者亦量給弓弩用烽火
之法應火炬長八尺橛上火炬長五尺並二尺圍
乾葦作薪葦上用乾草節縛縛處周迴插肥木其
次炬橛等在烽每道當蓄二千(或作十)具以上於舍
下作架積貯不得雨濕其土筒裏常須預著羊糞
鬱心火使暖
凡應火土筒若向東應筒口西開若向西應筒口東開
南北準此比諸烽煙相應時於土筒旁級上立開
盆放煙合盆滅其煙看放時若無事盡一時有事
一日若晝放煙至夜即放火無事盡一夜若夜放
火至天曉還續放煙後烽放訖前烽不應煙盡一
時火盡一炬即差脚力人走問探知失堠或被賊
掩捉其脚力問者即亦須防慮且至烽側遥聽如
無消息喚烽帥姓名若無人應接先徑過向前烽
依式放火仍錄被捉失堠之狀告所在州縣勘當
凡白日放煙夜則放火先須看筒裏至實不錯然後相
應時將火炬就烏爐竈口裏焚爇成煙出外應滅
訖别捉五尺火炬安著土臺橛上煙相應時一爐
筒煙一人開閉二筒煙二人開閉三筒煙三人開
閉四筒煙四人開閉若晝日隂晦霧起望煙不見
原放之所即差脚力人速告前烽霧開之處依式
放煙如有一烽承兩道以上烽者用騎一人擬告
州縣𤼵驛報烽來之處若烽與驛相連者即差驛
馬
凡寇賊入境馬步兵五十人以上不滿五百人放烽一
炬得蕃界事宜又有煙塵知欲南入放烽兩炬若
餘寇賊則五百人以上不滿三千人亦放兩炬蕃
賊五百騎以上不滿千騎審知南入放烽三炬若
餘寇賊三千騎以上亦放三炬若蕃賊千人以上
不知頭數放烽四炬若餘寇賊一萬人以上亦放
四炬其放烽一炬者至所管州縣鎮止兩炬以上
者並至京原放煙火處州縣鎮即錄狀馳驛奏聞
若依式放烽至京訖賊回者放烽一炬報平安凡
放烽告賊者三應三滅報平安者兩應兩滅
凡告賊烽起處即須傳告随近州縣鎮城堡村坊等人
令當處警固不得浪行遞牒
凡烽號隠密不令人解者惟烽帥烽副自執烽子亦不
得知委
凡烽帥烽副當番者常須在烽臺檢視若將家口聽於
塹内安泊烽子則晝分為五番夜分持五更晝堠
煙夜望火凡烽火一晝夜須行二千里
今法(與李筌法同)明烽臺於高山四望險絶處置無山亦於
平地置下築羊馬城高下任便常以三五為準臺
高五丈下闊三丈上闊一丈形圓上建圓屋覆之
屋底徑闊一丈六尺一面露出三尺以版為上覆
下棧屋上置突竈三所臺下亦置三所並以石灰
泥飾其表裏復置柴籠三所流火繩三條在臺側
近上下用屈膝梯上訖復收之四壁開四望賊孔
及安火筒置水罌乾糧麻藴火鑽蒿艾狼糞牛羊
糞每晝夜平安舉一烽聞警鼔舉二火見煙塵舉
三火見賊燒籠柴如每早夜平安火不來則烽子
為賊所捉一烽六人五人烽子遞知更漏觀望動
静一人烽帥知文書符牒轉遞之事
行烽
凡軍馬出行擬停三五日即須去軍一二里以便權置
爟烽如有動静舉烽相報其烽並於賊來要路每
二十里置一烽連接至軍所其遊奕馬騎晝日遊
奕候視至暮即移十里外止宿防賊徒暮間見煙
火掩襲烽人其賊路左右仍伏人宿止以聽賊徒
如覺賊來即舉烽遞報軍司賊十騎以下即舉小
炬火前烽應訖即滅火若不及百騎至二百騎即
放一炬前三百騎至四百騎即放二炬若五百騎
至五千騎即放三炬準前應滅前烽應訖即赴軍
若慮走不到軍即且抵山谷藏伏既置爟烽軍内
即須置一都烽應接四山諸烽其都烽如見煙火
忽舉即報大總管某道烽火起大總管當須戒嚴
收斂畜産遣人斥探
軍祭
本朝咸平四年詔禮官詳定禡於所征之地禮付北面
總管其祭除地為墠以祠黃帝軒轅氏用羊豕代
太牢都總管為初獻餘用舊儀其牙神纛神以一
少牢其幣牙以白纛以皂用剛日以漆器常饌祠
之於墠繞以青繩覆以幄幕(置軍牙大纛位方七寸厚三分)亦三
獻釁鼓以一豕祠官皆戎服清齋一宿舊法兼祭
風師祭雨師祭馬祖其薦獻亦用牲牢酒脯香幣
如上儀惟風師磔犬以為牲祝曰維某年某月日
將帥具官稱名姓謹以某物之奠致祭於某神凶
黨首難干紀亂常毒流生人惡在不赦受命徂征
恭行天討殄寇克敵繄神是助尚饗(一說祭為位設毗沙門天)
(王有祠則就其祠無祠則望北為位設香燈清泉浸楊柳乳粥酥蜜餅食之屬)三軍首路
之日則祭道路神以車犯較(祭禮於城外首路封土為山形蒲芻棘栢)
(為神主祭儀牲幣皆準上)祭畢以車轢之而過謂之犯較軍在
道路凡遇名山大川百神祠廟皆遣官以酒脯祭
告
軍誓
兵法曰夏后氏誓衆於軍中欲人先成其慮也商人誓
衆於軍門之外欲人先意以待事也周人將交刃
而誓之以致人意也故書之所紀三代令主出兵
伐罪必立誓命之文所以申飭有衆堅整士心為
戰陣之首也今之出師凡將𤼵及戰主帥當親臨
士衆明布誓言使在下無不聞者感激衆志然後
行也大將某官告爾三軍將校士卒整爾衆無譁
其端聽予命令今戎夷不賓侵敗王略撓我邊陲
害我穡事毒流於庶民皇帝授我斧鉞肅將天誅
爾尚一乃心力銳乃戈矛往殲大懟有進死而榮
無退生而辱用命有厚賞不用命有顯戮勉哉爾
衆服勤王事母千典刑(此誓之大槩也主兵者臨時為約以誓軍)
定惑
夫萬衆之聚事變不一起為譁亂不可不慮或士卒未
信下輕其上或妖異數起衆情生畏主將當修德
改令繕礪鋒甲勤誠誓衆以祇天戒復擇吉時具
牲牢盛饌震鼔鐸之音以祭牙旗精意虔請以觀
祥應若人馬喜躍旌旗皆前指高陵金鐸之音揚
以清鼙鼔之音宛以鳴此得神靈之助當示衆以
安其心否則矯說善祥而布之於下乃可定也雖
云任賢使能則不占而事利令明法審則不筮而
計成然而智者以權佐正古稱有五助焉一曰助
謀二曰助勢三曰助怯四曰助疑五曰助地兵家
之機不可不察也(餘見故事假託安衆門)
武經總要前集卷五
