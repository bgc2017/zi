武經總要前集卷七
宋曾公亮等撰
制度七
陣法總說
昔稱善師者不陣善陣者不戰此言伐謀制變先聲後
實軍志素定奪敵人之心不待旗壘之相摩兵矢之相
見而勝負之勢决於前矣其次則立部曲度權謀先偏
後伍彌縫其闕用以乘機而佐勝由中古以来未之或
改大要在士卒訓練兵械堅良號令以申之賞罰以督
之因山川形勢之宜講步騎離合之要不囂不隘按陣
而居常以我逸待彼勞常以我治待彼亂常以我近待
彼遠常以我飽待彼饑故其疾如風其徐如林不動如
山難知如隂震動如雷侵掠如火此制勝之道也法曰
以正合以竒勝然則正者行陣也竒者無方以用變也
竒不得正雖銳而無恃正不得竒雖整而無功故必交
相用而後能百戰百勝矣故曰治衆如治寡非分數不
能鬭衆如鬭寡非形名不輯三軍之衆可使受敵而無
敗非其正不可故有天陣地陣人陣以象三才直陣銳
陣曲陣方陣圓陣以法五行其體易明其習易成從昔
之成法當今之可用且古者以言不相聞故為金鼓視
不相見故為旌旗金鼓旌旗所以一人之耳目耳目既
一則勇者不得獨進怯者不得獨退勇怯並用出生入
死誰與我敵哉若夫鳴一鼓舉黑旗則為曲陣鳴二鼓
舉赤旗則為銳陣鳴三鼓舉青旗則為直陣鳴四鼓舉
白旗則為方陣鳴五鼓舉黃旗則為圓陣此應敵之略
也凡卒一人居地廣縦各二步十人為列十列為隊則
廣縦各二十步陣間容陣隊間容隊曲間容曲此行列
之法也前禦其前後禦其後左防其左右防其右行必
魚貫立必鴈行長以參短短以參長回軍轉陣以後為
前以前為後進無奔速退無遽走四頭八尾觸處為首
敵衝其中兩頭俱救此教習之詳也然則陳兵誓衆者
胡可忽而不務邪議者或曰武夫介士出於閭井非有
明逹之姿強敏之性而令心存進退耳聽金鼓手知擊
刺足趨坐作隨旗變陣焱馳電發俄頃之際事自繁多
則心迷意倦勞而無暇安能乘便奮銳獵敵爭勝哉若
但使聞鼓知進聞金知退辨旌旗之指麾習器械之便
利粗明三四不必遍知亦足勒兵示法殺敵致果兹誠
一端之論不為無旨然特施於忘戰之久市人之合或
庶幾焉若乃提卒十萬深入賊境大將在前堅城未下
欲戰則勝負未决欲攻則利害難知自非整飾車徒部
分營壘或先據地之要害或先扼敵之襟喉蛇蟠月偃
中權後勁疇能收萬全之勝哉秪如平原大野深林險
道前丘後澤乘高趨下頓兵擁衆呼吸俟命若不素練
施設敢問何以處之然後知議者之言精而不精也或
曰唐人李筌號能言兵者其說曰兵猶水也水因地以
制形兵因敵以制勝能與敵變化而取勝者謂之神則
戰陣無圖明矣而庸將自以教習之法為戰敵之陣不
亦謬乎是大不然觀筌之八合八難則雜而無章四竒
四正則定而不變自膠其柱而謂瑟無五音其愚而妄
决矣昔諸葛亮推衍八陣得其新意以蜀巴弱卒數萬
東屯渭水天下震動司馬宣王以十萬之衆抗之堅壁
不敢出會亮死僅能取勝馬隆以步卒三千案八陣圖
轉戰千里破署機能數萬騎之衆以復凉州今謂二人
為庸將可乎謂不為戰陣之陣可乎此筌之不足為凖
也今取古今陣法繪出其圖以存梗概俾將帥度宜而
行之若能沿古以便今聞一而悟十觸類以長此又寄
之明哲要之與孫吴暗合為極致耳歷代陣法沿襲各
殊蓋施於古者或泥於今恭惟藝祖皇帝以武德綏靖
天下於古兵法靡不該通雍熙中契丹數盗邊境太宗
皇帝乃自制平戎萬全陣圖以授大將軍俾從事焉今
存其詳用冠諸首以示聖制云
本朝平戎萬全陣法(并圖)
本朝八陣法(輜重圖附)
本朝常陣制
本朝平戎萬全陣法
前行每隊五十人後行每隊三十人前後共五隊
為一點每隊計一千四百四十地分方五里每隊分
車一兵二十二并十地分為一點
右九圍共成一陣(内三為方陣一為前鋒一為後殿二為左翼二為右翼)凡中心
連排方陣三每陣各大將一人主之其陣各方五里人
相去一里東西占十七里每陣周廻二十里計七千二
百步每五百步為一地分用戰車一乘兵士二十二人
(三人在車上四人掌拒馬四小牌四槍四劍六人掌床子弩二四人掌步拏二四人掌刃提二小牌二三人掌)
(弓三圓牌三)一陣計千四百四十地分戰車千四百四十乘
地分兵士三萬一千六百八十人無地分兵士五千人
以三十人為一隊計百六十六隊餘二十人其兵士隊
於陣内列行(拒馬五千七百六十槍五千七百六十劍五千七百六十床子弩二千八百八十步)
(弩五千七百六十棹刀二千八百八十小牌八千六百四十步弓四千三百二十二千八百八十步弩五十七)
(望樓八座每座望子十人計八十人凡陣之四面列戰車傍牌及諸兵器皆持滿外嚮車中貯糧軍中所用之)
(物又每牌面門一門為臨時啟閉之節)
東西稍陣各用騎兵萬人觧鐙分為兩行前行配五十
騎為一隊計百二十五隊每隊并隊眼占地五十步計
六千二百五十步計一十七里一百三十步後行配三
十騎為一隊計百二十五隊每隊并隊眼占地五十步
東西占地十七里九十步三路探馬計三十隊每
路各浮圖子排列計百六十五騎(輕騎七百五十人騎槍七千五)
(百條團牌七千五百面三千七百五十口東西陣各劍千八百七十五口骨朵三千七百五十條東)
(西稍陣各骨朵千八百七十五条)前後陣各用騎兵五千觧鐙分
為兩行前行配五十人騎為一隊計六十二隊每
隊并隊眼占地六十五步計四千三十步計一十
一里七十步後行配三十人騎為一隊計六十二
隊餘十八人每隊并隊眼占地六十五步計四千
九十五步計十一里三十五步五路探馬計五十
隊(後陣减兩路牌)每路各浮圖子排計二百七十五騎(輕騎)
(三千八百人騎槍三千八百條團牌三千八百面劍一千九百口前後陣各劍九百五十口骨朵一)
(千九百條前後陣各骨朵七百五十条)三陣圖凢用兵士十四萬九
百三十人(十一萬二百八十人步内二百四十人充望子三萬六百五十人騎内六百五)
(十人充探馬數内騎軍及無地分兵士共四萬五千六百五十人三萬六百五十人騎一萬五千人)
(步也)伏詳聖制特以河溯之壤遠近如砥胡虜恃馬
常為奔衝故因洞當餘法廣增其志所以挫馳突
之銳明堅重之威循名摘實知神謀之有在矣
本朝八陣法
法曰八陣者蓋本裴緒新令方圓牝牡衝方罘罝車輪
鴈行之名也今約李靖陣法用一萬四千人為之馬
步軍並以五十人為一隊計二百八十隊步軍二百
隊馬軍八十隊分為中軍左右虞候左右前後七軍
凡布陣一卒占地二步一馬縦廣二步陣中每十人
為列皆面面相向背背相承陣間容陣隊間容隊大
扺前禦其前後禦其後左防其左右防其右陣有八
門所謂四頭八尾觸處為首敵衝其中兩頭俱至者
也其駐隊者即今之陣脚兵也戰鋒隊戰隊跳盪竒
兵者即今之陣内戰兵及無地分兵也右虞候右軍
者即今之先鋒策先鋒將也前軍後軍者即今之左
助右助將也左虞候左軍者即今之殿後策殿後將
也但古今互立其名故學者感而難曉每出戰則馬
步迭用更戰更息循環無窮戰鋒隊出則為銳陣狀
如鼎足左右戰隊各分為兩列如鴈行翼之故以正
合以竒勝正者陣也金鼓之嚴衛將帥之大防竒兵
之機要竒因正則出不意掩不備欲圖西北先擊東
南視彼虚實衝其心腹可以决勝矣
右牝陣即黃帝五行之水陣孫子之牝陣吳起之曲陣
諸葛亮之龍騰劉裕之却月也舉皂旗鳴鼓則為之左
右俱高行軍溪谷利為牝則前張兩便於吞掩使彼奔
衝三面受敵足以勝牡矣牡之列也前銳後重象劍之
鋒牝張兩翼夾攻其鋒經曰銳而鋒者夾擊之故牝勝
牡猶複勝單
右牡陣即黃帝五行之火陣孫子之牡陣吳起之銳陣
諸葛亮之鳥翔舉朱旗鳴鼓則為之前下後高乘虚冐
亂因其地勢則利為牡可以勝衝方矣衝方前衆後疎
戰者相促居者有餘經曰得地助者昌失地助者亡故
牡陣勝衝方
右衝方即五行之木陣孫子之衝方吳起之直陣諸葛
亮之折衝也舉青旗鳴鼓則為之前高後下左右或
險則利為衝方可以勝車輪兵得成行善亂敵而畏
險阻衝方守險以疲車輪故衝方勝車輪
右車輪陣即太公三才之地陣孫子之車輪陣吳起之
衝陣諸葛亮之握機也舉熊旗八鼓則為之平原廣
野且行且戰宜為車輪車輪利進可以勝罘罝罘罝
備其首尾虚任兩傍其勢不堅車輪四備彊弩善衝
亂經曰以守待攻者彊以動待敵者亡故車輪勝罘
罝
右罘罝陣即太公三才之人陣孫子之罘罝吳起之卦
陣諸葛亮之虎左傳之魚麗也舉虎旗七鼓則為之
川澤漫衍草木扶疎遇敵决勝則為罘罝前後横中
央縦張其四翼利於相救鴈行延斜惡其斷絶故可
以勝鴈行
右鴈行陣即太公三才之天陣孫子之鴈行吴起之鵝
鸛諸葛亮之衝陣也舉鵰旗九鼓則為之背城南城
易斷繞則利為鴈行可以勝方陣鴈行前銳後張延
斜而行便於左右利於周旋經曰厚而正者堅當選
勇力脅其兩旁故鴈行勝方陣
右容輜重方陣
本朝常陣制
大陣東西拐子馬陣
先鋒陣策先鋒陣
前陣無地分馬
拒後陣
大陣
大陣即中軍陣也布陣之法大約指畫分明進退有節
審地勢設陣形或排長陣(常山蛇陣也)或排方陣(今號四門斗㡳)
(陣)以步軍槍刀手在前(為方陣即四面排布凡一指揮五百人則八十人槍手四)
(十人陌刀手)雜以旁牌標槍(今廣建步軍悉教槍牌)當陣面聫布木
拒馬或間以大軍謂之陣脚兵(按隨書舉鹿角設戎車為方陣步騎相參)
(大扺皆古法也)良弓勁弩居其後以䨇弓床子弩參之行伍
厚薄出於臨時務於堅整戎馬無以馳突一陣開四
門騎兵居其中候出戰即開門放隊出出絶閉之有
駐隊有戰隊環相為用不竭人馬之力也若馬軍在
前先踊戰即候戰久抽歸步軍陣後(若排方陣即抽歸陣中)亦
依門而入馬步軍都部署(若出師伐罪即立招討使名)押大陣古
之中軍也觀大將軍鼓旗所在應敵用兵俱稟成筭
有先鋒陣策先鋒陣拐子陣前陣拒後陣皆受節制
(先鋒陣策先鋒拐子陣拒後陣各有法制具載于后)今以鈐轄都監每一員領
一將兵多者五千人少者三千人此陣中之陣也若
禆將十員各領兵則五萬人陣也押大陣東稍西稍
臨時措置今不具錄(本朝雍熙及景德年北面用兵選兵官鈐轄以上押大陣東稍)
(及西稍乃置陣使)又有應募騎果及取使臣軍校之勇幹者
分押戰隊大約皆千人此隊中之隊也(掌一將兵馬分押戰隊自)
(景祐年後夏固阻命邊將建議永為軍旅之制)凡一指揮以五百人凖之皆
軍校一員所轄仍分隸五都凡一將佐一部隊一營
壘一大小相轄上下相維元師統之故居則營壘辦
行則陣隊成此其大較也(營陣之法各有門類)如偏師出征或
行隘狭之地則隨行布陣不可限以常法
東西拐子馬陣
東西拐子馬陣為大陣之左右翼也本朝西北面行營
拐子陣並選精騎夷狄用兵每弓騎暴集偏攻大陣
一面捍禦不及則有奔突之患因置拐子陣以為救
援其兵量大陣之數臨時抽揀
先鋒陣
春秋傳出曰治兵入曰振旅所以辨等列順少長也說
者云出則以少者在前先勇力也還則在後明尊卑
也是知出師之時以少壯勇健之士在前則先鋒之
義也入則少壯勇健者在後則後殿之義也當時列
國諸侯戰陣軍旅已用此法楚人軍行右轅左追蓐
前茅慮無中權後勁謂前建茅旌以虞敵之有無又
使權謀者居中勁悍者在後也詩曰伯也執殳為王
前驅軍鋒之冠乃前代才力之選漢有樊酈滕灌先
登䧟陣光武以馮異馬武為衆軍前鋒曹魏以于禁
張遼樂進徐晃迭為軍鋒晉謝元鎮廣陵領應募騎
銳為前鋒後唐置踏白横衝二軍自古先鋒之選所
以禦奔衝陷堅陣擊銳師盡湏勇力也本朝行營掌
選精兵置先鋒陣將領三員或二員押之慮捍禦不
及患在奔衝又置策先鋒陣為援兵雍熙北伐置先
鋒部署以下將佐咸平中契丹寇河北鎮定高陽閱
三路都部置總兵部十餘萬里會合選兵二萬為先
鋒又命將五各領三千精騎陣於先鋒之前犄角相
應景德初所出陣圖防捍北邊前鋒陣外盛選銳兵
命騎將領之别為一隊遏其奔衝(陣前置五將各領精騎及驍將别為)
(一隊并本朝一時之制不湏並置)咸平中真宗觀陣圖因曰北戎寇
邊常遣精悍為前鋒若捍禦不及既有侵軼之患今
盛選銳兵命騎將統領别為一隊遏其奔衝彼既挫
銳而退餘則望風不敢進矣
策先鋒陣
置陣在先鋒陣後騎將一員統之先鋒抗敵或兵勢不
支則策先鋒陣為應援制其奔突
前陣
本朝用兵排陣之法中軍大陣之前别擇銳士散為竒
兵謂之前陣按風后握竒圖曰凢兵萬二千五百人
為軍(五十人為一隊總二百五十隊有中疊有外疊有陣兵有竒兵陣兵一百七十五隊竒兵七十)
(五隊陣兵九千人竒兵三千百五人)孫武曰三軍之衆可使受敵而無
敗者竒正是也謂當敵以正陣决勝以竒兵前後左
右俱能相應則常勝而無敗凢戰以正合以竒勝(當敵)
(為陣外擊為竒)則用竒之策揣摩敵形指向分衆兵非貴多
也乘機取勝而已咸平景德歲契丹南丹三路重兵
會合中軍陣步騎常滿十萬人前陣騎士滿三萬人
約竒圖兵之數
無地分馬
無地分馬輕銳之兵也凢一指揮各成戰隊分遣指使
臣或軍頭一員押之處大將軍營陣左前右後備緩
急驅使其戰隊多少臨時分置無定數
拒後陣
拒後陣殿後兵也凢出征伐並為拒後軍陣之制粮道
居後若彊寇對壘欲圖竒變引重兵踊戰潛選精銳
由間道掩襲我委(於偽反)積輜重則須殿後捍之(宋時與北)
(狄戰拒馬河戰若子館戰望都王師不利因為粮道斷絶)本朝咸平中上出北面
地圖曰契丹好遣精兵出大陣後斷我粮道因别選
良將領二萬人兵殿其後倚之捍寇緩急用之無腹
背受敵之患
武經總要前集卷七
