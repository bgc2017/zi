武經總要後集卷十七
宋曾公亮等撰
占候二
日辰占
五星
二十八宿次舍
諸星占
星變
風角
日辰占
日月五星二十八舍凡厥災變藉日辰以辨之有歲有
月日有時所生吉凶在焉
甲為齊
乙為東夷
丙為楚
丁為江淮南蠻
戊為中國
己為韓魏
庚為秦
辛為華山以西西夷之地
壬為燕趙
癸為常山北北夷燕趙之國
子為周
丑為翟亦主遼東
寅為趙楚
夘為鄭
辰為晉
巳為魏
午為秦
未為中山梁宋
申為齊晉魏
酉為魯
戌為趙
亥為燕代
歲月日辰時及見灾所在之地皆同用也假令丙辰年
七月丁夘日午時灾見於未地太歲在丙為楚辰
為晉七月申又為鄭又午時為秦灾見未地復為
中山梁宋即是其地各有灾也他不言倣此
五星占
歲星曰東方春木於人五常仁也五事貌也仁虧貌失
逆春令傷木氣則罰見歲星歲星盈以其舍命國
其所居久其國有德厚五穀豐昌不可伐其對為
衝歲乃有殃歲星安静中度吉盈縮失次其國有
憂不可舉事用兵
熒惑曰南方夏火禮也視也禮虧視失逆夏令傷火氣
罰見熒惑法使行無常出則有兵入則兵散以舍
命國有亂為賊為疾為喪為飢為兵所居國受殃
環繞鈎已芒角動搖變色乍前乍後乍左乍右其為
殃愈甚其南丈夫北女子喪周旋止息乃為死喪
寇亂其野亡地其失行而速兵聚其下順之戰勝
填星曰中央季夏土信也思也仁義禮智以信為主視
言視聽以思為正故四星皆失填乃為之動動而
盈侯王不寧縮有軍不復所居之宿國吉得地及
女子有福不可伐去之失地若有女憂居宿久國
有厚福
太白曰西方秋金義也言也義虧言失逆秋令傷金氣
罰見太白太白進退以候兵高卑遲速静躁見伏
用兵皆象之吉其出西方失行夷狄敗出東方失
行中國敗若經天是謂亂紀人衆流亾晝見與日
争明強國弱小國強女主昌
辰星曰北方冬水智也聽也智虧聽失逆冬令傷水氣
罰見辰星辰星見則主刑主燕趙以北宰相之象
亦為殺伐之氣戰鬭之象又曰軍於野辰星為偏
將之象無軍為刑事
凡五星木與金合有破軍火與金合為爍為喪不可用
兵金與水合為北軍用兵舉事大敗火與水合為
焠不可舉事用兵土與水合為壅沮不可舉事用
兵有覆軍與金合亾地與木合主飢水與金合為
變謀為兵憂入太白中而上出破軍殺將客勝下
出客亾地視所指以命破軍環繞太白若與大戰
客勝
凡木火土金與水鬭皆為戰兵不在外凡同舍為合相
陵為鬭二星相近其殃大相遠毋傷七寸以内忌
之
凡五星分天之中積於東方中國利積於西方外國用
兵利辰星不出太白為客其出太白為主出而
與太白不相從及各出一方為格野雖有軍不戰
凡五星見伏留行逆順遲速應歷度者為得其行政合
于常違歷錯度而失路盈縮者為亂行亂行則為
天矢彗孛而有亾國革政兵飢喪亂之禍
凡五星合是謂易行有德受慶王者奄有四方五星皆
大其事亦大皆小其事亦小四星合是謂大盪
其下兵喪並起三星合是謂警世絶行其國外
兵内喪主飢
填星太白辰星合宿為國亾地戰不勝
歲星熒惑同舍相去三尺相守七日至四十日其國外
有叛臣
填星所在歲星從之伐者不利
天文總論曰太白辰星同日出於東方東方有兵同日
出於西方西方有兵太白辰星俱出東方皆赤
而角瀕海之國大敗太白辰星俱出西方皆赤
而角中國大敗太白辰星色皆黑外國辰星色
黑而出與太白不相從其野雖有軍不戰辰星
與太白不相近出東方若二十日至三十日不入
東南國有軍不戰至春夏有兵辰星與太白不
相近出西方二十日至三十日不入西方北國有
兵辰星與太白相近三四尺於西方二十日至
三日有軍戰辰星相去遠不戰辰星隨太白於
東方天下兵起期六十日太白出辰星北客利
太白出辰星南主人利若併出東利以西伐東
軍勝若出西方利以東伐西軍勝太白辰星俱
出東方太白先出辰星後出辰星上過太白而去
其下有臣背不出一年辰星過太白間可容劒
小戰客勝居太白前上旬三日軍罷若出太白左
小戰壓太白右有數萬人戰主人吏死辰星未
抵太白不去將死有旗出上破軍殺將客勝太
白出東方辰星居其前而不去十五日若二十日
而入陰國兵威不大戰客去兵罷辰星出東方
居太白前利主辰星與太白俱在西方居太白
前相近其間可容劒在酉北隂國有兵在酉南陽
國有兵太白辰星在酉南南國之事在酉北北
國之事在酉中則中國之事太白辰星相遇太
白廹之主人不利太白出辰星之右居其前主
人利辰星入太白中五日而出破軍殺將客勝
不出客亡地三百里視旗所指以命破軍辰星
太白會為客兵為變謀辰星隨太白於西方環
繞若抵太白居酉北則隂國兵起居酉南則陽國
兵起期半年太白自暈天下有赦有兵有喜不
出二十日其邑國失兵辰星自暈有兵有水
火星自暈兩軍相當而雲掩熒惑必有覆軍死將
二十八宿次舍(凡二十八舍五星干犯之言備者同占之以星列舍犯之事及)
(分野主之言其灾變)
東方七宿七十四度
角宿二星十三度為天關其内天庭黃道經其中七曜
之所行左為天田主刑右為將主兵月暈左角
主兵左將軍憂月暈右角主兵右將軍憂填
星犯左角大戰太白犯左角不可戰
亢宿四星九度半天子内朝也月暈亢多雨月暈
亢外有兵革之事犯距星軍將死歲星陵犯
有小兵熒惑入亢主兵太白入亢主邊兵
氐宿四星十六度(四度二十分宋之分野)王者之宿宮也月暈
大將憂月犯兵起太白入氐主兵疫辰星守
氐主兵
房宿四星五度為明堂天子布政之宮其四星四輔也
下一星上將次星次將第三星次相上星上相中
間為天門黃道之所經日暈主兵月暈主大
風歲星太白守犯將相憂
心宿三星五度天王正位中星曰明堂為大辰主天下
賞罰熒惑太白凌犯戰不勝填星守光明赤
黃主慶賜之事
尾宿九星十七度(八度五十三分燕之分野)后妃之府大隂陵犯
隂國將軍死日暈隂國弱歲星守犯主旱
太白犯之人民不安
箕宿四星十度後宮妃后之府也月從箕星多風雨
又主客蠻夷胡貊故蠻胡將動必先占此日蝕
主疾風雨飛石折木月暈兵西北來者勝月
蝕主飢車騎滿野月并歲星犯守穀貴
北方七宿九十七度半二十五分
斗宿六星二十三度丞相太宰之位亦主兵一曰天機
南三星天之庫也天梁也北三星天府庭也月
蝕大將刑月陵犯占風雨之變太白辰星犯
守有兵填星犯守臣下不軌
牛宿六星七度天之關梁一曰天鼓又上一星主道路
次星主關梁次三星主南粤動搖變色則占之
日暈隂國主死日月蝕兵起月陵犯大水
旗星居宿度三十日以上天下和平四夷來服
太白入主兵革
女宿四星十一度(六度六十三分齊之分野)主婦之卑者太白犯
之布帛貴亦主兵
虛宿二星十度二十五分半主北方城邑廟堂日暈
齊地主兵月暈主兵日月蝕軍旅飢歲皇
入齊地飢
危宿三星十八度大(十五度六十九分衞之分野)
室宿二星十七度為軍旅糧之府主土工事一星為宫
一星為三軍之廩故置羽林之衞無芒角不動天
下安離宮六星在側日蝕衞地有憂月蝕民
乏食月暈蠻夷來熒惑逆行凌犯臣下有謀
主兵起填星凌犯主關梁不通斧鉞用
壁宿三星九度主文章日暈風雨主大水
西方七宿八十二度半少
奎宿十六星十七度(四度四十分魯之分野)天之武庫一曰天象
又曰封豕所以禁暴横也又主溝瀆歲星守之
北狄懷服熒惑填星入分野凶
婁宿三星十三度大為天獄月暈所守犯有兵在外
不戰日蝕魯地歲星守之天下安熒惑守
犯主兵起
胃宿三星十四度(六度三十一分趙之分野)天之藏庫主食廩五穀
府也一曰主討捕誅殺日暈年穀不熟月蝕
將軍憂月犯之趙北兵歲星犯之五穀不實
熒惑守之旱飢填星流舍三月客軍敗太
白犯之兵起辰星犯之大吉
昴宿七星十一度天耳也主西方畢昴間為天街黃道
之所經七星背黃兵大起星動若跳躍胡兵起
日暈隂國胡主死日蝕臣下憂月犯將軍
死胡不安歲星乘昴出北隂國有憂胡主死熒
惑守犯胡人病疾填星守犯國安太白守犯
趙地旱辰星守犯主疫
畢宿八星十六度(十度四十六分晉之分野)其星太白天高主邊兵
日月暈蝕五星守犯主隂國憂胡王死
觜宿三星一度為軍之候行軍之府藏也主師旅收斂
萬物日暈隂國弱夷狄多疾疫日蝕邊兵憂
月犯主小戰歲星熒惑填星辰星守犯魏兵起
參宿十星九度少一曰參伐一曰鐵鉞主斬刈所以斬
伐萬物助隂也日暈鮮卑死又曰邊將憂月
蝕晉地兵起熒惑犯守兵火填星太白辰星
犯之主兵
南方七宿一百十度大
井宿八星三十度(二十度五十五分秦之分野)天之南門黃道之所
經天之亭候主水衡法令所取平也王者用法平
則明而端列鉞一星附井之前主伺淫奢不欲其
明明與井齊鉞斧用日暈主風雨日蝕秦地凶
月蝕年穀不登月犯之斧鉞用歲星太白
犯守主秦地兵辰星入井在外星進主兵星退
守井若角動色赤主兵黑主水黃潤主喜五星
犯井鉞悉為兵灾
鬼宿五星二度大天目也主視明察奸謀東北星主積
布帛西北星主積金玉隨變占之中央為積尸一曰
鈇鑕主誅斬鬼星明大五穀不成不明則民流
散欲其忽忽不明明則起兵日蝕月暈秦地
有兵粟貴人民憂填星熒惑犯之斧鑕用太
白辰星守犯兵起犯則積尸貴臣愛
柳宿八星十四度少(七度五十六分周之分野)天之厨宰又主雲雨
日暈兵月暈周地不安積星主犯周地旱
太白辰星守犯主兵
星宿七星七度一名天都主兵急盜賊星明王道昌
日暈周地憂月蝕其地蝕月犯守兵在外戰
主民飢歲星守犯主盜賊起
張宿六星十八度(十六度七十一分楚之分野)主&KR0903;寳宗廟天厨及
賞賚之事日暈將相憂歲星入内外兵起
熒惑填星太白守犯主兵起辰星守犯主水
翼星二十二星九度少天之樂府又主夷狄遠客負海
之賓星明大則禮樂興四夷來動則夷狄使來離
徙則天子舉兵月暈主士卒逃遁熒惑太白辰
星犯守兵起
軫宿四星十八度半(十二度十二分鄭之分野)主車騎凡軍出皆占
於軫日蝕楚地兵熒惑填星辰星太白犯守
楚地兵起
諸星占
大角一星在攝提間赤為兵
梗河三星在帝座北天矛也主矛鋒以備不虞一曰天
鋒主胡兵
招搖一星在梗河北主胡兵占其星芒角變動則主兵
革
天門二星在左角南不見則大兵至日暈天門關梁
不通兵起
庫樓十星在角宿南為天庫之府其六大星庫也南四
星樓也旁十五星三三而聚者柱也中央四小星
街也星明大芒角雲氣流星客星干犯則兵起
折威七星在亢南主斷軍獄月犯折威邊將有棄叛
陣
車三星在氐南天之車革也金火守犯兵革滿野
騎官二十七星在氐宿南天子宿衞騎士之象五星
守犯主兵
騎陣將軍一星騎將也
車騎三星在騎官南總車騎之將主布陣行列
西咸四星在房宿北東咸四星在心宿北日月五星之
道也月犯東西咸有隂謀事五星犯有兵起
積卒十二星在房宿西南五營軍士之衆五星入守
天下兵起月犯天江有兵強河津不通
天雞二星在狗國北金火入守兵大起
狗國四星在建星東主三韓鮮卑烏桓獫狁之屬五
星守犯狗國外夷有憂火守東夷兵起
左右旗九星在牽牛北天之鼓旗為旗表主設備知敵
謀
天壘地十三星形如貫索在哭泣南主鬼方北夷丁零
匈奴之類所以候興敗存亡
斧鉞三星在八魁西北主行誅拒敵斬伐奸謀星欲不
明若明動皆為斧鉞用
北落師門一星在羽林星西南主北方蕃落亦主候兵
壘壁陣十二星在室宿南是羽林之垣壘主天軍營陣
五星入壘壁陣大兵起
羽林四十五星三三而聚散在壘壁之南主天軍營陣
翊衞之象月犯羽林兵戈起五星入羽林關
梁不通兵起
天將軍十一星在婁宿北中央大星天之大將也外星
吏士也動搖主兵起旗直揚者隨所擊勝
左右更五星在婁宿西秦爵名也主牧師之官牧養牛
馬之屬金火犯守左右更山澤有兵起
天街二星在昴畢間為隂陽之所分月犯天街兵塞
道路金火犯守兵起
參旗九星在參宿西天弓也弓弩之候如弓張則兵起
旗星偃曲也五星犯參旗主兵起弓弩用
狼一星在參東南為野將主侵掠
弧矢九星在狼星東南天弓也主行隂謀以備盜賊常
属矢而向狼
凡諸星不言兵者不具之皆以星名所主占之雲氣彗
孛
客星流星有干犯諸星以其五色星名分野言其禍福
星變
瑞星
景星傳曰景星者德星也符瑞圖曰景星者大星
也狀如半月生於晦朔助月為明巫咸曰景星
見其國昌
周伯星晉書曰周伯星黃色煌然所見之國大昌
含譽星孝經援神契曰含譽光耀似彗其國喜則含
譽射之蠻夷奉貢則含譽射之
天保星晉書曰天保星者流星之類有音如炬火下
野雉鳴天保也所墜之國有喜隋開皇元年十
一月己巳有流星如炬火燭地占曰流星有聲者
名曰天保所墜之處其國有喜後九年陳平天下
一統
妖星
天棓星傳曰天棓一名覺星本類彗星末銳長四丈
或出東北方主奮争運斗樞曰彗星出東方名
天棓甘德曰天棓出其國凶不可舉事用兵必有
破敗軍拔城天官書曰歲星失次進而東北三
月生天棓長四尺末銳
蚩尤旗星傳曰蚩尤旗類彗而後曲象旗或曰赤雲
獨見或曰其色上黃下白所見之方下有兵大起
天官書曰蚩尤旗見則王者討罰四方孟康
曰蚩尤旗者熒惑之積也唐中宗景龍二年七
月有赤氣亘天其光燭地經三日不見占曰蚩尤
旗也主暴兵十一月庚申突厥首領娑葛犯塞
國皇星傳曰國皇大而赤類南極老人星或曰去地
三丈如炬火主内寇内難或曰其下兵起兵強或
曰内外有兵春秋考異郵曰國皇見東方兵起
照明星天官書曰照明星大而白無角乍上乍下所
出國起兵多變孟康曰照明星形如三足杌杌
上有九彗上向熒惑之積也
司危星天官書曰司危如太白有角或曰出西方之
野星去地可六丈大而白司危出其下主兵衡不
利孟康曰星大而有毛兩角熒惑之積也
天讒星巫咸曰彗出西北如劒長可四五丈名天讒
運斗樞曰彗出西如劒長可四丈名曰天讒見則
兵起
五殘星巫咸曰五殘星出東方星狀類辰星可去地
六七丈春秋合誠圖曰蒼彗散為五殘如辰星
出角五殘者五分也為毁敗之兆荆州占曰大
而赤類動察之而青為五殘見則兵起
六賊星巫咸曰六賊星出正南方其星去地六丈大
而赤動有光天官書曰六賊星所出非其方其
下主兵衡不利
天鋒星宋均曰天鋒彗象而形似矛鋒若見則天下
兵起
長庚星天官書曰長庚如一疋布着天見則兵起
枉矢星晉書曰枉矢類流星色蒼黑蛇行望之如有
毛角長數丈見則謀反之兵合射所誅亦為以亂
伐亂又曰枉矢黑軍士不勇漢書曰秦兵亡
項羽救鉅鹿枉矢西流矢所觸天下之所伐射滅
亡衆也物莫直於矢今蛇行不能直枉而不正以
象項羽執正亂也
天狗星巫咸曰天拘狀如犬奔星色黃有聲其下地
類狗所墜望之如火光燄衝天其上銳其下圓如
數頃田孟康曰星有毛旁有短彗有狗形
郄萌曰星出其狀色赤白有光下即為天狗荆
州占曰流星有光見人而墜無音若有足名天狗
其色白其中黃如遺火狀主候兵討賊破軍殺將
營頭星司馬彪曰營頭星者有雲如壊山墜所謂營
頭之星所墜其下覆軍流血千里一曰流星晝
隕為營頭
客星
天文總論曰客星者非其常有偶見於天此天皇大帝
之使以告休咎也一曰客星見無常所或出西
或出東日多者事大而禍深日少者事微而禍淺
或見而變色芒角必有謀殺之兆其色微小即有
隂謀兵亂之事各以星色占之色白者其分野兵
起有芒角者其下破軍殺將侵奪城邑魏文帝
黃初三年九月甲辰客星見太微左門内占曰客
星出太微國有兵十月帝南討孫權是後累有兵
流星
流星天之使也自上而降曰流自下而昇曰飛大者曰
奔奔亦流星也星大者使大星星小者使小星聲
隆隆者怒之象也行疾者期速行遲者期緩大而
無光者衆人之事小而有光者貴人之事大而有
光者其人貴且衆也乍明乍滅者成敗也前大後
小者恐憂也前小後大者喜事也蛇行者姦也往
疾者往而不返也長者其事長久也短者事疾也
流星所墜其下有兵無風雲有流星見良久
間乃入為大風發屋折木小流星數百四面行者
衆庶移流之象流星如甕者為有發謀起事
凡圍城而有流星來往過城或墜城内營壘之中
者軍旅敗散之象流星從彼敵出來吾軍上必
當有間諜來說吾士卒夜半或寅時使至流星
有流不止者不出百八十日動衆離散若墜吾軍
營中大凶可以速退軍避之一云易將而禳之
流星色青赤名曰地鴈其所墜者起兵流星有
光青赤長二三丈名曰天鴈陣中之精華也其國
起兵將軍當從星之所向吉流星有芒或有聲
天文總論曰此為怒氣各以分野占之色青為
憂為飢赤為兵為旱黃為喜為土功之事白為兵
為刑罰黑為疾疫為死為水灾先看休王而占之
各以日辰宿分所属之國分野論之流星有光
尾伏如疋布蒼白色為使色赤論兵色黑論死
流星甚大其光照地色青赤流四旁者五穀不登
流星犯日映日而赤色向日而流者天下不安
唐太宗大歷二年九月乙丑晝有流星從午沒丑
潯桂州山獠陷州城逐刺史衆流星者隂陽之
精五行之氣形體在下精耀在上衆流星者萬人
不安之象凡衆星並流將軍舉兵隨流星所向擊
之勝後魏文帝和平元年三月有流星數千萬西
行三年六月詔將軍陸真討雍州叛民破之
流星犯歲星天文總論曰其地辱主
流星犯熒惑天文總論曰流星衝熒惑其下君有福
慶若光映熒惑者鄰國有奸謀之意宜謹防之
流星犯填星天文總論曰外邦有奸人入國流星
來衝填星其填星光潤其分野有福流星犯填
星而色赤其分野有兵色黑其分野有水
流星犯太白天文總論曰流星來犯太白其分野軍
弱無兵起兵流星衝太白太白無光其軍師有
憂流星潤澤前後有光而銳來穿太白其下君
有德令盛行外若有軍即還
飛星天文總論曰飛星類流星自下而上曰飛星
晉書曰飛星大如缶或有星如甕復皎然白前卑
後高此謂頓頑其所從者多死亡
奔星天文總論曰有大流星曰奔其星所墜其下有
大兵光跡相連曰流絶跡而去曰奔
隕星天文總論曰星隕如雨有兵亂起
彗星傳曰彗星所以除穢布新也晉書曰彗星所
謂掃星本類星末類彗小者數寸長或亘天見則
兵起大水掃除也除舊布新有五色各依五行本
精所生按彗無光假日而為光夕見則東指晨
見則西指在日南北皆隨日光而指頓挫其芒或
長或短光芒所及為灾天文總論曰兩軍相對
有彗星見隨彗所指擊之者勝彗星有行有止
若行者事小止者事大各以其分野占之荆州
占曰諸彗出長三丈以上期一年四丈以上期三
年十丈以上期五年凡彗星所干歷百日以上
期三年百五十日以上期五年二百日以上期七
年彗星見則敵國兵起得本者勝彗星昏見
其國受兵彗星見久其灾深短則其灾淺彗星
出有叛者兵起其國一日不出一歲天下大水其
邦尤甚運斗樞曰彗星見後曲象旗則王者伐
四方
孛星傳曰孛星者惡氣所生為亂兵以分野占之主
兵灾
虹蜺武密占曰虹蜺隂陽之氣和則為露雨怒則為
風雷散則為虹蜺虹者攻也隂氣攻陽氣也蜺者
囓也灾氣傷害於物如有所嚙一曰樞星之氣
散為虹蜺者斗之亂精也斗失度則為之一曰
隂陽不和交錯之氣雄曰虹雌曰蜺雙出色鮮者
為虹暗者為蜺若攻城有虹從外入飲城中水
者從外順虹攻之勝屈虹入城中其城可屠
若城上有黃虹貫城中主喜青黑凶赤白城陷大
戰流血虹蜺直指從所指擊之勝三屈虹東
出其下有大戰亡城破軍將死五虹俱出兵起
期三年虹蜺似日月暈者必有破軍先起者勝
虹從井中出或飲井水者主兵起
風角
凡候風之法選高迥之地立五丈竿首作木槃書八卦
分四維十二辰上安三足木鳥機關轉運使鳥口
銜花視花動搖即占之又法以雞羽八兩為葆
繫於竿首候羽葆平直即占之
灾祥
吉祥之風日色清明風氣和緩從歲月日時德幷德合
或乘王氣而來人心悦順是為吉祥主德令下施
之應
德者陽德自處謂甲丙戊庚壬為陽假如甲日甲
德在甲也隂德在陽謂乙德在庚丁德在壬己
德在甲辛德在丙癸德在戊是為德合其有王氣
者隨四時王方也
凶灾之風日色白濁天氣昏寒其聲呌怒而揚沙秉刑
殺而暴至發屋折木詳五音而定凶灾起止刑衝
定八方而知善惡後皆明備矣
五音之法一言土三言火五言水七
言金九言木子午庚丑未辛寅申戊
夘酉巳辰戌丙己亥子假令甲子金
從甲數至庚得七即納音是金也假令乙數
至辛得七即納音是金也此乃大撓五音配五
行音它倣此以求之地有配十二辰属五音
之法子為陽宮午為隂宫丑寅為陽徵未申
為隂徵夘為陽羽酉為隂羽辰為陽商戌
為隂商巳為陽角亥為隂角
若鳴條以上怒風起止皆詳其五音與日辰刑殺五墓
五行相生相尅而言吉凶其下主客之法即以日
辰所得納音五行是客時下十二辰與風所來方
為主人則可定主客勝負假令甲子日納音是
金商為客也時加巳時亥時此時是木角為主人
金尅木客勝主人餘皆倣此
凡年月日時四殺五墓上來天氣白濁昏寒皆為凶風
其日三刑最急坐不及起有賊暴至若行即防有
伏兵歲月日時三刑者寅刑己巳刑申申刑寅未
刑丑丑刑戌戌刑未子刑夘夘刑子以上為三刑
寅午戌殺在丑亥夘未殺在戌申子辰殺在未
巳酉丑殺在戌以上為四殺木墓在未火墓在
戌水土墓在辰金墓在丑以上為五墓
凡年月日時三刑四殺五墓之風天色白濁昏塞興兵
動衆見此須急凖備賊兵奔衝侵掠嚴整武備
八節六情
八節之日風乘王卦而來為吉
立春日風從艮來春分日風從震來立夏日風
從巽來夏至日風從離來立秋日風從坤來秋
分日風從兊來立冬日風從乾來冬至日風從
坎來皆乘王卦
六情之日申子日貪狼
北方水水生於申盛於子水性觸地而行觸物而
潤多所好而貪故曰貪狼
亥夘日隂賊
東方水木生於亥盛於夘木性受水氣而生貫地
而出故為怒以隂賊氣害木故為隂賊貪狼必待
隂賊而後動隂賊必得貪狼而後用二隂並行故
王者忌于夘也
寅午日廉正
南方火火生於寅盛於午火性猛烈無所容受故
為惡其氣精勇嚴整故曰廉正
巳酉日寬大
西方金金生於丑盛於酉金之為物喜以利刃加
萬物刃所加無不寬大故曰寬大
辰未日姦邪
上方之情樂東與北也陽氣所萌故為上方辰窮
水也未窮木也木落歸本水流歸末故木利在未
水利在辰盛衰各得其所也水窮則無隙不入木
窮則旁行故為姦邪
戌丑日公正
下方南與西也隂氣所萌故為下方戌窮火也丑
窮金也金剛火強各歸其鄉故火利午金利酉酉
午金火之盛也盛時受利至窮無所歸故曰衰也
火性無私金性方剛故曰公正
凡寅午巳酉丑戌日風和緩而來日色晴明皆為吉風
主恩令慶賀申子亥夘辰未日主為凶風主貪
掠隂謀姦詐又看風來地位以日時支干五行
數言之王相則多休囚則少
觀風察將
凡風勢隆隆如車如雷如擊鼓聲者謂之宫風其將寬
和而有信風勢如金如石相敵擊如金聲雜佩
和響者謂之商風其將威猛而好殺風勢肅肅習
習如動林木者謂之角風其將仁恕不可詐欺風
勢如奔馬火焱掣裂者謂之徵風其將猛裂難與
争鋒勢如流水揚波激氣相雜者謂之羽風其將
貪暴多姦詐
虙氏曰兩軍相當陳師原野未知主客勝負如何者以
先舉為客後應為主常以其時與來方為主其日
納音為客若時與來方能制納音主勝若納音制
時與來方者客勝若相生者為比和不戰常以地
十二位分之
子為陽宫午為隂宫属土丑為陽徵未申為
隂徵属火夘為陽羽酉為隂羽属水辰為
陽商戌為隂商属金巳為陽角亥為隂角属
木王時以然皆属主命假令壬子癸丑壬
午癸未戊辰己巳戊戌己亥庚寅辛夘庚申辛
酉皆木属角曰為客軍命在木若風從辰戊商
未上來時加辰戌者謂辰戌金能制木皆主軍
勝客軍敗若風從子午宫上來加子午宫属
土時與風來方属土納音是木能制土客軍勝
主軍敗攻城得捷邊軍陷若納音是木風從夘
酉羽上來或從丑未寅申徵上來皆為相生主
軍和解
李淳風曰兩敵相當先分八卦以察主客勝負若風從
西北乾上或正北坎上或東北艮上來宜先舉為
客勝後應為主敗若從正東震上或東南巽上
或正南離上來者利後舉主勝先舉為客敗若
從西南坤上來者主有謀不成兩不利若從正
西兊上來者客有伏兵主宜設備否則大敗
用兵勝負
謝臨曰初出軍日風從後來衝霧突雲人雄壯馬嘶逸
旌旗如舉勢指敵方鼓角聲清而震響君臣對問
以調和必獲全勝以建大功若從旁來而前向者
得天人之助獲得糧儲敵來降我若從出軍日
風從五音相生位上來天色暗明人馬奔逸上下
懽心風氣調暢軍行勝捷將成大功假令巳亥角
日風從夘酉羽上來此名母來翊子風從丑未寅
申徵上來此名子來扶母出軍當勝有成功須天
色晴明風勢和緩者捷天氣昏濁風勢寒色塵土
蓬勃者即有戰傷若入敵境經要害過城壘三
日内有風雨雷霆從我軍上去入賊境有威怒之
勢為天助我軍行克城池獲金玉盖得龍虎助軍
之象謂雲從龍風從虎也若平安之時風雲相
交即雨至若用兵之時龍虎相交即急戰風為
主雲為客若風勢緊大雲容薄小者主勝客負
若雲色濃後來勢且急風勢微弱不能震怒者
客勝主負
謝臨曰初出軍及三日内行次風勢蓬勃逆來衝我旗
幟難舉人聲怯馬不嘶或從後或從旁起吹沙觸
塞人馬行過回視無跡者此名鬼風軍必敗若
出軍三日内急風甚雨威不能震者軍必大敗
若天氣沉昏風聲錯亂或久隂不雨皆為下謀上
宜設備以順天意若出軍日頓無風草木不動
者賊不可得若初立牙旗日飄風驟來牙旗摧
折旗旛繞竿者此為不順天時上將死若軍行
旗旛指後者三軍敗戰將死若半道逢賊分軍
兩向或往戰風來逆吹旗旛却飛不進者大敗
若旗幟繞竿或下垂者交戰將死若營陣既成
列旗鼓初張有暴風卒來相掩軍幕傾旗旛折林
木摧者此為惡兆主將失位軍人叛散若風雨
逆來不霑衣者此名泣軍師徒大敗若交戰風
雨驟來者此名洗尸戰大敗
中國伐夷
張衡曰欲知中國將伐四夷者當候四季受角之日
戊辰戊戌癸丑癸未為角日日中半夜風勢緊急
從四季上來謂四季属土土畏木今日角木克土
故知中國將伐四夷也當以風止之處知所伐之
地假令東止辰伐東夷止未伐南蠻止戌
伐西戎止丑伐北狄若風止有雨景色温和
即不行若四季受害之日丙辰丙戌辛未辛丑
為受害日風從己酉上來或四季上來皆外兵欲
降不為惡若四季日風從己酉來皆賊兵解散
若風勢和緩天色温和為不來寒尅即來
攻城
虙氏曰若敵城相近攻擊未尅風從敵上射我軍經日
不絶止而復起數日如此者賊有伏兵欲來襲我
或賊救兵將至宜整戈甲待便尅之當得賊城池
財寳若軍行得境下營纔定未逢戰者晝夜有
急風來射我軍雲勢奔速乍西乍東急防賊軍過
我營砦宜安隊屯兵攻其不意若旋風入營昏
沉蔽天干戈倒帳幕傾者宜急設備以防不虞
若旋風吹物上天人皆恐怖宜防軍中有人與賊
連謀順天時撫將校犒士卒則禍去灾除若與敵
相守營砦相近旋風歷城者隨其所在賊至宜設
兵備之或雲氣旋風從外入敵城者從入處攻
之必尅
營砦驚急
李淳風曰兩軍相近各有城寨相守經時勝負未决者
當以風勢察之若從風歲月日時刑上來假令
子年十一月子日夜半有風從夘上來者是勢遲
緩者宜秣馬利兵急設驚備以防賊至必有大戰
若勢急速乍起乍止當有狂賊逢小戰若兩軍
相守未戰忽有風從賊方上來初起塵土蓬勃及
至我軍之上勢低小高而不緊者其賊住十里外
兵不交鋒各無相戰
敵城將陷
李淳風曰角日風從子午上來時交日中夜半其勢迅
急寒尅者城必陷若從角上來勢號怒發屋折木
者敵兵將至宜避若從亥子上來夜發晝止大寒
夜必有賊攻其城砦凡羽日大風寒尅日色沉
冥有兵圍城客勝主不利若貪狼姦邪日風從
隂賊上來或商角日天氣昏寒與歲月日時刑相
會者急賊至角日宫時大風急怒者其城破
敵兵解退
京房曰寬大廉正之日風從己酉上來天氣温和者敵
兵退散四激上來者敵兵自退四激者春戌夏丑
秋辰冬未是也寬大受商之日風從丑來連未
上來連三日者主客軍退散商風起幕中來不利
客客退一日受商之日風從酉上來連三日天色
清明大軍皆退又寬大之日時加寬大風從己
酉上來止於己酉時群賊解散若寬大日風從
己酉上來夜起晝止者主衆賊皆未散若晝風
夜止天氣温和上下同心解散若天隂寒亦未
解
夷兵犯塞
京房曰欲知夷兵犯塞當視四季受羽受宫之日時當
日中夜半風勢號怒兼帶刑殺者當有夷兵犯塞
乙丑乙未庚辰庚戌為受商之日壬辰壬戌
丁未丁丑為受羽之日丙戌丙辰辛未辛丑為
受宫之日其日風從四季辰戌丑未時加日中
夜半或申子亥夘上來其勢急速者有夷兵侵界
晝伏夜行風勢寒濁者必成也
李淳風曰壬辰為夷乙未為蠻壬戌為戎乙丑為狄
其日若風從申子亥夘辰未上來勢寒尅者當有
寇入境若壬辰壬子壬戌壬辰日風從甲子亥夘
上來其勢急者有外寇與夷狄兵同侵中國四
季上來發屋折木比及三日主客軍入界若商
日風從隂賊上來主賊自殺其主若隂賊日風
從亥夘上來其勢寒尅賊自殺
軍城凶吉
李淳風曰欲知軍城吉者當視諸商日有風折木從丑
寅陽徵上來連三日城中主軍勝客軍敗其將死
城中人力少者客軍退城中蘇息又五音逐日
風起時及地位五音尅日辰納音者主軍勝客軍
散如純有徵風起在徵日寬大時則客軍急退
之象
假如甲子日属金為客時加寅申風從陽徵上來
者火為主火起制金為立制客則主軍勝客軍敗
若甲子受金之日風從乙亥上來時加己亥属木
金能制木為客制主則客軍勝主兵敗又寅日
風起於寅此名純徵日時加己酉為寬大時有風
卒起為客軍急退之象
李淳風曰凡軍營久相固守及初下營後擬為攻却未
定或有八難生者遂須迴避若賊攻城城必下風
起時其狀徧歷八方周旋不定折木發屋吹塵不
解蔽天城可屠宜預設備防之其風止則令弱兵
先退奇兵漸進以強馬向敵作陣而回之若城
内忽有狂風起勢大惡倒戈驚人宜嚴警備或旋風
入營天色昏暗吹帛向空人皆見之者其軍不利宜
祭天地良將預知故順天時撫士卒勞軍伍則灾消
李淳風曰欲知賊數多少者視風所來之門為月期所
乘辰為黑道以止發時支干為人數乘王相則數倍
乘休囚則數減
假令風從坎來起夜半止日中者坎居子位建子
為十一月子數九其十賊當以十一月來住九百
里或九十里内賊九人或九十人九百人王氣
十倍相氣五倍休廢如數支干數者甲巳子午
各九乙庚丑未各八丙申寅辛各七丁壬
夘酉各六戊癸辰戌各五己亥各四日辰
王相十倍休廢如數囚死減半若大國兵臨未
陣則言萬數中邦言千數邊寇言百數各大小論
之
伏兵
京房曰暴風忽起昏塵蔽天堅葉茂條皆落起於三刑
五墓之上者宜防前後當有伏兵
武經總要後集卷十七
