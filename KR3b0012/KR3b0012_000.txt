武經總要兵家類
提要
(臣)等謹案武經總要四十卷宋曾公亮丁度
等奉敕撰晁公武讀書後志稱康定中朝廷恐
羣帥昧古今之學命公亮等採古兵法及本
朝計謀方略凡五年奏御仁宗御製序文其
書分前後二集前集制度十五卷邊防五卷
而十六卷十八卷各分上下後集故事十五
卷占候五卷仁宗為守成令主然武事非其
所長公亮等亦但襄贊太平未嫻將略所言
陣法戰具其制彌詳其拘牽彌甚大抵所謂
檢譜角觝也至於諸蕃形勢皆出傳聞所言
道里山川以今日考之亦多剌謬然前集備
一朝之制度後集具歴代之得失亦有足資
考證者讀書後志别載王洙五經聖略十五
卷方寶元中西邊用兵詔洙編祖宗任將用
兵邊防事迹為十二門今已佚南渡以後又
有御前軍器集模一書今惟造甲法二卷造
神臂弓法一卷尚載永樂大典中其餘亦佚
宋一代朝廷修講之書存者惟此編而已固
宜存與史志相參也乾隆四十六年三月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
武經總要仁宗皇帝御製序
朕聞天道尚武示震曜以宣其威國事在戎設營衛以
整其旅輔于文德著之善志自繩契斯革篇牘攸紀古
先哲王維御凾夏製軍詰禁去暴誅慢暌乖取象則弧
矢利夫天下師嚴以律則地水制夫剛中周紹夏商建
官最備大司馬總九伐之法以正邦國簡車籍馬悉出
井田之賦治兵振旅先辨其物之用逮夫戰國羣雄競
起任權詐而兼形勢包隂陽而用技巧孫武吳起之說
尉繚穰苴之儔數且百家類分四種刪取要用留侯所
以叙兵法也据摭遺逸揚僕所以脩軍政也洪惟三聖
開統繼照奮神武以平多壘揚天聲以薄四海豐功美
利非可殫紀昨藩臣阻命王師出戎深惟帥領之重恐
鮮古今之學命天章閣待制曾公亮等同加編定慮汎
覽之難究欲宏綱之畢舉俾夫善將出抗彊敵每畫籌
策悉見規模公亮等編削之效寖踰再閏沉深之學
莫匪素藴凡軍旅之政討伐之事經籍所載史册所記
祖尚仁義次以鈐略至若本朝戡亂邊防禦侮計謀方
略咸用槩舉且用兵貴乎有紀尚節制也决勝至于無
形尚權變也六師練訓四方風土爰從刪正可備廟算
也又若營陣法制器械名數攻取之具守拒之用並形
圖繪悉以訓釋考星歷辨雲氣刑德孤虚推步占驗行
之軍中闕一不可命司天監楊惟德等參考舊說附之
于篇共勒成四十卷内制度一十五卷邊防五卷故事
十五卷占候五卷目曰武經總要夫前王用兵蓋不得
已以殺止殺殺之可也以戰去戰戰之可也且出提金
鼓付之閫事取鑒成敗可以立功貴伐謀而無倖勝善
統衆而無專勇庶幾識為將之體也尚書工部侍郎參
知政事丁度總領書局適成編綴形于奏請願賜叙引
因言用兵之道有愧博古之能聊以冠篇傳之可久
