武經總要前集卷十五
宋曾公亮等撰
制度
行軍約束符契
傳信牌字驗
間諜鄉導
行軍約束
凡行軍及在營應軍中條約主將並須先出榜曉告令
將士知審
凡行軍大將平明與諸將論一日之事暮與諸將議一
夜之事
凡欲攻圍只主將知委應行將士不得預知並候臨時
唱發
凡前有鬭敵主將先須下令合到遠近處所及收軍記
號凖節
凡軍行在路四面各三里止絶行人不得令輒犯隊伍
犯者並執送所在官司其山川狹隘處更不定地里
但犯隊伍者即坐
凡將佐在行營應交代者舊將不得出迎先令嚴兵守
備待新將到營發符契合同即聽交代
凡賊已臨境事機急切而主將不在軍又馳報不及者
即副使商議與發兵馬仍飛報主將
凡將佐及將士内有宿相讐嫌者不許相監統及同營
隊士卒具事申主將大將奏聞
凡未發軍三日以前所須排比早定臨行一日須内外
寂静如常日
凡諸將給親兵外不得更於諸隊抽揀勇士為隨身防
衛
凡軍行不得踐踏田苗
凡與敵戰勝逐賊須留軍後守輜重諸軍亦不得輒動
其竒兵追赴不得過百步審知賊勢敗散乃許遠逐
之
凡行營吏卒非於親戚不得輒受他人饋遺財物
凡營幕作食事已訖未昏以前須滅火或夜中有文牒
及抄寫須火燭者申主將判押乃聽
凡營壘已定兵士須出採樵及市易者每人持一木牌
書其姓名門司驗認始聽出入出須三人以上不得
獨行
凡營門常須嚴整呵察出入雖敕使至皆須先報主將
候嚴整軍備然後見
凡破城陣所得軍器糧儲即收入官餘物並給獲功之
人
凡敵中有人來降即直引見主將餘人不得輒問賊中
事宜
凡步軍既入賊境除器械外不得負重過十斤如不在
賊境任輕重自負
凡馬軍除器甲及的須物外不得負斤兩之重
凡隨軍發運糧須主將密定行期關報官司不得漏泄
凡士卒給弓弩須分軟硬為三等量人力強弱均配衣
甲亦定短長為三等量人材大小給之
凡朝廷問機密事宜及兵甲錢糧文字不得只憑口宣
須親見宣勑方得奏報
凡行軍主將不以有無事機並須日一發奏仍令急逓
或事非文字可傳者即差親信馳奏
凡士卒臨事務熟主將指呼如已分定使臣主領其所
管部隊不得頓有移易
凡軍行在道十里一令整齊二十五里食訖糧五十里
宿食或步騎衆多或山川險阻並令主將約此裁令
凡軍中不得多繫俘虜虚占防守之人
凡賊境有直路狹隘險阻泥陷處不得引軍過之以防
掩襲
凡軍行所至處有水泉及放牧草地並差人監當不得
令濁亂及非理踐蹂
凡破賊得殊方異物堪以奉人主者隨物給價與所獲
人物即歸官
凡士卒臨陣隨身私物將挈不得者各書姓名色件付
本隊輜重主者收領
凡將欲臨陣士卒不能執作勞役聽補緝衣屨務令安
逸
凡軍士軍裝衣資並將校檢察勿得浪費
凡士卒乘馬皆本軍將校逓為撿轄令謹切愛護以時
飲飼
凡軍馬未見賊騎十里步十里事警急不得輒馳走以
損馬力
凡馬須揀擇遲速相等者給配同隊有彊惡者别揀為
羣以備衝突若性惡不可制者不得給配戰士
凡戰士給配得馬有鈍弱不堪入戰者許自白主將聽
與換給
凡探候得賊事宜並與隣道主將密相關報
凡軍行主將先令士卒白軍行所到之處兵士不得妄
刈稼穡伐林木殺六畜掠財物姦犯人婦女
凡將佐三日一巡本部吏士營幕閱其飲食精麤均勞
逸恤疾苦
凡軍中不採風言及匿名論人是非者恐賊人謀害良
善
凡軍中不得諷誦歌詩曲調感切人者及樂中不得為
悲凉之聲
凡士卒有過本因錯失非有害軍士者主將量情原減
以懷人心
凡軍中彊暴凌人不受羈制者並當除去
凡軍中除依時教閱外主將不得勞擾軍士務令休息
凡軍中行住營三日外並須教習武藝繕備器械
凡軍中教射先教射親次教習遠
凡輜重常令在軍中不得在前後恐賊偏攻
凡軍營無利不住經時久則弛慢賊因得計但時有移
易則人心不懈怠賊亦不測
凡軍破不許捉生恐因争競以致軍亂
凡吏士殺敵得資財蓄産並悉數以白大將無得輒隠
凡合戰時不許收賊器械恐軍號錯雜
凡軍中掠獲除按條賞士外大將不得輒取
凡得被掠將佐及敵中偏禆並驗問申奏
凡陣中不使羸老疾病人在戰列恐牽潰行陣不使工
巧人戰鬭妨葺理軍器
凡書生雜吏不許臨陣觀瞻
凡得敵中降人自陳軍中利害者不可即聽須受而審
覆之
凡得生口無問逆順皆不輒殺以招來者漸以誘問敵
情亦不可縱逸防為間諜
凡賊勢未窮蹙輒求和合者當佯許勿拒之益戒軍中
為備
凡行營每隊定官一員專察高聲或諸軍前後相遠須
傳聲換人則委差定當傳者他人不得輒傳合傳不
傳不合傳而傳者皆論如軍律
凡軍中請器械並戰袍並定斤兩標記色號槍劍弩等
並各記之軍司明立文簿軍還送納皆按簿交受
凡軍士請納器甲須本營將校部勒同畢不得前後自
便
凡軍中得關遺物産並當日於所屬送納
凡軍中除炊炮及應得存火外餘並不許輒留
凡軍士不得輒議敵中事宜
凡軍中除習武藝為戲外(如拔距投石之類也)餘博戲並皆禁斷
凡軍中有克捷所送露布由都部署以門仍牒轉軍使
徧下營内
符契
符契之設尚矣周武王問欲引兵深入諸侯之地三軍
卒有緩急利害吾將以近通遠從中應外以給三軍
之用奈何太公曰主與將有陰符凡八等有大勝克
敵之符長一尺破軍擒將之符長九寸降城得邑之
符長八寸有却敵報遠之符長七寸警衆堅守之符
長六寸請糧益兵之符長五寸敗軍亡將之符長四
寸有失士亡利之符長三寸諸奉使行符稽留若符
事聞泄告者皆誅之敵雖聖智莫之能識然近代或
用或置沿革不同本朝康定初制符契頒於沿邊諸
部今附其法於後云
銅符長五寸闊二寸厚六分上面刻篆字曰某處發兵
符下面鑄虎豹為飾中分為二段牙槽相合右一段
左旁作虎豹頭四枚左一段右旁開四竅為勘合訖
却將篆文面相向合定於側向刻十干字為號第
一符勘甲巳字為合第二符勘乙庚字為合第
三符勘丙辛字為合第四符勘丁壬字為合第
五符勘戊癸字為合
左符即全刻十干半字右符即依次刻甲乙等兩半
字右五段留京師左五段降付逐道主將收掌
凡發兵馬令指揮或三百人以上至五十人用一虎一
豹符五千人以上用雙虎雙豹符以下符之法委樞
密院以右符第一為始盛以木函封以本院印與宣
命相副付於使臣宣内具言下第一符發兵馬若干
主將遇宣與符即將左符看驗得合乃為興發發訖
即以本司印封題右符還付使臣歸京仍飛驛别奏
凡主將所掌符契專擇一官為腹心典領
凡給受符契次第月日所發兵馬之數皆書於籍勿得
謬誤以備照覆若再有抽發樞密院即下右符第二
至第五各以次行用周而復始其降宣遣使封題勘
合並如下第一之制其銅符右段委樞密長官於本
院嚴固封鎖以承旨主事各一員典掌亦置籍抄記
如法本院官通押逓相照驗
木契長七寸闊二寸厚一寸五分上下面並題云某處
契中剖為上下二段上段内為魚形并題一二三次
第下段内刻空魚為勘合之處左側題云左魚合右
側題云右魚合上三段下一段上三段留主將收掌
下一段付諸軍州城寨主收掌
凡主將差發兵馬百人以上先發上契第一段盛以皮
囊封以本司印并文牒相副遣指揮使或職員齎付
文牒内具言發第一契兵馬若干其州縣城寨主得
牒與契即將下契勘驗得合乃付兵馬付訖其上契
却用本司印封題還付使人齎歸其第二第三差發
勘合並如下第一契條約如有抽發即依次用之周
而復始其收掌給受委官置籍一凖符制
傳信牌
本朝大將石普上言北面抗敵行陣間有所號令則遣
人馳告恐失計畫復虞姦詐請令將帥各持破錢作
牌遇傳令合而為信真宗以古有兵符廢之已久因
制漆木為牌長六寸闊三寸腹背刻字而中分之置
鑿柄令可合右穿二竅容筆墨上施紙劄每臨陣則
分而持之或傳令則書其言而繫軍吏之頸至被合
契乃書復命焉
字驗
舊法軍中咨事若依文牒往來須防泄漏以腹心報覆
不惟勞煩亦防人情有時離叛今約軍中之事略有
四十餘條以一字為暗號
請弓請箭
請刀請甲
請鎗旗請鍋幕
請馬請衣賜
請糧料請草料
請車牛請船
請攻城守具請添兵
請移營請進軍
請退軍請固守
未見賊見賊訖
賊多賊少
賊相敵賊添兵
賊移營賊進兵
賊退軍賊固守
圍得賊城解圍城
被賊圍賊圍解
戰不勝戰大勝
戰大捷將士投降
將士叛士卒病
都將病戰小勝
右凡偏裨將校受命攻圍臨時發以舊詩四十字不得
令字重每字依次配一條與大將各收一本如有報
覆事據字於尋常書狀或文牒中書之加印記所請
得所報知即書本字回亦加印記如不允即空印之
使衆人不能曉也
間諜
兵法曰明君賢將所以動而勝人成功出於衆者先知
也先知者不可取於鬼神不可象於事不可驗於度
必取於人而知敵之情者也夫用間有五有因間有
内間有反間有死間有生間因間者因敵鄉國之
人而厚撫之使為間也内間者敵之官人有賢而
失職者有無過而被刑者有寵嬖而貪財者有屈在
下位而不得任使者有欲求展己之才能者有飜覆
變詐常持兩端之心者如此之官皆可以潜通問遺
厚貺金帛而結之因求其國中之情察其謀我之事
復間其君臣使不和同也反間者敵有間來窺我
我必先知之或以厚貺誘之反為我用之或佯為不
覺示其偽情而縱之則敵人之間反為我用死間
者外詐立事蹟令吾間憑其詐跡以輸於敵而得敵
信若我進取與詐跡不同間者不能脱則為敵所殺
生間者取内明外愚形劣心壯嫻於鄙事能忍饑
寒詬耻者往來通報也此五者皆當謹察其人而
任之否則不能成務而自屠其身漏吾軍事也故曰
三軍之事莫親於間賞莫厚於間事莫密於間非聖
知不能用間非仁義不能使間謂先量間者之性誠
實多知乃可用之然則間亦有利於財貨不得敵之
情實但將虚詞以赴我約此非用心微妙不能酌其
情偽
凡軍之所欲擊城之所欲攻人之所欲殺必先知其守
將左右謁者門者舍人之姓名今吾間必索知之使
往則自通也又曰必索間(謂常於軍中搜索敵人間諜)敵間之來
者因而利之導而舍之故反間可得而用也因是而
知之故鄉間内間可得而使也因是而知之故死間
為誑事可使告敵因是而知之故生間可使如期五
間之事主必知之知之必在於反間故反間不可不
厚也五間俱起莫知其道是為神紀此謂善任間者
同時而任五間異辭合謀往之於敵雖有明智無不
惑者又有求彼鄰好旁致事端佯緩罪囚露此偽跡
通尺書以離其親信却降虜以示吾虚狀臨敵為計
非一途也
凡遣間者受詞指縱必於卧内其人非素舊者亦當羈
執其族使雖死不敢漏吾密故曰間事未發而先聞
者間與所告皆死也夫水能濟舟亦能覆舟我用間
以謀人人亦有用間以謀巳我以審往人以密來為
將者亦當酌此以待之可無失矣
鄉導
經曰不用鄉導者不能得地利管子曰主兵者審知地
圖然後可以行軍襲邑盖入人之境内者我孤軍以
進彼密嚴而待渡險則有發伏之慮涉川則有壅决
之憂晝行則有暴來之鬭夜止則有虚警之撓頓舍
必就薪水畜牧必依芻草一事不備則自投於死安
能獲寇哉故敵國之山林丘阜可以設險者灌叢茂
草蒲葦之可以隠蔵者道里之遠近城郭之小大委
(於偽切)積(子智切)之所在水草之所有乘卒之衆寡器甲
之堅脆必盡知之則兵行鄉導不可暫無
凡用軍事或俘虜為鄉導者須防賊諜陰持姦計為其
誘誤必在鑒其色察其情參驗數人之言委曲相合
乃可信任便當厚其頒賞要之爵秩仍選腹心智謀
之士挾而偕相出處密防其貳也然不如素蓄堪用
之士但能諳練行途亦不必土人也如在曠野四隅
莫辨又值夜晦當視北辰候中星為正
正月昏昴中旦心中二月昏井中旦箕中
三月昏柳中旦南斗中四月昏翼中旦牽牛中
五月昏角中旦危中六月昏氐中旦壁中
七月昏尾中旦婁中八月昏南斗中旦畢中
九月昏牛中旦井中十月昏虚中旦室中
十一月昏營室中旦軫中十二月昏奎中旦亢中
若遇天景曀霾夜色暝黑又不能辨方向則當縱老馬
前行令識道路或出指南車及指南魚以辨所向
指南車法世不傳魚法用薄鐵葉剪裁長二寸闊五分
首尾銳如魚形置炭火中燒之候通赤以鐵鈐鈐魚
首出火以尾正對子位蘸水盆中沒尾數分則止以
密器收之用時置水椀於無風處平放魚在水面令
浮其首常南向午也
武經總要前集卷十五
