武經總要後集卷九
宋曾公亮等撰
故事九
絶藝挑戰
勢宜决戰臨危决戰
戮力必勝驍勇敢前
陷陣摧堅表裏夾攻
乘勝破敵乘機破敵
乘風雨破敵散衆
絶藝
梁大同初魏軍復圍南鄭杜懷寳命第三子嶷帥二百人
與魏前鋒戰於光道寺流矢中馬目敵人交矟將至
嶷斬其一騎而奪馬馳歸嶷膂力絶人善騎射所佩
霜明朱弓四石每出殺傷甚多人憚之號為杜彪
陳衆軍北伐蕭摩訶隨都督吳明徹濟江攻秦郡時齊
遣大將尉破胡等率衆十萬來援其前隊有蒼頭
犀角大力之號皆身長八尺膂力絶倫其鋒甚銳
又有西域胡妙於弓矢弦無虛發衆軍尤憚之及
將戰明徹謂摩訶曰若殪此胡則彼軍奪氣摩訶
曰願得識其形狀明徹乃召有識胡者云絳衣樺
皮裝弓兩端骨弭明徹遣人伺胡在陣仍自酌酒
飲摩訶摩訶飲訖馳馬衝齊軍胡挺身出陣前十
餘步挽弓發矢摩訶遥擲銑鋧(胡典切柔錐也)正中其額
應手而仆齊軍大力十餘人出戰摩訶又斬之於
是齊師退走明徹追至吕梁復與齊大戰摩訶率
七騎先入手奪齊軍大旗齊衆大潰以功授譙州
刺史及周武帝滅齊遣其將宇文忻争吕梁忻時
有精騎數千摩訶領十二騎深入周軍縱横奮擊
斬馘甚衆及周遣大將王軌結長圍連鏁於吕梁
下流斷大軍還路摩訶謂明徹曰聞軌始鏁下流
其兩頭築城今尚未立公若見遣擊之彼必不敢
相拒彼城若立則吾屬虜矣明徹不從水路遂斷
周兵益至摩訶又請曰今求戰不得進退無路若
潛軍突圍未足為恥願公率步卒乘馬徐行摩訶
驅馳前後必使公安達京邑明徹曰吾為總督必
須身居其後相率兼行第馬軍宜須在前摩訶因
夜發選精騎八千當先衝突後以衆騎繼之比旦
達淮南
隋竇榮定擊突厥史萬歲詣轅門請自效榮定素聞其
名見而大悅因遣人謂突厥曰當各遣一壯士决
勝負突厥許諾因遣一騎挑戰榮定使萬歲出應
之萬歲馳斬其首而還突厥大驚遂引軍去
唐高祖率兵擊羣盜至龍門縣賊母端兒衆數千人至
城下高祖親率十餘騎擊之高祖連射七十發賊
大敗皆應弦而倒明日斬首築為京觀於屍上盡
得所射箭其妙如此
太宗討劉黑闥於肥鄉列陣太宗親率左右擊之有突
厥勇壯絶倫直衝太宗刃將接太宗以天策上將
大箭射之中心洞背應弦而斃遂傳此箭於北蕃
突厥見而驚嘆又嘗覘敵壘遇三騎皆賊中驍勇
有名者舉鎗而進左右請避之太宗不從待其將
至連發三矢相次皆斃敵人懾氣焉
尉遲敬德善避矟每戰單騎入賊矟攢刺終不能傷又
能奪賊矟還以刺之出入重圍往返無礙齊王元
吉亦善矟聞而輕之欲親自試命去矟刃以竿相
刺敬德曰縱加刃終不能傷請勿除之敬德矟謹
當却刃元吉竟不能中太宗問曰奪矟避矟何者
難易對曰奪矟難乃命敬德奪元吉矟元吉執矟
躍馬意在刺之敬德俄頃三奪其矟元吉素驍勇
雖相嘆異甚以為恥王世充領步騎數萬來戰世
充驍將單雄信領騎直赴太宗敬德躍馬大呼横
刺雄信墜馬賊徒稍却敬德翼太宗以出賊圍
薛仁貴領兵擊九姓突厥於天山將行高宗内甲令薛
仁貴試之上曰古之善射有穿七札者卿且試射
五重仁貴射而洞貫之高宗大驚更取堅甲以賜
之時九姓有衆十餘萬令驍健數十人來挑戰仁
貴發三矢射殺三人餘俱下馬請降仁貴恐為後
患并坑殺之更就磧北安拊餘衆擒其虜主葉護
兄弟三人而還軍中歌曰將軍三箭定天山戰士
長歌入漢關九姓自此衰弱不復更為邊患
哥舒翰有家奴曰左軍年十五六亦有膂力翰善鎗每
追賊及之以鎗搭其背而喝之賊驚顧翰從而刺
其喉皆剔高三五尺而墜無不死者左軍輙下馬
斬首率以為常
史敬奉形甚短小若不能勝衣至於野外馳逐能擒奔
馬自執鞍隨鞍躍上然後羈帶矛矢在手前無強
敵甥姪及僮使僅二百人每以自隨臨入敵輙分
其隊為四五隨逐水草每數日各相遇已而皆獲
有虜
逆賊史思明攻河陽使驍將劉龍仙率鐵騎五千臨城
挑戰龍仙健勇自恃舉右足加馬鬛上嫚罵李光
弼登城顧望謂諸將曰孰可取者僕固懷恩請行
光弼曰此非大將所為歴選其次左右曰白孝德
可光弼問所欲幾何兵孝德曰可獨往耳弼壯之
終問所欲對曰願選五十騎於軍門為繼兼請大
軍鼓譟以增氣勢他無所用光弼撫其背以遣之
孝德挾二矛策馬截流而渡龍仙見其獨來甚易
之足不降&KR0008;稍近將動孝德搖手示之若使其不
動龍仙不之測乃止孝德呼曰侍中使余致辭非
他也龍仙去數步與之言䙝罵如初孝德勒馬伺
便因瞋目曰賊識我乎龍仙曰誰耶我乃大將白
孝德也龍仙曰是何猪狗孝德發聲彪噉持矛躍
馬而搏城上鼓譟五十騎繼進龍仙矢不暇發環
走堤上孝德追及斬首執之而歸
王敬蕘魁傑沉勇多力善戰所用鎗矢皆以純鐵鍛就
鎗重三十餘斤摧鋒破陣率以此勝
本朝太宗幸太原城西督諸將麾兵發機石攻城初帝
選諸勇士數百人教以劒舞皆能擲劒空中躍其
身左右承之妙絶無比見者無不恐懼會北戎遣
使修貢賜宴便殿因出劍示之壇場鼓譟揮刃而
舞跳擲承接霜鋒雪刃飛舞滿空戎使見之懼形
於色及巡城耀武必令劒士前導各呈其技賊衆
乘城望之破膽
挑戰
春秋時楚許伯御樂伯攝叔為右致晉師(單車挑戰示不)
(欲和以疑晉之帥)許伯曰吾聞致師者御靡旌摩壘
而還(靡旌疾驅)樂伯曰吾聞致師者左射以菆(左軍)
(左也菆發矢之善也)代御執轡御下兩馬掉鞅而還(兩飾)
(也掉止也示閒暇)攝叔曰吾聞致師者右入壘折馘(折馘)
(斷耳)執俘而還皆行其所聞而復晉人逐之左右
角之(張兩角從旁夾攻之)樂伯左射馬而右射人角不能
進
楚漢相持彭越數絶楚糧道項羽欲討越謂其將曹咎
曰謹守成臯勿與戰無令得東我十五日必誅彭
越定梁地漢果數挑戰楚軍不出使人辱之五六
日曹咎怒渡兵肥水漢擊之大破楚軍盡得楚寶
貨曹咎自刎肥水上
前秦苻堅遣黃眉鄧羌等率步騎討姚襄據黃洛深溝
高壘固守不戰鄧羌說黃眉曰傷弓之鳥落於虛
發襄頻為晉將桓温張平所敗銳氣衰矣今固壘
不戰是窮寇也襄性剛狠易以剛動若長驅鼓行
且壓其壘襄必忿怒而出師可一戰而擒也黃眉
從之遣羌率騎三千軍於襄壘以挑之襄果怒盡
銳出戰羌偽不勝引騎而退襄追之至於三原羌
回騎拒襄俄而黃眉至大戰斬之盡俘其衆
宋蒼梧王遇賊沈攸之自江陵舉兵東下分兵出夏口
據魯山既至有驕色以郢城弱小不足攻遣人告
行郢州事柳世隆曰被太后令當暫還都既相與
奉國想得此旨世隆答曰東下之師久承聲問郢
城小鎮自守而已攸之將去世隆遣軍於西渚挑
戰攸之果怒令諸軍登岸燒郭邑築長圍攻之世
隆隨宜拒應乘間屢破之
武德四年太宗圍王世充於東都竇建德自河北率兵
十餘萬來援太宗自率步騎三千五百人趨武牢
建德自滎陽西上築壘於板渚太宗以五百騎出
武牢東二十餘里挑戰先是李勣程齩(音咬)金秦叔
寶令尉遲敬德執矟造建德壘下大呼致師賊衆
大驚撓出兵數千騎太宗逡巡漸却遂引賊入伏
内李勣奮擊大破之獲其大將殷秋石瓚斬首數
百級
勢宜决戰
太宗圍王世充於洛陽旬餘不克將士皆思歸總管劉
弘基等請班師太宗曰今日興兵欲一勞永逸東
道諸州望風歸附洛陽孤城何能持久功在垂成
何乃棄之而去乃令諸軍曰王世充未破師必不
還更有言班師者斬衆心乃定高祖知士卒有歸
志恐衆心離不堪持久密勅旋軍太宗抗表固請
尅日當定太祖喜而從之果平世充
五代梁將劉鄩攻同州朱友謙求援於晉遣將符存審
李嗣昭赴之次河中晉營朝邑時河中久臣於梁
衷持兩端及諸軍大集芻粟暴貴嗣昭懼其翻覆
將急戰以定勝負居旬日梁軍逼我營會望氣者
言西蜀南有黑氣如鬭雞之狀當有戰陣存審曰
我方欲决戰而形於氣象得非天贊歟是夜閱兵
詰旦進軍與梁戰大敗之追斬二千餘級自是梁
軍保壘不出
晉王存勖進兵至胡柳陂梁將賀環結陣而至引兵據
陂中土山晉兵望之有懼色諸將欲領兵還營詰
朝復戰閻寶曰王彦章騎軍已入濮陽山下惟列
步兵向晩皆有歸志我盡銳擊之敗走必矣今若
引退必為所乘我軍未集更聞賊勝即不戰而自
潰也凡决勝料敵情勢已得斷在不疑今王之成
敗在此一戰若不决戰設使餘衆渡河朔河朔非
王有也其勉之晉王聞之愕然曰微公幾失計即
引騎大譟奮矟登山大敗梁兵
臨危决戰
春秋時孟明帥師伐晉戰于彭衙秦師敗績秦伯猶用
孟明增修國政重施於民明年秦伯伐晉濟河焚
舟(示必死也)取王官及郊(王官郊晉地也)遂霸西戎用孟明也
隋末稽胡五萬餘人掠宜春竇軌討之行次黃欽山與
賊相遇賊乘高縱火王師稍去斬其部將十四人
拔隊中小帥以代之勒兵復戰自率百騎殿於軍
後令之曰聞有鼓聲不進自後者斬之既而鼓之
士卒争赴敵賊射之不能止因大破之
昭宗時幽州劉仁恭率軍士十萬寇魏州屠其郡梁將
葛從周自邢臺馳入魏州燕軍突之上水關攻舘
陶門從周與賀得倫率五百騎出戰謂門者曰前
有敵不可返顧命闔其門從周等極力死戰大敗
燕人擒都將薛突厥王鄶郎等翊日破其八砦追
擊至臨清
戮力必勝
春秋時晉師伐齊陣于鞍晉觧張御郤克鄭丘緩為右
及戰郤克傷於矢流血及履未絶鼓音(中將軍自執其鼓故)
(雖傷而擊鼓未息)曰余病矣張侯曰自始合而矢貫余手
及肘余折以御左輪朱殷(馬閑反)豈敢言病吾子忍
之緩曰自始合苟有險余必下推車子豈識之然
子病矣(以其不相識)張侯曰師之耳目在吾旗鼓進退
從之此車一人殿之可以集事若之何其以病敗
君之大事也擐甲執兵固即死也(擐音患即就也)病未
及死吾子勉之左并(必正反)轡右援枹(音桴)而鼓馬逸
不能止師從之(晉人從以進軍)齊師敗績逐之三周華不
注(山名)
晉元帝時賊帥杜曾聚兵數萬命周訪擊之訪帥衆八
千時曾銳甚盛訪曰先人有奪人之志軍之善謀
也使將軍李常督左甄許朝督右甄訪自領中軍
高張旗幟曾畏訪先攻左右甄曾勇冠三軍訪甚
惡之自於陣後射雉以安衆心令趙徹領其父秀
餘兵屬左甄力戰敗而復合徹馳馬告急于訪
訪怒叱令更進徹號哭還自辰至申兩甄皆敗訪
選精銳八百人自行酒飲之勅不得輙動聞鼓音
乃進未至三十步訪親鳴鼓將士皆騰躍奔赴曾
遂大潰殺千餘人遂定漢沔
隋突厥沙鉢略可汗并弟葉護及潘那可汗寇掠而南
詔以達奚長儒為行軍總管擊之遇於周槃衆寡
不敵軍中大懼長儒慷慨神色愈烈為虜所衝突
散而復聚且戰且行轉鬭三日五兵咸盡士卒以
拳毆之手皆見骨殺傷萬計虜氣稍奪於是解去
突厥本欲大掠秦隴既逢長儒兵皆力戰虜意大
沮明日於戰處焚屍大慟哭而去
杜伏威聚徒數萬屯歷陽煬帝遣右禦衞將軍陳稜以
兵八千討之稜不敢戰伏威遺稜婦人之服以激
怒之并致書號為陳姥稜大怒悉衆而來伏威逆
拒自出陣前挑戰稜部將射中其額伏威怒指之
曰不殺汝我終不拔箭遂馳之稜奔入陣伏威突
入稜陣大呼衝擊所向披靡復獲所射者使拔箭
然後斬之攜其衆復入稜軍大潰僅以身免
唐太宗從高祖破突厥於馬邑太宗手射殺虜一人由
是虜遂退
高祖拒歴山飛深入賊陣重圍數匝太宗望見之將輕
騎突圍而進弓矢亂發殪數十餘既接短兵所向
必披靡拔高祖於萬刃之中時騎兵已散高祖氣
憤將戰太宗苦諫乃止適會步兵繼至太宗奮擊
大破之(歷山飛魏力兒自號也)
李光弼駐軍河陽自將於中潭城外置柵柵外掘塹闊
二丈深亦如之賊將周擊捨南城併力攻中潭光
弼命荔非元禮出勁卒於羊馬城以拒賊光弼於
城東北角植小紅旗下望賊軍恃衆直逼其城以
車千乘載木鵝蒙衝鬭接撞車隨其後督兵填城
下塹三面各八道逼其兵又當塹開柵各置一門
光弼遥望見賊逼城使人語荔非元禮曰中丞看
賊填塹開柵擁兵居然不顧何也元禮報曰大尉
擬守乎擬戰乎光弼曰戰元禮曰若戰賊為我填
塹復何嫌也光弼曰吾志不及公其勉之元禮俟
柵開率其勇敢出戰一逼賊軍走追數百步元禮
料敵軍陣堅雖出入馳突不足破賊收軍稍退以
俟寇怠而攻之光弼望見收軍大怒使人喚元禮
欲按軍令元禮云戰正忙作何為良久令軍中鼓
譟出寨門徒搏奮追賊大潰
後晉時契丹大舉入寇以杜重威為都招討使至陽城
遇虜圍晉師數重軍中乏水鑿井輒壞人馬渴死
甚衆時晉師居下風將戰弓弩無所施符彦卿曰
與其束手受擒曷若力戰未必死乃與張彦澤樂
元福等引精騎擊之虜衆大敗虜主乘槖駞以遁
獲車仗器械數萬計虜自陽城之敗大畏彦卿或
馬病不飲齕必唾而祝曰此中其有符王耶
驍勇敢前
西魏將王羆為華州刺史常修城未畢梯在城外時高
歡遣將韓能軌從河東宵襲羆不之覺比曉軌衆
已乘梯入城羆尚卧未聞閣外洶洶有聲羆裸身
露髻徒跣持一白挺大呼而出敵見之驚退遂至
東門左右稍集合戰破之軌衆遂遁
後魏中山王英征義陽傅永為統軍當長圍遏其南門
齊將馬仙埤連營稍進欲解長圍永乃分兵付長
史賈思祖令守營壘自將馬步千餘人南逆仙埤
賊射永洞貫其左股永出箭復入遂大破之仙埤
燒營卷甲而遁英曰公傷矣且入營永曰昔漢高
祖捫足不欲人知雖國家一帥奈何使有傷將之
名遂與諸軍追之極夜而返
後周河橋之戰諸將退走竇熾時獨從兩騎為敵人追
至邙山下熾乃下馬背山抗之俄而敵漸多矢下
如雨熾騎士所執弓並為敵人射落熾乃總收其
箭以射之所中人馬應弦而倒敵乃相謂曰得此
三人未足為功乃稍引退熾因其怠突圍而出
唐馬璘從李光弼攻賊洛陽賊將史朝儀自領兵拒王
師於北邙營壘如山旌甲耀日諸將驚愕不敢動
璘獨率所部横戈而出入賊陣者數次賊披靡潰
去副元帥李光弼壯之曰吾用兵三十年未見以
少擊衆雄健有如馬將軍者
唐廣德初僕固懷恩誘吐蕃入寇代宗幸陜州馬璘師
自河右轉鬭戎虜間至於鳳翔蕃軍雲合鳳翔節
度使孫志直方閉城自守璘乃持滿外向突入懸
門不解甲背城出戰吐蕃奔潰璘以勁騎追擊斬
俘數千計血流遍野由是雄名益振代宗召見慰
勞之
李靖擊吐谷渾表薛萬徹同行及至賊境與諸將各率
百餘騎先行卒與虜數千相遇萬徹單騎擊之虜
無敢當者還謂諸將曰賊易與耳躍馬復進諸將
隨之斬數千級人馬流血勇冠三軍
本朝魏能咸平中鎮定高陽關三路鈐轄胡騎三萬餘
復來寇能率州軍陣於南門令其子正與都監劉
知訓間道探賊形勢邀戰數十合賊退薄西山追
擊走之獲其器械十八萬戎人常謀入抄掠能伺
知即發兵逆擊之生擒首帥斬殺殆盡
馬知節平劒州還及三泉詔與王繼恩討賊繼恩自恃
貴勢惡知節之不附已遣守彭州配以羸兵三百
舊卒悉召還成都適賊十萬衆攻城知節率兵力
戰自寅至申衆寡不敵士多死者逮暮退守州廨
慨然曰死賊手非壯夫也即横槊潰圍而去休於
郊外黎明救兵至遂鼓譟以入賊黨敗去
耿全斌從征太原還遇虜於蒲隂追擊至徐河因據水
口要害遷補車騎副兵馬使又改雲騎軍使屯瀛
州與寇戰所乘馬兩中流矢死易馬凡三戰不却
賊為引去
陷陣摧堅
晉襄公以狼瞫為右箕之役先軫黜之而立續簡伯瞫
怒其友曰盍死之瞫曰吾未獲死所其友曰吾與
女為難(欲其殺先軫)瞫曰周志有之勇則害上不登於
明堂(周志周書也明堂廟也君所以策功序德故不義之士不得升)死而不義非
勇也子姑待之及彭衙之役既陣以其屬馳秦師
死焉晉師從之大敗秦師
吳伐楚陽匄為令尹卜戰不吉(陽匄穆王曾孫令尹子瑕)司馬子魚
曰得上流何故不吉(子魚公子魴也順流而下易用勝敵)且楚故司
馬令龜我請改卜令曰魴也以其屬死之楚師
繼之尚大克之(得吉兆)戰於長岸子魚先死楚師繼
之大敗吳師獲其乘舟餘皇(餘皇舟名)
唐初段志玄從劉文靜拒屈突通於潼關文靜為通將
桑顯和所敗軍營已潰志玄率二十騎赴之擊殺
數十人而還為流矢中足慮衆心動忍而不言更
入賊陣者再顯和軍亂大軍因此復振擊大敗之
薛仁貴梁廷芳契苾阿力於遼東與高麗大軍温沙門
戰於横山仁貴匹馬先入莫不應弦而倒高麗有
善射者於石城下射殺十餘人仁貴單騎直往衝
之其賊弓矢俱失手不能舉便生擒之
契苾阿力與凉州都督李大亮將軍薛萬均同征吐谷
渾軍次赤州萬均率騎先行為賊所攻兄弟皆中
鎗墮馬徒步而鬭兵士死者十六七阿力聞之將
數百騎馳往突圍而前縱横奮擊賊兵披靡萬均
兄弟由是獲免
天寶之亂賊將史朝義領鐵騎十萬陣於昭覺寺賊皆
殊死决戰短兵既接相殺甚衆官軍驟擊之賊陣
不動魚朝恩令射生五百人下馬弓弩亂發多中
賊而死陣亦如初鎮西節度使馬璘曰事急矣遂
搖旗而進單騎奔擊賊兩牌突入萬衆之中左右
披靡大軍乘之而入朝義大敗斬首一萬六千級
生擒四千六百人降其三萬三千人轉戰於石榴
園老君廟賊黨又敗人馬蹂踐填於尚書谷朝義
輕騎遁走
天寶末吐蕃入寇報新城之役晨壓官軍衆寡不敵王
忠嗣單騎而進左右馳突當者無不辟易出而復
合殺數百人賊衆遂亂三軍翼而擊之吐蕃大敗
五代晉皇甫遇拜滑州節度使虜率衆屯邯鄲戰遇與
安審琦慕容彦超等禦之遇將渡漳河虜前鋒大
至遇引追轉鬭二十里至鄴南榆林店遇謂審琦
等曰彼衆我寡走無生路不如血戰自辰至未戰
百餘合所傷甚衆遇乘馬中鏑而斃遇有親僕杜
知敏以馬授遇遇得馬復戰久之稍顧杜知敏已
為虜獲遇謂彦超曰知敏匆皇之中以馬授我義
也安可使陷於賊中遂與彦超躍馬取知敏而還
胡騎壯之俄而率軍復合遇不能解時審琦已至
安陽河謂首將張從恩曰皇甫遇等未至必為虜
騎所困若不急救則成擒矣從恩曰虜勢甚盛難
以支吾將軍獨往何益審琦曰成敗命也設若不
濟則與之俱死若失此二將將何面目而見天子
遂率鐵騎北度赴之虜見塵起謂救軍併至乃引
去遇與彦超中數槍得還時諸軍歎曰此三人皆
猛將也
晉王存勖舉兵擊梁救趙進軍栢鄉五里遣周德威先
以胡騎薄梁營梁將韓勁等率精兵三萬鎧甲炫燿
晉人望之懼形於色德威謂李存璋曰賊志在不
戰欲以兵甲耀威耳乃遣存璋諭諸軍曰爾等見
賊軍否此等俱是汴州天武健兒屠酤傭販虛有
其表徒被精甲十不當一擒獲足以為貨德威自
率精騎擊其兩偏左馳右决出没數四獲百餘人
賊遂渡河而退
本朝咸平初契丹入寇張凝率部兵設伏於瀛州西出
其不意腹背奮擊挺身䧟敵陣凝子昭遠從行纔
十六歲即單騎疾呼突入陣中掖凝而出左右披
靡不敢動
表裏夾攻
春秋時衞人以燕師伐鄭鄭祭足原繁洩駕以三軍軍
其前使曼伯與子元潛軍軍其後燕人畏鄭三軍
而不虞制人(北制鄭邑今河南成臯縣一名虎牢)六月鄭三公子以
制人敗燕師
北戎侵鄭鄭伯禦之患戎師曰彼徒我車懼其侵軼我
也(徒步兵也軼突也)公子突曰使勇而無剛者嘗寇而速
去之(嘗試也勇則能往無勇不恥退)君為三覆以待之戎輕而不
整貪而無親勝不相讓敗不相救先者見獲必務
進進而遇覆必速奔後者不救則無繼矣乃可以
逞從之戎人之前遇覆者奔祝耼逐之(祝耼鄭大夫)衷
戎師前後擊之盡殪(為三部伏兵祝耼使勇而無剛者先犯戎而速去引之以)
(遇伏兵後伏兵起我復還之祝耼逐之戎人前後二處受敵故曰衷戎師殪死也)
楚鬭廉帥師及巴師圍鄾(廉楚大夫)鄧養甥耼甥帥師救鄾
三逐巴師不克(二甥皆鄧大夫)鬭廉衡陳師於巴師之中
以戰而北(衡横也分巴師為二部鬭廉横陳於其間以與鄧師戰而偽北也)鄧人
逐之背巴師而夾攻之(楚師偽走巴師偽攻之鄧師逐之背巴師楚師自前)
(還與戰)鄧師大敗鄾人宵潰
後漢初光武遣王霸馬武擊河南賊周建於垂惠賊帥
蘇茂將五稜兵四千餘人救建而先遣精騎遮擊
馬武軍糧武往救之建從城中出兵夾擊武武恃
霸之援戰不甚力為茂建所敗武軍奔赴霸營大
呼求救霸曰賊兵盛出必兩敗當閉營堅壁軍吏
皆争之霸曰茂兵精銳其衆又多吾吏士心恐而
捕虜(馬武也)與之相持兩軍不一此敗道也今閉營
固守示不相援賊必乘勢輕進捕虜無救其戰自
倍如此茂衆疲勞吾承其敝乃可尅也茂建果悉
兵攻武合戰良久霸軍中壯士路潤等數十人斷
髮請戰霸知士心銳乃開營後出軍精兵襲其背
茂建前後受敵驚敗亂走
武德三年七月詔秦王世民督諸軍擊王世充世民移
屯青城宫營壘未立王世充率衆二萬自方諸門
出憑故馬坊垣塹臨榖水以禦之諸將甚懼秦王
以精騎陳於北邙山親登魏宣武陵以望之謂左
右曰賊勢迫矣悉衆而出利在一戰今日破之其
後不能出矣乃令屈突通率步兵五千渡水以擊
之誡通曰待兵交即放煙吾當率騎軍南下兵纔
接煙作秦王以騎衝之挺身先進與通表裏合擊
俘七千人
武德三年十月羅士信取千金堡秦王令屈突通守之
王世充自來攻堡通懼舉烽請救太守度通力堪
自守且緩救以驕世充通舉三烽已急秦王方出
援之左右未獲從以兩騎而進遇賊騎將葛彦暉
射之應弦而墜擒之後軍亦繼至通軍復振表裏
奮擊世充大敗幾獲之
秦王討薛仁杲營中無水人馬不飲者數日賊將宗羅
㬋攻之愈急太宗度賊已疲復謂諸將曰彼氣將
衰吾當取之必矣申令諸軍遲明合戰復令將軍
龐玉陣於淺水原南出賊之右以先餌之賊將宗
羅睺併軍共戰王軍將敗既而太宗親御大軍奄
自原北出其不意羅睺望見復回師相拒我師表
裏齊奮呼聲動天地羅睺氣奪於是大潰斬首數
千級投澗谷而死者不可勝計
肅宗初逆賊安慶緒遣嚴莊悉其衆十萬來赴陜以抗
官軍賊聞官軍至悉其衆屯於陜西負山為陣郭
子儀以大軍擊其前回紇登山乘其背遇賊潛師
於山中與鬭過期大軍稍却子儀麾回紇令盡進
殺之師馳至其後於黃埃中發數十箭賊驚顧曰
回紇來即時大敗僵屍遍山澤
至德六年賊安慶緒遣嚴莊助張通儒拒官軍於陜李
嗣業從郭子儀討賊遇於新店力戰數合我師初
勝而後敗嗣業遂急應接回紇從南山望見官軍
敗曳白旗而下徑穿賊背遶過賊陣西北角先陷
嗣業又率精騎前擊表裏齊進賊衆大敗走河北
乘勝破敵
晉杜預襲吳樂鄉虜都督孫歆州郡皆望風歸命奉送
印綬時衆軍會議或曰百年之寇未可盡克目今
當暑水潦方降疾疫方起宜俟冬更為大舉預曰
昔燕樂毅藉濟西一陣以併彊齊今日兵威已振
譬如破竹數節之後迎刃而解也遂召諸將直指
秣陵所過城邑莫不束手遂平吳先議者慙而謝
焉
東晉將周訪討賊杜曾曾大潰殺千餘人訪夜追之諸
將請待明日訪曰曾驍勇能戰向之敗也彼勞我
逸是以剋之宜及其衰乘之可滅鼓行而進遂定
漢沔
十六年蜀李特攻晉將張徵軍潰特議欲釋徵還涪諸
將進曰徵軍連戰士卒傷殘智勇俱竭宜因其敝
遂擒之若舍而寬之徵養病收亡餘衆更合圖之
未易也特從之復進攻徵潰圍走特遣將水陸追
之遂殺徵生擒徵子存以徵喪還之
唐武德初劉武周據太原使其將宋金剛屯河東太宗
往征金剛遁走太宗追擊大破之乘勝逐北一日
一夜行二百餘里轉戰十合士卒疲敝至高壁嶺
總管劉弘基抗馬諫曰糧已竭士卒疲勞且停營
待兵糧咸集而後戰太宗曰攻者難成而易破機
者難得而易失金剛走到汾州衆心已阻我及其
未定當乘其勢擊之此破行之勢也若更遲留賊
必生計此失機之道遂策馬去諸軍乃進莫敢以
飢乏為辭夜宿於雀鼠谷之西源太宗不食二日
不解甲三日軍中苦飢此夕惟有一羊太宗撫將
士與之同食三軍感恩皆飢而思奮明日趨汾州
金剛列陣南北七里以抗官軍太宗遣總管李勣
等當其北張長愻等當其南親御大軍以臨之諸
軍戰小却為賊所乘太宗率精騎三千直趨金剛
賊衆大潰遂破之
太宗破薛仁杲將宗羅睺於高墌乘勝帥二千餘騎追
之竇軌苦諫曰仁杲猶據堅城雖破羅睺未可輕
進請按兵以候其變太宗曰慮之久矣破竹之勢
不可失也賊大軍已敗餘衆何足為慮遂率衆而
進之夜半軍臨賊城守陣者皆亂争自投而下仁
杲窮蹙開門請降
郭子儀僕固懷恩擊賊將李歸仁大敗之日暮懷恩謂
子儀曰賊必棄城走請以二百騎追之縛取李歸
仁田乾真安守忠張通孺子儀曰將軍戰亦疲矣
且休迨明而圖之懷恩曰歸仁守忠天下驍賊也
驟勝而敗此天助吾柰何縱之不取若使得聚復
為我患雖悔無及夫戰尚速何明日為子儀固止
之令還營懷恩又固請往而復返者數遲明謀追
之守忠等果遁
朱泚之亂賊驍將張庭芝逼柵求戰李晟謂諸將曰吾
恐賊不出今冒死而來天贊我也勒諸將縱兵擊
之時駱元光領華州兵營在北兵少賊併力攻之
晟遣李演孟華以精卒救之中軍鼓譟演力戰大
破之乘勝入光泰門再戰又敗之僵屍蔽地翌日
將復出師諸將請待西軍至則左右夾攻晟曰賊
既傷敗須乘勝撲滅若俟其有備豈王師之利耶
晟乃號令誓師畢陣於光泰門外使王佖李演率
騎軍史萬頃領步卒直抵苑牆先是夜使人開苑牆
二百餘步至是賊已立木柵賊倚柵拒戰晟叱軍
士曰安得從賊如此當先斬公等萬頃懼先拔柵
而入王佖軍繼進賊奔潰大軍分道並入驅蹙至
於白華忽有賊騎千餘出於官軍之背晟以麾下
百餘騎馳入左右呼曰相公來賊聞之驚潰官軍
追斬不可勝計朱泚姚令言遁走其餘兇黨相率
來降
乘機破敵
蜀將孟達降魏以達領新城太守達連吳固蜀潛圖中
國謀洩將舉兵司馬懿乃潛軍進討諸將皆言達
與二賊交結宜審察而後動懿曰孟達無信義此
其相疑之時也及其未定往决之倍道兼行八日
到城下吳蜀各遣將救達分兵拒之初達與諸葛
亮書曰宛去洛八百里去吳二千里聞吾舉事當
表上天子比相反覆一月間也則吾城已固諸軍
足辦吾無患矣及吳兵到達曰吾舉事八日兵至
城下何神速也懿八道攻之尋斬達
唐高祖討宋老生太祖親與公子建成分路追兵時方
中夜太宗馳入深谷遂失道下馬步行久而路得
及兵回高祖乃令太宗自為武候將輕騎夜發行
前遲明至霍邑城下宋老生不出戰遂大言激怒
之老生欲戰高祖曰兵疲未食恐不可戰且欲停
營太宗曰機不可失當破賊會食豈得下營先食
乎高祖乃與公子建成當東面令太宗當南面部
分纔定宋老生出兵交戰左軍遂敗太宗與軍頭
段志玄躍馬先登深入賊陣敵人矢下如雨太宗
為流矢所中拔而復戰衝突出其陣後憤氣彌厲手
殺數十人衆披靡老生遂大敗
太宗討薛仁杲既尅諸將奉賀因問曰始大王野戰破
賊其主尚保堅城時大王且輕騎騰逐不待步兵
徑薄城下咸疑不克而竟下之何也太宗曰此以
權道迫之使其計不暇發以故尅也宗羅睺恃往
昔之勝兼復飬銳日久見吾不出意在相輕今喜
吾出悉兵來戰雖擊破之擒殺蓋少若不急躡還
走入城賊收而撫之則便未可得矣且兵衆皆隴
西人一敗退走不及回顧散歸隴外則折墌自虛
我軍隨而迫之所以懼而降也此可謂成算諸君
顧不悟耶諸將曰此非凡人所能及也
乘風雨破敵
後漢楊旋為零陵太守時蒼梧賊攻劫州縣賊衆多而
旋力(闕)
後魏賀拔岳討万俟醜奴奴尋棄岐州北走安定尒朱
天光自雍至與岳合勢宣言今氣候已熱非征討
之時至秋凉更圖進取醜奴聞之遂以為實分遣
諸衆散營於岐州北百里使太尉候元進據險設
柵岳知其勢分密與天光嚴備昧旦攻圍元進柵
拔之即擒元進餘慰撫悉降命輕騎追醜奴及之
於平凉一戰擒之
貞元九年朝廷築鹽州城慮為吐蕃掩襲詔劒南節度
使韋臯發兵深入吐蕃以分其勢臯命大將董勔
張芬出西山及南道破峨城通鶴軍焚定廉凡平
堡柵五十餘所城之二旬而畢其後贊普北寇
靈朔又令臯出兵深入臯乃命陳洎等出三竒路
崔堯臣出龍溪石門路仇冕等趨吐蕃維州城邢
玭等趨雞棲老翁城高倜等趨故松州韋良金等
出雅邛黎嶲路王有道等過大渡河入蕃界陳孝
孫等進攻昆明城諾濟自八月出軍齊入至十月
破蕃兵十六萬生擒六千斬首萬餘級轉戰千里
蕃軍連敗
石晉時契丹入寇杜仲威領大兵至白團衞村下營賊
騎環繞之竒兵出寨後斷糧道是夜東北風大起
至旦愈甚發屋折木營中掘井輙壞人馬俱渴契
丹主令其衆曰晉軍止此耳當盡擒之命鐵鷂四
面下馬拔鹿角而入奮短兵以擊晉軍順風縱火
揚塵以助其勢晉軍憤怒大呼曰招討使何不出
軍而令士卒徒死諸將咸請戰重威曰候風稍緩
徐觀可否李守貞曰此風助我也彼衆我寡風沙
之内莫測多少奪命格鬭強者必勝如候風止我
無噍類矣即呼曰諸軍齊力擊賊又謂仲威曰令
公善守禦守真以中軍决死矣張彦澤召諸將問
計藥元福曰軍中饑渴已甚若候風反出戰吾屬
為虜矣虜謂我不能逆風以戰宜出其不意以擊
之此亦兵家要訣也符彦卿曰與其束手受擒曷
若以身徇國乃與元福等引精騎出西門擊賊諸
將繼至契丹劫數百步彦卿謂守真曰且曳隊往
來乎直前奮擊以勝為度乎守真曰事勢如此安
可回鞚宜長驅取勝耳彦卿等躍馬而去風勢益
甚昏晦如夜乃擁萬餘騎横擊契丹呼聲動天地
契丹大敗而走
散衆
後漢初河南張步據齊地漢將耿弇討敗之步肉袒負
斧鑕於軍門弇傳步詣行在所勒兵入據其城樹
十二都旗(弇凢平城陽瑯玡高密膠東東牟北海齊千乘濟南平原恭山臨淄)時步
衆尚十萬餘輜重七十餘兩弇令降軍各以郡人
詣旗下皆罷遣軍人令歸鄉里齊地悉平
後魏末河北賊葛榮為魏將尔朱榮所擒餘衆悉降以
賊徒既衆若即分割恐其疑懼或生變亂乃下令
各從所樂親屬相隨任所居止於是羣情喜悦兵
即四散數十萬衆一時散盡待出百里之外乃始
分道押領隨便安置咸得其宜擢其渠帥量才拔
用親附者咸安時人服其處分之盡善
武經總要後集卷九
