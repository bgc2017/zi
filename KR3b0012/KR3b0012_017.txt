武經總要前集卷十七
宋曾公亮等撰
邊防
河東路麟府路廢壘
河東路
禹貢冀雍二州之域而冀州為多天文觜參之分春秋
晉地秦之太原河東上黨鴈門四郡皆其境其地東際
常山西控党項南盡晉絳北扼雲朔人生勁悍便於弓
馬逼近羌胡風俗使然今㳂雍熙舊制鄉兵訓以戰射
又招募羌渾泊邊雜之師分據要害皆守方綏遠之略
也
幷州忻州寧化岢嵐軍路
幷州古太原也唐置河東節度與朔方犄角以禦北狄
統天成大同横野岢嵐軍五代為劉氏竊據本朝
降劉繼元始平河東移州治三交東至真定府五
百里西至石州三百九十里南至潞州四百五十
里北至忻州一百八十里地近胡戎其俗尚武為
天下雄鎮今置馬步軍都部署以下兵官以州為
治其所統十五州軍幷忻代三州寧化岢嵐二軍
督控契丹雲州朔州界雲中定襄句注四盧州草
城川鄰府二州守河外十數城嵐石隰三州北火
山保德二州軍緣黃河捍夏國綏州界本路置兵
及朝廷遣禁兵更戍外又領鄉軍義勇壹百陸拾
陸指揮㭍萬貳千九百人
關砦四
赤塘關關城控西北金山嶺一帶入定襄鴈門路當
川谷之口號為險固慶歷中再加版築為重複守
禦之地
天地關關城控西北嵐石谷天設險阻慶歷中再加
脩築為重複守禦之地
石井砦北控石嶺官路二砦相應接
楊興谷砦西北控五臺山嶺連北界路
代州鴈門郡今置廣武城三面臨邊自古匈奴入寇之
路號要害之郡忻州相應援置十三砦守之仍為
㳂邊安撫司治所東北至契丹應州界七十里東
南至契丹蔚州五百九十里北至契丹朔州四百
七十里三百里至姜女舘五百十里至媯州
縣二
繁畤縣在州東六十里敵樓戰具全代州地形號牛
角川繁畤崞縣二縣各屯戎兵以相掎角有谷路
三抵北界
崞縣在州西五十里敵樓戰具全縣西舊有九河一
曰羌河二曰唐昌三曰馬墟四曰郜村五曰龍泉
六曰白泉七曰五里八曰軍坊九曰宇父淳化中
嘗浚之以捍狄人南牧西至朔州界陸蕃領四十
里南至忻州忻口砦六十里北至朔州界分水嶺
三十里
砦十三
凡㳂邊十三砦起代州至忻州東西故三邊每砦各當
川谷之口控胡騎走集凡有谷路大小通契丹界
四十里
瓶形砦距河三里北至梅迴砦十五里東北至契丹
靈丘縣界有谷路三至北界二通車騎一通行人
東南至契丹飛狐縣界
梅迴砦距河三里北至麻谷砦八里東北至契丹蔚
州界有谷路三通車騎東至契丹靈邱縣界
麻谷砦有井泉南至義興治砦六十里北至契丹蔚
州界有谷路三通車騎
羨興砦西北大石砦三十里東西至契丹蔚州界有
谷路三通車騎
大石砦距河一里西至茹越砦六十里北至契丹界
有谷路車騎一通行人
茹越砦距河二里西南至胡谷砦四十里北至契丹
應州界有谷路七三通車騎四通行人
胡谷砦距河三里西至鴈門砦北至契丹應州界
鴈門砦距河三里西至西隰砦北至契丹界有谷路
二闊五十步一纔通車騎
西隰砦有井泉河水西至土燈砦七十里按河東記
契丹寰州句注在州西北三十里即西隰山也自
古匈奴入寇之路北至契丹平寇鎮谷路十二十
通車騎二通行人
土燈砦距河五里西至石鐵砦三十里北至契丹寰
州界有谷路三皆通行人
石鐵砦西至陽武砦二十里北至契丹朔州界有谷
路一可闊十步
楊武砦有井泉河水西至樓板砦三十里北至契丹
朔州界有谷路一通行人
樓板砦有井泉河水西至雲中砦二十里北至契丹
界
忻州定襄郡治秀容縣後漢匈奴擾邊遂空定襄雲内
鴈門地建安中曹公招緝流散置郡因舊名唐為
忻州東至五臺縣百五十里西至嵐州二百四十
里南至幷州一百四十里北至代州一百六十里
關一
石嶺關太平興國中築在州南三十里山勢回抱號
為險阻路可行單車舊有關城控扼慶歷中關南
削山為城即烽火山南至控山口西連天澗地勢
險深可遏北敵南牧山東西溝澗四百餘步置開
方田
砦三
雲内砦有井泉河水太平興國中築雲内谷口西至
徒合砦東至興州六十里北至契丹界
徒合砦取河水三里東至忻州七十里北至契丹界
忻口砦有泉水太平興國中築城北唐林縣居兩山
之口最為險要南至忻州五十里砦西即金山嶺
四盧川東西至寬平十七里胡騎入寇之路
又三受降城路自州北九十里入朔門西界又三十里
至朔門又三百四十里至單于都護府號振武軍
又西百二十里至東受降城又西二百里安北都
護府至受降城(在黃河北拂雲堆上)又西二百里至天德軍
又西二百里至西受降城又三百里至鸊鵜泉
寧化軍本嵐州地偽漢劉崇置軍控西北至契丹界本
朝太平興國中改今名管安慶歷番兵二百人馬
二百匹東至徒合砦九十里至契丹朔州雲山分
界五十里南至憲州界六十里北至契丹朔門横
嶺界六十里西北至朔州又百里東北至代州陽
武砦一百里西南至岢嵐軍界鍬鐵嶺四十里
砦二
窟谷砦城居大川之口在軍城東南至大山軍
細腰砦在軍城西至故長城下
石州昌化郡漢西河郡也後周為石州今因河為塞嵐
石隰三州西北至黃河緣河置城戍關度河外入
麟州路捍夏國界景德中置石隰路兵馬都部署
今合三州為一路置都廵檢使以下兵官以石州
為治所本路置州兵及朝廷遣戍外又領蕃捉生
一千六百二人東至汾水一百六十里西至綏州
一百四十里至定胡縣經孟門渡黃河二十五里
即綏州延福驛又八十里至綏州界分南至隰州
二百五十里北至嵐州二百三十里東北至幷州
三百九十里
縣一
平夷縣縣地形險固慶歷中再加修築為重複守禦
之地
砦一
尅胡砦砦城西濟河即綏州界南至保德軍天津界
二十八里置鋪十二北至保德軍乳浪寨四十里
置鋪二十三
隰州大寧郡漢河東郡也唐建州北控大河東至汾州
界一百六十里西至延州一百三十里南至磁州
界一百八十里西北至綏州三百五十里
關一
永和關漢孤躡縣後周臨河郡也控索陁谷口關之
西七十里河即綏州界定仙嶺路上津十五里置
二鋪下津十五里置三鋪
鐵茄嶺路自伏落津濟河西入鐵茄平過古綏州㳂無
定河川行入銀州北入夏州西入鹽州濟黃河即
銀州界西北入夏州鹽州地形平坦淳化中李繼
隆進軍入夏州至道中五路出師王超領兵過河
至烏白池即此路
嵐州樓煩郡漢汾陽郡地後魏置嵐州以境内岢嵐山
為名東至憲州四十里西至合河津二百三十里
南至石州二百三十里北至岢嵐界四十里至契
丹朔州共三百里東北至寧化軍界四十里至代
州共三百里西南至石州界六十里西北至岢嵐
界五十里以鹿鳴峽為界至契丹勝州共一百八
十里兼領三部族千人馬三百疋
津一
合河津以蔚汾水西與黃河合因以為名砦城當一
川之口北渡河至麟州百二十里按黃華四達記
合河津關至麟州以黃河為界即唐時張說出師
之路一說過河三十五里至瓦浪又三十里至欄
竿嶺又五十里入麟州路甚平易
岢嵐軍治嵐谷縣在嵐州北百里隋大業中置岢嵐鎮
捍草城川賊路唐長壽中李迥秀奏置軍尋廢本
朝太平興國中再建軍仍别屯禁軍控河外麟府
一路西南至岢嵐州一百七十里東北至契丹朔
州百六十里至韓光嶺界五十里東至契丹朔州
雪山界六十里自分界至朔州各百里西至嵐州
合河縣百七十里
川谷城堡五
草城川川口闊一里餘川中有古城景德中築長城
控扼賊路
峩婆谷胡谷二谷地形甚狹北至契丹界
洪谷唐乾符中沙陀部寇河東戰于洪谷即此地亦
匈奴入寇之處谷在軍東一十餘里有平路接契
丹界雲山容車騎之地
飛鳶堡堡之北西即草城川洪谷峩婆谷胡谷四路
至契丹界偽漢劉崇嘗建軍本朝慶歷中修葺重
復險固以兵戍守
火山軍本嵐州地東控契丹界西接藏牙三族最為極
邊偽漢劉崇置雄勇鎮居河上本朝太宗平晉陽
始建軍於鎮西三十里改今名仍臨河置護水砦
舊制别屯禁兵應接忻代一路緣沿邊城砦西至
黃河七里東至契丹界七十里軍境河勢西流至
保德軍界一百五十里北至契丹界一百二十三
里北至雄勇津七十里南西至府州五十里
津砦六
久浪津南自雄勇津鎮至軍北至契丹静寇鎮南自
搉場西南至黃河渡三里至河瀆堡
雄勇津南至軍城東南至久浪津西渡河至石臺神
砦
偏頭砦在軍城軍北一百二十里控韓光嶺偽漢天
會中築
桔橰砦在軍城東南五十里偽漢置西北濟河至府
州四十里
横谷砦在軍城東十五里雍熙中築
董家砦在軍城北八十里雍熙中築
保德軍淳化中祈憲州地置定羌軍北濟河八里接府
州界最為衝要景德中改今名南至嵐州合河津
界一百里東至府州界五里西至府中界二十里
軍西白喬家會鋪二十里河勢南流至大堡津
津砦關六
大堡津據一川之口在軍西南四十里去合河津七
十里置鋪七
天渾津控一川之口西濟河即綏州界至定胡縣界
三十一里置鋪十八北至尅胡砦三十五里置鋪
三十
定胡縣砦後周置定胡郡即今孟關縣城西河濟至
綏州延福縣其地險阻南至伏落津五十里置鋪
二十四北至天渾津四十四里置鋪二十
伏落津西至河入故綏州界鐵茄平路至上平關土
荆河界二十八里置鋪十二
浮浪砦在一川之口南至石州尅胡縣砦北渡黃河
至麟州神樹堡銀城砦牛欄川
上平關關城隸石樓縣建隆中置以荆河為界山谷
阻深管三鋪通河北路自土門路即古之井陘口
通真定府定州咸平初契丹寇河北加兵防守黃
澤關路遼川正控其要又加兵防守吳兒谷路潞
州界由川谷入邢洺磁州界
麟府路
府州党項羌故地河西蕃中一鎮也在大河之外拆嗣
倫代為鎮將後唐莊宗有河朔以代北諸部屢為
邊患天佑中詔建為州改今名以扼蕃寇居下城
尋以契丹侵擾移州於留人堡(即今地)晉高祖起義
以契丹授之而立賂以雲中河西契丹欲徙其民
以實遼東析民保險拒之漢升為永安軍延勝振
武(振武朔州)忻州緣河五鎮隸焉東至火山軍四十里
西至麟州百四十里南至岢嵐軍百四十里北至
豐州百二十里東南濟河至火山軍桔橰砦四十
里東北至唐龍鎮百五十里今置麟府路軍馬司
以幷代路鈐轄領之朝廷遣戍兵置州兵外又領
大路蕃漢義勇軍三千九百人
砦堡十五
清岩砦堡東南至府州二十里西北至百勝砦二十
里南至石梯子及赤土谷至黃河北横陽河三十
里
百勝砦地名深泊墕城北控西界横陽河賊路南至
府州四十里北至青崗峽黃河東至宣威砦二十
里西至石馬川
宣威砦城控步陀溝路東南至黃河天橋子入火山
軍路南至府州六十里東北至安豐砦龍門川西
至後河川
懷來堡東至永寧堡西至三茭川南至清岩砦堡北
至寧府砦
安豐砦舊號石臺神砦康定中陷豐州特築城以安
豐為名地接故豐州安輯蕃漢戶口兼控龍門川
入府州路南至府州七十里東至河濱堡十里即
雄勇津路西南至永寧砦十五里南至宣威砦四
十九里北至故豐州五十二里入受降城路西北
至鎮戎軍故砦五十里地名宜羅娥泊舊漢地
河濱堡城東控雄勇津一路東至黃河三里濟河即
雄勇津西至安豐砦十六里南至府州六十里北
自故盧子砦白家津入唐龍鎮
永寧堡城控西北故豐州路東北至安豐砦十五里
西北至寧府砦二十八里南至府州五十七里北
至桔橰峯黑榆林賊路
寧府堡東至永寧堡二十九里西至三茭河南至府
州七十二里北至故寧遠砦三十里西至横陽河
川百里
西安堡控三茭川一帶賊路東至寧府砦二十里西
至靖化堡十四里南至府州六十里北至故來遠
砦煖泉峯賊路
靖化堡東至西安堡十四里西至建寧砦三十七里
南至府州五十七里西北至兔毛川
金城堡北控後河川乾谷南至黃河沙谷津東至府
州五里西北至乾谷川路南至黃河北至兔毛川
麟州治新秦古白翟地漢武帝徙貧民實之謂之新秦
後赫連勃勃有之唐党項叛幷州都督張說掩擊
大破之招集流散秦置麟州乾德元年遷於吳兒
堡即今城也地形依險三面孤絶城中少水今為
鎮西軍節度東西至府州百四十里西南至夏州
五百里南至銀州三百里北至豐州一百三十里
東南至合津河百二十里西北至夏州谷離鎮百
二十里
砦堡十二
横陽堡天祐中置北控横陽河一帶賊路東至府州
靖化堡八十五里西至西界不和市我友谷南至
故連谷縣北至横陽河
臨塞堡東至鎮川堡三十里西至故連谷縣路西界
大横水谷約六里南至州十三里北至横陽堡八
里
靜羌堡控兔毛川一帶賊路東南至建寧砦十七里
西至鎮州堡十二里至州三十八里南至黃河没
遮川百里北至西界
鎮川堡居兔毛川西嶺上景德以前歲運麟州芻糧
下營堡防援即此地今設城堡扼塞嶺三松木一
帶敵騎侵寇東至靜羌堡十三里西至鎮川堡十
三里南至横戎堡二十五里北至横陽河
建寧砦控張師嶺一帶戎馬來路康定中賊陷寧遠
砦特築城賜今名東至府州中侯砦十二里西至
麟州五十里東北至府州靜化堡北至靜羌堡十
七里
神堂堡即麟州舊城也咸平中廢慶歷中修復東至
大堡津一百里西至故麟州南至銀城砦四十里
北至建寧砦五十里
横戎堡廢砦也地控横陽川賊路慶歷中重修東至
神堂砦十五里西控窟野河西界梁版谷南至神
堂堡十五里北至麟州十五里西至白草平賊路
通津堡築城控合河津路東至石馬川路南至黃河
一百步西至神樹堡四十五里北至府州一百十
里
神樹堡麟州舊砦也咸平中廢慶歷中修復東南至
通津堡西至西界南至黃河十里即合河津路
肅定堡地名清水谷南至神樹砦二十里北至銀城
砦二十五里
銀城砦即麟州廢縣慶歷中始築為砦西扼賊路西
接西界榆平嶺三十五里南至通津堡五十五里
北至惠寧堡三十五里
惠寧堡西控泥多谷窟野河一帶賊路西北至麟州
南至銀城砦二十五里北至神樹砦二十里
窟野河路自麟州過河西入鹽州約七百里南至銀州
約三百里控窟野河一帶賊路西北至麟州南至
銀州以西則地勢平易可行大軍至道中五路出
師一將窟野河路
廢壘
豐州九原郡春秋戎狄之地接勝州界有藏牙三族幷
在河北東隣契丹北接韃靼南即麟府東火山軍
界開寳初契丹偽立藏牙酋長王承美歸順因建
州就治郡事累陞為防禦州今陷于賊其地控子
河汊一帶蕃部東至火山軍西至横陽川南至故
寧遠砦北至隔河藏牙族東南至府州
砦鎮二
濁輪砦控合河路至道中以重兵戍守置濁輪砦部
署蕃戸三挨次一千五百帳徙于嵐石州給田居
之今陷于賊
唐龍鎮舊遥隸幷州景祐以前西北蕃部互市良馬
之所酋帥來氏世其職亦受契丹及夏國封爵東
南至火山軍久良津北至故勝州西北至柳川東
北至子河汊混波川今陷于賊
武經總要前集卷十七
