刊誤卷上
唐李涪撰
余嘗於學古問政之暇而究風俗之不正者或未造其
理則病之於心爰自秦漢迨於近世凡曰乖盭豈可勝
道哉前儒廣學刊正固已多矣然尚多漏略頗惑將來
則書𫝊深旨莫測精微而沿習舛儀得陳愚淺撰成五
十篇號曰刊誤雖欲自申專志亦如路瑟以掇其譏也
二都不並建
予少讀歴代史每考沿習自夏殷迄於周齊未聞兩都
並置東西牙處者夫殷之五遷盖建國不安之為也竟
都於亳底綏四方武王克殷為周成王卜洛幽王為犬
戎所敗平王東遷自是不復都豐鎬矣更於秦漢晉魏
但處一都隋以奄宅區宇公私殷富恃此繁盛遂創兩
都為巡幸不常用都為憩息之所洎乎我唐高宗以伊
洛勝槩每樂巡幸是時武后殺蕭妃冤出宫室不安竟
因登封遂成都洛武氏革唐為周乃立武氏崇先廟於
東都神龍初中宗反正遷崇先於西京乃以其地為太
廟欲使四海之知我唐復有宗廟矣爾後中宗還京復
饗太廟時朝廷多事不暇議去東都權廟但閟而勿饗
玄宗巡狩駐蹕復饗洛廟是時君臣安於清泰曾不論
及宗廟定制遂使後人皆曰兩都不疑矣夫以出征則
載遷廟之主亦有所禀既言載主則郡國豈宜復有廟主
耶今二都並建各立神主都洛則有洛廟還秦則有秦
廟則是便於人而不敬其神也以是而言毅然不移以
朝萬國不亦宜乎昔隋時有上言者一帝二都實非舊
典遂改為京始創之日已有譏者足顯二都之設可謂
不經高祖武德七年正月改東都為洛州是知稽古之
帝必考是非置郡罷都垂法後世貞觀四年詔發卒修
洛陽乾元殿以備巡幸給事中張玄素上書陛下頃平
東都之始層樓廣殿皆令撤毁天下翕然同心歸仰豈
有初則惡其侈靡後則襲其雕麗每承德音未即巡幸
此則事不急之務成虛費之勞國無兼年之積何用兩
都之好昔漢祖將都洛陽婁敬一言即日西駕豈不知
地推中土貢賦所均但以形勢不如關内也太宗遂止
玄素奥學逹識為魏文貞推重請罷修建是也兩都置
宗廟不殊侍御史顔標上議東都宗廟天寳建中兩度
賊陷東都神主散失之外臣據見在十一主並已瘞於
兩陛之間向來遲疑未去東都之號者盖以舊廟存焉
則顔標所引原廟述漢失禮理亦至矣旋為巨寇焚藝
廟室悉成煨燼况乎城闕崩壞宫室丘墟廢之有時契
於至理今請制為藩鎮以汝洛節度為名選帥實兵以
遏東夏
春秋仲月巡陵不合擊樹
開元禮春秋二仲月司徒司空巡陵春則掃除枯朽秋
則芟薙繁蕪掃除者當發生之時欲使盛茂也芟薙者
當秋殺之時除去擁蔽且慮火災也以三公之任隆位
高度力展儀以己率衆令巡陵公卿皆持小斧即其義
也近代選任稍輕不逹舊禮將及陵關則取縣吏持斧
擊樹三發謂之告神其為不經又何甚也
禮儀使
九卿太常專掌禮樂累代沿習不更其名又春官氏主
國之五禮吉凶賓軍嘉也寺有少卿博士禮部有郎中
員外慎選儒學逹於典禮者足以咨訪大國儀範豈有
闕文而代宗皇帝用顔真卿為禮儀使真卿博通典式
曷不授太常卿禮部尚書而使掌國禮奈何禮儀以使
為名則何異營田租庸者乎前史所無我唐有之必為
後世之譏宜亟去其名也
開府儀同三司
周制太師太傅太保為三公秦則有太尉司徒司空及
安帝以車騎將軍鄧騭為開府儀同三司謂别開一府
得比三公皇唐用開府為散階令有拜太師太保太尉
司徒司空真秩者反以開府儀同三司為階授受之間
莫此商較後代論者曰起自唐得不以乖舛為愧哉若
以醻賞勲伐名數實繁秩至三公何須以階為盛
宰相不合受節察防禦團練等使櫜鞬拜禮
今代節度使帶平章者凡經藩鎮節察使必具櫜鞬迎
於道左未知禮出何代前史國典並無其文且國初州
郡皆以都督敕使理之至景雲二年賀拔延嗣除涼州
都督充河西節度自此始有節度之號景雲以後六典
會要並無節度使觀察使戎服迎拜使相之禮若宜有
之則節度使降麻防禦使制下之日便合具軍容詣中
書謁謝在城既無此禮外府何為行之宰相位雖崇重
猶與九品抗禮今則俱是將相豈可倨受戎容予嘗仰
而思之乃悟其事必因元帥都統遂有是儀何者天寳
逆賊建中叛臣既陷兩京兵連淮朔此際徵集師旅又
假回騎軍戎繁雜宜以位高威震者都統而制之哥舒
翰郭子儀繼為元帥都統時諸道節使會兵討叛者必
以軍禮導之而淮朔亦不以是為讓欲使軍中禀大將
軍之命也爾後元和十一年裴度提相印充淮西節使
兼淮西宣慰使會諸鎮師旅十餘萬衆指揮節制憲宗
悉委於度及平逋寇李愬統兵入蔡州屯兵鞠場以待
度馬首具櫜鞬度將避之愬曰此方不識上下等威久
矣愬今具戎服拜相國於堂下使吏民瞻覩敬畏生焉
如此可不勞理矣度然之蔡邦遂清蔡人遂寧愬以度
兼宣慰處置使宰相專征不異都統之重故具戎服以
申拜敬且以禮示蔡民也爾後為藩鎮兼平章事者不
謂我非元帥都統唯以宰相合當節度防禦等使櫜鞬
拜禮舛誤相承所宜改正
副大使
國朝大邦土有以親王或宰相遙領者則副大使知節
度事始於貞觀八年以蜀王恪遥領益州都督開元十
五年兵部侍郎河西節度副大使知節度事蕭嵩中書
門下平章事節如故親王宰相遙領自此始也自後率
用為常本以大使在京則一軍之權以副大使主之今
正授節度使且無遥領之名亦曰副大使知節度使藩
方之選任莫重焉宜正其名以示楷則
都都統
辛丑歲大駕在蜀以巨寇未殄命中書令王鐸仗節鎮
滑臺且統關東諸將收復京國時有論曰京西北言統
者三四人慮不禀鐸之節制宜立其號曰都都統鐸兩
朝丞相三陟台司名位顯著武將莫不望風願受指畫
曷須都都方可統制自秦漢已降將相統戎盖多無有
都都統之號所引故事則曰先帝時俳優各恃恩寵願
為都知者咸允其請一日大合樂樂工諠譁上召都知
止之三十人並進上曰止召都知何為畢至梨園使奏
曰三十人皆都知職列既等不能相下上乃命李可及
為都都知此則故事也然中令急於殄寇不以是為辱
曷不曰諸軍西南行營都統制帥之號莫過於斯
上事拜廳
朝廷典式出於南宫予亦為尚書郎陪郎上事多矣是
日儐者引上事官面北再拜余乃詰之曰曷再拜曰拜廳
予曰非也此乃拜恩也盖京城官署皆在大内之南故
先面北再拜然後踐履官常儐者不逹乃曰拜廳予嘗
為河南少尹至上事日功曹吏張從玘曰請服羅巾吉
衫予詢之則曰先拜恩後上事又衆官列位儐者曰面
西再拜拜訖成上事之禮既事予以其有知奬而勉之
吏曰非某所知某叔祖嘗為功曹吏時李相國珏為河
南尹命功曹參軍示之曰先拜恩後上事小人傳之父
祖不敢廢闕予喜小吏好善將慕李公得禮故書之以
示將來
壓角
兩省官上事日宰相臨焉上事者設床几面南而坐判
三道案宰相别施一床連上事官床坐於西隅謂之壓
角自常侍而下以南為上差舛相承實乖禮敬曷不為
丞相設位於衆官之南常侍諫議給事舍人循次而坐
於丞相之下尊卑有序足以為儀壓角之來莫究其始
開元禮及累朝典故並無其文習俗因循莫近於理今
請去壓角以釋衆疑
曾參不列四科
今人之論皆以孝者人之本也先聖重之不列四科所
以曾參不列十哲之次愚謂不然夫德行之特著莫大
孝焉是以夫子門人推重顔回及乎講則曾參侍坐是
知聖人之旨二子莫有後先曾子不列四科者先述聖
人一時列坐門人弟子耳豈是舍曾氏之大孝重宰我
之言語盖不在其席故不盡舉此如太宗文皇帝使王
珪品藻李靖魏徵戴胄温彦博房玄齡時則有若高士
廉杜淹岑文本楊師道劉洎李大亮褚遂良才識豈在
温戴之下乎偶不在列故不徧稱將釋衆疑方今以喻
出土牛
月令出土牛以示農耕之早晚謂於國城之南立土牛
其言立春在十二月望策牛人近前示其農早也立春
在十二月晦及正月朔則策牛人當中示其農中也立
春在正月望策牛人在後示其農晩也為國之大計不
失農時故聖人急於養民務成東作今天下州郡立春
日制一土牛飾以文彩即以綵杖鞭之既而碎之各持
其土以祈豐稔不亦乖乎
侍中僕射官號
宓羲氏以龍名官神農氏以火黃帝以雲少昊氏以鳥
自顓頊已降而名以民事又以五行為官卨作司徒敬
敷五教禹作司空以平水土周則以春夏秋冬配為官
名伏以古者命官以天地四時五行雲龍為號者皆上
禀天時下逹人事見聖人垂意末有不急於惠民者也
後代不究深旨率爾命官僕射侍中尤為不可秦有侍
中僕射其初且非官名唯供奉左右是其職業侍中當
西漢掌乘輿服御下至䙝器虎子之類虎子溺器也武
帝以孔安國為侍中以其儒者特許掌御唾壺朝廷榮
之云侍中本丞相吏也五人往來殿内奏事故曰侍中
又僕射者(射音夜尢寡其義)在秦有周青臣孔衍注云僕射小
官扶左右者也亦曰主射乃守門之夫在漢為武士在
宫門則曰宫門僕射在永巷則曰永巷僕射盖言僕御
執射之夫也如今宦豎之首耳皆因權倖漸峻官名開
元元年改左右僕射為左右丞相是官號之不正也又
則天寵侍御者張景宗其官號曰控鶴監向五王未復
唐德則控鶴亦占丞相之名也以是而言皆因權倖漸
竊相權我唐分職設官必先舊典苟踵斯弊曷範將來
今請遵周故事以司徒司空為正宰相或無勲德元臣
則宜暫虚其位兼置中書而不用
士大夫立私廟不合奏請
禮嫡士立二廟庶人祭於寢累代禮文不易斯義開元
十二年勅一品許祭四廟三品許祭三廟五品二廟嫡
士亦許祭二廟爾後禮令並無革易古者廟連於家家
主之喪則殯於西階之上鄉人儺孔子朝服立於阼階
又曰喪不慮居為無廟也則知居不違廟禮典昭然近
代顯居上位率多祭寝亦嘗發問皆曰官品未宜有位
至將相者奏請之詞則曰臣官階並及三品準令合立
私廟是不知舊制妄有論奏廟貎申敬用展孝思豈於
霜露之情合俟朝廷之命盖以將同列戟先白有司既
展哀榮宜遵典故(原其奏請之因盖立廟不在其家别於坊選吉地乃為府縣申奏或有官)
(居顯重慎慮是宜營構之初亦自間奏相習既久致立廟須至聞奏)
九寺皆為棘卿
凡言九寺皆曰棘卿周禮三槐九棘槐者懷也上佐天
子懷來四裔棘者言其赤心以奉其君皆三公九卿之
任也近代唯大理得言棘卿下寺則否九卿皆樹棘木
大理則於棘下訊鞫其罪所謂大司寇聽刑於棘木之
下
京尹不合避御史
京尹皇都專理任莫重焉且以刑法財賦統而兼制御
史之職糾繆繩愆本為避嫌不合私謁三司慎守遂絶
經過今代京尹逢御史於路必避馬而敬之名分既乖
曷為取則且秩五品不避御史比肩事主於理誠然則
京尹委用之權豈輕於郎官國子博士者乎漢桓典傳
曰行行且止避驄馬御史行者且止尚能記之豈漢制
京尹避御史偶不載於正史耶乃知前史不書是無避
馬之理必以刑賦為嫌止於不相過從而已然相值於
路但以色勃而返可也
火
論語曰鑽燧改火春榆夏棗秋柞冬槐則是四時皆改
其火自秦漢已降漸至簡易唯以春是一歲之首止一
鑚燧而適當改火之時是為寒食節之後既曰就新即
去其舊今人持新火曰勿與舊火相見即其事也又禮
記郊特牲云季春出火為禁火此則禁火之義昭然可
徵俗傳禁火之因皆以介推為據是不知古故以鑽燧
證之
座主當門生拜禮
春官氏每歲選升進士三十人以備將相之任是日自
状元已下同詣座主之宅座主立於庭一一而進曰某
外氏某家或曰甥或曰弟又曰某大外氏某家又曰外
大外氏某家或曰重表弟或曰表甥孫又有同宗座主
宜為姪而反為叔言叙既畢拜禮得申予輒議曰春官
氏選士得其人止供職業耳而俊造之士以經術待聘
獲採拔於有司則朝廷與春官氏皆何恩於舉子今使
謝之則與選士之旨豈不異乎有海東之子嶺嶠之人
皆與華族叙中表從使拜首而已論諸事體又何有哉
非驗
咸亨三年五月咸陽公主薨於房州公主高宗同母妹
也初適杜荷貞觀中坐太子承乾事伏誅公主再行於
薛瓘將成婚禮太宗使卜之卜人曰兩火俱食始則同
榮末亦同悴若晝日行合卺之禮則終吉馬周以違
禮亂常不可用也太宗從之而後瓘為房刺公主隨焉
偕没於任雙柩而還蘇冕書之曰卜驗矣余曰違禮而
行亂也雙柩而還常也若云卜驗則是禮可廢而卜可
遵豈曰守正依經之道哉
刊誤卷上
