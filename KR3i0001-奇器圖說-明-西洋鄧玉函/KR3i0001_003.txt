欽定四庫全書
竒器圖說卷三
明鄧玉函撰
起重
說
假如有石重五百斤欲起之使高先用立架一具如圍
中之□次於横梁之□繫繫秤之索如□秤頭之□為
舉重之索秤尾之□為人墜之索秤杆長十有一尺秤
頭至□為一尺秤頭過□至□為十尺□為人力□為
石重夫□至□既為一尺是為一分□至□既為十尺
是為十分以十分而舉一分故一人之力可起五百斤也
說
假如途次猝無立架止用直木三根或四根以索緊縛
一頭竪之三根作三足形四根作四足形以秤杆中心
繫索繫在上端中央以秤杆前端一尺者繫重物以後
端十尺盡處繫人用力之索更便也
說
假如有石若干重欲起之先作三足形立架上收下開
上端收處平安短鐵横梁梁上繫滑車一具下繫滑車
一具緊鉗石上用索一端從上滑車轉垂而下即從下
滑車内轉輪而上復過上滑車而下或即用人力曳之
可矣如石太重則滑車上下各加一具或加二具亦無
不可愈多愈輕人力愈可少也如石仍太重難起即於
兩竪架上安一轆轤在内轆轤兩端各十字相反安四
椿木用人力轉其滑車内所轉之索更便且力甚勁也
兩法總具上圖中
說
假如有石太重即用六滑車并十字轆轤法仍或不起
則以轆轤改作大輪如上圖用人轉輪重可起也
說
假如石為鉅重難起即用六滑車并轆轤改作大輪矣
或仍不起則從旁再置一架平安十字大輪用四人逓
轉架上立安大輪所轉之索其力愈大斷無不起之理
矣
說
假如照前有四足架上用滑車繫其重兩旁架上各安
轆轤一具其轉轆轤之柄却在架外繫重兩索俱從滑
車上轉垂而下分纏兩轆轤上以人力各相轉動重自
起矣
說
假如作屋作墻起運磚石泥土之物即不大重然或桶
或筐一人可運五六筐桶其法上用夜乂平架兩頭各
安滑車一具每滑車貫長索一根其兩索各一端定縛
長杆一根將所用筐桶諸物鈎懸杆上下用兩轆轤各
將前垂長索一端繫定安置架上如物力不大重不大
多則人轉轆轤足矣倘物或太多太重則于兩轆轤中
而更安一大輪大輪另有索旁繫一轆轤上其轆轤另
是一架一人轉此單轆轤曳動大輪之索則雙轆轤自
轉諸物俱運上矣
說
用一長架有横桄如梯狀兩頭各安兩立柱下端安一
滑車樣大榾轆上端安一轆轤但轆轤之製分作四分
如南瓜瓣樣其中相架梯長短作戽子不拘多少一如
水車戽子之製戽子中實以土泥諸物一人用力轉動
上端瓜瓣轆轤則諸戽可以流水而上矣
說
長架同前或不用戽子止用桶相聯而轉上用螺絲轉
法如上圖亦便
說
先作一行輪行輪者人從輪中行而不止以動他輪者
也行輪本軸安銅輪有齒如□以轉有齒大輪如□大
輪本軸則有或銅或鐵螺絲轉如□其□螺絲轉緊靠
亦是螺絲轉如□但□螺絲轉大于□螺絲轉數倍為
牝而□乃其牡耳□螺絲轉兩端各繫起重之索如□
其索各上繫于傍架滑車如□上端滑車並懸兩傍兩
層共是四個如□下端滑車並懸兩個如□有重石如
□繫置滑車直貫至牝螺絲轉兩端則以一人如□行
于大輪之内而石自起矣
說
先作一大架如□次作一十字攪輪如□上安小輪周有長齒
如□安架之一邊於對邊架上安太平輪周有齒與小輪周之
長齒相合如□太平輪立軸上端亦安小輪齒横安如□又於
架之上横梁中安一大輪有齒與立軸小輪横齒相合如□
即於横梁大輪軸上繫起重之索一端如□其一端從架上别
安滑車上轉貫而過如□直至於重如□以人力各攪轉十字
輪如□則重起矣儻滑車平安一遠架上又可作引重法也
引重
說
先為方架如□次用轆轤一人轉之如□但此轆轤如
瓜瓣樣有六齒緊靠轆轤齒立安大輪輪周有齒與轆
轤之齒相合如□大輪之軸斜安鐵螺絲轉如□緊靠
此螺絲轉竪一立軸軸下端亦平安斜鐵螺絲轉如□
上端安小輪有齒如□小輪緊靠有平安大輪如□周
有齒與小輪齒相合大輪同軸下端有小滑車如轆轤
狀上纏索三廻如□以一端繫重以一端用一人曳之
如□則重行矣
說
先為方架如□架之前端安立軸如□中有大輪如□
輪周有螺絲轉齒如□輪上有立齒如□立軸下端有
星輪如□緊靠星輪兩旁各有立柱亦各安星輪如□
兩旁星輪上有纏索之搰轆如□緊靠螺絲轉大輪安
立輪如□立輪之齒與大輪上立齒相合立輪之軸有
長螺絲轉如□其長螺絲轉緊靠有大立輪亦是螺絲
轉齒如□立輪兩旁繫繫重之索如□前端立軸大輪
之外有螺絲轉之柄如□以一人轉之則重行矣凡重
之下有長輥木如□逓輥逓支而前
說
先為大平車下有活安長輥木如□車前端兩旁安有
斜柱上有軸兩端各有十字木椿如□於其前再為兩
車各如其製如□如□但其前兩空車用時暫柅不動
待載重之車至近然後起而移之前也
說
為大輪一軸兩輪並列軸之中繫大桶或繫别重以長
杆繫軸上軸不轉而兩輪轉一人肩杆而曳之或於杆
頭安横桄一人推之皆可行也
說
為兩小輪中有軸繫杆木杆之中懸大桶或别重一人
肩而曳之或用横桄推之皆可
轉重
說
先為立柱中央作方曲拐形如□立柱上下直對要正
旁拐立枝為手所轉處中為小軸外貫木筒或竹筒便
可轉也或於下端作輪或於上端作輪以為轉他重之
機惟人所作立柱兩端盡處各為鐵鑽安於架之鐵臼
中則其轉也無不利矣
說
先為大輪有齒如□安兩柱中次為轆轤周圍有齒與
大輪齒相合如□一人在柱外轉其柄則重可轉也或
人力不勝則於轆轤一端近柱處安飛輪一具如□飛
輪者已似無用而實能以重助他人之力者也故轆轤
轉之不足加一飛輪則人力必大勝矣
取水
說
先為大立輪中藏水戽如□轉水至槽池中如□大立
輪同軸又有次立輪有齒如□再為龍尾車三具以次
而上如□如□如□第一龍尾車下端有小鼓輪亦有
齒如□與次立輪之齒相合上端又有旁齒小輪如□
則於第二龍尾車下端輪齒相合第二龍尾車上端與第三
龍尾車下端輪齒各以次相合則水自上矣(龍尾車之製詳具泰西水法中)
說
先為大立輪層累而上為三有齒之輪與三龍尾車上
端輪齒各相合柱下為平輪輪之齒各以立板作之外
端彎曲如杓樣向水勢衝處水衝其杓杓杓相推則大
立柱自轉而三龍尾車自然依次而上水矣但龍尾車
各從池水槽中轉旋恐漏水不便故於池中先作空筒
上下各長於槽嚴安槽中龍尾車自筒中旋轉庶不致
已貯之水下漏為微妙耳
說
先為飛輪之架次於飛輪軸之兩端各安一鐵曲柄但
一端向上則一端向下必使相反故以一端繫於恒升
車取水竿頂可上可下之木以一端用人力轉之則水
升矣飛輪者助人用力之輪也
恒升車之製亦詳具泰西水法中
說
井中水不能上先作風車以代人畜風車有軸即在井
上以轉井中取水之戽者也但此圖水戽之製非此中
常用之戽乃是長筒直貫井底筒底有軸筒中有索貫
諸皮球如雞子樣上下俱小以便筒中上下狀若聯珠
其數不拘多少惟視索垂井底水中折轉從筒中而上
直至井上池中環連不絶為度盖以風輪轉軸軸轉皮
球之索從筒底軸逓轉而上逓塞其水直從筒中逓湧
而上而後吐之井上池中也其作球作筒之法詳如圖
旁散形風車之製多端詳後轉磨諸圖中
說
為長槽前寬後窄于其中平安一軸其前端安一木杓
杓上有環繫槽前上端横木上槽前下端有小長板如
□杓入水則滿至高處則因下端小長板所靠不得不
倒而吐矣
嚮余曾自作一引水器一名鶴飲一名活桔橰其製
一一與此相合但此前端用杓更為妙耳
說
先為四方立架視天平杆兩端水筒所至高處覆水為
度如□其下于架之中央水中用方石安鐵窠如□中
為立柱下有鐵鑽立柱下端安立板大輪如□少上安
半規斜輪一角漸次而下一角漸次而上如□于半規
輪之上另有樞軸在下半規輪軸中央如□其樞軸少
上中開長孔横安轉軸如□以貫天平杆之中心使之
可上可下樞軸上端則安在架之上梁勿令動也如□
再于天平杆兩畔近半規輪上弦行處護以圓木如□
或護竹皮使其滑澤無滯其天平杆兩盡頭處各安戽
筒如□但須于杆旁横安小杆繫筒如□始無碍于杆
身而覆水槽中之為便耳
說
先為兩立柱之架如□立柱上端有軸次為大木杓如
□旁有兩耳中貫横木如□其杓柄為水出之槽即貫
在立柱架上軸内可以轉旋上下如□耳中所貫横木
有索繫于旁立桔橰之前端後端有垂木中鑿多孔便
安木柄隨人高低可用力也此器取水甚多桔橰杆另
立巧法任人意為之
說
先為行輪人行其中如□行輪中軸兩端各安曲拐一
邊曲在上一邊曲在下如□曲拐方孔之中杆上安滑
車如□于滑車貫處為立圈下端定在恒升車取水杆
頭如□行輪轉動兩邊自然一低一昂水可逓引而上
矣
說
先為星輪如□星輪者輪周作大圓齒間中與齒相等
亦作圓孔與大星光芒四射相似故名星輪星輪之外
作鼓廂如□鼓廂者上下總一圓圈兩旁以木板廂之
其形似鼓故名鼓廂鼓廂下面底中開一小孔入水如
□鼓廂上面開一方孔如□方孔中安一方屑上方下
圓方屑兩旁各安小滑車使方屑易上易下也如□其
安鼓廂及安方屑上下之架如□于方屑方孔之前開
孔向上斜安孔筒如□以便出水先將星輪安置鼓廂
之中務使星輪兩旁與輪周齒端圓處緊靠鼓廂圈板
為則其星輪之軸直出兩旁架外有曲柄如□便人運
也或另作水轉之輪以轉此星輪亦無不可盖鼓廂之
架安置水中下面小孔自然入水乃以星輪逓轉而上
至方屑圓頭垂處水不能再過而前則惟有從斜孔筒
中出水而已
轉磨
說
為大輪周有齒中有輻條如□惟有車軸斜安則輪自
然斜轉矣次于斜輪兩旁立架頂上安一横梁如□以
一人手攀其梁而足踏輻條之上欲上不能而輪則必
自轉也如□輪外另安小輪有齒與大輪之齒相合小
輪之軸連于轉磨之樞齒各相得磨則無不轉也用力
少而人不大勞此其一種
說
為大行輪一具行輪之說已見于前第此輪極大可容
兩人並行耳行輪兩旁各安有齒小輪逓轉樞則兩磨
可俱轉也一見自明故不細贅
說
磨中之樞下安鐵曲拐如□樞下端再安十字木杆杆
末各安鉛柁如□樞下安鐵鑽入鐵窠中如□于曲拐
中安木桄兩端各為轉環如□一端轉環安人手曳桄
上如□其人手所曳之桄上端安于架上立桄亦有轉
軸如□一人斜曳其手中之木可前可後而樞端下面
十字鉛柁為之助力則磨自可轉矣倘或磨重于對旁
再增一曲拐再用一人對曳如前法尤有餘力
說
磨悉如常惟旁有立柱安大立轆轤繫纏垂重之索如
□轆轤之上安平輪周有懸齒以轉轉磨樞之立輪如
□下有十字杆待重垂下至地用人力推杆則重可復
上如□于立柱之旁另有立架上横以梁如□横梁中
開長孔安三小滑車如□垂重之上有小立筐中安兩
小滑車如□立柱大轆轤所纏之索平轉從旁立小架
滑車之下而過如□從而上之過梁上第一在左之滑
車折轉而下又從小立筐下一滑車之下折轉而上過梁
上第二在右之滑車折轉而下又從小立筐上一滑車而
下折轉而上過梁上第三在中之滑車折轉而下始繫定
于小立筐上端小梁上如□小立筐下端小梁有環垂重
之上有鈎鈎于環内如□重下則磨自轉矣所以必用此
許多小滑車者總令垂重遲遅而下不易到地其磨可多
轉耳垂重下又加小重者欲人視之多寡自為增損云爾
(此自轉磨也嚮余曾臆想作此試之甚便今得此實先得我心之同然但此遲遲垂重之法初則夢想不及也)
說
蓋或人多遠行此磨載之車上如上圖兩磨安於兩頭
中安一大立柱下安平輪有齒如□其輪軸下端有鐵
鑽安車中平木中央鐵窠内輪齒兩旁各安有齒小輪
平轉兩邊磨中之樞其立柱於平輪之上平安横木中
央開孔而上上端安有横梁如□横梁兩頭長過於車
各安下垂立柱如□以馬轉兩立柱則兩磨可自轉也
其車行各可載他輜重故甚便之
余意横梁若作十字則用四風扇或直竪車上或亦周
垂車外又可作風磨也
說
為大輪外周安横桄如□内有長軸兩端安兩立輪各
有齒轉兩磨立樞燈輪之齒如□用三人手攀横梁足
踏輪周横桄則兩磨轉矣儻止用一磨則一人足矣在
人酌而為之耳
說
大輪轉兩磨燈輪之樞如□總用常法惟大輪軸為大立
柱柱下端有鐵鑽入地臼窠中柱半身處安大木平架中
開圓孔柱從孔中透出上去以轉動便利為度如□柱上
半身安十字兩層横桄各有立檔如□四立檔外各掛一
大方布框如□布框可展可收向風吹處則自然展開受
風過則自收逓展而逓相受風故兩磨可自轉也布框每
面有兩索斜繫如□者恐風大布力不能當易至損耳
說
其下悉是常法惟是大輪齒不得遽及磨樞燈輪之齒
故各再加兩燈輪立軸上再安有齒之輪庶易及磨樞
耳其上風扇則為長三角形如□兩面以薄木板為之
更易受風其力尤大也
說
餘皆同前惟方板風扇垂在輪下上以四斜棖撑輪為
少異耳
說
餘悉同止是立柱平安十字周作輪形如□於輪上周
圍以木板作方風扇如□每扇一面各有一索繫緊風
來則板直立受其吹而自轉然有索繫則又不能前去
過風則又自然少垂不阻風也
說
餘悉常法惟是上層周圍有墻每面少開一方以受風
入如□其立柱則上至屋頂轉樞柱安十字木板上下
長横少弱耳
說
餘如常止立柱上安八風扇為異其風更大也
說
餘俱如常惟於轉磨樞燈輪之立輪安長鐵軸於架外
作曲拐方形如□於鐵軸盡處定安十字木兩頭悉是
鉛柁使重而易轉以助人力有如飛輪於曲拐方形轉
處貫以鐵環兩端各繫以索其索一端繫木杆中環上
如□其杆下端則定在地上有環可轉如□兩人對曳
其杆一來一往則飛輪助力磨之轉甚便且省力也視
人周行磨外節勞不啻數倍矣
觧木
說
先為水輪並架如□水輪軸一端出架外連以曲拐如
□曲拐之上連有立鐵杆兩頭有環下端環貫曲拐之
末上端環貫鋸之下檔木上鋸齒居中兩旁連檔立柱
則各上下兩立槽中如□外水輪轉則曲拐一上一下
而鋸齒亦隨之一上一下矣此觧法也但能使木來就
鋸則其中尤有巧法須細詳之盖木置架上架兩頭有
四立柱之夾木如□架又總安一長槽中下有小圓棍
木數個如□木之未觧左端盡處有索繫于架下斜齒
鐵輪之軸如□旁有長杆尖頭有鐵乂以起斜齒之齒
如□者則又定在遠旁大轉木之下端如□大轉木上
端有小杆亦斜連于鋸下檔之下如□鋸一上則帶轉
木上端小杆亦上轉木亦必少少斜轉而上有鐵乂之
長杆勢必起一斜齒而自出其上矣鋸一下轉木亦必
少少斜轉而下則乂杆又入第二齒下矣以此起齒即
以此纏軸之索故木自來就鋸也又恐斜輪齒上而復
回則又以短乂小鐵杆緊隨而疾阻之如□此皆微機
妙不容言
說
先為立柱架安大水輪如□水輪同軸另安有齒之輪如□
一邊齒轉燈輪燈輪助以飛輪如□飛輪與燈輪同軸軸之
一端有鐵曲拐上連曳鋸之木如□又水輪有齒之輪一邊
轉小燈輪同軸又有小燈輪逓轉旁安有齒小輪如□有齒
小輪逓轉上小燈輪小燈輪同軸有鋸齒鐵輪如□鋸齒鐵
輪之軸則繫轉木就鋸之索者也其阻齒勿回之乂則以鋸
上端之木旁轉而上下之如□其消息與第一圖略相同
說
安鋸置木之架圖自分明不細贅惟是架中兩旁各有長
輻條之大輪如□其輻條盡頭須各挨入人攪大輪之輞
少許使人攪輪上旁安之小木樁易掛轉也兩輪通為一
軸軸纏轉木之索使木來就鋸其人攪兩輪亦通貫一軸
但軸之中作曲鐵拐貫兩長鐵杆直貫于轉鋸上下之
長横梁上如□兩軸外各安曲柄相對兩人攪之鋸自
可轉而每輪一周木樁可轉一輻條木亦自來就鋸也
說
觧法用人如常第架上後端立兩有力之竹弓如□則
省人力多多矣覧圖自明無容多觧
觧石
說
假如有石欲觧成幾板則有架如□于架近一頭處安
立軸上安有齒平輪如□平輪轉旁燈輪如□燈輪又
轉小立輪上如□小立輪軸外有曲拐如□曲拐之端
貫直鐵杆兩端有環如□一端環貫曲拐之末一端之
環則貫曳鋸之長木杆下端長木杆上端有軸可轉木
杆立貫鋸于兩頭活滑車榾轆中如□鋸或二或三俱
精鐵為之第無齒耳兩曳鋸長木杆下端連以鐵杆兩
端有環如□以一馬轉立軸平輪則曲拐往來鋸自行
矣
轉碓
說
先為架安碓或一或二或三或四如□下各以臼承之
如□次為飛輪中大外小共三輪如□飛輪長軸兩旁
各出架外安曲柄如□軸之兩旁安小鐵樁相錯上下
如□其鐵樁相對每碓各有擒碓枝之桔橰小杆如□
一碓兩碓一人從一旁轉輪則碓自然上下如碓多則
兩旁兩人轉之自足也
書架
說
先為大輪外形同鼓廂如□内為有齒之輪相等者共九輪
八面各一中央一輪又于八輪之内各安相等八小輪俱有
齒中央輪動則八小輪自轉而八大輪隨之其詳旁有散圖
如□其書安置八大輪一旁軸上有座有軸其詳亦旁有
散圖如□大輪安置架上如□欲某本書大輪一轉則某
書自來就人而餘書雖已轉過仍各上下自如不隨輪而顚倒也
曰晷
說
先以小罁承水於底鑽一小孔徐徐出水上安小搰轆
長轉軸出墻外搰轆上纏以索下端繫重木如□然亦
不必太重上端繫小重如□墻外軸端定安日晷如□
水徐徐下則重木亦必徐徐下而日晷以時轉矣此省
便法也
代耕
說
先為兩轆轤架如□兩轆轤係兩長索貫犂其中如□
兩人逓轉轆轤之索一人扶犂往來自可耕也
嚮余在計部觀政時曾以臆想作此不期與此圖甚
相合也可謂先得我心之同然矣
水銃
圖(凡三)
說(從散形圖為之說者)
先鑄兩銅筒如□其容之廣從二寸或至十寸任人意
為之其高少或一尺多或一尺有半内容務上下相等
其底要最堅厚其氣眼如□有鞴或在旁或在底或在
底旁少許但在底更便旁安管少彎曲向上如□各有
小鞴如□上有兩乂總管如□緊壓合於兩彎管上無
絲毫漏隙為則鞴共四個氣眼入水處兩個彎管出入
處兩個另有柁二具如□其柄以鐵為之其柁則銅柁
用兩層銅柁周圍以滿銅筒之容為度銅柁兩層中間
用輭皮數層擠實為則兩銅筒俱安一銅鍋内要極穩
勿動為則鍋底要平如無銅鍋堅大木桶亦可於兩銅
筒之上安横梁如□兩旁中央安兩鐵孔是兩柁所由
上下者居中有鐵天平立柱其柱頂頭有小轉軸眼上
横安天平長木擔於兩柁上下處用環連於擔上兩端
多設平木樁以便多人攀舉又有直角小管如□貫於
總管出水上口之外要最嚴密又要可周旋轉動使之
四面八方去也就中有小圓槽施以短釘務令可轉而
不可上其必用槽用釘者水力最大不則衝之去矣此
管上又有直角管但其嘴少長於□為□其長少亦三
尺愈長其出愈遠但嘴必少弱於管身為出水之勢耳
直角長管與短管相貫處亦必用槽用釘如前法此管
則一人用手可轉或上或下或正或斜皆可向有火處
施放之也此器有二種或定在一處如第一圖或用船
車無輪者如第二圖其法皆同又有一種其器同但在
有輪車上不用横梁止用槓子天平如第三圖任人意
精詳作之耳其運水之法排定多人人人可接逓皮袋
之水至於盛筒鍋内周轉無窮必用皮袋運水者視他
器便且不破壊耳
此水銃可以滅火可以禦火可以防火乃新有之器
其能力最便最大最奇諸器所難比其功用者也盖
倉卒之際火力正勝人不可近但有此器則五六人
可代數百人之用又不空費一滴之水不拘多高多
遠皆可立到有似大雨噴空無處不霑不但可滅已
燄之火仍可預阻未燃之火况有圖有說作此不難
工力價值且不甚費凡城邑村坊悉當置此二三具
其於捍患禦災最有裨也已作小樣試之良驗有志
於仁民者其尚廣為傳造焉
奇器圖說卷三
欽定四庫全書
諸器圖說
明王徵撰
引水之器二圖說引
田高水下苦難逆灌爰制引器用利高田厥器凡
二一名虹吸一名鶴飲虹吸引之既通不假人力
而晝夜自常運矣鶴飲雖用人運然視他水器則
猶力省而功倍焉矧其制簡易尤便作者故並圖
說之如左
虹吸圖說
刳木為筒筒之容或方或圜圜徑寸方徑不及寸者分
之二毋薜毋暴毋齘筒之長無定度竑井及泉以為度
筒之下端横曲尺有二寸而為之口口迤而上高數寸
口之容弱於腹之容惟阞口之内有舌開闔戚速而無
倚於圍筒之上端出井及尋横曲二尺有竒廼垂垂四
尺奇迤而下長及常而為之管管視筒之腹惟惌筒之
曲若審惟樸屬為良筒之圍肉以寸緄縢之敜以油灰
之齊腛塗其郤毋俾針芒之或耗筒兩端有檠相以施
約無甐無杌而止管入以籥惟嚴假鞴鼓之度水衝於
管遄捎其籥則霤吐如趵突也以終古
薜破裂也暴墳起不堅緻也齘切齒怒亦偪窄之意
竑量也阞謂三分之一八尺曰尋倍尋曰常惌小孔
也審兩木交凑處樸屬附著堅固也緄繩也縢約束
也敜塞也齊與劑同腛厚也甐壊杌動也遄速也捎
除去也泉水之上出者曰趵突
銘
爾躬匡梴爾腹淵然一氣孔宣厥瀵斯泉載沃載漣惠
我㽦田祝爾萬年
字音
薜卜革反暴音剝齘音薤阞音勒惌音遠敜音聶
腛音屋甐音吝捎音蕭梴音延㽦音勻
鶴飲圖說
為長槽或以巨竹或以木其長無度竑水淺深以為度
尾殺於首三之一首施戽惟樸屬為良戽之容則以觳
戽臋施木刀如棹末之制俾與木無忤中其槽設兩耳
函軸廼於岸側菑兩楹高地僅尺俾毋杌楹之巔對設
以軹貫軸其中惟活昂其尾入之戽也水滿則首一昂
而流之奔於槽外也其孰禦視桔橰之功挈無虚而捷
也可省夫力十之五
戽水戽所以盛水者也觳受一斗二升臋謂下面覆
處菑樹立也楹柱也軹小穿也
銘
冽彼下泉澤蔑及畆爾奮爾力遑恤濡首載沉載浮爰
噏爰嘔吁嗟爾云勞矣匪爾之勞誰其長此禾黍
字音
臋徒門反菑音恣
轉磑之器三圖說引
磑必須物也每嘆人若畜用力甚艱爰制三器代以節
之一名輪激一名風動一名自轉輪激雖用一人撥轉
然坐運可無太勞且疾視常磑以倍若風動自轉二器
則憑機自動其不用人也全矣故並圖說之如左
輪激圖說
為巨輪一徑六尺有竒凖田車樸屬微至如其制轊亦
凖獨牙之外施齒或金或木惟堅齒殺其末長五寸間
同之轂外端施曲柄一六分其巨輪之崇捎三以為小
輪之徑厥牙少弱於巨輪齒與間則視巨輪莫二無轂
無輻為井木施磑周函之無杌無仄磑盤之側坎其地
為㨊穴立縣巨輪其中以半期利轉無閡而止巨輪齒
與磑周輪齒之相親也必一一無爽為弔一人坐運約
省夫力十之九
微至至地者微也輪圓乃能若是轊軸也牙讀作迓
謂輪輮也或又謂之㒺殺其末謂衰小之也間兩齒
相離之中也捎三除去六分中之三分也仄仄側意
坎陷也㨊長圓孔也弔精至之名
銘
操獨柄者人耶逓相親者輪耶居重馭輕觀磨而化者
其無垠耶
字音
轊音衞
風磑圖說
為層樓一座上七下八方徑各長丈有三尺樓上層不
圍下層三面圍墻一面門樓下安磑以臺臺高三尺磑
上扇中鑿方孔深三寸用安將軍柱下端將軍柱長丈
有二尺上端安鐵鑽俗所謂六角六面是也其尖入上
横梁横梁當四方之最中處安鐵窠窠即為柱尖入處
柱下端為方枘相磑上扇中所鑿方孔為之將軍柱從
樓板中央貫上直至横梁横梁下尺許以下樓板上尺
許以上始安風扇風扇凡四每扇横長六尺上下五尺
堅木為框中加十字木棖一面用蓆障之邊皆以索連
之框上先於將軍柱樓板上尺許以上横梁下尺許以
下安夾風扇木輪二各厚尺許周圍除安將軍柱外寬
仍尺許各十字鑿五寸深槽槽視風扇框厚薄為之風
扇入槽以裏仍兩端為孔安上即用索緊束柱上勿令
活動為則風扇可卸可安樓之製照尋常磑亦尋常用
者無他謬巧止借風力省人畜之力云耳此盖西海金
四表先生所傳而余想像損益圖說之若此觀者肯廣
為傳製或於民生日用不無小補云
凖自鳴鐘推作自行磨圖說
先以堅木為夾輪柱二根厚四寸寬六寸高視輪為度
輪凡四名之甲乙丙丁甲輪之齒凡六十乙齒四十八
丙齒三十六丁之齒則二十四與磑周輪齒相對乙丙
丁之軸皆有齒數皆六甲輪軸則獨無齒然有副輪徑
弱於正輪者尺有五副輪者貫索而垂重所以轉諸輪
因而轉其磨者也而轉副輪則又另有一機其垂而下
也與正輪同體而下其上也則副輪轉而正輪分毫無
掛且其轉上之法甚活婦人女子可轉也此為全體輪
架安定旁安其磨磨上扇周施齒如丁輪但與丁輪齒
相間無忤則磨行矣凡甲輪轉一周可磨麥一石若索
可垂深數轉則又不止一石而已第作此覺難非富厚
家不能如止用兩輪則輕便殊甚是在智者自精詳焉
凖自鳴鐘推作自行車圖說
車之行地者輪凡四前兩輪各自有軸軸無齒後兩輪
高於前輪一倍共一軸輪死軸上軸中有齒六皆堅鐵
為之即於軸齒之上懸安催輪凡四名之甲乙丙丁丁
齒二十四丙三十六乙四十八甲六十甲軸無齒乙丙
丁各軸皆有齒齒皆六甲輪以次相催而丁催軸齒則
車行矣其甲輪之所以能動者惟有一機承重愈重愈
行之速無重則反不能動也重之力盡則復有一機斡
之而上儻遇不平難進之地另有半輪催杆催之若所
稱流馬也者其機難以盡筆總之無木牛之名而有木
牛之實用或以乘人或以運重人與重正其催行之機
云耳曾製小樣能自行三丈若作大者可行三里如依
其法重力垂盡復斡而上則其行當無量也此車必口
授輪人始可作故亦不能詳為之說而特記其大略若
此云
輪壺圖說
以文木為櫝櫝之製上下兩層上層高四寸下層高二
尺三寸上層為活蓋中藏更漏兩槽及各筒用盛鉛彈
俱有機其盖前面掩上二寸内藏十二時辰小牌下二
寸明露容小木人於中可自前行應時撥動其牌垂時
以示人也木人之行則機係於下層櫝中總輪之架總
輪之架安櫝下層中央空處外有門二扇可開可闔櫝
寬長二尺六寸側則各一尺二寸其中央安輪架空處
寬可一尺兩旁各八寸一安鐘一安鼓門各從側面開
閉下層兩端留二寸作足以三寸作抽匣三個即依中
間一尺兩旁各八寸為之其輪架之製先為兩鐵柱以
次逓安其輪輪皆以精鐵為之首鋸齒小輪為丁次丙
輪次乙輪次甲輪甲之齒六十乙齒四十八丙齒三十
六乃乙丙丁三輪之軸之齒則均用六數不多也甲軸
獨無齒然有索直上貫於木人之足而以鉛重垂而下
墜所為轉木人之總樞也甲動催乙乙催丙丙催丁而
丁之所催者則另有十字分左分右之撥齒盖諸輪逓
催轉行甚速而撥齒於中一似左推右阻故使之遅遲
其行者此微機也輪壺之妙全在於此此難悉以筆楮
亦未可盡圖繪至兩旁鼓鐘安置之法與夫更漏逓自
傳報之法皆有機為連絡亦俱未便圖說總之此壺作
用全在於輪輪則轉動木人木人因而自行擊鼓報時
又能帶動諸機時至則擂鼔撞鐘又能按更按點一一
自報分明不似昔人所為懸羊餓馬不甚清楚也此於
明時惜隂二義或者不無少補比之璇璣刻漏銅壺之
製似亦易作嚮曾製一具在都中見者多人當亦諒其
匪妄也
銘
泰圓轂轉坱軋無垠兩輪逓運萬象更新睠彼晝夜終
古相因流光難追往哲競辰嗤予小子歲月空淪爰製
斯器寸隂是珍義取叶壺名被以輪韞櫝而藏静遠囂
塵應時傳響發若有神斡旋元化密衍絲綸屋漏有天
日月為隣可襄七政可利四民可資整旅可藉怡真能
大能小觸類引伸晦明風雨天路永遵考鐘伐鼓晷漏
畢陳聞聲動念警我因循銘之座右蚤夜惟寅
代耕圖說
以堅木作轆轤二具各徑六寸長尺有六寸空其中兩
端設軹貫於軸以利轉為度軸兩端為方枘入架木内
期無搖動架木前寬後窄前高後低每邊兩枝則前短
而後長長則三尺有奇短止二尺三寸兩枝相合如人
字樣即於人字交合處作方孔安其軸兩人字相合安
軸兩端又於兩人字兩足各横安一棖木則架成矣架
之後長盡處安横桄桄置兩立柱長八寸上平鋪以寬
板便人坐而好用力耳先於轆轤兩端盡處十字安木
橛各長一尺有奇其十字兩頭反以不對為妙轆轤中
纏以索索長六丈度六丈之中安一小鐵環鐵環者所
以安犂之曳鈎者也兩轆轤兩人對設於三丈之地其
索之兩端各係一轆轤中而犂安鐵環之内一人坐一
架手挽其橛則犂自行矣逓相挽亦逓相歇雖連扶犂
者三人乎而用力者則止一人且一人一手之力足敵
兩牛况坐而用力往來自如似於田作不無小補此余
在計部觀政時承松毓李老師之命而作業已試之有
效也者故圖之因並記之若此
新製連弩圖說引
聞昔武侯有連弩法親授姜維想當日木門道萬弩齊
發射死魏大將張郃者或即其製廼其製失傳久矣近
世有從地中掘得銅弩者制作精細無比今之工匠不
能造然特弩之機耳而人輙以為全弩也故卒莫觧其
用徵愚偶得見之嘆服古人想頭神妙如許再四把玩
因了悉其運用機括僭為增損一二且易銅為鐵不但
簡質易作更覺力勁而費省似於今之行陣甚便也敬
圖說之如左
諸機皆精鐵為之必如式方凖厚俱三分令其瑩滑此
式一定弩之大小任之
連弩散形圖說
先用堅木為弩牀一具長三尺闊二寸厚三寸前端入
三寸許鑿半圓小孔安弩背惟緊後端入三寸許從正
面居中鑿一孔寬三分長五寸孔中取滑澤用利諸機
旋轉孔上面以鐵片平裹中留一寸小孔兩旁凖木孔
務瑩平無閡而止又從側面照式鑿二軸孔眼一面圓
一面方期入末不致動搖其安機法先安鵝頭居中以
其尖出鐵孔上下旋轉為凖次安鶴嘴在後以上承鵝
頭取平而鵝頭之尖出鐵孔中直立為凖又次安雞腰
在前以雞腰中穴順其自然平彀鶴嘴為凖三者俱凖
如式然後鈎弩絃扣滿掛鵝頭出孔尖上兩邊排箭或
二或三多不過六弩伏地中箭向前列各弩聯絡多多
益善又有微機伏敵來路敵來一觸其機則萬弩齊發
驟莫能禦矣其發弩之機與一連二二連四以至百千
連發機括須用口𫝊穎楮莫克悉也間用此式擴而大
之可作千步弩别有圖說兹不具載
諸器圖說
