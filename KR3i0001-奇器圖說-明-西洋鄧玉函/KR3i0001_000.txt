欽定四庫全書子部九
竒噐圖說譜錄類一(器物之屬)
提要
(臣)等謹案竒噐圖說三卷明西洋人鄧玉函
撰諸噐圖說一卷明王徵撰徵涇陽人天啟
壬戌進士官揚州府推官嘗詢西洋竒噐之
法於玉函玉函因以其國所傳文字口授徵
譯為是書其術能以力小運大故名曰重又
謂之力藝大旨謂天地生物有數有度有重
數為筭法度為測量重則即此力藝之學皆
相資而成故先論重之夲體以明立法之所
以然凢六十一條次論各色噐具之法凡九
十二條次起重十一圖引重四圖轉重二圖
取水九圖轉磨十五圖解木四圖解石轉碓
書架水日晷代耕各一圖水銃四圖圖皆有
說而於農噐水法尤為詳備其第一卷之首
有表性言解表德言解二篇俱極誇其法之
神妙大都荒誕恣肆不足究詰然其制噐之
巧實為甲於古今寸有所長自宜節取且書
中所載皆禆益民生之具其法至便而其用
至溥錄而存之固未嘗不可備一家之學也
諸噐圖說凡圖十一各為之說而附以銘贊
乃徵所自作亦具有思致云乾隆四十六年
十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
