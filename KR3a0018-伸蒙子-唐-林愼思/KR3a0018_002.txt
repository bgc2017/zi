伸蒙子卷中
唐林慎思撰
澤國紀三篇
上篇凡五章
辯刑
弘文先生(本作&KR0008;&KR4165;)曰有道之君刑孰峻于無道之君乎伸
蒙子曰有道之君刑峻曰何不聞堯舜暴虐桀紂寬仁
乎曰水火不暴于虎狼也然水火之為峻也必能滔湧
天地焚燎山川而人不蹈也狼虎之為峻也止于呀風
吼霧噬獸啗人矣豈及水火之大歟所以水火仁于人
而人頼之不見其峻也狼虎害于人而人畏之故見其
峻也有道之君猶水火然無道之君猶狼虎然狼虎不
及水火之大豈不明乎
合天
弘文先生曰秦人焚書坑儒以愚黔首意其帝萬世矣
而亡不旋踵何邪伸蒙子曰天亡之也吾聞順天者存
逆天者亡天生羲農黃帝堯舜為道之宗又生禹湯文
武周公孔子為道之主其言式萬代其政訓百王譬日
月不可揜山川不可遷也秦人姍笑先王絶棄禮法悉
舉而燔之使天下之人横目蚩蚩無知識無防節是日
月晦蝕山川崩裂天怒人怨有滅亡之形而人不知也
一夫呼七廟堕秦焚書是自焚矣秦坑儒是自坑矣世
未有合天而亡逆天而存者也故曰秦之亡天也
去亂
弘文先生曰秦并仁義鞭笞天下為後代所醜何其烈
歟伸蒙子曰天俾秦然所以甚其罪而去天下之亂也
當六國相強二周皆弱此時已亡仁義唯尚戰争故天
下大亂不一其主也天俾秦并而一之又不能守故天
下復一于漢所以去天下之亂也曰秦曷不尚仁義以
守之歟曰仁義者秦人之所諱也秦以山西之習起而
馳驅中原惟知干戈弓矢之為利也惡識仁義哉天厭
六國之亂而使秦并之天又厭秦之亂而漢得之南方
有蚖縱毒于路而里人惟養鴆以吞之秦之亡六國是
鴆之吞蚖也北方有虎食人與獸武士設檻以殺之秦
之自亡是虎之投檻也安有亂而不亡乎故曰天之俾
秦然所以甚其罪而去天下之亂也
鏡旨
弘文先生曰秦有寳鏡照人肝膽能使左右前後蓄不
廉不忠之心者於是鏡皆有不隠若使後代帝王有是
鏡也則不廉不忠之人得肆于前後左右邪伸蒙子曰
不然是鏡凶鏡也于秦為不忠甚矣斯由之父子高樂
之翁壻裒凶鞠頑懷諼飾詐朝夕出入于宫庭之内其
為不廉不忠孰甚焉而是鏡曾不能照其奸偽之一毫
則是凶鏡也又何以取于後代乎秦尚法律焚詩書肆
虐于人上危亡之不暇矣况乎賊盜阻山義兵四起天
下族謀以亡秦而是鏡且不能照之其為不忠莫甚焉
秦負鏡哉鏡負秦哉
鑒旨
弘文先生曰三代衰亡垂鑒千古何後代有踵其亡哉
伸蒙子曰三代之季鑒于有道不鑒于無道也且居起
欲奢鑒之而反儉威刑于暴鑒之而反仁畋遊欲縱鑒
之而反禮聲色欲荒鑒之而反德是猶鑒治國之政而
成有道之基矣反是猶盜賊之類晝觀刑戮于市暮行
誅劫于衢豈刑戮能使之鑒邪盖盜賊之心不可移也
雖知夕必禍身而朝且殺人矣是謂三代之季鑒于有
道不鑒于無道也
中篇凡三章
演忠
如愚子曰(本作&KR4149;&KR4148;)比干何如臣乎伸蒙子曰忠也曰比干
諫不止致辛有否賢之罪名落千古而為後代之所醜
斯實陷君于不義惡為忠乎曰辛為君塗炭生民是時
天下之心皆欲亡商興周盖商之朝猶有賢人賢人存
則商不亡商未亡為天下僇是以比干知存無益故力
諫以就死惡不為忠乎曰知存無益胡不逃去逃去則
商無賢人無賢人則辛自亡矣惡有剖賢人之罪為千
古醜歟曰苟使逃去則無忠臣死諫之名垂于後代也
且比干非不知辛禍胎已長勢不可止盖不忍不止則
竭忠諫之諫之不聽亦欲垂明鏡于後代則辛有剖賢
人之罪得無鑒戒于後代邪是以比干之忠不獨忠于
一時而亦忠于後代矣
明諫
如愚子曰夷齊諫周武欲存商紂其為義乎伸蒙子曰
然曰商紂肆湯火之威下民罹煎熬之痛周武不忍而
伐之是時天下咸欲速兵救世何夷齊獨諫周武之伐
存商紂之暴而為義乎曰夷齊之諫不獨吐一時之忠
抑垂千古之戒也且人皆曰紂可伐也獨夷齊不以為
然者其意不亦深乎故諫不貴納于一時之周武而貴
納于後代之諸侯不貴存于一時之商紂而貴存于後
代之王室知後代王室必有肖商紂之暴後代諸侯必
有習周武之志故損身諷諫用譏後代伐君者恐中損
身之譏無生易國之志此非夷齊之意深乎若謂止周
武縱商紂為心是不能立昭代之謀救下民之難而遁
跡餓死真曰愚矣後聖曷稱為賢哉盖立謀救難不乏
其臣所以去之將持終身之仁用全諷諫之道故有知
者謂之仁義不其然乎迨後幽厲有商紂之暴不為諸
侯易其國是恐中損身之譏也故得周室不翅于卜數
非由夷齊忠諫所致哉如愚子釋然曰夷齊之意深矣
有傚夷齊者惟知慕夷齊去周之名豈知懷夷齊全周
之義乎
辯惑
如愚子曰吾聞君子不惑小人多惑有諸伸蒙子曰人
無不惑盖君子知其所惑而不惑矣小人不知其所惑
而惑矣曰吾聞古之帝王蓄貨財淫酒色未有不亡國
喪身矣所以桀紂幽厲皆由是也矧臣民士庶由是而
亡家喪身多矣得不為惑歟曰是不知其所惑矣而惑
遂至喪亡焉設使君如堯舜臣如夷齊士如顔閔前設
糟邱酒池之樂後陳鹿臺銅山之貨左右列妲己褒姒
之容安能亂堯舜之德汚夷齊之風染顔閔之行而至
喪亡乎如愚子崛然寤曰誠哉人無不惑在知與不知
耳
下篇凡二章
分賢
盧乳子曰(本作&KR2760;&KR4166;)陶朱公何如父乎伸蒙子曰賢也曰中
男殺人不命長男持金如楚誠知其無用之矣然而長
男竟將以行曾無教訓之言迨及其反則笑曰吾必知
殺其弟矣是事往後言惡得賢邪曰人性勇怯非教導
能移也且雷霆倏閃聲騰百里則勇者神不搖怯者眼
先慓當是時也人非神之不欲搖如其怯何陶朱公知
長男恡棄財之性不可移也所以不命其行及其行也
豈可教導以移其恡哉曰然則安得不奪其行邪曰苟
奪其行則先見自殺其子也先自殺其子之名則不見
棄財之性又安能明陶朱公不命其子之心乎所以陶
朱公之賢由是而分矣
彰明
盧乳子曰吾聞子夏哭子喪明有諸伸蒙子曰喪明而
明益彰矣曰喪而益彰何如曰子夏之道全于四科垂
于千古而哭其子喪其明書于禮曰吾過矣則千古之
人共見之孰不以子夏哭子喪明而鑒哉能正天下之
為人父者乎所以喪明明于古人非明益彰邪
&KR0008;&KR4165;(本注澤國有弘文先生當時兵寇入皆負戈甲獨子嗜文或曰方事甲戈安用弘文)
(對曰吾以弘文為甲戈故字從戈甲)
&KR4149;&KR4148;(本注澤國有如愚子生于田家家本農業獨子捨農而務學慕顔淵德行遂名如愚)
(親族譏其忘本乃曰吾張耒耜于教學有無可待矣故名字從耒文也)
&KR2760;&KR4166;(本注澤國有盧乳子家居山中慕黃老方外之術鍊形息氣恬淡無為師仙人盧乳)
(脩真之法而又自隠于陶故字皆從瓦)
伸蒙子卷中
