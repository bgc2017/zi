緝古算經天文算法類二(算書之屬)
提要
(臣)等謹案緝古算經一卷唐王孝通撰其結
銜稱通直郎太史丞其始末未詳惟唐書律
歷志戊寅歷條下有武德九年校歷人算歷
博士臣王孝通題盖即其人也是書一名緝
古算術唐書藝文志崇文總目俱稱李淳風
注今案此本卷首實題孝通撰并注則唐志
及總目為誤又宋志作一卷唐志鄭樵藝文
略俱作四卷王應麟玉海謂今亡其三案孝
通原表稱二十術檢勘書内條目相同並無
缺佚不知應麟何所據而云然也書中大旨
以九章商功篇有平地役功受袤之術其於
上寬下狭前高後卑闕而不論世人多不達
其理因於平地明其法凡推朔夜半時月之
所離者一術推仰觀臺及羡道高廣袤者一
術推築堤授工上下廣及高袤不同者一術
推築龍尾堤者一術推穿河授工斜正袤上
廣及深并漘上廣不同者一術推四郡輸粟
窖上下廣袤餘郡别出人及窖深廣者一術
推亭倉上下方高者一術推芻甍圓囤者各
一求推方倉圓窖對待者五術推勾股邊積
亘求者六術共合二十術之數中間每以人
戶道里大小遠近及材物之輕重工作之時
日乘除進退參伍以得其法頗不以深淺為
次第故讀者或不能驟通而卒篇以後由源
竟委端緒足尋洵為思極毫芒曲盡事理唐
代明算立學習此書者以三年為限亦知其
術之精妙非旦夕所克竟其義矣其書世罕
流播此乃宋元豐七年秘書監趙彦若等校
定刊行舊本常熟毛扆得之章邱李氏而影
抄傳之者今詳加勘正其文間有脱闕不敢
妄補謹撮取其義别加圖說附諸本文之左
以便觀覽云乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
