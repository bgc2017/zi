經外雜抄雜家類二(雜考之屬)
提要
(臣)等謹案經外雜抄二卷宋魏了翁撰了翁
有周易要義已著錄是編皆雜錄諸書而略
以己意標識于下多有不載全文而但書云
云字者又有如元子心規之類一條而兩卷
互見者蓋隨手記載以備考證之用本無意
于著書後人得其稿本傳寫成帙也其中如
摘錄古詩十九首及摘錄素問數條之類頗
無所取義龜字元緒桑字子明之類尤傷冗
瑣然如鄒淮所記星象之數楊鼎臣方圓相
生圖吳沆對問錄論明堂制度任直翁易心
學先天圜中圖之類頗足以資考證又如論
虞仲房所編說文五音譜失李燾本意論李
燾疑說文籕體為吕忱竄入之非論像設始
于招魂論常元楷壅門為劣論師不專在傳
授友不專為講習精神氣貌之間自有相激
發處論陸贄識權字在伊川之前論韓愈上
李實書與順宗實錄相矛盾論保蜀碑徒知
張大吳氏之功而不知傷中國之體論皆中
理其引古詩凜凜歲云暮一首次句作螻蛄
多鳴悲與宋本玉臺新咏合亦足證今文選
刊本之誤也乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
