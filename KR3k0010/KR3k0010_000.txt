蒙求集注類書類
提要
(臣)等謹案蒙求集注二卷原本不著撰人案
陳振孫書錄解題曰補注蒙求八卷徐子光
撰以李瀚蒙求為之注本句之外兼及他人
事所言與此書相合惟八卷之數與此本二
卷不同然此本卷帙頗重蓋後人以八卷合
併也其書以蒙求原文冠於卷首然後每二
句為一節各為之詳注雖稍嫌冗漫而頗為
精核如吕望非熊句以六韜原文無非熊字
則引崔駰達旨注始用非熊以明之周嵩狼
抗句以晉書嵩傳作抗直則引世說新語本
作狼抗以明之賈誼忌鵩句以鵩賦無忌字
則引孔臧鴞賦賈生有識之士忌前鵩焉以
明之燕昭築臺句以史記乃築宫非築臺則
引孔融與曹操書鮑昭樂府皆稱築臺以明
之胡昭投簪句以本傳無投簪字則引摰虞
所作昭贊以明之如斯之類皆為不苟凡其
事未詳而舊注所說莫知何據者如趙孟疵
面子建八斗蘇章負笈申屠斷鞅龍逄板出
何謙焚祠之類皆疑以傳疑亦不失詳慎其
中偶爾失檢者朱翌猗覺寮襍記嘗摘毛寳
韓夀二事今考紀瞻出妓句事見世說新語
舊注所引不誤而云今本不載江革忠孝句
事見南史乃以為後漢之江革改忠孝為巨
孝顔叔秉燭句云事出毛公詩傳今詩傳實
無此文皆不免小舛又如劉惔傾釀句乃誤
讀世說以傾家之傾為傾酒之傾亦失於糾
正然大致淹通實初學之津筏也乾隆四十
六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蒙求集註原文
王戎簡要裴楷清通孔明臥龍吕望飛熊楊震關西丁
寬易東謝安高潔王𨗳公忠匡衡鑿壁孫敬閉戶郅都
蒼鷹甯成乳虎周嵩狼抗梁冀跋扈郗超髯參王珣短
簿伏波標柱慱望尋河李陵初詩田横感歌武仲不休
士衡患多桓譚非䜟王商止訛嵇吕命駕程孔傾盖劇
孟一敵周處三害胡廣補闕袁安倚賴黃霸政殊梁習
治最墨子悲絲楊朱泣岐朱慱烏集蕭芝雉隨杜后生
齒靈王出頾賈誼忌鵩莊周畏犧燕昭築臺鄭莊置驛
瓘靖二妙岳湛連璧郤詵一枝戴憑重席鄒陽長裾玉
符縫掖鳴鶴日下士龍雲間晉宣狼顧漢祖龍顔鮑靚
記井羊祜識環仲宣青雲叔夜玉山毛義奉檄子路負
米江革巨孝王覽友弟蕭何定律叔孫制禮葛豐刺舉
息躬歷詆管寧割席和嶠專車時苗留犢羊續懸魚樊
噲排闥辛毗引裾孫楚潄石郝隆曬書枚臯詣闕充國
自贊王衍風鑒許劭月旦賀循儒宗孫綽才冠太叔辯
洽摯仲辭翰山濤識量毛介公方爰盎却坐衞瓘撫床
于公高門曹參趣裝庶女振風鄒衍降霜范丹生塵晏
嬰脱粟詰汾興魏鼈令王蜀不疑誣金卞和泣玉檀卿
沐猴謝尚鴝鵒太初日月季野陽秋荀陳德星李郭仙
丹王忳繡被張氏銅鈎丁公遽戮雍齒先侯陳雷膠漆
范張雞黍周侯山嶷會稽霞舉季布一諾阮瞻三語郭
文游山袁宏泊渚黃琬對日秦宓論天孟軻養素楊雄
草玄向秀聞笛伯牙絶絃郭槐自屈南郡猶憐魯恭馴
雉宋均去獸廣客蛇影殷師牛鬭元禮模楷季彦領袖
魯褒錢神崔烈銅臭梁竦廟食趙温雄飛枚乘蒲輪鄭
均白衣陵母伏劒軻親斷機齊后破環謝女解圍鑿齒
尺牘荀勖音律胡威推縑陸績懷橘羅含吞鳥江淹夢
筆李廞清貞劉驎高率蔣翊三逕許由一瓢楊僕移關
杜預建橋壽王議鼎杜林駮堯西施捧心孫夀折腰靈
輙扶輪魏顆結草逸少傾寫平子絶倒澹臺毁璧子罕
辭寳東平為善司馬稱好公超霧市魯般雲梯田單火
牛江迫爇雞蔡裔殞盗張遼止啼陳平多轍李廣成蹊
陳遵投轄山簡倒載淵客泣珠交甫解佩龔勝不屈孫
寳自劾呂安題鳳子猷尋戴董宣彊項翟璜直言紀昌
貫虱養由號猨馮衍歸里張昭塞門蘇韶鬼靈盧充幽
婚震畏四知秉去三惑柳下直道叔敖隂德張湯巧詆
杜周深刻三王尹京二鮑紏慝孫康映雪車胤囊螢李
充四部井春五經谷永筆札顧愷丹青戴逵破琴謝敷
應星阮宣杖頭畢卓甕下文伯羞鼈孟宗寄鮓史丹青
蒲張湛白馬隠之感鄰王修輟社阮放八儁江泉四凶
華歆忤旨陳羣蹙容王濬懸刀丁固生松姜維膽斗盧
植音鐘桓温竒骨鄧艾大志楊脩捷對羅友默記杜康
造酒蒼頡制字樗里智囊邊韶經笥滕公佳城王果石
崖買妻恥樵澤室犯齋馬后大練孟光荆釵顔叔秉燭
宋弘不諧鄧通銅山郭况金穴秦彭攀轅侯覇卧轍淳
于炙輠彦國吐屑太真玉臺武子金埒巫馬戴星宓賤
弹琴郝廉留錢雷義送金逢萌挂冠胡昭投簮王喬雙
鳬華佗五禽程邈隸書史籕大篆王承魚盗丙吉牛喘
賈琮褰帷郭賀露冕馮媛當熊班女辭輦王充閱市董
生下帷平叔傅粉弘治凝脂楊寳黃雀毛寳白龜宿瘤
採桑漆室憂葵韋賢滿籝夏侯拾芥阮簡曠達袁耽俊
邁蘇武持節鄭衆不拜郭巨將坑董永自賣仲連蹈海
范蠡泛湖文寳緝柳温舒截蒲伯道無兒嵇紹不孤綠
珠墜樓文君當壚伊尹負鼎寗戚扣角趙壹坎壈顔駟
蹇剥龔遂勸農文翁興學晏御揚揚五鹿嶽嶽蕭朱結
綬王貢彈冠龐統展驥仇覽棲鸞葛亮顧廬韓信升壇
王裒柏慘閔損衣單蒙恬製筆蔡倫造紙孔伋緼袍祭
遵布被周公握髮蔡邕倒屣王敦傾室紀瞻出妓暴勝
持斧張綱埋輪靈運曲笠林宗折巾屈原澤畔漁父江
濱魏勃埽門潘岳望塵京房推律翼奉觀性甘寧奢侈
陸凱貴盛干木富義於陵辭聘元凱傳癖伯英草聖馮
異大樹千秋小車漂母進食孫鍾設瓜壺公謫天薊訓
歷家劉元刮席晉惠聞蟆伊籍一拜酈生長揖馬安四
至應璩三八郭解借交朱家脱急虞延刻期盛吉垂泣
豫讓吞炭鉏麑觸槐阮孚蠟屐祖約好財初平起石左
慈擲杯武陵桃源劉阮天台王儉墜車褚淵落水季倫
錦障春申珠履甄后出拜劉楨平視胡嬪爭摴晉武傷
指石慶數馬孔光温樹翟湯隠操許詢勝具優㫋滑稽
落下歷數曼容自免子平畢娶師曠清耳離婁明目仲
文照鏡臨江折軸欒巴噀酒偃師舞木德潤傭書君平
賣卜叔寳玉潤彦輔冰清衞后髮鬒飛燕體輕玄石沈
湎劉伶解酲趙勝謝躄楚莊絶纓惡來多力飛廉善走
趙孟疵面田駢天口張憑理窟裵頠談藪仲宣獨步子
建八斗廣漢鈎距弘羊心計衞青拜幕去病辭第酈寄
賣友紀信詐帝濟叔不癡周兄無慧虞卿擔簦蘇章負
笈南風擲孕商受斮涉廣德從橋君章拒獵應奉五行
安世三篋相如題柱終軍棄繻孫晨藁席原憲桑樞端
木辭金鍾離委珠季札挂劍徐穉置芻朱雲折檻申屠
斷鞅衞玠羊車王恭鶴&KR0769;管仲隨馬倉舒稱象丁蘭刻
木伯瑜泣杖陳逵豪爽田方簡傲黃向訪主陳寔遺盜
龐儉鑿井隂方祀竈韓夀竊香王濛市帽句踐投醪陸
抗嘗藥孔愉放龜張顥墮鵲田豫儉素李洵清約義縱
攻剽周陽暴虐孟陽擲瓦賈氏如皋顔回簞瓢仲蔚蓬
蒿麋竺收資桓景登高雷煥送劔吕虔佩刀老萊班衣
黃香扇枕玉祥守奈蔡順分椹淮南食時左思十稔劉
惔傾釀孝伯痛飲女媧補天長房縮地季珪士首安國
國器陸玩無人賈詡非次何晏神伏郭奕心醉常林帶
經高鳳漂麥孟嘉落帽庾敳墮幘龍逢板出張華台坼
董奉恬燮扁鵲起虢寇恂借一何武去思韓子孤憤梁
鴻五噫蔡琰辨琴王粲覆碁西門投巫何謙焚祠孟嘗
還珠劉昆反火姜肱共被孔融讓果端康相代亮陟隔
坐趙倫瘤怪梁孝牛禍桓典避馬王尊叱馭鼂錯陗直
趙禹廉倨亮遺巾幗備失七箸張翰適意陶潛歸去魏
儲南館漢相東閣楚元置醴陳蕃下榻廣利泉涌王霸
冰合孔融坐滿鄭崇門雜張堪圻轅周鎮漏船郭及竹
馬劉寬蒲鞭許史侯盛韋平相延雍伯種玉黃尋飛錢
王允十里黃憲萬頃虞&KR1294;才望戴淵峯穎史魚黜殯子
囊城郢戴封積薪耿恭拜井汲黯開倉馮煖折劵齊景
駟千何曾食萬顧榮錫炙田文比飰稚珪蛙鳴彦倫鶴
怨廉頗負荆須賈擢髮孔翊絶書申嘉私謁淵明把菊
真長望月子房取履釋之結韈郭丹約關祖逖誓江賈
逵問事許慎無雙婁敬和親白起坑降蕭史鳳臺宋宗
雞&KR2264;王陽囊衣馬援薏苡劉整交質五倫十起張敞畫
眉謝鯤折齒盛彦感螬姜詩躍鯉宗資主諾成瑨坐嘯
伯成辭耕嚴陵去釣董遇三餘譙周獨笑將閭仰天王
陵呼廟三疏散金陸賈分槖慈明八龍禰衡一鶚不占
殞車子雲投閣魏舒堂堂周舍諤諤無鹽如漆姑射若
冰邾子投火王思怒蠅符朗蚤白易牙淄澠周勃織簿
灌嬰販繒馬良白眉阮籍青眼黥布開關張良燒棧陳
遺飯感陶侃酒限楚昭萍實束晳竹簡曼倩三冬陳思
七步劉寵一錢廉范五袴汜毓字孤郗鑒吐哺苟弟轉
酷嚴母掃墓洪喬擲水陳泰挂壁王述忿狷荀粲溺惑
宋女愈謹敬姜猶績鮑照篇翰陳琳書檄浩浩萬古不
可備甄芟煩摭華爾曹勉旃
