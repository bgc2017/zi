演繁露雜家類二(雜考之屬)
提要
(臣)等謹案演繁露十六卷續演繁露六卷宋
程大昌撰紹興中春秋繁露初出其本不完
大昌證以通典所引劍之在左諸條太平御
覽所引禾實於野諸條辨其為偽因謂仲舒
原書必句用一物以發己意乃自為一編擬
之而名之以演繁露後樓鑰參校諸家復
得繁露原本凡諸書所引者具在譏大昌
所見不廣誤以仲舒書為小說家其論良
是然大昌所演雖非仲舒本意而名物典
故考證詳明實有資於小學所引諸書用
李匡乂資暇集引通典例多注出某書某
卷倘有訛舛易於尋檢亦可為援據之法
其書正編不分類續編分制度文類詩事
談助四門中如謂衛士扈駕清道等子當為
鼎子一條岳珂愧郯錄引吳仁傑鹽石新論
甲編謂魏典韋傳有等人之稱洪翰林云等
人猶候人蓋軍制如此大昌所疑未為詳允
然書中似此偶疎者不過一二條其他實多
精確足為典據周密齊東野語云程文簡演
繁露初成高文虎嘗假觀之稱其博贍文虎
子似孫時年尚少因竊窺之越日程索回原
書似孫因出一帙曰繁露詰其間多文簡所
未載而辨證尤詳今其書不傳諸家亦不著
於錄考似孫所著緯略其精博不能勝大昌
或傳聞者過周密誤載之歟乾隆四十六年
十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
演繁露原序
大學致知必始格物聖人之教初學亦期其多識鳥獸
草木之名也麟睢騶鵲荇蘋棠樸豈遽是道若未明八
者之為何物八物之為何似而曰吾能得周南召南之
所以言蓋望而知其為罔也是學也先秦則爾雅入漢
則繁露其後轉而為釋名廣雅正謬刊誤皆小學也而
論事談理者必稽焉如辨方正位之不容不仗土圭也
五三而上制器備物人以為道故爾雅得與經比繁露
以下既雜載後世之制則其書往往晦伏不揚此貴耳
賤目之失也對道而言則有迹者為器本事而論則有
質者為物何可限古今而論深淺也以仲舒之識精通
天人性命而繁露之書事物名義悉所研極苟其未及
仲舒顧可忽而不竟歟予常有意於是而聞見不博且
目力窮於應物未能極欲間因閱古有見不問經史稗
說諧戲苟從疑得釋則遂隨所遇縑簡亟疏錄以備忽
忘雖不皆關涉治道而會心賢已棄之可惜因加凡最
而并輯之題其帙曰演繁露以便尋繹非敢自列於董
氏以其董出而董名之自識其意焉耳韓退之曰爾雅
注蟲魚定非磊落人誠可恧矣然有退之之學則可無
退之之學而遺迹談虚恐援據所及金根金銀或相貿
易益可赧矣淳熙庚子正月新安程大昌寓吳興書
董仲舒有春秋繁露十卷書名演繁露本此然繁露專
主釋經而時時雜以已見穿鑿傅會可謂公羊之忠臣
未可謂尼山之素臣也而其文亦骩靡不振或是贗書
不可知是編義取校勘體雜訓詁頗傷煩碎然其辨名
正物出史入經證據精覈好古者所必資譬之董書亦
猶玉巵無當不如土缶康瓠之適於用也玄晏有言予
恨不得請命於天延年累百博極羣書予每讀其語而
悲之夫人之生有涯而知無涯以有涯窮無涯殆已博
物若張平子而豐城劔氣必諮之雷令嵩山竹簡亦訪
之束生然後神物為開亥豕無訛况學謝三餘書慚半
豹者乎予少有嗜古癖久而健忘每讀書至會心處有
所欲語取筆書之而尋以懶棄去年紀蹉跎恐此事便
廢徒欲窮搜古人已成書而讀之彼則溉種而我乃食
其實亦巧拙勞佚之效也是書得自友人謝耳伯予愛
其錯綜義理不冗不浮在諸小說家最為可憙恨世不
甚傳因刻置文遠堂中以貽同好至於是書撰述大旨
業詳程大昌自序余故可毋論也時萬歷丁巳端午簫
曲山人鄧渼題
