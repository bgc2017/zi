演繁露續集卷六宋程大昌撰
談助
殿下
蕭梁之制諸侯王之言曰今境内稱之曰殿下南朝人
皆稱其國王為殿下
社公
勾龍周棄為社稷故日食伐鼓於社責上公也今俗猶
言社公者上公之義也杜佑駮之云公者尊稱以人尊
社故曰社公王肅言社公為上公俗言天公雷公豈上
公乎
豆粉餈
周禮籩人羞籩之實糗餌粉餈注粉稻米黍米合蒸之
為餌(今之米粉果也)餅之則為餈(音粢即今人書為□)恐餌餈粘故粉大
豆以傅之糗熬大豆也(即今人以豆粉傅餈也)
脾析
牛百葉也(同上)百葉既為牛脾而片片分析故云脾析也
(同上醢掌薦)
兵厨(設廳)(設厨)
今人謂公庫酒為兵厨酒言公庫之酒因犒軍而醖也
太守正廳為設廳公厨為設厨皆以此也漢有步兵校
尉掌上林苑屯兵晉阮籍聞步兵厨營人善釀有貯酒
三百斛乃求為之則亦兵厨之祖也
土山頭
韋述兩京記省郎有不歴員外郎而拜省郎者謂之土
山頭果毅果毅兵官也言從兵士便作兵官也唐有不
歴員外而徑為省郎者或嘲之曰誰言粉省裏却有土
山頭用此謔也其為外郎者酬之曰錦帳隨時設金爐
任意熏惟慚員外置不應列星文
蕭寺
國史補曰梁武帝造寺令蕭子雲飛帛大書蕭字至今
一字猶在李約竭産自江南買之並洛建水亭目曰蕭
齋按此則蕭寺者乃因蕭字而名也劉禹錫(集二十九)送如
智法師曰前日過蕭寺看師上法筵則是槩以僧寺為
蕭寺恐不然也今人亦多誤用
保長
韓延壽守東海置正伍長師古曰正若今之鄉正里正
也伍長同伍之中置一人為長也
呂溱
呂溱舉進士為天下第一涑水記聞云歙人也汪彦章
亦云然歐陽公記溱父士元墓乃曰江陵人
歐陽煜
歐陽煜文忠之叔也乃教文忠讀書者(六一文二十七)
孫明復
石介為弟子孔道輔見孫明復介執杖屨侍左右先生
坐則立升降拜則扶之魯人由是始識弟子禮
字以表德
西京雜記四卷曰梁孝王子賈從朝年少竇太后強欲
冠之王謝曰禮二十而冠冠而字字以表德安可強勉
之哉後漢傳亦以字為表德
竄名
王莽傳哀章作銅匱書莽大臣八人又取令名王興王
盛章因自竄姓名凡十一人師古曰竄謂側著也本無
其名而私寘名其中也今人以列名歌詩文記者亦用
竄名字恐不美也韓退之則曰辭列三王之右有榮耀
焉
潢匠
秘書省吏有裝潢匠廣韻引釋名云染紙也又音潢
惟師曾是百年人
唐天寶間有真上人者至杜牧之時其人年已近百歲
故題其寺曰清羸已近百年身古寺風煙又一春寰海
自成戎馬地惟師曾是太平人此意最遠不言其道行
獨以其年多嘗見天寶時事也元祐間東坡典外制有
百歲得官者曰繄此百年之故老曾為四世之遺民與此
意合而皆有味(杜外集)
拜
許叔重曰拜首至地也甘棠勿剪勿拜三章皆曰勿剪
剪者斷也勿拜則不止不剪且不敢屈其枝而垂之敬
之至也孟子論天下易事曰為長者折枝即肢體之肢
與木枝一義則拜者折枝之謂也
悔
東坡奏議十四卷論知定州不得上殿曰自古英睿之
君勇於立事未有不悔者景帝之悔速故變而復安武
帝之悔遲故幾至於亂雖遲速安危小異然比之常靜
無心終始不悔如孝文帝者不可同語矣
蒸餅
釋名曰餅併也溲麥使合并也蒸餅湯餅之屬隨形而
名之束晳餅賦曰起溲牢九何曾蒸餅不折作十字不
喫蕭子顯齊書曰詔太廟四時祭薦宣皇帝麵起餅起
者入教麵中(俗書教為醇)令鬆鬆然也本朝讀蒸為炊以蒸
字近仁宗御諱故也
下馬錢
令狐楚傳始汴鄆帥每至以州錢二百萬入私藏楚獨
卻不取案此即今世郡守下馬錢也
回面避家妓
宋顔師伯豪貴王琨過之傳酒行炙皆悉内妓琨以男
女無親傳授每至令置牀上回面避之然後取(南史十三)
庶姓作揚州
王景文彧領揚州刺史辭明帝曰庶姓作揚州徐千木
輩皆處之不辭
祕書有競
王敬洪之子恢之召為秘書郎敬洪令求為奉朝請與
書曰彼秘書有限故有競朝請無限故無競吾欲使汝
處不競之地文帝許之(十四)
鈴下威儀
晉書楊方為郡鈴下威儀諸葛恢待以門人之禮案鈴
下威儀殆今典客之吏耶(覽四百四十三)
被受
今人受朝命者或曰備受備言有司登載事目備具而
吾得之也或曰備當為被非備也此說有本南海尉任
囂召趙佗被書行南海尉事杜佑曰被受也(通鑑百十八)
樂天知蘇州久方開宴
白樂天集(二十一)蘇州郡宴呈同僚曰下車已二月開筵
始今晨以樂天風流詩酒而閱兩月方燕飲可謂知本
末也已
李娟
李義山詩曰隨宜教李娟樂天集(二十)霓裳詩曰妍媸優
劣寧相遠大都只在人擡舉李娟張態君莫嫌亦擬隨
宜教歌舞注娟態蘇妓也
下檐得替例物
介父送王介知湖州詩曰遥想郡人迎下檐下檐猶古
之下車也會要(六十九)曰大中五年奏刺史交割及初到
任下檐得替後資裝天下州郡自有規制自今後應刺
史下檐什物及除替後資送錢物但不率斂官吏不科
配百姓一任各守州郡舊例
磔棄市
漢景帝罷磔曰棄市止令就死於市不磔磔者陳其尸
(通典刑法)
弔服
温公著論士夫弔喪可服公服案孔子謂羔裘玄冠不
以弔則恐公服之說未穩北魏太和中文明太后崩齊
遣裴昭明往弔欲以朝服行事孝文遣成淹論執昭明
言不聽朝服行禮義出何典淹言羔裘玄冠不以弔童
孺共聞昭明說屈乃借衣幍以申國命則夫吉服而弔
似與夫子之說異也
不識草書
唐傳(二十七)李玄道佐王君廓玄道寄書於房玄齡君
廓發其書不識草字疑其謀已遂反玄道坐是流筠
州
唐憲銜使頭使下
唐世節度觀察等使辟置官屬許理年轉入臺官至侍
御史止其御史中丞須有軍功乃得轉入已上皆名憲
銜所帶憲銜者得按本道州縣(出李夷簡傳百二)故宇文融括
田多假御史以張其威(出本傳)其曰假者以貞觀元年嘗
有旨見任御史不得奏請任使故假其名以威所部也
唐世既許在外為使者兼帶憲銜故化外諸國世襲爵
封者仍不廢削為其習見不容驟削也是以交趾加恩
至今猶帶御史大夫是其例也又唐制有使下御史謂
仕於使幕之下亦猶帶郎中而為使屬如杜甫在嚴武
幕為參謀而帶檢校工部員外郎是為使下郎官也其
又仕在使幕之下者既名使下故謂之使者名為使頭
也大中五年勅如聞江淮之間多有水陸兩路或使頭
陸路即隨從船行或使頭乘舟即隨從登陸一道牒劵
兩處支供用今以後委出使郎官御史覺察(唐會要六十一)
御史周官也其初但掌天子所御之書故曰御史至
秦漢為糾察之任秦以御史監郡漢叔孫通新定禮
儀以御史執法舉不如儀者輒引去是也(通典二十四)惠
帝初遣御史監三輔郡又置監御史(出同上)漢官儀曰
侍御史出督州郡盜賊還漕軍糧言督軍糧御史(同上)
武帝之置侍御繡衣直指者出討姦猾理大獄而不
常置隋煬帝始置監察御史十六員掌出使檢校唐
會要(七十八)貞觀元年勅中書門下兩省供奉官御史
臺見任郎官御史更不得奏請任使(通典七十八)乾元二
年勅令御史大夫充彍騎使令御史充判官唐傳(一百)
(二)高元裕傳故事三司監院帶御史者號外臺得察
風俗舉不法元和中李夷簡因請按察本道州是後
益不職元裕請監院御史隸本臺得專督察詔可開
成元年中書門下奏淮太和七年勅諸道節度使下
都押衙都虞候轉押衙兵馬使其序遷止於侍御史
其御史中丞以上官並須因立戰功方得奏請諸道
團練已下萬人以上軍所奏請不得過殿中侍御史
未有戰功者不在奏限旨依開成二年中書門下奏
淮貞元二年勅諸道節度觀察團練使不得奏請見
任御史
淳熙丁未高廟上仙有赴總護使司辟命者堂帖稱使
下某官一日會沈德遠德遠舉似大笑之為今世俗之
語以僕使為使下故也予曰此固行帖者欲並古以為
之稱然唐時實有此制通奏檄皆嘗用之非今剏也案
唐會要(六十一)曰大中五年勅如聞江淮之間多有水陸
兩路近日乘劵牒兩處祗供此銜使頭使下之文聚著
一處者也若其他言使下者甚多蓋使頭銜使之人也
首也使下者為某使所辟而隸屬其下者也取其事之
顯者而言之節度使者今之安撫使也安撫之屬有御
史有郎官故朝列文移明曰使下御史或曰使下郎官
以别於在朝之御史郎官也既嘗命使屬以為使下故
後人因緣命使下為僕從如今人以僕從為僕射及軍
長為司徒之類
水精宫奏天樂
遂州蕭翰林家乳母初生遭亂父母棄之有飼以松栢
露者遂活能飛後因其父母以果栗食之與俱來之兒
唱曰水精宫奏天樂可聽否踴欲飛又墮於地羣兒曰
喫了俗物不能升矣遂為乳母(張君房逸史)
語訛
難容州人去知無良縣容州加南字以其在南也無良
縣饒州浮梁縣也難容無良皆不循謹之名也
樂府雜錄
瑟中有賀若乃文宗時賀若夷善琴也
矢貫左右目
王建將秦承厚攻西縣矢貫左目達于右目鏃不出建
自䑛其創膿潰鏃出
外舅
母之兄弟為舅妻之父為舅謂我舅者吾謂之甥
鄭玄牛識字
白樂天詩鄭牛識字吾常歎注云諺云鄭玄家牛觸牆
成八字(五十六)
會心處不在遠
簡文謂華林園曰翳然林水便有濠濮間想
正朝酒從小起
李膺家錄膺坐黨事與杜密荀翊同繫獄時歲日引杯
曰正朝酒從小起膺曰死人所惡子無吝色
跋
先父文簡公嘗著演繁露一書泉南郡博士刊于泮
宫歲久字漫覃侍伯仲氏家居遂以所藏繕本刻於
家塾先父晩得閒寓里復為續編近方鋟木覃自惟
材謭識陋不能仰紹先世致知格物之學手澤滿前
徒泚顙流涕耳覃將指饟師敬攜是板留諸京口總
所嘉定庚辰十月既朢男覃敬書
演繁露續集卷六
