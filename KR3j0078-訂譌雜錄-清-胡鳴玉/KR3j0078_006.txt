訂譌雜錄卷六
青浦胡鳴玉撰
斷章
俗讀斷章如論斷之斷心謂其非近見夢溪筆談亦曾
辨之乃知字音紕繆古今一轍也其言曰古人引詩多
舉詩之斷章斷音段讀如斷截之斷所謂如一詩之中
只斷取一章或一二句取義不全取全篇之義故謂之
斷章今之人多讀為斷章斷音鍛殊誤也此說先得我
心惜其未疏明斷章二字出處耳左襄二十八年盧蒲
癸曰宗不余辟余獨焉辟之賦詩斷章余取所求焉惡
識宗杜注言已苟欲有求於慶氏不能復(去聲)顧禮譬如
賦詩者取其一章而已陸德明曰斷音短玉案字書凡
物自然判絶則團上聲又去聲截之使斷音短然則斷
章又應讀上聲為短音也
雍州
雍州之雍去聲與雍和平聲不同左傳雍字凡屬地名
陸德明必音於用反孟浩然詩縣城南面漢江流江嶂
開成南雍州沈亞之詩何處春暉好偏宜在雍州李義
山詩離思羈愁日欲晡東周西雍此分途東坡詩聊興
廣武歎不待雍門彈朱文公詩從知爽鳩樂莫作雍門
哀又幷州音冰元遺山詩後夜相思渺何許西山西畔
是幷州
樂翁
晉衛玠娶樂廣女裴叔道曰妻父有冰清之姿壻有玉
潤之望所為秦晉之匹也後世稱婦翁為樂翁本此猶
稱叔曰大阮姪曰小阮之類後譌作岳因傅會其說謂
泰岳有文人峯故稱岳父又稱泰山(歐陽公云今人呼妻父為岳公以泰)
(山有丈人峯又呼妻母為泰水不知出何書也)豈知丈人為長老通稱(去聲)非必
外舅也且以丈人名山不獨泰岱黃帝時封青城山為
五嶽丈人故少陵有丈人山詩雜俎載唐明皇東封以
張說為封禪使及已三品以下皆轉一品說以壻鄭鎰
官九品因說遷五品元宗怪而問之鎰不能對黃番綽
對曰泰山之力也此因封泰山而得官故云然竝非以
泰山為外舅後世或因此而𫝊譌亦未可知
丈人
妻之父為外舅母為外姑見爾雅釋名諸書世以外舅
為丈人雖非泰山丈人峯之謂然其來亦久三國志裴
松之(元嘉時人)注獻帝舅車騎將軍董句下謂古無丈人之
名故謂之舅柳子厚與外舅楊憑書丈人以文律通流
當世又曰丈人旦夕歸朝廷復(去聲)為大僚又祭楊憑文
子壻謹以清酌庶羞之奠昭祭於丈人之靈陳後山送
外舅詩丈人東南英今人與外舅詩文中罕用之矣子
厚集更有祭獨孤氏丈母文丈母之稱尤為近俗
令弟
古人自稱弟妹曰令若出今人當作一笑謝靈運酬從
弟惠連詩末路值(音穉)令弟開顔披心胸杜少陵乘雨入
行軍六弟宅詩令弟雄軍佐凡才汚(去聲)省郎送從弟亞
(去聲)赴河西判官詩令弟草中來蒼然請論(平聲)事送鄉弟
韶詩令弟尚為蒼水使名家莫出杜陵人李頎放歌行
荅從弟異卿云吾家令弟才不羈五言破的人共推陶
淵明祭程氏妹云咨爾令妹有德有操
夫君
古人稱友曰夫君孟浩然遊精思觀迴王白雲在後詩
云衡門猶未掩佇立望夫君李義山雨中送趙滂不及
詩云秋水綠蕪終盡分夫君太騁錦障泥皮日休送蠏
與魯望詩云病中無用霜𧑃(音翺)處寄與夫君左手持又
懷茅山廣文南陽博士詩云誰道夫君無伴侣不離窗
下見羲皇昌黎祭李使君文美夫君之為政不橈(音鬧)志
於讒構此類甚多一時不盡記憶也(案此二字本自通稱九歌思夫君兮)
(太息指雲中君也思夫君兮未來指湘君也世俗但知婦目所天用也)
縣官
漢時稱天子曰縣官東平王𫝊縣官年少霍光𫝊縣官
非我家將軍不得至是後漢劉盆子𫝊當為縣官何故
為賊此類甚多若平準書衣食皆仰(去聲)給縣官貴粟論
使天下入粟縣官之類此不指天子言
道人
唐宋人詩稱僧多曰道人人或不曉其故葉石林避暑
錄云晉宋間佛學初行其徒猶未有僧稱(去聲)通曰道人
玉案世說竺法深在簡文座劉尹問道人何以游朱門
答曰君自見其朱門貧道如游蓬戸又支道林常養數
匹馬或言道人畜馬不韻支曰貧道重其神駿人稱曰
道人自稱曰貧道今世惟羽流如此不以施之比丘
三鱣
後漢楊震𫝊有冠雀銜三鱣魚飛集講堂前都講取魚
進曰蛇鱣者(與蛇連類言自應作去聲)卿大夫服之象也數三者法
三台也先生自此升矣注云冠音貫即鸛雀也鱣音善
似蛇一作鱓卿大夫之服象也郭璞云鱣魚長二三丈
音知然反(玉案此即鱣鮪之鱣江東呼為黃魚少陵詩所謂頓頓食黃魚脂膏兼飼犬長大不容身)
(者是也今謂之鱘鰉魚)安有鸛雀能勝二三丈乎此其為鱓明矣
太子賢說如此予歴覽古今辨證書均謂三鱣應讀鱓
世俗平聲用者誤蓋遵後漢注音也然少陵秋日䕫府
詠懷寄鄭監李賓客百韻詩敕厨惟一味求飽或三鱣
押入先韻則讀為專音亦未可盡非吳曾漫錄曰以楊
震碑考之則云貽我三魚以辨懿德稱鱓未必得其真
也
六經
史儒林𫝊申公獨以詩經為訓以教楊用脩曰六藝以
經稱始於禮記經解再見於此予案禮記經解二字係
後人名篇夫子語中竝無經字蓋夫子時未以經名也
又莊子天運篇孔子謂老聃曰邱治(平聲)詩書禮樂易春
秋六經自以為久矣孰知其故矣以奸(音干)者七十二君
又曰夫六經先王之陳迹也夫子已自稱經然此莊周
寓言不可為據
有味其言
漢鄭當時𫝊其推轂士及官屬丞史誠有味其言也師
古曰推轂言薦舉人如車轂之運轉也有味者其言甚
美也今人引用作有味乎其言之增一乎字之字便失
其解
不得名一錢
漢鄧通𫝊沒入通家尚負責數鉅萬長公主賜鄧通吏
輒隨沒入之一簪不得著身於是長公主乃令假衣食
竟不得名一錢寄死人家師古曰公主給其衣食也而
號曰假借之耳非通自有也恐吏沒入故託云然此所
謂不得名一錢也今人作文譽人淡於貨利輒曰生平
不名一錢若王夷甫口不言錢故事豈非錯解即或用
為一錢不有意與本指無悖然係不祥語安得以此謂
人
曉人不當如是耶
漢薛廣德𫝊元帝酹祭宗廟出便門欲御樓船廣德請
從橋且曰陛下不聽臣臣自刎以血汚車輪陛下不得
入廟矣上不悅張猛曰臣聞主聖臣直乘船危乘橋安
聖主不乘危御史言可聽上曰曉人不當如是耶本謂
以言曉喻人者當如猛之和婉(音苑)正以廣德之言為戅
激也今俗引用以曉人為通曉道理之人則失其解矣
此正與第一卷所言誤用索解人不得句同又容齋四
筆曰元帝之詔本是褒(音包)嘉之詞猶云獨不當如是耶
今乃指人引喻非理或直述其私曰曉人不當如是
宴爾誕彌
經𫝊中事實多有轉相祖述而用初不考其訓故者如
弼谷風之詩為淫新昏棄舊室而作其詞曰宴爾新昏
以我御窮宴安也言安愛爾之新昏但以我御窮苦之
時至於富貴則棄之今人乃以初昏為宴爾非唯於詩
意不合且又再娶事豈堪用也生民之詩曰誕彌厥月
毛公曰誕大也彌終也鄭箋言后稷之在其母終人道
十月而生案訓彌為終其義亦未易曉至俾爾彌爾性
似先公遒矣既釋彌為終又曰酋終也頗涉煩複生民
凡有八誕字誕置之隘巷誕置之平林誕置之寒冰誕
實匍匐誕后稷之穡誕降嘉種誕我祀如何若悉以誕
為大於義亦不通它如誕先登于岸之類新安朱氏以
為發語之辭是已莆田鄭氏云彌止訓滿謂滿此月耳
今稱聖節曰聖誕曰誕節人相稱曰誕日誕辰慶誕皆
為不然但承習膠固無由可革雖東坡公亦云仰止誕
彌之慶未能免俗書之於此使子弟後生輩知之(說見容齋)
(隨筆)
王瓜生
記月令孟夏之月王瓜生苦菜秀王瓜草名非瓜也故
自來類書未有以此誤隸瓜門者禮記集說云此記已
月之候王瓜注云草(扶歴反)挈本草作菝(步末反)葜音同謂
之瓜者以根之似也亦可釀酒朱氏曰王瓜色赤感火
之色而生苦菜味苦感火之味而成玉曾見辨證書謂
西瓜至五代始入中國文選浮甘瓜於清泉蓋指王瓜
甜瓜之類欲證甘瓜之非西瓜而以草名為瓜其謬不
更甚乎
雙鯉魚
漢世書札相遺(去聲)多以絹素疊成雙魚之形古詩云尺
素如霜雪疊成雙鯉魚要知心裏事看取腹中書此明
徵也後人因漢書陳勝𫝊云迺丹書帛曰陳勝王置人
所&KR0699;魚腹中卒買魚烹食得書云云又因沈約宋書符
瑞志曰黃帝之世魚流於海得圖書馬遂謂古人真於
魚腹中寄書可笑其愚凡詩人言書問往來必曰魚鴈
皆假託之言耳若認為真魚蘇武上林鴈足之帛豈為
實事乎
狡獪
老學菴續筆記云王方平曰吾子不戲作狡獪事蓋古
語謂戲為狡獪列異𫝊云北地𫝊書小女折花作鼠以
狡獪是也今閩人謂兒戲為狡頑蓋本於此或以姦猾
為狡獪則失之玉案世說袁彦伯作名士𫝊成見謝公
公笑曰我嘗與諸人道江北事特作狡獪耳彦伯遂以
箸(世說著皆作箸說見第三卷)書古人謂戲為狡獪觀此益信
爛漫
今人目物之燦爛者曰爛漫非也案字書無熳字止合
作爛漫淋漓衆多也如杜韓詩爛漫倒家釀衆雛爛漫
睡爛漫通經術爛漫忽無次爛漫堆衆雛爛漫長醉多
文辭之類不可殫述也(凡古人詩文集爛漫作熳竝係後人𫝊寫之譌)
開元錢
後人以開元錢為唐明皇朝始鑄之非也日知錄云自
宋以後皆先有年號而後有錢文唐之開元則先有錢
文而後有年號舊唐書食貨志曰武德(高祖年號)四年鑄開
元通寶錢徑八分重二銖(音殊)四絫積十錢重一兩又曰
開元錢之文給事中歐陽詢制詞及書時稱其工其字
含八分及隸體其詞先上後下次左後右讀之自上及
左迴環讀之其義亦通流俗謂之開通元寶錢馬永卿
曰開元通寶蓋唐二百八十九年獨鑄此錢雒幷(平聲)幽
桂等處皆置監故開元錢如此之多而明皇紀號偶相
合耳玉案此唐時止鑄開元通寶錢特迴環其文讀之
曰開通元寶耳畫墁錄謂高祖武德初鑄開通元寶錢
亦曰開元通寶錢其說非是而後世耳食者遂據此為
辨證之資謂唐時止有開通元寶錢而後人讀為開元
通寶者誤豈唐書食貨志反不足據耶又野客叢書云
開元錢鑄於累朝所以至今尚多容齋隨筆亦嘗言之
一杯土
野客叢書云駱賓王代李敬業檄斥武后云一抔之土
未乾六尺之孤安在一抔土字正用前漢書張釋之所
謂盗長陵一抔土事據注步侯切乃裒音今人不曉者
讀為杯盞之杯僕觀歐陽行周集有或掬一杯土焉或
翦一枝材焉劉禹錫詩血汚(去聲)城西一杯土歐陽詢藝
文類聚於杯門編入長陵一杯土事是知明以抔字為
杯&KR0034;字用矣僕又考之古詞中有以酒杯作抔土字押
者如隴西行是也因知古人嘗以此二字通用勉夫辨
證洞徹源流大率類此子見今人有用作一坏土者此
不學之故
一介行李
一介音箇左襄八年亦不使一介行李告於寡君注一
介獨使也行李行人也陸德明曰介古賀反行李亦作
行理昭十三年行理之命無月不至國語周之秩官有
之曰敵國賓至關尹以告行理以節逆之後世以行装
為行李嬾真子錄墨客揮犀(音西)皆言其非(秦誓如有二介臣大學引)
(作一个臣則一介行李應讀一个行李無疑也古人音釋精當如是)
槃礴
莊子田子方篇晝史解衣槃(亦作盤)礴臝槃礴箕踞也臝
與裸同今或引用作解衣磅礴非截去臝字亦失本指
萱堂
今人稱母為北堂萱蓋祖毛詩伯兮詩焉得諼草言樹
之背注諼草令人忘憂背北堂也其意謂君子為王前
驅過時不返家人思念之切安得諼草種於北堂以㤀
其憂蓋北堂幽陰之地可以種萱初未嘗言母也不知
何以遂相承為母事借問北堂幽陰之地則凡婦人皆
可以言北堂矣何獨母哉說本野客叢書予案儀禮士
昏禮婦洗在北堂或因此訛以北堂屬婦人然於母事
終無涉也
高唐神女夢
古今詞人多以巫山雲雨之夢屬之楚襄王其實非也
宋玉高唐賦所謂昔者先王嘗遊高唐怠而晝寢夢見
一婦人曰妾巫山之女願薦枕席旦為行雲暮為行雨
朝朝暮暮陽臺之下(叶戸)云云則始之夢神女者為懷王
神女賦所謂楚襄王與宋玉遊雲夢使玉賦高唐之事
其夜玉寢夢與神女遇其狀甚麗玉異之明日以白王
王曰其夢若何云云則繼之夢神女者為宋玉襄王元
未嘗夢也文選刻本舊於神女賦其夜玉寢及玉異之
玉對曰晡夕之後玉曰茂矣美矣諸處玉字皆譌作王
於明日以白王王曰其夢若何王曰狀如何也諸處王
字皆譌作玉所以謂之襄王夢耳明日以白王作白玉
既無以君白臣之理且於下文王曰若此盛矣試為寡
人賦之處文理不通檢閱元本應自知之容齋随筆亦
謂襄王既使玉賦高唐之事其夜王寢夢與神女遇則
是王父子皆與此女荒淫近於聚麀之醜矣後人譏其
失言蓋神女之夢寓言諷主不特不得誤屬襄王即懷
王宋玉之夢亦本子虚烏有杜少陵詩雲雨荒臺豈夢
思李義山詩襄王枕上元無夢莫枉陽臺一片雲是也
款識
漢郊祀志鼎大異於衆鼎文鏤無款識又張敞上議曰
今此鼎細小又有款識不宜薦於宗廟師古曰款刻也
識記也音式志反(史封禪書注韋昭曰款刻也索隠曰識猶表識)周夢𤾉云博
古圖古器俱有款識款謂陰字是凹入者識謂陽字是
凸出者款在外識在内夏器有款有識商器無款有識
識音志今人讀款識如見識之識已謬而又有以器物
形象為款制者尤謬
食酒
漢于定國𫝊定國食酒至數石不亂如淳曰食酒猶言
喜酒也師古曰食酒謂能多飲酒費盡其酒猶云食言
玉案柳河東序飲云予病痞不能食酒至是醉焉本之
漢書(宋丘昶賓朋宴語亦有臣聞食酒極好不假藥餌足以安心神之語)王勉夫曰如淳
謂喜酒固已無謂師古又引食言之食可笑其迂也論
語沽酒市脯不食此言食酒雖因脯而幷言然酒之言
食亦不可謂無所祖矣又曰漢斛雖小安有一人飲至
數石之理足見其妄又王元美曰食酒能多飲費盡之
也蘇子赤壁賦真本書末用食字韻出此玉檢蘇帖果
然今本作我與子所共適
文移字樣
屢見辨證書言俗吏於文移中用字之譌如槍刀之槍
作鎗(音撑鼎屬)卓倚作棹椅足彀為足勾之類不可枚舉予
謂莫甚於誤價直為價值(音穉)侵占為侵佔(音沾)也
洵
洵音荀信也本平聲字今之作詩者用作仄聲觸目皆
是與第三卷所言纍纍讀壘壘之誤同此固淺近字音
不足置辨因俗多誤呼聊一及之
處州
王勉夫曰聞見錄謂德宗立議改括州適處士星應括
州分(去聲)野遂改為處州合上聲呼呼去聲非也容齋隨
筆謂嚴州本名睦州宣和中以方寇改嚴州蓋取嚴陵
灘之意子陵乃莊氏避帝諱以莊為嚴合為莊州
訂譌雜錄卷六
