湯液本草卷中
元王好古撰
草部
防風
純陽性温味甘辛無毒
足陽明胃經
足太隂脾經乃二經之行經藥
太陽經本經藥
象云治風通用瀉肺實散頭目中滯氣除上焦風邪
之仙藥也誤服瀉人上焦元氣去蘆并釵服用
珍云身去身半已上風邪梢去身半已下風邪
心云又去濕之仙藥也風能勝濕爾
本草云主大風頭眩痛惡風風邪目盲無所見風行
周身骨節疼痺煩滿脇痛脇風頭面去來四肢攣急
字乳金瘡内痙
東垣云防風能制黃茋黃茋得防風其功愈大又云
防風乃卒伍卑賤之職隨所引而至乃風藥中潤劑
也雖與黃茋相制乃相畏而相使者也
本草又云得澤瀉藁本療風得當歸芍藥陽起石禹
餘粮療婦人子臟風殺附子毒乾薑藜蘆白蘝芫花
升麻
氣平味苦甘微苦微寒味薄氣厚陽中之
隂也無毒陽明經本經藥
亦走手陽明經太隂經
象云能解肌肉間熱此手足陽明經傷風之的藥也
去黑皮并腐爛者用若補脾胃非此為引用不能補
若得䓤白白芷之類亦能走手足陽明太隂
心云發散本經風邪元氣不足者用此於隂中升陽
氣上行
珍云脾痺非此不能除
本草云主解百毒殺百精老物殃鬼辟瘟疫瘴氣邪
氣蠱毒入口皆吐出中惡腹痛時氣毒癘頭痛寒熱
風腫諸毒喉痛口瘡
東垣云升麻入足陽明若初病太陽證便服升麻葛根
發出陽明經汗或失之過陽明經燥太陽經不可解
必傳陽明矣投湯不當非徒無益而又害之也
朱氏云瘀血入裏若衂血吐血者犀角地黃湯乃陽
明經聖藥也如無犀角以升麻代之升麻犀角性味
相遠不同何以代之蓋以升麻止是引地黃及餘藥
同入陽明耳
仲景云太陽病若發汗若利小便重亡津液胃中乾
燥因轉屬陽明其害不可勝言又云太陽兀兀無汗
者葛根湯發之若兀兀自汗者表虛也不宜用此朱
氏用升麻者以表實無汗也
訣云主肺痿欬唾膿血能發浮汗
羌活
氣微温味苦甘平苦辛氣味俱輕陽也
無毒
足太陽經厥隂經藥
太陽經本經藥也
象云治肢節痛利諸節手足太陽經風藥也加川芎
治足太陽少隂頭痛透關節去黑皮并腐爛者用
心云去温濕風
珍云骨節痛非此不能除
液云君藥也非無為之主乃却亂反正之主太陽經
頭痛肢節痛一身盡漏非此不治又云羌活足太陽
厥隂少隂藥也與獨活不分二種後人用羌活多用
鞭節者用獨活多用鬼眼者羌活則氣雄獨活則氣
細故雄者入足太陽細者入足少隂也又錢氏瀉青
丸用此壬乙同歸一治也或問治頭痛者何答曰巨
陽從頭走足惟厥隂與督脉會於巔逆而上行諸陽
不得下故令頭痛也
獨活
氣味與羌活同無毒氣厚味薄升也苦辛
足少隂腎經行經之藥
本草云主風寒所擊金瘡止痛賁豚癎痓女子疝瘕
療諸賊風百節痛風無久新者
液云獨活細而低治足少隂伏風而不治太陽故兩
足寒濕痺不能動止非此不能治
象云若與細辛同用治少隂經頭痛一名獨搖草得
風不搖無風自搖去皮淨用
心云治風須用又能燥濕經云風能勝濕
珍云頭眩目暈非此不能除
柴胡
氣平味微苦微寒氣味俱輕陽也升也
純陽無毒
少陽經厥隂經行經之藥
象云除虛勞寒熱解肌熱去早晨潮熱婦人産前後
必用之藥善除本經頭痛非他藥能止治心下痞胷
膈痛去蘆用
心云少陽經分之藥引胃氣上升苦寒以發表熱
珍云去往來寒熱膽痺非此不能除
本草云主心腹去腸胃中結氣飲食積聚寒熱邪氣
推陳致新除傷寒心下煩熱諸痰熱結實胸中邪逆
五臟間遊氣大腸停積水脹及濕痺拘攣亦可作浴
湯久服輕身明目益精半夏為之使惡皂莢畏女苑
藜蘆入足少陽主東方分也在經主氣在臟主血證
前行則惡熱却退則惡寒雖氣之微寒味之薄者故
能行經若佐以三稜廣荗巴豆之類故能消堅積是
主血也婦人經水適來適斷傷寒雜病易老俱用小
柴胡湯主之加以四物之類并秦芁牡丹皮同為調
經之劑
衍義云柴胡本經並無一字治勞今人治勞方中鮮
有不用者凡此誤世甚多嘗原病勞有一種真臟虛
損復受熱邪因虛而致勞故曰勞者牢也須當斟酌
用之如經驗方治勞熱青蒿煎九用柴胡正合宜耳
服之無不效
日華子云味甘補五勞七傷除煩止驚益氣力藥性
論亦謂治勞乏羸瘦若此等病苟無實熱醫者取而
用之不亡何待註釋本草一字亦不可忽蓋後世所
誤無窮也苟有明哲之士自可處制中下之士不肯
考究枉致淪沒可不謹哉可不戒哉如張仲景治寒
熱往來如瘧用柴胡正合其宜
圖經云治傷寒有大小柴胡湯柴胡加龍骨牡蠣柴
胡加芒硝等湯故後人治傷寒熱此為最要之藥
東垣云能引清氣而行陽道傷寒外諸藥所加有熱
則加之無熱則不加又能引胃氣上行升騰而行春
令是也欲其如此又何加之
海藏云能去臟腑内外俱乏既能引清氣上行而順
陽道蓋以少陽之氣初出地之皮為嫩陽故以少陽
當之
葛根
氣平味甘無毒
陽明經引經藥
足陽明經行經的藥
象云治脾虛而渴除胃熱解酒毒通行足陽明經之
藥去皮用
心云止渴升陽
珍云益陽生津勿多用恐傷胃氣虛渴者非此不能
除
本草云主消渴及大熱嘔吐諸痺起隂氣解諸毒療
傷寒中風頭痛解肌發表出汗開腠理療金瘡止痛
脇風痛生根汁寒治消濕傷寒壯熱花主消酒味甘
大寒主壓丹石去煩熱利大小便止渴小兒熱痜以
葛根浸搗汁飲之良
東垣云葛根甘平温世人初病太陽證便服葛根升
麻湯非也
朱奉議云頭痛如欲破者連鬚葱白湯飲之又不已
者葛根葱白湯
易老云用此以斷太陽入陽明之絡却非太陽藥也
故仲景治太陽陽明合病桂枝湯内加麻黃葛根也
又有葛根黃芩黃連解肌湯是知葛根非太陽藥實
陽明藥
食療云葛根蒸食之消毒其粉亦甚妙其粉以水調
三合能解鴆毒
衍義云治中熱酒渴病多食行小便亦能使人利病
酒又渴者得之甚良
易老又云太陽初病未入陽明頭痛者不可便服葛
根發之若服之是引賊破家也若頭顱痛者可服之
葛根湯陽明自中風之仙藥也
本草又云殺野葛巴豆百藥
葳靈仙
氣温味苦甘純陽
象云主諸風濕冷通五臟去腹内瘕滯腰膝冷痛及
治傷損鐵脚者佳去蘆用
心云去大腸之風
本草云忌茗
細辛
氣温味大辛純陽性温氣厚於味
陽也無毒
少隂經藥
手少隂經引經之藥
象云治少隂頭痛如神當少用之獨活為使為主用
去蘆頭并葉華州者佳
珍云主少隂經頭痛
心云止諸項頭痛諸風通用之味辛熱温隂經散水
寒以去内寒
本草云主欬逆頭痛腦動百節拘攣風濕痺痛死肌
温中下氣破痰利水道開胸膈除喉痺&KR1604;鼻風癎癲
疾下乳結汗不出血不行安五臟益肝膽通精氣久
服明目利九竅
東垣云治邪在裏之表故仲景少隂證用麻黃附子
細辛湯也
易老云治少隂頭痛太陽則羌活少隂則細辛陽明
則白芷厥隂則川芎吳茱萸少陽則柴胡用者隨經
不可差細辛香味俱細而緩故入少隂與獨活頗相
類
本草又云曾青棗根為之使得當歸芍藥白芷川芎
牡丹槀本甘草共療婦人得决明鯉魚膽汁青羊肝
共療目痛惡狠毒山茱萸黃茋畏消石滑石反藜蘆
衍義云治頭面風痛不可缺也
白芷
氣温味大辛純陽無毒氣味
俱輕陽也
陽明經引經藥
手陽明經本經藥行足陽明經於升麻湯四味内
加之
象云治手陽明頭痛中風寒熱解利藥也以四味升
麻湯加之
珍云長肌肉散陽明之風
心云治風通用去肺經風熱
本草云主女子漏下赤白血閉隂腫寒熱風頭浸目
淚出長肌膚潤澤可作面脂療風邪久渴吐嘔兩脇
滿風痛頭眩目痒
日華子云補胎漏骨落破宿血補新血乳癰發背一
切瘡疥排膿止痛生肌去皯疵瘢明目其氣芳香治
正陽陽明頭痛與辛夷細辛同用治鼻病内托用此
長肌肉則陽明可知矣又云當歸為之使惡旋覆花
川芎
氣温味辛純陽無毒
入手足厥隂經
少陽經本經藥
象云補血治血虛頭痛之聖藥姙婦胎不動數月加
當歸二味各二錢水二盞煎至一半服神效
珍云散肝經之風貫芎治少陽經苦頭痛
心云治少陽頭痛又治風通用
本草云主中風入腦頭痛寒痺筋攣緩急金瘡婦人
血閉無子除腦中冷動面上遊風去來目淚出多涕
唾忽忽如醉諸寒冷氣心腹堅痛中惡卒急腫痛脇
風痛温中除内寒
日華子云能除鼻洪吐血及溺血破癥結宿血養新
血
易老云上行頭目下行血海故清晨四物湯所皆用
也入手足厥隂經
衍義云頭面風不可缺也然須以他藥佐之若單服
久服則走散真氣既使他藥佐之亦不可久服中病
即便已
東垣云頭痛甚者加蔓荆子頂與腦痛加川芎苦頭
痛者加槀本諸經苦頭痛加細辛若有熱者不能治
别有青空之劑為緣諸經頭痛須用四味
本草又云白芷為之使畏黃連
麻黃
氣温味苦甘而苦氣味俱薄陽也升也
甘熱純陽無毒
手太隂之劑
入足太陽經
走手少隂經陽明經藥
象云發太陽少隂經汗去節煑三二沸去上沫否則
令人心煩悶
心云陽明經藥去表上之寒邪乾熱去節解少隂寒
散表寒發浮熱也
珍云去榮中寒
本草云主中風傷寒頭痛温瘧發表出汗中邪熱氣
止欬逆上氣除寒熱破癥堅積聚
液云入足太陽手少隂能泄衞實發汗及傷寒無汗
欬嗽根節能止汗夫麻黃治衞實之藥桂枝治衞虛
之藥桂枝麻黃雖為太陽經藥其實榮衞藥也以其
在太陽地分故曰太陽也本病者即榮衞肺主衞心
主榮為血乃肺心所主故麻黃為手太隂之劑故傷
寒傷風而嗽者用麻黃桂枝即湯液之源也
藥性論云君味甘平治瘟疫
本草又云厚朴為之使惡辛荑石韋
藁本
氣温味大辛苦微溫氣厚味薄陽也升
也純陽無毒
太陽經本經藥
象云太陽經風藥治寒邪結鬱於本經治頭痛腦痛
大寒犯腦令人腦痛齒亦痛
心云專治太陽頭痛其氣雄壯
珍云治巔頂痛
本草云主婦人疝瘕隂中寒腫痛腹中急除風頭痛
長肌膚悦顔色辟霧露潤澤療風邪嚲曳金瘡可作
沐藥面脂實主流風四肢惡䕡茹此與木香同治霧
露之氣與白芷同作面脂藥治療
仲景云清明已前立秋已後凡中霧露之氣皆為傷
寒又云清邪中於上焦皆霧露之氣神术白术湯内
加木香藁本擇其可而用之此既治風又治濕亦各
從其類也
桔梗
氣微温味辛苦陽中之陽味厚氣
輕陽中之隂也有小毒
入足少隂經
入手太隂肺經藥
象云治咽喉痛利肺氣去蘆米泔浸一宿焙乾用
珍云陽中之隂謂之舟楫諸藥有此一味不能下沉
治鼻塞
心云利嗌咽胷膈之氣以其色白故屬肺辛甘微温
治寒嘔若咽中痛桔梗能散之也
本草云主胸脇痛如刀刺腹滿腸鳴幽幽驚恐悸氣
利五臟腸胃補血氣除寒熱風痺温中消榖療咽喉
痛下蠱毒
易老云與國老並行同為舟楫之濟如將軍苦泄峻
下之藥欲引至胷中至高之分成功非此辛甘不居
譬如鐵石入江非舟楫不載故用辛甘之劑以升之
也
衍義云治肺熱氣奔促欬逆肺癰排膿
本草又云節皮為之使得牡蠣遠志療恚怒得硝石
石膏療傷寒畏白芨龍眼龍膽
鼠黏子
氣平味辛辛温
象云生風毒腫利咽膈吞一枚可出癰疽瘡頭
珍云潤肺散氣
秦艽
氣微温味苦辛隂中微陽
手陽明經藥
象云主寒熱邪氣風濕痺下水利小便治黃病骨蒸
治口禁及腸風瀉血去蘆用
珍云入手陽明下牙痛口瘡毒去本經風濕
本草云菖蒲為之使
天麻
氣平味苦無毒
象云治頭風
本草云主諸風濕痺四肢拘攣小兒風癎驚氣利腰
膝強筋力其苖定風草
黑附子
氣熱味大辛純陽辛甘温大熱有
大毒
通行諸經引用藥
入手少陽經三焦命門之劑
象云性走而不守亦能除腎中寒甚白术為佐名术
附湯除寒濕之聖藥也濕藥中少加之通行諸經引
用藥也治經閉慢火炮
珍云治脾濕腎寒
本草云主風寒欬逆邪氣温中金瘡破癥堅積聚血
瘕寒濕踒躄拘攣膝痛脚疼冷弱不能行步腰脊風
寒心腹冷痛霍亂轉筋下利赤白堅肌骨強隂堕胎
為百藥之長
液云入手少陽三焦命門之劑浮中沉無所不至附
子味辛大熱為陽中之陽故行而不止非若乾薑止
而不行也非身表諒而四肢厥者不可僭用如用之
者以其治四逆也
本草又云地膽為之使惡蜈蚣畏防風黑豆黃茋甘
草人參冬月採為附子春月採為烏頭
烏頭
氣熱味大辛辛甘大熱有大毒行
諸經
象云治風痺半身不遂行經藥也慢火炮拆去皮用
本草云主中風惡風洗洗出汗除寒濕痺欬逆上氣
破積聚寒熱消胸上痰冷食不下心腹冷疾臍間痛
肩脾痛不可俛仰目中痛不可久視堕胎其汁煎之
名射罔殺禽獸
液云烏附天雄側子之屬皆水浸炮裂去皮臍用之
多有外黃裏白劣性尚在莫若乘熱切作片子再炒
令表裏皆黃内外一色劣性皆去却為良也世人罕
如此製之
縮砂
氣温味辛無毒
入手足太隂經陽明經太陽經
足少隂經
象云治脾胃氣結滯不散主勞虚冷瀉心腹痛下氣
消食
本草云治虚勞冷瀉宿食不消赤白泄利腹中虛痛
下氣
液云與白檀荳蔲為使則入肺與人參益智為使則
入脾與黃蘖茯苓為使則入腎與赤白石脂為使則
入大小腸
蓽澄茄
氣温味辛無毒
本草云主下氣消食皮膚風心腹間氣脹令人能食
蓽撥
氣温味辛無毒
本草云主温中下氣補腰脚殺腥氣消食除胃冷隂
疝痃癖
衍義云走腸胃中冷氣嘔吐心腹滿痛多服走泄真
氣令人腸虛下重
香附子
氣微寒味甘陽中之隂無毒
本草云除胸中熱充皮毛久服利人益氣長鬚眉後
世人用治崩漏本草不言治崩漏
圖經云膀胱兩脇氣妨常日憂愁不樂飲食不多皮
膚瘙痒癮疹日漸瘦損心忪少氣以是知益氣血中
之氣藥也方中用治崩漏是益氣而止血也又能逐
去凝血是推陳也與巴豆同治泄瀉不止又能治大
便不通同意
珍云快氣
草荳䓻
氣熱味大辛陽也辛温無毒
入足太隂經陽明經
象云治風寒客邪在胃口之上善去脾胃客寒心與
胃痛麵包煨熱去麵用
珍云益脾胃去寒
本草云主温中心腹痛嘔吐去口臭氣下氣氣脹滿
短氣消酒進食止霍亂治一切冷氣調中補胃徤脾
亦能消食
衍義云性温而調散冷氣力甚速虛弱不能飲食宜
此與木瓜烏梅縮砂益智麴蘖塩炒薑也
白荳䓻
氣熱味大辛味薄氣厚陽也辛大
温無毒
入手太隂經
珍云主積冷氣散肺中滯氣寬膈止吐逆治反胃消
榖下氣進食去皮用
心云專入肺經去白睛翳膜紅者不宜多用
本草云主積聚冷氣上吐逆反胃消榖下氣
液云入手太隂别有清高之氣上焦元氣不足以此
補之
延胡索
氣温味辛苦辛温無毒
入手足太隂經
象云破血治氣月水不調小腹痛煖腰膝破癥瘕碎
用
液云治心氣痛小腹痛有神效主破血産後諸疾因血
為病者婦人月水不調腹中結塊崩漏淋露暴血上
行因損下血
茴香
氣平味辛無毒
入手足少隂經太陽經藥
象云破一切臭氣調中止嘔下食炒黃色碎用
本草云主諸瘻霍亂及蛇傷又能治腎勞㿗疝氣開
胃下食又治膀胱隂痛脚氣及腹痛不可忍
液云茴香本治膀胱藥以其先丙故云小腹也能潤
丙燥以其先戊故從丙至壬又手足少隂二藥以開
上下經之通道所以壬與丙交也
紅藍花
氣温味辛辛而甘温苦隂中之陽
無毒
象云治産後口禁血暈腹内惡血不盡絞痛破留血
神效搓碎用
心云和血與當歸同用
珍云入心養血謂苦為隂中之陽故入心
本草云主産後血暈胎死腹中並煑酒服亦主蠱毒
下血其苖生搗傅遊腫其子吞數粒主夭行瘡子(闕)
胭脂主小兒聤耳滴耳中仲景治六十二種風
兼腹中血氣刺痛用紅花一大兩分為四分酒一大
升煎強半頓服之
良薑
氣熱味辛純陽
本草云治胃中冷逆霍亂腹痛反胃嘔食轉筋瀉痢
下氣消宿食
心云健脾胃
黃茋
氣温味甘純陽甘微温性平
無毒
入手少陽經
足太隂經
足少隂命門之劑
象云治虛勞自汗補肺氣入皮毛瀉肺中火如脉弦
自汗脾胃虛弱瘡瘍血肺不行内托隂證瘡瘍必用
之去蘆用
珍云益胃氣去肌熱諸痛必用之
心云補五臟諸虛不足而瀉隂火去虛熱無汗則發
之有汗則止之
本草云主癰疽久敗瘡排膿止痛大風癩疾五痔鼠
痿補虛小兒百病婦人子臟風邪氣逐五臟間惡血
補丈夫虛損五勞羸瘦腹痛泄痢益氣利隂氣有白
水茋赤冰茋木茋功用皆同惟木茋莖短而理横拆
之如綿皮黃褐色肉中白色謂之綿黃茋其堅脆而
味苦者乃苜宿根也又云破瘕癖腸風血崩帶下赤
白痢及産前後一切病月候不調消渴痰𠻳又治頭
風熱毒目亦骨蒸主蜀郡多有之茋與桂同功特味
稍異以桂但甘平不辛熱耳世人以苜蓿根代之呼
為土黃茋但味等并令人瘦持味甘者能令人肥也
頗能亂真用者宜審治氣虛盜汗并自汗即皮表之
藥又治膚痛則表藥可知又治咯血柔服之若為中
州藥也又治傷寒尺脉不至又補腎臟元氣為裏藥
是上中下内外三焦之藥今本草圖經只言河東者
沁州綿上是也故謂之綿其味甘如蜜兼體骨柔軟
如綿世以為如綿非也别說云黃茋出綿上為良故
圖經所繪者憲水者也與綿上相鄰蓋以地産為綿
若以柔韌為綿則偽者亦柔但以乾施甘苦為别耳
東垣云黃茋人參甘草三味退熱之聖藥也靈樞曰
衞氣者所以温分肉而充皮膚肥腠理而司開闔黃
茋既補三焦實衞氣與桂同特益氣異耳亦在佐使
桂則通血也能破血而實衞氣通内而實外者歟桂
以血言一作色求則茋為實氣也惡鱉甲
蒼术
氣温味甘
入足陽明太隂經
象云主治同白术若除上濕發汗功最大若補中焦
除濕力小不如白术也
衍義云其長如大拇指肥實皮色褐氣味辛烈湏米
泔浸洗再換泔浸二日去上麄皮
東垣云入足陽明太隂能健胃安脾
本草但言术不分蒼白其蒼术别有雄壯之氣以其
泔浸火炒故能出汗與白术止汗特異兩者不可以
此代彼
海藏云蒼白有止發之異其(闕)治並見圖經
白术
氣温味甘苦而甘温味厚氣薄隂
中陽也無毒
入手太陽少隂經
足陽明太隂少隂厥隂四經
象云除濕益燥和中益氣利腰臍間血除胃中熱去
諸經之濕理胃
㓗古云温中去濕除熱降胃氣蒼术亦同但味頗厚
耳下行則利之甘温補胃健脾逐水寒治所勝緩脾
生津去濕渴者用之
本草但言术本無蒼白之名近多用白术治皮間風
止汗消痞補胃和中利腰臍則血通水道上而皮毛
中而心胃下而腰臍在氣主氣在血主血
潔古又云非白术不能去濕非枳實不能消痞除濕
利水道如何是益津液
當歸
氣温味辛甘而大温氣味俱輕陽也
甘辛陽中微隂無毒
入手少隂經
足太隂經厥隂經
象云和血補血尾行血身和血先水洗去土酒製過
或火乾日乾入藥血病湏用去蘆用
心云治血通用能除血刺痛以甘故能和血辛温以
潤内寒當歸之苦以助心散寒
珍云頭止血身和血梢破血治上酒浸治外酒洗糖
色嚼之太辛可能潰堅與菖蒲海藻相反
本草云主欬逆上氣温瘧寒熱濕在皮膚中婦人漏
下絶子諸惡瘡瘍金瘡煑汁飲之温中止痛及腰痛
除客血内塞中風痓汗不出濕痺中惡客風虛冷補
五臟生肌肉氣血昏亂服之即定有各歸氣血之功
故名當歸
雷公云得酒浸過良若要破血即用頭節硬實處若
要止痛止血即用尾若一概用不如不使
易老云用頭則破血用尾則止血全用則一破一
止能和血也入手少隂以其心主血也入足太隂以
其脾褁血也入足厥隂以其肝藏血也頭能破血身
能養血尾能行血用者不分不如不用不使若全用
在黃茋皆能補血在牽牛大黃皆能破血佐使定分
用者當知從桂附茱萸則熱從大黃芒硝則寒諸經
頭痛俱在細辛條下惟酒蒸當歸又治頭痛以其諸
頭痛皆屬木故以血藥主之
藥性論云臣畏生薑惡濕麵
經云當歸主欬逆上氣當歸血藥如何治胸中氣
藥性論云補女子諸不足此說盡當歸之用矣
芍藥
氣微寒味酸而苦氣薄味厚隂也降也
隂中之陽有小毒
入手足太隂經
象云補中焦之藥得炙甘草為佐治腹中痛夏月腹
痛少加黃芩如惡寒腹痛加肉桂一錢白芍藥三錢
炙甘草一錢半此仲景神方也如冬月大寒腹痛加
桂二錢半水二盞煎一半去皮用
心云脾經之藥收隂氣能除腹痛酸以收之扶陽而
收隂氣泄邪氣與生薑同用温經散濕通塞利腹中
痛胃氣不通肺燥氣熱酸收甘緩下利必用之藥
珍云白補赤散瀉肝補脾胃酒浸行經止中部腹痛
本草云主邪氣腹痛除血痺破堅積寒熱疝瘕止痛
利小便益氣通順血脉緩中散惡血逐賊血去水氣
利膀胱
衍義云芍藥全用根其品亦多湏用花紅而單葉者
山中者佳花葉多則根虛然其根多赤色其味澁有
色白粗肥者亦好餘如莖然血虛寒人禁此一物古
人有言减芍藥以避中寒誠不可忽今見花赤者為
赤芍藥花白者為白芍藥俗云白補而赤瀉
東垣云但澁者為上或問古今方論中多以澁為收
今本經有利小便一句者何也東垣云芍藥能停諸
濕而益津液使小便自行本非通行之藥所當知之
又問有緩中一句何謂緩中東垣云損其肝者緩其
中又問當用何藥以治之東垣云當用四物湯以其
内有芍藥故也赤者利小便下氣白者止痛散氣血
入手足太隂經大抵酸澁者為上為收斂停濕之劑
故主手足太隂經收降四體故又能至血海而入於
九地之下後至厥隂經也後人用赤瀉白補以其色
在西方故補色在南方故泄也
本草云能利小便非能利之也以其腎主大小二便
既用此以益隂滋濕故小便得通也
難經云損其肝者緩其中即調血也沒藥烏藥雷丸
為之使
本草又云惡石斛芒硝畏硝石鱉甲小薊反藜蘆
液云腹中虛痛脾經也非芍藥不除補津液停濕之
劑
熟地黃
氣寒味苦隂中之陽甘微苦
味厚氣薄隂中陽也無毒
入手足少隂經厥隂經
象云酒洒蒸如烏金假酒力則微温大補血衰者湏
用之善黑鬚髮忌蘿蔔
珍云若治外治上酒製
心云生則性大寒而涼血熟則性寒而補腎
本草云主折跌絶筋傷中逐血痺填骨髓長肌肉作
湯除寒熱積聚除痺主男子五勞七傷女子傷中胞
漏下血破惡血溺血利大小腸去胃中宿食筋力斷
絶補五臟内傷不足通血脉益氣力利耳目生者尤
良得清酒麥門冬尤良惡貝母畏蕪荑
東垣云生地黃治手足心熱及心熱入手足少隂手
足厥隂能益腎水而治血脉洪實者宜此若脉虛則
宜熟地黃地黃假酒力蒸九數故能補腎中元氣仲
景製八味丸以熟地黃為諸藥之首天一所生之源
也湯液四物以治藏血之臟亦以乾熟地黃丸為君
者癸乙同歸一治也蒸搗不可犯鐵若犯鐵令人腎
消
陳藏器云蒸乾即温補生乾則平宣
機要云熟地黃臍下發痛者腎經也非地黃不能除
補腎益隂之劑二宜丸加當歸為補髓
生地黃
氣寒味苦隂中之陽甘苦大寒
無毒
入手太陽經少隂經之劑
象云涼血補血補腎水真隂不足此藥大寒宜斟酌
用之恐損胃氣
珍云生血涼血
本草云主婦人崩中血不止及産後血上薄心悶絶
傷身胎動下血胎不落墮墜腕折瘀血留血衂鼻吐
血皆搗飲之
液云手少隂又為手太陽之劑故錢氏瀉丙與木通
同用以道赤也諸經之血熱與他藥相隨亦能治之
溺血便血亦治之入四散例
心云苦甘隂中微陽酒浸上行外行生血涼血去熱
惡貝母畏蕪荑
山藥
氣温味甘平無毒
手太隂經藥
本草云主補中益氣除熱強隂主頭面遊風頭暈眼
眩下氣充五臟長肌肉久服耳目聰明輕身耐老延
年不飢手太隂藥潤皮毛燥涼而能補與二門冬紫
芝為之使惡甘遂
東垣云仲景八味丸用乾山藥以其涼而能補也亦
治皮膚乾燥以此物潤之
麻仁
味甘平無毒
入手太隂經
手陽明經
本草云主補中益氣中風汗出逐水利小便破積血
復血脉乳婦産後餘疾長髮可為沐藥久服肥徤不
老
液云入足太隂手陽明汗多胃熱便難三者皆燥濕
而亡津液故曰脾約約者約束之義内經謂燥者潤
之故仲景以麻仁潤足太隂之燥及通腸也
薏苡仁
氣微寒味甘無毒
本草云主筋急拘攣不可屈伸風濕痺下氣除筋骨
邪氣不仁利腸胃消水腫令人能食久服輕身益氣
其根能下三蟲仲景治風濕燥痛日晡所劇者與麻
黃杏子薏苡仁湯
甘草
氣平味甘陽也無毒
入足厥隂經太隂經少隂經
象云生用大瀉熱火炙之則温能補上焦中焦下焦
元氣和諸藥相恊而不争性緩善解諸急故名國老
去皮用甘草梢子生用為君去莖中痛或加苦練酒
煑玄胡索為主尤妙
心云熱藥用之緩其熱寒藥用之緩其寒經曰甘以
緩之陽不足補之以甘中滿禁用寒熱皆用調和藥
性使不相悖炙之散表寒除邪熱去咽痛除熱緩正
氣緩隂血潤肺
珍云養血補胃稍子去腎中之痛胷中積熱非稍子
不能除
本草云主五臟六腑寒熱邪氣堅筋骨長肌肉倍力
金瘡尰解毒温中下氣煩滿短氣傷臟欬𠻳止渴通
經脉利血氣解百藥毒為九土之精安和七十二種
石一千二百種草故名國老
藥性論云君忌猪肉
内經曰脾欲緩急食甘以緩之甘以補脾能緩之也
故湯液用此以建中又曰甘者令人中滿又曰中滿
者勿食甘即知非中滿藥也甘入脾歸其所喜攻也
或問附子理中調胃承氣皆用甘草者如何是調和
之意荅曰附子理中用甘草恐其僭上也調胃承氣
用甘草恐其速下也二藥用之非和也皆緩也小柴
胡有柴胡黃芩之寒人參半夏之温其中用甘草者
則有調和之意中不滿而用甘為之補中滿者用甘
為之泄此升降浮沉也鳳髓丹之甘緩腎濕而生元
氣亦甘補之意也經云以甘補之以甘瀉之以甘緩
之本草謂安和七十二種石一千二百種草名為國
老雖非君而為君所宗所以能安和草石而解諸毒
也於此可見調和之意夫五味之用苦直行而瀉辛
横行而散酸束而收斂鹹止而軟堅甘上行而發如
何本草言下氣蓋甘之味有升降浮沉可上可下可
内可外有和有緩有補有泄居中之道盡矣入足厥
隂太隂少隂能治肺痿之膿血而作吐劑能消五發
之瘡疽每用水三椀慢火熬至半椀去柤服之消瘡
與黃茋同功黃茋亦能消諸腫癰疽修治之法與甘
草同
本草又云术乾漆苦參為之使惡遠志反大戟芫花
甘遂海藻四物
白前
氣微温味甘微寒無毒
本草云主胸脇逆氣&KR2098;𠻳上氣狀似白薇牛膝
衍義云白前保定肺氣治𠻳多用白而長於細辛但
粗而脆不似細辛之柔若以温藥相佐使則尤佳仲
景用
白薇
氣大寒味苦鹹平無毒
本草云主暴中風身熱肢滿忽忽不知人狂惑邪氣
寒熱酸疼温瘧洗洗發作有時療傷中淋露下水氣
利隂氣益精近道處處有之狀似牛膝白前而短小
療驚邪風狂痓病
液云局方中多有用之治婦人以本經療傷中下淋
露故也
本草又云惡黃茋大黃大戟乾薑乾漆山茱萸大棗
前胡
氣微寒味苦無毒
本草云主痰滿胸脇中痞心腹結氣風頭痛去痰實
下氣治傷寒寒熱推明目益精半夏為使惡皂莢畏
藜蘆
木香
氣熱味辛苦純陽味厚於氣
隂中陽也無毒
象云除肺中滯氣又治中下焦氣結滯湏用㯽榔為
使
珍云治腹中氣不轉運和胃氣
心云散滯氣調諸氣
本草云治邪氣辟毒疫瘟鬼強志主淋露療氣劣肌
中偏寒主氣不足消毒瘟瘧蠱毒行藥之精
本經云主氣劣氣不足補也通壅氣𨗳一切氣破也
安胎健脾胃補也除痃癖塊破也與本條補破不同
何也易老以為破氣之劑不言補也
知母
氣寒味大辛苦寒味厚隂也降也
苦隂中微陽無毒
入足陽明經
手太隂腎經本藥
象云瀉足陽明經火熱補益腎水膀胱之寒去皮用
心云瀉腎中火苦寒涼心去熱
珍云涼腎腎經本藥上頸行經皆湏用酒炒
本草云主消渴熱中除邪氣肢體浮腫下水補不足
益氣療傷寒久瘧煩熱脇下邪氣膈中惡及風汗内
疸多服令人泄
東垣云入足陽明手太隂味苦寒潤治有汗骨蒸腎
經氣勞瀉心仲景用此為白虎湯治不得眠者煩燥
也煩者肺也躁者腎也以石膏為君主佐以知母之
苦寒以清腎之源緩以甘草粳米之甘而使不速下
也經云胸中有寒者瓜蒂散吐之又云表熱裏寒者
白虎湯主之瓜蒂知母味皆苦寒而治胸中寒又裏
寒何也荅曰成無已註云即傷寒寒邪之毒為熱病
也讀者要逆識之如論語言亂臣十人書言唯以亂
民其能而亂四方亂皆治也乃治亂者也故云亂民
亂四方也仲景所言寒之一字舉其初而言之熱病
在其中矣若以寒為寒冷之寒無復用苦寒之劑兼
言白虎證脉尺寸俱長則熱可知矣
貝母
氣平微寒味辛苦無毒
本草云主傷寒煩熱淋瀝邪氣疝瘕喉痺乳難金瘡
風痙療腹中結實心下滿洗洗惡風寒目眩項直咳
𠻳上氣止煩渴出汗安五臟利骨髓
仲景寒實結胸外無熱證者三物小䧟胸湯主之白
散亦可以其内有貝母也别說貝母能散胸中鬱結
之氣殊有功
本草又云厚朴白薇為之使惡桃花畏秦芁礬石莾
草反烏頭
海藏祖方下乳三母散牡蠣知母貝母三物為細末
用猪蹄湯調下
黃芩
氣寒味微苦苦而甘微寒味薄氣厚陽
中隂也隂中微陽大寒無毒
入手太隂經之劑
象云治肺中濕熱療上熱目中赤腫瘀肉盛必用之
藥泄肺受火邪上逆於膈下補膀胱之寒不足乃滋
其化源也
心云瀉肺中之火
潔古云利胸中氣消膈上痰性苦寒下痢膿血稠粘
腹疼後重身熱久不可者與芍藥甘草同用
珍云除陽有餘涼心去熱通寒格隂中微陽酒炒上
行主上部積血非此不能除肺苦氣上逆急食苦以
泄之
本草云主諸熱黃疸腸癖洩痢逐水下血閉惡瘡疽
蝕火傷療痰熱胃中熱小腹絞痛消榖利小腸女子
血閉淋露下血小兒腹痛
東垣云味苦而薄中枯而飄故能泄肺火而解肌熱
手太隂劑也細實而中不空者治下部妙
陶隱居云色深堅實者好又治奔豚臍下熱痛飄與
實高下之分與枳實枳殼同例黃芩其子主腸澼膿
血
本草又云得厚朴黃連治腹痛得五味子牡蒙牡蠣
令人有子得黃茋白蘞赤小豆療鼠瘻山茱萸龍骨
為之使惡葱實畏丹砂牡丹藜蘆
張仲景治傷寒心下痞滿瀉心湯四方皆用黃芩以
其去諸熱利小腸故也又太陽病下之利不止用葛
根黃芩黃連湯亦主姙娠安胎散内多用黃芩今醫
家常有數者因著之千金方巴郡太守奏加減三黃
丸療男子五勞七傷消渴不生肌肉婦人帶下手足
寒熱者久服之得行及奔馬甚驗
陶隱居云黃芩圓者名子芩仲景治雜病方多用之
黃連
氣寒味苦味厚氣薄隂中陽也升也
無毒
入手少隂經
象云瀉心火除脾胃中濕熱治煩惡心鬱熱在中熱
兀兀欲吐心下痞滿必用藥也仲景治九種心下痞
五等瀉心湯皆用之去鬚用
心云瀉心經之火眼暴赤腫及諸瘡湏用之苦寒者
主陽有餘苦以除之安蚘通寒格療下焦虛堅腎
珍云酒炒上行酒浸行下
本草云主熱氣目痛眥傷泣出明目腸澼腹痛下痢
婦人隂中腫痛五臟冷熱久下泄澼膿血止消渴大
驚除水利骨調胃厚腸益膽療口瘡久服令人不忘
液云入手少隂苦燥故入心火就燥也然瀉心其實
瀉脾也為子能令母實實則瀉其子治血防風為上
使黃連為中使地榆為下使
海藏祖方令終身不發斑瘡煎黃連一口兒生未出
聲時灌之大應已出聲灌之斑雖發亦輕古方以黃
連為治痢之最
衍義云治痢有微血不可執以黃連為苦燥劑虚者
多致危困實者宜用之
本草又云龍骨理石黃苓為之使惡菊花芫花玄參
白蘚皮畏欵冬花勝烏頭解巴豆毒
大黃
氣寒味苦大寒味極厚隂也降也
無毒
入手足陽明經
酒浸入太陽經
酒洗入陽明經
餘經不用酒
象云性走而不守瀉諸實熱不通下大便滌蕩腸胃
間熱專治不大便
心云滌蕩實熱
珍云熱滛於内以苦瀉之酒浸入太陽經酒洗入陽
明經餘經不用酒
本草云主下瘀血血閉寒熱破癥瘕積聚留飲宿食
蕩滌腸胃推陳致新通利水糓調中化食安和五臟
平胃下氣除痰實腸間結熱心腹脹滿女子寒血閉
脹小腹痛諸老血留結
液云味苦寒隂中之隂藥泄滿推陳致新去陳垢而
安五臟謂如戡定禍亂以致太平無異所以有將軍
之名入手足陽明以酒引之上至高巔以舟楫載之
胸中可浮以苦泄之性峻至於下以酒將之可行至
高之分若物在巔人迹不及必射以取之也故太陽
陽明正陽陽明承氣湯中俱用酒浸惟少陽陽明為
下經故小承氣湯中不用酒浸也雜方有生用者有
麵裏蒸熟者其製不等
衍義云損益前書已具仲景治心氣不足吐血衂血
瀉心湯用大黃黃芩黃連或曰心氣既不足矣而不
用補心湯更用瀉心湯何也答曰若心氣獨不足則
湏當不吐衂也此乃邪熱因心氣不足而客之故令
吐衂以苦泄其熱就以苦補其心蓋一舉而兩得之
有是證者用之無不效惟在量其虛實而已
本草又云惡乾漆
連翹
氣平味苦苦微寒氣味俱輕隂中陽也
無毒
手足少陽經
象云治寒熱瘰癧諸惡瘡腫除心中客熱去胃蟲通
五淋
心云瀉心經客熱諸家胥用瘡家聖藥也
珍云諸經客熱非此不能除
本草云主寒熱鼠瘻瘰癧癰腫癭瘤結熱蟲毒去寸
白蟲
液云入手足少陽治瘡瘍瘤氣癭氣結核有神與柴胡
同功但分氣血之異耳與鼠粘子同用治瘡瘍别有
神功
連軺
氣寒味苦
本經不見所註但仲景古方所註云即連翹之根也
方言熱者即今之炒也
人參
氣温味甘甘而微苦微寒氣味俱輕陽
也陽中微隂無毒
象云治脾肺陽氣不足又能補肺氣促短氣少氣補
而緩中瀉脾肺胃中火邪善治短氣非升麻為引用
不能補上升之氣升麻一分人參三分為相得也若
補下焦元氣瀉腎中火邪茯苓為之使
心云補氣不足而瀉肺火甘温而補陽利氣脉不足
者是亡血也人參補之益脾與乾薑同用補氣裏虛
則腹痛此藥補之是補不足也
珍云補胃喘𠻳勿用短氣用之
本草云主補五臟安精神定魂魄止驚悸除邪氣明
目開心益智療腸胃中冷心腹鼓痛胸脇逆滿霍亂
吐逆調中止消渴通血脉破堅積令人不忘
液云味既甘温調中益氣即補肺之陽泄肺之隂也
若更言補肺而不論隂陽寒熱何氣不足則悞矣若
肺受寒邪宜此補之肺受火邪不宜用也肺為天之
地即手太隂也為清肅之臟貴涼而不貴熱其象可
知若傷熱則宜沙參沙參味苦甘微寒無毒主血積
驚氣除寒熱補中益肺氣療胃痺心腹痛結熱邪氣
頭痛皮間邪熱安五臟補中人參補五臟之陽也沙
參苦微寒補五臟之隂也安得不異
易老云用沙參代人參取其味甘可也
葛洪云沙參主卒得諸疝小腹及隂中相引痛如絞
自汗出欲死細末酒調服方寸匕立瘥
日華子云治惡瘡疥癬及身痒排膿消腫毒
沙藏云今易老取沙參代人參取其甘也若微苦則
補隂甘者補陽經雖云補五臟亦湏各用本臟藥相
佐使隨所引而相輔一臟也不可不知
沙參
味苦甘微寒無毒
治證附前人參條下
半夏
氣微寒味辛平苦而辛辛厚苦輕
陽中隂也生微寒熟温有毒
入足陽明經太隂經少隂經
象云治寒痰及傷寒飲冷傷肺而欬大和胃氣除胃
寒進食治太隂痰厥頭痛非此不能除
心云能勝脾胃之濕所以化痰渴者禁用
珍云消胸中痞去膈上痰
本草云主傷寒寒熱心下堅下氣咽喉腫痛頭眩胸
脹欬逆腸鳴止汗消心腹胷膈痰熱滿結欬𠻳上氣
心下急痛堅痞時氣嘔逆消癰腫墮胎療痿黃悅澤
滿面生令人吐熟令人下用之湯洗去滑令盡用生
薑等分製用能消痰涎開胃健脾射干為之使惡皂
莢畏雄黃生薑乾薑秦皮龜甲及烏頭
藥性論云半夏使忌羊血海藻飴糖柴胡為之使俗
用為肺藥非也止吐為足陽明除痰為足太隂小柴
胡中雖為止嘔亦助柴胡能主惡寒是又為足少陽
也又助黃芩能去熱是又為足陽明也往來寒熱在
表裏之中故用此有各半之意本以治傷寒之寒熱
所以名半夏經云腎主五液化為五濕自入為唾入
肝為泣入心為汗入脾為痰入肺為涕有涎曰𠻳無
涎曰欬痰者因欬而動脾之濕也半夏能泄痰之標
不能泄痰之本泄本者泄腎也欬無形痰有形無形
則潤有形則燥所以為流濕潤燥也
五味子
氣温味酸隂中陽酸而微苦
味厚氣輕隂中微陽無毒
入手太隂經
入足少隂經
象云大益五臟
孫真人云五月常服五味子以補五臟氣遇夏月季
夏之間困乏無力無氣以動與黃茋人參麥門冬少
加黃蘖煎湯服使人精神頓加兩足筋力涌出生用
珍云治欬𠻳
心云收肺氣補氣不足升也酸以收逆氣肺寒氣逆
則以此藥與乾薑同用治之
本草云主欬逆上氣勞傷羸瘦補不足益氣強隂益
精養五臟除熱
日華子云明目暖水臟治風下氣消食霍亂轉筋痃
癖奔豚冷氣消水腫反胃心腹氣脹止渴除煩熱解
酒毒壯筋骨五味皮甘肉酸核中辛苦都有鹹味故
名五味子仲景八味丸用此為腎氣丸述類象形也
孫真人云六月常服五味子以益肺金之氣在上則
滋源在下則補腎故入手太隂足少隂也
甘遂
氣大寒味苦甘甘純陽有毒
本草云主大腹疝瘕腹滿面目浮腫留飲宿食破堅
消積利水榖道下五水散膀胱留熱皮中痞熱氣腫
滿瓜蒂為使惡遠志反甘草
液云可以通水而其氣直透逹所結處
衍義云此藥專於行水攻決為用入藥湏酌斟用之
珍云若水結胷中非此不能除
大戟
氣大寒味苦甘隂中微陽有小毒
本草云治蟲毒十二水腹滿急痛積聚中風皮膚疼
痛吐逆脛腋癰腫頭疼發汗利大小腸此澤漆根也
液云與甘遂同為泄水之藥濕勝者苦燥除之反甘
草與芫花黃藥子等分水糊為丸桐子大每服十丸
傷風傷寒葱白湯下
傷食陳皮湯下或十五丸微加至止亦可芫花别有
條海藏十棗湯同用
珍云瀉肺損真氣
蕘花
氣微寒味苦辛有毒
本草云主傷寒温瘧下十二水破積聚大堅癥瘕蕩
滌腸胃中留癖飲食寒熱邪氣利水道療痰飲欬𠻳
衍義云仲景以蕘花治利者以其行水也水去則利
止其意如此用時酌斟不可太過與不及也仍察其
湏有是證方可用之仲景小青龍湯若微利去麻黃
加蕘花如雞子熬令赤色用之蓋利水也
海藻
氣寒味鹹
本草云主癭瘤氣頸下核破散結氣癰腫癥瘕堅氣
腹中上下鳴下十二水腫療皮間積聚暴&KR0146;留氣熱
結利小便
珍云洗去鹹泄水氣
商陸根
氣平味辛酸有毒
本草云主水脹滿瘕痺熨除癰腫殺鬼精物治胷中
邪氣水腫痿痺腹滿洪真䟽五臟散水氣如人形者
有神效
珍云辛酸同用導腫氣
旋覆花
氣温味鹹甘冷利有小毒
本草云主補中下氣消堅軟痞消胷中痰結唾如膠
漆臍下膀胱留飲利大腸通血脉發汗吐下後心下
痞噫氣不除者宜此
仲景治傷寒汗下後心下痞噫氣不除旋覆代赭湯
胡洽治痰飲兩脇脹滿旋覆花丸用之尤佳
澤瀉
氣平味甘甘鹹寒味厚隂也降也隂中
微陽
入足太陽經少隂經
象云除濕之聖藥治小便淋瀝去隂間汗無此疾服
之令人目盲
心云去舊水養新水寒水氣湏用
珍云滲瀉止渴
本草云治風寒濕痺乳難消水養五臟益氣力肥健
補虛損五勞除五臟痞滿起隂氣止泄精消渴淋瀝
逐膀胱三焦停水
衍義云其功尤長於行水
仲景云水搐煩渴小便不利或吐或瀉五苓散主之
方用澤瀉故知其用長於行水本經又引扁鵲云多
服病人眼誠為行去其水故也仲景八味丸用之者
亦不過接引歸附等歸就腎經别無他意凡服澤瀉
散人未有不小便多者小便既多腎氣焉得復實今
人止泄精多不敢用
本經云久服明目扁鵲謂多服昏目何也易老云去
胞中留垢以其味鹹能泄伏水故去留垢即胞中久
陳積物也入足太陽少隂仲景治太陽中風入裏渴
者五苓散主之
紅豆
氣温味辛無毒
本草云主腸虛水瀉心腹絞痛霍亂嘔吐酸水解酒
毒不宜多服令人舌麤不能飲食
液云是高良薑子用紅豆復用良薑如用官桂復用
桂花同意
肉豆䓻
氣温味辛無毒
入手陽明經
本草云主鬼氣温中治積冷心腹脹痛霍亂中惡冷
注嘔沬冷氣消食止泄小兒傷乳霍亂
甘松
氣平味甘温無毒
本草云主惡氣卒心腹痛滿治黑皮䵟&KR0845;風疳齒&KR0630;
蜀漆
氣微温味辛純陽辛平有毒
珍云破血
心云洗去腥與苦酸同用𨗳膽
本草云主瘧及欬逆寒熱腹中癥堅痞結積聚邪氣
蠱毒鬼疰療胷中邪結氣能吐出之
成無已註云火邪錯逆加蜀漆之辛以散之
蒲黃
氣平味甘無毒
本草云主心腹膀胱寒熱利小便止血消瘀血又云
治一切吐衂唾溺崩瀉撲癥帶下等血並皆治之并
瘡癤通月候墮胎兒枕急痛風腫鼻洪下乳止泄精
血利如破血消腫則生用補血止血則炒用
天門冬
氣寒味微苦苦而辛氣薄味厚隂
也甘平大寒無毒陽中之隂
入手太隂經
足少隂經
象云保肺氣治血熱侵肺上喘氣促加人參黃茋為
主用之神效
心云苦以泄滯血甘以助元氣及治血妄行此天門
冬之功也
本草云主諸暴風濕偏痺強骨髓殺三蟲去伏尸保
定肺氣去寒熱養肌膚益氣力利小便冷而能補久
服延年多子孫能行步益氣入手太隂足少隂經榮
衞枯涸濕劑所以潤之二門冬人參北五味子枸杞
子同為生脉之劑此上焦獨取寸口之意
日華子云貝母為使鎮心潤五臟益皮膚悅顔色補
五勞七傷治肺氣并𠻳消痰及風痺熱毒遊風煩悶
吐血去心用
麥門冬
氣寒味微苦甘微寒陽中微隂也
無毒
入手太隂經
象云治肺中伏火脉氣欲絶加五味子人參三味為
生脉之劑補肺中元氣不足
珍云行經酒浸湯浸去心治經枯
心云補心氣不足及治血妄行補心不足
本草云主心腹結氣傷中傷飽胃絡脉絶羸瘦短氣
身重目黃心下支滿虛勞客熱口乾燥渴止嘔吐愈
痿蹷強隂益精消榖調中保神定肺氣安五臟令人
肥徤美顔色有子地黃車前子為之使惡欵冬花苦
瓠畏苦參青襄入手太隂
衍義云治肺熱之功為多其味苦但專泄而不專收
寒多人禁服治心肺虛熱及虛勞麥門冬地黃麻仁
阿膠潤經益血復脉通心二門冬五味子枸杞子同
為生脉之劑
萎𬎼
氣平味甘無毒
本草云主中風暴熱不能動搖跌筋結肉諸不足心
腹結氣虛熱濕毒腰痛莖中寒及目痛眥爛淚出久
服去面黑䵟
心云潤肺除熱
茵蔯蒿
氣微寒味苦平隂中微陽無毒
入足太陽經
象云除煩熱主風濕熱邪結於内去枝梗用葉
本草云治風濕寒熱邪氣熱結黃疸通身發黃小便
不利除頭熱去伏瘕入足太陽仲景茵蔯梔子大黃
湯治濕熱也梔子栢皮湯治燥熱也如苖澇則濕黃
苗旱則燥黃濕則瀉之燥則潤之可也此二藥治陽
黃也韓祗和李思訓治隂黃茵蔯附子湯大抵以茵
蔯為君主佐以大黃附子各隨其寒熱也
珍云治傷寒發黃
艾葉
氣温味苦隂中之陽無毒
本草云主下痢吐血下部&KR0630;瘡辟風寒令人有子炙
百病重午日日未出時不語採
心云温胃
白頭翁
氣寒味辛苦無毒有毒
本草云主温瘧狂易(音羊)寒熱癥瘕積聚癭氣逐血
止痛療金瘡鼻衂
心云下焦腎虚純苦以堅之一名野丈人一名胡王
使者
百合
氣平味甘無毒
本草云主邪氣腹脹心痛利大小便補中益氣除浮
腫臚脹痞滿寒熱通身疼痛及乳難喉痺止涕淚
仲景治百合病知母湯百合滑石代赭石湯有百合
鷄子湯百合地黃湯或百合病已經汗者或未經汗
下吐者或病形如初或病變寒熱並見活人書治傷
寒腹中疼百合一兩炒黃為末米飲調服
孫真人云治百合隂毒煑百合濃汁服一升
蓯蓉
氣温味甘鹹酸無毒
本草云主五勞七傷補中除莖中寒熱痛養五臟強
隂益精氣多子婦人癥瘕除膀胱邪氣腰痛止痢久
服輕身
液云命門相火不足以此補之
玄參
氣微寒味苦鹹無毒
象云足少隂腎經之君藥也治本經湏用
本草云主腹中寒熱積聚女子産乳餘疾補腎氣令
人目明主暴中風傷寒身熱肢滿狂邪忽忽不知人
温瘧洒洒血瘕下寒血除胷中氣下水止煩渴
易老云玄參乃樞機之劑管領諸氣上下肅清而不
濁風藥中多用之故活人書治傷寒陽毒玄參升麻
湯治汗下吐後毒不散則知為肅清樞機之劑以此
論之治空中氤氲之氣無根之火以玄參為聖藥
欵冬花
氣温味甘辛純陽無毒
珍云温肺止𠻳
本草云主欬逆上氣善喘喉痺諸驚癎寒熱邪氣消
渴喘息呼吸杏仁為之使得紫苑良惡皂莢硝石玄
參畏貝母辛夷麻黃黃茋黃芩黃連青箱
藥性論云君主療肺氣心促急熱乏勞欬連連不絶
涕唾稠黏肺痿肺癰吐膿
日華子云潤心肺益五臟除煩補勞劣消痰止𠻳肺
痿吐血心虛驚悸
衍義云有人病𠻳多日或教以燃欵冬花三兩枚於
無風處以筆管吸其煙滿口則嚥之數日效
時習云仲景射干湯用之
紫參
氣微寒味苦辛無毒
本草云主心腹積聚寒熱邪氣通九竅利大小便療
腸胃大熱唾血衂血腸中聚血癰腫諸瘡止渴益精
仲景治痢紫參湯主之紫參半斤甘草二兩水五升
煎紫參取二升却内甘草煎取半升分温三服
苦參
氣寒味苦氣沉純隂
心云除濕
本草云主心腹結氣癥瘕積聚黃疸溺有餘瀝逐水
除癰腫補中明目止淚養肝膽氣安五臟定志益精
利九竅除伏熱腸澼止渴醒酒小便黃赤療惡瘡下
部&KR0630;平胃氣令人嗜食輕身
衍義云有人病遍身風熱細疹痒痛不可任連胷脛
臍腹近隂處皆然涎痰亦多夜不得睡以苦參末一
兩皂角二兩水一升揉濾取汁銀石器熬成膏和苦
參末為丸如梧桐子大食後温水下二十丸至三十
丸次日便愈
時習云苦參揩齒久能病腰
蘆根
氣寒味甘
本草云主消渴客熱止小便金匱玉函治五噎膈氣
煩悶吐逆不下食蘆根五兩剉水三盞煑二盞去柤
服無時
射干(又名烏扇)
氣平味苦微温有毒
本草云主欬逆上氣喉閉咽痛不得消息散結氣腹
中不通飲食大熱療老血在心脾間欬唾言語氣臭
散胷中熱氣
衍義云治肺氣喉痺為佳
仲景治咽中動氣或閉塞五扇湯中用
時習云仲景射干湯用之
心云去胃癰
敗醬
氣微寒平味苦鹹無毒
入足少隂經
手厥隂經
本草云主暴熱火瘡赤氣疥瘙疽痔馬鞍熱氣除癰
腫浮腫結熱風痺不足産後疾痛
仲景治腹癰有膿者薏苡仁附子敗醬湯薏苡仁十
分附子二分敗醬五分三物為末取方寸七以水二
升煎取一升頓服之小便當下愈
敗蒲
氣平
本草云主筋溢惡瘡
藥性論云亦可單用主破血取蒲黃赤芍藥當歸大
黃朴硝同服治跌撲瘀血
陳藏器云聖惠方治霍亂
葦葉
液云同蘆差大耳
防己
氣寒味大苦辛苦隂也平無毒
通行十二經
象云治腰以下至足濕熱腫盛脚氣補膀胱去留熱
通行十二經去皮用
本草云主風寒温瘧熱氣諸癎除邪利大小便療水
腫風腫去膀胱熱傷寒寒熱邪氣中風手足攣急止
泄散癰腫惡結諸蝸疥癬蟲瘡通腠理利九竅
藥性論云漢防己又又云木防己使畏女菀鹵鹹去
血中濕熱
牽牛
氣寒味苦有小毒黑白二種
本草云主下氣療脚滿水腫除風毒利小便
海藏云以氣藥引之則入氣以大黃引之則入血
張文懿云不可躭耆脫人元氣余初亦疑此藥不可
躭耆後見人有酒食病痞多服食藥以𨗳其氣及服
藏用神芎丸及犯牽牛等丸如初服即快藥過再食
其病痞依然依前又服其痞隨藥而效藥過後病復
至以至久服則脫人元氣而猶不知悔戒之惟當益
脾健胃使元氣生而自能消腐水榖其法無以加矣
心云瀉元氣去氣中濕熱凡飲食勞倦皆血受病若
以此藥瀉之是血病瀉氣使氣血俱虛損所傷雖去
瀉元氣損人不知也經所謂母盛盛母虛虛母絶人
長命此之謂也用者戒之白者亦同
羅謙甫云牽牛乃瀉氣之藥試取嘗之便得辛辣之
味久而嚼之猛烈雄壯漸漸不絶非辛而何續註味
苦寒果安在哉又曰牽牛感南方熱火之化所生者
也血熱瀉氣差誤已甚若病濕勝濕氣不得施化致
大小便不通則宜用之耳濕去其氣周流所謂五臟
有邪更相平也經所謂一臟未平以所勝平之火能
平金而瀉肺氣者即此也然仲景治七種濕證小便
不利無一藥犯牽牛者仲景豈不知牽牛能瀉濕利
小便為濕病之根在下焦是血分中氣病不可用辛
辣氣藥瀉上焦太隂之氣故也仲景尚不敢輕用如
此世醫一槩而用之可乎又曰牽牛辛烈瀉人元氣
比諸辛藥尤甚以辛之雄烈故也
三稜
氣平味苦隂中之陽無毒
象云治老癖癥瘕結塊婦人血脉不調心腹刺痛湏
炮用
珍云破積氣損真氣虛者勿用
液云又治氣脹血脉不調補五勞通月經消瘀血色
白破血中之氣
蓬莪术
氣温味苦辛無毒
象云治心膈痛飲食不消破痃癖氣最良炮用
本草云治婦人血氣丈夫賁豚治心腹痛中惡疰忤
鬼氣霍亂冷氣吐酸水解毒飲食不消酒研服
液云色黑破氣中之血入氣藥發諸香雖為泄劑亦
能益氣故孫用和治氣短不能接續所以大小七香
丸集香丸散及湯内多用此也
草龍膽
氣寒味大苦氣味厚隂也無毒
珍云純隂酒浸上行
心云除下焦之濕及翳膜之濕
象云治兩目赤腫睛脹瘀肉高起疼痛不可忍以柴
胡為主治眼中疾必用之藥也去蘆
瓜蔞根
氣寒味苦味厚隂也
本草云主消渴身熱煩滿大熱補虛安中通月水消
腫毒瘀血及熱狂
心云止渴行津液苦寒與辛酸同用𨗳腫氣
珍云苦純隂若心中枯渴者非此不能除
地榆
氣微寒味甘酸苦而酸氣味俱厚隂也
本草云主婦人乳産七傷帶下月水不止血崩之疾
除惡血止疼痛腸風泄血
象云治小兒疳痢性沉寒入下焦治熱血痢去蘆
心云去下焦之血腸風下血及瀉痢下血湏用之
珍云陽中微隂治下部血
紫草
氣寒味苦無毒
本草云主心腹邪氣五疸補中益氣利九竅通水道
治腹腫脹滿去上用葺
茜根
味苦隂中微陽
珍云去諸死血
藥性論云主治六極傷心肺吐血瀉血
日華子云止鼻洪月經不止
菊花
苦而甘寒無毒
心云去翳膜明目
珍云養目血
藥性論云使治身上諸風
日華子云治四肢遊風利血脉心煩胷膈壅悶
葶藶
氣大寒味苦辛無毒
本草云主癥瘕積聚結氣飲食寒熱破堅逐邪通利
水道下膀胱水伏留熱氣及脾間邪水上出面目浮
腫身暴中風熱疿痒利小便久服令人虛又云療肺
壅上氣欬𠻳定喘促除胷中痰飲
液云苦甜二味主治同仲景用苦餘方或有用甜者
或有不言甜苦者大抵苦則下泄甜則少緩量病虛
實用之不可不審本草雖云治同甜苦之味安得不
異榆白皮為之使惡殭蚕石龍芮仲景葶藶大棗瀉
肺湯用之
王不留行
味苦陽中之隂甘平無毒
珍云下乳引𨗳用之
藥性論云治風毒通血脉
日華子云治遊風疹婦人月經不勻
通草
氣平味甘辛陽也無毒燈草同
象云治隂竅不利行小水除水腫閉治五淋生用
珍云瀉肺利小便甘平以緩隂血
日華子云明目退熱催生下胞下乳
木通
氣平味甘甘而淡性平味薄陽也
無毒
象云主小便不利𨗳小腸熱去皮用
心云通經利竅
本草云除脾胃寒熱通利九竅血脉關節令人不忘
散癰腫諸結不消墮胎去蟲
瞿麥
氣寒味苦辛陽中微隂也
象云主關格諸癃結小便不通治癰腫排膿明目去
翳破胎下閉血逐膀胱邪熱用穗
珍云利小便為君主之用
本草云出刺决癰腫明目去翳破胎墮子下閉血養
腎氣逐膀胱邪逆止霍亂長毛髮
車前子
氣寒味甘鹹無毒
象云主氣癃閉利水道通小便除濕痺肝中風熱衝
目赤痛
本草云主氣癃止痛利水道通小便除濕痺男子傷
中女子淋瀝不飲食養肺強隂益精令人有子明目
治目熱赤痛輕身耐老
東垣云能利小便而不走氣與猪苓同功
石韋
此一條與本經無一字同恐别是一物有誤姑存之
名遠墨子血見愁鹿經草也
時習云今一種作青苕菷名蟻子槐作血見愁又隰
州鼔角樓上一種名血見愁俱能破瘀血時習補或
人言紫花似旋風草但花不白又有一種花黃葉似
槐結角如菉豆俗呼夾竹梅
局方本草石韋味苦甘平無毒主勞熱邪氣五癃閉
不通利小便水道止煩下氣通膀胱滿補五勞安五
臟去惡風益精氣
日華子云治淋遺溺杏仁為之使得菖蒲良生華隂
又有生古瓦屋上者名瓦韋用治淋亦佳
藥性論云使治勞及五淋胞囊結熱不通膀胱熱滿
白附子
陽微温
珍云主血痺行藥勢
本草云主心痛血痺面上百病行藥勢
胡蘆巴
苦純隂
珍云治元氣虛冷及腎虛冷
本草云得槐香子桃仁治膀胱甚效股脇脹滿面色
青黑此腎虛證也
馬兜鈴
苦隂中微陽味苦寒無毒
珍云去肺熱安肺氣補肺
本草云主欬𠻳痰結
藥性論云平能主肺氣上急坐息不得主欬逆連連
不可
日華子云治痔瘻瘡以藥瓶中燒熏病處入藥炙用
是土青木香獨行根子也
聖惠方治五腫蠱毒
圖經云亦名土青木香實主肺病根治氣下膈止刺
痛
白芨
苦甘隂中之隂味辛苦平微寒無
毒
珍云止肺澁白蘞治證同
本草云主癰腫惡瘡敗傷隂死肌胃中邪氣賊風鬼
擊痱緩不收白癬疥蟲
藥性論云使治熱結不消主隂下痿治面上䵟皰
天南星
味苦辛有毒
珍云治同半夏
陳藏器云主金瘡傷折瘀血取根搗傅傷處
日華子云味辛烈治撲損瘀血主蛇蟲咬傅疥癬毒
瘡
欝金
味辛苦純隂
珍云涼心
局方本草鬱金味辛苦寒無毒主血積下氣生肌止
血破惡血血淋尿血金瘡
藥性論云單用亦可治婦人宿血結聚温醋磨服
經驗方云尿血不定葱白相和煎服效
本草云生蜀者佳北人謂之馬蒁亦啖馬藥用治脹
痛破血而補
佛耳草
氣熱味酸
象云治寒𠻳及痰除肺中寒大升肺氣少用欵冬花
為使過食損目
蛇床
味苦辛甘平無毒
本草云主婦人隂中腫痛男子隂痿濕痒除痺氣利
關節癲癎惡瘡温中下氣令婦人子臟熱男子隂強
久服輕身好顔色令人有子一名蛇粟蛇米五月採
隂乾惡牡丹巴豆貝母
湯液本草卷中
