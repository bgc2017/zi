圜容較義天文算法類一(推步之屬)
提要
(臣)等謹案圜容較義一卷明李之藻撰亦利
瑪竇之所授也前有萬歷甲寅之藻自序稱
凡厥有形惟圜為大有形所受惟圜至多渾
圜之體難名而平面之形易析試取同周一
形以相參考等邊之形必距於不等邊形多
邊之形必距於少邊之形最多邊者圜也最
等邊者亦圜也析之則分杪不億是知多邊
聯之則圭角全無是知等邊不多邊等邊則
必不成圓惟多邊等邊故圜容最鉅昔從邢
公研窮天體因論圜容拈出一義次為五界
十八題借平面以推立圜設角形以徵渾體
云云盖形有全體視為一面從其一面例其
全體故曰借平面以測立圜面必有界界為
線為邊兩線相支必有角析圜形則各為角
合角形則共成圜故曰設角以徵渾體其書
雖明圜容之義而各面各體比例之義胥於
是見且次第相生於周髀圓出於方方出於
矩之義亦多足發明焉乾隆四十六年十二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
圜容較義序
自造物主以大圜天包小圜地而萬形萬象錯落其中
親上親下肖呈圜體大則日躔月離軌度所以循環細
則雨點雪花潤澤旉於涓滴人文則有旋中規而坐抱
鼓況顱骨目瞳耳竅之渾成物宜則有穀孕實而核含
仁暨鳶翔魚泳蛇蟠之咸若胎生卵育混沌合其最初
葩發苞藏團欒于焉保合俯視漚浮水面仰觀暈合天
心摶風滃乎蘋端湛露擎于荷蓋砂傾活永任分合以
成顆鮫泣明珠撒柈杆而競走無情者飛蓬轉石斡運
總屬天機有情若鼄網蟲窠經營自憑意匠若乃靈心
濬發尤多規運成能壁水明堂居中而宣政教六花八
陣周衞而運正奇樂部在懸簫鼓共圜鐘迭奏軺車欲
駕輪轅貫樞軸其旋戲場有蹴鞠彈棋雅事對莆團蓮
漏忽然一啑成如珠如霧之談奇謾說恒沙滿三千大
千之國土至於火炎銳上試遠矚而一點圓光水積紆
迴指寥天而兩縫規合蓋天籟地籟人籟聲聲觸竅皆
圜如象官象事象物粒粒浮空有爛所以龜疇蓍策用
九之妙無窮羲畫文重圍圜之圖不改草玄翁之三數
安樂窩之一丸先天後天此物此志云爾凡厥有形惟
圜為大有形所受惟圜最多夫渾圜之體難明而平面
之形易晰試取同周一形以相參考等邊之形必鉅於
不等邊形多邊之形必鉅於少邊之形最多邊者圜也
最等邊者亦圜也析之則分秒不億是知多邊聯之則
圭角全無是知等邊不多邊等邊則必不成圜惟多邊
等邊故圜容最鉅若論立圜渾成一面則夫至圜何有
周邊周邊尚莫能窺容積奚復可量所以造物主之化
成天地也令全覆全載則不得不從其圜而萬物之賦
形天地也其成大成小亦莫不鑄形于圜即細物可推
大物即物物可推不物之物天圜地圜自然必然何復
疑乎第儒者不究其所以然而異學顧恣誕於必不然
則有設兩小兒之争以為車蓋近而盤盂遠滄涼遠而
探湯近者不知二曜附麗於乾元將旦午之近遠疇異
氣行周繞于地域其厚薄以斜直殊觀初𤾉暎氣故暉
散影巨而炎旭應微亭午籠虚則障薄光澄而曝射當
烈又有造四大洲之誑以為日月遶須彌為晝夜地形
較縱廣於由旬者試問須彌何物凌日與月而虧天且
縱廣奚稽乃狹與彎之變相積由旬至億千萬則地徑
有度金輪豈厚載所容統忉利謂三十三則象緯正圜
諸天之棋絫可怪且夫極辨者方圜之體若白黑一二
之難欺最精者方圜之度當微渺毫茫之必析沖虚撰
模稜而侮聖釋氏騁荒忽以誣民彼曾不識圜形惡足
與窺乾象夫寰穹邈矣豈排空馭氣可以縱觀乃道理
躍如若指掌按圖無難坐得昔從利公研窮天體因論
圜容拈出一義次為五界十八題借平面以推立圜設
角形以徵渾體探原循委辨解九連之環舉一該三光
映萬川之月測圜者測此者也割圜者割此者也無當
于歷歷稽度數之容無當於律律窮絫黍之容存是論
也庸謂迂乎譯旬日而成編名曰圜容較義殺青殺竟
被命守澶時戊申十一月也柱史畢公梓之京邸近反
人汪孟樸氏因校算指重付剞劂以公同志匪徒廣略
異聞實亦闡著實理其於表裏祘術推演幾何合而觀
之抑亦解匡詩之頤者也
圜容較義序
