通書述解儒家類
提要
(臣)等謹案通書述解二卷明曹端撰端字正
甫號月川澠池人永樂六年舉人官霍州學
正明史稱其學務躬行實踐而以靜存為要
讀宋儒太極圖說通書西銘嘆曰道在是矣
篤志研究坐下著足處兩甎皆穿明代醇儒
以端與薛瑄為最而端又開瑄之先是書每
章皆總括大意標於題下而逐句為之訓釋
其言皆明正通達極詳悉而不支蔓使淺學
見之易解而高論者亦終不能踰前有孫竒
逢序及跋其跋言此書而序則言所箋解者
為太極圖說通書西銘三書澠令張璟合刻
之蓋此其所刊之一種也其排纂頗無體例
刊板亦不遵其法皆以正文與註連書而以
方匡界正文每句之上下以為識别殊混淆
難讀今離而析之使註與正文别行以便省
覽焉乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
通書述解原序
儒之統何昉乎堯舜湯文儒而在上者也孔顏思孟儒
而在下者也治統道統原不容分而為二自分而二之
而君道師道遂成兩局始專以儒統歸孔子顏曾思孟
尚矣周程張朱繼之獨此九人者為傳道之人其餘學
術醇粹有宋而後諸儒輩出續有訓述微分正閏雖深
造各有自得而世代未遠羣言未定天地生民之命何
敢以一人輕進退焉余不敏幼而讀書得良友切劘頗
知究心儒業自董江都以至鹿江村得五十餘人彙成
帙標曰理學宗傳復慮其遺也又得胡安定崔後渠共
二十餘人為宗傳考以俟後之君子品隲而次第之近
得靖修先生太極圖通書西銘述解洞徹微密直窺道
之本原豈尋常學人敢望至夜行燭家規語錄錄粹年
譜諸種皆修身明倫保家正俗之要其進修之醇不於
其言而於其行可謂體備用達之學固應序例予宗𫝊
錄中按先生嘗司教山右之霍蒲四方從遊者幾千人
賢者服其德不肖者服其化陳建通紀曰本朝武功首
劉誠意理學肇曹靖修薛子文清極稱靖修得元公之
學篤信好古距邪閑正今文清配享孔廟炳如日星先
生之言行竟散佚無𫝊余甚惜之然皎月在天片雲難
翳明珠在水海若難私余固知先生之文必出也丁酉
秋澠令天弓張君以有事秋闈視予夏峯予止輯中州
人物考以先生居理學之首天弓曰邑無賢豪地方之
羞也有之而不彰守土者之責也明年搜其遺文八種
刻成問序於予且述與大參雲程崔公興學重儒之意
此固先生之靈爽有以啓之河洛之間斯文丕變此集
之出其有賴乎孫竒逢序
