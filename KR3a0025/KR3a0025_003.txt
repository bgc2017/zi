通書述解跋
通書述解四十章直與太極圖說相表裏解其未易解
述其未殫述非元公誰能發太極之藴非靖修誰能發
元公之藴乎至論孔顏之樂元功令兩程尋所樂何事
畢竟無人說破靖修獨謂孔顏之樂者仁也非是樂這
仁仁申自有其樂耳且孔子安仁而樂在其中顏子不
違仁而不改其樂安仁者天然自有之仁而樂在其中
者天然自有之樂也不違仁者守之之仁而不改其樂
者守之之樂也斯言至矣盡矣蓋極至之理惟一仁仁
者不憂不憂自樂寧直孔顏羲皇堯舜禹湯文武總不
外是四十章述解無非發明太極一圖而仁字已括圖
之義矣孫竒逢識
