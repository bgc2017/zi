通雅卷七明方以智撰
釋詁(謰語)
征營一作正營怔營通作屏營後漢鄧騭𫝊惶窘征
營蔡邕鍾離意郎顗𫝊俱用征營前書王莽𫝊人民正
營晉王濬自理書惶怖征營無地自厝張奐𫝊惶懼屏
營注與征營同三國志周魴表伀矇狼狽注伀猶怔也
方言&KR3827;沐征伀遑遽也郭璞曰&KR3827;沐喘&KR0689;貌征伀即怔
忡之聲
不庭一作不亭不享左傳以征不庭言不來在王庭
者史記作不享索隠曰舊本作不亭亭直也今人稱日
午為亭午即直午之義此孟奇說智以廷古讀去聲廷
直相因不廷即不直今人作挺直
帶介通作蔕芥慸葪蠆芥䘍介蒂芥賈生賦細故慸
葪索隠葪作介慸介猶鯁刺也相如賦曾不蔕芥升菴
載蠆芥䘍介慸葪而指南復載蒂芥□冠子世兵篇細
故袃蒯
逕廷即逕庭舊說激過也又曰隔遠貌莊子曰大有
逕庭毛晃韻增與韻會皆收入去聲音他定切師古音
朝廷之廷為去聲亦因此也或曰逕庭言逕路之與中
庭偏正殊絶猶言霄壤也西京賦望䆗窱以徑廷
峰距一作峰岠言峰稜機距也王茂弘曰卞望之峰
距言其神峰崖岸峻然距閉使人不敢犯也毛晃曰凡
刀鋒倒刺皆曰距趙廣漢善為鉤距晉灼曰距閉也或
作&KR1993;張揖注相如賦之雄戟曰北地有&KR1993;者毛氏曰鉤
距如鉤之有距吐之則逆使人入其術中以鉤索其隠
情也其曰超距一作歫搶頭撞地也史注拔距注兩人
以手共據地為力而能拔起之也臼許切又作岠晉書
作卞望之峰岠世說作距食貨志元龜岠冉孟康曰冉
龜中緣岠至也依說文以超距為超歫又曰㖖即㖕字
語相訶歫也
吕鉅即旅距銷距銷其距也漢文曰吾未能銷距且
無議軍凡言距者如鉤之有距也恐後陸梁負固尚以
峰距我未能銷之耳馬援𫝊黠羌旅距莊子一命而吕
鉅注吕鉅驕矜也或曰距與怇同怇本恇之訛後周文
帝紀歡稍懷旅距金華子雜編曰王式襖子半臂曳履
危坐斬徐州銀刀都無敢旅距者正用馬援𫝊之旅距
儲偫即儲跱猶言儲置也孫寶𫝊為除舍設儲偫後
章帝巡狩詔郡縣無設儲跱元和南巡詔無設儲跱又
通作庤峙詩以峙其粻庤乃錢鎛是也說文庤儲置屋
下也郝楚望曰漢西域𫝊車師後國有新道通玉關車
師後王以道當為拄置心不便拄置猶言儲偫遂以後
世之處置當儲偫云
徇齊一作叡齊彗齊史黃帝幼而徇齊注徇迅也齊
疾也家語作叡齊大戴禮作彗齊智按爾雅宣徇徧也
疾齊速也徇乃徇之訛言聖悊徧知而神速也
鍥薄即刻薄劉陶𫝊寬鍥薄之禁按左傳陽虎借邑
人之車鍥其軸晉樂府鍥臂飲清血鍥即刻字且與契
通呂覽察今篇契舟求劒張衡應間契船而求劒淮南
子契其舟範陸孫别立一音乃未知古聲爾
翲忽即嫖忽古通秒忽史記自序曰間不容翲忽五
家之文怫異注猶秒忽也按廣川王去歌背尊章嫖以
忽此即飄忽嫖翲皆飄字其曰通秒者說文秒定淮南
作蔈定故知古通古人於連字分則借之如飄渺之眇
或借飄通眇廟貌之貌或借貌為廟前有此說然史記
本文即謂其翲渺幾忽于理亦順
閔勉閔免僶勉一也轉為密勿蠠没又轉為侔莫文莫
漢五行志閔勉即黽勉劉公幹詩僶俛安能追殷仲
文表僶俛從事舊唐書朱全忠請討沙陀天子僶勉從
之俛乃俯字此用為黽勉漢五行志谷永諫成帝微行
閔免遯樂注與黽俛同劉向封事引詩作密勿從事注
即黽勉文選注引谷風詩密勿同心蓋古讀勿如末如
昧如没故昧爽作昒爽没身作圽身爾雅蠠没勉也蠠
亦作勔愐劉勔孫愐以此取名可推也陳騤雜志方言
侔莫強也相勉以努力曰侔莫晉書欒肇論語駁曰燕
齊謂勉強為文莫莫之聲又轉為務又轉為楙黽之聲
轉為睯故爾雅曰茂勉也務睯強也
儻&KR1733;一作儻蕩惝蕩轉為跌踼一作迭逿佚蕩漢書
史丹𫝊儻蕩不備陳湯儻&KR1733;猶言豁達也&KR1733;音蕩又作
逿倉公𫝊曰重陽者逿心主徐廣音唐盪也王式佯醉
逿墜顏音蕩為是丙吉𫝊皇孫敖盪正與逿通俗有跌
蕩之稱丙吉馭吏逋蕩阮嗣宗莊論&KR0008;跌失迹&KR0008;去聲
揚子法言作&KR0008;數蕩字皆相通文選思玄賦藐以迭逿
即跌蕩揚雄𫝊為人簡易佚蕩禮樂志詄詄蕩蕩樂府
天門開詄蕩蕩皆讀如迭廣韻韻會跌踼俱因說文徐
說
槁㬥藃㬥藃剝熇&KR0008;嗃曝槁與藃同呼高乎報二切
考工曰以火養其隂而齊諸其陽則轂雖敝不藃注司
農藃當作耗玄謂藃藃㬥隂柔後必橈減幬革㬥起戴
氏作藃謂木不孫理藃剝也荀子曰木揉以為輪其曲
中規雖有藃㬥不復挺者韻統載熇&KR0008;即槁㬥也孫愐
載嗃&KR0008;大呼也
逢俉猶逢遌也寤生猶遌生也鄂謝即晤謝朗寤即朗
悟俉音晤相逢而驚也史記逢俉化言化為訛敘𫝊
遌神即此意韻會作迕與俉遌同爾雅遌遇也注遌今
為晤左傳莊公寤生驚姜氏言寐覺而生則非矣言遌
生也遌逆也如今之倒生此筆乘載敬甫解也按史灌
夫𫝊武安鄂謝漢書作晤謝晉溫羡以朗寤見稱即與
王戎穎悟之悟同項羽𫝊贊尚不覺寤亦覺悟也相證
益知古人之借
叱㦉譇慸即侘傺離騷忳邑鬱余侘傺兮注侘立也
傺住也宋玉九辨曰&KR0008;傺而沈藏謂冬時物&KR0008;止也此
因方言傺眙逗也南楚謂之傺郭璞曰逗即住也傺音
際今字書傺尺制切侘丑亞切智謂當以聲取之狀其
咄怪爾趙凡夫曰侘傺本又作譇慸吳氏言當用吒㦉
此取說文重文合其音爾
邪揄一作歋&KR2023;捓揄歋瘉冶由&KR0008;歈邪揄舉手笑也
王霸收兵于市舉手歋&KR0008;之羅友見鬼捓揄揄動也郊
祀歌神之揄廣韻揄揚詭言也又抒也或舂或揄揄搖
之也邪揄乃笑人之聲與狀爾别作歋&KR2023;說文曰人相
笑為歋&KR2023;凡夫曰今改作捓揄張有復古編特正之李
白詩謔浪掉海客喧呼傲陽侯半道逢吳姬捲簾出捓
揄則讀揄為尤湘素雜記引李左車𫝊邪&KR2023;蘇鄂曰即
今俗謂之冶由也今誤刻冶田按賈誼新書冶由女子
笑貌即邪揄轉尤之聲小補曰歋&KR2023;又作擨省作搋許
顗彥周詩話引王元之詩澤畔離騷正憔悴道旁山鬼
謾&KR0008;歈此宋人隨意書者
漫羨即漫衍漢藝文志盪者為之則漫羨而無所歸
心羨音衍本從㳄㳄涎也心慕欲則口流涎羊可羨也
借為羨餘之羨去聲墓道曰羨音延老子埏埴以為器
作埏周禮典瑞壁羨以起度音衍地名沙羨音夷學者
須别之但以漫羨為漫然可羨則非矣郭忠恕分羨慕
從㳄沙羨從次字家說也
踳駮踳駁即舛駁梁書用律者多蹖駮孝經序踳駁
尤甚此本揚雄耳□對臥也唐韻作踳駁亦作僢淮南
子分流僢馳舛僢踳一字今韻書乃音踳為尺尹切誤
也按王制南方曰蠻注臥則僢疏云首在外而足向内
典瑞注僢為同邸庾元威曰衆議叢殘音詞䮞牙䮞牙
即舛互
□訽即奊詬升菴謂荀子□訽今本誤作謑訽賈生
用奊詬亡節智按說文有謑詬語故竝存之莊子失元
珠使喫訽索之而不得喫音口懈反契古通刻加口契
聲稷卨借音可證蓋古人韻粗殆奊詬之通稱也至以
喫作食於聲實遠而方言便之已載說文豈漢人有此
語邪然古人無用喫者惟見莊子又非本義郝氏以莊
謑課與奊詬為一林鉞誤作□詬
跋剌即撥剌杜詩跳魚撥剌張衡賦彎威弧之撥剌
注力達反李白詩跋剌銀盤欲飛去皆言其聲何必分
箭與魚邪
薛越即屑越升菴引荀子薛越之中野我今將聚之
於倉廩賈閏甫謂李密曰民以食為天而有司屑越如
此注狼戾也乃引薛草名越可為布則迂矣說文䊝&KR1281;
散之也即屑越之意䊝與屑通
彫攰本作彫㩻弊也魏蔣子通𫝊彫攰之民倘有水
旱不為國用葛洪字苑攰作卼音九為切毛晃曰竇苹
音媿今字彙攰音貴以讀媿如貴也智又按韻會引廣
韻攰瘦極也升菴引作疲極今按孫愐唐韻即廣韻本
止有㩻瘦極也而媿字下無攰字則知彫攰本作彫㩻
即彫匱之音義也又按顏之推曰張揖呂忱云支傍刀
是剞字蔣濟自造支傍力
怇擾本是恇擾梁鑑吳承伯奄至吳興吏民恇擾史
㷖釋文作怇擾註音巨胡身之曰字書無怇字梁鴻詩
恇恇隂氏引作怇字智按恇怇不應相通定是訛耳魏
書裴燦𫝊合家恇懼用禮記之匡懼也升菴讀恇為慌
周禮擾萬民鄭氏音饒漢書劉累擾龍顏師古音饒按
此當音上聲
偃佒即偃仰古作偃卬莊子緣循偃佒佒音恙郭璞
曰偃佒不能俯執者也智謂仰有去聲北人呼仰為養
則通佒矣詩或栖遲偃仰釋文作偃卬此古仰字史大
人賦低卬夭矯則為低昂
辟倪通作俾倪陴隦睥睨壀堄上匹計切下硏計切
斜目詹相也古通作俾倪亦作辟倪信陵𫝊曰矦生辟
倪故久魏其武安𫝊曰辟倪兩宮間漢書作辟睨城上
女牆可蔽以瞻敵者因名睥睨别作壀堄唐鹵簿有俾
倪宋志載䁹睨漢乘輿用之如花蓋而小顏籀注急就
俾倪謂持蓋之杠在軾中央環為之所以止蓋弓之前
却也今曰俾倪扇
詀讘即呫囁顳顬即讘吺灌夫曰效兒女曹呫囁耳
語呫尺涉切切切附語也囁本作聶尼輒質涉二切附
耳語聶之也說文又有讘字多言也即囁字或用為讋
囁孫愐葉韻兩收之作呫囁以喋為便語㖩為多言而
以囁為口動呫為嘗也音他協切狐讘縣名在清河郡
又有顳字用為顳顬即讘吺吺汝朱切說文讘吺多言
也唐本殳聲徐本投省聲韓昌黎口將言而囁嚅殳聲
是也驩兜之兜亦有作吺者故孫氏音當矦切而徐投
省則失之遠矣葛洪字苑㖩&KR0034;而囁嚅
遮迣當作遮迾漢書男女遮迣注迣古列字天馬歌
迣萬里注迣逝字此何其兩借邪按迾古列字迣當專
為逝廣韻迾下復引迣字泥晉灼之注耳史記天馬歌
作跇萬里賈生賦鳳漂漂其高遰音逝南齊倖臣𫝊後
史臣曰式候還麾遮迾清道正遮列字也
阿匼即阿邑張湯𫝊以知阿邑人主注諂䛕迎合貌
同嗚唈之唈音遏合切唐蕭復𫝊諂䛕阿匼楊再思阿
匼取容正阿邑也增韻邑匼二字附出唈字下是也而
公紹分之烏匼巾名匼匝周繞貌俱見杜詩
璀璨一作翠粲綷䌨&KR0008;縩嵇康琴賦新衣翠粲纓微
流芳翠音崔班婕好賦作綷䌨升菴又引&KR0008;縩直翁引
說文玉光璀璨老學菴曰東坡牡丹詩一朵妖紅翠欲
流乃知蜀語鮮翠猶言鮮明
抏敝猶刓弊食貨志百姓抏敝以巧法師古曰抏訛
也說文刓剸也徐鍇曰印刓弊前漢書刓印不予蘇林
曰手弄角訛孔融𫝊贊注园即刓字莊子五者园而幾
向方矣注圭角泯鑠也集韻或作㝴韻會通作玩史記
印玩而不能授按說文以剸解刓則是同剜心割肉之
剜字借用作刓弊耳
負兹一作負子方子謙引曲禮不能則辭以疾注疏
引白虎通云天子有疾稱不豫諸侯稱負子子民也言
憂民不復王也按公羊𫝊屬負兹注蓐席也史記康叔
封布兹兹者藉席之名索隠曰一作茊公明草也則負
子者兹子之借聲相通也白虎通鑿解耳筆乘引呂覽
今兹美禾來兹美麥為來年則負兹為負歲月益牽強
矣
絜楹一作絜盈卜居曰突梯滑稽如脂如韋以絜楹
乎絜楹朱子未詳一曰楹屋柱亦圓物梁氏謂兩楹酬
酢之地此總言其圓轉逢迎應答容悦之狀絜楹猶言
盤旋酬酢也御覽引作絜盈公紹引說文楹盈盈然對
立之狀考工之程與楹同即柱也猶欒盈之為欒逞岳
柯作桯史弱矦曰岳亦齋取此義莊子曰舉筳與楹楹
即桯謂皆圓物小大不同耳一曰屋四周為楹言旋轉
也一曰猶捧盈之語言處盈也
汙&KR0034;一作窊隆窳隆後漢桓彬辭隆就窊霍諝𫝊人
心不同辟若其面窊隆醜美蜀志郤正作釋譏道有隆
窳物有興廢淵明命子詩時有語默運同隆窊又詩曰
肆志無窊隆窊窳皆與汙通聲
負扆一作負依背依倍依史魯世家索隠述贊周公
攝政負扆據圖𫝊記多作負斧扆漢嚴助𫝊負黼扆徐
樂書南面背依史世家南面倍依王莽𫝊負斧依南面
又負依踐阼蓋古陪倍負背北皆相通負尾即陪尾負
郭即背郭淮隂𫝊吾豈可以鄉利而倍義與向背同詩
言樹之背謂北堂也北本二人分背之形作□借作南
北之北漢行幸萯陽宮李斐曰萯音倍
怐愗一作怐瞀瞉霿怐□&KR0034;□□&KR0008;區霿備霿溝瞀
五行志區霿無識師古區口豆反霿莫豆反又曰青眚
牛旤也不敬而□霿之所致也荀子愚陋溝瞀溝音叩
無知也又曰溝猶瞀儒亦是分溝瞀用之楚辭直佝愗
以自苦一作怐愗韻會作怐愗或作瞉霿湛若作&KR0034;□
傋&KR0008;抄集韻字也韓昌黎南山詩堛塞生怐愗注引楚
詞怐愗即佝瞀音寇茂今直翁收二字于宥韻古蓋務
貿霧雺蒙眊毣俱通
減溜即涵流管子減溜大成注減盡也溜發也君既
均施物盡發於善按減與涵通釋文引詩僭始既減說
文引作□即涵字溜與流通涵流猶言涵泳同流而歸
大成之化也存證
沙劘挲磨即磋磨王褒九懷貴寵沙劘謂陵轢之猶
磋磨也與挲靡同挲靡則挲音磋摩娑則音梭樂府曰
一日三摩娑或作靡挼捼莎見古雋類
虚戾即墟厲國策秦人遠迹不服而齊為虚戾注引
莊子國為墟戾居宅無人曰墟死而無後曰厲又公子
魏牟說趙王社稷為墟戾
卓犖一作逴犖逴躒卓礫蜀秦宓𫝊卓犖超倫犖音
落文選蜀都賦卓犖奇譎班固𫝊作逴犖文選注作逴
礫禰衡傳英才卓礫吳志駱統表理張溫卓礫冠羣
林離一作淋灕淋漓通為滲灕流離轉為流麗藰莅飂
戾又轉飉戾嘹唳重其聲則為勞利相如賦麗以林
離後人用淋灕省作淋漓河東賦滲灕而下降即淋灕
之聲也轉作流離陸機賦流離濡翰注曰林離流離通
用詩曰流離之子則有流落之意或以指鳥亦謂鳥流
離也黃離留此轉聲也又轉為流麗上林賦藰莅芔歙
即流麗歘吸唐詩流麗鳴春鳥馬融𫝊戫汨飂戾即留
戾鮑照詩飉戾江上謳亦作嘹唳通作勞利樂府有雀
勞利
卉汨一作卉歙軋忽一作軋沕軋芴五神章曰卉汨
臚汨于筆反言疾忽也臚陳也相如用卉歙子雲用旭
卉亦是此意或用䀜霍與忽同升菴曰芔歙即歘吸古
作□見石鼔文省作芔而五臣以為卉智按郊祀詩用
卉汨則卉歙一聲也史記瞋盼軋忽漢書作縝紛軋芴
天馬歌作軋忽此皆聲轉沕卉歘嚖皆聲也
流落一作留落孔平仲雜鈔曰霍去病傳諸宿將常
留落不耦今世俗多作流落或議史記無此語乃見漢
書衛青𫝊諸將常坐留落不遇注遲留零落不遇合也
智按去病在青𫝊後實去病𫝊語凌本作不遇萬歷十
年南監高啓愚修本依劉之同所校此語正作留落不
耦方禹修問奇廣引作史衛青𫝊誤
暴樂一作剝落剝脱駁犖爾雅毗劉㬥樂也注樹葉
缺落蔭希也太元圖敗損乎七剝落乎八漢五行志剝
落萬物始大殺矣水經汾水東過晉陽注單碑獨存文
字剝落又荀子剝落之砥礪之上林賦赤瑕駁犖注采
點也不純之名韓愈納凉聯句大壁曠凝淨古畫奇駁
犖其聲又與薄落通見後
牢落者寥落也一作遼落廖落歷落者磊落也拓落者
脱落也一作跅落濩落者吳落也彫落者刊落也枳落
者籬落也薄落者各落也鑿落者錯落也上林賦牢
落陸離文賦心牢落而無偶一作遼落退之用廖落即
寥落權德輿詩牢落寒原會素車蓋牢為寥之洪聲古
常通呼桓彝周顗歎茂弘嶔崎歷落即磊落也北魏張
淵𫝊用磥落揚雄為官拓落蓋脱落之意又漢書注跅
落無檢局也莊子濩落史記吳落吳與濩通爾雅檴落
則木名漢書彫落洪支班彪𫝊刊落不盡刊即彫意後
漢書枳落言藩落也藩籬也吳徐盛從建業築薄落圍
袁紹在薄落津此言地聚枳落因以為名景福殿賦櫼
櫨各落以相承言其狀也王建用薄薄落落狀其紛亂
貌韻會曰錯落閒廁貌退之用鑿落指酒器亦謂錯落
也
扶於猶扶疎也通作扶疏扶蘇扶胥扶&KR1395;扶疋搏疋
史記上林賦垂條扶於郭璞曰扶於猶扶疎也五臣本
竟作扶疎疎乃俗字故李善改作疏字急就顏本扶疎
端拱本作扶疏昔和人於字用相於白於已竟而客議
無扶於字以所見近本作扶疎也才老曰古赫胥氏一
作赫蘇智按古於疎胥蘇餘皆相通扶蘇之詩子貢詩
𫝊作鄭靈公棄世臣而任狂狡子良憂之賦扶胥徐景
山引山有搏疋考異又戴毛氏作扶疋猶姑蘇之為姑
胥姑餘也太元&KR0008;首小宋本作&KR0008;升菴曰&KR1395;之解云外
物咸扶&KR1395;即扶疎也
孟浪一作&KR0954;浪何子元言莊子孟浪之言古本作&KR0954;
浪升菴言孟獲之孟音莽則&KR0954;浪同韻可證智按古庚
皆合陽孟津作□古讀明為芒也孟卯為芒卯其證更
明孟今在徑韻中原在送韻轉而漾韻與浪相應與放
浪蕩漾同例此其常也
槎蘖一作茬蘖由蘖一作甹枿甹&KR2305;說文&KR2305;引書甹
&KR2305;&KR2305;一作□椊國語山不槎蘖漢貨殖𫝊山不茬蘖伯
厚引說文作甹枿
憋懯即憋怤列子憋懯婩斫憋音撇懯音付婩音略
按方言鉗㽹憋惡也相侮以為無知謂之聑諾革反或
謂之斫郭璞注曰憋怤急性也斫郄斫頑直之貌則憋
怤即憋懯郄斫即婩斫之聲董卓𫝊有謂憋腸狗態謂
惡腸也
懷協即懷挾後漢方術𫝊懷協道藝即懷挾挾又與
夾俠通吳大帝東興堤俠築兩城漢華山亭碑有云吏
卒俠路晉宋書有夾轂隊周禮挾日而斂謂夾一日言
三日也康成改為浹何費事邪儀禮婦人事男子俠拜
謂夾一拜在中也士喪禮婦人俠牀東面俠古夾切考
工注俠鍾乳即夾字叔孫通𫝊殿下郎中俠陛師古曰
俠與挾同
鉤剝即句駁剝異即駁異胡廣𫝊議者剝異五家之
文怫異唐楊崇禮在太常每句駁省便又韓太沖深文
鉤剝即句駁宇文融𫝊鉤檢一作鉤校鉤較省言節也
便隨便取贏也
縲絏一作纍紲累紲史記孔子世家起纍紲公冶長
在累絏論語作縲絏子長自序幽于縲絏漢書作累紲
淫佚一作淫失淫泆姚佚淫逸婬佚淫佾淫屑漢地
里志漢中淫失枝柱久湫文淫失眈亂與淫佚同莊子
姚佚姚與淫通姚乃轉借耳依說文當作婬佚左傳作
淫佚九經考異引書淫逸于匪彝淫佚有辭陸作淫佾
馬作淫屑
慢侮一作嫚娒嫚姆嫚㑄漢書張良𫝊以上嫚娒士
史作嫚姆士一作嫚㑄㑄見說文陳平𫝊資㑄人又見
中山王衛姬𫝊說文以娒為母師音母
沖澹一作祌䄡祌禫荀子祌䄡其辭禹行而舜趨是
子張之賤儒也注即沖澹嚴遵老子指歸作祌禫
䫜顤即凹磽說文作贅顤盧照鄰文用䫜顤即凹磽
也皮陸唱和皆押此䫜字按說文贅顤高也五到五弔
切此孫氏方音也實即䫜顤古用磝碻謂不平也借以
狀面部不平遂造贅顤字
選耎一作㢲蠕㢲輭㢲懦史記選蠕觀望注與㢲輭
同漢書西南夷𫝊恐議者選耎耎正軟字不知何以用
軟後漢清河王𫝊選懦之恩西域𫝊公卿選懦容頭過
身懦音軟
柔需即柔耎契需即怯懦周禮考工脂之則需注故
書作&KR2550;少師曰讀為柔需之需即耎字六書統&KR0034;耎一
字說文耎稍前大也從介而聲讀若畏偄而沇切說文
之說不明但以偄為軟而楊桓竝改而沇切為人之切
蓋需耎皆軟字而需濡懦皆相轉故少師以需為軟則
許楊可謂糢糊矣又行數千里馬不契需注司農云契
讀如爰契我龜之契需讀為畏需之需釋文契古結反
需音須又乃亂反公彥疏謂從易需卦之需則并不知
先鄭意又何以解契需乎前又何以解柔需乎以愚論
之即讀怯軟亦可京山謂馬不喫撋殆謂馬不喫挼此
不如怯軟之為切近矣
駿厖一作駿蒙恂蒙駿駹綴旒一作畷郵贅瘤荀子
引為下國駿蒙大戴禮引作恂蒙董氏曰齊詩作駿駹
謂馬也禮記注引為下國畷郵其實言贅瘤與綴旒聲
通
窈窕一作窅窱䆗窱撓挑杳窱轉為窵窕窵窅□□
釋文引詩窈窕作窅窱說文于窱訓杳窱也于窵訓窅
深也于窔訓䆞窔深也皆上聲則窵窅䆞窔皆一聲之
轉耳西都賦杳窱而不見陽西京賦望䆗窱以徑廷莊
子撓挑無極注幽遠之義杜詩影動窵窕冲融間鄭嵎
津陽門百韻詩迎娘歌喉玉䆗窱蠻兒舞帶金葳蕤升
菴曰方言美心為窈美容為窕不宜專主女子凡夫以
窈窕專為宮室用而關雎窈窕當作杳窱愚曰古人形
容俱是借字如狀宮室用潭潭贊人曰淵源必曰此言
水也又當作何字乎又按方南明廣韻藻作□窱當是
窅窱之誤
蚴蟉本作窈糾夭蟜一作&KR1894;蟉詩舒窈糾兮勞心悄
兮糾音矯與悄叶猶秦糾作秦艽音交也窈糾纏繞貌
史大人賦低昂夭蟜屈折之狀上林賦青龍蚴蟉于東
箱漢書用&KR1894;蟉總之蕭尤二韻古通
窺窬一作闚覦闚𨵦轉為覬覦企喻晉陶侃𫝊潛有
窺窬之心後漢樂恢𫝊注干人主之闚覦河間孝王𫝊
闚覦神器魏志齊王芳紀費禕隂圖闚𨵦晉書段灼𫝊
奸雄之所闚𨵦左傳下無覬覦音計俞古規有幾音故
轉為去或曰樂府有企喻歌謂相覬覦懽好也姑存
襂纚通作襳襹褷䙰反之為䙰褷籭簁離纚離簁木
華海賦履阜鄉之畱舄被羽翮之襂纚注秦始皇宴安
期于阜鄉畱舄而去其衣襂纚然也草堂刻作□西京
賦被毛羽之襳襹退之詩視物隔褷䙰注引王維詩獨
立何䙰褷又陸羽茶經作籭簁嵇康琴賦作離纚古樂
府作離簁
攫挐通作攫搦捉搦後轉為娖拿揚雄解嘲攫挐者
亡舊唐書高宗永隆二年商賈富人厚加越禮嚴加攫
搦李德裕奏禁聖水百姓渡江日三五十人已加捉搦
可知是拿字韓琬𫝊不務省事而務捉搦樂府有捉搦
歌郝氏以世俗捉拿合之是也而未知其原古挐從如
即音拏衛青𫝊昏相紛挐又曰禍拏不解皆紛如之意
而擩亦從需音濡後轉為耨音又轉為懦音乃轉為拿
音初以儒汝孺弱四聲輪之故知搦即挐字而後人口
角漸分郭璞注方言渠挐音諾豬反此呼挐為奴也魚
麻韻通故奴轉為拿而搦有捻音猶今青登萊人呼那
為寧借反也然唐人尚或呼捻為稔為穏者則皆弱字
如字之本音未忘也
躡蹀通作蹀𨄌蹀躞轉為捷攝撇屑撇屑一作徶㣯䠥
&KR0887;文選南都賦羅襪躡蹀而容與禰衡傳參撾蹀𨄌
而前或作蹀躞白頭吟蹀躞御溝上鮑照行路難安能
蹀躞重羽翼趙壹疾邪賦捷攝逐物日富月昌猶躡蹀
又脣送之為䠥&KR0887;之聲相如賦□姍撇屑史記媥姺徶
㣯南都賦䠥&KR0887;蹁躚或作重脣為勃屑郝公收莊子敝
跬為撇屑非也
逡巡一作遁巡逡循通為遵循蹲循遵遁巡遁遜遁
上林逡巡避席東都逡巡降階莊子至樂篇忠諫不聽
蹲循勿爭過秦論遁逡而不敢進管子戒篇蹵然逡循
漢書平當逡循有恥萭章𫝊逡循甚懼趙飛燕𫝊逡循
固讓管子小問篇公遵遁繆然晏子春秋巡遁而對後
漢揚倫𫝊遜遁不行古人不惟借聲見形義近者時牽
率書之故遁以借逡又以借巡耳雲麓漫抄因此欲以
遁甲為循甲
缺望觖望即缺望元美引楚燕世家劉澤獨此尚觖
望解為缺字今作鞅望解非按漢書盧綰𫝊為羣臣觖
望今又作缺望孫寶𫝊擿觖即擿缺郝京山引史記淮
隂𫝊守儋石之禄者闕卿相之位今監本凌本無此字
郝别見麻沙本邪
宴娭即宴嬉古作燕喜南娭即南嬉抵陒即抵巇房
中詩神來宴娭即宴嬉詩之燕喜即此二聲也如妺喜
崔琦作妺嬉可證史相如大人賦吾欲□乎南嬉漢書
作南娭娭又與戲熙俱通淮南木熙莊子鼓腹而熙是
也漢杜周𫝊贊業因是而抵陒注讀若戲險也鬼谷子
有抵巇篇智按戲有麾音故與陒通
皮傅即皮附張衡𫝊皮傅河洛本以左𫝊皮之不存
毛將安傅山木篇從其彊梁隨其曲傅東都賦嬴氏傅
翼注引周書無為虎搏翼竝與附同而凡夫爭以附益
之附當用坿以說文附但訓附婁耳不知從土從阜有
何異乎
收責即收債責家即債家國語馮煖為孟嘗君收責
于薛即收債自周禮小宰稱責即謂債高帝紀兩家折
劵棄責即棄債後漢樊衷𫝊責家聞者即債家唐裴韋
作相天下無債帥此後多用債字責有去聲故多如此
讀
踵係即踵繼卬系即仰繫袁紹𫝊絶臣軍糧不得踵
係即踵繼鄭弘𫝊汎海而至沈溺相係即繼晉謝氏𫝊
蜀漢順流幽并係至續晉陽秋許詢與劉真長造䣛賞
對夜以係日李固𫝊聖嗣未立羣下繼望即係望徐陵
與智者禪師書傾心麥冷仰係何言憑此誓心以策西
暮毛尚書喜與智者書累年卬係即仰繫
雁行猶顏行管子輕重甲篇士爭前戰為顏行史嚴
助𫝊越人蒙死儌幸以逆執事之顏行前行曰顏通作
雁韓非子先為雁行以嚮秦軍戰國韓策韓居為隠蔽
出為雁行燕策使弱燕雁行晉王羲之𫝊我書比鍾繇
當抗行比張芝猶當雁行皆謂顏行也本借用後又為
之解曰雁飛大者居前故世習稱雁行而不知用顏行
證曏即証向徵辭即證辭莊子秋水篇知量無窮證
嚮今故郭子言曰曏明也吕吉甫解為向猶曩也莊子
蓋曰証其忽為曩者而今已成故矣古語向者作鄉高
帝紀鄉者夫人兒子皆以君向之為曩猶餉之為饟也
字家因說文以證為是証為俗按証見國策士蔚以証
靖郭君証為左驗引據以諫也從正於理更順古以徵
為證京山以無徵不信讀證智按隠十一年不徵辭註
音證宋人引谷永庶證序于下厚齋引魏證即魏徵避
仁宗同聲也轉注略曰莊子九徵至而不肖人得矣唐
人有唐九證命名本取莊子魏子才以徵為徵召而以
□為證
辨數即辯訴陳涉世家自辨數乃置注數音朔智謂
即辯訴也古借聲通用管子版法解微賤者無所告&KR2859;
五行志引論語膚受之愬則愬&KR2859;從朔亦如數之可音
朔也訴古作□劉宋書徐湛之𫝊并受辭□
馬失馬迭即馬逸軼事即逸事淮南孔子遊行馬失
食農夫之稼呂覽孔子行道而息馬逸家語東野畢馬
將迭與佚同史記管晏贊以是不論論其軼事即逸事
孔明與關公書未若髯之絶倫逸羣也即軼羣古多借
用
石畫即碩畫碩交即石交按史記有石畫之臣即碩
畫魏志裴潛𫝊注黃朗與右姓王惠朗為碩交曹操與
孫權書明棄碩交即石交孔明與張裔言石交謂金石
也後漢書孫嵩字賓石三國志注作賓碩斗量之名亦
作碩漢志歲收畝一碩半
目擊猶目及後漢郅惲𫝊子張但目擊而已人遂解
為頷額之意蓋擊借及字也莊子目擊而道存淮南人
間訓將築修城西屬流沙北擊遼水竝與及同
慹服即懾服漢書朱博𫝊豪強慹服即懾服按說文
懾失氣也服也㒤心服也皆之涉切慹悑也之入切其
實皆一字重文也莊子慮歎變慹又曰慹然似非人今
刻南華真經本作變熱焦本正作慹郝氏謂懾服讋服
與此為一
局趣即局足局促□趚跼□䟉趚通作跼蹐局迹局脊
武安𫝊局趣效轅下駒注音局促仲長統𫝊人事可
遺何為局促鄭衆𫝊局足狐疑崔靈恩詩注以䟉趚為
跼蹐樂毅𫝊云豈其局迹當時陳氏九經考異引韻注
曰說文作局脊諸經音義作跼&KR0146;趚&KR2463;之為蹐皆因說
文□側行也詩曰不敢不速此從束故音蹐然古實通
轉也郝氏趢趗勃窣瑟縮卑陬為一則強矣
倉卒一作蒼踤蒼猝漢平帝紀倉卒時横賦斂者償
其值杜詩貧窶有倉卒後漢六朝多用蒼猝說文踤觸
也一曰蒼踤郝氏引盧植𫝊論當追帝河津之間排戈
刃赴戕折按戕折猶倉卒智謂此自是戕折倉卒二字
渾呼之曰突方言卒相見謂之棐相見郭璞曰倉卒也
當音弗
零落一作苓落霝&KR0034;尚書大傳用苓落即零落也說
文&KR0034;霝&KR0034;也秦和鐘用&KR0034;字夏小正有栗零
總擥即總攬漢刑法志總擥英雄注即總攬史袁盎
𫝊竝車擥轡梁昭明弔張緬書擥筆無次皆攬字
濯造即濯竈士喪禮濯造于西階即濯竈按膳夫卒
食以樂徹于造注謂造作飲食之處即竈也史龜筴𫝊
卜先以造灼鑽注竈也
木禺即木偶劉表𫝊表欲臥收天運擬蹤三分其猶
木禺之于人也漢郊祀志木寓龍木寓車馬寓即偶也
史殷紀武乙為偶人孟子作俑則寓之轉聲也
㝛夜即夙夜㝛心即夙心祭莫重于武㝛夜注武曲
名武王至商郊停止㝛夜士卒皆歡樂舞以待旦故名
焉任昉表㝛心素志即夙心依說文作夙□又古文作
□□
□扤即搖刖賈誼策人心□扤與文選七命搖刖峻
挺同蓋兀者即刖者馬融賦𣙗刖即臬兀可証
雍睦通作訟繆陳登曰閨門雍穆即謂雍雍穆穆也
淮南泰族訓恬淡訟繆注訟容也繆靜也穆一作繆訟
繆與雝穆同
薄遽即迫急小極即小䜪嚴助𫝊事薄遽與迫急同
劇有極音如晉人皆以&KR1205;為極可証王導小極對之疲
倦是也方言&KR2117;&KR0008;倦也&KR2468;極也郭璞&KR2468;戶畏反今江東
呼極為□於&KR2117;下注亦曰呼極為&KR2117;外𫝊予病&KR2117;矣&KR2117;
□一字□是&KR1205;之訛相如賦徼&KR1205;受詘注疲極也六朝
亦稱罷劇
底厲即砥礪鄒陽底厲名號者不以利傷行蕭望之
𫝊底厲鋒鍔即砥礪底有止抵古音通用後分砥磨音
止伊于胡底音邸耆定音致遂分底底字學家說也
漸靡一作漸靡煎靡韓非子罷露百姓煎靡貨財枚
乘𫝊漸靡使然即漸靡也
堆髻一作椎結魋結貨殖𫝊程鄭冶鑄賈椎結之民
富埒卓氏度尚𫝊椎結鳥語之人置于縣下李陵𫝊巫
服椎結西南𫝊魋結耕田陸賈𫝊尉佗魋結箕居注
結音計莊子竈有髻司馬彪曰竈神赤衣音結彪蓋呼
結為計
肥礉即肥磽淮南泰族訓察陵陸水澤肥礉高下之
宜孟子地有肥磽礉之於磽猶徼之於僥也
跂匡猶跂尩荀子正論篇傴巫跂匡注尩同此如檀
弓暴尫之尫也亦作㑌其王霸篇賤之如㑌亦尩也
萆山猶蔽山竝河即傍河韓信𫝊間道萆山注如淳
讀蔽依山自蔽而行也始皇紀竝河以東注謂傍河郊
祀志竝海上莊子竝流而拯之鮑宣𫝊貪吏竝公俱訓
依與傍同溝洫志作旁南山周禮牽徬謂在傍也
元諆即元祺張衡𫝊同志朅來同元諆注音基智謂
即祺言福也說文以諆為欺字以欺乃氣也
琦辨即竒辨倚人倚事即奇人奇事荀子非十二子
好治怪說玩琦辨注讀為奇異之奇又云飾姦言為倚
事又云倚魁之行莊子南方有倚人皆即奇字
梨面即剺面耿秉𫝊梨面流血子美詩花門剺面管
子博帶梨大袂列淮南子剖梨之皆與剺與離通鄉飲
酒肺皆離注與𠢐同
捲握即拳握張堪𫝊樊顯言述破時捲握之物足富
十世而堪去折轅車布被囊而已捲握即拳握古拳拳
即卷卷老子指歸宛拳即夗卷可證
末殺即抹摋退之貞曜先生墓銘與世抹摋或議此
字太粗智按漢書谷𫝊欲末殺災異滿讕誣天即抹摋
字後人加手耳則西京已有此語
墯孏即惰嬾王丹𫝊酒肴勞勤農者墯孏者皆厲唐
李程性孏即嬾字張敞衎衎被輕媠之名注媠古惰字
乃言敞輕訬婑媠耳謂之古通可也
笞傌即笞罵賈誼𫝊笞傌之法注傌即罵字許氏好
言正俗乃反不收賈策之傌字可知其漏唐韻作&KR0008;
弭節通作靡節弭耳亦作彌耳弭定即敉定相如賦
弭節徘徊子雲𫝊作靡節淮南龍乃弭耳掉尾又曰狐
之捕雉乃卑體彌耳以待士喪禮巫掌招彌注彌讀敉
田齊世家弭人民即敉人民段熲𫝊西羌于此弭定即
敉定
旦宅即神宅京山曰莊子有旦宅而無情死即神宅
也郊特牲交於旦明即神明昊天曰旦即神旦晨也不
能晨夜晨即旦也舊謂旦為□字之訛非矣殆古以旦
為晨字省文為旦而後人分之乎
黎萌即黎民良萌即良民兆蒙即兆民管子其人力
同而宮室美者良萌也力作者也樂毅𫝊施及萌隸三
王世家姦巧邊萌後漢宦者𫝊剝割黎萌漢禮樂志郊
祀歌兆蒙祉福注即兆氓與民同
海瀕即海濱前書外戚侯表敘公孫弘自海瀕而登
宰相龔遂𫝊海瀕遐遠又王莽𫝊引詩率土之賓則賓
瀕皆濱矣
沈墨一作沉薶淮南盧敖汰沃篇猶穾奥也南遊乎
罔䆡之野北息乎沈墨之鄉論衡引之俱同但穾奥作
穾屼沈墨一作沉薶穾一作窔
㛯咨猶勉咨魏繆襲注尢射一卷㩩悛民干時誦太
史胴采作尤射惟㛯咨即勉咨也百姓&KR3477;讟踊&KR3477;而上
讟也方言抱㛯耦也郭注㛯音追萬反耦亦迮牙見其
義耳迮牙即錯互則抱㛯非㛯咨之義矣疑抱㛯即今
之分㛯
風别猶分别周禮少師注𫝊别故本作辨辨讀為風
别之别荒辨注亦引之今山西及旌德皆謂風如分古
有此音升菴亦云古孚金切詩騷韻可據
珪潔即蠲潔孟子圭田注圭之言珪潔也古與蠲通
儀禮饗禮圭為而哀薦之圭與蠲同蠲亦與㳙通
摩鐧即磨鑢考工注少師曰廬如纑或曰摩鐧之器
疏力庶反通典言錢磨鑢即此二字
履&KR0008;即履隟易林履&KR0008;自敵一作履隟吳語注間隟
也世語有仇隟即隙
&KR0008;&KR0008;即辜穰春疈辜祭四方注疈裂牲也辜磔禳也
漢書地里志馮翊雲陽縣注有&KR0008;禳祠三所與辜禳同
回遹一作回鴥回泬迴穴釋文引詩謀猶回鴥薛君
作回泬文選注作迴穴盧植𫝊今之禮記特多回穴唐
書裴延齡贊君臣回泬
孕育一作嬴育&KR2443;粥管子&KR2335;婦不銷棄注孕同又春
嬴育夏養長嬴即孕太玄好&KR2443;惡粥周禮薙氏秋繩而
芟之繩讀孕
絪緼一作烟煴氤氲緸緼□□說文引易作□□典
引作烟烟煴煴魏大饗碑同烟煴抱朴子用緸緼魏元
丕碑作壹緼
醳榮即釋榮楊著碑醳榮投黻即釋字景君碑農夫
醳耒郙閣頌醳散關之&KR2185;漯皆用作釋智按戰國策王
欲醳臣則臣請歸醳事史記魏世家與其以秦醳魏不
如以魏醳魏淮隂𫝊醳兵蓋古人讀繹醳譯皆如釋射
之為言繹也重譯來朝謂釋其語言也以此推知之
澣洗通作浣洒盥洗石建浣洒即澣洗郝曰儀禮盥
洗同
齋肅一作齊宿齊速齊遫孟子齊宿而後敢言九歌
吾與君兮齊速玉藻見所尊者齊遫
決驟猶蹶驟莊子麛鹿見之決驟注&KR1177;音桂新都取
之蓋謂蹶驟也蹶音桂烏桓𫝊句決即句簂足證通音
隃度即遙度隃謂即遙謂踰言即遙言趙充國𫝊兵
難隃度隃音遙黥布𫝊隃謂布何苦而反馮衍賦陟隴
山以隃望皆與遙同禮記投壺毋踰言注踰或為遙遠
譚語也猶或揄為或冘搖狄為揄狄也
妖蠱即妖冶文選舞賦妖蠱蠱即冶廣成誦古冶子
作古蠱子平子西京賦妖蠱亦同總之古少家麻音故
冶讀如蠱猶榭之為序迓之為御也
桃部即桃棓操杯即操棓新都曰文子羿死桃部即
棓山海經蛇巫之山有人操杯而東向立注杯或作棓
字史天官書天棓蘇林音棓打之棓得之索隠音皮韋
昭音剖郭璞注山海音抔皆非智按楊收棓于絳韻即
棒也掊排榜朴聲皆相轉如杯阫培埤皆其切響也字
本從□作□戴氏以楷作桮司馬貞河内人讀皮如坏
韋昭音剖與瓿音同郭璞直音&KR0008;耳蘇林音棓打之棓
後乃轉棒觀榜擊音篣棰擊轉揣敲朴轉攷可推矣
通雅卷七
