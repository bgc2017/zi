通雅卷四十七明方以智撰
動物(蟲)
紅娘子樗鷄也青娘子蚖青也爾雅螒(从翰省)天鷄注
黑身赤頭曰樗鷄又引莎鷄則在莎草中者此蟲在臭
椿上翅内盡紅蚖青居芫花上者色純青綠本作元青
葛上亭長亦赤頭黑身因其在葛故曰亭長三蟲實一
類也地膽為蚖青所化居地中太平御覽引爾雅地膽
地要青蠵也今爾雅無此文陸璣所云似蝗而斑幽州
謂之蒲錯乃莎鷄也此皆爾雅注並引而誤
蜻蜓或作青蛉又作虰蛵或曰負勞曰諸乘曰胡黎曰
紗羊曰&KR2652;莣曰䗧蛜曰江鷄曰青卒曰綘縐曰青衣使
者曰赤弁丈人曰紺蠜曰白宿曰螂蛉一物也爾雅
曰負勞陶氏曰諸乘崔豹曰小黃曰胡黎鄱陽曰江鷄
餘則以色稱之耳淮南子蝦蟆為鶉水蠆為蟌莣青蛉
也一名白宿造化權輿云水蠆為䗓本草作蟌則䗓為
訛&KR2652;莣即蟌莣之訛異名疏叙青蜓引方言雌蜻謂之
疋音祖是重誤矣方言此條言蜩蟬也胥本音胥其詩
類考蟋蟀一名蜻蜓亦前人之誤也方言蜻蜓謂之螂
蛉注六足四翼江東名狐黎淮南曰䗧蛜正蜻蜓也道
家曰眼可化為青珠能止精
撻末蛺蝶也一稱胡蝶木蠧菜蠧皆化之陸德明曰
蝶一名胥因莊子蝴蝶胥也崔豹曰撻末蝶也江東所
呼色白背青者是也列子謂烏足之葉化蝶或言百合
花化蝶北戶錄言樹葉化蝶如丹青野史謂綵裙化蝶
丹鉛錄南海蝶大如滿帆稱肉八十斤海南有鬼蝴蝶
在紅蕉上者曰紅蝙蝠嶺南有樹蝶樹蜂樹蟻皆連于
樹上
丹良螢也古單作萤爾雅萤火即照或作蚈月令夏
季腐草為螢吕覽作化為螢蚈淮南子作腐草化為蚈
注蚈為馬蚿出冀名曰秦渠則失矣合溪曰親見螢産
草中不信腐草為螢不知實陽氣蒸腐草濕熱所化也
或先氣化而後相生有之毛萇曰熠燿燐也燐螢火也
諸家據說文燐為鬼火非之毛指其光耳今人即以熠
燿宵行作螢之二名亦非月令注引夏小正注丹鳥丹
良也皇氏以為螢火王符曰蓬中拾自照謂螢火也陸
佃曰蚈音溪非宵行也如蠶尾後戴火可見螢有二種
一飛一行潛谷言西北螢火大如棗
莊子之&KR1871;蠆博雅之&KR0034;蠆皆因意立名也蟲毒曰&KR0008;故
有惡颯萬即范蜂也赤翅蜂窠土或木食蜘蛛巴中
蛒蜂在褰鼻蛇穴内最毒元&KR1027;有詩此&KR1871;蠆也莊子曰
&KR1871;蠆之尾注長尾曰&KR1871;短尾曰蠆&KR1871;音頼後人以其溷
蠣改作蝲故博雅曰&KR0034;蠆蠍也蠍尾長當别名&KR0034;耳蠍
一名主簿蟲說文&KR0008;粗外切乃蟲蠚之名音轉為蛔俗
作&KR0008;按&KR0008;無他用蠆重文耳墨客揮犀曰有蟲如扁蟬
隱屋壁及書册前如蟹螯鄭房為所螫遇良醫曰此名
惡颯不治殺人智在皮朗被左苗中常有引螯扁蟲入
人書簏螫人土人謂之渴沙
蜾蠃&KR1889;螉蒲盧皆螫蜂也陶貞白謂蜾蠃自生子如
粟粒捕取螟蛉以飼其子韓保昇寇宗奭皆云然列子
純雄無雌名曰穉蜂莊子細腰者化亦道聽也詩人據
所見聖人取其教子似續之大意耳注詩者泥解彭乘
曰陶說不妄泥巢屋壁者曰蜾蠃穴地巢者曰&KR1889;螉窠
于書卷或筆管者曰蒲盧即捕桑蠖及小蜘蛛&KR1889;螉捕
蠨蛸與蟋蟀捕得皆螫殺置穴中生子其上以泥隔之
旬日子大成蜂能飛而蟲盡矣王少夫曰余驗其螫殺
而後呼活之王浚川曰必附蟲而子乃生借氣也說文
引詩蜾蠃易林曰&KR0008;蜾生子深目黑醜三卦同爻一作
蝸螺知即果蠃
綠金蟬即吉丁蟲也吉丁蟲背正綠有翅在甲下出
嶺南人取帶之令人相媚漁仲云爾雅蛂蟥蛢也甲蟲
綠色似金者也北戸錄云金龜子甲蟲也背如金貼成
竺法眞羅浮疏云金花蟲文如金宋初益部記利州金
蟲皆謂其綠甲有泥金之光彩非謂如金黃色今為簪
釵餙曰綠金蟬
顚當土蜘蛛蓋蛈蝪之轉語也爾雅王蛈蝪郭注螲
蟷也跌蝪音迭湯聲轉為顚當鬼谷謂之蛈母金樓子
謂之鈞槖&KR2031;陳無功本引爾雅王蛈蟷誤此即土中結
網之蜘蛛也叚成式曰顛當穴土為蓋大如榆莢秦中
兒謠曰顛當顛當牢守門&KR1889;螉寇汝無處奔
月令仲春祭馬祖季春享先蠶禁原蠶為傷馬也蠶神
曰宛窳蠶與馬同神蠶為龍精其首類馬星屬天駟
月直大火則浴其種故周禮禁原蠶吳都賦八蠶之綿
李善注引劉欣期交州記一歲八繭出日南吳錄曰南
鄉郡一歲蠶八績高似孫引海物異名記曰八蠶共為
一大繭東壁曰南粤有四眠兩生八出者其溺曰沙皮
曰蜕甕曰繭蛹曰螝(音圭)蛾曰羅卵曰&KR2980;(音允)初出曰䖢(音苖)
自殭色白弘景云鹽度非也荀卿蠶賦曰此夫身女好
而頭馬首者與氾勝之言蠶法陸龜蒙作蠶賦說郛載
淮南王蠶經偽書也升菴曰馬頭神蠶神也後漢志曰
宛窳山海經載女子歐絲其蠶神乎今術家末僵蠶𫝊
馬口即不能齧草何子元曰後世遂有蠶女兒馬明菩
薩馬頭娘之說見于中華古今注及搜神記乘異集何
其妄也
天螻土狗與螻蟈鼫鼠蟪蛄并載者誤也土蟻亦謂
螻而螻蛄乃土狗也好攻土夜飛傅火以其好攻土故屬
之于螻爾雅&KR1386;(音斛)天螻蝚蠬螻注曰螻蛄類也方言蛄
詣謂之杜蛒(音格)螻螲謂之螻蛄或謂蟓蛉南楚謂之杜
狗今引者作土狗漢晉聲近也本草圖經引夏小正三
月&KR1386;則鳴甚是郤誤引廣雅曰螻蛄一名碩鼠以為五
技而窮之鼯鼠則大誤矣或以螻蛄為蟪蛄亦謬蟪蛄
蓋蟬類前人見一字相同則牽纏而不能決然則因論
螻蛄而可引螻蟈乎孟夏螻蟈鳴螻螻蛄蟈鼃也李東
壁稱能考正者亦以螻蟈鼫鼠蟪蛄并載何也
嗪蜩螗□蟟螿蚻蟪蛄蟬也蜕曰復育王充曰蟬之
生復育也闓背而出段成式云未蜕時名復育相傳蜣
螂所化冬附樹根朽處蓋蟬朽木所化也剖腹中有朽
木一名齊女崔豹言齊王后所化異矣古今稱此類殊
混故别之以爾雅言則蜩為總名螓蜩蟬之大者顙廣
而方故詩稱螓首也小正曰鳴蚻虎縣蚻即螓也東壁
謂螓小非矣夏鳴大而黑者蚱蟬也又曰蝒(鄭玄音綿)曰馬
蜩豳詩五月鳴蜩是也東壁曰頭有花冠曰蜩螗曰蝘
曰蝴蟬蕩詩如蜩如螗是也戴氏曰詩兩稱之蜩螗明
是二物而其聲雜也具五色者曰蜋蜩夏小正曰匽之
興五日翕望乃伏注匽唐蜩也東壁改作蜋耳小而文
曰麥&KR1578;小而青綠曰茅蜩曰茅蠽秋月鳴而青紫曰蟪
蛄曰蛁蟟曰蜓蚞(音挺木)曰螇螰曰蛥蚗音舌□小而青
赤曰寒蟬曰寒螿曰蜺未得秌風則瘖不能鳴曰瘖蟬
二三月鳴而小于寒螿曰&KR3844;母陶隠居以蟪蛄為寒蟬
甚確司馬彪曰即蝭蟧崔譔曰即蛁蟧也陶謂蟪蛄為
二物則惑于螻蛄耳蟬(市連切)别作䗃蜩或作&KR0008;
蜻蛚即蟋蟀一作&KR0008;螄樂府有蜻蛚篇即蟋蟀(息七所律)
(切)一作&KR0008;&KR2186;說文作蟋&KR2186;墨澤善鬭吳中養之以仰頭
捲䰅練牙踢腿為四病七月鳴又曰趣織樂府作促織
虎丘曰趲織一名孫旺陸璣曰楚人謂之王孫博雅因
作蚟孫而反語謂之孫旺耳爾雅曰蟋蟀蛩或作蛬□
一曰秦謂蟬蜕曰□朱子云斯螽莎鷄蟋螄一物隨時
變化而異其名今所見同時齊鳴形類各别馮嗣宗嘗
恨許愼以蟋蟀為即且土蛇之誤按此乃淮南注引即
且為蟋蟀舊云許愼注陳直齋曰題許愼注詳序文即
是高誘而說文蟋蟀下無此解
商蚷秦渠馮功馬蚿百足刀環蟲也即且蜈蚣蠖蠼螋
一類也魯連引古語曰馮功之蟲三段不僵墨子引
作百足之蟲三斷不蹶則馮功即百足矣爾雅曰蛽馬
䗃方言曰馬蚿北方曰蛆蟝大曰馬軸軸亦作&KR2209;淮南
子曰若蚈之足衆(注讀溪當音汧)幽州曰秦渠一曰馬陸其大
如指莊子曰使商蚷馳河即刀環蟲也即且之說不一
淮南注即且為蟋蟀郭璞以為似蝗大腹此皆失矣爾
雅曰蒺藜即且廣雅曰蜈蚣也日者傳後曰即且甘帶
騰蛇游霧而殆于即且此其證也蒺藜亦狀蜈蚣之形
耳尺蠖(烏郭切)似百足多生桑上即今蝍&KR2104;一名步屈小
而多足之毛蟲曰蠼螋俗呼為&KR0034;&KR0034;溺能瘡人
蜚害苗蟲也負螌則又一蜚也山海經曰白首之蜚又
一蜚也春秋書有蜚(平去二聲)爾雅曰蜚蠦蜰即負螌臭
蟲也廣雅則以為蹠劉氏五行傳以為負蠜其實蟅為
土鼈負蠜草蟲螽類也智以草閒大臭蟲隨地生之何
關春秋之書通志曰害稼始謂蜚蝱則螽類者近是升
菴論蜚不為災亦引負蠜牽未判耳山海經有獸白首
如牛一目見則有兵疫曰蜚亦引為一乎鄧潛谷引論
曰食苗心曰螟食葉曰蟘食節曰賊食根曰蟊食花曰
蜚此因爾雅四種而增一種也今按此蟲又有四種一
曰蜚蠊則滑生茶婆蟲也一曰負盤蟲則&KR0034;盤蟲行夜
者也蟅則簸箕蟲過街土鼈也負蠜則草蟲螽類也
&KR0977;即螽螽(聀戎切)即&KR0977;也爾雅曰䘀螽蠜草螽負蠜蜤
(音斯)螽松蝑蟿(音契)螽螇蚸(音歷)土螽蠰谿疏曰負蠜一名常
羊蜤螽周南作螽斯七月作斯螽一名舂黍毛氏亦曰
螽斯蜙蝑也漢志曰春秋為螽今謂之蝗說文曰螽蝗
也蝗螽也以股鳴者蔡邕亦曰螽蝗也李巡曰螽蝗子
也陸璣曰今人謂蝗子為螽兗人謂之螣蝗螽一物也
草蟲負蠜常羊一物也蜤螽幽人謂之舂箕即舂黍蝗
類也長而青其股似玳瑁五月中以股相切作聲蟿螽
螇蚸似蚸䗥而細長飛翅作聲者土螽蠰谿今曰土&KR0008;
江南呼吒蛡即吒蜢今作蚱蜢虴蚱&KR0008;一字似蝗而小
善跳向解牽擾此其槩也合溪必以斯為助辭螽乃常
有之物□不可謂蝗是殆未深考耳崔豹曰遼海間有
蜚蟲如蜻蛉名紺繙七月群飛闍天彝人食之云是蝦
為之又杜臺卿淮賦曰蝗化為雉入水為蜃爾雅蝝蝮
蜪(音緣復陶)字書引作螎陶董仲舒劉向曰螟始生一曰蝗
始生五行志劉歆曰蝝螕□有翼者嫓蠧即蚍蜉也何
休曰始生為蝝長大為螽魯語蟲舍蚳蝝韋昭亦曰復
陶也馮嗣宗曰凢經傳直謂之螽者蝗也凡似蝗不為
災歲時恒有者通得螽名故有阜螽草螽蜤螽蟿螽土
螽之别
㫄不肯即蠈也東坡志林曰元祐八年雍丘令米芾
書縣有蟲食麥葉不食實適會金部郎中張元方見過
云子方蟲為害甚于蝗有小甲蟲見禾輙斷其腰而去
俗謂之㫄不肯前此吾未嘗聞也智按爾雅食苗心螟
食葉蟘食節賊食根蟊廣韻蟘作&KR2048;&KR2048;音特賊作蠈食
禾節者也東坡獨不看爾雅邪程泰之曰徽州呼横蟲
汪彦章曰有旨恤蟲災言徽州蝻蟲為害蝻即横蟲也
横本有黃音智又按齊民要術言糓蟲曰虸蚄即子方
乃食菜之蛘也平水韵增云虸蚄食苗唐書宋史皆載
虸蚄害稼或方語通稱邪㫄不肯之名果竒然見說文
訓黨字蠰不過也則漢時已有此等名矣張有曰虸蚄
古但作子方鄭玄解方以類聚曰行蟲其強蛘乎唐宋
史借稱螟類智按方㫄古通子方當是子㫄子言小也
從㫄斷禾之節
郎中可以詰盜續博物志唐武德四年官市郎巾有
疑為狼筋者有老僧云曾以一千子賈胡市得三枚狀
如巨蛹兩頭光帶黃色涇帥段祐宅失銀物器集衆炙
之賊人脣瞤與蟲俱動柯古亦有此條又一條言狼巾
贊寧志直言為狼之筋
蝜蝂善負小蟲也爾雅蟲部傅負版郭璞云未詳吳
曾按柳子厚集云蝜蝂者善負小蟲也行遇物輙持取
仰其首負之背愈重雖困不止也
螘即蟻爾雅曰蚍蜉大螘小曰螘蠪朾螘□飛螘方
言曰齊魯之間謂蚍蜉曰蚼蝝西南梁益之間謂之玄
&KR0008;燕謂之蛾蛘大而赤色者名蠪要論之白蟻居土中
有城郭君王蠧屋化而羽夏月隂雨坌飛殆蚍蜉乎蚍
或作螕者誤螕乃扁蟲著牛馬食其血者也白蟻亦曰
螻亦曰土蟻玄蟻尤蕃遇羶負曳大頭不負曳若糾率
者故世以惰群者為大頭蟻小而微黃曰黃蟻稍大好
啖羣蟻曰虎蟻有蛆蟻狀如墨蟻化而羽能螫人爾雅
所謂丁蟻也有臭蟻好緣木為窠此其略也蟻與蛾通
用記曰蛾子時術之音蟻蟻子蚳籀作&KR0034;按鼈人共互
物内有蚳醢注蚳蟻卵今按本文有凢貍物則蚳必水
物龜鼈之類恐非蟻子里革言國語曰魚禁鯤鮞蟲舍
蚳蝝鯤鮞蚳蝝似為蟲魚孕育之通名非專言蛾子也
強蛘黑米蟲也毛蟲雀甕之蛅蟖非蛄䗐也爾雅曰
蛄䗐強蛘又曰彊蚚(音祁)疏曰今米糓中小黑蟲也江東
謂之[加虫]建平人謂之蛘子智按廣東謂之米牛紹興呼
為米象齊人又呼小蟻為蛘說文曰蛘搔䖹也蛄䗐強
䖹也強从蟲弘聲鍇曰弘非聲秦刻石文从口疑籀文
戴氏曰籀文&KR0034;即蛘鄺曰&KR0034;省作強而人通以強作彊
矣爾雅復有蟔(音墨)蛅蟴音近蛅䗐亦黑蟲也貞白曰蛅
蟖蚝蟲也石榴樹作雀甕曰蛅蟖房以黏音蛅則毛&KR0034;
其名蟔乎
白鳥蚊蚋也張邦基曰子美寄劉伯華云江湖多白
鳥天地亦青蠅人多指鷺按月令仲秋羣鳥養羞注引
夏小正曰九月丹鳥羞白鳥說文謂蚊蚋也金樓子云
齊威公卧于柏寢白鳥營饑而求飽公開翠紗之廚而
進焉知足者&KR1471;肉而退不知足者飽而腹潰蓋戒貪也
弱侯終以子美白鳥為鷺者是不妨二物一名五色線
言南海蟲無骨曰泥因以一日不齋醉如泥謂如此蟲
宋人拘泥可笑
孑孓生蟁蚋蚋其細者水中赤蟲曰蜎蠉一名孑孓
俗呼沙蟲說文曰孑無右臂孓無左臂游水際遇人則
沉以腰有力通其音為蛣蟩淮南子曰孑孓為蟁高誘
曰了孓倒跂蟲也子才作□□蟁即蚊亦作蟁說文作
蜹(而銳切)秦晉曰蜹楚謂之蚊其實蚊蚋為二物蚋蟲之
訥者荀子曰䤈酸而蚋聚蓋生䤈中曰䤈雞亂飛曰蠛
蠓(音檬)占家以旋主風衝主雨蠁亦甚細然為知聲蟲今
人以䤈雞為蠁非也又有鳥曰蟁母郭璞曰似□而大
黃白雜文聲如人嘔其吐納皆蚊鄧氏曰鷆也
蟾蜍一作瞻諸詹諸蟾蜍之蜍又作儲古蟬作詹諸
王會濟中瞻諸爾雅曰鼁&KR1434;蟾諸即蝦蟆也淮南謂之
去文升菴引&KR1434;&KR0008;作鼁&KR1434;音戚施誤矣詹諸蛤蚾也身
大背黑多琲磊曰蛤蚾一名去甫一名苦蠪俗以蝦蟆
為鼃之通名而謂此為癩蝦蟆蕭炳神其說言蟾下有
丹書八字故陳藏器疑惑而且以蝦蟆與蟾蜍辨何泥
也爾雅蟼蟇郭音驚又上聲此謂青&KR0034;也&KR0034;蟈皆總名
大而青脊者俗名土鴨鳴甚壯黑色者南人呼為蛤子
食之至美亦名水鷄亦呼田鷄衍義曰大聲蛙小聲蛤
月令所謂雀入大水化為蛤者也雜爼曰竈無故自濕
者赤蝦蟆名鉤注居之去則止其大者曰田父能食蛇
又曰蜦張子賢云眉州曰炙蟾括蒼人曰風蛤德興毛
山捕大蝦蟆名石撞眉人恨不脱得錦襖子即此物也
&KR0008;䘆地龍䖤蟺堅蠶&KR0008;螾螳螾&KR1219;䏰附引皆蚯蚓也
餘冬序錄云孟子巨擘蓋齊地有蟲類大蚯蚓人謂之
巨擘善擘地以行此說亦竒蚓轉為螾一曰歌女一曰
堅蠶音遣沗&KR1219;䏰以名其縣江南北呼為曲蟺或呼寒
欣或上聲字書遂造&KR0008;䘆二字吳氏曰白頸螳螾一名
附引其矢曰六一泥成式續集曰李貽孫見木枝化蚓
椒圖&KR2694;嗄贔屭霸下鴟吻嘲風蒲牢蜥蜴囚牛虬蝸狴
犴睚眦饕餮吻哆皆龍子者因一二而傅會也以狻猊
亦龍子者妄矣狻猊𠯗子也升菴云龍生九子各有
所好椒圖似螺螄好閉故立門上詞曲門迎駟馬車戶
列八椒圖即謂此見菽園襍記陳無功曰尸子云法螺
蚌而閉戶後漢書禮儀志殷以水德王故以螺著門戶
此即舖首也&KR2694;&KR2772;好負重今碑下獸鴟吻好望今屋上
獸蒲牢好鳴今在鐘上蜥蜴好水今立橋上狴犴好訟
今獄門上睚眦好殺今在刀上饕餮好飲食故立于鼎
又曰&KR2694;&KR2772;好水立于橋柱虭蛥好險故立于護朽上嘲
風好險今殿角作之狻猊好烟火今在香爐囚牛好音
今胡琴上形智按此多參差亦後人附會也霸下乃&KR2694;
&KR2772;贔屭之轉碑趺象之即句&KR0034;類也黃憲外史曰嚮者
豻&KR3851;之勞則以&KR3851;為陛音矣犴是犬類善守非好訟也
虬螭即蜥蜴虭蛥即虬螭升菴不能折衷而反爭注蛥
為舌折二音邪蓋古多字有移侈二音故螭之笞音相
近虭則虬字之訛耳嘲風即鴟吻又或以為蚩尾水物
可以厭火亦係乎人之說耳立于殿角者亦名陽馬此
人象之而名也即如狻猊豈盡龍之子乎狻音酸師子
也古師作□象獅形黃省曾以虓為獅子說苑云師曠
言駿&KR0008;食豹駿&KR0008;即狻猊从犬从馬一也然狻則可讀
俊
靈龜大者為蟕蠵負屭小者曰&KR1314;鼊應邵注漢書曰
靈蠵大龜也雌曰蟕蠵(音資携)雄曰玳瑁時珍曰秦龜是
山龜蟕蠵是澤龜嶺表錄異蟕蠵俗謂之兹彝人以木
楔其肉吼如牛乃煮拍之如玳瑁吳都賦巨鼇贔㞒(音避)
(戲)又作贔屭韻會作奰屓諸經音義作奰□雜爼及楊
孚嶺南異物志作係臂劉欣期交州記云蚼&KR0034;似瑇瑁
大如笠四足縵胡玳瑁有四鬛而無足萬&KR0851;初腰帶曰
玳瑁帶實即青花帶也又有龜筒出南海中似玳瑁而
無斑又有魚頂&KR0008;紅如血名鶴魚以龜筒夾鶴魚&KR0008;為
梳名鶴頂梳王莽傳作毒冒即瑇瑁崔希裕略古作&KR0008;
&KR0008;
蜥蜴總曰螭大者曰山龍子緣木曰蝘蜓在草澤者曰
螈蠑在屋曰守宫捕蠅曰蝎虎言其變曰十二時蟲有
如蛙首者曰蛤蚧蜥蜴亦作刺易蚖蠑守宫蝘蜓(徒典)
(切)蠦&KR2598;一名石龍子俗謂之壁虎亦呼螭虎蘇恭謂之
蝎虎方言作嗁䗔也而誤作螔螔則蝸牛矣謂其捕蠅
皆一物也大小長短異耳蝘蜓為大者丹碧色則短尾
純青色則長尾守宫以養丹砂而成蛤蚧出嶺表似蜥
蜴故方言曰桂林之中守宫能鳴即蛤蚧也嘗自呼其
名一歲能鳴一聲其頭似蝦蟆獲其雌雄合者益陽此
顧珍海槎錄所說趙宧光云鼸鼬蜥蜴也不知何據說
文一曰蟥蜓蝘蜓也
睩聽千歲蝮木僕苟印當一類也吕忱云睩聽如蜥
蜴居樹上齧人與蘇頌所言千歲蝮相似說曰有四足
齧人上樹曰砍木斫木即不可救曰博叔博叔者可急
治之成式曰木樸若龜尾長數寸居樹上食人藏器曰
苟印一名苟斗出潮州如蛇四足
蟂即蛟也雉入水化之&KR1849;乃蛟屬之&KR1849;非蛤蚌之蜃也
蛟有四足蛟之屬有蜃似蛇而大有角陸佃云蛇交
龜則生龜交雉則生蜃類書蛇與雉交而生子曰蟂似
蛇四足蟂音梟即蛟也陸禋續水經及魯至剛云正月
蛇與雉交生卵遇雷即入土數丈為蛇形二三百年能
升騰卵不入土但為雉耳任昉述異記曰能者蛇所化
也冬為雉春復為蛇即鯀化之黃能此皆泥鯀入羽淵
而為此說耳
吉弔脂紫稍花龍鹽也孫光憲北夢瑣言曰海上人
云龍每生二卵一為吉弔多與鹿游或于木上遺瀝直
流槎則枯著如蒲槌或青黃或灰色號紫稍花升菴曰
道樞所謂鹽即吉弔紫稍花也按裴淵廣州記云弔生
嶺南蛇頭龜身其膏至輕利銅瓦盛皆漏惟雞卵□盛
之不漏則弔固一物也藏器誤以為予何遠春渚紀聞
曰宋徽宗時蕭注破南蠻得鹽龍長尺餘養之以海鹽
飼之鹽出鱗閒收取能興陽說郛内南墅閒居錄載丁
謂龍精石謂龍交海上精流于石者
它即鼉也合溪曰說文以它為蛇蛇蓋已也古□即
象蛇形後别為蛇或作蛇其實它本是鼉其音同也神
農本經鼉作鮀此是一證亦因後世字亂加魚于旁也
綱目以為鼉非鯊鮀之類改之博物志謂之土龍鳴應
更鼓曰鼉鼓陸佃曰它身具十二生肖肉惟蛇肉在尾
最毒
密丁銅釘也朗晃圓蛤也海物異名記密丁魁蛤之
子也興化志有空豸朗晃形厚脣黑智在閩中見有圓
蛤號曰銅丁者正是其類今俗呼異名耳蝏䗒馬刀細
長蛤也&KR1173;䗯扁蛤也陳藏器曰扁而多毛如淡菜類擔
羅新羅之蛤也
蛤蜃蠙蠯蚌蚶䗾䗯&KR1173;蟶&KR2090;蠣蠔蠃皆海介物兩殼相
合者也蛤不一圓大者曰蛤&KR4290;亦作蛤蜊西施舌亦
蛤類也本草以車螯為大蛤爾雅蜃小者&KR2090;𫝊曰用蜃
炭蠙(賓邊二音)蠯(本牌疲三音)蚌(棒本二音)三字乃一聲之轉實一物
也鼈人掌取互物共蠯蠃蚳爾雅曰蜌蠯蚌含漿說文
曰蠯蜌也修為蠯圓為蠇蚌蜃屬也蠙大而産珠多故
曰蠙珠蠙因作璸玭琕蠯又作&KR0034;蛃蚌又作&KR2707;蜯&KR0008;蠬
說文曰&KR2707;蚌也又有&KR1736;魮山海經曰狀如覆銚是生珠
玉蚶(火含切)厚□如屋瓦亦曰魁陸&KR1173;(虚减切)似蚌而肉甘
毳䗾(呼典切)似蛤蜊而小廣人以蜆隋書劉臻父顯嗜蜆
呼為扁螺其稍大者呼為蠡䗯(即刃切)陿長而盧黑又作
&KR0008;蟶(丑經切)修長如指閩中有至小者甬東人種之至大
&KR2090;(余招切)薄䐨而大其柱最珍别作珧䖴即所稱江&KR2090;柱
也蠣厚䐨附石崖而生曰蠣房異物志曰古賁牡蠣也
一名石雲慈韓保昇曰又有&KR0008;蠣形短蠔旅生相附如
山謂之蠔山廣亦槩呼大蠡大蜆為蠔其䐨以之代磚
作墻蠃即螺通作蠡别作腡海蠃有絶大者臨海志烏
頭似蚶蚶有徑四尺者姚寬曰蛤蜊文蛤皆一潮生一
暈
海月江瑤柱也古曰玉珧江賦注大如鏡白色彙苑
一名膏葉盤即江瑤柱東坡以此敵荔枝風格升菴曰
今之馬甲柱古曰玉珧是也其别條又以江瑤柱為蠣
黃則誤矣元瑞言奉化四月風起江瑤或一再上如蚌
而大肉腥而䏰後有肉牙長寸許圓白如珂雪此柱也
余在廣州市角帶子即蚌之柱而乾者也在寧波則曰
江瑤柱蠣黃一曰蠣房以附石而生閩中最多升菴之
誤審矣或曰江瑤柱其肉香而脆言腥而䏰者非
䗻蟳䘋螠□&KR1209;彭蜞蝤蛑狗沙皆蟹類也郭索蠏行兒
廣雅蟹(胡買切)雌曰博帶雄曰蜋螘出于海者名䗻亦
作蠽(作結切)今高州志有蠘□是也說文有蛫子蛫即跪
也荀子曰蟹六跪而二螯俗作&KR1722;不必也同類有蝤蝥
亦作蛑其敖不毛後跪薄而闊如櫂故又名撥擢一名
蟳又名蝤䗋蟳䐨㫄有兩尖彭螖(王伐切)爾雅螖蠌小者
蟧又作□&KR1209;大約似蟹而小别有彭蜞擁劍似彭螖而
大似蟹而小蔡謨誤食即此也擁劍一名桀步一螯偏
小以大者鬭小者食一名虎蟳其䐨闊而多黃者名䘋
出南海中又有螠(烏介切)似彭螖可食薄䐨而小今松江
復有極小如指大者名沙狗以釀漬之䐨軟可食凡夫
曰蟹訛為鱟鱟訛為狗又有倚望竭朴蘆虎數丸一曰
沙丸江賦注&KR1526;(音流)江似蟹而小有十二腳林逋詩水泥
行郭索雲木呌鉤輈用太玄郭索蟹行兒字彙以郭索
為蟹
海扇車渠鎦積霏雪錄曰海扇甲物形如扇文如屋
瓦一名車渠則車渠正似蚶之大者大長數丈蚶名瓦
龍子又名魁陸正謂其如屋瓦也程大昌言尚書大𫝊
散宜生軰取大貝如車渠謂如車輪之溝渠轍迹也存
中譏康成注大傳渠車罔也康成蓋不識車渠智以車
渠似車輪故以名之存中又誤譏矣玉篇作硨磲
移角姑勞羊蹄皆車螯屬也臨海水土記云似車螯
而角不正者曰移角䐨薄者曰姑勞小者曰羊蹄車螯
本蜃蛤之屬周禮蜃珧以為餙蜃炭取其灰鍾岏為何
胤作說車螯蛤蠣宜充庖廚是也陳藏器羅願戴侗則
皆誤以蛤蜃之蜃為蛟蜃之蜃矣
璅結即海鏡也南越志璅結大者二三寸腹有蟹如
榆莢出取食還入腹嶺表錄異曰石鏡述異記曰石筯
贊寧志曰薊蚌即此物也又有寄生螺蛤皆蟹奴郭璞
賦瑣結腹蟹水母目鰕陶隠居言寄居似蝸牛腹有小
蟹出入此名蚌奴漢志會稽有鮚埼亭師古注有蚌腹
小蟹又漢律會稽郡獻鮚醬其此物乎廣川䟦李後主
蚌帖下屬州責蚌醬知有宗庿為重恐滋味䤔䣸引漢
鮚醬鮚即蚌蓋其類也
大貝牝貝玄貝小貝不成貝此漢之五貝也徑尺貝紫
貝珠貝綬貝霞貝貝之珍也詩錫我百朋注五貝曰
朋謂漢食貨志有此五種貝也朋則貝二為朋貝古作
□曰貝齒滇以為&KR1684;其爾雅之&KR1684;乎爾雅列之頗詳今
有以相貝經合爾雅所列未知當否其書云朱仲受于
琴高以遺嚴助曰徑尺如輪以明目赤電黑雲曰紫貝
可愈疾素質紅章曰朱貝以明目青池綠文曰綬貝以
消氣障黑文黃畫曰霞貝能制蛆蟲其他無竒功浮貝
使人寡慾黑白各半惠貝使人喜忘醟貝使童愚女淫
青脣赤鼻碧貝使人盜委貝能伏鬼魅雨則輕霽則重
石□明九孔螺也舊說肉為鰒魚非矣以紫貝代之
者非楊倞注荀子以為龜腳亦非也本草以鰒魚附石
而生其石有孔即石□明業師白安石司理登州言鰒
魚自一物不附石也所言九孔螺者即蚌也大者如掌
其蚌䐨有孔與鰒絶非一物不知千古何以訛傳豈古
是一物而今二邪
紫蜐紫&KR2134;即今之仙人掌也荀子曰東海有紫紶魚
鹽楊倞曰紫紫貝也紶未詳按紶當是蜐江淹石&KR0917;賦
又名紫&KR2134;得春雨則生華郭璞所云石蜐應節而楊葩
是也無功引謝眺詩紫&KR2134;曄春流升菴贊云蘭陵紫蜐
江淹紫&KR2134;是惟蚌類發花應春又名龜腳陶隠居曰大
者如手蜐(毄業切)附厓生似龜爪大如嬰兒手說文渠腳
曰天社凢夫曰海中有甲蟲二種曰一字龜腳不字龜
腳智見閩中有仙人掌頗長寸許謂之似龜腳亦可根
附石處有嚢如腕上生五指始為前人□此一物今綱
目載為紫&KR2134;誤矣無功紫&KR2134;一條又引九孔螺九孔螺
是石□明出登萊非此物也
郎君子相思螺其相感一也陽遂足海燕燕魚亦其類
也李珣曰郎君子雌雄似杏仁青碧放醋中雌雄相
逐顧玠海槎錄相思子如螺大如豆置醋中盤旋不已
臨海水土記有陽遂足青黑腹白有五足不知頭尾異
物志有燕魚隂雨則飛起圖經海燕出東海狀扁面圓
背青黑腹白口㫄有五路今永州南寧俱出石燕置水
中即相就天雨常飛正其類也揚雄賦用石䲛升菴以
為即此石燕石魚之類水經注言羅山石燕雲母石有
魚形燒作魚腥
水虎即水唐也鼻厭其隂也水經注曰沔水逕黎丘
故城又南與疎水合疎水出中廬縣西南東流至即縣
北界東入沔水謂疎口也水中有物如三四歲小兒鱗
甲如鯪魚射之不可入七八月中好在磧中自曝膝頭
似虎掌爪常沒水中出漆頭小兒不知欲取弄戲便殺
人有生得者摘其皋厭可以小使名為水唐者也後漢
郡國志注引盛氏荆州記云生得者摘其鼻厭可少小
便名為水廬十道志引襄沔記云或有生得者摘其鼻
可小使之名曰水虎孫汝澄云皋厭者水虎之勢也可
為媚藥善使内也皋厭與鼻相訛物類相感志訛為水
唐而疎水作涑水
蜮射影也又有魅蜮如鼈三足而小廣雅曰蜮短狐
也一名溪毒一名射工俗呼水弩鳬鴨能食之大招并
稱鰅鱅短狐蜮傷躬則短狐與蜮似非一物詩詁引柳
宗元說水中以氣射人者曰射工居水㫄山林含沙射
人者曰沙虱說文所謂如三足鼈能也非蜮也一曰璚
璜凢夫以為蜮又東方朔傳人主之大蜮師古音或魅
也公紹以詩為蜮即是魅蜮音或陸氏釋文因沈音而
誤
蠧魚蛃魚衣魚壁魚即爾雅之蟫白魚也化為脈望
注疏蟫音淫衣書中白魚一名蛃魚本草曰衣魚亦曰
壁魚馬懷素傳炱朽蟫斷是也雜爼記建中何諷得黃
紙書中髮卷規四寸如環道者曰仙經云蠧魚三食神
仙字則化此名曰脈望夜以規映天中星星使立降原
化記亦載之或曰名脈然見人用脈望者多元瑞務博
考者亦曰建中道者知脈望且望夜則無星可映也大
抵小說不可盡信天下物理變化有之其名則好事者
所立也按酉陽雜爼補闕張周封言嘗見壁上白瓜子
化為白魚固知列子言朽瓜為魚之義
六目龜者四目皆斑紋也游宦紀聞曰東坡謁呂微
仲見綠毛龜此易得耳唐莊宗時有進六目龜敬新磨
獻口號一覺抵别人三覺嶺海襍志六目龜出欽州只
兩目餘四目乃金黃花紋圓長中黑與真目排比
動物(魚)
鯉鱣鱧鯇鰋鮎爾雅之首列也許慎毛萇分而釋之誤
矣爾雅六名並舉而讀者以鱣釋鯉鮎釋鰋鯇釋鱧
毛氏說文并蹈此誤說文又並下文以鮀為鮎尤誤矣
鯉最常食大小皆有黑點三十六鱗鱣自是今之鰉魚
判然兩物豈能牽合為一鱣或借為鱓用楊震三鱣是
也說文不知直曰鯉也一名螻洛侯切一名鰜古甜切
又引詩鱣鮪發發則并不知鮪何物也叔重召陵人宜
不明長江中事耳陸佃曰黃魚謂之玉版此亦指鱘之
脆骨而佃不能分也鱘鰓曰玉梭衣嚴氏曰本草以鱣
為鱑魚俗作鱘是合鱘鱑為一此如今九江敝府作鮓
者合二魚為一處也集韵或作&KR0034;䱳周官春獻王鮪鮪
即鱘魚一作&KR0008;□大者為王鮪小者為叔鮪一名鮥肉
東萊遼東謂之尉魚或疑詩之鱣鮪在衞未必有千斤
之蟳蝗智謂黃河中或不甚大耳郭璞當晉時知有江
之鱣鮪今則知有蟳蝗而已此古今異稱也韵會亦為
說文所惑鯉注鱣真可咲鱧連第切一作蠡&KR0008;又作鮦
音冡誤音紂詳見襍論一作&KR0008;魚之摰者鱗黑駁首左
右各有竅如七星雌雄相隨將子啖衆魚能夜向北拱
斗今黑鯉魚也圖經陶隠居云是公蠣蛇所變至難死
猶有蛇性魚膽皆苦惟鱧膽獨甘說文&KR0008;鮦也鱧鱯也
又分鱧&KR0008;為二物毛萇注魚麗亦曰鱧鯇也陸璣謂鯇
即鮑魚陶隠居云此鮑魚乃是鱅尤可噴飯矣鯇(戶管切)
即鯶魚也鯶(古魂切)江北呼為混魚通呼鯇為草魚以其
食草池州人至今謂之鯇若鮑(音豹)今淡浥魚也微用鹽
曰鰎(居億切)沔州復州作之貨殖傳鮿(陟涉切)鮑千鈞膞魚
不鹽也即魏武食制之蕭折魚也奈何以釋鯇乎鰋一
作鰋(依遠切)額白魚潛谷曰其游好偃陸佃曰鰋偃鯉俯
鱧圓魴方今毛鄭皆以為鮎許以為鮀而注鮀為鮎矣
鱯實鮎之大者許又注魾鱧為鱯注&KR2779;為鱧則鮎鮀鰁
鰋鯉一物也有是理乎鮎(季兼切)口方無鱗江東謂之鮧
又名鮠今南都江北并稱鮎鮠而鮷鮧鯷皆漢晉以前
之語亦一字也鮠即鮰(戸灰切)而合溪分二字鮠之大者
曰鱯魚登萊謂之闊口魚此皆無鱗之魚而微有别口
腹俱大者名鱯背青口方者名鮎背黃腹白者名鮠家
語曰大鯷魚即鱯也說文鱯&KR0008;俱音化
有吹沙之小鯊有海中之大鯊詩云魚麗于&KR0034;鱨鯊
陸氏曰狹而小常張口吹沙智考此實是吹沙小魚黃
皮有黑斑文正月先至但身前半闊而扁附沙而遊後
方而狹陸氏以為狹小則又失矣余鄉至今呼為鯊鮀
則合溪之辨並及于鯊鮀又未考矣海中所産以其皮
如沙哆口無鱗胎生其類尤大鮀本即它許氏以為蛇
戴氏以為鼉特以河中之小鮀專此鮀字耳詩曰鱨鯊
&KR0008;一名黃楊今黃頰魚是也山海經番條山減水鰔魚
郭注一名黃頰音感智按此是鯮
鱅鰱鱮一物而微分鱮(女與切)似魴而弱鱗俚語網魚
得鱮不如噉茹其類尤大而肥者徐州謂之鰱或謂之
鱅幽州曰鴞鶟或謂之胡鱅智按今俗以肥而食草魚
矢者為鰱頭稍小身稍扁韵會并不收鰱字其頭最大
者鱅也俗呼為□頭啖魚頭者輒烹之鱮其總名也說
文魴下别作□音似近之母亦古以魴為□而以鯾為
為鯿乎陶隠居以鱅為鮑則尤非矣魴今之鯿也語曰
居就糧梁水魴九罭稱鱒魴客座贅語謂鯿大曰&KR0008;多
腴有&KR0008;俗所名火筩觜也鱒鱗細眼赤魚也鱄亦赤目
士喪禮鱄鮒九或曰紺目荷包鯽也鱄(轉專二音)郭注山海
之鱄音團鰥是亦鱅類鄭玄以為鯤子者非鮒符注切
别作鯽鰿&KR2087;以附土而行曰鮒也似鮒而黑俗曰魚婢
江東曰妾魚即所謂鱊鮬鱖鯞也鱅又作鰫說文分二
字皆魚名相如賦曰鰅鰫鰬魠郭璞曰鰫似鰱而黑則
鱮類也海魚肉如彘曰鱅今沿海人多脯之其陶所謂
鮑乎鰅元鍾切徐廣音娛說文曰魚皮有文出樂浪東
暆神雀四年捕輸考工鰬音虔博雅大鱓謂鰬魠他各
切說文曰哆口魚也
䲔即鯨雄鯨雌鯢以莊子鯢鰌為之制則小魚也以
左傳取其鯨鯢則大魚也吕覽曰鮒入而鯢居高誘曰
鮒小而鯢大爾雅曰鯢大者謂之蝦此蝦似非指鰝也
鯢亦為二名兩用無疑鯨古作䲔
魶即鰨相如賦曰禺禺□鰨(音榻)史記作魶說文曰&KR3735;
似鼈无甲有尾無足口在腹下與鮀相類鮀水母目蝦
之物今名折頭鰨則福州之銅盆魚也唐韵鰨似鮎四
足則單據郭說也
鰵鮸皆鱸也鱸巨口細鱗似鱖但四腮耳海鱸肉粗
曰鮸說文魚出&KR0034;邪頭國亦作鰵梧州出嘉魚亦似鱸
忽雷鰐也洽聞志鰐魚别號忽雷熊能制之握其嘴
至岸食之一名骨雷秋化為虎三爪鹿甚畏鰐說文&KR0008;
似蜥蝪長丈箋曰鰐也自退之驅鱷後至宋咸平中通
判陳堯佐捕鱷獲之其害殆絶
牛魚即北方之鮪類也契丹主逹魯河鈎牛魚以其
得否為歲占王易燕北錄曰牛魚嘴長鱗硬頭有脆骨
重百斤即南方鱏魚程大昌非之豈必牛魚真似牛乎
物易地而少變則理有或然
鮫海沙魚之大者也鮫(加肴切)其皮粗錯堅厚可餙刀
室後漢輿服志載之本草云䱜(音鵲)魚皮也唐本注云出
南海似鼈無腳而有尾陳藏器本草云一名沙魚一名
鰒魚鰒乃音雹出山東大不過數指與鮫何啻天壤得
無因雹音而誤以鮫字為駁字乎鮫腹容四子常從口
入母腹而復出柯古曰海魚千歲為劍魚一名琵琶魚
一名虎魚即大鯊也
江豚曰鯆鯆又作&KR2120;&KR0008;&KR0008;(滂模切)類篇皆曰江豚也能
拜風廣韵曰鯆䱐晉書夏統用鯆䱐廣韵收之爾雅鱀
是鱁釋曰䱜屬也體似鱘尾如䱡大腹小喙銳而長齒
羅生上下相銜鼻在額上能作聲少肉多膏智以為即
今之鱀魚南史載宋明帝嗜密漬鱁鮧一啖數升一曰
鹽藏魚腸也本草曰鱁鮧魚鰾也即魚白膠此說是也
齊民要術有造鱁鮧法取石首魦魚鯔魚三種腸元美
引此語作&KR0008;魚誤沈存中專以鱁鮧為墨魚腸者非
當魱鯦也魱(洪孤切又去聲)見說文爾雅注似鯿而大鱗肥
美多鯁江東呼其大者曰當魱六書故曰魱似鯿而大
生江海中四五月大上肥美而多骨江南珍之以其出
有峕又謂峕魚别作鰣韓道招作鰣智嘗怪此珍品而
古無之獨唐韵有魱字曰當魱魚名郭云似鯿肥美多
鯁皆近但大鱗不合耳合溪蓋以大屬上文鱗下或遺
細字其海魚似鯿纖鱗少骨曰昌亦作鱂海魚似鯿而
小肥曰鯬(子例切)孫愐云時魚出江東何大復稱其銀鱗
細骨彭淵材恨其美而多刺袁逹禽蟲述曰鰣冒網而
不動護其鱗也鱗㬥乾可作花鈿黃勉之曰廣州謂之
三鯬之魚
人魚曰&KR0008;&KR0008;(營隻切)似鮎而四足長尾聲如小兒善登
木本草則以為鯢魚即人魚似鮎四足陶云鰻鱺能上
樹蘇云鯢魚能上樹非鰻鱺也本草諸公亦揣摩竒物
而誤耳如鮻魚人面人手魚身亦曰人魚薄魚如鱣一
目音如人嘔見則天下水何羅魚二首十身鮨魚魚身
人首何羅乃今之八帶魚也真臘有浮湖魚八足嘴如
鸚鵡水經注水唐如三四歲小兒如鯉鯪豈得盡注以
人魚乎
鯼石首魚也小者曰䱕鯼(子功切)一名免魚小者名黃
花魚乾曰鮝又有勒魚海上聽水聲取之乾曰勒鮝頭
有骨如鶴喙形蓋鯼之一種也南京總曰黃魚以冰從
海上持來通呼鮝魚說文作鯗食療本草以鯼為鯮故
時珍分出一條曰鯮生江湖中口在頷下能噉魚大者
三十斤此大鱤之類也爾雅翼云鮆與石首魚皆以三
八月出江賦曰鯼鮆順時而往還此鯼即石首魚也今
浙人但呼薧(音稿)魚為鮝而江淮以石首為鮝故曰白鮝
䱕(謨杯切)福温多有之即黃花魚温海志名黃靈魚即小
石首魚也
鮇魚嘉魚也漢口沔縣有二丙穴又嘉州雅州梁山
大邑順政諸縣皆有丙穴嘉魚李善注左思賦魚以丙
日出穴蜀人呼為拙魚河陽呼為鮇(音味)魚山海經諸鈎
山寐魚郭璞曰即鮇魚梧州江亦出嘉魚范成大言桂
林出竹魚形味似之則竹魚即嘉魚也
墨魚烏鰂也鰂足生口傍兩須如纜諺曰烏鰂噀墨
八足在口又名墨魚寧波□者曰&KR0008;脯圖經云烏&KR1410;所
化其云秦王東遊棄算袋化為此形則誣矣禹時貢烏
鰂之醬蒙筌言其墨作劵隔年而字滅張氏曰不驗其
無骨者名柔魚又更有章舉石距二物與此相類而差
大味更珍好小者曰鎖管見泉州志今曰銀瓶魚臨海
志言其懷版含墨故號小史魚
鯸䱌䲅鮐鮭皆今之河豚也鯸(呼鈎切)䱌(盈之切)䲅(音規)鮐
(音台)鮭(音鞋)背青黑腹白觸物即怒亦曰烏狼一曰探魚黃
者黃䲅大觀本草可笑既列河豚為一條又列鯸鮧為
一條性皆相似此不過見䲅鯸字竒遂以為别是兩種
魚耳鮐鮭是河豚此潛谷說物類志湖夷魚即河豚廣
志鮠魚一名河豚鮭又為魚菜之總名如庾即食鮭是
也烏瓜切張華載䱦魚心肝頭毒司馬潛虛用鯸䱦之
浮必是河豚誤以䱦為鮭耳說郛載尤延之言河魨起
于左思賦郭注山海赤鮭音圭潘岳滄海賦&KR0008;鯸&KR3244;臨
海記䱦鯺智按即此魚之大者
鮒鰿也禮用鮒十有五謂其小也神異經祖州烜湖
内鯽長八尺食之宜暑而辟風寒成式亦載之又尋陽
青林湖鯽大者二尺可止寒熱今灤河鯽以冰合之來
京師動亦數斤䲙即所謂荷包鯽也一曰□魮鯽或曰
䲙為櫛化其說附會鼢鼠化鯽則有其理爾雅曰鱖鯞
郭璞所謂妾魚婢魚崔豹所謂青衣魚皆此物也魚經
又有附土者曰京魚一曰吐&KR3960;智按即杜父魚一名黃
䱂音么俗名船矴魚
鱭刀曰鮆鮆(在禮切)爾雅鮤韈刀即今之鱭刀魚江隂
有小魚名子鱭山海經浮玉山北望巨區苕水出其隂
中多鮆巨當作具東坡詩知有江南風物否桃花流水
鮆魚肥
石桂魚即鱖也作□者非昔有仙劉憑食石桂魚即
此鱸似鱖而四腮山海經洛水多鰧如鱖可治瘻注鰧
音滕日華子以鱖為水豚可知此一類也筆乘謂鱖有
肚能嚼名鮰魚遯園亦以鱖魚為鮰引張志和桃花流
水鱖魚肥此誤矣蓋因鄉語謂鱖為計故以鱖本音桂
與鮠近也
王餘銀魚或曰鱠殘魚博物志闔廬所棄或作越王
事又云梁武以食寳誌公誌公復吐出化為此海中出
者曰龍頭魚福州一種曰水晶魚下湯即起明如水晶
惟有細脊一條而已北京寳坻銀魚則不通明不過如
指大臨海志曰鱵魚一名姜公魚形如鱠殘但有一細
骨如針此即龍頭魚也
鱊魚麥魚也一名春魚春時有之北戶錄恩州出鵝
毛脡細如毛郭義恭言武陽小魚大如鍼今處處有之
江北名為麥魚時珍引爾雅鱊鯞非矣
曰魪曰魼曰鰜曰版魚曰左介曰&KR0008;曰婢簁曰奴屩曰
箬葉曰鞵底皆爾雅之鰈所謂比目魚也爾雅比目
魚名鰈吳都賦曰魪上林賦曰魼劉淵林以此為王餘
誤矣鮚即魪魪即鰈也南越志曰比目亦曰版魚曰左
介故作魪北戶曰鰜異物志曰箬葉魚俗呼鞋底魚魪
一名&KR0008;道昭收䰺䱄皆字訛也臨海志曰婢簁風土記
曰奴屩魚皆因鞋底生意今杭州錢塘江日夕餐此
章舉石距今之章花魚望潮魚也章舉石距臨海志
曰□魚今閩中名章花魚浙中曰望潮魚
蕃蹋魚今銅盆魚也蕃蹋魚一名邵陽魚韵書作魺
魚或曰鯆魮曰鱝形如大荷葉長尾口在腹下無足無
鱗福州呼為銅盆魚魏武食制云蕃蹋魚大者尾如箕
長數尺是矣修文類書作蕃踰魚誤嶺表錄異作海鷂
魚山海經&KR1736;魮之魚如覆銚得毋此類乎
鯈䱁陽鱎也荀子曰浮陽之魚楊倞曰魚名今字書
無䱁字惟字彙載之音喬轉注略曰䱁从本音叨故䱁
音喬今作䱁則音鉢故或以為白魚之轉聲開寳本草
以鱎魚為白魚言其頭尾向上也說苑陽橋之魚豈其
此乎元美以為即荀子儵鉢者為浮陽之魚陽字相近
耳
鰷鯈鯫鰦皆小魚也毛公曰白鰷也即秦檜妻所謂
子魚也莊子曰鯈魚出遊李氏音由白魚也徐氏音條
類篇合鰷鯈為一亦自有見鯫(音鄒)亦浮陽小魚也故士
自稱曰鯫生鰦或作鯔爾雅鮂黑鰦景純曰即白鯈也
江東呼為鮂魚按黑鰦亦鯈類而色不白矣今海味專
重鰦魚子又有子魚絶相類其白者北方以寳坻為美
淮揚之間通州有成片者福州之水晶魚最妙在甬東
則呼為龍頭臨海記&KR2875;魚如指長七八寸亦此類永嘉
&KR3099;魚則長寸其曰&KR0034;似鱦即一字謂似繩也
鰌鱓鰻鱺鰼皆一類也鰌别作鰍鱓别作䱇鱔南史
王使人吞䱇今時珍音䱇為旦非矣鰻别作□說文鰼
(似入切)鰌也鰌鰼也山海經曰涿光之山多鰼鰼如鵲而
十翼銜火語曰䱇則似蛇鰼聞有翼或曰鰻鱺即漫鱧
說文鱺與鱧同此魚有雄無雌以影漫于鱧魚而生子
故名桂林有石鰻出于洞穴性涼廣州海鰻最大曰狗
魚其涎即能殺蟲不獨其骨矣孟詵云歙州溪中一種
五色入藥最勝今曰白鱓以别於黃鱓也古與鱣通楊
震三鱣是也山海經展水師水皆多鱃魚郭注今蝦鰌
或作鱃音秋時珍則以鱃為□頭
魚子曰鯤鮞魯語曰魚禁鯤鮞爾雅曰鯤魚子逍遙
遊之言原無稽韋昭曰鮞魚未成也吕覽曰有東海之
鮞又有䲊(音妥)說文曰魚子已生者也□籀文今訛□矣
鄭玄又曰鰥魚子也孔叢子曰衞人釣得鰥其大盈車
蓋是大魚鄭為誤
酉陽襍爼有印魚東坡所稱通印子魚則泉州通應侯
庿前之子魚也陳善曰泉州有通應侯庿其下臨海
出子魚甚美世呼通應子魚者記所出也荆公詩遂誤
用為長魚爼上通三印東坡又以通印子魚對披綿黃
雀此皆是傳聞之誤孟子譏緣木求魚者以其無有也
而范蜀公言按蜀中實有一種魚在樹上聲如女兒啼
名曰鮋魚此則孟子未聞者也荀子曰蟹六跪而二螯
然蟹實八跪方知蔡謨未識蟛蜞未足多笑元美曰今
實有印魚東坡亦未為誤智按印魚者酉陽襍爼所載
曰印長一尺三寸額上四方如印諸大魚應死者先以
印封之其言如此則安得以通印子魚當之東坡誤矣
荆公用金魚印名豈在爼上或烹魚芼粉作印邪詩人
借用耳
澇戶謂魚秧也陸文裕曰今人家池塘所蓄魚其種
皆出九江謂之魚苗或曰魚秧南至閩廣北越淮泗東
至于海無别種也蓋江湖交會之間氣候所鍾每歲於
三月初旬挹取于水養之舟中漸次長成亦有贏縮其
利頗廣九江設厰以課之洪武十四年欽差總旗王道
兒等至府編僉漁人謂之澇戶黃省曾魚經曰&KR0008;戶以
稍長魚苗曰&KR0034;&KR0008;有難長之秧曰艋艘其首黃色曰螺
螄青唐韵有澇俗作&KR0008;
潛鹿魚頭似鹿者也元美曰潛鹿鹿頭魚此據左思
吳都賦沈虎潛鹿注魚身而頭似鹿異物志載有䍼鹿
自是鄭氏所云益州之鹿䴧勿誤用也黃省曾曰鱘鰉
兩頰之肉謂之鹿頭魚而異物志竒其說邪成式言羊
頭魚其頭似羊又物類相感志載鹿魚南海春夏有魚
躍上洲化為鹿其說尤怪
通雅卷四十七
