通雅卷三十明方以智撰
樂舞
三象周舞也吕覽曰仲夏紀古樂篇成王立商民反
王命周公踐伐之商人服象為虐于東方周公以師逐
之至于海南乃作三象(海一作江)淮南子曰周樂大武三象
棘下注三象棘下武象樂也左傳象箾南籥皆文王之
樂内則十三舞勺成童舞象注先學勺後學象文武之
次也熊氏曰勺籥也學舞籥之文舞則象乃武舞也周
公修廣之豈詎如張楫之說乎楫說本吕覽耳勺又為
汋繁露曰周公輔成王作汋樂以奉天又為酌以詩有
酌篇告成大武也墨子三辨篇武王因先王之樂又自
作象成王因先王之樂命曰騶虞按此則象非周公創
作明矣周三舞詩曰以雅以南以籥不僭雅即萬舞也
公羊𫝊曰萬者何干舞也籥者何羽舞也左𫝊將萬焉
公問羽數則合為一矣吕東萊亦合之公羊又說武王
以萬人服天下殊不知夏小正萬入用籥公羊誤矣
武宿夜猶夙夜也六成大武之節奏也禮記舞莫重
于武宿夜注曲名止商郊士卒歌舞待旦猶夙夜也申
培詩說武大武一成之歌也賚二成也時邁三成也般
四成也勺五成桓六成也
舍利曼延皆獸名因以名舞漢之巴渝碭極舞也蔡
質漢儀曰正月旦天子幸德陽殿臨軒作九賓徹樂舍利
從西來戲激水化比目魚作霧化成黃龍有兩倡女行
繩上切肩不傾樂畢作魚龍曼延小黃門吹三通此所
謂巴歈也武帝增加之曰碭極舍利曼延皆獸名角觝
者文穎曰兩兩相當角力角技猶今跌打也通典文帝
改漢巴渝舞曰昭武舞
鞞鐸巾拂舞也隋志牛弘請存鞞鐸巾拂等四舞與
新伎并陳鞞舞漢巴渝舞也唐志明之君漢鞞舞曲也
至章帝造鞞舞辭鐸舞傅玄代魏辭云振鐸鳴金樂錄
以木鐸號令天下故取以為名拂舞者沈約宋志云吳
舞吳人思晉化其辭本云白符鳩是也巾舞者公莫舞
也伏滔云項莊劍舞項伯紆長袖以扞之傳為此舞當
時項伯亦拔劍起舞非袖也說亦牽附鞞即小鼓巴渝
既為曼延之總名何又為鞞舞之名邪高帝喜巴人之
猛健故象其舞吕覽曰帝嚳令人作鼙鼔之樂鞞舞當
不起自漢也古新成安樂宫辭曰盤鼓鐘聲張衡舞賦
盤鼓煥以駢羅李善云般鼓之舞似舞人更迭蹈之而
為舞節則鞞舞自是一舞非巴渝明矣鄭樵曰舞與歌
相應自六代之舞至于漢魏並不著辭舞之有辭自晉
始若然則漢章帝造鞞舞辭為誣也即樂苑所載吾咄
邪吾何嬰之辭又豈晉人所造乎
盤舞七盤舞也鞶舞漢曲至晉加之以杯謂之世寧
舞平子賦歷七鞶而屣躡王粲釋云七鞶陳于廣庭鮑
昭云七鞶起長袖鞶與盤通太康中手接杯盤而反覆
之歌曰晉世寧舞杯盤今京師猶有舞翠盤及打碟子
之戲
蹀馬馬舞也鶴舞馬舞竹書穆天子𫝊有之宋鮑昭
有舞鶴賦玄宗有舞馬宋翔麟鳳苑廏有蹀馬俯仰騰
躍皆合曲朝會用樂則兼奏之今之字舞鞞拂猶存無
蹀馬魚龍之戲
劍器乃武舞之曲名健舞武舞也輭舞文舞也通考
有劍器曲用女妓而雄裝空手舞子美公孫大娘歌無
一字涉劍可知矣徐文長載此崔令欽曰垂手羅回波
樂春鸎半社渠借席烏夜啼謂之輭舞阿遼柘枝黃麞
拂林大渭州達磨謂之健舞
窟&KR2721;子即傀儡子唐戲之首舞也起漢高平城陳平
秘計造木偶人運機關舞于陴間樂家翻為戲具引歌
舞有郭郎者髮正秃顔氏家訓言之今則為鮑老唐段
綸使楊思齊造傀儡太宗怒削綸階凡夫曰今謂之提
休智按上江曰提彄
挼曲謂舞曲也夢筆錄曰内宴時肩足應拍羣舞曰
挼曲子後舞終曲曰舞末羽調有柘枝詞商調有掘柘
枝舞曲也樂苑云二女子藏蓮花中花折而後見對舞
相顧温庭筠藍紙詩寫盡襄陽掘柘詞
唐蘇郎中戲即蘇葩戲後周士人蘇葩好酒落魄自
號郎中衣綠袍戴席帽赤面曰蘇郎中戲猶今之鮑老
郭郎也
舞郎亦謂之品子舞人隋以品子為之號為二舞郎
漢謂之舞子樂師帗舞注帗析五采繒今靈星舞子持
之是也以此知漢稱舞子靈星漢稱帗之狀也今太常
有樂舞生
樂器
樂均調樂器也伶州鳩曰律所以立均出度也注均
者均鐘木長七尺有弦繫之以均鐘者度鐘大小清濁
也漢大予樂官有之後志冬夏至合八能之士聽樂均
冬至陽氣應則樂均清夏至隂氣應則樂均濁樂叶圖
徵曰聖人承天以立均謂以中聲定律也顯德六年王
朴疏曰宣示古今樂錄令臣作律準十三弦用七聲為
均均有七調聲有十二均合八十四調後魏志春秋昭
二十年晏子曰七音服子慎注云黃鐘之均黃鐘為宫
太蔟為商姑洗為角林鐘為徵南吕為羽應鐘為變宫
蕤賓為變徵一垂十九鐘十二垂二百二十八鐘八十
四律晉孫登撫一弦琴唐清商伎有獨弦琴智以為此
皆均之遺也勻均韵古通因作韻
雅樂器之增損𫝊失之也隋志大業元年柳顧言等
言雅樂合十二器金之屬二曰鎛鐘每鐘垂一簨簴曰
編鐘十六垂于一簨簴唐志又有歌鐘為鐃為鐲為鐸
石之屬一曰磬唐志分為三曰大磬編磬歌磬絲之屬
四曰琴曰瑟曰筑十二弦曰筝十三弦秦聲蒙恬所作
唐志以絲第五以頌瑟為筝又有阮咸竹之屬三曰簫
十六管長尺曰箎長尺四寸八孔曰笛凡十二孔邱仲
作唐志竹第八有管有舂牘匏之屬二曰笙曰竽笙有
十九管竽三十六管唐志匏第七有巢有和土之屬一
曰塤六孔唐志第三有&KR1127;&KR1127;大壎也革之屬五曰建鼓
靈鼓靈鼗八面雷鼓雷鼗六面路鼓路鼗四面又有節
鼓唐志革第四有縣鼓有柎有相木之屬二曰柷曰敔
以節樂止樂唐志木第六有椎有應智按漢已襍用隋
唐日加如鐃鐲自是軍樂今庭樂用小鐃鈸節樂以不
知用柷敔也樂記注相即柎以韋為之裝之以糠疏曰
擊柎輔相于樂筝之入雅樂由不知和琴瑟也唐常有
五弦琵琶亦入此乎别分北部可耳前志孔光奏主調
篪員注篪七孔廣雅云八孔笛有七孔以應七聲風俗
通亦然三禮圖則曰六孔笛滌也今之簫則六孔所謂
洞簫無底簫也今之管七孔短于簫師古曰剛及别柎
皆鼓名柎音膚節鼔即今之杖鼓版也舂牘笙師注以
竹大五六寸長七尺短者一二尺其端有兩空髹畫以
兩手築地應長六尺五寸其中有椎雅狀如漆筩而弇
口大三圍長五尺六寸以羊革鞔之有兩組疏畫此笙
師本以教祴樂祴樂不用柷敔故用舂牘築地以節樂
也似今之魚鼓通典節鼓狀如博局中開圓孔適容其
鼓擊以節樂
合止柷敔節也智常作論曰事有數千年相襲以訛
而究不知正者不少矣柷敔之用其一也郭璞云柷如
漆桶方二尺四寸深一尺八寸中有椎柄連底挏之敔
如伏虎背上有二十七鉏鋙刻以木長一尺擽之擊柷
之椎名為止戛敔之木名為籈其用之也樂之初擊柷
三聲以作之樂之末戛敔三聲以止之自馬融鄭玄李
循白虎通其說皆然唐六典協律郎舉麾鼓柷而樂作
偃麾戛敔而後止遺法舉羽或提燈籠是已然則柷敔
之用果此六聲而已邪總因尚書合止柷敔誤解合為
始合止為終止也合止者合而止之一字一轉或數止
焉節之謂也吾觀時樂得之矣時之度曲可以使人人
一律者版為之也版有眼故加節焉十番之奏一聲版
二聲魚皆以木為之取其音清裂不為衆樂所掩夫柷
敔之聲猶是也伶州鳩曰革木一聲木音直非若金石
之鏗鏘革之闛鞈絲竹之嘹喨綿長可悦也不過挏擽
相擊砉然而止正如版魚用為節奏曲之遲疾視此為
準雅相之聲近乎拉颯悄然以輔柷敔之間此度曲之
所為大襯小襯也柷敔不得其用今乃用銅鈸杖鼓以
補之琴瑟設而不作亦以不知版眼也琴曲中有入慢
則有趨可知矣今之單彈琴者猶度清曲也使其引喉
轉聲以意長短不合拍按豈可聽乎琴與瑟合遂與六
琴六瑟合遂與衆樂合皆恃拍按之節以一之若專以
静遠緩細為高無復版眼則竟可隨意短長是焉能與
衆合邪人之用聲聲有常止止以更氣止以言乎齊也
合止明矣春官教舂牘如柷小舂謂之應以應大舂所
倡之節又云牘以應柷則柷非三聲而畢可知也房庶
曰金石鐘磬也而變為方響絲竹琴簫也而變為筝笛
木柷敔也而貫之為版馬貴與亦編九拍版六拍版于
柷敔之後胡以代抃唐名樂句宋以檀若桑為之非明
徵乎貴與亦疑之而不敢□耳
遞鐘編鐘也王褒頌曰伯牙操遞鐘即編鐘也隋盧
賁曰周武克殷得鶉火天駟之應其音用七漢加應鐘
故十六枚而在一簴鄭玄注周禮以二八為十六簴諸
儒泥八音加倍非也智按十二律正倍合二十四聲後
以不能盡用存十二律加四清聲合為十六今宫譜北
曲亦十六調可證也編磬亦如之編鐘磬外别有歌鐘
玉磬商頌依我磬聲磬亦玉磬也郊祀歌璆磬金鼓璆
美玉名元祐編磬特磬是其遺也徐景安樂書甲丙庚
壬設編鐘以應陽也乙丁辛癸布編磬以應隂也陳十
二鎛鐘自子至亥各當其位以應律節聲也建鼓配乾
艮巽坤之位合二十四架象節氣也柷在寅敔在戌當
亥子丑之左右其次歌鐘以節登歌之句者曰歌磬即
周禮頌磬也
䪫鐘鐘篆有莖者也博古圖有宋公䪫鐘銘䪫字與
莖通用大晟樂書應天得六鐘篆其帶曰莖鐘因顓頊
六莖取名耳
鐘乳篆閒之枚也考工記舞上謂之甬篆閒謂之枚
枚謂之景即今之鐘乳也今乳俠舞閒每處有九面三
十六漢法一帶有九智以為蓋四面也博古圖有周輔
乳鐘李照曰鐘之有乳以節餘聲陸氏曰乳取于養也
鼎乳以養口鐘乳以養耳皆養也石名鐘乳亦以其垂
似之南京方山定林寺有乳鐘凡百二十乳亦四面分
直甬面各三十乳乳各為聲
追蠡追處剥落也趙岐以追為鐘紐止因旋蟲謂之
幹而附會也洞天清錄曰今人以器物用久而剥落者
為蠡蓋古銅器欵文追起者剥落漫滅也追與堆通畫
家滴粉令&KR0034;起謂之堆粉金銀犀玉之工皆謂堆起為
頂裝詩追琢其章正謂頂裝作法也如鐘之旋帶篆枚
若是追起者筆乘譏紐絶是矣然以為槌繫之追殊所
未安
㪇泛琴聲也&KR0856;紋蛇腹當作蛇蚹樂書曰弦合聲以
作主暉分律以配臣有用&KR0034;暉者即琴徽也九歎用彈
緯升菴曰徽亦逕作緯志林曰嵇中散琴賦云閒遼故
音痺弦長故微鳴所謂痺者猶今俗云㪇聲也㪇音鮮
出羯鼓錄兩弦之間遠則有㪇故曰閒遼弦鳴云者今
之所謂泛聲也弦虛而不按乃可按故云弦長而微鳴
也五臣皆不曉妄注吳曾引晁无咎云浮雲柳絮為泛
聲輕非絲重非木也喧啾百鳥羣忽見孤鳳凰為泛聲
中寄指聲也胡元瑞曰琴譜有疊蠲謂二指後先齊下
也雷威唐大歷中西蜀人善製琴姚令威曰先公有雷
威琴又言趙彦安得一&KR0856;紋琴真蛇蚹也中題云霧中
山後得蜀郡草堂閒話云雷氏斵琴多在蛾眉無為霧
中三山今人重梅花&KR0856;牛毛斷蛇腹斷蛇腹當作蛇蚹
莊子曰吾待蛇蚹蜩翼邪注蚹蛇腹下齟齬可以行者
曹昭曰唐時雷文張越二家善製琴龍池鳳沼間有鉉
餘處悉窪令關聲而不散姚作雷威文威一聲之訛也
崇禎中命造琴五百張其式各種文華殿中書文震亨
言此
靈開渠雅州之靈開山材也南部新書裴說在韋皋
幕取靈開山桐為琴謂之靈開渠東坡藏琴有銘云開
元十年造雅州靈開材其下池銘曰雷家記八曰合蓋
聲出兩池其背微隆使之隘而聲徘徊也智疑是八日
合說郛載東坡為陳季常襍書琴事有此條至虞汝明
所記古琴疏皆後人造名也伏羲嬰硜貢梓帝命下相
柏皇為琴曰丹維曰祖床帝俊琴曰電母俊之子晏龍
琴曰菌首曰白民伊陟琴曰國阿周宣王琴曰嚮風銘
曰情有耳伏宼在是祝牧琴曰太古楚王子無虧撫琴
為洞庭木秋之歌琴曰青翻崔駰琴曰卧冰戴逵琴曰
黑鵠逵之子仲若琴曰躍魴兄勃琴曰應谷柳文暢琴
曰春風摛藻家用之羲之嬰硜貢梓舜之電母恐是附
會山海經以俊為舜俊之子晏龍豈商均之别名乎中
興書目有琴經一卷諸葛亮撰此偽必矣余嘗見楊大
經所得琴經言十三徽中音為主在七徽兩頭各六琴
身分三斷各七音而七弦十三徽又細分宫商角徵羽
轉聲之處南海陳喬生曾刻其略今不見有此書崔遵
度琴箋亦言其端矣大經教人先唱琴如學簫先唱五
六工之例故易得節奏方與諸樂器合王伯厚引吕覽
曰堯命質為樂乃以麋輅置缶而鼓之乃拊石擊石以
象上帝玉磬之音以致獸舞鼓□乃拌五弦之琴作為
十五弦之瑟命曰大章舜立鼓□延乃拌鼓□之所為
瑟益之八弦為二十三弦之瑟乃令質修九招六列六
英以明帝德□或作□拌一作析楊升菴引之智按吕
覽本作瞽叟兩山墨談曰集韻秦有父子争瑟者各入
其半故名筝吕氏古樂紀曰瞽叟拌五弦之琴為十五
弦之瑟帝舜立仰延乃拌瞽叟之所為瑟為二十三弦
王楊或别見本豈叟作□叟又因膄訛邪若謂父子相
爭而引此非矣瞽者皆可稱叟安知即舜父乎
琴首更絃者曰臨岳焦尾曰龍齦董彦遠曰李陽冰
琴銘十字奇古冰小篆惟見於此沈存中言南溟伽陀
羅紋如銀屑堅豈琴材是未曾見琴其銘亦未盡見也
今銘曰以為臨岳等昔孫綽云回風臨岳刈飾流離成
公綏亦曰臨岳則齊州之丹林顔黃門曰琴首更弦者
名臨岳琴必以堅木藉弦欲其不刻入也臨岳本山神
名因以名玉因以名琴之首其尾曰龍齦龍齦至臨岳
應通期數四分用三以排徽
賀若瑟曲也程泰之曰瑟中有賀若乃唐文宗時賀
若夷善琴樂府襍錄曰賀若夷令人琴而自以瑟合之
錦瑟五十弦乃爾雅之灑也二十五弦為瑟十三弦為
筝
剛鼓即鼖謂掆之也在前曰朔鼙後應曰應鼙騎鼓也
周禮以鼛鼔鼓役事長丈有二尺長則聲緩故以節
力役古通作皋皋緩也以鼖鼓鼓軍事八尺而兩面或
作䩿古通作賁扶云切鼗有柄兩耳鼓也播以節樂又
作鞉鼙小鼓又作鞞鞞中軍執以令鼓所謂朔鼙也旅
長執以應之所謂應鼙也司馬法曰鼙聲不過闟說文
曰騎鼓也大司馬有執提注馬上有曲木置鼓鬛上故
謂之提漢鹵簿有剛鼓孔光何武奏剛别柎員晉作棡
鼓唐作掆鼓夾金鉦皆十二南史輿不得重掆掆鼓大
使人掆之也今時有金鼓有襜如襦以系掛於後項手
兩桴擊之其節奏名得勝鼓今士大夫家用之不過二
十面然南都始用也豈唐之中鳴小鼓羽葆鼓乎又午
門角樓上鼓乃御朝時發煦者偶一面壊宗伯工部入
估直見其制乃紙布裱成者以無此大皮也塗金鏤環
司禮計費千餘金亦破冒耳陳祥道言八面六面猶言
八枚六枚也智按此乃康成之說若作一鼓而八出為
面直可噴飯而韓苑洛志樂猶主其說而圖之迂哉
楚嚴即今之發&KR0008;也大鼜晨戒發&KR0008;皆嚴鼓也司馬
法曰昏四通鼓為大鼜(音戚)夜半三通為晨戒旦明五通
為發昫(音嘘)周禮曰軍旅夜鼓鼜發擂以三百六十為一
通衛公兵法軍城及行軍在外日出沒時鼓手撾三百
三十三搥為一通鼓音止角音動吹十二聲為一疊虎
鈐經十萬兵以上大角二十四具大鼓六十四面日沒
前二刻先吹小角次吹大角一會十六聲三會四十八
聲為一曲發鉦一百五十聲唐馬周請置六街鼓號鼕
鼕鼓樂志楚嚴鼓員一人因中嚴而𫝊嚴鼓元帝擿銅
丸聲中嚴鼓之節駕將出奏中嚴亦曰一嚴再嚴三嚴
張衡賦用楚嚴周遵道豹隠紀談曰楊誠齋詩天上歸
來已六更不知其解宋内五更絶梆鼓遍作謂之蝦蟆
更其時禁門開而百官入所謂六更也如方外之攢點
郭青螺曰即今之發擂耳演繁露曰五夜分二十五點
景陽樓鐘今墉城鐘皆以記漏南史齊高帝改用鐵磬
以記點也
植鼓謂之建鼓亦曰縣鼓何並𫝊王林卿剥寺門建
鼓官司通曰寺師古曰植鼓也建木而旁縣鼓也城上
烏謠曰梁下有縣鼓
羯鼓兩杖鼓各有異名玄宗好羯鼓而寧王善吹笛
帝嘗稱羯鼓八音之領袖蓋本兩杖鼓其曰荅臘鼓則
龜兹鼓也毛員鼓則天竺伎也筆談曰羯鼓曲今唯有
邠州一父老能之有大合蟬滴滴泉唐之杖鼔曰兩杖
鼓者兩頭皆用杖今之杖鼓一頭以手拊之則唐之漢
震第二鼓也明皇宋開府皆善此鼓其曲多獨奏如鼓
笛曲是也今時杖鼓當時只是打拍鮮有專門獨奏之
妙古曲悉皆散亡頃年王師南征得黃帝炎一曲於交
趾乃杖鼔曲也炎或作鹽今杖鼓譜中有炎杖聲或曰
大樂之鼓無繁滚但用一椎此用二椎故曰兩杖鼓與
拍鼓呼杖鼓者異今時杖鼓版專以襯節
漁陽參咢也徒擊鼓謂之咢禰衡未易服一鼓既易
服又一鼓徐文長言餘姚人及董堯章並能此調有倚
伏舞勢曰餘姚鼓乃漁陽之訛也參上聲今作摻撾徐
鉉引古歌辭邊城晏開漁陽摻黃塵蕭蕭白日暗又漢
書注引王僧孺詩散度廣陵音參寫漁陽曲博南摻去
聲
朋肯手拍鼓聲也宋璟善鼓嘗曰不是青州石末即
是曾山花甆撚小碧於頭上掌下須有朋肯之聲朋去
聲據此乃是漢震第二鼓也且蹂用石末花甆固是腰
鼓掌下朋肯聲是以手拍非羯鼓也又謂頭如青山峰
手如白雨點此羯鼓之能事也璟孫沇亦知音律
邪婆色雞鼓曲也李琬聽樂工擊此知之出韓卓羯
鼓錄羯鼓承牙牀以兩杖擊之明列合太簇一均在雞
婁鼓之上都曇答臘之下世謂兩杖鼓&KR0008;用山桑捲用
銅鐵杖用黃檀狗骨花楸曹王皋得二捲為至寶杜鴻
漸得二杖為尤物李琬知邪婆色雞以掘柘急偏解之
打斷宋街市鼓曲也一名太平鼔吳曾曰崇寧大觀
以來内外街市鼓笛拍版名曰打斷至政和初禁之民
間改名太平鼓又曰通同部鼓江古心宣政襍錄言臻
蓬蓬鼔今北京臘正小兒皆以綿裹枹擊鐵環太平鼓
無笛拍
沙鑼羯鼔皆外國器而中國用之鉦與鑼近故用相代
也古嘗以解嚴叩鉦今無其制說文曰鉦鐃也鐃如
鈴余嘗以鐸鉦鐃鐲形皆如小鐘有舌而鑼為嘗用乃
無之唐韵七歌有鑼乃云鈔鑼器也意古必有此形或
諸公失注邪俗間用&KR1227;篥之樂皆用銅鼓以間之馬援
致駱越銅鼓鑄為銅馬唐時有銅鼓入貢今雲貴兩粤
到處有之聲聞十里其形平面而中漚起擊漚起處每
二架有雌雄今雅樂教坊樂隊舞皆不用此不知唐宋
時用否馬貴與曰鼓吹鉦即說文錚形圓如銅鑼宋志
曰鉦如大銅疊南蠻之器也劉淵曰鈔鑼銅器樂書有
銅鑼自後魏宣武以後好北音胡&KR3440;羯鼓銅鈸打沙鑼
其音原出西域&KR3440;音常式切雲麓漫抄曰今人呼洗為
沙鑼又曰厮鑼近代賜契丹西夏使人皆用此語究其
說軍行不暇持洗以鑼代之智以此說附會蓋中原人
以擊鑼為篩鑼東南方亦有言之者篩沙音相近篩又
為厮又小轉也書𫝊曰養馬者為厮所執之鑼為洗曰
厮鑼以鑼為洗正如秦漢用刁斗可以警夜又可以炊
飯取其便耳宋志駕前皆棒厮鑼元志作水礶鐁鑼南
宋市肆記亦言酒器沙鑼水盆以金銀為之即如今之
銅面盆也
丁寧鉦也讀如丁令因作叮嚀通為真泠丁東一作丁
當丁寧本口語丁寧故作叮嚀以是名鉦取其聲也
猶鐵馬名曰丁當玉珮亦曰丁當或作叮噹或曰語叮
囑曰丁寧本此莊子真泠禹曰之真泠即丁寧也丁東
聲也珮聲弦聲皆稱之又作丁當者蓋東當二音古通
用也詩小東大東叶可以履霜空亦如匡可証
銅鈸今之鐃鈸也廣韵但言鈴鈸不知其詳銅鈸乃
南齊穆士素所造其圓數寸大者出於扶南高昌疎勒
之國其圓數尺隠起如浮漚以韋貫之相擊以和樂釋
書有之唐燕樂曲有銅鈸相和之樂銅鈸謂之銅盤司
馬承禎製玄真道曲大羅天曲有鐃鈸蓋其小者今亦
用以節樂或謂之草子或謂之鋪鈸
箛即笳唐之銅角是其遺也仗有大鼓長鳴長鳴今
時之號通也口圓而長如竹筩一尺五寸又有小柄空
管從筩中抽出吹之晉即有鳴葭葭即笳應劭鹵簿圖
有騎執箛箛即笳或謂其始似葭管後以銅作大&KR1227;篥
桓玄製龍角所謂銅角也今俗云喇叭鎖哪直口曰號
通轅門吹角十二疊是也今制有畫角在前又有大銅
角小銅角胡儼言曹子建製角曰為君難為臣難難又
難不知何所本
將于淳于之類也北海郡有淳于縣春秋淳于公國
在此縣因以為氏其實本樂器名圓如碓頭大上小下
樂作鳴之與鼓相和淳因作錞周禮鼓人以金錞和鼓
即此南齊始興王鑑𫝊有什邡人段祖以淳于獻鑑高
三尺六寸六分圍二尺四寸後周自蜀得之斛斯徵曰
此錞于也依干寶周禮注以芒筒捋之其聲極振周禮
疏曰錞于之名出于漢大予樂官按晉語趙宣子曰戰
以錞于丁寧儆其民也吳語鳴鐘鼓丁寧錞于五代後
周有將于其錞于之類乎形似瓦缶以簴縣之宋時虢
州上古鐘董逌以為淳于故考擊不受而無攠隧也當
音敦于
琵琶本借枇杷轉為鼙婆或作擘&KR0008;㮰&KR0008;一名國腹
說文止有枇杷字借當樂器遂作琵琶一名鼙婆即琵
琶聲之轉也趙凡夫以為當用擘□又作㮰&KR0008;其可笑
者在竟改唐人詩字也字有俗而通者琵琶是也又安
知非說文之漏失乎推手曰琵郤手曰琶傅玄琵琶序
云漢送烏孫公主起杜摯以為秦長城之役百姓弦鞉
而鼓之武夷山記國腹即琵琶元有白翎雀大曲張思
廉歌曰一十四弦喑一抹蓋秦與琵琶合奏也王元美
琵琶有小大忽雷按南部新書曰韓晉公入蜀伐竒樹
堅緻如紫石匠曰為胡琴槽他木不可並遂為二琴大
曰大忽雷小曰小忽雷後獻德皇晦伯編入琴類已非
而元美以為琵琶或後凡樂器之有槽軫者皆借稱之
邪琵亦音擘容齋引樂天忽聞水上琵琶聲為證古詩
何拘邪紀事載宣宗弔白居易律詩云童子解吟長恨
曲塞兒能唱琵琶篇此知唐人有擘琶之音
洞簫本是筒簫說文筒通簫也徒弄切簫本編排而
成形象鳳尾曰鳳簫爾雅所謂言也後加作䇾筒乃單
竹故曰通簫後乃通作洞簫王子淵作洞簫賦
泠簫泠人以簫合詠也魯語曰泠簫詠歌乃鹿鳴之
三景王鑄無射泠州鳩非之泠氏掌樂官周語曰泠人
詩簡兮衛之賢者仕于泠官鄭玄曰泠官樂官鍾儀曰
泠人也因黃帝使泠倫取竹為古樂師故後世號樂官
為泠既以泠為官故别作伶
唐之管色猶古之鐘均也古有一弦之均以均衆聲
唐賀懷智琵琶譜一冊其序曰琵琶八十四調内黃鐘
太蔟林鐘宫聲弦中彈不出須管色定弦餘八十一調
即以此三調為準管色猶均聲以為相合之準今之調
琴須先用管色合字定宫乃以宫弦下生徵徵弦生商
上下相生終於少商凡下生者隔二弦上生者隔一弦
取之凡弦聲皆當如此古人仍須以金石為準商頌依
我磬聲是也今之彈三弦者初亦使人吹簫定調散彈
小弦以合簫中伊字然後定軫可以合和合字音近於
葛詞隠所云輪過高徽則其字頭低出之聲簫管合和
不著曰挐曰賣正所謂合曲也
笛簻非馬策也馬融笛賦裁以當簻李善注簻馬策
也裁笛以當馬簻便易持夢溪筆談曰簻管也古人謂
樂之管為簻故潘岳笙賦云修簻内辟餘簫外透裁以
當笛者餘器多裁衆簻以成音此笛但裁一簻五音皆
具不假繁猥所以便而易持也升菴引此元瑞譏其全
抄西溪叢語云當作檛不當作簻智按簻檛音義皆同
因有方言而後造此字馬鞭名之笛管亦名之何碍乎
必欲改檛字以别又可笑矣有雅笛有羌笛周禮笙師
掌教羌笛融所賦長笛空洞無底剡其上孔五孔一出
其背正似今之尺八李善注七孔長一尺四寸此乃今
之横笛太常鼓吹部中之横吹也融賦曰易京君明識
音律故本四孔加以一君明所加孔後出是謂商聲五
音畢沈約宋書亦云京房備其五音周禮笙師注杜子
春云篴乃今時所吹五空竹篴今三禮圖正横設而有
五孔此雅笛也後乃增為六又增為七
擫㩶一作擪扢手執之狀也王褒洞簫賦挹抐擫㩶
順敘卑達抐音女立切擫烏協切㩶即捻五臣作擪扢
墨莊漫錄引連昌宫詞李謩&KR0034;笛傍宫牆&KR0034;見玉篇指
按于笛曰&KR0034;智謂&KR0034;乃擪訛而張子賢以為奇邪
吹脣即所謂&KR1127;也&KR1127;即叫字集韵又作嘄&KR0008;或以土
為之今人以口作聲曰叫亦謂之肉笛莊子吹劍首者
□而已矣北魏圍南陽吹脣沸地即口吹&KR1127;也
匏屬總言笙簧分言之則多管曰簧笙竽巢和簧皆
匏屬而隋志樂匏止有笙十九管竽三十六管唐志二
匏有巢有和此取爾雅之名馮嗣宗疑月令仲夏調笙
竽竾簧並言四事或簧别是一器邪朱子則以匏中金
葉為簧漢武内𫝊鼔震靈之簧神仙𫝊有五舌竹簧宋
時民間有鐵葉簧智以仙𫝊小說不可據大約合言則
匏中管曰簧分言則多管是簧耳竾即篪
控&KR0008;即空侯升菴樂書云師延為空國之侯所製臆
說也沈約宋書控&KR0008;宫引第一商引第二即管篌也風
俗通作坎侯吳兢云漢武滅南粤令樂人侯暉造竷竷
音坎以侯姓名坎侯集韵作&KR0008;篌複矣凡夫禁用箜篌
大泥
拍版今版之始也拍版本無譜明皇遣黃幡綽造譜
乃于紙上畫兩耳以進上問之對曰但有耳道自然中
節韓文曰樂句研北襍志曰趙氏獨子固不仕元醉歌
樂府執紅牙以節曲牙版也
火不思即今之琥珀詞也元志天樂一部有琵琶管
篌二火不思二胡琴二火不思制如琵琶直頭無品有
小槽圓腹如半瓶&KR0008;以皮為面四弦皮絣同一孤柱陶
宗儀言樂器有秦明琴渾不似曲則有口温舍舍□□
之類即火不思智見今山陜中州皆彈琥珀詞其製似
之蓋渾不似之轉語也通考曰琵琶修頸而小曰秦漢
子今京師有吳撥四土兒密失义兒機等俞琰曰北地
琵琶昭君笑曰渾不似遂訛
觱篥一作箄篥悲慄宋太宗時三大宴皇帝升座宰
相進酒庭中吹觱篥以衆樂和之唐九部塞樂有漆觱
篥比部安國樂有雙觱篥銀字觱篥銀字管也唐德宗
朝有將尉遲青素善觱篥冠絶古今時幽州有王麻奴
河北推為第一手後訪尉遲令於高般涉調中吹勒部
羝曲曲終尉遲頷頤而已謂麻奴曰何必高般涉也即
自取銀字管放般涉中吹之麻奴愧謝朱子曰箄篥原
名悲栗元美載武夷山古記魏子騫會鄉人於幔亭吕
荷香戛國腹黃次姑揮悲慄悲慄即箄篥國腹即琵琶
通雅卷三十
