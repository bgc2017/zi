通雅卷三十一明方以智撰
器用(書札)
古以木片為札削竹為策編策為簡成帙為冊方版謂
之方牘樸謂之槧插羽之牘謂之羽檄書刀謂之削
聘禮曰加書將命百名以上書于策不及百名書于方
既夕禮曰書賵于方若九若七若五書遺于策文多者
書之策少者書之方木片曰札說文曰牒也漢書曰谷
子雲筆札光武一札十行漢人皆以此為簡牘削竹為
策編策為簡與柬通成帙為冊冊必有卷論衡曰斷木
為槧(七豓切)版長三尺削木也木削為□(同柹)顔之推引後
漢書楊由𫝊云風吹削哺為柹(音比)此是削札牘之□耳
蘇竟書云摩研編削之才子雲提鉛槧吳恢欲殺青簡
皆刀策也康成注論語序以鉤命□云春秋二尺四寸
書之孝經二尺二寸書之故知六經之策皆長二尺四
寸伯皆言二尺者天子策書所用與六經異也簡容一
行字牘乃方版羽檄之書說文曰二尺書也顔子籕曰
以木簡為書長尺二寸此近是魏武奏事云有急則臿
羽曰羽檄吐蕃用金箭急則加銀鵠升菴曰雲南急遞
插雞毛乃羽書之遺也築氏為削長尺博寸合六而成
規鄭曰今之書刀也東觀記以書刀賜馬嚴朱博投刀
削所記用簡牒吏皆以刀筆自隨蒙氏已製筆漢兼用
書刀曰刀筆博古圖有漢刀筆文翁吏詣京師減省少
府用度買刀布蜀物遺博士如淳曰金馬書刀今賜計
吏者作馬形刀環金鏤之楊僕請官蜀刀此刀也唐禧
宗乾符六年徐雲虔使南詔驃信待雲虔厚授以木夾
宣和書譜章孝規為路魯瞻書雲南木夾彼方謂之木
契猶有古槧之遺或以茶經竹夾相比非矣
尺一詔策也漢以單于書以尺一牘選舉召拜亦書
之尺一版楊政以箭貫候輦持章乞楊生師即尺一出
升范升也李雲言尺一拜用陳蕃言尺一選用委尚書
三公陽球𫝊不得稽留尺一所謂勅也通用勅詳見疑
始字說中漢以後詔誥因有定名唐志有七一曰冊書
二曰制書三曰慰勞制書四曰發勅五曰勅旨六曰論
事勅書七曰勅牒而尚書省之制六制勅冊天子用之
令則皇太子用之教則親王公主用之符則省下州州
下縣者下之達上有六一曰表二曰狀三曰箋四曰啓
五曰辭六曰牒而門下省又有奏鈔奏彈露布議四者
與表狀共六制諸司相質其制有三一曰關二曰刺三
曰移趙宧光謂札從乙尺一當作尺乙不知何以解丈
二之組耶
詔書有真草又有案有宣三王世家禇先生曰謹論
次其真草詔書編于左方鄭崇𫝊持詔書案起案者寫
詔之文智以為存案如今之底稿也唐故事中書舍人
掌詔誥皆寫兩本一為底一為宣身之曰在中書可(闕)
覆謂之正宣唐朝臣以兵送李泌寫宣以郤之崇文目
有宣底八卷唐王起𫝊帝常以疑事令使者質起具榜
子附使者上凡成十卷號曰寫宣會要曰大順中令詔
書别錄小字本留内永為定式廣川跋同光四年宣
周之復逆猶秦漢之奏事上書也宰夫執敘羣吏之
治以待諸臣之復萬民之逆注復謂于朝廷奏事逆為
上書太僕掌諸侯之復逆注鄭司農曰復謂奏事逆為
受下奏七國未變古式言事于王皆稱上書秦初改書
曰奏後又曰封書曰封章謂重封以上蔡邕以皂囊封
上章奏所謂囊封也
大諾批答也梁陳伯之為江州刺史不識書得文牒
辭訟惟作大諾而已齊江夏王鋒高帝使學鳳尾諾以
玉麒麟賜之唐紀曰凡諸侯牋奏皆批曰諾而草書若
鳳尾形宋明帝紀胡母輔專權語曰禾絹閉眼諾胡母
大張槖禾絹謂帝也此即文書後之押字也自漢有之
宗資任范博歌曰南陽宗資主畫諾張緒曰一生不解
作諾汾晉之間尊者呼左右云咄左右必諾劉義叟云
咄嗟而辦當作咄喏而辦智按咄嗟與咄唶咄咤同非
諾也江左詔畫諾唐時畫聞即今之知道也歸田錄言
學士院用押字咨報季肇曰堂帖押名曰花押韋陟五
朵雲體是也劉後村曰王文康坐萊公貶蘇子美坐祁
公廢二人皆為婦翁累也帖尾托人相花字似是通人
一蔽則花字尋常皆用之長睿與劉燾論書言及施結
喜收古今人押字伯思曰梁朱异唐懷光沈熾文等題
名紙縫或謂之押縫謂之押尾蔡廓曰我不能為徐干
木署紙尾
唐宋有熟狀有進草筆談曰本朝要事對禀常事擬
進入畫可然後施行謂之熟狀事速不及待報則先行
下具制草奏知謂之進草熟狀白紙書宰相押字他執
政具姓名進草即黃紙書宰臣執政皆于狀背押字堂
檢宰執背不押唯宰屬于檢背書日堂吏書名用印此
擬熟狀有詞宰相押檢不印避暑錄言李暹告中書省
官書姓而門下尚書省則不書甘露寺牒亦可證知也
隋唐以來自朝廷下至郡縣決事皆有詞謂之判牒議
呈草曰畫知今會推公題猶然呈草畫知止列姓會題
尾銜曰臣某臣某不書姓
劄子移牘也唐人奏事非表非狀者謂之劄子亦謂
之錄子又謂之榜子陸贄有榜子集蘇軾有進陸贄奏
議劄子約鬼章討阿里骨劄子紹興四年著令領宣撫
使者皆見任二府故行移用劄子韓世忠宣撫淮東詔
于所部州縣用劄子則下行之文移矣宋徐度敦立曰
唐宰相治事之地曰政事堂故所下書曰堂帖國初猶
因此制趙韓王權重有詔禁止其後中書指揮事凡不
降勅者曰劄子猶堂帖也牘為書版徐鍇曰古者為公
案也原涉𫝊削牘注木簡也後人折成簡帖故以書簡
為尺牘周勃𫝊獄吏書牘背示之則公案之牘也漢以
來文移通為之牒徐曰議故未定短牒諮謀則是牒短
于牘矣匡衡隨牒在遠方注隨常牒無超擢也南史蔡
樽為吏尚用王筠帝推白牒于香橙地此白事除官之
牒也馬援隨牒解釋此官府之諮議移文也又訟詞亦
曰牒今惟皇宗屬籍曰玉牒仍唐宋舊名及給僧度牒
其平行文移曰咨曰手本亦曰關曰牒曰照會下行上
曰牒呈上行下曰牒劄假以職名曰劄付
露布露封也軍中報捷露版不封欲其宣布耳王緘
曳布可笑矣于文定但專以為捷狀縣之漆竿亦未盡
也智按凡露封者皆曰露布光武以鮑昱為司隸怪當
司徒露布李雲𫝊乃露布上移副三府東觀書有司奏
孝順號曰敬宗露布奏可獻帝春秋曰荀彧卒于夀春
夀春亡者告孫權言曹操欲荀彧殺伏后彧不從故自
殺孫權露布于蜀魏改元景初詔曰司徒露布咸使聞
知蜀建興五年詔曰丞相其露布天下唐則載為門下
省之典制矣文章緣起言露布始于蜀誤也其引文露
沉武露布以解此者更支
空首幅曰需頭或曰需章需批答也胡廣𫝊文吏試
箋奏注漢雜事曰凡羣臣上通者四品一曰章二曰奏
三曰表四曰駁議章者需頭稱稽首上以聞謝恩陳事
詣闕通者也奏者亦需頭其京師官但言稽首言下稽
首以聞其中有所請若罪法劾案公府送御史臺卿校
送謁者臺也表者不需頭上言臣某言下言誠惶誠恐
稽首頓首死罪死罪左方下附曰某官臣甲乙上通謂
之疏原涉𫝊削牘為疏既用帛紙故須折之其曰需頭
者空前幅一面也楊萬里知筠州謝表曰需章匃外唐
人書末言謹空猶今左冲也
條刺分條刺書也條宜表左列于左方也漢外戚𫝊
成帝答許皇后詔曰皇帝有所疑便不便其條刺使大
長秋來白也師古曰條謂分條之刺(千賜反)謂書之于刺
版也漢武使刺六經封禪謂刺書之也條對即今條陳
也分條言一項者猶一首也今條奏謂之開坐考蔡邕
𫝊謹條宜所施行七事表左開坐其開左之訛借乎
飲章飛書匿名書也漢蔡邕𫝊一入牢獄促以飲章
辭情何緣復聞注飲猶隠也即今匿名文書梁松𫝊縣
飛書注匿名書孔融𫝊侯覽刊章下州郡以名捕儉注
刊章謂削去告人姓名愚謂刊章若榜行郡縣因朱儁
刊定州奏遂以刊為削蓋刊即刻也漢即無今版印或
刻書其大章于版以遍行捕之漢書言章大者數千若
文書全案也
下手書即畫指券也月平今之榷會牒也周禮質劑
注質劑謂兩書一札而别之也若今下手書疏漢時下
手書即今畫指券與右質劑同也𫝊别質劑皆今之券
書也俗有手印事八成注鄭司農曰質劑今時月平是
也平音病韓曰一市必立之平今經紀當行官給印牒
是其遺制
殿上大言州郡行狀謂之舉謠言應劭曰每歲州郡
聽採長吏臧否民所疾苦還條奏之是謂舉謠言言謠
言者掾屬令史都會殿上主者大言某州郡行狀
條約謂之禁書士師五禁注古之禁書亡矣今宫門
有符籍官府有無故擅入城門有離載下帷野有田律
軍有囂讙夜行之禁其捔可言者又三禁注軍禮曰無
干車無自後射此其類也
舊案謂之□事比鄭司農云士之八成者行事有八
篇若今時□事比疏凡言成者皆舊有成事品式後人
依而行之□事依前比類□之鮑昱有法比都目詳見
刑法類至大比注若今八月案比黨正注如今小案比
此漢時案比之名猶今之比較也□事比則條律書名
晉志有漢□事令甲三百篇
徽識之書今之編冊也司常掌九旂之物名各有屬
以待國事注屬謂徽識也言事名號皆題别疏云大𫝊
云殊徽號昭公二十一年宋廚人濮曰揚徽者公徒也
是名徽也織文鳥章箋云識徽識也是名識也鄭又云
徽識之書則云某某之事某某之名某某之號今各衙
門各典故皆有編冊列之識音志即周之屬也說文徽
衺幅也一曰三糾繩也幑幟也以綘徽帛著于背引春
秋𫝊揚幑者公徒若今救火衣集韻或作㫎或曰琴節
曰徽亦有識意樂書作暉古作□本通而後别
跳出出格題頭也春秋正義引魏晉儀注寫表章别
起行頭者謂之跳出智以為即今之出格尊稱題式也
或上條陳開坐則亦分欵題頭葉少藴曰見開元李暹
一告有低頭起項
折簡折而疊之也箋書謂之尺牘折而分版謂之葉子
編集謂之書冊其以卷名者古也古之簡容一行而
後有折簡牘本方版而後但以箋書為尺牘古書皆卷
而唐始有葉子簡與柬通今人總以折疊者謂之柬帖
奏謂之本報答謂之書短而單幅謂之箋以葉子裝釘
謂之書本王凌曰卿直折簡召我謝朓折簡寫孔顗表
此折簡也陳遵與人尺牘人皆藏去以為榮魯王睦𫝊
上令草書尺牘雜志曰晉宋兵革之間禁書疏非弔喪
問疾不得行尺牘故羲之首云死罪此尺牘也後山談
叢曰古書皆卷唐始有葉子今書冊是也昭文館版本
淳熙進讀陸贄奏議令日讀五版此葉子書也說文帖
他叶切帛書署也今用柬帖已置帛書署之義專以尺
牘所書為帖若今俗則呼名刺為拜帖矣宋子京以手
簡為手畢宋元豐中詔中書例寫一本納執政分令諸
房揭貼謂揭而貼之古貼帖通用世說以如意帖之是
也今人因有揭帖之名
方書書于方也張蒼𫝊秦御史主柱下方書注四方
文書此解非是蓋持方策以待書也因為通稱禇先生
曰臣為郎好讀外家𫝊語作六章編之左方以附益上
方之三章
笏所以記對命也後為手版笏度二尺六寸中博三
寸其殺六分去一受命于君前則書于笏笏字說文新
附籕文作□今字彙以楷作□大誤矣王會注曰晉宋
以來謂之手版蜀秦宓以簿拄頰簿即手版也王坦之
見桓温倒執手版沈瓚之于上前以手版四面指嚴安
之以手版畫地人不敢犯是自對君與公禮相見皆用
之宇文周時百官始執笏今無象與魚須文竹之制但
四品以上用象牙五品以下用木以粉飾之宋庾道愍
精相手版齊恩倖綦母珍之有相手版者曰富貴
殳書書于殳者蕭子良古今篆隸文體曰殳書伯氏
之職也古者文既紀笏武亦書殳秦八體有殳書新莽
去大篆刻符殳書加古文奇字
書姓名于奏白曰刺或曰名紙唐曰門狀禰衡懷刺
漫滅郭泰符融齎刺入仇覽房是也釋名曰書姓名于
奏白曰刺簡以奏事白事故曰奏白今刺姓名于簡上
行平行皆用之或曰奏刺上行也今人謂之拜帖上行
謂之手本通書曰禀帖文移之手本則又平行之稱高
彪𫝊訪馬融融疾不見彪覆刺遺書謂取回其帖書其
後以遺之也爵里刺即今之履歷手版也世語曰夏侯
榮淵之五子也七歲屬文經目輒識魏文聞而請焉賓
客百餘人人各奏刺悉書其鄉邑名氏世所謂爵里刺
也榮一日遍覽不謬今脚色手本履歷亦相謂為手版
其亦古之奏刺者乎何思澄名紙必盡孔平仲談苑曰
古刺以紙書曰名紙李德裕貴後人具銜候起居謂之
門狀補筆談又曰大狀老學菴曰元豐後盛行手刺又
按周禮司刺掌三刺訊吏臣民此言訊也詩序風刺因
作誎蹳剌從束刺從朿
刺亦曰謁翟義𫝊内謁徑入師古曰内謁通名也曲
禮問子曰可典謁矣張耳𫝊上謁注上其謁而見也
謝見再投啓事謂之温卷澠水燕談曰國初襲唐宋
士風舉子見先達先投刺謂之請見既與之見他日再
投啓事謂之謝見又數日再投啓事謂之温卷
駢緘曰雙書老學菴筆記曰駢儷箋啓與手書俱行
者主于箋啓故謂手書為小簡然猶覺為一緘已而或
厄于書吏不能俱達于是駢緘之謂之雙書紹興初趙
相元鎮貴重時方多故人恐不暇盡觀雙書乃以爵里
或更作一單紙直敘所請而并上之謂之品字封今自
兩司以下通函兩臺必作大小兩啓亦雙書之遺
雕本印書也隋唐有其法至五代而行至宋而盛今則
極矣葉夢得言柳玭訓序在蜀見字書雕本不始自
馮道監本始道耳揮麈錄言母昭裔有版鏤之言陸深
河汾燕閒錄云隋開皇十三年勅廢像遺經悉令雕版
則此又在柳先疑者以隋有此法唐何不行或止奉崇
釋教邪沈存中曰慶歷中有畢昇為活版以膠泥燒成
今則用木刻之用銅版合之
麻沙印本之初出未精者也老學菴筆記曰尹少稷
日能誦麻沙版本書一寸又云三舍法行教官出易義
云乾為金坤又為金諸生曰恐麻沙本也今精本用墨
汁或上烟重印乃黑
帖經以試曰試帖舉人總括經文以應帖試曰帖括
唐調露二年考工員外郎劉思立請帖經及試雜文玄
宗時楊瑒奏問以孤經絶句請今并帖平文後舉人乃
總括經文類聚之誦習以應帖試謂之帖括今緣以為
八股制義之稱
器用(碑帖)(金石)
帖刻于石而搨之曰法帖自有石經碑刻應有搨帖
而未著稱蔡邕𫝊言觀及摹者車日千兩摹則今之墨
搨也會要貞觀六年正月命整理御府古今工書鍾王
等真跡得一千五伯一十卷開元六年整理數同十六
年内出二王真跡及芝昶等古跡一百六十卷付集賢
院依文搨兩本進内分賜諸王兩本者分真跡與真草
跡也真跡卷帙以貞觀字為印縫真草跡令禇遂良真
書小字帖紙影之所謂搨影不知比今何法也若但描
臨安能逼肖邪當時亦呼搨寫蘭亭一本入昭陵又一
本太平安樂公主奏借出外搨寫遂失所在六典弘文
館搨書三人習其法也意其兼學雙鈎過朱之法乎禇
遂良𫝊帝方慕羲之故帖莫質真偽遂良獨論所出無
舛冒登善影本今猶相𫝊宋自太平興國詔訪筆跡于
是荆湖獻張芝草書潭州獻唐明皇所書道林寺王喬
觀碑昇州獻二王及桓温等十八家石版書跡七年錢
惟治以鍾王等墨跡七軸獻錢昱獻鍾王墨跡八軸舊
說六百年而神去七百年而紙壊以淳化四年四月之
勒上距魏晉約五百餘年冀得其真如米所評又寥寥
矣元祐中劉次莊為法帖釋文十卷靖國初劉燾續之
淳熙中刻秘閣續法帖宋至我生之初不滿五百年而
宋初搨閣帖遂為稀有價值千金余曾在陳眉公頑仙
廬見一本乃董玄宰宗伯藏者旁有黃山谷朱書釋文
字體微肥又一在嘉興項氏石經已混陜碑在西安府
學不必漢魏多是唐鄭覃書蜀母昭裔所書石經今有
注宋何拱鎮長安摹搨二千餘本民以為害往往鑱削
其字韓縝修霸橋督工急民磨碑石供之罹此二厄全
者遂少世所謂曹全碑則漢八分之至明者矣相𫝊石
崖崩而碑出故搨少而明也聖教不斷本李比海娑羅
岳麓雲麾皆難得萬歷初内鄉李蔭令宛平發地得柱
礎六乃唐李邕書雲麾將軍碑因建古墨齋崇禎壬午
智房師𫝊海峰為順天府尹修書齋又掘得二圓扁石
亦北海雲麾碑有李琇名其前所得者未盡邪升菴常
言斷裂在蒲城而正德中劉遠夫鐵束之物之顯晦固
各有時淳化閣帖宋太宗命侍書王著臨搨以棗木鏤
刻至仁宗又詔僧希白刻石于秘閣前有目錄卷後無
篆題世𫝊以為二王府帖者非也又有高宗紹興中國
子監本其首尾與淳化略無少異當時御前拓者多用
匱紙蓋打金銀箔者也自後碑工作蟬翼本且以厚紙
覆版上隠然為銀挺□㾗以愚人初徽宗建中靖國間
刻續法帖大觀中又摹搨刻石于太清樓字行稍高而
以建中靖國續帖十卷易去歲月名銜以為後帖又刻
孫過庭書譜及貞觀十七帖總為二十二卷謂之大觀
太清樓帖絳帖者尚書郎潘師旦以官帖摹刻于家為
石本而𫝊寫字多訛舛世稱為潘駙馬帖單炳文曹士
晃各有模刻本又有新絳本北方别本武岡新舊本福
清烏鎮彭州資州本皆絳帖之别也潭帖者慶歷中劉
丞相帥潭日以淳化官帖命慧照大師希白摹刻于石
置之郡齋增入傷寒十七日王濛顔真卿諸帖而字行
頗高與淳化閣本差不同逐卷有慧照大師希白重模
字而歲月各異中間謬處甚多朱文公譏之是也潭帖
之别則有劉丞相私第本長沙碑匠新刻本三山木本
廬陵蕭氏本戲魚即臨江帖也元祐間劉次莊以家藏
淳化閣十卷摹刻戲魚堂除去篆題而增釋文又有淳
熙修内司本北方印成本烏鎮張氏福清李氏本劉後
村云閣帖為祖(十㢧)絳帖次之(二十㢧)臨江又次之武岡又
次之大觀尤妙武岡佳者可亂絳臨江佳者可亂閣潭
乃僧希白所摹有江左風味希白工于摹字屈于尋行
數墨文理錯繆然其字比之淳化帖為勝東坡推潭帖
勝閣帖韓侂胄開羣玉帖字好薛紹彭亦有家塾帖好
又按蔡京黨碑遍刻粤洞不以憝廢然吳鳬客直指鑿
星巖北魏大武作始皇嶧碑人欲字香宜自珍重又得
近搨一本因歎元祐諸公姓名史不備者反賴以𫝊宋
陸友仁研北雜志曰定武禊序唐文皇模本所刻故毫
髮無踰矩至徧賜諸王羣臣則皆一時能書所臨精神
横逸雖抵掌相似然猶以為優孟也予所見元嘉賜本
第一神龍第二蘇才翁家第三才翁本則祖神龍禇河
南悞字本第四馮承素本第五禇延誨本第六陸柬之
本第七趙模本第八最後見米老所倣禇河南第九倣
馮承素第十紹興内府藏本第十一與定武微别又皆
蠒紙非雙鈎響搨所作獨張似之家絹本云是湯普徹
所摹為不同耳劉克莊跋林竹溪家藏定武本乃薛氏
續刊本不如其斷石本遠矣又有云段石本乃婺州倅
廳本前輩評其為定武典刑亦名梅華本陶九成言蘭
亭百十七刻裝褫作十冊宋理宗所藏有圖書鈐縫玉
池後于陸國瑞處錄其目姜白石又有禊帖偏傍考今
𫝊于世能幾本邪孟頫摹定武本在北京禇摹蘭亭歸
德府同州學俱有石刻&KR0034;好善掘得玉版蘭亭萬歷中
潁井夜光探得六銅罍刻石蘭亭黃庭董玄宰定為米
南宫書潛草曰雙鈎過朱惟恐失神魯公家僮修改米
元章歎之而李端叔見廬山石刻字有精神因知模勒
之妙有以假借致然偶遇南唐人陳格從事于此十二
世矣
曰臨摹曰硬黃曰響搨皆學帖法也臨謂置紙在傍
學之摹謂以薄紙覆摹硬黃謂置紙熱熨斗上以黃蠟
塗勻儼如鮀角毫釐必見響搨謂以紙覆就明忩映光
摹之此宋張世南說今之油紙摹帖蓋硬黃之遺也古
帖遠者墨濃者堅若漆挨之纖毫無染兼以摹弄日久
紙面生光且有異香以此為辨研北雜志曰北碑刻深
謂之溝道後漢𫝊方者曰碑員者曰碣宋黃長睿辨閣
帖偽者幾半于真米海岳亦然宣和書畫有瓢印孫宗
鑑東皋襍錄言漢碑額多篆身多隸隸多凹篆多凸此
偶見耳皆凹者又漢額多鑿圓孔
有蟬翅搨烏金搨顔籀解史游章曰蟬繒之輕薄者
若蟬翼也紙亦有如蟬翼者或云用薄紙搨石則鋒稜
畢出梁虞和論書表曰搨書悉用薄紙趙希鵠言北搨
色淡而紋縐曰夾紗作蟬翅搨也南紙紋䜿墨用油煙
以蠟故黑而有光為烏金搨
金石之集則歐趙之功也古無蒐金石為書者博南
言鄭條興古文在歐陽前而集古名錄則自歐陽公始
而趙德甫金石錄所收更多凡二千本元祐中吕大臨
考古圖十卷政和中王楚集博古圖二十卷洪适隸釋
隸續序曰歐陽七十五卷德甫多九十三卷而闕其六
予尚闕趙錄四之一而近出者亦三十餘紹興中錢塘
薛尚功用敏為欵識二十卷重廣鐘鼎篆韻七卷于是
大備石刻九江自永叔作集古而跋之劉原甫黃長睿
曾南豐周益公董彦遠皆有論辨子充不甚確惟長睿
掊擊永叔而子固亦有四端辨正四明樓大防又指其
璇題甘蔗以是益知考古之難田槩有京兆金石錄葉
夢得有金石類攷蔡松年子珪續歐陽金石遺文六十
卷奉符黨懷英善篆為韻補楊信父銁合作鐘鼎篆韻
熊與可序曰漢所得齊器周鼎柏寢之刻栒邑之銘皆
有能按其欵識者唐初盛摹臨始有以褚搨碑碣為墨
本者東巡之石偃師之盤岐陽之鼓延陵季子之摹篆
石泐而墨𫝊然猶未有能摹鐘鼎之欵者皇祐始命太
常摹歷代器欵為圖三館之士不能盡識于是歐劉李
吕等錄漸廣宣和以後為書遂多博古圖之外有晏元
開蔡天啓趙明誠榮資道董彦遠以至黃伯思張耆年
薛尚功諸家相繼論述彝鼎古器亦多政宣之間物常
聚于所好也初夏氏倣二徐韻例以唐韻繫古篆而器
欵未備至用敏始詳臨川楊信父益以奉符黨氏韻補
可謂富矣元吾衍喜王球嘯堂集古錄而作學古編都
穆作金薤琳瑯楊慎有金石古文徐獻忠金石文王家
瑞咸陽金石遺文趙崡石墨鐫華楊嗣昌德山金石錄
各紀所見不妨異同大抵好古之士存玩則可采獲詞
章大不必矣柴氏曰璽印方填盤盂方識銅龜私印高
平刻鵲印之章(尚平一作高平)元暉記虎兒之字不可勝紀即
李龍眠金銅戟泥金六蟲書徐延之言唐瑩質鑑背銘
李仲芳家南塘蟾蜍硯滴銘皆奇士自為異篆耳鄺氏
曰南海熊羽人以薛用敏篆韻為宋之奇書柯九思周
伯温趙松雪皆有鑒定印釋夢英有卧雲叟篆書孫克
弘有手書鐘鼎文十卷姚江陳鉅若溪隆萬間合刻之
為古篆韻三種若朱叔望金石韻府未善也于司直奕
正作天下金石志劉同人曰華亭孫雪居不核李翕郙
閣陜則曰冀潁川荀淑碑吳則曰潁黃州周少魯不胲
志冀之域失仲舒漢贊矣志宛平失天寧寺隋碑矣司
直之增周本者十七正孫本者十四是時吳國華惟英
鞏鴻圖永固收藏裝帙為精云研北雜志曰永叔集古
缺西漢字劉原父敞出守永興因以林華宫行鐙蓮勺
宫博山爐槃及谷口銅筩三銘遺之智按集古錄云林
華宫行鐙重一斤十四兩五鳳二年造其蓮勺槃亦五
鳳中造宣帝本紀云困于蓮勺鹵中不言有宫史家非
因事不盡載也谷口筒乃甘露中造趙德甫金石錄謂
西漢文字世不多有今按有五鳳二年魯共王修池數
字胡承公資古紹志集云陽翔甎字要亦非真即偃曝
餘談所言夏縣之禹字甎也柳貫云新莽惡稱漢德凡
有石刻皆仆䃺之然洪字隸釋有哀帝建平五年郫縣
一碑或云偽作又云西漢紀功多寓之金自東漢石刻
始盛
書契既作字體悉具其端則篆隸之筆古兼用矣董
彦遠曰臨淄得桐棺前和外隠起為銘齊太公六世孫
胡公之墓惟三字是古餘同漢隸乃知書文相變不能
逃古但數窮即改自然相合羅泌曰周公之時未改籀
已有六書之教孔子之時已改籀尚存科斗之書則明
知篆籀并作矣熊朋來云事有用于一時而廢後復襲
之與古符者多矣黃帝刀布已作小篆葛天之金帛與
今隸無異急就章方有波磔鈎踢而錢譜所載尊盧太
昊至帝嚳之金幣文及近世掘得周世鏡銘皆古篆有
鈎踢乃知後世所有者上古已有之丹鉛總錄亦據水
經注古棺前和有八分書唐人錢譜太昊氏金尊盧氏
幣其文有今筆又言在京得太公闤錢在滇得黃帝刀
布可驗八分不始于秦小篆不始李斯也書契既作字
體悉具如岣嶁則用科斗石鼓則用籀書即今之𫝊世
文字也至于民庶婚姻之約市井交易之券則從簡易
止用小篆都玄敬跋壇山石刻吉日癸巳四日在贊皇
縣晉衛夫人謂李斯見周穆王書七日興嘆蓋指此也
永叔謂慶歷宋祁摹之而趙州守將龕其州廨之壁趙
明誠以穆王時皆古文而此字小篆疑非其真蓋不知
古亦用小篆也宋有皇祐五年權部事李中祐跋宋景
濂摹其字重刻蒲陽山房謂吉日字與周淮父卣伯碩
父鼎齊鏄鐘諸欵識合明誠已信石鼓不當于此疑之
又按宋吳興施宿謂州廨舊石以政和五年取入内府
皆所當知故并著之智曰漁仲謂石鼓有秦權文者亦
周時先有此文而秦權用之耳陳懿卜學古餘錄載李
斯字通古少從荀卿學參古文複篆籀書頗知改省作
小篆著倉頡九章世謂玉筯篆又謂八分小篆蓋此籀
文十存其八李斯小篆之祖也漁仲金石略云詛楚文
李斯篆按方氏跋以為秦惠文王二十六年石湖亦謂
當惠文王之世後百餘年東巡泰山石刻則小篆非出
于李斯按古實通用大小篆兼有分隸鈎踢之筆若專
門以小篆立體則自斯始耳閣帖載李斯田□耕耨一
則米元章亦不知何人書黃長睿考為李陽冰篆王密
所篆明州刺史裴公紀德碣文篆無銖黍差李陽冰篆
最妙得李斯筆意韓退之言李服之授科斗孝經漢衛
宏官書則陽冰之子也從子騰亦善篆石刻說文字源
在滑縣
古文總目之科斗非謂顓頊所作也倉頡之跡止𫝊藏
書臺之墓石禹跡則岣嶁紫霄夏縣之甎也石鼓籀文
也竇公樂書孔壁汲冢皆周篆也上古文難識總謂
之科斗文字非專以科斗書之如曰炎帝見禾入穏作
穏書一作八穗黃帝雲書太昊龍書少昊鳳書顓頊作
科斗書古應有此然確以何帝所作則不必信矣書史
又言文王史佚作虎書武王時作禽書魚書如魯恭壊
孔子宅得古文夏侯嬰掘地得石槨銘叔孫通曰此科
斗書直謂其形似耳書史言孔甲盤盂沮誦鳥跡伏羲
命子襄作六書今皆無考侯岡龍顔侈哆四目好怪之
說也路史言倉帝史皇乃上古之帝非黃帝史智以上
古必已造字而黃帝史亦名倉頡更造六書未可知也
上古事遠當推其大槩而聽之漢文帝時竇公古文樂
書乃周禮大司樂章宣帝時河内女子壊老子屋得古
文二篇與汲冢冊書倉頡墓石刻皆稱極古倉頡墓在
北海號藏書臺陽虛石室有石刻二十八字李斯識八
字云上天作命皇辟迭王叔孫通識十二字任昉不信
也詳考二句乃寇謙之所纂黑帝安和國王禁文也倉
頡造字臺在開封城北岑參有詩此臺其後造乎岣嶁
碑在南岳宋嘉定何子一得觀摹刻嶽麓書院嘉靖潘
疊峰釋七十二字今栖霞李臨淮家揚州甘泉書院滇
安寧州法華山翻岳麓本廬山紫霄峰有禹刻僅識鴻
荒漾余乃&KR0008;六字此豫章詩話所載也水經注云禹刻
與偃曝餘談言夏縣甎篆為三禹書石鼔文初潛陳倉
野中至唐始出貞觀中吏部侍郎蘇勉紀其事鄭餘慶
取置鳳翔之夫子廟而亡其一皇祐四年向傅師得之
民間十數乃合大觀二年移汴辟雍嵌金其字金人輦
至燕剔其金元大德十一年虞集教授得之泥草中始
置國學大成門内歐陽修好之而有三疑鄭漁仲則謂
秦鼓以秦權文識之也楊慎謂晉王右軍唐章懷太子
嘗言之胡世將資古錄云蔡京作辟雍取十鼓置講堂
謂周宣王鼓韓愈張懷瓘竇臮趙明誠也謂文王鼓宣
王刻詩韋應物也謂成王鼓程琳董逌也虞伯生云鼓
北徙留王宣撫宅宅後為大興府學則淪入濟河與金
人棄之之說皆不足信今在北雍聖殿儀門金時馬子
卿謂是宇文時造弱侯以蘇綽𫝊魏文十一年狩岐陽
考武保定元年又狩岐陽命綽倣大誥則詩體倣詩可
知然當時何以不刻年月豈故為此迋後世抑失其一
鼓邪李日華曰東坡有手鈎石鼓文篆籀全音釋備遠
勝潘迪等所錄凡三百二十五字存
以比干墓銅盤為孔子書者法書苑河南志也吾衍鄭
瑗辨其非以吳季札碑為孔子篆者張燕公張從紳蕭
定也歐陽永叔秦少游斷其非唐開元中武之奇耕
地得銅盤按地志殷太師碣在衛輝府城北都玄敬使
西日記淇縣有方石刻殷比干墓四字字徑八寸元吾
子行定為漢人筆閩南鄭瑗井觀瑣言曰宣和博古多
偽齊侯鐘晉姜鼎宰辟父敦等則真比干盤則偽也汲
郡北有比干墓偃師亦有比干墓唐開元偃師人得銅
盤其銘曰右林左泉後岡前道萬世之藏兹焉是寶予
觀其文勻麗不似三代其偽無疑故歐公集古錄不收
智又按墨莊漫錄程唐賈朝孺于鳳翔府破商比干墓
得銅盤徑二尺餘中有欵識一十六字道君皇帝曰忠
賢之墓豈可掘乃罷朝孺退出其盤祁寬曾見之劉袤
延仲言比干墓在衛州西山去城數十里有漢唐刻甚
多而此云墓在關中又與開元武之奇同得一銅盤可
疑哉季札碑在江隂黃田山下相𫝊閣帖魯司寇仲尼
書是季氏墓銘也唐張從紳記云開元中玄宗命殷仲
容摹搨大歷中蕭定又刻于石此小者後人倣為之也
永叔言孔子未嘗至吳或曰言游從孔子記題者臆也
秦觀曰真季子墓銘猶疑非仲尼書況倣者然張說謝
碑額表云孔篆吳札之文秦存展季之隴故諸家因之
升菴言吳子二字類小篆延陵之墓四字類大篆謂大
小篆三代通行復又云孔子篆比干墓及吳季札墓尚
是科斗則升菴未親見邪陳鉅昌云余從曲阜得孔廟
翻刻比干碑全類漢隸季札碑今有新刻在雲陽南城
下則大小篆也
先秦之篆詛楚三石夾漈引方氏跋詛楚者乃方勺
泊宅編也勺言巫咸碑在鳳翔府學亞駞文在洛陽劉
沈家書同而偏傍小異史記楚子連熊于名者二十二
獨無熊相以事考之自成王來未嘗與秦難及懷王熊
槐蘇秦合從而楚為長今碑文熊相率諸侯之兵以加
臨我蓋史記誤以熊相為槐耳其後五年懷王忿張儀
復攻秦故碑云今又悉興其衆以逼我邊境是歲秦襄
王二十六年而夾漈謂方氏言秦惠文王二十六年蓋
自永叔已疑熊槐熊横當秦惠文王及昭襄王時而史
記或失之矣彦遠跋大沈故湫淵在安定朝那仁夀中
宜居湫水移于始平巫咸河在女丑北祀在安邑巫咸
山下臨鹽水亞駞即滹沲在周為漚夷一名&KR0740;水顧野
王考其地在靈丘黃伯思以烏駞在烏氏按竹書穆公
十一年取靈丘當以靈丘為是曰熊相者楚本熊穴後
世以熊為號又以其𫝊自熊霜又謂熊相其間如熊相
禖熊相宜僚熊相祁而姓書熊相為芊姓詛盟非一人
列國書不主名則稱楚以姓也其時則楚頃襄也都玄
敬言吾子行以先秦古器比較不類而宋世諸公愛其
筆路無有異論予固不得而論也
合劉斯立以驗江鄰幾則泰山李斯之篆為最確矣
彦遠曰泰山碑累石固趾以存考其詞寴(音親)&KR1741;(音鄰)遠黎
民大義著明史作休明陲于後世史作&KR1136;于後世皇帝
躬聽史作躬聖男體順史作理順或皆史誤然昭隔内
外或謂為融古字相借不然則格與隔不可兼用也陲
為邊陲若垂後世則當作&KR1136;昔衛宏嘗言古一字有兩
名者就注之御史大大則大夫也莒公亦曰夫中有大
如千人書千千今考禮記檀弓曰夫夫是也莊子曰且
而屬之夫夫則字蓋如此此李斯所得据也大人貫簪
為夫則夫夫同文義亦可知永叔集古錄言江鄰幾守
官奉符親到碑下云石完不可鐫風雨所剥止有此數
十字而已徐敦立却掃編曰其後東平劉斯立常登泰
山絶頂其石埋土中似方非方人止搨其一面其三面
皆有字而殘闇末有制曰可三字于是泰山之篆遂為
全篇如寴&KR1741;遠黎史作親巡遠方黎民施于後嗣作後
世昆作後則史誤也智按似方非方則似義興之囤碑
孫皓立石頌德形如鼔吳天璽元年立俗謂之囤碑可
知古有此製矣碑文寴&KR1741;即親巡昭融不當作隔皆子
長所改豈直秦史誤乎今彦遠謂寴&KR1741;為親鄰非也
瑯邪臺蘇軾所摹嶧山碑鄭文寶所刊會稽碑申屠駧
所刻之罘則遺文也蘇東坡守高密托廬江文勛摩
之石置超然臺上有記金石錄曰秦瑯邪臺刻石在今
密州其頌詩亡矣獨從臣姓名及二世詔書然殘缺熙
寧中子瞻所摹刻也從臣姓名五大夫作五大大泰山
篆亦如此或曰古大與夫同恐不然余家所藏古器欵
識有用大夫始鼎及秦權銘黔首大安皆用大字蓋古
人簡質凡字點畫相近及首同者多假借用之東漢時
碑刻尚多如此王元美言瑯邪秦刻向謂頌詩已亡余
家藏乃宋莒公刻本僅十有七字皆頌詩中語之罘山
刻亦秦二世詔也僅存二十一字永叔謂其文與嶧泰
語同而字畫皆異惟泰山為真李斯篆耳或云麻温故
學士于登州海上得片木有此文豈杜甫所謂棗木失
真者邪水經注又言贛榆有秦刻石去海一百五十步
今迷矣嶧山碑在嶧李斯篆杜詩云嶧山之碑野火焚
棗木𫝊刻肥失真或曰魏太武自東平過鄒見始皇刻
使人排仆之焚在此時永叔曰嶧山碑史記不載其字
特大不類泰山于氏金石志南京應天府有唐刻嶧山
碑李處巽刻元祐八年鄒令張文仲復刻于石置嶧隂
堂說郛云今嶧山實無此碑乃南唐徐鉉摹刻石于長
安者鄭文寶記自以徐所授模本復刻石于長安國子
學都玄敬云文寶刻徐氏本其後翻刻頗多申屠駧跋
會稽碑曰嶧山頌淳化間太常博士鄭文寶刻于長安
泰山頌至元間行臺侍御李處巽得劉跋所摹本刊于
建業郡庠予考始皇抵越取斷江岑石刻頌亦斯筆也
余乃以家藏舊本模勒置于會稽黌舍但史記攸長作
修長世字作三十追道作進首乃作追守軌度作度軌
今則依石刻水經注言始皇稽山刻石尚存孫暢之述
征書曰斯篆石山石形似空上有金簡玉字之書智謂
皆影響也酈道元且謂揚子江自蕪通山隂何足證稽
山秦刻邪杭州紹興皆有秦望山范雲所讀何山漁仲
云疑在越州元至正初申屠子迪為紹興推官以家藏
刻于路學即今所𫝊也不知其先何從得之然則元美
所藏宋莒公刻本可知矣金石志淮安近海有秦始皇
碑茅山有秦碑李斯篆
汲冢楚冢今不能分故有瑣語亂竹書之疑也書史
云太康二年汲郡人不準盜魏襄王墓或言安釐王竹
書數十車漆書科斗武帝以付束晳隨疑分釋皆有義
證又廣川書跋太公廟碑今在衛州共縣晉太康十年
立碑曰太公望者此縣人太康二年縣之西偏有盜發
塚而得竹策之書書藏之年當秦坑儒之前八十六歲
竹書最古當魏安釐王時國史也則所書宜可信其言
服玄禳而說文無此字惟曰漢令解衣耕謂之襄而衛
宏字說與郭昭卿字指則有之如許慎所遺古文衆矣
昭卿因宏以有記非得是碑豈知宏之為有據哉晉紀
言咸寧五年盜發汲郡冢與此碑太康二年異知史誤
也胡元瑞據武帝咸寧五年譏升菴太康安釐之誤直
未見廣川書跋與書史邪若淮海題跋言太康元年盜
發魏襄冢則少游誤記也不準姓音彪陳鉅昌原治篇
引作卞準非少游又言齊文惠太子為雍州時盜發楚
王冢得竹簡書青絲綸簡廣數分長二尺皮節如新王
僧虔謂是科斗書記周官所闕文則皆倉頡遺法也法
書苑則言楚昭王墓在習池北南齊建元中盜發冢得
古竹簡沈約得數篇示劉繪曰周禮逸文也智按南齊
之雍州即襄陽此二條正是一事
通雅卷三十一
