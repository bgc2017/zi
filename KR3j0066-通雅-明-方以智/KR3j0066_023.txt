通雅卷二十三明方以智撰
官制(文職)
三名公卿大夫也周禮疏引易通卦驗云天地成位
君臣道生君有五期輔有三名注公卿大夫也政教君
臣起自人皇之世至伏羲因之故丈耀鈎曰伏羲作易
名官者也
黃帝有五官九工少皞五正唐虞有六官九官史記
黃帝建立五行于是有天地神祗物類之官是謂五官
管子吕覽皆言黃帝五官以正人位文選王融策文九
工開于黃序注黃帝也雲官有五人有同德四人合為
九少皞五正見于蔡墨之說五行正也通典堯置天地
四時之官為六卿舜為六官以正天地四時說苑曰堯
時舜為司徒契為司馬禹為司空稷為田疇䕫為樂正
倕為工師伯夷為秩宗皋陶為大理益掌敺禽為九職
劉向𫝊舜命九官濟濟相讓注禹司空棄后稷契司徒
咎繇士垂共工益虞伯夷秩宗䕫典樂龍納言周禮疏
曰堯舜官號稍改其時官名蓋曰稷曰司徒是天官稷
也地官司徒也又云命羲和仲叔使分主四方注仲叔
亦羲和之子堯既分隂陽四時又命四子為之官掌四
時者字曰仲叔則掌天地者其曰伯乎是有六官分命
仲叔注云官名蓋春為秩宗夏為司馬秋為士冬為共
工通稷為司徒是六官之名鄭玄分隂陽為四時者分
高辛時重黎之天地官使兼主四時耳共工注水官也
堯天官為稷又司徒士此三官是堯時事舜述前功秩
宗舜時官也惟無夏官之名夏𫝊曰司馬在前則羲叔
為夏官是司馬也鄭玄曰初堯冬官為共工舜舉禹治
水堯知其必成功故改命司空以官名寵異之非常官
也禹登百揆之任捨司空之職為共工與虞垂益是也
始羲和之時主四岳者謂之四伯後分至八伯堯初天
官為稷至試舜謂之百揆舜命禹為之即天官也崔靈
恩曰舜改地官為司徒秋官為士冬官為司空春官秩
宗
五官配五行也自黃帝建立五行少昊五鳩氏顓頊
立五行之官唐虞百揆四岳象天之有五行也孔穎逹
周官疏曰百揆一人四岳内典四時之政四人也孔平
仲則謂四岳為一官俱是縣擬曲禮曰天子建天官先
六大次五官注此蓋殷時制吕氏曰殷人尊神即堯命
羲和舜齊七政洪範首五行之意也其實唐三代皆有
六官皆有九卿考工記疏六官之記可見者堯育重黎
之後羲和及其和叔四子掌天地四時夏書乃召六卿
商周稍改職名六官之數則同通典曰夏制九卿殷因
亦如之三少六官也智嘗論六宗之名與二腎之說以
為凡數五即有六五為生數之宗六為成數之始從一
至十五六固天地之中數也如五禮即有六樂五音即
有六律五運即有六氣皆自然之理東曰青龍南曰朱
雀西曰白虎北曰玄武玄武者龜與蛇也木曰勾芒火
曰祝融土曰后土金曰蓐收水曰玄冥玄冥則少皞之
二子曰修曰熙也人身一心一肺一肝一脾而腎有二
六宫貴神則土有二六氣則火有二蓋土為終水為始
而水火相交水土相成也龍馬言曰六官之名冡大也
宰制也司徒徒衆也宗伯禮以宗為先司馬兵以馬為
先司寇寇所常防治也司空之空為何物乎堯制司空
之官以寵禹即宰相也漢三公以司空配之猶古意也
商以太宰為前列周并列而重其權蓋冡宰兼相職而
司空實相位也以五行言之地官為土天一生水則天
與水猶二水也然則司空篇亡非亡也本無職掌以宰
相時兼之耳此說甚竒故存之以備論
漢有官簿有儀品魏晉有品令唐有格令宋有班簿有
具員安帝詔舉刺史長令相清白敇身率下者無拘
官簿注謂不拘常牒也後百官志曰班固著百官表職
分未悉故依其官簿粗注職分以為百官志注曰百官
簿劉昭補志序所云百官就乎故簿是也應劭有漢官
儀隋志王隆作漢官解詁胡廣注樊長孫與劉千秋書
曰張平子次述漢事莫能立顧見汲令王文山小學漢
官篇足知舊制儀品荀攸撰魏官儀徐宣瑜晉官品晉
志又載魏晉官品令後魏志曰晉品令有正無從唐開
元刊定職次著為格令宋開寶詔除授京官依朝官例
降勅御史臺班簿十日一上中書太宗閱班簿擇近臣
舉官慶歷中中丞張方平言臣在翰林見天聖中具員
元豐六年李清臣為備選具員十冊此如今之御覽冊
也按表少府若盧注引漢品令則漢先有品令之書矣
唐寔錄宣宗命宰相作具員御覽
中臺尚書省東臺門下省西臺中書省也中臺亦稱
都臺始于漢成置尚書至後漢而權重唐龍朔改曰中
臺都堂居中左右分司都堂東有吏戶禮部三行西有
兵刑工部三行每行四司凡二十四司中書舊有其官
魏晉始謂之中書省北魏曰西臺龍朔亦然光宅曰鳳
閣開元曰紫薇自黃初置監晉因之又置舍人齊通事
舍人四員各住一省曰四戶權傾天下晉孝武來常居
内殿以省官一人司詔誥位在西省因曰西省郎唐中
書舍人為文士之極任門下省後漢謂之侍中寺晉志
曰給事黃門侍郎郎中俱𬋩門下衆務龍朔改曰東臺
光宅曰鸞臺開元曰黃門省給事中加官也隋置吏部
給事郎煬帝移為門下之職又有七諫議屬門下煬帝
廢之唐武德復置四人貞觀于門下省置起居郎二人
即起居注也相沿皆謂之三省曰臺者别稱也謝靈運
晉書曰漢尚書為中臺御史為憲臺謁者為外臺曰三
臺蔡邕以侍御史轉持書御史遷尚書三日之間周歷
三臺其曰八座者六典曰後漢以令僕射六曹尚書為
八座今以二丞相六尚書為八座唐不置令也宋齊有
三臺五省謂尚書中書門下秘書集書省元豐制門下
中書增建後省置諫官筆麈曰霍山錄尚書有上書言
其罪者山屏不奏其書後上書者盡奏封事輙使中書
令出取不關尚書可見尚書是士人中書則宦官也及
江左至唐乃以中書尚書列為兩省中書傳命尚書受
而行之則尚書外庭吏也唐之設翰林學士于禁中專
掌制命而中書亦少疎矣及元設中書省而以尚書隸
之則中書外廷臣也今之内閣則漢之尚書令唐之中
書省而司禮中官則漢之中書令也漢制大將軍位三
公下及竇憲伐北國還位次太傅在三公之上自是東
漢官制太傅第一大將軍次之太尉次之司徒故丞相
也又次之司空故御史大夫也又次之西漢有三府丞
相御史大夫大將軍也其後增二將軍謂之五府東漢
有五府太傅太尉司徒司空大將軍也西漢所謂三公
者丞相太尉御史大夫而已其後以大將軍代太尉而
以大司馬號冠之然猶一官耳東漢承元成之舊以司
徒代丞相司空代御史大夫司馬代太尉為三公而大
將軍位三公之上與司馬為二官矣曹操為丞相位三
公上而丞相與司徒亦為二官矣東漢之末以太傅總
百揆為首相太尉次之司徒次之司空次之而大將軍
號或在太傅之下太尉之上有五公矣晉初以太師太
保司徒司空為文官公而以左右光禄大夫開府者為
從公大司馬大將軍太尉為武臣公而以驃騎車騎開
府者為從公有八公矣已而齊王冏之徒又自為丞相
不在八公之數則又冗矣智按江左自劉宋以後宰相
無常員惟人主所與議論政事委以機務者不論銜之
大小皆真相也陳後政事并由中書有舍人五人分掌
二十一局各當尚書諸曹並為上司尚書聽受而已荀
勗以為鳳凰池即其端矣此中書之重也北朝惟重門
下三公尚書非帶侍中銜不得聞政此門下之重也唐
則並重巳而逓重巳而重中書云
内錄錄尚書事也桓温固讓内錄是也人稱會稽王
道子為東錄世子元顯為西錄東第可設雀羅言朝在
西元顯執權也今詹府有錄事小官也然亦因其名孔
叢子桓子新論皆以大麓為大錄
晉以後之侍中乃宰相非秦漢之侍中也秦侍中本
丞相史也五人往來殿内東箱奏事謂之侍中漢為加
官分掌乘輿服物武帝以孔安國儒者掌御唾壺朝廷
榮之表曰侍中左右曹諸史散騎中常侍皆加官侍中
中常侍得入禁中諸曹受尚書事諸史得舉法散騎騎
並乘輿車給事中亦加官志曰屬少府比二千石周禮
太僕干寶注曰若漢侍中西漢侍中有嚴朱東方吾丘
蘇武歐陽地餘王商師丹諸人班穉為黃門郎中常侍
朱穆曰中常侍故事參選士人建武以後悉用宦者矣
晉志曰黃帝時風后為侍中周為常伯之任秦漢無定
員後漢曰侍中寺即門下省也冠武弁大冠加金璫附
蟬為文貂尾為飾三省既立則侍中為門下省之長官
給事黃門侍郎散騎常侍俱屬門下稱曰黃散唐初因
隋為納言後屢更改總之自晉以後門下省長官即宰
相也
漢有丞相府唐宋有政事堂非今之東閣也鄧通詣
丞相府鶡雀飛丞相府是也唐志曰三省長官議事于
門下省政事堂後裴炎自侍中遷中書令乃徙政事堂
于中書省開元十一年張說為相又改政事堂號中書
門下列五房于後神宗史志中書門下在朝堂西榜曰
中書為宰相政事之所又有中書省門下省者存其名
列皇城外中書省但掌冊文覆奏考帳門下省主乘輿
八寶朝會位版流外考校而已中書令侍中不任職元
豐官制行悉釐正之乃廢中書門下省之在皇城外者
併朝堂西之中書堂為門下中書兩省以左右僕射兼
門下中書侍郎又以兩侍郎副之神宗曰中書省揆而
議之門下省審而覆之尚書省承而行之哲宗立吕公
著言唐太宗以三省長官共議從之建炎三年始合三
省為一按今之東閣則學士之房耳故無文移可行
太府漢丞相府也以張湯甯成掾以湯為無害言大
府調茂陵尉注師古曰大府丞相府也趙禹為丞相史
周亞夫曰文深不可以居大府蔡質漢儀曰司徒府與
蒼龍闕對厭于尊者不敢號府應劭曰不然丞相舊位
在長安時府有四出門隨時聽事明帝欲依之廹于太
尉司空但為東西門耳荀綽晉官表注曰漢丞相府門
無闌不設鈴不警鼔深大廣遠無節限也
唐宋政事堂皆在朝堂之西唐門下省為政事堂裴
炎移入中書省政事堂有北門過中書舍人院咨訪至
常衮乃塞之李華有中書政事堂記言裴炎之非李庾
賦曰西則月華重啓銀臺内向中書在焉周密宰相舊
記廣德二年令射生自光範門送郭子儀注大明宫含
元殿西為光範門韓愈上宰相書伏光範門外是可推
也宋官志曰中書在朝堂西是為政事堂宋中書門下
并列于外又别置中書于禁中為政事堂與樞密院對
掌大政乾德二年置參知止令就宣徽廳上事
宰相有平章參知同三品之名唐也尚書令侍中中
書令為宰相不輕授人常以他官假以他名貞觀八年
李靖辭位三兩日一至中書門下平章事平章事起此
蕭瑀以太子太保李勣以詹事同中書門下三品同三
品起此然二品不專用高宗以後為相者必加同三品
而張文瓘以東臺侍郎同東西臺三品同三品入銜自
文瓘始永淳元年以郭待舉等同承受進止平章事平
章事入銜自待舉等始通典曰侍中中書令為真相尚
書令則太宗曾為之郭子儀懇辭是也其以他官參掌
者但加同三品及平章事知政事參知機務參與政事
之名并為宰相即漢韓安國張湯為御史大夫行丞相
事之例也蓋高宗以郭待舉岑長倩郭一正魏玄同為
相以其資任尚淺未可與諸相同名且令預政事與中
書門下同受進止平章事此時雖不設尚書令而左右
僕射即為真相同三品者次之同平章事又次之至宋
時遂以同平章事為正相而以參知政事為次相然則
宋之參知政事即唐同平章也元以丞相居平章事之
上則猶唐始立平章之意也宋之丞相即參政也元乃
以參政居左右丞之下
中書樞密宋之兩府然考漢唐之始名皆宦官也漢
之中書令本宦官也至江左而為宰相唐之樞密使本
宦官也至五代時以樞密使為内輔臣宰相為外輔臣
而樞密之權重于宰相如宰相兼樞密則得專大政如
罷樞密之權但為宰相其任反輕亦如唐之左右僕射
也蓋郭崇韜之于莊宗安重誨之于明宗然皆以佐命
元功入為樞密刑賞黜陟無不由之其勢然也後晉太
祖懲其横肆遂廢樞密以印付中書而宰相之任始專
矣唐初樞密之設蓋于政事堂後列五房有樞密房設
以主曹務乃宰相文書之所也宣宗以後始設東西樞
密兩院以宦者為使而樞密之任歸之其權與宰相等
矣唐莊宗即位以豆盧革盧程同平章事郭崇韜張居
翰為樞密使始以外官為之而樞密之任親于宰相以
其與聞宥密也有宋建國因五代之舊以中書為相樞
密為將謂之兩府而宰相之權重于樞密矣唐末兩樞
密使及左右中尉柄事禁中與宰相表裡號為中貴亦
稱内大臣樞密即今之司禮中尉即今之東厰也唐金
吾衛屬南衙即今之錦衣羽林衛屬北衙即今之東厰
李輔國欲選羽林騎士五百以備廵邏蓋欲以北牙禁
旅侵南牙之職故宰相李揆急奏止之輔國又署察士
數十人潛令于人間聽察細事有所追索諸司無敢拒
者魚朝恩專權亦于北軍置獄使坊市惡少年羅告富
室沒其家資則成化崇禎間之西厰矣
儀同三司同三公之三司也東漢太尉司徒司空謂
之三司鄧隲為車騎將軍儀同三司自是南北因之有
儀同三司之名矣唐又以鹽鐡度支戶部為三司天祐
三年以朱全忠為鹽鐡度支戶部三司都制置其名始
于此三司使名始于後唐張延朗玄宗時楊國忠至兼
領數十使然未立此名也唐志凡冤而無告者三司詰
之此謂御史大夫中書門下為三司太子監國則詹事
庶子為三司
古小而今大者尚書侍郎也古大而今小者檢校提舉
也漢成置尚書官小侍郎則郎中滿三歲者後權日
重遂為公卿晉有檢校御史唐嘗加檢校尚書宋治平
二年中丞賈黯請皇子及宗室卑屬除檢校三師官熙
寕遣使提領轉運有提舉常平司又署都大提舉麟臺
故事舊有提舉官政和七年置提舉秘書省又有提舉
太史局又有提舉宫觀之名今則檢校提舉皆為小職
僕射秦官其職最小後漸為宰相漢有司隸校尉城門
校尉八校尉戊巳校尉而今為錦衣衛之班役
今之省中專指給事古之六部郎皆省中也給諫原
屬門下省今六科封駁猶其遺也尚書省向謂之中臺
劉宋設在建禮門内曰内臺北齊曰都省曰北省唐神
龍定為尚書省都堂居中左右分司都堂之東有吏戶
禮部西有兵刑工部故稱吏部曰東曹兵部曰西曹通
典曰吏兵部為前行戶刑為中行禮工為後行給事本
加官劉向為郎中給事黃門六百石秩孔放李息卓茂
皆為之所謂暮對青鎖門拜之夕郎也
漢之諸郎非盡尚書郎也漢官云尚書郎初從三署
郎選詣尚書臺試每一郎缺則試五人先試箋奏初入
臺稱尚書郎中滿歲稱尚書郎三歲稱侍郎田蚡少為
諸曹郎是尚書郎馮唐為郎中署長直不疑盗同舍郎
金顔駟為郎揚雄為侍郎及諸言以貲為郎父任為郎
皆三署郎也曰外郎者散郎也中郎者省中郎也吕氏
曰三署五官左右也續志議郎六百石以文屬光禄勲
通典曰尚書郎西漢置四人光武分六曹并左右丞為
三十六人更直五日于建禮門内入直官供青縑白綾
被或以錦綉為之奏事明光殿含雞舌香與黃門侍郎
對揖侍郎稱已聞乃出丞郎月賜赤管大筆隃糜墨固
已寵矣
依烏郎府也晉志郎位十五星在太微帝座東北一
曰依烏郎府也周之元士漢官之光禄中散諫議議郎
郎中是其職也後人解依烏謂為後扆樂府射烏辭言
明帝東廵有烏鳴乘輿虎賁郎射中之遂令亭壁皆畫
烏此附會也漢書作哀烏古時哀有依音詳見天文
五花六押非今之舍人也唐故事中書有軍國政事
則中書舍人各執所見襍署其名謂之五花判事李泌
曰給舍分司押事故舍人謂之六押蓋晉以後之舍人
即漢尚書郎魏置中書通事舍人梁去通事字隋改内
史舍人唐武德改中書舍人又稱西臺鳳閣紫薇舍人
元豐官制行遂以中書舍人判後省之事今則内閣舍
人為宰相承行與兩殿舍人皆非正途惟中書科之舍
人准考選然非昔之任矣
唐以舍人年久者為閣老非今所稱閣老也故事舍
人年久者呼為閣老宰相相呼為堂老胡邦衡除龍圖
閣學士周益公賀詩有龍圖便為黃閣老之句
學士古史之遺而任遇殊矣周官有左右史蓋今起
居之本漢武有禁中起居注後漢馬后撰明帝起居注
則起居似女史之任其後則近侍之臣記錄也歷代有
其職而無其官後魏始置起居令學士重于唐而亦昉
于後魏文帝招文儒之士置崇文舘貞觀中崇文舘有
學士直學士員不常置也蓋自漢制侍中為侍從之選
出入禁闥掌直承明潤色典誥謀議政事已暱近矣而
禮遇猶未尊嚴也魏改秘書令為中書令監等官掌贊
誥命記會時事典作文書而晉之舍人擬為鳳池可謂
權要然所司猶冗也至有翰林則為樞機宥密之地而
業是官者清華極矣唐初設弘文舘中宗用上官昭容
之言置學士四人象四時直學士八人象八節學士十
二人象十二時遊幸禁苑無不畢從大學士之名起此
至宋時即以為宰相兼其官矣蕭梁有夀光殿學士之
號殿學之名始此筆麈曰李肇翰林志曰唐翰林院在
銀臺門内開元二十六年别建學士院德宗移于金鑾
坡會要曰翰林院在銀臺門内麟德殿西廂重廊之後
學士院在禁中凡十廳南廳五間北廳五間中隔花甎
承旨居北廳第一間其任最重第三間曰槐廳相傳居
此必相中書門下二省皆供奉外官隨朝士入見謂之
内供奉隨翰林院班者謂之翰林供奉即今之兩殿兩
房皆翰林供奉之遺法也唐自中宗以後學士之權重
于宰相如陸贄之在奉天鄭絪之在貞元裴洎李絳在
元和之初皆以帷幄密謀□軍國大計用人行政惟所
獻替及其為相寵遇反不若焉即有所建白視在北門
亦若少減地之親疎不同也漢所謂不任三公政歸臺
閣如此元大德七年郭守敬以先朝舊德累請謝事不
許自是凡翰林太史官不得致仕遂著為令彼所謂畫
林者兼有書畫供設之流所謂太史者即今之欽天監
官非詞林也今之詞林則兼古之宫僚禮官中書秘書
學士舍人著作郎起居郎螭頭珥筆之任矣宰相以本
學士而加官故無印止有文淵閣印以封進御覽此外
即支俸皆借翰林院印故于翰林院堂上設公座視相
公幾位則幾座故曰中堂智謂今時宰相無其官而有
其權地其權之漸重正似唐之學士而但論機務不論
官正似江左遼北面有大林牙院掌文翰曰北面都林
牙南面有翰林都林牙林牙亦通名如將作監都林牙
太僕有羣牧林牙
詹事春坊本宫僚也詹事秦官掌皇后太子家成帝
省之并于大長秋長信詹事更名長信少府又改長樂
少府又有將行者應劭曰皇后卿也景帝更名大長秋
或用士或用中人後魏有太子左右詹事唐置詹事府
宋東宫有詹事少詹但品俱正六今制則詹事正三少
詹正四也左右春坊蓋沿北齊及隋有門下坊唐龍朔
改門下坊為左春坊左庶子為左中護改隋典書坊為
右春坊右庶子為右中護左右諭德唐置以擬散騎常
侍貞觀改中書舍人為中允龍朔改贊善今並存其名
司經局自晉以來有之梁之典經局唐之桂坊也皆以
洗馬領之元有太子司經其曰校書正字昉于劉宋至
北齊有太子校書郎隋司經局置正字二人由唐宋以
後宫僚可謂多矣近日則以翰林兼充之侍讀侍講則
始于開元三年命馬懷素禇無量更日侍讀遂置此名
而宋仍之漢有太子家令寺十率府衛太子率更令太
子僕今皆省但有舍人每正旦東宫于文華門之左門
設坐受朝賀則舍人及東宫鹵簿衛立皆選良家子為
之非官也十率府率更之率胡三省音所律反者是升
菴弱侯音律者非
秘書著作史舘前代分之今則皆詞林事也拾遺記
黃帝有四史宋衷世本曰沮誦倉頡為左右史吕覽淮
南皆言夏太史終古殷太史向摯周有五史侯國亦置
如蘇墨屠黍倚相廖虢是也秦有太史令漢武始置談
遷為之宣帝以其官為令行太史公文書修撰之職以
他官領于是太史之官惟知占候而已王莽改置柱下
五史後漢至隋惟魏明太史中史職隸中書其餘多隸
秘書唐武德因隋屬秘書省著作局貞觀移史館于門
下省宰相監修李元紘奏罷史職其修撰史事以他官
兼領宋以宰相監修修撰直館檢討無常員修撰以朝
官充直館檢討以京官以上充掌修日歷及典修圖籍
之事凡國史别置院于宣徽北院之東以藏之謂之編
修院天聖修真宗史宰相提舉編修官以三館秘閣校
理以下及京官充事畢即停麟臺故事曰實錄院提舉
如國史從官為修撰餘官為校討修撰之名始于唐張
昌齡為北門修撰孫逖為集賢修撰蔡京分修撰為三
等直閣為六等此皆謂之貼職漢圖籍所在有石渠石
室延閣廣内貯之于外府又有中丞居殿中掌蘭臺秘
省及麒麟天禄二閣藏之于内禁後漢圖書在東觀桓
帝始置秘書監一人屬太常晉武併入中書省惠帝復
别置自是秘書之省始居于外東晉元康四年除著作
佐郎著作西觀撰晉書隋秘書省領著作太史二曹龍
朔改蘭臺太史天授改麟閣神龍復舊其後國史太史
分為别曹而秘書但主書寫校勘矣宋建崇文舘招文
院端拱初建秘閣其實秘書郎校書郎著作郎正今之
史舘也劉向校書揚雄典校已有其任而未設官名馬
融為秘書郎詣東觀典校書蔡邕拜郎校書東觀是即
校書郎也魏明帝太和中始置著作郎官隸中書省掌
國史後又置佐郎劉卲為秘書郎出乘鹿車王肅表論
秘書丞郎乘鹿車此魏制也唐龍朔為司文郎中咸亨
復舊宋初為寄禄官元豐定名始有職掌修纂日歷祭
祀祝詞則著作郎佐之職略曰初除林希為大著豐稷
為小著是也其刊寫分貯集賢院史舘昭文舘秘閣則
秘書郎主之高承以侍讀起于明皇吳曾引陶弘景為
侍讀起于梁
漢有講郎侍講之所自也章帝詔高才生雖不立學
官然皆擢高第為講郎張輔子蕃以郎侍講趙典拜議
郎侍議禁内此其端矣
病坊言其閒也類要曰唐以秘書監望雖清雅而實
非要劇以監為宰相病坊丞及著作郎為尚書郎病坊
秘書郎及著作佐郎為監察御史病坊
大蓬言其仙也鄭氏談綺曰秘書監曰大蓬後漢鄧
章傳時稱東觀為老氏藏室道家蓬萊山王元長曲水
序記言事于仙室謂藏室也
視草起草也淮南王安𫝊上報書及賜令相如等視
草尚書郎主作文書起草沈括筆談曰學士院有視草
臺每草制則具衣冠據臺而坐唐有視草亭唐太宗屬
文遣上官儀視草詩人號上官體李德裕傳安邑里第
有起草院
兩制者翰林學士為内制中書舍人為外制李之儀
姑溪集答吳子陽書曰唐開元末以翰林供奉為學士
入院一歲遷知制誥不作文書但備顧問參侍行幸而
已廷班隨本官若侍宴則座次宰相下故學士號内相
其知制誥謂之内制用白麻寫從内降付外廷宣讀中
書舍人是宰相屬官其知制誥謂之外制押案遇有所
命則申之以詞而行下者也今官制行此等合改正智
按此書則當時亦未改正矣後晉天福五年詔翰林學
士院公事直并歸中書舍人自是舍人晝直者當中書
制夜直者當内制至齊王開運元年復詔翰林學士與
中書舍人為兩制各置六員唐永徽中命學士一人待
制宋景德置龍圖閣待制天聖有天章閣待制治平有
寶文閣待制楊徽之等兩制皆預故事學士二員分直
有大除拜過二制上則並召二員謂之雙宣又曰雙日
鎖院隻日降麻故亦謂之雙鎖能改齋漫錄曰武后謂
員半千宜留待制此其始也漢但名待詔所任亦遠
神鈴鈴索也蘇續志唐學士院深嚴人不可入中夜
宣事必先動鈴索長慶中河北用兵鈴夜作聲鳴急則
兵事急鳴緩則兵事緩李德裕詩曰銀華懸院榜風撼
引繩鈴
摛文堂即玉堂之署也元城語錄太宗飛白書玉堂
之署四字玉堂殿名疑武帝所造李尋𫝊曰久汙玉堂
之署宋英宗曾撤去吳草廬秘笈云元豐中有學士乞
摘去下二字榜院門詔可是乞以殿名名其署也續會
要云徽宗政和五年御書摛文堂榜學士院有花磚道
在北廳前階日影及五磚為入直之候李程嬾故號八
磚
假龍老龍大小龍皆龍圖之稱也方勺曰舊制直龍
圖閣謂之假龍待制謂之小龍直學士謂之大龍學士
謂之老龍總呼龍圖葉夢得曰亦稱龍閣龍學又曰吏
部尚書補外則除龍圖五曹則除樞密直學士相呼謂
之密學
得周官六典之遺意者今日之六卿也石齋黃公曰
莽倣古矣然羲和司農納言合為一官秦倣古矣然冢
宰司徒司伯係之三公斯豈古乎魏道武取雲鳥之號
唐則天取鸞鳳之名皆泥古而不通于今前代亦有六
部然屬于省中唐戶部無版圖兵部無戎帳虞水不管
山川金倉不司錢榖而職名虚設宋既有吏部又有審
官院既有刑部又有審刑院既有兵部又有樞密院既
有工部又有三司使而分散不一誠不若近制遠矣隱
史曰黃公以周禮二千餘年僅見行于今日愚獨嘆者
缺第一事也一者何奄寺不統于冡宰雖有鐡牌庸能
不徹乎鄭端簡曰析一相而六此其初意詎知學士加
官之為真相邪周官冢宰之權固重矣然自舜禹以來
司空即為冢相智别有論周官大體是而文字不必盡
信誠如朱子論其内外相維之善誠如鄭節卿所論而
琑屑不必相倣則誠如馬貴與所論矣宋鄭伯謙字節
卿作太平經國書發明周禮徐九一重刻之又按古時
命官六卿有人公孤之人不别見是知公孤即六卿而
立之猶今六部加師保也
省眼天官也選司亦謂之南曹亦謂左曹司勲亦謂
勲府亦謂右闥劉禹錫為韋陟神道碑云是曹在南宫
為眉目在選士為司命鶴廳考功廳也唐考功員外廳
事有薛稷畫鶴故云今吏部有古藤或稱藤軒
版部地官也亦稱民部魏有嚴部郎中唐司徒四屬
曰戶部曰度支曰金部曰倉部唐張博濟為戶部郎中
部有考堂天下歲會計處司金亦稱司珍司倉亦稱司
庾司儲唐戶部侍郎有二員判使按者别一署謂之左
戶
容臺春官也唐虞曰秩宗商容為商禮官故稱容臺
漢郡國有容史舊說禮部郎中掌省中文翰謂之南宫
舍人杜牧頃求小儀小秋不遂鄭谷寄同年詩小儀澄
澹轉中儀故今以為禮部司務之稱石林燕語禮部郎
中元豐官制行謂之名表郎郎官别有印曰名表郎印
春明退朝錄云禮部員外為瑞錦窠因話錄云祠部呼
冰廳言其清冷也冰去聲
五兵夏官謂中兵外兵騎兵别兵都兵也魏始置五
兵尚書晉太康又置七兵尚書以中外兵加分左右也
都官秋官也漢成帝置三公曹主獄亦曰賊曹劉宋
三公比部皆主法又置都官尚書主軍刑獄領都官水
部庫部功論四曹開皇始改刑部唐因之天寶改為憲
部亦曰西臺亦曰白雲司
起部冬官也共工冬官漢魏領于民曹自晉迄陳有
所營作權置起部尚書役竣則省隋始置工部尚書唐
因之領工部屯部虞部冰部四曹屯田一曰司田
通雅卷二十三
