通雅卷十七明方以智撰
地輿(九州建都考略)
九州分合以禹所作者為正周禮疏云自神農以上
有大九州黃帝乃於神州内分九州騶衍所云赤縣神
州是也外有大瀛海大九州淮南墬形訓東南神州農
土正南次州沃土西南戎州淊土正西弇州开土正中
冀州中土西北台州肥土正北濟州成土東北薄州隠
土正東陽州信土臆造名耳帝王世紀云冀兖青徐揚
荆豫梁雍九州顓帝所建帝嚳受之葉氏曰祭法共工
氏霸九州其子曰后土能平九州九州之名舊矣舜十
二州冀兖青徐揚荆豫梁雍幽并營漢地理志云堯遭
洪水天下分絶為十二州禹平水土更制九州與孔馬
之說異禹九州冀兖青徐揚荆豫梁雍帝王世紀云堯
遭洪水分為十二州今虞書是也及禹平水土還為九
州今禹貢是也山海經稱禹使大章步自東極至于西
垂二億三萬三千五百里七十五步豎亥步南極盡于
北垂如之言步筭也爾雅九州兩河間曰冀河南曰豫
河西曰雝漢南曰荆江南曰揚濟河間曰兖濟東曰徐
燕曰幽齊曰營孫炎曰此蓋殷制以異禹貢周禮耳陸
氏曰禹貢有青徐梁而無并幽營爾雅有徐幽營而無
青梁并職方有青幽并而無徐梁營蓋周九州揚荆豫
青兖雍幽冀并又中土作白土台州作柱州濟州作玄
州薄州作咸州信土作申土四極四荒非立圓當以
地球五大州準之爾雅泰遠邠國濮鉛祝栗曰四極
觚竹北戸西王母日下曰四荒邠說文作汃國觚竹者
漢地理志遼西令支有孤竹城在平州盧龍縣南唐平
州今永平府也北戸者即日南郡西王母者西荒經崐
崙之丘有人戴勝虎齒曰西王母穆天子紀其跡于弇
山名曰西王母之山日下者日所出處其下之國倭一
名日本自云國在日邊吕覽曰東至開梧南撫多類西
服夀靡北懷儋耳四極内東西五億有九萬七千里南
北亦然尸子曰有君長者東西二萬八千里南北二萬
六千里張平子靈憲云八極之維徑二億三萬二千三
百里南北則短減千里此非立圓也今太西以天球地
球應度二百五十里移一度則知地周九萬里計地面
至中心隔一萬四千三百十八里零十八丈愚者歎曰
莊子以六月息九萬里表法已知之邪極九六而闇合
耳十二而舉其半猶六爻之藏萬理也騶衍大九州縣
臆耳修多羅香水華藏圖如塔然表心量耳今資太西
之質測以証周髀歸于河洛則不定皆一定矣乃悟聖
人之差别智本易簡也
郡縣大小不一春秋郡屬于縣戰國後縣屬于郡周
書作雒篇曰千里百縣縣有四郡說文引之智按周官
有在鄉之縣有在遂之縣有采邑之縣有閒田之縣故
王畿謂之縣其名不一有以一村為一縣者矣吕氏曰
春秋時郡屬于縣趙簡子誓衆所謂上大夫受縣下大
夫受郡是也戰國時縣屬於郡秦紀惠文十年魏納上
郡十五縣是也方孝公商鞅時并小縣為大縣縣一令
尚未有郡牧守稱及魏納上郡之後十餘年秦紀置漢
中郡或者山東諸侯先變古制而秦效之與戰國策楚
王以新城為主郡是也漢興置立諸侯王國武帝開廣
三邊故自高祖增二十六文景各六武帝二十八昭帝
訖於孝平凡郡國一百三侯國二百四十一晉志云郡
國一百十一而漢志云一百三或有未考也元封五年
初置部刺史十三人通典云十三部不常治後漢司隸
治河南今河南府豫治譙今亳州兖治昌邑今兖州府
金鄉縣金鄉猶有昌邑城徐治郯今邳州青治臨淄今
青州府涼治隴今鞏昌府之秦州秦安縣非今鳳翔府
之隴州也并治晉陽今太原府冀治鄗今真定府趙州高
邑縣幽治薊今北京揚治歴陽今和州荆治漢夀今常
德府武陵縣益治雒今成都府之漢州交治廣信今梧
州關中復置雍州後罷興平元年分涼州河西四郡為
雍州是為十四州三國魏州十二蜀置益梁二州吳置
交廣荆郢揚五州晉平吳凡十九州南北僑立自侈而
已隋改州為郡凡郡一百九十唐改郡為州太守為刺
史分十道凡州府三百一十五而羈縻之州蓋八百二
十四都督開元二十一年分十五道置採訪曰京畿治
西京城内曰都畿治東都今河南曰關内多以京官遙
領曰河南治汴今開封府曰河東治蒲今蒲州曰河北
治魏州今大名府曰隴右治鄯州今西寧衛曰山南東
治襄陽曰山南西治興元今漢中曰劍南治成都曰淮
南治揚州曰江南東治蘇州曰江南西治洪州今南昌
曰黔中治黔州曰嶺南治廣州置十節度嶺南五府經
略此外長樂經略東萊東牟兩守捉宋二十三路至道
三年定十五路咸平四年分川峽為四益梓利夔天聖
分江南為二康定二年分陜為四秦鳳涇原環慶鄜延
慶歷四年分河北為四定州高陽眞定大名皇祐三年
分淮南為二揚廬熙寧五年分京西為南北陜西又為
六路八年分河北為東西共二十三路元以各州為路
分為行省今時仍省名改為府雲麓漫抄言漢刺史無
所處之地以戴叔倫撫州廳壁記云居靡定處權不牧
人遂確以為無治所此未見通典邪居靡定處言出巡
耳
古都虙羲鞏昌府秦州人都陳今陳州宛丘今時陳
州屬開封府陳州見有伏羲廟及陵神農隨州人都
陳又徙營曲阜春秋稱魯大庭氏之庫黃帝陜西中
部縣人都涿鹿上谷之涿鹿世本云涿鹿在彭城則上
谷亦名彭城或曰都有熊河南新鄭是也涿州今有涿
鹿驛而保定府乃秦之上谷鉅鹿漢之涿郡今保定府
有涿鹿山黃帝破蚩尤於此少昊自窮桑登位徙曲
阜顓頊自窮桑徙帝丘東郡濮陽是也濮陽故城在
今澶州濮陽縣東明朝為開州郡縣志載高陽故城在
汴州雍丘縣西南或曰顓頊高陽都杞帝嚳都亳河
南偃師是也堯舜禹俱都平陽堯始封唐中山唐
縣是也都平陽今臨汾縣舜都蒲坂唐河中今蒲州
屬平陽府平陽府古亦通稱蒲州禹生石紐都安邑
陜州夏縣漢為安邑屬河東後魏改夏縣此時安邑屬
平陽府之解州隋為虞州禹受封夏伯今河南陽翟也
輿地志言宿州虹縣本夏丘恐非
商都八遷封商在上洛商是也昭明居砥石遷于商
湯始居亳有三亳二在梁國一在河洛之間穀熟為南
亳即湯都也蒙為北亳即景亳湯所受命也偃師為西
亳即盤庚所徙也宋州穀熟縣即此時歸德府之考城
縣考城今有亳城有大蒙小蒙蒙與穀之亳尚有分邪
本清曰湯遷南亳即歸德府亳一作薄荀子湯以薄管
子曰湯以七十里之亳地理志山陽郡有薄縣注湯都
亳說文亳京兆杜陵亭名則又一亳也吕覽所言之郼
其始封邑也升菴以郼即殷字非是詳見襍論仲丁遷
于囂敖倉是也今之開封府鄭州滎陽縣秦置敖倉於
此河隂縣有敖山河亶甲居相去鄴四十里殷墟南今
輿地記以為大名内黃祖乙遷于耿河東皮氏縣在今
為平陽蒲州之河津縣遷邢即襄國今順德府邢臺縣
所謂龍岡也音耿為邢者索隠之說也盤庚遷亳殷偃
師也通志溵水出陽城東至西華汝陽入于潁古人并
謂潁為溵詩補傳曰溵□同音今陳州之商水縣也武
乙徙河北居朝歌即漢野王今懷慶府河内縣也或曰
竹書紀年南庚三年遷奄在淮夷北則商凡八都矣
周建都后稷岐山縣人封邰扶風斄城是也即今鳳
翔府公劉徙豳今西安府邠州也鳳翔府郿縣云是古
邰國有邰城一作氂城釐城駘城見左傳注此古人字
形相通台怡之音亦通也太王邑岐今有岐山縣古岐
周地云在□陽是武功縣非今之扶風縣也王季宅程
周書作郢(詳前下郢條)文王徙酆在京兆鄠縣東南武王都
鎬漢鑿昆明池是也周公營洛即今河南府懿王徙伏
丘秦曰廢丘京兆槐里是也今之興平縣厲王居彘通
典晉州霍邑漢彘縣今霍州平王徙洛兩周正義曰王
城及鞏非也桓居河南惠居洛陽詳見前
秦都咸陽孝公作咸陽自櫟(音藥)陽徙居之關中四塞
舊說引及居庸誤矣櫟陽即萬年縣近朝為臨潼縣
漢都初居櫟陽馮翊萬年縣今西安府之咸寧臨潼
縣也七年都長安即秦咸陽京兆所治縣也光武棗陽
人入雒陽幸南宫卻非殿遂定都焉
三國蜀都成都魏都鄴今彰德府吳始都于丹
陽築京城徙秣陵改為建業黃初徙鄂改武昌後還章
浦曰吳都武昌乃武昌縣王伯厚曰庾亮南樓非鄂皆
因舊志注而然也
兩晉南北朝都晉武都洛為西晉元遷建業為東晉
宋齊梁陳皆因之北魏猗盧自馬邑為代王什翼犍
更營盛樂珪都雲中徙都平城孝文遷洛陽改元氏雲
中代即大同府盛樂在朔州唐之朔州即馬邑屬定襄
定襄馬邑今皆屬太原縣平城即雲州定襄縣通典曰
即雲州隋雲内常安鎮也地在今府
隋都長安新建大興城
唐五都高祖單隂縣人都長安改大興縣復為萬年
縣玄宗幸蜀以成都為南京至德二載以鳳翔為西京
西京為中京上元元年置南都于荆州寶應元年詔曰
五都
五代都朱晃都汴後唐莊即位于魏州遷洛晉
石敬塘太原即位都洛徙汴漢劉暠即位于太原都
汴周郭威都汴
宋四京西京洛陽開寶八年修洛宫室南京應天府
祥符七年升太祖以歸德軍節度使即位也北京大名
府慶歷二年升按晉賜畢萬魏卜偃曰魏大名也為河
中之永樂今蒲州也非元城之魏也後漢以大名名此
舛矣又閱舊唐書田悅稱魏王以魏州為大名府其失
始此
元大都上都元以燕為大都即京師明初名北平府
永樂改順天古為薊城廣陽即金之中都也紹興二十
年金主亮徙都之名大興府治薊春秋燕國都碣石前
漢為薊縣舊治燕都有桑乾水慕容儁都此元之上都
則今開平衛在延慶靖胡懷來土木之北一統志云雲
州獨石衛在元之上都城内宣德五年築城又曰即金
桓州地有查河元初建都于和寧即哈剌禾林也有迷
河温泉老父中丞公邊略曰自以大寧靖難棄為三衛
而宣遼隔矣後又以撫賞失節邊將殺熟丁報級而屬
于建矣天子自守邊而項後古北潮河不二日至安定
門徐中山亦出塞而入取燕者也薊密昌庸重哉
五霸夏伯昆吾東郡濮陽縣唐武德四年析濮州濮
陽置昆吾縣今屬開德府智按濮州在東昌府大名府
滑縣與開州又屬古濮陽地地相近也今開州境有濮
陽城商伯大彭今徐州豕韋東郡白馬縣東南有
韋城今滑州韋城縣智按亦是滑縣地滑縣有白馬山
所謂黎陽津即白馬之津也韋津一作圍津周伯齊
桓初太公都營丘即臨淄胡公徙居薄姑智按今青州
博興縣也其應劭所云瑯邪姑幕為古薄姑非是今博
興縣有薄姑城莒州有姑幕城可以較矣獻公復都臨
淄晉文叔虞封唐在絳州翼城縣西子燮徙晉水傍
穆侯自晉陽徙都絳孝侯改絳為翼一名故絳後為曲
沃武公所并又命曰絳景公遷新田又稱新田為絳
郝氏曰隠公初年周室東遷鄭莊公始射天子專征伐
是伯之始也閔僖之間齊繼之晉文繼之成襄以來楚
繼之昭定以來吳繼之此說是
十二諸侯魯都曲阜祥符改為仙源齊晉秦(俱見前)
楚(見後段)宋都商丘宋更名曰睢陽正義曰今宋州宋
城縣也今為歸德府衛都朝歌即汲郡今衛輝府淇
縣伯厚云朝歌故城在衛州衛縣西二十二里衛縣今
省入濬州黎陽戴公廬於曹即滑州白馬是也齊桓城
楚丘而居文公焉今開州境成公遷濮陽元君徙野王
今懷慶府河内縣陳都宛丘今陳州治漢潁川地也
蔡本畿内地采邑蔡仲改封汝南平侯徙新蔡昭侯徙
州來以州來為下蔡汝南為上蔡今夀春縣智按潁州
潁上縣梁名下蔡夀州之鄉有下蔡乃漢縣也今有下
蔡鎮曹都曹今定陶縣鄭桓公友初封鄭故城在
華州鄭縣西北三里武公取虢鄶十邑之地居之即鄭
州新鄭縣今時為開封府禹州新鄭縣禹州秦陽翟地
新鄭故鄶國鄭州滎陽古東虢國即秦置敖倉之滎陽
也燕(見後)吳都吳正義曰太伯居梅里今無錫至十
九世夀夢居之都勾吳諸樊徙吳至光使子齊築闔閭
城今蘇州也越都會稽今紹興
六國趙自晉獻賜趙夙耿注今河中龍門縣東南後
名為蒲州趙襄居原今屬孟縣簡子居晉陽獻侯治中
牟索隠曰在河北非鄭之中牟敬侯元年始都邯鄲即
磁州縣智按磁州今屬彰德府而廣平府邯鄲縣正古
趙都蓋地近今分屬兩省耳魏自晉獻封畢萬魏城
在陜州芮城縣五里漢河北縣輿地廣記河中府永樂
縣古魏國智按平陽府平陸縣是漢河北縣地而芮城
縣正與平陸接壤河中即蒲州古今分屬異耳悼子徙
治霍今平陽府霍州魏絳徙安邑即禹都惠王三十一
年徙大梁今開封韓武子封於韓原今韓城縣宣子
徙居懷州武德縣今為河内縣貞子徙平陽哀侯滅鄭
徙都鄭今新鄭縣戰國策謂韓惠王曰鄭惠齊田和
都臨淄即太公之營丘齊詩曰子之營兮楚熊繹當
周成王時封居丹陽徐廣曰在南郡枝江括地志歸州
巴東縣東南四里南郡今荆州府也文王都郢今荆州
括地志在江陵縣東北六里昭王徙鄀即襄州樂鄉縣
後省入宜城今襄陽府楚復還郢襄王時秦拔郢保於
陳城今陳州考烈王徙夀春命曰郢燕武王封召公
於燕都薊太史公世家以姞姓之燕仲父伐周惠王者
為北燕誤矣括地志燕山在幽州漁陽縣東南六十里
今薊州也即此時京城
西漢末諸國赤眉樊崇立盆子於長安彭寵據漁
陽王郎帝邯鄲劉永據睢陽盧芳據安定今平
涼涇州隗囂據天水今秦州秦豐據黎丘今襄陽
宜城縣黎丘城張步據臨淄董憲據東海今海州
李憲據廬江今廬州公孫述據成都燮曰外有鍾武
侯劉望起汝南龐萌稱東平王與董憲連述將延岑據
汝寧田戎據翼江
晉十六國晉載記劉淵以惠帝永興元年據離石即
石州智按即汾州府永寧州寧鄉縣臨縣俱離石地也
稱漢都蒲子今隰州稱帝徙平陽劉曜徙長安號趙
李雄以永興元年稱帝都成都號成夀改為漢後九
年石勒據襄國今順德府邢臺縣謂後趙石虎據鄴
張軌先據河西姑臧即凉州今鎮番地是歲石勒後三
十六年也重華自稱凉王據敦煌即沙州曰前凉近時
猶有沙州衛已棄敦煌畫嘉峪關為界後一年冉閔
據鄴稱魏後一年苻堅據長安稱秦慕容廆居棘
城棘城在營州城東南一百七十里稱燕是歲苻堅後
一年也儁始僭號蓋皝以咸康三年即燕王位築龍城
改柳城為龍城縣七年都之號新宫曰和龍通典營州
柳城縣有和龍城通志即大遼之黃龍府也田疇引魏
武上徐無山出盧龍口越白檀之險歷平岡登白狼堆
至柳城勝烏丸是也後三十年後燕慕容垂據鄴都
中山春秋白狄古鮮虞地漢盧奴縣其新樂縣漢新市
縣秦趙郡鉅鹿二郡地高帝置常山中山即今眞定府
定州後秦姚萇據長安後二年西燕慕容冲據阿
房是歲乞伏國仁據枹罕今河州稱秦通典曰都苑
川在蘭州五泉縣後曰子城縣北史築勇士城都之乾
歸遷金城近時設蘭州衛於金城乞伏是曰西秦後
一年慕容永據上黨稱帝於長子是歲吕光據姑臧
稱涼謂之後涼近時於姑臧地置鎮番衛後十二年
慕容德據滑臺今滑縣稱南燕都廣固曹嶷所築乃青
州益都縣西四里晉志苻朗以州降以辟閭彬為刺史
為德所滅玄文說劉裕曰石虎塞五龍口而曹嶷降慕
容恪又塞之而段龕降裕又塞之而超擒通志宋青州
治廣固則正今之府治也今廣輿記并不載廣固之名
而蘇刻通鑑卷首國都且以廣固為陜西成固縣矣
是歲秃髮烏孤據廉川今秦州上邽縣西南隆安元年
稱西平王曰南涼烏孤更稱武成王後三歲徙於樂都
通典鄯州湟水縣一名樂都又云烏孤都廣武張駿置
廣武郡蘭州廣武縣也唐更名金城縣明乃設蘭州衛
於金城段業據張掖稱北涼明朝設甘州五衛於張
掖地後三年李暠據敦煌稱西涼遷酒泉此時為肅
州衛後一年沮渠蒙遜殺段業都張掖遷姑臧總謂
北涼後四年譙縱據蜀稱成都王後二年赫連勃
勃據朔方都統萬稱大夏今寧夏後二年馮跋據和
龍稱北燕為戰國者一百三十六載和龍即柳城姚文
燮曰冉閔慕容冲譙縱年數短促不在十六國之數
隋末諸國鄭王世充據東都即河南府魏李密據
鞏在河南府屬縣梁蕭銑據江陵夏竇建德據樂
夀即瀛州縣今河間遷洺州今廣平燕高開道據漁
陽梁梁師都據朔方即寧夏涼李軌據武威秦
薛舉據金城即蘭州永樂李子和據榆林定楊劉
武周據馬邑為定楊可汗漢東劉黑闥據洺州吳
李子通據江都吳杜伏威據歷陽即和州梁沈法
興起吳興今安吉州宋輔公祏據丹陽即陳故宫都
之今鎮江府楚朱粲據南陽今鄧州元興操師乞
據豫章楚士林弘據虔州今贛州魯徐圓朗據兖
州燮曰其時宇文化及據江都稱許楊士林據武昌稱
楚汪華據歙稱吳王須拔據上谷稱燕羅藝據涿稱燕
劉季眞據離石今汾州屬縣地稱劉王邵江海稱新平
王俱在十三年内
後五代十國吳楊行密都廣陵唐李昪後稱江南
都金陵遷豫章復都金陵前蜀王建成都後蜀孟
知祥吳越錢鏐錢塘閩王審知福州漢劉隠廣
州楚馬殷潭州今長沙荆南高季興南平即江陵
北漢劉旻五代史曰東漢太原後王延政以建州
稱殷即閩也以梁初論之天下為十一國劉道原曾作
十國紀年或曰西岐李茂貞李從曮北燕劉仁恭劉守
光晉李克用楚之後復分武陵周行逢雖皆稱王帝不
列十國之數
地輿(釋地)
地重言其地貴重也貨殖傳汧雍地重重為邪索隠
曰地重言重於耕稼也陳明卿曰非也蓋言土厚耳智
謂言關中之地近天子多公卿富厚貴重也下文秦文
孝繆居雍隙隴蜀之貨物而多賈舊以隙為句非也當
以隙屬下為句言開隙於隴蜀之間也
立泉瀑布也亦謂之泄莊子縣水三十仞班固終南
山賦傍吐飛瀨上挺修林立泉落落密陽沈沈韓愈詩
縣瀑垂天紳孟郊詩簷溜擲天紳蘇軾詩餘波猶足挂
天紳縣水立泉天紳皆指瀑布浙江合浦陽江逕諸暨
與洩溪合有三洩陸游會稽志言諸暨泄溪造雲壁立
上洩高二百餘丈土人號瀑為泄爾輿地志作五泄溪
水經注言縣河雷抃漰注漭盪散氛霧合樊宗師絳守
園地記言水腔瀑三丈洄漣皆狀瀑語
夷庚平路一曰往来要道也左傳以塞夷庚繁欽辨
惑吳人以舟楫為輿馬巨海為夷庚陸機辨亡旋皇輿
于夷庚詩序曰由庚萬物得由其道是以庚為道也
趵突即瀑流也張邦基曰濟南為郡在歷山之隂水
泉清泠凡三十餘所舜泉瀑流金線眞珠洗鉢孝感玉
環之類皆竒李格非(字文叔)嘗為歷下水記叙述甚詳曾
子固作詩以瀑流為趵突未知孰是今濟南府志則載
趵突泉矣此爾雅之瀵大出尾下也疏曰汾隂有水口
如車輪曰瀵魁又馮翊郃陽有一瀵夾河又一瀵皆潛
通郃陽今同州酉陽雜俎有大極泉蓋神瀵盎漿之類
列子所云甔甀有水曰滋穴神瀵也升菴言蜀有七瀵
盆溢瀵起也陳忠諫伯崇往来甘陵疏曰隔并屢臻
海水盆溢注盆與湓(去聲)同溝洫志曰河水湓溢蓋滿起
貌晉志水澇瓫溢此因盆用瓫耳相如坌入曾宫之嵳
峩唐儒學傳坌集京師莊子隠坌皆謂滿起也湓又作
㖹當與瀵歕通
水疾崖傾曰碥灘磧相凑曰沝升菴曰四川有閻王
碥燕子碥水疾崖傾曰碥灘磧相凑曰沝沝音子今有
石危子折危子又云大小巫湖曰二巫外&KR2388;裏&KR2388;曰兩
&KR2388;按沝乃孫氏妄立之音不必以此文蜀之鄉語子也
撝謙敬甫皆以沝為古流字子才以沝為古委字
水溪瀨中謂之究竺枝扶南記山溪瀨中謂之究水
經注曰九眞郡九德浦逕越裳究九德究南陵究進得
横山度比景廟横山即今南寧府之横州也
合口水泆謂之渙漭盪者謂之洪衡漳會雩池謂之
合口又分二川當其水泆處名之曰李聰渙曰洪者如
雞翹洪吕梁洪之類是也
水合闊溢謂之溠樂成陵縣北衡漳逕弓高縣合柏
梁溠如沔北有下溠戍皆岐水合若杜工部用溠溠則
自以意用也又作汊地名雁汊韓文曹成王碑行跐川
汊遼有三岔(即汊义去聲)河嘉靖雷禮修盧溝河令岔河水
歸故道
淀浸之漘涘淺水也音殿魏都賦掘鯉之淀注在河
間如淵而淺也今北方傍水草之地皆謂之淀倪鴻寶
領司徒曾議諸淀欲堤之以為屯田水經注范陽城西
易水鹽亭陂通梁門淀又清淀水發西淀轉注略史記
□河渟水放之海前西域傳其水亭居考工記奠水皆
一字則即淀字矣渟淀之音奠猶廷轉音定又轉為殿
也
湖淀之波漾者曰澱水經注易水又東渥水注之謂
之大渥澱小渥澱又&KR0740;水會博水逕陽城縣散為澤渚
為疊舸折芰之所曰陽城澱益昌有濩澱今松江府有
薛澱湖
塵垢或作塜坸塳堁通作蓬塊其曰跋跌言塵埜也
存中曰博物志曰徐州人謂塵土為蓬塊吳人謂之跋
跌韻輯轉注曰莊子塵垢崔本作塜垢塜音塳齊謂風
塵曰塳堁宋玉用堀堁亦塵塊也九懷曰霾土忽兮塺
塺音枚集韻作㙁古詩云䟤跋紅塵下則馬踐塵起也
博雅注&KR0034;塺即煙煤吕覽煤室入甑中注煤室烟塵之
煤也
鬱棲糞壤也堇塊粘土也至樂篇陵舄得鬱棲則為
烏足宋碧虛子陳景元注曰鬱棲糞壤也烏足俗呼墨
草烏髭方用之劉守光圍滄州城城中食堇塊堇塊粘
土也
埠頭水□也說文□從步故水邊亦謂之步青箱襍
記曰退之羅池碑言步有新船或以步為涉非也智按
任昉曰上虞有石駞步吳江中有魚步龜步湘中有靈
妃步昉按吳楚間謂浦為步則非特唐有此音矣後人
遂作埠(音步)北方曰務如宋趙彦衛雲麓漫抄東京至女
眞御寨行程有薊州永濟務遼河梁虞務今通州有河
西務東昌府有李開務元至正六年盜扼李開務閘河
今積販泊商之所曰埠頭刻日交市北方曰集南方曰
墟
水畔曰沜猶漘也廣韻有沜音畔唐書王維傳有芙
蓉沜片為木之半故得音
亰古原字檀弓晉獻文子曰武也全要領以從先夫
子於九亰也智按古亰字篆作亰周禮□師大篆也爾
雅高平曰原通用則九原猶九地也漢九原郡改五原
絳州九原山如洛北邙晉都絳故文子觀而歎之俗不
知亰為古原凡用兩京書作兩亰及用九原書作九京
矣直翁反云檀弓誤胡元瑞筆叢猶用九京以從無人
言及耳原又與阮通見後
江膂猶言江心也水經注曰若水至𤏡道縣又謂曰
馬湖江繩水瀘水孫水淹水大渡水皆合焉縣人隗叔
通為母汲江膂水天為出平石至江膂中今謂之孝子
石應璩引此以為江裔水
㝮塞外道也陸贄關中事狀倘有賊臣蹈㝮注音萃
塞外道也此字别無所本敬輿條奏何為用竒字必當
時語也古文尚書作㝮三苖說文㝮塞也虞書曰㝮三
苖粗最切則是竄字亦音萃乎說文穴部復有竄字七
亂切此何解乎蓋因俗文而附入之耳
瀧灘也嶺南急流謂之瀧韶州樂昌有瀧水音霜歐
陽公有瀧阡嚴陵七里灘亦曰瀧葉少藴曰土人謂瀧
為籠初至為入瀧旣盡為出瀧
大湊為四方所輻輳也則土言法也作雒篇第四十
八周公俘殷獻民遷于九里俾康叔宇于殷俾中旄父
宇于東乃作大邑成周于土中城方千七百二十丈郛
方七百里南繫于洛水北因于郟山以為天下之大湊
制郊甸方六百里周西土為方千里分以百縣縣有四
郡設丘兆建大社于國中其壝東青土南赤西白北驪
中央黃將建諸侯鑿取其方一面之土包以黃土苴以
白茅以為土封故曰受則土于周室乃立五宫大廟宗
宫考宫路寢明堂咸有四阿反坫重亢重郎常累復格
藻梲設移旅楹惷常畫内階文階堤唐山廧應門庫臺
元閫
水拖猶堰也晉太元九年謝玄於吕梁遣督護聞人
奭用功九萬擁水立七拖以利運漕水經注泗水之上
有石梁今名吕梁洪在徐州彭城東五十七里宋景公
彎弧東射矢集彭城之東飲羽于石梁陳吳明徹以舟
師北破下邳進屯吕梁堰泗水灌徐州是也
石的石壁之最著者也水經注滎陽陽城鄉李勝祠
廟前有石蹠蹠上有石的箋云石的疑作石碣非也智
謂石的乃謂壁立著明如射侯之的也會稽記有射的
山山有石壁方二丈
濗注淺水也水經注斥漳縣水入青洹故瀆水舊斷
溪東北出涓流濗注而已玉篇曰濗莫歷切水也
琴城冡也水經注楚人謂冡為琴六安縣都陂中有
大冡民曰公琴即臯陶冡也鮦陽縣有葛陵城有楚武
王冡民謂之瑟城箋曰瑟當作琴
鹽䴚鹵澤也水經注膠水北歷土山山悉鹽坈箋云
坈當作䴚按玉篇音亢云鹽澤也北史楊義臣以遼東
還兵入豆子䴚討賊譌作䴚省作坈耳存中言堯梢水
乃解澤之濁水敗鹽者也
町疃田間道也毛萇因町疃鹿場則訓町疃為鹿跡
許愼亦曰町疃禽獸所踐處可謂泥矣町田間道曰町
疃蓋言其蕩蕩也左傳町原防井衍沃干寶注平川可
井者井之原阜不可井者則町之町小頃也張衡賦編
町成篁注謂畎畝莊子舜舉于童土之地注童土疃也
如山無草木曰童伊川曰廬旁隴畦也征夫久不歸町
疃之地踐為鹿場非謂町疃即鹿場也集韻作堹&KR0008;䵯
公紹依說文疃土短切今山東方言以路平行便為町
疃讀如汀湯江北則呼為汀湯白子皮為余言之
解果猶蟹螺也韰惈言狹而果也升菴以解果韰惈
蟹螺為一引荀子解果其冠魏都賦風俗以韰惈為嬧
說苑淳于髠言祠田蟹螺者宜禾汚邪者百車蟹螺高
地也今作傴僂智按今作甌寠史記甌寠注猶培塿也
左傳部婁無松柏荀子注引說苑蟹螺宜禾言蟹螺之
背微高韻補引史記注裴側之地猶培側也以培塿言
冠言冠之狀中高而旁撱耳則解果當言蟹裸若左思
之用韰惈為嬧智見嬧一作嫿韰又作㒠狹也㒠猶揚
雄質䪥之䪥隘也唐韻有惈蒼頡篇果敢作惈敢則左
思之用韰惈蓋言風俗以隘狹果敢為快也嫿古音壞
與快近也音義全與解果蟹螺不同劉子玄史通曰蒼
梧人風婐劃地年歊瘴正用韰惈為嫿而作婐劃唐人
好造如此
沈澤猶沈斥也渿□正言菜□沮洳也陳無功引傳
曰沈者莽也沈澤言澤無水如斥鹵之類也智見風俗
通山澤篇有沈有沛升菴引之猶漢書言沈斥也又按
公紹列二沛引一為地名一為水草王制沮澤注沮謂
菜沛草所生曰菜水所生曰沛公羊傳草棘曰沛崔駰
達旨蝱蚋之趣大沛子謙合之說文本無二沛但作□
普蓋切而又有渿□之訓玉篇波皃箋曰□從□省
山脅今之衝坂也說文坡者曰坂一曰澤漳一曰山
脅韓信並山謂傍山脅也今山衝小坂是也
朝夕池海名言潮汐也枚乘傳朝夕池潮有朝夕之
期山海經朝夕池一名天池風俗通海為百谷王亦曰
朝夕池水經注平樂縣南有朝夕塘一日再增再減同
於潮汐詳質測
尾閭歸墟也荀子渤海東有大壑其下無底名曰歸
墟八紘九野之水天漢之流莫不注之而無增無減一
名歸塘即莊子所謂尾閭者也智曰地中多竅水吸則
物隨之弱水不載必下有氣吸收黃河乍清或水物吸
收耳總歸氣論各海氣歸各處之峰頂此何疑乎
土有立土横土土穴謂之&KR0034;戶說文&KR0034;武永切北地
謂地空又曰北方謂土穴為&KR0034;戶陳後山曰潁中田理
有立土不可稻何子元言山陜間穴居亦言有立有横
横土可居又言有土界水界之說唐僧泓告張說土界
水界有龍守之宜鑄鐵牛以防二龍又宜埋玉埋硫此
說雖不可知而葬家從未言及或曰玉之能和百神固
未可知而硫性則可辟蟲蟻絶水脈
䆟&KR0034;即凹凸坳垤終南太乙云䆟&KR0034;出蒼頡篇新都
曰即凹凸陳懋仁曰經史直音䆟音渴合也&KR0034;音亦穴
也智謂字書臆解支遁云地有坳垤周伯温取坳垤反
以凹凸古字為俗神異經大荒石湖無凹凸畫記一乘
寺名凹凸寺
魁父猶塊附也周語高山廣川大藪幽王蕩以為魁
陵糞土溝瀆京山曰魁陵即丘陵趙簡子夢帝謂嬴將
大敗于范魁之西范魁即范丘又言列子魁父即丘阜
梁父即梁阜智按列子曰以子之力不能損魁父之丘
魁丘並用自非可通謂為塊附之丘猶可蓋培塿一作
附婁魁然即塊然曰不注曰不其謂如花□故培阫有
丕音夫音與不字可音否又可音夫正同
窵田遠莊寄業也駱田架田即葑田也王伯淮奏議
曰交鄉窵佃謝華啓秀以封水熂山對之熂山見南宋
西陽王子尚奏熂音戲在未韻即徐文長所謂熂爐謂
藉艿也見農時條說文窵窵窅深也多嘯切子謙遺之
今方言即以隔遠為窵遠新都又言葑田音去聲元瑞
駁之據闞駰十三州志云百粤有駱田王氏農書架田
即葑田駱亦音架交趾有架田此何能駁邪元美言吳
有門曰葑廣湖邊田今呼為葑江賦所指即此
句廉岸曲之稜也趙充國傳辛武賢擊䍑□入鮮水
北句廉上服虔句音鉤師古曰句廉謂水岸曲有廉稜
也韻會引說文廉仄也徐曰廉稜也今說文不載徐說
而徐解正合按喪大記即位于堂廉楹鄉飲酒設席于
堂廉東上注皆謂側邊廉稜也稄即廉之轉聲而閉口
也屋稜曰檐厈稄曰厱壁危曰阽皆廉稜之聲
息壤坌土也鯀竊帝之息壤以堙鴻水羅泌路史云
息生之土長而不窮漢時臨滁地涌六里又無鹽危山
土起唐江陵南門地隆起如伏牛馬去之輒復又柳子
所言永州龍興寺地如負甕起皆為息壤莊子隠坌亦
謂弅起也顧遯園曰王襄敏公廳事有土墳起古息壤
也智以息壤是理竊帝者竒其字法耳莱蕪之石自立
(漢昭帝時)資州之石上坡(獨異記寶歷元年)臨平之湖自開(錢塘記吳時)
歷陽由拳自陷(歷陽陷見辨命論由拳陷見神異傳)何獨於息壤而疑之
詳見質測
九有猶九囿也外記曰人皇居中州以制八輔此引
春秋命歷叙文也古稱九有有與囿通都為中囿八輔
則餘八囿也故本清以八索為八澤舊說八索八卦也
通雅卷十七
