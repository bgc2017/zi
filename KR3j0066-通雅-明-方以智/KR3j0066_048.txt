通雅卷四十八明方以智撰
金石
鉒金鉒銀卝也玉海引管子曰上有鉛者其下有鉒
銀上有丹砂者其下有鉒金上有慈石者其下有銅金
此山之見榮者也博雅曰鉒署置也平水韻增一曰以
物送終謂之鉒音註亦謂在土中為鉒耳軒轅述寳藏
論金有二十種五真金十五皆藥成者銀十七種四種
真銀十三種藥成者梵書謂金為蘇伐羅銀為河路巴
謂生金生銀也還金丹生丹砂穴中為上沙金為瓜子
麥金麩金山金為馬蹄金銀生鑛中石縫如亂絲色紅
有曰老翁鬚者為上有白如草根有銜黑石者生樂平
鄱陽産鉛之山一名龍牙一名龍鬚者是正獨孤滔丹
房鏡源所云銀笋為至藥根本也波斯國銀&KR0008;曰錫藺
脂魏繆襲注尤射一卷乞膚金于我注即今銀也按今
金有瓜子金有麩金碎金也膚金當是麩金生金也雲
南葉子西番回回錢熟金也無聲而燒不黑雜紅銅者
曰氣子又名張公又名身子則擲之有聲古云半兩錢
即所云紫金今人用赤銅和金為之爾雅璗鏐鉼銑之
名皆煉成後之色耳說文謂鋈為白金者非鋈乃鍍金
之法也方書所云黃牙蓋指金也陶隠居曰仙家名金
為太真梁漸子隨筆曰温嶠字太真正以丹嶠産金故
取為字
黃銀非一種鍮石石中之銅卝似金也唐太宗賜房
玄齡黃銀帶欲及杜如晦為已設帝曰世傳黃銀鬼神
畏之更取金帶春秋運斗經曰人君秉金德而生則黃
銀見山海經皋塗山多銀黃其真黃銀乎隋辛公義守
并州嘗大水流出黃銀以上于朝程大昌曰世言鍮石
太原所産為最而太原即并州則公義所上其自然之
鍮乎元和志曰大原出赤銅大昌則竟以黃銀即鍮而
鬼畏鍮者畏銅也方勺曰黃銀出蜀中與金無異但上
石則白色唐志章服有青鍮石帶遼元志載用鍮石處
甚多鍮音偷自吕覽淮南嘗言鍮石似金而今本草綱
目竟無鍮石條惟言水銀在地鍮石可引上寳藏論假
金有鍮石金李時珍曰世人以黃銀為鍮非也鍮即藥
成黃銀也按高似孫引丹砂伏火化為黃銀日華子載
雄黃銀雌黃銀丹砂雄黃殺精魅太宗賜如晦曰鬼畏
者若非丹砂銀其雌雄黃銀乎王元美亦不知丹砂雄
黃銀今一統志荅兒密古之丹眉流國産鍮石紫&KR0008;于
文定不解為石為銅宜其難識矣蘇州開元寺大佛三
尊傳言海上浮來乃鍮石所裝夜嘗放光後一商裝金
而光遂隠要論鍮乃自然銅之精者也而盧甘石所煮
鍊者乃假鍮也遼元之賤用鍮石皆指盧甘鍮耳金闕
頂用風磨銅價貴于金或曰黃銀乎鍮又作鋀玉篇並
作鋀鉐秦淮海錄劉壯愍公遺事寇萊公表之盜劫倒
藁得一䃋石帶去則又從石作䃋紫&KR0008;乃真臘樹汁蟲
食汁結于樹上染家取作胭脂今刻雜爼誤作紫䤵
連真鉛也貨殖傳江南出枬梓薑桂金錫連徐廣曰
連鉛之未煉者今本草綱目不載連名亦一缺也寳藏
論有流黃氣紫背即熟鉛之精華也能碎金剛鑽其曰
負版鉛鐵苗也不可用雅州釣腳鉛亦可乾汞上宿真
言曰鉛能伏五金而死八石波斯鉛第二嘉州利州出
草節鉛何子元曰嵩陽産鉛民業胡粉其法縣鉛塊于
酒缸内閉四十九日則鉛化粉矣不白者炒為黃丹其
渣為蜜陀僧然鉛氣甚毒枵腹入其中必死今業久之
家長幼多痿黃風攣
鑐鐵熟鐷也陶弘景曰生鐵是不破礝鎗釜之類鋼
鐵是雜鍊生鑐(音柔如開寳本艸香薷作葇)蘇子容曰銷拍可以作
鐷者為鑐鐵亦曰熟鐵陳藏器曰經用辛苦者曰勞鐵
鋼鐵一名跳(音條)鐵筆談曰世間用柔鐵屈盤以生鐵陷
其間泥封煉之鍛令相入謂之團鋼灌鋼此乃偽鋼耳
余出使至磁州鍛坊識真鋼鋼如麵中筋鍛百餘火一
鍛一輕至累鍛而斤兩不減則純鋼也何孟春曰鐵碪
鍛金銀百十年不壊以椎皂角則一夕破
賓鐵出波斯郭璞云白貘食銅鐵埤雅云貘糞可為
兵切玉又神異經有囓鐵獸禽書所言豻拾遺言記昆
吾兔皆能食銅鐵唐書吐火羅獻大獸食銅鐵日行三
百里其矢可鑄刀其言西域蒼鵝飼鐵取糞作刀即駞
鳥之類也吳王武庫兔腹中腎膽皆鐵取鑄劔切玉如
泥元有都局院造作鑌鐵銅鋼鍮石東南簡鐵沙里陀
等物元成宗定遼陽等處都提舉司掌辦金銀&KR0008;鐵等
課何孟春曰晉書赫連勃勃以鐵伐為氏按契丹號遼
實以鑌鐵為號又有定鐵出甘肅贊寧言鑌鐵出南賓
縣
鐵落鐵蛾即鐵化也鍇精鐵有白光也鍇好鐵也春
秋傳有文之鍇平子賦銅鐵錫鍇大冲賦銅鍇之垠說
文曰九江謂鐵曰鍇一曰白鐵也髹工晒漆以觸藥入
之觸藥即鐵漿沫以醋合者也
方諸明水陽燧明火皆鑑取之也吕覽淮南嘗言之
皆以陽燧為陽起石方諸為大蚌或為水晶按司烜氏
以夫燧取明火于日鑑取明水于月考工記曰銅錫相
半謂之鑑燧之劑是火為燧水為鑑也高堂隆曰陽燧
一名陽符取火于日隂燧一名隂符取水于月並以銅
作之謂之水火之鏡干寳搜神記云金錫之性一也五
月丙午日午時鑄為陽燧十一月壬子日子時鑄為隂
燧銅錫為水火之精隂陽相徵蓋其微哉緯略乃以司
烜之鑒取明水于月為方諸大蛤乃一端也陽燧面窪
出火倒景之理詳見質測
澒即汞也廣雅曰水銀謂之澒淮南青澒五百年為
白澒丹家作汞硇殺之膽礬硫結之鉛凝之灌尸如生
紫河車伏之川椒嚼茶收之本艸言以金銀銅鐵置其
上則浮王虚舟先生曰非也銅鐵則浮金銀則沉金銀
取出必損幾分以其蝕也今製水銀手以持金器赤金
亦白矣濯之以鹽金仍如故其性易走然帽可盛舊言
佛菻取水銀以金箔人馬引之落坑今辰州邕州取水
銀者不爾但水銀氣傷人有死者須先服藥護之張萱
言西粤志泗城州埋人取澒之說走馬吸水銀猶走馬
射阿魏賈胡竒其說耳
槖籥沙可以範鑄邢沙可以碾玉姚令威曰仁和縣
圖經出槖籥沙縣東海際用鼓鑄銅錫之模皆來采亦
邢沙可以碾玉也今到處極細之沙重羅過者曰麵沙
皆可鑄範外洋沙易碾金剛石
宋試玉有玉等子凢玉與寳石皆石之精者耳似珠而
大者曰玉目道家呼玉為玄真葛洪抱朴子曰服玄
真者其命不極王會權扶玉目注權扶南蠻玉目寳玉
似大珠者也大中十二玉有如意寳珠後魏李預餐玉
而以酒色死曰死必有異于人毒熱時停四日而體色
不變口無穢氣今御饌曰玉食時有碎玉之法遊宦紀
聞後晉天福中使于闐者記玉河出崑山有白玉河綠
玉河烏玉河大觀中創寳求玉于闐貢者踰二尺如截
肪西夏五臺山亦出玉宣和殿有玉等子凢玉來比即
知之元志于匪力沙令淘戶淘玉屑金之翡翠碧玉也
詳見物理小識永樂二年打魯哇亦不刺金貢玉璞打
魯哇即于闐也白玉如酥最貴所云羊脂也餐色油色
雪花次之有沙子玉乃子兒石也有甘黃甘青菜墨則
賤古玉有血玉尸玉有墨古渠古甄古土古石似玉者
多說文璁㺨琟瑂&KR0008;玕璡珢琂璒㻸玤㻦鳿玽&KR1939;璶㻨
&KR0008;璓□&KR0008;黑次玉者玖黑石似玉者瑎而總以玪&KR0034;為
名珉則碔砆也今用茅山石與夷陵石水石亦有刀刮
不動者夷陵石即珉至罐子玉則藥燒成者矣
靺鞨木難鴉鶻貓精皆寳石也山海經驄山是錞于
西海其中多采石穆天子傳重&KR0008;氏之黑水爰有米石之
山即寳石五采也升菴疑即今所謂寳山寳井智按今
寳石出西番回鶻諸坑井内雲南遼東亦有之紅者名
刺子碧者名靛子翠者名馬價珠黃者名木難紫者名
臘子又有鴉鶻石猫精石榴子紅扁豆金星石碧者唐
人謂之瑟瑟紅者宋人謂之靺鞨元志求猫精琭謂祖
母綠也程大昌謂木難出翅烏口中沫所成碧色珠也
按木難乃黃色崔豹作莫難升菴直以木難為祖母綠
智以木難色黃是今之硇子亦似猫精有一線先搖動
者穆天子傳重&KR0008;氏之所守曰枝斯璿瑰&KR0008;瑤琅玕玪
□□□玕琪微尾智以&KR0008;是甕字□即寳字□即琭字
□是長字□是璅訛趙凢夫曰□馬㻝桃花㻝當用㻝
字輟耕錄載明綠色為助木刺祖母㻝之語也墨莊漫
錄載宣和貢綠猫精能息火然炭方熾投之即滅又云
能解蟲毒之藥此為貴云升菴謂靺鞨即肅慎地産寳
石而正楊譏之智謂靺鞨乃紅韋色轉為靺鞨以其聲
名其國寳石之紅靺鞨言其色耳北敵亦好裝紅唐太
中時貢十二玉有紅靺鞨哈密貢速來蠻石把咱石
瑪瑙文石也水精水玉也拾遺記曰瑪瑙是鬼血所
化更謬遼元立瑪瑙局或曰㻞瑪瑙也&KR0008;水晶也凢夫
以為即峨眉六面石九成言瑪瑙有漿水紅則所謂西
洋瑪瑙也今以楚石假之試瑪瑙以砑木不熱者為真
至竹葉瑪瑙土瑪瑙出沂州可作屏風若外國之鬼工
石似瑪瑙甚小而貴有錦紅合子纏絲醬斑拍枝諸名
廣雅曰水晶石英也山海經曰水玉即水晶本艸言有
黑白二色信州武昌有水晶倭國多產智按今閩中極
多有五色番水晶更堅眉公銷夏部曰玉精盌盛水不
腐陸文裕曰金剛鑽可以刻玉其質類水晶其色微黃
出西域土人于鳥糞中得之生極高峰巒鷹鷂之屬打
食於上遂吞而復出其大者極難得一云生百丈水底
盤石上如鍾乳扶南人沒水取之竟日乃得智按今濠
鏡多有之大者一二寸鑲嵌于首勒白瑩射人豈鷹鷂
所吞乎
玻璃本作頗黎頗黎國也玄中記云大秦有五色頗
黎梁四公子記扶南人來買頗黎鏡蔡絛曰御庫有波
黎母集註曰流璃火齊珠也魏略大秦國出火齊玫瑰
唐書羅刈國有火齊續漢書云哀牢地出火精琉璃演
繁露謂天竺有火齊如雲母則同名者也說文鎕銻火
齊也近三保太監出西洋㩦燒玻瓈人來故中國玻瓈
頓賤唐書元載誅得路嗣恭所遺琉璃盤徑尺北史言
月氏人在京師鑄石為五色琉璃煮不動曰蕃琉璃又
自有如師古所言自然琉璃石大昌勿竟駁也陳藏器
曰自然灰生南海畔如黃土灰可澣衣玉石瑪瑙之類
以此灰埋之即耎易雕刻今益都用礁煮石為琉璃詳
小識
珠非盡出於蚌古有辟塵珠辟寒珠夜光照乘大者
徑寸或出于龍魚&KR1314;黿異物之腹中蛇亦有珠非獨出
于蚌也陸佃曰龍珠在頷蛇珠在口魚珠在眼鮫珠在
皮鼈珠在足蛛珠在腹皆不及蚌珠山海經濫水注漢
水多&KR1736;魮之&KR1736;狀如覆銚是生珠玉數歷山楚水多白
珠今蜀郡平澤出青珠左思云青珠黃環西國琅玕碧
殊皆寳石而名之以珠者也玉會江歷珠也穆天子傳
天子舍于珠澤注珠澤在越巂水經注若水傍有光珠
穴今之洛浦潿川殆其類也物類志梁武帝有蛇寉珠
唐太宗時㜑利國貢火珠順宗朝拘珍國貢履冰珠罽
賓天寳中獻上清珠照一室水旱禱之皆驗又貞觀中
佛菻獻綠金精又有閬風珠走珠也帝青珠大秦國珠
也熊太古冀越集云南珠色紅西洋珠色白北海珠色
微青隨方色也嘗見蜑人入海取得珠子樹如柳枝蚌
生于樹樹生于石此亦異聞元志元貞元年人都揚村
直沽口聽民撈採廣州于大步海采他如鄂諾吹達喇
琿塔哈三河之珠勝州延州乃延城之珠至元閒始采
又成宗時有雅庫特大珠含之則不渴熨面使目有光有
明珠池于廉州府設禁時亦開采萬歷中粤按李時華
言潿川奸徒而罷之蓋自雷廉接交趾六池即六海連
亘千里珠出斷望者上次竹林次楊梅次平山至于汙
泥下矣曹昭格古要論有北珠南珠又有馬價珠出西
番色青有指面大者能拂塵其瑟瑟之類乎眉公曰今
寸以上曰大品大而底平曰璫珠次曰走珠滑珠磥珂
珠此語出南越志此文下有官珠雨珠税珠蔥符珠所
謂璣也今大而不光曰胡珠古或以珠為寳稱故廣雅
與張銑注西京皆以珊瑚為珠不則如孟竒所笑矣廣
州珠池乃海之港也劉恂嶺表錄謂海邊有島島上有
池池底與海通
瑟瑟碧珠也廣雅曰瑟瑟碧珠也瑟瑟與槭槭通故
孫愐作璱璱以别之高仙芝襲石國得瑟瑟十餘斛玄
宗幸華清宫五家瑟瑟珠璣狼藉于道唐會要吐蕃官
章餙有五一曰瑟瑟明皇又于湯中壘瑟瑟虢國夫人
賞圬匠瑟瑟三斗高似孫引唐懿宗賜公主瑟瑟幕程
泰之引唐語林盧昂有瑟瑟枕憲召估之曰至寳無價
研北雜志言張夢卿有太康墓中紫金鈿銅天祿其嵌
珠瑟瑟等多脱元仁宗皇慶元年有啟金州獻瑟瑟洞
請采之不從或曰碧珠如琅玕之類或曰寳石緯略確
以為珠類泰之則曰今世所傳瑟瑟皆鍊石為之智按
瑟瑟有三種寳石如珠真者至寳透碧番燒者圓而明
中國之水料燒珠亦借名瑟瑟湯中之壘圬匠之賞其
殆水料乎
堊白墡也赭即所謂華隂赤土也上中曾青亦謂之碧
子虛賦丹青赭堊雌黃白坿錫碧金銀注張揖曰堊
白墡也白坿白石英也赭代赭石也錫青金也碧玉之
青白色按一句俱說金錫内入一玉不倫碧乃自然鉛
銅在土中色碧淮南曰偏土生曾青是其類也堊古音
惡嫌其音改為白善而又和土耳陸廣微曰吳縣陸宛
墳有白土充貢曰白墡即白堊也山海經青䨼音艧殆
碧堊乎
水碧水玉也或以為泠石赭或以為水脂碧程大昌疑
為水蒼玉而又以為縹青水晶大昌論水碧引太白
過彭蠡詩水碧或成采金膏秘莫言按前此江淹詩水
碧驗未黷金膏靈詎錙謝靈運金膏滅明光水碧輟流
温蓋緣山海經耿山多水碧又云紫桑潯陽其下多碧
廬山有鑛故兩用也太昌曰古佩水蒼玉其用此乎今
信州水精不瑩多縹青之色姚寬西溪藂語曰山海經
今名赫未知何物余見墨子道書大藥中有水脂碧者
當是郭青螺曰寬誤也按山海經舊本作泠石赭李邕
用冰碧廣志曰有縹碧有綠碧出越巂今分西碧南碧
出西番者有黑子出雲南者或綠或白綠世人貴西特
貴遠耳非定論也元河林會川采碧甸子其珠砂水銀
碧甸子課下云碧甸子在會川者至元十一年輸一千
餘塊和州今之和寧在大同外會川在雲南四川之界
非河間之會川也陶九成曰尼沙布爾即回回甸子竒
爾瑪勒即河西甸子荆州石即襄陽甸子今作碧靛子
青綠色與馬價珠相似
虎魄蜜臘一類異色亦有石類不獨木脂也向說茯
苓千年化琥珀乃誤傳也孫愐曰楓脂入地為虎珀不
特松脂玄中記亦言楓脂世說言桃瀋化淮南曰兔絲
琥珀苗也韓保昇曰木脂皆化而松楓多脂耳琥珀色
赤曰血珀從雲南來而淡者曰金珀曰蜜臘皆從閩番
舶來近年尤多亦不經用久則油壞大非堅物或以為
藥與木脂所煉無異轉思博物志燒蜂巢所作之語豈
無因邪成式言龍血入地為虎珀南蠻記寧州沙中有
折蜂岸崩則蜂出土人燒治以為虎珀番人鬻貨好為
大詞誇中國即有入地之松脂亦不易得定有同類如
近日之波璃亦番燒也今人以香辨真偽或曰桃樟雜
脂皆能成此黳珀色黑入土更久山海經平丘三桑東
爰有遺玉字書云瑿遺玉也高昌分木瑿玄瑿晉書山
濤傳賜濤司徒蜜印新沓伯蜜印正蜜臘珀也遠西云
其國海中出黃石通明發光謂之蜜臘蜀都賦虎魄李
善本作琥珀注一名江珠
太隂玄精鹽根也天下所用玄精乃絳州山中絳石
耳水經注曰魚腹縣有鹽石即鹽陽石即盛弘以為廪
君射鹽神化神女處也蜀志云鹽母謂鹽石緯略曰河
東有鹽田玄精乃池中鹽根生解池大滷中&KR0008;渠土内
得之大者如杏葉小者如魚鱗悉皆尖角端止如龜甲
其裙襴小撱其前則不剡正如穿山甲相掩之處全是
龜甲更無異也色綠而瑩徹叩之則直理而折火燒過
則悉解折薄如柳葉片片相離白潔可愛沈括曰此乃
禀積隂之氣凝結故皆六角也淮安鹽城古鹽倉下土
中又有一物六稜如馬牙硝彼方亦名大隂玄精然喜
㬥潤如鹻熊公云蜀鹽井煎鹽處亦有玄英石成六角
文正是玄精石又戎鹽部中有鹽藥似芒消崔昉爐火
書言醎鹵煎成燄消石據此則與烏場青消石今用之
朴硝凡三種矣
君王鹽水晶鹽也陸鹽無水生末者也青赤鹽戎鹽也
&KR0008;鹽鹽霜果鹽樹也朱餘越鹽官也風鹽解澤也堯梢
壊鹽為其濁也繖子鹽朐䏰井鹽也北魏太武至瓜
州餉武陵王以九種鹽其白鹽曰君王鹽即賜崔浩之
水精鹽也酉陽雜爼曰昆吾有陸鹽其澤無水自生末
鹽月滿則味甘博物志曰戎鹽累卵即青鹽之大顆者
也涼州異物志載姜頼之墟生赤黑鹽今安寧衛鹽井
即青鹽山丹衛即張掖有池産紅鹽元史壞州紅鹽皆
戎鹽而今醫家用青者越絶書有朱餘注越人謂鹽曰
餘陳藏器曰鹽麩樹一名叛奴鹽蜀人謂之酸桶其穗
曰凷一統志載女直鹽生木枝上中國有&KR0008;鹽生吳蜀
雲南有鹽霜果朐䏰井名繖子鹽形如傘今萬流驛是
也存中曰解州鹽澤北有堯梢水一曰巫咸河大滷水
須甘泉和之乃成鹽堯梢水濁一入則壞智聞南風成
鹽雨則壊淮北則日晒成鹽色白淮南則煎灶所成梢
黑浙鹽白而淡廣鹽梢黑亦煎成者東坡曰蜀井陵州
最古淯井富順鹽亦久惟卭州蒲江縣井乃祥符中民
王鸞所開自皇祐來蜀始用筒井法圓刅鑿而盌大深
者數十丈以巨竹去節復以小竹插其中以機械吸水
温州南天富北天富至岱山皆熬波也自鴻鶴湯村則
刮鹻以淋鹵姚令威曰用鐵盤淋者色青白晒灰者少
黑竹盤塗石灰以淋者少黃徐度郤掃編鹽場編竹泥
之火燒不焚智謂鹽屬火與同類也
烏丁泥孫兒茶也一作烏疊一作烏爹出瓜哇暹羅
諸國今雲南老撾暮雲場造之以茶入竹筒埋汙泥中
日久取出洪州載榜葛刺貢烏爹泥
□□即硇砂孫愐硇砂一作□即今硇砂言青海射
月附鹽而成彼人采取煎煉成塊以黝礶懸火上則常
乾近泠得濕即化為水或滲失北庭砂為上今西城火
州是也硇砂性毒遇物即化而東璧曰狄人以當鹽食
此因大明日華子曰硇一名狄鹽遂為此說耳然少用
漬肉則不腐人亦有服砒礜者或此等食法邪今分氣
硇番硇二種雲南有氣硇硇色貴白觀流黃名黃硇可
知也會要雍熙使高昌曰北庭出硇砂其山有烟夕如
炬照見禽鼠皆赤采之者著木底即焦按此即硇也拾
遺言有特蓬殺出賀州山内似硇砂今問賀縣土人乃
為大硼砂聲訛耳
湼石礬也山海經曰女牀之山其隂多湼石孟門之
山多金玉黃堊湼石景純曰礬石也升菴以湼石為石
墨曰玄丹非矣楚人名湼石秦人名羽湼陶隠居以為
羽澤枯者曰巴石有五色能使鐵為銅有雲母波斯崑
崙之號蕃硝綠礬鹽留窑器内水和火煎刷金而燒之
即為詐藥鹽礬硝皂合丹砂可升靈藥皆不離礬無為
有礬山出明礬有束鍼文者有煉沸飛出成花者倘所
謂礬胡蝶乎
膽礬膽上石綠皆銅英也周輝曰信州鉛山膽水自
山下注勢若瀑布用以浸銅鑄冶是頼盛于春夏微于
秋冬古傳一人至水賓遺匙鑰翼旦得之已成銅矣近
年水流斷續浸銅費工凢古坑有水處曰膽水無水處
曰膽上膽水浸銅工省利多膽上煎銅工費利薄水有
盡上無窮今上林三官提封九路檢踏無遺矣本經曰
膽礬一曰畢石當之曰君石吳普曰銅勤又曰立制石
出蒲州山穴鴨嘴色者為上出羌里者色少黑次之信
州又次之頌曰信州者煎煉而成其曰立制石則礬石
也異苑載王粲隨孟德討烏桓掘一棺礜石則山無草
木按曹討烏桓粲尚在荆此說非矣容亝言劉表問粲
杜綰雲林石譜云信州鉛山產石綠又一種融結如山
其石青則惟滇中者佳貨石青者有天青大青西域回
回青佛頭青而回青尤貴其如碧者曰碧青謂之白青
又曰目青畫家不用計然曰白青出弘農豫章新淦青
色者善淮南畢萬術法云白青得鐵即化為銅或曰石
綠銅之苗大青金之苗今之膽礬死汞大青煉之則成
鈎金或亦一理也
烏場消石乃青消也昇玄子伏汞圖云烏場國消石
青色能消金石若鵝管者佳試炙白石英熱點上便消
西溪叢話狐剛子粉圖曰青消為北亭玄珠化曾青方
正用之然則世間消石自非正也士安言有石碑同製
法
石流黃今作硫黃猶朴消之為硝也或作石流丹消
石能消化物世訛為消姚寬載仁和縣圖經鹽消煉成
朴硝透光曰霜花亦名劍脊消可証也前說舛謬今分
水硝火硝二種水硝煎練結芒曰芒硝如馬牙曰牙硝
凝底成塊通名朴硝其氣味鹹寒神農硝石火硝也煎
鍊亦有芒牙其凝底成塊者通為硝石其氣味辛苦而
温姚寬云仁和縣鹽消煉成朴硝透光曰霜花劍脊蓋
水硝也硫黃古作流黃機上流黃亦取流黃之色也說
文䓞可以染畱黃蓋言染色即流黃色也資榮州磵中
秋潦已收里人布茅水上流沫擁聚取而熬之復投于
水則成硫黃或言多年厠木煎淋得硫留&KR0008;流硫並通
唐馮贄雲仙雜記言元載飲食冷物用硫黃碗緯略引
仙傳曰許由巢父服箕山石流丹抱朴子曰石流丹山
之赤精蓋石流黃之類也太玄赨黃乃雄黃
丹粟丹干皆丹砂也王會卜人以丹砂補注曰卜即
濮爾雅南至濮鉛永昌郡傳多夷濮禹貢荆州貢丹職
方氏荆州其利丹銀山海經柜山多丹粟注細丹砂如
粟荀子南海有丹干本草丹砂生符陵山谷今出辰宜
階州而辰最勝多出錦州界諸獠峒錦州即今麻陽范
至能言宜山出砂與湖北犬牙山北為辰砂南為宜砂
宜山乃今之慶遠府去湖北辰州遠甚其今之靖州黎
平皆宋之辰州邪又言宜砂老者白色有墻壁如鏡生
白石牀上紅質嫩者多上坑砂邕州亦有砂圖經云融
州有砂今無當是邕誤耳色鮮明成長紋者曰芙蓉砂
曰箭頭砂不實曰肺砂碎則有趢趗砂有砂牀犵狫以
火攻取亦有外國來者生則可服炒則有毒殺人然升
煉丹砂服食者何邪辟邪定心神去穢惡日以砂牀盂
水視之最能飬神段成式曰紅沬煉丹砂為黃金碎以
染筆入石中削去愈明然不言紅沬何物智按龜溺研
丹砂作字入石
石炭煤也别有一種陸文裕張孟竒皆以石炭即煤
東北人謂之楂南人謂之煤山西人謂之石炭平定所
產尤勝堅黑而光極有火力史稱女媧氏煉五色石以
補天今其遺灶在平定東浮山此即後世燒煤之始然
智按今山陜别有石炭一種永樂抽分書分煤與石炭
為二項東坡曰陸機與雲書言銅雀曹公藏石墨寄一
螺大業拾遺記宫人必蛾綠畫眉亦石墨之類也近世
無此物沈存中帥鄜延以石燭烟作墨堅重而黑在松
烟之上曹公所藏豈此物邪智按水經注言銅雀臺有
冰室室有數井井藏冰及石墨石墨可書又燃之難盡
則酈道元亦謂煤為石墨矣散關南九曲坂曰九阿豪
水入洛其側有石墨山山石可以書疏本艸煤炭一名
石墨鐵炭烏金石焦石援神契云王者德至山陵則出
墨丹酉陽雜爼曰無勞縣出石墨夷堅志言彰德南郡
産石墨宜陽有石墨山汧陽有石墨洞燕之西山楚之
荆州興國州江西廬山袁州豐城贑州皆產石炭可以
炊㸑即此黟縣有石墨嶺出小石片研之可作字但不
光耳醫磨以塗舌疾或曰石墨曰石炭二種互稱宜坡
公之不知矣李東壁曰煤炭音相近上古以書字則曹
公之石墨是此邪又有可以畫眉曰畫眉石者乃黑石
脂也存中所云石烟墨乃石腦油燒烟作者絶非此類
煤中銅石可燒青礬其臭者青州顔鎮煉為礁以煮琉
璃
有火井有剛火有井油有然石蜀志臨卬火井以家
火投之如雷竹筒盛其光可拽行終日不滅以此火煮
鹽井水斛得五斗鹽家火煮則耗異苑載武侯瞰而火
盛即此井也又古石山有石礦火燒之成流支鐵甚剛
又臺登縣孫水入馬湖有絮石火燒成剛鐵禹貢賦砮
是也南中志戕牁郡廣談縣母斂縣有剛火景耀元年
以燭投即滅正德末嘉州開鹽井偶得油水可以照夜
土人作炬呼為雄黃油曹叔雅異物志云豫章有石黃
色以水灌之便熱可以烹鼎張華謂之然石火玉火珠
皆寳石類也越裳今占城有猛火油周顯德中來獻三
佛齊宋淳熙時獻火油南海諸國又有泥油併船則用
之寰宇記三齊海中石有小燄得而燒之有硫黃氣能
制鉛汞
寒火即涼燄也康節曰世有温泉無寒火蓋未見也
西京雜記引董仲舒曰火至陽而有涼燄又抱朴子曰
火體宜熾而有蕭丘之寒燄劉子從化篇亦言蕭丘寒
燄今海水以杖擊之火星勃然此周密說木玄虚海賦
云隂火潛然海晦則波如火元微之送客遊嶺南詩曙
朝霞睒睒海夜火燐燐魚蜃置隂處亦有火光今鰉魚
亦有火本草言十二種火不可不知其理後山叢談曰
油絹紙石灰麥糠馬矢糞草皆能出火
陸石承石皆磁也縷懸鍼蠟可以指南不必磁也存
中曰磁石磨鍼鋒則指南然常微偏丙不若縷懸善其
法取新纊中獨繭縷以芥子許蠟綴于鍼腰無風處懸
之則鍼常指南寇宗奭曰以鍼横貫燈心浮水上亦指
南管子曰上有陵石下有赤銅地鏡圖云山有磁石下
有金銅或云陵石即磁石也磁石一名處石又名青石
即磁石之黑色者無功引春秋考異郵曰承石取鐵瑇
瑁吸&KR0008;&KR0008;芥也承石磁也地氣與磁鍼相應之理見質
測
通雅卷四十八
