通雅卷二十五明方以智撰
官制(武職)(兵制附)
黃帝命大將夏始有本兵獨孤及八陣圖記云黃帝
法文昌以命將李靖曰黃帝始立丘井之法虚其中大
將居之丘氏曰唐虞時兵政兼于刑官未有專司至仲
康始命胤侯掌六師是本兵之官始于夏也古禮樂為
二官而兵刑為一後則禮樂為一而兵刑為二古詳于
化而後詳于政也
祈父司馬也襄十六年穆叔賦圻父注周司馬掌封
畿之兵甲詩注亦曰司馬疏曰通作畿字古字通用尚
書作祈司馬掌禄士故司士之官屬焉是爵禄黜陟由
司馬也其屬又有司士之官主勇力之士故爪牙屬司
馬也司右掌羣右之政令謂戎右齊右道右也齊右兼
王路之右戎右兼田路之右
將軍始于周而秦漢以後文武通為之在國則為卿大
夫長正在軍則為將軍司馬卒伍古也表將軍周末
官左傳閻沒謂魏子為將軍國語鄭使詹伯為將軍吳
有將軍司馬秦因之位上卿漢不常置或有左右前後
其職為太尉省太尉則置大將軍驃騎將軍位次丞相
武帝以衛青大將軍位在諸公上或置大司馬或大將
軍兼大司馬如三公後志比公者四第一大將軍次驃
騎次車騎次衛將軍東平王蒼以驃騎位公上則以其
王也四征興于漢代四安起于魏初四鎮通于柔遠四
平立于喪亂晉之刺史郡守皆有將軍銜領晉武帝甚
重兵官故兵校多選朝廷清選之士居之
後之都督元帥都統總管節度團練防禦皆漢之將軍
也督軍之名起于漢都督之名起于魏建武八年張
宗以謁者督諸郡軍平青冀盜永初元年召龐參拜謁
者使西督三輔諸軍屯高彪傳第五永為督軍御史順
帝末以馮緄持節督揚州諸郡軍事建康元年拜滕撫
中郎將督揚徐二州延熹四年皇甫規為中郎持節兼
關西兵明年奏免督軍御史張禀九年張奐為護邊疆
中郎將九卿秩督幽并凉三州及度遼烏桓二營于文
定但引質帝時已為漏矣魏有上大將軍都督司馬懿
征蜀加號大都督唐分諸道各置都督府則都督正漢
之將軍也唐又有天下兵馬元帥副元帥晉太元間置
河西大都督唐因黃巢亂置諸道行營都統宋之諸軍
都統制自渡江前已有之然未為官稱建炎元年置御
營司遂擢王襄愍淵為都統制名官自此始此正唐之
元帥而唐嘗以儲位領之猶宋以儲位領京牧也漢加
大將軍亦都統也宋有馬步軍副都總管遇出征則加
以都統制之名又有統制統領唐在本道曰大都督征
討曰大總管宋諸州亦有總管總之持節一方則謂之
節度團縳防禦因兵以名亦漢之將軍也古文武并用
郡守即稱州將加官有大小不外于為將之意宋之都
指揮亦將軍也石林燕語云自梁置在京馬步軍都指
揮使後唐改為侍衛親軍周世宗更名殿前司宋因而
為三衛率以武臣充之今仍存其名于各衛而領兵則
曰總兵官亦專以武臣充之而將軍遂為掛印之號及
武職之勲階矣今之勲將古之戎右也或稱戎副或曰
偏師或曰軍倅今之參將本參戎之意也古有遊擊今
稱遊佐擊古有凖備今稱守備皆偏裨也
五軍始于五營五府因于五督漢北軍有五營文帝
置中壘後漢省之但置中候續志曰北軍中候一人掌
監五營即五校也魏晉逮江左皆置五校智按齊内政
楚荆尸即有中前後左右五營漢以後因之耳晉有左
右前後四將軍已為二衛三部已又置虎賁羽林上騎
異力四部并命中為五督此今日五軍都督府之所自
也唐之三衛漢之郎衛也唐五府三衛志曰親衛之府
一曰親府勲衛之府二曰勲一府曰勲二府翊衛之府
二曰翊一府曰翊二府以資蔭補之朝會之儀三衛番
上分為五仗號衙内五衛又有十率府自晉有中衛率
隋分置十府唐因之皆以備天子東宫宿衛也武德七
年改親衛驃騎將軍為中郎將勲衛車騎將軍為郎將
此正漢以郎執戟宿衛之意也三衛非權勢子弟徹退
番後三衛益賤人罕趨之太和五年停資蔭近代之五
府亦以世襲之侯伯充之五府但管京城之衛禁兵乃在
京營戎政而宿衛大仗則屬于錦衣衛大漢將軍以一
駙馬領之紅盔明甲將軍以一勲臣領之此正似唐千
牛衛所掌耳
戶衛戶將也表郎中令屬官郎中有車戶騎三將如
淳曰主車曰車郎主戶衛曰戶郎楊惲傳戶將尊師古
曰官名功臣表郭蒙以戶衛起薛蟲逹無害皆以戶將
王嘉坐戶殿門失闌免注守殿門前五行志門衛戶者
蓋寬饒行郎中戶將事
廏將主閑廏也重將主輜重也林將猶言羽林也城將
築城之兵也弩則有弩將射則有樓煩將騎則有郎騎
將慎將言謹慎也特將言勇特也粟客治粟也軍匠軍
工也駢隣並兩騎為軍翼也說衛衛軍行之止舍也掌
軍門則有門尉掌旗幟則有職志掌蔽遮則有塞路執
矛執盾各有其職牛司馬騎司馬各效其用長隊將二
隊將三隊將各因其材而游擊將軍以游擊為事長鉟
都尉以長鉟為事此皆漢初軍制官名功臣表右司
馬齊受以家車吏許盎以駢隣從起昌邑以說衛入漢
說衛猶税衛也周昌以職志擊秦陽城延以軍匠韓信
為票客當是粟客周竈為長鉟都尉張良以廏將陳豨
以特將為游擊將軍郭蒙為城將宣虎為重將室中同
秦同為弩將耐跖為門尉陳涓蟲逹以二隊將戎賜以
三隊將亞將爰類以慎將許瘛用趙右林將丁復為樓
煩將高邑為上隊將郭亭為塞路文紀曰塞疏洪邁曰
史記皆無此官名
唐之千牛衛宋之奉宸隊街仗猶今之錦衣衛也今
稱錦衣衛為執金吾此似而非也秦中尉掌徼循漢改
為執金吾列九卿復掌京師盗賊考按從事後漢掌宫
外戒司非常水火之事而衛尉巡宫中與金吾相表裡
唐神策稱中尉則中官矣錦衣衛考云本秦漢之郎中
令也郎中令掌宫門戶漢名光禄勲期門羽林屬焉而
衛尉實掌宫門衛屯兵則錦衣亦似衛尉論職為都指
揮使則有似乎宋之殿前司今人稱校尉為緹騎則本
于漢金吾之緹騎也唐金吾衛掌宫中京城廵警烽候
道路水草之宜而千牛衛掌侍衛及供御兵仗以千牛
備身左右執弓箭宿衛以主仗司戎器朝日領備身升
殿列侍殆為近之宋有捧日隊殿前諸班也奉宸隊殿
前諸直也奉宸即唐千牛營二隊稱親扈鹵簿又皇城
司掌入殿門圓號入宫門方號略似之而皇城司在内
嘗以親王提舉非其職也其金吾街仗乎淳化金吾四
營則魏丕新募太子親選如禁兵之制祥符七年金吾
引駕仗是也明朝十二衛亦直宿衛而錦衣所掌者乃
鹵簿儀仗旗手所司乃旗纛金鼓諸衛皆統軍卒而錦
衣衛獨領校尉力士師周之虎賁旅賁也本以待功臣
之子孫而今以内寺之戚緝事之功升焉詔獄係之則
又異矣漢執金吾屬有中司馬武庫令式道候應劭曰
吾禦也師古曰金吾鳥名主辟不祥崔豹古今注曰金
吾棒也銅為之金塗兩末禮小司寇大賓客前王而辟
鄭司農曰若今時執金吾下至令尉奉引揚雄執金吾
箴曰吾臣司金敢告執璜程大昌以為金釦其末呼曰
封杖又見一條言漢志以為馬則鳥訛也茶經謂椎曰
木吾可為左證互詳昆于條下
羽林者天有羽林星羽林孤兒者取從軍死事之子孫
養羽林官教以五兵也師古曰如羽之疾如林之多
巖郎羽林郎也掌宿衛侍從常選以六郡良家補蔡
質漢儀曰羽林郎百十八人無常員府次虎賁府本武
帝以便馬從獵還宿殿陛下室中故號巖郎演繁露引
為宣帝誤
佽飛熊渠取力士名也古之刺蛟者見吕覽淮南服
虔曰因以材力名官師古曰取古勇人以名官如熊渠
之類是也唐武衛外府熊渠番上者分配之馮奉世傳
發越騎迹射佽飛彀者羽林孤兒表注少府有佽飛佽
飛本合弋武帝改之韓非子衛弋有左弋者
期門期諸殿門也東方朔傳微行始出常用飲酹已
八九月中與侍中常侍武騎及待詔隴西北地良家子
能騎射者期諸殿門故有期門之號屬郎中令平帝更
名虎賁郎甘延夀試弁為期門上官桀為羽林期門郎
傅介子傳有期門郎遂成
續志有虎賁中郎將非虎賁校尉也虎賁中郎將屬
光禄勲平帝所改期門郎也虎賁校尉屬北軍掌輕車
後漢并射聲國語叔孫穆子曰天子有虎賁習武訓也
諸侯有旅賁禦菑害也大夫有貳車備承事也士有倍
乘告奔走也衛武公在輿有旅賁之規
蜀之散騎非黃門之散騎也蜀志諸葛亮上言有賨
叟青羌散騎武騎
漢别有衛將軍非衛尉亦非郎衛也文帝拜宋昌衛
將軍領南北十一月罷衛將軍此在南北軍之外三月
發中衛材官屬衛將軍長安十四年中尉周舍為衛將
軍軍渭北宣帝拜張安世車騎將軍數月罷車騎將軍
屯兵更為衛將軍兩宫衛尉城門北軍兵屬焉
怯薛元之宿衛也元志有四大怯薛言分宿衛供奉
為四北國亦有都赤入直負骨朵于背
黃頭習流也枚乘上吳王書遣羽林黃頭循江而下
注蘇林曰羽林黃頭習水戰者也鄧通以濯船為黃頭
郎注土勝水其色黃故刺船之郎皆著黃帽史記勾踐
發習流二千伐吳言習水戰也索隱引流宥五刑謂流
放者使習戰迂矣
舟虞掌舟官也國語叔向退召舟虞與司馬注舟虞
掌舟
稱娖守捉也中山王焉傳顯宗報曰今五國各官騎
百人稱娖前行皆北軍游騎唐初兵之戍邊者大曰軍
小曰守捉曰城曰鎮而總之者曰道如東萊守捉長樂
守娖志曰守捉將千人漢之言娖正如唐之守捉其音
義相因可無疑也康傅圭發土團赴代州至城北娖隊
不發言娖整其隊而不行也
路鈐即路將也宋實錄曰陜西諸路四十二將河北
諸路三十七將東西十三將其曰路鈐以為兵馬鈐轄
也宋以朝官及諸司侯以上充或一州或一路或兩三
路嘉祐詔内臣鈐轄都監者逐路止置一員但當官高
資深者加都字稱都鈐轄也建炎三年要郡守臣兼兵
鈐轄武臣為之副改都監為副鈐轄紹興三年守臣罷
兼兵職朝野雜記曰武臣為路鈐亦無尺籍伍符每歲
猶往諸郡按閱特存故事而已
元之萬戶府正今之都司也漢列郡有都尉唐之軍
城守捉實散在各道節度而下有防禦防禦正宋之鈐
轄都監也元有行樞密院洪武初改翼元帥府又改行
都督府已定為都指揮使掌都司管衛所戎政按元人
既平江南于浙東一道置三萬戶府高郵參州置兩萬
戶府揚州建康置七萬戶府杭州行省置四萬戶府其
體貌責任若今都閫之體而權力倍之洪武初衛所亦
重後遂凌夷今紫低眉奔走于使者之前矣
軍正軍司馬也藝文志軍正楊僕紀奏兵錄昭紀軍
正王平擊益州胡建守軍正丞師古曰南北軍各有正
正又置丞衛青問其罪于正閎注張晏曰正軍正也史
記穰苴召軍正問楊敞鄭衆梁颯班勇皆為軍司馬一
曰軍司空主法之官即軍正也孔穎逹曰上士得號行
司馬及在軍二十五人長中士號兩司馬五人長下士
號公司馬以司馬主軍軍事立嚴雖卑亦同號也
護軍之名起于秦都護起于漢志護軍都尉秦官武
元狩四年屬大司馬成綏和元年居大司馬府比司直
哀更名司寇平更名護軍陳平為護軍中尉班固為大
將軍中護軍韓安國為護軍將軍魏置護軍將軍主武
官選晉志百官曰魏以韓浩為護軍史漁為領軍非漢
官也建安十二年改中護軍中領軍用蒋濟曹休元帝
省明帝太寕復置領護各領營兵江左以來領軍不復
别領營護軍猶别有營也都護之名始于鄭吉蓋從前
輪臺渠黎皆有田卒置使者校尉領護是時獨護南道
日逐王降漢神爵三年乃因使吉并護北道遂名都護
治烏壘城表言地節二年誤也唐大都護府大都護一
人副大都護二人副都護二人宋開寶以丁璉為安南
都護以其奉貢也建炎元年置都統制以王淵為之其
下分為五軍紹興稱神武五軍俄又改為行營五護軍
候奄軍候也晉張老為元候國語范獻子為候奄注
候奄元候也士富代張老也襄十九公享晉卿于蒲圃
賜三命之服軍尉司馬司空輿尉候奄受一命之服漢
有軍候又有假候中興不置中壘但置中候一人周有
候人左傳使候出諸轘轅候本送迎賓客之官軍中候
望之義也
授鉞壇拜也唐渾瑊傳德宗廵狩山南瑊以諸運衛
谷口帝臨軒授鉞用漢拜韓信故事終軍傳大將軍秉
鉞抗旌橋玄傳四府舉玄為度遼將軍假黃鉞吳陸遜
假黃鉞晉成加王導假黃鉞謝安禦苻堅特假黃鉞
虎文武服也後百官志武官服曰虎文袁紹𫝊被以
虎文注曰虎賁將冠鶡冠虎文單衣襄邑歲獻織成虎
文衣唐百騎衣五色袍乘六閑駁馬虎皮韉為游幸翊
衛
挾經秉枹挾兵書秉枹鼓也吳語曰係馬舌出火竈
陳士卒百人以為徹行百行行頭皆官師擁鐸拱稽逹
肥胡奉文犀之渠十行一嬖大夫建旗提鼓挾經秉枹
十旌一將軍載常建鼓挾經秉枹萬人以為方陳肥胡
幡也稽棨戟也左傳之行首即徹行也
齋斧齋戒受斧也典故始于北魏然實因附會齋斧之
易說也魏志凡將出必齋戒之廟受斧故名齋斧本
因資斧或作齋斧故沿立此名陳琳檄孫權要領不足
以膏齊斧毛修之傳使齊斧停柯又宋前廢帝資鈇電
斷是也智按陸德明釋文旅卦得其資斧子夏及衆家
竝作齊斧張軌云齊斧蓋黃鉞斧也張晏曰整齊也應
劭曰齊利也虞喜志林曰齊當作齋齋戒入朝而受斧
下卦同因此附會之說北朝耳食而立事制遂為典故
出處天下可笑者寕止此一端邪
兵政
周之丘井蓋本於黃帝也李靖問對曰黃帝始立丘
井之法其形井字間方九焉五為陣法四為間地此所
謂數起于五也虚其中大將居之環其四面此所謂終
于八也風后握竒圖不外是矣一作握機史記黃帝以
師兵為營衛正義曰環繞軍兵為營以自衛若轅門即
其遺像
周制五伍十聫後世未有出此者也周禮五人為伍
十人為聫五家為比十家為聫四閭為族八閭為聫軍
師旅卒兩伍即鄉州黨族閭比遂縣都酇里隣易氏曰
總不出五人之伍百人之卒也尉繚子伍制令五人為
伍十人為什五十人為屬百人為閭周書大聚云五戶
為伍以首為長十夫為什以年為長管子内政亦伍其
鄙特以萬人為軍與司馬少異此蘇軾所謂王用繁曲
而伯用簡直之說乎其法五家為軌有長十家為里有
司四里為連有長十里為鄉有良人焉以為軍令五十
人為小戎鄉有二千人為旅五鄉為帥故萬人為一軍
三萬人以方行天下五鄙者五大夫各治一屬也吳語
王孫雄設法百人為行十行一旌十旌一將軍引司馬
法曰十人之帥執鈴百人帥執鐸千人帥執鼓萬人帥
執大鼓晉蒐被廬作三軍襄十三年蒐綿上新軍無帥
使其什吏率其卒乘官屬以從下軍正義曰什吏謂十
人長也則晉人為軍皆以什計之亦管子之法也魯三
軍閟宫頌僖公曰公徒三萬鄭玄曰舉成數也迂矣按
乘馬之法甸六十四井出戎馬四匹兵車一乘牛十二
甲士三人卒七十二人舊說此畿外邦國法司馬法同
方百里萬井三萬家革車百乘士千人徒二千人舊說
此畿内采地法李靖之言三甲則指乘馬法矣
開敦閭伯之元卒即齊之申驅貳廣啓胠大殿楚之右
轅左追蓐前茅盧無中權後勁也周書武順解曰五
五二十五曰元卒一卒居前曰開猶啓也一卒居後曰
敦猶殿也左右一卒曰閭四卒成衛曰伯一長三伯一
長曰左一長曰右三右一長曰正三正一長曰卿一長
曰辟君也此謂諸侯三軍襄十三年齊伐衛有前鋒軍
曰先驅次前驅曰□驅公副車曰貳廣左翼曰啓右翼
曰胠後軍曰大殿宣十二年言荆尸陳法在軍右者挾
轅為戰備在左者追求草蓐為宿備慮無如今有斥候
蹹伏見騎賊舉絳幡見步賊舉白幡茅明也或時以茅
為旌識此分中前後左右以立營陣也
魚麗鄭也荆尸楚也句卒越也皆伍法也桓五年鄭
為魚麗之陳先偏後五五承彌縫注司馬法車戰二十
五乘為偏以車居前以伍次之宣十二年荆尸即二廣
也廣有一卒卒偏之兩注十五乘為一廣古曠反司馬
法百人為卒二十五人為兩車十五乘為大偏今廣十
五乘亦用舊偏法復以二十五人為承副哀十七年越
子為左右句卒注鈎伍相著别為左右屯此皆用伍法
也有謂注說不一者智按杜預以十五乘為大偏九乘
為小偏尤大者有二十五乘之偏魚麗尤大之偏也二
廣大偏也巫臣所舍之偏小偏也
伍&KR0034;即什伍也升菴引兵法會要五人為伍有參聚
十人為&KR0034;有行列&KR0034;今作保鴇字從此
材官騎士猶六韜選法也太公六韜選車士騎士法
取年四十以上長七尺以上名曰武車武騎之士高紀
注如淳曰高不滿六尺二寸以下為罷癃漢儀注民年
二十三為正一歲為衛士一歲為材官騎士習射御騎
馳戰陳五十六乃免韓詩說二十從役三十受兵班昭
曰古者十五受兵六十還兵光武紀注高祖選能引關
蹶張材力武猛者為輕車騎士材官樓船以立秋肄講
光武罷復民伍刑法志曰踵秦置材官補兵志曰材官
騎士屬郡都尉八月會都試水處為樓船
火子長火也府兵十人為火火有長火彍騎之制内
弩手擇六戶白丁宗丁品子孫壮強者為四籍十人為
火五火為團通典一人曰燭二人曰比三人曰參比參
曰伍伍人為烈烈有頭二烈為火立火子五火為隊則
彍騎之團也府兵以三百人為團則大團也漢鴻臚屬
官有别火倘亦主外國隨從之卒長等乎木蘭詩有火
伴今為通稱
曲制者部曲幡幟金鼓之制也官者百官之分道者糧
路也主用者主軍費用也孫武子曰法者曲制官道
主用也青藤路史引鶡冠子作曲制官備主用今孫武
子作官道
西京曰都肄東京曰乘之皆閱習也刑法志武帝歲
時講肄習武備通典十月都課試蓋漢承秦制十月幸
長安水南門會五營士為八陣進退高紀十一年注材
官騎士常以八月太守都尉令長丞會都試課殿最水
處則習樓船燕王旦傳將軍都郎羽林注張晏曰都試
也光禄挈令諸當試者不會都所免之王莽傳董忠方
講兵都肄後志立秋斬牲之禮曰貙劉一曰貙膢兵官
皆肄孫吳兵法六十四陳名曰乘之魏閱兵東郊晉大
閱于宣武觀唐禮志以仲冬講武都外其狩田曰圍田
宋大閱西郊光武門外有西教場太平興國築臺于千
秋門外之楊村曰講武臺嘗閱諸軍都試元及今日皆
曰下操凡府縣皆有教場
尺籍兵簿也漢立尺籍五符小宰聽政役以比居聽
師田以簡稽注比居謂伍籍也簡稽士卒兵器簿書程
不識治軍簿長史急李廣之莫府上簿
羡卒卒之副也采芑箋曰宣王承亂羡卒盡起羡謂
家之副丁公劉詩其軍三單箋曰大國三軍以其餘卒
為羡單者無羡卒疏曰單而無副也古者國有游倅田
有餘夫軍有羡卒所以副其正也大司馬修閭氏與其
國粥疏曰謂國家粥養入正卒且為羡卒者遂人疏曰
天子六鄉六遂合有十二軍而止言六軍蓋六鄉為正
六遂為副倅至大國之三鄉三遂次二鄉二遂小一鄉
一遂莫不皆然但以王家迭用之則常六軍耳
周之七萃漢之八校也春官車僕掌戎車廣車闕車
苹車輕車之萃凡師共革車各以其萃會同亦如之萃
猶副也萃與倅通穆天子傳曰七萃之士生捕虎天子
蓄之東虢號曰虎牢又曰賜七萃之士注萃聚也猶傳
有七輿大夫聚集有智力者為王爪牙也王元長曲水
序七萃連鑣虞羲詩雲屯七萃士白樂天云周設七萃
漢列八屯漢初為五營五校武帝增置八校尉表有中
壘屯騎步兵越騎長水游騎射聲虎賁而游騎不常置
故刑法志曰内增七校外有樓船建武改為五營其曰
青巾即越騎也靈帝西園八校尉則上中下典助佐軍
左右凡八而五校之稱自魏晉建江左皆因之
衛尉之八屯非八校也城門之八屯又非衛尉之屯也
西京賦衛尉八屯植鎩垂瞂注曰八校尉諸屯皆衛
尉掌之此失之矣校尉北軍衛尉南軍宫門四面皆有
公車每門各有二司馬凡八司馬故曰八屯元紀初元
五年司馬注師古說是也城門八屯者表城門校尉掌
城門屯兵有司馬有十二城門候注師古曰八屯各有
司馬王伯厚曰衛尉自有八屯與此不同衛尉主宿衛
此主城門環濟要略曰城門校尉高帝置從緹騎百二
十人武帝始增屯兵
漢選募之士曰勇敢曰奔命曰伉健曰豪吏曰應募其
罪徒曰謫民惡少曰亡命曰徒曰犯刑曰罪人曰應募
罪人武紀天漢中發勇敢士擊外國昭始元初發犍
為蜀郡奔命擊益州注應劭曰舊時郡國皆有材官騎
士以赴急難今有急常兵不足以討之故選精勇聞命
奔走者李斐曰平居發者二十至五十為甲卒今十五
至二十為奔命丙吉傳邊郡發奔命宣本始中大發伉
健習騎射者從軍趙充國奏四月草生發屬國游騎伉
健各千倅馬什二就草王温舒𫝊會宛軍發詔召豪吏
宣神爵元年發弛刑徒及應募佽飛射士充國願罷騎
兵留弛刑應募及私從者其罪徒七科即弛刑之目又
按天漢四年發天下七科讁愚謂即罪徒七科而張晏
曰吏有罪一亡命二贅壻三賈人四故有市籍五父母
有市籍六大父母有市籍七想有據也又按吳起以棄
城失守欲除其醜者聚為一卒曰軍之鍊銳王莽募天
下囚徒以禦外國名曰豬突宣帝遣鄭吉將免刑田渠
黎以攻車師光武發馬援將十二郡弛刑四萬佐擊五
溪蠻吳王僚罪人三千先犯胡沈陳三國勾踐死囚五
百屬劒前行元用拔都魯&KR1166;牌攻安豐則用此者不乏
也
曰烝徒曰崇卒皆步兵也左傳有徒兵荀吳崇卒魯
言公徒充國曰步兵九校晁錯曰此步兵之地也
等杖兵樣也建隆初置剰員以處退兵所汰之兵也
又蒐強壮曰兵樣其後更為木梃差以尺寸高下之制
謂之等杖祥符重定等杖為五等
唐之十二衛為南衙漢之南軍也六軍為北衙漢之北
軍也宋為三衙其實兩軍也漢宫城門内為南軍宫
衛屯兵屬焉衛尉主之京城門外為北軍京輔兵卒隸
焉中衛主之唐兵志十六衛會要惟叙十二衛而監門
千牛附列百官志曰左右衛驍衛武衛威衛領軍衛金
吾衛監門衛千牛衛各有左右外為折衝果毅府李泌
曰府兵為衛士神策為禁軍唐初有元從禁軍即父子
軍以曰渠腴田給之太宗擇善射于北門長上從獵曰
百騎又置北衙七營號飛騎高宗置左右羽林武后改
百騎曰千騎睿宗改萬騎玄宗平韋氏改龍武軍以萬
騎隸焉至德二載改曰神武天騎制如羽林總曰北衙
六軍又置衙前射生手曰供奉射生此時以左右龍武
左右神武左右神策號六軍也德宗幸梁還號奉天定
難總曰十軍自此屬于内臣號天子禁兵云五代有私
兵而親軍之號始于明宗後又有殿前都指揮使亦親
軍也殿前司始于周世宗宋以此禪遂不除都檢點以
殿前司與侍衛司馬步軍為三衙其實兩司而侍衛司
都指揮使外又分置馬步軍都指揮使殿前司亦參馬
步軍總千都指揮使天下之兵領于此矣近代設錦衣
等上十二衛以衛宫禁設留守等四十八衛以衛京城
亦南北軍也永樂都燕增至七十二衛而復有五軍營
三千營神機營于少保選三大營為十營團操成化為
十二營自此衛軍漸為虚名而錦衣止于儀仗護衛三
大營十二萬無南北名要以内官提督而勛臣統之添
設戎政尚書佐之一科一道廵視竟曰北軍可也天啓
中老父為職方見兵部呼應委骩乃奏立本部標兵三
千而債帥皆恃奥援參遼逃將皆不行職方且供臺省
頤指李邦華汰京營而戎政出矣老父前以不封魏良
卿伯忤璫削籍崇禎賜環居火房絶請託止能依御覽
冊推選為公而知將鼓礪非一手足之任樞在宥密平
素不講惟有上容毋動為大耳己巳尚寶假歸著全邊
略記列師中表
漢之更代唐之番上也南北軍後有召募長從猶府兵
後變而彍騎也漢武增置八校凡越騎皆屬中尉而
北軍始有召募之兵又于光禄勲增羽林期門而與衛
尉同掌宫門而南軍始有長從之兵後乃遠調已募外
兵募吏民而更代之法寖弛更代者一歲為衛士一歲
為材官騎士蓋寬饒𫝊衛卒願更留一年是郡國番上
于南軍之制黃霸為京兆尹發騎士詣北軍是三輔番
上于北軍之制魏相傳相守河南河南戍卒都官者二
三千遮大將軍言願復留作一年以贖太守罪師古曰
來京師詣官府為戍卒若今衛士上番分守諸司是也
府兵始于西魏大統中周文帝與蘇綽之策而備于隋
唐因之凡發府兵下符契當宿衛有番上兵部以遠近
給番自府兵壞衛佐為僮僕執役詆訾者呼為侍官諺
曰將軍大彍騎衛佐小郎官張說置長從于南衙開元
十三年號彍騎十六年改為羽林騎又百騎改十騎改
萬騎亦名羽林肅宗時有供奉射生官代宗還京有禁
旅都以神策為號魚朝恩領之自此而方鎮横于外宦
官以禁軍横于内矣
魏五兵晉六軍五校則魏晉迨江左未之有改也五
兵即中外騎别都也後魏為七以中外分左右也晉以
領護左右衛驍騎游擊為六軍武紀泰始元年初置四
護軍以統城外諸軍又置中軍將軍以統宿衛七軍六
典注魏武為丞相有武衛營太康十一年王佐為北軍
中候領禁兵則仍有南北軍之制也五校則屯騎步兵
越騎長水射聲也
廂軍起于唐而宋之廂軍號及天下禁軍稱自漢而宋
之禁軍亦徧天下唐本用李靖兵法分左右廂自變
彍騎遂謂禁兵諸道變為長征謂之鎮兵朱梁以鎮兵
之制用之京師京師兵有四廂而諸軍兩廂遂有廂軍
之名周世宗于方鎮寄招禁軍别立營部由是州郡始
有禁軍宋太祖作階級法專治禁軍而天下鎮兵通謂
之廂軍元豐兵令悉以雄節之類升同禁軍由是禁軍
始徧天下熙寕部分諸將總隸禁旅謂之將兵宋法三
司禁旅就糧州郡亦不常坐食于京師自列郡各置禁
軍于是嚴差出占破之令而壮城作院各置指揮由是
在京禁旅無就糧者而廂軍亦升禁軍不復戍役矣丁
度兵錄一曰禁兵殿前馬部三司隸焉二曰廂兵諸州
隸焉三曰役兵郡有司隸焉四曰民兵農之徤而材者
籍之此四者盡矣
蜀有叟兵有壇丁董卓傳叟兵蜀兵也在吕布軍中
唐楊師立數陳敬瑄罪自言集本道壇丁十五萬人路
振九國志孟知祥言蜀中諸郡有壇丁
昭義步兵山河子弟雄邊子弟唐之民兵也李抱真
在澤路以射賞罰遂號昭義步兵雄冠山東吕元膺留
守東郡募撫山棚曰山河子弟李德裕節西川三百戶
取一人教之曰雄邊子弟立十一軍
咸平保毅景德弓箭手康定宣毅慶歷義勇保捷治平
潮循槍手熙寕邕州峒丁元豐保甲建炎團結廵社紹
興荆鄂雙丁槍杖子弟乾道淮南神勁皆宋之鄉兵也
真宗咸平四年命使陜西税人戶家出丁一號曰保
毅置標槍旁牌試之遂置廣捷兵景德二年知鎮戎軍
曹瑋言應募弓箭手者請給以閒田許之仁宗慶歷募
關中民補振武軍以吳遵路議復民兵簡河北強壮刺
手背為義勇又刺河東又簡陜西弓手為保捷胡宿且
請刺緣邊軍司馬光爭之是時弓箭社寨戶土丁拏手
敢勇蕃兵各因其方名之通謂鄉兵而保甲之制則元
豐以諸路義勇改為保甲也西邊神捷改名萬勝二十
營京東西淮浙江南荆湖置宣毅軍則康定慶歷已置
矣建炎從李綱募兵詔諸軍團結旋即罷之以諸路民
兵為忠義廵社英宗治平間廣東已置槍手熙寕間廣
西置峒丁以防遏交阯率以三等戶五丁取一以充團
結紹興三年許中帥廣西調峒丁靜江防拓三十一年
詔淮漢間取主戶之雙丁十戶為甲五甲為團團有長
荆門守臣姚岳籍民兵置槍杖號壮子弟張栻益修其
法孝宗乾道元年漕臣馮忠嘉言教閱保甲湖北王炎
言荆南團結義勇虞允文言興元義士可用令晁公武
訪弓箭手舊法得之瀘州為一書錄上神勁軍則淮南
弩營也真州嘗置營寨要之宋時大勢業已失計迄于
敗亡于民兵何責乎陳傅良曰國初州郡無禁兵自騎
射至牢城名額二百餘總為本城而已禁軍皆三司之
卒分屯更戍今屯泊駐泊之名而鈐轄都監監押之官
所部領也三邊之兵間因事宜升為禁軍者所謂四十
四處禁軍是已是為就糧自元昊叛而西北有保毅王
倫起而東南有宣毅於是列郡稍置禁軍至嘉祐中置
威果凡二十五指揮亦九大郡要害之處熙寕按天下
廂軍籍五十萬人而不知戰于是教閱之法起其後以
廂軍圑併為額今兩浙崇節福廣保節之類是已教閱
之兵因别為額而隸之將下今兩浙雄節福建廣節之
類是已方成法之行也三司禁旅轉徙于四方而州郡
廂軍大抵以供百役蓋勞之則易使散之則易養此藝
祖神謀也自州郡各有禁軍三司之卒不出常坐食于
京師于是養兵始為大患蘇軾以宋遣禁兵戍天下為
非是東魯王楨載河北鋤社與弓箭社同意本周寓兵
于農所謂用其生力為死力也按今時之民兵仍宋保
甲若各地所産當時如直隸保定徐邳箭手河南嵩盧
涉及永寕登豐宜陽靈寶等縣之毛葫蘆礦夫角腦江
南太倉崇明嘉定沙兵四川白桿子浙金華義烏東陽
鈀牌處州坑軍杭嘉湖鹽徒湖廣搶弩鈎䥥閩漳環被
籐牌江右長寕大旗閩粤緣山赤腳少林伏牛五臺蓮
花寺選皆係民兵之素鍊籍之即為精良者
少從猶傔也客從以他客相從也私從私所募也義從
所在以義收合也張騫𫝊少從進執猶言大使少使
也舊說少年從使非也丙倩初以客從入漢留肹以客
吏初起趙充國願留淮陽汝南步兵與吏士私從者私
從亦客從客吏之類由戰國養客以來士皆稱客李陵
曰竒材劍客是也雷被願奮擊北部曰私從李廣𫝊負
私從者不與鄧訓傳章和二年為校尉湟中皆言待我
恩信訓撫養其少年勇者數百人為義從順帝詔趙冲
督河西兵勝兵分在湟中令居號義從鄭泰傳義從八
種魏志梁習傳承高幹後次發諸丁強以為義從其言
義作則助公家之力役也
積射士材官騶發也鮮卑𫝊元初五年發緣邊積射
士六年鄧遵發積射士追擊陽嘉四年發積射士度遼
營謂積能善射之士也晁錯所云材官騶發亦謂善射
也騶矢之善者是與菆同馮奉世𫝊發越騎迹射即積
射也晉咸寕中樊震為積射將軍西城牙門
塢壁屯守也元初元年遣兵屯河内通俗衝要皆作
塢壁董卓郿塢陽嘉元年緣海各屯兵而扶風漢陽三
百塢魏郡恒山六百十六塢晉永嘉亂後以塢自守皆
曰塢主魏浚屯洛北石梁塢魏該聚衆據一泉塢祖逖
破蓬陂塢主陳川是也吳玠在陜因家計砦連七十砦
即是塢壁
北府兵京口兵也君子營義興人也吳中子弟荆楚劍
客宣潤拏手皆東南兵也劉牢之領精銳號北府兵
東晉謂京口兵可用劉超為義興守拜中書侍郎其人
多義隨超因以宿衛號君子營以越有君子六千人也
漢高祖用閩越兵孝景用東甌兵武帝用會稽兵光武
用江夏兵周瑜勝赤壁謝玄勝淝水虞潭以東方兵共
平僭亂劉裕平南燕入長安陳霸先以韶州兵平侯景
皆未嘗募之西北也漢置都尉九十而九江臨淮會稽
丹陽豫章財各一尉唐府兵六百三十餘所江淮兩道
不過八九蓋近都為多耳北善騎南善步斫營伎從來
稱之亦在乎用兵者耳
背蒐大將親軍之稱也雲麓漫抄言北人呼酒瓶為
&KR0034;大將令人負之大昌引章氏摘簡贅筆曰背嵬即圓
牌也朱漆金花予見都統郭綱乃韓蘄王背嵬也讀嵬
平聲沈括詩曰銀装背嵬打回回則為去聲王應麟曰
宋時大將别置一軍曰背蒐莫是以蒐為嵬而訛邪乾
道九年趙撙以所領五軍騎步各一千人為親蒐選鋒
軍詔可唐藩鎮有牙兵有銀都皆親兵王智興徐州置
銀刀都王式除之楊行密有黑雲都蜀崔安潛與忠武
有黃頭軍吳曾曰樂彦禎親兵謂之子將
分團之名起于西魏而後因之西魏二十四軍分團
統領隨征遼東步卒八十隊分為四團唐有將軍分統
四府府有郎將副郎將坊主團主以相統治府兵之制
士以三百人為團團有校尉唐六典言關内團結兵建
炎以李綱議詔諸軍團結以五人為伍五之以至甲隊
為部一千二百五十人為軍其後以廂軍團併為額向
日京營分十二團營後為三大營下操曰團操其曰團
練團結皆鄉兵也
常選用常所選也衛青𫝊所將常選
長上長直不番上也苻堅下詔長上將士長上者長
上宿衛將士也貞元置十六衛上將軍左右衛以下皆
有長史錄事倉曹兵曹騎曹胄曹司階中候司戈執戟
長上又百騎亦曰北門長上智按長上不獨將士之名也
咸平二年按故事開元置侍讀後有侍講因以楊徽之
等為侍讀邢昺為侍講設直廬于秘閣侍讀更直侍講
長上八月徽之等赴職賜宴秘閣兩制皆預上作七言
詩賜之崔令欽教坊記以每日長在至尊左右曰長入
亦此意也直日之名自漢有之文王世子御者注如今
小史直日矣
白直隊直也劉裕遣白直隊主丁旿渡北岸竪白眊
南齊曹武與戴僧靜各領白直三百人江左諸王有白
直夾轂隊宋杜鎬言唐給百官厚加以白直執刀防閣
掌故之類悉許私用役使白直言白身上直也凡言直
者皆為隊直宋太平二年改簇御馬為簇御龍直骨䤪
子直曰御龍骨䤪子直軍頭引見司有馬步兩直禁衛
有軍頭藩鎮有廳頭宋藝祖取太原兵以為龍衛取幽
州兵以為神武員僚本藩鎮廳頭也
白徒猶白身也管子乘馬篇白徒三十人奉車兩猶
府兵之取白丁也唐宦官又有品官白身之名魏召白
民入五百粟贖其身則可知白徒白身之稱矣
游奕游闕也左傳楚潘黨率游闕四十乘注游車補
闕者晉以來有游奕紹興八年三衙馬軍每十將為五
軍九年改衙兵為游奕軍乾道八年西兵為御前游奕
軍今之言握竒陣法者以後為游兵即其意也
快手健丁也黃回募江楚快手八百隸劉勔乃伉健
勇敢之稱今專為郡縣所督捕衙役之名晉太康元年
去州郡兵大郡置武吏百人小郡五十人此今日快手
之自也
角手軍中吹角者也唐兵志角手吹大角一通猶今
之稱吹手也
排䂎手短槍彭排也隋時有嶺南排鑹(七亂反)手小矟
也余以鑽即鑹字唐兵志以騎而射者為越騎其餘為
步兵武騎排䂎手步射
䭾幕法言備什物也宋祁言唐兵每十為五䭾法馬
牛任從所便什物鍋幕皆具乞檢求唐䭾幕法按唐兵
志府兵十人為火備六䭾馬初置八䭾後改為六凡火
具烏布幕鐡馬盂布槽鍤钁鑿碓筐斧鉗鋸皆一甲牀
二鎌三隊具火鑽一胷馬繩二首羈足絆皆三今人以
邊装弓箭撒袋等為什物蓋本於此以什長而備物也
翹關負米選飛騎之法也兵志貞觀十二年置左右
屯營于玄武門領以諸衛將軍號飛騎其法取戶二等
以上長六尺闊壮者試弓馬四次上翹關五負米三十
步者翹關長丈七尺徑三寸半凡十舉後手持關距出
處無過一尺膺云持關頭而翹舉其末也
射長垜唐武舉之法也六典兵部員外郎掌貢舉有
二科一曰平射一曰武舉其試用有七曰射長垜騎射
馬槍步射材貌言語舉重長安二年始置武舉制有長
垜馬射步射平射筒射又有翹關負米天寶元年敇長
垜限以十箭六載制武舉謁太公廟每歲不過十人郭
子儀以武舉異等補左衛長史宋咸平天聖治平皆定
武舉法嘗于殿試策熙寕二年侍御劉孝孫請武科分
三場凡武舉人射兩石弓馬射九斗謂之絶倫雖程文
不合格并賜及第王卿月始以武舉鎖廳登進士第江
文虎淳熙八年武舉第一人十一年進士授承事郎後
罷鎖廳之命
限腰引弩琵琶車軸募膂力也馬隆為武威太守募
限腰引弩三十六鈞弓四鈞立摽簡試自旦至日中得
三千五百人宋張舜民畫墁錄言藝祖選琵琶腿車軸
身取多力
隋之擊磬唐之網鈴皆羅闉狗附類也國語盟於宋
候遮扞衛不行注候候望遮遮罔也晝則候遮夜則扞
衛扞衛謂羅闉狗附也去壘五十步而陳周軍之前後
左右彉弩注矢以誰何謂之羅闉又二十人為曹輩去
壘三百步畜犬其中或視前後或視左右謂之狗附皆
昏設明罷候遮日居狗附處以視聽候望明設昏罷隋
設六合版城次内布鐡菱角次内施蟄鞬(機也)中施拏牀
牀桄插鋼錐皆長五寸謂之蝦鬚其外又以矰周圍一
鈴一柱施槌磬連繒名為擊磬扞禦可謂精密唐禦突
厥有網設鈴以犬護之皆羅闉狗附之法也
通雅卷二十五
