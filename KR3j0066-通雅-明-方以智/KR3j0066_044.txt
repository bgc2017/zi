通雅卷四十四明方以智撰
植物(木)
叢木灌木猶林&KR2455;也蜀有榿柴即山海之機也方子
謙曰叢又音祖外切灌木也周續之說爾雅櫬采薪注
曰樵薪西征賦注菆井者麻蒸市也菆音子外切抽分
簿有椵柴雜柴薥楷桿蔂草或曰叢音祖外乃雜柴二
合也智謂櫬攅菆叢脞夎同為送氣齊齒故相通轉夎
音子代切今新安呼拚柴為栽(去聲)是其遺也陸龜蒙樵
詩能諳白雲養注去聲山家謂柴地為養程大昌言浙
東作林&KR2455;字老杜詩飽聞榿木三年大為致溪邊十畆
隂注蜀人以榿為薪東坡詩芋魁經尺誰能盡榿木三
年已足燒虞文靖雜錄成都樵業秧榿平地迻于山一
年可樵按說文&KR2532;(音嚼)取榖或作穛樵(平聲)散木也山海經
單狐之山多機木郭云機似榆可燒以糞稻田出蜀中
升菴曰即榿周益公榿薪贊
有水蠟樹菁蠟樹不獨女貞放蠟也琴操言魯處女
貞木作詩是也故冬青名女貞而有二種自陳嘉謨以
女貞為蠟樹而時珍因之不知今江南北放蠟者曰水
蠟樹常種之池塘堤上根可固堤又易生冬落葉非若
冬青之不凋也南楚城步廣西猺中皆於菁紬樹放蠟
不獨女貞
萇楚銚芅之羊桃非今閩廣之羊桃也戴合溪嘗論
萇楚絶非羊桃以其所見五稜子也五稜亦作五斂嵇
含曰南人呼稜為斂其狀如爪椎五稜而凹甚深稜甚
狹色青閩廣蜜之為珍果范至能作五梭子注詩者北
人豈得知之今或書作陽桃又有三廉子廉亦稜也爾
雅萇楚銚芅注羊桃一名鬼桃莖大如指似樹而弱如
蔓保昇景純云花葉皆似桃子細如棗核東璧曰葉大
如掌似苧而團有毛此又不一矣獼猴桃乃藤梨東璧
曰閩人呼為陽桃是又一陽桃
朹檕梅山查也爾雅朹(即梂)檕(音計)梅郭注子赤如指頭
可食東璧曰山樝似樝故名蘇頌云棠梂子朹訛也陳
蔵器曰赤爪即鼠樝梂也智按今大者呼餹毬
胥餘即楈枒㭨子也仁頻㯽榔史記上林賦留落胥
餘六臣作胥邪平子賦用楈枒郭璞曰楈枒似栟櫚智
以為即㭨子嵇含所稱越王頭也㯽榔稍長者曰大腹
李當之曰一名賓門相如賦仁頻即㯽榔也蒙筌謂日
食㯽榔為引斧自伐蓋兩廣不烹茶㯽榔為便大家或
用苦䔲上客乃煎茶江淮飲茶亦清利也兩廣㯽榔以
灰蔞散之然病用承氣湯即脱不治又考六朝時江東
好此豫章王嶷遺言惟陳干飯㯽榔任昉母嗜之故終
身不食劉穆之以金柈盛㯽榔其來遠矣北京勛戚子
弟無不袖㯽榔包食之不知此風何自而起羅浮山疏
有小㯽榔一名蒳子六臣注選引仙藥錄曰㯽榔一名
椶然又馬㯽榔訛為馮金囊生滇金齒沅江諸地蔓生
結實紫色味甜不可當
比閭即栟櫚玉篇研北雜志西溪叢語以椶為蒲葵誤
矣椶古作□一名鬛葵玉篇椶一名蒲葵智笑其誤
又閱陸友仁研北雜志蒲葵扇唐韵椶字注蒲葵也乃
椶扇耳其誤更甚按孫愐曰椶櫚一名鬛葵此必宋人
修玉篇而誤以鬛葵為蒲葵耳姚寬西溪叢語引李商
隠詩何人書破蒲葵扇蒲葵棕櫚也商隠誤合二事用
之愚者曰姚令威獨不自知其誤乎蒲葵為扇從廣中
來王導捉中宿令之蒲葵扇俗呼芭蕉扇似其大葉耳
蒲葵與椶皆蕉本而非一物蒲葵必生高雷而椶則江
南北秦蜀皆産鄭漁仲則以葥王彗為椶櫚方言木細
枝曰葼虎落三㚇山多尖曰㚇椶葉似之王會篇白州
比閭蓋椶閭也戎類有老白比言其駢也石鼓文□&KR0008;
庸庸□即椶古文容齋曰甘泉并閭注如淳曰并閭葉
隨時致致平則平致不平則傾師古曰如氏所說自是
平慮耳孫皓時蕒菜生吳平家東觀案圖名蕒為平慮
唐景龍亦生苦蕒菜其非并閭明甚任昉述異記□園
抂定陵漢官儀曰供染綠綬小藍曰□各字書無□或
葼訛
甘蔗亦曰藷蔗曰諸柘或作&KR2464;&KR0008;曹子建有都蔗詩
六帖云張協有都蔗賦吳氏林下偶談曰甘蔗亦謂之
諸蔗智按說文藷藷蔗也箋曰甘蔗一名甘藷智以古
無麻韻遮與庶音近故後人合諸&KR0146;稱之相如賦諸柘
巴且諸柘即蔗也東方朔說南方有&KR2464;&KR0008;林皆假作者
臆造也
巴且巴蕉也史記相如子虛賦諸柘猼且漢書作諸
蔗巴且注□且蘘荷也東璧曰蘘荷一名覆苴引說文
作葍苴上林作猼且大招云醢豚若狗膾苴□王逸注
曰苴蒪音博蘘荷也孫愐作&KR1052;音粕曰蒪苴大蘘荷名
韵會芟之是也崔豹曰白曰蘘荷紫曰葍蒩葉似蕉根
似薑丹鉛錄曰急就章注蘘荷即今甘露智按二者迥
别蘘荷高五尺幹葉似大高梁黍闊二三寸長尺餘而
巴蕉葉闊二尺長五六尺本高數丈豈相類乎蘘荷抽
心紅紫略似紅蕉之蓓蕾吾每笑古人說物未工大都
此類此子虛語東璧引作上林亦誤矣班固改為巴且
即是芭蕉確證且相如既用諸蔗猼且而又用茈薑蘘
荷一手所成上呈天子豈有重出者乎此又一確證也
嵇聖賦曰竹布實而根苦蕉舒花而株稿蜀人謂之天
苴陸佃曰一葉舒則一葉蕉巴巴亦蕉意也嶺南冬不
壊高則結子曹叔雅異物志曰芭蕉結實其皮赤如火
殆誤記美人蕉之紅心邪萬震謂蕉如芋形容拙甚顧
玠近之蕉子蒸暴乾之最甘猺啖蕉花冬食其根或績
蕉皮為布今人曰甘露古人或曰甘蕉三輔黃圖載甘
蕉三十
南方竒木多椶蕉本曰㭨子曰栟櫚曰构桹曰蒲葵曰
桄榔曰㯽榔大腹曰莎麵欀木曰海椶鳳尾蕉曰波羅
密曰古度樹皆椶蕉之類也桄榔蒲葵㯽榔㭨子最
相似結子歴年乃熟懸之如瓔珞欀木有麵如桄榔麵
其皮理亦肖之如椶竹斑升菴謂欀即桄榔非也魏王
花木志言都勾似栟櫚木中出屑如麵如桄榔海椶即
海棗一名無漏子智按即鳳尾蕉多年高大者葉心漏
日不漏月燒紅鐵釘之則茂因其辟火曰火蕉嵇含云
交阯多所謂安期斗棗按泰康五年林邑獻海棗雜俎
言波斯棗如蕉是也吳都賦构(苦候切)榔綿杬注異物志
云构榔如栟櫚出廣州波羅直起無枝古度子從皮出
亦是此類輟耕錄言成都金果樹刀剥青皮蜜浸之番
人名為苦魯麻棗神異經言如何樹核如棗長尺金刀
割則飴外國志阿丹有萬年棗占城有海棗但神異經
言三百歲作花九百歲作實為誕耳穆天子𫝊姑繇大
木山海經尋木千里或千里成林果一木蔭千里乎
槐不妨名玉樹而甘泉所賦則寳樹也國史異纂言
雲陽界樹似槐而葉細土人謂之玉樹太冲誤譏子雲
矣三輔黃圖言甘泉谷北岸有槐今謂玉樹楊震關輔
古語云相𫝊此樹即子雲所賦長安記云宋人多是此
說惟程大昌曰按漢武故事得欒大即甘泉宫造甲乙
帳前庭植玉樹葺珊瑚為枝以碧玉為葉花子或青或
赤悉以珠玉為之故顔師古注云玉樹者武帝集衆寳
為之用供神也
烏飯樹一名楊桐非沈括所謂南天燭也存中曰本
草南燭草人少識之乃木也多植于庭莖如朔藿有高
節廬山有盈丈者葉略似楝至秋實赤如丹智按俗所
謂天竹也東璧以南燭即烏飯樹今按别一種更有烏
飯草烏飯樹結子黑可啖南天燭結子赤或老則有高
節或一類二種乎楓樺烏桕皆可青精廣或以榕古今
詩話曰烏飯名楊桐似小冬青非楊櫨也楊櫨名空疏
生籬間有莢李當之以為溲疏登真隠訣曰南天燭世
呼染叔一名惟那木一名後草一名猴菽鄭樵注蘧麥
云是人家所植南天竹則指洛陽錦類
羊柰即胡頽子刺瓨即金櫻子智自沅靖苖中出至
洪江洞口山間小兒采羊柰子刺瓨詢之刺瓨即金櫻
子開寳刺梨子又名山石榴江北及黃漢曰糖礶者也
其羊柰子皮點如小棠梨指大者圓而橢即貞白所云
胡頽子雷斆所云雀兒酥襄漢呼黃婆奶劉績霏雪錄
言安南之盧都子是也此物止痢最驗同伴病痢者皆
食此而愈後隠昭州平西山山中有此而圓絶似棠梨
痢者食之亦愈
植物(穀蔬)
稌即稻音相轉耳或以稌即穤詩十月穫稻今晚稻
也六月收者曰早稻秈稻占稻七八月收者曰菊花秈
唐玄宗時揚州生穭稻自生稻也細名甚多不可枚舉
自江淮以南田多三收隋書婆登國有月熟之稻一月
一熟一統志雷陽界稻十一月下種揚雪耕耘四月熟
智笑此語雷州安得有雪邪稻故為通名東璧專以穤
為稻殆泥穫稻之注乎晚稻未必盡是穤也又引詩黍
稷稻粱禾麻菽麥故以稻為穤而以禾為稉耳今詩本
文作重穋又内則曰菽麥蕡稻黍粱秫惟所欲七者以
稻與秫稱秫為穤稻為粳粳即秔淵明種秫以取酒是
也有此確證可以正本草之誤矣七修類稾曰宋真宗
聞占城稻早求種分給故作秥曰粱者良也米粒長大
皆稱粱宜陸故曰高粱稻宜水言其滔而濕也黍稷稻
粱麥為五加菽為六分二麥為七分二菽為八加麻為
九皆舉大略也
穄即稷吕覽陽山之穄筆談曰齊晉人謂即積皆曰
祭乃其土音也本草又名糜子大雅秬秠糜芑皆黍屬
以色别之丹黍謂之糜音門今河西人音糜鄧潛谷曰
陶隠君生江南已不識稷為何米穀稼尚不能明況芝
英乎稷又本與粟通尸謖言肅也詩曰既齊既稷亦肅
意蓋秋氣也穀秋成曰稷百穀皆秋成故粟又為總名
㯏即穀乃□也山海經百㯏自生冬夏播琴升菴曰
今本誤改作穀齊民要術所引可證按當作□特與穀
異位耳字書分穀从禾為五穀而榖从木為楮榖古則
一也㱿聲升菴豈見要術訛刻之□以為古字邪荀子
五㯏蕃孰已訛矣函史□作□皆此類也
以䆃為瑞禾者誤也漢少府有導官主導擇米穀唐
因之志作䆃官从禾說文䆃瑞禾也引封禪書䆃一莖
六穗故字林因之誤久矣按相如封禪書導一莖六穗
於庖犧雙觡共抵之獸犧猶言犧牲之也與導皆虛字
若以䆃為瑞禾則何以對犧字乎陳無功猶引瑞䆃為
竒趙凡夫反謂漢書作導為誤豈不可笑也
䕝湖麻黑脂麻也章黼韻䕝即巨勝筆談古止有火
麻曰漢麻張騫得油麻種來故曰湖麻智按九穀八穀
皆有麻素問即以麻麥稷黍豆為五穀以麻為首豈漢
以前中國䵄蕡熬葈實但食火麻子乎火麻子甚不可
食何以為珍當五穀之首乎必其時已有油麻而張騫
乃得八稜黑麻來耳爾雅翼曰巨勝胡麻之黑者宋嘉
祐本草立白油麻一條可證也仁宗注意修書麻穀之
間必有稽察存中亦曰湖麻有八稜六稜者當是中國
本有四稜者耳古人言枲即麻安知葈實非白油麻乎
若據今綱目則枲為雄麻安得有實邪青蘘其苗也巨
勝言其大而勝也今大同專有一種巨勝大而黃色廣
雅曰藤弘别錄曰鴻蔵公紹曰苰蕂胡麻杜寶拾遺曰
隋大業四年改湖麻曰交麻其曰檾麻䔛麻也一作□
但可為繩爾雅葋艼熒注未詳智疑是苧檾之訛
荅小豆也說文荅小尗也董仲舒注云菽是大豆有
兩種小豆名號三四種時珍以為赤小豆穆天子𫝊黑
水之阿爰有埜麥爰有答僅答即荅也東觀漢記閔仲
叔唅菽飲水張氏解定小豆亦迂
豍豆豌豆也佛豆蠶豆也今人訛呼為安豆唐史有
畢豆崔實月令作蹕豆管子山戎荏菽注云即湖豆謂
豌與蠶豆升菴引唐六典有眢豆音彎即豌豆也益部
方物略記有佛豆秋種春斂即蠶豆也
䜶䝄豇豆也廣雅指為胡豆誤矣故孫愐因之
豍豆匾豆也或作藊今謂蛾眉豆凡夫曰扁豆一名
扊扅豆䝁豆今所謂□豆也隋末子通攻江都夏侯
端采䝁豆食之身之曰野豆也魯刀切陳留耆舊𫝊言
赤眉以䝁豆與桓牧焦弱侯曰野田小豆曰&KR0008;音勞越
絶書以穀豆分甲乙辛貨
燕麥野稷也容齋三筆曰劉禹錫再遊玄都觀詩序
云惟兔葵燕麥動搖春風北史邢卲書國子無教授何
異兔絲燕麥南箕北斗哉爾雅□兔葵蘥雀麥郭注似
葵葉小如藜雀麥即燕麥有毛古歌曰田中兔絲何嘗
可絡道邊燕麥何嘗可穫見于太平御覽上林賦箴析
苞荔張楫注曰析似燕麥音斯葉庭珪海錄碎事云兔
葵苗如龍芮花白莖紫燕麥草似麥亦曰雀麥升菴不
知為何物又引范文正所進江淮烏昧草當之烏昧乃
蕨也又以烏麥為燕麥而烏麥乃蕎麥也日華子以為
瞿麥則誤視其字耳智按野稷似麥米細尾毛大于莠
荒年采食之似稗稍長即燕麥也北有種之者五臺僧
食之云形長于麥穆天子𫝊爰有埜麥即燕麥也内經
曰阿師韓雨公告余甚明
&KR3111;子乾綘也東坡曰劉貢父戲謂黎錞為黎&KR3111;子一
日聞市有唱是果粥之者吾謫海南居有此霜實壘壘
今湖北粤西多有之高數尺有刺開花落瓣則為子九
月閒紅熟可生採食之皆呼為夢子&KR3111;子也彼汾沮洳
言采其莫陸璣云莖大如箸赤節二三葉似柳厚而長
有毛刺今人繅以取緒味酸而滑謂之酸迷子如楮實
而紅冀州謂之乾綘河汾謂之莫埤雅曰乾綘吳越呼
為苺子一作茂子按似柳則非
古謂菜為葵晉以來曰菘今謂之菜圖經曰冬葵子
秋種經冬至春作子性滑利葉作菜茹此外有蜀葵爾
雅菺戎葵也花五色白者主痎瘧午日取花挼手亦去
瘧黃者塗癰小花者名錦葵大莖小葉紫黃色吳人呼
為繁露爾雅蔠葵蘩露也菟葵若藜有毛啖之甚滑爾
雅莃兔葵也亦名天葵别有鳬葵莕菜也荆葵所謂荍
芘芣也大黃葵獨花心大如餅向日葵也鄧潛谷曰葵
十月種五月初更種總按諸葵惟冬葵苗入菜時珍以
傾日葵作露葵曰葵為五菜之主今不復食故移入草
部如本草所說葵有何味而古人動言烹葵自智論之
古人竟以葵為呼菘菜野菜之通稱耳昔楚相拔園葵
韓詩外𫝊馬踐園葵古歌井上生旅葵采葵待作羹論
衡曰調和葵韭不必易牙王維詩松下清齋折露葵直
謂菜也苔名澤葵藥名天葵龍葵苗中呼灰滌為老葵
地英為地葵此非古通稱邪菘亦為菜之總名周顒荅
文惠太子曰秋末晚菘正今之白菜也陶隠居云菘子
可作油非油菜雲薹稱菘乎白曰白菘牛肚菘葉最大
紫菘蘿蔔亦曰温菘芥曰芥菘京口菘為上曰箭竿白
北京則黃芽菜舊說北土將子種之而變蕪菁蘇頌汪
機不知紫菘即蘿蔔而謂白菜變誤矣古今鄉談異耳
今無有呼菜為菘者故知古亦呼菜為葵或曰建昌呼
竒菜者即葵性冷滑
葖蘆萉即蘿蔔東璧無功作□音要誤矣舊說來為
麥而蘿蔔能服之實音轉也爾雅監本葖蘆萉本草綱
目引作穾庶物異名疏作□音要誤矣一名拉□以其
状也紫菘苗也南京有紫赤皮者他處皆白陜西邊上
有一車載兩枚者安慶志有山葖則山葫苔也朝生暮
長二尺中空味脆大龍山□山産之或曰采者須天未
明□日出則萎或曰金谿出大蘆肥如斗
蕪菁與萊菔全别謂之諸葛菜亦有二種蔓菁四時
皆有春食苗夏食心亦謂之薹子秋食莖冬食根河朔
尤多劉禹錫嘉話錄曰諸葛亮所止令兵士種蔓菁蜀
荆呼諸葛菜爾雅須薞蕪即此坊記疏陳宋曰葑方言
蘴蕘蔓菁也齊魯謂之蕘關西謂之蕪菁趙魏謂之大
芥書曰包匭菁茅孔安國曰菁以為菹茅以縮酒周官
菁菹鹿臡鄭氏曰蔓菁又名冥精則葑也須也蕪菁也
蔓菁也薞蕪也蕘也芥也七者一物也東璧曰陳蔵器
謂飱無為酸模郭璞注須薞無云似羊蹄而稍細味酸
可食則掌禹錫以薞無為蔓菁誤矣智按北京閉甕菜
即蕪菁根也唐韻曰蘴蔓菁苗也南京一種諸葛菜春
夏初紫花食葉不食根朱輔山溪蠻叢話曰獠猺産馬
王菜味澀多刺即諸葛菜皆非蔓菁南都賦秋韭冬菁
注曰韭之華謂之菁則又一菁也薞蕪或兩名之
苽封即菰葑以葑為蔓菁者今當作蘴說文葑蕦蓯
也(封平上去三聲)爾雅須葑蓯菰根也臺中黑者曰茭鬱根相
結而生歲久浮於水上謂之菰葑有苗莖者名菰蔣結
實即彫胡米西京雜記太液池彫胡紫籜綠節中有子
即菰米淮南子大旱苽葑今以葑蘴别之葑田取名詳
地輿
蓏大者莫如瓜投瓜副瓜見于詩禮秦故東陵瓜美
始以味稱謂之瓜果茶瓜實邊饗客為其解渴也廣志
云瓜以遼東廬江燉煌之種為美故燉煌郡有瓜州廬
江今廬州南康九江地南康之瓜殊不佳五代史載胡
嶠為蕭翰掌書記隨翰出塞外契丹破回紇因得西瓜
如中國冬瓜而味甘近世葉子竒又謂自元征西域始
得西瓜豈誤以契丹作元邪王麟洲謂洪皓攜歸神仙
𫝊青登瓜大如斗魁玄表丹裏似西瓜矣魏劉禎瓜賦
所云藍皮密理素□丹瓤者此何物也豈本一物而西
種特嘉乎月令所載王瓜生今以早熟條瓜有刺者呼
之閻尚友云王瓜本生土中俗稱土豆張秋厓云有二
種𫝊曰田中有瓜淹之為葅菜瓜也小而白色曰銀瓜
黃曰金瓜條而斑曰筲瓜微小色黃曰黃瓜架而垂生
至尺餘者曰紡線絲瓜並蒂生者曰嘉瓜廣志載魚瓜
羊核瓜女臂瓜其類也有花類海棠而實大如桃者曰
木瓜可治脚氣閩中生如葛曰土瓜一名落䳋瓜爾雅
菲芴郭曰芴土瓜也□瓝瓞也集韵亦作□詩疏近之
瓜小如瓝(音雹)即說文瓞㼎也廣雅曰□冬瓜也郭義恭
廣志載瓜名詳矣瑤星以王瓜即今黃瓜言瓜之最首
出者曰王
果陏猶言果蓏也貨殖傳楚越之地飯稻羹魚果陏
蠃蛤不待賈而足張守節正義陏音搖果搖猶搖疊包
果也升菴引說文橢車笭中橢橢器也爾雅貝□小而
橢狹長也急就章注橢秃頗切小桶也以盛鹽䜴正義
既謬楊說甚支按漢書作果窳可謂明證窳當是蓏說
文抂木曰果抂地曰蓏郎果切玉篇蔓生無核曰蓏橢
蓏音通而隋从橢省此易解也今狹長之橢作橢从手
䔇即䔾子虛之䔮即爾雅之皇守田也吕覽菜之美
者有雲夢之䔇廣雅曰似蕨生水中字書䔾似蕨生水
則一物也子虛賦葴䔮苞荔注䔮生水中其花可食張
揖曰菥似燕麥文選䔮作菥爾雅皇守田郭云一名守
氣生廢田中似燕麥如彫可食本草拾遺有□草時珍
綱目以為守田
迷陽棘草也莊子楚狂歌迷陽舊注曰亡陽任獨也
胡明仲云叢生修條四時出穎其皮多刺春夏花繁腴
條可食呼為迷陽故曰無傷吾行無傷吾足此見困學
紀聞元瑞言元美云詞場尺寸地迷陽罥足余讀此而
解以蔡順𫝊之扶老藤對之朱子曰薇亦謂之迷蕨嗣
宗謂即明仲所云迷陽也
薇小巢菜也三秦記曰夷齊食之三年顔色不異武
王誡之不食而死鄭樵曰蕨虌莽芽也四皓食之而夀
夷齊食之而夭漁仲愚矣程子曰夷齊不食周禄耳采
薇餓死言菜食以没世也說文曰薇似藿詩之采薇作
于歲莫至夏而剛也公食大夫禮鉶芼豕以薇非爾雅
薇垂水元恪曰薇山菜非垂水廣志曰薇葉似萍本草
有薇有白薇疑即苦益菜冬晚抽牙至春柔美夏而剛
宜芼豕項安世曰今之野豌豆也蜀人謂之小巢菜□
豆謂之大巢子瞻曰巢元修嗜之因名元修菜詩正義
亦云莖葉似小豆蔓生漁仲以薇為金櫻芽朱子以薇
為迷陽演繁露曰吾鄉呼薇為苦遮項安世戴侗則以
為大巢菜蔵器曰巢菜翹搖即爾雅之杜夫搖車也蕨
有蕨箕狼箕蕨箕初如小兒拳根粉可食曰烏昧亦曰
烏稬爾雅曰蕨鼈紫萁一名月爾即紫蕨也月令廣義
曰薇灰滌菜也紅者佳白曰蛇灰有毒宋嘉祐本草作
灰藋智按即藜也名曰獨掃老可拄杖盱眙馮應京分
之極是然可通稱也白薇紫薇薔薇
萊即爾雅之釐也爾雅曰釐蔓華說文曰萊蔓華則
萊即釐矣古萊音釐韻會引草木疏曰萊藜也葉可茹
兖州曰萊蒸一名落帚舊說萊為夫須乃薹也按是灰
滌菜而蒿萊可通稱
娘菜孟菜姐菜蕺菜也強陽健行生四明諸山一名
厄菜冬夏常有天台諺曰天台山上好孟菜吃不老會
稽蕺山以生戢菜名說文曰蒩菜也今俗曰□菜魏王
花木志言江淮有孟娘菜并益肉食或曰即今之姜孟
芽二三月采天台孟菜八九月亦可采食
荼苦菜非獨苦蕒也月令四月苦菜秀夏月火炎味
苦感之而秀生北地冬凋江南冬不凋苦蕒名芑俗呼
黃麥生醃食止洩此鄧潛谷所分者也今綱目合之貝
母龍葵敗醬枸杞苗皆有苦菜之名馮嗣宗曰爾雅有
五種惟一為荼詩用三焉嚴坦叔論詳矣陶貞曰以茗
為苦菜朱子以谷風之苦菜為良耜之委葉荼蓼也陸
農師以苦菜茅莠是一物則并合英荼矣英茅花也大
顔以江南苦菜為蘵云即龍葵龍葵無䐨苦蘵子有殼
又相似而不同
蒍子䓈菜即雞雍莖也芡食莊子名雞雍管子名卵
蔆方言云芡子莖謂之蒍(音蓶)亦曰䓈(音蕊)蒍一名水流黃
俗名雞頭盤花下結實嫩莖名蒍□南方草木狀所言
綽菜夏生池沼葉類茨菰根如藕條食之思睡呼為瞑
菜管子地員曰其種雁膳即雞頭亦名雁喙鴻頭退之
詩鴻頭刺芡實夾漈以鉤芺即雞頭
藿猶苗也鹿藿藿香各以為名白駒詩曰食我場藿
毛氏曰藿猶苗也公食大夫禮鉶芼牛藿康成曰豆葉
也漢書曰山有猛獸藜藿為之不采爾雅曰蔨鹿藿其
實莥郭氏莥鹿豆也蔓生葉似大豆根黃而香本草曰
苗似椀豆則以鹿豆為菉豆者誤矣又藥名藿香說文
又以蔍為鹿藿一曰蒯屬徐鍇曰說文誤以蔍為鹿藿
合論之藨乃苞聲苺子皆名藨葛一名鹿藿白葛曰白
兔藿乃知藿者苗之總名也藿(虛郭切)本音綏今讀壑
荾芫荽息遺切漢武賦曰函荾荴以俟風又作荽孟
康曰荾華中齊也智按言花須也别作葰□&KR0034;說文葰
薑屬可以香口胡荽實頗類華荽而香即今之芫䕑也
菠稜本作頗棱劉賓客嘉話曰菠稜菜自西方僧將
來韋絢以為頗稜國訛為波其根赤又名赤根菜
觚盧菰蘆也子虛賦蓮藕觚盧注扈魯也智以觚盧
即菰蘆今史記本作菰蘆矣言菰茭蘆笋皆可食者也
孔明曰東吳菰蘆中乃有此人言菰蒲蘆葦間也扈魯
則壺盧矣古人壺匏瓠皆通南史文伯留瓠&KR1383;扁鵲鏡
經瓠&KR1383;瓢也陶隠居作瓠&KR1365;長柄為懸瓠故今人呼茶
酒瓢為懸瓠音轉蒲盧今即以藥壺盧為蒲盧蒲盧土
蜂也其腰約故象之陳善捫虱新話亦以匏瓠盧蒲盧
為一類成式續集儋産瓠可受石餘
□祘胡蒜也夏小正十二月納□祘□音殼戴氏曰
祘本如卵南方有沙蒜直翁曰小蒜根名薍子卵薍音
近可證古今注十許子蘀幕之名為胡祘宋元時以銀
蒜押簾正象之也蘇頌言禇澄以蘇治李道食雞子病
時珍曰乃蒜非蘇也
&KR2937;百合也玉篇以&KR2937;為百合蒜一名蒜腦藷别錄一
名摩羅吳晉一名中庭一名強瞿陶曰強仇之轉也凡
物旁生謂之瞿義出韓詩外𫝊智按陸佃曰生于兩旁
謂之瞿異名疏引通志川強瞿山丹也此别是一物即
如番煎檉乳松淚地黃等并血名曰質汗而益母亦名
土質汗信州有羊亦名茆質汗強瞿或此類也南都賦
藷蔗薑䪤六臣注小蒜也不知其為百合
麻子大者海東來者也麻子有大如蓮實出海東屯
羅島其次上郡北地所出亦大如大豆正如雲南之梧
桐子長橢如豆也
崖蜜石櫻桃也鬼谷子櫻桃一名崖蜜爾雅揳荆桃
孫炎注即今櫻桃按說文曰鸎桃禮薦含桃即鸎所含
也東坡橄欖詩曰待得餘甘回齒頰已輸崖蜜十分甜
餘甘橄欖也鼠璞云讀南海志崖蜜子殼薄味甘雖不
知與櫻桃為一物要其類也太平廣記以崖蜜為石櫻
桃趙與時以崖蜜為蜜物有名同者程大昌以石蜜為
為糖霜崖蜜為野蜂蜜糖霜則今之冰糖粉也
鹿藥即延夀果也開寳本草有鹿藥甘温似黃精鹿
食其根胡洽言鹿食九種解毒之草此其一也或云即
是萎蕤今北京嘗食延夀果一名鹿跑草言鹿好淫既
憊而仆羣牝鹿銜此根與食之即復起其味甘而微澁
比黃精細長于司直曰鹿藥
鳬茨或作符訾劉玄𫝊人掘鳬茨而食注續漢書作
符訾今曰蒲薺或曰葧薺江北人曰土栗
凡草木之苗皆可茹也先辯其味而已入口平淡酸
者無不可食其辛辣者以礬水浸之亦可食苦者置之
可也又按花木考言點蒼山有高河菜萊州之龍鬚菜
嵇含所言綽菜優殿菜廣州之雞侯菜東坡之藤葉即
今之滑菜也考亭之蔊菜即蔛菜也建武山澗亦有罕
菜可食扈累尚能食菁葙芫花况薛令之之苜蓿乎即
如今江南北之所謂破破衲絲蕎蕎枝蕎蕎野落籬油
灼灼猪殃殃諸蒿諸根諸樹頭諸花瓣諸藥草苗皆足
茹也特人不能識或俗各異名耳
通雅卷四十四
