通雅卷十一明方以智撰
天文(釋天)
䒶之為天譌也唐韻有䒶古天字智按䒶墬字一也
墬字各書皆載即漢書用之不一䒶字則未嘗用也从
艸从曳實與天無義直是訛傳耳精六書者如張有楊
桓戴侗周伯琦趙古則皆載□字而芟䒶字升菴索隠
子才精藴敬甫總要載三象乾而無䒶字朱鬱儀輯古
文竒字詳考六書統古天字共十四文而無䒶字已明
證為訛文矣□乃本字後作□□□□漢以來變體用
之張平子墓碑作更說文从一大已非本意矣惟金石
韻府載□出古老子智以述異記曰瀨鄉石堂有老子
篆書道德經蔡邕于旁以隸書證之唐以李姓尊老君
人偽為之豈非如近日周易全書之篆文古易乎又考
碧落碑曰□□□□釋為大道莫尊咸通十一年庚寅
七月朔鄭丞規奉命釋文吾鄉徐守和賞鑒好古士也
藏此本豈非因本碑後有□□□□釋為昊天不惠則
前之□字非天可知矣永叔以為總章三歲李漢為黃
公李訓譔朱晨考依金石錄載唐龍興宫碧落碑咸亨
元年陳惟玉書永叔云據李璿之言也以内有碧落字
故曰碧落碑今碑中□□□□碧□釋為伏願棲禎碧
落亦與碧落文異唐潘遠言碧落碑有二本廣川䟦有
别本碧落碑宋吳烱曰綘州碧落碑篆在石像背澤州
立佛龕西翰王刺二州也或以為陳惟正李湛李瓘書
不可辨其字雜出竒怪守和言絳州殘缺不堪則今所
傳者豈非更刻者耶金石韻府亦載碧落文天篆作□
益知近本之非舊矣又考宰辟父敦銘有□□字釋為
鋚革此一証也姑且勿論即以碧落之䒶為天則亦不
過唐人之好竒者拓拾耳李陽冰但愛其筆勢豈重其
六書合古哉自經傳鍾鼎漢隸皆無此字而唐人始為
之此後惟潛虚用䒶字乃温公門人續成有意示瑰異
如元包耳又洪武二年命翰林定官民書禮儀式禁革
民間名字有先聖賢大國君臣竝漢晉唐宋等字正統
十年進士登科錄凡天字皆作䒶云出内閣意景泰中
幸太學表内閣自為之中有管窺霄蠡測海蓋亦避天
字也自宋宣和時禁君天等八字非始洪武矣武則天
改□埊等字豈䒶亦唐制所改而史不載此細事歟講
求博雅者向未道破近見張司業朱謙甫各著字書方
引䒶以見博捃摭之士竄以行文余故著之又有引一
大為天二小為地者則何燕泉引姚孝寧之說也此皆
因形借說耳古天曰神地曰示篆从示象旗豈从二小
乎謂古天為汀因切與神同韻地與示同韻則可而以
此立義則王安石矣
仄慝即側匿言月魄也五行志作仄慝蔡邕曰元朔
而月見西方謂之側匿說文曰朔而月見東方謂之朒
晦而月見西方謂之朓朓健行朒縮遲郝氏謂律歷志
贏朒蘇竟傳盈縮縮即朒也以歷法言之則說文所言
朔而月見東方晦而月見西方必無此理乃失歴也豈
太初之疎至此乎抑許氏之妄說邪幽通賦遭罹而贏
縮吳志聶友與滕胤書一朝盈縮人情萬端皆借用贏
縮字
昒昕曶爽也厭旦應旦也荀子厭旦于牧之野注厭
掩也夜掩于旦謂黎明昧爽也黎明亦作邌明或作犂
昧爽一作曶爽曶又作昒班固用昒昕昒即昧字周禮
厥明獻賢能又曰質明弊旗詩曰嚮晨皆一義也詩明
發不寐注疏从明而至夜則地闇至旦而明則地開發
此解亦費力矣蓋言天將明而光發動也昉日初明也
大昕日將出也申旦重旦也弟子職對客章應旦遂行
正厭旦之義也
三商三刻也士昏禮日入三商為昏公彦曰商謂商
量詩東方未明注疏云尚書緝謂刻為商馬氏曰日未
出未没皆二刻半三商據整數也夏文莊蓮華漏銘五
夜持宵三商定夕蘇子美亦云三商而眠高舂而起智
謂商乃漏箭所刻之處古以刻鐫為商所謂商金商銀
是也刻漏者刻其痕以驗水又有謂三滴省作商者升
菴弱侯取之新毗奈耶云佛言應作商矩法取細籌長
二尺許折一頭四指豎至日中度影長短是謂商矩可
與商刻之商互證
曣㬈晏温也史記封禪書至中山曣㬈漢書揚雄傳
晏温謂日晏而温也昷當从日不當从囚已詳疑始條
郝氏以為氤氲之轉其說亦強
柳榖日色也周禮翣柳注引書曰分命和仲度西曰
柳榖疏曰濟南伏生書傳柳者諸色所聚日將没其色
赤兼有餘色故云柳榖吳虞翻奏鄭氏解尚書違失古
篆卯字當讀為□古柳卯同字而以為昧今本作宅西
曰昧谷如仲翔之言則是康成改柳為昧矣古篆□開
而篆闔□即酉柳正从篆仲翔所說亦未大較也楊用
修引為橮榖字榖見說文淮南言日入崦嵫經細柳柳
非木也橮字諸書無及者多是字海加日作榗而升菴
外集刻作橮耳學者不可誤用
黅天即黔天素問丹天之氣經於牛女黅天之氣經
於心尾智按說文黔黎也巨淹切又古咸切黃黑也當
是黅字而别其音論其原黔黎即謂其黃黑色也黔又
音禽唐韻兩收之左傳邑中之黔實慰我心黔敖人表
作禽敖又作黚地名楚有黚陽蜀黚江皆可二讀如肣
音禽又音函淦可音甘男南入侵簪潭潛湛皆是也
昴當作&KR0034;吴澄書經纂言曰昴音畱在天之酉位字
从丣音莫飽切非詩疏昴之為言畱也漢志二十八宿
舍言陽氣之稽畱也後訛為昴便叶音旄朱氏曰古作
□□从丣省
日仄因作日&KR0628;日昃日側日□通作日稷西狹頌言
劬勞日稷用榖梁子曰下稷之文與堯母碑日稷不夏
費鳳碑乾乾日稷同按孟喜本易作日中則稷晁氏曰
稷古文昃王嗣宗作仄智以為音近借用耳按說文引
易日□之離鉉曰俗作&KR0628;非而轉注略與才老韻補仍
作日&KR0628;&KR0628;乃昃之改體疑□亦□之訛而考異本又刻
作□既夕禮曰日側注側昳也疏謂日昃
倍僪一作背譎背穴吕覽明理篇日有鬭蝕有倍僪
注日旁氣也在旁反出為倍在上反出為僪淮南覽冥
訓作背譎漢書天文志作背穴今泬水或作潏水可證
頓于連石&KR0034;旹也淮南子曰頓于連石是謂下舂至
于悲谷謂之晡時注晡音逋續博物志云連當音爛今
各韻書字書皆遺此音說文瀾或作漣可知古連闌音
通也隣幾雜志曰同州民謂連雨為爛雨文選用東汜
西汜西流南流皆因濛汜造語子建用南流謂南陸也
字樣&KR0034;旹即晡時
列缺電光也陽氣從雲決裂而出故名列缺毛晃曰
電光㷖處謂之列缺服虔曰列缺天閃易元包曰噬嗑
列缺搏䃱磹灼傳云列缺搏雷之動也䃱磹灼電之耀
也揚雄賦霹靂列缺吐火施鞭博物志以霹靂為劈歴
張揖謂陵陽子明經云列缺氣出地二千四百里獅山
掌錄曰無厚東方電名順流南方電名墮光西方電名
百生樹北方電名此是臆造仙傳言天&KR2445;嘘開口而笑
為電則更誕矣太平廣記月支獻獸兩目如䃱磹之炎
光䃱先念切磹徒念切智謂即閃電之音也緯略取之
此因元包䃱磹灼之語字學指南復收蛚&KR0008;字加虫可
笑釋文曰蜀本易以霆為電
雨霓曰&KR0034;雪花曰霙今說文止有霄字升菴且曰徐
鉉之誤當作&KR0034;音屑稷雪也即今之粒雪韓詩薛君章
句曰霰霙也馮嗣宗引曰雪花謂之英雪花六出朱子
曰一六之數也雪古作䨮智以升菴亦未知按說文肖
从□小聲私妙切䏌振䏌也从肉入聲許訖切新附佾
舞行列也而肸亦从十从䏌古六䏌即佾也㞕動作切
切也从尸䏌聲私列切說文無屑字故附解于此而韻
書以隸作屑智以武帝紀事八神㞕然若有聞詳其意
是肸然而注以為屑泥說文也屑當从肖聲說文殘舛
近于霄字可考升菴亦仍拘屑从㞕之說耳謂霄有屑
音則可
日&KR0008;者日暉也日暆曰昳梁元帝纂要曰初出曰旭
在午曰亭午在未曰昳晚曰旰西落曰反照月令廣義
引在未曰映此因升菴也外集載日&KR0008;字出纂文即日
映也别條又引王仲宣詩山岡有餘映謂日昃也此更
可笑元美亦引日映其所刻嶧陽石篋之左逸有曰代
于時為映智按皆昳字諸書誤作映而月令廣義皮以
映為正誤之誤矣蓋昳音迭而古通帙音&KR0008;从繩省故
亦有帙音升菴所見本偶訛作映即果為映字又安知
非梁元帝之訛耶元美則沿升菴耳天文志候風有食
至日跌為稷以跌証昳益明
格澤旬始妖氣也天衝怪雲也格澤音鶴鐸相如賦
建格澤之脩竿張揖曰格澤氣如火狀黃白色起地至
天下大上銳天文志云旬始出入斗旁如雄雞其怒青
黑色象伏鼈李竒云怒當音帑晉灼曰帑雌也或曰怒
則色青宋均云怒則芒角刺出河圖稽燿鈎曰填星散
為旬始主招横春秋合誠圖曰旬始主兵争春秋考異
郵曰旬始㷖其下必有滅主楚辭造旬始而觀清都注
者又謂之皇天名文選東京賦欃槍旬始羣兇靡遺明
以為妖星妖氣而召兹羣慝也張伯起乃謂欃槍見浹
旬始退卓徵甫注藻林又以旬始為皇天之居此又訛
矣近術家所云旬始者乃謂一旬之首見也吕覽言天
衝者雲若蒼衣赤首白鵠又有雲旍滑馬皆雲妖也今
本衝作衡陳無功作天衝
野馬陽炎也白駒亦非景莊子注野馬日光一曰游
絲水氣也筆談曰野馬塵埃是兩物吳融云動梁間之
野馬韓渥云忩裏日光飛野馬皆以為塵實乃田野浮
氣耳龍樹大士曰日光著微塵風吹之野中轉名之為
陽燄愚夫見之謂之野馬渴人見之謂之流水翻譯名
義云摩利支此云陽炎在日前行或曰野馬猶言白駒
過隙耳語見魏豹傳師古曰白駒日景也程大昌引劉
孝標答劉沼書曰隙駟不畱李善注曰墨子言人之生
乎地上辟猶駟之過隙二世謂趙高曰人生居世間如
騁六驥過決隙也今人或于暑晨登高山嘗見山腰以
下巨浸茫茫惟夏秋間有之故曰陽燄實則霧也少選
日高則失
九鬿九紀皆北斗九星也招□豁落也酉陽雜俎云
北斗魁第一星神名曰執隂第二星曰叶詣第三星曰
視金第四星曰洰理第五星曰防午第六星曰開寳第
七星曰招搖此是段誤蓋七星曰搖光第八星曰招搖
第九星曰玄戈張東莞以豁落招搖為一按李白詩身
佩豁落圖腰垂虎盤囊均藻云豁落北斗名因昔人有
解招搖在上者統稱北斗亦可曰招搖則即豁落為北
斗可也漢書招搖作招擔才本作招□升菴言漢書作
招謠誤星家言北斗九星以應九州王伯厚謂九星即
九紀指逸周書小開武篇則非矣劉向九歎曰訊九鬿
與天神注九鬿北斗九星也王冰注素問九星曰天蓬
天内天衝天輔天禽天心天任天柱天英乃後人立名
耳蕭該音義以招搖作臯搖
天雁地雁彴約也彴約奔星見爾雅郭璞云流星也
藝海泂酌云流星色青赤小者名地雁墜則兵起青赤
長二三丈者名天雁
虹蜺曰挈貳曰蛪示曰帝弓貳謂其副貳也弓謂其如
弓橋也虹蜺鮮者雄闇者雌一曰赤白曰虹青白曰
蜺入聲亦可平聲沈約作郊居賦以示王筠讀至連蜷
雌蜺作入聲約大笑曰恐人讀作倪字然楚辭注遇雌
蜺則音入聲遇雲霓則音平聲霓音研奚切又倪歴切
虹平聲范蜀公召試用彩霓為平司馬公曰約但謂聲
律便美非謂不可平也爾雅虹為挈貳郭璞云蜺雌虹
挈貳其别名見尸子白虎通曰天弓虹也又謂之帝弓
蜺者斗之精失度則蜺見態主惑于毁譽西域亦謂虹
為天弓漢天文志抱弭重蜺□即虹史天官書其蛪者
類闕旗注蛪亦作蜺此因蜺音兒歴切也升菴曰天文
志有赮䖝諺曰東鱟日頭西鱟雨指蝃蝀為鱟又曰旱
龍非今閩中鱟帆之鱟也或稱挈貳即蛪貳周禮視祲
九曰隮注虹也丼氏星經曰蛪示示音旗夜即滇越謂
虹曰水椿江北人呼虹如&KR0008;今泗州虹縣去聲陸佃曰
以水噀日自側視之暈為虹霓此可以證矣馮嗣宗謂
飲薛願之酒淫陳濟之妻則因主内淫之說而然也或
者又曰虹雖日映雲氣亦由人目視之而成雲實未變
也水噀日晶側映皆有之水與晶曷嘗變色耶又曰虹
本圓形半在地者不見
天精即天晴陽晶即陽精史記天精而景星見注精
即晴直翁引作天暒今本注韋昭曰精謂清朗也漢書
作夝亦作暒正訛主夝按夝不見經傳從夕生無義反
不若晴字之為當也六書統□古月字子才以為晴古
文竒字收□為古晴字則晴正合古文徐鉉不知耳古
精亦通晶晶為星光昜林陽晶隠伏即陽精朱氏以精
為米細故精神亦作晶神
雺淞凝霧也張子賢墨莊漫錄曰寒氣如霧結木如
珠見睍乃消齊魯人謂之霧淞諺云霧淞重霧淞窮漢
置飯甕蓋歲穰之兆也曾子固齊州冬夜詩香清一榻
氍毺煖月淡千門霧淞寒又有霧淞詩霧淞開花處處
同舞人齊插玉籠鬆東坡送曹仲錫詩祗有千林䰒鬆
花䰒鬆即霧淞音夢送智按今唐韻淞在平聲别有淞
在送韻凍淞冰也爾雅天氣下地不應曰雺雺在宋韻
音蒙弄切霧淞之霧音夢正是雺字一日閱曾公袞與
韓子蒼作泠語有曰千林霿&KR2038;水搖風此正得之但&KR2038;
字不見字書集韻雺本作霿又作霧淞字則正為吳淞
江淞字為凍反在平聲此則前人未盡載通轉之音而
各時方言異也今江北霿淞俱平而呼雺如毛矣鄭樵
注爾雅雺即蒙字轉注去聲漢書引易傳云有&KR0008;蒙霧
上下合也又曰德不試空言祿兹謂主窳臣天蒙起而
白下相攘善兹謂盗明蒙黃濁下耑刑兹謂分威蒙而
日不得明古文尚書雨霽雺圛克今作蒙才老外禦其
務音蒙此其証也有稱迷宫步障者此見清異錄柴世
宗謂韓彦卿曰迷宫步障霧也威屑霜也教水露也水
子雹也氣母虹也屑金星也秋明大老天河也凡此是
小家臆造之綺藻終近俗豔非雅故也
祅神即迻稱天神也墨莊漫錄曰東京城北有祅廟
音呼烟切孟元老亦載右掖門祅廟祅神本出西域貞
觀五年大秦穆護同入中國俗以火神祠之名波斯寺
更名大秦寺字從天誤作祅從夭故張有戴侗輩皆以
䄏祅妖訞合為一字黃公紹韻會作馨烟切于蕭韻祅
字引元結頌蠲除祅災又虛烟切故方子謙合為一處
智嘗按此字起于唐唐官品有祅正既通西域因其言
而造祅字以為其神故在新附例長箋曰旁門大半事
天為宔釋典有九十五種外道又言九十六小乘禪在
其中漢時佛法初來祅字未立唐玄奘有西域記始詳
其法故徐鉉補之又按杜預注左傳有雎入泗水次有
祅神皆社祠之則火祅自晉已入中國矣姚寬曰段成
式載孝億國事祅相傳漸入中國自穆護之入唐立祅
正則自唐始正其名耳同經佛謂心生天地故壓天王
儒言所以為天者太極固統天地者也物所以物即天
所以天心也性也命也聖人貴表其理其曰上帝就人
所尊而稱之
奔月當為坌肉猶黃姑當為河鼔也河鼔三星見天
官說文引何鼔是荷負也故俗名擔鼔星古樂苑東飛
伯勞歌曰黃姑織女時相見子美用星落黃姑渚蓋因
河鼓音近而訛為黃姑也王道俊玄象博議謂黃姑乃
牛宿之異名智嘗笑馬永卿不知爾雅有兩牽牛今王
君又爾邪郝楚望曰淮南覽冥訓羿請不死之藥于西
王母姮娥竊以奔月當作坌肉死畜之肉以藥坋之可
令復生後世誤作奔走入月耳高似孫引梁丘子鬱儀
奔日結隣奔月七聖記曰鬱華赤文日精也結隣黃文
月精也說郛宋敏求長安志引作結麟六典作結鱗此
皆後造姮娥即嫦娥總以史繩祖常儀占月為是曰奔
月亦是附會
史繩祖以常儀為官名郝楚望以常娥常儀纖阿為一
趙凡夫言姮娥改為嫦娥姮娥即嫦娥或作常儀儀
娥古同音趙凡夫言為娙娥後改恒娥避文諱改常娥
或作姮娥郝公又以纖阿即常娥則不必矣方子謙曰
古者羲和占日常儀占月皆官名也左傳有常儀靡即
常儀氏之後一作常羲後世訛為常娥此升菴因史繩
祖佔俾緒論也山海經曰羲和生十日常羲生月十有
二生蓋主字之訛吕覽作占日占月
哀烏即依烏天官書一十五星蔚然曰郎位漢書作
哀烏此蓋班馬各用字形容之皆謂其攢聚紛芒之狀
也按星經作依烏故晉唐人皆作依烏因謂郎官為依
烏府郝氏以歸邪讀為龜蛇以蔚然讀為哀烏曖鬱皆
非也歸邪狀如太白注邪音蛇此讀作夷而非龜蛇也
郝公未考耳古無皆來韻哀字作衣音如僾俙讀為依
稀
月魄謂之決鼻乾鑿度曰月八日成光穴鼻始明注
穴決也決鼻兔也緯書為漢人所造則漢時方語必有
以月魄為穴鼻者
望舒月御言月至望而舒也古人造詞嘗以意為之
蔚藍猶碧落也或曰紫落或曰青冥或曰黃乾或曰泰
鴻猶今之言彼蒼言穹蒼耳老學菴筆記曰蔚藍乃
隱語天名非可以義理解也杜子美梓州金華山詩云
上有蔚藍天垂光抱瓊臺猶未有害韓子蒼乃云水色
天光共蔚藍乃直謂天與水之色俱如藍恐又因杜而
失之智謂放翁泥矣蔚藍者正猶碧落亦指天之色也
王勃曰翟楚賢有紫落賦即碧落也以此知碧藍皆指
其色明矣楚辭注青冥天也東漢書黃乾皇天也鶡冠
子言泰鴻謂天也無功引黃甲青丙為天名此則算法
立界之名耳陶榖曰晉出帝呼天為碧翁翁孟郁碑浩
蒼即昊蒼段成式言天姓張名堅字刺渴妄之妄矣
八風所引不同陳侍中王叔齋籟紀云條風一曰炎
風起自變天方土之蒼門從東北来明庶風一曰谷風
起自界天開明之門從東方來清明風起自陽天波母
之門從東南来景風一曰凱風又曰薰風亦曰巨風起
自赤天之暑門從南方来凉風起自朱天編駒之白門
從西南來閶闔風亦曰盲風又曰飂風亦曰泰風起自
成天之閶闔門從西方来不周風一曰麗風起自幽天
幽都之門從西北来廣莫風一曰寒風又曰凉風起自
玄天之寒門從北方来吕覽八風東北焱風東滔風東
南薰風南巨風西南凉風西飂風西北厲風北寒風焱
一作條巨一作景字彙作西䬍音歘韻會作西颼非䬍
字今吕覽本西方曰飂風東北曰炎風黃梅必有誤矣
閶闔一作閶&KR3177;谷風一作榖風王莽傳其夕榖風迅疾
即谷風莽傳又曰列風即烈風說文作颲風
䬓䬔颶風也沈佺期夜泊越州詩䬓䬔縈海若霹靂
耿天吳䬓䬔音暗俞蓋指颶風也韻書向無此二字子
瞻颶賦斷霓飲海而北指赤雲夾日以南翔此其兆也
常以五六月發颶音具在遇韻言東西南北之風皆具
也春夏夏秋之交見斷虹狀名曰颶母夏秋間大風拔
木揚沙謂之風潮並水湓溢近海之地多崩陷名曰海
笑皆與颶風同作者也元美以颶母好對孟婆趙凡夫
以說文止有䫻字大風也于筆切遂不信有颶字以為
䫻訛為颶而好事者強解為颶智謂此字在海上相呼
上古造字時何能一一名之今惟䫻字見於史册唐有
䫻海道總管蘇海政討龜兹又有謝䫻王特勒而颶字
止見於孫韻是一疑也故存其說
天文(歷測)
昕天軒天也李石曰釋天六等一曰蓋天二曰渾天
三曰宣天舊說云殷代之制四曰昕天昕讀為軒言天
北高南下若車之軒吳時姚信所說五曰穹天虞氏所
說六曰安天晉時虞喜所論今按黃赤二圈切線二極
欹斜正似軒形緯略引賀道養渾天記近世之術一曰
方天二曰軒天
九蒼九重九關九乾九靈九閡九陔九位皆言九天也
阮籍用九蒼之高天問云圜則九重王逸注招魂九
關即九重也崔駰逹旨用九乾王褒九懷與魏張淵賦
用九靈揚雄用九閎相如用上暢九垓樂志逝九閡垓
陔皆階也靈顯言天有九位道書言九霄大霄琅書亦
分九天之名九天之名分析於太玄詳論于吳草廬覈
實於利西江按太玄經九天一中天二羡天三從天四
更天五睟天六廓天七咸天八沈天九成天此虚立九
名耳吳草廬澄始論天之體實九層至利西江入中國
而暢言之自地而上為月天水天金天日天火天木天
土天恒星天至第一重為宗動天去地六萬四千七百
三十二萬八千六百九十餘里地心至月天四十八萬
二千五百二十餘里地球周九萬里日輪大于地球百
六十五倍又八分之三大于月輪六千五百三十八倍
又五分之一而地球大于月者三十八倍又三分之一
諸曜各以例推之此九層相包如蔥頭日月星辰定在
其體内如木節在板因天而動而天體本明通透如琉
璃毫無限隔也恒星分為六等其第一等大于地球一
百零六倍又六分之一次者漸減此以自然之數度推
之地與海本是圓形而同為一球居天球之中如雞卵
黃在青内有謂地為方者乃語其定而不移之性非語
其形體也天既包地則二極周度緯度赤道皆相應但
天包地為甚大其度廣地處天中為甚小其度狹直行
北方二百五十里北極出高一度足徵地形果圓周九
萬里厚二萬八千六百三十六里零三十六丈上下四
傍皆生齒居如蟻之遊大氣鼓之各以足所履為下首
所向為上利公自太西浮海入中國至晝夜平線見南
北二極皆平轉南過大浪山見南極出地三十二度則
大浪與中國正對矣(又按西書南亞墨利加瑪八作正中國對足處)故以瓜喻
之自北蒂而南臍為五帶曰北極圈内曰南極圈内遠
日而冷者也曰在晝長晝短二圈之間其地甚熱應赤
道近日故也曰在北極晝長二圈之間曰在南極晝短
二圈之間此二地謂之正帶日迤照者也又以地勢分
五大州曰歐邏巴南至地中海北至臥蘭的亞及冰海
東至大乃河墨河的湖大海西至大西洋曰利未亞南
至大浪山北至地中海東至西紅海仙勞冷祖島西至
河摺亞諾蒼即此州只以聖地之下微路與亞細亞相
聯其餘全為四海所圈曰亞細亞南至沙馬大臘吕宋
等島北至西增白臘及北海東至日本島大明海西至
大乃河墨河的湖大海西紅海小西洋曰南北亞墨利
加全為四海所圍南北以微地相聯曰墨瓦臘泥加盡
在南方惟見南極出地而北極常藏焉其界未審何如
故不敢訂之惟知其北邊與大小瓜哇及墨瓦臘泥峽
為境大約各州有百餘國愚者曰金水附日為輪其言
日大于地百倍餘余不謂然日光甚烈人在地上必然
死矣寫天日大于地以地影盡而言之也不知光嘗肥
影嘗瘦不可以直線取
燈漏沙漏皆因漏刻而名也歷家大抵以漏刻極長
于六十極短于四十嘗聞前輩言惟正統已巳官歷晝
刻三十九夜刻六十一以為隂過故有土木之變元授
時歷則長極于六十二刻短極于三十八刻以為驗于燕
地稍偏北故然外國有蒸羊胛未熟而天明者則短又
不止于三十八刻而已燈漏今不傳其製沙漏今多
有之以瓶貯沙漏下定刻皆本于水漏以水浮箭也遠
公弟子于匡山作芙蓉漏浮水上便于轉水吳處厚曰
龍圖燕公肅任梓橦青社作蓮花漏刻倣匡山也漏
水之製以銅作四櫃一夜天池二日人池三平壺四方
分壺自上而下一層低一層以次注水入海浮箭刻分
而上每刻計水二斤八兩二箭當一氣每氣率差二分
半四十八箭周二十四氣其漏箭以百刻分十二時每
時八刻二十分每刻六十分初初正初各十分故每時
共五百分十二時總計六千分歲統二百十六萬分悉
刻之于箭以今尺度箭之刻分尺之一分準刻之十分
初初正初如尺之一分初一正一如尺之六分此其大
略也議者謂冬寒水澁不能如法流行近有以鐵丸圜
轉代流水者如今自鳴鐘亦一法也又元朝立簡儀為
圓室一閒平置地盤二十四位于其下屋背中閒作圓
竅以漏日光可以不出戶而知天運此與日晷之用正
同才可施之晴晝耳出外别有燈漏沙漏色目人有玲
瓏儀皆巧製也
雲漢細星之光也夏小正七月漢案戶言天河直戸
也埤雅曰河精上為天漢楊泉物理論曰水氣發而升
精華浮上西學以窺天鏡窺之皆為至細之星如郎位
旄頭而微望之則若河耳智来嶺表數年又見一竒事
河漢以十月收以二月見天下皆然而嶺表臘月晴煗
之夜仍見河漢總不收隠此從古無人道破者今西圖
增入微星又測觜入參度四十分皆前所未有博物志
言天河與海通浮槎見織女歸訪君平乃寓言耳
天官列宿日月五星之所經宿也史記天官書二十
八宿少一宿北宫玄武不載璧宿何也爾雅有東璧而
不載女晉志始詳載亢音剛牛曰牽牛女曰須女室曰
營室璧曰東璧室璧曰定觜曰觜觿音資參罰一曰參
伐井曰東井鬼曰輿鬼周語曰龍&KR1280;言房心尾為龍尾
也十二次舍降婁降平聲河鼔亦曰牽牛與織女對河
後河鼓訛為黃姑梁樂府云黃姑織女時相見因而為
牛郎織女之說矣宿為日月五星之所經宿曰宿當音
夙後讀作秀解頤新語曰元命包以柳為五星天文志
星經以柳為八星心以三月見東噣以正月見東詩言
三五在東乃一時所見耳心噣見東方不能同時則五
非噣明矣此郎仁寳所以笑王厚齋孫季昭不識天文
也然又曰亢氐房心合十五星智按書言三五言其稀
耳何必如此拘拘耶如三光為日月星此常談也鄉飲
酒義注三光三大辰也昭十七年星孛大辰公羊曰大
火也北辰亦為大辰以此為三此可不謂迂乎懶真子
言亢不當音剛氐不當音低觜不當音訾智謂亢如頭
頭亢原音剛觜為口觜古原音資後人轉為上聲耳氐
為天根當如四圭有邸之氐
中宫黃龍謂軒轅也玄象博議曰五行五緯五事而
二十八宿何不言中央耶石氏星經曰中宫黃帝其精
黃龍為軒轅首枕星張又靈憲言黃耳軒轅于中與蒼
龍朱雀白虎玄武為五然後知土位夏季軒轅亦寄居
鶉火主雷雨之神後宫之象雷電風雨霧霜露雲虹蜺
背矞抱珥十四變皆主之亦猶土之無定位而金木水
火賴以成與
章閏閏法也朱子言歷家以一日為九百四十分據
當時之四分歷法也所謂九百四十分日之二百三十
五者是一日内二百三十五分也所謂餘分之積五千
九百八十八者一會餘四百九十九以十二會乘之得
五千九百八十八也所謂如日法九百四十而一者如
算日之法以九百四十分為一日也得六者得六日也
不盡三百四十八者將餘分五千九百八十八除之六
日外猶餘三百四十八分也日行積三百六十五日九
百四十分日之二百三十五與天會是一歲日行多五
日又二百三十五分也月行積三百五十六日九百四
十分日之三百四十八為十二會是一歲而月行少五
日又五百九十二分也將日行所多五日又二百三十
五分合月行所少五日又五百九十二分通得十日又
八百二十七分一歲之閏率也三歲一閏合三歲之間
日行所多月行所少通得三十二日又六百單一分也
五歲再閏合五歲之間日行所多月行所少通得五十
四日又三百七十五分也十九歲七閏合十九歲日行
所多月行所少通得整日一百九十每歲餘分八百二
十七以十九乘之得一萬五千七百一十三以日法九
百四十分而一除之得十六日猶餘六百七十三分并
一百九十日通二百單六日又六百七十三分也今為
七閏月每月二十九通二百單三日每月餘分四百九
十九分以七乘之得三千四百九十三以日法九百四
十分為一除之得三日猶餘六百七十三分并二百單
三日通二百單六日又六百七十三分也所謂氣朔分
齊者十九年合氣盈朔虛得二百單六日不盡六百七
十三分也閏月亦二百單六日不盡六百七十三分氣
之分與朔之分至十九年而皆齊此所謂氣朔分齊而
為一章也齊東野語咸淳庚午十一月三十日冬至至
後為閏十一月浙西安撫作章歲積日圖力言置閏之
誤謂歷法以章法為重章法以章歲為重蓋歷數起冬
至十九年為一章七閏以第七閏在冬至之前必章歲
至朔同日此其綱領也閏法歷宗通義曰回回歷西域
馬可之地阿剌必時異人馬哈麻之所作也其元起于
隋開皇十九年己未之歲其法以三百五十五日為一
歲歲有十二宫宫有閏日凡百二十八年閏三十有一
月又以三百五十四日為一周周有十二月月有閏中
凡三十年閏十有一月歷千九百四十二年而宫月甲
子再會其白羊宫第一日日月五星之行與中國春正
定氣日之宿值同其用以推步分經緯之度著凌犯之
占歷家以為最密元之季世其法始東齊東野語曰杜
征南長歷竊有疑焉如隱公二年閏十二月五年七年
亦皆閏十二月然猶是三歲一閏五歲再閏如莊公二
十年置閏其後則二十四年以至二十八年皆以四歲
一閏僖公十二年閏至十七年方閏二十五年閏至三
十年方閏率以五歲一閏如定公八年置閏其後則十
年以至十二年四年皆以二歲一閏失之愈䟽矣閔之
二年辛酉既閏僖之元年壬戌又閏僖之七年八年哀
之十四年十五年皆以連歲置閏愈䟽之甚至于襄之
二十七年一歲之間頓置兩閏蓋曰十一月辰在申司
歷過也尤覺其謬殆不可曉沈存中云近世精于歷者
莫若魏朴春秋日食三十六諸歷通驗密者不過得二
十六惟一行得二十七朴乃得三十五朴能不用算惟
古今日月食但口誦乘除不差一算至姚虞孫乃出新
意舛差不驗至宣和間方士魏漢津倡為黃帝夏禹聲
律身度之說不以纍黍而以帝指妄也通書少歷之始
謂之上元必以日月全數為始于前更無餘分以此為
端首由漢以来以歷數名家者惟太初歷以四千六百
一十歲為一元以八十一為分歲已盡都無絲髮之餘
重新起歷是時定十一月甲子朔旦夜半冬至日月合
璧五星如連珠乃新歷之第一日故謂之歷元漢元封
七年始當其時故改秦歷用漢歷改秦正用夏正古歷
十九歲為一章章有七閏八章三年閏九月六年閏六
月九年閏三月十一年閏十一月十四年閏八月十七
年閏四月十九年閏十二月若于後漸積餘分大率三
十二月則置閏每月三十日餘以日月會為一月則每
月惟二十九日餘每月參差氣漸不正但觀中氣所在
閏前之月中氣在晦閏後之月中氣在朔無中氣則為
閏月直指問曰扐按歷法十九年七閏為一章其間五
歲再閏者二餘亦不滿六歲故舉其大數曰五歲再閏
二十七章為一會三會為一統三統為一元四千六百
一十七歲冬至甲子朔旦無餘分此太元之歷法也是
謂天統千五百三十九歲甲辰朔旦冬至無餘分是謂
地統又千五百三十九歲甲申朔旦冬至無餘分是謂
人統凡元二百四十三章也大約論之西法行陽歷以
太陽為歲自今歲冬至至明歲冬至三百六十五日分
十二月三十日或三十一日為一月也所餘四分度之
日為三時積四年而為一日故每四年閏一日有閏日
之月無閏月之年中國以大隂為歷故有盈虚以月為
主而大陽節氣反分注于月之下大陽歷則以節氣為
主而朔朢分紀于節氣下矣
章蔀紀元歷之大槩積數也歷古法以紀蔀為宗從伏
羲先天甲寅積周一千八百一十四紀再入十五紀人
元一十有二蔀當癸酉蔀歲在己丑而生帝堯至甲辰
歲十有六即位越二十有一歲得甲子而演紀作歷是
年天正冬至日在虚一度按乾鑿度皇極經世及漢皇
甫謐所載並然堯在位七十二年舜五十年夏四百三
十二年商六百二十九年周八百六十七年秦莊襄終
二世四十三年前後漢合四百二十六年至太初一百
三年太初至唐開元甲子凡八百十七年開元甲子至
宋朝慶歷甲申凡三百二十一年三統歷七十六年為
一蔀二十蔀為一紀積一千五百二十歲凡紀首皆歲
甲寅日甲子即以甲子之日為初蔀名甲子蔀一也滿
七十六歲其後年初日次癸卯即以癸卯為蔀首二也
從此以後壬午為蔀三也乙酉蔀二十也是一紀之數
終而復始以今括而言之漢之章蔀紀元之說十九年
七閏而至朔同日謂之章七十六年四章而至朔同在
甲子日謂之蔀凡一千五百二十歲而至朔同在甲子
時謂之紀凡四千五百六十歲而至朔同在甲子年謂
之元此作歷之本也康節元會運世以年月日時為確
證以二六與五六相乘以通期自乘十二萬九千六百
之數符元其元無盡也此恒法也入歷自以盈虚質測
定之趙爽周髀算經二十蔀為一遂三遂為一首首四
千五百六十歲周髀云冬至日照三不覆九夏至照九
不覆三謂分十二方而言也又嘗按諸太西云自開闢
至崇禎甲申六千八百四十年依所製稽古定儀推之
止五千七百三十四年先儒胡一桂云伏羲神農去洪
荒未遠不當知夫羲農以前可以千計不可以萬計也
歲差黃道積差也今之法密于古矣元史郭守敬之
授時歷一以考測為主以至元辛巳前冬至日時分杪
為氣應以冬至距朔之日為閏應而歴代積年之法俱
廢矣以日為萬分分百為杪而歴代日法俱廢矣推其
歲日加氣應即来歲之冬至也以歲實加閏應滿朔實
去之即来歲之閏餘也以今考之古之歷自黃帝迄秦
末凡六改漢凡五改魏文迄隋末十二改唐高祖迄周
末十六改宋凡十八改金熙宗迄元末凡三改夫亦以
理與數揆之有不容不改者在也嘗考堯時冬至初昏
昴中日在虚七度漢元和三年冬至日在斗二十一度
晉大元九年在斗十七度宋元嘉十年在斗十四度唐
開元十二年在斗九度半宋改統天歷在斗二度元改
授時歷退在箕十度至近時嘉靖間冬至初昏室中日
在箕二度起堯甲辰至于今計年凡三千九百有竒度
之差已五十餘矣自漢鄧平改歷洛下閎謂百年後當
差一度漢末劉淇作乾象歷有歲餘之法晉虞喜始以
天為天歲為歲立差以追其變而算之以五十年退一
度然失之太過後何承天倍增其數約百年退一度而
又不及至隋劉焯折取二家中數為七十五年唐僧一
行大衍歷則八十二年宋統天歷則六十七年惟元郭
太史守敬及許衡王恂輩測景驗氣以至元辛巳為歷
元減周歲為三百六十五日二十四分二十五抄加周
天為三百六十五度二十五分七十五抄強弱相減差
一分五十抄積六十六年有竒而退一度定為歲差上
考往古則母百年長一下騐將来則每百年消一又推
自春秋獻公以来二千一百六十餘年凡四十九事而
不合者僅十事耳及至洪武中刻漏博士元統以洪武
十七年甲子歲前冬至為大統歷雖不用消長之法而
積分猶仍授時之制也然行之已久不能無差如正統
十四年己巳朔二至之晷有晝夜六十一刻之文正德
九年八月朔日食十三年五月朔日食歷官所報分抄
起復數俱不合嘉靖初掌欽天監事華湘奏自元辛巳
至元統上言時僅一百四十迨今則二百五十年授時
歷法每歲差一分五十抄約六十餘年差一度今合差
三度餘西法定以六十六年八閱月而差一度歷立經
度緯度日月食分各省時刻分杪可謂密矣又王曰俞
言每歲差一分三十五抄蓋日纏者日之行積三百六
十五日四分度之一而與天會是為一歲也月離者月
之行每日一周不及十二度十九分度之七積二十九
日九百四十分日之四百九十九而與日會是為一月
也日與天會者一歲一次而二十四氣由之以生然二
十四氣凡三百六十五日有竒而周則是與三百六十
外盈五日也月與天會一歲十二次而十有二朔由之
以生然十二朔凡三百五十四日有竒而周則是于三
百六十之中虚五日也日法者分一日為十二時又細
分為百刻又細分之則如四分歷以為九百四十太初
歷以為八十一大衍歷以為二千四十是也蓋取其便
於步推氣朔而已日何嘗有法乎斗分者斗柄指十二
辰而又細分為二十四氣又細分之則于太初以為三
百八十五大衍以為七百九十九是也今西法改萬分
百抄為六十抄以便于三分四分無竒零也要之本無
定法惟善推者得力在捷耳歲差二萬五千年而一周
約六十八年八閱月差一度崇禎時立局修歷玉山魏
太乙奉旨别局改修授時大統諸法已並用湯羅兩西
士立局講求而究不能定則當事無決之者北海薛氏
曰中歷不及西士者凡有數種一曰經星度差由於黃
赤道二極不同心星繋赤道而執黃道之部次以求合
故自洛下閎以及郭守敬諸名家測驗無符者一曰宫
分今古不同由於黃赤交道西行自有書契来春分日
纏角中漸西至進賢又至左執法于是而執一定之說
遂至寳瓶等十二宫皆差八度有竒一曰月將之差由
於節氣二者皆太陽行度也寧有節氣已到而月將未
到者乎一曰節氣之差由於均分平年太陽行度之有
贏縮定朔與交氣皆用之過宫之行豈二十四平除可
盡乎一曰推步不同中歷止于句股割圓而西分正弦
餘弦切線割線等八法二者其類不同粗細亦分焉能
一一符合一曰測景不同中歷測于二至西法獨重二
分太陽本輪既殊赤黃交極各異且青蒙差多焉能在
在不爽一為交食分數日食本于月影月食本于地影
即如大都之東近海清蒙差多西遠海清蒙差少非一
日之贏縮月之遲疾可無遺策也一為五星緯度經度
如二儀之朔望緯度如二儀之交蝕即如太隂犯昴太
隂犯土之類每九年一次十二月多然此天地之情也
偶爾目力所及暗隂互異豈遂得真也天道十年一變
實無時不變也今大統本于授時授時本于大明千二
百餘年于此矣焉得無差而西歷于萬歷癸丑方經改
定崇禎戊辰尚多測改其疏密可知也至于五星則自
張氏至今千餘年人未問及測步不合委之失行何以
西歷推其經緯更真于日月邪法更立正弦餘弦正切
餘切正割餘割等線始以三角對數法為測量新義詳
見天步真原爕曰列宿有進退度數有增減日月有上
跳下跳黃赤相距有遠近非特古今之不同究時時有
差變也未可立一定法算惟隨時測之乃凖耳
唐之水臬即考工之置𣙗眡景也匠人水地以縣置
𣙗以縣視以景為規此郝氏讀也故書𣙗或作弋玄謂
即臬通卦驗曰立八神植八尺之表考靈曜曰從上向
下八萬里故以八尺為法四角四中故須八神神即引
也伯厚曰神即垂非也宋天文志韓顯符造銅候儀之
制有九九曰水臬十字為之以水平滿而凖也
七襄有七易之說王道浚若谷曰七襄更肆者今占
步家將一夜昏旦五更中星分之為七由昏而遞曉中
星凡七易所謂七襄也若云自卯至酉是七時且專言
日晝之事如上文維天有漢監亦有光將謂日中見天
漢之光豈理也哉下章維北有斗西柄之揭則斗柄指
申蓋秋時也秋分晝夜均星行之次日與夜無以異故
曰終日七襄智按魏朴言日襄斗襄法甚詳蓋古時謂
旁曰襄二十八宿分四方方為七而星家以七曜細配
之或當時有此語而詩人借義言之此篇正多借義
距度言赤道與黃道相距也舊法赤道去黃道相距
二十四度西法考定二十三度今更考之得二十三度
一分蓋數千年而一遠一近者也太陽之行亦有高有
低蓋數千年而與世近又漸與地遠也
星土分野隋唐之志為詳然自西法圖成則兩戒之說
荒唐矣兩戒即兩界天文分野秘占所云鬼料竅青
田書本之相傳各有入度余求其說難通夫天常運而
不息地一成而無變以至動求合至静未易以齊此其
難通者一也若以形象所主必有相當氣類之應乃出
自然不應各有入度之限况天之一度當地之九千二
百餘里(細按經星天依徑七周二十二率算每度得五百五十五萬八千四百六十里)則天大
而地小尤礙脗合此其難通者二也且以輿地言之閩
粤交廣東通吳會謂之揚州實當中國之半而分星所
屬止斗牛女三宿則又地廣而天狹矣此其難通者三
也智嘗謂隋志載見南極老人星下尚有大星無數此
已明矣利瑪竇為兩圖一載中國所嘗見者一載中國
所未見者天河自井接尾箕盡垓埏萬方而分度界之
真可謂決從古之疑一行兩戒之論辨若縣河以今直
之皆妄臆耳其以北斗分野太極干支分野或自一術
云兩戒即兩界因天官書星茀乎河戒也今天法一度
當地二百五十里未見之星如海石火鳥金魚小斗曰
滿剌加星者滿剌加國始見也天官書曰甲乙四海之
外日月不占晉注曰甲乙主海外以遠不關中夏事故
不占也智按漢藝文志有海中占豈漢時亦有言海外
星者中國置之甲乙科而不問邪按晉志角亢氐屬鄭
兖州(東郡入角一度即魯地東平任城山隂入角六度泰山入角十二度濟北陳留入亢五度即東阿縣)
(濟隂入氐一度濟寧曹縣東平入氐七度)房心宋豫州(潁州入房一度汝南入房二度沛郡入房)
(四度梁國入房五度淮陽入心一度河南陳州魯國入心三度楚國入心四度)尾箕燕幽州(涼州)
(入箕十度即居庸關上谷入尾一度漁陽入尾三度右北平入尾七度西河上郡北地遼西東入尾十度涿郡)
(入尾十六度渤海入箕一度即登州樂浪入箕三度即高麗玄莬入箕六度即遼東鴨綠之分理廣陽入箕九)
(度即廣平府)斗牛女吳越揚州(九江入斗一度廬江入斗六度豫章入斗十度丹陽入斗)
(十六度會稽入牛一度臨淮入牛四度廣陵入牛八度即揚州泗水入女一度六安入女六度)虚危齊
青州(齊國入虛六度北海入虛九度濟南入危一度樂安入危四度東莱入危九度平原入危十一度菑)
(川入危十四度)室璧衛并州(安定入室一度天水入室八度即鞏昌府秦州秦安縣隴西入室四)
(度酒泉入室十一度今肅州衛張掖入室十二度今甘州衛武都入璧一度金城入璧四度臨洮蘭州武威入)
(璧六度燉煌入璧八度陜西沙州衛)奎婁胃魯徐州(東海入奎一度琅琊入奎六度青州安丘)
(縣高密入婁一度城陽入婁九度膠東入胃一度莱州)昴畢趙冀州(魏都入昴一度大名府鉅)
(鹿入昴三度屬順德府恒山入昴五度真定趙州廣平入昴七度中山入昴八度清河入昴九度屬廣平信都)
(入畢三度冀州安平入畢四度屬晉州趙郡入畢八度邯鄲縣河間入畢十度真定入畢十三度)觜參
魏益州(廣漢入觜一度越嶲入觜三度四川黎州蜀郡入參一度犍為入參三度屬四川嘉定州牂牁)
(入參五度巴屬入參八度漢中入參九度益州入參七度)井鬼秦雍州(雲中入井一度即忻州定)
(襄入井八度雁門入井十六度代州入井二十八度大原入井二十九度上黨入鬼二度即潞州)柳星
張周三輔(弘農入柳一度即陜州河南入星三度河東入張一度山西蒲縣河内入張九度在懷慶)
(府)翼軫楚荆州(南陽入翼六度南郡入翼十度荆州江陵縣江夏入翼十二度桂陽入軫六度)
(廣西桂林武陵入軫十度屬常德府零陵入軫十一度長沙入軫十六度又按經星二萬五千餘歲行天一周)
(進退跳躍故古今来各宿所距度分前後增減不一如天樞一星古離北極二度今更踰二度有竒嶲觜距參)
(三度今且侵入參二十四分方域所轄亦各以世殊如河西五郡雍也反屬于衛山西雁代本冀乃屬雍州職)
(方輿圖種種不一以地戒天者可以憬然矣)
通雅卷十一
