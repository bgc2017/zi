通雅卷三十八明方以智撰
宫室
凡前聽事古皆曰庿後曰寢儀禮庿即廟宫前曰廟
後曰寢今王宫之前殿士大夫之廳事是也虞箴曰民
有寢廟巧言之詩曰奕奕寢廟左傳曰鼠不穴于寢庿
猶後世俗言廟朝廟堂也死則異為宫而祭之有庿而
無寢謂之祖庿稱廟通謂之宗廟覲禮諸侯覲前朝皆
受舍于朝既□乃右肉袒于庿門之東乃入門右聽事
聽古作□後人作廳康成謂四時朝覲受之祖庿蓋不
知朝之為庿而誤以為宗庿也若果受之于宗廟則天
子不容負依南面矣爾雅曰室有東西廂曰廟無東西
廂有室曰寢無室曰榭廟皆有室猶今士大夫五架梁
兩㫄之房也廷(唐丁切)堂下南除也說文曰廷朝中也庭
宫中也古者廷不屋諸侯相朝雨霑衣失容則廢後世
屋之加广焉實無二也郭忠恕曰廷去聲庭平聲智謂
古初無庭字也古者朝寢堂室通謂之宫廷在堂下如
今朝賀皆在丹墀後人加广耳或者陛上之臺如今衙
堂作卷蓬乎殿本師行甬者殿後取意借為宫殿(定見切)
智按殿亦廷之轉聲廷之于殿猶陳之于田如雷電亦
作雷霆可證也師古讀朝廷如定田汝成笑其為方言
豈知古實有此音如莊子逕庭非去聲乎屋高巖通謂
之殿如霍光傳梟鳴殿前樹上古不分上下稱也明堂
亦通稱壇以稷配天故屋以文王配上帝齊有明堂乃
行在所也故孟子曰王者之堂神農天府黃帝合宫堯
衢室舜總章夏世室殷重屋九室十二堂皆說者類附
之
適室正寢也□古文說文从㝱省从宀爿牀也所寢
處也儀禮適室如適子之適謂正室也周禮王六寢注
路寢一小寢五京山曰隂數六也智按莊公薨于路寢
僖公薨于小寢内寢也路大也總言後寢之大曰路寢
指其房閒曰小寢或廂或别寢皆可曰小魯直詩公虚
采蘋宫行樂在小寢蓋謂别寢杜預揣以小寢定夫人
寢也今人訃曰終於正寢統言其在後堂耳陸放翁以
為誤則又誤矣
待漏院即朝房也唐之朝堂在宣政門之外儀衛志
文&KR1061;列于兩觀監察御史列于東西朝堂甎道傳點畢
内門開領百官入監門校尉唱籍序班于通乾觀象門
南入宣政門六典註曰棲鳳闕下即朝堂蓋若今五鳳
樓内皇極門外之兩廡也元和中置待漏院于建福門
外令百官朝以避風霜宋設待漏院于丹鳳門之右王
元之作記
左个左閒也北史李謐傳左个即寢之房也升菴以
為捲蓬智按捲蓬在前亦稱屠蘇所謂軒也个乃介字
左傳一个行李古畫相近个或為介音亦相轉如今有
件字亦介个之轉也凡曰介者閒也介在二者閒也聲
亦通
雝和周之二宫也譙周曰成王作辟上宫周器之銘
多有曰王在雝上宫辟雝蓋二宫名也古鼎銘又曰惟
三月初吉壬寅王在和宫大夫始錫作彝文曰王在辟
宫獻工錫章雝和也和宫殆雝宫之異名乎智按凡木
之衡植者曰和或曰桓和其辟雝之㫄衡一堂邪汲冢
載大庭小庭即正殿旁殿也和猶若雝之㫄殿也河間
獻王獻雅樂對三雍宫應劭曰辟雍靈臺明堂由三雍
宫可想二宫之稱蓋聽人稱之黃圖曰漢明堂在長安
西南七里靈臺在西北八里辟雍在西北七里河間對
三雍即此東都賦言赤水朱光清池泱泱左制辟雍右
&KR1390;靈臺辟雍象璧圜雍以水牛弘傳言漢明堂亦有璧
水李尤明堂銘云流水洋洋是也袁準駁蔡邕明堂辟
雍合論鍾繇傳言辟雍非大學甚明戴埴以魯因泮水
作宫非學校也漢儒半水之說甚妄合溪升菴暢其說
因此明三雍宫之說而雝和為二宫明矣說文作廦廱
解曰廦牆也廱天子享宴廦廱也魯詩解云騶虞文王
囿名辟雍大王宫名也王制漢時筆也既曰辟雍而頌
曰西雍考古圖又有胥雍則辟雍西雍胥雍皆為宫名
無疑
商中商庭西庭也郊祀志作建章宫其西則商中數
十里如淳曰商中商庭也師古曰商金也序在秋故謂
西方之庭為商庭
内中猶唐言南内今言大内也漢元封二秊甘泉宫
内中産芝注内中後庭之實此解已拘蓋猶今言大内
也爾雅其内謂之家官家則曰大内唐詩月明南内㪅
無人人謂或稱西内非矣唐三内西内太極宫東内大
明宫南内興慶宫孔光傳供養行内師古曰行在所之
内中也按天子在宫何言行在所當是班行之内或曰
大行行禮次也
乞活臺古之吹臺今之繁臺也陳畱風俗𫝊曰倉頡
師曠城上有列□吹臺北有牧澤中出蘭蒲土多儁髦
衿帶俗稱蒲關澤梁王增築以為吹臺城隍迻滅略存
故跡阮籍詩駕言發魏都南向望吹臺簫管有遺音梁
王安在哉晉世喪亂乞活憑居削墮故基遂成二層上
基猶方四五十步高一丈餘世謂之乞活臺又謂之婆
臺城梁水經此有隂溝鴻溝之稱焉按此臺在浚儀縣
續述征記以睢陽為師曠城言郭緣生踐迻門升吹臺
酈道元非之謂此乃梁氏之臺門魏惠之朝居非吹臺
也文昌襍錄曰東京記天清繁臺梁孝王之吹臺後有
繁氏居其側里人呼為繁臺李白嘗登之吹去聲
睢陽虎圈臺即蠡臺也司馬彪郡國志睢陽縣盧門
亭有蠡臺續述征記曰迴道似蠡則當讀為螺矣酈氏
非之闕子宋景公登虎圈之臺援丸牛之弓射之矢踰
孟霜之山則蠡臺即虎圈臺也御覽引闕子文選鮑照
詩注皆作西霜惟藝文類聚作孟霜之山睢陽梁孝王
封國今歸德府也
&KR0008;門别門也前侯王表周有逃責之臺服虔曰周赧
負責逃此劉德曰洛陽宫謻臺是也(音移韻會音侈)文選謻門
曲榭謂别門也晉載記劉曜𫝊謻門旦空智考石林燕
語東華門直北有東向門與内東門相直謂之謻門而
無㮄内香藥庫在謻門外伯厚曰謻門始標額于熙寧
&KR0008;即謻公紹引陸雲與兄書云曹公所為屋折其謻堂
不可壞直以斧斫之方子謙又引陸雲集云曹公有謻
塘劉孝綽詩反景照謻塘智謂塘何用斧折必刻誤而
子謙誤引也說文誃離别也簃閣邊小屋也徐鉉引爾
雅樓邊小屋解誃臺集韻簃通作誃則誃即爾雅之簃
乎如此止當讀移而音侈音多則古多有迤池二音也
多見其不知量古作㩼與祗禔通迻&KR0034;从多可推也又
按爾雅屋上薄謂之筄連筄謂簃韻會字彙何以不詳
引爾雅而且遺失筄字
夏屋屋兩下也屋翼一名摶風一名兩徘徊鄭注檀
弓曰夏屋今之門廡也兩下為之四阿今之四注屋殷
人始為四注屋即重屋復窄也疏曰復窄重承壁材智
以為雙簷也夏后之屋南北兩下而已周制天子諸侯
得為殿屋四注卿以下兩下則南北有&KR0764;而東西有榮
是以燕禮言東霤而大夫士禮則言東榮也若詩之夏
屋渠渠則指房俎矣其下處謂之霤在傍謂之榮演繁
露曰榮翼也今謂之兩徘徊四注則曰東西霤今謂之
金廂道士冠篇賈公彥疏榮屋翼也即今之搏風也伯
厚作博風凢夫曰軒曲輈藩車借為堂垂檐下别起敞
房曰薄水陸游作撲水李翊作泊暑
庭燎庭陛設火也石勒作大庭燎兩層下層可置二
十人曾以油傾燒死今皇極殿前置六庭燎于陛階之
間如小亭上覆琉璃瓦傍如窗櫺表以紙内建大燭營
衛之士自午門外别用蘆薄麻稭作三葼架以一炬然
之詩注燎去聲廣韻通平去
罘罳網綴交疏也明堂位魯大庿之飾山節藻梲復
庿重簷刮楹達鄉反坫出尊崇坫康圭康音抗疏屏注
屏謂之植今浮思也刻之為雲气蟲獸如今闕上正義
疏刻也漢時謂屏為浮思天子外屏匠人注云城隅謂
角浮思也漢時東闕浮思災浮思小樓也文紀七秊未
央宫東闕罘罳災注罘罳謂連闕曲閣渭陵延陵園門
亦有罘罳加网狀其雕刻櫺櫳宫闕屏門皆有之即楚
辭所稱網戶朱綴刻方連也蘇鶚曰師古釋名釋罘罳
皆誤按謂織絲唐文宗實錄甘露之變出殿北門裂斷
罘罳而去温庭筠補陳&KR1061;帝書罘罳晝卷閶闔晨開皆
非曲閣屏障之意程大昌兩存之智按宫闕上拱斗雕
櫺用銅絲帖金網之下用黃絲作網垂于楹檻上下皆
可謂之罘罳刻版網綴總象罘罳元稹詩網索西臨太
液池注網索在太液池上學士候對於此蓋隨駕張設
耳元美竝未細閱古人以網解罘罳之意將但以為照
墻乎夫古號疏屏則屏樹之間亦必栥拱雕刻網綴故
呼罘罳漢災實指此類至唐宋則真有網索寧責其不
用邪升菴言籒文作罘□釋名作&KR0034;思其曰覆思則舊
注訓也
屋極謂之柍桭屋極屋棟也子雲賦日月纔經于柍
桭(音央辰)服虔曰柍中央也桭屋梠也韋昭曰宸屋霤也
天子之居曰楓宸今言宸極宸屋上棟隆之所居也舊
說帝居惟楓修大可構故曰楓宸此義亦牽強楓木豈
可作柱此語不見經文人以楓丹因丹扆丹宸遂用楓
宸耳
&KR1876;樓闕兩觀也元志闕南曰崇天北曰後載東曰東
華西曰西華崇天兩觀皆三&KR1876;樓琉璃瓦飾簷脊直有
大明門在崇天門内今北東西三宫俱因元舊不改脊
直謂立金寳瓶也
植立表坊曰桓門柱之植立曰桓(戶官切)雙桓曰桓門
漢尹賞𫝊時紅陽長仲輕俠浩商殺義渠長少秊探丸
為彈分赤黑白賞選三輔高第為長安令作虎穴捕少
秊惡子内之瘞出寺門桓東舊亭大版貫柱四出名曰
桓表縣所治夾兩邊各一今猶謂之和表師古曰即華
表揭著姓名有桓東少秊場之歌曰安所求子死桓東
少秊場桓門之東戮人處也桓門亦謂和門亦謂華表
桓譚新論晉中經簿作華譚桓和華一聲也古通而今
分周禮曰以旌為左右和之門唐禮講&KR1061;建旗為和門
謝惠連祭古塚序曰兩頭無和俗云懷頭版和訛為懷
也諸侯葬植桓楹穿中為鹿盧以縣率下棺天子&KR0830;斵
石為碑以為鹿盧記曰公室視豐碑三家視桓楹後人
效之因刻碑以志墓曰桓碑桓圭則以其博直如桓也
别作瓛篆作□从回不从亙
佁蹷之機即門内之畿也毛傳曰畿門内也讀詩記
曰韓愈詩白石為門畿以畿為閫吕覽曰出則以車入
則以輦務以自佚命曰佁蹷之機高誘曰佁丑吏反至
也蹷機門内之位馮嗣宗曰畿機同姑因此以存漢說
其實詳吕本意與下文爛腸之食伐性之斧句類則何
必如此拙解
兩㫄貼方曰棖門中可橛關者曰闑闑古臬字鄭玄
曰闑古文作槷熱省聲說文曰臬从自从木射準的也
李陽冰曰劓省聲爾雅棖(宅畊切)謂之楔(先結切)橛謂之闑
(魚列切)又樴(音特)謂之杙在牆曰楎在地曰臬此等甚混以
經傳考之槷植木于地也故亦謂橛亦曰弋考工曰置
槷以縣可見謂槷為橛為弋則可謂閫為臬則不可夫
禮所謂棖者門兩㫄長木今謂貼方陸德明曰兩㫄木
楔是也禮所謂臬者門中關木今所謂□古詩謂扊扅
俗謂之直拴其横者呼為槓小者謂拴其門大則須直
立木作拴也闢門雖不設闑而闑之位存君出入中門
則當闑也介拂闑以佐君也大夫中棖與闑之間則加
遠也士介拂棖則逾遠矣冠禮筮日席西闑西閾外闑
之不可謂閫明矣閫即閾門限也又作梱說文曰梱門
橛也此由不知橛為直立之義耳古者門通車故中必
去限故為短限餘則有連限者禮行不履閾謂當跨過
之也說文楔櫼也櫼精廉切徐鉉曰即尖字戴氏非之
云櫼古砧字夫安知古不二音乎
門限曰切一曰門榍漢趙后傳切皆銅沓冒黃金塗
謂門限也閾之上稜為切說文□一曰門榍先結切智
永作鐵門限
結艸木為小廬曰菴廬直翁曰圜屋集韻或作蓭通
作菴古無庵字鄭玄釋諒闇曰讀如䳺鶉之䳺猶廬也
菴是菴閭耳後漢皇甫規身入菴廬巡視三軍感悦漢
胡建傳注區者小室之名若為菴屋之類北周武帝攻
北齊設柏菴其遺也升菴引蜀都菴藹王充菴丘至晉
有菴慢菴閭之語獨不言皇甫之菴廬邪又欲用古篆
之葊石鼔文之&KR0034;元人止菴印章之盦有漢之菴字不
用而及此支矣
冬穾窔□複室也招魂曰冬有穾夏夏室寒些注謂
複室也史記上林賦巖穾洞房漢書作巖突師古曰如
竈突也何費力邪林鉞引作子虛非矣說文窔□窔深
也音杳廣韻爾雅室東南隅謂之窔俗作穾而黃公紹
韻會嘯韻載穾字引莊子鶉生于穾九辨冬有穾智按
是不知穾夏為窔厦而又以招魂為九辨也徐無鬼鶉
生于穾齊物論宎者咬者宀穴近也
倉琅根椒圖鋪首也嬾真子曰杜牧之花萼樓詩云
千秋佳節名空在承露絲囊世已無唯有紫苔偏稱意
秊秊應得上金鋪金鋪出甘泉賦云排玉戶而颺金鋪
注云金鋪門首也智按門之鋪首所以銜環者鋪平聲
哀帝元壽中孝元廣殿門龜蛇金鋪鳴童謠曰木門倉
琅根注倉琅根宫門銅鍰也鍰讀與環同椒圖龍之一
子似螺師其閉戶故立椒圖于門漢注音鋪去聲一曰
螺首
夾門堂曰塾因為家衙為謁舍三輔黃圖曰未央宫
外有塾門外舍也臣来朝君至門外當就舍㪅熟思所
應對之事古今注亦云塾之言熟也孫炎曰夾門堂周
禮考工匠人門堂三之一注以為塾□貨志春將出民
里胥平旦坐于右塾鄰長坐于左塾師古曰門側之堂
曰塾又禮記家有塾注古者仕巳老歸教于里閭朝夕
坐門側之臺謂之塾集韻或作&KR0146;&KR0146;贅矣王莽𫝊有里
區謁舍升菴以不宿客為里區宿客之舍曰謁舍智按
謁舍猶今客坐也衙門有候謁廳里區總言里中區也
管子有士舍注士謂里尉每里置舍使尉居焉
重轑猶重櫟言其密互也張敞傳得之殿屋重轑中
蘇林曰重棼也音老師古曰今之廊舍一邊虛為兩夏
者按轑為車蓋弓此當是橑說文曰橑椽也楚辭蘭橑
孫愐曰橑簷棼亦椽桴也吳志太史慈傳射賊貫賊手
著棼時賊攀樓也棼橑之間何以藏人乎褚少孫載曼
倩識騶牙之事言得之重櫟中重櫟欄楯之下重欄也
櫟音歴與轑讀了相轉耳或曰櫟音藥引子美藥欄非
光門即横門長安北出西頭第一門也三輔黃圖棘
門在横門外水經注引西三門曰雍門又曰函里門又
曰光門又曰突門王莽改横門為霸都門左幽亭如淳
曰横音光則兩存横光二門乎蓋古庚韻通于陽韻横
讀曰黃訛為光耳吳人至今呼横為黃
蒿宫猶言茅茨土階也蒿柱或曰蒿宫言茅茨意耳
必如大戴禮言周時德澤和洽蒿茂大以為宫柱名曰
蒿宫此則奇矣然宋人小說言粤中有大蒿甘艸笳梗
皆可作柱
屈柱趺瓦柱頭之斗拱瓦筩相交承者也水經注文
昌殿文石為基一基下五百武屈柱趺瓦悉鑄銅為之
箋云屈當為屋智按是拱斗月牙之短柱也其文與趺
瓦相對趺瓦謂如足趺相躡即夗央筩瓦也洹水逕鄴
建春門外有石梁矩螭趺勒甚佳亦言其相承躡之形
也
樸角猶白屋也淮南子曰堯樸角不斵素題不枅董
逌跋韓退之徐偃王碑徐放所書其曰故制樸角昔人
嘗改集中為桷字愈蓋用淮南語也桷榱也
覆海藻井也一曰鬭八一曰愚項存中曰屋上覆撩
古人謂之綺井又謂之覆海今令文文中謂之鬭八吳
人謂之愚項唯宫室祠觀為之智按藻井乃今之拱斗
一曰升斗若覆撩則古之棼橑屋椽也薄版曰望版或
用望甎存中蓋謂重出之飛簷耳升菴以為天花版蓋
鬭八謂承仰版之拱斗也其形似之元有盝頂殿盝頂
之制三椽其頂若笥之平今所謂燕窩制也常居上有
承塵今曰仰塵劉龑昭陽殿以金為仰陽銀為地面
士夫閥閱之門亦謂之闕唐宋敬則以孝義世被旌
顯一門六闕相望又楊炎祖哲父播三世以孝行聞門
樹六闕闕言額也又尹仁恕曾祖養祖怦父慕先一門
四闕史功臣表明其等曰伐積日曰閱漢書齎伐閱上
募府後因作閥閱元之品制有爵者為烏頭閥閱册府
元龜言閥閱二柱相去一丈柱端安瓦筒號為烏頭染
即為之闕柱端之筒謂之㧺頭又曰護朽陸文量菽園
雜記引博物志虭蛥似龍而小好立險故立于護朽上
所謂露柱也
竈額竈突也都竈大竈也陳晦伯引莊子仲尼作春
秋老&KR1451;踞竈觚而聽之問何書曰春秋也困學紀聞曰
竈觚竈額也何孟春記宋人曾以竈觚為窔奥智謂觚
猶隅也韻會曰鄭武公掘突突竈囱也荅賓戲曰墨突
不黔桓譚新論稱淳于髠言曲突徙薪人為徐福上書
亦用曲突謂烟時突出也說文突(徒骨切)犬從穴暫出也
□深也深今作深一曰竈䆦从穴从火从求省(式鍼切)凡
夫曰□□溷用&KR0034;或是从灰會意智按六書故作□引
商頌穼入其阻說文作□毛氏曰深也疑即穼字作□
無義俗謂深黑為窨穼凡夫急詆戴氏忽從戴奇矣又
改從灰吳敬甫作突从穴&KR0931;(音㕓)謂突乃屋深而借為深
遠深乃桂陽水名耳智謂水名深正以其深也借水借
屋何異乎竈門亦可稱竈突矣五行志元鳳元秊燕王
宫豕出圂壞都竈師古曰圂豕牢也都竈烝炊之大竈
也金史胡剌即竈突也突亦未必从犬从犬許之臆也
石承礩礎也尚書大傳曰庶人有石承當柱下而已
不外出以為飾此今之石顙也柯古言羅公遠隠形于
石磶中是唐人謂礎為磶
甓裓今之甃地也伯厚引堂涂注曰漢時明堂涂為
令甓裓(音零壁階)令甓則今之塼也裓則塼道也智按鄭注
考工記階前若今辟裓分其督傍之修以二分為之峻
中央為督欲去水故中峻而邊迤也漢尹賞傳以令辟
為郭爾雅瓴甋謂之甓說文曰瓴甓也墼瓴適也郭氏
曰即今甎㼾也&KR0146;累以甎㼾為障按瓴甓即今甓瓴本
仰瓦之溝也所謂建瓴也塼壞曰墼壘砌曰甃甃地中
平四邊必通&KR0764;匽則亦溝意也今街道及庭院多以磚
側累之園亭有累瓦成水紋者取其濾水有似于瓴中
飽邊庳匠呼曰鰿魚背此之謂瓴甓裓裓陔階皆通用
央瀆匽豬隂溝也漏井滲坑也匽(音偃)隠曲也傳曰規
匽豬周禮曰為其井匽鄭氏曰匽豬&KR0764;下地今陽溝升
菴曰漏井今滲坑匽豬今隂溝御覽引莊子逸篇羊溝
之雞稱按荀子有央溝魯靈光賦言澧騰涌于隂溝今
以塼墁下溝曰隂明作溝者曰陽地官注謂御溝植楊
曰楊溝中華古今注曰羊喜觸藩為溝隔之曰羊溝此
皆強說也荀子入其央瀆注中瀆也即人家水溝央羊
楊皆陽之借聲
屋頭&KR0146;頭也湘素襍記曰李濟翁云如厠為屋頭一
說北齊文宣帝怒魏郡丞崔欽鑽以&KR0146;汁沃頭因謂之
&KR0146;頭庚桑篇觀室者周于寢廟又適其偃焉注偃謂屏
厠也屏厠則以偃溲此但小溲于偃處耳
凢兩夾之間曰厠溷厠其一名也武帝據厠見衛青
時巳為大將軍亦不應如此凢言厠者皆為其在兩物
之間漢文居霸北臨厠使慎夫人鼔瑟韋昭曰高岸夾
水為厠水經曰今白鹿原夾二水矣霸水自北原来合
滻也智按金日磾奏厠心動乃遇莽何羅蓋宫殿中之
夾合處師古曰奏向也智謂奏即湊字又與趣通以淮
南指趣即指奏也若晉景公之張如厠陷管寧遇海風
念嘗如厠不冠劉季和如厠過香爐劉實如石崇厠反
走王敦食棗郭璞設醊銜刀則真溷矣
堊塈圬墁也山海經陸䣀(音跪)之山其下多堊大次之
山其陽多堊今本艸則載白墡以嫌白惡字改為墡不
知乃白堊周禮祧則黝堊之匠人白盛蜃灰也揚雄傳
&KR0008;人注古之善塗塈者塈今之仰泥也智按俗作雪洞
承塵多用仰塗之法說文引杇槾或从土唐虢國召工
圬墁取螻蟻蜥蜴記數言其上下四周密緻也伯温因
周惡夫印并謂惡堊亞為一本作□
嘖室即衢室之遺也漢有交午亦謗木也管子對桓
公黃帝立明臺之議堯有衢室之問舜有告善之旌禹
立建鼓之朝湯有總街之庭以觀人誹武王有靈臺之
復公曰吾欲效之名曰嘖室以東郭牙為之即謗木建
鼓之意也崔豹古今注荅程雅問堯謗木曰華表木形
似桔槔大路交衢悉施焉秦除之漢復修今西京謂之
交午木注服虔曰堯作橋梁交午柱頭交午作工以子
午為直或曰交衢之柱下有撐木者是也今諫鼓猶存
唐垂拱置四銅匭塗以方色列朝堂以給事為理匭使
宋雍熙元秊改匭院為登聞院至道改為登聞檢院天
聖七秊置匭函又置檢理使以中丞為之建炎從李綱
言詔隷諫院今時登聞鼓日以一科員直之漢有皂囊
書版亦士傳言之意也凢章表皆啟封言密事得皂囊
光和元秊詔蔡邕陳政要以皂囊封上禮儀志冬夏至
八能士書版言事封以皂囊送西陛跪授尚書晉元會
設白獸樽獻直言發此樽飲酒乃杜舉之遺式也唐顯
慶置嘉石垂拱時許撾鼔立石者御史受狀為奏長安
故宫闕前有唐肺石尚在長八九尺形如垂肺肺主聲
聲所以達其冤也四色匭是武后置代宗詔不許匭使
閱投匭人文狀開元十九秊正字于休烈奉表投丹匭
招諫匭也杜甫進三賦投青匭延恩匭也高郢建造寺
投丹匭李渤孟簡俱曾以知匭事稱渤言事大者以聞
次白宰相下以移有司有司不當許再納匭詔可此有
體之言也
唐有甲庫藏奏鈔之地也龐元英文昌雜錄曰如令
甲令丙程大昌曰唐中書門下吏部各有甲歷凡三庫
以若干人為一甲在選部則名團甲太和九秊勅六品
以下自稱舊官皆下甲庫檢勘有無正元四年吏部奏
三庫勅甲又經失墜乃至制勅旨甲皆被改毁宋時有
勅甲旨甲之稱猶今言底言案也遼史有架閣庫管勾
元有左右部架閣庫即唐之甲庫也宋人諱貞元為正
元
街彈在鄉之旗亭也過所猶今之逓舖也里宰以歲
時合耦于鋤注鋤者里宰治處也若今街彈之室在街
置室檢彈一里之民于此合耦使相助佐金石錄漢都
鄉正街彈碑在汝州界故昆陽城中歲月略可觀蓋中
平二秊正月而其額題都鄉正街彈碑莫知其為何碑
也水經魯陽縣有南陽都鄉正衛彈碑平氏縣有南陽
都鄉正衛彈勸碑隸釋亦以為衛彈碑蓋未考此注也
酸棗令劉然碑云愍念烝民勞苦不均為作正彈造設
門㪅司關以節傳出之注傳如今移過所文書智以過
所今驛逓小逓即舖兵舖逓也因以過所文書亦名過
所司布市以次序分地注次謂吏所治舍思次介次也
若今市亭然張平子西京賦廓開九市通闤帶闠旗亭
五重俯察百隧周制大胥今也惟尉注漢宫闕疏曰長
安立九市其六市在道西三市在道東史記褚先生曰
臣為郎與方士會旗亭下介次市亭之屬别小者也遺
人十里有廬三十里有宿注廬若今野候徒有庌也宿
可止宿若今亭有室矣疏漢時野路候迎賓客之處皆
有庌舍與廬相似漢法十里有亭有三老人皆有宫室
故引以為況也今所謂亭則獨立柱空敞而已國語畺
有寓望注境上有寄寓之舍候望之人
䒃梁浮橋也秦始皇作浮橋見春秋後傳史記秦昭
襄五十秊初作河橋元和志河陽浮橋駕黃河為之列
船亘&KR2460;通典曰孟津亦曰富平津杜元凱造浮橋東晉
有朱雀浮桁與丹陽竹格驃騎為四航孝武寧康元秊
除四桁税唐六典造舟之梁四河三洛一河則蒲津太
陽明津洛則孝義也段國沙州記吐谷渾于河上作橋
曰河厲
絙橋縣度也釋法顯曰葱嶺入北天竺路臨新頭河
度七百渡梯躡縣絙過河漢之張騫甘英皆不能至也
酈道元曰罽賓之境絙橋相引郭義恭曰烏秅之西有
縣渡之國引繩而渡高仙芝恐士卒憚險令人詐為阿
弩越城守者迎降云阿弩越赤心歸唐沙夷水藤橋已
斫斷矣即弱水通吐蕃之路也藤橋其所謂縣度者乎
今貴州通雲南過盤江橋江急兩岸以鐵繩架橋峨眉
山西有鐵索橋子美詩卻背五繩橋伽藍記言鉢盧勒
國向烏場鐵瑣為橋縣虚為度烏蒙有索橋升菴言繩
上施木筒以解西域度索尋橦之語
行馬梐枑也宋謂之&KR1166;宫府門設之古賜第亦門施
行馬今曰欓衆宫闕用朱官寺用黑宋以来謂之&KR1166;東
京夢華錄官司於御廊安立黑漆&KR1166;路心安朱漆&KR1166;是
也六韜所謂扶胥即行馬也其行軍施于營之四周者
謂之拒馬槍
牢籍牢筴也莊達生篇祝宗人玄端以臨牢筴說彘
牢豕室筴木欄與柵通列子仲尼篇長幼羣聚而為牢
籍注即牢栅今人皆呼木欄為木栅則莊子之筴竟當
讀栅其音近色
井幹言闌干縱横也或謂之銀牀說文□井垣也从
韋取其帀也倝聲隸省作韓今作榦或作幹文選謝玄
暉詩注銅雀臺一名井榦樓漢書武帝立井榦樓高五
十丈音韓師古曰積木高于樓若井幹之形也井幹井
上木欄也亦作韓其形四角或八角又謂之銀牀皆井
欄也揚子重黎篇或問茅焦歴井榦之死司馬注曰謂
始皇殺諫者二十七人積之如井榦支矣京山解井卦
言曾見古井以木交午疊起成井曰井幹
團焦團標也北齊書神武徙并州抵邑人龐氏團焦
中團標也焦弱侯曰標音瓢今人曰團瓢謂為一瓢之
地也
方中斥上也張湯傳治方中注陵上土作方也或言
斥上其曰温明題湊者東園温明形如漆筩開一方畫
之以鏡置中縣屍上題湊者梓宫便房黃腸題湊以栢
木黃心頭皆向内題頭也
下里蒿里田延秊傳積貯諸下里物孟康曰死者
歸蒿里葬地下故曰下里其曰下里巴人之歌即蒿里
薤露之類也古人好挽歌以為適顔延之挽歌酒市桓
伊善歌挽歌袁山松道上行殯亦謂好此聲也王商歌
□露周舉病之□即薤薤露蒿里皆下里挽歌蒿里說
文作薧里□當作䪥
羨道今謂之發圈劵堂墓前明堂也俗為劵臺史記
共伯入釐侯羨沈自殺羨音延始皇紀畢已藏閉中羨
下外門盡閉仙人有羨門子其居於羨道者乎發圈(去聲)
謂如橋衖也程大昌言鐵劵形如半破木甑有四孔穿
縚其文于面鐫陷金其所謂向山買地之劵乎堪輿有
劵臺之說清異錄亦言葬家用朱書鐵劵甃方石二尺
曰劵臺貧者謂之土筵席智按何子元云墓前明堂亦
名劵堂朱子言初不曉後見唐詔改名即研北雜志所
言也
碑額之圜空所以堋也古碑文額多有圓孔金䪥琳
琅疑之禮記豐碑桓楹注甚詳蓋竪石鑿竅貫木縣堋
後乃書題死者之功績于石智按今用繩布甚便而圜
孔者多是漢碑豈漢猶存此禮乎今以獨題名諡曰表
詳誌生卒如銘誌曰碣兼題哀辭曰誄碑有名石闊者
夷白齋詩話引古樂府石闊生口中含悲不得語亦作
石闕歸田錄言闕口庿呼豁口大王故知闕闊通聲蓋
石闕即石郭石郭亦碑石也古人通借如此
野狐落即宫人斜春明退朝錄云唐内人墓謂宫人
斜無功曰唐以前已有之隋煬帝葬宫人有玉鈎斜在
江都治西智按青藤路史云唐宫人葬處名野狐落蓋
地之偏斜者皆呼斜如褒谷斜谷以斜名樂府有狹斜
宫人葬處其地亦名斜故因謂之
負下即霸下文選曰負下未易居蓋龍之一子為負
屭好負重故處碑下轉其聲為叭嗄遂曰霸下又曰負
下郝氏曰負與背聲相借猶垻之音霸也或曰負貝之
訛
蚩尾或作鴟尾祠尾鴟吻蘇鶚曰蚩海獸也漢武作
柏梁有上疏曰蚩尾水精能避火災顔子推曰東宫舊
事呼鴟尾為祠尾又呼為鴟吻黃朝英按倦游雜錄言
漢以宫&KR2204;多災術者言天上有魚尾星宜為象冠屋以
禳之陳書三公黃閣聽事置鴟尾蕭摩訶以功寢室并
置鴟尾北史宇文愷傳云自晉以前未有鴟尾江南野
錄用鴟吻此直一聲之轉必欲改蚩字又牽與蚩尤辨
水陸獸則曲矣大業雜記乾陽殿鴟尾高百七十丈石
林燕語以設吻者為殿
巖廊峻廊也董仲舒傳舜遊巗廊李義訓曰屋垂曰
宇宇下曰廡步檐曰廊峻廊謂之巖後漢人嘗用之羽
林郎一名巖郎後志注曰言從遊獵宿巖下室中自程
大昌合引一處而博學家竟以巖郎即巖廊此因宣示
帖廟廊省广作郎而誤也
承&KR0764;謂之筧程大昌曰說文&KR0764;屋水流也堂中有天
井處智按說文屋水流也竝無下語天井乃院中露處
解&KR0034;反支老學菴筆記曰臨江蕭氏五代時祖仕湖南
亡命匿人家&KR0764;槽中江湖謂&KR0764;為筧世世祠筧頭神戴
氏筧一作梘(古典切)古作建建瓴是也檀弓疏承&KR0764;以木
為之宫中以銅用行水俗呼閣漏方言之□即&KR0764;儀禮
東&KR0764;門内&KR0764;月令祀中&KR0764;注古複穴開上取明澑雨因
名室之中庭為中&KR0764;左傳士季三進及&KR0764;杜佑皆引穴
居為說迂矣說文别之為&KR0146;智按大堂接軒中有水筧
即中&KR0764;也
巴飛柂即笆犂也或作芭籬亦呼搶籬即古之儲胥柴
離也長楊賦儲胥注以為竹搶纍愚按纍與籬音近
相通通俗文曰柴垣曰柂木垣曰栖南土悉押竹&KR0034;為
之斜織者曰巴飛柂廣韻押籬壁也史張儀傳注芭犂
即織木茸為葦蘺今江南曰笆籬籬又作攡攡竹亦名
笆謂可作笆籬也博雅欏落亦謂籬也說文柴離徐鉉
曰樹豎散木為區落今世皆作巴唐薛用弱集異記劉
方玄宿巴陵館廳其西有巴籬因籬落用聚落屯落比
落附落屯落見管寧傳比落見後漢書姜詩傳仇覽傳
廬落注今人謂院為落前王子侯表江陽侯仁坐役使
附落免師古曰有衆落来附者輒役使之非法制也
後之用儲胥者猶言御苑也揚雄長楊賦云木雍槍
纍以為儲胥吕延濟云槍纍作木槍相纍為栅也蘇林
注云木雍栅其外又以竹槍纍為外儲也顔師古曰儲
峙也胥須也以木擁槍及纍繩連結以為儲胥張衡西
京賦云既新作于迎風加露寒與儲胥注云武帝先作
迎風館後加露寒儲胥二館沈約應教詩云南贍儲胥
觀北望昆明池李義山詩云風雲長為護儲胥宋子京
傷孟昭圖云密疏叩儲胥又思歸老云至今三藉在儲
胥又荅朱彭州云九番官□老儲胥又讀春詞云蒼龍
驅暖入儲胥
麗譙譙樓也原父之解不必矣陳勝傳戰譙門中注
師古引巢車謂城樓為譙樓卻掃編曰劉原父以為陳
北門通譙郡故曰譙門智按莊子有麗譙注譙樓也趙
充國木譙注譙樓也則當時實有此語不必強為别訓
升菴引譙樓為呵譙晦伯譏之是也
僧㜑窣堵波者鴈塔也段成式曰慈恩寺鴈塔題名
自張苔始柳氏序訓言韋肇始董逌跋石氏所得陳昭
題名曰苔登科在天寳陳昭所書在開元九秊考封氏
記自神龍以然矣柳在中和秊則廢而復興也馬懶真
子曰宋宣和初柳瑊集刻之石不載鴈塔本末蓋玄奘
貞觀三秊取經至十九秊正月還居洪福寺翻譯四歲
于晉昌里建大慈恩寺永徽二秊師造甎浮屠以藏梵
本言王舍城有僧㜑窣堵波唐言鴈塔也昔此地伽藍
食鴈犢鹿三淨食有鴈飛墮應供者僧感泣建塔埋之
故云太宗製聖教序皇太子又製還聖記弘福寺懷仁
集右軍字勒二文于碑及鴈塔成褚遂良乃書二帝序
記安碑塔上遂為遊人地智又按外國志于闐死者火
化共葬一塔云佛見鴈死以沙葬之稱為鴈塔則又一
說也中國亦有以訛傳訛之事況外國乎梵言浮圖聚
相也或稱浮圖沙門或稱桑門有云甎塔始此蓋自北
魏矣孫愐收塔于合韻徐氏新附說文許慎止有荅小
未也凢夫曰借為應聲智按詩有聽言則荅爾雅俞畣
然也都俞然否皆應詞畣即荅也今遂製墖
曰十六角曰七級皆塔也毆陽跋永樂十六角題名
曰十六角者庸俗所造佛塔其後又書云進十六角鎮
國大浮圖而後魏時又有常山義七級碑
精廬猶精舍也廣川跋御史臺精舍記唐崔湜撰湜
謂佛之所舍摩騰至洛建精舍為始誤也包咸東海立
精舍教授此在西漢末魏武嘗曰譙東五十里築精舍
徐庶折節學問精舍阮孝緒以鹿車為精舍徐伯珍立
精舍蒙山陳實立精舍講授戴顒立黃鵠山竹林精舍
張漢直弟出精舍遇之古人于其居也以是名之蓋精
舍言精一齋心也智謂凡屋之傍齋即曰精舍言潔也
姜肱傳其盜謝肱于精廬亦是其讀書處今指蘭若
反坫與臺門回阿相連凢壘土甓成臺可閣物者皆謂
之坫說文以坫為屏誤也朱子云程泰之小論可取
因看筆談云有人誤以屏為反坫後見說文坫屏也因
問泰之曰存中辯是然不是某人誤乃說文誤耳按筆
談引黃東發以明堂位反坫出尊崇坫康圭士虞禮僎
于西坫上則累土而為之皆可名坫疑鄭注坫在兩楹
反爵其上為非智怪存中不引爾雅垝謂之坫注堂角
也亦累土為之存中又引汲冢書曰回阿反坫注曰外
向室也據反坫與回阿相連禮記反坫與臺門相連論
語反坫與樹塞門相連智按此均謂宫室崇飾之制今
人堂内堂外或楹階作小楯下甃庳壁上平以版或亭
阿之内依隅砌臺皆有之臺門之間可以作坫回阿可
以作坫兩楹亦可作坫長箋曰今開肆陳物通謂之坫
俗改為店此是其源流也
念室動止稽畱皆拘繫之稱因指圜土若因諸尉氏居
室若盧共工發于東冶皆因官因地而有獄有繫非定
以此皆豻戶之名也廣雅曰夏曰夏臺殷曰羑里周
曰囹圄博物志曰夏曰念室殷曰動止周曰稽畱韓詩
傳曰朝廷曰獄鄉亭之繫曰犴通作岸或曰圜扉今畫
狴犴其遺象犴言守也鄭玄曰獄者埆也尉氏因古獄
官而名縣也公羊傳南里者何因諸也注因諸齊獄名
漢書頌繫或在請室或繫居室有若盧獄有共工獄黃
門北寺則今所云詔獄也千乘貞王傳注前書音義曰
北寺獄即若盧獄也崔瑗傳東郡發于獄晉宋東冶亦
有獄西溪叢話引淮南云武王破紂殺之于宣室許叔
重云宣室獄也未央有宣室温室宣音暄見集韻按說
文宣天子宣室也須緣切無獄名之說姚寬誤矣說文
㺇獄司空也息兹切郎瑛載司空為獄名司空官名㺇
乃司空之獄也賈誼傳大臣造請室而請罪史記袁晁
傳作清室應劭曰若今鐘下
宋有京瓦通謂勾欄其始名則猶闌干也東京夢華
錄有桑家瓦中瓦或曰京瓦南宋市肆記有瓦子勾欄
自南瓦至龍山瓦凡二十三瓦又謂之邀棚遼志瓦里
官府名宫帳部皆設之想五代時有此稱而宋因之也
升菴引段國沙州記言吐谷渾作橋勾欄甚嚴王建宫
詞四面勾欄在水中李義山簾輕幕重金勾欄李長吉
蟪蛄吊月勾欄下古今注漢成帝顧成庿玉鼎金罏槐
樹悉為扶老拘欄畫飛龍雲角虛于其上至宋以後名
教坊曰勾欄
東箱即東廂漢書楊敞傳夫人東箱參語周昌傳吕
后側耳東箱聽師古曰正寢東西室曰箱似箱篋之形
此解迂甚古廂箱通用儀禮公食大夫禮公揖退於箱
即廂爾雅室有東西廂曰廟說文廂相聲凡在㫄謂之
相金玉其相是也亦謂之襄七襄曰襄服襄是也如曰
屋似箱箱何似而名乎
室之光處謂之白祭法注當室之白謂之陽厭謂向
陽光明處也莊子虛室生白亦謂生光
屋蒙謂之甍甍一作&KR0008;一曰屋穏門上衡架者曰楣木
柯曰桷故以名椽亦謂之榱亦謂棼橑椽端沿檐謂之
櫋梠亦謂之㮰亦謂之槾或曰雀梠曰連綿說文甍
屋棟也梠楣也所訓皆不確智按釋名屋脊曰甍甍蒙
也在上覆蒙屋也蒙屋最切但拘定屋脊耳左傳慶舍
援廟桷動于甍豈能及屋脊乎集韻或作&KR0008;&KR0008;而無所
出考方言&KR0008;謂之□景純曰即屋穏也今字作甍音萌
□音&KR0764;以萌證蒙合矣而&KR0764;上皆甍豈非謂屋上之筄
薄邪但壯麗者用木不用竹耳爾雅注桴屋穏或取穏
義也棟雖為脊亦梁之總名古或借稱之故為通今之
詁曰凡屋多五架正中衡梁曰棟次曰屐下架曰楣楣
下多設門故曰門楣如人之眉今呼楣坊是也射禮曰
序則物當棟堂則物當楣又曰豫則鉤楹内堂則由楹
外楹外故當下架之楣射必在外廉以是知之爾雅注
曰楣門戶上横梁也易得其桷謂鴻不能木栖蓋指木
柯條也因為屋椽榱言其垂也棼橑言其承列之紛也
詳見前子尾抽桷擊扉三豈必抽宫殿之椽乎許氏以
楣訓梠則以楣為櫋聫殆誤矣梠以聫椽之端沿檐欄
之劉熙曰梠謂之槾緜聫榱頭使齊平也方言屋梠謂
之欞注雀梠即屋檐也亦呼為連緜智思雀梠之名蓋
因詩松桷有梴松桷有舄也毛傳曰梴長皃舄大皃此
則不當疏曰舄是桷狀智謂梴即緜聫之意舄謂椽頭
雀出也履之名舄亦謂其首合晉人雀梠之稱思之更
有何疑康成釋檐亦不當禮記復廟重檐鄭曰承壁木
也或古屋四周皆牆如今土庫乎前昂曰軒軒前獨非
檐乎垂宇謂之檐亦作櫩壛徐鉉曰俗作簷非相如賦
步櫩周流爾雅檐謂之樀注屋梠邢叔明曰屋梠又名
宇謂四垂也士喪禮為銘置宇西階上注宇梠是也今
曰滴水
義臺猶儀門莊子義臺即儀臺爾雅闍謂之臺古有
臺門猶今二門曰儀門集韻古作&KR0034;紺珠集引穆天子
傳作&KR0034;古文作臺
子亭謂别□小亭也李白傳玄宗坐沈香子亭以沈
香為子亭李漢諫敬宗沈香亭材是也柳公權為翰林
文宗夜召對子亭宫人以蠟液濡紙繼之
輦路即輦道樓陛閣道也疑曜曰李周翰注文選輦
路樓陛也上林賦輦道纚屬如淳曰輦道閣道也世以
為車輦所行之路非矣又甬路亦飛閣之複道
六朝謂奉道之靜室曰治異苑云錢塘杜明師夢有
人入其館是夕謝靈運生旬而懸亡家送靈運於杜治
養之十五方還都故名客兒注云治音稚奉道之家靜
室也智推治乃處字之轉聲吳人猶作此語
通雅卷三十八
