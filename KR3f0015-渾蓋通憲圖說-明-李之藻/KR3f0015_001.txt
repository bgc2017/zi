渾蓋通憲圖說卷上
明李之藻撰
渾象圖說
天體渾圜運而不息古今制作渾儀最肖就中割圜截
弧即是蓋天茲為徑尺之儀法取平懸不得不割截算
之然不能離渾天度法故先論渾天之製設一平環名
地平規周刻二十四向承以四柱立於四維下為十字
渠以水平之規之子午際稍稍刻入以受子午之規子
午規在地平規内徑廣稍殺側立之令半出地平規上
半入地平規下分為三百六十度其南北鑽通二竅以
受渾天南北極之軸此内又作二圜形徑相等而視子
午規又稍殺一為冬夏至規一為春秋分規兩規十字
相結於結處施鐡軸是為南北二極可旋轉於子午規
之内此二規相合其形正圜又一規則横束於分至二
規之半為赤道規去南北極各九十度所謂帶天之紘
也俱分三百六十度而自赤道中循冬夏至規南北各
二十三度半之齘再設二次圜為日行南陸北陸限又
作一大圜徑同赤道為黃道規以斜絡赤道之上南北
盡結於小圜之齘此圜勻分二十四氣最南曰冬至為
景長候最北曰夏至為景短候東交赤道者為春分西
交赤道者為秋分皆晝夜平候若勻分三百六十五度
有奇則可細列宿度今且作三百六十鍥之其南北極
離二十三度半處又各作一小圜而於圜齘當冬夏至
規處對貫一軸為黃道軸
最中作小圜為地形外加
一圜貫軸旋轉為月輪規
上施月游輪徑十二度輪
心正綰規上亦可旋轉以
系太隂轉之則為九道此
外一圜稍大亦貫軸内為
日輪規以系太陽形用此
二圜可辯日月交食之理
此皆渾天象也古四游六
合諸儀大率類此而法有
詳略今臺儀仍襲舊制有
横簫瞡測而無日月地三
形又北極出地鑄為定度
而無子午提規以隨地度
高下元史所載西域諸儀
亦有綴銅釘通方竅以代横簫或畫圜形周度而不具
星宿者隨時消息皆可施用至論天體此為簡明故首
著之此渾儀如塑像而通憲平儀則如繪像兼頫卬轉
側而肖之者也塑則渾圜繪則平圜全圜則渾天割圜
則蓋天夫渾天不可圖也今強圖之以識梗槩
地居天中乃設平規於象外者以分地上地下界也側
立者乃子午規北極之出地南極之入地各隨所在測
定渾象納此規中以二極為圓樞一日一周
渾天極圜今割去黃道短規以南一小&KR0707;為平儀所不
用者此内大&KR0707;自午中冬至度逾北極際迄夜半冬至
度共徑二百二十七度平儀截用為蓋天形而置北極
於中央云
赤道規界說
天體無涯難以器測強從南北二極之中界判一線細
道名曰赤道因設此規亦曰晝夜平規在天則太陽躔
度際此天下晝夜均平在地則國當赤道之下者通年
晝夜皆平也此規之設用以度天行一日一周之運用
以定晝夜刻分之永短(刻分長短雖據黃道實以赤道為宗)用以齊黃道
出入不齊之度用以限春秋分之晷景而又由此判天
道之南北以起南北之緯算以紀天下之地員用之大
者凡七
黃道規界說
七政所經行者命曰光道亦曰黃道黃道與赤道如兩
環相疊然半出赤道北半出赤道南以三百六十度計
之則南北所出經度各一百八十度而緯度之最遠者
大約二十三度有半其經度每三十度為一宫十五度
交一氣正北為天正冬至之始(月建在子半其宫磨羯之初)次稍東
為小寒(月建丑初)大寒(丑中其宫寳瓶)立春(月建寅初)雨水(寅中其宫雙魚)驚蟄
(月建夘初)而交於赤道為春分(夘中其宫白羊)稍轉而南為清明(建辰)
穀雨(辰中其宫金牛)立夏(建巳)小滿(巳中宫入隂陽)芒種(建午)盡於夏至(月建)
(午中宫入巨蟹)稍西為小暑(建未)大暑(未中宫入獅子)立秋(建申)處暑(申中宫入)
(雙女)白露(建酉)又交赤道為秋分(月建酉中宫入天秤)次為寒露(建戌)霜
降(戌中宫入天蝎)立冬(建亥)小雪(亥中宫入人馬)大雪(建子)而又值天正冬
至更細鍥為三百六十五度四之一則二十八宿列焉
凡月建與宮界常差十五度而中歷太陽所躔星紀等
次又與西歷白羊等名常差數日(西歷所謂動的月不動的月天有九重則)
(黃道亦有九重推法甚活)今只據西歷取其便於鍥度則以白羊戌
宫為始所謂步戌成歲者也所以分黃道為十二宫者
日月相逐會於黃道者歲十二次而一歲四時有十二
變取數於十二其義最精半之則為六三之則為四
四之則為三凡諸曜之行歲時之變總之不出於此
凡天下寒暑榮瘁皆由黃道中國當赤道之北故太
陽之行黃道也北陸而暖而萬物生南陸而寒而萬
物死也而黃道一規有四用一以節七曜列宿逆
天右轉之度(黃道内惟日行道中一線餘各别有一小輪因有疾遲退伏離地愈遠則其規)
(愈覺小也)一以審日月交食大抵近黃道則食一以其
出地多寡定天下晝夜長短一以分星宿之南北
及紀其緯度凡論黃道宮分者固不止規上一線
凡二極之内周天星宿皆以十二判之但在本宮界
内皆以本宮立算(義同剖&KR1000;中歷從北極剖之紀以二十八宿西歷則以磨羯之初去)
(北極二十三度半處為黃道極而剖分焉)
晝長晝短南極北極四規說
此四規分天下寒暑氣候為五截日景亦五截赤
道之下其地四時皆燠而春秋分為甚為適當
日道之下也冬夏至稍減而其為燠則同為僅
去日道二十三度半也其春秋分日中無景過春
分則景在南過秋分則景在北長短二規之下其
地每歲一極寒一極暑而正相反在長規者夏至暑
冬至寒日有東南西三景而南景為常在短規者
反是日有東北西三面景而北景為常過此二規則日
不經天頂過矣惟赤道與長短二規相離適中
之地冲和之氣鍾焉中國去赤道十九度至四十
二度凡此自東徂西一帶正當其界毓靈孕秀遂
多聖賢豪傑之儔此外過&KR2789;過寒皆屬偏氣雖
有人類蠢頑不靈漸近南北二極之規黃道之所
不至晝夜永短偏勝之極此二規内則天地之
氣極寒周圍皆有日景而以半年為晝半年為
夜矣
子午規說
此規靈臺所無今增設於渾象之外而以渾象之極
納之令其旋轉太陽從天上經此規為午中地下經
此規為子中故名子午規設此規其用有五一以分
半晝半夜刻數一以尋列曜極高過頂之度當此之
謂中星一以此規計日凡每日自子半起正當此規
之下一檢夜半中星以定太陽正宿一此規分周天
度亦可緣太陽以求赤道緣赤道以求北極而萬國
全圖所列曲線皆係此規但取中分南北過頂一線
為名隨地而異
地平規說
此規平分渾象之半凡北極日月列星在此上者可
見在此下者不可見日在此上為晝在此下為夜而
可以定北極赤道離地之度可以定星辰出入之分
及何星常見不伏何星常伏不見可以定宿曜同出同
入之度及先後出入度可以定太陽各曜所出地離
赤道幾何緯度(假如夏至日離赤道二十三度半惟赤道之下其出地入地過午皆)
(同若北京在四十度惟午時所離赤道如前至於出地入地却差於緯度也更北則漸差漸多)可
以辯各曜出入方位可以算各曜漸升之度自一度
上至九十度止(通憲專重此度)此規應設二規一當地中半
處一當地面若太陽經星及木火土三星離地絶遠
即以地中作平規算法亦無差若算太隂及金水二
星離地不甚遠則當就地面起算方得確度耳
此運規之器以銅鐡為之圓頂二髀可閤可開一居中
一旋轉銳施精鋼離銳少許鑚孔劃綖以便用墨凡為
圓必取中規乃為至圓為直必取中繩乃為至直方廉
隅角莫不皆然差之毫釐繆以千里凡圓舒線成直中
判成隅耦交則方參立則平萬形皆出於圓謂圓出
於方者非也
渾蓋舊論紛紜推步匪異爰有通憲範銅為質平測渾
天截出下規遥遠之星所用固僅倚盖是為渾度蓋模
通而為一面為俯視圓象背則璿璣玉衡中樞兼有南
北二極系以瞡筩及定時衡尺其上弁以提紐用則懸
之儀之陽有數層上為天盤其下皆為地盤各具三規
中規為赤道(今名晝夜平規)内外二規為南至北至之限(内規為日)
(行最北之道今名晝長規外規為日行南至之道今名晝短規詳具於後)而黃道絡於内外
二規之間天盤渾是天體用黃道以紀太陽周天之度
度分三百六十剖為十二宫二十四氣其度斜刻緊切
地盤以便觀覽錯以經星星不具載載其最明鉅者各
以鍼芒所指為凖地盤隨地更換各視所用地方北極
出地之度為率其盤分地上地下二限最下一曲線為
晨昏界(今名朦影規)稍升一曲線為出地入地之界(今名地平規)
自此以上度數以漸平升直至天頂勻為九十度以觀
太陽列宿漸升漸降所到其中央一直線則當子午之
中其過頂一曲線結於赤道夘酉之交者則為正東西
界(南午北子東夘西酉)其餘方向皆有曲線定之近北窄而近南
寬蓋若置身天外斜望者然其晨昏界下諸曲分為五
停又為夜漏之節云
儀之隂中分十字界其衡界以分入地出地之限其最
上近紐處為天中外規周分三百六十度自地上至天
頂左右俱鐫九十度中央運以瞡筩筩立兩表各有大
小二竅以受大陽列宿之影以觀其影離地而上得幾
何度其三百六十度每三十度作一宫内次層則分三
百六十五度四分度之一以具歲周全數備刻節氣列
宿以與外盤相凖為用皆以瞡筩審定此為太陽行天
實度也中央上截另為分時小軌下截方儀以勾股測
遠近高深各有詳其圖說
天體混淪不立度數則窺望曷據通憲之度全用渾儀
而有地盤以平布於下分方隅第升度有天盤以平覆
於上列黃道羅星宿而外盤則剗周天之度測三光之
景總挈而左右瞡焉周天之象為度三百有六十凡以
日揣天者度法三百六十而餘五度四分度之一今但
用三百六十舉捷數也法於儀之中作一句線為夘酉
線一股線為子午線外周規分為四停每停九十度共
三百六十度刻之外盤之隂而瞡筩則綰之樞中中分
一線左右各殺其半兩端對立二表表有孔大小各二
以望太陽列宿之度樞則旋轉盤上提衡定之如懸正
儀
儀外盤之陽亦分三百六十度每度為六十分(外一層)而
以三十度為一時中股線最上為午中最下為子中句
線左為夘中右為酉中凡子午夘酉中之左右界各盡
十五度共三十度為一時餘時以次序列(中一層)每時分
八刻共九十六刻(内一層)凡日法百刻刻法六十分凡每
時八刻零二十分初初刻一十分初一刻初二刻初三
刻初四刻各六十分正初刻一十分正一刻正二刻正
三刻正四刻俱六十分也今減去餘分但作八刻以便
起算昔梁天監中作歷亦曾用此
天體一而已人居地上東西異而日月星升沈之候異
焉然寒暑發斂同其玄象未有移也南北異則晝夜長
短刻分俱異矣北極赤道之高卑亦異矣故有晝短規
有晝夜平規有晝長規而短規最大平規次之長規最
小蓋平儀系極中央中央之極實該南北二極試設八
尺渾儀於此人自南極之外以望北極晝短之規最近
定覺最大晝夜平規次近則覺次大晝長之規最遠則
亦覺其最小平儀立法取此而中國在赤道以北故置
晝長規於赤道内晝短規於赤道外凡晝短規以内其
星稠而在望近短規以外其星有不可望者矣夫是以
略也(說詳後篇)分規之法先以晝短規分周天度就子午線
之中右行尋廿三度半為齘從此斜畫一線貫子午而
右到酉中而止取其與午線遇處從樞心旋一圜是為
晝夜平規即赤道規又於赤道規分周天度從午中右
行數廿三度半斜畫一線到酉中取其遇午線之處為
界從心畫一圜是為晝長規而三規具焉赤道當天地
之中置晝長規於赤道内則凡赤道之内通謂之北而
中樞則專為北極其外則通謂南方圖天文者中北極而
以内外天官四布於外内北而外南平儀正同此理惟
是配以地盤别以地度則其創耳凡太陽行赤道之内
近北極則晝長行赤道之外遠北極則晝短總之以廿
三度半為南北至(亦有變遷今不具悉)故平儀以廿三度半為長
短規線之限自赤道至北極九十度北極居中不動地與
極漸遠則斜倚而移故變地度以就極樞而平長短三規不易焉
測晷之法先定天頂(舊名嵩高)自天頂周垂而下至於地平
犂為九十度即列為二十四向無不為九十度也者以
辯太陽諸星出地之度而筩以瞡之自地心平規為始
累而上之每一規為一度至天頂而九十度終焉天頂
者二十四向之會至中極正其際不可以鍼芒爽
總之不出子午一線然而隨人身所立以為移易其為術
也屢遷所居之地若離亦道一度則天頂亦離赤道一
度第赤道在天無形故但以北極出地定之凡北極移
一度則天頂亦移一度人居赤道下以赤道為天頂人
居北極下以北極為天頂居晝長晝短規之下亦各以
其長短規線為天頂其餘地度各有推定之法總與地平之法
相因先將赤道規分周天度(以後凡赤道規皆分周天度)乃於夘線北行起
算依地方北極出高幾度幾分立齘於赤道之規而畫
弦以貫盤心北左齘為北極南右齘為南極此名南北
極軸又於午線之東亦尋北極度分為齘此齘正當二
極之中赤道之位亦貫盤心畫弦謂之赤道軸自此赤
道南軸斜望酉中經過午線再畫一弦取其交午線處
即為所求天頂若自北極齘畫弦過酉中則交午者即
地平際也原所以取赤道夘酉中為凖者蓋赤道紘天
地之中夘酉又分赤道之中借夘酉以為地心因望地心
以求天頂儀體雖平其用則圜而其經緯從衡之妙
全在赤道一規平視之而分子午夘酉側視之而寄
南北二極二極結子午之正寄二極於赤道者借赤
道之規為子午規者也後凡地盤度皆自赤道為凖
既得天頂則自天頂以對地心有一規總謂天頂規
此規上下過天地之中東西交赤道夘酉之中辯方
正位於是乎取其法自赤道規酉中起數地方赤道出
地之度或自子中起數北極出地之度其法皆同但數
一處刻齘自酉中按齘作弦長出求其交子中線處即
是地下對頂中際從此上望天頂折半求中以是為樞
旋而規之即成天頂之規此規既立地面以上方隅俱
可按法而得
又法自赤道酉中為樞作大半規以包晝短規於内而
循樞畫一直線與子午並垂以為半規之限將半規分
周天全度從夘酉横線中分為二停又中分為四停每
停刻九十度而即借南北二停中之弦線為子午線以
近横線中之百八十度為周天東半之度以最南北之
百八十度為周天西半之度因借赤道酉正之樞以為
南極而設直線以便分度緣赤道分度界線衡易從難
故變通其法以求確當理則一也法自半規之中夘
酉横線而上尋赤道出地之度望酉中虚畫一弦取其
過午線處為天頂齘又自半規之下循直線左行亦數
赤道出地之度望酉中虚畫一弦取其過子線處以為
地下對頂之齘兩齘折中為樞旋規即得天頂不異前
法
但地心際其界甚遠恐盤小則不易及另有不必地際
徑取中樞之法其法有二一法自赤道規酉線起左行
尋赤道之數數外又加一倍刻之為界自酉線按此畫
弦斜射子午其子線所得之齘即是頂規之樞一法即
從半規求之即得半規上赤道出地之數乃於數上再
加一倍上望酉中作弦其與子午交處亦得頂規之樞
二法合而試之乃可無差
凡日月星辰之可見者見其出地者也地平規以下無
所庸測已地而上出濁入濁雖微有所蔽可度而按也
人居赤道之下平望南北極以夘酉直線為地平居此
極之下以赤道規為地平其餘各有求測之法自北極出
地一度至八十九度餘各有定則北極出地淺則規最
大漸出漸高則其規漸小至於北極為天頂赤道為地
平則其規最小矣赤道而南反此互用凡求地平之法
先自赤道規夘中起量北極出地幾度幾分至其度分
齘之從所齘過子線對酉中作弦取其遇子線處以為
最北地平之界此界之上為地上此界之下為地下凡
剗度而望日星之晷望其在地平以上者也又將此北
極之齘貫心作軸而自酉中望南極之齘斜弦以達午
線取午線所交之齘為最南地平之界此界直出盤外
大抵以北極出地之高下為遠近其南北兩界之半定
為中樞旋器成規是為地平規凡地平規東西必與夘酉之
之中相交此規可以分出地入地之度可以起地上平
升之度可以求地下之朦影可以分地上為六分地下
為六分詳具於後
又法亦自酉中作樞旋大半規與子午線並行作直線
以為規限將半規分周天全度又從横線中分為二又
分為四如求天頂之法而以北極之度為據假如北極
出地四十度即自直線之上右行尋四十度之際望酉
中作一弦以過午線處為南方地平之際又自夘線以
下右行尋四十度之際亦望酉中作一弦以過子線處
為北方地平之際兩際折中旋規之即得地平曲線此
南北弦際在赤道者與前從赤道數度飛線之法相同
而更為凖確
又有不必折半即得中心二法其一即以赤道所得之
度再加一倍如出地四十度即尋八十度之類得此加
倍之齘因自酉中透弦取其午線所當即為中心
其一即於半規之上再加一倍尋其所到度數亦望酉
中畫弦取其午線所當亦是中心二法合而試之即無
差失其餘漸升度數亦可依此而求
既有地平之規即攷漸升之度自地平上升躋於天頂
九十度每度一規或三度五度一規視器之大小為之
凡求漸升度以前圖南北極軸線為齘去齘北不用自
齘而南以半規勻分百八十度或兼二度則分作九十
兼五度則分作三十六中定赤道軸線以求天頂次自
北極左行第一度望酉中畫一弦又自南極右行第一
度望酉中畫一弦二弦皆過盤中子午線而取子午線
上所得之齘上下折半為樞旋規是為漸升第一規當
出地之第一度餘自二度至九十度亦如之南疎北密
以為常凡地上升一度則南北極外各漸進一度至天
頂止
又法即用前大半規假如北極出地四十度則就夘酉
横線起右行尋四十度處為北極又自直線上際右行
尋四十度處為南極南北各對酉中畫弦以取子午之
交定地平規如前法而即自南北極度之中各離九十
度處仍望酉中作天頂線而以天頂左右至南北極界
百八十度為用假如欲尋地平以上第一規則尋南北
極以内第一度而各對酉中作一弦以其經過子午
線上者為南北之際因而規之如作地平規法是為第
一規次自第二規以至八十九規而止莫不皆然凡百
八十之度每二度共得一規若盤小欲取二度三度作
一規則減度畫線其法仍前
既有漸升之度又當知地上四方十二方或二十四向
之所在而後星辰所到之位易知也且如子午二向則
原有在盤直線可定其理易知欲尋夘酉正中雖有盤
中横線但其線正倚北極地度遷移不當夘酉正中之
向必當直剖天頂之中以天頂一規東西絡於赤道規
夘酉之交方為正向故天頂規亦名夘酉規子午夘酉
既明則諸凡方位皆可按規而定俱以天頂大規為主
就此規心再横一線與子午線為十字形左右長出此
線横截地中即借之為地平線凡分方各規之樞皆不
離此次取大規從子午勻分八分或十二分廿四分三
十六分各望天頂為樞用尺按其所分之齘畫弦斜出
尋其到横線上者點記為心然後每位皆依此心旋而
規之每規俱取過頂即為地上各方定位凡近夘酉者
規樞較近惟近於子午者規心較遠云
又法以天頂規最上一半分齘求心畫線未確别立簡
易半規以當周天全度先從天頂横一線與夘酉横線
平行以為半規之限次就天頂為樞望下旋半規如仰
月形以半規分八方或十二宫或二十四向或三十六
分而以尺按齘自頂畫弦仍以夘酉大規横線為際一
一記其交處為樞而各望頂中旋規則亦與前法相同
右以横線立樞旋規雖各規大小不同但上過天中則
其下亦過地中若自地中為樞向上畫成半規如偃月
形照前分其度位按齘畫弦記於大規横線法亦不異
此見規法之妙
晝夜之分地平規判矣若乃晝有朝有禺有中有晡有
夕夜有甲乙丙丁戊古人以分刻制漏踐更作役用亦
不細此以每畫為五分每夜為五分而節氣晝夜長短
弗論焉刻之地盤與十二時之法相參其法不計赤道
細度但以平規分晝夜齘限取晝長晝短晝夜平三規
於地平界上下各自分為五停先要識三點同圜之法
假如立定三點須要先知三點之心何在即可以一圜
貫之先取甲點與乙點相擬用規各作半圓相切取其
圓之兩交處直分一線長出又將乙點與丙點相擬用
規各作半圓相切取其圓之兩交又分一線長出而以
兩長出線相交之處為樞旋規則三點俱在一規之中
凡晝夜五分之法以此為宗假如地平而下晝長規勻
作五分晝短規作五分晝夜平規亦作五分欲知日入
第一停之齘即尋地平規右下第一停檢之每停各得
三點以三點依前法求交又依交處求樞成規即三點
聯為一線凡四線而五分之限成焉其欲定更點細度
者當自晨昏線下扣除初更前二點及五更後二點勻
作二十一點刻之亦照前法但地平以上有漸升方位
諸線分度已多不便重複今分地平以下為圖大都可
以互見
七政列宿皆寄黃道黃道十二宫之旋轉於天也不論
赤道遠近北極高低大抵出地六宮入地六宮蓋赤道
出入於地其度分隨時互有多寡若黃道則斜絡赤道
隨處皆上下相半故二十八宿常有十四宿在天可見
其法既有赤道規又知地平曲線乃以赤道規勻分十
二齘兩兩過心相對加以地平曲線之遇子午線處為
一點成三點照前三點合圜之法畫成十二宮蓋每宮
皆以地平子午之交為心而以赤道上相對二點定之
太陽出沒是分晝夜其輪之大於地也凡百餘倍光照
極遠故將出之先既沒之後俱有朦朧之影焉在朝為
晨在夜為昏古法定以二刻半為率不知朦影多寡固
以候異亦以地異總之北極高下不同黃道輪旋日之
入地又有斜直故朦影亦有長短凡朦影皆在出地前
入地後十八度内今以平儀之度畫線界之居可知己
其法自赤道夘中右行數本地北極出地之數又外加
十八度為齘次於午中左行取本地赤道出地之數亦
外加十八度為齘兩齘相望而自酉中望北齘畫弦取
其與子線遇處以為朦景之北盡界自酉中望南齘亦
畫一弦貫午中長出齘外如求地平南界之法取其交午
線處以為盤外朦景之南盡界南北兩界折中為樞作
規即得盤内朦景曲線
右法邊際大遠又法就前北極出地之數望南極聯弦
為軸又就前兩十八度加出之齘亦聯一弦為朦影軸
而設赤道軸線(即南北極九十度之中)令之長出直與朦影軸線
相遇作直角形乃取直角之中為用望酉中畫一長弦
北過子線抵赤道規視其所指規齘從此用規左旋量
至前赤道軸齘為率又自軸齘左旋再加一倍量至盡
處鍥之按此復自酉中用尺畫弦斜出得其交於午線
者便為朦景曲線之樞比前法近一半云
又法即以地平曲線完成一規規心横一線作十字形
規上分周天度乃從地平北際子中右旋取十八度為
齘又於南際午中左旋取十八度為齘而上下相對虚
一線以虚線與横線交處為凖而自酉中望此畫弦斜
上得其交於午處即是朦朧曲線中心
天盤黃道圖說第十二
日月星行度皆順黃道右旋黃道斜交赤道南北出入
其最遠者各廿三度三十分(歷取二十四度冇奇今節去五度四分度之一故只)
(用二十三度半)為南北至故晝長晝短之規皆以為率此地盤
法也天盤黃道即以地盤長短規為凖從晝短規之南
到晝長規之北為二際折中為樞旋規此規必與赤道
規及夘酉平線三合方凖是為黃道規其樞當就赤道
數夘中以上四十七度望對面酉中畫弦而取其過午
線者以為規樞凡太陽行黃道歲與太隂十二會因分
之為十二宮(歷法玄枵星紀等宫尚過節氣數日今即以節氣為交宫之限而仍以西法白羊諸)
(像紀名非立異同蓋便界畫所謂不動的月也)每宮三十度每十五度交一氣
且以地盤十字線為限言之自平線以下夘中起初入
白羊宮交春分又十五度交清明右行凡三十度而盡
入金牛為穀雨立夏又三十度入隂陽宮則小滿芒種
也又三十度而際子中入於巨蟹夏至以之其繼為小
暑次乃入獅子為大暑至於立秋又次入雙女其躔處
暑白露終三十度而又得平線以上則酉中天秤也秋
分主之繼乃為寒露次乃天蝎霜降立冬其候也又次
人馬是為小雪大雪而交於午中磨羯之初天正之冬
至若小寒則實司之次入寶缾為大寒十五度而一歲
終焉又閱十五度當立春正月之節故寳缾之半新舊
之交也次則入雙魚兩水驚蟄而盡復抵於夘中白羊
凡此十二宮者以地盤對之則巨蟹如子磨羯加午白
羊乘東天秤衡西彼此換宫遥對蓋地上之子午夘酉
静而有定天行之子午夘酉動而不居平儀之制理取
倒影故以遥射立法至於春分之晨秋分之昏則午南
子北夘東酉西各宫自歸其位此則於用法見之固與
分宮之法異耳今歷家約分四大限定為常氣則二至
雖同而春分在日行赤道後三日秋分在日行赤道前
三日其餘各差一二度另有外盤歲周之法詳檢之云
細分二十八宿則當刻於歲周規三百六十五度四分度
之一之上然此處亦可略見(大略白羊初度交壁初其九度交奎廿六度交)
(婁金牛初度交婁五其七交胃廿三交昴隂陽初度交昴七其四交畢廿一交觜交參巨蟹初際參井獅子初)
(交井三十其一交鬼三交柳十六交星廿三交張雙女初度交張七其十一度交翼天秤初度交軫初其十七)
(交角天蝎初度交亢初其十度交氐廿七度交房人馬初度交房三其三度交心九交尾廿七交箕磨羯初度)
(交箕三其六交斗寳瓶初度交牛初其七交女十八交虚廿七交危雙魚初度交危三其十三交室也經星亦)
(是逆天古轉西法以為六十六年行一度顧遲疾亦有不同此即歲差之論今所較姑以萬歷甲辰為率)凡
黃道細分之度其疎密與赤道迥異赤道以盤心北極
為心黃道則别有旋規之樞又有斜望之樞赤道度分
勻排黃道則南北疎密有異且如只以赤道推求則當
先論赤道一度與黃道所差幾何然後可以布列剗度
另有算定成法具圖於後圖不細載第攷五度差率其
餘可推依此算定分界貫盤心畫其宫度
黃赤二道差率略(三百六十度立算)
又法不必對檢赤道但尋黃道斜轉之極在天黃道極
原去北極廿三度半(入磨羯初分)其錯行赤道内外亦只去
廿三度半故其法先從赤道一規酉中右上數至廿三
度半為齘望對宮夘中黃赤之交過午作弦取其交午
為用以為黃道之極如再增廿三度半即是前圖黃道
規樞規中與極中只差廿三度半也既得此極因將赤
道規勻分十二宫以分處一一貫於極心按尺斜出點
記黃道規上於是乃以盤心為心望黃道所點記者而
畫界焉或分十二宫或每宫分三十分皆照此法比前
算不殊而術更簡
又法亦尋黃道之極如前法次求黃道南極旋成大規
法於天秤角(即黃赤相交右角)左行尋日離赤道盡處亦二十
三度半為齘而用尺自交對齘望下斜畫長弦至與子
線相交而止此為黃道南極在於盤外者自此望上盤
内黃道北極折半為心儘兩極之界旋為大規此為黃
道全體之規規中再横一線即地心線直長貫出規外
次以此規分為十二宫齘仍自黃道北極為樞逐一對
齘畫線旁引直貫刻記地心横線因以所刻為心旋規
以分黃道諸宫假如欲求獅子宫界則於全規之下右
行尋第一齘以尺按此上儘黃道之極旋成一規記於
黃道之規此規南上一段即得獅子此下一段亦得寳
缾餘法皆同欲分每宮三十度亦照此法
若恐黃道全規近上一半齘線不易確凖則自黃道之
北極旋半規作仰月形如前分位之法亦可
已上三術各有所用第一術不必尋黃道之極但
就赤道分度加算其法頗簡而算法不易第二術
但以廿三度半求黃道斜望之極不必起赤道算
然以直線分黃道止得適當黃道一線之度其
出入南北圓體尚須别求第三術亦不起算第求
黃道之北極又求其相對之南極而渾天圓體與
黃赤二道之宫數在目中但以規大為難然欲求
安星正位於用最切
又法分黃道度者但勻分赤道作三百六十度以所分
之度逐一南北相對作虚直線以識於夘酉横線之上
而依前法以求黃道之極併其南極因取其大規之樞
心以為用自此處上望横線所識齘用尺逐一作弦透
畫於黃道之規凡一弦即可分上下二度在横線以上
之百八十度則寬在横線以下之百八十度則窄合之
共三百六十度得黃道度其赤道虚度不用
又法且將黃道虚分三百六十勻度而借虚度以取實
度上下相對貫黃道之極以取之欲分在南之百八十
度則用在北虚分之度欲分在北之百八十度則用在
南虚分之度皆以黃道極為總轄而一一過之視直線
之所擬而為之齘以成南稀北密之度假如欲分磨羯
之第一度則將子線北右虚分之第一度望上用尺過
黃極視其午線以西所得之度在於何處刻之欲尋巨
蟹第一度則又將午線南右虚分之第一度貫黃極視
子線以東所得之度刻之其餘倣此
又法亦以三百六十勻分黃道且將黃道極畫一横線
次於赤道尋廿三度半為齘畫長弦求黃道之南極如
前法乃自南極為樞用尺一一擬上虚度作弦而以極
上横線界之上下互取借虚度以刻實度如刻極横線
以上百八十度則用線下所勻分者為用尺之界以成
天秤至雙魚之度如刻極横線以下百八十度則用線
上所勻分者為用尺之界以成白羊至雙女之度此自
黃道南極以望其北極因而斜倚分之以見縱横曲折
無不中度之妙以上三法俱只論適當黃道一線之
度若稍南稍北另有地心横線旋規之法
渾蓋通憲圖說卷上
