渾蓋通憲圖說天文算法類一(推步之屬)
提要
(臣)等謹案渾蓋通憲圖說二卷明李之藻撰
之藻有頖宫禮樂疏己著錄是書出自西洋
簡平儀法蓋渾天與蓋天皆立圓而簡平則
繪渾天為平圓渾天為全形人目自外還視
蓋天為半形人目自内還視簡平止于一面
則以人目定於一處而直視之之所成也其
法設人目自南極或北極以視黃道赤道及
晝長晝短諸規憑視線所經之點歸界於一
平圓之上次依各地北極出地以視法取天
頂及地平之周亦歸界于前平圓之内次依
赤道經緯度以視法取七曜恒星亦取歸于
前平圓之内赤道為中圈赤道以外愈近目
則圈愈大而徑愈長赤道以外愈遠目則圈
愈小而徑愈短之藻取晝短規為最大圈乃
自南極視之晝短規近目而圈大其意以為
中華之地北極高凡距北極百一十三度半
以内者皆在其大圈内也卷首總論儀之形
體上卷以下規晝度分時刻及制用之法後
卷諸圖咸根柢於是梅文鼎嘗作訂補一卷
其說曰渾蓋之器以蓋天之法代渾天之用
其製見於元史札馬魯丁所用儀器中竊疑
為周髀遺術流入西方然本書黃道分星之
法尚缺其半故此器甚少蓋無從得其制也
兹為完其所缺正其所誤可以依法成造云
云又有璇璣尺解一卷皆足與此書相輔而
行以己見文鼎書中兹不復贅焉乾隆四十
六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
