白孔六帖卷五十一唐白居易原本
宋孔傳續撰
大將(一)偏將(二)
威名將(三)儒學將(四)
宗族從軍(五)軍旅(六)
出征(七)發軍(八)
祭師(九)接戰(十)
軍政令(十一)
大將(一)
白上將軍處右晉謀元帥用郤縠(傳晉侯作三軍謀元帥趙衰曰郤縠)
(說禮樂而敦詩書乃用郤縠將中軍)予王之爪牙握兵之要帥師者受
命於廟受脤於社(傳)建牙設壇而拜(漢高祖擇日齊戒設壇場具禮拜韓信為)
(大將軍)鑿凶門授鉞孫吳之法(韓彭之功)位列四七(軍盈十萬)衞霍
寄重旌分閫外之憂杖節天下危注意於將(陸賈曰)將
軍忘家推轂(漢書王者遣將跪而推轂曰自閫以外將軍制之)握兵權方召
之材(方叔召虎)啓什伍之行列四七之任(禮什伍部曲也)幕府(衞青以幕為府)
轅門(以車轅為門)三公之上(後漢和帝以竇武為大將軍位在三公之上)不趨不名
(大將軍入朝不趨劒履上殿讃奏不名式是百辟)辭第(霍去病為嫖姚將軍上為治第辭曰匈奴未滅臣無)
(以家為)絶席(漢王常為大將軍與諸將絶席)尚左(禮記軍尚左注左陽也陽主生將軍有決勝之策左)
(將軍為上貴不敗績也)赳赳武夫公侯干城(詩)時維鷹揚(詩尚父也)元戎
君子聽鼓鼙則思將帥之臣(禮)命為軍師師之耳目
在吾旗鼓(言三軍視大將旗鼓以進退也)帥賤人慢之懼不用命焉(楚昭王問)
(帥子轂曰右尹羌車與左史老皆可用也子高云云)使仁者佐賢者(穀梁晉殺陽處父君漏言也晉)
(將與狄戰使狐夜姑將中軍趙盾佐之處父曰古者使仁者佐賢者今趙盾賢夜姑仁其不可乎公語夜姑夜姑遂)
(殺處父)請美田宅(秦使王翦將兵十萬伐荆翦請美田宅至關又使請善田或曰將軍乞貸亦甚也翦)
(曰今空國甲士委我請子孫業以自堅爾竟虜荆王)斬君使之右(史田穰苴為大將軍將斬莊賈景公)
(使馳救穰苴問軍吏曰馳三軍如何曰當斬穰苴曰君使不可戮乃戮僕車之右)斬諫者(趙使趙奢救韓)
(堅壁不戰秦兵鼓譟屋瓦皆振有軍候一人言急救立斬之後云云奢賜號馬服)殺妻(吳起為魯將齊攻魯)
(起妻齊女魯疑之起乃殺妻明不與齊也)將將將兵(韓信謂漢高曰陛下不善將兵而善將將)細
柳(周亞夫軍細柳文帝勞軍出曰真將軍也)用軍市之租饗士(馮唐曰李牧居邊軍市之租皆)
(自用饗士賞賜決於外不從中覆故得盡其知能)軍行無部曲行陣(李廣擊胡軍行無部曲行)
(陣就善水草頓舍不擊刁斗自衞幕府省文書然遠斥候未嘗遇害)治軍簿至明(程不識與李廣)
(俱擊胡正部曲行伍营陣刁斗自衞軍簿至明士多樂廣而惡不識)全師保勝(趙充國行必戰備止)
(必堅壁全師保勝)自舉(漢降羌犯塞上使丙吉問趙充國將充國曰無踰老臣)山西出將
(漢書贊曰秦漢以來山東出相山西出將)探簡(後漢鄧禹表張宗為偏將軍赤眉大至禹欲就堅城衆人)
(憚為後拒禹書諸將名於竹簡亂著笥中各令探之宗不肯曰死生有命豈辭難就逸戰拒却赤眉)軍陣
立成(後漢耿秉伯初擊匈奴封美陽侯簡易於事休止不結營部然斥候有警急軍陣立成)拜井
水出(耿恭伯宗匈奴攻疎勒城絶澗水城中穿井不得恭向井拜泉湧出)善待卒而驕士
大夫(蜀志關侯善待卒而驕士大夫張飛愛敬君子而不恤小人)手不能書(蜀志王平字必)
(均長戎旅間手不能書所識不過千字愛作書論說史漢不失其指遵守法度而無戲謔)舉兄子為
將(晉謝玄字幼度為叔父安所器苻堅南伐朝廷舉文武良將安乃舉玄竟敗堅)晉國謀帥(推郤)
(縠之敦詩)漢朝論將(美祭遵之用儒)王師有征(利用禦寇)軍帥不武(何以即戎)
敦詩說禮誠趙衰之知言(使仁佐賢乃處父之善對)求用(馬援為伏波將軍求)
(用上哀其老未許援曰臣雖老尚能被甲上馬帝試之援據鞍顧盻以示可用上笑曰矍鑠哉是翁也)彊
禦(中行穆子曰吾軍師彊禦卒乘競勸)易將(史記秦趙相拒廉頗堅壁不戰趙王信間諜令趙括為將)
(代頗藺相如曰王以名使人若膠柱鼓瑟括徒讀父書不知合變後果敗)又(趙良將李牧常居雁門備匈奴)
(匈奴每至輒入保不戰匈奴趙兵皆以牧為怯趙王怒使他人代將數出戰不利復請牧牧如前竟大破匈奴)
聽童謠命將(吴有童謠曰阿童阿童銜刀浮渡江不畏岸上虎但畏水中龍羊祜求其名應者會)
(王濬小字阿童才又可用祜因表為龍驤將軍備舟楫)將失一言而軍敗死(王過一言)
(而國亡危)命將以黼冕(晉以黼冕命王會將中軍為太傅)弓彎似月禦侮之
寄尤深(劍利如霜干城之任斯重)早陪蘭錡應知軍政之嚴(夙揔戎麾頗識)
(兵樞之要)孔征伐專委將帥(白居易帝詔吐突承璀率師出討居易諫唐家制度每征伐專)
(委將帥責成功比年始以中人為都監韓全義討淮西賈良國監之高崇文討蜀劉正亮監之自興天下兵未)
(有以中人專統領者)方時多虞握兵處外(郭子儀事上誠御下恕賞罰必信遭幸臣魚朝)
(恩程元振短毁方時多虞握兵處外然詔至即日就道無纖芥顧望故讒間不行)中人為制將
(居易諫曰即承璀為制將四方聞之恐輕朝廷後世且傳中人為制將自陛下始陛下忍受此名哉)以智
為本(魏元忠曰周亞夫堅壁以挫吴楚司馬懿閉營而困諸葛此皆全軍制勝不戰而郤敵是知大將臨)
(戎以智為本今之用人類將家子或死事孤兒進非幹略雖竭力盡誠不免為敗若之何用之)臨軒授
鉞(渾瑊為奉天行營副元帥帝臨軒授鉞用漢拜韓信故事)疑者不使使者不疑(陸贄)
(云凡任將帥疑者不使使者不疑勞神於拔選端拱於委任)蕭復嘗言(艱難以來始用宦者監軍)
(權望大重此曹止可委宫掖事兵要政機勿使參領帝不聽)王晙贊(唐所以能威振夷荒斥大封域)
(亦有虎臣為之牙距也至師行數千萬里窮討殊鬭獵取其國如鹿豕然可謂選值其才歟)陸贄曰
(今將之號令不能行之軍國之典刑不能施之將上下相養以苟歲時欲褒一有功慮無功者怨嫌疑而不賞)
(欲責一有罪畏同惡者竦隠忍而不誅故忘身效節者抵譟於衆僨軍緩救者蓄奸不畏)先求易制
者(今陛下命帥先求易制者多其部使力分輕其任使心弱由是分閫責成之義廢死綏任咎之志衰)二
帥連營(韋貫之初討蔡以宣武韓弘為都統又詔河陽烏重胤忠武李光顔合兵以進貫之諫諸將戰)
(方力今若置都統又令二帥連營則各持重養威未可歲月下也亦不從)斬長蛇殪封豕(李希)
(烈陷汝州詔拜哥舒曜東都汝州行營節度使帝召見問曰卿治兵孰與父賢對曰先臣安敢比但斬長蛇殪)
(封豕然後待罪私室臣之願也帝曰爾父昔在開元時朝廷無西憂今朕得卿亦不東慮)御勤政樓
引榮王受命(安禄山反榮王為元帥東討帝御勤政樓引榮王受命)蠻貊不庭擢
校為將(魏元忠上封事云)身不臨邊(陸贄帥臣身不臨邊而以偏師戍守大抵士之犀銳)
(悉選以自奉委疲羸者以守要衝寇至而不支則劫執芟蹂恣所欲得比都府聞之虜已旋返治兵若此斯可)
(謂措置乖方矣)風前略横陣(我愛李侍中摽摽七尺長白羽八札弓陛壓綠檀槍風前略横陣紫)
(髯分兩傍淮西萬虎士怒目不敢當杜牧郡齋獨酌)萬夫之特(勉作萬夫之特田克制)塞護
長榆(塞護長榆兵分細柳梁榮幹制)雷泉之靈(太白之精雷泉之靈膺家之禎為時而生張說)
(郭元振碑)風雲動色(貙兕作威風雲動色)齋壇命信(靈旗指越文粹)缺郤縠之
詩書(文粹臣繆寄台司幸當統帥乏吉甫之文武缺郤縠之詩書此皆諸將協心羣帥宣力破朱泚露布)
(于公異)假陸遜之鉞拜韓信之壇(段文昌淮西碑)莫重謀帥(贊皇一品)
(集賜劉沔詔意自古出師莫重謀帥故李廣威動殊鄰吴漢隠如敵國)
偏將(二)
白偏將軍處左職佐中軍禆佐禆將記曰軍
尚左(見大將門注)卒尚右(右陰也陰主殺卒之行位以右為上示有死志)别屯專殺
(後漢竇固出擊匈奴騎都尉秦彭為副彭在别屯輒以法斬人固奏曰秦彭專擅請誅之朝議皆然郭躬仲孫)
(獨曰於法彭得帝曰當一統於督彭無斧鉞何以得躬曰在部曲則不得彭今專軍别將且漢制棨戟則為斧)
(鉞帝乃從之)不受節度(晉命王濬伐吴受王渾節度濬乘勝順流遂不詣渾渾表濬違詔不受節)
(度誣罪之有司遂按濬檻車徵帝不許)請不置偏將(馮奉世子明討羌請益兵上為發六萬人)
(太常任千秋將以助焉奉世以得其衆不須復煩將上讓之曰大將軍出必有偏將軍何煩焉)孔偏將
(尉遲恭劉武周亂以為偏將與宋金剛南侵得晉澮等州)范陽禆將(劉怦少為范陽禆將)禆將
(羅弘信為禆將主馬牧)偏禆(李全略事王武俊為偏禆)解所佩劍贈之(李光顔為禆將)
(節度使馬燧謂曰若有竒相終必光大解所佩劍贈之)積功勞至節度使(杜希全以禆將)
(隸郭子儀積功勞至朔方節度使)位不過禆將(李晟世以武力仕然位不過禆將)待之
加禮(韓滉初判度攴李晟以禆將白軍事滉待之加禮使其子拜之厚遺器幣鞍馬後晟終立大功)官
秩猶卑(贊皇一品集賜劉沔詔意聞王逢頗有武用又緣偏禆日近官秩猶卑指揮諸軍即未為稱)
重戎事而肅王命(一品集李丕充攻討副使晉謀元帥則有佐軍漢制出師皆立副貳所以)
(重戎事而肅王命也)得具嚴之稱(同上淬其智刃研未兆之機森其禮干得具嚴之稱)李勣
之敗平壤參以道宗李靖之襲陰山副之公謹(自古出師皆有)
(副貳臨難則權以相濟料敵則智以相資故韓信伐趙張耳為貳吳漢征蜀劉向副軍國朝以來長用此制李)
(勣之敗平壤參以道宗李靖之襲陰山副之公謹儻能坐覆妖巢亦自歸功元帥賜劉彦佐詔意)厚以
幣招之(王虔休刺史李深署為禆將澤潞李抱真聞其名厚以幣招之)身先士卒(五代烏震)
(少事王鎔以功遷禆校隸符習軍鎔為張文禮所弑震從習討文禮而家在趙文禮執震母妻及十餘人以招)
(震震不顧文禮乃皆斷其手鼻震一慟而止憤激自厲身先士卒晉軍攻破鎮州以功拜刺史)王周(事唐)
(莊宗明宗為禆將以力戰有功拜刺史)
威名將(三)(老將附)
白得臣猶在憂未艾也(晉敗楚于城濮晉侯猶有憂色曰得臣猶在憂未艾也)子
玉將則文公側席而坐(漢書)管夷吾所居國重(史記鮑子云)藺
相如曰彊秦不敢加兵以吾兩人也(兩人廉頗藺相如也)若一敵
國(漢書曰周亞夫為大將得劇孟喜曰若一敵國也)鮮卑不敢南近塞(後漢鄧訓遷烏)
(桓校尉)萬人敵(蜀志張飛雄壯威猛亞關侯魏謀臣程昱等咸稱飛侯萬人敵)周訪有平
河洛志善撫納士皆為死王敦有不臣之心終訪之世
不敢為非(晉)何武上書(忠臣社稷之衞魯以季友治亂楚以子玉輕重魏以無忌折衝)
(項以范增存亡故楚國帶甲百萬於國不以為難子玉將則晉文公側席而坐及死君臣相賀百萬不如一賢)
(也)頗牧之名(廉頗李牧)射偶人(郅都為雁門守匈奴不近雁門匈奴為偶人象都令騎射)
(莫能中之見憚如此也)充國擊羌(羌人相謂曰汝無反天子遣趙將軍年八九十善於兵法)孔
來嚼鐵(來瑱賊懼目為來嚼鐵)羌畏不敢惕息(辛雲京回紇入朝所在暴鈔至太原)
(雲京以戎狄待之羌畏不敢惕息)有大略(李光弼嚴毅沈果有大略幼不嬉弄善騎射)四鄰
畏威(田洪正數上表固請留闕下帝勞曰昨韓弘以疾辭不就軍朕既從之今卿復爾我不應違但魏人)
(樂卿之政四鄰畏卿之威為朕長城又安用辭)察軍中素恣横者三百人斬之
(汴自劉士寧以來軍益驕韓弘察軍中素恣横者三百人斬之流血丹道弘言笑自如自是訖弘去無一人敢)
(肆者)突厥下馬羅拜(薛仁貴檢校代州都督率兵擊突厥元珍於雲州突厥問曰唐將為誰曰)
(薛仁貴突厥曰吾聞薛將軍流象州死矣安得復生仁貴脱兜鍪見之突厥相視失色下馬羅拜且遁去)
威震北方(馬燧)憚威拜城上(賊將徐庭光守長春宫城燧度長春不下乃挺身至城下)
(見庭光庭光憚威拜城上)王式(初交趾數有變懼式威不自安譁曰黃頭軍將渡海襲我矣相率抗黃頭)
(軍式翌日盡捕斬之)羌道其名以怖啼兒(郝玼為原州刺史自是羌不敢過臨涇玼在邊)
(積三十年每討賊不持糗粮取之於敵獲羌必刳剔而歸其屍羌大畏道其名以怖啼兒)軍中指顧
諸將不敢仰視(李光弼治師訓整天下服其威名軍中指顧諸將不敢仰視)見者重
足股栗(竇軌從討王世充明年還蜀既貴益嚴酷然能自勤苦每出師臨敵身未嘗解甲其下有不用)
(命即誅至小過亦鞭箠流血人見者皆重足股栗由是蜀盜悉平)回鶻不敢仰視(王鍔為河)
(中節度使會回鶻入朝鍔欲示威武乃悉軍迎廷列五十里旗幟鮮明戈鎧犀密回鶻恐不敢仰視鍔偃然受)
(其禮帝聞嘉之)宿將(高固拜邠寧節度使固本宿將且寬厚人皆安之)威令肅然(李景略拜)
(豐州刺史天德軍西受降城都防禦使儲廪器械畢具威令肅然回紇畏之)威震關中(郭子儀六)
(軍將張知節迎子儀洛南大閱兵屯商州威震關中)一軍皆震(路嗣恭為郭子儀朔方節度留後大)
(將孫守亮擁重兵驕蹇不受制嗣恭因稱疾守亮至即殺之一軍皆震)戎夷畏憚(郭知運屯西方)
(戎夷畏憚與王君㚟功名略等時號王郭)當世號為名將(王忠嗣)蕃戎不敢入
寇(劉澭拜秦州刺史蕃戎畏懾不敢入寇)望風送欵(李聽帝討李師道出聽楚州刺史淮南兵)
(綿弱鄆人素易之聽自整勒士卒皆懷其仁東海悉望風送欵)唐明宗(李嗣源號李横衝名重四方五)
(代唐本紀)臨敵御衆肅然有將帥之威(左右馳驟疾若風雨晉人望其行陣齊整)
(相謂曰謝彦章必在此也其名重敵中如此五代謝彦章)真神將(太祖以寇彦卿為都排陣使使乘烏)
(馳突陣前因目之曰真神將也)氣貌偉特時謂熊虎相(感慕節義有古人風其御下肅)
(壹吏人畏愛王晙)軍中為之股栗(史洪肇為將嚴毅寡言麾下嘗少忤意立以殺之軍中為)
(之股栗)精誠發而石開忠志作而虹貫(授河清朝左衞將軍制)漢用
駱甲則灌嬰傅于騎將魏得關侯則張遼挾以前驅(故能)
(挫強楚之鋒鋩取顔良于麾盖同上)名盖一時(唐史臣稱馬燧)喜得虓將(帝謂薛仁貴曰)
(朕舊將皆老欲擢驍勇付閫外事莫如卿者朕不喜得遼東喜得虓將)
儒學將(四)
白晉謀元帥趙衰曰郤縠可也說禮樂而敦詩書(傳)帷
中講論(後漢張奐為匈奴中郎將烏桓叛燒軍門奐坐帷中與弟子講論若無事衆稍安)雅歌
投壺(祭遵為將軍奏置五經博士大夫軍中與諸生雅歌投壺選將用儒士也)愛樂儒士(魏志)
(張郃武將而愛樂儒士嘗薦同郡王湛言經明也)手不釋卷(吳志魯肅為將手不釋卷)勸將
學問(孫權謂吕蒙蔣欽曰宜學問自開益蒙曰軍中日苦多務不及讀書權曰孤豈欲卿治經為博士耶)
(但令涉獵見往事爾蒙始就學雖舊儒不及)漢書儒林傳序曰明帝正坐自
講諸儒執經問難於前又别立校舍自期門羽林之士
悉令通孝經章句論說史漢(見大將門)不跨馬(杜預字元凱身不跨)
(馬射不穿札居將帥之列)有功(後漢盧植子幹初在東觀校書續漢記後拜北平中郎將持節護烏桓連)
(戰皆捷破賊有功)隠几(孔融為北海相袁譚攻之流矢雨集融隠几讀書言笑自若城陷奔東山妻子)
(為譚所虜)合之以文(齊之以武)内脩文德良資羽翼之才(外拓遐方必藉)
(爪牙之器)孔略知書(來瑱略知書尚名節)多所該究(封常清外祖教之讀書多所該究)
居處服玩如儒先生(韓充雖將家性節儉歷三鎮居處服玩如儒先生)起樓聚
書(田洪正性忠厚好功名起樓聚書萬餘卷通春秋左氏與賓屬講論終日客為著沂公史例行於世)儒
知兵(唐璿以儒者號知兵自碣石踰四鎮其間綿地幾萬里山川夷阻障塞之要皆能言之故行師料敵)
(未嘗敗)脩史即軍中論譔(張說授并州長史兼天平軍大使脩國史勑賫藁即軍中論譔)
率兵南巡宣布天子恩意(李靖授嶺南撫慰大使以嶺南陋遠久不見德非震威武)
(示禮義則無以變風即率兵南巡所過問疾苦延見長老宣布天子恩意遠近懽服)自稱儒者(王鍔)
(嘗讀春秋自稱儒者士頗笑之)通春秋漢書(渾瑊通春秋漢書嘗慕司馬遷自叙著行紀一篇)
頗牧在禁署(畢諴召入翰林為學士党項擾河西宣宗嘗召訪邊事諴援質古今條破羌狀甚悉)
(帝悦曰吾將擇能帥者孰謂頗牧在吾禁署中卿為朕行乎諴唯唯即拜刑部侍郎出為邠寧節度河西供軍)
(安撫使)儒者之勇(鄭畋遷西面行營都統巢大懼不敢西謀當此時微畋天子幾殆帝聞捷曰朕)
(知畋不盡儒者之勇乃爾)提鼓揮桴臨難決疑(此將事也一劍之任非將事也謹按諸葛)
(亮臨戎不親行陣頓蜀兵於渭南宣王持銳卒不敢當此豈弓矢之用也薛登)唐休璟授易於
馬嘉運傳禮於賈公彦(本傳)謝艾書生也破麻秋勁銳之
卒(文粹陸長源書)儒者(契丹攻陷平州得張希崇知其儒者也)婁師德(第進士調江都尉募)
(猛士討吐蕃乃自奮戴紅抹額來應詔本傳)烏震(少好學通左氏春秋喜作詩善書五代)文吏
為將(李林甫疾儒臣以方略即邊勞且大任欲杜其本以久已權即說帝曰以陛下雄才國家富彊而夷狄)
(未滅者繇文吏為將憚矢石不身先不如用蕃將彼生而雄養馬上長行陣天性然也若陛下感而用之使必)
(死夷狄不足圖也帝然之)李光弼贊(光弼好讀班固漢書異夫庸人武夫者)涉書史(劉澭)
(涉書史有材武)不樂軍旅(田廷玠尚儒學不樂軍旅)退讓如諸生(史孝章父憲誠以戰)
(力奮孝章獨退讓如諸生稱道皆詩書)通書習戎事(張仲武范陽人通左氏春秋仲武遣其屬)
(吳仲舒入朝請以兵擊回鶻德裕因問北方事仲舒曰仲武舊將張光朝子年五十餘通書習戎事)居軍
中嘗儒服(五代謝彦章為將好禮儒士雖居軍中嘗儒服)以禮法自矜(李晟子憲與愬)
(長喜儒以禮法自矜)通左氏春秋(張希崇少好學通左氏春秋劉守光不喜儒士希崇因事軍中)
(為偏將五代史)身見儒士(曹華始從宣武軍為兖海節度使兖自李正已盜齊魯俗益汙驁華下令)
(曰鄒魯禮義鄉不可忘本乃身見儒士春秋祀孔子祠立學官講誦斥家貲佐贍給人乃知教成就諸生仕諸)
(朝華出戎伍而動必由禮)用春秋戰法(房琯平賊)乘高伐鼓賊不測衆寡
(鄭畋為西面行營都統賊將王璠率衆三萬來攻畋使弘夫設伏以待殺賊二萬級積尸數十里璠遁去)
宗族從軍(五)
白子弟從軍(蕭何遣宗族子弟從軍侍漢王)後漢耿純字伯山率宗族
賓客三千人從世祖(恐賓客等有異心乃燒其廬舍以絶反顧之望)舉宗陳力
(魏志韋成宗族三千人家居乘氏請從魏郡太祖曰卿欲慕耿純耶謝曰臣功微寵過舉宗陳力今征伐未息)
(宜實郊隧非敢望純云云)臧覇率子弟請收族屬詣鄴孔史敬奉甥
姪部曲二百人每出輒分隊為四五(隨水草數日不相知及相遇已皆有)
(獲)逆羌冥寞隨煙燼卿家兄弟功名震(杜甫惜别行)深誠補
王室戮力自元昆(紛然喪亂際見此忠孝門蜀中寇亦甚栢氏功彌存深誠補王室戮力自)
(元昆杜覽栢中允并子姪數人除官詩)同心注師律灑血在戎軒(子弟光卒伍芝)
(蘭疊璵璠同心注師律灑血在戎軒同上)年十一善騎射(渾瑊父釋之有材武從朔方軍瑊年)
(十一善騎射隨釋之防秋朔方節度使張齊邱戲曰與乳媪俱來邪是歲立跳盪功)請以子率奴
馬從軍(兵志郭子儀之壻端王傳吳仲孺殖貲累巨萬聞國家有急不自安請以子率奴馬從軍德宗)
(喜甚為官其子五品)家出子弟馬奴裝鎧助征(白志貞乃請節度都團練觀察使與)
(世嘗任者家皆出子弟奴馬裝鎧助征授官如仲孺子於是豪富者緣為幸而貧者苦之同上)
軍旅(六)
白軍旅鈇鉞者先王所以飾怒也(禮)師出以律否臧凶
(易)師貞丈人吉无咎(易)軍旅之事未之學也(孔子對衞靈公)建
侯行師(易)同邦國(周禮宗伯以軍禮同邦國)制軍詰禁以糾邦國(周禮)
(大司馬)挈壺氏掌挈壺以令軍井(壺以盛飲故以表井)軍事懸壺以
序聚柝(懸壺為漏以次更序聚柝備守以兩木相擊行夜)聽師田以簡稽(周禮稽計)
(也簡閱也)挈轡以令舍(轡所以駕故以表舍)凡軍旅夜鼓鼜(鼜夜戒守司馬法昏)
(鼓四通為鼜)牙璋中璋(以起軍旅以治兵守注二璋皆有鉏牙之飾於琰則先言牙璋有文飾也)
(若今之銅虎符)挈畚以令粮(畚盛粮器)記曰軍旅思險隠情以虞(思度)
(己之所能以度彼能否也)介胄有不可犯之色孝悌脩軍旅衆以
義死之而不可犯也師在制命(命由己制也傳)勤王之師
成師以出五材廢一不可誰能去兵兵所以威
不軌而昭文德聖人以興(湯武)亂人以廢(桀紂)彊禦(中行穆子曰吾)
(軍師彊禦卒乘競勸)允當(軍志曰允當則歸也)拜賜之役(秦孟明也)中權後勁(勁兵)
(殿而中軍制謀)兵事以嚴終不土其地不分其民(穀梁云)南北軍
材官七校(漢刑法志高祖踵秦而置材官於郡國京師有南北軍軍屯武帝内脩七校不常置也)
勞逸相待(蜀志陸瑁曰兵家之術以力相疲勞逸相待愛力惜費以待卻敵之用)六十不
以戎服(禮)鋪敦淮夷仍執醜虜(注敦當作屯屯其兵於淮水大防之上)詩
常武召穆公美宣王有常德以立武事匪紹匪遊徐方
繹騷(箋云軍行三十里非懈緩也非遨遊也)孔娘子軍(平陽昭公主下嫁柴紹帝渡河紹以)
(數百騎並南山來迎主引精兵萬人與秦王會渭北紹及主對置幕府分定京師號娘子軍)陳子昂
上言(言軍旅之弊)斥虛名(韓充轉大將軍斥軍士虚名不如令者七百人)兵至五萬
(王鍔為河中節度使徙河東河東自范希朝討鎮無功兵纔三萬騎六百府庫殘耗鍔能補完嗇費未幾兵至)
(五萬騎五千財用豐餘)請罷二十萬還農(張說故時邊鎮兵贏六十萬說以時平無所事)
(請罷二十萬還農天下以為疑說曰邊兵雖廣諸將自衞營私爾所以制敵不在衆也以陛下之明四夷畏威)
(不慮減兵而招寇臣請以闔門百指為保帝乃可)禁兵寡少(段秀實嘗以禁兵寡弱不足備非常)
(言於帝曰古者天子曰萬乘諸侯曰千乘大夫曰百乘盖以大制小以十制一今外有不廷之虜内有梗命之)
(臣而禁兵寡少卒有患難何以待之且猛虎所以百獸畏者為爪牙也若去之則犬彘馬牛皆能為敵帝不用)
(及涇卒亂召神策六軍無一人至者世多其謀)願充一卒效力王事(李邕貶遵化尉妻温)
(復為邕請戍邊自贖曰妾願使邕得充一卒效力王事膏塗朔邊骨糞沙壤成邕夙心表入不省)魏府
牙軍(羅紹威嗣父節度驕悍難制時語曰長安天子魏府牙軍言勢彊也)鴉兒(黃巢陷京師陳敬瑄)
(遣黃頭軍部將李鋋鞏成以兵萬五千屯興平數敗巢軍賊號蜀兵為鴉兒每戰輒戒曰毋與鴉兒鬭)衞
兵皆長安高貲(黃巢傳帝餞田令孜章信門賚遺豐優然衞兵皆長安高貲世籍兩軍得廪賜)
(侈服怒馬以詫權豪初不知戰聞科選皆哀哭千家陰出資顧販區病坊以備行陣不能持兵觀者寒毛以慄)
林會山立星羅翼舒(杜牧尚漢美制)蛇矛犀渠之士(獨孤及祭纛文虎牙)
(鷹揚之臣蛇矛犀渠之士)一旅之師(元稹代諭淮西書以一旅之師抗天下無窮之衆雖妾婦騃孩)
(猶知笑之而況於義夫壯士哉)王卒嶷嶷熊羆是式(銜勇韜力自思奮殛柳宗元詩)精
騎練卒(陸贄奏議代朔邠靈之騎士自昔之精騎也上黨盟津之步卒當今之練卒也)唐兵三
變(其始盛時有府兵府兵後廢而為彍騎彍騎又廢而方鎮之兵盛矣及其末也強臣悍將兵布天下而天)
(子亦自置兵於京師曰禁軍其後天子弱方鎮強而唐遂以亡滅者措置之勢使然也唐兵志)府兵之
制起自西魏後周而備於隋唐興因之(隋制十二衞曰翊衞曰驍騎衞)
(曰武衞曰屯衞曰禦衞曰侯衞為左右皆有將軍以分統諸府之兵同上)又有驃騎車騎二
府(皆有將軍後更驃騎曰鷹揚郎將車騎曰副郎將别置折衝果毅同上)太宗貞觀十年
諸府揔曰折衝府(凡天下十道置府六百三十四皆有名號而關内二百六十有一皆以隸)
(諸衞同上)凡府三等(兵千二百人為上千人為中八百人為下同上)府置折衝都尉
(左右果毅都尉各一人長史兵曹别將各一人校尉六人士以三百人為團團有校尉五十人為隊隊有正十)
(人為火火有長同上)凡民年二十為兵六十免(同上)烈烈王者師熊
螭以為徒(柳宗元鼓吹曲)
出征(七)
白夫子有三軍之事兩軍之士皆未憗(憗缺也)以征不
義詰誅暴慢深入長驅掃攙搶(戮鯨鯢)奉辭伐罪
受命忘家(司馬穰苴曰受命之日則忘其家臨敵則忘其身)乘王怒(行天誅)硌滅
有扈而夏功昭(成克商奄而周德著)成王四征不庭震揚黃鉞
之威(以遏亂略)王于興師觀兵示威專征伐(諸侯賜彤弓然)
(後專征伐)君命大事(大事謂軍事)陳師鞠旅以王命討不庭(正之體也)
國之大事在祀與戎奄征于兵者(以威不軌)殷湯始伐猶
有慙德有征無戰(王者之師)歌采薇以遣之(周文王遣將帥之臣)周
公三年東征(宣王六月北伐)薄伐于征凡軍行祓社(禱社也)遠
征(親討)耀武多壘七伐(一戎)示衆肅將天威恭行
天罰徂征攻昧我武惟揚取彼凶殘方叔
南征荆蠻(詩人歌之列于雅)充國西伐先零(詞臣美之著於贊)即戎
大司馬以九伐之法征邦國(周禮)鐘鼓之伐(有鐘鼓曰伐傳例)揚
軍旅(周禮)自天子出(天下有道則禮樂征伐自天子出)師必有名(隨善惡為名也)
翦伐即戎而行(遣以采薇之咏)擇利而動(收其破竹之功)武人東征
不遑朝矣戎車嘽嘽(如霆如雷)奮伐荆楚赫赫南仲(薄伐)
(西戎)賊賢害民則伐之負固不服則侵之(侵謂兵至境而已)遣將
授節(晉禮志曰漢魏故事遣將出征授節鉞於朝後荀顗等定新禮遣將御臨軒尚書授節鉞依古兵法)
(跪而推轂之義也)受律以出濯征仇方(濯大也)建侯行師(易)伐國
不問仁人(魯君問柳下惠吾欲伐齊對曰不可歸而有憂色曰吾聞伐國不問仁人此言何為至於)
(我哉)討其不庭(伐以昏德)叛而不討何以示威(服而不柔何以示懷)武先
禁暴(師克在和)因山川以設險(整干戈而作威)九黎之亂德(黃帝興師)三
苖之不舉(虞舜稱兵)疆埸無主(則啟戎心)孔平淮西(裴度平淮西及行上御通)
(化門臨遣賜通天御帶發神策騎三百為衞)命將興師以討四方(陸贄上書云)天
子無親將(吐蕃盜邊帝怒欲自將討平之蘇頲上言古天子無親將惟黃帝五十二戰當未平之時)
(自阪泉功成則脩身閑居無為無事陛下撥定禍亂方當深視高居制禮作樂禪梁父登崆峒何至厭天居衽)
(金革為一日之敵哉)每戰必為先鋒(李嗣業每戰必為先鋒所嚮逐北)跳盪先鋒
(從平石國及突馳施以跳盪先鋒加特進)裂帛繫書喻以禍福椎牛饗士養
以威聲(謝赴行營表劉禹錫集)指麾而貙兕作威(感激而風雲動色遂先登進擊)
(深入合攻七擒連發而星馳兩翼旁張而雲合于公異)乘斗杓而誓旅出星門而
杖鉞(楊炯少姨廟碑涼風至司馬於是乎陳兵太白高將軍於是乎宜戰云云)順天行討正
在今日(賜王元逵詔清商已至鼙鼓聲雄白露將凝戈鋋色耀飛隼應節而逾厲代馬嘶風而自豪順)
(天行討正在今日)刻期深入屢挫狂鋒批亢擣虛遵欵游刃(永言)
(勲勣豈忘予懷一品集賜石雄及三軍)誓不與賊偕存(裴度)困獸當猛虎窮
魚餌犇鯨(李白古風)凡大將出征皆告廟授斧鉞(辭太公廟辭訖不返)
(宿於家六典)
發軍(八)
白周禮八成二曰聽師田以簡稽(計合士卒簡閱兵器為要簿也)牙璋
中璋以起軍旅以治兵守(見上軍旅門)有發則命大司徒教
士以車甲(發卒兵也王制)傳曰司馬請瑞焉(瑞符節以發兵)高祖曰吾
以羽檄徵天下兵未有至者(檄木長三尺用徵召急則插以鳥羽示急也)以
節發兵(漢武曰吾新即位不欲出虎符恐驚吾郡國廼遣嚴助以節發會稽兵會稽守欲拒法不發注)
(言欲以法拒之為無符驗助乃斬一司馬諭以意旨遂發兵也)頭鬢白(後漢光武每發一兵頭鬢皆白)
吳漢行師(朝受詔夕引道)老弱(漢王在滎陽蕭何發關中老弱未傅者悉赴軍注云古者二十)
(而傳音附)傅發針工(史尉佗攻百越上書求女無夫家者三萬人為卒補衣秦皇帝可其萬五千人)
(故百姓離心欲亂者十七八也)請監軍(後漢馮緄鴻臚卿討武陵蠻性烈直不行賄賂懼為所中乃上)
(䟽請中常侍一人監財費朱穆奏緄以財自嫌失大臣節有詔勿劾)擅飾城門官舍稽乏
軍興檻車徵以侯贖(晉石鑒奏杜元凱為校尉云云)漢黃覇(為京兆尹發騎士詣)
(北軍以馬不適士劾乏軍興連貶秩注馬少士多不相補滿也適音的)具其卒乘(繕以甲兵)孔
陸贄曰(今財匱于中人勞未瘳而欲發師徒以犯獵寇境復其侵疆攻其堅城前有勝負未必之虞後)
(有餽運不繼之患萬一撓敗適以硌戎心而挫國威也)兵甲歲興(陳子昂八科曰今事之最大者)
(患兵甲歲興賦役不省興師十萬則百萬之家不得安業)魏徵曰(比無事興兵問罪遠裔)發自
光福里第(王式寧國劇賊仇甫亂明越觀察使鄭祗德不能討宰相選式往代詔可因至京師懿宗)
(問方略對曰第假臣兵寇不足平也左右宦要皆曰兵衆則餽多當惜天下費式奏盜若猖狂天誅不亟決東)
(南征賦闕矣寧得以億萬計之乎兵多則功速費寡二者孰利帝顧左右曰宜與兵於是詔益許滑淮南兵式)
(發自光福里第麾幟皆東靡獵獵有聲喜曰是謂得天時矣)承命於牙旗之下分麾
於轅門之外(文粹于公異破朱泚露布五月二十八日寅時華州鎮國軍節度使駱元光等承命)
(於牙旗之下分麾於轅門之外將士等超乘賈勇免胄啓行夾川陸而左旋右抽抵邱陵而浸淫布濩聲塞宇)
(宙氣雄鉦鼓陳兵於光泰門外盡銳於神䴥倉東繚垣摧以成塵滋水涸而為地左廣未離於舊壘前偏已交)
(於賊鋒若降於天如出於地)
祭師(九)
白周禮太師設軍社類乎上帝太祝宜乎社造乎禰(師將)
(行也)記曰天子將出類乎上帝(帝五德之帝類宜造皆祭名)受命於祖
禡於所征之地(告祖也)受成於學(定兵謀也)出征執有罪反釋奠
於學以訊馘告桓桓講武是類是禡(類禡皆師祭也)祭蚩尤
(漢高為沛公祠黃帝祭蚩尤於沛庭而釁鼓)孔葛水沈祭(王方翼次葛水暴漲師不可渡沈祭)
(以禱)既禡既類(于社是宜柳宗元平淮夷雅)假神祗之幽贊(文粹禡牙饗社假神)
(祗之幽贊破朱泚露布于公異)五將護野萬靈並轂(獨孤及祭纛文惟神降衷尚弼予志)
(敢告無靡旗無絓驂無汰輈無僨車命五將護野萬靈並轂令天地氛祲望風掃除魑魅魍魎罔不率俾莫我)
(敢遏為神祗羞)斬馬祭旄纛(韓愈聮句)澧有大特化為巨梓秦人憑
神乃建茸頭(是為兵主用以行師柳宗元祭纛文)禡纛黃堂前(康承訓崔彦曾乃禡)
(纛黃堂前選兵三千授都虞候元密屯任山須龐勛至劫取之本傳)
接戰(十)
白張吾三軍皆陣曰戰連百萬之衆戰必勝攻必取
(韓信)忘身(司馬穰苴曰援桴鼓之急則忘其身)鼓譟而進一戰而覇左旋
(右抽)唯敵是求左輪朱殷(兵深也)鬭志(鬭心)先人有奪人之
心(軍之善謀)夫戰勇氣也一鼓作氣再而衰三而竭彼竭
我盈(神怒人怨)見可而進擐甲執兵(固即死也)躬擐甲胄(親授矢石)
脩陣固列日尋干戈敦陣整旅為魚麗之陣被
堅執銳八陣勍敵(銳師)率是熊羆整斯鵝鸛(鵝鸛陣名也傳)
(曰鄭偏願為鸛其御願為鵝)我伐用張稱爾戈(比爾干立爾矛)六伐七伐
(伐擊刺也)六步七步(書曰今日之事不愆于六步七步乃止齊焉)其旅若林(紂)合
圍旝動而鼓(旝大將之旗)鼓儳(傳曰鼓儳可也言敵人在儳嵒險處未成列可鼓而)
(擊之也)元戎十乘以先啓行嘗寇(嘗試也)我戰則克(孔子云)
堂堂之陣(赳赳之夫)率烏合之師(列魚麗之陣)彼見吾貌必有懼
心(貌軍容也)玉石俱焚靡旌(摩壘)執燧象以奔吳師(楚昭王敗伯舉)
(也)驅畫牛以觸燕衆(田單守即墨)轍亂旗靡(傳曹劌曰吾視其轍亂望其旗)
(靡故逐之也)曳柴偽遁武不違敵左實右偽(右以衣物為人形)乘
勝逐北斬將搴旗方蒙矢石(漢王)矯翦控弦(刑法志曰齊愍以矯)
(翦控弦得一首以賜金)君未知戰(宋襄公不鼓不成列)獲則取之明恥
教戰求殺敵也交綏而退陷陣却敵前蒙矢石刻
日戰(羊祜事見示信門)夜戰其聲相聞足以相救(晝戰其目相視足以相識)
翦滅兩軍之士皆未憗(憗缺也傳)決勝運籌(中權後勁)孔挾矛
駷馬(王難得為河源軍使吐蕃贊子郎支都者恃趫敏乘名馬寶鈿鞍略陣挑戰甚閑暇無敢校者難得)
(怒挾矛駷馬馳支都不暇鬭直斬其首明皇壯其果召見令殿前乘馬挾矛作刺賊狀帝大悦賜錦袍金帶)
陸贄曰(以水草為居討獵為生便於馳突不恥敗亡此戎狄所長中國之短也而欲益兵蒐乘争驅角)
(力交鋒原野之上決命尋常之間以此禦寇可謂勉所短而校其長矣)車騎挑戰(程千里傳賊將)
(蔡希德圍上黨較騎挑戰千里恃勇開縣門率百騎欲直禽希德幾得而救至)將數騎突入賊
中(李光顔元和九年討蔡明年大破賊時曲初賊晨壓其營以陣衆不得出光顔毁其柵將數騎突入敵中)
(反往一再衆識光顔矢集其身如蝟手攬馬鞅諫無深入光顔挺刃叱之於是士争奮賊乃潰北)馬燧
贊曰(燧每戰親令於衆無不感慨用命鬭必決死未嘗折北名盖一時)郭子儀(安禄山反賊陷)
(常山會李光弼攻賊常山拔之子儀引軍下井陘與光弼合破賊禄山益出精兵佐思明子儀曰彼恃加兵必)
(易我易我心不固戰則克矣與戰未決戮一步將以徇士殊死鬭遂破之)掃境以來利速戰
(楊行密太順二年孫儒屯漂水俄而田頵劉威為儒所敗行密欲守銅官李神福曰儒掃境以來利速戰宜堅)
(壁老其師則我無敵矣又出輕騎絕賊粮道使前不得戰退無仰儲不亡何待於是行密以神福為宣地都遊)
(奕使)勒大將教戰各出其意(張巡用兵未嘗依古法勒大將教戰各出其意或問之答)
(曰古者人情敦樸故軍有左右前後大將居中三軍望之以齊進退今胡人務馳突雲合烏散變態百出故吾)
(止使兵識將意將識士情上下相習人自為戰矣)近戰則守家遠戰則利貨(鄭俌)
(中宗時歷右補闕默啜入寇敗沙吒忠義詔百官陳破賊勝策俌言宜因古法募人徙邊免行役次廬伍明教)
(令賞虜獲近戰則守家遠戰則利貨購辯勇結諸蕃以圖攻取)叢矛注矢(安禄山率河東兵討契丹)
(次天門嶺會雨甚弓弛矢脱不可用禄山督戰急何思德白士方疲宜少息使使者陳利以脅賊賊必降禄山)
(怒欲斬以令軍乃請戰思德貌類禄山及戰賊叢矛注矢邀取之傳言禄山獲矣奚聞以叛夾攻禄山)短
兵(王世充與李密戰世充多短兵盾䂎蹙之)冐矢石死戰(賈隠林屬朱泚難率衆扈行在賊圍)
(擊隠林與侯仲莊冐矢石死戰已而解從臣稱慶)手挺鏖擊(李嗣業從平石國馳守白石路既隘)
(步騎魚貫而前會拔汙那還兵輜餉塞道不可騁嗣業懼追及手挺鏖擊人馬斃仆者數十百虜駭走)兩
兵相交退者先敗(杜重威安重榮反重威逆戰于宗城重榮為偃月陣重威擊之不動重威)
(欲少却以伺之偏將王重胤曰兩兵相交退者先敗乃分為三重威先以左右隊擊其兩翼戰酣重胤以精兵)
(擊其中軍重榮將趙彦之來奔重榮遂大敗走還鎮州重威攻破之五代史)竒兵征衝驍騎
横挑(杜牧田克制)鼉鼓騰聲而隠轔(于公異破朱泚露布霜刃交光而震耀鼉鼓騰)
(聲而隠轔)烏鳥將墜尚顧危巢(同上烏鳥將墜尚顧危巢妖狐就擒猶守舊宂讙譟之聲)
(山傾而河泄鼓鼙之氣霆鬭而雷馳屏翳發向敵之風回禄扇燎原之熖)思齒劍者投袂而
興(争淬刃者不期而會同上)拔箭斷膚殊死前鬭(王難得收京師方戰麾下士失馬難)
(得馳救矢著眉披膚鄣目乃拔箭斷膚殊死前鬭血衊面不已帝悦)一戰而蜂蠆盡殱不
時而梟獍就戮(元稹授李愿節度使制提持戈戟淬礪卒徒云云)指麾而貙兕
作威感激而風雲動色七擒連發而星馳兩翼旁張而
雲合(于公異露布)
軍政令(十一)
白軍旅之事軍政不戒而備(孫叔敖)介胄則有不可犯
之色(貌與服稱)介者不拜武車不式戎容暨暨(音忌果毅貌)
言容詻詻(音額教令顔色)山立不動玉色不變誓旅三令
五申(孫武)下令於軍中整必勝之衆(實在中權)勵賈勇之夫
(必曰下令)明恥教戰求殺敵也(明戮其不果者)師直為壯曲為老豈
在久乎(傳)軍之善政(古之善教)師克在和不在衆(鬭廉曰)禮樂
慈愛戰所蓄也(士蒍曰)武之善經整軍而經武師出以
律否臧凶(易)師之耳目在吾旗鼓(言衆觀大將旗鼔以進退)戰所由
克有死無犯(魏綘曰軍事有死而無犯為敬)有嚴(有翼)政令不一莫
肯用命(先縠)威命御一心之衆(建百勝之功)軍容(戎政)威克厥
愛允濟愛克厥威允罔功(書胤征)聞將軍令不聞天子詔
(亞夫軍細柳軍吏曰)立武然則師非訓習令貴申嚴率素厲
以行(必無通也)驅白徒而戰(是謂弃之)天子按轡徐行(文帝勞軍細柳)經
武(守文)軍禁(周禮)銜枚(周禮軍旅令銜枚禁無囂)行間將整其什伍(令下不可)
(以二三)既崇四七之名(安可二三之令)申嚴號令(月令)凡執禁以齊
衆不赦過(禮)振鐸警衆(號令也)戎昭武列既申詻詻
之言(必整堂堂之陣)整烏合之衆(既在一夫)勵鷹揚之師(必資三令)管子
謂齊桓公曰(君若正卒伍脩甲兵則大國亦然而小國設備難以得志可以作内政以寓軍令故)
(正卒伍整於國治軍旅整於郊内教既成勿使遷徙什伍之人祭祀同福死喪同恤世同居晝同游故夜戰其)
(聲相聞足以相救晝戰其目相見足以相識居同樂得同利死同哀有士三萬人方行天下誅無道莫能禦也)
穰苴斬莊賈(田穰苴將兵請莊賈為監軍與賈日午為期賈恃貴日暮方來苴問法於軍正軍正)
(曰後期當斬遂斬賈)敗麥割髮(魏志太祖出軍令無敗麥犯者死騎皆下馬持麥相待太祖馬騰入)
(麥中勑主爵議罰對曰春秋罰不加尊太祖曰作法自犯何以率下然孤為軍率不可殺請自刑拔劍割髮置)
(地)士取民笠斬之(吴志吕蒙入南郡令軍不得干歷人家蒙麾下士取民之笠以覆官鎧蒙)
(曰不可以鄉里故廢法垂涕斬之士與蒙俱汝南人也)髠其職吏(吴志射聲校尉孫松於公子中)
(最親戲下兵不整陸遜對之髠其職吏)殺妻(晉永嘉亂郭默帥衆自為塢撫循將士甚得懽心默婦兄)
(陸嘉取官米十石餉妺默自殺妻以明無私也)叱斬子(魏志鄧艾遣子忠與諸葛瞻戰不利還白賊未)
(可擊艾怒曰存亡之分在此一舉叱忠將斬之忠馳還更戰大破之)教婦人(闔廬謂孫武曰子兵法十)
(三篇吾盡見矣可教婦人乎曰可於是出宫女三千孫子分為二隊寵姬二人為隊長令鼔之皆左婦人大笑)
(孫子又三令五申之又鼓之皆右復笑孫子斬二隊長吴王使救之不可用其次為隊長於是左右前後皆中)
(規矩報吴王曰赴水火可矣)秣馬蓐食(訓卒利兵)孔宣朝廷厚意(裴度為淮西宣)
(慰招討處置使屯郾城勞諸軍宣朝廷厚意士奮于勇)下令士皆雪泣(李晟圖復京師乃陳)
(兵下令曰國家多難乘輿播遷見危死節自吾之分公等此時不誅元兇取富貴非豪英也士皆雪泣曰惟公)
(命)號令嚴壹(段秀實知奉天行營事號令嚴壹軍中畏戢)夜登城守者不許
(吕元膺為中丞拜鄂兵觀察使嘗夜登城守者不許左右曰中丞也對曰夜不可辨乃還明日擢守者為大將)
李洪正(為武寧節度使徐自王智興後吏卒驕縱不法洪正戮其尤無狀者終洪正治不敢譁)段
秀實(為涇州刺史時郭子儀以副元帥居蒲子晞以撿校為尚書領行營節度使屯邠士放縱不法邠人)
(之嗜惡者納賄竄名伍中因肆志吏不得問白晝羣行丐頡于市有不嗛輙擊傷市人椎釡鬲甕盎盈道至撞)
(害孕婦孝德不敢劾秀實自州以狀白府俄而晞士十七人入市取酒刺酒翁壊釀器秀實列卒取之斷首置)
(槊上植市門外一營大譟盡甲孝德恐召秀實曰奈何秀實曰請辭於軍乃解佩刀選老躄一人持馬至晞門)
(下甲者出秀實笑且入曰殺一老卒何甲也吾戴頭來矣甲者愕眙因曉之曰尚書固負若耶副元帥固負若)
(屬耶奈何欲以亂敗郭氏晞叱左右皆解甲令曰敢譁者死)所過樵蘇無犯(李晟拜神策行)
(營節度使進臨渭北壁東渭橋所過樵蘇無犯時劉德信自扈澗歸亦次渭南軍囂無制德信入謁晟晟責所)
(以敗斬之以數騎入壁勞其軍無敢動)整衆山立(王雄誕每破城邑整衆山立無絲毫犯)按
甲不戰(竇建德五月自坂堵出為陣秦王登虎牢城望其軍按甲不戰曰賊起山東未嘗見大敵今度)
(險士囂令不肅也逼城而陣有輕我心待其飢破之果矣)卒已附親而罰不行者則
不可用也故令之以文齊之以武是謂必取(文恩武罰令素行以)
(教其人者也令素行則人服令素不行則人不服令素信著者與衆相得也厚而不能使愛而不能令亂而不)
(能治譬如驕子不可用也)軍政曰言不相聞故為鼓鐸(視不相見故為旌旗夫金)
(鼓旗幟者所以一人之耳目也人既專一則勇者不得獨進怯者不得獨退)法者曲制官道
主用也(注謂曲制者部曲幡幟金鼓之制也官者百官之分用也道者粮路也主用者主軍費用也同)
(上兵法制)軍門不夜開(段志玄文德皇后之葬與宇文士及勒兵衞章武門太宗夜遣使至二將)
(軍所士及披戶納使志玄拒曰軍門不夜開使者示手詔志玄曰夜不能辨不納比曙帝歎曰真將軍周亞夫)
(何以加)斬奴(竇軌還蜀初以其甥為腹心每夜出呼不時至斬之又戒家奴毋出外忽遣奴取漿公厨)
(既而悔焉曰要當借汝頭以明法命斬奴奴稱冤監刑者疑不時決軌并斬之)持法嚴(李勣持法嚴故)
(人為之用)按軍尚威嚴(武攸宜討契丹表陳子昂參謀攸宜輕易無將略子昂諫曰按軍尚威嚴)
按邊撫師賞罰必直功罪(張仁愿為將號令嚴將吏信伏按邊撫師賞罰必直功罪)
軍政大治(王沛進拜兖海沂密節度使是時新建府俗獷驁沛明示法制蒐閱以時軍政大治)用
命(王逢從劉沔石雄破回鶻於天德有士二千人未嘗戰欲冐賞賜逢不與或為請之答曰士奮死取賞若)
(無功而賞何哉武宗以逢用法嚴使宰相李德裕讓之逢曰戰者前蹈白刃不以法人孰用命)令肅不
殘(馬璘在涇八年令肅不殘人樂為用羌不敢犯為中興銳將)政令無所統一(哥舒翰守)
(潼關病痼不能事以軍政委良&KR0588;使王思禮主騎字承光主步三人争長政令無所統一衆擕弛無守意)李
光弼贊曰(生戎羌之緒沈鷙有守遭禄山變披任兵柄其策敵制勝不世出賞信罰明士卒争奮毅)
(然有古良將風)鼓而行角而止(韋雲起契丹寇營州詔雲起護突厥兵討之啓民可汗以二萬)
(騎受節度雲起使離為二十屯屯相聯絡四道並引令曰鼓而行角而止非公使毋走馬三喻五復之既而紇)
(斤一人犯令即斬以徇於是突厥酋長入謁者皆膝而進莫敢仰視)突厥傳杜牧曰(多喪兵士)
(顛翻大都則跳身而來刺邦而去回視刀鋸菜色甚安一歲未更已立於壇墀之上此輕罰之過其敗四也)
號令隠然士氣皆起(王鐸為義成節度使諸道行營都統於是表崔安潜自副鄭昌圖等)
(在幕府以周岌王重榮諸葛爽康實安師儒時溥六節度為將佐而中尉西門思恭為監軍率衞兵洎梁蜀師)
(三萬壁盩厔移檄天下先是諸將雖環賊莫肯先及鐸檄至號令隠然士氣皆起争欲破賊故巢戰數蹙宦人)
(田令孜策賊必破欲使功出於己乃搆於帝罷之)恃權撓政(姚南仲為義成節度使監軍薛盈珍)
(恃權撓政不能逞因毁南仲於朝德宗惑之南仲不自安固請入朝帝勞曰盈珍撓卿政耶曰不撓臣政但隳)
(陛下法耳如盈珍輩所在有之雖使羊杜復生撫百姓御三軍必不能成豈弟之化而正師律也正傳)
白孔六帖卷五十一
