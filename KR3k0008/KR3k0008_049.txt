白孔六帖卷四十九唐白居易原本
宋孔𫝊續撰
賞賜(一)僣賞(二)
賞戰功(三)賞和戎(四)
賞諫臣(五)賞政績(六)
賞舉賢(七)賞死事(八)
賞邑九賞田(十)
賞宅(十一)賞藥(十二)
賞車服(十三)雜器物(十四)
賞馬(十五)賞寳(十六)
弓矢鈇鉞(十七)圭瓉(十八)
虎賁(十九)戶陛(二十)
秬鬯(二十一)彛器(二十二)
賜錢(二十三)賜帛(二十四)
賜婦人(二十五)
賞賜(一)
白懋賞(懋勉)寵錫受賜(民到于今受其賜)天賜何以勸善
夫賞國之典也藏在盟府不可廢也(傳)善則賞之以勸
能者不僣(聲子曰善為國者賞不僣賞僣則懼及滛人若不幸而過寧僣無濫)勸賞(古之)
(治人勸賞賞以春夏將賞為之加膳加膳則飫賜)賞不踰時何以沮勸(賞罰無章)
君之勸能明而不費(管子)臣之量力受而勿辭(淮南子曰忠臣之事)
(君也計功而受賞不為苟得量力而受官不貪爵禄其所能者受而勿辭)無以勸能賞延
于世(世嗣也)大賚(賚賜也)禹錫玄圭功多有厚賞(書)費少
勸多(文子曰善賞者費少而勸多故聖人賞一人而天下趨之是以至賞不費也)開必得之
門信慶賞也(管子)授彤弓於晉莊嘉乃丕績(錫玄圭於夏禹告厥成功)
夫德不旌則勸善之道缺矣(勤不賞則報功之典廢矣)周禮太宰以
八柄馭羣臣三曰予以馭其幸(幸謂言行偶合於善則有以賜予之以勸後也)
以九式均節財用八曰匪頒之式(式謂則用之節度也匪分也頒賜也謂分)
(賜羣臣)賜予好賜(並周禮)時頒(以時頒賜之)慶賜遂行(無有不當月令)凡
賜君子與小人不同日(慎尊卑也禮)報功慶賞(禮)見爵賞之
施焉不賞而人勸(禮)大利小利(禮曰事君大言入則望大利小言入則望)
(小利言謂立事者也利禄賞也)禮無不答(禮曰臣下竭力盡能以立功於國君必報之以爵禄故曰)
(禮無不答言上之不虚取於下也)拜貺(貺賜也)不酬奉上之勤(何勸將來之善)臣
節貴忠(國章懋賞)賜表主恩(拜明臣禮)周禮大府以敝餘之賦以
待賜予反賜(魯昭公疾賜子家子雙琥一環一璧卿服公薨子家子反賜於府人曰吾不敢)
(逆於君命)三賞不及(史記晉文公賤臣童叔曰君三行賞賞不及臣公曰導我以仁義防我以德惠)
(以此上賞輔我以行次賞矢石之難汗馬之勞次賞苕以力事我三賞之後而及子晉人聞之大悅)不吝
千金(魏志太祖其有勲勞不吝千金無功妄施分毫不與)賞不失勞(傳)賞恭罰否
不賞私勞競勸于賞賞之曰發公室示賞也(出賞)
(物也)示信(商君變法恐人未信乃立木於市南門募人徙置北門者與五十金有一人徙之遂與五十金)
(以示其不欺也史記)有功不賞為善失其望(姦邪不誅為惡肆其凶)賞慶(刑威)
(曰君)孔勞臣不賞不可勸功死士不賞不可勸勇(陳子昂八科六)
(勸賞臣聞勞臣不賞不可勸功死士不賞不可勸勇今或勤勞死難名爵不及偷勞尸禄寵秩妄加非所以表)
(庸勵行者也)賞不加有功(魏徵曰賞不加有功則危亡之期或未可保)獻瓜果者
欲授試官(陸贄帝徙幸梁道有獻瓜果者帝嘉其意欲授試官贄曰爵位天下公器不可輕也帝曰)
(試官虚名且已與宰相議矣卿其無嫌贄曰信賞必罰霸王之資也輕爵䙝刑衰亂之漸也非功而獲爵則輕)
(非罪而肆刑則䙝)厚賜(今員外試官與勲散爵號同然而突銛鋒排禍難者以是酬之可謂重矣今獻)
(瓜一器果一盛則受之彼忘軀命者有以相謂矣曰吾之軀命乃同瓜果瓜果草木也若草木然人何勸哉夫)
(田父野人必欲得其歡心厚賜之可也)賚奬優華(李德裕字文饒數召見賚奬優華)不呰
之澤(蕭至忠陛下降不呰之澤近戚有無涯之請)錫與踵塗(田弘正字安道帝遣裴度宣慰)
(賞其軍錢百五十萬緍弘正奉表陳謝制誥褒荅且賜與令名錫與踵塗)賞以存勸(陸贄賞以存勸)
(罰以示懲勸以懋有庸懲以威不恪故賞罰之於馭衆譬䡚軏所以行車銜勒所以服馬也)人主之
柄(韋澳字子斐御史周墀節度鄭滑表署募府會墀入相私謂曰何以教我澳曰願公無權墀愕然澳曰爵)
(賞刑罰人主之柄公無以喜怒行之俾庶官各舉其職則公歛祍廟堂上天下治矣烏用權墀歎曰吾先居此)
(得無愧乎)上食樂作(玄宗貴妃楊氏諸姨上食樂作帝驟賜左右不可貲由是愈見寵賜諸姨錢歲)
(百萬為脂粉費)帝所得竒珍及貢獻分賜之(使者相銜於道五家如一)誅亂
者一級賞千萬(竇易直字宗玄為宣歙浙西觀察使時江淮旱漕物淹積不能前軍士聞易直)
(嚮言欲賞軍部將王國清指漕貨激衆謀亂易直知之械國清送獄其黨數千羣讙入獄篡取之欲大剽易直)
(登樓令曰能誅亂者一級賞千萬衆喜反縳為亂者二百餘人易直悉斬之)賞罰明則士盡
節(鄭俌中宗時歷右補闕默啜入寇敗沙吒忠義詔百官陳破賊勝策獨俌上疏以為治内可以及外賞罰)
(明則士盡節)賞無遺功(吳武陵信州人元濟叛武陵遺以書曰今天子英武任賢同符太宗寬仁)
(厚德有玄宗之度罰無貸罪賞無遺功)前後賜不勝紀(郭子儀前後賜良田美器名園甲舘)
(不勝紀)賜絹萬疋(尉遲恭傳秦王為皇太子授左衛率時坐隱巢者百餘家將盡沒入之敬德曰)
(為惡者二人今已誅若又窮支黨非取安之道由是普原論功為第一賜絹萬疋舉齊府金幣什物賜焉)賜
金銀皿帛(王琚從帝至樓下誅蕭至忠岑羲竇懷貞斬常元楷李慈北闕下賈膺福李猷於内客省)
(事平進戶部尚書於是帝召燕内殿賜金銀雜皿皆一牀帛二千第一區)賞者禮之基(魏元忠上)
(封事賞者禮之基禮崇則謀夫竭其能賞厚則義士輕其死賞罰者軍國之綱紀政教之藥石)賞不行
(又曰自蘇定方平遼東李勣破平壤賞既不行勲亦淹廢)賞者士所死(盧藏用字子潜云古者為)
(政賞罰申則兵強禮者士所歸賞者士所死禮賞不倦則士爭先)賜邊士不時(崔羣字敦詩會)
(度支廩賜邊士不時物多敝惡李光顔憂甚至欲引佩刀自决皇甫鏄奏邊鄙無事乃羣鼔動欲以買直歸怨)
(天子於是罷為湖南觀察使)危難不愛惜官賞(劉巨容黃巢亂江淮據荆南遷山南東道)
(節度使以扞巢巢浮江東奔巨容追之率十俘八諸將欲乘勝追斬巢巨容止曰朝家多負人有危難不愛惜)
(官賞事平即忘不如留賊為富貴地諸將謂然故巢復熾)載以官車(曹確字剛中時帝薄於德昵寵)
(優人李可及唯確屢言之而神策中尉西門季玄者亦剛鯁謂可及曰汝以巧佞惑天子當族滅嘗見其受賜)
(謂曰今載以官車後籍没亦當爾)徧賜(帝始聽樂賜教坊使等玉帶錦袍往謝洪肇洪肇怒曰徤兒為)
(國征行者未有徧賜爾曹何功敢當此乎悉取所賜還官史洪肇傳)賞務速而後有勸(柳宗)
(元使秋冬為善必俟春夏而後賞則為善者必怠又曰為善者不越月踰時而得其賞則人勇而有勸焉)功
不見圖則勞者何勸忠不見賞則悖者何誅(元稹制)勸之
以爵禄慶賞之美(柳宗元守道論)横恩(尉遲恭太宗召譲曰國之大事惟賞與罰横恩)
(不可數得勉自脩飭悔可及乎恭頓首謝)禮賜殊縟(方伎葉法善召詣京師欲寵以官不拜留内齋)
(場禮賜殊縟)賚賜豐饒(岑文本既任職久賚賜豐饒皆令弟文昭主之)恩洽澤濡(武平)
(一戚屬外家恩洽澤濡)恩接備厚(郭承嘏字復卿每進對恩接備厚)賚問優縟(牛元)
(翼見延英賚問優縟)
僣賞(二)
白古之善為國者賞不僣僣則懼及淫人公冕服(公賜公冶)
(冕服將死曰我死必無以冕服歛非德賞也言公畏季氏而賞我非以我有德故)君子不以小
言受大禄(不以大言受小禄禄賞也)利淫慶賞遂行無有不當(月令)
苟所賞之不當(則何勸於將來)無功受禄(詩伐檀刺貪也在位貪鄙無功受禄云云)
策勲必在於有勞(頒賞亦期於無僣)賜銅山(漢鄧通無他能文帝愛之賞賜至多)
(復賜蜀郡銅山得私鑄錢鄧氏錢因滿天下)傳曰上賞其姦(介之推)竊功而進
明君不賞(竊菜而祀明神不享)賞不酬功(刑不應罪不祥莫大焉)孔喪師寵
以崇秩(李絳字深之吐突承璀討王承宗無功還加開府儀同三司絳奏承璀喪師當抵罪今寵以崇)
(秩後有奔軍之將蹈利于賞陛下何以處之)倍百行賞(辛替否疏曰陛下倍百行賞倍十增官金)
(銀不供於印束帛不充於錫何所媿於無用之臣無力之士哉)爵賞稍易人且偷(蔣伸字大)
(直宣宗雅信愛伸每見必咨天下得失伸言比爵賞稍易人且偷帝愕然曰偷則亂矣伸曰否非遽亂但人有)
(覬心亂由是生帝嗟嘆)冒賞(康承訓字敬辭南詔深入太平裨將隂募勇皃三百夜縋燒蠻屯斬首五)
(百南詔恐明日解而去承訓謬言大破賊告于朝羣臣皆賀加檢校右僕射籍子弟婣昵冒賞而士不及怨言)
(讙流)用兵以來僣賞者多(郭子儀拜尚書令確譲且言自用兵以來僣賞者多至身兼數)
(官冒進亡恥今凶醜略平乃作法審官之時宜從老臣始本傳六十二)詔賜兩街僧金幣
(李蔚傳咸通十四年春詔迎佛骨鳳翔乃詔賜兩街僧金幣京師耆老及見元和事者悉厚賜之不逞小人至)
(斷臂指流血滿道)以伶人為刺史(莊宗有嬖伶周匝嘗因戰敗為梁人所得其後滅梁入汴)
(周匝謁於馬前莊宗得之喜甚賜以金帛勞其良苦周匝對曰身䧟仇人而得不死以生者教坊使陳俊内園)
(裁接使儲德源之力也願乞二州以報此兩人莊宗皆許以為刺史郭崇韜諫曰陛下所以共取天下者皆英)
(豪忠勇之士今大功始就封賞未及一人而先以伶人為刺史恐失天下心不可因格其命五代史格音閣)
賞戰功(三)
白耏班敗狄(宋以門賞之使食其征)賞不失勞桓子滅潞(晉侯賞桓)
(子狄臣千室亦賞士伯以瓜衍之縣曰吾獲狄士子之功也微子吾喪伯氏矣)彤弓(天子錫有功諸侯也)
賞死事(死王事者)功疑惟重(賞從重也)功懋懋賞(商書)功多有厚賞
晉侯獻楚俘于王王命為侯伯賜之大輅之服彤弓
一彤矢百玈弓矢千秬鬯一卣虎賁三百人(傳)子展入
陳(鄭伯賞入陳之功賜子展先輅三命之服先八邑賜子産次輅再命之服先六邑)有勲而不
廢(加重賞也)有績而不載(書功於册)奉之以土田(奉賜也)撫之以彛
器(弓旌斧鉞)旌之以車服(戎輅之服)明之以文章(旌旗也)子孫不忘
(昭舊福也)以庸制禄則人興功(言賞也周禮)凡賞無常輕重視功
報功(禮)不酬盡敵之功(何勸能軍之善)捷無虚月(賞不踰時)臣節
在勞(國章懋賞)矢石之難汗馬之勞次賞(史晉文公)畢萬匹夫也
七戰皆獲有馬百乘死於牖下于奚請曲懸(衛孫桓子與齊)
(戰敗新築人仲叔于奚救孫桓子桓子是以免衛人賞之以邑辭請曲懸繁纓以朝許之)皮初補太
守(劉弘為荆州奏皮初有戰功請補襄陽太守朝廷以初雖有功襄陽是名郡宜慎選不可授功)以前
賞折後功(晉馬隆孝興募人討羌梁州平將加將士勲賞有司奏隆將士皆先加顯爵不應更授楊)
(珧駁曰前少加爵命為誘引也今軍完不得以前授塞後功從之)軍賞不踰月孔軍還
賚貺不貲(李光顔旧縉鎮夏州以叨沓開邊隙故党項引吐蕃圍涇州郝玭力戰破之光顔聞賊至)
(料兵以赴攽人慢言恟恟騰譟不肯行光顔為陳大義感慨流涕間者亦泣下遽即路寇走出塞穆宗立召還)
(賜開化里第加同中書門下平章事軍還賚貺不貲)以戰多進大將軍(契毖明字若水以戰)
(多進左威衛大將軍襲封賜錦袍寳帶它物蕃夥)賞予不可計(馮盎羅竇叛斬首千餘級賞予)
(不可訃奴婢至萬人)斬可突于功(張九齡遷中書令范陽節度使張守珪以斬可突于功帝欲以)
(為侍中九齡曰宰相代天治物有其人然後授不可以賞功國家之敗由官邪也帝曰假其名若何對曰名器)
(不可假也有如平東北二寇陛下何以加之遂止)以本州相授(姜謩薛仁杲平擢秦州刺史帝)
(曰昔人稱衣錦故鄉今以本州相授所以償功)七寶鞍分賞戰士(肅宗廢后張氏初建寧王)
(倓數短后於帝上皇在蜀以七寶鞍賜后而李泌請分以賞戰士倓助泌請故后怨)璽書襃美(河間)
(元王孝恭江南平璽書襃美賜甲第一區女樂二部奴婢七百口寶玩不貲)太宗敗竇建德
於虎牢執之王世充乃降(六月凱旋太宗獻俘于廟賜衮冕金輅雙璧黃金六千斤)
(前後鼓吹九部之樂班劒四十人本紀)請用三(張萬福許杲過楚州大掠節度使韋元甫使萬福追)
(討未至杲為其將康自勸所逐自勸循淮鈔而東萬福倍道追殺之免者十三盡還所剽於民元甫將厚賞士)
(萬福曰官健坐仰衣食無所事今一小煩之不足過賞請用三之一帝下詔襃美賜具衣宫錦十雙)殫私
財賜麾下(馬燧字洵美田悅反初將戰燧約衆勝則以家貲賞至是殫私財賜麾下德宗嘉之詔出)
(度支錢五千萬償其財)脫衣解馬(羅士信有所獲悉散戲下有功者脫衣解馬賜之)賞厚
之過(杜牧曰戰小勝則張皇其功奔奏獻狀以邀賞或一日再賜一月累封凱還未歌書品已崇爵命極)
(矣田宫廣矣金繒溢矣子孫官矣肯外死勤於我哉此賞厚之過)賜甲第帷帳什器(令狐)
(彰字伯陽移壁杏園渡思明疑之遣薛岌以兵劫彰彰諭衆以大誼皆感附死力遂破岌兵潰圍出以麾下數)
(百入朝賜甲第帷帳什器拜滑亳魏博節度使)李靖平江南(賜物千段奴婢百馬百疋)勲戶
免行(楊國忠常領劒南召募使遣戍瀘南餉路險乏舉無還者舊勲戶免行所以寵戰功國忠令當行者)
(先取勲家故士無鬭志)縮衣節口(文粹杜牧燕將錄今天子縮衣節口以賞戰士)議勤勞
(文粹楊炎出師紀聖功頌以大賞議勤勞)賜雜綵百段(王君廓從戰東都有功詔勞之曰爾以十)
(三人破賊萬自古以少制衆無有也賜雜綵百段)優賞將吏(扶珪綴組帛推其家粟塞其庾韓文)
(聖德詩)唐中宗孝和皇帝賞張仁愿制(朕聞將帥興功本期於邦國帝王懸)
(賞用荅於疇庸右屯衛大將軍張仁愿薊門作牧既無東顧之憂榆塞緫兵方釋北乘之慮而乃躬先士卒負)
(土築城横却月於天街劃長雲於地脉宜列山河之賞式崇帶礪之榮進封韓國公賜物三百段及衣裳一副)
(初學記)賞懸香餌(柳文賞懸香餌令布疾雷)
賞和戎(四)
白晉侯以樂賜魏絳曰子教寡人和諸戎狄(以正諸華夏八年之)
(中九合諸侯如樂之和無所不諧請與子樂之辭曰夫和戎狄國之福也臣何力之有公曰賞國之典也子其)
(受之魏絳始有金石之樂)平國君(漢高使侯公說項羽乃約與漢中分歸太公吕后乃封侯公為平國)
(君言能平於邦國也)和戎五利晉侯悅之孔賜貂裘西胡珍器(裴矩)
(字弘文隋大業三年帝有事常山西方來助祭者十餘國矩使人說高昌伊吾等㗖以厚利使入朝又助城伊)
(吾脅處羅入朝帝益喜賜貂裘西胡珍器)何惜金石(鄭元璹突厥攻太原詔元璹持節往勞既至元)
(璹曰今掠財資皆入所部豈若仆旗接好則金玉重幣一歸可汗頡利當其言引還太宗賜書曰知公口伐可)
(汗如約朕何惜金石賜公哉)
賞諫臣(五)
白齊威王下令曰(有能面折寡人者受上賞獻書諫者受中賞謗議於市朝而聞者受下賞)
臣下不匡其刑墨具訓于蒙士(注臣不正君服墨刑伊訓)能弼其違
宜遵賞典三等賞(晉張寔字安遜下令國中曰有面刺孤者酬以束帛翰墨陳狐過者)
(答以筐篚謗言於市者致以羊米)駮議(晉王沉處道遷豫州下教曰能陳長吏可否說百姓所患者有)
(賞言刺史得失倍賞主簿褚碧曰上好下應今示以賞恐拘介之士憚賞不言貪昧之人慕利而妄舉沉從之)
孔遣使者賜酴醿酒(李絳傳方江淮歲儉民荐饑有御史還奏不為災絳曰方隅皆陛下)
(大臣奏孰不實而御史苟悅陛下爾李吉甫嘗盛贊天子威德帝欣然絳獨曰陛下自視今日何如漢文帝今)
(西戎内訌近以涇隴為鄙去京師遠不千里烽燧相接也加以水旱無年倉廩空虚誠陛下焦心銷志求濟時)
(之略詎便高枕而卧哉帝入謂左右曰絳言骨鯁真宰相也遣使者賜酴醿酒)賜黃金十斤酬
直言(商侑為刑部尚書初鹽鐡度支使屬官悉得以罪人繋在所獄或私置牢院而州縣不聞知歲千百)
(數不時决侑奏許糾列所繫申本道觀察使并具獄上聞許之賜黃金十斤以酬直言)魏謩(為拾遺屢)
(有獻納詔曰謩雖居位日淺朕何愛一官增直臣之氣其以謩為右補闕)明珠兼乘未若一
言(薛收授天策府記室上書諫秦王止畋獵王答曰覽所陳知成我者卿也明珠兼乘未若一言賜黃金四)
(十挺)賜黃金一函(蕭瑀字文遷遷内史令孜孜抑過繩違無所憚上便宜每見納用手詔曰得公)
(言社稷所賴朕既寳之故賜黃金一函)賜帛三百疋(孫伏伽武德初上言三事帝大悅曰伏伽)
(至誠慷慨據義懇切指朕失無所諱其以伏伽為治書侍御史賜帛三百疋)賜鍾乳一劑(高馮)
(授太子右庶子數上書言得失辭誠切至帝賜鍾乳一劑曰而進藥石之言朕以藥石報之)賜胡瓶
一(李大亮常有臺使見名鷹諷大亮獻之大亮密表曰陛下絶畋獵久矣而使者求鷹信陛下意邪太宗報)
(書曰有臣如此朕何憂古人以一言之重訂千金今賜胡瓶一雖亡千鎰乃朕所自御)示無言不
酬之義(崔日用會帝誕日日用采詩大小雅二十篇及司馬相如封禪書獻之借以諷諭且勸告成事)
(有詔賜衣一副物五十段以示無言不酬之義)賜物四十段(倪若水為汴州刺史玄宗嘗遣中官)
(往淮南捕鵁鶄上疏諫手詔答曰言念忠讜深用慰喜賜物四十段用答至言出唐語林)進五品階
(姚南仲獨孤皇后崩代宗詔近城為陵上疏曰臣聞人臣宅於家帝王宅於國長安乃祖宗所宅其可興鑿建)
(陵其側乎帝嘉納進五品階以酬讜言)乃圖厥容於凌煙閣(出李晟傳)帝幸九
成宫(姚思廉以離宫遊幸是漢武秦皇之事非堯舜禹湯所為帝諭曰朕苦氣疾熱即煩劇豈為遊賞乎)
(賜帛五十疋)治洛陽殿(張玄素上書秦籍周之餘將遺之萬世及子而亡天下不可以力勝當務)
(儉約薄賦歛以身先之乃能大安向平東都陛下曾觀廣殿皆撤毁之天下翕然一口歌頌豈有初惡侈靡而)
(後好彫麗哉今民力未及隋日而役殘創之人襲亡國弊臣恐陛下之過甚於煬帝詔罷役帝顧房玄齡曰洛)
(陽朝貢天下中朕營之意欲便四方百姓今玄素言如此使後必往雖露坐庸何苦賜綵二百疋魏徵名梗挺)
(聞玄素言歎曰張公論事有回天之力可謂仁人之言哉唐史本傳)
賞政績(六)
白汝南之帛(漢書鳳凰集于新蔡詔賜汝南太守帛百疋)遼東之錢(東觀漢記祭肜)
(為遼東太守時帝嘉其功賜錢百萬)三公之服使去襜帷(郭賀字喬卿為荆州刺史有殊)
(政顯宗巡狩特見嗟嘆賜以三公之服黼黻冕旒行部去襜帷以彰有德民見榮之)嘉乃丕績孔
賜瑞錦雜綵著善政(王方慶遷廣州都督議者謂治廣未有如方慶者號第一下詔賜瑞)
(錦雜綵以著善政)帝題贊於聽事(盧奐早脩整為吏有清白稱為陜州刺史開元二十四年)
(帝西還次陜嘉其美政題贊於聽事尋召為兵部侍郎)賜璽書袍帶(畢構字隆擇按察劒南睿)
(字嘉構脩潔獨行有古人風其治術又為諸使最乃賜璽書袍帶)以政最(馬植字存之為安南都護)
(州部廢池珠復生以政最檢校左散騎常侍)加金紫(劉餗字鼎卿進歙州刺史政幹強濟野煴將為)
(虎噬幼女呼號摶虎俱免觀察使韓&KR0008;表治有異行加金紫)節度使表其政(李從晦出為常)
(州刺史鎮海軍節度使李琢表其政賜金紫)
賞舉賢(七)(事類舉選門)
白胥臣之舉郤缺(晉襄公賞胥臣先茅之縣曰舉郤缺之功也)有功加錫(大戴)
(禮古者諸侯貢士一適謂之好德再適謂之賢者三適謂之有功乃加九錫也)漢高之賞鄂君
(羣臣爭功鄂君曰蕭何功第一曹參次之帝曰蕭何雖有功待鄂秋而後明封鄂秋為平安侯)賞無知
(漢封陳平為戶牖侯辭曰非魏無知臣安得進乃賞無知)孔賜帛三百疋(馬周字賓王至長安)
(舍中郎將常何家貞觀五年詔百官言得失何武人不涉學周為條二十餘事皆當世所切太宗怪問何何曰)
(此非臣所能家客馬周教臣言之客忠孝人也帝即召之及謁見與語帝大悅詔直門下省明年拜監察御史)
(奉使稱職帝以何得人賜帛三百疋)酬於得賢(文粹薛登請選舉擇賢才疏子成之居魏相酬於得)
(賢)
賞死事(八)
白死知不曠(曠棄也)賞死事(死王事)賞延于世(世嗣也)凡諸侯
死王事加二等於是有以衮斂(衮上公服)孤子(死王事者之子周禮)養
死政之老(謂死王事者之父母周禮)春饗孤子(禮)君子聽磬聲則思
死封疆之臣(禮)子云利禄先死者而後生者則民不偕
先亡者則民可以託(言不偷於死者則生者信之)偕死(棄死者也)蹈白刃
而死衽金革死而不厭(禮)不酬繼死之功(何勸將來之善)死
寇死明臣節(賞表王恩)齊侯令曰得弊無存尸者以五家
免乃得其尸公三襚之(先以士服次大夫服次卿服)與之犀軒直蓋
親推之三(犀軒卿車直蓋高蓋也)陳成子屬孤子三日朝(會死事者之子)
(三日朝以禮之)設乘車兩馬繫五色召顔涿聚之子晉賜之曰
車服而朝無廢前勞(隰之役汝父死焉)能執干戈以衛社稷(童汪)
(錡)羽林孤兒(死王事者之子養於羽林教以五兵也)立後(魏祖令將士絶無後者為求親)
(戚為後授上田給耕牛置師教為立廟也)智者不背時而棄利(勇士不怯死而减名)孔
三世有罪常降一等(周曾傳又有吕賁康秀琳梁興朝賈樂卿侯仙欽皆死希烈之難贈)
(賁秀琳尚書左右僕射興朝等皆秩尚書遣蕭昕致祭境上命李勉哥舒曜訪其家子孫詔雖三世有罪常降)
(一等)襃死難之士養死事之孤(李翰所善張巡死節肅宗未及知翰傳巡功狀表上)
(之曰臣聞聖主襃死難之士養死事之孤或親推輀車或追建邑封厚死以慰生撫存以荅亡君不遺其臣臣)
(亦不背其君也)
賞邑(九)
白賞胥臣以先茅之縣(晉侯賞其舉郤缺之子)賞士伯以瓜衍之
縣(賞桓子狄臣千室亦賞士伯以瓜衍之縣注獲狄上救伯氏之功伯氏謂林父也)韓侯奄受
北國(賜以北方之國詩)鄭伯賞入陳之功賜子展先輅三命之
服先八邑(賜子産次輅再命之服先六邑)齊侯與晏子鄁殿其鄙六十
(邑也)不受曰慶氏之邑足欲故亡吾邑不足欲也不受鄁
殿非惡富也恐失富也班邑(班賞也)記曰柳莊死公曰
非寡人之臣社稷之臣也與邑裘氏與縣潘氏書而納
諸棺于奚辭邑(新築人仲叔于奚救孫桓子桓子是以免衛人賞之以邑辭請曲懸繁纓)
(云云)孔賜實封二百戶(劉幽求拜侍中璽詔曰昔西漢行封更擇多戶東京定賞復增大邑)
(宜加賜實封二百戶)不宜裂地以封(張九齡字子夀同平章事帝將以凉州都督牛仙客為尚)
(書又欲賜實封九齡曰漢法非有功不封邊將積榖帛繕器械適所職耳陛下必賞之金帛可也獨不宜裂地)
(以封)賜邑戶三百(唐休璟授同中書門下三品酒泉郡公謂曰初欲召公計事以有北狄憂前日)
(直言今未忘也加特進尚書右僕射賜邑戶三百)堂封自源乾曜始(源乾曜帝嘗自較其)
(考與張說階賜時議者言國執政所以同休戚不崇異無以責功帝乃詔中書門下共食實封戶二百堂封自)
(此始)實封通前二千戶(郭子儀德宗嗣位召還朝攝冡宰加尚父進位中書令增實封通前)
(二千戶)差功大小(武德九年太宗又定功臣封戶乃自寂而下差功大小而第之裴寂傳)雖
胙以土宇而賦入未廣(宜加賜實封二百戶劉幽求)横恩特賜(韋嗣立上)
(言比諸封家所入已寡國初功臣共定天下食封不三十家今横恩特賜家至百四十以上)
賞田(十)
白賜田各萬畝(史記趙列侯好音鄭歌者二人賜之田云云)秦始皇以甘羅
說秦攻燕復以甘茂田宅賜之賜公田二頃宅一區
(漢蘇武自匃奴來云云)晉侯朝王王賜之温原攅茅之田(晉於是始啓南)
(陽)夫有勲者奉之以土田(奉賜也)周禮司勲掌賞地之法
以等其功(等差也)凡頒賞地三之一食(凡賞田王食其一而臣食其二)唯
加田無國征(征稅也謂既賞之又重賜之若此田則無王稅也)與利田宅(漢書徙人)
(入關與利田宅利好也)孔孔緯(僖宗賜天興良田)賜藍田田四十頃(符璘入朝)
(賜藍田田四十頃)願以有餘賜不足者(于志寧字仲謐遷太傅嘗與右僕射張行成中)
(書令高季輔俱賜田志寧奏臣家自周魏來世居關中貲業不墜今行成季輔始营産土願以臣有餘賜不足)
(者帝嘉之分其田以與二人)賜田二十頃(元結祖仁基從太宗征遼以功賜宜君田二十頃)
賜田百畆(劉世讓討吕崇茂為賊所囚逃還高祖賜田百畆)賜(田)宅米粟(李祐以功)
(還神武將軍賜田宅米粟)賜良田千畆(劉幽求誅韋庶人以功賜良田千畆)賜田園(哥舒)
(翰築神策苑秀二軍賜田園)手詔賜田(隱太子傳秦王以美田給淮安王神通而張婕妤為父丐)
(之帝手詔賜田詔至神通已前得不肯與婕妤妄曰詔賜妾父田而王奪與人帝怒召秦王讓曰我詔令不如)
(爾教邪)
賞宅(十)
白賜蘇武宅一區(見上注)以甘茂宅賜甘羅(見上注)與利田
宅(見上注)孔賜天興良田善和里第(孔緯字化及遷尚書左僕射賜號持危啓)
(運保乂功臣鐡劵恕十死賜天興良田善和里第各一區)李光顔(賜開化里第)劉仁軌賜
第一區(劉仁軌進六階真拜帶方州刺史賜第一區)獨賜(狄仁傑后幸三陽宫王公皆從獨賜)
(仁傑第一區)入第教坊鼓吹迎導(李晟字良器賜第永崇里晟入第京兆供帳教坊鼔)
(吹迎導詔將相送之)賜大寧甲第(渾堿繇樓煩郡王徙咸寧賜大寧里甲第)符璘賜靖
恭第(符璘賜靖恭里第一區)李祐(以功遷神武將軍賜宅)賜甲第一區(河間王孝)
(恭討輔公祐生禽之江南平賜甲第一區)賜第一區(劉幽求誅韋庶人以功賜第一區)讓賜
宅(于志寧遷太子太傳嘗與右僕射張行成中書令高季輔俱蒙賜第志寧奏曰臣居關右代襲箕裘周魏)
(以來基址不墜行成等新營庄宅尚少田園於臣有餘乞申私讓帝嘉其意乃分賜行成及季輔舊史)賜
以楊光遠舊第(五代李守貞以功拜同平章事賜以楊光遠舊第守貞取官旁民舍大治之為)
(京師之甲出帝臨幸燕錫恩禮出於諸將)
賞樂(十二)
白禮曰(天子之為樂也以賞諸侯有德者也德盛而教尊五榖時熟然後賞之以樂故其治民勞者其)
(舞行綴遠注民勞者德薄故賜舞亦少)又云治民逸者其舞行綴短(民逸則德)
(盛德盛則賜舞多則舞行相去者近也)冊魏公九錫文曰(以君敦尚謙讓俾人興行少長)
(有禮上下咸和是用錫君軒懸之樂六佾之舞)傳晉侯以歌鍾女樂賜魏絳(事見)
(賞和戎門)禮大夫有功賜樂(故傳云魏絳始有金石之樂禮也)又天子賜諸
侯樂則以柷將之賜伯子男樂則以鼗將之(將謂執以致命也祝鼗皆)
(所以節樂也)夔始制樂以賞諸侯(舜命夔作樂以賞諸侯)比之魏絳(魏志)
(大祖賜夏侯惇樂比之魏絳)曲懸(仲叔于奚有功衛人賞之邑辭賞請曲懸諸侯之樂也)孔竇
抗(東都平賜女樂一部)李晟(蕩夷凶憝賜女樂一列)渾瑊(繇樓煩郡王徙咸寧賜女樂五人)
戴休顔(京師平從乘輿至京師賜女樂)歌兒舞女(歌兒舞女念功賞勞出於曲陽杜牧原十)
(六衛)河間王(孝恭討輔公祐生禽之江南平賜女樂二部)築神策苑秀二軍賜
音樂(哥舒翰)賜女樂二人固辭(張茂昭復之鎮賜女樂二人固辭車至第門茂昭引)
(詔使辭曰天子女樂非臣下所宜見昔汾陽咸寧西平北平皆有大功故當是賜今臣下述職以朝奈何濫賞)
(後日有功之臣陛下何以加之後賜安仁里第亦遜不受唐史)
賞車服(十三)
白車服以庸(庸功也報其勞也)冊魏公文曰(以君經緯禮律為人軌儀使安職業)
(無或遷志是用錫君大輅戎輅各一玄牝二駟君勸分務本嗇人昏作粟帛滯積天業惟興是用錫君衮冕之)
(服赤舄副焉)傳鄭伯賞入陳之功賜子展先輅三命之服子
産次輅再命之服(先輅次輅皆錫車之揔名也蓋請於王而錫之)晉侯獻楚俘
于王王賜之大輅之服戎輅之服(大輅金輅也戎輅戎車也二輅各有服)
公賜公冶冕服辭固彊之而後受及將死曰我死必無
以冕服斂非德賞也(言公畏季氏而賞我)夫有勲者旌之以車服
(傳)君賜車馬乘以拜賜衣服服以拜(禮)魯昭公疾賜子
家子環璧卿服公薨反賜於府人曰吾不敢逆君命也
古人之服(魏太祖平柳城班所獲器特以素屏風憑几賜毛玠曰以君有古人之風故賜以古)
(人之服)再命受服(大宗伯以九儀之命)為人子者三賜不及車馬(三命)
(受車馬車馬所以尊者備矣)君子得輿(易)賞其善謀(齊侯皆歛諸大夫之軒惟邪意)
(滋乘軒)誇榮所賜(桓榮春卿為太子少傅賜以輜車乘馬榮大會諸生陳其車馬印綬曰今日所)
(蒙稽古之力可不勉乎)孔郭山惲(賜服一稱)旌忠(狄仁傑轉幽州都督賜紫袍龜帶后自制)
(金字十二於袍以旌其忠)賜御袍犀帶(鄭畋屯渭橋再進司空兼門下侍郎京城四面行營都統)
(賜御袍犀帶拜而不賀)賜金紫服(羅珦擢廬州刺史淮南節度使杜祐上治狀賜金紫服)牙
緋(沈佺期為弄辭上悅賜牙緋)越等(牛叢以司勲為睦州刺史賜金紫謝曰臣今衣刺史所假緋即)
(賜紫為越等乃賜銀緋)有司奉紫服(魚朝恩養息令徽者尚幼為内給使服綠與同列爭忿歸)
(白朝恩明日見帝曰臣之子位下願得金紫在班列上帝未荅有司已奉紫服于前令徽稱謝帝笑曰小兒章)
(服大稱滋不悅)章服(中書令張嘉正奏致仕者佩魚終身自是百官賞緋紫必兼魚袋謂之章服車服志)
金章紫服(光飾陋軀元稹詩表)錦袍寳帶(契苾明征吐蕃以戰多進左威衛大將軍襲封)
(賜錦袍寳帶)高宗給五品以上隨身銀魚袋以防召命之詐
(出内必合之三品以上金飾袋唐車服志)唐垂拱中都督刺史始賜魚(天授二年)
(改佩魚皆為龜其後三品以上龜袋飾以金四品以銀五品以銅中宗初罷龜袋復給以魚郡王嗣王亦佩金)
(魚袋)唐初賞朱紫者服於軍中(其後軍將亦賞以假緋紫有從戎缺骻之服同上)
貂裘(韋挺帝親解貂裘及中廏馬賜之)
賞雜器物(十四)(雜賜附)
白素屏風(見上注)賜榖(袁渙耀卿為郎中令卒太祖為之流泣賜榖二千斛一窖云以太倉)
(榖千斛賜郎中令一窖云以垣下榖千斛與耀卿家外不解意教曰以太倉榖者官法也以垣下榖者親舊也)
寵襃毛義賜榖千斛(後漢章帝下詔云云)五熟釡(鍾繇武帝遷相國文帝在東宫)
(賜繇五熟釡為之銘曰於赫有魏作漢藩輔厥相惟鍾是幹心膂)賜劒(史衛綰上賜之劒綰曰先帝賜)
(臣劒凡六不敢奉詔上曰猶至今乎綰曰具在上使取劒常盛未嘗服也)賜劒著名(韓稜伯師與郅)
(夀陳寵皆以才能稱肅宗嘗賜諸尚書劒惟此三人特以寳劒手著其名曰韓稜楚龍泉郅夀蜀漢文陳寵濟)
(南推誠也)賜水不飲(卞蘭苦痟渴時帝信巫女用水方使人持水賜蘭蘭不肯飲曰治病自以方藥)
(何信於此帝為變容蘭渴甚以至於死)賜肉(伏日詔賜從官肉太官丞日晏不來東方朔拔劒割肉去)
(丞奏之詔令自責)嫁所賜生口(魏華歆子魚公卿嘗並賜没入生口歆得而嫁之帝歎息孫盛)
(曰孥戮之家國刑所肅歆獨為君子云云)孔靈夀杖(李靖乞骸骨賜靈夀杖)黃金瓶(秦叔)
(寳功多帝賜以黃金瓶)解佩刀以賜(魏徵帝曰貞觀以前從我定天下間關草昧玄齡功也貞)
(觀之後納忠諫正朕違為國家長利徵而已雖古名臣亦何以加親解佩刀以賜二人)賜高昌寳
佩刀(阿史那社爾太宗賜高昌寳佩刀)胡瓶(太宗賜李大亮胡瓶一云乃朕所自御)賜荀
悅漢紀(李大亮帝賜荀悅漢紀曰悅論議深博極為政之體公宜繹味之)賜貂裘西胡
珍器(裴矩助城伊吾脅處羅入朝帝益喜賜貂裘西胡珍器)黃柑紫帉包賜(黃嵩荆州)
(進黃柑帝以紫帉包賜)御奩果(裴諗加承旨適會帝幸其院諗即稱謝帝曰可歸與妻子相慶取御)
(奩果以賜諗舉衣跽受命帝即顧宫人取巾褁賜之)賜所佩金削刀(徐齊𥅆字將道八歲能文)
(太宗召試賜所佩金削刀)賜玉帶寳器紈錦(張允伸上米鹽賜玉帶寳器紈錦)白玉
帶(李載義賊平詔同平章事賜白玉帶示殊禮)賜袍笏裝器(為楊至誠所逐奔易州帝令使)
(者抵太原慰迎賜袍笏裝器同上)賜寳器(泉男生字元德禽高麗詔遣子齎手制金皿即遼水賜勞)
(還進右衛大將軍汴國公賜寳器)賜金銀雜皿皆一牀(王琚誅太平公主帝召讌内殿)
(賜金銀雜皿皆一牀)以齊府金幣什器賜焉(秦王誅齊王元吉尉遲敬德論功第一以)
(齊府金幣什器賜焉)賜錦袍金甲(張長遜突厥怒引兵南至河長遜世靖出塞勞之且若專致賻)
(賜者寇引還授揔管又討薛舉不待命輒引兵會賜錦袍金甲)
賞馬(十五)
白虢公晉侯朝王王皆賜馬三匹(非禮也名位不同禮亦異數)錫晉
文侯馬(書曰平王錫晉文侯馬四匹注作文侯之命)晉康侯用錫馬蕃庶(易)
為人子者三賜不及車馬(禮)康侯之錫(見上)大驪(後漢世祖以所)
(乘大驪賜李忠)孔良馬(李光顔為深冀行營節度使臨送賜珍器良馬)帝賜所乘馬(王君)
(廓鎮幽州擊突厥俘斬二千獲馬五十匹入朝帝賜所乘馬令自廷中乘以出)賜馬二匹(魏徵陳事)
(帝賜黃金十斤馬二匹)賜御馬(薛仁貴賜以御馬)名馬(曲環加太子賓客賜名馬)賜馬
八十(泉男生禽高麗還賜馬八十)馬百匹(李靖輔公祐據丹陽詔李恭為帥召靖入朝受方略)
(禽之江南平賜馬百匹)給芻馬二百匹(郭子儀德宗嗣位給芻馬二百匹)賜名馬
一(張行成嘗侍燕賜名馬一錢十萬衣一稱)
賞寳(六)
白虢公晉侯朝王王皆賜玉五㲄(見上賞馬門注)虞卿說趙王
一見賜白璧一雙黃金百鎰(史記)周書分寳玉於伯叔之
國時庸展親(伯叔同姓之國也庸用也)魯昭公疾賜子家(見賞車服門)金
穴(郭况為大鴻臚賞賜金錢錦帛豐盛莫比京師號况家為金穴)珠璣委地(後漢鍾離意子阿為)
(尚書時交趾太守坐贓詔以其資物班賜羣臣意得珠璣悉委地不拜曰孔子忍渴於盜泉云云此贓汚物故)
(不敢拜帝歎之)却進所賜(漢王讓陳平曰先生事魏不忠事楚而去今又從吾游信者固多心乎平)
(曰魏王不用臣說故去云云臣計畫可採願用之若不可大王所賜金見在請封輸官得請骸骨漢王深謝之)
孔賜珍器(李光顔為深冀行營節度使帝御通化門臨送賜珍器良馬玉帶)賜寳器(泉男)
(生禽高麗還賜寳器)等列莫與比(論弓仁賜寳玉甲第良田等列莫與比)賞賚珍寳
不勝計(蘇定方所滅三國皆生執其主賞賚珍寳不勝計)賜寳玩不貲(河間王孝恭討)
(輔公祐禽之江南平賜寳玩不貲)賜于闐玉帶(李靖破蕭銑賜于闐玉帶十三胯七方六刓胯)
(各附鐶以金固之)賜通天御帶(裴度往淮西臨遣賜)賜金五十斤(江夏王道宗賜)
(金五十斤見賞帛門)賜珍物(姜皎玄宗在藩邸識其有非常度委心焉及即位賜珍物)賜金銀
一篋(尉遲敬德單雄信騎直趍王敬德大呼横刺雄信墜乃翼王出賜金銀一篋)珍賜不可
數(張垍尚寧親公主玄宗眷垍厚即禁中置内宅珍賜不可數)
賜弓矢鈇鉞(十七)
白賜弓矢然後征賜鈇鉞然後殺(禮)冊魏公文曰(君龍驤虎)
(視旁眺八維掩計逆節折衝四海是用錫君彤弓一彤矢百玈弓十玈矢千)又曰(以君糾虔天刑彰厥)
(有罪犯關干紀莫不誅殛是用錫君鈇鉞各一注鈇鉞皆斧也)平王錫晉文侯彤弓一
彤矢百玈弓十玈矢千(得專征伐也彤弓以講武習射傳示子孫也)晉文公
獻楚俘于王(王賜之彤弓一彤矢百玈弓矢千)彤弓錫有功諸侯也(詩)
飾怒(禮軍旅鈇鉞者先王之所以飾怒也)賜劔(漢衛綰淳謹景帝賜之劒辭曰先帝賜臣劒凡六不)
(敢奉詔)孔錫之鈇鉞(征彼不憓皮日休納夏歌)賜以弓矢冠劒(楚馬希範襲殷)奉
(官爵封楚王清泰二年賜以弓矢冠劒)彤弓盧矢(權德輿劉濟銘天子賜以寳劒金甲彤弓盧矢)
賜汝節斧(曰度汝其往衣服飲食予士無寒無飢以既厥事遂生蔡人賜汝節斧平淮西碑)帝
臨軒授鉞(渾瑊拜奉天行營副元帥帝臨軒授鉞用漢拜韓信故事制曰寇賊干紀授爾節鉞以戡)
(多難往欽哉瑊頓首曰敢不畢力以對揚天子休命乃率諸軍趍京師)鏚鉞琱戈(權德輿韋臯先)
(廟碑進中書令加司徒太尉鏚鉞秬鬯旂鑾琱戈有嚴有翼乃蔚乃赫)
賞圭瓉(十八)
白禮曰賜圭瓉然後鬯(未賜圭瓉則資鬯於天子)錫玄圭(夏書曰禹錫玄圭告)
(厥成功注禹治水畢堯賜之珪璋以其成功也)冊魏公文曰(以君温恭為基孝友為德明允篤誠)
(感于朕思是用錫君秬鬯一卣圭瓉副焉注以圭為柄謂之圭瓉也)平王錫晉文侯秬鬯
圭瓉作文侯之命孔錫虎臣(唐文粹皮日休納夏歌王有虎臣錫之圭瓉征彼不)
(享一烘而泮)大勲(文粹高郢魯議周公有大勲于周秬鬯圭瓉以賜之則可)
賜虎賁(十九)
白冊魏公文曰(君秉國之鈞正色處中纖毫之惡靡不抑退是用錫君虎賁之士三百人)晉
文公獻楚俘于王王命為侯伯賜虎賁三百人孔葬加
虎賁(平陽昭公主以功紿賚不涯薨葬加虎賁甲士)壯勇人(吕尚文選注錫君虎賁曰壯勇人也)
羅藝以戰力隋補虎賁將(詔以兵屬李景)擇一虎臣練萬虎賁
使制得自專(文粹李觀上宰相書)
賜戶陛(二十)
白冊魏公文曰(君翼宣風化爰發四方遠人四面華夏充實是用錫君朱戶以居注云朱戶赤)
(戶也天子之禮也)又曰(君研其明哲思帝所難官才任賢羣善必舉是用錫君納陛以登注刻殿基為)
(陛以登取安也)孔天子禮(唐吕延濟注文選魏元茂魏公九錫文錫君朱戶以居曰天子禮貴之)
致於兩階之間(唐李周翰注文選九錫文選曰錫君納陛以登曰納陛者致於殿兩階之間使)
(其上殿)趨出梐枑(顔真卿當闕不乘趨出梐枑)
賜秬鬯(二十一)
白晉文公獻楚俘于王王賜秬鬯一卣(卣器也秬黑黍也鬯香酒所以)
(降神也傳)平王錫晉文侯(書見上云云)諸侯賜圭瓉然後鬯(見圭瓉門)
(注)冊魏公(見圭瓉門注)不再拜(禮曰酒肉之賜不再拜受而已不重拜於室輕也)孔
乃蔚乃赫(唐文粹權德輿韋臯廟碑進中書令加司徒太尉鏚鉞秬鬯旂鑾琱戈有嚴有翼乃蔚乃)
(赫)大勲(文粹高郢魯議周公有大勲于周秬鬯圭瓉以賜之則可)
賜彛器(二十二)
白周書曰武王既勝殷邦諸侯班宗彛作分器(以宗廟彛器班)
(賜諸侯分器篇名也諸侯尊卑各有分也)夫有勲者撫之以彛器(撫授也傳云)孔
賜彛樽龍勺(牛僧孺字思黯為山南東道節度使賜彛樽龍勺詔曰精金古器以比况君子卿宜)
(少留僧孺固請乃行)範金飾玉(李珏牛公碑特賜清廟器六事皆範金飾玉如古時製宣曰以卿精)
(忠用以貺别)昆蟲鳥獸文乎彛器(文粹劉悅文塚銘)
賜錢(二十三)
白漢蘇武(自匈奴來賜錢二百萬)賜百萬(東觀漢記祭彤為遼東太守三十年嘉其功賜)
(錢百萬)後漢明帝時館陶公主為子求郎不許而賜錢百
萬受賂反賜(漢張武為郎中令受金錢覺文帝更發御府金錢賜之以愧其心不下吏也)
金穴(見上注)孔賜一鑪(裴寂武德四年改鑄錢賜一鑪得自鑄)賜百萬(劉世讓討)
(吕崇茂為賊所囚亡歸高祖賜錢百萬)有能斬廷湊者賜錢二萬緡(王廷湊亂)
(帝怒詔諸道以兵進討有能斬廷湊者賜錢二萬緡)賜錢十萬為解酲具(李嗣業入朝賜)
(酒玄宗前醉起舞帝寵之賜錢十萬為解酲具)賜張行成(帝語山東及關中人意有同異行成曰天)
(子以四海為家不宜以東西為限是示人以隘矣帝稱善賜錢十萬)
賜帛(二十四)
白賜絹萬匹(文士傳張華以平吳之計賜絹萬匹)鳳凰集于新蔡賜汝南
太守帛百匹(漢宣詔)秦二世賜叔孫通帛二十四衣一襲
(漢書)賜之束帛(禮)賜降胡縑(後漢賜降胡縑孫章悞以十為千)不賜(蜀志趙雲)
(傳街亭敗有軍資餘絹使分賜將士雲曰軍無利何為賜悉入赤岸湏十月為冬賜亮善之)賜臣帛
(郭舍人射覆曰賜臣帛也)孔賜高年帛(貞觀五年十二月癸卯獵于驪山賜新豐高年帛)賜
粟帛(十九年二月庚戌如洛陽宫丁巳賜所過高年鰥寡粟帛)賜五千段(杜伏威賜帛五千段)
賜其家千疋(劉世讓授揔管率兵拒薛舉與弟寳皆沒於賊秦王方屯高摭世讓密遣寳間走王)
(言賊虛實高祖悅賜其家千疋)賜物五百段(竇琮從劉文静擊屈突通進兵下陜縣拔大原倉賜)
(物五百段)錄功(李靖御史大夫蕭瑀劾靖持軍無律帝召讓之徐曰赦公之罪錄公之功賜絹千疋既而)
(曰向人譛短公朕今悟矣加賜絹二千疋)特賚綵千段(屈突通從平薛仁杲珍用山積諸將争得)
(之通獨無所取帝曰清以奉國名實不虛特賚綵千段)賜縑三萬(張煦振武軍遂節度使憲宗怒)
(詔煦以本軍進討賜縑三萬為軍資)江夏郡王道宗(帝討高麗先遣張儉輕騎度遼道宗請以)
(百騎往約其還日將還會高麗兵斷其路更走間道謁帝如期賜絹千疋)賜絹五千疋(劉師立錄)
(功拜左衛率遷左驍衛將軍㐮武郡公賜絹五千疋)賜雜綵百疋(李尚隱妖賊劉定高夜犯通洛)
(門尚隱坐不素覺左遷桂州都督帝遣使勞曰知卿公忠然國法湏爾因賜雜綵百疋遣之)
賜婦人(二十五)
白石窌(齊侯戰敗單還女子曰君免乎曰免矣曰銳司徒免乎曰免矣曰苟君與吾父免矣可若何乃)
(奔齊侯以為有禮既而問之辟司徒之妻也予之石窌注奔謂走辟君有禮謂先問君後問父石窌邑名)賞
延于室婦人(無爵從夫之爵)恩自宸極(榮及閨門)孔賜以宫人(李君)
(羨從破宋金剛於介休加驃騎將軍賜以宫人贈帛)賜美人六人(郭子儀賜美人六人從者自副)
(車服帷帟咸具)玄宗以宫人賜知運等(王晙玄宗以宫人賜知運等晙獨不敢取曰臣)
(之事君猶子事父詎有常近闈掖而臣子敢當乎誓死以免見聽)賜宫人(姜皎太宗在藩邸識其有)
(非常度及即位賜宫人)賜女樂一部(竇抗從秦王平薛舉功第一賜女樂一部)賜宫女
二人(唐史泉男生攻平壌還進右衛大將軍汴國公賜寳器及宫女二人)
白孔六帖卷四十九
