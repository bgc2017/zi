白孔六帖卷五十五唐白居易原本
宋孔傳續撰
武勇(一)單車人賊(二)
交戰叙舊(三)犒士(四)
虜掠(五)殿六
兵灋(七)間諜(八)
烽候(九)斥候(十)
行人(十)獻捷(十二)
旋軍(十三)軍勝(十四)
武勇(一)(力士附驍士)
白引重鼎不程其力共用之謂勇(死國用也)死而不義非
勇也賈予餘勇(齊高子曰欲勇者賈予餘勇)斷布(主人懸布秦堇父登之及堞而)
(絶之墜則又懸之蘇而復上者三主人辭焉乃退帶其斷布以徇于軍三日)先鳴(州綽曰平隂之役先)
(二子鳴二子殖綽郭最)勇爵(齊莊公為勇爵注設爵命勇士也殖綽郭最欲與焉注自以為勇也)
訓勇力之士時使(車右訓之傳)距躍三百曲踊三百(魏犫束胷見使)
(者)摶人以投中車折軾(叔山冉)子期曰吾以力事君不可
以不然抉豫樟殺人而後死(豫樟大木名)烏獲舉千鈞力聞
諸侯羿善射奡盪舟俱不得其死然(論語)罔水行舟扛
鼎欒氏之力臣(曰督戎)有力如虎(詩)募敢死之士(漢云)斬將
(搴旗)拔山(項羽有拔山之力)投石(甘延壽字君况拔距投石絶於等倫也)嘗超踰羽
林亭樓(甘延壽試弁超踰為期)張膽(陳涉勇甚)犖有力焉能投盖于稷
門(傳)景詔曰不患無勇患其暴材官(有材力者)角抵(角力相抵)
哀帝時覽弁射武戲(皮弁而射角力為武戲)周勃材官引彊(彊弩也)
申屠嘉以材官蹶張(足踏弩曰蹶張)力稱烏獲捷言慶忌(相如諫獵)
佚材陳湯沉勇飛將(李廣驍勇匈奴號曰飛將)拔獸箭(晉桓石虔材幹)
(趫捷從父在荆州獵圍猛獸被箭而伏諸將戲令拔箭因而前拔得一箭獸跳虔亦跳高於獸獸伏復拔一箭)
(從伯父温入關叔父冲為符健圍垂沒之次虔躍馬赴之拔冲於二萬人中)大勇不忮(莊子言無)
(往不慎)勇則害上不登於明堂(狼曋之言也見左傳)水行不避蛟龍
漁父之勇也陸行不避兕虎獵夫之勇也白刃相交視
死如歸烈士之勇也(莊子)唯力是視挾輈(穎考叔)輦重(秦堇)
(父)素厲(空猛也)方剛好勇(疾貧亂也)伉健子曰由之勇賢於
丘然不能怯(家語)射石沒羽(李廣夜見石如虎射之沒羽後知其石射不復入)義
勇冠三軍(韓延夀)絶髕(秦武王與孟說舉龍文之鼎絶髕而死秦人殺孟說云云)犖投
盖於稷門(奡盪舟於陸地)孔拔箭斷膚殊死前鬭(王難得收京師方戰麾下)
(士失馬難得馳救矢著眉披膚鄣目乃拔箭斷膚殊死前鬭血衊面不已帝嘉之)禽生斬馘(辛雲)
(京世為將家有膽決以禽生斬馘常冠軍)轅門二龍(烏承玼與族兄承恩皆為平盧先鋒沈勇而決)
(號轅門二龍)其勇無比(唐璿吐蕃来請和既宴使者屢覘璿后問焉對曰洪原之戰是將軍多殺)
(臣士卒其勇無比臣願識之后嗟異)萬人敵(李晟事河西王忠嗣從擊吐蕃悍酋乘城殺傷士甚衆忠)
(嗣怒募射者晟挾一矢殪之三軍讙奮忠嗣撫其背曰萬人敵也)冠軍(渾瑊從朔方節度使張齊邱破)
(賀魯部拔石堡城龍駒島其勇常冠軍)矛矢在手前無彊敵(史敬奉痤陋類不勝衣其)
(走逐奔馬挾鞍勒以上而後羈帶之矛矢在手前無彊敵)雄邊(同上與鳳翔將野詩艮輔及郝玼皆以名)
(雄邊)趫雄自奮(范君璋以趫雄自奮)義而勇(裴度帝問諸將才否度對李光顔義而勇當有)
(成功不三日光顔破時曲兵)段志玄(從討王世充深入馬跌為賊擒兩騎夾持其髻將度洛志玄忽)
(騰而上二人者俱墜於是奪其馬馳歸尾騎數百不敢近)身先鋒鏖陣(秦叔寶從討世充建德黑)
(闥三盜未嘗不身先鋒鏖陣前無堅對)躍馬挺槍(每敵有驍將銳士震燿出入以夸衆者秦王輙)
(命叔寶往取之躍馬挺槍刺於萬衆中莫不如志)力敵數人(五代萇從簡事晉為軍校力敵數人)
(善用槊)杜伏威(煬帝遣右禦衛將軍陳稜以精兵討之伏威迎出挑戰稜軍射中其額伏威怒曰不)
(殺汝矢不拔遂馳入稜陣大呼衝擊衆披靡獲所射將使拔箭已斬之攜其首入稜軍示之又殺數十人)膂
力絶人(王雄誕少彊果膂力絶人)勇盖三軍(薛萬鈞從李靖討吐谷渾軍次青海與虜遇萬)
(鈞單騎馳突無敢當者還語諸將曰賊易與復馳進擊斬數千級勇盖三軍追奔至積石山大風折旗萬鈞曰)
(虜且来俄而虜至萬鈞直前斬其將衆遂潰)勇決(楊恭仁楊玄感叛詔率兵經略與屈突通追獲賊煬)
(帝詔見曰比聞與賊戰尤力向但知卿奉法而乃勇決如此朕用自媿)着白衣自摽顯(薛仁)
(貴高麗莫離支遣將高延夀等率兵二十萬拒戰倚山結屯太宗命諸將分擊之仁貴恃驍悍欲立竒功乃着)
(白衣自摽顯持戟腰鞬兩弓呼而馳軍乘之賊遂奔潰)擢驍勇付閫外事(師還帝謂曰朕)
(舊將皆老欲擢驍勇付閫外事莫如卿者朕不喜得遼東喜得虓將)用兵臨大敵益壯(薛訥)
敢毅(石雄少為牙校敢毅善戰氣盖軍中)尚材武有崖岸(李珙者世儒家珙獨尚材武有)
(崖岸)天資票健(李光顔葛旃少教以騎射每嘆其天資票徤已所不逮)膂力絶衆(李嗣)
(業)袒持長刀大呼出陣(廣平王收長安嗣業統前軍陣于香積祠北袒持長刀大呼出)
(陣前殺數十人陣復整步卒二千以陌刀長柯斧堵進所向無前)中流矢卧帳中聞金
鼓聲瘡潰卒(與子儀等圍相州師耄諸將無功獨嗣業被堅數奮為諸軍冠中流矢卧帳中方愈)
(忽聞金鼓聲知與賊戰大呼瘡潰血流數升卒謚曰忠勇云)請以勇士二萬椎鋒(史思)
(明傳代宗召南北軍諸將問所以討賊計右金吾大將軍薛景仙曰我若不勝請以勇士二萬椎鋒帝曰壯矣)
衆畏其勇(陳利貞朱泚反利貞及張挺芝所統士衆幽薊河隴人故與挺芝合謀應泚而利貞麾下)
(亦從為亂夜半難作利貞拔劒當軍門大謼曰欲過門者先殺我衆畏其勇乃止)曲環(資勇敢善騎射)
持陌刀重十五斤(張興為饒陽禆將史思明引衆傅城興檈甲持陌刀重十五斤乘城賊將)
(入興一舉刀輙數人死賊皆氣懾)左車(哥舒翰有奴曰左車年十六以膂力聞翰工用槍追及賊擬槍)
(於肩比之賊反顧翰刺其㗋剔而騰之高五尺許乃墮左車即下馬斬其首以為常)號為擒生踏
伏(安金全為人驍果工騎射號為擒生踏伏為晉驍將)飲釂奮檛馳騎(明宗名嗣源梁晉相)
(拒於栢鄉梁龍驤軍以赤白馬為兩陣旗幟鎧仗皆如馬色晉兵望之皆懼莊宗舉鍾以飲嗣源曰卿望梁家)
(赤白馬懼乎雖吾亦怯也嗣源笑曰有其表爾翌日歸吾廐也莊宗大喜曰卿當以氣吞之因引鍾飲釂奮檛)
(馳騎犯其白馬挾二禆將而還梁兵敗以功拜代州刺史本紀)善用鐵槍重三十斤(王敬)
(蕘為人狀貌魁傑而沉勇有力善用鐵槍重三十斤)勇出諸將(劉知俊姿貌雄傑能披甲上馬輪劒)
(入敵勇出諸將五代史)拔箭反射賊(張歸霸張晊軍赤崗以騎挑戰矢中歸霸拔箭反射賊矢)
(發而斃奪其馬而歸太祖從高邱望見甚壯之)臨敵務以身先(王景仁為將驍勇剛悍質略無)
(威儀臨敵務以身先士卒行密壯之五代史)思奮(柳宗元方城銜勇韜刀日思奮殛)世傳崆
峒勇氣激金風壯(李白詩)其勇無前(劉仁軌等以兵開定四夷其勇無前贊)
令殿前乘馬挾矛作刺賊狀(王難得吐蕃贊普子郎支都者恃趫敏乘名馬寶鈿)
(鞍略陣挑戰甚閑暇無敢校者難得怒挾矛駷馬馳支都不暇闘直斬其首玄宗壯其果召見令殿前乘馬挾)
(矛作刺賊狀帝大悦賜錦袍金帶)舞刀立馬上(斐旻嘗與幽州都督孫佺北伐為奚所圍旻舞)
(刀立馬上矢四集皆迎刀而斷奚大驚引去)牧馬襄陵道旁(五代氏叔琮晉人復取絳州攻)
(臨汾叔琮選壯士三人深目而胡鬚者牧馬襄陵道旁晉人以為晉兵雜行道中伺其怠擒晉二人而歸晉人)
(大驚以為有伏兵乃退屯于蕭縣)
單車入賊(二)(敵不相疑附)
白龔遂(漢書遂字少卿渤海賊盜並起拜遂為太守遂未至郡先以書論勑非執弓矢者不得執以為)
(賊單車至郡盗遂清平)推赤心(後漢世祖降銅馬封渠帥為列侯降者猶不安世祖輕騎按行更相)
(語曰蕭王推赤心置人腹中安得不相投死也)更生之辰(後廣陵賊張嬰衆數萬殺刺史以張綱為)
(太守單車之職徑造嬰壘諭以禍福嬰泣曰更生之辰所部並面縳歸降也)入賊家拜妻子
(魏張遼圍昌豨豨欲與遼語詐降遼單身上三公山入豨賊家拜妻子豨隨詣太祖太祖遣責遼曰此非將法)
(遼曰以明公威信著四海遼奉聖旨必不敢害爾)杜畿拜河東(河東民衛固謀逆荀彧舉杜畿)
(為太守請單車往出不意固伏誅)遺敵藥(羊祜事見示信門)欒鍼遺子重酒(注具)
(下叙舊門)單車之官(趙喜伯陽時江南未通以喜為簡陽侯相不肯受兵單車之部吏欲不納喜示)
(威信乃悉降于喜)又(魏裴潜字文行拜代郡郡大亂有烏桓大人專制潜單車之郡單于驚喜潜安撫之)
孔單騎造壘門(王雄誕蘇賊聞人遂安據昆山無所屬杜伏威使討之雄誕以邑險而完攻之)
(引日遂單騎造壘門陳國威靈因開曉禍福遂安即降)詣營說豪帥(李大亮秦王行北境頃之)
(胡賊大至大亮度不能拒乃單馬詣營說豪帥為分别禍福賊衆感服遂相率降)單馬進殺數
百人(王忠嗣吐蕃大出欲取當新城晨壓官軍陣衆不敵舉軍皆恐忠嗣單馬進左右馳突獨殺數百人)
身至壁撫諭(裴懷古始安賊歐陽倩衆數萬剽沒州縣以懷古為桂州都督招慰討擊使未踰嶺)
(逆以書諭禍福賊迎降自陳為吏侵而反懷古知其誠以為示不疑可破其謀乃輕騎赴或曰獠夷難親備之)
(且不信况易之哉答曰忠信可通神明况裔人耶身至壁撫諭倩等大喜悉歸所掠出降)單騎見虜
(郭子儀懷恩盡說吐蕃回紇党項羌渾奴刺等三十萬掠涇邠躪鳳翔入醴泉奉天京師大震急召子儀屯涇)
(陽軍纔萬人比到虜騎圍已合子儀將出左右諫戎狄野心不可信子儀曰虜衆數十倍今力不敵吾將示以)
(至誠左右請以騎五百從又不聽即傳呼曰令公來虜皆持滿待子儀以數十騎出免胄見其大酋曰諸君同)
(艱難久矣何忽忘忠誼而至是邪回紇捨兵下馬拜曰果吾父也子儀即召與飲遺錦綵結歡誓好如初)
交戰叙舊(三)
白商鞅請與魏公子卬飲(見軍詐門)魏祖韓遂(魏曹公馬超韓遂戰潼關)
(請與公相見遂與公同歲孝廉又與遂輩至期交語移時不及軍事說京都故舊撫手歡笑既罷超問遂曹公)
(何言遂曰無言超疑之)關侯徐晃(後漢關侯與徐晃相愛及為將相距遥共語但說平生不及軍)
(事須臾晃宣令曰得關侯賜金千斤侯曰是何言語曰是國事也)欒鍼遺子重酒(晉與楚戰)
(于鄢陵欒鍼使執榼承飲楚令尹子重子重曰夫子常與吾言於楚必是故也不易識乎受而飲之免使者而)
(復鼓)孔舊部(闞稜輔公祏反稜與南討青山之戰與陳正道遇陣方接稜脱兜鍪謂衆曰不識我耶何)
(敢戰其徒多稜舊部氣遂索至有拜者)笑語如平生歡(李全忠因使招朱瑾朱瑾領精騎隔)
(池笑語如平生歡乃使將胡規偽送欵欲得兄瓊射上符竹節全節不入虞瑾伏壯士橋下瓊單騎至方交語)
(士突起掖瓊以入斬其首棄城下汴軍大震全忠恚數日乃去本傳)問事胡幾何(張巡賊將李懷)
(忠過城下巡問君事胡幾何曰二朞巡曰君祖父官乎曰然君世受官食天子粟奈何從賊關弓與我确懷忠)
(曰不然我昔為將數死戰竟殁賊此殆天也巡曰自古悖逆終夷滅一日事平君父母妻子並誅何忍為此懷)
(忠掩涕去俄率其黨數十人降)
犒師(四)
白鄭商人弦高(傳秦人襲鄭鄭商人弦高以乘韋先牛十二犒師曰不腆敝邑敢犒從者居則)
(具一日之積行則備一夕之衛)齊伐魯使展喜以膏沐犒師(以義服明且不賂免)
(也)武王伐商其小人簞食壺漿以迎之(孟子)孔乏春服(王紹)
(為租庸判官時李希烈阻兵江淮輸物留梗德宗已西狩乃督輕貨趣間道走洋州紹先見帝行在帝勞之曰)
(吾軍乏春服朕且衣裘奈何紹流涕曰紹遣臣貢奉無慮五十萬當即至帝曰道回遠經費方急何可望邪後)
(五日繼至由是紓難)置酒饗士(竇建德高士逹留建德守壁身將兵逆戰置酒饗士建德聞曰東海)
(公未捷遽自矜大禍至不日矣)為將者(刻薄自入給帛則以䟽易良賦粟則以沙參粒突厥序)發
家錢頒士卒(田布拜魏博節度使發家財頒士卒)出愛妾殺以大饗(張巡士多)
(餓死存者皆痍傷氣乏巡出愛妾曰諸君經年乏食而忠義不少衰吾恨不割肌以啖衆寧惜一妾而坐視士)
(饑乃殺以大饗坐者皆泣巡彊令食之遠亦殺奴僮以哺卒至羅雀掘鼠煑鎧弩以食)以女賣直
為衆士費(張伾本為澤潞將守臨洛田悦攻之乘城固守累月士死亡且盡救不至伾悉召部將立)
(軍門命女出徧御因曰諸君戰良苦吾無貲為賞願以是女賣直為衆士一日費士皆哭曰請死戰)掛甲
卸甲錢(五代李守貞其始發軍也有賜賚曰掛甲錢班師又加賞勞曰卸甲錢出入之費常不下三十)
(萬由此晉之公私重困)作糜粥餔亡卒(王敬蕘梁兵攻吳龐師古死清口敗兵亡歸過穎大)
(雪士卒饑凍敬蕘乃㳂淮積薪為燎為作糜粥餔之亡卒多頼以全活五代史)斥禁錢百五十
萬緡賜其軍(李綘田興以魏博聽命綘曰王化不及魏博久矣一日挈六州來歸不大犒賞人心)
(不激請斥禁錢百五十萬緡賜其軍有言太過者綘曰假令舉十五萬衆朞歲而得六州計所轉給三倍于費)
(今興天挺忠義首變汙俗破兩河之汙可嗇小費隳機事哉從之)
虜掠(五)(不虜掠還生口附)
白晁錯上䟽曰(胡人入驅而能止其所驅者以半與之縣官為贖如此則邑里相救赴難不避)
(死非以德上也欲利其財也上從之)虜獲(陳湯貪斬郅支所虜獲入室多不法司隸移書於道)禁暴
秋毫不犯(高祖入關時)賜繡被(後漢世祖至井陘問諸將所掠李忠獨無所掠即以)
(所乘大驪馬及繡被賜之)還生口(後漢武威太守孟威云宜還生口袁安曰還之示中國優貸也)又
(种暠景伯為度遼將軍有生口見獲悉遣之羌胡乃来降)夷俘執訊獲醜(訊馘)嫁生
口(華歆得嫁生出口孫咸曰施舍自出入居孥戮之家國刑所屬歆當公言以彰天澤而默受嘉賜獨為君)
(子也)折馘執俘(楚攝叔致師見上注)虜魏王豹(韓信)係虜(累囚)囚虜見用
(韓信克趙得李左車問以計策後封廣武君)又(太史慈為孫策所執問以進取也)又(管仲至棠阜鮑)
(叔釋縛)季康子伐邾師晝掠(傳)吳漢平公孫述放兵大掠
(焚述宫室帝聞譴漢及其副將劉向曰使人既伏孩子老母以萬數一旦縱火放兵人聞莫不酸鼻)遂伐
三朡俘厥寶玉(書)孔野無所掠(王世充大業十年齊賊孟讓轉寇諸郡至盱眙)
(世充拒之時百姓皆入保野無所掠讓衆餒)散失竒寶(李靖御史大夫蕭瑀劾靖持軍無律縱士)
(大掠散失竒寶帝召讓之靖無所辯)暴掠放肆(范希乾遷振武節度使部有党項室韋雜居暴掠放)
(肆日入匿作謂之刮城門希乾度要害置屯保斥邏嚴密鄙民以安)盡還所剽於民(張萬福許)
(杲過楚州大掠節度使韋元甫使萬福追討未至杲為其將康自勸所逐循淮鈔而東萬福倍道追殺之免者)
(十三盡還所剽於民)斷腕取金(崔光遠節度劒南會段子璋反李奐敗走成都光遠進討平之然不)
(能禁士卒剽掠士女至斷腕取金者夷殺數千人)豢圉一空(李守貞晉兵素驕而守貞重威為將)
(皆無節制行營所至居民豢圉一空至於草木皆盡五代史)四出侵暴(韓愈天下之兵乘機逐利)
(四出侵暴屠燒縣邑賊殺不辜環其地數千里莫不被其毒)貲産一空(李訓舒元輿涯皆為兵所)
(執涯實不知謀士良搒笞急乃自署反狀詔出衛騎千餘馳咸陽奉天捕亡者大索都城分掩涯訓等第兵遂)
(大掠入黎植羅讓渾鐬胡証等家及賈耽廟貲産一空兩省印簿書輙持去)大掠居人(鄧景山劉)
(展反因引平盧節度副使田神功討展神功兵至揚州大掠居人伐冢墓大食波斯賈胡死者數千人)士
多鹵掠(李光弼急攻趙一日拔之士多鹵掠光弼坐譙間收所獲悉歸之民城中大悦)所過剽
奪(魯炅與史思明戰安陽王師不利炅中流矢輙奔諸節度潰去所過剽奪而炅軍尤甚)
殿(六)
白孟之反不伐奔而殿將入門策其馬曰非敢後也馬
不進也(論語)大車塞隧(夙沙衛連大車以塞隧而殿殖綽郭最曰子殿國師齊之辱也注沙)
(衛奄人故辱國)子殿國師齊之辱也(見上注)探簡(後漢鄧禹仲華赤眉至人憚為)
(後拒禹書諸將名於竹簡著筒中令探簡張宗曰豈辭難就逸遂破赤眉)斷後將(蜀志)自斷後
敗(魏志云張繡追太祖太祖自斷後敗繡)張飛拒後(蜀志曹公追先主張飛拒後瞋目横矛曰)
(是張翼德可来决死衆莫敢前)孔以五百騎殿(李光弼思明至偃師光弼悉軍趨河陽身以五)
(百騎殿)以下軍殿(李愬率中軍三千田進誠以下軍殿出文城栅令曰引而東六十里止襲張柴)
(殱其戍)車師後部(百夫之敵萬人之特屬於車師後部以殿銅柱張說郭元振碑)又遣其
將田進誠領馬步軍三千以殿其後(段文昌平淮西碑)劒南列
將分統之(哥舒翰傳禄山反或說翰曰禄山本以誅國忠故稱兵今若留卒三萬守關悉精銳渡淮)
(水誅君側此漢挫七國計也思禮亦勸翰翰猶豫未發謀頗露國忠大駭入見帝曰兵法安不忘危大兵在潼)
(關而無後殿萬有一不利京師危矣即募牧兒三千人日夜訓練以劒南列將分統之又募萬人屯灞上使腹)
(心杜乾運為帥)以萬二千人為殿(康延孝繼岌班師命延孝以萬二千人為殿五代史)以
衆殿(輔公祐李子通據江都杜伏威使公祐以精兵數千渡江擊之子通拒戰衆十倍銳甚公祐選甲士)
(千人操長刀居前别以千人隨之公祐以衆殿)戰于霍山梁兵敗走(王景仁殿而力戰以)
(故梁兵不甚敗)霍存從攻潞州(與晉人遇戰馬牢川存入則當其前出則為其殿晉人却遂東)
(攻魏取淇門殺三千人五代史)
兵灋(七)
白國語吳建旗提鼔挾經(經兵書也)魏公子七略(史記魏公子無忌威)
(名振天下諸侯之客進兵法也魏公子七略信陵君也)司馬兵灋閎闊深遠(太史公曰)
(余讀司馬兵法閎闊深遠雖三代征伐未足以統其義如其文穰苴區區為小國行師何暇及司馬乎)蹴
鞠(李將軍射法蹴鞠三十五篇)六韜(太公)黃石公(授張良素書曰讀是則為王者師良視之)
(乃太公兵法)不學(武帝欲教霍去病學孫吳兵法對曰顧方略何如爾不在學古兵法)權謀者
以政寄國以權用兵先計後戰兼形勢苞隂陽用技巧
也(兵形勢雷動風舉後發而先至離合背向變化死生常以輕疾制敵也)南楚兵灋七篇
蚩尤二篇(見吕刑)繇叙二篇(七略作由余)丁子一篇項生一
篇太一兵灋天一鬼容區(黃帝宫鬼史區有書三篇圖一卷依託)萇
弘十五篇五勝(五行相勝)兵技巧十三家者習手足便器械
積機關以立攻守之勝魏太祖自作兵灋十萬言(諸侯)
(征伐以新書從事)教婦人(具軍政令門)金版(莊子曰縱說則以金版注太公謀術謀國政事)
孔武不可玩玩則無震(蕭俛進門下侍郎吐蕃寇涇州調兵護邊帝因問兵法有必勝)
(乎俛曰兵凶器聖人不得已而用之故武不可玩玩則無震夫以仁討不仁以義討不義先招懷後掩襲故有)
(不殺厲不禽二毛不犯田稼其救人如免水火此必勝術也若乃以小不忍輕任干戈師曲而敵怨非徒不勝)
(又將自危帝重其言)喜兵灋(樊澤有武力喜兵法議者謂有將帥器嘗召對延英德宗善其論兵與我)
(意合)盡畀以術(裴行儉蘇定方為大將軍謂曰吾用兵世無可教者今子也賢乃盡畀以術)可
與語孫吳(李靖其舅韓擒虎每與論兵輙歎曰可與語孫吳者非斯人而誰哉)灋有攻其
必救(馬燧田悦反兼魏博招討使抱真芃問曰糧少而深入何也燧曰糧少戰利速兵善於致人今悦與)
(淄青恒三軍為首尾欲不戰以老吾師若分擊左右未可必破悦且来助是腹背支敵也法有攻其必救故趣)
(魏以破之皆曰善)應對蠭起(王忠嗣雄毅寡言有武略上與論兵應對蠭起帝器之曰後日爾為)
(良將)曉兵術(魏元忠江融曉兵術元忠從之游盡傳所學)喜讀鬼谷兵家諸書
(王廷湊)喜縱横孫吳術(吕恭)好讀閫外春秋(郭威隸從馬直威好讀閫外春)
(秋略知兵法五代史)兵灋本人情(陸贄奏議霍去病漢將之良者也每言行軍用師之道顧方略)
(何如耳不在學古兵法是知兵法者無他人情而已通其變則得失可辨成敗可知古之人所以坐籌樽俎之)
(間制勝千里之外者得此道也)為營陣部伍料勝負别器能等四十六
訣(裴行儉)廊廟之士耻言韜略(唐自大中以来以兵為戱者久矣廊廟之士恥言韜)
(略以櫜鞬為兇物以鈐略為凶夫就有如盧潘薛能者自為粗材一旦宇内煙塵飈起遽以褒衣博帶令狎燕)
(頷虎頭足以取敗北夢𤨏言)敬翔見太祖太祖問曰(聞子讀春秋春秋所記何等事)
(翔曰諸侯戰爭之事爾太祖曰其用兵之法可以為吾之用乎翔曰兵者應變出竒以取勝春秋古法不可用)
(於今太祖大喜五代史)以千錢置大盤中為行陣偏伍之狀(謝彦章葛)
(從周養以為子授之兵法以千錢置大盤中為行陣偏伍之狀示以出入進退之節彦章盡得之本傳)攟
摭評議無遺策(取其書觀之始自黃帝伏蚩尤至於隋氏平江南語春秋戰國事最備磅礴上)
(下數千年間其攟摭評議無遺策劉禹錫魏生兵要)用春秋戰灋(房琯用春秋戰法以車三千乘)
(繚營騎步夾之琯自負以天下為己任然用兵非所長)舉孫吳倜儻善兵灋科(馬燧)
(父季龍)兵之隱微不以示(矦君集帝命李靖教君集兵法既而奏靖且反兵之隱微不以)
(示帝以讓靖靖曰方中原無事臣之所教足以制四夷而求盡臣術此君集欲反耳)破胡必用龍
韜策卸甲應將熊耳齊(李白送鄭灌詩)兵灋五十家爾腹為篋
笥(杜甫送從弟詩)更學兵書戰策(馬燧與諸兄學輟策歎曰丈夫當以功濟四海詎老一儒)
(哉更學兵書戰策沈勇多算)
間諜(八)(探刺附)
白秦諜(晉人獲秦諜殺諸綘市六日而蘇)晉侯圍原諜出曰原將降矣
(傳)晉人之覘宋者(歸曰宋未可伐陽門介夫死子罕哭之哀國人悦之孔子曰善哉覘國乎)
覘國(見上)邦汋(周禮司士掌士之八成一曰邦汋讀為酌盜取國之密事若今探決)范宣子
數駒支曰言語漏泄則職汝之由漏師(齊寺人貂始漏師于多魚)
三巡數之(楚師伐絞分涉於彭羅人欲伐之使伯嘉諜之三巡數之)諜告曰楚幕有
烏宵諜曰齊人將遁多間諜(史趙將李牧居鴈門謹烽火多為間諜)女
陵(漢書淮南王使女陵)詗長安中(詗侯伺者朽政反)伏聽(衞青捕伏聽者伏於隱處聽軍)
(之虛實也)孔李晟(吐蕃君臣大懼相與議尚結贊者善計乃曰唐名將特李晟馬燧渾瑊爾不去之必)
(為吾患即遣使委辭因燧請和上求盟因盟謀執瑊以賣燧於是結贊大興兵踰隴岐無所掠陽怒曰召吾来)
(乃不牛酒犒軍徐引去以是間晟晟選兵三千使王佖伏汧陽旁擊其中軍幾獲結贊)諜者反效
以情(李愬舊令敢舍諜者族愬開其令一切撫之故諜者反效以情愬益悉賊虛實)詐為書若
同亂者(渾瑊崔寧領朔方召為左金吾衞大將軍建中中李希烈詐為瑊書若同亂者帝識其諜用不)
(疑更賜良馬錦幣)行反間(伊謹以江西牙兵屬李希烈希烈愛其材數饋遺欲縻止之卒以計免明)
(年希烈果反嗣曹王臯至鍾陵得而壯之拔為大將希烈恐為臯所得遺以七屬甲詐為謹書行反間帝遣使)
(斬之臯表列其誣)移書還諜(蘇頲檢校益州大都督擕州蠻苴院與吐蕃連謀入寇獲諜者吏請)
(討之頲不聽移書還其諜曰母得爾苴院羞悔不敢侵邊)善刺軍中情偽(王鍔嗣曹王臯節度)
(江西表為江州刺史兼御史中丞充都虞侯鍔小心善刺軍中情偽事無細大臯悉知之因推以腹心)諜
軍虛實(朱瑄留僕州全忠令友裕馳壯騎諜軍虚實自將而北會瑄引還縱兵戰全忠南走絶塹去幾)
(不脱)遣諜者入軍中(高仁厚初事劒南西川節度使陳敬瑄為營使會卬州賊阡能衆數萬略)
(諸縣列壁數十涪州刺史韓秀昇等亂峽中韓求反蜀州諸將不能定敬瑄召仁厚還使督兵四討屯求安阡)
(能遣諜者入軍中吏執以獻諜自言父母妻子囚於賊約不得軍虛實且死仁厚哀之曰為我執賊明日我且)
(戰有能釋甲迎我者署背曰歸順皆得復農矣縱諜去)禽其諜數十人(崔義玄睦州女子陳)
(碩真反義玄自統衆繼之至下淮戍禽其諜數十人)提輕兵歛旗鼓(李光弼饒陽賊五千至九)
(門光弼諜知之提輕兵歛旗鼓賊方飯襲殺之且盡)釋縛飯飲之遣還(李晟邏士得姚令言)
(崔宣諜者晟命釋縛飯飲之遣還敕曰為我謝令公等善為賊守勿不忠示泚乃引兵叩都門賊不敢出)謳
吟思歸(李光弼史思明使諜宣言賊將士皆北人謳吟思歸朝恩信然屢上賊可滅狀詔諭光弼光弼)
(固言賊方銳未可輕動)詗刺中國(張仲武回鶻常有酋長監奚契丹以督歲貢因詗刺中國仲武)
(使禆將石公緒等厚結三部執諜者八百餘人殺之回鶻欲入五原掠保塞雜虜乃先以宣門將軍四十七人)
(詭好結歡仲武賂其下盡得所謀因逗遛不遣人馬多病死)以玉帶與諜者(安重誨少事明)
(宗明宗幸汴州重誨建議欲因以伐吳而明宗難之其後戶部尚書李鏻得吳諜者言徐知誥欲舉吳國以稱)
(藩願得安公一言以為信鏻即引諜者見重誨重誨大喜以為然乃以玉帶與諜者使遺知誥為信其直千緡)
(初不以其事聞其後逾年知誥之問不至始奏貶鏻行軍司馬)夫用間以間人(人亦用間以間)
(己彼以密来理須獨察於心參會於事則不失矣若敵使人来欲候我虚實察我動靜覘知事計而行其間者)
(我當佯為不覺舍其厚利而善啗之微以我偽言誑事示以前却期會即我之所須為彼之所失者因其有間)
(而反間之彼若將我虛而為實我則乘其敝而得其志矣通典)悉視城中虚實(五代劉鄩傳梁)
(已破朱瑾以葛從周為兖州節度使從周將兵在外鄩乃使人負油鬻城中悉視城中虛實出入之所油者得)
(羅城下水竇可入鄩乃以步兵五百從水竇入襲破之)間之道有五焉(有因其邑人使潜伺)
(察而致詞焉有因其仕子故洩虛假令告示焉有因敵之使矯其事而返之焉有審擇賢能使覘彼向背虛實)
(而歸說之焉有佯緩罪戾微漏我偽情浮計使亡報之焉凡此五間皆須隱祕重之以賞密之又密始可行焉)
(通典)若敵有寵嬖(任以腹心者我當使間遺其珍玩恣其所欲順而傍誘之敵有重臣失勢不滿)
(其志者我則㗖以厚利詭相親帥採其情實而致之敵有親貴左右多詞夸誕好論利害者我則使間曲情尊)
(奉厚遺珍寶揣其所問而反間之敵若使聘於我則稽留其使令人與之共處矯致殷勤偽相親暱朝夕慰諭)
(倍供珍遺觀其辭色而察之仍朝暮令使獨與己伴居我遣聰明者潜於複壁中聽所間使既遲違恐彼怪責)
(必是竊論心事我知計遣使而用之同上)
烽候(九)
白舉烽(史魏公子無忌與魏王方博舉烽言趙寇至王懼釋博公子曰趙王獵爾非為寇也)烽舉
燧燔(論蜀文曰邊郡之士聞烽舉燧燔皆攝而馳荷兵而走唯恐居後)偽烽(幽王與諸侯約有急)
(則舉烽既而諸侯兵至無寇褒姒乃大笑後犬戎来伐幽王舉烽諸侯以為偽皆不至遂滅周斬褒姒)烽
火通於甘泉(長安匈奴大入)灌火滅烽(後漢祭彤撫夷狄以恩信論曰政移狄俗乃卧)
(鼓邊庭灌火滅烽於幽障也)嚴烽候(崔寔為五原守嚴熢候寇不敢犯字子真)去烽火候
望(种暠為度遼將軍先宣恩信羌來降服乃去烽火候望也)乘山舉火(魏志孫權放江夏太守遣)
(持書御史荀禹勞邊禹發所經縣兵乘山舉火權乃退也)孔築烽堡(張獻甫為邠寧節度使斷山浚)
(塹選巖要地築烽堡)遠烽偵(李元諒加檢討尚書左僕射更節度隴右治良原築連弩臺遠烽偵為守)
(備進據勢勝列新壁虜至無所掠戰又輙北)置烽候(張仁愿攝御史大夫代朔方於牛頭廟那山北)
(置烽候千八百所自是突厥不敢踰山牧馬朔方益無寇歲捐費億萬計減鎮兵數萬)斥地置烽
七十所(黑齒常之拜河源道經略大使因建言河源當賊衝乃斥地置烽七十所)列炬營中
(垂拱中突厥復犯塞常之率兵追擊至兩井常之忽與賊遇賊騎三千方擐甲常之見其囂以二百騎突之賊)
(皆棄甲去其暮賊大至常之潜使人伐木列炬營中若烽燧然會風起賊疑救至遂夜遁)復修杷頭
七十烽(畢諴為邠寧節度遷河東河東尤近胡復修杷頭七十烽謹候虜寇不敢入)謹烽燧
(鄭俌中宗時歷右補闕默啜入敗沙吒忠義詔百官陳破賊勝策俌上疏以為擇邊州刺史謹烽燧以備守)
燎烽(王承元徙鳳翔節度郛左百賈州聚異時為虜剽敓至燎烽相警承元版堞繚之人乃告安)邏
堞傳烽(劉文静夜見邏堞傳烽詫曰天下方亂吾將安舍)邊火息燧(郭元璹)連照
甘泉雲(烽火動沙漠連照甘泉雲李白塞下曲)連山暗烽燧(西極最瘡痍連山暗烽燧)
(杜甫送從弟燕)悵望但烽火(戎車滿關東遣興)照夜(烽火照夜屍縱横釋悶)漢家
還有烽火燃(秦家築城備胡處漢家還有烽火燃烽火燃不息征戰無已時李白戰城南詩)擅
作烽區(王晙上言突厥兵已屢動擅作烽區閉障行李)築連弩臺(李元諒築連弩臺遠烽偵)
(為守備進據勢勝)烽候列於郊甸(帝嘆曰河湟䧟沒烽候列於郊甸食貨志)警急烽
常報(杜甫詩)吐蕃曠年梗寇(郭正一吐蕃曠年梗寇師數出坐費糧貲近討則喪威深)
(入則不能得其巢穴今上策莫如少募兵且明烽候勿事侵擾須數年之遲力有餘人恩戰一舉可破矣)凡
烽候所置大率相去三十里(唐六典職方凡烽候所置大率相去三十里注若相)
(山崗隔絶須逐便安置得相望見不必要限三十里)其逼邊境者築城以置之(同上)
(注每烽置帥一人副一人)其放煙有一炬二炬三炬四炬者(同上注其放煙)
(有一炬二炬三炬四炬者若多少而為差焉)停近甸烽(舊關内京畿河東河北皆置烽開元二十)
(五年勑以邊隅無事寰宇乂安内地置烽誠為非要量停近甸烽二百六十所烽師等一千三百八十八人)
職方郎中掌城隍鎮戍烽候(唐志)舍置一烽(高麗傳初帝自太子所屬)
(行在舍置一烽約下遼東舉烽是日傳燎入塞)
斥候(十)
白周禮懸壺以叙聚柝(挈壺氏所掌也)納斥候(示不相備)李廣(行無部曲)
(行陣就善水草頓舍不擊刁斗自衛幕府省文書然亦遠斥候未嘗遇害)趙充國(遠斥候行必戰備止)
(必堅壁全師保勝)耿秉(字伯初休止不結營部遠斥候有警軍陣立成)偵還耳目孔斥
候不明非可應卒(李綘云北虜方彊其憂有五斥候不明非可應卒二也)不為斥
候(李愬為隨唐鄧節度使愬以其軍初傷夷士氣未完乃不為斥候部伍或有言者愬曰賊方安袁公之寬)
(吾不欲使震而備我先是袁滋無功愬求自試故也)斥候者邊鄙之視聽(不可以不具柳)
(宗元先御史神道碑)闢斥候迭望幾二千所(文粹吕温三受降城碑)来不預
知(曲江集勑天山渾使竟無斥候来不預知如此防邊無乃疎闊)請淮南五路置游奕
船(㨂解弓弩及請江路者一百人置游奕將一人須清白強幹稍有見會者先如法造游奕戰船五十隻一)
(百人分為兩番長須在江路来往淮南游奕至池州界首浙西游奕至宣州界首江西游奕至鄂州界首常須)
(半月一度於界首交牌各知界内平安申報本使其下番人便於㳂江要害處置營不得抽歸便下其糧醬春)
(冬衣仰使司就營所支給如知賊大段巢穴去處仰數道計會一時掩殺贊皇一品集)潜師入定
(渾鎬討王承宗鎮定二軍間不百里鎬引兵壓鎮境而屯距賊三十里鼓角聲相聞賊始亦畏見鎬無斥候乃)
(潜師入定境焚廥蓄屠鄉聚鎬軍遂搖)會取干戈利無令斥候驕(杜甫)月黑
探兵錯(韓愈晚秋)斥候惶駭(裴行儉阿史那伏念懼密送欵後數日煙塵漲天而南斥候惶)
(駭行儉曰此伏念執温博来降非它也)明斥候(陸贄論緣邊守備狀)謹斥候(高麗傳)
行人(十一)
白兵交使在其間行人不使(今兩國治戎行人不使不可謂整)虐執
使臣將以釁鼓目動而言肆(秦行人夜戒晉帥臾駢曰使者目動而言肆)
行人失辭孔天子行人(西域吐谷渾其相天柱王用事拘天子行人鴻臚丞趙德楷帝)
(遣使曉敕十返無悛言)下書臨撫(弄贊大宗貞觀八年始遣使者来朝帝遣行人馮德遐下書臨)
(撫)行人在彼(李靖頡利走保鐵山遣使謝罪以靖為定襄道總管往迎之又遣鴻臚卿唐儉將軍)
(安修仁慰撫靖謂副將張公謹曰詔使到虜必自安若萬騎齎二十日糧自白道襲之必得所欲公謹曰上已)
(與約降行人在彼奈何靖曰機不可失韓信所以破齊也如唐儉輩何足惜哉督兵疾進斬萬餘級俘男女十)
(萬於是斥地自隂山北至大漠矣)
獻捷(十二)(俘馘附)
白破竹建瓴大捷取虢之旗獻俘受馘飲至
大賞戎昭果毅殺敵為果豈敢定居一月三捷
歸而飲至以數軍實我武惟揚斬將搴旗之功
我戰則克凡諸侯有四夷之功則獻捷于王王以警
于夷中國則否諸侯不相遺俘獻楚俘于王(晉文)獻功
于社(周禮)愷樂(凱歌)策勲首級居多捷無虛月(賞不踰時)奉
我天誅(獻爾月捷)獻狀(獻功)致果程力會課受脤以行
(方見采薇之詠)獻俘而入(旋聞破竹之功)以訊馘告矯矯武臣在泮
獻馘子産獻陳捷(戎服將事曰陳知其罪授首於我用敢獻功)武夫力而
拘諸原婦人暫而免諸國(先軫怒捨孟明)示之以俘馘(鄭丈夫人芉氏)
(姜氏勞楚子獻捷乃示之以俘馘)鄭入陳子美入數俘而出(但數所獲不將以歸)
(也)齊侯来獻(以得隕命之禮征伐主獻之籩豆數也隕命禮征伐所獲國君之獻禮司馬法有隕)
(命禮争義不争利也)吉語(漢書烏孫圍會宗陳湯曰不出五日吉語聞)春月懸車(漢陳湯斬)
(郅支首上疏宜懸藁街蠻夷邸間若今鴻臚舘丞相匡衡大夫繁延夀以月令春當掩骼埋胔勿宜懸車騎許)
(嘉將軍王商以夾谷會孔子誅優施方盛夏首足異門而出宜懸十日詔將軍議者是也)獻楚捷於
周驟稱其伐(郤至)以一為十(魏國淵子尼破賊文書舊以一為十淵上首級如其實太)
(祖問之淵曰夫討外寇多斬之數欲以大武功示民輕也今河間云云太祖悦之)孔服金甲乘
戎輅告捷于廟(李勣從秦王伐東都戰有功東略地至虎牢平竇建德俘王世充乃振旅還秦)
(王為上將勣為下將皆服金甲乘戎輅告捷于廟)獻俘昭陵(高麗莫離支男生為其弟所逐遣子)
(乞師詔勣為遼東道行軍大總管率兵二萬討之破其國執高藏男建等裂其地州縣之詔勣獻俘昭陵)戎
服奉賀魯以獻策功(蘇定方縛賀魯以還高宗臨軒定方戎服奉賀魯以獻策功)俘
獻於乾陽殿(都曼面縛降俘獻於乾陽殿有司請論如法定方頓首請曰臣向論陛下意許以不)
(死願丐其命帝曰朕為卿全信乃宥之上)數禽馘(曹華日與賊搏數禽馘賊憚之)詔百官迎
於長樂驛(郭子儀乾元元年破賊河上執安守忠以獻遂朝京師詔百官迎於長樂驛帝御望春樓)
(待之進中書令)俘馘萬計(李愬李師道反愬與賊戰金鄉破之凡十一遇禽其隊師五俘馘萬計)
破賊功第一(時溥黃巢敗東走溥遣將李師悦等追尾巢至菜蕪大破之諸將争得巢首而林言)
(斬之持歸溥以獻天子故破賊溥功第一)賀魯西域平帝曰(先帝賜賀魯二千帳主之今罪)
(人既得獻昭陵其可乎許敬宗曰古者軍凱還則飲至于廟若諸侯獻馘天子未聞獻于陵然陛下奉園寢與)
(宗廟等可行不疑於是執而獻昭陵赦不誅)右翦左屠聿禽其良(柳宗元方城論)曹
參之飲酒正酣(鄭亞會昌一品制集序謝安之圍棋尚拗曹參之飲酒正酣果有軍書繼聞戎)
(捷)平奚虜(河北之師當以平奚虜聞吉師矣柳宗元與裴塤書)楊復光(慷慨負節義有籌略)
(為小黃門黃巢犯江西復光為排陣使賊䧟江陵復光監忠武軍屯鄧州賊䧟京師節度使周岌投偽命復光)
(因夜宴說岌岌為之流涕瀝酒為盟是夜復光遣其養子守亮殺賊使又入蔡州說秦宗權俾同以義舉收荆)
(㐮敗賊將獻捷行在詔授天下兵馬都監押舊唐)廟獻繁馘級樂聲洞椌楬(韓愈)
(征蜀聯句)中興諸將收山東捷書夜報清晝同(洗兵馬行)歴代獻
捷必有凱歌(唐儀衛志歷代獻捷必有凱歌太宗平東都破宋金剛執賀魯克高麗皆備軍容凱)
(歌入京都然其禮儀不傳)太和初有司奏命將征討有大功獻俘馘
則神策兵衛於門外如獻俘儀(凱樂用鐃吹二部笛觱篥簫笳鐃鼓樂工二人)
(歌工二十四人乘馬執樂陳列如鹵簿鼓吹令丞前導分行俘馘之前將入都門鼓吹振作奏破陣樂應聖期)
(賀朝歡君臣同慶樂等四曲至太社太廟門外陳而不作告獻禮畢樂作至御樓前陳兵仗于旌門外一十步)
(樂工步行兵部尚書介胄執鉞于旌門中路前導協律郎二人執麾門外分導太常卿跪請奏凱樂樂闋太常)
(卿跪奏樂畢兵部尚書太常卿退樂工立于旌門外及俘馘入獻乃稱賀俘囚出乃退同上)元帥凱
旋(天子遣使郊勞有司先獻捷于太廟又告齊太公廟唐六典兵部)凡六總管師十餘
萬(皆授靖節度以討之其國遂亡頡利至京師告俘太廟帝御順天樓陳仗衛上民縱觀吏執可汗至帝曰)
(而罪有五而父國破頼隋以安不以一鏃力助之使其廟社不血食一也與我鄰而棄信擾邊二也恃兵不戢)
(部落攜怨三也賊華民暴禾稼四也許和親而遷延自遁五也朕殺爾非無名顧渭上盟未之忘故不窮責也)
(乃悉還其家屬館于太僕廪食之頡利傳)
旋軍(十三)
白軍志曰允當則歸振旅凱(晉)盡敵而反歌出車
以勞還枤杜以勤歸也入而振旅(歸而飲至)凡公行告于
宗廟反行飲至舍爵策勲(傳)獻俘授馘(軍還之禮)洗兵止
戈反旆(楚令尹南轅反旆)班師振旅即戎以出(盡敵而還)歌方
發於采薇(功已成於破竹)晉師歸范文子後入(武子問之對曰師有功國人喜)
(以逆先入者必屬耳目焉故不敢爾)役將班矣喜以逆之(謂有功歸)望師而
哭(秦孟明歸秦伯素服郊次望師而哭云云)秦以勝歸(我何以報)孔班師(高仙芝小勃律)
(其王為吐蕃所誘自田仁琬以来三討之皆無功天寶六載詔仙芝以步騎一萬出討八月芝以小勃律王及)
(妻自赤佛道還連雲堡與令誠俱班師)惶惑還軍(哥舒曜討希烈帝遣神策將劉德信以兵三千)
(援之又詔河南都統李勉出兵相犄角以希烈在外許守兵少乘虛襲之希烈自解乃遣部將與德信趨許未)
(至有詔切譲使班師德信等惶惑還軍無斥候至扈澗為賊設伏詭擊死者殆半)振旅徐還(李元)
(諒從渾瑊會平凉虜騎乃解元諒遣車重先而與瑊振旅徐還時以為有古良將風)返旆河南(涉淮)
(浮江梟懸魁逆布宣德澤返旆河南韓雲卿平淮碑)
軍勝(十四)(警懼附)
白師有功國人喜以逆之昔歲入陳今兹入鄭(楚)往
歲克敵今又勝都天幸多矣(晉師)成霸安彊一戰而霸
(文之教也)取威定霸(於是乎在)七戰皆獲(畢萬匹夫也七戰皆獲有馬百乘死於牖下言)
(以夀終也)築武軍以為京觀于勝之不可保王師大獻
則奏愷樂(獻功之樂也周禮)若師有功則左執律右秉鉞以先
凱樂于社鄧艾伐蜀(滅之)元凱平吳(杜預封當陽侯)吉語(見上)戰
勝之後常若輕敵願廣為方略(陸遜與關羽書)狃于蒲騷之役
必小羅(莫敖)常勝之家難與慮敵(世祖使臧宫謂之云云)敬懼(城濮之役)
(楚師敗績晉文猶有憂色曰得臣猶在憂未歇也)又(列子趙㐮子攻翟勝之有憂色孔子曰趙氏其昌乎)
(勝非其難恃之為難)又(晉厲公侈與楚戰于鄢陵楚師敗績范文子憂之曰君驕侈而克敵是天益其疾也)
(文子名燮)天幸(霍去病常與杜騎先大軍亦有天幸未嘗困絶而諸將常坐逗撓若未遇)孔搴旗
蹈軍出入若神(李光顔從高崇文平劒南數搴旗蹈軍出入若神)晝揚兵夜𢷬
壘(郭子儀討史思明晝揚兵夜𢷬壘賊不得息氣益老擊賊嘉山斬首四萬級獲人馬萬計思明跳奔博陵)
六戰皆克(唐璿吐蕃寇凉州入洪源谷璿以兵數千臨高望之見賊旗鎧鮮明謂麾下曰吐蕃自欽)
(陵死贊婆降莽布支新將兵欲以示武且其下皆貴臣酋豪子弟騎雖精不習戰吾為諸君取之乃披甲先登)
(六戰皆克斬二將獲首二千五百築京觀而還)斬七禆將(劉沔拜河東節度兼招撫回鶻使進屯鴈)
(門關虜寇雲州沔擊之斬七禆將敗其衆以還)廣平王收長安(郭子儀俄從元帥廣平王率蕃)
(漢兵十五萬收長安李嗣業為前軍元帥為中軍子儀副之王思禮為後軍陣香積之寺北距澧水臨大川彌)
(亘一舍賊李歸仁領勁騎薄戰官軍囂嗣業以長刀突出斬賊數十騎乃定回紇以竒兵繚賊皆夾攻之斬首)
(六萬級生擒二萬賊帥張通儒夜亡陜郡翌日王入京師老幼夾道呼曰不圖今日復見官軍唐史)横貫
其營(安慶緒聞王師至遣嚴莊悉數十萬屯陜助通儒旗幟鉦鼓徑百餘里師至新店賊已陣出輕騎子)
(儀遣二隊逐之又至倍以往皆不及賊營輙反最後賊以二百騎掩軍未戰走子儀悉軍追横貫其營賊張兩)
(翼包之官軍却嗣業率回紇從後擊塵且坌飛矢射賊賊驚曰回紇至矣遂大敗僵尸相屬于道)斬數
千級漂血丹渠(馬璘遷試太常卿明年吐蕃寇邊詔璘移軍援河西懷恩之叛璘引還間關轉)
(闘至鳳翔虜圍已合節度使孫志直嬰城守璘令士持滿外向突入縣門不解甲出戰背城陣虜潰率輕騎追)
(之斬數千級漂血丹渠)蕩夷凶憝(李晟露布至梁帝感泣羣臣上夀且言晟蕩夷凶憝而市不易)
(㕓宗廟不震長安之人不識旗鼓雖三代用師不能加之)攻朱泚於光泰門(王佖晟在師佖)
(無不從攻朱泚於光泰門賊方銳佖與李演鏖戰堞血賊數北諸將乘之遂大振)馬燧(討田悦悦敗餘)
(見火攻門)威動京師(鄭畋中和元年賊將王璠率衆三萬来攻畋使唐弘夫設伏以待璠内輕畋懦)
(柔縱步騎鼓而前畋以銳卒數千當賊疏陣而多旗幟乘高伐鼓賊不測衆寡陣未整伏發衆皆囂日暮軍四)
(合鏖戰龍尾坡殺賊二萬級積尸數十里多獲鎧仗璠遁去禽璠子斬之威動京師)霆掃風除(突厥)
(贊太宗身勒兵顯責而隂間之戎始内阻不三年縳頡利獻比闕下霆掃風除其國遂墟)執酋長(南蠻)
(傳詔徙天平軍高駢領西川節度使駢至不淹月閱精騎五千逐蠻至大渡河奪鎧馬執酋長五十斬之)伺
敵之隙以取勝(周德威老將常務持重以挫人之鋒故其用兵常伺敵之隙以取勝五代史)
俘馘萬計(吳越錢佐王延羲延政兄弟相攻卓儼明朱文進李仁逹等自相簒殺連兵不解者四年)
(仁逹附于李景已而又叛景兵攻之仁逹求救於佐佐召諸將計事乃遣其統軍使張筠趙承泰等率兵三萬)
(水陸赴之遣將誓軍號令齊整筠等大敗景兵俘馘萬計獲其將楊業蔡遇等遂取福州而還由是諸將皆服)
(同上)裒凶鞠頑鋒蝟斧螗(柳宗元皇武篇)臺圖煥丹玄郊告儼匏
稭(韓愈征蜀聮句)未三旬而定晉陽纔期年而滅潞子(姦臣放命二紀)
(陸梁據太常之固下窺洛邑通故綘之道旁睨近闕任馮異則拔天井而震上黨仗吳漢則發突騎而傾邯鄲)
(未三旬而定晉陽纔期年而滅潞子不以金購稀將多降不勞師克粤首馳報一品集)一舉刈腥
膻尸骸積如麻(柳宗元鐃歌鼓吹曲)掃餘沴以雪霜非天不可(元稹)
(賀誅吳元濟表拯遺甿於溝瀆非聖不能掃餘沴以雪霜非天不可)斬此鯨鯢破兹梟獍
(同上賀誅李岕表外委將臣内敷睿筭風行號令天助機謀則可以斬此鯨鯢破兹梟獍)若上交下
怨可離而間營久卒疲可掩而襲(昧去迷就士衆猜嫌可振而走重進輕退)
(遇逢險阻可激而取若敵人旌旗屢動或數顧其卒或縱横其吏或行或止追北恐不利見利恐不獲涉長途)
(而未息入險地而不疑勁風劇寒剖冰濟水烈景炎熱倍道兼行陣而未定合而未畢若此之勢乘而擊之此)
(為天贊我也豈有不勝哉通典)擲首陴外降幡夜竪(韓愈元和聖德詩負鄙為艱縱則不)
(可出師征之其衆十旅軍其城下告以福禍腹敗肢披不敢保聚擲首陴外降幡夜竪)知可以戰
與不可以戰者勝知衆寡之用者勝(上下同欲者勝以虞待不虞者勝將)
(能而君不御者勝此五者知勝之道通典)發三矢輙殺三人(於是虜氣懾皆降薛仁貴慮後)
(患悉坑之)八遇八克(婁師德與虜戰白水澗八遇八克)恃武庫之五兵憑宫
垣之萬雉(于公異破朱泚露布勢均破浪攻甚決河雖其恃武庫之五兵憑宫垣之萬雉)北取
三關兵不血刃(而史家猶譏其輕社稷之重而僥倖一勝於倉卒殊不知其料彊弱較彼我而)
(乘述律之殆得不可失之機非明於決勝者孰能至此誠非史氏之所及也五代史)總仗順之師
乘制勝之氣(鼓行芟剪易若摧枯陸贄論李晟兵)纖縞當彊弩之初孤豚
僨肥牛之下(衆輕闘蟻勇劣怒蛙纖縞當彊弩之初孤豚僨肥牛之下柳宗元為裴中丞牒)事
同拾芥力易摧枯(杪忽蜂腰虛見辱於齊斧突梯鼠首濫欲寄於旄頭上)懽聲洽
於萬夫勝氣横於千里(上)南則浮海濟師共集堂堂之
陳東則横江誓衆用成善善之功(上)如摧枯株如搏畜
兔(一品集)馬牛幾至於谷量虜血殆同於川決(同上)謝安之
圍棋尚拗曹參之飲酒正酣(適有軍書果聞戎捷鄭亞會昌一品集序)足澡
吾渭水之恥(李靖突厥部種離畔帝方圖進取以兵部尚書為定㐮道行軍總管率勁騎三千繇)
(馬邑趨惡陽嶺頡利可汗大驚曰兵不傾國来靖敢提孤軍至此於是帳部數恐靖縱諜者離其心腹夜襲定)
(㐮破之可汗脱身遁磧口進封代國公帝曰李陵以步卒五千入絶漠然卒降匈奴其功尚書竹帛靖以騎三)
(千蹀血虜庭遂取定㐮古未有輩足澡吾渭水之恥)策勲封龍額歸騎獵麟脚(韓愈)
(晚秋聮句)破竹寧比其發機走丸未喻於乘勝(柳宗元平李師道狀)濁
河清濟曾無溝洫之虞(大峴琅琊不聞崖岸之阻)砥磨周鉞水淬鄭
刀(萬里来袁紹之頭顱三塚葬蚩尤之肩髀一品集)跋朝賀書飛塞路歸鞍躍
(韓文偃城聮句)元帥凱樂之日(天子遣使郊勞有司先獻捷於太廟又告齊太公唐六典兵部)
王師奮發勢無駐於建瓴醜類搶攘功有輕於折箠(于公)
(異破朱泚露布)
白孔六帖卷五十五
