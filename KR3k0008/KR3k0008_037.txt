白孔六帖卷三十七唐白居易原本
宋孔傳續撰
明堂(一)辟雍(二)
靈臺(三)太子(四)
皇后(五)公主(六)
皇親(七)封建(八)
明堂(一)
白天子布政之宮(内有太室體象天地)明堂之制(上圜下方四達八窗九室三十)
(六戸)據坤靈之正位(順隂陽以開闔)合宮總章(黃帝曰合宮虞舜曰總章)複廟
重屋(八達九房)辨其方位(正天子之位也)明諸侯之尊卑(明堂者也)宗祀
文王於明堂以配上帝天子立明堂者所以正四時
之序敦五教之本(在國之南也白虎通)於昭明堂明堂孔陽(文選)序
五位東西九筵(南北七筵)室容二几(周禮明堂制)下之燥濕不能
及上之寒暑不能入土事不文木事不鏤示人知節也
(晏子春秋明堂之制)夏制(三十室堂修二七廣四修一五室九階白盛盛謂蜃炭堊牆也五室四步三尺)
(九階四旁兩挾窗門室之三室三之一也)殷制(殷人重屋複笮也堂修七尋堂崇三尺四阿阿今四柱也)
(故名重屋)周制(周人明堂度九尺之筵東西九筵南北七筵堂崇一筵五室每室二筵室中度以几堂上)
(以筵宮中以尋塗以几中舉四壁内也)黃帝明堂圖(漢郊祀志太上北趾有古時明堂上欲理)
(明堂奉高旁濟南人公玉帶上黃帝明堂圖注云公玉姓帶名也)不登(左傳曰勇則害上不登於明堂)
李尤明堂銘曰(布政之宮上圜下方體則天地政則隂陽窗達四設流水洋洋順節行禮各居)
(其旁春恤孤幼夏近賢良秋勵武冬進賢)孔勸興明堂(陳子昂垂拱初詔問羣臣調元氣當以何)
(道子昂因是勸后興明堂即上言曰昔黃帝含宮有虞總章堯衢室夏世室所以調元氣治隂陽也臣聞明堂)
(有天地之制隂陽之統二十四氣八風十二月四時五行二十八宿莫不率備王者政失則災政順則祥臣願)
(陛下為唐恢萬世之業相國南郊建明堂與天下更始按周禮月令而成之)琱飾譎怪侈而
不灋(王求禮為左拾遺監察御史時后方營明堂琱飾譎怪侈而不灋求禮以謂鐵鸑金龍丹艧珠玉乃)
(商瓊臺夏瑶室之比非古所謂茅茨采椽者)督作(則天皇后武氏詔毁乾元殿為明堂以浮屠薛懷義)
(為使護督作)通天宮(萬歲登封元年三月丁巳復作明堂改曰通天宮)布政之宮(張齊)
(賢傳王方慶上言布政之宮所以明天氣統萬物也)大享(陳貞節帝將大享明堂貞節惡武后所營非古)
(所謂木不鏤土不文之制乃與馮宗上言明堂必直丙巳以憲房心布政太微上帝之所武后始以乾元正寢)
(占陽午地先帝所以聽政故毁殿作堂徹之日有音如雷庶民譁訨以為神靈不悅堂成災火從之后不修德)
(俄復營創殫用極侈詭禳厥變又欲嚴配上帝神安肯臨且密邇掖廷人神雜擾是謂不可放物者也)序
文昭武穆(複廟重櫩所以序文昭武穆楊炯少室山少姨廟碑銘)典制不可常(聖王)
(示儉或有剪蒿為柱葺茅作蓋雖復古今典制不可常孔穎達明堂議)景己之地(鄭元則在國之)
(陽三里之外七里之内景己之地顔師古)飛翬如雲之殿(韓文周公之政焦心勞思日夜成方)
(寸已非坐夫總章左个而後思後王之飛翬如雲之殿餘萬拱易其名為明堂耶)軒轅草圖羲
和練日(景星明堂賦)景星耀而太階平虹蜺滅而日月張(同上)
瞻少陽而舉措(獻房心以開鑿瞻少陽而舉措採殷制酌夏步雜以代室重屋之名括以辰次)
(火木之數同上)歲入明堂者十八(張齊賢傳王方慶言舊說天子歲入明堂者十八大享一)
(月告朔十二四時迎氣四巡狩之歲一)貴誠訓儉(孔穎達席惟槀秸器尚服陶匏牲用繭栗以貴誠)
(大裘而訓儉)請為五室重屋上圓下方(魏徵請為五室重屋上圓下方既體有則)
(象又事多故實下室備布政之居上堂為祭天之所人神不雜禮亦宜之其高下廣袤之規几筵丈尺之制則)
(並隨時立法因事制宜)三代有其名而無其制度(禮樂志孝經曰宗祀文王於明)
(堂以配上帝而三代有其名而無其制度自漢以來諸儒之論不一至於莫知所從則一切臨時增損不能合)
(古然推其本旨要于布政交神於王者尊嚴之居而已其制何必與古同)引天地四時風氣
乾坤(為之者無所據依乃引天地四時風氣乾坤五行數象之類以為倣象而衆說亦不克成)至于
高下廣狹丈尺之制可以因事制宜(魏徵謂五室重屋上圓下方上以祭)
(天下以布政自前世儒者所言雖異而以為如此者多同至于高下廣狹丈尺之制可以因事制宜也顔師古)
(曰周書叙明堂有應門雉門之制以此知為王者之常居爾其青陽總章玄堂太廟左右个皆路寢之名也)
高宗時改元總章(分萬年置明堂縣示欲必立之而議者益紛然或以為五室或以為九室)
(而高宗依兩議以帟幕為之與公卿臨觀而議益不一乃下詔率意頒其制度至取象璜上設鴟尾其言益不)
(經而明堂亦不能成)明堂規制(總章三年具明堂規制下詔其明堂院每面三百六十步當中置堂)
(院四隅各置重樓其四墉各依方色堂周迴十二門二十四窗堂心八柱外置四輔上以清陽玉葉覆之詔下)
(之後詳議未决通典)凖水臬(攅雲梁李白賦)層簷屹其霞嶠廣厦鬱以雲
布(同上)九室窈窕五闈聯緜(同上)雲楣立岌以横綺綵桷攅
欒而仰天(同上)玉女攀星於網戸金娥納月於琁題(藻井綵錯)
(以舒蓬天窗赩翼而銜霓同上)三十六戸七十二牖(度延列位西八東九白虎列序而躨)
(跪青龍承隅而蚴蟉同上)納六服之貢受萬邦之藉張龍旗與虹旌
攅金戟與玉戚(延五更進百辟同上)鼓大武之隱轔張鈞天之鏗
訇(蓋聖主之所以孝治天下而享祀窅冥也同上)
辟雍(二)
白左制辟雍(在明堂之左文選)乃流辟雍辟雍湯湯聖皇涖止
造舟為梁(文選)又造舟清池維水泱泱乃營三宫(謂明堂辟雍靈)
(臺也)白虎通曰(辟雍者所以行禮樂宣教化辟者象璧之圜以施法天下雍壅也壅之以水象教化)
(流行又云辟積也積天下之道德壅天下之殘賊)詩於樂辟雍(文王知鳥獸得所以為音聲與)
(政通既合樂以詳之於喜樂乎諸在辟雍者言感中和之至也)鎬京辟雍自西自東自
南自北無思不服(武王於鎬京行辟雍之禮自四方來觀者無不歸服)四方攸同
皇王辟雍(禮統曰辟雍教化天下也)王制天子曰辟雍(圓如璧以水内如覆盆外)
(如偃蓋)諸侯曰頖(半無水夏天子重屋諸侯宗廟殷天子廟諸侯世室)三雍(漢武帝時河間)
(獻王來朝獻雅樂對三雍注謂辟雍明堂靈臺言天地君臣人民皆然)建三宮之文質彰
厥職之所宜(終軍書三宮班政有文質也)踐辟雍尊事三老兄事五
更(注後漢明帝)辟雍海流(道德之富)孔以禮樂明和天下(歸崇敬建議古)
(天子學曰辟雍以制言之壅水環繚如璧然以誼言之以禮樂明和天下云爾在禮為澤宮故前世或曰璧池)
(或曰璧沼亦言學省漢光武立明堂辟雍靈臺號三雍宮晉武帝臨辟雍行鄉飲酒禮别立國子學以殊士庶)
(今聲明之盛辟雍獨闕請以國子監為辟雍省)斯禮止于辟雍(凡學官春釋奠于其先師斯禮)
(止于辟雍劉禹錫奏記論學事)或言或歌講述古今(呂道州凌煙閣勲臣虞世南贊於樂)
(辟雍辟雍沈沈天子所臨或言或歌講述古今其徒八千纓弁森森獩貊羌髳咸詠德音羽林狐兒亦垂青襟)
水木周繞(呂延濟注文選閑居賦明堂辟雍水木周繞)圜水為辟雍(張齊賢傳王方)
(慶言正室為太室向陽為明堂建學為太學圜水為辟雍異名同事古之制也)
靈臺(三)
白右立靈臺(文選云靈臺在明堂之右)乃經靈臺靈臺既崇帝動時
登爰考休徵(文選)馮相視祲(祲氣也)祈禠禳災(禠福也)經始靈
臺不日成之(詩)經始勿亟庶民子來(謂文王造靈臺也詩)九仞(靈臺)
(其高九仞在國之南上以觀休祥之變)夏曰(清臺)殷曰(神臺)周曰(靈臺)王者升靈
臺(望元氣吹時律觀物變)觀天文之變(洪範傳天子立靈臺所以觀天文之變而候日月)
崇上帝(晉尚書陸機策秀才文曰明堂崇上帝清廟寧祖考辟雍班教化太學講藝文諸儒論之皆異)
(蔡邕謂之一物何也紀瞻對曰取其宗禮之順曰清廟取室之貌曰太室取堂曰明堂四門之學曰太學取圜)
(曰辟雍也)孔歸崇敬(見辟雍門)候辰次災祥(薛頥固丐為道士帝築觀九嵕山即祠建)
(清臺候辰次災祥以聞所上與太史李淳風合)天子占候之所(呂向文選閑居賦靈臺傑其高)
(峙注云臺名天子占候之所)考校歲時政理(張銑注文選靈臺詩靈臺天子觀氣候之臺靈)
(臺既高天子勤力而升于此以考校歲時政理善惡三光通其精曜五行布其次序也)
太子(四)
白明兩(作離)繼明(易曰明兩作離大人以繼明照于四方)一人元良萬邦以
貞(太子之謂也)敬保元子(成王顧命)聖敬日躋齒學(禮行一物而三善皆)
(得者唯太子而已其齒學之謂也故太子齒學國人觀之曰將君我而與我齒讓何也曰有父在則禮然又有)
(兄在又有君在此三善也)恭敬温文(禮)朝於王季日三問内豎安否
如何(文王為世子也)侍膳(傳太子奉家祀社稷之粢盛以朝夕侍君膳也)撫軍監國(君行)
(則守有守則從從曰撫軍守曰監國)羽翼已成(漢高欲廢太子太子徵四皓到帝知太子羽翼已成)
(遂不廢)監撫餘閑(文選序)東朝乾之長男合洊雷之象(居明)
(立之佐洊雷震也)繼正體以為大本(毓明德而居少陽)位尊儲副(德茂元良)
博望之苑(承華之門)出龍樓而奉詔(入虎闈而齒胄)太子承萬代之
業(漢書)搖本(漢高欲廢太子叔孫通曰太子天下之本搖一本而天下不安奈何以天下為戲)嬖
子配嫡亂之本也(傳)銅龍樓(太子宮樓)辨惠對日(晉明帝年數歲元帝)
(指日問長安與日孰遠曰日遠只聞人從長安來不聞人從日邊來居然可知帝異之它日大集賓客問之曰)
(日近帝問之曰舉首見日不見長安)五勝(帝王紀晉平公使叔譽聘周見太子晉與之言晉五勝之叔譽)
(三窮歸告公曰太子年十五臣不能與之言君其事之)問安侍膳文王為世子
(王季一飯亦一飯再飯亦再飯武王帥而行之)諫(春秋外傳靈王二十二年穀洛鬪將沒毁王宫王將壅之)
(太子晉諫云云遂止)吹鳳笙(太子晉吹鳳笙於洛濱)作樂(山海經祝融生太子長琴是時處瑶)
(山作瑶山之樂也)晉太子出會(在三恪下王公上也)羣臣見儀(晉尚書符問王公已)
(下見皇太子儀及所衣服國子博士車胤議朝臣宜朱褠幘拜則案經傳不見其文故太傅羊祜慶太子稱叩)
(頭死罪此則拜之證也又太寧三年詔議其典尚書卞壼謂宜稽則漢魏闔朝同拜其朱衣冠冕唯施天朝宜)
(褠幘而已朝議多同)前星(漢書五行傳曰心火星天王星也前星太子星也)鶴禁(漢宮闕疏曰白)
(鶴太子所居之地凡人不得輒入故云鶴禁也)少海(昔天子比大海太子為少海)日重光月
重輪山重暉海重潤(崔豹古今注曰明帝時為太子樂府詞云云)教導必
以禮樂(禮凡三王教世子必以禮樂樂所以修内也禮所以修外也禮樂交錯於中發形於外是故其)
(成也懌恭敬而温文)太傅少傅(立太傅少傅以養之欲其知父子君臣之道也)教諭德成
(入則有保出則有師是故教諭而德成也)師也者(教之以事而諭諸德也)樂正司業
父師司成抗世子之灋於伯禽(成王幼而不能涖祚周公抗世子之灋於)
(伯禽使與王居欲令成王知父子君臣長幼之道)二疎(四皓)明兩在三(三謂君父師也)
見正事聞正言行正道(賈誼云太子所宜也)嗜鮑(賈誼書文王使太公望傅太子)
(發發嗜鮑魚太公不與曰鮑魚不登爼豆豈有非禮可以養太子哉)襁褓之教授經(後漢)
(桓榮授太子經)齒學(見上)親拜(晉賀循字彦先世為儒宗除太子太傅命皇太子親往拜之)喜
頌(漢太子喜王褒甘泉及洞簫頌太子令左右皆誦之也)游洊雷之講肆(齒明離之胄筵)
保也者(慎其身以輔翼之而歸諸道也)生吹銅(大戴禮曰古者生太子太師吹銅而御戸)
(注銅律也吹之以和氣)卜士負之士妻食之(左傳)接以太牢桑&KR0707;蓬
矢六射天地四方甲觀畫堂(漢成帝生於甲觀畫堂)誕彌厥月(詩誕)
(大也彌終也謂后稷生也)繼體之慶岐嶷(魏明帝生而文帝愛之常在左右數歲而有岐)
(嶷之姿)疾玉體不安(七發曰楚太子有疾吴客往問之曰伏聞太子玉體不安亦少間乎)
忽忽不樂(漢太子體不安忽忽不樂詔使王褒等皆之太子宮娱侍太子朝夕平復乃歸)死
思子望思(漢戾太子死後武帝思之作思子宮歸來望思之臺欲其魂來也)苑空博望
(門閉承華)道行三善(天奪九齡)賓客四皓(漢張良令太子作書與商山四皓卑辭安)
(車請以為客)博望苑(漢武帝立子據為太子起博望苑以通賓客即戾太子)羽翼已成
調護孔英果(鬱林王恪帝初以晉王為太子又欲立恪長孫無忌固争帝曰公豈以非己甥)
(邪且兒英果類我若保護舅氏未可知無忌曰晉王仁厚守文之良主且舉棋不定則敗况儲位乎帝意乃止)
建太子以自副(惠昭太子寧帝即位進王鄧與澧深洋洚四王同封於是國嗣未立李絳等建)
(言聖人以天下為大器知一人不可獨化四海不可無本故建太子以自副然後人心定宗祏安有國不易之)
(常道陛下受命四年而冡子未建是開窺覦之端乖謹重之義非所以承列聖示萬世帝曰善以寧為皇太子)
(也)天下本不可以輕動(莊恪太子永稱事燕豫不能壹循法保傅戒告憗不納又母愛)
(弛楊貴妃方幸數譛之帝他日震怒御延英引見羣臣詔曰太子多過失不可屬天下其議廢之羣臣頓首言)
(太子春秋盛雖有過尚可改且天下本不可以輕動惟陛下幸赦)問儲貳事(李嗣真武后常問嗣)
(真儲貳事對曰程嬰杵臼存趙氏孤古人嘉之后悟中宗乃安)位東宮(李勣晉王為皇太子授詹事兼)
(左衛率俄同中書門下三品帝曰吾兒方位東宫公舊長史以宫事相委勿以資屈為嫌也)副貳之
重(魏謩進中書門下同平章事建言今天下粗治惟東宫未立不早以正人傅導之非所以存副貳之重且)
(泣下帝為感動自敬宗後惡言儲嫡事故公卿無敢開陳者時帝春秋高嫡嗣未辨謩輔政首發其端朝議歸)
(重)贊道賦(李百藥授太子右庶子太子數戲媟無度乃作贊道賦以諷它日帝曰朕見卿賦述古儲)
(貳事勸勵甚詳向任卿固所望耳)太子正則天下定(姚珽兼左庶子時節愍太子稍失道)
(珽凡四上書諫其一曰臣聞賈誼稱選天下端士使與太子居處出入故太子見正事聞正言行正道左右前)
(後皆正人也夫習與正人居不能無正習與不正人居不能無不正教得而左右正則太子正太子正則天下)
(定矣)專學藝以廣懿德(禇遂良帝於寢宮側别置院居太子遂良諫以為朋友深交者易怨)
(父子殢愛者多愆宜許太子間還東宮近師傅專學藝以廣懿德帝從其言)陳申生戾園禍
以諫(裴稹開元末壽王瑁以母寵欲立為太子稹陳申生戾園禍以諫玄宗改容謝之)宗祧是
繫(劉洎皇太子初立洎謂宜尊賢重道上書曰太子宗祧是繫善惡之習興亡在焉弗勤于始將悔于末)
孝友仁愛挺自天資(晁錯上書令通政術賈誼奏計務知禮教今太子孝友仁愛挺自天)
(資然春秋鼎盛學當有漸以陛下多才多藝尚垂精厲志以博異聞而太子優游坐棄白日陛下每退朝引見)
(羣臣訪以今古咨以得失而太子處内不接正人不聞正論臣所未諭且古者問安而退以廣敬也異宫而居)
(以遠嫌也間者太子一入侍逾旬不出師傅寮寀備員而已非所謂愛之也同上)授以良書娱
以佳賓(臣愚以為授以良書娱以佳賓使耳所未聞目所未見儲德愈光羣生之福也同上)不素
教(李綱事隋為太子洗馬後勇廢文帝切譲官屬無敢對綱獨曰陛下不素教故太子至此太子資中人得)
(賢者輔而善不肖者導而惡奈何歌舞鷹犬纖兒使日侍側何特太子罪邪)召用玉契(崔神慶突)
(厥使者入見皇太子應朝有司移文東宫召太子神慶諫曰五品以上佩龜者蓋防徵召之詐内出龜以合之)
(况太子乎古者召太子用玉契此誠重謹防萌之意不可不察也)肆赦(崔謹由傳初宣宗餌長年藥病)
(渴且中躁而國嗣未立帝對宰相欲肆赦患其無端謹由曰太子天下本若立之赦為有名帝惡之不答)微
服觀乞寒胡戲(韓朝宗睿宗詔作乞寒胡戲諫曰道路藉藉咸言皇太子微服觀之且匈奴在)
(邸刺客卒發白龍魚服深可畏也)太子天下本(狄仁傑曰太子天下本本一搖天下危矣)具
禮迎還(后即日遣徐彦伯迎廬陵王於房州王至后匿王帳中召見仁傑語廬陵事仁傑敷請切至涕)
(下不能止后乃使王出曰還爾太子仁傑降拜頓首曰太子歸未有知者人言紛紛何所信后然之更令太子)
(舍龍門具禮迎還中外大悅)仁明孝友(崔玄暐奏言皇太子相王皆仁明孝友宜侍醫藥不宜引)
(異姓出入禁闥后慰納)監國(杜正倫太子監國詔正倫行左庶子帝它日又言朕年十八猶在人間情)
(偽無不嘗及即位處置有失必待諫乃釋然悟况太子生深宫不及知邪且人主不可自驕今若詔天下敢諫)
(者死將無復發言矣故朕孜孜延進直言卿其以是曉太子冀禆益之)求立太子(裴度帝暴風眩)
(中外不聞問者三日度數請到内殿求立太子翼日見帝遂立景王為嗣)請立皇太子維天
下心(李珏表請立皇太子維天下心)造曲室(太子以農時造曲室累月不止又好音樂過度于志)
(寧諫以為今東宫乃隋所營當時號為侈麗豈容復事磨礱彩飾於其間丁匠官奴皆犯法亡命鉗鑿槌杵往)
(來出入監門宿衛直長千牛不得苛問爪牙在外厮役在内其可無憂乎又宫中數聞鼔聲大樂伎兒輒留不)
(出往年口敕丁寧殿下可不思之太子不納本傳)罕見宫官(邢文偉歷太子典膳丞時孝敬罕見)
(宫官文偉即減膳上書曰比者不甚廷議謁對稀簡三朝之後與内人獨居何繇發揮天資使濬哲文明哉今)
(史既闕官宰得奉職謹守禮經以聞太子答曰觀尋來請良符宿志自非義均弼諧詎能進此藥石文偉由是)
(益知名)有君人量(李泌拜元帥廣平王行軍司馬始軍中謀帥皆屬建寧王泌密白帝曰建寧王)
(誠賢然廣平冢嗣有君人量豈使為吳太伯乎帝曰廣平為太子何假元帥泌曰使元帥有功陛下不以為儲)
(副得耶太子從曰撫軍守曰監國今元帥乃撫軍也帝從之)内外繫心(衛次公貞元中擢左補闕)
(德宗崩與鄭絪皆召至金鑾殿時皇太子久疾禁中或傳更議所立衆失色次公曰太子雖久疾冢嫡也内外)
(繫心久矣必不得已宜立廣陵王絪隨贊之議乃定)詔突厥酋長子弟得事東宮
(徐齊𥅆咸亨初詔突厥酋長子弟得事東宫齊𥅆上書諫以為氊裘冐頓之裔解辮削衽使在左右非所謂恭)
(謹威儀以近有德任官惟賢才左右惟其人之義)被譖(李林甫皇太子鄂王光王被譖帝欲廢之張九)
(齡切諫帝不悅林甫惘然私語中人曰天子家事外人何與邪)訓之不早(韋温太子得罪詔諭羣臣)
(温曰陛下訓之不早非獨太子罪時頗直其言)為太子歡(劉訥言沛王為太子擢侍讀嘗集俳諧十)
(五篇為太子歡)母喪(暢嘗傳昭德皇后崩中外服除皇太子諸王將服三年穆質上疏三年之喪自天子)
(達于庶人漢文帝以宗廟社稷之重自貶乃以日易月後世所不能革太子人臣也不得如人君之制母喪宜)
(無厭降)見禮(綱在東宫太子建成尤加禮後太子寖狎亡賴遂乞骸骨帝謝曰知卿直士幸卒輔吾兒)
(李綱)上疏(韋承慶雍王為太子遷司議郎中儀鳳中詔太子監國太子稍嗜聲色興土工承慶見造作玩)
(好浮廣倡優鼔吹讙譁戸奴小人皆得親左右承顔色恐因是作威福宜加繩察乃上疏極陳其端)選正
人輔導(元稹始王伾王叔文蒙幸太子宫而撓國政稹謂宜選正人輔導因獻書曰胡亥之生也詩書)
(不得聞聖賢不得近被趙高刑餘之人傅之以殘忍戕賊之術日恣睢天下之人未盡愚而亥不能分馬鹿矣)
(高之威懾天下而亥自幽深宫矣若秦亡則有以致之也太宗為太子選知道德者十八人與之游即位後雖)
(閒宴飲食十八人皆在上之失無不言下之情無不達不四三年而名高盛古斯游習之致也)行嚴師
問道之禮(臣以為高祖至陛下十一聖生而神明長而仁聖以是為屑屑者故不之省設萬世之後)
(有周成中才生於深宫無保助之教則將不能知喜怒哀樂所自况稼穡艱難乎願令皇子洎諸王齒胄講業)
(行嚴師問道之禮輟禽色之娛資游習之善豈不美哉)以名臣左右太子(李固言進給事)
(中將作監王堪坐治太廟不謹改太子賓客固言上還制書曰陛下當以名臣左右太子堪以慢官斥處調護)
(地非所宜詔改它王傅)經義輔導(韋綬穆宗為太子綬入侍讀方太子幼綬數為俚言以悅太子)
(它日侍太子為帝道之帝怒曰綬當以經義輔導太子而反語此復何頼焉外遷虔州刺史)侍講(孔穎)
(達侍講東宫後太子稍不法穎達争不已孔夫人曰太子既長不宜數面折之對曰蒙國厚恩雖死不恨剴切)
(愈至)侍皇太子(王紹宗武后召赴東都擢太子文學使侍皇太子)宴宮中(燕王忠帝始為)
(太子而忠生宴宫中俄而太宗臨幸詔官臣曰朕始有孫欲共為樂)以憂死(鄭肅詔兼賓客為太子授)
(經既而太子母愛弛為讒所乘廢斥有端肅因入見言天下大本不可輕動意致深切帝為動容然内寵方煽太)
(子終以憂死)睿孝天資(太子弘)前星位定拱宸極以昭彰蒼震
氣宣與天地而長久(賀冊皇太子表劉禹錫文)四嶽仰搖山之高百
川承少海之潤(賀牋)蒼震發前星之輝黃离表重輪之瑞
(又牋)行禮之日則屏翳收蹟太陽宣精用彰出震之休更
表重離之曜(柳宗元賀冊皇太子)我為太子卿力也(崔羣穆宗立以吏部侍郎)
(召之勞曰我為太子卿力也羣曰此先帝意臣何力焉且陛下向為淮西節度使臣起制草其言有能辨南陽)
(之牘允符東海之貴先帝然之則傳付久矣)卿違朕意不顧家屬也(李泌帝數稱舒)
(王賢泌揣帝有廢立意因曰陛下有一子而疑之乃欲立弟之子臣不敢以古事爭且十宅諸叔陛下奉之若)
(何帝赫然曰卿何知舒王非朕子對曰陛下昔為臣言之陛下有嫡子以為疑弟之子敢自信於陛下乎帝曰)
(卿違朕意不顧家屬也耶對曰臣衰老位宰相以諫而誅分也使太子廢他日陛下悔曰我惟一子殺之泌不)
(吾諫吾亦殺爾子則臣絶祀矣雖有兄弟子非所歆也)
皇后(五)(賢智附失道外戚)(納后)(嬪婦)
白乃順承天厚德載物柔順利貞含萬物而化光
正位居體美在其中關雎之德葛覃(歸安父母以成婦道)
兔罝(后妃之化也)憂在進賢無私謁之心芣苡(后妃不妬忌之)
(美也)天立厥配來嫁于周(作嬪于京)天作之合俔天之妹(文定厥祥)
(親迎于渭)以聽内治(禮天子后立六宫以聽天下之内治月食則后素服修六宫之職)以明
婦順天下内和聽女順治隂德聽内職和順
隂教母道母天下日之與月(天子之與后猶日之與月隂之與陽)
(相須而成也)外戚塗山有娀姜嫄太任(史夏之興也以塗山)
(殷之興也以有娀周之興也以太任)内主淑女之德麗華之容周禮
以隂禮教六宫(隂禮后也)立市(后立市隂之義)並后(傳曰並后匹嫡亂之本也)外
戚之助(史自古受命帝王及繼體守文之君非獨内德茂也蓋亦有外戚之助)金屋(漢武曰得)
(阿嬌當以金屋貯之即陳皇后也)椒房(漢官儀曰皇后稱椒房塗室取温煖除惡氣也猶天子朱泥殿)
(上曰丹墀也)死喪服(天子與后猶父之與母也故為天王服斬衰服父之義也為后服齊衰服母之)
(義也)桂宫中語樛木(后妃逮下無嫉妬也)上尊宗廟(夙夜祁祁)下訓御人
(尊卑肅肅)將無嗜慾用禀仁慈(禮)服浣濯之衣(修蘋藻之事)螽斯
之詠(見於婦德)麟趾之化或淚竹成斑將思虞舜(二妃)聞裂
繒起笑將亡夏桀(妺喜)婦人無儀中饋是儀(為國風之始詩)坤
道象易(故能配合聖人易)體資生之仁(含成象之德)助天養萬物(大戴)
(禮曰)隂體先和(婦道承順)修其四德(言容德功)合於六宫(禮)穆穆克
敬邕邕柔喜(國語)賢智亂臣十人(九人而已其一人謂文母)關雎(見上)
(注)樊氏忠賢達善於楚國馬后貞素辭寵於漢君(漢明帝馬)
(皇后為人貞潔衣不加彩帝每幸之輒曰陛下雲雨之澤潤及六宫使隂陽和順示不偏也帝甚善之)班
婕妤辭輦懿範内令(后之教正也周禮)婦順不修(禮記天子立后以彰)
(明婦順是以婦順不修隂事不得謫見於天月為之食故月食則后素服而修六官之職蕩天下之隂事注蕩)
(滌去穢惡)妺喜妲己褒姒(史桀之亡也以妺喜紂之亡也嬖妲己周幽之亡也媱於褒姒也)
長門宫(陳皇后妬帝棄於長門宫)竒衺(媚道)同玉輦而恃恩(專金屋而怙寵)殺
皇子(漢成趙昭儀皇后飛燕姊也殺皇子帝遂絶嗣童謠曰燕飛來兮啄皇孫)納后若而
人(傳靈王求后於齊齊侯使晏桓子對曰夫婦所生若而人妾婦之子若而人無女而有姊妹及姑姊妹則)
(曰先守某公之遺女若而人此先王之禮辭也不敢毁不敢譽故云若而人也齊侯許昏使隂黑結之結成也)
備百姓(納女於天子曰備百姓姓生也言廣生息也)五可(晉武帝為太子納妃娶衛瓘女楊后)
(受賈充妻郭氏之託欲娶賈充女帝曰衛氏女有五可長麗白賢多子賈充女五不可短黑惡妬無子)
嬪婦以備内官(傳曰以備内官焜燿寡人之望)以備嬪嬙(嬪嬙婦官也)内治
(志者天子后六宫三夫人九嬪二十七世婦八十一御妻以聽天下之内治)馮昭儀之當熊
(義勇)班婕妤之辭輦(明智)五不可(見納后門)以隂禮教九嬪以婦
職之灋教九御(八十一御女也周禮内宰)正其服(正踰侈也)禁其竒衺(媚道)
展其功緒(婦功也)命婦(九嬪已下)内人(九嬪也)内宫(夫人已下)隂事(謂王)
(幸御妃嬪之事也)九嬪(掌婦學之法以教九御婦德婦言婦功婦容各率其屬而以時御于王所言有)
(次序)貫魚之寵(易貫魚以宫人寵)釐降二女于媯汭嬪于虞(堯妻舜二)
(女也)歸妾(燕燕衛莊姜送歸妾也)宿有妃嬙嬪御焉(左傳吴王夫差)二妃(舜葬)
(於蒼梧之野盖二妃未之從也)内寵並后(亂之本也)女史彤管(古者后夫人必有女史彤)
(管之法后妃羣妾以禮御于君所女史書其環以進退生子月辰以金環退之當御者以銀環進之進之者著)
(于左手既御者著于右手)小星(詩嘒彼小星三五在東喻衆妾也)外戚外戚之功
(見上注)一門三后(後漢梁冀家也)金穴(後漢郭况外戚之富家稱金穴)王氏五侯
(漢元后兄弟王鳳等)東漢淪於嬖習女寵肺腑重侯累將(窮貴極富)曠
貴貴戚𤨏𤨏姻婭外姻孔高祖皇后(高祖順聖皇后竇氏)
(帝在煬帝時多畜善馬后見曰上性樂此盍以獻徒留之速罪無益也不聽頃果坐譴後見隋政亂多妄誅殛)
(乃為自安計敷奏鷹犬異駒煬帝果喜擢將軍因謂諸子曰早用而毋言得此久矣)言及天下事
不對(太宗長孫皇后與帝言或及天下事辭曰牝雞司晨家之窮也可乎帝固要之訖不對)託體
紫宫(兄無忌於帝本布衣交以佐命為元功出入臥内帝將引以輔政后固謂不可乘間曰妾託體紫官)
(尊貴已極不願私親更據權于朝漢之吕霍可以為戒)請帝納忠容諫(又請帝納忠容諫勿)
(受讒)良佐(及崩帝謂之慟曰我豈不通天命而割情乎顧内失吾良佐哀不可已並上)罪棄為
婢(高宗廢后王氏囚宫中帝念后間行至囚所見門禁錮嚴進飲食竇中惻然傷之呼曰皇后良娣無恙乎)
(今安在二人同辭曰妾等以罪棄為婢安得尊稱邪流涕嗚咽又曰陛下幸念疇昔使妾死更生復見日月乞)
(署此為回心院帝曰朕即有處置)盜威福(高宗皇后武氏已得志即盜威福帝亦懦昏舉能鉗勒使)
(不得專)長孫皇后曰(妾於陛下夫婦之重有所言猶候顔色况臣下情隔禮殊而敢犯嚴顔陳)
(忠言哉)立武昭儀(李勣帝欲立武昭儀為皇后李義府許敬宗又請廢王皇后帝乃召勣與長孫)
(無忌于志寧禇遂良計之勣稱疾不至帝後密訪勣曰將立昭儀而顧命之臣皆以為不可今止矣答曰此陛)
(下家事無須問外人帝意遂定)配天地象日月(韓瑗王后之廢瑗復諫曰王者立后配天地象)
(日月匹夫匹婦尚知相擇况天子乎詩云赫赫宗周褒姒滅之臣讀至此常輟卷太息不圖本朝親見此禍宗)
(廟其不血食乎帝大怒詔引出)承宗廟母天下(來濟帝將以武氏為后濟諫曰王者立后以承)
(宗廟母天下宜擇禮義名家幽閑令淑者副四海之望稱神祗之意故文王興姒關雎之化蒙被百姓其福如)
(彼成帝縱欲以婢為后皇統中微其禍如此陛下詳察之)專恣(上官儀初武后得志遂牽制帝專威福帝)
(不能堪又引道士行厭勝中人王伏勝發之帝因大怒將廢為庶人召儀與議儀曰皇后專恣海内失望宜廢)
(之以順人心)家不素顯(武宗賢妃王氏進號才人帝欲立為后宰相李德裕曰才人無子且家不)
(素顯恐詒天下議乃止)房玄齡譴(太宗皇后長孫氏及大漸與帝訣時房玄齡小譴就第后曰玄)
(齡久事陛下預竒謀祕計非大故願勿置也)施帷殿上預聞政事(桓彦範中宗復位上)
(書戒帝曰伏見陛下臨朝視政皇后必施帷殿上預聞政事臣愚謂古帝王謀及婦人皆破國亡身傾輈繼路)
(且以隂乘陽違天也以婦凌夫違人也違天不祥違人不義伏願上以社稷為重令皇后無居正殿于外朝深)
(居宫掖修隂教以輔佐天子)立后(許敬宗帝將立武后昭儀大臣切諫而敬宗隂揣帝私即妄言曰田)
(舍子賸穫十斛麥尚欲更故婦天子富有四海立一后謂之不可何哉帝意遂定)叩閤上表請
立昭儀(李義府為長孫無忌所惡奏斥壁州司馬詔未下義府問計於舍人王德儉德儉者許敬宗甥)
(癭而智善揣事因曰武昭儀方有寵上欲立為后畏宰相議未有以發之君能白轉禍為福也義府即代德儉)
(直夜叩閤上表請廢后立昭儀帝悅召見與語賜珠一斗停司馬詔書留復侍)順宗王皇后性
仁順宮中化其德莫不柔雍(本傳)謹畏深抑外家無毫絲
假貸(訓厲内職有古后妃風同上)夫豔嬖之興常在中主第裯既交
(則情與愛遷顔辭媚熟則事為私奪乘易昏之明牽不斷之柔險言以忠故受而不詰醜行已效反狃而為好)
(左右附之憸壬惎之狡謀鉗其悟先哀誓揵於寵初天下之事已去而恬不自覺此武韋之所以遂篡弑而喪)
(王室也唐傳序)姬姜淑媛(魏徵曰今姬姜淑媛盡侍於側矣)宗姓不育(魏謩李孝本宗)
(室子誅死其二女沒入宫謩上言陛下即位不悅聲色于今十年未始採擇數月以來稍意聲伎教坊閱選百)
(十未已莊宅收市亹亹有聞今又取孝本女内之後宮宗姓不育寵幸為累傷治道之本速塵穢之嫌諺曰止)
(寒莫如重裘止謗莫如自修惟陛下崇千載之盛德去一旦之玩好帝即出孝本女)以歌舞入内
禁中(白居易元和四年天子以旱甚居易建言乞多出宫人憲宗頗采納是時于頔入朝悉以歌舞入内)
(禁中或言普寧公主取以獻皆頔嬖愛居易以為不如歸之無令頔得歸曲天子)宫人猥積(李絳)
(江淮大旱絳言江淮流亡所貸未廣而宫人猥積有怨鬲之思當大出之以省經費)閱良家子及
别宅婦人(教坊使稱密詔閱良家子及别宅婦人内禁中京師囂然絳以吉甫畏不敢諫遂獨上疏)
(帝曰朕以丹王等無侍者比命訪閭里以貲致之彼不諭朕意故致譁擾乃悉歸所取)後宫師其
行(德宗配韋氏)唐制皇后而下有貴妃淑妃德妃賢妃是為
夫人(昭儀昭容昭媛修儀修容修媛充儀充容充媛是為九嬪婕妤美人才人各九合二十七是代世婦)
(寶林御女采女各二十七合八十一是代御妻自餘六尚分典乘輿服御后妃傳序)開元時以后
下復有四妃非是乃置惠麗華三妃六儀(四美人七才人而尚宫尚)
(儀尚服各三參合前號上)禮本夫婦詩始后妃(治亂因之興亡繫焉)關雎之風
行彤史之化修(盛德之君帷薄嚴奥裏謁不忓于朝外言不内諸閫關雎之風行彤史之化修)
淑範懿行(更為内助)取充職位(中葉以降后妃無大過惡取充職位而已)楊氏未
死玄亂厥謀張后制中肅幾斂衽(同上)妃嬪媵嬙(杜牧阿房宮賦)
淑麗冠後廷(敬宗妃郭氏)從旁典籌(中宗庶人韋氏初帝幽廢與后約一朝見天日)
(不相制至是武三思升御床博戲帝從旁典籌不為忤)爰舉令圖允資内輔(韓愈順宗)
(實錄人倫之本王化之先爰舉令圖允資内輔)外戚成敗視主德何如主賢則
共其榮主否則先受其禍(故太宗檢貴倖裁賞賜貞觀時内里無敗家高中二宗柄)
(移豔私産亂朝廷武韋諸族耄嬰頸血一日同汙缺刃玄宗初年法行近親裏表修敕天寶奪明委政妃宗階)
(召反虜遂喪天下楊氏之誅噍類不遺盖數十年之寵不償一日之慘甲第厚貲無救同坎之悲寧不哀哉)
高竇雖緣外戚姻家然自以才猷結天子(厠迹名臣垂榮無窮時有)
(遇合故見諸事業本傳贊)竇宗自魏迄唐支胄扶疏數百年所馮厚
矣(同上)外家諸王並封(吉頊后命坐頊頓首曰夫皇子外戚有分則兩安今太子再立而外)
(家諸王並封陛下何以知之貴賤親疎之不明是驅使必争臣知兩不安矣后曰朕知之業已然且奈何)請
抑母黨(武平一時天子暗柔不君韋后烝亂外戚盛平一重斥語即自請抑母黨上言陛下天性孝愛)
(戚屬外家恩洽澤濡臣一宗階三等家數侯朱輪華轂過許史梁鄧遠甚且后妃之家恩過寵深一朝覆沒遂)
(無噍類願思抑損之宜長遠之策推遠時權以全親親帝慰勉不許)金牓瑤簪(武平一請抑損外戚)
(權寵表)
公主(六)(王女附)
白魯元平陽烏孫(並公主號)釐降二女(堯妻舜二女見上注)何彼穠
矣美王姬也(雖則王姬亦下嫁於諸侯執婦道以成肅雍之德)列侯尚主夫詘
於婦(漢王吉列侯尚公主諸侯則國人承公主使夫詘於婦非陽尊隂卑之義)公主子(後漢封公)
(主者所生之子襲母封為列侯皆傳國)違天(荀悅言尚主之制非古也以隂加陽違天以婦凌夫違人)
(也)和親出降天女帝子鼓瑟於湘水(娥皇也)仙人
吹簫於秦樓(弄玉學吹而鳳皇至遂升仙而去)貴主平陽(列仙簫史)乘龍下
嫁(隨鳳上昇)主第(宅也)車服(不繫其夫下王后一等)雜令諸王公主(及宫人不)
(得親事帳内邑司如客部曲等在市興販及邸店沽賣者出舉)後漢館陶公主(為子求郎賜錢)
(百萬而不與)未嫁教於公宫(禮)女之車服不繫於夫棠棣之
華桃李之色(詩皆天子之女容也)義絶傍私虔恭正匹(漢書駙馬尚公主也)
公主封邑亦置官屬(漢書)分國之榮孰敢不敬(晉書)沁水之
園乘綵舟於夜月(漢書有公主於沁水立園)夏侯楙尚清河公主(位至)
(侍中)漢公孫賀(字敬聲與陽石公主私通)董偃(與母賣珠於館陶公主家後為公主寵遇)彼
月斯望在釣惟緡(詩天子之女如月之在望詩言以緡釣魚若齊侯之子娶平王之孫)
(也)築館於魯(春秋)帝乙歸妺(易)王女何彼穠矣美王姬
也(見上)華如桃李王姬之車平王之孫天孫金枝
亭公主(後漢諸王女皆封亭公主肅宗特封東平王蒼琅邪王京女為縣公主者所生子襲母封)
(為列侯皆傳國鄉亭不傳)皇孫孔紫袍玉帶歌舞帝前(太平公主則天皇后所生)
(儀鳳中吐蕃請主下嫁后不欲棄之夷乃真築宫如方士薰戒以拒和親事久之主衣紫袍玉帶折上巾具紛)
(麗歌舞帝前帝及后大笑曰兒不為武官何故爾主曰以賜駙馬可乎帝識其意擇薛紹尚之)宰相出
門下(時宰相七人五出主門下同上)陳人間利病(和政公主代宗立屢陳人間利病國家盛)
(衰事天子即納)折匕箸(于琮尚永福公主主未降食帝前以事折匕箸帝知其不可妻士大夫更詔尚)
(廣德公主)薨(晉陽公主明達薨年十二帝閱三旬不嘗膳日數十哀因以太子羣臣進勉帝曰朕豈不知悲)
(愛無益而不能已我亦不知其所以然)有子而寡不得復嫁(萬壽公主下嫁鄭顥主每)
(進見帝必諄勉篤誨曰無鄙夫家無忤時事又曰太平安樂之禍不可不戒故諸主祗畏争為可喜事帝遂詔)
(夫婦教化之端其公主縣公有子而寡不得復嫁)求為皇太女(魏元忠安樂公主私請廢太子)
(求為皇太女帝以問元忠元忠曰公主而為皇太女駙馬都尉當何名主恚曰山東木強安知禮阿母子尚為)
(天子我何嫌宫中謂母氏阿母子故主稱之元忠固稱不可自是語塞)開府置吏(元忠輔政袁楚)
(客以書規之曰女有内則男有外傳豈相監哉幕府者大夫之職今公主並開府置吏以女處男職所謂長隂)
(抑陽也而望隂陽不愆風雨時若得乎)制公主號(宋璟帝嘗命璟與蘇頲制皇太子名與公主號)
(遂差次所封且詔别擇一美稱及佳邑封上璟奏言七子均養詩人所稱今若同等别封或母寵子愛恐傷鳲)
(鳩之平昔袁盎引却慎夫人席文帝納之夫人亦不敢為嫌以其得長久計也臣不敢别封帝嘆重其賢)起
祠堂于墓(李吉甫德宗時義陽義章二公主薨詔起祠堂于墓百二十楹楹費數萬計會永昌公主)
(薨有司以請帝命减義陽之半吉甫曰德宗一切之恩不可為法昔漢章帝欲起邑屋於親陽東平王蒼以為)
(不可故非禮之舉人君所謹請裁制墓戶以充守奉帝曰吾固疑其冗減之今果然然不欲取編民以官戶奉)
(墳而已吉甫再拜謝)取門閥者配(帝曰諸女嫁不時而選尚皆由中人厚為財謝乃得遣吉甫奏)
(自古尚主必謹擇其人江左悉取名士獨近世不然帝乃下詔皆封縣主令有司取門閥者配焉上)平地
生公府(張果帝欲以玉真公主降果未言也果忽謂祕少監王迥質太常少卿蕭華曰諺謂娶婦得公)
(主平地生公府可畏也二人怪語不倫俄有使至傳詔曰玉真公主欲降先生果笑固不奉詔)天姬(天姬)
(之貴唐史公主贊)歲茂穠華日新淑問(白居易太和公主制)皇室淑女(突厥)
(傳序)動循矩灋(㐮城公主性孝睦動循矩法帝敕諸公主視為師式)慧淑(姜慶初傳親平公主)
(慧淑)韶悟(華陽公主韶悟過人)光豔動天下(安樂公主下嫁武崇訓光豔動天下侯王柄臣)
(皆出其門嘗作詔箝其前請帝署可帝笑從之與太平公主皆開府而主府官屬尤濫皆出屠販納貲售官降)
(墨勑斜封授之故號邪封官)就第放赦(安樂公主産男滿月中宗韋后幸其第就第放赦舊史傳)
唐制封戸公主三百長公主止六百高宗時太平公主
武后所生后始踰制(神龍初太平至五千唐宗室)尊公主(長樂公主下嫁長孫)
(冲帝以長孫皇后所生故敕有司裝齎視長公主而倍之魏徵曰昔漢明帝封諸王曰朕子安得同先帝子乎)
(然則長公主者制有等差渠可越也唐史)安平公主(劉異將赴鎮安平入辭以異姬入從安平左右)
(皆宫人也上盡記忽見别姬問安平曰此惟何安平曰劉郎聲音上喜安平不妬形於色顧左右曰别與作主)
(人不令與官娃同處主之甄别防閑纖細不遺如此東觀奏記)開元後天子敦睦(帝妹戸千)
(中宗諸女如之通以三千為限)神龍二年閏正月勑(公主府設官屬鎮國太平公主儀比)
(親王長寧安樂唯不置長史餘並同親王宜誠新都定安金城等公主非皇后生官員減半其金城公主以出)
(降吐蕃特宜置司馬至景龍四年六月停公主府依舊邑司)唐隆元年六月勑公主
置府近有勑揔停(其太平公主有崇保社稷功其鎮國太平公主府即宜依舊通典)
皇親(七)(公族之教附齒序公族之刑)
白分寶玉於伯叔之國時庸展親敦叙九族和
睦貴親綏族不咸(傳昔周公弔二叔之不咸咸和也弔傷也)既穆
宗枝戚里敦睦之情(懷柔之道)天孫(帝子)金枝朱邸
貴戚(寵弟)本枝(宗子)維城之固(磐石之安)立愛惟親(書)君子篤於
親(則民興於仁)雖有周親(不如仁人)吾宗(傳晉吾宗也)親親(周禮太宰八統馭萬)
(民一曰親親親九族也)人道之先(親親也)立愛自親始教民睦也
宗盟(周之宗盟異姓為後)糾合宗族于成周親不在外(羈不在内)葛
藟(王族刺桓公弃其九族也)公族朝于内(朝内親也)玄元仙宗(皇家天族)本玄
祖之靈源(分皇家之茂緒)糾合符棣華之詩(信厚如麟趾之日)胏腑(劉向)
(曰臣幸託胏腑言國親如胏腑之附身)葭莩(言輕薄之親也)振振公族王入朝
侍從(漢定陶王入朝盡從傳相中尉時中山王亦來朝獨從傅上怪問定陶王王對曰今云諸侯王朝得)
(從其國二千石故盡從問中山王中山王不能對)輦迎答拜(後漢東平王蒼既至升殿乃拜天子)
(親答之其後諸王入官輒以輦迎至省閤乃下蒼以受恩過禮情至不寧上疏辭之)公族之教
周公踐祚(庶子之正於公族者教之以孝悌睦友子愛明父子之義長幼之序)向方(古者庶子)
(之官治而邦國有倫邦國有倫而衆向方矣注言知所向也)所以深骨肉之恩(厚枝葉之)
(庇)麟趾(美公子皆信厚如麟趾之時也)理親存愛(理正也禮記)合族戚君(禮有)
(合族之道族不得以其戚戚君位也注君恩雖可以下施而族人皆臣不得以父兄之尊加於君也)以教
睦人(禮)齒序公族朝于内(朝内親也雖有貴者以齒明父子也)宗廟之
中以爵為位(崇德也)宗人授事以爵以官(尊賢也)公與族人
燕則以兄弟齒而孝悌之道達矣(以至尊不自異於親列之中)其族
食世降一等親親之殺也(殺差也謂燕有差數)宗盟(傳云周之宗盟異姓為後)
周人貴親而尚齒(禮)立敬惟長親親(長長)先親後疎(曹植)
(表曰堯之為教先親後疎)理親(禮)見親疎之殺焉(禮)君子因族以合
食(合食謂與族人合食)喪紀(以服之輕重為序不奪人倫之親)公族之刑禮公
族有死罪則磬于甸人(不於市朝也甸人掌野官也懸縊殺之曰磬也)三宥(獄成)
(有司讞于公則曰某之罪在辟公曰宥之及三宥不對走出致刑于甸人公乃素服不舉也)公族無
宫刑(不剪其類也)雖金枝可貴(三宥必加)而玉律難容(一成不變)宜解
網於竹刑(無縱斧於葛藟)治國制刑(不隱其親)宜准律論難從刑放
(傳刑放於寵)雖親惟立愛(而罪則斷恩)威克厥愛(義必掩恩)私不害公
門内之治恩掩義(門外之治義斷恩)王之同姓有罪則死刑
焉(周禮甸師注云王同姓有罪者斷其獄於甸師之官)凡王之同族有罪不即市
(周禮注云刑于隱所也)議親(周禮八辟一曰議親之辟)無有不禁(月令雖有貴戚近習無有)
(不禁)理親(禮)纖剸(禮公族之罪其在纖剸亦告于甸人)有致刑于甸人(公素服哭)
(之如其倫之喪無服)恩雖切於棣華(法宜除于蔓草)親哭之(骨肉之恩無絶)孔列
第東都(譲皇帝憲初帝五子列第東都積善坊號五王子宅及賜第上都隆慶坊亦號五王宅玄宗為)
(太子常製大衾長枕將與諸王共之睿宗知喜甚及先天後盡以隆慶舊邸為興慶宫而賜憲及薛王第於勝)
(業坊申歧二王居安慶坊環列宮側)為宗室雋(宗室涵簡素忠謹為宗室雋)從帝按舞
萬歲樓(譲皇帝常從帝按舞萬歲樓帝從複道上見衛士已食棄其餘竇中帝怒詔高力士杖殺之憲)
(從容曰從複道上窺人之私恐士不自安日失大體豈以性命輕於餘食乎帝遽止謂力士曰王於我可謂有)
(急難也不然且誤殺士)西土樹神(惠莊太子撝初生武后以母賤欲不齒以示浮屠萬回回詭曰)
(此西土樹神宜兄弟后喜乃畜之)宗姓無良傾敗相仍(禇遂良曰今四方仰德誰弗率)
(者唯太子諸王宜有定分帝曰有是哉朕年五十日以衰怠雖長子守器而弟支子尚五十人心常念焉自古)
(宗姓無良則傾敗相仍公等為我柬賢者保傳之)馬周疏曰(竊觀今諸將功臣陛下所與定天下)
(無威略振主如韓彭者而諸王年並幼少縱其長大陛下之日必無它心然則萬代之後不可不慮漢晉以來)
(亂天下者何嘗不在諸王皆由樹置失宜不豫為節制以至滅亡人主豈不知其然溺於私愛爾故前車既覆)
(而後車改轍也)宗室標的(景元子孫當草昧之初乘運而奮方高祖攘除四方所以宣力皆顯顯為)
(世豪英至河間之功江夏之略可謂宗室標的者也唐史贊)國初宗室唯道宗孝恭
為最賢(唐史)江夏郡王道宗(從秦王討賊王登玉璧城以望謂道宗曰賊怙衆欲戰爾)
(計謂何對曰武周席勝剡然鋒未可當正宜以計摧之且烏合之衆憚持久若堅壁以頓其銳食盡氣老可不)
(戰擒也王曰而意與我合既而賊糧匱夜引去追戰滅之)帝將討高麗(道宗請以百騎度遼規形)
(勢約其還曰臣請二十日行留十日覧觀山川得還見天子入賊地相易險度營陣處謁帝如期乃詔與李勣)
(為前鋒濟遼拔蓋牟城賊救至道宗與君又領騎纔四千虜騎十倍皆欲浚溝保險須帝至道宗曰賊遽來其)
(兵必疲我一鼓摧之固矣昔耿弇不以賊遺君父吾為前君當清道迎乘輿尚何待勣善之選壯騎數十突進)
(賊營左右出入勣合擊大破之帝乃咨美本傳)子弟國之根源(吴兢改右補闕節閔太子難姦)
(臣誣安國相王與謀朝廷大恐兢上言文明後皇運不殊逮陛下龍興恩被骨肉相王與陛下同氣親莫加焉)
(今賊臣日夜隂謀必欲寘之極法相王仁孝遭荼苦哀毁以陛下為命而自託於手足若信邪佞委之於法傷)
(陛下之恩失天下望芟刈股肱獨任胷臆可為寒心且根朽者葉枯源涸者流竭子弟國之根源可使枯竭哉)
問子弟孰賢(霍王元軌太宗嘗問羣臣曰朕子弟孰賢魏徵曰臣愚不盡知其能唯吴王數與臣)
(言未嘗不自失帝曰朕亦器之然卿以為前代孰比對曰經學文雅漢河間東平也至孝行曾閔不能過帝由)
(是遇益厚)地尊禮絶(永王璘)為宗臣表(李勉)宗祏所託(常樂公主曰諸王國)
(懿親宗祏所託)王子王孫(唐文粹杜牧阿房宮賦)忝屬籍(許王元名高宗欲授元名大州)
(辭曰臣忝屬籍豈以州郡為仕進資邪)周之卿士周召毛原皆同姓也(宗室)
(宰相贊周之卿士周召毛原皆同姓也唐宰相以宗室進者九人林甫姦䛕幾亡天下其餘號賢宰相秦隋棄)
(親侮賢皆二世而滅周唐任人不疑得親親用賢之道饗國長久)子建文筆壯河間經
術存(杜甫别李義)生值聖時蔭分天屬(元稹代李中丞謝官表)龍種自
與常人殊(杜甫哀王孫高帝子孫盡高凖龍種自與常人殊)本枝根株乎萬代
(杜甫太廟賦)帝宗千里駒(宗室嵩始為枝江丞荆州長史張柬之曰帝宗千里駒吾得其人)
不倨于貴(江夏郡王道宗晚學接士大夫不倨于貴)皇子既長分院而居中
人押之就夾城參天子起居(家宅日進膳引詞學士入授書謂之侍讀唐宗室傳)
諸孫多則於宅外更置百孫院(天子歲幸華清宫又置十王百孫院于宫側宫)
(人每院四百餘百孫院亦三四十人禁中置維城庫以給諸王月俸)少沈敏有識量(河間元王)
(孝恭少沈敏有識量進擊朱粲破之俘其衆諸將曰粲徒食人摰賊也請坑之孝恭曰不然今列城皆寇若獲)
(之則殺後渠有降者乎悉縱之由是所至輒下唐本傳)進荆湘總管(統十二軍發夷陵破銑二)
(鎮縱戰艦放江中諸將曰得舟當濟吾用棄之反資賊奈何孝恭曰銑之境南濟嶺左薄洞庭地險士衆若城)
(未拔而援至我且有内外憂舟雖多何所用之今銑瀕江鎮戍見艫舫蔽江下必謂銑已敗不即進即覘候往)
(返以引救期吾既拔江陵矣已而救兵到見船疑不進銑内外阻絶遂降)
封建(八)(離棄附)
白夾輔藩屏宗子維城之固(本枝磐石之安)五等開封(周乃寵諸)
(兄弟)七王建國(漢則祚及子孫)故周室將遷(必依晉鄭之國)漢家保定(亦因)
(齊楚之功)綏麟趾之族(廣犬牙之封)封建親戚以藩屛周室(傳昔周公)
(弔二叔之不咸云云)建立子孫藩屏社稷(漢書高皇)懷柔天下以親屛
周(傳周之有懿德也猶曰莫若兄弟故封建之其懷柔天下也猶懼有外侮)十有五人(武王克商)
(建兄弟之國十有五人)厚骨肉之恩(重山河之誓)茅土同姓以封(周禮)以
脤膰之禮親兄弟之國(周禮)離棄杕杜(刺時君不能親其宗族也晉人)
葛藟(王族刺桓王也周室道衰棄其九族)道乖綏族(義爽篤親)昵近(昵親也)骨肉
將離(不親九族)枝葉將落(無庇本根)無縱斧於棣華(宜庇根於葛藟)不迪
(書今商王受昏棄厥遺王父母弟不迪迪道也言接之不以道也)義先立愛(仁不遺親)遠間
親(所謂六逆傳)小忿(傳王將以狄伐鄭冨辰曰雖有小忿不廢懿親今天子不忍小忿以棄鄭親其)
(若之何也)親離存愛(禮)晉自驪姬之亂詛無畜羣公子自是
晉無公族(成公即位乃立之)將枝葉之有庇(豈蔓草之難圖)展親將藉
於屏周(不弟詎同於克叚)棄親用羈(單獻)孔議封建(蕭瑀帝問瑀朕欲長保社)
(稷奈何瑀曰三代有天下所以能長久者類封建諸侯以為藩屏秦置守令二世而絶漢分王子弟享國四百)
(年魏晉廢之亡不旋踵此封建之有明效也帝納之始議封建)名臣講封建(始唐興疏屬畢王至)
(太宗稍稍降封時天下已定帝與名臣蕭瑀等喟然講封建事欲與三代比隆而魏徵李百藥皆謂不然)杜
佑之言曰(且立法未有不敝者聖人在度其長短而為之建國之制初若磐石然敝則鼎峙力争陵)
(遲而後已故為患也長列郡之制始天下一軌敝則土崩俱潰然而戡定者易為功故其為患也短)周有
天下裂土田而瓜分之(柳封建論周有天下裂土田而瓜分之設五等邦羣后布履晏)
(羅四周于天下輪運而輻集合為朝覲會同離為守臣扞城然而降于夷王害禮傷尊下堂而迎覲者歷于宣)
(王挾中興復古之德雄南征北伐之威卒不能定魯侯之嗣)移書論封建(劉晏避地襄王永王)
(璘署晏右職固辭移書房琯論封建與古異今諸王出深宮一旦望桓文功不可致詔拜度支郎中)太宗
即位舉屬籍問大臣(曰盡王宗子於天下可乎封德彝曰漢所封惟帝子若親昆弟其屬)
(遠非大功不王)非聖人之意(柳宗元封建論是故有里胥而後冇縣大夫有縣大夫而後有諸侯)
(有諸侯而後有方伯連率有方伯連率而後有天子自天子至於里胥其德在人者死必求其嗣而奉之故封)
(建非聖人之意也勢也)賈誼痛其將亂晁錯憂其必危(文粹李翰漢祖吕侯)
(五等論過當啓陵替之端怙強速交争之兆賈誼痛其將亂晁錯憂其必危卒使諸侯失望朝廷忿忌此其所)
(以為計之非也)問鼎之輕重者有之射王中肩者有之(柳宗元封建論)
(陵夷迄於幽厲王室東徙而自列為諸侯矣厥後問鼎之輕重者有之射王中肩者有之伐凡伯誅萇弘者有)
(之天下乖盭無君君之心余以謂周之喪久矣徒建空名於諸侯之上耳)制其守宰不制其
王侯(同上漢興天子之政行於郡不行於國制其守宰不制其王侯侯王雖亂不可變也國人雖病不可)
(除也)黃霸之明審汲黯之簡靖(同上漢知孟舒於田叔得魏尚於馮唐聞黃霸之明)
(審覩汲黯之簡靖拜之可也復其位可也卧而委之以輯一方可也有罪得以黜有能得以賞)救土崩
之難莫如建諸侯(削尾大之勢莫如置守宰唐有鎮帥古諸侯比也宗室贊)
白孔六帖卷三十七
