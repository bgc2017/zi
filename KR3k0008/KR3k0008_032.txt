白孔六帖卷三十二唐白居易原本
宋孔傳續撰
卜候(一)祈禳(二)
忌諱(三)書(四)
圖畫(五)執馭(六)
醫(七)
卜候(一)
白史記曰計然曰歲在金禳水毁木饑火旱旱則資舟
水則資車物之理山石自立樹葉成字(漢昭時太山南匈匈有數)
(千人聲大石自立白頭烏集傍上林苑中枯柳自起蟲食樹葉成文曰公孫病已當立)天久隂不
雨(漢昌邑王數出夏侯勝當輿諫曰天久隂不雨臣下有謀上者)分卦更直日用事(京房)
(治易事焦延壽曰得我道以亡身者京生也其說事長於災變分六十四卦更直日用事以風雨寒温為候以)
(占驗而房用尤精妙)婦人生四子京師兵氣(南昌有婦人生四子太子問唐擅災變之)
(應唐擅以京師有兵氣其禍發於蕭墻至延和四年孫程揚兵省殿誅閻顯)黃龍見(後漢和帝永平)
(末黃龍見譙喬玄曰此何祥其當有王者不及五十年龍當復見此應見魏郡豐殷密記之至建安二十五年)
(龍復見譙其冬魏受禪)魚生屋上(魏時有二魚長尺餘集武庫屋上有司以為吉祥王肅曰魚生)
(泉而及於屋介鱗之物失其所邊將殆有棄甲之象後關東敗果應之)周禮以五雲之物
辨吉凶水旱豐荒祲祥十二風察天地之乖和觀變化
之妖祥視祲掌十煇之灋以觀妖祥傳曰凡分至
啓閉必書雲物赤黑之祲(傳曰有事於武宫梓慎曰吾見赤黑之祲非祭祥妖)
(氣也)昭二十年正月己丑日南至梓慎望氣曰今兹宋有
亂蔡有大喪晉楚會於宋楚人衷甲伯夙謂趙孟曰
楚氛甚惡懼難孔王敦亡兆(崔義玄隋大業亂往見李密不用河内賊黃君漢為)
(密守栢崔義玄見羣鼠渡河稍刃有華文曰此王敦亡兆也因說君漢以城歸)紫微方災(豆盧瑑與)
(崔沆皆拜同平章事初咸通中有治歷者工言禍福或問比宰相多不至四五謂何而曰紫微方災然其人又)
(將不免後楊收韋保衡路巖盧攜劉鄴于淙瑑與沆皆不得終云)龜兹浮屠(西域龜兹有浮屠善)
(數歎曰唐家終有西域不數年吾國亦亡)太白躔秦分(傅奕善數初武德九年太白躔秦分奕奏)
(秦王當有天下帝以奏付王及太宗即位召曰向所奏幾敗我)星犯昴言禄山將死(韋見)
(素是歲十月丙申有星犯昴見素言於帝曰禄山將死矣帝曰日月可知乎見素曰福應在德禍應在刑昴金)
(忌火行當火位昴之昏中乃其時也既死其月亦死其日明年正月甲寅禄山其殪乎帝曰賊何等死荅曰五)
(行之說子者視妻所生昴犯以丙申金木之犯也木火之母也丙火為金子申亦金也二金本同末異還以相)
(尅則殆為子與首亂者更相屠戮乎及禄山死日月皆驗)引妖人言占不軌(桓彦範張昌宗)
(引妖人迎言占訃不軌宋璟請窮治其姦武后以昌宗嘗自歸不許彦範諫)玉床搖帝坐不
安(而不端高祖微時與相友大業中討賊河東表端為副端邃術數密語高祖曰玉床搖帝坐不安晉得歲)
(真人將興安天下之亂者其在公乎但上性沉忌内惡諸李今金刀已誅次且取公宜早為計帝感其言)二
雉雊署寢占者曰軍府將空(高駢會二雉雊署寢占者曰軍府將空駢惡之悉出)
(兵營東塘)高垣堞(桑道茂召待詔翰林建中初上言國家不出三年有厄會奉天有王氣宜高垣堞為)
(王者居使可容萬乘者德宗素驗其數詔京兆尹嚴郢衆數千及神策兵城之時當盛夏趣功人莫知其故及)
(朱泚反帝蒙難奉天頼以濟)西師潰(同上又善太乙遁甲術乾元初官軍圍安慶緒於湘州勢厄廹)
(道茂在圍中密語人曰三月壬申西師潰至期九節度兵皆敗)女武代王(李淳風太宗得祕䜟言唐)
(中弱有女武代王以問淳風對曰其兆已成己在宫中又四十年而王王而夷唐子孫且盡帝曰我求而殺之)
(奈何對曰天之所命不可去也)問三日(金梁鳳頗言人貴賤夭壽裴冕為河西留後梁鳳輒言一日向)
(雒一日向蜀一日向朔方此時公當國冕妖其言絶之俄而禄山反冕以御史中丞召因問三日答曰雒日即)
(滅蜀日不能久朔方日愈明肅宗即位而冕遂相)逢林即住(唐杜楊編初德宗欲西行有知星者)
(奏事曰逢林即住上曰豈可令朕處林木間乎姜公輔曰不然但以地名亦應也及奉天尉賈隱林謁上於行)
(在上觀隱林氣宇雄俊兼是忠烈之家而名叶知星者語)龍星動(九國志蜀杜光庭黃巢之亂從幸興)
(元途次西縣遇陳休復有道術與光庭憩於路左軍中以柱杖掘地得酒一壺酌之不竭光庭因問車駕何時)
(當還答曰五年後龍星動即歸矣果如其言)李淳風於占候若節契然(本傳)有
亡奴者問所從追戒曰(自此逢使者懇乞其鞭若不可則以情告其人果值使者於道)
(如生語使者異之曰去鞭吾無以進馬可折道傍葼代之乃往折葼見亡奴伏其下獲之杜生善易唐史)又
有亡奴者(生戒持錢五百伺於道見進鷂使者可市其一必得奴俄而使者至以情告使者以一與)
(之忽飛集讙莽上往而取之乃得亡奴衆以為神)
祈禳(二)
白寧風旱弭災兵遠罪戾祈福祥求永貞(周禮)堂贈(男巫東堂)
(贈無方無筭注自堂始送不祥)招彌(招安也止凶禍)率百隸時儺索室中甸
師喪師代王受眚灾女祝掌王后之内禱祀(祀報福也)以
時招梗禬禳以除災殃(除災害曰禬禬刮去也却變異曰禳梗禦未至也招招善去惡)
(也四祀禮今唯有禳禮在梗音鯁禬音會)牧人凡外祭毁事用尨可也(毁謂疈辜)
(候禳敺除殃咎之厲)宗伯以疈辜祭四方百物(疈磔狗而祭也)肆師以歲
時序其祭禮之祈珥(祈當為璣珥當為衈衈者釁禮之事雜記廟成則釁之類是也)雞
人掌凡國祭祀面禳釁供其雞牲(釁宗廟之屬釁廟以羊門夾室以雞司農)
(云面禳四面也)太祝掌六祈同鬼神祗(一類二造三禬四禜五攻六祝注祈禱也謂有)
(災變則號呼告神以求福也天神人鬼地祗同以祈祀之也)傳曰宋災使禳火於玄
冥回禄(玄冥水神祝之以抑水回禄火神祀之求弭火)子路曰禱爾於上下神
祗子曰丘之禱久矣(孔子素行合神祗)禳彗(傳曰齊有彗星齊侯使禳之晏子曰)
(無益也祗取誣焉彗除穢也若德之穢禳之何益也)史記成王病周公翦爪禱祈
漢文詔不令祈(詔曰先王遠施不求其幸望祀不祈其福今祠官祀釐歸福於朕不為百)
(姓其令祠官致敬無有所祈)磔雞(晉禮志曰歲旦常設筆筊桃梗磔雞於百寺門禳惡氣漢儀用仲夏)
(有桃無雞雞起於魏青龍元年有司奏春分祠厲殃乃詔曰不在祀典其除之也)用牛(魏陳嶠為西部)
(都尉曲周民父病以牛禱縣詰罪棄市嶠曰此孝子也表赦之遷郡太守)眡祲掌安宅叙降
(次序其凶禍禳移之)被髮禱北斗(漢息夫躬為光禄大夫宜陽侯免官歸國未有第宅寄在邱亭)
(奸人以侯家富夜守之躬邑人賈惠過躬教以祝盗方以桑東南枝為七畫北斗七星其上躬夜自被髮禱北)
(斗招指人有上書言躬怨呪咀躬大呼食頃而死)囚祭臯陶(范滂字孟博坐鉤黨繫黃門北寺獄)
(吏謂曰凡坐繫皆祭臯陶滂曰臯陶賢者知滂無罪將理之於帝有罪祭之何益)為官長禱(張綱)
(字文紀為廣陵守疾病吏民祈禱曰千秋萬歲何時復見此君)又(劉惔字真長為丹陽尹病篤人為祈禱曰)
(邱之禱久矣)又(後漢宋均叔祥為河内寢病耆老為祈請)獲罪於天無所禳也孔
過華山祠(裴寂家貧徒步走京師過華山祠祈神自卜)祝禬(惠宣太子業嘗被疾帝自祝禬)
上象變請禳(裴光庭初知星者言上象變不利大臣請禳之光庭曰使禍可禳而去則福可祝而)
(來也論者以為知命)水沴閉坊門以禳(楊再思為宰相於時水沴閉坊門以禳)帝問
祈禳之數(李藩帝問祈禳之數藩對曰孔子病止子路之禳漢文帝每祭勑有司敬而不祈使神無)
(知則不能降福有知固不可私己求媚而悅之也且義於人者和於神人乃神之主人安而福至帝悅曰當與)
(公等上下相勉以保此言)厭勝(王凝為宣歙觀察使王仙芝黨賊至會大星直寢庭墜術家言宜上疾不)
(視事以厭勝凝曰東南國用所出而宣為大府吾規脫禍可矣顧一方何頼哉誓與城相存亡勿復言既而賊)
(去)祭北斗(玄宗皇后王氏帝密欲廢后后兄守一懼為求厭勝浮屠明悟教祭北斗取霹靂木刻天)
(地文及帝諱合佩之曰後有子與則天比開元十二年事覺帝自臨劾有狀乃制詔廢為庶人賜守一死)與
妖人祈福禳解(桓彦範張昌宗引妖人迎占言計不軌宋璟欲窮治其姦武后以昌宗嘗自歸)
(不許彦範諫曰昌宗繆横恩包禍心既自歸露而尚與妖人祈福禳解則初無悔意今而宥之誠恐昌宗自謂)
(應運天下浩然從之)不禱祠而福(盧藏用云古之為政者不禱祠而福)第有獄氣(李義)
(府會術者杜元紀望義府第有獄氣乃曰發積錢二十萬可以厭勝義府信之裒索殊急)禍福在德
(高郢代宗為太后營章敬寺郢諫曰若以禳禍則方務厥德罔有天災不在勞人)雨不止禳祝
而霽(劉道合時將封太山雨不止帝令道合禳祝俄而霽乃令馳傳先行泰山)祈禳報恩(田神)
(功既寢疾宋之將吏為祈禳報恩)誠不至者物不感(陸宣公奏議昔湯遇災禱於桑野躬)
(自髠剔以為犧牲古人所謂割髮宜及膚剪爪宜侵體良以誠不至者物不感)盲郭璞(搔首集路嚴幼)
(病篤有人稱解醫禳之術嚴用之不效曰此盲郭璞也)争寵不平(棣王琰會妃以過置别室而二)
(孺人争寵不平求巫者密置符琰履中以求媚仇人告琰厭魅上帝伺其朝取履視之信帝怒責琰)
忌諱(三)
白史記隂陽家流拘而多忌好忌諱(後漢汝南陳伯敬行必矩步坐)
(必端膝呵叱狗馬終不言死行路聞凶便引車留還歸觸忌則寄宿亭年老不舉孝廉後坐女婿亡吕䕫殺之)
不忌諱(趙興下邳人不恤忌諱每入官舍繕脩穿移豐熾三代為司隸校尉)反支日不受
章奏(後漢明帝時公車以反支日不受章奏帝曰民廢農桑來詣闕拘以禁忌豈為政之意乎蠲其制)
傳曰辰在子卯謂之疾日君徹宴樂學人舍業為疾故
也(紂以甲子喪桀以乙卯亡)五月生子長與戶齊不利其父(田嬰賤妾生子)
(名文以五月生嬰父令勿舉母竊舉之長見嬰怒曰五月生子長與戶齊不利其父文頓首曰若受天之命何)
(憂也若由戶但高其戶父慙之)孔往亡日(李愬攻吳房殘外垣始出攻吏曰往亡日法當避愬曰彼)
(謂吾不來此可擊也衆决死戰射殺其將賊乃走)不避治署(李聽拜邠寧節度使邠署相傳不利)
(治垣舍前刺史視其壞莫敢葺聽曰將出鑿凶門何避治署邪亟使完新之卒無異)尚時日拘忌
(李泌代宗將葬帝號送承天門而輼車行不中道問其故有司曰陛下本命在午故避之帝泣曰安有枉靈駕)
(以謀身利命直午而行及宣政廊壞太卜言孟冬魁岡不可營繕帝曰春秋啓塞從時何魁岡為亟詔葺之及)
(桑道茂城奉天事驗始尚時日拘忌因進用泌泌亦自有所建明泌嘗持黃老鬼神說故為人所譏切)世
俗禁忌(李吉甫初政事堂有巨床相傳徙者宰相輙罷不敢遷吉甫笑曰世俗禁忌何足疑耶徹而新)
(之)歲子午忌(憲宗皇后郭氏元和八年羣臣三請立為后帝以歲子午忌故章報聞罷)
書(四)(王者書附)
白六文(古今篆隸書體曰六文者盖叙為文之體也一曰象形二曰指事三曰會意四曰假借五曰諧)
(聲六曰轉注)八體(漢書注曰八體一曰大篆書二曰小篆三曰刻符四曰蟲書五曰摹印六曰署書七)
(曰隸書八曰行書)崩雲(蔡邕表曰重似崩雲)垂露(古今篆隸曰垂露書漢中郎曹家所作也以書)
(章奏謂點綴輕露於垂條也)臨池盡墨草聖(張芝伯英善草書凡家之衣帛必先書而染練)
(之臨池學書池水盡墨寸紙不遺韋仲將謂之草聖)銀鉤驚鸞反鵲(並書勢)鳥跡(蒼頡)
(觀鳥跡而成字)蟲書(科斗古文也)團扇(王右軍草書於團扇)二妙八行得伯英
之筋(晉衛瓘字伯玉索靖字幼安俱能書為尚書郎時號一臺二妙謂瓘得伯英之筋靖得伯英之肉也)
墨妙筆精記姓名(漢書項羽少時學書不成乃曰書足記姓名而已)墨池
彩筆父子(王羲之及子獻之並善書故號二王書皆曲盡其妙)鍾張(鍾隸張芝皆善書)
瓘靖(見上注)投筆(班超投筆歎曰大丈夫安能久事筆硯乎)六書(周禮六藝五曰六書見上)
(注)曲藝(書也)小學(漢元始中徵天下通小學者以百數各令記字於筐中揚雄取其可用者作訓)
(纂篇)正六經(蔡邕以經籍去聖久遠文字多悞乃奏求正定六經文字帝許之邕自書丹於碑使工鐫)
(刻立於太學門外始成觀視模寫者車日千餘兩)書䆫塵(蕭鋒貧無紙書䆫塵積而書之)湛垂
露於毫端(起懸針於筆杪)寫八體之殊蹤(窮二王之逸勢)龍圖始啓(則八)
(卦之象可觀)鳥跡初分(則六體之書爰起)作典墳之韞櫝(為文字之濫觴)經
籍於是玄興(著述於是間作)巧同懸露(妙等崩雲)化成天下(其由此乎)六
角作扇(書法云右軍見一老姥賣六角竹扇因取書之扇名增其價姥後求書笑而不答)衛恒
(字巨山善草隸為四體書或不持錢詣酒家飲因書其壁觀者酬錢計足而滅之)王者書同文
(今天下書同文)以代結繩之政(古者伏羲氏之王天下也始畫八卦造書契以代結繩之政由)
(是文籍生焉)龍騰魚躍鳳集(古今篆隸文體曰龍書者太昊氏獲景龍之瑞以紀官用頒政)
(令魚書者周武王有白魚之慶因為書鳳書者白帝朱宣氏有鳳鳥之瑞文字取以為象)八卦(龍馬負圖)
(伏羲觀之畫為八卦之文)九疇(洛龜負圖夏禹觀之得九疇之文)觀乎人文天文
(日月之文)孔遂良侍書(褚遂良工隸楷太宗嘗歎曰虞世南死無與論書者魏徵白見遂良帝令)
(侍書帝方博購王羲之故帖天下争獻然莫能質真偽遂良獨論所出無舛冐者唐本傳)以書顓家
(貞觀永徽間虞世南禇遂良以書顓家後莫能繼薛稷外袓魏徵徵家多藏虞禇書故銳精臨倣結體遒麗遂)
(以書名天下)五絶(虞世南帝每稱其五絶五曰書翰)寫列女傳於屏風(世南始學)
(書于浮屠智永究其法為世秘愛帝嘗命寫列女傳於屏風)蕭祐精書畫(精畫及書自鍾王蕭)
(張以來皆能識其真韋温傳)臨飛白書(晉陽公主臨飛白書下不能辨)有楷灋(韋涉書有)
(楷灋)楊師道(善草隸)前有虞禇後有薛魏(魏徵子叔瑜善草隸以筆意傳其子)
(華及甥薛唐世稱善書者前有虞禇後有薛魏)劉昇(善草隸)鸞鳳冲霄必假羽翼
股肱之寄要在忠力(馬周帝嘗以飛白賜周曰鸞鳳冲霄必假羽翼股肱之寄要在忠力)
書兼草隸(房元齡)為飛帛書賜侍臣(戴至德高宗嘗為飛帛書賜侍臣賜至德)
(曰汎洪源俟舟楫郝處俊曰飛九霄假六翮李敬玄曰資啓沃罄丹誠崔知悌曰竭忠節贊皇猷皆見意於辭)
(云)王魏齊名(王方翼善書與魏叔琬齊名)八分書(張廷珪善八分書)寳章集
(王方慶后嘗就求羲之書方慶集奏十世從祖羲之書四十餘番太宗求之先臣悉上送今所存惟一軸并上)
(十一世祖導十世祖洽九世祖珣八世祖曇首七世祖僧綽六世祖仲寳五世祖騫高祖規曾祖褒并九世從)
(祖獻之等凡二十八人書共十篇后御武成殿徧示羣臣詔中書舍人崔融序其閥閱號寳章集)以善
書直鳳閣(鍾紹京虔州贛人初為司農錄事以善書直鳳閣武后時署諸宫殿明堂及銘九鼎皆其)
(筆也)嗜書(紹京嗜書畫如王羲之獻之禇遂良真跡藏家者至數十百卷)若五朵雲(韋陟常以)
(五彩牋為書記使侍妾主之其裁答受意而已皆有禇法陟唯署名乃自謂所書陟字若五朵雲時人慕之號)
(郇公五雲體)大小篆(盧藏用工草隸大小篆八分)入神入妙入能(張芝書謂之亞)
(聖張旭草入神八分入妙隸入能書訣)宿索靖碑傍(歐陽詢行見索靖所書碑駐觀良久而去)
(行數百步復還下馬立觀疲倦即坐因宿其傍三日而後啓行欣然若有所得劉公嘉話)蘭亭(武德中歐)
(陽詢就越詐求之始秦王府麻道崇奉教搨二本一送辨才一王自收道崇私搨一本於時天下草創秦王雖)
(總戎蘭亭不離肘後及即位學之不倦正觀二十二年禇遂良謂入昭陵但得其模本爾南部新書)細看
亦未能好(李邕嘗不許蕭誠書誠乃詐作古帖令紙故暗持示邕曰此乃右軍真跡如何邕看稱善)
(誠以實告之復取示之曰細看亦未能好)伏苓芝(法書唐李邕善書仍自刻多假立刻字人名如伏苓)
(芝黃仙苑鶴之類是也)不能定筆不可論書(韓滉書得張旭筆法常自言不能定筆不)
(可論書)有古灋(袁滋工篆隸有古灋)筆力遒婉(顔真卿善工草書筆力遒婉世寳傳之)
圉師愛書(許圉師龍朔中為左相高宗自書詔賜遼東諸將謂許敬宗曰圉師愛書可示之)柳
氏自備錄(柳仲郢掌手抄六經司馬遷班固范曄史皆一抄魏晉及南北朝史再又類所抄它書凡)
(三十篇號柳氏自備錄旁錄仙佛書甚衆皆楷小真精無行草)盧知猷(善書有楷法)沈傳師
(工書有楷法)字徑五寸(柳公權文宗嘗召與聯句曰人皆苦炎熱我愛夏日長命題於殿壁字率)
(徑五寸帝歎曰鍾王無以尚也宣宗召至御座前書紙三番作真行草三體帝竒祕賜以器幣且詔自書謝章)
(無限真行當時大臣家碑誌非其筆人以子孫為不孝外夷入貢者皆别署貨具曰此賻格書嘗書京兆西明)
(寺金剛經有鍾王歐虞禇陸諸家法自為得意)書楷遒媚(裴休書楷遒媚有體法)翰藻沈
鬱(李百藥)怒猊抉石渴驥犇泉(徐浩始浩父嶠之善書以法授浩益工嘗書四十二)
(幅屏八體皆備草隸尤工世狀其法曰怒猊抉石渴驥犇泉)藻翰豪邁(趙博宜)佛廟見
筆蹟(柳公權李聽表為掌書記因入奏穆宗曰朕嘗於佛廟見卿筆蹟思之久矣即拜侍書學士)以
三體寫老子(司馬承禎善篆隸帝命以三體寫老子白正文句)蕭齋(李肇國史補梁武造)
(寺命蕭子雲飛白大書蕭字李約見之竭産買歸東洛建小室以玩之號曰蕭齋)墨池飛出北
溟魚(李白草書歌墨池飛出北溟魚筆鋒殺盡山中兔)二行數字大如斗(怳怳如聞)
(神鬼驚時時只見龍蛇走左盤右蹙如驚電狀同漢楚相攻戰湖南七郡凢幾家家家屏障書題徧王逸少張)
(伯英古來幾許浪得名同上詩)體備鸞皇思含珠玉(元稹進詩狀)既仰蜀龍
之光難逞聚螢之照(同上)字向紙上皆軒昂(韓愈送盤谷子詩開緘忽)
(覩送歸作字向紙上皆軒昂)為時絶筆(唐史韋昇卿涉學工書於八分尤工歴廣州都督書東封)
(朝覲碑為時絶筆)善書與高祖書相雜而人不辨也(高祖太穆皇后竇氏)
紙纔十數字世以為寳(賀知章善草隸好事者具筆硯從之意有所惬不復拒然紙纔)
(十數字世以為寶)高麗遣使求(歐陽詢初倣王羲之書後險勁過之因自名其體尺牘所傳人)
(以為法高麗嘗遣使求之帝歎曰彼觀其書固謂形貌魁梧耶)大小歐陽體(歐陽通蚤孤母徐教)
(之以父書懼其墮乃遺錢使市父遺跡通乃刻意臨倣以求售數年書亞於詢父子齊名號大小歐陽體禇遂)
(良亦以書自名嘗問虞世南曰吾書如何智永)帝嘗以絹素詔寫文選(裴行儉工草隸)
(名家帝嘗以絹素詔寫文選祕愛其法賚物良厚行儉每曰禇遂良非精筆佳墨未嘗輙書不擇筆墨而妍捷)
(者予與世南明所撰選譜草字雜體數萬言)水墨積習(王紹宗工草隸嘗與人書曰鄙夫書無工)
(者特由水墨之積習耳嘗精心率意虛神静思以取之吳中陸大夫常以余比虞君以不臨寫故也聞虞被中)
(畫腹與余正同虞即世南也)羲之北面(杜審言嘗語人曰吾筆當使羲之北面其矜誕類此)工
草隸(王維)柿葉隸書(鄭虔好書常苦無紙於是慈恩寺貯柿葉數屋遂往日取柿葉隸書歲久)
(乃遍)寫四部羣書(崔行功初太宗命祕書監魏徵寫四部羣書將藏内府置讎正二十員書工八)
(員徵徙他職又詔虞世南顔師古踵領功不就顕慶中罷讎正二十員)得父一絶(宋令文工書子)
(之愻精草隸世謂得父一絶)連錦(吕向工草隸能一筆環寫百字若縈髮然世號連錦書)張顛
(張旭每大醉乃下筆或以頭濡墨而書既醒自視以為神不可復得也世呼為張顛初仕為常熟尉有老人陳)
(牒求判宿昔又來旭怒其煩責之老人曰觀公筆竒妙欲以藏家爾旭因問所藏盡出其父書旭視之天下竒)
(筆也自是盡其法旭自言始見公主擔夫争道又聞鼓吹而得筆法意觀倡公孫舞劎器得其神後人論書歐)
(虞禇陸皆有異論至旭無非短者傳其法者崔貌顔真卿云)鍾王筆迹(五代温韜為静勝軍節度)
(使在鎮十年唐諸陵在其境内者悉發掘之而昭陵最固韜從埏道下見宫室制度閎麗不異人間中為正寢)
(東西兩廂列石床床上石函中為鐵匣悉藏前世圖書鍾王筆迹紙墨如新韜悉取之遂傳人間)書換
銅硯(字錦曰有人收得虞世南與圓機書一紙剪開二字賣之至礬鄉一字得麻一斗□口一字得銅硯)
(一枚房材一字得芋千頭隨人好之淺深)錦樣書(柳公權以隔風紗作龍城記及八朝名品號錦樣書)
(上方御剪刀麫月兒羹命分賜)羲之鬼(胡尹書冠當時人謂其有羲之鬼)鸞翔鳳翥(年深)
(豈免有缺劃快劎斫斷生蛟鼉鸞翔鳳翥衆仙下珊瑚碧樹交枝柯金繩鐵索鏁紉壯古鼎躍水龍騰梭韓退)
(之石鼓歌)名金剪書(司馬承正工篆别為一體名金剪書續神仙傳)走馬書(建中初有河北)
(軍將姓夏能走馬書一紙出酉陽雜俎)得歐虞(林鼎能書得歐虞法吳越備史)垂露資(仰看)
(垂露資不崩亦不騫杜觀書畫)蛟龍岌相纏(鬱鬱三大字蛟龍岌相纏同上觀書畫)書入
金牓懸(同上)他日辱銀鈎(森然見矛戟鄭典設)一字直百金(八分一字直百)
(金蛟龍盤拏肉屈強李潮歌)親灑仙毫(特䊸睿思親灑仙毫劉禹錫謝手詔表)初喜麗
天之象遠燭輝光旋驚垂露之蹤曲覃霈澤(同上)鸞鳳騫
翔而變態(煙雲舒卷以呈姿同上)神物所窺必當奪璧於中流飛
鋩於烈火(文粹司空圖書屏記神物所窺必當奪璧於中流飛鋩於烈火也殆非子孫之所可存耳)
今荆璧為璽飛上天矣(文粹舒元輿玉筋篆志求秦丞相真跡聞有八字刻在荆玉有)
(洪碑樹嶧山巔今荆璧為璽飛上天矣洪碑留在人間往往有好事者躋巔得見異日將褁足觀之)蟲蝕
鳥步(同上客有得陽冰真跡遺六幅素上者請歸客堂張之見蟲蝕鳥步痕跡若屈鐵石䧟入屋璧霜畫)
(昭著疑龍蛇駭解鱗甲活動)煙顔塵容侵暴日久(同上試以手拂拭其煙顔塵容侵暴)
(日久攝芻坼裂玉筋欲折予讓其主主曰易致耳)金生玉潤(禇遂良書字裏金生行間玉潤出書)
(訣墨藪)妙中更妙(虞世南書體段遒媚舉止不凢能中更能妙中更妙)筆虎(法書苑竇泉謂)
(李陽冰篆為筆虎)孔壁遺文汲冢舊簡(李陽冰論古篆)玉書二千六百
紙(尚書故實太宗有大玉書二千六百紙皆以丈二尺為軸獨蘭亭用玉匣貯之後並藏於昭陵)印泥
畫沙(張長史曰禇河南論書云用筆如印泥畫沙始不悟後於江岸見沙地平遂以錐畫字媚好可愛始)
(信長史之言貴藏鋒也書訣墨藪)璧坼路(魯公與懷素同學草書於鄔兵曹或問曰張長史見公孫)
(大娘舞劎噐得低昂回翔之狀兵曹有之乎懷素以古釵脚對魯公曰何如屋漏痕懷素抱魯公唱賊復問師)
(何所得曰觀夏雲多竒峯及璧坼路常師之法書苑)戈灋逼真(唐太宗學虞世南隸書每難於戈法)
(一日書遇戬字召世南補寫其戈以示魏公公曰仰窺聖作内戩字戈灋逼真帝於是賞鄭公鑒字之精同上)
况潮小篆逼秦相快劒長戟森相向(李潮八分歌杜甫)書依字
輙去人(韋綬太子書依字輙去人曰上以此可天下事烏得全書耶綬白之帝喜即賜綬錦綵)可
喜可愕一寓於書(韓文天地事物之變可喜可愕一寓於書故旭之書變動猶鬼神不可端)
(倪以此終其身而名後世)夢吞丹篆(龍城錄退之常說少時夢人與吞丹篆後胷中如物噎能記其)
(上一兩字筆勢非人間書也)
圖畫(五)
白畫工繢事(後素)彰施(書曰以五彩彰施於五色作服汝明)作繪(書作繪宗彛者)
(會五彩以作畫也宗彛宗廟彛噐畫為文章也)若五彩之相宣(文賦云)受采(禮白受采)
遁形(物無遁形)手擇(筆精)心匠(天真)指趣五色之章(目不别五色之章為)
(昩)儀形比象丹青挫於筆端目想(心存)設色(周禮)
(設色之工謂之畫)畫繪之事(周禮凢畫繢事雜五色後素功注云素白采是也)五色成
文而不亂(禮)藝成而下予欲觀古人之象日月星辰
山龍華蟲(畫此八物於衣服)五色比象昭其文也(謂車服也)三辰旂
旗昭其明也(三辰日月星辰也)善惡(家語孔子觀於明堂有堯舜桀紂之象各有善惡之)
(狀廢興之禮也)功勲(漢畫功臣於麒麟閣)葉公好龍(居室皆雕畫以寫龍於是天龍聞之而下)
(葉公驚走乃知所好非真龍)畫虎(馬援戒兄子曰學杜季梁不成猶畫虎不成反類狗也)畫堂
(漢太子生於甲觀畫堂)寫真(晉顧愷之畫殷仲堪仲堪有目疾乃明點瞳子飛白拂上曰如輕雲蔽月)
(愷之字長康)為蛇畫足誤點成蠅(曹不興誤點屏風因就畫為蠅孫權謂是真以)
(手弹之)峻宇雕牆(書)臧文仲山節藻梲何如其知(畫梲為藻文)
畫犬馬者難為巧(圖鬼神者易為功韓非云)圖裴楷(顧愷之圖裴楷頰上加二毛覺)
(神明殊勝)誤筆成牛(王獻之善丹青桓温使畫扇筆誤落因畫為駮㹀牛甚妙)䑛筆和墨
(莊子言畫)設色之工五(周禮)畫人(顧愷之每畫人成或數年不點睛人問之答曰四體妍蚩)
(本無關於妙處傳神寫照正在阿睹中)擬諸形容(象其物宜)象生於意容止
可觀(進退可度)則而象之孔畫思入神(王維善畫名盛於開元天寳間豪英貴人)
(虛左以迎畫思入神至山水平遠雲勢石色繪工以謂天機所到學者不及也)按樂圖(客有以按樂圖)
(示者無題識維徐曰此霓裳第三疊最初拍也客未然引工按曲乃信)鄭虔三絶(鄭虔善圖山水)
(嘗自寫其詩并書以獻帝大署其尾曰鄭虔三絶)繪齋壁(安禄山反偽授虔水部郎中因稱風緩賊)
(平與張通儒王維並囚宣陽里三人皆善畫崔圓使繪齋壁虔等方悸死即極思祈解於圓卒免死)絶品
(薛稷畫又絶品)馳譽丹青(閻立本初太宗與侍臣泛舟苑池見異鳥容與波上悅之召立本侔狀閣)
(外傳呼畫師閻立本是時已為主爵郎中俯伏池左研吮丹粉望坐者羞悵流汗歸戒其子曰謹無習後為相)
(時人有右相馳譽丹青之嘲)聚畫(惠文太子範聚書畫皆世所珍者)自晦(韓滉畫與宗人幹相)
(埒以非急務故自晦不傳於人)聚畫侔祕府(張宏靖家聚畫侔祕府)圖像舊臣之
次(李晟他日與馬燧見延英帝嘉其勲下詔各圖其像於舊臣之次)圖狀(李聽吐突承璀討王承宗)
(以聽為神策行營兵馬使既戰斬賊驍將憲宗壯之詔圖狀以獻)畫像便殿(王起帝題詩太子笏)
(以賜詔畫像便殿號當世仲尼)棄畫於道(王涯家書多與祕府侔前世名書畫嘗以厚貨鈎致或私)
(以宫鑿垣納之重複秘固若不可窺者至敗為人破垣剔取奩軸金玉而棄其書畫於道)李德裕(徙劔)
(南西川乃建籌邊樓按南道山川險要與蠻相入者圖之左西道與吐蕃接者圖之右其部落衆寡饋運遠邇)
(曲折咸具乃召習邊事者與之指畫商訂凡虜之情偽盡知之)方域圖及教飛騎陣圖
(吕才帝又詔造方域圖及教飛騎陣圖屢稱旨)摭古聯德高蹈者圖像(李渤隱廬山摭)
(古聯德高蹈者以楚接輿老萊子黔婁先生於陵子王仲豫梁鴻六人圖像贊其行因以自儆)九老圖
(白居易嘗與胡杲吉&KR0776;鄭據劉真張渾狄兼謨盧貞燕集皆高年不事者人慕之繪為九老圖)職方觀
圖(韋執誼始未顯時不喜人言嶺南州縣既為郎嘗詣職方觀圖至嶺南輙瞑目命左右徹去及為相所坐)
(堂有圖不就省既易旬試觀之乃崔州圖也以為不祥惡之果貶死)圖唐興節士文人(司空)
(圖作亭觀素室悉圖唐興節士文人)善圖山水(張志和善圖山水酒酣或擊鼓吹笛䑛筆輒成)王
會圖(東謝蠻其酋元深入朝冠烏熊皮履若注旄以金銀絡額披毛帔韋皮行縢著履中書侍郎顔師古)
(因是上言昔周武王時遠國入朝太史次為王會篇今蠻夷入朝如元深冠服不同可寫為王會圖)觀繪
圖(安禄山反范陽先三日合大將置酒觀繪圖起燕至洛山川險易攻守悉具)多納秘畫(錢徽)
(入拜禮部侍郎宰相段文昌以所善楊渾之學士李紳以周漢賓並諉徽求致第籍渾之者憑子也多納古帖)
(秘畫於文昌皆世所寳)立廟像四垣圖戰陣狀(突厥闕特勒死帝為立廟像四垣圖)
(戰陣狀詔高手工六人往繪寫稍肖其國以為未嘗有默棘連視之必悲哽)圖形禁中(陸堅帝待)
(之甚厚圖形禁中親製贊)李將軍山水(宗室思訓善畫世所謂李將軍山水者)異本(王方)
(慶圖畫多異本)多藏古圖畫(顔師古多藏古圖畫亦性所篤愛)山水圖(崔植曰玄宗即)
(位宋璟嘗手寫無逸為圖以獻其後朽暗乃代以山水圖稍怠於勤)玄元五聖(唐名畫錄吳道玄畫)
(玄元五聖千官宫殿冠冕勢傾雲龍心若造化故杜甫詩云森羅廻地軸妙絶動宫墻)粉本(唐名畫錄)
(玄宗天寳中忽思蜀嘉陵江水遂假吳生驛逓令往寫貌及廻帝問奏云臣無粉本並記在心遣於大同殿圖)
(之嘉陵江山水一日而就時有李將軍山水擅名亦畫大同殿數月方畢上曰李思訓數月之功吳道玄一日)
(之跡皆極其妙也)通神佳手(天寳中玄宗召思訓畫大同殿壁兼掩障異日因對上云卿所畫掩)
(障夜聞水聲真通神之佳手也)畫龍(道玄畫殿内五龍鱗甲飛動每欲大雨即生煙霧)鸞手校
尉(方鎮編年曰錢鏐鎮吳越待賢渴士使名畫工二三十人在㳂江號鸞手校尉伺北方士子流移來者咸)
(寫貌以聞擇清修或有福禄者用之胡岳渡江畫工以貌奏鏐嘆曰面有銀光竒士也即召見)釡中龍
(南唐時有蒼頭持龍水圖求貨或得之將練以為服忽釡中霧起蒸見二龍騰躍穿壁而去)畫該毫
末備得精神(唐東蠻王入朝顔師古奏昔武王時遠國歸欵周史集為王會篇今卉服鳥章備集)
(蠻邸宜圖其事貽於後命閻立本畫之莫不畫該毫末備得精神)顧子畫山色(大歷中吳子顧)
(子畫山水甚竒怪先布絹於地研調采色使數人吹角擊鼓噉呌顧子着錦□錦纏頭飲酒半醉取墨汁瀉絹)
(上次寫諸色以大筆開决為峯巒島嶼之狀曲盡其妙也)豈但祁岳與鄭虔筆迹遠
過楊契丹(杜甫奉先劉少府新畫山水障歌)丹粉多狀(唐文粹李庾東都上陽别宫丹)
(粉多狀)石橋圖(唐酉陽雜俎云李涿性好古常於保壽寺庫得舊圖裝治以示柳公權乃張萱所畫)
(石橋圖也後數日仇士良至以勑取去)意出塵外怪生筆端(王維畫輞川圖山谷鬱盤)
(雲水飛動意出塵外怪生筆端自題詩云夙世繆詞客前身應畫師出朱景玄畫斷)通靈畫(有人牽馬)
(訪馬毉稱患脚醫曰大似韓幹所畫者忽值幹幹曰真是吾設色者歸視所畫馬脚有一點墨缺方知是畫通)
(靈矣雜爼)傳神寫照(吳道玄傳神寫照如欲笑言出開元記)三百縑易清夜圖
(清夜遊西園圖顧愷之畫唐張周封得之一日凌晨有賫三百縑叩門問曰仇太尉欲此圖與之乃詐也尚書)
(故實)名下無虛士(閻立本善畫至荆州見張僧繇舊迹曰定虚得其名耳明日又往曰猶是近代)
(佳手明日又往嘆曰名下無虛士坐卧觀之留宿其下十餘日方去劉禹錫嘉話)應手生枝(張藻)
(畫松云應手生枝則潤如春澤也畫斷)王墨(王伶善潑墨凡作圖障先以墨潑脚就手捫隨成物像皆)
(妙絶故謂王墨畫斷)舞劔助畫(吳道玄善畫將軍裴旻請畫天宫寺壁道玄曰聞將軍善舞劔願作)
(氣以助揮毫旻欣然為舞一曲道玄看畢奮筆立成若有神助明皇雜錄)軟畫(酉陽雜爼寺塔記韓幹藍)
(田人少時常為酒貰家送酒王維兄弟未遇每貰酒幹常徵債戲畫地為人馬維精思丹青竒其意乃與錢二)
(萬令軟畫十餘年今寳應寺釋梵天女齊公妓等寫真也)色訣(周長史偏得色訣常理采色於霤下旋取)
(飛用)意匠(詔謂將軍拂絹素意匠慘淡經營中杜甫丹青引)揮西方變(薛稷畫又揮西方變)
(發地抉屋椽慘淡壁飛動到今色未填)畫藏青蓮界(同上)用志不分與古争
品(杜牧行張幼彰待詔制鴻都奏技工於丹青用志不分與古争品)
執馭(六)
白五御(周禮六藝四曰五御謂鳴和鸞逐水曲過通表舞交衢逐禽左)執御(子曰吾何執執御乎)
(執射乎吾執御矣)六轡如濡執轡如組車馬之容(周禮六儀六曰)
(車馬之容注容謂翼翼然)規行矩步造父(堯之善御者)載馳載驅既
佶且閑既閑且馳服習如志(傳古之大事必乘其産安其教訓而服習)
(其道唯所納之無不如志)人馬相得銜轡之制(法言曰夫騏驥古之良馬然而前有)
(銜蹶之制後有鞭笞之威加之以御然後能一日而致千里)當代豈無騏驥誠莫之
能善御(見執轡者非其人遂足跳而遠去楚辭)終歲御而衣祍不敝(祍裳也謂)
(輈之利御者不勞也)終日馳騁左右不揵揵(音蹇謂倦也)行數千里馬
不契需(注契需謂傷倦也)御者不盡馬之情(史記云)執技以事上
(射御也禮)君車將駕則僕執策(僕御也)展軨(視車之具)效駕(白已駕)執
策分轡驅之五步而立(謂調試也)并轡授綏(敬君也)進退有度
(徐疾不愆)學傳驂乘(業擅訓馭)逐水(鳴鸞見上注)夫子之執(吾執御矣)朽索
之馭六馬人謀馬謀(輈人進則與馬謀退則與人謀注云相應也終歲馭而衣祍不)
(敝此輈之利也)逸馬(家語顔回曰造父無逸馬東方畢之馭馬力盡矣而猶求馬不已馬窮必逸也)經
霜雪無跡(淮南子太丙之御經霜雪無跡)善行無轍跡(老子)尹儒夢秋駕
(莊子注云秋駕法駕也見七命注中)餘轍餘地(列子造父師秦豆豆曰汝先觀吾趣趣行也乃立木)
(為塗僅可容足計步而置之趣走往還無跌失三日盡其巧豆歎曰得矣於是應之於心揖於銜轡之間緩急)
(乎唇吻之和正度乎胷臆之中執節乎掌握之間内得其中外合馬志輿輪之外可使無餘轍馬蹄之外可使)
(無餘地夷險視之一也)馬志(文子治人之道如造父之御内得其心外合馬志也)範我驅馳
詭遇(孟子曰趙簡子使王良與嬖奚御王良辭吾為之範我驅馳終日而不獲一為詭遇一朝而得十範)
(法也謂以法式為御故不獲禽詭譎也不依御故苟得矣)傷吻敝策(王褒論曰庸人御駑馬傷吻敝)
(策而不進及駕嚙膝參乘且王良執□韓哀附輿馳騁忽如景靡過都越國&KR0008;若歴塊追犇電逐遺風萬里一)
(息人馬相得)馬驚敗績(魯莊公與宋人戰縣賁父御卜國為右馬驚敗績縣賁父曰他日不敗績)
(而今敗績是無勇也遂死之)田獵射御(慣則能獲禽若未嘗登車射御則敗績壓覆是懼傳)御
非其馬之正(汝不恭命書)六轡沃若牽旁塵不出軌并
轡(張侯御郤子郤子病張侯乃左并轡右援桴而鼓)使訓羣騶知禮(晉程鄭為乘馬御六)
(騶屬焉)驂絓而止(傳)驂廹(州綽右驂廹還本門中)車軌塵馬候蹄御
者不失其馳(糓梁)弭轡(弭歛也)廻軫乘君子之器(廻長者之車)
王良叱之於劔閣(造父及之於崑崙)掉鞅而還(伯樂有致師之勇)數馬
而對(石慶懷審惟之情)以合人心(將調馬性)霍光(為宣帝驂乘上若背負芒刺張安世)
(驂乘上乃安霍氏之禍起於驂乘)叔良御忌抑罄控忌(騁馬曰罄正馬曰控)孔為
帝御(齊映授御史中丞從幸梁道險澁常為帝御會馬駭躍帝恐傷映詔捨轡固不去曰馬奔踶不過傷)
(臣捨之或犯清蹕雖死不償帝嘉歎)與力士對執轡(李輔國會帝屬疾輔國即詐言皇帝謂太)
(上皇按行宫中至睿武門射生官五百遮道太上皇驚幾墜馬問何為者輔國以甲騎數十馳奏曰陛下以興)
(慶宫湫陋奉迎乘輿還宫中力士厲聲曰五十年太平天子輔國欲何事叱使下馬輔國失轡罵力士曰翁不)
(解事斬一從者力士呼曰太上皇問將士各好在否將士納刀呼萬歲皆再拜力士復曰輔國可御太上皇馬)
(輔國鞾而走與力士對執轡還西内)授轡策(玄宗貴妃楊氏每從游幸乘馬則力士授轡策)為懷
義御馬(武三思薛二張方烝蠱三思痛屈節為懷義御馬)
醫(七)
白良醫(傳曰三折肱知為良醫也)醫不三代(不服其藥)秦醫(醫和醫緩)三折(見上)
十全(周禮醫師十全為上十失二次之十失四為下)九折(楚辭九折臂而成藝)藝成而下
技以事上(業在其中)巫咸之術不可救療(傳)秦緩秦和俞
跗華佗扁鵲(並良醫)折肱之醫(苦口之醫)疾醫(掌養萬人之醫病)掌日
臻之病(得失殊輪)稽終歲之功(上下異食)聚毒之功上池之術
(史扁鵲飲上池之水可以見五藏)疾既入於骨髓(扁鵲見桓侯曰君有疾在皮膚針灸可及)
(後數日在腠理湯藥可及後見桓侯而反走曰疾在骨髓針灸湯藥皆不及也數日桓侯病召扁鵲鵲已逃公)
(乃卒)藥不至於膏肓(秦使醫緩視晉侯疾曰肓之上膏之下攻之不可逹針之不可及藥不至)
(焉不可為也)南人有言曰(人而無恒不可以作巫醫)遺類(子胥曰使醫徐疾而曰必有遺)
(類焉未之有也)四難(後漢郭玉云療貴人有四難焉自任不用臣言一難將身不謹二難骨節不僵三難)
(好逸惡勞四難)浣腸(扁鵲曰上古俞跗療病不以湯液乃割皮解䏎浣腸胃滌洗五藏也)刮骨(蜀關)
(羽為流矢所貫醫曰矢鏃有毒入骨乃破臂刮骨去毒飲啖自若)烹文摯(齊威王有疾良醫文摯曰)
(令王大怒則愈乃誤王大怒將烹文摯)罵賜(漢高祖疾甚吕后迎醫醫曰可治上罵曰命乃在天雖扁)
(鵲何益不使治賜金十斤)不可為也(晉侯求醫於秦秦伯使醫和視之曰疾病不可為也是為近女)
(色疾如蠱惑以喪志也)以制其食(周禮醫師掌醫之政令凡有疾病者分而治之歲終則稽其醫)
(事以制其食注食禄也)食醫(掌和王之六食六飲六膳百羞百醬八珍之齊)聚毒(醫師掌醫之政)
(令聚毒以供醫事凡疾病死傷者造焉)瘍醫(凡療瘍以五毒攻之)視生死(視醫掌養萬人之疾)
(以五味五藥五穀養其疾以五氣五聲五色視其生死也)朱雲(不呼醫飲藥)華佗字元化
破腹取病(病若結積針藥不及者令飲麻沸酒至醉困破腹取病之在腹胃中者後煎洗縫以膏摩)
(五日而瘥)病同療異(倪尋李延俱病頭痛身熱華佗獨令延發汗或問之佗曰尋外實延内實各與)
(藥飲明旦俱起)怒(郡守病佗曰以盛怒乃瘥乃多取貨而不加功又棄去留書罵之太守怒令追殺之不得)
(嗔恚吐血數斗而愈)誤中肝(徐毅得病謂華佗曰昨日使醫曹吏劉祖針胃脘便苦夜卧不安佗曰誤)
(中肝也五日不救後果然)服藥過(顔含字弘都兄畿得疾死於醫家家人迎喪旐每繞樹不可解引喪)
(者顛仆稱畿曰我未當死服藥多而傷五藏也)潰痤䑛痔(莊子秦王破癕潰痤得車一乘䑛痔)
(者得車五乘所治愈下得車愈多)良醫(庸醫)何氣候之將衰(而致養之有失)通五
味五糓之資(必順其志)參九藏九竅之變(無逆於時)精為神本(形於)
(壽期)門擅桐君之術(家傳葛氏之方)藥不至焉(三世之功何益)疾可為也
(十旬之卧有瘳)華佗(臨死出一卷方與獄吏曰可以活人吏畏法不敢取受佗索火燒之)孔未嘗
問醫(傅奕病未嘗問醫)號外臺袐要(王燾母有疾彌年不廢帶視湯劑數從高醫游遂窮)
(其術因以所學作書號外臺秘要)上醫使者視護(馬周病消渴帝詔上醫使者視護躬為調)
(藥)護醫騎相望(讓皇憲有疾護醫將膳騎相望也)求活(李勣疾家欲呼醫不許輒曰我)
(山東田夫耳位三公年踰八十非命乎生死係天寧可更求活耶)就第醫候(杜如晦疾詔給常俸)
(就第醫候之)疾不呼醫(蕭瑀感末疾不呼醫曰天若假吾餘年因得為循階矣)節宣乖
度有資於醫(穆宗雖誅柳泌而後稍惑方士布衣張臯者上䟽曰夫寒暑為賊節宣乖度有資於)
(醫尚當重謹故禮稱醫不三世不服其藥庶士猶爾况天子乎)授醫(杜鴻漸父鵬舉與盧藏用隱白鹿山)
(以母疾與崔沔同授醫蘭陵蕭亮遂窮其術)砭頭(則天皇后武氏帝頭眩不能視侍醫張文仲秦鳴鶴)
(曰風上逆砭頭血可愈后内幸帝殆得自專怒曰是可斬帝體寧刺血處耶醫頓首請命帝曰醫議疾烏可罪)
(且吾眩不可堪聽為之醫一再刺帝曰吾目明矣言未畢后簾中再拜謝曰天賜我師身負繒寳以賜)方
書(李聽好方書擇其驗者題於帷帟墻屋至滿)賜醫方(辜隆擇為戶部尚書久之移疾帝手䟽醫)
(方賜之)本色官(柳仲郢領塩鐵轉運使有劉習者以藥術進詔署鐵官仲郢以謂醫有本色官若委)
(錢榖名分不正帝悟)醫術侍(亮元裕進中書舍人鄭注入翰林元裕當書命乃言以醫術侍注魏感)
求生(孔緯病家人召醫視緯曰天下方亂何久求生不肯服藥卒)自料醫劑(李逢吉父顔有)
(痼疾逢吉自料醫劑遂通方書)送詔獄(劉瞻同平章事同昌公主薨帝捕太醫韓京紹等送詔獄逮繫)
(者凡數百人瞻喻諫官皆依違無敢言即自上䟽固争京紹窮其術不能效情有可矜陛下徇愛女累平民忿)
(不顧難取肆暴不明之謗帝大怒即日賜罷)開腦(西域拂菻有善醫者能開腦出蠱以愈目眚)不
迎(李夷簡病不迎醫)為今古集驗方(陸贄既放荒遠地苦瘴癘贄為今古集驗方五十篇)
(示鄉人云)門不内醫(吳湊屬病門不内醫帝知之詔侍醫敦進湯劑不獲已一飲之卒)善治
(奚陟貞元十五年病癰帝遣醫療視敕曰陟賢臣為我善治之)人子不可不知醫(王勃嘗謂)
(人子不可不知醫時長安曹元有祕術勃從之游盡得其要)濟夭死(韓愈原道篇為之醫藥以濟其)
(夭死)察脉病否(又雜說善醫又者不視人之肥瘠察其脉之病否而已矣善計天下者不視天下之)
(安危察其紀綱理亂而已矣)心腹懣煩(甄立言有道人心腹懣煩彌二歲診曰腹有蠱誤食髮而)
(然令餌雄黃一劑少選吐一蛇如拇無目燒之有髮氣乃愈)多其物以幸有功(許允宗或)
(勸其著書貽後世者答曰醫特意耳思慮精則得之脉之候幽而難明吾意所解口莫能宣也古之上醫要在)
(視脉病乃可識病與藥值唯用一物攻之氣純而愈速今之人不善為脉以情度病多其物以幸有功譬獵不)
(知兔廣絡原野冀一人獲之術亦疎矣一藥偶得它味相制弗能專力此難愈之驗也脉之妙處不可傳虛著)
(方劑終無益於世此吾所以不著書也)脉經針方(甄權所撰脉經針方明堂等圖傳於時)醫
之上者理於未然(柳公綽太醫箴曰醫之上者理於未然)鍼肩隅(甄權魯州刺史)
(厙狄嶔風痺不得挽弓權使彀矢嚮堋鍼其肩隅一進曰可以射矣果如言)賜御餌禁方(李吉)
(甫帝賜御餌禁方)上醫療未萌之兆(柳宗元愈膏肓疾賦上醫療未萌之兆)目定
死生心存取捨(同上)俱收並蓄待用無遺(玉札丹砂赤箭青芝牛溲馬勃)
(敗鼓之皮俱收並蓄待用無遺者醫師之良也進學解)厲者造焉而美肥輒者造
焉而善馳(今我里有方士淪跡於醫矧常病也劉禹錫鑒藥)善治病者不使至
危憊(劉晏)對脉(唐宫中以診脉為對脉大中遺事)宣洩頥養(古之治劇病宣洩頥養)
白孔六帖卷三十二
