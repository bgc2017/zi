白孔六帖卷十七唐白居易原本
宋孔𫝊續撰
夫婦(一)婚姻(二)
離(三)同姓婚(四)
賢婦(五)惡婦(六)
喪夫(七)喪妻(八)
後妻(九)妾(十)
美人(十一)妬(十二)
寵(十三)别(十四)
辭(十五)
夫婦(一)
白夫夫婦婦(所謂順也傳)夫和妻柔(夫和而義妻柔而正婦聽而婉)宜家
(宜爾室家)偕老(與子偕老)如賓(冀缺耨其妻饁之敬相待如賓晉侯曰能敬必有德以為下軍)
(大夫)鳳皇和鳴(懿氏卜妻敬仲其妻占之曰吉是謂鳳皇于飛和鳴鏘鏘)伉儷(不能庇其)
(伉儷)好合(妻子好合如鼓瑟琴)二物(傳謂夫婦外内以經二物)配耦(各有配耦)侍執
(巾櫛)禮閑男女(義合夫妻)絲蘿(古詩與君結新婚兔絲附女蘿)琴瑟齊體
(夫妻齊體)齊眉(梁鴻妻孟光饋食舉案齊眉)家肥(夫婦和家之肥也禮)必敬(禮曰昔三)
(代明王之政必敬其妻子妻者親之主也敢不敬焉)中則内饋(外言内和)男行(女隨)
刑于寡妻(寡嫡也言文王先施法於妻而後及于邦家)以和夫妻夫義
婦聽甚宜其妻(宜善也禮)妻有服(不舉樂於其側也禮)移天之義
一齊之義(一與之齊)驚死(鄭炎遇風疾遭母憂疾甚發動妻厭而驚死妻家訟之不)
(能自治死於獄中)加杖(晉劉毅散齊妻子有過立加杖以捶之)希見(朱博不好酒色之宴)
(夜寢早起妻希見其面)又劉基(字敬輿與羣弟居夜卧早起妻妾希見面諸弟敬憚之門無雜)
(賓客)刀環擊(魏略桓範為冀州牧屬鎮北將軍吕昭昭才名過於範範後謂妻曰我寧作卿向三)
(公長跪不能為吕子受屈妻曰君前在東座欲擅斬徐州衆人為君難為下今羞為吕屈難為上也範怒)
(以刀環擊妻妻傷胎死範稱疾不就州)疾貪(王衍妻郭氏貪戾無厭不能禁有幽州刺史李陽京)
(師大俠郭氏憚之衍曰非但我言卿不可李陽亦言不可郭氏為之小損)老而納正室(魏鍾)
(繇老而納正室蓋取宗子雖七十無主婦之義)殺(朱浮字叔元為彭寵所攻道走恐不脱乃下馬刺其)
(妻僅以身免)又(齊伐魯魯欲將吴起起妻齊女也起殺之明不與齊及為將大破齊軍)同心
(僶俛同心)細君(東方朔謂妻曰細君)孺人(禮曰大夫曰孺人)孔薛仁貴(妻柳曰夫)
(有高世之材要須遇時乃發今天子自征遼東求猛將此難得之時君盍圖功名以自顯)感知己
(王義方魏徵異之欲妻以夫人之姪辭不取俄而徵薨乃取女人問其然曰初不附宰相今感知己故也)
妻諫(竇建德凌敬說建德怒命扶出其妻諫曰祭酒計甚善王盍用之夫自滏口道乘唐之虛連營漸進)
(以取山北因招突厥西抄關中唐必還師自救鄭難紓矣今頓兵虎牢下徒自苦恐無功建德曰此非女子所)
(知)兩妻(王毛仲有兩妻一上所賜皆有國色)生斂(房孺復與妻鄭不相中慈姆為言乃具棺召家)
(人生斂之鄭方乳促上道鄭死于行)質(張萬福初在泗州遇李希烈反陳少游悉以部刺史妻子質揚州萬)
(福獨不遣謂使者為我白公妻老且醜不足溷公意卒不行人稱其直)蔡將妻(烏重胤蔡將李端降)
(重&KR1015;蔡人執其妻殺之妻呼曰善事烏僕射得士心大抵如此)不相宜(顔思魯初思魯與妻不相宜師)
(古苦諫父不聽)娶二妻(五代安重榮娶二妻高祖因之竝加封爵)令匹(柳玭)夫婦之道
王化所基(韋挺疏)教化之端(夫婦教化之端公主傳詔)不敢仰視(權懷恩姿)
(状沈毅每盛服妻子不敢仰視)長貧任婦愁(杜甫屛迹詩)詩稱鵲巢禮榮翟
茀(杜牧宋叔康妻封制)吾昔與卿同營巳者今日一成矣(周彬不治産業)
(伏膺儒學刻苦修進俾晝作夜其妻嘗譲之曰汝家兄弟能力稼穡營巳嚢箱豐溢汝之不調無思悔畢向何)
(如荅曰卿嘗與吾市油數金是亦力穡營巳而已但歲晚必得力及聞先主鎮金陵囊文而往將有事圓邱募)
(四方英秀各為祝史彬所著特加選用署諸衛廵官嗣主與太弟交辟寘之門下錫賚頗厚以所賜金幣陳列)
(于庭謂婦曰吾昔與卿同營巳者今日一成矣比諸伯叔何箇為勝耶尚能讓于吾乎妻曰斯男子之事非婦)
(人女子所能知江南野史)
婚姻(二)
白聘則為妻廟見為妻(在塗稱婦)婚姻(以時)必告(父母)及時(男女)
(得以及時)三星(在戶在隅婚姻時也)百兩(御之)燕爾(新婚)嬿婉(之求)女子有行
(遠父母兄弟)爾室(宜爾室家)我儀(實維我儀)反馬(既嫁三月而反馬左氏)鳴鳳之
兆(見上注)從人(女子從人)藝麻結褵九十(親結其褵九十其儀)有室(三十壮有)
(室禮)不息燭(禮曰嫁女之家三夜不息燭思相離也謂親骨肉也)不舉樂(娶婦之家三日不舉)
(樂思嗣親也謂重世變也又曰婚禮不用樂幽隂之義也欲令子婦深思其義)嗣親(見上注)遵附
遠之文(娶於異姓所以附遠厚别也)卜先近之日(禮吉事先近日)親迎(男女親迎)
(男先於女剛柔之義)授室(婦降自阼階授之室明婦為家主)二十(女二十而嫁)男女以
正六禮(納采問名納吉納徵請期親迎)奠鴈御輪合巹(禮曰主人筵几於廟壻執鴈入)
(揖讓升堂再拜奠鴈降出御婦車而壻授綏御輪三周共牢而食合巹而酳所以合體同尊卑以親之)著
代(承家)男贄(大者玉帛小者禽鳥以彰物也)女贄(不過榛栗棗修以告虔也)萬代(婚禮萬代)
(之始)秦晉(匹也何以卑我)高國(傳曰敝無存曰此役也不死反必娶於高國高國貴族也)歸我
(仲子歸于我注婦人謂嫁曰歸)好仇(仇匹)求士(娶妻)隂禮(周禮以隂禮教親則人不怨注隂禮)
(男女之禮也婚姻以時則男女不怨曠)多婚(周禮荒政十曰多婚注荒年不備禮婚姻也詩曰古者國)
(有凶荒則殺禮而多婚會男女之無夫家者所以蕃育人民)嘉禮(冠婚之禮)許嫁(禮曰女子許嫁)
(而纓注繫纓示有從人之端)授幣(禮)女自歸(禮)婚以禮成(妻由義合)布幣
五兩(御輪三周)既繫許嫁之纓(遂執告虔之贄)女辭家而適人辭
家(委巷在塗)是稱家事(必慎令儀)婚惟著代(禮貴及時)衿鞶展慶(榛栗告虔)
女既辭家(婦將授室)桃李(恐失當年)榛栗(遂移他族)娶巫家女(漢黃覇字次公)
(為陽夏游徼與善相者共載見一婦人相者曰此婦人合富貴不然相書不可用也覇推問乃鄉里巫家女也)
(遂娶之後位至丞相)配嫁(晉書武帝制女年十七父母不嫁使長吏配嫁)世婚(漢鄭崇字子游本高)
(密大族世與王家相嫁娶也)逆婦先配(傳鄭公子忽如陳逆婦先配而後祖陳鍼子曰是不為夫)
(婦誣其祖矣)三月乃奠菜(儀禮婦入三月乃奠菜以筐祭用槿祝曰某氏来婦敢奠菜于皇舅)
(姑婦拜扱地扱地猶男子稽首也)承我宗事(儀禮父醮子曰往迎爾相承我宗事)施衿施
鞶(母施衿結帨勉之曰毋違宮事庶母及門内施鞶申之以父母命)遂人以樂婚擾(甿田)
(勸婚姻也周禮)判妻入子者皆書之(媒氏掌萬人之判男女成名已上皆書年月日以名)
(焉令男三十而娶女二十而嫁凡判妻入子者皆書之注入子嫁女也入云容媵姪娣不聘也書之别未成婚)
(禮也)入幣不過五兩(凡嫁子娶妻也)榖圭以聘女(若粟文也)造端(禮造端乎)
(夫婦)重責(本於婚婭以著代重責婦順焉)女壮勿用娶女(易)人序(婚姻不賀人之)
(序也)匪寇婚媾(易謂無寇難即往就婚也)遠耻(公羊婚禮不稱主人遠耻也宋公使公孫来納)
(幣稱宋公辭窮)劉范(劉氏范氏世為婚姻)聞子有客(賀娶妻曰聞子有客使某羞禮)在途
稱婦(公羊在國稱女在途稱婦入國稱夫人)繫援(董叔娶於范氏曰將以求繋援也他日董祁愬)
(於范獻子獻子執而縳之於庭槐叔向曰求繫既繫矣求援既援矣欲而得之無所謂也)遲暮(離騷恐美)
(人之遲暮及年歲之未晏)繁息(漢書惠詔女子十五已上至三十不嫁五算欲人繁息勾踐令國中女子)
(十七不嫁罪父母)太早(王吉字子陽以夫婦人倫為之大綱夭夀之萌世俗婚姻太早未知為人父母)
(之道而有子故人多夭)省俸禄賑婚姻(任延為九真太守駱越俗無嫁娶禮延令男年二十)
(至五十女年十五至三十相匹配貧無聘財令長吏以下省俸禄賑婚姻)悔㛰(魏志王褒字偉元與管彦)
(男女各始生許為婚彦為西夷校尉褒女更許人彦弟馥白褒褒曰賢兄葬父於洛陽随妻還臨淄用意如此)
(何婚之有)賀婚(晉王彪之曰賀娶妻者是因酒食而有慶語愚謂無直相賀之禮而有禮貺共慶會之義)
亂倫之始(陸玩為侍中司空兄曄錄尚書父英高平相玩子納尚書令王導初至江左請婚於玩玩)
(曰培塿無松柏薰蕕不同器玩雖不才不為亂倫之始)合二姓之好(上以事宗廟下以繼後世)
(也)老而納正室(鍾繇見上注)彈非耦(齊沈約彈王源嫁女與滿璋男鸞彈文曰璋之)
(下錢五萬源以所聘餘直納妾王滿連姻實駭物聽潘楊之睦有異於此文選)王滿(見上注)潘楊
(潘岳作楊仲武誄曰潘楊之睦有自来也)禁相賀(宣詔郡國二千石或擅為苛政禁人嫁娶不得具酒)
(食相賀由是廢鄉里之禮令民無所樂非所以導民也其勿行苛政也)軺軿(劉歆等新定婚禮親迎立)
(軺軿馬軺立乘小車也軿馬驪駕也)諸生皮弁(韓延夀為潁川定嫁娶喪祭儀品令文章校官諸生)
(皮弁執爼豆為吏民行嫁娶禮)皮馬之禮(晉所司奏婚禮納徵大婚用玄纁束帛加圭馬二駟王侯)
(玄纁束帛加璧乘馬大夫玄纁束帛加羊古以皮馬為庭實天子加穀圭諸侯加大璋可依周禮改璧用璋其)
(羊鴈酒米玄纁如故諸侯婚禮加納采告期迎各帛五匹及納徵馬四匹皆夫家自備唯璋官為具)用羊
(晉書云羊者佯也然則婚者有羊漢末始也)斂錢助婚(阮脩字宣子居貧年三十未有室王敦等)
(斂錢為助皆名士也時有求入錢不得者)舊姻(詩曰不思舊姻)委禽(公子黑彊委禽焉黑字子晳)
人倫所資(伉儷斯重)齊體一行(義存偕老)形分一氣乾坤為八卦
之門(人列三才夫婦為五倫之首)天地之位既分(夫婦之禮斯著)入幣五兩
(束帛周禮)三十而娶(周禮男三十而娶女二十而嫁)媒匪斧(析薪如之何匪斧不克娶)
(妻如之何匪媒不得)因針(線因針而入不因針而急女因媒而嫁不因媒而親)伐柯(如之何匪斧不)
(克娶妻如之何匪媒不得)不交(禮曰男女無媒不交)媒娉彊媒良媒從
人曰歸(因媒而嫁)媒氏(周禮)行媒(禮曰男女非有行媒不相知名)妻以禮求
為人作媒(晉索紈字叔徹有孝廉令狐策夢立冰上與冰下人語紈曰冰上為陽冰下為隂隂陽事)
(也士如歸妻迨冰未泮婚姻事也君在冰上與冰下人語為陽語隂媒介事也君當為人作媒冰泮而成婚會)
(太守田豹因策為子求張氏女仲春成婚)孔族屬姻家(李敬元進吏部尚書凡三娶皆山東舊族)
(又與趙李氏合譜故臺省要職多族屬姻家)服除乃婚(于志寧衡山公主既服除將下嫁志寧曰)
(服可以例除情不可以例改心喪成婚非人情所忍於是公主待服除乃婚)潜相聘娶(高士廉王)
(妃主壻皆取當世勲貴名臣家未嘗尚山東舊族後房玄齡魏徵李勣復與婚故望不減然每姓第其房望雖)
(一姓中高下懸隔李義府為子求婚不得始奏禁焉其後天下衰宗落譜昭穆所不齒者皆稱禁姻家益自貴)
(凡男女皆潜相聘娶天子不能禁世以為弊云)以姻戚進(竇威帝嘗引入卧内謂曰昔周有八柱國)
(吾與公家是也今我為天子而公為内史令事固有不等邪威懼頓首謝曰臣家在漢再為外威至元魏有三)
(皇后今陛下龍興臣復以姻戚進夙夜懼不克任帝笑曰公有三后族夸我邪關東人與崔盧婚者猶自矜大)
(公世為帝戚不亦貴乎)嫁娶必多取資(高士廉初太宗嘗以山東士人尚閥閱後雖衰子孫)
(猶負世望嫁娶必多取貲故人謂之賣婚)王化所基(韋挺上疏曰夫婦之道王化所基故有三日不)
(舉樂之感今婚嫁之初雜奏絲竹以為宴歡官司習俗弗為條禁)請婚(禇遂良薛延陀請婚帝已納其)
(聘復絶之遂良曰信為萬事本百姓所歸故文王許枯骨而不違仲尼去食存信貴之也)通㛰名族
(李日知貴諸子方緫角皆通婚名族時人譏之)引就清列(李懷遠與李林甫善常慕山東著姓為婚)
(姻引就清列)天子嫁女皇后娶婦(蕭至忠韋后嘗為其弟洵與至忠殤女冥婚至忠又)
(以女妻后舅崔從禮子無詖兩家合禮帝主蕭后主崔時謂天子嫁女皇后娶婦)㛰嫁(齊澣開府王毛)
(仲寵甚與龍武將軍葛福順相婚嫁毛仲奏請無下從澣乘間曰福順典兵馬與毛仲為婚家小人寵極則姦)
(生不豫圖且有後患)不欲與寒鄉凡裔為姻對(尚官宋若昭欲以學名家家亦不欲)
(與寒鄉凡裔為姻對)用㛰家典帳中兵(李聽以威刑操下用婚家竇綬典帳中兵驕驁怠沓)
(牙將李臣則因衆不忍夜斬綬首)宗族孤孺者皆為㛰嫁(徐岱宗族孤孺者皆為婚)
(嫁)結婚(張孝忠為成德軍節度使朱滔悉兵攻之帝詔李晟率師援孝忠滔解去孝忠因與晟結婚本)
(傳)嫁故人孤女(嚴挺之嫁故人孤女數十人當時重之)斥廪婚嫁(柳仲郢衣冠孤)
(女不能自歸者斥廪為婚姻)蕃華不得通㛰(盧鈞擢嶺南節度使蕃獠與華人錯居相婚嫁)
(多占田營第舍有吏或撓之則相挺為亂鈞下令蕃華不得通婚禁占田産闔部肅一無敢犯)為立夫
家(貞元後流放衣冠孤女稚兒為立夫家)主其婚嫁(顔春卿臨終捉真卿臂曰爾當大吾族顧)
(我不得見以諸子諉汝後真卿主其婚嫁)破酒(韋宙出為永州刺史初里民婚出財會賓客號破酒晝夜)
(集多至數百人貧者猶十數力不足則不迎至滛奔者宙條約使略如禮俗遂改)有姻屬(韋元旦與)
(張易之有姻屬易之敗貶感義尉)無與為㛰(柳宗元貶永州司馬移書言情曰荒陬中少士人女)
(子無以為婚世亦不肯與罪人親昵以是嗣續之重不絶如縷)彊使孽子㛰昵(干頔常怒判官)
(薛正倫奏貶陕州長史比詔下頔中悔奏復署舊職正倫死以兵圍其居彊使孽子婚昵)取世家子
(杜中立開成初文宗欲以真源臨真二公主降士族謂宰相曰民間修婚姻不計官品而上閥閱我二百年天)
(子顧不及崔盧耶詔宗正卿取世家子以聞中立及校書郎衛洙得召見禁中拜著作郎月中遷光禄少卿駙)
(馬都尉尚真源長公主)許㛰(劉悟傳裴敞冕之裔辟悟府悟竒之故為從諫納其女裴年十五火光起)
(袿下家人以為怪因許婚封燕國夫人)宋宣遠與盧懷慎姻家(崔沔監察御史宋宣)
(遠與盧懷慎姻家恃以弄法姚崇子彝留司東都通賓客招賄賂沔將按劾崇懷慎方執政共薦沔有史才改)
(著作郎去其權盖憚之也)託繫援於高門實光榮於舊族(見哀羇旅申以婚姻)
(託繋援於高門實光榮於舊族代李丕與郭誼書)汨喪廉耻(唐贊遭晉播遷劉石亂華百宗蕩析)
(士去墳墓子孫猶挟系錄以示所承而伐閥顯者至賣婚求財汨喪廉耻天子屢抑不為衰)長女當
及事誰助出帨縭(韓文)近代㛰禮(當迎婦以粟三升填臼席一枚以覆井枲三斤)
(以塞窗箭三枝置戶上婦上車聓騎而環車三匝女嫁之明日其家作黍臛女將上車以蔽膝覆頭而婦入門)
(舅姑以下悉從便門出更從門入言當躪新婦迹又婦入門先拜猪樴及竈酉陽雜俎)定㛰店(續幽)
(怪錄韋固少未娶旅次宋城遇異人倚嚢坐向月檢書如西國梵字云此幽冥之書固曰然則君何主曰天下)
(之婚爾因問囊中赤繩子云以繋夫妻之足雖仇家異域此繩一繫終不可易君妻乃此店北賣菜陳嫗女爾)
(固逐之入菜市見眇嫗抱二歲女亦陋老人指示之固怒磨小刀付奴曰殺彼女當賜汝萬錢奴翌日刺於稠)
(人中才眉間爾後十四年以父蔭參相州軍刺史主泰妻以女年十六七容貌端麗眉間常帖花鈿未嘗暫去)
(逼問之曰妾郡守之猶子也父卒于宋城任時襁褓乳母鬻蔬以給朝夕嘗抱于市為賊所刺痕尚在因盡言)
(宋城宰聞之名其店曰定婚)崗頭澤底(國史補張說好求山東婚姻與張氏親者皆為甲門四姓)
(鄭氏不離滎陽又崗頭盧澤底李上門崔皆為顯族)約不論財資(韓愈寄立之詩老婦願嫁女約)
(不論財資)言姻喜附葭(柳宗元詩)玉臺挂寳鏡持此意何如坦腹
東床下由来志氣疎(李白詩)兔絲附蓬麻引蔓故不長(杜甫)
(新婚别兔絲附蓬麻引蔓故不長嫁女與征夫不如棄路傍)生女有所歸雞狗亦得
將(同上)頗謂秦晉匹從来王謝郎(同上)凡七姓十家不得自
為婚(高儉為氏族志又詔後魏西李寳太原王瓊滎陽鄭温范陽盧子遷盧澤盧輔清河崔宗伯崔懿晉)
(趙郡李楷凡七姓十家不得自為婚)女福豐厚必有令匹(柳玭家訓曰東都仁和里裴尚)
(書寬子孫衆盛實為名閥天后時宰相魏元同選尚書之先為壻未成婚而魏陷羅織獄家徙鎮嶺表及北還)
(女已踰笄其家議無以為衣食資願下髮為尼有一尼自外至曰女福豐厚必有令匹子孫將遍天下宜北歸)
(家人遂不敢議及荆門則裴齎装以迎矣今勢利之徒捨信誓如反掌則裴之蕃衍乃天之報施)中外
姻嫁其禮獻皆親閱之(鄭餘慶)㛰日𠡠北軍供帳(李泌無妻不食)
(肉帝乃賜光福里第彊詔食肉為娶朔方故留後李暐甥婚日𠡠北軍供帳)將授室而罷(白敏)
(中初帝愛萬夀公主欲下嫁士人時鄭顥擢進士第有閥閱敏中以充選顥與盧氏婚將授室而罷䘖之)諸
王子孫凡㛰聘必先因韓虢以請(輒皆遂至數百千金貴妃楊氏)女孫
適崔臯裁九品衛佐(帝重其不婚權家鄭覃傳)一村惟兩姓世世為
婚姻(白樂天陳村詩)錦繡張道待其至(藩鎮朱滔初回紇以女妻奚王至大歷末奚亂)
(殺王女逃歸道乎盧滔以錦繡張道待其至請為婚女悦許焉遣使修壻禮於回紇回紇喜報以名馬重寳)
借吉而㛰(蒋乂張孝忠子茂宗尚義章公主母亡遺言丐成禮帝念孝忠功即日召為左衛將軍許)
(主下降乂上疏以為墨縗禮本緣金革未有奪喪尚主者禮違人情不可為法帝令中使者諭茂宗之母之請)
(乂意殊堅帝曰卿所言古禮也今俗借吉而婚不為少對曰俚室窮人子旁無至親乃有借吉以嫁不聞男冐)
(凶而娶陛下建中詔書郡縣主當㛰皆使有司循典故母用俗儀公主春秋少待年不為晚請茂宗如禮便帝)
(曰更思之會太常博士韋彤諫曰婚禮主人几筵聽命稱事立文謂之嘉所以承宗廟繼後嗣也喪禮創巨者)
(日久痛甚者愈遲二十五月而畢謂之凶所以送死報終示有節也故夫義婦聽父慈子孝昔魯侯改服晉襄)
(墨縗緣金革事則有權變安有釋縗服衣冕裳去堊室行親迎以凶瀆嘉為朝廷爽法疏入帝迕其言促行前)
(詔然心嘉乂有守)禮部郎中(凡婚嫁花釵禮衣六品以下妻及女嫁則服之其次花釵禮衣庶人)
(女嫁則服之凡婚嫁之服資廕高者皆以高唐六典)
離(三)
白怨耦(曰仇)失儷(儷耦也鳥獸猶不失儷傳)仳離(有女仳離啜其泣矣)棄背(花落色衰)
(復相棄背)愛弛(以色事人色衰而愛弛)義絶(夫婦之義絶)反目(易曰夫妻反目)同心
(有怒)我怨(及爾偕老老使我怨)不爽二三(女也不爽士貳其行女也罔極二三其德)衰薄
(夫婦日以衰薄)谷風(刺夫婦失道也)離絶(棄其舊室夫婦離絶國俗傷敗)覆水(難收)斷絃
(可續)塵泥(浮沉異路)弦䇢(離合非常)上山採靡蕪(下山逢故夫)叱狗(鮑永字君)
(長養後母至孝妻嘗於母前叱狗永即去其妻)啖棗(王吉字子陽妻取東家棗啖吉吉乃去婦東家欲伐)
(樹請吉去婦復還)求去(朱買臣負薪其妻羞之求去買臣曰吾五十當富貴今四十九矣妻怒曰終當)
(餓死遂去之)去室(蘇武還漢生妻去室)下堂(糟糠之妻不下其堂)糟糠(榛栗)去閤(故人)
(從去閤)送畿(薄送我畿)伋也之妻(子思曰不為伋也妻是不為白也母)秋扇(棄捐箧笥)
(中恩情中道絶)别鶴(商陵牧子娶妻五年無子父母欲為改娶乃援琴為别鶴操)比予于毒
(棄我如遺)士三出妻逐於境外(言二三其德也出管子)禮曰舅姑怒則
子放婦出而不表禮焉(不表謂不明言其過)不宜其妻(宜善也禮)束緼
(去婦復還)不安(左傳莒子娶女于向向姜不安莒而歸莒人入向以姜氏還也)来歸(傳凡諸侯之女)
(歸寧曰来出曰来歸)喪服(喪服小記婦當喪而出則除之為父母喪未練而出則三年既練而出則己未)
(練而反則期既練而反則遂之注云當喪當舅姑之喪出除喪絶族)逆喪(榖梁杞伯来逆叔姬之喪傳曰)
(夫無逆出妻之喪)無子(梁叔魚三十無子欲出其妻商瞿曰吾年四十有子五人恐子晚出耳非妻之)
(過矣)陳平兄(漢陳平與兄伯居嫂嫉平不親家産伯聞逐其妻)金賞(霍光以女妻金賞以霍氏)
(事有萌牙上書去妻上哀之得不坐法)李充(後漢李充貧兄弟六人同衣遞食妻竊謂充曰妾有私財)
(願分異充曰醖酒具會鄉里共議及賓至充從座中跪白母曰此婦無状教充離異充母兄弟不可承宗事遂)
(呵叱妻出門)黃允(後漢以黃允為雋才知名郭林宗曰卿有絶人之才恐守道不篤袁隗見允曰得壻)
(如此人足矣允聞之遂遣其妻夏侯氏婦謂姑曰今日見弃方與黃氏長别乞一會以展離訣集客二百餘人)
(婦禳袂而前數允隠匿穢事十五言畢登車而去允遂廢於世)仇怨(晉書王珣及珉皆謝氏壻太傅安既)
(與珣絶婚又離珉妻遂為仇怨)蕩舟之遣(傳齊侯與蔡姬乘舟于囿蕩公公懼色變禁之不止公怒)
(歸之未之絶也蔡人嫁之)遇故妻(朱買臣字翁子為會稽太守入吳界見故妻與夫治道令後車載其)
(夫妻到太守舍園中給之食一日妻自縊死與夫錢令葬送)以妻與人(東胡使使求冒頓妻閼氏)
(左右請擊之冐頓曰奈何與鄰國惜一女子乎取所愛閼氏與之)始託微波(終傾覆水)卷流
黃以去閤(罷織素於登山)於妻有眷尚妍桃李之姿(在壻無情頓改松蘿)
(之契)女一其心(士二其行)參商聚怨徒悲出閤之情(水火生嫌詎荅下山)
(之問)聽秋風於静室臉淚恒齊(鑒明月於空牀愁腸欲斷)雖求里母束
緼難招(繼召鄰人斷絃可續)生離(楚詞曰悲莫悲乎生離别)夫妻再合黃昌
(字真聖初為書佐其妻遇賊被掠轉入蜀為人妻後昌為蜀郡守其妻因治事至於府中昌以其不類蜀人問)
(其由妻曰妾夲會稽書佐黃昌妻遭亂入蜀昌左足下有黑子常自言當為二千石昌出足示之相持悲泣乃)
(還為夫妻)陳詵妻(晉李繁姊先適陳詵生四子遭亂詣賊請活姑命賊遂掠將去詵更娶嚴生子暉繁)
(後得姊歸詵詵藉注二妻及李亡詵疑制服以言於庾亮司馬王愆期議曰案禮不二嫡故惠公元妃卒繼室)
(以聲子諸侯猶然况庶人乎為詵也妻則為暉也母暉之制服無所疑矣詵有老母不可莫之養妻無歸期納)
(妾可也李雖没賊尚有尋求之理而便娶妻詵之短也畝隴之夫不逹禮義施孝叔妻失身於郤犨而不棄者)
(以非其罪李鄙野之人臨危請姑險不忘順可謂婦矣士喪禮曰繼室故稱繼母事之如嫡故先嫡後繼亮從)
(之)兩妻(晉賈充前妻李氏坐徙後娶郭氏女後李氏以大赦得還詔充置左右夫人充母亦勑充迎李)
(氏郭氏怒曰刊定律令佐命之功我有其分李那得與我竝乃為李築館舍於外也)孔逐妻(令狐建擢)
(左神武大將軍其妻成德軍節度使李寳臣女也建將棄之誣與門下客郭士倫通榜殺士倫而逐其妻寳臣)
(請案劾無状)詈媵婢出妻(李迥秀母閒不樂迥秀即出其妻或問之荅曰娶婦要欲事姑苟違)
(顔色何可留)李元素(其妻石泉公主方慶之孫前妻子皆不肖而元素溺姬侍主不見荅元素久疾)
(益昏惑遂出之主訴諸朝詔免元素官且令畀主貸五百萬)落花辭枝羞故林(李白白頭)
(吟東流不作西歸水落花辭枝羞故林覆水再收豈滿杯棄妾已去難重廻)覆水不可收行
雲難重尋(同上代别情人)
同姓㛰(四)
白辨姓(男女辨姓禮之大同)君子惡之(子産曰僑聞之内官不及同姓其生不殖美先盡矣)
(則相生疾君子是以惡之)晉侯内實有(四姬焉皆同姓)不娶買妾則卜(禮曰娶妻)
(不娶同姓故買妾不知其姓則卜之)不書姓(傳曰昭公娶于吳故不書姓)徒聞盧癸賦
詩(斷章取義)孰曰昭公知禮(陳司敗問昭公知禮乎孔子曰知禮司敗曰君娶於吳為同姓)
(謂之吳孟子君而知禮孰不知禮)避宗(盧蒲癸妻慶舍女同宗也人謂之曰男女辨姓子何不避宗何)
(也曰宗不余避余焉避之賦詩斷章予取所求焉惡避宗注云苟有求於慶氏不復避宗譬如賦詩直取斷章)
(之義)不蕃(傳曰男女同姓其生不蕃)附遠(禮娶於異姓所以附遠厚别也)有别(男女有别)無
别無義(禽獸之道)防人(禮曰以禮防人魯春秋猶去夫人之姓曰吳其死曰孟子卒同姓故也)
本枝(同族)吳魯之百代不通(禮曰吳魯而婚姻不通者周道然也)出嗣而㛰
本族(魏志陳矯本劉氏子出嗣舅氏而婚本族徐宣每非之太祖惜其材乃下令曰喪亂前事一切勿論)
姓同源異(司空陳萊王基當世大儒而不逹禮為子納司空王沉女以姓同源異)又(王莽娶王)
(咸女以為源異不同而娶之)設灋而威小人(制禮以防君子)孔李光進(母李)
賢婦(五)
白妻柔(而正)婦聽(而婉)婦順(禮曰婦順備而後内和理然後家可長久)四德(婦言婦道)
(婦容婦功)執婦道(以成肅雍之德)婉娩聽從(婉言語娩容兒)邦之媛兮(詩云美女)
(為媛)下之(趙姬謂趙衰曰請逆盾及其母曰得寵而忘舊何以使人固請逆之以叔隗為内子而已下之)
(以盾為才使為嫡子使其子下之)讓夫(樂羊子得遺金而歸其妻讓之曰妾聞君子不以小利汚其行)
如玉之德(匪石之心)作程垂範(閨闈)和柔婉淑叶淑女
之詩守夫人之灋(晉書時人稱鍾夫人之禮郤守夫人之法)謝女之貞(道韞)
曹家之訓(大家)婦式(婦之式周禮)從夫(禮曰婦人從人者幼從父兄嫁從夫夫死從子)
甚宜其妻(宜善也禮)姆教(姆是女師教以德禮)和順積中(禮)婉容(禮)鳲
鳩鵲巢(鵲巢夫人之德也國君積行累功以致爵位夫人德如鳲鳩乃可配焉)采蘩(夫人)
(不失職也)晏子之御(史記晏子相齊其御之妻窺其夫擁大盖策駟馬意氣揚揚其妻請去是日夫)
(自抑損晏子問之以實對薦為大夫)林下風閨房秀(王凝之妻謝氏道韞有才辯同郡張)
(玄妹有才質適於顧氏玄稱之以敵道韞有濟尼者游於二家或問之尼荅曰王家夫人神情朗徹有林下風)
(氣顧家婦冰清玉映自是閨房之秀)戒夫(傳曰伯宗每朝其妻必戒之曰盗憎主人民惡其上子好直言)
(必及於難伯宗不從故及國語又曰伯宗歸喜曰吾言於朝謂似陽處父妻曰處父華而不實伯宗飲諸大夫)
(酒妻聽曰大夫莫子若也然民不能其上久矣注云上謂賢在人上)知人(晉王渾妻鍾氏名琰有文才淑)
(求賢夫有兵家子甚俊欲妻之令與羣小吏雜處琰自帷中察之曰此人才足拔萃然地寒夀促不足展其器)
(遂止其人數年卒)才學(竇滔妾蘇氏能屬文滔苻堅時坐徙流沙蘇氏織錦作廻文詩以贈滔循還讀)
(之辭甚清婉)智略(晉書孟昶妻周氏昶弟顗妻又其從妹家並豐昶與劉裕討桓玄欲供軍謂妻曰幸)
(早離絶脫富貴相迎周氏曰事不成於奚官中奉餐大家又謂昶曰君舉措非謀及婦人者時所生女在抱推)
(示之曰此可賣不惜傾産給之將舉謂顗妻曰昨夢不好門内不宜赤色我悉取作七日蔵厭乃置帳中以絳)
(與昶得數十人被服赫然云云)武勇(晉書符登妻毛氏善騎射登為姚萇所殺乃率壮士與萇戰殺傷甚)
(重為萇所執罵萇而死)又(劉遐妻邵續女驍果有父風遐為石季倫所園妻單將數騎拔出遐於萬人之)
(中又田防為亂遐應之妻止之不從乃密燒甲都盡)又(張茂妻陸氏茂為吳郡守被江充所害陸氏傾産率)
(茂部曲為先登討充充敗為陸所殺)女(荀崧女灌崧為襄城太守為杜曾所圍欲求救於平南將軍石覽灌)
(時年十三率勇士數十人踰城突圍且戰且前詣覽乞師兵至賊走)患富(吳志李衡每欲治家妻輒不聽)
(後遣人於武陵龍陽洲作宅種甘橘千樹臨死勑兒曰洲里有木奴千樹亦當足衣食耳母曰汝父恒稱太史)
(公言江陵千樹橘當封君家吾曰盖人患無德義不患不富)牛衣(漢王章與妻居冬無被卧牛衣中涕)
(泣妻怒呵曰京師尊貴誰如仲卿不自憤激乃反涕泣後章至京兆尹欲上封事妻止曰人當知止章不從竟)
(死獄中)鮑宣妻(後漢鮑宣妻桓氏字少君宣從桓氏父學父竒其清苦以女妻之資送甚盛宣不悦)
(妻曰既承君子唯命是聽乃短衣布裳與宣共挽鹿車歸拜姑禮畢提甕出汲修行婦道宣至司隸)才學
(後漢蔡琰字文姬感亂離悲憤作詩二首)又(劉榛妻陳氏正旦獻椒花頌)生徒受業(韋逞母宋)
(氏置生徒百二十人隔絳紗受業)先姊行(袁隗妻馬融女少有才辯隗謂曰弟先兄舉世以為笑今)
(處姊未適前行可乎對曰妾姊高邈未遇良匹不如鄙薄苟然而已)誡孫女(張負嫁孫女與陳平誡之)
(曰無以貧故事人不謹事兄伯如父事嫂姑如母)齊眉(梁鴻伯鸞賃舂於臯伯通廡下妻每饋食不敢)
(仰視舉桉齊眉)救夫罪(蔡琰字文姬重嫁於董祀祀犯法當死文姬詣曹操請之時賓客滿座操曰蔡)
(伯喈女在外為諸君見之文姬進蓬首徒行請罪音辭清辯旨甚哀痛操乃出祀罪)小郎解圍(謝道)
(韞事見嫂叔門)詠雪(謝氏内集雪下安曰白雪紛紛何所似兄子朗曰撒鹽空中差可擬兄女道韞曰未)
(若柳絮因風起安大悦道韞王凝之妻)孔為世聞婦(廣德公主下嫁于琮凡内外冠婚喪祭主)
(皆身荅勞疏戚咸得其心為世聞婦)涉書史(鄭義宗妻盧者范陽士族也涉書史)能文章草
隸(殷保晦妻封敖孫也名絢字景文能文章草隸)新粧詩(楊盈川姪女曰容華幼善屬文嘗作新粧)
(詩好事者稱之)進士不櫛(關圖有妹能文每語人曰有一進士所恨不櫛爾南楚新聞)不許
時世粧(崔樞夫人治家整肅貴賤皆不許時世粧因話錄)敏妻(朝野僉載則天朝来俊臣強盛)
(朝官側目上林令侯敏偏事之其妻董氏諫止之曰俊臣國賊也勢不久可敬而遠之敏梢梢而退俊臣怒出)
(為涪州武龍令敏欲棄官歸董氏曰速出莫求住遂行至州以刺謁侯不許上敏憂悶董氏曰任莫求去後五)
(十日忠州賊破武陵殺舊縣令略家口並盡以不許上獲全俊臣誅逐其黨敏又獲免)一子未嘗
至都城(太平廣記狄仁傑為相有盧氏堂姨居橋南别墅姨止一子未嘗至都城仁傑每伏臘晦朔修)
(&KR1638;甚謹常休假候姨安否適見表弟挾弓矢擕雉兔來歸進膳顧揖仁傑意甚輕簡仁傑因唘姨某今為相表)
(弟何樂願悉力從其旨姨曰相自貴爾姨止有一子不欲令事女主仁傑大慙而退)崔玄暐母盧
有賢操(本傳)
惡婦(六)
白婦怨(無終)女子難養(近之則不遜遠之則怨語)豔妻之煽(詩豔妻煽方處)怨
耦曰仇疾郭氏之貪(衍以其妻郭氏鄙口不言錢)傲佷(法度)反易
(剛柔)悖慢(驕佚)蠱媚(惑亂)險詖(之心)不思淑女之章(且壊夫人之法)三嫁
(管子女三嫁入于舂榖言見由是不貞順也)竒衺(媚也周禮)隂訟(謂争中冓之言)庸奴其
夫(外黃富人女庸奴其夫言視其夫若庸奴也)不宜其妻(宜善也禮)以此防民婦
猶有不至者(不至謂不親於夫不孝於舅姑)婦順不修(禮)牝雞之晨(書曰)
(牝雞無晨牝雞之晨惟家之索)家索(索盡也言雌代雄鳴則家盡)乘夫(詩乘陵也)孔剛悍
(楊弘武帝嘗讓曰爾在戎司授官多非其才何耶弘武曰臣妻剛悍此其所屬不敢違以諷帝用后言也帝笑)
(不罪)悍驕戾沓(元載妻王氏河西節度使忠嗣女悍驕戾沓元載叵禁)善士所惡(薛克)
(創有器識族人黃門侍郎顗以弟紹尚太平公主問於克創荅曰室有傲婦善士所惡夫惟淑德以配君子無)
(患可矣顗不敢沮而紹卒誅)殺二侍兒(房孺復又娶崔昭女崔悍媚殺二侍兒私瘞之)兇暴
喜鞭楚人(薛仁杲妻亦兇暴喜鞭椘人見不勝痛宛轉於地者則埋其足露腹背受捶)
喪夫(七)
白夫死不嫁(禮一與之齊終身不改故夫死不嫁齊謂共牢而食)自誓(栢舟共姜自誓也共)
(伯早死其妻守義父母欲奪而嫁之誓而弗許故作是詩以絶之詩略曰之死矢靡它靡忒)晝哭(穆伯)
(之喪敬姜晝哭孔子曰知禮也)天窮(老而無夫謂之寡此天人之窮而無告也)未亡人(寡婦自謂)
殱我良人郊吊(傳曰齊侯伐莒莒獲杞梁齊侯歸遇杞梁妻於郊使人吊之對曰植之有)
(罪何辱命焉若免於罪猶有先人之敝廬在下妾不敢與郊吊齊侠遂吊於室植杞梁名)城崩(琴操曰杞)
(梁死其妻無子乃求夫屍於城下哭之道路聞之者皆揮淚十日而城崩)竹死(湘川記舜廵狩蒼梧而崩)
(二妃不從以淚染竹竹盡成班而死也)斷髮割鼻(皆古之寡婦自誓不嫁)失儷煢
獨潘岳之賦(共姜之詩)從子(禮夫死從子)稽顙(禮婦人為夫與長子稽顙其餘)
(則否)夜哭(禮寡婦不夜哭)伊寡婦之利(詩)夫由義合(喪以禮成)義重
移天(哀深沒地)死同穴夫既溘至(妻將疇依)屍還隂氏(後漢隂喻妻荀)
(爽女名采少寡父母彊嫁與郭弈爽以詐疾召采采歸而懷白刃爽令執奪到郭氏偽為歡建四燈請共談弈)
(敬憚之曙弈出采勑左右辦浴入室令侍人避以粉書扇上曰屍還隂氏字未成恐人来乃以衣帶自縊而死)
刑耳(劉長卿妻桓鸞女生一男五歲長卿卒遠嫌不歸寧男十五而夭乃刑其耳自誓宗婦愍之曰若家)
(無他意何貴義輕身曰先君五更尊為帝師男以忠孝女以貞順稱是以豫刑以明我情沛相王吉上奏題其)
(門號景行義桓邑有祀)黃鵠歌(列女傳陶嬰夫死守義作黃鵠歌歌曰悲夫黃鵠之早寡兮七年不)
(雙飛宛頸獨宿兮不與衆同夜半悲鳴兮想其故雄其命早寡兮獨宿何傷嗟此寡婦兮泣下數行嗚呼哀哉)
(死不忘兮鳥尚然况其夫良雖有賢雄兮終不重行魯人聞之遂不復求)嫠婦(莒婦人莒子殺其夫已為)
(嫠婦)孔哀毁成疾(韓愈盧氏銘元和五年尚書薨夫人哀毁成疾)當門戸備祭祀
(劉禹錫譔史公僕射神道碑史孝章妻博陵崔氏僕射之喪自沒竟至葬當門戶備祭祀建碑表皆崔氏之能)
(且命其家老具事功来乞辭以傳于後)哭聲一何苦(白氏聞哭昨日南鄰哭哭聲一何苦問之)
(身哭夫夫年二十五)存念平生之形儀(張銑注文選寡婦賦仿彿存念平生之形儀)酸
惻之懷(吕向注寡婦賦為時序漸遠哀情降歇而酸惻之懷日以甚也)
喪妻(八)
白天窮(禮老而無妻謂之鰥所謂天人之窮而無告也)舞鏡(孤鸞念其雌見鏡而舞)鼓盆
(莊子妻死惠子吊之乃鼓盆而歌)悼亡(潘岳有悼亡詩)失儷(伉儷)廬杖(晉劉寔字子真喪妻)
(為廬杖之制終喪不御肉輕薄笑之寔不以為意)祥服(世說孫楚妻亡至祥服乃為詩以悼之以示王)
(武子武子見其文曰未知文生於情情生於文覽之悽然增伉儷之重)傷神(世說荀奉倩妻曹氏有豔)
(色妻嘗病熱奉倩恒以冷身熨之之妻亡人吊不哭而傷神未幾奉倩亦亦卒)宴會免官(晉書廬江太守)
(梁龕明日當除婦服今夕請客奏妓丞相長史周顗等三十人同會司直劉隗奏曰夫嫡妻長子皆杖既除而)
(宴請免龕官削侯爵顗等知龕有喪吉會所禮宜奪俸一月)殺妻(史記吳起仕魯齊人攻魯急起娶齊)
(女為妻恐疑之起欲就名乃殺其妻以明不與齊也遂攻齊大破)自縊(朱買臣既為會稽守其妻羞乃)
(自縊而死)自溺(秋胡妻恨其夫乃自溺而死)蕣華(蒿里)不杖(禮曰為妻喪父母在不杖不稽)
(顙)私喪(妻喪也禮)妻以義親(服從恩制)再娶(吳志孫承字仲嗣喪妻父昭欲為索諸葛)
(謹女孫權聞而勸之遂為婚)行志(後漢符融貧妻亡無以殯斂鄉人欲為備棺服融不受曰古之葬者)
(棄之中野唯妻子可以行其志但即土埋蔵而已)葬妻(後漢陳蕃喪妻還葬鄉里人畢至唯許劭不往)
(或問曰仲舉性峻峻則少通不可造又時人多不行妻服云云)佳人難再得(荀璨字奉倩娶曹洪)
(女卒歎曰佳人難再得見上注)輕重相反(張璠漢記山陽太守薛勤喪妻不哭臨殯曰幸不為夭折)
(復何恨)又(王龔妻亡與諸子並杖行服時人兩譏之)葬妻犯禾(季子羔葬妻犯人之禾申祥以)
(告曰請庚之子羔曰吾為邑宰於斯買道而葬後難繼也)不再娶(漢王駿妻死不娶或問之駿曰德非)
(曾參子非華元何敢再娶)又(韓詩外傳曰曾參喪妻不更娶人問之曰以華元善也)又(後漢楊秉早喪)
(夫人不娶)又(魏志管寧妻卒知故勸再娶寧曰每省曾子王駿之言意常嘉之豈違本心)倚戸觀
化(莊子)德宫之喪(潘岳誄楊仲武曰德宫之喪謂妻喪也)孔約家人無以哭
聞母所(李畬妻惣故時母病恐悲傷約家人無以哭聞母所朝夕省侍無憂色)不娶(王維喪妻)
(不娶孤居三十年)早喪妻(李珏)舉桉来饁(劉禹錫傷往賦我行其野農民桑者舉案来饁)
(亦在林下我觀于塗裨販之夫同荷均挈荆釵布襦物莫失儷以孤處我方踽踽而焉如指遺袿兮能認愬空)
(帷兮欲歸又曰寳瑟僵兮絃柱絶瑶臺傾兮鏡奩空)見巾箱之故封(同上□刀尺之餘澤見巾)
(箱之故封)斂其遺服月旦一出陳之(侍御武君當年喪其配歛其遺服櫛珥縏帨于)
(箧月旦十五日則一出陳之抱嬰兒以泣韓愈吊武侍御所畫佛文)葬玉埋香(玉溪編事孟蜀時秦)
(州節度使王承儉築城獲瓦棺中有石刻曰隋開皇二年渭州刺史張崇妻王氏銘文有深深葬玉鬱鬱埋香)
(之語云)臼中炊(江淮王生善卜有賈客張贍將歸夢炊臼中問王生生曰君歸不見妻矣臼中炊無)
(釡也賈客歸妻已卒酉陽雜爼)四十喪妻(丁公著四十喪妻終身不畜妾)
後妻(九)
白殺前妻子(後漢龐參為太尉夫人疾前妻子投於井殺之參素與洛陽令祝良不平率吏入太)
(尉府按實其事遂策免)繼室(傳臧宣叔娶于鑄生賈及為而死繼室以其姪穆姜之姨子)逐子
(薛包字孟嘗母喪以至孝聞父娶後妻而憎包乃出之包日夜號泣不能去至被杖毆不得已廬於舍外旦夕)
(入而灑掃父怒又逐之乃廬於里門晨昏不廢積歲餘父母慙而還之)謀出外(蜀志劉表受後妻語)
(愛少子琮長子琦謀自安游後園上高樓去梯謂諸葛亮曰言出子口入吾耳可言乎亮曰君不見申生在内)
(死重耳在外而安琦乃隂規出計非等閑之語也)織縑(古詩新人工織縑故人工織素)孔韋后
乳媪(竇懷貞會歲除中宗夜宴近臣謂曰聞卿喪妻今欲繼室可乎懷貞唯唯俄而禁中寳扇鄣衛有衣)
(翟衣出者已乃韋后乳媪王所謂莒國夫人者故蠻婢也懷貞納之不辭世謂媪婿為阿㸙懷貞每謁見奏請)
(輙自署皇后阿㸙而人或謂為國㸙軒然不慙以自媚於后)再娶(盧邁再娶無子)假姓虞(許敬)
(宗嬖其妾因以繼室假姓虞)斷髮(李德武妻裴氏以孝聞鄉黨德武坐事徙嶺南時嫁方踰歲父矩表)
(離婚德武謂裴曰我方貶無還理君必儷它族于此長訣矣荅曰夫天也可背乎願死無它後十年德武未還)
(矩決欲嫁之斷髮不食矩知不能奪聽之德武娶爾朱氏赦還聞其全節乃遣後妻為夫婦如初)
妾(十)
白賤妾(魏武子有賤妾疾曰必嫁是妾及病甚曰我死必以為殉及卒子從治命嫁之)嬖妾(愛妾)
歸妾(燕燕衛莊姜送歸妾也)衣帛(季孫相魯無衣帛之妾)買妾(不知其姓則卜之)織
蒲(臧文仲妾織蒲三不仁也)犇則為妾(聘則為妻)不敢失(孝經曰理家者不敢失於臣妾)
不聘(傳聲伯之母不聘穆姜曰吾不以妾為姒)誘妾(書曰不敢誘偷臣妾汝則有常刑)當夕
(禮妻不在妾御莫敢當夕謂進御於君)上僭(綠衣衛莊姜傷巳也妾上僭夫人失位云云)生子
(禮妾將生子及月辰使人日一問之謂諸侯也)有子則緦(禮士妾有子而為之緦無子則已)長
子服(妾為君之長子與女君同注不敢以恩將服君之正統)妾袝(於妾祖姑無袝祖姑則易牲而)
(袝於女君可也注曰女君嫡祖始也易牲而袝凡下女君一等)自獻其身(以此防民民猶有自獻其)
(身)脅齊媵之先者(公羊禘于太廟用致夫人稱姜氏貶也譏以妾為妻脅於齊媵之先者注)
(公聘楚齊君媵脅公以為夫人也)無以妾為妻(孟子齊桓公盟諸侯于葵丘再命曰無以妾為)
(妻)愿欲笄之(國語楚司馬子期欲以妾為内子訪左史倚相曰吾妾愿欲笄之注内子服衡笄)
外婦(漢齊悼惠王母為高祖外婦)旁妻(王禁多娶旁妻禁元后父)小妻(武帝詔枚乘乘㜸子)
(臯之母小妻不肯随乘)怛妾腐木(劉輔上書於成帝曰腐木不可以為柱卑人不可以為主)
毒(張彭祖舊恩封陽都侯為小妻所毒漢宣帝時)為妾出妻(魏氏春秋鍾會母寵於父繇繇出其)
(夫人太后為言文帝詔復之繇憤恚餐椒市噤乃止)喪服(車胤上言喪服禮制庶子為母緦麻三月傳曰)
(尊非為體)賢妾(蘇秦謂燕王曰客有遠為吏其妻私人夫至使妾舉藥酒進之妾欲言恐逐主母勿言殺)
(主父於是佯僵仆而棄酒主父大怒笞五十杖妾一僵上存主父下存主母身受笞此忠信而得罪也)絡
秀(周顗母李氏字絡秀顗父浚為安東將軍求絡秀為妾父兄不許絡秀曰門戶殄瘁何惜一女子遂與之)
(生顗顗長母曰我屈節為汝家妾不與我為親吾亦不惜餘年顗等從命為方雅之族也)見夫人(晉書)
(漢魏故事王公羣妾見夫人夫人不荅拜新禮亦宜荅拜摯虞議曰以妾事女君如婦事姑則敬與婦同而加)
(賤也宜不酬荅)齊縗(禮悼公之母死哀公為之齊縗有若曰為妾齊縗禮與公曰吾得已乎哉魯人以妻)
(我言皆為我妻也文過之言)官女(妾也)犇孟僖子(泉丘女夢以帷幕孟氏之廟遂犇於孟僖)
(子)送妾(祭遵兄以遵無子以妾送之遵不受曰以身任於國不敢慮繼嗣)孔以妾為妻
(李齊運晚以妾為妻具冕服行禮士人嗤之)飬子(李勣謂弼曰我死衆妾願留養子者聽餘出之)母
事父妾(崔渙有嬖妾子縱以母事父之妾剛酷雖縱顯官而數笞詬然率妻子候顔色承養不懈時以)
(為難)稍畜伎妾(裴漼晚節稍畜伎妾)厚妾薄妻(嚴武幼豪爽母裴不為挺之所荅獨厚其)
(妾英武始八歲怪問其母母語之故武奮然以鐵鎚就英寢碎其首左右驚白挺之曰郎戱殺英武辭曰安有)
(大臣厚妾而薄妻者兒故殺之非戲也父竒之曰真嚴挺之子)汙逼(崔寧在蜀久兵寖彊而肆侈窮欲將)
(吏妻妾多汙逼)驍果(崔寧其弟寬守成都楊子琳乘間起瀘州寬戰力屈寧妾任素驍果即出家財十萬)
(募勇士得十人設部隊自將以進子琳大懼會糧盡且大雨引舟至廷乘而去)不荅其妻(齊澣納劉)
(戒女為妾不荅其妻李林甫惡其行擠而廢之)鬻女為人妾(李德裕蜀人多鬻女為人妾德裕為)
(著科約凡十三而上執三年勞下者五歲及期則歸之父母)以妾為夫人(杜佑議者謂佑治行)
(無缺惟晚年以妾為夫人有所蔽云)不置(李珏早喪妻不置)積媵妾(王仁皎積媵妾)私通
(劉褘之垂拱中或告褘之與許敬宗妾私通太后遣肅州刺史王本立鞫治以勑承褘之曰不經鳳閣鸞臺何)
(謂之勑后以謂拒制使賜死于家)幽妓妾别舍(揚憑入拜京兆尹與御史中丞李夷簡素有隙)
(因劾憑江西姦贓及它不法詔李鄘趙昌即臺參訊于時憑幽妓妾於永樂别舍謗議頗讙故夷簡藉之痛擿)
(發欲抵以死)内無妾媵(鄭覃)旦夕問省(楊晟隸鳳翔軍節度使李昌符畏其勇欲殺之)
(妾周擿使亡去昌符死晟得妾周母事之周請為妻晟固辭旦夕問省乃視事)納妾(李義府洛州女子淳)
(于以姦繫大理義府聞其美屬丞畢正義出之納以為妾)側室(劉悟子從諫妻裴從諫有妾韋願封夫人)
(許之詔至裴怒毁詔不與從諫他日會裴黨復出詔裴抵去曰淄青李師古四世阻命不聞側室封者君承朝)
(廷姑息宜自黜削求洗濯顧以婢為夫人族不日滅耳從諫赧然止)侍姬盈房(李林甫尤好聲妓侍)
(姬盈房)李伊衡(以妾為妻)為王妾侍裁十數(竇建德及為王妾侍裁十數)私
侍賓客(南唐李煜嘗以韓熙載盡忠能直言欲用為相而熙載後房妓妾數十人多出外舍私侍賓客)
(煜以此難之左授熙載右庶子分司南都熙載盡斥諸妓單車上道煜喜留之復其位已而諸妓稍稍復還煜)
(曰吾無如之何矣)主書(韋陟常以五采牋為主記使侍妾書之)娟然衣羅紈鳴珥
環(房魯上節度使書堂皇數仞侍婢娟然衣羅紈鳴珥環出聲態者累百)柳枝絳桃(語林二侍)
(妾名柳枝絳桃其後王廷湊有夀陽絶句不見園花并巷柳馬頭惟有月團團盖寄意二姝及歸柳枝竄)樊
素小蠻(白居易櫻桃樊素口楊柳小蠻腰侍妾也)刻玉為倒龍佩(唐樂史綠珠傳崇美)
(妾千人擇數十人粧飾一處忽使視之相分别刻玉為倒龍佩結繞檻而舞)千金駿馬換少
妾(李白襄陽歌千金駿馬換少妾笑坐雕鞍歌落梅)女寳(太和九年牛羊日歷寶歷中李愿太尉晚)
(得一青衣乃色中之尤者乃字之曰女寳意取季倫綠珠臻於此及愿老乃曰今老矣乃家蔵一女寳曾不問)
(非臣所宜如得善文者希一表進之吾無恨矣乃求於楊漢公)
美人(十一)
白淑姬(詩彼美淑姬可與晤歌)螓首蛾眉清揚婉兮靜女其
姝彼美(淑姬見上注)洵美(洵信也)鍾美尤物(天有尤物足以移人)甚
美(必有甚惡)捧心而嚬施芳澤設笄珥(珥&KR1456;耳也)靡曼雉
齒婑媠(列子子産弟公孫穆後庭比房擇雉齒婑媠)趙女(鄭姬)北方(有佳人美者顔)
(如玉)如玉(見上注)姱容修態(楚辭)雲雨(巫山神女朝為行雲暮為行雨)千金(買笑)
巧笑之瑳(瑳巧笑兒)佩玉之儺(乃可反行有節也)孔惟擇美者(崔顥娶妻)
(惟擇美者)矯詔強娶(來俊臣傳王慶詵女適叚簡而美俊臣矯詔強娶)逼亂之(王旭為侍)
(御史紀希虬兄為南劍令坐贓旭奉使臨訊見其妻美逼亂之因殺其夫)雲鬢儼分行(翠眉縈度)
(曲雲鬢儼分行杜甫)華屋艷神仙(同上秋日詠懷)霧中花(有鄰夫自外歸見婦吹火贈詩)
(曰吹火朱唇動添薪玉腕斜遥看烟裏面一似霧中花出笑林)諸將(有掠得人之美女者以遺道道不能)
(却寘之别室訪其主而還之五代史馮道)非人所有(畢諴上恩顧特異許以為相令狐綯所忌連徙)
(之鎮皆綯緩其入相之謀也諴思有以結綯在此門得絶色非人所有者盛飾珠翠專使獻綯綯一見心為之)
(動謂其子曰尤物必害人畢太原於吾無分今以是餌吾將傾吾家族也一見立反之使人不敢將回驛候諴)
(意諴又瀝血書輸唘事於綯綯終不納乃命吏貨之東頭醫李玄伯上所狎昵者以錢七十萬致於家乃舍上)
(堂坐之玄伯執賤役以事之踰月盡得其歡心焉乃進於上上見大惑之寵冠六宫玄伯燒伏火丹進以市恩)
(澤上瘡疾作玄伯之罪也懿宗即位與山人王岳道士盧仙芝俱棄市東觀奏記)
妬(十二)
白螽斯美后妃無妬也(言若螽斯不妬忌則子孫衆多也螽斯羽詵詵兮宜爾子孫振)
(振兮)逮下(樛木后妃逮下也言能逮下而無嫉妬之心焉)夫人無妬忌之行(則惠及賤)
(妾)入宫而妬(史記女無美惡入宫而見妬)專房之寵賈氏之種(晉武)
(帝欲為太子納妃帝曰賈氏之種妬而少子)樊氏之賢(楚莊王樊姬進女於王勝巳者二人如巳)
(者七人)惡女之仇(史記好女入室惡女之仇)不宜其妻(宜善也禮)夫婦之道
苦(苦謂不至不荅)不使視(𫝊叔向之母妬叔虎之母美而不使懼視謂叔向曰深山大澤實生龍蛇予)
(生龍蛇以禍汝予何愛焉)棄子(後漢龐參妻棄前妻子於井中)絶嗣(晉書賈充妻郭槐疑充視乳母)
(笞殺之其子黎人思慕乳母不食他乳遂死及生小子亦然充遂絶嗣)無此句(謝太傅劉夫人不令)
(公有别房公頗欲立妓妾生姪等微逹此旨共訊夫人因方便稱關睢螽斯有不妬之德夫人問誰撰此詩荅)
(云周公周公是男子相為耳使周姥撰詩當無此句)南郡主欲殺李氏(妬記曰桓司馬以李)
(勢女為妾南郡主拔刀率婢數十人往李所因欲斫之見李在窗前梳頭髮垂委地姿貌絶麗乃徐下地結髮)
(歛手向主曰國破家亡無心以至今日若能見殺猶生之年神色閑正辭旨悽惋主乃擲刀抱之曰我見猶憐)
(何况老奴)害色謂之妬密置妾(王導妻曹氏性妬導憚之乃密置衆妾於别館以處)
(之曹氏知而將往導恐被妻辱遽命駕猶恐遲以所執麈尾柄驅牛而進)求絶(謝邈茂度妻鄭氏妬怨懟)
(與邈書邈以書非婦人之辭疑其門生仇玄逹為之作遂斥逐玄逹)被傷(晉祖約妻無男性妬約亦不敢)
(違忤常夜寝於外為人所傷疑妻所為求去職不許劉隗劾曰約新荷殊寵當敬以直内而患為婢妾身被刑)
(戮宜貶黜帝不罪)孔悍妬(張亮更娶李氏李悍妬)刵耳劓鼻(宜城公主下嫁裴巽巽有)
(嬖姝主怒刵耳劓鼻斷巽髮帝怒斥為縣主)刻眉(酉陽雜爼房孺復妻崔氏性忌左右婢不得濃粧高)
(髻月給燕脂一豆粉一錢有一婢新買粧稍佳崔怒曰汝好粧耶我為汝粧乃令刻其眉以青填之燒鏁梁灼)
(其兩眼角皮随手燋卷以朱傅之及痂脫瘢如粧焉)莊宗愛姬(甚有色而生子后心患之莊宗燕居)
(宫中元行欽侍側莊宗問曰爾新喪婦其復娶乎吾助爾聘后指愛姬請曰帝怜行欽何不賜之莊宗不得已)
(陽諾之后趨行欽拜謝行欽再拜起顧愛姬肩輿已出宫矣莊宗不樂稱疾不食者累日)以鐵錐刺
(閩王延翰妻崔氏延翰多選良家子為妾崔氏性妬良家子之美者輒幽之别室繫以大械刻木為人以手擊)
(其頰又以鐵錐刺之死者八十四人五代史)妬婦津(臨濟有妬婦津相傳言晉太始中劉伯玉妻叚)
(氏性妬忌伯玉常於妻前誦洛神賦語其妻曰娶婦得如此吾無憾焉段氏曰君何以水神美而欲輕我吾死)
(何愁不為水神其夜乃自沈而死死後七日託夢語伯玉曰君本願神吾仐得為神也伯玉寤而覺之遂終身)
(不復渡水有婦人渡此津者皆壊衣杜粧然後敢濟不爾風波暴發醜婦雖粧飾而渡其神亦不妬也出酉陽)
(雜俎)不可以死恐(朝野僉載兵部尚書任瓌賜二豔姬妻妬爛其髮秃盡太宗聞之賜金缾酒曰)
(飲之立死不妬即不湏飲柳氏拜敕曰妾與瓌俱出盡微賤更相輔翼遂致榮官今多内嬖誠不如死乞飲)
(無他帝謂瓌曰人不畏死不可以死恐朕尚不能禁卿其奈何其二女令别宅安置)君王雖愛蛾
眉好無奈宫中妬殺人(李白玉壺吟西施宜美復宜嚬醜女效之徒嫉身君王雖愛蛾眉好)
(無奈宫中妬殺人)月點錢點(仐婦人面飾用花子起自昭容上官氏所製以掩點跡大歷以前士)
(大夫妻多妬悍者婢妾小不如意輒印面故有月點錢點雜俎)寧知趙飛燕奪寵恨無
窮(李白怨歌行薦枕嬌夕月卷衣戀春風寧知趙飛燕奪寵恨無窮)李益少癡而忌克
(世謂李益少癡而忌克防閑妻妾苛嚴)
寵(十三)
白畫眉(漢京兆尹張敞為婦畫眉長安傳張京兆眉有司奏宣帝問之對曰臣聞閨房之中夫婦之私)
(有過於畫眉上愛其能不責之)遺肉(漢武帝令東方朔自責朔曰拔劍割肉一何壮也割之不多又何廉)
(也歸遺細君又何仁也上笑賜酒一石賜肉百斤將遺細君)悦己(女為悦己者容)荀奉倩之
深情(鍾夫人之重愛)小吏為妻先引(蕭望之為御史大夫使小吏冠法冠為妻先引遷太)
(子太傅)甚宜其妻(宜善也禮)擇璫(賦珥)食殘桃(竊王車)孔自為小
君裁衣(鳳池編李紳為相時俗尚輕綃紫蘸碧為婦人衣紳自為小君裁衣)寵極愛還歇
(李白妾薄命)妍好(去婦詞新寵方妍好)寵煽赫然(武后)淑麗冠後廷(郭貴妃淑)
(麗冠後廷故寵異之)漢帝寵阿嬌(貯之黃金屋咳唾落九天随風生珠玉李白妾薄命)蕭良
娣方幸(后引内後宫以撓妃寵武后)與后爭寵(蕭良娣有寵而武才人以先帝宫人與后)
(爭寵更相毁短廢后王氏傳)智算警穎迎意輙悟帝大悦遂專房(楊妃)
(傳)造芸輝堂(紫綃帳龍綃衣元載姬薛瑶英杜陽雜編)五代唐莊宗先時攻
梁軍(於夹城得符道昭妻侯氏寵冠諸宫宫中謂夹寨夫人)
别(十四)
白思伯樹萱(詩曰焉得萱草言樹之背願言思伯使我心痗)望夫化石(望夫不歸身化)
(石於山之上)飛蓬(詩曰自伯之東首如飛蓬豈無膏沐誰適為容)廻文(竇滔妻見賢婦門注)蕩
子不歸(古詩蕩子去不歸空牀難獨守)牽衣(魏文帝詩將適千里道妻子牽衣袂)斂枕(禮夫)
(不在斂枕箧簟席襡器而藏之襡示藏)塵泥之難(古詩君為清路塵妾作濁水泥)攀桃李
兮不忍别孔團雪散雪辭(魏國憲穆公主下嫁王士平主恣横不法帝幽之禁中錮)
(士平于第坐交中人貶賀州司戸門下客蔡南史獨孤申叔為主作團雪散雪辭壮離曠意帝聞怒捕南史等)
(逐之幾廢進士科)思相離(漢陽公主名暢下嫁郭鏦辭歸第泣不自勝德宗曰兒有不足邪荅曰思)
(相離無它恨也帝亦泣顧太子曰真而子也)暮婚晨告别(嫁女與征夫不如棄路傍結髮為妻)
(子席不煖君林暮㛰晨告别無乃太怱忙杜甫新㛰别)泣盡影傷(劉良注文選别賦織錦為廻文)
(詩使成章句以寄於夫思念别離故泣盡影傷)愁如廻飈(亂白雪李白久别離)南楚材妻
詩(進士南楚材始娶薛氏後游穎川欲别婚貴族遣奴取琴書以示無歸意薛知見絶乃自圖其形題詩其)
(側以寄有云恐君湏忘却時展畫圖看楚材大慙雲溪友議)高城已不見况乃城中
人(歐陽詹寄太原官妓麗情集)金瓶落井無消息(李白寄遠憶昨東園桃李紅碧枝與)
(君此時初别離金瓶落井無消息令人行歎復坐思)空留錦字表心素(至今緘愁不忍窺上)
腸随廻紋結(織錦作短書腸随廻紋結相思欲有寄恐君不見察)覆水不可收行
雲難重尋(代别同上)常嫌玳瑁孤(去婦詞自從離别久不覺塵埃厚常嫌玳瑁孤猶羡)
(鴛鴦偶李白)寒沼落芙蓉秋風散楊柳(同上)趙瑟初傾鳳凰柱
蜀琴欲奏鴛鴦絃(此曲此意無人傳願随春風寄燕然長相思上)漢口雙魚白
錦鱗(贈輔錄事漢口雙魚白錦鱗令傳尺素報情人其中字數無多少秪是相思秋復春)别時雙
鴛綺留此千恨情碧草生舊迹綠琴歇芳聲(韋應物詩)心逐
江水流(自從為夫妻何曾在鄉土去年下揚州相送黃鶴樓眼看帆去遠心逐江水流李白江夏行)
辭㛰(十五)
白非偶(左傳鄭公子忽有功於齊齊侯請妻之忽辭人問其故忽曰人各有偶齊大非吾偶也今奔齊)
(之急而受室以歸是以師婚也)辭與弟(傳敝無存之父將室之辭以與其弟曰此役也不死反必娶於)
(高國注言欲立功娶卿相之女)又(後漢王謙為何進長史以謙名公之胄欲與為婚見其二子使擇焉謙不)
(許以疾免)又(魏志賈詡字文和嫁娶不結高門天下之論智計者歸之)又(魏志張範字公儀袁隗欲以女)
(妻範範辭不受)又(桓階字伯緒劉表欲妻之姪女階自陳結婚處拒不受)又(陸玩為侍中司空兄曄尚)
(書僕射錄尚書事父英高平相玩子納尚書令王導初至江左請婚於陸陸曰培塿無松栢薰蕕不同器玩不)
(為亂倫之始)又(漢儁不疑字曼倩為京兆尹大將軍欲以女妻之固辭久之以病免)又(楊駿欲以女妻)
(鄭默曰每讀儁不疑傳常嘉之)中官女(典略曰中官常侍唐衡欲以女妻汝南傅公明公明不娶轉以)
(女妻荀彧彧父緄慕衡勢誡彧娶之為論者所譏臣松之云時閽豎用事四海屏氣尤懼唐衡威權莫二順則)
(六親以安違則大禍立至斯以存易亡之由昔蔣詡姻于王氏無損清高之操緄之此婚庸何傷乎彧字文若)
不許婚(孫權遣使為子索關侯女侯罵辱其使不許婚權大怒)悔婚(王褒偉元與管彦為友約)
(男女為婚彦後葬父於洛陽褒遂别嫁其女謂彦弟馥曰昔嫁妹妹皆遠吉凶絶斷今賢兄葬父洛陽則京邑)
(之人豈吾結好之意哉馥曰嫂是齊人也當還齊哀曰豈有葬父洛陽而随妻還齊如此去就復何婚之有)
諫婚(晉劉寔妻卒華氏將以女妻寔弟智諫曰華家貧類必汚門戶寔辭不得已竟婚而生子夏寔後坐)
(夏受賂免官頃之為大司農又以夏犯罪免官)喪婚(見哀部注)孔為子請婚(張延賞與)
(李晟有夙憾及俱入朝韓滉從容邀晟平憾且使薦延賞於帝復拜平章事既而宴禁中帝出瑞錦一端以示)
(和解因為子請婚延賞不許晟曰吾武夫雖有舊惡杯酒可解儒者難犯外睦而内含怒今不許婚釁未忘也)
白孔六帖卷十七
