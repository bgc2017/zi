白孔六帖卷十四唐白居易原本
宋孔𫝊續撰
扇(一)梳篦(二)
燈燭(三)幔(四)
帳(五)屏風(六)
几(七)席(八)
簟(九)裀褥(十)
牀(十一)枕(十二)
案(十三)杖(十四)
囊槖(十五)筆硯(十六)
紙(十七)墨(十八)
彈(十九)
扇(一)
白似明月(班婕妤詠扇詩曰新裂齊紈素皎㓗如霜雪裁為合歡扇團圓似明月出入君懷袖動搖)
(微風發常恐秋節至涼飈奪炎熱棄捐箧笥中恩情中道絶)揚仁風(袁宏為東陽太守謝安授以一)
(扇聊以贈行宏曰即當奉揚仁風慰彼黎庶晉書)白羽(顧榮伐陳敏以白羽扇麾之賊衆大散晉書)
蒲葵(晉謝安有盛名時多愛慕鄉人有罷中宿縣詣安安問歸資答曰唯有五萬蒲葵扇又以非時安乃)
(取其中者執之士庶競慕價數倍)團扇(樂府詩曰青青林中竹可作白團扇)合歡(上注)掌握
(扇握)用翣(淮南子曰夏不披裘非愛之煖有餘也冬不用翣非簡之清有餘也)披裘而扇(淮南)
(子曰失火鑿池披裘而扇)九華扇賦(曹子建九華扇賦序曰昔吾先君侍奉漢桓帝時賜尚方竹扇)
(其扇不圓不方其中結成文名曰九華扇因賦曰形五離而九折篾釐解而縷分傚虬龍之蜿蜒法雲霓之絪)
(縕方不應矩圓不中規隨皓腕以徐轉發惠風以寒微云云)獻故扇(庾懌常以白扇獻成帝帝嫌其)
(非新反之劉邵曰栢梁雲構大匠先居其下管絃繁奏䕫牙先聆其音懌上扇以故不以新晉書)右軍
六角扇(王羲之字逸少見老姥持六角扇賣之因書其扇各五字老姥初有慍色羲之謂曰但云王右)
(軍書以求百錢姥如其言人競買之後姥復持扇來請書羲之笑而不答晉書)畫水成陸(搜神記吳)
(猛好道術將弟子回豫章江水大急人不得渡猛乃以手中扇畫江水横流遂成陸路徐行而過過訖水復依)
(舊晉書)自關而東謂之箑(自關而西謂之扇楊雄方言)武王作翣(世本曰)
五明扇(崔豹古今注曰舜廣視聽求賢人以自輔作五明扇)雉尾扇(又曰殷高宗有雉雊之徵)
(服章多用翟羽故有雉尾扇周制以為王后夫人車服)羽扇繒扇(西京雜記天子夏則設羽扇冬)
(則設繒扇)同心竹扇(晉東宫舊事曰皇太子初拜供漆要扇青竹黃竹扇納妃用同心竹扇三十單)
(扇二十)禁絹扇(謝靈運晉書曰武帝時禁絹扇)鵲翅扇(王子年拾遺記周昭王時塗修國獻)
(青鳳丹鵲各一雌雄孟夏取鵲翅為扇一名條融一名反景)象牙扇(陸&KR1304;鄴中記石季龍作象牙扇)
翟羽扇(西京雜記趙飛鷰為皇后其弟上賜翟羽扇)白羽扇(裴啓語林曰諸葛武侯持白羽)
(指麾三軍)雲母五明金薄莫難扇(鄴中記曰石季龍作雲母五明金薄莫難扇此一扇)
(之名金薄打純金如蝉翼二面采畫列仙竒鳥異獸其五明分中辟方三寸或五寸随扇大小雲母帖其中細)
(縷緣其際維掩畫而彩色明徹看之如謂可取故名莫難也季龍出以扇挾乘輿)七華扇(趙飛鷰為)
(皇后其弟上賜七華扇西京雜記)白綺扇(班孟堅有白綺扇賦)畫扇(曹毗扇讃序曰會稽王使)
(王仲祖畫扇)孔三衛執扇(閻知微遷右衛郎將始有司以三衛執扇登殿用之奏三衛皆趫悍)
(不宜升陛邇御坐請以宦者代遂為故事)揮扇(武儒衡遷中書舍人時元稹倚宦官知制誥儒衡鄙厭之)
(會食瓜蠅集其上儒衡揮以扇曰適從何處來遽集于此一坐皆失色)持扇(南蠻婆賄伽盧國婦人行)
(持扇)白羽扇賦(張九齡因帝賜白羽扇乃獻賦自况其末曰苟效用之得所雖殺身而何忌又曰縱)
(秋氣之移奪終感恩於篋中)操扇(五代范延光兵行張盖操扇)小雉尾朱畫團扇
(儀衛志次小雉尾朱畫團扇皆十二)寳扇(竇懷貞會歲除中宗夜宴近臣謂曰聞卿喪妻今欲繼室可乎)
(俄而禁中寳扇鄣衛有衣翟衣出者)扇織鴛鴦文(李賀詩)肅肅鳥羽穆如清
風(唐文粹張九齡白羽扇賦)九光扇(唐蘇鶚杜陽編曰上崇奉釋氏新羅國獻萬佛山上因置九光)
(扇于巖巘間四月八日召兩街僧入内道場禮萬佛山覩九色光於殿中咸謂之佛光即九光扇也)龍皮
扇(唐開元遺事王元寳家有一皮扇製作甚質每暑月宴客置於座旁使水洒之颯然風至明皇曾遣中使)
(取之愛而不受曰此龍皮扇)奉君清暑殿(團扇復團扇奉君清暑殿秋風入庭樹從此不相見)
(劉禹錫扇歌)桃核扇(水部員外郎杜陟常見江淮市人以桃核扇量米正容一升言於九疑山溪中)
(得酉陽雜俎)狀扇于壁客至誤取(王元俊精於圖畫嘗狀一扇于齋中壁上客至遂誤)
(取之出吳越備史)平頭奴子搖大扇(梁園吟平頭奴子搖大扇五月不熱疑清秋李白)
獨坐怨秋風(誰憐團扇妾獨坐怨秋風李白長信宫)手持白羽(玄冥祝融氣或交手)
(持白羽未敢釋杜甫)甚暑不執扇(韓滉)扇一百五十六(尚輦局大朝會大祭祀皆)
(扇一百五十六既事而藏之常朝則去扇左右留者三唐史百官志)
梳篦(二)(釵附)
白說文梳篦摠名也其比如櫛(詩)男女不同巾櫛(禮)
侍執(秦嬴謂晉太子圉曰寡君之使婢子侍執巾櫛以固子)奉巾櫛(樊夫人謂楚莊王曰妾得)
(奉巾櫛非不欲專寵以為傷王之義)墮櫛(十洲記臨海興安縣東界有平石俗云越王溪墮櫛於此)櫛
風沐雨(文選多在道路)櫛賦(晉傅咸櫛賦曰我嘉兹櫛惡亂好理一髮不順實以為恥雖日用而)
(匪懈不告勞而自巳苟以理而委作庶竭力以沒齒)釵瑇瑁釵(續漢書貴人助簮瑇瑁釵)靈
釵(華陽國志曰涪陵山有大龜其甲可卜其緣可作釵世號靈釵)釵銘(崔瑗字子玉釵銘曰蝉鬢如雲)
(乃象衆星三珠釵橫攝媛贊靈)雀釵賦(晉夏侯淳雀釵賦曰希太陽而擬法妙團團而應規)謝花
釵啓(梁文帝謝花釵啓曰田文之囷慙於寳葉王粲之詠惡此垂蓮九宫之璫豈直黃香之賦三珠之釵)
(取高崔瑗之說)渫井得(楊僧濟渫井得金釵詩曰翠羽成泥去黃金尚有光)髮晞用象櫛
(禮)續漢書(李文德素善延篤謂公卿曰延篤有王佐之才欲令引之延篤為書止之曰吾常昧爽櫛)
(梳坐於客堂則誦虞夏之書歴公旦之典禮覽仲尼之春秋當此時不知天之為盖地之為輿慎勿迷其本棄)
(其生也)名璫(魏太祖當得名璫數具令卞后自選一具后取其中者上問其故后曰取其上者為貪取)
(其下者為偽故取其中)玉珥(齊威王欲立夫人臣下莫知所從郭静君獻王玉珥觀王玉珥所在)孔
玉工貨釵(柳玭家訓曰永寧王相國涯居位竇氏女婦請曰玉工貨釵直七十萬錢王曰七十萬錢)
(豈於女惜但釵直若此必妖物也禍必随之後釵為馮球外郎妻首飾涯曰為郎吏妻首飾有七十萬錢其可)
(久乎)琉璃為釵(五行志唐末世俗尚以琉璃為釵釧近服妖也流離播遷之兆)龍角釵(唐杜)
(陽編大歷中日林國獻龍角釵類玉而紺色上刻蛟龍之形精巧竒麗非人所製上因賜獨孤妃與上同遊龍)
(舟池有紫雲自釵上生俄頃滿于舟檝上命置掌中以水噴之遂化為二龍騰空東去)九鸞釵(同昌)
(公主有九玉釵上刻九鸞皆五色上有字曰玉兒工巧妙麗殆非人工所製有金陵得者以獻公主酬之甚厚)
(一日晝寢夢絳衣奴授語云南齊潘淑妃取九驚釵及覺以夢中之言言於左右洎公主薨其釵亦亡韋氏異)
(其事或有云玉兒即潘妃小字)百齒梳(樵人直說曰孫思邈以交加木造百齒梳用之養生祕法也)
虎紋金髀(别時提劍救邊去遺此虎紋金髀釵李白北風行)寳釵墜井無顔色
百尺泥中今復得(鳳凰宛轉有古儀欲為首飾不稱時張籍古釵歎)蘭膏已盡
股半折(雕文刻樣無年月同上)鴛釵(韋應物長安道麗人綺閣情飄飄頭上鴛釵雙翠翹)玉
步搖(唐孫棨題妓王福娘墻詩云移壁同窗廢幾朝指環偷觧博蘭椒無端鬪草輸隣女更被拈將玉步)
(搖北里志)鍾乳金釵(白樂天詶牛思黯戲贈之鍾乳三千兩金釵十二行注云思黯自誇前後服鍾)
(乳三千兩甚得力而歌舞之妓頗多本集)金釵客(李賀綠鬢少年金釵客)
燈燭(三)
白蘭膏(楚辭蘭膏明燭)燭不見跋(禮跋本也謂聚殘本客見之知夜深淺而慮主人之倦)
三夜不息(禮記嫁女之家三夜不息燭思相離也)夜行(禮男子入内女子出門夜行以燭無)
(燭則止)秉燭(古詩曰晝短苦夜長何不秉燭游)自煎(漢書膏以明自煎)幽室(禮曰治國)
(而無禮譬如終夜有求於幽室之中非燭何見)九光九微燈(漢武帝祈王母於宫中燃九光九微)
(之燈)穿壁(西京記匡衡勤學無燭穿鄰舍壁引光而讀書)貧女分光(後蘇代使於齊甘茂謂曰)
(吾聞貧人女與富人女會績貧人女曰我無所買燭而子之燭幸有餘光無損子之明而得一斯便焉)魑
魅争光(語林嵇中散燈下弹琴見一人黑衣康乃吹燈滅曰恥與魑魅争光)然臍(為燈董卓)蓮
花(燈㷔)明燭(銀燭)銀燈(蘭燈)鶴熖(魚形)百枝(燈樹)火繼(傳曰以火繼之)金枝
秀華庶翠旌(金枝銅燈百二十枚秀華中出有光)金羊燈銘(後漢李尤金羊燈銘曰賢)
(哲勉移惟日不足金羊載輝作明以續)晉孫惠百枝燈賦曰(華若雲亭爛似稀星)嵇
康燈銘(肅肅宵征造我友盧光燈吐耀華縵長舒)范堅蠟燭賦曰(疑脂浮炷穎其始然)
燭至起(記侍長者之禮)蠟燭炊(世說石季倫以蠟燭炊飲)晉傅咸燭賦曰(揚丹)
(輝之煒煒熾朱㷔之煌煌)又(煌煌丹燭銜潤飛光取則景龍擬象扶桑)隅坐(童子隅坐而執燭禮)金
麻油燈(王子仙傳曰羊偃夜宴設琉璃屏風列金麻油燈於内外如無屏風)人魚膏(始皇塜中)
(以人魚膏為燈燭)簡文燈賦曰(九微間吐百枝交布聚類炎洲疎同火樹蘭膏馥氣芬炷擎心)
(寒生色淺露染光沉)江淹賦燈曰(若大王之燈者銅華金擎錯質鏤形碧為雲氣玉為仙靈若庶)
(人之燈者非銀非珠無藻無縟心不貴麗器窮於樸)庾信賦燈曰(九龍將瞑三爵行栖如瓊半上)
(若木全低乃有百枝同樹四照連盤香添然蜜氣雜燒蘭燼長宵久光青夜寒煇煇朱燼㷔㷔紅榮乍九光而)
(連彩或雙花而竝明)執燭(晉平公問師曠曰吾年七十欲學答曰臣聞老而學者如執燭燭之明孰與昧)
(夜行)膏燭以明自銷(文子云)不燃官燭(後漢巴祇與客暗坐不燃官燭)浮光
燭綺席(凝滴汚垂花)傅咸燈賦(火浣花枝猶未長金枝密㷔已流芳向晦入冥匪火不章)
誤書舉燭(韓子鄭人有遺燕相國書者夜書謂持燭者舉燭而適書舉燭字燕相國授書曰舉燭者)
(欲高明高明者舉賢而任之)無足曰燈(吕静韻集曰無足曰燈有足曰錠錠音定)青玉五
枝燈(西京雜記曰高祖入咸陽宫秦有青玉五枝燈高七尺五寸有蟠螭口銜燈然之鱗甲皆動煥炳列)
(星)恒滿(又曰長安巧工丁緩作恒滿燈九龍五鳳雜以芙蓉蓮藕之竒)百華燈樹(王朗秦故)
(事曰百華燈樹正月朔朝賀於殿下設於三階之間端門外設五尺三尺燈月照星明雖夜猶晝)銅鴨
頭燈(張敞東宫舊事曰太子有銅鴨頭燈銅倚燈納妃有金塗四尺長燈金塗二尺連盤燈)龍膏
(王子年拾遺記曰海人乘霞舟以雕囊盛數升龍膏以獻燕昭王王坐通雲之堂亦曰通霞臺然龍膏為燈火)
(色曜百里煙色丹)芳苡燈(洞冥記曰漢武然芳苡燈於閣上光色紫有白鳳黑冠黑龍馵足來戲於)
(前)丹豹髓白鳳膏(又曰丹豹髓白鳳膏磨青錫為屑以淳蘇油和之照於神壇夜暴雨)
(火光不滅以麟須拂霜蛾赴燈者芳苡草出奔馬國霜蛾如蜂)蚖脂燈(淮南萬畢術曰取蚖脂為燈置)
(水中即見諸物)常生之燈(周穆王設常生之燈以自照列璠膏之燭徧於宫内行有鳳腦之燈冰荷)
(以盖其上)璠膏鳳腦(見上)葛燈籠(沈約宋書曰宋高祖清簡寡欲牀頭有土障壁上有)
(葛燈籠)九光之燈(漢武帝傳曰西王母遣使謂帝曰七月七日我當暫來帝至日埽除燃九光燈)
孔金蓮花(令狐綯為翰林承旨夜對禁中燭盡帝以乘輿金蓮花炬送還院吏望見以為天子來及)
(綯至皆驚)蠟液濡紙(柳公權為翰林書詔學士嘗夜召對于亭燭窮而語未盡宫人以蠟液濡紙繼)
(之)碼碯燈樹(吐光羅永徽二年獻碼碯燈樹高三尺)斷帶為炷(皇甫無逸嘗按部宿)
(民家燈炷盡主人將續進無逸抽佩刀斷帶為炷)炬密如晝(玄宗貴妃楊氏韓虢每入謁炬密如)
(晝)燭火滿街(張弘靖充盧龍節度使官屬輕㣞酣肆夜歸燭火滿街)脂炬(舒元輿舉進士)
(既試脂炬皆人自將因上書)香蠟燭(唐杜陽編同昌公主始有疾召術士米賨為法乃以香蠟燭遺)
(之其燭方二寸上被五色文卷而爇之竟夕不□郁烈之氣可聞於百步)蠟中有蜃脂(香蠟燭煙)
(出其上即成樓閣臺殿之狀或云蠟中有蜃脂故也)燭圍(長安後記韋陟家宴使每婢執一燭四行立人)
(呼燭圍)息煙燈(唐酉陽雜俎建中中光宅寺僧竭禱銅蟾為息煙燈天下傳之)雷門四老
(事略王維輞川林下坐用雷門四老石燈滅則石中鑚火)白鷺轉花黃龍吐水(玄宗張臨)
(光宴白鷺轉花黃龍吐水皆燈也出影燈記)浮花洞攅星閣(同上)龍鳳燭(南唐近事)
(韓寅亮渥之子常言渥亡之日温陵帥聞其家藏箱笥頗多使親信發觀惟得燒殘龍鳳燭金縷紅巾百餘條)
奔䱐(非魚非蛟大如舡長二三丈色如鮎有兩乳在腹下相傳懶婦所化一頭得膏三百斛取之燒燈照)
(讀書紡績輙暗歡樂之處則明云)長明公(唐李政異聞錄楊穆於昭應寺讀書每見一紅裳女子一)
(日誦詩曰金殿不勝秋月斜石樓冷誰是相顧人褰幃弔孤影問甚姓氏曰遠祖名無忌姓宋十四代祖因顯)
(揚釋教封長明公開元中明皇與楊妃建此寺立經幢封妾為西明夫人因賜珊瑚寳帳居之自此巽生蛾郎)
(不復強暴矣後驗之乃經幢中燈也)西明夫人(見上)妖燭(寧王夜集有戲煙似蠟非蠟似脂非)
(脂每酒酣狂作則必昏翳否則明謂之妖燭遺事)華燭光爛爛(韓愈江漢詩)粧燭已
銷檠(城南聮句)百枝燈(韓國夫人造百枝燈高八十尺每點之光照數十里天寳遺事)青凝
(金燈青凝李白夜坐)婢燈(寧王宫中帳前羅列木雕矮婢飾以綵繪各執華燈自昏逹旦目為青凝開元)
(遺事)神燈見(玄宗朝謁亳州太清上尊號是夜神燈見洛中紀異)燭圍(遺事楊國忠子弟每上元)
(人秉千炬紅燭謂之燭圍)冷翠燭(李賀冷翠燭勞光彩)蠟蜜垂蘭燼(上)銅盤燒
蠟光吐日(杜甫銅盤燒蠟光吐日夜如何其初促膝)寒房燭影微(同上)饞燈(南方)
(有魚多脂束以為油點燭紡績則暗照宴樂則明謂之饞燈天寳遺事)授以雙燭(淮南用兵劉沔)
(為小將其兵魁頗易之後因月黑風狂令沔捉生沔憤激深入意必死行十餘里因坐將睡忽有人授以雙燭曰)
(君方大貴但心存此燭在即無憂也沔後拜將常見燭在雙旌上酉陽雜俎)華燭燔長燈(杜甫)
燈魚(後主詩九重開扇鵠四牖炳燈魚)火城(元日冬至立仗大官皆備珂傘列燭有至數百炬謂)
(之火城將至皆滅燭以避國史補)連枝錦燈燭(李白擣衣篇連枝錦燈燭熒熒照孤寢)落
月低軒窺燭盡(春怨同上)君看燈燭張(杜甫寫懷君看燈燭張傳使飛蛾密)風
起春燈亂(杜甫宿䕫州)燈花何太喜(杜甫獨酌)更長愛燭紅(孟雲卿)
頭白燈明裏何須花燼繁(日暮)紫殿九華燈(寄劉峽州詩)燭奴
(申王以龍檀木刻童子綠衣束帶每遇夜集列執畫燭謂之燭奴)山燈(于頔為㐮陽點山燈)
幔(四)
白幔蓋(六韜曰冬不服裘夏不操扇天雨不張幔蓋名曰三禮)以縑幔盛土(後漢岑彭)
(圍隗囂壅谷以縑幔盛土為隄灌城軍令曰戰時皆取船上布幔漬水中賊有火炬火箭以掩滅之)綘紗
幔(韋逞母宋氏傳父業得周官義旨乃就宋家立講堂書生百餘人隔綘紗幔受業焉)詩(齊王融詠幔詩)
(幸得與珠綴羃歴君之楹月映不辭卷風來輙自輕每聚金爐氣時駐玉琴聲)孤琴煖幽幔(古詩)
孔油幔(馬璘治第京師侈甚其寢堂無慮費錢二十萬緡方璘在郡守者覆以油幔)帷幔(周世)
(宗宣懿皇后符氏初適李守真子崇訓守真反漢遣周太祖討之崇訓手自殺其家人次以及后后走匿以帷)
(幔自蔽)褰輕綃之碧幔(虞世南秋賦)長幔(繡沓褰長幔李白)
帳(五)
白夜飲帳中(項羽聞楚歌)虎帳(公孫弘燕見上或時不冠上嘗坐虎帳中汲黯前奏事上)
(不冠望見黯避帳中使人可奏其見惮如此)甲乙之帳(東方朔曰誠用臣之計推甲乙之帳燔於)
(四逹之衢)居神(漢武故事上以琉璃珠玉明月夜光雜錯天下珍寳為甲帳次為乙帳甲以居神乙以自)
(居)賜(後漢桓榮常寢疾太子賜以幃帳奴婢曰如有不諱無憂家室)綘紗帳(馬融逹生任性不拘)
(儒者之節常坐高堂施綘紗帳前授生徒後列女樂)紺幄帳(舊儀以紺幄帳祭天)集囊(魏文帝集)
(上書囊以為帳)壊為襦袴(謝尚為江夏相都督始到宫都以三十四布為尚造烏布帳尚壊之以為)
(軍士襦袴)皂帳(傳子曰太祖武帝愍聘娶之僣上公主適人不過皂帳從婢十人而已)孔賜帷
帳(令狐彰入朝賜帷帳)寳帳(王居自以立勲至天寳時為舊臣性豪侈寳帳備具)七寳帳(五行)
(志武后時嬖臣張易之為母臧作七寳帳有魚龍鸞鳳之形)慘紫帳(則天皇后武氏常御紫宸殿施)
(慘紫帳)九龍帳(閩王鏻命錦工作九龍帳)白紬帳(酷吏吉温楊國忠當國引拜京畿關内採)
(訪使安禄山敕吏設白紬帳于傳以俟命)珠玉為帳(李蔚咸通十四年詔迎佛骨乃以珠玉為帳)
翠羽帳(玄宗皇后王氏廢為庶人當時王諲作翠羽帳賦諷帝)九華帳(唐陳鴻長悵傳褰九)
(華帳)紫綃帳(唐杜陽編元載芸輝堂戶牖内設紫綃帳得於南海溪洞之中酋帥則鮫綃之類也輕疎)
(而薄如無所礙雖屬凝冬而風不能入盛暑則凉自至其色隐隐焉忽不知其帳也謂卧内紫氣)金絲
帳(元載寵姬薛瑶英載為處金絲帳)玳瑁帳(武宗起望仙臺設玳瑁帳)連珠之帳(同昌)
(公主堂中設連珠之帳續真珠為之也)鏁子帳(唐明皇雜錄楊國忠鏁子帳稀世之寳時人莫能計)
(其直)青練帳(錢鏐恭穆夫人嘗以王寢帳隳裂乃造青練帳以易之王曰作法於儉猶恐為奢但慮後)
(代遂爲錦繡耳卒不用吳越備史)一百二十鳳皇羅列含明珠(韋蘇州長安道)
(歌中有流蘇合懽之寳帳一百二十鳳皇羅列含明珠)五王帳(鄭處誨明皇雜錄帝友愛至厚殿中)
(設五幄與諸王處號五王帳)重頂帳(穆宗宫中花開以重頂帳蒙蔽欄檻史諱錄)李嶠(當則)
(天朝拜相帝幸宅見卧青絁帳賜御用繡羅帳嶠卧不安席明日奏少時相者謂不當華欲用舊帳知命錄)
靚粧盈里不施幃帳(楊貴妃妹虢國夫人素與國忠亂頗為人知不恥也每入謁並驅道)
(中從㜮侍姆百餘騎炬密如晝靚粧盈里不施幃帳時人謂之雄狐)流蘇(李賀桂帳流蘇煖)錦帳
三十里(紀聞譚京師名娼嬌陳如姿藝俱美陸州尹一見求納焉陳如曰得錦帳三十里乃可盖戲之)
(也翌日載錦帳數十車張之陳大驚乃如前約)深幃金鴨冷(李賀神女廟)
屏風(六)
白雲母屏風(後漢鄭弘為太尉時舉第五倫為司空班次在下每正朔朝見弘曲躬自卑上遂聽)
(置雲母屏風分隔其間由此為故事)列女屏風(東觀漢記宋弘嘗見御座施屏風畫列女帝數顧弘)
(曰未見好德如好色者也)畫屏(曹不興善畫屏風誤落筆點素因就以作蠅孫權以為生蠅舉手弹之)
隔坐(吳錄景帝時紀亮為尚書令子騭為中書令每朝會詔以御屏風隔其坐)刻鏤(三輔史錄曰何)
(敞為汝南太守章帝巡過郡設刻鏤屏風帝命侍中黃香銘之曰古典務農彫刻傷民忠則竭節義在修身)
賦(淮南子屏風賦惟新屏風出自幽谷不逢仁人永為枯木)銘(李尤銘曰舍則潜辟用則誤張壅遏風邪)
(霧露是抗)謝碁子屏風啓(梁簡文帝謝碁子屏風啓曰雲母之窗慙其麗色琉璃之扇愧其含)
(影)皇邸(屏風也周禮)屏隔之位(屛風隔形如今腰扇)賜(太祖平柳城班所獲特以素屏)
(風賜毛玠曰君有古人之風故賜古人之器玠字孝先)步障(晉王愷君夫作紫絲步障四十里石崇作)
(錦步障以敵之廣五十里)孔以所上䟽列為屏障(魏徵䟽奏帝曰方以所上䟽列為屏)
(障庶朝夕見之)集家誡(房玄齡集古今家誡書屏風)連屏(李絳帝詔絳等搜次君臣成敗五十)
(種為連屏張便坐席每閱視顧左右曰而等宜作意勿為如此事)寫烈女傳(虞世南帝嘗命寫烈)
(女傳於屏風)金雞障(安禄山帝登勤政樓幄坐之左置金雞大障)懸黎屏風(唐杜陽編)
(元載嘗造芸暉堂戶牖内設懸黎屏風本楊國忠之寳也屏上刻前代美人妓樂之形外以玳瑁水犀為押絡)
(以真珠瑟瑟其為精妙殆非人工所及)八角花鳥屏風(唐酉陽雜俎安禄山恩寵莫比錫賚)
(無數其所賜品目有八角花鳥屏風)虹霓屏風(唐太真外傳玄宗語如憶得一屏風今在訪以賜汝)
(屏乃虹霓為名雕刻前代美人之形可三寸許其餘執翫之器衣服皆用衆寳相厠而成水晶為地以玳瑁水)
(犀為押絡以真珠瑟瑟間綴精巧殆非人力所製乃隋文帝所造賜義成公主堕在北胡貞觀初滅胡蕭后同)
(歸中國上因而賜焉)屏上婦人(酉陽雜俎元和中有士人因醉卧廳中及醒見古屏上婦人等踏歌)
(曰長安兒女踏春陽無處春陽不斷腸舞袖弓腰渾忘却蛾眉空帶九秋霜其中雙鬟者問如何是弓腰歌者)
(乃反首髻及地勢如規焉士人驚懼因叱之忽然上屏)手印(明皇所幸美人王氏數夢人召飲客具言)
(於上曰此必術士所為若再往以物誌之其夕夢中又往因就硯中濡手印於屏風上既寤即告帝索於外果)
(於東明觀中得其手紋而道士已遁去矣出唐末遺事)水晶屏(楊妃外傳水晶屏上刻美人形可二)
(三寸妃以遺國忠置之樓上常偃息其下一日國忠獨卧屏上諸女悉下各通名曰當壚人也步蓮人也桃源)
(人也拾翠人也竊香人也金屋人也解佩人也為雲人也畫眉人也吹簫人也笑躄人也許飛瓊也趙飛燕也)
(金谷人也結綺臨春人也國忠驚叱皆復歸屏自是不登樓未幾果敗)畫漢魏臣(貞元十一年上)
(宴宰相於麟德殿東亭令施屏風於坐位之後畫漢魏臣并列善言美事南部新書)金鵝(李賀金鵝屏風)
(蜀山夢)屏開金孔雀(杜甫)嘗書四十二幅屏(徐浩嘗書四十二幅屏八體皆)
(備)
几(七)
白五几(周禮司筵掌五几玉彫彤漆素為五几)國賓彫几彤几(國賓謂諸侯來朝孤)
(卿大夫來聘朝者彫几聘者彤几)熊席漆几(甸役則設熊席右漆几謂王甸有司祭表貉所設席)
(几)吉事變几凶事仍几(吉事王祭宗廟祼於室饋食於堂繹於祊每事易几神事示新)
(喪奠几相因喪禮略)奮髯抵几(朱博見齊吏舒緩)投之以几(晉伐偪陽城荀偃士匄請)
(班師智伯怒投之以几出於其間注云出偃匄之間智伯荀罃字)省中置几(平詔太師孔光每十)
(日一賜飡賜靈壽杖令為太師省中置几入省用杖)孔融憑几(孔融為北海袁譚來攻流矢雨集然)
(融憑几安然而坐)賜素几(毛玠事與素屏風同上注)黃金几(漢武内傳曰帝受太甲靈符十)
(二事於西王母盛以黃金几封以白玉函以珊瑚為牀)化白麂(神仙傳葛仙公憑桐木几於女几山)
(學仙得道後几化為白麂三足時出於山上)孔賜几杖(甄權許州扶溝人貞觀中權已百歲太宗)
(幸其舍賜几杖衣服)烏皮几(拂拭烏皮几杜詩)狐文几(雲仙散錄叩頭錄房壽六月召客凭)
(狐文几)肉几(唐酉陽雜俎黃㼐兒矮陋機惠玄宗嘗憑之行問外間事動有錫賚號曰肉几)憑几
而聽(閣下無事時一致之坐側使跪進其所有閤下憑几而聽之未必不如聽吹竹弹絲敲金擊石也韓)
(文)朽机(懼傾撲納涼聮句)撫几(雲車何來遲撫几空嘆息李白日夕山中)烏几伴棲
遲(杜甫)扶几導之言(韓愈病中贈張十八)
席(八)
白底席綴純(底蒻也綴雜採也純緣也純音凖)豐席畫純(豐莞席也並天子朝燕之)
(席)不同(孔子曰父子不同席男女不同席)可卷(我心匪席不可卷也)不煖(孔席不煖)避
席(曾子避席)為門(陳平以席為門)獨坐五十餘席(後漢元日上令講論不勝者輙奪其)
(席與通者戴憑獨坐五十餘席)棄席(鮑昭詩棄席思君幄願垂晉主惠晉文公令席褥捐之子犯曰席褥)
(而君卧棄之不可文公乃止)綺席(瑶席蘭席)重席正席(主人跪正席客跪撫席而辭客徹重)
(席主人固辭客踐席乃坐正席重席貴賤有重數)函丈(禮布席席間函丈注函容也謂講問之時其席)
(相對席間足以指畫)祍席(祍席卧席也禮曰請席何向請祍何趾坐問向卧問趾)盡後(虚坐盡後)
(食坐盡前注云嫌汚席也)禮有以多為貴者(謂天子之席五重諸侯三重大夫再重士不重)
斂席(收之也禮)奉席如橋衡(奉之令左昂右低如有首尾焉)争席(陽子居周過於老𣆀)
(其往也舍者迎將其家公執席妻執巾櫛舍者避席煬者避竈注云尊形自異故惮而避之其反也舍者與之)
(争席注云去其矜夸故也)莞為席(東方朔曰孝文以莞為席)半席(漢相田蚡為壽坐者避席伏及)
(竇嬰為壽故人避席餘半膝席)絶席(王常為横野大將軍位次與諸將絶席來歙攻隗囂帝自勞之飲燕)
(與諸將絶席張禹為太傅鄧太后以殤帝幼弱欲令重臣居禁中乃詔與三公絶席)專席(宣秉為中丞上)
(特詔中丞司隸尚書令會司並專席而坐故京師號曰三獨坐)寢處其皮(傳曰臣食其肉寢處其皮)
(矣)割席(管寧華歆同席讀書有乘軒冕過者歆廢卷觀之寧割席分半而坐曰子非吾友)三經
之席(說苑孔子困陳蔡之間環堵之内席布三經)又專席(禮有喪者專席而坐)側席(有憂)
(者側席而坐)馬席(蘇秦激張儀以馬席坐之)王勤(坐無空席見待士門)中席(為人子者坐不)
(中席不敢當尊)必異(羣居五人則長者必異席)不坐(席不正不坐)不重(傳闔廬居不重席)
前席(賈誼傳文帝前席注云促席近聽誼言)南嚮北嚮以西方為上(東嚮西嚮)
(以南方為上)斷席(許敬字鴻卿與誣君者會於縣敬挍刀斷席曰不敢與惡人同席)織席(蜀先)
(主賣屨織席為業)又臧文仲(三不仁妾織蒲注云家人賣席也)羊皮(羊茂為東郡守坐羊)
(皮)温席(黃香家素貧盡心孝養暑則扇牀枕寒則温席)茅葭(先賢傳鄭敬以茅葭為席)織席
自給(李恂為武城太守步歸結茅屋與諸生織席自給後為兖州牧)孔豹席(張志和豹席)蓬
席(陸龜蒙升舟設蓬席)舉席自障(盧懷謹門不施箔風雨至舉席自障)綵席藉步(穎王)
(璬濟江舟中以綵席藉步命撤之曰此可寢奈何踐之)龍鬚(地理志鳳翔府土貢龍鬚席)鳳翮
(相州土貢鳳翮席)水葱(登州土貢水葱席)椰葉(唐南蠻環王椰葉為席)紫茭席(唐杜)
(陽編曰方士田佐元唐大通皆入宫禁時有處士伊祁玄上知其異人召入宫設紫茭席席色紫而類茭葉光)
(軟香淨冬温夏涼此本烏弋山離國獻)龍鱗之席(憲宗迎佛骨入内道場設龍鱗之席同上)綠
白平細背席(唐酉陽雜俎安禄山所賜品目有綠白平細背席)織作玉牀席(李白)
(觀刈蒲魯國寒事早初霜刈渚蒲此草最可珍何必貴龍鬚織作玉牀席欣承清夜娛)雨來霑席
上(杜甫)異席咨事(舊史浙西觀察使李栖筠有重望虚心下士幕府盛選才彦觀察判官許鴻謙)
(有學識栖筠常異席事多咨之)壬癸席(河東備錄申王取猪毛刷淨令考工織壬癸席滑而且涼餘見)
(猪門)
簟(九)
白書篾席黼純(篾桃竹席也白黑之繒以純緣也)筍席玄純(筍弱竹也玄純黑緣)
(也並天子朝燕之簟)詩下莞上簟(乃安斯寢)桃笙象簟(韜於筒中)珍簟(玉簟)夏
簟清兮(畫不暮)斂席與簟(禮)斂簟而襡之(襡韜也音毒禮)莞簟之
安(藁秸之設)席上之莞簟(樽之上先玄酒淮南子)象牙細簟(王隐晉書曰車永為)
(廣州刺史子溢多使工作象牙細簟工甚患之)竹席(說文簟竹席也方言曰簟宋魏之間謂之笙今江東)
(通言笙也)三伏餘炎九折成用(梁簡文答定襄侯餉卧簟書云筠簟多品篠簜雜名三伏)
(餘炎九折成用又答南平王書曰未若五離九折生桃枝之翠筍)賜(晉公卿禮秩太宰何曾遜位賜簟褥)
(各一具)求六尺簟(王悅見王恭六尺簟謂有餘求之恭即送後悅見恭更無簟恭曰平生無長物)
劉孝儀謝始興王賜花紈簟啓曰(麗竝桃象周洽昏明便覺虚室以寒狐裘)
(可襲雖九日煎沙香粉不棄三旬沸海團扇可捐)孔黃琉璃(韓愈鄭羣贈簟詩攜來當晝不得卧)
(一府傳看黃琉璃)含風漪(又誰謂故人知我意卷送八尺含風漪)文簟(納凉聮句青熒文簟)
(施)犀簟(五行志武后時嬖臣張易之為母為犀簟)白角簟(地理志蘇州土貢白角簟)糠竹
簟(雲仙散錄叩頭錄房壽六月召客坐糠竹簟)體堅色淨(體堅色淨又藏節滿眼凝滑無瑕疵)
(韓文)清簟(華榻有清簟陪杜侍御遊同上)光彩照耀(呼奴掃地鋪未了光彩照耀驚童兒青蠅)
(側翅蚤虱避肅肅疑有青飈吹贈簟詩)簟色寒(微霜淒淒簟色寒長相思李白)玲瓏透象
牀(韋蘇州横塘行寳簟玲瓏透象牀)金簟(侯君集破高昌所得金簟甚精御府所無唐盧氏雜記)
長簟(韋蘇州雨夜詩獨驚長簟冷)鳳窠(李賀長簟鳳窠斜)酒醒思卧簟(杜甫何氏)
(山林)掃地青玉簟(李白詩)恩分夏簟冰(杜甫寄劉陜州)
茵褥(十)(氈附)
白文茵(詩文茵暢轂文茵虎皮)不敢均(汲黯與周陽游同車未嘗敢均茵褥)皮褥(後漢)
(荀爽慈明為三公食不過一肉脫粟飯坐皮褥)賜(吳張昭非魯肅孫權不以介意賜肅母幃帳氈褥)賜
何曾(見簟門)汚(邴吉曰馭吏醉不覺汚丞相車茵)無緣飾(魏帝本紀曰上儉率茵褥取質)
(無有緣飾)累茵(世說晉武帝年十三四時冬天晝日不著複衣夜則累茵褥謝公曰體宜令有常陛下晝)
(過冷夜過熱又子路曰累茵而坐)吐茵(馭吏酒困吐茵而少卿不責)氈氈案(周禮有氈)
(案)我家舊物(晉王子敬卧齋中盗取物敬曰青氈我家舊物見盗門)孔素褥(魏徵帝賜)
(素褥以從其尚)無䄄褥(岑文本貴常自以興孤生居處卑室無䄄褥帟)坐客寒無氈(杜甫)
(戲簡鄭廣文才名三十年坐客寒無氈)芳茵(同上贈汝陽王永懷侍芳茵)敗氈敝席(五代)
(李愚渤海無棣人愚有疾明宗遣宦官視之見其敗氈敝席四壁蕭然明宗嗟嘆命以供帳物賜之)十年
一易(韓滉雖宰相子茵祍十年一易)褥壽(百官志守宫署掌供蕃客帷帟則題歲月褥壽七年不及)
(期而壊有罰)却塵褥(唐杜陽編元載寵姬薛瑶英載為處却塵褥其褥出自句驪國一云是却塵之)
(獸毛所為也其色殷鮮光軟無比)龍罽鳳褥(同昌公主堂中設龍罽鳳褥)繡氈(唐酉陽雜)
(俎安禄山恩寵莫比其所賜有繡鴟毛氈兼令姚令瑶就宅張設)花裀(學士許謹選放曠不拘小節多)
(與親友結宴花圃中未嘗具帷幄設坐只使童僕軰聚落花鋪坐下曰吾自有花裀出唐開元遺事)深羅
大絪(見龍鬚志)翠織成(杜甫張舍人遺織成褥段客從西北來遺我翠織成)五色覆安
革氈(唐史五行志)以氈蒙馬(哥舒翰與崔乾祐戰以氈蒙馬)冰蠶絲錦褥(唐老)
(子嘗買一舊錦褥有波斯見之乃曰此冰蠶絲所織暑月陳於坐滿室清涼樂府雜錄)褥隠繡芙
蓉(杜甫)鼲貂之褥蛩蟁之氈(張易之母有牙席犀簟鼲貂之褥蛩蟁之氈)
牀(十一)
白華睆大夫之簀(曾子寢疾病童子曰華而睆大夫之簀與曾子曰然斯季孫之賜也我未)
(之能易起易簀簀牀笫華畫也睆文)牀笫之言不踰閾易簀(見上)象牀(孟嘗)
(君至楚楚獻象牀直千金公孫戌諫令勿受孟嘗君乃止)載寢之牀(乃生男子)息偃(詩云息偃)
(在牀)瑇瑁(牀)珊瑚(漢武内傳曰帝以珊瑚為牀)安身(夜以安身)養體(史記)剥牀
以足巽在牀下踞牀(漢書高陽酈食其求見高祖高祖方踞牀兩艾洗足)藜
牀欲穿(漢書管寧家貧在藜牀欲穿為學不倦)龜搘(江淮間有人得龜用搘牀三十年放之猶)
(活)沉香牀(異苑曰沙門支法存有八尺沉香牀木)懸床(列仙傳羊公華陰山峰中人懸一石)
(床)踞我牀(論衡曰孔子將死遺祕書曰不知何一男子自稱秦始皇上我堂踞我牀顛倒我衣裳至)
(沙丘而亡後始皇至魯觀孔子宅至沙丘而崩)孔引貴臣共榻(劉文静唐公踐天子位擢納言)
(時多引貴臣共榻文静諫曰今率土莫不臣而延見羣下言尚稱名帝座嚴尊屈與臣下均席此王𨗳所謂太)
(陽俯同萬物者也)自投(高祖順聖皇后竇氏聞隋高祖受禪自投牀下曰恨我非男子不能救舅家禍)
拊牀(李靖左僕射楊素拊其牀謂曰卿終當坐此)終當據此(封倫内史令楊素每撫其牀曰)
(封郎終當據此云)政事堂巨牀(李吉甫初政事堂會食有巨牀相傳徙者宰相輙罷不敢遷吉)
(甫笑曰世俗禁忌何足疑耶撤而新之)金牀(盧簡辭盧昂坐贓簡辭窮按乃得金牀)玉牀搖
(夏侯端大業中密語高祖曰玉牀搖帝坐不安)醉登(杜甫嘗醉登武牀瞪視曰嚴挺之乃有此兒武亦暴)
(猛中銜之)匿牀下(孟浩然王維私邀入内署俄而玄宗至浩然匿牀下維以實對帝喜曰朕聞其人而)
(未見也何懼而匿詔浩然出)置榻(李峴同平章事故政事堂不接客自元載為相中人傳詔者引升堂)
(置榻待之峴至即敕吏撤榻)引同榻坐(李勉父擇言張嘉貞為益州都督性簡貴接部刺史倨甚)
(擇言守漢州獨引同坐榻)引升御榻(李綱帝引綱升御榻)碼碯牀(西域波斯開元天寳間遣)
(使者十軰獻碼碯牀)不過一牀(南蠻傳故蜀孺老得扶携悉入成都閭里皆滿戸所占地不得過一)
(牀)施特榻(崔渙起家亳州司功參軍還調於是入判者千餘吏部侍郎嚴挺之施特榻)連榻
坐(王毛仲與諸主及姜皎等侍禁中至連榻而坐)謁牀下(李林甫病劇國忠至自蜀謁林甫牀下)
象牙牀(訶陵以象牙為牀)牀幃多飾金玉(郭孝恪之在軍牀幃多飾金玉)見龍
牀(唐杜陽編穆宗飛龍衛士韓志和更雕踏床高數尺其上飾之以金銀綵繪謂之見龍牀置之則不見龍)
(形踏則鱗鬛爪牙俱出始進上以足履之而龍夭矯若得雲上怖畏遂令撤去)火齊牀(武帝築望仙臺)
(設火齊牀)搘以金龜銀螯(同昌公主製水精等床悉搘以金龜銀螯)温清牀(懿宗迎佛)
(骨入内道場設温清牀)水精牀(杜陽編同昌公主製水精火齊琉璃玳瑁等牀)七寳牀(李白)
(序明皇以七寳牀賜食)帖花檀香牀(唐酉陽雜俎安禄山所賜品目有帖花檀香牀)風牀
(展書卷杜甫水閣詩)常侍登牀(太宗作飛白羣臣就帝手中競取劉泊登牀得之太宗笑曰昔聞婕)
(妤好辭輦今見常侍登牀墨藪)馮道軍中不設牀席(卧一束芻而已五代史)金繩
牀(南蠻驃古朱波王出輿以金繩牀)立牀下拜(韓愈石鼎聮句序二子大懼皆起立牀下拜)
茅棟蓋一牀(杜甫柴門詩)牀上書連屋(何氏山林詩)支牀錦石圓
(季秋江行詩同上)
枕(十二)
白角枕粲兮(詩)曲肱(子曰飲水曲肱而枕之樂亦在其中)不加(漢書履雖新不加於)
(枕)安寢載寢斂枕簟(鷄初鳴也)安枕(薛公曰使黥布出下計陛下安枕而)
(卧)扇(黃香盡心供養暑則扇床枕)銘(蔡邕枕銘曰哲人降鑒居安問傾)高枕王千里
(酈寄說呂産呂禄)夜以安身(傳)載安斯寢琥珀(宋武帝時獻琥珀枕碎之)
(為刀瘡藥)三十二物(神仙傳曰泰山父老時漢武東廵見父鉏於道頭上白光高數尺呼問之對曰)
(有道士教臣作枕枕有三十二物應二十四氣八物應八風臣年轉少齒生)芳松枕(劉向别錄曰芳)
(松枕)龍頭枕(東宫故事曰太子納妃有漆龍頭支結枕)枕鴻書(漢淮南王有枕鴻書書中有神)
(仙為金術)孔金寳神枕(合浦公主御史劾盗得浮屠辯機金寳神枕自言主所賜)瑟瑟枕
(盧簡辭盧昂坐贓簡辭窮按得瑟瑟枕大如斗)高枕而卧(李絳曰如此水旱無年倉廪空虚誠陛下)
(焦心銷志求濟時之略渠便高枕而卧哉)家惟枕履(元德秀家惟枕履)丙夜不安枕
(循吏傳太宗當曰朕思天下事丙夜不安枕)不得高枕而瞑(桓彦範盧襲秀亦坐與敬暉善)
(為冉祖雍所按祖雍曰君且下獄諸弟皆縱酒無憂色何耶對曰今盡殺諸弟則已如獨殺襲秀恐公不得高)
(枕而瞑祖雍色動曰當活公遂得不坐)大衾長枕(玄宗為太子嘗製大衾長枕將與諸王共之睿)
(宗知甚喜)或枕或欹(文粹羅衮枕銘曰或枕或欹有安有危勿邪其思)韋氏三枕(五行)
(志韋后妹嘗為豹頭枕以辟邪白澤枕以辟魅伏熊枕以宜男亦服妖也)玉枕(五代史弘肇鄭州滎澤人)
(燕人何福進有玉枕直錢十四萬遣僮賣之准南以鬻茶僮隐其錢福進笞責之僮乃誣告福進得趙延壽玉)
(枕以遺吳人弘肇捕治福進棄市)遊仙枕(唐開元遺事龜兹國進枕一其色若碼碯温潤如玉製作)
(甚工枕之而寐則十洲三島盡在夢中帝因號遊仙枕後賜楊國忠)夜明枕(唐開元遺事虢國夫人有)
(夜明枕置於堂中紅光照室不假燭燈)紅麩枕(唐張瀆宣室志韋弇遇玉清之女持寳以贈出一枕)
(似玉微紅有文如粟竒光炳然曰紅麩枕也)質錢(卓行陽城常以木枕質錢)重明枕(唐杜陽編)
(元和八年大軫國貢重明枕長一尺二寸高六寸潔白如水晶中有樓臺之狀四方中有十道持香執簡循環)
(不已謂之行道真人其瓦木丹青衣服簮紱纖悉備具通瑩如水覩物)鷓鴣枕(同昌公主有鷓鴣枕)
(其枕以七寳合成為鷓鴣狀同上)磁石枕(豐寧傳益眼者無如磁石為盆枕可老而不昏寧王宫中)
(多用之)色綾枕(酉陽雜俎臺山有色綾木理如綾紋窠百姓取為枕呼色綾枕)警枕(吳越備史)
(武肅王錢鏐在軍中未嘗安寢復用圓木小枕睡熟則欹由是得悟名曰警枕及鎮撫二國至于末年每夕列)
(侍女戒之曰外有報事當震聲以為警自是聞報即時而遣)且留琥珀枕(李白白頭吟且留琥)
(珀枕還有夢來時)神雞枕(常新錄曰史鳳宣城妓也待客異者有神雞枕)拗枕(皮光業見聞錄)
(曰崔謹由元和元年登第至開成已入翰林因偶止之夕二更以來中使宣召引入數重門至一處堂宇華煥)
(簾幕俱垂見左右二閹然蠟而坐謂謹由曰上不豫已數日奉太后旨命學士草廢立謹由大驚曰某有中外)
(親族數千口列在縉紳長行兄弟甥姪三百人一日聞此覆族之言寧死不敢承命况聖上高明之德覆乎八)
(方豈可輕議二閹默然良久引謹由至一小閤文宗坐於殿上二閹經歴階而疏上唯俛首又曰不為此拗木)
(枕措大更不復在此坐矣仍戒謹由曰事泄即是此措大也)青甆枕(唐沈既濟枕中記道者呂公經)
(邯郸道上邸告授盧生枕曰子枕此當令榮適如願其枕青甆而竅其兩端遂至其家歴三台乃寤)高枕
笑浮生(杜甫遣悶詩是非何處定高枕笑浮生)堂中特設夜明枕銀燭不
施光鑒帷(注虢國夜明光燭一室鄭愚津陽門詩)
案(十三)(書案附)
白持案(史記高祖過趙趙王張敖持案進食禮甚恭高祖箕踞罵之)對案不食(萬石君石)
(奮子孫有過不誚譲為之對案不食)案上不過三杯(朱博儉案上不過三杯)屏案(尹敏)
(與班虎相厚善語常屏案不食)舉案齊眉(梁鴻妻孟光每上鴻食舉案齊眉)等案而食
(燕丹子曰太子常與軻等案而食)金案(茅君嘗授神仙之職衆賓皆至剰忽然自有青縑帳於屋下敷)
(數重白氊金案玉杯人皆醉飽)鳩入案下(烈士傳魏公子無忌方食有鳩入其案下公子怪之比有)
(何急來投無忌邪使人於殿下視之左右顧望見一鷂從屋上飛去)書案書案銘(梁簡文帝)
(曰性廣知平文彫非曲厠質錦帳承芳綺褥被召通今案奸治俗刻香鏤彩纖銀卷足)抵破書案
(東觀漢記更始韓夫人嗜酒每侍飲奏事輙抵破書案)短人行案上(漢武帝故事時東都獻短)
(人長五寸上疑是山精常令行案上方朔問曰巨靈王何叛阿母健否)抵案(朱博子元為琅邪太守怒)
(吏抵案)斫案(江表傳曰曹公平荆州欲伐吳張昭等皆勸迎唯周瑜陳拒之之計孫權乃斫前奏案曰)
(復有欲迎北軍者與此案同)青玉案(張平子詩曰美人贈我錦繡段何以報之青玉案)陳楚
謂之寫(方言陳楚之間謂案為寫)孔據案(劉玄佐貴母尚在賢婦人也見縣令走廷中白事退)
(戒曰長吏恐懼卑甚吾思而父吏於縣亦當爾而據案當之可安乎玄佐感悟待下益加禮)以紙筆
置于案(郭翰廵察隴右狄仁傑為刺史民争言有異政翰就舘以紙筆置于案謂僚屬曰願薦使君美)
(于朝)指香案(鄭覃帝嘗謂百司不可使一日弛惰因指香案爐曰此始華好用久則晦)百寳案
(唐杜陽編同昌公主琢百寳為圓案)食案(或如臨食案肴核分飣餖韓愈南山)銀案(舉人多以白紙)
(糊案子面鄭昌圖詩曰新糊案子其白如銀出摭言)書蠅食案繁(韓詩)玉案(李白鼓吹入朝)
(曲天子憑玉案劍履若雲行)瓊杯綺食青玉案(李白憶舊遊瓊杯綺食青玉案使我醉飽)
(無歸心)君門曉日開(杜牧李甘詩君門曉日開赭案横霞布)玉皇香案(元稹詩我)
(是玉皇香案吏謫居猶得在蓬萊)傳觴青玉案(李白)别設案(高士廉皇太子監國又攝)
(太傳太子令曰寡人資公訓𨗳而比聽政據案對公情所未安所司宜别設案奉太傅士廉固辭)孜孜
凭書案譬彼鳥黏黐(韓文寄崔念六)仆香案前(韋虔厚太和二年方奏事暴疾)
(仆香案前帝令中人翼扶之輿還第一夕薨)
杖(十四)
白齒杖杖函(秋官伊耆氏掌供王之齒杖齒杖謂賜老者杖供其杖函藏之既事受之)杖者
(鄉人飲酒杖者出)嚗然(莊子曰神農嚗然放杖而笑嚗然放杖聲也)曲杖(韓子周王下令索曲)
(杖吏求之不得使和求得之乃知吏不事杖)卭竹杖(張騫在大夏時見卭竹杖云賈人市之於身毒)
(國)積竹杖(漢書云昌邑王買積竹杖注云合竹作杖)靈壽杖(後漢賜孔光靈壽杖)龍(後漢)
(壺公與費長房一竹杖曰騎此任之則自至因以投葛陂顧視則化龍而去)六尺之杖(吕氏春秋)
(曰孔子弟子從遠方來者孔子荷杖問之曰子之父不有患乎搏杖問之曰子之母不有患乎置杖問之曰子)
(之兄弟不有患乎杖步而問之曰子之妻子不有患乎故孔子六尺之杖論貴賤之禮辨親疎之義)鄧林
(山海經曰夸父死棄杖化為鄧林)扶危(郭璞桃杖贊曰簟以寧寢杖以扶危)鳩杖五十
杖於家(六十杖於鄉七十杖於國八十杖於朝)函杖(席間函杖)投杖(子夏投其杖而拜)
曳(孔子曳杖)植其杖而耘(植倚也)荷篠(以杖荷篠)叩原壌之脛(原壌夷俟)
(孔子以杖叩其脛)策杖而去(魯連却秦軍平原欲封之連遂策杖而去)後漢李尤靈
壽杖銘曰(亭亭竒榦云云乃制為杖扶危定傾)後周庾信賦曰(桓宣武平荆州外白)
(有人稱楚丘先生來請門下桓公曰名父之子流離江漢孤之責矣乃令引進乃曰噫子老矣雞皮鶴髮蓬頭)
(歴齒乃是江漢英靈荆衡杞梓雖有聞於十室幸無求於千里寡人有銅鐶靈壽銀角桃枝開木瓜而未落養)
(蓮花而未萎迎仙客於錦市送遊龍於葛陂先生將以養老將以扶危先生笑而言曰中國明於禮義闇於知)
(人心之憂矣惟我生民雖復孤條勁柘促節貞筠杖端刻鳥角首圖麟豈能將余此身余之衰矣雖然有以非)
(鬼非蜮心之憂矣未見縱心先求順耳伯玉何嗟丘明惟耻别有九棘龐眉三槐暮齒孔光謝疾袁逢致仕明)
(公此贈或非乖理)後漢馮衍銘曰(杖莫如信行莫如仁惠而無實怨及爾身趙武之珍子罕)
(之寳二子之迹盖近於道)又(晉傅咸卭竹杖銘曰立此高節承世矜式)又(梁簡文楊杖銘曰妙飾佳木游)
(聖振灼排空霧轉騰雲鳳躍厖異玉伸長踰金錯)梁到溉餉任新安竹杖因贈
詩曰(卭竹籍舊聞靈壽資前識復有冒霜筠寄生桂潭側文彩既斑斕質性其調直所貴夭夭真為有乘)
(危力)孔杖而後興(柳宗元貶求州司馬雅善蕭俛詒書曰出門見適州閭市井者其十八九杖而)
(後興自料居此尚復幾何)杖履經過(齊澣嚴挺之與澣杖履經過)杖策(栢耆杖策詣淮西行)
(營謁裴度)杖銘(文粹羅衮杖銘曰身之疲杖以扶之國之危賢以圖之)釦杖(劉季述以所持釦杖)
(畫地責帝)賜靈壽杖(李靖賜靈壽杖)杖而入見(後蜀孟昶即位數月是時李肇自鎮來朝)
(杖而入見稱疾不拜及聞李仁罕死遽釋杖而拜)末曲杖(唐酉陽雜俎河雲院庫中有劉晏末曲杖)
(是尋運路所乘者)木柺(契丹犯京師王遣牙將王峻奉表契丹耶律德光呼之為兒賜以木拐一木拐)
(契丹貴之如中國几杖非優大臣不可得峻持拐歸彼人望之皆避道五代史高祖本紀)若侍穎杖
(驚神馳思若侍穎杖夢得書)綠玉杖(手持綠玉杖朝登黃鶴樓李白)縮節杖(陶家瓶餘事曰)
(徐鳳有一杖直如筆管其後每年生一節二十年後每年縮一節三月即杖之四面青赤白黑各開一花不知)
(何木也)杖化懸崖(宣室志楊隐之謁唐先生將歸先生以杖畫地視其庭忽杖化懸崖萬仞嵓谷)
(重疊謂隐之曰陵谷遽遷子將安歸隐之泣告乃以箒掃之其庭戶如故乃得歸)赤藤為杖世
未窺臺郎始攜自滇池(韓愈和虞部盧汀酬翰林錢徽赤藤杖歌)空堂晝眠
倚牖戶飛電著壁搜蛟螭(上)笻竹杖(李德裕罷浙西遊甘露寺遺老僧笻)
(竹杖其杖雖竹而方所持向上節眼鬢牙四面對出後數歲再飲朱方居三日到院問前杖何在則老僧規圓)
(而漆之矣公嗟嘆彌日芝田錄)别杖留青竹(李白餞高尊師)惟有紅藤杖相随
萬里來(紅藤杖白居易詩)杖藜長松隂(杜甫白水崔少府詩)杖藜復恣意
免值公與侯(晦日)杖藜出嶇&KR0706;(焉得輟兩足杖藜出嶇&KR0706;)緩步仍須竹
杖扶(寒雨)接宴身兼杖(題壁)過眉柱杖班(入宅詩)杖藜還客拜
(秋清詩)夜明杖(隐士郭休有杖夜光明照十步開元遺事)腸斷春江欲盡頭杖
藜徐步入芳洲(杜甫漫興詩)
囊槖(十五)
白于槖于囊(乃裹餱糧)禇中(鄭虞人將寘荀罃于禇中而出未行而楚人歸之)禇小
不可懷大(綆短不可汲深)錐處(平原謂毛遂曰賢士若錐處嚢今先生未有所稱遂曰使早得)
(處嚢必穎脫而出)持囊簮筆(漢張安世常然)有底曰嚢(無底曰槖)千金(陸賈使南)
(越越王佗賜賈嚢中裝直千金)一囊錢(後漢趙壹詩曰文籍徒滿腹不如一嚢錢)囊衣(王陽儉遷)
(徙不過嚢衣)囊滿禇中(弓亡楚地)囊粟(東方朔言奉一嚢粟)集上書囊為殿
帷(漢文帝故事)樗里子杜預桓範晁錯(人並號為智嚢)香嚢(古詩何以致區)
(區耳中雙明珠何以致叩叩香嚢懸肘後)孔筭囊(李靖五代孫彦芳其舊物有火鑑大觹筭嚢等物天)
(子悉留禁中)笏囊(張九齡體弱有醖藉故事公卿皆搢笏干帶而後乘馬九齡獨常使人持之因設笏)
(嚢自九齡始)囊槖惟衾衣(歸崇敬充吊祭册立新羅使嚢槖惟衾衣)古錦囊(李賀每旦)
(日騎弱馬從小奚奴背古錦嚢遇所得書投嚢中未始先立題然後為詩如他人牽合程課者及暮歸足成之)
香囊(玄宗貴妃楊氏縊帝密遣中使具棺槨他葬焉啓瘞故香嚢猶在中人以獻帝視之悽感流涕)土
囊(孟簡親吏陸翰主奏邸數傲狠簡怒追還以土嚢斃之)布囊(盧懷謹赴東都掌選奉身之具止一)
(布囊)油囊(穎王璬之出不及受節司馬史賁請建大槊蒙油嚢完驅以威道路璬笑曰既為真王安用假)
(節為)藥囊(晉高祖皇后李氏出帝册尊為皇太后開運三年十二月邪律德光已降晉兵遣張彦澤以書)
(遺太后且曰吾有梳頭妮子竊一藥嚢以奔于晉今皆在否)繡囊(李蔚始懿宗成安國祠寳坐繡嚢錦)
(䄡珍麗精絶)五色玉香囊(唐杜陽編同昌公主乘七寳步輦四面綴五色玉香嚢嚢中貯辟寒)
(香辟邪香瑞麟香皆異國所獻也仍雜以龍腦金屑刻鏤水晶碼碯辟塵犀為龍鳳花其上仍絡以真珠玳瑁)
(文金絲為流蘇雕玉為浮動每一出遊則芬馥滿路晶熒照灼觀者眩目)承露囊(唐姚汝能安禄山事)
(迹天長節禄山進玉石功德等優詔褒美賜承露嚢)映日紗囊(纂異記三方鏡上平都邑以映日紗)
(嚢取入禁中)麗水囊(事略朝真觀九院有三賢松三株如古君子梁閣老妓英奴以麗水嚢貯香遊)
(之松不數日半枯)絲囊(隋唐嘉話千秋節士庶結承露絲嚢相遺)瑞龍腦香(酉陽雜俎時風)
(吹貴妃領巾於賀懷智巾上良久廻身方落賀懷智歸覺滿身香氣非常乃卸幞頭貯於錦嚢中及上皇復宫)
(闕追思貴妃不已懷智乃進所貯幞頭具奏他日事上皇發嚢泣曰此瑞龍腦香也)腰垂虎盤囊
(李白)探囊中物(五代南唐世家韓熙載北海將家子也初與李穀相善明宗時熙載南奔吳穀送至)
(正陽酒酣臨訣熙載謂穀曰江左用吾為相取江南如探嚢中物爾及周師之征淮也命穀為將以取淮南而)
(熙載不能有所為也)尚書蛟綃皂香囊(松忩記)
筆硯(十六)
白五色(江淹夢授五色筆由是文藻日新)筆端(君子有三端文士之筆端)載筆(史載筆動)
(則左史書之言則右史書之)投筆(班超字仲升乃投筆而嘆曰大丈夫安能久事筆硯乎)焚筆
(陸雲與兄機書曰君苖能文每見兄文輙欲焚其筆硯)簮筆(魏略曰殿中侍御史簮白筆側階而立上)
(問曰此何官也辛毗對曰御史簮筆書過以奏不依古法)著於庭戶(左思作三都賦門庭戶牖皆著)
(筆硯)置於牆柱(後漢王充於門戶墻柱置筆硯見事而著論衡八十五篇)彤管(女史所載詩曰)
(彤管有煒)下筆(漢陽興賈捐之曰君房下筆言語妙天下君房捐之字也)白筆(見上注)彩毫
(彩筆)不律(爾雅曰不律謂之筆)蒙恬之制(博物志秦蒙恬製筆)筆耕(班超嘆安能久事筆)
(耕)閣筆(王粲才既高至於朝廷奏議皆閣筆不敢措手)同筆硯(漢宣帝微時與張彭祖同筆硯)
(學書)筆硯方略(薛宣為左馮翊性密静有思省吏職求其便安至於用筆硯皆為方略利用而費省)
(也)納薪炙筆硯(魏顔裴字文林為京兆守課人當租輸時車各因便置薪雨束為冬寒炙筆硯)
(於是吏不煩民)絶筆獲麟(仲尼作春秋絶筆於獲麟)染翰含毫(陸士衡文賦曰或含)
(毫而邈然)不停輟(禰衡作鸚鵡賦筆不停輟)纖端功積潤(梁徐瑀筆詩纖端功積潤)山
(吳都有硯石山)傅玄筆賦曰(柔不絲屈剛不玉折)傅子象齒之管(陳思狡兔之毫)
孔以筆硯事(温廷皓咸通中署徐州觀察使崔彦曾幕府龐勛反以刃逼廷皓使為表求節度使)
(明日復見勛索表倨答曰我豈以筆硯事汝邪)佩筆(李靖五世孫彦芳其舊物有佩筆以禾為管弢刻金)
(其上别為環以限其間筆尚可用也)捉筆賦詩(楊師道帝曰聞公每酣賞捉筆賦詩如宿創者試為)
(朕為之師道再拜少選輙成無所竄定一坐嗟伏)尹卿筆(尹思正為司府少卿吏為語曰祗畏尹卿)
(筆)治筆研(王仲舒召為中書舍人既至視同列率新進少年居不樂曰豈可復治筆研於其間哉)
筆諫(柳公權帝問用筆法對曰心正則筆正筆正乃可法矣時帝荒縱故公權及之帝改容悟其以筆諫)
(也)不敢秉筆(程异至宰相自以非人望不敢秉筆)求掘筆著家傳(李繁下獄從吏)
(求掘筆著家傳)援筆(皇甫湜裴度辟為判官度修福先寺將立碑求文於白居易湜怒曰近舍湜而遠取)
(居易請從此辭度謝之湜即請斗酒飲酣援筆立就)十金易一筆(彭玕嘗募求西京石經厚賜以)
(金揚州人至相語曰十金易一筆百金償一篇况得士乎)斷大事(黃碣閩人同列有假其筆者碣怒曰)
(是筆他日斷大事不可假)穴石為研(秦系客泉州南安有九日山系結廬其上穴石為研注老子)
狸毛為筆(歐陽詢子通晚自矜重以狸毛覆以兔毫管皆象犀非是未嘗書)同僚閣筆
(鄭畋遷中書舍人王師討徐方禁庭書詔旁午畋灑翰泉湧動無滯思言皆破的同僚閣筆推之)仙筆
(四譜云石晉之末有一高士不顯姓名每夜作筆付其家室至曉闔戶而出以竹筒銜壁外向如引水者置錢)
(其中則一管躍出筆盡雖官府勢要無復有也匠婦亦怡然自得如此三十歲時人謂之仙筆)酒中下
筆(胡楚賓秋浦人屬文敏甚然必酒中下筆)呼呌狂走下筆(張旭蘇州吳人每大醉呼呌狂)
(走乃下筆)筆不停書(賀知章每醉輙屬辭筆不停書)具筆研(善草隸好事者具筆研從之)
供筆札(柳璟文宗開成初為翰林學士初芳永泰中按宗正諜斷自武德以昭穆系承撰永泰新譜二)
(十篇璟因召對攟摭永泰後事綴成之復為十篇戶部供筆札)賜筆札(陳子昂后召見賜筆札中書省)
(令條上利害)管城子(韓愈毛穎傳封諸管城號管城子)善隨人意正直斜曲
巧拙一隨其人(又穎善隨人意正直斜曲巧拙一隨其人雖後見廢棄終默不洩惟不喜武士)
(然見請亦時往累拜中書令)高常硯銘(又高常硯銘與予下天壇中路獲硯石似馬蹄狀外稜孤)
(聳内發墨色幽竒天然疑神仙遺物寳而用之請予銘底)弘農陶泓(毛穎與弘農陶泓相友善相推)
(致其出處必偕)毛錐子(五代漢史弘肇位方鎮兼中書令弘肇不喜賓客嘗言文人難耐呼我為卒弘)
(肇議帶樞密蘇逄吉以為不可恨之會飲竇貞固第弘肇厲聲曰安朝廷定禍亂直須長槍大劍若毛錐子安)
(足用哉三司使王章曰無毛錐子軍賦何從集乎弘肇默然)鐵硯(五代桑維翰鑄鐵硯以示人曰硯弊)
(則改而他事卒以進士及第)玉硯(吳世家楊溥顯德三年世宗征淮南下詔撫安楊氏子孫而李景聞)
(之遣人盡殺其族周先鋒劉重進得其玉硯以獻)賜筆(渾瑊帝狩奉天朱泚方據乾陵帝召瑊募突將)
(死士當賊賜瑊筆使量功署詔不足則署衣以授)鹿毛筆(地理志蘄州土貢鹿毛筆)以木為
筆(于闐以木為筆)獻畫日筆(五代蘇循始至魏州晉王大悅明日又獻畫日筆三十管)幽人
筆(汗漫錄曰司空圖隐于中條山芟松枝為筆管人問之曰幽人筆當如是)洗筆(文覽曰白樂天每一)
(詩成輙洗其筆)黑水郡王(龍鬚志薛稷為筆封墨曹都統黑水郡王表兼毛州刺史)離石鄉
侯(鳳翔退耕傳薛稷為硯封九錫拜離石鄉侯使持節即墨軍事長)鐵面尚書(見上)旋風
筆(方鎮編年曰魏博田承嗣簽治文案如筒流水吏人私相謂曰世罕有此旋風筆也)筆塚(李肇國史)
(補長沙僧懷素好草書自然得草書三昧棄筆堆積埋於山下號曰筆塜本傳)硫黃酒(文房寳飾養筆)
(以硫黃酒舒其毫養硯以綾文盖貴乎隔塵)文章貨(龍鬚志羅隐喜筆工萇鳳語人曰筆文章貨也)
(吾以物助子取高價即贈鴈頭牋百幅士大夫聞之懷金問價或以深羅大絪換之)湧若耶溪(徵文)
(玉并張曲江語人曰學者嘗想胷次吞雲夢筆頭湧若耶溪量既并包文亦浩澣)毛穎上嘗呼
為中書君(韓愈毛穎傳)中書君老而秃不任吾用吾嘗謂君
中書今不中書耶(同上)楚王廟多甎可為書硯(韓愈宜城驛記)巨
璞禹鑿餘(杜甫石硯詩長嘯得石硯巨璞禹鑿餘異狀君獨見其滑乃波濤其先或雷電聮坳各盡)
(墨多水逓隐見平侍御硯)秀石可硯(其壁曰龍壁其下多秀石可硯柳宗元柳州山水記)清池
(韋蘇州對韓少尹所贈硯白水浮香墨清池滿夏雲)紫石潭(異聞實錄徐玄之夜讀書見人物如粟米)
(數百皆具甲胄擁一紫衣者行案上傳呼曰蚍蜉王欲觀漁於紫石潭漁具數十入硯中皆獲小魚)琉璃
硯(李白自漢陽歸詩去歲左遷夜郎道琉璃硯水常枯槁)管子文(文書竒事有書生謁李林甫謂)
(管子文後化為筆也)夢遺雙筆(李嶠為兒時夢人遺雙筆自是有文辭十五通五經薛元超稱之)
夢筆花(李白少時夢筆頭生花自是才思贍逸天寳遺事)宫嬪呵筆(李白於便殿草詔時)
(大寒筆凍帝使宫嬪呵筆授白同上)圓如錐錼如鑿(柳公權有筆偈曰圓如錐錼如鑿不得出)
(只得却盖是毛出則不堪用南部新書)瑩管如玉(開元中筆匠能瑩管如玉莫傳其法雜俎)旬
濡數鋒(月秃一把編如蚕潔汝寔切也有兔千萬挾毛止皮圓而不流銛而不欺又載筠束毫既勝且)
(便出笠澤叢書)纖鋒細管(白樂天與元微之應制各有纖鋒細管筆携以就試相顧而笑目為毫錐)
(故贈元月穿如毫鋒銳如錐)墨花春(李賀硏銘紗帷晝暖墨花春)端州石匠巧如
神(踏天磨刀割紫雲庸刓抱水含滿脣暗洒萇弘冷血痕)兔千五百皮(集賢書院歲給河間)
(太原清河洛平四郡兔千五百皮為筆材)七寳爐(内中有七寳爐硯爐冬寒硯水自銷李政異聞實錄)
非右軍不能諸葛筆(宣州諸葛氏能作筆柳公權求之先與三管語其子曰柳學士如能)
(書當留此筆不爾退還即以常筆與之未幾柳以不入用别求筆遂以常筆與之先與者三管非右軍不能諸)
(葛筆也文房四譜)結鄰(李衛公蓄硯至多其絶妙者曰結鄰言與結綠為鄰也)硯有聲(鄭朗)
(覆落甚不得志其几案之硯忽作數聲時洪法師在上座曰有聲價之象朗果後入台輔出北夢瑣言)博
山筆床(皇太子初拜給漆筆四枝銅博山筆床副焉東宫宿事)瘞破硯文(韓文李觀元賓)
(始從進士貢在京師或貽之硯既四年悲歡窮泰未嘗廢其用行於襃谷間役者劉胤誤墜之地毁焉乃匣歸)
(埋于京師里中昌黎韓愈其友人也贊且識云)土乎質(陶乎成器復其質非生死類全斯用毁不忍弃)
(埋而識之仁之義硯乎硯乎與瓦礫異)瓦棺筍筆(上元縣瓦棺寺閣南隅有雙籠閉之忘記歲月)
(會昌中詔拆浮圖因開有筍筆餘頭藏書秩中有生日藤紙題為南部烟花錄僧志澈得錄及焚澤氏郡僧經)
(人惜其香軸争取紙尾折去視其軸皆有魯郡顔公名題云手寫是錄即前之筍筆可舉而知也大業拾遺後)
(序)銀筆(唐韓定辭酬馬彧詩盛德好將銀筆述注梁湘東王著書筆有三種忠孝事以金管書之德行)
(以銀管書之文章以竹筆書之)夢神授二筆(唐末帝時宰相馬裔孫初為河中從事因赴闕宿邏)
(店其地有邏神祠夜夢神見召待以殊禮手授二筆一大一小及為翰林學士以為契鴻筆之兆洎入中書上)
(事堂吏奉二筆大小如夢中所得者)宫硯玉蟾蜍(杜甫)雕章五色筆(同上)筆鋒
(韓愈題詩尚倚筆鋒勁)筆端風生聽者耳駭(唐文粹獨孤及李華集序)
紙(十七)
白寸紙(張芝伯英善書寸紙不遺)紈素(韋誕非紈素不妄下筆)蔡侯紙(後漢蔡倫字敬)
(仲造意用樹皮及敝布魚網以為紙奏上帝善其能自是莫不用故天下咸稱蔡侯紙)花牋(桓玄詔命)
(青赤縹綠桃花牋)舒卷(隨人)藤角紙(范寗作)五色牋(石虎詔以五色牋著鳳皇之中)
乞(謝玄就王右軍乞牋紙)江洪有詠(紅牋詩)孔求廢紙著家傳(李繁從吏)
(求廢紙著家傳)丏官筆楮(王元感所撰書凡數十百篇長安時上之丏官筆楮寫藏祕書)徒喪
紙札(吳筠曰深於道者無如老子五千文其餘徒喪紙札耳)似蠒而澤(日本建中元年使者)
(真人興能獻方物興能善書其紙似蠒而澤人莫識)以紙萬番贐(杜温補婺州参軍秩滿歸吏以)
(紙萬番贐之暹為受百番)毛穎與會稽楮先生友善(韓愈毛穎傳毛穎與會稽楮先)
(生友善相推致其出處必偕)榖紙(蕭廪之放嶺南海多榖紙敕諸子繕補殘書)書盈尺之
紙(韓愈文)繡紙(文筆襟喉曰蕭穎士以夢有人授紙百番開之皆是繡花又夢裁錦文思乃大進)
楮國公(事略曰薛稷為紙封九錫拜楮國公白州刺史統領萬字軍略道中郎將)桃花紙(鳳池)
(編曰楊炎在中書後閣糊忩用桃花紙塗以冰油取其甚明)柳綿肝(文房寳飾毛重教授於導江春)
(日主人宴乃賦散語曰蟣肝之奉何堪龍首之攀可望主人大喜勸以陸源酒賞以柳綿肝)洪兒紙
(童子神通錄姜澄十歲苦無紙澄乃燒糠熁竹為紙以供文澄小字洪兒鄉人號洪兒紙)養紙以芙
蓉粉(文房寳飾養紙以芙蓉粉惜其色)以五采牋為書記(韋陟)薛濤牋(元和)
(之初薛濤好製小詩惜其幅大不欲長賸乃狹小之蜀才子後減諸牋如是號薛濤牋南部新書)鴈頭
牋(羅隐喜筆工萇鳳贈鴈頭牋百幅出龍鬚志)烏絲欄(唐李肇國史補宋亳間紙有織成界道者)
(謂之烏絲欄紙)琅玕紙(十幅可為札墨子詞雜俎)金花牋(帝與妃賞牡丹命李龜年持金花牋)
(賜李白太真外傳)造五鳳樓手(韓浦洎皆有辭洎常輕浦語人曰吾兄為文譬如繩樞草舍聊)
(避風雨予之為文是造五鳳樓手浦聞之因親知寄蜀牋題詩贈洎曰老兄得此全無用助爾添修五鳳樓)
悲剡溪古藤文(舒元輿文剡溪多古藤樹方春且死有言溪中多紙工斬伐無時今士人自言)
(能文者其數與麻竹相多孰非書剡藤者耶雖舉天下為剡溪不足給余謂今之為文者皆夭閼剡藤者也)
巴牋染翰光(杜甫寄高岑詩)衡陽紙價頓能高(杜甫員外春興不知凡幾首衡)
(陽紙價頓能高同上)佳句染華牋(暮懷)諫紙賜牋藤(元稹詩)戶部蠲紙
(五代何澤戶部歲給蠲符不可勝數而課州縣出號為蠲紙澤上書言其弊明宗下詔悉廢戶部蠲紙)手
請諫紙(白居易與元稹書云身是諫官手請諫紙)
墨(十八)
白臨池(張芝伯英臨池學書水盡墨)淵雲墨妙(嚴樂筆精)松(上黨郡松心作墨)汚
屏作蠅(見屏風門)孔燎松丸墨(王方翼燎松丸墨為富家)腹藁(王勃屬文初不精思)
(先磨墨數升則酣飲引被覆面卧及寤援筆成篇不易一字時人謂勃為腹藁)濡墨(張旭蘇州吳人每大)
(醉以頭濡墨而書)絳人陳玄(韓愈毛穎傳與絳人陳玄友善)非佳墨未嘗輙書
(裴行儉每曰禇遂良非精筆佳墨未嘗輙書)漬墨(韓愈詩漬墨竄舊史)墨油暈(老成相墨經曰)
(墨文如履皮磨之油暈者一兩可染三萬筆)黑松使者(陶家瓶餘事曰玄宗御按墨曰龍香劑一)
(日見墨上有小道士如蠅而行上叱之即呼萬歲曰臣墨之精黑松使者也若世人有文者其墨上皆有龍賓)
(十二上神之乃以墨分賜掌文官)善和瘞墨(大唐龍髓記曰許足有妙墨八廚巢賊亂瘞于善和)
(里第事平取之墨已不見惟石蓮匣存)松煙督護(纂異記薛稷為墨封九錫拜玄香太守兼亳州)
(楮郡平章事是日墨吐異氣結成樓臺狀隣里來觀食久乃滅)墨狻猊(大唐龍髓記除峯善碁叚成式)
(欲盡窮其術峯曰子若以墨狻猊與我當使子過我十倍)字能三年不昏(相墨經墨染紙三年)
(字不能昏暗者為上)天峯煤(龍髓記盧杞與馮盛相遇於道各携一嚢杞發盛嚢有墨一枚杞大笑盛)
(正色曰天峯煤和針魚腦入金溪子手中錄離騷古本如公止提綾紋刺三百為名利奴顧當孰勝已而搜杞)
(嚢果三百刺)養墨以豹皮嚢(文房寳飾曰養墨以豹皮嚢貴乎遠濕)歲磨半寸
(相墨經曰凡墨日日用之一歲纔減半寸者萬金不換)夢墨(王勃夢人遺以丸墨盈袖自是文章日進)
(雜俎)
彈(十九)
白彈人避丸(傳曰晉靈公不君從臺上彈人觀其避丸以為樂)柘彈(西京記長安五陵人)
(柘木為彈真珠為丸以彈烏鵲)珠丸(吕氏春秋曰以隋侯之珠彈千仞之雀世必笑之何也所用重而所)
(要輕)蘇合(俠客以蘇合木為彈)左挾彈(右挾丸見戰國策)求鴞(莊子曰見彈而求鴞炙)
敏手暴彈(榖梁言晉靈公)金彈丸(韓嫣以金丸彈射時人語曰若飢寒逐金丸)挾
彈(吳伐齊太子諫曰向來挾彈於後園螗蜋之捕蝉也不知黃雀在傍黃雀不知臣挾彈在後)懷丸
(大丈夫不扶犂鉏而自懷丸挾彈)彈鴞(楚人惡其聲而彈射之將適吳或謂之曰若能變其聲在楚可)
(也若不能變其聲吳人亦彈射之)善彈(蕭子顯齊書曰桓崇祖善彈彈鳥毛盡而不死有海鷗羣飛崇)
(祖登城西樓彈之無不折翼)明珠彈飛肉(太玄經云明珠彈於飛肉其得不復)泥丸(東方)
(朔對驃騎將軍難曰以金丸彈不如泥丸各有所用)彈生於古之孝子(吳越春秋陳音對越)
(王云弩生於弓弓生於彈彈生於古之孝子古者人民質朴死裹以白茅投之中野孝子不忍父母為禽獸所)
(傷則作彈以守之故古人歌之曰斷竹屬木飛土逐肉)孔以丸彈人(滕王元嬰以丸彈人觀其)
(走避則樂)彈巾(王凖為衛尉少卿以闘雞供奉禁中過駙馬都尉王繇以彈彈其巾折玉簮為樂)彈
捕得鳥(王世充羅取飛鳥書符命於帛繫鳥頸縱之有彈捕得鳥而獻者亦拜官)升樓彈射
(藩鎮王紹鼎升樓彈射路人以為樂)以狗馬彈射為樂(五代王仁裕少不知書以狗馬彈射)
(為樂)巧丸兒(韓愈詩遭逢巧丸兒)槐膠彈子(放懷集李少微子女頗多每退朝於庭樹撤槐)
(膠彈子數百枚令諸小兒争取之以為戱笑終日不倦戲已復收于篋)好彈射(徐敬業十餘歲好彈)
(射出雜俎)僧靈鑒善彈用洞庭沙岸下土炭末瓷末榆皮泔
澱紫礦細沙藤紙渴搨汁九味和齊手丸之陰乾(出酉陽雜)
(俎)鄭寅常詣靈鑒角放彈(鄭寅常詣靈鑒角放彈指一樹節其節目相去數十步曰)
(中之獲五千一發而中彈丸及射不破至靈鑒乃䧟節碎彈焉出酉陽雜俎)五發中心(建中初士)
(人韋生路逢一僧因與連鑣言論頗密僧指路謂曰此數里貧道蘭若郎君豈不能左顧乎士人許之行十餘)
(里不至日已沒韋生疑之素善彈乃密於靴中取張御彈懷銅丸十餘乃彈之正中其腦僧初若不覺又五發)
(中之僧始捫中處見僧方至一庄延韋生坐一廳中執韋生手曰貧道盗也君彈悉在手搦腦後五丸墜地焉)
(盖腦銜彈丸而無傷出酉陽雜俎)彈金丸(錢鏐每夕彈金丸于墻樓之外使宿直者畢應吳越備史)
挾彈章臺左(青雲少年子挾彈章臺左李白少年子)挾彈中鶴一目(祕書省内)
(薛稷畫鶴元和中韓公武挾彈中鶴一目時謂五絶南部新書)健犢須走車破環(劉公嘉話)
(丈人曰石季龍挾彈彈人其父怒其母曰健犢須走車破轅良馬須逸鞅泛駕然後能負重致遠盖言童稚不)
(竒不惠非異器也)
白孔六帖卷十四
