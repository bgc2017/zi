白孔六帖卷三十六唐白居易原本
宋孔傳續撰
帝德(一)祥瑞(二)
銘功(三)圖書(四)
封禪(五)巡狩(六)
朝會(七)聘(八)
御游(九)御宴(十)
藉田(十一)
帝德(一)
白孝理化成理定(制禮)教成悅隨(聖人順動而天下悅隨)欣戴
樂推悅服垂拱恭己灋天地之德聲教
無為不嚴而理勝殘去殺民猶支體以百姓
心為心百度惟貞九功惟序(水火金木土穀正德利用厚生謂之九功)
文治(文明)休明明備之朝(禮樂備也)天下和平(王道用成)天下為
公大同(同和平也)富有天下天子有善讓之於天覆載
所及(致之於升平)照臨所加(納之於仁壽)帝道(王猷)四時成(萬物覩)凝
命(正位凝命)表正萬邦誕膺(天命)無疆之休澤及四海
萬邦作孚帝命式於九圍守在四夷(天下有道)德配天
地(明並日月)納隍之慮解網之仁(湯王解網)無為而治泣辜
聰明天聽惟德動天承天之休蓋之如天
率土之濱(莫非王臣)罪己(禹湯罪己其興勃焉)天下自正海外有&KR0914;(言化)
(齊整也)作民父母建皇極立大中之德孔神武聖文冠
卓千古(長孫無忌帝嘗從容問曰朕聞君聖臣直人嘗苦不自知公宜面攻朕得失無忌曰陛下神武)
(聖文冠卓千古性與天道非臣等愚所及誠不見有所失)天下大治(魏徵帝納之不疑至是天下大)
(治蠻夷君長襲衣冠帶刀宿衞東薄海南踰嶺戶闔不閉行旅不齎糧取給於道帝謂羣臣曰此徵勸我行仁)
(義既效矣惜不令封德彝見之)清淨寡欲化被荒外(徵上疏曰陛下在貞觀初清淨寡欲)
(化被荒外)焚寶衣毁廣殿安處卑宮(又曰焚寶衣毁廣殿安處卑宮德之上也)不
悅聲色(魏謩上言陛下即位不悅聲色于今十年)好文辭(張說帝好文辭有所為必使視草)
太平無象(牛僧孺它日延英召見宰相曰公等有意於太平乎何道以致之僧孺曰臣待罪宰相不)
(能匡濟然太平亦無象今四夷不内擾百姓安生業私室無彊家上不壅蔽下不怨讟雖未及至盛亦足為治)
(矣而更求太平非臣所及)聰明寬厚(代宗聰明寬厚喜愠不形於色好學強記通易象)澤久
而愈深仁增而益高(柳宗元貞符曰十聖濟厥治孝仁平寬惟祖之則澤久而愈深仁增)
(而益高人之戴唐永永無窮)德邁羲黃(一品集陛下文德邁于羲黃武功高于周漢)英武
任賢寬仁厚物(吴武陵吴元濟叛武陵遺以書今天子英武任賢同符太宗寬仁厚物有玄宗)
(之度)靈武乞正位號(裴冕初冕在河西召還而道遇太子平涼遂從至靈武與杜鴻漸崔倚同)
(辭進曰主上厭于勤且南狩蜀宗社神器要須有歸今天意人事屬在殿下宜正位號有如逡巡失億兆心則)
(大事去矣凡五請卒見聽)動物悟人(裴劉贊帝王之將興其威靈氣焰有以動物悟人者也)上
恬下嬉(權德輿贊禍難已平上恬下嬉)叶氣嘉生薰為太平(循吏序)乾清
坤夷境落騫舉(韓愈元和聖德詩)垂旒黈纊匿瑕藏疾(陸相奏議蓋之)
(如天容之如地垂旒黈纊而黜其聰察匿瑕藏疾而務于包含不示威而人畏之如雷霆不用明而人仰之如)
(日月天子之德也)禹不自滿成不敢康(罔般于田不邇于色自閨壼以施王教由家道)
(而形國風會昌二年尊號冊文)祈玄祖而膏雨降祀靈岳而嘉穀登(同上)
攘剗祅凶復張太平(裴潾)萬㝢晏清(李華含元賦)四海寧一(柳宗)
(元四海寧一萬類蕃滋)海波不驚(李庾東都賦開元太平海波不驚)煙塵不動(劉軻)
(囊琛走道曾無虛日咫尺萬里烟塵不動)錢穀甲兵之問不至於廟堂(韓愈)風
揮日舒咸順號令(上)天戈所麾莫不寧順(潮州刺史謝表陛下即位)
(以來躬親聽斷旋乾轉坤關機闔開雷厲風飛日月清照天戈所麾莫不寧順)明照無私幽隱
必達(上)赫赫巍巍超今冠古(上)經營乎無為之業游息
乎混元之宮(上)地彌天區界軼海外(上)詫業發神豐編
照物(偕籍于堯典差光于大陽來鵠聖政頌)
祥瑞(二)
白惟德動天感于神明(書至德馨香感于神明)至德光大動于
天地戩穀大賚休徵嘉瑞禎祥福應史
不絶書有道則見天不愛其道(降甘露)地不愛其寶
(出醴泉)坤珍(降祉)呈祥瑞命式揚帝祉靈物(瑞圖)天降
茂祉(神表靈貺)非天私我皇家天地之心見表無疆之
休效靈白魚火烏(史記武王渡河中流白魚躍入于王舟鱗介兵象白者殷家尚)
(白明殷當授于周又有火覆于王屋流為烏)嘉穀(玄稷)金芝九莖(漢宣時嘉穀玄稷降于郡)
(國金芝九莖産於函德殿銅池中金芝色如金銅池承霤也)威鳳(鳳有威儀者)神雀山
呼萬歲(漢武封梁甫時)洛出九疇(洛出書孔安國云河圖即八卦是洛書即九疇是)非
煙飲醴(光武中元二年幸長安祠長陵還洛陽宮是時醴出京師郡國飲醴者痼疾皆愈獨眇蹇)
(者不差)華平(朱草)蓂莢(日歷得其分則蓂莢生)慶雲(卿雲)浪井(典略曰浪井不鑿而)
(成孫氏瑞圖曰浪井不鑿而成者清淨則水流有仙人至或云神鼎丹甑醴泉浪井為大瑞)式(云麟鳳鸞)
(龍騶虞白澤神馬為大瑞隨即奏之應奏不奏杖八十又式云玄珠明珠玉英曰白玉赤文紫玉黃鐵金縢並)
(為上瑞又云秬黍嘉禾芝草華木並為下瑞)三秀(五雲)野穀旅生野蠶成繭(光武)
(時)異畝同穎(唐叔得禾)連理景星常見(可以夜作)皇道無為(帝德)
(有象)日再中晉羅含(在任有白雀棲集堂宇及致仕還家階庭忽蘭菊叢生以為德行之)
(感)孔二龍之符(高祖皇后竇氏始太宗生有二龍之符后於諸子中愛視最篤)飛雉數
集宮中(禇遂良立晉王為皇太子時飛雉數集宮中帝問是何祥也遂良曰昔秦文公時有侲子化為)
(雉雌鳴陳倉雄鳴南陽侲子曰得雄者王得雌者霸文公遂霸諸侯始為寶雞祠漢光武得其雄起南陽有四)
(海陛下本封秦故雄雌並見以告明德帝悅曰人之立身不可以無學遂良所謂多識君子哉)三月大
雨雪羣臣入賀(王求禮長安元年三月大雨雪鳳閣侍郎蘇味道等以為瑞率羣臣入賀求禮)
(讓曰宰相爕和隂陽而季春雨雪乃災也果以為瑞則冬月雷詎為瑞雷邪味道不從求禮以瑞何感而來)
以符瑞自神取山川草樹名有武字者裒類以聞(姚璹貶桂)
(州長史后方以符瑞自神璹取山川草樹名有武字者以為上應國姓裒類以聞后大悅)新豐山因
震突出(則天皇后武氏臨朝新豐有山因震突出太后以為美祥赦其縣更名慶山)改元五
鳳(竇建德冬至大會僚吏有五大鳥集其宮羣鳥從之又宗城人獻元圭一孔德紹曰昔天以是授禹今瑞)
(與之侔國宜稱夏建德然之改元五鳳)嘉禾(代宗立為皇太子初太子生之歲豫州獻嘉禾於是以為)
(祥乃更名豫)嘉符瑞事(岑長倩武后擅位嘉符瑞事羣臣争言之長倩懼間亦開陳)瑞石
(李嶠武后時汜水獲瑞石嶠為御史上皇符一篇為世譏薄)柳宗元貞符曰(商之王以桑穀)
(昌以雉雊大宋之君以法星壽鄭以龍衰魯以麟弱白雉亡漢黃犀死莽惡在其為符也)猫鼠同乳
(崔祐甫會朱泚軍中猫鼠同乳表瑞詔示衮衮率羣臣賀祐甫獨曰可弔不可賀詔使問狀對曰臣聞禮迎猫)
(為其食田鼠以其為人去害雖細必錄今猫受畜於人不能食鼠而反乳之無乃失其性邪)休符佳
瑞(元結時議休符佳瑞相繼而有)乾符坤珍(唐文粹張說封禪頌乾符坤珍千品萬類)雲物
告符(張曲江龍池頌木火更主雲物告符有若狼銜鈎魚躍舟素靈出黃星見)蝸迹成天(睿宗)
(為冀王時寢壁間蝸迹成天字掃之數日如初及即位雕玉鑄金為蝸形置道釋像前酉陽雜俎)大瑞
則百官詣闕奉賀(凡景雲氣慶雲為大瑞其名物六十有四白狼赤兔為上瑞其名物三十)
(有八蒼烏朱鴈為中瑞其名物三十有二嘉禾芝草木連理為下瑞其名物十四大瑞則百官詣闕奉賀餘瑞)
(歲終員外郎聞有司告廟百官志)
銘功(三)(即封禪)
白咸五登三七十二家北里之禾一茅三脊(史記)
(自古受命曷嘗不封泰山禪梁甫者七十二家北里之禾以為盛一茅三脊以為籍)助天報地(太山)
(萬物之始封太山助天之高禪梁甫報地之厚也)山呼萬歲(漢武時禪嵩山有呼萬歲之聲三乃)
(以三百戸封為祠戶)漢武勒而虛美相如有請封禪書頌踐
三五之遥跡踵八九之遐武(文選八九謂七十二君也)白雲起封中
(史記漢武封太山白雲起封中)雲氣成宮闕(後漢光武封泰山雲氣成宮闕)探策(風俗通曰)
(封太山者說山上有金匱玉策能知人壽修短漢武探策得十八因倒讀八十其後果壽八十)升中(禮因)
(天事天因山升中于天)於皇時周陟其高山(詩)壇高廣刻石辭(武紀)
(孟康注王者功成化定告成功於天封崇也助天之高刻石紀績有金策玉面金泥玉檢之封應劭曰封者壇)
(廣十二丈高三丈階三等必於其上示崇高也刻石紀績立石三丈一尺辭曰事天以禮立身以義事親以孝)
(育人以仁四守之内莫不為郡縣八蠻四夷咸來貢職與天無極人民蕃息天祿永得上玄酒而爼生魚下禪)
(梁甫祀地主示增廣也此古制成帝封廣一丈二尺有縢書祕語師古曰封上於山而下禪祭於地主也)禪
云亭(管仲曰封禪者七十二家所記十有二無懷封太山禪云亭黃帝禪云亭)誰敢欺天(後漢)
(建武中羣臣言宜封禪詔曰百姓怨氣滿腹誰敢欺天)汗出(魏蔣濟上疏請封禪詔曰聞斯言汗出流)
(足)嵩高六合之中何必太山(袁子正論云)孔造天樞著功德
(姚璹后造天樞著己功德命璹為使董督之功費浩廣見金不足乃斂天下農器并鑄以功賜爵)揭碑
盧龍(張仲武請以本軍擊回鶻詔拜仲武副大使會回鶻特勒那頡啜擁赤心部七千帳逼漁陽仲武使)
(其弟仲至與别將游奉寰等率銳兵三萬破之回鶻遂衰名王貴種相繼降捕幾千人仲武表請立石以紀聖)
(功帝詔德裕為銘揭碑盧龍以告後世)神武雄斷智出無方(陛下神武雄斷智出無方)
(震天威以霆聲掃獯戎而瓦解贊皇集進紀聖功碑)豈比周穆犬戎之征荒服不
至漢武馬邑之伐羣帥無功(同上)紀軒后之功(徒知竭思)叙唐
堯之德(終愧難名)漢武臺刻石紀功(太宗本紀貞觀十九年敗高麗九月癸未班師)
(十月丙辰皇太子迎謁于臨渝關戊午次漢武臺刻石紀功)天樞置端門外(則天皇后武氏)
(武三思等請作天樞紀太后功德乃使納言姚璹護作乃大裒銅鐵合冶之署曰大周萬國頌德天樞置端門)
(外其制若柱度高一百五尺八面面五尺冶鐵象山為之趾負以銅龍石鑱怪獸環之柱顛為雲蓋出大珠高)
(丈圍二之作四蛟度丈二尺以承珠其趾山周百七十尺度二丈無慮用銅鐵二百萬斤乃悉鏤羣臣蕃酋姓)
(名其上)
圖書(四)
白握乾符披皇圖稽帝文俯叶河圖之靈(並見文選)
河出馬圖(明王之理天下也天不愛其道地不愛其寶故河出馬圖謂龍馬負圖也)有道則
見受命之符龍馬出圖於河(伏羲觀之以畫八卦)神龜負書
於洛(夏禹負之以成九疇)錫禹(尚書云天乃錫禹洪範九疇彝倫攸敘)藏氣䜟緯
河洛開奥(符命用出文選)玄德升聞(皇天眷命)秘文後漢荀卿臨
終戒子統曰(吾綈祑中有先祖所傳祕記為漢家所用爾其修之統遂學焉朝廷多訪之)以
䜟命官(見司空門)尹敏(通博經史帝使校圖䜟敏增之曰君無可為輔帝不罪亦以沉滯)孔
姓名已著謠籙(許世緒并州人知隋將亡請唐公曰隋政不綱天下搖亂姓名以著謠籙)名
在圖籙(竇抗與高祖少相狎及楊玄感反謂高祖曰為我先耳李氏名在圖籙天所啓也)符䜟
(楊嗣復帝問符䜟可信乎何從而正嗣復曰漢光武以䜟决事隋文帝亦喜之故其書蔓天下班彪王命論有)
(所引述特以止賊亂非重之也李珏曰治亂宜直推人事帝曰然)大雲經(則天武氏拜薛懷義鄂國)
(公令與羣浮圖作大雲經言神皇受命事春官尚書李思文詭言周書武成為篇辭有垂拱天下治為受命之)
(符后喜皆頒示天下)唐應為金德(裴光廷時有建言唐應為金德者中書令蕭嵩請百官普議光)
(廷以唐符命表著天下久矣不可改亟奏罷之)陳符命(宗楚客常諷右補闕延禧陳符命以媚帝曰唐)
(有天下當百世繼周陛下承母禪周唐一統其符兆有八天皇再以陛下為周王是在唐興周則天立陛下為)
(皇太子是在周興唐一也天后立文王廟二也唐同泰洛水圖云永昌帝業三也䜟曰百代不移宗四也孔子)
(曰百世繼周五也桑條歌應二聖在位九十八年而子孫相承九十八世六也乃二月慶雲五色天應以和七)
(也六月九日内出瑞蒜八也起則天為一世聖朝為二世後子孫相承九十八其數正滿百世唐之歷乃三千)
(餘年帝大喜)受命之符(仲尼敘書於堯曰克明俊德於舜曰濬哲文明於禹曰文命祗承于帝於)
(湯曰克寬克仁彰信兆民於武王曰有道曾孫稽揆典籍信哉唯兹德實受命之符柳文)唐公名在
圖籙(柳楚賢大業中為河北縣長高祖兵興堯君素據郡固守楚賢說曰隋之亡天下共知唐公名在圖)
(籙動以誠信豪英景赴天所贊也君子見幾而作俟終日邪君素不從楚賢潜行自歸)牛繼馬(元行)
(冲初魏明帝時河西柳谷出石有牛繼馬之象魏收以晉元帝乃牛氏子冐司馬姓以著石符行冲謂昭成帝)
(名犍繼晉受命獨此可以當之)圖緯(姜謩薛舉寇秦州以謩山西豪望詔安撫隴外委以便宜將行請曰)
(公天人之望已屬宜膺圖緯光有神器謩老矣恐先朝露幸一見踐祚死不恨高祖嘉納)受河圖而
定王籙(在昔黃帝受河圖而定王籙宓羲得神著而垂皇策堯配璇璣玉衡以齊七政繼成六德文王)
(獲赤雀丹書而演道定謨予亦以謂禹探其穴得開世之符見文粹禹宂碑銘鄭魴)天寶符(出開天傳)
(唐開元末於弘農古函谷關得寶符白石赤文正成桑字識者解之云桑者四十八所以符聖人御歷之數也)
(及帝幸蜀之來歲正四十八年)龍負圖而大舜登狼銜鈎而后殷昌(元圭)
(錫於夏禹赤伏歸於漢光應運協符希代稱寶張說頌)通玄受䜟步秘策(則天皇后傳治)
(銅匭北曰通玄受䜟步秘策)
封禪(五)
白登封降禪齊乎黃軒(文選)登岱勒封與黃比崇(黃帝)封岱
勒成(以紀太平之功)玉牒石紀(金字)閉以玉檢(封以金泥)紀聖號(編金冊)
紀禪告成紀德銘功孔封禪大使(李勣帝東封泰山為封禪)
(大使)贊圖封禪事(竇封玄居位數年贊圖封禪事與李勣皆為使)劉祥道(為司禮太常伯)
(高宗封泰山有司請太常卿亞獻光祿卿終獻祥道建言三代六卿重故得佐祠漢魏以來權歸臺省九卿為)
(常伯屬官今封岱大禮不以八座用九卿無乃徇古名忘實事乎帝可其議以司徒徐王元禮亞獻祥道終獻)
(也)四國酋長赴會(劉仁軌及封太山仁軌乃率新羅百濟儋羅倭四國酋長赴會天子大悅)
封禪者所以告成功也(裴光庭玄宗有事岱宗中書令張說以天子東巡京師空虛恐)
(夷狄乘間竊發議欲加兵守邊召光庭與謀對曰夫告成功者德無不被人無不安萬國無不懷今將告成而)
(懼夷狄非昭德也大興力役用備不虞非安人也方謀會同而阻戎心非懷遠也此三者名實乖矣)倡封
禪議(張說倡封禪議受詔與諸儒草儀多所裁止)禮既畢行物亦隨耗(元稹策明)
(皇即位任姚宋而右賢能也雖禹湯文武之俗不能過焉四十年間刑罰不試人用滋殖四海大和於是舉升)
(中告禪之儀則封太山而秩嵩華念歲巡時邁之典則去咸鎬而朝洛陽禮既畢行物亦隨耗)果得相
如草仍餘封禪文(李百哭蔣微君)東巡泰山奏功皇天(韓愈潮州刺史)
(謝上表宜定樂章以告神明東巡泰山奏功皇天具著顯庸明示德意使永永年代服我成烈)李百藥
勸封禪表(六宗五帝禋祀惟永名山大川饗祀無輟)又(伏願御六氣之辨順四序之和升彼岱宗)
(具新盛禮聽萬歲之迭饗紹千載之遐蹤)大號(柳宗元貞符曰漢用大度克懷于有氓而其臣妾乃小取)
(虺蛇上引天光推類號休用誇誣于無知氓增以騶虞神鼎脅敺縱踴俾東之太山石閭作大號謂之封禪皆)
(尚書無所有)岑文本勸封禪表(禋六宗而報上帝班五瑞而朝諸侯)撰玉牒眞
紀(謝偃撰玉牒眞紀以勸封禪)禪梁甫(蘇頲吐蕃盜邊諸將數敗虜益張秣騎内侵帝怒欲自將)
(兵討之頲復上言陛下發定禍亂方當深視高居制禮作樂禪梁甫登空峒何至厭天居祍金革為一日之敵)
封禪書(房琯開元中作封禪書說宰相張說說竒之奏為校書郎)四十六事之著明
七十二封之可識(表䜟記奏河圖四十六事之著明登泰山禪梁甫七十二封之可識嵩山)
(啓母廟碑文粹崔融)以周公之故將孔子之後(文粹蘇頲東封朝覲頌序國鄒魯家)
(洙泗乘汶野而圖記可知指泮林而頌聲不墜以周公之故將孔子之後翹然希王者之屬車聖人之清蹕大)
(禋旅之數重褒成之祿墳作四而藉言七也)行七十二君壇迹(太宗已平突厥而年穀屢)
(豐羣臣請封太山太宗初頗非之已而遣中書侍郎杜正倫行太山上七十二君壇迹唐禮志)封禪議
(左僕射房玄齡特進魏徵中書令楊師道博採衆議奏上之其議曰為壇於太山下祀昊天上帝壇之廣十二)
(丈高丈二尺玉牒長一尺三寸廣厚五寸玉檢如之厚減三寸其印齒如璽纏以金繩五周玉策四皆長一尺)
(三寸廣寸五分厚五分每策皆五簡聮以金昊天上帝配以太祖皇地祗配以高祖已祀而歸格于廟盛以金)
(匱匱高六寸廣足容之制如表函纏以金繩封以金泥印以受命之璽而玉牒藏于山上以方石三枚為再累)
(纏以金繩封以石泥印以受命之璽其山上之圓壇土以五色高以天廣五丈四面為一階天子升自南階而)
(封玉牒已封而加以土築為封高一丈二尺廣二丈其禪社首亦如之其石檢封以受命璽而玉檢别製璽方)
(一丈二分文如受命璽以石距非經不用又為告至壇方八十一尺高三尺四出陛以燔柴告至望秩羣神遂)
(著于禮其他降禪朝覲皆不著)乾封元年封泰山(高宗乾封元年封泰山為圓壇山南四里)
(如圓丘三壝壇上飾以青四方如其色號封祀壇玉策三以玉為簡長一尺二寸二分厚三分刻而金文玉匱)
(一長一尺三寸以藏上帝之冊金匱二以藏配帝之冊纏以金繩五周金泥玉璽璽方一寸二分文如受命璽)
(石䃭以方石再累皆方三尺厚一尺刻方其匱䃭旁㢮檢刻深三寸三分闊一尺當繩刻)(以容玉三分闊)
(一寸三分石檢十枚以檢石䃭皆長三尺闊一尺厚七分印齒三道皆深四寸當璽方五寸當繩一寸五分檢)
(立於䃭旁南方北方皆三東方西方皆二去䃭隅皆一尺䃭纏以金繩五周封以石泥距石十二分距䃭隅皆)
(再累皆闊二尺長一丈斜刻其酋令與䃭隅相應又為壇於山上廣五丈高九尺四出陛一壝號登封壇玉牒)
(玉檢石䃭石距玉匱石檢皆如之為降禪壇於社首山上八隅一成八陛如方丘三壝上飾以黃四方如其色)
(其餘皆如登封其議略定而天子詔曰古今之制文質不同今封禪以玉牒金繩而瓦尊匏爵秸席宜改從文)
(於是昊天上帝褥以蒼地祗褥以黃配褥皆以紫而尊爵亦更焉)刊定儀注(玄宗開元十二年四)
(方治定歲屢豐稔羣臣多言封禪中書令張說又固請乃下制以十三年有事太山於是說刊定儀注)立
圓壇於山上廣五丈高九尺(土色各依其方又於圓壇上起方壇廣一丈二尺高)
(九尺其臺四面為一階)積柴為燎壇於圓臺之東南(量地之宜柴高一丈二尺)
(方一丈開上南出戸六尺)為民祈福(玄宗問前世何為祕玉牒賀知章曰玉牒以通意於天前代或)
(祈長年希神仙旨尚微密故外莫知帝曰朕今為民祈福無一祕請即出玉牒以示百僚)其登山也
為大次於中道止休三刻而後升其已祭燔燎(侍中前跪稱具)
(官臣某言請封玉冊皇帝升自南陛北向立太尉進昊天上帝神座前跪取玉冊置於案以進皇帝受玉冊跪)
(内之玉匱纏以金繩封以金泥侍中取受命寶跪以進皇帝取寶以印玉匱侍中受寶以受符寶郎太尉進皇)
(帝跪奉玉匱授太尉太尉退復立太常卿前奏請再拜皇帝再拜退入于次太尉奉玉匱之案於石䃭南北向)
(立執事者發石蓋太尉奉玉匱跪藏於石䃭内執事者覆石盖檢以石檢纏以金繩封以石泥以玉寶遍印引)
(降復位帥執事者以石距封固又以五色土圜封其配座玉牒封於金匱皆如封玉匱太尉奉匱從降俱服位)
(以金匱内太廟藏於高祖神堯皇帝之石室其禪于社首皆如方丘之禮)雷公伐鼔(杜甫西岳賦雷)
(公伐鼔而揮汗樂師拊石而具發)七十二君罕能兼之(封禪之事獨軒轅氏得之夫七)
(十二君罕能兼之其餘或蹶踣風雲碑版祠廟終么麽不足進數)告成上云亭考古垂
矩彠(韓愈聯句)神位(往古封禪之文皆闕不載其玉檢文亦祕代莫得知開元十三年上封太山乘)
(馬直造山頂亦有一二大臣得從焉其玉檢文為蒼生祈福當時不祕人得以知之矣)開元十三
年十月封祀泰山去山距五里西去社首山三里(帝以靈山)
(清潔不欲多人上欲初獻於山上壇行事亞獻終獻於山下壇行事召禮官學士賀知章講儀注因問知章等)
(奏曰昊天上帝君位五方精帝臣位帝號雖同而君臣各異陛下享君位于山上羣臣祀臣位于山下誠足以)
(垂範來葉為變禮之大者也禮成于三初獻亞終合於一處於是五獻悉於山上行事其五方帝及諸神座於)
(山下壇行事玉牒詞曰有唐嗣天子臣某敢昭告于昊天上帝天啓李氏運興土德高祖太宗受命立極高宗)
(升中六合殷盛中宗紹復繼體不定上帝眷祐錫臣忠武底綏内難推戴聖父恭承大寶十有三年敬若天意)
(四海晏然封祀岱岳謝成于天子孫百祿蒼生受福庚寅祀昊天上帝于山上封臺之前壇高祖神堯皇帝配)
(享焉又為其銘曰維天生人立君以理維君受命奉天為子代去不畱人來無已德凉者滅道高斯起赫赫高)
(祖明明太宗爰革隋政奄有萬邦罄天張宇畫地開封武稱有截文表時雍高宗稽古德施周溥茫茫九夷削)
(平一鼓禮備封禪功齊舜禹巖巖代宗衍我神主中宗紹運舊邦惟新恭己南面氤氲化淳告成之禮畱諸後)
(人緬余小子重基五聖匪功成高匪德務盛欽若祀典丕承永命至誠動天福我萬姓古封太山七十二君或)
(禪繹繹或禪云云其迹不見其名可聞祗通文祖光昭舊勲方士永誕儒書不足佚后求仙誣神檢玉秦災風)
(雨漢汗編錄德未合天或承之辱道在觀政名非從欲銘心絶巖播告羣岳通典)禪草遺忠空
留茂陵之下(文粹韓休蘇頲集序)藩夷酋長入仗内(吕向從帝東巡帝引頡利)
(發及藩夷酋長入仗内賜弓矢射禽向上言鴟梟不鳴未為瑞鳥豺狼雖伏不曰仁獸况突厥安忍殘賊莫顧)
(君父陛下引内從官陪封禪盛禮使飛鏃於前荆卿詭動何羅竊發逼嚴蹕冒清塵縱醢單于汗穹廬何以塞)
(責帝順納)東封詔張說撰刻(張說倡封禪儀多所裁正)天意未合(唐禇遂良帝將)
(有事泰山至洛陽星孛太微犯郎位遂良諫曰陛下撥亂反正功越古初方告岱宗而彗輒見此天意有所未)
(合)封禪之義有三(三者何一位當五行圖籙之序二時會四海昇平之運三德具欽明文思)
(之美張說封禪頌)藉三脊(盛六德不召斯至擁休之類如山則委曷用而祕蘇頲頌)
巡狩(六)
白王有巡狩(省四方也傳)以大習之(大習朝會之禮)展義(天子非展義不巡狩)
(注所以宣布德義)卜征(又曰先王卜征五年注先巡五年而卜吉凶也征巡狩也)歲習其祥
祥習則行(五年五卜皆吉則行)小有述職(大有巡功)時巡(書曰又六年王乃時巡注)
(十二年一巡以時而巡)先王以省方觀民設教(易觀卦)宣皇明以燭
幽究皇儀展帝功乘六龍翠蓋遲遲(並文選)備灋
駕上順天時(旁求人瘼)必蹕(禮)言觀其旂東巡(虞書二月東巡)
(狩至于岱宗柴注岱宗泰山也燔柴以告天)肆覲東后(遂見東方之君)南巡(五月南巡狩至)
(于南岳如岱禮)西巡(八月西巡狩至于西岳如初)朔巡(十有一月朔巡狩至于北岳如西禮朔北)
(也)歸格于藝祖用特(五載一巡狩羣后四朝)東征(西怨湯書)奚獨後予
(怨者辭也)攸徂之民室家相慶曰徯我后后來其蘇(蘇息也)撫
萬邦巡侯甸(周書成王)成有岐陽之蒐穆有塗山之會(皆示諸侯)
(禮也)時邁巡狩(告祭柴望詩)大明黜陟(黜陟幽明)膳以犢(禮天子適諸侯諸侯)
(膳以犢貴誠也)陳詩觀風命市納賈(以觀人之好惡)春省耕而補不
足(秋省歛而助不給)偽遊雲夢(漢高祖擒韓信)望幸明黜陟之分(則有)
(巡功)崇望秩之儀(是稱展義)述邦職以省方(觀人風而展義)周禮掌舍
(掌王)會同(之舍設梐)枑再重(注梐枑行馬也)設宫車轅門(注謂王行止宿險阻之處)
(備非常次車以為藩則御車以為其表門)為帷宫則設旌門(注謂晝止若食其張帷為宫則)
(樹旌以表門)無宫則供人門(注謂王行有逢遇若住游觀陳列周衛則立長大人表門也)
西成之望既登(陳巡之禮斯備)將順其動無逆於時五載一
巡(自東而北)問其百年視其三老(每巡狩皆歲視老三公致仕之老明其三德三德者)
(至德孝德敏德也)孔幸東都(禇無量開元五年帝將幸東都無量上言昔虞舜之狩秩山川徧羣)
(臣漢孝景祠黃帝橋山孝武祠舜九疑高祖過魏祭信陵君墓過趙封樂毅後孝章祠桓譚冢願陛下所過名)
(山大川邱陵墳衍古帝王賢臣在祀典者並詔致祭)偃翠華而徘徊(建中末德宗南狩偃翠華)
(而徘徊簫勺之音洽于巴漢劉禹錫山南西道節度使廳壁記)黃屋順動狩于巴梁(建中)
(四年京師急變黃屋順動狩于巴梁公徒步間道以歸王所奚公神道碑同上)單車詣行在所
(文粹皇居失守大駕東狩太傅許公正皇儲立母后朝廷乂安單車詣行在所肉袒徒跣雪泣上言曰廟主不)
(行陵寢不告蒼黃順動莫知攸往况西無正名之伐東異省方之行南征無復國之期北濟乏召君之慮當關)
(右不遠王畿未虧巡狩之名免負出君之恥乃睠是邦因駐清蹕文粹少華山佑順侯碑唐鄴)馳洛邑
騖襄城(文粹嵩山啓母碑省方巡狩舉星畢曳雲稍召風伯以清塵命山靈而護野馳洛邑騖襄城崔)
(融)詔蹕鳴鸞(文粹少姨廟碑楊烱譔詔蹕鳴鸞巡漢皇之中嶽)告於其方之州
(天子巡狩告於其方之州曰皇帝以某月巡狩各修乃守考乃職事敢不儆戒國有常刑唐禮樂志)問高
年(將發告于圓丘前一日皇帝齋如郊祀告昊天上帝又告于太廟社稷具大駕鹵簿所過州縣刺史令候)
(於境通事舍人兼制問高年祭古帝王名臣烈士既至刺史令皆先奉見將作築告至圓壇於嶽下四出陛設)
(昊天上帝配帝位天子至執事皆齊一日明日望於嶽鎮海瀆山川林澤邱陵墳衍原隰所司為壇)肆覲
(明日乃肆覲將作於行宫南為壝三南陛之西文武官次門外東西刺史令次文官南蕃客次武官南列輦路)
(壇南文官九品位壝東南武官西南相向刺史令位壇南三尺庭一蕃客位於西又設門外位建牙旗於壝外)
(黃麾大仗屯門鈒戟陳壝中吏部主客戸部贊羣官客使就門外位刺史令贄其土之實錦綺繒布皆五兩為)
(束錦以黃帊常貢之物皆篚)獻壤奠(戸部導貢物入刺史前龜首之金次之丹漆絲纊四海九州之)
(美物重行陳執者退就東西文武前側立通事舍人導刺史一人解劒脫舄執贄升前北向跪奏官封臣姓名)
(敢獻壤奠遂奠贄舍人跪舉以東授所司刺史劔舄復位)日轡(日轡方旋張說封禪頌)幸東京
將親征(蘇源明史思明陷洛陽有詔幸東京將親征源明上疏極諫天子順動人皆幸之之謂幸人皆)
(病之之謂不幸)請先謁陵廟而即宮(顔眞卿改尚書右丞帝自陜還眞卿請先謁陵廟而)
(即宮宰相元載以為迂眞卿怒曰用捨在公言者何罪然朝巡事豈堪公再破壞邪載銜之)五狩朝
恒岱(韓愈聮句)
朝會(七)(制朝儀)(不朝附)
白周禮春見曰朝夏見曰宗秋見曰覲冬見曰遇時見
曰會殷見曰同(春朝圖天下之事秋覲以比邦國之功夏宗以陳天下之謀冬遇以協諸侯之)
(慮時會以發四方之禁殷同以施天下之政)九賓之儀(自公侯至士也)三揖之禮(天子)
(當陽云云)聲明文物端旒(負扆)來王九品陳儀(四方述職)恭己
南面垂拱咸造勿褻在王庭(造至也褻慢也)畢會和見
(書和見事于周)朝而獻功於是有容貌采章朝會禮之經也
周康有酆宮之朝穆有塗山之會(皆視諸侯禮也)講禮(傳曰諸侯歲聘)
(以志業間朝以講禮)再朝而會(以示威也)五服(有辟)六年五服一朝大明
黜陟(周書)駿犇和會無敢不庭(罔有後至)肅穆退朝正位
(正君臣之位)辨色(禮曰朝辨色始入注羣臣皆辨色乃入朝也)視朝(君日出而視朝)慢朝
(懈位)趣朝於鳳闕(就列於鵷行)會以訓上下之則朝以正班爵
之義帥長幼之敘禹會諸侯於塗山執玉帛者萬國
天子無事與諸侯相見曰朝禁慢朝錯立族譚
者(周禮皆謂不肅敬者)有疾(魏鍾繇元帝時有疾拜起不便時華歆亦以高年疾病朝見皆便載輿虎)
(賁士輿上殿就座是後三公有疾以為故事)有度(霍光每出入下殿進止有常度)一二臣衞
敢執壤奠(書)韓侯入覲以其介圭(詩)庭燎之光(君子至止鸞聲)
(鏘鏘)諸侯朝正於王(傳)王覲為可(石碏謂州吁云云)述職(諸侯朝天子曰)
(述職)名位有數(車服有庸)方明(儀禮覲禮曰諸侯覲於天子為宫方三百步四門壇十有二尋)
(深四尺加方明於其上方明者木方四尺設六色東青南赤西白北黑上玄下黃設六玉上圭下璧南璋西琥)
(北璜東圭注云深高也四時朝覲受於此時會殷同也宫謂櫃土為壇以象牆璧為宫於國外春會同於東方)
(夏南方秋西方冬北方夫方明者上下四方之神所謂神明也會同而盟明神監之則謂天之司盟猶宗廟之)
(有主王巡狩至岳下諸侯亦為入宫以見之)朝既盈矣(昌矣)高皇帝之朝巡(鄧通)
(方倖在上傍怠慢丞相申屠嘉入曰朝廷之儀不可不肅罷朝召通曰高皇帝之朝巡小臣不敬當斬帝使赦)
(通曰此吾弄臣也)將朝尚早(趙宣子盛服將朝尚早坐而假寐)孔張失位違
位(越班)委積膳獻餐牽敝器(周禮宰夫凡朝廷會同賓客以禮之灋掌其委積膳獻飲)
(食賓牢賜之餐牽與其陳數)庭實旅百玉帛相見(謂好會也)諸侯麕至
(麕羣也)庭争相叱(後漢詔議還北虜生口公卿皆言不宜還司徒桓虞改議安帝從鄭弘第五倫)
(皆悵之弘欲激厲虞因大言曰當還者皆不忠虞廷叱之倫皆作色司肄奏謝詔云云何尤而謝)又(張酺)
(孟侯太尉與司隸晏稱共謝闕下酺因責譲稱其辭語不遜酺遂廷叱之司徒吕蓋奏酺位三司知公門宜屏)
(氣以領詔命反作色大言云云遂策免)制朝儀叔孫通(與弟子徵魯諸生共起朝儀習)
(之月餘會十月諸侯朝百官各以次陳列臚句傳皇帝輦出房闥帝曰吾乃知皇帝之貴)朝有著定
(著定列位之處)會有表(表亦位也)表著之位(所以昭事序)脩其班制(禮)鵷
行(鳳闕)官由位序(朝以禮成)君召(語曰君命召不俟駕行矣禮曰在官不俟屨在外不俟車)
九儀(大行人以九儀辨諸侯之位)偏駕不入王門(儀禮入王門乘墨車)陵三軍
者或懼於朝廷之儀左九棘(孤卿大夫位焉)右九棘(公侯伯子男位)
(焉此周禮外朝之位)鞭呼(司士率其屬以鞭呼趨朝且辟禁慢朝錯立)族譚(禁慢朝錯立族譚者)
輟朝而顧(不有異事必有異慮)朝言不及犬馬濟濟翔翔(朝廷之美)
左嘉石(右胏石)鞠躬外蕃朝(漢宣甘露年匈奴呼韓耶單于欵五原塞願奉國珍)
(朝詔議班次有司曰聖人之禮先京師後諸夏先諸夏後夷狄陛下聖德充塞單于嚮風奉珍朝賀自古未之)
(有禮儀宜如諸侯王位下蕭望之以為聖人正朔不及四夷外而不内宜待客禮後不至不為叛臣宜以客禮)
(待之位次諸侯王上詔從之)大行臚句傳(傳語告下曰臚下告上曰句大行今鴻臚也)問
朝儀(後漢竇融將會大軍先遣從事問會見之儀時軍旅之世帝聞融禮儀甚善之宣告百寮)三公
領兵入見(魏世語曰舊制三公領兵入見皆交戟义頸而後前太祖將討張繡入見天子始復此制)
帶劔入(後漢梁冀帶劒入省尚書張凌呵叱令出冀跪拜謝凌凌不應因劾奏詔以一歲俸贖罪)設
燈(魏武都鄴正會文昌殿用漢儀又設百華燈乃召諸計吏前受戒勑於階下)設白獸樽(見納)
(諫門注)差次功位(漢高后欲差次列侯功以定朝位)優異(漢詔蕭何劒履上殿入朝不趨)
(贊拜不名)又(後漢包咸為大鴻臚每進見賜以几杖入屏不趨贊事不名經傳有疑輟遣小黃門就舍即問)
王入朝(後漢東平王蒼入朝既至升殿乃拜天子親答之其後諸王入宮轉以輦迎至省閣乃下蒼以)
(受恩禮過不安上疏辭)不朝貶爵削地六師移之(孟子諸侯朝天子曰述職)
(一不朝則貶其爵再不朝則削其地三不朝則六師移之)召君(傳晉侯召王以諸侯見且使王狩仲尼曰)
(以臣召君不可以訓)戮防風(禹會諸侯於塗山防風氏後至禹乃殺之)賜吴王几杖(漢文)
(帝時吴王濞詐病不朝賜之几杖務以德化)不朝之間無歲不聘(鄭太叔謂楚人曰)
坐家視事(何澄為僕射以疾辭詔聽不朝坐家視事)不能造朝(孟子齊宣王使人召孟子)
(孟子曰不幸而有疾不能造朝)奴上朝謁(漢霍雲當朝請數稱病而私出多從賓客張圍黃山苑中)
(蒼頭奴上朝謁莫敢譴者)孔著位不肅(唐臨再遷侍御史大夫韋挺責著位不肅明日挺越次與)
(江夏王道宗語臨進曰王亂班道宗曰與大夫語何至爾臨曰大夫亦亂班挺失色衆皆悚伏)入朝(張茂)
(昭為節度使入朝為帝從容言河朔事帝悚聽曰恨見卿晚)請舉宗還朝(入兼太子太傅乃請)
(舉宗還朝表數上帝乃許比鎮遣客間說皆不納詔左庶子乘驛往代茂昭奉兩州符節管鑰圖籍歸之先勑)
(妻子上道戒曰吾使而曹出易庶使後出不為汙俗所染未半道迎拜兼中書令)宵衣(李德裕上丹扆)
(六箴其一曰宵衣諷視朝希晚也)朝麟德殿(田洪正同門下平章事是歲來朝麟德殿眷勞殊等)
朝會禮之本(柳冕朝會禮之本漢法三載上計以會課最聖唐稽古天下朝集三考一見皆以十)
(月上計京師十一月禮見會尚書省應考績事臣忝牧圉之寄憤不朝之臣思一入覲率先天下使君臣之義)
(親而不疎朝覲之禮廢而復舉德宗許還)賦朝天行(張建封貞元四年拜御史大夫徐泗濠節度使)
(十三年來朝赴大夫班以示殊寵建封賦朝天行以獻)寒生千門裏日照雙闕間
禁旅下成列爐香起中天輝輝覩明聖濟濟行俊賢(韋應)
(物觀朝詩)朝覲國家大禮(柳冕鄉國人情之不忘也闕庭臣子所戀也朝覲國家大禮也三者)
(臣之大願累上表其辭哀切)月視朝纔三四(韋處厚方天子荒暗月視朝纔三四處厚入見)
(即自陳有罪願前死以謝帝曰何哉對曰臣昔為諫官不能死争使先帝因畋與色而至不壽於法應誅然所)
(以不死者陛下在春宮十有五矣皇子方襁褓臣不敢避死亡之誅帝大感悟)記諸侯朝覲(顔眞)
(卿希烈僣稱帝使問儀式對曰老夫耄矣曾掌國禮所記諸侯朝覲耳)未嘗會朝(陸贄上書自安)
(史之亂朝廷因循涵養而諸方自擅攘地未嘗會朝)陽墮笏趣意野耄(司空圖遷洛陽詔圖)
(入朝圖陽墮笏趣意野耄乃聽還)五日一見謂之起居(李琪自唐末喪亂朝廷之禮壞)
(天子未嘗視朝而入閤之制亦廢常參之官日至正衙者聞傳不坐即退獨大臣奏事日一見便殿而侍從内)
(諸司日再朝而已明宗初即位乃詔羣臣五日一隨宰相入見而内殿謂之起居琪以謂非唐故事請罷五日)
(起居而復朔望入閣然唐故事天子日御殿見羣臣曰常參朔望薦食諸陵寢有思慕之心不能臨前殿則御)
(便殿見羣臣曰入閤宣政前殿也謂之衙衙有仗紫宸便殿也謂之閤其不御前殿而御紫宸也乃自正衙喚)
(仗由閤門而入百官俟朝于衙者因隨以入見故謂之入閤然衙朝也其禮尊閤宴見也其事殺自乾符已後)
(因亂禮闕天子不能日見羣臣而見朔望故王衙常日廢仗而朔望入閤有仗其後習見遂以入閤為重至出)
(御前殿猶謂之入閤其後亦廢至是而復然有司不能講正其事凡五日一入見中興殿便殿也此入閤之遺)
(制而謂之起居朔望一出御文明殿前殿也反謂之入閤琪皆不能正也五代史卷五十四)屏營魏
闕之思夢想神明之遊(劉禹錫請朝覲表)企鸞鷺於紫霄獨無
羽翼(仰星辰於黃道徒竭丹誠柳宗元乞朝覲狀)請朝京師(郭崇韜名望素出存審下不樂)
(其來因沮其事章累上輒不許存審伏枕嘆曰老夫事二主四十年今天下一家四夷殊俗至於亡國之將射)
(鈎斬祛之人皆得見天子奉觴為壽獨余棄死于此豈非命哉卒于幽州五代符存審傳)天威咫尺
誠寤寐而無違(雲漢昭回固瞻仰而何及柳為崔中丞請朝)葵藿之誠彌切
(犬馬之戀逾深)竊國賓五獻之禮希康侯三接之恩(同上)鳴珮執
玉(柳宗元邠寧進奏院記鳴珮執玉展禮天朝)皇帝元正冬至受羣臣朝賀
而會(前一日尚舍設御幄于太極殿有司設羣臣客使等次於東西朝堂展縣置按陳車輿又設解劒席)
(於縣西北横街之南唐禮樂志)其日將士填諸街勒所部列黃麾(大仗屯門)
(及陳於殿庭羣官就同上)侍中版奏請中嚴(諸侍衛之官詣閤奉迎先置者入就位侍中版)
(奏外辨皇帝服衮冕冬至則服通天冠絳紗袍御輿出自西房即御坐南向符寶置于前公主以下及諸客使)
(等就位典儀曰再拜贊者承傳在位皆再拜上公壹人詣西階脫舄跪解劒置于席升當御座前北面跪賀稱)
(某官臣某言元正首祚景福惟新伏惟開元神武皇帝與天同休乃降階詣席跪佩劒俛伏興納履復位在位)
(者皆再拜宣制曰履新之慶與公等同之初羣官將朝中書侍郎以諸州鎮表别為一案俟於右延明門外給)
(事中以祥瑞案俟於左延明門外戸部以諸州貢物陳于太極門東禮部以諸蕃貢物可執者蕃客執入就位)
(其餘陳於明堂前上公已賀中書令奏諸方表黃門侍郎又進跪奏祥瑞於案侍郎與給事中引案退戸部尚)
(書進詣階前跪奏稱戸部尚書臣某言諸州貢物請付所司承制退稱制曰可禮部尚書以次進詣階跪奏稱)
(禮部尚書某言諸蕃貢物請付所司承制退稱制曰可太府帥其屬受諸州及諸蕃貢物出歸仁納義門執物)
(者隨之典儀曰再拜通事舍人以次引北面位者出侍中前跪奏稱侍中臣某言禮畢皇帝降坐御輿入自東)
(房侍臣從至閤引東西面位者以次出蕃客先出冬至不奏祥瑞無諸方表禮樂志)請三日一朝
(貞觀十三年房玄齡奏天下太平萬機事簡請三日一朝臨朝許之出通典)每日常坐(二十三年)
(太尉無忌等奏請視朝坐日高宗報曰朕初登大位日夕孜孜猶恐擁滯衆務自今以後每日常坐同上)朝
于洛陽(五代南平世家以騎士三百為衞朝于洛陽莊宗果欲留之郭崇韜諫曰唐新滅梁得天下方)
(以大信示人今四方諸侯相繼入貢不過遣子弟而季興以身述職為諸侯率宜加恩禮以諷動來者而反縻)
(之示天下以不廣且絶四方内向之意不可莊宗乃止厚禮而遣之)天子憑玉按劒履若
雲行(李白入朝曲天子憑玉按劒履若雲行日出照萬戸簮裾爛明星)鴛鷺充朝(柳宗元與)
(權補闕書)赫奕儼冠蓋(百蠻奉選班萬國朝未央赫奕儼冠蓋紛綸盛服章唐太宗正月臨朝詩)
巢山駕海之羣狼纛鳥章之君(不期而趨于闕下者四十有三萬楊炎鳳翔出)
(師頌)踰沙紛在列(德兼三代禮功包四海圖踰沙紛在列執玉儼相趨岑文本奉和臨朝詩)負
扆延百辟(垂旒御九賓師古臨朝詩)親望穆穆之光(韓愈元和聖德詩曰與羣臣序)
(立紫宸殿下親望穆穆之光)唐以冬至一陽始生(萬物潜動所以自古聖帝明王皆此)
(日朝萬國觀雲物禮之大者莫逾是時其日亦祀圓丘皆令攝官行事質明既畢日出視朝國家以來更無改)
(易緣修新格其日祀圓丘遂改用小冬日受朝通典)自今以後每年五月一日(御宣)
(政殿與文武百寮相見京官九品以上外官因朝奏在京者並聽就列同上)天寶三載(冬勅伏以)
(昊天上帝在所尊顯恭惟祀典每用冬至既於是日有事圓丘更受朝賀實深兢惕自今以後冬至宜取以次)
(日受朝)永泰二年詔冬至令有司祭南郊復於含元殿受
朝賀(同上)
聘(八)(還珪璋附)
白時聘結好(大行人云時聘以結好)殷覜以除邦國之慝(間問以諭諸侯)
(之志)展幣(儀禮)奠幣還圭(儀禮)辭玉(傳襄仲辭秦玉)郊勞謁關(關人問從者幾)
(人注具為供也)庭實館穀(館人為賓三日具沐五日具浴)致館(禮以安之傳曰叔弓如晉致館)
(辭曰云云)多貨傷德(聘主禮意多其貨則傷敗其德)幣美則沒(用幣以副忠美之則主於)
(幣失禮本意沒失也)比年小聘三年大聘(禮)歲聘以志業(傳)鹿鳴
皇皇者華(並饗美使臣之詩也)周禮野廬氏賓客至將徒聚柝有
相翔者誅之(注相翔謂四面翔觀視賓客衣物將盗之)卿士並聘(傳云凡君即位)大
夫之私覿非禮也(為人臣者無外交不敢二君也)發幣於公卿致餼
(餼生肉也)餼牽積芻禾(禮儀)醯醢百罋芻米蕃客(准式季友主賓)
(格鴻臚諸蕃官客食宜令御史按察有供給不如法隨事糾彈)餼客餼二牢(米百莒)適子
之館(授子之餐)還珪璋尚書如五器卒乃復(復還圭璧如五器禮終則)
(還之三帛二生一死之不還)傳襄仲辭玉(秦伯使西乞術來聘襄仲辭玉曰君不忘舊好重之)
(以大器寡君敢辭玉注云已聘而還其珪璋輕其禮不欲與之為好也)儀禮君使卿皮弁
還玉於賓(君子於玉比德以聘重禮還之者德不可取於人相切磨之義皮弁者始以此服受之不)
(敢不受也)孔阿史那(突厥阿史那戎狄熾彊古未有也高祖起太原遣府司馬劉文静往聘與連和)
二國交驩曰聘(唐文粹盛均仲尼不歷聘解夫二國交驩曰聘以臣使於君亦曰聘男輸財於)
(女國駕帛於士皆曰聘)觀夏道則之杞(觀殷道則之宋較是而言雖它國可知也安謂歷聘)
(上)以黃騮玉帶報聘(五代東漢世家劉旻兀欲聞旻自立頗幸中國多故乃遣其貴臣述)
(軋高勲以自愛黃騮九龍十二稻玉帶報聘)周制諸侯遣使聘天子(皆以卿為使大)
(夫為上介士為衆將并之朝釋幣於禰告為君然後釋幣於行介及衆介皆從遂受命于朝受聘珪享束帛加)
(璧遂行至天子畿更張旜先謁關人關人報王使請事遂導以入王使大夫授館遣人致飱將行聘之前皆遣)
(人授館於文王廟門外行聘之朝釋幣於禰服冕服乘車建旜至大門外下車王服皮弁服受聘受訖王更服)
(服衮冕入廟當扆而立賓入次改服禆冕而入士介皆隨賓後入行享于廟亦升堂進玉王前撫之亦行三享)
(王禮之出廟門更行私覿之見王出至大門内使問其君及勞聘賓還館主人致饔餼明日發幣於公卿然後)
(受饗受燕而還王亦使送出境通典)若諸侯相聘之制(則比年小聘三年大聘相勵以禮則)
(外不相侵内不相凌此天子所以養諸侯而諸侯自為正之具也以珪璋聘重禮也已聘而還珪璋此輕財重)
(禮之義也諸侯相勵以輕財重禮則人皆讓矣同上)
御游(九)
白原農事(管子曰先王之遊也春出原農事之不本者謂之遊注原察也不本謂不修本務也)補
不足(秋出補人之不足者謂之豫秋為西成尚有不足者也)從樂而不反者謂之
荒(先王有遊豫之業無荒亡之行桓公再拜曰寶法言其法可寶)為諸侯度(孟子曰吾王不遊吾)
(何以休吾王不豫吾何以助一遊一豫為諸侯度)春遊以發生啓諸蟄於潜戸
秋豫以收成觀豐年之多稌(文選)漢高過沛(擊筑為大風之歌曰大風)
(起兮雲飛揚云云)泛舟兮濟汾河(漢武秋風詞曰)駕六龍(乘八駿)崆峒問
道(黃帝之拜廣成)瑶池舉觴(漢武之宴王母)楚襄王遊蘭臺之宮(有風颯然)
(而至)句陳灋駕天仗(仙衞)遊赤水(黃帝)皇儀帝容從游
必蹕佚遊欲肆其心車轍馬跡(左傳昔穆王欲肆其心周行天下將皆必)
(有車轍馬跡祭公謀父作祈招之詩以止王心王是以獲沒於祗宮)遊海(齊景公遊海十月而不歸)畋
有洛(太康畋于有洛之表十旬不反)楚昭王登荆臺而遊(其樂遺老忘死)罔遊
于逸罔淫于樂(大禹謨)怠荒(無怠無荒書)盤遊無度樂遠出
而露威靈數搖動而勞軍旅(本非人主急務也長楊賦)樂佚遊(語)孔
幸華清宮(張仲方為諫議大夫詔幸華清宮仲方曰萬乘之行必具葆衛易則失威重不從猶見慰)
(勞)幸芙蓉園(房玄齡帝幸芙蓉園觀風俗玄齡敕子弟洒掃庭堂曰乘輿且臨幸有頃帝幸其第)
(因載玄齡還宮)校獵温泉(薛元超帝校獵温泉諸蕃酋長得持弓矢從元超奏夷狄野心而使挾兵)
(在圍中非所宜也本傳)微服潜遊(李嶠上書曰元首之尊居有重門擊柝之衛出有清警戒道之)
(禁所以備非常息異望誠不可易舉動慢防閑也陛下厭崇邃輕尊嚴微服潜遊閱㕓過市行路私議朝廷警)
(懼如禍生意外縱不自惜奈宗廟蒼生何)五陵(姚崇子奕開元中有事五陵有司以鷹犬從奕曰非禮也)
(奏罷之)臨幸(楊國忠帝常歲十月幸華清宮春乃還而諸楊湯沐館在宮東垣連蔓相照帝臨幸必徧)
(五家)幸郭鏦別墅(郭鏦別墅在都南尤勝塏穆宗常幸之置酒極歡)掌舍設帟金
吾劃次(唐文粹張說東山記)緹騎環山(緹騎環山朱旆焰野)人君出入則撞
鍾庭設樂宮道路有鹵簿鼓吹禮官百司必備物而後
動蓋所以為謹重也謹重則尊嚴尊嚴則肅恭(唐儀衛志)九
重繡轂翼六龍而畢降(歐陽詹曲江池記九重繡轂翼六龍而畢降千門錦綉同五侯)
(以偕至)若騎從輕馳則道途乏拱辰之備若乘輿稍具則
邑縣有駕肩之憂(元稹諫駕幸温湯狀累聖已來深懲覆轍驪宮圮瓌永絶修營官曹盡復)
(於田萊殿宇半堙於岩谷深林有逸才之獸環山無匡衛之廬陛下若騎從輕馳則道途乏拱辰之備若乘輿)
(稍具則邑縣有駕肩之憂若卧殿宿張則原野無徼巡之所若鑾車夕入則門禁失啓閉之時六軍守衛於空)
(宮百吏宴安於私室忝為臣子誰不惕然)時乘六龍肆覲東后(韓愈賀冊尊號表當議明)
(堂辟雍之事撰泰山梁甫之儀搜三代之逸禮補百王之漏典時乘六龍肆覲東后)
御宴(十)
白湛露(天子宴諸侯也湛湛露斯匪陽不晞厭厭夜飲不醉無歸)鹿鳴(燕羣臣嘉賓也既飲食之)
(又實幣帛筐篚以將其厚意然後忠臣嘉賓得盡其心也)式宴以樂和樂且湛
樂與賢者共之莫不令儀既醉以酒既飽以德
王在在鎬(凱樂飲酒)鈞臺(夏啟有鈞臺之享)塗山(周穆有塗山之會)萬樞之
暇堯酒千鐘(堯樽)栢梁之宴會金罍(玉饌)肅穆之容(皇情)
(歡洽)享以訓恭儉宴以示慈惠恭儉以行禮慈惠以布政
(左傳)觀威儀省禍福(甯子曰古之為享食以觀威儀省禍福)加籩之禮(折俎之歡)
我有(旨酒)從游(侍食)資飲食以合歡(用歌舞而飾喜)周文有在鎬之
樂(漢武有濟汾之歌)周穆舉觴為瑶池之宴(宴西王母也)漢高擊筑
為沛人之歌(大風之歌也)孔不宜侍游宴(王及善時二張怙寵每侍宴無人臣)
(禮及善數裁抑之后不悅曰卿年高不宜侍游宴但檢校閤中)灋曲弟子二十侑宴(李訓)
(遷周易博士兼翰林侍講入院詔灋曲弟子二十人侑宴示優寵)宴麟德殿(張茂昭召宴麟德殿)
宴廣達樓(王君㚟破吐蕃以功遷大將軍凱旋明皇宴君㚟及妻夏於廣達樓賜金帛夏亦自以戰)
(功封武成郡夫人)與百官高會(李珏穆宗即位荒酒色景陵始復土即召李光顔于邠寧李愬)
(于徐州期九月九日大宴羣臣珏與宇文鼎温畬韋瓘馮葯同進曰道路皆言陛下追光顔等將與百官高會)
(且元朔未改陵土新復三年之制天下通喪今同軌之會適去遠夷之使未還遏密弛禁本為齊人鐘鼓合)
(饗不施禁内夫王者之舉為天下法不可不謹且光顔愬忠勞之臣方盛秋屯邊如令訪謀猷付疆事召之可)
(也豈以酒食之歡為厚邪帝雖置其言然厚加勞遣)宴同明殿(齊澣中宗在廬陵澣上言請抑諸武)
(迎太子東宮不報及太子還武后召澣宴同明殿諭曰朕母子如初卿豫有力焉)宴禁中(鄭裔綽遷)
(給事中會賜宴禁中天子擊毬至門下官謂二人曰近論漢公事類朋黨者)九夷簉瑶席(五狄)
(列瓊筵唐太宗玄武門宴羣臣)雲標金闕迥樹杪玉堂懸(杜審言蓬萊三殿侍宴)
夏宴蒲萄園(李適為學士凡天子饗會游豫唯宰相及學士得從夏宴蒲萄園賜朱櫻)大會
羣臣命婦合宴宣政(袁利貞高宗時為太常博士周王侍讀及王立為太子百官上禮帝)
(欲大會羣臣命婦合宴宣政殿設九部伎散樂利貞上疏諫以為前殿路門非命婦宴會倡優進御之所請徙)
(命婦别殿九部伎從左右門入罷散樂不進帝納之既會帝傳詔曰卿奕葉忠鯁能抗疏規朕之失不厚賜無)
(以勸能者乃賜物百叚)但宴武臣(元行欽遷武寧軍節度使莊宗宴羣臣於内殿酒酣樂作道平)
(生戰陣事以為笑樂而怪行欽不在因左右顧視曰紹榮安在所司奏曰奉敕宴使相紹榮散官不得與也莊)
(宗罷會不樂明日即拜行欽同中書門下平章事自此不召羣臣入内殿但宴武臣而已五代史)天歡
(李宗楚等謝曰既陪天歡不敢不醉景龍文館記)天杯(又曰敬舉天杯飲)薜幄列簮裾
(宴韋嗣立莊)後罰三杯(宴白鹿觀御詩序人題四韻後罰三杯上)瓊筵(張說玉斝飛千日瓊)
(筵薦八珍)尚食設羣官升殿者坐(文官三品以上於御座東南西向介公酅公在御座)
(西南東向武官三品以上又於其後朝集使都督刺史蕃客三等以上座如立位設不升殿者座各於其位又)
(設羣官解劒席於縣之西北云云侍中版奏外辦皇帝改服通天冠絳紗袍御輿出自西方即御座侍中奏請)
(延諸公王等升典儀承傳階下贊者又承傳在位者皆再拜應升殿者詣東西階至解劒席脱舄解劒升上公)
(一人升階少東西面立於座後光祿卿進詣階間跪奏稱臣某言請賜羣臣上壽殿中監受爵奉進皇帝舉酒)
(訖殿中監進受虛爵以授尚食尚食受爵於坫初殿中監受虛爵殿中典儀唱再拜階下贊者承傳在位者皆)
(再拜上公就座後立殿上典儀唱就坐階下贊者承傳俱就坐歌者琴瑟升坐笙管立階間尚食進酒至階殿)
(上典儀唱酒至興階下贊者承傳皆俛伏起立於席後殿中監到階省酒尚食奉酒進皇帝舉酒大官令又行)
(羣官酒酒至殿上典儀唱再拜階下贊者承傳皆再拜搢笏受觶殿上典儀唱就座階下贊者承傳皆就座皇)
(帝舉酒尚食進受虛爵復於坫觴行三周尚食進御食至階殿上典儀唱食至興階下贊者承傳座者皆起立)
(座後殿中監到階省按尚食品嘗食訖以次進置御前大官令又行羣官按設食訖殿上典儀唱就座階下贊)
(者承傳皆就座皇帝乃飯上下俱飯御食畢仍行酒遂設庶羞二舞作若賜酒侍中承詔詣東階上西面稱賜)
(酒殿上典儀承傳階下贊者承傳坐者皆起再拜立受觶就席坐飲立授虚爵又再拜就座酒行十二遍會畢)
(殿上典儀唱可起階下贊者承傳上下皆起降階佩劒納舄復位位於殿庭者仍立於席後典儀曰再拜贊者)
(承傳在位者皆再拜若有賜物侍中前承制降詣羣官東北西面稱有制在位者皆再拜侍中宣制又再拜侍)
(中前跪奉稱侍中臣某言禮畢皇帝興御輿入禮樂志)
藉田(十一)
白帝藉千畝三推(禮天子正月擇元辰親載耒耜率公卿諸侯大夫躬耕藉田天子三推公)
(五推卿諸侯九推也)耕藉(然後諸侯知所以敬)秉耒(天子為藉千畝躬秉耒以事天地社稷以為醴)
(酪齊盛於是乎取敬之至也)教養(耕藉所以教諸侯之養)天子親耕於南郊諸
侯耕於東郊(以供齊盛身致其誠信)嗇夫下種(農祥辰正)土膏脉起
天田(地利)以給宗廟(以供禘郊)懋力務本敦孝致敬勤己(勸人)
春藉青壇修六府(穀之為本)陳八政(食以為先)具田器布農事
播穜稑之種撰播殖之器(藉田賦)葱犗黛耜存救之要術
(並藉田賦)勞酒(親耕還乃宴飲於大寢公卿大夫皆御命曰勞酒)戒農用(國語司空除壇于藉)
(農大夫戒農用)王耕一撥(公卿大夫以次耕庶人終于千畝)鉤盾弄田(漢昭紀上耕鉤)
(盾弄田在未央宮中)廢藉田(國語宣王不藉千畝虢文公諫王國之大事在農上帝粢盛於是乎出是)
(以稷為大官)又(藉田之禮廢則王教之典闕矣勸農之道缺矣)又(文選策秀才文云昔周宣惰千畝之)
(禮虢公納諫漢文缺三推之義賈生置言是知食為民天農為國本)將率三推(誠本農於后稷)不
藉千畝(豈貽諫於虢公)后稷躬耕既種既戒(將耒耜以率先)不躬不
親(豈粢盛之致信)金根(晉輿服志金根車天子親耕所乘也置耒耜於軾上)親祀先農(晉禮)
(志云尚書符問藉田至尊應親祀先農否賀修答曰漢儀無正自祭之文然王者祭四望則毳冕祭社稷五祀)
(則絺冕以此為親祭之義也)后稷播殖(夏禹躬耕)降靈壇撫御耦王
藉(周禮甸師帥其屬而耕耨王藉以時入之以供粢盛注云入其黍稷以供粢盛)先蠶東觀
漢記曰(馬皇后置織室蠶於濯龍中又皇后採桑壇在蠶宫西南)蠶事既登分繭稱
絲(又以桑為均)皇后躬桑(將一條執筐受桑蠶始生后食之三灑而已)夫人繅三
盆孔種麥苑中(太子瑛帝種麥苑中瑛及諸王侍帝曰是將薦宗廟故親之亦欲若等知稼穡)
(之難因分賜侍臣曰春秋書無麥禾古所甚重比詔使者閱田畝所對不以實故朕自蒔以觀其成)躬藉
田(陳子昂上言曰臣願陛下躬藉田親蠶以勸農桑)舉數十年之墜典(有北人來示將)
(藉田勑是舉數十年之墜典必有大恩澤柳宗元與楊誨之書)悼藉田之罷(意思懇懇誠愛我厚)
(者同上報楊誨之書)星紀既周土膏將動(張曲江藉田制惟是千畝未展三推今星紀既)
(周土膏將動去農祥之不日考帝藉之以時)皇帝孟春吉亥享先農遂以耕
藉(前享一日奉禮設御座於壇東西向望瘞位於壇西南北向從官位於内壝東門之内道南執事者居後)
(奉禮位於樂縣東北贊者在南又設御耕藉位於外壝南門之外十步所南向從耕三公諸王尚書卿位於御)
(座東南重行西向北上介公酅公於御位西南東向北上尚舍設御耒席於三公之北少西南向奉禮又設司)
(農卿之位於南少退諸執耒耜者位於公卿耕者之後非耕者之前西向皇帝已享乃以耕根車載耒耜於御)
(者間皇帝乘車自行車降大次乘黃令以耒耜授廩犧令横執之左耜寘于席遂守之皇帝將望瘞謁者引三)
(公及從耕侍耕者司農卿與執耒耜者皆就位皇帝出就耕位南向立廪犧令進耒席西北向解韜出朱執以)
(興少退北向立司農卿進受之以授侍中奉以進皇帝受之耕三推侍中前受耒耜反之司農卿卿反之廪犧)
(令令復耒於韜執以興復位皇帝初耕執耒者皆以耒耜授侍耕者皇帝耕止三公諸王耕五推尚書卿九推)
(執耒者前受之皇帝還入自南門出内壝東門入大次享官從享者出太常卿帥其屬耕于千畝皇帝還宮明)
(日班勞酒於太極殿如元會不賀不為壽藉田之穀斂而鍾之神倉以擬粢盛唐禮樂志)帝社壇(太常)
(少卿韋叔夏博士張齊賢等議曰祭法王者立太社然後立王社所置則無傳也乃奏言經無先農與社一神)
(今先農壇請改曰帝社壇以合古王社之義其祭准令以孟春吉亥祠后土以勾龍氏配於是為帝社壇又立)
(帝稷壇於西如太社太稷而壇不設方色以異於太社)躬耕盡壠止(開元二十三年親祀神農)
(於東郊配以勾芒遂躬耕盡壠止)肅宗乾元二年詔去耒耜雕刻命有
司改造之(天子出通化門釋祓而入壇遂祭神農氏以后稷配冕而朱紘躬九推焉)九農壇
高五尺(廣五丈四出陛其色青)太宗親祭先農藉于千畝之甸(初議)
(藉田方面所在給事中孔穎達曰禮天子藉田於南郊諸侯於東郊晉武帝猶於東南今於城東不合古禮太)
(宗曰禮緣人情亦何常之有且虞書云平秩東作已在東矣又乘青輅推黛耜者所以順於春氣且朕見居少)
(陽之地田於東郊蓋其宜也於是遂定通典)憲宗元和五年(詔以來歲正月藉田皇帝夾侍)
(二人正衣二人侍中一人奉耜中書令一人禮部尚書一人侍從司農卿一人授耒耜于侍中太僕卿一人執)
(牛左右衛將軍各一人侍衛三公以宰相攝九卿以左右僕射尚書御史大夫攝三諸侯以正員一品官及嗣)
(王攝推數一用古制禮儀使一人太常卿一人贊禮三公九卿諸侯執牛三十人用六品以下官皆服袴褶御)
(耒耜二并韜皆以青其制度取合農用不雕飾畢日收之每牛各一人絳衣赤幘取閑農務者禮司以人贊導)
(之執耒持耜以高品中官二人不袴褶皇帝詣望耕位通事舍人分導文武就耕所)草具其儀(時雖)
(草具其儀如此以水旱用兵而止)岑文本藉田頌(迴輿南畝駐蹕東廛親耕帝藉躬稼大田)
(方期多稼介此豐年富寔教資農惟政本上敦播植下勤藨蓘)耕藉田(玄宗本紀開元二十三年正月)
(乙亥耕藉田大赦侍老百歲以上版授上州刺史九十以上中州刺史六十以上上州司馬賜陪位官勲爵征)
(防兵父母年七十者遣還民酺三日)帝躬乎天田(李白明堂賦)
白孔六帖卷三十六
