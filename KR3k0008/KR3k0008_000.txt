白孔六帖類書類
提要
(臣)等謹案白孔六帖一百卷文獻通考載六
帖三十卷唐白居易撰後六帖三十卷宋知
撫州孔𫝊撰合兩書計之總為六十卷此本
編兩書為一書不知何人之所合又作一百
卷亦不知何人之所分考胡仔苕溪漁隠叢
話稱六帖新書出於東魯兵燹之後南北隔
絶其本不傳於江左使學者弗獲增益聞見
則南渡之初尚無傳本王應麟玉海始稱孔
𫝊亦有六帖今合為一書則併於南宋之末
矣黃朝英靖康緗素雜記載白氏六帖有元
祐五年博平王安世序此本佚之卷首所冠
韓駒序則專為孔傳續書作者也楊億談苑
曰白居易作六帖以陶家缾數十各題門目
作七層架列齋中命諸生采集其事類投缾
中倒取抄錄成書故所記時代多無次序唐
志稱其書為白氏經史事類六帖蓋其别名
程大昌演繁露稱唐開元中舉行科試之法
帖經者以所習經掩其兩端中間惟開一行
裁紙為帖凡帖三字視時增損可否不一或
得四得五得六者為通六帖之名所由起取
中帖多者名其書也然此書雜採成語故實
備詞藻之用與進士帖經絶不相涉莫詳其
取義之所在大昌所說殆亦以意附會歟其
體例與北堂書鈔同而割裂餖飣又出其下
資暇集摘其誤引朱博烏集事南部新書摘
其誤引陶潛五柳事東臯雜錄摘其誤引鳥
鳴嚶嚶事學林就正摘其誤引毛寳放龜事
然所徵引究皆唐以前書墜簡遺文往往而
在要未為無裨考證也容齋隨筆又稱俗𫝊
淺妄書如雲仙散錄之外皆絶可笑孔𫝊續
六帖悉載其中事自穢其書然復齋漫錄(案復)
(齋漫錄今已佚此條見胡仔苕溪漁隠叢話所引)稱東魯孔𫝊字聖
𫝊先聖之裔而中丞道輔之孫也為人博學
多聞取唐以來至於吾宋詩頌銘贊竒編奥
錄窮力討論纖介不遺撮其樞要區分彙聚
有益於世者續唐白居易六帖謂之六帖新
書韓子蒼為篇引以為孔侯之書如富家之
儲材榱棟枅栱雲委山積匠者得之應手不
窮其用豈小云云則宋人亦頗重其書矣玉
海引中興書目稱居易採經𫝊百家之語摘
其英華以類分門悉注所出卷帙名氏於其
下晁公武讀書志則稱居易原本不載所出
書曾祖父秘閣公為之注行於世其說不同
然公武述其家事當必不誤且玉海又引中
興書目稱白居易以天地事分門類為聲偶
而不載所吐其說亦自相矛盾蓋當代所行
原有已註出處之本又有未註出處之本應
麟各隨所見書之耳此本註頗簡略亦不題
註者姓名其即晁氏所註與否已不可復考
今亦仍原本錄之不更增題名氏焉居易始
末具唐書本𫝊𫝊有東家雜記已著錄乾隆
四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
白孔六帖原序
唐白居易攟摭諸書事提其要區分彙聚有益於世或
謂白公文采道德自足以托不朽顧為此何歟古之君
子學則與人共之未有獨善其身者也且其大者尚將
發明以示後世况其細乎使學者不執業不佔畢而有
博聞之益此仁人之心也由唐至吾宋幾四百年故事
畔散不屬東魯孔侯宣聖之裔中丞公之孫也數試藝
于有司輙不售退為新書以倣白公之意方侯著書時
士皆挾一經不治他技而侯獨奮不顧自詩頌銘贊竒
編秘錄窮探歷討纖芥不遺斯亦勤矣書成而當建炎
紹興之際主上復古救弊士知博學孔侯之書如富家
之儲材棟椽枅栱雲委山積匠者得之應手不窮功用
豈小哉若夫貪多務得晦而不出幸人之不知以成己
之名者此侯之所恥也余見侯臨川閱其書而善之侯
之言曰古之學者必世其家吾惟宣聖之後而子思中
庸雜於大戴氏禮及子高子國始立訓𫝊闕然至今吾
甚懼焉於是綴緝使無墜厥緒則侯之意非獨倣白公
而已也故余樂為之序陵陽韓駒子蒼
