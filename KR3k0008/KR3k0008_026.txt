白孔六帖卷二十六唐白居易原本
宋孔傳續撰
忠義(一)忠孝(二)
不忠(三)義(四)
義感(五)智(六)
智謀(七)信(八)
仁(九)
忠義(一)
白不以財貨汙人(後漢朱暉為郡吏太守阮況欲市暉牛不與曰恐以財貨汙君況卒厚贈非有)
(愛也)請代長吏死(劉平為彭城吏龐萌反攻郡刺史孫萌平冒刃伏萌上請以身代賊劍刃止萌中瘡)
(氣絶蘇求飲平以己瘡血飲之)袁渙感劉備(劉備死羣臣皆賀袁渙不賀表渙以嘗為劉備舉史)冒
灋辭故主(愍懷太子廢有司不許宫臣送江統冒禁至伊水拜辭)夙沙釐隨(見上門)欒
布哭彭越(布為梁大夫使齊漢梟越首布還奏事越頭下祠而哭之)代太守罪(後漢周嘉高祖)
(父名燕宣帝時為獄曺掾太守欲枉殺人燕諫不聽死家詣闕詔覆考燕曰願著燕名但言時病拷掠辭無撓當下)
(蠶室不食而死)七賢(袁祕為郡門下議生從太守趙謙擊黃巾軍敗與功曹封觀等七人以身捍刃皆死謙得)
(免詔復其門號七賢)負太守逃(劉茂為門下掾赤眉攻郡殺長吏茂負太守孫福踰牆藏穴中得免晝隠)
(夜求食百餘日賊去乃歸府)叱辱官長者(晉王育字伯春太守桓宣命為主簿宣左遷萬年令杜令)
(王攸詣宣宣不迎攸曰卿為二千石吾所敬也今吾儕耳何不見迎欲以小雀遇我使畏死鷂乎育執刀叱攸曰主)
(辱臣死小縣令敢輕辱吾君將刺之宣跣下抱育乃止由是知名)歸故主(曹公擒關侯禮之甚厚而顧其)
(無久留意張遼以情問之侯曰極知曹公待我厚禮然受劉公恩誓以共死不可背要當立效報曹公而後歸及侯)
(獲顔良曹公知其必去重加賞侯封所賜拜書告辭而去奔先主曹公不令追之)官長引為證(後漢)
(吳詠嘗為馬賢所辟又為太尉龐參掾賢參相誣罪應死各引詠為証詠計理無兩直自刎而死二人慙和解凉州)
(刺史張範祭其墓旌其子)舉幡募救罪(鮑宣字子都坐拒閉使者大不敬下獄當死弟子王咸舉幡募)
(救宣者會此諸生會者千餘人遮丞相車又守闕遂得减死一等)行賂免長吏罪(太守尹端以朱)
(俊公偉為主簿端坐死罪俊行賂得减端不知俊亦不言)行賂減罪(史弼字公謙坐罪舊舉孝廉魏邵賣)
(郡邸行賂得減死)變姓名(鄧融請廉范為功曹融下獄范變姓名卒為獄吏管護之及出獄又收養融)
孔來事可為(馬周疏臣不幸早失父母犬馬之養已無所施顧來事可為者惟忠義而已)忠正
義烈天下所推(朱敬則睿宗嗣位嘗曰神龍以來忠於本朝者李多祚王同皎韋月將燕欽融竝褒)
(復矣尚有遺者耶劉幽求曰朱敬則忠正義烈天下所推往為宗楚客冉祖雍等所誣謫守刺史長安中嘗語臣曰)
(相王必受命當悉心事之及韋氏干紀臣遂見危赴難雖天誘其衷亦敬則啟之於是追贈)名與岱
崧等(武元衡贊賢者於忠義寧以一不幸遽使慊然於其心哉要躬可殞而名與岱崧等矣)其言
忠義下皆畏悅(張建封治徐十年其言忠義感激故下皆畏悅)忠義奮發(令狐彰李)
(吉甫奏彰將死籍上土地兵甲遣諸子還第彰同時河朔諸鎮傳子孫熏灼數代唯彰忠義奮發而長子無辜)
(皆竄死今通幸存惟陛下用之)天下以忠義多田氏(田宏正徙成德其子布為河陽節度)
(使父子同日受命時韓洪與子公武亦皆領節度而天下以忠義多田氏)忠義為當世所高
(田布諸子皆有方面功以忠義為當世所高)我世唐臣守忠義(顔杲卿至洛陽祿山怒曰)
(吾擢爾太守何負而反杲卿嗔目罵曰汝營州牧羊羯奴耳竊荷恩寵天子負汝何事而乃反乎我世唐臣守)
(忠義恨不斬汝以謝上乃從爾反耶祿山不勝忿縛之天津橋柱節解以肉噉之詈不絶賊鈎斷其舌曰復能)
(詈否杲卿含胡而絶矣)張廵(令狐潮素善廵至城下情語廵曰本朝危蹙兵不能出關天下事去矣足)
(下以羸兵守危堞忠無所立盍相從以苟富貴乎廵曰古者父死於君義不報子乃銜妻孥怨假力于賊以相)
(圖吾見君頭干通衢為百世笑奈何潮赧然去)不可為不義屈(城陷與遠俱執子竒謂廵曰聞)
(公督戰大呼輒眥裂血面嚼齒皆碎何至是曰吾欲氣吐逆賊顧力屈爾子竒怒以刀使抉其口齒存者三四)
(駡曰我為君父死爾附賊乃犬豕也安得久乎竒服不其節將釋之或曰彼守義者烏肯為我用且得衆心)
(可留乃以刃脅降廵不屈又降霽雲未應廵呼曰南八男兒死爾不可為不義屈霽雲笑曰欲將有為也公知)
(我者敢不死亦不肯降乃與姚閭雷萬春等三十六人遇審)程千里(事見攻守門)龐堅(賊縛)
(致東京將磔解之有說祿山曰義士也彼為其主殺之不祥乃縛於樹比且死見者哭之)臨刑色不
變(符令竒田承嗣引令竒為右職田悅拒命馬燧敗之子璘乃以衆降燧璘之出與三子同降悅怒引令竒)
(切讓令竒罵曰爾忘義背主旦夕死吾教子以順殺身庸何悔鈞死愈爾遠矣悅怒奮而起令竒臨刑色不變)
孫揆(昭宗討李克用以揆為兵馬招討制置副使克用伏兵刀黃嶺執揆厚禮而將用之曰公軰當從容)
(廟堂何為自履行陣也揆大罵不詘克用怒使以鋸解之鋸齒不行揆謂曰死狗奴解人當束之以板汝軰安)
(知行刑者如其所言詈不輟至死)以忠義相提衡(鄭從讜時鄭畋以宰相鎮鳳翔移檄討賊)
(兩人以忠義相提衡賊尤憚之號二鄭云)大閑(忠義傳序夷齊排周存商商不害亡而周以興兩人至餓)
(死不肯屈卒之武王蒙慙德而夷齊為得仁仲尼變色言之不敢少損焉故忠義者真天下之大閑歟姦鈇逆)
(鼎搏人而肆其毒然殺一義士則四方解情故亂臣賊子赧然疑沮而不得逞何哉欲所以為彼者而為我也)
(義在與在義亡與亡故王者常推而褒之所以砥礪生民而窒不軌也)李玄通(拜定州總管為黑闥)
(所破愛其才欲以為將玄通曰吾當守節以報烏能降爾賊邪不聽囚之故吏有餉飲饋者玄通曰諸君見哀)
(吾能一醉遂縱飲謂守者曰吾能劍舞可借刀守士與之曲終仰天太息曰大丈夫撫方面不能保所守尚何)
(視息邪乃潰腹死帝為流涕)盧奕(安祿山陷東都奕自朝服坐臺被執將殺之即數祿山罪徐顧賊徒)
(曰為人臣者當識逆順我不蹈失節死何恨觀者恐懼奕臨刑西向再拜而辭罵賊不空口逆黨為變色)李
紳(李錡辟掌書記會使者召錡稱疾即脅使者為衆奏天子幸得留錡召紳作疏坐錡前紳陽怖栗至不能)
(為字下筆輒塗去盡數紙錡怒罵曰何敢爾不憚死邪對曰生未嘗見金革今得死為幸即注以刃令易紙復)
(然或言許縱能軍中書紳不足用召縱至操書如所欲即囚紳獄中錡誅乃免或欲以聞謝曰本激於義非市)
(名也乃止)願至賊中諭天子至意(吳漵朱泚反願至賊中諭天子至意帝大悅漵退謂)
(人曰吾知死無益而决見賊者人臣食祿死其難所也方危時安得自計且不使陛下恨下無犯難者即日齎)
(詔見泚具道帝待以不疑者而泚業僭逆故留漵客省不遣卒被害)竄伏里中(蔣沇德宗出奉天沇)
(奔行在為賊所拘欲誘署偽職沇絶食不應命竄伏里中不復見京師平乃出本傳)顧忠義可為
者聞而默則不安(裴潾傳張臯上疏臣蓬葭之生非以邀寵顧忠義可為者聞而默則不安)
郤唐兵升殿(姚思廉遷代王侍讀高祖定京師府僚皆奔亡獨思廉侍王兵將升殿思廉厲聲曰)
(唐公起義本安王室若等不宜無禮於王衆眙却布列階下帝義之聽扶王至順王閤泣辭去觀者歎曰仁人)
(有勇謂此人乎)忠義盖天性(王彦章武人不知書常為俚語謂人曰豹死留名其於忠義盖天性)
(五代史)能為國家死(姚洪自董璋為梁將時洪嘗事璋後事唐為指揮使長興中遣洪將千人)
(戍閬州董璋反遣人以書招洪洪得璋書輒投厠中後璋兵攻破閬州執洪璋曰爾為徤兒我遇汝厚奈何負)
(我邪洪罵曰老賊爾昔為李七郎奴掃馬糞得一臠殘炙感恩不已今天子用爾為節度使何可反邪吾能為)
(國家死不能從人奴以生璋怒然鑊於前令壮士十人刲其肉而食洪至死大罵明宗聞之泣下錄其二子而)
(厚䘏其家五代史)不忍背唐(張敬達契丹兵圍敬達楊光遠勸敬達降晉敬達自以不忍背唐而)
(救兵且至光遠促之不已敬達曰諸公何相廹邪何不殺我降光遠即斬敬達降契丹耶律德光聞敬達死哀)
(其忠遣人收葬之)罵寇城上(沈斌晉開運元年為祁州刺史契丹犯塞至于榆林過祁州斌以州)
(兵邀之契丹以精騎剗門斌兵多死城中無備寇將趙延夀留兵急攻之延夀招斌降斌從城上罵延夀曰公)
(父子悮計陷于腥羶忍以犬羊之衆殘賊父母之邦斌能為國死不能效公所為也已而城陷斌自盡其家屬)
(皆没于敵竝五代史)争淬伏讎之刃(各懷報國之心争淬伏讎之刃破朱泚露布于公異)羽
義翼忠若鸞若鴻(吕溫房元齡贊)身得輕用者忠與義(有生所甚重者)
(身也得輕用者忠與義也身可殺名不可死志也孝友序)捐生以趣義者(寧豫期垂名不朽而)
(為之故次序夏侯端以來凡三十三人于左方同上)忠義感人(李晟無積貲輸粮提孤軍抗羣賊身)
(佩安危而氣不少衰徒以忠義感人故豪傑樂為之死耳本贊)秉義挺忠(崒然不可奪同上)紀
信乘黃屋以誑楚赴丹焰而存漢(數千年間一人而已贊皇公三良論)忠
義之心豈膏肓之所羈絆(柳宗元賦)自古忠臣義士之難得
(五代之亂三人者或出于軍卒或出于偽國之臣可勝歎哉)忠義之徒泣血固守(郭曙)
(傳德宗詔曰四鎮二廷統西夏五十七蕃十姓部落國朝以來相與率職自關隴失守王命阻絶忠義之徒泣)
(血固守奉遵朝法此皆侯伯守將來修共治之效朕甚嘉之)何亡忠誼至是(郭子儀吐蕃等)
(掠涇邠子儀屯涇陽軍纔萬人比到寇騎圍已合子儀以數十騎出免胄見其大酋曰諸君同艱難久矣何忽)
(亡忠義而至是邪)李景稱臣願割地輸貢賦(以效誠欵而仁贍獨堅守不可下世)
(宗使景所遣使孫晟等至城下招諭之仁贍子崇諫幸哭其父病謀與諸將出降仁贍立命斬之監軍使周廷構)
(于中門救之不得於是士卒皆感泣願以死守夀州故治夀春世以其難尅遂徙城下蔡而復其軍曰忠正軍)
(曰吾以旌仁贍之節也五代史)
忠孝(二)
白以孝事君(則忠)移孝為忠王遵忠臣(見孝部)君親在難
(魏夏侯肯年十三漢中之敗左右提之以走肯曰君親在難焉所走死奮劍以沒)王經辭母(魏王)
(經為尚書高貴鄕公欲討司馬文王王沈王經皆預謀謀訖沈走告文王經獨不行被收泣辭母母顔色不變)
(曰為子則孝為臣則忠人誰不死死得所何恨之也)方寸亂矣(蜀徐庶從先主曹公獲其母庶辭先)
(主而指之心曰本欲與將軍共圖覇業以方寸之地今失老母方寸亂矣無益于事遂詣曹公)忠孝萃
於一門(晉卞壺為蘇峻苦戰死二子&KR0008;盱見父沒同赴賊見害母撫二子屍曰父為忠臣汝為孝子何)
(恨徵士翟陽曰父死於君子死於父忠孝萃于一門)違孝徇忠(晉溫嶠字太真欲將命母崔氏固止)
(之嶠絶裾而去後母亡阻亂不獲歸葬)不以母辭(周處為中丞朝廷惡其彊直及使隸夏侯駿西)
(征孫秀知其將死謂之曰卿有老母可以辭處曰忠孝不兩全既辭親事君父母安得而子乎今日我死日也)
代父死罪(史石奢相楚行縣有殺人者追之乃其父也縱父而自悔曰以父立政不孝廢法縱罪非)
(忠也遂自刎以死)隨母亡(畢諶為兖州别駕張邈劫其母弟妻子太祖謝遣之曰卿老母在彼當去)
(諶頓首無二心既出遂亡吕布破張邈生得諶諶懼太祖曰孝于親豈不忠于君君子不罪之用為魯相)孔
立身成名(王珪拜禮部尚書兼魏王師王問珪何以為忠孝珪曰陛下王之君事思盡忠陛下王之)
(父事思盡孝可以立身可以成名)奉上忠事親孝(李勣卒帝曰勣奉上忠事親孝歴三朝未)
(嘗有過)韓琬(舉茂才名動里中刺史行鄕飲餞之主人揚觶曰孝于家忠于國令始充賦請行無筭爵)
(儒林榮之)諄諄必忠孝(承乾好慢游然懼帝祕其迹臨朝言諄諄必忠孝)無敢舉者
(大中間丞郎宴席蒋伸在坐忽酌一杯言曰坐上有孝於家忠於國及名重於時者飲此爵衆皆肅然無敢舉)
(者獨李公景讓起引此爵蒋曰此宜然南部新書)不兩立(于志寕母喪免有詔起復本官固請終喪)
(帝遣岑文本郭譬曰忠孝不兩立今太子須人教約卿彊起為我卒輔𨗳之志寕乃就職)觀書所志
惟忠孝大略(桓彦範觀書所志惟忠孝大略誅二張也張柬之勒兵景運門將遂夷諸武桓將起)
(事告其母母曰忠孝不竝立義先國家可也)教子弟(濮陽吳君教子弟未嘗不以忠孝端其本柳宗)
(元序)不孝不忠(為苟榮冒祿圈牢之物不若也帝嘉其切直蘇源明諫親征)忠孝吾子
(梁臣牛存節病召歸京師將卒語其子知業曰忠孝吾子也不及其他)忠孝臣子之大節
(唐家人傳無父烏生無君烏以為主而世之言曰為忠孝者不兩全夫豈然哉君父人倫之大本忠孝臣子之)
(大節豈其不相為用而又相害者乎抑私與義而已矣盖以其私則兩害以其義則兩得其父以兵攻其君為)
(其子者從父乎從君乎曰身從其君志從其義可也)能事其親以孝然後能事其
君以忠(若烏震者可謂大不孝矣尚何有於忠哉本傳)思履其迹(馬周臣每讀前史見賢者)
(忠孝未嘗不廢卷長想思履其迹)褒忠以勸臣節旌孝以激人倫(李源傳父)
(死賊手常悲憤不仕李德裕薦曰天寶時士罕伏節逆羯始興委符組棄城郭者不為恥而憕約義同列守位)
(自如抵刃就終臣節之光由憕始而源天與至孝絶心仕祿五十餘年常守沉默理契深要一亂關析百慮洗)
(然抱此精節棄於清世臣竊為陛下惜之穆宗下詔曰昔盗起幽陵振蕩河洛贈太尉憕處難居首正色就死)
(兩河聞風再固危壁殊節卓焉源有曾參之行巢父之操泊然無營汔此高年夫褒忠所以勸臣節也旌孝所)
(以激人倫也其以源為諫議大夫源謝辭吐哀慤無所受)學者學為忠與孝(陽城遷國子司)
(業引諸生告之曰凡學者所以學為忠與孝也諸生有久不省親者乎明日謁城還養者二十軰)忠孝
之門(舊史劉褘之拜中書舍人轉相王府司馬高宗謂曰相王朕之愛子以卿忠孝之門藉卿師範所冀)
(蓬生麻中不扶自直耳)雖在千百年之前猶敬而慕之(韓愈上李尚書書愈)
(也少從事于文學見有忠于君孝于親者雖在千百年之前猶敬而慕之况親逢閤下得不候于左右以求效)
(其懇懇)馮伉(授醴泉令著喻蒙書十四篇教以忠孝鄕鄕授之使轉相教督本傳)
不忠(三)
白臣一主二姦以(事君)棄君(於惡)私政贊私(劉因)毁信(廢忠)移事
智伯(豫讓)交私諸侯(漢法)孟子曰長君之惡其罪小逢君之
惡其罪大(逢迎也謂先意𨗳之為惡)居下(訕上)要君者無上利祿(三違不出)
(境則利祿也雖曰不要君吾不信也)言不忠信(語)賊人之主事君不忠非
孝也(禮)貳心懷貳孔為臣不忠(王鉷弟銲鉷與銲召術士語不軌術士驚引去)
(鉷捕殺之以絶口銲與邢縡善鉷亦交縡與銲謀引右龍武軍萬騎燒都門誅執政作難先二日事覺帝召鉷)
(付告牒鉷意銲與縡連故緩其事但督兩縣尉捕賊會高力士以飛龍小兒甲騎四百至斬縡盡禽其黨國忠)
(奏鉷與謀帝不信林甫亦為鉷言故帝原銲不問然欲鉷請銲罪使國忠諷之鉷良久曰弟為先人所愛義不)
(欲捨而謀存帝聞頗怒而陳希烈固争當以大逆鉷未知方上表自觧有詔希烈訊鉷矣有司不肯通奏鉷見)
(林甫林甫曰事後矣俄而銲至國忠問曰大夫與否未及應侍御史裴冕叱銲曰上以大夫故官君五品君為)
(臣不忠為弟不誼大夫豈與反事乎國忠愕然曰與固不可隠不與不可妄銲乃曰兄不與獄具詔銲杖死鉷)
(賜死本傳)不諍於君(蘇源明言臣不諍于君不忠也)墜君命挫國威(白居易李陵論)
(墜君命挫國威不可言忠)亦何生為(李觀晁錯論忠所以補君忠有不遂是臣不臣亦何生為文粹)
以不忠為忠(裴延齡引經誼惑其主以不忠為忠本贊)不忠不孝者斬之(閩王)
(延義更名㬢自昶世倔彊難制昶相王倓每抑折之㬢亦憚倓不敢有所發新羅遣使聘閩以寶劒昶舉以示)
(倓曰此將何為倓曰不忠不孝者斬之曦居旁色變五代史)近者楊弁(首為猖狂扇惑亂卒今則)
(身膏齊斧縈及妻孥生為不忠之臣死為負義之鬼李贊皇一品集賜石雄及三軍勑)古無其比
(劉稹乳臭騃童未有所識皆是郭誼王協乘其昏弱矯託軍情妄獻表章欲求襲劉稹念其一門受戮便欲自)
(取寵榮不義古無其比朕以誘陷劉稹皆是此賊賣上圖全義難容捨賜潞州軍人勑書同上)
義(四)
白詩書義之府也義者(利之本也)君能制命為義義以(生利)利
者義之和也義以(建利)義以(成命)見義(不為無勇也)義之(與比)禮以
行義(尊卑有禮得其宜也)見義不為(是為人子)聞而能徙(何以憂為)將息争
端(得知義所)名以義聞不為義疾(疾病也見義則不為病)稱以好權(爾雖)
(有說)謂之曰義(吾則不知)義以(為質)以義(制事)子曰義者(天下之斷也)義
以為工(君子有勇而無義為亂小人有勇而無義為盜)大道廢有仁義(老子)名以
義聞(節因事見)失義而後禮(老子)上義為之而有以為(老子)土地
(儒有立義以為土地)行而服人張乃國維(管子曰國有四維其二曰義)節不可
奪(道不可屈)文侯軾廬於干木(段干木富於義故千乘為之軾廬諸侯為之止戈)馮
諼折券於薛人(為孟嘗君市義)晉文公出定襄王(子犯曰人未知義未安其)
(居文公于是出定襄王以示事君之禮也)石碏滅親(大義滅親謂殺子厚)共叔多行(共叔)
(喻驕蔡仲請討之莊公曰多行不義必自敝子姑待之)喻於義(君子)聞義不能徙(是吾)
(憂也)不義(而富且貴於我如浮雲)思義(君子行則思義)門内恩掩(門内之理恩掩義門)
(外之理義斷恩)不可劫以兵(文子曰夫為義者不可劫以兵不可懸以利)以義衛身
(文子曰世治則以義衛身世亂則以身衛義)匡邪矯枉(文子曰義者匡邪以為正攘險以為平衞)
(身以為直)方外(易曰義以方外)存義(易知終終之可與存義也)達義(先王修禮以達義)斷
恩(見上)思義(居則思義)義然(後取)夫行義者(以立言踐行)豈徒徇名安
己而已(將以定去就之槩夫專為義則傷生專為生則傷義義重于生全義可也後漢)不謀舊
國(史樂毅去燕之趙趙王欲圖燕毅泣曰臣事昭王猶事大王若獲戾教于他國終身不謀趙之徒隸况燕)
(昭王後嗣乎)不忘舊主(見上注)慕義(李膺門生皆禁錮侍御史景毅子實為膺門徒未有)
(錄牒故不及譴毅慨然曰本謂膺賢遣子師之豈可以漏脫名籍苟安于己自免歸人義之)争罪(魏王)
(思與梁習俱為西曹令史思直白事失太祖旨將加重辟時思近出習代被收思乃馳還自陳己罪太祖歎習)
(之不言思之職分曰軍中有義士二人)不邀功(郭憲西平人仁篤為一郡所歸韓約失信衆依羌人)
(多欲取約邀功憲責怒曰人窮歸我約病死揚達所約送與疏憲曰不生圖之豈取死人功太祖視疏問憲名)
(不在中達以情對賜憲爵關内侯)默受罪(後漢段熲討羌凉州刺史郭閎貪其功稽留熲軍不進羌)
(徒久戀鄉悉反叛閎歸罪熲坐徵輸左校羌覆沒營塢吏人守闕訟熲詔問段熲謝罪不敢言枉京師稱為長)
(者)自表取罪(雷義字仲翁為尚書郎有同時郎坐事當居刑作義默自表取其罪以論司寇同臺)
(郎覺之委位自上乞贖義罪順帝詔皆除刑)免罪不謝(范滂字孟博繫獄尚書霍諝理之得免范)
(到京師往見諝而不為謝或讓之滂曰昔叔向嬰罪祁所奚救之未聞羊舌有謝恩之辭祁奚有伐德之色竟無)
(言)養老窮(婁護字君卿有故人吕公無子老窮託身于護養其妻及公終身)恤孤窮(楊峻)
(字秀才同郡王象少孤為人傭年十八見使牧羊而私讀書被羊主箠楚峻美其才質贖象著家中聘取立屋)
(然後與别)又(晉許子章聞王育傭牧學讀書失羊將鬻以償之章遂代育償羊給衣食使與子同學身長八)
(尺容貌絶異復以兄子妻之為立宅分之資産育受之無愧色)太守治病(蜀張嶷字伯岐病篤家貧)
(廣漢太守何祗通厚嶷與疎闊乃自舉詣祗託以治病祗傾財療治數年乃愈)以馬易棺(後漢劉翊)
(字相道逢病亡者以馬易棺脫衣歛之又逢死故人困餒於路因殺所駕牛救之遂與俱餓)排患救
患救解矜窮權濟富義抱義見得思義
仁義為干櫓正路(孟子曰義者人之正路也)孔解牛與給喪事(竇建德世)
(為農鄉人喪親貧無以葬建德方耕聞之太息遽解牛與給喪事鄉黨異之)撫棺號慟(李綱為齊)
(王憲參軍憲誅露車載屍故吏犇匿綱撫棺號慟為瘞訖乃去)篤恩義(岑文本撫弟姪篤恩義)搢
紳義之(李義琰章懷太子之廢盡赦宫臣罪庶子薛元超等皆蹈舞義琰獨引咎涕泣搢紳義之)詣
獄自言(李敬元杭州參軍徐太元哀其僚張惠以賊扺死而惠母老乃詣獄自言與惠偕受薄其罪惠)
(得不死太元坐免官敬元廉知之擢鄭州司功)可動以義(李多祚張柬之將誅二張以多祚素慷慨)
(可動以義乃從容曰謂將軍居北門幾何曰三十年矣將軍擊鐘鼎食貴重當世非大帝恩乎多祚泣數行下)
(曰死且不忘柬之曰將軍知感恩則知所以報今在東宫乃大帝子而嬖竪擅朝危逼宗社國家廢興在將軍)
(將軍誠有意乎捨今日尚何在答曰苟緣王室惟公所使乃引天地以自誓辭氣毅然柬之遂定謀以敬暉李)
(湛為右羽林將軍命總禁兵與多祚王同皎請太子至元武門斬關入及長生殿白武后曰諸將誅逆臣易之)
(昌宗恐漏大謀不敢豫奏頓首請歸死后病卧顧湛曰我與爾父子不薄亦豫是邪)知義(蕃將贊曰夷狄)
(性惇故其能知義所在者鷙挺不可遷盖巧不足而諒常有餘觀大奈等事君皆一其志無有顧望用能功績)
(光明為天子倚信至渾瑊&KR0932;跌光顔軰烈垂無窮惟其諒有餘故也)使絶域請代行(狄仁傑同)
(府參軍鄭崇質母老且疾當使絶域仁傑詣長吏藺仁基請代行仁基咨其誼)舉不失義(思廉以諸)
(生侍孱主奮然陳大義挫虓虎而奪之氣勇夫悍心禠駭自郤不敢加無禮于其君誠使有國家者舉不失義)
(天下其何以抗之)救韓思忠(王晙朔方元帥魏元忠討賊不利劾奏副將韓思忠敗律當誅晙以)
(思忠偏禆權不已制具其人勇智可惜不宜獨誅固争得釋)救魏張(朱敬則進鳳閣鸞臺平章事張)
(易之誣魏元忠張說欲誅之無敢言者敬則獨奏曰元忠說秉心忠一而所坐無名殺之失天下望乃得不死)
又(宋璟張易之誣魏元忠有不臣語引張說為驗將廷辯說惶懼璟說曰名義至重不可陷正人以求苟免)
(緣此受謫芬香多矣若不測者吾且叩閤救將與子偕死說感其言以實對元忠免死)與資錢治
喪(郭元振年十六與薛稷趙彦昭同為太學生家嘗送資錢四十萬會有縗服者叩門自言五世未葬願假)
(以治喪元振舉與之無少吝亦不質名氏稷等歎駭)時人義之(初重俊被害官屬莫敢視惟永和丞)
(甯嘉勖號哭解衣褁其首時人義之)義士(謝叔方太宗曰義士也)贖韋儇妹(趙驊陳留陷歿)
(于賊時江西觀察使韋儇族妹坐其夫為畿官不供賊沒為婢驊哀之以錢贖韋厚為資給賊平訪近屬歸之)
(時人高其義)獨餞於野(皇甫鎛鎛之貶前房州刺史班肅以嘗僚獨餞于野朝廷義之)送臨
賀(楊憑所善客徐晦憑得罪至藍田慰餞宰相權德輿曰君送臨賀誠厚無乃為累乎餘見餞送門)同
舍當夕直為代(竇參為萬年尉同舍當夕直者聞親疾惶遽參為代之會失囚京兆按直簿劾)
(其人參曰彼以不及謁而往參當坐乃貶江夏尉人皆義之)申直其冤(劉鄴德裕以朋黨抱誣死)
(海上令狐綯久當國更赦不為還官爵至懿宗立綯去位鄴乃申直其冤復官爵世高其義)餉姻家
故人(沈傅師問餉姻家故人帑無儲錢鬻宅以葬)行義當時為難(顔泉明其行義當時)
(以為難)負節義(張廵負節義或以困阨歸者傾貲振護無吝)走人所急(辛讜重然諾走)
(人所急)周贍朋友(甄濟周贍有緩急輒出家貲朋友以義聞)任人之患(李邕下獄許昌)
(男子孔璋上書天子曰任人之患義也)張廵功狀(李翰傳張廵功狀表上之帝繇是感悟而廵大)
(節白於世義士多之)以義烈聞(李綱孫安仁安静自綱五世同居安仁安静復以義烈聞世稱李氏)
(不衰)孝義劉家(劉易從遷彭城長史永昌中為酷吏周興誣告坐死將刑百姓奔走争解衣投地曰)
(為長史祈福有司平直乃十餘萬當時號孝義劉家)亡匿坐死(桓彦範御史李福業嘗與彦範謀反)
(被殺福業亦流番禺後亡匿吉州參軍敬元禮家吏捕得元禮俱坐死福業將刑謝元禮曰子有親吾甚愧恨)
(元禮曰公窮而歸我我得已乎見者傷之)三世不異居(崔玄暐三世不異居家人怡怡如也)列
狄仁傑枉(李嶠來俊臣誣狄仁傑等獄將抵死敕嶠與大理少卿張德裕侍御史劉憲覆驗德裕等)
(内知其冤不敢異嶠曰知其枉不申是謂見義不為者卒與二人列其枉忤武后旨出為潤州司馬)輟馬
傾褚以濟(樊澤客河朔相衛節度使薛嵩表為堯山令舉賢良方正次潼關雨淖困不能前有熊執易者)
(同舍逆旅哀之輟所乘馬傾禇以濟自罷所舉是歲澤上第)救魏元忠(蘇安恒魏元忠為張易之)
(兄弟所誣獄方急安恒獨申救曰王者有容天下之量故齊其心能進天下之善故除其惡不然則鬼神馮怒)
(隂陽紛舛)行而宜之之謂義(韓文原道)分多勻薄(顔杲卿令泉明到河北求宗屬)
(履謙及父故將妻子奴隸尚三百餘人轉徙不自存泉明悉力贍給分多勻薄相扶挾度河)再從皆
同居(劉審禮再從皆同居合二百口内外無間言)元結曰信而勇者可以全
義雍穆親族(翟光鄴雍穆親族麄衣糲食與均有無而光鄴處之晏然五代史)宗族
七百口每食設廣席(南唐李昪州縣言民孝悌五代同居者七家皆表門閭復其繇役其)
(尤盛者江州陳氏宗族七百口每食設廣席長幼以次坐而共食有畜犬百餘共一牢食一犬不至諸犬為之)
(不食五代南唐世家)沈斷固分者義也(文粹盧藏用紀信碑)荀息守言而死
事豫讓感遇以自殘(石乞烹身以徇白漸離臛目以報丹其義則立於大濟則闕焉同上)
視之如鴻毛(白居易李陵論義重于死則視之如鴻毛)死不為悔(狄仁傑誠以山東之)
(人重氣義一往死不為悔)九世同居(孝友傳序張公藝九世同居高宗有事太山臨幸其居問本末)
(書忍字以對天子為流涕賜縑帛而去)請死(陛南金開元初少卿盧崇道徙嶺南逃還南金匿之俄為)
(讐人所告招捕按南金當重法弟趙璧詣御史王旭自言匿崇道者我也請死南金言弟自誣不情旭怪之趙)
(璧曰母未葬妹未歸兄能辨之我生無益不如死旭驚上状玄宗皆宥之)舉船錢帛奴婢貺
之(裴寬尚書罷部西歸汴流中日晚維舟見一人坐樹下衣服極弊因命屈之與語大竒之遂為見知曰以)
(君才識必自富貴何貧云也舉船錢帛奴婢貺之客亦不讓語訖上船奴婢偃蹇者鞭撻之公益竒之芝田錄)
教行於天下由伯夷之為師也(韓文通解自商之前千萬年渾渾然不知義之)
(可換其生也故伯夷哀天下之偷且以彊則伏食其葛薇逃山而死於是後之人竦然而言曰雖餓死猶有義)
(而不懼者况其小者乎故義之教行于天下由伯夷之為師也)與三從昆弟居四十年
(朱敬則與三從昆弟居四十年貲産無異)割股肉啗之(李勣平洛陽得單雄信故人也表其材武)
(且言若貸死必有以報請絀官爵以贖不許乃號慟割股肉啗之曰生死永訣此肉同歸于土為收養其子焉)
悉奉廪賙濟内外親(薛戎悉奉廪賙濟内外親無疎遠皆歸之既病以所有分遺之曰吾)
(死矣叮持為歸資衆皆哭而去)匍匐請代(史許敬宗始虞世基與善心同遭賊害封德彝常曰昔吾)
(見世基死世南匍匐請代)哭趙持滿(王方翼其友趙持滿誅死尸諸道親戚莫敢視方翼曰欒布哭)
(彭越義也周文王掩骼仁也絶友義蔽王仁何以事君遂往哭其屍具禮收葬金吾劾繫帝嘉之不罪)無
有難色(韓愈書樊宗師孝友聰明家故饒財身居長嫡悉推與諸弟皆優有餘而宗師妻子常寒露飢)
(餒宗師怡然處之無有難色)千金散義士四座無凡賓(李白)義救難之
謂也(宋子嵩化書)賊相戒無往義門往依者五百室(李知本事親篤)
(至與弟知隐雍順子孫百餘至貲用僮僕無間也大業末盗賊過廬不入相戒曰無往義門往依者五百室餘)
(室皆免)捐生以趣義者(寧豫期垂名不朽而為之孝友序)義在與在義亡
與亡(故王者常推而褒之所以砥礪生人而窒不軌也同上)欒向儔(宗室李晉坐豫太平公主)
(謀晉就刑僚吏犇解惟司功參軍李撝從王如它日晉死哭其屍盡哀姚元崇歎曰欒向儔也)民性多
逆(聖人𨗳之以其義鹿門隠書)六闕相望(朱敬則以孝義世被旌顯一門六闕相望)裴佶
(授藍田尉德宗詔發畿縣民城奉天嚴郢為京兆政刻急本曹尉韋重規妻乳且疾不敢免佶請代役當時稱)
(其義)義形必霑巾(杜甫詩)李自倫(六世同居准式旌表門閭勑曰其量地之宜高其外)
(門門安綽楔左右建臺高一丈二尺廣狹方正稱焉圬以白而赤其四角使不孝不義者見之可以悛心而易)
(行焉五代史)四世同居兄弟猶同産(劉君良四世同居兄弟猶同産也門内斗粟尺)
(帛無所私武德中深州别駕楊宏業至其居凡六院共一庖子弟皆有禮節歎挹而去)兄弟讓死
(王遇弟遐俱為賊執將釋一人兄弟讓死賊感其意盡縱之孝友傳)飛鴞食椹而懷音(背本)
(忘義者不及飛鴞遠矣窮愁志)鎮澆浮莫如尚義(李源傳)振高義(於流俗之外柳)
(宗元上趙宗儒啟)以勇義平國難(上嚴東川啟同上)
義感(五)
白送人喪(後漢申屠蟠與濟隂王子居同在太學子居臨沒以身託蟠乃躬推輦送喪歸遇司隸從)
(事義之為封傳護送蟠投傳不受也)盗還馬(孔嵩仲山正身厲行辭公府之京師宿卞亭盗竊其馬尋)
(知是嵩馬乃責讓曰孔仲山善士豈宜侵盗送馬還之)刺客不忍殺(崔琦諷刺梁冀冀令刺客)
(隂殺之客見琦耕陌上懷詩諷詠乃以實告曰君賢不忍相殺君可亟逃吾亦從此亡矣遂去之琦音竒)賊
不入縣(鄭玄還高密道遇黃巾見玄皆拜相約賊不敢入)又(袁宏見世亂乃混迹母沒不制服設)
(位世莫能名黃巾賊入縣相約不入其廬)託孤(吳陸瑁同郡徐原愛居會稽素不相識臨死遺瑁書託孤)
(幼瑁為起墓教𨗳其子)後漢傳論曰李膺振拔汙險之中藴義生
風以鼓動流俗激素行以恥威權立廉尚以抑貴勢使
天下之士奮迅感槩波蕩而從之幽深牢破家族而不
悔至於子伏其死母歡其義壯哉(范滂孟博將誅辭母母曰汝今得與李杜)
(齊名吾何恨哉)張儉(被捕亡抵孔褒遇融融匿之)赤眉弛兵(赤眉過姜詩里弛兵而過曰驚)
(乎大孝必觸鬼神)魏胡昭(為鄉里愛孫浪為寇約不犯胡君)不忍刺(陽球使刺客刺蔡邕)
(客不忍刺)又(劉平使刺先主亦然)又(靈公使刺趙盾亦然)孔盗賊過閭不入(李知本事)
(見義門)義城堢(劉君良四世同居族兄弟猶同産也門内斗粟尺帛無所私隋大業末荒饉妻勸其)
(異居因易置庭樹鳥雛令鬭且鳴家人怪之妻曰天下亂禽鳥不相容况人邪君良即與兄弟别處月餘密知)
(其計因斥去妻曰爾破吾家召兄弟流涕以告更復同居天下亂鄉人共依之衆築為堢因號義城堢)孝
義鄉(李自倫六世同居奉勑淮格按孝義旌表必先加按驗孝者復其終身義門仍加旌表得本州審到)
(鄉老程言等稱自倫高祖訓訓生粲粲生則則生忠忠為生自倫自倫生光厚六世從居不妄敕以所居飛鳬鄉)
(孝義鄉匡聖里為仁和里准式旌表門閭)義動人倫無不傷歎(贊皇一品集論田羣状外)
(議云田肇緣田羣扺法不食而終義動人倫無不傷歎伏見後漢河間人尹次穎川人史玉皆坐殺人當死尹)
(次兄初史玉母諢皆詣官曹求代其命因縊而物故漢帝哀之並赦其死既有故事敢不密陳)假寢夢
獲方(惠宣太子業二十二年有疾帝憂之一夕容髮為變因假寢夢獲方寤而業少間)數日湩
流(元德秀初兄子襁褓喪親無資得乳媼德秀自乳之數日湩流能食乃止)
智(六)
白智者(樂水)智者樂智者動不惑(智者)智者(詐愚)用人之
智(去其詐)智者(見于未萌)智者千慮必有一失(愚者千慮必有一得漢書)智
者(利仁)知人(者智)以恬養智(以智養恬恬智交相養)智者(天下之達德也)何如
其智(信不智也)絜瓶之智(守不假器)智者(不失人語)其蔽也蕩(好智不好學)
大智(子曰舜其大智也與)不以智役物(聖人)智者心之符(文子神者智之役神)
(清則智明智者心之符智公則心平)絶聖棄智(人則百倍老子)智不足稱(陽處父不役其)
(身其智不足稱)智免(禍由智免)臧武仲之智(可謂成人矣)臧文仲不智者
三(作虛器縱逆祀祀爰居是三不智)智不如葵(仲尼曰鮑莊子之智不如葵葵能衛其足)智
之難也(有臧武仲之智而不容於魯抑有由也)其智可及(甯武子邦有道則智邦無道則)
(愚其智可及其愚不可及)既明且哲(以保其身)樊遲問智(子曰務民之義敬鬼神而遠之)
(可謂智矣)子曰人皆曰予智(驅而納諸罟擭陷阱之中而莫之避也言其愚中庸)樗里
之囊(史樗里子癯多智秦人號智囊)管仲隨馬(桓公北征孤竹山失道管仲曰老馬之智可師)
(乃隨馬馬行果得道)隰朋尋蟻(桓公北征孤竹無水朋曰尋蟻壤可得水乃掘蟻壤果然得水)倉
舒稱象(魏武欲稱象而不可秤倉舒曰載于舟中刻其至以他物驗之可知矣太祖大悅)智有
餘(陳平)智周萬物而不遺(易)智而不詐(張老)智士無思慮之
(變則不樂莊子)智計歸之(魏賈詡自以非太祖舊臣而謀策深長懼見猜嫌閉門而自處無私交嫁)
(娶不結高門天下論智計竝歸賈氏也)宫之竒在虞(晉不加戎)季梁在隨(楚不為謀)
三仁未去(武王還歸不伐殷)智者所慮之於未形(逹者所規之于未兆)子
胥(知姑蘇之有麋鹿)輔果(識智伯之為趙抄)穆生(謝病以免楚難)鄒陽(北遊不同吴禍)
以賢勇智智囊(晁錯)智如炙輠(史淳于髠智如炙輠輠者車之盛膏器也炙之)
(膏流不窮言如髠之智也)桓範(司馬宣王將誅曹爽桓範赴爽人曰智囊去也)杜預多知(人號)
(知囊)大智(若愚)不可以無涯之智役有涯之身(莊子)孔處事有
疑非智(尉遲恭隠巢計日急恭與長孫無忌入白恭曰處事有疑非智)衛兵數逃請聽
納室(裴矩隋煬帝幸江都衛兵數逃去帝憂之以問矩矩曰今乘輿淹狩已二年諸驍果皆無家人無匹)
(合則不久安臣請皆聽納室帝笑曰公定多智因詔矩盡召江都女子孀家盡恣士所欲即配之)不為
愚者謀(陳子昂奏八科謂智不為愚者謀)尚謀(又智者尚謀愚者所不聽)智慮周密
(主鐸智慮周密時論推允)辯給多智(李程辯給多智)天之象(孫思邈曰智者動天之象故欲)
(圓易曰見幾而作不俟終日圓之謂也)望塵以知敵數(周德威多智能望塵以知敵數)好
謀而成者智(盧藏用紀信碑)其自全近智(泌之為人其自全近智贊)用智能
顯功烈(柳宗元答問用智能顯功烈而麽眇連蹇顛頓披縻固其所也)五人智不及一
韋公(韋顗論議典據裴垍韋貫之李絳崔羣蕭俛皆布衣舊繼為宰相朝廷典章多所咨還嘗曰吾儕五)
(人智不及一韋公)民性多愚聖人𨗳之以其智(皮日休鹿門書)智變通
之謂也(故居於水化書)
智謀(八)(機權聰悟)(先見附敏博物)
白易人謀鬼謀(百姓與能)謀及卿士(書)謀之孔臧(詩)謨謀乎
其上(文選)咨事為謀好謀而成謀不(失利)疑謀勿成
中智以上(荀息謂以璧假道於虞曰玩好在耳目之前患在一國之後中智以上乃能之臣料虞君)
(中智之下也)運籌帷幄(漢祖曰運籌帷幄吾不如子房)隨會其智(傳隨會其智足使也)
識理過人(晉謝安每曰朝之大事衆不能决咨王公無不得)又(魏舒元陽朝之碎務無問是非)
(至於興廢大事衆莫能斷者而舒徐為籌之多出衆表也)知幾其神乎(易)祭仲知權
(公羊宋人執鄭祭仲不名賢也為知權宋人曰為我出芻而立哭仲不從則君必死國必亡從其言則可以存)
(易亡古人有權祭仲是反于經然後有善也行權有道自貶損以行權不害人以行權殺人以自生亡人以自)
(存君子不為也)未可與權(可與適道未可與立可與立未可與權)行中權廢中
權見幾而作(不俟終日易)孟子曰嫂溺援之以手權也男
女不親授禮也嫂溺不援是豺狼也王霸視河(後漢世祖)
(為王郎所逐南奔至呼沱河使吏具舟楫還曰河流澌無舟可渡衆皆恐復使王覇往視霸欲安衆心且使至)
(河乃止遂矯云冰堅可渡世祖兵至河冰已合遂令霸護渡未畢二車冰乃解也)吾謀適不用
嘉謀(嘉猷)謀於野規矩誠設(小大必由)彼有人焉(謀于長者)無
謀謀及婦人謀及庶人謀人之軍師(敗則死之)謀人
之邦邑(危則亡之)張儀在(蘇秦度關)變通之間不容髮(機也)先見至
誠之道可以前知見乎蓍龜動乎四體(國家將興必有禎祥國家將亡)
(必有妖孽見乎蓍歸動乎四體禍福將至必先知之)先覺(抑亦先覺者是賢乎)知微知彰
叔向母聞男聲(晉叔向母聞向男伯石生視之及堂聞其聲而還曰豺狼之聲也非此莫喪羊)
(舌氏遂不視之)子文欲殺越椒(楚子良生子越椒子文曰必殺之是子也熊虎之状豺狼之聲)
(不殺之必滅若敖氏之族)贈策(士會將歸晉繞朝知其情贈之以策曰子無謂秦無人吾謀適不用也)
見事遲(史范雎隨王稽入秦穰侯問稽車中有客乎稽曰無雎曰穰侯智士而見事遲向疑車中而忘)
(索之乃下伏草穰侯行十里乃反使索車中)有先知(而無後悔)思鱸魚(晉張翰為齊王所辟)
(因秋風起忽思鱸魚曰大丈夫所貴適意耳遂棄官歸江東俄而齊王敗人謂翰有先知之明)軍勝人
亡(鍾會鄧艾伐蜀劉寔字子真曰破蜀必矣而皆不還客問之笑而不答果如其言先見皆如此類也)虞
不臘矣(晉假道于虞宫之竒曰虢虞之表也虢亡虞必從之晉不可啟寇不可玩虞君不聽宫之奇曰)
(虞不臘矣虢其亡乎)屈瑕伐羅(楚屈瑕伐羅闘伯比謂其御曰莫敖必敗舉趾高心不固矣果敗)
穆叔見趙孝伯曰(趙孟將死其言偷且年未五十諄諄如八九十不能久矣偷苟且也)先
識後艱智者(見于未萌)求知太早(同見彈以思鴞)辨事方遲(異在途而搜索)
許負之識條侯牛生白犢(孔父知其吉祥)位踐朱輪(趙母知其必敗)
敏敏則(有功)黎民(敏德)不忘敏(叔向曰薳氏有後於楚哉子蕩承君命不忘敏)加
之以敏(齊國莊子來聘禮成而加之以敏左傳)告諸往而知來者敏於
事(而慎於言)訥於言(而敏于行)回也非助我者於吾言無所不說
(聞言即解無所起發增益)吾與回言終日不違如愚(默而識之無所請益)聞一
知十(回也)聞一知二(賜也)開敏(張放以公主子開敏)敏給(國語)雞肋(楊修字德)
(祖為曹公主簿操平漢中欲因討劉備而不得進欲守之難為功于是出令唯曰雞肋衆莫曉修曰夫雞肋食)
(之無所得棄可惜也公歸計决矣)承意觀色(淳于髠以承意觀色為務再見梁惠王終無言惠王)
(問之曰前見王王志在逐後見王王志在音王曰誠聖人也)聰悟識亡書(漢武帝幸河東亡書)
(三篋唯張安世識之寫得後購得本相校一無遺脫)市肆閱書(後漢王充字仲壬博學不為章句家)
(貧無書游洛陽市閱所賣書一見誦得遂博覽百家之書)記貧人姓名(後漢賈續既孤仕郡戶曹)
(歲荒人饑太守尹興使于都亭設貧人粥訊名字畢太守問口說六百人姓名無差謬)博物張華
(博物彊記默講四海之内若指掌也)讀諸刺(夏侯湛從祖榮淵第五子七歲日誦千言經目輒識之文)
(帝召之時有客百餘人人奏刺書鄕里姓名示之一徧復使誦之不錯一人)應奉讀書五行
俱下(為郡)博物君子(晉侯謂子産為博物君子)博物多識(王粲為侍中)識竹
簡(晉束晳博物時嵩山下得竹簡一枚上兩行科斗字張華問束晳曰北漢明帝顯節陵中策文也驗之果)
(然)讀碑覆棋(王仲宣與人共行讀道邊碑背而誦之不失一字又觀棋局壊粲為覆之棋者不信)
(以怕盖更以它局為之相校不失一路)識部曲妻子(吳朱桓字休穆為前將軍彊識與人一面)
(數十年不忘部曲萬口妻子盡識之)孔謀則通於遠而周於事(柳文晉問)胷有
心者有其謀(陳黯辨謀覆載之中胷有心者有其謀然其謀則必為已而先為人也故有孜孜汲)
(汲力于謀者得之則逸身豐家不得則嫉時怨命)為天下之謀(堯舜有大寶之位不傳之子而)
(傳于他人是為天下之謀得其君也大禹疏鑿横流過其門而不顧啼嬰為天下之謀人為出其溺也后稷勤)
(耕植百榖為天下之謀人為粒其食也其謀信如何哉同上)以謀略高自標顯(薛逢)杜
黃裳善謀(贊)玄齡善謀(如晦長于斷而玄齡善謀兩人深相知故能同心濟謀以佐佑)
(帝)浩蕩深謀噴江海(李白述德)英謀合鬼神(同上贈張相)文種有
藏弓之恨李斯有稅駕之歎(張華顧優游而不獲傳亮贊識微而不免此四子者)
(皆神敏知幾聰明志古圖國致覇動必成功而自謀其身猶有此恨况常人哉窮愁志)從容合廟
謀(徙倚瞻王室從容合廟謀杜甫送王信州)曳踵為有疾狀(姚崇資權譎始為同州張說以)
(素憾諷趙彦昭劾崇及當國說懼潜詣歧王申欵崇他日朝衆趨出崇曳踵為有疾状帝詔問之對曰臣心有)
(憂痛不在足問以故曰岐王陛下愛弟張說輔臣而密乘車出入王家恐為所誤故憂之於是出說相州)死
姚崇能筭生張說(崇與張說同為宰輔頗懷疑阻屢以事相侵張銜之頗切崇既病戒諸子)
(曰張丞相與吾不叶釁隙甚深然其為人稍懷奢侈尤好服玩吾身沒之後吾同僚當來吊予汝具陳吾平生)
(服玩寳帶重器羅列於帳前張若不顧汝輩家事産族無類矣若顧此吾屬無虞當錄其玩用致公仍以神道)
(碑為請既獲其文登時錄進仍先礱石以待至便鐫刻張丞相見事常遲于我數日之後必當有悔若徵碑文)
(以刊削為辭當引使視其鐫石仍告已具聞上元崇既沒張果至目其服玩者三四姚崇諸子悉如崇戒不數)
(日文成敘述該詳時謂極筆其略曰八柱承天高明之位列四時成歲亭育之功全後數日果遣使取本以為)
(辭未周密欲加刪改姚氏諸子乃引使者視其碑乃告以奏御使者復命張悔恨撫膺曰死姚崇能筭生張說)
(吾今日方知才之不及遠矣)度時舞數(楊纂為吏部侍郎度時舞數以自進)隨方制變
(張獻誠為政寬裕有機略隨方制變)得匿名書内鞾中(王鍔善任數待下在淮南時嘗得匿)
(名書内鞾中俄取它書焚之人信其無名者異日因小罪并以所告窮驗衆以為神明)諷劉玄佐
(韓滉劉玄佐不朝帝密詔滉曰宜早見天子不可使夫人白首與新婦子孫填宫掖也玄佐泣悟)言祿
山反狀(韋見素同平章事明年祿山表請蕃將三十二人代漢將帝許之見素不悅謂國忠曰言祿山)
(反暴天下又以蕃代漢難將作矣國忠不應見素曰知禍之芽不能防見禍之形不能制焉用彼相每進見未)
(嘗不為帝状之帝不内其語未幾祿山果反)機辯横生(鄭注守澄與語機辨横生鈞達其意恨相)
(見晚)辯對縱横(皆合旨要又言辭敏速還同宿構馬上即成曾無點竄薛收舊史)智數敏
給(李懷光)人服其敏(楊纂從子昉武后時為肅機宇文化及子訴治先蔭昉方食未即判遽曰)
(肅機而未食庸知天下有冤而求食乎昉怒取牒署曰父弑隋主子訴隋資可乎人服其敏)思致華
敏(劉禕之擢中書侍郎方是時詔令叢繁禕思致華敏裁可占授少選可待也)屬文敏無留
思(韋承慶掌天官選属文敏無留思雖大詔令未嘗著藁)為祝成不淹頃(李嗣真高宗東)
(封還詔贈孔子太師命有司為祝司文郎中雷少穎文不稱旨更命嗣真成不淹頃)闇誦六經日
數千言(劉廼少警穎闇誦六經日數千言)敏於占對(高士廉觀書一見輒誦敏于占對)
口記徒籍千人無差(顔春卿調犀浦主簿嘗送徒于州亡其籍至廷口記物色凡徒籍千)
(餘人長史陸象先異之)呼指無悮(崔涓性開敏為兖刺史受署未盡識卒吏乃以紙各署姓名傳)
(襟上過前一閱後數百人呼指無悮本傳)厮竪一閱輒記姓名(李畬遇事蠭銳雖厮竪一)
(閱輒記姓名)士卒居人一見無不識(張廵守睢陽士卒居人一見問姓名其後無不)
(識)官萬員未嘗忘姓氏(李敬玄性彊記雖官萬員遇諸道未嘗忘姓氏)一覽誦
千言有若素習(公在兩臺有送别四韻詩四十餘首令公誦之一遍倒覆之遂不錯一字其敏)
(悟也如此韓休蘇頲文集序)條神策軍建置本末(蒋乂遷起居舍人會詔問神策軍建)
(置本末中書討求不獲時集賢學士甚衆悉亡以對乃訪又又條據甚詳宰相高郢鄭珣瑜嘆曰集賢有人哉)
(明日詔兼判集賢院)五十年有聖人出(孫思邈隋文帝輔政以國子博士召不拜密語人曰)
(後五十年有聖人出吾且助之太宗初召詣京師)吾孫為屬吏(孫處約嘗以諸子見思邈曰俊)
(先顯侑晚貴佺福在執兵後皆騐太子詹事盧齊卿之少也思邈曰後五十年位方伯吾孫為属吏願自爱時)
(思邈之孫溥尚未生及溥為蕭丞而齊卿徐州刺史)倚冰山(楊國忠權傾天下四方之士争詣其門陜)
(州進士張彖力學有大名志氣高大未嘗低節于人人有勸彖令修謁國忠可圖榮顯彖曰爾軰以楊公之勢)
(倚靠如山以吾所見乃冰山耳或皎日大明之際則此山當悮人矣後果如其言時人美其先見開元天寶遺)
(事)千里外猶對面語(房玄齡高祖曰若人機識是宜委任每為吾兒陳事千里外猶對面)
(語)
信(九)
白大信不約小信未孚人未知信(末宣其用)信以守禮
失信不立信以接事小所以事大(信也)仗德莫如
信言以出信(敦信書)匹夫一為不信(猶不可也)可復之言(信近)
(於義言可復也)車無輗軏(子曰人而無信不知其可也大車無輗小車無軏其何以行之哉)用
情(上好信則民莫敢不用情)著誠(去偽禮之經也)作大事(不以信未嘗可也)寡信(輕諾)
(必寡信)國寶(信國之寶也)信人之所庇言要争端好信
不好學(其蔽也絞)伐原示信(晉文公)二三其德(不信)信及豚魚
闕而不立(寧去兵食)失則何行(譬無輗軏)守約(推誠)忠信以為寶(以為)
(甲胄)是曰行先(不為人下)君之所司也名以出信(名位不愆則為民所信)
信以行義(義以成命小國所望而懷也信不可知義無所立四方諸侯其誰不解體)信以守
器(動則不失信則車服可保)節以誠著(名以信聞)子路之言(傳千乘之國不信其盟而)
(信子路之言言誠信)季布之諾(諺曰黃金百斤不如布之一諾)澶淵之會(卿不書不信也)
(夫諸侯之上卿會而不信寵名皆棄)文子不為人下(趙文子能敦信不為人下也)孔㐀
去食(不得已而去於斯二者何先曰去食自古皆有死人無信不立)子路無宿諾(慎于信也)
退三舍(晉文公與楚戰退三舍以報其德守信也)冒雨赴期(魏文侯與虞人期獵雨甚文侯)
(曰與人期不可失信乃冒雨而赴也)吳起終日不食(吳起與故人期食不至起終日不食來乃)
(食)郭細侯竹馬之期(郭伋字細侯行縣有童兒騎竹馬迎曰聞使君來喜故迎問伋何日)
(廻伋與之期及廻先期不入留一日以示信也)范巨卿雞黍之會(范巨卿張元伯千里為雞)
(黍之會及期果至登堂拜母)尾生抱橋而死(與女子期也)匹夫匹婦自經
於溝瀆(子曰匹夫匹婦之為諒也自經於溝瀆而莫之知也)信士分財(文子曰使信士分財)
(不如定分而探籌何則有心者之平不如無心者之平)晉侯存信去原(晉侯圍原命三日之)
(粮原不降命去之曰信人之所庇得原失信云云)子木棄信(不及三年)巨卿赴期(無差)
(千里)進德(易曰忠信所以進德也)人之所助(者信也)信以結人周仁
之謂信復言非信也(言無善惡而必復之非義信也)不欺之臣(公羊曰區區宋)
(國猶有不欺之臣)修辭立誠(易曰閑邪存其誠修辭立誠所以居業也)不勉而中(誠者)
(不勉而中不思而得)相在爾室尚不愧于屋漏(著誠之義)小人閒居為
不善無所不至見君子而後厭然掩其不善而著其善
人之視己如見其肺肝然誠於中形於外故君子必慎
其獨苟無(盟信)信以發志苟信不繼(盟無益也)言忠信(行篤)
(敬)忠信(禮之本也)忠信之人(可以學禮)臣能承命(為信)信於民(未施信于)
(民而民信之矣)情欲信信而後勞其民信而後諫(未信則以為謗)
(己也)信之所勸者(信也)積善之應(傳子曰管寧在遼東三十七年歸海中遇暴風船沒)
(惟寧船自若時夜晦暝望見火光趣之得島島無居人又無火燼行者咸異皇甫謐曰積善之應也)耿恭
拜井(後漢耿恭字伯宗守疎勒城城中無水穿井十丈無水恭整衣冠拜井泉涌出)神告亭崩
(晉徐苗有志行常宿亭舍有神告曰亭欲崩遽走出得免)恥費輕實(恥為辭費也禮)踐言諾
責(與其有諾責寧有已怨也)苟欲全吾言安得全吾身(史)要盟無質
(禮子曰負蒲人之盟云云)大道既隠(小信未孚)稱以行權(爾雖有說)謂之守信
(吾則不知)節以名聞(名以信聞)蘇秦以百詐成一信(淮南子云)孔上不
信則無以使下下不信則無以事上(魏徵陳事曰上不信則無以使下下)
(不信則無以事上信之為義大矣)疏曰(貞觀之初求士如渴賢者所舉即信而任之取其所長常恐不)
(及比來由心好惡以衆賢舉而用以一人毁而棄雖積年任而信或一朝疑而斥)為國保於誠
信(又陳事曰為國基於德禮保于誠信誠信立則下無二情德禮形則遠者來格故德禮誠信國之大綱不)
(可斯須廢也傳曰君使臣以禮臣事君以忠自古皆有死人旡信不立又曰同言而信信在言前同令而行誠)
(在令外然則言而不行言不信也令而不從令不誠也不信之言不誠之令君子弗為也)信為萬事
本(百姓所歸禇遂良論延陀請婚)信者疾偽(陳子昂謂信者疾偽)以信質偽勢不
相和(同上)強循遇人盡信不疑雨雪與相期(蕭至忠少與友期諸)
(路會雨雪人引避至忠曰寧有與人期可以失信卒友至乃去衆歎服)推誠待士(李愬沉鷙務推)
(誠待士故能張其卑弱而用之賊來降輒聽其便)人之所助在信信之所本在
誠(陸贄帝曰朕豈不推誠哉然顧上封者惟譏斥人短長類非忠直往謂君臣一體故推信不疑至憸人賣)
(為威福今兹之禍推誠之敝也贄曰人之所助在信信之所本在誠一不誠心莫之保一不信言莫之行故聖)
(人重焉)開心待人(南霽雲至睢陽與張廵計事退謂人曰張公開心待人真吾所事也遂留廵所)
精慤而誠(孔述睿貞元四年帝念平涼之難尤惻怛以述睿精慤而誠故遣持祠具稱詔臨祭)與
人期雨雪虎狼不避(陸羽)奚偽(誠信喜之)披心示誠(李尚隠再選河南尹)
(論議皆披心示誠)厮䜿待以誠信(曹華至厮䜿必待以誠信人以為難)不負約(元德)
(秀)信者美德(且夫信者美德也秦繆尚之而賢臣莫贖劉禹錫論書)有死無二者
信(盧藏用紀信碑)魯陽廻日鄒子動天(更無有他只在誠信代李石與劉稹書)受
君命至於觸槐(賊入趙孟之門者覩其盛服將朝不忘恭敬悔受君命至於觸槐所以知其不)
(為患也向使趙孟未闢寢門尚安衽席思變計之數無肅敬之容為盗者必激其怒心增其勇氣焉得保其首)
(領哉推是而言人不可不誠矣窮愁志)相欺也為之符璽斗斛權衡以信
之(韓文)民性多妄聖人𨗳之以其信(皮日休鹿門書)信慤然之謂
也(故居于土宋子嵩化書)智有誠實之謂信(同上)誠切(李綘嘗因浴堂北廓奏對)
(極論中官縱侈方鎮進獻之事憲宗怒厲聲曰卿所論奏何大過耶絳前論不已曰臣所諫論于臣無利是國)
(家之利憲宗見其誠切改容慰喻舊唐書)
仁(十)
白仁者天下之表親為國寶(為仁善鄰國之寶也)神福仁(而禍滛)
體仁(足以長人)仁之本與仁者安仁(智者利仁)君子去仁(惡乎成名)
仁者樂山仁者静仁者夀(知者樂)可謂仁之方仁
遠(乎哉)為仁(由己)仁者(不憂)甚於水火(民之于仁也甚于水火水火吾見蹈而死者未)
(見蹈仁而死者也)蹈仁(同上)當仁(不讓于師)有仁義(大道廢)仁者(漢書仁者百行)
(之宗)稱曰用權(爾雖有說)謂之仁德(吾則不知)上仁為之(而有以為老子)三
月不違仁(回也三月不違仁其餘則日月至焉而已矣)克寬克仁(民罔常懷懷于有仁)
達德(仁者天下之達德)仁者必有勇(勇者不必有仁)宣尼訓人一日能
用其力(子曰有能一日用其力于仁矣我未見力不足者)顔子好學三月不違
其心(見上注)仲尼曰臧文仲不仁者三(下展禽廢六關妾織蒲)違仁
(君子無終食之間違仁)求仁得仁(伯夷叔齊不食周粟)無求生以害仁(有殺身以)
(成仁)好仁不好學(其蔽也愚)仁親以為寶(舅犯曰人無以為寶仁親以為寶注云仁)
(親行仁也)仁之為器(子曰仁之為器重其為道遠舉者莫能勝行者莫能致也)與仁(子罕言利)
(與命與仁)若聖與仁(則吾豈敢)仁則吾不知也仁以自衛(家語古之)
(君子以仁自衛)惻隠之心(孟子曰有惻隠之心仁也無惻隠之心非人也)仁而不武(無能)
(逹也)里仁(為美)處仁(擇不處仁焉得智)依於仁(游于藝)天下歸仁(一日克己)
(復禮天下歸仁焉)仁有三與仁同功而異情(有安仁有利仁有勉彊為仁)仁
之難成久矣君子而不仁者有矣夫(未見小人而仁者)人而
不仁(如禮何)其仁不足稱也(舅犯見利不顧其君其仁不足稱也)放麑(董仲舒春)
(秋决獄曰君獵得麑使大夫持以歸大夫道見其母隨而鳴感而縱之君慍議罪未定君病恐死欲託孤幼乃)
(覺之大夫其仁乎遇麑以恩况人乎乃釋之以為子傅於議何如)又(淮南子孟孫獵得麑使秦巴持歸烹)
(之其母隨而啼巴不忍去之孟孫怒逐秦巴西居一年取為子傅曰夫一麑猶不忍况人乎董仲舒曰君子不)
(麛不卵大夫不諫使持歸非也然而中感母恩難廢君命徙之可也)力行近乎仁(禮)不背
本(范子曰不背本仁也不忘舊信也無私忠也尊君敏也仁以接事信以守之忠以成之敏以行之事雖大)
(必濟)取數多者(仁也)田子方養老馬孔仁者有勇(段秀實贊曰柳宗元)
(曰太尉為人常低首拱手行步言氣卑弱未嘗以色待物視之儒者也遇不可必其志决非偶然者宗元不妄)
(許人諒其然也非孔子所謂仁者必有勇乎)臨事或折正(韓休蕭嵩以休柔易故薦之休臨事)
(或折正嵩嵩不能平宋璟聞之曰不意休能爾仁者之勇也)仁恩溥博(郝處俊帝曰朕昔從幸未)
(央宫羣仗既過有横刀伏草中者先帝斂轡却謂朕曰事發當死者數十人汝可命出之史臣惟敘此為實處)
(俊曰先帝仁恩溥博類非一臣之弟處傑被擇供奉時有三衛誤拂御衣者懼甚先帝曰左右撫御史我不汝)
(罪)有仁心下懷其恩(楊晟王建使王宗裕圍晟晟有仁心下懷其恩雖城中食盡無叛者)
博愛之謂仁(韓愈原道)忘生從道者仁(盧藏用紀信碑)以仁厚蓄生
人(柳宗元啟)本柔仁而立極(佩韋賦尼丘戮齊而誅夘兮本柔仁而立極)柔仁博
愛之道洽乎鰥婺(同上)民性多暴聖人𨗳之以其仁(皮日休鹿)
(門書)德出之為仁(宋子嵩化書)仁者發生之謂也(故居于木同上)
白孔六帖卷二十六
