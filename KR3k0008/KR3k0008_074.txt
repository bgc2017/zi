白孔六帖卷七十四唐白居易原本
宋孔傳續撰
集賢學士(一)御史大夫(二)
御史中丞(三)侍御(四)
殿中侍御(五)監察御史(六)
秘書監(七)著作(八)
校書郎(九)九卿(十)
太常卿(十一)太常博士(十二)
光禄卿(十三)衛尉卿(十四)
宗正卿(十五)太僕卿(十六)
集賢學士(一)
孔集賢殿書院學士(掌刊緝經籍凡圖書遺逸賢才隱滯則承旨以求之謀慮可施於時)
(著述可行於世者考其學術以聞凡承旨撰集文章校理經籍月終則進課於内歲終則考課於外唐志)開
元五年(乾元殿寫四部書置乾元院)六年(乾元院更號麗正脩書院置使改脩書官爲麗正殿)
(學士)十三年(改麗正脩書院爲集賢殿書院五品以上爲學士六品以下爲直學士宰相一人為學士)
(知院事至德二年置大學士貞元四年罷大學士)元和四年(集賢御書院學士直學士皆用五品)
(如開元故事)置酒集仙殿(張說進中書令詔說與禮官學士置酒集仙殿曰朕今與賢者樂于)
(此當遂爲集賢殿乃下制改麗正書院爲集賢殿書院而授說院學士知院事)授說大學士(帝欲)
(授說大學士辭曰學士本無大稱中宗崇寵大臣乃有之臣不敢以爲稱後宴集賢院故事官重者先飲說曰)
(吾聞儒以道相高不以官閥爲先後於是引觴同飲時伏其有體)賜渤海詔(張九齡始說知集賢)
(院薦九齡可備顧問及說卒天子思其言召爲秘書少監集賢院學士知院事會賜渤海詔而書命無足爲者)
(乃召九齡爲之被詔輙成遷工部侍郎知制誥)該綜羣籍(蔣乂父蒋明擢集賢殿學士吳兢位史官)
(乂幼從外家學得其書博覽彊記逮冠該綜羣籍有史才司徒楊綰尤稱之蔣明在集賢值兵興圖籍殽舛白)
(宰相請引乂入院助力整比宰相張鎰亦竒之署集賢小職乂料次踰年各以部分得善書四萬卷)補凌
煙舊贊(蔣乂帝嘗登凌煙閣視左壁頽剥題文漫缺纔數字命錄以問宰相無能知者遽召乂至答曰)
(此聖歷中侍臣圖贊帝前口以誦補不失一字帝嘆曰雖虞世南默寫列女傳不過是)詔問神策
軍本末(會詔問神策軍本末中書討求不獲時集賢學士甚衆悉亡以對乃訪乂乂條據甚詳宰相高)
(郢鄭珣瑜歎曰集賢有人哉明日詔兼判集賢院事)蔣乂父子(爲學士儒者榮之)辭大學
士(李泌俄加集賢殿崇文館大學士泌建言學士加大始中宗時及張說爲之固辭乃以學士知院事至崔)
(員復爲大學士亦引泌爲讓而止)以宰相兼學士(四年八月月蝕東壁泌曰東壁圖書府大)
(臣當有憂者吾以宰相兼學士當之昔燕國公張說由是以亡又可免乎明年果卒)采天下遺書
以益闕文(禇無量初内府舊書自高宗時藏宫中甲乙叢倒無量建請繕錄補第以廣秘籍天子詔)
(扵東都乾元殿東廂部彙整比無量爲之使因表盧僎陸去泰王擇從徐楚璧分部讐定衛尉設次光禄給食)
(又詔秘書省司經局昭文崇文二館更相撿讐采天下遺書以益闕文不數年四庫完治帝詔羣臣觀書賜無)
(量等帛)帝西還(徙書麗正殿更以脩書學士爲麗正殿有學士同上)中宗(景龍二年始於脩文)
(館置大學士四員學士八員直學士十二員象四時八節十二月於是李嶠等爲大學士李適等爲學士薛稷)
(等爲直學士李適傳)宴私未嘗不預(上官儀召授洪文館學士遷秘書郎太宗每屬文遣儀視)
(藁草宴私未嘗不預本傳)省中盤石(薛元超洪文館學士省中有盤石道衡爲侍郎時嘗據以草制)
(元超每見輙泫然流涕)並直昭文館(劉禕之與孟利貞高智周郭正一俱以文辭稱號劉孟高)
(郭並直昭文館俄遷右史洪文館直學士)文章固耐久(武平一以字行兼脩文館學士初崔日用)
(自言明左氏春秋諸侯官族它日學士大集日用折平一曰君文章固耐久若言經則敗績矣)論詩工
否(鄭覃遷洪文館大學士帝坐延英論詩工否覃曰孔子所刪三百篇是已其非雅正者烏足爲天子道哉)
(夫風大小雅皆下刺上之變非上化下爲之故王者采詩以考風俗得失若陳後主隋煬帝特能詩之章解而)
(不知王術故卒歸扵亂章什諓諓願陛下不取也)手未嘗廢卷(馬懷素兼昭文館學士篤學手)
(未嘗廢卷謙恭謹畏推爲長者)爲弄辭悅帝(沈佺期拜起居郎兼脩文館直學士既侍宴帝詔學)
(士等舞回波佺期爲弄辭悦帝還賜牙緋)懷先王之道經緯之文(賀知章開元中遷禮)
(部侍郎兼集賢院學士一日中謝宰相源乾曜語說曰賀公兩命之榮足爲光寵然學士侍郎孰爲美說曰侍)
(郎衣冠之選然要爲具員吏學士懷先王之道經緯之文此其爲間也元宗自爲贊賜之)俾從丹地
之遷佇繼緇衣之美(一品集鄭裔綽直洪文館制)當代所推(舊史李揆集賢)
(殿崇文館大學士肅宗嘗謂揆曰卿門地人物文章皆當代所推時人稱三絶)寫列女傳於屏
風(唐史虞世南授洪文舘學士帝嘗命寫列女傳扵屏風見書門)上官詩體(唐史上官儀太宗時)
(授洪文館直學士工詩人多效之謂爲上官體見詩門)晚節學愈苦(蕭德言兼洪文館學士德)
(言晚節學愈苦見勤學門)
御史大夫(二)
白秦官也應劭云御史之率故曰大夫周官宗伯之屬
有御史掌贊書(御侍也戰國以爲糾察之官并典吏官秦趙會澠池各顧大夫書其事秦有御)
(史置大夫置領也)亞相憲臺霜臺栢臺烏臺(烏府)職司
邦憲(紏轄朝綱)恪居司憲(慎守國章)弄印無以易堯(史記趙堯爲周昌侍)
(御史人謂曰君之趙堯竒才必代君爲大夫昌曰堯刀筆之吏何至此哉後昌為趙王相既行上持御史大夫)
(印弄之視堯曰無以易堯者遂拜之)諫(漢薛廣德爲御史大夫直言極諫上欲御樓船廣德諫請從橋上)
明灋(杜延年明灋律拜御史大夫居父官不敢當舊位)居父官(見上)賜金(薛廣德爲御史)
(大夫乞歸上賜黃金六十斤安車駟馬)立灋受辜(晁錯爲大夫請諸侯有過者削其地七國反遂)
(誅之)無文貶秩(卜式爲大夫無文貶爲庶子)冠鴛鷺之序(奮鷹隼之威)烏集
(朱搏字子元爲御史大夫府中列栢樹常有野烏數十棲其上朝興暮集因名烏臺謂之朝夕鳥)朝夕
鳥(見上)不灋(丞相司直繁延夀奏御史大夫蕭望之知御史有令不得擅使吏守之杜陵護親家事小)
(吏冠灋冠爲妻先引又使買賣私所附益凡十萬三千)孔御史大夫一人正三品
掌以刑灋典章糾正百官之罪惡(百官志)凡冤而無告者
三司詰之(三司謂御史大夫中書門下也大事奏裁小事專逹凡有彈劾御史以白大夫大事以方)
(幅小事署名而已有制覆囚則與刑部尚書平閱行幸乘輅車爲導朝會則率其屬正百官之班序同上)龍
朔二年改御史臺曰憲臺大夫曰大司憲武后文明元
年改御史臺曰肅政臺光宅元年分左右臺左臺知百
司監軍旅右臺察州縣省風俗尋命左臺兼察州縣(同上)
諸司文案稽期請以御史檢促(杜淹爲御史大夫建言諸司文案稽期請以御)
(史檢促太宗以問僕射封倫倫曰設官各以其事治御史劾不法而索案求疵是太苛且侵官淹默然)劾
奏易之等罪(御史大夫魏元忠嘗劾奏易之等罪易之訴扵后反誣元忠與司禮丞高戩約曰天)
(子老當挾太子爲耐久朋后問孰爲證易之曰鳳閣舍人張說翌日庭辯皆不讐然元忠說猶皆被逐)高
宗美其槩(高智周爲大夫與裴炎同治章懷太子獄無所同異固表去位高宗美其槩)以情
自解(劉仁軌嘗爲御史袁異式所劾慢辱之脅使引决及拜大司憲異式尚在臺不自安因醉以情自解)
(仁軌持觴曰所不與公者有如此觴後既執政薦爲司寇大夫)朝奏暮黜可矣(薛登景雲中爲)
(御史大夫僧慧範恃太平公主勢奪民邸肆官不能直登將治之或勸以自安答曰憲府直枉朝奏暮黜可矣)
(遂劾奏反爲主所誣出祁州刺史)耳目官固當特立(韋思謙進御史大夫性謇諤顔色莊)
(重不可犯見王公未嘗屈禮或以爲譏答曰耳目官固當特立鵰鶚鷹鸇豈衆禽之偶)故事大夫
與御史鈞禮(思謙復爲右肅政大夫故事大夫與御史釣禮思謙獨不答或以爲疑思謙曰班列)
(固有差奈何尚姑息邪)不喜爲繩察(韓思復遷御史大夫性恬澹不喜爲繩察)慨然論
元載姦(崔渙遷御史大夫元載輔政與中官董秀盤結固寵渙疾之因進見慨然論元載姦代宗曰載)
(雖非重謹然恊和中外無間然能臣也對曰和之爲貴由禮節也不節之以禮焉得和今干戈甫定品物思乂)
(載爲宰相宜明制度易海内耳目而怙權植黨毁法爲通鬻温爲恕附下苟容乃幽國卑生術臣所未諭帝默)
(然)處大體不急細事(崔縱爲御史大夫處大體不急細事獄訟付成僚屬而已)諫營
大像(蘇珦進肅政臺御史大夫后營大像白司馬坂縻用億計珦上䟽切諫見納)天下以其
有素望每大夫缺冀朝隱得之(李朝隱爲御史大夫天下以其取有素望每大)
(夫缺冀朝隱得之及居職不爭引大體惟先細務由是名少衰)臺吏側目威名赫然(崔隱)
(甫進拜御史大夫初臺無獄凡有囚則繫大理貞觀時李乾祐爲大夫始置獄由是中丞侍御史皆得繋人隱)
(甫執故事廢掘諸獄其後患囚往來或漏泄御繋之厨院云臺中自監察御史而下舊皆得顓事無所承諮隱)
(甫始一切令歸稟乃得行有忤意輙劾正多貶絀者臺吏側目威名赫然)天下以爲稱職(崔隱)
(甫帝嘗謂曰卿為大夫天下以爲稱職並本傳)兄弟同時爲御史大夫(李峴兄峘從上)
(皇峴翊戴肅宗以同時爲御史大夫俱判臺事又合制封公)攝御史大夫(房琯賀蘭進明自河)
(南至詔攝御史大夫嶺南節度使既入謝帝曰朕語琯除正大夫何為攝邪進明啣之因曰陛下知晉亂乎惟)
(以尚虚名任王衍爲宰相纂組浮華不事天下事故至扵敗方唐中興當用實才而綰性䟽闊大言無當非宰)
(相器本傳)制麻自中授(李栖筠元載當國恣横代宗不能堪隂引剛鯁大臣自助欲收綱權以黜)
(載擇可爲大夫者拜栖筠為大夫始栖筠見帝敷奏明辯不阿附帝心善之故制麻自中以授朝廷莫知也中)
(外竦眙栖筠素方挺無所屈)劾元載厚(李栖筠華原尉矦莫陳怤以優補長安尉當參臺栖筠物)
(色其勞怤色動不能對乃自言爲徐浩杜濟薛邕所引非真優也始浩罷嶺南節度使以瓌貨數十萬餉載而)
(濟方爲京兆邕吏部侍郎三人皆載所厚栖筠并劾之)宴曲江獨不往(故事賜百官晏曲江)
(教坊倡顐雜侍栖筠以任國風憲獨不往臺遂以爲法)推爲盛門(李叔明始叔明與仲通俱尹京)
(兆及兼秩御史中丞並節制劒南又與子昇俱兼大夫蜀人推爲盛門)大夫自貞元後難
其人(李元素元和初召爲御史大夫自貞元後難其人不補而元素以夙望召拜中外企聽風采既而一)
(不建爲容容持禄見屬吏輙先拜人人失望)諫游畋(李絳遷御史大夫穆宗數游畋絳率其屬叩延)
(英切諫不納)繩治如平日(顔真卿遷御史大夫方朝廷草昧不暇給而真卿繩治如平日侍郎)
(崔漪諫議李何忌皆被劾斥降廣平王揔兵二十萬平長安辭日當闕不敢乘趨出梐&KR0008;乃乘王府都虞候管)
(崇嗣先王而騎真卿劾之帝還奏慰答曰朕子每出諄諄教戒故不敢失崇嗣老而躄卿姑容之百官肅然)
所居守灋度(薛苹加御史大夫所居守灋度務在安人治身觳薄所衣綠袍更十年至緋衣乃易)
(傳八十九)辱臺(李景讓大中中進御史大夫甫視事劾免侍御史孫玉汝監察御史盧植威肅當朝爲大)
(夫三月蔣仲輔政景讓名素出仲右而宣宗擇相盡書羣臣當選者以名扵器中禱憲宗前射取之而景讓名)
(不出世謂除大夫百日有他官相者謂之辱臺景讓愧艴不能平見宰相自陳考深當代即拜西川節度使乞)
(致仕)隱然持重(敬栝拜御史大夫隱然持重弗以私害公)副相(杜牧行制)秩崇官不
常置(大夫秩崇官不常置一品集)亞相之秩威重寵崇(白居易李昌元制)高
位(韋挺拜御史大夫太宗謂挺曰卿之任大夫獨朕意左右無爲卿地者挺曰臣駑下不足以辱高位且非)
(勲非舊而在藩邸故僚上願後臣以勸立功者不聽)
御史中丞(三)
白中司獨坐耳目之官(管轄之任)分路(晉百官表曰中丞故事與洛陽)
(令相過則分路而行)避車(漢書典職云中丞過尚書郎避車執板揖車過乃去之)專席(漢官儀云)
(中丞朝會獨坐與尚書令司隸皆專席時號三獨坐)賜車馬(馬嚴字威卿爲中丞賜冠幘并車馬)漢
推明習(選在薛宣)晉擇重威(任先庾峻)提舉邦憲(紏轄周行)執憲(提綱)紏
職(周禮)孔御史中丞二人正四品下(百官志)龍朔二年改中
丞曰司憲大夫(同上)每讌集人以爲榮(李漢為中丞表孔温業爲御史及漢)
(晚見召温業已爲中丞每讌集人以爲榮)昭德火御史不至(温造進中丞昭德寺火延禁中)
(野狐落蓋宫人所居也死者數百人是日宰相兩省官京兆尹中尉樞密皆集日華門督神策兵救火所及獨)
(御史府不至造自劾曰臺繫賊恐人緣以造姦申警備乃得入臣請入三十直自贖宰相劾造不待罪扵朝而)
(自許輕比不可聽有詔皆奪一月俸)辱天子侍臣(温造道遇左補闕李虞恚不避捕從者笞辱左)
(拾遺舒元褒建言故事供奉官惟宰相外無屈避造棄蔑典禮無所畏辱天子侍臣凡事小而關分理者不可)
(失失之則亂生遺補雖卑侍臣也中丞雖高法吏也侍臣見凌則恭不廣法吏自恣則法壊聞元和長慶時中)
(丞呵止不半坊今乃至兩坊謂之籠街造擅自尊大有僣擬之嫌請得論罪帝乃詔臺官供奉官共道路行聽)
(先後行相值則揖中丞傳呼不得過三百步)威望隱然(温造彈擊無所回畏威望隱然發南曹僞)
(官三十人主吏皆論死)紀綱所寄(魏謩遷御史中丞發駙馬杜中立姦贓權戚縮氣俄兼戶部侍)
(郎謩奏中丞紀綱所寄不宜雜領錢糓乞專治戶部詔可)三劾(崔從爲中丞薦引御史務取質重廉退者)
(李翛以寵得京兆尹爲莊憲山陵橋道使務以減末徭費為功至不治道輴車留渭橋久不得進從三劾之無)
(少貸)劾大夫(蕭至忠長於擊斷譽望聞當時中宗神龍初爲御史中丞始至忠爲御史而李承嘉爲大)
(夫嘗讓御史曰彈事有不咨大夫可乎衆不敢對至忠獨曰故事臺無長官御史天子耳目也其所奏請當專)
(逹若大夫許而後論則劾大夫者又誰白哉承嘉慚至忠劾祝欽明竇希玠與承嘉等罪百僚震悚)非大
事不出使(宋璟後遷左臺御史中丞以數忤旨詔按楊州獄璟奏按州縣纔監察御史職爾又詔按)
(幽州都督屈突仲翔辭曰御史中丞非大事不出使仲翔罪止贓今使臣往此必有危臣者)李夷簡
發揚憑貪(夷簡元和時至御史中丞京兆尹楊憑性驁侻始爲江南觀察使冒没扵財夷簡爲屬刺)
(史不爲憑所禮至是發其貪)負勢(楊謹矜授御史中丞韋堅之獄王鉷等文致而謹矜依違不甚力鉷)
(恨之雖林甫亦不悅鉷父與謹矜外兄弟也故與鉷狎及爲侍御史繇謹矜所引後遷中丞同列謹矜猶以子)
(姓畜之鉷負林甫勢滋不平)當時憚其持灋(吕諲拜御史中丞所陳事無不順納帝復兩京)
(詔盡繋羣臣之汗賊者又詔御史大夫李峴及諲領使諲於權宜知大體不及峴而援律傳經過之當時憚其)
(持灋本傳)多與宰相駮異(竇參入為御史中丞舉劾無所回忌德宗數召見語天下事或决大)
(議帝器之然多與宰相駮異)爲帝御(齊映授御史中丞徙幸梁常爲帝御會馬駭突帝恐傷映詔捨)
(轡固不去曰馬奔踶不過傷臣捨之或犯清蹕臣雖死不足償責帝嘉歎)劾格詔輸獻(盧坦遷中)
(丞初諸道長吏罷還者取本道錢爲進奉帝因赦令一切禁止而山南節度使柳晟浙西觀察使閻濟美格詔)
(輸獻坦劾奏晟濟美白衣待罪帝諭坦曰二人所獻皆家財朕已許原不可失信坦曰所以布大信者赦令也)
(今二臣違詔陛下奈何以小信失大信乎帝曰朕既受之奈何坦曰出歸有司以明陛下之德帝納之)未
繩輙肅(孔緯擢御史中丞緯方雅疾惡若讐中外聞風未繩輙肅)紀綱地官屬須選
(高元裕進御史中丞即建言紀綱地官屬須選有不稱職者請罷之扵是監察御史杜宣猷柳環崔郢侍御史)
(魏中庸高宏簡並奪職故事三司監院官𢃄御史者號外臺得察風俗舉不法元和中李夷簡因請按察本道)
(州縣後益不職元裕請監院御史隸本臺得專督察詔可)權中丞不三月即真(舒元輿權)
(知御史中丞會帝錄囚元輿奏辯明審不三月即真專附鄭注注所惡舉䋲逐之本傳)氣剛易疵
(李紳牛僧孺輔政以紳爲御史中丞顧其氣剛下易疵累而韓愈勁直乃以愈爲京尹兼御史大夫免臺參以)
(激紳紳愈果不相下更持臺府故事論詰往反詆訏紛然繇是皆罷之)三世其官清節似
之(盧奕拜御史中丞自懷慎奐及奕三世其官清節似之時傳其美)抨彈之勇正當時
病(杜牧中丞崔璪制)憲臺之長(贊皇一品集中丞爲大夫之貳緣大夫秩崇官不常置中丞常)
(爲憲臺之長今九寺少卿及秘書少監國子司業京兆少尹並省寺之貳皆為四品惟御史中丞官業雖重品)
(秩未崇望昇為大夫之貳令不隔品亦與丞郎出入秩用以重其選增中丞品秩状)節高天下(升御)
(史中丞李華崔沔集序)權寵屏息朝章盛行(崔沔為中丞數發太倉減上林禽鳥之給)
(以賑艱食陜東之人仆而復起中官犯法執以按劾權寵屛息朝章盛行同上集序)劾進羡錢(歸融)
(拜御史中丞湖南觀察使盧周仁取羡錢億萬進京師融劾周仁陳小恐違詔書徇私希恩恐海内效之)
侍御(四)
孔侍御史六人從六品下(掌糾舉百僚及入閣承詔知推彈雜事百官志)故事
御史臺不受訟有訴可聞者略其姓名托以風聞其後
御史嫉惡者少通狀壅絶十四年乃定授事御史一人
知其日劾狀題告事人姓名(同上)其後宰相以御史權重
建議彈奏先白中丞大夫復通狀中書門下然後得奏自
是御史之任輕矣建中元年以侍御史分掌公廨推彈
自是雜端之任輕矣(同上)雜端(大事法冠朱衣纁裳白紗中單小事常服久次者一)
(人知雜事謂之雜端同上)復朱衣豸冠(温造授侍御史知彈奏請復朱衣豸冠示外廡不聽)
(夏州節度使李祐拜大金吾違詔進馬造正衙抨劾祐曰吾夜入蔡州擒吳元濟未嘗心動今日膽落於温御)
(史)具灋冠對仗(王義方顯慶元年擢侍御史不再旬會李義府縱大理囚婦淳于廹其丞畢正)
(義縊死無敢白其姦義方即上言陛下撫萬邦而有之蠻區夷落罪無逃罰况輦轂下姦人肆虐乎殺人滅口)
(此生殺之柄不自主出而下移佞臣履霜堅冰彌不可長請下有司雜治正義府死狀具灋冠對仗叱義府下)
(跪讀所言帝方安義府狡佞恨義方以孤士觸宰相貶蔡州司戶參軍)庭中樹(義方爲御史時買第)
(後數日愛庭中樹復召主人曰此佳樹得無欠償乎又予之錢其廉不貪類此)主聖臣直(柳範貞觀)
(中爲侍御史時吳王恪好畋獵範彈治之太宗曰權萬紀不能輔道恪罪當死範進曰房元齡事陛下猶不能)
(諫止田獵豈宜獨罪萬紀帝怒拂衣起頃之召謂曰何廷折我範謝曰主聖則臣直陛下仁明臣敢不盡愚帝)
(乃解)天下聞有功復進洒然相賀(徐有功俄起爲左肅政臺侍御史辭曰臣聞鹿)
(走山林而命繋庖厨者勢固自然陛下以法官用臣臣守正行法必坐此死矣后固授之天下聞有功復進洒)
(然相賀)朝廷肅然(狄仁傑授侍御史左司郎中王本立怙寵自肆仁傑劾奏其惡有詔原之仁傑)
(曰朝廷惜乏賢如本立者不尠陛下惜有罪虧成法柰何臣願先斥為羣臣戒本立抵罪由是朝廷肅然)按
大獄据正不撓(韋虚心遷侍御史神龍中按大獄僕射竇懷貞侍中劉幽求有所輕重虚心据)
(正不撓景龍中屬羌叛既禽捕有詔悉誅虚心惟論酋長死原治其餘)出入天禁(李嶠初置右御)
(史臺察州縣風俗得失嶠上䟽曰御史出入天禁勵已自修比他吏相百也按劾回庸糾擿隠欺比他吏相十)
(也陛下誠用臣言妙擇能者委之莫不屈力劾死矣)人吏畏讋呼爲皂鵰(王志愔中宗神)
(龍中爲左臺侍御史以剛鷙爲治所居人吏畏讋呼為皂鵰)伸難進抑躁求(陽嶠長安中左)
(右御史中丞桓彦範袁恕已争取爲御史楊再思素與嶠善知其意不樂抨彈事爲語彦範彦範曰為官擇人)
(豈待情樂乎唯不樂者固與之以伸難進抑躁求也遂爲右臺侍御史)呈身御史(韋澳御史中丞)
(高元裕與其兄温善欲薦用之諷澳謁已温歸以告澳不答温曰元裕端士若輕之邪澳曰然恐無呈身御史)
(本傳)處正特立風采動一時(崔咸入朝為侍御史處正特立風采動一時敬宗將幸東)
(都裴度在興元憂之自表求覲以章偕來於是李逄吉當國畏度復相使京兆尹劉栖楚等十餘人悉力排却)
(之雖度門下賓客皆有去就意他日度置酒延客栖楚曲意自解附耳語咸嫉其矯舉酒讓度曰丞相乃許所)
(由官囁嚅耳語願上罰爵度笑受而飲栖楚不自安趨出左右莫不壯之)習知灋令(盧簡辭入遷侍)
(御史習知灋令及臺閣舊事寳歷中黎幹子渭詣臺請復葉縣故田有司莫能知簡辭獨詰曰按幹坐黨魚朝)
(恩誅貲田皆沒大歷後數十年比有赦令無原洗之言渭安得冐論不爲治)清要(李素立授七品清要)
(有司擬雍州司戶參軍帝曰要而不清復擬校書郎帝曰清而不要乃授侍御史)匡拂時病磨
切貴近(始以御史諫官在長慶寳歷之際匡拂時病磨切貴近杜牧高元裕制)南臺持斧
(杜牧)糾輸誠之罔持國屬之罪(爲御史糾輸誠之罔持國屬之罪文粹李華崔沔集)
(序)烘堂(國史補御史臺官雖共坐絶言笑雜端先笑則合坐皆笑謂之烘堂)癡床(御史臺記曰侍)
(御史號雜端最為雄劇臺中聚會則扵坐南設横床號南床又曰癡床登此床者倨敖若癡焉)唐賈忠
言撰御史本草以侍御爲脆梨(言漸入佳味)臺院(御史三院一曰臺院)
(侍御史隷焉百官志)郭宏覇遷左臺侍御史(魏元忠病僚屬省候宏覇獨後入憂見顔)
(間請視便液即染指嘗驗疾輕重賀曰甘者病不瘳今味苦當愈)
殿中侍御史(五)
孔殿中侍御史九人從七品下(掌殿庭供奉之儀京畿諸州兵皆隸焉正班列)
(扵閤門之外糾離班語不肅者元日冬至朝會則乘馬具報戴黑豸升殿廵幸則往來門旗之内百官志)選
吏豈無才用特逹者(張行成高祖謂吏部侍郎張銳曰今選吏豈無才用特逹者朕將用)
(之銳言行成調富平主簿有能名召補殿中侍御史紏劾嚴正太宗以爲能)天子四海爲家
不容以東西爲限(張行成嘗侍宴帝語山東及關中人意有同異行成曰天子四海爲家不)
(容以東西爲限是示人以隘矣帝稱善)供奉赤墀下(上官儀同東西臺三品時以雍州司戶參)
(軍韋絢爲殿中侍御史或疑非遷儀曰此野人語爾御史供奉赤墀下接武䕫龍簉羽鵷鷺豈雍州判佐比乎)
(時以爲清言)上書言進竒器乃治國之巨蠧(柳澤轉殿中侍御史監嶺南選)
(時市舶使右威衛中郎將周慶立造竒器以進澤上書曰慶立雕製詭物造作竒器用浮巧爲珍玩以譎怪爲)
(異寳乃治國之巨蠧明王所宜嚴罰者也書奏玄宗稱善)抨按不避近彊(許景先還爲左補闕)
(宋顥蘇頲擇殿中侍御史久不補以授景先時議僉惬抨按不避近彊)嘿則負官(張鎰累殿中侍)
(御史乾元初華原令盧樅以公事譙責邑人齊令詵令詵宦人也銜之誣樅罪鎰按驗當免官有司承風以死)
(論鎰不直之乃白其母曰今理樅樅免死而鎰坐貶嘿則負官貶則太夫人憂敢問所安母曰兒無累於道吾)
(所安也遂執正其罪)籍蕭本財(韋博遷殿中侍御史開成中蕭本詐窮得罪詔與中人籍其財中人)
(利寳玉欲竊取去博奪還簿無遺貲)京尹避路(王播為監察御史轉殿中歴侍御倖臣李實為京兆)
(尹恃恩頗横嘗遇播於途不避故事尹避臺官播移文詆之實怒)彈劾任職(李邕拜左臺殿中侍)
(御史彈劾任職人頗憚之)戴豸正殿之劾(御史之舉職者國朝亦有戴豸正殿之劾杜牧行盧)
(潘制)嫉邪忿佞(除殿中侍御史崔沔)二曰殿院殿中侍御史隸焉(百官)
(志)綴供奉班出入(後唐天成中御史臺奏每遇入閣舊例只一員侍御史在龍墀邊祗候彈)
(奏公事或南班失儀點不及今欲依常朝例𢃄差殿中侍御史二員押鐘鼔位仍各綴供奉班出入從之)
監察御史(六)
孔監察御史十五人正八品下(掌分察百寮巡按州縣獄訟軍戎祭祀營作太)
(府出納皆莅焉知朝堂左右廂及百司綱目志)大歷十四年兩京以御史一人
知館驛號館驛使監察御史分察尚書省六司繇下第
一人爲始出使亦然(同上)元和中以新人不出使無以觀
能否乃命顓察尚書省號曰六察官(同上)神情爽拔可使
推捕(李義琛歷監察御史正觀中文成公主貢金遇盗於岐州主名不立太宗召羣御史至目義琛曰是)
(人神情爽拔可使推捕義琛往數日獲賊帝喜為加七階列傳)自圖先鋒當矢石狀(張仁)
(愿萬歲通天中監察御史孫承景監清邊軍戰還自圖先鋒當矢石状武后歎曰御史乃能如是乎擢為右肅)
(政臺中丞)昌言當世得失(韓思彦授監察御史昌言當世得失高宗夜召加二階待詔洪文館)
御史耳目官(韓琬拜監察御史先天中賦絹非時於是糓賤縑益貴丁别二縑人多徙亡琬曰御)
(史乃耳目官知而不言尚何頼又上言源報則弊已甚移檄罷督乃聞詔可)帝從容問外以
爲如何主(魏元忠遷監察御史帝嘗從容問外以朕爲如何主對曰周成康漢文景也然則有遺恨)
(乎曰有之王義方一世豪英而死草萊議者陛下不能用賢帝曰我適用之聞其死顧已無及元忠曰劉蔵器)
(行副扵才陛下所知今七十為尚書郎徒歎彼而又棄此帝默然慙)蕭至忠劾蘇味道(至忠)
(遷監察御史劾奏鳳閣侍郎蘇味道贓貪)劾奏常先風教(齊澣景雲初姚崇取為監察御史凡)
(劾奏常先風教號稱職)知朝廷之尊(李勉擢監察御史時武臣崛興無法度大將管崇嗣背闕)
(坐笑語譁縱勉劾不恭帝歎曰吾有勉乃知朝廷之尊)不樂檢局(柳渾拜監察御史臺僚以儀矩)
(相䋲而渾放曠不樂檢局乃求外職)軍中事多所諏訪(張建封馬燧表擢監察御史軍中事)
(多所諏訪即表其能于朝楊炎將任以要職盧杞不喜出爲岳州刺史)磊落有氣節(段平仲擢)
(監察御史磊落有氣節嗜酒敢言是時德宗春秋高躬自聽斷事有所壅隔羣臣畏帝苛察無敢言平仲常曰)
(上聦明神武但臣下畏怯自爲循默爾我一日得召見宜大有開納)兄弟同臺(楊收兄假自浙西判)
(官擢監察御史而收亦自西川遷兄弟同臺當世榮之)灋天下所共有(李素立監察御史民)
(犯法不及死欲殺之素立曰三尺灋天下所共有一動摇則人無以措手足方大業經始奈何輦轂下先棄刑)
(書乎帝嘉納)時譏其介(孔楨歴監察門無賓謁時譏其介)劾按不饒(李華遷監察御)
(史宰相楊國忠支婭所在横滑華出使劾按不饒州縣肅然)方直彊白(勑舊制副丞相缺中執憲)
(得出入御史缺則於内外史中考覈其實封奏其名以補之今御史中丞僧孺奏張徹宋申錫皆方直彊白可)
(中御史章下丞相府丞相亦曰可朕其從之並可監察御史白居易張徹宋申錫監察御史制)送臨賀
(徐晦楊憑得罪獨晦至藍田慰餞李夷簡擢監察御史)御史出使不能動摇山嶽
震慴州縣為不任職(韋思謙)天且旱辨獄而雨郡人呼御
史雨(顔真卿事見雨門)奉使涉海風息(陸元方見海門)引對禁近(張嘉貞引)
(對禁近后詔上簾引拜監察御史)推雪冤獄(李尚隱擢監察御史睦州刺史馬昭泰性鷙刻人憚)
(其彊常誣繫桐廬令李師旦二百餘家為妖蠱有詔御史覆驗皆稱病不肯往尚隠曰善良方蒙枉不爲申明)
(可乎因請行果推雪其冤)
秘書監(七)
白仙省秘省秘閣蘭臺撰皇覽(王象為秘書監撰皇覽)
著陽秋(晉孫盛字固安爲秘書監著三國晉陽秋)秘書丞(魏志薛夏字聲太祖召之爲秘書丞)
(博學有才太祖每呼之不名曰薛君常以事移蘭臺蘭臺自以優而秘書署耳謂夏不得儀夏報之曰蘭臺為)
(外秘書為内閣一也何不相移之有蘭臺屈無以折自後遂爲常)内閣(見上)典籍是司(𫝊孫)
(伯壓司晉之典籍)司典(𫝊汝司典之後)秘署仙室(魏略蘭臺秘書署也華嶠後漢書曰)
(學者稱東觀爲老氏藏室道家蓬萊山王融曲水詩序曰紀言事扵仙室謂藏室也)典圖書掌
秘奥(東觀漢記曰桓帝延熹二年初置秘書監曰國史之興將明得失之迹謂之實錄使一代之典煥然)
(可觀散騎常侍崧文質彬彬思義通博歴位先朝涖事以穆宜掌秘奥宣明史籍)考同異(校古今)
孔秘書監一人掌經籍圖書之事領著作局少監爲之
貳(百官志)刊是圖簡(韋繩天寳初入爲秘書少監玄宗尚文視其職如尚書丞郎繩刊是圖簡)
(以善職稱列傳)秘書外監(賀知章遷賓客授秘書監而左補闕薛令之兼侍讀時東宫官積年不遷)
(令之書壁望禮之薄帝見復題聽自安者令之即棄官徒步歸鄉里知章晚節尤誕放遨嬉里巷自號四明狂)
(客及秘書外監)專刊正事(顔師古拜秘書少監專刊正事古篇竒字世所惑者討析申執必暢本源)
商略古仐(虞世南已衰老屢乞骸骨不聽遷太子右庶子固辭改秘書監世南論議持正太宗嘗曰)
(朕與世南商略古今有一言失未嘗不悵恨其懇誠乃如此)一日並命(趙宗儒拜翰林學士時父)
(驊遷秘書少監德宗欲寵其門使一日並命)司讎校登館殿(權德輿秘書郎壁記滎陽鄭君)
(諸父諸兄或觧巾以司讎校或决科而登館殿含章筮仕多至扵斯猶桓公武公之代爲卿士蓋善扵其職而)
(宜之義也)御府(秘書外府也韓愈送鄭校理序)
著作(八)
白地居華省(職在修文)著書東觀(漢班固著作爲東觀)西觀(文士傳束晳除著作)
(西觀造晉書創三帝紀十志)五世(應奉譲著作表云自司隸校尉至臣父凡五世著作不絶也)四
部(晉李充字弘度為著作于時典籍混辭分四部)秘省史才漢用史才任先
班固晉推經術選在李充(並為著作郎)漢推良史(選在孟堅)晉重
名儒(任先弘度)官在芸香(職惟筆削)述作傅玄歎賦夏湛壞
書(張載字孟陽作濛汜賦太僕傅玄見其賦歎息以車迎載言談盡日載遂知名起家徵爲著作郎陳夀好)
(學善述著除著作佐郎當時夏侯湛等欲作魏書見夀所作乃壞已書)孔著作局郎二人
從五品上著作佐郎二人從六品上掌撰碑誌祝文祭
文與佐郎分判局事(百官志)面折僚友(劉禕之父子翼字小心在隋爲著作)
(郎峭直有行嘗面折僚友短退無餘訾李伯藥曰子翼詈人人多不憾)仕宦不爲著作無
以成門戶(許敬宗除著作郎喜謂所親曰仕宦不爲著作無以成門戶)自稱不堪犇
奉(陽城以著作佐郎召并賜緋魚李泌使參軍事韓傑奉詔至其家城封還詔自稱多病老憊不堪犇奉惟)
(哀辭泌不敢彊)撰百家類例(孔至歷著作郎明氏族學與韋述蕭穎士柳沖齊名撰百家類例以)
(張說等為近世新族剗去之說子垍方有寵怒曰天下族姓何豫若事而妄紛紛邪垍弟素善至以實告初書)
(成示韋述謂可傳及聞垍語懼欲更增損述曰大丈夫奮筆成一家書奈何因人動搖有死不可改遂罷)東
觀著述(杜牧蕭孜制)論譔之地唯才史是居(禹錫謝男授著作表)換(韋温)
(入爲監察御史以臺制苛嚴不可以省養換著作郎既謝輙觧歸侍親疾)裒次經史(蕭德言歴著作)
(郎太宗欲知前世得失詔魏徵虞世南禇亮及德言裒次經史百氏帝王所以興衰者上之帝愛其文博而要)
(曰使我稽古臨事不惑者公等力也賚賜尤渥)從伐高麗(敬播再遷著作佐郎兼修國史從太宗伐)
(高麗而帝名所戰山爲駐蹕播謂人曰鑾輿不復東矣已而果然)采魯哀公後十二世
接戰國爲魯後春秋(劉元濟累著作佐郎采魯哀公後十二世接戰國爲魯後春秋獻之)
校書郎(九)
白地惟蘭省(職在芸閣)仙省秘閣芸署典校(讎校校文)官
聯秘閣(職在校文)官惟司典(職在校文)耽美書刪舊文(蜀志曰卻正字)
(令先安貧好學弱冠屬文遷秘書郎性澹扵榮利尤耽意文章及當代美書王隱晉書曰鄭默字思元為秘書)
(郎刪省舊文除其浮穢著魏中經中書令虞松謂默曰而今而後朱紫别矣)賦三都著中
經(晉書左思三都賦絶人流之事自以所見不博求為祕書郎作中經見上)掌三閣定四
部(晉令曰秘書郎掌中外三閣經書覆校闕遺正定脱誤晉太原起居注曰秘書丞桓石綏啟校定四部書)
(詔遷郎中四人各掌一部)别朱紫澹榮利(並見上注)沈約奏彈秘書郎
蕭遥昌曰(謹按長兼秘書郎臣蕭遥昌盛戚茂年升華祕館淑慎之跡未彰違堕之容已及宜寡徵)
(納以肅朝風請以見事免遥昌所居官也)孔校書郎十人正九品上掌讎校
典籍刊正文章(百官志)始調(張九齡擢進士始調校書郎以道侔伊吕科策高第為左)
(拾遺)欽其賢(徐岱世農家子扵學無所不通辨論明銳座人常屈大歷中劉晏表為校書郎觀察使李)
(栖筠欽其賢署所居爲復禮鄕名逹于朝)推蔭爲校書郎(段成式推蔭為校書郎博學彊記多)
(竒篇秘籍)校郎(唐文粹李庾西都賦)
九卿(十)
白惟月月卿(書云卿士惟月)象河(三公象五嶽九卿法河海)九棘(九卿皆樹棘爲)
(位見周禮)三珪(莊子楚昭王延屠羊說以三珪之位司馬彪曰諸侯三卿皆執三珪)四至(漢汲黯姉)
(子司馬安巧宦四至九卿)再見(史記虞卿躡蹻檐簦一說趙孝成王賜金百鎰再見上卿)列卿(列寺)
亞卿(少卿卿才)卿佐(𫝊君之卿佐是謂股肱)惟月之位(代天之工)九列(六卿)六
命(周禮王之卿六命)
太常卿(十一)
白司禮奉常(古為奉常寺漢曰奉常)赤車(太常行陵赤車千乘)典三禮(掌六)
(樂)居九寺之先(冠九列之首)奏妻(後漢周澤字稚都爲太常清齋遇疾妻憐其老病闚)
(内問之澤大怒以爲千齋送詣獄吏争之不聽語曰居世不諧為太常妻一日不齋醉如泥)拜子(後漢)
(桓榮從少傅遷太常明帝即位尊以師禮拜子為郎乘輿至太常設几杖會百官天子親拜自執策)漢臣
齋戒推於周澤(晉失禮樂任在蔡謨)况當明聖之朝(宜尊禮樂之任)當文
思之代(居禮樂之司)代天之工(惟月之位)坐罪(漢武時廣陵侯越人為太常坐廟酒)
(酸論罰)劉太常(後漢劉愷為太常議論常有正大義諸儒語曰難經伉伉劉太常)孔太常
寺卿一人正三品少卿二人正四品上掌禮樂郊廟社
稷之事(百官志)龍朔二年改太常寺曰奉常寺九寺卿皆
曰正卿少卿曰大夫武后光宅元年復改太常寺曰司
理寺(同上)立國之本禮樂為先今之太常兼掌其事貳兹
職者不亦重乎歴代迄今謂之清選(白居易陳中師除太常卿制)請
以詔書市馬(姜晦轉太常少卿時國馬乏請以詔書市馬六胡州率得馬三十署游擊詔可閑廐)
(乃稍備)諷鍾紹京讓中令(薛稷遷太常少卿會鍾紹京爲中書令稷諷使讓因入言扵帝)
(曰紹京本胥史無素才望今特以勲進師長百僚恐非朝廷具瞻之美帝然之遂許讓)以祠禱見
寵(王璵專以祠解中帝意有所禳祓大抵類巫覡肅宗立遷太常卿又以祠禱見寵)請加宗廟
籩豆(韋縚開元時歴光禄卿遷太常唐興禮文雖具然制度時多繆缺不倫至顯慶中許敬宗建言籩豆)
(已多爲貴縚建言請宗廟籩豆皆加十二)以儒不職罷(趙宗儒守太常卿太常有五方師子樂非)
(大朝會不作帝嗜聲色宦官領教坊者乃移書取之宗儒不敢違以訢宰相以事專有司不應關白以儒不職)
(罷爲太子少保)部諸工立縣間(馮定再遷太常少卿文宗嘗詔開元霓裳羽衣舞參以雲韶隸)
(扵庭定部諸工立縣間端凝若植帝異之問學士李珏珏以定對帝嘉曰豈非能古章句者邪親誦定送客西)
(江詩召計殿賜禁中瑞錦詔悉所著以上遷諫議)始視事庭設九部樂(封敖為太常卿)
(始視事庭設九部樂敖宴私第為御史所劾徙國子祭酒)去帽親導毋輿(崔邠為太常卿故事)
(太常始視事大閱四部樂都人縱觀邠自第去帽親導毋輿公卿見者皆避道都人榮之)博士有疑
議往咨必據經條荅(鄭肅擢太常少卿博士有疑議往咨必據經條荅)遷太常
卿天下愈推爲鉅人長德(韓文權公碑)定郊廟樂曲(韋萬石累遷太)
(常少卿當時郊廟宴會樂曲皆萬石與姚元辯增損之)贊道灋儀踰於四百(元稹授趙)
(宗儒太常卿制朕見天地朝祖宗哀勵祗嚴不克是懼惟爾肇自清廟逮子還宫贊道灋儀踰扵四百俛伏趍)
(數訖無尤違)選樂童(舊史王涯為太常卿選樂童事見樂門)振起廢禮(元載忌楊綰奏)
(為國子祭酒清議益歸扵綰上深知之未即罷仍遷綰為太常卿充禮儀使以郊廟禮久廢藉綰振起之舊史)
太常博士(十二)
孔博士四人從七品上掌辨五禮按王公三品以上功
過善惡爲之謚大禮則贊卿導引(百官志)持議儒而不俚
(吕才累太常博士帝病隂陽家所傳書多繆偽淺惡世益拘畏命才與宿學老師刪落煩訛掇可用者為五十)
(三篇合舊書四十七凡百篇詔頒天下才於持議儒而不俚以經誼推處其驗術諸家共訶短之又舉世相惑)
(以禍福終莫悟云才之言不甚文要欲救俗失切時事俾易曉也)諸儒壯其節(蔣欽緒累遷太)
(常博士中宗始親郊國子祭酒欽明建言皇后應亞獻欲以媚韋氏帝疑之詔禮官議衆曲意阿徇欽緒獨抗)
(言不可諸儒壯其節)才稱其官(裴守貞授太常博士善容典時謂才稱其官)享廟奏樂
(裴寬改太常博士禮部建言忌日享廟應用樂寬自以情立議曰廟尊忌卑則作樂廟卑忌尊則備而不奏中)
(書令張說善之請如寬議)裴守真射牲(高宗封嵩山事見犧牲門)據禮以對(柳冕德宗)
(既親郊重謹祠事動稽典禮冕以禮部郎中攝博士與張薦及司封郎中徐岱蒼部郎中陸質脩飭儀矩帝疑)
(郊廟每升輙去劔履及象劒尺寸祝語輕重冕據禮以對本末詳明)追補容典(商盈孫擢太常博士)
(帝將還宫而七廟焚殘告享無所盈孫白宰相始乘輿西有司盡載神主以行至鄠縣悉爲盗奪今天子還宫)
(宜前具其禮時喪亂後制度雕紊追補容典皆盈孫折衷焉)藏天子旂常(楊收以詳禮學為太)
(常博士因建言漢制揔百官而聽曰省分務而專治曰寺太常分務專治者也所以藏天子旂常今旗為車飾)
(隸太僕非是)建言七廟(尹知章遷太常博士中宗時或建言以凉武昭王為七廟始祖知章議武)
(昭遠世非王業所因乃止)廟必有配(陳貞節遷太常博士玄宗奉昭成祔睿宗室又欲肅明皇后并)
(升焉正節奏言廟必有配一帝一后禮之正也昭成皇后有太姒之德升配睿宗肅明皇后既非子貴宜在别)
(廟周人奏夷則歌小吕以享先妣姜嫄也以生后稷故特立廟曰閟官晉簡文帝鄭宣皇后不配食築宫扵外)
(以歲時致享肅明請凖同姜嫄晉宣后納主别廟時享如儀扵是留主儀坤廟詔隸太廟母置官)請以
中宗爲别廟(貞節又與博士蘇獻上言睿宗於孝和弟也按賀循說兄弟不相爲後商盤庚不序)
(陽甲而上繼先君漢光武不嗣孝成而上承元帝晉懷帝繼世祖不繼惠帝故陽甲孝成出爲别廟又言兄弟)
(共世昭穆位同則毁二廟有天下者從禰而上事七廟尊者所統廣故及遠祖若容兄弟則上毁祖考天子不)
(得全事七世矣請以中宗為别廟大祫則合食太祖奉睿宗繼高宗則祼獻永序詔可)榜逐禮史
(陸亘再遷太常博士禮史孟真練容典博士降色訪逮史倚以倨衡府將冊皇太子草儀真參議偃蹇亘榜逐)
(之胥曹失色)元和新禮(王彦威淹識古今典禮未得調求為太常散吏卿知其經生補檢討官彦)
(威采獲隋以來下訖唐凡禮㳂革皆條次彙分號元和新禮上之有詔拜博士)問不虚酬(崔龜從太)
(和初遷太常博士最明禮家㳂革問不虚酬定敬宗廟室祝辭皇帝不可稱孝弟九宫皆列星不容為大祠大)
(臣薨不扵訃日輟朝乃在數日外因引貞觀時任瓌卒有司對仗奏太宗責其不知禮岑文本殁是夕罷警嚴)
(張公謹亡哭不避辰日故憫悼之切不可過時詔皆可其議九宫遂為中祠)折中輕重詳校
疑似(使祝宗卜史之徒不敢以習近類爾斯則可矣杜牧蕭峴除太常博士制)
光禄卿(十三)
白邵春德行(鄉里諺曰鄉里恂恂邵伯春)孫湛清廉(孫湛字伯雅為光禄以清廉見)
(稱)首九列揔三署(庾冰集申樂謨詔曰光禄九卿列首且職典史署續漢書曰杜林字)
(伯山爲光禄勲内則宿衛外揔三署周密敬慎選舉稱平)經宫室掌掖門(楊雄光禄箴曰)
(經乃宫室盡為中外廊殿門闈限以禁衛漢書秦曰郎中令掌宫殿掖門丞武帝太初元年更名光禄勲也後)
(代因之五代史百官云至梁加卿字曰光禄卿除勲字)孔光禄寺卿一人從三品
少卿二人從四品上(掌酒醴饍羞之政揔太官珍羞良醖掌醢四署百官志)龍朔
二年改光禄寺曰司宰寺武后光宅元年曰司膳寺(同上)
衛尉卿(十四)
白官尊九寺職重八屯(西京賦衛尉八屯警夜廵晝)馬光以忠慎見
親(光字仲仙)趙嘉以周密獲寵(嘉字伯陽)嚴衛(列卿)入清近之地(居警)
(廵之司)衛屯(漢書衛尉秦官宫門衛屯也)兼官(後漢鮑昱兼衛尉司徒丁寬兼云云)辭官
(魏田豫為并州徵為衛尉屢乞遜位曰年七十而居位譬如鐘鳴漏盡而夜行不休罪人也)禄賜親
戚身勞無惜(吳志孫權為吳王及稱尊號嚴畯常為衛尉禄賜散之親戚知故家常不充續)
(吳書曰隂興為衛尉每選將征伐身勞無所勞惜也)秦官也掌宫門衛屯兵之職
尉者罻也古者兵獄之官皆以尉言所以罻羅姦非也
漢因之景帝更名中大夫尋復為衛尉卿自王莽及後
漢初竝省之至獻帝復署魏晉宋齊因之五代史百官
志云梁加卿字曰衛尉卿後代竝因之唐武德初省之
貞觀中復置龍朔二年改為司衛寺咸亨初復舊光宅
又為司衛卿神龍初復舊孔衛尉寺卿一人少卿二人
(掌器械文物揔武庫武器守宮三署兵器入者皆籍其名數百官志)龍朔二年改曰司衛
寺武后光宅二年又改(同上)善兵(馮智戴授衛尉少卿帝聞其善兵指雲問曰下)
(有賊今可擊乎對曰雲狀如樹方辰在金金利木柔擊之勝帝竒其對累遷左武衛將軍)募兵綏銀
(論惟貞肅宗在靈武以衛尉少卿募兵綏銀閱旬衆數萬本傳)願試一縣自效(裴行立遷衛尉)
(少卿口陳願治民試一縣自效除河東令寬猛時當)
宗正卿(十五)
白恭惟天族(掌以月卿)本枝(宗子)庶子之官(禮庶子之正於公族者教之以孝悌)
(睦友慈愛明父子之義長幼之序古者庶子之官治而邦國有倫邦國有倫而衆向方矣)卿寺(宗臣宗枝)
子政之忠(劉向字子政以至忠為宗室也)路叔之慎(劉德字路叔脩黃老術召見甘泉宫)
(武帝謂之千里駒拜宗正妻死大將軍光欲以女妻之不敢娶)當敦睦之代(居糾綏之司)豈
無他人不如同姓(後魏注曰宗正卿多取同宗)崇象河之秩(糾盤石之宗)
職是維城(詩曰宗子維城)宗正周官也宋百官春秋云周受命
封建宗盟周封兄弟之國十五同姓之國三十有五始
選其宗中之長而董正之謂宗正成王時彤伯入為宗
正掌王親屬秦漢因之漢平帝更名宗伯王莽改為秩
宗東漢復為宗正晉曰太宗正(魏漢皆同姓為之晉以後雜用庶姓)五代
史百官志云梁加卿字除大字曰宗正卿北齊又加大
字隋又除之唐初因之龍朔二年改為司宗卿咸亨初
復舊光宅初改為司屬卿神龍初復舊孔宗正寺卿一
人少卿二人(掌天子族親屬籍以别昭穆領陵臺崇玄二署百官志)武德二年置
宗師一人後省龍朔二年改宗正寺曰司宗寺武后光
宅元年曰司屬寺(同上)昏繆失對(竇誕為宗正卿太宗與語昏繆失對乃下詔曰)
(誕比衰耗不能事朕知而任之是謂不明且爲官擇人者治為人擇官者亂其以光禄大夫罷)整訓屬
族(杜牧李文舉制取自遠藩擢為宗正大則提舉羣吏洒掃守奉次則整訓屬族次第昭穆)第其賢
能以次序昭穆(元稹李從易宗正丞敕昔劉氏子孫在屬籍者十餘萬我唐光有天下二百餘)
(年伯仲叔季幼子童孫可勝道哉第其賢能以次序昭穆皆吾宗寺之職也)長幼秩序盡委
之於大宗正(元稹李拭授宗正卿等制明皇而下其屬未遠諸王在閤朕得其寒温睿宗而上五)
(十餘族長幼秩序盡委之於大宗正苟非能賢不敢輕授)
太僕卿(十六)
白司僕(一名司僕卿)僕正(書穆王命伯冏為周太僕正)奉車(夏侯嬰為沛公太僕以奉)
(車)數馬(漢石慶為太僕從御出上問車中幾馬慶以策數而後對)周用忠良任先伯
冏(穆王命伯冏曰小大之臣咸懷忠良其侍御僕從罔匪正人)漢推廉正選在萬年
(漢陳萬年爲太僕廉正善事人)守清近之臣(居僕御之任)吾之禦侮(後漢蔡&KR0686;次孫)
(膂力過人入為太僕從至魯明帝入孔子廟至子路室曰此太僕之室也太僕吾之禦侮)廐馬充(晉郭)
(展爲太僕心精扵養畜是以馬充盛其後伐吳得以濟事)孔太僕寺卿一人少卿二
人(掌廐牧輦輿之政揔乘黃典廐典牧車府四署及諸監牧行幸供五路屬車百官志)永徽中太
僕寺曰司馭寺武后光宅元年改曰司僕寺(同上)還鄉賜
錦袍(舊史張暐為殿中監太僕卿天寳初嘗還鄕上塚帝賜及錦袍贈綵乘馹就道)
白孔六帖卷七十四
