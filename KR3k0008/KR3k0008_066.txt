白孔六帖卷六十六唐白居易原本
宋孔傳續撰
披引紼(一)棺槨(二)
明器(三)挽歌(四)
墳墓(五)旌表(六)
碑銘(七)虞(八)
諡(九)廬(十)
殤(十一)祥(十二)
忌日(十三)
披引紼(一)
白儀禮曰設披(披絡棺也)孺子&KR0008;之喪哀公欲設撥(撥可以引柩車)
(所謂紼也)弔於葬者必執引若從柩及壙皆執紼(廟中曰紼在塗曰引)
(同名元言)傳曰葬敬嬴旱無麻始用葛紼(引柩則用之)記曰設披
周也設崇殷也綢練設旐夏也周禮喪祝掌大喪勸
防之事(鄭司農云勸防引柩也元謂勸猶倡率前引者防謂執備傾毁)榆沈(榆沈置車下則滑而)
(易進)孔執紼者(禮志一品引四披六二品三品引二披四四品五品引二披二六品至於九品披二)
(二刻掌饌者徹啓奠以出内外俱立哭執紼者皆入掌事者徹帷持翣者升)執披者(執前後披紼者)
(引輴旌出先纛次主人以下後哭於輴後輴出執紼者解屬於輭車上)江山阻越(不及歸贈仍乖)
(執紼梁肅為獨孤祭李員外文)方俟歸紖再期奠沃(柳文祭外生文)飾以繽紖
寄於高原(同上祭弟宗直文)
棺槨(二)
白子思曰附於身者必誠必信(謂衣衾棺槨)有虞氏(瓦棺周人以葬)
(無服之殤)夏后氏(堲周周人用葬中殤下殤也)殷人(棺槨周人葬長殤)周人(墻置翣注)
(墻柳衣也)國子高曰(衣足以飾身棺周於衣槨周於棺)宋文公卒始厚葬槨
有四阿(四柱槨也)棺有翰會(會上飾翰旁飾皆僣王者禮也)君子謂華元棄
君於惡也有棺無槨(顔淵死顔路請子之車以為之槨子曰鯉也死有棺而無槨)
衣衾而舉之(言歛也)且事難偪下(禮貴建中)翰會四阿雖僣而
無度桐棺三寸而儉亦難遵(漢書堯舜送死桐棺三寸此儉而難遵)去其
喪具(禮喪具君子恥具一日二日而可為者君子不為)石槨(昔者夫子居宋見桓司馬自為石槨)
(三年不成夫子曰若是其靡也死不如速朽之愈也禮)夫子制於中都四寸之棺
五寸之槨以斯知之不欲速朽也(夫子為中都宰立此棺槨之制)大為
我棺(陳乾昔寢疾屬其子曰如我死則必大為棺禮)諸侯大棺八寸屬六寸椑
四寸上大夫棺八寸屬六寸下大夫棺六寸屬四寸士
棺六寸庶人四寸(大棺棺之在表者屬椑小棺也大夫無椑士無屬以等尊卑也)棺飾
(諸侯裏棺用朱綠雜金鐟大夫裏棺用元綠牛骨鐟士不綠諸侯蓋用漆三衽三束大夫蓋用漆三衽二束士)
(蓋不漆二衽二束鐟子南反)諸侯松槨大夫柏槨士雜木槨棺槨
之間諸侯容甒(因其藏物以尊卑之節)傳曰飾棺置諸堂阜(諸侯龍輴)
(象荒火三列蔽大夫畫荒大注畫雲氣覆之)沐槨(孔子故人原壤其母死夫子助之沐槨)買棺
内外易獻獻成(造棺)斵子家之棺(貶之斵薄其棺不使從卿禮也)美檟(季文)
(子為己樹六檟於蒲圃束門之外注將自以為槨也匠慶取之以葬襄公母死姒氏定姒)具棺槨(漢貢)
(禹曰臣年八十去家三千里子年十二自痛非在家為臣具棺槨者)北山石為槨(漢文曰以北山)
(石為槨用紵絮陳漆斮其間豈可動哉張釋之進曰使其中有可欲雖錮南山猶有隙無可欲不如此亦何憂)
(也)某所木(黃覇次公為潁川人鰥獨死無可葬者覇為其區處曰某所木可為棺某亭猪可以祭皆)
(如其言)古之葬者厚衣之以薪葬之中野不封不樹後世
聖人易之以棺槨蓋取諸大過(易)審棺槨之薄厚(禮)旬
而布材(既殯)虞人致百祀之木可以為棺槨者斬之(禮)傳
曰宋公將死曰唯楄柎所以藉幹者(楄拊棺中苓牀幹髑髏也)書曰
伯相命士須材(成王崩時也須材以終為棺槨)調棺(趙廣漢為囚調棺皆曰死無恨矣)
轊&KR2688;(小棺也詔賜)棺而出之(晉人圍曹曹人恐為其所得者棺而出之)魏舒田於
大陸焚焉(焚田火也)還卒范獻子去其柏槨以其未復命而
田也(貶之也魏獻子城成周未歸而田)下玉棺(後漢王喬為葉縣令後天下玉棺於堂前吏人)
(推排終不擾動喬曰天帝召我乃沐浴服飾寢其中蓋便立覆葬城束土自成墳其夕葉中牛皆湍流汗也)
孔斂以棺槥(劉昌初城平涼將士骸骨不藏始命瘞之具以聞德宗下詔哀痛出衣數百稱官為)
(賽具斂以棺槥)營棺槥還葬(盧鈞擢嶺南節度使貞元後流放衣冠其子姓窮弱不能自還者為)
(營棺槥還葬)分柩護送長安(顔杲卿子泉明泉明之殯父與履謙分柩護送長安履謙妻疑)
(歛具儉狹發視之與杲卿等乃號踊待泉明如父)負棺入諫(賈直言後署師道府屬師道不軌提)
(刀負棺入諫曰願前死不見城之破師道怒囚之)豫為冢棺(司空圖豫為冢棺)五品以
上漆棺(六品以下但得漆際出酉陽雜爼)仙棺(元和初建陽縣界山中墜仙人棺棺中脛骨長)
(六寸青瑩如玉)土棺(夀安之南有土峯甚峻乾符初因雨而圯半壁銜土棺下有木横亘之木見風成塵)
(而土形尚固邑令滌之泥汩於水粉膩而臘黃剖其中猶彷彿埃骨存焉近代無以土為周身之具者夏后氏)
(堲周殆比是也出高氏闕史)蓋棺事則已此志常覬豁(杜甫詩)天落白
玉棺王喬辭葉縣(李白詩)易棺衾(歸骨於河南之陽韓愈文挐壙銘)諸葬
不得以石為棺槨(其棺槨不得雕鏤彩畫戶牖欄檻槨内不得有金寳珠玉杜佑通典)烱
烱之氣戢於一木(劉禹錫祭文)五代石昂父平生不喜佛父
死昂於柩前誦尚書曰此吾先人之所欲聞也
明器(三)
白子思曰凡附於棺者必誠必信勿之有悔焉(附棺謂明器也)
孔子謂明器備物而不可用也其曰明器神明之器也
塗車芻靈自古有之(芻靈末茅為人馬也)為葬備凶器請具(葬之)
(器具也子柳之母死子碩請具也)喪具(君子恥具一日二日而可為者君子不為也避不懷也)不
仁不智(孔子曰之死而致死之不仁而不可為也之死而致生之不智而不可為也是故竹不成用瓦)
(不成沬木不成斵琴瑟張而不平笙竽備而不和有鐘磬而無簨簴其曰明器)示人疑也(禮仲憲曰)
(夏后氏用明器示人無知也殷人用祭器示人有知也周人兼用之示人疑也曾子曰其不然乎其不然乎)
俑者(禮孔子謂為芻靈者善謂為俑者不仁不始於用人乎哉注俑偶人也有面目似生人也子曰塗車)
(芻靈自古有之孔子善古非周也)既殯旬而布材與明器夫明器鬼
器也祭器人器也夫古之人孰為而死其親者乎
子謂明器知喪道矣(備物而不可用)生者之器(哀哉死者而用生者之器不殆)
(於用人乎哉言似用人也)孔不藏(孫思邈卒不藏明器)芻偶僣侈不法(李義甫葬其先)
(轜輴芻偶僣侈不法)惟陳墓所(唐紹言比羣臣務厚葬以俑人象驂眩耀相矜願按令切敕裁損凡)
(明器不許列衢路惟陳墓所)五六寓馬(李勣謂弟弼曰我死明器惟作五六寓馬)輕紅輕
素(曹惠得木偶人能言語自稱輕紅輕素因語惠曰雞角入骨紫鶴喫黃角申不害五通泉室為六代吉昌)
(且曰曉此語者當極貴顯中書令岑文本識三句幽怪錄)刻木為奴婢(酉陽雜爼刻木為屋舍車)
(馬奴婢抵蠱等)凡喪葬則供其明器之屬(唐六典甄官令)别勅葬者供
(同上注别勅葬者供餘並私備)三品以上九十事(五品以上七十事九品以上四十事當野)
(祖明地軸&KR0008;馬偶人具高各一尺其餘音聲隊與僮僕之屬威儀服玩視生之品秩所有以瓦木為之其長率)
(七寸)冶金為備(唐史文懿公葬冶金為備)掌事者(陳明器於壙東南西向北上通典)
挽歌(四)
白傳曰公孫夏命其徒歌虞殯薤露之歌蒿里之辭
(皆挽歌曲名)田氏之門人(古今注薤露蒿里並田横之門人悲歌辭)喪家之樂孔
命挽士唱(承天皇帝倓追帝號迎喪既至李泌為挽詞二解追述倓志命挽士唱)自製挽
歌羣臣畢和(衛國文懿公主咸通十年薨帝既素所愛自製輓歌羣臣畢和)帝擇其尤
悲者令歌之(代宗皇后獨孤氏薨詔羣臣為挽詞帝檡其尤悲者令歌之)悽愴其聲
(五代丁會少工挽喪之歌尤能悽愴其聲以自喜)哀挽先路(柳宗元祭文)濁流洋洋
有闢其郛(公之薨也汴州人歌之曰濁流洋洋有闢其郛闐道歡呼公來之初今公之歸公在喪車)
(韓文董公行狀)夢作西施挽歌(姚合謂沈亞之曰吾友王生者元和初夕夢遊吳侍吳王久聞)
(軍中出輦鳴笳簫擊鼓言葬西施王悲悼不止立詔問客作挽歌詞生應教為詞曰西望吳王闕雲書鳳字牌)
(連江起珠帳擇地葬金釵滿地紅心草三層碧玉階春風無處所悽恨不勝懷詞進王甚嘉之及寤能記其事)
(出廣異記)世說挽歌起於田横(横死從者不敢哭為歌以寄哀也摯虞新禮議挽歌出於)
(漢武帝役人勞苦歌聲哀切遂以送終非古制也工部郎中嚴厚本有挽歌其來尚矣據左氏傳公會吳子伐)
(齊將戰公孫夏卿命其徒歌虞殯示必死也雜爼)沈亞之(夢為秦公幼女弄玉壻公主死作挽歌應)
(教曰泣葬一枝紅生同死不同金鈿墜芳草香綉滿春風舊日聞簫處高樓明月中梨花寒食夜深閉翠微宫)
哀挽青門外(杜甫詩)紼謳(挽歌起紼謳雜俎)
墳墓(五)(相墓地附)
白上古不封不樹若斧之封(墓形)展墓(省視)庶人葬不為
雨止不封不樹制既乖於蒿里(辭無聽於莠言)槨周於棺土
周於槨反壤樹之哉勝公佳城白日之銘(佳城鬱鬱三千年覩)
(白日吁嗟滕公居此室)卜青烏之兆(青烏子相冢者)送子長夜臺泉門
(隴隧)丹鳥銜土成墳(舜葬蒼梧)相以龍耳(貴地出王侯)封以馬鬛(墓形)
下不及泉(得中)嚴母掃墓以待喪(嚴延年母見延年嚴酷曰不意垂老見其子受)
(戮吾歸鄉里當掃墓待爾明年果誅)古者墓而不墳(孔子合葬於防曰古者墓而不墳今丘也)
(東西南北之人也不可以不識於是封之崇四尺高四尺周之士制也)蒿里冢纍纍武
王封比干之墓(高祖護信陵之冢)朋友之墓有宿草而不哭焉
爾墓之木拱矣(秦伯謂蹇叔曰何知中夀爾墓之木拱矣言其老誖也)掛劔之
樹(延陵季子掛劔於徐君墓樹)埋玉之泉墓而不墳(墓封域也土高曰墳)古
墓犂為田不食之地託萬鬼之鄰(居千年之室)卜其宅
兆而安周之周禮族墳墓(族類也謂同宗之墓死生相近也)兆域(塋地)
死於兵者(周禮凡死於兵者不兆域凡有功者居前)丘封(以爵等為丘封之制與其樹數)墓
位墓域族葬(以親相近)度數(貴賤之制)塋丘壟之小大高卑
薄厚之度貴賤之等級為宫室不斬丘木(廣敬也)周禮冢
人掌公墓之地位(辨其兆域而為之圖先王之墓居中以昭穆為左右諸侯居前卿大夫士)
(居後有功居前以爵節為丘封之度也)趙文子曰武也得從先大夫於九
原(記原字作京)哭墓(子路曰去國哭墓而行反國不哭展墓而入)墟墓之間未施
哀於民而民哀(周禮曰云云)易墓非古也(易除治之)孔子曰吾見
封之若堂者矣見若覆夏屋者矣見若斧者矣吾從若
斧者焉(省功而難上也)馬鬛封之謂也(以當時名解若斧者)墳墓不培
偃斧(葬夫子於泗水之上其樹若偃斧)禮賢者墓(戰國策昔秦攻齊有令敢近柳下惠壟五)
(十步樵者死得齊王首封萬戶以此貴也)牧童採樵(雍門周謂孟嘗君墳墓坐荆棘童兒採樵於其)
(上也)鷰啣泥(漢臨江王自殺葬藍田鷰數萬啣泥置於冢上)顔淵曰過墓則式
京兆阡原氏阡(原涉大治起冢初京兆尹曹氏葬茂陵人謂其道為京兆阡涉慕之乃買地開)
(道立表署之曰南陽阡人不肯從謂之原氏阡涉父為南陽守)象祁連山(霍去病起冢云云)立
鳥象(後漢楊震將葬之日有大鳥高丈餘集喪前俯仰泣下葬畢飛去遂立鳥象於墓前)盜發冢
(晉太熙中汲郡盜魏王墓或言安釐王墓得竹書數十車皆簡編科斗文字束晳為著作隨宜分析皆有冥諡)
墓發去官(晉何充為會稽守以墓發去官)儒以詩禮發冢(莊子云)土壤自
高(宗窮孝子傳曰宗承字世林父葬舊塋負土作墳不役僮僕一夕之間土壤自高五尺松竹生焉)盜
耕墓田律(盜耕人墓田杖一百墳者徒一年)盜葬人田律(盜葬他人田者笞五十墓)
(田加一等仍令移葬)燻燒律(賊盜律諸穿地得死人不更埋及墓以狐狸而燒及棺槨者徒二年燒尸)
(者徒二年緦服以上尊長各遞加一年卑幼依兄人遞加一年)盜墓樹(後漢李充母死盜伐其墓樹殺)
(之張釋之曰盜長陵一抔土云)相墓地折臂三公(晉有相羊祜墓當有受命者祜掘斷)
(地勢以壊其形相曰當出折臂三公俄而祜墜馬折臂位至三公)失牛(陶侃微時丁艱將葬忽失牛見)
(一老父曰前岡見一牛伏山塢中其地葬者位極人臣父又指山云其次也世出二千石言訖不見侃尋牛得)
(因葬其處三世為益州刺史)龍耳(晉文帝聞郭璞為人相地微服觀之謂主人曰此葬龍角必滅族何)
(為葬此主人曰郭璞云此是龍耳三年當有天子至帝曰出天子邪主人曰非出天子能致天子也)有書
生(後漢袁安父殁求葬地有書生指一處云葬此地當世為三公果如其言耳)公孫文子升
於瑕丘曰樂哉斯丘也我死則欲葬焉蘧伯玉曰吾子
樂之則瑗請前(惡其欲害人田也)卜其宅兆而安厝之青烏
子相冢旁置萬家(韓信母喪無葬地乃出塋地擇高燥令旁可置萬家)孔負土
(李昭德母卒負土成墳)掃除(王琚母讓琚曰吾恐爾家墳墓無人復掃除也)復真堂(姚勖終䕫)
(王傅自作夀藏於萬安山南原崇塋之旁署兆曰寂居穴墳曰復真堂中剟土為牀曰化臺而刻石告後世)
高五丈一尺(宋璟邢州人和仁皇后父王仁皎卒將葬用昭成皇后家竇孝諶故事墳高五丈一)
(尺璟等請如著令)魚朝恩使人發郭子儀父墓(郭子儀破吐蕃靈州而朝恩使)
(人發其父墓盜未得子儀自涇陽來朝中外懼有變及入見帝慰之即號泣曰臣久主兵不能禁士殘人之墓)
(今發先臣墓此天譴非人患也)不容終具(韋宏機遷司農卿太子宏薨詔蒲州刺史李冲寂治陵成)
(而元堂隘不容終具將更為之役者過期不遣衆怨夜燒營去帝詔宏機令開隧左右為四便房樽制禮物裁)
(工程不多改作如期而辦)無碑神道(李夷簡將終戒無碑神道惟識墓則已)詔特增丈
(郭子儀薨著令一品墳崇丈八尺詔特增丈以别元功)不知父墓(杜羔父死河北不知父墓區處)
(晝夜哀慟他日舍佛祠觀柱問有文字乃其父臨死記墓所在羔奔往亦有耆老識其壠因是乃得葬)伊
謹(喪母將合葬而不知父墓晝夜哭夢若有導者既發之舊志可按也乃得葬)分建二冢(劉昌)
(城平將士骸骨不藏始命葬之分建二冢大將曰旌義冢士曰懷忠冢)盜發父墓(柳仲郢為東都)
(留守會盜發父墓棄官歸華原)無異子弟為主(柳宗元詒許孟容書曰先墓在城南無異子弟)
(為主獨託村鄰)歸掃塋域(又曰雖不敢望歸掃塋域退託先人之廬以盡餘齒姑遂少北)殘齮
(趙犫有射巢之難以先冢邇賊畏見殘齮即夜縋死士取柩以入)手蒔松栢(張志寬母終負土成)
(墳手蒔松栢)豫為墓偃卧其中(盧照隣豫為墓偃卧其中)詔墓視陵(盧粲武崇)
(訓死詔墓視陵制粲曰几王公主墓無稱陵者唯永泰公主事出特制非後人所援比崇訓塋兆請視諸主詔)
(曰安樂公主與永泰不異崇訓於主當同穴為陵不疑粲固執以陵之稱本施尊極雖崇訓之親不及雍王雍)
(墓不稱陵崇訓緣主而得假是名哉詔可)起大冢(李翰所善張巡死節翰傳巡功狀表上之曰巡身首)
(分裂將士骸骼不掩宜於睢陽相擇高原起大冢招魂而葬旌善之義也)丘壠頹没(孟浩然張九齡)
(為荆南辟置於府府罷開元末病疽背卒後樊澤為節度使符載以牋叩澤曰故處士孟浩然文質傑美殞落)
(歲久門裔陵遲丘隴頽沒永懷若人行路慨然前公欲更築大墓闔州縉紳聞風竦動而今外迫軍校内勞賓)
(客牽耗歲時或有未遑誠令好事者乘而有之負公夙志矣澤乃更為刻碑鳳林山南封寵其墓)昨日
玉魚蒙葬地早時金椀出人間(杜甫詩)積善之墓(唐張說嘗自作)
(父丹州刺史碑帝書其額曰嗚呼積善之墓)松檟(柳宗元啓不得歸奉松檟)營墓(李適勒其子曰)
(霸陵原西視京師吾樂之可營墓樹十松焉及未病時衣冠往寢石榻上置所譔九經要句及素琴於時士貴)
(其達)少喪母失墓(吕向少喪母失墓所在將葬巫者求得之)七仞(李密墳高七仞)女媧
墓自移(五行志天寳十一載六月虢州䦩鄉黃河中女媧墓因大雨晦冥失其所在至乾元二年六月)
(乙未夜濱河人閒有風雷聲曉見其墓踊出下有巨石上有䨇柳各長大餘時號風陵堆占塚墓自移天下破)
古塚(楚馬希隱希聲葬長沙夌鄉塋域高燥時皆謂之古塚子孫當有興者出九國志)古藏(三四)
(塋韓文)萬日墳(杜牧作韋温志温瘍生於首謂其壻曰予作秘書日夢黃衣攝去道逢人告曰彼墳)
(至大功須萬日遂寤今萬日矣果不起)舊志可按(見上注)蒔松栢墓側(王義方既)
(死門人員半千何彦先行喪蒔松栢墓側三年乃去)負土(馬府君行狀親負土封其墓)廬墓側
植松栢(終喪同上)蛇長二丈(江南野史彭玕揚行密掘其祖墳陵唯見蛇長二丈許目未開)
(遂殺之玗亦死)及此投弔荒墳將毁(李白)日月有時歸合塋封(韓文)
新阡絳水遥(杜甫武衛將軍挽歌)象陰山(李勣薨詔百官送至故城西北所築墳一准衛)
(霍故事象陰山及烏德鞬山以旌破突厥薛延陀之功)貞觀四年禁芻牧於古明
君賢臣烈士之墓(本紀)開元十三年幸孔子宅以太牢祭
其墓(元宗本紀)金食其墨而火以貴(趙矜歷襄陽丞客死柳州十七年子來章始壯)
(自襄陽往求其喪不得野哭再閱旬卜人秦誗為筮曰金食其墨而火以貴其墓直丑在道之右南有貴神冢)
(土是守宜遇西人深目而髯乃得其實明日有老人過其所問之得矜墓直社北遂歸葬洪安墓次時人哀來)
(章孝皆為出涕)昔人豪貴信陵君今人耕種信陵墳(李白)漢朝陵
墓對南山(杜甫)燕女墳(燕女墳記宋末有女姚玉京室有雙燕一為鷙鳥所獲其一孤飛不)
(離庭戶凡六七歲玉京死燕來周回姚氏族泣語墳在南郭燕至墳所亦死)纍纍塚相當(杜甫)
(詩哀彼遠征人去家死路㫄不及父祖塋纍纍塚相當)枯塚(瀼上詩凄其望吕葛不復夢周孔濟世數)
(嚮時斯人各枯塚)蕪没汶陽瘞(八哀詩)子孫百代承靈址誰之言
者青烏子(柳文)松栢芊芊(封域安安上)問於靈龜閟此顯䰟(上)
墓久狐兔鄰(杜甫)修墓禁(袁滋先世墳墓在蔡吳少陽時為修墓禁芻牧)殯宫空
對棠梨花(酉陽雜爼于襄陽在鎮時選人劉某入京逢一舉人年二十許言語明晤意甚相得劉因)
(邀藉草同飲日暮舉人指支逕曰弊舍數里能左顧乎劉辭以程期舉人因賦詩流水㳙㳙芹吐芽織烏雙飛)
(客還家荒村無人作寒食殯宫空對棠梨花至明年劉歸襄州尋訪舉人殯宫存焉)野無殯宫(盧子)
(駿劉公善政述)悵望龍驤塋(杜甫詩)
旌表(六)
白有司旌門(後魏楊宏三歲父母卒宏恨不識父母哀毁過禮追服十三年縣郡三百餘人上狀)
(稱善有司奏宜旌賞復其一門旌其純孝)太守表墓(安誠記縣有孝子孝聞天下太守王府君樹雙)
(土闕以表墓)旌善情因哀見名以孝聞封比干墓(武王入商)
(旌賢者)孔著表序始末揭陵(太宗順聖皇后長孫氏崩帝自著表序始末揭陵左)琢
石為人馬立墓前(秦叔寳陪葬昭陵太宗詔有司琢石為人馬立墓前以旌戰功)斵石
為人馬象拔箭狀(丘行恭貞觀中詔斵石為人馬象拔箭狀立昭陵闕前以旌武功)築
闕(李靖其妻卒詔墳制如衛霍故事築闕象鐵山積石山以旌其功)忠臣之門(馮元常神龍中)
(旌其家大署曰忠臣之門)旌禮其閭(霍王元軌王文操者與賊戰敗二子鳳賢更以身蔽父得全二)
(子死元軌上其事詔贈鳳賢朝散大夫旌禮其閭)有紫芝白雀之祥(楊炎父喪廬墓側號)
(慕不廢聲有紫芝白雀之祥詔表其閭炎三世以孝行聞至門立六闕古所未有)地本卬燥泉
忽湧流(安金藏母喪葬南闕口營石墳晝夜不息地本卬燥泉忽湧流廬之側李冬有華犬鹿相擾本)
(道使上其事詔表闕於閭)父卒被髮徒跣趨喪所(武宏度父卒被髮徒跣趨喪所負土)
(築塋晨夕號日一溢米素芝産廬前狸擾其㫄高宗下詔褒美旌其門)張志寬(母終負土成墳高祖)
(表其閭)
碑銘(七)
白儀禮聘禮東面北上碑南(宫必有碑所以識日景引隂陽也)
檀弓曰公室視豐碑(言視時僣天子豐碑斵大木為之形如石碑於槨前後四角樹之穿)
(於中間為轆轤通下棺以其繂繞之天子六繂四碑諸侯四繂二碑)夫鼎有銘此孝子孝
孫之心也唯賢者能之銘者論譔其先祖之有德善功
烈勲勞慶賞聲名列於天下而酌之祭器自成其名焉
顯揚先祖所以崇孝也君子觀於銘既美其所稱又
美其所為故衛孔悝之鼎銘曰(六月丁亥公假於太廟公曰叔父乃祖莊叔左)
(右成公云云)為先祖者有美焉有惡焉銘之義稱美不稱
惡先祖無美而稱之是誣也有美而不知不明也知而
不傳不仁也三者君子所恥也夫銘者(一稱而上下皆得焉上謂)
(光揚先祖下謂成順命也)無愧(後漢郭林宗卒於家同志者共為碑蔡邕為其文既而謂盧植曰吾為銘)
(多矣皆有愧唯郭有道碑無愧也)刊石(姜肱弟子劉追慕肱德共刊石頌之)禰衡讀蔡邕
所作碑(衡與黃祖子射共讀曰吾雖一覧猶能識之惟其中石缺二字更不明耳因書之射寫碑校不)
(差莫不歎服)王粲讀道邊碑(與人同行使背誦之不失一字)好辤(曹操與楊修讀曹娥)
(碑碑隂有八字曰黃絹幼婦外孫虀臼修解得操行三十里乃悟云黃絹色絲也色絲絶字也幼婦少女也少)
(女妙字也外孫女子也女子好字也虀臼受辛也受辛辤字也絶妙好辤與修合操曰有智無智校三十里)
墮淚(晉書襄陽百姓於峴山羊祜平生遊憩之處建碑立廟望其碑者莫不流涕因名為墮淚碑)沉
江(杜元凱好為身後名常言高岸為谷深谷為陵刻二碑紀平吳功一沉峴山江下一建立峴山上)碑
生金(郭璞謂庾翼曰碑生金庾氏大忌後碑果生金)又(晉五行志永嘉九年賈逵碑生金所謂金不從)
(革羣寇起也)拜碑(扶風王駿西土為樹碑長老見碑無不拜其遺愛如此)立碑令(喪葬令諸)
(碑碣其丈須實錄不得濫有褒飾五品以上碑螭首龜趺趺上高不得九尺七品以上立碑趺高四尺圭首方)
(趺若隱淪道素孝義聞著無官得立)考父鼎銘曰(一命而僂再命而傴三命而俯循墻而走亦莫)
(予敢侮饘於是粥於是以餬其口)孔子之喪公西赤為識焉(識名誌也)子張
之喪公明儀為識焉碑披文而相質(文賦)門人立碑(晉庾)
(衮叔褒清白異行不降志及卒宗族鄉閭莫不崇重門人感慕為樹碑)孔自為墓(李栖筠自為墓)
(誌)帝作文于碑(魏徵薨晉王奉詔致祭帝作文于碑遂書之)仆所為碑(後人言徵)
(嘗錄前後諫争語示史官帝滋不悦仆所為碑)復立(遼東之役軍還悵然曰魏徵若在吾無此行即復立)
(碑)著官號月日(盧承慶臨終戒其子曰碑志著官號月日無用虚文)有唐忠孝韓
長山墓(韓思復卒天子親題其碑曰有唐忠孝韓長山之墓)古園陵不立碑(韋湊開元)
(初欲建碑靖陵湊以古園陵不立碑又方旱不可興工諫而止)納石壤下(銘君之績納石壤下祭張)
(署)帝為製碑(張說卒帝為製碑)長於碑誌(說為文屬思精壯長於碑誌世所不逮)
自為其父碑(說嘗自為其父碑帝為書其額曰嗚呼積善之墓)官為立碑(盧懷慎帝)
(經其墓碑表未立停蹕臨視炫然流涕詔官為立碑令中書侍郎蘇頲為文帝自書)不志(蘇頲詔立諸陵)
(碑命頲為之詞辭曰前世帝后不志碑事弗稽古謂之不法審當可者祖宗諸陵一須營立後嗣謂何帝不納)
(其言)紀功(郭知運卒帝詔中書令張說紀其功於墓碑)自銘其墓(辛秘病自銘其墓)自
為墓銘(柳子華預知其終自為墓銘)自為銘(裴度臨終自為銘誌)自為墓誌(杜牧)
(自為墓誌)齎金帛往請(李華晚不甚著書惟天下士大夫家傳墓版及州縣碑頌時時齎金帛往)
(請乃強為應)沈亞之夢為秦公主作墓銘(異夢錄大和初沈亞之之邠出長安)
(城客櫜泉邸舍春時晝夢秦穆公謂曰寡人有愛女容而仁欲與大夫備洒掃可乎後一年春公主如平居時)
(忽無疾卒公追傷不已使亞之作墓詩獨憶其銘曰白楊風哭兮石甃髯莎雜英滿地兮春色煙加朱愁粉瘦)
(兮不主綺羅深深埋玉兮其恨如何)碑版有殘銘(李白)自誌(歐陽矩自誌銘)鵲巢(苖晉)
(卿自為父碑文有鵲巢碑上)帝親碑(司馬承禎卒帝親文其碑云)韋温冢銘(韋温睿宗)
(夷元貞洵墳墓民盜取寳玉略盡天寳九載復詔發掘長安尉薛榮先往視冢銘載葬日月與發冢日月正同)
(而陵與尉銘合)率婦孫視窆封且刻其語於石(納諸墓為銘韓文乳母墓)多
銘卿大夫功德(公既以能為文辭擅聲於朝多銘卿大夫功德韓文權公墓碑)
虞(八)(祔附)
白記曰既封主人贈(所以幣送死者於壙)而祝宿虞尸(祝先歸也)既反
哭主人與有司視虞牲(省牲)有司以几筵舍奠于墓左反
日中而虞(葬日虞不忍一日離也)是日也以虞易奠卒哭曰成事
(祭以吉也)以吉祭易喪祭(卒哭為士祭)明日祔于祖父(祭告其祖之廟)殷
練而祔周卒哭而祔孔子善殷(期而神之)大功者主人之喪
必為之再祭朋友虞祔而已上大夫之虞也少牢(哀哭成事)
(祔皆太牢)下大夫之虞也特牲(卒哭成事祔皆少牢)反哭之弔哀之至
殷既封而弔周卒哭而弔孔子曰殷已慤吾從周士三
虞大夫五諸侯七迎精而反(謂反哭虞也)始虞用柔日(柔日陰陰)
(靜也)再虞如事哀薦虞事(丁日葬則巳日再虞)三虞卒哭他用剛日
(後虞改用剛日剛陽陽主動)葬日中而虞不忍一日離也(不忍無所歸)大
夫祔於士(不敢以己尊異其祖父)士不祔大夫(不敢僣尊)祔於父兄之
未為大夫者妾祔於妾祖姑(無妾祖姑則從昭穆之妾)婦祔於所
祔之妃(無妃則從其昭穆之妃)男子祔於王父則配(女子祔於王母則不配配)
(謂并祭也王母不配祭有事於尊可及卑有事於卑不敢援尊也)婦祔於祖姑祖姑有
三人則祔於親者(謂有夫之繼母)速反而虞(孔子善衛之送葬者其往也如慕其)
(反也如疑子貢曰豈若速反而虞)先重後輕(並有喪則葬先輕而後重其虞則先重而後輕)孔
葬畢而虞(王彦威憲宗以正月崩有司議葬用十二月下宿彦威建言葬畢而虞虞而卒哭卒哭而)
(祔皆卜曰今葬卜歲暮則畢祔在明年正月是改元慶賜皆廢矣有詔更用五月)廟門外(文粹權德)
(輿埋瘞議古者貴祖埋虞土於廟門之道左以為比類)長尺方四寸(唐志虞主用桑長尺方四)
(寸孔徑九分烏漆匱置於靈坐在寢室内戶西東向素几在古設洗於西階西南瓦甒二設於北牖下醴酒在)
(東喪者既汰升靈所主人及諸子倚杖於戶外入哭於位饌入主人跪奠祝跪讀祝主人哭拜内外應拜者皆)
(哭拜乃出杖降西階還次間日再虞後日三虞)
諡(九)(誄附)
白易名(禮衛公叔文子卒其子戍請諡於君曰日月有時將葬矣請以易其名者君曰昔者衛國凶饑)
(夫子為粥與國之餓者是不亦惠乎昔者衛國有難夫子以死衛寡人不亦貞乎夫子聽衛國之政修其班制)
(以與四鄰交衛國社稷不辱者不亦文乎故謂夫子貞惠文子)死而諡之無爵(禮古者生無爵)
(死無諡)周道(禮幼名冠字死諡周道也)暴貴(禮君子已孤不更名已孤暴貴不為父作諡注作諡)
(嫌以己尊加於父也)聞其諡知其行將葬請諡(見上注)尊名浮行(禮先)
(王諡以尊名節以壹惠恥名之浮於行也注惠善也節以一善言取其一夫善以為諡號也浮過也)所以
彰明既往(沮勸將來)為靈若厲(傳楚恭王請大夫曰不穀不德亡師於鄢以辱社稷若從)
(先君於禰廟請為靈若厲言加惡諡也既葬大夫謀諡曰君有命矣子囊曰以為恭若何毁之君臨楚國而知)
(其過可不謂之恭乎)不瞑(傳楚商臣弑其父諡之曰靈不瞑曰成乃瞑注禮既葬乃諡商臣忍人既弑父)
(未斂而加惡諡)賜諡(周禮太史掌卿大夫喪死諡讀誄)儀禮死而誄之今也古
者生無爵死無諡(古殷禮也周制以士為爵死猶未諡下大夫也今既云士死諡之非魯莊)
(公始也)賤不誄貴幼不誄長唯天子稱天以誄之諸侯相
誄非禮也魯哀公誄孔子曰(昊天不弔不憖遺一老俾屏余一人以在位子貢曰)
(生不能用死而誄之非禮也)士之有誄(禮魯莊公與宋戰於乘丘縣賁父御卜國為右馬驚敗績)
(公墜左車授綏公曰未之卜也縣賁父曰他日不敗績而今敗績是無勇也遂死之圉人浴馬有流矢在白肉)
(公曰非其罪遂誄之士之有誄自此始也)諡以德成(穀梁傳)諡法云(大行受大名小行受)
(小名行生於己名生於人)文質(白虎通諡者或一言或兩言文者以一言為諡文王武王是也質者成湯)
(是也)君子謂楚子囊忠君薨不忘增其名(謂諡君為恭事見上靈若厲注)
(中)孔非大號不稱(讓皇憲葬帝以憲實推天下有高世之行非大號不稱乃追諡讓皇帝)
諡良(皇甫無逸徙益州大都督府長史母在長安疾篤太宗命馳驛召還承問憂悸不能食道病卒贈禮)
(部尚書諡曰孝王珪駮曰無逸入蜀不能與毋俱留卒京師子道未足稱不可謂孝乃更諡良)進諡(奉天)
(皇帝琮薨肅宗立詔曰靖德太子琮親則朕兄睿哲聰明朕昔踐儲極顧誠非次君父有命不敢違永言懇讓)
(不克如素宜進諡)昭夷先生(趙元卒其友魏元忠孟詵宋之問崔璩等共諡昭夷先生)改諡
貞褊(蕭瑀卒太常諡曰肅以其性忌改諡貞褊)孝友先生(朱仁軌卒郭山輝員半千魏知古共)
(諡為孝友先生)加諡(韋湊時改葬故太子重俊有詔加諡湊上言王者發號出令必法大道善善著惡惡)
(明也賞罰所不加則考行立諡以褒貶之晉太子申生諡曰恭漢太子據諡曰戾今太子乃諡節閔臣所未諭)
(願與議諡者質於御前使臣言非耶甘鼎鑊之誅申大義示天下臣言是耶咸蒙冰釋不復異議如曰未然奈)
(何使後世亂臣賊子資以為辭宜易諡以合經禮)無愧(裴子餘卒諡曰孝時程行諡貞中書令張說嘆)
(曰二諡可無愧矣)無請諡(令狐楚疾甚敕諸子曰吾生無益於時無請諡)表德懲惡(李虞)
(仲遷太常博士建言諡者所以表德懲惡春秋褒貶法也苑土爵禄僇辱流放皆緣一時非以明示百代然而)
(後之所以知其行者惟諡是觀古者將葬請諡今近或二三年遠乃數十年然後請諡人殁巳久風績湮歇採)
(諸傳聞不可考信誄狀雖在言與事浮臣請凡得諡者前葬一月請考功刺太常定議詔可)諡孝(韋温)
(卒諡曰孝)私諡(元結卒門人私諡曰太先生)文行(元德秀卒李華諡曰文行先生)貞孝(權臯)
(元和中諡為貞孝)貞文孝父(崔元翰卒門人共諡曰貞文孝父)門人共諡曰文
元(蕭穎士死門人共諡曰文元先生)以故名請諡(吕諲永泰中嚴郢以故吏請諡有司博士)
(獨孤及諡曰肅郢以故事宰相諡皆功名請諡曰忠肅及執奏謂諡在義美惡不在多名)為誄揭於
道(張琇人莫不關之為誄揭於道)士為作誄(何澄粹池州人親殁以毁卒當時號青陽孝子士為)
(作誄甚衆)誄者數十人(文粹李商隱華山尉陶生有常人也會昌中死長安中進士為陶生誄者)
(數十人)雖敗而其忠可錄(張伯儀卒既請諡博士李吉甫議以中興三十年而兵未戢者)
(將帥養寇藩身也若以敗亡為戒則摠干戈者必圖萬全而不决戰若伯儀雖敗而其忠可錄遂諡曰忠)不
當醜諡(宋慶禮卒太常博士張星以好巧自是諡曰專禮部員外郎張九齡申駮曰慶禮國勞臣在邊)
(垂三十年往城營州士纔數千無甲兵彊衛指期而往不失所慮遂罷海運收歲儲邊亭晏然其功可推不當)
(醜諡改諡敬)唐興參用漢制(魏徵以王道佐時近文愛君忘身近貞二者並優廢一不可故)
(曰文貞蕭瑀端直近貞性多猜近褊言褊則失貞稱貞則遺褊故曰貞褊盖有為為之也若跡無異稱則易以)
(一字故杜如晦曰成封德彛曰明王珪曰懿陳叔達曰忠温彦博曰恭岑文本曰憲韋巨源曰昭皆當時赫赫)
(居宰相位者諡不過一名而言故事宰相必以二名固所未聞吕諲傳)諡曰貞肅(杜暹卒太常諡)
(曰貞肅右司員外郎劉同昇等以暹行忠孝諡有未盡博士裴摠謂暹往以墨縗受命安西雖勤勞於國不得)
(盡孝其子列訴帝更敕有司考定卒諡貞孝)太常博士凡王公以上諡皆迹
其功德而為之褒貶(無爵稱子卷德丘園聲實明著則諡曰先生唐六典)
廬墓(十)
白原涉顯名(漢元涉先廬冡三年由是顯名京師)馴擾兔連理木(後漢蔡邕母卒)
(廬於墓側動靜以禮有兔馴擾其房室又木生連理)手刃盜樹(李充母喪服行墓次有人盜其樹者)
(充手刃之)生子(陳蕃為樂安太守郡人趙宣葬親不閉埏隧因居其中行服二十年鄉里稱孝以薦蕃蕃)
(請與相見問及妻子而宣五子皆服内所生蕃大怒遂致罪也)兄墓(馬援兄卒期年不離墓所)猛獸
馴(晉夏方廬墓側猛獸馴其㫄)殷仲堪子(仲堪為桓玄所殺子簡之廬墓側)鹿犯松
栽獸為殺鹿(許孜事見孝門注)精誠有感鳥銜土以成墳(顔氏)哭
泣無時柏沾涕而變色(王褒)開白日之銘(已從卜宅)軫聞雷之
痛(未忍離情)情因喪見(名以孝聞)念劬勞之德(難報棘心)慘毁瘠之容
(長居蒿里)既孝因喪見(而哀以禮終)孔表異其門(薛萬備有至行居母喪廬墓前)
(太宗詔表異其門)植松栢千餘(蔣挺之卒列兄弟廬墓側植松栢千餘)兄弟廬墓
(崔從山南嚴震府為推官以母喪免兄弟廬墓次植松栢)母卒廬墓(李昭德母卒廬墓側)偃廬
柴毁(膠東郡王道彦父喪荷土就墳躬蒔松栢偃廬柴毁雖親友不復識)廬墓有虎狼依
(張士巖父亡廬墓有虎狼之依)廬守日一食(焦懷肅母終負土成墳廬守日一食杖然後起繼母)
(没亦如之)白鵲上廬傍(支叔才母亡廬墓有白鵲上廬傍)廢櫛沐飯蔬飲水
(元讓母終廬墓次廢櫛沐飯蔬飲水)穿壙為門(梁文貞少從軍守邊逮還親已亡即穿壙為門晨夕)
(洒掃廬墓左會官改新道出文貞廬前行旅見之皆為流涕有甘露降塋木白兔馴擾縣令刊石記之)廬
塋(許法謹倉州清池人母喪嘗廬於塋有甘露嘉禾連理白兔之祥)自埏甓作冢廬其
右(林攅泉州莆田人母亡自埏甓作冢廬其右有白烏來甘露降)露芝白兔(馮子華廬親墓露芝)
(白兔號孝馮家)羣鹿馴擾(褚無量母喪廬墓左鹿犯所植松栢無量號訴曰山林不乏忍犯吾塋樹)
(邪自是羣鹿馴擾不復棖觸)築闕(劉知柔居親喪墓廬側詔築闕表之)寒暑在廬(捧土濡涕)
(頓首成墳陷膺腐眥寒暑在廬柳宗元安豐孝闕銘)過制而不除喪(宜廬於庭而矯於墓者大)
(中之罪人也柳宗元)廬冢彌年(崔衍居父喪跣護柩行千里道路為流涕廬冢彌年)食不鹽
酪藉無茵席(元德秀母亡廬母墓側食不鹽酪藉無茵席)割乳廬墓(五代何澤五代)
(之際民苦於兵往往因親疾以割股或既喪而割乳廬墓以規免州縣賦役)廬墓三十年(唐史)
(韓思彦客汴州張僧徹者廬墓三十年詔表其廬請思彦為頌)載左䯛廬於墓(張進昭母患狐)
(刺左手墮而終及殯進昭左䯛廬於墓)敦遣(李晟薨愬與憲廬墓側德宗敦遣歸第一夕復往帝許之)
殤(十一)
白葬殤(見葬門)媒氏禁嫁殤者(周禮)魯與齊戰于郎童汪錡
往皆死焉魯人欲勿殤(問於仲尼仲尼曰能執干弋以衛社稷雖欲勿殤不亦可乎汪)
(童子未冠之稱以其死社稷故葬以成人之禮)禮殤不備祭(不立尸)凡祭殤有陰
厭有陽厭宗子為殤而死(庶子不為後也其告祭特牲宗子從成人也凡殤則)
(特豚)祭殤不舉無肵俎無元酒不告利成(此其無尸反所降也其他如成)
(人舉肺脊肵爼利成禮之施於尸也)是謂陰厭(是宗子為殤祭之與之禮也小為殤其祭祀亦如此)
凡殤無後者祭於宗子之家當室之白尊於東房是謂
陽厭(凡殤謂庶子之適子也白謂西北隅得尸明也明者曰陽也)祭殤必厭(厭飫而已不備)
(禮也)丈夫冠而不為殤婦人笄而不為殤下殤用棺衣
(自史佚始也)棺斂於宫中(史佚有子而死下殤也墓遠召公謂之曰何以不棺斂於宫中史佚)
(曰吾敢乎哉召公言於周公周公曰豈不可史佚行之下殤用棺衣自史佚始也)孔長中下殤
(禮志大功長殤九月中殤七月小功五月下殤)無服之殤(後蜀孟昶幼子元寳生七歲而卒太常言)
(無服之殤無贈典昶問李昊昊曰昔唐德宗皇子評生四歲而卒贈揚州大都督封肅王故事也昶乃贈元寳)
(青州大都督追封遂王)小功之服最多親(則叔父之下殤與嫡孫之下殤與昆弟之下殤)
(韓文)古殤及無後皆祔食於祖(無祝而不拜設坐祖左而西向亞獻者奠祝乃奠之)
(一獻而止禮樂志三)凡殤無後以周親及大功為斷(同上)譎殤子以
為耋(皮日休正俗)國殤之文則大雅怨也(文粹陳子昂序)
祥(十二禫附)
白練而慨然祥而廓然親喪外除(日月已竟哀未忘也)免喪之
外(除喪)三年之喪二十五月而畢豈不以送死有已復生
有節哉(復生除喪反生者之事也)哀痛未盡思慕未忘(然而服之以是斷之)三
年之喪若駟之過隙(言疾)喪有四制變而從宜(取之四時)祥之
日鼓素琴示人有終也(以節制也)服從情殺(哀以禮終)孔子既祥
五日彈琴而不成聲十日而成笙歌祥肉(顔淵之喪饋祥肉孔)
(子出受之入彈琴而後食之注彈琴以散哀也)子夏既除喪見孔子與之琴(和之)
(而不和彈之而不成聲作而曰先王制禮不敢過焉)子張既除喪而見孔子與之
琴(和之而和彈之而成聲作而曰先王制禮不敢不及焉)能以孝終孝無終始(喪有)
(祥禫)喪不過三年(示民有終也)哀極終堂(禮及過隙)去喪(無所不佩)朝祥
暮歌(魯人有朝祥而暮歌者子路笑之夫子曰由爾責於人終無已夫三年之喪亦已久矣子路出夫子)
(曰又多乎哉踰月則其善)孟獻子禫縣而不樂(比御而不入夫子曰獻子加於人一等矣)
有子既祥絲屨組纓非禮也是月禫(徙月樂言禫之明月可以樂)
喪服常讀樂章小祥(中祥也亦曰練)日月其除(變禮容於衰絰)霜露
所感(遵祀典於練祥)除服(祥祭之服)練而食菜果祥而食肉禫而從
御(御婦人也)孝自中出(喪以外除)祥雖除服(憂且終身)雖送終之有已
(豈孝思之可忘)士虞禮期而小祥(祭名祥吉)日祭薦此常事又期而
大祥曰薦此祥事中間月而禫(禫祭名與大祥間一月自喪至此凡二十七月)
(禫之言澹澹然平安之意也)大祥吉服而筮尸(凡變除必服其言服以即祭不以凶服間)
(吉事傳曰大祥素縞麻衣)記曰祥而縞冠(縞冠素純)除成喪者祭以縞冠
(猶未純吉既祭乃大祥素縞麻衣既祭乃服朝服既祭元端而居服平常)喪小記曰庶子父
在則為母不禫(父厭)曾子問曰小祥者練祭而不旅奠酬
於賓賓不舉禮也(奠無尸虞不致爵大祥無筭爵)昔者魯昭公練而舉
酬行旅非禮也孝公大祥奠酬不舉亦非禮也(昭公失早孝公)
(失過)禫而纖無所不佩孔王元感著論(元感濮州鄄城人初著論三年之喪)
(以三十有六月譏詆諸儒鳳閣舍人張柬之破其說)祥而廓然哀傷已劇(大抵子於親喪)
(有終身之痛創鉅者日久痛深者愈遲何歲月而止乎故練而慨然悲慕未盡而踊擗之情差未祥而廓然哀)
(傷已劇而孤藐之懷更劇此情之所致寧外飾哉)縞帶(唐王元感祥則縞帶素紕)
忌日(十三)
白忌日必哀(禮)忌日不樂朔月忌日即歸哭於宗室
(大夫士居喪者)君子有終身之喪忌日之謂也忌日不用非
不祥也言夫忌日志有所至而不敢盡其私也(不用不舉事也)
(祥善也志有所志思親亡之時哀慕)王修罷社(修母社日死明年社日修號慕鄉里悲之為之罷社)
不食(申屠蟠至忌日三日不食)辭酒孔匿忌日(祝欽明以匿親忌日為蕭至忠劾貶申州)
(刺史)作五君誄獻(張說雅與蘇瓌善時瓌子頲為相因作五君誄獻頲其一紀瓌也候瓌忌日致)
(之)私忌不聽誓(盧邁改右丞將作監元亘攝祠以私忌不聽誓御史劾之帝疑其罰下尚書省)
(議邁曰按大夫士將祭於公既視濯而父母死猶奉祭祀散齋有大功喪致齋有朞喪齋有疾病聽還舍不奉)
(祭無忌日不奉祭無忌日不受誓者雖令忌日與告且古不以家事辭王事今攝祭特命也亘以常令拒特命)
(埶非所宜遂抵罪)破契丹凱還且獻俘内史(武攸宜破契丹凱還且獻俘内史王)
(及善以孝明帝忌月請鼓吹備而不作方慶曰晉穆帝納后當康帝忌月時以為疑荀訥謂禮有忌日無忌月)
(臣謂軍方大凱作樂無嫌王綝傳)入海日作忌(讓國皇帝穆宗親兄不為太后所愛故穆宗越)
(次而讓皇不肯臣穆宗遂造船入海不知其處臨入海時留語四句今刻在玉碑上云小山壓大山全無氣羞)
(見本邦人將身投化外國人以十一月十一日入海日作忌雜家)祠部凡國忌日(兩京定大)
(觀寺各二散齋諸道士女道士及僧尼皆集於齋所京文武五品以上與清官七品以上皆集行杳以退若外)
(州亦各定一觀一寺以散齋州縣官行香應設齋者盖八十有一州焉唐六典)凡遠忌日雖不
廢務(然非軍期急速亦不舉事餘如常式同上)
白孔六帖卷六十六
