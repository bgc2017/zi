白孔六帖卷四十一唐白居易原本
宋孔傳續撰
禁俗忌(一)不拾遺(二)
不求備(三)推美下吏(四)
敝政(五)譎政(六)
政不一(七)暴政(八)
威名(九)令典法(十)
㳂革(十一)易官吏(十二)
省官(十三)勤官(十四)
守官(十五)曠官(十六)
弃官(十七)拜官(十八)
辭官(十九)換官(二十)
屬吏(二十一)同官(二十二)
故吏(二十三)
禁俗忌(一)(諸禁令附)
白殺子(後漢張奐為武威太守俗二月五月生子及與父母同日者悉殺之奐嚴賞罰重殺子之令風)
(俗遂改)賈子賈女(後漢賈彪字偉節為新息長小民貧多不養子彪嚴為其制與殺人同罪數年)
(間人民養子者僉曰賈父所生男名曰賈子女名曰賈女)耻病(後漢鄧訓字平叔為護羌校尉羌胡約病)
(死每臨困輒以刀自刺訓聞有困疾者輒拘縳束不與兵刀使醫治療愈者非一小大感悅)禁漁採
(見商部兼并門)禁採珠(禁珠門注)禁弓弩(公孫弘奏民不得挟弓弩吾邱壽王曰恐邪人挟之)
(吏不能止良人自備而抵法是奪民救也弘詘伏之)不舉子(王吉為沛相人生子不養者斬其父母以)
(上棘合埋之去又鄭惲文公為下蔡長民生子相活率不舉惲重設法百姓初畏罪後稍豐給男女悉以鄭為)
(字)禁淫祀(西門豹禁河伯娶婦見縣令彊毅門)又(第五倫伯魚為會稽太守俗多淫祀人常以牛)
(祭神有食牛不薦者病先為牛鳴然後死倫禁斷)又(欒巴叔元為豫章守郡多山川鬼怪人破貲祈禱已)
(素有道術能役鬼神悉毁淫祀剪治姦巫遂絶百姓安之)神娶(宋均叔庠為九江守浚遒縣有唐后二山)
(人共祀之衆巫因娶百姓男女為公嫗歲改易既而不敢嫁娶均到令曰為神娶者娶巫家女事遂絶)火
禁(見寒食門)安作(見安人門)孔風俗薄惡(韋挺拜御史大夫是時承隋大亂風俗薄惡人)
(不知教挺上䟽曰父母之恩昊天罔極創巨之痛終身何已今衣冠士族辰日不哭謂為重喪親賓来弔輙不)
(臨舉又閭里細人每有重喪不即發問先造邑社待營辦具乃始發京至假車乘雇棺槨以榮送葬既葬隣伍)
(會集相與酣醉名曰出孝官司習俗弗為條禁望一切懲革)田弘正(先時諸將出屯質妻子里民不)
(得相生至弘正悉除其禁聽民通饋謝慶弔服玩僣侈者即日徹毁之)行盗(韋宙出為永州刺史邑中)
(少年常以七月擊鼓羣入民家號行盗皆迎為辨具謂之起盆後為解索喧呼疻闘宙至一切禁之)禁為
浮屠死不葬(宗室暠檢校太原俗為浮屠法者死不禁以尸棄郊飼鳥獸號其地曰黃阬有狗數)
(百頭習食胔頗為人患吏不敢禁暠至遣捕羣狗殺之申厲禁條約不再犯遂革其風)
不拾遺(二)
白何竝為長陵令路不拾遺劉矩為雍丘令(有得遺者皆推)
(尋其主而還之後漢)繫樹(魏邴原得遺錢拾以繫樹枝人以為神人繫錢逾多謂之神樹祀之原恐成淫)
(祀乃辨之)守劒(後漢王烈在鄉里教化行人有盗牛者主得之盗曰我將改勿使王烈知也烈聞遺布一)
(端後父老遺劒扵路至夜尋求見一人守劒於路問之乃昔盗牛者也)遺装(益部閻憲為緜竹令杜成)
(夜得遺装詣吏曰縣有門府不能慙心)牛屬稚子(王渙字稚子為温令清商人露宿於道放牛者)
(輙云屬稚子)装付樊父(樊煜仲華為天水太守嚴猛道不拾遺行旅至聚衣装道旁云云以付樊)
(父)孔還拾袍(張允濟仕隋為武陽令以愛和為行有行人夜發遺袍道中行十餘里乃寤人曰吾)
(境未嘗拾遺可還取之既而得袍)道不掇遺(東夷列傳高麗盗者十倍取償殺牛馬者沒為奴婢)
(故道不掇遺)令行禁止(郭元振治涼五歲善撫御夷夏畏慕令行禁止道不舉遺)郎餘慶
為萬年令(道無掇遺)道不舉遺(闕稜署左將軍部兵皆羣盗横相侵牟稜按罪殺之雖親)
(故無脫者至道不舉遺)齎金一囊(阿陵國女子為王號悉莫威令整肅道不舉遺大食君聞之齎)
(金一囊置其道行者趣避如是三年太子過以足躪金悉莫怒將斬之羣臣固請曰爾罪實本於足可斷趾羣)
(臣復為請乃斬指以狗大食君聞而畏之不敢加兵南蠻)
不求備(三)
白尚能拜起(黃霸為穎川許丞病聾督郵欲逐之霸曰丞廉吏雖老尚能拜起重聽何傷且善助)
(之無失賢者意)與人不求備(書)無求備於一人(語)子曰君子易
事而難說也及其使人也器之(語)有行之士未必能進
趣進趣之士未必有行(魏祖令曰)愛其才(漢張敞為京兆尹為人輕媚為婦畫)
(眉帝愛其才而不備責)戴其角者無上齒有其翼者兩其足(董仲舒云)
孔取人不求備(房玄齡取人不求備雖卑賤皆得盡所能)片善片能(陸宣公奏議錄)
(片善片言以盡羣材焉忘小瑕小怨俾無弃物焉)無責人於不逮(同上聖人制事必度物宜)
(無求備於一人無責人扵不逮)苟有所長必有所短(同上人之材行自昔罕全苟有所長)
(必有所短若錄長補短則天下無不用之人責短捨長則天下無不弃之士)求備則觸類皆
棄(同上曲成則品物不遺求備則觸類皆棄是以巧梓順輪桷之用故枉直無廢材良御適險易之宜故駑)
(驥無失性)造次求備曷由得人(同上前志所謂千年一聖五百年一賢者才難不其然乎)
(夫惟聖人方體全德賢之為用猶有未周且有未周之才彌五百年而有一造次求備曷得人)不以求
備取人(不以己長格物隨能牧叙無隔平賤論者稱為良相焉舊史房喬傳)
推美下吏(四)(委下吏附)
白張湯為廷尉(奏事即譴湯摧謝注上有所譴即才折而謝之也嚮上意所便必引正監掾吏)
(賢者因為臣議如此上書臣不用愚抵此注言不用諸掾語故至此罪當原即奏事上善之即曰臣非知此奏)
(乃監掾吏某所為其欲薦吏揚人之善解人之過如此)龔遂推美於王生(遂見上問何以)
(為理遂辭譲推美於上上曰君安得長者之言而道之曰臣議曺王生教臣耳)不奪縣治(薛宣貢君)
(為馮翊得罪人告其縣長吏使自行罰曰不欲代縣治奪賢令長名也)推美(陳寵為太守威聲大行入)
(守司農和帝問何以治對曰臣任功曺王渙以簡賢選能主簿潭顯拾遺補闕臣奉宣詔書而已)承掾
任(馬援為隴西守任下吏諸曺時白外事輙曰此承掾任何足相煩若大侵小黠羌旅拒此乃太守事耳)
下教委任(王棠敬伯為汝南守下教曰古人勞於求賢逸於任使其憲章朝右簡㧡王職委任功曺)
(陳蕃匡政治務拾遺補闕任主簿應嗣)坐嘯(南陽太守成瑨任功曺岑晊人歌曰南陽太守成公孝弘)
(農成瑨但坐嘯)汝南太守范孟博南陽宗資主畫諾(宗資任功曺范滂人)
(歌云云)吕虔(字子恪為徐州刺史委别駕王祥)唯主盗賊(孫堅文臺為長沙守勑吏曰善)
(治官曺文書以盗賊付太守也)某掾鄉所為(趙廣漢二千石推功美于下曰某掾所為非二千石)
(所及發扵至誠吏皆書寫心腹)責大指不苛細(汲黯長孺為東海守舉黃老好清静擇丞吏任)
(之責大指不苛細卧□閤而理也)吴黃蓋(字公覆為石成長署兩掾主曺教曰若相欺終不加鞭初)
(皆畏怖後以盖不視文書漸容人事盖按得其姦情殺之縣中震怖)孔貨賄獄訟一切任
(五代裴廸太祖鎮宣武辟節度判官太祖用兵四方常留廸以調兵賦太祖乃牓門以兵事自處而以貨賄獄)
(訟一切任廸)常備屬僚或知故實(李華御史大夫壁記初廳壁列先政之名記而不叙)
(公以為艱難之選將俟後人謂華常備屬僚或知故實授簡之恩至屬辭之藝寡)以吏事委長
史司馬(霍王元軌歷絳徐定三州刺史所至閉閤讀書以吏事委長史司馬)必歸功於下
(王世充每捷必歸功于下)
敝政(五)
白浚恒凶(周易以深刻為常也)不迪率典不躬不親杼軸其
空徹我牆屋田卒汚萊不勝其敝政散民亡
事充政重政不率法而制於心苟簡之理(苟於權利)
(簡扵仁義)政以賄成而刑放於寵巧法折律飾文增辭
貨行於言罪成於手(後漢書)刑肅而俗敝布常無藝
(藝法制也)道殣相望而女富溢尤(殣餓死)神怒人怨(上下相蒙)君為
政勿鹵莽(莊子)無惻隱之實商君無禮義(賈誼曰商君遺禮義弃仁)
(恩故秦人家富子壮則出分家貧子北則出贅借父耰鉏慮有德色母取箕帚立而誶語注誶獨罵也)滅
天理而窮人欲愚弄其民官邪讒慝弘多(慢今致期)
專政(張湯每奏事至日旰天子忘食丞相充位而已天下事皆決於湯縣官所興未獲利姦吏並侵漁扵)
(是痛絶以罪自公卿以下至扵庶人莫不指湯)又(王温舒為中尉減宣左内史事無大小皆問其守官吏令)
(丞不得擅搖以重法䋲之數年一切為小治獨宣以小至大能自行之難為經也經常也)請寄為姦
(請託之事)謝錢(以錢求士陳湯)用小人(公孫贊伯圭常言衣冠自以職分富貴不謝人惠故所寵)
(愛類多商販庸兒所在侵刻百姓怨之)不信吏(劉類為弘農守每遣大吏出使隨覆察之白日扵壁)
(間闚門夜使幹廉察諸曺又以幹不足信云云)不聞問(嚴助請為會稽守數年不聞問詔曰聞者闊然)
(久不聞問助謝罪)多寫孝經(梁州刺史宋邊患多寇迷理寡學術乃欲多寫孝經令家家習之盖)
(勲諫不從詔責之)孔居官無所建明(于敖家世用文學進初為時所稱及居官無所建明)
(不選物以自容名益減)釐補穿敝(楊綰同中書門下平章事于時釐補穿敝唯綰是恃)無所
處可(牛仙客知門下事百司詔決無所處可輒曰如令式)革訛止弊(馬揔鄆州刺史廳記豈待)
(守臣施諸政術而革訛止弊乎)指香案爐(鄭覃帝嘗謂百司不可使一日弛惰因指香案爐曰此始)
(華好用久則晦不治飾何由復新覃曰救世之敝在先責實比皆不攝職事至慕王夷甫以不及為靳此本于)
(治平人人無事安逸致然帝曰要在謹法度而已)變法之後弊隨事生(韓文論鹽法状)
弛張由於下筆(指顧在於一言使政歸帝典理革前敝陸長源上宰相書)
譎政(六)
白缿筩(漢趙廣漢字子都為潁川俗朋黨廣漢患之乃為缿筩削其主名以為耳目為京兆善為鉤鉅)
(以得人情嘗召亭長界土亭長戲曰為我多謝趙君廣漢知之)烏攫肉(黃霸為潁川遣吏按行吏不敢)
(舍郵亭食扵路旁烏攫其肉吏還霸迎勞曰甚苦食扵路乃為烏所攫肉吏以為霸盡知其行止事不敢隱也)
抆拭用能(朱博字子元為馮翊長陵尚方禁少時嘗盗人妻見斫創著其頰博見其瘢問之尚不敢)
(隱博笑曰丈夫固時有是馮翊欲洒卿耻抆拭用能自效不禁且懼對曰必死博勑禁無得泄語有便宜輙記)
(言以為耳目擢禁連守縣令久之召功曺責以禁等事使自䟽取受欺謾當斷頭功曺不敢隱博削記使之不)
(敢差跌)耳目(盖寬饒為官志在奉公俸錢月數千半給吏人為耳目)借死(魏太祖軍中糧少主)
(簿請用小斗給軍粮祖曰善後軍中怨太祖謂主簿曰借汝死以謝衆乃斬之以徇軍士)晉文公譎
而不正(語)把其隂重罪(王温舒擇敢往吏把其隂重罪縱使襲吏之姦)羸服察
俗(羊續興祖為南陽守當入郡乃羸服間行侍童子一人而已觀邑里採風俗然後進吏人知之而貪絜良)
(猾盡皆知之也)譎數(王渙為洛陽令能以譎數發摘姦伏)問吏所聞(范寗為豫章守欲進十五)
(議曺下屬縣採風俗吏假歸還訊問所聞官長得失徐邈與書云云)示人以詐無恥(民免)
(而無耻)出竒譎(朱博每到官輙出竒譎以示下不可欺也)任詭譎孔佛軀汗流
(劉玄佐加汴宋節度使汴有相國寺或傳佛軀汗流玄佐自往大施金帛於是將吏商賈犇走輸金錢惟恐後)
(十日玄佐敕止籍所入得鉅萬因以贍軍其權譎類若此)夾輔之勲垂于史冊(馮用之權)
(論昔晉文公見天王于河陽譎則譎矣而夹輔之勲垂于史冊)無名書内鞾中(王鍔善任數持)
(下在淮南時嘗得無名書内鞾中俄取他書焚之人信其無名者異日小罪并以所告窮驗示衆人以為神明)
肆騁譎怪(裴延齡剥下附上肆騁譎怪)
政不一(七)
白狐裘蒙茸一國三公吾誰適從(士蒍謂晉獻公)七年之中一
與一奪二三孰甚焉(季文子謂晉云云)晉政多門朝夕改
國不堪貳政衆而惡(國語)政令無常孔尉入臺多而縣
辦(竇懷貞武后時政令多門赤尉由墨制授御史者衆或戲曰尉入臺多而縣辦否答曰佳吏在僥倖去故)
(辦聞者皆笑)政出多門大亂之漸(魏元忠輔政譽望大減陳郡男子袁楚客以書規之)
(曰政出多門大亂之漸)姦詐起而暴亂生(柳澤入調會有詔選者得言事乃止書曰政不)
(常令不一則姦詐起而暴亂生)州無他門(人一知教盧子駿善政述)人無所措(劉蕡制策)
(法出多門人無所措)一中外之法(同上)法宜畫壹官宜正名今分外
官中官之員(立南司北司之局或犯禁於南則亡命扵北或正刑於外則破律於中實由兵農勢)
(異中外法殊也)列士惡多門(杜甫石硯詩)朝廷多門仍亘乎晉魏(同上)
(太廟賦)時既政出多門遷除甚衆(舊史)申畫一之法(柳澤詣闕上䟽)
(曰秖如叙封授官皆是僕妾汲引迷謬先帝紊亂前朝陛下初即位時納姚元崇宋璟之計所以咸令出之比)
(日已来又令叙用使君子道消小人道長惟陛下熟思而察之申畫一之法明不二之刑則天下之化又無間)
(焉舊史)政禁不一(劉蕡)
暴政(八)(酷政附)
白暴殄天物以蕩陵德慢神虐人不戒視成謂
之暴(慢令致期謂之賊)暴君汚吏慢其經界(孟子)朝令暮具苛
政猛於虎上慢下暴敷虐於百姓天吏逸德烈
於猛火惟威惟虐依勢作威報虐以威滅德
作威以民為土芥殺人以逞不教而殺束濕(寗成)
(操下如束濕薪)一怒(寧值乳虎不值寗成之怒)重足一迹(人畏寗成)蒼鷹(人號郅都為蒼)
(鷹)法令嘗密矣然姦愈甚上下相遁(遁避也)武健嚴酷鷹
擊毛鷙(為理義縱)足吾事矣(王温舒為河内具私馬五十疋驛奏事不過二日得報郡中驚)
(其神速時於旁郡追求賦會春至温舒歎曰使冬月益展一月足吾事矣)猜禍(温舒為中尉召猜禍吏任)
(之其瓜牙吏皆虎而寇)屠伯(嚴延年為河南守冬月屬縣内流血數里河南人號屠伯張敞書戒之答)
(曰莠盛苖穢不可不除毋掃墓待喪)戒子(尹賞將戒子曰為吏正坐殘賊勉思功效則復進用一坐軟弱)
(不勝任則無有起時)地臼木杵(見酷吏門注)刺骨吹毛文深趙禹(巧詆)
(張湯)枹鼓不鳴董少平(後漢董宣為洛陽令人號臥虎語曰云云)婦人升樓(黃昌)
(為陳相縣民彭氏造高樓臨道昌行縣彭氏婦人登樓而觀昌乃殺之)亂杖撾之(魏劉穎為弘農)
(守過無大小亂杖撾之吏人掘地求錢每遣大吏報使小吏覆察之)佩韋(西門豹性嚴急常佩韋以自戒)
去儒吏(朱博所在輒罷去儒吏議曺曰文儒吏時有諫奏稱說云云博曰太守漢吏當奉三尺法無柰)
(生所言聖人道何且歸待堯舜君也)孔急刻少恩(李安遠歷潞州都督懷州刺史皆以幹用顯然)
(急刻少恩由是損名)操下以嚴(王遂)猛吏奮毒急政破資(宋務光上書)下
厭其苛(潘好禮喜察細事下厭其苛)所至務為威烈(李紳所至務為威烈或陷暴刻)
(故雖沒而坐吴湘冤去)土囊斃親吏(孟簡及出山南東道節度使内不樂政頗嚴峭時有詔置)
(臨漢監以牧馬命簡兼使職簡以親吏陸翰主奏邸關通閹侍翰持之數傲狠簡怒追還以土囊斃之)暴
横少恩(于頔改蘇州為政有績然暴横少恩杖前部尉以逞憾觀察使王緯以聞德宗不省俄遷大理)
(卿為陕號觀察使慢言謝緯曰始足下劾我三進官矣益自肆峻罰苛懲官吏惴恐皆重足一迹參軍事姚峴)
(不勝虐自沉于河)府政苛細請移散官(杜羔元和中為萬年令京兆尹元義方責租賦)
(不時繫二縣吏將罪之羔等辨列尤苦尹不為縱羔乃謁宰相請移散官憲宗遣中官問状具對府政苛細力)
(不堪奉詔皆免官奪尹三月俸議者以羔為直本傳)剛猛立威(劉贊治宣十年第以剛猛立威官吏)
(重足一迹)下有犯雖絲毫皆不肯貸(辛雲京治謹于法下有犯雖絲毫皆不肯貸)
笞殺金吾吏(張直方性暴率坐以小罪笞殺金吾吏)政令嚴酷(藩鎮李正己政令嚴)
(酷所在不敢偶語威震鄰境)脅汙士衆(李師道以嚴法持下凡所付遣必質其妻子有謀順者類)
(族其家以故能脅汙士衆傳三世云)眼中拔釘(五代趙在禮在宋州人尤苦之已而罷去宋人喜而)
(相謂曰眼中拔釘豈不樂哉既而復受詔居職乃籍管内口率錢一千自號拔釘錢)人以目相謂
(郭英乂為政苛暴人以目相謂)以峭法操下(李鄘當官以峭法操下所至治猛決少恩人往往陷)
(非法)
威名(九)(明察附)
白威克厥愛允濟(尚書言威勝愛則信成功)畏威禀命(傳)翟方進(于義)
(字仲文年二十為南陽都尉宛令劉立與曲陽侯根為婚又著名州郡輕義年少義陽以他事召見立以主守)
(盗十金賊殺不辜收縳立送獄威振南陽)王尊(為安定太守告屬縣令長丞奉法守職甚勞苦太守以今)
(日至府願諸君勉正身以率下無以身試法勑掾功曺不中用者輒自避退無妨賢路孔子七日誅少正邜今)
(一月矣五官掾張輔貪汚一郡錢盡入輔家收送獄數日輔死盡得狡猾威震郡中)霽威嚴(魏相為揚)
(州刺史按治郡國守相多所貶退丙吉與書曰朝廷深知弱翁行直方大用願少慎事自重藏器於身不顯其)
(能相善其言為霽威嚴霽止也)威信叛者(姚期次公為魏郡守督賊李熊弟陸在外謀反期令吏送)
(熊及母使就陸熊求得陸詣郡陸愧感自殺)以一警百(尹翁歸治東海明察吏人賢不肖盡知之)
(每民大會及出行縣時有所取以一警百吏人皆伏恐懼)識柳樹(陶侃士行為諸營種柳都尉夏施盗)
(柳植之於己門侃見駐車問曰此是武昌西門柳何因盗之施惶怖)解印(朱穆公叔為冀州刺史冀部令)
(長聞穆濟河解印綬四十餘人矣)不避豪彊剛亦不吐(柔亦不茹)不畏彊
禦豺狼當路(張綱劾奏梁冀驕奢)斂手以避(鮑永為司隸鮑恢為掾屬世祖曰貴)
(戚且斂手以避二鮑)違彊陵弱(非勇也)彊項(董宣少年為洛陽令胡陽公主奴殺人與主驂)
(乘宣行逢駐車收格殺之主訴於帝帝欲箠殺之宣曰云云帝使謝主宣不從彊伏宣手據地不俯因曰彊項)
(侯)御前呵囚(虞延為洛陽令隂就客馬成為姦盗延收之隂氏每一書囑輒加篣二百就言於帝)
(帝親錄囚徒延陳獄状可論者在東無理在西成欲趨東延執之曰爾久依城社為巨蠧云云帝亦謂曰汝犯)
(王法云云竟殺之)還州檄(橋玄公祖治陳相羊昌罪梁冀私檄救之刺史周景承旨召玄玄還檄不)
(受發案益急昌竟下獄)蒼鷹(郅都為中尉行法不避貴戚貴戚側目而視號曰蒼鷹)令慎
乃出令令出惟行(不惟反)其身正不令而行其身不正雖
令不從君子之德風小人之德草草上之風必偃
發號施令罔有不臧(尚書)君子命以防欲(命教命也)大為之防
民猶踰之(言嚴令尚不能禁)法令滋彰(盗賊多有)示民知禁(周禮)國禁
(官禁)苟臨人之有失(則雖令而不從)論時令(月令)凡執禁以齊衆不
赦過(禮)知防(禮)發號出令而民悅謂之和(禮)先甲(易先甲三)
(日後甲三日謂出令也)先庚(義同上)后以施令告四方(易)事不再令
發命之不哀遽令(驛馬軍書)懸教象之法于象魏屬民
而讀邦法布德和令(禮)從其彊令吾令實過憲令
(君之憲令)無遷令(莊子)孔以威肅聞(李襲譽為人嚴慤以威肅聞)權戚縮氣
(魏謩遷御史中丞發駙馬都尉杜中立姦贓權戚縮氣)豪右畏戢(韓佽遷桂管觀察使會春服使)
(至鄉有豪猾厚進賄使者求為縣令使者請佽許之既去召鄉豪責其撓法笞其背以令部中自是豪右畏戢)
韋湊(遷揚州法曺州人孟神爽罷仁壽令豪縱數犯法交通貴戚吏莫敢䋲湊按治杖殺之遠近稱伏)
不畏侯卿杖秖畏尹卿筆(尹思正授司府少卿時卿侯知一亦厲威嚴吏為語曰不)
(畏侯卿杖秖畏尹卿筆)摧擿姦伏(宗室晦檢校雍州長史摧擿姦伏無留隱吏下畏之)威名
赫然(崔隱甫御史大夫臺中自監察御史而下舊皆得顓事無所承諮隱甫始一切令歸稟乃得行有忤)
(意輒劾正多貶絀者臺吏側目威名赫然)草木亦知威名(張萬福為濠州刺史召謂曰先帝改)
(爾名正者所以褒也朕謂江淮草木亦知爾之威名若從所改恐賊不曉是卿也復賜舊名)頭上尹
(劉栖楚改京兆尹峻誅罰不避權豪先是諸惡少竄名比軍凌藉衣冠有罪則逃軍中無敢捕栖楚一切窮治)
(不閱旬宿姦老蠧為斂迹一日軍士乘醉有所凌突諸少年從旁譟曰癡男子不記頭上尹邪)惡少望
風遁去(李紳為河南尹河南多惡少或危帽散衣擊大毬尸官道車馬不敢前紳治剛嚴皆望風遁去)
批薛懷義頰(蘇良嗣遷文昌左相遇薛懷義偃蹇良嗣怒叱左右批其頰曳去武后聞之戒曰第)
(出入北門彼南衙宰相往来無犯之)官下肅然(柳仲郢擢劒南東川節度使大吏邊章簡挾勢肆貪)
(前帥不能制仲郢因事殺之官下肅然)榜死巨猾(王式餘姚民徐澤專魚鹽之利陳瑊乃巨猾也)
(窮治其姦皆榜死本傳)豪右斂跡(韋澳繫帝舅主墅吏豪右斂跡)䟽吏惡榜之里
閭(王潜更節度荆南䟽史惡榜之里閭殺尤縱者)渠凶宿狡不敢發(鄭從讜為河東節度)
(渠凶宿狡不敢發發又輒得上皆寒毛惕伏)豪猾屏息(李頻再遷武功令於是畿民多藉神策軍)
(吏以其横類假借不敢䋲以法頻至神策士尚君慶逋賊六年不送悍然出入閭里頻密擿比伍與競君慶叩)
(縣廷質頻即械送獄盡條宿惡請於尹殺之督所負無少貸豪猾大驚屏息奉法縣大治)嚴挺之(改濮)
(汴二州刺史所治皆威嚴吏至重足脅息)杖殺張易之奴(魏元忠檢校洛州長史治號威明張)
(易之家奴暴百姓横甚元忠笞殺之權豪憚服)摧姦抉隱(李勉調開封尉汴州水陸一都會俗龐錯)
(號難治勉摧姦抉隱為有名本傳)誅真源大吏(張廵更調真源令士多豪猾大吏華南金樹威)
(恣肆邑中語曰南金口明府手廵下車以法誅之赦餘黨莫不改行遷善)威聲風行(裴行立遷安南)
(經略使范廷芝嘗休沐久不還行立召之約曰軍法踰日者斬異時復然爾自死後廷芝踰期行立笞殺之以)
(尸還范氏更為擇良子弟以代於是威聲風行)大猾閉門自斂(王忠嗣試守代州別駕大猾閉)
(門自斂不敢干法)鉏滅姦吏十餘軰(民大喜崔戎)捕殺倡大賈(劉崇龜為)
(清海軍節度使廣有大賈約倡女夜集而他盗殺女遺刀去賈入倡家踐其血乃覺乘艑亡吏跡賈捕劾得約)
(女状而不殺也崇龜方大饗軍中悉集宰人至日入乃遣隂以遺刀易一雜置之詰朝羣宰即庖取刀一人不)
(去曰是非我刀問之得其主名往視則亡矣崇龜取他囚殺之聲言賈也陳諸市亡宰歸捕詰且伏其精明類)
(此)宿弊(温璋歷京兆尹素彊幹鉏宿弊豪右慴服)豪彊犯法未嘗輙貸(王播為三)
(原令)發擿隱微(張亮為政多伺察發擿隱微示神明)盗發三日内必禽(蘇良嗣政)
(上嚴每盗發三日内必禽號稱神明)見惡輙取(權懷恩擢萬年令賞罰明見惡輙取時語曰寧飲三)
(斗塵無逢權懷恩)馭吏整嚴(蒋欽緒精治道馭吏整嚴雖銖抄罪不貸)追集男女(貞觀)
(中衛州板橋店主張迪妻歸寧王衛楊貞三人投宿五更發有人取王衛刀殺張迪却内貞鞘中至明店主人)
(趨貞刀血狼籍拷訊貞苦毒遂自經上疑之差御史蒋坦覆推追店人一五以上以不足且散唯留一老媪年)
(八十餘晚放出令密覘之曰媪出當有人與之語者即記姓名勿令漏泄果有一人共語即記之明日復爾其)
(人問媪使人似何推勘如是者三日坦追集男女三百人就中喚與老媪語者餘皆放散問之其人服云與迪)
(妻濫殺有實乃賜坦除侍御史朝野僉載)寡婦告子不孝(李傑既精聽斷雖往来食飲省治不)
(少廢繇是府無淹事人吏愛之寡婦有告其子不孝者傑物色非是謂婦曰子法當死母悔乎答曰子無状寕)
(有悔乃命市棺還斂之使人迹婦出與一道士語頃持棺至傑令捕道士按問乃與婦私不得逞傑殺道士内)
(于棺)明吏治(崔隱甫明吏治在職以彊正稱)嚴明(嚴郢拜京兆尹嚴明持法令疾惡撫窮敢誅殺)
(盗賊一衰)吏氣奪號神明(李栖筠判南曺時大盗後選簿亡舛多偽冒栖筠判析有條吏氣奪)
(號神明)精裁遣(吴湊初府中易湊貴戚子不更簿領每有疑獄時其將出則遮湊取决幸倉卒得容)
(欺湊叩按一視凡指擿盡中其弊初無留思衆畏服不意湊精裁遣如此)處事精明皆以為
神(姜晦處事精明私相屬諉罪輙得皆以為神)居官精明(杜中立移司農吏不得為姦居官精)
(明吏下寒慄畏伏中雖坐累免及復用亦不為寬假其天資所長云)察無遺私(李巽銳扵為治持下)
(以法察無遺私吏不敢少紿)府吏有過秋毫無所縱(股慄脅息常如與巽對同上)
决事明當(李揆)臨下明(李晟臨下明每治軍必曰某有勞某長子是雖厮養小善必記姓名)
明簿最下無紿(李憕力于治有任事稱明簿最下無敢紿)雖武夫而曉吏事
(安重榮雖武夫而曉吏事其下不能欺有夫婦訟其子不孝者重榮拔劒授其父使自殺之其父立曰不忍也)
(其母從傍詬罵奪其劒而逐之問之乃繼母也重榮叱其母出從後射殺之五代史)剖析如流(王播)
(充諸道䀋鐵轉運使雖案牘鞅掌剖析如流黠吏詆欺無不彰敗舊)牸牛依婦家(張允濟為武陽)
(令元武民以牸牛依婦家者久之孳十餘犢將歸而婦家不與牛民訢縣縣不能决乃詣允濟允濟曰若自有)
(令吾何與為民泣訴其抑允濟因令左右縳民蒙其首過婦家云捕盗牛者質所来婦家不知曰此婿家牛我)
(無豫即遣左右撤蒙曰可以此牛還壻婦家叩頭服罪)夜宴娱晝决事(李適之夜宴娱晝决)
(事案無留辭)
典法(十)
白慎徽五典(書)儀式刑文王之典(日靖四方雖無老成人尚有典刑)施
典於邦國(周禮太宰乃施典於邦國施則于都鄙施法于官府)法則以馭其害
大夫以法相序士以信相考周禮盡在魯矣公之
典在紂屛弃典刑典法非訖於威惟訖於富
制事典(趙宣子言為政也)蒍敖為宰擇楚國之令典能用典矣
典法無更(莊子)率由舊章三辟之興皆叔世也(三代之法)
(不起扵盛時叔向與子産之書云云)蔵在盟府可以覆視也汝司典之後
(籍譚)謹爾侯度公共理具(張釋之曰法者天下公共法為理具)畫一法
有起姦夫魯有初(禮)採周之舊(傳)孔明練(李吉甫為太常博士)
(年尚少明練典故)式遵舊典(朱子奢立廟議祖宗之制式遵舊典)編之於令(柳宗元駮)
(復讎議編之於令永為國典)以濟斯民(李翰嘉興屯田頌序聖上旰食宵興求古今令典可以濟)
(斯民者)闕典咸備舊章悉舉(張曲江龍池聖德頌決綻補壞蕩瑕滌穢而闕典咸備舊)
(章悉舉)寖滅(韓文王政不修寖滅典法)增損號稱詳衷(鄭餘慶帝患典制不倫謂餘慶)
(淹該前載乃詔為詳定使俾參裁訂正餘慶引韓愈等為副凡增損儀矩號稱詳衷)詔修六典(韋述)
(先是詔修六典徐堅創意歲餘歎曰吾更修七書而六典歷年未有所適及蕭嵩引述譔定述始慕周六官官)
(領其屬事歸於職規制遂定)
㳂革(十一)
白夏倍虞官(禮有虞氏官五十夏官百殷二百周三百)修廢官唐虞稽古
建官惟百庶政惟和夏商官倍亦克用乂(書)革已日乃
孚(易)人可與襲常難與適變政由俗革利百法變
仍舊貫如之何何必改作新意相㳂(不改也禮)適道在
權(救時貴變)法宜改度(義有隨時)所貴便宜(寧辭改作)商倍夏官(亦克用乂)
漢循秦政(政亦不愆)苟廢置之合宜(信㳂革而齊政)革故(鼎新)惟新是
圖(何常之有)是宜捨魯(未可因殷)夫魯有初(採周之舊)孔傅奕上言
(陛下撥亂反正而官名律令一用隋舊且懲沸羹者吹冷韲傷弓之鳥驚曲木况天下久苦隋暴安得不新其)
(耳目哉改正朔易服色變律令革官名功極作樂治終制禮使民知盛德之隆此其時也)弊法(李翰五等)
(論琴瑟不調除仍舊之弊法)矯弊之政(張曲江集勑處分縣令矯弊之政豈無所革也)弓之
高下者抑舉琴瑟之不調者更張(宋齊以降繼體承祧者纉緒之初政未得)
(中改之可也如弓之高下者抑舉琴瑟之不調者更張此亦天道也贊皇公宋齊論)
易官吏(十二)
白漢文時居官長子孫以為氏(倉氏庾氏也)後公卿以下轉
相促急吏易政事或居官數月而退迎送交錯中材苟
容求全下材懷危内顧(己上王嘉上䟽云)尚能拜起(黃霸不欲數易官吏)
(潁川時許丞老病聾督郵白逐之霸曰尚能拜起重聽何傷所易新吏未必賢送故迎新所貴甚奸吏因絶簿)
(書盗財物)換縣(薛宣為馮翊潁陽令薛恭本縣老者以功次遷職不辨而粟邑令尹賞久在郡用事粟邑)
(易理宣奏與恭換縣數月而兩縣皆理)滕薛大夫(孟公綽為趙魏老則優不可以為滕薛大夫)
孔易置(盧攜為兵部尚書會駢將張璘破賊帝復召攜以門下侍郎同平章事及失守以駢代之即按)
(關東諸將為鐸畋所任者悉易置内阿田令孜而外寄戎政扵駢與奪惟所愛惡)
省官(十三)
白審官(詩)官不必備惟其人明王立政不惟其官惟其
人也冗員官事不攝(管仲奢僣)損不急之官(史楚悼王用吴起為)
(相損不急之官拊養戰士)省西曺(魏志毛玠為司空丞相東曺掾請謁不行時人憚之時議欲倂省官)
(員咸言省柬曺太祖知之令曰日出於東月盛扵西凡人言先東東不可省遂省西曺)官省則選
清而得久職并則吏簡而俗静(晉王彪之議也)省吏不如省官
(晉時議省州郡官吏以赴農功荀勖議曰省吏不如省官省官不如省事省事不如清心蕭曺清净致畫一之)
(歌此清之本漢文垂拱幾致刑措此省事也光武併合吏員縣官國邑財致一府此省官也魏太和中遣王人)
(四出減天下吏員正始中亦倂合郡縣此省吏也今欲求之扵本則省事為先若欲省官司九寺可并於尚書)
(蘭臺宜省於三府云云)孔官貴簡約(傅奕曰官貴簡約夏后官百不如虞氏五十周三百不如)
(商之百)汰去粃滓者菁華乃出(楊嗣復進門下侍郎建言使府官屬多宜省帝曰無)
(乃滯才乎對曰才者自異汰去粃滓者菁華乃出)資課太繁(吴湊累左金吾衛大將軍言掌閑彍)
(騎飛龍内園英容園禁兵諸司雜供役羊資課太繁宜有蠲省)省事不如省官(李德裕嘗謂省)
(事不如省官省官不如省吏能簡冗官誠治本也乃請罷郡縣吏凡二千餘員衣冠去者皆怨)因征戰
艱難以省吏員(杜佑為戶部侍郎以為省用則省官乃上議曰漢光武建武中廢縣四百吏率)
(十署一魏太和時分遣使者省吏員正始合倂郡縣晉太元省官七百隋開皇廢郡五百貞觀初省内官六百)
(員設官之本以治衆庶故古者計人置吏不肯虛設自漢至唐因征戰艱難以省吏員誠救弊之切也)辛
替否上䟽曰(太宗陛下之祖撥亂立極得至治之體省官清吏舉天下職司無虚授)存無
事之官食至重之稅(李吉甫方今置吏不精流品厖雜存無事之官食至重之稅故生人)
(日困冗食日滋内外官仰奉廪者無慮萬員有職局重出名異事離者甚衆故財日寡而受祿多官有限而調)
(無數九流安得不雜)官少易治(又願詔有司博議州縣有可倂倂之歲時入仕有可停停之則吏寡)
(易求官少易治同上)患在官繁(沈既濟今日之治患在官繁不患員少兩省官自常侍諫議補闕拾)
(遺四十員日止兩人待對缺員二十一員未補若謂見官不足與議則當更選其人若廣聦明以收淹滯先補)
(其闕何事官外置官)中朝官(常侍賓客十員其六員可罷左右贊善三十員其二十員可罷如舊制諸)
(王未出閤官屬皆不除李泌)停減吏員(崔縱自兵興内外官冗溢時議併省縱奏兵未息仕進者)
(多緒在官則累遷有功而褒賞不可廢也比選集乃據闕留人怨望滋結朝廷頻詔錄勞而諸道叙復日廣若)
(停減吏員非但承優者無官可叙亦恐序進者無路勝置矣詔可)減諸道觀察判官員
之半(楊綰)執罷千四百員(李朝隱遷吏部員外郎時政出權幸不關兩省而内授官但斜)
(封其状付中書即宣所司朝隱執罷千四百員怨誹讙騰朝隱泮然無避)省官之不急(陸贄五要)
(曰省官之不急)浹日損千二百五十員(柳仲郢會昌初累轉吏部郎中時詔減官冗長)
(者仲郢條簡浹日損千二百五十員議者厭伏)復吏員罷冗官(李泌同中書平章事初張延賞)
(减天下吏員人情愁怨至流離死道路者泌請復之帝未從泌曰陛下欲省州縣則可而吏員不可減今州或)
(參軍署券縣佐史判案所謂省官者去其冗員非常員也帝曰若何為冗員對曰州參軍無職事及兼試額内)
(官者兼試自至德以来有之比正員三之一可悉罷帝乃許復吏員而罷冗官)疾吏員廣(李吉甫)
條件停減(陸贄奉天赦内外官有冗員及百司不急之資委中書條件停減)補受亡限
員外置官(韋嗣立補受亡限員外置官吏困供承官竭資奉國家大事豈甚於此)竊見諸
司官員所在委積(多者數倍近古以来未之有也多不釐務廣有除拜無所禆益俸禄之費)
(歲鉅億萬空竭府藏方今倉庫空虚百姓凋弊公私損耗不可勝紀况邊隅未静兵革猶興節用愛人正在今)
(日增官廣費豈曰其時盧懷謹)宜併省其員(張延賞建言今官繁費廣州縣殘困宜併省其員悉)
(收廩料糧課輸京師賞戰士帝許之即詔上州留上佐錄事司戶司兵司士各一員中縣省尉京兆河南府司)
(錄判官赤縣丞簿尉各省半内外始怨)
勤官(十四)
白守官廢命不敬積行累功以致爵位(詩序)夙夜在公
夙夜匪懈不可以怠不敢怠遑不懈於位
不躬不親靖共爾位無日不惕(豈敢忘職)恪居官次
政如農功(日夜思之朝夕行之如農之有畔畔次也)能勤有繼(繼功績也)涖事惟
勤居之不倦不敢自逸陳力就列夙夜惟寅
欽乃攸司智以效官(勤而涖事)不遑啓處苟有位於
朝無有不恭恪非德莫如勤僶俛從事不敢
告勞無棄物(陶侃木屑事具善政門注)孔每朝謁馬上以鞭筭(劉晏)
(每朝謁馬上以鞭筭質明從事至夜分上雖休澣不廢事無閑劇即日剖决無留)所居官雖祈
寒烈暑無懈容(姜確)每入直盡夕不釋仗(杜楚客為中郎將每入直盡夕)
(不釋仗帝知而勞之)當國夙夜勤彊(房玄齡當國夙夜勤彊任公竭節)天性勤吏
職(王播天性勤吏職每視簿領紛積於前人所不堪者播反用為樂)清勤不懈(牛仙客河西節)
(度使王君㚟召為判官蕭嵩代節度復委以軍政仙客清勤不懈)勤揔吏職(吕諲哥舒翰節度河)
(西表度支判官勤揔吏職諸僚或出游諲獨頽然據案鉤視簿最翰益親之)吏不堪其勞而
已益恭(班宏清㓗勤力晨入官署夕而出吏不堪其勞而已益恭)政勤清(吴湊德宗初出為福)
(建觀察使政勤清美譽四騰)雖細務皆身親其勞久益彊力(奚陟遷中書舍)
(人雖細務皆身親其勞久益彊力人以為難)晝夜不寐(五代敬翔從太祖用兵盡心勤勞晝夜不)
(寐自言惟馬上乃得休息)不敢曠其職(韓愈争臣論孔子嘗為委吏矣嘗為乘田矣亦不敢曠其)
(職必曰會計當而已矣必曰牛羊遂而已矣若陽子之禄秩不為卑且貧章章明矣而如此其可乎哉)帶
星以自勤(何士乂可使從政然能帶星以自勤則緩急勞逸之間必使適宜而會理矣白氏制)勤
恪莅官(元禛陸贄戒風俗文居省寺者不能以勤恪莅官而務求簡易)知更雀(裴耀卿夜決獄)
(訟常養一雀每更輙鳴裴呼為知更雀天寳遺事)以勤國事(蕭俛佐吾為理以勤國事是用正命)
(為選部尚書而冠六卿統百職白居易蕭俛制)儒學雖優亦勤吏事(王彦威拜戸部侍郎)
(儒學雖優亦勤吏事舊史)
守官(十五)
白臺駘能業其官(傳)一日失職則死及守道不如守
官(齊侯田招虞人以旌不進仲尼曰守道不如守官注君招當往道之常也非物不進官之物也)介于
石(易)其静也專立不易方思不出其位各守爾
典靖共爾位職思其憂各司其局見死不更
其守雖有挈瓶之智守不假器不為利謟官
脩其方(農宿其業)食焉不避其難(子路)當官而行守官廢命
不敬(城蒲與屈左傳)出納之吝謂之有司庖人雖不治庖祝
史不越樽俎而代之(莊子)頭可得(漢書殿中夜有怪羣臣皆驚霍光恐有變召尚)
(書符璽郎欲收取璽郎不肯授光光欲奪之郎按劒曰臣頭可得璽不可得明日光賞之)問喘牛(丙吉)
(不問殺人而問喘牛曰殺人京兆尹長安令之所職方今少陽用事牛未宜喘宰相職調隂陽所當憂也)陳
平不對農獄(上問絳侯周勃一歲入粟決獄幾何周勃不能對汗流問陳平平對曰入粟當問搜)
(粟都尉决獄問廷尉臣職上佐天子調隂陽下使四方得其所)刺史不察黃綬(朱博為冀州刺)
(史人遮道言事博曰若言丞尉當詣郡守刺史不察黃綬)孔檄取資糧不與(穆寧佐鹽)
(鐵轉運李光弼屯徐州餉不至檄取資糧不與光弼怒召寧欲殺之寧見光弼執其手謝曰吾固知不可聊與)
(君議爾時重其能守官)死職(柳公綽拜京兆尹方赴府有神策校乘馬不避者即時榜死帝怒其專殺)
(公綽曰此非獨試臣乃輕陛下法帝曰既死不以聞可乎公綽曰臣不當奏在市死職金吾在坊死職左右廵)
(使帝乃解)守正行法(徐有功為左肅政臺侍御史辭曰臣聞鹿走山林而命繫庖厨者勢固自然陛)
(下以法官用臣臣守正行法必坐此死矣后固授之)帝嘉其守(許孟容拜禮部員外郎公主子求補)
(崇文生者孟容固謂不可主訴之帝問状以著令對帝嘉其守)自劾執法不稱(獨孤用晦遷御)
(史中丞會殿中王源植貶官用晦直其枉書五上不報即自劾執法不稱願罷官去)朝廷嘉其守
(柳仲郢遷侍御史有禁卒誣里人斫父墓栢樹殺之吏以專殺論而中尉護免其死右補闕蒋係争不省仲郢)
(監罰執曰賊不死是亂典别有詔御史蕭傑監之傑復争遂獨詔京兆杖殺之不監朝廷嘉其守)居職
持法(不阿權要周彬野史)守道(不如守官臣職載筆君舉必書禇遂良)辭以越局(盧承)
(慶遷民部侍郎太宗尋令檢校兵部侍郎仍知五品選事承慶辭曰選事職在尚書臣今掌之便是越局太宗)
(不許之)夫皮冠者(是虞人之物也物者道之凖也守其物由其凖而後其道存焉苟捨之是失道)
(也柳宗元守道論)古者居其位(思死其官可易而失之哉)在上不為抗在下
不為損(天人者不為不仁函人者不為仁率其職司其局交相致以全其公也同上)太學生
謁急后報可(仁傑曰人君惟生殺柄不以假人至簿書期會宜責有司尚書省不决事左右丞不)
(勾杖左右丞相不判徒况天子乎太學徒取告丞簿職耳本傳)君子居其位(則思死其官韓文)
曠官(十六)
白守官廢命不敬一日失職則死及之棄命廢職
尸祿(素餐)羲和湎淫廢時亂日(廢厥職尸厥官罔聞知)叛官離次
(以干先王之誅)以速官謗怠慢不能治官(敢頼寵乎)失政不立
王事無曠怠於其位失官不食且昧恪居(宜科)
(懈位)怠事慢官(速戾)既不治庖(宜科出)苟忘恤緯(是謂拂經)出柙
毁櫝(虎兕出扵柙龜玉毁於櫝中是誰之過與)廢事(慢易)葬以士禮(禮曰大夫廢其事終)
(身不仕死以士禮葬之)不司其局百官廢職服大刑(禮)官壞(禮)官
失(其守)日食不書朔與日官之失也(左傳)惰慢(禮)莅事不敬
非孝也(禮)率職有怠官邪(百事滋昏由官邪也)闕而無罪苟
不恭乎乃職(必速戾于厥躬)苟棄命於廢官(則有常而無赦)不能承式
(何以守官)臨事有虧則思移過(夫斯不請誑合當辜)慢官之後徒告闕
供(臨事之前胡不申請)左不攻于左汝不恭命都家之理有不
及者(周禮朝大夫掌都家之理注都家王子弟也天子之事當施于都家者使知而行之凡都家之理有)
(不及者誅其朝大夫在軍旅則誅有司不及謂有稽殿者也)滿百(漢陳遵為掾不治曺事數廢被謫主)
(者報曰陳掾今日以某事謫遵曰滿百乃相聞故事謫滿百者斥)曺參為相不事事(不事)
(丞相之事)沉職(沉滯不舉)備位(言無職事)具臣充位(張湯為御史大夫每奏事日旰)
(天子忘食事皆決于湯丞相充位而已)州縣之職徒勞人耳日飲醇酒
(曺參)終日清譚(王夷甫為元城令終日清譚縣務亦理)養名逋事(具怠惰門注)孔
有司弛墮(韋溫諫比詔下閱月有司弛墮不力正可黜慢官懲不恪懌可任者繕完之則吏舉職事)
(歸正矣)妨職(吕才東臯子集序除六合丞篤於酒德頗妨職務)簿書棼如絲胥吏
沸如糜(皇甫湜吉州刺史廳記下車之初親簿書簿書棼如絲視胥吏胥吏沸如糜召詰其官皆眊然)
(如酲登進其民皆薾然而疲)官曺虛設(陸長源上宰相書兵部無戎帳戶部無版圖虞水不管山)
(川金倉不司錢榖光祿不供酒衛尉不供幕秘書不校勘著作不修撰官曺虛設俸禄相請)小大閑
劇之殊(陸贄奏議職事雖有小大閑劇之殊而俱不可曠缺者盖備于時而用爾)得其人則
公務克修非其人則厥官如曠(官曠則事廢事廢則太殘漸至陵遲蕭至忠論)
(鬻爵)近侍要官多居美爵(切見宰相及近侍要官子弟多居美爵此盖勢要親戚罕有才)
(藝逓相囑託虚踐官榮詩云東人之子職勞不賚西人之子粲粲衣服私人之子百寮是試或以其酒不以其)
(漿鞙鞙佩璲不以其長此言王政不平衆官廢職私家之子列試於策班非其人徒長其飾佩上)御史
出都(舊史韋思謙授監察御史謂人曰御史出都若不搖動山岳震耀州縣是謂曠職爾)
棄官(十七)
白棄官則族無所庇(傳宋公孫蕩)不仕無義(君子之仕行其義也)歸去
來(陶潜為彭澤令曰今日不能為五斗粟折腰扵鄉里小兒乃弃官作歸去来)雌伏(東觀漢記趙温)
(子柔為京兆郡丞歎曰大丈夫當為雄飛焉能雌㐲遂弃官而去)命駕適意(世說張翰字季鷹為)
(齊王東曺掾在洛陽見秋風起因思江南菰菜羹鱸魚鱠曰人生所貴適意何能羈宦數千里以邀名爵乃命)
(駕東歸)解印詠風(陶潜事)難進易退(君子)三揖而進一辭
而退(君子)奉身以退(量力而行)陳力就列不能者止不事王
侯高尚其事逃祿(文子)惡郡守(後漢檀敷蒙成令以郡守非其人乃棄官)投
傳(周景辟陳蕃為别駕以諫不合投傳去)不樂為吏(枚乘為弘農都尉不樂為吏去官客游梁)
三綱絶(後漢逢萌字子慶見王莽殺子宇曰三綱絶矣不去禍及乃解冠掛東都門而歸也)池中
龍種(襄陽記龐德公子奐字世文晉大康中為䍧牱太守去官歸鄕居白沙里鄉人宗敬之相語曰我家)
(池中龍種来里中化其德譲少壮皆代老者擔)行意(君行制臣行意)拯人(後漢黨錮事下詔捕范滂)
(督郵吴導至縣抱書閉閣伏牀而泣滂聞之曰此必為我也即自詣獄縣令郭揖大驚出解印引出俱去曰天)
(下事大矣子何為在此曰滂死則禍塞何敢以罪累君)又(巴肅坐黨自載詣縣縣令見肅入閤解印綬欲)
(俱去肅曰人臣有謀不隱有罪不怨遂被害刺史賈琮刻石記之)長吏有嫌(晉陶侃士衡補武署)
(令與太守吕岳有嫌弃官而歸)不之官(後漢楊倫以諫不合出補常山主簿病不之官司隸催促倫上)
(䟽曰有留死一尺無北行一寸徵詣廷尉詔原之)毋杖(世說王經彦緯為江夏守曺爽附絹三十疋令)
(交市於吴經不發書棄官歸毋以經典兵馬而擅去官對送使杖五十爽聞不復加罪)免冠(貢禹少翁)
(為河南令以賊事為府官所責免冠謝禹曰冠一免豈可復冠耶遂去官也)不過六百石(漢邴)
(漢兄子曼容為官不過六百石輙自免去)奉遺戒(王吉嘗坐昌邑王被刑戒子孫無為王國吏及子駿)
(遷趙内史遂免官歸)不及政事(閔仲叔應司徒侯霸之辟既至不及政事仲叔曰辟而不問是失人)
(也投劾云云)投版(范滂孟博為光禄主事執公儀見光禄勲陳蕃蕃不止之滂恨投版弃官郭林宗聞)
(而譲蕃)誥誓(王羲之逸少會稽人稱疾去官於父母前自誓曰今後敢踰此心貪冒苟進是無尊而不)
(子也)孔棄官隱武寧山(柳渾累遷衢州司馬後棄官隱武寧山)灌畦掇薪(元結)
(父延祖不仕年過四十親婭彊勸之再調舂陵丞輙弃官去曰人生衣食可適飢飽不宜復有所須每灌畦掇)
(薪以為有生之役過此吾不思也)母羸老未及迎而病(林贊仕為福唐尉母羸老未及)
(迎而病贊弃官還)酣美酒(王績太樂署史焦革家善釀績求為丞革死妻送酒不絶歲餘又死績曰)
(天不使我酣美酒邪棄官去)徒步歸鄉里(賀知章肅宗為太子知章遷賓客授秘書監而左補)
(闕薛令之兼侍讀時東宫官積年不遷令之書壁望禮之薄帝見復題聽自安令之即弃官徒步歸鄊里)輕
舟夜遁(吕才東臯子王績集序天下亂藩部法嚴屢被劾君歎曰羅網高懸去將安所遂出所受俸錢)
(積于縣城門前託以風疾輕舟夜遁)耻為王府屬(郝處俊轉滕王友耻為王府屬弃官去)負
薪採橡栗(杜甫為華州司功參軍關輔饑輙弃官去客秦州負薪採橡栗自給)疾其姦(蕭存)
(張滂主財賦辟留務京師時裴延齡與滂不叶存疾其姦去官)不得意(韋正貫為單父尉不得意弃官)
(去)放情事外(武元衡為華原令時畿輔有鎮軍督將恃恩矜功者多撓吏民元衡苦之乃稱病去)
(官放情事外沉浮讌詠者久之德宗知其才召授比部員外郎舊史)刺史不禮(劉幽求制科中第調)
(閬中尉刺史不禮弃官去)李思訓(為江都令武后多殺宗室思訓弃官去中宗復位以耆舊擢宗正卿)
歸養(楊播舉進士退求志玄宗召拜諫議大夫弃官歸養肅宗即家拜散騎常侍)杜門絶人
事(趙光逢昭宗時為御史中丞以世亂棄官洛陽杜門絶人事者五六年)
拜官(十八)
白愛君之禄寵光寵命君命吾又寵秩之(傳)
得祿禄在其中拜於家即拜(漢張敞亡命冀州賊起上使即家召)
(敞拜冀州刺史)又(哀帝即楚拜龔舍為太山太守使者請舍至縣拜受印綬舍曰云云遂於家受詔便道之)
(官也)又(阮孚轉吏部尚書領東海王師稱疾不拜詔就家用之郗鑒以為非禮帝曰就家用之誠快不爾便)
(廢才也)冒雨拜(王雅茂逹將拜太子少傅遇雨請以繖入王恂不許用冒雨而拜)孔拜起
居郎(沈佺期稍遷台州錄事參軍事入計得召見拜起居郎兼修文舘直學士)自草茅擢拾
遺(舊史崔羣隱居明陵以節操聞韋夏卿薦羣徵拜左拾遺遷侍御史充入蕃使判官羣奏曰陛下即位二)
(十年自草澤擢臣為拾遺是難其進也以二十年難進之臣用為判官一何易也)非其好(東臯集序)
(獨步當時及為正字端簮理笏非其好也)拜左贊善(白樂天拜左贊善請亟捕盗宰相不悅)若
得吏部之職則拜(陸贄請薦舉屬吏状宋朝以蔡廓為吏部尚書先使人謂宰相徐羡之曰)
(若得行吏部之職則拜不然則否羡之答曰黃散以下悉以委之廓猶憤恚以為失職遂不之官是則黃門散)
(騎侍郎皆由吏部選授不必朝廷列位盡合東在台司此其明驗也)盧質(莊宗即位欲以質為相質性疎)
(逸不欲任責因固辭不拜五代)以吏最拜長安令(薛苹)
辭官(十九)
白奉身而退善為我辭(季氏使閔子騫為費宰子騫曰善為我辭焉)陳力
就列不能者止知止不殆灌園(於陵子辭三公為人灌園)乞骸
骨(漢平當為丞相病篤上書乞骸骨上使尚書杜延年賜安車養牛一上尊酒十石曰君其勉就醫藥)又
杜延年(賜安車駟馬罷就第)又韋賢(為丞相老病又韋賢賜金百斤罷加賜第一品丞相致仕)
(自賢始)遺失(後漢世祖彊起張湛為司徒湛至朝堂失溲因自謝病而止)劉矯有高節
以叔父未得仕進絶州郡之命(魏志)讓封(魏田疇子泰襲祖封侯讓不受)
(有司劾疇狠愎苟立小絜宜加刑鍾繇議宜勿奪志)又韋玄成佯狂(譲封以避兄)冶廑
辭卿(傳周遄冶厪納衛侯衛侯以為卿周冶既服將命周遄先入及門遇疾而卒冶厪辭卿注見遄死故)
(也)重繭鮮食(薳子馮辭令尹重繭衣裘鮮食而寝楚子使醫視曰瘠則甚矣而血氣未動言無疾)
(也乃免)敢辱高位以速官謗(傳齊使敬仲為卿曰羇旅之臣幸免獲戾敢辱高位云云)
投檄(漢崔篆以明經徵詣公車太保甄豐舉為步兵校尉篆辭曰吾聞伐國不問仁人戰陣不訪士此舉)
(奚為至哉投檄而歸)臣行意(范蠡辭官曰君行令臣行意乃扁舟泛五湖)辭外官(蕭望之長)
(倩拜平原守上䟽曰陛下諫官補郡吏所謂憂末而忘本)又黃香為尚書令(遷東郡守上䟽)
(曰典郡才非堪願留備冗員督責小職復為尚書令)不許辭(晉卞壺望之為尚書令時召樂謨為郡中)
(正庾怡為廷尉評二人告稱父命不就壼奏一切班下不得以私譲為永制二子不得已就之)辭大(周處)
(子隱除楚内史未行徵拜散騎常侍處子辭大不辭小遂之楚)辭官得罪(蔡謨上䟽以疾病乞骸骨)
(上司徒印綬章二十餘上穆帝臨軒遣使徵謨陳病篤曰有公族穆子之疾寝伏待罪自旦及申公卿奏謨慢)
(免為庶人)視子疾(陸訥袒言為吏部尚書以愛子長生有疾求解官營視詔許之)避舉主(後漢)
(劉陶子竒遷尚書以所舉主為尚書不可齊列乞就冗散拜侍中)避功臣(杜詩公君為南陽欲降避)
(功臣上䟽曰宜虛數郡待振旅之臣臣非宜所願受小職)諱同(王舒處明父名會舒拜會稽内史舒上䟽)
(乞換他郡朝廷議以字同音異舒又陳辭於是改會為鄶不得已而行之)同名(江統為中郎選司以綂叔)
(春為宜春令統因上䟽曰云云但以職位之衆士人殷繁使至受官而令佐吏不得稱子孫不得言朝廷從之)
官不屑就辭合善為匪念恪居徒思智免孔謝
病歸(温大雅父君攸入隋為泗州司馬見朝政不綱謝病歸)累表辭位(魏徵進鄭國公累表)
(辭位)不謀于家(李日知拜侍中先天元年罷為刑部尚書屢乞骸骨許之日知將有請不謀于家歸)
(乃治行妻驚曰産利空空何辭之遽日知曰仕至此已過吾分人亦何厭之有若厭于心無日而足也)子
文避禄謂之逃死冶厪辭卿廹於懼禍(一品制集譲官表)終制
就職(蘇頲遭父喪起為工部侍郎辭不拜)不以吏部之子妄推薦(陸象先吉頊為)
(吏部擢洛陽尉元方時亦為吏部固辭不敢當頊曰才望高雅非常流所及實不以吏部之子妄推薦也)
換官(二十)(擇官)(不擇官附)
白薛宣(為馮翊潁陽多盗賊令薛恭未嘗治民職不辨粟邑縣小人謹朴易理令尹賞有才宣奏賞與)
(恭換縣旬月間兩縣皆理曰公綽優於趙魏)毌丘儉(魏志儉為鎮南將軍豫州刺史諸葛誕東關不)
(利乃令誕儉對換誕為豫州儉為揚州)不擇官(吴志孫策從容與吕範曰將軍士衆日盛綱紀猶有)
(不理願暫領都督為將軍部分之策曰子衡已有大衆立功於外豈宜復屈小職知軍中細碎範曰今託將軍)
(欲以官猶同舟涉海此亦範之計非但將軍策笑範出釋褠著袴褶執鞭詣閣下啓事自稱領都督策乃委以)
(衆事威禁大行)又晉禇裒(謂李充曰能屈作一小縣否充曰窮猿犇林豈暇擇木遂作剡縣)子
路曰家貧親老不擇祿而仕捧檄(毛義事親孝張奉慕其名往候之會)
(州檄至以義守令義捧檄入喜見顔色奉以是賤之後乃悟曰為親故也)辭大就小(葛洪稚川遷散)
(騎常侍領大著作不就以年老欲鍊丹祈遐壽聞交趾出丹砂求為勾漏令帝以其資高不許洪曰非欲榮以)
(有丹砂故耳帝從之)阮籍求為步兵校尉(聞步兵厨有貯酒三百斛乃求之也)孔母
不肯去鄉里(張九齡出為冀州刺史以母不肯去鄉里換授洪州都督)父嫌名(韋聿遷秘)
(書郎以父嫌名換太子司議郎)兩換其職(常衮以崔祐甫剛直因議羣臣喪服不同衮上言祐甫率)
(情變禮輕議國典自中書舍人謫為潮州刺史是時中書令郭子儀檢校司空平章事朱泚名是宰相當署制)
(勑至於密勿之議則莫待聞時德宗踐祚未旬日居不言之中衮循舊事代署二人之名進貶祐甫𠡠出子儀)
(及泚皆表明祐甫不當貶謫上曰向言可謫今言非罪何也二人皆奏實不嘗有謫之言德宗大駭罷為河南)
(少尹以祐甫為門下侍郎平章事兩換其職舊史)無替字人之術(元禛吉旼誥京兆尹季同)
(以旼有幹蠱之稱流聞于西遂其換縣之求無替字人之術)謁宰相請移散官(杜羔元和)
(中為萬年令許季同為長安令京兆尹元義方責租賦不時將繫之羔等辨列尤苦尹不為縱羔乃謁宰相請)
(移散官憲宗遣使問状具對府政苛細力不堪奉詔皆免官奪尹三月俸議者以羔為直)
屬吏(二十一)
白馬曹(見人部縱逸門)統攝(綂屬攝寮)寮吏(長吏下列下位資事)名參下吏(職隸)
(外臺)入被(光逸為博昌小吏縣令使逸送客遇寒雨沾濕凍還遇令不在遂解衣入令被中令還怒將加)
(刑逸曰若不暫温必凍死豈惜一被而殺一人故不疑令竒而釋之)登車(王徽之子猷為桓冲騎兵參軍)
(冲問職事曰似馬曺從行遇雨下馬跳入冲車曰豈獨擅一車邪)怒不謁(殷仲文選東陽太守何無)
(忌甚重之東陽無忌所統許便道修謁無忌欽遲之仲文失志恍惚遂不過府無忌以為薄已大怒遂中傷之)
踞見(後漢沈景拜河間孝王相謁王王不正服箕踞殿上侍郎贊拜景不為禮問王所在虎賁曰是非王)
(耶景曰不正服與民何别)恐傷(鄭當時未嘗名吏與官屬言若恐傷之)役使(盖寬饒次公左遷衛)
(司馬光時拜謁衛官常為繇使市買寬饒遂按舊令揖官属不受私拊循士卒甚有恩民戴之)迎送(孔奮)
(君魚為姑臧令太守梁竦未嘗待以官屬之禮常迎於大門引入見其母也)師友(嚴詡為潁川與掾吏)
(為師友)如賓(孫寳子嚴為京兆尹故吏侯文不肯仕寳以恩禮請文署為掾進見如賓禮)拜起
(朱博為琅琊守門下掾貢還耆儒拜起舒遟博出教主簿云貢不習吏禮主簿且教拜起)面折長官
(郅惲君章太守歐陽歙請為功曺汝南舊俗十月饗食百里内縣以牛酒到府臨饗禮畢歙教曰西郡督郵繇)
(延天資忠貞云云欲顯于朝惲於下坐愀然前曰司正舉觥以君罪謝今案延資性貪鄙外方内圓云云明府)
(以惡為善惲敢再拜奉觥歙慙曰敬受觥憚疾去也)善事官長(任延長孫為武威守帝戒曰善事官)
(長無失名譽延曰忠臣不和和臣不忠上下雷同非陛下之福帝曰善)買牛不與(後漢朱暉文季)
(為郡吏太守阮况欲市牛暉不從及况卒暉厚贈送曰前有所求不與不敢以貨汙君德也)孔日夕
議事(韓偓請逐李彦弼彦弼譛偓及令狐渙漏禁省語帝曰卿有官屬日夕議事奈何不欲我見學士耶)
主書(楊炎與盧杞在中書同秉政盧杞密啓主書過咎逐之炎曰主書吾局吏也吾當自治之柰何相侵)
(耶)諸使辟署(趙憬諸使辟署務得才以重府望能否已試則引而置之朝無俾久滯帝皆然之)
楊於陵(為句容主簿待韓滉節制金陵滉性剛嚴少所接與及於陵以屬吏謁謝滉甚竒之竟以女妻)
(於陵舊史)鏡湖秦望之遊(元禛為浙東觀察使會稽山水竒秀禎所辟幕職皆當時文士而鏡)
(湖秦望之遊月三四焉副使竇鞏海内詩名與禛酬唱最多至今稱蘭亭絶唱)天下聞其名爭
欲取以為屬(權臯安禄山籍其名表為薊尉禄山且叛以其猜虐不可諫欲行慮禍及親天寳十)
(四載使獻俘京師還過福昌尉仲謩謩妻臯妹也密約以候召之謩来臯陽喑直視謩而暝謩為盡哀自唅斂)
(之臯逸去人無知者吏以詔召臯母母謂實死慟哭感行路故禄山不之虞歸其母臯潜候於淇門奉侍晝夜)
(南犇客臨淮為驛亭保以詗北方既度江而禄山反天下聞其名争欲取以為屬)見屬吏輙先
拜(李元素為御史大夫内望作宰相久之不見用則謝賓客曰無以官散外我見屬吏輙先拜人人失望)
委成於參佐(張弘靖充盧龍節度使委成於參佐官屬輕侻酣肆夜歸燭火滿街前後呵止其詬)
(責士皆曰反虜)韋雍張宗厚(又不通大體復刻軍賜專以法根治之是夕軍亂同上)
同官(二十二)
白同官為寮吾常同寮敢不盡心聯事(同上)分職分司
僚友(司官)官分聯屬聯職同班相䘏(國語臧文仲)不
交言(漢陽偏仁辟司徒桓虞府府掾有宋章貪奢不法仁終不與交言同席也)同臺郎表取
罪(後漢雷義同臺郎坐事當居罪刑義默然自表取其罪)代還錢(陳重有同舍郎負息錢重密以)
(錢還)疑盗絳(陳重同舍郎亡絳疑重所取重不自分明乃市絳償之後誤持者歸絳其事乃顯)疑
盗金(直不疑為郎告歸同舍郎亡金意不疑盗之不疑不自明買金償之後誤持去者来乃明)近不
偪同(魏伐)及爾同僚(詩)併肩事主(漢)孔同位不相假(蕭嵩進中)
(書令裴光庭卒帝委嵩懌相嵩推韓休及休同位峭直不相假至校曲直帝前)蕭王竝位(蕭遘同平)
(章事始王鐸主貢舉而得遘及是與鐸竝位鐸年老嘗入對踣殿中遘掖起之帝喜曰遘善事長大臣和予之)
(幸也遘曰不止以長乃鐸門生帝笑謂曰鐸選士朕選宰相卿無負我遘頓謝)聯署(歸登為右拾遺同列)
(有所諫正輙聯署無所回諱)郎家二賢(郎餘令授霍王元軌府參軍事從父知年亦為王友元軌)
(每曰郎家二賢皆入府不意培塿而松栢為林也)聯舍(敬晦進士及第辟山南東道節度府與馬曙聮)
(舍於是師不政法制陵頽曙引所吏廷責之吏負兼軍職不引咎走訢諸府牙將旦十軰方雜語以申吏枉晦)
(譲諸軍將曰吏冒軍名公等不能詰反引與為伍奈何衆愧謝闔府咨美)多君子寮(留守無事多君)
(子寮韓文)同服官僚(同上)同舍(竇參為人矜嚴同舍當夕直參代之新史)鼠虎俱為
相屬(陸長源以舊德為宣武行軍司馬韓愈為廵官或譏其年舊相遠愈曰大䖝老鼠俱為十二相屬何)
(怪之有李肇國史補)齊名(韋元甫初任滑州白馬尉採訪使韋陟深器之奏充支使與同莫判官員錫齊)
(名元甫精於簡牘錫詳於訊覆陟推誠待之時謂員推韋状舊史)聯曺結綬(權德輿唱和詩序貞)
(元元和間為渭州尉聯曺結綬相視莫逆)同寮(竇參為萬年尉時同寮有直官曺者將夕聞親疾請參代)
(之會獄囚亡走京兆尹按直簿將奏參遽請曰彼以不及状謁參代之宜當罪坐貶江夏尉人多義之舊史)
故吏(二十三)
白任安(漢衛青日衰霍去病益貴門下故人多事去病唯任安不去)避席(漢田蚡起為壽人皆)
(避席魏其侯為壽故吏賓客避席餘皆半席)戎首(世說向雄為河南郡掾公事不畢太守劉淮笞之後)
(俱在朝不相往来晉武令復君臣之好雄曰臣于河内不為戎首何好之有帝從之)見泣(桓玄年七歲服)
(終州府文武吏辭其叔父冲撫玄曰此汝家故吏玄涕泣被面)同升(胡廣伯始凡七為三公故曰陳蕃李)
(咸並為三司每朝會蕃等常稱疾避廣時人榮之見本傳)馬駃(蜀陽洪為蜀郡時書佐何祗數年後為廣)
(漢太守每朝會祗次洪朝洪曰君馬何駃祗曰故吏不敢駃但明府未著鞭也)孔病召故吏(柳公)
(綽以病授兵部尚書不任朝請忽顧左右召故吏韋長衆謂屬諉以家事及長至乃曰為我白宰相徐州專殺)
(李聽親吏非用高瑀不能安因瞑目不復語)蜂附蟻合(大抵當隆赫柄用而蜂附蟻合喣喣趄趄)
(便僻匍匐以非乎人而售乎已若是者一旦勢異則電滅飈逝不為門下用矣柳宗元與顧中書書)按杜
黃裳故吏(杜黃裳卒後數年御史劾奏黃裳納邠寧節度高崇文錢四萬五千緡按故吏吴憑及黃)
(裳子載辭服帝念舊功但流憑昭州原載不問)一切不問(李宗閔凡不附己者指以為朋黨皆逐去)
(之人人駭栗連月雺晦帝乃詔宗閔德裕姻家門生故吏自今一切不問所以慰安中外)立石峴山
(韓思復卒後故吏盧僎邑人孟浩然立石峴山)
白孔六帖卷四十一
