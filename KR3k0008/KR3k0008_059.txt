白孔六帖卷五十九唐白居易原本
宋孔傳續撰
禮(一)威儀(二)
制禮(三)無禮(四)
過禮(五)問禮(六)
易風俗(七)冠禮(八)
儺(九)享(十)
宴(十一)食祭(十二)
鄉飲酒(十三)
禮(一)
白禮以防德禮節人心大禮與天地同節其理
辨者其禮具禮備而不偏(其惟大聖)禮國之幹也林放
之問(鄒子之知)禮者人之急子産曰(禮者天之經地之義人之行天地之經而)
(人實則之乃能協于天地之性)禮上下之紀也禮者與天地竝子
曰禮云禮云玉帛云乎哉禮以飾情(曲禮三千)無體(之禮)禮
為人防以禮制心國有四維一曰禮(管子)魯秉周禮
(齊仲孫湫曰魯猶秉周禮未可取也)禮煩則亂秕稗之禮(不備)明備必簡
安上治民莫善於禮行為人紀(張為國維)韓宣子曰周
禮盡在魯矣三年不為禮(禮必壊)委巷之禮(鄙俚之義)君子
表微(謂禮)節文(禮文等數)禮所以定親疎决嫌疑别同異明是
非也是逆古之禮建中(禮立中道於人)修外(禮所以修外也)無輕
議禮著誠去偽禮之經也(禮之本也)治躬(致禮以治躬則莊敬莊敬則威)
(嚴)由文(由用也用禮之文也)敬自中出(禮由外作)禮之失煩深於禮
者專以禮許人(汰哉叔氏專以禮許人叔氏子云云)於禮謬(繆失也)况以
禮終始乎(伯石一為禮於晉猶荷其禄况以禮終始乎)禮無違者天秩有
禮以洽百禮(詩)率履不越(履禮也)大司徒以陰禮教親
陽禮教讓防偽(以五禮防萬民之偽而教之中)大宗伯以吉禮事邦
國之鬼神以嘉禮親萬民别嫌明微苟無忠信之人則
禮不虚道(是故得其人之為貴)末節(鋪筵席陳尊俎列籩豆以升降為禮者禮之末節故有司)
(掌之)夷禮(杞成公用)禮勝則離禮以治内為同(樂以修外為異)不可
斯須去身禮者理之粉澤夏造殷因上下有禮
其可用也(晉文觀師)禮則然矣禮樂所以立人倫正情性
人足以防其失也叔孫通(制作其儀品)異數(名位不同禮亦異數)菲
廢美没(君子不以菲廢禮不以美沒禮)信讓以求役禮夫子縱言至
於禮講求(隋武子講聚三代典禮聘周歸國語)我愛其禮緣飾苛禮
(漢書)孔宴積翠池酣樂賦詩(魏徵帝宴羣臣于積翠池酣樂賦詩徵賦西漢其卒章曰)
(終藉叔孫禮方知皇帝尊帝曰徵言未嘗不約我以禮)以禮自閑衛(楊恭仁性冲厚以禮自閑)
(衛)尤精三禮(王方慶尤精三禮)淹識古今典禮(王彦威)暢當(貞元初為)
(太常博士昭德皇后崩中外服除皇太子諸王將服三年詔太常議太子服穆質曰今有司之議虧化敗俗常)
(情所鬱夫政以德為本德以孝為大後世記禮之失自今而始顧不重哉)非諸侯可擅制(李夷)
(簡謂禮樂非諸侯可擅制)輕禮(陳子昂上言君子三年不為禮禮必壊三年不為樂樂必崩奈何為天下)
(而輕禮樂哉)人譏其失禮(吕諲同平章事會母喪解三月復召上元加同中書門下三品當賜)
(門戟或勸諲以凶服受吉賜不宜諲釋縗拜賜人譏其失禮焉)善學禮(徐堅王方慶善禮學嘗就質疑)
(晦堅為申釋常得所未聞)以禮法治下(李瀕丏建州刺史旣至以禮法治下)禮傔而不
進則銷(武平一上書)禮地之序(同上)禮配地(同上)為之禮以次其
先後(韓文原道)號為周禮庫(李涪博學禮樂之事人多咨之號為周禮庫北夢𤨏言)將
興禮樂必先富黎人(元稹制策將興禮樂必先富黎人將欲富黎人必先息兵革)序
人倫安國家莫先於禮(白居易議)善㳂禮者㳂其意不㳂其
名(同上)古者宫室車輿以為居衣裳冕弁以為服(尊爵俎豆以為)
(器金石絲竹以為樂以適郊廟以臨朝廷以事神而治民其歲時聚會以為朝覲聘問懽欣交接以為射鄉食)
(饗合衆興事以為師田學校下至鄉閭田畮吉凶哀樂凡民之事莫不一出於禮由之以教其民為孝慈友悌)
(忠信仁義者常不出於居處動作衣服飲食之間蓋其朝夕從事者無非乎此也此所謂治出於一而禮樂達)
(天下使天下安習而行之不知所以遷善遠罪而成俗也)後之有天下者三代禮樂
具其名物(而藏於有司時出而用之郊廟朝廷曰此為禮也所以教民此所謂治出於二而禮樂為)
(虚名也已上唐禮志)自漢以上史官所記(事物名數降登揖讓拜俛伏興之節皆有司之)
(事爾此所謂禮之末節也同上)凡五禮之儀一百五十有二(唐六典凡五禮之儀)
(一百五十有二一曰吉禮其儀五十有五二曰賓禮其儀有六三曰軍禮其儀二十有三四曰嘉禮其儀有五)
(十五曰凶禮其儀一十有八)三代已亡遭秦變古(後之有天下者自天子百官名號位)
(叙國家制度宫室車服器用一切用秦其間雖有欲治之主思所改作不能超然遠復三代之上而牽其時俗)
(稍即以損益大抵安於苟簡而已然用之郊廟朝廷自搢紳大夫從事其間者皆莫能曉習而天下之民至於)
(老死未嘗見也况欲識禮樂之盛乎所謂朝覲聘問射鄉食享師田學校冠昏喪葬之禮在者幾何同上)民
性多縱聖人導之以其禮(皮日休鹿門書)阮籍焉知禮法疎(杜甫)
(酬嚴公詩)
威儀(二)(雜儀附失儀)
白威儀棣棣(不可選也)有威可畏謂之威(有儀可象謂之儀)君有君
之威儀其臣則而象之(臣有臣之威儀其下畏而愛之是以上下能相固)朋友
攸攝(攝以威儀)容止可觀物有其容子太叔曰揖讓周
旋是儀也非禮也威儀遲遲翼翼人受天地之中以生
所謂命也是以有動作威儀之則以定命也能者養之
以福(養威儀以致福)不能者敗以致禍女叔齊曰魯侯焉知
禮而屑屑焉習儀以亟(亟急也)言善於禮(不亦遠乎)拜迎而進
(揖讓而升)其儀不忒薛廣德(字長卿為人温雅有藴藉漢)好修容儀(馮參)
(字平叔為人矜嚴好修容儀動作可觀)好禮修整(後漢李忠字仲都為郎云云)有威容
(侯霸矜嚴有威容字君房)張湛(字子孝矜嚴好禮動止有則居處幽室必自修整雖遇妻子若嚴君焉)
牟融(舉止方重甚得大臣體)第五倫(字伯魚少藴藉不修威儀亦以此見輕也)諸儒稱
其高(朱暉字文季守業於太學性矜嚴進止以禮云云)家人不見惰容(魏朗字少英矜)
(嚴修整)閑居威儀不減(魏志司馬防字建公雖閑居威儀不減諸子雖成人不命進不敢進)
(不命坐不敢坐不指有所問不敢言也)敬慎威儀以近有德(詩)不愆于儀
(維人之德淑慎爾止云云)巧趨蹌兮必敬爾儀觀玉聲(旣服習容觀玉)
(聲出揖私朝煇如也)慎儀引之表儀動作有文善為威容
(後漢何熙字孟孫善為威容贊拜殿中音動左右帝偉之擢為中丞和帝時)足容目容(誠宜進退)
(有度)接武布武(能使威儀不忒)惰以受玉知晉侯之將終(内史過言晉惠)
傲以執幣辨若敖之必滅(叔仲惠伯言楚越椒)樂且有儀慎爾
出話(敬爾威儀)雜儀登席不由前為躐席也(禮)徒坐不盡
席尺(周禮)九儀(周禮大宗伯以九儀之等正邦國之位每命異儀)樂且有儀敢
不慎儀凡祭於室中堂上無跣燕則有之(祭不跣主敬也燕有)
(跣謂歡也)失儀禮失則昏人而無儀受玉(邾子來朝執玉高其)
(容仰公受玉卑其容俯子貢曰夫禮死生存亡之體也高仰驕也卑俯替也皆有死亡焉不能者敗以取禍注)
(敗失威儀以取禍也)苟服位之或愆(在禮容而奚取)委巷之儀(謂鄙俚之禮也)表
微逆古(是逆古之禮)不達於禮於禮繆無禮則危苟
或愆於威儀(是乃易其紀律)人而無止(吾何以觀)孔張失位立在懸
間(客從而笑之)游楚稱諾(魏志游楚字仲元為隴西太守以功封矦帝嘉之詔入覲楚自謂初)
(不朝覲不知儀式帝勑侍中贊引呼隴西太守前楚稱諾帝顧之而笑)孔臺儀復振(姜晦擢御)
(史中丞先是永徽顯慶時御史不拜宰相銜命使四方者廷中揖見後稍屈下至晦獨徇舊體謂御史曰不如)
(故事且奏譴公家由是臺儀復振)久去朝儀矩梗野(韓思彦上元中復召見思彦久去朝)
(儀矩梗野拜忘蹈舞)進止中禮(李巖年十餘歲會中宗祀明堂以近臣子弟執籩豆巖進止中禮)
動必由禮(曹華雖出戎伍而動必由禮愛重士大夫不以貴倨人)居曰衙行曰駕
(唐制居曰衙行曰駕皆有衛有嚴羽葆華蓋旌旗罕畢車馬之衆盛矣皆安徐而不譁其人君舉動必以扇出)
(入則撞鐘庭設樂官道路有鹵簿鼔吹禮官百司必備物而後動蓋所以為謹重也儀衛志)儀衛尊
君而肅臣(衙凡朝會之仗三衛番上分為五仗號衙内五衛一曰供奉仗以左右衛為之二曰親衛)
(仗以親衛為之三曰勲仗以勲衛為之四曰翊仗以翊衛為之皆服鶡冠緋衫裌五曰散手仗以親衛翊衛為)
(之同上)
制禮(三)
白道有弛張禮從損益誠宜達節(安可拘文)所以去彼取
此(不可以古制今)禮樂代興(文質迭出)夏造殷因(豈煩改制)漢除秦敝(亦謂)
(便時)所務便宜(寧拘損益)言之不中雖新意而奚為(事且有初率舊章而)
(可則)夫魯有初(採周之舊)適道在權(救時貴變)寧辭改作所務便時
禮自外作(敬在貌也)禮以地制王者治定制禮(故事與時並)
制禮以配地禮由陰作禮者因人之情而為之節
文以為人防也叔孫通制禮(以定漢朝之儀)禮者所以便事
也(史記聖人因事以制禮故事異而禮易帝王不相襲何禮之拘五帝三王隨時制事法度制令各順其宜)
(衣服器械各便其用聖人之興不相襲而治夏殷之衰也不易禮而滅然則反古未可非而修禮未足多也)
以書御者不盡馬之情以古制今者不達事之變(史記)周
書曰無作聰明亂舊章(章典也)罔以側言改厥度(度法也)國
將亡必多制(叔向曰)仲尼曰夫晉守唐叔之法度(以經緯其民)
宜守彝倫(勿從亂制)言雖念於芻蕘(禮難從其秕稗)簡乃易從(煩而則亂)
稽彼古今(考諸損益)殷人之因夏禮(政是以和)稷嗣之制漢儀(事則)
(不悖)苟用捨之必中(雖㳂革而同歸)禮載從宜之文(易有隨時之義)將立
國幹(必節人心)三王異代不相襲禮利百變法仍舊
貫(語)立新意何必改作(所宜守常)自天子出(天下有道禮樂征伐云云)
禮曰變禮易樂為不從不從者君流之(流放也謂諸侯)無輕議
禮相㳂(禮曰禮樂之情同故明王以相㳂也言不改革也)過制則亂(過作則暴)匿
禮(匿不改政禮)禮主其減(禮者人所倦故久則減省)禮減而進以進為文
(文美也進自嘉行禮)禮減而不進則銷(銷盡也)去舊禮(禮曰以舊禮為無所用而)
(去之者必有亂患)非天子不議禮不制度不考文(禮)自謂便人
(禮)瀆禮擇其善者而從之綿蕝(叔孫通制禮儀以正君臣之位與弟)
(子百餘人為綿蕝野外所撰禮與律令同錄藏於禮官法家者也)述舊禮(漢王吉為諫議大夫上言)
(願與大臣延及儒生述舊禮明王制駈一世之人躋之仁壽之域)慕叔孫通(後漢曹褒常感朝廷)
(制度未備慕叔孫通為漢禮儀晝夜研精沉吟專思寢則懷抱筆札行則讀習文書餘見下注)嫁娶喪
祭(韓延壽字長公為潁川令嫁娶喪祭儀品令諸生皮弁執俎豆為吏人行禮)制禮寫於二
尺四寸簡(曹襃慕叔孫通次序禮事依舊典雜以五經䜟記撰次天子至庶人冠吉凶終始制度又)
(作章句和帝遂用新禮冠擢褒為右散騎後張酺張敏等奏褒擅制漢禮破聖術宜加誅帝雖寢其奏而漢禮)
(遂不行)孔裁定制度(竇威方天下亂禮典湮缺威多識朝廷故事乃裁定制度帝語裴寂曰威)
(今之叔孫通也)憲物容典(殷盈孫時喪亂後制度彫紊追補容典皆盈孫折衷焉)草儀(王元)
(感武后時已郊遂享明堂封嵩山詔與韋叔夏等草儀具衆推其練治)從上泰山參定典
儀(徐堅從上泰山以參定典儀加光禄大夫堅於典故多所參識)參綴典儀(張薦貞元元年帝親)
(郊時更兵亂禮物殘替用薦為太常博士參綴典儀略如舊章)常歎士大夫不能用古
禮(楊瑒常歎士大夫不能用古禮因其家冠昏喪祭乃據舊典為之節文揖讓威儀哭踊衰殺無有違者)
後之制禮作樂(宜取周書孔策為標凖也漢氏受命禮壊)勸即位草儀(杜鴻漸旣)
(至靈武即與冕等勸即皇帝位以係中外望六請見聽鴻漸明習朝章採舊儀設壇壝城南先一日草其儀上)
(之太子曰聖皇在遠寇逆方結宜罷壇場它如奏太子即位是為肅宗)明練典故(李吉甫貞元初)
(為太常博士年尚少明練典故昭德皇后崩自天寶後中宫虛卹禮廢缺吉甫草具其儀德宗稱善)定敬
宗廟室祝禮(崔元式太和初遷太常博士最明禮家㳂革問不虛酬定敬宗廟室祝禮)有禮
學(許孟容有禮學每所折衷咸得其正)多識容典(歸崇敬治禮家學多識容典)有事泰
山雜定其儀(顔師古帝將有事泰山詔公卿博士雜定其儀而論者争為異端師古奏臣撰定封)
(禪儀注書在十一年于時諸儒謂為適中)通典(杜佑先是劉秩摭百家侔周六官法為政典三十五篇房)
(琯稱才過劉向佑以為未盡因廣其闕參益新禮為二百篇自號通典奏之優詔嘉美儒者服其書約而詳)
貞觀顯慶二禮(唐初即用隋禮至太宗時房玄齡魏徵等因禮增修是為貞觀禮高宗又詔長)
(孫無忌杜正倫等增修之是為顯慶禮其文雜以式令而李義府許敬宗方得幸多希旨傅會事旣施行議者)
(皆以為非上元中詔復用貞觀禮由是終高宗世貞觀顯慶二禮兼行明皇開元中詔徐堅李銳等撰述歷年)
(未就至蕭嵩王仲邱撰定為一百五十卷是為大唐開元禮由是唐之五禮之文始備而後世用之雖時小有)
(損益不能過也唐禮志)起復冥婚之制(劉岳為太常卿初鄭餘慶常採唐士庶吉凶書疏之)
(式雜以當時家人之禮為書儀兩卷明宗見其有起復冥婚之制歎曰儒者所以隆孝悌而端風俗且無金革)
(之事起復可乎㛰吉禮也用於死者可乎乃詔岳選文學通知古今之士共刪定之岳與博士段顒田敏增損)
(其書而其事出鄙俚皆當時家人女子傳習所見往往轉失其本然猶時有禮之遺制其後亡失愈不可究其)
(本末其婚禮親迎有女坐壻鞍合髻之說尤為不經公卿之家頗遵用之至其久也又益訛謬可笑其類甚多)
(歐陽修曰嗚呼甚矣人之好為禮也在上者不以禮示之使人不見其本而傳其習俗之失者尚拳拳而行之)
(五代干戈之亂不暇於禮久矣明宗武君出於夷狄而不通文字乃能有意使民知禮而岳等皆當時儒者卒)
(無所發明但因其書增損而已然其後世士庶吉凶皆取岳書以為法而十又轉失其三四也可勝歎哉)
無禮(四)
白禮不行則上下昏相鼠詩(刺無禮也相鼠有體人而無禮)遠禮
多行無禮(禍必自及)鸚鵡能言不離飛鳥猩猩能言不離禽
獸今人而無禮雖能言不亦禽獸之心乎(禮)無禮則危
君子曰禮也者不可斯須去身必多曠於禮矣孔
不讓席坐(崔澄帝在藩與同里居澄侍左右與諸王不讓席坐)見天子不舞(韓思彦中)
(書令李敬元劾奏思彦見天子不舞蹈負氣怏怏不可用)小兒無禮(崔顥初李邕聞其名虚舍邀之)
(顥至獻詩其首章曰十五嫁王昌邕叱小兒無禮不與接而去)慢於奉上(于頔待下益急而慢于奉)
(上)棄蔑典禮(温造道遇左補闕李虞恚不避捕從者笞辱左拾遺舒元襃等建言故事供奉官惟)
(宰相外無屈避造棄蔑典禮無所忌辱天子侍臣)性誕蕩無禮檢(喬琳)無法度(肅宗)
(於靈武擢監察御史時武臣崛起無法度大將管崇嗣背闕坐笑語譁縱勉劾不恭帝歎曰吾有勉乃知朝廷)
(之尊李勉傳)方飯它客不召(嚴綬未顯過于閺鄉尉李達達不禮方飯它客不召綬後達罷)
(彭城令過并州晨入謁不知綬也綬方大宴召達至戒客勿起讓綬曰吾昔羇旅閺鄉君方召客而不顧我今)
(我召客亦不敢留君達慙不得去左右引出懼而瘖卧館數月其佐令狐楚為請乃免新史)
過禮(五)
白過數(過禮之數也)雖多奚以為過猶不及哀樂(皆以禮終)
先王制禮(過之者俯而就之不至者跂而及之)先王制禮患其過於制也
(孔子曰)易而生亂(過則有盈)過制則亂(過作則暴)禮煩則亂孔太重
(裴均入為尚書右僕射上曰唱受按送印皆尚書郎為之文武四品五品郎官御史拜廷下御史中丞左右丞)
(升階荅拜時以為禮太重)具戎容太過(柳公綽使山南時牛僧孺罷相鎮江夏公綽具戎容於郵)
(舍候之軍吏以漢上地高於鄂禮太過公綽曰奇章纔離台席方鎮重宰相是尊朝廷也竟以戎容見之舊史)
問禮(六)
白林放問禮之本(子曰大哉問禮與其奢也寧儉)哀公問禮於孔子(曰大)
(禮何如君子之言禮也何其尊也孔子曰丘也小人不足以知禮)問揖讓(左傳會于黃父趙簡子問)
(子太叔揖讓周旋之禮焉子太叔曰是儀也非禮也)問會見之儀(後漢竇融字周公會高平第一)
(先遣從事問會見之儀適適注也是時軍旅代諸將與三公交錯道中或背使者交私語帝聞融問禮儀甚喜)
子入太廟每事問(或曰孰謂鄒人之子知禮乎子聞之曰是禮也)好問則裕
疑思問不恥下問孔仲春告瑞(儒學傳賈大隱儀鳳中為太常博士會太)
(常仲春告瑞太廟高宗問禮官何世而然大隱對曰古者祭以首時薦以仲月近世元日奏瑞則二月告廟告)
(者必有薦本于始不得其時焉)攅弁如星連襟成帷(歐陽詹張博士講禮記没階雲來即)
(席鱗差攅弁如星連襟成帷公先申禮之本次陳禮之要)注乎學者之耳(鎔乎作者之意注乎)
(學者之耳同上)博學禮樂之事人多咨之(見禮門)問酬(崔元式明禮問不虚)
(酬)談糟粕棄醇醪(王績刺史請講禮荅曰不能揖遜邦君門談糟粕棄醇醪也)有所
資質酬復淵詣(王方慶尤精三禮學者有所資質酬復淵詣故門人次為雜禮荅問)
易風俗(七禮事具制門中)
白移風易俗(莫善於樂安上治民莫善於禮)不易其俗(禮曰修其教不易其俗齊其政)
(不易其宜也)使從俗(禮從宜)變俗(君子行禮不求變俗)入國而問俗化
民成俗(其必由學乎)君子之德風小人之德草草上之風必
偃便俗制宜雖政不易宜(章甫難施於越俗)而化之可漸
(紫服尚變其齊風)異宜(殊俗)誘人孔易導之以禮自謂便人
俗猶禮變(人以化遷)立訓齊俗(作法導人)將欲救時(寧辭變俗)抑淫
(革弊)政有弛張(法存㳂革)孔變風俗(邢文偉為内史后曰移風易俗莫善於樂伯牙鼔琴)
(鍾期聽之知音在山水是人能移風易俗矣何取樂耶文偉曰聖人作樂平人心變風俗末世樂壊則為人所)
(移)不必提耳而口授(泉州席使君宴序樂遍作而性情不流爵無筭而儀形有肅於戲行)
(其教不必提耳而口授移其風不必門扇而戶吹公斯宴則風移教行其間矣歐陽詹)燕昭好馬
則駿馬來庭葉公好龍則真龍入室(薛登請選舉擇才䟽冀缺以禮遜升)
(朝則晉人知禮文翁以儒林奬俗則蜀士多儒燕昭好馬則駿馬來庭葉公好龍則真龍入室蓋未有上之所)
(好而下不從其化者也)浹辰之間可使丕變(文粹化彊梗為訢合易怨謗為謳歌浹辰)
(之間可使丕變)人心自化(楊綰久積公輔之望及拜相詔出朝野相賀綰質性貞廉重服儉朴居廟)
(堂未數日人心自化御史中丞崔寬劒南西川節度使寧之弟也家富於財寬即日毁拆池館臺榭郭子儀在)
(邠州行營聞綰拜相座内音樂減散五分之四京兆尹黎幹以承恩每出入騶馭百餘亦即日减損車騎其餘)
(望風變奢從儉者不可勝數其鎮俗移風若此舊史)
冠禮(八)
白二十曰弱冠謂之成人適子冠於阼階以著代也
醮於客位加有成也(有成人之道也)三加彌尊喻其志也(始加緇布)
(冠次加皮弁次加爵弁冠益尊則益大)冠而字之敬其名也禮義之始
在於冠也故冠而後服備服而後容體正顔色齊辭令
順故曰冠者禮之始也是故古之聖王重冠古者冠禮
筮日筮賓所以敬冠事所以重禮也已冠而字之成人
之道也見於母母拜之見於兄弟兄弟拜之成人而與
為禮也成人者將責成人禮焉故曰冠者嘉禮之重者
也重冠故行之於廟行之於廟者所以尊重事尊重事
而不敢擅重事不敢擅重事所以自卑而尊先祖(謂冠於廟)
(也)儀禮曰冠者禮賓一獻之禮主人酬賓束帛筮於廟
門以重成人之道(不於堂嫌蓍於神廟)未幾見兮突而弁兮(詩)國
君十五而冠冠而生子禮也(傳)季武子曰君冠必以裸
(享之禮行之以金石之樂節之先君之祧處之)魯襄公自晉還及衛冠於成公
之廟假鐘磬焉禮也(傳)冠具(晉悼公謂季武子曰君可以冠矣大夫盍為冠具)
弁髦(童子始冠成禮則棄之)緇布(禮始冠以緇布冠)孔子長居宋冠章甫
之冠(宋其祖也)揆以吉日(登于弱年)棄爾幼志(儀禮)緫角丱兮服
以旌禮(冠以章身)備適子之儀(責成人之禮)醮於客位(筮於廟門)將行
嘉事(必慎令儀)儀禮筮人執策抽上韥(韥盛策器)東面旅占卒進
告吉(旅還也還與其屬共占之)不吉則筮遠日如初前期三日筮
賓如求日之儀(云云)冠者立於西階東南面賓客之請醴
(醴當為禮)冠者見兄弟兄弟再拜冠者荅入見姑姊如見母
乃易服(服玄端冠玄冠爵韠也)奠贄見于君遂以贄見鄉大夫鄉
先生(鄉中老人為大夫而致仕者)乃醴賓以一獻之禮主人酬賓束
帛庶子則冠於房外遂醮焉(房外謂尊東不於阼非代父也不醮於客位成)
(而不尊)祝醴醮字皆有辭(祝曰令月吉日始加元服棄爾幼志順爾成德云云醮惟厚嘉)
(薦令芳醴辭曰旨酒旣清嘉薦亶時再醮三醮字辭曰云云)記曰公侯之有冠禮夏
之末造也當冠有喪(曾子問曰當冠者至而有齊衰大功之喪如之何孔子曰内喪)
(則廢外喪則冠而不醴徹饌而歸即位而哭如冠者未至則廢注内喪同門也廢者因喪而冠)未及期
而有齊衰大功之喪則因喪服而冠(除喪不改冠乎)父沒而冠
則已冠埽地而祭於襧已祭而見伯父叔父而后饗冠
者(饗謂醴也)大功之末可以冠子嫁子小功之末可以冠子
娶妻小功卒哭可以冠子娶妻下殤之小功則不可(大功)
(齊衰之親故也)國語趙文子冠見欒武子武子曰美哉成人在
始(戒之也)崇其著代(責以成人)采衣朱紃(盛將冠之容)束帛儷皮(厚酬)
(賓之禮)終一獻之儀以病吾子(備三加之禮將責成人)雖啐醴之始
是能淑慎于儀(而序賓之時不聞昭告爾字)可以冠矣則重於承宗
(將有事焉必先乎大禮)處阼階而展敬(式備三加)筮廟門以成儀(終陳一甒)
兄弟畢袗(之忍反同也與主人同服玄端朝服主人即冠者父兄也)晉冠諸王(晉書曰漢)
(魏遣使冠諸王非古典於是制王十五而冠不便加使命)孔太子冠(邢文偉歷太子典膳丞時孝敬)
(罕見宫臣文偉即減膳上書曰古者太子旣冠則有司過之史虧膳之宰史不書過死之宰不徹膳死之)有
司豫奏司徒一人為賓卿一人為贊冠(皇帝服通天冠絳紗袍乘輿出)
(自西房即御座侍中及舍人前承制侍中降至賓前稱有制公再拜侍中曰將加冠於某之首公其將事公少)
(進北面再拜稽首辭曰臣不敏恐不能供事敢辭侍中升奏又承制降稱制旨公其將事無辭内直郎陳服於)
(帷内東領北上衮冕金飾象笏遠遊冠緇布冠服玄衣素裳素韠白紗中單青領褾襈裾履襪革帶大帶笏緇)
(纚犀簮二物同箱在服南櫛實於箱又在南莞筵四藻席四又在南良醖令實側尊甒醴於序外帷内設罍洗)
(於尊東實巾一角觶柶各一太官令實饌豆九籩九於尊西俎三在豆北衮冕遠遊三梁冠黑介幘緇布冠青)
(組纓屬於冠冠冕各一箱皇太子乃出迎賓宗正卿再拜賓不荅拜賓入主人從入立於縣東北西面皇太子)
(詣受制位北面又立節脫節衣賓稱有制皇太子再拜宣詔曰有制皇太子某吉日元服率由舊章命太尉某)
(就宫展禮皇太子再拜少傅進詣賓前受制書以授皇太子付于庶子贊冠者引皇太子出立於席東西面賓)
(贊冠者取纚櫛二箱坐奠於筵贊者脫幘置於箱櫛畢設纚興冠緇布冠祝曰令月吉日始加旣服棄厥幼志)
(謹其成德壽考惟褀以介景福乃跪冠興贊冠者引適東序帷内服玄衣素裳之服以出立於席東西面皇太)
(子就筵西南面立執緇布冠者升賓降一等受之左執頂右執前北面跪冠興復西階主人立於席後西面賓)
(詣酒尊所酌酒進皇子筵前北面立祝曰旨酒旣清嘉薦亶時始加元服兄弟具來孝友時格永乃保之贊冠)
(者跪脫緇布冠置於箱賓降二等受遠遊冠冠之賓揖皇子皇子進立於席後南面賓詣尊所取爵酌酒進皇)
(子筵前北自立祝曰旨酒旣湑嘉薦伊脯乃申其服禮儀有序祭此嘉爵承天之祜贊冠者跪脫進賢冠賓揖)
(皇子適房服衮冕以出)諸臣之嫡子(三加皆祝而冠又祝而酌又祝而字庶子三加旣加然後)
(酌而祝之又祝而字其始冠皆緇布再加皆進賢其三加一品之子以衮冕二品之子以鷩冕三品之子以毳)
(冕四品之子以絺冕五品之子以玄冕六品至于九品之子以爵弁其服從之其即席而冠也嫡子西面庶子)
(南面其筮日筮賓贊遂戒之及其所以冠之禮皆如親王)
儺(九)
白月令季春命國儺九門磔攘以畢春氣(犬屬金也磔之所以抑金)
(扶木畢成春氣)仲秋天子乃儺以達秋氣(此儺恐陽暑至此不衰而害於人故儺之)
(以通秋氣)季冬命有司大儺旁磔以送寒氣(大儺謂歲終遂除陰疫以送寒)
(氣旁謂城十二門也磔犬扶陽抑陰之義也春木也殺金以助木氣)周官命方相氏率百
隸索室驅疫以逐之(大儺也周禮方相氏玄衣朱裳執戈揚盾小兒從後以逐疫鬼執桃)
(弧棘矢也)卒歲大儺驅除羣癘方相秉鉞巫覡操茢(文選)大儺
逐疫令侲子以赤幘皂衣(漢書禮儀志)儺也逐赤疫於四裔
京邑密清率隸驅疫(磔犬送寒)鄉人儺孔子朝服而立
於阼階(存室神也)銷沴(納祥)周禮季冬始儺驅疫(疫癘也)方相
氏率百隸而時儺以索室驅疫(時儺四時儺也索搜也)孔磔雄雞
于宫門城門(百官志太卜署令一人丞二人卜正博士各二人季冬帥侲子堂贈大儺天子六隊)
(太子二隊方相氏右執戈左執楯而導之唱十二神名以逐惡鬼儺者磔雄雞于宫門城門)逐惡鬼
于禁中(禮志大儺之禮選人年十二以上十六以下為侲子假面赤布袴褶二十四人為一隊六人為)
(列執事十二人赤幘赤衣麻鞭工人二十二人其一人方相氏假面黃金四目蒙熊皮黑衣朱裳右執楯其人)
(為唱帥假面皮衣執棒鼔角各十合為一隊隊别鼔吹令一人太卜令一人各監所部巫師二人以逐惡鬼于)
(禁中)鼓譟而進(前一日之夕儺者赴集所具其器服以待事其日未明諸衛依時劾勒所部屯門列)
(仗近仗入陳於階鼔吹令帥儺者各集於宫門外内侍詣皇帝所御殿前奏侲子備請逐疫出命寺伯六人分)
(引儺者於長樂門永安門以入至左右上閤鼔譟而進方相氏執戈楊楯唱侲子和曰云云上)燃蠟炬
燎沉檀如晝(歲除日太常卿領官屬吏并護僮侲僮子千人晚入宫至夜於寢殿前儺燃蠟炬燎)
(沉檀如晝上與親王妃主已下觀之其夕賞賜甚多是夜衣冠子弟多覓侲子衣竊入宫中南部新書)樂
正(大儺則帥鼔角以助侲子之唱唐六典)
享(十)
白享以成禮是敦恭儉(賓由賢序必慎威儀)夏啓有鈞臺之享
所以示諸侯禮也享禮有容色(恭敬也)享頫有璋(璋以為信)
(頫見也)設几而不倚爵盈而不飲肴乾而不食(言務行禮)享以
訓恭儉恭儉以行禮(謂不飲不食也)周定王享晉士會殽蒸
(蒸升也升殽於俎也)武子私問其故(享當薦體而殽蒸故怪而問之武子士會也)王曰
季氏而不聞乎王享有體薦(享其半解其體而薦之)宴有折俎公
當享(公諸侯也)卿當宴(上會卿也)王室之禮也晉郤至如楚楚
子享之(貺之以大禮重之以備樂)宋人享趙文子司馬置折俎禮也
(今卿當宴之禮故曰禮也)宋人兼享晉楚之大夫趙孟為客(客一坐所尊)
楚子入享于鄭(為鄭所享)九獻(用上公之禮九獻而禮畢)庭實旅百(庭中所陳)
(品數百也)加籩豆六品周公閱曰國君文足昭也武可畏也
則有備物之享以象其德享有昌歜(蒲葅也)白黑(白熬稻黑熬黍)
形鹽(刻鹽為虎形皆備物之享也)禮無違者籩豆有踐容止有
觀餚乾示禮(將省以威儀)體薦訓恭(不專於醉飽)仲尼曰夫享
所以昭德也行出門之恭(拜迎而入)展至階之敬(揖讓而升)食
饗之禮非致味也(言務行禮)周禮掌客王合諸侯而饗則具
十二牢具百物諸侯為賓大饗尚暇脩而已矣(不享味也)
虢公晉侯朝王王享醴命之宥(以幣物助歡也)管仲辭上卿之
享(卒受下卿之禮而還)賓榮主禮秕稗(言享禮不具是用秕稗也)賓主百拜
(一獻之禮)孔大饗含元殿(盧鈞守太子太師帝元日大饗含元殿鈞年八十升降如儀音吐鴻)
(暢舉朝咨歎)大饗雜進倡舞(劉瑑進宣武節度使先時大饗雜進倡舞瑑取壯士干人被鎧)
(擁矛盾習擊刺與吏士臨觀)感時致饗(韋彤議曰聖人等牲牢布籩豆昆蟲草木可薦者莫不咸)
(在所以饗宗廟交神明全孝敬也潔膳羞八珍百品可嗜之饌美膬甘旨謂之褻味所以燕賓客接人情示慈)
(惠也是則薦與宴聖人判為二物不可亂也今若熟饗而饗非所以異為敬之意且祭不欲數亦不欲䟽感時)
(致饗以制中也)一陪讌享(閤下為世之偉人鉅德小生一陪讌享則亦榮矣杜牧之投知己書)春
秋時饗(每常春秋時饗孑立捧奠顧盼無後繼者柳宗元荅許京兆)
宴(十一)(好賄失儀)(加籩飫附)
白周禮合宴以賢序賓賓由主擇(宴以禮也)宴有好貨飱
有陪鼎(贈貨如鼎以終歡也)入有郊勞(迎於郊也)出有贈賄(送以貨也)禮之
至也宴以示慈惠慈惠以布政(謂折俎而食也)定王享士
會殽烝(見享門注)武子私問其故(見享門注)王宴有折俎(體解節折升之)
(於俎物皆可食所以示慈惠)卿當宴(天子享卿當用宴禮)王室之禮也晉侯
以魏絳為能以刑佐民反役與之禮食使佐新軍(羣臣旅會)
(今欲異絳故特為設具禮食也)自郊勞至于贈賄禮成而加之以敏(齊國)
(莊子來聘)鹿鳴宴羣臣嘉賓也(詩)陳饋八簋(天子八簋)禮食示慈
(不惠於醉飽)殽烝式宴(將省以威儀)樂且有儀初筵(終宴)君子維
宴夫享所以昭德(見享門)食饗之禮(見享門)嘉好之事
陳旣臧之殽(酌成禮之酒)列有楚之籩終宴不知疲(文選)管
子曰桓公與管仲飲酒(行飲酒禮以尊顯之)掘新井而柴焉(柴以蓋新)
(井示其潔敬)十日齋戒召仲至公執爵夫人執尊觴三行管
仲趨出備施氏之禮加晉侯之籩(晉侯享魏武子加籩)資飲食
以合歡(用歌舞而飾喜)宴私儀禮若與四方賓宴賓為苟敬
(苟且小敬)與卿宴則大夫為賓式宴宴有好貨品有
加籩(静其巾幕)主人酬賓束帛儷皮記曰宴毛序齒則異
姓為賓(同姓無相賓之道)君與族人宴則膳宰為主人(君不親酌)臣
侍君宴過三爵非禮也雖無好友式宴且喜孔子
曰敬則用祭器(祭器簋鉶之屬有好事於賓客則用之謂饗食也)賓主百拜(一獻)
(之禮)合樽(促席)宴笑語兮所謂伊人於焉嘉客棠棣宴
兄弟也伐木宴朋友故舊也酒所以合歡食饗所
以仁賓客促坐褰重帷傳滿騰羽觴(文選宴詩)終食之間
(論語)好賄傳曰虢公晉侯朝王王饗醴命之宥(先行享禮次行)
(宴飲也宥助也宴則命幣物所以助歡敬意)晉侯獻楚俘于王王享醴命晉
侯宥(命以幣帛助晉侯歡也)介葛盧來朝禮之加宴好(宴宴禮也好好貨也)
宴有好貨(宴飲以貨為好)晉侯享季武子以為知禮重其好
貨加貺得貺(為歡助歡)是厚主禮(以崇賓榮)鹿鳴燕羣臣嘉賓
也旣飲食之又實幣帛筐篚以將其厚意然後忠臣嘉
賓得盡其心矣(小雅)命承筐之貺幣帛之式(周禮太宰以九式均)
(節財用六曰幣帛之式謂用財之節度也幣帛所贈勞賓客也)好用之式(九曰好用之式謂燕好所)
(賜用之物也)加籩傳曰鄭伯享楚子加籩豆六品(食器六品加於)
(籩豆也籩豆禮食之器)餐有陪鼎(陪加也熟食曰餐加於鼎所以厚慇懃也)季孫宿如
晉晉侯享之有加籩(籩豆之數多於常禮)武子曰得貺不過三獻
(大夫之禮)今豆有加下臣不堪無乃戾也固請徹加然後卒
事晉人以為知禮命示慈之宴(加有踐之籩)以為賓榮(用備)
(主禮)失儀周公閱來聘享有昌歜白黑形鹽辭曰國君
文足昭也武可畏也則有備物之享以象其德吾何以
堪之衛甯子來聘公與之宴賦湛露及彤弓不辭又
不荅賦使行人私焉對曰臣以為肄業及之此天子宴
諸侯之禮也其敢干大禮以取戾乎衛侯享苦成叔
成叔傲甯惠子曰古之為享也以觀威儀省禍福今成
叔傲其亡乎(苦成叔郤犫)齊侯將享魯侯孔子曰犧象不出
門嘉樂不野合君苟無禮雖美不食相鼠之刺賓
宜敬於升階(禮且同於委巷)宴以禮成(賓由主擇)是崇嘉事(合慎令儀)楚
子享郤至為地室而懸焉郤子將登金奏作於下驚而
走出(非常所聞故驚也)宋華定來聘公享之為賦蓼蕭不知又
不荅賦(昭子曰必亡宴語之不懷寵光之不宣)衛孫林父來聘公登亦登
(與公敵禮)孟獻子曰諸侯之會寡君未嘗後衛君今吾子不
後寡君寡君未知所過孫子無辭亦無悛容穆子曰孫
子必亡為臣而君過而不悛亡之本也公如楚孟僖
子相不能相儀(及楚不能荅郊勞)歌薤露(後漢梁商三月上已會親懿歌極歡酒闌)
(罷唱繼以薤露之歌座中皆掩淚周舉宣光以病不預聞之曰哀樂失節云云秋果商薨)歌驪駒(漢王)
(式字翁卿徵為博士旣至諸博士持酒肉勞式博士江翁心嫉式請歌吹諸生曰歌驪駒客欲去也式曰聞於)
(師客歌之主人歌客無庸歸今日諸君為主人日尚早未可也江翁曰經何以言之王式對之曰出曲禮江翁)
(曰何拘曲禮式恥見辱佯醉後免)飫儐爾籩豆飲酒之飫(飫私也不脫履上堂)
(謂之飫固非常之事若議大疑於堂則有飫禮)飫賜(傳曰將賞為之加膳加膳則飫賜也)國語曰
夫王公諸侯之有飫將以講事成章建大德昭大物故
立成禮蒸而已(立成不坐)飫以顯物(示物備也)宴以合好歲飫不
倦時燕不淫又曰萇弘其不沒乎周詩曰天之所
壊不可支也昔武王克殷作詩以為飫孔詔三貴妃齎
玉食寶器宴其家(裴寂麟州刺史韋雲起告寂反按訊無狀帝謂曰朕有天下卿推轂成之)
(也容有貳哉所以訊吏欲天下人信公不反耳詔三貴妃齎玉食寶器宴其家經宿去)弗豫饗宴
(王方慶嘗以令朞及大功喪未葬弗豫饗宴)未嘗居賓位(盧汝弼李克用表為節度副使太原)
(府子亭簡求所署多在每亭中未嘗居賓位西向俛首人美其有禮)敖宴私第(封敖為太常卿始視)
(事庭設九部樂敖宴私第為御史所劾)宴集賢院(張說後宴集賢院故事官重者先飲說曰吾聞)
(儒以道相高不以官閥為先後)盡歡(蕭穎士賊圍雍邱脅泗上軍李承式遣兵往救大宴賓客陳女樂穎)
(士曰天子暴露豈臣下盡歡時邪夫投兵不測乃使觀聽華麗一日思歸誰致其死哉弗納)夜宴娛
(李適之遷刑部尚書夜宴娛晝决事案無留辭)宴曲江(李栖筠故事賜百官宴曲江教坊倡優雜侍栖)
(筠以任國風憲獨不往臺遂以為法)野庖薦嘉魚激澗泛羽觴盛時易徂
謝浩思坐飄颺(韋應物西郊燕)庭中九劒闌堂上歌吹新(軍中燕)
深巵羽觴(李後主傾盌更為壽深巵遞酬賓义羽觴無筭酌)雕盤綺食會衆客
吳歌趙舞香風吹(李白扶風豪士歌)堂上三千珠履客甕中百
斛金陵春(上)宴酌(韋應物累宵同燕酌十舍携征騎)喚取佳人舞繡筵
(杜甫詩)魚朝恩修具(郭子儀傳魚朝恩嘗約子儀修具元載告以軍容將不利公其下衷甲願)
(從子儀不聽但以家僮十數往朝恩曰何車騎之寡告以所聞朝恩曰非公長者得無致疑乎)宦人趨
走宴賜(渾瑊帝狩奉天瑊率家人子弟以從朱泚方據乾陵下瞰城翠翟紅袍左右宦人趨走宴賜拜)
(舞)賜宴月池(張後胤太宗賜宴月池)宴賓客列倡優如大府(羅立言)
公以賓宴其鼔駭駭公宴谿堂賓校醉飽(韓文溪堂詩)開筵
交履舄爛漫倒家釀(杯行無留停高柱送清唱中盤進橙栗投擲傾脯醬韓愈别竇司直)
屬厭及於輿臺(孫逖伯樂川記咠樂周于卒乘屬猒及於輿臺)以昭饗宴(同上地主)
(致餼以昭饗宴)方飯他客不召(嚴綬事見無禮門)小洞庭讌籍(東平太守蘇源)
(明天寶中濮陽魯郡等太守會燕于回源亭自回源起廣洎左拂蠶尾右遶吳山酣讌而歌因命泊小洞庭)
(遂作小洞庭五太守讌籍)置酒張燈促華饌(劉顥宅宿宴醉歌杜甫)一宴費十
萬(代宗朝魚朝恩田神功郭子儀等以寇難漸平各致酒於私第一宴費十萬鷄跖集)宴朝堂居
下坐(宋璟有大節嘗宴朝堂二張列卿三品璟階六品居下坐易之謟事璟虛位揖曰公第一人何下坐)
(璟曰才劣品卑卿謂第一何邪是時朝廷以易之等内寵不名其官呼易之五郎昌宗六郎鄭善果謂璟曰公)
(奈何謂五郎為卿璟曰以官正當為卿君非其家奴何郎之云)四方朝玉帛(千品會裾簮張說)
食祭(十二)
白周禮春官太祝辨九祭一命祭(若禮云君命客祭而祭之是也)二衍
祭(主人延賓祭)三炮祭(炮讀為包若兼祭于豆)四周祭(謂殽之序徧祭之)五振
祭六擩祭(振擩亦本同不食者擩則祭之將食者旣擩必振乃祭也擩而泉反)七絶祭八
繚祭九共祭(絶繚亦本同禮多者繚之略者絶之則祭也共猶授拜王祭食宰夫授祭者也)記
曰主人延客祭(祭先君子有食不㤀本也)客不降等則先祭祭食祭
所進殽之序徧祭之若賜之食君命之祭然後祭之
唯水漿不祭為巳偞卑(卑巳太也偞厭之也)瓜祭上環魚祭膴
(膴大臠謂刳魚腹也)孔子曰少施氏食我以禮而飽吾祭作而辭
曰蔬食不足祭也餕餘不祭父不祭子夫不祭妻
傳曰叔孫穆子食慶封慶封汎祭(謂遠散不恭也)恩必逮下子
道或霑於食餘(禮必有先神理詎歆於餕祭)旣比慶封之汎(難許少施之禮)
孔肥濃(楊仲昌宗廟加籩豆議明君人者有國奉先敬神嚴享豈肥濃以為上將儉約以表誠)褻
味(又曰薦肥濃則褻味有登)薦新於諸陵(其物五十有六品始將進御所司必先以送太常與)
(尚食滋味薦之如宗廟禮志)鉶俎籩豆(簠簋尊壘之實皆周時饌也其用通燕享賓客而周公與)
(毛血元酒同薦於先祖晉盧諶家祭禮所薦皆晉時常食不純用古此聖賢變文而通其情也然當時飲食不)
(可闕於祭明矣國家清廟時禮饌具設周制也古物存焉園寢上食時膳備列漢法也他珍極馬職貢來祭致)
(遠物也有新必薦順時令也苑園躬稼所以收蒐狩親中莫不薦而後食盡誠敬也崔沔)諸珍羞鮮
物(第敕有司悉使著於令因宜而薦不必加豆籩豆以為嗛也同上)
鄉飲酒(十三)
白飲以序賓獻酬無失(鄉唯尚齒長幼有倫)旣崇嘉事(必慎令儀)鄉飲
酒之義主人拜迎賓於庠門之外入三揖而后升所以
致尊讓也盥水揚觶所以致㓗也拜至拜洗拜受拜送
所以致敬也尊讓㓗敬者君子所以相接也賓主象天
地介僎象陰陽也三賓象三光也讓之三也象月之三
日而成魄也四面之坐象四時也鄕飲酒之禮六十者
坐五十者立侍所以明尊也六十者三豆八十者五豆
九十者六豆所以養老也人知尊長養老而後乃能出
入孝悌而後教成教成然後國可安也孔子曰吾觀於
鄉而知王道之易易也(鄉鄉飲酒也易易教化之本也)鄉飲酒之禮所
以明長幼之序也立賓以象天立主以象地主人拜賓
貴賤之義别矣獻酬辭讓之節繁(繁盛也)坐祭立飲不酢
而降隆殺之義辨矣貴賤明隆殺辨和樂而不流悌長
而無遺安宴而不亂此五者足以正身安國矣修之
於鄉其德乃長(老子)鄉人飲酒杖者出斯出矣始出門
以見賓(再拜而進)及至階而展禮(三讓以升)以陽禮教讓則人不
争(陽禮鄉射飲酒之禮周禮)鄉飲酒之禮廢則長幼之序失而争鬭
之獄繁矣禮曰凡飲養陽氣也儀禮鄉飲酒禮主
人就先生而謀賓介主人戒賓賓拜辱主人速賓(速召也)
明日賓服鄉服拜賜(拜賜謝恩惠鄉服胙曰與鄉大夫飲之朝服也)記曰其牲
狗(狗取擇人)烹于堂東北(祖陽氣所始也)俎由西階升(烹狗載之俎也)天地
嚴凝之氣始於西南而盛於西北天地之尊嚴義氣也
天地温厚之氣始於東北而盛於東南此天地之盛德
仁氣也主人尊賓故坐賓於西北而坐介於西南以輔
賓賓者接人以義故坐西北(二賓未成主人之禮)主人者接人以
仁以德厚者也故坐於東南而坐僎於東北以輔主人
也(以其仕在官也)非專飲食先禮後財則民作敬讓而民不争
鄉飲酒之禮朝不廢朝(旣朝乃飲)暮不廢夕(旣夕而罷)十月滌
場朋酒斯饗(詩)奏行鄉飲酒禮(後漢伏湛造次必修文德云云)爵以上
尊(式遵用酒)饗斯用酒(是法豳詩)將休老以勞農(則合歡而序齒)三命不
齒(不齒在父母之列)五十六十分坐立之儀(東北西南辨介僎之位)禮曰
主人速賓及介而衆賓自從之至于門外拜賓及介而
衆賓自入貴賤之義别矣三揖至階三讓以賓升拜至
獻酬辭讓之節繁及介省矣至于衆賓升受爵坐祭立
飲不酢而隆殺之義辨矣孔季冬行鄉飲酒禮(百官志縣令每)
(歲季冬行鄉飲酒禮)登歌降飲(李栖筠為常州刺史為鄉飲酒禮登歌降飲人人知勸)請州
縣貢士作鄉飲酒禮(五代李愚守左僕射是時兵革方興天下多事而愚為相請州縣貢)
(士作鄉飲酒禮時以其迂闊不用)鄉飲酒之禮皆刺史為主人(先召鄉致仕有)
(德者謀之賢者為賓其次為介又其次為衆賓與之行禮而賓興之唐禮樂志鄉飲酒)主人曰吾
子學優行高應兹觀國(某日展禮請吾子臨之賓曰某固陋恐辱命敢辭主人曰某謀)
(於父師莫若吾子賢敢固以請賓曰夫子申命之某敢不敬須)質明設賓席於楹間(近北)
(南向主人席於阼階上西向介席於西階上東向衆賓席三於賓席之西南向衆賓席於西階西南東面北上)
(設兩壺於賓席之東少北玄酒在西加勺羃置篚於壺南東肆實以爵觶設贊者位於東階)贊者薦
脯醢於賓前設折俎賓跪取脯擩於醢又薦脯醢設折
爼於主人主人與賓一揖一讓升(賓介衆賓序升工四人先以瑟後二歌工)
(持瑟升自階就位坐工鼔鹿鳴卒歌笙入立於堂下北面奏南陔乃間歌歌南有嘉魚笙崇邱乃合樂周南關)
(雎召南鵲巢)季冬之月正齒位(則縣令為主人鄉之老人年六十以上有德望者一人為)
(賓次一人為介乂其次為三賓又其次為衆賓年六十者三豆七十者四豆八十者五豆九十者及主人皆六)
(豆賓至燕飲則司正北面請賓坐賓主各就席立司正適篚跪取觶興賓之進立于楹間北面乃揚觶而戒之)
(以忠孝之本賓主以下皆再拜)貞觀六年詔天下行鄉飲酒(太宗本紀)六年
之詔(詔曰比年豐稔閭里無事乃有惰業之人不顧家産朋遊無度酣宴是耽敗危身德咸由於此自非)
(澄源正本何以革兹敝俗可先錄鄉飲酒禮一卷頒示天下每年令州縣長官親率長幼依禮行之庶乎時議)
(廉恥人知敬讓通典鄉飲酒)開元十八年(宣州刺史裴耀卿上䟽曰州牧縣宰所主者宣揚禮)
(樂典策經籍所教者返古還淳上奉君親下安鄉族外州遠郡俗習未知徒聞禮樂之名不知禮樂之實竊見)
(以鄉飲酒禮頒行於天下比來唯貢舉之日略用其儀閭里之間未通其事臣在州之日率當州所管一一與)
(父老百姓勸遵行禮奏樂歌至白華華黍南陔由庚等章言孝子養親及物遂性之義或有泣者則人心有感)
(不可盡誣但以州縣久絶雅聲不識古樂伏計太常具有樂器久備和聲請令天下三五十大州簡有性識人)
(於太常調習雅聲仍付笙竽琴瑟之類各三兩事令比州轉次造習每年各備禮儀准令式行稍加勸奬以示)
(風俗同上)
白孔六帖卷五十九
