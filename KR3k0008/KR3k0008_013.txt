白孔六帖卷十三唐白居易原本
宋孔𫝊續撰
印綬(一)權衡(二)
量(三)度(四)
劍(五)匕首(六)
刀(七)釜(八)
鼎(九)甕(十)
器物(十一)盤(十二)
杯(十三)鏡(十四)
印綬(一)(符附)
白龜顧(會稽傳孔愉嘗放龜溪中流左顧數四及愉封侯鑄印而龜左顧更鑄亦然工以問愉愉悟乃)
(取佩之字敬康)鵲翔(張顥為梁相雨後有山鵲翔化為圓石顥推破之得一金印文曰忠孝侯印)龜
鈕(漢舊儀諸侯正印黃金橐駞鈕文曰璽列侯黃金龜鈕文曰印丞相黃金龜鈕文曰章二千石銀印六百)
(石銅印鼻鈕文曰印也)鼻鈕(見上)印章滅私(印銘曰乃設印章作信萬國)篆文刓
敝(史記曰項羽欲封人印刓敝而不與)弄印(史記周昌既為趙相高祖以御史大夫印弄之視堯曰此)
(印無易堯者遂拜之)六國(蘇秦佩六國印)奉以行之(守而勿失)彫鏤(傳)信以守
器(官不易方)不言而信(示人有信)範金(禮)操(漢王使張良操印立韓信為齊王)方
寸(淮南王上書陛下以方寸之印丈二之組鎮於方寸)懷其印綬(朱買臣拜會稽太守懷其印綬)
(而入會稽郡)相印(魏許允宗士宗遷鎮北將軍允善相印將拜不善使更刻之如此者三允曰雖始成)
(而已被辱問送印者果被懷而墜於厠)銀黃(黃金印銀綬是謂銀黃)郡縣公(晉輿服志郡公)
(縣公縣侯大夫夫人銀印青綬佩水蒼玉)買臣懷淵明弃天道(史記漢武令刻)
(玉印賜欒大文曰天道將軍使使衣羽衣夜立白茅上五利將軍亦衣羽衣立白茅上受印以示弗臣也而佩)
(天道者且為天子道天神也)土數(漢武時據土數五故五字為印文若印文不足五字則以之字足之)
蔡澤懷金印(結紫綬於腰言其足矣)刻六國印(漢王納酈生之言欲立六國後曰趣)
(刻印先生因行佩之矣)銷六國印(漢王具以酈生語告張良良言不可立六國後漢王輟食吐哺)
(罵曰䜿儒幾敗而公事令趣銷印)綰皇帝璽得印一匱(秦時自相署置官之印也)
(夏侯嬰從擊秦得之)假印綬(晉輿服志假印綬而官不給鞶囊得自具作但印綬不假假者不得佩綬)
(鞶古制也漢世有鞶嚢者佩在腰間或謂之綬嚢)符銅虎符(漢文帝初與郡守為銅虎一至五合)
(符乃受各分半留在京師)竹使符(竹符五枚長五寸錐畫篆書一至五以代古之珪璋)伍符(軍中)
(伍伍相保之符)孔綠綟綬(王世充自為太尉尚書令加黃門印綠綟綬)許上印綬(裴寂)
(遷左僕射帝置酒含章殿歡甚寂頓首曰始陛下發太原約天下已定許上印綬今四海妥安願賜骸骨歸田)
(里)佩四將印(王忠嗣為河西隴右節度使權朔方河東節度佩四將印)倒用司農印
追兵(段秀實會源休教朱泚偽迎天子遣將韓旻領銳師三千疾馳奉天秀實以為宗社之危不容喘乃)
(遣人喻大吏岐靈岳竊取令言印不獲乃倒用司農印追其兵)不敢久當印(程忌以錢穀奮而至)
(宰相自以非人望不敢久當印)監軍印(宗室說馬燧節度太原辟署少尹李自良代燧自良卒說與監)
(軍王定遠祕其喪詔以通主為節度使授說行軍司馬節度留後定遠自以有勞於說頗横恣請别賜印監軍)
(有印自定遠始)郡印(柳文懲咎賦幸皇鍳之明宥兮纍郡印而南適)假印(李藩李吉甫復相藩頗沮)
(止會吳少陽襲淮西節度吉甫已見帝潜欲中藩即奏曰道逢中人假印節與吳少陽臣為陛下恨之帝變色)
(不平翌日罷藩為太子詹事)遣妻子懷印間道走京師(盧奕黃門監懷慎子也留)
(臺東都兼知武部選安禄山䧟東都吏亡散奕前遣妻子懷印間道走京師)挈尚書印走河
陽(劉允章為東都留守黃巢至分司李磎挈尚書印走河陽允章寄治河清巢僣號輙受偽官文書盡用金)
(統遣取印磎所磎不與更悔愧移檄近鎮起兵捍賊磎持印還之)獻定國寳十三(帝紀元年)
(建巳月肅宗寢疾乃詔皇太子監國而楚州獻定國寳十三因曰楚者太子所封今天降寳於楚宜以建元乃)
(以元年為寳應元年)傳國八璽(竇建德斬于長安市齊善行乃與裴矩及建德妻奉山東之地傳國)
(八璽來降)六合大同印(肅宗在靈武鑄印追兵文曰六合大同印鄴侯傳)白版侯(武后)
(時封侯者衆鑄印不供至有白版侯者僉載)軍符侯印取豈遲(杜甫枉裴道州手札軍符)
(侯印取豈遲紫鷰綠耳行甚速)重垂重印押千官(金窠篆字竒屈盤李白)印綬煒
煌(劉禹錫謝金紫)御印(彤管内人書細膩金奩御印篆分明元稹)鑄銀印(董昌即偽位鑄銀印)
(方四寸曰順天治國之印)金銀不供於印(辛替否曰陛下倍百行賞倍十增官金銀不供於印)
玉璽金印(晉宗室延煦契丹滅晉出帝與太后遣延煦延寳齎降表玉璽金印以歸契丹契丹得璽)
(以為製作非工與前史所傳者異命延煦等還報求真璽出帝以狀答曰頃潞王從珂自焚於洛陽玉璽不知)
(所在疑已焚之先帝受命命玉工製此璽在位羣臣皆知之乃已)金龜印(唐杜陽編順宗元和五年)
(給事中張維則自新羅使回云於海上泊洲島間見花木臺殿有數公子命一青衣捧金龜印以授維則乃置)
(之於寳函復語維則曰致皇帝還舟中回顧舊路悉無蹤跡金龜長五寸上負黃金玉印面方一寸八分其篆)
(文曰鳳芝龍木壽無疆維則逹京師即具以事進上曰朕前世豈非仙人乎)倒用都統印(李崧)
(劉皇后聽䜛者言陰遣人之蜀教繼岌殺崇韜人情不安崧入見繼岌曰王何為作此危事誠不能容崇韜至)
(洛誅之何晚今遠軍五千里不見咫尺之詔殺大臣動搖人情是召亂也繼岌曰吾亦悔之奈何崧乃召書吏)
(三四人登樓去梯夜以黃紙作詔書倒用都統印告諭諸軍人心乃定五代史)玉冊金印(唐莊宗入)
(洛鏐遣使貢獻求玉冊莊宗下其議於有司羣臣皆以謂非天子不得用玉冊既而許之乃賜鏐玉冊金印吴)
(越世家)天子有傳國璽及八璽皆玉為之(唐車服志)神璽以鎮
中國(藏而不用受命璽以封禅禮神皇帝行璽以報王公書皇帝之璽以勞王公皇帝信璽以召王公天)
(子行璽以報四夷書天子之璽以勞四夷天子信璽以召兵四夷皆泥封大朝會則符璽郎進神璽受命璽于)
(御座行幸則合八璽為五轝函封從于黃鉞之内同上)藏而不用(太皇太后皇太后皇后皇太子)
(及妃璽皆金為之藏而不用太皇太后皇太后封令書以宫官印皇后以内侍省印皇太子以左春坊印妃以)
(内坊印同上)初太宗刻受命玄璽以白玉為螭首(文曰皇天景命有德)
(者昌)武后改諸璽皆為寳(中宗復位復為璽開元六年復為寳)天寳十載改
傳國寳為承天大寳(同上)初高祖入長安罷隋竹使符班
銀莬符(其後改為銅魚符以起軍旅易守長安都留守折衝府提兵鎮守之所及左右金吾宫苑揔監)
(牧監皆給之畿内則左三右一畿外則左五右一左者進内右者在外用始第一周而復始同上)交魚
符廵魚符(宫殿城門給交魚符廵魚符)開門閉門符(左廂右廂給開門閉門符)蕃
國亦給之(雄雌各十二銘以國名雄者進内雌者付其國朝貢使各賫其月魚而至不合者刻奏)
傳信符(以給郵驛通制命)雙龍符(皇太子監國給雙龍符左右皆十)留守給麟
符(兩京北都留守給麟符左二十右十九)東方諸州給青龍符(南方諸州朱雀符西)
(方諸州白虎符北方諸州玄武符皆左四右三左者進内右者付外行軍所亦給之以上並唐志)
權衡(二)
白平權衡(月令仲春仲秋日夜分則命有司平權衡)欺以輕重(禮之於正國也猶衡之於)
(輕重也故衡誠懸不可欺以輕重誠審也)折平於物(作信於人)錙銖(斤兩)謹權量(四方)
(之政行焉)惟器有信(則人不争)和均平施(稱物平施)作灋於平(示人以信)
同其數器(謂權衡不得異輕重同利也)黍累(律歷志權輕重不失黍累)任權(權衡者衡)
(平也權重也可以任權而平輕重也以準之正繩之直左旋見規右旋見矩在於天也左助旋璣斟斗建指以)
(齊七政故曰五衡也)五權(五權之制以義立之以物均之餘於小差輕重為宜圜而環之今肉倍好錘形)
(如環周旋無端終而復始也)衡(權輿物均而生衡衡運生規規圜生矩矩方生繩繩直生準凖正則平衡)
(而均權矣是為五繩者上下端直經緯四通凖繩連體衡權合德百工繇焉以定法式信者誠誠者直故為繩)
(職在大行鴻臚掌之注均平遠近故在鴻臚也)用於出納(資以和均)為醫改(晉裴頠為醫方)
(人命所急而稱兩與古不同失神農岐伯之政為害特重宜因此改理權衡)孔置東西市(柳仲)
(郢拜京兆尹置權量於東西市使貿易用之禁私製者)衡者秤也權者錘也(陸贄楚琳)
(狀權宜之為義取類權衡衡者秤也權者錘也故權在於衡則物之多少可凖權施於事則義之輕重不差)
增之銖兩則俯反是則仰(夫觀文章者宜若懸衡然增之銖兩則俯反是則仰無可)
(私者柳宗元答吳秀才書)納以大秤(為工商者雜良以苦偽内而華外納以大秤斛以小出之欺奪)
(比閭戇民銖積粒聚以至于富杜牧之新造南亭記)揣其鈞石銖黍(將子為巨衡以揣其鈞石)
(銖黍劉禹錫答柳宗元書)秤物低仰不差毫釐(文粹姚崇執秤誡秤者衡衡天下之平也)
(秤物低仰不差毫釐使錙銖不惑輕重無疑智不能矯愚不能欺)夑理(李華中書政事堂記夑理化為)
(權衡)諸權衡以秬黍中者(黍之重為銖二十四銖為兩十六兩為斤出開元令)
量(三)
白嘉量起於一黍(圭合升斗之數起於黃鍾律之一千黍)惟器作信(則人)
(不争)謹量(謹權量)用於出納(資以和均)用當其無(守不失信)信以守器
(官不易方)豆區釡鍾家量(傳曰齊舊四量豆區釡鍾四升為豆各自其四以登於釡釡十)
(則鍾陳氏三量皆登一焉鍾乃大矣以家量貸而以公量收之故人歸之言陳氏以五升為豆各自五以登於)
(釡釡十為鍾自然鍾則大矣言陳氏家量大於公量也)黍累作灋於平(示人以信)中
規壹其度量(周禮)栗氏為量改煎金錫則不耗(銷鍊之精不復)
(減)不耗然後權之準之量之(為量也)其聲中黃鍾
其銘曰(時文思索允臻其極嘉量既成以觀四國永啓厥後兹器維則已上並嘉量銘)範金(禮)
庣馬(五量銅方尺而圓其外旁有庣馬注庣不滿處上為斛下為斗右耳合龠狀似馬以爵以䴢禄上三)
(下三參天兩地之象圓而函方左一右二陰陽之象其圜象規其重一鈞也)用小斛(魏志太祖賦歛)
(不足軍粮少主者請以小斛給軍粮太祖曰善後軍中有言太祖欺衆太祖曰借君之死以厭衆乃徇曰主者)
(用其小斛乃斬之於軍門)斗筲槩而不稅(栗氏改煎金錫而不耗不耗然後權之權之然)
(後準之準之然後量之量之以為鬴注鬴十則鍾其聲中黃鍾之宫注應律之首槩而不稅注令百姓得量而)
(不為租稅)五量(律歷志量者籥合升斗斛中黃鍾之籥以子榖秬黍中者千二百實其籥以井水凖其槩)
(欲直以水平之井水清則平十籥為之合云云而五量加矣)圭撮(最多者不失其圭撮)為槩(禮)
維北有斗(不可以挹酒漿)西柄之揭盈升(椒聊之實蕃衍盈升)斗粟(一斗)
(粟尚可舂漢書)始於黃鍾(而反覆焉反解中黃鍾覆亦中黃鍾之宫宫君也君制器之象夫量者始)
(於籥合登於升聚於斗角於斛職在太倉司農主之)穿地得(隋開皇二年五月長安人穿地得金版有)
(銘云始皇時量器)孔自視衡量(宗室臯以物遺人必自視衡量)尺丈之量(魏元同曰)
(尺丈之量非所及則不能度)張文收既定樂鑄銅斛二(出唐樂志)八角玉
升(宣宗有八角玉升西夷且陁國所進夏以水澆之則無暑冬以火逼之則無寒異事甚衆出逢原記)量
斗碩(未許波瀾量斗碩韓愈河南令池臺)一槩(誠不如兩忘但以一槩量讀皇甫湜詩)諸量
以巨黍為籥十籥為合十合為升十升為斗十斗為斛
(開元令)籥合斗斛何以用銅取寒暑暴露不改其容(李商隐太)
(倉箴)
度(四)
白始於一歷五度(律歷志度者分寸尺丈引本起黃鍾之長以子榖秬黍中者注子榖)
(北方黑黍取大小中者一黍以廣度之九十分為黃鍾長之一為一分十分為寸十寸為尺十尺為丈十丈為)
(引而五度審矣其法以銅高一寸長一丈而分寸尺丈存焉以為引高一分分者自三微而成著可分别寸忖)
(尺蒦職在内官廷尉掌之注法度所起故有屬廷尉蒦音約)周尺(王制古者以周尺八尺為步今以周)
(尺六尺四寸為步古者百畝今百四十六畝三十六步古者百里當今百二十一里注案周禮猶以十寸為尺)
(盖六國時多變法者或言周尺尺八寸則步更八八六十四以此計古者百畝今百五十六畝也)惟物
有度(俾人不争)信以守器(官不易方)同度(月令仲春仲秋日夜分則同度量)作程
(中度)毫釐(度長短者不失毫釐十毫為釐失之毫釐差若千里)分寸尋常(争尋常之地五尺曰)
(尋倍尋曰常)短長(取則)忖度(詩曰他人有心予忖度之)壹其度量(周禮)百度得
數而有常(百物之度也)枉尺直尋(去彼取此)尺有所短(寸有所長)古今
長短(晉荀勖校八音不和始知後漢至魏尺長於古尺四分有餘乃依周禮制尺更鑄銅律吕調聲韻以)
(尺量古器與本銘尺寸無差時人服其精密唯阮咸作其聲高後掘得古尺果長於勖尺四分)璧羡(以起)
(度周禮)進寸退尺(老子曰不敢進寸退尺)禹以身為度(禹以身為尺度也)孔
製尺(吕才王珪魏徵盛稱才製尺法凡十二枚長短不同與律諧契)裁度(李泌請以二月朔為中和)
(節因賜大臣戚里尺謂之製尺)紀度之數(張曲江謝賜尺狀尺者紀度之數宜麗天文批答尺之為)
(數陰陽象之宰臣匠物有以似之)逮下明忖度之心為上表裁成之德
(紅牙為尺白銀為寸美而有度煥以相鮮逮下明忖度之心為上表裁成之德白居易謝賜尺表)諸度
以北方秬黍中者一為一分十分為寸十寸為尺(開元令)
度長短者不識毫分(通典)尋尺所以適遠近不為運斤者
設也(劉禹錫别集)
劍(五識利用礪靈異鍳鑄附)
白龍泉(太阿)秋水(越絶書云太阿劍其色如秋水)純鈎鏌鎁(越王勾踐有寳劍五)
(純鈎湛盧鏌鎁毫曹巨闕)自衛(家語子路拔劍而舞曰古之君子以劍自衛乎)龜文龍藻
(並劍彩)倚天(宋玉賦長劍耿介倚天外)七星(劍文)白虹(劍名)青蛇(劍彩)冰刃
霜鍔(文選)一人敵(漢書項羽學劍不成乃曰劍一人敵不足學學萬人敵)屬鏤(吳王賜子)
(胥屬鏤劍以死)贈徐君(延陵季札帶劍贈徐君已死季子挂劍於徐君墓上樹而去)鹿盧(古劍)
(以玉刻鹿盧形)白刃(起相讐)衛君子(斷佞臣)進劍者左手(尊也禮)啓櫝
夫襓(禮凡言劍則啓櫝夫襓與劍焉注櫝面也夫襓劍衣音饒)斬馬(朱雲請尚方斬馬劍斷佞臣一)
(人頭張禹也)賜(後漢韓稜為尚書右僕射郅夀尚書令陳寵三人同時以才能稱肅宗嘗賜諸尚書劍特)
(以寳劍自為其名韓稜楚龍泉郅壽蜀漢文陳寵濟南推誠稜淵深有謀故得龍泉壽明逹有文章故得漢文)
(寵敦朴善不見外故得推誠)賣(龔遂為渤海太守令人賣劍買牛)又(世祖時獻名馬寳劍直千金詔)
(以馬駕鼓車劍賜騎士)劍舞(子路拔劍而舞見上又馮諼寄食孟嘗門下倚柱弹鋏而歌曰長鋏歸來)
(乎食無魚又鴻門項莊起為壽曰軍中無以為樂請以劍舞)價直(文選曰價兼三鄉聲貴二都蜀志云)
(勾踐有寳劍五召薛燭示之王曰客有直者市之鄉三駿馬千疋千戶之都二可乎燭曰不可當造此劍時赤)
(堇山破出錫若邪溪涸出銅雨師灑塵雷公擊橐天精下歐冶因天之精至其巧一曰純鈎二曰湛盧今赤堇)
(山合若邪溪深歐冶死雖城量金珠猶不可得)千金(西京記昭帝時茂陵人獻寳劍上銘曰直千金壽萬)
(歲)礧具劍(雋不疑帶以謁暴勝之)擊(東方朔十五學擊劍)帶劍入省(梁冀帶劍入省)
(張陵字處中劾之以一歲俸贖罪)三劍(莊子曰臣有三劍天子劍諸侯劍庶人劍)墜水(古人劍墜)
(水刻舟以求)迭躍(列子蘭子以技示宋君弄七劍迭而躍之五劍常在空立賜金帛)諸吏帶
劍(魏相以文吏為丞相好武皆令諸吏帶劍奏事不有帶借劍入)木劍(晉輿服志朝服帶劍晉世易之)
(以木)客慙恩(文選劍客慙恩)不折(莊子曰復讐者不折鏌鎁)劍履上殿(漢蕭相國)昆
吾(周穆王征西戎得昆吾劍)水心劍(秦昭王三月三日曲水宴有金人於水中捧水心劍以奉王)
百金之劍(楚捕子胥子胥至江上有老父乘舟知子胥急故渡之既渡胥觧其劍曰直百金以與父)
(父曰楚法得子胥賜粟五萬石爵執珪豈徒百金之劍耶)劍一良(越王遺子胥不受)步光劍
(勾踐使大夫種遺吳王步光之劍)鄧師(鄧國有善鑄劍者因名)宛馮(宛人於馮鑄劍因以為號)
淬以龍泉水(孟康曰龍泉宫西平界其水可用淬劍特堅利古龍泉之劍取於此)未嘗服
之(衛綰景帝賜之劍綰曰先帝賜臣劍凡六不敢奉詔使取之六劍常盛未嘗服)司馬氏在趙
者以傳劍論顯(劍術也史記)利用發硎之刃(出匣之鋒)陸斷犀
兕水截蛟龍(選)斬馬(見上注)切玉(列子周穆王得昆吾之劍切玉如泥)剸犀
斬蛇(前高祖斬白蛇)刜鍾(干將劍刜鍾無聲補履不如兩錢之錐)决雲(上决浮雲)其
鋒不可當(前書)腐肉之齒利劍青萍(劍也)雄稜(銛利)剸割(莫能)
佽飛斬蛟(呂氏春秋曰荆有佽飛者得寳劍於江渡中流兩蛟繞舟佽飛拔寳劍赴江斬兩蛟殺之)
(荆王聞之仕以執圭)靈異指鄭則三軍白首麾晉則千里血流
(楚王作劍三枚晉鄭求之不得興師圍楚三年不觧楚王登城引太阿之劍麾之三軍破敗血流千里鄭人頭)
(盡白)夜飛去吳(越絶書曰吳王闔閭無道湛盧劍乃去吳之楚秦伐楚求之楚不與之)神兵
(文選此盖稀世之神兵)化去(雷煥云靈異之物終當化去)衝斗(晉書曰斗牛之間有紫氣雷煥)
(曰寳劍之精上徹於天耳在豫章酆城令掘獄屋基入地四丈得石函中有兩劍一曰龍泉二曰太阿)化
龍(雷煥得劍送一與張華一自佩及華誅後失劍所在及煥卒其子華持劍行經延平津忽於腰間躍出墮)
(水使人入水化兩龍合盤光照水而去)斬蛇劍飛出(晉武庫災張華見漢高祖斬蛇劍衝屋而)
(飛出)鑒識風胡之鑒薛燭之識(並古之善相劍者)候時去國
(惡無道於吳王)入夜干星(幸見知於雷煥)衝斗紫氣(見上注)相劍患劍
之似吳干(吳之干將)鑄礪磨礪發硎試人(傳曰莒子虐而好劍)
(苟鑄劍必試諸人)作礪(若金用汝作礪)歐冶子善(鑄劍)邪溪之鋌(赤山之精並出)
(良鐵)萬辟千灌(淬鍊之名)奮椎神器化成陽文(雄劍文)陰縵
(雌劍文)鍜蠣(書曰鍜乃戈矛礪乃鋒刃)淬礪(之功)砥礪(法言干將鏌鎁古之良劍然而不加)
(砥礪則不能利)百鍊(剛)越砥歛其鍔(清水淬其鋒越砥歛其鍔言干將之璞也)鷉膏
瑩鋒洗削(貨殖傳質民以洗削鼎食)敝盡而無惡候月蝕鑄(韓延)
(壽字長公為東郡取官銅物候月蝕鑄作刀劍鉤鐔放效尚方以此弃市鐔音尋)鐔衛皆用玉
(師古曰鐔劍口衛劍鼻)華陰赤土(雷煥得酆城劍取南昌西山下土拭劍送一劍并土與張華華)
(以南昌土不如華陰赤土報雷煥書云云兼以華陰土一斤致煥煥將拭劍轉精明也)孔獲寳(劉仁)
(軌遇倭人白江口四戰皆克扶餘豐脱身走獲其寳劍)遺(李愬以寳劍遺牛元翼曰此劍吾先人嘗以揃)
(大盗吾又以平蔡姦今鎮人逆天公宜用此夷之也元翼拜辭曰敢有不承而愛其死力)青龍突陣
(酉陽雜俎開元中河西騎將宋青春每陣常運臂大呼執馘而旋未嘗中鋒鏑西戎惮之一軍始賴焉後吐蕃)
(入寇獲生口數千軍帥令澤問衣大蟲皮者爾何不能害青春答曰嘗見青龍突陣而來兵刃所及若叩銅鐵)
(我為神助將軍也青春乃知劍之有靈也)解所佩贈(李光顔長從河東軍為禆將節度使馬燧解所)
(佩劍贈之)拜三動(王潮衆推劉行全為將軍辭曰我不及潮請以為主潮苦譲不克乃除地剚劍祝曰)
(拜而劍三動者我以為主至審知劍躍於地衆以為神皆拜之審知譲潮自為副)喜擊劍(李白喜擊)
(劍)鹽城寳劍(高駢蕭勝納賄用之求鹽城監駢不肯用之曰仙人言鹽城有寳劍須真人取之唯)
(勝可往駢許諾)拔劍瞋目(辛讜龐勛反攻杜慆於泗州大將袁公异等曰賊衆我寡不可往讜拔劍)
(瞋目呼曰泗州䧟在旦夕公等被詔來乃逗留不進欲何為)鐸鞘浪劍鬱刃(南詔異牟尋獻)
(鐸鞘浪劍鬱刃鐸鞘者狀如殘刃有孔旁逹出麗水飾以金所擊無不洞夷人尤寳之以血祭之鬱刃鑄時以)
(毒藥并冶取迎躍如星者凡十年乃成淬以馬血以金犀飾鐔首傷人即死浪人所鑄故亦名浪劍王所佩者)
(傳七世矣)藏劍銘(文粹潘存實藏劍銘曰龍入泉星上天雄雄神器蓄在人間於戲動不仁静不德雖)
(百煉之銅於愛身也奚力)板橋王氏劍(五代馮暉魏州人出鎮靈武行至梅戍蕃夷稍稍來謁暉)
(顧首領一人指其佩劍曰此板橋王氏劍耶吾聞王氏劍天下利器也俯而取諸腰間若將翫之因擊殺首領)
(者及其從騎十餘人皆殺之)橫磨大劍(五代景延廣謂契丹使喬瑩曰晉有橫磨大劍十萬口翁)
(要戰則來佗日不禁孫子取笑天下)火精劍(唐杜陽編德宗將欲幸奉天自攜火精劍出内殿因歎曰)
(千萬年社稷豈為狗鼠所竊耶遂以劍斫檻上鐵狻應手而碎上曰若碎小宼如碎狻猊不足憂也及乘輿遇)
(夜侍從皆見上仗數尺先明即火精劍也)劍煙(玉塵集成都朱善存家世寳一劍每生神芝則天下晏清)
(如安史黃巢難作劍皆生黑煙屬天不差毫髮)飛躍(九國志蜀許寂少學劍居四明一夕有村民夫婦揭)
(壺酒訪寂而飲迭謠以歡寂寂飲訖聞室中戞戞有聲視之有數劍飛躍寂甚懼夫婦顧寂笑曰奉以薄伎佐)
(酒公何懼也及舉手叱劍皆入指端至夜分乃去明日有二僧至寂以其事語之僧曰此俠也知君好劍術欲)
(來相教耳願公無好學凡神仙清淨事異於此諸俠皆鬼為陰物故婦人與僧尼皆學之言訖命水洗足以淨)
(水拭之騰空而去)韓愈利劍詩(我心如冰劍如雪不能刺䜛夫使我心腐劍鋒折决雲中斷開)
(青天噫劍與我俱變化歸黃泉)鱗鋏星鐔(鄭雲逵少時得一劍鱗鋏星鐔有時而吼常在庄居晴日)
(藉膝玩之忽有一人從庭樹窣然而下紫衣朱糺髮露劍而立黑氣周身狀如重霧其人因言我上界人知公)
(有異劍願借一觀鄭謂曰此几鐵爾不堪君翫上界豈藉此乎其人求之不已鄭伺便良久疾起斫之不中驚)
(墜黑氣著地數日方散酉陽雜俎)劍花(秋&KR1567;光出匣劍花明無人李白)蛇化銅劍(武勝之嘗)
(於江灘見雷公逐一黃蛇或以石投之鏗然有聲雷公飛去乃得一蛇化銅劍有文云許旌陽斬蛟第三劍廣)
(異記)酒闌插劍肝膽露(杜甫魏將軍歌)湛然玉匣中秋水澄不流
(白居易古劍詩)雄劍(四五動彼軍為我奔杜甫)㸌如羿射九日落(矯如羣帝驂龍翔來)
(如雷霆收震怒罷如江海凝清光上)色青無刃(大歷中高郵人張存以踏藕為業嘗於陂中見旱藕)
(稍大如臂遂倂力掘之深二丈大至合抱以不可窮乃斷之中得一劍長二尺色青無刃酉陽雜俎)贈劍
刻玉字延平兩蛟龍(李白洞庭詩)雄劍挂壁時時龍鳴(獨漉篇雄)
(劍挂壁時時龍鳴不斷犀象羞澁苔生)隙月斜明刮露寒(練帶平鋪吹不起挼絲團金懸)
(麗&KR0034;神光欲截藍田玉提出西方白帝驚嗷嗷鬼母秋郊哭李賀)提携玉龍為君死(李賀)
(鴈門太守行)先輩匣中三尺水曾入吳潭斬龍子(李賀劍歌)零落
蛟龍匣(杜甫八歌詩)青熒芙蓉劍(青熒芙蓉劍犀兕豈獨剸)獨坐親雄劍
(杜甫詩)正枕當星劍(瞑詩)流落劍三千(同上)舞劍過人絶(故武衛將)
(軍挽歌)騎突劍吹毛(同上)徒聞斬蛟劍(覆舟)長劍吼血(南郊賦)閉
劍琉璃匣(李白)錦帶橫龍泉(同上)電騰(感遇詩寳劍雙蛟龍雪花照芙蓉精光射)
(天地電騰不可衝)龍鳳劍(五代孫德昭梁太祖頗德其附已以龍鳳劍闘雞綾遺之)霜刃(賈島)
(客詩)
匕首(六)
白徐氏匕首(典論)部匕首(諸葛亮作部匕首五百枚以給騎士)百辟(魏太子造百辟)
(匕首二其一理似堅冰名曰清剛其二曜似朝日名曰陽文)圖窮(荆軻獻燕地圖圖窮而匕首見)仲
文笑(神仙傳曰有書生張子就李仲文學隐術久無所得患之張懷匕首刺之仲文笑曰我寧可殺)晉
張載匕首銘曰(先民造制戒豫惟謹匕首之設應速周近既不忽備亦慙輕忿利以形彰功以)
(道隐)曹沫投(曹沫為魯莊公將與齊戰三敗莊公懼獻遂邑之地莊公與齊桓盟于柯曹沫執匕首劫)
(齊桓左右莫敢動問曰子將何欲沫曰齊強魯弱而大國侵魯亦已甚矣今魯城壊即壓齊境君其圖之桓公)
(乃許還魯之侵地既而曹沫投匕首北面就羣臣之位顔色不變桓公怒欲背其約管仲曰不可)專諸
進(吳公子光將令專諸殺吳王僚四月丙子光伏甲士於窟室乃請王僚酒酣公子光佯為足疾入窟使專)
(諸置匕首於魚腹中而進王既至前專諸擘魚因以匕首刺王僚立死左右亦殺專諸闔廬立乃封專諸子為)
(上卿)徐夫人匕首(燕丹欲使荆軻入秦乃求天下名利匕首得趙人徐夫人匕首與之百金使工)
(以藥石淬之以試人血濡縷無不立死者濡縷謂刺人血可濡絲縷徐夫人男子也姓徐名夫人)提入
彊秦(荆軻云提一匕首入不測彊秦)揕胷中柱(引匕首擿秦王不中中銅柱)短劍(鹽鐵)
(論曰匕首短劍也長一尺八寸頭類匕故曰匕首)孔北帝所佩(高駢數月勝獻銅匕首用之曰)
(此北帝所佩也得之者兵不敢犯駢寳祕之常持以坐起)玉匣閉霜雪(神中趙匕首買自徐夫人)
(玉匣閉霜雪經燕復歴秦持此歌投贈與君同患難李白贈友人)笑開燕匕首(拂拭竟無言同)
(上)匕首插吳鴻(結客少年場李白)竊發(帝曰荆軻匹夫耳匕首竊發羣臣皆荷戟待莫)
(敢拒豈非習慢使然處俊對曰此乃法急耳郝處俊)
刀(七)
白贈佩刀(晉書吕虔為刺史有佩刀相者曰以三公可服虔乃贈别駕王祥曰苟非其人乃或為害)
(卿有公輔之量故相與也)割雞(焉用牛刀)佩犢(龔遂為渤海令人賣劍買牛賣刀買犢曰何為帶牛)
(佩犢)鞞䩬(詩曰鞞䩬容刀皆刀韒飾鞞上飾䩬下飾)操割(子皮欲使尹何為邑宰子産曰猶未能操)
(刀而使之割)白刃(冰刃)霜鍔(霜鋒)寳刀孟勞(穀梁曰孟勞魯之寳刀)鄭刀
(周禮云鄭之刀宋之斤魯之削遷其地不能為良地氣然也)大刃(同上刀劍之屬)獻刀(禮曰凡獻)
(刀則郤刃授穎注云郤却也)辟刃(凡有刺刃者以授人則辟刃謂避也辟音匹亦反)敝盡而
無惡(周禮)候月蝕鑄(見上注)問刀賈(武帝責楊僕曰君欲請蜀刀問賈幾何對曰率)
(數百武帝怒曰出兵而陽不知注僕行請官蜀刀詔問賈答言率數百)鉛刀為銛(賈誼曰鏌鎁鈍)
(兮鉛刀為銛)鉛刀(一割)墜水(郭翻刀墜水人為取之因與其人曰我取此天地神明所責翻終不)
(受又投於水人又為取翻不能逆十倍價與之)龍雀(赫連勃勃造百鍊銅刀為龍雀大環號曰大夏龍雀)
(也)庖丁(之刀十九年如新發硎)贈(蜀費禕别傳云禕使吳孫權以手中嘗所執寳刀贈之禕答曰)
(臣不才何以堪然此討不庭禁暴亂者願大王勉建功業同奬漢室臣雖闇弱不負來願)引鏡(神仙傳河)
(東孫博能引鏡為刀屈刀為鏡)鸞貴(禮曰鸞刀為貴)閽以刀殺吳子(見舟門注)首山
之金(或曰黃帝採首山之金始為刀見洞冥記)執其鸞刀(詩刀有鸞者)割玉如泥
(孔叢子西戎利刀秦王得割玉如泥)切玉如土(十洲記昆吾割玉刀周穆王時西胡所獻切玉如土)
鳴鴻刀(洞冥記漢武東方朔鳴鴻)百鍊青犢漏景(三刀吳大帝刀也見崔豹)
(古今注)火精恊數(古人鑄刀以五月丙午取純火精以協其數)受法於金精之
靈(阮師作刀受法於金精之靈七月庚辛見金神於冶監之門向而再拜金神授以水火之齊五精之鍊用)
(陰陽之候取剛柔之和三年作千七百七十口其刀形背狹刃方口洪首截輕微不絶絲髮之系斫堅剛無交)
(動之見楊泉物理志)百鍊利器(魏武内戒令曰百鍊利器以辟不祥攝服姦宄者也)赤刀(博物)
(志曰赤刀周之寳器)剃毛(淮南子屠牛朝解九牛而刀可以剃毛)斬虎刀銘(何晏)給介
士(傅咸曰尚書舊奏給介士二百人大銅刀各一口)用刀舞(吳書凌統怨甘寧殺其父寧常備統)
(不得與相見於吕蒙舍會酒酣統乃用刀舞寧起曰寧能雙戟舞)白虎之象(春秋繁露曰白刀在)
(古白虎之象)巧冶鍊剛金馬託形(李尤金馬書刀銘云)鼓刀揚聲(楚辭曰師)
(望在肆昌何識鼓刀揚聲后乃喜)陸剸犀兕水截鯨鯢(王粲刀銘曰)龍熊為
飾(魏曹植寳刀賦曰建安中魏王命有司造寳刀五枚以龍熊馬雀為飾)露陌刀銘(魏文帝)
孔佩大撗刀(王及善除右衛將軍帝曰羣臣非搜辟不得至朕所爾佩大撗刀在朕側亦知此官)
(貴乎)贈以佩刀(張文瓘李勣入朝文瓘與屬僚二人皆餞贈二人以佩刀玉帶而不及文瓘文瓘疑)
(以請勣曰子無嫌若某沉豫少决故贈以刀欲其果於斷)解佩刀賜(魏徵帝親解佩刀賜)金削
刀(徐齊𥅆太宗召試賜所佩金削刀)寳鈿刀(阿史那社尒太宗美其廉賜高昌寳鈿刀)精刀
(薛延陀其弟統特勒入朝帝以精刀賜之)麥芒刀(三賢典略牛僧孺進士時常用麥芒刀字有誤謬隨)
(手刪割點定)鏽澁空莓苔(寳刀隐玉匣鏽澁空莓苔李白酬張卿)橫行青海夜
帶刀(李白寒夜獨酌君不能學哥舒橫行青海夜帶刀西屠石堡取紫袍)朝歌鼓刀叟(李白)
(歌鼓刀叟虎變蟠溪中一舉釣六合遂荒營丘東)三杯弄寳刀(白馬篇酒後競風彩三杯弄寳)
(刀殺人如剪草劇孟同遊遨)拆封刀子(資暇錄云起於郭汾陽書吏也舊但用刀之小者所收文)
(帖既繁刀刃銷拆不殘寸餘吏乃鉆以應急教愈於全時漸出新意因削木加拆刃之上汾陽喜其用心曰真)
(郭子儀之部吏後用傳之益妙其製)刀開明月環(李白)
釡(八)
白維錡及釡(詩)錡釡之器鬴鍑(音富釡大者鍑古釡字)二鬴之
歲(周禮人食二鬴之歲言儉也)五熟鬴(魏文帝在東宫賜鍾繇五熟鬴而銘曰於赫有魏作漢藩)
(輔厥相鍾繇實幹心膂)魚游(後漢揚州賊率張嬰詣太守張綱降曰苟全性命如魚游於釡中)生
魚(范丹字史雲為萊蕪令清貧人謌曰釡中生魚范萊蕪)奪(史蔡澤於趙見逐入韓之魏遇奪釡鬵於)
(途)釡鬵(詩曰誰能烹魚溉之釡鬵鬵釡屬)懸釡而炊(韓子曰智伯圍晉陽城㐮子决晉水)
(灌之城中懸釡而炊)神釡(茅君内傳曰欲合九美先作神釡蒸之)櫟釡轑釡孔鐺
釡(韋堅鑿潭以通漕成帝為升樓臨觀堅豫取小斛舟每舟署某郡以所産物陳其上若豫章力士甆飲器)
(茗鐺釡)椎釡盈道(段秀實郭晞屯邠州士放縱不法擊傷市人椎釡鬲甕盎盈道)紫駝之
峯出翠釡(杜甫麗人行)土銼冷疎煙(聞斛斯未歸詩)井中破釡(五代蕭希)
(甫誣奏韋說與隣人争井井有寳貨有司推劾井中破釡而已)銀釡(南唐近事元宗嘗欲真珠數升耿先)
(生曰易致爾即命小麥數升以銀釡炒之食頃勻圓成珠)爨釡不沸(酉陽雜俎物釡不沸者有如)
(豚居之去之無也)
鼎(九)
白貢金九牧鑄鼎象物(左傳)問輕重(楚子問王孫滿鼎之大小輕重示欲簒周)
(取天下)銘(禮衛孔悝之鼎銘云云又正考父鼎銘云一命而傴再命而僂三命而俯循墻而走莫之敢侮)
周鼎漢鼎(漢武於汾陰祀得寳鼎羣臣皆賀曰陛下得周鼎吾丘壽王曰非周鼎也詰之曰上天佐)
(漢為出神鼎此乃漢鼎非周鼎上說)汾陰之鼎(見上注)遷於洛邑(武王克商遷九鼎於)
(洛邑)定於郟鄏(成王定鼎於郟鄏卜世三十卜年七百天所命也)出廬江(漢永平六年廬)
(江出寳鼎太守王雄獻之納于太廟詔曰易鼎足象三公豈非公卿奉職得其理乎)賂魯侯(傳曰宋人)
(以郜大鼎賂公公納于太廟臧哀伯曰非禮也)賂荀偃(魯侯賂荀偃以乘馬加璧束錦先吳壽夢之鼎)
(謂以馬璧為鼎之先也)黃耳金鉉(利貞之象)玉鉉革去故而鼎取
新潛江淮(楚辭曰潛周鼎於江淮)自熟自滿(瑞圖曰寳鼎金銅之精知吉凶存亡)
(不㸑自沸不炊自熟不汲自滿不舉自藏不遷自行)黃雲(漢得寳鼎於汾陰上有黃雲覆之)金景
龍文(東京賦曰岳修貢兮川效珍吐金景兮敲浮雲寳鼎見兮色氤氲煥其炳兮被龍文)沒於
泗水(史記周末九鼎沒於泗水彭城下秦始皇兼天下過彭城齋戒禱祠使千人沒水求之不得)謀
於華亭(後語秦師臨周以求九鼎顯王患之以告顔率率曰請救於齊遂說齊王曰秦無道欲興師求)
(周之鼎君臣計不若歸齊即願王圖之齊王悦發師救周秦師罷齊求鼎顔率曰周即獻鼎不識何塗之所從)
(王曰塗於梁率曰梁欲求鼎謀暉臺之下小海之上梁必不出也王曰從楚率曰謀於華亭之上楚必不出矣)
(齊王乃止)折足(易曰鼎折足覆公餗)出穀城(晉陽秋曰咸康四年穀城縣門外有光取得九鼎一)
(枚)鑄於荆山(史記黃帝採首山之銅鑄鼎於荆山下鼎成乘龍而升天號曰鼎湖)懷挾(後語)
(鼎者不可懷挾提挈)雉升(書曰高宗祭成湯有飛雉升鼎耳而雊注云耳不聰之異也)聖作(神姦)
行藏(輕重)漢德方盛(漢武善吾丘之言)周室雖衰(楚子慙王孫之對)有道
則見(無道則隐)九鼎(寳鼎)五鼎(主父偃曰生不五鼎食死當五鼎烹)記曰崇鼎
貫鼎烏獲扛鼎(文選)郜鼎(見上)範鼎鼎有實鼎顛趾
(謂鼎足倒也)大鼎(漢武時見地如鉤狀掊視得鼎鼎大異於衆鼎掊音步鉤反)鼎絶大謂
之鼎(圜掩上謂之鼒)獲寳鼎(迎日推策謂來日而推策)舉龍文鼎(秦武王有力與孟賁)
(舉龍文鼎絶臏而死臏音頻刃反)入秦(秦昭王時周器九鼎入秦而滅周)祠后土而得
(汾陰巫錦為民祠魏睢后土營傍得寳鼎迎至甘泉將薦上帝至中山有黃雲盖焉有鹿過上自射之以祭也)
(巫錦巫之名)象三才(黃帝作寳鼎三象天地人)九牧之金(禹收九牧之金以鑄九鼎皆嘗)
(鬺鬺音殤皆當以烹牲牢以祭祀)斡棄周鼎兮寳康瓠(賈誼弔屈平云)文鼎(言其)
(刻鏤文也)覆鼎(文摯發怒齊湣王以愈王疾王命生烹文摯三日三夜不死顔色不變文摯曰胡不覆鼎)
(以絶陰陽之氣王使覆之文摯乃死)銘功分國銅鼎(漢平中葛陵城東祝里社下土)
(中得銅鼎銘曰楚元武王墓)孔神器(姚璹時九鼎成武后欲用黃金塗之璹奏鼎者神器也貴質朴)
(不得外飾臣觀其上先有五采雜昈豈待塗金為符曜耶后乃止)鑄九州鼎各位其方
(列庭中則天皇后武氏)環四海以為鼎(柳文積大亂至於隋氏環四海以為鼎跨九垠以為)
(壚)置九鼎(神功元年四月戊辰置九鼎于通元宫)六熟鼎(常山王承乾造六熟鼎招亡奴)
(盗取人牛馬親視烹燖)負鼎詣闕(和逢堯武后時負鼎詣闕下上書自言願助天子和飪百度有)
(司護曰昔桀不道伊尹負鼎于湯今天子聖明百司以和尚何所調逢堯不能答)常燃鼎(唐杜陽編)
(貞元八年吳明國貢常燃鼎量容三斗光潔類玉其色純紫每脩飲食不熾火而自熟香潔異常久食之令人)
(反老)不可柱車(鼎也不可以柱車韓文王君誌)龍文百斛鼎(筆力可獨扛韓愈)淑
氣含公鼎(杜甫詩)鼎食為門戶(同上)食家行鼎鼐(韓愈詩)立鼎
幾時烹(元稹答姨兄詩)雕螭刻篆相錯蟠地中歲久青苔寒(韋應)
(物古鼎歌)乃銷九金乃鑄九鼎(韓愈堯水滔天人禽鬼神之居相混已禹𨗳川決水以分)
(神人之居乃銷九金乃鑄九鼎儀萬有之族露怪異之狀其護人已其救人已)炊稻視爨鼎(柳宗)
(元詩)
甕(十)(瓶甑附)
白敝漏(易曰井谷射鮒甕敝漏)甕牖(禮蓬戸甕牖)抱甕(莊子子貢過漢陰見一丈人方)
(為圃畦鑿隧而入抱甕而出)眠(畢卓為吏部嗜酒鄰舍有酒卓因行往飲之醉眠甕間)抱甕釀
酒(羊雅冬抱甕令人釀酒欲其温)藏鸚鵡(張華養白鸚鵡華自外來並以家事告之華出後童僕怒)
(乃藏甕中)藏賊(東觀漢記曰王渙與洛陽令方略捕賊賊乃藏大甕中悉擒獲)瑶甕(左傳齊人伐北)
(燕燕人賂以瑶甕)銅甕(淮南萬畢術曰取沸湯著銅甕中堅塞之内於井中作雷鳴聞數十里)風
雷(幽怪志曹著為建康小吏忽有廬少府君所迎見府門前有大甕可受五百石使風雲出其中)瓶
瓶之罄矣(維罍之耻詩)挈瓶(之智)毁(衛孫蒯田于曹隧飲馬于重丘毁其瓶重丘人詬之)
(曰親逐而君爾父為厲是之不憂何田之為)祭竈(禮祭竈盛於盆尊於瓶)甑紀甗(齊侯)
(使賓媚人賂晉師以紀甗注有底曰甗無底曰甑)生塵之甑(范丹字史雲清貧人語曰甑中生塵)
(范史雲)破甑(孟敏字叔逹荷甑墜地不顧而去郭林宗問之敏曰甑已破視之何益林宗異之勸令學)
(果著其名)拾塵(家語顔回炊飯於敗屋下有塵墜飯中孔子遥見攫食之及回至孔子曰吾嚮夢先人將)
(祭之回曰不可向有炲煤落甑中置之不可棄之則不祥因攫而食之)陶人為甑(周禮陶人為甑)
(實二鬴厚半寸底上孔)玉甑(左傳晉伐齊使賂以玉甑)竹甑(郭文傳曰文以竹筒為甑)銅甑
(任文公王莽亂時竒物悉賣唯留銅甑)孔銀甕數百具(李絳裴均獻銀壺甕數百具絳請歸)
(之度支)火甕(周興天授中人告謀反詔來俊臣鞫狀初興未知被告方對俊臣食俊臣曰囚多不服奈)
(何興曰易耳内之火甕熾炭周之何事不承俊臣曰善命取甕且熾火徐謂興曰有詔按君請嘗之興駭汗叩)
(頭服罪)八斗金渡銀酒甕(酉陽雜俎安禄山所賜有八斗金渡銀酒甕)金甕(唐杜)
(陽編咸通九年同昌公主出降以金銀為井欄金鐺甕之屬)萬甕行酒(韓愈元和聖德詩)舁
酒(車載牲牢甕舁酒竝召賓客延鄒枚贈張十一詩)喧聒鳴甕盎(餘瀾怒不已喧聒鳴甕盎)
(岳陽樓)抱甕灌秋蔬(李白贈張公)甕中百斛金陵春(寄韋南陵冰)鬪
甕(福昌宫隋置聞元末重脩其中什物畢備駕幸供頓以百餘甕貯水駕將起所宿内人盡傾出水以宫甕)
(兩兩相次數人共推一甕初且搖之然後齊呼扣)杯乾甕即空(杜甫遣悶)投姓名於
瑠璃瓶中命相(盧文記廢帝悉書清望官投姓名於瑠璃瓶中命相中夜焚香祝天以筯挾之)
(首得文紀欣然相之五代)截手足投酒甕(高宗王皇后蕭良娣既被囚武后令人杖之各一百)
(截去手足投酒甕曰令此二嫗骨醉)叔舅欲飲我社甕爾來嘗(杜牧獨酌)玉瓶
沽美酒(李白)開喙倒腹斟酌更持(柳宗化瓶賦)桐甑(舟後有小竈安桐甑)
(而炊出唐語林樂天事)金瓶(叙聞錄憲宗釀換骨醪金瓶賜裴度)曾元(建中末獨孤彦客淮泗間)
(佛寺遇青短衣人自稱曾元後驗之乃瓶耳宣室志)水晶瓶(九國志蜀閩王宗銖有海客鬻龍腦蜀中)
(貯以水晶瓶殿直李葩示之海客邀善價比數倍葩造宗銖曰水晶瓶為爾取之翌日至其所令持錦衾過若)
(貨者宗銖索衾與海客共觀歎其纖織久之因目從者挈瓶去)
器物(十一)
白制器者尚其象(易)備物致用(易)器非求舊惟新(書)班
宗(宗廟彛器)作分器器貢(周禮有器貢謂宗廟器)稽器展事用器
不中度去器之無用者(權置者令去之月令)祭器燕器(禮祭器未成不)
(造燕器)春䟽以逹(夏高以粗秋廉以深冬閎以奄)養器為後利用備器
什器儲跱(哀帝詔吏舍無得署什器儲跱注軍法二伍為什則供其器故通謂生具為什器)
又器用濫惡(濫不堅牢)滌器(司馬相如與傭保雜作滌器於蜀市)官司彝器(官司)
(常用器物)器不過用(國語)萬乘器(蟠木離竒為萬乘器者左右先為之容鄒陽上書)頭
為飲器(匈奴降者言匈奴破月氏王以其頭為飲器)生無長物(王恭)器不雕鏤
(闔廬)孔四百車(蔣王惲造器物服玩多至四百車所經州縣騷然護送)欹器(宗室臯嘗自創)
(意為欹器以髤木上出五觚下銳圓為盂形所容二豆少則水弱多則彊中則水氣力均雖動搖乃不覆云)
寳爐(安樂公主為寳爐鏤怪獸神禽間以璖貝珊瑚不可涯計)造作竒器(柳澤監嶺南選中郎)
(將周慶立造竒器以進澤上書曰慶立雕製詭物造作竒器用浮巧為珍玩以譎怪為異寳乃治國之巨蠧明)
(王所宜嚴罰者也)無金玉之飾(盧懷慎器無金玉之飾)玳瑁盆(唐杜陽編敬宗寳歷)
(元年南昌國進玳瑁盆可容十斛外以金玉飾之盛夏上置殿内貯水令滿遣嬪御持金銀杓酌水相沃終不)
(竭焉)馬腦櫃(武宗會昌元年渤海貢馬腦櫃方三尺深茜色工巧無比)白雞盞(柳亨飲未嘗醉)
(有白雞盞取其迅速朝野僉載)什器不徙而供(元載近郊作觀榭帳帟什器不徙而供)請
增東宫什器(太宗皇后長孫氏太子承乾乳媪請增東宫什器后曰太子患無德與名器何請為)
金銀器(酉陽雜爼神厨俱振提國尚鬼神城北隔真珠江二十里有神春秋祠之時國王所須什物金)
(銀器神厨中自然而出祠畢亦滅太后使人驗之不妄)
盤(十二)
白珠盤(周禮王府掌王之金玉若合諸侯則供珠盤)銘(禮湯之盤銘曰苟日新日日新又日新)
取鐘為盤(季武子救莒遂入鄆取其鐘以為盤)奉銅盤(毛遂謂楚王左右曰取雞猪血來遂)
(奉銅盤而跪進)君者盤也(民者水也盤圓則水圓盤方則水方孫卿子)銘(後漢李尤盤銘曰或)
(以承觴或以授物既舉清觴又盛口實)承露盤賦(魏母丘儉承露盤賦曰采和風之精液承)
(清露於飛雲)玉盤(應劭漢官儀曰封禅壇南有玉盤盤中有龜)鼓盤而舞(風土記越俗飲)
(鼓盤以為樂取大素圜盤以廣尺五六者抱以著腹以右手五指更弹之以為節舞者應盤而舞)澡盤
(述征記曰長安逍遥宫門有澡盤面徑一丈二尺)銅盤之凍知萬里之寒(顧彦先云)
銅澡盤(異苑曰中朝有人畜銅澡盤朝夕恒如人扣乃問張公公曰此盤與洛鍾宫商相應朝為撞鐘)
(故聲相應可錯令輕自止如其言後不復聞其聲)銀盤(神異經曰西北有金樓上有銀盤廣五十丈)
夷盤大盤孔碼碯盤(裴行儉有碼碯盤廣二尺文彩粲然軍吏趨跌盤碎惶懼叩頭)
(流血行儉曰爾非故也何至是色不少吝)藤盤(韋嗣立帝臨幸獻藤盤)翡翠盤(後唐莊宗十一)
(從克用破王行瑜遣獻捷于京師昭宗異其狀貌賜以翡翠盤)銀盤(藩鎮李寳臣既貯異志引妖人作䜟)
(兆為丹書靈芝朱草齋别室築壇置銀盤金匜玉斝猥曰内産甘露神酒)五色藤盤(地理志循州貢)
(五色藤盤)水精盤(杜工部麗人行水精之盤行素鱗)玉盤(高昌太宗即位帝賜妻宇文華䥖一)
(具宇文亦上玉盤)銀平脫馬頭盤(南蠻異牟尋享使者出銀平脫馬頭盤二曰此天寳時先)
(君以鴻臚少卿宿衛皇帝所賜也)紅琉璃盤(唐酉陽雜爼安禄山恩寵莫比錫賚無數其所賜品)
(目有金大腦盤)盤中走丸(有讀武書予解者因而學之猶盤中走丸丸之走盤橫斜圓直計於臨時)
(杜牧孫子序)中盤進橙栗(韓愈詩)低頭拭小盤(杜甫歸來)
杯(十三)
白口澤(記母沒而杯圈不能飲口澤之氣存焉)杯圈(孟子告子云性猶杞柳義猶杯圈)奉
杯(管子曰叔牙奉杯起為桓公壽)三杯(漢朱博為御史大夫食不重味案上不過三杯)土杯(後漢)
(宋叔平為定陵令土杯食麥飯)銘(馮敬道杯銘曰樂則思舊燕則思懽又李尤作杯銘曰杯之用無施不可)
流霞一杯(論衡曰項曼都好道去家三年而反曰仙人將上天飲我流霞一杯數月不飢)常滿
(十洲記周穆王時西胡獻夜光珠常滿杯杯容三斗是白玉之精夜置杯於庭中以向天比旦而水斗滿溢而)
(香美斯實靈器耳)鰕頭杯(南越志曰南海以鰕頭為杯須長數尺以金銀鏤之)酒躍於外
(晉廣州刺史常以杯獻簡文用以盛藥未及飲無故酒躍於外時廬江太守曲安遠頗解術數即命筮之安遠)
(曰却三旬後庭當吉用)螺杯(陶侃上成帝螺杯一枚)巵奪巵(史陳軫楚有祠者賜其舍)
(人一巵酒舍人數人相謂請畫地為蛇蛇先成者飲酒有一人先成引酒且飲乃以右手為之足後成者奪其)
(巵曰蛇本無足今既伐魏得成又移師攻齊是畫蛇有足)漏巵(鹽鐵論川源不能實漏巵不能滿)頌
(崔駰巵頌曰酌酒旗之玉巵頌明帝)巵酒(何武賜何壽况巵酒)玉巵無當(當底也)行遲
(古詩但訴杯行遲)孔銀杯羽化(柳公權嘗貯杯盂一笥縢緘如故而器皆亡奴妄言叵測者公)
(權笑曰銀杯羽化矣不復詰)玻瓈水精杯(西域罽賓武德二年遣使者獻玻瓈水精杯)木
桮(韋嗣立帝臨幸獻木桮)萬歲杯(五代馮道臨河縣得一玉杯有文曰傳國寳萬歲杯明宗甚愛)
(之以示道道曰此前世有形之寳爾王者固有無形之寳也)癭桮(武攸緒王公所遺癭桮塵流積不御)
金銀桮(胡楚賓高宗命作文常以金銀桮&KR1893;酒飲之文成輙賜)玉桮(五代孫晟與馮延巳並為)
(李昪相晟輕延已為人常曰金椀玉桮而盛狗尿可乎)瓊桮玉斝(開元中張說與徐堅論近世文)
(章說曰王翰如瓊桮玉斝雖爛然可觀而多玷缺)碧瑶杯(唐張瀆宣室志韋弇游蜀郡南鄭氏亭上)
(遇玉清之女曰有三寳將以贈君能使君富敵王侯始出一杯其色碧而光瑩洞徹曰碧瑶杯也遂挈還長安)
(售于廣陵市胡人見而拜曰玉清三寳以錢數千萬易之)紫霞杯(光禄紫霞杯李白贈崔侍御)玻
瓈七寳杯(樂史太白後序太真持玻瓈七寳杯酌西凉州蒲萄酒)自暖(内庫有酒杯青玉色)
(其薄如紙以酌酒少頃即沸熱名自暖杯開元天寳遺事)持杯棬而承澍雨(元稹滎陽公詩)
(序受偏隘者不可以語大持杯棬而承澍雨自滿而止又安能測其霶霈之所至哉)
鏡(十四)
白鎔範(鑄也)屢照(袁彦伯未嘗見明鏡疲於屢照)鸞舞(罽賓王獲一鸞懸鏡以照之鸞覩影)
(乃悲鳴而舞)厭魑魅(抱朴子道士以明鏡九寸懸於背老魅不敢近若有鳥獸邪物照之其本形皆)
(見鏡中)菱花(魏武帝有菱花鏡)秦鏡(西京雜記曰秦始皇有方鏡照見心膽女子有邪心者即)
(膽張心動有然者始皇輙殺之)傾冠(抱朴子曰明鏡舉則傾冠見矣)盤龍(舞鳳)飛鵲(並舞於鏡)
照膽(鑒形)負局(先生)肝膽毫髮水鏡(樂廣字彦輔衛瓘見而竒之曰此人)
(瑩然若水鏡)仁壽(洛陽仁壽殿前有方鏡高五尺向之立寫人形)不將不迎(文子曰聖人若)
(水鏡不將不迎言若鏡之無心而物自應)見醜(文子曰人舉其疵必鑒見其醜即自善以鏡無心故也)
物無遁形(明無私照)百鍊玉臺範金(鏤)勝物無傷(莊子曰聖)
(人之用心也若鏡不將不迎應而不藏故勝物無傷)窺鏡(鄒忌朝服衣冠問妻妾曰我何如城北徐公美)
(皆曰美明日徐公來窺鏡自視始知不如徐公之色遠矣)山雞舞(異苑曰山雞愛其毛羽映水則舞魏)
(武帝時南方進之公子蒼舒以大鏡著其前雞鑒形而舞之遂乏死)賦(傅咸鏡賦曰清邈明水景若朝陽應)
(物無偏又梁劉緩賦曰欲開奩而更飾乃當忩而取鏡)鞶鑒(傳鄭伯享王玉以后之鞶鑒與之注以鏡)
(為帶飾)匪鑒(我心匪鑒不可以茹茹度也但知方圓不能度真偽)屈刀為鏡(引鏡為刀見刀)
(門)失鏡(風俗通曰魯相臧氏之婦忽失鏡經數日從空中擲下有人言曰還汝鏡勿責之遲遲)觀
面(韓子曰古之人目短於自見故以鏡觀面智短於自知故以道正已鏡無見疵之罪道無明過之惡目失)
(鏡則無以正鬚眉身失道則無以知迷惑)萬乘之主(人何以堪矣而無所鏡吕氏春秋)美惡
自備(申子曰豈不如鏡設精無為而美惡自備也)盲者不可貽以鏡(淮南子曰宫人)
(得戟則以刈葵盲者得鏡則以盖巵盲者不可貽以鏡亂王不可舉其疵)桀失玉鏡(尚書帝命期曰)
(桀失玉鏡用其噬獸注玉鏡喻清明之人噬獸謂暴)秦失金鏡(考靈曜曰秦失金鏡魚目入珠注金)
(鏡喻明始皇吕不韋子言亂真也)大鏡(晉柬宮故事皇太子納妃有着衣大鏡一尺八寸銀花小鏡一尺二)
(寸漆奩盛盖銀華金薄)金錯鐵鏡(魏武上雜器物䟽曰日御物三十種有尺二金錯鐵鏡一枚)
九寸明鏡(劉根别傳曰以九寸明鏡照面熟視之令自識已形常令不忘如此其神不散疾患不入)
徑二三尺(陸&KR1304;鄴中記曰石季龍三臺及内宫中鏡有徑二三尺者有五寸者)百鍊之鑑
(夏侯湛抵疑曰百鍊之鑒剔鬚眉之數而僻士不見泰山)四窺鏡(抱朴子曰用明鏡九寸自照有所思)
(存七日即見神仙知千里外事也明鏡或用一或用二謂之四窺鏡)又(抱朴子曰昔張盖二人並精思於蜀)
(雲臺山石室中忽有一人黃練衣葛巾到其前曰勞乎道士辛苦幽隐於是二人顧視鏡中乃鹿也)火齊
鏡(王子年拾遺記曰穆王時沮渠國貢火齊鏡人語則鏡響應)玉之榮(石之精表如日光裏如衆星兩)
(人相覩相知情此名為鏡東方朔傳)璣鏡出(孝經援神契曰神靈滋液百寳用璣鏡出宋均注曰大珠)
(有光可以為鏡)月鏡(王子年拾遺記曰周穆王時有石如鏡此石色白似月照面如雪謂之月鏡)明
鏡之始(䑃然及粉之以玄錫磨之以白旃則鬚眉髮可得而鑒淮南子)青銅鏡(蕭萬等三十國)
(春秋曰慕容垂攻鄴符丕遣其從弟就請救乃遣謝玄青銅鏡黃金婉轉繩等為信)表裏明(西京雜記)
(曰高祖入咸陽宫得方鏡廣四尺九寸表裏有明人來照之影則倒見以手捧心可見腸胃五臟歴然無疑)
至人之道(不如鏡有明有照有引有致符子)鏡而居(賈誼曰鏡而居無執無藏美惡必至)
(各得其常)梁劉緩照鏡賦曰(訝宿粉之猶調笑殘黃之不正)又(近來頰色不須紅即時好)
(眉猶約黛)隋孔範詠鏡詩曰(懷恩未得報空歎髮成絲)李巨鏡詩曰(鳳從臺上)
(出龍就匣中来)又(無波菱自動不夜月恒明)鏡臺(魏武雜物䟽曰鏡臺出魏武宫中宫有純銀參帶鏡)
(臺一純銀七子公主鏡臺四)瑇瑁鏡臺(晉東宫舊事皇太子納妃有瑇瑁細鏤鏡臺一)玉鏡
臺(劉義慶世說劉聰為玉鏡臺温嶠辟劉越石長史北征得之後娶姑女下焉)又(宋元嘉起居注景朗)
(為廣州刺史作鏡臺御史劉楨請以事免朗官)陳叔逹入關詠空鏡詩形過
鏡則照窮(陸士衡連珠)孔三鑑(魏徵薨帝後臨朝歎曰以銅為鑑可正衣冠以古為鑑可)
(知興替以人為鑑可明得失朕嘗寳此三鑑内防已過今魏徵逝一鑑亡矣)引鑑不樂(韓休同平)
(章事帝嘗引鑑默不樂左右曰自韓休入朝陛下無一日歡何自戚戚不逐去之帝曰吾雖瘠天下肥矣)刻
鑑文(龐勛賊首孟敬文欲絶勛自立陰刻鑑為文曰天口刻鑑文錫爾將軍夜瘞之野耕者得之以獻衆)
(駭異乃齋三日授之勛知其謀使人襲殺之)終身不引鏡(路隋父執虜中母告以貌類泌者終)
(身不引鏡)拭鏡&KR3227;白(韋表微授監察御史裏行不樂曰爵禄譬滋味也人皆欲之吾年五十拭鏡&KR3227;)
(白冒游少年間取一班一級不見其味也)千秋節公卿竝獻寳鑑(張九齡初千秋節公)
(卿竝獻寳鑑九齡上事鑒十章號千秋金鑑錄以伸諷諭)金背鑑(高季輔善銓叙人物帝賜金背鑑一)
(況其清)光能洞微(文粹姚元崇執鏡誡曰秦樓明鏡鑒有餘暉色自凝曉光能洞微飾以鞶組匣)
(以珠璣龍遶池卧烏臨月飛)照形(魏元忠上封事明鑑所以照形往事所以知今)水心鏡(唐說)
(鏡龍記天寳三載五月十五日揚州進水心鏡一面縱橫九寸青瑩耀日背有盤龍長三尺四寸五分勢如生)
(動玄宗異之七載秦中大旱詔中使孫知古引葉法善於内庫閱此鏡曰鏡龍負龍也上幸凝陰殿詔法善伺)
(鏡龍忽於梁棟及鏡龍口鼻有白氣須臾滿殿遂徧城内甘雨大澍)容成侯金炯(唐文粹司空圖)
(有容成侯金炯傳)三方鏡(雲仙散錄纂異記曰黃巢䧟京城南康王氏有鏡六鼻嘗生雲煙照之則)
(左右前三方事皆見王氏即京城照之巢寇兵甲如在目前上平都邑以映日紗嚢取入禁中)青衣小
兒(九國志蜀王宗壽嘗於許間得一鏡晦不可覽屢令工人營之了無所覩置巾奩中有日矣至是忽覽之)
(光彩煥發因見市舍中有一青衣小兒丱角獨坐宗壽令人訪之小兒欣然肯來因曰我為鉄鏡來耳公不見)
(還神物當還去宗壽出鏡與之長揖而去)明鏡崖石方三丈(濟南郡有方山山南有明鏡崖)
(石方三丈魑魅行伏了了然在鏡中南燕時鏡上遂使漆焉俗言山神惡其照物故漆之酉陽雜俎)鼻大
如拳(荀諷有鉄鏡徑五寸餘鼻大如拳數人同照各見其影不見别人影出酉陽雜俎)照人五
藏(儛溪石岸石窟有方鏡徑丈餘照人五藏秦皇世號為照骨寳在無勞縣山境出酉陽雜俎)照日
花環一丈(元和末海陵夏侯乙庭前生百合花大於常數倍異之因發其下得甕匣十三重各匣一)
(鏡第七者光不蝕照日花環一丈其餘規銅而己酉陽雜俎)南金既彫錯鞶帶共輝
飾(韋蘇州雜體沉沉匣中鏡為此塵垢蝕輝光何所如月在雲中黑南金既彫錯鞶帶共輝飾空存鑑物名)
(坐使姸蚩惑美人竭肝膽思照冰玉色自非磨瑩工日日空嘆息)附山而居同族中多
見搜採(容成侯傳)歴試臺閣號為明逹(上聞而器之召見嘉其鍳局且謂毫髮無)
(隐屢顧之歴試臺閣號為明逹)或被以組繡盖便其俯仰取容(雖穿鼻服役亦)
(無耻爾並同上)壽光先生(上晨興必先至則與冠冕者偕進號壽光先生)龍駒持月(異聞)
(集隋王度有寳鏡歲疫度令僕持鏡詣里有疾者照之即愈皆云龍駒持一月來光彩破體清凉而愈)紫
珍(同上龍駒夢一人朱冠紫衣曰我鏡神名紫珍也)寳鏡氣(同上王度寳鏡大業中有胡僧至其)
(家曰宅上常有碧光連日絳氣屬月此寳鏡氣也)金煙玉水(同上胡僧又曰以金煙薰之玉水洗)
(之金膏塗之朱粉拭之雖藏泥中不晦矣)日蝕鏡(隋唐嘉話蘇威有鏡日蝕則昏後半蝕則半如墨)
魚鏡(三水小牘云元稹登黃鶴樓望江濱有光若星就視得一鯉剖其腹得古鏡如錢大背有雙龍口中)
(常吐光焉)秦淮鏡(唐王歆松忩錄漁者投網秦淮覺異常極力舉得一鏡照之歴歴見五藏六腑驚懼)
(失墜後萬計終不獲)方丈鏡(王幼臨造竝照人馬朝野僉載)鏡影成相字(宋璟未第時因)
(於日中覽鏡影成相字璟因此自負於相業開元遺事)火鏡(唐文粹韋端符衛公故物記火鏡等凡十)
(三物)夷則之鏡(唐博異天寳中有陳仲躬井中有鏡自云敬元穎又曰某本師曠所鑄十二鏡之第)
(七者仲躬後交戰累勝為大官其鏡背有二十六字科蚪書曰維晉新公二年七月七日午時於首陽山前白)
(龍潭鑄成此鏡千年後出於背上環書一字管天文一宿依方列之則左有日右有月龜龍虎雀各依方安焉)
(於鼻下題曰夷則之鏡)鏡光照室(樵牧閑談孟蜀時軍校張敵得一古鏡模闊尺餘光照室寢處)
(不施燈燭將求磨滌之有貧士見而嘆禮曰久知寳在蜀中一見果然此鏡不久當亦歸敵益珍藏自得鏡無)
(疾病)照病鏡(葉灋善有一鉄鏡鑑物如水人每有疾病以鏡照之盡見臟腑中所滯之物後以藥療之)
(竟至痊天寳遺事)明明金鵲鏡了了玉臺前(拂拭的冰月光輝何清圓代美人愁)
(鏡李白)鈿鏡(李賀鈿鏡飛孤鵲)奩鏡幽鳳塵(神女廟)既孤不復視鑑
(韓臯貌類父既孤不復視鑑)飛精(龍城錄曰長安任仲宣家素畜寳鏡示之識者謂之三代物後有八)
(字僅可曉仍篆籍云水銀陰精百鍊成鏡詢所得云高山樵者石下得之後仲宣南騖洞庭風濤洶湧然因泊)
(洲夢一道士赤衣乘龍詔仲宣言此鏡乃水府至寳出世有期言當歸我矣因持鏡去仲宣睡覺亟視篋中已)
(失所在)
白孔六帖卷十三
