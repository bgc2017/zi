童蒙訓卷中宋吕本中撰
本中嘗問滎陽公曰兄弟之生相去或數日或月十日
其為尊卑也微矣而聖人直如是分别長幼何也公曰
不特聖人直重先後之序如天之四時分毫頃刻皆有
次序此是物理自然不可易也
滎陽公為人處事皆有久長之計求方便之道只如病
中風人口不能言手不能書而養疾者乃問所欲病者
既不能答適足增苦故公嘗教人每事作一牌子如飲
食衣裳寒熱之類及常所服藥常所作事(常所服藥如理中圓之類)
(常所作事如梳頭洗手之類及作某親等書)病者取牌子以示人則可減大
半之苦凡公為人處事每如是也
王尚書敏仲古每事必為人求方便之道如河朔舊日
北使經由州郡每北使將至民間假貸供張之具至煩
擾敏仲奉使即言之朝乞令河朔人使經由處皆支官
錢置什物儲之别庫專待人使自此河朔無復假貸之
擾矣王公臨事每如此也
滎陽公與諸父自少官守處未嘗干人舉薦以為後生
之戒仲父舜從守官會稽人或譏其不求知者仲父對
詞甚好云勤於職事其他不敢不慎乃所以求知也
本中往年每侍前輩先生長者論當世邪正善惡是是
非非無不精盡至於前輩行事得失文字工拙及漢唐
先儒解釋經義或有未至後生敢略議及之者必作色
痛裁折之曰先儒得失前輩是非豈後生所知楊十七
學士應之兄弟晁丈以道規矩最嚴故凡後生嘗親近
此諸老者皆有敦厚之風無浮薄之過
前輩士大夫專以風節為己任其於褒貶取予甚嚴故
其所立實有過人者近年以來風節不立士大夫節操
一日不如一日夏侯旄節夫京師人年長本中以倍本
中猶及與之交崇寧初召任諸州牧授學制既朌即日
尋醫去後任西京幕官罷任當改官以舉將一人安惇
也不肯用卒不改官浮沈京師至死不屈唐丈名恕字
處厚崇寧初任荆南知縣新法既行即致仕不出者幾
三十年范丈正平子夷忠宣公之子忠宣公當國子夷是
時官當入遠不肯用父恩例卒授遠地後為祥符尉當
紹聖初與中貴人爭打量地界與辨曲直不屈得罪去劉
丈跂斯立蹈(闕)皆丞相莘老子登高科以文學知名
仕州縣自處約甚人不知其為宰相子也汪革信民政
和間諸公熟聞其名除國子博士欲漸用之竟辭不受
謝逸無逸臨川人州郡欲以八行薦堅却之凡此諸公
皆卓然自立一時不愧古人爾來流俗不復以此為貴
矣
韓魏公留守北京有幕官每夜必出遊宴同官皆欲譖
之慮公不聽一日相約至日晚見公議急事乞召幕官
久之不至衆方欲白公所以公佯驚曰某忘記早來某
官嘗白某早出見一親識矣其寬大容人之過如此又
嘗久使一使臣求去參選公不遣如是數年使臣怨公
不遣則白公某參選方是作官久留公門止是奴僕耳
公笑屏人謂曰汝亦嘗記某年月日私竊官銀數十兩
置懷袖中否獨吾知之他人不知也吾所以不遣汝者
正恐汝當官不自慎必敗官爾使臣愧謝公之寬弘大
度服人如此
崇寧初本中始問楊中立先生於關止叔止叔稱楊先
生學有自得有力量嘗言常人所以畏死者以世人皆
畏死習以成風遂畏死耳如習俗皆不畏死則亦不畏
死也凡如此皆講學未明知之未至而然
東萊公嘗言凡衆人日夕所說之話如趙丈仲長諸公
都無此話也衆人所作之事如楊公應之李公君行諸
公都不做衆人做底事也
李公公擇每令子婦諸女侍側為說孟子大義
唐充之廣仁每稱前輩說後生不能忍詬不足以為人
聞人密論不能容受而輕泄之者不足以為人
陳公瑩中閩人也而專主北人以北人而後可以有為
南人輕險易變必不可以有為
待制叔祖都不說夢云既妄也何用說為
明道先生嘗語楊丈中立云某作縣處凡坐起等處並
貼視民如傷四字要常觀省又言某常愧此四字
明道先生言人心不同各如其面所不同者皆私心也
至於公則不然
陳公瑩中言人之為惡雖至於謀反大逆若有一念悔
心使臨刑之際說我悔也便須赦他便須用他
滎陽公嘗言後生初學且須理會氣象氣象好時百事
是當氣象者辭令容止輕重疾徐足以見之矣不唯君
子小人於此焉分亦貴賤壽夭之所由定也
滎陽公嘗言朝廷奬用言者固是美意然聽言之際亦
不可不審若事事聽從不加考覈則是信讒用譖非納
善言也如歐陽叔弼最為靜默自正獻當國常患不來
而劉器之乃攻叔弼以為奔競權門器之號當世賢者
猶差誤如此况他人乎以此知聽言之道不可不審也
崇寧初滎陽公謫居符離趙公仲長諱演公之長壻也
時時自汝隂來省公公之外弟楊公諱瓌寶亦以上書
謫監符離酒税楊公事公如親兄趙公事公如嚴父兩
人日夕在公側公疾病趙公執藥牀下屏氣問疾未嘗
不移時也公命之去然後去楊公慷慨獨立於當世未
嘗少屈趙公謹厚篤實動法古人兩人皆一時之英也
饒德操節黎介然確汪信民革時皆在符離每公疾病
少間則必來見公而退從楊公趙公及公之子孫游焉
亦一時之盛也趙公每與公子弟及外賓客語但稱滎
陽公曰公其尊之如此楊公與他人語稱滎陽公但曰
内兄或曰侍講未嘗敢字稱也蓋滎陽公中表惟楊氏
兄弟盡事親事長之道可為後生法
滎陽公為郡處令公帑多蓄鰒魚諸乾物及筍乾蕈乾
以待賓客以減雞鴨等生命也
徐仲車先生畜犬孳生至數十不肯與人人或問之云
不忍使其毋子相離
孫丈元忠學士朴正獻公所薦館職也嘗為本中言某
嘗對侍講譏笑程正叔一日侍講責某云正叔有多少
好事公都不說只揀他疑似處非笑他何也某因釋然
心服後不敢復深議正叔今世之士如孫丈之服義亦
少有也侍講謂滎陽公也
滎陽公嘗言少年為學唯撿書最有益才撿便記得
精便理會得子細
又嘗言讀書編類語言相似者事做一處便見優劣是
非
滎陽公嘗說攻其惡無攻人之惡蓋自攻其已惡日夜
且自點檢絲毫不盡不慊於心矣豈有工夫點檢他人
耶
或問滎陽公為小人所詈辱當何以處之公曰上焉者
知人與已本一何者為詈何者為辱自無忿怒心也下
焉者且自思曰我是何等人彼為何等人若是答他却
與此人等也如此自處忿心必自消也
滎陽公嘗說王介甫解經皆隨文生義更無含蓄學者
讀之更無可以消詳處更無可以致思量處
田誠伯常力闢釋氏輪迴之說曰君子職當為善
童蒙訓卷中
