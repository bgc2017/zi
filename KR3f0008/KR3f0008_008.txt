古今律歷考卷八明邢雲路撰
經八
論語考
子曰為政以德譬如北辰居其所而衆星共之
北極五星其前一明者為太子其二最明者曰帝座三曰庶
子四曰后宫其五差遠而不甚明者曰天樞即北極也然北
極一星亦非北辰其不動處無星謂之辰就辰傍取一近星
識以為極而北極一星尚就近環遶耳自漢至齊梁談天者
皆認北極星為紐星即不動處惟祖暅之以儀測知不動處
猶去紐星一度有餘自唐至宋又測紐星去不動處三度有
餘南宋在臨安測紐星去極四度半元志則但從三度之說
皆尚未定也夫定亦何難即以璣衡度數於紐星就近設管
以目力圓轉求之百刻一周圍圓取中自得不動之處出地
幾十幾度矣北辰出地之度隨在不一順天出地四十度半
岳臺出地三十五度以漸而南益少也北辰一定以測黃
赤道内外勾股去極去地之度乃得其真其四面則經
星隨天左轉日月五緯右轉有似於環遶而歸向之者
故以此譬為政以德無為而天下歸之也歷家述歷元
之始北辰正位於虚宿玄枵之中日月五星皆會於子
一左旋而七政之行遲速各異胥此一元分布而萬代
復元不爽矣
子張問十世可知也子曰殷因於夏禮所損益可知也
周因於殷禮所損益可知也其或繼周者雖百世可知
也
所損益謂文質三統三統者王者受命必改正朔易服
色明易姓受之於天示不相襲也正朔有三何本天有
三綂謂三微之月也明王者受命各統一正敬始重本
也朔者蘇也革也言萬物革更於是故統焉三綂者何
謂也天統之正始於子半日萌色赤地統受之於丑初
日肇化而黃至丑半日芽化而白人統受之於寅初日
孽成而黑至寅半日生成而青故十一月陽氣始養根
株黃泉之下微陽稍動周以仲冬建子為天正色尚赤
以夜半為朔為天統十二月地中含養物始萌芽殷以
季冬建丑為地正色尚白以雞鳴為朔為地統十三月
萬物始達出於地人得加功夏以孟春建寅為人正色
尚黑以平旦為朔為人綂不以二月後為正者萬物不
齊莫適所統故必以三微之月也三正之相承若循環
然孔子承周之弊行夏之時知繼十一月正者當用十
三月也暴秦繼周乃以十月為歲首於三統之義何居
漢武帝始改用夏正至今遵之時正令善此孔子行夏
之時意也然四序之始固正於寅而歷數之原則肇於
子所謂日月五星皆會於子以冬至子半為歷元者達
諸千萬世而不惑也
子貢欲去告朔之餼羊子曰賜也爾愛其羊我愛其禮
告朔之禮天子十二月明堂所居各有其所惟閏月乃
居門中故字從王在門中諸侯告朔於太廟閏月則居
廟門也周道既衰幽王既喪天子不能班朔春秋書以
譏之春秋文公六年經云閏月不告朔猶朝於廟其傳
曰非禮也不告朔棄時政也蓋諸侯先以生羊告於廟
謂之告朔後以禮祭宗廟謂之朝廟即以此日聽視此
朔之政謂之視朔朝廟小於告朔文公廢其大而行其
小又不視朔故曰非禮也棄時政也告朔之禮稀絶而
餼羊供為具文故子貢欲去之孔子曰我愛其禮謂禮
廢既久庶明王復興紹明而稽用之令上無逆天而下
不違人以臻於大順其極使隂陽和平百榖豐成太平
治而王瑞至則仲尼之心也漢書載魯歷不正以閏餘
一之歲為蔀首故春秋刺十一月乙亥朔日有食之於
是申在辰而司歷以為在建戌史書建亥哀公十二年
亦以建申流火之月為建亥而怪蟄蟲之不伏也自文
公閏月不告朔至此百有餘年莫能正歷故子貢欲去
其餼羊孔子愛其禮而著其法於春秋經曰冬十月朔
日有食之傳曰不書日官失之也天子有日官諸侯有
日御日官居卿以底日禮也日御不失日以授百官於
朝言告朔也夫曰以閏餘一為蔀首者謂當以閏盡歲
為蔀首未盡一歲便為蔀首失正也考襄公二十七年
左氏書經十二月乙夘朔日食傳十一月乙亥朔日食
辰在申司歷過也再失閏矣法推是年乙夘歲十一月
交日七刻入食限朔一十一日二十四刻乙亥日夘
時合朔日食以推至十二月無乙亥亦不入食限乃傳
是而經非也哀公十二年經書冬十二月螽季孫問諸
仲尼仲尼曰丘聞之伏而後蟄者畢今火猶西流司歷
過也蓋言歷官失閏以戌月為亥月故火星猶西流戌
九月尚温故得有螽漢書謂以建申月為建亥又稱十
四年置閏若長歷謂十二年當閏皆非也法推哀公十
一年閏二月己夘日合朔無中氣十三年閏十一月癸
亥日合朔無中氣是哀公十一年閏二月十三年閏十
一月春秋失之故十二月兩書蟲仲尼覺之以為司歷
過也其譏冬十月朔日食左傳以為官失之者桓公十
七年之日食也法推桓公十七年丙戌歲十月朔不入
交不應食十一月交二十六日八十五刻入食限十一
月朔六日五十九刻庚午日未時日食經書十月者乃
春秋時不應閏而先閏一月以致誤十一月為十月史
官見其不合遂不敢書日也故孔子以愛禮存羊之意
著其法於春秋以為萬世日官日御之戒於戲孔子正
兩閏之失嚴春秋之法非聰明聖智達天德者其孰能
知之
子曰吾自衛反魯然後樂正雅頌各得其所
坤鑿度云孔子筮得旅請益於商瞿氏曰子有聖智而
無位孔子泣而曰天也命也鳳鳥不來河無圖至嗚呼
天命之也嘆訖而後究易刪詩正雅頌雅頌者樂之章
詩得其所而後樂得其正也是哀公十一年冬孔子自
衛反魯時事夫樂也者聖人之所以感天地通神明安
萬民成性類者也春秋時陳公子完犇齊陳舜之後韶
樂存焉孔子適齊聞韶三月不知肉味曰不圖為樂之
至於斯美之甚也周道始缺王澤既竭王官失業雅頌
相錯桑間濮上鄭衛宋齊之聲並出内則致疾損夀外
則亂政傷民故秦穆遺戎而由余去齊人餽魯而孔子
行然樂本性情浹肌膚而臧骨髓雖經乎千載其遺風
餘烈尚猶不絶故孔子正之孔子刪詩三百五篇曰風
曰雅曰頌兹不及風者國風多不正之聲廟朝所不奏
即二南亦用之房中耳若不正之風特存以示鑒戒也
故正樂止言雅頌夫樂昉於黃虞而備於成周雅頌之
詩皆聲依永律和聲也厥後秦燔樂經聲律幾廢至漢
立為樂府而樂府猶詩之流也如鼔吹等為雅郊祀等
為頌房中之樂等則繋之别聲正聲之餘則有琴别聲
之餘則有舞至於怨别仙梵等曲則逸詩之類耳此樂
府繼三百篇之作而其中溺音騰沸者不少也然古之
詩曰歌行後之詩曰古近二體歌行主聲二體主文文
則工矣其如被之聲樂何况其又趨而下者乎嗟乎三
百篇邈矣即古樂府之聲律亦失其傳也悲夫
子曰行夏之時
顓帝以孟春正月為元其時正月朔旦立春五星會於
天歷營室也冰凍始泮蟄蟲始發雞始三號天曰作時
地曰作昌人曰作樂鳥獸萬物莫不應和故顓帝聖人
為歷宗也湯作殷歷不以正月朔旦立春為節更以十
一月朔旦為元首下至周魯皆從其節據正四時宜用
夏時為正以承堯舜從顓帝故也孔子嘗曰我欲觀夏
道是故之杞而不足徵也吾得夏時焉而說者以為謂
夏小正之屬蓋取其時之正與其令之善也子思告縣
子曰夏數得天堯舜之所同也殷周征伐革命以應乎
天因改正朔夫受禪於人者則襲其統受命於天者則
革之以神其事如天道之變也至秦則以建亥為歲首
於三統之義何居漢初因之至孝武改用夏時乃得其
正然夫子取夏時時正令善可以作事故用之至歷數
之推則必遡周正建子之天正為歷元也朱子謂夏時
以斗柄初昏建寅之月為歲首若謂凡正月斗柄皆指
寅而以斗柄所指為建矣不知建寅者乃寅月以寅日
為建而夘則除辰則滿二月以夘日為建而辰則除已
則滿云云非謂斗柄所指為建也斗柄初昏指寅為正
月惟古為然而後不然也如今萬歷年正月初昏斗柄
指丑再千餘年則指子久之指亥指戌日漸移而東天
漸移而西一正月也斗柄歷十二辰皆可指不必寅也
一寅也歷十二月斗柄皆可指此所謂歲差之數天道
推遷萬世可知者今之人不察歷數而猶拘故常率曰
正月斗柄回寅則胡不一仰觀天象乎
堯曰咨爾舜天之歷數在爾躬舜亦以命禹
遷固史書皆曰堯復重黎之後立羲和之官歷象日月
星辰其後以授舜云咨爾舜天之歷數在爾躬舜亦以
命禹由是觀之王者所重也然則治歷明時以續帝王
之統後世不可視為緩圖矣
孟子考
孟子曰七八月之間旱
孫奭云周以子月為正夏以寅月為正是知周之七八
月即夏之五六月朱子之註是也
孟子對齊宣王曰景公召太師曰為我作君臣相說之
樂蓋徵招角招是也
樂有五聲宫土音其數八十一其聲重而尊君之象也
宫亂則荒其君驕商金音三分徵益一以生其數七十
二以濁次宫猶臣次君臣之象也商亂則詖其官壊角
木音三分羽益一以生其數六十四以其清濁中人之
象也角亂則憂其人怨徵火音三分宫去一以生其數
五十四以其清事之象也徵亂則哀其事隳羽水音三
分商去一以生其數四十八以其最清物之象也羽亂
則危其財匱宫數八十一宫絃最大即用八十一絲餘
以次而降徵招角招樂章之名也蓋徵以為事角以為
民皆以韶名者亦舜作歌以康庶事鼓琴以阜民財之
意也韶樂在齊故以韶名
天時不如地利
天時謂時日支干五行孤虚王相之屬也如春屬木甲
乙木生丙丁火是木王而火相王取旺義相輔義王之
次也金至此則衰而孤無輔助之義即四廢也水為母
木為子子實則母虚水至此則虚矣餘倣此昔周武王
犯歲星以伐商魏太祖以甲子日破慕容皆天時也且
天時亦多矣若布策灼龜迎日計月望雲占風觀星候
氣以察吉凶以明利害不一而足也然於歷象有關焉
七政之躔度失次將有以玄枵為星紀以甲子為乙丑
者以占勝負不亦舛乎信歷之不可不及時正也
師曠之聰不以六律不能正五音
前漢律歷志云十二律黃帝之所作也黃帝使伶倫自
大夏之西崑崙之隂取竹之嶰谷生其竅厚均者斷兩
節間而吹之以為黃鐘之宫制十二筩以聽鳳之鳴其
雄鳴六䳄鳴亦六比黃鐘之宫而皆可以生之是謂律
本律十有二陽六為律陰六為呂律以統氣類物曰黃
鐘大蔟姑洗蕤賓夷則無射呂以旅陽宣氣曰大呂夾
鐘仲呂林鐘南呂應鐘以此律吕節五音之上下五音
宫商角徵羽也聲之長而濁者為宫以漸而清且短則
為商為角為徵為羽蓋以三分損益隔八相生十二律
旋相為宫尚書所云律和聲是也以律配歷則黃鐘為
子為冬至而大呂為丑為大寒以次推之耳詳見别簡
歲十一月徒杠成十二月輿梁成
周十一月夏九月建戌之月周十二月夏十月建亥之
月也夏令曰九月除道十月成梁營室之中土功其始
曰營室中若謂營室十月昏中宜興土功者不知十月
營室昏中古時則然而嗣後不然也如今萬歷己亥歲
法推天正冬至四十一日夜半日度箕四度是仲冬日
在箕四度昏室十一度旦軫七度以步孟冬小雪十月
中日在房昏虚中旦張中夫古十月室昏中而今則虚
昏中久之天日漸移凡二十八宿十月皆可昏中一室
星歷十二月皆可昏中此推步之術萬世可知者也
天之高也星辰之遠也苟求其故千歲之日至可坐而
致也
衆星二十八宿麗天不動者為經金木水火土有遲速
順逆者為緯皆星也辰以日月所會分周天之度為十
二次子玄枵丑星紀寅析木夘大火辰夀星巳鶉尾午
鶉火未鶉首申實沈酉大梁戌降婁亥娵訾是也上古
天正甲子朔夜半冬至日月如合璧五星如連珠皆會
於子為歷元乃甲子年甲子月甲子日甲子時正初刻
無餘分也若以今歷推之建寅為正月則甲子月乃年
前癸亥歲十一月安得甲子年有甲子月蓋古以年前
十一月為歲首自天正推之也大都一朞之數三百六
十五日四分日之一而其小餘差法有消長之不同焉
自昔歲差不明至授時始密其法以測景為寔而去積
年日法於不用蓋歲差隨測隨變日法摠數耳安能一
之若積年乃漢唐以來由今遡古逆推而上至幾億萬
年見其七曜皆會於子也遂定曰歷元殊不知目前歲
周之分秒且未必確而何以遡上古試演之將來不數
載而即差矣何論章蔀紀元此積年之弊從古一轍也
故惟測景觀象以正歷元以古之日至考今之日至俾
歲差分秒上下契合然後日至一定而月朔之增減五
緯之伏見皆禀於日者各得其所而天下之能事畢矣
故孟子論日至而以天之高星辰之遠盡焉至哉言乎
考日至之術詳見别簡
孔子曰天無二日
天無二日淮南子乃謂堯時十日並出使羿射之夫羿
人耳安得射日此妄誕之言也然天有數日則有之史
載晉愍帝建興二年三日相承出於西方而東行五年
正月庚子三日並照虹蜺彌天三四五六日俱出並爭
丁巳亦如其數梁元帝承聖元年十一月丙子有兩日
俱見唐太宗貞觀初突厥有五日並照僖宗乾符六年
十一月丙辰朔有兩日並出而鬭三日乃不見鬭者離
而復合也後周顯德七年正月癸夘日既出其下復有
一日相掩黑光摩盪久之眞宗景德元年十二月甲辰
日有二影如三日狀元順帝至正十六年三月有兩日
相盪若然則天有二日矣然非真日也觀其曰相承曰
相掩曰摩盪曰影狀曰離而復合則皆日光之映分而
為三五頃之旋復其常仍一日耳何也即歷數之推千
歲日躔俱有定度可知日之無兩也故曰天無二日
伊尹相湯以王於天下湯崩太丁未立外丙二年仲壬
四年太甲顛覆湯之典刑
史記曰湯在位十有三祀而崩太子太丁蚤卒次子外
丙立二年仲壬立四年崩太丁之子太甲立大紀曰成
湯生子太丁蚤卒太丁子曰太甲為世嫡孫以伊尹為
太保湯崩伊尹奉太甲即位葬成湯于亳北程子曰古
人謂歲為年湯崩時外丙方二歲仲壬方四歲惟太甲
差長故立之也或又曰外丙仲壬亦太丁子也四說不
同未知孰是今以意度之太丁之蚤卒與否外丙仲壬
之曾立與否外丙仲壬之為太丁弟或子與否外丙之
方二歲仲壬之方四歲與否皆不可考但夏商家天下
以來皆立嫡以殷世考之自三宗及祖乙祖甲皆立子
其立弟者沃丁耳必有所不得已也然遂生亂公儀仲
子舍孫而立子言偃問曰禮歟孔子曰否立孫夫孔子
殷人也宜知先王之故矣而不以立弟為是况大紀載
太甲為湯世嫡孫湯立伊尹為太保以保嫡孫湯甫崩
而伊尹即葬湯奉太甲即位若立外丙仲壬伊尹保嫡
孫之義謂何何大紀併無一言及外丙仲壬也李淳風
推帝王世數邵康節推皇極經世並無外丙仲壬名世
從古推歷代紀年諸家不一而足相傳至今司天氏亦
並無外丙仲壬名世俱云成湯乙未年即位在位十三
年丁未年崩太甲戊申年即位在位三十三年庚辰年
崩下接沃丁辛巳年即位此以歷考之並無外丙仲壬
二君紀年若於湯之下益以二君之六年則羡而不合
矣又考之尚書太甲篇云先王顧諟天之明命惟尹躬
克左右厥辟宅師肆嗣王丕承基緒王拜手稽首曰予
既往背師保之訓夫伊尹稱太甲為嗣王承先王成湯
之基緒並不言及二君而太甲稱背伊尹師保之訓則
成湯之立伊尹為太保以保嫡孫而湯崩太甲即嗣位
承緒也明矣大紀所載為是也然竹書紀年乃亦有外
丙二年仲壬四年年號抑又何也劉貺謂竹書序諸侯
皆舉謚號錄事皆按春秋經傳而為乃後人追修非當
時正史雖然終為疑竇
爾雅考
太歲在甲曰閼逢在乙曰旃蒙在丙曰柔兆在丁曰強
圉在戊曰著雍在己曰屠維在庚曰上章在辛曰重光
在壬曰玄黓在癸曰昭陽太歲在寅曰攝提格在夘曰
單閼在辰曰執徐在巳曰大荒落在午曰敦牂在未曰
協洽在申曰涒灘在酉曰作噩在戌曰閹茂在亥曰大
淵獻在子曰困敦在丑曰赤奮若月在甲曰畢在乙曰
橘在丙曰修在丁曰圉在戊曰厲在己曰則在庚曰窒
在辛曰塞在壬曰終在癸曰極正月為陬二月為如三
月為寎四月為余五月為臯六月為且七月為相八月
為壯九月為玄十月為陽十一月為辜十二月為涂夀
星角亢也天根氐也天駟房也大辰房心尾也大火謂
之大辰析木謂之津箕斗之間漢津也星紀斗牽牛也
玄枵虚也顓頊之虚虚也北陸虚也營室謂之定娵訾
之口營室東壁也降婁奎婁也大梁昴也西陸昴也濁
謂之畢咮謂之柳柳鶉火也北極謂之北辰河鼔謂之
牽牛明星謂之啟明彗星為欃槍奔星為彴約
性理附
周子曰太極動而生陽靜而生隂陽變隂合而生水火
木金上五氣順布四時行焉夫曰水火木金土者洪範
之序也曰五氣順四時行者歷數氣朔之序也
張子正蒙論恒星不動繋乎天運旋而不窮日月五星
逆天而行并包乎地金水附日而行皆是若云鎮星地
類亦不純繋乎地夫鎮雖土乃在天之星與繋地不繋
地何關
張子論月受日光交則光為之食是也至集釋所謂日
月交會一在角亢一在奎婁日月常食於此仲康時辰
弗集於房則又不在角亢之間則非矣日月行黃道内
南北四十八度東西三百六十五度有竒天首天尾如
絲之織何度不交何宿不食而乃謂常食於奎婁角亢
且以一房宿之食而疑不在角亢之間何其謬也
邵子皇極經世書一元十二會一會三十運一運十二
世一世三十年摠計一元十二萬九千六百年分十二
限前六限為長後六限為消日一大運而進六日月一
大運而退六日以為閏差故有三百六十六日又云一
歲之中六隂六陽三年三十六日故三歲一閏五年六
十日故五歲再閏蓋言一歲之中於常數退六日為隂
進六日為陽一年共十二日三年三十六日成一閏五
年六十日成二閏此邵子就成數約言天地消息之大
數未悉其分秒也夫一朞三百六十五日有竒而邵子
但曰三百六十六日氣盈朔虚各五日有竒共十日有
竒而邵子但曰退六日進六日共十二日一閏再閏各
有日下不及全數之分秒而邵子但曰三十六日六十
日此俱就成數約言之如孔子之論易所謂揲四以象
四時歸竒以象閏三百六十當期之日云然而併未詳
及歷數之分秒也歷數之分秒隨時各異須以測驗得
之古歷測驗未精所以歷代皆疎至祖冲之與郭守敬
以表測天乃得其數繼此隨時測驗以合天道乃為真
耳故易曰澤火革君子以治歷明時革之言改治歷革
之大者也後人不知此義遂有謂以三百六十年差三
六之數為消長者有謂以先天九十一年却一度中天
九十年却一度後天八十一年却一度為消長者俱附
為邵子之歲差不直於歴不協而且無當於堯夫之本
文
朱子易學啓蒙一卦變六十四卦六十四卦變四千九
十六卦方圖圓圖以乾兌離震巽坎艮坤錯綜相演其
數皆易知也而律歷之配合在焉其大衍揲筮之義則
詳見周易考
蔡季通律呂新書詳見律呂考
朱子論合朔之時日月之東西雖同在一度而月道之
南北或差遠於日則不蝕或南北雖亦相近而日在内
月在外則不蝕正如一人秉燭一人執扇相交而過一
人自内觀之其兩人相去差遠則雖扇在内燭在外而
扇不能掩燭或秉燭者在内而執扇者在外則雖近而
扇亦不能掩燭此論似是而非夫曰日月東西雖同度
而月道南北差遠於日如秉燭執扇差遠則不能掩而
不食是也其曰南北雖相近而日在内月在外則不蝕
如秉燭在内執扇在外雖近扇不掩燭則非矣蓋扇譬
則月也燭譬則日也燭日在内扇月在外無論遠近自
然不掩然而日無在内之理何則天在外日在天内月
又在日内一定之體也則豈有日在内而月反在外者
耶以此喻蝕不相蒙矣
程子曰洛下閎作歷言數百年後當差一日何承天立
差法以所差攤在所歷之年看歲差幾分後亦不定獨
邵堯夫差法冠絶古今於日月交感之際以隂陽虧盈
求之遂不差今以歷考之從古歲差多不過八九十年
差一日未有數百年方差一日者洛下閎造太初歷曰
造歷後八百歲當差一日必有聖人正之此妄言也何
承天以百年差一日亦失之過後之作歷者漸次減之
頗合天數然皆以圭晷寔測乃得其真也至於堯夫則
但以成數約言消長之法未曾立歲差之分秒夫既無
差法則冠絶之妙隱而未發耳
蔡季通言天運行度其行之差處亦是常定其言是也
朱子謂古歷法疎闊而差少今歷愈密而愈差譬之兩
手量卓界限闊則差少界限密則愈差又言康節歷十
二萬九千六百分今歷只是萬分他如何肯用十二萬
分殊不知古歷疎闊其差遠甚以後漸密漸近愈密方
親此歷代以來歷數之可考者也考康節未嘗以十二
萬九千六百分為歲差今歷亦未以萬分為歲差其曰
萬分者乃以一日分為萬分也一日萬分十二萬餘年
乃四千餘萬分分豈止十二萬分耶
潛室陳氏論歷數止是司天家所傳大槩之數其分秒
亦未詳
朱子曰月體常圓無闕但受日光為明晦日則月與日
相疊初三方漸漸離去人在下側看見其光闕至望則
月日相對人在中間正看則其光圓是也
朱子謂月中桂樹蛙兔之傳其惑久矣其中微黑之處
乃山河大地之影足破千古之疑其言似乎有理但出
佛家言未得其實縦屬有理闕之可也
朱子論望月與日正對月為暗虚所射故蝕雖是陽勝
隂畢竟不好若隂有退避之意則不相敵而不食矣考
從古日月交食有一定之行度無退避不食之說
朱子論北極在紫微者為樞常居其所若太微之在翼
天市之在尾攝提之在亢各與其宿同其運行是也
張横渠言日月五星亦隨天轉如二十八宿隨天而定
皆有光芒五星逆行而動無光芒似是而非也蓋二十
八宿皆麗于天左旋隨天轉大星乃有芒七政皆逆行
五星甚大烏得無芒
朱子謂北辰傍一小星謂之極近辰也動其說是
邵子曰歷不能無差今之學歷者但知歷法不知歷理
能布筭者落下閎也能推步者丼公石公也落下閎但
知歷法揚雄知歷法又知歷理朱子曰冬至起牽牛一
度右行周十二次盡斗二十六度復還牽牛之一度而
歷更矣牽牛火位星紀水位日月交會於此澤中有火
之象也此上元太初起歷之元在卦氣為三月太玄準
之此言皆非也丼石之術不傳亡論已落下閎以四分
布歷疎闊太甚非知歷法者若揚雄則不知歷法亦不
知歷理考揚雄太玄本於卦氣卦氣出於易緯圖與周
易乾坤鑿度焦贛傳之京房揚子雲倣之以作太玄太
玄之數皆歷數也太玄準易易始于太極玄始于渾儀
易以一生二二生四四生八八八六十四極之三百八
十四蓋對待言之也玄以一生三三生九九九八十一
極之七百二十九蓋犄角言之也首準卦贊準爻測準
象準其體玄衝準序卦玄錯準雜卦玄數準說卦玄文
準文言玄攡瑩準繫辭準其文陽萌黃宫信在其中卦
起中孚律起黃鍾度起牽牛周象復應七日來復以合
太初歷十一月朔旦冬至無餘分玄之首贊皆本五行
自中而周以至於養中為一水周為二火礥為三木閑
為四金少為五土戾又為六水上又為七火干又為八
木&KR1395;又為九金自羡而起又為一水以至于養凡八十
一首玄始于十八終於五十四并始終策半之為泰中
泰中之數三十有六以律七百二十九贊凡二萬六千
二百四十四策為太積七十二策為一日凡三百六十
四日有半踦滿焉以合歲之日而律歷行故自子至辰
自辰至申自申至子冠之以甲而章會統元與月蝕俱
沒玄之道也故玄察龍虎之文觀鳥龜之理巡乘六甲
與斗相逢以瑩方州部家一辟三公九卿二十七大夫
八十一元士其以為律吕三分損益隔八相生子午之
數九丑未八寅申七夘酉六辰戌五巳亥四律四十二
吕三十六凡七十八甲己之數九乙庚八丙辛七丁壬
六戊癸五聲生於日律生於辰聲律相協而八音生玄
月遄而日湛五生不相殄乃相繼不相逆乃相治日不
南不北則無冬夏月不往不來則望晦不成聖人察乎
朓側匿之變而律乎日月雄雌之序然後為鬼神神遊
乎六宗上連下連神明不窮故有宗祖者稱乎孝序君
臣者稱乎忠寳告大訓此太玄之旨也於戲果若而言
大哉玄也斯其至矣誰得而訾議之然而皆非也卦氣
出易緯即稽覽圖謂孔子所作至六國時始出然非孔
子所作後人偽為之者周易乾坤鑿度與先天乾坤鑿
度不同先天為上古先文周易鑿度亦假孔子之言後
人偽為之也焦京衍卦氣以卦直日配公侯卿大夫而
六日七分之說生焉易鑿度稱孔子曰太易者未見氣
也故曰渾淪易變而為一一變而為七七變而為九卦
當歲爻當月策當日日辰生音律中孚為陽貞於十一
月歷以三百六十五日四分日之一為一歲歸於大周
太玄曰馴乎玄渾行無窮正象天隂陽㘩參渾渾天也
參三三而為九也首名中陽氣潛萌於黃宫信無不在
乎中言土為宫位中央其色黃冬至生於子行屬水水
色玄立為天玄在黃中故卦氣起中孚信在其中自一
而三而九而八十一合公卿諸數皆鑿度所謂渾淪中
孚陽貞一變為九比象公卿之說也太玄冬至日起牛
應中孚七日來復周象復應太初甲子朔旦冬至無餘
分以三百六十五日四分日之一積數以元除盡即鑿
度中孚貞於十一月斗分四分日之一歸於大周律歷
相得之說也不知太極生兩儀隂陽對待其數乃成大
易言之巳悉何必專用九九之竒數以為玄謂冬至牛
一度應中孚六日七分為七日來復之數應周象復周
時冬至在牛宿然冬至日起牛一度惟周時為然下而
漢唐冬至日在斗至今冬至日在箕千萬世皆不同豈
周象復雄乃以牛為復卦為周象復為太玄起歷之秘
妙可乎冬至起牽牛既非一定之數則朱子所謂至起
牽牛周還牽牛而以牛火丑水為革之象無取矣玄歷
應太初以元除盡此正太初四分法也顓頊歷用四分
法乃漢儒偽為之落下閎以四分法作太初歷以天度
為日度疎闊太甚一跬步不可行太初天正朔旦無餘
分以法推太初元年丁丑歲十一月壬子氣朔皆有餘
分定朔分二十九日七十二刻得癸巳日酉時合朔冬
至分五十七日六十四刻得十一月二十九日辛酉申
時冬至因非至朔同日亦非無餘分揚子以此為太玄
第一義其原即差矣玄有一一一二一三二一二二二
三三一三二三三合為十八策有天玄地玄人玄天地
人之數各十八合為五十四併始於十八終於五十四
為七十二半之三十六為泰中以律法七百二十九贊
乘之而生二萬六千二百四十四策為太積七十二策
為一日凡三百六十四日半即自中至養之數也以揆
歷度不周顓頊太初二歷四分日之三故玄虚嬴分為
二贊以滿玄數三百六十五日四分日之一故玄之有
踦滿猶歲之有閏月滿二贊以合歲之日而律歷行蓋
以歷之全數凡三百六十五日四分日之一今每首九
贊二贊當一晝夜合八十一首之贊七百二十九僅足
當三百六十四日半外增一踦贊屬水以當半日又立
一嬴贊屬火以當四分日之一共足七十五刻強名曰
閏以成三百六十五日餘二十五刻為四分日之一之
數為歲盡于亥及子復生故曰歲數足則年安寧不足
為恙而年病以十九年七閏為天之償其病也曰自子
而辰而申而子冠之以甲章會統元與月蝕俱沒者太
初上元正月甲子朔旦冬至無餘分後千五百三十九
歲甲辰朔旦冬至無餘分又千五百三十九歲甲申朔
旦冬至無餘分又千五百三十九歲復得甲子朔旦冬
至無餘分十九歲為一章二十七章五百一十三歲為
一會會者日月交會一終也八十一章千五百三十九
歲冠之以甲從甲子至甲辰甲辰至甲申甲申復至甲
子凡四千六百一十七歲為一元元有三統統有三會
會有二十七章九會二百四十三章置一元之數以章
會三統凡九會統數除之沒盡一章閏分盡一會月食
盡一統朔分盡一元六甲盡玄之道乃原與太初相應
亦有顓頊之歷焉雄推至此以為玄不知此數皆漢歷
志所載太初四分歷累推之數也且二贊補數以為閏
餘夫四分原屬乖舛而雄強名二贊以合閏數臨川吳
氏以為勞且拙誠然矣龍虎鳥龜四時四神也日行乘
六甲歷四時周而復始以成歲事日右斗左日周而復
逢斗分小則為一年大則為一元皆四分數也以瑩三
方九州二十七部八十一家而一辟三公九卿二十七
大夫八十一元士寔象之皆一三九之數以治律吕亦
一三九之數黃鍾起於子天之一故參子之一於丑為
三參丑之三於寅為九參寅之九於夘爲二十七參夘
之二十七於辰爲八十一參辰之八十一於巳為二百
四十三參巳之二百四十三於午為七百二十九由午
以及未申酉戌亥則得十七萬七千一百四十七三分
損益隔八相生之數在焉皆漢律歷志之舊文也其論
隂陽數也曰子午九丑未八寅申七夘酉六辰戌五巳
亥四蓋以黃鍾起子為十一月乾始初九午為五月子
宫之衝也故數俱九以子丑寅夘辰巳月對午未申酉
戌亥月分九八七六五四之數皆以對衝言也陽屬律
九七五而倍之故四十二隂屬吕八六四而倍之故三
十六併律吕之數得七十八子之數九甲為子幹巳為
甲妃甲與巳合故隨子稱九丑數八乙丑之幹妃為庚
隨丑稱八丙辛丁壬戊癸之數亦如之五聲生於十日
甲乙角也丙丁徵也戊己宫也庚辛商也壬癸羽也十
二律生於十二辰子黃鍾至亥仲吕也而金石絲竹匏
土革木之八音生此聲律之數人皆知之者月遄疾而
日湛舒五行相生不相殄絶五行相克不相忤逆相繼
為父子相治為君臣日南北以運四時月往來以成晦
朔故聖人察朓側匿之變而律日雄月雌往來之序斯
為神子之孝父臣之忠君大訓在焉夫惟聖人能律斯
為神為忠孝揚雄能律豈不聖神忠孝然而晦月見而
朓朔月見而側匿皆四分步歷之誤朔非其朔晦非其
晦非聖人所律之神也四分失氣朔分秒之差無盈縮
遲疾之序臣子之支派紊亂不明而何以事君父聖神
忠孝無一可者而稱曰玄玄之言淵也妙也淵則不滯
妙則當可而四分亡是也昔人謂問揚雄竒字乃若竒
字則有之如北冬東春南夏西秋仍復於北之義以罔
直蒙酋冥之字當之考古堯舜周孔諸大聖何嘗作此
竒字雄甚者幽摉艱字結撰澁文令人駭目視為玄竒
而雄且解嘲謂非尚白然其實無他竒也况易道廣大
孔子末年學易始繼三聖以卒大業雄何人斯而敢於
抄寫太初更名太玄準易體準易文繫籍聖賢侮弄造
化豈非妄作愚故曰揚雄不知歷法亦不知歷理者也
昌黎不知而尊為聖人之徒平子不知而擬為五經之
書君山不知而嘆以絶倫君實不知而為之詮釋乃邵
康節以明理之儒亦惑其說亟稱落下閎改顓帝歷為
太初揚子雲準太初歷為太玄而曰太玄知天地之心
殊不知顓帝太初太玄皆四分之誤也邵子論閏亦曰
十九年七閏無餘分則即太初一章閏分盡以至一元
六甲盡皆無餘分之說然據四分筭則無餘分而四分
疎闊不可以為歷以密合法筭則推之萬億年猶有餘
分也十九年云乎哉善乎劉歆曰太玄用覆醬瓿何承
天曰揚雄采三統四分之疎闊為太玄不知而妄言程
子曰太玄本要明易却晦於易真屋下架屋床上疊床
亦贅矣楊龜山曰子雲作太玄只據他立名便不是既
定却三方九州二十七部八十一家不知如何相錯的
朱子曰聖人說天一地二天三地四天五地六天七地
八天九地十甚簡易太玄以三數乘之皆筭不著便零
星補凑的甚拙支離不成物事太玄準焦延夀卦氣焦
延夀也不成物事今時沈蛟門曰太玄以牽牛起冬至
上施往古則失之於玄枵下施今兹則失之於龍尾安
在為考之混元而玄巳生窮之天地之委而玄不可亡
耶又曰聖人所謂象時象閏當朞之日曰象曰當適相
應會之詞耳此乃觀易於既畫之妙而非謂易之所由
作也如經言三百六十止舉其槩豈一一密合哉其言
則皆是大都羲文周孔四聖之易與天為一而後之言
易者如包元凖火珠林以三十六數擬易關朗凖易數
以七百二十治歷蔡季通凖洪範以九九之數演皇極
司馬君實凖河圖以七十蓍作潛虚非不亦合象數然
以視四聖悉贅疣也則亦無庸為矣
程子曰日月一也豈有日高於月之理月不下日與日
正相對故食斯言非也日高於月月由下而過月體掩
日掩幾分則食幾分掩盡則食既非日月正相對而食
也
朱子曰長庚水星啓明金星金在日西日將出則東見
水在日東日將沒則西見斯言非也長庚啓明皆金星
也先日而東見為啓明後日而西見為長庚皆一星也
金水皆附日而行水亦有時而先日東見後日西見但
其去日之度水近而金遠耳
潛室陳氏曰上元太初四千六百十七歲巳盡都無絲
髮餘是十一月甲子夜半冬至漢元封七年適當其時
故定歷元此太初太玄四分之說也而豈知其有餘分
乎
古今律歷考卷八
