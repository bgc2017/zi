古今律歷考卷二明邢雲路撰
經二
尚書考
乃命羲和欽若昊天歷象日月星辰敬授人時
古帝堯克明峻德化致雍和其道曷繇堯以治歷明時
政之首務也乃命重黎之後羲氏和氏敬順昊天歷數
以紀之象器以察之使日月星辰各得其所以此天時
敬授於人焉昔少昊氏衰九黎亂德神人雜擾顓頊命
南正重司天以屬神北正黎司地以屬人其後三苗復
九黎之惡堯乃復育重黎之後羲承重和承黎掌天地
之事日中星鳥之類即天事平秩東作之類即地事而
四時分職在焉日謂日之甲乙躔有盈縮月謂月之大
小離有遲疾二十八宿衆星麗天不動者為經金木水
火土五星有遲速順逆者為緯辰以日月所會分周天
之度為十二次也日行遲月行疾每月朔月行及日而
與之會其必在周天二十八宿分之辰集會有時故謂
之辰正月會亥辰為娵訾二月戌為降婁三月酉為大
梁四月申為實沈五月未為鶉首六月午為鶉火七月
巳為鶉尾八月辰為夀星九月卯為大火十月寅為析
木十一月丑為星紀十二月子為玄枵是也然非一定
古正月會亥在初旬至今雨水後方會亥久之則以漸
後移矣歷象既明節候悉均乃成一歲之歷敬授於人
俾隨天時早晚以為人事耕穫之候焉其總為一歲之
歷其分有四時之異
分命羲仲宅嵎夷曰暘谷寅賓出日平秩東作日中星
鳥以殷仲春厥民析鳥獸孳尾
分者分其職也帝堯於羲和之内分命其羲氏而字仲
者令居嵎夷之地掌春天之政曰暘谷者日出於谷也
據日所出謂之暘谷指其地名即稱嵎夷盖官在國都
而測候之所則在嵎夷東表之地嵎夷即今山東登州
府寅敬平均秩序作起也於仲春方出之日如敬賓客
而𨗳引之識其景也聖人重農事春在東方故曰東作
蓋以節氣之早晚均序之以勸民興作也日中者春分
之日漏以候之晝夜皆五十刻也舉晝以見夜故曰日
中星鳥南方朱雀七宿井鬼柳星張翼軫是也未曰鶉
首午曰鶉火巳曰鶉尾春分之昏鳥星畢見於南方也
在天成象星作鳥形曲禮言軍陳象天之形前朱雀後
玄武左青龍右白虎雀即鳥也武謂龜甲捍禦故變文
玄武焉是天星有龍虎鳥龜之形東方成龍形西方成
虎形皆南首而北尾南方成鳥形北方成龜形皆西首
而東尾天道左旋日體右行故星見之方與四時相逆
尚書考靈曜云主春者張昏中可以種榖主夏者火昏
中可以種黍主秋者虚昏中可以種麥主冬者昴昏中
可以收歛故曰敬授人時然古歷若斯久之星漸右移
一鳥宿四時皆可昏中種榖如今萬歷年仲春昏中井
初則將出鶉首而入實沈四時皆非一定在隨時耳殷
中也仲春陽之中也析分也先時冬寒民聚於隩至是
則分析而作事矣乳化曰孳交接曰尾鳥獸皆以尾交
卽物之生育其氣之和可驗也
申命羲叔宅南交平秩南訛敬致日永星火以正仲夏
厥民因鳥獸希革
申重也帝堯又於羲氏之内重命其羲氏而字叔者令
居南交之地掌夏天之政蔡註云南交南方交趾之地
又陳氏曰南交下當有曰明都三字考交趾在雲南之
南堯時未必屬中國曰明都三字亦無考證闕之可也
訛化也謂夏月時物長盛所當變化之事也夏在南方
故曰南訛敬致周禮所謂冬夏致日盖以夏至之日中
伺日而識其景如所謂日至之景尺有五寸謂之地中
者也永長也日永晝六十刻也星火東方蒼龍七宿角
亢氐房心尾箕是也心宿三星中曰大火左傳言火中
火見詩稱七月流火皆指心星言火乃蒼龍之中星舉
中則七星見可知此夏至昏之中星也夏至陽之極午
為正陽之位以此正仲夏之氣也因析而又析也希革
鳥獸毛羽希少而革易也
分命和仲宅西曰昧谷寅餞納日平秩西成宵中星虚
以殷仲秋厥民夷鳥獸毛毨
堯又分命其和氏而字仲者令居西方掌秋天之政徐
廣云西天水郡之西縣也今屬陜西鞏昌府昧冥也日
入於谷而天下冥故曰昧谷餞送納入也蓋以秋分之
暮夕方入之日而識其景也西成秋月物成之時所當
成就之事也秋在西方故曰西成宵夜也秋分之日晝
夜亦皆五十刻舉夜以見日故曰宵中星虚北方玄武
七宿斗牛女虚危室壁是也虚在玄武之中亦曰殷者
秋分隂之中也夷平也暑退而人氣平也毨理也毛更
生整理也
申命和叔宅朔方曰幽都平在朔易日短星昴以正仲
冬厥民隩鳥獸氄毛
堯又申命其和氏而字叔者令居朔方掌冬天之政唐
孔氏曰朔盡也李巡曰萬物盡於北方蘇而復生故北
稱朔猶月之晦而有朔也幽暗都聚也北方幽暗故曰
幽都今順天府昌平州有幽都山在察也易改也北方
終其隂而始其陽既成今歲之終又慮來歲之始故謂
之朔易始而終終而始此天地生生不窮之道人於此
時除舊更新作來歲改易之事猶由朔日而改易也日
短晝四十刻也星昴西方白虎七宿奎婁胃昴畢觜參
是也昴在白虎之中亦曰正者冬至隂之極子為正隂
之位也隩室之内也氣寒而民入於内也氄毛鳥獸皆
生耎毳細毛以自温也夫四時之日與星曰出日納日
曰敬致曰日中日永宵中日短有地里之不同焉曰星
鳥星火星虚星昴有古今之不同焉曰出日者卽&KR0851;家
之測日出分也曰納日者卽&KR0851;家之測日入分也曰敬
致者卽夏至之測午景也不言冬者測冬至亦以晝影
也日有分至而晝夜之刻係焉然各有地理之不同如
堯都平陽北極出地三十五度有餘夏至晷長一尺五
寸春秋分日出卯日入酉夏至日出寅日入戌冬至日
出辰日入申其餘二十氣之日出入可類推焉春秋分
晝夜各五十刻夏至晝六十刻冬至晝四十刻其餘二
十氣之晝長短可類推焉此平陽也天地之中也嶽臺
稍南去平陽不遠乃正值天地之中北極出地三十五
度夏至以八尺表測晷景長一尺四寸八分日出寅正
三刻日入戌初初刻晝六十刻冬至日出辰初初刻日
入申正三刻晝四十刻與平陽同若南海在極南北極
出地一十五度夏至日景在表南長一尺一寸六分夏
至日出卯初二刻日入酉正二刻晝五十四刻冬至日
出卯正二刻日入酉初二刻晝四十六刻北海在極北
北極出地六十五度夏至晷景長六尺七寸八分夏至
日出丑正初刻日入亥初三刻晝八十二刻冬至日出
巳初三刻日入未正初刻晝一十八刻此極南極北也
其餘九州四海俱各不同即冬夏至皆可以推春秋分
至於元京即今之順天府也元世祖至元十七年太史
郭守敬造授時歷測北極出地四十度太強冬至去極
一百一十五度二十一分七十三秒夏至去極六十七
度四十一分一十三秒冬至晝夏至夜三千八百一十
五分九十二秒夏至晝冬至夜六千一百八十四分
八秒夏至日出分一千九百七分九十六秒冬至日
出分三千九十二分四秒用四丈表測夏至晷景
長一丈一尺七寸有竒在八尺表則二尺三寸四分日
出寅正二刻日入戌初二刻晝六十二刻冬至晷景長
七丈九尺八寸有竒在八尺表則一丈五尺九寸六分
日出辰初二刻日入申正二刻晝三十八刻元史云地
中以南夏至去日出入之所為遠其長有不及六十刻
者冬至去日出入之所為近其短有不止四十刻者地
中以北夏至去日出入之所為近其長有不止六十刻
者冬至去日出入之所為遠其短有不及四十刻者今
京師夏至晝六十二夜三十八冬至晝三十八夜六十
二盖地有南北極有高下所以日之出入早晚不同今
授時&KR0851;晝夜刻一以京師為正其各所實測北極高下
又各不同此郭守敬之言何其示人以明悉也乃今之
大統歷推夏至日出分二千六十八分三十秒推冬至
日出分二千九百三十一分七十秒夏至日出寅正四
刻日入戌初初刻晝五十九刻夜四十一刻冬至日出
辰初初刻日入申正四刻晝四十一刻夜五十九刻夫
今之京即元之京也授時夏至晝六十二而大統曰五
十九授時冬至晝三十八而大統曰四十一各差至三
刻矣想大統所測之景必非順天府之景也蓋偏北北
極高而夏晝長冬晝短偏南北極低而夏晝短冬晝長
大統之刻或係國初洪武時南京所測之日出分未可
知也昔郭太史作歷明示人以晝六十二刻夜三十八
刻係京師晷刻與各處不同今大統不明言所測之景
係何年係何人係何方海上所測係去極若干度亦不
明言自國初至今歷年監官所測之日出分與授時合
否而但抄寫立成自北京以頒之天下徒令人悶悶耳
其堯典之中星有古今之不同者何也堯仲春星昏中
而今則井昏中堯仲夏火昏中而今則角昏中堯仲秋
虚昏中而今則斗昏中堯仲冬昴昏中而今則室昏中
盖天度有餘歲度不足天度外運而微闊日度内轉而
稍狹天漸移而西歲漸移而東堯時日在女在子今在
箕在寅日自子而移寅是天漸西而日漸東此所以不
同也惟其所差至微前人未覺自堯時日躔女虛之交
以後漸移至漢時猶未覺漢武帝時洛下閎作太初&KR0851;
謂八百年後當差一度當有聖人定之至今猶神洛下
閎能前知眞聖人也殊不知帝堯時不過八十餘年差
一度至今三千餘年減至六十餘年差一度八百年差
一度之說何不情之甚耶迨漢末劉洪始覺冬至後天
至晉虞喜乃以天為天歲為歲立差法以追其變約以
五十年日退一度然失之過宋何承天倍增其數約以
百年退一度又失之不及隋劉焯取二家中數以七十
五年退一度唐僧一行推大衍&KR0851;以八十三年差一度
各亦相近至郭守敬推冬至在箕十度斯為密近然守
敬謂六十六年差一度亦非定法六十六年惟守敬之
時為然而守敬之後則又在六十六年下矣試即今歲
萬歷二十七年冬己亥歲上距至元十八年辛巳又上
距堯元年甲辰推之堯元年甲辰至至元辛巳積三千
六百三十八年以授時法推得女宿八度餘為堯元年
天正日躔赤道度蓋女八度近虚止二度今時以距星
論虚堯時女末未必非虚郭守敬所云堯時日在女虚
之交謂此也若以大統歷法推堯元年冬至赤道日躔
危一度其女八度則加於商之沃甲相去八百餘萬而
在天違十三度有奇矣帝堯冬至日在女虚之交則昏
中昴可推冬至昏中昴則春分昏中星夏至昏中火秋
分昏中虚皆可推也至元辛巳至今萬歷二十七年己
亥積三百一十九年授時推中積一十一萬六千一百
四十七日一刻九十六分得箕宿五度一十三分四
十六秒為天正赤道度箕宿四度七十二分八十二秒
為天正黃道度是冬至日躔在箕也復以法推四仲昏
之中星則冬至昏之中星在室宿一十三度春分昏之
中星在井宿一十一度夏至昏之中星在角宿六度秋
分昏之中星在斗宿四度若以大統推己亥歲前冬至
赤道度得箕宿五度二十三分黃道度得四度八十一
分則有不同矣授時推己亥歲前冬至餘四十二萬
七九得丙午日丑初三刻大統則四十二萬一七五丙
午日寅正初刻授時推春分一十三萬三九得己亥春
二月丁丑日巳初一刻大統則一十三萬四八丁丑日
午初二刻授時推夏至四十四萬七得戊申日申正三
刻大統則四十四萬七九六戊申日戊初初刻授時推
秋分一十六萬一得庚辰日子正一刻大統則一十
六萬一六庚辰日丑正二刻此四仲皆差也以推雨
水授時丙午亥正三大統丁未丑初初推小暑授時癸
亥亥正初大統甲子子正一則皆當子半之交差一日
矣摠之二十四氣皆差也嗟嗟授時原多密合何大統
竟棄之不用耶又法推洪武元年冬至日躔箕八度六
十八分仍是六十六年差一度乃元統上言七十年差
一度非也李德芳上言每百年上推長一日下推消一
日其言消長固是而言各一日則非也至嘉靖初光祿
少卿華湘上言堯冬至日在虚七度今冬至日在箕三
度計差五十度然以法推堯冬至日在女八度嘉靖初
退至箕六度至今萬歷年方退至箕五度自堯至嘉靖
止退四十五度而湘云已退五十度今仍在箕五度而
湘云嘉靖初已退至箕三度信如湘言自虚七度至箕
三度以為退五十度也然以鈐步天虚七度至箕三度
乃五十八度而亦非五十度豈不誤哉
帝曰咨汝羲暨和朞三百有六旬有六日以閏月定四
時成歲允釐百工庶績咸熙
咨嗟暨與也匝四時曰朞王肅云朞四時是也十日為
旬允信釐治工官庶衆績功咸皆熙廣也一朞凡三百
有六旬有六日然氣朔不齊則置閏焉以定四時之氣
節成一歲之歷象以此告時授事則能信治百官而衆
功皆廣此帝堯命羲和而歎其善也夫古時真歷遭戰
國及秦而亡漢存六歷雖詳於五紀之論皆秦漢之際
假託所為不得正要但以梗概言之六歷與周髀及考
靈曜乾鑿度諸緯皆然漢傳疏之蔡傳宗之固非堯歷
亦非宋歷也其云周天三百六十五度四分度之一日
行一度則一朞三百六十五日四分日之一經言三百
六十有六日者王肅云四分日之一入於六日之内舉
全數言故云三百六十六日也至解所以置閏之意亦
據大率言之何則羲和歷法不傳故也天體至圓繞地
左旋乃自子而丑而寅即自北而東轉而南為左旋日
月右旋乃日月行不及天若右旋然盖經星皆麗天卽
天體而日月不麗天各有行度今以蔡傳之所宗於漢
傳疏者一一剖析之傳云天體三百六十五度四分度
之一天行一日一周而過一度日行少遲一日亦一周
而在天為不及一度積三百六十五日九百四十分日
之二百三十五而與天會是一歲日行之數月行尤遲
一日不及天十三度十九分度之七積二十九日九百
四十分日之四百九十九而與日會十二會得全日三
百四十八餘分之積又五千九百八十八如日法九百
四十而一得六不盡三百四十八通計得日三百五十
四九百四十分日之三百四十八是一歲月行之數夫
曰四分度之一者一度以四分之每分二十五分共三
百六十五度二十五分也曰九百四十分日之二百三
十五者九百四十分乃周髀等術之日法置二百三十
五以日法九百四十而一得二千五百分卽四分日之
一為二十五刻一朞共三百六十五日二十五刻為歲
周若以日法乘歲周得三十四萬三千三百三十五筭
為朞摠亦曰朞實也曰十三度十九分度之七者置一
度七之以十九而一得三十六分八四二一不盡共十
三度三十六分八四二一不盡為月不及天之平行度
也曰二十九日九百四十分日之四百九十九與日會
十二會得全日三百四十八餘分五千九百八十八如
日法九百四十而一得六不盡三百四十八通計三百
五十四九百四十分日之三百四十八者置四百九十
九以九百四十而一得五千三百八五一不盡乃五
十三刻有奇共前二十九日五十三刻八五一不盡
為一會之月即今月策一歲十二月凡十二會以十二
會乘二十九日得全日三百四十八日餘分四百九十
九以十二會乘之得五千九百八十八以日法九百四
十而一得六日不盡三百四十八通計得三百五十四
日九百四十分日之三百四十八即置三百四十八以
九百四十而一得三千七百二不盡乃三十七刻有
竒每歲三百五十四日三十七刻二不盡也傳云歲
有十二月月有三十日三百六十者一歲之常數也故
日與天會而多五日九百四十分日之二百三十五為
氣盈月與日會而少五日九百四十分日之五百九十
二為朔虚合氣盈朔虚而閏生焉故一歲閏率則十日
九百四十分日之八百二十七三歲一閏則三十二日
九百四十分日之六百單一五歲再閏則五十四日九
百四十分日之三百七十五十有九歲七閏則氣朔分
齊是為一章夫曰多五日下九百四十分日之二百三
十五者卽四分日之一乃二十五刻為氣盈也曰少五
日下九百四十分日之五百九十二者置五百九十二
以九百四十而一得六千二百九十七分不盡卽六十
二刻九十七分不盡為朔虛也合而言之多五日少五
日共十日多二百三十五少五百九十二共為日之八
百二十七置八百二十七以九百四十而一得八千七
百九十七分八六不盡卽八十七刻九七八六不盡共
十日八十七刻九七八六不盡是為一歲之閏率即今
之通閏也曰三歲一閏三十二日九百四十分日之六
百單一者置六百單一以九百四十而一得六百三十
九分有奇加入三十二日内共三十二日六百三十九
分有奇若以一歲閏率三因之亦得也曰五歲再閏五
十四日九百四十分日之三百七十五者置三百七十
五以九百四十而一得三百九十八分有竒加入五十
四日内共五十四日三百九十八分有奇若以一歲閏
率五因之亦得也曰十有九歲七閏氣朔分齊為一章
者則二百六日七十一分有奇以十九年因一年之閏
率所得也至是所積之二百六日七十一分有奇以月
策二十九日五十三刻八五一除之皆盡則氣朔分
齊是為一章矣月策者置歲實三百六十五日二十五
刻以一章十九年乘之得六千九百三十九日七十五
刻以十九年之二百二十八箇月併閏之七箇月共二
百三十五數歸除之得一月之策二十九日五十三刻
八五一不盡卽前一會之月策也歲法者置月策二
十九日五十三刻八五一不盡以十二月乘之得三
百五十四日三七二一二卽於日下之三七二一
二以九百四十乘之共得三百五十四日三百四十八
分也月法者置月策以日法乘之得二萬七千七百五
十九分也歲餘法者置朞實以十二月而一得二萬八
千六百一十一分二十五秒用減月法餘八百五十二
分二十五秒以十二月乘之得一萬二百二十七分
為歲餘法也通閏者置歲餘法以日法而一亦得卽前
閏率也一歲餘一萬二百二十七分二歲餘二萬
四百五十四分三歲餘三萬六百八十一分四歲餘
四萬九百八分五歲餘五萬一千一百三十五分
六歲餘六萬一千三百六十二分七歲餘七萬一千五
百八十九分八歲餘八萬一千八百一十六分九歲餘
九萬二千四十三分十歲餘十萬二千二百七十
分十一歲餘十一萬二千四百九十七分十二歲餘十
二萬二千七百二十四分十三歲餘十三萬二千九百
五十一分十四歲餘十四萬三千一百七十八分十五
歲餘十五萬三千四百五分十六歲餘十六萬三千
六百三十二分十七歲餘十七萬三千八百五十九分
十八歲餘十八萬四千八十六分十九歲餘十九萬
四千三百一十三分三歲一閏以三因歲餘法一萬
二百二十七分得三萬六百八十一分以月法二萬
七千七百五十九分減之復餘二千九百二十二分五
歲再閏以五因歲餘法得五萬一千一百三十五分以
減兩因月法五萬五千五百一十八分少四千三百八
十三分八歲三閏以八因歲餘法得八萬一千八百一
十六分以減三因月法八萬三千二百七十七分少一
千四百六十一分十一歲四閏以十一乘歲餘法得十
一萬二千四百九十七分以四因月法十一萬一千
三十六分減之餘一千四百六十一分十四歲五閏以
十四乘歲餘法得十四萬三千一百七十八分以五因
月法十三萬八千七百九十五分減之餘四千三百八
十三分十七歲六閏以十七乘歲餘法得十七萬三千
八百五十九分以六因月法十六萬六千五百五十四
分減之餘七千三百五分十九歲七閏以十九乘歲
餘法得十九萬四千三百一十三分以七因月法十九
萬四千三百一十三分減之減盡是七閏之外無餘分
也十九年餘一百九十日一萬五千七百一十三分者
是歲餘一十日日之八百二十七分以十九年乘之得
一萬五千七百一十三分以加入十九年一百九十日
内以日法歸除前一萬五千二位得十六日加入一百
九十日内共得二百六日餘六百七十三分也若置滿
法十九萬四千三百一十三分以日法歸之得二百
六日七百一十五分九五七以七閏月歸之得月策亦
無餘矣然必以十九歲而無餘分者十九年七閏為一
章也積八十一章計一千五百三十九年内有五百六
十七閏則盈虚之餘盡而復始矣十九年為一章二十
七章為一會凡五百一十三年三會為一綂乃八十一
章凡一千五百三十九年三統為一元凡四千六百一
十七年此古歷之大較也然古歷但云四分度之一四
分日之一殊無天周歲周之差又無上下消長之法非
的數也歷代以來至授時而始密授時歷天周三百六
十五度二十五分七十五秒歲周三百六十五日二十
四刻二十五分而日與天會月一日不及天一十三度
三十六分八十七秒五十微積二十九日五十三刻五
分九十三秒而與日會十二會通計得日三百五十四
日三十六刻七十一分一十六秒是一歲月行之數日
與天會而多五日二十四刻二十五分為氣盈月與日
會而少五日六十三刻二十八分八十四秒為朔虚合
氣盈朔虚共得十日八十七刻五十三分八十四秒為
一歲閏率三歲一閏則三十二日六十二刻六十一分
五十二秒五歲再閏則五十四日三十七刻六十九分
二十秒十有九歲七閏則二百六日六十三刻二十二
分九十六秒至今&KR0851;家遵用之盖不用積年日法以實
測得之也今去授時三百餘年矣其朞實之數自應推
測改正而朔實交轉亦如之柰何猶然用勝國為元耶
况消長法竟置之不用以推往古一無所合豈理也哉
正月上日受終于文祖
上日朔日也正月朔故云上日言一歲日之上也受終
于文祖謂舜受堯終帝位之事于堯文德始祖之廟也
堯舜皆以建寅為正月觀日中星鳥以殷仲春為卯月
則正月建寅可知夏后氏因之至商乃建丑周乃建子
孔子曰行夏之時夏時固遵唐虞者也
在璿璣玉衡以齊七政
在察也璿美玉也璣機也運轉者為璣持平者為衡以
璿飾璣衡為横簫以望天象亦玉為之漢世以來謂之
渾天儀者是也七政日月五星也舜初攝位首察璣衡
以齊七政盖日月五星在天有常度其災祥與政事相
應舜仰察天文觀七政之遲速順逆各由其道與否以
審政事之得失何如即欽若之意也蔡邕天文志云言
天體者有三一曰周髀二曰宣夜三曰渾天宣夜絶無
師說周髀術數具在考驗天象多所違失惟渾天者近
得其情今史所用候臺銅儀即其法也宣夜者惟漢郗
萌記先師所傳云天本無質蒼蒼然也日月衆星自然
浮生空虚之中其行其止皆順氣焉晉虞喜因宣夜之
說於是有安天之論虞昺亦祖宣夜之說有穹天之論
吳姚信又有昕天之論虞喜曰宣明也夜幽也幽明之
數其術兼之故曰宣夜安天論謂天高無窮地深不測
天常安於上地居静於下方則俱方圓則俱圓葛洪譏
之曰苟辰宿不麗於天為無用便可言無何必復云有
之而不動乎穹天論曰天形如笠而冐地之表浮而不
没者氣充其中也日遶辰極没西還東不入地中也昕
天論曰天若裹地如卵地何所依若無四維天何以立
天經地行於水中日月星辰將不得其性是以有兩地
之說下地上地之根也冬至天低近南故晝短夏至天
起近北故晝長此皆不通之論也賀道養又謂宣夜為
夏殷之法亦無所據周髀者卽盖天之說也髀股也股
者表也周人志之故曰周髀其言天似覆盆中高而四
邊下天左行日月旁轉右行隨天左轉如蟻行磨上磨
左旋蟻右旋日近而見之為晝日遠而不見為夜又云
天形如倚盖極在天之中而今在人北故見以為倚盖
漢王仲任據盖夭之說以駁渾儀謂天轉地下今掘地
一丈輒有水天何得從中行乎是尤淺之乎論天者又
傳周髀本於庖犧黃帝為盖天者皆無憑也惟渾天為
得之春秋文曜鈎云唐堯卽位羲和立渾儀則渾儀之
設其來遠矣舜之璣衡卽渾儀也歷代相傳史官禁密
學者不覩故宣盖沸騰後乃遵用之王蕃渾天說曰天
形似鳥卵天包地外猶卵裹黃如彈丸故曰渾天言其
形體渾渾然也其術以為天半覆地上半在地下天居
地上一百入十二度半強地下亦然北極出地三十六
度南極入地亦三十六度而嵩高正當天之中極南五
十五度當嵩高之上又其南十二度為夏至之日道又
其南二十四度為春秋分之日道又其南二十四度為
冬至之日道南下去地三十一度而已是夏至日北去
極六十七度春秋分去極九十一度冬至去極一百一
十五度此其大率也其南北極持其兩端天與七政斜
而迴轉此必古有其法遭秦而滅漢唐以來其法漸密
故前漢則有洛下閎渾天儀東漢則有張衡在吳則有
王蕃在晉則有陸績在宋元嘉則有錢樂唐貞觀則有
李淳風在開元則有梁令瓉皆作渾天儀而其中之最
善者則張衡李淳風也張衡之儀以八尺圓體具天地
之象有内規外規南極北極黃道赤道而轉之以漏水
告之以靈臺又作靈憲以說其狀為可考也淳風之儀
表裏三重一曰六合儀二曰三辰儀三曰四遊儀而其
推驗之法本於黃道為可考也漢自張衡之外而洛下
閎之儀亦有取焉漢太初洛下閎等造圓儀考歷度揚
子雲論渾儀曰洛下閎營之鮮于妄人度之耿夀昌象
之是也唐自李淳風之外而梁令瓉之儀亦有取焉唐
志云梁令瓉以木為游儀僧一行是之乃共令瓉更鑄
為銅儀注水激輪立人擊鐘鼓令其自轉機械皆藏櫃
中是也宋太平興國中張思訓之渾儀則有地軸地輪
地足之異横輪側輪斜輪之别此又踵一行之遺象也
大中祥符間韓顯符之渾儀則有游規直規之分龍柱
水臬之號此又本淳風之遺法也宋自靖康之亂儀象
盡歸於金元初襲用金舊歲久漸疏世祖時郭守敬以
司天儀本宋皇祐中汴京所造於大都測天規環不恊
比量南北極差四度有竒於是别創簡儀仰儀及方案
闚几圭表景符諸儀各臻其妙謂以管窺天宿度餘分
未得其的乃用二線推測於餘分纖微皆有可考盖古
人所未及又遣使四方測景凢二十七所東極高麗西
至滇池南踰朱崖北至鐵勒以考驗之酌取中數盖五
年而歷成以察七政歷代以來其數不同郭守敬所定
其日月行度已詳於堯咨羲和簡下木曰歲星周率三
百九十八萬八千八百分&KR0851;率四千三百三十一萬二
千九百六十四分八十六秒五十微火曰熒惑周率七
百七十九萬九千二百九十分&KR0851;率六百八十六萬九
千五百八十分四十三秒土曰鎮星周率三百七十
八萬九百一十六分&KR0851;率一億七百四十七萬八
千八百四十五分六十六秒二十五微金曰太白周率
五百八十三萬九千二十六分&KR0851;率三百六十五萬
二千五百七十五分水曰辰星周率一百一十五萬八
千七百六十分&KR0851;率三百六十五萬二千五百七十五
分五星各以應加中積段日而合伏遲疾留退各得其
位此郭太史之術也其簡儀等儀與步七政術至今欽
天監遵用之夫宣夜之謬勿論已盖天不合以南方之
度漸狹知渾非盖也然天下地里南北不同卽守敬測
大都較汴京極差四度可知晷度冬夏亦不同卽古有
謂日景於地若千里差一寸者然各不同湏測乃定王
蕃謂嵩當天中然非天中乃中國地中從測影就晝夜
五十刻得之也又考書傳大全圖載水星春見奎婁夏
見東井等語又曰木星四仲年行三宿四孟四季行二
宿又云火星常以十月入太微夫五星何常之有古今
不同何宿不麗何必水春奎婁夏東井火豈十月常入
太微况井宿三十餘度觜宿不及一度木安得分仲行
三宿孟季二宿之異以此載之經典徒令人惑耳大都
五星之行皆視日度以為之準日度正斯五緯正歷代
以來測步五星各有不同皆從日度推之也自元至元
辛巳距今三百餘年歲差不明日度未改則五緯之步
安所適從必也察璣衡測圭晷先正日度之失而後以
距日距星課五緯之差庶乎其不失矣固待其人而後
行也
古今律歷考卷二
