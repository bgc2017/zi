古今律歷考卷七明邢雲路撰
經七
禮記考(周禮附)
月令
孟春之月日在營室昏參中旦尾中其日甲乙其帝大皥
其神句芒其音角律中大蔟其數八是月也東風解凍蟄
蟲始振魚上冰獺祭魚鴻雁來草木萌動是月也乃命太
史守典奉法司天日月星辰之行宿離不貸毋失經紀以
初為常
此秦始皇時吕不韋集諸儒著十二月紀名曰吕氏春秋
篇首皆有月令言每月政令所行也月用夏正夏正孟春
建寅之月日月會於營室之辰營室即室宿在亥宫娵訾
之次蓋天有十二辰一歲周天十二會也漢三統歷推立
春日在危十六度正月中日在室十四度昏時參星在南
方之中旦則尾星在南方之中月令昏明中星皆大略而
言不與歷同但一月之内有中者即得載之記昏明中星
者人君南面而聽天下視時候以授民事也其日為東方
之甲陽乙隂木其帝大皥宓戲氏以木德王句芒乃少皥
氏子曰重曾為木正之官此二人生時木王主春立德立
功死後春祀則祀大皥句芒角音屬木律謂候氣之管以
銅為之中猶應也大蔟者孟春之寅律大蔟林鍾之所生
三分益一長八寸律管入地氣至而灰飛古為應也五音
十二律詳見别簡天三生木地八成之但言八者舉成數
也通卦驗云立春條風至冰解條風即東風也漢時以驚
蟄為正月中雨水為二月節至前漢之末劉歆作三統始
改雨水為正月中驚蟄為二月節蓋蟄蟲正月始振振動
也二月乃驚耳夏小正魚陟負冰謂魚遊升於水上近冰
而負冰即上冰也此時魚肥美獺將食之先以祭也來自
南而北也是月天氣下降地氣上騰天地和同交泰故草
木萌生發動於其時農事將興之候也夫月令天所命也
王者繼天行事乃命太史守六典奉八法在人為六典
八法在天為七政日循星以進退月應日以死生二十
八宿衆星為經金木水火土五星為緯周天十二辰次
其行皆有一定之度所謂經紀也宿謂宿之於此離謂
離之於彼貸忒同或宿或離進退遲速無有愆忒是在
司天者推步之毋失經紀以初為常初猶故初所謂苟
求其故日至可坐致是也其日躔中星詳見後篇
仲春之月日在奎昏弧中旦建星中其日甲乙其帝大
皥其神句芒其音角律中夾鐘其數八是月也桃始華
倉庚鳴鷹化為鳩玄鳥至雷乃發聲始電是月也日夜
分
仲春建夘之月日在奎宿戌宫降婁之次弧在輿鬼南
建星在斗上餘月昏旦中星皆舉二十八宿此云弧與
建者以弧星近井建星近斗井斗度多星廣不可的指
故舉弧建以定昏旦之中夾鐘夘律夷則所生三分益
一長七寸二千一百八十七分寸之千七十五倉庚驪
黃也鳩布谷也驚蟄之日桃始華又五日倉庚鳴又五
日鷹化為鳩蓋五日為一候三候為一氣六候成月六
氣成時故一歲二十四氣有七十二候鷹好殺而擊以
秋鼠好貪而出以夜皆隂類也鳩鴽皆陽類也夘辰者
陽之中故仲春則鷹化為鳩季春則田鼠化為鴽蓋隂
為陽所化物理如此爵乳子而集以春雉求雌而雊以
朝皆陽類也蛤蜃皆隂類也戌亥者隂之極也故季秋
則爵入大水為蛤孟冬則雉入大水為蜃蓋陽為隂所
化物理如此草腐則幽之類也螢則明之類也季夏則
腐草為螢蓋離之明極於此故也是皆化而已於鷹鼠
言化於腐草爵雉則直言為何哉蓋因形移易曰化鷹
之為鳩鼠之為鴽皆因形移易而已故言化腐草則植
物也螢則動物也爵雉飛物也蛤蜃潛物也植物為動
飛物為潛則不特因形移易矣而化固不足以言之故
皆直言為而已玄鳥燕也燕以施生來巢人堂宇而乳
嫁娶之象也人以其至為祠禖之候季冬雷在地下則
雉應而雊孟春動於地上則蟄應而振至此聲乃動於
天之下其聲發揚也以雷出有漸故言乃電陽光也陽
微則光不見是月陽氣漸盛以擊於隂其光乃見故云
始電陽生於子終於午至夘而中分隂生於午終於子
至酉而中分故陽中春分隂中秋分晝夜各五十刻為
日夜分
季春之月日在胃昏七星中旦牽牛中其日甲乙其帝
大皥其神句芒其音角律中姑洗其數八是月也桐始
華田鼠化為鴽虹始見萍始生鳴鳩拂其羽戴勝降于
桑是月也命國難九門磔攘以畢春氣
季春建辰之月日在胃宿酉宫大梁之次七星星宿也
姑洗辰律南呂所生三分益一長七寸九分寸之一鴽
鶉䳺之屬螮蝀謂之虹雄曰虹雌曰蜺雄謂明盛者雌
謂闇微者萍水上浮蓱也鳴鳩飛以羽拍其身戴勝織
紝之鳥是時恒在桑言降者重之若自天而下也為蠶
事之候難所以難隂慝而敺之也難之事方相氏帥百
隸而時難聚衆戲劇以盛其喜樂之氣則足以勝隂慝
九門路門應門雉門庫門臯門城門近郊門遠郊門關
門是也裂牲謂之磔除禍謂之攘天氣左轉故斗建左
行為陽氣日月右行日月比天為隂隂氣右行也此月
初日在胃月中從胃歴昴昴有大陵積尸之氣主死尸
氣佚則厲鬼隨之而行故命方相索室中敺疫鬼以逐
之又磔牲以攘於四方之神所以畢止春之厲氣也必
於九門者欲隂慝之出爾
孟夏之月日在畢昏翼中旦婺女中其日丙丁其帝炎
帝其神祝融其音徵律中中呂其數七是月也螻蟈鳴
蚯蚓出王瓜生苦菜秀靡草死麥秋至
孟夏建巳之月日在畢宿申宫實沈之次婺女即女宿
其日南方丙陽火丁隂火炎帝大庭氏即神農也以火
德王顓頊之子名黎為火官徵屬火仲呂已律無射所
生三分益一長六寸萬九千六百八十三分寸之萬二
千九百七十四地二生火天七成之故其數七螻蟈蛙
也隂而伏乘陽而鳴蚯蚓隂而屈乘陽而伸王瓜萆挈
本草作菝葜王瓜色赤感火之色而生苦菜味苦感火之
味而成靡草葶藶之屬靡細也隂類陽盛則死秋百榖
成熟之期此於時雖夏於麥則秋也
仲夏之月日在東井昏亢中旦危中其日丙丁其帝炎
帝其神祝融其音徵律中蕤賓其數七是月也螳螂生
鵙始鳴反舌無聲鹿角解蟬始鳴半夏生是月也日長
至隂陽争死生分
仲夏建午之月日在東井即井宿未宫鶉首之次蕤賓
午律應鐘所生三分益一長六寸八十一分寸之二十
六螳螂一名不&KR0008;鵙博勞也反舌百舌鳥解脱也半夏
藥名居夏之半而生故名半夏諸物皆感一隂生而然
也至極也夏至日長之極晝六十刻陽盡午中一陰欲
起此陰陽争辨之際也分半也陰氣欲起故物半死半
生
季夏之月日在柳昏火中旦奎中其日丙丁其帝炎帝
其神祝融其音徵律中林鐘其數七是月也温風始至
蟋蟀居壁鷹乃學習腐草為螢土潤溽暑大雨時行
季夏建未之月日在柳宿午宫鶉火之次火大火心宿
也林鐘未律黃鐘所生三分去一長六寸温風暑熱之
風也蟋蟀生於土中此時羽翼稍成未能遠飛但居其
壁至七月方在野也蟋蟀今之促織鷹感陰氣乃有殺
心學習搏擊之事螢火夜飛腹下如火光曰即炤仲春
鷹化為鳩仲秋鳩化為鷹故言化腐草為螢螢不復為
腐草故不言化潤溽塗溼也蔡傳謂暑濕大雨為東井
之所主也以仲夏日在東井乎而季夏則在柳矣况歲
久以後日漸西星漸東仲夏亦不在東井則東井所主
之說何為也
中央土其日戊巳其帝黃帝其神后土其音宫律中黃
鐘之宫其數五
土寄旺於四時各十八日共七十二日歷所謂土王用
事是也則木火金水亦各七十二日土寄旺於辰戌丑
未而未月在金火之間又居一歲之中故特揭一令於
此以成五行之序焉其日戊陽土巳隂土居十干之中
黃帝軒轅氏黃精之君也顓頊氏之子黎為土官句龍
初為后土後祀以為社乃黎以火官兼后土焉宫屬土
最尊君象也故配之中央黃鐘本十一月律而黃鐘之
宫於諸宫為長與中央土聲相應土旺於四時宫亦冠
於十二律非如他律以配氣言也天五生土地十成之
四時皆舉成數此獨舉生數者四時無土不成而土以
生為本也
孟秋之月日在翼昏建星中旦畢中其日庚辛其帝少
皥其神蓐收其音商律中夷則其數九是月也涼風至
白露降寒蟬鳴鷹乃祭烏天地始肅農乃登榖
孟秋建申之月日在翼宿已宮鶉尾之次其日庚陽金
辛隂金少皡金天氏以金德王少皥之子名該為金官
商屬金夷則申律大呂所生三分去一長五寸七百二
十九分寸之四百五十一地四生金天九成之故其數
九寒蟬寒蜩也似蟬而小鷹欲食鳥之時先殺鳥而不
食似人之食不即食而祭先代為食之人也
仲秋之月日在角昏牽牛中旦觜觽中其日庚辛其帝
少皥其神蓐收其音商律中南呂其數九是月也鴻鴈
來玄鳥歸羣鳥養羞雷始收聲蟄蟲坏戶水始涸是月
也日夜分天子乃難以逹秋氣
仲秋建酉之月日在角宿辰宮夀星之次觜觽即觜宿
也南呂酉律太蔟所生三分去一長五寸三分寸之一
鴻鴈來自北而來南也玄鳥歸春來而秋去也羞食也
養羞藏之以備冬月之食也蟄蟲坏益其戶使通明處
稍小至寒乃墐塞之也秋氣返故水涸秋分書夜各五
十刻此難難陽氣也陽暑至此不衰害亦及人蓋陽氣
左行此月斗建在酉酉是昴畢本位畢亦得大陵積尸
之氣於是仲秋亦難明堂曰仲秋九門磔攘以發陳氣
禦止疾疫是也季春命國難以畢春氣此獨言天子者
此難陽氣陽者君象故諸侯以下不得難也退暑氣以
逹涼氣曰逹
季秋之月日在房昏虚中旦柳中其日庚辛其帝少皡
其神蓐收其音商律中無射其數九是月也鴻鴈來賓
爵入大水為蛤鞠有黃華豺乃祭獸草木黃落蟄蟲咸
俯
季秋建戌之月日在房宿夘宫大火之次無射戌律夾
鐘所生三分去一長四寸六千五百六十一分寸之六
千五百二十四鴈以仲秋先至者為主季秋後至者為
賓爵為蛤飛物化為潛物也鞠即菊菊色不一而獨言
黃者秋令在金黃為正色也祭獸者禽獸初得則殺而
祭之於天也
孟冬之月日在尾昏危中旦七星中其日壬癸其帝顓
頊其神玄冥其音羽律中應鐘其數六是月也水始冰
地始凍雉入大水為蜃虹藏不見天氣上騰地氣下降
閉塞而成冬
孟冬建亥之月日在尾宿寅宫析木之次其日北方壬
陽水癸隂水顓頊高陽氏以水德王少皥之子曰修曰
熙相代為水官羽屬水應鐘亥律姑洗所生三分去一
長四寸二十七分寸之二十天一生水地六成之故其
數六蜃大蛤門戶可閉閉之窗牖可塞塞之
仲冬之月日在斗昏東壁中旦軫中其日壬癸其帝顓
頊其神玄冥其音羽律中黃鐘其數六是月也鶡旦不
鳴虎始交荔挺出蚯蚓結麋角解水泉動是月也日短
至隂陽爭諸生蕩
仲冬建子之月日在斗宿丑宫星紀之次東壁即壁宿
黃鐘子律律之始也長九寸鶡旦夜鳴求旦之鳥也夜
鳴隂類也求旦以求陽陽生得所求矣故不鳴虎隂物
則亦感陽生而交合荔挺香草結猶屈也蚯蚓出穴屈
首下向陽氣氣動則宛而上首解脱也水者天一之所
生陽生而動也冬至日短之極晝四十刻陽欲起故爭
諸生者萬物之生機也蕩動也
季冬之月日在婺女昏婁中旦氐中其日壬癸其帝顓
頊其神玄冥其音羽律中大呂其數六是月也鴈北鄉
鵲始巢雉雊鷄乳征鳥厲疾水澤腹堅是月也命有司
大難旁磔出土牛以送寒氣是月也日窮于次月窮于
紀星回于天數將幾終歲且更始
季冬建丑之月日在女宿子宫玄枵之次大呂丑律蕤
賓所生三分益一長八寸二百四十三分寸之百四鴈
北鄉有早有晚早則此月晚則二月雊鳴也征鳥鷹隼
之屬以其善擊故曰征厲猛疾迅也腹猶内也隂凝冰
堅也季春惟國家之難仲秋惟天子之難此則下及庶
人故云大難旁磔謂四方之門皆磔牲以攘隂氣不但
九門而已月建丑丑為牛土能克水故出土牛以畢送
寒氣牛善耕又勸民耕作之始此月難者隂氣右行是
月日歷虚危司命二星在虚北司禄二星在司命北司
危二星在司禄北司中二星在司危北此四司者鬼官
之長又墳四星在危東南是虚危有四司墳墓之氣能
為厲鬼將隨強隂出而害人故大難次舍也紀會也去
年季冬日次於玄枵每月移次他辰至此一周窮盡還
次於玄枵故曰日窮於次去年季冬月與日會於玄枵
每月移會他辰至此一周窮盡還會於玄枵故曰月窮
於紀二十八宿隨天而行每日雖周天一匝而早晚不
同至於此月復其故處故曰星回於天去年季冬至今
年季冬三百五十四日未滿三百六十五日不為正終
故曰數將幾於終終則復始則歲且更始而明春之事
起矣歷法天日漸移歲久日躔之次不同而那窮之事
各異亦百世可知也
案秦始皇十二年呂不韋死則呂不韋作月令在始皇
初年也其云日躔及昏旦中星依秦歷推之秦歷與漢
初歷最疎則日躔與昏旦中星安必其無少差且古人
之定宮分距星代各不同若古歷之參差無論已惟以
授時上考之合月令十之七八其一二稍殊者亦不越
幾度内大都昏旦中俱在南或少偏少偏猶之南也始
皇十年入甲子今以至元十八年辛巳歲上距始皇甲
子歲推得積年一千五百一十七年中積五十五萬四
千百七十五日一十四刻八十分天正冬至癸未
日九十一刻二十分天正赤道斗二十度七分
九十五秒天正加時黃道斗一十八度六十一分六十
八秒黃赤道差一度四十六分二十六秒冬正定氣一
十九日九十一刻二十分距春正八十九日春正定
氣四十八日八十二刻一十六分距夏正九十四日夏
正定氣二十二日五十三刻四十分距秋正九十四
日秋正定氣五十六日二十四刻六十四分距冬正八
十九日次年冬正定氣二十五日一十五刻六十分
距春正八十九日次年春正定氣五十四日六分次
年赤道斗二十度六分六十秒天正加時黃道斗
十八度六十分四十二秒黃赤道差一度四十六分
一十七秒定象限度九十一度三十一分三十秒春
正加時黃道積度一百九度九十二分九十九秒夏
正加時黃道積度二百一度二十四分二十九秒秋
正加時黃道積度二百九十二度五十五分六十秒
冬正加時減分九十五分八十五秒春正加時減分八
十二分八十六秒秋正加時減分二十四分六十四秒
次年冬正加時減分一十六分三十九秒本年四正夜
半日度黃道積度冬正夜半日度斗十七度六十五分
八十三秒春正夜半日度積度一百九度一十分
一十三秒夏正夜半日度積度二百度七十三分
四十八秒秋正夜半日度積度二百九十二度三十
分九十六秒次年冬正夜半日度斗十八度四十四分
二秒始皇帝十年甲子歲天正冬至即冬正癸未日
九十一刻夜半日度斗十七度午中黃道斗十八度午
中赤道斗十九度距中度八十四度昏正中壁十度旦
正中角四度小寒己亥日一十三刻夜半日度女四度
午中黃道女四度午中赤道女五度距中八十五度昏
正中胃一度旦正中氐十度大寒甲寅日三十四刻夜
半日度虚八度午中黃道危初度午中赤道危一度距
中八十七度昏正中昴四度旦正中心三度立春己巳
日五十六刻夜半日度黃道危十五度午中黃道危十
五度午中赤道室一度距中九十度昏正中畢十一
度旦正中尾九度雨水甲申日七十八刻夜半日度室
十四度午中黃道室十四度午中赤道室十六度距中
九十四度昏正中井一度旦正中箕一度驚蟄庚子日
夜半日度奎二度午中黃道奎三度午中赤道奎五度
距中九十六度昏正中井十八度旦正中斗四度春分
乙夘日二十二刻夜半日度婁初度午中黃道婁初度
午中赤道婁初度距中一百二度昏正中柳初度旦
正中斗二十度清明庚午日四十四刻夜半日度胃
二度午中黃道胃三度午中赤道胃三度距中一百
八度昏正中星五度旦正中牛七度榖雨乙酉日六十
五刻夜半日度昴一度午中黃道昴二度午中赤道昴
二度距中一百八度昏正中張十五度旦正中女十度
立夏庚子日八十七刻夜半日度畢五度午中黃道畢
五度午中赤道畢五度距中一百一十一度昏正中翼
十六度旦正中危一度小滿丙辰日九刻夜半日度
參四度午中黃道参四度午中赤道參三度距中一百
一十四度昏正中軫十五度旦正中危十四度芒種辛
未日三十一刻夜半日度井八度午中黃道井九度午
中赤道井七度距中一百一十六度昏正中亢三度旦
正中室十二度夏至丙戌日五十三刻夜半日度井二
十二度午中黃道井二十三度午中赤道井二十三度
距中一百一十六度昏正中氐十度旦正中奎十二度
小暑辛丑日七十五刻夜半日度柳三度午中黃道柳
四度午中赤道柳三度距中一百一十六度昏正中心
三度旦正中婁五度大暑丙辰日九十七刻夜半日度
星五度午中黃道星五度午中赤道星五度距中一百
一十四度昏正中尾十度旦正中胃三度立秋壬申日
一十八刻夜半日度張十三度午中黃道張十四度午
中赤道張十五度距中一百一十一度昏正中斗四度
旦正中昴九度處暑丁亥日四十刻夜半日度翼十
一度午中黃道翼十一度午中赤道翼十三度距中一
百八度昏正中斗十六度旦正中畢十六度白露壬
寅日六十二刻夜半日度軫六度午中黃道軫六度午
中赤道軫七度距中一百四度昏正中牛一度旦正
中井五度秋分丁巳日八十四刻夜半日度角二度午
中黃道角二度午中赤道角三度距中一百一度昏
正中女三度旦正中井十一度寒露癸酉日六刻夜
半日度亢五度午中黃道亢五度午中赤道亢五度距
中九十七度昏正中虚三度旦正中柳四度霜降戊子
日二十八刻夜半日度氐十度午中黃道氐十一度午
中赤道氐十一度距中九十三度昏正中危四度旦正
中張三度立冬癸夘日五十刻夜半日度心四度午
中黃道心四度午中赤道心四度距中九十度昏正
中室初度旦正中翼四度小雪戊午日七十一刻夜半
日度尾十三度午中黃道尾十四度午中赤道尾十三
度距中八十七度昏正中室十三度旦正中軫四度大
雪癸酉日九十三刻夜半日度斗一度午中黃道斗二
度午中赤道斗初度距中八十五度昏正中壁初度旦
正中軫十一度此以授時步秦月令間有一二相違數
度者大都俱在南方午位正以古今宿分距星代各不
同之故不害其為同也又以授時步今萬歷己亥歲中
積一十一萬六千一百四十七日一刻九十六分天
正冬至四十二日七刻九十六分夜半日度箕四度
六十五分為正古今日躔不同其差在消長中詳見别
簡
樂記之論樂詳矣兹不具釋詳見别簡
雜記孟獻子曰正月日至可以有事於上帝七月日至
可以有事於祖祭綂衛孔悝之銘曰六月丁亥釋者云
正月周正建子之月日至冬至也七月建午之月日至
夏至也周六月夏四月也則周正建子明矣而說者猶
謂周未改月何耶
周禮一書馬融傳云始皇禁挾書𨼆藏百年漢武帝除
挾書律乃出於山巖屋壁復入于秘府五家之儒莫得
見焉至成帝時劉歆校理秘書始著於錄略然亡其冬
官一篇以考工記足之時諸儒共排以為非惟歆獨識
其為周公致太平之迹是矣然林孝存以為末世凟亂
不檢之書作十論七難以排之何休以為六國隂謀之
書胡致堂胡五峯皆以為是王莽令劉歆所撰司馬温
公蘇穎濱晁說之洪容齋皆直謂作於劉歆或謂起於
劉歆而成於鄭玄之附離者或謂多漢儒附會者紛紛
莫有定擬朱子則曰周禮廣大精密乃周公制作之書
程氏亦曰周公致治之大法在其中顧其有可疑者漢
既除挾書入秘府胡不頒行乃使五家儒莫得見周公
攝政制禮遵武王周正建子也胡乃俱用夏正建寅細
閱其文信非周公不能作而古文之中間或有漢儒附
會之者未可知也既有可疑則姑不致詳而第舉其有
關於歷數者數事商之周禮冢宰掌邦治正月之吉始
和布治於邦國都鄙鄭玄註云周之正月建子王介甫
亦以為然然其中則俱用夏正如内宰中春詔命婦蠶
于北郊媒氏中春令會男女皆夘月也司裘季秋獻功
裘戌月也凌人十二月斬冰天府季冬陳玉貞來歲占
夢季冬獻吉夢于王皆丑月也司爟季春出火季秋内
火辰戌月也山虞仲冬斬陽木仲夏斬隂木子午月也
馮相氏冬夏致日春秋致月大司馬中春教振旅中夏
教茇舍中秋教治兵中冬教大閱子午夘酉月也皆夏
正也春秋書春王正月日南至蓋子月周以為春故不
曰冬至而曰南至孟獻子言正月日至七月日至而亦
不繋之冬夏者正以子月春午月秋也周禮大司樂合
樂以致鬼神示冬日至於地上之圜丘夏日至於澤中
之方澤則於子月不言春而直言冬午月不言秋而直
言夏矣豈武王初改正朔而周公即不用耶何鄭康成
王介甫又以正月訓為建子月也此不能令人無疑或
者周公制禮用周正而漢儒更易以夏正耶皆不可考
矣
古今律歷考卷七
