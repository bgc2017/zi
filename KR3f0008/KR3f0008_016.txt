古今律歷考卷十六明邢雲路撰
歴代八
歴代考
唐書
僧一行者沙門夫慧禪師名一行也張姓初名遂魏州長樂
人剡國公公謹之孫武功令檀之子少聰敏道士尹崇見而
竒之曰此後生顔子也尋出家遍歴天下訪求異術至天台
山國濟寺見寺前一院有流水一行立門屏聞院僧於庭中
有布算聲而謂其徒曰今日當有弟子自遠來求吾法已合
到門即除一算又謂曰門前水當西流弟子至矣一行返顧
水果西流遂趨入拜求其法僧盡授之遂洞歷象隂陽推步
之學回入嵩山高宗詔之不起遁入荆州當陽山開元九年
麟德歷晷緯漸差課蝕不效宰相張說言之玄宗召見令造
新歷遂與星官梁今瓉等造黃道游儀圖考校七曜行度準
周易大衍之數别成一法撰開元大衍歷十五年草成一
行卒年四十五賜諡曰大慧襌師歐陽修曰自太初至
麟德有二十三家與天雖近而未密也至一行密矣一
行造歷上考黃顓夏商周魯五王一侯之遺式下集太
初至於麟德二十三家之衆議比其同異課其疎密然
其數一本於大衍今以唐歷志一一剖析之俾人易曉
焉一行議歷本引易繫之文其意所主在乎五位相得
而各有合之一言盖一行欲變諸家之法之名而一一
附於大衍之數故取諸此曰天數始於一地數始於二
合天地二始為三以位剛柔盖剛一柔二其數三也天
數終於九地數終於十合天地二終為十九以紀閏餘
終窮也易窮則變言閏亦日之窮餘故取以為義天數
中於五地數中於六合天地二中為十一以通律歷天
中五故有五音所以司日盖以宫商角徵羽之五音配
於甲乙丙丁戊己庚辛壬癸之十干後代乾鑿度云日
十干者五音是也地中六故有六律所以司辰盖以陽
律六隂律六配於子丑寅夘辰巳午未申酉戌亥之十
二支後代乾鑿度云辰十二者六律是也此合二中以
通律歷也然曰五六為二中九十為二終即班固志五
六天地之中十九年為章歲合天地終數得閏法之說
也曰五音司日六律司辰即楊子雲聲生於日律生於
辰之說也此其於諸家之說同也參伍相周者參三也
伍五也以二中之五與六互相因之五六因三十六五
因三十共究於六十聖人以此見天地之心天地之心
即天地之中也故劉羲叟曰一行以天地之中數作大
衍歷最精密正謂此也自五以降五四三二一為五行
生數自六以往六七八九十為五材成數錯而乘之以
生數衍成數者相衍相乘也位一六而退極五十而增
極者盖中極位居五六間自六五退而四三二而退至
生數之一自五六增而七八九而增至成數之十一退
極一增極皆由中之五六兩分之故以二中見天地之
心一六為爻位之統者一生而六成之一與六合自一
至六則二三四五在其中爻始於一終於六故以一六
為爻位之統五十為大衍之母者五生而十成之五與
十合自五至十則六七八九在其中六為太隂七為少
陽八為少隂九為老陽乾坤六子皆自五十之數衍之
中五衍母次十衍子故以五十為大衍之母六七八九
十共積之得四十為成數一二三四五共積之得十五
為生數以四十成數乘十五生數共得筭六百為天中
之積以十五生數乘四十成數共得筭亦六百為地中
之積即錯而乘之也天中六百與地中六百合之得一
千二百置一千二百以大衍之數五十約而歸之得二
十四則四象之四周於六爻盖四六二十四也仍置一
千二百以四象周六爻之二十四約而歸之得五十則
太極之一虚而不用包乎其用四十有九之數也綜成
數之四十約歸中積之六百天數地數皆十五綜生數
之十五約歸中積之六百天數地數皆四十兼十五與
四十合為五十五天數二十五地數三十共為天地之
數五十有五置天地之數五十有五以中五衍母之五
位取而歸之得十一則復得二中之合矣盖天之中數
五地之中數六為十一聖人合二中以見天地之心也
蓍數之變九六各一者老陽之九一老隂之六一九與
六為十五老陽乾為父老隂坤為母乾坤之象也七八
各三者少陽之七三三七二十一少隂之八三三八二
十四二十一合二十四共得四十五乃三少陽震長男
坎中男艮少男三少隂巽長女離中女兌少女六子之
象也故爻數通乎六十盖合乾坤之象十五六子之象
四十五共六十也策數行乎二百四十盖以四象乘六
十得二百四十也是以大衍為天地之樞如環之無端
一行取以為律歷之大紀也夫數象微於三四微者少
而尚微也章於七八章者多而漸章也卦有三微謂三
候成氣策有四象謂隂陽老少三微四象合而為七揔
之為二微之合所謂微於三四也天一在始地六在中
三四在一與六間故二微之合在始中之際焉蓍以七
備謂七七四十九策其數七卦以八周謂八八六十四
卦其數八七備八周合而為十五總之為二章之合所
謂章於七八也天五在中地十在終七八在五與十間
故二章之合在中終之際焉中極居五六間謂天陽數
奇一三五七九五在其中地隂數偶二四六八十六在
其中天地之中數前乎微則闔後乎章則闢二微之合
七二章之合十五五六合十一在微之七與章之十五
間乃天地中和之數往來屈伸此為樞機以通神眀以
前民用率由於此故曰由闢闔之交而在章微之際者
人神之極也天中之積地中之積合之千有二百以四
數揲而歸之得三百為爻率三百以天地十位之數十
乘爻率三百得三千為二章之積三千以五材之數五
乘八象之數八得四十為二微之積四十兼二章之積
三千與二微之積四十共三千四十是謂通法又為日
法則日之氣策與月之朔策之分母也置氣朔之母三
千四十以三極之數三參之參者三因也三因得九千
一百二十以六位之數六倍而為十二除前九千一百
二十得七百六十是謂辰法而齊於代軌仍置通法三
千四十以十位之數十乘之得三萬四百以大衍之數
五十倍而為一百除前三萬四百得三百有四是謂刻
法而齊於德運於氣朔之母三千四十分五而半之得
一千五百二十得天地出符之數於一千五百二十因
而三因之得四千五百六十當七精返初之會考緯稱
入元三百四歲為德運七百六十歲為代軌千五百二
十歲為天地出符四千五百六十歲為七精返初是也
易始於三微而生一象謂三微成著得一象也隂陽老
少之四象成而後乾兌離震巽坎艮坤之八卦章三變
皆陽剛太陽之象三變皆隂柔太隂之象一陽剛二隂
柔少陽之象一隂柔二陽剛少隂之象少陽之剛有始
有壯有究少隂之柔有始有壯有究始壯究皆謂三畫
也自下而上始而壯而究也乾鑿度所謂物有始有壯
有究故三畫而成乾是也兼三才而兩之則成六畫六
爻既備神明動乎其中故大衍四十有九之用象數明
備而大業之用周矣數之德圓天圓圓一徑三故紀之
以三陽以七為用故三而變於七從竒也象之德方地
方方一函四故紀之以四隂以八為用故四而變於八
從偶也人在天地中以閱象數竒偶氣盈朔虚之變則
有揲策歸扐以成閏餘而氣朔所虚日月歲功所成也
天數終於九地數終於十合而為十九謂之終合以終
合之數十九通大衍之母通者乘也大衍之母五十也
以十九乘五十得九百五十虧者減也地十者地數終
於十也以九百五十之數減其一十凡得九百四十為
通數以終合十九除通數得中率四十九餘十九分之
九盖四十九下隔位餘九不盡故曰四十九餘十九分
之九是終歲之弦而斗分復初之朔乃推日月章蔀之
法也夫十九分之九盈九而虚十者即前以十九除四
十九下不盡之九數故曰盈九虧其地一十之數故曰
虚十也地於終極之際虧十而從天所以遠疑陽之戰
者盖坤地終於十為極數隂盛之極與陽偕矣隂疑於
陽必戰故上六龍戰於野其血玄黃言天地皆傷也今
地於極數虧去其十以從天則疑陽之戰可遠矣乾盈
九不用則所盈之九𨼆乎坤盡上六龍戰爻中和而不
戰九為龍首故不見其首坤虚一不用則所虚之十從
於乾始初九潛龍爻中以導其氣坤順從天故不見其
成周日之朔分周歲之閏分與一章之弦一蔀之月皆
合於九百四十盖取諸中率者謂諸術即前所謂中歲
之弦而斗分復初之朔者皆以九百四十為通數以終
合除通數得中率四十九盖取諸此也一策之分十九
而章法生者十九年七閏為一章也一揲之分七十六
而蔀法生者一章十九年四章共七十六年故曰七十
六而蔀法生四章為一蔀也一蔀之日二萬七千七百
五十九者一章十九年凡二百三十五月以朔實二十
九日五十三刻五分九十二秒一十微不盡乘之得六
千九百三十九日六八九一不盡為一章之日以四章
因之得二萬七千七百五十八不盡收而為五十九是
為一蔀之日也以通數約之凡二十九日餘四百九十
九而日月相及於朔為六爻之紀者盖四章凡九百四
十月一行呼為通數以通數約而歸前一蔀之日得二
十九日餘數四百九十九其日下餘數四百九十九仍
以九百四十歸之得五十三刻五分九十二杪一十微
不盡為朔餘共之即前朔實是日月相及於朔從揲策
六爻所得之紀也以卦當歲者積蔀首一百九十二紀
一紀一千五百二十歲得積歲二十九萬一千八百四
十以三十二卦除之得九千一百二十周盖三十二歲
為一周此為卦當歲也以爻當月者一紀一萬八千八
百月得積月三百六十萬九千六百以三百八十四爻
除之得九千四百二十周盖三百八十四月為一周此
謂爻當月也以策當日者一紀五十五萬五千一百
八十日得積日一萬六百五十九萬四千五百六十以一
萬一千五百二十坼除之得九千二百五十三周盖一
萬一千五百二十日為一周此謂策當日也凡三十二
歲而小終二百八十五小終而與卦運大終二百八十
五則參伍二終之合者終周也三十二歲為一小周即
一小終置三十二以二百八十五乘之得九千一百二
十周乃二百八十五小終即前以卦當歲一卦運大周
之數也盖天地二數共終十九以參之三因十九得五
十七以伍之五因五十七得二百八十五小終大終皆
與二百三十五之數相合則參伍二終之合也數象既
合而遯行之變在乎其間矣所謂遯行者以爻率三百
乘朔餘四百九十九得一十四萬九千七百於一十四
萬九千七百之中以四十九用二十四象共七十三數
虚而減之餘一十四萬九千六百二十七數復以爻率
三百約而歸之為四百九十八微以下分七十五六六
不盡不盡即太半則章微之中率也二十四象象有四
十九以二十四乘四十九為蓍一千一百七十六合二
十四併四十九共七十三即前虚遯之數七十三也半
其氣朔之母三千四十得一千五百二十參伍者一十
五也以三極之三乘十五得四十五以兩儀乘二十四
變得四十八因而併之者通前一千五百二十四十五
四十八共得一千六百一十三為朔餘以通法三千四
十歸之得五十三刻五分九十二秒一不盡即朔小餘
也以揲之四數歸氣朔之母三千四十得七百六十於
内遯而減去八氣之八九精之九共減十七得七百四
十三為氣餘以通法三千四十歸之得二十四刻四十
四分不盡即歲小餘也以通法乘朔大餘二十九日得
八萬八千一百六十併朔餘一千六百一十三共得歲
八萬九千七百七十三而氣朔會是謂章率又名揲法
以通法乘章率得歲二億七千二百九十萬九千九百
二十而無小餘合於夜半是謂蔀率以六十因蔀率得
歲一百六十三億七千四百五十九萬五千二百以紀
法除盡大餘與歲建俱終是謂元率此不易之道也十
九年為一章四章為一蔀二十蔀為一紀三紀為一元
章法十九章月二百三十五蔀法七十六蔀月九百四
十紀法一千五百二十紀月一萬八千八百元法四千
五百六十元月五萬六千四百故至朔同日謂之章同
在日首謂之蔀蔀終六旬謂之紀歲朔又復謂之元一
元四千五百六十年當七精返初之會也策以紀日象
以紀月故乾坤之策三百六十自卦得之為日度之準
乾坤之用四十九象自揲得之為月弦之檢日之一度
不盈全策惟日度不盈全策故有中盈分置歲實三百
六十五日二十四刻四十四分以通法三千四十乘之
得一百一十一萬三百四十三為策實另置歲實大餘
三百六十日以通法乘之得一百九萬四千四百分為
歲實大餘於策實内減去歲實大餘得一萬五千九百
四十三為策餘置策餘以十二月除之得一千三百二
十八不盡為中盈分則十有二中所盈也月之一弦不
盡全用惟月弦不盈全用故有用差置一月三十日以
通法乘之得九萬一千二百為滅法内減去揲法八萬
九千七百七十三得一千四百二十七為朔虚分置朔
虚分以十二月乘之得一萬七千一百二十四為用差
則十有二朔所虚也綜盈虚之數五歲則再閏矣中節
相距皆當三五一十五日有竒弦望相距皆當二七一
十四日有竒升降之應發斂之候皆紀之以卦策而從
日氣也表裏之行朓朒之變皆紀之以揲用而從月朔
也積筭曰演紀者開元大衍歷演紀上元甲子距開元
十二年積九千六百九十六萬一千七百四十筭也日
法曰通法者即三千四十也月氣曰中朔者月中也朔
實曰揲法者月策也歲分曰策實者歲周也周天曰乾
實者置乾實一百一十一萬三百七十九七五以通法
除之得周天三百六十五度二十五分六五為天周也
餘分曰虚分者周天之虚分也氣策曰三元者置策實
一百一十一萬三百四十三以二十四氣除之得四萬
六千二百六十四再置十五日以通法乘之得四萬五
千六百以減前數餘六百六十四加入十五日内為三
元之策十五餘六百六十四若置歲實三百六十五日
二十四刻四十四不盡以二十四除之得一十五萬二
一八五一六不盡為氣策也一元之策乃三元之策分
而為三即五日有餘天中之候策遯甲以五十有餘為
一元故曰天一遯行也月策曰四象者即四象之策二
十九餘一千六百一十三也一象之策則二十九有餘
以四象分之每象七日有餘朔弦望相距也五行用事
曰發斂者以發斂開闔法布五行也候策曰天中者置
策實以七十二候除之得一萬五千四百二十一再以
五日因通法得一萬五千二百以減前數餘二百二十
一不盡加入五日内得五餘二百二十一秒為天中之
策五餘二百二十一若以七十二除歲周得數去大餘
以通法乘小餘加入大餘亦得此步七十二候之策也
卦策曰地中者置策實以卦法六十除之得一萬八千
五百五不盡再以六日因通法得一萬八千二百四
以減前數餘二百六十五不盡加入六日内為地中之
策六餘二百六十五若以六十除歲周得數去大餘以
通法乘小餘加入大餘亦得此步六十卦之策也半卦
曰貞悔者乃地中之策折半得三餘一百三十二不盡
為貞悔之策此筭内卦外卦之策也其各策之下有秒
者乃不盡之數如天中之策五餘二百二十一下有秒
三十一秒法七十二即以秒法七十二筭之滿法則進
上一策餘倣此旬周曰爻數者六十也小分毋曰象統
者二十四也卦限者置策實以十二月除之得九萬二
千五百二十八五八以減揲法八萬九千七百七十三
餘二千七百五五五八為月閏置揲法減去月閏餘八
萬七千一七不盡收而為八為卦限八萬七千一十
八若置二中氣策三十日四三七三二減去月策二
十九日五十三刻五九二一餘九十刻六四四以通法
乘之得二千七百五五五八以減揲法八萬九千七百
七十三亦得卦限謂之卦限者是再一月及揲法也歸
餘之卦者置每歲中積分累以揲法去之即今閏餘也
以減中積為朔積以求天正經朔之策也歲差三十六
太者乃當時所測歲差每歲一分二十秒九六七一
以通法乘之得三十六七五不盡也置乾實一百一十
一萬三百七十九太太者七十五分也以減策實一百
一十一萬三百四十三餘三十六七五為歲差即以通
法歸乾實得周天三百六十五度二十五分六十四秒
九十六微七一以減歲周三百六十五日二十四刻四
十四分所餘一分二十秒九六七一即前每歲歲差
之數也日行曰躔其差盈縮其積先後為日躔之度古
用平朔即經朔無盈縮遲疾加減者以故月朔朝見曰
朒夕見曰朓今以日之所盈縮月之所遲疾損益之進
退其日以為定朔舒亟相錯偕以損益故同謂之朓朒
也月行曰離其轉遲疾為月行之度以七十六為轉法
滿轉法為度故曰度母列衰有變進加退減過中為速
為伸不及中為遲為屈曰中者春秋分日行一度為中
即其常也不率其常為過與不及則其南北逶迤屈行
之數也陽曰先後以出令名隂曰屈伸以聽命名而損
益之變生焉日不及中則損月則益日過中則益月則
損即盈遲為加縮疾為減之義也凡日以赤道内為隂
外為陽月以黃道内為隂外為陽隂陽歷之同異春秋
分之加減皆從損益率來而黃赤之變分秒之差定矣
在天道曰軌在圭景曰晷觀晷景之進退知軌道之升
降而悉以水漏操其權盖漏以定辰分於昏明而晷景
之陟降積晷之消息晝夜長短時刻屬焉則勾股之數
使然也遊交即步交會交終二十七餘六百四十五其
周數也不及朔二餘九百六十七秒八千六百七十八
為朔差日以通法歸餘得三十一刻八三七六加入二
日即朔交差也不及望一餘四百八十三秒九千三百
三十九即朔交半之之數為望交差也日道表曰陽歷
即赤道外裏曰隂歷即赤道内也五星伏見周謂之終
率即以步終日之術以分從日謂之終日即終率所步
之日其差為進退則以損益率前後相減為進退積差
以步五星合伏之數也其二議中氣謂歷氣始於冬至
稽其實取諸晷景也歷引春秋及累代南至併晦朔以
殷周魯歷及麟德等歷上下相較先後所差分數不一
加減多少合此失彼考殷歷盖哀平間治甲寅元歷者
託之非古也靈曜命歷序皆有甲寅元其所起乃在四
分歷庚申元之後以開元十二年十一月陽城測景癸
未極長以檢春秋及前代元嘉等冬至亦合此失彼先
後天不一以為減閏餘減斗分之未善且麟德歷已前
實錄所記乃依時歷書之非候景所得又比年候景所
得長短不均由加時有早晏行度有盈縮晷景不等進
退不齊皆古人所未達也其三議合朔謂日月合度謂
之朔無所取之取之蝕也以殷周魯歷課春秋日蝕先
後互失其偽可知春秋之蝕丘明即所聞以書仲尼因
時史所記且列國赴告不一則歷術所書不齊長歷其
日不在其月則改易閏餘以求合故閏月相距近則十
餘月遠或七十餘月此杜預所甚謬也昔人考天事多
不知定朔假蝕在二日而常朔之晨月見東方食在晦
日則常朔之夕月見西方或以為朓朒變行或以為歷
術疎闊遇常朔朝見則增朔餘夕見則減朔餘此紀歷
所以屡遷也或又為月頻三大二小之說虞鄺曰所謂
朔在會合苟躔次既同何患於頻大也日月相離何患
於頻小也春秋不書朔者劉孝孫俱推得朔日乃議定
朔為有司所抑不得行傅仁均始為定朔而曰晦不東
見朔不西朓得昏明之限與定朔故也故麟德歷有總
法開元歷有通法故積歲如月分之數而後閏餘皆盡
其四議沒滅謂古以中氣所盈之日為沒沒分偕盡為
滅開元以中分所盈為沒朔分所虚為滅終歲沒分為
策餘終歲滅分為用差皆歸於揲易再扐而後掛也其
五議卦候謂七十二候原於周公時訓月令自後魏始
載於歷乃依易軌所傳不合經義今改從古其六議卦
謂十二月卦出於孟氏章句京氏又以卦爻配朞之日
用六日七分以附會緯文七日來復之說止於占災𤯝
與吉凶善敗之事至於觀隂陽之變則錯亂而不明其
七議日度謂古歷以天周為歲終係星度於節氣故久
而益差虞喜覺之使天為天歲為歲乃立差以追其變
以五十年退一度何承天以為太過乃倍其年而反不
及皇極取中數為七十五年盖近之然未盡合也歷考
春秋以來七政以漢唐以來諸家歷較之各有不同惟
姜岌以月蝕衝知日度躔次遂正為後代治歷者宗何
承天作元嘉歷以月蝕檢冬至在斗十七度又圭測差
三日餘則天之南至在斗十三四度以開元考元嘉十
年冬至日在斗十四度與承天所測合若皇極歷歲差
皆自黃道命之所差尤多是以開元歷皆自赤道推之
乃以今有術從變黃道其八議日躔盈縮謂日躔盈縮
當以二十四氣晷景考之而密於加時其九議九道謂
洪範傳云日有中道月有九行中道謂黃道也九行者
青道二出黃道東朱道二出黃道南白道二出黃道西
黑道二出黃道北日行西陸為春立春春分月東從青
道日行南陸為夏立夏夏至月南從朱道日行東陸為
秋立秋秋分月西從白道日行北陸為冬立冬冬至月
北從黑道月行九道内為隂歷外為陽歷冬入隂歷夏
入陽歷月行青道冬入陽歷夏入隂歷月行白道春入
陽歷秋入隂歷月行朱道春入隂歷秋入陽歷月行黑
道隂陽歷交在冬至夏至則月行青道白道所交則同
而出入之行異故青道至春分之宿及其所衝皆在黃
道正東白道至秋分之宿及其所衝皆在黃道正西若
隂陽歷交在立春立秋則月循朱道黑道所交則同而
出入之行異故朱道至立夏之宿及其所衝皆在黃道
西南黑道至冬至之宿及其所衝皆在黃道東北若隂
陽歷交在春分秋分之宿則月行朱道黑道所交則同
而出入之行異故朱道至夏至之宿及其所衝皆在黃
道正南黑道至冬至之宿及其所衝皆在黃道正北若
隂陽歷交在立夏立冬則月循青道白道所交則同而
出入之行異故青道至立春之宿及其所衝皆在黃道
東南白道至立秋之宿及其所衝皆在黃道西北其大
紀皆兼二道而實分主八節合於四正四維按隂陽歷
中終之所交則月行正當黃道去交七日其行九十一
度齊於一象之率而得八行之中八行與中道而九是
謂九道凡八行正於春秋其去黃道六度則交在冬夏
正於冬夏其去黃道六度則交在春秋日出入赤道二
十四度月出入黃道六度相距則四分之一故於九道
之變以四立為中交在二分增四分之一而與黃道度
相半在二至減四分之一而與黃道度正均故推極其
數引而伸之每氣移一候七十二候而九道究矣以朔
交為交初望交為交中若交初在冬至初候而入隂歷
則行青道又十三日有竒至交中得所衝之宿變入陽
歷亦行青道若交初入陽歷則白道也故考交初所入
而周天之度可知若望交在冬至初候則減十三日有
竒視大雪初候隂陽歷而正其行也其說詳矣其十議
晷漏中星謂日行有南北晷漏有長短二十四氣晷差
徐疾不同者勾股使然也今推黃道去極與晷景漏刻
昏距中星返覆相求旋相為中以合九服之變其十一
議日蝕謂小雅十月之交朔日辛夘虞鄺推在幽王六
年開元同且十月之交於歷當蝕詩人猶悼以為變然
則古之太平日不蝕星不孛盖有之矣若過至其分月
或變行而避之或五星潛在日下禦侮而救之或涉交
數淺或在陽歷陽盛隂微則不食或得之休明而有小
𤯝焉則天為之𨼆雖交而不蝕若四時之中分同道至
相過交而有食則天道之常也凡日食必在交限其入
限者不必盡蝕如開元十二年七月戊午朔於歷當蝕
半強自交趾至朔方候之不食十三年十二月庚戌朔
於歷當蝕太半時東封泰山還次梁宋間皇帝徹膳不
舉樂不盖素服日亦不蝕時羣臣與八荒君長之來助
祭者降物以需不可勝數皆奉夀稱慶肅然神服雖筭
數乖舛不宜如此然後知德之動天不俟終日矣若因
開元二蝕曲變交限而從之則差者益多杜預云日月
動物雖行度有大量不能不小有盈縮故雖有交會而
不食者或有頻交而食者是也故循度則合於歷失行
則合於占使日食而不可以常數求則無以課歷數之
疎密使日食而皆可以常數求亦何以占政教之休咎
哉今以圓儀度日月之徑乃以月徑之半減入交初限
一度半餘為闇虚半徑二徑相掩所減入限分數為斜
射所差以得其數又日月交會自京師斜射而望之假
中國食既則南方戴日之下所虧纔半月外反觀則交
而不食故當步九服日晷以定蝕分晨昏漏刻與地偕
變則宇宙雖廣可以一術齊之矣其十二議五星謂歲
星自商周迄春秋之季率百二十餘年而超一次戰國
後其行寖急至漢尚微差及哀平間餘勢乃盡更八十
四年而超一次因以為常此其與餘星異也歲星前後
遲急率古今各有不同欲一術以求之則不可得大都
五事感於下五緯變於上故王者失典刑之正則星辰
為之亂行汨彛倫之序則天事為之無象當其亂行無
象又可以歷紀齊乎故襄公二十八年歲在星紀滛於
玄枵至三十年八月始及娵訾之口越次而前二年守
之晉永寧元年正月至閏月五星經天縱横無常永興
二年四月丙子太白犯狼星失行在黃道南四十餘度
永嘉三年正月庚子熒惑犯紫微皆天變所未有也終
以二帝蒙塵天下大亂後魏神瑞二年十二月熒惑在
瓠瓜星中一夕忽亡不知所在崔浩以日辰推之曰庚
午之夕辛未之朝天有隂雲熒惑之亡在此二日庚午
未皆主秦辛為西夷今姚興據咸陽是熒惑入秦矣其
後熒惑果出東井魏永平四年八月癸未熒惑在氐夕
伏西方亦先期五十餘日雖時歷疎闊不宜若此夫日
月所以著尊卑不易之象五星所以示政教從時之義
故日月之失行也微而少五星之失行也著而多五星
伏見之效皆係之於時而象之於政事微而象微事章
而象章已示吉凶之象則又變行襲其常度不然皇天
何以隂隲下民警悟人主哉近代筭者昧於象占者迷
於數覩五星失行皆謂之歷舛雖七曜循軌猶或謂之
天災終以數象相蒙兩喪其實故較歷必稽古今注記
入氣均而行度齊上下相距反覆相求苟獨異於常則
失行可知矣天竺歷以九執之情皆有所好惡遇其所
好之星則趨之行疾捨之行遲亦此義也大衍歷演紀
上元閼逢困敦甲子之歲距開元十二年積九千六百
九十六萬一千七百四十筭得甲子歲通法三千四十
乃一百六十章也策實百一十一萬三百四十二揲法
八萬九千七百七十三轉終法六百七十萬一千二百
七十九轉終日二十七餘千六百八十五秒七十九終
數八億二千七百二十五萬一千三百二十二交終日
二十七餘六百四十五秒千三百二十二以通法除策
實得三百六十五日二十四刻四十四分七秒為歲周
以通法除揲法得二十九日五十三刻五分九十二秒
為朔實以八十因通法得二十四萬三千二百以除轉
終法得二十七日五十五刻四十六分一秒為轉終以
通法除轉終日餘得數以加大餘亦得轉終以一百因
通法得三十萬四千以除終數得二十七日二十一刻
二二一一為交終以通法除交終日餘得數以加大餘
亦得交終以步五星歲星終率百二十一萬二千五百
七十九秒六熒惑終率二百三十七萬一千三秒八十
六鎮星終率百一十四萬九千三百九十九秒九十八
太白終率百七十七萬五千三十秒十二辰星終率三
十五萬二千二百七十九秒七十二各以通法而一得
木終日三百九十八日八十七刻四八火終日七百七
十九日九十三刻五四土終日三百七十八日九刻二
金終日五百八十三日八十九刻一四水終日一百一
十五日八十八刻一四此僧一行大衍歷之所由作也
自漢唐以來歷家惟一行最密但不必一一附大衍耳
盖歷原取象於大衍而非一一從大衍出也自後代乾
坤鑿度出而謂歷出於大衍其載孔子言大衍日辰生
歷律歷法四分度之一以卦爻策當歲月日以步章蔀
紀元諸說皆非先天之文乃後人偽為之也何得援以
為據使果可據則何至跬步不可行夫歷莫疎於四分
而猶以為孔子之言可乎則何可附也大都一行之歷
原自測景觀象而得觀一行自言曰歷氣始於冬至稽
其實取諸晷景也又曰日月合度謂之朔無所取之取
之蝕也如歲實乃測景所得者一行以通法乘歲實為
策實歸為氣積與四揲氣朔之母遯其八氣九精何關
月策乃交蝕所得者一行以通法乘月策為揲法歸為
朔積與半氣朔之母以三極乘參伍兩儀乘二十四變
併之何預十九年七閏為一章一章二百三十五月四
章為一蔀凡七十六年共計九百四十月以七十六年
之九百四十月歸一蔀之日得月策與終合通大衍之
母虧其地十以導潛龍之氣何涉二十五刻為半晝分
至明也一行以通法乘二十五刻得七百六十為辰法
且曰以三極參之倍六位除之其義何取滿十為日至
明也一行以十除通法得三百四為刻法且曰以十位
乘之倍大衍除之其義何居又以辰法齊於代軌刻法
齊於德運得天地出符之數七精返初之會此緯文也
緯乃漢儒偽作謂為孔子語非其真也自有緯而落下
閎始造太初歷以閏統元會得日法以五氣正餘凖大
統俱屬乖謬漢歷皆依偽鑿度偽易緯以治歷以致終
漢之世歷數不明一行達者而亦為是言他何望焉且
各數以三千四十乘之復以三千四十歸之諸家日法
胥同一轍則三千四十之數又何憑而出自章微之積
耶故易曰大衍之數象四時象閏苐象之而已又曰乾
坤之策三百六十當期之日歷三百六十有竒而止以
三百六十當之亦取其象耳歷法之難正在竒數之分
秒實窺測所得而非大衍所推也謂歷數合大衍之象
則可謂歷數之分秒皆出於大衍則不可一行盡一一
之數皆附於大衍亦大勞矣故章俊卿論大衍云一行
倚大衍之數立推步之法是一行求合於大衍非大衍
合一行之數也且一行之十有二議發千古所未發詳
且盡矣乃其中猶有一二可更訂者如中氣議一行歷
引春秋以來南至以殷周歷并緯書及漢唐諸歷上下
附合得此失彼然而不必然也春秋測驗不精書諸南
至未必真的緯書與殷周六歷皆四分法不可為據漢
唐以來日官所測晷率多遷就為之如祖冲之既失甲
戌冬至以為加時太早便欲增小餘以附會之是也諸
如此數何必一一與辯故授時歷云諸應随時測定不
用元法是確論也一行於開元十二年十一月陽城測
景癸未極長以授時步開元十二年甲子歲冬至一十
九日八十九刻六十四分得癸未亥初二刻冬至脗合
以斯驗授時之精遠考諸開元不&KR0861;乃實測之效矣沒
滅議其數是苐不必歸之揲扐卦議既謂京房卦爻錯
亂不明則公中孚之類削之可也而未削至授時始削
之為當耳日度議一行歷引古今日度合此失彼然亦
不必然也盖古今日度未必真的率有附會如中氣然
則何必一一與辯其步仲康五年癸巳歲九月庚戌朔
日蝕則非是辯在尚書簡中是蝕一行以為五年虞鄺
以為元年授時步乃六年考殷時又多外丙二年仲壬
四年一以為有一以為無不同又有謂太史公步帝王
歷年多差訛者然則古歷年之某歲某甲子其真否未
可知也授時步仲康六年丁夘歲九月辛巳朔日食其
餘前後十餘年之九月朔俱不入食限夫既步入仲康
年入食限矣則不必計其元年與五六年也九道議引
洪範傳言日有中道月有九行是矣上考乾鑿度先文
曰日行一度坤鑿度先文引制靈經曰天有九道斯鑿
度先文乃上古真書非若後文之假託者乃知洪範傳
文本於乾坤鑿度之先文也日蝕議謂月或變行避日
或五星潛在日下救日或有德天為之𨼆雖交不食此
皆無憑之論也謂在陽道陽盛不食然陽道自有步陽
八度法安得信為不食謂四時分至同道交食為常然
分至言其行之中非其遇之中也遇而交則周天之辰
無處不可豈有以分至為常者耶謂入交不食開元年
二事則誠如其言法推開元十二年甲子歲七月朔五
十四日三十刻交二十六日得戊午日辰時日食十三
年乙丑歲十二月朔四十六日六十三刻交十四日得
庚戌日申時日食是為當食不食日月失行之致然此
幾百年才一二見其變也而非其常也過此則仍復其
常可以步之千萬年亾易者七政皆然不獨日也若一
行謂德之動天不俟終日則逢君好諛之惡非所以為
訓也唐道士邢和璞嘗謂尹愔曰一行其聖人乎漢時
落下閎造歷云後八百歲當差一日必有聖人正之今
年期畢矣而一行造大衍正其差謬則落下閎之言信
矣非聖人而何然據一行歲差以三十六太布乾實與
策實得每歲歲差一分二十秒九微乃八十三年差一
度而非八百年差一日也在開元八十三年差一日在
授時六十六年差一日此黃赤冬至歲差也而歲差之
外復有消長一機一行未及言之所以大衍歷不百年
而即差以步至今其差益遠然授時之所以精於大衍
者則以消長之數得也今以大衍授時大統三歷試參
考焉大衍歷演紀積九千六百九十六萬一千七百四
十筭以策實一百一十一萬三百四十三乘積筭得一
百七萬六千六百七億八千九百二十七萬六千八百
二十為中積分以通法除之得三百五十四億一千四
百七十三萬三千三百一十四日七四三四為積日以
爻數六十累除之餘一十四日七十四刻三十四分為
天正冬至分大餘一十四得戊寅日小餘七十四刻三
十四分得酉初三刻冬至置中積分以揲法八萬九千
七百七十三累去之不盡之數餘四萬九千一百七為
歸餘之卦以通法歸之得一十六日一十五刻三十六
分為閏餘分以閏餘減冬至不及減加六十日減之得
五十八日壬戌日五十八刻九十八分為天正經朔分
大衍歲實是測晷所得者一行以通法因之為策實以
通法歸之為歲實也大衍朔周三百五十四日三十六
刻七一不盡是觀象所得者一行以揲法去策實餘三
萬三千六十七為歸餘之卦以減策實餘一百七萬七
千二百七十六日以通法而一為朔周也大衍月策是
朔周以十二月分之者一行以通法歸揲法為月策也
大衍歲實較授時歲實止多一十九分大衍月策較授
時月策止少九十微然則一行歷氣朔誠甚密而所少
者止消長一事耳以授時上推開元十二年甲子歲冬
至至元辛巳五百五十七年推得二十萬三千四百四
十日三十五刻一十秒為中積分減氣應得數為通積
滿旬周去之得數以減旬周得十四日戊寅日七十刻
九十分較大衍差三刻四十四分以大統歷上推開元
十二年冬至得十四日戊寅日九十八刻七十五分較
大衍差二十四刻三十九分以大衍歷下推至元辛巳
距元九千六百九十六萬二千二百九十七筭得中積
一百七萬六千六百一十四億七百七十三萬七千八
百七十一積日三百五十四億一千四百九十三萬六
千七百五十五日八十七刻八十六分得冬至五十五
日己未日八十七刻八十六分較授時差八十一刻八
十八分夫大衍稱親密矣何差至八十餘刻則以消長
之法未具也
古今律歷考卷十六
