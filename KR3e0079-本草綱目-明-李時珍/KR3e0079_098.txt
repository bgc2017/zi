本草綱目卷四十一
明李時珍撰
蟲之三(化生類三十二種)
蠐螬(本經中品)
釋名蟦蠐(音墳本經)蜰蠐(音肥别錄)乳齊(弘景)地蠶(郭璞)應條(吳普時珍)
(曰蠐螬方言其蠀螬象蠧物聲或謂齊人曹氏子所化謬也蟦蜰言其肥乳齊言其通乳别錄作㪍齊誤)
集解(别錄曰蠐螬生河内平澤及人家積糞草中取無時反行者良弘景曰大者如足大趾以背滚)
(行乃駛於脚雜猪蹄作羹於乳母不能别之時珍曰其狀如蠶而大身短節促足長有毛生樹根及糞土)
(中者外黃内黑生舊茅屋土者外白内黯皆濕熱之氣熏蒸而化宋齊丘所謂燥濕相育不母而生是矣)
(久則羽化而去)
正誤(弘景曰詩云領如蝤蠐今以蠐字在下恐倒爾恭曰此蟲一名蝤蠐有在糞聚中或在腐木中)
(其在腐柳中者内外潔白糞土中者皮黃内黑黯形色既異土木又殊當以木中者為勝宜冬月采之宗)
(奭曰諸腐木根下多有之構木津甘故根下尤多亦有生于糞土中者雖肥大而腹中黑不若木中者雖)
(瘦而稍白研汁可用斆曰蠐螬須使桑樹栢樹中者妙韓保昇曰按爾雅註云蟦蠐螬在糞土中蝤)
(蠐蝎蝎蛣&KR1298;又云蝎桑蠧並木中蠧也正與本經蟦蠐生積糞草中相合蘇恭言當以木中者為勝則此)
(外恐非也切謂不然今諸朽樹中蠧蟲通謂之蝎莫知其主療惟桑樹中者近方用之而有名未用曾用)
(未識類中有桑蠧一條即此也蓋生産既殊主療亦别雖有毒無毒易見而相使相惡難主且蝎不號蠐)
(螬蟦不名蛣&KR1298;自當審之藏器曰蠐螬居糞土中身短足長背有毛筋但從夏入秋蛻而為蟬飛空飲露)
(能鳴高潔蝤蠐一名蝎一名蠧在朽木中食木心穿木如錐身長足短口黑無毛節慢至春雨後化為天)
(牛兩角而水牛色黑背有白點上下緣木飛騰不遙出處既殊形質又别陶蘇乃混註之蓋千慮一失也)
(惟郭璞注爾雅謂蠐螬在糞土中蝤蠐桑蠧在木中囓桑似蝸牛長角喜囓桑樹者為是也頌曰今醫家)
(與蓐婦下乳藥用糞土中者其效殊速乃知蘇恭之說不可據也)
修治(斆曰凡收得後隂乾與糯米同炒至米焦黑取出去米及身上口畔肉毛并黑塵子作三四截)
(研粉用之時珍曰諸方有乾研及生取汁者又不拘此例也)
氣味鹹微温有毒(别錄曰微寒惡之才曰蜚蠊為之使附子)主治惡血
血瘀痺氣破折血在脇下堅滿痛月閉目中淫膚青
翳白膜(本經)療吐血在胸腹不去破骨踒折血結金瘡
内塞産後中寒下乳汁
(别錄)取汁滴目去翳障主血止痛(藥性)傅惡瘡(日華)汁主赤
白遊疹疹擦破塗之(藏器)取汁點喉痺得下即開(蘇頌)主
唇緊口瘡丹疹破傷風瘡竹木入肉芒物眯目(時珍)
發明(弘景曰同猪蹄作羹食甚下乳汁頌曰張仲景治雜病大䗪蟲丸方中用之取其去脇下堅滿)
(也時珍曰許學士本事方治筋急養血地黃丸中用之取其治血瘀痺也按陳氏經騐方云晉書吳中書)
(郎盛沖母王氏失明婢取蠐螬蒸熟與食王以為美沖還知之抱母慟哭母目即開與本草治目中青翳)
(白膜藥性論汁滴目中去翳障之說相合予嘗以此治人得騐因錄以傳人又按魯伯嗣嬰童百問云張)
(太尹傳治破傷風神效方用蠐螬將駝脊背捏住待口中吐水就取抹瘡上覺身麻汗出無有不活者子)
(弟額上跌破七日成風依此治之時間就愈此又符療踒折傳惡瘡金瘡内塞主血止痛之說也蓋此藥)
(能行血分散結滯故能治已上諸病)
附方(舊五新四)小兒臍瘡(蠐螬研末傅之不過數次千金方)小兒唇緊(蠐螬)
(研末豬脂和傅之千金方)赤白口瘡(蠐螬研汁頻搽取效大觀)丹毒浸淫
(走串皮中名火丹以蠐螬擣爛塗之刪繁方)癰疽痔漏(蠐螬研末傅之日一上子母秘錄)
虎傷人瘡(蠐螬擣爛塗之日上唐瑤經騐方)竹木入眼(蠐螬擣塗之立出肘后)
麥芒入眼(以新布覆目中持蠐螬從布上摩之芒着布上出也千金方)斷酒不飲
(蠐螬研末酒服永不飲千金方)
乳蟲(綱目)
釋名土蛹
集解(時珍曰按白獺髓云廣中韶陽屬邑鄉中有乳田其法掘地成窖以粳米粉鋪入窖中蓋之以)
(草壅之以糞候雨過氣蒸則發開而米粉皆化成蛹如蠐螬狀取蛹作汁和粳粉蒸成乳食味甚甘美也)
(此亦蠐螬之類出自人為者淮南萬畢術所謂置黍溝中即生蠐螬廣雅所為土蛹蠁蟲者皆此物也服)
(食用此代蠐螬更覺有功無毒)
氣味甘温無毒主治補虛羸益胃氣温中明目(時珍)
木蠧蟲(拾遺)
釋名蝎(音曷)蝤蠐(音囚齊)蛣&KR1298;(音乞屈)蛀蟲(時珍曰蠧古又作螙食木蟲也)
(會意爾雅云蝤蠐蝎也蝎蛣&KR1298;也郭璞云凡木中螙蟲通名為蝎但所居各異耳)
集解(藏器曰木蠧一如蠐螬節長足短生腐木中穿木如錐至春雨化為天牛蘇恭以為蠐螬深誤)
(矣詳蠐螬下時珍曰似蠶而在木中食木者為蝎似蠶而在樹上食葉者為蠋似蠋而小行則首尾相就)
(屈而後伸者為尺蠖似尺蠖而青小者為螟蛉三蟲皆不能穴木至夏俱羽化為蛾惟穴木之蠧宜入藥)
(用)
氣味辛平有小毒主治血瘀勞損月閉不調腰脊痛
有損血及心腹間疾(藏器)
發明(時珍曰各木性味良毒不同而蠧亦隨所居所食而異未可一槩用也古方用蠧多取桑柳構)
(木者亦各有義焉)
桑蠧蟲(别錄)校正(自有名未用移入此)
釋名桑蝎(音曷)
氣味甘温無毒主治心暴痛金瘡肉生不足(别錄)胸下
堅滿障翳瘀腫治風疹(日華)治眼得效(蜀本)去氣補不足治
小兒乳霍(藏器)小兒驚風口瘡風疳婦人崩中漏下赤
白墮胎下血産後下痢(時珍)
附方(新二)崩中漏下(赤白用桑蝎燒灰温酒服方寸匕日二千金)墮胎下血
(不止桑本中蝎蟲燒末酒服方寸匕日二蟲屎亦可普濟方)
糞主治腸風下血婦人崩中産痢小兒驚風胎癬咽
喉骨哽(時珍)
附方(新四)腸風下血(枯桑樹下蟲矢燒存性酒服一錢聖惠)産後下痢(日五)
(十行用桑木裏蠧蟲糞炒黃急以水沃之稀稠得所服之以瘥為度此獨孤訥祭酒方也必效方)小
兒胎癬(小兒頭生瘡手爬處即延生謂之胎癬先以葱塩湯洗淨用桑木蛀屑燒存性入輕粉等)
(分油和敷之聖惠)咽喉骨骾(桑木上蟲糞米醋煎呷永類鈐方)
柳蠧蟲(綱目)
集解(時珍曰柳蠧生柳木中甚多内外潔白至春夏化為天牛諸家註蠐螬多取之亦誤矣)
氣味甘辛平有小毒主治瘀血腰脊瀝血痛心腹血
痛風疹風毒目中膚翳功同桑蠧(時珍)
糞主治腸風下血産後下痢口瘡耳腫齒齦風毒(時珍)
附方(新三)口瘡風疳(小兒病此用柳木蛀蟲矢燒存性為末入麝香少許搽之雜木亦可)
(新幼幼書)齒齦風腫(用柳蠧末半合赤小豆炒黑豆炒各一合柳枝一握地骨皮一兩每)
(用三錢煎水熱潄御藥院方)耳腫風毒(腫起出血取柳蟲糞化水取清汁調白礬末少許滴)
(之後肘)
桃蠧蟲(日華)校正(本經原附桃核仁下今分入此)
集解(别錄曰食桃樹蟲也藏器曰桃蠧辟鬼皆隨出而各有功也)
氣味辛温無毒主治殺鬼邪惡不祥(本經)食之肥人悦
顔色(日華)
糞主治辟温疫令不相染為末水服方寸匕(子母秘錄)
桂蠧蟲(綱目)
集解(藏器曰此桂樹中䖝辛美可啖時珍曰按漢書陸賈傳南越尉陀獻桂蠧二器又大業拾遺錄)
(云隋時始安獻桂蠧四瓶以蜜漬之紫色辛香有味啖之去痰飲之疾則此物自漢隋以來用充珍味矣)
氣味辛温無毒主治去冷氣(藏器)除寒痰澼飲冷痛(時珍)
糞主治獸骨哽煎醋潄嚥(時珍)
柘蠧蟲(拾遺)
集解(藏器曰陶註詹糖云偽者以柘蟲屎為之此即柘蠧在木間食木之屎也詹糖燒之香而此屎)
(不香既不相似亦難為之)
屎主治破血(藏器)
棗蠧蟲(綱目)
集解(時珍曰此即蝤蠐之在棗樹中者)
屎主治聤耳出膿水研末同麝香少許吹之(時珍普濟)
竹蠧蟲(綱目)
集解(時珍曰竹蠧生諸竹中狀如小蠶老則羽化為硬翅之蛾)
氣味(缺)主治小兒蠟梨頭瘡取慈竹内者擣和牛溺
塗之(時珍)
發明(時珍曰竹蠧蟲古方未見用者惟袖珍方治小兒蠟梨用之按淮南萬畢術云竹蟲飲人自言)
(其誠高誘註云以竹蟲三枚竹黃十枚和勻每用一大豆許燒入酒中令人飲之勿至大醉叩問其事必)
(得其誠也此法傳自古典未試其果驗否姑載之)
蛀末主治聤耳出膿水湯火傷瘡(時珍)
附方(新六)聤耳出水(苦竹蛀屑狼牙白斂等分為末和勻頻摻之聖惠)耳出臭
膿(用竹蛀䖝末臙脂坯子等分麝香少許為末吹之朱氏集驗)耳膿作痛(因水入耳内者)
(如聖散用箭簳内蛀末一錢膩粉一錢麝香半錢為末以綿杖繳盡送藥入耳以綿塞定有惡物放令流)
(出甚者三度必愈普濟)湯火傷瘡(竹蠧蛀末傅之見外臺秘要)濕毒臁瘡(枯竹)
(蛀屑黃蘖末椒茶湯洗淨)(分先以葱之日一上)牙齒疼痛(蛀竹屑陳皮各一兩為末烏梅)
(肉同研如泥傅之出救急方)
蘆蠧蟲(拾遺)
集解(藏器曰出蘆節中狀如小蠶)
氣味甘寒無毒主治小兒飲乳後吐逆不入腹取蟲
二枚煑汁飲之嘔逆與哯乳不同乳飽後哯出者為
哯乳也(藏器)
蒼耳蠧蟲(綱目)
釋名麻蟲
集解(時珍曰蒼耳蠧蟲生蒼耳梗中狀如小蠶取之但看梗有大蛀眼者以刀截去兩頭不蛀梗多)
(收線縳掛簷下其蟲在内經年不死用時取出細者以三條當一用之)
氣味(缺)主治疔腫惡毒燒存性研末油調塗之即效
或以麻油浸死收貯每用一二枚擣傅即時毒散大
有神效(時珍)
發明(時珍曰蒼耳治疔腫腫毒故蟲亦與之同功古方不見用近時方法每用之)
附方(新三)一切疔腫(及無名腫毒惡瘡劉松石經驗方用蒼耳草梗中蟲一條白梅肉三)
(四分同搗如泥貼之立愈江聖濟總錄用麻蟲即蒼耳草内蟲炒黃色白殭蠶茶各等分為末蜜調塗)
(之蟲又用蒼耳節内蟲四十九條搥碎入人言少頃許搥成塊刺瘡令破傅之少頃以手撮出根即愈)
青蒿蠧蟲
集解(時珍曰此青蒿節間蛾也狀如小蠶久亦成)
氣味(缺)主治急慢驚風用蟲擣和硃砂汞粉各五分
丸粟粒大一歲一丸乳汁服(時珍)
發明(時珍曰古方不見用者保嬰集用治驚風云十不失一其詩云一半硃砂一半雪其功只在青)
(蒿節任教死去也還魂服時須用生人血)
皂莢蠧蟲(綱目)
集解
氣味辛主治蠅入人耳害人研爛同鱓魚血點之(危氏)
茶蛀蟲(綱目)
集解(時珍曰此裝茶籠内蛀蟲也取其屎用)
蛀屑主治聤耳出汁研末日日繳淨摻之(時珍惠出聖)
蚱蟬(本經中品)
釋名蜩(音調)齊女(時珍曰按王充論衡云蠐螬化腹蜟腹蜟折背出而為蟬則是腹蜟者育)
(于腹也蟬者變化相禪也蚱音窄蟬聲也蜩其音調也崔豹古今注言齊王后怨王而死化為蟬故蟬名)
(齊女此謬說也按詩人美莊姜為齊侯之子螓首蛾眉螓亦蟬名人隱其名呼為齊女義盖取此其品甚)
(多詳辨見下)
集解(别錄曰蚱蟬生楊柳上五月采蒸乾之勿令蠧弘景曰蚱蟬啞蟬雌蟬也不能鳴蟬類甚多此)
(云柳上乃詩云鳴蜩嘒嘒者形大而黑五月便鳴俗云五月不鳴嬰兒多災故其治療亦專主小兒昔人)
(噉之故禮有雀鷃蜩&KR2222;而傴僂丈人掇之也其四五月鳴而小紫青色者蟪蛄也莊子云蟪蛄不知春秋)
(是矣離騷誤以蟪蛄為寒螿爾寒螿九月十月中鳴聲甚淒急七八月鳴而色青者名蛁蟟二月中便鳴)
(者名䗿母似寒螿而小恭曰蚱蟬鳴蟬也諸蟲皆以雄為良陶云雌蟬非矣頌曰按玉篇云蚱蟬聲也正)
(與月令仲夏蟬始鳴相合恭說得之爾雅云蝒馬蜩乃蟬之最大者即此也蟬類雖衆獨此一種入藥醫)
(方多用蟬殼亦此殼也本生土中云是蜣蜋所轉丸久而化成此蟲至夏登木而蛻宗奭曰蚱蟬夏月身)
(與聲俱大始終一般聲乘昏夜出土中升高處拆背殼而出日出則畏人且畏日炙乾其殼不能蛻也至)
(時寒則墜地小兒畜之雖數日亦不飲食古人言其飲風露觀其不糞而溺亦可見矣時珍曰蝉諸蜩總)
(名也皆自蠐螬腹蜟變而為蟬亦有轉丸化成者皆三十日而死俱方首廣額兩翼六足以脇而鳴吸風)
(飲露溺而不糞古人食之夜以火取謂之耀蟬爾雅淮南子揚雄方言陸機草木疏陳藏器本草諸書所)
(載往往混亂不一今考定于左庶不誤用也夏月始鳴大而色黑者蚱蟬也又曰蝒音綿曰馬蜩豳詩五)
(月鳴蜩者是也頭上有花冠曰螗蜩曰蝘曰胡蟬蕩詩如蜩如螗者是也具五色者曰蜋蜩見夏小正並)
(可入藥用小而有文者曰螓曰麥蚻小而色青綠者曰茅蜩曰茅䘁秋月鳴而色青紫者曰蟪蛄曰蛁蟟)
(曰蜓蚞曰螇螰曰蛥蚗音舌決小而色青赤者曰寒蟬曰寒蜩曰寒螿曰蜺未得秋風則瘖不能鳴謂之)
(啞蟬亦曰瘖蟬二三月鳴而小於寒螿者曰&KR4277;母並不入藥)
蚱蟬氣味鹹甘寒無毒(甄權曰酸)主治小兒驚癎夜啼癲
病寒熱(本經)驚悸婦人乳難胞衣不出能墮胎(别錄)小兒
癎絶不能言(蘇恭)小兒驚哭不止殺疳蟲去壯熱治腸中
幽幽作聲(藥性)
發明(藏器曰本功外其腦煮汁服之主産後胞衣不下自有正傳時珍曰蟬主産難下胞衣亦取其)
(能退蛻之義聖惠治小兒發癎有蚱蟬湯蚱蟬散蚱蟬丸等方今人只知用蛻而不知用蟬也)
附方(新三)百日𤼵驚(蚱蟬去翅足炙三分赤芍藥三分黃芩二分水二盞煎一盞温服)
(聖惠方)破傷風病(無問表裏角弓反張秋蟬一箇地膚子炒八分麝香少許為末酒服二錢)
(上同)頭風疼痛(蚱蟬二枚生研入乳香硃砂各半分丸小豆大每用一丸隨左右納鼻中)
(出黃水為效聖濟總錄)
蟬蛻
釋名蟬殼枯蟬腹蜟(並别錄)金牛兒
修治(時珍曰凡用蛻殼沸湯洗去泥土翅足漿水煮過晒乾用)
氣味鹹甘寒無毒主治小兒驚癎婦人生子不下燒
灰水服治久痢(别錄)小兒壯熱驚癎止渴(藥性)研末一錢
井華水服治啞病(藏器)除目昏障翳以水煎汁服治小
兒瘡疹出不快甚良(宗奭)治頭風眩運皮膚風熱痘疹
作癢破傷風及丁腫毒瘡大人失音小兒噤風天弔
驚哭夜啼隂腫(時珍)
發明(好古曰蟬蛻去翳膜取其蜕義也蟬性蛻而退翳蛇性竄而袪風因其性而為用也時珍曰蟬)
(乃土木餘氣所化飲風吸露其氣清虚故主療皆一切風熱證古人用身後人用蜕大抵治臟腑經絡當)
(用蟬身治皮膚瘡瘍風熱當用蟬蛻各從其類也又主啞病夜啼者取其晝鳴而夜息也)
附方(舊二四新十)小兒夜啼(心鑑治小兒一百二十日内夜啼用蟬蛻四十九箇去前)
(截用後截為末分四服鈎藤湯調灌之下普濟蟬花散治小兒夜啼不止狀若鬼祟用蟬蛻半截為末)
(一字薄荷湯入酒少許調下或者不信將上半截為末前湯調下即復啼也古人立方莫知其妙)小
兒驚啼(啼而不哭煩也哭而不啼躁也用蟬蛻二七枚去翅足為末入硃砂末一字蜜調與吮之)
(口活幼議)小兒天弔(頭目仰視痰塞内熱用金牛兒即蟬蛻以漿水煑一日晒乾為末每)
(用一字冷水調下衛生易簡方)小兒噤風(初生口噤不乳用蟬蛻二七枚全蠍去毒二七)
(枚為末入輕粉末少許乳汁調灌全幼心鑑)破傷風病(發熱醫學正傳用蟬蛻炒研酒服一)
(錢神效即普濟方用蟬蛻為末葱涎調塗破處時取去惡水立效名追風散)頭風旋運(蟬殼)
(一兩微炒為末不時酒下一錢白湯亦可聖惠)皮膚風癢(蟬蛻薄荷葉等分為末酒服一)
(錢日三集驗)痘瘡作癢(蟬蛻三七枚甘草灸各一錢水煎服之心鑑)痘後目翳
(蟬蛻為末每服一錢羊肝煎湯下日二錢氏)聤耳出膿(蟬蛻半兩燒存性麝香半錢炒右為)
(末綿裹塞之追出惡物效海上)小兒隂腫(多因坐地風襲及蟲蟻所吹用蟬蛻半兩煎水)
(洗仍服五苓散即腫消痛止危氏)胃熱吐食(清膈散用蟬蛻五十箇去泥滑石一兩為末每)
(服二錢水一盞入蜜調服衛生家寶方)丁瘡毒腫(不破則毒入腹青囊雜纂用蟬蛻炒為末)
(蜜水調服一錢外以津和塗之候醫方大成用蟬蛻殭蠶等分為末醋調塗瘡四圍根出拔去再塗)
蟬花(類證)
釋名冠蟬(禮註)胡蟬(毛詩)螗蜩(同上)蝘(時珍曰花冠以象名也胡其狀如胡也唐)
(黑色也古俗謂之胡蟬江南謂之螗蜀人謂之蟬花)
集解(慎微曰蟬花所在有之生苦竹林者良花出頭上七月采頌曰出蜀中其蟬頭上有一角如花)
(冠狀謂之蟬花彼人齎蛻至都下醫工云入藥最竒宗奭曰乃是蟬在殼中又出而化為花自頂中出也)
(時珍曰蟬花即冠蟬也禮記所謂&KR2222;則冠而蟬有緌者是矣緌音蕤冠纓也陸雲寒蟬賦云蟬有五德頭)
(上有幘文也含氣吸露清也黍稷不享廉也處不巢居儉也應候有常信也陸佃埤雅云螗首方廣有冠)
(似蟬而小鳴聲清亮宋祁方物贊云蟬之不蛻者至秋則花其頭長一二寸黃碧色並指此也)
氣味甘寒無毒主治小兒天弔驚癎瘈瘲夜啼心悸
(慎微)功同蟬蛻又止瘧(時珍)
蜣蜋(本經下品)
釋名蛣蜣(音詰羌)推丸(弘景)推車客(綱目)黑牛兒(同上)鐵甲將
軍(同上)夜遊將軍(弘景曰莊子云蛣蜣之智在於轉丸喜入糞土中取屎丸而推却之故俗)
(名推丸時珍曰崔豹古今注謂之轉丸弄丸俗呼推車客皆取此義也其蟲深目高鼻狀如羌胡背負黑)
(甲狀如武士故有蜣蜋將軍之稱)
集解(别錄曰蜣蜋生長沙池澤弘景曰其類有三四種以大而鼻頭扁者為真韓保昇曰此類多種)
(所在有之以鼻高目深者入藥名胡蜣蜋宗奭曰蜣蜋有大小二種大者名胡蜣蜋身黑而光腹翼下有)
(小黃子附母而飛晝伏夜出見燈光則來宜入藥用小者身黑而暗晝飛夜伏狐並喜食之小者不堪用)
(惟牛馬脹結以三十枚研水灌之絶佳時珍曰蜣蜋以土包糞轉而成丸雄曳雌推置于坎中覆之而去)
(數日有小蜣蜋出蓋孚乳于中也)
附錄蜉蝣(時珍曰蜉蝣一名渠略似蛣蜣而小大如指頭身狹而長有角黃黑色甲下有翅能)
(飛夏月雨後叢生糞土中朝生暮死猪好啖之人取炙食云美於蟬也蓋蜣蜋蜉蝣腹蜟天牛皆蠐螬蠧)
(蝎所化此亦蜣蜋之一種不可不知也或曰蜉蝣水蟲也狀似蠶蛾朝生暮死)
蜣蜋修治(别錄曰五月五日採取蒸藏之臨用去足火灸勿置水中令人吐)
氣味鹹寒有毒(好古曰酸肉之才曰畏羊角羊石膏)主治小兒驚癎
瘈瘲腹脹寒熱大人癲疾狂陽(本經)手足端寒肢満賁
豚擣丸塞下部引痔蟲出盡永瘥(别錄)治小兒疳蝕(藥性)
能墮胎治疰忤和乾姜傅惡瘡出箭頭(日華)燒末和醋
傅蜂漏(藏器)去大腸風熱(權度)治大小便不通下痢赤白脫
肛一切痔瘻丁腫附骨疽瘡癧瘍風灸瘡出血不止
鼻中息肉小兒重舌(時珍)
𤼵明(時珍曰蜣蜋乃手足陽明足厥隂之藥故所主皆三經之病總微論言古方治小兒驚癎蜣蜋)
(為第一而後醫未見用之蓋不知此義耳頌曰箭鏃入骨不可移者楊氏家藏方用巴豆微炒同蜣蜋擣)
(塗斯須痛定必微痒忍之待極痒不可忍乃撼動拔之立出此方傳於夏侯鄆鄆初為閬州有人額有箭)
(痕問之云從馬侍中征田悦中箭侍中與此藥立出後以生肌膏傅之乃愈因以方付鄆云凡諸瘡皆可)
(療也鄆至洪州逆旅主人妻患瘡呻吟用此立愈簷翰院叢記云李定言石藏用近世良醫也有人承)
(溜浣手覺物入爪甲内初若絲髮數日如線伸縮不能始悟其為龍伏藏也乃叩藏用求治藏用曰方書)
(無此以意治之耳末蜣蜋塗指庶免震厄其人如其言後因雷火遶身急針挑之果見一物躍出亦不為)
(災醫說亦載此事)
附方(舊七六新十)小兒驚風(不拘急慢用蜣蜋一枚杵爛以水一小盞於百沸湯中盪)
(熱去滓飲之)小兒疳疾(土裹蜣蜋煨熟與食之韓氏醫通)小兒重舌(蜣蜋燒末)
(唾和傅舌上子母秘錄)膈氣吐食(用地牛兒二箇推屎蟲一公一母同入罐中待蟲食盡牛)
(兒以泥裹煨存性用去泥陳皮二錢以巴豆同炒過去豆將陳皮及蟲為末每用一二分吹入咽中吐痰)
(三四次即愈孫氏集效方)赤白下痢(黑牛散治赤白痢噤口痢及泄瀉用黑牛兒即蜣蜋)
(一名鐡甲將軍燒研每服半錢或一錢燒酒調服小兒以黃酒服立效李延壽方)大腸脫肛
(蜣蜋燒存性為末入冰片研勻摻肛上托之即入醫學集成)大小便閉(經月欲死者本事推)
(車散用推車客七箇男用頭女用身土狗七箇男用身女用頭新瓦焙研末用虎目樹南向皮煎汁調服)
(只一服即通蜣楊氏經驗方治大小便不通六七月尋牛糞中大蜋十餘枚線穿隂乾收之臨時取一)
(箇全者放淨磚上四面以灰火烘乾當腰切斷如大便不通用上截小便不通用下截各為細末取井華)
(水服之二便不通全用即解)大腸閉塞(蜣蜋炒去翅足為末熱酒服一錢聖惠)小便
轉胞(不通用死蜣蜋二枚燒末井華水一盞調服千金)小便血淋(蜣蜋研水服鮑氏)
痔漏出水(唐氏方用蜣蜋一枚隂乾入冰片少許為細末紙撚蘸末入孔内漸漸生肉藥自退)
(出即愈先袖珍方用蜣蜋焙乾研末以礬湯洗過貼之)一切漏瘡(不拘蜂瘻鼠瘻蜣蜋燒末)
(醋和傅千金)附骨疽漏(蜣蜋七枚同大麥擣傅劉涓子方)一切惡瘡(及沙虱水)
(弩惡疽五月五日取蜣蜋蒸過隂乾為末油和傅之聖惠)丁腫惡瘡(楊柳上大烏殼硬蟲)
(或地上新糞内及泥堆中者生取以蜜湯浸死新瓦焙焦為末先以燒過針撥開好醋調傅之普濟方)
無名惡瘡(忽得不識者用死蜣蜋杵汁塗之廣利)灸瘡血出(不止用死蜣蜋燒研)
(猪脂和塗千金方)大赫瘡疾(急防毒氣入心先灸後用乾蜣蜋為末和鹽水傅四圍如韭菜)
(闊日一上之肘後)癧瘍風病(取塗中死蜣蜋杵爛揩瘡令熱封之一宿瘥外臺秘要)鼻
中息肉(蜣蜋十枚納青竹筒中油紙密封置厠坑内四十九日取出晒乾入麝香少許為末塗之)
(當化為水也聖惠)沙塵入目(取生蜣蜋一枚以其背於眼上影之自出肘后方)下部
䘌蟲(痛痒膿血旁生孔竅蜣蜋七枚五月五日收者新牛糞半兩肥羊肉一兩炒黃同擣成膏丸蓮)
(子大炙熱綿裹納肛中半日即大便中蟲出四度永瘥董炳集驗方)
心主治丁瘡(頌曰按劉禹錫纂柳州救三死方云元和十一年得丁瘡凡十四日益篤善藥)
(傅之莫效長慶賈方伯教用蜣蜋心一夕百苦皆已明年正月食羊肉又大作再用如神驗其法用蜣蜋)
(心在腹下度取之其肉稍白是也貼瘡半日許再易血盡根出即愈蜣蜋畏羊肉故食之即發其法蓋出)
(葛洪肘後方)
轉丸(見土部)
附錄天社蟲(别錄有名末用曰味甘無毒主絶孕益氣蟲狀如犬大腰食草木葉三月采時)
(珍曰按張揖廣雅云天社蜣蜋也與此不知是一類否)
天牛(綱目)
釋名天水牛(綱目)八角兒(同上)一角者名獨角仙(時珍曰此蟲有)
(黑角如八字似水牛角故名亦有一角者)
集解(藏器註蠐螬云蝎蠧在朽木中食木心穿如錐刀口黑身長足短節慢無毛至春雨後化為天)
(牛兩角狀如水牛亦有一角者色黑背有白點上下緣木飛騰不遠時珍曰天牛處處有之大如蟬黑甲)
(光如漆甲上有黃白點甲下有翅能飛目前有二黑角甚長前向如水牛角能動其喙黑而扁如鉗甚利)
(亦似蜈蚣喙六足在腹乃諸樹蠧蟲所化也夏月有之出則主雨按爾雅蠰囓桑也郭璞註云狀似天牛)
(長角體有白點善囓桑樹作孔藏之江東呼為囓髮此以天牛囓桑為二物也而蘇東坡天水牛詩云兩)
(角徒自長空飛不服箱為牛竟何益利吻穴枯桑此則謂天牛即囓桑也大抵在桑樹者即為囓桑爾一)
(角者名獨角仙入藥並去甲翅角足用)
氣味有毒主治瘧疾寒熱小兒急驚風及丁腫箭鏃
入肉去痣靨(時珍)
發明(時珍曰天牛獨角仙本草不載宋金以來方家時用之聖惠治小兒急驚風吹鼻定命丹宣明)
(方點身面痣靨芙蓉膏中俱用獨角仙蓋亦毒物也藥多不錄蝎化天牛有毒蠐螬化蟬無毒又可見蠐)
(螬與蝎之性味良惡也)
附方(新三)疔腫惡毒(透骨膏用八角兒楊柳上者隂乾去殼四箇如冬月無此用其窠代)
(之蟾酥半錢巴豆仁一箇粉霜雄黃麝香少許先以八角兒研如泥入溶化黃蠟少許同衆藥末和作膏)
(子密收每以針刺瘡頭破出血用榆條送膏子麥粒大入瘡中以雀糞二箇放瘡口瘡回即止不必再用)
(也忌冷水如針破無血繫是着骨疔即男左女右中指甲末刺出血糊藥又無血即刺足大拇血糊藥如)
(都無血必難醫也)箭鏃入肉(用天水牛取一角者小瓶盛之入硇砂一錢同水數滴在内待)
(自然化水取滴傷處即出也)寒熱瘧疾(猪膏丸治瘧疾發渴往來不定臘猪膏二兩獨角仙)
(一枚獨頭蒜一箇樓葱一握五月五日三家粽尖於五月五日五更時淨處露頭赤脚舌挂上齶回面向)
(北擣一千丸皂子大每以新綿裹一丸繫臂男左女一聖惠)
附錄飛生蟲(拾遺藏器曰狀如囓髮頭上有角其角無毒主難産燒末水服少許亦可執之)
(時珍曰此亦天牛别類也與鼺鼠同功故亦名飛生)
螻蛄(本經下品)
釋名蟪蛄(本經)天螻(本經)&KR1386;(斛經本)螻蟈(月令)仙姑(古今注)石鼠
(古今注)梧鼠(荀子)土狗(俗名時珍曰周禮註云螻臭也此蟲氣臭故得螻名曰姑曰婆曰娘)
(子皆稱蟲之名蟪蛄同蟬名螻蟈同蛙名石鼠同碩鼠名梧鼠同飛生名皆名同物異也)
集解(别錄曰螻蛄生東城平澤夜出者良夏至取暴乾弘景曰此物頗協鬼神昔人獄中得其力今)
(人夜見多打殺之言為鬼所使也頌曰今處處有之穴地糞壤中而生夜則出外求食荀子所謂梧鼠五)
(技而窮蔡邕所謂碩鼠五能不成一技者皆指此也魏書碩鼠乃大鼠與此同名而技不窮固不同耳五)
(技者能飛不能過屋能緣不能窮木能游不能度谷能穴不能掩身能走不能免人宗奭曰此蟲立夏後)
(至夜則鳴聲如蚯蚓月令螻蟈鳴者是矣時珍曰螻蛄穴土而居有短翅四足雄者善鳴而飛雌者腹大)
(羽小不善飛翔吸風食土喜就燈光入藥用雄或云用火燒地赤置螻於上任其跳死覆者雄仰者雌也)
(類從云磨鐵致蛄汗韀引兔物相感也)
氣味鹹寒無毒(日華曰涼有毒去翅足炒用)主治産難出肉中刺
潰癰腫下哽噎解毒除惡瘡(本經)水腫頭面腫(日華)利大
小便通石淋治瘰癧骨哽(時珍)治口瘡甚效(震亨)
發明(弘景曰自腰以前甚澀能止大小便自腰以後甚利能下大小便朱震亨曰螻蛄治水甚效但)
(其性急虛人戒之頌曰今方家治石淋導水用螻蛄七枚鹽二兩新瓦上鋪蓋焙乾研末每温酒服一錢)
(七即愈也)
附方(舊一十新二)十種水病(腹滿喘促不得卧聖惠方以螻蛄五枚焙乾為末食前白)
(湯服一錢小便利為效楊氏加甘遂末一錢商陸汁一匙取下水為效忌鹽一百日小便秘者聖惠用)
(螻蛄下截焙研水服半錢立通乾保命集用螻蛄一箇葡萄心七箇同研露一夜日研末酒服乾坤)
(秘韞用端午日取螻蛄隂乾分頭尾焙收治上身用頭末七箇治中用腹末七箇治下用尾末七箇食前)
(酒服)大腹水病(肘後用螻蛄灸熱日食十箇遂普濟半邊散治水病用大戟芫花甘大黃各)
(三錢為末以土狗七枚五月能飛者擣葱鋪新瓦上焙之待乾去翅足每箇剪作兩半邊分左右記收欲)
(退左即以左邊七片焙研入前末二錢以淡竹葉天門冬煎湯五更調服候左退三日後服右邊如前法)
㗜鼻消水(面浮甚者用土狗一箇輕粉二分半為末每㗜少許入鼻内黃水出盡為妙楊氏)
(家藏)石淋作痛(方見發明下)小便不通(葛洪方用大螻蛄二枚取小體以水一升)
(漬飲須臾即通談壽域方用土狗下截焙研調服半錢生研亦可野翁方加車前草同擣汁服唐)
(氏經驗方用土狗後截和麝擣納臍中縳定即通管醫方摘要用土狗一箇灸研入冰片麝香少許翎)
(吹入莖内)大小便閉(經月欲死普濟方用土狗推車客各七枚並男用頭女用身瓦焙焦為末)
(以向南樗皮煎汁飲一服神效)胞衣不下(困極腹脹則殺人螻蛄一枚水煮二十沸灌入下喉)
(即出也延年方)臍風出汗(螻蛄甘草等分並灸為末傅之總錄)牙齒疼痛
(土狗一箇舊糟裹定濕紙包煨焦去糟研末傅之立止本事)緊唇裂痛(螻蟈燒灰傅之千)
(金方)塞耳治聾(螻蛄五錢穿山甲炮五錢麝香少許為末葱汁和丸塞之外用㗜鼻藥即通)
(普濟)頸項瘰癧(用帶殼螻蛄七枚生取肉入丁香七粒於殼内燒過與肉同研用紙花貼之)
(救急方)箭鏃入肉(以螻蛄杵汁滴上三五度自出千金方)鍼刺在咽(同上)誤
吞鈎線(螻蛄去身吞其頭數枚勿令本人知聖惠方)
螢火(本經下品)
釋名夜光(本經)熠燿(音煜躍)即炤(音照)夜炤景天救火
據火挾火(並吳普)宵燭(古今注)丹鳥(宗奭曰螢常在大暑前後飛出)
(是得大火之氣而化故明炤如此時珍曰螢從熒省熒小火也會意豳風熠燿宵行宵行乃蟲名熠燿其)
(光也詩注及本草皆誤以熠燿為螢名矣)
集解(别錄曰螢火生階地池澤七月七日取隂乾弘景曰此是腐草及爛竹根所化初時如蛹腹下)
(已有光數日變而能飛方術家捕置酒中令死乃乾之俗用亦稀時珍曰螢有三種一種小而宵飛腹下)
(光明乃茅根所化也呂氏月令所謂腐草化為螢者是也一種長如蛆蠋尾後有光無翼不飛乃竹根所)
(化也一名蠲俗名螢蛆明堂月令所謂腐草化為蠲者是也其名宵行茅竹之根夜視有光復感濕熱之)
(氣遂變化成形爾一種水螢居水中唐李子卿水螢賦所謂彼何為而化草此何為而居泉是也入藥用)
(飛螢)
氣味辛微温無毒主治明目(本經)療青盲(甄權)小兒火瘡
傷熱氣蠱毒鬼疰通神精(别錄)
發明(時珍曰螢火能辟邪明目蓋取其炤幽夜明之義耳神仙感應篇載務成螢火丸事蹟甚詳而)
(龐安常總病論亦極言其效驗云曾試用之一家五十餘口俱染疫病惟四人帶此者不病也許叔微傷)
(寒歌亦稱之予亦恒欲試之因循未暇耳龐翁為蘇黃器重友想不虛言神仙感應篇云務成子螢火)
(丸主辟疾病惡氣百鬼虎狼蛇虺蜂蠆諸毒五兵白刃盜賊兇害昔漢冠軍將軍武威太守劉子南從道)
(士尹公受得此方永平十二年於北界與虜戰敗績士卒略盡子南被圍矢下如雨未至子南馬數尺矢)
(輒墮地虜以為神乃解去子南以方教子弟為將皆未嘗被傷也漢末青牛道士得之以傳安定皇甫隆)
(隆以傳魏武帝乃稍有人得之故一名冠將丸又名武威丸用螢火鬼箭羽蒺藜各一兩雄黃雌黃各二)
(兩羖羊角煆存性一兩半礬石火燒二兩鐵錘柄入鐵處燒焦一兩半俱為末以雞子黃丹雄雞冠一具)
(和擣千下丸如杏仁作三角絳囊盛五丸帶於左臂上從軍繫腰中居家掛戶上甚辟盜賊也)
附方(新二)黑髮(七月七日夜取螢火蟲二七枚撚髮自黑也便民圖纂方)明目(勞傷)
(肝氣目暗方用螢火二七枚納大鯉魚膽中隂乾百日為末每點少許極妙一方用白犬膽聖惠方)
衣魚(本經下品)
釋名白魚(本經)蟫魚(覃淫尋三音)蛃魚(郭璞)壁魚(圖經)蠧魚(宗奭曰衣)
(魚生久藏衣帛中及書紙中其形稍似魚其尾又分二岐故得魚名時珍曰白其色也壁其居也蟫其狀)
(態也丙其尾形也)
集解(别錄曰衣魚生咸陽平澤頌曰今處處有之衣中乃少而書卷中甚多身白有厚粉以手觸之)
(則落段成式云補闕張周見壁上瓜子化為壁魚因知列子朽爪化魚之言不虚也俗傳壁魚入道經中)
(食神仙字則身有五色人得吞之可致神仙唐張易蠧之之子乃多書神仙字碎剪置瓶中取魚投之冀其)
(食而不能得遂致心疾書此以解俗說之惑時珍曰衣魚其蠧衣帛書畫始則青色老則有白粉碎之如)
(銀可打紙箋按段成式言何諷於書中得一髮長四寸捲之無端用力絶之兩端滴水一方士云此名脉)
(望乃衣魚三食神仙字則化為此夜持向天可以墜星求丹又異於吞魚致仙之說大抵謬妄宜辯正之)
氣味鹹温無毒(甄權曰有毒草大明曰畏芸草莽萵苣)主治婦人疝瘕
小便不利小兒中風項強背起摩之(本經)療淋塗瘡滅
瘢墮胎(别錄)小兒淋閉以摩臍及小腹即通(陶弘景)合鷹
屎殭蠶同傅瘡瘢即滅(蘇頌)主小兒臍風撮口客忤天
弔風癎口喎重舌目翳目眯屎血轉胞小便不通(時珍)
發明(時珍曰衣魚乃太陽經藥故所主中風項強驚癎天弔目翳口喎淋閉皆手足太陽經病也范)
(汪方治小便不利取二七枚擣分作數丸頓服即通濟書云明帝病篤勅臺省求白魚為藥此乃神農藥)
(古方盛用而今人罕知矣)
附方(舊五新七)小兒胎寒(腹痛汗出用衣中白魚二七枚絹包于兒腹上回轉摩之以愈)
(為度方聖惠)小兒撮口(壁魚兒研末每以少許塗乳令兒吮之聖惠)小兒客忤
(項強欲死衣魚十枚研傅乳上吮之入咽立愈或以二枚塗母手中掩兒臍得吐下愈外仍以摩項強處)
小兒天弔(目晴上視用壁魚兒乾者十箇濕者五箇用乳汁和研灌之聖惠方)小兒
癎疾(白魚酒用衣中白魚七枚竹茹一握酒一升煎二合温服之外臺)偏風口喎(取白)
(魚摩耳左喎摩右右喎摩左正乃已外臺秘要)小兒重舌(衣魚燒灰傅舌上千金翼)
目中浮翳(書中白魚未注少許於翳上日二外臺)沙塵入目(不出者杵白魚以乳)
(汁和滴目中即出或為末點之千金)小便不通(白魚散用白魚滑石亂髮等分為散飲服)
(半錢七日三金匱要略)小便轉胞(不出納衣魚一枚於莖中千金方)婦人尿血
(衣中白魚二十枚納入隂中子母秘錄)
鼠婦(本經下品)
釋名鼠負(弘景)負蟠(煩雅爾)鼠姑(弘景)鼠粘(蜀本)蜲&KR2114;(别錄)蛜蝛
(伊威本經)濕生蟲(圖經)地雞(綱目)地虱(弘景曰鼠婦爾雅作鼠負言鼠多在坎中背粘)
(負之故曰鼠負今作婦字殊似乖理韓保昇曰多在甕器底及土坎中常惹着鼠背故名俗亦謂之鼠粘)
(猶棄耳名羊負來也時珍曰按陸佃埤雅云鼠負食之令人善淫故有婦名又名鼠姑猶鼠婦也鼠粘猶)
(鼠負也然則婦負二義俱通矣因濕化生故俗名濕生蟲曰地雞地虱者象形)
集解(别錄曰鼠婦生魏郡平谷及人家地上五月五日采頌曰今處處有之多在下濕處甕器底及)
(土坎中詩云蛜蝛在室鄭玄言家無人則生故也宗奭曰濕生蟲多足大者長三四分其色如蚓背有横)
(紋蹙起用處絶少時珍曰形似衣魚稍大灰色)
氣味酸温無毒(大明曰無毒)主治氣癃不得小便婦人月閉血瘕
癎痓寒熱利水道墮胎(日華)治久瘧寒熱風蟲牙齒
疼痛小兒撮口驚風鵝口瘡痘瘡倒靨解射工毒蜘
蛛毒蚰蜒入耳(時珍)
發明(頌曰張仲景治久瘧大鱉甲丸中用之以其主寒熱也時珍曰古方治驚瘧血病多用之蓋厥)
(隂經藥也太平御覽載葛洪瘧方用鼠負蟲十四枚各以槽釀之丸十四丸瘧發時水吞下便愈而葛洪)
(肘後方治瘧疾寒熱用鼠負四枚餹裹為丸水下便斷又用鼠負豆䜴各十四枚擣丸芡子大未發前日)
(湯服二丸將發時再服二丸便止又蜘蛛毒人或瘡取此蟲食其絲即愈詳蜘蛛下)
附方(舊一新八)産婦尿秘(鼠婦七枚熬研末酒服千金)撮口臍風(聖惠用鼠)
(負蟲杵絞汁少許灌之服陳氏生杵鼠負及雀甕汁之)鵝口白瘡(地雞研水塗之即愈壽)
(域方)風蟲牙痛(濕生蟲一枚綿裹咬之勿令人知聖惠)風牙疼痛(濕生蟲巴豆仁)
(胡椒各一枚研勻飯丸綠豆大綿裹一丸咬之良久涎出吐去效不可言經效濟世方)痘
瘡倒靨(濕生蟲為末酒服一字即起痘疹論)蚰蜒入耳(濕生蟲研爛塗耳邊)
(自出或攤紙上作撚安入耳中亦出衛生寶鑑)射工溪毒(鼠婦豆䜴巴豆各三枚脂和塗)
(之後肘)
附錄丹戩(别錄有名未用曰味辛有毒主心腹積血生蜀郡狀如鼠婦青股赤頭七月七日采)
(一名飛龍)
䗪蟲(音蔗品本經中)
釋名地鼈(本經)土鼈(别錄)地蜱蟲(綱目)簸箕蟲(衍義)蚵蚾蟲(綱目)
過街(弘景曰形扁扁如鼈故名土鼈宗奭曰今人呼為簸箕蟲亦形象也時珍曰按陸農師云䗪逢)
(申日則過街故名過街袖珍方名蚵蚾蟲鮑氏方名地蜱蟲)
集解(别錄曰生河東川澤及沙中人家牆壁下土中濕處十月采暴乾弘景曰形扁如鼈有甲不能)
(飛小有臭氣恭曰此物好生鼠壤土中及屋壁下狀似鼠婦而大者寸餘形小似鼈無甲而有鱗小兒多)
(捕以負物為戲時珍曰處處有之與燈蛾相牝牡)
氣味鹹寒有毒(甄權曰鹹苦蒲之才曰畏皂莢菖屋遊)主治心腹寒熱
洗洗(音洒)血積癥瘕破堅下血閉生子大良(本經)月水不
通破留血積聚(藥性)通乳脉用一枚擂水半合濾服勿
令知之(宗奭)行産後血積折傷瘀血治重舌木舌口瘡
小兒腹痛夜啼(時珍)
發明(頌曰張仲景治雜病方及久病積結有大黃䗪蟲丸又有大鼈甲丸及婦人藥並用之以其有)
(破堅下血之功也)
附方(新七)大黃䗪蟲丸(治産婦腹痛有乾血用䗪蟲二十枚去足桃仁二十枚大黃二)
(兩為末煉蜜杵和分為四丸每以一丸酒一升煑取二合温服當下血也張仲景方)木舌腫
強(塞口不治殺人䗪蟲炙五枚食鹽半兩為末水二盞煎十沸時時熱含吐涎瘥乃止聖惠方)重
舌塞痛(地鼈蟲和生薄荷研汁帛包捻舌下腫處一名地蜱蟲也鮑氏方)腹痛夜啼
(&KR0034;蟲炙芍藥芎藭各二錢為末每用一字乳汁調下聖惠方)折傷接骨(楊拱摘要方用土鼈)
(焙存性為末每服二三錢接骨神效一方生者擂汁酒服袖珍方用蚵蚾即土鼈六錢隔紙砂鍋内焙)
(乾自然銅二兩用火煆醋淬七次為末每服二錢温酒調下病在上食後病在下食前神效董炳集驗)
(方用土鼈隂乾一箇臨時旋研入藥乳香沒藥龍骨自然銅火煆醋淬各等分麝香少許為末每服三分)
(入土鼈末以酒調下須先整定骨乃服藥否則接挫也此乃家傳秘方慎之又可代杖)
蜚蠊(費廉品本經中)
釋名石薑(唐本)盧蜰(音肥)負盤(唐本)滑蟲(唐本)茶婆蟲(綱目)香娘
子(弘景曰此有兩三種以作廉薑氣者為真南人啖之故名恭曰此蟲辛臭漢中人食之名石薑亦名)
(盧蜰一名負盤南人謂之滑蟲時珍曰蜚蠊行夜蛗螽三種西南夷皆食之混呼為負盤俗又訛盤為婆)
(而諱稱為香娘子也)
集解(别錄曰生晉陽山澤及人家屋間形似蠶蛾腹下赤二月八月及立秋採弘景曰形似䗪蟲而)
(輕小能飛本生草中八九月知寒多入人家屋裏逃爾保昇曰金州房州等處有之多在林樹間百十為)
(聚山人啖之謂之石薑郭璞註爾雅所謂蜰即負盤臭蟲也藏器曰狀如蝗蜀人食之左傳蜚不能災者)
(即此時珍曰今人家壁間竈下極多甚者聚至千百身似蠶蛾腹背俱赤兩翅能飛喜燈火光其氣甚臭)
(其屎尤甚羅願云此物好以清旦食稻花日出則散也水中一種酷似之)
氣味鹹寒有毒(恭曰辛䍶而臭)主治瘀血癥堅寒熱破積聚
喉咽閉内寒無子(本經)通利血脉(别錄)食之下氣(蘇恭)
發明(時珍曰徐之才藥對云立夏之先蜚蠊先生為人參茯苓使主腹中七節保神守中則西南夷)
(食之亦有謂也又吳普本草載神農云主婦人癥堅寒熱尤為有理此物乃血藥故宜於婦人)
行夜(别錄)校正(併入拾遺負盤)
釋名負盤(别錄)&KR0146;盤蟲(弘景)氣蠜(弘景曰行夜今小兒呼&KR0146;盤蟲或曰氣蠜即此)
(也藏器曰氣盤有短翅飛不遠好夜中行人觸之即氣出雖與蜚蠊同名相似終非一物戎人食之味極)
(辛&KR0008;蘇恭所謂巴人重負蠜是也時珍白負盤有三行夜蜚蠊蛗螽皆同名而異類夷人俱食之故致混)
(稱也行夜與蜚蠊形狀相類但以有廉薑氣味者為蜚蠊觸之氣出者為氣盤作分别爾張杲醫說載鮮)
(于叔明好食負盤臭蟲每使人採取三五升浮温水上洩盡臭氣用酥及五味熬作餅食云味甚佳即此)
(物也)
氣味辛温有小毒主治腹痛寒熱利血(别錄)
竈馬(綱目)
釋名竈雞(俗名)
集解(時珍曰竈馬處處有之穴竈而居按酉陽雜俎云竈馬狀如促織稍大脚長好穴竈旁俗言竈)
(有馬足食之兆)
附錄促織(時珍曰促織蟋蟀也一名蛬一名蜻蛚陸機詩義疏云似蝗而小正黑有光澤如漆)
(有翅及角善跳好鬭立秋後則夜鳴豳風云七月在野八月在宇九月在戶十月蟋蟀入我牀下是矣古)
(方未用附此以俟)
氣味(缺)主治竹刺入肉取一枚搗傅(時珍)
䘀螽(音負終拾遺)校正(併入拾遺蚱蜢)
釋名負蠜(音煩)蚱蜢(時珍曰此有數種䘀螽總名也江東呼為蚱蜢謂其瘦長善跳窄而)
(猛也螽亦作&KR0977;)
集解(藏器曰䘀螽狀如蝗蟲有異斑者與蚯蚓異類同穴為雌雄得之可入媚藥時珍曰䘀螽在草)
(上者曰草螽在土中者曰土螽似草螽而大者曰螽負斯似螽斯而細長者曰蟿螽爾雅云䘀螽蠜也草螽)
(蠜也斯螽蜙蝑也蟿螽螇蚸也土螽蠰螇也數種皆類蝗而大小不一長角修股善跳有青黑斑數色亦)
(能害稼五月動股作聲至冬入土穴中芒部夷人食之蔡邕月令云其類乳于土中深埋其卵至夏始出)
(陸佃云草蟲鳴于上風蚯蚓鳴于下風因風而化性不忌而一母百子故詩云喓喓草蟲趯趯䘀螽蝗亦)
(螽類大而方首首有王字沴氣所生蔽天而飛性畏金聲北人炒食之一生八十一子冬有大雪則入土)
(而死)
氣味辛有毒主治五月五日候交時收取夫婦佩之
令相愛媚(藏器)
附錄吉丁蟲(拾遺藏器曰甲蟲也背正綠有翅在甲下出嶺南賓澄諸州人取帶之令人喜)
(好相愛媚藥也)
金龜(時珍曰此亦吉丁之類媚藥也大如刀豆頭面似鬼其甲黑硬如龜狀四足二角身首皆如泥)
(金裝成蓋亦蠧蟲所化者段公路北戶錄云金龜子甲蟲也出嶺南五六月生草蔓上大如榆莢背如金)
(貼行則成雙死則金色隨滅故以飬粉令人有媚也竺法真羅浮山疏云山有金花蟲大如斑蝥文采如)
(金形似龜可養玩數日宋祁益部記云利州山中有金蟲其體如蜂綠色光若泥金俚人取作婦女釵鐶)
(之飾鄭樵通志云爾雅蛂蟥蛢也甲蟲大如虎豆綠色似金四書所載皆一物也南土諸山中亦時有之)
腆顆蟲(拾遺藏器曰出嶺南狀似&KR0146;盤褐色身扁帶之令人相愛也彼人重之)
叩頭蟲(時珍曰蟲大如斑蝥而黑色按其後則叩頭有聲能入人耳灌以生油則出劉敬叔異苑)
(云叩頭蟲形色如大豆咒令叩頭又令吐血皆從所教殺之不祥佩之令人媚愛晉傳咸有賦)
媚蝶(時珍曰北戸錄云嶺南有鶴子草蔓花也當夏開形如飛鶴翅羽觜距皆全云是媚草採曝以)
(代面靨蔓上春生雙蟲食葉收入粉奩以葉飼之老則蛻而為蝶赤黃色女子收而佩之如細鳥皮令人)
(媚悦號為媚蝶鵡洞冥記云漢武時勒畢國獻細鳥大如蠅狀如鸚可候日晷後皆自死宮人佩其皮)
(者輒蒙愛幸也)
木䖟(音萌品本經中)
釋名魂常(本經云時珍曰䖟以翼鳴其聲䖟䖟故名陸佃蟁害民故曰蟁䖟害甿故曰䖟亦)
(通)
集解(别錄曰木䖟生漢中川澤五月取之頌曰今處處有之而襄漢近地尤多弘景曰此䖟狀似䖟)
(而小不噉血近道草中不見有之市人亦少賣者方家惟用蜚䖟耳恭曰䖟有數種並能噉血揚浙以南)
(江嶺間大有木䖟長大綠色始如蜩蟬咂牛馬或至顛仆蜚䖟狀如蜜蜂黃黑色今俗多用之又一種小)
(者名鹿䖟亦名牛䖟大如蠅囓牛馬亦猛市人採賣之三種同體以療血為本雖小有異同用之不為嫌)
(木䖟倍大而陶云似䖟而小不噉血蓋未之識耳藏器曰木䖟從木葉中出卷葉如子形圓著葉上破之)
(初出如白蛆漸大子化拆破便飛即能囓物塞北亦有嶺南極多如古度化蟻耳木䖟是葉内者蜚䖟是)
(已飛者正如蠶蛹與蛾總是一物不合重出應功用不同後人異註耳時珍曰金幼孜北征錄云北虜長)
(樂鎮草間有䖟大者如蜻蜓拂人面嘬噆元稹長慶集云巴蜀山谷間春秋常雨五六月至八九月則多)
(䖟道路羣飛咂牛馬血流囓人毒劇而毒不留肌故無治術據此則藏器之說似亦近是又段成式云南)
(方溪澗中多水蛆長寸餘色黑夏末變為䖟螫人甚毒觀此則䖟之變化有木有水非一端也)
氣味苦平有毒主治目赤痛眥傷淚出瘀血血閉寒
熱酸&KR0008;無子(本經)
蜚䖟(本經中品)
釋名䖟蟲(蜚與飛同)
集解(别錄曰蜚䖟生江夏川谷五月取腹有血者良弘景曰此即方家所用䖟蟲噉牛馬血者伺其)
(腹滿掩取乾之恭曰木䖟蜚䖟鹿䖟俱食牛馬血非獨此也但得即堪用之何假血充應如養鷹饑即為)
(用若伺其飽何能除疾宗奭曰蜚䖟今人多用之大如蜜蜂腹凹褊微黃綠色雄霸州順安軍沿塘濼界)
(河甚多以其惟食牛馬等血故治瘀血血閉也時珍曰採用須從陶說蘇恭以饑鷹為喻比擬殊乖)
修治(入丸散去翅足炒熟用)
氣味苦微寒有毒(之才曰惡麻黃)主治逐瘀血破血積堅痞
癥瘕寒熱通利血脉及九竅(本經)女子月水不通積聚
除賊血在胸腹五臟者及喉痺結塞(别錄)破癥結消積
膿墮胎(日華)
發明(頌曰淮南子云䖟破積血斵木愈齲此以類推也時珍曰按劉河間云䖟食血而治血因其性)
(而為用也成無巳云苦走血血結不行者以苦攻之故治畜血用䖟蟲乃肝經血分藥也古方多用今人)
(稀使)
附方(舊二新一)蛇螫血出(九竅皆有者取䖟蟲初食牛馬血腹滿者三七枚燒研湯服)
(肘後)病篤去胎(䖟蟲十枚灸搗為末酒服胎即下産乳)撲墜瘀血(䖟蟲二十枚牡)
(丹皮一兩為末酒服方寸匕血化為水也若久宿血在骨節中者二味等分備急方)
附錄扁前(别錄有名未用曰味甘有毒主鼠瘻癃閉利水道生山陵中狀如牛䖟赤翼五月八)
(月採之)
蚊子(時珍曰蚊處處有之冬蟄夏出晝伏夜飛細身利喙咂人膚血大為人害一名白鳥一名暑蟁)
(或作恭民謬矣化生于木葉及爛灰中産子于水中為孑孓蟲仍變為蚊也龜鼈畏之螢火蝙蝠食之故)
(煑鼈入數枚即易爛也藏器曰嶺南有蚊子木葉如冬青實如枇杷熟則蚊出塞北有蚊母草葉中有血)
(蟲化而為蚊江東有蚊母鳥一名鷏每吐蚊一二升也)
蚋子(時珍曰按元稹長慶集云蜀中小蚊名蚋子又小而黑者為蟆子微不可見與塵相浮上下者)
(為浮塵子皆巢于巴蛇鱗中能透衣入人肌膚囓成瘡毒人極苦之惟搗楸葉傅之則瘥又祝穆方輿勝)
(覽云雲南烏蒙峽中多毒蛇鱗中有蟲名黃蠅有毒囓人成瘡但勿搔以冷水沃之擦鹽少許即愈此亦)
(蚋蟆之類也)
竹蝨(綱目)
釋名竹佛子(綱目)天厭子
集解(時珍曰竹蝨生諸竹及草木上皆有之初生如粉點久便能動百十成簇形大如蝨蒼灰色或)
(云濕熱氣化或云蟲卵所化古方未有用者惟南宮從&KR1174;嶁神書云江南巴卭吳越荆楚之間春秋竹内)
(有蟲似蝨而蒼取之隂乾可治中風即此也)
氣味有毒主治中風半身不遂能透經絡追涎(時珍)
附方(新一)中風偏痺(半身不遂者用麻黃以湯熬成糊攤紙上貼不病一邊上下令徧但)
(除七孔其病處不糊以竹蝨焙為末三錢老人加麝香一錢研勻熱酒調服就卧須臾藥行如風聲口吐)
(出惡水身出臭汗如膠乃急去糊紙别温麻黃湯浴之暖卧將息淡食十日手足如故也岣嶁坤書)
本草綱目卷四十一
