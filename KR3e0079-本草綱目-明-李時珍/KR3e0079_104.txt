本草綱目卷四十四
鱗之三(魚類三十一種)
鯉魚(本經上品)
釋名(時珍曰鯉鱗有十字文理故名鯉雖困死鱗不反白頌曰崔豹云兖州人呼赤鯉為玄駒白鯉)
(為黃驥黃鯉為黃騅)
集解(别錄曰生九江池澤取無時頌曰處處有之其脇鱗一道從頭至尾無大小皆三十六鱗每鱗)
(有小黑點諸魚惟此最佳故為食品上味弘景曰鯉為諸魚之長形既可愛又能神變乃至飛越江湖所)
(以仙人琴高乘之也山上水中有此不可食)
肉氣味甘平無毒(日華曰凉有小毒宗奭曰鯉至陰之物其鱗三十六陰極則陽復故)
(素問言魚熱中脉訣言熱則生風食之多能發風熱日華言凉非也風家食之貽禍無窮時珍曰按丹溪)
(朱氏言諸魚在水無一&KR1178;之停皆能動風動火不獨鯉也詵曰鯉脊上兩筋及黑血有毒溪澗中者毒)
(在腦俱不可食凡炙鯉魚不可使烟入目損目光三日内必騐也天行病後下痢及宿癥俱不可食服天)
(門冬硃砂人不可食不可合犬肉及葵菜食)主治煮食治欬逆上氣黃疸
止渴治水腫脚滿下氣(别錄)治懷妊身腫及胎氣不安
(日華)煮食下水氣利小便(時珍)作鱠溫補去冷氣痃癖氣
塊横關伏梁結在心腹(藏器)治上氣欬𠻳喘促(心鏡)燒末
能發汗定氣喘欬𠻳下乳汁消腫米飲調服治大人
小兒暴痢用童便浸煨止反胃及惡風入腹(時珍)
發明(時珍曰鯉乃陰中之陽其功長於利小便故能消腫脹黃疸脚氣喘𠻳濕熱之病作鱠則性溫)
(故能去痃結冷氣之病燒之則從火化故能發散風寒平肺通乳解腸胃及腫毒之邪按劉河間云鯉之)
(治水鶩之利水所謂因其氣相感也)
附方(舊五新八)水腫(范汪用大鯉魚一頭醋三升煮乾食一日一作外臺用大鯉一尾赤小)
(豆一升水二斗煮食飲汁一頓服盡當下利盡即差)妊娠水腫(方同上)水腫脹滿
(赤尾鯉魚一觔破開不見水及鹽以生礬五錢研末入腹内火紙包裹外以黃土泥包放竈内煨熟取出)
(去紙泥送粥食頭者上消食身尾者下消一日用盡屢試經驗揚拱醫方摘要)妊娠感寒
(用鯉魚一頭燒末酒服方寸匕令汗出秘錄)胎氣不長(用鯉魚肉同鹽棗煮汁飲之集驗)
胎動不安(及婦人數傷胎下血不止鯉魚一箇治淨阿膠炒一兩糯米二合水二升入葱薑橘)
(皮鹽各少許煮臛食五七日效聖惠方)乳汁不通(用鯉魚一頭燒末每服一錢酒調下産)
(寶)咳𠻳氣喘(用鯉魚一頭去鱗紙裹炮熟去刺研末同糯米煮粥空心食心鏡)惡風
入腹(久腫惡風入腹及女人新産風入産戶内如馬鞭嘘吸短氣咳𠻳者用鯉魚長一尺五寸以尿)
(浸一宿平旦以木篦從頭貫至尾文火炙熟去皮空心頓食勿用鹽醋外臺)反胃吐食(用鯉)
(魚一頭童便浸一夜炮焦研末同米煮粥食之夀域)一切腫毒(已潰未潰者用鯉魚燒灰)
(醋和塗之以愈為度外臺)積年骨疽(一捏一汁出者熬飴餹勃瘡上仍破生鯉魚潝之頃)
(時刮視蟲出更洗傅藥蟲盡則愈肘後)小兒木舌(長大滿口鯉魚肉切片貼之以帛繫定)
(聖惠方)
鮓氣味鹹平無毒(弘景曰不可合豆藿食乃成消渴)主治殺蟲(藏器)
附方(新一)聤耳有蟲(膿血日夜不止用鯉魚鮓三觔鯉魚腦一枚鯉魚腸一具洗切烏麻)
(子炒研一升同搗入器中微火炙暖布裹貼耳兩食頃有白蟲出盡則愈慎風寒千金)
膽氣味苦寒無毒(之才曰蜀漆為使)主治目熱赤痛青盲明
目久服強悍益志氣(本經)點眼治赤腫翳痛塗小兒熱
腫(甄權)點雀目燥痛即明(肘後)滴耳治聾(藏器)
附方(舊一新三)小兒咽腫(痺痛者用鯉魚膽二十枚和竈底土以塗咽外立效千金方)
大人陰痿(鯉魚膽雄雞肝各一枚為末雀卵和丸小豆大每吞一丸千金方)睛上生
暈(不問久新鯉魚長一尺一寸者取膽滴銅鏡上陰乾竹刀刮下每點少許總錄)赤眼腫
痛(聖濟總錄用鯉魚膽十枚膩粉一錢和勻瓶收日點十便良方用鯉膽五枚黃連末半兩和勻入)
(蜂蜜少許瓶盛安飯上蒸熟每用貼目皆日五七度亦治飛血赤脉)
脂主治食之治小兒驚忤諸癎(大明)
腦髓主治諸癎(蘇恭)煮粥食治暴聾(大明)和膽等分頻點
目眥治青盲(時珍)
附方(新二)耳卒聾(竹筒盛鯉魚腦於飯上蒸過注入耳中千金)耳膿有蟲(鯉魚)
(腦和桂末搗勻綿裹塞之千金方)
血主治小兒火瘡丹腫瘡毒塗之立差(蘇恭)
腸主治小兒肌瘡(蘇恭)䁎耳有蟲同酢𢷬爛帛褁塞之
痔瘻有蟲切斷炙熟帛褁坐之俱以蟲盡為度(時珍)
子(弘景曰合猪肝食害人)
目主治刺瘡傷風傷水作腫燒灰傅之汁出即愈(藏器)
齒主治石淋(别錄末頌曰古今錄驗治石淋用齒一升研以三歲醋和分三服一日服盡)
(外臺治卒淋用酒服時珍曰古方治石淋多用之未詳其義)
骨主治女子赤白帶下(别錄)陰瘡魚鯁不出(蘇恭)
皮主治[病-丙+(穩-禾)]疹(蘇恭)燒灰水服治魚鯁六七日不出者日
二服(錄驗)
鱗主治産婦滯血腹痛燒灰酒服亦治血氣(蘇頌)燒灰
治吐血崩中漏下帶下痔瘻魚鯁(時珍)
發明(時珍曰古方多以皮鱗燒灰入崩漏痔瘻藥中蓋取其行滯血耳治魚鯁者從其類也)
附方(新三)痔漏疼痛(鯉魚鱗二三片綿裹如棗形納入坐之其痛即止儒門事親)諸
魚骨鯁(鯉脊三十六鱗焙研凉水服之其刺自跳出神妙筆峯雜興)鼻衂不止(鯉魚)
(鱗炒成灰每冷水服二錢普濟方)
鱮魚(音序綱目)
釋名鰱魚(時珍曰酒之美者曰&KR0008;魚之美者曰鱮陸佃云鱮好羣行相與也故曰鱮相連也故)
(曰鰱傳云魚屬連行是矣)
集解(時珍曰鱮魚處處有之狀如鱅而頭小形扁細鱗肥腹其色最白故西征賦云華魴躍鱗素鱮)
(揚鬐失水易死蓋弱魚也)
肉氣味甘溫無毒主治溫中益氣多食令人熱中發
渴又發瘡疥(時珍)
鱅魚(音庸拾遺)
釋名鱃魚(音秋出海經時珍曰此魚中之下品蓋魚之庸常以供饈食者故曰鱅曰饈鄭玄作)
(溶魚)
集解(藏器曰陶注鮑魚云今以鱅魚長尺許者完作淡乾魚都無臭氣其魚目旁有骨名乙禮記云)
(食魚去乙是矣然劉元紹言海上鱅魚其臭如尸海人食之當别一種也時珍曰處處江湖有之狀如鰱)
(而色黑其頭最大有至四五十觔者味亞于鰱鰱之美在腹鱅之美在頭或以鰱鱅為一物誤矣首之大)
(小色之黑白大不相侔山海經云鱃魚似鯉大首食之已疣是也)
肉氣味甘溫無毒(藏器曰秪可供食别無功用)主治暖胃益人(汪穎)
食之已疣多食動風熱發瘡疥(時珍)
鱒魚(綱目)
釋名鮅魚(必)赤眼魚(時珍曰說文云鱒鮅赤目魚也孫炎云鱒好獨行尊而必者故)
(字從尊從必)
集解(時珍曰處處有之狀如鯶而小赤脉貫瞳身圓而長鱗細于鯶青質赤草好食螺蚌善于遁網)
肉氣味甘溫無毒主治暖胃和中多食動風熱發疥
癬(時珍)
鯇魚(音患拾遺)
釋名鰀魚(音緩)草魚(時珍曰鯇又音混郭璞作鯶其性舒緩故曰鯇曰鰀俗名草魚因其)
(食草也江閩畜魚者以草飼之也)
集解(藏器曰鯇生江湖中似鯉時珍曰郭璞云鯶子似鱒而大是矣其形長身圓肉厚而鬆狀類青)
(魚有青鯇白鯇二色白者味勝商人多䱒之)
肉氣味甘溫無毒(時珍曰李廷飛云能發諸瘡)主治暖胃和中(時珍)
膽(臘月收取陰乾)氣味苦寒無毒主治喉痺飛尸水和攪服
(藏器)一切骨鯁竹木刺在喉中以酒化二枚溫呷取吐
(時珍)
青魚(宋開寶)
釋名(時珍曰青亦作鯖以色名也大者名䱾魚)
集解(頌曰青魚生江湖間南方多有北地時或有之取無時似鯇而背正青色南人多以作鮓古人)
(所謂五侯鯖即此其頭中枕骨蒸令氣通曝乾狀如琥珀荆楚人煮拍作酒器梳篦甚佳舊注言可代琥)
(珀者非也)
肉氣味甘平無毒(日華曰微毒服术人忌之)主治脚氣濕痺(開寶)同
韭白煮治脚氣脚弱煩悶益氣力(張鼎)
鮓氣味與服石人相反(開寶弘景曰不可合生胡荽生葵菜豆藿麥醬同食)
頭中枕主治水磨服主心腹卒氣痛(開寶)治血氣心痛
平水氣(日華)作飲器解蠱毒(時珍)
眼睛汁主治注目能夜視(開寶)
膽(臘月收取陰乾)氣味苦寒無毒主治點暗目塗熱瘡(開寶)消
赤目腫痛吐喉痺痰涎及魚骨鯁療惡瘡(時珍)
發明(時珍曰東方青色入通肝膽開竅於目用青魚膽以治目疾蓋取此義其治喉痺骨鯁則取漏)
(泄係乎酸苦之義也)
附方(新二)乳蛾喉痺(青魚膽含嚥用一方用汁灌鼻中取吐萬氏膽礬盛青魚膽中)
(陰乾每用少許點喉取吐一方用朴硝代膽礬)赤目障翳(青魚膽頻頻點之一方加黃)
(連海螵蛸各等分大龔氏易簡用黃連切片井水熬濃去滓煎成膏入青魚膽汁和就入片腦少許瓶)
(收密封每日點之甚妙)一切障瞖(魚膽丸用青魚膽鯉魚膽青羊膽牛膽各半兩熊膽二錢)
(半麝香少許石决明一兩為末糊丸梧子大每空心茶下十丸龍木論)
竹魚(綱目)
集解(時珍曰出桂林湘灕諸江中狀如青魚大而少骨刺色如竹色青翠可愛鱗下間以朱點味如)
(鱖魚肉為廣南珍品)
肉氣味甘平無毒主治和中益氣除濕氣(時珍)
鯔魚(宋開寳)
釋名子魚(時珍曰鯔色鯔黑故名粤人訛為子魚)
集解(志曰鯔魚生江河淺水中似鯉身圓頭扁骨軟性喜食泥時珍曰生東海狀如青魚長者尺餘)
(其子滿腹有黃脂味美獺喜食之吳越人以為佳品醃為鮝腊)
肉氣味甘平無毒主治開胃利五臟令人肥健與百
藥無忌(開寶)
白魚(宋開寳)
釋名鱎魚(音喬去聲時珍曰白亦作鮊白者色也鱎者頭尾向上也)
集解(劉翰曰生江湖中色白頭昂大者長六七尺時珍曰鮊形窄腹扁鱗細頭尾俱向上肉中有細)
(刺武王白魚入舟即此)
肉氣味甘平無毒(詵曰鮮者宜和豉作羹雖不發病多食亦泥人經宿者勿食令人腹)
(冷炙食亦少動氣或醃或糟藏皆可食瑞曰多食生痰與棗同食患腰痛)主治開胃下氣
去水氣令人肥健(開寶)助脾氣調五臟理十二經絡舒
展不相及氣(食療)治肝氣不足補肝明目助血脈炙瘡
不發者作鱠食之良患瘡癤人食之發膿(日華)
發明(時珍曰白魚比他魚似可食亦能熱中發瘡所謂補肝明目調五臟理十二經絡者恐亦溢美)
(之詞未足多信當以開寶注為正)
鯼魚(食療)
釋名(時珍曰鯼性啖魚其目瞍視故謂之鯼異物志以為石首魚非也食療作鯮古無此字)
集解(時珍曰鯮生江湖中體圓厚而長似鱤魚而腹稍起扁額長喙口在頷下細鱗腹白背微黃色)
(亦能噉魚大者二三十觔)
肉氣味甘平無毒主治補五臟益筋骨和脾胃多食
宜人作鮓尤宜曝乾香美亦不發病(孟詵)
鱤魚(音感綱目)
釋名&KR1515;魚(音紺)鰥魚黃頰魚(時珍曰鱤敢也&KR1515;䐄也䐄音陷食而無厭也健而難)
(取吞㗖同類力敢而䐄物者也其性獨行故曰鰥詩云其魚魴鰥是矣)
集解(時珍曰鱤生江湖中體似鯮而腹平頭似鯇而口大頰似鮎而色黃鱗似鱒而稍細大者三四)
(十觔啖魚最毒池中有此不能畜魚東山經云姑兒之水多鱤魚是也異苑云諸魚欲産&KR1515;以頭衝其腹)
(世謂之衆魚生母然諸魚生子必雄魚衝其腹仍尿白以蓋其子不必盡是&KR1515;魚也)
肉氣味甘平無毒主治食之已嘔暖中益胃(時珍)
石首魚(宋開寶)
釋名石頭魚(嶺表錄)鮸魚(音免錄拾遺)江魚(浙志)黃花魚(臨海志)
乾者名鮝魚(音想亦作鱶養時珍曰鮝能養人人恒想之故字從羅願云諸魚薨乾皆為)
(鮝其美不及石首故獨得專稱以白者為佳故呼白鮝若露風則變紅色失味也)
集解(志曰石首魚出水能鳴夜視有光頭中有石如碁子一種野鴨頭中有石云是此魚所化時珍)
(曰生東南海中其形如白魚扁身弱骨細鱗黃色如金首有白石二枚瑩潔如玉至秋化為冠鳬即野鴨)
(有冠者也腹中白鰾可作膠臨海異物志云小者名䠓水其次名春來田九成遊覽志云每歲四月來自)
(海洋綿亘數里其聲如雷海人以竹筒探水底聞其聲乃下網截流取之潑以淡水皆圉圉無力初水來)
(者甚佳二水三水來者魚漸小而味漸減矣)
附錄墨頭魚(時珍曰四川嘉州出之狀類鯶子長者及尺其頭黑如墨頭上有白子二枚又)
(名北斗魚常以二三月出漁人以火夜炤乂之)
肉氣味甘平無毒主治合蓴菜作羹開胃益氣(開寶)
鮝主治炙食能消瓜成水治暴下痢及卒腹脹不消
(開寶)消宿食主中惡鮮者不及(張鼎)
發明(時珍曰陸文量菽園雜記云痢疾最忌油膩生冷惟白鮝宜食此說與本草主下痢相合蓋鮝)
(飲鹹水而性不熱且無脂不膩故無熱中之患而消食理腸胃也)
附方(新一)蜈蚣咬傷(白鮝皮貼之集成)
頭中石魫主治下石淋水磨服亦燒灰飲服日三(開寶)
研末或燒研水服主淋瀝小便不通煮汁服解砒霜
毒野菌毒蠱毒(時珍)
附方(新二)石淋諸淋(石首魚頭石十四箇當歸等分為末水二升煮一升頓服立愈外)
(臺秘要方)聤耳出膿(石首魚魫研末或燒存性研摻耳集簡方)
勒魚(綱目)
釋名(時珍曰魚腹有硬刺勒人故名)
集解(時珍曰勒魚出東南海中以四月至漁人設網候之聽水中有聲則魚至矣有一次二次三次)
(乃止狀如鰣魚小首細鱗腹下有硬刺如鰣腹之刺頭上有骨合之如鶴喙形乾者謂之勒鮝吳人嗜之)
(甜瓜生者用勒鮝骨插蒂上一夜便熟石首鮝骨亦然)
肉氣味甘平無毒主治開胃暖中作鮝尤良(時珍)
鰓主治瘧疾以一寸入七寶飲酒水各半煎露一夜
服(時珍方摘玄)
鱭魚(音劑食療)
釋名鮆魚(音劑)鮤魚(音列)&KR0008;刀(音篾)魛魚(音刀)鰽魚(廣韻音道亦作鮂)
望魚(時珍曰魚形如劑物裂篾之刀故有諸名魏武食制謂之望魚)
集解(時珍曰鱭生江湖中常以三月始出狀狹而長薄如削木片亦如長薄尖刀形細鱗白色吻上)
(有二硬鬚腮下有長鬛如麥芒腹下有硬角刺快利若刀腹後近尾有短鬛肉中多細刺煎炙或作鮓鱐)
(食皆美烹煮不如淮南子云鮆魚飲而不食鱣鮪食而不飲又異物志云鰽魚初夏從海中泝流而上長)
(尺餘腹下如刀肉中細骨如毛云是鰽鳥所化故腹内尚有鳥腎二枚其鳥白色如鷖羣飛至夏鳥藏魚)
(出變化無疑然今鱭魚亦自生子未必盡鳥化也)
肉氣味甘溫無毒(詵曰發疥不可多食源曰助火動痰發疾)
鮓主治貼痔瘻(時珍)
附方(新一)瘻有數孔(用耕垈土燒赤以苦酒浸之合壁土令熱以大鮆鮓展轉染土貼之)
(每日一次千金方)
鰣魚(食療)
釋名(寗源曰初夏時有餘月則無故名)
出産(時珍曰按孫愐云鰣出江東今江中皆有而江東獨盛故應天府以充御貢每四月鱭魚出後)
(即出云從海中泝上人甚珍之惟蜀人呼為瘟魚畏而不食)
集解(時珍曰鰣形秀而扁微似魴而長白色如銀肉中多細刺如毛其子甚細膩故何景明稱其銀)
(鱗細骨彭淵材恨其美而多刺也大者不過三尺腹下有三角硬鱗如甲其肪亦在鱗甲中自甚惜之其)
(性浮游漁人以絲網沈水數寸取之一絲罣鱗即不復動才出水即死最易餒敗故袁達禽蟲述云鰣魚)
(罥網而不動護其鱗也不宜烹煮惟以筍莧芹荻之屬連鱗蒸食乃佳亦可糟藏之其鱗與他魚不同石)
(灰水浸過晒乾層層起之以作女人花鈿甚良)
肉氣味甘平無毒(詵曰發疳痼)主治補虚勞(孟詵)蒸下油以
瓶盛埋土中取塗湯火傷甚效(寗源)
嘉魚(宋開寶)
釋名鮇魚(音味)拙魚(綱目)丙穴魚(藏器曰左思蜀都賦云嘉魚出於丙穴李善註)
(云魚以丙日出穴或云穴向丙耳魚豈能擇日出入耶按抱朴子云燕避戊巳鶴知夜半魚豈不知丙日)
(乎時珍曰嘉美也杜甫詩云魚知丙穴由來美是矣河陽呼為鮇魚言味美也蜀人呼為拙魚言性純也)
(丙穴之說不一按文選注云丙穴在漢中沔縣北有二所常以三八月取之丙地名也水經云丙水出丙)
(穴穴口向丙故名嘉魚常以三月出穴十月入穴黃鶴云蜀中丙穴甚多不獨漢中也嘉州雅州梁山大)
(邑順政諸縣皆有丙穴嘉魚常以春末出游冬月入穴)
集解(志曰嘉魚乃乳穴内小魚也常食乳水所以益人時珍曰按任豫益州記云嘉魚蜀郡處處有)
(之狀如鯉而鱗細如鱒肉肥而美大者五六觔食乳泉出丙穴二三月隨水出穴八九穴逆水入穴䕫州)
(志云嘉魚春社前出秋社後歸首有黑點長身細鱗肉白如玉味頗鹹食鹽泉故也范成大虞衡志云嘉)
(魚狀如鰣而多脂味極美梧州人以為鮓餉遠劉恂嶺表錄云蒼梧戎縣江水日出嘉魚似鱒而肥美衆)
(魚莫及每炙食以芭蕉隔火恐脂滴火中也又可為脡)
肉氣味甘溫無毒(詵曰微有毒而味多珍美)主治食之令人肥健
悅澤(開寶)煑食治腎虚消渴勞瘦虚損(藏器)
發明(志曰此魚食乳水功用同乳能久食之力強於乳有似英雞詵曰常於崖石下孔中食乳石沫)
(故補益也)
鯧魚(拾遺)
釋名䱽魚(錄異)鯧鯸魚(拾遺)昌鼠(藏器時珍曰昌美也以味名或云魚游於水羣)
(魚隨之食其涎沫有類於娼故名閩人訛為䱽魚廣人連骨煮食呼為狗瞌睡魚)
集解(藏器曰鯧魚生南海狀如鯽身正圓無硬骨作炙食至美時珍曰閩浙廣南海中四五月出之)
(嶺表錄云形似鯿魚腦上突起連背身圓肉厚白如鱖肉只有一脊骨治之以葱薑缶之以梗米其骨亦)
(軟而可食)
肉氣味甘平無毒主治令人肥健益氣力(藏器)
腹中子氣味有毒令人痢下(藏器)
鯽魚(别錄上品)
釋名鮒魚(音附時珍按陸佃埤雅云鯽魚旅行以相即也故謂之鯽以相附也故謂之鮒)
集解(保昇曰鯽所在池澤有之形似小鯉色黑而體促壯大而脊隆大者至三四觔時珍曰鯽喜偎)
(泥不食雜物故能補胃冬月肉厚子多其味尤美酈道元水經註云蘄州廣齊青林湖鯽魚大二尺食之)
(肥美辟寒暑東方朔神異經云南方湖中多鯽魚長數尺食之宜暑而辟風寒吕氏春秋云魚之美者有)
(洞庭之鮒觀此則鯽為佳品自古尚矣)
附錄䲙魚(詵曰一種䲙魚與鯽頗同而味不同功亦不及云䲙是櫛化鯽是稷米所化故腹尚)
(有米色寬大者是鯽狹小者是䲙也時珍曰孟氏言鯽䲙皆櫛稷化成者殊為謬說惟鼢鼠化䲙䲙化鼢)
(鼠鎦績霏雪錄中嘗書之時珍亦嘗見之此亦生生化化之理鯽䲙多子不盡然爾䲙魚即爾雅所謂鱖)
(鯞郭璞所謂妾魚婢魚崔豹所謂青衣魚世俗所謂鰟魮鯽也似鯽而小且薄黑而揚赤其形以三為率)
(一前二後若婢妾然故名鯽頌曰黔中一種重唇石鯽魚味美亦之類也)
肉氣味甘溫無毒(鼎曰和蒜食少熱同沙餹食生疳蟲同芥菜食成腫疾同猪肝雞肉)
(雉肉鹿肉猴肉食生癰疽同麥門冬食害人)主治合五味煮食主虛羸(藏器)
溫中下氣(大明)止下痢腸痔(保昇冬夏月熱痢有益月不宜)合蓴作
羹主胃弱不下食調中益五臟合茭首作羹主丹石
發熱(孟詵)生𢷬塗惡核腫毒不散及瘑瘡同小豆𢷬塗
丹毒燒灰和醬汁塗諸瘡十年不瘥者以猪脂煎灰
服治腸癰(蘇恭)合小豆煑汁服消化腫炙油塗婦人陰
疳諸瘡殺蟲止痛釀白礬燒研飲服治腸風血痢釀
硫黃煅研釀五倍子煅研酒服竝治下血釀茗葉煨
服治消渴釀胡蒜煨研飲服治膈氣釀綠礬煆研飲
服治反胃釀鹽花燒研摻齒疼釀當歸燒研揩牙烏
髭止血釀砒燒研治急疳瘡釀白鹽煨研搽骨疽釀
附子炙焦同油塗頭瘡白秃(時珍)
發明(震亨曰諸魚屬火獨鯽屬土有調胃實腸之功若多食亦能動火)
附方(舊五新三十二)鶻突羹(治脾胃虚冷不下食以鯽魚半觔切碎用沸䜴汁投之入胡椒)
(蒔蘿薑橘末空心食之心鏡)卒病水腫(用鯽魚三尾去腸留鱗以商陸赤小豆等分填滿扎)
(定水三升煑糜去魚食豆飲汁二日一作不過三次小便利愈肘後方)消渴飲水(用鯽魚一)
(枚去腸留鱗以茶葉填滿紙包煨熟食之不過數枚即愈吳氏心統)腸風下血(百一方治)
(活鯽一大尾去腸留鱗入五倍子末填滿泥固煆存性為末酒服一錢或飯丸日三服又用硫黃一兩)
(如上法煆服亦效)酒積下血(酒煮鯽魚常食最效便氏食療方)腸痔滴血(常以)
(鯽魚作羹食外臺)腸風血痔(用活鯽魚翅側穿孔去腸留鱗入白礬末二錢以傻包紙裹煨)
(存性研末每服二錢米飲下每日二服直指方)血痢禁口(方同上)反胃吐食
(用大鯽魚一尾去腸留鱗入綠礬末令滿泥固煆存性研末每米飲服一錢日二本事)膈氣吐
食(用大鯽魚去腸留鱗切大蒜片填滿紙包十日泥封晒半乾炭火煨熟取肉和平胃散末一兩杵丸)
(梧子大蜜收每服三十丸米飲下經驗)小腸疝氣(每頓用鯽魚十箇同茴香煮食久食自愈)
(生生編)妊娠感寒(時行者用大鯽一頭燒灰酒服方寸匕無汗腹中緩痛者以醋服取汗)
(産乳)熱病目暗(因瘥後食五辛而致用鯽魚作臛食之集驗方)目生弩肉(鮮鯽)
(魚取一片中央開竅貼于眶上日三五度聖濟總錄)婦人血崩(鯽魚一箇長五寸者去腸)
(入血竭乳香在内綿包燒存性研末每服三錢熱酒調下葉氏摘玄方)小兒齁喘(活鯽魚七)
(箇以器盛令兒自便尿養之待紅煨熟食甚效一女年十歲用此永不發也集簡方)小兒舌
腫(鮮鯽魚切片貼之頻換總微論)小兒丹毒(從髀起流下陰頭赤腫出血用鯽魚肉切)
(五合赤小豆末二合𢷬勻入水和傅之千金方)小兒秃瘡(千金用鯽魚燒灰醬汁和塗)
(一用鯽魚去腸入皂礬燒研搽錢危氏用大鯽去腸入亂髮填滿燒研入雄黃末二先以虀水洗拭生)
(油調搽)小兒頭瘡(晝開出膿夜即復合用鯽魚長四寸一枚去腸大附子一枚去皮研末填)
(入炙焦研傅搗蒜封之效聖惠)走馬牙疳(用鯽魚一箇去腸入砒一分生地黃一兩紙包)
(燒存性入枯白礬麝香少許為末摻之)牙疳出血(大鯽魚一尾去腸留鱗入當歸末泥固燒)
(存性入煆過鹽和勻日用聖惠方)揩牙烏鬚(方同上)刮骨取牙(用鯽魚一箇去)
(腸入砒在内露于陰地待有霜刮下瓶收以針搜開牙根點少許欬𠻳自落又方用磠砂入鯽魚内煨)
(過瓶收待有霜刮取如上法用)諸瘡腫毒(鯽魚一觔者去腸柏葉填滿紙裹泥包煆存性入輕)
(粉二錢為末麻油調搽普濟方)浸淫毒瘡(凡卒得毒氣攻身或腫痛或赤痒上下周匝煩)
(毒欲死此浸淫毒瘡也生鯽魚切片和鹽𢷬貼頻易之聖惠方)骻上便毒(鯽魚一枚山藥)
(五錢同𢷬傅之即消醫林集要)骨疽膿出(黑色鯽魚一箇去腸入白鹽令滿札定以水一)
(盞石器内煮至乾焦為末猪油調搽少痛勿怪危氏方)手足瘭疽(累累如赤豆剥之汁出大)
(鯽魚長三四寸者亂髮一雞子大猪脂一升同煎膏塗之千金方)臁脛生瘡(用中鯽魚三尾)
(洗淨穿山甲二錢以長皂莢一挺劈開兩片夾住扎之煨存性研末先以井水洗淨膿水用白竹葉刺孔)
(貼之候水出盡以麻油輕粉調藥傅之日一次直指方)小兒撮口(出白沫以艾炙口之上下)
(四壯鯽魚燒研酒調少許灌之仍搯手足兒一歲半則以魚網洗水灌之小兒方)婦人陰瘡
(方見主治)
鱠主治久痢赤白腸澼痔疾大人小兒丹毒風眩(藏器)
治脚風及上氣(思邈)溫脾胃去寒結氣(時珍)
鮓主治瘑瘡批片貼之或同桃葉𢷬傅殺其蟲(時珍)
附方(新一)赤痢不止(鯽魚鮓二臠切秫米一把薤白一虎口切合煮粥食之聖惠)
頭主治小兒頭瘡口瘡重舌目瞖(蘇恭)燒研飲服療欬
𠻳(藏器)燒研飲服治下痢酒服治脱肛及女人陰脱仍
以油調搽之醬汁和塗小兒面上黃水瘡(時珍)
子(忌猪肝)主治調中益肝氣(張鼎)
骨主治䘌瘡燒灰傅數次即愈(張鼎)
膽主治取汁塗疳瘡陰蝕瘡殺蟲止痛點喉中治骨
鯁竹刺不出(時珍)
附方(舊一新二)小兒腦疳(鼻痒毛髮作穗黃瘦用鯽魚膽滴鼻中三五日甚效聖惠)
消渴飲水(用浮石蛤蚧蟬蛻等分為末以鯽魚膽七枚調服三錢神效本事)滴耳治
聾(鯽魚膽一枚烏驢脂少許生麻油半兩和勻納入樓葱管中七日取滴耳中日二次聖惠方)
腦主治耳聾以竹筒蒸過滴之(聖惠)
魴魚(音房食療)
釋名鯿魚(音編時珍曰魴方也鯿扁也其狀方其身扁也)
集解(時珍魴魚處處有之漢沔尤多小頭縮項穹脊闊腹扁身細鱗其色青白腹内有肪味最腴美)
(其性宜活水故詩云豈其食魚必河之魴俚語云伊洛鯉魴美如牛羊又有一種火燒鯿頭尾俱似魴而)
(脊骨更隆上有赤鬛連尾如蝙蝠之翼黑質赤章色如烟薰故名其大有至二三十觔者)
肉氣味甘溫無毒主治調胃氣利五臟和芥食之能
助肺氣去胃風消穀作鱠食之助脾氣令人能食作
羹臛食宜人功與鯽同疳痢人勿食(孟詵)
鱸魚(宋嘉定)
釋名四鰓魚(時珍曰黑色曰盧此魚白質黑章故名淞人名四鰓魚)
集解(時珍曰鱸出吳中淞江尤盛四五月方出長僅數寸狀微似鱖而色白有黑點巨口細鱗有四)
(鰓楊誠齋詩頗盡其狀云鱸出鱸鄉蘆葉前垂虹亭下不論錢買來玉尺如何短鑄出銀梭直是圓白質)
(黑章三四點細鱗巨口一雙鮮春風已有真風味想得秋風更迥然南郡記云吳人獻淞江鱸鱠於隋煬)
(帝帝曰金虀玉鱠東南佳味也)
肉氣味甘平有小毒(宗奭曰雖有小毒不甚發病禹錫曰多食發痃癖瘡腫不可同)
(乳酪食李廷飛云肝不可食剥人面皮詵曰中鱸魚毒者蘆根汁解之)主治補五臟益
筋骨和腸胃治水氣多食宜人作鮓尤良曝乾甚香
美(嘉定)益肝腎(宗奭)安胎補中作鱠尤佳(孟詵)
鱖魚(居衛切開寶)
釋名罽魚(音薊)石桂魚(開寶)水豚(時珍曰鱖蹶也其體不能屈曲如僵蹶也罽&KR1455;)
(也其紋斑如織&KR1455;也大明曰其味如豚故名水豚又名鱖豚志曰昔有仙人劉憑常食石桂魚桂鱖同音)
(當即是此)
集解(時珍曰鱖生江湖中扁形闊腹大口細鱗有黑斑采斑色明者為雄稍晦者為雌皆有鬐鬛刺)
(人厚皮緊肉肉中無細刺有肚能嚼亦啖小魚夏月居石穴冬月偎泥罧魚之沈下者也小者味佳至三)
(五觔者不美李廷飛延夀書云鱖鬐刺凡十二以應十二月誤鯁害人惟橄欖核磨水可解蓋魚畏橄欖)
(故也)
附錄鰧魚(時珍曰按山海經云洛水多鰧魚狀如鱖居于逵蒼文赤尾食之不癰可以治瘻郭)
(注云鰧音滕逵乃水中穴道交通者愚按鰧之形狀居止功用俱與鱖同亦鱖之類也日華子謂鱖為水)
(豚者豈此鰧與)
肉氣味甘平無毒(日華曰微毒)主治腹内惡血去腹内小
蟲益氣力令人肥健(開寶)補虚勞益脾胃(孟詵)治腸風瀉
血(日華)
發明(時珍曰按張杲醫說云越州邵氏女年十八病勞瘵累年偶食鱖魚羹遂愈觀此正與補勞益)
(胃殺蟲之說相符則仙人劉憑隠士張志和之嗜此魚非無謂也)
尾主治小兒軟癤貼之良(時珍)
膽氣味苦寒無毒主治骨鯁不拘久近(時珍)
附方(舊一)骨鯁竹木刺入咽喉(不拘大人小兒日久或入臟腑痛刺黃瘦甚者)
(服之皆出臘月收鱖魚膽懸北簷下令乾每用一皂子煎酒溫呷得吐則鯁隨涎出未吐再服以吐為度)
(酒隨量飲無不出者蠡鯇鯽膽皆可勝金方)
鯊魚(綱目)
釋名鮀魚(爾雅)吹沙(郭璞)沙溝魚(俗名)沙鰮(音問時珍曰此非海中沙魚乃)
(南方溪澗中小魚也居沙溝中吹沙而游咂沙而食鮀者肉多形圓陀陀然也)
集解(時珍曰鯊魚大者長三四寸其頭尾一般大頭狀似鱒體圓似鱓厚肉重唇細鱗黃白色有黑)
(斑點文背有鬐刺甚硬其尾不岐小時即有子味頗美俗呼為阿浪魚)
肉氣味甘平無毒主治暖中益氣(時珍)
杜父魚(拾遺)
釋名渡父魚(綱目)黃䱂魚(音么)船矴魚(綱目)伏念魚(臨海志時珍曰)
(杜父當作渡父溪澗小魚渡父所食也見人則以喙插入泥中如船矴也)
集解(藏器曰杜父魚生溪澗中長二三寸狀如吹沙而短其尾岐大頭闊口其色黃黑有斑脊背上)
(有鬐刺螫人)
氣味甘溫無毒主治小兒差頽用此魚擘開口咬之
七下即消(藏器大差頽陰核小也)
石斑魚(綱目)
釋名石礬魚(延夀書)高魚
集解(時珍曰石斑生南方溪澗水石處長數寸白鱗黑斑浮游水面聞人聲則劃然深入臨海水土)
(記云長者尺餘其斑如虎文而性婬春月與蛇醫交牝故其子有毒南方異物志云高魚似鱒有雌無雄)
(二三月與蜥蜴合於水上其胎毒人酉陽雜爼云石斑與蛇交南方有土蜂土人殺此魚摽樹上引鳥食)
(之蜂窠皆盡也)
子及腸氣味有毒令人吐瀉(醫說云用魚尾草汁少許解之)
石鮅魚(拾遺)
集解(藏器曰生南方溪澗中長一寸背裹腹下赤南人以作鮓云甚美)
氣味甘平有小毒主治瘡疥癬(藏器)
黃鯝魚(音固綱目)
釋名黃骨魚(時珍曰魚腸肥曰鯝此魚腸腹多脂漁人煉取黃油然燈甚鯹也南人訛為黃)
(姑北人訛為黃骨魚)
集解(時珍曰生江湖中小魚也狀似白魚而頭尾不昂扁身細鱗白色闊不踰寸長不近尺可作鮓)
(葅煎炙甚美)
肉氣味甘溫無毒主治白煮汁飲止胃寒洩瀉(時珍)
油主治瘡癬有蟲然燈昏人目(時珍)
鰷魚(綱目)
釋名白鯈(音條)䱗魚(音餐)鮂魚(音囚鮂時珍曰鰷條也䱗粲也囚也條其狀也粲)
(其色也囚其性也)
集解(時珍曰鰷生江湖中小魚也長僅數寸形狹而扁狀如柳葉鱗細而整潔白可愛性好羣游荀)
(子曰鯈浮陽之魚也最宜鮓葅)
氣味甘溫無毒主治煮食已憂暖胃止冷瀉(時珍)
鱠殘魚(食鑑)
釋名王餘魚(綱目)銀魚(時珍曰按博物志云吳王闔閭江行食魚鱠棄其殘餘於水化)
(為此魚故名或又作越王及僧寶誌者益出傅會不足致辯)
集解(時珍曰鱠殘出蘇松浙江大者長四五寸身圓如筯潔白如銀無鱗若巳鱠之魚但目有兩黑)
(點爾彼人尤重小者曝乾以貨四方清明前有子食之甚美清明後子出而瘦但可作鮓腊耳)
氣味甘平無毒主治作羹食寬中健胃(寗源)
鱵魚(音針綱目)
釋名姜公魚(俗名)銅哾魚(音税臨海志時珍曰此魚喙有一鍼故有諸名俗云姜太)
(公釣鍼蓋亦傅會也)
集解(時珍曰生江湖中大小形狀並同鱠殘但喙尖有一細黑骨如鍼為異耳東山經云沢水北注)
(于湖中多箴魚狀如鯈其喙如鍼即此)
氣味甘平無毒主治食之無疫(時珍)
鱊魚(音聿綱目)
釋名春魚(俗名)作腊名鵝毛脡(時珍曰爾雅云鱊鯞小魚也名義未詳春以時)
(名也脡以乾腊故名)
集解(時珍曰按段公路北戶錄云廣之恩州出鵝毛脡用鹽藏之其細如毛其味絶美郭義恭所謂)
(武陽小魚大如針一觔千頭蜀人以為醬者也又一統志云廣東陽江縣出之即鱊魚兒也然今興國州)
(諸處亦有之彼人呼為春魚云春月自巖穴中隨水流出狀似初化魚苗土人取收曝乾為脡以充苞苴)
(食以薑醋味同蝦末或云即鱧魚苗也)
氣味甘平無毒主治和中益氣令人喜悦(時珍)
金魚(綱目)
集解(時珍曰金魚有鯉鯽鰍䱗數種鰍䱗尤難得獨金鯽耐久前古罕知惟博物志云出優婆塞江)
(腦中有金蓋亦訛傳述異記載晉桓冲遊廬山見湖中有赤鱗魚即此也自宋始有畜者今則處處人家)
(養玩矣春末生子於草上好自吞㗖亦易化生初出黑色久乃變紅又或變白者名銀魚亦有紅白黑斑)
(相間無常者其肉味短而靭物類相感志云金魚食橄欖渣肥皂水即死得白楊皮不生蝨又有丹魚不)
(審即此類否今附於下)
附錄丹魚(按抱朴子云丹水出京兆上洛縣冢嶺山八千汋水中出丹魚先夏至上夜伺之魚)
(浮水側必有赤光上照若火割血塗足可以履冰)
肉氣味甘鹹平無毒主治久痢(時珍)
附方(新一)久痢禁口(病勢欲死用金絲鯉魚一尾重一二觔者如常治淨用鹽醬葱必入)
(胡椒末三四錢煮熟置病人前噢之欲喫隨意連湯食一飽病即除根屢治有效揚拱醫方摘要)
鱗之四(無鱗魚二十八種附錄九種)
鱧魚(本經上品)
釋名蠡魚(本經)黑鱧(圖經)玄鱧(埤雅)烏鱧(綱目)鮦魚(音同本經)文魚
(時珍曰鱧首有七星夜朝北斗有自然之禮故謂之鱧又與蛇通氣色黑北方之魚也故有玄黑諸名俗)
(呼火柴頭魚即此也其小者名鮦魚蘇頌圖經引毛詩諸註謂鱧即鯇魚者誤矣今直削去不煩辯正)
集解(别錄曰生九江池澤取無時弘景曰處處有之言是公蠣蛇所化然亦有相生者性至難死猶)
(有蛇性也時珍曰形長體圓頭尾相等細鱗玄色有斑點花文頗類蝮蛇有舌有齒有肚背腹有鬛連尾)
(尾無岐形狀可憎氣息鮏惡食品所卑南人有珍之者北人尤絶之道家指為水厭齋籙所忌)
肉氣味甘寒無毒有瘡者不可食令人瘢白(别錄源曰有小)
(毒無益不宜食之宗奭曰能發痼疾療病亦取其一端耳)主治療五痔治濕痺面
目浮腫下大水(本經弘景曰合小豆白煑療腫滿甚效)下大小便壅塞
氣作鱠與脚氣風氣人食良(孟詵)主妊娠有水氣(蘇頌)
附方(舊三新二)十種水氣垂死(鱧魚一觔重者煮汁和冬瓜葱白作羹食心鏡)
下一切氣(詵曰用大鱧一頭開肚入胡椒末半兩大蒜片三顆縫合同小豆一升煮熟下蘿蔔)
(三五顆葱一握俱切碎煮熟空腹食之至飽并飲汁至夜洩惡氣無限也五日更一作)腸痔下
血(鱧魚作鱠以蒜虀食之忌冷毒物外臺)一切風瘡(頑癬疥癩年久不愈者不過二三服)
(必愈用黑火柴頭魚一箇即烏鱧也去腸肚以蒼耳葉填滿外以蒼耳安鍋底置魚于上少少著水慢火)
(煨熟去皮骨淡食勿入鹽醬功效甚大醫林集要)浴兒免痘(除夕黃昏時用大烏魚一尾小)
(者二三尾煮湯浴兒遍身七竅俱到不可嫌鯹以清水洗去也若不信但留一手或一足不洗遇出痘時)
(則未洗處偏多也此乃異人所傳不可輕易揚拱醫方摘要)
腸及肝主治冷敗瘡中生蟲(别錄)腸以五味炙香貼痔
瘻及蛀骭瘡引蟲盡為度(日華)
膽氣味甘平(日華曰諸魚膽苦惟此膽甘可食為異也臘月收取陰乾)主治喉痺
將死者點入少許即差病深者水調灌之(靈苑方)
鰻鱺魚(别錄中品)
釋名白鱓(綱目)蛇魚(綱目)乾者名風鰻(時珍曰鰻鱺舊注音漫黎按許慎說)
(文鱺與鱧同趙辟公雜錄亦云此魚有雄無雌以影漫於鱧魚則其子皆附于鱧鬐而生故謂之鰻鱺與)
(許說合當以鱧音為正曰蛇曰鱓象形也)
集解(頌曰所在有之似鱓而腹大青黃色云是蛟蜃之屬善攻江岸人酷畏之詵曰歙州溪潭中出)
(一種背有五色文者頭似腹蛇入藥最勝江河中難得五色者時珍曰鰻鱺其狀如蛇背有肉鬛連尾無)
(鱗有舌腹白大者長數尺脂膏最多背有黃脉者名金絲鰻鱺此魚善穿深穴非若蛟蜃之攻岸也或云)
(鮎亦産鰻或云鰻與蛇通)
正誤(弘景曰鰻鱺能緣樹食藤花恭曰鯢魚能上樹鰻無足安能上樹耶謬說也)
肉氣味甘平有毒(思邈曰大溫士良曰寒斑宗奭曰動風吳瑞曰腹下有黑者毒甚)
(與銀杏同食患軟風璣曰小者可食重四五觔及水行昂頭者不可食嘗見舟人食之七口皆死時珍曰)
(按夷堅續志云四目者殺人背有白點無鰓者不可食妊娠食之令胎有疾)主治五痔瘡
瘻殺諸蟲(詵曰痔瘻薰之蟲即死殺諸蟲燒炙為末空腹食三五度即瘥)治惡瘡女
人陰瘡蟲痒治傳尸疰氣勞損暖腰膝起陽(日華)療濕
脚氣腰腎間濕風痺常如水洗以五味煮食甚補益
患諸瘡瘻癧腸風人宜常食之(孟詵)治小兒疳勞及蟲
心痛(時珍)婦人帶下療一切風瘙如蟲行又壓諸草石
藥毒不能為害(張鼎)
發明(頌曰魚雖有毒以五味煮羹能補虚損及久病勞瘵時珍曰鰻鱺所主諸病其功專在殺蟲去)
(風耳與蛇同類故主治近之稽神錄云有人病瘵相傳死者數人取病者置棺中棄於江以絶害流至金)
(山漁人引起開視乃一女子猶活取置漁舍每以鰻鱺食之遂愈因為漁人之妻張鼎云燒烟熏蚊令化)
(為水熏氊及屋舍竹木斷蛀蟲置骨於衣箱斷諸蠧觀此則别錄所謂能殺諸蟲之說益可證矣)
附方(舊三)諸蟲心痛(多吐清水鰻鱺淡煮飽食三五度即瘥外臺)骨蒸勞瘦
(用鰻鱺二觔治淨酒二盞煑熟入鹽醋食之聖惠)腸風下蟲(同上)
膏主治諸瘻瘡(陶弘景)耳中蟲痛(蘇恭)曝乾微炙取油塗
白駁風即時色轉五七度便瘥(宗奭頭集驗方云白駁生面上浸淫漸)
(長似癬者刮令燥痛炙熟脂搽之不過三度即瘥)
骨及頭主治炙研入藥治疳痢腸風崩帶燒灰敷惡
瘡燒熏痔瘻殺諸蟲(時珍)
附方(舊一)一切惡瘡(用蛇魚骨炙為末入諸色膏藥中貼之外以紙護之經驗)
血主治瘡疹入眼生瞖以少許點之(時珍)
海鰻鱺(日華)
釋名慈鰻鱺(日華)狗魚(日華)
集解(日華曰生東海中類鰻鱺而大功用相同)
氣味主治(同鰻鱺)治皮膚惡瘡疥疳䘌痔瘻(日華按時珍曰李)
(九華云狗魚暖而不補即此)
鱓(善)魚(别錄上品)
釋名黃䱇(音旦宗奭曰鱓腹黃故世稱黃鱓時珍曰異苑作黃䱇云黃疸之名取乎此也藏器)
(言當作鱣魚誤矣鱣字平聲黃魚也)
集解(韓保昇曰鱓魚生水岸泥窟中似鰻鱺而細長亦似蛇而無鱗有青黃二色時珍曰黃質黑章)
(體多涎沫大者長二三尺夏出冬蟄一種蛇變者名蛇鱓有毒害人南人鬻鱓肆中以缸貯水畜數百頭)
(夜以燈照之其蛇化者必項下有白點通身浮水上即棄之或以蒜瓣投於缸中則羣鱓跳擲不已亦物)
(性相制也藏器曰作臛當重煑之不可用桑柴亦蛇類也弘景曰鱓是荇芩根所化又云死人髮所化今)
(其腹中自有子不必盡是變化也)
肉氣味甘大溫無毒(思邈曰黑者有毒弘景曰性熱能補時行病後食之多復宗奭)
(曰動風氣多食令人霍亂曾見一郎官食此吐利幾死也時珍曰按延夀書云多食發諸瘡亦損人夀大)
(者有毒殺人不可合犬肉犬血食之)主治補中益血療瀋唇(别錄)補虚損
婦人産後惡露淋瀝血氣不調羸瘦止血除腹中冷
氣腸鳴及濕痺氣(藏器)善補氣婦人産後宜食(震亨)補五
臟逐十二風邪患濕風惡氣人作臛空腹飽食暖卧
取汗出如膠從腰脚中出候汗乾暖五枝湯浴之避
風三五日一作甚妙(孟詵)專貼一切冷漏痔瘻臁瘡引
蟲(時珍)
附方(新二)臁瘡蛀爛(用黃鱓魚數條打死香油抹腹蟠瘡上繫定頃則痛不可忍然後取)
(下看腹有針眼皆蟲也未盡更作後以人脛骨灰油調搽之竒效)肉痔出血(鱓魚煮食其性)
(凉也療便民食)
血(尾上取之)主治塗癬及瘻(藏器)療口眼喎斜同麝香少許
左喎塗右右喎塗左正即洗去治耳痛滴數點入耳
治鼻衂滴數點入鼻治疹後生翳點少許入目治赤
疵同蒜汁墨汁頻塗之又塗赤遊風(時珍)
發明(時珍曰鱓善穿穴無足而竄與蛇同性故能走經脉療十二風邪及口喎耳目諸竅之病風中)
(血脉則口眼喎斜用血主之從其類也)
頭(五月五日收)氣味甘平無毒主治燒服止痢主消渴去
冷氣除痞癥食不消(别錄)同蛇頭地龍頭燒灰酒服治
小腸癰有效(集成)百蟲入耳燒研綿裹塞之立出(時珍)
皮主治婦人乳核硬疼燒灰空心溫酒服(聖惠)
鰌魚(音酋綱目)
釋名泥鰍(俗名)鰼魚(爾雅動時珍曰按陸佃云鰌性酋健好善優故名小者名鰌魚孫)
(炎云鰼者尋習其泥也)
集解(時珍曰海鰌生海中極大江鰌生江中長七八寸泥鰌生湖池最小長三四寸沈於泥中狀微)
(似鱓而小銳首肉身青黑色無鱗以涎自染滑疾難握與他魚牝牡故莊子云鰌與魚游生沙中者微有)
(文采閩廣人劙去瘠骨作臛食甚美相感志云燈心煮鰌甚妙)
氣味甘平無毒(弘景曰不可合白犬血食一云凉)主治暖中益氣醒
酒解消渴(時珍)同米粉煮羹食調中收痔(吳球)
附方(新五)消渴飲水(同泥鰌魚十頭陰乾去頭尾燒炭乾荷葉等分為末每服二錢新汲)
(水調下日三名沃焦散普濟方)喉中物哽(用生鰍魚線縳其頭以尾先入喉中牽拽出之)
(濟普方)揩牙烏髭(泥鰍魚槐蕊狼把草各一兩雄燕子一箇酸石榴皮半兩搗成團入瓦罐)
(内鹽泥固濟先文後武燒炭十觔取研日用一月以來白者皆黑普濟)陽事不起(泥鰍煮食)
(之方集簡)牛狗羸瘦(取鰌魚一二枚從口鼻送入立肥也陳藏器)
鱣魚(音邅拾遺)校正(時珍曰食療黃魚係重出今併為一)
釋名黃魚(食療)蠟魚(御覽)玉版魚(時珍曰鱣肥而不善游有邅如之象曰黃白蠟)
(言其脂色也玉版言其肉色也異物志名含光言光脂肉夜有光也飲膳正要云遼人名阿八兒忽魚)
集解(藏器曰鱣長二三丈純灰色體有三行甲逆上龍門能化為龍也時珍曰鱣出江淮黃河遼海)
(深水處無鱗大魚也其狀似鱘其色灰白其背有骨甲三行其鼻長有鬚其口近頷下其尾岐其出也以)
(三月逆水而生其居也在磯石湍流之間其食也張口接物聽其自入食而不飲蟹魚多誤入之昔人所)
(謂鱣鮪岫居世俗所謂鱘鱑魚喫自來食是以其行也在水底去地數寸漁人以小釣近于沈而取之一)
(釣着身動而護痛諸釣皆着船遊數日待其困憊方敢掣取其小者近百觔其大者長二三丈至一二千)
(觔其氣甚鯹其脂與肉層層相間肉色白脂色黃如蠟其脊骨及鼻并鬐與鰓皆脆軟可食其肚及子鹽)
(藏亦佳其鰾亦可作膠其肉骨煮炙及作鮓皆美翰墨大全云江淮人以鱘鱑魚作鮓名片醬亦名玉版)
(鮓也)
肉氣味甘平有小毒(詵曰發氣動風發瘡疥和蕎麥食令人失音寗源曰味極肥美)
(楚人尤重之多食生熱痰作鮓竒絶亦不益人時珍曰服荆芥藥不可食)主治利五臟肥
美人多食難尅化(時珍)
肝氣味無毒主治惡血疥癬勿以鹽炙食(藏器)
鱘魚(拾遺)
釋名鱏魚(尋淫二音)鮪魚(音洧)王鮪(爾雅)碧魚(時珍曰此魚延長故從尋從覃)
(皆延長之義月令云季春天子薦鮪於寢廟故有王鮪之稱郭璞云大者名王鮪小者名叔鮪更小者名)
(鮥子音洛李竒漢書注云周洛曰鮪蜀曰䱴䲛音亘懵毛詩疏義云遼東登萊人名尉魚言樂浪尉仲明)
(溺海死化為此魚蓋尉亦鮪字之訛耳飲膳正要云今遼人名乞里麻魚)
集解(藏器曰鱘生江中背如龍長一二丈時珍曰出江淮黃河遼海深水處亦鱣屬也岫居長者丈)
(餘至春始出而浮陽見日則目眩其狀如鱣而背上無甲其色青碧腹下色白其鼻長與身等口在頷下)
(食而不飲煩下有青斑紋如梅花狀尾岐如丙肉色純白味亞於鱣鬐骨不脆羅願云鱘狀如鬵鼎上大)
(下小大頭哆口似銕兜鍪其鰾亦可作膠如鱘鮧也亦能化龍)
肉氣味甘平無毒(詵曰有毒味雖美而發諸藥毒動風氣發一切瘡疥久食令人心痛)
(腰痛服丹石人忌之勿與乾筍同食發癱瘓風小兒食之成咳𠻳及癥瘕作鮓雖珍亦不益人)主治
補虛益氣令人肥健(藏器)煑汁飲治血淋(孟詵)
鼻肉(作脯名鹿頭亦名鹿肉言美也)主治補虚下氣(藏器)
子(狀如小豆)主治食之肥美殺腹内小蟲(藏器)
牛魚(拾遺)
集解(藏器曰生東海其頭似牛時珍曰按一統志云牛魚出女直混同江大者長丈餘重三百觔無)
(鱗骨其肉脂相間食之味長又異物志云南海有牛魚一名引魚重三四百觔狀如鱧無鱗骨背有斑文)
(腹下青色知海潮肉味頗長觀二說則此亦鱏屬也鱏引聲亦相近)
肉無毒主治六畜疫疾作乾脯為末以水和灌鼻即
出黃涕亦可置病牛處令氣相熏(藏器)
鮠魚(音桅拾遺)
釋名鮰魚(音回)鱯魚(化獲二音)&KR2779;魚(化上聲)䲚魚(癩人時珍曰北呼鱯南)
(人呼鮠並與鮰音相近邇來通稱鮰魚而鱯鮠之名不彰矣&KR2779;又鱯音之轉也秦人謂其發癩呼為䲚魚)
(餘見鮎魚)
集解(時珍曰鮠生江淮間無鱗魚亦鱘屬也頭尾身鬐俱似鱘狀惟鼻短爾口亦在頷下骨不柔脆)
(腹似鮎魚背有肉鬐郭璞云鱯魚似鮎而大白色者是矣)
正誤(藏器曰鮠生海中大如石首不腥作鱠如雪隋朝吳都進鮠魚鱠取快日暴乾瓶盛臨時以布)
(裹水浸用與初鱠無異時珍曰藏器所說出杜寳拾遺錄其說云隋大業六年吳郡獻海鮸乾鱠其法五)
(六月取大鮸四五尺者鱗細而紫無細骨不腥取肉切晒極乾以新瓶盛之泥封固用時以布裹水浸少)
(頃去水則皎白如新也珍按此乃海鮸即石首之大者有鱗不腥若江河鮠魚則無鱗極腥矣陳氏蓋因)
(鮸鮠二字相類不加攷䆒遂致謬誤耳今正之)
肉氣味甘平無毒(頌曰能動痼疾不可合野猪野雞肉食令人生癩)主治開
胃下膀胱水(藏器)
鮧魚(音夷品别錄上)
釋名鯷魚(音題)&KR0008;魚(音偃)鮎魚(時珍曰魚額平夷低偃其涎粘滑鮧夷也&KR0008;偃也鮎)
(粘也古曰&KR0008;今曰鮎北人曰&KR0008;南人曰鮎)
集解(弘景曰鯷即鮎也又有鱯似鯷而大鮠似鯷而色黃人魚似鮎而有四足保昇曰口腹俱大者)
(名鱯背青口小者名鮎口小背黃腹白者名鮠時珍曰二說俱欠詳覈鮎乃無鱗之魚大首&KR0008;額大口大)
(腹鮠身體尾有齒有胃有鬚生流水者色青白生止水者色青黃大者亦至三四十觔俱是大口大腹並)
(無口小者鱯即今之鮰魚似鮎而口在頷下尾有岐南人方音轉為鮠也今釐正之凡食鮎鮠先割翅下)
(懸之則涎自流盡不粘滑也)
肉氣味甘溫無毒(詵曰無鱗有毒勿多食頌曰寒而有毒非佳品也赤目赤鬚無腮者)
(並殺人不可合牛肝食令人患風噎涎不可合野猪肉食令人吐瀉弘景曰不可合鹿肉食令人筋甲縮)
(時珍曰反荆芥)主治百病(别錄)作臛補人(弘景)療水腫利小便(蘇恭)
治口眼喎斜活鮎切尾尖朝吻貼之即正又五痔下
血肛痛同葱煮食之(時珍)
附方(新一)身面白駮(鮎魚半觔一頭去腸以粳飯鹽椒如常作鮓以荷葉作三包繫之更)
(以荷葉重包令臭爛先以布栻赤乃炙鮮包乘熱熨令汗出以綿衣包之勿令見風以瘥為度總錄)
涎主治三消渴疾和黃連末為丸烏梅湯每服五七
丸日三服效(蘇頌)
目主治刺傷中水作痛燒灰塗之(思邈)
肝主治骨鯁(時珍)
附方(新一)骨鯁在喉(栗子肉上皮半兩研末乳香鮎魚肝各一分同搗丸梧子大以綿裹)
(一丸吞下釣出總錄)
䱱魚(音啼綱目)校正(時珍曰舊注見□魚今分出)
釋名人魚(弘景)孩兒魚(時珍曰䱱聲如孩兒故有諸名作鯷鮧者並非)
集解(弘景曰人魚荆州臨沮青溪多有之似鯷而有四足聲如小兒其膏然之不消耗秦始皇&KR0784;山)
(塚中所用人膏是也宗奭曰䱱魚形微似獺四足腹重墜如囊身微紫色無鱗與鮎鮠相類嘗剖視之中)
(有小蟹小魚小石數枚也時珍曰孩兒魚有二種生江湖中形色皆如鮎鮠腹下翅形似足其顋頰軋軋)
(音如兒啼即䱱魚也一種生溪澗中形聲皆同但能上樹乃鯢魚也北山經云决水多人魚狀如鯷四足)
(音如小兒食之無瘕疾又云休水北注於洛中多䱱魚狀如蟄蜼而長距足白而對食之無蠱疾可以禦)
(兵按此二說前與陶合後與寇合蓋一物也今漁人網得以為不利即驚異而棄之蓋不知其可食如此)
(也下徐鉉稽神錄云謝仲玉者見婦人出沒水中腰已皆魚乃人魚也又徂異記云查道奉使高麗見)
(海沙中一婦人肘後有紅鬛問之曰人魚也此二者乃名同物異非䱱鯢也)
氣味甘有毒主治食之療瘕疾(弘景)無蠱疾(時珍)
鯢魚(音倪拾遺)
釋名人魚(山海經)魶魚(音納)鰨魚(音塔)大者名鰕(音霞時珍曰鯢聲如)
(小兒故名即䱱魚之能上樹者俗云鮎魚上竿乃此也與海中鯨同名異物蜀人名魶秦人名鰨爾雅云)
(大者曰鰕異物志云有魚之形以足行如鰕故名鰕陳藏器以此為鱯魚欠攷矣又云一名王鮪誤矣王)
(鮪乃鱘魚也)
集解(藏器曰鯢生山溪中似鮎有四足長尾能上樹大旱則含水上山以草葉覆身張口鳥來飲水)
(因吸食之聲如小兒啼時珍按郭璞云鯢魚似鮎四足前脚似猴後脚似狗聲如兒啼大者長八九尺山)
(海經云決水有人魚狀如䱱食之已疫疾蜀志云雅州西山峽谷出魶魚似鮎有足能緣木聲如嬰兒可)
(食酉陽雜爼云峽中人食鯢魚縳樹上鞭至白汁出如構汁方可治食不爾有毒也)
氣味甘有毒主治食之已疫疾(山海經)
黃顙魚(食療)
釋名黃鱨魚(古名)黃頰魚(詩註)䱀䰲(央軋)黃䰲(時珍曰顙頰以形鱨以味)
(䱀軋以聲也今人析而呼為黃䱀黃軋陸璣作黃楊謬矣)
集解(時珍曰黃顙無鱗魚也身尾俱似小鮎腹下黃背上青黃腮下有二横骨兩鬚有胃羣游作聲)
(如軋軋性最難死陸璣云魚身無頭頰骨正黃魚之有力能飛躍者陸佃云其膽春夏近上秋冬近下亦)
(一異也)
氣味甘平微毒(詵曰無鱗之魚不益人發瘡疥時珍曰反荆芥害人)主治肉至
能醒酒(弘景)袪風(吳瑞)煑食消水腫利小便燒灰治瘰癧
久潰不收斂及諸惡瘡(時珍)
附方(新三)水氣浮腫(用黃顙三尾綠豆一合大蒜三瓣水煑爛去魚食豆以汁調商陸末)
(一錢服其水化為清氣而消詩云一頭黃顙八鬚魚綠豆同煎一合餘白煑作羹成頓服𬋩教水腫自消)
(除要集)瘰癧潰壞(用黃䰲魚破開入篦麻子二十粒拈定安厠坑中冬三日春後一日夏半)
(日取出洗淨黃泥固濟煆存性研香油調傅)臁瘡浸淫(方同上並普濟)
涎(翅下取之)主治消渴(吳瑞)
附方(新一)生津丸(治消渴飲水無度以黃顙魚涎和青蛤粉滑石末等分丸梧子大每粟未)
(湯下三十丸)頰骨主治喉痺腫痛燒研茶服三錢(時珍普並出)
(濟)
河豚(宋開寶)校正(併入食療鯸鮧拾遺䲅魚)
釋名鯸鮧(一作鯸鮐)鰗鮧(日華)䲅魚(一作鮭)嗔魚(拾遺)吹肚魚(俗)
氣包魚(時珍曰豚言其味美也侯夷狀其形醜也鯢謂其體圓也吹肚氣包象其嗔脹也北山經)
(名䰽魚音沛)
集解(志曰河豚江淮河海皆有之藏器曰腹白背有赤道如印目能開闔觸物即嗔怒腹脹如氣毬)
(浮起故人以物撩而取之時珍曰今吳越最多狀如蝌斗大者尺餘背色青白有黃縷又無鱗無腮無膽)
(腹下白而不光率以三頭相從為一部彼人春月甚珍貴之尤重其腹腴呼為西施乳嚴有翼藝苑雌黃)
(云河豚水族之竒味世傳其殺人余守丹陽宣城見土人戶戶食之但用菘菜蔞蒿荻芽三物煮之亦未)
(見死者南人言魚之無鱗無腮無膽有聲目能&KR0008;者皆有毒河豚備此數者故人畏之然有二種其色炎)
(黑有文點者名斑魚毒最甚或云三月後則為斑魚不可食也又按雷公炮炙論云鮭魚插樹立便乾枯)
(狗膽塗之復當榮盛陶覽云河豚魚雖小而獺及大魚不敢啖之則不惟毒人又能毒物也王充論衡云)
(萬物含太陽火氣而生者皆有毒在魚則鮭與&KR3034;䱙故鮭肝死人&KR3034;䱙螫人)
氣味甘溫有毒(宗奭曰河豚有大毒而云無毒何也味雖珍美修治失法食之殺人厚生)
(者宜遠之藏器曰海中者大毒江中者次之煮之不可近鍋當以物縣之時珍曰煮忌煤炲落中與荆芥)
(菊花桔梗甘草附子烏頭相反宜荻笋蔞蒿秃菜畏橄欖甘蔗蘆根糞汁按陶九成輟耕錄凡食河豚一)
(日内不可服湯藥恐犯荆芥二物大相反亦惡烏頭附子之屬余在江陰親見一儒者因此喪命河豚子)
(必不可食曾以水浸之一夜大如芡實也世傳中其毒者以至寶丹或橄欖及龍腦浸水皆可解復得一)
(方惟以槐花微炒與乾臙脂等分同擣粉水調灌之大妙又案物類相感志言凡煑河豚用荆芥同煮五)
(七沸換水則無毒二說似相反得非河豚之毒入于荆芥耶寧從陶說庶不致悔也)
主治補虛去濕氣理腰脚去痔疾殺蟲(開寶)伏硇砂(土宿)
(本草)
肝及子氣味有大毒(藏器曰入口爛舌入腹爛腸無藥可解惟橄欖木魚茗木蘆根)
(烏蓲草根煮汁可解時珍曰吳人言其血有毒脂令舌麻子令腹脹眼令目花有油麻子脹眼睛花之語)
(而江陰人鹽其子糟其白埋過治食此俚言所謂捨命喫河豚者耶)主治疥癬蟲瘡用
子同蜈蚣燒研香油調搽之(時珍)
海豚魚
釋名海豨(文選)生江中者名江豚(拾遺)江猪(綱目)水猪(異物志)
鱀魚(音志)饞魚(音讒)䱐䰽(音敷沛名時珍曰海豚江豚皆因形命郭璞賦海豨江豚是)
(也魏武食制謂之䱐沛南方異物志謂之水猪又名饞魚謂其多涎也)
集解(藏器曰海豚生海中候風潮出沒形如豚鼻在腦上作聲噴水直上百數為羣其子如蠡魚子)
(數萬隨母而行人取子繫水中其母自來就而取之江豚生江中狀如海豚而小出沒水上舟人候之占)
(風其中有曲脂點燈照樗蒱即明照讀書工作即暗俗言懶婦所化也時珍曰其狀大如數百觔猪形色)
(青黑如鮎魚有兩乳有雌雄類人數枚同行一浮一沒謂之拜風其骨硬其肉肥不中食其膏最多和石)
(灰艌船良)
肉氣味鹹腥味如水牛肉無毒主治飛尸蠱毒瘴瘧
作脯食之(藏器)
肪主治摩惡瘡疥癬痔瘻犬馬瘑疥殺蟲(藏器)
比目魚(食療)
釋名鰈(音蝶)鞋底魚(時珍曰比並也魚各一目相並而行也爾雅所謂東方有比目魚不)
(比不行其名曰鰈是也段氏北戶錄謂之鰜音兼吳都賦謂之魪音介上林賦謂之魼音墟鰈猶屧也鰜)
(兼也魪相介也魼相胠也俗名鞋底魚臨海志名婢蓰魚臨海風土記名奴屩魚南越志名版魚南方異)
(物志名箬葉魚皆因形也)
集解(時珍曰按郭璞云所在水中有之狀如牛脾及女人鞋底細鱗紫白色兩片相合乃得行其合)
(處半邊平而無鱗口近腹下劉淵林以為王餘魚蓋不然)
氣味甘平無毒主治補虛益氣力多食動氣(孟詵)
鮹魚(音梢拾遺)
集解(藏器曰出江湖形似馬鞭尾有兩岐如鞭鞘故名)
氣味甘平無毒主治五痔下血瘀血在腹(藏器)
鮫魚(唐本草)
釋名沙魚(拾遺)䱜魚(鵲錯二音)鰒魚(音剥)溜魚(時珍曰鮫波有沙其文交錯鵲)
(駮故有諸名古曰鮫今曰沙其實一也或曰本名□訛為鮫段成式曰其力健強稱為河伯健兒藏器曰)
(鮫與石決明同名而異類也)
集解(恭曰鮫出南海形似鼈無脚有尾保昇曰圓廣尺餘尾亦長尺許背皮粗錯頌曰有二種皆不)
(類鼈南人通謂之沙魚大而長喙如鋸者曰胡沙性善而肉美小而皮粗者曰白沙肉彊而有小毒彼人)
(皆鹽作修脯其皮刮治去沙剪作鱠為食品美味食益人其皮可飾刀靶宗奭曰鮫魚沙魚形稍異而皮)
(一等時珍曰古曰鮫今曰沙是一類而有數種也東南近海諸郡皆有之形並似魚青目赤頰背上有鬛)
(腹下有翅味並肥美南人珍之大者尾長數尺能傷人皮皆有沙如真珠斑其背有珠文如鹿而堅彊者)
(曰鹿沙亦曰白沙云能變鹿也背有斑文如虎而堅彊者曰虎沙亦曰胡沙云虎魚所化也鼻前有骨如)
(斧斤能擊物壞舟者曰鋸沙又曰挺額魚亦曰鱕䱜謂鼻骨如鐇斧也音蕃沈懷遠南越志云環雷魚䱜)
(魚也長丈許腹有兩洞腹貯水養子一腹容二子子朝從口中出暮還入腹鱗皮有珠可飾刀劒治骨角)
(藏器曰其魚狀貌非一皆皮上有沙堪揩木如木賊也小者子隨母行驚即從口入母腹中)
肉氣味甘平無毒主治作鱠補五臟功亞于鯽亦可
作鱐鮓(詵)甚益人(頌)
皮氣味甘鹹平無毒主治心氣鬼疰蠱毒吐血(别錄)蠱
氣蠱疰(恭)燒灰水服主食魚中毒(藏器)燒研水服解鯸
鮧魚毒治食魚鱠成積不消(時珍)
附方(舊一新一)治疰鮫魚皮散(頌曰胡洽治五尸鬼疰百毒惡氣鮫魚皮炙硃砂雄)
(黃金牙蜀椒細辛鬼臼乾薑莽草天雄麝香雞舌香各一兩貝母半兩蜈蚣蜥蜴各炙二枚為末每服半)
(錢温酒服日二亦可佩之時珍曰千金鮫魚皮散治鬼疰用鮫魚皮炙龍角鹿角犀角麝香蜈蚣雄黃硃)
(砂乾薑蜀椒蘘荷根等分為末酒服方寸匕日三服亦可佩)
膽(臘月收之)主治喉痺和白礬灰為丸綿裹納喉中吐去
惡涎即愈(詵)
烏賊魚(本經中品)
釋名烏鰂(素問)墨魚(綱目)纜魚(日華)乾者名鮝(日華)骨名海螵
蛸(頌曰陶隠居言此是&KR1410;鳥所化今其口腹具存猶頗相似腹中有墨可用故名烏鰂能吸波噀墨令)
(水溷黑自衛以防人害又南越志云其性嗜烏每自浮水上飛鳥見之以為死而啄之乃卷取入水而食)
(之因名烏賊言為烏之賊害也時珍曰案羅源爾雅翼云九月寒烏入水化為此魚有文墨可為法則故)
(名烏鰂鰂者則也骨名螵蛸象形也大明曰魚有兩須遇風波即以鬚下矴或粘石如纜故名纜魚瑞曰)
(鹽乾者名明鮝淡乾者名脯鮝)
集解(别錄曰烏賊魚生東海池澤取無時頌曰近海州郡皆有之形若革囊口在腹下八足聚生于)
(口旁其背上只有一骨厚三四分狀如小舟形輕虚而白又有兩鬚如帶甚長腹中血及膽正如墨可以)
(書字但逾年則迹滅惟存空紙爾世言烏賊懷墨而知禮故俗謂是海若白事小吏也時珍曰烏鰂無鱗)
(有鬚黑皮白肉大者如蒲扇&KR2584;熟以薑醋食之脆美背骨名海螵蛸形似樗蒲子而長兩頭尖色白脆如)
(通草重重有紋以指甲可刮為末人亦鏤之為鈿飾又相感志云烏鰂過小滿則形小也藏器曰海人云)
(是秦王東游棄算袋於海化為此魚故形猶似之墨尚在腹也禹錫曰陶弘景及蜀本圖經皆言是&KR1410;鳥)
(所化&KR1410;乃水鳥似鶂短項腹翅紫白背上綠色唐蘇恭乃言無&KR1410;鳥誤矣)
附錄柔魚(頌曰一種柔魚與烏賊相似但無骨爾越人重之)
肉氣味酸平無毒(瑞曰味珍美動風氣)主治益氣強志(别錄)益人
通月經(大明)
骨一名海螵蛸修治(弘景曰炙黃用斆曰凡使勿用沙魚骨其形真似但以上文順)
(者是真横者是假以血滷作水浸并煮一伏時漉出掘一坑燒紅入魚骨在内經宿取出入藥其效加倍)
(也)
氣味鹹微溫無毒(普曰冷權曰有小毒之才曰惡白及白斂附子能淡鹽伏硇縮銀)
主治女子赤白漏下經汁血閉陰蝕腫痛寒熱癥瘕
無子(本經)驚氣入腹腹痛環臍丈夫陰中腫痛令人有
子又止瘡多膿汁不燥(别錄)療血崩殺蟲(日華)炙研飲服
治婦人血瘕大人小兒下痢殺小蟲(藏器又曰投骨于井水蟲皆死)
治眼中熱淚及一切浮翳研末和蜜點之久服益精
(孟詵恭曰亦治牛馬障翳)主女子血枯病傷肝唾血下血治瘧消
癭研末傅小兒疳瘡痘瘡臭爛丈夫陰瘡湯火傷跌
傷出血燒存性酒服治婦人水戸嫁痛同雞子黃塗
小兒重舌鵝口同蒲黃末傅舌腫血出如泉同槐花
末吹鼻止衂血同銀硃吹鼻治喉痺同白礬末吹鼻
治蝎螫疼痛同麝香吹耳治聤耳有膿及耳聾(時珍)
發明(時珍曰烏鰂骨厥陰血分藥也其味鹹而走血也故血枯血瘕經閉崩帶下痢疳疾厥陰本病)
(也寒熱瘧疾聾癭少腹痛陰痛厥陰經病也目翳流淚厥陰竅病也厥陰屬肝肝主血故諸血病皆治之)
(按素問云有病胸脇支滿者妨於食病至則先聞腥臊臭出清液先唾血四肢清目眩時時前後血病名)
(曰血枯得之年少時有所大脱血或醉入房中氣竭肝傷故月事衰少不來治之以四烏鰂骨一蘆茹為)
(末丸以雀卵大如小豆每服五丸飲以鮑魚汁所以利腸中及傷肝也觀此則其入厥陰血分無疑矣)
正誤(鼎曰久服絶嗣無子時珍曰按本經云主癥瘕無子别錄云令人有子孟詵亦云久服益精而)
(張鼎此說獨相背戾必誤矣若云血病無多食鹹烏鰂亦主血閉故有此說然經閉有有餘不足二證有)
(餘者血滯不足者肝傷烏鰂所主者肝傷血閉不足之病正與素問相合豈有令人絶嗣之理當以本經)
(别錄為正恐人承誤故辨正之)
附方(舊三新二十)女子血枯(見上)赤白目翳(聖惠治傷寒熱毒攻眼生赤白)
(翳用烏鰂魚骨一兩去皮為末入龍腦少許點之日三治諸目翳用烏鰂骨五靈脂等分為細末熟猪)
(肝切片蘸食日二)赤瞖攀睛(照水丹治眼瞖惟厚者尤效及赤瞖攀睛貫瞳人用海螵蛸一)
(錢辰砂半錢乳細水飛澄取以黃臘少許化和成劑收之臨卧時火上旋丸黍末大揉入眥中睡至天明)
(溫水洗下未退更用一次即效海上方)雀目夜眼(烏賊骨半觔為末化黃臘三兩和捏作錢)
(大餅子每服一餅以猪肝二兩竹刀批開摻藥札定米泔水半碗煮熟食之以汁送下楊氏家藏)血
風赤眼(女人多之用烏賊魚骨二錢銅綠一錢為末每用一錢熱湯泡洗楊氏家藏)疳眼
流淚(烏賊魚骨牡蠣等分為末糊丸皂子大每用一丸同猪肝一具米泔煮熟食經驗)底耳
出膿(海螵蛸半錢麝香一字為末以綿杖繳淨吹入耳中澹寮方)鼻瘡疳慝(烏賊魚骨)
(臼及各一錢輕粉二字為末搽之錢乙小兒方)小兒臍瘡(出血及膿海螵蛸臙脂為末油)
(調搽之聖惠方)頭上生瘡(海螵蛸白膠香各二錢輕粉五分為末先以油潤淨乃搽末二三次)
(即愈簡衛生易方)癧瘍白駮(先以布拭赤用烏賊骨磨三年酢塗之外臺秘要)疔瘡
惡腫(先刺出血以海螵蛸末摻之其疔即出普濟方)蝎螫痛楚(烏賊骨一錢白礬二)
(分為末㗜鼻在左壁者㗜左鼻在右壁者㗜右鼻衛生寶鑑)炙瘡不瘥(烏賊骨白礬等分為)
(末日日塗之千金)小兒痰齁(多年海螵蛸末米飲服一錢葉氏摘玄方)小便血
淋(海螵蛸末一錢生地黃汁調服錢又方海螵蛸生地黃赤茯苓等分為末每服一柏葉車前湯下)
(驗經方)大腸下血(不拘火人小兒臟毒腸風及内痔下血日久多食易饑先用海螵蛸炙黃)
(去皮研末每服一錢木賊湯下三日後服猪臟黃連丸直指方)卒然吐血(烏賊骨末米飲)
(服二錢聖惠)骨硬在喉(烏賊魚骨陳橘紅焙等分為末寒食麵和餳丸芡子大每用一丸含)
(化嚥汁錄聖濟總)舌腫出血(如泉烏賊骨蒲黃各等分炒為細末每用塗之簡便單方)
跌破出血(烏賊魚骨末傅之直指方)陰囊濕痒(烏賊骨蒲黃撲之醫宗三法)
血主治耳聾(甄權)
腹中墨主治血刺心痛醋磨服之(藏器炒研醋服亦可)
章魚(綱目)
釋名章舉(韓文)&KR0034;魚(音佶臨海志)
集解(頌曰章魚石距二物似烏賊而差大更珍好食品所重不入藥用時珍曰章魚生南海形如烏)
(賊而大八足身上有肉閩粤人多採鮮者薑醋食之味如水母韓退之所謂章舉馬甲柱鬭以怪自呈者)
(也石距亦其類身小而足長入鹽燒食極美)
氣味甘鹹寒無毒(時珍曰按李九華云章魚冷而不泄)主治養血益氣
(時珍)
海鷂魚(拾遺)
釋名邵陽魚(食鑑作少陽)荷魚(韻作魺)鱝魚(音忿)鯆魮魚(音鋪毗)
蕃蹹魚(番沓)石蠣(時珍曰海鷂象形少陽荷並言形色也餘義莫詳)
集解(藏器曰生東海形似鷂有肉翅能飛上石頭齒如石版尾有大毒逢物以尾撥而食之其尾刺)
(人甚者至死候人尿處釘之令人陰腫痛拔去乃愈海人被刺毒者以魚麅竹及海獺皮解之又有鼠尾)
(魚地青魚並生南海總有肉翅刺在尾中食肉去刺時珍曰海中頗多江湖亦時有之狀如盤及荷葉大)
(者圍七八尺無足無鱗背青腹白口在腹下目在額上尾長有節螫人甚毒皮色肉味俱同鮎魚肉内皆)
(骨節節聯比脆軟可食吳人腊之魏武食制云蕃蹹魚大者如箕尾長數尺是以嶺表錄異云雞子魚嘴)
(形如鷂肉翅無鱗色類鮎魚尾尖而長有風濤即乘風飛於海上此亦海鷂之類也)
肉氣味甘鹹平無毒(時珍曰有小毒)主治不益人(弘景)男子白
濁膏淋玉莖澀痛(寗源)
齒無毒主治瘴瘧燒黑研末酒服二錢七(藏器)
尾有毒主治齒痛(陶弘景)
文鰩魚(拾遺)
釋名飛魚
集解(藏器曰生海南大者長尺許有翅與尾齊羣飛海上海人候之當有大風吳都賦云文鷂夜飛)
(而觸網是矣時珍曰按西山經云觀水西注于流沙多文鰩魚狀如鯉鳥翼魚身蒼文白首赤喙常以夜)
(飛從西海游于東海其音如鸞雞其味甘食之已狂見則大穰林邑記云飛魚身圓大者丈餘翅如胡蟬)
(出入羣飛游翔翳薈沈則泳于海底又一統志云陜西鄠縣澇水出飛魚狀如鮒食之已痔疾也)
肉氣味甘酸無毒主治婦人難産燒黑研末酒服一
錢臨月帶之令人易産(藏器)已狂已痔(時珍)
魚虎(拾遺)
釋名土奴魚(臨海記)
集解(藏器曰生南海頭如虎背皮如猬有刺着人如蛇咬亦有變為虎者時珍曰按倦游錄云海中)
(泡魚大如斗身有刺如猬能化為豪猪此即魚虎也述異記云老則變為鮫魚)
氣味有毒
魚師(綱目)
集解(時珍曰陳藏器諸魚注云魚師大者有毒殺人今無識者但唐韻云鰤老魚也山海經云歴㶁)
(之水有師魚食之殺人其即此與)
海䖳(拾遺)
釋名水母(拾遺)樗蒲魚(拾遺)石鏡(時珍曰䖳作宅二音南人訛為海折或作蜡鮓)
(者並非劉恂云閩人曰䖳廣人曰水母異苑名石鏡也)
集解(藏器曰䖳生東海狀如血䘓大者如牀小者如斗無眼目腹胃以蝦為目蝦動䖳沈故曰水母)
(目蝦亦猶蛩蛩之與駏驉也煤出以薑醋進之海人以為常味時珍曰水母形渾然凝結其色紅紫無口)
(眼腹下有物如懸絮羣蝦附之咂其涎洙浮汎如飛為潮所擁則蝦去而䖳不得歸人因割取之浸以石)
(灰礬水去其血汁其色遂白其最厚者謂之䖳頭味更勝生熟皆可食茄柴灰和鹽水淹之良)
氣味鹹溫無毒主治婦人勞損積血帶下小兒風疾
丹毒湯火傷(藏器)療河魚之疾(時珍出異苑)
鰕(别錄下品)
釋名(時珍曰鰕音霞俗作蝦入湯則紅色如霞也)
集解(時珍曰江湖出者大而色白溪池出者小而色青皆磔鬚鉞鼻背有斷節尾有硬鱗多足而好)
(躍其腸屬腦其子在腹外凡有數種米鰕糠鰕以精粗名也青鰕白鰕以色名也梅鰕以梅雨時有也泥)
(鰕海鰕以出産名也嶺南有天鰕其蟲大如蟻秋社後羣墮水中化為鰕人以作鮓食凡鰕之大者蒸曝)
(去殼謂之鰕米食以薑醋饌品所珍)
氣味甘溫有小毒(詵曰生水田及溝渠者有毒鮓内者尤有毒藏器曰以熱飯盛密器)
(中作鮓食毒人至死弘景曰無鬚及腹下通黑并煮之色白者並不可食小兒及雞狗食之脚屈弱鼎曰)
(動風發瘡疥冷積源曰動風熱有病人勿食)主治五野雞病小兒赤白遊
腫搗碎傅之(孟詵)作羹治鼈瘕托痘瘡下乳汁法制壯
陽道煮汁吐風痰搗膏傅蟲疽(時珍)
附方(新五)鼈瘕疼痛(類編云陳拱病鼈瘕隠隠見皮内痛不可忍外醫洪氏曰可以鮮鮓)
(作羹食之久久痛止明年又作再如前治而愈遂絶根本)補腎興陽(用鰕米一觔蛤蚧二枚茴)
(香蜀椒各四兩並以青鹽化酒炙炒以木香粗末一兩和勻乘熱收新缾中密封每服一匙空心鹽酒嚼)
(下甚妙)宣吐風痰(用連殼鰕半觔入葱薑醬煮汁先喫鰕後喫汁緊束肚腹以翎探引取吐)
臁瘡生蟲(用小鰕三十尾去頭足殼同糯米飯研爛隔紗貼瘡上别以紗罩之一夜解下掛看)
(皆是小赤蟲即以葱椒湯洗淨用舊茶籠内白竹葉隨大小剪貼一日二換待汁出盡逐日煎苦揀根湯)
(洗之以好膏貼之將生肉勿換膏藥忌發物直指方)血風臁瘡(生鰕黃丹擣和貼之日一)
(換方集簡)
海鰕(拾遺)
釋名紅鰕(藏器)鰝(浩雅爾)
集解(藏器曰海中紅鰕長一尺鬚可為簪崔豹古今注云遼海間有飛蟲如蜻蛉名繙紺七月羣飛)
(闇天夷人食之云鰕所化也時珍曰按段公路北戶錄云海中大紅鰕長二尺餘頭可作杯鬚可作簪杖)
(其肉可為鱠甚美又劉恂嶺表錄云海鰕皮殼嫩紅色前足有鉗者色如朱最大者長七八尺至一丈也)
(閩中有五色鰕亦長尺餘彼人兩兩乾之謂之對鰕以充上饌)
氣味甘平有小毒(時珍曰同猪肉食令人多唾)
鮓主治飛尸蚘蟲口中甘&KR0630;齲齒頭瘡去疥癬風瘙
身痒治山蚊子入人肉初食瘡發則愈(藏器)
海馬(拾遺)
釋名水馬(弘景曰是魚鰕類也狀如馬形故名)
集解(藏器曰海馬出南海形如馬長五六寸鰕類也南州異物志云大小如守宫其色黃褐婦人難)
(産割裂而出者手持此蟲即如羊之易産也宗奭曰其首如馬其身如鰕其背傴僂有竹節紋長二三寸)
(頌曰異魚圖云漁人布網罟此魚多罣網上收取曝乾以雌雄為對時珍曰按聖濟總錄云海馬雌者黃)
(色雄者青色又徐表南方異物志云海馬有魚狀如馬頭其喙垂下或黃或黑海人捕得不以啖食曝乾)
(熇之以備産患即此也又抱朴子云水馬合赤斑蜘蛛同馮夷水仙丸服之可居水中今水仙丸無所攷)
(矣)
氣味甘溫平無毒主治婦人難産帶之於身甚騐臨
時燒末飲服并手握之即易産(藏器)主難産及血氣痛
(蘇頌)暖水臟壯陽道消瘕塊治疔瘡腫毒(時珍)
發明(時珍曰海馬雌雄成對其性溫暖有交感之義故難産及陽虚房中方術多用之如蛤蚧郎君)
(子之功也鰕亦壯陽性應同之)
附方(新二)海馬湯(治遠年虚實積聚癥塊用海馬雌雄各一枚木香一兩大黃炒白牽牛炒)
(各二兩巴豆四十九粒青皮二兩童子小便浸軟包巴豆紥定入小便内再浸七日取出麩炒黃色去豆)
(不用取皮同衆藥為末每服二錢水一盞煎三五沸臨卧溫服聖濟錄)海馬拔毒散(治疔)
(瘡發背惡瘡有竒效用海馬炙黃一對穿山甲黃土炒硃砂水銀各一錢雄黃三錢龍腦麝香各少許為)
(末入水銀研不見星每以少許點之一日一點毒自出也秘傳外科)
鮑魚(别錄上品)
釋名薧魚(禮記音考)蕭折魚(魏武食制)乾魚(時珍曰鮑即今之乾魚也魚之可包)
(者故字從包禮記謂之薧魏武食制謂之蕭折皆以蕭蒿承曝而成故也其淡壓為腊者曰淡魚曰鱐魚)
(音搜以物穿風乾者曰法魚曰魥魚音怯其以鹽漬成者曰醃魚曰鹹魚曰䱒魚音葉曰&KR0008;魚音蹇今俗)
(通呼曰乾魚舊注混淆不明今並削正于下)
集解(别錄曰鮑魚辛臭勿令中鹹弘景曰俗人以鹽䱒成名䱒魚䱒字似鮑也今鮑乃鱅魚淡乾者)
(都無臭氣不知入藥者正何種魚也方家亦少用之恭曰李當之言以繩穿貫而胸中濕者良蓋以魚去)
(腸繩穿淡暴使乾則味辛不鹹魚肥則中濕而彌臭似尸氣無鹽故也若&KR0008;魚則沔州復州作之以鹽䱒)
(成味鹹不辛臭亦與鮑不同濕亦非獨胸中以有鹽故也二者雜魚皆可為之頌曰今漢沔所作淡乾魚)
(味辛而臭者是也或言海中自有一種鮑魚形似小鱅氣最臭秦始皇車中亂臭者是此然無的據時珍)
(曰别錄既云勿令中鹹即是淡魚無疑矣諸注反自多事按周禮注云鮑魚以魚置&KR2042;室中用糗乾之而)
(成&KR2042;室土室也張耒明道志云漢陽武昌多魚土人剖之不用鹽暴乾作淡魚載至江西賣之饒信人飲)
(食祭享無此則非盛禮雖臭腐可惡而更以為竒據此則鮑即淡魚益可證矣但古今治法不同耳又蘇)
(氏所謂海中一種鮑魚豈顧野王所載海中鮇魚似鮑者耶不然即今之白鮝也鮝亦乾魚之總稱也又)
(今淮人以鯽作淡法魚頗佳入藥亦當以石首鯽魚者為勝若漢沔所造者魚性不一恐非所宜其鹹魚)
(近時亦有用者因附之)
正誤(保昇曰鮧魚口小背黃者名鮑魚時珍按鮧魚注所引是鮠魚非鮑魚也蓋鮠鮑字誤耳)
肉氣味辛臭溫無毒(時珍曰李九華云妊婦食之令子多疾)主治墜墮
骽(與腿同)蹷(厥)踠折瘀血血痺在四肢不散者女子崩
中血不止(别錄)煑汁治女子血枯病傷肝利腸同麻仁
葱䜴煑羹通乳汁(時珍)
附方(舊一)妊娠感寒腹痛(乾魚一枚燒灰酒服方寸匕取汗瘥子母秘錄)
頭主治煑汁治眯目燒灰療疔腫瘟氣(時珍)
附方(新三)雜物眯目(鮑魚頭二枚地膚子半合水煮爛取汁注目中即出聖惠方)魚
臍疔瘡(似新火針瘡四邊赤中夾黑可刺之若不大痛即殺人也用臘月魚頭灰髮灰等分以雞)
(溏屎和塗之千金方)預辟瘟疫(鮑魚頭燒灰方寸匕合小豆末七枚米飲服之令溫疫氣)
(不相染也肘後方)
䱒魚氣味鹹溫無毒主治小兒頭瘡出膿水以麻油
煎熟取油頻塗(時珍)
穿鮑繩主治眯目去刺煮汁洗之大良(蘇恭)
鱁鮧(拾遺)
釋名鰾(匹少切)作膠名鰾膠(藏器曰鱁鮧音逐題乃魚白也時珍曰鱁鮧音逐夷)
(其音題者鮎魚也按賈思勰齊民要術云漢武逐夷至海上見漁人造魚腸于坑中取而食之遂命此名)
(言因逐夷而得是矣沈括筆談云鱁鮧烏賊魚腸也孫愐唐韻云鹽藏魚腸也南史云齊明帝嗜鱁鮧以)
(蜜漬之一食數升觀此則鰾與腸皆得稱鱁鮧矣今人以鰾煮凍作膏切片以薑醋食之呼為魚膏者是)
(也故宋齊丘化書云鱁鮧與足垢無殊鰾即諸魚之白脬其中空如泡故曰鰾可治為膠亦名縼膠諸鰾)
(皆可為膠而海漁多以石首鰾作之名江鰾謂江魚之鰾也粘物甚固此乃工匠日用之物而記籍多略)
(之)
鰾氣味甘平無毒主治竹木入肉經久不出者取白
傅瘡上四邊肉爛即出(藏器)止折傷血出不止(時珍)燒灰
傅陰瘡瘻瘡月蝕瘡(李珣)
附方(新一)折傷出血(但不透膜者以海味中鹹白鰾大片色白有紅絲者成片鋪在傷處)
(以帛縛之即止普濟方)
鰾膠氣味甘鹹平無毒主治燒存性治婦人難産産
後風搐破傷風痙止嘔血散瘀血消腫毒伏硇砂(時珍)
附方(新十)産難(魚膠五寸燒存性為末溫酒服皆效方)産後搐搦(強直者不可便)
(作風中乃風入子臟與破傷風同用鰾膠一兩以螺粉炒焦去粉為末分三服煎蟬蛻湯下産寶)産
後血運(鰾膠燒存性酒和童子小便調服三五錢良事林廣記)經血逆行(魚膠切炒)
(新綿燒灰每服二錢米飲調下即愈多能鄙事)破傷風搐(口噤強直者危氏香膠散用魚)
(膠燒存性一兩麝香少許為末每服二錢蘇木並酒調下仍煑一錢封瘡口保命集治破傷風有表證)
(未解者用江鰾半兩炒焦蜈蚣一對炙研為末以防風羌活獨活川芎等分煎湯調服一錢)嘔血
不止(鰾膠長八寸廣二寸炙黃刮二錢以甘蔗節三十五箇取汁調下經驗)便毒腫痛
(已大而軟者直指方用魚鰾膠熱湯或醋煮軟乘熱研爛貼之戴氏治露&KR1506;即羊核用石首膠一兩燒)
(存性研末酒服外以石菖蒲生研&KR1883;之妙)八般頭風(魚鰾燒存性為末臨卧以葱酒腹二錢)
赤白崩中(魚&KR0008;膠三尺焙黃研末同雞子煎餅好酒食之)
魚鱠(音檜拾遺)
釋名魚生(時珍曰劊切而成故謂之鱠凡諸魚之鮮活者薄切洗淨血鮏沃以蒜虀薑醋五味)
(食之)
氣味甘溫無毒(藏器曰近夜勿食不消成積勿飲冷水生蟲時行病後食之胃弱勿同乳)
(酪食令人霍亂不可同瓜食時珍曰按食治云凡殺物命既虧仁噯且肉未停冷動性猶存旋烹不熟食)
(猶害人况魚鱠肉生損人尤甚為癥瘕為痼疾為竒病不可不知昔有食魚生而生病者用藥下出已變)
(蟲形繪縷尚存有食鼈肉而成積者用藥下出已成動物而能行皆可驗也)主治溫補去
冷氣濕痺除胱膀水腹内伏梁氣塊冷痃結癖疝氣
喉中氣結心下酸水開胃口利大小腸補腰脚起陽
道(藏器)宜脚氣風氣人治上氣喘咳(思邈)鯽鱠主久痢腸
澼痔疾大人小兒丹毒風眩(孟詵)
發明(汪穎曰魚鱠辛辣有劫病之功予在蒼梧見一婦人病吞酸諸藥不效偶食魚鱠其病遂愈蓋)
(此意也)
魚鮓(拾遺)
釋名(時珍曰按劉熙釋名云鮓醖也以鹽糝醖釀而成也諸魚皆可為之大者曰鮓小者曰&KR0008;一云)
(南人曰&KR0008;北人曰鮓)
氣味甘鹹平無毒(藏器曰凡鮓皆發瘡疥鮓内有髮害人瑞曰鮓不熟者損人脾胃反)
(致疾也時珍曰諸鮓皆不可合生胡荽葵菜豆藿麥醬蜂蜜食令人消渴及霍亂凡諸無鱗魚鮓食之尤)
(不益人)主治癬瘡和柳葉搗碎炙熱傅之取酸臭者連
糝和屋上塵傅蟲瘡及馬瘑瘡(藏器)治聤耳痔瘻諸瘡
有蟲療白駮代指病主下痢膿血(時珍)
附方(新二)白駮風(以荷葉裹鮓令臭拭熱頻頻擦之取效乃止千金方)代指痛
(先刺去血炙鮓皮裹之)
魚脂(拾遺)
釋名魚油(時珍曰脂旨也其味甘旨也)
氣味甘溫有小毒(時珍曰魚脂點燈盲人目)主治癥疾用和石灰
泥船魚脂鯹臭者二觔安銅器内燃火炷令暖隔紙
熨癥上晝夜勿息火又塗牛狗疥立愈(藏器時珍曰南番用魚油)
(和石灰艌船亦用江豚油)
魚魫(枕目綱)
釋名(時珍曰諸魚腦骨曰魫曰丁魚尾曰魩音抹曰丙魚腸曰&KR0008;曰乙魚骨曰鯁曰刺魚脬曰鰾曰)
(白魚翅曰鰭曰鬛魚子曰䱊曰䲑)主治能消毒(藏器)解蠱毒作器盛飲
食遇蠱輙裂破也(時珍書延夀)
魚鱗(綱目)
釋名(時珍曰鱗者𥻘也魚産于水故鱗似𥻘鳥産于林故羽似葉獸産于山故毛似草魚行上水鳥)
(飛上風恐亂鱗羽也)主治食魚中毒煩亂或成癥積燒灰水服
二錢(時珍)諸魚鱗燒灰主魚骨鯁(别錄)
魚子(綱目)
釋名䱊(音米)䲑(音蟻)
集解(孟詵曰凡魚生子皆粘在草上及土中冬月寒水過後亦不腐壞到五月三伏日雨中便化為)
(魚時珍曰凡魚皆冬月孕子至春末夏初則於湍水草際生子有牡魚隨之洒白蓋其子數日即化出謂)
(之魚苗最易長大孟氏之說蓋出謬傳也)
氣味(缺)主治目中障翳(時珍)
發明(時珍曰魚子古方未見用惟聖濟總錄治目决明散中用之亦不言是何魚之子大抵當取青)
(魚鯉鯽之屬爾)
附方(新一)决明散(治一切遠年障翳弩肉赤腫疼痛用魚子活水中生下者半兩以硫黃水)
(溫溫洗淨石决明草决明青箱子穀精草枸杞子黃連炙甘草枳實麩炒牡蠣粉蛇蜕燒灰白芷龍骨黃)
(蘖各一兩白附子炮白蒺藜炒黃芩炒羌活各半兩虎睛一隻切作七片文武火炙乾每一料用一片右)
(通為末每服三錢五更時茶服午夜再服赤白翳膜七日減去弩肉赤腫痛不可忍者三五日見效忌猪)
(魚酒麵辛辣色欲凡過惱怒酒色風熱即疼者是活眼尚可醫治如不疼是死眼不必醫也總錄)
本草綱目卷四十四
