本草綱目卷二十
明李時珍撰
草之九(石草類一十九種内附八種)
石斛(本經上品)
釋名石蓫(别錄)金釵(綱目)禁生(本經)林蘭(同)杜蘭(别錄時珍曰石斛石)
(義未詳其莖狀如金釵之股故古有金釵石斛之稱今蜀人栽之呼為金釵花盛弘之荆州記云來陽龍)
(石山多石斛精好如金釵是矣林蘭杜蘭與木部木蘭同名恐誤)
集解(别錄曰石斛生六安山谷水旁石上七月八月采莖隂乾弘景曰今用石斛出始興生石上細)
(實以桑灰沃之色如金形如蚱蜢髀者佳近道亦有次於宣城者其生櫟木上者名木斛其莖至虚長大)
(而色淺不入丸散惟可為酒漬煮之用俗方最以補虛療脚膝恭曰今荆襄及漢中江左又有二種一種)
(似大麥累累相連頭生一葉而性冷名麥斛一種莖大如雀髀葉在莖頭名雀髀斛其他斛如竹而節間)
(生葉也作乾石斛法以酒洗蒸暴成不用灰湯或言生者漬酒勝于乾者頌曰今荆州光州壽州廬州江)
(州温州台州亦有之以廣南者為佳多在山谷中五月生苗莖似小竹節節間出碎葉七月開花十月結)
(實其根細長黃色惟生石上者為勝宗奭曰石斛細若小草長三四寸柔韌折之如肉而實今人多以木)
(斛混之亦不能明木斛中虚如木長尺餘但色深黃光澤耳時珍曰石斛叢生石上其根紏結甚繁乾則)
(白軟其莖葉生皆青色乾則黃色開紅花節上自生根鬚人亦折下以砂石栽之或以物盛挂屋下頻澆)
(以水經年不死俗稱為千年潤石斛短而中實木斛長而中虚甚易分别處處有之以蜀中為勝)
修治(斆曰凡使去根頭用酒浸一宿暴乾以酥拌蒸之從巳至酉徐徐焙乾用入補藥乃效)
氣味甘平無毒(普曰神農甘平扁鵲酸李當之寒時珍曰甘淡微鹹之才曰陸英為之使)
(惡凝水石巴豆畏雷丸僵蠶)主治傷中除痺下氣補五臟虚勞羸
瘦強陰益精久服厚腸胃(本經)補内絶不足平胃氣長
肌肉逐皮膚邪熱疿氣脚膝疼冷痺弱定志除驚輕
身延年(别錄)益氣除熱治男子腰脚軟弱健陽逐皮肌
風痺骨中久冷補腎益力(權)壯筋骨煖水臟益智清
氣(日華)治發熱自汗癰疽排膿内塞(時珍)
發明(斆曰石斛鎮涎澀丈夫元氣酒浸酥蒸服滿一鎰永不骨痛也宗奭曰石斛治胃中虚熱有功)
(時珍曰石斛氣平味甘淡微鹹陰中之陽降也乃足太陰脾足少陰右腎之藥深師云囊濕精少小便餘)
(瀝者宜加之一法每以二錢入生薑一片水煎代茶飲甚清肺補脾也)
附方(新二)睫毛倒入(川石斛川芎藭等分為末口内含水隨左右㗜鼻日二次袖珍方)
飛蟲入耳(石斛數條去根如筒子一邊紝入耳中四畔以蠟封閉用火燒石斛盡則止熏右耳)
(則䖝從左出未出更作聖濟)
骨碎補(宋開寳)
釋名猴薑(拾遺)胡猻薑(志)石毛薑(日華)石菴䕡(藏器曰骨碎補本名)
(猴薑開元皇帝以其主傷折補骨碎故命此名或作骨碎布訛矣江西人呼為胡猻薑象形也時珍曰菴)
(䕡主折傷破血此物功同故有菴䕡之名)
集解(志曰骨碎補生江南根寄樹石上有毛葉如菴䕡藏器曰嶺南虔吉州亦有之葉似石韋而一)
(根餘葉生於木大明曰是樹上寄生草根似薑而細長頌曰今淮浙陜西䕫路州郡皆有之生木或石上)
(多在背陰處引根成條上有黃赤毛及短葉附之又抽大葉成枝葉面青綠色有青黃點背青白色有赤)
(紫點春生葉至冬乾黃無花實采根入藥宗奭曰此苖不似薑亦不似菴䕡每一大葉兩旁小葉又牙兩)
(兩相對葉長有尖瓣也時珍曰其根扁長略似薑形其葉有椏缺頗似貫衆葉謂葉如菴䕡者殊謬如石)
(韋者亦差)
根修治(斆曰凡采得用銅刀刮去黃赤毛細切蜜拌潤甑蒸一日晒乾用急用只焙乾不蒸亦得)
(也)
氣味苦温無毒(大明曰平)主治破血止血補傷折(開寳)主骨
中毒氣風血疼痛五勞六極足手不收上熱下冷(權)
惡疾蝕爛肉殺蟲(大明)研末猪腎夾煨空心食治耳鳴
及腎虚久泄牙疼(時珍)
發明(頌曰骨碎補入婦人血氣藥蜀人治閃折筋骨傷損取根擣篩煮黃米粥和褁傷處有效時珍)
(曰骨碎補足少陰藥也故能入骨治牙及久泄痢昔有魏刺史子久泄諸醫不效垂殆予用此藥末入猪)
(腎中煨熟與食頓住蓋腎主大小便久泄屬腎虚不可專從脾胃也雷公炮炙論用此方治耳鳴耳亦腎)
(之竅也案戴原禮症治要訣云痢后下虚不善調養或遠行或房勞或外感致兩足痿軟或痛或痺遂成)
(痢風宜用獨活寄生湯加虎骨四斤丸仍以骨碎補三分之一同研取汁酒觧服之外用杜牛膝杉木節)
(草&KR1082;白芷南星煎湯頻頻熏洗此亦從腎虚骨痿而治也)
附方(舊二新三)虚氣攻牙(齒痛血出或痒痛骨碎補二兩銅刀細剉瓦鍋慢火炒黑為末)
(如常揩齒良久吐之嚥下亦可劉松石云此法出靈苑方不獨治牙痛極能堅骨固牙益精髓去骨中毒)
(氣疼痛牙動將落者數擦立住再不復動經用有神)風蟲牙痛(骨碎補乳香等分為末糊丸塞)
(孔中名金針丸聖濟總錄)耳鳴耳閉(骨碎補削作細條火炮乘熱塞之蘇氏圖經)病
後髮落(胡孫薑野薔薇嫩枝煎汁刷之)腸風失血(胡孫薑燒存性五錢酒或米飲服)
(仁存方)
石韋(本經中品)
釋名石䩾(音蔗)石皮(别錄)石蘭(弘景曰蔓延石上生葉如皮故名石韋時珍曰柔皮)
(日韋䩾亦皮也)
集解(别錄曰石韋生華隂山谷石上不聞水聲及人聲者良二月采葉隂乾弘景曰處處有之出建)
(平者葉長大而厚恭曰此物叢生石旁陰處亦不作蔓其生古瓦屋上者名瓦韋療淋亦好頌曰今晉絳)
(滁海福州江寧皆有之叢生石上葉如柳背有毛而斑點如皮福州别有一種石皮三月有花采作浴湯)
(治風時珍曰多生陰崖險罅處其葉長者近尺闊寸餘柔靭如皮背有黃毛亦有金星者名金星草茈凌)
(冬不凋又一種如杏葉者亦生石上其性相同)
修治(别錄曰凡用去黃毛射人肺令人欬不可療大明曰入藥去梗須微炙用一法以羊脂炒乾用)
氣味苦平無毒(别錄曰甘權曰微寒之才曰滑石杏仁射干為之使得菖蒲良制丹砂礬)
(石)
主治勞熱邪氣五癃閉不通利小便水道(本經)止煩下
氣通膀胱滿補五勞安五臟去惡風益精氣(别錄)治淋
瀝遺溺(日華)炒末冷酒調服治發背(頌)主崩漏金瘡清
肺氣(時珍)
附方(新五)小便淋痛(石韋滑石等分為末每飲服刀圭最駛聖濟)小便轉脬
(石韋去毛車前子各二錢半水二盞煎一盞食前服指迷方)崩中漏下(石韋為末每服三錢)
(温酒服甚效)便前有血(石皮為末茄子枝煎湯下二錢普濟方)氣熱欬喇(石韋)
(梹榔等分為末薑湯服二錢聖濟錄)
金星草(宋嘉祐)
釋名金釧草(圖經)鳳尾草(綱目)七星草(時珍曰即石韋之有金星者圖經重)
(出七星草併入)
集解(禹錫曰金星草西南州郡多有之以戎州者為上喜生背陰石上淨處及竹箐中少日色處或)
(生大木下及背陰古瓦屋上初出深綠色葉長一二尺至深冬背生黃星點子兩兩相對色如金因得金)
(星之名無花實凌冬不凋其根盤屈如竹根而細折之有筋如豬馬騣五月和根采之風乾用頌曰七星)
(草生江州山谷石上葉如柳而長作蔓延長二三尺其葉堅硬背上有黃點如七星采無時)
氣味苦寒無毒(頌曰微酸崔昉曰制三黃砂汞礬石)
主治發背癰瘡結核觧硫黃丹石毒連根半斤酒五
升銀器煎服先服石藥悉下亦可作末冷水服方寸
匕塗瘡腫殊效根浸油塗頭大生毛髮(嘉祐)烏髭髮(頌)
觧熱通五淋凉血(時珍)
發明(頌曰但是瘡毒皆可服之然性至冷服后下利須補治乃平復老年不可輒服宗奭曰丹石毒)
(發于背及一切癰腫以其根葉二錢半酒一大盞煎服取下黑汁不惟下所服石藥兼毒去瘡愈也如不)
(飲酒則為末以新汲水服以知為度時珍曰此藥大抵治金石發毒者若憂鬱氣血凝滯而發毒者非所)
(宜也)
附方(舊一新二)五毒發背(金星草合根净洗熳火焙乾每四兩入生甘草一錢擣末分作)
(四服每服用酒一升煎二三沸更以温酒三二升相和入缾器内封固時時飲之忌生冷油肥毒物經)
(騐方)熱毒下血(金星草陳乾薑各三兩為末每服一錢新汲水下本事方)脚膝爛
瘡(金星草背上星刮下傅之即乾集簡方)
石長生(本經下品)
釋名丹草(本經)丹沙草(時珍曰四時不凋故日長生)
集解(别錄曰石長生生咸陽山谷弘景曰俗中時有采者方藥不復用近道亦有是細細草葉花紫)
(色南中多生石巖下葉似蕨而細如龍鬚黑如光漆高尺餘不與餘草襍也恭曰苖高尺許五六月采莖)
(葉用今市人用露筋草為之葉似青葙莖細勁紫色今太常用者是也時珍曰宋祁益部方物記長生草)
(生山隂蕨地修莖茸葉色似檜而澤經冬不凋)
氣味鹹微寒有毒(普曰神農苦雷公辛桐君甘權曰酸有小毒)主治寒熱
惡瘡大熱辟鬼氣不祥(本經)下三蟲(别錄)治疥癬逐諸風
治百邪魅(權)
附錄紅茂草(圖經頌曰味苦大凉無毒主癰疽瘡腫焙研為末冷水調貼一名地没藥一名)
(長生草生施州四季枝葉繁故有長生之名春采根葉時珍曰案庚辛玉册云通泉草一名長生草多生)
(古道丘壟荒蕪之地葉似地丁中心抽一莖開黃白花如雪又似麥飯摘下經年不稿根入地至泉故名)
(通泉俗呼秃瘡花此草有長生之名不知與石長生及紅茂草亦一類否故並附之)
石莧(宋圖經)
集解(頌曰生筠州多附河岸沙石上春生苖莖青高一尺以來葉如水柳而短八九月土人采之)
氣味辛苦有小毒主治同甘草煎服主齁䶎又吐風
涎(頌)
附錄石垂(頌曰生福州山中三月花四月采子生擣為末丸服治蟲毒)
景夭(本經上品)
釋名愼火(本經)戒火(同)救火(别錄)據火(同)護火(綱目)辟火(同)
火母(别錄弘景曰衆藥之名景天為麗人皆盆盛養于屋上云可辟火故曰愼火方用亦希)
集解(别錄曰景天生太山川谷四月四日七月七日采隂乾頌曰今南北皆有之人家種于中庭或)
(盆置屋上春生苖葉似馬齒莧而大作層而上莖極脆弱夏中開紅紫碎花秋後枯死亦有宿根者苖葉)
(花並可用宗奭曰極易種折枝置土中澆溉旬日便生也時珍曰景天人多栽于石山上二月生苗脆莖)
(微帶赤黃色高一二尺折之有汁葉淡綠色光澤柔厚狀似長匙頭及胡豆葉而不尖夏開小白花結實)
(如連翹而小中有黑子如粟粒其葉味微甘苦煉熟水淘可食)
正誤(弘景曰廣州城外有一樹大三四圍名愼火樹志曰嶺表人言並無此說蓋錄書者篡入謬言)
(非陶氏語也)
氣味苦平無毒(别錄曰酸大明曰寒有小毒可煆硃砂)
主治大熱火瘡身熱煩邪惡氣(本經)諸蟲毒痂疕寒熱
風痺諸不足(别錄)療金瘡止血煎水浴小兒去煩熱驚
氣(弘景)風疹惡痒小兒丹毒及發熱(權)熱狂赤眼頭痛
寒熱遊風女人𢃄下(日華)
花主治女人漏下赤白輕身明目(本經)
附方(舊五新二)驚風煩熱(愼火草煎水浴之普濟方)小兒中風(汗出中風)
(一日頭頂腰熱二日手足不屈用慎大草乾者半兩麻黃丹参白术二錢半為末每服半錢漿水調服三)
(四歲服一錢聖濟錄)嬰孺風疹(在皮膚不出及瘡毒取愼火苗葉五大兩和鹽三大兩同)
(研絞汁以熱手摩塗日再上之圖經)熱毒丹瘡(千金用慎火草擣汁拭之日夜拭一二十)
(徧一方入苦酒擣泥塗之天楊氏産乳治烟火丹毒從兩股兩脇起赤如火景草眞珠末一兩擣如泥)
(塗之乾則易)漆瘡作痒(挼慎火草塗之外臺)眼生花翳(澀痛難開景天擣汁)
(日點三五次聖惠)産後隂脱(愼大草一斤陰乾酒五升煑汁一升分四服子母秘錄)
佛甲草(宋圖經)
集解(頌曰佛甲草生筠州多附石向陽而生似馬齒莧而細小且長有花黃色不結實四季皆有時珍曰)
(二月生苖成叢高四五寸脆莖細葉柔澤如馬齒莧尖長而小夏開黃花經霜則枯人多栽于石山瓦墻)
(上呼為佛指甲救荒本草言高一二尺葉甚大者乃景天非此也)
氣味甘寒微毒主治湯火灼瘡研貼之(頌)
虎耳草(綱目)
釋名石荷葉(見下)
集解(時珍曰虎耳生陰濕處人亦栽于石山上莖高五六寸有細毛一莖一葉如荷蓋狀人呼為石)
(荷葉葉大如錢狀似初生小葵葉及虎之耳形夏開小花淡紅色)
氣味微苦辛寒有小毒(獨孤滔曰汁煮砂子)
主治瘟疫擂酒服生用吐利人熟用則止吐利又治
聤耳擣汁滴之痔瘡腫痛者陰乾燒烟桶中熏之(時珍)
石胡荽(四聲本草)校正(自菜部移入此)
釋名天胡荽(綱目)野園荽(同)鵝不食草(食性)雞腸草(詳見下名)
集解(時珍曰石胡荽生石縫及陰濕處小草也高二三寸冬月生苗細莖小葉形狀宛如嫩胡荽其)
(氣辛薰不堪食鵝亦不食之夏開細花黃色結細子極易繁衍僻地則鋪滿也案孫思邈千金方云一種)
(小草生近水渠中濕處狀類胡荽名天胡荽亦名雞腸草即此草也與繁縷之雞腸名同物異)
氣味辛寒無毒(時珍曰辛温汁制砒石雄黃)
主治通鼻氣利九竅吐風痰(炳)去目翳挼塞鼻中
膜自落(藏器)療痔病(詵)解毒明目散目赤腫雲翳耳聾
頭痛腦酸治痰瘧齁䶎鼻窒不通塞鼻瘜自落又散
瘡腫(時珍)
發明(時珍曰鵝不食草氣温而升味辛而散陽也能通於天頭與肺皆天也故能上達頭腦而治頂)
(痛目病通鼻氣而落瘜肉内達肺經而治齁䶎痰瘧散瘡腫其除翳之功尤顯神妙人謂陳藏器本草惟)
(務廣博鄙俚之言也若此藥之類表出殊功可謂務博已乎案倪惟德原機啟微集云治目翳㗜鼻碧雲)
(散用鵝不食草觧毒為君青黛去熱為佐川芎之辛破留除邪為使升透之藥也大抵如開鍋蓋法常欲)
(邪毒不閉令有出路然力小而銳宜常㗜以聚其力凡目中諸病皆可用之生挼更神王璽集要詩云赤)
(眼之餘翳忽生草中鵝不食為名塞於鼻内頻頻換三日之間復舊明)
附方(新七)寒痰齁喘(野園荽研汁和酒服即住集簡方)㗜鼻去瞖(碧雲散治)
(目赤腫脹羞明昏暗隱澀疼痛眵泪風痒鼻塞頭痛腦酸外翳扳睛諸病鵝不食草晒乾二錢青黛川芎)
(各一錢為細末噙水一口每以米許㗜入鼻内泪出為度一方去青黛倪氏啟微集)貼目取
翳(鵝不食草擣汁熬膏一兩爐甘石火煆童便淬三次三錢上等瓷器末一錢半熊膽二錢硇砂少許)
(為極細末和作膏貼在翳上一夜取下用黃連黃檗煎湯洗淨看如有再貼孫天仁集效方)塞耳
治翳(詩見發明)牙疼㗜鼻(鵝不食草綿褁懷乾為末含水一口隨左右㗜之亦可挼塞)
(聖濟)一切腫毒(野園荽一把穿山甲燒存性七分當歸尾三錢擂爛入酒一盞絞汁服以渣傅)
(之方集簡)溼毒脛瘡(磚縫中生出野園荽夏月采取晒收為末每以五錢汞粉五分桐油)
(調作膏紙膏周圍縫定以茶洗淨縛上膏藥黃水出五六日愈此吳竹卿方也簡便方)脾寒瘧
疾(石胡荽一把杵汁半盌入酒半盌和服甚效集簡方)痔瘡腫痛(石胡荽擣貼之同)
(上)
螺厴草(拾遺)
釋名鏡面草(時珍曰皆象形也)
集解(藏器曰蔓生石上葉狀似螺厴微𢃄赤色而光如鏡背有少毛小草也)
氣味辛主治癰腫風疹脚氣腫擣爛傅之亦煮湯洗
腫處(藏器)治小便出血吐血䘐血齲齒痛(時珍)
發明(時珍曰案陳日華經騐方云年二十六忽病小便后出鮮血數點而不疼如是一月飲酒則甚)
(市醫張康以草藥汁一器入少蜜水進兩服而愈求其方乃鏡面草也)
附方(新七)吐血䘐血(鏡面草水洗擂酒服朱氏集騐方)牙齒蟲痛(乾坤生意)
(用鏡面草不拘多少以水缸下泥同擣成膏入香油二三點研勻貼於痛處腮上楊氏家藏方用鏡面)
(草半握入麻油二點鹽半捻挼碎左疼塞右耳右疼塞左耳以薄泥餅貼耳門閉其氣仍仄卧泥耳一二)
(時去泥取草放水中看有虫浮出久者黑次者褐新者白須於午前用之徐克安一乳婢若此不能食用)
(之出數䖝而安)小兒頭瘡(鏡面草日乾為末和輕粉麻油傳之立效楊氏家藏方)手指
腫毒(又指惡瘡消毒止痛鏡面草擣爛傅之壽域神方)蛇纏惡瘡(鏡面草入鹽杵爛傅)
(之妙)觧鼠莾毒(鏡面草自然汁清油各一杯和服即下毒三五次以肉粥補之不可遲張杲)
(醫說)
酢漿草(唐本草)校正(併入圖經赤孫施)
釋名酸漿(圖經)三葉酸(綱目)三角酸(綱目)酸母(綱目)醋母(蘇恭)酸
箕(李當之)鳩酸(蘇恭)雀兒酸(綱目)雀林草(綱目)小酸芽(蘇恭)赤孫
施(圖經時珍曰此小草三葉酸也其味如醋與燈籠草之酸漿名同物異唐愼微本草以此草之方收)
(入彼下誤矣閩人鄭樵通志言福人謂之孫施則蘇頌圖經赤孫施生福州葉如浮萍者即此也孫施亦)
(酸箕之訛耳今併為一)
集解(恭曰酢漿生道旁陰濕處叢生莖頭有三葉葉如細萍四月五月采陰乾保昇曰葉似水萍兩)
(葉并大葉同枝黃花黑實頌曰南中下濕地及人家園圃中多有之北地亦或有生者初生嫩時小兒喜)
(食之南人用揩䃋石器令白如銀時珍曰苖高一二十叢生布地極易繁衍一枝三葉一葉兩片至晚自)
(合帖整整如一四月開小黃花結小角長一二分内有細子冬亦不凋方士采制砂汞&KR1288;礬砒石)
氣味酸寒無毒主治殺諸小蟲惡瘡瘑瘻搗傅之食
之觧熱渴(唐本)主小便諸淋赤白𢃄下同地錢地龍治
砂石淋煎湯洗痔痛脱肛甚效搗塗湯火蛇蠍傷(時珍)
赤孫施治婦人血結用一搦洗煖酒服之(蘇頌)
附方(舊一新七)小便血淋(酸草搗汁煎五苓散服之俗名醋啾啾是也王璆百一選方)
諸淋赤痛(三葉酸漿草洗研取自然汁一合酒一合和勻空心温服立通沈存中靈苑方)
二便不通(酸草一大把車前草一握搗汗入砂糖一錢調服一盞不通再服摘玄方)赤
白帶下(三葉酸草隂乾為末空心温酒服三錢匕千金方)痔瘡出血(雀林草一大握)
(水二升煑一升服日三次見效外臺秘要)癬瘡作痒(雀兒草即酸母草擦之數次愈永)
(類方)蛇虺螫傷(醋草搗傅崔氏方)牙齒腫痛(酸漿草一把洗淨川椒四十九粒去)
(目同搗爛絹片褁定如筯大切成豆粒大每以一塊塞痛處即止節齋醫論)
附錄酸草(别錄有名未用曰主輕身延年生名山醴泉上隂厓莖有五葉青澤根赤黃可以消)
(玉一名醜草弘景曰李當之云是今酸箕草布地生者處處有之然恐非也)三葉(别錄有名未用)
(曰味辛主寒熱蛇蜂螫人生田中莖小黑白高三尺根黑三月采隂乾一名三石一名當田一名赴魚)
地錦(宋嘉祐)校正(併入有名未用别錄地朕)
釋名地朕(吴普)地噤(拾遺)夜光(吴普)承夜(吴普)草血竭(綱目)血見
愁(綱目)血風草(綱目)馬螘草(綱目)雀兒臥單(綱目)醬瓣草(玉川)猢
猻頭草(别錄曰地朕三月采之藏器曰地朕一名地錦一名地噤蔓延著地葉光淨露下有光時)
(珍曰赤莖布地故曰地錦專治血病故俗稱為血竭血見愁馬螘雀兒喜聚之故有馬螘雀單之名醬瓣)
(猢猻頭象花葉形也)
集解(禹錫曰地錦草生近道田野出滁州者尤佳莖葉細弱蔓延于地莖赤葉青紫色夏中茂盛五)
(六月開紅花結細實取苗子用之絡石註有地錦是藤蔓之類與此同名異物時珍曰田野寺院及階砌)
(間皆有之小草也就地而生赤莖黃花黑實狀如蒺藜之朵斷莖有汗方士秋月采煑雌雄丹砂硫黃)
氣味辛平無毒(别錄曰地朕苦平無毒)主治地朕主心氣女子
陰疝血結(别錄)地錦通流血脉亦可治氣(嘉祐)主癰腫惡
瘡金刅撲損出血血痢下血崩中能散血止血利小
便(時珍)
附方(舊一新十一)臟毒赤白(地錦草洗暴乾為末米飲服一錢立止經驗方)血
痢不止(地錦草晒硏每服二錢空心米飲下乾坤生意)大腸瀉血(血見愁少許薑)
(汁和擣米飲服之戴原禮證治要訣)婦人血崩(草血竭嫩者蒸熟以油鹽薑淹食之飲酒)
(一二杯送下或陰乾為末薑酒調服一二錢一服即止生于磚縫井砌間少在地上也危亦林得效方)
小便血淋(血風草井水擂服三度即愈劉長春經騐方)金瘡出血(不止血見愁草)
(硏爛塗之方危氏得效)惡瘡見血(方同上)瘡瘍刺骨(草血竭擣罨之自出本)
(草權度)癰腫背瘡(血見愁一兩酸漿草半兩焙當歸二錢半焙乳香没藥各一錢二分半為)
(末每服七錢熱酒調下如有生者擂酒熱服以渣傅之亦效血見愁惟雄瘡用之雌瘡不用楊清叟外)
(科方)風瘡疥癩(血見愁草同滿江紅草搗末傅之乾坤秘韞)趾間雞眼(割破出血)
(以血見愁草搗傅之妙乾坤秘韞)脾勞黃疸(如聖丸用草血竭羊羶草桔梗蒼术各一兩甘)
(草五錢為末先以陳醋二盌入鍋下皂礬四兩煎熬良久下藥末再入白麫不拘多少和成一塊丸如小)
(豆大每服三五十丸空腹醋湯下一日二服數日面色復舊也乾坤秘韞)
附錄金瘡小草(拾遺藏器曰味甘平無毒主金瘡止血長肌斷鼻中䘐血取葉挼傅亦煑)
(汁服斷血瘀及卒下血又預和石灰杵為丸日乾臨時刮傅之生江南村落田野間下濕地高一二寸許)
(如薺而葉短春夏間有淺紫花長一粳米許)
離鬲草(拾遺)
集解(藏器曰生人家階庭濕處高三二寸苗葉似幕罨江東有之北土無也)
氣味辛寒有小毒主治瘰癧丹毒小兒無辜寒熱大
腹痞滿痰飲膈上熱生研汁服一合當吐出宿物去
瘧為上(藏器)
仙人草(拾遺)
集解(藏器曰生階庭間高二三寸葉細有㕍齒似離鬲草北地不生)
氣味(缺)主治小兒酢瘡頭小而硬者煑湯浴并擣傅
丹毒入腹者必危可飲冷藥及用此洗之又挼汁滴
目明目去瞖(藏器)
仙人掌草(宋圖經)
集解(頌曰生合州筠州多于石上貼壁而生如人掌形故以名之葉細而長春生至冬猶有四時采)
(之)
氣味苦濇寒無毒主治腸痔瀉血與甘草浸酒服(蘇頌)
焙末油調摻小兒白秃瘡(時珍)
崖㯶(宋圖經)
集解(頌曰生施州石崖上苗高一尺以來其狀如㯶四季有葉無花土人采根去粗皮入藥)
氣味甘辛温無毒主治婦人血氣并五勞七傷以根
同半天回雞翁藤野蘭根四味洗焙為末每服二錢
温酒下丈夫無所忌婦人忌雞魚溼麵(蘇頌)
附錄雞翁藤(頌曰生施州蔓延大木上有葉無花味辛性温無毒采無時)半天回
(頌曰生施州春生苗高二尺以來赤斑色至冬苗枯土人夏月采根味苦濇性温無毒)野蘭根
(頌曰生施州叢生高二尺以來四時有葉無花其根味微苦性温無毒采無時方並見上)
紫背金盤(宋圖經)
集解(頌曰生施州苗高一尺以來葉背紫無花土人采根用時珍曰湖湘水石處皆有人名金盤藤)
(似醋筒草而葉小背微紫軟莖引蔓似黃絲搓之即斷無汁可見方士用以制汞他處少有醋筒草葉)
(似木芙蓉而偏莖空而脆味酸開白花廣人以鹽醋淹食之)
氣味辛濇熱無毒主治婦人血氣痛洗焙研末酒服
半錢孕婦勿服能消胎氣忌雞魚羊血溼麫(蘇頌)
白龍䰅(綱目)
集解(時珍曰劉松石保夀堂方云白龍䰅生近水旁有石處寄生搜風樹節乃樹之餘精也細如㯶)
(絲直起無枝葉最難得真者一種萬纏草生于白線樹根細絲相類但有枝莖稍粗為異誤用不效愚案)
(所云二樹名皆隠語無從攷證)
氣味(缺)平無毒主治男子婦人風濕腰腿疼痛左癱
右瘓口目喎斜及産後氣血流散脛骨痛頭目昏暗
腰腿痛不可忍並宜之惟虛勞癱痿不可服研末每
服一錢氣弱者七分無灰酒下密室隨左右貼牀卧
待汗出自乾勿多盖被三日勿下牀見風一方得疾
淺者用末三錢瓷缾煑酒一壺每日先服桔梗湯少
頃飲酒二盞早一服晚一服
發明(時珍曰保夀堂方云成化十二年盧元真道士六十七歲六月偶得癱瘓服白花蛇丸牙齒盡)
(落三年扶病入山得此方服百日復舊夀至百歲乃卒凡男婦風濕腰腿痛先服小續命湯及滲濕湯后)
(乃服此凡女人産後腰腿腫痛先服四物湯二服次日服此若癱瘓年久痰老氣微者服前藥出汗三日)
(之後則日服龍䰅末一分好酒下隔一日服二分又隔一日服三分又隔一日服四分又隔一日服五分)
(又隔一日復從一分起如前法周而復始至月餘其病漸愈謂之升陽降氣調髓蒸骨追風逐邪排血安)
(神忌房事魚鵝雞羊韭蒜蝦蟹及寒冷動風之物又不可過飲酒及麺食只宜米粥蔬菜)
附方(新一)諸風癱瘓(筋骨不收用白龍䰅根皮一兩閙羊花即老虎花七分好燒酒三斤)
(封固煑一炷香埋土中一夜能飲者三杯不能飲者一杯卧時服服至三五杯見效但知痛者可治坦)
(仙皆效方)
本草綱目卷二十
