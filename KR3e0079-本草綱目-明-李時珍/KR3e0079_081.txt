本草綱目卷三十三
明李時珍撰
果之五(蓏類九種内附一種)
甜瓜(宋嘉祐)校正(自菜部移入此併入本經瓜蔕)
釋名甘瓜(唐本)果瓜(時珍曰瓜字篆文象瓜在鬚蔓間之形甜瓜之味甜于諸瓜故獨得)
(甘甜之稱舊列菜部誤矣按王禎云瓜類不同其用有二供果者為果瓜甜瓜西瓜是也供菜者為菜瓜)
(胡瓜越瓜是也在木曰果在地曰蓏大曰瓜小曰瓞其子曰坻其肉曰瓤其跗曰環謂脱花處也其蒂曰)
(疐謂繫蔓處也禮記為天子削瓜及瓜祭皆指果瓜也本草瓜蒂亦此瓜之蔕也)
集解(别錄曰瓜蔕生嵩高平澤七月七日采隂乾頌曰瓜蔕即甜瓜蔕也處處有之園圃所蒔有青)
(白二種子色皆黃入藥當用早青瓜蔕為良時珍曰甜瓜北土中州種蒔甚多二三月下種延蔓而生葉)
(大數寸五六月花開黃色六七月瓜熟其類最繁有團有長有尖有扁大或徑尺小或一捻其稜或有或)
(無其色或青或綠或黃斑糝斑或白路黃路其瓤或白或紅其子或黃或赤或白或黑按王禎農書云瓜)
(品甚多不可枚舉以狀得名則有龍肝虎掌兔頭狸首羊髓蜜筒之稱以色得名則有烏瓜白團黃㼐白)
(㼐小青大斑之别然其味不出乎甘香而已廣志惟以遼東燉煌廬江之瓜為勝然瓜州之大瓜陽城之)
(御瓜西蜀之温瓜永嘉之寒瓜未可以優劣論也甘肅甜瓜皮瓤皆甘勝餹蜜其皮暴甘猶美浙中一種)
(隂瓜種于隂處熟則色黃如金膚皮稍厚藏之至春食之如新此皆種藝之功不必拘以土地也甜瓜子)
(曝裂取仁可充果食凡瓜最畏麝氣觸之甚至一蔕不收)
瓜瓤氣味甘寒滑有小毒(大明曰無毒思邈曰多食發黃疸令人虛羸多忘解)
(藥力病後食多或反胃脚氣人食之患永不除也詵曰多食令人隂下濕痒生瘡動宿令癥癖病破腹發)
(虛熱令人惙惙氣弱脚手無力少食則可龍魚河圖云凡瓜有兩鼻兩蔕者殺人五月瓜沉水者食之得)
(冷病終身不瘥九月被霜者食之冬病寒熱與油餅同食發病多食瓜作脹者食鹽花即化弘景曰食)
(瓜多即入水自漬便消時珍曰張華博物志言人以冷水漬至膝可頓啖瓜至數十枚漬至項其啖轉多)
(水皆作瓜氣也則水浸消瓜亦物性也瓜最忌麝與酒凡食瓜過多但飲酒及水服麝香尤勝於食鹽漬)
(水也)主治止渴除煩熱利小便通三焦間壅塞氣治口
鼻瘡(嘉祐)暑月食之永不中暑(宗奭)
發明(宗奭曰甜瓜雖解暑氣而性冷消損陽氣多食未有不下利者夏月多食深秋作痢最為難治)
(惟以皮蜜浸收之良皮亦可作羹食弘景曰凡瓜皆冷利早青者尤甚熟瓜除瓤食之不害人時珍曰瓜)
(性最寒曝而食之尤冷故稽聖賦云瓜寒於曝油冷於煎此物性之異也王冀洛都賦云瓜則消暑蕩悁)
(解渴療饑又竒效良方云昔冇男子病膿血惡痢痛不可忍以水浸甜瓜食數枚即愈此亦消暑之驗也)
瓜子仁修治(斆曰凡收得曝乾杵細馬尾篩篩過成粉以紙三重褁壓去油用不去油其力)
(短也西瓜子仁同)氣味甘寒無毒主治腹内納聚破潰膿血
最為腸胃脾内壅要藥(别錄)止月經太過研末去油水
調服(藏器經炮炙論序曰血泛過飲調瓜子)炒食補中宜人(孟詵)清肺潤
腸和中止渴(時珍)
附方(舊一新二)口臭(用甜瓜子杵末蜜和為丸每旦潄口後含一丸亦可貼齒千金)腰
腿疼痛(甜瓜子三兩酒浸十日為末每服三錢空心酒下日三壽域神方)腸癰已成
(小腹腫病小便似淋或大便難澀下膿用甜瓜子一合當歸炒一兩蛇退皮一條㕮咀每服四錢水一盞)
(半煎一盞食前服利下惡物為妙聖惠)
瓜蔕(本經上品)釋名瓜丁(千金)苦丁香(象形)修治(斆曰凡使勿用白瓜蔕要)
(取青綠色瓜氣足時其蔕自然落在蔓上采得繫屋東有風處吹乾用宗奭曰此甜瓜蔕也去瓜皮用蔕)
(約半寸許曝極乾臨時研用時珍曰按唐珤云甜瓜蔕以團而短瓜團瓜者良若香甜瓜及長如瓠子者)
(皆供菜之瓜其蔕不可用也)氣味苦寒有毒(大明曰無毒)主治大水身
面四肢浮腫下水殺蠱毒欬逆上氣及食諸果病在
胸腹中皆吐下之(本經)去鼻中瘜肉療黃疸(别錄)治腦寒
熱齆眼昏吐痰(大明)吐風熱痰涎治風眩頭痛癲癎喉
痺頭目有濕氣(時珍)得麝香細辛治鼻不聞香臭(好古)
發明(張機曰病如桂枝證頭不痛項不強寸脈微浮胸中痞哽氣上衝咽喉不得息者此為胸中有)
(寒也當吐之太陽中膈身熱頭痛而脈微弱此夏月傷冷水水行皮中也宜吐之少陽病頭痛發寒熱脈)
(緊不大是膈上有痰也宜吐之病胸上諸實鬱鬱而痛不能食欲人按之而反有濁唾下利日十餘行寸)
(口脈微弦者當吐之懊憹煩躁不得眠末經汗下者謂之實煩當吐之宿食在上脘者當吐之並宜以瓜)
(蔕散主之惟諸亡血虛家不可與瓜蔕散也成無已曰高者越之在上者涌之故越以瓜蔕香䜴之苦涌)
(以赤小豆之酸酸苦涌泄為陰也杲曰難經云上部有脈下部無脈其人當吐不吐者死此飲食内傷填)
(塞胸中食傷太陰風木生發之氣伏于下宜瓜蔕散吐之素問所謂本鬱則逹之也吐去上焦有形之物)
(則本得舒暢天地交而萬物通矣若尺脈絶者不宜用此恐損真元令人胃氣不復也宗奭曰此物吐涎)
(甚不損人全勝石綠硇砂輩也震亨曰瓜蔕性急能損胃氣胃弱者宜以他藥代之病後産後尤宜深戒)
(時珍曰瓜蔕乃陽明經除濕熱之藥故能引去胸脘痰涎頭日濕氣皮膚水氣黃疸濕熱諸證凡胃弱人)
(及病後産後用吐藥皆宜加慎何獨瓜蔕為然)
附方(舊七新十四)瓜蔕散(治證見上其方用瓜蔕二錢半熬黃赤小豆二錢半為末每用)
(一錢以香䜴一合熱湯七合煮糜去滓和服少少加之快吐乃止仲景傷寒論)太陽中暍
(身熱頭痛而脈微弱此夏月傷冷水水行皮中所致瓜蔕二七箇水一升煮五合頓服取吐金匱要略)
風涎暴作(氣塞倒仆用瓜蔕為末每用一二錢膩粉一錢匕以水半合調灌良久涎自出不出)
(含沙餹一塊下咽即涎出也寇氏衍義)諸風諸癎(諸風膈痰諸癎涎涌用瓜蔕炒黃為末量)
(人以酸虀水一盞調下取吐風癎加蠍稍半錢濕氣腫滿加赤小豆末一錢有䖝加狗油五七點雄黃一)
(錢甚則加芫花半錢立吐䖝出東垣活法機要)風癎喉風(欬𠻳及遍身風疹急中涎潮等)
(證不拘大人小兒此藥不大吐逆只出涎水瓜蔕為末壯年服一字老少半字早晨井華水下一食頃含)
(沙餹一塊良久涎如水出年深者出墨涎有塊布水上也涎盡食粥一兩日如吐多人困甚即以麝香泡)
(湯一盞飲之即止經驗後方)急黃喘息(心上堅硬欲得水喫者瓜蔕二小合赤小豆一合研)
(末暖漿水五合服方寸匕一炊久當吐不吐再服吹鼻取水亦可傷寒類要)遍身如金(瓜蔕)
(四十九枚丁香四十九枚乾鍋内燒存性為末每用一字吹鼻取出黃水亦可揩牙追涎經驗方)熱
病發黃(瓜蒂為末以大豆許吹鼻中輕則半日重則一日流取黃水乃愈千金翼)黃疸
癊黃(並取瓜蔕丁香赤小豆各七枚為末吹豆許入鼻少時黃水流出隔日一用瘥乃止孟詵食)
(療)身面浮腫(方同上)十種蠱氣(苦丁香為末棗肉和丸梧子大每服三十丸棗)
(湯下甚效瑞竹堂方)濕熱頭痛(瓜蔕末一字㗜入鼻中口含冷水取出黃水愈活人書)
瘧疾寒熱(瓜蒂二枚水半盞浸一宿頓服取吐愈千金)發狂欲走(瓜蔕末井水服)
(一錢取吐即愈聖惠方)大便不通(瓜蒂七枚研末綿褁塞入下部即通必效方)鼻中
瘜肉(聖惠用陳瓜蒂末吹之日三次瘥乃已猪又方瓜蒂末白礬末各半錢綿褁塞之或以脂和)
(梃子塞之日一換後又方青甜瓜蒂二枚雄黃麝香半分為末先抓破貼之日三次湯液用瓜蒂十)
(四箇丁香一箇黍米四十九粒研末口中含水㗜鼻取下乃止)風熱牙痛(瓜蒂七枚炒研麝香)
(少許和之綿褁咬定流涎聖濟總錄)雞屎白秃(甜瓜蔓連蒂不拘多少以水浸一夜砂鍋)
(熬取苦汁去滓再熬如餳盛收每剃去痂疕洗淨以膏一盞加半夏末二錢薑汁一匙狗膽汁一枚和勻)
(塗之不過三上忌食動風之物儒門事親)齁喘痰氣(苦丁香三箇為末水調服吐痰即止)
(集朱氏驗方)
蔓(陰乾)主治女人月經斷絶同使君子各半兩甘草六
錢為末每酒服二錢
花主治心痛欬逆(别錄)
葉主治人無髮擣汁塗之即生(嘉祐)補中治小兒疳及
打傷損折為末酒服去瘀血(孟詵)
附方(新一)面上黶子(七月七日午時取瓜葉七枚直持入北堂中向南立逐枚拭黶即滅)
(去也畢淮南萬術)
西瓜(日用)
釋名寒瓜(見下)
集解(瑞曰契丹破回紇始得此種以牛糞覆而種之結實如斗大而圓如匏色如青玉子如金色或)
(黑麻色北地多有之時珍曰按胡嶠䧟盧記言嶠征回紇得此種歸名曰西瓜則西瓜自五代時始入中)
(國今則南北皆有而南方者味稍不及亦甜瓜之類也二月下種蔓生花葉皆如甜瓜七八月實熟有圍)
(及徑尺者長至二尺者其稜或有或無其色或青或綠其瓤或白或紅紅者味尤勝其子或黃或紅或黑)
(或白白者味更劣其味有甘有淡有酸酸者為下陶弘景註瓜蔕言永嘉有寒瓜甚大可藏至春者即此)
(也蓋五代之先瓜種已入浙東但無西瓜之名未遍中國爾其瓜子曝裂取仁生食炒熟俱佳皮不堪啖)
(亦可蜜煎醬藏穎曰一種楊溪瓜秋生冬熟形略長扁而大瓤色如臙脂味勝可留至次年云是異人所)
(遺之種也)
瓜瓤氣味甘淡寒無毒(瑞曰有小毒多食作吐利胃弱者不可食同油餅食損脾)
(時珍曰按延壽書云北人禀厚食之猶慣南人稟薄多食易至霍亂冷病終身也又按相感志云食西)
(瓜後食其子即不噫瓜氣以瓜劃破曝日中少頃食即冷如水也得酒氣近糯米即易爛貓踏之即易沙)
主治消煩止渴解暑熱(吳瑞)療喉痺(汪穎)寬中下氣利小
水治血痢解酒毒(寗原)含汁治口瘡(震亨)
發明(穎曰西瓜性寒解熱有天生白虎湯之號然亦不宜多食時珍曰西瓜甜瓜皆屬生冷世俗以)
(為醍醐灌頂甘露洒心取其一時之快不知其傷脾助濕之害也真西山衛生歌云瓜桃生冷宜少飱免)
(致秋來成瘧痢是矣又李廷飛延夀書云防州太守陳逢原避暑食瓜過多至秋忽腰腿痛不能舉動遇)
(商助教療之乃愈此皆食瓜之患也故集書于此以為鑑戒云人洪忠宜松漠紀聞言有人苦目病或令)
(以西瓜切片暴乾日日服之遂愈由其性冷降火故也)
皮氣味甘凉無毒主治口舌唇内生瘡燒研噙之(震亨)
附方(新二)閃挫腰痛(西瓜旨皮陰乾為末塩酒調服三錢攝生衆妙方)食瓜過
傷(瓜皮煎湯解之諸瓜皆同事林廣記)
瓜子仁氣味甘寒無毒主治與甜瓜仁同(時珍)
葡萄(本經上品)
釋名蒲桃(古字)草龍珠(時珍曰葡萄漢書作蒲桃可以造酒人酺飲之則醄然而醉故)
(有是名其圓者名草龍珠長者名馬乳葡萄白者名水晶葡萄黑者名紫葡萄漢書言張騫使西域還始)
(得此種而神農本草已有葡萄則漢前隴西舊有但未入關耳)
集解(别錄曰葡萄生隴西五原燉煌山谷弘景曰魏國使人多賫來南方狀如五味子而甘美可作)
(酒云用藤汁殊美北人多肥徤耐寒蓋食斯乎不植淮南亦如橘之變于河北也人說即是此間蘡薁恐)
(亦如枳之與橘耶恭曰蘡薁即山葡萄苗葉相似亦堪作酒葡萄取子汁釀酒陶云用藤汁謬矣頌曰今)
(河東及近汴州郡皆有之苗作藤蔓而極長太盛者一二本綿被山谷間花極細而黃白色其實有紫白)
(二色有圓如珠者有長似馬乳者有無核者皆七月八月熟取汁可釀酒按史記云大宛以葡萄釀酒富)
(人藏酒萬餘石久者十數年不敗張騫使西域得其種還中國始有蓋此果之最珍者今太原尚作此酒)
(寄遠也其根莖中空相通暮溉其根而晨朝水浸子中矣故俗呼其苗為木通以利小腸江東出一種實)
(細而酸者名蘡薁子宗奭曰叚成式言葡萄有黃白黑三種唐書言波斯所出者大如雞卵此物最難乾)
(不乾不可收不問土地但收皆可釀酒時珍曰葡萄折藤壓之最易生春月萌苞生葉頗似括樓葉而有)
(五尖生鬚延蔓引數十丈三月開小花成穗黃白色仍連着實星編珠聚七八月熟有紫白二色西人及)
(太原平陽皆作葡萄乾貨之四方蜀中有綠葡萄熟時色綠雲南所出者大如棗味尤長西邊有瑣瑣葡)
(萄大如五味子而無核按物類相感志云甘草作釘鍼葡萄立死以麝香入葡萄皮内則葡萄盡作香氣)
(其愛憎異于他草如此又言其藤穿過棗樹則實味更美也三元延壽書言葡萄架下不可飲酒恐䖝屎)
(傷人)
實氣味甘平濇無毒(詵曰甘酸温多食令人卒煩悶眼暗)主治筋骨濕
痺益氣倍力強志令人肥健耐饑忍風寒久食輕身
不老延年可作酒(本經)逐水利小便(别錄)除腸間水調中
治淋(甄權)時氣痘瘡不出食之或研酒飲甚效(蘇頌)
發明(頌曰按魏文帝詔羣臣曰蒲桃當夏末涉秋尚有餘暑醉酒宿酲掩露而食甘而不飴酸而不)
(酢冷而不寒味長汁多除煩解渴又釀為酒甘于麴蘗善醉而易醒他方之果寧有匹之者乎震亨曰葡)
(萄屬土有水與木火東南人食之多病熱西北人食之無恙蓋能下走滲道西北人禀氣厚故耳)
附方(新三)除煩止渴(生葡萄搗濾取汁以瓦器熬稠入熟蜜少許同收點湯飲甚良居)
(家必用)熱淋澀痛(葡萄擣取自然汁生藕擣取自然汁生地黃搗取自然汁白沙蜜各五合)
(每服一盞石器温服聖惠方)胎上衝心(葡萄煎湯飲之即下聖惠方)
根及藤葉氣味(同實)主治煮濃汁細飲止嘔噦及霍亂
後惡心孕婦子上衝心飲之即下胎安(孟詵)治腰脚肢
腿痛煎湯淋洗之良又飲其汁利小便通小腸消腫
滿(時珍)
附方(新一)水腫(葡萄嫩心十四箇螻蛄七箇去頭尾同研露七日曝乾為末每服半錢淡酒調)
(下暑月尤佳也潔古保命集)
蘡薁(音嬰郁綱目)校正(原附葡萄下今分出)
釋名燕薁(毛詩)嬰舌(廣雅)山葡萄(唐註)野葡萄(俗名)藤名木龍
(時珍曰名義未詳)
集解(恭曰蘡薁蔓生苗葉與葡萄相似而小亦有莖大如椀者冬月惟葉凋而藤不死藤汁味甘子)
(味甘酸即千歲虆也頌曰蘡薁子生江東實似葡萄細而味酸亦堪為酒時珍曰蘡薁野生林墅間亦可)
(插植蔓葉花實與葡萄無異其實小而圓色不甚紫也詩云六月食薁即此其莖吹之氣出有汁如通草)
(也)
正誤(藏器曰蘇恭註千歲虆即是蘡薁妄言也千歲虆藤如葛而葉背白子赤可食蘡薁藤斫斷通)
(氣更無甘汁詳見草部千歲虆下時珍曰蘇恭所說蘡薁形狀甚是但以為千歲虆則非矣)
實氣味甘酸平無毒主治止渴悦色益氣(蘇恭)
藤氣味甘平無毒主治噦逆傷寒後嘔噦搗汁飲之
良(蘇恭)止渴利小便(時珍)
附方(新三)嘔啘厥逆(蘡薁藤煎汁呷之肘後方)目中障翳(蘡薁藤以水浸)
(過吹氣取汁滴入目中去熱翳赤白障拾遺本草)五淋血淋(木龍湯用木龍即野葡萄藤也)
(竹圍荽淡竹葉麥門冬連根苖紅棗肉燈心草烏梅當歸各等分煎湯代茶飲百一選)
根氣味(同藤)主治下焦熱痛淋閟消腫毒(時珍)
附方(新四)男婦熱淋(野葡萄根七錢葛根三錢水一鍾煎七分入童子小便三分空心温)
(服秘乾坤韞)女人腹痛(方同上)一切腫毒(赤龍散用野葡萄根晒研為末水調)
(塗之即消也儒門事親方)赤遊風腫(忽然腫痒不治則殺人用野葡萄根搗如泥塗之即)
(消要通變法)
獼猴桃(宋開寶)
釋名獼猴梨(開寶)藤梨(同上)陽桃(日用)木子(時珍曰其形如梨其色如桃而)
(獼猴喜食故有諸名閩人呼為陽桃)
集解(志曰生山谷中藤暑樹生葉圓有毛其實形似雞卵大其皮褐色經霜始甘美可食皮堪作紙)
(宗奭曰今陜西永興軍南山甚多枝條柔弱高二三丈多附木而生其子十月爛熟色淡綠生則極酸子)
(繁細其色如芥子淺山傍道則有子者深山則多為猴所食矣)
實氣味酸甘寒無毒(藏器曰鹹酸無毒多食冷脾胃動洩澼宗奭曰有實熱者宜食)
(之太過則令人臟寒作洩)主治止暴渴解煩熱壓丹石下淋石熱
壅(開寶和詵曰並宜取瓤蜜作煎食)調中下氣主骨節風癱緩不隨
長年白髮野雞内痔病(藏器)
藤中汁氣味甘滑寒無毒主治反胃和生薑汁服之
又下石淋(藏器)
枝葉主治殺蟲煮汁飼狗療瘑疥(開寶)
甘蔗(音柘品别錄中)
釋名竿蔗(草木狀)藷(音遮草時珍曰按野史云吕惠卿言凡皆正生嫡出惟蔗側種根)
(上庶出故字從庶也嵇含作竿蔗謂其莖如竹竿也離騷漢書皆作柘字通用也藷字出許慎說文蓋蔗)
(音之轉也)
集解(弘景曰蔗出江東為勝廬陵亦有好者廣州一種數年生皆大如竹長丈餘取汁為沙餹甚益)
(人又冇荻蔗節疎而細亦可噉也頌曰今江浙閩廣湖南蜀川所生大者亦高丈許其葉似荻有二種荻)
(蔗莖細短而節疎但堪生噉亦可煎稀餹竹蔗莖粗而長可笮汁為沙餹泉福吉廣諸州多作之鍊沙餹)
(和牛乳為乳餹惟蜀川作之南人販至北地者荻蔗多而竹蔗少也詵曰蔗有赤色者名崑崙蔗白色者)
(名荻蔗竹蔗以蜀及嶺南者為勝江東雖有而劣于蜀産會稽所作乳餹殆勝于蜀時珍曰蔗皆畦種叢)
(生最困地力莖似竹而内實大者圍數寸長六七尺根下節密以漸而疎抽葉如蘆葉而大長三四尺扶)
(疎四垂八九月收莖可留過春充果食按王灼餹霜譜云蔗有四色曰杜蔗即竹蔗也綠嫩薄皮味極醇)
(厚專用作霜曰西蔗作霜色淺曰芀蔗亦名蠟蔗即荻蔗也亦可作沙餹曰紅蔗亦名紫蔗即崑崙蔗也)
(止可生啖不堪作餹凡蔗榨漿飲固佳又不若咀嚼之味雋永也)
蔗氣味甘平濇無毒(大明曰冷詵曰共酒食發痰瑞曰多食發虛熱動䘐血相感)
(志云同榧子食則渣軟)主治下氣和中助脾氣利大腸(别錄)利大
小腸消痰止渴除心胸煩熱解酒毒(大明)止嘔噦反胃
寬胸膈(時珍)
發明(時珍曰蔗脾之果也其漿甘寒能瀉火熱素問所謂甘溫除大熱之意煎鍊成餹則甘温而助)
(濕熱所謂積溫成熱也蔗漿消渴解酒自古稱之故漢書郊祀歌云百味旨酒布蘭生泰尊柘漿析朝酲)
(唐王維櫻桃詩云飽食不須愁内熱大官還有蔗漿寒是矣而孟詵乃謂共酒食發痰者豈不知其有解)
(酒除熱之功耶日華子大明又謂沙餹能解酒毒則不知既經煎鍊便能助酒為熱與生漿之性異矣按)
(眺氏客話云甘草遇火則熱麻油遇火則冷甘蔗煎飴則熱水成湯則冷此物性之異醫者可不知乎又)
(野史云盧絳中病痁疾疲瘵忽夢白衣婦人云食蔗可愈及旦買蔗數挺食之翌日疾愈此亦助脾和中)
(之騐與)
附方(舊三新五)發熱口乾(小便赤澀取甘蔗去皮嚼汁嚥之飲漿亦可外臺秘要)痰
喘氣急(方見山藥)反胃吐食(朝食暮吐暮食朝吐旋旋吐者用甘蔗汁七升生薑汁一)
(升和勻日日細呷之梅師方)乾嘔不息(蔗汁温服半升日三次入薑汁更佳肘後方)痁
瘧疲瘵(見前)眼暴赤腫(磣澀疼痛甘蔗汁二合黃連半兩入銅器内慢火養濃去滓點)
(之濟普)虛熱欬𠻳(口乾涕唾用甘蔗汁一升半青粱米四合煮粥日食二次極潤心肺董)
(氏方)小兒口疳(蔗皮燒研摻之簡便方)
滓主治燒存性研末烏桕油調塗小兒頭瘡白秃頻
塗取瘥燒烟勿令入人目能使暗明(時珍)
沙餹(唐本草)
集解(恭曰波餹出蜀地西戎江東並有之笮甘蔗汁煎成紫色瑞曰稀者為蔗餹乾者為沙餹毬者)
(為毬餹餅者為餹餅沙餹中凝結如石破之如沙透明白者為餹霜時珍曰此紫沙餹也法出西域唐太)
(宗始遣人傳其法入中國以蔗汁過樟木槽取而煎成清者為蔗餳凝結有沙者為沙餹漆甕造成如石)
(如霜如冰者為石蜜為餹霜為冰餹也紫餹亦可煎化印成鳥獸果物之狀以充席獻今之貨者又多雜)
(以米餹諸物不可不知)
氣味甘寒無毒(恭曰冷利過于石蜜詵曰性溫不冷多食令人心痛生長䖝消肌肉損齒)
(發疳䘌與鯽魚同食成疳䖝與葵同食生流澼與笋同食不消成癥身重不能行)主治心腹
熱脹口乾渴(唐本)潤心肺大小腸熱解酒毒臘月瓶封
窖糞坑中患天行熱狂者絞汁服甚良(大明)和中助脾
緩肝氣(時珍)
發明(宗奭曰蔗汁清故費煎鍊致紫黑色今醫家治暴熱多用為先導兼啖駝馬解熱小兒多食則)
(損齒生蟲者土制水倮蟲屬土得甘即生也震亨曰餹生胃火乃濕土生熱故能損齒生與食棗病齲)
(同意非土制水也時珍曰沙餹性温殊於蔗漿故不宜多食與魚筍之類同食皆不益人今人每用為調)
(和徒取其適口而不言陰受其害也但其性能和脾緩肝故治脾胃及瀉肝藥用為先導本草言其性寒)
(蘇恭謂其冷利皆昧此理)
附方(舊一新五)下痢禁口(沙餹半斤烏梅一箇水二椀煎一椀時時飲之摘玄方)腹
中緊脹(白餹以酒三升煮服之不過再服子母秘錄)痘不落痂(沙餹調新汲水一杯)
(服之白湯調亦可日二服劉提點方)虎傷人瘡(水化沙餹一椀服并塗之摘玄方)上
氣喘𠻳(煩熱食即吐逆用沙餹薑汁等分相和慢煎二十沸每嚥半匙取效)食韭口臭
(沙餹解之摘要方)
石蜜(唐本草)
釋名白沙餹(恭曰石蜜即乳餹也與䖝部石蜜同名時珍曰按萬震凉州異物志云石蜜非)
(石類假石之名也實乃甘蔗汁煎而曝之則凝如石而體甚輕故謂之石蜜也)
集解(志約曰石蜜出益州及西戎煎鍊沙餹為之可作餅塊黃白色恭曰石蜜用水牛乳米粉和煎)
(成塊作餅堅重西戎來者佳江左亦有殆勝于蜀詵曰自蜀中波斯來者良東吳亦有不及兩處者皆煎)
(蔗汁牛乳則易細白耳宗奭曰石蜜川浙者最佳其味厚他處皆次之煎鍊以銅象物達京師至夏月及)
(久陰雨多自消化土人先以竹葉及紙褁包外用石夾埋之不得見風遂可免今人謂之乳餹其作餅黃)
(白色者謂之捻餹易消化入藥至妙時珍曰石蜜即白沙餹也凝結作餅塊如石者為石蜜輕白如霜者)
(為餹霜堅白如冰者為冰餹皆一物有精粗之異也以白餹煎化模印成人物獅象之形者為饗餹後漢)
(書註所謂猊餹是也以石蜜和諸果仁及橙橘皮縮砂薄荷之類作成餅塊者為餹纏以石蜜和牛乳酥)
(酪作成餅塊者為乳餹皆一物數變也唐本草明言石蜜煎沙餹為之而諸註皆以乳餹即為石蜜殊欠)
(分明按王灼餹霜譜云古者惟飲蔗漿其後煎為蔗餳又曝為石蜜唐初以蔗為酒而餹霜則自大歷間)
(有鄒和尚者來住蜀之遂寧繖山始傳造法故甘蔗所在植之獨有福建四明番禺廣漢遂寧有冰餹他)
(處皆顆碎色淺味薄惟竹蔗綠嫩味厚作霜最佳西蔗次之凡霜一甕其中各色亦自不同惟疊如假山)
(者為上團枝次之甕缺次之小顆塊又次之沙脚為下紫色及如水晶色者為上深琥珀色次之淺黃又)
(次之淺白為下)
氣味甘寒冷利無毒主治心腹熱脹口乾渴(唐本)治目
中熱膜明目和棗肉巨勝末為丸噙之潤肺氣助五
臓生津(孟詵)潤心肺燥熱治𠻳消痰解酒和中助脾氣
緩肝氣(時珍)
發明(震亨曰石蜜甘喜入脾食多則害必生于脾西北地高多燥得之有益東南地下多濕得之未)
(有不病者亦兼氣之厚薄不同耳時珍曰石蜜餹霜冰餹比之紫沙餹性稍平功用相同入藥勝之然不)
(冷利若久食則助熱損齒生䖝之害同也)
刺蜜(拾遺)校正(自草部移入此)
釋名草蜜(拾遺)給㪍羅
集解(藏器曰交河沙中有草頭上有毛毛中生蜜胡人名為給㪍羅時珍曰按李延壽北史云高昌)
(有草名羊刺其上生蜜味甚甘美又梁四公子記云高昌貢刺蜜杰公云南平城羊刺無葉其蜜色白而)
(味甘鹽城羊刺葉大其蜜色青而味薄也高昌即交河在西番今為火州又叚成式酉陽雜俎云北天竺)
(國有蜜草蔓生大葉秋冬不死因受霜露遂成蜜也又大明一綂志云西番撒馬兒罕地有小草叢生葉)
(細如藍秋露凝其上味甘如蜜可熬為餳土人呼為逹即古賓蓋甘露也按此二說皆草蜜也但不知其)
(草即羊刺否也又有䭱齊樹亦出蜜云可入藥而不得其詳今附于左)
附錄䭱齊(音别有按叚成式云䭱齊出波斯國拂林國亦之名頓㪍梨佗頓音奪樹長丈餘)
(皮色青薄光净葉似&KR0008;魏生于枝端一枝三葉八月伐之臘月更抽新條七月斷其枝有黃汁如蜜微香)
(可以入藥療病也)
氣味甘平無毒主治骨蒸發熱痰𠻳暴痢下血開胃
止渴除煩(藏器)
果之六(水果類六種)
蓮藕(本經上品)
釋名其根藕(爾雅)其實蓮(同上)其莖葉荷(韓保昇曰藕生水中其葉名荷)
(按爾雅云荷芙蕖其莖茄其葉蕸其本蔤其華菡萏其實蓮其根藕其中菂菂中薏邢昺註云芙蕖總名)
(也别名芙蓉江東人呼為荷菡萏蓮花也菂蓮實也薏菂中青心也郭璞註云蔤乃莖下白蒻在泥中者)
(蓮乃房也菂乃子也薏乃中心苦薏也江東人呼荷花為芙蓉北人以藕為荷亦以蓮為荷蜀人以藕為)
(茄此皆習俗傳誤也陸機詩疏云其莖為荷其花未發為菡萏已發為芙蕖其實蓮蓮之皮青裏白其子)
(菂菂之殼青肉白菂内青心二三分為苦薏也時珍曰爾雅以荷為根名韓氏以荷為葉名陸機以荷為)
(莖名按莖乃負葉者也有負荷之義當從陸說蔤乃嫩蒻如竹之行鞭者節生二莖一為葉一為花盡處)
(乃生藕為花葉根實之本顯仁藏用花成不居可謂退藏于密矣故謂之蔤花葉常偶生不偶不生故根)
(曰藕或云藕善耕泥故字從耦耦者耕也茄音加加于蔤上也蕸音遐遠于蔤也菡萏函合未發之意芙)
(蓉敷布容豔之意蓮者連也花實相連而出也菂者的也子在房中點點如的也的乃凡物點注之名薏)
(猶意也含苦在内也古詩云食子心無棄苦心生意存是矣)
集解(别錄曰藕實莖生汝南池澤八月采當之曰所在池澤皆有豫章汝南者良苗高五六尺葉團)
(青大如扇其花赤子黑如羊矢時珍曰蓮藕荆揚豫益諸處湖澤陂池皆有之以蓮子種者生遲藕芽種)
(者最易發其芽穿泥成白蒻即蔤也長者至丈餘五六月嫩時没水取之可作蔬茹俗呼藕絲菜節生二)
(莖一為藕荷其葉貼水其下旁行生藕也一為芰荷其葉出水其旁莖生花也其葉清明後生六七月開)
(花花有紅白粉紅三色花心有黃鬚蕊長寸餘鬚内即蓮也花褪連房成菂菂在房如蜂子在窠之狀六)
(七月采嫩者生食脆美至秋房枯子黑其堅如石謂之石蓮子八九月收之斫去黑殼貨之四方謂之蓮)
(肉冬月至春掘藕食之藕白有孔有絲大者如肱臂長六七尺凡五六節大抵野生及紅花者蓮多藕劣)
(種植及白花者蓮少藕佳也其花白者香紅者豔千葉者不結實别有合歡並頭者有夜舒荷夜布晝卷)
(睡蓮花夜入水金蓮花黃碧蓮花碧繡蓮花如繡皆是異種故不述相感志云荷梗塞穴鼠自去煎湯洗)
(鑞垢自新物性然也)
蓮實釋名藕實(本經)菂(爾雅)薂(音吸同上)石蓮子(别錄)水芝(本經)澤
芝(古今注)
修治(弘景曰藕實即蓮子八九月采黑堅如石者乾摶破之頌曰其菂至秋黑而沈水為石蓮子可)
(磨為飯食時珍曰石蓮刴去黑殼謂之蓮肉以水浸去赤皮青心生食甚佳入藥須蒸熟去心或晒或焙)
(乾用亦有每一斤用豶豬肚一箇盛貯煮熟搗焙用者今藥肆一種石蓮子狀如土石而味苦不知何物)
(也)氣味甘平濇無毒(别錄曰寒大明曰蓮子石蓮性俱溫時珍曰嫩菂性平石蓮性)
(溫得茯苓山藥白术枸杞子良詵曰生食過多微動冷氣脹人蒸食甚良大便燥濇者不可食)主治
補中養神益氣力除百疾久服輕身耐老不饑延年
(本經)主五臟不足傷中益十二經脈血氣(孟詵)止渴去熱
安心止痢治腰痛及泄精多食令人歡喜(大明)交心腎
厚腸胃固精氣強筋骨補虛損利耳目除寒濕止脾
泄久痢赤白濁女人帶下崩中諸血病(時珍)擣碎和米
作粥飯食輕身益氣令人強健(蘇頌疏出詩)安靖上下君
相火邪(嘉謨)
發明(時珍曰蓮産于淤泥而不為泥染居于水中而不為水没根莖花實凡品難同清淨濟用羣美)
(兼得自蒻蔤而節節生莖生葉生花生藕由菡萏而生蕊生蓮生菂生薏其蓮菂則始而黃黃而青青而)
(綠綠而黑中含白肉内隠青心石蓮堅剛可歷永久薏藏生意藕復萌芽展轉生生造化不息故釋氏用)
(為引譬妙理其存醫家取為服食百病可却蓋蓮之味甘氣温而性嗇禀清芳之氣得稼穡之味乃脾之)
(果也脾者黃宫所以交媾水火會合木金者也土為元氣之母母氣既和津液相成神乃自生久視耐老)
(此其權輿也昔人治心腎不交勞傷白濁有清心蓮子飲補心腎益精血冇瑞蓮丸皆得此理藏器曰經)
(秋正黑石蓮子入水必沈惟煎鹽鹵能浮之此物居山海間經百年不壞人得食之令髮黑不老詵曰諸)
(烏猿猴取得不食藏之石室内人得三百年者食之永不老也又雁食之糞于田野山巖之中不逢陰雨)
(經久不壞人得之每旦空腹食十枚身輕能登高涉遠也)
附方(舊四新十)服食不饑(詵曰石蓮肉蒸熟去心為末煉蜜丸梧子大日服三十九此仙)
(家方也)清心寧神(宗奭曰用蓮蓬中乾石蓮子肉於砂盆中檫去赤皮留心同為末入龍腦)
(點湯服之)補中強志(益耳日聰明用蓮實半兩去皮心研末水煮熟以粳米三合作粥入末攪)
(勻食方聖惠)補虛益損(水芝丹用蓮實半升酒浸二宿以牙豬肚一箇洗淨入蓮在内縫定)
(煮&KR0827;取出晒乾為末酒煮米糊丸梧子大每服五十丸食前溫酒送下醫學發明)小便頻數
(下焦眞氣虛弱者用上方醋糊丸服)白濁遺精(石蓮肉龍骨益智仁等分為末每服二錢空心)
(米飲下分普濟用蓮肉白茯苓等為末白湯調服)心虛赤濁(蓮子六一湯用石蓮肉六兩炙)
(甘草一兩為末每服一錢燈心湯下直指方)久痢禁口(石蓮肉炒為末每服二錢陳倉米調)
(下便覺思食甚妙加入香連丸尤妙丹溪心法)脾泄腸滑(方同上)噦逆不止
(石蓮肉六枚炒赤黃色研末冷熟水半盞和服便止蘇頌國經)産後欬逆(嘔吐心忡目運)
(用石蓮子兩半白茯苓一兩丁香五錢為末每米飲服二錢良方補遺)眼赤作痛(蓮實去皮)
(研末一盞粳米半升以水煮粥常食普濟方)小兒熱渴(蓮實二十枚炒浮萍二錢半生薑少)
(許水煎分三服聖濟總錄)反胃吐食(石蓮肉為末入少肉豆蔲末米湯調服之直指方)
藕氣味甘平無毒(大明曰溫時珍曰相感志云藕以鹽水供食則不損口同油煠麫米)
(果食則無渣煮忌鐵器)主治熱渴散留血生肌久服令人心懽
(别錄)止怒止洩消食解酒毒及病後乾渴(藏器)擣汁服止
悶除煩開胃治霍亂破産後血閟擣膏罯金瘡并傷
折止暴痛蒸煮食之大能開胃(大明)生食治霍亂後虛
渴蒸食甚補五臟實下焦同蜜食令人腹臟肥不生
諸蟲亦可休糧(孟詵)汁解射菵毒蟹毒(徐之才)擣浸澄粉
服食輕身益年(臞仙)
發明(弘景曰根入神仙家宋時太宫作血䘓音勘庖人削藕皮誤落血中遂散渙不凝故醫家用以)
(破血多效也䘓者血羹也詵曰産後忌生冷物獨藕不同生冷者為能破血也時珍曰白花藕大而孔扁)
(者生食味甘煮食不美紅花及野藕生食味澀煮蒸則佳夫藕生于卑汚而潔白自若質柔而穿堅居下)
(而有節孔竅玲瓏絲綸内隠生于嫩蒻而發為莖葉花實又復生芽以續生生之脈四時可食令人心懽)
(可謂靈根矣故其所主者皆心脾血分之疾與蓮之功稍不同云)
附方(舊四新六)時氣煩渴(生藕汁一盞生蜜一合和勻細服聖惠)傷寒口乾
(生藕汁生地黃汁童子小便各半盞煎溫服之龐安時傷寒論)霍亂煩渴(藕汁一鍾薑汁)
(半鍾和勻飲聖濟總錄)霍亂吐痢(生藕𢷬汁服聖惠)上焦痰熱(藕汁梨汁各半)
(盞和服簡便)産後悶亂(血氣上衝口乾腹痛梅師方用生藕汁三升飲之龐安時用藕汁)
(生地黃汁童子小便等分煎服)小便熱淋(生藕汁生地黃汁葡萄汁各等分每服半盞入蜜温)
(服)墜馬血瘀(積在胸腹唾血無數者乾藕根為末酒服方寸匕日二次千金方)食蟹
中毒(生藕汁飲之聖惠)凍脚裂坼(蒸熟藕搗爛塗之)塵芒入目(大藕洗搗)
(綿褁滴汁入目中即出也普濟方)
藕蔤釋名藕絲菜(五六月嫰時采為蔬茹老則為藕稍味不堪矣)氣味甘平
無毒主治生食主霍亂後虛渴煩悶不能食解酒食
毒(蘇頌)功與藕同(時珍)解煩毒下瘀血(汪穎)
藕節氣味澀平無毒(大明曰冷㐲硫黃)主治擣汁飲主吐血
不止及口鼻出血(甄權)消瘀血解熱毒産後血悶和地
黃研汁入熱酒小便飲(大明)能止欬血唾血血淋溺血
下血血痢血崩(時珍)
發明(時珍曰一男子病血淋痛脹祈死予以藕汁調髮灰每服二錢服三日而血止痛除按趙溍養)
(痾謾筆云宋孝宗患痢衆醫不效高宗偶見一小藥肆召而問之其人問得病之由乃食湖蟹所致遂診)
(脈曰此冷痢也乃用新采藕節擣爛熱酒調下數服即愈高宗大喜就以搗藥金杵臼賜之人遂稱為金)
(杵臼嚴防禦家可謂不世之遇也大抵藕能消瘀血解熱開胃而又解蟹毒故也)
附方(新五)鼻䘐不止(藕節擣汁飲并滴鼻中)卒暴吐血(雙荷散用藕節荷蔕)
(各七箇以蜜少許擂爛用水二鍾煎八分去滓温服或為末丸服亦可聖惠)大便下血(藕節)
(晒乾研末人參白蜜煎湯調服二錢日二服全幼心鑑)遺精白濁(心虚不寧金鎻玉關九用)
(藕節蓮花鬚蓮子肉芡&KR2521;肉山藥白茯苓白茯神各二兩為末用金櫻子二斤搥碎以水一斗熬八分去)
(滓再熬成膏入少麫和藥丸梧子大每服七十丸米飲下)鼻淵腦瀉(藕節芎藭焙研為末每服)
(二錢米飲下普濟)
蓮薏(即蓮子中青心也)釋名苦薏氣味苦寒無毒(藏器曰食蓮子不去)
(心令人作吐)
主治血渴産後渴生研末米飲服二錢立愈(士良)止霍
亂(大明)清心去熱(時珍旨出綂)
附方(新二)勞心吐血(蓮子心七箇糯米二十一粒為末酒服此臨安張上舍方也是齋)
(百一方)小便遺精(蓮子心一撮為末入辰砂一分每服一錢白湯下日二醫林集要)
蓮蕊鬚釋名佛座鬚(花開時采取陰乾亦可充果食)氣味甘濇温無
毒(大明曰忌地黃葱蒜)主治清心通腎固精氣烏鬚髮悦顔色
益血止血崩吐血(時珍)
發明(時珍曰蓮鬚本草不收而三因諸方固眞丸巨勝子丸各補益方中往往用之其功大抵與蓮)
(子同也)
附方(新一)久近痔漏(三十年者三服除根用蓮花蕊黑牽牛頭末各一兩半當歸五錢為)
(末每空心酒服二錢忌熱物五日見效孫氏集效方)
蓮花釋名芙蓉(古今注)芙蕖(同上)水華氣味苦甘温無毒
(忌地黃葱蒜)
主治鎮心益色駐顔身輕(大明家弘景曰花入神仙用入香尤妙)
附方(舊二新二)服食駐顔(七月七日采蓮花七分八月八日采根八分九月九日采實九)
(分陰乾搗篩每服方寸匕溫酒調服太清草木方)天泡濕瘡(荷花貼之簡便方)難産
催生(蓮花一葉書人字吞之即易産肘後方)墜損嘔血(墜跌積血心胃嘔血不止用乾)
(荷花為末每酒服方寸匕其效如神楊拱醫方摘要)
蓮房釋名蓮蓬殼(陳久者良)氣味苦濇溫無毒主治破血
(孟詵)治血脹腹痛及産後胎衣不下酒煮服之水煮服
之解野菌毒(藏器)止血崩下血溺血(時珍)
發明(時珍曰蓮房入厥陰血分消瘀散血與荷葉同功亦急則治標之意也)
附方(新六)經血不止(瑞蓮散用陳蓮蓬殼燒存性研末每服二錢熱酒下婦人經驗方)
血崩不止(不拘冷熱用蓮蓬殼荆芥穗各燒存性等分為末每服二錢米飲下聖惠方)産
後血崩(蓮蓬殼五箇香附二兩各燒存性為末每服二錢米飲下日二婦人良方)漏胎
下血(蓮房燒研麫糊丸梧子大每服百丸湯酒任下日二朱氏集驗方)小便血淋(蓮房)
(燒存性為末入麝香少許每服二錢半米飲調下日二經驗方)天泡濕瘡(蓮蓬殼燒存性)
(研末井泥調塗神效海上方)
荷葉釋名嫰者荷錢(象形)貼水者藕荷(生藕者)出水者芰
荷(生花者)
蔕名荷鼻修治(大明曰入藥並炙用)氣味苦平無毒(時珍曰畏桐油伏白)
(銀伏硫黃)主治止渴落胞破血治産後口乾心肺躁煩(大明)
治血脹腹痛産後胎衣不下酒煮服之荷鼻安胎去
惡血留好血止血痢殺菌蕈毒並煮水服(藏器)生發元
氣禆助脾胃澀精渭散瘀血消水腫癰腫發痘瘡治
吐血咯血䘐血下血溺血血淋崩中産後惡血損傷
敗血(時珍)
發明(果曰潔古張先生口授枳水丸方用荷葉燒飯為丸當時末悟其理老年味之始得夫震者動)
(也人感之生足少陽甲膽是属風木為生化萬物之根蒂人之飲食入胃營氣上行即少陽甲膽之氣與)
(手少陽三焦元氣同為生發之氣素問云履端于始序則不愆荷葉生于水土之下汙穢之中挺然獨立)
(其色青其形仰其中空象震卦之體食藥感此氣之化胃氣何由不升乎用此為引可謂遠識合道矣更)
(以燒飯和藥與白术恊力滋養補令胃厚不致内傷其利廣矣大矣世之用巴豆牽牛者豈足語此時珍)
(曰燒飯見榖部飯下按東垣試效方云雷頭風證頭面疙瘩腫痛憎寒發熱狀如傷寒病在三陽不可過)
(用寒藥重劑誅伐旡過一人病此諸藥不效余處清震湯治之而愈用荷葉一枚升麻五錢蒼术五錢水)
(煎温服蓋震為雷而荷葉之形象震體其色又青乃涉類象形之義也又案聞人規痘疹八十一論云痘)
(瘡已出復為風寒外襲則竅閉血凝其點不長或變黑色此為倒黶必身痛四肢微厥但溫肌散邪則熱)
(氣復行而斑自出也宜紫背荷葉散治之蓋荷葉能升發陽氣散瘀血留好血僵蠶能解結滯之氣故也)
(此藥易得而活人甚多勝于人牙龍腦也又戴原禮證治要訣云荷葉服之令人瘦劣故單服可以消陽)
(水浮腫之氣)
附方(舊四新二十二)陽水浮腫(敗荷葉燒存性研末每服二錢米飲調下日三服證治)
(要訣)脚膝浮腫(荷葉心藳本等分煎湯淋洗之永類方)痘瘡倒黶(紫背荷葉散又)
(名南金散治風寒外襲倒黶勢危者萬無一失用霜后荷葉貼水紫背者炙乾白僵蠶直者炒去絲等分)
(為末每服半錢用胡荽湯或温酒調下聞人規痘疹論)諸般癰腫(拔毒止痛荷葉中心蒂如)
(錢者不拘多少煎湯淋洗拭乾以飛過寒水石同臘猪脂塗之又治癰腫柞木飲方中亦用之本事方)
打撲損傷(惡血攻心悶亂疼痛者以乾荷葉五片燒存性為末每服取童子熱尿一盞食前調)
(下日三服利下惡物為度聖惠方)産後心痛(惡血不盡也荷葉炒香為末每服方寸匕沸湯)
(或童子小便調下或燒灰或煎汁皆可救急方)胎衣不下(方同上)傷寒産後
(血運欲死用荷葉紅花薑黃等分炒研末童子小便調服二錢龐安常傷寒論)孕婦傷寒
(大熱煩渴恐傷胎氣用嫰卷荷葉焙半兩蚌粉二錢半為末每服三錢新汲水入蜜調服并塗腹上名罩)
(胎散方鄭氏)妊娠胎動(已見黃水者乾荷蒂一枚炙研為末糯米淘汁一鍾調服即安唐)
(氏經驗方)吐血不止(嫰荷葉七箇擂水服之甚佳服又方乾荷葉生蒲黃等分為末每三錢)
(桑白皮煎湯調下焙肘后方用經霜敗荷燒存性研末新水服二錢)吐血咯血(荷葉培乾為末)
(米湯調服二錢一日二服以知為度麥聖濟總綠用敗荷葉蒲黃各一兩為末每服二錢門冬湯下)
吐血䘐血(陽乘于陰血熱妄行宜服四生丸陳日華云屢用得效用生荷葉生艾葉生栢葉生)
(地黃等分擣爛丸雞子大每服一丸水三盞煎一盞去滓服濟生方)崩中下血(荷葉燒研)
(半兩蒲黃黃苓各一兩為末每空心酒服三錢)血痢不止(荷葉蒂水煮汁服之普濟方)下
痢赤白(荷葉燒研每服二錢紅痢蜜白痢沙餹湯下)脱肛不收(貼水荷葉焙研酒服)
(二錢仍以荷葉盛末坐之經驗良方)牙齒疼痛(青荷葉剪取錢蒂七箇以濃米醋一盞煎)
(半盞去滓熬成膏時時拌之妙唐氏經驗方)赤遊火丹(新生荷葉擣爛入鹽塗之摘玄方)
漆瘡作痒(乾荷葉煎湯洗之良集驗方)徧身風癘(荷葉三十枚石灰一斗淋汁合)
(煮漬之半日乃出數日一作良聖惠方)偏頭風痛(升麻蒼术各一兩荷葉一箇水二鍾煎一)
(鍾食後温服或燒荷葉一箇為末以煎汁調服簡便方)刀斧傷瘡(荷葉燒研搽之集簡方)
陰腫痛痒(荷葉浮萍蛇牀等分煎水日洗之醫壘元戎)
紅白蓮花(拾遺)校正(自草部移入此)
集解(藏器曰紅蓮花白蓮花生西國胡人將來也時珍曰此不知即蓮花否而功與蓮同以類相從)
(姑移入此)
氣味甘平無毒主治久服令人好顔色變白却老(藏器)
芰實(音妓品别錄上)
釋名蔆(别錄)水栗(風俗通)沙角(時珍曰其葉支散故字從支其角稜峭故謂之蔆而)
(俗呼為蔆角也昔人多不分别惟王安貧武陵記以三角四角者為芰兩角者為蔆左傳屈到嗜芰即此)
(物也爾雅謂之厥攗音眉又許愼說文云蔆楚謂之芰秦謂之薢茩楊氏丹鉛錄以芰為雞頭引離騷緝)
(芰荷以為衣言蔆葉不可緝衣皆誤矣案爾雅薢茩乃決明之名非厥攗也又埤雅芰荷乃藕上出水生)
(花之莖非雞頭也與蔆同名異物許楊二氏失于詳攷故正之)
集解(弘景曰芰實廬江間最多皆取火燔以為米充糧今多蒸暴食之頌曰蔆處處有之葉浮水上)
(花黃白色花落而實生漸向水中乃熟實有二種一種四角一種兩角兩角中又有嫰皮而紫色者謂之)
(浮蔆食之尤美江淮及山東人暴其實以為米代糧時珍曰芰蔆有湖濼處則有之蔆落泥中最易生發)
(有野蔆家蔆皆三月生蔓延引葉浮水上扁而有尖光面如鏡葉下之莖有股如蝦股一莖一葉兩兩相)
(差如蝶翅狀五六月開小白花背日而生畫合宵炕隨月轉移其實有數種或三角四角或兩角無角野)
(蔆自生湖中葉實俱小其角硬直刺人其色嫰青老黑嫰時剝食甘美老則蒸煮食之野人暴乾刴米為)
(飰為粥為餻為果皆可代糧其莖亦可暴收和米作飰以皮荒歉蓋澤農有利之物也家蔆種于陂塘葉)
(實俱大角耎而脆亦有兩角彎卷如弓形者其色有青有紅有紫嫰時剝食皮脆肉美蓋佳果也老則殼)
(黑而硬墜入泥中謂之烏蔆冬月取之風乾為果生熟皆佳夏月以糞水澆其葉則實更肥美案叚成式)
(酉陽襍爼云蘇州折腰蔆多兩角荆州郢城蔆三角無刺可以按莎漢武帝昆明池有浮根蔆亦曰青水)
(蔆葉没水下蔆出水上或云玄都有雞翔蔆碧色狀如雞飛仙人鳧伯子常食之)
氣味甘平無毒(詵曰生食性冷利多食傷人臟腑損陽氣痿莖生蟯虫水族中此物最不)
(治病若過食腹脹者可暖薑酒服之即消亦可含吳茱萸咽津時珍曰仇池筆記言蔆花開背日芡花開)
(向日故蔆寒而芡暖别錄言芰實性平豈生者性冷而乾者則性平與)
主治安中補五臟不饑輕身(别錄)蒸暴和蜜餌之斷糓
長生(弘景)解丹石毒(蘇頌)解暑解傷寒積熱止消渴解酒
毒射菵毒(時珍)擣爛澄粉食補中延年(臞仙)
芰花氣味濇主治入染鬚髮方(時珍)
烏蔆殼主治入染鬚髮方亦止泄痢(時珍)
芡實(音儉品本經上)
釋名雞頭(本經)鴈喙(同)鴈頭(古今注)鴻頭(韓退之)雞雍(莊子)卯
蔆(管子)蒍子(音唯)水流黃(弘景曰此即今蒍子也莖上花佀雞冠故名雞頭頌曰其苞形)
(類雞鴈頭故有諸名時珍曰芡可濟儉歉故謂之芡雞雍見莊子无鬼篇卯蔆見管子五行篇揚雄方言)
(云南楚謂之雞頭幽燕謂之鴈頭徐青淮泗謂之芡子其莖謂之蒍亦曰䓈鄭樵通志以鉤芙為芡誤矣)
(鉤芙陸生草也其莖可食水流黃見下)
集解(别錄曰雞頭實生雷池池澤八月采之保昇曰苗生水中葉大如荷皺而有刺花子若拳大形)
(作雞頭實若石榴其皮青黑肉白如蔆米也頌曰處處冇之生水澤中其葉俗名雞頭盤花下結實其莖)
(嫰者名蒍&KR0034;亦名䓈菜人采為蔬茹宗奭曰天下皆有之臨水居人采子去皮擣仁為粉蒸煠作餅可以)
(代糧時珍曰芡莖三月生葉貼水大于荷葉皺文如縠蹙䘐如沸面青背紫莖葉皆有刺其莖長至丈餘)
(中亦有孔有絲嫰者剥皮可食五六月生紫花花開向日結苞外有青刺如蝟刺及栗毬之形花在苞頂)
(亦如雞喙及蝟喙剥開肉有斑駁軟肉裹子累累如珠璣殼内白米狀如魚目深秋老時澤農廣收爛取)
(芡子藏至囷石以備歉荒其根狀如三稜煮食如芋)
修治(詵曰凡用蒸熟烈日晒裂取仁亦可舂取粉用時珍曰新者煮食良入澀精藥連殼用亦可案)
(陳彦和可日記云芡實一斗以防風四兩煎湯浸過用且經久不壞)
氣味甘平濇無毒(弘景曰小兒多食令不長詵曰生食多動風冷氣宗奭曰食多不益)
(脾胃兼難消化)
主治濕痺腰脊膝痛補中除暴疾益精氣強志令耳
目聰明久服輕身不饑耐老神仙(本經)開胃助氣(日華)止
渴益腎治小便不禁遺精白濁帶下(時珍)
發明(弘景曰仙方取此合蓮實餌之甚益人恭曰作粉食益人勝于蔆也頌曰取其實及中子𢷬爛)
(暴乾冄擣篩末熬金櫻子煎和丸服之云補下益人謂之水陸丹時珍曰案孫升談圃云芡本不益人而)
(俗謂之水流黃何也蓋人之食芡必咀嚼之終日囁囁而芡味甘平腴而不胒食之者能使華液流通轉)
(相灌漑其功勝于乳石也淮南子云貍頭愈癙雞頭已瘻註者云即芡實也)
附方(舊一新三)雞頭粥(益精氣強志意利耳目雞頭實三合煮熟去殼粳米一合煮粥日日)
(空心食經驗)玉鎖丹(治精氣虛滑用芡實蓮莖方見藕節下)四精丸(治思慮色慾過)
(度損傷心氣小便數遺精用秋石白茯苓芡實蓮肉各二兩為末蒸棗和丸梧子大每服三十丸空心鹽)
(湯送下永類方)分清丸(治濁病用芡實粉白茯苓粉黃蠟化蜜和丸梧桐子大每服百丸鹽)
(湯下方摘玄)
雞頭菜即䓈菜(芡莖也)氣治鹹甘平無毒主治止煩渴
除虛熱生熟皆宜(時珍)
根氣味(同莖)主治小腹結氣痛煮食之(士良)
附方(新一)偏墜氣塊(雞頭根切片煮熟鹽醋食之法天生意)
烏芋(别錄中品)
釋名鳬茈(音庛)鳧茨(音瓷)葧臍(衍義)黑三棱(傅濟方)芍(音曉)地栗
(鄭樵通志雅時珍曰烏芋其根如芋而色烏也鳧喜食之故爾名鳧茈後遂訛為鳧茨又訛為葧臍蓋)
(切韻鳧葧同一字母音相近也三棱地栗皆形佀也瑞曰小者名鳬茈大者名地栗)
集解(頌曰烏芋今鳧茨也苗佀龍鬚而細色正青根如指頭大黑色皮厚冇毛又有一種皮薄無毛)
(者亦同田中人並食之宗奭曰皮厚色黑肉硬而白者謂之豬葧臍皮薄澤色淡紫肉軟而脆者謂之羊)
(葧臍正二月人采食之此二等藥中罕用荒歲人多采以充糧時珍曰鳧茈生淺水田中其苗三四月出)
(土一莖直上無枝葉狀如龍鬚肥田栽者粗近葱蒲高二三尺其根白蒻秋後結顆大如山查栗子而臍)
(有聚毛累累下生入泥底野生者黑而小食之多滓種出者紫而大食之多毛吳人以沃田種之三月下)
(種霜后苗枯冬春掘收為果生食煮食皆良)
正誤(别錄曰烏芋一名藉姑二月生葉如芋三月三日采根暴乾弘景曰藉姑生水田中葉有椏狀)
(如澤瀉不正佀芋其根黃佀芋子而小疑有烏者根極相佀細而美葉狀如莧草呼為鳧茨恐即此也恭)
(曰烏芋一名槎丫一名茨菰時珍曰烏芋慈姑原是二物慈姑有葉其根散生烏芋有莖無葉其根下生)
(氣味不同主治亦異而别錄誤以藉姑為烏芋謂其葉如芋陶蘇二氏因鳧茨慈姑字音相近遂致混註)
(而諸家說者因之不明今正其誤)
根氣味甘微寒滑無毒(詵曰性冷先有冷氣人不可食令人腹脹氣滿小兒秋月)
(食多臍下結痛也)主治消渴痺熱温中益氣(别錄)下丹石消風
毒除胸中實熱氣可作粉食明耳目消黃疸(孟詵)開胃
下食(大明)作粉食厚人腸胃不饑能解毒服金石人宜
之(蘇頌)療五種膈氣消宿食飯後宜食之治誤吞銅物
(汪機)主血痢下血血崩辟蠱毒(時珍)
發明(機曰烏芋善毁銅合銅錢嚼之則錢化可見其為消堅削積之物故能化五種膈疾而消宿食)
(治誤吞銅也時珍曰按王氏博濟方治五積冷氣攻心變為五膈諸病金鎖丸中用黑三稜註云即鳧茈)
(乾者則汪氏所謂消堅之說蓋本于此又董炳集驗方云地栗晒乾為末白湯每服二錢能辟蠱毒傳聞)
(下蠱之家知有此物便不敢下此亦前人所未知者)
附方(新五)大便下血(葧臍搗汁大半鍾好酒半鍾空心温服三日見效神秘方)下
痢赤白(午日午時取完好葧臍洗淨拭乾勿令損破於瓶内入好燒酒浸之黃泥密封收貯遇有)
(患者取二枚細嚼空心用原酒送下唐珤經驗方)婦人血崩(鳧茈一歲一箇燒存性研末酒)
(服之方李氏)小兒口瘡(用葧臍燒存性研末摻之楊起簡便方)誤吞銅錢(生鳧)
(茈研汁細細呷之自然消化成水王璆百一選方)
慈姑(日華)校正(原混烏芋下今分出仍併入圖經外類剪刀草)
釋名藉姑(别錄)水萍(别錄)河鳧茈(圖經)白地栗(同上)苗名剪刀
草(圖經)箭搭草(救荒)槎丫草(蘇恭)燕尾草(大明根時珍曰慈姑一歲生十二)
(子如慈姑之乳諸子故以名之作茨菰者非矣河鳧茈白地栗所以别烏芋之鳧茈地栗也剪刀箭搭槎)
(丫燕尾並象葉形也)
集解(别錄曰藉姑三月三日采根暴乾弘景曰藉姑生水田中葉有椏狀如澤瀉其根黃似芋子而)
(小煮之可啖恭曰慈姑生水中葉似錍箭之簇澤瀉之類也頌曰剪刀草生江湖及汴洛近水河溝沙磧)
(中葉如剪刀形莖幹似嫰蒲又似三稜苗甚軟其色深青綠每叢十餘莖内抽出一兩莖上分枝開小白)
(花四瓣蕊深黃色根大者如杏小者如栗色白而瑩滑五六七月采葉正二月采根即慈姑也煮熟味甘)
(甜時人以作果子福州别有一種小異三月開花四時采根功亦相似時珍曰慈姑生淺水中人亦種之)
(三月生苖青莖中空其外有稜葉如燕尾前尖後岐霜後葉枯根乃練結冬及春初掘以為果須灰湯煮)
(熟去皮食乃不麻澀戟人咽也嫰莖亦可&KR2584;食又取汁可制粉霜雌黃又有山慈姑名同實異見草部)
根氣味苦甘微寒無毒(大明曰冷有毒多食發虛熱及腸風痔漏崩中帶下瘡癤)
(以生姜同煮佳懷孕人不可食詵曰吳人常食之令人發脚氣癱緩風損齒失顔色皮肉乾燥卒食之使)
(人乾嘔也)主治百毒産後血悶攻心欲死産難胞衣不出
擣汁服一升又下石淋(大明)
葉主治諸惡瘡腫小兒遊瘤丹毒擣爛塗之即便消
退甚佳(蘇頌)治蛇蟲咬擣爛封之(大明)調蚌粉塗瘙疿(時珍)
附錄諸果(綱目二十一種拾遺一種諸果有毒並叧附於末)
(時珍曰方册所記諸果名品甚多不能詳其性味狀既列于果則養生者不可不知因略采附以俟)
津符子(時珍曰孫真人千金方云味苦平滑多食令人口爽不知五味)
必思荅(又曰忽必烈飲膳正要云味甘無毒調中順氣出回回田地)
甘劍子(又曰范成大桂海志云狀似巴欖子仁附肉有白靨不可食發人病北人呼為海胡桃是)
(也)
楊搖子(又曰沈瑩臨海異物志云生閩越其子生樹皮中其體有脊形甚異而味甘無竒色青黃)
(長四五寸)
海梧子(又曰嵇含南方草木狀云出林邑樹似梧桐色白葉似青桐其子如大栗肥甘可食)
木竹子(又曰桂海志云皮色形狀全似大枇杷肉味甘美秋冬實熟出廣西)
櫓罟子(又曰桂海志云大如半升盌數十房攅聚成毬每房有絳冬生青至夏紅破其瓣食之微)
(甘出廣西)
羅晃子(又曰桂海志云狀如橄欖其皮七層出廣西顧玠海槎錄云横州出九層皮果至九層方)
(見肉也夏熟味如栗)
㯆子(又曰徐表南州記云出九真交趾樹生子如桃實長寸餘二月開花連着子五月熟色黃鹽藏)
(食之味酸似梅)
夫編子(又曰南州記云樹生交趾山谷三月開花仍連着子五六月熟入雞魚猪鴨羹中味美亦)
(可鹽藏)
白緣子(又曰劉欣期交州記云出交趾樹高丈餘實味甘美如胡桃)
繫彌子(又曰郭義恭廣志云狀圓而細赤如軟棗其味初苦後甘可食)
人面子(又曰草木狀云出南海樹似含桃子如桃實無味以蜜漬可食其核正如人面可玩祝穆)
(方輿勝覽云出廣中大如梅李春花夏實秋熟蜜煎甘酸可食其核兩邊似人面口目鼻皆具)
黃皮果(又曰海槎錄云出廣西横州狀如楝子及小棗而味酸)
四味果(又曰叚成式酉陽雜爼云出祁連山木生如棗剖以竹刀則甘鐵刀則苦木刀則酸蘆刀)
(則辛行旅得之能止饑渴)
千歲子(又曰草木狀云出交趾蔓生子在根下鬚綠色交加如織一苞恒二百餘顆皮殼青黃色)
(殼中有肉如栗味亦如之乾則殼肉相離撼之有聲桂海志云狀似青黃李味甘)
侯騷子(又曰酉陽雜爼云蔓生子大如雞卵既甘且冷消酒輕身王太僕曾獻之)
酒杯藤子(又曰崔豹古今註云出西域藤大如臂花堅硬可以酌酒夾章映澈實大如指味如)
(豆䓻食之消酒張騫得其種于大宛)
蕳(音間)子(又曰賈思勰齊民要術云藤生交趾合蒲緣樹木正二月花四五月熟如梨赤如雞冠核)
(如魚鱗生食味淡)
山棗(又曰寰宇志云出廣西肇慶府葉似梅果似荔枝九月熟可食)
隈支(又曰宋祁益州方物圖云生邛州山谷中樹高丈餘枝修而弱開白花實大若雀卵狀似荔枝)
(肉黃膚甘)
靈牀上果子(拾遺藏器云人夜讝語食之即止)
諸果有毒(拾遺)
凡果未成核者食之令人發癰癤及寒熱
凡果落地有惡蟲緣過者食之令人患九漏
凡果雙仁者有毒殺人
凡瓜雙蔕者有毒殺人沈水者殺人
凡果忽有異常者根下必有毒蛇食之殺人
本草綱目卷三十三
