本草綱目卷四十九
明李時珍撰
禽之三(林禽類十七種附二種)
斑鳩(宋嘉祐)
釋名斑隹(音錐)錦鳩(范汪方)鵓鳩(左傳註)祝鳩(時珍曰鳩鵓其聲也斑錦)
(其色也隹者尾短之名古者庖人以尸祝登尊俎謂之祝鳩此皆鳩之大而有斑者其小而無斑者曰隹)
(曰&KR3841;音葵曰荆鳩曰楚鳩也鳩之子曰䳕鳩曰役鳩曰糠鳩曰即鷱曰辟鷱揚雄方言混列諸鳩不足據)
集解(禹錫曰斑鳩是處有之春分化為黃褐侯秋分化為斑䳡黃褐侯青䳡也宗奭曰斑鳩冇有斑)
(者有無斑者有灰色者有大者有小者雖有此數色其用則一也嘗養之數年並不見春秋分變化時珍)
(曰鳴鳩能化鷹而斑鳩化黃褐侯之說不知所出處今鳩小而灰色及大而班如梨花點者並不善鳴惟)
(項下斑如真珠者聲大能鳴可以作媒引鳩入藥尤良鳩性慤孝而拙于為巢纔架數莖往往墮卵天將)
(雨即逐其雌霽則呼而反之故曰鷦巧而危鳩拙而安或云雄呼晴雌呼雨)
鳩肉氣味甘平無毒主治明目多食益氣助隂陽(嘉祐)久
病虚損人食之補氣(宗奭)食之令人不噎(時珍)
發明(時珍曰范汪方治目有斑䳡丸總錄治目有錦鳩丸倪惟賢氏謂斑鳩補腎故能明目竊謂鳩)
(能益氣則能明目矣不獨補腎已爾古者仲春羅氏獻鳩以養國老仲秋授年老者以鳩杖云鳩性不噎)
(食之且復助氣也)
血主治熱飲解蠱毒良(時珍)
屎主治治聤耳出膿疼痛及耳中生盯矃同夜明沙
末等分吹之(時珍)
青䳡(音錐拾遺)
釋名黃褐侯(拾遺)
集解(蔵器曰黃褐侯状如鳩而綠褐色聲如小兒吹竿時珍曰鳩有白鳩綠鳩今夏月出一種)
(糠鳩微帶紅色小而成羣掌禹錫所謂黃褐侯秋化斑佳恐即此也好食桑椹及半夏苗昔有人食之過)
(多患喉痺醫用生姜解之愈)
肉氣味甘平無毒主治蟻瘻惡瘡五味淹炙食之極
美(蔵器)安五臓助氣補虛損排膿活血并一切瘡癤癰
瘻(嘉祐)
鳲鳩(拾遺)
釋名布穀(列子)鴶鵴(音戞匊)獲穀(爾雅註)郭公(蔵器曰布穀鳲鳩也江東)
(呼為獲穀亦曰郭公北人名撥穀時珍曰布穀名多皆各因其聲似而呼之如俗呼阿公阿㜑割麥插禾)
(脫却破袴之類皆因其鳴時可為農候故耳或云鳲鳩即月令鳴鳩也鳴乃鳲字之訛亦通禽經及方言)
(並謂鳴鳩即戴勝郭璞云非也)
集解(蔵器曰布穀似鷂長尾牝牡飛鳴以翼相拂擊時珍曰按毛詩疏義云鳲鳩大如鳩而帶黃色)
(啼鳴相呼而不相集不能為巢多居樹穴及空鵲巢中哺子朝自上下暮自下上也二月穀雨後始鳴夏)
(至後乃止張華禽經註云仲春鷹化為鳩仲秋鳩復化為鷹故鳩之目猶如鷹之目列子云鷂之為鸇鸇)
(之為布穀布穀久復為鷂是矣禽經又云鳩生三子一為鶚)
肉氣味甘温無毒主治安神定志令人少睡(汪穎)
脚脛骨主治令人夫妻相愛五月五日收帶之各一
男左女右云置水中自能相隨也(蔵器)
桑鳸(食物)
釋名竊脂(爾雅)青雀(郭璞)蠟觜雀(時珍曰鳸意同扈止也左傳少皥氏以鳥名官)
(九鳸為九農正所以止民無淫也桑鳸乃鳸之在桑間者其觜或淡白如脂或凝黃如蠟故古名竊脂俗)
(名蠟觜淺色曰竊陸機謂其好盜食脂肉殆不然也)
集解(時珍曰鳸鳥處處山林有之大如鴝鵒蒼褐色有黃斑點好食粟稻詩云交交桑鳸有鶯其羽)
(是矣其觜喙微曲而厚壮光瑩或淺黃淺白或淺青淺黑或淺玄淺丹鳸類有九種皆以喙色故聲音别)
(之非謂毛色也爾雅云春鳸鳻鶞夏鳸竊玄秋鳸竊藍冬鳸竊黃桑鳸竊脂棘鳸竊丹行鳸唶唶宵鳸嘖)
(嘖老扈鷃鷃是矣今俗多畜其雛教作戲舞)
肉氣味甘温無毒主治肌肉虛羸益皮膚(汪穎)
伯勞(宋嘉祐)
釋名伯鷯(夏小正註)博勞(詩疏)伯趙(左傳)鵙(豳詩音臭)鴂(孟子音決時珍曰按)
(曹植惡鳥論云鵙聲嗅嗅故以名之感隂氣而動殘害之鳥也謂其為惡聲者愚人信之通士略之世傳)
(尹吉甫信后妻之䜛殺子伯竒後化為此鳥故所鳴之家以為凶者好事傅會之言也伯勞象其聲也伯)
(趙其色皂也趙乃皂訛)
集解(時珍曰伯勞即鷃也夏鳴冬止乃月令候時之鳥本草不著形状而後人無識之者郭璞註爾)
(雅云鵙似鶷&KR1534;而大服虔云鶷&KR1534;音轄乾白項鴉也張華註禽經云伯勞形似鴝鵒鴝鵒喙黃伯勞喙黑)
(許慎說文云鴝鵒似鵙而有幘顔師古註漢書謂鴂為子規王逸註楚詞謂鴂為巧婦揚雄方言謂鵙為)
(鶡鵙陳正敏遯齋閒覽謂鵙為梟李筆國史補謂鴂為布穀楊慎丹鉛錄謂鵙為駕犁九說各異竊謂鵙)
(既可以候時必非希見之鳥今通攷其得失王說已謬不必致辯據郭說則似今苦鳥據張許二說則似)
(今之百舌似鴝鵒而有幘者然鵙好單栖鳴則蛇結而百舌不能制蛇為不同也據顔說則子規名鷤鴂音)
(弟桂伯勞名鴂音決且月令起于北方子規非北鳥也據楊說鶡鵙乃寒號蟲惟晉地有之據陳說則謂)
(其目擊斷然以為梟矣而不具其形似與陳蔵器鴞即梟之說不合而爾雅䲭鴞一名鸋鴂與此不同據)
(李說則布穀一名鴶鵴字音相近又與月令鳲鳩拂其羽相犯據楊說則駕犁乃鷑鳩小如鴝鵒三月即)
(鳴與禮記五月鵙始鳴豳風七月鳴鵙之義不合八說不同如此要之當以郭說為準案爾雅謂鵲鵙之)
(醜其飛也鬷歛足竦翅也既以鵲鵙並稱而今之苦鳥大如鳩黑色以四月鳴其鳴曰苦苦又名姑惡人)
(多惡之俗以為婦被其姑苦死所化頗與伯竒之說相近但不知其能制蛇否淮南子云伯勞之血塗金)
(人不敢取)
附錄鷑鳩(時珍曰鷑鳩爾雅名鵧鷑音批及又曰&KR1991;鴔音匹汲戴勝也一曰鵯鵊訛作批鵊鳥)
(羅願曰即祝鳩也江東謂之烏臼音匊又曰鴉䳎小于烏能逐烏三月即鳴今俗謂之駕犁農人以為候)
(五更輒鳴曰架架格格至曙乃止故滇人呼為榨油郎亦曰鐵鸚鵡能啄鷹鶻烏鵲乃隼屬也南人呼為)
(鳳凰皂隸汴人呼為夏雞古有催明之鳥名喚起者盖即此也其鳥大如燕黑色長尾有岐頭上戴勝所)
(巢之處其類不得再巢必相鬭不已楊氏指此為伯勞乃謂批鴂為䳾鷄俱誤矣月令三月戴勝降)
(于桑)
毛氣味平有毒主治小兒繼病取毛帶之繼病者母
有娠乳兒兒病如瘧痢他日相繼腹大或瘥或發他
人有娠相近亦能相繼也北人未識此病(嘉祐)
發明(時珍曰按淮南子云男子種蘭美而不芳繼子得食肥而不澤情不相往来也益情在腹中之)
(子故也繼病亦作鬾病鬾乃小鬼之名謂兒羸瘦如鬾鬼也大抵亦丁奚疳病)
踏枝主治小兒語遲鞭之即速語(嘉祐)
發明(時珍曰案羅氏爾雅翼云本草言伯勞所踏樹枝鞭小兒令速語者以其當萬物不能鳴時而)
(獨能鳴之故以類求之也)
鸜鵒(音劬欲唐本草)
釋名鴝鵒(周禮)哵哵鳥(廣韻)八哥(俗名)寒臯(萬畢術時珍曰此鳥好浴水其)
(晴瞿瞿然故名王氏字說以為其行欲也尾而足勾故曰鴝鵒從勾從欲省亦通哵哵其聲也天寒欲雪)
(則羣飛如告故曰寒臯臯者告也)
集解(恭曰鸜鵒似鵙而有幘者是也蔵器曰五月五日取雛剪去舌端即能效人言又可使取火也)
(時珍曰鸜鵒巢于鵲巢樹穴及人家屋脊中身首俱黑兩翼下各有白點其舌如人舌剪剔能作人言嫩)
(則口黃老則口白頭上有幘者亦有無幘者周禮鴝鵒不踰濟地氣使然也)
肉氣味甘平無毒(詵曰寒)主治五痔止血炙食或為散
飲服(唐本)炙食一枚治吃噫下氣通靈(日華)治老嗽臘月
臘日取得五味醃炙食或作羹食或搗散蜜丸服之
非臘日者不可用(孟詵)
附方
目晴主治和乳汁研滴目中令人目明能見霄外之
物(蔵器)
百舌(拾遺)
釋名反舌鶷&KR1534;(音轄軋時珍曰按易通云能反復如百鳥之音故名鶷鳥亦象聲今)
(俗呼為牛屎哵哥為其形似鴝鵒而氣臭也梵書名舍羅)
集解(蔵器肖百舌今之鶯也時珍曰百舌處處有之居樹孔窟穴中状如鴝鵒而小身略長灰黑色)
(微有斑點喙亦尖黑行則頭俯好食蚯蚓立春後則鳴囀不已夏至後則無聲十月後則蔵蟄人或畜之)
(冬月則死月令仲夏反舌無聲即此蔡邕以為蝦蟇者非矣陳氏謂即鶯服虔通俗文以鶷&KR1534;為白脰鳥)
(者亦非矣音雖相似而毛色不同)
肉氣味(缺)主治炙食治小兒久不語及殺蟲(蔵器)
窠及糞主治諸蟲咬研末塗之(蔵器)
練鵲(宋嘉祐)
集解(禹錫曰練鵲似鴝鵒而小黑褐色食槐子者佳冬春間采之時珍曰其尾鵒長白毛如練帶者)
(是也禽經云冠鳥性勇纓鳥性樂帶鳥性仁張華云帶鳥練鵲之類是也今俗呼為拖白練)
氣味甘温平無毒主治益氣治風疾細剉炒香袋盛
浸酒中每日取酒温飲服之(嘉祐)
鸎(食物)
釋名黃鳥(詩經)黃鸝(說文)黧黃(爾雅)倉庚(月令商爾雅作庚)青鳥
(左傳)黃伯勞(時珍曰禽經云鸎鳴嚶嚶故名或云鸎項有文故從賏賏項飾也或作鶯鳥羽有文)
(也詩云有鶯其羽是矣其色黃而帶黧故有黃鸝諸名陸機云齊人謂之搏黍周人謂之楚雀幽州謂之)
(黃鸝秦人謂之黃鸝鶹淮人謂之黃伯勞唐玄宗呼為金衣公子或謂之黃袍)
集解(時珍曰鸎處處有之大于鸜鵒雌雄雙飛體毛黃色羽及尾有黑色相間黑眉尖觜青脚立春)
(後即鳴麥黃椹熟時尤甚其音圓滑如織機聲乃應節趨時之鳥也月令云仲春倉庚鳴說文云倉庚鳴)
(則蠶生冬月則蔵蟄入田塘中以泥自裹如卵至春始出)
肉氣味甘温無毒主治補益陽氣助脾(汪穎)食之不妬
(時珍)
發明(穎曰此鳥感春陽先鳴所以補人時珍曰按山海經云黃鳥食之不妬楊夔止妬論云梁武帝)
(郄后性妬或言倉庚為膳療妬遂令茹之妬果減半)
啄木鳥(宋嘉祐)
釋名斲木(爾雅)鴷(時珍曰此鳥斲裂樹木取蠧食故名禽經云鴷志在木鵜志在水)
集解(禹錫曰異物志云啄木有大有小有褐有斑褐者是䳄斑者是雄穿木食蠧俗云雷公采藥吏)
(所化也山中一種大如鵲青黑色頭上有紅毛者土人呼為山啄木時珍曰啄木小者如雀大者如鴉面)
(如桃花喙足皆青色剛爪利觜觜如錐長數寸舌長于咮其端有針刺啄得蠧以舌鈎出食之博物志云)
(此鳥能以觜畫字令蟲自出魯至剛云今閩廣蜀人巫家收其符字以收驚療瘡毒也其山啄木頭上有)
(赤毛野人呼為火老鴉能食火炭王元之詩云淮南啄木大如鴉頂似仙鶴堆丹砂即此也亦入藥用其)
(功相同)
肉氣味甘酸平無毒主治痔瘻及牙齒疳䘌蟲牙燒
存性研末納孔子中不過三次(嘉祐)追勞蟲治風癎(時珍)
發明(禹錫曰淮南子云啄木愈齲以類相攝也荆楚歲時記云野人以五月五日取啄木主齒痛時)
(珍曰追勞治癎治瘻皆取制蟲之義也)
附方(舊一新二)瘻瘡膿水(不止不合用啄木一隻或火老鴉亦可䀋泥固濟煆存性研末)
(酒下二錢匕姚大夫方)追勞取蟲(用啄木禽一隻硃砂四兩精猪肉四兩餓令一晝夜將二)
(味和勻服之至盡以䀋泥固濟煅一夜五更取出勿打破連泥埋入土中三尺次日取出破開入銀石器)
(内研末以無灰酒入麝香少許作一服須謹候安排待蟲出速鉗入油鍋煎之後服局方嘉禾散一劑)
(胡雲翺經騐方)多年癎病(取臘月啄木鳥一箇無灰酒三升先以瓦礶鋪荆芥穗一寸厚安鳥)
(于上再以穗盖一寸傾酒入内鹽泥固濟炭火煅之酒乾為度放冷取出為末入石膏二兩鐵粉一兩炮)
(附子一兩硃砂麝香各一分龍腦一錢共研勻每服一錢先服温水三兩口以温酒一盞調服即卧發時)
(又一服間日再服不過十服即愈保幼大全)
舌主治齲齒作痛以綿裹尖咬之(梅師)
附方(新一)啄木散(治蟲牙啄木舌一枚巴豆一枚研勻每以猪騣一莖點少許于牙根上立)
(瘥惠聖)
血主治庚日向西熱飲令人面色如朱光彩射人(時珍)
(嶁出&KR1174;神書)
腦主治(魯至剛俊靈機要云三月三日取啄木以丹砂大青拌肉餌之一年取腦和雄黃半錢作)
(十丸每日向東水服一丸久能變形怒則如神鬼喜則常人也)
慈烏(宋嘉祐)
釋名慈鴉(嘉祐)孝烏(說文)寒鴉(時珍曰烏字篆文象形鴉亦作鵶禽經鵶鳴啞)
(啞故謂之鵶此鳥初生母哺六十日長則反哺六十日可謂慈孝矣北人謂之寒鴉冬月尤甚也)
集解(禹錫曰慈鴉北土極多似烏鴉而小多羣飛作鴉鴉聲不羶臭可食時珍曰烏有四種小而純)
(黑小觜反哺者慈烏也似慈烏而大觜腹下白不反哺者雅烏也似雅烏而大白項者燕烏也似鴉烏而)
(小赤觜穴居者山烏也山烏一名鷁出西方燕烏一名白脰一名鬼雀一名鶷&KR1534;音轄軋禽經云慈烏反)
(哺白脰不祥人觜善警玄烏吟夜又云烏鳥背飛而向啼也又蜀徼有火鴉能銜火)
肉氣味酸鹹平無毒主治補勞治瘦助氣止咳嗽骨
蒸羸弱者和五味醃炙食之良(嘉祐詵曰北帝攝鬼錄中亦曰慈鴉卵)
烏鴉(宋嘉祐)
釋名鴉烏(小爾雅)老雅(雅與鴉同)鸒(音預)鵯鶋(音匹居)楚烏(詩義問)
大觜烏(禽經)
集解(時珍曰烏鴉大觜而性貪鷙好鳥善避繒繳古有鴉經以占吉凶然北人喜鴉惡鵲南人喜鵲)
(惡鴉惟師曠以白項者為不祥近之)
肉氣味酸澀平無毒(詵曰肉澀臭不可食止可治病蔵器曰肉及卵食之令人昏忘)
(把其毛亦然盖未必昏為其羶臭耳)主治瘦病欬嗽骨蒸勞疾臘月以
瓦瓶泥固燒存性為末每飲服一錢又治小兒癎疾
及鬼魅(嘉祐)治暗風癎疾及五勞七傷吐血欬嗽殺蟲
(時珍)
發明(頌曰烏鴉今人多用治急風而本經不著宜于臘月捕取翅羽觜足全者泥固煅過入藥治諸)
(風烏犀丸中用之見和劑局方時珍曰聖濟總錄治破傷中風牙關緊急四肢強直有金烏散煅過入藥)
(品多不錄)
附方(新五)五勞七傷(吐血欬嗽烏鴉一枚栝樓穰一枚白礬少許入鴉肚中縫扎煑熟作)
(四服方壽域神)暗風癎疾(用臘月烏鴉一箇鹽泥固濟于瓶中煅過放冷取出為末入硃)
(砂末半兩每服一錢酒下日三服不過十日愈子又方用渾烏鴉一箇瓶固煅研胡桃七枚蒼耳心七)
(枚為末每服一錢空心熱酒下並保幼大全)疝氣偏墜(即前胡桃蒼耳方加入新生兒衣一)
(副煅研入之同上)經脉不通(積血不散用烏鴉散主之烏鴉去皮毛炙三分當歸焙好墨各)
(三分延胡索炒蒲黃炒水蛭以糯米炒過各半兩芫青糯米炒過一分為末每服一錢酒下總錄)虛
勞瘵疾(烏鴉一隻絞死去毛腸入人參片花椒各五錢縫合水煑熟食以湯下鴉骨參椒焙研棗)
(肉丸服食吴球便民療)
烏目氣味無毒主治吞之令人見諸魅或研汁注目
中夜能見鬼(蔵器)
頭主治土蜂瘻燒灰傅之(聖惠)
心主治卒得欬嗽炙熟食之(肘后)
膽主治點風眼紅爛(時珍)
翅羽主治從高墜下瘀血搶心面青氣短者取右翅
七枚燒研酒服當吐血便愈(蘇頌后出肘)治鍼刺入肉以
三五枚炙焦研末醋調傅之數次即出甚效又治小
兒痘瘡不出復入(時珍)
附方(新一)痘瘡復陷(十二月取老鴉左翅辰日燒灰用獖猪血和丸芡子大每服一丸以)
(獖猪尾血同温水化服當出也聞人規痘疹論)
鵲(别錄下品)
釋名飛駁鳥(陶宏景)喜鵲(食經)乾鵲(新語時珍曰鵲篆文作舄象形鵲鳴)
(唶唶故謂之鵲鵲色駁雜故謂之駁靈能報喜故謂之喜性最惡濕故謂之乾佛經謂之芻尼小說謂之)
(神女)
集解(時珍曰鵲烏屬也大如鴉而長尾尖觜黑爪綠背白腹尾翮黑白駁雜上下飛鳴以音感而孕)
(以視而抱季冬始巢開戶背太歲向太乙知来歲風多巢必卑下故曰乾鵲知来往往知往段成式云鵲)
(有隠巢木如梁令鷙鳥不見人若見之主富貴也鵲至秋則毛毨頭秃淮南子云鵲矢中蝟蝟即反而受)
(啄火勝金也)
雄鵲肉氣味甘寒無毒(日華曰涼)主治石淋消結熱可燒
作灰以石投中解散者是雄也(别錄蔵器曰燒灰淋汁飲之令淋石自下)
治消渴疾去風及大小腸澀并四肢煩熱胸膈痰結
婦人不可食(蘇頌)冬至埋鵲于圊前辟時疾温氣(時珍出)
(肘后)
發明(弘景曰凡鳥之䳄雄難别者其翼左覆右者是雄右覆左者是䳄又燒毛作屑納水中沈者是)
(䳄浮者是雄今云投石恐止是鵲餘鳥未必爾)
腦主治(弘景曰五月五日取鵲腦入術家用時珍曰按淮南萬畢術云丙寅鵲腦令人相思高誘)
(註云取鵲腦䳄雄各一道中燒之丙寅日入酒中飲令人相思又媚藥方中亦有用之者則陶氏所謂術)
(家者亦此類耳)
巢主治多年者燒之水服療顛狂鬼魅及蠱毒仍呼
祟物名號亦傅瘻瘡良(日華)正旦燒灰撒門内辟盜其
重巢柴燒研飲服方寸匕一日三服治積年漏下不
斷困篤者一月取效(時珍出洞天錄及千金方重巢者連年重産之巢也)
附方(新一)小便不禁(重鵲巢中草一箇燒灰每服二錢匕以薔薇根皮二錢煎湯服之日)
(二惠聖)
山鵲(食物)
釋名鷽(渥學二音爾雅)□(音汗同上)山鷓(俗名)青嘴烏(酉陽雜爼)
集解(時珍曰山鵲處處山林有之状如鵲而烏色有文采赤嘴赤足尾長不能遠飛亦能食鷄雀諺)
(云朝鷽叫晴暮鷽叫雨說文以此為知来事之鳥字說云能效鷹鸇之聲而性惡其類相值則搏者皆指)
(此也鄭樵以為喜鵲誤矣有文采如戴花勝人名戴鵀戴鳻)
氣味甘温無毒主治食之解諸果毒(汪穎)
鶻嘲(宋嘉祐音鶻骨猾二)
釋名鶻鵃(爾雅)鶻鳩(左傳)屈鳩(爾雅)鷽鳩(渥學二音)阿鵴(雜俎)&KR0008;鷜
(音藍呂時珍曰其目似鶻其形似鷽鷽山鵲也其聲啁嘲其尾屈促其羽如繿縷故有諸名阿鵴乃鷽鳩)
(之訛也陸佃云凡鳥朝鳴曰嘲夜鳴曰㖡此鳥喜朝鳴故也禽經云林鳥朝嘲水鳥夜㖡是矣)
集解(禹錫曰鶻嘲南北總有似山鵲而小短尾有青毛冠多聲青黑色在深林間飛翔不遠北人呼)
(為&KR0008;鷜鳥東都賦云鶻嘲春鳴是也時珍曰此鳥春来秋去好食桑椹易醉而性淫或云鶻嘲即戴勝未)
(審是否鄭樵以為鸜鵒非矣)
肉氣味鹹平無毒主治助氣益脾胃主頭風目眩煑
炙食之頓盡一枚至驗(嘉祐頭今江東俚人呼頭風為瘇先從兩項邊筋起直)
(上入頭頭悶目眩者是矣)
杜鵑(拾遺)
釋名杜宇(禽經)子嶲(音攜)子規(亦作秭歸)鶗鴂(音弟桂亦作鷤鴂)催歸
(亦作思歸)怨鳥周燕(說文)陽雀(時珍曰蜀人見鵑而思杜宇故呼杜鵑說者遂謂杜宇化)
(鵑誤矣鵑與子巂子規鶗鴂催歸諸名皆因其聲似各隨方音呼之而已其鳴若曰不如歸去諺云陽雀)
(叫鶗鴂央是矣禽經云江左曰子規蜀右曰杜宇甌越曰怨鳥服虔注漢書以鷤鴂為伯勞誤矣名同物)
(異也伯勞一名鴂音决不音桂)
集解(蔵器曰杜鵑小如鷂鳴呼不已蜀王本紀云杜宇為望帝淫其臣鱉靈妻乃禪位亡去時子規)
(鳥鳴故蜀人見鵑鳴而悲望帝荆楚歲時記云杜鵑初鳴先聞者主别離學其聲令人吐血登厠聞之不)
(祥厭法但作狗聲應之異苑云有人山行見一羣聊學之嘔血便殞人言此鳥啼至血出乃止故有嘔血)
(之事時珍曰杜鵑出蜀中今南方亦有之状如雀鷂而色慘黑赤口有小冠春暮即鳴夜啼達旦鳴必向)
(北至夏尤甚晝夜不止其聲哀切田家候之以興農事惟食蟲蠧不能為巢居他巢生子冬月則蔵蟄)
肉氣味甘平無毒主治瘡瘻有蟲薄切炙熱貼之蟲
盡乃已(時珍)
發明(時珍曰按呂氏春秋云肉之美者巂燕之翠則昔人亦嘗食之矣)
鸚䳇(食物)
釋名鸚哥(俗名)乾臯(時珍曰按字說云鸚䳇如嬰兒之學母語故字從嬰母亦作鸚鵡熊)
(太古云大者為鸚䳇小者為鸚哥則䳇義又取乎此師曠謂之乾臯李昉呼為隴客梵書謂之臊佗)
集解(時珍曰鸚䳇有數種綠鸚䳇出隴蜀而滇南交廣近海諸地尤多大如烏鵲數百羣飛南人以)
(為鮓食紅鸚䳇紫赤色大亦如之白鸚䳇出西洋南番大如母鷄五色鸚䳇出海外諸國大于白而小于)
(綠者性尤慧利俱丹咮鈎吻長尾赤足金睛深目上下目瞼皆能眨動舌如嬰兒其趾前後各二異于衆)
(鳥其性畏寒即發顫如瘴而死飼以餘甘子可解或云摩其背則瘖或云雄者喙變丹雌者喙黑不變張)
(思正倦遊錄云海中有黃魚能化鸚䳇此必又一種也有秦吉了鳥鳳皆能人言並附于左)
附錄秦吉了(時珍曰即了哥也唐書作結遼鳥番音也出嶺南容管廉邕諸州峒中大如鸜)
(鵒紺黑色夾腦有黃肉冠如人耳丹咮黃距人舌人目目下連頸有深黃文頂尾有分縫能效人言音頗)
(雄重用熟鷄子和飯飼之亦有白色者)鳥鳳(按范成大虞衡志云鳥鳳出桂海左右兩江峒中大)
(如喜鵲紺碧色項毛似雄鷄頭上有冠尾垂二弱骨長一尺四五寸至秒始有毛其形略似鳳音聲清越)
(如笙簫能度小曲合宮商又能為百烏之音彼處亦自難得)
鸚䳇肉氣味甘鹹温無毒主治食之已虛嗽(汪穎)
禽之四(山禽類一十三種附一種)
鳳凰(拾遺)
釋名瑞鶠(時珍曰禽經云雄鳳雌凰亦曰瑞鶠鶠者百鳥偃伏也羽蟲三百六十鳳為之長故)
(從鳥從凡凡總也古作朋字象形凰者美也大也)
集解(時珍曰鳳南方朱鳥也按韓詩外傳云鳳之象鴻前麟後燕頷鷄喙蛇頸魚尾鸛顙鴛顋龍文)
(龜背羽備五采高四五尺翺翔四海天下有道則見其翼若竿其聲若簫不啄生蟲不折生草不羣居不)
(侣行非梧桐不棲非竹實不食非醴泉不飲山海經云丹穴之山有鳥状如鷄五采而文飲食自然自歌)
(自舞見則天下安寧蔡衡云象鳳有四赤多者鳳青多者鸞黃多者鵷紫多者鸑鷟白多者鷫鸘又羣書)
(立名各異文繁不錄按羅存齊爾雅翼云南恩州北甘山壁立千仞猿狖不能至鳳凰巢其上惟食蟲魚)
(遇大風雨飄墮其雛小者猶如鶴而足差短)
鳳凰臺氣味辛平無毒主治勞損積血利血脉安神
治驚邪癲癎鷄癎發熱狂走水磨服之(蔵器)
發明(蔵器曰鳳凰脚下白物如石者名鳳凰臺鳳雖靈鳥時或来儀候其棲止處掘土二三尺)
(取之状如圓石白似卵者是也然鳳非梧桐不棲非竹實不食那復近地而有臺入土乎正物有自然之)
(理不可曉也今有鳳處未必有竹有竹處未必有鳳恐是麟鳳洲有之如漢時所貢續弦膠煎鳳髓造成)
(者曷足怪哉時珍曰按呂氏春秋云流沙之西丹山之南有鳳鳥之卵沃民所食則所産之地不以為異)
(也續絃膠洞冥記以為鸞血作成故雷公炮炙論云斷弦折劍遇鸞血而如初陳氏以為鳳髓所作要皆)
(誑言不必深辯)
孔雀(别錄下品)
釋名越鳥(時珍曰孔大也李昉呼為南客梵書謂之摩由邏)
集解(弘景曰出廣益諸州方家罕用恭曰交廣多有劒南元無時珍曰按南方異物志云孔雀交趾)
(雷羅諸州甚多生高山喬木之上大如雁高三四尺不減于鶴細頸隆背頭裁三毛長寸許數十羣飛棲)
(遊岡陵晨則鳴聲相和其聲曰都護雌者短尾無金翠雄者三年尾尚小五年乃長二三尺夏則脫毛至)
(春復生自背至尾有圓文五色金翠相繞如錢自愛其尾山棲必先擇置尾之地雨則尾重不能高飛南)
(人因往捕之或暗伺其過生斷其尾以為方物若回顧則金翠頓減矣山人養其雛為媒或探其卵雞伏)
(出之飼以猪腸生菜之屬聞人拍手歌舞則舞其性妬見采服者必啄之北戶錄云孔雀不匹以音影相接)
(而孕或雌鳴下風雄鳴上風亦孕冀越集云孔雀雖有雌雄將乳時登木哀鳴蛇至即交故其血膽猶傷)
(人禽經云孔見蛇則宛而躍者是矣)
肉氣味鹹涼微毒(蔵器曰無毒)主治解藥毒蠱毒(日華)
發明(時珍曰按紀聞云山谷夷人多食之或以為脯腊味如雞鶩能解百毒人食其肉者自後服藥)
(必不效為其解毒也又續博物志云李衛公言鵝驚鬼孔雀辟惡鵁鶄厭火)
血主治生飲解蠱毒良(日華)
發明(時珍曰熊太古言孔雀與蛇交故血膽皆傷人而日華及異物志言其血與首能解大毒似不)
(相合按孔雀之肉既能解毒何血獨傷人耶盖亦猶雉與蛇交時即有毒而蛇伏蟄時即無毒之意耳)
屎氣味微寒主治女子帶下小便不利(别錄)治崩中帶
下可傅惡瘡(日華)
尾氣味有毒(宗奭曰不可入目令人昏翳)
駝鳥(拾遺)
釋名駝蹄鷄(綱目)食火鷄(同上)骨托禽(時珍曰駝象形托亦駝字之訛)
集解(蔵器曰駝鳥如駝生西戎高宗永徽中吐火羅獻之高七尺足如槖駝鼓翅而行日三百里食)
(銅鐵也時珍曰此亦是鳥也能食物所不能食者按草李延壽後魏書云波斯國有鳥形如駝能飛不高食)
(與肉亦噉火日行七百里郭義恭廣志云安息國貢大雀雁身駝蹄蒼色舉頭高七八尺張翅丈餘食大)
(麥其卵如甕其名駝鳥劉郁西域記云富浪有大鳥駝蹄高丈餘食火炭卵大如升費信星槎錄云竹步)
(國阿丹國俱出駝蹄鷄高者六七尺其蹄如駝彭乘墨客揮犀云骨托禽出河州状如鵰高三尺餘其名)
(自呼能食鐵石宋祁唐書云開元初康國貢駝鳥卵鄭曉吾學編云洪武初三佛臍國貢火鷄大于鶴長)
(三四尺頸足亦似鶴銳嘴軟紅冠毛色如青羊足二指利爪能傷人腹致死食火炭諸書所記稍有不同)
(實皆一物也)
屎氣味無毒主治人誤吞鐵石入腹食之立消(蔵器)
鷹(本經中品)
釋名角鷹(綱目)鷞鳩(時珍曰鷹以膺擊故謂之鷹其頂有毛角故曰角鷹其性爽猛故曰)
(鷞鳩昔少皥氏以鳥官名有祝鳩鳲鳩鶻鳩雎鳩鷞鳩五氏盖鷹與鳩同氣禪化故得稱鳩也禽經云小)
(而鷙者皆曰隼大而鷙者皆曰鳩是矣爾雅翼云在北為鷹在南為鷂一云大為鷹小為鷂梵書謂之嘶)
(那夜)
集解(時珍曰鷹出遼海者上北地及東北胡者次之北人多取雛養之南人八九月以媒取之乃鳥)
(之疏暴者有雉鷹兔鷹其類以季夏之月習擊孟秋之月祭鳥隋魏彦深鷹賦頗詳其略云資金方之猛)
(氣擅火德之炎精指重十字尾貴合盧嘴同鈎利脚等荆枯或白如散花或黑如點漆大文若錦細斑似)
(纈身重若金爪剛如鐵毛衣屢改厥色無常寅生酉就總號為黃二周作鷂三歲成蒼雌則體大雄則形)
(小察之為易調之實難薑以取熱酒以排寒生于窟急者好眠巢于木者常立雙骹長者起遲六翮短者飛)
肉氣味(缺)主治食之治野狐邪魅(蔵器)
頭主治五痔燒灰飲服(藥性)治痔瘻燒灰入麝香少許
酥酒服之治頭風眩運一枚燒灰酒服(時珍出王右軍法帖及温)
(隠居海上方)
附方(新一)頭目虛運(車風一箇即鷹頭也去毛焙川芎一兩為末酒服三錢選竒)
觜及爪主治五痔狐魅燒灰水服(蔵器)
睛主治和乳汁研之日三注眼中三日見碧霄中物
忌烟熏(藥性)
骨主治傷損接骨燒灰每服二錢酒服隨病上下食
前食後(時珍)
毛主治斷酒水煮汁飲即止酒也
屎白氣味微寒有小毒主治傷撻滅痕(本經)燒灰酒
服治中惡(藥性)燒灰酒服方寸匕主邪惡勿令本人
知(蘇恭)消虚積殺勞蟲去面皰䵟&KR0845;(時珍)
發明(弘景曰單用不能滅瘢湏合殭蠶衣魚之屬為膏乃效)
附方(舊二新四)奶癖(寇曰凡小兒膈下硬如有物乃俗名奶癖者也只服温脾化積丸藥)
(不可轉瀉用黃鷹屎一錢蜜佗僧一兩舶上硫黃錢一分丁香二十一箇為末每服一字三歲已上半)
(用乳汁或白麵湯調下並不轉瀉一復時取下青黑物後服補藥以醋石榴皮炙黑半兩蛜&KR1417;一分木香)
(一分麝香半錢為末每服一錢薄酒調下連喫二服)面皰(鷹屎白二分胡粉一分蜜和傅之外臺)
滅痕(千金用鷹屎白和人精傅日三二兩殭蠶一兩半為末蜜和傅)(聖惠用鷹屎總錄用鷹屎)
(白白附子各一兩為末醋和傅日三五次痕滅止)食哽(鷹糞燒灰水服方寸匕外臺)
鵰(音凋綱目)
釋名鷲(音就經山海)鷻(說文音團時珍曰禽經云鷹以膺之鶻以猾之隼以尹之鵰以周)
(之鷲以就之鷻以搏之皆言其擊搏之異也梵書謂之揭羅闍)
集解(時珍曰鵰似鷹而大尾長翅短土黃色鷙悍多力盤旋空中無細不覩皂鵰即鷲也出北)
(地色皂青鵰出遼東最俊者謂之海東青羌鷲出西南夷黃頭赤目五色皆備鵰類能搏鴻鵠獐鹿犬豕)
(又有虎鷹翼廣丈餘能摶虎也鷹鵰雖鷙而畏燕子物無大小也其翮可為箭羽劉郁西域記云皂鵰一)
(産三卵者内有一卵化犬短毛灰色與犬無異但尾背有羽毛數莖耳隨母影而走所逐無不獲者謂之)
(鷹背狗)
骨氣味(缺)主治折傷斷骨燒灰每服二錢酒下在上
食後在下食前骨即接如初(時珍出接骨方)
發明(時珍曰鷹鶚鵰骨皆能接骨盖鷙鳥之力在骨故以骨治骨從其類也)
屎主治諸鳥獸骨硬燒灰酒服方寸匕(時珍出外臺袐要)
鶚(綱目)
釋名魚鷹(禽經)鵰鷄(詩疏)睢䧱(周詩)王雎(音疽)沸波(淮南子)下窟
烏(時珍曰鶚状可愕故謂之鶚其視睢健故謂之睢能入穴取食故謂之下窟烏翺翔水上扇魚令出)
(故曰沸波禽經云王雎魚鷹也尾上白者曰白鷢)
集解(時珍曰鶚鵰類也似鷹而土黃色深目好峙雄雌相得鷙而有别交則雙翔别則異處能翺翔水上)
(捕魚食江表人呼為食魚鷹亦啖蛇詩云關關雎鳩在河之洲即此其肉腥惡不可食陸機以為鷲揚雄)
(以為白鷢黃氏以為杜鵑皆誤矣禽經云鳩生三子一為鶚鳩尸鳩也杜預以王雎為尸鳩或以此)
(也)
骨主治接骨(時珍)
附方(新一)接骨(用下窟烏即鶚也取骨燒存性以古銅錢一箇煅紅醋淬七次為末等分酒服)
(一錢不可過多病在下空心在上食後服極有效驗須先夾縳定乃服此唐藺道人方)
觜主治蛇咬燒存性研末一半酒服一半塗之(時珍)
鴟(别錄下品)
釋名雀鷹(詩疏)鳶(詩經)鷣(音淫)隼(本作鵻音筍)鷂(時珍曰鴟鳶二字篆文象形一)
(云鴟其聲也鳶攫物如射也隼擊物隼也鷂目擊遥也詩疏云隼有數種通稱為鷂雀鷹春化布穀爾雅)
(謂之茅鴟齊人謂之擊正或謂之題肩爾雅云鷣負雀也梵書謂之阿黎耶)
集解(弘景曰鴟即俗呼老鴟者又有鵰鶚並相似而大時珍曰鴟似鷹而稍小其尾如舵極善高翔)
(專捉鷄雀鴟類有數種按禽經云善搏者曰鷂竊玄者曰鵰骨曰鶻瞭曰鷂展曰鸇奪曰鵽又云鶻生三)
(子一為鴟鶻小于鴟而最猛捷能擊鳩鴿亦名鷸子一名籠脫鸇色青向風展翅迅搖搏捕鳥雀鳴則大)
(風一名晨風鵽小于鸇其脰上下亦取鳥雀如攘掇一名鷸子又月令二月鷹化為鳩七月鳩化為鷹莊)
(子云鷂為鸇鸇為布榖布穀復為鷂皆指此屬也隼鶻雖鷙而有義故曰鷹不擊伏隼不擊胎鶻握鳩而)
(自暖乃至旦而見釋此皆殺中有仁也)
鴟頭修治(弘景曰雖不限雌雄雄者當勝用須微炙不用蠧者古方治頭面方有鴟頭酒)
氣味鹹平無毒(時珍曰按段成式云唐肅宗張后專權每進酒置鴟腦于内云令人久醉)
(健忘則鴟頭亦有微毒矣)主治頭風目眩顛倒癎疾(别錄)
附方(舊二)癲癎瘈瘲(飛鴟頭三枚鉛丹一斤為末蜜丸梧子大每酒服三丸日三次千)
(金方)旋風眩冒(鴟頭丸用鴟頭一枚炒黃真䕡茹白术各一兩川椒半兩炒去汁為末蜜和丸)
(梧子大每酒下二十丸聖惠)
肉氣味(缺)主治食之治癲癎(孟詵)食之消鷄肉鵪鶉成
積(時珍)
骨主治鼻衂不止取老鴟翅關大骨微炙研末吹之
(時珍總出聖濟錄)
鴟鵂(拾遺)
釋名角鴟(說文)怪鴟(爾雅)雚(音丸)老兔(爾雅)鉤鵅(音格)鵋䳢(音忌欺)
轂轆鷹(蜀人所呼)呼咵鷹(楚人所呼)夜食鷹(吴人所呼時珍曰其状似鴟而有毛)
(角故曰鴟曰角曰雚雚字象鳥頭目有角形也老兔也象頭目形鵂怪皆不祥也鈎鵅轂轆呼咵皆其聲似)
(蜀人又訛鉤格為鬼各哥)
集解(蔵器曰鈎鵅即爾雅鵋䳢也江東呼為鈎鵅其室状似鴟有角怪鳥也夜飛晝伏入城城空入室)
(空常在一處則無害若聞其聲如笑者宜速去之北土有訓狐二物相似各有其類訓狐聲呼其名兩目)
(如猫兒大如鴝鵒作笑聲當有人死又有鵂鶹亦是其類微小而黃夜能入人家拾人手爪知人吉凶有)
(人獲之嗉中猶有爪甲故除爪甲者埋之戶内為此也時珍曰此物有二種鴟鵂大如鴟鷹黃黑斑色頭)
(目如猫有毛角兩耳晝伏夜出鳴則雌雄相喚其聲如老人初若呼後若笑所至多不祥莊子云鴟鵂夜)
(拾蚤察毫末晝出而不見丘山何承天纂文云鴟鵂白日不見人夜能拾蚤虱俗訛蚤為人爪妄矣一種)
(鵂鶹大如鴝鵒毛色如鷂頭目亦如猫鳴則後竅應之其聲連囀如云休留休留故名曰鵂鶹江東呼為)
(車載板楚人呼為快扛鳥蜀人呼為春哥兒皆言其鳴主有人死也試之亦驗說文謂之䲵音爵言其小)
(也蔵器所謂訓狐者乃鴞也所謂鵂鶹者乃鴟鵂之小者也並誤矣周禮硩蔟氏掌覆夭鳥之巢以方書)
(十日之號十二支之號十二辰之號十二歲之號二十有八宿之號懸其巢則去續博物志云鵂鶹鸛鵲)
(其抱以聒)
肉氣味(缺)主治瘧疾用一隻去毛腸油&KR2584;食之(時珍出)
(隂憲副方)
附方(新一)風虛眩運(大頭鷹閉殺去毛煮食以骨燒存性酒服便民食療)
肝主治入法術家用(時珍)
鴞(拾遺)
釋名梟鴟(音嬌)土梟(爾雅)山鴞(音灼)鷄鴞(十六國史)鵩(漢書)訓狐(拾遺)
流離(詩經)&KR0008;魂(時珍曰鴞梟訓狐其聲也鵩其色如服色也俚人訛訓狐為幸胡者是也鴟與)
(鴞二物也周公合而詠之後人遂以鴟鴞為一鳥誤矣&KR0008;字韻書無攷當作匈擁切&KR0008;魂流離言其不祥)
(也吴球方作逐魂梟長則食母故古人夏至磔之而其字從鳥首在木上)
集解(蔵器曰鴞即梟也一名鵩吴人呼為&KR0008;魂惡聲鳥也賈誼云鵩似鴞其實一物也入室主人當)
(去此鳥盛午不見物夜則飛行常入人家捕鼠食周禮硩蔟氏掌覆夭鳥之巢註云惡鳴之鳥若鴞鵩鬼)
(車之屬時珍曰鴞鵩鵂鶹梟皆惡鳥也說者往往混註賈誼謂鵩似鴞蔵器謂鴞與訓狐為二物許慎張)
(華謂鴞鵩鵂鶹為一物王逸謂鵩即訓狐陳正敏謂梟為伯勞宗懔謂土梟為鴝鵒各執一說今通攷據)
(并咨詢野人則鴞梟鵩訓狐一物也鵂鶹一物也蔵器所謂訓狐之状者鵂鶹也鴞即今俗所呼幸胡者)
(是也處處山林時有之少美好而長醜惡状如母鷄有斑文頭如鴝鵒目如猫目其名自呼好食桑椹古)
(人多食之故禮云不食鴞胖謂脇側薄弱也莊子云見彈而求鴞炙前涼錄云張天錫言北方美物桑椹)
(甘香鷄鴞革饗皆指此物也按巴蜀異物志云鵩如小鷄體有文色土俗因名之不能遠飛行不出域盛)
(宏之荆州記云巫縣有鳥如雌鷄其名為鴞楚人謂之鵩陸機詩疏云鴞大如鳩綠色入人家凶賈誼所)
(賦鵩是也其肉甚美可為羹臛炙食劉恂嶺表錄云北方梟鳴人以為怪南中晝夜飛鳴與鳥鵲無異桂)
(林人家家羅取使捕鼠以為勝狸也合諸說觀之則鴞鵩訓狐之為一物明矣又按郭義恭廣志云鴞楚)
(鳩所生也不能孳乳如騾駏驉焉然梟長則食母是自能孳乳矣抑所食者即鴆耶淮南子云甑瓦投之)
(能止梟鳴性相勝也)
肉氣味甘温無毒主治鼠瘻炙食之(蔵器)風癎噎食病
(時珍)
附方(新二)風癎(風癎攷寳鑑第九卷名神應丹惺神散醫方大成下册)噎食(取鵩鳥未)
(生毛者一對用黃泥固濟煅存性為末每服一匙以温酒服壽域神方)
頭主治痘瘡黑陷用臘月者一二枚燒灰酒服之當起
(時珍保出雲岐子命集)
目主治吞之令人夜見鬼物(蔵器)
鴆(音沈去聲别錄下品)校正(自外類移于此)
釋名䲰日(與運日同别錄)同力鳥(陶宏景)
集解(别錄白鴆生南海弘景曰鴆與䲰日是兩種鴆鳥状如孔雀五色雜斑高大黑頸赤喙出廣之)
(深山中䲰日状如黑傖鷄作聲似云同力故江東人呼為同力鳥並啖蛇人誤食其肉立死並療蛇毒昔)
(人用鴆毛為毒酒故名鴆酒頃不復爾又海中有物赤色状如龍名海薑亦有大毒甚于鴆羽恭曰鴆鳥)
(出商州以南江嶺間大有人皆諳識其肉腥有毒不堪啖云羽畫酒殺人亦是浪證郭璞云鴆大如鵰長)
(頸赤喙食蛇說文廣雅淮南子皆以鴆為䲰日交廣人亦云䲰日即鴆一名同力鳥更無如孔雀者陶為)
(人所誑也時珍曰按爾雅翼云鴆似鷹而大状如鴞紫黑色赤喙黑目頸長七八寸雄名運日雌名隂諧)
(運日鳴則晴隂諧鳴則雨食蛇及橡實知木石有蛇即為禹步以禁之須臾木倒石崩而蛇出也蛇入口)
(即爛其屎溺着石石皆黃爛飲水處百蟲吸之皆死惟得犀角即解其毒又楊廉夫鐵厓集云鴆出蘄州)
(黃梅山中状類訓狐聲如擊腰鼓巢于大木之顛巢下數十步皆草不生也)
毛氣味有大毒入五臓爛殺人(别錄)
喙主治帶之殺蝮蛇毒(别錄時珍曰蛇中人刮末塗之登時愈也)
姑獲鳥(拾遺)
釋名乳母鳥(玄中記)夜行遊女(同)天帝少女(同)無辜鳥
(同)隠飛(玄中記)鬼鳥(拾遺)譩譆(杜預左傳注)鉤星(歲時記時珍曰昔人言此)
(鳥産婦所化隂慝為妖故有諸名)
集解(蔵器曰姑獲能收人魂魄玄中記云姑獲鳥鬼神類也衣毛為飛鳥脫毛為女人云是産婦死)
(後化作故胸前有兩乳喜取人子養為己子凡有小兒家不可夜露衣物此鳥夜飛以血點之為誌兒輒)
(病驚癎及疳疾謂之無辜疳也荆川多有之亦謂之鬼鳥周禮庭氏以救日之弓救月之矢射矢鳥即此)
(也時珍曰此鳥純雌無雄七八月夜飛害人尤毒)
治鳥(綱目)
集解(時珍曰按千寳搜神記云越地深山有治鳥大如鳩青色穿樹作巢大如五六升器口徑數寸)
(飭以土堊赤白相間状如射侯伐木者見此樹即避之犯之則能役虎害人燒人廬舍白日見之鳥形也)
(夜聞其鳴鳥聲也時或作人形長三尺入澗中取蟹就人間火炙食山人謂之越祀之祖又段成式酉陽)
(雜俎云俗說昔有人遇洪水食都樹皮餓死化為此物居樹根者為猪都居樹中者為人都居樹尾者為)
(鳥都烏都左脇下有鏡印闊一寸一分南人食其窠味如木芝也竊謂獸有山都山&KR0008;木客而鳥亦有治)
(鳥山蕭木客鳥此皆戾氣所賦同受而異形者與今附于左)
附錄木客鳥(時珍曰按異物志云木客鳥大如鵲千百為羣飛集有度俗呼黃白色有翼有)
(綬飛獨高者為君長居前正赤者為五伯正黑者為鈐下緗色雜赤者為功曹左脇有白帶者為主簿各)
(有章色廬陵郡東有之)
獨足鳥(一名山蕭鳥廣州志云獨足鳥閩廣有之大如鵠其色蒼其聲自呼臨海志云獨足文身)
(赤口晝伏夜飛或時晝出羣鳥噪之惟食蟲豸不食稻粱聲如人嘯將雨轉鳴即孔子所謂一足之鳥商)
(羊者也山海經云羭次之山有鳥状如梟人面而一足名曰槖蜚音肥冬則蟄服之不畏雷孫愐唐韻云)
(&KR0034;土精也似雁一足黃色毁之殺人)
窠表主治作履&KR2456;治脚氣(時珍俎出雜)
鬼車鳥(拾遺)
釋名鬼鳥(拾遺)九頭鳥(同上)蒼鸆(白澤圖)竒鶬(時珍曰鬼車妖鳥也取周)
(易載鬼一車之義似鶬而異故曰竒鶬)
集解(蔵器曰鬼車晦暝則飛鳴能入人家收人魂氣相傳此鳥昔有十首犬囓其一猶餘九首其一)
(常滴血血着人家則凶荆楚人夜聞其飛嗚但滅燈打門捩狗耳以厭之言其畏狗也白澤圖蒼鸆有九)
(首及孔子與子夏見竒鶬九首皆此物也荆楚歲時頭以為姑獲者非矣二鳥相似故同名鬼鳥時珍曰)
(鬼車状如鵂鶹而大者翼廣丈許晝盲夜瞭見火光輒墮按劉恂嶺表錄云鬼車出秦中而嶺外尤多春)
(夏之交稍遇隂晦則飛鳴而過聲如刀車嗚愛入人家鑠人魂氣血滴之家必有凶咎便民圖云冬月鬼)
(車夜飛鳴聲自北而南謂之出巢主雨自南而北謂之歸巢主晴周密齊東野語云宋李夀翁守長沙曾)
(捕得此鳥状類野鳬赤色身圓如箕十頸環簇有九頭其一獨無而滴鮮血每頸兩翼飛則霍霍並進又)
(周漢公主病此鳥飛至砧石即薨嗚呼怪氣所鍾妖異如此不可不知)
諸鳥有毒(拾遺)
凡鳥自死目閉自死足不伸白鳥玄首玄鳥
白首三足四距六指四翼異形異色
並不可食食之殺人
本草綱目卷四十九
