本草綱目卷三十九
明李時珍撰
蟲之一(卵生類上二十三種)
蜂蜜(本經上品)
釋名蜂糖(俗名)生巖石者名石蜜(本經)石飴(同上)巖蜜(時珍曰蜜)
(以密成故謂之蜜本經原作石蜜盖以生巖石者為良耳而諸家反致疑辯今直題曰蜂蜜正名也)
正誤(恭曰土蜜出氐羌最勝今關中白蜜甘美耐久全勝江南者陶未見故以南土為勝耳今以水牛乳)
(沙糖作者亦名石蜜此蜜既蜜作宜去石字宗奭曰嘉祐本草石蜜有二一見蟲魚一見果部乳糖既曰石蜜)
(則蟲部石蜜不當言石矣石字乃白字誤耳故今人尚言白沙蜜盖新蜜稀而黃陳蜜白而沙也藏器曰巖蜜)
(出南方巖嶺間入藥最勝石蜜宜改為巖字蘇恭是荆襄間人地無崖險不知石蜜之勝故也時珍曰按本經)
(石蜜生諸山石中色白如膏者良是蜜取山石者為勝矣蘇恭不攷山石字因乳糖同名而欲去石字寇氏不)
(知真蜜有白沙而偽蜜稀黃但以新久立說並誤矣凡試蜜以燒紅火筋插入提出起氣是真起烟是偽無疑)
集解(别錄曰石蜜生武都山谷河源山谷及諸山石間色白如膏者良弘景曰石蜜即崖蜜也在高)
(山巖石間作之色青味小酸食之心煩其蜂黑色似䖟其木蜜懸樹枝作之色青白土蜜在土中作之色)
(亦青白味醶人家及樹空作者亦白而濃厚味美今出晉安檀崖者多土蜜云最勝出東陽臨海諸處及)
(江南向西者多木蜜出於潛懷安諸縣者多崖蜜亦有樹木及人家養者諸蜜例多添雜及煎煮不可入)
(藥必須親自看取乃無雜耳凡蜂作蜜皆須人小便以釀諸花乃得和熟狀似作飴須蘖也藏器曰尋常)
(蜜亦有石上作者土中作者北方地燥多在土中南方地濕多在木中各隨土地所宜其蜜一也崖蜜别)
(是一蜂如陶所說出南方崖嶺間房懸崖上或土窟中人不可到但以長竿刺令蜜出以物承取多者至)
(三四石味醶色綠入藥勝於凡蜜張華博物志云南方諸山幽僻處出蜜蠟蜜蠟所著皆絶巖石壁非攀)
(緣所及惟於山頂以藍轝懸下遂得采取蜂去餘蠟如在石有鳥如雀羣來啄之殆盡名曰靈雀至春蜂歸)
(舊人亦占護其處謂之蜜塞此即石蜜也頌曰食蜜亦有兩種一在山林木上作房一在人家作窠檻收)
(養之蜜皆濃厚味美近世宣州有黃連蜜色黃味小苦主目熱雍洛間有梨花蜜白如凝脂亳州太清宫)
(有檜花蜜色小赤柘城縣有何首烏蜜色更赤並蜂采其花作之各隨花性之温涼也宗奭曰山蜜多在)
(石中木上有經一二年者氣味醇厚人家者一歲二取氣味不足故不及且久收易酸也時珍曰陳藏器)
(所謂靈雀者小鳥也一名蜜母黑色正月則至巖石間尋求安處羣蜂隨之也南方有之)
修治(斆曰凡煉蜜一觔只得十二兩半是數若火少太過並用不得時珍曰凡煉沙蜜每觔入水四)
(兩銀石器内以桑柴火慢煉掠去浮沫至滴水成珠不散乃用謂之水火煉法又法以器盛置重湯中煮)
(一日候滴水不散取用亦佳且不傷火也)
氣味甘平無毒(别錄曰微温穎曰諸蜜氣味當以花為主冬夏為上秋次之春則易變而)
(酸閩廣蜜極熱以南方少霜雪諸花多熱也川蜜温西蜜則涼矣劉完素曰蜜成於蜂蜂寒而蜜温同質)
(異姓也時珍曰蜂蜜生涼熟温不冷不燥得中和之氣故十二臟腑之病罔不宜之但多食亦生濕熱蟲)
(䘌小兒尤當戒之王充論衡云蜂蠆稟太陽火氣而生故毒在尾蜜為蜂液食多則令人毒不可不知煉)
(過則無毒矣宗奭曰蜜雖無毒多食亦生諸風也朱震亨曰蜜喜入脾西北高燥故人食之有益東南卑)
(濕多食則害生於脾也思邈曰七月勿食生蜜令人暴下霍亂青赤酸者食之心煩不可與生葱萵苣同)
(食令人利下食蜜飽後不可食鮓令人暴亡)
主治心腹邪氣諸驚癎痙安五臟諸不足益氣補中
止痛解毒除衆病和百藥久服強志輕身不饑不老
延年神仙(本經)養脾氣除心煩飲食不下止腸澼肌中
疼痛口瘡明耳目(别錄)牙齒疳䘌唇口瘡目膚赤障殺
蟲(藏器)治卒心痛及赤白痢水作蜜漿頓服一椀止或
以薑汁同蜜各一合水和頓服常服面如花紅(甄權)治
心腹血刺痛及赤白痢同生地黃汁各一匙服即下
(孟詵)同薤白搗塗湯火傷即時痛止(宗奭曰肘后用白蜜塗上竹膜貼之)
(日三)和營衞潤臟腑通三焦調脾胃(時珍)
發明(弘景曰石蜜道家丸餌莫不須之仙方亦單服食云至長生不老也時珍曰蜂采無毒之花釀)
(以大便而成蜜所謂臭腐生神奇也其入藥之功有五清熱也補中也解毒也潤燥也止痛也生則性涼)
(故能清熱熟則性温故能補中甘而和平故能解毒柔而濡澤故能潤燥緩可以去急故能止心腹肌肉)
(瘡瘍之痛和可以致中故能調和百藥而與甘草同功張仲景治陽明結燥大便不通蜜煎導法誠千古)
(神方也詵曰但凡覺有熱四肢不和即服蜜漿一椀甚良又點目中熱膜以家養白蜜為上木蜜次之崖)
(蜜更次之也與薑汁熬煉治癩甚效)
附方(舊十三新六)大便不通(張仲景傷寒論云陽明病自汗小便反利大便哽者津液)
(内渴也蜜煎導之用蜜二合銅器中微火煎之候凝如飴狀至可丸乘熱捻作挺令頭銳大如指長寸半)
(許候冷即硬納便道中少頃即通也一法加皂角細辛為末少許尤速)噫不下食(取崖蜜含)
(微微嚥下廣利方)産後口渴(用煉過蜜不計多少熟水調服即止産書)難産横
生(蜂蜜真麻油各半椀煎減半服立下海上方)天口虜瘡(比歲有病天行斑瘡頭面及身)
(須臾周匝狀如火瘡皆戴白漿隨決隨生不即療數日必死差後瘡瘢黯色十歲方滅此惡毒之氣世人)
(云建武中南陽擊虜所得仍呼為虜瘡諸醫參詳療之取好蜜通摩瘡上以蜜煎升麻數七拭之肘后)
痘疹作養(難忍抓成瘡及疱欲落不落百花膏用上等石蜜不拘多少湯和時時以翎刷之其)
(瘡易落自無瘢痕全幼心鑑)[病-丙+(穩-禾)]疹瘙痒(白蜜不拘多少好酒調下有效)五色丹毒
(蜜和乾薑未傅之肘後)口中生瘡(蜜浸大青葉含之藥性論)隂頭生瘡(以蜜)
(煎甘草塗之瘥外臺)肛門生瘡(肛門主肺肺熱即肛塞腫縮生瘡白蜜一觔猪膽汁一枚)
(相和微火煎令可丸丸三寸長作挺塗油納下部臥令後重須臾通泄梅師)疔腫惡毒(用生)
(蜜與隔年葱研膏先刺破塗之如人行五里許則疔出後以熱醋湯洗去濟急仙方)熱油燒
痛(以白蜜塗之梅師)大瘋癩瘡(取白蜜一觔生薑二觔搗取汁先秤銅鐺觔兩下薑汁於)
(蜜中消之又秤之令知觔兩即下蜜於鐺中微火煎令薑汁盡秤蜜觔兩在即藥已成矣患三十年癩者)
(平旦服棗許大一丸一日三服温酒下忌生冷醋滑臭物功用甚多不能一一具之食療方)面上
䵟點(取白蜜和茯苓末塗之七日便瘥也孫真人食忌)目生珠管(以生蜜塗目仰臥半)
(日乃可洗之日一次肘後方)誤吞銅錢(煉蜜服二升可出矣葛氏方)諸魚骨鯁
(以好蜜稍稍服之令下葛氏)拔白生黑(治年少髮白拔去白髮以白蜜塗毛孔中即生黑髮)
(不生取梧桐子搗汁塗上必生黑者梅師方)
蜜蠟(本經上品)
釋名(弘景曰生於蜜中故謂蜜蠟時珍曰蠟猶鬛也蜂造蜜蠟而皆成鬛也)
集解(别錄曰蠟生武都山谷蜜廬木石間弘景曰蜂先以此為蜜蹠煎蜜亦得之初時極香軟人更)
(煑煉或少加醋酒便黃赤以作褐色為好今醫家皆用白蠟但取削之於夏月暴百日許自然白也卒用)
(之烊内水中十餘遍亦白宗奭曰新蠟色白隨久則黃白蠟乃蠟之精英者也時珍曰蠟乃蜜脾底也取)
(蜜後煉過濾入水中候凝取之色黃者俗名黃蠟煎煉極淨色白者為白蠟非新則白而久則黃也與今)
(時所用蟲造白蠟不同)
氣味甘微温無毒(之才曰惡芫花齊蛤)
主治蜜蠟主下痢膿血補中續絶傷金瘡益氣不饑
耐老(本經權曰和松脂杏仁棗肉茯苓等分合成食後服五十丸便不飢頌曰古人荒歲多食蠟以)
(度飢但合大棗咀嚼即易爛也)
白蠟療人洩澼後重見白膿補絶傷利小兒久服輕
身不饑(别錄)孕婦胎動下血不絶欲死以雞子大煎三
五沸投美酒半升服立瘥又主白髮鑷去消蠟點孔
中即生黑者(甄權)
發明(時珍曰蜜成於蠟而萬物之至味莫甘於蜜莫淡於蠟得非厚於此必薄於彼耶蜜之氣味俱)
(厚屬於隂也故養脾蠟之氣味俱薄屬乎秋也故養胃厚者味甘而性緩質柔故潤臟腑薄者味淡而性)
(嗇質堅故止洩痢張仲景治痢有調氣飲千金方治痢有膠蠟湯其效甚捷盖有見於此歟又華佗治老)
(少下痢食入即吐用白蠟方寸匕雞子黃一箇石蜜苦酒髮灰黃連末各半雞子殼先煎蜜蠟苦酒雞子)
(四味令勻乃納連髮熬至可丸乃止二日服盡神效無比也此方用之屢經效騐乃知本經主下痢膿血)
(之言深當膺服也)
附方(舊十八新十五)仲景調氣飲(治赤白痢小腹痛不可忍下重或面青手足俱變者)
(用黃蠟三錢阿膠三錢同溶化入黃連末五錢攪勻分三次熱服神妙金匱)千金膠蠟湯
(治熱痢及婦人産後下痢用蠟二碁子大阿膠二錢當歸二錢半黃連三錢黃蘗一錢陳廩米半升水三)
(鍾煮米至一升去米入藥煎至一鍾温服神效千金方)急心疼痛(用黃蠟燈上燒化丸芡子)
(大百草霜為衣井水下三丸)肺虚咳嗽(立效丸治肺虚隔熱咳𠻳氣急煩滿咽乾燥渴欲飲)
(冷水體倦肌瘦發熱減食㗋音嘶不出黃蠟溶濾令淨漿水煮過八兩再化作一百二十丸以蛤粉四兩)
(為衣養藥每服一丸胡桃半箇細嚼温水下即臥閉口不語日二普濟方)肝虚雀目(黃蠟)
(不拘多少溶汁取出入蛤粉相和得所每用刀子切下二錢以猪肝二兩批開摻藥在内麻繩札定水一)
(椀同入銚子内煑熟取出乘熱蒸眼至温并肝食之日二以平安為度其效如神集騐方)頭瘋
掣疼(湖南押衙顔思退傳方用蠟二觔鹽半觔相和於鏭羅中溶令相入捏作一兜鍪勢可合腦大)
(小空頭至額其痛立止也經騐方)脚上轉筋(劉禹錫續傳信方用蠟半觔銷之塗舊絹帛上)
(隨患大小潤狹乘熱纏脚須當脚心便著襪褁之冷即易仍貼兩手心圖經)暴風身冷(暴風)
(通身水冷如癱緩者用上方法隨所患大小闊狹攤貼并褁手足心)風毒驚悸(同上方法)破
傷風濕(如瘧者以黃蠟一塊熱酒化開服立效與玉真散對用尤妙瑞竹堂方)代指疼
痛(以蠟松膠相和火炙籠指即瘥千金翼)脚上凍瘡(濃煎黃蠟塗之姚和衆)狐尿
刺人(腫痛用熱蠟者瘡并烟熏之令汁出即愈肘后方)犬咬瘡發(以蠟炙溶灌入瘡中)
(氏葛方)蛇毒螫傷(以竹筒合瘡上溶蠟灌之效徐玉方)湯火傷瘡(焮赤疼痛)
(毒腐成膿用此拔熱毒止疼痛歛瘡口用麻油四兩當歸一兩煎焦去滓入黃蠟一兩攪化放冷攤帛貼)
(之神效要醫林集)臁脛爛瘡(用桃柳槐椿楝五枝同荆芥煎湯洗拭淨以生黃蠟攤油紙上)
(隨瘡大小貼十層以帛拴定三日一洗除去一層不用一月痊愈醫林集要)妊娠胎漏(黃蠟)
(一兩老酒一椀溶化熱服頃刻即止)呃逆不止(黃蠟燒烟熏二三次即止醫方摘方)霍
亂吐利(蠟一彈丸熱酒一升化服即止肘後方)諸般瘡毒(臁瘡金瘡湯火等瘡用黃)
(蠟一兩香油二兩黃丹半兩同化開頓冷瓶收攤貼王仲勉經騐)
蜜蜂(本經上品)
釋名蠟蜂(綱目)&KR2222;(時珍曰蜂尾垂鋒故謂之蜂蜂有禮範故謂之&KR2222;禮記云范則冠而蟬有)
(緌化書云蜂有君臣之禮是矣)
集解(别錄曰蜂子生武都山谷頌曰今處處有之即蜜蜂子也在蜜脾中如蠶蛹而白色嶺南人取)
(頭足未成者油炒食之時珍曰蜂子即蜜蜂子未成時白蛹也禮記有雀鷃蜩范皆以供食則自古食之)
(矣其蜂有三種一種在林木或土穴中作房為野蜂一種人家以器收養者為家蜂並小而微黃蜜皆濃)
(美一種在山巖高峻處作房即不蜜也其蜂黑色似牛䖟三者皆羣居有王王大於衆蜂而色青蒼皆一)
(日兩衙應潮上下凡蜂之雄者尾銳雌者尾岐相交則黃退嗅花則以鬚代鼻采花則以股抱之按王元)
(之蜂記云蜂王無毒窠之始營必造一臺大如桃李王居臺上生子於中王之子盡復為王歲分其族而)
(去其分也或鋪如扇或圓如罌擁其王而去王之所在蜂不敢螫若失其王則衆潰而死其釀蜜如脾謂)
(之蜜脾凡取其蜜不可多多則蜂饑而不蕃又不可少少則蜂惰而不作嗚呼王之無毒似君德也營巢)
(如臺似建國也子復為王似分定也擁王而行似衛主也王所不螫似遵法也王失則潰守義節也取惟)
(得中似什一而税也山人貪其利恐其分而刺其子不仁甚矣)
蜂子氣味甘平微寒無毒(大明曰涼有毒食之者須以冬瓜苦蕒生姜紫蘇制)
(其毒之才曰畏黃芩芍藥牡蠣白前)
主治頭瘋除蠱毒補虚羸傷中久服令人光澤好顔
色不老(本經面弘景曰酒漬傅令人悦白)輕身益氣治心腹痛面目
黃大人小兒腹中五蟲從口吐出者(别錄)主丹毒風疹
腹内留熱利大小便澀去浮血下乳汁婦人帶下病
(藏器)大風癘疾(時珍)
發明(時珍曰蜂子古人以充饌品故本經别錄著其功效而聖濟總錄治大風疾兼用諸蜂子盖亦)
(足陽明太隂之藥也)
附方(新一)大瘋癘疾(鬚眉墮落皮肉已爛成瘡者用蜜蜂子胡蜂子黃蜂子並炒各一分)
(白花蛇烏蛇並酒浸去皮骨炙乾全蝎去尾炒白薑蠶炒各一兩地龍去土炒半兩&KR1652;虎全用炒赤足蜈)
(蚣全者炒各十五枚丹砂一兩雄黃醋熬一分龍腦半錢右為末每服一錢匕温蜜湯調下日三五服)
(總錄)
土蜂(别錄)校正(舊與蜜蜂子同條今分出)
釋名蜚零(本經)蟺蜂(音蟬同上)馬蜂(頌曰郭璞註爾雅云今江東呼大蜂在地中作)
(房者為土蜂即馬蜂也荆巴間呼為蟺蜂)
集解(别錄曰土蜂生武都山谷藏器曰土蜂穴居作房赤黑色最大螫人至死亦能釀蜜其子亦大)
(而白頌曰土蜂子江東人亦啖之又有木蜂似土蜂人亦食其子然則蜜蜂土蜂木蜂黃蜂子俱可食大)
(抵蜂類同科其性效不相遠矣)
蜂主治燒末油和𫝊蜘蛛咬瘡(藏器曰此物能食蜘蛛取其相伏也)
蜂子氣味甘平有毒(大明曰同蜜蜂畏亦同也)
主治癰腫(本經)嗌痛(别錄)利大小便治婦人帶下(日華)功同
蜜蜂子(藏器)酒浸傅面令人悦白(時珍)
附方(新一)面黑令白(土蜂子未成頭翅者炒食并以酒浸𫝊面聖惠方)
房主治癰疽不消為末醋調塗之乾更易之不入服
食(藥性)療丁腫瘡毒(時珍)
附方(新一)疔腫瘡毒(已篤者二服即愈輕者一服立效用土蜂房一箇蛇蜕一條黃泥固)
(濟煅存性為末每服一錢空心好酒下少頃腹中大痛痛止其瘡已化為黃水矣普濟方)
大黃蜂(别錄)校正(舊與蜜蜂同條今分出)
釋名黑色者名胡蜂(廣雅)壺蜂(方言)&KR2804;&KR1365;蜂(音鈎婁)玄瓠蜂
(時珍曰凡物黑色者謂之胡其壺瓠&KR2804;&KR1365;皆象形命名也&KR2804;&KR1365;苦瓠之名楚辭云玄蜂若壺是矣大黃蜂)
(色黃&KR2804;&KR1365;蜂色黑乃一類二種也陶說為是蘇頌以為一種非矣然蜂蛹蜂房功用則一故不必分條)
集解(弘景曰大黃蜂子乃人家屋上者及&KR2804;&KR1365;蜂也頌曰大黃蜂子在人家屋上作房及大木間即)
(&KR2804;&KR1365;蜂之子也嶺南人取其子作饌食之其蜂黃色比蜜蜂更大按嶺表錄異云宣歙人好食蜂兒山林)
(間大蜂結房大者如巨鐘其房數百層土人采時着草衣蔽身以捍其毒螫復以烟火熏去蜂母乃敢攀)
(緣崖木斷其蒂一房蜂兒五六斗至一石揀狀如蠶蛹瑩白者以鹽炒暴乾寄入京洛以為方物然房中)
(蜂兒三分之一翅足已成則不堪用據此則木上作房盖&KR2804;&KR1365;之類然今宣城蜂子乃握地取之似土蜂)
(也郭璞註爾雅云土蜂乃大蜂在地中作房木蜂似土蜂而小江東人並食其子然則二蜂皆可食久矣)
(大抵性味亦不相遠也)
蜂子氣味甘涼有小毒(大明曰見蜜蜂下)
主治心腹脹滿痛乾嘔輕身益氣(别錄)治雀卵斑面皰
餘功同蜜蜂子(時珍)
附方(新一)雀斑面皰(七月七日取露蜂子於漆椀中水酒浸過濾汁調胡粉傅之普濟)
(方)
露蜂房(本經中品)
釋名蜂腸(本經)蜂&KR0008;(&KR0008;與窠同)百穿(並别錄)紫金沙
集解(别錄曰露蜂房生牂牁山谷七月七日采隂乾弘景曰此蜂房多在樹木中及地中今曰露蜂)
(房當用人家屋間及樹枝間苞褁者乃遠舉牂牁未解所以恭曰此房懸在樹上得風露者其蜂黃黑色)
(長寸許螫馬牛及人乃至欲死非人家屋下小小蜂房也韓保昇曰此樹上大黃蜂窠也所在皆有大者)
(如甕小者如桶十一二月采之宗奭曰露蜂房有二褈一種小而色淡黃窠長六七寸至一尺闊二三寸)
(如蜜脾下垂一邊多在叢木深林之中謂之牛舌蜂一種多在高木之上或屋之下外面圍如三四斗許)
(或一二斗中有窠如瓠狀由此得名玄瓠蜂其色赤黃大於諸蜂今人皆兼用之斆曰蜂房有四件一名)
(革蜂窠大者一二丈圍在樹上内窠小隔六百二十六箇大者至一千二百四十箇其裹粘木蒂是七姑)
(木汁其盖是牛糞沫其隔是葉蕊也二名石蜂窠只在人家屋上大小如拳色蒼黑内有青色蜂二十一)
(箇或只十四箇其盖是石垢其粘處是七姑木汁其隔是竹蛀也三名獨蜂窠大小如鵝卵大皮厚蒼黃)
(色是小蜂并蜂翅盛向裏只有一箇蜂大如小石燕子許人馬被螫著立亾也四名是草蜂窠也入藥以)
(革蜂窠為勝時珍曰革蜂乃山中大黃蜂也其房有重重如樓臺者石蜂草蜂尋常所見蜂也獨蜂俗名)
(七里蜂者是矣其毒最猛)
修治(斆曰凡使革蜂窠先以鴉豆枕等同拌蒸從已至未時出鴉豆枕了晒乾用大明曰入藥並炙)
(用)
氣味甘平有毒(别錄曰鹹芩之才曰惡乾薑丹參黃芍藥牡礪)
主治驚癎瘈瘲寒熱邪氣癲疾鬼精蠱毒腸痔火熬
之良(本經)療蜂毒毒腫合亂髮蛇皮燒灰以酒日服二
方寸匕治惡疽附骨癰根在臟腑歷節腫出丁腫惡
脈諸毒皆瘥(别錄)療上氣赤白痢遺尿失禁燒灰酒服
主隂痿水煮洗狐尿刺瘡服汁下乳石毒(蘇恭)煎水洗
熱病後毒氣衝目炙研和猪脂塗瘰癧成瘻(蘇頌)煎水
漱牙齒止風蠱疼痛又洗乳癰蜂疔惡瘡(大明)
發明(時珍曰露蜂房陽明藥也外科齒科及他病用之者亦皆取其以毒攻毒兼殺蠱之功耳)
附方(舊十五新十八)小兒卒癎(大蜂房一枚水三升煑濃汁浴之日三四次佳千金方)
臍風濕腫(久不瘥者蜂房燒末傅之效子母祕錄)手足風痺(黃蜂窠大者一箇小)
(者三四箇燒灰獨頭蒜一盌百草霜一錢半同搗傅上一時取下埋在隂處忌生冷葷腥乾坤秘韞)
風氣瘙痒(及[病-丙+(穩-禾)]疹蜂房炙蟬蜕等分為末酒服一錢日三服梅師方用露蜂房煎汁入芒硝)
(傅之日五次)風熱牙腫(連及頭面用露蜂房燒存性研末以酒少許調噙漱之十便良方)
風蠱牙痛(露蜂房煎醋熱漱之研袖珍方用草蜂房一枚鹽實孔内燒過末擦之鹽湯漱去)
(或取一塊咬之秘方也同普濟方用露蜂房一箇乳香三塊煎水漱之又細辛煎水漱之又露蜂)
(房全蠍同研擦之之聖惠用蜂房蒂綿包咬效)㗋痺腫痛(露蜂房灰白殭蠶等分為末每)
(乳香湯服半錢入食醫心鏡用蜂房燒灰每以一錢吹㗋内不拘大人小兒)重舌腫痛(蜂房)
(炙研酒和傅之日三四次聖惠方)舌上出血(竅如針孔用紫金沙即露蜂房頂上實處一兩)
(貝母四錢盧會三錢為末蜜和丸雷丸大每用一丸水一小盞煎至五分温服吐血温酒調服雲臺方)
吐血衂血(方同上)崩中漏下(五色使人無子蜂房末三指撮温酒服之大神效)
(張文仲方)小兒下痢(赤白者蜂房燒末飲服五分張傑母子秘錄)小兒咳𠻳(蜂房)
(二兩洗淨燒研每服一字米飲下勝金)二便不通(蜂房燒末酒服二三錢日二服不拘大人)
(小兒錄子母秘)隂痿不興(蜂窠燒研新汲井水服二錢可御十女&KR1174;嶁神書)隂寒
痿弱(峰房灰夜傅隂上即熱起千金方)隂毒腹痛(露蜂房三錢燒存性葱白五寸同研)
(為丸男左女右著手中握隂臥之汗出即愈)寸白蚘蟲(蜂窠燒存性酒服一匙蟲即死出)
(生生編)乳石熱毒(壅悶頭痛口乾便漩赤少者用蜂房煮汁五合服乳石末從小便中下大)
(效水圖經云用十二分炙以二升煮八合分服)藥毒上攻(如聖散用蜂房甘草等分麩炒)
(黃色去麩為末水二盌煎八分臨臥頓服明日取下惡物經騐方)鼻外&KR1439;瘤(膿水血出蜂房)
(炙研酒服方寸匕日三服肘后方)頭上瘡癬(蜂房研末臘猪脂和塗之效聖惠)軟癤
頻作(露蜂房二枚燒存性以巴豆二十一粒煎清油二三沸去豆用油調傅甚效唐氏得效方)
女人妬乳(乳癰汁不出内結成腫名妬乳用蜂房燒灰研每服二錢水一小盞煎六分去渣温)
(服方濟衆)風瘻不合(露蜂房一枚炙黃研末每以一錢臘猪脂和塗肘後方)下部
漏疾(大露蜂房燒存性研摻之乾則以真菜子油調唐氏經騐方)蜂螫腫疼(蜂房為末)
(猪羔和傅或煎水洗千金方)
竹蜂(拾遺)
釋名留師(郭璞作笛師)
集解(藏器曰方言云竹蜂留師也蜂如小指大正黑色嚙竹而窠蜜如稠糖酸甜好食時珍曰六占)
(云竹蜜蜂出蜀中于野竹上結窠紺色大如鷄子長寸許有蒂窠有蜜甘倍常蜜即此也按今人家一種)
(黑蜂大如指頭能穴竹木而居腹中有蜜小兒撲殺取食亦此類也又杜陽編言外國鸞蜂大十餘斤其)
(蜜碧色服之成仙此亦不經之言未足深信又有刺蜜木蜜生草木上俱見東部本條木蜜即枳椇)
留師蜜氣味甘酸寒無毒
主治牙齒䘌痛及口瘡並含之良(藏器)
赤翅蜂
集解(藏器曰出嶺南狀如土蜂翅赤頭黑大如螃蟹穿土為窠食蜘蛛蜘蛛遥知蜂來皆狼狽藏隠)
(蜂以預知其處食之無遺時珍曰此毒蜂穿土作窠者一種獨蜂作窠於木亦此類也其窠大如鵝卵皮厚蒼)
(黃色只有一箇蜂大如小石燕子人馬被螫立亡也又一種蛒蜂出巴中在褰鼻蛇穴内其毒倍常中人手足)
(輙斷中心胸即圮裂非方藥可療惟禁術可制故元稹詩云巴蛇蟠窟穴穴下有巢蜂近樹禽垂翅依原獸絶)
(蹤微遭斷手足厚毒破心胸昔甚招䰟句那知眼自逢此蜂之毒如此附見於此養生遠害者不可不知)
主治有毒療蜘蛛咬及疔腫疽病燒黑和油塗之或
取蜂窠土以酢和塗之蜘蛛咬處當得絲出(藏器)
獨脚蜂(拾遺)
集解(藏器曰出嶺南似小蜂黑色一足連樹根不得去不能動搖五月采之又有獨脚蟻亦連樹根)
(不能動搖功用與蜂同時珍曰嶺南有樹小兒樹蛺蝶及此蜂蟻皆生於樹是亦氣化乃無情而生有情)
(也酉陽雜俎云嶺南毒菌夜有光經雨則腐化為巨蜂黑色其喙若鋸長三分囓人甚毒物類之變化不)
(一有如此)
主治疔腫癰疽燒研和油塗之(蔵器)
&KR1889;螉(音噎翁品本經下)
釋名土蜂(别錄)細腰蜂(莊子)蜾臝(詩經)蒲蘆(爾雅弘景曰此類甚多雖名土)
(蜂不就土中作窟謂摙土作房爾時珍曰蠮螉象其聲也)
集解(别錄曰蠮螉生熊耳川谷及牂牁或人屋間弘景曰今一種蜂黑色腰甚細㗸泥於人屋及器)
(物邊作房如併竹管者是也其生子如粟米大置中乃捕取草上青蜘蛛十餘枚滿中仍塞口以待其子)
(大為糧也其一種入蘆管中者亦取草上青蟲詩云螟蛉有子果蠃負之言細腰之物無雌皆取青蟲教)
(祝便變成己子斯為謬矣造詩者未審而夫子何為因其僻耶豈聖人有缺多皆類此韓保昇曰按詩疏)
(云螟蛉桑蟲也果蠃蒲蘆也言蒲蘆負桑蟲以成其子也亦負他蟲封之數日則成蜂飛去今有人候其)
(封六壞而看之見有卵如粟在死蟲之上果如陶說盖詩人知其大而不知其細也此蜂所在有之隨處)
(作窠或隻或雙不拘土石竹木間也)
正誤(李含光曰視變成子近有數見者非虚言也頌曰詩言螟蛉有子果蠃負之楊雄方言亦云螟)
(蛉之子殪而逢果蠃祝之曰類我類我久之變為蜂陶氏蜀本皆以為生子如粟捕諸蟲為糧段成式亦)
(云書齋多&KR1889;螉窠祝聲可聽開而視之悉是小蜘蛛以沈隔之乃知不獨負桑蟲也數說不同然物類變)
(化固不可度蚱蟬生於轉丸衣魚生於瓜子之類非一桑蟲蜘蛛之變為蜂不為異也如陶所說卵如粟)
(者未必非祝蟲而成之也宋齊丘所謂&KR1889;螉之蟲孕螟蛉之子傳其情交其精溷其氣和其神隨物大小)
(俱得其真蠢動無定情萬物無定形斯言得之矣蟲宗奭曰諸家之說終不敢捨詩之義嘗拆窠視之果)
(有子如粟米大色白而微黃所負青菜蟲却在子下不與蟲相著陶說近之時珍曰&KR1889;螉之說各異今通)
(攷諸說并視騐其卵及蜂之雙雙往來必是雌雄當以陶氏寇氏之說為正李氏蘇氏之說為誤按解頤)
(新語云果蠃自有卵如粟寄在蟲身其蟲不死不生久則漸枯子大食之而出正如蠅卵寄附於蠶身久)
(則卵化穴繭而出也列子言純雄無雌其名穉蜂莊子言細腰者化則自古已失之矣羅願爾雅翼云陶)
(說實當物理但以此疑聖人則不知詩之本旨矣詩云螟蛉有子果嬴負之教誨爾子式穀似之盖言國)
(君之民為他人所取爾說者不知似字乃似續之似誤以為如似之似遂附會其說爾猶云鴟鴞鴟鴞既)
(取我子亦可謂鴞以衆鳥為子乎今屢破其房見子與他蟲同處或子已去而蟲存空殼或蟲成蛹而子)
(尚小盖蟲終不壞至其成蛹子乃食之而出也近時王浚川著雅述亦云年年騐之皆如陶氏之說焉)
氣味辛平無毒(大明曰有毒入藥妙用)
主治久聾欬逆毒氣出刺出汗(本經)療鼻窒(别錄)治嘔逆
生研能罯竹木刺(大明乾&KR1174;嶁書云五月五日取&KR1889;螉隂為末用兵死人血丸置衣)
(領中云令人畏伏)
土蜂窠(見土部)
附錄雄黃蟲(别錄有名未用明目辟兵不祥益氣力狀如&KR1889;螉)
蟲白蠟(會編)
集解(機曰蟲白蠟與蜜蠟之白者不同乃小蟲所作也其蟲食冬青樹汁久而化為白脂粘敷樹枝)
(入謂蟲屎著樹而然非也至秋刮取以水煮溶濾置冷水中則凝聚成塊矣碎之文理如白石膏而瑩徹)
(人以和油澆燭大勝蜜蠟也時珍曰唐宋以前澆燭入藥所用白蠟皆蜜蠟也此蟲白蠟則自元以來人)
(始知之今則為日用物矣四川湖廣滇南閩嶺吳越東南諸郡皆有之以川滇衡永産者為勝蠟樹枝葉)
(狀類冬青四時不凋五月開白花成叢結實纍纍大如蔓荆子生青熟紫冬青樹子則紅色也其蟲大如)
(虮虱芒種後則延緣樹枝食汁吐涎粘於嫩莖化為白脂乃結成蠟狀如凝霜處暑後則剝取謂之蠟渣)
(若過白露即粘住難刮矣其渣煉化濾淨或甑中蒸化瀝下器中待凝成塊即為蠟也其蟲嫩時白色作)
(蠟及老則赤黑色乃結苞於樹枝初若黍米大入春漸長大如鷄頭子紫赤色纍纍抱枝宛若樹之結實)
(也蓋蟲將遺卵作房正如雀甕螵蛸之類爾俗呼為蠟種亦曰蠟子子内皆白卵如細虮一包數百次年)
(立夏日摘下以箬葉包之分繫各樹芒種後苞拆卵化蟲乃延出葉底復上樹作蠟也樹下要潔淨防蟻)
(食其蟲又有水蠟樹葉微似榆亦可放蟲生蠟甜櫧樹亦可産蠟)
氣味甘温無毒
主治生肌止血定痛補虚續筋接骨(震亨)入丸散服殺
瘵蟲(時珍)
發明(震亨曰白蠟屬金稟受收歛堅強之氣為外科要藥與合歡皮同入長肌肉膏中用之神效但)
(未試其可服否也時珍曰蠟樹葉亦治瘡腫故白蠟為外科要藥正如桑螵蛸與桑木之氣相通)
附方(新一)頭上秃瘡(蠟燭頻塗勿令日晒久則自然生髮集玄方)
紫&KR1133;(音鑛草唐本)校正(原與騏驎竭同條今自木部分入此)
釋名赤膠(蘇恭)紫梗(時珍曰&KR1133;與礦同此物色紫狀如礦石破開乃紅故名今南番連枝)
(折取謂之紫梗是矣)
集解(恭曰紫&KR1133;紫色如膠作赤麖皮反寳鈿用為假色亦以膠寳物云蟻於海畔樹藤皮中為之紫)
(&KR1133;樹名渴稟騏驎竭樹名渴留正如蜂造蜜也研取用之吳錄所謂赤膠是也珣曰廣州記云紫&KR1133;生南)
(海山谷其樹紫赤色是木中津液結成可作胡臙脂餘滓則玉作家用之騏驎竭乃紫&KR1133;樹之脂也志曰)
(按别本註言紫&KR1133;騏驎竭二物同條功效全别紫&KR1133;色赤而黑其葉大如盤&KR1133;從葉上出騏驎竭色黃而)
(赤從木中出如松脂也頌曰按段成式酉陽雜俎云紫&KR1133;樹出真蠟國彼人呼為勒佉亦出波斯國木高)
(丈許枝葉鬱茂葉似橘柚經冬不凋三月開花白色不結子天有霧露及雨沾濡其枝條即出紫&KR1133;波斯)
(使者所說如此而真臘使者言是蟻運土上於樹端作窠蟻壤得雨露凝結而成紫&KR1133;崑崙出者善波斯)
(次之又交州地志亦云本州歲貢紫&KR1133;出於蟻壤乃知與血竭俱出於木而非一物明矣今醫家亦罕用)
(惟染家須之宗奭曰紫&KR1133;狀如糖霜結於細枝上纍纍然紫黑色研破則紅今人用造綿&KR0008;&KR2800;邇來亦難)
(得時珍曰紫&KR1133;出南番乃細蟲如蟻虱緣樹枝造成正如今之冬青樹上小虫造白蠟一般故人多插枝)
(造之今吳人用造胭脂按張勃吳錄云九真移風縣有土赤色如膠人視土知其有蟻因墾發以木枝插)
(其上則蟻緣而上生漆凝結如螳螂螵蛸子之狀人折漆以染絮物其色正赤謂之蟻漆赤絮此即紫&KR1133;)
(也血竭乃其樹之脂膏别見木部)
氣味甘鹹平有小毒(大明曰無毒)
主治五臟邪氣金瘡帶下破積血生肌止痛與騏驎
竭大同小異(蘇恭)濕痒瘡疥宜入膏用(李珣)益陽精去隂
滯氣(太清伏鍊法)
附方(新三)齒縫出血(紫礦乳香麝香白礬等分為末摻之水潄衞生易簡方)産後
血運(狂言失志用紫&KR1133;一兩為末酒服二錢匕徐氏家傳方)經水不止(日漸黃瘦紫礦)
(末每服二錢空心白湯下氏家藏方)
五倍子(開寳)校正(自木部移入此)
釋名文蛤(開寳)百蟲倉(拾遺)法釀過名百藥煎(時珍曰五倍當作五)
(&KR1712;見山海經其形似海中文蛤故亦同名百蟲倉會意也百藥煎隠名也)
集解(志曰五倍子在處有之其子色青大者如拳而内多蟲頌曰以蜀中者為勝生於膚木葉上七)
(月結實無花其木青黃色其實青至熟而黃九月采子曝乾染家用之時珍曰五倍子宋開寳本草收入)
(草部嘉祐本草移入木部雖知生於膚木之上而不知其乃蟲所造也膚木即鹽膚子木也詳見果部鹽)
(麩子下此木生叢林處者五六月有小蟲如蟻食其汁老則遺種結小毬於葉間正如蛅蟖之作雀甕蠟)
(虫之作蠟子也初起甚小漸漸長堅其大如拳或小如菱形狀圓長不等初時青綠久則細黃綴於枝葉)
(宛若結成其殼堅脆其中空虚有細虫如蠛蠓山人霜降前采取蒸殺貨之否則蟲必穿壞而殼薄且腐)
(矣皮工造為百藥煎以染皂色大為時用他樹亦有此蟲毬不入藥用木性殊也)
氣味酸平無毒
主治齒宣疳䘌肺臟風毒流溢皮膚作風濕癬疥癢
膿水五痔下血不止小兒面鼻疳瘡(開寳)腸虚泄痢為
末熟湯服之(藏器)生津液消酒毒治中蠱毒毒藥(日華)口
瘡摻之便可飲食(宗奭)歛肺降火化痰飲止欬嗽消渴
盗汗嘔吐失血久痢黃病心腹痛小兒夜啼烏鬚髮
治眼赤濕爛消腫毒㗋痺歛潰瘡金瘡收脱肛子腸墜
下(時珍)
發明(震亨曰五倍子屬金與水噙之善收頑痰解熱毒佐他藥尤良黃昏欬嗽乃火氣浮入肺中不)
(宜用涼藥宜五倍五味歛而降之時珍曰鹽麩子及木葉皆酸鹹寒涼能除痰飲咳𠻳生津止渴解熱毒)
(酒毒治㗋痺下血血痢諸病五倍子乃蟲食其津液結成者故所主治與之同功其味酸鹹能歛肺止血)
(化痰止渴收汗其氣寒能散熱毒瘡腫其性收能除泄痢濕爛)
附方(舊二新六十九)虚勞遺濁(玉鎻丹治腎經虚損心氣不足思慮太過真陽不固漩有)
(餘瀝小便白濁如膏夢中頻遺骨節拘痛面黧肌瘦盗汗虚煩食減乏力此方性温不熱極有神效用五)
(倍子一斤白茯苓四兩龍骨二兩為末水糊丸梧子大每服七十丸食前用鹽湯送下日三服和劑方)
寐中盜汗(五倍子末蕎麥麵等分水和作餅煨熟夜臥待飢時乾喫二三箇勿飲茶水甚妙)
(集靈)自汗盜汗(常出為自汗睡中出為盜汗用五倍子研末津調填臍中縛定一夜即止也)
(同上)心疼腹痛(五倍子生研末每服一錢鉄杓内炒起烟黑色者為度以好酒一鍾傾八杓内)
(服之立止方邵真人經騐)消渴飲水(五倍子為末水服方寸匕日三服危氏得效)小
兒嘔吐(不定用五倍子二箇一生一熟甘草一握濕紙煨過同研為末每服半錢米泔調下立瘥)
(珍袖方)小兒夜啼(五倍子末津調填於臍内楊起簡便方)暑月水泄(五倍子末)
(飲丸黃豆大每服二十丸荷葉煎水下即時見效余居士選竒方)熱瀉下痢(五倍子一兩枯)
(礬五錢為末糊丸梧子大每服五十丸米湯送下鄧筆峯雜興方)瀉痢不止(五倍子一兩半)
(生半燒為末糊丸梧子大每服三十丸紅痢酒下白痢水酒下水泄米湯下集靈用五倍子末每米飲)
(服一錢)滑痢不止(用五倍子醋炒七次為末米湯送下)脾泄久痢(五倍子炒半觔)
(倉米妙一升白丁香細辛木香各三錢花椒五錢為末每服一錢蜜湯下日二服忌生冷魚肉集靈方)
赤痢不止(文蛤炒研末水浸烏梅肉和丸梧子大每服七十丸烏梅湯下)腸風下血
(五倍子白礬各半兩為末順流水丸梧子大每服七丸米飲下忌酒本事方)臓毒下血(五倍)
(子不拘多少為末大鯽魚一枚去腸胃鱗腮填藥令滿入瓶内煅存性為末每服一錢温酒下王璆百一)
(選方)糞後下血(不拘大人小兒五倍子末艾湯服一錢全幼心鑑)腸風臓毒(下血)
(不止五倍子半生半燒為末陳米飯和丸如梧子大每服二十丸食前粥飲送下日三服聖惠方)酒
痢腸風(下血見百藥煎)小兒下血(腸風臓毒五倍子末煉蜜丸小豆大每米飲服二十)
(丸氏鄭)大腸痔疾(五倍子煎湯薰洗或燒烟薰之自然收縮直指方)脱肛不收
(三因方用五倍子末三錢入白礬一塊水一椀煎湯洗之立效簡便用五倍子半觔水煑極爛盛坐桶)
(上薰之待温以手輕托上内服參茋升麻藥翎普濟方用五倍子百草霜等分為末醋熬成膏鵝掃傅)
(上即入)産後腸脱(五倍子末摻之或以五倍子白礬煎湯熏洗婦人良方)女人隂
血(因交接傷動者五倍子末摻之良熊氏)孕婦漏胎(五倍子末酒服二錢神效朱氏集)
(騐方)風毒攻眼(腫痒澀痛不可忍者或上下臉赤爛或浮醫瘀肉侵睛神效驅風散用五倍子)
(一兩蔓荆子一兩半為末服二錢水二盞銅石器内煎汁去滓乘熱洗留滓再煎用大能明目去澀博)
(濟方)小便尿血(五倍子末鹽梅搗和丸梧子大每空心酒服五十丸集簡方)風眼赤
爛(集靈方用五倍子煅存性為末入飛過黃丹少許傳之日三上甚良普濟方用五倍子研末傅之)
(名拜堂散)爛弦風眼(五倍子銅青白墡士等分為末熟湯泡開閉目淋洗冷即再熱洗之眼弦)
(不可入湯濟急方)眼中弩肉(方同上)耳瘡腫痛(五倍子末冷水調塗濕則乾摻)
(之名海上方)聤耳出膿(普濟方用五倍子末吹之燒經騐用五倍子焙乾一兩全蠍存性)
(三錢為末摻耳中)鼻出衂血(五倍子末吹之仍以末同新綿灰等分米飲服二錢)牙縫
出血(不止者五倍子燒存性研末傅之即止衛生易簡方)牙齒動搖(及外物傷動欲落者)
(五倍子乾地龍炒等分為末先以薑揩過然後傅之御藥院方)牙齦腫痛(五倍子一兩瓦)
(焙研末每以半錢傅痛處片時吐去涎内服去風熱藥楊子建護命方)風牙腫痛(五倍子一)
(錢黃丹花椒各五分為末摻之即止也五倍末冷水調塗頰外甚效)唇緊作痛(五倍子訶)
(子等分為末傅之端效方)天行口瘡(五倍子末摻之吐涎即愈龐氏傷寒論)咽中
懸癰(舌腫塞痛五倍子末白薑蠶末甘草末等分白梅肉搗和丸彈子大噙嚥其癰自破也朱氏)
(經騐方)口舌生瘡(儒門事親赴筵散用五倍子蜜陀僧等分為末醬水潄過乾貼之院方加)
(脱蠶蛾炙澹寮方用五倍子一兩滑石半兩黃栢蜜半兩為末潄淨摻之便可飲食)白口惡
瘡(狀似木耳不拘大人小兒並用五倍子青黛等分為末以筒吹之端效方)走馬牙疳
(五倍子青黛枯礬黃蘖等分為末先以鹽湯潄淨摻之立效便覽)牙齦疳臭(五倍子炒焦一)
(兩枯礬銅青各一錢為末先以米泔潄淨摻之絶效方也集簡方)疳蝕口鼻(五倍子燒存性)
(研末摻之普濟方)小兒口疳(白礬裝入五倍子内燒過同研摻之簡便方)下部疳
瘡(全幼心鑑用五倍子枯礬等分研末先以虀水洗過搽之杏林摘要用五倍子花椒去子炒各一)
(錢細辛焙三分為末先以葱湯洗淨搽之一二日生肉也)隂囊濕瘡(出水不瘥用五倍子臘茶)
(各五錢&KR1401;粉少許研末先以葱椒湯洗過香油調搽以瘥為度太平聖惠方)魚口瘡毒(初起)
(未成膿者用南五倍子炒黃研末入百草霜等分以臘醋調塗于患處一日一夜即消杏林摘要)一
切諸瘡(五倍子黃蘖等分為末傅之普濟方)一切腫毒(五倍子炒紫黑色蜜調塗)
(之黃簡便治一切腫毒初起無頭者五倍子大黃蘗等分為末新汲水調塗四圍日三五次)一切
癬瘡(五倍子去虫白礬燒過各等分為末搽之乾則油調簡便方)癩頭軟癤(及諸熱瘡)
(用五倍子七箇研末香油四兩熬至一半布絞去渣搽之三四遍即可勿以水洗之普濟方)風癩
濕爛(五倍子末津調塗之同上)頭瘡熱瘡(風濕諸毒用五倍子白芷等分研末摻之)
(膿水即乾如乾者以清油調塗衛生易簡)瘡口不收(五倍焙研末以臘醋脚調塗四圍效)一
切金瘡(五倍子降真香等分炒研末傅之皮肉自痊名啄合山拔萃方)金瘡出血
(不止者五倍子末貼之若閉氣者以五倍子末二錢入龍骨末少許湯服立效談埜翁方)杖瘡
腫痛(五倍子去穰米醋浸一日慢火炒黃研末乾摻之不破者醋調塗之衛生易簡方)手足
皸裂(五倍子末同牛骨髓填納縫中即安也醫方大成)鷄骨哽咽(五倍子末摻入㗋中)
(即化下方海上名)小兒脱肛(五倍子為末先以艾葉捲倍子末成筒放便桶内以瓦盛之令)
(病者坐于桶上以火點著使藥烟燻入肛門其肛自上隨後將白礬為末復搽肛門其肛自緊再不復脱)
魚口便毒(五倍子不拘多少以淨瓦器盛之用醋熬成膏用綿布攤貼之如乾即換三五次即)
(愈)偏墜氣痛(用五倍子一箇放食鹽少許在内以火紙包定用水浸濕放文武火灰内煨存)
(性為末酒調服)染烏鬚髮(聖濟總錄用針砂八兩米醋浸五日炒略紅色研末五倍子百藥煎)
(没石子各二兩訶黎勒皮三兩研末各包先以皂莢水洗髭鬚用米醋打蕎麥麫糊和針砂末傅上荷葉)
(包過一夜次日取去以蕎麥糊四味敷之一日洗去即黑杏林摘要用五倍子一斤研末銅鍋炒之勿)
(令成塊如有烟起即提下攪之從容上火慢炒直待色黑為度以濕青布包扎足踏成餅收貯聽用每用)
(時以皂角水洗淨鬚髮用五倍子一兩紅銅末酒炒一錢六分生白礬六分訶子肉四分没石子四分硇)
(砂一分為末烏梅酸榴皮煎湯調勻碗盛重湯煑四五十沸待如飴狀以眉掠刷於鬚髮上一時洗去再)
(上包住次日洗去以核桃油潤之半月一染甚妙)中河豚毒(五倍子白礬末等分以水調下)
(林出事廣記)
百藥煎
修治(時珍曰用五倍子為粗末每一觔以真茶一兩煎濃汁入酵糟四兩擂爛拌和器盛置糠缸中)
(罯之待發起如發麫狀即成矣捏作餅丸晒乾用嘉謨曰入藥者五倍子鮮者十觔舂細用瓷缸盛稻草)
(盖&KR1883;七日夜取出再搗入桔梗甘草末各二兩又&KR1883;一七仍搗仍&KR1883;滿七次取出捏餅晒乾用如無鮮者)
(用乾者水漬為之)又方(五倍子一觔生糯米一兩滚水浸過細茶一兩上右共研末入罐内封固)
(六月要一七取開配合用)又方(五倍子一觔研末酒麯半觔細茶一把研末右用小蓼汁調勻入鉢)
(中按緊上以長稻草封固另用籮一箇多著稻草將藥鉢坐草中上以稻草盖置淨處過一七後看藥上)
(長起長霜藥則已成矣或捏作丸或作餅晒乾纔可收用)
氣味酸鹹微甘無毒
主治清肺化痰定嗽解熱生津止渴收濕消酒烏鬚
髮止下血久痢脱肛牙齒宣䘌面鼻疳蝕口舌糜爛
風濕諸瘡(時珍)
發明(時珍曰百藥煎功與五倍子不異但經釀造其體輕虚其性浮收且味帶餘甘治上焦心肺欬)
(嗽痰飲熱渴諸病含噙尤為相宜)
附方(新二十二)歛肺劫𠻳(百藥煎訶黎勒荆芥穗等分為末薑汁入蜜和丸芡子大時時)
(噙之丹溪心法)定𠻳化痰(百藥煎片黃芩橘紅甘草各等分共為細末蒸餅丸菉豆大時時乾)
(嚥數丸佳瀕湖醫案)清氣化痰(百藥煎細茶各一兩荆芥穗五錢海螵蛸一錢蜜丸芡子)
(大每服噙一丸妙筆峯雜興)染烏鬚髮(川百藥煎一兩鍼砂醋炒蕎麥麪各半兩先洗鬚髮)
(以荷葉熬醋調刷荷葉包一夜洗去即黑妙普濟方)沐髮除䐈(百藥煎末乾搽髮上一夜)
(篦之同上)揩牙烏鬚(川百藥煎半兩玄胡索三錢雄黃三錢為末先以薑擦去涎用此揩牙以)
(津洗目日日用之甚佳普濟)牙痛引頭(方同上)風熱牙痛(百藥煎泡湯噙潄)
(聖濟總錄)牙齦疳蝕(百藥煎五倍子青鹽煅各一錢半銅綠一錢為末日摻二三次神效普)
(濟方)煉眉瘡癬(小兒面湮瘡又名鍊銀瘡乃母受胎時食酸辣邪物所致用百藥煎五錢生白)
(礬二錢為末油調搽之外科精義)脚肚生瘡(初起如粟米大搔之不已成片包脚相交黃水)
(出痒不可忍久成痼疾用百藥煎末唾調逐瘡四圍塗之自外入内先以貫衆煎湯洗之日一次醫林)
(集要)乳結硬痛(百藥煎末每服三錢酒一盞煎數沸服之取效經騐方)腸癰内痛
(大棗連核燒存性百藥煎等分為末每服一錢温酒服日一取效直指方)大腸便血(百藥煎荆)
(芥穗燒存性等分為末糊丸梧子大每服五十丸米飲下聖惠方)腸風下血(百藥煎二兩半)
(生用半炒存性為末飯丸梧子大每服五十丸米飲下名聖金丸王璆百一選方)大腸氣痔
(作痛下血百藥煎末每服三錢稀粥調服日二次集簡)腸風臟毒(下血者用百藥煎燒存性)
(烏梅連核燒過白芷不見火為末水糊丸如梧子大每服七十丸米飲下濟生)酒痢下血
(百藥煎五倍子陳槐花等分焙研末酒糊丸梧子大每服五十丸米飲送下本事方)下痢脱
肛(百藥煎一塊陳白梅三箇木瓜一握以水一碗煎半碗日二服聖濟總錄)男婦血淋
(用真百藥煎車前子炒黃連各三錢半木香二錢滑石一錢為末空心燈草湯服二錢日二服普濟方)
消暑止渴(百藥煎蠟茶等分為末烏梅肉搗和丸芡子大每含一丸名水瓢丸事林廣記)
五倍子内蟲主治赤眼爛弦同爐甘石末乳細點之
(時珍)
螳蜋桑螵蛸(本經上品)
釋名蟷蜋(音當郎)刀蜋(綱目)拒斧(說文)不過(爾雅)蝕肬(音尤)其子
房名螺蛸(音飄綃)蜱蛸(音皮)䗚蟭(音煿焦)致神(别錄)野狐鼻涕
(頌曰爾雅云莫貈蟷蠰不過螳蜋也其子蜱蛸郭璞云江東呼為石蜋時珍曰蟷蜋兩臂如斧當轍不避)
(故得當郎之名俗呼為刀蜋兖人謂之拒斧又呼不過也代人謂之天馬因其首如驤馬也燕趙之間謂)
(之蝕肬肬即疣子小肉贅也今人病肬者往往捕此食之其來有自矣其子房名螵蛸者其狀輕飄如綃)
(也村人每炙焦飼小兒云止夜尿則&KR2159;蟭致神之名盖取諸此酉陽雜俎謂之野狐鼻涕象形也又楊雄)
(方言云螳蜋或謂之髠或謂之羊匕齊兖以東謂之敷常螵蛸亦名夷冐)
集解(弘景曰螳蜋俗名石蜋逢樹便産以桑上者為好是兼得桑皮之津氣也惟連枝斷取者為真)
(偽者亦以膠著桑枝之上也保昇曰螵蛸在處有之螳蜋卵也多在小桑樹上叢荆棘間三四月中一枝)
(出小螳蜋數百枚時珍曰螳蜋驤首奮臂修頸大腹二手四足善緣而捷以鬚代鼻喜食人髮能翳葉捕)
(蟬或云術家取翳作法可以引形深秋乳子作房粘著枝上即螵蛸也房長寸許大如拇指其内重重有)
(隔房每房有子如蛆卵至芒種節後一齊出故月令有云仲夏螳蜋生也)
修治(别錄曰桑螵蛸生桑枝上螳蜋子也二月三月采蒸過火炙用不爾令人洩斆曰凡使勿用雜)
(樹上生者名螺螺須覓桑樹東畔枝上者采得去核子用沸漿水浸淘七次鍋中熬乾用别作修事無效)
(也韓保昇曰三四月采得以熱漿水浸一伏時焙乾於柳木灰中炮黃用)
螳蜋主治小兒急驚風搐搦又出箭鏃生者能食疣
目(時珍)
發明(時珍曰螳蜋古方不見用者惟普濟方治驚風吹鼻定搐法中用之盖亦蠶&KR1652;定搐之義古方)
(風藥多用螵蛸則螳蜋治風同一理也又醫林集要出箭鏃亦用之)
附方(新二)驚風定搐(中分散用螳蜋一箇蜥蝪一條赤足蜈蚣一條各中分之隨左石研)
(末記定男用左女用右每以一字吹鼻内搐之吹左即左定吹右即右定也普濟)
箭鏃入肉(不可拔者用螳蜋一箇巴豆半箇同研傅傷處微痒且忍極痒乃撼拔之以黃連貫)
(衆湯洗拭石灰傳之)
桑螵蛸氣味鹹甘平毒(之才曰得龍骨療洩精畏旋覆花戴椹)
主治傷中疝瘕隂痿益精生子女子血閉腰痛通五
淋利小便小道(本經)療男子虚損五臟氣微夢寐失精
遺溺久服益氣養神(别錄)炮熟空心食之止小便利(甄權)
發明(時珍曰桑螵蛸肝腎命門藥也古方盛用之權曰男子身衰精自出及虚而小便利者加而用)
(之頌曰古方漏精及風藥中多用之宗奭曰男女虚損腎衰隂痿夢中失精遺溺白濁疝瘕不可闕也隣)
(家一男子小便日數十次如稠米泔心神恍惚瘦瘁食減得之女勞食服桑螵蛸散藥未終一劑而愈其)
(藥安神䰟定心志治徤忘補心氣止小便數用桑螵蛸遠志龍骨菖蒲人參茯神當歸龜甲醋炙各一兩)
(為末臥時人參湯調下二錢如無桑上者即用他樹者以炙桑白皮佐之桑白皮行水以接螵蛸就腎經)
(也)
附方(舊三新七)遺精白濁(盜汗虚勞桑螵蛸炙白龍骨等分為細末每服二錢空心用鹽)
(湯送下外臺)小便不通(桑螵蛸炙黃三十枚黃芩二兩水煎分二服聖惠)婦人胞
轉(小便不通用桑螵蛸炙為末飲服方寸匕日用二産書)婦人遺尿(桑螵蛸酒炒為末薑)
(湯服二錢千金翼)妊娠遺尿(不禁桑螵蛸十二枚為末分二服米飲下産乳書)産後
遺尿(或尿數桑螵蛸炙半兩龍骨一兩為末每米飲服二錢徐氏胎産方)咽喉腫塞
(桑上螳蜋窠一兩燒灰馬屁勃半兩研勻蜜丸梧子大煎犀角湯每服三五丸總病論)咽㗋骨
硬(桑螵蛸醋煎呷之經騐良方)底耳疼痛(桑螵蛸一箇燒存性麝香一字研末每用半字)
(摻入神效有膿先繳淨經騐方)小兒軟癤(桑螵蛸燒存性研末油調傅之危氏方)
雀甕(本經下品)
釋名雀兒飯甕(蜀本)蛅蟖房(别錄音髯斯)蚝蟲窠(音刺)躁舍(本經)
天漿子(圖經)棘剛子(衍義)紅姑娘(綱目)毛蟲(蔵器曰毛蟲作繭形如甕故名)
(雀甕俗呼雀癰聲相近也保昇曰雀好食其甕中子故俗呼雀兒飯甕弘景曰蛅蟖背毛螫人故名蚝音)
(刺與蛓同時珍曰俗呼毛蟲又名楊痢子因有螫毒也此蟲多生石榴樹上故名天漿天漿乃甜榴之名)
(也宗奭曰多在棘枝上故曰棘剛子)
集解(别錄曰雀甕出漢中生樹枝間蛅蟖房也八月采蒸之弘景曰蛅蟖蚝蟲也在石榴樹上其背)
(毛螫人生卵形如雞子大如巴豆藏器曰蚝蟲好在果樹上大小如蠶身面背上有五色斑毛有毒能刺)
(螫人欲老者口中吐白汁凝聚漸硬正如雀卵其蟲以甕為繭在中成蛹如蠶之在繭也夏月羽化而出)
(作蛾放子於葉間如蠶子陶言其生卵如鷄子誤矣恭曰雀甕在樹間似螵蛸蟲此物紫白襇斑狀似硨)
(磲文可愛也時珍曰蛄蟖處處樹上有之牡丹上尤多入藥惟取榴棘上房内有蛹者正如螵蛸取桑上)
(者)
氣味甘平無毒(日華曰有毒)
主治寒熱結氣蠱毒鬼疰小兒驚癎(本經治頌曰今醫家小兒慢)
(驚用天漿子有蟲者曰殭蠶乾&KR1652;三物各三枚微炒搗末煎麻黃湯調服一字日三服如減大有效也藏)
(器曰雀甕打破取汁與小兒飲令無疾小兒病撮口者漸漸口撮不得飲乳但先𠢐口傍見血以甕研汁)
(塗之或同鼠婦生搗塗之今人産子時凡諸物皆令開口不令閉者盖厭禳之也)
附方(新五)撮口噤風(用棘科上雀兒飯甕子末開口者取内物和乳汁研灌之又方棘)
(剛子五枚赤足蜈蚣一條燒存性研勻飯丸麻子大每服三五丸孔汁下亦可末服一字普聖惠)小
兒臍風(白龍骨用天漿子有虫者一枚真殭蠶炒一枚膩粉少許研勻以薄荷自然汁調灌之取)
(下毒物神效聖惠)急慢驚風(口眼喎斜搐搦痰盛用天漿子房去皮生用三枚乾&KR1652;生用七)
(枚硃砂一錢研勻飲丸粟大每服二丸荆芥湯送下聖惠方)乳蛾㗋痺(用天漿子即紅姑娘)
(徐徐嚼嚥)小兒癎疾(棘枝上雀甕研其間蟲出取汁灌之聖惠方)
蠶(本經中品)校正(拾遺烏爛蠶及繭鹵汁嘉祐蠶蛻今併為一)
釋名自死者名白殭蠶(時珍曰蠶從替象其頭身之形從䖵以其繁也俗作蠶字)
(者非矣蚕音腆蚯蚓之名也蠶病風死其色自白故曰白殭死而不朽曰殭再養者曰原蠶蠶之屎曰沙)
(皮曰蜕甕曰繭蛹曰螝音龜蛾曰羅卵曰蜕音兑蠶初出曰䖢音苖蠶紙曰連)
集解(時珍曰蠶孕絲蟲也種類甚多有大小白烏斑色之異其蟲屬陽喜燥惡濕食而不飲三眠三)
(起二十七日而老自卵出而為䖢自䖢蜕而為蠶蠶而繭繭而蛹蛹而䖸䖸而卵卵而復䖢亦有胎生者)
(與母同老盖神蟲也南粤有三眠四眠兩生七出八出者其繭有黃白二色爾雅云蟓桑繭也雔由樗繭)
(也蚢蕭繭也棘繭欒繭皆各因所食之葉命名而蟓即今桑上野蠶也今之柘蠶與桑蠶並育即棘繭是)
(也南海横州有風繭絲作釣緡凡諸草木皆有蚅蠋之類食葉吐絲不如蠶絲可以衣被天下故莫得並)
(稱凡蠶類入藥俱用食桑者)
白殭蠶修治(别錄曰生穎川平澤四月取自死者勿令中濕有毒不可用弘景曰人家養蠶)
(時有合箔皆殭者即暴燥都不壞今見小白似有鹽度者恭曰蠶自殭死其色自白云有鹽度誤矣頌曰)
(所在養蠶處有之不拘早晚但用白色而條直食桑葉者佳用時去絲綿及子炒過宗奭曰蠶有兩三番)
(惟頭番殭蠶最佳大而無蛆涎斆曰凡使先以糯米泔浸一日待蠶桑涎出如蝸浮水上然後灑出微)
(火焙乾以布拭淨黃肉毛并黑口甲了搗篩如粉入藥)
氣味鹹辛平無毒(甄權曰微温有小毒萆惡桑螵蛸桔梗茯苓茯神薢)
主治小兒驚癎夜啼去三蟲滅黑黯令人面色好男
子隂癢病(本經)女子崩中赤白産後腹痛滅諸瘡瘢痕
為末封丁腫拔根極效(别錄)治口噤發汗同白魚鷹屎
白等分治瘡滅痕(藥性)以七枚為末酒服治中風失音
并一切風疰小兒客忤男子隂癢痛女子帶下(日華)焙
研薑汁調灌治中風㗋痺欲絶下㗋立愈(蘇頌)散風痰
結核瘰&KR1031;頭風風蟲齒痛皮膚風瘡丹毒作癢痰瘧
癥結婦人乳汁不通崩中下血小兒疳蝕鱗體一切
金瘡疔腫風痔(時珍)
發明(元素曰殭蠶性微温味微辛氣味俱薄輕浮而升陽中之陽故能去皮膚諸風如蟲行震亨曰)
(殭蠶屬火兼土與金木老得金氣殭而不化治㗋痺者取其清化之氣從治相火散濁逆結滯之痰也王)
(貺曰凡咽㗋腫痛及㗋痺用此下咽立愈無不效也大能救人吳开内翰云屢用得效時珍曰殭蠶蠶之)
(病風者也治風化痰散結行經所謂因其氣相感而以意使之者也又人指甲軟薄者用此燒烟熏之則)
(厚亦是此義盖厥隂陽明之藥故又治諸血病瘧病疳病也)
附方(舊十五新十九)一切風痰(白殭蠶七個直者細研薑汁調灌之勝金方)小兒
驚風(白殭蠶&KR1652;稍等分天雄尖附子尖各一錢微炮為末每服一字或半錢以薑湯調灌之甚效)
(寇氏衍義)風痰喘𠻳(夜不能臥白殭蠶炒研好茶末各一兩為末每用五錢臥時泡沸湯服)
(瑞竹堂方)酒後咳𠻳(白殭蠶焙研末每茶服一錢怪證竒方)㗋風㗋痺(仁存開關)
(散用白殭蠶炒白礬半生半燒等分為末每以一錢用自然薑汁調灌得吐頑痰立效小兒加薄荷生薑)
(少許同調一方用白梅肉和丸綿褁含之嚥汁也汁朱氏集騐用白殭蠶炒半兩生甘草一錢為末薑)
(調服涎出立愈一聖惠用白殭蠶三七枚乳香一分為末每以錢燒烟熏入㗋中涎出即愈)急㗋
風痺(王氏博濟如聖散用白殭蠶天南星等分生研為末每服一字薑汁調灌涎出即愈後以生薑)
(炙過含之南百一選方無星)撮口噤風(面黃赤氣喘啼聲不出由胎氣挾熱流毒心脾故令)
(舌強唇青聚口發噤用白殭蠶二枚去觜略炒為末蜜調傅唇中甚效聖惠方)大頭風小
兒驚風(並用大蒜七箇先燒紅地以蒜逐箇於地上磨成膏却以殭蠶一兩去頭足安蒜上椀覆)
(一夜勿令洩氣只取蠶研末每用㗜鼻口内含水有效普濟方)偏正頭風(并夾頭風連兩)
(太陽穴痛聖惠方用白殭蠶為末葱茶調服方寸匕葉椿治頭風用白殭蠶高良薑等分為末每服一)
(錢臨臥時茶服日二服)卒然頭痛(白殭蠶為末每用熟水下二錢立瘥斗門方)牙齒
疼痛(白僵蠶直者生薑同炒赤黃色去薑為末以皂角水調擦之即止普濟)風蟲牙痛
(白直殭蠶炒蠶蜕紙燒等分為末擦之良久以鹽湯潄口直指方)瘧疾不止(白僵蠶直者一)
(箇切作七段綿裹為丸硃砂為衣作一服日未出時面向東用桃李枝七寸煎湯吞下院方)腹内
龜病(普濟方詩云人間龜病不堪言肚裏生成硬似磚自死殭蠶白馬尿不過時刻軟如綿神效)
面上黑黯(白殭蠶末水和搽之聖惠方)粉滓面䵟(令人面色好用白殭蠶黑牽牛)
(細研等分為末如澡豆日用之斗門方)[病-丙+(穩-禾)]疹風瘡(疼痛白殭蠶焙研酒服一錢立瘥聖惠)
野火丹毒(從背上兩脇起者殭蠶二七枚和慎火草搗塗楊氏産乳)小兒鱗體
(皮膚如蛇皮鱗甲之狀由氣血否澀亦曰胎垢又曰蛇體白殭蠶去嘴為末煎湯浴之一加蛇蜕保幼)
(大全)小兒久疳(體虚不食諸病後天柱骨倒醫者不識謂之五軟者用白殭蠶直者炒研每服)
(半錢薄荷酒下名金靈散鄭氏方)小兒口瘡(通白者白殭蠶炒黃拭去黃肉毛研末蜜和傅)
(之立效氣小兒宫)風疳蝕瘡(同上方)項上瘰癧(白殭蠶為末水服五分日三服十日)
(瘥臺外)風痔腫痛(發歇不定者是也白殭蠶二兩洗剉炒黃為末烏梅肉和丸梧桐子大每)
(薑蜜湯空心下五丸妙勝金子)一切金瘡(及刀斧傷白殭蠶炒黃研末傅上立愈斗門)
乳汁不通(白殭蠶末二錢酒服少頃以脂麻茶一盞投之梳頭數十遍奶汁如泉也經騐方)
崩中下血(不止用白殭蠶衣中白魚等分為末井華水服之日二千金)重舌木舌
(殭蠶為末吹之吐痰甚妙為一蜜炒二錢為末摻之涎出妙)(殭蠶一錢黃連陸氏積德方)腸
風下血(殭蠶炒去嘴足烏梅肉焙各一兩為末米糊丸梧子大每服百丸食前白湯下一日三服)
(雜筆峯興方)
烏爛死蠶(拾遺)氣味有小毒(藏器曰此在簇上烏臭者)
主治蝕瘡有根者及外野雞病並𫝊之白死者主白
遊疹赤死者主赤遊疹(藏器)
蠶蛹(瑞曰繰絲後蛹子今人食之呼小蜂兒思邈曰&KR3181;犬嚙者終身忘食發則難免)
主治炒食治風及勞瘦研𫝊瘑瘡惡瘡(大明)為末飲服
治小兒疳瘦長肌退熱除蚘蟲煎汁飲止消渴(時珍)
附方(新一)消渴煩亂(蠶蛹二兩以無灰酒一中盞水一大盞同煮一中盞温服聖惠方)
繭鹵汁(藏器曰此是繭中蛹汁非鹹鹵也於繭甕下收之)
主治百蟲入肉䘌蝕瘙疥及牛馬蟲瘡為湯浴小兒
瘡疥殺蟲以竹筒盛之浸山蜍山蛭入肉蚊子諸蟲
咬毒亦可預帶一筒取一蛭入中并持乾海苔一片
亦辟諸蛭(藏器)
發明(藏器曰蘇恭註蛭云山人自有療法盖此法也時珍曰山蛭見蛭條山蜍音余蜘蛛也囓人甚)
(毒)
蠶繭(已出蛾者)氣味甘温無毒
主治燒灰酒服治癰腫無頭次日即破又療諸疳瘡
及下血血淋血崩煮汁飲止消渴反胃除蚘蟲(時珍曰)
(弘景曰繭甕入術用)
發明(時珍曰蠶繭方書多用而諸家本草並不言及誠缺文也近世用治癰疽代鍼用一枚即出一)
(頭二枚即出二頭神效無比煮湯治消渴古方甚稱之丹溪朱氏言此物屬火有隂之用能瀉膀胱中相)
(火引清氣上朝於口故能止渴也繰絲湯及絲綿煑部汁功並相同又黃絲絹能補脬錦灰止血並見服器)
附方(新五)痘瘡疳蝕(膿水不絶用出了蠶蛾繭以生白礬末填滿煅枯為末擦之甚效)
(陳文中小兒方)口舌生瘡(蠶繭五箇包蓬砂瓦上焙焦為末抹之)大小便血(蠒黃)
(散治腸風大小便血淋瀝疼痛用蠒黃蠶蜕紙並燒存性晚蠶沙白殭蠶並炒等分為末入麝香少許每)
(服二錢用米飲送下日三服甚效聖惠方)婦人血崩(方法同上)反胃吐食(蠶繭)
(十箇煮汁烹雞子三枚食之以無灰酒下日二服神效或以繰絲湯煮粟米粥食之惠濟方)
蠶蜕釋名馬明退(嘉祐)佛退
氣味甘平無毒主治血病益婦人(嘉祐)婦人血風(宗奭)治
目中翳障及疳瘡(時珍)
蠶連主治吐血鼻洪腸風瀉血崩中帶下赤白痢𫝊
疔腫瘡(日華)治婦人血露(宗奭)牙宣牙痛牙癰牙疳頭瘡
㗋痺風癲狂祟蟲毒藥毒沙證腹痛小便淋閟婦人
難産及吹乳疼痛(時珍)
發明(禹錫曰蠶蜕今醫家多用初出蠶子殼在紙上者東方諸醫用老蠶眠起所蜕皮功用相近當)
(以蜕皮為正入藥微炒用宗奭曰蠶蜕當用眠起時所蜕皮蠶連燒灰亦可用時珍曰馬明退蠶連紙功)
(用相同亦如蟬蜕蛇蜕之義但古方多用蠶紙者因其易得耳)
附方(舊四新十五)吐血不止(蠶蜕紙燒存性蜜和丸芡實大含化嚥津集騐)牙宣
牙癰(及口瘡並用蠶蜕紙燒灰乾傅之集騐)風蟲牙痛(蠶紙燒灰擦之良久鹽湯漱口)
(指直方)走馬牙疳(集騐用蠶蜕紙灰入麝香少許貼之直指加白殭蠶等分)一切
疳瘡(馬明退燒灰三錢輕粉乳香少許先以温漿水洗淨𫝊之儒門事親)小兒頭瘡
(蠶蜕紙燒存性入輕粉少許麻油調傅聖惠)纏㗋風疾(用蠶蜕紙燒存性煉蜜和丸如芡實)
(大含化嚥津集騐)熏耳治聾(蠶蜕紙作撚入麝香二錢入筆筒燒烟熏之三次即開)癲
狂邪祟(凡狂發欲走或自高貴稱神或悲泣呻吟此為邪祟以蠶紙燒灰酒水任下方寸匕亦治)
(風癲方肘後)沙證壯熱(江南有沙證狀如傷寒頭痛壯熱嘔惡手足指末微厥或腹痛悶亂)
(須臾殺人先用蠶蜕紙剪碎安于瓷中以碟盖之滚湯沃之封固良久乘熱服暖臥取汗活人書)中
蠱藥毒(雖面青脈絶腹脹吐血者服之即活用蠶蜕紙燒存性為末新汲水服一錢嶺南衛生)
(方)中諸藥毒(用蠶紙數張燒灰冷水服衛生易簡方)小便澁痛(不通用蠶蜕紙)
(燒存性入麝香少許米飲每服二錢王氏博濟方)熱淋如血(蠶種燒灰入麝香少許水服二)
(錢極效方也衛生家寳)崩中不止(蠶故紙一張剪碎炒焦槐子炒黃各等分為末酒服立愈)
(易衛生簡方)吹奶疼痛(馬明退燒灰一錢五分輕粉五分麝香少許酒服儒門事親)婦
人難産(蠶布袋一張蜕蜕一條入新瓦中以鹽泥固煅為末以榆白皮湯調服集成)婦人
斷産(蠶子故紙一尺燒為末酒服終身不産千金)痔瘺下血(蠶紙半張碗内燒灰酒服)
(自除急奚囊備方)
繰絲湯主治止消渴大騐(時珍)
原蠶(别錄中品)
釋名晚蠶(日華)魏蠶(方言)夏蠶(廣志)熱蠶(弘景曰原蠶是重養者俗呼為魏蠶)
(宗奭曰原者有原復敏速之義此是第二番蠶也時珍曰按鄭玄註周禮云原再也謂再養者郭璞註方)
(言云魏細也秦晉人所呼今轉為二蠶是矣永嘉記云郡蠶自三月至十月有八輩謂蠶種為蜕再養為)
(珍珍予為愛子)
集解(頌曰原蠶東南州郡多養之此是重養者俗呼為晚蠶北人不甚養之周禮禁原蠶鄭康成註)
(云蠶生于火而藏千秋與馬同氣物莫能兩大禁原蠶為其害馬也然害馬亦一事耳淮南子云原蠶一)
(歲再收非不利也而王法禁之者為其殘桑是也人既稀養貨者多是早䖸不可用也弘景曰殭蠶為末)
(塗馬齒即不能食草以桑葉拭去乃還食此見蠶即馬類也時珍曰馬與龍同氣故有龍馬而蠶又與馬)
(同氣故蠶有龍頭馬頭者蜀人謂蠶之先為馬頭娘者以此好事者因附會其蜕以為馬皮卷女入桑化)
(蠶謬矣北人重馬故禁之南方無馬則有一歲至再至三及七出八出者矣然先王仁愛及物盖不忍其)
(一歲再致湯鑊且妨農事亦不獨專為害馬殘桑而已)
雄原蠶蛾氣味鹹温有小毒(時珍曰按徐之才藥對云熱無毒入藥炒去翅)
(足用)
主治益精氣強隂道交接不倦亦止精(别錄)壯陽事止
泄精尿血暖水臟治暴風金瘡凍瘡湯火瘡滅瘢痕
(時珍)
發明(宗奭曰蠶蛾用第二番取其敏於生育也時珍曰蠶蛾性淫出繭即媾至於枯稿乃已故強隂)
(益精用之)
正誤(頌曰今治小兒撮口及發噤者用晚蠶䖸二枚炙黃研末蜜和塗唇内便瘥時珍曰此方出聖)
(惠乃是白僵蠶蘇氏引作蠶䖸誤矣蠶䖸原無治驚之文今正之)
附方(舊二新八)丈夫隂痿(未連蠶䖸二升去頭翅足炒為末蜜丸梧子大每夜服一丸可)
(御十室以菖蒲酒止之千金方)遺精白濁(晚蠶䖸焙乾去翅足為末飯丸菉豆大每服四)
(十丸淡鹽湯下此丸常以火烘否則易傷濕也唐氏方)血淋疼痛(晚蠶䖸為末熱酒服一錢)
(惠聖方)小兒口瘡(及風疳瘡宫氣方用晚蠶䖸為末貼之妙普濟方治小兒口瘡及百日)
(内口瘡入麝香少許摻之)止血生肌(蠶䖸散治刀斧傷創血出如箭用晚蠶䖸炒為末傅之即)
(止甚效勝金方)刀斧金瘡(端午午時取晚蠶䖸石灰茅花搗成團草盖令發熱過收貯每用刮)
(下末摻之)竹刺入肉(五月五日取晚蠶䖸生投竹筒中令自乾死為末取少許津和塗之便)
(民圖纂)蛇虺咬傷(生蠶䖸研傅之必效方)玉枕生瘡(生枕骨上如癰破後如筯)
(頭用原蠶䖸炒石韋等分為末乾貼取瘥聖濟總錄)
原蠶沙(頌曰蠶沙蠶䖸皆用晚出者良時珍曰蠶沙用晒乾淘淨再晒可久收不壞)
氣味甘辛温無毒(時珍曰伏硇砂熖硝粉霜)
主治腸鳴熱中消渴風痺[病-丙+(穩-禾)]疹(别錄)炒黃袋盛浸酒去
風緩諸節不隨皮膚頑痺腹内宿冷冷血瘀血腰脚
冷疼炒熱袋盛熨偏風筋骨癰緩手足不隨腰脚軟
皮膚頑痺(藏器)治消渴癥結及婦人血崩頭風風赤眼
去風除濕(時珍)
發明(弘景曰蠶沙多入諸方不但熨風而已宗奭曰蠶屎飼牛可以代穀用三升醇酒拌蠶沙五斗)
(甑蒸於暖室中鋪油單上令患風冷氣痺及近感癱風人就以患處一邊臥沙上厚盖取汗若虚人須防)
(大熱昏悶令露頭面若未全愈間日再作時珍曰蠶屬火其性燥燥能勝風去濕故蠶沙主療風濕之病)
(有人病風痺用此熨法得效按陳氏經騐方一抹膏治爛弦風眼以真麻油浸蠶沙二三宿研細以篦子)
(塗患處不問新舊隔宿即愈表兄盧少樊患此用之而愈親筆于册也時珍家一婢病此十餘年試用之)
(二三次頓瘳其功亦在去風收濕也又同桑柴灰淋汁煮鼈肉作丸治腹中癥結見鼈條李九華云蠶沙)
(煮酒色味清美又能療疾)
附方(新四新六)半身不遂(蠶沙二碩以二袋盛之蒸熟更互熨患處仍以羊肚粳米煮粥)
(日食一枚十日即止)風瘙[病-丙+(穩-禾)]疹(作痒成瘡用蠶沙一升水五斗煮取一斗二升去滓洗浴避風)
(惠聖方)頭風白屑(作癢蠶沙燒灰淋汁洗之聖惠方)眯目不出(蠶沙㨂淨空心)
(以新汲水吞下十枚勿嚼破聖惠)消渴飲水(晚蠶沙焙乾為末每用冷水下二錢不過數服)
(門斗方)婦人血崩(蠶沙為末酒服三五錢儒門事親)月經久閉(蠶沙四兩砂鍋)
(炒半黃色入無灰酒一壺煑沸澄去沙每温服一盞即通)轉女為男(婦人始覺有孕用原蠶屎)
(一枚井華水服之日三千金)趺撲傷損(扭閃出骨竅等證蠶沙四兩炒黃綠豆粉四兩炒黃)
(枯礬二兩四錢為末醋調傅之絹包縳定換三四次即愈忌産婦近之邵真人經騐良方)男婦
心痛(不可忍者晚蠶沙一兩滚湯泡通濾淨取清水服即止瑞竹堂方)
石蠶(本經下品)校正(併入有名未用石蠧蟲)
釋名沙蝨(本經)石蠧蟲(别錄)石下新(拾遺間弘景曰沙蝨乃東水中細蟲人)
(入水浴着身略不可見痛如鍼刺挑亦得之今此或名同而物異耳時珍曰按吳普本草沙蝨作沙蜯)
集解(經曰石蠶生江漢池澤宗奭曰石蠶在處山河中多有之附生水中石上作絲蠒如釵股長寸)
(許以蔽其身其色如泥蠶在其中故謂之石蠶亦水中蟲耳方家用者絶稀别錄曰石蠧蟲生石中藏器)
(曰石蠧蟲一名石下新今伊洛間水底石下有之狀如蠶解放絲連綴小石如蠒春夏羽化作小䖸水上)
(飛時珍曰本經石蠶别錄石蠧今觀陳寇二說及主治功用盖是一物無疑矣又石類亦有石蠶蟲與此)
(不同)
正誤(弘景曰李當之云石蠶江左不識謂為草根其實類蟲形如老蠶生附石上傖人得而食之味)
(鹹微辛所言有理但江漢非傖地大都是生氣物如海中蛤蠣輩附石生不動皆活物也今俗用草根黑)
(色多角節亦似蠶恐未是實方家不用恭曰石蠶形似蠶細小有角節青黑色生江漢側石穴中岐隴間)
(亦有北人多不用采者遂絶耳韓保昇曰李謂是草根陶謂是生氣物蘇恭之說半似草半似蟲皆妄矣)
(此蟲所在水石間有之取為鈎餌馬湖石門最多彼人啖之云鹹微辛頌曰石蠶陶蘇都無定論蜀本之)
(說為是今川廣中多有之其草根之似蠶者亦名石蠶出福州今信州山石上四時常有之亦采入藥詳)
(見菜部草石蠶下)
附錄雲師雨虎(時珍曰按遁甲開山圖云霍山有雲師雨虎榮氏註云雲師如蠶長六寸)
(有毛似兔雨虎如蠶長七八寸似蛙雲雨則出在石内可炙食之此亦石蠶之類也)
氣味鹹寒有寒(保昇曰鹹微辛吳普曰雷公鹹無毒)
主治五癃破石淋墮胎其肉解結氣利水道除熱(本經)
石蠧蟲主石癃小便不利(别錄)
發明(宗奭曰石蠶謂之草者謬也經言肉解結氣註中更不辨定何耶時珍曰石蠶連皮殼用也肉)
(則去皮殼也)
九香蟲(綱目)
釋名黑兜蟲
集解(時珍曰九香虫産于貴州永寧衛赤水河中大如小指頭狀如水黽身青黑色至冬伏于水下)
(土人多取之以充人事至驚蟄後即飛出不可用矣)
氣味鹹温無毒
主治膈脘滯氣脾腎虧損壯元陽(時珍)
發明(時珍曰攝生方烏龍丸治上證久服益人四川何卿總兵常服有效其方用九香蟲一兩半生)
(焙車前子微炒陳橘皮各四錢白术焙五錢杜仲酥炙八錢右為末煉蜜丸梧桐子大每服一錢五分以)
(鹽白湯或鹽酒服早晚各一服此方妙在此蟲)
海蠶(海藥)
集解(李珣曰按南州記云海蠶生南海山石間狀如蠶大如拇指其沙甚白如玉粉狀每有節難得)
(真者彼人以水搜葛粉石灰以梳齒印成偽充之縱服無益反能損人宜慎之)
沙氣味鹹大温無毒
主治虚勞冷氣諸風不遂久服補虛嬴令人光澤輕
身延年不老(李珣)
雪蠶(綱目)
釋名雪蛆
集解(時珍曰按葉子竒草木子云雪蠶生隂山以北及峨嵋山北人謂之雪蛆二山積雪歷世不消)
(其中生此大如瓠味極甘美又王子年拾遺記云員嶠之山有水蠶長六七寸黑色有鱗角以霜雪覆之)
(則作繭長一尺抽五色絲纖為文錦入水不濡投火不燎堯時海人獻之其質輕暖柔滑按此亦雪蠶之)
(類也)
氣味甘寒無毒
主治解内熱渴疾(時珍)
枸杞蟲(拾遺)
釋名蠋(爾雅)
集解(藏器曰此蟲生枸杞上食枸杞葉狀如蠶作繭為蛹時取之曝乾收用時珍曰此爾雅所謂蚅)
(烏蝎也其狀如蠶亦有五色者老則作繭化蛾孚子諸草木皆有之亦各隨所食草木之性故廣志云藿)
(蠋香槐蠋臭)
氣味鹹温無毒主治益陽道令人悦澤有子炙黃和
地黃末為丸服之大起陽益精(藏器)治腎家風虚(時珍普)
(濟方)
蘹香蟲(綱目)
集解(時珍曰生蘹香枝葉中狀如尺蠖青色)主治小腸疝氣(時珍)
本草綱目卷三十九
