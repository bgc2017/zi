本草綱目卷九
明李時珍撰
金石之三(石類上三十二種)
丹砂(本經上品)
釋名朱砂(時珍曰丹乃石名其字從井中一點象丹在井中之形義出許慎說文後人以丹為)
(朱色之名故呼朱砂)
集解(别錄曰丹砂生符陵山谷采無時光色如雲母可拆者良作末名真朱弘景曰即今朱砂也俗)
(醫别取武都仇池雄黃夾雌黃者名為丹砂用之謬矣符陵是涪州接巴郡南今無復采者乃出武陵西)
(川諸蠻夷中皆通屬巴地故謂之巴砂仙經亦用越砂即出廣州臨漳者此二處並好惟須光明瑩徹為)
(佳如雲母片者謂之雲母砂如樗蒱子紫石英形者謂之馬齒砂亦好如大小豆及大塊圓滑者謂之豆)
(砂細末碎者謂之末砂此二種粗不入藥用但可畫用爾朱砂皆鑿坎入數丈許雖同出一郡縣亦有好)
(惡地有水井勝火井也仙方煉餌最為長生之寳恭曰丹砂大略二種有土砂石砂其土砂復有塊砂末)
(砂體並重而色黃黑不任畫用療瘡疥亦好但不入心腹之藥然可燒之出水銀乃多也其石砂有十數)
(品最上者為光明砂云一顆别生一石龕内大者如雞卵小者如棗栗形似芙蓉破之如雲母光明照徹)
(在龕中石臺上生得此者帶之辟惡為上其次或出石中或出水内形塊大者如拇指小者如杏仁光明)
(無襍名馬牙砂一名無重砂入藥及畫俱善俗間亦少有之其磨&KR1237;新井别井水井火井芙蓉石末石堆)
(豆末等砂形類頗相似入藥及畫當擇去其襍土石便可用矣别有越砂大者如拳小者如雞鴨卵形雖)
(大其襍土石不如細而明淨者經言末之名真朱者謬矣豈有一物以全末殊名乎斆曰砂凡百等不可)
(一一論有妙硫砂如拳許大或重一鎰有十四面面如鏡若遇隂沉天雨即鏡面上有紅漿汁出有梅柏)
(砂如梅子許大夜有光生照見一室有白庭砂如帝珠子許大面上有小星現有神座砂金座砂玉座砂)
(不經丹竈服之而自延壽次有白金砂澄水砂隂成砂辰錦砂芙蓉砂鏡面砂箭鏃砂曹末砂土砂金星)
(砂平面砂神末砂等不可一一細述也頌曰今出辰州宜州階州而辰砂為最生深山石崖間土人采之)
(穴地數十丈始見其苗乃有石謂之朱砂牀砂生石上其大塊者如雞子小者如石榴子狀若芙蓉頭箭)
(鏃連牀者紫黯若鐡色而光明瑩澈碎之嶄岩作墻壁又似雲母片可拆者真辰砂也無石者彌佳過此)
(皆淘土石中得之非生於石牀者宜砂絶有大塊者碎之亦作墻壁但罕有類物狀而色亦深赤為用不)
(及辰砂蓋出土石間非白石牀所生也然近宜州鄰地春州融州皆有砂故其水盡赤每烟霧鬱蒸之氣)
(亦赤黃色土人謂之朱砂氣尤能作瘴癘為人患也階砂又次之不堪入藥唯可畫色爾凡砂之絶好者)
(為光明砂其次謂之顆塊其次謂之鹿簌其下謂之末砂惟光明砂入藥餘並不用宗奭曰丹砂今人謂)
(之朱砂辰州砂多出蠻峒錦州界狤獠峒老鴉井其井深廣數十丈先聚薪于井焚之其青石壁迸裂處)
(即有小龕龕中自有白石牀其石如玉牀上乃生砂小者如箭鏃大者如芙蓉光明可鑑研之鮮紅砂泊)
(牀大者重七八兩至十兩晃州所出形如箭鏃帶石者得自土中非此比也承曰金州商州亦出一種砂)
(色微黃作土氣陜西河東河北汴東汴西並以入藥長安蜀州研以代銀朱作漆器又信州近年出一種)
(砂極有大者光芒墻壁略類宜州所産然有砒氣破之多作生砒色若入藥用見火恐殺人今浙中市肆)
(往往貨之不可不審時珍曰丹砂以辰錦者為最麻陽即古錦州地佳者為箭鏃砂結不實者為肺砂細)
(者為末砂色紫不染紙者為舊坑砂為上品色鮮染紙者為新坑砂次之蘇頌陳承所謂階州金商州砂)
(者乃陶弘景所謂武都雄黃非丹砂也范成大桂海志云本草以辰砂為上宜砂次之然宜州出砂處與)
(湖北大牙山相連北為辰砂南為宜硃地脉不殊無甚分别老者亦出白石牀上蘇頌乃云宜砂出土石)
(間非石牀所生是未識此也别有一種色紅質嫩者名土坑砂乃土石間者不甚耐火邕州亦有砂大者)
(數十百兩作塊黑暗少墻壁不堪入藥唯以燒取水銀頌云融州亦有今融州無砂乃邕州之訛也臞仙)
(庚辛玉冊云丹砂石以五溪山峒中産者得正南之氣為上麻陽諸山與五溪相接者次之雲南波斯西)
(胡砂並光潔可用柳州一種砂全似辰砂唯塊圓如皂角子不入藥用商州黔州土丹砂宣信州砂皆内)
(含毒氣及金銀銅鉛氣不可服張果丹砂要訣云丹砂者萬靈之主居之南方或赤龍以建號或朱鳥以)
(為名上品生於辰錦二州石穴中品生於交桂下品生於衡邵名有數種清濁異體真偽不同辰錦上品)
(砂生白石牀之上十二枚為一座色如未開蓮花光明耀日亦有九枚為一座七枚五枚者次之每座中)
(有大者為主四圍小者為臣朝護四面雜砂一二斗抱之中有芙蓉頭成顆者亦入上品又有如馬牙光)
(明者為上品白光若雲母為中品又有紫靈砂圓長似笋而紅紫為上品石片稜角生青光為下品交桂)
(所出但是座上及打石得形似芙蓉頭面光明者亦入上品顆粒而通明者為中品片段不明徹者為下)
(品衡邵所出雖是紫砂得之砂石中者亦下品也有溪砂生溪州砂石之中土砂生土穴之中土石相雜)
(故不入上品不可服餌唐李德裕黃冶論云光明砂者天地自然之寳在石室之間生雪牀之上如初生)
(芙蓉紅芭未拆細者環拱大者處中有辰居之象有君臣之位光明外徹采之者尋石脉而求此造化之)
(所鑄也土宿真君曰丹砂受青陽之氣始生&KR1133;石二百年成丹砂而青女孕又二百年而成鉛又二百年)
(成銀又二百年復得太和之氣化而為金故諸金皆不若丹砂金為上也)
修治(斆曰凡修事朱砂靜室焚香齋沐後取砂以香水浴過拭乾碎搗之鉢中更研三伏時取一瓷)
(鍋子每朱砂一兩同甘草二兩紫背天葵一鎰五方草一鎰着砂上以東流水煮三伏時勿令水闕去藥)
(以東流水淘淨乾熬又研如粉用小瓷瓶入青芝草山鬚草半兩蓋之下十斤火煆從已至午方歇候冷)
(取出細研用如要服則以熬蜜丸細麻子大空腹服一丸時珍曰今法惟取好砂研末以流水飛三次用)
(其末砂多雜石末鐡屑不堪入藥又法以絹袋盛砂用蕎麥灰淋汁煮三伏時取出流水浸洗過研粉飛)
(晒用又丹砂以石膽消石和埋土中可化為水)
氣味甘微寒無毒(普曰神農甘岐伯苦有毒扁鵲苦李當之大寒權曰有大毒大明曰)
(凉微毒之才曰惡慈石畏鹹水忌一切血時珍曰丹砂别錄云無毒岐伯甄權言有毒似相矛盾按何孟)
(春餘冬錄云丹砂性寒而無毒入火則熱而有毒能殺人物性逐火而變此說是也丹砂之畏慈石鹹水)
(者水克火也斆曰鐡遇神砂如泥似粉土宿真君曰丹砂用隂地厥地骨皮車前草馬鞭草皂莢石韋决)
(明瞿麥南星白附子烏頭三角酸藕荷桑椹地榆紫河車地丁皆可伏制而金公以砂為子有相生之道)
(可變化)
主治身體五臟百病養精神安魂魄益氣明目殺精
魅邪惡鬼久服通神明不老能化為汞(本經)通血脉止
煩滿消渴益精神悦澤人面除中惡腹痛毒氣疥瘻
諸瘡輕身神仙(别錄)鎮心主尸疰抽風(甄權)潤心肺治瘡
痂息肉并塗之(大明)治驚癎解胎毒痘毒驅邪&KR1211;能發
汗(時珍)
發明(保昇曰朱砂法火色赤而主心杲曰丹砂純隂納浮溜之火而安神明凡心熱者非此不能除)
(好古曰乃心經血分主藥主命門有餘青霞子曰丹砂外包八石内含金精稟氣於甲受氣於丙出胎見)
(壬結塊成庚增光歸戊隂陽升降各本其原自然不死若以氣衰血敗體竭骨枯八石之功稍能添益若)
(欲長生久視保命安神須餌丹砂且丹石見火悉成灰燼丹砂伏火化為黃銀能重能輕能神能靈能黑)
(能白能暗能明一斛人擎力難升舉萬斤遇火輕速上騰鬼神尋求莫知所在時珍曰丹砂生於炎方秉)
(離火之氣而成體陽而性隂故外顯丹色而内含真汞其氣不熱而寒離中有隂也其味不苦而甘火中)
(有土也是以同遠志龍骨之類則養心氣同當歸丹參之類則養心血同枸把地黃之類則養腎同厚朴)
(川椒之類則養脾同南星川烏之類則袪風可以明目可以安胎可以觧毒可以發汗隨佐使而見功無)
(所往而不可夏子益竒疾方云凡人自覺本形作兩人並行並卧不辨真假者離魂病也用辰砂人參茯)
(苓濃煎日飲真者氣&KR1065;假者化也類編云錢丕少卿夜多惡夢通宵不寐自慮非吉遇鄧州推官胡用之)
(曰昔常如此有道士教戴辰砂如箭鏃者涉旬即驗四五年不復有夢因觧髻中一絳囊遺之即夕無夢)
(神魂安靜道書謂丹砂辟惡安魂觀此二事可徵矣抱朴子曰臨沅縣廖氏家世世夀考後徙去子孫)
(多夭折他人居其故宅復多夀考疑其井水赤乃掘之得古人埋丹砂數十斛也飲此水而得夀况鍊服)
(者乎頌曰鄭康成註周禮以丹砂石膽雄黃礬石慈石為五毒古人惟以攻瘡瘍而本經以丹砂為無毒)
(故多鍊治服食鮮有不為藥患者豈五毒之說勝乎當以為戒宗奭曰朱砂鎮養心神但宜生使若鍊服)
(少有不作疾者一醫疾服伏火者數粒一旦大熱數夕而斃沈存中云表兄李勝鍊朱砂為丹歲餘沐浴)
(再入鼎誤遺一塊其徒丸服之遂發懵冐一夕而斃夫生硃砂初生小兒便可服因火力所變遂能殺人)
(不可不謹陳文中曰小兒初生便服朱砂輕粉白蜜黃連水欲下胎毒此皆傷脾敗陽之藥輕粉下痰損)
(心朱砂下涎損神兒實者服之軟弱弱者服之易傷變生諸病也時珍曰葉石林避暑錄載林彦振謝任)
(伯皆服伏火丹砂俱病腦疽死張杲醫說載張慤服食丹砂病中消數年發鬢疽而死皆可為服丹之戒)
(而周密野語載臨川周推官平生孱弱多服丹砂烏附藥晚年發背疽醫悉歸罪丹石服解毒藥不效瘍)
(醫老祝胗脉曰此乃極隂證正當多服伏火丹砂及三建湯乃用小劑試之復作大劑三日後用膏敷貼)
(半月而瘡平凡服三建湯一百五十服此又與前諸說異蓋人之臟腑稟受萬殊在智者辨其隂陽脉證)
(不以先入為主非妙入精微者不能企此)
附方(舊八新二十六)服食丹砂(三皇真人鍊丹方丹砂一斤研末重篩以醇酒沃之如泥)
(狀盛以銅盤置高閣上勿令婦人見燥則復以酒沃令如泥隂雨疾風則藏之書酒三斗乃暴之三百日)
(當紫色齋戒沐浴七日靜室飯丸麻子大常以平旦向日吞三丸一月三蟲出半年諸病瘥一年鬚髮黑)
(三年神人至太上玄變經)小神丹方(真丹末三斤白蜜六斤攪合日曝至可丸丸麻子大)
(每旦服十丸一年白髮反黑齒落更生身體潤澤老翁成少抱朴子内編)明目輕身(去三)
(尸除瘡癩美酒五升浸朱砂五兩五宿日乾研末蜜丸小豆大每服二十丸白湯下久服見效衞生易)
(簡方)神注丹方(白茯苓四兩糯米酒煮軟竹刀切片隂乾為末入朱砂末二錢以乳香水打糊)
(丸梧子大朱砂末二錢為衣陽日二丸隂日一丸要秘精新汲水下要逆氣過精温酒下並空心王好)
(古醫壘元戎)烏髭變白(小雌雞二隻只與烏麻油一件同水飼之放卵時收取先放者打竅)
(以朱砂末填入糊定同衆卵抱出雞取出其藥自然結實研粉蒸餅和丸綠豆大每酒下五七丸不惟變)
(白亦且愈疾張潞方)小兒初生(六日解胎毒温腸胃壯氣血朱砂豆大細研蜜一棗大調)
(與吮之一日令盡姚和衆至寳方)預解痘毒(初發時或未出時以朱砂末半錢蜜水調服多)
(者可少少者可無重者可輕也丹溪方)初生兒驚(月内驚風欲死朱硃磨新汲水塗五心最)
(驗方斗門)小兒驚熱(夜卧多啼朱砂半兩牛黃一分為末每服一字犀角磨水調下普)
(濟方)急驚搐搦(丹砂半兩天南星一個一兩重者炮裂酒浸大蠍三個為末每服一字薄荷湯)
(下錄聖濟)驚忤不語(打撲驚忤血入心竅不能言語朱砂為末以雄猪心血和丸麻子大)
(每棗湯下七丸直指方)客忤卒死(真丹方寸匕蜜三合和灌之肘後方)癲癎狂
亂(歸神丹治一切驚憂思慮多忘及一切心氣不足癲癎狂亂豶豬心二個切入大朱砂二兩燈心三)
(兩在内麻扎石器煮一伏時取砂為末以伏神末二兩酒打薄糊丸梧子大每服九丸至十五丸至二十)
(五丸麥門冬湯下甚者乳香人參湯下百一選方)産後癲狂(敗血及邪氣入心如見祟物顛)
(狂用大辰砂一二錢研細飛過用飲兒乳汁三四茶匙調濕以紫項地龍一條入藥滚三滚刮淨去地龍)
(不用入無灰酒一盞分作三四次服何氏方)心虛遺精(豬心一個批片相連以飛過朱硃末)
(摻入線縳白水煮熟食之唐珤經驗方)離魂異病(方見發明)夜多惡夢(方見發明)
男婦心痛(朱砂明礬枯等分為末沸湯調服摘玄方)心腹宿癥(及卒得癥朱砂)
(研細搜飯以雄雞一隻餓二日以飯飼之收糞曝燥為末温酒服方寸匕日三服服盡更作愈乃止外)
(臺秘要)霍亂轉筋(身冷心下微温者朱砂研二兩蠟三兩和丸著火籠中熏之周圍厚覆勿)
(令烟洩兼牀下著火令腹微煖良久當汗出而甦外臺秘要)辟瘴正陽(丹砂三兩水飛每服)
(半錢温蜜湯下普濟錄)傷寒發汗(外臺秘要治傷寒時氣瘟疫頭痛壮熱脉盛始得一二日)
(者取真丹一兩水一斗煮一升頓服覆被取汗忌生血物肘後用真丹末酒調遍身塗之向火坐得汗)
(愈)辟禳瘟疫(上品朱砂一兩細研蜜和丸麻子大常以太歲日平旦一家大小勿食諸物向)
(東各吞三七丸勿令近齒永無瘟疫外臺)諸般吐血(朱砂蛤粉等分為末酒服二錢又)
(方丹砂半兩金箔四片蚯蚓三條同硏丸小豆大每冷酒下二丸聖濟錄)妊婦胎動(朱砂)
(末一錢和雞子白三枚攪勻頓服胎死即出未死即安普濟方)子死腹中(不出朱砂一兩)
(水煮數沸為末酒服立出十全博救方)目生障瞖(生辰砂一塊日日擦之自退王居雲病此)
(用之如故普濟方)目膜息肉(丹砂一兩五月五日研勻銅器中以水漿一盞浸七日暴乾銅)
(刀刮下再研瓶收每點少許眥上聖濟錄)目生弩肉(及珠管真丹貝母等分為末點注日)
(三四度肘後方)面上皯&KR0845;(雞子一枚去黃朱砂末一兩入雞子内封固入白伏雌下抱至)
(雛出取塗面即去不過五度面白如玉此乃陳朝張貴妃常用方出西王母枕中方外臺秘要)沙
蜂叮螫(朱砂末水塗之摘玄方)木蛭瘡毒(南方多雨有物曰木蛭大類鼻涕生於古)
(木之上聞人氣則閃閃而動人過其下墮人體間即立成瘡久則遍體惟以朱砂麝香塗之即愈張杲)
(醫說)産後舌出(不收丹砂傅之暗擲盆盎作墮地聲驚之即自收集簡方)
水銀(本經中品)
釋名汞(别錄)澒(汞同)靈液(綱目)姹女(藥性時珍曰其狀如水似銀故名水銀澒者流)
(動貌方術家以水銀和牛羊豕三脂杵成膏以通草為炷照於有金寳處即知金銀銅鐡鉛玉龜蛇妖怪)
(故謂之靈液頌曰廣雅水銀謂之澒丹竈家名汞其字亦通用爾)
集解(别錄曰水銀生符陵平土出於丹砂弘景曰今水銀有生熟此云生符陵平土者是出朱砂腹)
(中亦有别出沙地者青白色最勝出於丹砂者是今燒粗末朱砂所得色小白濁不及生者甚能消化金)
(銀使成泥人以鍍物是也燒時飛着釡上灰名汞粉俗呼為水銀灰最能去風恭曰水銀出於朱砂皆因)
(熱氣未聞朱砂腹中自出之者火燒飛取人皆解法南人蒸取之得水銀雖少而朱砂不損但色少變黑)
(爾頌曰今出秦州商州道州邵武軍而秦州乃来自西羌界經云出於丹砂者乃是山石中采粗次朱砂)
(作爐置砂於中下承以水上覆以盆器外加火煆養則烟飛於上水銀溜於下其色小白濁陶氏言别出)
(沙地者青白色今不聞有此西羌人亦云如此燒取但其山中所生極多至於一山自拆裂人采得砂石)
(皆大塊如升斗碎之乃可燒煆故西來水銀極多於南方者又取草汞法用細葉馬齒莧乾之十斤得水)
(銀八兩或十兩先以槐木槌之向日東作架曬之三二日即乾如經年久燒存性盛入瓦甕内封口埋土)
(坑中四十九日取出自成矣時珍曰汞出於砂為真汞雷斆言有草汞陶弘景言有沙地汞淮南子言弱)
(土之氣生白礜石礜石生白澒蘇頌言陶說者不聞有之按陳霆墨談云拂林國當日沒之處地有水銀)
(海周圍四五十里國人取之近海十里許掘坑井數十乃使健夫駿馬皆貼金箔行近海邊日照金光晃)
(耀則水銀滚沸如潮而來其勢若粘裹其人即回馬疾馳水銀隨赶若行緩則人馬俱撲滅也人馬行速)
(則水銀勢遠力微遇坑塹而溜積於中然後取之用香草同煎則成花銀此與中國所産不同按此說似)
(與陶氏沙地所出相合又與陳藏器言人服水銀病拘孿但炙金物熨之則水銀必出蝕金之說相符蓋)
(外番多丹砂其液自流為水銀不獨鍊砂取出信矣胡演丹藥秘訣云取砂汞法用瓷瓶盛朱砂不拘多)
(少以紙封口香湯煮一伏時取入冰火鼎内炭塞口鐡盤蓋定鑿地一孔放盌一個盛水連盤覆鼎於盌)
(上鹽泥固縫周圍加火煆之待冷取出汞自流入盌矣邕州溪峒燒取極易以百兩為一銚銚之制似豬)
(脬外糊厚紙數重貯之即不走漏若撒失在地但以川椒末或茶末收之或以真金及鍮石引之即上嘉)
(謨曰取去汞之砂殼名天流可點化)
修治(斆曰凡使勿用莗汞并舊朱漆中者經别藥制過者在尸中過者半生半死者其朱砂中水銀)
(色微紅收得後用葫蘆貯之免遺失若先以紫背天葵并夜交藤自然汁二味同煮一伏時其毒自退若)
(修十兩二汁合七鎰)
氣味辛寒有毒(權曰有大毒大明曰無毒之才曰畏慈石砒霜宗奭曰水銀得鉛則凝得)
(硫則結併棗肉研則散别法煆為膩粉粉霜唾研之死虱銅得之則明灌尸中則後腐以金銀銅鐡置其)
(上則浮得紫河車則伏得川椒則收可以勾金可以涌泉匱蓋藉死水銀之氣也土宿真君曰荷葉松葉)
(松脂榖精草萱草金星草瓦松夏枯草忍冬莨菪子鴈來紅馬蹄香獨脚蓮水慈姑皆能制汞)
主治疹瘻痂瘍白秃殺皮膚中蝨墮胎除熱殺金銀
銅錫毒鎔化還復為丹久服神仙不死(本經)以傅男子
隂隂消無氣(别錄)利水道去熱毒(藏器)主天行熱疾除風
安神鎮心治惡瘡瘑疥殺蟲催生下死胎(大明)治小兒
驚熱涎潮(宗奭)鎮墜痰逆嘔吐反胃(時珍)
發明(弘景曰還復為丹事出仙經酒和日暴服之長生權曰水銀有大毒朱砂中液也乃還丹之元)
(母神仙不死之藥能伏鍊五金為泥抱朴子曰丹砂燒之成水銀積變又還成丹砂其去凡草木遠矣故)
(能令人長生金汞在九竅則死人為之不朽况服食乎藏器曰水銀入耳能食人腦至盡入肉令百節)
(攣縮倒隂絶陽人患瘡疥多以水銀塗之性滑重直入肉宜謹之頭瘡切不可用恐入經絡必緩筋骨百)
(藥不治也宗奭曰水銀入藥雖各有法極須審謹有毒故也婦人多服絶娠今有水銀燒成丹砂醫人不)
(曉誤用不可不謹唐韓愈云太學士李干遇方士柳泌能燒水銀為不死藥以鉛滿一鼎按中為空實以)
(水銀蓋封四際蟯為丹砂服之下血四年病益急乃死余不知服食說自何世起殺人不可計而世慕尚)
(之益至此其惑也在文書所記耳聞者不說今直取目見親與之遊而以藥敗者六七公以為世誡工部)
(尚書歸登自說服水銀得病有若燒鐡杖自顛貫其下摧而為火射竅節以出狂痛呼號泣絶其裀席得)
(水銀發且止唾血十數年以斃殿中御史李虚中疽發其背死刑部尚書李遜謂余曰我為藥誤遂死刑)
(部侍郎李建一旦無病死工部尚書孟簡邀我於萬州屏人曰我得秘藥不可獨不死今遺子一器可用)
(棗肉為丸服之别一年而病後有人至訊之曰前所服藥誤方且下之下則平矣病二歲卒東川節度御)
(史大夫盧坦溺血肉痛不可忍乞死金吾將軍李道古以柳泌得罪食泌藥五十死海上此皆可為戒者)
(也蘄不死乃速得死謂之智可不可也五穀三牲鹽醯果蔬人所常御人相厚勉必曰強食今惑者皆曰)
(五榖令人夭三牲皆殺人當務減節一筵一饌禁忌十之二三不信常道而務鬼怪臨死乃悔後之好者)
(又曰彼死者皆不得其道也我則不然始動曰藥動故病病去藥行乃不死矣及且死又悔嗚呼可哀也)
(已時珍曰水銀乃至隂之精稟沉着之性得凡火煆煉則飛騰靈變得人氣熏蒸則入骨鑽筋絶陽蝕腦)
(隂毒之物無似之者而大明言其無毒本經言其久服神仙甄權言其還丹元母抱朴子以為長生之藥)
(六朝以下貪生者服食致成廢篤而喪厥軀不知若干人矣方士固不足道本草其可妄言哉水銀但不)
(可服食爾而其治病之功不可掩也同黑鉛結砂則鎮墜痰涎同硫黃結砂則極救危病此乃應變之兵)
(在用者能得肯綮而執其樞機焉餘見鉛白霜及靈砂下)
附方(舊五新二十四)初生不乳(咽中有噤物如麻豆許用水銀米粒大與之下咽即愈)
(聖惠方)小兒癎疾(能壓一一切熱水銀小豆許安盞中沉湯内煮食頃與服勿仰兒頭恐入腦)
(也方聖濟)急驚墜涎(水銀半兩生南星一兩麝香半分為末入石腦油同搗和丸綠豆大)
(每服一丸薄荷湯下)失心風疾(水銀一兩藕節八個研成砂子丸如芡子大每服二丸磨刀水)
(下一二服經驗方)精魅鬼病(水銀一兩漿水一升炭火煎減三分取水銀一豆許神符裏吞)
(之晚又服一二日止廣濟方)反胃吐食(水不能停黑鉛水銀各一錢半結砂舶硫黃五錢官)
(桂一錢為末每服六錢一半米湯一半自然薑汁調作一處服聖濟錄)消渴煩熱(水銀一兩)
(鉛一兩結砂皂筴一挺酥炙麝香一錢為末每服半錢白湯下聖濟錄)膽熱衂衊(血上妄行)
(水銀朱砂麝香等分為末每服半錢新汲水下宣明方)血汗不止(方同上)妊婦胎
動(母欲死子尚在以此下之水銀朱砂各半兩研膏以牛膝半兩水五大盞煎汁入蜜調服半匙聖)
(惠方)婦人難産(水銀二兩先煮後服立出梅師方)胎死腹中(其母欲死水銀二兩)
(吞之立出梅師方)婦人斷産(水銀以麻油煎一日空心服棗大一丸永斷不損人婦人良)
(方)觧金銀毒(水銀一兩服之即出千金方)誤吞金銀(及鐶子釵子以汞半兩吞)
(之再服即出聖惠方)百蟲入耳(水銀豆許傾入耳中以耳向下擊銅物數聲即出能食人)
(腦非急切勿用聖濟錄)頭上生蝨(水銀和蠟燭油揩之一夜皆死摘玄方)腋下胡
臭(水銀胡粉等分以面脂和頻摻之千金方)少年面皰(水銀胡粉等分研臘豬脂和夜)
(塗旦拭勿見水三度瘥肘後方)老小口瘡(水銀一分黃連六分水二升煮五合含之日十)
(次方普濟)白癜風痒(水銀數拭之即消千金方)蟲癬瘙痒(水銀胡粉等分)
(研傅之又水銀蕪荑和酥傅外臺秘要)痔蟲作痒(水銀棗膏各二兩同研綿裹納下部)
(明日蟲出梅師方)惡肉毒瘡(一女年十四腕軟處生物如黃豆大半在肉中紅紫色痛甚諸)
(藥不效一方士以水銀四兩白紙二張揉熟蘸銀擦之三日自落而愈李樓怪證方)一切惡
瘡(水銀黃連胡粉熬黃各一兩研勻傅之乾則以唾調肘後方)楊梅毒瘡(水銀黑鉛各一)
(錢結砂黃丹一錢乳香沒藥各五分為末以紙卷作小撚染油點燈日照瘡三次七日見效方廣附餘)
(用水銀黑鉛結砂銀朱各二錢白花蛇一錢為末作紙撚七條頭日用三條自後日用一條香油點燈於)
(爐中放被内熏之勿透風頭上有瘡連頭蓋之丹一方水銀一錢二分黑鉛白錫各八分共結砂黃四)
(分朱砂六分為末分作十二紙撚以香油浸燈盞内點于小桶中以被圍病人坐之以鼻細細吸烟三日)
(後口出惡物為效)痘後生瞖(水銀一錢虢丹五錢研作六丸坩鍋糊定火煆一日取出薄綿)
(裹之左醫塞右耳右瞖塞左耳自然墜下危氏方)
水銀粉(宋嘉祐)
釋名汞粉輕粉(拾遺)峭粉(日華)膩粉(時珍曰輕言其質峭言其狀膩言其)
(性昔蕭史與秦穆公鍊飛雲丹第一轉乃輕粉即此)
修治(時珍曰升鍊輕粉法用水銀一兩白礬二兩食鹽一兩同研不見星鋪於鐡器内以小烏盆覆)
(之篩竈灰鹽水和封固盆口以炭升二炷香取開則粉升於盆上矣其白如雪輕盈可愛一兩汞可升粉)
(八錢又法水銀一兩皂礬七錢白鹽五錢同研如上升鍊又法先以皂礬四兩鹽一兩焰消五錢共炒黃)
(為麴水銀一兩又麴二兩白礬一錢研勻如上升鍊海客論云諸礬不與水銀相合而綠礬和鹽能制水)
(銀成粉何也蓋水銀者金之魂魄綠礬者鐡之精華二氣同根是以暫制成粉無鹽則色不白)
氣味辛冷無毒(大明曰畏慈石石黃忌一切血本出于丹砂故也時珍曰温燥有毒升也)
(浮也黃連土茯苓陳醬黑鉛鐡漿可制其毒)主治通大腸轉小兒疳痺瘰
癧殺瘡疥癬蟲及鼻上酒皶風瘡瘙痒(藏器)治痰涎積
滯水腫鼔脹毒瘡(時珍)
發明(宗奭曰水銀粉下膈涎并小兒涎潮瘛□藥多用然不可常服及過多多則損人若兼驚則危)
(須審之蓋驚為心氣不足不可下下之裏虚驚氣入心不可治其人本虚更須禁此慎之至也劉完素曰)
(銀粉能傷牙齒蓋上下齒齦屬手足陽明之經毒氣感於腸胃而精神氣血水榖既不勝其毒則毒即循)
(經上行而至齒齦嫩薄之分為審也時珍曰水銀乃至隂毒物因火煆丹砂而出加以鹽礬鍊而為輕粉)
(加以硫黃升而為銀朱輕飛靈變化純隂為燥烈其性走而不守善劫痰涎消積滯故水腫風痰濕熱毒)
(瘡被劫涎從齒齦而出邪鬱為之暫開而疾因之亦愈若服之過劑或不得法則毒氣被蒸竄入經絡筋)
(骨莫之能出痰涎既去血液耗亡筋失所養營衞不從變為筋攣骨痛發為癰腫疳漏或手足&KR0008;裂蟲癬)
(頑痺經年累月遂成廢痼其害無窮觀丹客升鍊水銀輕粉鼎器稍失固濟鐡石撼透况人之筋骨皮肉)
(乎陳文中言輕粉下痰而損心氣小兒不可輕用傷脾敗陽必變他證初生尤宜慎之而演山氏謂小兒)
(在胎受母飲食熱毒之氣畜在胷膈故生下個個發驚宜三日之内與黃連去熱膩粉散毒又與人參朱)
(砂蜜湯解清心肺積毒既化兒可免此患二說不同各有所見一謂無胎毒者不可輕服一謂有胎毒者)
(宜預解之用者宜審)
附方(舊三新三十二)小兒初生(浴湯中入鹽少許拭乾以膩粉少許摩其身既不畏風又)
(散諸氣鑑全幼心)初生鎖肚(證由胎中熱毒結於肛門兒生之後閉而不通三日者急令婦)
(人咂兒前後心手足心并臍七處四五次以輕粉半錢蜜少許温水化開時時與少許以通為度全幼)
(心鑑)小兒涎喘(服藥不退者用無雄雞子一個取清入輕粉抄十錢拌和銀器盛置湯瓶上蒸)
(熟三歲兒盡食當吐痰或泄而愈氣實者乃可用演山活幼口議)幼兒哯乳(不止服此立效)
(膩粉一錢鹽䜴七粒去皮研勻丸麻子大每服三丸藿香湯下活幼口議)小兒喫泥(及䑋)
(肚用膩粉一分沙糖和丸麻子大空心米飲湯下一丸良久泄出泥土瘥經驗方)大小便閉
(脹悶欲死二三日則殺人膩粉一錢生麻油一合相和空心服聖惠方)大便壅結(膩粉半錢)
(沙糖一彈丸研丸梧子大每服五丸臨卧温水下普又方膩粉二錢黃丹一錢為末每米飲服一錢)
(濟方)血痢腹痛(膩粉五錢定粉三錢同研水浸蒸餅心少許和丸綠豆大每服七丸或十丸艾)
(一枚水一盞煎湯下秘寳方)消中嗜食(多因外傷脾熱内積憂思啖食醎物及麫致脾胃乾)
(燥飲食倍常不生肌肉大便反堅小便無度輕粉一錢為末薑汁拌勻長流水下齒浮是效後服豬肚丸)
(補之效危氏得方)一切虚風(不二散用膩粉一兩湯煮五度如麻脚慢火焙乾麝香半兩細)
(研每服一字温水調下孫用和秘寳方)水氣腫滿(汞粉一錢烏雞子去黃盛粉蒸餅包蒸熟)
(取出苦葶藶炒一錢同蒸餅杵丸綠豆大每車前湯下三五丸日三服神效醫壘元戎)痘瘡生
瞖(輕粉黃丹等分為末左目患吹右耳右目吹左耳即退王氏痘疹方)女人面脂(太真)
(紅玉膏輕粉滑石杏仁去皮等分為末蒸過入腦麝少許以雞子清調勻洗面畢傅之旬日後色如紅玉)
(事閨閤宜)抓破面皮(生薑自然汁調輕粉末搽之更無痕迹救急方)牙齒疼
痛(輕粉一錢大蒜一瓣杵餅安膈骨前陷中先以銅錢隔了用蜆殼蓋定扎住一宿愈左疼安右右疼)
(安左方摘玄)風蟲牙疳(膿血有蟲輕粉一錢黃連一兩為末摻之普濟方)小兒耳
爛(輕粉棗子灰等分研油調傅摘玄方)底耳腫痛(汁水不絶輕粉一錢麝香一分為末)
(摻之方簡便)爛弦風眼(膩粉末口津和點大眥日二三次聖惠方)小兒頭瘡
(蔥汁調膩粉塗之末又方雞子黃炒出油入麻油及膩粉傅之集簡方)小兒生癬(豬脂)
(和輕粉抹之直指方)牛皮惡癬(五更食炙牛肉一片少刻以輕粉半錢温酒調下直指)
(方)楊梅瘡癬(嶺南衞生方用汞粉大風子肉等分為末塗之即愈醫方摘玄用輕粉二錢)
(杏仁四十二個去皮洗瘡拭乾搽之不過三次即愈乾則以鵝膽汁調)楊梅毒瘡(醫學統旨)
(用輕粉一錢雄黃丹砂各二錢半槐花炒龜版炙各一兩為末糊丸梧子大每服一錢冷茶下日二服七)
(日愈二楊誠經驗方用輕粉胡桃仁槐花炒研紅棗肉各錢搗丸分作三服初日雞湯下二日酒下三)
(日茶下三日服盡五日瘡乾七日痂落定一方用豶豬腎一對去膜批開各摻輕粉一錢北麻油二錢)
(&KR2584;熟頓食不破口腫牙仍服金銀花藥紙一方用大雞卵一個去黃留白入輕粉一錢攪勻糊飯上蒸)
(熟食)下疳隂瘡(輕粉末乾摻之即結靨而愈萬表積善堂方)臁瘡不合(以虀汁温)
(洗拭乾用蔥汁調輕粉傅之縳一方輕粉五分黃蠟一兩以粉摻紙上以蠟鋪之在瘡上黃水出即愈)
(永類方)癰疽惡瘡(楊梅諸瘡水銀一兩朱砂雄黃各二錢半白礬綠礬各二兩半研勻罐盛)
(燈盞蓋定鹽泥固濟文武火鍊升罐口掃收每以三錢入乳香沒藥各五分洒太乙膏上貼之絶效名曰)
(五寳霜)
粉霜(綱目)
釋名水銀霜白雪(綱目)白靈砂(時珍曰以汞粉轉升成霜故曰粉霜抱朴)
(子云白雪粉霜也以海鹵為匱蓋以土鼎勿洩精華七日乃成要足陽氣勿為隂侵惟薑藕地丁河車可)
(以煉之點化在仙為玄壺在人為精原在丹為木精在造化為白雪在天為甘露)
修治(時珍曰升鍊法用真汞粉一兩入瓦罐内令勻以燈盞仰蓋罐口鹽泥塗縫先以小炭火鋪罐)
(底四圍以水濕紙不住手在燈盞内擦勿令間斷逐漸加火至罐頸住火冷定取出即成霜如白蠟按外)
(臺秘要載古方崔氏造水銀霜法云用水銀十兩石硫黃十兩各以一鐺熬之良久銀熱黃消急傾入一)
(鐺少緩即不相入仍急攪之良久硫成灰銀不見乃下伏龍肝末十兩鹽末一兩攪之别以鹽末鋪鐺底)
(一分入藥在上又以鹽末蓋面一分以瓦盆覆之鹽土和泥塗縫炭火煆一伏時先文後武開盆刷下凡)
(一轉後分舊土為四分以一分和霜入鹽末二兩如前法飛之訖又以土一分鹽末二兩和飛如前凡四)
(轉土盡更用新土如此七轉乃成霜用之此法後人罕知故附于此云)
氣味辛温有毒(時珍曰畏蕎麥稈炭硫黃)
主治下痰涎消積滯利水與輕粉同功(時珍)
發明(元素曰粉霜輕粉亦能潔淨府去膀胱中垢膩既毒而損齒宜少用之時珍曰其功過與輕粉)
(同)
附方(新六)小兒急驚(搐搦涎盛粉霜二錢白牽牛炒輕粉各一錢為末每服一字薄荷湯)
(下吐涎為效全嬰方)小兒燥渴(粉霜一字大兒半錢蓮花湯調下冬月用蓮肉保幼大)
(全)風熱驚狂(神白丹治傷寒積熱及風生驚搐或如狂病諸藥不效粉霜一兩以白麫六錢)
(和作餅子炙熟同研輕粉半兩鉛白霜二錢半為末滴水丸梧子大每服十丸至十五丸米飲下宣明)
(方)癍疹生瞖(粉霜八分朱砂一錢為末水調少許傾入耳内鴻飛集)腋下胡臭
(粉霜水銀等分以面脂和塗之聖濟錄)楊梅惡瘡(粉霜一味搽之集簡方)
銀朱(綱目)
釋名猩紅紫粉霜(時珍曰昔人謂水銀出於丹砂鎔化還復為朱者即此也亦名)
(由此)
集解(時珍曰胡演丹藥秘訣云开鍊銀朱用石亭脂二斤新鍋内鎔化次下水銀一斤炒作青砂頭)
(炒不見星研末罐盛石版蓋住鐡線縳定鹽泥固濟大火煆之待冷取出貼罐者為銀朱貼口者為丹砂)
(今人多以黃丹及礬紅雜之其色黃黯宜辨之真者謂之水華朱每水銀一斤燒朱一十四兩八分次朱)
(三兩五錢)
氣味辛温有毒主治破積滯劫痰涎散結胸療疥癬
惡瘡殺蟲及虱功同粉霜(時珍)
發明(時珍曰銀朱乃硫黃同汞升鍊而成其性燥烈亦能爛齦攣筋其功過與輕粉同也今厨人往)
(往以之染色供饌宜去之)
附方(新十二)小兒肉釣(多啼銀朱半錢乳香煨蒜各一錢為末研九黍米大半歲五丸)
(薄荷湯下心鑑)男女隂毒(銀朱輕粉各一錢用五日獨蒜一枚搗和作餅貼手心男左女)
(右兩手合定放隂下頃間氣回汗出即愈但口中微有氣即活唐瑶經驗方)痰氣結胸(鶴頂)
(丹不問隂陽虚實炒過陷胸瀉心等藥用銀朱半兩明礬一兩同碾以熨斗盛火瓦盞盛藥鎔化急刮搓)
(丸每服一錢真茶入薑汁少許服之心上隱隱有聲結胸自散不動臟腑不傷真氣明礬化痰銀朱破積)
(故也幼曾世榮活全書)正水腫病(大便利者銀朱半兩硫黃煆四兩為末麫糊丸梧子大每)
(飲下三十丸普濟方)咽喉疼痛(銀朱海螵蛸末等分吹之取涎急救方)火焰丹
毒(銀朱調雞子清塗之李樓怪症方)湯火灼傷(銀朱研細菜油調傅二次愈多能鄙事)
疽瘡發背(銀朱白礬等分煎湯温洗却用桑柴火遠遠炙之日三次甚效救急方)魚臍
丁瘡(四面赤中央黑銀朱水和丸每服一丸温酒下名走馬丹普濟方)楊梅毒瘡(銀朱)
(官香等分為末以紙卷作撚點燈置桶中以鼻吸烟一日一作七日愈又方銀朱二錢孩兒茶一錢龍)
(掛香一錢皂角子一錢為末如上法用收又方銀朱輕粉各一錢黃蠟清油各一兩化開和以油紙攤)
(貼瘡痂自脱也)筋骨疼痛(猩紅三錢枯礬四錢為末作三紙撚每旦以一撚蘸油點火熏臍被)
(覆卧之取汗纂要竒方)日久頑瘡(不收者銀朱一錢千年地下石灰五分松香五錢香油一)
(兩為末化攤紙上貼之應急良方)臁瘡不歛(方同上)血風臁瘡(生脚股上乃濕)
(毒成風也黃蠟一兩鎔化入銀朱一兩攪攤紙上刺孔貼之簡便方)黃水濕瘡(銀朱鹽梅)
(和搗傅之集玄方)癬瘡有蟲(銀朱牛骨髓桐油調搽醫方摘要)頭上生虱(銀朱)
(浸醋日日梳頭頭包銀朱紙以盌覆燒之茶清洗下烟子揉之包一夜至旦虱盡死積德堂方)
靈砂(證類)
釋名二氣砂(慎微曰茅亭客話載以靈砂餌胡孫鸚䳇鼠犬等變其心輙會人言丹之通為)
(靈者時珍曰此以至陽勾至隂脱隂反陽故曰靈砂)
修治(慎微曰靈砂用水銀一兩硫黃六銖細研炒作青砂頭後入水火既濟爐抽之如束鍼紋者成)
(就也時珍曰按胡寅丹藥秘訣云升靈砂法用新鍋安逍遥爐上蜜揩鍋底文火下燒入硫黃二兩鎔化)
(投水銀半斤以鐡匙急攪作青砂頭如有焰起噴醋解之待汞不見星取出細研盛入水火鼎内鹽泥固)
(濟下以自然火升之乾水十二盞為度取出如束鍼紋者成矣庚辛玉冊云靈砂者至神之物也硫汞制)
(而成形謂之丹基奪天地造化之功竊隂陽不測之妙可以變化五行鍊成九還其未升鼎者謂之青金)
(丹頭已升鼎者乃曰靈砂靈砂有三以一伏時周天火而成者謂之金鼎靈砂以九度抽添用周天火而)
(成者謂之九轉靈砂以地數三十日炒煉而成者謂之醫家老火靈砂並宜桑灰淋醋煮伏過用乃良)
氣味甘温無毒主治五臟百病養神安魂魄益氣明
目通血脉止煩滿益精神殺精魅惡鬼氣久服通神
明不老輕身神仙令人心靈(慎微)主上盛下虚痰涎壅
盛頭旋吐逆霍亂反胃心腹冷痛升降隂陽既濟水
火調和五臟輔助元氣研末糯糊為丸棗湯服最能
鎮墜神丹也(時珍)
發明(時珍曰硫黃陽精也水銀隂精也以之相配夫婦之道純隂純陽二體合璧故能奪造化之妙)
(而升降隂陽既濟水火為扶危拯急之神丹但不可久服爾蘇東坡言此藥治久患反胃及一切吐逆小)
(兒驚吐其效如神有配合隂陽之妙故也時珍常以隂陽水送之尤妙)
附方(新七)伏熱吐瀉(隂陽丸用硫黃半兩水銀一錢研墨薑汁糊丸小豆大三歲三丸冷)
(水下大人三四十丸鄭氏小兒方)諸般吐逆(方同上)霍亂吐逆(不問虚實冷熱)
(二氣散一名青金丹用水銀硫黃等分研不見星每服一字至半錢生薑湯調下錢氏小兒方)脾
疼反胃(靈砂一兩蚌粉一兩同炒赤丁香胡椒各四十九粒為末自然薑汁煮半夏粉糊丸梧子)
(大每薑湯下二十丸普濟方)冷氣心痛(靈砂三分五靈脂一分為末稀糊丸麻子大每服二)
(十丸食前石菖蒲生薑湯下直指方)九竅出血(因暴驚而得其脉虛者靈砂三十粒人參)
(湯下三服愈此證不可錯認作血得熱則流妄用凉藥誤事楊仁齋直指方)養正丹(又名交泰)
(丹乃寳林真人谷伯陽方也却邪輔正助陽接真治元氣虧虚隂邪交蕩上盛下虛氣不升降呼吸不足)
(頭旋氣短心怯膽悸虚煩狂言盗汗腹痛腰痛反胃吐食霍亂轉筋欬逆又治中風涎潮不省人事陽氣)
(欲脱四肢厥冷傷寒隂盛自汗唇青脉沉婦人産後月候不勻帶下腹痛用黑盞一隻入黑鉛鎔汁次下)
(水銀次下朱砂末炒不見星少頃乃下硫黃末急攪有焰洒醋解之取出研末糯粉煮糊丸錄豆大每服)
(二十丸鹽湯下四味皆等分此藥升降隂陽既濟心腎神效不可具述和濟局方)
雄黃(本經中品)
釋名黃金石(本經)石黃(唐本)熏黃(普曰雄黃生山之陽是丹之雄所以名雄黃也)
(恭曰出石門者名石黃亦是雄黃而通名黃金石石門者為劣爾惡者名熏黃止用熏瘡疥故名之藏器)
(曰今人敲取石黃中精明者為雄黃外黑者為熏黃雄黃燒之不臭熏黃燒之則臭以此分别權曰雄黃)
(金之苗也故南方近金冶處時有之但不及西來者真好爾宗奭曰非金苗也有金窟處無雄黃時珍曰)
(雄黃入點化黃金用故名黃金石非金苗也)
集解(别錄曰雄黃生武都山谷燉煌山之陽采無時弘景曰武都氐羌也是為仇池宕昌亦有之小)
(劣燉煌在凉州西數千里近來紛擾皆用石門始興石黃之好者耳凉州黃好者作雞冠色不臭而堅實)
(其黯黑及虚軟者不好也恭曰宕昌武都者為佳塊方數寸明徹如雞冠或以為枕服之辟惡其青黑堅)
(者不入藥用貞觀年中以宕州新出有得方數尺者但重脆不可全致之耳禹錫曰水經注云黃水出零)
(陵縣西北連巫山溪出雄黃頗有神異常以冬月祭祀鑿石深數丈方采得之故溪水取名焉又抱朴子)
(云雄黃當得武都山中出者純而無雜其赤如雞冠光明曄曄者乃可用其但純黃似雌黃色無光者不)
(任作仙藥可合理病藥耳頌曰今階州即古武都山中有之形塊如丹砂明徹不夾石其色如雞冠者真)
(有青黑色而堅者名熏黃有形色似真而氣臭者名臭黃並不入服食只可療瘡疥其臭以醋洗之便去)
(足以亂真尤宜辨又階州接西戎界出一種水窟雄黃生于山岩中有水流處其石名青烟石白鮮石雄)
(黃出其中其塊大者如胡桃小者如栗豆上有孔竅其色深紅而微紫體極輕虚而功用更勝丹竈家尤)
(貴重之時珍曰武都水窟雄黃北人以充丹砂但研細色帶黃爾丹房鑑源云雄黃千年化為黃金武都)
(者上西番次之鐡色者上雞冠次之以沉水銀脚鐡抺上拭了旋有黃衣生者為真一云驗之可以㶸蟲)
(死者為真細嚼口中含湯不臭辣者次之斆曰凡使勿用臭黃氣臭黑雄黃色如烏雞頭夾膩黃一重黃)
(一重石並不堪用真雄黃並鷓鴣鳥肝色者為上)
修治(斆曰每雄黃三兩以甘草紫背天葵地膽碧稜花各五兩細剉東流水入坩鍋中煮三伏時漉)
(出搗如粉水飛澄去黑者晒乾再研用其内有劫鐡石又號赴矢黃能劫于鐡並不入藥用思邈曰凡服)
(食用武都雄黃須油煎九日九夜乃可入藥不爾有毒慎勿生用時珍曰一法用米醋入蘿蔔汁煮乾用)
(良抱朴子曰餌法或以蒸煮或以消石化為水或以豬脂裹蒸之于赤土下或以松脂和之或以三物鍊)
(之如布白如水服之令人長生除百病殺三蟲伏火者可點銅成金變銀成金)
氣味苦平寒有毒(别錄曰甘大温權曰辛有大毒大明曰微毒土宿真君曰南星地黃)
(蒿苣五加皮紫河車地榆五葉藤黃岑白芷當歸地錦鵝腸草雞腸草苦參鵝不食草圓桑蝟脂皆可制)
(雄黃)
主治寒熱鼠瘻惡瘡疽痔死&KR2124;殺精物惡鬼邪氣百
蟲毒勝五兵鍊食之輕身神仙(本經)療疥蟲&KR0630;瘡目痛
鼻中息肉及絶筋破骨百節中大風積聚癖氣中惡
腹痛鬼疰殺諸蛇虺毒解藜蘆毒悦澤人面餌服之
者皆飛入腦中勝鬼神延年益壽保中不饑得銅可
作金(别錄)主疥癬風邪癲癎嵐瘴一切蟲獸傷(大明)搜肝
氣瀉肝風消涎積(好古)治瘧疾寒熱伏暑泄痢酒飲成
癖驚癎頭風眩運化腹中瘀血殺勞蟲疳蟲(時珍)
發明(權曰雄黃能殺百毒辟百邪殺蟲毒人佩之鬼神不敢近入山林虎狼伏涉川水毒物不敢傷)
(抱朴子曰帶雄黃入山林即不畏蛇若蛇中人以少許傅之登時愈吳楚之地暑濕鬱蒸多毒蟲及射工)
(沙虱之類但以雄黃大蒜等分合搗一丸佩之或已中者塗之亦良宗奭曰焚之蛇皆遠去治蛇咬方見)
(五靈脂下唐書云甄立言究習方書為太常丞有尼年六十餘患心痛鼓脹身體羸瘦已二年立言胗之)
(曰腹内有蟲當是誤食髮而然令餌雄黃一劑須臾吐出一蛇如拇指無目燒之猶有髮氣乃愈又明皇)
(雜錄云有黃門奉使交廣回太醫周顧曰此人腹中有蛟龍上驚問黃門有疾否曰臣馳馬大庾嶺熱困)
(且渴遂飲澗水竟腹中堅痞如石周遂以消石雄黃煮服之立吐一物長數寸大如指視之鱗甲皆具此)
(皆殺蠱毒之驗也頌曰雄黃治瘡瘍尚矣周禮瘍醫療瘍以五毒攻之鄭康成注云今醫方有五毒之藥)
(作之合黃堥置石膽丹砂雄黃礬石慈石其中燒之三日三夜其烟上着雞羽掃取以注瘡惡肉破骨則)
(盡出也楊億筆記載楊嵎少時有瘍生於頰連齒輔車外腫若覆甌内潰出膿血痛楚難忍百療彌年不)
(瘥人令依鄭法燒藥注之少頃朽骨連牙潰出遂愈信古方攻病之速也黃堥音武即今有蓋瓦合也時)
(珍曰五毒蘗范注東陽方變為飛黃散治緩疽惡瘡蝕惡肉其法取瓦盆一個安雌黃于中丹砂居南慈)
(石居北曾青居東白石英居西礜石居上石膏次之鍾乳居下雄黃覆之雲母布于下各二兩末以一盆)
(蓋之羊毛泥固濟作三隅竈以陳葦燒一日取其飛黃用之夫雄黃乃治瘡殺毒要藥也而入肝經氣分)
(故肝風肝氣驚癎痰涎頭痛眩運暑瘧泄痢積聚諸病用之有殊功又能化血為水而方士乃鍊治服餌)
(神異其說被其毒者多矣按洪邁夷堅志云虞雍公允文感暑痢連月不瘥忽夢至一處見一人如仙官)
(延之坐壁間有藥方其辭云暑毒在脾濕氣連脚不泄則痢不痢則瘧獨鍊雄黃蒸餅和藥别作治療醫)
(家大錯公依方用雄黃水飛九度竹筒盛蒸七次研末蒸餅和丸梧子大每甘草湯下七丸日三服果愈)
(太平廣記載成都劉無名服雄黃長生之說方士言爾不可信)
附方(舊十三新四十九)卒中邪魔(雄黃末吹鼻中集驗方)鬼擊成病(腹中)
(煩滿欲絶雄黃粉酒服一刀圭日三服化血為水也孫真人千金方)辟禳魘魔(以雄黃帶)
(頭上或以棗許繋左腋下終身不魘張文仲方)家有邪氣(用真雄黃三錢水一盌以東南)
(桃枝呪洒滿屋則絶迹勿令婦女見知集簡方)女人病邪(女人與邪物交通獨言獨笑悲)
(思恍惚者雄黃一兩松脂二兩鎔化以虎爪攪之丸如彈子夜燒于籠中令女坐其上以被蒙之露頭在)
(外不過三劑自斷仍以雄黃人參防風五味子等分為末每旦井水服方寸匕取愈肘後方)小丹
服法(雄黃柏子仁各二斤松脂煉過十斤合搗為丸每旦北向服五丸百日後拘魂制魄與神人交)
(見變太上玄經)轉女為男(婦人覺有妊以雄黃一兩絳囊盛之養胎轉女成男取陽精之)
(全于地産也千金方)小兒諸癎(雄黃朱砂等分為末每服一錢豬心血入虀水調下直)
(指方)骨蒸發熱(雄黃末一兩入小便一升研如粉乃取黃理石一枚方圓一尺者炭火燒之三)
(食頃濃淋汁於石上置薄氊于上患人脱衣坐之衣被圍住勿令洩氣三五度瘥外臺秘要)傷寒
欬逆(服藥無效雄黃二錢酒一盞煎七分乘熱嗅其氣即止活人方)傷寒狐惑(蟲蝕)
(下部痛痒不止雄黃半兩燒于瓶中熏其下部聖惠方)偏頭風病(至靈散用雄黃細辛等分)
(為末每以一字吹鼻左痛吹右右痛吹左博濟方)五尸注病(發則痛變無常昏光沉重纏結)
(臟腑上衝心脇即身中尸鬼接引為害也雄黃大蒜各一兩杵丸彈子大每熱酒服一丸肘後方)腹
脇痞塊(雄黃一兩白礬一兩為末麵糊調膏攤貼即見功效未效再貼待大便數百斤之狀乃愈)
(秘方也集玄方)脇下痃癖(及傷飲食煮黃九用雄黃一兩巴豆五錢同研入白麵二兩滴)
(水為丸梧子大每服二十四丸漿水煮三十沸入冷漿水沉冷吞下以利為度如神保命集)飲酒
成癖(酒徵丸治飲酒過度頭旋惡心嘔吐及酒停積于胃間遇飲即吐久而成癖雄黃皂角子大六)
(個巴豆連皮油十五個蠍梢十五個同研入白麵五兩半滴水丸豌豆大將乾入麩内炒香將一粒放水)
(試之浮則取起收之每服二丸温酒下和劑局方)髮徵飲油(有飲油五升以來方快者不爾)
(則病此是髮入于胃氣血裹之化為蟲也雄黃半兩為末水調服之蟲自出夏子益竒疾方)徵瘕
積聚(去三尸益氣延年却老雄黃二兩為末水飛九度入新竹筒内以蒸餅一塊塞口蒸七度用好)
(粉脂一兩和丸綠豆大每服七丸酒下日三服千金方)小腹痛滿(不得小便雄黃末蜜丸塞)
(隂孔中要傷寒類)隂腫如斗(痛不可忍雄黃礬石各二兩甘草一尺水五升煮一升浸之)
(肘後方)中飲食毒(雄黃青黛等分為末每服二錢新汲水下鄧筆峯方)蟲毒蠱
毒(雄黃生礬等分端午日研化蠟丸梧子大每服七丸念藥王菩薩七遍熟水下蘇東坡良方)結
隂便血(雄黃不拘多少入棗内線繋定煎湯用鉛一兩化汁傾入湯内同煮自早至晚不住添沸)
(湯取出為末共棗杵和丸梧子大每服三十丸煎黑鉛湯空心下只三服止普濟方)暑毒泄
痢(方見發明下)中風舌強(正舌散用雄黃荆芥穗等分為末豆淋酒服二錢衞生寳鑑)
破傷中風(雄黃白芷等分為末酒煎灌之即愈邵真人經驗方)風狗咬傷(雄黃)
(五錢麝香二錢為末酒下作二服救急良方)百蟲入耳(雄黃燒撚熏之自出十便良方)
馬汗入瘡(雄黃白礬各一錢烏梅三個巴豆一個合研以油調半錢傅之良經驗方)蜘
蛛傷人(雄黃末傅之朝野僉載)金瘡内漏(雄黃半豆大納之仍以小便服五錢血皆)
(化為水肘後方)杖瘡腫痛(雄黃二分蜜陀僧一分研末水調傅之極妙救急方)中
藥箭毒(雄黃末敷之沸汁出愈外臺秘要)解藜蘆毒(水服雄黃末一錢外臺)小
兒痘疔(雄黃一錢紫草三錢為末胭脂汁調先以銀簪挑破搽之極妙痘疹證治)白秃
頭瘡(雄黃豬膽汁和傅之聖濟錄)眉毛脱落(雄黃末一兩醋和塗之聖濟錄)筋
肉化蟲(有蟲如蟹走于皮下作聲如小兒啼為筋肉之化雄黃雷丸各一兩為末摻豬肉上炙熱)
(喫盡自安方夏氏竒疾)風痒如蟲(成煉雄黃松脂等分研末蜜丸梧子大每飲下十丸日三)
(服百日愈忌酒肉鹽豉千金方)丁瘡惡毒(千金方刺四邊及中心以雄黃末傅之神效)
(積德堂方用雄黃蟾酥各五分為末蔥蜜搗丸小米大以針刺破瘡頂插入甚妙)廣東惡瘡
(雄黃一錢半杏仁三十粒去皮輕粉一錢為末洗淨以雄豬膽汁調上二三日即愈百發百中天下第一)
(方出武定侯府内積德堂方)蛇纏惡瘡(雄黃末醋調傅之普濟方)纏喉風痺
(雄黃磨新汲水一盞服取吐下愈續千金方)風熱痛(用雄黃乾薑各等分為末㗜鼻左痛㗜右)
(右痛㗜左)牙齒蟲痛(雄黃末和棗肉丸塞孔中類要)走馬牙疳(臭爛出血雄黃)
(豆大七粒每粒以淮棗去核包之鐡線串于燈上燒化為末每以少許摻之去涎以愈為度全幼心鑑)
小兒牙疳(雄黃一錢銅綠二錢為末貼之陳氏小兒方)疳蟲蝕鼻(雄黃葶藶等分)
(研末獵豬膽和用槐枝點之金匱方)耳出臭膿(雄黃雌黃硫黃等分為末吹之聖濟方)
臁瘡日久(雄黃二錢陳皮五錢青布捲作大撚燒烟熏之熱水流出數次愈筆峯雜興)鼻
準赤色(雄黃硫黃各五錢水粉二錢用頭生乳汁調傅不過三五次愈攝生妙用方)
熏黃主治惡瘡疥癬殺蟲虱和諸藥熏嗽
附方(新五)小便不通(熏黃末豆許内孔中良崔氏方)卅年呷嗽(熏黃木香)
(莨菪子等分為末羊脂塗青紙上以末鋪之竹筒燒烟吸之崔氏方)欬嗽熏法(熏黃一兩)
(以蠟紙調捲作筒十枚燒烟吸嚥取吐止一日一熏惟食白粥七日後以羊肉羹補之千金方)水
腫上氣(欬嗽腹脹熏黃一兩欵冬花二分熟艾一分以蠟紙鋪艾洒二末于上荻管捲成筒燒煨)
(吸嚥三十口則瘥三日盡一劑百日斷鹽醋外臺秘要)手足甲疽(熏黃蛇皮等分為末以泔)
(洗淨割去甲入肉處傅之一頃痛定神效近效方)
雌黃(本經中品)
釋名(坐七火切時珍曰生山之隂故曰雌黃土宿本草云陽石氣未足者為雌已足者為雄相距五)
(百年而結為石造化有夫婦之道故曰雌雄)
集解(别錄曰雌黃生武都山谷與雄黃同山生其隂山有金金精熏則生雌黃采無時弘景曰今雌)
(黃出武都仇池者謂之武都仇池黃色小赤出扶南林邑者謂之崑崙黃色如金而似雲母甲錯畫家所)
(重既有雌雄之名又同山之隂陽合藥便當以武都為勝仙經無單服法惟以合丹砂雄黃飛鍊為丹爾)
(金精是雌黃銅精是空青而服空青反勝于雌黃其義難了斆曰雌黃一塊重四兩拆開得千重軟如爛)
(金者佳其夾石及黑如鐡色者不可用時珍曰按獨孤滔丹房鑑源云背隂者雌黃也淄成者即黑色輕)
(乾如焦錫塊臭黃作者硬而無衣試法但于甲上磨之上色者好又燒熨斗底以雌劃之如赤黃線一道)
(者好舶上來如噀血者上湘南者次之青者尤佳葉子者為上造化黃金非此不成亦能柔五金乾汞轉)
(硫黃伏粉霜又云雄黃變鐡雌黃變錫)
修治(斆曰凡修治勿令婦人雞犬新犯淫人有患人不男人非形人及曾是刑獄臭穢之地犯之則)
(雌黃黑如鐡色不堪用也反損人壽每四兩用天碧枝和陽草粟遂子草各五兩入瓷鍋中煮三伏時其)
(色如金汁一垜在鍋底下用東流水猛投于中如此淘三度去水拭乾臼中搗篩研如塵用又曰雌得芹)
(花立便成庾芹花一名立起草形如芍藥煮雌能住火也)
氣味辛平有毒(别錄曰大寒不入湯用土宿真君曰芎藭地黃獨帚益母羊不食草地榆)
(五加皮瓦松冬瓜汁皆可制伏又雌見鉛及胡粉則黑)主治惡瘡頭秃痂疥殺
毒蟲虱身痒邪氣諸毒鍊之久服輕身增年不老(本經)
蝕鼻内息肉下部䘌瘡身面白駁散皮膚死&KR2124;及恍
惚邪氣殺蜂蛇毒久服令人腦滿(别錄)治冷痰勞嗽血
氣蟲積心腹痛癲癎解毒(時珍)
發明(保昇曰雌黃法土故色黃而主脾時珍曰雌黃雄黃同産但以山隂山陽受氣不同分别故服)
(食家重雄黃取其得純陽之精也雄黃則兼有隂氣故爾若夫治病則二黃之功亦彷彿大要皆取其温)
(中搜肝殺蟲解毒袪邪焉爾)
附方(舊七新五)反胃吐食(雌黃一分甘草生半分為末飯丸梧子大以五葉草糯米煎湯)
(每服四丸聖濟錄)停痰在胃(喘息不通呼吸欲絶雌黃一兩雄黃一錢為末化蠟丸彈子大)
(每服一丸半夜時投熱糯米粥中食之濟生方)心痛吐水(不下飲食發止不定雌黃二兩)
(醋二斤慢火煎成膏用乾蒸餅和丸梧子大每服七丸薑湯下聖惠方)婦人久冷(血氣攻心)
(痛不止以葉子雌黃二兩細研醋一升煎濃和丸小豆大每服十五丸醋湯下聖惠方)小腹痛
滿(天行病小腹滿不得小便雌黃末蜜丸納尿孔中入半寸肘後方)癲癎瘛瘲(眼暗嚼舌)
(雌黃黃丹炒各一兩為末入麝香少許以牛乳汁半升熬成膏和杵千下丸麻子大每温水服三五丸)
(直指方)肺勞欬嗽(雌黃一兩入瓦合内不固濟坐地上以火焙之厚二寸以炭一斤簇定頂)
(火煆三分去一退火出毒為末糖酥和丸粟米大每日空心杏仁湯下三丸斗門方)久嗽暴
嗽(金粟丸用葉子雌黃一兩研以紙筋泥固濟小合子一個令乾盛藥水調赤石脂封口更以泥封待)
(乾架在地上炭火十斤簇煆候火消三分之一去火候冷取出當如鏡面光明紅色鉢内細研蒸餅丸粟)
(米大每服三丸五丸甘草水服服後睡良久勝金方)腎消尿數(乾薑半兩以鹽四錢炒黃)
(成顆雌黃一兩半為末蒸餅和丸綠豆大每服十丸至三十丸空心鹽湯下聖濟錄)小便不
禁(顆塊雌黃一兩半研乾薑半兩鹽四錢同炒薑色黃為末水和蒸餅丸綠豆大每服十丸至二十丸)
(空心鹽湯下之經驗方)烏癩蟲瘡(雌黃粉醋和雞子黃調塗之聖惠方)牛皮頑
癬(雌黃末入輕粉和豬膏傅之直指方)
石膏(本經中品)
釋名細理石(别錄)寒水石(綱目震亨炅煆細研醋調封丹竈其固密甚於脂膏此蓋)
(兼質與能而得名正與石脂同意時珍曰其文理細密故名細理石其性大寒如水故名寒水石與凝水)
(石同名異物)
集解(别錄曰石膏生齊山山谷及齊盧山魯蒙山采無時細理白澤者良黃者令人淋弘景曰二郡)
(之山即青州徐州也今出錢塘縣皆在地中雨後時時自出取之如碁子白徹最佳彭城者亦好近道多)
(有而大塊用之不及彼也仙經不須此恭曰石膏方解石大體相似而以未破為異今市人皆以方解代)
(石膏未見有真石膏也石膏生于石旁其方解不因石而生端然獨處大者如升小者如拳或在土中或)
(生溪水其上皮隨土及水苔色破之方解大者方尺今人以此為石膏療風去熱雖同而解肌發汗不如)
(真者大明曰石膏通亮理如雲母者上又名方解石斆曰凡使勿用方解石方解雖白不透明其性燥若)
(石膏則出剡州若山縣義情山其色瑩淨如水精性良善也頌曰石膏今汾孟虢耀州興元府亦有之生)
(于山石上色致瑩白與方解石肌理形段剛柔絶相類今難得真者用時惟以破之皆作方稜者為方解)
(石今石膏中時時有瑩徹可愛有縱理而不方解者或以為石膏然據本草又似長石或又謂青石間往)
(往有白脉貫徹類肉之膏肋者為石膏此又本草所謂理石也不知石膏定是何物今且依市人用方解)
(石爾閻孝忠曰南方以寒水石為石膏以石膏為寒水石正與汴京相反乃大誤也石膏潔白堅硬有墻)
(壁寒水石則軟爛以手可碎外微靑黑中有細文又一種堅白全類石膏而敲之成方者名方解石也承)
(曰陶言錢塘山中雨後時自出今錢塘人鑿山取之甚多搗作齒藥貨用浙人呼為寒水石入藥最勝他)
(處者宗奭曰石膏紛辯不决未悉厥理本草只言生齊山盧山蒙山細理白澤者良即知他處者非石膏)
(也震亨曰本草藥之命名多有意義或以色或以形或以氣或以質或以味或以能或以時是也石膏固)
(濟丹爐苟非有膏豈能為用此蓋兼質與能而得名昔人以方解為石膏誤矣石膏味甘而辛本陽明經)
(藥陽明主肌肉其甘也能緩脾益氣止渴去火其辛也能解肌出汗上行至頭又入太隂少陽彼方解石)
(止有體重質堅性寒而已求其有膏而可為三經之主治者焉在哉時珍曰石膏有軟硬二種軟石膏大)
(塊生于石中作層如壓扁米糕形每層厚數寸有紅白二色紅者不可服白者潔淨細文短密如束針正)
(如凝成白蠟狀鬆軟易碎燒之即白爛如粉其中明潔色帶微青而文長細如白絲者名理石也與軟石)
(膏乃一物二種碎之則形色如一不可辨矣硬石膏作塊而生直理起稜如馬齒堅白擊之則段段横解)
(光亮如雲母白石英有墻壁燒之亦易散仍硬不作粉其似硬石膏成塊擊之塊塊方解墻壁光明者名)
(方解石也燒之則姹散亦不爛與硬石膏乃一類二種碎之則形色如一不可辨矣自陶弘景蘇恭大明)
(雷斆蘇頌閻孝忠皆以硬者為石膏軟者為寒水石至朱震亨始斷然以軟者為石膏而後人遵用有驗)
(千古之惑始明矣蓋昔人所謂寒水石者即軟石膏也所謂硬石膏者乃長石也石膏理石長石方解石)
(四種性氣皆寒俱能去大熱結氣但石膏又能解肌發汗為異爾理石則石膏之類長石即方解之類俱)
(可代用各從其類也今人以石膏收豆腐乃昔人所不知)
修治(斆曰凡使石臼中搗成粉羅過生甘草水飛過澄晒篩研用時珍曰古法惟打碎如豆大絹包)
(入湯煮之近人因其性寒火煆過用或糖拌炒過則不妨脾胃)
氣味辛微寒無毒(别錄曰甘大寒好古曰入足陽明手太隂少陽經氣分之才曰雞子)
(為之使惡莽草巴豆馬目毒公畏鐡)
主治中風寒熱心下逆氣驚喘口乾舌焦不能息腹
中堅痛除邪鬼産乳金瘡(本經)除時氣頭痛身熱三膲
大熱皮膚熱腸胃中結氣解&KR2124;發汗止消渴煩逆腹
脹暴氣喘咽熱亦可作浴湯(别錄)治傷寒頭痛如裂壯
熱皮如火燥和蔥煎茶去頭痛(甄權)治天行熱狂頭風
旋下乳揩齒益齒(大明)除胃熱肺熱散隂邪緩脾益氣
(李杲)止陽明經頭痛發熱惡寒日晡潮熱大渴引飲中
暑潮熱牙痛(元素)
發明(成無已曰風陽邪也寒隂邪也風喜傷陽寒喜傷隂營衞隂陽為風寒所傷則非輕劑所能獨)
(散必須輕重之劑同散之乃得隂陽之邪俱去營衞之氣俱和是以大青龍湯以石膏為使石膏乃重劑)
(而又專達肌表也又云熱淫所勝佐以苦甘知母石膏之苦甘以散熱元素曰石膏性寒味辛而淡氣味)
(俱薄體重而沉降也隂也乃陽明經大寒之藥善治本經頭痛牙痛止消渴中暑潮熱然能寒胃令人不)
(食非腹有極熱者不宜輕用又陽明經中熱發熱惡寒燥熱日晡潮熱肌肉壯熱小便濁赤大渴引飲自)
(汗苦頭痛之藥仲景用白虎湯是也若無以上諸證勿服之多有血虚發熱象白虎證及脾胃虚勞形體)
(病證初得之時與此證同醫者不識而誤用之不可勝救也杲曰石膏是陽明藥也故仲景治傷寒陽明)
(證身熱目痛鼻乾不得卧身以前胃之經也胷前肺之室也邪在陽明肺受火制故用辛寒以清肺氣所)
(以有白虎之名又治三膲皮膚大熱入手少陽也凡病脉數不退者宜用之胃弱者不可用宗奭曰孫兆)
(言四月以後天氣熱時宜用白虎但四方氣候不齊歲中運氣不一亦宜兩審其說甚雅時珍曰東垣李)
(氏云立夏前多服白虎湯者令人小便不禁此乃降令太過也陽明津液不能上輸于肺肺之清氣亦復)
(下降故爾初虞世古今錄驗方治諸蒸病有五蒸湯亦是白虎加人參茯苓地黃葛根因病加減王燾外)
(臺秘要治骨蒸勞熱久嗽用石膏文如束鍼者一斤粉甘草一兩細研如麫日以水調三四服言其無毒)
(有大益乃養命上藥不可忽其賤而疑其寒名醫錄言睦州楊士丞女病骨蒸内熱外寒衆醫不瘥處州)
(吳醫用此方而體遂凉愚謂此皆少壯肺胃火盛能食而病者言也若衰暮及氣虚血虚胃弱者恐非所)
(宜廣濟林訓導年五十病痰嗽發熱或令單服石膏藥至一斤許遂不能食而欬益頻病益甚遂至不起)
(此蓋用藥者之瞀瞀也石膏何與焉楊士瀛云石膏煆過最能收瘡暈不至爛肌按劉跂錢乙𫝊云宗室)
(子病嘔泄醫用温藥加喘乙曰病本中熱奈何以剛劑燥之將不得前後溲宜與石膏湯宗室與醫皆不)
(信後二日果來召乙曰仍石膏湯證也竟如言而愈又按古方所用寒水石是凝水石唐宋以來諸方所)
(用寒水石即今之石膏也故寒水石諸方多附于後近人又以長石方解石為寒水石不可不辨之)
附方(舊四新二十五)傷寒發狂(踰垣上屋寒水石二錢黃連一錢為末煎甘草冷服名鵲石散)
(事本方)風熱心躁(口乾狂言渾身壯熱寒水石半斤燒半日淨地坑内盆合四面濕土擁起經宿)
(取出入甘草末天竺黃各二兩龍腦二分糯米糕丸彈子大蜜水磨下集驗方)解中諸毒(方同上)
乳石發渴(寒水石一塊含之以瘥為度聖濟錄)男女隂毒(寒水石不拘多少為末用)
(兩餾飯搗丸栗子大日乾每用一丸炭火煅紅燒研以滚酒調服飲蔥醋湯投之得汗愈蔡氏經驗必用方)
小兒丹毒(寒水石末一兩和水塗之集玄方)小兒身熱(石膏一兩青黛一錢為末糕糊丸)
(龍眼大每服一丸燈心湯化下普濟方)骨蒸勞病(外寒内熱附骨而蒸也其根在五臟六腑之中)
(必因患後得之骨肉日消飲食無味或皮燥而無光蒸盛之時四肢漸細足趺腫起石膏十兩研如乳粉水和)
(服方寸七日再以身凉為度外臺秘要)熱盛喘嗽(石膏二兩甘草炙半兩為末每服三錢生薑蜜)
(調下方普濟)痰熱喘嗽(痰涌如泉石膏寒水石各五錢為末每人參湯服三錢保命集)食
積痰火(瀉肺火胃火白石膏火煅出火毒半斤為末醋和丸梧子大每服四五十丸白湯下丹溪方)
胃火牙疼(好軟石膏一兩火煅淡洒淬過為末入防風荆芥細辛白芷五分為末日用揩牙甚效)
(保壽堂方)老人風熱(内熱目赤頭痛視不見物石膏三兩竹葉五十片沙糖一兩粳米三合水三大)
(盞煎石膏竹葉去滓取二盞煮粥入糖食養老方)風邪眼寒(乃風入頭系敗血凝滯不能上下流)
(通故風寒客之而眼寒也石膏煅二兩川芎二兩甘草炙半兩為末每服一錢蔥白茶湯調下日二服宣明方)
頭風涕淚(疼痛不已方同上)鼻衂頭痛(心煩石膏牡蠣一兩為末每新汲水服二錢并滴)
(鼻内方普濟)筋骨疼痛(因風熱者石膏三錢飛羅麫七錢為末水和煅紅冷定滚酒化服被蓋取)
(汗連服三日即除根筆峰雜興)雀目夜昏(百治不效石膏末每服一錢豬肝一片薄批摻藥在上纏)
(定沙瓶煮熟切食之一日一服明目方)濕温多汗(妄言煩渴石膏炙甘草等分為末每服二錢匕)
(漿水調下論龐安時傷寒)小便卒數(非淋令人瘦石膏半斤搗碎肘水一斗煮五升日服五合)
(後方)小兒吐瀉(黃色者傷熱也玉露散用石膏寒水石各五錢生甘草二錢半為末滚湯調服一錢)
(小錢乙兒方)水瀉腹鳴(如雷有火者石膏火煅倉米飯和丸梧子大黃丹為衣米飲下二十丸不)
(二服效方李樓竒)乳汁不下(石膏三兩水二升煮三沸三日飲盡妙子母秘錄)婦人乳
癰(一醉膏用石膏煅紅出火毒研每服三錢温酒下添酒盡醉睡覺再進一服陳日華經驗方)油傷
火灼(痛不可忍石膏末傅之良梅師方)金瘡出血(寒水石瀝青等分為末乾摻勿經水積)
(德堂方)刀瘡傷濕(潰爛不生肌寒水石煅一兩黃丹二錢為末洗敷甚者加龍骨一錢孩兒茶一)
(錢堂種德方)瘡口不斂(生肌肉止疼痛去惡水寒水石燒赤研二兩黃丹半兩為末摻之名紅玉)
(散局和濟方)口瘡咽痛(上膈有熱寒水石煅三兩朱砂三錢半腦子半字為末摻之于三因方)
附錄玉火石(頌曰密州九仙山東南隅地中出一種石青白而脆擊之内有火謂之玉火石彼醫)
(用之其味甘微辛温療傷寒發汗止頭目昏眩痛功與石膏等土人以當石膏用之)龍石膏(别錄曰有)
(名未用無毒主消渴益壽生杜陵如鐵脂中黃)
理石(本經中品)
釋名肌石(别錄)立制石(本經時珍曰理石即石膏之順理而微硬有肌者故曰理石肌)
(石弘景曰仙經時呼為長理石石膽一名立制此今又名立制疑必相亂)
集解(别錄曰理石如石膏順理而細生漢中山谷及盧山采無時弘景曰漢中屬梁州盧山屬青州)
(今出寧州俗用亦稀恭曰此石夾兩石間如石脉打用之或在土中重叠而生皮正赤肉白作鍼理文全)
(不似石膏市人或刮削去皮以代寒水石并以當礜石並是假偽今盧山亦無此物見出襄州西汎水側)
(宗奭曰理石如長石但理石如石膏順理而細其非順理而細者為長石療體亦不相遠時珍曰理石即)
(石膏中之長文細直如絲而明潔色帶微青者唐人為石膏為寒水石長石為石膏故蘇恭言其不似石)
(膏也此石與軟石膏一類二色亦可通用詳石膏下)
氣味甘寒無毒(别錄曰大寒之才曰滑石為之使惡麻黃)主治身熱利胃
解煩益精明目破積聚去三蟲(本經)除營衞中去來大
熱結熱解煩毒止消渴及中風痿痺(别錄)漬酒服療癖
令人肥悦(蘇恭)
附錄白肌石(别錄有名未用曰味辛無毒主強筋骨止渴不飢隂熱不足一名肌石一名洞)
(石生廣卷山青石間時珍曰按此即理石也其形名氣味主療皆同)
長石(本經中品)
釋名方石(本經)直石(别錄)土石(别錄)硬石膏(綱目)
集解(别錄曰長石理如馬齒方而潤澤玉色生長子山谷及太山臨淄采無時弘景曰長子縣屬上)
(黨臨淄縣屬青州俗方仙經並無用此者恭曰此石狀同石膏而厚大縱理而長文似馬齒今均州遼坂)
(山有之土人以為理石頌曰今惟潞州有之如蘇恭所說按本經理石長石二物味效亦别又云理石似)
(石膏順理而細陶隠居言亦呼為長理石今靈寳丹用長理石為一物醫家相承用者乃似石膏與今潞)
(州所出長石無異而諸郡無復出理石者醫方亦不見單用往往呼長石為長理石時珍曰長石即俗呼)
(硬石膏者狀似軟石膏而塊不扁性堅硬潔白有粗理起齒稜擊之則片片横碎光瑩如雲母白石英亦)
(有墻壁似方解石但不作方塊爾燒之亦不粉爛而易散方解燒之亦然但烢聲為異爾昔人以此為石)
(膏又以為方解今人以此為寒水石皆誤矣但與方解乃一類二種故亦名方石氣味功力相同通用無)
(妨唐宋諸方所用石膏多是此石昔醫亦以取效則亦可與石膏通用但不可解肌發汗耳)
氣味辛苦寒無毒主治身熱胃中結氣四肢寒厥利
小便通血脉明目去瞖眇下三蟲殺蠱毒久服不饑
(本經)止消渴下氣除脇肋間邪氣(别錄)
方解石(别錄下品)
釋名黃石(志曰敲破塊塊方解故以為名)
集解(别錄曰方解石生方山采無時弘景曰本經長石一名方石療體相似疑即此也恭曰此物大)
(體與石膏相似不附石而生端然獨處大者如升小者如拳甚大者方尺或在土中或生溪水其上皮隨)
(土及水苔色破之方解今人以為石膏用療風去熱雖同而解肌發汗不及也志曰今沙州大烏山出者)
(佳頌曰方解石本草言生方山陶隐居疑與長石為一物蘇恭云療熱不减石膏若然似可通用但主頭)
(風不及石膏也其肌理形段剛柔皆同但以附石不附石為言豈得功力頓異如雌黃雄黃亦有端然獨)
(處者亦有附石生者不聞别有名號功力相異也時珍曰方解石與硬石膏相似皆光潔如白石英但以)
(敲之段段片碎者為硬石膏塊塊方稜者為方解石蓋一類二種亦可通用唐宋諸方皆以此為石膏今)
(人又以為寒水石雖俱不是而其性寒治熱之功大抵不相遠惟解肌發汗不能如硬石膏為異爾)
氣味苦辛大寒無毒(之才曰惡巴豆)主治胷中留熱結氣黃
膽通血脉去蠱毒(别錄)
滑石(本經上品)
釋名畫石(衍義)液石(别錄)膋石(音遼)脱石(音奪)冷石(弘景)番石(别錄)
共石(宗奭曰滑石今謂之畫石因其軟滑可寫畫也時珍曰滑石性滑利竅其質又滑膩故以名之)
(表畫家用刷紙代粉最白膩膋乃脂膏也因以名縣脱乃肉無骨也此物最滑膩無硬者為良故有諸名)
集解(别錄曰滑石生赭陽山谷及太山之隂或掖北白山或卷山采無時弘景曰滑石色正白仙經)
(用之為泥今出湘州始安郡諸處初取軟如泥久漸堅強人多以作塚中明器物赭陽屬南陽掖縣屬青)
(州東萊卷縣屬司州滎陽又有冷石小青黃並冷利能熨油汚衣物恭曰此石所在皆有嶺南始安出者)
(白如凝脂極軟滑出掖縣者理粗質青有黑點惟可為器不可入藥齊州南山神通寺南谷亦大有色青)
(白不佳而滑膩則勝藏器曰始安掖縣所出二石形質既異所用又殊始安者軟滑而白宜入藥東萊者)
(硬濇而青乃作器石也斆曰凡使有多般其白滑石如方解石色似冰白畫石上有白膩文者真也烏滑)
(石似㙠畫石上有青白膩文入用亦妙綠滑石性寒有毒不入藥用黃滑石似金顆顆圓畫石上有青黑)
(色者勿用殺人冷滑石青蒼色畫石上作白膩文亦勿用之頌曰今道永萊濠州皆有之凡二種道永州)
(出者白滑如凝脂南城志云膋成縣出膋石即滑石也土人以為燒器烹魚食是也萊濠州出者理粗質)
(青有黑點亦謂之斑石二種皆可作器甚精好初出軟柔彼人就穴中制作用力殊少也本草所載土地)
(皆是北方而今醫家所用白色者自南方來或云沂州所出甚白佳與本草所云太山之隂相合而彼土)
(不取為藥今濠州所供青滑石云性寒無毒主心氣濇滯與本經大同小異又張勃吳錄地理志及大康)
(地記云欝林州布山縣馬湖馬嶺山皆有虺甚毒殺人有冷石可以解之石色赤黑味苦屑之著瘡中并)
(以切齒立蘇一名切齒石今人多用冷石作粉治疿瘡或云即滑石也但味之甘苦不同爾時珍曰滑石)
(廣之桂林各色及猺峒中皆出之即古之始安也白黑二種功皆相似山東蓬萊縣桂府村所出者亦佳)
(故醫方有桂府滑石與桂林者同稱也今人亦以刻圖書不甚堅牢滑石之根為不灰木滑石中有光明)
(黃子為石腦芝)
修治(斆曰凡用白滑石先以刀刮淨研粉以牡丹皮同煮一伏時去牡丹皮取滑石以東流水淘過)
(晒乾用)
氣味甘寒無毒(别錄曰大寒之才曰石韋為之使惡曾青制雄黃)
主治身熱洩澼女子乳難癃閉利小便蕩胃中積聚
寒熱益精氣久服輕身耐饑長年(本經)通九竅六腑津
液去留結止渴令人利中(别錄)燥濕分水道實大腸化
食毒行積滯逐凝血解燥渴補脾胃降心火偏主石
淋為要藥(震亨)療黃疸水腫脚氣吐血衂血金瘡血出
諸瘡腫毒(時珍)
發明(頌曰古方治淋瀝多單使滑石又與石韋同搗末飲服刀圭更駛又主石淋取十二分研粉分)
(作兩服水調下煩熱定即停後服權曰滑石療五淋主産難服其末又末與丹參蜜猪脂為膏入其月即)
(空心酒下彈丸大臨産倍服令胎滑易生除煩熱心燥元素曰滑石氣温味甘治前隂竅濇不利性沉重)
(能泄上氣令下行故曰滑則利竅不與諸淡滲藥同好古曰入足太陽經滑能利竅以通水道為至燥之)
(劑豬苓湯用滑石阿膠同為滑劑以利水道蔥豉生薑同煎去滓澄清以解利淡味滲洩為陽故解表利)
(小便也若小便自利者不宜用時珍曰滑石利竅不獨小便也上能利毛腠之竅下能利精溺之竅)
(蓋甘淡之味先入于胃滲走經絡遊益精氣上輸于肺下通膀胱肺主皮毛為水之上源膀胱司津液氣)
(化則能出故滑石上能發表下利水道為蕩熱燥濕之劑發表是蕩上中之熱利水道是蕩中下之熱發)
(表是燥上中之濕利水道是燥中下之濕熱散則三焦寧而表裏和濕去則闌門通而隂陽利劉河間之)
(用益原散通治表裏上下諸病蓋是此意但未發出爾)
附方(舊六新一十三)益元散(又名天水散太白散六一散解中暑傷寒疫癘飢飽勞損憂愁)
(思慮驚恐悲怒𫝊染并汗後遺熱勞復諸疾兼解兩感傷寒百藥酒食邪熱毒治五勞七傷一切虚損内)
(傷隂痿驚悸健忘癎瘛煩滿短氣痰嗽肌肉疼痛腹脹悶痛淋閟濇痛服石石淋療身熱嘔吐泄瀉腸澼)
(下痢赤白除煩熱胸中積聚寒熱止渴消畜水婦人産後損液血虚隂虚熱甚催生下乳治吹乳乳癰牙)
(瘡齒疳此藥大養脾腎之氣通九竅六腑去留結益精氣壯筋骨和氣通經脉消水穀保真元明耳目安)
(䰟定魄強志輕身駐顔益壽耐勞役飢渴乃神驗之仙藥也白滑石水飛過六兩粉甘草一兩為末每服)
(三錢蜜少許温水調下實熱用新汲水下解利用蔥䜴湯下通乳用豬肉麫湯調下催生用香油漿下凡)
(難産或死胎不下皆由風熱燥濇結滯緊歛不能舒緩故也此藥力至則結滯頓開而瘥矣劉河間傷)
(寒直格)膈上煩熱(多渴利九竅滑石二兩搗水三大琖煎二盞去滓入粳米煮粥食聖惠)
女勞黃疸(日晡發熱惡寒小腹急大便溏黑額黑滑石石膏等分研末大麥汁服方寸匕日三)
(小便大利愈腹滿者難治千金方)傷寒衂血(滑石末飯丸梧子大每服十丸微嚼破新水嚥)
(下立止湯晦叔云鼻衂乃當汗不汗所致其血紫黑時不以多少不可止之且服温和藥調其營衞待血)
(鮮時急服此藥止之也本事方)乳石發動(煩熱煩渴滑石粉半兩水一盞絞白汁頓服)
(聖惠方)暴得吐逆(不下食生滑石末二錢七温水服仍以細麫半盞押定寇氏衍義)氣
壅關格(不通小便淋結臍下妨悶兼痛滑水粉一兩水調服廣利方)小便不通(滑石)
(末一升以車前汁和塗臍之四畔方四寸乾即易之冬月水和楊氏産乳)婦人轉脬(因過)
(忍小便而致滑石末蔥湯服二錢聖惠方)妊娠子淋(不得小便滑石末水和泥臍下二寸)
(秘外臺要)伏暑水泄(白龍丸滑石火煆過一兩硫黃四錢為末麫糊丸綠豆大每用淡薑)
(湯隨大小服普濟方)伏暑吐泄(或吐或泄或瘧小便赤煩渴玉液散用桂府滑石燒四兩)
(藿香一錢丁香一錢為末米湯服二錢普濟方)霍亂及瘧(方同上)痘瘡狂亂
(循衣摸床大熱引飲用益原散加朱砂二錢冰片三分麝香一分每燈草湯下二三服王氏痘疹方)
風毒熱瘡(遍身出黃水桂府滑石末傅之次日愈先以虎杖豌豆甘草等分煎湯洗後乃搽)
(普濟方)隂下濕汗(滑石一兩石膏煆半兩枯白礬少許研摻之集簡方)脚指縫
爛(方同上)杖瘡腫痛(滑石赤石脂大黃等分為末茶湯洗淨貼趙氏經驗方)熱毒
怪病(目赤鼻脹大喘渾身出斑毛髮如鐡乃因中熱毒氣結于下焦用滑石白礬各一兩為末作一)
(服水三盌煎減半不住飲之夏子益竒疾方)
不灰木(宋開寳)
釋名無灰木(見下)
集解(頌曰不灰木出上黨今澤潞山中皆有之蓋石類也其色白如爛木燒之不燃以此得名或云)
(滑石之根也出滑石處皆有之采無時藏器曰要燒成灰但斫破以牛乳煮了黃牛糞燒之即成灰時珍)
(曰不灰木有木石二種石類者其體堅重或以紙裹蘸石腦油然燈徹夜不成灰人多用作小刀靶開山)
(圖云徐無山出不灰之木生火之石山在今順天府玉田縣東北庚辛玉冊云不灰木隂石也生西南蠻)
(夷中黎州茂州者好形如針文全若木燒之無烟此皆言石者也伏深齊地記云東武城有勝火木其木)
(經野火燒之不滅謂之不灰木楊慎丹鉛錄云太平寰宇記云不灰木俗多為鋌子燒之成炭而不灰出)
(膠州其葉如蒲草今人束以為燎謂之萬年火把此皆言木者也時珍常得此火把乃草葉束成而中夾)
(松脂之類一夜僅燒一二寸爾)
附錄松石(頌曰今處州出一種松石如松幹而實石也或云松久化為石人多取傍山亭及琢)
(為枕雖不入藥與不灰相類故附之)
氣味甘大寒無毒(獨孤滔曰煮汞結草砂煆三黃匱五金)
主治熱疿瘡和棗葉石灰為粉傅之(開寳)除煩熱陽厥
(時珍)
發明(時珍曰不灰木性寒而同諸熱藥治隂毒劉河間宣明方治陽絶心腹痞痛金針丸中亦用服)
(之蓋寒熱並用所以調停隂陽也)
附方(新四)肺熱欬嗽(卧時盛者不灰木一兩半太隂玄精石二兩甘草炙半兩貝母一兩)
(半天南星白礬水煮過半兩為末每服半錢薑湯下聖濟錄)咽喉腫痛(五心煩熱不灰木以)
(牛糞燒赤四兩太隂玄精石煆赤四兩真珠一錢為末糯米粥丸芡子大每服一丸以生地黃汁粟米泔)
(研化服日二次聖濟錄)霍亂煩滿(氣逆腹脹手足厥冷不灰木陽起石煆阿魏半兩巴豆去)
(心杏仁去皮各二十五個為末粟飯丸櫻桃大穿一孔每服一丸燈上燒烟盡研末薑湯下以利為度)
(聖濟錄)隂毒腹痛(回陽丹用不灰木煆牡蠣煆高良薑炒川烏頭炮白芍藥各一錢為末入)
(麝香少許每用一錢男用女唾調塗外腎女用男唾調塗乳上得汗即愈玉機微義)
五色石脂(本經上品)校正(併入五種石脂)
釋名(時珍曰膏之凝者曰脂此物性粘固濟爐鼎甚良蓋兼體用而名也)
集解(别錄曰五色石脂生南山之陽山谷中又曰青石脂生齊區山及海涯黃石脂生嵩高山色如)
(鶯雛黑石脂生潁川陽城白石脂生太山之隂赤石脂生濟南射陽又太山之隂並采無時普曰五色石)
(脂一名五色符青符生南山或海涯黃符生嵩山色如㹠腦鴈雛黑符生洛西山空地白符生少室天婁)
(山或太山赤符生少室或太山色絳滑如脂弘景曰今俗惟用赤石白石二脂好者出吳郡亦出武陵建)
(平義陽義陽者出&KR3585;縣界東八十里狀如㹠腦赤者鮮紅可愛隨采復生餘三色石脂無正用但黑石脂)
(入畫用爾恭曰義陽即申州所出乃桃花石非石脂也白石脂今出慈陽諸山勝於餘處者赤石脂今出)
(虢州盧氏縣澤州陵川縣又慈州吕鄉縣宜州諸山亦有並色理鮮膩為佳二脂太山不聞有之舊出蘇)
(州餘杭山今不收采承曰今蘇州見貢赤白二石脂但入藥不甚佳惟延州山中所出最良揭兩石中取)
(之頌曰白石脂赤石脂今惟潞州出之潞與慈州相近也宗奭曰赤白石脂四方皆有以理膩粘舌綴唇)
(者為上)
修治(斆曰凡使赤脂研如粉新汲水飛過三度晒乾用時珍曰亦有火煆水飛者)
氣味五種石脂並甘平(大明曰並温無毒畏黃岑大黃官桂)
主治黃疸洩痢腸澼濃血隂蝕下血赤白邪氣癰腫
疽痔惡瘡頭瘍疥瘙久服補髓益氣肥健不饑輕身
延年五石脂各隨五色補五臟(本經)治洩痢血崩帶下
吐血衂血濇精淋瀝除煩療驚悸壯筋骨補虚損久
服悦色治瘡癤痔漏排膿(大明)
青石脂氣味酸平無毒(普曰青符神農甘雷公酸無毒桐君辛無毒李當之大寒)
主治養肝膽氣明目療黃疸洩痢腸澼女子帶下百
病及疽痔惡瘡久服補髓益氣不饑延年(别錄)
黃石脂氣味苦平無毒(普曰黃符雷公苦李當之小寒之才曰曾青為之使惡細)
(辛畏蜚蠊黃連甘草斆曰服之忌卵味)主治養脾氣安五臟調中大人
小兒洩痢腸澼下膿血去白蟲除黃疸癰疽久服輕
身延年(别錄)
黑石脂(别錄曰一名石墨一名石湼時珍曰此乃石脂之黑者亦可為墨其性粘舌與石炭不同)
(南人謂之畫眉石許氏說文云黛畫眉石也)氣味鹹平無毒(普曰黑符桐君甘無毒)
主治養腎氣強隂主隂蝕瘡止腸澼洩痢療口瘡咽
痛久服益氣不饑延年(别錄)
白石脂氣味甘酸平無毒(普曰白符一名隨岐伯雷公酸無毒桐君甘無毒扁)
(鵲辛李當之小寒權曰甘辛杲曰温之才曰得厚朴米汁飲止便膿燕屎為之使惡松脂畏黃芩頌曰畏)
(黃連甘草飛廉馬目毒公)
主治養肺氣厚腸補骨髓療五臟驚悸不足心下煩
止腹痛下水小腸澼熱溏便膿血女子崩中漏下赤
白沃排癰疽瘡痔久服安心不饑輕身延年(别錄)濇大
腸(甄權)
附方(舊四新二)小兒水痢(形之不勝湯藥白石脂半兩研粉和白粥空肚食之子母秘)
(錄)小兒滑泄(白龍丸白石脂白龍骨等分為末水丸黍米大每量大小木瓜紫蘇湯下全)
(幼心鑑)久泄久痢(白石脂乾薑等分研百沸湯和麫為稀糊搜之併手丸梧子大每米飲下)
(三十丸斗門方)兒臍汁出(赤腫白石脂末熬温撲之日三度勿揭動韋宙獨行方)兒
臍血出(多啼方同上寇氏衍義)粉滓面䵟(白石脂六兩白歛十二兩為末雞子白和)
(夜塗且洗聖濟錄)
赤石脂氣味甘酸辛大温無毒(普曰赤符神農雷公甘黃帝扁鵲無毒李)
(當之小寒之才曰畏芫花惡大黃松脂頌曰古人亦單服食云發則心痛飲熱酒不解用綿裹蔥豉煮水)
(飲之)主治養心氣眀目益精療腹痛腸澼下痢赤白小
便利及癰疽瘡痔女子崩中漏下産難胞衣不出久
服補髓好顔色益智不饑輕身延年(别錄)補五臟虛乏
(甄權)補心血生肌肉厚腸胃除水濕收脱肛(時珍)
發明(弘景曰五色石脂本經療體亦相似别錄分條具載今俗惟用赤白二脂斷下痢耳元素曰赤)
(白石脂俱甘酸陽中之隂固脱杲曰降也陽中隂也其用有二固腸胃有收歛之能下胎衣無推蕩之峻)
(好古曰濇可去脱石脂為收歛之劑赤入丙白入庚時珍曰三石脂皆手足陽明藥也其味甘其氣温其)
(體重其性濇濇而重故能收濕止血而固下甘而温故能益氣生肌而調中中者腸胃肌肉驚悸黃疸是)
(也下者腸澼泄痢崩帶失精是也五種主療大抵相同故本經不分條目但云各隨五色補五臟别錄雖)
(分五種而性味主治亦不甚相遠但以五味配五色為異亦是強分爾赤白二種一入氣分一入血分故)
(時用尚之張仲景用桃花湯治下痢便膿血取赤石脂之重濇入下焦血分而固脱乾薑之辛温暖下焦)
(氣分而補虛粳米之甘温佐石脂乾薑而潤腸胃也)
附方(舊五新七)小兒疳瀉(赤石脂末米飲調服半錢立瘥加京芎等分更妙斗門方)
大腸寒滑(小便精出赤石脂乾薑各一兩胡椒半兩為末醋糊丸梧子大每空心米飲下五七)
(十丸有人病此熱藥服至一斗二升不效或教服此終四劑而息寇氏衍義)赤白下痢(赤石)
(脂末飲服一錢普濟方)冷痢腹痛(下白凍如魚腦桃花丸赤石脂煆乾薑炮等分為末蒸)
(餅和丸量大小服日三服和劑局方)老人氣痢(虛冷赤石脂五兩水飛白麫六兩水煮熟)
(入蔥醬作臛空心食三四次即愈養老方)傷寒下痢(便膿血不止桃花湯主之赤石脂一)
(斤一半全用一半末用乾薑一兩粳米半升水七升煮米熟去滓每服七合納末方寸七日三服愈乃止)
(景仲方)痢後脱肛(赤石脂伏龍肝為末傳之一加白礬錢氏小兒方)反胃吐食
(絶好赤石脂為末蜜丸梧子大每空心薑湯下一二十丸先以巴豆仁一枚勿令破以津吞之後乃服藥)
(惠聖方)痰飲吐水(無時節者其原因冷飲過度遂令脾胃氣弱不能消化飲食飲食入胃皆)
(變成冷水反吐不停赤石脂散主之赤石脂一斤搗篩服方寸匕酒飲自住稍加至三七服盡一斤則終)
(身不吐痰水又不下痢補五臟令人肥健有人痰飲服諸藥不效用此遂愈千金翼方)心痛徹
背(赤石脂乾薑蜀椒各四分附子炮二分烏頭炮一分為末蜜丸梧子大先食服一丸不住稍增之)
(張仲景金匱方)經水過多(赤石脂破故紙一兩為末每服二錢米飲下普濟方)小便
不禁(赤石脂煆牡蠣煆各三兩鹽一兩為末湖丸梧子大每鹽湯下十五丸普濟方)
桃花石(唐本草)
集解(恭曰桃花石出申州鍾山縣似赤石脂但䑛之不着舌者是也珣曰其狀亦似紫石英色若桃)
(花光潤而重目之可愛頌曰今信陽州有之形塊似赤石脂紫石英輩采無時陶弘景言赤石脂出義陽)
(者狀如㹠腦鮮紅可愛蘇恭非之云是桃花石久服肥人今土人以療痢功用亦不相遠宗奭曰桃花石)
(有赤白二種有赤地淡白點如桃花片者有淡白地赤點如桃花片者人往往鐫磨為器用人亦罕服之)
(時珍曰此即赤白石脂之不粘舌堅而有花點者非别一物也故其氣味功用皆同石脂昔張仲景治痢)
(用赤石脂名桃花湯和劑局方治冷痢有桃花丸皆即此物耳)
氣味甘温無毒主治大腸中冷膿血痢久服令人肥
悦能食(唐本)
爐甘石(綱目)
釋名爐先生(土宿真君曰此物點化為神藥絶妙九天三清俱尊之曰爐先生非小藥也時)
(珍曰爐火所重其味甘故名)
集解(時珍曰爐甘石所在坑冶處皆有川蜀湘東最多而太原澤州陽城高平靈丘融縣及雲南者)
(為勝金銀之苖也其塊大小不一狀似羊腦鬆如石脂亦粘舌産于金坑者其色微黃為上産于銀坑者)
(其色白或帶青或帶綠或粉紅赤銅得之即變為黃今之黃銅皆此物點化也造化指南云爐甘石受黃)
(金白銀之氣熏陶三十年方能結成以大穢浸及砒煮過皆可點化不减三黃崔昉外丹本草云用銅三)
(斤爐甘石一斤鍊之即成鍮石一斤半非石中物取出乎真鍮石生波斯如黃金燒之赤而不黑)修
治(時珍曰凡用爐甘石以炭火煆紅童子小便淬七次水洗淨研粉水飛過晒用)
氣味甘温無毒主治止血消腫毒生肌明目去瞖退
赤收濕除爛同龍腦點治目中一切諸病(時珍)
發明(時珍曰爐甘石陽明經藥也受金銀之氣故治目病為要藥時珍常用爐甘石煆淬海螵蛸硼)
(砂各一兩為細末以點諸目病甚妙入朱砂五錢則性不粘也)
附方(新十五)目暴赤腫(爐甘石火煆尿淬風化消等分為末新水化一粟點之御藥)
(院方)諸般翳膜(爐甘石青礬朴消等分為末每用一字沸湯化開温洗日三次宣明方)一
切目疾(真爐甘石半斤用黃連四兩剉豆大銀石器内水二盌煮二伏時去黃連為末入片腦二)
(錢半研勻罐收每點少許頻用取效泡又方爐甘石煆一錢盆消一錢為末熱湯洗)目中諸
病(石連光明散治眼中五輪八廓諸證神效爐甘石半斤取如羊腦鴨頭色者以桑柴灰一汁火煆赤)
(研末用雅州黃連各四兩切片煎水浸石澄取粉晒乾用鉛粉二定以二連水浸過炒之雄黃研末每用)
(甘石鉛粉各三分雄黃一分片腦半分研勻點眼甚妙張氏方)目暗昏花(爐甘石火煆童)
(尿淬七次代赭石火煆醋淬七次黃丹水飛各四兩為末白沙蜜半斤以銅鐺鍊去白沫更添清水五六)
(盌熬沸下藥文武火熬至一盌滴水不散以夾紙濾入瓷器收之頻點日用衞生易簡方)爛弦
風眼(劉長春方治風眼流淚爛弦白爐甘石四兩火煆童尿淬七次地上出毒三日細研每用椒湯)
(洗目後臨卧點三四次次早以茶湯洗去甚妙末又方爐甘石一斤火煆黃連四兩煎水淬七次為入)
(片腦每用點目為宣明眼科方用爐甘石石膏各一錢海螵蛸三分末入片腦麝香各少許收點衞)
(生易簡方用爐甘石二兩以黃連一兩煎水入童尿半盞再熬下朴消一兩又熬成以火煆石淬七次洗)
(淨為末入蜜陀僧末一兩研勻收點之)聤耳出汁(爐甘石礬石各二錢胭脂半錢麝香少許)
(為末繳淨吹之普濟方)齒疏陷物(爐甘石煆寒水石等分為末每用少許擦牙忌用刷牙久)
(久自密集玄方)漏瘡不合(童尿制爐甘石牡蠣粉外塞之内服滋補藥雜病治例)下
泔隂瘡(爐甘石火煆醋淬五次一兩孩兒茶三錢為末麻油調傳立愈通妙邵真人方)隂
汗濕痒(爐甘石一分真蚌粉半分研粉撲之直指方)
井泉石(宋嘉祐)
釋名(時珍曰性寒如井泉故名)
集解(禹錫曰井泉石近道處處有之以出饒陽郡者為勝生田野中間穿地深丈餘得之形如土色)
(圓方長短大小不等内實而外圓重重相叠采無時又一種如薑石者時人多指為井泉石非是頌曰深)
(州城西二十里劇家村出之)
修治(禹錫曰凡用細研水飛過不爾令人淋)
氣味甘大寒無毒主治諸熱解心臟熱結熱嗽小兒
熱疳雀目青盲眼赤腫痛消腫毒得决明菊花療小
兒眼疳生翳膜得大黃巵子治眼瞼腫赤(嘉祐)
附方(新四)膀胱熱閉(小便不快井泉石海金沙車前子滑石各一兩為末每服二錢蜜湯)
(下錄聖濟)風毒赤目(井泉石半兩井中苔焙穀精草一兩䜴焙一合為末每服二錢空心井)
(華水服聖濟錄)産後搐搦(俗名雞爪風舒筋散用井泉石四兩另研天麻酒浸木香各一)
(兩人參川芎官桂丁香各半兩為末每服三錢大豆淋酒調下出汗即愈宣明方)痤疿瘙痒
(井泉石生三兩寒水石煆四兩腦子半錢為末撲之聖濟錄)
無名異(宋開寳)
釋名(時珍曰無名異庾詞也)
集解(志曰無名異出大食國生于石上狀如黑石炭番人以油鍊如黳石嚼之如餳頌曰今廣州山)
(石中及宜州八星龍濟山中亦有之黑褐色大者如彈丸小者如黑石子采無時斆曰無名異形如石炭)
(味别時珍曰生川廣深山中而桂林極多一包數百枚小黑石子也似蛇黃而色黑近處山中亦時有之)
(用以煮蟹殺腥氣煎煉桐油收水氣塗剪剪燈則燈自斷也)
氣味甘平無毒(頌曰鹹寒伏硫黃)主治金瘡折傷内損止痛
生肌肉(開寳)消腫毒癰疽醋摩傅之(蘇頌)收濕氣(時珍)
發明(時珍曰按雷斆炮炙論序云無名止楚截指而似去甲毛崔昉外丹本草云無名異陽石也昔)
(人見山雞被網損其足脱去&KR0742;一石摩其損處遂愈而去乃取其石理傷折大效人因傅之)
附方(新十)打傷腫痛(無名異為末酒服&KR0146;下四肢之末血皆散矣集驗方)損傷
接骨(無名異甜瓜子各一兩乳香没藥各一錢為末每服五錢熱酒調服小兒三錢服畢以黃米粥)
(塗紙上摻左顧牡蠣末褁之竹篦夾住多能鄙事)臨杖預報(無名異末臨時温服三五錢則)
(杖不甚痛亦不甚傷談埜翁試驗方)赤瘤丹毒(無名異末蔥汁調塗立消簡便方)痔
漏腫痛(無名異炭火煆紅米酸淬七次為細末以温水洗瘡綿裹筋頭填末入瘡口數次愈簡)
(便方)天泡濕瘡(無名異末井華水調服之普濟方)臁瘡潰爛(無名異虢丹細研清)
(油調搽濕則乾搽之濟急方)股隂&KR1506;癧(無名異二錢麝香一字研酒半盌午後空腹服立效)
(鄙多能事)拳毛倒睫(無名異末紙卷作撚點燈吹殺熏之睫自起保命集)消渴
引飲(無名異一兩黃連二兩為末蒸餅丸綠豆大每服百丸以茄根蠶繭煎湯送下聖濟錄)脚
氣痛楚(無名異末化牛皮膠調塗之頻换衞生易簡方)
蜜栗子(綱目)
集解(時珍曰蜜栗子生川廣江浙金坑中狀如蛇黃而有刺上有金線纏之色紫褐亦無名異之類)
(也丹爐家采作五金匱藥制三黃)
主治金瘡折傷有效(時珍)
石鍾乳(本經上品)
釋名留公乳(别錄)虚中(吳普)蘆石(别錄)鵝管石(綱目)夏石(别錄)黃
石砂(藥性時珍曰石之津氣鍾聚成乳滴溜成石故名石鍾乳蘆與鵝管象其空中之狀也)
集解(别錄曰石鍾乳生少室山谷及太山采無時普曰生太山山谷隂處岸下溜汗所成如乳汁黃)
(白色空中相通二月三月采隂乾弘景曰第一出始興而江陵及東境名山石洞亦皆有惟通中輕薄如)
(鵝翎管碎之如爪甲中無鴈齒光明者為善長挺乃有一二尺者色黃以苦酒洗刷則白仙經少用而俗)
(方所重恭曰第一始興其次廣連澧朗郴等州者雖厚而光潤可愛餌之並佳今陜州青溪房州三洞出)
(者亞於始興自餘非其土地不可輕服多發淋渴止可搗篩白練裹之合諸藥草浸酒服之陶云有一二)
(尺者謬說也思邈曰乳石必須土地清白光潤羅紋鳥翮蟬翼一切皆成白者可用其非土地者慎勿服)
(之殺人甚于鴆毒志曰别本注云凡乳生于深洞幽穴皆龍蛇潛伏或龍蛇毒氣或洞口隂陽不均或通)
(風氣鴈齒濇或黃或赤乳無潤澤或煎煉火色不調一煎已後不易水則生火毒服即令人發淋又乳有)
(三種石乳者其山洞純石以石津相滋隂陽交備蟬翼紋成其性温竹乳者其山洞遍生小竹以竹津相)
(滋乳如竹狀其性平茅山之乳者其山有土石相雜遍生茅草以茅津相滋為乳乳色稍黑而滑潤其性)
(微寒一種之中有上中下色皆以光澤為好餘處亦有不可輕信炳曰如蟬翅者上爪甲者次鵝管者下)
(明白而薄者可服頌曰今道州江華縣及連英韶階峽州山中皆有之生嵓穴隂處溜山液而成空中相)
(通長者六七寸如鵝翎管狀色白微紅唐李補闕鍊乳法云取韶州鍾乳無問厚薄但令顔色明淨光澤)
(者即堪入鍊惟黃赤二色不任用柳宗元書亦云取其色之美而已不必惟土之信是此藥所重惟在明)
(白者不必如上所說數種也今醫家但以鵝管中空者為最又本經中品載殷孽云鍾乳根也孔公孽殷)
(孽根也石花石牀並與殷孽同又有石腦亦鍾乳之類凡此五種醫家亦復稀用但用鍾乳爾時珍曰按)
(范成大桂海志所說甚詳明云桂林接宜融山洞穴中鍾乳甚多仰視石脉漏起處即有乳牀白如玉雪)
(石液融結成者乳牀下垂如倒數峰小山峰端漸銳且長如冰柱柱端輕薄中空如鵝翎乳水滴瀝不已)
(且滴且凝此乳之最精者以竹管仰承取之鍊冶家又以鵝管之端尤輕明如雲母爪甲者為勝)
修治(斆曰凡使勿用頭粗厚并尾大者為孔公石不用色黑及經大火驚過并久在地上收者曾經)
(藥物制者並不得用須要鮮眀薄而有光潤者似鵝翎筒子為上有長五六寸者凡修事法鍾乳八兩用)
(沉香零陵香藿香甘松白茅各一兩水煮過再煮汁方用煮乳一伏時漉出以甘草紫背天葵各二兩同)
(煮漉出拭乾緩火焙之入臼杵粉篩過入鉢中令有力少壯者二三人不住研三日三夜勿歇然後以水)
(飛澄過絹籠於日中晒乾入鉢再研二萬遍乃以瓷盒收之慎微曰太清經鍊鍾乳法取好細末置金銀)
(器中瓦一片密蓋勿令洩氣蒸之自然化作水也李補闕鍊乳法見後)
氣味甘温無毒(普曰神農辛桐君黃帝醫和甘扁鵲甘無毒權曰有大毒之才曰蛇牀為)
(之使惡牡丹玄石牡蒙畏紫石英蓑草忌羊血時珍曰相感志云服乳石忌參术犯者多死土宿真君曰)
(鍾乳産于陽洞之内陽氣所結伏之可柔五金麥門冬獨蒜韭實胡蔥胡荽猫兒眼草皆可伏之)
主治欬逆上氣明目益精安五臟通百節利九竅下
乳汁(本經)益氣補虚損療脚弱疼冷下焦傷竭強隂久
服延年益壽好顔色不老令人有子不鍊服之令人
淋(别錄)主泄精寒嗽壯元氣益陽事通聲(甄權)補五勞七
傷(大明)補髓治消渴引飲(青霞子)
發明(慎微曰柳宗元與崔連州書云草木之生也依于土有居山之隂湯或近木或附石其性移焉)
(况石鍾乳直産於石石之精粗疎密尋尺特異而穴之上下土之厚薄石之高下不可知則其依而産者)
(固不一性然由其精密而出者則油然而清汩然而輝其竅滑以夷其肌廉以微食之使人榮華温柔其)
(氣宣流生胃通腸夀考康寧其粗疎而下者則奔突結澀乍大乍小色如枯骨或類死灰奄頓不發叢齒)
(積類重濁頑璞食之使人偃蹇壅欝泄火生風戟喉痒肺幽關不聰心煩喜怒肝舉氣剛不能和平故君)
(子慎取其色之美而不必惟土之信以求其至精凡為此也震亨曰石鍾乳為慓悍之劑内經云藥石之)
(氣悍仁哉言也凡藥氣之偏者可用于暫而不可久夫石藥又偏之甚者也自唐時太平日久膏粱之家)
(惑於方士服食致長生之說以石藥體厚氣厚習以成俗迨宋至今猶未巳也斯民何辜受此氣悍之禍)
(而莫之能救哀哉本草讚其久服延年之功柳子厚又從而述美之予不得不深言也時珍曰石鍾乳乃)
(陽明經氣分藥也其氣慓疾令陽氣暴充飲食倍進而形體壯盛昧者得此自慶益肆淫佚精氣暗損石)
(氣獨存孤陽愈熾久之營衛不從發為淋渴變為癰疽是果乳石之過耶抑人之自取耶凡人陽明氣衰)
(用此合諸藥以救其衰疾平則止夫何不可五榖五肉久嗜不已猶有偏絶之弊况石藥乎種樹書云凡)
(果樹作穴納鍾乳末少許固密則子多而味美納少許于老樹根皮間則樹復茂信然則鍾乳益氣令人)
(有子之說亦可類推但恐嗜欲者未獲其福而先受其禍也然有秉賦異常之人又不可執一而論張果)
(醫說載武帥雷世賢多侍妾常餌砂母鍾乳日夜煎鍊以濟其欲其妾父苦寒泄不嗜食求丹十粒服之)
(即覺臍腹如火少焉熱狂投井中救出遍身發紫泡數日而死而世賢服餌千計了無病惱異哉沈括筆)
(談載夏英公性豪侈而賦稟異于人纔睡即身冷而僵如死者常服仙茅鍾乳硫黃莫知紀極每晨以鍾)
(乳粉入粥食之有小吏竊食遂發疽死此與終身服附子無恙者同一例也沈括又云醫之為術苟非得)
(之于心未見能臻其妙也如服鍾乳當終身忌术术能動鍾乳也然有藥勢不能蒸須要其動而激發者)
(正如火少必借風氣鼓之而後發火盛則鼔之反為害此自然之理也凡服諸藥皆宜倣此又十便良方)
(云凡服乳人服乳三日即三日補之服乳十日即十日補之欲飽食以牛羊麞鹿等骨煎汁任意作羹食)
(之勿食倉米臭肉及犯房事一月後精氣滿盛百脉流遍身體覺熱遶臍肉起此為得力可稍近房事不)
(可頻數令藥氣頓竭彌更害人戒之慎之名之為乳以其狀人之乳也與神丹相配與凡石迥殊故乳稱)
(石語云上士服石服其精下士服石服其滓滓之與精其力遠也此說雖明快然須真病命門火衰者宜)
(之否則當審)
附方(新十一)李補闕服乳法(主五勞七傷欬逆上氣治寒嗽通聲音明目益精安)
(五臟通百節利九竅下乳汁益氣補虚損療脚弱疼冷下焦傷竭強隂久服延年益壽不老令人有子取)
(韶州鍾乳無問厚薄但顔色明淨光澤者即堪入鍊惟黃赤二色不任用置于金銀器中大鐺著水沉器)
(煮之令如魚眼沸水減即添乳少三日三夜乳多七日七夜候乾色變黃白即熟如疑生更煮滿十日最)
(佳取出去水更以清水煮半日其水色清不變即止乳無毒矣入瓷鉢中玉槌著水研之覺乾濇即添水)
(常令如稀米泔狀研至四五日揩之光膩如書中白魚便以水洗之不隨水落者即熟落者更研乃澄取)
(暴乾每用一錢半温酒空腹調下兼和丸散用其煮乳黃濁水切勿服服之損人咽喉傷肺令人頭痛或)
(下利不止其有犯者但食猪肉解之孫真人千金方)鍾乳煎(治風虛勞損腰脚無力補益強)
(壯用鍾乳粉鍊成者三兩以夾練袋盛之牛乳一大升煎減三之一去袋飲乳分二服日一作不吐不利)
(虛冷人微溏無苦一袋可煮三十度即力盡别作袋每煎訖須濯淨令通氣其滓和麫餵雞生子食之此)
(崔尚書方也翼孫真人千金)鍾乳酒(安五臟通百節利九竅主風虚補下膲益精明目鍾乳鍊)
(成粉五兩以夾練袋盛之清酒六升瓶封湯内煮減三之二取出添滿封七日日飲三合忌房事蔥䜴生)
(食硬食要外臺秘)鍾乳丸(治丈夫衰老陽絶肢冷少氣減食腰疼脚痺下氣消食和中長肌鍾)
(乳粉二兩兔絲子酒浸焙石斛各一兩吳茱萸湯泡七次炒半兩為末煉蜜和丸梧子大每服七丸空心)
(温酒或米湯下日二服服訖行數百步覺胸口熱稍定即食乾飯豆醬忌食粗臭惡食及聞尸穢等氣初)
(服七日勿為陽事過七日乃可行不宜傷多服過半劑覺有功乃續服此曹公卓方也和劑局方)元
氣虛寒(方見陽起石下)一切勞嗽(胷膈痞滿焚香透膈散用鵝管石雄黃佛耳草欵冬)
(花等分為末每用一錢安香爐上焚之以筒吸烟入喉中日二次宣明)肺虚喘急(連綿不息)
(生鍾乳粉光明者五錢蠟三兩化和飯甑内蒸熟研丸梧子大每温水下一丸聖濟錄)吐血損
肺(鍊成鍾乳粉每服二錢糯米湯下立止十便良方)大腸冷滑(不止鍾乳粉一兩肉豆蔲)
(煨半兩為末煮棗肉丸梧子大每服七十丸空心米飲下濟生方)乳汁不通(氣少血衰脉濇)
(不行故乳少也鍊成鍾乳粉二錢濃煎漏蘆湯調下或與通草等分為末米飲服方寸七日三次外臺)
(秘要)精滑不禁(大府溏泄手足厥冷方見陽起石下)
孔公孽(本經中品)
釋名孔公石(綱目)通石(時珍曰孔竅空通附垂于石如木之芽孽故曰孔公孽而俗訛)
(為孔公爾恭曰此孽次于鍾乳狀如牛羊角中有孔通故名通石别錄誤以此為殷孽之根而俗猶呼為)
(孔公孽是也)
集解(别錄曰孔公孽殷孽根也青黃色生梁山山谷弘景曰梁山屬馮翊郡此即今鍾乳牀也亦出)
(始興皆大塊打破之凡鍾乳之類有三種同一體從石室上汁溜積久盤結者為鍾乳牀即孔公孽也其)
(以次小巃嵸者為殷孽大如牛羊角長一二尺今人呼此為孔公孽也殷孽復溜輕好者為鍾乳雖同一)
(類而療體各異貴賤懸殊三鍾同根而所生各處當是隨其土地為勝爾保昇曰鍾乳之類凡五種鍾乳)
(殷孽孔公孽石牀石花也雖同一體而主療各異頌曰孔公孽殷孽既是鍾乳同生則有孽處皆當有乳)
(今不聞有之豈用之既寡則采者亦稀乎抑時人不知孽中有乳不盡采乎不能盡究也恭曰孔公孽次)
(于鍾乳别錄誤以為殷孽之根殷孽即孔公孽之根俗人乃以孔公孽為殷孽陶氏依之以孔公孽為鍾)
(乳牀非矣時珍曰以薑石通石二石推之則似附石生而粗者為殷孽接殷孽而生以漸空通者為孔公)
(孽接孔公孽而生者為鍾乳當從蘇恭之說為優蓋殷孽如人之乳根孔公孽如乳房鍾乳如乳頭也)
氣味辛温無毒(普曰神農辛岐伯鹹扁鵲酸無毒大明曰甘煖權曰甘有小毒之才曰木)
(蘭為之使惡細辛术忌羊血)主治傷食不化邪結氣惡瘡疽瘻痔
利九竅下乳汁(本經)男子隂瘡女子隂蝕及傷食病常
欲眠睡(别錄)主腰冷膝痺毒氣能使喉聲圓亮(甄權)輕身
充肌(青霞子)
發明(弘景曰二孽不堪丸散止可水煮湯并酒浸飲之甚療脚弱脚氣)
附方(新一)風氣脚弱(孔公孽二斤石斛五兩酒二斗浸服肘後方)
殷孽(本經中品)
釋名薑石(時珍曰殷隐也生于石上隐然如木之孽也恭曰此即孔公孽根也盤結如薑故名)
(薑石俗人乃以孔公孽為之誤矣詳孔公孽下)
集解(别錄曰殷孽鍾乳根也生趙國山谷又梁山及南海采無時弘景曰趙國屬冀州亦出始興)
氣味辛温無毒(之才曰惡防己畏术)主治爛傷瘀血洩痢寒熱
鼠瘻癥瘕結氣脚冷疼弱(本經)熏筋骨弱并痔瘻及下
乳汁(别錄)
發明(見孔公孽下)
附錄石牀(唐本草恭曰味甘温無毒酒漬服與殷孽同功一名乳牀一名逆石一名石笋生鍾)
(乳堂中采無時鍾乳水滴下凝積生如笋狀久漸與上乳相接為柱也陶謂孔公孽為乳牀非也殷孽孔)
(公孽在上石牀石花在下性體雖同上下有别)石花(唐本草恭曰味甘温無毒主腰脚風冷漬酒服)
(與殷孽同功一名乳花生乳穴堂中乳水滴石上散如霜雪者三月九月采之大明曰壯筋骨助陽道)
(宗奭曰石花白色圓如覆大馬杓上有百十枝每枝各槎牙分岐如鹿角上有細文起以指撩之錚錚然)
(有聲其體甚脆不禁觸擊多生海中石上世方難得家中曾得一本本條所注皆非是時珍曰石花是鍾)
(乳滴于石上迸散日久積成如花者蘇恭所說甚明寇宗奭所說乃是海中石梅石柏之類亦名石花不)
(入藥用非本草石花正自誤矣)石骨(恭曰石骨服之力勝鍾乳似骨如玉堅潤生五石脂中)
土殷孽(别錄下品)
釋名土乳(唐本志曰此則土脂液也生于土穴狀如殷孽故名)
集解(别錄曰生高山厓上之隂色白如脂采無時弘景曰此猶似鍾乳孔公孽之類故亦有孽名但)
(在厓上爾今不知用恭曰此即土乳也出渭州鄣縣三交驛西北坡平地上窟中見有六十餘坎昔人采)
(處土人云服之亦同鍾乳而不發熱陶及本草云生厓上非也時珍曰此即鍾乳之生於山厓土中者南)
(方名山多有之人亦掘為石山貨之充玩不知其為土鍾乳也)
氣味鹹平無毒主治婦人隂蝕大熱乾痂(别錄)
石腦(别錄中品)
釋名石飴餅(别錄)石芝(綱目)化公石(時珍曰其狀如結腦故名昔有化公服此)
(又名化公石)
集解(别錄曰石腦生名山土中采無時弘景曰此石亦鍾乳之類形如曾青而白色黑斑而軟易破)
(今茅山東及西平山並有之鑿土龕取出恭曰出徐州宋里山初在爛石中入土一丈以下得之大如雞)
(卵或如棗許觸著即散如麫黃白色土人號為握雪礜石云服之長生保昇曰蘇恭引握雪礜石為注非)
(矣時珍曰按抱朴子内篇云石腦芝生滑石中亦如石中黃子狀但不皆有耳打破大滑石千計乃可得)
(一枚初破之在石中五色光明而自得服一升得長生乃石芝也别錄所謂石腦及諸仙服食當是此物)
(也蘇恭所說本是石腦而又以注握雪礜石誤矣握雪乃石上之液與此不同見後本條)
氣味甘温無毒主治風寒虚損腰脚疼痺安五臟益
氣(别錄)
發明(弘景曰俗方不見用仙經有劉君導仙散用之又真誥云李整采服療風痺虛損而得長生恭)
(曰隋時化公所服亦名石腦時珍曰真誥載姜伯真在大横山服石腦時時使人身熱而不渴即此)
石髓(拾遺)
集解(藏器曰石髓生臨海華蓋山石窟土人采取澄淘如泥作丸如彈子有白有黃彌佳時珍曰按)
(列仙傳言卭疏煮石髓服即鍾乳也仙經云神山五百年一開石髓出服之長生王烈入山見石裂得髓)
(食之因撮少許與嵇康化為青石北史云龜茲國北大山中有如膏者流出成川行數里入地狀如醍醐)
(服之齒髮更生病人服之皆愈方鎮編年錄云高展為并州判官一日見砌間沫出以手撮塗老吏面皺)
(皮頓改為少年色展以為神藥問承天道士道士曰此名地脂食之不死乃發砌無所見此數說皆近石)
(髓也)
氣味甘温無毒主治寒熱羸瘦無顔色積聚心腹脹
滿食飲不消皮膚枯槁小便數疾癖塊腹内腸鳴下
痢腰脚疼冷性壅宜寒瘦人(藏器)
石腦油(宋嘉祐)校正(併入拾遺石漆)
釋名石油(綱目)石漆(拾遺)猛火油雄黃油硫黃油(綱目)
集解(禹錫曰石腦油宜以瓷器貯之不可近金銀器雖至完密直爾透過道家多用俗方不甚須宗)
(奭曰真者難收多滲蝕器物入藥最少燒鍊家研生砒入油再研如膏入坩鍋内瓦蓋置火上俟油泣盡)
(出之又研又入油又上火鍊之砒即伏矣時珍曰石油所出不一出陜之肅州鄜州延州延長及雲南之)
(緬甸廣之南雄者自石岩流出與泉水相雜汪汪而出肥如肉汁土人以草挹入缶中黑色頗似淳漆作)
(雄硫氣土人多以然燈甚明得水愈熾不可入食其烟甚濃沈存中宦西時掃其煤作墨光黑如漆勝于)
(松烟張華博物志載延壽縣南山石泉注為溝其水有脂挹取著器中始黃後黑如凝膏然之極明謂之)
(石漆段成式酉陽雜爼載高奴縣有石脂水膩浮水上如漆采以膏車及然燈康譽之昨夢錄載猛火油)
(出高麗東日烘石熱所出液也惟真琉璃器可貯之入水涓滴烈焰遽發餘力入水魚鼈皆死邊人用以)
(禦敵此數說皆石腦油也國朝正德末年嘉州開鹽井偶得油水可以照夜其光加倍沃之以水則焰彌)
(甚撲之以灰則滅作雄硫氣土人呼為雄黃油亦曰硫黃油近復開出數井官司主之此亦石油但出于)
(井爾蓋皆地産雄硫石脂諸石源脉相通故有此物王冰謂龍火得濕而焰遇水而燔光焰詣天物窮方)
(止正是此類皆隂火也)
附錄地溲(時珍曰溝澗流水及引水灌田之次多有之形狀如油又如泥色如黃金甚腥烈冬)
(月收取以柔鐡燒赤投之二三次剛可切玉)
氣味辛苦有毒(獨孤滔曰化銅制砒)主治小兒驚風化涎可和
諸藥作丸散(嘉祐)塗瘡癬蟲癩治鍼箭入肉藥中用之
(時珍)
發明(時珍曰石油氣味與雄硫同故殺蟲治瘡其性走竄諸器皆滲惟瓷器琉璃不漏故錢乙治小)
(兒驚熱膈實嘔吐痰涎銀液丸中用和水銀輕粉龍腦蠍尾白附子諸藥為丸不但取其化痰亦取其能)
(透經絡走關竅也)
石炭(綱目)
釋名煤炭石墨鐡炭烏金石(綱目)焦石(時珍曰石炭即)
(烏金石上古以書字謂之石墨今俗呼為煤炭墨音相近也拾遺記言焦石如炭嶺表錄言康州有焦石)
(穴即此也)
集解(時珍曰石炭南北諸山産處亦多昔人不用故識之者少今則人以代薪炊㸑煆鍊鐡石大為)
(民利土人皆鑿山為穴横入十餘丈取之有大塊如石而光者有疎散如炭末者俱作硫黃氣以酒噴之)
(則解入藥用堅塊如石者昔人言夷陵黑土為劫灰者即此疎散者也孝經援神契云王者德至山陵則)
(出黑丹水經言石炭可書然之難盡烟氣中人酉陽雜爼云無勞縣出石墨㸑之彌年不消夷堅志云彰)
(德南郭村井中産石墨宜陽縣有石墨山汧陽縣有石墨洞燕之西山楚之荆州興國州江西之廬山袁)
(州豐城贑州皆産石炭可以炊㸑並此石也又有一種石墨䑛之粘舌可書字畫眉名畫眉石者即黑石)
(脂也見石脂下)
附錄然石(時珍曰曹叔雅異物志云豫章有石黃色如理疎以水灌之便熱可以烹鼎冷則再)
(灌張華謂之然石高安亦有之)
氣味甘辛温有毒(時珍曰人有中煤氣毒者昏瞀至死惟飲冷水即解獨孤滔曰去錫)
(暈制三黃硇砂消石)主治婦人血氣痛及諸瘡毒金瘡出血小
兒痰癎(時珍)
附方(新五)金瘡出血(急以石炭末厚傅之瘡深不宜速合者加滑石醫學集成)誤
吞金銀(及錢在腹中不下者光明石炭一杏核大硫黃一皂子大為末酒下普濟方)腹中
積滯(烏金石即鐡炭也三兩自然銅為末醋熬一兩當歸一兩大黃童尿浸晒一兩為末每服二錢)
(紅花酒一盞童尿半盞同調食前服日二服張子和儒門親事)月經不通(巴豆去油如綠)
(豆大三丸以烏金石末一錢調湯送下即通衞生易簡方)産後兒枕(刺痛黑白散用烏金)
(石燒酒淬七次寒水石煆為末等分每用粥飲服一錢半即止未止再服㓗古保命集)
石灰(本經中品)
釋名石堊(弘景)堊灰(本經)希灰(别錄)鍜石(日華)白虎(綱目)礦灰(綱目)
集解(别錄曰石灰生中州川谷弘景曰近山生石青白色作竈燒竟以水沃之即熱蒸而解俗名石)
(堊頌曰所在近山處皆有之燒青石為灰也又名石鍜有風化水化二種風化者取鍜了石置風中自解)
(此為有力水化者以水沃之熱蒸而解其力差劣時珍曰今人作窑燒之一層柴或煤炭一層在下上累)
(青石自下發火層層自焚而散入藥惟用風化不夾石者良)
氣味辛温有毒(大明曰甘無毒獨孤滔曰伏雌黃硫黃硇砂去錫暈)
主治疽瘍疥瘙熱氣惡瘡癩疾死肌墮眉殺痔蟲去
黑子息肉(本經)療髓骨疽(别錄)治瘑疥蝕惡肉止金瘡血
甚良(甄權)生肌長肉止血白癜癧瘍瘢疵痔瘻癭贅疣
子婦人粉刺産後隂不能合解酒酸治酒毒暖水臟
治氣(大明)墮胎(保昇)散血定痛止水瀉血痢白帶白淫收
脱肛隂挺消積聚結核貼口喎黑鬚髮(時珍)
發明(弘景曰石灰性至烈人以度酒飲之則腹痛下利古今多以搆塚用捍水而辟蟲故古塚中水)
(洗諸瘡皆即瘥恭曰别錄及今人用療金瘡止血大效若五月五日采蘩縷葛葉鹿活草槲葉芍藥地黃)
(葉蒼耳葉青蒿葉合石灰搗為團如雞卵暴乾末以療瘡生肌大妙神驗權曰止金瘡血和雞子白敗船)
(茹甚良不入湯飲頌曰古方多用合百草團末治金瘡殊勝今醫家或以臘月黃牛膽汁搜和納入膽中)
(風乾研用更勝草藥者古方以諸草雜石灰熬煎點&KR0146;痣黑子丹竈家亦用之時珍曰石灰止血神品也)
(但不可着水着水即爛肉)
附方(舊十四新三十二)人落水死(裹石灰納下部中水出盡即活千金方)痰厥
氣絶(心頭尚温者千年石灰一合水一盞煎滚去清水再用一盞煎極滚澄清灌之少頃痰下自甦)
(玄集方)中風口喎(新石灰醋炒調如泥塗之左塗右右塗左立便牽正寇氏衍義)風
牙腫痛(二年石灰細辛等分研搽即止普濟方)蟲牙作痛(礦灰沙糖和塞孔中普)
(濟方)風蟲牙痛(百年陳石灰為末四兩蜜三兩和勻鹽泥固濟火煅一日研末擦牙神效名神)
(仙失笑散張三丰方)乾霍亂病(千年石灰沙糖水調服二錢或淡醋湯亦可名落盞湯)
(摘玄方)偏墜氣痛(陳石灰炒五倍子山巵子等分為末麫和醋調敷之一夜即消醫方摘)
(要)婦人血氣(方見獸部猪血下)産後血渴(不煩者新石灰一兩黃丹半錢渴時)
(漿水調服一錢名桃花散張潔古活法機要)白帶白淫(風化石灰一兩白茯苓三兩為末和)
(丸梧子大每服二三十丸空心米飲下絶妙集玄方)水瀉不止(方同上)酒積下
痢(石灰五兩水和作團黃泥包煅一日夜去泥為末醋和丸梧子大每服三十丸薑湯空心下摘玄)
(方)血痢十年(石灰三升熬黃水一斗投之澄清一服一升日三服崔知悌方)虚冷
脱肛(石灰燒熱故帛裹坐冷即易之聖惠方)産門不閉(産後隂道不閉或隂脱出石灰)
(一斗熬黃以水二斗投之澄清熏肘後方)産門生合(不開用銅錢磨利割開以陳石灰傅)
(之即愈通變方)腹脇積塊(風化石灰半斤瓦器炒極熱入大黃末一兩炒紅取起入桂末)
(半兩略燒入米醋和成膏攤絹上貼之内服消塊藥甚效丹溪心法)瘧疾寒熱(一日一發)
(或三日一發古城石灰二錢頭垢五靈脂各一錢研末飯丸皂子大每服一丸五更無根水下即止集)
(玄方)老小暴嗽(石灰一兩蛤粉四錢為末蒸餅丸豌豆大焙乾每服三十丸温虀汁下普濟)
(方)卒暴吐血(石灰于刀頭上燒研井水下二錢普濟方)髮落不止(乃肺有勞)
(熱瘙痒用石灰三升水拌炒焦酒三升浸之每服三合常令酒氣相接則新髮更生神驗千金方)染
髮烏鬚(礦灰一兩水化開七日用鉛粉一兩研勻好醋調搽油紙包一夜先以皂角水洗淨乃用)
(玄集方)身面疣目(苦酒浸石灰六七日取汁頻滴之自落千金方)面黶疣痣
(水調礦灰一盞好糯米全者半插灰中半在灰外經宿水色變如水精先以針微撥動點少許于上經半)
(日汁出剔去藥不得着水二日而愈也集玄方)疣痣瘤贅(石灰一兩用桑灰淋汁熬成膏)
(刺破點之普濟方)癰疽瘀肉(石灰半斤蕎麥稭灰半斤淋汁煎成霜蜜封每以針畫破塗之)
(自腐方普濟)疔瘡惡腫(石灰半夏等分為末傅之普濟方)腦上癰癤(石灰入飯)
(内搗爛合之李樓竒方)痰核紅腫(寒熱狀如瘰癧石灰火煅為末以白果肉同搗貼之蜜調)
(亦可統活人心)痄&KR3994;腫痛(醋調石灰傅之便簡方)多年惡瘡(多年石灰研末)
(雞子清和成塊煅過再研薑汁調傅救急方)瘻瘡不合(古塚中石灰厚傅之千金方)痔
瘡有蟲(古石灰川烏頭炮等分為末燒飯丸梧子大每服二三十丸白湯下活法機要)疥
瘡有蟲(石灰淋汁洗之數次孫真人方)血風濕瘡(千年陳石灰研搽痛即止瘡即)
(愈神效蘭氏方)火燄丹毒(醋和石灰塗之或同青靛塗摘玄方)卒發風疹
(醋漿和石灰塗之隨手滅元希聲侍郎秘方也外臺秘要)夏月疿疱(石灰煅一兩蛤粉二)
(兩甘草一兩研撲之集玄方)湯火傷灼(年久石灰傅之或加油調肘後方)杖瘡腫
痛(新石灰麻油調搽甚妙集簡方)刀刃金瘡(石灰裹之定痛止血又速愈瘡深不宜速)
(合者入少滑石傅之肘後方)誤吞金銀(或錢在腹内不下石灰硫黃一皂子大同研為末酒)
(調服之寳孫用和秘方)馬汗入瘡(石灰傅之摘玄方)螻蛄咬人(醋和石灰塗之)
(惠聖方)蚯蚓咬人(其毒如大風眉鬚皆落以石灰水浸之良經驗方)
古墓中石灰名地龍骨主治頑瘡瘻瘡膿水淋漓歛
諸瘡口棺下者尤佳(時珍)
艌船油石灰名水龍骨主治金瘡跌撲傷損破皮出
血及諸瘡瘻止血殺蟲(時珍)
附方(新三)軟癤不愈(爛船底油石灰研末油調傅之胡氏方)下體癬瘧(艌船)
(灰牛糞燒烟熏之一日一次即安醫方摘玄)血風臁瘡(船上舊油灰將泥作釡火煅過研末)
(入輕粉少許苦茶洗淨傅之忌食發物邵真人經驗方)
石麫(綱目)
集解(時珍曰石麫不常生亦瑞物也或曰饑荒則生之虐玄宗天寳三戴武威番禾縣醴泉涌出石)
(化為麫貧民取食之憲宗元和四年山西雲蔚代三州山谷間石化為麫人取食之宋真宗祥符五年四)
(月慈州民饑鄉寧縣山生石脂如麫可作餅餌仁宗嘉祐七年三月彭城地生麫五月鍾離縣地生麫哲)
(宗元豐三年五月青州臨昫益都石皆化麫人取食之搜集於此以備食者考求云)
氣味甘平無毒主治益氣調中食之止饑(時珍)
浮石(日華)校正(併入拾遺水花)
釋名海石(綱目)水花
集解(時珍曰浮石乃江海間細沙水沫凝聚日久結成者狀如水沫及鍾乳石有細孔如蛀窠白色)
(體虚而輕今皮作家用磨皮垢甚妙海中者味鹹入藥更良抱朴子曰燒泥為瓦燔木為炭水沫為浮石)
(此皆去其柔脆變為堅剛也交州記云海中有浮石輕虚可以磨脚煮水飲之止渴即此也)
氣味鹹平無毒(時珍曰大寒)主治煮汁飲止渴治淋殺野
獸毒(大明)止欬(弘景)去目瞖(宗奭)清金降火消積塊化老痰
(震亨)消瘤癭結核疝氣下氣消瘡腫(時珍)
發明(藏器曰水花主遠行無水止渴和苦栝樓為丸每且服二十丸永無渴也震亨曰海石治老痰)
(積塊鹹能軟堅也時珍曰浮石乃水沫結成色白而體輕其質玲瓏肺之象也氣味鹹寒潤下之用也故)
(入肺除上焦痰熱止欬嗽而軟堅清其上源故又治諸淋按余琰席上腐談云肝屬木當浮而反沈肺屬)
(金當沈而反浮何也肝實而肺虚也故石入水則沈而南海有浮水之石木入水則浮而南海有沈水之)
(香虛實之反如此)
附方(新十二)欬嗽不止(浮石末湯服或蜜丸服肘後方)消渴引飲(本事)
(方浮石舶上青黛等分麝香少許為末温湯服一錢又方白浮石蛤粉蟬殼等分為末鯽魚膽汁七個)
(調服三錢神效)血淋砂淋(小便濇痛用黃爛浮石為末每服三錢生甘草煎湯調服直指方)
石淋破血(浮石滿一手為末以水三升酢一升和煮二升澄清每服一升傳信適用方)小
腸疝氣(莖縮囊腫者直指方用浮石為末每服二錢木通赤茯苓麥門冬煎湯調下丹溪方用)
(海石香附等分為末每服二錢薑汁調下)頭核腦痺(頭枕後生痰核正者為腦側者為痺用輕)
(虚白浮石燒存性為末入輕粉少許麻油調掃塗之勿用手按即漲或加焙乾黃牛糞尤好亦治頭&KR1506;)
(直指方)底耳有膿(海浮石一兩沒藥一錢麝香一字為末繳淨吹之普濟方)疳瘡
不愈(海浮石燒紅醋淬數次二兩金銀花一兩為末每服二錢半水煎服病在上食後在下食前一)
(年者半年愈儒門事親)疔瘡發背(白浮石半兩沒藥二錢半為末醋糊丸梧子大每服六七)
(丸臨卧冷酒下普濟方)諸般惡瘡(方同上)
附錄暈石(拾遺藏器曰生海底狀如薑石紫褐色極緊似石是鹹水結成自然生暈味鹹寒無)
(毒主石淋磨汁飲之亦燒赤投酒中飲)
石芝(綱目)
集解(葛洪曰芝有石木草菌肉五類各近百種道家有石芝圖石芝者石象芝也生于海隅名山島)
(嶼之涯有積石處其狀如肉有頭尾四足如生物附於大石赤者如珊瑚白者如截肪黑者如澤漆青者)
(如翠羽黃者如紫金皆光明洞徹大者十餘斤小者三四斤須齋祭取之搗末服其類有七明九光芝生)
(臨水高山石厓之間狀如盤盌不過徑尺有莖連綴之起三四寸有七孔者名七明九孔者名九光光皆)
(如星百步内夜見其光常以秋分伺之搗服方寸匕入口則噏然身熱五味甘美得盡一斤長生不老可)
(以夜視也玉脂芝生于有玉之山玉膏流出千百年凝而成之有鳥獸之形色無常彩多似玄玉蒼玉及)
(水精得而末之以無心草汁和之須臾成水服至一升長生也石蜜芝生少室石戶中有深谷不可過但)
(望見石蜜從石戶上入石偃蓋中良久輙有一滴得服一升長生不老也石桂芝生石穴中有枝條似桂)
(樹而實石也高尺許光明而味辛時珍曰神仙之說渺茫不知有無然其所述之物則非無也貴州普定)
(分司署内有假山山間有樹根幹枝條皆石而中有葉如榴裊裊茂翠開花似桂微黃嘉靖丁巳僉事焦)
(希程賦詩紀之以比康子斷松化石之事而不知其名時珍按圖及抱朴子之說此乃石桂芝也海邊有)
(石梅枝幹横斜石柏葉如側柏亦是石桂之類云)
主治諸芝搗末或化水服令人輕身長生不老(葛洪)
本草綱目卷九
