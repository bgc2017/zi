本草綱目卷二十二
明李時珍撰
穀之一(麻麥稻類十二種)
胡麻(別錄上品)校正(今據沈存中宼宗奭二說併入本經青蘘及嘉祐新立白油麻胡麻)
(油為一條)
釋名巨勝(本經)方莖(吳普)狗蝨(别錄)油麻(食療)脂麻(衍義麻俗作芝非)
葉名青蘘(音箱)莖名麻䕸(音皆亦作稭胡時珍曰按沈存中筆談云麻即今油麻)
(更無他說古者中國止有大麻其實為蕡漢使張騫始自大宛得油麻種來故名胡麻以別中國大麻也)
(寇宗奭衍義亦據此釋胡麻故今併入油麻焉巨勝即胡麻之角巨如方勝者非二物也方莖以莖名狗)
(蝨以形名油麻脂麻謂其多脂油也按張揖廣雅胡麻一名藤弘弘亦巨也別錄一名鴻藏者乃藤弘之)
(誤也又杜寳拾遺記云隋大業四年改胡麻曰交麻)
集解(别錄曰胡麻一名巨勝生上黨川澤秋采之青蘘巨勝苗也生中原川谷弘景曰胡麻八穀之)
(中惟此為良純黑者名巨勝巨者大也本生大宛故名胡麻又以莖方者為巨勝圓者為胡麻恭曰其角)
(作八稜者為巨勝四稜者為胡麻都以烏者為良白者為劣詵曰沃地種者八稜山田種者四稜土地有)
(異功力則同斆曰巨勝有七稜色赤味酸澀者乃真其八稜者兩頭尖者色紫黑者及烏油麻並呼胡麻)
(誤矣頌曰胡麻處處種之稀復野生苗梗如麻而葉圓銳光澤嫩時可作蔬道家多食之本經謂胡麻一)
(名巨勝陶弘景以莖之方圓分别蘇恭以角稜多少分别仙方有服胡麻巨勝二法功用小别是皆以為)
(二物矣或云即今油麻本生胡中形體類麻故名胡麻八穀之中最為大勝故名巨勝乃一物二名如此)
(則是一物而有二種如天雄附子之類故葛洪云胡麻中有一葉兩尖者為巨勝别錄序例云細麻即胡)
(麻也形扁扁爾其莖方者名巨勝是也今人所用胡麻之葉如荏而狹尖莖高四五尺黃花生子成房如)
(胡麻角而小嫩時可食甚甘滑利大腸皮亦可作布類大麻色黃而脆俗亦謂之黃麻其實黑色如韭子)
(而粒細味苦如膽杵末略無膏油其說各異此乃服食家要藥乃爾差誤豈復得效也宗奭曰胡麻諸說)
(參差不一止是今人脂麻更無他義以其種來自大宛故名胡麻今胡地所出者皆肥大其紋鵲其色紫)
(黑取油亦多嘉祐本草白油麻與此乃一物但以色言之比胡地之麻差淡不全白爾今人通呼脂麻故)
(二條治療大同如川大黃上黨人參之類特以其地所宜立名豈可與他土者為二物乎時珍曰胡麻即)
(脂麻也有遲早二種黑白赤三色其莖皆方秋開白花亦有帶紫艷者節節結角長者寸許有四稜六稜)
(者房小而子少七稜八稜者房大而子多皆隨土地肥瘠而然蘇恭以四稜為胡麻八稜為巨勝止謂其)
(房勝巨大也其莖高者三四尺有一莖獨上者角纏而子少其開枝四散者角繁而子多皆因苗之稀稠)
(而然也其葉有本團而末銳者有本團而末分三丫如鴨掌形者葛洪謂一葉兩尖為巨勝者指此蓋不)
(知烏麻白麻皆有二種葉也按本經胡麻一名巨勝吳普本草一名方莖抱朴子及五符經並云巨勝一)
(名胡麻其說甚明至陶弘景始分莖之方圓雷斆又以赤麻為巨勝謂烏麻非胡麻嘉祐本草復出白油)
(麻以别胡麻並不知巨勝即胡麻中丫葉巨勝而子肥者故承誤啓疑如此惟孟詵謂四稜八稜為土地)
(肥瘠寇宗奭據沈存中之說斷然以脂麻為胡麻足以證諸家之誤矣又賈思勰齊民要術種收胡麻法)
(即今種收脂麻之法則其為一物尤為可據今市肆間因莖分方圓之說遂以茺蔚子偽為巨勝以黃麻)
(子及大藜子偽為胡麻誤而又誤矣茺蔚子長一分許有三稜黃麻子黑如細韭子味苦大藜子狀如壁)
(蝨及酸棗核仁味辛廿並無脂油不可不辨梁簡文帝勸醫文有云世誤以灰滌菜子為胡麻則胡麻之)
(訛其來久矣愼微曰俗傳胡麻須夫婦同種則茂盛故本事詩云胡麻好種無人種正是歸時又不歸)
胡麻修治(弘景曰服食胡麻取烏色者當九蒸九暴熬搗餌之斷榖長生充饑雖易得而學者)
(未能常服况餘藥耶蒸不熟令人髮落其性與茯苓相宜俗方用之甚少時以合湯丸爾斆曰凡修事以)
(水淘去浮者晒乾以酒拌蒸從巳至亥出攤晒乾臼中舂去粗皮留薄皮以小豆對拌同炒豆熟去豆用)
(之)
氣味甘平無毒(士良曰初食利大小腸久食即否去陳留新鏡源曰巨勝可煮丹砂)
主治傷中虚羸補五内益氣力長肌肉填髓腦久服
輕身不老(本經)堅筋骨明耳目耐饑渴延年療金瘡止
痛及傷寒温瘧大吐後虛熟羸困(别錄)補中益氣潤養
五臟補肺氣止心驚利大小腸耐寒暑逐風濕氣遊
風頭風治勞氣産後羸困催生落胞細硏塗髮令長
白蜜蒸餌治百病(日華)炒食不生風病風人久食則步履
端正語言不蹇(李廷飛)生嚼塗小兒頭瘡煎湯浴惡瘡
婦人陰瘡大效(蘇恭)
白油麻(嘉祐)氣味甘大寒無毒(宗奭曰白脂麻世用不可一日闕者亦不至於)
(大寒也原曰生者性寒而治疾炒者性熱而發病蒸者性温而補人詵曰久食抽人肌肉其汁停久者)
(飲之發霍亂)主治治虚勞滑腸胃行風氣通血脉去頭上
浮風潤肌肉食後生噉一合終身勿輟又與乳母服
之孩子永不生病客熱可作飲汁服之生嚼傅小兒
頭上諸瘡良(孟詵)仙方蒸以辟穀(蘇恭)
發明(甄權曰巨勝乃仙經所重以白蜜等分合服名静神丸治肺氣潤五臟其功甚多亦能休糧填)
(人精髓有益於男子患人虚虚而吸吸者加而用之時珍曰胡麻取油以白者為勝服食以黑者為良胡)
(地者尤妙取其黑色入通于腎而能潤燥也赤者狀如老茄子殼厚油少但可食爾不堪服食唯錢乙治)
(小兒痘瘡變黑歸腎百祥丸用赤脂麻煎湯送下蓋亦取其解毒耳五符經有巨勝丸云即胡麻本生大)
(宛五穀之長也服之不息可以知萬物通神明與世常存參同契亦云巨勝可延年還丹入口中古以胡)
(麻為仙藥而近世罕用或者未必有此神騐但久服有益而已耶劉阮入天台遇仙女食胡麻飯亦以胡)
(麻同米作飯為仙家食品焉爾又按蘇東坡與程正輔書云凡痔疾宜斷酒肉與鹽酪醬菜厚味及粳米)
(飯唯宜食淡麫一味及以九蒸胡麻即黑脂麻同去皮茯苓入少白蜜為麫食之日久氣力不衰而百病)
(自去而痔漸退此乃長生要訣但易知而難行爾㩀此說則胡麻為脂麻尤可憑矣其用茯苓本陶氏註)
(胡麻之說也近人以脂麻擂爛去滓入綠豆粉作腐食其性平潤最益老人)
附方(舊十五新十六)服食胡麻(抱朴子云用上黨胡麻三斗淘淨甑蒸令氣遍日乾以水)
(淘去沫再蒸如此九度以湯脱去皮簸淨炒香為末白蜜或棗膏丸彈子大每温酒化下一丸日三服忌)
(毒魚狗肉生菜服至百日能除一切痼疾一年身面光澤不飢二年白髮返黑三年齒落更生四年水火)
(不能害五年行及奔馬久服長生若欲下之飲葵菜汁孫眞人云用胡麻三升去黃褐者蒸三十遍微)
(炒香為末入白蜜三升杵三百下丸梧桐子大每旦服五十丸人過四十以上久服明目洞視腸柔如筋)
(也十仙方傳云魯女生服胡麻餌术絕穀八餘年甚少壯日行三百里走及麞鹿)服食巨勝
(治五臟虚損益氣力堅筋骨用巨勝九蒸九暴收貯每服二合湯浸布裹捼去皮再研水攄汁煎飲和粳)
(米煮粥食之於時珍曰古有服食胡麻巨勝二法方不出一人故有二法其實一物也)白髮返
黑(烏麻九蒸九晒研末棗膏丸服之千金方)腰腳疼痛(新胡麻一升熬香杵末日服一)
(小升服至一斗永瘥温酒蜜湯姜汁皆可下千金)手腳酸痛(微腫用脂麻熬研五升酒一升)
(浸一宿隨意飲外臺)入水肢腫(作痛生胡麻搗塗之千金)偶感風寒(脂麻)
(炒焦乘熱擂酒飲之煖臥取微汗出良)中暑毒死(救生散用新胡麻一升微炒令黑攤冷為)
(末新汲水調服三錢或丸彈子大水下經騐良方)嘔啘不止(白油麻一大合清油半斤煎取)
(三合去麻温服近效方)牙齒痛腫(胡麻五升水一斗煑汁五升含漱吐之不過二劑神良)
(肘后)熱淋莖痛(烏麻子蔓青子各五合炒黃緋袋盛以井華水三升浸之每食煎服一錢聖)
(惠方)小兒下痢(赤白用油麻一合搗和蜜湯服之外臺)解下胎毒(小兒初生嚼生)
(脂麻綿包與兒咂之其毒自下)小兒急疳(油麻嚼傳之外臺)小兒軟癤(油麻炒焦)
(乘熱嚼爛傅之譚氏小兒方)頭面諸瘡(脂麻生嚼傅之普濟)小兒瘰癧(脂麻)
(連翹等分為末頻頻食之簡便方)疔腫惡瘡(胡麻燒灰針砂等分為末醋和傅之日三普)
(濟方)痔瘡風腫(作痛胡麻子煎湯洗之即消)坐板瘡疥(生脂麻嚼傅之筆峯雜)
(興)陰痒生瘡(胡麻嚼爛傅之良肘后)乳瘡腫痛(用脂麻炒焦研末以燈窩油調)
(塗即安)婦人乳少(脂麻炒研入鹽少許食之唐氏)湯火傷灼(胡麻生研如泥)
(塗之外臺)蜘蛛咬瘡(油麻研爛傅之經騐後方)諸䖝咬傷(同上)蚰蜒
入耳(胡麻炒研作袋枕之梅師)穀賊尸咽(喉中痛痒此因誤吞穀芒檜刺痒痛也穀)
(賊属咽尸咽属喉不可不分用脂麻炒研白湯調下三因方)癰瘡不合(烏麻炒黑搗傅之)
(千金)小便尿血(胡麻三升杵末以東流水三升浸一宿平旦絞汁頓熱服千金方)胡麻
油即香油(弘景曰生笮者良若蒸炒者止可供食及然燈耳不入藥用宗奭曰炒熟乘熱壓出)
(油謂之生油但可點照須再煎鍊乃為熟油始可食不中點照亦一異也如鐵自火中出而謂之生鐵亦)
(此義也時珍曰入藥以烏麻油為上白麻油次之須自笮乃良若市肆者不惟已經蒸炒而又雜之以偽)
(也)
油氣味甘微寒無毒
主治利大腸産婦胞衣不落生油摩腫生秃髮(别錄)去
頭面遊風(孫思邈)主天行熱閟腸内結熱服一合取利
為度(藏器)主瘖瘂殺五黃下三焦熱毒氣通大小腸治
蚘心痛傅一切惡瘡疥癬殺一切䖝取一合和雞子
兩顆芒硝一兩攪服少時即瀉下熱毒甚良(孟詵)陳油
煎膏生肌長肉止痛消癰腫補皮裂(日華)治癰疽熱病
(蘇頌)解熱毒食毒䖝毒殺諸䖝螻蟻(時珍)
燈盞殘油主治能吐風痰食毒塗癰腫熱毒又治猘
犬咬傷以灌瘡口甚良(時珍)
發明(藏器曰大寒乃常食所用而發冷疾滑精髓發臟腑渴困脾臟令人體重損聲士良曰有牙齒)
(疾及脾胃疾人切不可吃治飲食物須逐日熬熟用之若經宿即動氣也劉完素曰油生于麻麻温而油)
(寒同質而異性也震亨曰香油乃炒熟脂麻所出食之美且不致疾若煎煉過與火無異矣時珍曰張華)
(博物志言積油滿百石則自能生火陳霆墨談言衣絹有油蒸熱則出火星是油與火同性矣用以煎煉)
(食物尤能動火生痰陳氏謂之大寒珍意不然但生用之有潤燥解毒止痛消腫之功似乎寒耳且香油)
(能殺䖝而病髮癥者嗜油煉油能自焚而氣盡則反冷此又物之玄理也)
附方(舊十新二十六)髮癥飲油(外臺云病髮癥者欲得飲油用油一升入香澤煎之盛置)
(病人頭邊令氣入口鼻勿與飲之疲極眠睡蟲當從口出急以石灰粉手提取抽盡即是髮也初出如不)
(流水中濃菜形乃又云治胸喉間覺有癥蟲上下嘗聞葱豉食香此髮癥蟲也二日不食開口而臥以)
(油煎葱豉令香置口邊蟲當出以物引去之必愈)髮瘕腰痛(南史云宋明帝宮人腰痛牽心)
(每發則氣絶徐文伯診曰髮瘕也以油灌之吐物如髮引之長三尺頭已成蛇能動搖懸之滴盡唯一髮)
(爾)吐解蠱毒(以清油多飲取吐嶺南方)解河豚毒(一時倉卒無藥急以清麻)
(油多灌取吐出毒物即愈衞生易簡方)解砒石毒(麻油一碗灌之衞生方)大風熱
疾(近效方云婆羅門僧療大風疾并熱風手足不遂壓丹石熱毒用硝石一兩生烏麻油二大升同納)
(鐺中以土墼蓋口紙泥固濟細火煎之初煎氣腥藥熟則香氣發更以生脂麻油二大升和合微煎之以)
(意斟量得所即内不津器中凡大風人用紙屋子坐病人外面燒火發汗日服一大合壯者日二服三七)
(日頭面皰瘡皆滅也圖經)傷寒發黃(生烏麻油一盞水半盞雞子白一枚和攪服盡外)
(臺)小兒發熱(不拘風寒飲食時行痘疹並宜用之以葱涎入香油内手指醮油摩擦小兒五)
(心頭面項背諸處最能解毒涼肌直指)預解痘毒(外臺云時行暄暖恐發痘瘡用生麻油一)
(小盞水一盞旋旋傾下油内柳枝攪稠如蜜每服二三蜆殼大人二合臥時服之三五服大便快利瘡自)
(不生矣此扁鵲油劑法也法直指用麻油童便各半盞如上服)小兒初生(大小便不通用)
(真香油一兩皮硝少許同煎滚冷定徐徐灌入口中嚥下即通藺氏經騐方)卒熱心痛(生麻)
(油一合服之良房后方)鼻衂不止(紙條醮真麻油入鼻取嚏即愈有人一夕衂血盈盆用此)
(而效方普濟)胎死腹中(清油和蜜等分入湯頓服普濟方)漏胎難産(因血乾澀)
(也用清油半兩好蜜一兩同煎數十沸温服胎滿即下他藥無益以此助血為效胎産須知)産腸
不收(用油五斤煉熟盆盛令婦坐盆中飯久先用皂角炙去皮研末吹少許入鼻作嚏立上斗門)
癰疽發背(初作即服此使毒氣不内攻以麻油一斤銀器煎二十沸和醇醋二椀分五次一日)
(服盡直指)腫毒初起(麻油煎葱黑色趁熱通手旋塗自消百一選方)喉痺腫
痛(生油一合灌之立愈總錄)丹石毒發(發熱者不得食熱物不用火為使但著厚衣暖)
(臥取油一匙含嚥戒怒二七日也切枕中記云服丹石人先宜以麻油一升薤白三升納油中微火煎)
(黑去滓合酒每服三合百日氣血充盛也)身面瘡疥(方同上)梅花秃癬(用清油一)
(椀以小竹子燒火入内煎沸瀝豬膽汁一箇和勻剃頭擦之二三日即愈勿令日晒普濟方)赤秃
髮落(香油水等分以銀釵攪和日日擦之髮生乃止普濟方)髮落不生(生胡麻油塗之)
(濟普方)令髮長黑(生麻油桑葉煎過去滓沭髮令長數尺普濟)滴耳治聾(生油)
(日滴三五次候耳中塞出即愈總錄)蚰蜒入耳(劉禹錫傳信方用胡麻油作煎餅枕臥須)
(臾自出李元淳尚書在河陽日蚰蜒入耳無計可為腦悶有聲至以頭擊門柱奏狀危困因發御醫療之)
(不騐忽有人獻此方乃愈圖經)蜘蛛咬毒(香油和鹽摻之普濟方)冬月唇裂
(香油頻頻抹之相感志)身面白癜(以酒服生胡麻油一合一日三服至五斗瘥忌生冷豬雞)
(魚蒜等百日千金)小兒丹毒(生麻油塗之千金)打撲傷腫(熟麻油和酒飲之以)
(火燒熱地臥之覺即疼腫俱消松陽民相歐用此法經官騐之了無痕迹趙葵行營雜錄)虎爪
傷人(先吃清油一盌仍以油淋洗瘡口趙原陽濟急方)毒蜂螫傷(清油搽之妙同上)
毒蛇螫傷(急飲好清油一二琖解毒然後用藥也濟急良方)
麻枯餅(時珍曰此乃笮去油麻滓也亦名麻&KR0008;音辛荒歲人亦食之可以養魚肥田亦周禮草人)
(疆㯺用蕡之義)
附方(新二)揩牙烏髮(麻枯八兩鹽花三兩用生地黃十斤取汁同入鐺中熬乾以鐵蓋覆)
(之鹽泥泥之煆赤取研末日用三次揩畢飲薑茶先從眉起一月皆黑也養老書)疽瘡有蟲
(生麻油滓貼之綿裹當有蟲出千金方)
青蘘(音穰自本經上品此恭曰草部移附)
釋名夢神巨勝苗也生中原山谷(别錄)
氣味甘寒無毒主治五臟邪氣風寒濕痺益氣補腦
髓堅筋骨久服耳目聰明不饑不老增壽(本經)主傷暑
熱(思邈)作湯沭頭去風潤髮滑皮膚益血色(日華)治崩中
血凝注者生擣一升熱湯絞汁半升服立愈(甄權)袪風
解毒潤腸又治飛絲入咽喉者嚼之即愈(時珍)
發明(宗奭曰青蘘即油麻葉也以湯浸良久涎出稠黃色婦人用之梳髮與日華作湯沐髮之說相)
(符則胡麻之為脂麻無疑弘景曰胡麻葉甚肥滑可沐頭但不知云何服之仙方並無用此亦當陰乾為)
(丸散爾時珍曰按服食家有種青蘘作菜食法云秋間取巨勝子種畦中如生菜之法候苗出采食滑美)
(不減於葵則本草所著者亦茹蔬之功非入丸散也)
胡麻花(思邈曰七月采最上標頭者陰乾用之藏器曰陰乾漬汁溲麫食至勒滑)
主治生秃髮(思邈)潤大腸人身上生肉丁者擦之即愈
(時珍)
附方(新一)眉毛不生(烏麻花陰乾為末以烏麻油漬之日塗外臺秘要)
麻稭主治燒灰入點痣去惡肉方中用(時珍)
附方(新二)小兒鹽哮(脂麻稭瓦内燒存性出火毒研末以淡豆腐蘸食之摘玄方)聤
耳出膿(白麻䕸刮取一合花胭肢一枚為末綿裹塞耳中聖濟總錄)
亞麻(宋圖經)
釋名鵶麻(圖經)壁虱胡麻(綱目)
集解(頌曰亞麻子出兖州威勝軍苗葉俱青花白色八月上旬采其實用時珍曰今陜西人亦種之)
(即壁虱胡麻也其實亦可榨油點燈氣惡不堪食其莖穗頗似茺蔚子不同)
子氣味甘微温無毒主治大風瘡癬(蘇頌)
大麻(本經上品)
釋名火麻(日用)黃麻(俗名)漢麻(爾雅翼)雄者名枲麻(詩疏)牡麻
(同上)雌者名苴麻(同上)茡麻(音字)花名麻蕡(本經)麻勃(時珍曰麻從兩)
(木在广下象屋下𣲖麻之形也木音𣲖广音儼餘見下註云漢麻者以别胡麻也)
集解正誤(本經曰麻蕡一名麻勃麻花上勃勃者七月七日采之良麻子九月采入土者損人)
(生太山川谷弘景曰麻蕡即牡麻牡麻則無實今人作布及履用之恭曰蕡即麻實非花也爾雅云蕡枲)
(實儀禮云苴麻之有蕡者註云有子之麻為苴皆謂子也陶以蕡為麻勃謂勃勃然如花者復重出麻子)
(誤矣既以蕡為米穀上品花豈堪食乎藏器曰麻子早春種為春麻子小而有毒晚春種為秋麻子入藥)
(佳壓油可以油物宗奭曰麻子海東毛羅島來者大如蓮實最勝其次出上郡北地者大如豆南地者子)
(小頌曰麻子處處種之績其皮以為布者農家擇其子之有斑黑文者謂之雌麻種之則結子繁他子則)
(不然也本經麻蕡麻子所主相同而麻花非所食之物蘇恭之論似當矣然本草朱字云麻蕡味辛麻子)
(味甘又似二物疑本草與爾雅禮記稱謂有不同者又藥性論用麻花云味苦主諸風女經不利然則蕡)
(也子也花也其三物乎時珍曰大麻即今火麻亦曰黃麻處處種之剝麻收子有雌有雄雄者為枲雌者)
(為苴大科如油麻葉狹而長狀如益母草葉一枝七葉或九葉五六月開細黃花成穗隨即結實大如胡)
(荽子可取油剝其皮作麻其稭白而有稜輕虚可為燭心齊民要術云麻子放勃時拔去雄者若未放勃)
(先拔之則不成子也其子黑而重可搗治為燭即此也本經有麻蕡麻子二條為蕡即麻勃謂麻子入土)
(者殺人蘇恭謂蕡是麻子非花也蘇頌謂蕡子花為三物疑而不決謹按吳普本草云麻勃一名麻花味)
(辛無毒麻藍一名麻蕡一名青葛味辛甘有毒麻葉有毒食之殺人麻子中仁無毒先藏地中者食之殺)
(人據此說則麻勃是花麻蕡是實麻仁是實中仁也普三國時人去古未遠說甚分明神農本經以花為)
(蕡以藏土入土殺人其文皆𫝊寫脫誤爾陶氏及唐宋諸家皆不考究而臆度疑似可謂疎矣今依吳氏)
(改正於下)
麻勃(普曰一名麻花時珍曰觀齊民要術有放勃時拔去雄者之文則勃為花明矣)
氣味辛温無毒(甄權曰苦微熱無毒為畏牡蠣入行血藥以&KR2015;蟲之使)
主治一百二十種惡風黑色遍身苦癢逐諸風惡血
治女人經候不通(藥性)治徤忘及金瘡内漏(時珍)
發明(弘景曰麻勃方藥少用術家合人參服之逆知未來事時珍曰按范汪方有治徤㤀方七月七)
(日收麻勃一升人參二兩為末蒸令氣遍每臨臥服一刀圭能盡知四方之事此乃治徤忘服之能記四)
(方事也陶云逆知未來事過言矣又外臺言生疔腫人忌見麻勃見之即死者用胡麻針砂燭燼為末醋)
(和傅之不知麻勃與疔何故相忌亦如人有見漆即生瘡者此理皆不可曉)
附方(舊一新二)瘰癧初起(七月七日麻花五月五日艾葉等分作炷灸之百壯外臺秘)
(要)金瘡内漏(麻勃一兩蒲黃二兩為末酒服一錢匕日三夜一同上)風病麻木
(麻花四兩草烏一兩炒存性為末煉蜜調成膏每服三分白湯調下)
麻蕡(普曰一名麻藍一名青葛時珍曰此當是麻子連殼者故周禮朝事之籩供蕡月令食麻與大)
(麻可食蕡可供稍有分别殼有毒而仁無毒也)
氣味辛平有毒(普曰神農辛雷公甘岐伯有毒畏牡蠣白微)主治五勞七
傷多服令人見鬼狂走(本經菖詵曰要見鬼者取生麻子蒲鬼臼等分杵丸彈)
(子大每朝向日服一丸滿百日即見鬼也)利五臟下血寒氣破積止痺散
膿久服通神明輕身(别錄)
附方(舊一)風癲百病(麻子四升水六升猛火煑令芽生去滓煎取二升空心服之或發或)
(不發或多言語勿怪之但令人摩手足頃定進三劑愈千金)
麻仁修治(宗奭曰麻仁極難去殼取帛包置沸湯中浸至冷出之垂井中一夜勿令著水次日)
(日中曝乾就新瓦上挼去殼簸揚取仁粒粒皆完張仲素麻仁丸即此大麻子中仁也)
氣味甘平無毒(詵曰微寒普曰先藏地中者食之殺人士良曰多食損血脉滑精氣痿陽)
(氣婦人多食即發帶疾畏牡蠣白微茯苓)主治補中益氣久服肥健不
老神仙(本經)治中風汗出逐水氣利小便破積血復血
脉乳婦産後餘疾沐髮長潤(别錄)下氣去風痺皮頑令
人心歡炒香浸小便絞汁服之婦人倒産吞二七枚
即正(藏器)潤五臟利大腸風熱結燥及熱淋(士良)補虚勞
逐一切風氣長肌肉益毛髮通乳汁止消渴催生難
産(日華)取汁煑粥去五臟風潤肺治關節不通髮落(孟詵)
利女人經脉調大腸下痢塗諸瘡癩殺蟲取汁煑粥
食止嘔逆(時珍)
發明(弘景曰麻子中仁合丸藥并釀酒大善但性滑利劉完素曰麻木穀也而治風同氣相求也好)
(古曰麻仁手陽明足太陰藥也陽明病汗多冐熱便難三者皆燥也故用之以通潤也成無巳曰脾欲緩)
(急食甘以緩之麻仁之甘以緩脾潤燥)
附方(舊二十新十八)服食法(麻子仁一升白羊脂七兩蜜蠟五兩白蜜一合和杵蒸食之不)
(飢耐老食療)耐老益氣(久服不飢麻子仁二升大豆一升熬香為末蜜丸日二服藥性論)
大麻仁酒(治骨髓風毒疼痛不可運動用大麻仁水浸用沉者一大升曝乾於銀器中旋旋慢)
(炒香熟入木臼中搗至萬杵待細如白粉即止平分為十帖每用一帖取家釀無灰酒一大椀同麻粉用)
(柳槌蘸入砂盆中擂之濾去殼煎至减半空腹温服一帖輕者四五帖見效甚者不出十帖必失所苦效)
(不可言篋中方)麻子仁粥(治風水腹大腰臍重痛不可轉動用冬麻子半斤研碎水濾取)
(汁入粳米二合煑稀粥下葱椒鹽豉空心食食醫心鏡)老人風痺(麻子煮粥上法食之)五
淋澀痛(麻子煑粥如上法食之同上)大便不通(麻子煑粥如上法服之肘後方)
麻子仁丸(治脾約大便秘而小便數麻子仁二升芍藥半斤厚朴一尺大黃枳實各一斤杏仁)
(一升熬研煉蜜丸梧桐子大每以漿水下十丸日三服不效再加張仲景方)産後祕塞(許學)
(士云産後汗多則大便祕難於用藥惟麻子粥最稳不惟産後可服凡老人諸虚風秘皆得力也用大麻)
(子仁紫蘇子各二合洗淨研細再以水研濾取汁一盞分二次煑粥啜之本事方)産後瘀血
(不盡麻子仁五升酒一升漬一夜明旦去麻仁温服不瘥再服一升不吐不下不得與男子通一月將養)
(如初方千金)胎損腹痛(冬麻子一升杵碎熬香水二升煑汁分服心鏡)妊娠心
痛(煩悶麻子仁一合研水二盞煎六分去滓服聖惠)月經不通(或兩三月或半年一年者)
(用麻子仁二升桃仁二兩研勻熟酒一升浸一夜日服一升普濟)嘔逆不止(麻仁杵熬水研)
(取汁著少鹽喫立效李諫議常用極妙外臺)虚勞内熱(下焦虚熱骨節煩疼肌肉急小便不)
(利大便數少氣吸吸口燥熱淋用大麻仁五合研水二升煑减半分服四五劑瘥外臺)補下治
渴(麻子仁一升水三升煮四五沸去滓冷服半升日二藥性論)消渴飲水(日至數十小便)
(赤澀用秋麻子仁一升水三升煑三四沸飲汁不過五升瘥肘後方)乳石發渴(大麻仁三)
(合水三升煎二升時時呷之外臺)飲酒咽爛(口舌生瘡大麻仁一升黃芩二兩為末蜜丸含)
(之方千金)腳氣腫渴(大麻仁熬香水研取一升再入水三升煑一升入赤小豆一升煮熟)
(食豆飲汁外臺秘要)腳氣腹痺(大麻仁一升研碎酒三升漬三宿温服大良外臺)血
痢不止(必效方用麻子仁汁煮綠豆空心食極效外臺)小兒痢下(赤白體弱大困)
(者麻子仁三合炒香研細末每服一錢漿水服立效子母祕錄)截腸怪病(大腸頭出寸餘)
(痛苦乾則自落又出名為截腸病若腸盡即不治但初覺截時用器盛脂麻油坐浸之飲大麻子汁數升)
(即愈也疾夏子益竒方)金瘡瘀血(在腹中用大麻仁三升葱白十四枚搗熟水九升煑一升)
(半頓服血出不盡更服千金)腹中蟲病(大麻子仁三升東行茱萸根八升漬水平旦服二升)
(至夜蟲下食療)小兒疳瘡(嚼麻子傅之日六七度秘錄)小兒頭瘡(麻子五升)
(研細水絞汁和蜜傅之千金)白秃無髮(麻子炒焦研末豬脂和塗髮生為度普濟方)髮
落不生(蕡麻子汁煮粥頻食之聖濟總錄)聤耳出膿(麻子一合花胭脂一分研勻作)
(挺子綿裹塞之聖惠方)大風癩疾(大麻仁三升淘晒以酒一斗浸一夜研取白汁濾入瓶中)
(重湯煑數沸收之每飲一小盞兼服茄根散乳香丸取效聖惠方)卒被毒箭(麻仁數升杵汁)
(飲后肘)解射㒺毒(大麻子汁飲之良千金)辟禳瘟疫(麻子仁赤小豆各二七枚)
(除夜著井中飲水良龍魚河圖)赤遊丹毒(麻仁搗末水和𫝊之千金方)濕癬肥
瘡(大麻㶆傅之五日瘥千金方)瘭疽出汗(生手足肩背纍纍如赤豆狀剝淨以大麻子炒)
(研末摩之千金方)
油主治熬黑壓油傅頭治髮落不生煎熟時時啜之
治硫黃毒發身熱(時珍臺出千金方外秘要)
附方(新一)尸咽痛痒(麻子燒脂服之總錄)
葉氣味辛有毒主治搗汁服五合下蚘蟲搗爛傅蝎
毒俱效(蘇恭)浸湯沐髮長潤令白髮不生(甄權曰以葉一握同子五)
(升搗和浸三日去滓沐髮)
發明(時珍曰按郭文瘡科心要烏金散治癰疽疔腫時毒惡瘡方中用火麻頭同麻黃諸藥發汗則)
(藥之有毒攻毒可知矣普濟方用之截瘧尤可推焉)
附方(新二)治瘧不止(火麻葉不問榮枯鍋内文武火慢炒香&KR3850;起以紙蓋之令出汗盡為)
(末臨發前用茶或酒下移病人原睡處其狀如醉醒即愈又方火麻葉如上法為末一兩加縮砂丁香)
(陳皮赤各半兩酒糊丸梧子大每酒茶任下五七丸能治諸瘧壯元氣普濟方)
黃麻主治破血通小便(時珍)
附方(新二)熱淋脹痛(麻皮一兩炙甘草三分水二盞煎一盞服日二取效聖惠方)跌
撲折傷(疼痛接骨方黃麻燒灰頭髮灰各一兩乳香五錢為末每服三錢温酒下立效王仲勉)
(經騐方)
麻根主治搗汁或煑汁服主瘀血石淋(陶弘景)治産難
衣不出破血壅脹帶下崩中不止者以水煑服之效
(蘇恭)治熱淋下血不止取三九枚洗淨水五升煑三升
分服血止神騐(藥性)根及葉搗汁服治撾打瘀血心腹
滿氣短及踠折骨痛不可忍者皆效無則以麻煑汁
代之(蘇頌行出韋宙獨方)
漚麻汁主治止消渴治瘀血(蘇恭)
小麥(别錄中品)校正(拾遺麥苗併歸為一)
釋名來(時珍曰來亦作䅘許氏說文云天降瑞麥一來二麰象芒刺之形天所來也如足行來故)
(麥字從來從久久音綏足行也詩云貽我來牟是矣又云來象其實久象其根梵書名麥曰迦師錯)
集解(頌曰大小麥秋種冬長春秀夏實具四時中和之氣故為五穀之貴地暖處亦可春種至夏便)
(收然比秋種者四氣不足故有毒時珍曰北人種麥漫撒南人種麥撮撒北麥皮薄麫多南麥反此或云)
(收麥以蠶沙和之辟蠧或云立秋前以蒼耳剉碎同晒收亦不蛀秋後則蟲已生矣蓋麥性惡濕故久雨)
(水潦即多不熟也)
小麥氣味甘微寒無毒(入少陰太陽之經甄權曰平有小毒恭曰小麥作湯不許)
(皮坼坼則性温不能消熱止煩也藏器曰小麥秋種夏熟受四時氣足兼有寒熱温凉故麥凉麯温麩冷)
(麫熱宜其然也河渭之西白麥麫亦凉以其春種闕二氣也時珍曰新麥性熱陳麥平和)
主治除客熱止煩渴咽燥利小便養肝氣止漏血唾
血令女子易孕(别錄)養心氣心病宜食之(思邈)煎湯飲治
暴淋(宗奭)熬末服殺腸中蚘蟲(藥性)陳者煎湯飲止虚汗
燒存性油調塗諸瘡湯火傷灼(時珍)
發明(時珍曰按素問云麥屬火心之穀也鄭玄云麥有孚甲屬木許愼云麥屬金金王而生火王而)
(死三說各異而别錄云麥養肝氣與鄭說合孫思邈云麥養心氣與素問合夷攷其功除煩止渴收汗利)
(溲止血皆心之病也當以素問為凖蓋許以時鄭以形而素問以功性故立論不同耳震亨曰饑年用小)
(麥代穀須晒燥以少水潤舂去皮煑為飯食可免麫熱之患)
附方(舊三新四)消渴心煩(用小麥作飯及粥食心鏡)老人五淋(身熱腹滿)
(小麥一升通草二兩水三升煑一升飲之即愈奉親書)項下癭氣(用小麥一升醋一升漬之)
(晒乾為末以海藻洗研末三兩和勻每以酒服方寸匕日三小品)眉鍊頭瘡(用小麥燒存性)
(為末油調傅儒門事親)白癜風癬(用小麥攤石上燒鐡物壓出油搽之甚效醫學正傳)
湯火傷灼(未成瘡者用小麥炒黑研入膩粉油調塗之勿犯冷水必致爛袖珍方)金瘡
腸出(用小麥五升水九升煑取四升綿濾取汁待極冷令病人臥席上含汁噀之腸漸入噀其背竝)
(勿令病人知及多人見傍人語即腸不入也乃擡席四角輕搖使腸自入十日中但略食美物愼勿驚動)
(即殺人遺劉涓子鬼方)
浮麥(即水淘浮起者焙用)氣味甘鹹寒無毒主治益氣除熱止
自汗盗汗骨蒸虚熱婦人勞熱(時珍)
麥麩主治時疾熱瘡湯火瘡爛撲損傷折瘀血醋炒
罯貼之(日華)和麫作餅止洩痢調中去熱健人以醋拌
蒸熱袋盛包熨人馬冷失腰腳傷折處止痛散血(藏器)
醋蒸熨手足風濕痺痛寒濕腳氣互易至汗出竝良
末服止虚汗(時珍)
發明(時珍曰麩乃麥皮也與浮麥同性而止汗之功次於浮麥蓋浮麥無肉也凡人身體疼痛及瘡)
(瘍腫爛沾漬或小兒暑月出痘瘡潰爛不能著席睡臥者竝用夾褥盛麩縫合藉臥性涼而軟誠妙法也)
附方(新七)虚汗盗汗(衞生寶鑑用浮小麥文武火炒為末每服二錢半米飲下日三服或)
(煎湯代茶飲片一方以豬觜唇煑熟切蘸食亦良)産後虚汗(小麥麩牡蠣等分為末以豬肉)
(汁調服二錢日二服胡氏婦人方)走氣作痛(用釅醋拌麩皮炒熱袋盛熨之生生編)滅
諸瘢痕(春夏用大麥麩秋冬用小麥麩篩粉和酥傅之總錄)小兒眉瘡(小麥麩炒)
(黑研末酒調傅之)小便尿血(麫麩炒香以肥豬肉蘸食之集玄)
麫氣味甘温有微毒不能消熱止煩(别錄熱大明曰性壅小動風)
(氣發丹石毒思邈曰多食長宿澼加客氣畏漢椒蘿蔔)主治補虚久食實人膚
體厚腸胃強氣力(藏器)養氣補不足助五臟(日華)水調服
治人中暑馬病肺熱(宗奭)傅癰腫損傷散血止痛生食
利大腸水調服止鼻衂吐血(時珍)
發明(詵曰麫有熱毒者多是陳黝之色又為磨中石末在内故也但杵食之即良藏器曰麫性熱惟)
(第二磨者凉為其近麩也河渭以西白麥麫性凉以其春種闕二氣也穎曰東南卑濕春多雨水麥已受)
(濕氣又不曾出汗故食之作渴動風氣助濕發熱西北高燥春雨又少麥不受濕復入地窖出汗北人禀)
(厚少濕故常食而不病也時珍曰北麫性温食之不渴南麫性熱食之煩渴西邊麫性凉皆地氣使然也)
(吞漢椒食蘿蔔皆能解其毒見蘿蔔條醫方中往往用飛羅麫取其無石末而性平易爾陳麥麫水煑食)
(之無毒以糟發脹者能發病發瘡惟作蒸餅和藥取其易消也按李廷飛延壽書云北多霜雪故麫無毒)
(南方雪少故麫有毒顧元慶簷曝偶談云江南麥花夜發故發病江北麥花晝發故宜人又且魚稻宜江)
(淮羊麪宜河洛亦五方有宜不宜也麫性雖熱而寒食日以紙袋盛懸風處數十年亦不壊則熱性皆去)
(而無毒矣入藥尤良)
附方(舊七新二十一)熱渴心悶(温水一盞調麫一兩飲之聖濟總錄)中暍卒
死(井水和麫一大抄服之千金)夜出盗汗(麥麫作彈丸空心臥時煑食之次早服妙香散)
(一帖取效)内損吐血(飛羅麫略炒以京墨汁或藕節汁調服二錢醫學集成)大衂血
出(口耳皆出者用白麫入鹽少許冷水調服三錢普濟方)中蠱吐血(小麥麫二合水調服)
(半日當下出廣記)嘔噦不止(醋和麫作彈丸二三十枚以沸湯煑熟漉出投漿水中待温吞)
(三兩枚噦定即不用再吞未定至晚再吞兵部手集)寒痢白色(炒麫每以方寸匕入粥中)
(食之能療日瀉百行師不救者外臺)泄痢不固(白麫一斤炒焦黃每日空心温水服一二)
(匙要正)諸瘧久瘧(用三姓人家寒食麫各一合五月五日午時采青蒿擂自然汁和丸綠豆)
(大臨發日早無根水一丸一方加炒黃丹少許德生堂)頭皮虚腫(薄如蒸餅狀如裹水以口)
(嚼麫傅之良梅師方)咽喉腫痛(卒不下食白麫和醋塗喉外腫處普濟方)婦人
吹奶(水調麫煑糊欲熟即投無灰酒一盞攪勻熱飲令人徐徐按之藥行即瘳聖惠方)乳癰
不消(白麫半斤炒黃醋煑為糊塗之即消聖惠方)破傷風病(白麫燒鹽各一撮新水調)
(塗之方普濟)金瘡血出(不止用生麫乾傅五七日即愈藺氏經騐方)遠行腳趼
(成泡者水調生麫塗之一夜即平海上)折傷瘀損(白麪巵子仁同搗以水調傅之即散)火
燎成瘡(炒麫入巵子仁末和油傅之千金)瘡中惡肉(寒食麫二兩巴豆五分水和作)
(餅燒末摻之仙𫝊外科)白秃頭瘡(白麫豆豉和研酢和傅之普濟方)小兒口瘡
(寒食麫五錢消石七錢水調半錢塗足心男左女右普濟方)婦人斷產(白麫一升酒一升煑)
(沸去渣分三服經水至時前日夜次日早及天明服之)隂冷悶痛(漸入腹腫滿醋和麫熨之)
(金千方)一切漏瘡(鹽麫和團燒研傅之千金方)瘭疽出汁(生手足肩背纍纍如)
(赤豆剝淨以酒和麫傅之千金方)一切疔腫(麫和臘猪脂封之良梅師方)傷米食
積(白麫一兩白酒麯二丸炒為末每服二匙白湯調下如傷肉食山查湯下簡便方)
麥粉氣味甘凉無毒主治補中益氣脈和五臟調經
絡又炒一合湯服斷下痢(孟詵)醋熬成膏消一切癰腫
湯火傷(時珍)
發明(時珍曰麥粉乃是麩麫麫洗觔澄出漿粉今人漿衣多用之古方鮮用按萬表積善堂方云烏)
(龍膏治一切癰腫發背無名腫毒初發焮熱未破者取效如神用隔年小粉愈久者愈佳以鍋炒之初炒)
(如餳久炒則乾成黃黑色冷定研末陳米醋調成糊熬如黑漆瓷罐收之用時攤紙上剪孔貼之即如冰)
(冷疼痛即止少頃覺痒乾亦不能動久則腫毒及自消藥力亦盡而脱落甚妙此方蘇州杜水庵所傳屢)
(用有騐藥易而功大濟生者宜收藏之)
麫筋氣味甘凉無毒主治解熱和中勞熱人宜煑食
之(時珍)寬中益氣(寗原)
發明(時珍曰麫筋以麩與麫水中揉洗而成者古人罕知今為素食要物煑食甚良今人多以油炒)
(則性熱矣宗奭曰生嚼白麫成筋可粘禽蟲)
麥麨(即糗也以麥蒸磨成屑)氣味甘微寒無毒主治消渴止煩
(蜀本)
麥苗(拾遺)氣味辛寒無毒主治消酒毒暴熱酒疸目黃
竝搗爛絞汁日飲之又解蠱毒煑汁濾服(藏器)除煩悶
解時疾狂熱退胸膈熱利小腸作虀食甚益顔色(日華)
麥奴(藏器曰麥穗將熟時上有黑黴者也)主治熱煩天行熱毒解丹石
毒(藏器)治陽毒温毒熱極發狂大渴及温瘧(時珍)
發明(時珍曰朱肱南陽活人書治陽毒温毒熱極發狂發斑大渴倍常者用黑奴丸水化服一丸汗)
(出或微利即愈其方用小麥奴梁上塵釜底煤竈突墨同黃芩麻黃硝黃等分為末蜜丸彈子大蓋取火)
(化者從治之義也麥乃心之穀屬火而奴則麥實將成為濕熱所蒸上黑黴者與釡煤竈墨同一理也其)
(方出陳延之小品方名麥奴丸初虞世古今錄騐名高堂丸水解丸誠救急良藥也)
稈主治燒灰入去疣痣蝕惡肉膏中用(時珍)
大麥(别錄中品)
釋名牟麥(時珍曰麥之苗粒皆大於來故得大名牟亦大也通作麰)
集解(弘景曰今稞麥一名牟麥似穬麥惟皮薄爾恭曰大麥出關中即青稞麥形似小麥而大皮厚)
(故謂大麥不似穬麥也頌曰大麥今南北皆能種蒔穬麥有二種一種類小麥而大一種類大麥而大藏)
(器曰大穬二麥前後兩出蓋穬麥是連皮者大麥是麥米但分有殼無殼也蘇以青稞為大麥非矣青稞)
(似大麥天生皮肉相離秦隴巴西種之今人將當大麥米糶之不能分也陳承曰小麥今人以磨麪日用)
(者為之作餅餌之類是也大麥今人以粒皮似稻者為之作飯滑飼馬良穬麥今人以似小麥而大粒色)
(青黃作麪脆硬食多脹人汴洛河北之間又呼為黃稞關中一種青稞北近道者粒微小色微青專以飼)
(馬未見入藥用然大穬二麥其名差互今之穬麥似小麥而大者當謂之大麥今之大麥不似小麥而礦)
(脆者當謂之穬麥不可不審時珍曰大穬二麥註者不一按吳普本草大麥一名穬麥五穀之長也王禎)
(農書云青稞有大小二種似大小麥而粒大皮薄多麪無麩西人種之不過與大小麥異名而已郭義恭)
(廣志云大麥有黑穬麥有&KR0008;麥出凉州似大麥有赤麥赤色而肥據此則穬麥是大麥中一種皮厚而青)
(色者也大抵是一類異種如粟粳之種近百總是一類但方上有不同爾故二麥主治不甚相遠大麥亦)
(有粘者名糯麥可以釀酒)
氣味醎温微寒無毒為五穀長令人多熱(詵曰㬥食似腳弱為)
(下氣故也久服宜人熟則有益帶生則冷而損人石蜜為之使)主治消渴除熱益
氣調中(别錄)補虚劣壯血脈益顔色實五臟化穀食止
洩不動風氣久食令人肥白滑肌膚為麪勝於小麥
無燥熱(士良)麪平胃止渴消食療脹滿(蘇恭)久食頭髮不
白和針砂没石子等染髮黑色(孟詵)寬胸下氣凉血消
積進食(時珍)
發明(宗奭曰大麥性平凉滑膩有人患纏喉風食不能下用此麪作稀糊令嚥以助胃氣而平三伏)
(中朝廷作麨以賜臣下震亨曰大麥初熟人多炒食此物有火能生熱病人不知也時珍曰大麥作飯食)
(薌而有益煑粥甚滑磨麪作醬甚甘美)
附方(舊四新五)食飽煩脹(但欲臥者大麥麪熬微香每白湯服方寸匕佳肘后方)膜
外水氣(大麥麪甘遂末各半兩水和作餅炙熟食取利總錄)小兒傷乳(腹脹煩悶)
(欲睡大麥麪生用水調一錢服白麪微炒亦可保幼大全)蠼螋尿瘡(大麥嚼傅之日三上)
(類傷寒要)腫毒已破(青大麥去鬚炒㬥花為末傅之成靨揭去又傅數次即愈)麥芒
入目(大麥煑汁洗之即出孫眞人方)湯火傷灼(大麥炒黑研末細調搽之)被傷
腸出(以大麥粥汁洗腸推入但飲米糜百日乃可千金)卒患淋痛(大麥三兩煎湯入薑)
(汁蜂蜜代茶飲聖惠方)
麥糵(見糵米下)
苗主治諸黃利小便杵汁日日服(類要)冬月面目手足
皴瘃煑汁洗之(時珍)
附方(新一)小便不通(陳大麥稭煎濃汁頻服簡便方)
大麥奴主治解熱疾消藥毒(藏器)
穬麥(音礦品别錄中)
釋名(時珍曰穬之殼厚而粗礦也)
集解(弘景曰穬麥是馬所食者服食家竝食大穬二麥令人輕健炳曰穬麥西川人種食之山東河)
(北人正月種之名春穬形狀與大麥相似時珍曰穬麥有二種一類小麥而大一類大麥而大頌曰穬麥)
(即大麥一種皮厚者陳藏器謂即大麥之連殼者非也按别錄自有穬麥功用其皮豈可食乎詳大麥下)
氣味甘微寒無毒(弘景曰此麥性熱而云微寒恐是作屑與合殼異也恭曰穬麥性寒)
(陶云性熱非矣江東少有故也大明曰暴食似動冷氣久即益人)主治輕身除熱久
服令人多力健行作糵温中消食(别錄)補中不動風氣
作餅食良(蕭炳)
發明(時珍曰别錄麥糵附見穬麥下而大麥下無之則生糵當以穬為良也今人通用不復分别矣)
雀麥(唐本草)校正(自草部移入此)
釋名燕麥(唐本)蘥(音藥)杜姥草(外臺)牛星草(時珍曰此野麥也燕雀所食故)
(名日華本草謂此為瞿麥者非矣)
集解(恭曰雀麥在處有之生故墟野林下苗葉似小麥而弱其實似穬麥而細宗奭曰苗與麥同但)
(穗細長而疎唐劉夢得所謂莵葵燕麥動搖春風者也周憲王曰燕麥穗極細每穗又分小叉十數箇子)
(亦細小舂去皮作麫蒸食及作餅食皆可救荒)
米氣味甘平無毒主治充饑滑腸(時珍)
苗氣味甘平無毒主治女人産不出煑汁飲之(蘇恭)
附方(舊三)胎死腹中胞衣不下(上搶心用雀麥一把水五升煑二升温服)
(秘子母錄)齒䘌并蟲(積年不瘥從少至老者用雀麥一名杜姥草俗名牛星草用苦瓠葉)
(三十枚洗淨取草剪長二寸以瓠葉作五包包之廣一寸厚五分以三年酢漬之至日中以兩包火中炮)
(令熱納口中熨齒外邊冷更易之取包置水中解視即有䖝長三分老者黃色少者白色多即二三十枚)
(少即一二十枚此方甚妙外臺秘要)
蕎麥(宋嘉祐)
釋名荍麥(音翹)烏麥(吳瑞)花蕎(時珍曰蕎麥之莖弱而翹然易長易收磨麪如麥故)
(曰蕎曰荍而與麥同名也俗亦呼為甜蕎以别苦蕎楊愼丹鉛錄指烏麥為燕麥蓋未讀日用本草也)
集解(炳曰蕎麥作飯須蒸使氣餾烈日㬥令開口舂取米仁作之時珍曰蕎麥南北皆有立秋前後)
(下種八九月收刈性最畏霜苗高一二尺赤莖綠葉如烏桕樹葉開小白花繁密粲粲然結實纍纍如羊)
(蹄實有三稜老則烏黑色王禎農書云北方多種磨而為麪作煎餅配蒜食或作湯餅謂之河漏以供常)
(食滑細如粉亞於麥麪南方一種但作粉餌食乃農家居冬穀也)
氣味甘平寒無毒(思邈曰酸微寒食之難消久食動風令人頭眩作麪和豬羊肉熟食)
(不過八九頓即患熱風鬚眉脱落還生亦希涇邠以北多此疾又不可合黃魚食)
主治實腸胃益氣力續精神能鍊五臟滓穢(孟詵)作飯
食壓丹石毒甚良(蕭炳)以醋調粉塗小兒丹毒赤腫熱
瘡(吳瑞)降氣寬腸磨積滯消熱腫風痛除白濁白帶脾
積洩瀉以沙糖水調炒麪二錢服治痢疾炒焦熱水
衝服治絞腸沙痛(時珍)
發明(穎曰本草言蕎麥能鍊五臟滓穢俗言一年沉積在腸胃者食之亦消去也時珍曰蕎麥最降)
(氣寬腸故能鍊腸胃滓滯而治濁帶洩痢腹痛上氣之疾氣盛有濕熱者宜之若脾胃虚寒人食之則大)
(脫元氣而落鬚眉非所宜矣孟詵云益氣力者殆未然也按楊起簡便方云肚腹微微作痛出即瀉瀉亦)
(不多日夜數行者用蕎麥麪一味作飯連食三四次即愈予壯年患此兩月瘦怯尤甚用消食化氣藥俱)
(不效一僧授此而愈轉用皆效此可徵其鍊積滯之功矣普濟治小兒天弔及歴節風方中亦用之)
附方(新十六)欬嗽上氣(蕎麥粉四兩茶末二錢生蜜二兩水一椀順手攪千下飲之良)
(久下氣不止即愈儒門事親)十水腫喘(生大戟一錢蕎麥麪二錢水和作餅炙熟為末空心)
(茶服以大小便利為度聖惠)男子白濁(魏元君濟生丹用荍麥炒焦為末雞子白和丸梧子)
(大每服五十丸鹽湯下日三服)赤白帶下(方同上)禁口痢疾(蕎麥麪每服二錢沙)
(糖水調下坦仙方)癰疽發背(一切腫毒荍麥麫硫黃各二兩為末井華水和作餅晒收每用)
(一餅磨水傅之痛則令不痛不痛則令痛即愈直指)瘡頭黑凹(蕎麥麪煑食之即發起)
(直指)痘瘡潰爛(用蕎麥粉頻頻傅之痘疹方)湯火傷灼(用蕎麥麪炒黃研末水和)
(傅之如神竒效方)蛇盤瘰癧(圍接項上用蕎麥炒去殼海藻白殭蠶炒去絲等分為末白梅)
(浸湯取肉减半和丸綠豆大每服六七十丸食後臨臥米飲下日五服其毒當從大便泄去若與淡菜連)
(服尤好淡菜生於海藻上亦治此也忌豆腐雞羊酒麪阮氏方)積聚敗血(通仙散治男子)
(敗積女人敗血不動眞氣用荍麥麫三錢大黃二錢半為末臥時酒調服之多能鄙事)頭風畏
冷(李樓云一人頭風首裹重綿三十年不愈予以蕎麥粉二升水調作二餅更互合頭上微汗即愈)
(怪證竒方)頭風風眼(蕎麥作錢大餅貼眼四角以米大艾炷灸之即效如神)染髮令
黑(蕎麥針砂二錢醋和先以漿水洗淨塗之荷葉包至一更洗去再以無食子呵子皮大麥麪二錢醋)
(和塗之荷葉包至天明洗去即黑普濟)絞腸沙痛(蕎麥麪一撮炒黃水烹服簡便方)小
腸疝氣(蕎麥仁炒去尖胡盧巴酒浸晒乾各四兩小茴香炒一兩為末酒糊丸梧子大每空心鹽)
(酒下五十丸兩月大便出白膿去根孫天仁集效方)
葉主治作茹食下氣利耳目多食即微洩(士良食孫曰生動)
(刺風令人身痒)
稭主治燒灰淋汁取鹼熬乾同石灰等分蜜收能爛
癰疽蝕惡肉去靨痣最良穰作薦辟壁虱(時珍燒日華曰灰)
(淋汁洗六畜瘡并驢馬躁蹄)
附方(新二)噎食(蕎麥稭燒灰淋汁入鍋内煎取白霜一錢入蓬砂一錢研末每酒服半錢海)
(上方)壁虱蜈蚣(蕎麥稭作薦并燒烟熏之)
苦蕎麥(綱目)
集解(時珍曰苦蕎出南方春社前後種之莖青多枝葉似蕎麥而尖開花𢃄綠色結實亦似蕎麥稍)
(尖而稜角不峭其味苦惡農家磨搗為粉蒸使氣餾滴去黃汁乃可作為餻餌食之色如豬肝穀之下者)
(聊濟荒爾)
氣味甘苦温有小毒(時珍曰多食傷胃發風動氣能發諸病黃疾人尤當禁之)
附方(新一)明目枕(苦蕎皮黑豆皮綠豆皮决明子菊花同作枕至老明目鄧才雜興)
稻(别錄下品)
釋名稌(音杜)糯(亦作&KR2009;所時珍曰稻稌者秔糯之通稱物理論謂稻者溉種之總稱是矣本)
(草則專指糯以為稻也稻從舀音函象人在臼上治稻之義稌則方言稻音之轉爾其性粘軟故謂之糯)
(穎曰糯米緩筋令人多睡其性懦也)
集解(弘景曰道家方藥有稻米粳米俱用者此則兩物也稻米白如霜江東無此故通呼粳為稻耳)
(不知色類復云何也恭曰稻者穬穀之通名爾雅云稌稻也秔者不粘之稱一曰秫汜勝之云三月種秔)
(稻四月種秫稻即竝稭也陶謂為二蓋不可解也志曰此稻米即糯米也其粒大小似秔米細糠白如雪)
(今通呼秔糯二穀為稻所以惑之按李含光音義引字書解粳字云稻也稻字云稻屬也不粘粢字云稻)
(餅也粢蓋糯也禹錫曰爾雅云稌稻郭璞註云别二名也今沛國呼稌周頌云豐年多黍多稌禮記云牛)
(宜稌豳風云十月穫稻皆是一物也說文云秔稻屬也沛國謂稻為糯字林云糯粘稻也秔不粘稻也然)
(秔糯甚相類以粘不粘為異爾當依說文以稻為糯顔師古刊謬正俗云本草稻米即今之糯米也或通)
(呼粳糯為稻孔子云食夫稻周官有稻人漢有稻田使者竝通指秔糯而言所以後人混稱不知稻即糯)
(也宗奭曰稻米今造酒糯稻也其性温故可為酒酒為陽故多熱西域天竺土溽熱稻歲四熟亦可騐矣)
(時珍曰糯稻南方水田多種之其性粘可以釀酒可以為粢可以蒸糕可以熬餳可以炒食其類亦多其)
(穀殼有紅白二色或有毛或無毛其米亦有赤白二色赤者酒多糟少一種粒白如霜長三四分者齊民)
(要術糯有九格雉木大黃馬首虎皮火色等名是矣古人釀酒多用秫故諸說論糯稻往往費辯也秫乃)
(糯粟見本條)
稻米氣味苦温無毒(思邈曰味甘宗奭曰性温頌曰糯米性寒作酒則熱糟乃温平)
(亦如大豆與豉醬之性不同也詵曰凉發風動氣使人多睡不可多食藏器曰久食令人身軟緩人筋也)
(小貓犬食之亦腳屈不能行馬食之足重妊婦雜肉食之令子不利蕭炳曰擁諸經絡氣使四肢不收發)
(風昏昏士良曰久食發心悸及癰疽瘡癤中痛合酒食之醉難醒時珍曰糯性粘滯難化小兒病人最宜)
(忌之)主治作飯温中令人多熱大便堅(别錄)能行榮衞中
血積解芫青斑蝥毒(士良)益氣止泄(思邈)補中益氣止霍
亂後吐逆不止以一合研水服之(大明)以駱駝脂作煎
餅食主痔疾(蕭炳)作糜一斗食主消渴(藏器)暖脾胃止虚
寒洩痢縮小便收自汗發痘瘡(時珍)
發明(思邈曰糯米味甘脾之穀也脾病宜食之楊士瀛曰痘疹用&KR2009;米取其解毒能釀而發之也時)
(珍曰糯米性温釀酒則熱熬餳尤甚故脾肺虚寒者宜之若素有痰熱風病及脾病不能轉輸食之最能)
(發病成積孟詵蘇頌或言其性凉性寒者謬說也别錄已謂其温中堅大便令人多熱是豈寒凉者乎今)
(人冷洩者炒食即止老人小便數者作粢榚或丸子夜食亦止其温肺暖脾可騐矣痘證用之亦取此義)
附方(舊五新十六)霍亂煩渴(不止糯米三合水五升蜜一合研汁分服或煑汁服楊)
(氏産乳)消渴飲水(方同上)三消渴病(梅花湯用糯穀炒出白花桑根白皮等分)
(每用一兩水二椀煎汁飲之三因方)下痢禁口(糯榖一升炒出白花去殼用薑汁拌濕再)
(炒為末每服一匙湯下三服即止經騐良方)久洩食减(糯米一升水浸一宿瀝乾慢炒熟磨)
(篩入懷慶山藥一兩每日清晨用半盞入砂糖二匙胡椒末少許以極滚湯調食其味極佳大有滋補久)
(服令人精暖有子秘方也松篁經騐方)鼻衂不止(服藥不應獨聖散用糯米微炒黃為末每)
(服二錢新汲水調下仍吹少許入鼻中簡要濟衆方)勞心吐血(糯米半兩蓮子心七枚為)
(末酒服孫仲盈云曾用多效或以墨汁作丸服之澹寮)自汗不止(糯米小麥麩同炒為末每)
(服三錢米飲下或煑豬肉點食)小便白濁(白糯丸治人夜小便腳停白濁老人虚人多此證令)
(人卒死大能耗人精液主頭昏重用糯米五升炒赤黑白芷一兩為末糯粉糊丸梧子大每服五十丸木)
(饅頭煎湯下無此用局方補腎湯下若後生禀賦怯弱房室太過小便太多水管蹇澀小便如膏脂入石)
(菖蒲牡蠣粉甚效經騐良方)女人白滛(糙糯米花椒等分炒為末醋糊丸梧子大每服三四)
(十丸食前醋湯下楊起簡便方)胎動不安(下黃水用糯米一合黃茋芎藭各五錢水一升)
(煎八合分服産寶)小兒頭瘡(糯米飯燒灰入輕粉清油調傅普濟方)纏蛇丹毒
(糯米粉和鹽嚼塗之濟急方)打撲傷損(諸瘡寒食日浸糯米逐日易水至小滿取出日乾為)
(末用水調塗之便民圖纂)金瘡癰腫(及竹木簽刺等毒用糯米三升於端午前四十九日)
(以冷水浸之一日兩换水輕淘轉勿令攪碎至端午日取出陰乾絹袋盛掛通風處每用旋取炒黑為末)
(冷水調如膏藥隨瘡大小裹定瘡口外以布包定勿動直候瘡瘥若金瘡犯生水作膿腫甚者急褁一)
(二食久即不作膿腫也若癰疽初發纔覺焮腫急貼之一夜便消靈苑方)喉痺叱腮(用前)
(膏貼項下及腫處一夜便消乾即換之當令濕為妙)竹木簽刺(用前膏貼之一夜刺出在藥内)
(也)顚犬咬傷(糯米一合斑蝥七枚同炒蝥黃去之再入七枚再炒黃去之又入七枚待米出)
(烟去蝥為末油調傅之小便利下佳醫方大成)荒年代糧(稻米一斗淘汰百蒸百曝搗末)
(日食一飱以水調之服至三十日止可一年不食肘后)虚勞不足(糯米入豬肚内蒸乾搗作)
(丸子日日服之)腰痛虚寒(糯米二升炒熟袋盛拴靠痛處内以八角茴香研酒服談埜翁試)
(騐方)
米泔氣味甘凉無毒主治益氣止煩渴霍亂解毒食
鴨肉不消者頓飲一盞即消(時珍)
附方(舊一)煩渴不止(糯米泔任意飲之即定研汁亦可外臺)
糯稻花主治陰乾入揩牙烏鬚方用(時珍)
稻穰即稻稈氣味辛甘熱無毒主治黃病如金色煑
汁浸之仍以穀芒炒黃為末酒服(藏器)燒灰治墜撲傷
損(蘇頌)燒灰浸水飲止消渴淋汁浸腸痔挼穰藉鞾鞵
暖足去寒濕氣(時珍)
發明(頌曰稻稈灰方出劉禹錫傳信方云湖南李從事墜馬撲傷損用稻稈燒灰以新熟酒連糟入)
(鹽和淋取汁淋痛處立瘥也時珍曰稻穰煑治作紙嫩心取以為鞵皆大為民利其紙不可貼瘡能爛肉)
(按江湖紀聞云有人壁虱入耳頭痛不可忍百藥不效用稻稈灰煎汁灌入即死而出也)
附方(舊一新八)消渴飲水(取稻穰中心燒灰每以湯浸一合澄清飲之危氏)㗋痺
腫痛(稻草燒取墨烟醋調吹鼻中或灌入㗋中滚出痰立愈普濟)熱病餘毒(攻手足疼)
(痛欲脫用稻穰灰煑汁漬之肘后方)下血成痔(稻藁燒灰淋汁熱清三五度瘥崔氏纂)
(要)湯火傷瘡(用稻草灰冷水淘七遍帶石攤上乾即易若瘡濕者焙乾油傅二三次可愈)
(衞生易簡方)惡蟲入耳(香油合稻稈灰汁滴入之聖濟總錄)噎食不下(赤稻細稍)
(燒灰滚湯一椀隔絹淋汁三次取汁入丁香一枚白荳蔲半枚米一琖煑粥食神效摘玄妙方)小便
白濁(糯稻草煎濃汁露一夜服之同上)解砒石毒(稻草燒灰淋汁調青黛三錢服醫)
(方摘要)
穀穎(穀芒也作稳非)主治黃病為末酒服又解蠱毒煎汁飲
(日華)
糯糠主治齒黃燒取白灰旦旦擦之(時珍)
粳(音庚别錄中品)
釋名秔(與粳同時珍曰粳乃穀稻之總名也有旱中晚三收諸本草獨以晚稻為粳者非矣粘者)
(為糯不粘者為粳糯者懦也粳者硬也但入解熱藥以晚粳為良爾)
集解(弘景曰粳米即今人常食之米但有白赤小大異族四五種猶同一類也可作廩米詵曰淮泗)
(之間最多襄洛土粳米亦堅實而香南方多收火稻最補益人諸處雖多粳米但充饑耳時珍曰粳有水)
(旱二稻南方土下塗泥多宜水稻北方地平惟澤土宜旱稻西南夷亦有燒山地為畬田種旱稻者謂之)
(火米古者惟下種成畦故祭祀謂稻為嘉蔬今人皆拔秧栽插矣其種近百各各不同俱隨土地所宜也)
(其榖之光芒長短大細百不同也其米之赤白紫烏堅鬆香否不同也其性之温凉寒熱亦因土産形色)
(而異也眞臘有水稻高丈許随水而長南方有一歲再熟之稻蘇頌之香粳長白如玉可充御貢皆粳之)
(稍異者也)
粳米氣味甘苦平無毒(思邈曰生者寒燔者熱時珍曰北粳凉南粳温赤粳熱白)
(粳凉晚白粳寒新粳熱陳粳凉凡人嗜生米久成米瘕治之以雞屎白穎曰新米乍食動風氣陳者下)
(氣病人尤宜詵曰常食乾粳飯令人熱中唇口乾不可同馬肉食發痼疾不可和蒼耳食令人卒心痛急)
(燒倉米灰和蜜漿服之不爾即死)主治益氣止煩止渴止洩(别錄)温中
和胃氣長肌肉(蜀本)補中壯筋骨益腸胃(日華)煑汁主心
痛止渴斷熱毒下痢(孟詵)合芡實作粥食益精強志聰
耳明目(好古)通血脈和五臟好顔色(時珍出養生集要)常食乾
粳飯令人不噎(孫思邈)
發明(詵曰粳米赤者粒大而香水漬之有味益人大抵新熟者動氣經年者亦發病惟江南人多收)
(火稻貯倉燒去毛至春舂米食之即不發病宜人温中益氣補下元也宗奭曰粳以白晚米為第一早熟)
(米不及也平和五臟補益血氣其功莫逮然稍生則復不益脾過熟乃佳穎曰粳有早中晚三收以晚白)
(米為第一各處所産種類甚多氣味不能無少異而亦不大相遠也天生五穀所以養人得之則生不得)
(則死惟此穀得天地中和之氣同造化生育之功故非他物可比入藥之功在所略爾好古曰本草言)
(粳米益脾胃而張仲景白虎湯用之入肺以味甘為陽明之經色白為西方之象而氣寒入手太隂也少)
(隂證桃花湯用之以補正氣竹葉石膏湯用之以益不足時珍曰粳稻六七月收者為早粳止可充食八)
(九月收者為遲粳十月收者為晚粳北方氣寒粳性多凉八九月收者即可入藥南方氣熱粳性多温惟)
(十月晚稻氣凉乃可入藥遲粳晚粳得金氣多故色白者入肺而解熱也早粳得土氣多故赤者益脾而)
(白者益胃若滇嶺之粳則性熱惟彼土宜之耳)
附方(舊二新十)霍亂吐瀉(煩渴欲絕用粳米二合研粉入水二盞研汁和淡竹瀝一合頓)
(服濟普)赤痢熱躁(粳米半升水研取汁入油瓷瓶中蠟紙封口沉井底一夜平旦服之吴内)
(翰家乳母病此服之有效普濟方)自汗不止(粳米粉絹包頻頻撲之)五種尸病
(粳米二升水六升煑一沸服日三肘后)卒心氣痛(粳米一升水六升煑六七沸服肘后方)
米瘕嗜米(有人好啞米久則成癥不得米則吐出清水得米即止米不消化久亦斃人用白米)
(五合雞屎一升同炒焦為末水一升頓服少時吐出癥如研米汁或白沫淡水乃愈也千金方)小
兒初生(三月應開腸胃助穀神者碎米濃作汁飲如乳酪頻以豆許與兒飲之二七日可與哺愼)
(不得與雜藥也肘后方)初生無皮(色赤但有紅筋乃受胎未足也用早白米粉撲之肌膚自)
(生方聖濟)小兒甜瘡(生於面耳令母頻嚼白米臥時塗之不過三五次即愈)荒年
辟穀(粳米一升酒三升漬之暴乾又漬酒浸取出稍食之可辟三十日足一斗三升辟穀一年肘)
(后方)胎動腹痛(急下黃汁用粳米五升黃茋六兩水七升煎二升分四服聖惠)赤根
疔腫(白粉熬黑和蜜傅之千金方)
淅二泔釋名米瀋(時珍曰淅音錫洗米也瀋汁也泔甘汁也第二次者清而可用故曰)
(淅二泔)
氣味甘寒無毒主治清熱止煩渴利小便凉血(時珍)
發明(戴原禮曰風熱赤眼以淅二泔睡時冷調洗肝散菊花散之類服之)
附方(新四)吐血不止(陳紅米泔水温服一鍾日三次普濟方)鼻出衂血(頻飲)
(淅二泔仍以眞麻油或蘿蔔汁滴入之證治要訣)鼻上酒&KR1439;(以淅二泔食後冷飲外以硫黃)
(入大菜頭内煨碾塗之證治要訣)服藥過劑(悶亂者粳米瀋飲之外臺)
炒米湯主治益胃除濕不去火毒令人作渴(時珍)
粳穀奴(穀穗黴黑者)主治走馬㗋痺燒研酒服方寸匕立
效(時珍金出千)
禾稈主治解砒毒燒灰新汲水淋汁濾清冷服一椀
毒當下出(時珍簡出衞生易方)
秈(音仙綱目)
釋名占稻(綱目)早稻(時珍曰秈亦粳屬之先熟而鮮明之者故謂之秈種自占城國故謂)
(之占俗作粘者非矣)
集解(時珍曰秈似粳而粒小始自閩人得種於占城國宋真宗遣使就閩取三萬斛分結諸道為種)
(故今各處皆有之高仰處俱可種其熟最早六七月可收品類亦多有赤白二色與粳大同小異)
秈米氣味甘温無毒主治温中益氣養胃和脾除濕
止洩(時珍)
稈主治反胃燒灰淋汁温服令吐盖胃中有蟲能殺
之也(普濟)
本草綱目卷二十二
