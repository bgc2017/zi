本草綱目卷三十二
明李時珍撰
果之四(味類一十三種内附四種)
秦椒(本經中品)校正(自木部移入此)
釋名大椒(爾雅)檓(毁)花椒
集解(别錄曰秦椒生泰山山谷及秦嶺上或瑯琊八月九月采實弘景曰今從西來形似椒而大色)
(黃黑味亦頗有椒氣或云即今樛樹子樛乃豬椒恐謬恭曰秦椒樹葉及莖子都似蜀椒但味短實細爾)
(藍田秦嶺間大有之頌曰今秦鳳明越金商州皆有之初秋生花秋末結實九月十月采之爾雅云檓大)
(椒郭璞注云椒叢生實大者為檓也詩唐風云椒聊之實繁衍盈升陸璣疏義云椒樹似茱萸有針刺葉)
(堅而滑澤味亦辛香蜀人作茶吳人作茗皆以其葉合煮為香今成臯諸山有竹葉椒其木亦如蜀椒小)
(毒熱不中合藥也可入飲食中及蒸鷄豚用東海諸島上亦有椒枝葉皆相似子長而不圓甚香其味似)
(橘皮島上麞鹿食其葉其肉自然作椒橘香今南北所生一種椒其實大於蜀椒與陶氏及郭陸之說正)
(相合當以實大者為秦椒也宗奭曰此秦地所産者故言秦椒大率椒株皆相似但秦椒葉差大粒亦大)
(而紋低不若蜀椒皺紋為高異也然秦地亦有蜀椒種時珍曰秦椒花椒也始産於秦今處處可種最易)
(蕃衍其葉對生尖而有刺四月生細花五月結實生青熟紅大於蜀椒其目亦不及蜀椒目光黑也范子)
(計然云蜀椒出武都赤色者善秦椒出隴西天水粒細者善蘇頌謂其秋初生花蓋不然也)
修治(同蜀椒)
椒紅氣味辛温有毒(别錄曰生温熟寒有毒權曰苦辛之才曰惡苦蔞防葵畏雌)
(黃)主治除風邪氣温中去寒痺堅齒髮明目久服輕
身好顔色耐老增年通神(本經)療喉痺吐逆疝瘕去老
血産後餘疾腹痛出汗利五臟(别錄)上氣欬嗽久風濕
痺(孟詵)治惡風遍身四肢&KR0857;痺口齒浮腫搖動女人月
閉不通産後惡血痢多年痢療腹中冷痛生毛髮滅
瘢(甄權)能下腫濕氣(震亨)
附方(舊六)膏痺尿多(其人飲少用秦椒二分出汗瓜蔕二分為末水服方寸匕日三)
(服類傷寒要)手足心腫(乃風也椒鹽末等分醋和傅之良肘後方)損瘡中風
(以麪作餫飩包秦椒於灰中燒之令熟斷開口封於瘡上冷即易之孟詵食療)久患口瘡
(大椒去閉口者水洗麪拌煮作粥空腹吞之以飯壓下重者可再服以瘥為度食療本草)牙齒
風痛(秦椒煎醋含潄孟詵食療)百蟲入耳(椒末一錢醋半盞浸良久少少滴入自出)
(金續千方)
蜀椒(本經中品)校正(自木部移入此)
釋名巴椒(别錄)漢椒(日華)川椒(綱目)南椒(炮炙論)蓎藙(唐毅)點椒
(時珍曰蜀古國名漢水名今川西成都廣漢潼川諸處是矣巴亦國名又水名今川東重慶䕫州順慶閬)
(中諸處是矣川則巴蜀之總稱因岷沱黑白四大水分東西南北為四川也)
集解(别錄曰蜀椒生武都山谷及巴郡八月采實隂乾弘景曰蜀郡北郡人家種之皮肉厚腹裏白)
(氣味濃江陽晉康及建平間亦有而細赤辛而不香力勢不如巴郡者恭曰今出金州西域者最佳頌曰)
(今歸峽及蜀川陜洛間人家多作園圃種之木高四五尺似茱萸而小有針刺葉堅而滑可煮飲食四月)
(結子無花但生於枝葉間顆如小豆而圓皮紫赤色八月采實焙乾江淮北上亦有之莖葉都相類但不)
(及蜀中者良而皮厚裏白味烈也時珍曰蜀椒肉厚皮皺其子光黑如人之瞳人故謂之椒目他椒子雖)
(光黑亦不似之若土椒則子無光彩矣)
修治(斆曰凡使南椒須去目及閉口者以酒拌濕蒸從已至午放冷密蓋無氣後取出便入磁器中)
(勿令傷風也宗奭曰凡用秦椒蜀椒並微炒使出汗乘熱入竹筒中以梗搗去裏面黃殼取紅用未盡再)
(搗或只炒熱隔紙鋪地上以碗覆待冷碾取紅用)
椒紅氣味辛温有毒(别錄曰大熱多食令人乏氣喘促口閉者殺人詵曰五月食椒)
(損氣傷心令人多忘李廷飛曰久食令人失明傷血脉之才曰杏仁為之使得鹽味佳畏欵冬花防風附)
(子雄黃可收水銀中其毒者凉水麻仁漿解之)主治邪氣欬逆温中逐骨節
皮膚死肌寒熱痺痛下氣久服頭不白輕身增年(本經)
除六腑寒冷傷寒温瘧大風汗不出心腹留飲宿食
腸澼下痢洩精女子字乳餘疾散風邪瘕結水腫黃
疸鬼疰蠱毒殺蟲魚毒久服開腠理通血脉堅齒髮
明目調關節耐寒暑可作膏藥(别錄)治頭風下淚腰脚
不遂虚損留結破血下諸石水治欬𠻳腹内冷痛除
齒痛(甄權)破癥結開胸治天行時氣産後宿血壯陽療
隂汗暖腰膝縮小便止嘔逆(大明)通神去老益血利五
臟下乳汁滅瘢生毛髮(孟詵)散寒除濕解鬱結消宿食
通三焦温脾胃補右腎命門殺蚘蟲止泄瀉(時珍)
發明(頌曰服食方單服椒紅補下宜用蜀椒乃佳叚成式言椒氣下達餌之益下不上衝也時珍曰)
(椒純陽之物乃手足太隂右腎命門氣分之藥其味辛而麻其氣温以熱禀南方之陽受西方之隂故能)
(入肺散寒治欬嗽入脾除濕治風寒濕痺水腫瀉痢入右腎補火治陽衰溲數足弱久痢諸症一婦年七)
(十餘病瀉五年百藥不效予以感應丸五十丸投之大便二日不行再以平胃摻加椒紅茴香棗肉為丸)
(與服遂瘳每因怒食舉發服之即止此除濕消食温脾補腎之驗也按歲時記言歲旦飲椒栢酒以辟疫)
(癘椒乃玉衡星精服之令人體健耐老栢乃百木之精為仙藥能伏邪鬼故也吳猛真人服椒訣云椒禀)
(五行之氣而生葉青皮紅花黃膜白子黑其氣馨香其性下行能使火熱下達不致上薰芳草之中功皆)
(不及其方見下時珍竊謂椒紅丸雖云補腎不分水火未免誤人大抵此方惟脾胃及命門虚寒有濕鬱)
(者相宜若肺胃素熱者大宜遠之故丹溪朱氏云椒屬火有下達之能服之既久則火自水中生故世人)
(服椒者無不被其毒也又上清訣云凡人吃飯傷飽覺氣上衝心胸痞悶者以水吞生椒一二十顆即散)
(取其能通三焦引正氣下惡氣消宿食也又戴原禮云凡人嘔吐服藥不納者必有蚘在膈間蚘聞藥則)
(動動則藥出而蚘不出但於嘔吐藥中加炒川椒十粒良蓋蚘見椒則頭伏也觀此則張仲景治蚘厥烏)
(梅丸中用蜀椒亦此義也許叔微云大凡腎氣上逆須以川椒引之歸經則安)
附方(舊十二新二十三)椒紅丸(治元臟傷憊目暗耳聾服之百日覺身輕少睡足有力是)
(其效也服及三年心智爽悟目明倍常面色紅悅髭髮光黑用蜀椒去目及合口者炒出汗曝乾搗取紅)
(一斤以生地黃搗自然汁入銅器中煎至一升候稀稠得所和椒末丸梧子大每空心暖酒下三十丸合)
(藥時勿令婦人鷄犬見詩云其椒應五行其仁通六義欲知先有功夜間無夢寐四時去煩勞五臟調元)
(氣明目腰不痛身輕心健記别更有異能三年精自秘回老返嬰童康強不思睡九蟲頓消亡三尸自逃)
(避若能久餌之神仙應可冀)補益心腎(仙方椒苓丸補益心腎明目駐顔順氣祛風延年真)
(川椒一斤炒去汗白茯苓十兩去皮為末煉密丸梧子大每服五十丸空心鹽湯下忌鐡器邵真人經)
(驗方)虚冷短氣(川椒三兩去目并合口者以生絹袋盛浸無灰酒五升中三日隨性飲之)腹
内虚冷(用生椒擇去不折者用四十粒以漿水浸一宿令合口空心新汲水吞下久服暖臟腑駐)
(顔黑髮明目令人思飲食斗門方)心腹冷痛(以布褁椒安痛處用熨斗熨令椒出汗即止)
(孫真人方)冷蟲心痛(川椒四兩炒出汗酒一椀淋之服酒壽域神方)隂冷入腹
(有人隂冷漸漸冷氣入隂囊腫滿日夜疼悶欲死以布褁椒包嚢下熱氣大通日再易之以消為度千)
(金)呃噫不止(川椒四兩炒研麪糊丸梧子大每服十丸醋湯下神效邵以正經驗方)傳
尸勞疰(最殺勞蟲用真川椒紅色者去子及合口以黃草紙二重隔之炒出汗取放地上以砂盆)
(蓋定以火灰密遮四旁約一時許為細末去殼以老酒浸白糕和丸梧子大每服四十丸食前鹽湯下服)
(至一斤其疾自愈此藥兼治諸痺用肉桂煎湯下腰痛用茴香湯下腎冷用鹽湯下昔有一人病此遇異)
(人授是方服至二斤吐出一虫如蛇而安遂名神授丸陳言三因方)歴節風痛(白虎歴節)
(風痛甚肉理枯虚生蟲遊走痒痛兼治痺疾半身不遂即上治勞疰神授丸方)寒濕脚氣(川椒)
(二三升疎布嚢盛之日以踏脚實人所用大全良方)諸瘡中風(生蜀椒一升以少麪和搜)
(褁椒勿令漏氣分作兩褁于煻灰火中燒熟刺頭作孔當瘡上罨之使椒氣射入瘡中冷即易之須臾瘡)
(中出水及遍體出冷汗即瘥也韋宙獨行方)瘡腫作痛(生椒末釜下土蕎麥粉等分研醋和)
(傅之要外臺秘)嚢瘡痛痒(紅椒七粒葱頭七箇煮水洗之一人途中苦此湘山寺僧授此)
(方數日愈名驅風散經驗方)手足皴裂(椒四合以水煮之去渣漬之半食頃出令燥須臾再)
(浸候乾塗豬羊腦髓極妙勝金方)漆瘡作痒(譚氏方用漢椒煎湯洗之相感志云凡至漆)
(所嚼川椒塗鼻上不生漆瘡)夏月濕瀉(川椒炒取紅肉荳蔲煨各一兩為末粳米飯丸梧子)
(大每量人米飲服百丸)餐瀉不化(及久痢小椒一兩炒蒼术二兩土炒研末醋糊丸梧子大)
(每米飲服五十丸普濟)久冷下痢(或不痢腰腹若冷用蜀椒三升酢漬一宿麴三升同椒一)
(升拌作粥食不過三升瘥千金方)老小洩瀉(小兒水瀉及人年五十以上患瀉用椒二兩醋)
(二升煮醋盡慢火焙乾碾末磁器貯之每服二錢七酒及米飲下譚氏)水瀉奶疳(椒一分去)
(目碾漠酥調少少塗腦上日三度姚和仲延齡方)食茶面黃(川椒紅炒碾漠糊丸梧子大每)
(服十丸茶湯下簡便方)傷寒齒衂(傷寒嘔血繼而齒縫出血不止用開口川椒四十九粒入)
(醋一盞同煎熟入白&KR0552;少許服之直指方)風蟲牙痛(總錄用川椒紅漠水和白麪九皂子)
(大燒熱咬之數度愈一一方花椒四錢牙皂七七箇醋椀煎漱之)頭上白秃(花椒漠豬脂調)
(傳三五度便愈普濟方)婦人秃鬢(漢椒四兩酒浸密室内日日搽之自然長也聖惠方)
蠍螫作痛(川椒嚼細塗之微麻即止杏林摘要)百蟲入耳(川椒碾細浸醋灌之)
(自出方危氏)毒蛇咬螫(以閉口椒及葉擣封之良肘後方)蛇入人口(因熱取凉)
(臥地上有蛇入口不得出者用刀破蛇尾納生椒二三粒褁定須臾即自退出也聖惠方)小兒
暴驚(啼哭絶死蜀椒左顧牡蠣各六銖以酢漿水一升煮五合每灌一合千金方)舌蹇語
吃(川椒以生麪包丸每服十粒醋湯送下救急方)痔漏脫肛(每日空心嚼川椒一錢凉)
(水送下三五次即收同上)腎風嚢痒(川椒杏仁研膏塗掌心合隂嚢而臥甚效直指方)
椒目氣味苦寒無毒(權曰苦辛有小毒)主治水腹脹滿利小
便(蘇恭)治十二種水氣及腎虚耳卒鳴聾膀胱急(甄權)止
氣喘(震亨)
發明(權曰椒氣下達故椒目能治腎虚耳鳴用巴豆菖蒲同碾細以松脂黃蠟溶和為挺納耳中抽)
(之治腎氣虚耳中如風水鳴或如打鐘磬之聲卒暴聾者一日一易神驗宗奭曰椒目治盗汗有功將目)
(微炒碾細用半錢以生猪上唇煎湯一合睡時調服無不效蓋椒目能行水又治水蠱也震亨曰諸喘不)
(止用椒目炒碾二錢白湯調服二三服以上劫之後乃隨痰火用藥時珍曰椒目下達能行渗道不行穀)
(道所以能下水燥濕定喘消蠱也)
附方(新五)水氣腫滿(椒目炒搗如膏每酒服方寸匕千金方)留飲腹痛(椒目)
(二兩巴豆一兩去皮心熬搗以棗膏和丸麻子大每枚服二丸吞下其痛即止又方椒目十四枚巴豆一)
(䜴十六枚合搗為二丸服之取吐利肘後方)痔漏腫痛(椒目一撮碾細空心水服三錢如神)
(上海方)崩中帶下(椒目炒碾細每温酒服一鈎金匱鈎玄)眼生黑花(年久不可)
(治者椒目炒一兩蒼术炒一兩為末醋糊丸梧子大每服二十丸醋湯下本事方)
葉氣味辛熱無毒主治奔豚伏梁氣及内外腎釣并
霍亂轉筋和艾及葱碾以醋拌罨之(大明)殺蟲洗脚氣
及漆瘡(時珍)
根氣味辛熱微毒主治腎與膀胱虚冷血淋色瘀者
煎湯細飲色鮮者勿服(時珍要出證治訣)
崖椒(宋圖經)
釋名野椒
集解(頌曰施州一種崖椒葉大於蜀椒彼土人四季采皮入藥時珍曰此即俗名野椒也不甚香而)
(子灰色不黑無光野人用炒鷄鴨食)
椒紅氣味辛熱無毒(忌鹽時珍曰有毒)主治肺氣上喘兼&KR2098;
嗽并野薑為末酒服一錢七(蘇頌)
蔓椒(本經下品)校正(自木部移入此)
釋名豬椒(别錄)豕椒(别錄)彘椒(别錄)豨椒(弘景)狗椒(别錄)金椒(圖經)
(時珍曰此椒蔓生氣臭如狗彘故得諸名)
集解(别景曰蔓椒生雲中山谷及邱冡間采莖根煮釀酒弘景曰山野處處有之俗呼為樛子似椒)
(欓而小不香一名豨椒可以蒸病出汗時珍曰蔓椒野生林箐間枝軟如蔓子葉皆似椒山人亦食之爾)
(雅云椒榝醜捄謂其子叢生也陶氏所謂樛子當作捄子諸椒之通稱非獨蔓椒也)
實根莖氣味苦温無毒主治風寒濕痺歴節疼除四
肢厥氣膝痛煎湯蒸浴取汗(本經)根主痔燒末服并煮
汁浸之(蔵器)賊風攣急(孟詵)通身水腫用枝葉煎如汁熬
如餳狀每空心服一匙日三服(時珍金出千)
地椒(宋嘉祐)校正(自草部移入此)
集解(禹錫曰地椒出上黨郡其苖覆地蔓生莖葉甚細花作小朵色紫白因舊莖而生時珍曰地椒)
(出北地即蔓椒之小者貼地生葉形小味微辛土人以煮羊肉食香美)
實氣味辛温有小毒主治淋渫腫痛可作殺蛀蟲藥
(嘉祐)
附方(新一)牙痛(地花椒川芎藭尖等分為漠擦之海上名方)
胡椒(唐本草)校正(自木部移入此)
釋名昧履支(時珍曰胡椒因其辛辣似椒故得椒名實非椒也)
集解(恭曰胡椒生西戎形如鼠李子調食用之味甚辛辣慎微曰按叚成式酉陽雜俎云胡椒出摩)
(伽陁國呼為昧履支其苖蔓生莖極柔弱葉長寸半有細條與葉齊條條結子兩兩相對其葉晨開暮合)
(合則褁其子于葉中形似漢椒至辛辣六月采今食料用之時珍曰胡椒今南番諸國及交趾滇南海南)
(諸地皆有之蔓生附樹及作棚引之葉如扁豆山藥輩正月開黃白花結椒纍纍纏藤而生狀如梧桐子)
(亦無核生青熟紅青者更辣四月熟五月采收曝乾乃皺今遍中國食品為日用之物也)
實氣味辛大温無毒(時珍曰辛熱純陽走氣助火昏目發瘡珣曰多食損肺令人吐)
(血)主治下氣温中去痰除臟腑中風冷(唐本)去胃口虚
冷氣宿食不消霍亂氣逆心腹卒痛冷氣上衝(李珣)調
五臟壯腎氣治冷痢殺一切魚肉鼈蕈毒(大明)去胃寒
吐水大腸寒滑(宗奭)暖腸胃除寒濕反胃虚脹冷積隂
毒牙齒浮熱作痛(時珍)
發明(宗奭曰胡椒去胃中寒痰食已則吐水甚驗大腸寒滑亦可用須以他藥佐之過劑則走氣也)
(震亨曰胡椒屬火而性燥食之快膈喜之者衆積久則脾胃肺氣大傷凡病氣疾人益大其禍也牙齒痛)
(必用胡椒蓽茇者散其中浮熱也時珍曰胡椒大辛熱純陽之物腸胃寒濕者宜之熱病人食之䡃火傷)
(氣隂受其害時珍自少嗜之歲歲病目而不疑及也後漸知其弊遂痛絶之目病亦止纔食一二粒即便)
(昏澀此乃昔人所未試者蓋辛走氣熱助火此物氣味俱厚故也病咽㗋口齒者亦宜忌之近醫每以綠)
(豆同用治病有效蓋豆寒椒熱隂陽配合得宜且以豆制椒毒也按張從正儒門事親云噎膈之病或因)
(酒得或因氣得或因胃火醫氏不察火裏燒薑湯中煮桂丁香未已荳蔲繼之蓽茇未已胡椒繼之雖曰)
(和胃胃本不寒雖曰補胃胃本不虚况三陽既結食必上潮止宜湯丸小小潤之可也時珍竊謂此說雖)
(是然亦有食入反出無火之證又有痰氣鬱結得辛熱暫開之證不可執一也)
附方(舊二新一十五)心腹冷痛(胡椒三七枚清酒吞之或云一歲一粒孟詵食療)心
下大痛(夀域方用椒四十九粒乳香一錢研勻男用生薑女用當歸酒下又方用椒五分没藥)
(三錢研細分二服温酒下酒又方胡椒綠豆各四十九粒研爛下神效)霍亂吐利(孫真人用)
(胡椒三十粒以飲吞之粒直指方用胡椒四十九粒綠豆一百四十九研勻木瓜湯服一錢)反胃
吐食(戴原禮方用胡椒醋浸日乾如此七次為漠酒糊丸梧子大每服三四十丸醋湯下聖惠方)
(用胡椒七錢半煨薑一兩水煎分二服丸是齋百一方用胡椒半夏湯泡等分為漠薑汁糊梧子大每)
(薑湯下三十丸)夏月冷瀉(及霍亂用胡椒碾漠飯丸梧子大每米飲下四十丸衛生易簡方)
赤白下痢(胡椒綠豆各一歲一粒為漠糊丸梧子大紅用生薑白用米湯下集簡方)大
小便閉(關格不通脹悶二三日則殺人胡椒二十一粒打碎水一盞煎六分去滓入芒硝半兩煎)
(化服總錄)小兒虚脹(塌氣丸用胡椒一兩蠍尾半兩為漠麪糊丸粟米大每服五七丸陳)
(米飲下一加萊菔子半兩錢乙方)虚寒積癖(在背膜之外流於兩脇氣逆喘急久則營衛凝)
(滯潰為癰疽多致不救用胡椒二百五十粒蠍尾四箇生木香二錢半為漠粟米飯丸綠豆大每服二十)
(丸橘皮湯下名磨積丸濟生方)房勞隂毒(胡椒七粒葱心二寸半麝香一分搗爛以黃蠟)
(溶和做成條子插入隂内少頃汗出即愈孫氏集效方)驚風内釣(胡椒木鱉子仁等分為末)
(醋調黑豆末和杵丸綠豆大每服三四十丸荆芥湯下聖惠)發散寒邪(胡椒丁香各七粒碾)
(碎以葱白搗膏和塗兩手心合掌握定夾于大腿内側温覆取汗則愈傷寒藴要)傷寒欬逆
(日夜不止寒氣攻胃也胡椒三十粒打碎麝香半錢酒一鍾煎半鍾熱服聖惠方)風蟲牙痛
(衛生易簡方用胡椒蓽茇等分為末蠟丸麻子大每用一丸塞蛀孔中韓氏醫通治風虫客寒三般牙)
(痛呻吟不止用胡椒九粒綠豆十一粒布褁搥碎以絲綿包作一粒患處咬定涎出吐去立愈普濟方)
(用胡椒一錢半以羊脂拌打四十丸擦之追涎)阿伽陁丸(治婦人血崩用胡椒紫檀香鬱金茜)
(根小蘗皮等分為漠水丸梧子大每服二十丸阿膠湯下時珍曰按酉陽雜俎胡椒出摩伽陁國此方)
(之名因此而訛者也)沙石淋痛(胡椒朴硝等分為末每服用二錢白湯下日二名二拗散普)
(濟方)蜈蚣咬傷(胡椒嚼封之即不痛多能鄙事)
畢澄茄(宋開寳)校正(自草部移入此)
釋名毗陵茄子(時珍曰皆番語也)
集解(藏器曰畢澄茄生佛誓國狀似梧桐子及蔓荆子而微大珣曰胡椒生南海諸國向隂者為澄)
(茄向陽者為胡椒按顧微廣州志云澄茄生諸海國乃嫩胡椒也青時就樹采摘柄粗而蔕圓頌曰今廣)
(州亦冇之春夏生葉青滑可愛結實似梧桐子微大八月九月采之時珍曰海南諸番皆有之蔓生春開)
(白花夏結黑實與胡椒一類二種正如大腹之與檳榔相近耳)
修治(斆曰凡采得去柄及皺皮了用酒浸蒸之從已至酉杵細晒乾入藥用)
實氣味辛温無毒(珣曰辛苦微温)主治下氣消食去皮膚風
心腹間氣脹令人能食療鬼氣能染髮及香身(藏器)治
一切冷氣痰澼并霍亂吐瀉肚腹痛腎氣膀胱冷(大明)
暖脾胃止嘔吐噦逆(時珍)
附方(舊一新五)脾胃虚弱(胸膈不快不進飲食用畢澄茄為漠薑汁打神麴糊丸梧子大)
(每薑湯下七十丸日二服濟生方)噎食不納(畢澄茄白豆蔲等分為漠乾䑛之壽域神方)
反胃吐食(吐出黑汁治不愈者用畢澄茄為末米糊丸桐子大每薑湯下三四十九日服愈)
(後服平胃散三百帖永類鈐方)傷寒欬逆(呃噫日夜不定者用畢澄茄高良薑各等分為)
(末每服二錢水六分煎十沸入酢少許服之蘇頌圖經)痘瘡入目(羞明生瞖畢澄茄末吹少)
(許入鼻中三五次效飛鴻集)鼻塞不通(肺氣上攻而致者畢澄茄丸用畢澄茄半兩薄荷葉)
(三錢荆芥穗一錢半為末蜜丸芡子大時時含咽御藥院方)
附錄山胡椒(唐本草恭曰所在有之似胡椒色黑顆粒大如黑豆味卒大熱無毒主心腹冷)
(痛破滯氣俗用有效)
吳茱萸(本經中品)校正(自木部移入此)
釋名(藏器曰茱萸南北總有入藥以吳地者為好所以有吳之名也時珍曰茱萸二字義未詳萸有)
(俞由二音)
集解(别錄曰吴茱萸生上谷及冤句九月九日采隂乾陳久者良頌曰今處處有之江淮蜀漢猶多)
(木高丈餘皮青綠色葉似椿而闊厚紫色三月開紅紫細花七月八月結實似椒子嫩時微黃至熟則深)
(紫或云顆粒緊小經久色青綠者是吳茱萸顆粒大經久色黃黑者是食茱萸恐亦不然按周處風土記)
(云俗尚九月九日謂之上九茱萸到此日氣烈熟色赤可折其房以插頭云辟惡氣禦冬又續齊諧記云)
(汝南桓景隨費長房學道長房謂曰九月九日汝家有灾厄宜令急去各作絳嚢盛茱萸以繋臂上登高)
(飲菊花酒此禍可消景如其言舉家登高山夕還見鷄大牛羊一時暴死長房聞之曰此代之矣故人至)
(此日登高飲酒戴茱萸嚢由此爾時珍曰茱萸枝柔而肥葉長而皺其實結於稍頭纍纍成簇而無核與)
(椒不同一種粒大一種粒小小者入藥為勝淮南萬畢術云井上宜種茱萸葉落井中人飲其水無瘟疫)
(懸其子於屋辟鬼魅五行志云舍東種白楊茱萸增年除害)
修治(斆曰凡使去葉梗每十兩以鹽二兩投東流水四斗中分作一百度洗之自然無涎日乾入九)
(散用之若用醋煮者每十兩用醋一鎰煮三十沸後入茱萸熬乾用宗奭曰凡用吳茱萸須深湯中浸去)
(苦烈汁七次始可焙用)氣味辛温有小毒(權曰辛苦大熱有毒好古曰辛苦熱氣味)
(俱厚陽中隂也半浮半沉入足太隂經血分少隂厥隂經氣分思邈曰陳久者良閉口者有毒多食傷神)
(令人起伏氣咽喉不通時珍曰辛熱走氣動火昏目發瘡之才曰蓼實為之使惡丹參消石白堊畏紫)
(石英)主治温中下氣止痛除濕血痺逐風邪開腠理欬
逆寒熱(本經)利五臟去痰冷逆氣飲食不消心腹諸冷
絞痛中惡心腹痛(别錄)霍亂轉筋胃冷吐瀉腹痛産後
心痛治遍身&KR0857;痺刺痛腰脚軟弱利大腸壅氣腸風
痔疾殺三蟲(甄權)殺惡蟲毒牙齒蟲䘌鬼魅疰氣(藏器)下
産後餘血治腎氣脚氣水腫通關節起陽健脾(大明)主
痢止瀉厚腸胃肥健人(孟詵)治痞滿塞胷咽膈不通潤
肝燥脾(好古)開鬱化滯治吞酸厥隂痰涎頭痛隂毒腹
痛疝氣血痢喉舌口瘡(時珍)
發明(頌曰叚成式言椒氣好下茱萸氣好上言其衝膈不可為服食之藥故多食衝眼又脫髮也宗)
(奭曰此物下氣最速腸虚人服之愈甚元素曰氣味俱厚浮而降腸中隂也其用有三去胸中逆氣滿塞)
(止心腹感寒㽲痛消宿酒為白豆蔲之使也杲曰濁隂不降厥氣上逆咽膈不通食則令人口開目瞪隂)
(寒隔氣塞不得上下此病不已令人寒中腹滿膨脹下利宜以吳茱萸之苦熱泄其逆氣用之如神諸藥)
(不可代也不宜多用恐損元氣好古曰衝脉為病逆氣裏急宜此主之震坤合見其色綠故仲景吳茱萸)
(湯當歸四逆湯方治厥隂病及温脾胃皆用此也時珍曰茱萸辛熱能散能温苦熱能燥能堅故其所治)
(之症皆取其散寒温中燥濕解鬱之功而已案朱氏集驗方云中丞常子正苦疾飲每食飽或隂晴節)
(變率同十日一發頭疼背寒嘔吐酸汁即數日伏枕不食服藥罔效宣和初為順昌司禄于太守蔡達道)
(席上得吳仙丹方服之遂不再作每遇飲食過多腹滿服五七十丸便已少頃小便作茱萸氣酒飲皆隨)
(小水而去前後痰藥甚衆無及此者用吳茱萸湯泡七次茯苓等分為末煉蜜丸梧子大每熟水下五十)
(丸梅楊卿方只用茱萸酒浸三宿以茯苓末拌之日乾每吞百粒温酒下又咽喉口舌生瘡者以茱萸末)
(醋調貼兩足心移夜便愈其性雖熱而能引熱下行蓋亦從治之義而謂茱萸之性上行不下者似不然)
(也有人治小兒痘瘡口噤者齧茱萸一二粒拌之即開亦取其辛散耳)
附方(舊二十五新二十一)風&KR0857;痒痺(茱萸一升酒五升煮取一升半温洗之立止孟詵)
(食療)賊風口偏(不能語者茱萸一升薑䜴三升清酒五升和煎五沸待冷服半升一日三服得)
(少汗即瘥同上)冬月感寒(吳茱萸五錢煎湯服之取汗)頭風作痛(茱萸煎濃)
(湯以綿染頻拭髮根良千金翼方)嘔涎頭痛(吳茱萸湯用茱萸一升棗二十枚生薑一大兩)
(人參一兩以水五升煎取三升每服七合日三服仲景方)嘔吐胸滿(方同上)脚氣
冲心(吳茱萸生薑擂汁飲甚良孟詵方)腎氣上噦(腎氣自腹中起上築于咽喉逆氣連)
(屬而不能出或至數十聲上下不得喘息此由寒傷胃脘腎虚氣逆上乘于胃與氣相併難經謂之噦素)
(問云病深者其聲噦宜服此方如不止炙期門關元腎俞穴用吳茱萸醋炒熱橘皮附子去皮各一兩為)
(末麪糊丸梧子大每薑湯下七十丸孫氏存仁方)隂毒傷寒(四肢逆冷用茱萸一升酒拌濕)
(絹袋二箇包蒸極熱更互熨足心候氣透痛亦即止累有效聖惠方)中惡心痛(吳茱萸五)
(合酒三升煮沸分三服楊氏産乳)心腹冷痛(方同上千金)冷氣腹痛(吳茱萸二)
(錢擂爛以酒一鍾調之用香油一盞入鍋煎熱傾茱酒入鍋煎一滚取服立止唐珤經驗方)脾元
氣痛(發歇不可忍用茱萸一兩桃仁一兩和炒茱焦去茱取桃仁去皮尖研細葱白三莖煨熟酒浸)
(温服方經驗)寒疝往來(吴茱萸一兩生薑半兩清酒一升煎温分服肘後方)小腸
疝氣(奪命丹治遠年近日小腸疝氣偏墜掣疼臍下撮痛以致悶亂及外腎腫硬日漸滋長及隂間)
(濕痒成瘡用吳茱萸去梗一斤分作四分四兩酒浸四兩醋浸四兩湯浸四兩童子小便浸一宿同焙乾)
(澤瀉二兩為末酒糊丸梧子大每服五十丸空心鹽湯或酒吞下如宜方名星斗丸和劑局方)小
兒腎縮(乃初生受寒所致用吳茱萸硫黃各半兩同大蒜研塗其腹仍以蛇床子烟熏之聖惠)
(方)婦人隂寒(十年無子者用吳茱萸川椒各一升為末煉蜜丸彈子大綿褁納隂中日再易)
(之但子宫開即有子也經心錄)子腸脱出(茱萸三升酒五升煎二升分三服兵部手集)
醋心上攻(如濃醋用茱萸一合水三盞煎七分頓服近有人心如蜇破服此二十年不發也累)
(用有效同上)食已吞酸(胃氣虚冷者吳茱萸湯泡七次焙乾薑泡等分為末湯服一錢聖)
(惠方)轉筋入腹(茱萸炒二兩酒二盞煎一盞分二服得下即安聖濟錄)霍亂乾嘔
(不止吳茱萸泡炒乾薑炮等分水煎服之同上)多年脾泄(老人多此謂之水土同化吴茱)
(萸三錢炮過入水煎汁入鹽少許通口服蓋茱萸能暖膀胱水道既清大腸自固他藥雖熱不能分解清)
(濁也存孫氏仁方)臟寒泄瀉(倦怠減食吳茱萸湯泡過炒猪臟半條去脂洗淨裝滿紥定文)
(火煮熟搗丸梧子大每服五十丸米飲下日二服普濟)滑痢不止(方同上)下痢水
泄(吳茱萸泡炒黃連炒各二錢水煎服未止再服聖惠方)赤白下痢(和劑局方戊巳丸治)
(脾胃受濕下痢腹痛米穀不化用吴茱萸黃連白芍藥各一兩同炒為末蒸餅丸梧子大每服二三十丸)
(米飲下血百一選方變通丸治赤白痢日夜無度及腸風下用川黃連二兩吳茱萸二兩湯泡七次同)
(炒香揀出各自為末粟米飯丸梧子大另收每服三十丸赤痢甘草湯下黃連丸白痢乾薑湯下茱萸丸)
(赤白痢各用十五丸未湯下此乃浙西河山純老以傳蘇韜光者救人甚效鄧筆峰襍興方二色丸治)
(痢及水泄腸風用吳茱萸二兩黃連二兩同炒香各自為末以百草霜末二兩同黃連作丸以白芍藥末)
(二兩同茱萸作丸各用飯丸梧子大各收每服五十丸赤痢烏梅湯下連霜白痢米飲下茱芍赤白痢各)
(半服之)赤痢臍痛(茱萸合黑豆湯吞之千金方)腸痔常血(下部痒痛如虫咬者)
(掘地作坑燒赤以酒沃之搗茱萸二升入坑乘熱坐有孔板熏之冷乃下不過三四度愈肘後方)腹
中癥痛(茱萸三升搗和酒煮熟布褁熨癥上冷更炒熱更番熨之癥移走逐熨之消乃止姚僧)
(坦集騐方)産後盗汗(嗇嗇惡寒茱萸一鷄子大酒三升浸半日煮服千金翼)口瘡口
疳(茱萸末醋調塗足心一夕愈集簡方)咽喉作痛(方同上)牙齒疼痛(茱萸)
(煎酒含漱之孟詵本草)小兒頭瘡(吳茱萸炒焦為末入汞粉少許猪脂醋調塗之聖惠方)
小兒瘭瘡(一名火灼瘡一名火爛瘡茱萸煎酒拭之良兵部手集)老小風疹(方同)
(上金千)癰疽發背(及發乳諸毒用吳茱萸一升搗為末用苦酒調塗帛上貼之外臺秘要)
隂下濕痒(吳茱萸煎湯頻洗取效同上)骨在肉中(不出者嚼茱萸封之骨當腐出)
(食孟詵療)魚骨入腹(刺痛不得出者吳茱萸水煎一盞温服其骨必軟出未出再服同)
(上)蛇咬毒瘡(用吳茱萸一兩為未冷水和作三服立安勝金方)肩疽白秃(並用)
(吳茱萸鹽淹過炒研醋和塗之活幼口議)寒熱怪病(寒熱不止數日四肢堅如石擊之似)
(鐘磬聲日漸瘦惡用茱萸木香等分煎湯飲之愈夏子益方)
葉氣味辛苦熱無毒主治霍亂下氣止心腹痛冷氣
内外腎釣痛鹽碾罨之神驗乾即易轉筋者同艾搗
以醋和罨之(大明)治大寒犯腦頭痛以酒拌葉盛袋蒸
熟更互枕熨之痛止為度(時珍)
枝主治大小便卒關格不通取南行枝如手第二指
中節含之立下(蘇頌集出姚僧坦驗方)
根及白皮氣味(同葉)主治殺三蟲(本經)蟯蟲治喉痺欬逆
止洩注食不消女子經産餘血療白癬(别錄)殺牙齒蟲
止痛(藏器)治中惡腹中刺痛下痢不禁療漆瘡(甄權)
附方(舊二新二)寸白蟲(茱萸東北隂細根大如指者勿洗去土四寸切以水酒各一升浸一)
(宿平旦分再服當取蟲下千金方)肝勞生蟲(眼中赤脉吳茱萸根為末一兩半粳米半合鷄)
(子白三箇化蠟一兩半和丸小豆大每米湯下三十丸當取蟲下)脾勞發熱(有蟲在脾中為)
(病令人好嘔者取東行茱萸根大者一尺大春子八升橘皮二兩三物㕮咀以酒一斗浸一宿微火薄暖)
(之絞去滓平旦空腹服一升取蟲下或死或半爛或下黃汁凡作藥時切忌言語剛繁方)腎熱
肢腫(拘急茱萸根一合半桑白皮三合酒二升煮一升日二服普濟方)
食茱萸(唐本草)校正(自木部移入此併入拾遺欓子)
釋名榝(音殺)藙(音毅)艾子(圖經)越椒(博雅)欓子(拾遺)辣子(弘景曰禮記名)
(藙而俗中呼為榝子當是不識藙字也恭曰爾雅云椒榝醜梂陸璣詩疏云椒榝屬也並有榝名陶說誤)
(矣時珍曰此即欓子也蜀人呼為艾子楚人呼為辣子古人謂之藙及榝子因其辛辣蜇口惨腹使人有)
(殺毅黨然之狀故有諸名蘇恭謂茱萸之開口者為食茱萸孟詵謂茱萸之閉口者為欓子馬志謂粒大)
(色黃黑者為食茱萸粒緊小色青綠者為吳茱萸陳藏器謂吳食二茱萸是一物入藥以吳地者為良不)
(當重出此條只可言漢與吳不可言食與不食時珍竊謂數說皆因茱萸二字相混致誤耳不知吳茱食)
(茱乃一類二種茱萸取吳地者入藥故名吳茱萸欓子則形味似茱萸惟可食用故名食茱萸也陳藏器)
(不知食茱萸即欓子重出欓子一條正自誤矣按曹憲博雅云欓子越椒茱萸也鄭樵通志云欓子一名)
(食茱萸以别吳茱萸禮記三牲用藙是食茱萸也二說足正諸人之謬)
集解(藏器曰欓子出閩中江東其木高大似樗莖間有刺其子辛辣如椒南人淹藏作果品或以寄)
(遠吳越春秋云越以甘蜜丸欓報吳增封之禮則欓之相贈尚矣頌曰食茱萸南北皆有之其木亦甚高)
(大有長及百尺者枝莖青黃上有小白點葉類油麻其花黃色蜀人呼為艾子禮記所謂藙者是也藙艾)
(聲相近也宜入食羹中能發辛香時珍曰食茱萸欓子辣子一物也高木長葉黃花綠子叢簇枝上味辛)
(而苦土人八月采搗濾取汁入石灰攪成名曰艾油亦曰辣米油始辛辣蜇口入食物中用周處風土記)
(以椒欓薑為三香則自古尚之矣而今貴人罕用之)
實氣味辛温大熱無毒(時珍曰有小毒動脾火病目者忌之穎曰發瘡痔浮腫虚)
(恚之才曰畏紫石英)主治功同吳茱萸力少劣爾療水氣用之
佳(蘇荼)心腹冷氣痛中惡除欬逆去臟腑冷温中甚良
(孟詵)療蠱毒飛尸着喉口者刺破以子揩之令出血當
下涎沫煮汁服之去暴冷腹痛食不消殺腥物(藏器)治
冷痢帶下暖胃燥濕(時珍)
附方(新二)赤白帶下(欓子石菖蒲等分為末每日鹽酒温服二錢經驗方)久瀉
虚痢(腹痛者欓子丸治之欓子肉豆蔲各一兩陳米一兩半以米一分同二味炒黃為末一分生研)
(為末粟米粥丸梧子大每陳米飲下五十丸日三服普濟方)
鹽麩子(開寳)校正(自木部移入此)
釋名五&KR1712;(音倍)鹽膚子(綱目)鹽梅子(同上)鹽梂子(同上)木鹽(通志)
天鹽(靈草篇)叛奴鹽(拾遺)酸桶(拾遺藏器曰蜀人謂之酸桶亦曰酢桶吳人謂之鹽)
(麩戎人謂之木鹽時珍曰其味酸鹹故有諸名山海經云橐山多構木郭璞注云構木出蜀中七八月吐)
(穗成時如有鹽粉可以酢羹即此也後人訛為五倍矣)
集解(藏器曰鹽麩子生吳蜀山谷樹狀如椿七月子成穗粒如小豆上有鹽似雪可為羹用嶺南人)
(取子為末食之酸鹹止渴將以防瘴時珍曰&KR0008;木即構木東南山原甚多木狀如椿其葉兩兩對生長而)
(有齒面青背白有細毛味酸正葉之下節節兩邊有直葉貼莖如箭羽狀五六月開花青黃色成穗一枝)
(纍纍七月結子大如細豆而扁生青熟微紫色其核淡綠狀如腎形核外薄皮上有薄鹽小兒食之滇蜀)
(人采為木鹽葉上有蟲結成五倍子八月取之詳見蟲部後魏書云勿吉國水氣鹹凝鹽生樹上即此物)
(也别有咸平樹鹹草酸角皆其類也附見於左)
附錄咸平樹(真臘國人不能為酸但用咸平樹葉及莢與子為之)酸角(雲南臨安諸處)
(有之狀如猪牙皂莢浸水和羹酸美如醋)鹹草(扶桑東有女國産鹹草葉似邪蒿而氣香味鹹彼人)
(食之)
子氣味酸鹹微寒無毒(鹽霜制汞硫)主治除痰飲瘴瘧喉
中熱結喉痺止渴解酒毒黃疸飛尸蠱毒天行寒熱
欬嗽變白生毛髮去頭上白屑搗末服之(藏器)生津降
火化痰潤肺滋腎消毒止痢收汗治風濕眼病(時珍)
發明(時珍曰鹽麩子氣寒味酸而鹹隂中之隂也鹹能耎而潤故降火化痰消毒酸能收而澀故生)
(津潤肺止痢腎主五液入肺為痰入脾為涎入心為汗入肝為淚自入為唾其本皆水也鹽麩五倍先走)
(腎肝有救水之功所以痰涎盗汗風濕下淚涕唾之證皆宜用之)
樹白皮主治破血止血蠱毒血痢殺蚘蟲并煎服之
(開寳)
根白皮主治酒疸搗碎米泔浸一宿平旦空腹温服
一二升(開寳)諸骨鯁以醋煎濃汁時呷之(時珍)
發明(時珍曰按本草集議云鹽麩子根能軟鷄骨岑公云有人被鷄骨哽項腫可畏用此根煎醋啜)
(至三碗便吐出也又彭醫官治骨哽以此根搗爛入鹽少許綿褁以線繫定吞之牽引上下亦釣出骨也)
醋林子(圖經)校正(自外類移入此)
釋名(時珍曰以味得名)
集解(頌曰醋林子生四川卭州山野林箐中木高丈餘枝葉繁茂三月開白花四出九月十月子熟)
(纍纍數十枚成朵生青熟赤略類櫻桃而蔕短熟時采之隂乾連核用土人以鹽醋收藏充果食其葉味)
(醋夷獠人采得入鹽和魚䰼食云勝用醋也)
實氣味酸温無毒主治久痢不瘥及痔漏下血蚘咬
心痛小兒疳蚘心痛脹滿黃瘦下寸白蟲單搗為末
酒服一錢匕甚效鹽醋藏者食之生津液醒酒止渴
多食令人口舌粗拆也(蘇頌)
茗(唐本草)校正(自木部移入此)
釋名苦&KR2002;(&KR2002;途二音唐本)檟(爾雅)蔎(音設)荈(音舛頌曰郭璞云早采為茶晚采為)
(茗一名荈蜀人謂之苦荼陸羽云其名有五一荼二檟三蔎四茗五荈時珍曰楊慎丹鉛錄云茶即古荼)
(字音途詩云誰謂荼苦其甘如薺是也顔師古云漢時荼陵始轉途音為宅加切或言六經無茶字未深)
(攷耳)
集解(神農食經云荼茗生益州及山陵道旁凌冬不死三月三日采乾恭曰茗生山南澤中山谷爾)
(雅云檟苦荼郭璞註云樹小似巵子冬生葉可煮作羹飲頌曰今閩浙蜀江湖淮南山中皆有之通謂之)
(荼春中始生嫩葉蒸焙去苦水末之乃可飲與古所食殊不同也陸羽茶經云茶者南方嘉木自一尺二)
(尺至數十尺其巴川峽山有兩人合抱者伐而掇之木如瓜蘆葉如巵子花如白薔薇實如棕櫚莘如丁)
(香根如胡桃其上者生爛石中者生櫟壌下者生黃土藝法如㮔瓜三歲可采陽岸隂林紫者上綠者次)
(筍者上芽者次葉卷者上舒者次在二月三月四月之間茶之筍者生於爛石之間長四五寸若蕨之始)
(抽凌露采之茶之芽者發于叢薄之上有三枝四枝五枝於枝顛采之采得蒸焙封乾有千類萬狀也略)
(而言之如胡人靴者蹙縮然如犎牛臆者廉沾然出山者輪囷然拂水者涵澹然皆茶之精好者也如竹)
(籜如霜荷皆茶之瘠老者也其别者有名南芽枸把芽枇杷葉皆治風疾又有皂莢芽槐芽柳芽乃上春)
(摘其芽和茶作之故今南人輸官茶往往雜以衆葉惟茅蘆竹筍之類不可入自餘山中草木芽葉皆可)
(和合椿柹尤竒真茶性冷惟雅州蒙山出者温而主疾毛文錫茶譜云蒙山有五頂上有茶園其中頂曰)
(上清峯昔有僧人病冷且久遇一老父謂曰蒙之中頂茶當以春分之先後多聚人力俟雷發聲併手采)
(擇三日而止若獲一兩以本處水煎服即能祛宿疾二兩當眼前無疾三兩能固肌骨四兩即為地仙矣)
(其僧如說獲一兩餘服之未盡而疾瘳其四頂茶園采摘不廢惟中峯草木繁密雲霧蔽虧鷙獸時出故)
(人跡不到矣近歲稍貴此品製作亦精于他處陳承曰近世蔡㐮述閩茶極備惟建州北苑數處産者性)
(味與諸方略不同今亦獨名蠟茶上供御用碾治作餅日晒得火愈良其他者或為芽或為末收貯若微)
(見火便硬不可久收色味俱敗惟鼎州一種芽茶性味略類建茶今汴中及河北京西等處磨為末亦冐)
(蠟茶者是也宗奭曰苦茶即今茶也陸羽有茶經丁謂冇北苑茶錄毛文錫有茶譜蔡宗顔有荼對皆甚)
(詳然古人謂茶為雀舌麥顆言其至嫩也又有新芽一發便長寸餘其粗如針最為上品其根幹水土力)
(皆有餘故也雀舌麥顆又在下品前人未知耳時珍曰茶有野生種生種者用子其子大如指頂正圓黑)
(色其仁入口初甘後苦最戟人喉而閩人以榨油食用二月下種一坎須百顆乃生一株蓋空殼者多故)
(也畏水與日最宜坡地蔭處清明前采者上穀雨前者次之此後皆老茗爾采蒸揉焙修造皆有法詳見)
(茶譜茶之稅始于唐德宗盛于宋元及于我朝乃與西番互市易馬夫茶一木爾下為民生日用之資上)
(為朝廷賦稅之助其利博哉昔賢所稱大約謂唐人尚茶茶品益衆有雅州之蒙頂石花露芽穀芽為第)
(一建寧之北苑龍鳳團為上供蜀之茶則有東川之神泉獸目硤州之碧澗明月䕫州之真香卭州之火)
(井思安黔陽之都濡嘉定之峨眉瀘州之納溪玉壘之沙坪楚之茶則有荆州之仙人掌湖南之白露長)
(沙之鐡色蘄州蘄門之圑面夀州霍山之黃芽廬州之六安英山武昌之樊山岳州之巴陵辰州之溆浦)
(湖南之寳慶茶陵吳越之茶則有湖州顧渚之紫筍福州方山之生芽洪州之白露雙并之白毛廬山之)
(雲霧常州之陽羡池州之九華丫山之陽坡袁州之界橋睦州之鳩坑宣州之陽坑金華之舉岩會稽之)
(日鑄皆産茶有名者其他猶多而猥雜更甚按陶隱居註苦茶云酉陽武昌廬江晉陵皆有好茗飲之宜)
(人凡所飲物有茗及木葉天門冬苗菝葜葉皆益人餘物並冷利又巴東縣有真茶火煏作卷結為飲亦)
(令人不眠俗中多煮檀葉及大皂李葉作茶飲並冷利南方有瓜蘆木亦似茗也今人采櫧櫟山&KR0552;南燭)
(烏藥諸葉皆可為飲以亂茶云)
葉氣味苦甘微寒無毒(藏器曰苦寒久食令人瘦去人脂使人不睡飲之宜熱冷)
(則聚痰胡洽曰與榧同食令人身重李廷飛曰大渴及酒後飲茶水入腎經令人腰脚膀胱冷痛兼患水)
(腫攣痺諸疾大抵飲茶宜熱宜少不飲尤佳空腹最忌時珍曰服威靈仙土茯苓者忌飲茶)主治
瘻瘡利小便去痰熱止渴令人少睡有力悅志(神農食經)
下氣消食作飲加茱萸葱薑良(蘇恭)破熱氣除瘴氣利
大小腸(藏器)清頭目治中風昏憒多睡不醒(好古)治傷暑
合醋治泄痢甚效(陳承)炒煎飲治熱毒赤白痢同芎藭
葱白煎飲止頭痛(吴瑞)濃煎吐風熱痰涎(時珍)
發明(好古曰茗茶氣寒味苦入手足厥隂經治隂證湯藥内入此去格拒之寒及治伏陽大意相似)
(經云苦以泄之其體下行所以能清頭目機曰頭目不清熱熏上也以苦泄其熱則上清矣且茶體輕浮)
(采摘之時芽蘗初萌正得春升之氣味雖苦而氣則薄乃隂中之陽可升可降利頭目蓋本諸此汪穎曰)
(一人好燒鵝炙煿日常不缺人咸防其生癰疽後卒不病訪知其人每夜必啜凉茶一椀乃知茶能解炙)
(煿之毒也楊士瀛曰薑茶治痢薑助陽茶助隂並能消暑解酒食毒且一寒一熱調平隂陽不問赤白冷)
(熱用之皆良生薑細切與真茶等分新水濃煎服之蘇東坡以此治文潞公有效時珍曰茶苦而寒隂中)
(之隂沉也降也最能降火火為百病火降則上清矣然火有五火有虚實若少壯胃健之人心肺脾胃之)
(火多盛故與茶相宜温飲則火因寒氣而下降熱飲則茶借火氣而升散又兼解酒食之毒使人神思闇)
(爽不昏不睡此茶之功也若虚寒及血弱之人飲之既久則脾胃惡寒元氣暗損土不制水精血潛虚成)
(痰飲成痞脹成痿痺成黃瘦成嘔逆成洞瀉成腹痛成疝瘕種種内傷此茶之害也民生日用蹈其弊者)
(往往皆是而婦嫗受害更多習俗移人自不覺耳况真茶既少雜茶更多其為患也又可勝言哉人有嗜)
(茶成癖者時時咀啜不止久而傷營傷精血不華顔色黃瘁痿弱抱病不悔尤可嘆惋晉干寳搜神記載)
(武官周時病後啜茗一斛二升乃止纔減升合便為不足有客令更進五升忽吐一物狀如牛脾而有口)
(澆之以茗盡一斛二升再澆五升則溢出矣人遂謂之斛茗瘕嗜茶者觀此可以戒矣陶隱居雜錄言丹)
(丘子黃山君服茶輕身換骨壺公食忌言苦茶久食羽化者皆方士謬言誤世者也按唐補闕毋炅茶序)
(云釋滯消壅一日之利暫佳瘠氣侵精終身之累斯大獲益則功歸茶力貽患則不謂茶灾豈非福近易)
(知禍遠難見乎又宋學士蘇軾茶說云除煩去膩世故不可無茶然暗中損人不少空心飲茶入鹽直入)
(腎經且冷脾胃乃引賊入室也惟飲食後濃茶漱口既去煩膩而脾胃不知且苦能堅齒消蠧深得飲茶)
(之妙古人呼茗為酪奴亦賤之也時珍早年盛氣每飲新茗必至數椀輕汗發而肌骨清頗覺痛快中年)
(胃氣稍損飲之即覺為害不痞悶嘔惡即腹冷洞泄故備述諸說以警同好焉又濃茶能令人吐乃酸苦)
(漏泄為隂之義非其性能升也)
附方(舊六新十三)氣虚頭痛(用上春茶末調成膏置瓦盞内覆轉以巴豆四十粒作二)
(次燒烟熏之晒乾乳細每服一字别入好茶末食後煎服立效醫方大成)熱毒下痢(孟詵)
(曰赤白下痢以好茶一斤炙搗末濃煎一二盞服久患痢者亦宜服之直指用臘茶赤痢以蜜水煎服)
(白痢以連皮自然薑汁同水煎服二三服即愈和經驗良方用臘茶二錢湯點七分入麻油一蜆殼服)
(須臾腹痛大下即止一少年用之有效烏一方蠟茶末以白梅肉和丸赤痢甘草湯下白痢梅湯下各)
(百凡煎一方建茶合醋熱服即止)大便下血(榮衛氣虚或受風邪或食生冷或啖炙煿或飲)
(食過度積熱腸間使脾胃受傷糟粕不聚大便下利清血臍腹作痛裏急後重及酒毒一切下血並皆治)
(之用細荼半斤碾末川百藥煎五箇燒存性每服二錢米飲下日二服普濟方)産後秘塞
(以葱涎調蠟荼末丸百丸茶服自通不可用大黃利藥利者百無一生郭稽中婦人方)久年心
痛(十年五年者煎湖茶以頭醋和勻服之良兵部手集)腰痛難轉(煎茶五合投醋二合)
(頓服療孟詵食)嗜茶成癖(一人病此一方士令以新鞋盛茶令滿任意食盡再盛一鞋如)
(此三度自不喫也男用女鞋女用男鞋用之果愈也集簡方)解諸中毒(芽茶白礬等分研末)
(冷水調下簡便方)痘瘡作痒(房中宜燒茶烟恒熏之)隂嚢生瘡(用蠟面茶為末)
(先以甘草湯洗後貼之妙經驗方)脚椏濕爛(茶葉嚼爛傅之有效攝生方)蠼螋尿
瘡(初如糝粟漸大如豆更大如火烙漿炮疼痛至甚者速以草茶并蠟茶俱可以生油調𫝊藥至痛乃)
(止方勝金)風痰顛疾(茶芽巵子各一兩煎濃汁一椀服良久探吐摘玄方)霍亂
煩悶(茶末一錢煎水調乾薑末一錢服之即安聖濟總錄)月水不通(茶清一瓶入沙)
(糖少許露一夜服雖三箇月胎亦通不可輕視鮑氏)痰喘欬嗽(不能睡臥好末茶一兩白)
(僵蠶一兩為末放盌内蓋定傾沸湯一小盞臨臥再添湯點服瑞竹堂方)
茶子氣味苦寒有毒主治喘急欬嗽去痰垢搗仁洗
衣除油膩(時珍)
附方(新三)上氣喘急(時有欬嗽茶子百合等分為末蜜丸梧子大每服七丸新汲水下)
(聖惠方)喘嗽齁䶎(不拘大人小兒用糯米泔少許磨茶子滴入鼻中令吸入口服之口咬竹)
(筒少頃涎出如線不過二三次絶根屢驗經驗良方)頭腦鳴響(狀如虫蛀名大白蟻以茶)
(子為末吹入鼻中取效楊拱醫方摘要)
臯蘆(拾遺)校正(自木部移入此)
釋名瓜蘆(弘景)苦䔲(藏器曰南越志云龍川縣有臯蘆一名瓜蘆葉似茗土人謂之過羅)
(或曰物羅皆夷語也)
集解(弘景苦菜註曰南方有瓜蘆亦似茗苦摘取其葉作屑煮飲即通夜不睡煮鹽人惟資此飲而)
(交廣最所重客來先設乃加以香芼之物李珣曰按此木即臯蘆也生南海諸山中葉似茗而大味苦澀)
(出新平縣南人取作茗飲極重之如蜀人飲茶也時珍曰臯蘆葉狀如茗而大如手掌挼碎泡飲最苦而)
(色濁風味比茶不及遠矣今廣人用之名曰苦䔲)
葉氣味苦平無毒(時珍曰寒胃冷者不可用)主治煮飲止渴明目
除煩令人不睡消痰利水(藏器)通小腸治淋止頭痛煩
熱(李珣)噙嚥清上膈利咽喉(時珍)
本草綱目卷三十二
