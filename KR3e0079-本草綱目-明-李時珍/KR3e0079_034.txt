本草綱目卷十一
明李時珍撰
金石之五(鹵石類二十種附錄二十七種)
食鹽(别錄中品)校正(志曰元在米部今移入此時珍曰併入本經大鹽)
釋名鹺(音嗟時珍曰鹽字象器中煎鹵之形禮記鹽曰鹹鹺廣韻云天生曰鹵人造曰鹽許慎說)
(文云鹽鹹也東方謂之斥西方謂之鹵河東謂之鹹黃帝之臣宿沙氏初煮海水為鹽本經大鹽即今解)
(池顆鹽也别錄重出食鹽今併為一方士呼鹽為海砂)
集解(别錄曰大鹽出邯鄲及河東池澤恭曰大鹽即河東印鹽也人之常食者形粗于食鹽弘景曰)
(有東海鹽北海鹽南海鹽河東鹽池梁益鹽井西羌山鹽胡中樹鹽色類不同以河東者為勝東海鹽官)
(鹽白草粒細北海鹽黃草粒粗以作魚鮓及鹹葅乃言北勝而藏&KR1472;必用鹽官者蜀中鹽小淡廣州鹽鹹)
(苦不知其為療體復有優劣否藏器曰四海之内何處無之惟西南諸夷稍少人皆燒竹及木鹽當之頌)
(曰并州末鹽乃刮鹹煎鍊者不甚佳所謂鹵鹹是也大鹽生河東池澤粗于末鹽即今解鹽也解州安邑)
(兩池取鹽於池旁耕地沃以池水每得南風急則宿夕成鹽滿畦彼人謂之種鹽最為精好東海北海南)
(海鹽者今滄密楚秀溫台明泉福廣瓊化諸州煮海水作之謂之澤鹽醫方謂之海鹽海邊掘坑上布竹)
(木覆以蓬茅積沙于上每潮汐衝沙則鹵鹹淋於坑中水退則以火炬照之鹵氣衝火皆滅因取海鹵貯)
(盤中煎之頃刻而就其煮鹽之器漢謂之牢盆今或鼓鐵為之南海人編竹為之上下周以蜃灰横丈深)
(尺平底置於竈背謂之鹽盤梁益鹽井者今歸州及四川諸郡皆有鹽井汲其水以煎作鹽如煮海法又)
(濱州有土鹽煎鍊草土而成其色最粗黑不堪入藥通泰海州並有停夕刮鹹煎鹽輸官如并州末鹽之)
(類而味更優以供給江湖極為饒衍時珍曰鹽品甚多海鹽取海鹵煎鍊而成今遼冀山東兩淮閩浙廣)
(南所出是也井鹽取井鹵煎鍊而成今四川雲南所出是也池鹽出河東安邑西夏靈州今惟解州種之)
(疏鹵地為畦隴而塹圍之引清水注入久則色赤待夏秋南風大起則一夜結成謂之鹽南風如南風不)
(起則鹽失利亦忌濁水淤澱鹽脈也出海豐深州者亦引海水入池晒成并州河北所出皆鹻鹽也刮取)
(鹻土煎鍊而成階成鳳川所出皆崖鹽也生于土崖之間狀如白礬亦名生鹽此五種皆食鹽也上供國)
(課下濟民用海鹽井鹽鹻鹽三者出于人池鹽崖鹽二者出于天周禮云鹽人掌鹽之政令祭祀供其苦)
(鹽散鹽賓客供其形鹽散鹽王之膳羞供飴鹽苦鹽即顆鹽也出於池其鹽為顆未鍊治其味鹹苦散鹽即)
(末鹽出於海及井并煮鹻而成者其鹽皆散末也形鹽即印鹽或以鹽刻作虎形也或云積鹵所結其形)
(如虎也飴鹽以飴拌成者或云生于戎地味甜而美也此外又有崖鹽生于山崖戎鹽生于土中傘子鹽)
(生於井石鹽生於石木鹽生於樹蓬鹽生於草造化生物之妙誠難殫知也)
修治(時珍曰凡鹽人多以礬消灰石之類雜之入藥須以水化澄去脚滓煎鍊白色乃良)
大鹽氣味甘鹹寒無毒(別錄曰食鹽鹹溫無毒多食傷肺喜欬權曰有小毒時珍)
(曰鹹微辛寒無毒保并曰多食令人失色膚黑損筋力之才曰漏蘆為之使斆曰敝箄淡鹵烏賊骨亦淡)
(鹵)
主治腸胃結熱喘逆胸中病令人吐(本經)傷寒寒熱吐
胸中痰癖止心腹卒痛殺鬼蠱邪疰毒氣下部&KR0630;瘡
堅肌骨(别錄)除風邪吐下惡物殺蟲去皮膚風毒調和
臟腑消宿物令人壯徤(藏器)助水臟及霍亂心痛金瘡
明目止風淚邪氣一切蟲傷瘡腫火灼瘡長肉補皮
膚通大小便療疝氣滋五味(大明)空心揩齒吐水洗目
夜見小字(甄權)解毒涼血潤燥定痛止痒吐一切時氣
風熱痰飲關格諸病(時珍)
發明(弘景曰五味之中惟此不可缺西北方人食不耐鹹而多夀少病好顔色東南方人食絶欲鹹)
(而少夀多病便是損人傷肺之效然以浸魚肉則能經久不敗以沾布帛則易致朽爛所施各有所宜也)
(宗奭曰素問云鹹走血故東方食魚鹽之人多黑色走血之驗可知病喘𠻳人及水腫者宜全禁之北狄)
(用以淹尸取其不壊也其燒剥金銀鎔汁作藥仍須解州大鹽為佳時珍曰洪範水曰潤下作鹹素問曰)
(水生鹹此鹽之根源也夫水周流於天地之間潤下之性無所不在其味作鹹凝結為鹽亦無所不在在)
(人則血脈應之鹽之氣味鹹腥人之血亦鹹腥鹹走血血病無多食鹹多食則脉凝泣而變色從其類也)
(煎鹽者用皂角收之故鹽之味微辛辛走肺鹹走腎喘𠻳水腫消渴者鹽為大忌或引痰吐或泣血脈或)
(助水邪故也然鹽為百病之主百病無不用之故服補腎藥用鹽湯者鹹歸腎引藥氣入本臟也補心藥)
(用炒鹽者心苦虛以鹹補之也補脾藥用炒鹽者虚則補其母脾乃心之子也治積聚結核用之者鹽能)
(軟堅也諸癰疽眼目及血病用之者鹹走血也諸風熱病用之者寒勝熱也大小便病用之者鹹能潤下)
(也骨病齒病用之者腎主骨鹹入骨也吐藥用之者鹹引水聚也能收豆腐與此同義諸畺及蟲傷用之)
(者取其解毒也頌曰唐柳柳州纂救三死方云元和十一年十月得霍亂上不可吐下不可利出冷汗三)
(大斗許氣即絶何南房偉𫝊此方入口即吐絶氣復通一法用鹽一大匙&KR1582;令黃童子小便一升合和溫)
(服少頃吐下即愈也)
附方(舊四十二新二十七)鍊鹽黑丸(崔中丞鍊鹽黑丸方鹽末一升納粗瓷瓶中實築泥)
(頭初以煻火燒漸漸加炭火勿令瓶破候赤徹鹽如水汁即去火待凝破瓶取出豉一升熬煎桃仁一兩)
(和麩炒熟巴豆二兩去心膜紙中炒令油出須生熟得所熟即少力生又損人四物搗勻入蜜和丸梧子)
(大每服三丸平旦時服天行時氣䜴汁及茶下心痛酒下入口便止血痢飲下初變水痢後便止鬼瘧茶)
(飲下骨蒸蜜湯下忌久冷漿水合藥久則稍加之凡服藥後吐利勿怪吐利若多服黃連汁止之或遇殺)
(藥人藥久不動者更服一兩丸藥後忌口二三日其藥臘月合之瓷瓶蜜封勿令洩氣一劑可救百人或)
(在道途或在村落無藥可求但用此藥即敵大黃朴消數兩曾用有效小兒女子不可服被攪作也劉)
(禹鍚傳信方)卒中尸遁(其狀腹脹急冲心或塊起或牽腰脊者是服鹽湯取吐孫真人方)
尸疰鬼疰(下部蝕瘡炒鹽布裹坐熨之藥性論)鬼擊中惡(鹽一盞水二盞和服)
(以冷水噀之即甦救急方)中惡心痛(或連腰臍鹽如雞子大青布裹燒赤納酒中頓服當)
(吐惡物愈論甄權藥性)中風腹痛(鹽半斤熬水乾著口中飲熱湯二斤得吐愈肘後方)
脫陽虚證(四肢厥冷不省人事或小腹緊痛冷汗氣喘炒鹽熨臍下氣海取煖救急方)心
腹脹堅(痛悶欲死鹽五合水一升煎服吐下即定不吐更服梅師方)腹脹氣滿(黑鹽)
(酒服六銖後魏書)酒肉過多(脹滿不快用鹽花擦牙温水潄下二三次即如湯沃雪也簡)
(便方)乾霍亂病(上不得吐下不得利方見發明)霍亂腹痛(炒鹽一包熨其心腹令氣)
(透又以一包熨其背救急方)霍亂轉筋(欲死氣絶腹有暖氣者以鹽填臍中災鹽上七壯即)
(甦方救急)肝虚轉筋(肝臟氣虚風冷摶于筋遍體轉筋入腹不可忍熱湯三斗入鹽半斤)
(稍熱清之聖惠方)一切脚氣(鹽三升蒸熟分裹近壁以脚踏之令脚心熱又和槐白皮蒸之)
(尤良夜夜用之食療本草)脚氣疼痛(每夜用鹽擦腿膝至足甲淹少時以熱湯泡洗有一)
(人病此曾用驗救急方)胸中痰飲(傷寒熱病瘧疾須吐者並以鹽湯吐之外臺秘要)病
後脇脹(天行病後兩脇脹滿熬鹽熨之外臺秘要方)妊娠心痛(不可忍鹽燒赤酒服)
(一撮産寳)妊婦逆生(鹽摩産婦腹并塗兒足底仍急爪搔之千金方)婦人陰
痛(青布裹鹽熨之藥性論)小兒疝氣(并内弔腎氣以葛袋盛鹽于戶口懸之父母用手撚)
(料盡即愈草日華子本)小兒不尿(安鹽於臍中以艾灸之藥性論)小便不通
(濕紙包白鹽燒過吹少許入尿孔中立通普濟方)氣淋臍痛(鹽和醋服之廣利方)二
便不通(鹽和苦酒傅臍中乾即易仍以鹽汁灌肛内并内用紙裹鹽投水中飲之家藏方)漏
精白濁(雪白鹽一兩并築緊固齊煅一日出火毒白茯苓山藥各一兩為末棗肉和蜜丸梧子大)
(每棗湯下三十丸盖甘以濟鹹脾腎兩得也直指方)下痢肛痛(不可忍者熬鹽包坐熨之)
(后肘方)血痢不止(白鹽紙包燒研調粥喫三四次即止也救急方)中蠱吐血
(或下血如肝鹽一升苦酒一升煎化頓服得吐即愈乃支大醫方也小品方)金瘡血出(甚多)
(若血冷則殺人宜炒鹽三撮酒調服之梅師方)金瘡中風(煎鹽令熱以匙抄&KR0377;却水熱瀉)
(瘡上冷更著一日勿住取瘥大效肘后方)小兒撮口(鹽頭搗貼臍上灸之子母秘錄)病
笑不休(滄鹽煅赤研入河水煎沸啜之探吐熱痰數升即愈素問曰神有餘笑不休神心火也火)
(得風則焰笑之象也一婦病此半年張子和用此方遂愈儒門事親)飲酒不醉(凡飲酒先)
(食鹽一匕則后飲必倍肘后方)明目堅齒(去瞖大利老眼海鹽以百沸湯泡散清汁于銀)
(石器内熬取雪白鹽花新瓦器盛每早揩牙潄水以大指甲點水洗目閉坐良久乃洗面名洞視千里法)
(極神妙方永類鈐)風熱牙痛(槐枝煎濃湯二盌入鹽一斤煑乾炒研日用揩牙以水洗目)
(唐瑤經驗方)齒䘌齒動(鹽半兩皂莢兩挺同燒赤研夜夜揩齒一月後並瘥其齒牢固食)
(療本草)齒齦宣露(每旦噙鹽熱水含百遍五日後齒即牢千金方)齒疼出血
(每夜鹽末厚封齗上有汁瀝盡乃臥其汁出時叩齒勿住不過十夜疼血皆止忌猪魚油菜等極驗肘)
(后方)喉中生肉(緜裹筋頭拄鹽揩之日五六度孫真人方)帝鍾喉風(垂長半寸)
(煆食鹽頻點之即消聖惠方)風病耳鳴(鹽五升蒸熱以耳枕之冷復易之肘后方)耳
卒疼痛(方同上)目中淚出(鹽點目中冷水洗數次瘥范汪方)目中浮瞖
(遮睛白鹽生研少許頻點屢效小兒亦宜直指方)小兒目瞖(或來或去漸大侵睛雪白鹽少)
(許燈心蘸點日三五次不痛不礙屢用有效活幼口議)塵物眯目(以少鹽并豉置水中視之)
(立出方孫真人)酒皶赤鼻(白鹽常擦之妙直指方)口鼻急疳(蝕爛腐臭斗子)
(鹽白麫等分為末每以吹之普濟方)面上惡瘡(五色者鹽湯浸緜榻瘡上五六度即瘥)
(藥性論)體如蟲行(風熱也鹽一斗水一石煎湯浴之三四次亦療一切風氣外臺秘要)
瘡癬痛痒(初生者嚼鹽頻擦之妙千金翼)手足心毒(風氣毒腫鹽末椒末等分)
(酢和傅之立瘥肘后方)手足疣目(鹽傅上以舌砥之不過三度瘥肘后方)熱病生
䘌(下部有瘡熬鹽熨之不過三次梅師方)一切漏瘡(故布裹鹽燒赤為末每服一錢外)
(臺秘要)膁瘡經年(鹽中黑泥晒研搽之永類方)蠼螋尿瘡(鹽湯浸緜榻瘡上)
(食療本草)蜈蚣咬人(嚼鹽塗之或鹽湯浸之妙梅師方)蚯蚓咬毒(形如大風眉鬢)
(皆落惟濃煎鹽湯浸身數遍即愈浙西將軍張韶病此每夕蚯蚓鳴于體一僧用此方而安蚓畏鹽也)
(經騐方)蜂薑螫叮(嚼鹽塗之千金方)解黃蠅毒(烏蒙山峽多小黃蠅生毒蛇鱗)
(中囓人初無所覺漸痒為瘡勿搔但以冷水沃之擦鹽少許即不為瘡方輿勝覽)毒蛇傷螫
(嚼鹽塗之灸三壯仍嚼鹽塗之徐伯玉方)虱出怪病(臨臥渾身虱出約至五升隨至血肉)
(俱壞每宿漸多痛痒不可言狀惟喫水臥牀晝夜號哭舌尖出血不止身齒俱黑唇動鼻開但飲鹽醋湯)
(十數日即安方夏子益竒疾)解狼毒毒(鹽汁飲之千金方)藥箭毒氣(鹽貼瘡上)
(灸三十壯良集驗方)救溺水死(以大凳臥之後足放高用鹽擦臍中待水自流出切勿倒)
(提出水救急方)潰癰作痒(以鹽摩其四圍即止外科精義)
戎鹽(本經下品)
釋名胡鹽(别錄)羌鹽(日華)青鹽(綱目)秃登鹽(唐本)陰土鹽(大明曰西)
(番所食者故號戎鹽羌鹽恭曰戎鹽即胡鹽也沙州名秃登鹽廓州名為陰土鹽生河岸山坂之陰土石)
(問故名)
集解(别錄曰戎鹽生胡鹽山及西羌北地酒泉福禄城東南角北海青南海赤十月采當之曰戎鹽)
(味苦臭是海潮水澆山石經久鹽凝著石取之北海者青南海者赤弘景曰史書言北地鹽有九種白鹽)
(食鹽常食者黑鹽主腹脹氣滿胡鹽主耳聾目痛柔鹽主馬脊瘡又有赤鹽駁鹽臭鹽馬齒鹽四種並不)
(入食馬齒即大鹽黑鹽疑是鹵鹹柔鹽疑是戎鹽而此戎鹽又名胡鹽二三相亂今戎鹽北地甚冇從凉)
(州來亦從燉煌來其形作塊片或如雞鴨卵或如菱米色紫白味不甚鹹口嘗氣臭正如毈雞子臭者乃)
(臭又河南鹽池泥中自有凝鹽如石片打破皆青黑色善療馬脊瘡又疑此是戎鹽又巴東朐䏰縣北崖)
(有鹽井鹽水自凝生繖子鹽一二寸中央突張如繖形亦冇方如石膏博碁者恭曰戎鹽即胡鹽生河崖)
(山坂之陰土石間大小不常堅白似石燒之不鳴蛇也宗奭曰戎鹽成垜裁之如枕細白味甘鹹頌曰陶)
(氏所說九種今人不能遍識醫家治眼及補下藥多用青鹽恐即戎鹽也本草云北海青南海赤今青鹽)
(從西羌來者形塊方稜明瑩而青黑色最竒北海來者作大塊而不光瑩又多孔竅若蜂窠狀色亦淺于)
(西鹽彼人謂之鹽枕入藥差劣北胡又有一種鹽作片屑如碎白石彼人亦謂之青鹽緘封於匣與鹽枕)
(并作禮贄不知是何色類時珍曰本草戎鹽云北海青南海赤而諸注乃用白鹽似與本文不合按凉州)
(異物志云姜賴之墟今稱龍城剛鹵千里蒺藜之形其下冇鹽累碁而生出于胡國故名戎鹽讚云鹽山)
(二岳二色為質赤者如丹黑者如漆小大從意鏤之為物作獸辟惡佩之為吉或稱戎鹽可以療疾此說)
(與本草本文相合亦惟赤黑二色不言白者蓋白者乃光明鹽而青鹽赤鹽則戎鹽也故西凉記云青鹽)
(池出鹽正方半寸其形如石甚甜美真臘記云山間有石味勝于鹽可琢為器梁四公𫝊言交河之間掘)
(碵下數尺有紫鹽如紅如紫色鮮而甘其下丈許有瑿珀北戸錄亦言張掖池中出桃花鹽色如桃花隨)
(月盈縮今寧夏近凉州地鹽井所出青鹽四方皎潔如石山丹衛即張掖地有池産紅鹽紅色此二鹽即)
(戎鹽之青赤二色者醫方但用青鹽而不用紅鹽不知二鹽皆名戎鹽也所謂南海北海者指西海之南)
(北而言非炎方之南海也張果玉洞要訣云赤戎鹽出西戎稟自然水土之氣結而成質其地水土之氣)
(黃赤故鹽亦隨土氣而生味淡于石鹽力能伏陽精但於火中燒汁紅赤凝定色轉益者即真也亦名絳)
(鹽抱朴子書有作赤鹽法又嶺南一種紅鹽乃染成者皆非真紅鹽也又丹房鑑源云蠻鹽可伏雌雄紅)
(鹽為上)
氣味鹹寒無毒(宗奭曰甘鹹大明曰平獨孤淊曰戎鹽赤黑二色能累卵乾汞制丹砂)
主治明目目痛益氣堅肌骨去毒蠱(本經)心腹痛溺血
吐血齒舌血出(别錄)助水臟益精氣除五臟癥結心腹
積聚痛瘡疥癬(大明)解芫青斑蝥毒(時珍)
發明(宗奭曰戎鹽甘鹹功在却血入腎治目中瘀赤濇昏時珍曰戎鹽功同食鹽不經煎鍊而味鹹)
(帶甘入藥似勝周禮注云飴鹽味甜即戎盬不知果否或云以飴拌鹽也)
附方(新六)小便不通(戎鹽湯用戎鹽彈丸大一枚茯苓半斤白术二兩水煎服之仲景)
(金匱方)風熱牙痛(青鹽一斤槐枝半斤水四盌煎汁二盌煑鹽至乾炒研日用揩牙洗目)
(唐氏經驗方)牢牙明目(青鹽二兩白鹽四兩川椒四兩煎汁拌鹽炒乾日用揩牙洗目永無)
(齒疾目疾通變要法)風眼爛弦(戎鹽化水點之普濟方)痔瘡漏瘡(白礬四兩)
(青鹽四兩為末猪尿脬一箇盛之陰乾每服五錢空心溫水下趙氏經驗方)
光明鹽(唐本草)
釋名石鹽(唐本)聖石(蜀本)水晶鹽(綱目時珍曰雷斆炮炙論序云聖石開盲明目)
(而如雲離日則光明者乃兼形色與功而名也)
集解(恭曰光明鹽生鹽州五原鹽池下鑿取之大者如升皆正方光徹頌曰今階州出一種石鹽生)
(山石中不由煎鍊自然成鹽色甚明瑩彼人甚貴之云即光明鹽也時珍曰石鹽有山産水産二種山産)
(者即厓鹽也一名生鹽生山厓之間狀如白礬出于階成陵鳳永康諸處水産者生池底狀如水晶石英)
(出西域諸處吳錄云天竺有新淘水味甘美下有石鹽白如水晶又波斯出自然白鹽如細石子金幼孜)
(北征錄云北地有鹽海子出白鹽瑩潔如水晶又有鹽池鹽色或青或白軍士采食之此皆水産者也梁)
(四公子𫝊云高昌國燒羊山出鹽大者如斗狀白如玉月望收者其文理粗明澈如水非月望收者其文)
(理密金䄛子云胡中白鹽産于崖映月光明洞澈如水晶胡人以供國厨名君王鹽亦名玉華鹽此則山)
(産者也皆自然之鹽所謂天成者也益州記云汶山有鹹石以水漬而煎之成鹽此亦石鹽之類而稍不)
(同者)
氣味鹹甘平無毒
主治頭痛諸風目赤痛多眵淚(唐本)
發明(時珍曰光明鹽得清明之氣鹽之至精者也故入頭風眼日諸藥尤良其他功同戎鹽而力差)
(次之)
鹵鹹(本經下品)
釋名鹵鹽寒石(吳普)石鹹(補遺時珍曰鹹音有二音咸者潤下之味音减者鹽)
(土之名後人作鹼作鹻是矣許慎說文云鹵西方鹹地也故字從西省文象鹽形東方謂之斥西方謂之)
(鹵河東謂之鹹傳云兌為澤其於地也為剛鹵亦西方之義)
集解(别錄曰鹵鹹生河東池澤弘景曰今俗不復見鹵鹹疑是黑鹽又云是煎鹽釡下凝滓二說未)
(詳恭曰鹵鹹生河東河東鹽不釡煎明非凝滓又疑是黑鹽皆不然此是鹼土也今人熟皮用之于鹼地)
(掘取頌曰并州人刮鹹煎鍊不甚佳即鹵鹹也機曰鹵鹹即鹵水也時珍曰說文既言鹵鹹皆斥地之名)
(則謂凝滓及鹵水之說皆非矣鹵鹽與鹵鹼不同山西諸州平野及大谷榆次高亢處秋間皆生鹵望之)
(如水近之如積雪土人刮而熬之為鹽微有蒼黃色者即鹵鹽也廣韻所謂天生曰鹵人造曰鹽是矣凡)
(鹽未經滴去苦水則不堪食苦水即鹵水也鹵水之下澄鹽凝結如石者即鹵鹼也丹溪所謂石鹼者乃)
(灰鹼也見土類吳普本草謂鹵鹹一名鹵鹽者指鹵水之鹽非鹵地之鹽也不妨同名)
氣味苦寒無毒(别錄苦鹹寒獨孤滔曰鹵鹽制四黃作銲藥同磠砂罨鐡一時即軟)
主治大熱消渴狂煩除邪及下蠱毒柔肌膚(本經)去五
臟腸胃留熱結氣心下堅食已嘔逆喘滿明目目痛
(别錄)
附方(新二)風熱赤眼(虚腫濇痛鹵鹻一升青梅二十七箇古錢二十一文新瓶盛密封湯)
(中煑一炊時三日後取點日三五度聖惠方)齒腐齦爛(不拘大人小兒用上好鹹土熱湯淋)
(取汁石器熬乾刮下入麝香少許研摻之宣明方)
凝水石(本經中品)
釋名白水石(本經)寒水石凌水石(别錄)鹽精石泥精
鹽枕(綱目)鹽根(時珍曰拆片投水中與水同色其水凝動又可夏月研末煑湯入瓶倒懸)
(井底即成凌冰故有凝水白水寒水凌水諸名生于積鹽之下故有鹽精以下諸名石膏亦有寒水之名)
(與此不同)
集解(别錄曰凝水石色如雲母可拆者鹽之精也生常山谷又中水縣及邯鄲弘景曰常山即恒山)
(屬并州中水屬河間邯鄲屬趙郡此處地皆鹹鹵故云鹽精而碎之亦似朴消此石末置水中夏月能為)
(冰者佳時珍曰别錄言凝水鹽之精也陶氏亦云鹵地所生碎之似朴消范子計然云出河東河東鹵地)
(也獨孤滔丹房鑑源云鹽精出鹽池狀如水晶據此諸說則凝水即鹽精石也一名泥精昔人謂之鹽枕)
(今人謂之鹽根生于鹵地積鹽之下精液滲入土中年久至泉結而成石大塊有齒稜如馬牙消清瑩如)
(水精亦有帶青黑色者皆至暑月回潤入水浸久亦化陶氏注戎鹽謂鹽池泥中自有凝鹽如石片打破)
(皆方而色青黑者即此也蘇頌注玄精石謂解池有鹽精石味更鹹苦乃玄精之類又注食鹽謂鹽枕作)
(精塊有孔竅若蜂窠可緘封為禮贄者皆此物也唐宋諸醫不識此石而以石膏方解石為注誤矣今正)
(之於下)
正誤(恭曰凝水石冇縱理横理兩種色清明者為上或云縱理為寒水石横理為凝水石今出同州)
(韓城色青横理如雲母為良出澄州者斜理文色白為劣也頌曰今河東汾隰州及德順軍亦有之三月)
(采又有一種冷油石全與此相類但投沸油鐺中油即冷者是也此石性冷有毒誤服令人腰以下不能)
(舉宗奭曰凝水石文理通徹人或磨刻為枕以備暑月之用入藥須燒過或市人者入輕粉以亂真不可)
(察陶氏言夏月能為冰者佳如此則舉世不能得矣閻孝忠曰石膏潔白堅硬有墻壁寒水石軟爛可以)
(手碎外微青黑中有細文王隱君曰寒水石堅白晶潔狀若明礬蓬砂之質或冇碎之粒粒大小皆四方)
(故又名方解石今人謂之硬石膏者是也時珍曰寒水石有二一是軟石膏一是凝水石惟陶弘景所注)
(是凝水之寒水石與本文相合蘇恭蘇頌寇宗奭閻孝忠四家所說皆是軟石膏之寒水石王隠君所說)
(則是方解石諸家不詳本文鹽精之說不得其說遂以石膏方解石指為寒水石唐宋以來相承其誤通)
(以二石為用而鹽精之寒水絶不知用此千載之誤也石膏之誤近千載朱震亨氏始明凝水之誤非時)
(珍深察恐終於絶響矣)
修治(斆曰凡使須用生薑自然汁煑乾研粉用每十兩用生薑一鎰也)
氣味辛寒無毒(别錄曰甘大寒普曰神農辛岐伯醫和扁鵲甘無毒李當之大寒時珍曰)
(辛鹹之才曰解巴豆毒畏地榆獨孤淊曰制丹砂伏玄精)
主治身熱腹中積聚邪氣皮中如火燒煩滿水飲之
久服不饑(本經)除時氣熱盛五臟伏熱胃中熱止渴水
腫小腹痺(别錄)壓丹石毒風解傷寒勞復(甄權)治小便白
内痺凉血降火止牙疼堅牙明目(時珍)
發明(時珍曰凝水石稟積陰之氣而成其氣大寒其味辛鹹入腎走血除熱之功同於諸鹽古方所)
(用寒水石是此石唐宋諸方寒水石是石膏近方寒水石則是長石方解石俱附各條之下用者詳之)
附方(舊二新二)男女轉脬(不得小便寒水石二兩滑石一兩葵子一合為末水一斗煑五)
(升時服一升即利永類方)牙齦出血(有竅寒水石粉三兩米砂二錢甘草腦子一字為末)
(乾摻方普濟)湯火傷灼(寒水石燒研傅之衛生易簡方)小兒丹毒(皮膚熱赤)
(寒水石半兩白土一分為末米醋調塗之經驗方)
玄精石(宋開寳)
釋名太乙玄精石陰精石(綱目)玄英石(時珍曰此石乃鹹鹵至陰)
(之精凝結而成故有諸名)
集解(頌曰玄精石出解州解池及通泰州積鹽倉中亦有之其色青白龜背者佳采無時又解池有)
(鹽精石味更鹹苦亦玄精之類也恭曰近地亦有之色亦青白片大不佳時珍曰玄精是鹹鹵津液流滲)
(入土年久結成石片片狀如龜背之形䈬解出者其色青白通徹蜀中赤鹽之液所結者色稍紅光沈存)
(中筆談云太陰玄精生解州鹽澤之鹵溝渠土内得大者如杏葉小者如魚鱗悉皆尖角端正如龜甲狀)
(其裙襕小墮其前則剡其後則上剡正如穿山甲相揜之處前是龜甲更無異也色綠而瑩徹叩之則直)
(埋而坼瑩如明鑑拆處亦六角如柳葉大燒過則悉解拆薄如柳葉片片相離白如霜雪平潔可愛此乃)
(稟積陰之氣凝結故皆六角今天下所用玄精乃絳州山中所出絳石非玄精也)
氣味鹹温無毒(時珍曰甘鹹寒獨孤淊曰制硫黃丹砂)
主治除風冷邪氣濕痺益精氣婦人痼冷漏下心腹
積聚冷氣止頭痛解肌(開寳)主陰證傷寒指甲而色青
黑心下脹滿結硬煩渴虚汗不止或時狂言四肢逆
冷咽喉不利腫痛脈沈細而疾宜佐他藥服之又合
大藥塗大風瘡(宗奭)
發明(頌曰古方不見用近世補藥及傷寒多用之其著者治傷寒正陽丹出汗也時珍曰玄精石稟)
(太陰之精與鹽同性其氣寒而不溫其味甘鹹而降同硫黃消石治上盛下虚救陰助陽有扶危拯逆之)
(功故鐵甕申先生來復丹用之正取其寒以配消硫之熱也開寳本草言其性溫誤矣)
附方(舊一新八)正陽丹(治傷寒三日頭痛壯熱四肢不利太陰玄精石消石硫黃各二兩硇)
(砂二兩細研入甕瓶固濟以火半斤周一寸㶸之約近半日候藥青紫色住火待冷取出用臘月雪水拌)
(勻入罐子中屋後北陰下陰乾又入地埋二七日取出細研麫糊和丸雞頭子大先用熱水浴後以艾湯)
(研下一丸以衣盖汗出為瘥圖經本草)小兒風熱(挾風藴熱體熱太陰玄精石一兩石膏七)
(錢半龍腦半兩為末每服半錢新汲水下普濟方)肺熱欬𠻳(方見不灰木下)冷熱霍
亂(分利陰陽玄精石半夏各一兩硫黃三錢為末麫糊丸梧子大每末飲服三十丸指南方)頭
風腦痛(玄精石末入羊膽中陰乾水調一字吹鼻中立止千金方)目赤澀痛(玄精)
(石半兩黃蘗炙一兩為末點之良普濟方)赤目失明(内外障瞖太隂玄精石陰陽火煆石)
(决明各一兩蕤仁黃連各二兩羊子肝七箇竹刀切晒為末粟米飯丸梧子大每臥時茶服二十丸服至)
(七日烙頂心以助藥力一月見效宋丞相言黃典史病此夢神𫝊此方愈朱氏集驗方)目生赤
脈(玄精石一兩甘草半兩為末每服一錢小兒半錢竹葉煎湯調下總微論)重舌涎出
(水漿不入太陰玄精石二兩牛黃硃砂龍腦一分為末以鉄針舌上去血鹽湯潄口摻末嚥津神效聖)
(惠方)
綠鹽(唐本草)
釋名鹽綠石綠(綱目)
集解(恭曰綠鹽出焉耆國水中石下取之狀若扁青空青為眼藥之要今人以光明鹽硇砂赤銅屑)
(釀之為瑰綠色以充之珣曰出波斯國生石上舶上將來謂之石綠裝色久而不變中國以銅醋造者不)
(堪入藥色亦不久時珍曰方家言波斯綠鹽色青陰兩中乾而不濕者為真又造鹽綠法用熟銅器盛取)
(漿水一升投青鹽一兩在内浸七日取出即綠色以物刮末入漿水冄浸一七或二七取出此非真綠鹽)
(也)
氣味鹹苦辛平無毒
主治目赤淚出膚瞖眵暗(唐本)點目明目消瞖療小兒
無辜疳氣(李珣)
附方(新二)𣅿赤眼痛(鹽綠一分蜜半兩于蚌蛤内相和每夜臥時漿水洗目炙熱點之能)
(斷根方聖濟)目暗赤澀(多淚鹽綠一錢蕤仁去皮一錢研熱入好酥一錢研勻每夜點一麻)
(子方聖惠)
鹽藥(拾遺)
集解(藏器曰生海西南雷羅諸州山谷似芒消末細入口極冷南人少有服者恐極冷入腹傷人宜)
(慎之)
氣味鹹冷無毒
主治眼赤眥爛風赤細研水和點之又水研服去熱
煩痰滿頭痛明目鎮心又主蛇虺惡蟲毒藥箭鏃毒
疥癬&KR1012;腫瘰癧並摩傅之甚者水化服之又解獨自
草箭毒(藏器)
附錄懸石(保昇曰人若常服鍊石者至殁冢中生懸石若芒消其冷如雪殺火毒)
朴消(本經上品)校正(併入别錄芒消嘉祐馬牙消)
釋名消石朴(别錄)鹽消(綱目)皮消(志曰消是本體之名石乃堅白之號朴者未化)
(之義也以其芒消英消皆從此出故曰消石朴也時珍曰此物見水即消又能消化諸物故謂之消生于)
(鹽鹵之地狀如末鹽凡牛馬諸皮須此治熟故今俗有鹽消皮消之稱煎鍊入盆凝結在下粗朴者為朴)
(消在上有芒者為芒消有牙者為馬牙消神農本經止有朴消消石名醫别錄復出芒消宋嘉祐本草又)
(出馬牙消蓋不知消石即是火消朴消即是芒消馬牙消一物有精粗之異爾諸說不識此遂致紛紜也)
(今併芒消牙消於一云)
集解(别錄曰朴消生益州山谷有鹹水之陽采無時色青白者佳黃者傷人赤者殺人又曰芒消生)
(於朴消斆曰朴消中揀出形似麥芒號曰芒消志曰以暖水淋朴消取汁鍊之令减半投于盆中經宿乃)
(有細芒生故謂之芒消也又有英消者其狀若白石英作四五稜瑩澈可愛主療與芒消同亦出於朴消)
(其煎鍊自别有法亦呼為馬牙消宗奭曰朴消是初采得一煎而成者未經再鍊故曰朴消可以熟生牛)
(馬皮及治金銀有偽芒消是朴消淋汁再鍊者時珍曰消有三品生西蜀者俗呼川消最勝生河東者俗)
(呼鹽消次之生河北青齊者俗呼土消皆生于斥鹵之地彼人刮掃煎汁經宿結成狀如末鹽猶有沙土)
(猥雜其色黃白故别錄云朴消黃者傷人赤者殺人須再以水煎化澄去滓脚入蘿蔔數枚同煑熟去蘿)
(蔔傾入盆中經宿則結成白消如冰如蠟故俗呼為盆消齊衛之消則底多而上面生細芒如鋒别錄所)
(謂芒消者是也川晉之消則底少而面上生牙如圭角作六稜縱横玲瓏洞徹可愛嘉祐本草所謂馬牙)
(消者是也狀如白石英又名英消二消之底則通名朴消也取芒消英消再三以蘿蔔煎鍊去鹹味即為)
(甜消以二消置之風日中吹去水氣則輕白如粉即為風化消以朴消芒消英消同甘草煎過鼎鑵升煅)
(則為玄明粉陶弘景及唐宋諸人皆不知諸消是一物但有精粗之異因名迷實謬猜亂度殊無指歸詳)
(見消石正誤下)
朴消(本經)氣味苦寒無毒(别錄曰苦辛大寒無毒鍊白如銀能寒能熱能滑能濇能)
(辛能鹹能酸入地千年不變權曰苦鹹有小毒時珍曰别錄所列神化之說乃消石之功詳見消石下之)
(才曰石韋為之使惡麥句薑張從正曰畏三稜)
主治百病除寒熱邪氣逐六臟積聚結固留癖能化
七十二種石鍊餌服之輕身神仙(本經)胃中食飲熱結
破留血閉絶停痰痞滿推陳致新(别錄)療熱脹養胃消
縠(皇甫謚)治腹脹大小便不通女子月候不通(甄權)通泄
五臟百病及癥結治天行熱疾頭痛消腫毒排膿潤
毛髮(大明)
芒消(别錄)氣味辛苦大寒無毒(權曰鹹有小毒)
主治五臟積聚久熱胃閉除邪氣破留血腹中痰實
結搏通經脈利大小便及月水破五淋推陳致新(别錄)
下瘰癧黃疸病時疾壅熱能散惡血墮胎傅膝瘡(甄權)
馬牙消(宋嘉祐)氣味甘大寒無毒(時珍曰鹹微甘即英消也)
主治除五臟積熱伏氣(甄權)末篩點眼赤去赤腫障瞖
濇淚痛亦入點眼藥中用(大明)功同芒消(時珍)
發明(成無已曰内經云鹹味下泄為陰又云鹹以耎之熱淫于内治以鹹寒氣堅者以鹹耎之熱盛)
(者以寒消之故張仲景大䧟胸湯大承氣湯調胃承氣湯皆用芒消以軟堅去實熱結不至堅者不可用)
(也好古曰本草云朴消味辛是辛以潤腎燥也今人不用辛字只用鹹字鹹能耎堅也其義皆是本草言)
(芒消利小便而墮胎然傷寒妊娠可下者用此兼大黃引之直入大腹潤燥耎堅瀉熱而母子俱安經云)
(有故無殞亦無殞也此之謂歟以在下言之則便溺俱陰以前後言之則前氣後血以腎言之總主大小)
(便難溺濇袐結俱為水少火盛經云熱淫於内治以鹹寒佐之以苦故用芒消大黃相須為使也元素曰)
(芒消氣薄味厚沈而降陰也其用有三去實熱一也滌腸中宿垢二也破堅積熱塊三也孕婦惟三四月)
(及七八月不可用餘皆無妨宗奭曰朴消是初得一煎而成者其味酷濇所以力緊急而不和治食鱠不)
(消以此蕩逐之芒消是朴消淋過鍊成故其性和緩故今多用治傷寒時珍曰朴消澄下消之粗者也其)
(質重濁芒消牙消結於上消之精者也其質清明甜消風化消則又芒消牙消之去氣味而甘緩輕爽者)
(也故朴消止可施於鹵莽之人及傅塗之藥若湯散服餌必須芒消牙消為佳張仲景傷寒論只用芒消)
(不用朴消正此義也消稟太陰之精水之子也氣寒味鹹走血而潤下蕩滌三焦腸胃實熱陽強之病乃)
(折治火邪藥也唐時臘日賜郡臣紫雪紅雪碧雪皆用此消鍊成者通治積熱諸病冇神效貴在用者中)
(的爾)
附方(舊十七新一十五)紫雪(療傷寒温瘧一切積熱煩熱狂易呌走瘴疫毒癘卒死脚氣五)
(尸五疰心腹諸疾㽲刺切痛解諸熱毒邪熱發黃蠱毒鬼魅野道熱毒小兒驚癎百病黃金一百兩石膏)
(寒水石滑石慈石各三斤搗碎水一斛煑四斗去滓入犀角屑羚羊角青木香沈香各五兩玄參洗焙升)
(麻各一斤甘草炒八兩丁香一兩入前汁中煑取一斗五升去滓入鍊朴消十斤消石三十二兩於藥汁)
(中微火煎之柳木不住攪至水氣欲盡傾水盆中待欲凝入麝香一兩二錢半硃砂末三兩攪勻收之每)
(服一二錢凉水服臨時加减甚者一兩和濟局方)紅雪(治煩熱消宿食解酒毒開三焦利五臟除)
(毒熱破積滯治傷寒狂燥胃爛發狂温瘴脚氣黃疸頭痛目昏鼻塞口瘡喉痺重舌腸癰等病用川朴消)
(十斤鍊去滓羚羊角屑黃斤升麻各三兩人參赤芍藥㯽榔枳殼麩炒生甘草淡竹葉木香各二兩木通)
(巵子葛根桑白皮大青藍葉各一兩半蘇方木六兩並剉片水二斗五升煎至九升去滓濾過煎沸下消)
(不住手攪待水氣將盡傾入器中欲凝下朱砂一兩麝香半兩經宿成雪每服一二錢新汲水調下欲行)
(則熱湯化服一兩和劑方)碧雪(治一切積熱天行時疾發狂昏憒或咽喉腫塞口舌生瘡心中)
(煩燥或大小便不通胃火諸病朴消&KR0621;消馬牙消消石石膏水飛寒水石水飛各一斤以甘草一斤煎水)
(五升入諸藥同煎不住手攪令消鎔得所入青黛一斤和勻傾盆内經宿結成雪為末每含嚥或吹之或)
(水調服二三錢欲通利則熱水服一兩和劑局方)凉膈驅積(王旻山人甘露飲治熱壅凉胸)
(膈驅積滯蜀&KR0621;消末一大斤用蜜十二兩冬加一兩和勻入新竹筒内半筒已上即止不得令滿却入炊)
(甑中令有藥處在飯内其虚處出其上蒸之飯熟取出綿濾入瓷鉢中竹篦欖勿停手待凝收入瓷盒每)
(臥時含半匙漸漸嚥之如要通轉即多服之劉禹錫傳信方)乳石發動(煩悶&KR0621;消蜜水調服)
(一錢日三服聖惠方)骨蒸熱病(&KR0621;消末水服方寸匕日二服良干金方)腹中痞
塊(皮消一兩獨蒜一箇大黃末八分搗作餅貼于患處以消為度邵氏經驗方)食物過飽
(不消遂成痞膈馬牙消一兩吳茱萸半斤煎汁投消乘熱服之良久未轉更進一服立效竇羣在常州此)
(方得效也經驗方)關格不通(大小便閉脹欲死兩三日則殺人&KR0621;消三兩泡湯一升服取吐)
(即通方百一)小便不通(白花散用芒消三錢茴香酒下簡要濟衆方)時氣頭痛
(朴消末二兩生油調塗頂上聖惠方)赤眼腫痛(朴消置豆腐上蒸化取汁收點簡便方)
風眼赤爛(明淨皮消一盞水二盌煎化露一夜濾淨澄清朝夕洗日三日其紅即消雖半世者)
(亦愈也方楊誠經驗)退瞖明目(白龍散用馬牙消光淨者厚紙裹實安在懷内著肉養一)
(百二十日研粉入少龍腦不計年歲深遠眼生瞖膜遠視不明但朣人不破散者並宜日點之經驗方)
諸眼障瞖(牙消十兩湯泡汁厚紙濾過瓦器熬乾置地上一夜入飛炒黃丹一兩麝香半分再)
(羅過入腦子日點濟急仙方)逐月洗眼(&KR0621;消六錢水一盞六分澄清依法洗日至一年眼如)
(童子也正月初三二月初八三月初四四月初四五月初五六月初四七月初三八月初一九月十三十)
(月十三十一月十六十二月初五日聖惠方)牙齒疼痛(皂莢濃漿同朴消煎化淋於石上待)
(成霜擦之普濟方)食蟹齦腫(朴消傅之即消普濟方)喉痺腫痛(外臺用朴消一)
(兩細細含咽立效或加丹砂一錢之氣塞不通加生甘草末二錢半吹)小兒重舌(馬牙消塗)
(於舌上下日三姚和衆)口舌生瘡(朴消含之良孫真人方)小兒鵝口(馬牙消擦)
(舌上日五度簡要濟衆)豌豆毒瘡(未成膿者豬膽汁和芒消末塗之梅師)代指腫
痛(芒消煎湯漬之聖惠方)火熖丹毒(水調&KR0621;消末塗之梅師)一切風疹(水煑)
(&KR0621;消湯拭之梅師)漆瘡作痒(&KR0621;消湯塗之千金)灸瘡飛蝶(因艾灸火瘡痂退落)
(瘡内鮮肉片子飛如蝶狀騰空飛去痛不可言是血肉俱熱怪病也用朴消大黃各半兩為末水調下微)
(利即愈疾夏子益竒方)婦人難産(&KR0621;消末二錢童子小便溫服無不效者信效方)死
胎不下(方同上豐城曾尉有猫孕五子一子已生四子死腹中用此灌之即下又治一牛亦下)
(信效方)女人紥足(脱骨湯用杏仁一錢桑白皮四錢水五盌新瓶煎三盌入朴消五錢乳香)
(一錢封口煎化置足於上先熏后洗三日一作十餘次后軟若束綿也闔閣事宜)
風化消修治(時珍曰以&KR0621;消於風日中消盡水氣自成輕飄白粉也或以瓷瓶盛挂簷下待)
(消滲出瓶外刮下收之别有甜瓜盛消滲出刮收者或黃牯牛膽收消刮取皆非甜消也)
主治上焦風熱小兒驚熱膈痰清肺解暑以人乳和
塗去眼瞼赤腫及頭面暴熱腫痛煎黃連點赤目(時珍)
發明(時珍曰風化消甘緩輕浮故治上焦心肺痰熱而不泄利)
玄明粉(藥性)
釋名白龍粉(時珍曰玄水之色也明瑩澈也御藥院方謂之白龍粉)
修治(時珍曰制法用白淨朴消十斤長流水一石煎化去滓星月下露一夜去水取消每一斗用蘿)
(蔔一斤切片同煮熟濾淨再露一夜取出每消一斤用甘草一兩同煎去滓再露一夜取出以大沙罐一)
(箇築實盛之鹽泥固濟厚半寸不蓋口置爐中以炭火十斤從文至武煆之待沸定以瓦一片蓋口仍前)
(固濟再以十五斤頂火煆之放冷一伏時取出隔紙安地上盆覆三日出火毒研末每一斤入生甘草末)
(一兩炙甘草末一兩和勻瓶收用)
氣味辛甘冷無毒主治心熱煩躁并五臟宿滯癥結
(甄權)明目退膈上虛熱消腫毒(大明)
發明(杲曰玄明粉沈也陰也其用有二去胃中之實熱蕩腸中之宿垢大抵用此以代盆消耳玄明)
(粉𫝊曰唐明皇帝聞終南山道士劉玄真服食多壽乃詔而問之玄真曰臣按仙經修鍊朴消號玄明粉)
(止服此方遂無病長生其藥無滓性温陰中有陽能除一百二十種疾生餌尚能救急難性命何况修鍊)
(長服益精壯氣助陽證陰不拘丈夫婦入幼稚襁褓不問四時冷熱一切熱毒風冷痃癖氣脹滿五勞七)
(傷骨蒸傳尸頭痛煩熱五内氣塞大小腸不通三焦熱淋疰忤欬𠻳嘔逆口苦舌乾咽喉閉塞驚悸徤忘)
(營衛不調中酒中鱠飲食過度腰膝泠痛手足酸痺久冷久熱四肢壅塞背膊拘急目昏眩運久視無力)
(腸風痔病血癖不調婦人産后小兒疳氣陰毒傷寒表裏疫癘此藥久服令人悦澤開關徤脾駐顔明目)
(輕身延壽功效不可具載但用一兩分為十二服臨時酌量加減似覺壅熱傷寒頭痛鼻塞四肢不舉飲)
(食不下煩悶氣脹須通瀉求安者即看年紀高下用藥二錢半或半兩以桃花煎湯下為使最上次用葱)
(湯下如未通以沸湯投之即效或食諸魚藕菜飲食諸毒藥用葱白湯調服二錢毒物立泄下若女人身)
(懷六甲長服安胎生子亦無瘡腫疾病若要微暢不閉塞但長服之稍稍得力朝服夕應不搜刮人五臟)
(怡怡自泰其藥初服時每日空腹酒飲茶湯任下二錢七良久更下三錢七七日内常微泄利黃黑水涎)
(沫等此是搜淘諸疾根本出去勿用畏之七日后漸知腹内暖稍食下氣長服除故養新氣血日安用大)
(麻子湯下為使惟忌苦參詳見太陰經中好古曰玄明粉治陰毒一切非伏陽在内不可用若用治真陰)
(毒殺人甚速震亨曰玄明粉火煆而成其性當温曰長服久服輕身固胎駐顔益壽大能補益豈理也哉)
(予親見一二朋友不信予言而亡故書以為戒時珍曰神農本草言朴消鍊餌服之輕身神仙蓋方士竄)
(入之言後人因此制為玄明粉煆煉多偏佐以甘草去其鹹寒之毒遇有三焦腸胃實熱積滯少年氣壯)
(者量與服之亦有速效若脾胃虚冷及陰虚火動者服之是速其咎矣)
附方(新三)熱厥氣痛(玄明粉三錢熱童尿調下集簡方)傷寒發狂(玄明粉二)
(錢朱砂一錢末之冷水服傷寒藴要)鼻血不止(玄明粉二錢水服聖濟)
消石(本經上品)
釋名&KR0621;消(别錄)苦消(甄權)熖消(土宿)火消(綱目)地霜(蜀本)生消(宋本)
北帝玄珠(志曰以其消化諸石故名消石初煎鍊時有細芒而狀若朴消故有芒消之號不與)
(朴消及别錄&KR0621;消同類宗奭曰消石是再煎煉時取去芒消凝結在下者精英既去但餘滓如石而已入)
(藥功力亦緩惟能發烟火權曰芒消一作苦消言其味苦也時珍曰消石丹爐家用制五金入石銀工家)
(用化金銀兵家用作烽燧火藥得火即熖起故有諸名狐剛子鍊粉圖謂之北帝玄珠開寳本草重出生)
(消&KR0621;消今併為一並詳下文)
集解(别錄曰消石生益州山谷及武都隴西西羌采無時弘景曰消石療病與朴消相似仙經用此)
(消化諸石今無真識此者或云與朴消同山所以朴消一名消石朴也又云一名&KR0621;消今芒消乃是煉朴)
(消作之並未覈研其驗有人得一種物色與朴消大同小異朏朏如握鹽雪以火燒之紫青烟起云是真)
(消石也今宕昌以北諸山有鹹土處皆有之志曰此即地霜也所在山澤冬月地上有霜掃取以水淋汁)
(後乃煎煉而成狀如釵脚好者長五分以來陶說多端蓋由不的識之故也又曰生消石茂州西山岩石)
(間形塊大小不定色青白采無時時珍曰生消石諸鹵地皆産之而河北慶陽諸縣及蜀中尤多秋冬間)
(遍地生白掃取煎煉而成貨者苟且多不潔淨須再以水煎化傾盆中一夜結成澄在下者狀如朴消又)
(名生消謂鍊過生出之消也結在上者或有鋒&KR0621;如&KR0621;消或有圭稜如馬牙消故消石亦有芒消牙消之)
(名與朴消之&KR0621;牙同稱而水火之性則異也崔昉外丹本草云消石陰石也此非石類乃鹹鹵煎成今呼)
(熖消河北商城及懷衞界沿河人家刮鹵淋汁煉就與朴消小異南地不産也昇玄子伏永圖云消石生)
(烏場國其色青白用白石英炙熱點上便消入石中者為真其石出處氣極穢惡飛鳥不能過其上人或)
(單衣過之身上諸蟲悉化為水能消金石為水服之長生以形若鵝管者佳謹按昇玄子所說似與今之)
(消石不同而姚寬西溪叢話以其說為真正消石豈外國所産與中國異耶抑别一種耶當俟博物者訂)
(正)
正誤(弘景曰神農本經無&KR0621;消只有消石一名&KR0621;消名醫别錄乃出&KR0621;消療與消石同疑即消石也)
(舊出寧州黃白粒大味極辛苦今醫家多用煑煉作色者全白粒細而味不甚烈皇甫士安言無朴消可)
(用消石消石生山之陰鹽之膽也取石脾與消石以水煮之一斛得三斗正白如雪以水投中即消故名)
(消石其味苦無毒主消渴熱中止煩滿三月采於赤山朴消者亦生山之陰有鹽鹹苦之水則朴消生於)
(其陽其味苦無毒其色黃白主療熱腹中飽脹養胃消穀去邪氣亦得水而消其療與消石小異按如此)
(說是取芒消合煮更成為真消石但不知石脾是何物也以朴消作&KR0621;消者用煖湯淋汁煑之著木盆中)
(經宿即成矣今益州人復鍊礬石作消石絶柔白而味猶是礬爾又曰朴消今出益州北部汶山郡西川)
(蠶陵二縣界生山厓上色多青白亦雜黑斑土人擇取白軟者以當消石用之當燒令汁沸出狀如礬石)
(也藏器曰石脾芒消消石並出西戎鹵地鹹水結成恭曰朴消有縱理縵理二種用之無别其白軟者朴)
(消苗也虚軟少力鍊為消石所得不多以當消石功力大劣也又曰消石即是&KR0621;消朴消一名消石朴今)
(煉粗惡朴消取汁煎作芒消即是消石别錄復出&KR0621;消誤矣晉宋古方多用消石少用芒消近代諸醫但)
(用&KR0621;消尠言消石理既明白不合重出頌曰舊說謂朴消芒消消石三物同種初采得苖以水淋汁煎成)
(者為朴消一名消石朴又煉朴消或地霜而成堅白如石者為消石一名&KR0621;消又取朴消淋汁煉煎結成)
(有細&KR0621;者為芒消雖一體異名而修煉之法既殊則主治之功亦别然本經所載疑是二種今醫方所用)
(亦不能究但以未煉成塊微青色者為朴消煉成盆中有&KR0621;者為芒消亦謂之盆消芒消之底澄凝者為)
(消石朴消力緊芒消次之消石更緩未知孰是蘇恭言晉宋古方多用消石少用&KR0621;消按張仲景傷寒論)
(承氣䧟胸皆用&KR0621;消葛洪肘后方傷寒時氣亦多用芒消惟治食鱠不化云無朴消用&KR0621;消代之是晉宋)
(以前通用朴消芒消矣胡洽方十棗湯用&KR0621;消大五飲丸用消石並云無消石用&KR0621;消是梁隋間通用&KR0621;)
(消消石矣以此言之朴消消石為精芒消為粗故陶氏引皇甫士安之言為證是消石當時已難得其真)
(故方書通以相代矣又古方金石凌法用朴消消石芒消馬牙消四種相參次第下之方出唐世不知當)
(時如何分别也又南方醫人著消說云本草有朴消消石&KR0621;消而無馬牙消諸家所注三種竟無斷决或)
(古芒消消石是一物不合重出或言煎煉朴消經宿盆中有細芒為芒消或言馬牙消自是一物今諸消)
(之體各異理亦易明而惑乃如此朴消味苦而微鹹出蜀郡者瑩白如冰雪内地者小黑皆蘇脆易碎風)
(吹之則結霜冺冺如粉熬之烊沸亦可鎔鑄以水合甘草猪膽煮至减半投大盆中又下凝水石屑同漬)
(一宿則凝結如白石英者&KR0621;消也掃地霜煎煉而成試竹上如解鹽而味辛苦燒之成熖都盡者消石也)
(能消金石又性畏火而能制諸石使拒火亦天地之神物也牙消即是&KR0621;消也又有生消不因煑煉而成)
(亦出蜀道類朴消而小堅也其論雖辨然與古人所說殊别亦未可全信也好古曰消石者消之總名也)
(但不經火者謂之生消朴消經火者謂之芒消盆消時珍曰諸消自晉唐以來諸家皆執名而猜都無定)
(見惟馬志開寳本草以消石為地霜煉成而芒消馬牙消是朴消煉出者一言足破諸家之惑矣諸家蓋)
(因消石一名芒消朴消一名消石朴之名相混遂致費辨不决而不知消有水火二種形質雖同性氣迥)
(别也惟神農本經朴消消石二條為正其别錄&KR0621;消嘉祐馬牙消開寳生消俱係多出今並歸併之神農)
(所列朴消即水消也有二種煎煉結出細芒者為芒消結出馬牙者為牙消其凝底成塊者通為朴消其)
(氣味皆鹹而寒神農所列消石即火消也亦有二種煎煉結出細芒者亦名芒消結出馬牙者亦名牙消)
(又名生消其凝底成塊者通為消石其氣味皆辛苦而大温二消皆有芒消牙消之稱故古方有相代之)
(說自唐宋以下所用芒消牙消皆是水消也南醫所辨雖明而以凝水石猪膽煎成者為芒消則誤矣今)
(通正其誤其石脾一名消石者造成假消石也見後石脾下)
修治(大明曰真消石柳枝湯煎三周時如湯少即加熱者伏火即止斆曰凡使消石先研如粉用雞)
(腸菜柏子仁共二十五箇和作一處丸如小帝珠子以瓷瓶子於五斤火中煅赤投消石四兩于瓶内連)
(投藥丸入瓶自然伏火也抱朴子曰能消柔五金化七十二石為水制之須用地蓮子猪牙皂角苦參南)
(星巴豆漢防己晚蠶砂時珍曰溶化投甘草入内即伏火)
消石氣味苦寒無毒(别鍊曰辛大寒無毒普曰神農苦扁鵲甘權曰鹹有小毒時珍)
(曰辛苦微鹹有小毒陰中之陽也得陳皮性疎爽之才曰火為之使惡苦參苦菜畏女菀杏仁竹葉)
主治五臟積熱胃脹閉滌去蓄結飲食推陳致新除
邪氣煉之如膏久服輕身(本經)療五臟十二經脈中百
二十疾暴傷寒腹中大熱止煩滿消渴利小便及瘻
蝕瘡天地至神之物能化七十二種石(别錄)破積散堅
治腹脹破血下瘰癧瀉得根出(甄權)含嚥治喉閉(大明)治
伏暑傷冷霍亂吐利五腫淋疾女勞黑疸心腸㽲痛
赤眼頭痛牙痛(時珍)
生消氣味苦大寒無毒(時珍曰辛苦大溫無毒)
主治風熱癲癎小兒驚邪瘛瘲風眩頭痛肺壅耳聾
口瘡喉痺咽塞牙頷腫痛目赤熱多眵淚(開寳)
發明(土宿真君曰消石感海鹵之氣所産乃天地至神之物能寒能熱能滑能濇能辛能苦能酸能)
(鹹入地千年其色不變七十二石化而為水制服草木柔潤五金制煉八石雖大丹亦不捨此也時珍曰)
(土宿所說乃消石神化之妙别錄列於朴消之下誤矣朴消屬水味鹹而氣寒其性下走不能上升陰中)
(之陰也故惟蕩滌腸胃積滯折治三焦邪火消石屬火味辛帶苦微鹹而氣大溫其性上升水中之火也)
(故能破積散堅治諸熱病升散三焦火鬱調和臟腑虚寒與硫黃同用則配類二氣均調陰陽有升降水)
(火之功治冷熱緩急之病煆制礞石則除積滯痰飲蓋硫黃之性煖而利其性下行消石之性暖而散其)
(性上行礞石之性寒而下消石之性暖而上一升一降一陰一陽此制方之妙也今兵家造烽火銃機等)
(物用消石者直入雲漢其性升可知矣雷公炮炙論序云腦痛欲死鼻投消末是亦取其上升辛散乃從)
(治之義本經言其寒别錄言其大寒正與龍腦性寒之誤相似凡辛苦物未有大寒者况此物得火則熖)
(生與樟腦火酒之性同安有性寒大寒之理哉史記倉公𫝊云菑川王美人懷子不乳來召淳于意意往)
(飲以莨𦿆藥一撮以酒飲之旋乳意復胗其脈躁躁者有餘病即飲以消石一劑出血如豆比五六枚而)
(安此去自結之驗也)
附方(新十四)頭痛欲死(消石末吹鼻内即愈炮炙論)諸心腹痛(熖消雄黃)
(各一錢研細末每點少許入皆内名火龍丹集玄方)腰腹諸痛(方同上)赤眼腫
痛(消石末臥時以銅筯點黍米大入目皆至旦以鹽水洗去之聖惠方)眼目障瞖(男女)
(内外障瞖或三五箇月不見效者一點復明好熖消一兩銅器鎔化入飛過黃丹二分片腦二分銅匙急)
(抄入鑵内收之每點少許其效如神兖州朱秀才忽不見物朝夕拜天因夢神傳此方點之而愈張三)
(丰仙方)風熱喉痺(及纏喉風病玉鑰匙用熖消一兩半白殭蠶一錢硼砂半兩腦子一字為)
(末吹之三因方)重舌鵝口(竹瀝同熖消點之普濟)伏暑瀉痢(及腸風下血或)
(酒毒下血一服見效遠年者不過三服消石舶上硫黃各一兩白礬滑石半兩飛麫四兩為末滴水丸梧)
(子大每新汲水下三五十丸名甘露丸普濟方)五種淋疾(勞淋血淋熱淋便氣淋石淋及小)
(不通至甚者透格散用消石一兩不夾泥土雪白者生研為末每服二錢各依湯使勞淋勞倦虚損小便)
(不出小腹急痛葵子末煎湯下通後便須服補虚丸散小便不出時下血疼痛滿急熱淋小便熱赤色臍)
(下急痛並用冷水調下氣淋小腹滿急尿後常有餘瀝木通煎湯下石淋莖内痛尿不能出内引小腹膨)
(脹急痛尿下砂石令人悶絶將藥末先入銚内隔紙炒至紙焦為度再研用温水調下小便不通小麥湯)
(下卒患諸淋只以冷水下並空心調藥使消如水乃服之沈存中靈苑方)蛟龍癥病(方見)
(雄黃發明下)服石發瘡(疼不可忍用紙圈圍之中心填消石令滿以匙抄水淋之覺不熱痛)
(即止集兵部手)發背初起(惡寒嗇嗇或已生瘡腫隱疹消石三兩暖水一升泡化青布摺)
(三重温搨赤處熱即換頻易取瘥外臺秘要)女勞黑疸(仲景曰黃家口晡發熱及惡寒此為)
(女勞得之膀胱急少腹滿身盡黃額上黑足下熱因作黑疸腹脹如水大便黑時溏非水也腹滿者難治)
(消石礬石燒等分為末以大麥溺汁和服方寸匕日三病隨大小便去小便黃大便黑是其候也金匱)
手足不遂(大風及丹石熱風不遂用消石一兩生烏麻油二斤置鐺中以土墼蓋口紙泥固濟)
(火煎初時氣腥熟則氣香更以生麻油二升合煎得所收不津器中服時坐室中重作小紙屋然火於内)
(服一大合發汗力肚者日二服三七日頭面疱瘡皆減也然必以火為使波羅門僧方)
硇砂(硇音磽唐本草)
釋名䃩砂(音硇)狄鹽(日華)北庭砂(四聲)氣砂(圖經)透骨將軍(土宿)
(時珍曰硇砂性毒服之使人硇亂故曰硇砂狄人以當鹽食土宿本草云硇性透物五金籍之以為先鋒)
(故號為透骨將軍炳曰生北庭者為上人呼為北庭砂)
解集(恭曰硇砂出西戎形如牙消光淨者良頌曰今西凉夏國及河東陜西近邊州郡亦有之然西)
(戎來者顆塊光明大者有如拳重三五兩小者如指面入藥最緊邊界出者雜碎如麻豆粒又夾砂石用)
(之須水飛澄去土石訖亦無力彼人謂之氣砂時珍曰硇砂亦消石之類乃鹵液所結出于青海與月華)
(相射而生附鹽而成質北人采取淋鍊而成狀如鹽塊以白淨者為良其性至透用黝鑵盛懸火上則常)
(乾或加乾薑同收亦良若近冷及得濕即化為水或滲失也一統志云臨洮蘭縣有洞出硇砂張匡鄴行)
(程記云高昌北庭山中常有烟氣涌起而無雲霧至夕光熖若炬火照見禽鼠皆赤色謂之火熖山采硇)
(砂者乘木屐取之若皮底即焦矣北庭即今西域火州也)
修治(宗奭曰凡用須水飛過去塵穢入瓷器中重湯煑乾則殺其毒時珍曰今時人多用水飛淨醋)
(煮乾如霜刮下用之)
氣味鹹苦辛温有毒(恭曰不宜多服柔金銀可為銲藥權曰酸鹹有大毒能消五金)
(八石腐壞人腸胃生食之化人心為血中其毒者生綠豆研汁飲一二升解之畏漿水忌羊血大明曰辛)
(酸暖無毒畏一切酸凡修治用黃丹石灰作櫃煆赤使用並無毒世人自疑爛肉而人被刀刅所傷以之)
(罨𫝊當時生痂藏器曰其性大熱服之有暴熱損髮云温者誤也抱朴子曰伏硇藥甚多牡蠣海螵蛸晚)
(蠶砂羊弘骨河豚魚膠魚腥草蘿蔔獨帚卷柏羊蹄商陸冬瓜半躑躅蒼耳烏梅斆曰硇過赤鬚汞留金)
(鼎)
主治積聚破結血止痛下氣療欬嗽宿冷去惡肉生
好肌爛胎亦入驢馬藥用(唐本)主婦人丈夫羸瘦積病
血氣不調腸鳴飲食不消腰脚痛冷痃癖痰飲喉中
結氣反胃吐水令人能食肥徤(藏器)除冷病大益陽事
(甄權)補水臟煖子宫消瘀血宿食不消食肉飽脹夜多
小便丈夫腰胯酸重四肢不任婦人血氣疼痛氣塊
痃癖及血崩帶下惡瘡息肉傅金瘡生肉(大明)去目瞖
弩肉(宗奭)消内積(好古)治噎膈癥瘕積痢骨哽除痣黶疣
贅(時珍)
發明(藏器曰一飛為酸砂二飛為伏翼三飛為定精色如鵝兒黃入諸補藥為丸服之有暴熱頌曰)
(此藥近出唐世而方書著古人單服一味伏火作丸子亦有兼硫黃馬牙消輩合弭者不知方出何時殊)
(非古法此物本攻積聚熱而有毒多服腐壊人腸胃生用又能化人心為血固非平居可餌者而西土人)
(用淹肉炙以當鹽食之無害蓋積習之久自不毒也宗奭曰金銀有偽投硇砂鍋中偽物盡消化况人腹)
(中有久積豈不腐漬元素曰硇砂破堅癖不可獨用須入羣隊藥中用之時珍曰硇砂大熱有毒之物噎)
(膈反胃積塊肉癥之病用之則有神功蓋此疾皆起於七情飲食所致痰氣鬱結遂成有形妨礙道路吐)
(食痛脹非此物化消豈能去之其性善爛金銀銅錫庖人煑硬肉入硇砂少許即爛可以類推矣所謂化)
(人心為血者亦甚言其不可多服爾張果玉洞要訣云北庭砂秉陰石之氣含陽毒之精能化五金八石)
(去穢益陽其功甚著力並硫黃獨孤滔丹房鑑源云硇砂性有大毒為五金之賊有沈冷之疾則可服之)
(疾减便止多服則成擁塞癰腫二說甚明而唐宋醫方乃有單服之法蓋欲得其助陽以縱欲而不虞其)
(損陰以發禍也其方唐愼微已收附本草後今亦存之以備考者知警)
附方(舊四新二十四)服食法(硇砂丸硇砂不計多少入罐子内上面更坐罐子一箇紙筋白)
(土上下通泥了晒乾上面罐子内盛水以蒼耳乾葉為末鋪頭蓋底以火燒之火盡旋添火水盡旋添水)
(從辰初起至戌一伏時住火勿動次日取出研米醋麫糊和丸梧子大每服四五丸溫酒或米飲下並無)
(忌久服進食無痰經驗方)元臟虚冷(氣攻臍腹疼痛用硇砂一兩以纖霞草末二兩和勻)
(用小砂罐不固濟慢火燒赤乃入硇在罐内不蓋口加項火一秤待火盡爐寒取出用川烏頭去皮臍生)
(研末二兩和勻湯浸蒸餅丸梧子大每服三丸木香湯醋湯任下日一服陳㢲方)腎臟積冷
(氣攻心腹疼痛面青足冷硇砂二兩桃仁一兩去皮酒一小盞煎硇十餘沸去砂石入桃仁泥旋旋煎成)
(膏蒸餅和丸梧子大每熟酒下二十丸聖惠方)積年氣塊(臍腹痛疼硇砂醋煑二兩木瓜)
(三枚切須去瓤入硇在内盌盛於日中晒至瓜爛研勻以米醋五升煎如稀餳密收用時旋以附子末和)
(丸梧子大熱酒化下一丸聖惠方)痃癖癥塊(硇砂丸治痃癖癥塊煖水臟殺三蟲婦人血氣)
(子宫冷臘月收桑條灰淋去苦汁日乾每硇砂一兩用水三兩以水化硇拌灰乾濕得所以瓶盛灰半寸)
(入硇於内以灰填蓋固濟文武火煆赤冷定取出研以箕鋪紙三重安藥於上以熱水淋之㚗待硇味盡)
(即止以鉢盛汁於熱灰火中養之常令魚眼沸待汁乾入瓶再煆一食頃取出重研以粟飯和丸繰豆大)
(每空心酒下五丸病去即止聖惠方)噎膈反胃(鄧才清興用北庭砂二錢水和蕎麥麫色)
(之煆焦待冷取中間濕者焙乾一錢入㯽榔二錢丁香二箇研勻每服七厘燒酒送下日三服愈即止後)
(喫白粥半月仍服助胃丸藥兩孫天仁集效方用北庭砂二兩一兩用人言末一同入罐内文武火升)
(三炷香取出燈盞上末一兩以黃丹末一兩同入罐内如上法升過取末用桑灰霜一兩研勻每服三分)
(燒酒下愈即止湯又方平胃散各一錢入硇砂生薑各五分為末沸點服二錢當吐出黑物如石屢驗)
一切積痢(靈砂丹用硇砂硃砂各二錢半為末用黃蠟半兩巴豆仁三七粒去膜同入石器内)
(重湯煮一伏時候豆紫色為度去二七粒止將一七粒同二砂研勻溶蠟和收每旋丸綠豆大或三丸五)
(丸淡薑湯下本事方)月水不通(臍腹積聚疼痛硇砂一兩皂角五挺去皮子剉為末以頭)
(醋一大盞熬膏入陳橘皮末三兩搗三百杵丸梧子大每溫酒下五丸聖惠方)死胎不下
(硇砂當歸各半兩為末分作二服溫酒調下如人行五里再一服瑞竹草方)喉痺口噤(硇砂)
(馬牙消等分研勻點之聖濟方)懸癰卒腫(硇砂半兩綿裹含之嚥津即安聖惠方)牙
齒腫痛(老鼠一箇去皮以硇砂淹擦三日肉爛化盡取骨瓦上焙乾為末入樟腦一錢蟾酥二分)
(每以少許點牙根上立止孫氏集效方)偏頭風痛(硇砂末一分水潤豉心一分搗丸皂子大)
(綿色露出一頭隨左右内鼻中立效聖惠方)損目生瘀(赤肉弩出不退杏仁百箇蒸熟去皮)
(尖研濾取淨汁入硇砂末一錢水煑化日點一二次自落普濟方)鼻中息肉(硇砂點之即落)
(霞白飛方)鼻中毛出(晝夜可長一二尺漸漸粗圓如䋲痛不可忍摘去復生此因食猪羊)
(血過多致用生乳吞硇砂各一兩為末飯丸梧子大每空心臨臥各服十丸水下自然退落夏子益竒)
(疾方)魚骨哽咽(硇砂少許嚼嚥立下外臺秘要)蚰蜒入耳(硇砂膽礬等分為末)
(每吹一字䖝化為水聖濟錄)割甲侵肉(久不瘥硇砂礬石為末裹之以瘥為度外臺秘要)
蠍蠆叮螫(水調硇砂塗之立愈千金方)代指腫痛(唾和白硇砂以麫作盌子套指)
(入内一日瘥千金方)面上疣目(硇砂硼砂鐵鏽麝香等分研搽三次自落集效方)疔
瘡腫毒(好硇砂雄黃等分研以銀篦刺破瘡口擠去惡血安藥一豆入内抵花貼住即效毒氣入)
(腹嘔吐者服謢心散瑞竹堂方)疝氣卵腫(脹痛不可忍念珠丸用硇砂乳香各二錢黃蠟)
(一兩研溶和丸分作一百單八丸以綿縫露一夜次日取出蛤粉為衣每用一丸乳香湯吞下日二服取)
(效方本事)諸勞久𠻳(方見獸部下)(張實之曰原本硇字皆作硇从勹悞今改从□)
蓬砂(日華)
釋名硼砂(日華)盆砂(時珍曰名義未解一作硼砂或云鍊出盆中結成謂之盆砂如盆消)
(之義也)
集解(頌曰硼砂出南海其狀甚光瑩亦有極大塊者諸方稀用可銲金銀宗奭曰南番者色重褐其)
(味和入藥其效速西戎者其色白其味焦入藥其功緩時珍曰硼砂生西南番有黃白二種西者白如明)
(礬南者黃如桃膠皆是煉結成如硇砂之類西者柔物去垢殺五金與消石同功用與砒石相得者也)
氣味苦辛暖無毒(頌曰溫平時珍曰甘微鹹凉無毒獨孤滔曰制汞啞銅結砂子土宿)
(真君曰知母鵝不食草蕓薹紫蘇甑帶何首烏皆能伏硼砂同砒石煆過有變化)
主治消痰止嗽破瘕結喉痺(大明)上焦痰熱生津液去
口氣消障瞖除噎膈反胃積塊結瘀肉陰㿉骨哽惡
瘡及口齒諸病(時珍)
發明(頌曰今醫家用硼砂治咽喉最為要切宗奭曰含化嚥津治喉中腫痛膈上痰熱初覺便治不)
(能成喉痺亦緩取效可也時珍曰硼砂味甘微鹹而氣凉色白而質輕故能去胸膈上焦之熱素問云熱)
(淫於内治以鹹寒以甘緩之是也其性能柔五金而去垢膩故治噎膈積聚骨哽結核惡肉陰㿉用之者)
(取其柔物也治痰熱眼目障瞖用之者取其去垢也洪邁夷堅志云鄱陽汪友良因食誤吞一骨哽于咽)
(中百計不下恍惚夢一朱衣人曰惟南蓬砂最妙遂取一塊含化嚥汁脫然而失此軟堅之徵也日華言)
(其苦辛暖誤矣)
附方(新十四)鼻血不止(硼砂一錢水服立止集簡方)勞瘵有蟲(硼砂硇砂)
(兔屎等分為末蜜丸梧子大每服七丸生甘草一分新水一鍾揉汁送下自朔至望五更時令病人勿言)
(服之韞乾坤秘)木舌腫強(硼砂末生薑片蘸楷少時即消普濟方)咽喉糓賊
(腫痛蓬砂牙消等分為末蜜和半錢含嚥直指方)咽喉腫痛(破棺丹用蓬砂白梅等分搗丸)
(茨子大每噙化一丸經驗方)喉痺牙疳(盆砂末吹並擦之集簡方)骨哽在咽
(方見發明)小兒陰㿉(腫大不消硼砂一分水研塗之大冇效集玄方)飲酒不醉
(先服盆砂二錢妙相感志)飲食毒物(硼砂四兩甘草四兩真香油一斤瓶内浸之遇冇毒)
(者服油一小盞久浸尤佳瑞竹堂經驗方)一切惡瘡(方同上)弩肉瘀突(南鵬)
(砂黃色者一錢片腦少許研末燈草蘸點之直指方)
附錄特蓬殺(拾遺藏器曰味苦寒無毒主折傷内損瘀血煩悶欲死者酒消服之南人毒箭)
(中人及深山大蝮傷人速將病者頂上十字釐之出血水藥末傅之并傅傷處當上下出黃水數升則悶)
(解俚人重之以竹筒盛帶于腰以防毒箭亦主惡瘡熱毒癰腫赤白遊風瘻蝕等瘡並水和傅之出賀州)
(山内石上似碎石硇砂之類)
石硫黃(本經中品)
釋名硫黃(吳普)黃硇砂(藥性)黃牙陽侯(綱目)將軍(時珍曰硫秉純)
(陽火石之精氣而結成性質通硫色賦中黃故名硫黃含其猛毒為七十二石之將故藥品中號為將軍)
(外家謂之陽侯亦曰黃牙又曰黃硇砂)
集解(别錄曰石硫黃生東海牧牛山谷中及大行河西山礬石液也普曰或生易陽或生河西或五)
(色黃是潘水石液也燒金有紫熖八月九月采弘景曰東海郡屬北徐州而箕山亦有今第一出湖南林)
(邑色如鵝子初出殼者名崑崙黃次出外國從蜀中來色深而煌煌此云礬石液今南方則無礬石恐不)
(必爾珣曰廣州記云生崑崙國及波斯國西方明之境顆塊瑩淨不夾石者良蜀中雅州亦出之光膩甚)
(好功力不及舶上來者頌曰今惟出南海諸番嶺外州郡或有而不甚佳鵝黃者名崑崙黃赤色者名石)
(亭脂青色者名冬結石半白半黑者名神驚石並不堪入藥又有一種水硫黃出廣南及資州溪澗水中)
(流出以茅收取熬出號真珠黃氣腥臭止入瘡藥亦可煎煉成汁以模寫作器亦如鵝子黃色時珍曰凡)
(産石硫黃之處必冇温泉作硫黃氣魏書云盤盤國冇火山山旁皆焦溶流數十里乃凝堅即石硫黃也)
(張華博物志云西域硫黃出且彌山去高昌八百里有山高數十丈晝則孔中狀如煙夜則如燈光庚辛)
(玉冊云硫黃有二種石硫黃生南海琉球山中土硫黃生於廣南以嚼之無聲者為佳舶上倭硫黃亦佳)
(今人用配消石作烽燧烟火為軍中要物)
修治(斆曰凡使勿用青赤色及半白半青半赤半黑者自有黃色内瑩淨似物命者貴也凡用四兩)
(先以龍尾蒿自然汁一鎰東流水三鎰紫背天葵汁一鎰粟逐子莖汁四件合之攪令勻入坩鍋内用六)
(乙泥固濟底下將硫黃碎之入鍋中以前汁旋旋添入火煑汁盡為度再以百部末十兩柳蚛末二斤一)
(簇草二斤細剉以東流水同硫黃煮二伏時取出去諸藥用熟甘草湯洗了入鉢研二萬匝用時珍曰凡)
(用硫黃入丸散用須以蘿蔔剜空入硫在内合定稻糠火煨熟去其臭氣以紫背浮萍同煮過消其火毒)
(以皂莢湯淘之去其黑漿一法打碎以絹袋盛用無灰酒煮三伏時用又消石能化硫為水以竹筒盛硫)
(埋馬糞中一月亦成水名硫黃液)
氣味酸温有毒(别錄曰大熱普曰神農黃帝雷公鹹有毒醫和扁鵲苦無毒權曰有大毒)
(以黑錫煎湯解之及食冷猪血珣曰人能制伏歸本色服之能除百病如有發動宜猪肉鴨羹餘甘子湯)
(並解之葛洪曰四黃惟陽侯為尊金石煆煉者不可用惟草木制伏者堪入藥用桑灰益母紫荷波稜天)
(鹽桑白皮地骨皮車前馬鞭草黃蘗何首烏石葦蕎麥獨帚地榆蛇牀兔絲萞麻蠶砂或灰或汁皆可伏)
(之之才曰曾青為之使畏細辛飛廉朴消鐵醋玄夀先生曰硫是礬之液礬是鐵之精慈石是鐵之母故)
(鐵砂慈石制入硫黃立成紫粉獨孤淊曰硫能乾汞見五金而黑得水銀則色赤也)
主治婦人陰蝕疽痔惡血堅筋骨除頭秃能化金銀
銅鐵竒物(本經)療心腹積聚邪氣冷癖在脇欬逆上氣
脚冷疼弱無力及鼻衂惡瘡下部&KR0008;瘡止血殺疥䖝
(别錄)治婦人血結(吳普)下氣治腰腎久冷除冷風頑痺寒
熱生用治疥癬鍊服主虚損泄精(甄權)壯陽道補筋骨
勞損風勞氣止𠻳殺臟蟲邪魅(大明)長肌膚益氣力老
人風秘並宜鍊服(李珣)主虚寒久痢滑泄霍亂補命門
不足陽氣暴絶隂毒傷寒小兒慢驚(時珍)
發明(弘景曰俗方用治脚弱及痼冷甚效仙經頗用之所化竒物並是黃白術及合丹法頌曰古方)
(未有服餌硫黃者本經所用止於治瘡蝕攻積聚冷氣脚弱等而近世遂火煉治為常服丸散觀其治煉)
(服食之法殊無本源非若乳石之有論議節度故服之其效雖緊而其患更速可不戒之土硫黃辛熱腥)
(臭止可治疥殺蟲不可服宗奭曰今人治下元虚冷元氣將絶久患寒泄脾胃虚弱垂命欲盡服之無不)
(效中病當便已不可盡劑世人蓋知用而為福而不知其為禍此物損益兼行故也如病熱危急可加丸)
(數服少則不效仍加附子乾薑桂好古曰如太白丹來復丹皆用硫黃佐以消石至陽佐以至陰與仲景)
(白通湯佐以人尿猪膽汁大意相同所以治内傷生冷外胃暑熱霍亂諸病能去格拒之寒兼有伏陽不)
(得不爾如無伏陽只是陰虚更不必以陰藥佐之何也硫黃亦號將軍功能破邪歸正返滯還清挺出陽)
(精消陰化魄時珍曰硫黃秉純陽之精賦大熱之性能補命門真火不足且其性雖熱而疎利大腸又與)
(躁濇者不同蓋亦救危妙藥也但煉制久服則有偏勝之害况服食者又皆假此縱欲自速其咎於藥何)
(責焉按孫升談圃云硫黃神仙藥也每歲三伏日餌百粒去臟腑積滯有驗但硫黃伏生於石下陽氣溶)
(液凝結而就其性大熱火煉服之多發背疽方勺泊宅編云金液丹乃硫黃煉成純陽之物有痼冷者所)
(宜令夏至人多服之反為大患韓退之作文戒服食而晚年服硫黃而死可不戒乎夏英公有冷病服硫)
(黃鍾乳莫之紀極竟以壽終此其禀受與人異也洪邁夷堅志云唐與正亦知醫能以意治疾吳巡檢病)
(不得溲臥則微通立則不能涓滴遍用通利藥不效唐問其平日自制黑錫丹常服因悟曰此必結砂時)
(硫飛去鉛不死鉛砂入膀胱臥則偏重猶可溲立則正塞水道故不通取金液丹三百粒分為十服煎瞿)
(麥湯下鉛得硫氣則化累累水道下病遂愈硫之化鉛載在經方苟無變通豈能臻妙類編云仁和縣一)
(吏早衰齒落不已一道人令以生硫黃入猪臟中煮熟搗丸或入蒸餅丸梧子大隨意服之飲啖倍常步)
(履輕捷年踰九十猶康徤後醉牛血遂洞泄如金水尫悴而死内醫官管範云猪肪能制硫黃此用猪臟)
(尤妙王樞使亦常服之)
附方(舊八新四十一)硫黃杯(此杯配合造化調理陰陽奪天地冲和之氣乃水火既濟之方)
(不冷不熱不緩不急有延年却老之功脫胎換骨之妙大能清上實下升降陰陽通九竅殺九蟲除夢泄)
(悦容顔解頭風開胸膈化痰涎明耳目潤肌膚添精髓蠲疝墜又治婦人血海枯寒赤白帶下其法用瓷)
(盌以胡桃擦過用無砂石硫黃生溶成汁入明礬少許則塵垢悉浮以杖掠去緜濾過再入盌溶化傾入)
(杯内盪成杯取出埋土中一夜木賊打光用之欲紅入硃砂欲青則入葡蔔研勻同煮成每用熱酒二杯)
(清早空心温服則百病皆除無出此方也)紫霞杯(葉石林水雲錄云用硫黃袋盛懸&KR0008;内以紫背)
(浮萍同水煮之數十沸取出候乾研末十兩用珍珠琥珀乳香雄黃硃砂羊起石赤石脂片腦紫粉白芷)
(甘松三奈木香血竭没藥韶腦安息香各一錢麝香七分金薄二十片為末入銅杓中慢火溶化以好樣)
(酒杯一箇周圍以粉紙&KR0694;裹中開一孔傾硫入内旋轉令勻投冷水中取出每旦盛酒飲二三杯功同上)
(方昔中書劉景輝因遘勞瘵於大白山中遇一老仙親授是方服之果愈人能清心寡欲而服此仙緣可)
(到也)金液丹(固真氣暖丹田堅筋骨壯陽道除久寒痼冷補勞傷虚損治男子腰腎久冷心腹積)
(聚脇下冷痛腹中諸䖝失精遺尿形羸力劣腰膝痛弱冷風頑痺上氣衂血欬逆寒熱霍亂轉筋虚滑下)
(利又治痔瘻濕&KR0630;生瘡下血不止及婦人血結寒熱隂蝕疽痔等用石硫黃十兩研水用瓷盒盛以水和)
(赤石脂封口鹽泥固濟日乾地内先埋一小鑵盛水令滿安盒在内用泥固濟慢火養七日七夜候足加)
(頂火一斤煆俟冷取出研末每一兩用蒸餅一兩水寒浸為丸如梧子大每服三十丸空心米飲服又治傷)
(身冷脈微或吐或利或自汗不止或小便不禁併宜服之得身熱脈出為度惠民和劑局方)煖益
腰膝(王方平通靈玉粉散治腰膝煖水臟益顔色其功不可具載硫黃半斤桑柴灰五斗淋取汁煮)
(三伏時以鐵匙抄于火上試之伏火即止候乾以大火煆之如未伏更&KR0008;以伏為度煆了研末穿地坑一)
(尺二寸投水於中待水清取和硫末坩鍋内煎如膏鐵錢抄出細研飯丸麻子大每空心鹽湯下十丸極)
(有效驗鄉人王昭遂服之年九十顔貌如童子力倍常人杜光庭王函方)風毒脚氣(痺弱)
(硫黃末三兩鎾乳五升&KR0008;沸入水煎至三升每服三合又法牛乳三升煎一升半以五合調硫黃末一)
(兩服厚蓋取汗勿見風未汗再服將息調理數日更服北人用此多效亦可煎為丸服肘后方)陰
證傷寒(極冷厥逆煩躁腹痛無脈危極甚者舶上硫黃為末艾湯服三錢就得睡汗出而愈本)
(事方)陰陽二毒(黑龍丹用舶上硫黃一兩柳木槌研二三日巴豆一兩和殼計箇數用三升鐺)
(子一口將硫鋪底安豆於上以釅米醋半斤澆之盞子緊合定醋紙固縫頻以醋潤之文武火熬候豆作)
(聲可一半為度急將鐺子離火即便入臼中搗細再以醋和茶脚洗鐺中藥入臼旋下蒸餅搗丸雞頭子)
(大若是陰毒用椒四十九粒葱白二莖水一盞煎六分熱吞下一丸陽毒用豆䜴四十九粒葱白一莖水)
(一盞煎同前吞下不得嚼破經五六日方可服之若未𫝊入或未及日數不可服有孕婦人吐瀉亦可服)
(濟博方)一切冷氣(積塊作痛硫黃熖消各四兩結砂青皮陳皮各四兩為末糊丸梧子大每)
(空心米飲下三十丸鮑氏方)元臟久冷(腹痛虚泄裏急玉粉丹用生硫黃五兩青鹽一兩細)
(研以蒸餅丸綠豆大每服五丸空心熱酒下以食壓之經驗方)元臟冷泄(腹痛虚極硫黃)
(一兩黃蠟化丸梧子大每服五丸新汲水下一加青鹽二錢蒸餅和丸酒下普濟方)氣虚暴
泄(日夜三二十行腹痛不止夏月路行備急最妙朝真丹用硫黃二兩枯礬半兩研細水浸蒸餅丸梧)
(子大硃砂為衣每服十五丸至二十丸溫水下或鹽湯任下孫尚藥秘寳方)伏暑傷冷(二氣)
(交錯中脘痞結或泄或嘔或霍亂厥逆二氣丹硫黃消石等分研末石器炒成沙再研糯米糊丸梧子大)
(每服四十丸新井水下濟生方)傷暑吐瀉(硫黃滑石等分為末每服一錢米飲下即止)
(救急良方)霍亂吐瀉(硫黃一兩胡椒五錢為末黃蠟一兩化丸皂子大每凉水下一丸聖濟)
(錄)小兒吐瀉(不拘冷熱驚吐反胃一切吐利諸治不效者二氣散用硫黃半兩水銀二錢半)
(研不見星每服一宇至半錢生薑水調下其吐立止或同炒結砂為丸方見靈砂下錢氏小兒方)反
胃嘔吐(方見水銀)脾虚下白(脾胃虚冷停水滯氣凝成白涕下出舶上硫黃一兩研末)
(炒麪一分同研滴冷熱水丸梧子大每米湯下五十丸楊子建護命方)下痢虚寒(硫黃半兩)
(篦麻仁七箇為末糊丸梧子大每服十五丸米飲下指南方)腸風下血(方見鯽魚)老人
冷秘(風秘或泄瀉煖元臟除積冷温脾胃進飲食治心腹一切痃癖冷氣硫黃柳木槌研細半夏湯)
(七次焙研等分生薑自然汁調蒸餅和杵百下丸梧子大每服十五丸至二十丸空心溫酒或薑湯下婦)
(人醋湯下和劑局方)久瘧不止(鮑氏方用硫黃硃砂等分為末每服二錢臘茶清發日五)
(更服當日或大作或不作皆其效也寒多倍硫熱多倍砂朱氏方用硫黃臘茶等分為末發日早冷水)
(服二錢二服效寒多加硫熱多加茶)酒鼈氣鼈(嗜酒任氣血凝于氣則為氣鼈嗜酒痼冷敗血)
(入酒則為血鼈搖頭掉尾大者如鼈小者如錢上侵人喉下蝕人肛或附脇背或隱腸腹用生硫黃末老)
(酒調常服之直指方)欬逆打呃(硫黃燒烟噢之立止醫方摘要)頭痛頭風
(如神丹光明硫黃消石各一兩細研水丸芡子大空心嚼一丸茶下普濟方)腎虚頭痛(聖惠)
(方用硫黃一兩胡粉為末飯丸梧子大痛時冷水服五丸即止本事方用硫黃末食鹽等分水調生麫)
(糊丸梧子大每薄荷茶下五丸子普濟方用生硫黃六錢烏藥四錢為末蒸餅丸梧大每服三五丸食)
(後茶清下)鼻上作痛(上品硫黃末冷水調搽澹寮方)酒皶赤鼻(生硫黃半兩杏)
(仁二錢輕粉一錢夜夜搽之為瑞竹堂方用舶上硫黃雞心㯽榔等分片腦少許末絹色日日擦之加)
(篦麻油更妙)鼻面紫風(乃風熱上攻陽明經絡亦治風刺癮疹舶上硫黃白礬枯等分為末)
(每以黃丹少許以津液和塗之一月見效宣明方)身面疣目(蠟紙卷硫黃末少許點之焠之)
(有聲自去普濟方)癧瘍風病(白色成片以布拭醋摩硫黃附子塗之或硫黃白礬擦之集)
(驗方)小兒聤耳(硫黃末和蠟作挺插之日二易千金方)小兒口瘡(糜爛生硫黃水)
(調塗手心足心效即洗去危氏得效方)耳卒聲閉(硫黃雄黃等分研末綿裹塞耳數日即聞)
(人語也千金方)諸瘡弩肉(如蛇出數寸硫黃末一兩肉上簿之即縮聖惠方)癰疽
不合(石硫黃粉以筯蘸押入孔中以瘥為度外臺祕要)一切惡瘡(真君妙神散用好硫)
(黃三兩蕎麥粉二兩為末井水和捏作小餅日乾收之臨用細研新汲水調傅之痛者即不痛不痛則即)
(痛而愈方坦仙皆效)疥瘡有蟲(硫黃末以雞子煎香油調搽極效救急良方)頑癬
不愈(傾過銀有蓋罐子入硫黃一兩溶化取起冷定打開取硫同益研末搽之孫氏集效方)癘
風有蟲(硫黃末酒調少許飲汁或加大風子油更好直指方)女子陰瘡(硫黃末傅)
(之瘥乃止肘后方)玉門寬冷(硫黃煎水頻洗心𫝊方)小兒夜啼(硫黃二錢半鉛)
(丹二兩研勻瓶固煆過埋土中七日取出飯丸黍米大每服二丸冷水下普濟方)陰濕瘡疱
(硫黃傅之日三梅師方)
石硫赤(别錄有名未用)
釋名石亭脂(圖經)石硫丹(弘景)石流芝
集解(别錄曰理如石者生山石間普曰生羌道山谷時珍曰此即硫黃之多赤者名石亭脂而近世)
(通呼硫黃為石亭脂亦未考此也按抱朴子云石流丹石之赤精石硫黃之類也浸溢于涯岸之間其濡)
(濕者可丸服堅結者可散服五岳皆有而箕山為多許由巢父服之即石硫芝是矣)
氣味苦温無毒
主治婦人帶下止血輕身長年(别錄)壯陽除冷治瘡殺
蟲功同硫黃(時珍)
附方(新二)赤鼻作痛(紫色石亭脂紅色次之黃色勿用研末冷水調搽半月絶根聖濟)
(錄)風濕脚氣(石亭脂生用一兩川烏頭生一兩無名異二兩為末葱白自然汁和丸梧子大)
(每服一錢空心淡茶生葱吞下日一服瑞竹堂方)
石硫青(别錄有名未用)
釋名冬結石(别錄曰生武都山石間青白色故名時珍曰此硫黃之多青色者蘇頌圖經言)
(石亭脂冬結石並不堪入藥未深考此也)
氣味酸温無毒主治療洩益肝氣明目輕身長年(别錄)
治瘡殺蟲功同硫黃(時珍)
附錄硫黃香(拾遺藏器曰味辛温無毒去惡氣殺蟲似硫黃而香云出毘南國在扶南南三)
(十里)
礬石(本經上品)校正(併入海藥波斯礬嘉祐柳絮礬)
釋名涅石(綱目)羽涅(本經)羽澤(别錄)煅枯者名巴石輕白者
名柳絮礬(時珍曰礬者燔也燔石而成也山海經云女牀之山其陰處多涅石郭璞注云礬石)
(也楚人名涅石秦人名為羽涅)
集解(别錄曰礬石生河西山谷及隴西武都石門采無時能使鐵為銅弘景曰今出益州北部西川)
(從河西來色青白生者名馬齒礬煉成純白名白礬蜀人以當消石其黃黑者名雞屎礬不入藥用惟堪)
(鍍作以合熟銅投苦酒中塗鐵皆作銅色外雖銅色内質不變恭曰礬石有五種白礬多入藥用青黑二)
(礬療疳及瘡黃礬亦療瘡生肉兼染皮絳礬本來綠色燒之乃絳故名絳礬頌曰礬石初生皆石也采得)
(燒碎煎煉乃成礬也凡有五種其色各異白礬黃礬綠礬黑礬絳礬也今白礬出晉州慈州無為州入藥)
(及染人所用甚多黃礬丹竈家所須亦入藥黑礬惟出西戎亦謂之皂礬染鬚髸藥用之亦染皮用綠礬)
(入咽喉口齒藥及染色絳礬燒之則赤今亦稀見又有礬精礬蝴蝶巴石柳絮礬皆是白礬也煉白礬時)
(候其極沸盤心有濺溢如物飛出以鐵匕接之作虫形者礬蝴蝶也但成塊光瑩如水精者礬精也三者)
(入藥力緊于常礬其㷙煉而成輕虚如綿絮者柳絮礬其燒汁至盡色白如雪者謂之巴石珣曰波斯大)
(秦所出白礬色白而瑩淨内有束針文入丹竈家功力逾於河西石門者近日文州諸番往往有之波斯)
(又出金線打破内有金線文者為上多入燒煉家用時珍曰礬石折而辨之不止於五種也白礬方士謂)
(之白君出晉地者上青州吳中者次之潔白者雪礬光明者為明礬亦名雲母礬文如束針狀如粉撲者)
(為波斯白礬並入藥為良黑礬鉛礬也出晉地其狀如黑泥者為崑崙礬其狀如赤石脂有金星者為鐵)
(礬其狀如紫石英火引之成金線盡力上即紫赤色者為波斯紫礬並不入服餌藥惟丹竈及瘡家用之)
(綠礬絳礬黃礬俱見本條其雜色者則有雞屎礬鴨屎礬雞毛礬粥礬皆下品亦入外丹家用)
修治(斆曰凡使白礬石以瓷瓶盛於火中煆令内外通赤用鉗揭起蓋旋安石蜂巢入内燒之每十)
(兩用巢六兩燒盡為度取出放冷研粉以紙裹安五寸深土坑中一宿取用又法取光明如水晶酸鹹濇)
(味全者研粉以瓷瓶用六一泥泥之待乾入粉三升在内旋旋入五方草紫背天葵各搥汁一鎰待汁乾)
(蓋了瓶口更泥上下用火一百斤煆之從已至末去火取出其色如銀研如輕粉用之時珍曰今人但煅)
(乾汁用謂之枯礬不煆者為生礬若入服食須循法度按九鼎神丹秘訣煉礬石入服食法用新桑合槃)
(一具於密室淨掃以火燒地令熱洒水於上或洒苦酒于上乃布白礬於地上以槃覆之四面以灰擁定)
(一日夜其石精皆飛于槃上掃取收上未盡者更如前法數遍乃止此為礬精若欲作水即以掃下礬精)
(一斤納三年苦酒一斗中清之號曰礬華百日彌佳若急用之七日亦可)
氣味酸寒無毒(普曰神農岐伯酸久服傷人骨扁鵲鹹雷公酸無毒權曰嗇凉有小毒之)
(才曰甘草為之使惡牡蠣畏麻黃獨孤滔曰紅心灰藋制礬)
主治寒熱洩痢白沃陰蝕惡瘡目痛堅骨齒煉餌服
之輕身不老增年(本經)除固熱在骨髓去鼻中息肉(别錄)
除風去熱消痰止渴煖水臟治中風失音和桃仁葱
湯浴可出汗(大明)生含嚥津治急喉痺療鼻衂齆鼻鼠
漏瘰癧疥癬(甄權)枯礬貼嵌甲牙縫中血出如衂(宗奭)吐
下痰涎飲澼燥濕解毒追涎止血定痛食惡肉生好
肉治癰疽疔腫惡瘡癲癎疸疾通大小便口齒眼目
諸病虎犬蛇蠍百蟲傷(時珍)
波斯白礬(海藥)氣味酸濇温無毒
主治赤白漏下陰蝕洩痢瘡疥解一切毒蛇蟲等去
自赤暴腫齒痛火煉之良(李珣)
柳絮礬(嘉祐)氣味(同礬石)
主治消痰止渴潤心肝(大明)
發明(弘景曰俗中合藥火熬令燥以療齒痛多則壊齒即傷骨之說也而經云堅骨齒誠為可疑宗)
(奭曰不可多服損心肺却水故也水化書紙上乾則水不能濡故知其性却水也治膈下涎藥多用者此)
(意爾時珍曰礬石之用有四吐利風熱之痰延取其酸苦涌泄也治諸血痛脫肛陰挺瘡瘍取其酸濇而)
(收也治痰飲泄痢崩帶風眼取其收而燥濕也治喉痺癰疽中蠱蛇蟲傷螫取其解毒也按李迅癰疽方)
(云凡人病癰疽發背不問老少皆宜服黃礬丸服至一兩以上無不作效最止疼痛不動臟腑活人不可)
(勝數用明亮白礬一兩生研以好黃蠟七錢溶化和丸梧子大每服十丸漸加至二十丸熟水送下如末)
(破則内消已破即便合如服金石發瘡者引以白礬末一二匙溫酒調下亦三五服見效有人遍身生瘡)
(狀如蛇頭服此亦效諸方俱稱竒效但一日中服近百粒則有力此藥不惟止痛生肌能防毒氣内攻護)
(膜止瀉托裏化膿之功甚大服至半斤尤佳不可欺其淺近要知白礬大能解毒也今人名為蠟礬九用)
(之委有效驗)
附方(舊二十六新六十)中風痰厥(四肢不收氣閉膈塞者白礬一兩牙皂角五錢為末)
(每服一錢温水調下吐痰為度陳師古方)胸中痰澼(頭痛不欲食礬石一兩水二升煮一升納)
(蜜半合頻服須臾大吐未吐飲少熱湯下之外臺祕要)風痰癎病(化痰丸生白礬一兩細茶)
(五錢為末煉蜜丸如梧子大一歲十丸茶湯下大人五十九久服痰自天便中出斷病根鄧事峯惟興)
小兒胎寒(躽啼發癎白礬煆半日棗肉丸黍米大每乳下一九愈乃止最良保幼大全)産
後不語(明氏孤鳳散用生白礬末一錢熟之調下日一婦人良方)牙關緊急(不開者白)
(礬鹽化等分搽之涎出自開集簡方)走馬喉痺(用生白礬末塗於綿針上按於喉中立破)
(綿針者用榆條上以綿立作棗大也儒門事親方)喉癰乳蛾(濟生帳帶散用礬三錢針銚内)
(溶化入劈開巴豆三粒煎乾去豆研礬用之入喉立愈甚者以醋調灌之亦名通關散法製烏龍膽用)
(白礬末盛入猪膽中風乾研末每吹一錢入喉取涎出妙)咽喉糓賊(腫痛生礬石未少少點腫)
(處吐涎以痒為度聖惠方)風熱喉痛(白礬半斤研末化水新磚一片浸透取晒又浸又晒)
(至水乾入糞厠中浸一月取洗安陰處待霜出掃收每服半錢水下普濟方)懸癰垂長(咽中)
(煩悶白礬燒灰鹽花等分為末筯頭頻點在癰上去涎孫用和秘寳方)小兒舌膜(初生小兒)
(有白膜皮裹舌或遍舌根可以指甲刮破令血出以燒礬末半綠豆許傅之若不摘去其兒必啞姚和)
(衆至寳方)牙齒腫痛(白礬一兩燒灰大露蜂房一兩微炙每用二錢水煎含潄去涎簡要濟)
(衆方)患齒碎壊(欲盡者常以綿裏礬石含嚼吐去汁肘后方)齒斷血出(不止礬石)
(一兩燒水三升煑一升含潄千金方)木舌腫強(白礬桂心等分為末安舌下聖惠方)
大陰口瘡(生甘草二寸白礬一粟大噙之嚥津活法機要)口舌生瘡(下虚上壅)
(定齋方用白礬泡湯濯足分張子和方用白礬末黃丹水飛炒等研擦之)小兒鵝口(滿口)
(白爛枯礬一錢朱砂二分為末每以少許傅之日三次神驗普濟方)小兒舌瘡(飲乳不得)
(白礬和雞子置醋中塗兒足底二七日愈千金方)口中氣臭(明礬入麝香為末擦牙上生)
(生編)衂血不止(枯礬末吹之妙聖濟方)鼻中息肉(千金用礬燒末猪脂和綿裏塞)
(之數日息肉隨藥出一一方用明礬一兩篦麻仁七箇鹽梅肉五箇麝香字杵丸錦裹塞之化水自下)
(也)眉毛脫落(白礬十兩燒研蒸餅丸梧子大每空心溫水下七丸日加一丸至四十九日减)
(一丸周而復始以愈為度聖濟錄)發斑怪證(有人眼赤鼻張大喘渾身出斑毛髮如銅鐵乃)
(熱毒氣結于下焦也白礬滑石各一兩為末作一服水三盌煎减半不住服盡即安夏子益竒疾方)
目瞖弩肉(白礬石納黍米大入目令淚出日日用之惡汁去盡其疾日减外臺秘要)目
生白膜(礬石一升水四合銅器中煎半合入少蜜調之以綿濾過每日點三四度姚和衆延齡)
(至寳方)赤目風腫(甘革水磨明礬傅眼胞上效或用枯礬頻擦眉心集簡方)爛弦
風眼(白礬煅一兩銅青三錢研末湯泡澄清點洗永類方)聤耳出汁(枯礬一兩鉛丹)
(炒一錢為末日吹之聖濟錄)卒死壯熱(礬石半斤水一斗半煮湯浸脚及踝即得甦也肘)
(后方)脚氣衝心(白礬三兩水一斗五升煎沸浸洗千金方)風濕膝痛(脚氣風濕)
(虚汗少力多痛及陰汗燒礬末一匙頭投沸湯淋洗痛處御藥院方)黃腫水腫(椎車丸用)
(明礬二兩青礬一兩白麪半斤同炒令赤以醋煑米粉糊為丸棗湯下三十九濟急方)女勞黃
疸(黃家日晡發熱而反惡寒膀胱急少腹滿日盡黃額上黑足下熱因作黑疸其腹脹如水狀大便必)
(黑時溏此女勞之病非水也自大勞大熱交接后入水所致腹滿者難治用礬石燒消石熬黃等分為散)
(以大麥粥汁和服方寸匕日三服病從大小便去正黃大便正黑是其候也張仲景金匱方)婦人
黃疸(經水不調房事觸犯所致白礬黃蠟各半兩陳橘皮三錢為末化蠟丸梧子大每服五十丸以)
(滋血湯或調經湯下濟陰方)婦人白沃(經水不利子臟堅僻中有乾血下白物用礬石燒杏)
(仁一分研勻煉蜜丸棗核大納入腸中日一易之張仲景金匱方)婦人陰脫(作痒礬石燒研)
(空心酒服方寸匕日三千金翼)男婦遺尿(枯白礬牡蠣粉等分為末每服方寸匕温酒下)
(日三服竒余居士選方)二便不通(白礬末填滿臍中以新汲水滴之覺冷透腹内即自然通)
(臍平者以紙圍環之經驗方)霍亂吐瀉(枯白礬末一錢百沸湯調下華佗危病方)伏
暑泄瀉(玉華丹白礬煆為末醋糊為丸量大小用本瓜湯下經驗方)老人泄瀉(不止)
(枯白礬一兩訶黎勒煨七錢半為末米飲服二錢取愈大平聖惠方)赤白痢下(白礬飛過)
(為末好醋飛羅麪為丸梧子大赤痢甘草湯白痢乾薑湯下生生方)氣痢不止(巴石丸取)
(白礬一大斤以炭火淨地燒令汁盡其色如雪謂之巴石取一兩研末熟猪肝作丸梧子大空腹量人加)
(减水牛肝更佳如素食人以蒸餅為丸或云白礬中青黑者名巴石劉禹錫𫝊信方)冷勞泄
痢(食少諸藥不效白礬三兩燒羊肝一具去脂釅醋三升煮爛擂泥和丸梧子大每服二十丸米飲下)
(早夜各一服普濟方)泄瀉下痢(白龍丹用明礬枯過為末飛羅麪醋打糊丸梧子大每服)
(二三十丸白痢薑湯下赤痢甘草湯泄瀉米湯下經驗方)瘧疾寒熱(即上方用東南桃心)
(七箇煎湯下)反胃嘔吐(白礬硫黃各二兩銚内燒過入硃砂一分為末麪糊丸小豆大每薑)
(湯下十五丸心又方白礬枯三兩蒸餅丸梧子大每空米飲服十五丸普濟方)化痰治嗽
(明礬二兩生参末一兩苦醋二升熬為膏子以油紙包收旋丸豌豆大每用一丸放舌下其𠻳立止痰即)
(消下定西侯方只用明礬末醋糊丸梧子大每睡時茶二三十丸摘要用明礬半生半燒山巵子炒)
(黑等分為末薑汁糊為丸如上服丸雜興方用白明礬建茶等分為末糊服)諸心氣痛(儒門)
(事親方用生礬一皂子大醋一盞煎七分服立止末邵真人方用明礬一兩燒硃砂一錢金箔三箇為)
(每服一錢半空心白湯下)中諸蟲毒(晉礬建茶等分為末新汲水調服二錢瀉吐即效未吐再)
(服方濟生)蛇蟲諸毒(毒蛇射工沙虱等傷人口噤日黑手足直毒氣入腹白礬甘草等分)
(為末冷水服二錢錢瑞竹堂方)馬汗毒(所傷瘡痛白礬飛過黃丹炒紫等分貼之王氏博)
(濟方)虎犬傷人(礬末納入裹之止痛尤妙肘后方)蛇蛟蠍螫(燒刀矛頭令赤置白)
(礬於上汁出熱滴之立瘥此神驗之方也真元十三年冇兩僧流南方到鄧州俱為蛇囓令用此法便瘥)
(更無他苦方劉禹錫𫝊信)壁鏡毒人(必死白礬塗之太平廣記)刀斧金瘡
(白礬黃丹等分為末傅之最妙救急方)折傷止痛(白礬末一匙泡湯一盌帕蘸乘熱慰傷處)
(少時痛止然後排整筋骨點藥靈苑方)漆瘡作痒(白礬湯拭之千金方)牛皮癬
瘡(石榴皮蘸明礬末抹之切勿用醋即䖝沈下直指方)小兒風疹(作痒白礬燒投熱酒)
(中馬尾揾酒塗之子母秘錄)小兒臍腫(出汗不止白礬燒灰傅之聖惠方)乾濕頭
瘡(白礬半生半煆酒調塗上生生編)身面瘊子(白礬地膚子等分煎水頻洗之多能鄙)
(事)腋下胡臭(礬石絹袋盛之常粉腋下甚妙許堯臣方)魚口瘡毒(白礬枯研)
(寒食麪糊調傅上即消救急良方)陰瘡作臼(取高昌白礬麻仁等分研末猪脂和膏先以槐)
(白皮煎湯洗過塗之外以楸葉貼上不過三度愈葛洪肘后方)足瘡生蟲(南方地卑濕人)
(多患足瘡歲久生䖝如蛭乃風毒攻注而然用牛或羊或猪肚屎不洗研如泥看瘡大小入煆過泥礬半)
(兩已上研勻塗帛上貼之須臾痒入心徐徐連帛取下火上炙之䖝出絲髮馬尾千萬或青白赤黑以湯)
(洗之三日一作不過數次䖝盡瘡愈南宫從岣嶁神書記)嵌甲作瘡(足趾甲入肉作瘡不)
(可履靴礬石燒灰傅之蝕惡肉生好肉細細割去甲角旬日取愈此方神效肘后方)雞眼肉
刺(枯礬黃丹朴消等分為末搽之次日浴二三次即愈多能鄙事)冷瘡成漏(明礬半生)
(半飛飛者生肉生者追膿五靈芝水飛各半錢為末以皮紙裁條唾和末作小摭子香油捏濕於末拖過)
(剪作大小撚安入漏早安午換候膿出盡後有些小血出方得乾水住藥自然生肉痊好普濟方)魚
睛丁瘡(枯礬末寒食麪糊調貼消腫無膿崔氏方)丁瘡腫毒(雪白礬末五錢葱白)
(煨熟搗和丸梧子大每服二錢五分以酒送下未效再服久病孕婦不可服衞生寳鎰)癰疽腫
毒(方見前發明下)陰汗濕痒(枯礬撲之藥又泡湯沃洗御院方)交接勞復
(卵腫或縮入腹痛欲絶礬石一分消三分大麥粥清服方寸匕日三服熱毒從二便出也肘后方)女
人陰痛(礬石三分炒甘草末半方緜裹導之取瘥肘后百一方)丁腫惡瘡(二仙散用)
(生礬黃丹臨時等分以三稜針刺血待盡傅之不過三上决愈乃太醫李管勾方衞生寳鑑)蟲蛇
獸毒(及蟲毒生明礬明雄黃等分於端午日研末黃蠟和丸梧子大每服七丸念藥王菩薩七遍熟)
(水送下方東坡良)
綠礬(日華)
釋名皂礬(綱目)青礬煆赤者名絳礬(唐本)礬紅(時珍曰綠礬可)
(以染皂色故謂之皂礬又黑礬亦名皂礬不堪服食惟瘡家用之煆赤者俗名礬紅以别末紅)
集解(頌曰綠礬出隰州温泉縣池州銅陵縣並煎礬處生焉初生皆石也煎煉乃成其形似朴消而)
(綠色取置鐵板上聚炭燒之礬沸流出色赤如金汁云者是真也沸定時汁盡則色如黃丹又有皂莢礬或)
(即綠礬也恭曰綠礬新出窟未見風者正如琉璃色人以為石膽燒之赤色故名絳礬出瓜州者良時珍)
(曰綠礬晉地河内西安沙州皆出之狀如熖消其中揀出深青瑩淨者即為青礬煆過變赤則為絳礬入)
(圬墁及漆匠家多用之然貨者亦雜以沙土為塊昔人往往以青礬為石膽則誤矣)
氣味酸凉無毒
主治疳及諸瘡(蘇恭)喉痺䖝牙口瘡惡瘡疥癬釀鯽魚
燒灰服療腸風瀉血(大明)消積滯燥脾濕化痰涎除脹
滿黃腫瘧利風眼口齒諸病(時珍)
發明(時珍曰綠礬酸涌濇收燥濕解毒化涎之功與白礬同而力差緩按張三丰仙𫝊方載伐木九)
(云此方乃上清金蓬頭祖師所傳治脾土衰弱肝木氣盛木來尅土病心腹中滿或黃腫如土色服此能)
(助土益元用蒼术二斤宋泔水浸二宿同黃酒麪麯四兩炒赤色皂礬一斤醋捽晒乾入瓶火煆為末醋)
(糊丸梧子大每服三四十丸好酒宋湯任下日二三服時珍常以此方加平胃散治一賤役中滿腹脹果)
(有效驗蓋此礬色綠味酸燒之則赤既能入血分伐木又能燥濕化涎利小便消食積故脹滿黃腫瘧痢)
(疳疾方往往用之其源則自張仲景用礬石消石治女勞黃疸方中變化而來頌曰劉禹錫傅信方治喉)
(痺用皂莢礬入好米醋同研含之嚥汁立瘥此方出于李謩甚竒妙皂莢礬即綠礬也)
附方(舊一新一十九)重舌木舌(皂礬二錢鐵上燒紅研摻之陸氏積德堂方)㗋風
腫閉(皂礬一斤末醋三斤拌晒乾吹之痰涎出盡用良薑末少許入茶内漱口嚥之即愈孫氏集)
(效方)眼暴赤爛(紅枣五箇入綠礬在内火煨熟以河水井水各一盌桃柳枝心各七箇煎稠每)
(點少許入眥上摘玄方)爛弦風眼(青礬火煆出毒細研泡湯澄清點洗永類方)倒睫
拳毛(方同上)瘧疾寒熱(礬紅獨蒜頭煨等分搗丸茨子大每白湯嚼下一丸端午日合)
(之方普濟)少陰瘧疾(嘔吐綠礬一錢乾薑泡半夏薑製半兩為末每服半錢發日早以醋)
(湯下錄聖濟)翻胃吐食(白麪二斤半蒸作大饅頭一箇頭上開口剜空將皂礬填滿以新瓦)
(圍注鹽泥封固穵土窟安放文武火燒一日夜取出研末棗肉為丸梧子大每服二十丸空心酒湯任下)
(忌酒色要醫方摘)大便不通(皂礬一錢巴霜二箇同研入雞子内攪勻封頭濕紙裹煨熟食)
(之酒下即通集玄方)腸風下血(積年不止虚弱甚者一服取效綠礬四兩入砂鍋内新瓦)
(蓋定鹽泥固濟煅赤取出入青鹽生硫黃各一兩研勻再入鍋中固濟煅赤取出去火毒研入熱附子末)
(一兩粟米粥糊丸梧子大每空心米飲温酒任下三十丸永類方)婦人血崩(青鹽二兩輕粉)
(一錢為末水丸梧子大每服二三十丸新汲水下摘玄方)血證黃腫(綠礬四兩百草霜一)
(升炒麪半升為末沙糖和九梧子大每服三四十九食後薑湯下鄭時舉所𫝊又方小麥淘淨一斤皂)
(礬半斤同炒黃為末黑棗肉半斤搗勻术醋打糊丸梧桐子大每薑湯下八九十丸日三服簡便方)
脾病黃腫(青鹽四兩煆成赤珠子當歸四兩酒酻浸七日焙百草霜三兩為末以浸藥酒打糊)
(丸梧子大每服五丸至七丸温水下一月后黃去立效此方祖傳七世又方綠礬四兩百草霜五倍子)
(各一兩木香一錢為末酒煎飛麪丸梧子大每空心酒下五凡又方平胃散青礬二兩為末醋糊丸米)
(飲下或加烏沈湯四兩酒糊九亦可潔古活法機要)酒黃水腫(黃腫積痛青礬半斤醋一)
(大盞和勻尾盆内煆乾為度平胃散烏藥順氣散各半兩為末醋煑糊丸梧子大每酒或薑湯下二三十)
(丸不忌口加鍋灰方趙原楊真人濟急)食勞黃病(身目俱黃青礬鍋内安炭煆赤米醋拌為)
(末棗肉和丸梧子大每服二三十丸食后薑湯下救急方)腹中食積(綠礬二兩研米醋一)
(大盌瓷器煎之柳條攪成膏入赤脚烏一兩研丸綠豆大每空心溫酒下五丸聖惠方)疳䖝食
土(及生物研綠礬末猪胆汁丸綠豆大每米飲下五七丸保幼大全)小兒疳氣(不可療者)
(綠礬煆赤醋淬三次為末棗肉和丸綠豆大每服十丸溫水下日三集驗丸)走馬疳瘡(綠礬)
(入鍋内炭火煆紅以醋拌勻如此三次為末入麝香少許溫漿水潄淨摻之談野翁試效方)白秃
頭瘡(皂礬楝樹子燒研搽之普濟方)小兒頭瘡(絳礬一兩淡豉一兩炒黑膩粉二錢)
(研勻以桑灰湯洗淨摻之良)小兒甜瘡(大棗去核填入綠礬燒存性研貼之拔萃方)耳
生爛瘡(棗子去核包青礬煆研香油調傅之摘玄方)蚰蜒入耳(水調綠礬灌之普)
(濟方)蛆入耳中(綠礬摻之即化為水摘玄方)瘡中生蛆(綠礬末摻貼即化為水)
(摘玄方)湯火傷灼(皂礬和凉水澆之其疼即止腫亦消楊誠經驗方)癬瘡作痒
(螺螄十四箇槿樹皮末一兩入盌内蒸熟入礬紅三錢搗勻搽之孫氏集效方)甲疽延爛
(崔氏方治甲疽或因割甲傷肌或因甲長侵肉遂成瘡腫黃水浸淫相染五指俱爛漸上脚趺泡漿四邊)
(起如火燒瘡日夜怪憎醫不能療綠礬石五兩燒至汁盡研末色如黃丹收之每以鹽湯洗拭用末厚傅)
(之以軟帛煖裹當日即汁斷瘡乾每日一遍鹽湯洗濯有膿處使淨傅其痂乾處不須近但冇急痛處塗)
(酥少許令潤五日即覺上痂起依前洗傅十日痂漸剝盡軟處或更生白膿泡即擦破傅之自然瘥也張)
(侍郎病此臥經六十日京醫並處方無效得此法如神王燾外臺秘要)婦人甲疽(婦人趾甲)
(内生瘡惡肉突出久不愈名臭田螺用皂礬日晒夜露每以一兩煎湯浸洗仍以礬末一兩加雄黃二錢)
(硫黃一錢乳香没藥各一錢研勻搽之醫方摘要)塗染白髮(綠礬薄荷烏頭等分為末以鐵)
(漿水浸日染之相感志)腋下胡氣(綠礬半生半煆為末入少輕粉以半錢浴後薑汁調搽候)
(十分熱痛乃止仁齋直指方)
黃礬(綱目)
集解(恭曰黃礬丹竈家所須亦入染皮用時珍曰黃礬出陜西瓜州沙州及舶上來者為上黃色狀)
(如胡桐淚人於綠礬中揀出黃色者充之非真也波斯出者打破中冇金絲文謂之金線礬磨刀劍顯花)
(文丹房鑑源云五色山脂吳黃礬也)
氣味酸濇鹹有毒
主治療瘡生肉(蘇恭)野雞瘻痔惡瘡疥癬(李珣)治陽明風
熱牙疼(李杲)
附方(新五)聤耳出汁(黃礬二兩燒枯緜裹二錢塞之聖惠方)婦人頰瘡(每年)
(頻發水銀一兩半以猪脂揉擦令消盡入黃礬石末二兩胡粉一兩再加猪脂和令如泥洗瘡淨塗之别)
(以胡粉塗膏上此甘家秘方也肘后方)身上瘢痕(黃礬石燒令汁盡胡粉炒令黃各八分細)
(末以臘月猪脂和研如泥以生布揩令痛乃塗藥五度取鷹糞白燕窠巾草燒灰等分和人乳塗之其瘢)
(自滅肉平如故方崔元亮海上集驗)急疳蝕齒(黃礬青礬半錢白礬燒一錢麝香一分為)
(末傅之吐涎聖惠方)妬精陰瘡(黃礬青礬麝香等分為末傅之不過三度千金方)
湯瓶内鹼(綱目)
集解(時珍曰此煎湯瓶内澄結成水鹼如細砂者也)
主治止消渴以一兩為末粟米燒飯丸梧子大每人
參湯下二十丸又小兒口瘡臥時以醋調末書十字
兩足心驗(時珍)
附方(新二)消渴引飲(湯瓶内鹻葛根水萍焙等分每服五錢水煎服又方湯瓶内鹻菝)
(葜根炒各一兩烏梅連核二兩焙為散每服二錢水一盞石器煎七分溫呷日一服聖濟錄)
附錄諸石二十七種
(時珍曰别錄有名未用諸石及諸家所列而不詳難以類附者通附於此云)
石脾(别錄有名未用曰味甘無毒主胃中寒熱益氣令人有子一名胃石一名膏石一名消石生隱)
(蕃山谷石間黑如大豆有赤文色微黃而輕簿如碁子采無時弘景曰皇甫士安言消石取石脾與消石)
(以水煑之一斛得三斗正白如雪以水投中即消故名消石按此說是取消石合煮成為真消石不知石)
(脾是何物本草冇石脾石肺人無識者藏器曰石脾生西戎鹵地鹹水結成者時珍曰石脾乃生成者陶)
(氏所說是造成者按九鼎神丹經云石脾乃陰陽結氣五鹽之精因礬而成峨嵋山多有之俗無識者故)
(古人作成代用其法用白礬戎鹽各一斤為末取苦參水二升鐺中煮五沸下二物煎減半去滓熬乾色)
(白如雪此為石脾也用石脾朴消&KR0621;消各一斤為末苦參水二斗銅鐺煎十沸入三物煑减半去滓煎著)
(器中冷水漬一夜即成消石可化諸石為水此與焰消之消石不同皆非真也)
石肺(别錄曰味辛無毒主癘欬零久痿益氣明日生水中狀如覆肺黑澤有赤文出水即乾弘景曰)
(今浮石亦療欬似肺而不黑澤非此也)
石肝(别錄曰味酸無毒主身痒令人色美生常山色如肝)
石腎(别錄曰味酸主洩痢色白如珠)
紫石華(别錄曰味甘平無毒主渴去小腸熱一名芘石華生中牟山陰采無時)
白石華(别錄曰味辛無毒主脾消渴膀胱熱生腋北鄉北邑山采無時)
黃石華(别錄曰味甘無毒主陰痿消渴隔中熱去百毒生腋北山黃色采無時)
黑石華(别錄曰味甘無毒主陰痿消渴去熱療月水不利生不其勞山陰石間采無時)
陵石(别錄曰味甘無毒主益氣耐寒輕身長年生華山其形薄澤時珍曰按聖濟錄云汗後耳聾用)
(陵石有竅如銀眼者為末每服一錢冷水下)
終石(别錄曰味辛無毒主陰痿痺小便難益精氣生陵陰采無時)
封石(别錄曰味甘無毒主消渴熱中女子疽蝕生常山及少室采無時時珍曰虎尾之山游戲之山)
(嬰疾之山豐山服山多封石即此)
遂石(别錄曰味甘無毒主消渴傷中益氣生太山陰采無時)
五羽石(别錄曰主輕身長年一名金黃生海水中蓬葭山中黃如金)
紫佳石(别錄曰味酸無毒主痺血氣一名赤英一名石血生邯鄲石如爵茈二月采弘景曰三十)
(六水方呼為紫賀石)火藥(綱目時珍曰味辛酸冇小毒主瘡癬殺䖝辟濕氣温疫乃熖消硫黃杉木)
(炭所合以為烽燧銳機諸藥者)
石耆(别錄曰味甘無毒主欬逆氣生石間色赤如鐵脂四月采)
馬肝石(綱目時珍曰按郭憲洞冥記云郅支國進馬肝石百片青黑如馬肝以金函盛水銀飬之)
(用拭白髮應手皆黑云和九轉丹吞一粒彌年不飢亦可作硯)
猪牙石(綱目時珍曰明目去瞖出西番文理如象牙棗紅色)
碧霞石(綱目時珍曰明日去瞖障)
龍涎石(綱目時珍曰主大風癘瘡出齊州一名龍仙石)
鉛光石(綱目時珍曰主哽骨)
太陽石(綱目時珍曰劉守真宣明方治遠年近日一切日疾方用太陽石太陰石碧霞石猪牙石)
(何浴石寒水石紫石英代赭石菩薩石金精石銀精石禹餘石礬礦石雲母石爐甘石井泉石陽起石滑)
(石烏賊骨青鹽銅青各一兩硇砂半兩蜜陀僧一兩鵬砂三錢乳香二錢麝香腦子一錢輕粉一錢半黃)
(丹四兩各為末熊膽一斤白砂蜜二斤井華水九盌同熬至四盌點水内不散為度濾淨收點此方所用)
(太陽石太陰石等多無考證姑附以此)
朵梯牙(綱目時珍曰按周憲王普濟方眼科去瞖用水飛朵梯牙火煆大海螺焥糖霜為末日點)
(又方用可鐵刺一錢阿飛勇一錢李子樹膠四錢白雪粉八錢為末雞子白調作錠每以乳女兒汁磨點)
(之又方安咱蘆出回回地面黑丁香即蠟糞海螵蛸各為末日點所謂朵梯牙盌糖霜安咱蘆可鐵刺阿)
(飛勇皆不知何物也附錄於此以俟)
白獅子石(拾遺藏器曰主白虎病江東人呼為歴節風是也置此於病者前自愈亦厭伏之意)
(也白虎糞神名狀如猫掃屎置門下令人病此療法以雞子揩病病人痛處呪願送於屎堆之頭上勿反)
(顧)
鎮宅大石(拾遺藏器曰主災異不起荆楚歲時記十二月暮日掘宅四角各埋一大石為鎮宅)
(又鴻寳萬畢術云埋丸石於宅四隅槌桃核七枚則鬼無能殃也)
神丹(拾遺藏器曰味辛温有小毒主萬病有寒温飛金石及諸藥合成服之長生神仙)
烟藥(拾遺藏器曰味辛溫冇毒主瘰癧五痔瘻瘞瘤瘡根惡種乃石黃主青桂心並四兩乾薑一兩)
(為末置鐵片上燒之以猪脂塗盌覆之待藥飛上如此五度隨瘡大小似鼠屎大納孔中麪封之三度根)
(出也無孔針破納之)
本草綱目卷十一
