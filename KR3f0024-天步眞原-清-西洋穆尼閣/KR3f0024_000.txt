天步真原天文算法類(推步之屬)
提要
(臣)等謹案天步真原一卷
國朝薛鳳祚所譯西洋穆尼閣法也鳳祚有兩
河清彙已著錄順治中穆尼閣寄寓江寕喜
與人談算術而不招人入耶蘇教在彼教中
號為篤實君子鳳祚初從魏文魁游主持舊
法後見穆尼閣始改從西學盡傳其術因譯
其所說為此書其法專推日月交食中間繪
弧三角圖三一則有北極出地有日距赤道
有時刻而求高弧一則有日距天頂有正午
黃道有黃道與子午圈相交之角而求黃道
高弧交角一則有黃道高弧交角有高下差
而求東西南北二差末繪日食食分一圖鳳
祚譯是書時新法初行又中西文字輾轉相
通故詞旨未能盡暢梅文鼎嘗訂證其書稱
其法與崇禎新法歷書有同有異其似異而
同者布算之同對數之表與歷書迥别然得
數無二惟黃道春分二差則根數大異非測
候無以斷其是非然其書在未修數理精藴
之前錄而存之猶可以見步天之術由疏入
密之漸也乾隆四十七年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
