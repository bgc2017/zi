聖濟總錄纂要卷九
休寧程林纂
膈氣門
膈氣綂論
論曰胸中者氣之府呼吸升降之道也隂陽升降順理
則氣道通調胸中乃治喜怒寒熱不調則氣聚於胸而
為膈氣夫膈氣有五憂膈恚膈氣膈寒膈熱膈是也憂
膈之病胷中氣結煩悶津液不通飲食不下羸瘦無力
恚膈之病心下若實嘔輒噫醋心食不消心下痞澀積
結在于胸中大小便不利氣膈之病胸脇逆滿咽塞不
通惡聞食臭寒膈之病心腹脹滿咳逆膈上苦冷臍腹
常鳴食不生肌熱膈之病臟有熱氣五心中熱肉爛生
瘡骨煩四肢重唇口乾躁身體頭面手足或熱腰背疼
痛胸痺引背水榖不消不能多食羸瘦少氣此五膈為
病之症也人之和氣一有憂思恚怒寒熱飲食悉皆傷
之致隂陽不和臟腑生病氣痞于胸腑之間故曰膈氣
諸方之論不一又有十膈症各不同其發之原不越于
此也
五種膈氣
論曰人之胸膈升降出入無所凝滯命曰平人若寒温
失節憂恚不時飲食乖宜思慮不已則隂陽拒膈胸脘
痞塞故名膈氣曰憂曰恚曰氣曰寒曰熱五種雖殊其
為膈病則一
建中丸治男女五種膈氣及一切氣不思食
白豆䓻胡椒甘草陳皮高良薑蘹香
子(炒一兩)紅豆䓻人參川芎蒟醬黑乾
薑藿香葉(五錢)
共末入蜜杵丸芡實大酒下二丸薑湯下亦可
備急沉香散治霍亂吐瀉氣逆結胸膈氣刺痛不思
食
沉香丁香京三稜黑乾薑蓬莪茂(五錢)
肉豆䓻人參木香赤茯苓藿香葉
桂心(一兩)高良薑甘草胡椒(一分)
共末用鹽點茶下二錢
五膈丸治五種膈氣噎塞胸中滿悶不下食
白术木香陳皮(去白炒)訶勒皮桃仁(去皮尖炒)
裩布(洗燒灰三分)桂心大黃半夏(薑汁炒)枳實
(麩炒)檳榔(微煨)琥珀(研一兩)
共末入蜜杵丸如梧子大薑棗湯下三十丸
人參白术湯治膈氣咽塞憂結不散
人參白术甘草京三稜訶勒皮陳皮
(去白炒)木香桂心檳榔草豆蔲赤茯苓
枳殼(炒五錢)
生薑水煎三錢温服日二
人參丸治膈氣咽喉噎塞不下食
人參檳榔紫朴(薑汁炒)枇杷葉(一兩)
半夏(薑炒五錢)
共末糊丸如梧子大薑湯下二三十丸日二
導氣散治膈氣咽塞不下
虎頭骨人參紫朴羚羊角蓽撥(一兩)
共末飲下二錢
裩布丸治膈氣噎塞不下食
裩布(洗淨燒灰一兩)樁杵頭細糠一合
共研用老牛涎一合生柏葉汁一合慢煎入蜜攪成
膏與末杵丸芡實大每用一丸含化嚥下
膈氣嘔逆不下食
論曰膈氣嘔逆不下食者由胃氣不足風熱乘之或憂
恚氣結不得宣通故令膈脘痞滿氣塞胸中縱能食而
卒不下或入胃中多致不消與留飲相擊則變為嘔逆
也
丁香丸治膈氣嘔逆不下食壅悶惡心
丁香(二十一枚)木瓜木香(一兩)檳榔(微煨一枚)肉豆
䓻(一枚)青皮(去白炒七枚)半夏(薑炒一分)
共末入蜜杵丸梧子大薑湯下二十丸
人參赤茯丸治膈氣嘔逆不下食或憂恚氣不宣通
人參赤茯苓細辛白芍藥枳殼(去白炒)
黑乾薑桂心炙甘草(一兩)㯽榔訶勒皮(兩半)
共末入蜜杵丸如梧子大用酒下二十丸如覺有
物在喉中即丸三五丸如彈子大津嚥含化一丸
五膈丸治胃氣素弱因于憂恚膈氣虚弱嘔逆不思
飲食
人參(一兩)附子川椒細辛遠志乾薑(五錢)
炙甘草麥冬桂心(三錢)
共末入蜜杵丸如彈子大食後含化一丸津液嚥下
覺胸中氣逆即服一丸日三
膈氣痰結
論曰膈氣痰結者謂結痰在胸膈之上喉間噎塞咳唾
稠濁氣滿胸中妨害飲食蓋緣脾肺久虚氣道痞澀不
能升降水飲停結聚而為痰久不差則變虚弱上喘之
病
木香丸治膈氣痰結嘔吐酸水
廣木香青皮白术桂心益智仁肉豆
䓻(煨一兩)吳茱萸細辛黑乾薑(五錢)
共末用酒煮陳米糊丸如小豆大生薑湯下十五丸
至二十丸日二
玅紅散治膈氣痰結嘔逆吐食
紅麯(炒)人參丁香白茯藿香(五錢)
共末飲下二錢日二
五膈丸治膈痰結胸中不利
赤茯苓陳皮桑白皮紫蘇(一兩)㯽榔(煨八枚)
紫朴(薑炒一兩)生薑(焙二兩)旋復花(兩半)
共末入蜜杵丸如梧桐子大飲下二三十丸
嘔吐門
嘔吐綂論
論曰人之隂陽升降三焦調順脾胃和勻乃能腐&KR0827;水
榖變化糟粕傳瀉行導下走腸間若脾胃虚冷水榖不
化則隂陽痞膈三焦不調濁隂之氣不能下行冲奔于
上故發為嘔吐然吐逆之病有得之于膈實者有生于
中滿者有發于下焦者種種不同悉本于胃氣逆則嘔
吐蓋胃者水榖之海三焦者乃水榖之道路胃氣宣通
則上焦如霧中焦如漚下焦如瀆命曰平人若胃氣虚
弱水榖遲化停滯三焦格拒升降不勻其氣虚滿得食
則嘔而又有朝食暮吐暮食朝吐者有食已即吐者有
嘔吐榖不得前者有但嘔而無所出者有先嘔却渴者
有先渴却嘔者有嘔家本渴而反不渴者治求其本各
有不同假令内格拒逆食不得入是有火也病嘔而吐
食久反出是無火也舉此二者乃知嘔吐之名則一而
治藥之法各異雖治有冷熱有虚實之别要在安胃氣
為本使隂陽升降呼吸平均嘔吐之病順而愈矣
嘔吐
論曰嘔吐者胃氣上而不下也譬之空缾小口頓溉不
入乃升氣所礙人病嘔吐其理如此蓋脾胃氣弱風冷
干動使留飲停積飲食不化胃氣虚脹心下淡淡其氣
上逆故令嘔吐也
厚朴丸治脾胃虚寒痰盛嘔吐
紫朴(去皮一斤薑汁炒)半夏(半斤)生薑(三斤取汁又入水三碗搗絞汁)
將汁仝朴半共入砂鍋内慢火煮乾為末棗肉丸如
梧子大酒下二十丸
藿香散治脾胃虚寒痰盛嘔吐不止飲食不化
藿香紫朴(一兩)桂心炙甘草(五錢)青皮(去白炒三)
(分)枇杷葉(去毛炙一分)乾薑(兩半)
薑棗水煎三錢服
七寶湯治脾胃虚冷嘔吐痰涎胸膈痞悶不思食
人參白茯甘草(一兩)大腹皮(全用)半夏(薑製二兩)
草豆䓻(四枚煨)訶勒皮(五枚)
薑棗水煎三錢服
濟急丸治脾胃虚寒痰飲留滯嘔吐不止
附子(大者一枚剜空)丁香(四十九枚入附子孔内封)
以薑自然汁浸附子於器中重湯煮乾為末每服一
錢津液嚥下
和胃湯治食飲不下嘔逆清水面目虚腫
人參(二兩)赤茯苓(兩半)半夏茅草根(一兩)木通
青竹茹(三分)甘草(五錢)
薑棗水煎三錢空心服
人參半夏丸治嘔吐不下食頭痛
人參半夏(湯泡七次薑汁製二兩)前胡(一兩)
鉛丹(水飛過五錢)
共末蒸大棗去皮核杵成丸如梧桐子大空心薑湯
下二十丸晩再服
乾嘔
論曰嘔而欲吐吐而無所出故名乾嘔此由隂陽不和
胃中虚弱氣逆上行不能下降故有乾嘔之症
麝香平氣丸治胃氣虚弱乾嘔心胸痞悶痰逆惡心
吞酸噫食腹脇疼痛和脾胃進飲食辟除邪氣
麝香木香沉香肉豆䓻乳香(生薑汁煮研成膏)
丁香丹砂桂心紫朴(薑汁炒)半夏(薑汁製)
㯽榔(一兩)
共末入膏糊丸如梧子大空心飲下二十丸
四倍散治胃氣不和乾嘔惡心
訶梨勒(煨取皮一兩)人參(二兩)白茯(飯上蒸四兩)
白术(陳土炒八兩)
共末鹽湯下二錢或薑棗水煎服之大補虚損
安中散治乾嘔
小麥(炒四兩)甘草(炙)陳麯(五錢)乾薑(炒一兩)
共末空心棗湯下二錢日二除邪熱和胃氣進飲食
桂苓湯治乾嘔煩悶不下食
桂心人參白术乾薑(五錢)砂仁紫朴(一兩)
陳皮甘草(二分)
薑棗粟米水煎三錢服
和安湯治胃氣上逆乾嘔不止
陳皮(去白炒一兩)甘草(炙二兩)乾薑(炒五錢)
薑水煎三錢空心温服
參粟湯治乾嘔不下食
人參(一兩)半夏(湯泡七次四兩)生薑(五大片)陳粟米(二兩)
仝入碢慢炒搗為粗末薑棗水煎三錢空心服
胡椒湯治胃氣上逆乾嘔煩悶
胡椒(二十一粒)木香(二錢)&KR0827;糯米(一合)
仝炒&KR0827;分三服水煎空心下
痰飲門
痰飲綂論
論曰人之有形藉水飲以滋養水之所化憑氣脉以宣
流蓋三焦者水榖之道路氣之所終始也若三焦調適
氣脉平均則能宣通水液行入于經化而為血灌溉周
身設三焦氣澀脉道閉塞則水飲停滯不得宣行因之
聚成痰飲為病多端古方論痰飲有四痰飲懸飲溢飲
支飲是也若其人素盛今瘦水走腸間瀝瀝有聲謂之
痰飲水流脇下咳唾引痛謂之懸飲飲水流行歸于四
肢當汗出而不汗體身疼重謂之溢飲其人咳逆短氣
倚息不得卧其形如腫謂之支飲此飲疾之大概也然
又有五飲及水在五臟病各立名不同與夫聚而不散
曰留飲癖于脇肋下曰癖飲流移不定曰流飲沉伏于
内曰伏飲因酒多而成名曰酒癖因寒多所致即曰冷
痰因熱邪所傷即曰熱痰病雖多端悉由三焦不調氣
道否澀而生病焉是以氣行即水行氣滯即水滯故知
飲之為病在人最多善治者以宣通其氣脉為先則水
飲無所凝滯所以治痰飲者當以温藥和之蓋人之氣
血得温暖則宣流也及結而成堅癖則兼以消痰破飲
之劑攻之堅癖自消痰飲自愈
痰癖
論曰痰癖之病由三焦氣不升降水飲停滯留于脇下
寒氣乘之則令脇肋堅脹按之瀝瀝有聲有時而痛妨
害飲食久不施治令人肢體羸瘦謂之痰癖
枳殼丸治痰癖脇肋刺痛勻氣寬膈
枳殼人參五味子柴胡(五錢)甘草
石斛訶勒皮(一兩)
共末蜜丸如梧子大飲下三十丸
消飲白术丸治痰癖及飲酒停痰積聚不利嘔吐目
昏耳聾腸中水聲
白术半夏(薑汁搗餅炙乾三兩)枳殼(去瓤炒四兩)
乾薑(炒二兩)
共末蜜丸如梧子大空心飲下三十丸
支飲
論曰水飲停積胸膈不能消化支乘于心故名支飲其
狀令人心下築悸咳逆喘息飲食不下身體虚浮形如
水腫是也
參茯丸治支飲不消胸膈滿悶
人參赤茯膽南星(三分)半夏生薑
晉礬(一兩)
將生薑南星半夏搗成餅慢炙黃與藥共末糊丸如
梧子大薑湯下二十丸
甜葶藶丸治支飲氣喘不得息
甜葶藶(紙上炒)木香半夏(薑汁製)
共末薑汁糊丸如梧子大空心薑棗湯下二十丸
㯽榔丸治支飲胸膈痞滿悶
㯽榔肉豆䓻(麫包煨五錢)半夏(薑汁製)青皮(去白炒)
乾薑(炒黑一兩)
共末薑汁糊為丸如小豆大薑湯下五丸以差為度
留飲
論曰留飲之病得于三焦壅痞氣脉凝澀致飲水不消
留聚胸膈之間令人痞滿短氣脇下脹滿喜渴數飲是
其候也
赤茯湯治膈間留飲嘔逆多眩短氣多渴
赤茯柴胡白术枳殼㯽榔(一兩)杏仁
半夏(三分)人參旋復花(五錢)
薑水煎三錢空心服
半夏湯治留飲不除胸中痰冷
半夏(五兩)人參附子桂心甘草赤茯(二兩)
白术(三兩)
薑水煎三錢空心服日二
枳實湯治留飲不消心下痞堅時復作痛
枳實(麩炒二兩)白术(土炒三兩)桂心(一兩)
薑水煎三錢空心服日二
沉香茯苓丸治留飲
沉香(一兩)白茯苓半夏(薑汁製)人參(去蘆)丁香
(二兩)甘草陳皮(去白)肉豆䓻(煨)㯽榔(五錢)
共末蜜丸如梧子大薑湯下二十丸温脾胃利胸膈
和氣血
蓽撥煮散治留飲食癖
蓽撥炙甘草大腹皮丁香訶梨勒
乾薑(炒五錢)白术草豆䓻陳皮(去白炒一兩)
桂心(三分)
共末薑水煎三錢服
痰飲門
冷痰
論曰氣為陽陽不足者不能消爍水飲遇脾氣虚弱氣
道否膈則聚飲而成痰浸漬腸胃上為嘔逆吞酸下為
洞泄寒中久不已則令人消瘦倚息短氣妨害飲食昔
人治痰飲多以温藥和之為此故也
半夏湯治冷痰癖飲胸膈痞滿嘔逆不止
半夏(湯泡七次薑製三兩)人參白术附子甘草
赤茯桂心(二兩)
薑水煎三錢服日二
吳茱萸湯治胸中塞痰心下煩悶欲吐不下食
吳茱萸(洗炒)人參半夏(薑汁炒)桂心(二兩)
甘草(一兩)
薑棗水煎三錢空心温服日二
半夏湯治胃中冷痰嘔逆消食温胃止逆
半夏杏仁陳皮(二兩)桂心甘草(一兩)
木香乾薑(五錢)
薑水煎三錢空心温服
吳茱萸湯治胃中冷痰吐酸水胸中不快
吳茱萸(湯洗炒)附子半夏(薑汁炒二兩)
用薑水煎三錢空心温服
丁香半夏丸治胃中冷痰利胸膈和脾胃進飲食
丁香(一兩)半夏(薑汁炒二兩)人參木香藿香(五錢)
肉豆䓻(煨二枚)陳皮(五錢)
共末薑汁糊為丸薑湯下二十丸
法製半夏治冷痰利胸膈一切諸痰並治
半夏(八兩湯泡酒浸一日)白礬(四兩)丁香皮草豆䓻(三兩)
仝入酒浸春夏七日秋冬十五日取夏洗過焙乾每
嚼五六粒茶酒任下
熱痰
論曰熱痰者由氣滯壅塞津液不通熱氣與痰水相摶
聚而不散若咽喉乾躁或寒或壅頭目昏重咳唾稠濁
面目赤熱是其症也
鵝梨煎丸治熱痰涼心肺利胸膈解毒補元益氣
鵝梨(大者二十枚去皮渣取汁)皂莢(十條去皮水揉取汁)懷生地黃
(八兩水搗取汁)薄荷(生搗取汁)白蜜(八兩仝上汁煎成膏)人參
白茯苓木香肉蓯蓉白蒺藜(炒去刺)牛膝
半夏(一兩)雲白术羌活(三分)㯽榔(煨三分)山藥
青皮(去白炒)防風炙甘草桔梗(三分)
共末搗膏為丸如梧桐子大荆芥湯下二十丸
千金散治熱痰壅盛胸膈不利
半夏(薑汁製)蛤粉(五錢)甘草羌活凝水石(三錢)
(煆過)
共末水下三錢空心服以利為度
丹砂丸治熱痰壅盛虚煩躁渴
丹砂(半為衣)膽南星枯礬(一兩)炙甘草(五錢)
半夏(二兩薑汁製水作糊)
共末用薑汁糊為丸如梧桐子大丹砂為衣每服薑
湯下二十丸
麥冬湯治胸間熱痰不思食
麥冬人參前胡葛根犀角(一兩)桔梗(五錢)
蘆根(二兩)
水煎五錢空心服日二
膈痰結實
論曰膈痰者氣不升降津液痞澀水飲之氣聚于膈上
久而結實故令氣道奔廹痞滿短氣不能眠卧甚者頭
目旋運常欲嘔吐是也
金箔丸治膈痰結實咽喉不利咳嗽喘息
金箔(五十片)牛黃麝香(五分)冰片珍珠(無油而白)
(者入豆腐中水煮研)硼砂(一錢)丹砂(一兩)甘草(二兩)馬牙
硝(一錢)
共末蜜丸如芡實大金箔為衣人參湯或薄荷湯下
一丸
半夏丸治膈痰結實滿悶喘逆化痰
半夏(薑汁製五兩)皂莢(五挺去皮揉水煮半夏)生薑(五兩與半夏搗)
(作餅炙乾)
為末蜜丸如梧子大薑湯下二十丸
犀角湯治膈痰結實頭目昏運不思食咳嗽煩渴
犀角人參片芩柴胡(一分)麥冬白茯
升麻(五錢)甘草(半分)
薑水煎三錢空心服
八珍丸治膈痰結實滿悶喘逆不能眠卧者
丹砂(研半兩)犀角(鎊)羚羊角(鎊)茯神牛黃
(研)龍脑(研各二錢半)牛膝南星硼砂(研各一兩)
右為細末研勻蜜丸如雞頭大每服一丸食後細嚼
人參荆芥湯下
神仙墜痰丸治膈痰結實滿悶或痰飲否塞等症
皂角(不蛀者去皮弦酥炙黃色去子净一兩六錢)白礬(一兩生用)
黑牽牛(一觔取頭末四兩)
右為末滴水丸如梧子大每日服三十丸漸加至百
丸空心温酒送下
膈痰風厥頭痛
論曰痰生於脾胃宜實脾燥濕又隨氣而升宜順氣為
先分導次之風動於肝肝宜疎泄如治之未當則脾受
木制而痰由自生久而欝結胸膈隨火上升以致頭痛
發暈甚而至於風厥風厥者即肝厥也凡治此者宜豁
其痰而燥其脾疎其肝而和其胃則痰自不生厥自愈
而痛自止矣
玉壺丸治膈痰風厥頭痛目眩等症
天南星(生)半夏(生各一兩)天麻(半兩)頭白麵(三兩)
右為細末滴水為丸如梧桐子大每服三十丸用水
一大盞先煎令沸下藥煮五七沸候藥浮即&KR0827;漉出
放温别生薑湯下不計時服
玉真丸治膈痰厥逆不可忍
硫黃(二兩)石膏(煆通赤研)半夏(湯洗)硝石(研各一兩)
右為細末研勻生薑汁為丸如桐子大隂乾每服二
十丸薑湯或米飲下更灸關元百壯虚寒甚者去石
膏用鐘乳粉一兩
芎辛導痰湯治痰厥頭痛
川芎細辛南星陳皮(去白)茯苓(以上各一錢半)
半夏(二錢)枳實(麩炒)甘草(各一錢)
右作一服水二鍾薑七片煎至一鍾食後服渣再煎
服甚者三四服必止
川芎丸治膈痰頭痛眩暈
川芎(一觔)天麻(四兩用鄆州者佳)
右為末蜜丸每兩作十服每服一丸細嚼茶酒下取
效最速
消渴
論曰消渴一症有標本之異當審其所起辨其所發而
施治焉庶不舛錯悞人若六氣為病其本有之三隂三
陽為病其標有之一曰消渴以渴而不利引飲過甚言
之二曰消中以不渴而利熱氣内消言之三曰腎消以
渴而復利腎燥不能制約言之此久不愈能為水腫癰
疽之病宜慎此者服藥之外當以絶嗜慾淡滋味為本
消渴
論曰消渴者渴而引飲乃復溲少是也得之五石之氣
内燥津液腎氣不化故渴甚而溲少也久之不治則經
絡壅澀留于肌肉變為癰疽腫毒瘡癤之候
桃紅散治三消渴病
石膏鉛丹赤石脂白石脂括樓根(一兩)
炙甘草(五錢)
共末空心温水下二錢日二
沃焦散治三消渴病飲水無度小便短少
泥鰌魚(十條隂乾去頭尾燒灰研)荷葉(隂乾研)
共研勻用新汲水下三錢日二不思水即止
葛根丸治消渴日飲水數斗不止
葛根附子括樓根鉛丹(炒一兩)
共末入蜜杵丸梧子大用茅根湯下二三十丸
神應丸治消渴津液内耗飲水不休溺少
桂府滑石(飛過)寒水石(研五錢)
用鷄子一枚取孔去黃將清和末如膏入殼封固外
以鹽泥包裹曬乾煆赤以藥細研大人飲下二錢小
兒五分
止渴括樓飲治因好熱麫炙磚及熱藥并乳石三焦
氣膈心肺乾熱口乾舌焦飲水無度小便數多心欲狂
亂服此急救
括樓(一枚要黃&KR0827;者去皮用瓤并子)冬瓜(中樣大者一枚去蒂入括樓瓤子)
用黃土泥裹瓜半指厚隂乾以火燒通赤去泥就熱
將瓜爛研絞汁約七八合入蜜二兩和勻稍冷分作
三服臟腑熱竭即不思水小便自無如括樓未&KR0827;時
獨燒冬瓜服之亦妙
生津丸治消渴疾津液内耗飲水不止溲少
青蛤粉白滑石(飛過一兩)
共研勻用黃顙魚涎和丸小豆大陳粟米飲下二三
十丸日二
猪脊骨飲治消渴久不差
雄猪脊骨(五寸)炙甘草黑乾薑(半分)大棗肉(二十枚)
用水三升煎二升發時和&KR0827;水不拘時服以差為度
竹龍散治消渴引飲不止溲少服之止渴利便
五靈脂(醋化濾去沙石)黑豆(五錢)
共末用冬瓜湯下二錢無瓜時用葉與子煎湯日二
小可渴只用一服差差後不可服熱惟宜服八味丸
仍用五味子代附子
八味丸治消渴愈後復發時服之俱玅
懷&KR0827;地(四兩)山藥山萸肉白茯苓牡丹皮
(二兩)澤瀉五味子桂心(一兩)
共末入蜜杵丸梧子大鹽湯下二三十丸
甘露散治消渴飲水不止
猪胞(乾者十枚)
煎破洗淨以火燒烟止研末空心酒下一二錢日二
生津液梅蘇丸治消渴膈熱煩躁
白鳥梅紫蘇鳥梅肉(五錢)人參(一分)炙甘草
(兩半)訶勒皮(一兩)百藥煎(三兩)麥冬(三分)
共末用黃蠟汁和丸芡實大津化一丸嚥下暑月
行路止渴甚妙
人參煎方治消渴
人參(一兩)葛根(二兩)
共末發時用燖猪湯一升入末三錢蜜二兩慢煎取
汁三合自稠如餳收貯夜飯後含化一匙津下重者
不過三服
牛膝丸治消渴下元虚損經久不止
牛膝(五兩為末)生地汁(五升)
以汁浸末夜浸日曬汁盡為度入蜜杵丸梧子大酒
下三十丸久服壯筋骨駐顔色黑鬚髮
薑魚丸治消渴飲水不止
生薑
切片焙乾為末用鯽魚膽汁和丸梧子大米飲下七
丸至十丸
鷄膍胵散治久渴不差旬日見效
鷄膍胵黃皮鷄腸(五具炙)鹿角膠白龍骨(煆)
白石脂(一兩)桑螵蛸(二十一枚炙)土瓜根(三兩)川黃
連牡蠣(童便汁)苦參(二兩半)漏蘆(炙一兩)
共末空心飲下二錢日二
黃連牛乳丸治消渴
川連(一斤去鬚)麥冬(二兩)牛乳生地汁
生葛汁(四兩)
二味共末用乳汁煎沸杵丸梧子大空心飲下二三
十丸日二
竹葉湯治消渴飲水不輟多至數斗
甘竹葉(切)大麻仁(炒)赤秫米(各一升)鹿蹄(四隻)
(湯泡去皮毛骨細研肉)白茯苓(一兩)薤白(切二兩)
共分八服先以水三鍾煎麻仁竹葉取汁入藥煎一
鍾微微飲之渴止為度
消渴煩躁
論曰消渴煩躁者陽氣不藏津液内燥故令煩渴而引
飲且躁也内經謂諸躁狂越皆屬于火蓋以心腎氣衰
水火不相濟故也
蘆根湯治消渴心脾中熱煩躁不止下焦虚冷小便
多羸瘦
蘆根(一斤)括樓根牡蠣(便淬)黃茋(二兩)知母(三兩)
生麥冬(六兩)
水煎三錢空心温服日二
翠碧丸治煩渴不止咽乾躁熱昏悶
青黛麥冬葛根懷生地(二兩)括樓根(三分)
寒水石(煆三兩)膽星知母(五錢)
共末用陳米糊丸梧子大金箔為衣煎人參竹葉湯
下十五丸至二十丸日二
天冬煎方治消渴煩躁引飲無度驚悸不安
生天冬(半斤去心)白蜜(五兩煉)
用水五鍾煎天冬至三鍾以汲水淘數次别以熱水
一鍾入蜜攪勻浸天冬五日每食後食天冬一兩差
白茅根飲治丹石并熱藥發動毒氣不宣心肺躁熱
煩渴飲水不止旋作小便久之即為癰疽腫毒
白茅根麥冬(兩半)白茯苓(三兩)桑白皮(二兩)
露蜂房(炙黑一兩)
共粗末如黍米大水煎四錢淡竹葉十二片大棗二
枚温服日二
消渴小便白濁
論曰消渴飲水過多久則滲漏脂膏脱耗精液下流胞
中與水液渾濁隨其所之與小便利下凝膏故謂之消
渴小便白濁也
腎瀝湯治消渴小便白濁如脂
白羊腎(一對去脂膜切)五味杜仲生薑黃茋(兩半)
懷生地(一兩)人參(五錢)大棗(五枚)磁石(三兩打碎洗去黃水)
(綿裹煎)
藥分二劑先以水四升煎腎與磁石二升入藥再煎
八合去滓分二服
山茱萸丸治消渴飲水極多肌體瘦弱小便如米泔
腰膝冷痛諸方不能治者
山萸肉括樓根苦參土瓜根龍骨(研兩半)
川連(三兩)
共末用生括樓汁搗丸梧子大飲下三十丸日二
肉蓯蓉丸治消渴下焦冷小便如脂泔
肉蓯蓉丹皮川歸五味子巴戟天地
骨皮白龍骨韭子甘草懷&KR0827;地澤瀉
(一兩)磁石(醋淬七次)赤石脂人參(兩半)白术禹
餘粮(煆三分)桑螵蛸(炙四十枚)
共末入蜜杵丸梧子大牛膝湯下二三十丸日二
久渴
論曰消渴之病本於腎氣不足下焦虚熱若病久不愈
者邪熱藴積榮衛滯澀精血衰微病多傳變宜知慎忌
凡忌有三一飲酒二房室三鹹食及椒麫炙煿又消渴
病經百日以上者當忌針刺若妄針灸則瘡上漏水變
成癰疽矣
腎瀝湯治久消渴飲水不絶
遠志赤茯人參川歸龍骨澤瀉懷
&KR0827;地川芎片芩桂心(二兩)五味(三分)麥冬
(二兩半)羊腎(一對)
用水三鍾煮羊腎取汁煎藥五錢入薑棗温服日二
升麻黃芩丸治久渴不止
升麻片芩麥冬(五兩)人參生地(三兩)苦參
(八兩)括樓根(七兩)川連川栢(五兩)
共末用牛乳和丸梧子大飲下三四十丸
消渴後成水
論曰脾土也土氣弱則不能制水消渴飲水過多脾土
受濕而不能有所制則泛溢妄行于皮膚肌肉之間聚
為浮腫脹滿而成水也
瞿麥穗湯治消渴欲成水氣面目膝脛浮腫小便不
利
瞿麥穗澤瀉滑石(飛過五錢)子芩大黃(炒一分)
桑螵蛸(炒四十枚)防己(三分)
水煎三錢温服頃又服
赤茯苓湯治消渴後頭面脚膝浮腫胃氣虚弱不能
下食心胸不利或時吐逆
赤茯人參白术前胡紫蘇(一兩)陳皮
㯽榔木香桂心(三分)甘草(五錢)
薑棗水煎三錢服
消渴後成癰疽
論曰消渴則隨飲而出皆作小便由少服乳石所致久
則榮衛損傷精血不足肌膚减耗石氣增熾隨附經絡
津液内竭經絡凝澀榮衛不行熱氣留滯故變為癰疽
此當精窮治法恐毒氣不出穿通臟腑也(服熱毒助陽藥同一治法)
玄參散治渴利後經絡痞澀榮衛留滯壅熱結成癰
疽
玄參犀角木香沉香芒硝黃茋
羚羊角(一兩)甘草(三分)
共末空心温水下二錢日二
磁石散治消渴後經絡壅熱結成癰疽
磁石(引鐵者醋淬二十次一兩研)生地黃蓍地骨皮(三分)
㯽榔五味子桂心枳殼(五錢)
共末温水下三錢日二
石膏湯治消渴後成癰疽
石膏知母(兩半)括樓根(生去皮半斤搗取汁如無以乾者四兩代之)
犀角(一兩)升麻(三分)土瓜根(生去皮半斤搗取汁如無以乾者四兩代)
(之)
水煎藥三錢入小麥少許去滓入二汁各半合温服
日二
桑白皮湯治消渴後心肺氣獨盛結成癰疽
桑根白皮(東引者蜜炙半斤)
用水煎三錢空心温服日二以差為度
消中
論曰消中者不渴而多溲一名内消以邪熱薰鑠五臟
然後外及肌肉形體也得之少年餌石房室太甚真氣
耗憊石氣孤立結于腎則腎實腎實則消水漿故不渴
而小便利多不得潤養五臟使所食之物皆消為小便
治宜滋腎水養津液則差
天冬丸治初得消中食已如飢手足煩熱背疼悶小
便白濁
天冬(去心二兩半)鷄内金(三具微炙)知母土瓜根
五味子(微炒兩半)桑螵蛸(炙十枚)鹿茸(去毛酥炙)澤瀉
赤石脂(兩半)牡蠣(童便淬二兩)苦參(一兩)
共末入蜜杵丸梧子大飲下二十丸
薺苨湯治内消所食物皆化作小便兼治強中
薺苨大豆人參白茯石膏葛根
括樓根子芩甘草知母磁石(醋淬二兩)
水煎五錢温服日二
牡蠣丸治消中食已即飢手足煩熱背膞疼悶小便
稠濁
牡蠣(醋淬)赤石脂括樓根肉蓯蓉(一兩)知母
澤瀉(去毛)天門冬土瓜根桑螵蛸(炙)五味
子鹿茸川連子芩(三分)懷&KR0827;地(兩半)
共末入蜜杵丸梧子大飲下三十丸日二
猪肚黃連丸凡消渴變為消中者飲食到胃腑即時
消化小便多而色白飲食過人而不覺飽者是為消中
雄猪肚(一枚洗去脂膜)川連(去蘆五兩為末)
以大麻子仁二合研水四升調如杏酪汁煮肚候爛
入連末密縫蒸極爛乘熱搗丸梧子大暴乾飲下三
四十丸臨卧再服
肉蓯蓉丸治消中真氣耗憊小便無度
肉蓯蓉(二兩)人參五味子巴戟天炙甘草
括樓根地骨皮丹皮澤瀉懷&KR0827;地韭
菜子(一兩)桑螵蛸(炙三十枚)禹餘粮(燒紅醋淬二七次)龍
骨赤石脂磁石(醋淬二七次兩半)
共末入蜜杵丸梧子大牛乳汁下三十丸
消腎
論曰消腎者由少服石藥房室過多精血虚竭石勢孤
立腎水燥涸渴引水漿下輸膀胱小便利多腿脛消瘦
細小小便數或赤似血色骨節痠痛故名曰消腎
地黃湯治消腎腿脛消瘦細小小便數似血色臓腑
虚冷
懷&KR0827;地麥冬(二兩)桂心炙甘草川續斷
白蒺藜(炒五錢)黑乾薑(一兩)
水煎三錢温服日二
山茱萸丸治消腎自腰以下瘦弱無力小便數不禁
山萸肉牛膝桂心韮菜子(炒一兩)黃茋(蜜炙)
肉蓯蓉(酒洗)杜仲(鹽酒炒斷絲兩半)
共末入蜜杵丸梧子大黃茋湯下二十丸日二
人參鹿茸丸治消腎肢體瘦弱無力小便數
人參黃茋(蜜炙三分)鹿茸(一兩)括樓根桑螵蛸
(炙一兩)兔絲子(酒煮兩半)杜仲(鹽酒炒)山萸肉(三分)
鷄膍胵黃皮(炙四枚)
共末入蜜杵丸梧子大棗肉湯下三四十丸日二
磁石湯治消腎小便白濁如凝脂形體消瘦
磁石(六兩搗如米粒分作二十貼煎用綿包入同煎)黃茋(炙)杜仲(鹽酒)
(炒)人參(兩半)懷熟地(二兩)
水三鍾先煮羊腎一對切片煮取汁二鍾入磁石一
分再煎鍾半用汁煎藥四錢服日二
金銀箔丸治消腎口乾眼澀陰痿手足煩疼小便多
金箔銀箔(一百片)葛根白茯苓懷生地(三兩)
肉蓯蓉天冬麥冬(二兩半)川連(四兩)括樓根
丹砂(飛二兩)黑乾薑五味巴戟天澤瀉(兩半)
共末入蜜杵丸梧子大丹砂為衣空心飲下二十丸
日二
人參附子湯治消腎飲水無度腿膝瘦細小便白濁
不差
人參附子青黛(五錢)
水煎楮葉二片取汁煎二錢温服日二
聖濟總錄纂要卷九
