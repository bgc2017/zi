聖濟總錄纂要卷十七
休寧程林纂
面體門
面䵟&KR0845;
論曰䵟&KR0845;之狀點如烏麻班如雀卵稀則棋布密則不
可容鍼皆由風邪客於皮膚痰飲浸漬其形外著或飽
食安坐無所作為養生方所謂積聚不消之病使人面
目黧皯是也散之固有常劑若乃塗澤蠲除朝夕從事
者又安可已耶
治面䵟&KR0845;二方
雞子(一枚去黃)硃砂末(一兩)
二味先研硃砂為末入雞子中封固口與雞卵同令
雞哺候雞雛出即取塗面效
沉香(三分)牛黃(三分)薰陸香(三分)雌黃(各半兩)丁
香(一分)玉屑(三分)鷹屎(半兩)水銀(一分)
共八味先將三味香擣羅為末次將玉屑雌黃入乳
鉢中研令細方入水銀及諸藥同研令極細入白蜜
調和令稀稠得所入瓷盒中盛每至臨卧時塗面䵟
&KR0845;處
杏仁膏治面䵟&KR0845;塗之令白潤澤
杏仁(去皮尖雙仁一兩半)雄黃(一兩)瓜子(一兩)白芷(一兩)
零夌香(半兩)白蠟(三兩)
右六味除白蠟外並入乳鉢中研令細入油半斤并
藥内鍋中以文火煎之候稠凝即入白蠟又煎攪勻
内瓷盒中每日先塗藥後𫝊粉大去䵟&KR0845;
羊髓膏方治面䵟&KR0845;塗之令光白潤澤
羖羊脛骨髓(二兩)丹砂(半兩)雞子白
三味先將髓并丹砂入乳鉢中研令極細以雞子白
調和令勻入盒中盛每用時先以漿水洗面後塗之
益母草塗方治面䵟&KR0845;令光白潤澤
益母草灰(一升)
一味以醋和為團以炭火煆七度後入乳鉢中研細
用蜜和勻入盒中每至臨卧時先漿水洗面後塗之
大妙
面皯皰
論曰面皯皰者面生皶皰細起如粟殼狀曰風熱相搏
而生蓋諸陽在於頭面風熱乘之結而不散故成皯皰
養生方說醉不可露卧及飲酒熱未解冷水洗面令人
面發瘡輕為皰正謂此也
白芷膏方治面皯皰塗面光白
白芷白斂(各三兩)白术(三兩半)白芨細辛(三兩)
白茯苓(一兩半)白附子(一兩半)
右七味擣羅為末用雞子白和勻丸如彈子大瓷盒
中盛每臥臨時先洗面後取一丸以藥水研化塗面
上明旦井華水洗之不過七日大效
礬石散方治面皯皰令白塗面
礬石(燒令汁盡)白石脂(各一分)白斂(三分)杏仁(去皮尖研半兩)
四味並為散以雞子白調令入瓷盒中盛臨臥時先
用漿水洗面後塗藥明旦以井華水洗之
浮水膏方治面皯皰令光白
水萍(暴乾五兩)
一味擣羅為末以白蜜調和稀稠得所入瓷盒中盛
每臨臥時塗面
面皶皰
論曰諸陽皆會於面風邪熱氣客於膚腠不能流通因
發為皶皰形似米粟色有赤白亦有緣醉酒露臥及飲
酒未解以冷水洗濯而得之有率由風熱在皮膚間外
感冷氣擊搏而成
杏仁膏方治面皶皰
杏仁(浸去皮尖研半兩)硫黃(研一分)蜜陀僧(研半兩)磠砂
(研一錢)白鵝脂(鍊成四兩)
右五味除鵝脂外再同研如粉入鵝脂油更研令勻
傾入瓷盒子坐煻灰火中養之攪令稀稠得所成膏
每臥臨時以紙拭皰令乾塗之
防風散治肺臟風毒及過飲成皶皰
防風(一兩)石膏(細研水飛)小荆子(一兩)梔子仁(一兩)
薺苨(一兩)枸把子(一兩)白蒺藜(一兩)甘草(炙半兩)
共八味擣羅為末每服二錢温水調下食後服
面皶
論曰面皶者是粉刺也面上有皶如米粒此由膚腠受
於風邪搏於津脈之氣因虚而作亦去傅胡粉散入虚
肌使之然也
白斂膏塗方治面粉皶
白斂白石脂杏仁(去皮尖雙仁研各半兩)
三味擣羅為末更研極細以雞子白調和稀稠得所
瓷盒盛每臨臥塗面上明旦以井華水洗之
兔絲汁塗方治面粉皶
兔絲苗(一握)
一味擣絞取自然汁塗面上不三五次效
石粟膏塗方治面粉㾦㿔如麻子
石灰(二兩)粟米
二味將石灰研細同粟米内瓶中以水浸三宿取出
研如膏曝乾重研如粉以面脂調勻入瓷盒中盛每
洗面訖拭面塗之
面體疣目
論曰風邪入於經絡氣血疑滯肌肉弗澤發為疣目或
在頭面或在手足或布於四體其狀如豆如結筋綴連
數十與鼠乳相類故謂之疣目
去疣目方
石灰(二兩)
一味以苦酒漬七日滴汁點疣上即落
又方
牛口中涎用以塗疣上自落
又方
艾
一味作注於疣目上灸之三壯即除
狐殠
論曰陰陽之在人血與氣爾二者調適則行流散徙莫
或底滯達於形色暢於膚理無不得其和苟失其宜血
氣從而凝積此所以有狐殠之病其候不一有曰狐殠
有曰體殠有曰漏腋狐殠者指其腋間體殠者舉其大
槩漏腋則又言其溼而生瘡者不可不辨也
治丈夫婦人腋氣不可近者方
右方以開通錢四十九文用銅筯穿入炭火内燒赤
醋浸四十九次碾羅為細末入麝香一分研和勻先
用熱酒洗腋下後以藥末揩腋下數次永除殠氣
治腋氣人不可近者方
石灰(二兩)桑柴灰(一兩)炭灰(一兩)雌黃(一兩)
四味同研末水調塗於腋下可一食久即以柳木篦
子刮藥其腋下毛並落然後用四灰散
治腋氣四灰散方
粉霜艾葉灰礬石灰鉛灰(無即用胡粉蜜陀僧代之)
四味唯艾葉灰稍多餘並等分研令極細先以醋漿
水洗拭乾即傅之不過三五上永除殠氣如要試但
傅藥蒜上良久自無殠兼治脚汗
治腋下溼汗不止及足心手掌陰下股裏常如汗溼殠方
乾蔷薇根乾枸把根甘草(炙各半兩)商陸
胡粉滑石(炙各一兩)
右六味先將四味擣羅極細即入研者二味拌勻以
苦酒許和塗當微汗出夜復更塗之不過三傅愈
丁沉丸方治七竅殠氣
沉香(一兩)丁香(半兩)甘草(炙半兩)白瓜子仁(一兩)
藁本(三分)當歸芎藭麝香
共八味研七味為細末後入麝香拌勻鍊蜜丸如小
豆大每服温酒下二十丸日三含化令徧體俱香
滅瘢㾗
論曰風熱諸毒留於腑臟發於肌肉而為瘡癤病後瘡
愈餘毒未殄故瘡痂雖落而瘢㾗不滅治法既有塗澤
膏潤之劑亦須賴榮衞平均肌温氣應外宜慎風冷也
辛夷膏方治面上瘢㾗塗之
辛夷(一兩)鷹屎白杜若細辛(各半兩)白附子
(三分)
共五味除鷹屎外並剉碎以酒兩盞浸一宿别入羊
髓五兩銀石鍋中以文火煎得所去渣將鷹屎研如
粉内膏中攪勻再以微火煖入盒中每日三塗瘡瘢
上避風
當歸膏方治面上瘢㾗塗之
當歸白芷烏雞糞(以猪脂三斤飼雞三日後取乾雞糞各一兩)
鷹屎白(半兩與雞糞同研)
右四味先將當歸白芷剉碎酒浸一宿别鎔猪脂一
斤消後入浸藥并酒文火煎之候白芷黃色去滓將
雞屎鷹屎内膏中攪勻傾入瓷盒中每日三塗瘢上
避風
臘脂膏方治面上瘢㾗塗之
臘月猪脂(四斤)大鼠(一枚)
二味入鐺中以文火煎之待鼠銷盡以新綿濾去滓
入瓷盒盛每用先以布拭令瘢㾗色赤次以膏塗之
三五度差慎風
雞子膏方治瘡瘢㾗無問新舊塗之
雞子(五枚)
一味熟煮取黃於鐺中炒如黑脂膏以物先揩瘢㾗
然後塗膏日三次即自滅
麥麩散治面瘢㾗凸塗之
右方秋冬以小麥春夏以大麥麩細擣為散酥和傅
封瘢㾗上
真玉磨方治面上瘢㾗
真玉取平處一面磨瘢㾗久則無㾗
髭髮門
眉髯髭髮統論
論曰足太陽血氣盛則眉美足少陽血氣盛則髯美足
少陰血氣盛則髮美手陽明血盛則髭美夫經絡所至
不同血氣各有所屬眉髯髮髭率本於經絡之血氣或
黑或紺或黃或白可以知盛衰蓋血氣在人猶水之津
也髭髮猶津之有彡也津之槁澤而彡隨之則髭髮本
氣血可知矣
烏髭髮
論曰髮本於足少陰髭本於手陽明二經血氣盛則悦
澤血氣衰則枯槁容貌之間資是以賁飾則還枯槁為
悦澤法焉可廢乎
地黃丸方烏髭髮
生地黃汁(一斤)生薑汁(五合)巨勝子旋復花
熟乾地黃乾椹子(各二兩)
共六味除二味汁外擣羅為末先將前二味汁用銀
器煎熟看稀稠將藥末和丸如彈子大每服夜飲酒
半酣後含化一丸
揩牙烏髭方
皂莢(懷州者十條)以地黃自然汁生薑自然汁各半
盞和勻旋刷皂莢於火上炙以二藥汁盡為席研
細為末入青鹽拌勻逐日擦齒藥用經旬效
鬚髮黃白
論曰足少陰血氣盛則髮潤澤而黑足太陽血氣盛則
鬚潤澤而黑二經血氣虚乏則鬚髮變為黃白然則還
其潤澤復其紺黑雖有傳染之法曾不如益血補氣為
常服劑蓋血調適則滋澤外彰其視用傳染之功遠
矣
乾漆丸方治髭髮白可以變黑
乾漆(炒令烟盡)栢子仁(炒)生乾地黃熟乾地黃
(各一兩)
共四味擣羅為末研糯米飯和擣三五百杵塗酥丸
如梧桐子大每服二十丸空心温酒下
治鬚髮黃白變令黑色倒行油方
右方取銀子三兩作小盒子盛汞一兩以乾水蛭七
枚為末同入盒内用蚯蚓泥固濟約半指厚深埋在
馬糞中十九日取出已化為黑油矣用魚胞裹指頭
點藥撚之
白秃
論曰蟯之為害因血氣虚乘風而上則能生瘡疽癬瘑
疥無不為也瘡痂不去而痒鬢髮禿落無復生榮是為
白秃
五味子膏方治白秃落髮
五味子肉蓯蓉松脂蛇牀子遠志(各三兩)
雄黃(研)雞糞白雌黃(研)白蜜兔絲子(五兩)
(以酒浸一宿各一兩)猪脂(二升)
共十一味先將草藥擣羅為末次將石藥及雞糞白
再研令如粉下猪脂松脂入鍋中同熬化復下諸藥
文火煎稀稠得所以綿濾去滓瓷盒盛每用先以桑
柴灰汁洗頭令淨後塗藥不過三次髮落生
赤秃
論曰諸陽脈皆在於頭風熱乘之則陽邪熾盛發於頭
皮腦絡之間細瘡徧密赤色有汁痒痛侵淫乃至髮落
故名赤秃
旱蓮汁方治赤禿髮落塗之
旱蓮草(三兩)鐵粉(一分)
二味先將旱蓮草擣絞取汁次入鐵粉研令極細入
盒中每用先以泔漿洗頭次塗之
牛羊角灰方治赤秃髮落塗之
牛羊角(等分燒灰)
二味研如粉以猪脂調傅之
馬蹏灰方治赤禿髮落塗之
馬蹏(燒灰)
一味研如粉用臘月豬脂調塗之
椹汁方治赤秃髮落塗之
黑椹(一斗)
一味内瓶中密封於北簷下埋之百日即變為水每
用淨洗頭次塗髮即生
眼目門
眼目統論
論曰内經曰肝主目又曰在臟為肝在竅為目難經曰
肝氣通於目目和則知五色矣内經又曰心者五臟專
精目者其竅也夫目既為肝之竅矣又為心之竅何也
曰目者五臟之精華固不專於肝也所謂骨之精為瞳
人筋之精為黑血之精為絡脈氣之精為白睛肉之精
為約束是也析而言之則通乎五臟合而言之則主於
肝夫惟通乎五臟故曰精明五色者氣之華於此乎觀
五臟有餘不足六腑強弱形之盛衰以此參伍决生死
之分夫惟主於肝故肝虚寒則目&KR0617;&KR0617;視物生花肝實
熱則目痛如刺肝中寒則目昏而瞳子痛肝熱冲睛則
目眥赤痛生瘜肉不特如此神志俱悲而泣下則以水
火相感故也一水不勝五火而目盲則以陰陽各併故
也夫五臟陰陽其變動俱感於目又況攝養失宜動過
生疾者耶或多熱食或嗜五辛或喜怒不時或房室不
節以至凌寒冒暑處溼當風哭泣不寐凡過用目力皆
至疾病其候不一養生者不可不知也
肝虚眼
論曰肝虚眼其證不一巢氏折之有忽然發腫者有淚
出不止者有睛生翳膜暈者有視物漠漠不能遠視者
有精彩昏濁黑白不明而暈者蓋肝開竅於目腑臟精
華之所聚也血氣既衰不足以榮養故證狀之異如此
龍木論有肝臟虚熱外障謂其證忽發昏澁淚出痒
痛摩隠瞳人黑睛腫漸生翳障視物不明者宜審
治之
栢子仁丸方治肝虚視物漠漠不能遠見睛輪昏暗
澁痛
栢子仁薏苡仁烏麻仁車前子枸把子
菴䕡子兔絲子(酒浸别搗末各一兩)杜荆子青葙子
五味子蛇牀子桂心菊花山藥(各半兩)
熟乾地黃肉蓯蓉(酒浸切焙)白茯苓(各一兩)
右十七味擣羅為末鍊蜜和丸如桐子大每服二十
丸空心温酒下
石决明丸方治肝虚血弱目久昏暗
石决明兔絲子(酒浸一宿别研末)五味子(各一兩)
熟乾地黃細辛知母山藥(各一兩)
七味為末鍊蜜和丸如梧桐子大每服三十丸空心
米飲下
地黃丸方治肝虚淚出不止翳暈侵睛視物不遠或
睛昏濁黑白不明
熟乾地黃五味子兔絲子(酒浸一宿别搗)蕤仁(去皮)
車前子(各一兩)白茯苓栢子仁(研)細辛
甘草防風(各半兩)
共十味為末鍊蜜和丸如桐子大每服二十丸空心
温酒下
肝實眼
論曰肝氣通於目其氣平則諸疾不生過實則生患乃
有肝實眼之證令人目痛如刺久不已則目赤而生淫
膚息肉治宜瀉之又當視其老壯凡人五十以前可服
瀉肝湯過五十則不可或有是疾當不得已而用之
菊花散方治一切眼疾肝熱上攻羞明畏日淚出
菊花(一兩)蜜蒙花甘草(生)梔子仁芎藭
大黃(各半兩)蒺藜子(炒去角)防風當歸(焙切各一兩)
九味為散每服二錢食後臨臥麥門冬熱水調下
生地黃湯方治肝實熱眼熱痛不止
生地黃汁蜜車前子汁(三味和勻各二兩)玄參
升麻梔子仁(各一兩)芍藥(一兩半)細辛(半兩)
共八味羅五味為末每服五錢水煎入前三汁再煎
温服
點眼煎方治肝實熱目眥熱痛
梔子仁蕤仁決明子(微炒各一兩)石膏(二兩)
車前子(三合)竹葉(二握)秦皮(三分)白蜜(三兩後入)
共八味剉碎七味以井華水五斤煎取汁一升再入
蜜調勻瓷器中重湯煮如稀餳每點如大豆許
羚羊角散方治肝臓實熱眼目昏暗時多熱淚
羚羊角羌活玄參車前子黃芩括樓
仁山梔子(各半兩)胡黃連菊花(各三分)細辛(一分)
為散每服二錢食後竹葉熱水調下
目胎赤
論曰目胎赤者緣在胎時母嗜五辛及餌熱藥傳移胞
藏内稟邪熱及至生長兩目赤爛至大不差故名胎赤
又人初生洗目不淨穢汁潰壞者亦有之内外之治小
異也
羚羊角湯方治胎赤眼久不差昏暗漠漠瞳人脹痛
羚羊角屑(三兩)防風芍藥蕤仁麥冬地
骨皮决明子甘草(炙各二兩)茯神(去木三兩)
每服五錢水煎食後臨卧服
治胎赤眼點眼梨汁煎方
梨汁(絞汁一盞)古字銅錢(二七文)胡黃連末(二錢)青
鹽(半兩)龍腦(一錢)
共五味先將古錢二七枚重重着青鹽隔每一重錢
着一重鹽疊之填滿錢孔中入火燒令通赤去灰塵
投入前梨汁中浸一復時去錢將汁煎三五沸以新
綿濾入瓷器瓶内入胡黃連末浸七日去黃連龍腦
末令勻要用以銅筯點少許在目眥頭
治胎赤眼點眼龍腦膏方
龍腦(研一錢)蕤仁(去皮一分研)杏仁(七枚湯浸去皮尖雙仁研)
三味研如膏用人乳汁調和令勻瓷盒中盛每用以
銅筯點少許在目眥頭日兩度
目赤痛
論曰内經謂心主血又曰肝受血而能視蓋肝開竅於
目若肝血壅盛心經熱實熱氣既熾血乃滂溢而上衝
於目故令目赤痛也難經所謂痛者為實宜散壅滯决
邪實則病可已
羚羊角湯方治肝心氣熱目赤痛
羚羊角(鎊)蔓荆實(去白皮)菊花防風芍藥
(各二兩半)黃芩(一兩)玄參(半兩)
每服三錢煎再入馬牙硝半錢食後温服臨臥再服
旋復花湯方治目赤痛
旋復花升麻秦芁防風羚羊角萎蕤
(各一兩)黃連柴胡(去苗葉)黃檗(去粗皮)甘草(炙各)
(半兩)
每服五錢水煎食後温服臨臥再服
乳汁煎點眼方治肝熱目赤痛
人乳汁(半兩)古字錢(十文)
二味以乳汁於銅器中磨錢令變色稀稠成煎即止
内瓷瓶盛每以銅筯點少許目眥頭日三五次
犀角湯方治赤眼腫痛
犀角末秦芁(二兩)黃連馬牙硝滑石杏
仁(去皮尖雙仁半兩出油)
右六味為末和勻以沙糖一處入藥熬成膏每用皂
子大沸湯化洗之
通頂散方治赤眼腫痛
苦葫蘆子(四十九粒)穀精子(研一錢)瓜蔕(十四枚燒灰)乳香
(研半錢)薄荷葉(一錢)
五味為末入龍腦少許鼻内搐一字立效
石膏散方治上焦壅熱目赤口乾
石膏甘菊花羌活白附子白&KR0008;𧖟玄參
黃連
共七味等分為散每服二錢生薑茶酒調下
目熱磣痛赤腫
論曰五臟六腑之精華皆上注於目若風熱搏於腑贜
毒氣乘肝衝發於目則熱氣外泄淚下眵多日夜暴燥
故熱磣痛赤腫也
地骨皮湯方治風毒衝眼赤痛朝乾磣
地骨皮甘菊花(擇)升麻黃連防風决
明子(微炒)細辛(各一兩)竹葉
共八味除竹葉外擣篩每服五錢入竹葉七片同煎
服食後臨臥再服
龍煙湯方治眼磣澁如針刺血痛昏暗
生麥門冬(一兩半)木通(一兩)熟乾地黃(三兩)旋復
花大青茯神(各一兩)黃連(各一兩)
每服三錢水煎入芒硝半錢攪勻食前温服
地骨皮散方治風毒氣上攻兩眼磣澁疼痛及暴赤眼
地骨皮羌活防風土蒺藜(去刺微炒)甘草(炙一兩)
為散每服二錢荆芥清茶調下如患暴赤眼濃煎甘
草湯調下食後臨臥服
洗眼蕤仁湯方治目熱赤痛磣澁
蕤仁(去皮)秦皮防風(各一兩)甘菊花(半分)竹葉
(二握)山梔子仁萎蕤(各半兩)
共七味剉如麻豆以水五盞煎取二盞半熱淋冷頓
煖淋洗痛止則止即住煎藥不得犯鐵器
點眼黃連煎方治眼目暴赤磣澁疼痛
甘蔗(十二兩汁)黃連(研半兩)
二味於銅器中以慢火養令汁涸去半以綿濾去每
日兩度點
目赤爛
論曰目赤爛者瞼眥俱赤且爛見風益甚又謂之風赤
眼此由衝冒風日風熱之氣傷於瞼眥與津液相搏故
令赤爛也迎風則痒淚出遇熱則傷爛眵多治宜鎮平
肝氣滌洗瞼膚則清淨之竅自然明矣
菊花湯方治風毒氣攻眼生瘡爛
菊花升麻黃連(去鬚)木通防風(去义)白茯
苓地骨皮萎蕤(各一兩)
右八味擣篩每服五錢入竹葉十片同煎去滓空心
日午臨臥温服
柴胡洗眼湯方治眼赤痛微腫眥赤爛多時
柴胡(去苗)蕤仁(去皮研)黃連(去鬚)升麻(各一兩)
右四味擣篩以水三升煮取一升半濾去滓微熱淋
洗如冷再煖洗三徧
黃連散方治赤白眥爛生瘡衝風淚出
黃連(去鬚)雄黃(研各一兩半)細辛(去苗蘗)黃檗(去粗皮各)
(三分)乾薑(一分)
右五味擣羅為散研令極細以密器盛每用二黍米
許點兩目眥日三度
目血灌瞳人
論曰目屬肝肝受血而能視則目瞻視必資血苟因物
損傷致血脈散亂則敗血侵睛灌注瞳人害於瞻視不
早治或致喪明故謂之血灌瞳人
人參湯方治血灌瞳人澁痛
人參赤茯苓細辛桔梗車前子(各一兩)
防風(去义)五味子(各半兩)
共七味擣篩每服五錢水煎温服食後臨臥再服
决明湯方治血灌瞳人
石决明人參川芎細辛五味子(各一兩)
赤茯苓(二兩)
右六味擣篩每服五錢水煎服食後臨臥服
沒藥散方治血灌瞳人
沒藥(一兩半)騏驎竭大黃(炒)芒硝(各一兩)
右四味擣研為細末每服三錢熟水調下空心食後
日三
赤脈衝貫黑睛
論曰眼者五臓之精華若風邪熱毒内干於臓腑則隨
其經絡上衝於目故令赤脈衝貫黑睛也上下左右各
有部分不可不察其從大眥侵睛而痒者肺胃熱也其
從小眥起者手少陽脈動虚熱也其自上而下者足太
陽脈動邪熱也其自下衝上者足陽明脈動邪爇也其
源不同當察其部分依經以治之
通明湯方治三焦熱治小眥偏赤赤脈射黑睛
术通萎蕤甘草(炙各一兩半)枳殼(去瓤麩炒)黃芩
(去黑心)
右五味擣篩每服五錢水煎入芒硝地黃汁各少許
再煎沸温服
黃蓍湯方治眼上下赤脈貫黑睛
黃蓍芍藥知母升麻犀角(屑各兩半)苦竹
葉(五十片)
右六味擣篩每服五錢水煎入芒硝少許再煎温服
摩頂明目膏方治風熱衝目赤脈胬肉
生麻油(二升)真酥(五兩)車前子淡竹葉(洗各半兩)
吳藍大青黃連(去鬚)山梔子仁麥門冬
槐白皮甘草(炙)柳白皮黃芩馬牙莧實
生犀角(鎊)馬牙硝(别研)朴硝(别研各一兩)鹽花(研半兩)
右十八味除硝鹽油酥外細通油瓷瓶中綿罩口重
湯煎三復時捩去滓更新綿濾過置生鐵器中每日
飯後及臥時開髮滴頂心以生鐵熨斗子摩頂一二
千下兼去目中熱毒昏障痛澁
墜睛
論曰墜睛者眼因賊風所吹血脈受寒貫衝瞳人風寒
氣隨眼帶牽拽睛瞳向下名曰墜睛也日久不治瞳人
損陷遂致失明
犀角散方治墜睛眼時發疼痛視物散亂
犀角羚羊角(各半兩)青牛膽(一枚)五味子槐
實茺蔚子青葙子惡實(炒)胡黃連盧
會(研)地骨皮(各一錢)兔肝(炙乾一具)
右十二味除膽外擣研為末以膽汁拌勻每服二錢
煎槐子湯調下卧再服忌發熱毒物
槐實丸方治墜睛失明眼睛牽陷
槐實羚羊角獨活地膚子天麻沙參
人參(各一兩)防風(去义)甘菊花枳殼(炒各一兩)决
明子(二兩)
右十一味擣羅為末鍊蜜和搗百杵丸如梧桐子大
每服三十丸空心臨卧漿水下
蟹目
論曰臟腑壅滯肝經積熱上衝於目令人目痛睛疼者
毒氣結聚甚則黑睛上生黑珠子如蟹目狀故以名之
或有如豆者名曰損翳或曰離睛又曰蟹睛病極難治
不可釣割及傳諸毒藥唯宜服宣泄之劑使邪熱退病
差矣
瀉肝補膽防風湯方治蟹目疼痛
防風(一兩半)遠志黃芩人參桔梗(炒)
細辛芍藥(各一兩)
右七味擣篩每服五錢水煎食後臨臥温服
萎蕤犀角散方治眼生蟹目黑睛疼痛
萎蕤犀角蕤仁(湯浸去赤皮)黃連(去鬚)黃芩
梔子仁甘草升麻(各等分)
共八味㹗羅為散每服三錢水煎食後臨臥温服
瀉肝黃芩羚羊角湯方治蟹睛疼痛
黃芩羚羊角赤芍藥細辛桔梗(炒)人
參遠志甘草(炙各半兩)防風(去义一兩半)
右九味擣篩每服五錢水煎食後臨臥温服日再
目珠子突出
論曰人因風熱痰飲攻漬腑臓陰陽不和肝氣藴積熱
毒之氣上衝于目使目睛痛疼甚者突出治宜先服寒
藥以瀉肝氣然後調治勿求速效惟漸治之仍須微鍼
引出惡汁也
麥門冬茺蔚飲方治風熱攻目赤痛目睛欲凸出者
麥門冬茺蔚子(各二兩)桔梗(炒)防風玄參
知母(各一兩)黃芩(去黑心)天門冬(去心各一兩半)
右八味擣篩每服五錢水煎食後臨臥温服
黃連湯方治風毒衝眼赤腫睛欲突出洗眼
黃連(去鬚)秦皮黃檗(去粗皮各一兩)乾棗(十枚去核)
蕤仁(三分)
右五味㕮咀如麻豆大拌勻每用一兩半以水四盞
煎至二盞稍熱去滓抄洗眼冷即重煖日三度
治睛眼忽然突出一二寸者冷水灌
右方急取冷水灌眼中數次換水須臾睛當自收
目見黑花飛蠅
論曰腎水也肝木也木得水而盛其理明矣腎水既虚
肝無以滋養故見於目者始則&KR0617;&KR0617;不能矚遠久則昏
暗見黑花飛蠅其證如此腎虚可知也治宜以益腎水
去肝風之劑則標本兩得矣
治肝腎風虚眼生黑花宜服此方
磁石(二兩燒醋淬七徧細研水飛)神麯(四兩炒)硃砂(一兩細研水飛)
右三味擣羅為末鍊蜜和擣一二百杵丸如梧桐子
大食後酒下二十丸
治肝腎虚風上攻眼生黑花頭目不利能通神延年
川椒(一斤)
一味揀淨去目并閉口者於銚内炒令透於地上鋪
淨紙二重新盆合定周迴用黃土培之半日去毒出
汁然後取出乾為度只取椒於瓷盒子内收每日空
心新汲水下十粒
五倍子丸方治眼見黑花去翳明目
巴戟天(一兩)枸祀子(㨂二合)甘菊花(三兩)旋復花
(四兩)蜀椒(去目并閉口者五兩)
右五味將椒入銀器内入青鹽四兩醋三升慢火煮
乾如器物小旋添醋煮候醋盡又將椒與前四味焙
乾杵為末鍊蜜和丸如梧桐子大每服三十丸至四
十丸空心午夜臨臥温酒或鹽湯下
枸把丸方治肝腎風氣上攻眼生黑花
枸把(久暴二兩)巴戟天(穿心紫色者去心)蜀椒(去目并閉口者炒出)
(汗各一兩)旋復花(擇淨)
右四味擣為末鍊蜜和丸如梧桐子大每服三十丸
臘茶下不拘時
兔肝丸方治肝腎毒風攻衝眼生黑花昏暗視物不
明
兔肝(去筋膜切焙)羌活黃連菊花(各三分)地骨
皮龍齒防風柴胡車前子青葙子
白附子萎蕤(各半兩)
右十二味搗羅為末鍊蜜丸如梧桐子大每服二十
丸食後竹葉湯下
息肉淫膚
論曰脾肺有熱藴積不散傳播肝經流注血脈上衝於
目發於臉眥息肉脹起攀系白睛隱澁妨悶故謂之息
肉淫膚
桔梗湯方治目生雞冠蜆肉
桔梗大黃(炒)細辛黃芩玄參芒硝(鍊過)
(者各一兩)防風車前子(各一兩半)
右八味擣篩每服三錢水煎食後温服
點眼蝸牛漿方治息肉淫膚赤白膜曾見人說治小
兒痘後生翳以蝸牛汁丹砂滴目中效
生蝸牛(一枚)
一味去其掩内丹砂末於口中火上炙沸以綿注取
汁傅于眥中立效
點眼雀糞膏方治息肉淫膚赤白膜
雄雀糞
一味取細直者以乳汁和研細點傅翳上
又方
杏仁(湯浸去皮尖雙仁用七枚)
一味嚼細吐于手掌内以綿纏筯頭點于胬肉上不
過三五度差
點眼食鹽膏方治眼中息肉
食鹽(研一分)驢脂(一兩)
二味先熬驢脂後下食鹽調成膏以銅筯點如黍米
許於目眥頭日三夜一
通神膏方治眼生翳膜赤脈息肉澁磣痒痛有淚
白沙蜜(四兩)青鹽(研)麝香(研各一字)磠砂(飛過半字)
白礬(飛過半字)當歸(為末半錢)黃連(去鬚為末一錢)
右八味同研令研勻入青竹筒内慢火煮半日候冷
綿濾去滓瓷瓶收貯每點眼了瞑目少時以温湯洗
翳與息肉等俱下
目生胬肉
論曰目生胬肉者由脾肺不利風熱乘之其候或痒或
痛赤瘀而爛壅熱既久息肉增長近則侵睛輪大則覆
瞳人治不可緩鈎割熨烙各自有法至于袪風滌熱之
劑豈可偏廢哉
玄參散方治目赤痛胬肉滿疼
玄參甘菊花决明子大黃(炒)苦參
車前子枳殼(麩炒)山梔子仁防風黃連(去鬚)
升麻(各二兩)
右十一味擣羅為細散每服三錢食後以米飲調服
臨卧再服
决明散方治眼生胬肉侵睛及贅肉生瘡暈眼赤
决明子車前子青葙子(各半兩)黃連(去鬚)萎蕤
甘草(炙)羚羊角枳殼(麩炒)芎藭(各一兩)
右九味搗羅為細散每服三錢食後温漿水下臨臥
再服
升麻丸方治熱痛胬肉生瘡
升麻車前子黃芩茺蔚子玄參决明
子(炒)龍膽山梔子仁防風甘草(炙)
生地黃地膚子(各一兩)
右十二味擣羅為細末鍊蜜丸如梧桐子大每服二
十丸食後温漿水下臨臥再服加至三十丸
點眼艾熏散方治目生胬肉
蕤仁(研細一兩)膩粉(一錢)半酥(一兩)熟艾(如雞子大許)
右四味搗三味入乳缽中令極細攤開次取艾火燒
將乳鉢覆令煙熏之候燒盡艾煙以槐木椎碎研令
煙氣勻然後少少點眼眥頭三五度
鯽魚貼方治目生胬肉澁痛
鯽魚(鮮者)
一味去皮骨淨取肉一片中央開一竅正貼眼上日
三五度易
目内生瘡
論曰目内生瘡者以脾臟毒熱重蒸于上鬱而不散遂
令瞼内生瘡其初患時或痒或痛發歇無常或多眵淚
眥門如丹砂色於是漸有翳膜龍木論謂不宜點藥鍼
灸惟宜服瀉脾清膈之劑滌蕩本源當如是也
决明子丸方治肝肺熱毒氣攻兩眼生瘡赤痛
决明子(炒)菊花秦皮黃連(去鬚各一兩)車前
子地骨皮(各一兩半)黃芩羚羊角生乾地黃(焙)
山梔子萎蕤秦芁(各一兩)青葙子白茯苓
(各一兩半)升麻(一兩)
右十五味擣羅為末鍊蜜丸如梧桐子大每服三十
丸食後温水下再服
梔子湯方治肝心熱毒目生瘡及磣痛
梔子仁(半兩)犀角屑(一兩)木通黃芩(各半兩)
大黃(炒)瞿麥穗(各一兩)黃連(去鬚)車前子(一兩)
右八味擣篩每服五錢入竹葉七片同煎入芒硝末
半錢放温服日二
清涼包子方治眼赤熱生瘡退翳
黃連(一分為末)
一味用水一碗面東撲取倒流水些小將黃連末勻
摻在碗内用熟艾一塊如雞子大安在古錢七文上
四面更用青銅錢四十文足作四塊垜子覆黃連碗
在上點火燒艾候煙盡更掃下黃連末用夾絹袋子
盛了取孩兒乳汁浸時時點在眼中覺口中苦透為
度如暴赤眼用之立效
目膿漏
論曰目膿漏者緣血脈壅熱傳入於足太陽膀胱之經
膀胱之脈起于目内眥則令人瞼眥腫痒久即成瘡膿
汁時下綿綿不絶如器津漏故謂之膿漏不治則膿毒
淹漬穿壞白睛黑點相連即難治療
防風湯方治眼漏睛膿出
防風(二兩)地骨皮遠志白茯芩人參
黃蓍(各一兩)大黃(炒)知母(各二兩)
右八味搗篩每服一錢水煎食後臨卧温服
龍腦散點方治睛漏瘡目大眥出膿汁有竅
龍腦(研)馬牙硝(各半錢)菉豆粉(一錢)
三味同研極細用燈心黏藥點之再點
目生珠管
論曰目生珠管者風熱痰飲漬于肝血氣藴積津液結
聚所由生也肝藏血故肝受血而能視氣調血和則精
華見於目今邪乘於肝肝氣受病為風熱熏蒸痰飲漸
漬使血氣壅閼上衝於目津液結聚狀如珠管故以名
焉
銅青丸方治眼生膚翳垂珠管
銅青(一兩)細墨(半兩)
二味合研為末醋和丸如白豆大每用一丸以乳汁
新汲水各少許浸化以銅筯點之
鉛丹膏方治眼卒生珠管
鉛丹(半兩)鯉魚膽汁(量鉛丹多少用)
二味合調如膏點目眥中日三五次
治卒生珠管方
白蜜
一味以少許點目中仰卧令淚出半日許洗之
雀目
論曰晝而明視暮不覩物名曰雀目言其鳥鵲不能見
於夜也夫衞氣晝行於陽夜行於陰陰血受邪肝氣不
能上榮於目肝受血而能視今邪在於肝陰血澁滯至
暮則甚故遇夜目睛昏不能覩物世謂之雀目
防風煮肝散方治雀目
防風(去义)黃連(去鬚)穀精草黃芩甘草(炙)
天南星(各一兩)蛤粉(半分)
右七味搗羅為細散每服一錢用羊子肝一片銅竹
刀批開摻藥在内以麻繩纏定研粟米飯一大盞銀
石鍋内煮熟放温臨臥嚼服切不得犯鐵器病甚者
不過再服必效
鬱金散方治雀目
鬱金(三兩)新牛膽(一枚)猪膽(二枚)蛤粉(三兩)大黃
(炙半兩)黃連(去鬚半兩)雄黃(一分)
共七味將五味為細散并猪膽拌和入牛膽中填滿
陰乾為細散每服大人一錢小兒半錢食後新汲水
調下赤眼氣眼疳眼亦能治之
煮肝散方治雀目咫尺不見物
紫芥菜子員香炒令黑色碾為細散用羊肝一具分
作八服每用散二錢捻在於肝上以笋籜葉裹煮令
熟放冷服以煮肝湯下不過一具肝永除根本臨臥
時服
還睛丸方治雀目
人參細辛白茯苓木香知母芎藭(各一兩)
石决明茺蔚子(各二兩)
共八味搗羅為細末鍊蜜丸如梧桐子大每服空心
茶下二十丸
目瞼垂緩
論曰眼瞼垂緩者以血氣不足膚腠開疎風邪客于瞼
膚其皮垂緩下覆睛輪故俗呼為睢目又曰侵風久之
則垂覆愈下眼閉難開
茺蔚散方治風毒攻眼瞼垂下
茺蔚子防風羌活蔓荆實玄參細辛
甘菊花黃芩車前子甘草(各一兩炙)大黃(炒半兩)
右十一味擣羅為散每服四錢水煎温服食後臨臥
各一
竹葉湯方治眼熱毒瞼垂腫遮睛
苦竹葉黃連(去鬚)黃檗梔子仁(各一兩)蕤仁(湯浸)
(去皮半兩)
右五味細剉以水五大盞煎至二盞半去滓温服澄
清洗眼日五七次
黃蓍丸方治氣血不足膚瞼下覆睛輪垂緩難開又
名睢目
黃蓍蒺藜子(炒去角)生乾地黃(焙)柴胡
甘草(炙)梔子仁苦參白术白花蛇(酒浸去皮)
(骨各一兩)防風(去义)菊花茯苓山藥秦芁(各三)
(分)天門冬枳殼(麩炒)白檳榔(各一兩半)
右十八味搗羅為末鍊蜜丸如梧桐子大每服三十
丸空心温酒下
升麻散方治風邪客於瞼膚其皮垂下緩覆睛輪眼
閉難開
升麻山茱萸(各三分)甘菊花細辛(各半兩)
蔓荆實山藥防風(各一兩)
右九味搗羅為散每服三錢温酒調下
目瞼腫鞕
論曰目瞼腫鞕者内因肺肝積熱上衝于目外為風邪
所搏風熱留結在於瞼眥血氣不得宣通故令腫鞕久
不差多成風粟細瘡眵汁淹漬浸壞眼目先宜鎌洗出
毒然後以藥攻治則病可差
黃蓍湯方治目瞼鞕赤腫痛
黃蓍茺蔚子麥門冬(各一兩半)地骨皮玄參
黃芩知母(各一兩)
右七味搗篩每服五錢水煎食後臨臥温服日三
大黃桔梗散方治目瞼腫鞕刺痛
大黃(炒一兩半)桔梗(炒)黃芩玄參羚羊角
白茯苓人參(各一兩)
七味搗羅為散每服一錢至二錢食後臨卧米飲調
下日三
洗眼防風湯方治風熱客搏目瞼腫鞕
防風秦芁甘菊花(各一兩)蕤仁(湯浸去皮)竹葉(一握)
梔子仁萎蕤(各半兩)
右七味細剉令勻每服一兩以水三盞煎取一盞半綿
濾去滓每煖洗之
倒睫拳攣
論曰臟腑久積風熱内熏肝經衝發於目始則腫赤隠
痛多淚目久津液澁少瞼眥皮急致睫拳倒刺隠瞳人
治法當起去毛睫又刺太陽經令出血及鈹鎌除其惡
血仍服除風退熱之劑
防風湯方治風熱衝肝目多倒睫
防風甘菊花旋復花决明子(炒)萎蕤
麥門冬梔子仁黃連甘草(炙)升麻
秦皮(各等分)
右十一味搗篩每服五錢水煎食後臨臥温服
車前子散方治倒睫赤眼疼痛不開
車前子(二兩)馬蹄决明(微炒)蕤仁(各一兩半)地膚子
龍膽甘草(炙)菊花(各半兩)青葙子山梔子
仁(各一兩)前胡(三分)
右十味搗羅為散每服二錢至三錢空心粟米飲調
下食後臨卧再服
洗眼湯方治風熱攻目磣澁疼痛漸致倒睫
蕤仁秦皮防風(各一兩)山梔子仁菊花
萎𬎼(各半兩)竹葉
右七味細剉以水三升煎取一升半乘熱淋洗冷即
再煖作三度使
聖濟總錄纂要卷十七
