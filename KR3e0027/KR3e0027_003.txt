聖濟總錄纂要卷三
休寧程林纂
傷寒門
傷寒統論
論曰風寒暑溼飲食勞倦皆能為病是謂五邪冬傷於
寒者春必病温春傷於風者夏必飱泄夏傷於暑者秋
必痎瘧秋傷於溼者冬必欬𠻳是乃四時之氣也然五
邪所中雖不同本皆外邪大率同類唯多冬時嚴寒其
毒厲尤甚人或中之病在冬時則正名傷寒若邪毒藏
於肌膚至春之時乘温而發者温病若留連日久至夏
之時乘盛暑而發者為暑病所謂先夏至一日為病温
後夏至日為病暑是也其病之𫝊次先客於太陽其病
令人頭項痛腰脊強其脉尺寸皆浮太陽不已𫝊於陽
明其病體熱目疼鼻乾不得卧其脉尺寸皆大陽明不
已𫝊於少陽其病胸脇痛而耳聾其脉尺寸皆弦少陽
不已太隂受之其病腹滿體重其脉尺寸俱微太陰不
已少陰受之其病口燥舌乾而渴或背微惡寒其脉尺
寸俱沉少陰不已厥陰受之其病煩滿舌卷囊縮其脉
寸尺俱緩病之所𫝊不過三陰三陽而已其未滿三日
者邪在陽經未入於裏其病在表宜汗之而愈若經四
日者邪入陰經其病在裏宜下之而愈特其大略爾蓋
有一日而傳之數經者亦有數日而尚在太陽者陽病
雖宜發汗陽明之病反宜下之陰病雖宜下少陰之病
或宜温之由人之稟受虚盛其𫝊有遲速又有不𫝊經
者當審其脉證凡此六經受病五邪脉證各不同傷風
必惡風其脉浮緩傷寒者必惡寒其脉浮緊以至傷暑脉
虚傷溼脉濡人迎緊盛為傷寒氣口緊盛為傷食診得
五邪知其本也診得六經知其標也有病雖在表而不
可汗者或裏而不可下也或若汗之太多則津液燥竭
遂致亡陽下之太早則邪氣動膈乃成結胸清濁相干
則變為霍亂熱毒内瘀則變為瘀血又或為發黃者溼
熱相蒸也或為發斑者陽毒太盛也陽盛之人得之於
熱乃為陽毒陰盛之人得之於寒乃為陰毒蠱動則為
狐惑壞病之甚則為百合若勞復陰陽易之類雖差後
猶宜節慎變態多端不可備舉當以類求之皆以適當
為良唯兩感之病表裏皆受邪為難治其他或陰證似
陽陽證似隂或隂盛隔陽或陽盛隔隂者在診病者以意詳之
傷寒可汗
論曰傷寒病汗之而愈者以初得病一日至三日陽經
受邪未傳諸陰其邪在表故當發汗此大約也然病數
日脉浮太陽證不罷者亦可汗之當以脉證為凖凡頭
痛發熱惡風振寒是為可汗之證其脉浮者是為可汗
之脉陽虚則惡寒脉浮為在表或浮而弱或浮而緊或
浮大而數皆宜汁之
麻黃湯方治傷寒太陽病頭痛發熱身疼腰痛骨節
疼痛惡風發熱無汗而喘者
麻黃(去根節三兩)桂(去粗皮三兩)甘草(炙一兩)杏仁(去粗皮雙仁七十枚)
㕮咀如麻豆大每服五錢水煎温服覆取微汗不須
啜粥餘如桂枝法將息
大青龍湯方治傷寒太陽中風脉緊發熱惡寒身痛
不汗出而煩躁
麻黃(去根節六兩)桂(去粗皮)甘草(各二兩)杏仁(去皮尖雙仁四十枚)生
薑(三兩)棗(大者十枚)石膏(一雞子大碎)
㕮咀如麻豆大每服五錢水煎温服脉微汗出惡風
者不可服
桂枝麻黃各半湯方治傷寒太陽病得之八九日如
瘧狀發熱惡寒熱多寒少其人不嘔清便一日二三度
發脉微緩者為欲愈也脉微而惡寒者此陰陽俱虚不
可更發汗更下更吐也面色反有熱色者未欲解也以
其不能得小汗出身必痒
桂(去粗皮一兩半)芍藥生薑甘草麻黃(去根節各一兩)大
棗(四枚)杏仁(三十四枚湯浸去皮尖雙仁)
㕮咀如麻豆大每服五錢水煎温服
桂枝湯方治傷寒太陽病外證未解脉浮弱者當以
汗解
桂(去粗皮)芍藥生薑(各三兩)甘草(二兩)大棗(十二枚)
㕮咀如麻豆大每服五錢水煎温服須臾啜熱稀粥
助藥力取微汗
麻黃附子甘草湯方治傷寒少陰病得之二三日宜
微發汗以二三日無裏證故微發汗
麻黃(去根節)甘草(各二兩)附子(一枚炮製去皮臍)
㕮咀如麻豆大每服五錢水煎温服
葱䜴湯方治傷寒初覺一二日頭項腰脊痛惡寒
葱白(十四莖)䜴(半合)乾薑(一分)麻黃(去根節)桂(去粗皮)芍藥(各半兩)
㕮咀如麻豆大每服五錢水煎温服良久投葱䜴熱
粥蓋覆出汗
葱粥方治傷寒服葱䜴湯後未得汗再服
葱白(十莖并頭切)䜴(三合炒)生薑(半兩拍碎)
水五盞煎至二盞半去滓入白米依常法煮粥入少
鹽攪勻任意食之衣覆出汗未汗再服
麻黃葛根湯方治傷寒初得一二日出汗
麻黃(去根節一兩)葛根柴胡(去苗各一兩)芍藥(三分)
每服五錢水一盞䜴一百粒開口椒七粒連鬚葱白
三寸薄荷二十葉同煎熱服服後葱䜴湯一盞投之
衣覆取汗未快再服
葛根湯方治傷寒初覺頭痛惡寒壯熱腹内熱脉洪
大一二日宜服
葛根黃芩柴胡(去苖各半兩)葱白(五莖)䜴(一合)
㕮咀每服五錢生薑一棗大拍碎同煎温服良久再
服得汗即止
麻黃解肌湯方治傷寒初患一二日體熱頭痛
麻黃(去根節一兩)石膏(碎)葛根(各一兩半)甘草(一分半)芍藥
杏仁(去皮尖雙仁炒各一兩)桂(去粗皮三分)
每服五錢生薑五片水煎温服
葛根湯方治傷寒一二日頭痛壯熱遍身疼痛其脉
洪數
葛根白术芍藥乾薑(各半兩)麻黃(去根節)桂(去粗)
(皮各三分)甘草(炙一分半)
每服五錢水煎熱服如脉微即加附子半兩
石膏人參解肌湯方治傷寒初得一二日頭疼壯熱
惡寒脉浮緊
石膏(碎)麻黃(各一兩)柴胡(去苗)人參(各半兩)桂(去粗皮)甘草
(各一分炙)葛根(二兩)
每服三錢入葱䜴生薑同煎熱服
十味人參湯方治傷寒頭痛體疼寒熱不解
人參厚朴(生薑汁炙)桂甘草杏仁(去皮尖雙仁炒)白术
乾薑白茯苓陳橘皮(湯浸去白各一兩)麻黃(去根節湯)
(煮去沫二兩)
每服三錢生薑二片棗一枚同煎熱服纔覺傷風併
三兩服汗出立差
羌活湯方治傷寒表不解頭痛體疼發汗
羌活獨活柴胡前胡人參白茯苓
桔梗芎藭甘草(炙各一兩)枳殼(去瓤麩炒一兩)
每服三錢生薑二片薄荷少許同煎温服不拘時
葱䜴湯方治傷寒一日至三日以前身熱脉大肢體
疼痛汗不出
蒼术(米泔浸去皮麩炒黃)麻黃(去根節湯煮去沫各二兩)甘草(炙)桂(各一兩)
每服三錢葱白三寸鹽䜴二十粒同煎熱服不拘時
候
傷寒可下
論曰凡傷寒邪入於陰其病在裏法當下之諸腹滿大
大便或口燥舌乾而渴或潮熱譫語皆為可下之證諸
診得脈沈而實即為可下之脉但脈證已具不必拘以日
數急宜攻裏若病雖過經而裏證未備者未可下也故
經曰陽盛陰虚下之則愈其法謂此
陽明病不吐不下心煩者可與調胃承氣湯太陽病三
日發汗不解蒸蒸發熱者可與調胃承氣湯傷寒吐後
腹脹滿者可與調胃承氣湯
調胃承氣湯方
甘草(炙二兩)大黃(以清酒洗四兩)
㕮咀每服五錢入芒硝一錢更煎一二沸温服
陽明病脉遲雖汗出不惡寒者其身必重短氣腹滿而
喘有潮熱者此外欲解可攻裏也手足濈然汗出者此
大便己鞭也與大承氣湯若汗多微發熱惡寒者外未
解也其熱不潮未可與承氣湯若腹大滿不通者可與
小承氣湯微和胃氣勿令至大泄下大承氣湯
大承氣湯方
大黃(酒洗四兩)厚朴(炙半斤)枳實(麩炒五枚)
㕮咀每服五錢入芒硝一錢同煎温服
陽明病其人多汗以津液外出胃中燥大便必鞭鞭則
讝語小承氣湯主之若一服讝語止者勿再服
小承氣湯方
大黃(四兩)厚朴(二兩)枳實(麩炒大者)
㕮咀每服五錢水煎温服初服湯當更衣不爾者盡
飲之若更衣者勿服
柴胡湯方治傷寒四日以後煩熱不解大小腸澀
柴胡(去苖)黃芩(一兩)犀角(鎊)芍藥(各三兩)山梔子仁(半兩)大
黃(炒一兩半)木通(三分)朴硝(一兩一分)
每服五錢入竹葉三片同煎空腹服大小腸通為度
如未效再服
大柴胡湯方治傷寒十餘日熱結在裏往來寒熱者
柴胡(去苖半斤)枳實(麩炒四兩)黃芩芍藥(各三兩)半夏(二兩半湯)
(洗七遍)大黃(二兩)
㕮咀每服五錢入生薑十片棗三枚同煎温服
調胃承氣加橘皮湯方治傷寒發汗不解蒸蒸發熱
陳橘皮(浸去白半兩)大黃(醋炒一兩)甘草(炙半兩)
每服四錢入芒硝一錢同煎温服
大青散方治陽盛發狂有斑大小便閉澀
大青知母黃芩大黃(煨)山梔子仁升麻
黃連(各一兩)甘草(炙半兩)
共為散每服三錢入朴硝一錢密水調下
承氣丸方治傷寒時氣温熱病大便不通
大黃(炒三分)郁李仁(湯浸去皮研)枳實(麩炒)朴硝(研各一兩)
共研為末和勻煉蜜丸如梧桐子大每服二十丸生
薑湯下未利再服不計時候
傷寒可吐
論曰諸病吐之而愈者邪在胸中也傷寒大法謂四日
以上若入陰經其𫝊未深邪氣高而裏實客於胸膈下
之則動胃汗之則亡陽惟宜吐而出之然亦不必拘此
凡寒邪熱毒痰實在胸中及有宿食在胃脘者皆當吐
之但診其脉寸口或浮或滑或數或緊與諸部不同者
其證心胸痞滿鬱鬱而痛不能息多涎唾飲食入則吐
欲吐復不能出或手足厥冷及心下滿而煩飢不能食
吐下後心中懊憹者是也内經所謂其高者因而越之
即其法也
瓜蔕散方治胸有寒病如桂枝證頭不痛項不強寸
脉微浮胸中痞鞭氣上衝喉咽不得息當吐之
瓜蔕(熬)赤小豆(各一分)
𢷬篩再和勻每服一錢䜴一合湯七合先漬之須臾
煮作稀糜取汁調散放温頓服不吐少加之快吐為
度亡血虚家不可與
撩膈湯方治傷寒三四日胸中痰壅憎寒壯熱頭痛
桃枝(一握東引者取稍)柳枝(一握取稍)甘草(一分取稍)烏梅(去核三枚)山
梔子仁(一分)
各細剉同用奬水一大盞半煎至一盞空心分為二
服相次再服取吐為度
三物湯方服前撩膈湯吐後頭痛壯熱未退即服此
三物湯
薄荷(一握)人參(半兩)生薑(一分)
水煎空心温服晚再服
苦參散吐方
苦參
為細散每服三錢温酒五合調服之即吐
人參湯吐方治傷寒出汗後心胸妨悶煩熱未退
人參(半兩)燈心(一小束)枳殼(麩炒一分)大腹皮(一枚)茶末(二錢)生
甘草
除茶末外各細剉用淡&KR0034;水二大盞煎至一盞下茶
末攪勻分温二服以紙撚子於咽喉中取吐為度
傷寒可温
論曰傷寒病雖有三陰三陽然在陽則太陽病多在陰
則少陰病多以二經為表裏故也至於陽明太陰病頗
稀少而少陽厥陰病又少也然究觀古人治陽明則多
下於少陰則多温蓋陽明者胃也胃受病則不惡寒反
惡熱濈濈汗出大便秘譫語潮熱須下之乃愈若乃氣
弱本虚人初中病腠理寒邪氣更不經三陽而便見少
陰證蓋少陰者腎也腎受病則身冷惡寒四肢厥逆脉
微細心煩但欲寐或自利而渴須温之乃愈雖然三陰
病大約可温而古人特於少陰詳言之者則少陰病尤
宜温故也
附子湯方治傷寒少陰病得之一二日口中和其背
惡寒者當灸之
附子(去皮臍二兩)人參(一兩)白术(四兩)芍藥白茯苓(三兩)
每服五錢水煎温服日二
四逆湯方治傷寒少陰病脉沉者急温之
甘草(二兩)乾薑(兩半)附子(一枚生用)
剉如麻豆大每服五錢水煎温服強壯之人可倍加薑
附
四逆湯方治傷寒少陰病下利清穀裏寒外熱手足
厥冷脉微欲絶身反不惡寒其人面色赤或腹痛或乾
嘔或咽痛或利止脉不出者通脉加减四逆湯
甘草(各二兩)附子(大者一枚)乾薑(二兩)
各剉如麻豆大每服五錢水煎温服其脉即出者愈
面色赤者加葱九莖腹中痛者去葱加芍藥二兩嘔
者加生薑二兩咽痛者去芍藥加桔梗一兩利止脉
不出者去桔梗加人參二兩病皆與方相應者乃服
之
生薑湯方治傷寒手足厥冷脉細欲絶其人内有久
寒者宜當歸四逆加吳茱萸生薑湯
當歸芍藥桂(去粗皮)細辛(各三兩)吳茱萸(湯洗炒)甘
草(炙)木通(各二兩)
剉如麻豆每服五錢入生薑半分棗三枚水酒同煎
温服
通關飲方治厥陰傷寒脉弦長者生沉細不足者死
附子(一兩)乾薑羌活桔梗甘草(灸)五加皮(各半)
(兩)桂(三分)黃茋(一分)防風(一分半)
剉如麻豆每服五錢水煎食前温服
迴陽湯方治傷寒陰盛手足厥冷體寒脉微
延胡索(炒)半夏(切生薑汁炒黃)甘遂(麩炒各一兩)陳橘皮(湯浸去白)
附子(去皮臍)桂(去粗皮)麻黃(去根節湯煮去沫各半兩)檳榔(一枚)天南
星(一枚)
剉如麻豆每服二錢酒煎温服服後一次頃患人頭
面渾身覺熱時便與衣服蓋覆令出汗
温白丸方治傷寒面青心下堅鞭開口出氣身體不
熱頭面多汗四肢厥冷
半夏(湯浸去滑)白附子(炮)硫黃(研各一兩)
共研為末用粳米飯𢷬和為丸如梧桐子大每服二
十丸温酒下吐逆炒薑鹽酒下或艾醋湯下陰毒併
喫二三服不計時侯
白术飲方治傷寒伏陰胸膈妨悶吐逆不定手足厥
冷
白术附子(去皮臍)高良薑(炮)桂(去粗皮)人參乾薑
(炮各一兩)霍香(去根一分)
剉如麻豆每服三錢水煎温服
吳茱萸散方治傷寒渾身手足厥冷面青脣口無色
心中寒慄
吳茱萸(湯浸焙炒)硫黃(研)桂(去粗皮)附子(去皮臍)芎藭(各一分)
搗羅為散煎艾葉湯調下三錢陰盛者兼灸氣海數
十壯
黑龍湯方治傷寒陰盛隔陽身冷煩躁脉細沉緊
附子(一枚及半兩者燒存性用冷灰焙去火毒)
搗研細入臘茶一錢和勻分作二服每服以水一盞
蜜半匙同放冷服須臾躁止得睡汗出為效
返陰丸方治傷寒陰盛手足多冷脉沉細助陽消陰
硫黃消石陽起石太陰玄精石白礬
石膏(各半兩)
研為未同入銚子内熬成汁為度放冷細研用水浸
炊餅為丸如梧桐子大煎艾湯下十五丸
傷寒過經不解
論曰傷寒為病六經受邪始𫝊於三陽病在表者可汗
其滿三日𫝊於三陰病入裏者可下其不兩感於寒更
不傳經不加異氣者至七日太陽病衰頭痛少愈八日
陽明病衰身熱少微九日少陽病衰耳聾微聞十日太
陰病衰腹滿減如故十一日少陰病衰渴止舌乾已而
嚏十二日厥陰病衰囊縱少腹微下大氣皆去病人精
神爽慧也故傷寒愈者皆在十二日若過此經病猶不
解者為邪熱結于裏其或譫言妄語或鬱鬱微煩或腹
滿吐下皆緣治之失宜邪氣稽留故病過經不能解也
當隨其證以治若更感異氣變為他疾者當依壞病法
療之
犀角湯方治傷寒過經不解熱結在裏往來寒熱煩
渴躁悶
犀角(屑一兩)柴胡(去苖)吳藍(各三分)大青升麻(各一兩)烏
梅(去核)黃芩(各三分)甘草(半兩)
每服五錢入竹葉三十片同煎食後温服
木通湯方治傷寒十三日過經不解臍腹脹滿小便
淋澀煩悶燥渴
木通葛根青橘皮(湯浸去白鹽炒)檳榔滑石
瞿麥穗(各一兩)
每服五錢入葱白二寸同煎温服不計時候
柴胡湯方治傷寒發汗下之後過經不解胸脇滿結
渴而不嘔但頭汗出往來寒熱小便不通宜服茈胡湯
柴胡(二兩)桂黃芩(各一兩)牡蠣(生用)甘草(各半兩)括摟根
(一兩半)木通(一兩)
每服五錢生薑半分葱白五寸同煎食後温服
中風傷寒傷寒溼温傷寒時氣
傷寒疫癘傷寒結胸
中風傷寒
論曰中風傷寒三陽三陰候各不同太陽中風其脉陽
浮陰弱其證發熱自汗蓋陽浮熱自發陰弱汗自出嗇
嗇惡寒淅淅惡風熻熻發熱鼻鳴乾嘔又曰太陽病發
熱汗出脉緩者名為中風不可燔灸若以火發其汗邪
風為火熱所劫血氣流溢榮衛失常兩陽熏灼其身發
黃陽盛即衂陰虚即小便難陰陽俱虚竭其身體枯燥
但頭汗出劑頸而還腹滿微喘口乾咽爛或不大便久
則讝語甚者至噦手足躁擾循衣摸牀其小便利者可
治陽明中風即陽明病能食為中風其證口苦咽乾腹
滿微熱惡寒脉浮而緊下之則腹滿小便難少陽中風
兩耳無聞目赤胸中滿而煩不可吐吐之則悸而驚太
陰中風四肢煩疼其脉陽微陰澀而長為欲愈少隂中
風其脉陽微陰浮為欲愈厥陰中風其脉微浮為欲愈
不浮為未愈凡此六經之病其狀雖異大抵其脉皆浮
經所謂浮為風是也
大青龍湯方治傷寒太陽中風脈浮緊發熱惡寒身
痛不汗出躁煩
麻黃(去根節煮去沫六兩)桂(去粗皮)甘草(炙各二兩)杏仁(去皮尖雙仁四十枚)
石膏(如雞子大碎)
㕮咀如麻豆服五錢入生薑一棗大棗二枚同煎温
服取微汗汗多者以温粉粉之
桂枝湯方治中風傷寒陽浮陰弱陽浮者熱自發陰
弱者汗自出惡寒發熱鼻鳴乾嘔等疾
桂(去粗皮)芍藥(各三分)甘草(炙半兩)
每服五錢入生薑一棗大棗二枚同煎温服以汗為
度未汗更服仍作生薑稀粥投之以助藥力
石膏湯方治中風傷寒頭痛四肢&KR0857;痛身體沉重
石膏甘草(炙)麻黃(去根節煎去沫)桂芍藥(各二兩)
每服五錢入生薑一塊同煎空心温服
麻黃桂心湯方治中風傷寒脉浮緊發熱惡寒身體
疼痛汗不出而煩
麻黃(去根節煎掠去沫二兩)桂(去粗皮)甘草乾薑(炮各一兩)石膏
乾薄荷葉杏仁(去皮尖雙仁各半兩)
每服五錢入棗二枚同煎食前温服
桂枝湯方治中風傷寒初得其外證頭項疼腰背強
壯熱語澀恍惚唾涕稠黏遍身拘急
桂(去粗皮三分)芎藭半夏(湯洗七遍生薑等分同搗)附子菖蒲
麻黃(去根節煎去沫)羌活細辛(各半兩)白芷(一分)
剉如麻豆每服三錢入生薑一塊同煎食前温服蓋
覆取汗
麻黃細辛丸方治中風傷寒頭痛惡寒四肢煩疼心
躁悶
麻黃(去根節一兩)細辛人參白茯苓甘草白
术(各半兩)括摟根(三分)
共研為末鍊蜜和搗丸如雞頭大每服一丸薄荷蜜
湯研下
傷寒溼温
論曰傷寒有五其一為中溼蓋風溼之氣中人為病發
熱與寒病相類故曰溼温也此因汗出當風或因取冷
過度致陰溼氣襲人肌膚流𫝊經絡其證喜汗出關節
疼痛發熱而煩小便不利大便反快是謂中溼若風溼
相搏則一身盡疼日脯所劇微熱相蒸則身必熏黃凡
治風溼者欲其微汗即風氣解而溼自去溼甚者當利
其小便不可大發汗大汗則風去溼在其病不去亦不
可下之下之早則噦下之而利不止即死診其脈當沉
而細難經曰溼温之脈陽濡而弱陰小而急是也
麻黃杏仁薏苡仁甘草湯方治溼温病一身盡疼發
熱日晡即劇此病傷於汗出當風或久傷取冷所致
麻黃(去根節三兩)杏仁(去皮尖雙仁三十枚炒)薏苡仁(一兩)甘草(炙一)
(兩)
㕮咀每服五錢水煎温服
桂枝附子湯治傷寒八九日風溼相搏身體疼痛不
能自轉側不嘔不渴脈浮虚而嗇者桂枝附子湯生之
若其人大便堅小便自利者术附子湯主之
桂(去粗皮四兩)附子(三枚)甘草(炙二兩)
㕮咀每服五錢入生薑五片棗二枚同煎熱服
术附子湯方
附子(炮製去皮臍三枚)白术(四兩)甘草(灸二兩)
剉如麻豆每服五錢入生薑五片棗二枚同煎温服
初一服其人身如痺半日許復之三服後其人如冐
狀勿怪此以附子术併走皮中逐水氣未得除故使
之然耳法當加桂四兩此本一方二法以大便堅小
便自利故去桂也以大便不堅小便不利當加桂附
子三枚恐多也虚弱家及産婦宜減服之
甘草附子湯方治風溼相搏骨節疼煩掣痛不得伸
屈近之則痛劇汗出短氣小便小利惡風不欲去衣或
身微腫者
甘草(炙二兩)附子(二枚)白术(三兩)桂(四兩)
㕮咀如麻豆每服五錢水煎温服初服得微汗則解
能食汗止復煩者少減服之千金方去身腫者加防
風四兩悸氣小便不利者加茯苓三兩既有附子今
加生薑三兩
治溼家身煩疼麻黃湯加术四兩發其汗為宜慎不可
以火攻之方
麻黃(三兩)桂(二兩)甘草(炙一兩)杏仁(去皮尖雙仁七十枚)白术(四兩)
㕮咀如麻豆大每服五錢水煎温服取微汗則解
防風黃茋湯方主之治風溼脉浮身腫汗出惡風者
防風(四兩)黃茋(五兩)甘草(炙二兩)白术(三兩)
㕮咀如麻豆大每服五錢入生薑半兩大棗二枚同
煎温服日三喘者加麻黃胃中不和者加芍藥氣上
衝者加桂下有陳寒者加細辛服後當如蟲行皮中
腰以下如冰後坐被上又以一被遶腰下温令微汗
差
杏仁湯方治風溼身體疼痛惡風微腫
杏仁(去皮尖雙仁炒二十五枚)桂(去粗皮)麻黃(去根節先煮一兩焙乾)芍藥
天門冬(去心焙各一兩)
㕮咀如麻豆大每服五錢入生薑半分同煎温服
傷寒時氣
論曰春温夏熱秋涼冬寒是為四時正氣非其時有其
氣人或感之病無分少長率相似者謂之時氣如春應
温而反寒夏應熱而反冷秋應涼而反熱冬應寒而反
温是也其候與傷寒瘟病相類但可汗可下之証比傷
寒温病療之宜輕爾
葛根湯方治時氣二三日不解頭痛壯熱惡寒
葛根(一兩)麻黃(去根節炙二兩)陳橘皮(湯浸去白)甘草(灸)黃芩
知母杏仁(去皮尖雙仁各一兩)
每服三錢入生薑二片同煎温服
七聖湯方治時氣頭痛壯熱肢體煩痛
麻黃(去根節炙三兩)蒼术(炒二兩)橘皮(湯浸去白)木通(各一兩)桔梗
(一兩半)山茵陳(一兩)甘草(炙二兩)
每服三錢生薑三片同煎温服
八神湯方治時氣一二日頭痛壯熱心神煩悶
麻黃(一兩炙)大黃當歸甘草白术山梔子
仁(各半兩)芍藥荆芥穗(各一分)
每服三錢入薄荷三葉葱白一寸生薑二片同煎熱
服
人參乾葛湯方治時行表不解壯熱惡寒
人參乾葛白芍藥桔梗(炒各一兩)赤茯苓(三分)甘
草(炙)木香(各半兩)麻黃(依前炙三分)
每服三錢水煎熱服併三兩服温覆出汗
五苓散方治時氣解表出汗
赤茯苓桂澤瀉白术(各一分)豬苓(去黑皮半兩)
為散每服五錢以新汲水調頓服訖以葱䜴粥投之
衣蓋取汗
葱白湯方治時氣傷寒發汗
葱白(研一兩)生薑(二兩)豉(一合)細茶末(二錢)
先以水二盞煎葱并薑至一盞半次下豉煎少時即
入茶末去滓頓服厚衣蓋取汗
解表湯方治初得傷寒時氣壯熱頭痛
甘草(炙二兩)生薑(二兩半)黑豆(二合)
㕮咀每服五錢煎頓服厚衣蓋覆取汗
附桂散湯治傷寒時氣
附子(去皮臍)桂(各半兩)
為散每服三錢熱酒調頓服厚衣蓋汗出為度
萬靈湯方和養三焦調順陰陽升降痞滯祛遣寒邪
温中散寒煖胃和脾滋助氣血思美飲食虚寒痼疼痰
癖動氣心膈疼痛噎悶嘔逆一切氣疾不日全愈
前胡柴胡秦芁甘草(炙各半斤)蘹香子(炒)木香
桂(去粗皮各一斤)檳榔(十枚)白豆䓻(去殼半斤)芍藥(半斤)青橘皮
(半斤)芎藭(半斤)甜葶藶(半斤微炒)桔梗(四兩)
每服三錢大棗二枚同煎食前温服
傷寒疫癘
論曰人生天地間禀氣於陰陽氣和則安氣&KR0034;則病故
一歲之内節氣不和寒暑乖候皆為疫癘之氣感而為
病故名疫癘其狀無問長少率皆相似俗又名天行其
病與時氣温熱等病相類各隨其證以方制之
前胡湯方治時行疫癘壯熱欬𠻳頭痛心悶
前胡升麻麥門冬貝母(去心)紫苑(去苖土)杏仁
(去皮尖雙仁研各半兩)甘草(炙一分)石膏(一兩一分)
每服三錢竹葉二七片同煎温服不拘時
葛根湯方治時行疫癘兼風熱目疼心中妨悶
葛根(一兩)芍藥(三分)葱白(三莖)豉(半合)
水煎温服再服
石膏湯方治時行疫癘病壯熱頭痛脣乾
石膏(一兩)葛根(三分)芍藥貝母百合升麻(各半兩)
梔子仁甘草(炙各一分)
每服三錢豆䜴五十粒葱白三寸同煎服
柴胡湯方治時行疫癘一二日頭痛壯熱
柴胡(二兩)芍藥(一兩)梔子仁黃芩(各半兩)石膏葛根
(各一兩)
每服五錢葱白三寸䜴三十粒同煎温服不計時候
傷寒結胸
論曰傷寒病發於陽下之早邪毒之氣結聚於胸膈故
名結胸其證心下堅鞭按之則痛項強如柔痓狀或從
心下至少腹堅滿而痛其痛不可近其脉寸口浮關上
自沈是其候也若正在心下按之即痛而脈浮滑亦名
結胸凡此本太陽病脉浮而動數醫反下之胃中空虚
客氣動膈令人短氣躁煩心中懊憹陽氣内陷心下堅
滿則為結胸又或因得病三二日不能卧但欲起者心
下必結若脈微弱者此素有積寒而反下之利止作結
胸但下之而脈浮者必結胸皆當下之脈促者不為結
胸也脈若浮即不可下下之則死結胸證悉具煩躁者
亦死又有水結在胸脇者又有臟結者結胸無大熱為
水結似結胸狀飲食如故時時下利陽脈浮關脈小細
沉緊者為臟結舌上白胎滑者為難治若心下痞堅按
之不痛者非結胸乃痞也宜審察而各依其法治之
陷胸丸方治傷寒結胸心下堅實大便不利
大黃(醋炒)葶藶子(隔紙炒)杏仁(炒各二兩)朴硝(一兩研細與杏仁同研令)
(如膏)
共為末再研勻入少鍊蜜和更杵三五百下丸如彈
子大每服一丸别入甘遂末半錢蜜一合水煎温頓
服之一宿乃下如不下更服取下為效
大陷胸湯方治傷寒結胸頭項強心下痛按之實鞭
大黃(醋炒二兩)甘遂(溼紙裹煨一錢)朴硝(另研二兩)
各𢷬研為末每服用水一鍾入大黃末二錢次下朴
硝末一錢同煎一二沸次下甘遂末一匙攪勻温服
取快利為度
小陷胸湯方治傷寒小結胸病正在心下按之則痛
脈浮滑者
黃連(去鬚一兩)半夏(湯洗七遍焙二兩半)括摟實(大者一枚)
各細剉先以水五盞煎括摟實取三盞去滓入黃連
半夏合一半煎取一盞分温三服
治傷寒寒實結胸無熱證者與三物小陷胸湯用前方
白散亦可服之
桔梗(炒三分)巴豆(去皮心熬黑研如脂一分)貝母(去心三分)
除巴豆外𢷬羅為散入巴豆合勻每服強人半錢弱
羸之人减之並温熱水調服病在膈上必吐在膈下
必利不利進熱粥一杯利不止進冷粥一杯身熱皮
粟不解欲引衣自覆若以水潠之洗之益令熱却不
得出當汗而不汗則煩&KR1421;令汗出己腹中痛與芍藥
三兩如上法
葶藶湯方治傷寒結胸心下痛如石堅鞭小便不利
葶藶子(隔紙炒三分)檳榔(半兩)桑根白皮(三分)杏仁(去皮尖雙仁)
大黃(醋炒各半兩)朴硝(三分)
每服五錢水煎食前温服
增損理中丸治傷寒下後虚氣不理毒復上攻毒氣
相摶結於胸中縱不下者毒已入胸胃中不通毒還攻
上心中結滿厥逆欲絶心起高胸手不可近當先理其
氣
人參白术甘草(炙)括摟根枳實(麩炒去瓤)赤茯
苓(去黑皮)牡蠣(煅各二兩)乾薑(一兩半)
搗羅為末鍊蜜丸如彈子大每服一丸熟水化下不
過五六丸胸中豁然
陷胸青龍湯方治傷寒結胸毒氣内盛手足逆冷腹
脹喘急大便不通
牽牛子(微炒一兩半)人參(三分)陳橘皮(浸去白半兩)桂檳榔
(各一兩)大黃(醋炒半兩)朴硝(一兩)
每服五錢入生薑半分同煎食前温服
傷寒譫語傷寒潮熱傷寒煩渴
傷寒煩躁傷寒厥逆
傷寒譫語
論曰傷寒不應發汗而汗之遂至亡陽津液内竭胃中
燥實則令譫語此病或由津液不和内有燥屎或三陽
合病或瘀熱蓄血在裏或婦人熱入血室皆使譫語也
然譫語屬胃胃者足陽明經也陽明為病主身熱故譫
言妄語則身當有熱脈當洪大洪大亦陽脈也故其病
為煩滿譫語若手足厥脈反沉細而微者為逆也然又
有鄭聲者取其鄭重之意與譫語相類蓋古人以此分
虚實醫者當以脈症參合别之不可不慎故謂虚則鄭
聲實則譫語
小承氣湯治傷寒陽明病人多汗津液外出胃中燥
大便必硬硬則譫語宜此湯
大黃(四兩)紫朴(二兩)枳實(三枚)
水煎五錢空心温服日二
大承氣湯治傷寒陽明下血譫語此為熱入血室但
頭汗出者刺期門隨其實而瀉之濈然汗出則愈汗出
譫語以有燥屎在胃中此為風也須下者過經乃可下
之下之若早語言必亂以表虚裏實故也下之愈
大黃(四兩)紫朴(半斤)枳實(五枚)
水煎五錢去渣入芒硝末一錢再沸温服日二
白虎湯治傷寒三陽合病腹滿身重難以轉側口不
仁而面垢譫語遺尿發汗則譫語下之則額上汗出手
足厥冷若自汗出者宜此湯
知母(六兩)石膏(一斤)甘草(二兩)粳米(六合)
水煎五錢温服
柴胡湯治傷寒熱實得汗不解腹滿脹痛煩躁譫語
柴胡(一兩)大黃(炒)片芩白芍半夏(三分)枳殼(五錢)
薑水煎五錢温服
犀角湯治傷寒邪熱在胃譫語妄言身體壯熱
犀角大青人參(三兩)遠志升麻(兩半)片苓柴
胡(一兩)甘草(五錢)
薑水煎五錢入蘆根茅根各五寸温服
人參柴胡湯治傷寒經六七日不解默默而煩心腹
乾燥大腸結澀譫語妄言
人參(三分)柴胡(一兩)白芍知母片芩萎蕤大
黃(炒)半夏甘草(五錢)
薑水煎五錢服日二
自愈方治傷寒病汗多亡陽譫言妄語不可下與柴
胡桂枝湯以和榮衛以通其津液
柴胡(四兩)白芍人參桂心片芩半夏甘
草(一兩)
薑棗水煎五錢空心温服日二
傷寒潮熱
論曰傷寒潮熱者謂潮作有時由邪氣入裏故病日晡
發潮熱已而微利者有微發潮熱而大便溏者有潮熱
而咳逆者有結胸而潮熱者大凡潮熱皆以邪氣内實
制方宜酌其輕重
小柴胡湯(詳譫語)
柴胡加芒硝湯治傷寒十三日不解胸脇滿而嘔日
晡潮熱已而微利此大柴胡症下之而不得利今反利
者知醫以丸藥下之非其治也夫潮熱者實也先宜服
小柴胡以解外後與此湯
柴胡半夏芒硝(二兩)人參片芩甘草(二兩)
薑棗水煎五錢去渣入芒硝一錢沸服
大小承氣湯(詳譫語)
柴胡石膏湯治傷寒十日以上潮熱不退
柴胡石膏白术赤茯苓山梔萎蕤
桑白皮(三分)
水煎五錢温服日二
鼈甲湯治傷寒過經潮熱不解或作寒如瘧狀
鼈甲柴胡赤茯苓(一兩)片芩甘草知母(五錢)
桑白皮(三分)
薑棗水煎五錢服
秦芃湯治潮熱不退發作無時
秦芃鼈甲(一兩)甘草(五錢)
生薑水煎五錢入豆百粒葱白三寸空心温服日二
傷寒煩渴
論曰腎者水藏膀胱者津液之腑二經相為表裏傷寒
熱入于臟流于少陰之經則腎受病矣腎水惡燥熱盛
則燥故渴而引飲又傷寒邪氣非發汗吐下則不能除
若發汗吐下過甚則亡津液耗少熱氣内生亦令病人
煩渴也
白虎加人參湯治傷寒用桂枝湯大汗出大煩渴不
解脉洪大者
知母(三兩)人參(兩半)石膏(八兩)甘草(一兩)粳米(二合)
水煎五錢至米熟温服日二
五苓散治發熱六七日不解煩渴引飲水入則吐此
為水逆
猪苓赤茯白术桂心澤瀉(一兩)
共末熟水下二錢日二汗出乃愈
猪苓湯治傷寒脈浮發熱渴欲飲水小便不利水入
則吐
猪苓赤茯阿膠滑石澤瀉(一兩)
水煎五錢空心温服以差為度
八味知母湯治傷寒病數日不解心燥煩亂小腹脹
急臍下疼痛大渴喘乏
知母白芍麥冬柴胡澤瀉(三分)片芩甘
草(五錢)石膏(兩半)
薑棗竹葉水煎五錢服
葛根散治傷寒躁渴頭痛不得眠四肢痛
葛根片芩大青石膏人參(一兩)甘草(五錢)
水煎三錢温服日二
人參湯治傷寒下後除熱止煩渴
人參麥冬五味石膏(一兩)甘草(五錢)
水煎五錢服日二
黃芩蘆根湯治傷寒吐下後内外有熱煩渴
片芩蘆根人參赤苓(一兩)桂心(五錢)
薑棗水煎五錢服
竹茹湯治傷寒吐下後煩渴不止
竹茹(一丸)人參(五錢)烏梅肉(炒二枚)
水煎三錢服日二
茯苓地黃湯治傷寒胃熱引飲煩渴不止
赤茯生地括摟(一兩)知母(五錢)麥冬(兩半)
水煎五錢入小麥百粒竹葉二七片棗二枚煎服
知母犀角湯治傷寒煩渴飲水無度日漸消瘦
知母犀角升麻(五錢)石膏(三分)
水煎五錢入竹葉三七片小麥五十粒土瓜根汁括
摟汁各半合服
傷寒煩躁
論曰傷寒陽氣多陰氣少病發于陽經者故令煩躁其
候身熱而煩渴引水漿若胃中乾燥者必譫語亦有少
陰經煩躁者當辨之
大青龍湯治傷寒太陽中風脈浮緊發熱惡寒身疼
痛不汗出而煩躁者此湯主之若脈微弱汗出惡風者
不可服服之則厥逆筋惕肉瞤此為逆
麻黃(去根節六兩)甘草桂心(二兩)杏仁(去皮尖炒四十枚)石膏
(三兩研)
薑棗水煎五錢温服出汗止後服
五苓散煩躁不得眠
白虎加人參湯大渴舌乾燥若飲水數升二方俱詳煩渴
茯苓四逆湯治汗下後病仍不解煩躁
白茯(四兩)人參附子(一兩)甘草乾薑(二兩)
水煎五錢服
吳茱萸湯治少陰病吐利手足逆冷煩躁欲死者
吳茱萸(洗炒一升)人參(二兩)
大棗生薑水煎五錢服日二
蘆根湯治陽毒五六日以上胸中煩熱乾嘔躁悶
蘆根(一兩)甘草知母柴胡括摟根(兩半)片芩(兩半)
生薑
水煎三錢温服
梔子䜴湯治陽明病脈浮而緊咽燥口苦腹滿而喘
汗出不惡寒反惡熱身重若發汗則躁心憒憒而反譫
語若加温針必怵惕煩躁不得眠若下之則胃中空虚
客氣動膈心中懊憹舌上胎者
山梔(肥大者四枚)䜴(五錢)
水煎空心温服得吐便止
桂甘龍牡湯治火逆汗下之因燒針煩躁
桂枝(一兩)甘草龍骨牡蠣(二兩)
水煎五錢温服日二
傷寒厥逆
論曰傷寒病手足厥逆其名曰厥此因陽氣衰陰氣盛
陰勝則陽脈逆而不通于四肢所以逆冷其症令人惡
寒不飲水下利清穀或清便自調或小便數外症默静
是其候也宜温之灸之若灸而手足不温者為難治然
厥亦有熱者先發熱而後厥熱深厥亦深熱微厥亦微
脈雖沉伏按之當滑若或畏熱飲水或揚手擲足煩躁
不得眠大便秘小便赤外症昏憒者雖厥不可温也宜
下之
通脈四逆湯治手足厥冷微喘脈不出
附子(五錢)人參甘草(一兩)乾薑(兩半)
水煎五錢温服日二
當歸四逆湯治傷寒手足厥冷脈細欲絶
川歸白芍桂心(一兩)細辛(一兩)甘草木通(七錢)
大棗水煎五錢温服日二
芍藥湯治下利清穀内寒外熱汗出而厥腹痛兼嘔
白芍附子(一兩)人參甘草(五錢)
薑水煎五錢温服日二
吳茱萸湯治手足厥冷脈細欲絶
吳萸白芍川歸桂心(一兩)甘草細辛(三分)乾
薑(五錢)
棗水煎五錢服日二
葱熨法治傷寒病後氣虚陽脱體冷無脈氣息欲絶
不省人事及陰厥服百法不效者
葱(一斤水洗淨)
以麻縷扎如盞許大切去根及葉惟存白二寸許如
大餅餤先以火熁一面令通熱乃以熱處放在病人
臍中連臍下其葱上以熨斗滿貯火熨之令葱餅中
熱氣透入肌肉中須預作三四箇餅子一餅壊不可
熨又易一餅良久病人漸醒手足俱温有汗出更服
四逆湯以温其内其病即差
傷寒頭痛傷寒喘傷寒上氣
傷寒咳𠻳
傷寒頭痛
論曰傷寒頭痛者邪氣循陽脈上攻于頭也是以傷寒
傷風温病熱病風温病皆有頭痛病者蓋頭痛乃陽症
也故太陽頭痛必發熱惡寒陽明頭痛不惡寒反惡熱
少陽頭痛脈弦細而發熱至于三陰脈從足至胸皆不
至頭惟厥陰脈挾胃屬肝絡膽循喉嚨上頏顙連目系
上出額故仲景止有厥陰頭痛一症治以吳茱萸湯是
也
桂枝湯治太陽病頭痛發熱汗出惡風
桂枝白芍(三兩)甘草(炙二兩)
生薑大棗水煎五錢空心温服投以熱粥助藥力
小承氣湯治傷寒六七日不大便頭痛有熱
大黃(四兩)紫朴(薑汁炒二兩)枳實(三枚)
水煎五錢温服
麻黃湯治傷寒太陽頭痛發熱身疼腰痛一身骨節
俱痛惡風無汗而喘者
麻黃(三兩)桂枝(二兩)甘草杏仁(去皮尖炒一兩)
水煎五錢稍熱服取汗
連鬚葱白湯治傷寒已發汗或未發汗頭痛如破
葱白(連鬚三莖)生薑(二兩)
分三服水煎通口熱服服不差用葛根葱白湯
葛根葱白湯治頭痛不止
葛根白芍知母(五錢)川芎(三分)
薑葱水煎五錢温服
小柴胡湯治脈弦細頭疼發熱屬少陽少陽不可汗
柴胡(二兩)片芩人參甘草(三分)半夏(六錢)
薑棗水煎五錢空心温服日二
吳茱萸湯治傷寒厥陰乾嘔吐涎沫頭痛
吳茱萸(洗炒三兩)人參(兩半)
薑棗水煎五錢空心温服
茶調散治頭痛不止
石膏(研二兩)羌活茵陳蒿蒼术甘草荆芥
穗川芎(一兩)桂心(五錢)
共末用臘茶末一錢同葱煎湯下一錢
石膏湯治頭痛不可忍
石膏麻黃(一兩)葛根(三分)何首烏(五錢)
水煎三錢温服日二
瓜蒂散治頭痛胸滿發熱惡寒脈緊而不大是膈上
有涎
瓜蒂(一兩)
為末熱水下一錢吐痰涎愈
前胡湯治頭痛壯熱
前胡半夏桂心玄參甘草桔梗(炒)旋
復花片芩生地(一兩)
薑水煎五錢服
四白散治頭痛身熱百節疼痛
白芷白附子白殭蠶(炒)白蒺藜(炒各等分)
共末茶酒任下二錢
傷寒喘
論曰傷寒喘其症不一有邪氣在表表未解無汗而喘
者有邪氣在裏汗出不惡寒腹滿而喘者有潮熱者有
心下有水氣而喘者古人各亦求其本故在表者當汗
在裏者宜下至于心下有水而喘又當利其小便若乃
陰症發喘是為無陽非炙之不可
小青龍加杏仁去麻黃湯治心下有水氣咳而發喘
白芍甘草桂心杏仁五味細辛乾
薑(三兩)半夏(二兩半)
水煎五錢服
麻杏草膏湯治下後不可更行桂枝湯汗出而喘無
大熱
麻黃(去根節四兩)石膏(八兩)甘草(二兩)杏仁(去尖五十枚)
水煎五錢服
麻黃湯治太陽與陽明合病喘而胸滿不可下
麻黃(三兩)桂心(二兩)甘草(一兩)杏仁(七十枚)
水煎五錢温服取微汗
大承氣湯治傷寒陽明病脈遲雖汗出不惡寒其身
必重短氣腹滿而喘有潮熱者此外欲解可攻裏也手
足濈然汗出者此大便已硬也大承氣主之若汗多微
發熱惡寒者外未解也其熱不潮未可與承氣湯若腹
大滿不通者可與小承氣湯微和胃氣勿令至大泄下
大承氣湯方詳譫語
傷寒上氣
論曰傷寒上氣者肺主氣手太陰是其經也病人肺氣
凡有不調又遇寒熱邪氣傷于其經則脹而氣逆不下
故令上氣
竹茹湯治上氣喘滿客氣在臟乾嘔口生瘡不得飲
食
竹茹葛根(一兩)半夏麥冬(三分)甘草陳皮(去白炒五)
(錢)
薑水煎五錢温服日二
天門冬丸治心肺熱上氣喘逆
天冬白茯杏仁(一兩)生地貝母甘草烏
梅肉(炒)人參(五錢)
共末蜜丸彈子大含化一丸日可三五
葶&KR1047;湯治上氣喘粗身面腫小便澀
葶&KR1047;(紙膈微炒五錢)大棗(五枚去核)
水煎温服日二
貝母丸治心肺有熱咳𠻳上氣喉中作聲痰涕口乾
川貝母(二兩)杏仁(去皮尖炒四兩)天門冬(一兩)旋復花(五錢)炙甘
草(三分)
共末蜜丸彈子大食後含化一丸
傷寒咳𠻳
論曰傷寒咳𠻳者寒氣客于肺也肺受虚寒微則咳𠻳
然又有邪熱客于上焦其人必欲飲水水停心下水氣
乘肺而咳𠻳者當熟察之
麻黃湯治咳𠻳日夜不止
麻黃(去根節)赤茯桑白皮(一兩)葛根五味子紫
蘇葉炙甘草紫苑(五錢)石膏(研兩半)桂心(一兩)葶&KR1047;
(炒一分)
薑棗水煎五錢空心温服日二
小青龍湯治心下有水氣咳而微喘發熱或利或噎
麻黃(去根節一兩)白芍半夏(薑汁製)桂心細辛炒
炒乾薑五味子(炒)甘草(五錢)
水煎五錢服日二
五味子飲治傷寒咳𠻳
五味子(炒)麻黃(去根節)阿膠陳皮(炒一兩)甘草
杏仁(去皮尖炒五錢)
薑水煎三錢服
加减小柴胡湯治五六日往來寒熱或微熱咳𠻳
柴胡(二兩)片芩半夏甘草(三分)黑乾薑(五錢)五味子
(炒一合)
薑水煎五錢服
地黃飲治毒氣攻肺咳𠻳咽喉生瘡
生地(二兩)大黃升麻貝母麥冬甘草(一兩)
水煎三錢入蜜少許服
射干湯治春冬月傷寒夏秋月中冷咳𠻳喉鳴聲嗄
乾噦咽喉不利
射干杏仁麻黃桑皮(一兩)半夏甘草
桔梗(炒二兩)陳皮紫苑(五錢)
薑棗水煎五錢服
前胡飲治肺盛寒痰𠻳不止心膈煩滿不能飲食常
多嘔逆
前胡桔梗玄參人參生地甘草
旋復花桂心(一兩)半夏紫朴(二兩)
薑水煎五錢服
聖濟總錄纂要卷三
