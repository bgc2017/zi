聖濟總錄纂要卷十六
休寧程林纂
臟腑虛實門
肝脹肝氣逆面青多怒
肝脹
論曰肝脹之狀千金謂脅下滿而痛引少腹蓋厥隂之
經起于大指抵少腹挟胃貫膈布脇肋脉經曰肝病者
必兩脇下痛引少腹是也夫肝受邪則令氣血不通故
脇下脹滿引少腹而痛也
桂苓湯肝受邪氣兩脇下痛牽引少腹胸脇脹滿
桂心赤茯栢仁防風細辛犀角(三分)
鼈甲(一兩)白术枳殼獨活桔梗(五錢)甘草
(一分)
棗水煎三錢空心温服以知為度
三補散治肝受邪氣客于肝經攻脹兩脇滿悶引少
腹痛四肢厥逆拘急
赤茯苓(七兩)桂心蜀漆石菖蒲(二兩)柴胡
紫石英山茱萸丹砂(一兩)赤芍(三分)
共末酒下二錢
山茱萸湯治肝受邪氣兩脇脹滿筋脉拘急痛引少
腹
山萸川芎山藥木瓜川歸五味黃
茋白术生地(一分)獨活棗仁(二錢)
大棗水煎五錢空心温服
肝氣逆面青多怒
論曰肝在色為青在志為怒故其氣逆則面青多怒蓋
本臟氣逆于内干之則多怒而面青也
防風湯治肝氣壅逆肢體沉重面色青時欲嗔怒甚
則恍惚狂言心神不守
防風半夏秦芁麻黃獨活(二兩)川歸
遠志人參白芍防己甘草片苓升
麻(一兩)石膏(五錢)
薑棗水煎五錢去渣入麝末少許熱服
秦芃散治肝氣逆面青多怒身難屈伸頭目眩運
秦芃人参附子白术川椒桔梗乾
薑天冬川歸(一兩)山萸防風白芷前
胡麻黃(去根節)五味甘草(五錢)烏頭細辛
(三分)
共末酒下一錢日二
膽腑門
膽虚膽實膽虚不得眠膽熱多睡膽
癉口苦
膽虚
論曰足少陽膽經不足者膽虚也虚則生寒寒則其病
恐畏不能獨卧口苦善太息嘔膽汁心下淡淡如人將
捕之狀嗌中介介數唾頭眩痿躄足指不能搖坐不能
起僵仆目視&KR0617;則膽氣虚虚則精神不守其氣上溢循
其所在而生病也
中正湯治膽氣虛寒不足常多恐懼頭眩痿厥心下
淡淡四肢不利僵仆目黃
茯神羌活黃茋懷熟地酸棗仁(一兩)栢
子仁(炒研)防風甘菊(三分)人参白芍藥川
歸(酒洗)炙甘草(五錢)
水煎三錢空心温服以差為度
人参湯治膽氣虛寒不足精神不守眼目昏眩奔氣
在胸眠卧多恐不安
人参桂心(一兩)白茯棗仁知母石膏(兩半)
甘草(八錢)
薑水煎五錢空心温服日二
膽實
論曰膽實則為有餘有餘則生熱故其症苦腹中氣滿
飲食不下咽乾心脇痛不能轉側足外反熱是為陽厥
及頭疼目銳眥痛缺盆中腫痛脇下腫馬刀俠癭皆謂
膽氣實足少陽壅滯故也
半夏東流水湯治膽臟氣實生熱腹中氣滿飲食不
下口燥咽乾頭重惡寒脇肋脹痛
半夏(薑汗炙兩半)棗仁生地(二兩)片苓赤茯
遠志(一兩)
用東流水二鍾煎五錢入秫米生薑温服
瀉熱湯治膽實熱精神不安
龍骨棗仁片芩竹茹升麻茯神伏
龍肝甘草
水煎三錢温服日二
膽虚不得眠
論曰膽虚不得眠者膽為中正之官足少陽其經也其
經不足復受風邪則膽寒故虚煩而眠卧不安也
千里流水湯治膽寒虚煩不得眠
半夏麥冬(三兩)白茯(四兩)人参片芩遠志
萆薢桂心甘草酸棗仁(炒二兩)(集騐外臺有生薑無)
(遠志)
以千里水五大鍾入秫米半合煎候沸揚千遍澄清
鍾半入藥五錢薑半分再沸空心温服
五味子湯治膽氣虚冷頭痛心中驚悸眠卧不安常
如人捕之狀精神不守
五味子白茯人参遠志川芎熟地
棗仁(微炒)麥冬(一分)桑寄生(五錢)
大棗水煎三錢服
棗仁丸治膽氣虚熱不眠
棗仁地榆(一兩)丹砂人参白茯石菖蒲
(五錢)
共末蜜丸小豆大空心米飲下二三十丸
山藥丸治膽氣虚冷精神不守眠卧不寧頭痛目眩
常懷恐畏不能獨處
懷山藥酸棗仁茯神栢子仁山茱萸(三分)
共末蜜丸小豆大空心酒下三十丸米飲亦可
人参散治膽虚眠卧不安多驚悸
人参白茯(一兩)丹砂(飛過)茯神(五錢)
共末米飲下一錢或用蜜丸梧子大飲下亦可
乳香散治膽風不得眠精神恍惚
乳香(炙去油研)馬頭腦骨(燒灰研一兩)酸棗仁(微炒二兩)
共末空心酒下二錢以差為度
膽熱多睡
論曰膽熱多睡者蓋膽腑清淨决斷乃所自出今肝膽
但實榮衛壅塞則清淨者濁而擾矣故精神不守而多
睡也神既昏憒是以常寢卧
半夏湯治膽熱精神不守昏困多睡
半夏(薑汁炒三兩)懷生地(五兩)赤茯遠志(二兩)棗
仁(生用兩半)黃苓(一兩)
長流水三鍾煎秫米半合取汁入藥五錢温服
黃連湯治膽熱口苦神昏多睡
川連片芩赤茯麥冬升麻(一分)
水煎三錢温服
棗仁湯治膽風毒氣虚實不和昏困多眠
棗仁(生用研一兩)臘茶(薑汁塗炙微焦二兩)
水煎二錢温服
膽癉
論曰經謂有病口苦名曰膽癉夫膽為中正之官清淨
之腑十一臟之所取决咽為之使若數謀慮不决則膽
虚氣上溢而口為之苦膽主藏不瀉今數謀不斷則清
淨者濁而擾矣故氣上溢而其症為口苦也經所謂是
動則病口苦以氣為是動也
麥冬湯治膽氣虚逆口中常苦煩躁引飲
麥冬片芩大黃(炒)地骨皮炙甘草羚
羊角(鎊)升麻茯神(一兩)
水煎三錢入竹茹半分温服
黃連丸治膽氣熱口苦
胡黃連(一兩)青羊角蛇黃(炙研如粉五錢)熊膽青
黛(真者研一分)
共末用黃牛膽汁和丸或羯羊膽亦可丸如菉豆大
食後淡竹葉煎湯放温下七丸至十丸
心臟門
心中寒心健忘善笑
心中寒
論曰心中寒者心痛徹背背痛徹心如蠱注之狀蓋心
為陽藏中寒則寒必甚其心背徹痛則寒邪乃藏深矣
赤石脂丸治心中寒心痛徹背背痛徹心
赤石脂(兩半)人参細辛(一兩)桂心烏頭(三分)
黑乾薑(二兩)川椒(炒五錢)
共末入蜜丸梧子大飲下十丸日二未效漸加丸數
吳茱萸丸治心中寒心背徹痛
吳茱萸(湯洗醋炒一升)桂心川歸(二兩)
共末入蜜杵丸梧子大酒下三四十丸臨卧再下
心健忘
論曰健忘之病本于心虚若血氣衰少精神昏憒故心
志動亂而多忘蓋心者君主之官神明出焉苟為怵惕
思慮所傷或憂愁過損驚懼失志皆致是疾故曰憂愁
思慮則傷心心傷則善忘
安神定志人参湯治心善忘小便赤澀多夢亡人或
夢水澤中驚恐惕惕目視&KR0617;&KR0617;不欲聞人聲音食不知
味
人参甘草(二兩)半夏龍骨(三兩)麥冬石膏
懷熟地(四兩)遠志(用甘草水浸過四兩)
水煎五錢入大棗小麥去渣入阿膠末一錢餳糖少
許再沸温服日二
延齡煑散治心臟氣虚健忘服之安神養氣聰明不
忘
茯神人参益智仁懷熟地藿香葉
桑寄生沉香防風炙甘草(一兩)
共末空心米飲下二錢日二
白石英湯治心氣虚健忘精神不足失志善忘隂痿
懶語多驚稍思慮即小便白濁
白石英人参川芎白术藿香葉紫石
英石斛石菖蒲續斷(一兩)炙甘草細辛
(五錢)
水煎三錢服
檀香丸治心虚常忪悸恐懼多忘
白檀香桂心白茯苓甘草(三兩)石菖蒲
蘇合油(酒化)天竺黃犀角懷生地(一兩)人参
麥門冬遠志(兩半)
共末用蘇合油入蜜杵丸芡實大食後含化一丸飲
下
烏犀角丸治心虚憂愁過度驚悸善忘精神恍惚言
語無度心中煩悶服之安魂定魄
烏犀角麥冬遠志羚羊角郁李仁鐵
粉(飛過)丹砂(飛一分)人参茯神龍齒(五錢)冰
片(一錢另研)
共末入蜜拌丸芡實大金箔為衣酒嚼一丸飲下小
兒半丸
善笑
論曰内經謂神有餘則笑不休蓋心藏神在聲音為笑
在志為喜今心氣實則神有餘神有餘則陽氣發越此
所以有善笑之症
草龍膽丸治心經實熱驚悸喜笑
草龍膽白薇茯神山枝仁大黃(微炒二兩)
麥門冬(三兩)羚羊角玄参(二兩半)人参炙甘
草(兩半)
共末入蜜杵丸梧子大空心大棗湯下二三十丸(日二)
丹砂丸治心氣有餘精神恍惚自語自笑舉止不常
丹砂(飛過)乳香(炙去油)酸棗仁(生用一兩)
共末酒糊丸如梧桐子大水下十丸
龍齒丸治心神狂越多喜善笑如邪祟
龍齒遠志人参生地山藥防風地
骨皮五味白茯麥冬天冬車前子(一兩炒)
共末入蜜杵丸梧子大用竹葉湯下二三十丸日二
丹砂酒治心神不定登高臨險言語不避親疏時時
自笑高聲呌呼舉止無常大便秘小便赤解衣露體不
能安處
丹砂(飛過五錢)麝香(研二錢)
同研勻入白酒二升重湯慢煨隨患人平日酒量令
醉候患人睡着急厚衣被蓋之令汗出病愈若病人
不能多飲藥只用其半時時飲之良
小腸腑門
小腸虚小腸實
小腸虚
論曰小腸者受盛之官心之腑也乃手太陽之經其氣
虚則為不足故左手寸口人迎以前脉陽虚者小腸虚
也虚則生寒是故有顱際頭角徧痛耳聾不聰驚跳小
便頻數之症治宜補之
牡蠣丸治小腸虚寒小便數小便下久面有膜如乳
膏狀
牡蠣(童便淬)石斛川芎益智仁萆薢石
硫黃(另研)龍骨五味子牛膝狗脊山萸
肉巴戟天續斷(一兩)
共末入蜜杵丸梧子大鹽湯下四十丸便止即已
益智仁丸治小腸虚寒小便後有餘&KR0377;隂痿
益智仁川芎木瓜巴戟天川萆薢川
續斷牛膝狗脊(五錢)附子(一枚)
共末蜜丸梧子大鹽湯下四十丸日二
斷弓弦散治小腸氣虚寒撮痛并女人血刺心痛
五靈脂蒲黃(新者一兩)
先用好米醋一合入藥二錢熬成膏以水一鍾煎七
分熱呷又名失笑散
蘹香子丸治小腸虚冷少腹氣痛
蘹香子桂心(一兩)木香附子蓽沉茄赤
石脂(三分)川歸(酒洗)川椒(炒五錢)
共末入蜜丸梧子大酒下二十丸
小腸實
論曰小腸者受盛之官心之腑也手太陽之經其脉盛
則為有餘故左手寸口人迎以前脉陽實者小腸實也
夫實則生熱是故有身熱來去口瘡心煩身重汗不出
并小便不利之症治宜瀉之
麥冬湯治小腸實熱脉氣盛實小便赤澀下血
麥冬知母片芩木通升麻蒲黃(一分)
大黃(炒三分)
水煎三錢温服日二以差為度
瞿麥穗湯治小腸實熱小便黃赤結澀不通
瞿麥穗猪苓川連防己烏犀角車前
子(炒一兩)炙甘草(五錢)木通(一兩)
水煎三錢温服日二
脾臟門
脾癉穀勞
脾癉
論曰有病口甘者此五氣之溢也名曰脾癉夫食入于
隂長氣于陽肥甘太過令内熱而中滿則陽氣盛矣故
單陽名為癉其症口甘久而弗治轉為消渴以熱氣上
溢故也
蘭草湯治脾癉口甘中滿
蘭草(切一兩)
水三鍾煎令減半分三服早中晩用以差為度
麥冬湯治脾癉發口甘煩渴
麥門冬石膏(三兩)白芍藥片苓(兩半)烏犀角
(一兩)枝子(五枚碎)
水煎五錢去滓入朴硝五分再二三沸温服日二
石膏湯治心脾實熱口甘煩渴引飲無度
石膏(四兩)人参知母白芍紫苑茯神
赤石脂白术山枝(兩半)竹&KR0377;生地汁
水煎五錢去渣入竹&KR0377;少許生地汁一合再二三沸
温服若宣利加芒硝一兩去白芍藥
麥冬生地汁煎治脾癉内熱口甘煩渴引飲
生麥冬汁懷生地汁生白蜜(半斤)括樓根(二兩)
犀角(生者)淡竹葉知母(鹽酒炒)地骨皮萎蕤
綿黃茋升麻(一兩)炙甘草(五錢)凝水石(淬研)石
膏(研二兩)
除二汁蜜用井華水七升煑十一味取三升濾去滓
入汁蜜同慢煎如稀餳入瓷瓶内重湯頓稠成煎收
貯每用一二匙含化温湯送下日二夜一
穀勞
論曰胃受水穀其氣虚弱不能傳化則令人怠惰嗜卧
肢體煩重腹滿善飢而不能食食已則發穀氣不行使
然也故謂之穀勞
沉香湯治穀勞體重食已便卧使氣消食化
沉香白术(土炒)紫朴(薑炒一兩)人参白茯苓
半夏(薑汁炒)木香草豆蔲甘草(三分)陳皮(去白)
(炒三分)黑乾薑(一分)
生薑大棗水煎三錢温服日二
木香湯治穀勞身重少力多困
木香陳皮人参甘草陳麯(三分)紫朴
蓬莪茂大麥糵(炒一兩)棗肉(五十枚)
水煎三錢温服日二
白豆蔲丸治穀勞身重食已困倦少力食已即眠
白豆蔲(兩半)枳殼(去白炒半斤)桂心陳皮(去白炒)
訶黎勒(&KR1287;煨取皮)川歸(一兩酒浸)
共末蒸大棗肉和末杵丸梧子大用淡薑湯空心下
二三十丸臨卧再服酒下亦可
胃腑門
食亦胃反噦噫醋胃寒腸熱胃熱
腸寒
食亦
論曰内經云大腸移熱于胃善食而瘦亦謂之食亦胃
移熱于膽亦曰食亦夫胃為水穀之海所以化氣味而
為榮衞者也胃氣和則食有節氣血盛而膚革充盈若
乃胃受邪熱消爍穀氣不能變精血故善食而瘦也病
名食亦言雖能食亦若飢也胃移熱于膽亦曰食亦以
膽為陽木熱氣乘之則爍土而消穀也
参苓丸治胃中結熱消穀善食不生肌肉
人参赤茯菖蒲遠志牛膝地骨皮(二兩)
共末蜜丸梧子大飲下二十丸日二
甘露飲治胃熱善食不生肌
生地熟地天冬麥冬片芩石斛枇
杷葉甘草枳殼茵陳蒿(一兩)
水煎三錢服
胃反
論曰脾與胃合主腐熟水穀今脾胃氣虚水穀不化與
停飲相擊胃中虚脹其氣逆上食久反出故名胃反其
候朝食暮吐暮食朝吐寒熱時作心下痞結狀如覆杯
人参湯治胃反食下便吐
人参澤瀉甘草大黃(炒)桂心(二兩)赤茯
(四兩)竹茹(三兩)陳皮乾薑(一兩)
水煎五錢服日二
鉛丹丸治胃反嘔吐噦逆
黑鉛(四兩化汁入紙灰以柳木椎研成粉羅過二兩)
米醋二升熬成膏入蒸餅少許熟丸如赤小豆大薑
湯下十丸飲亦可
木香湯胃反不納飲食開胃和氣
木香(一分)糯米(一撮)胡椒(二十一粒)
同炒米熟研末分五服水煎服
田季散久患翻胃及小兒驚吐諸吐
硫黃(五錢)水銀(一錢五分)同研黑煤色生薑(四兩取汁)
酒一鍾和藥
每服三錢空心服之以衣被蓋覆自足指汗出迤邐
徧身汗徹即差常有人病反胃經三年不差消瘦
殆盡用藥一服汗出如膠腥穢不可近當日更不復
吐遂差又小兒諸吐量大小與藥一字至三四字冷
水下吐立定此散極浮難調須先滴少水以指緩緩
研殺稍增湯調和若傾入湯酒盡浮泛不可服又烏
頭煑散吳茱萸散皆治反胃惟田季散有隂陽理勝
于二方今載于後但性差熱更量臟腑寒温用之
吳茱萸散胃氣虚冷不能飲食食即吐酸水
吳茱萸(湯洗七次炒)乾薑(炮製二兩)
共末空心熱酒下三錢
吳茱萸丸治年深膈氣翻胃早食晩吐生存不化膈
上常有痰涎時時嘔血胸中多酸水吐清水無時夜吐至曉
日漸消瘦羸弱腹中痛楚痰逆時復冷滑又即秘結等疾
吳茱萸(湯洗炒三分)半夏(一兩生薑四兩取汁入水煑爛細研成膏)當
歸(酒洗)人参胡椒甘草(五錢半生用半紙裹六七重醋浸煨乾又)
(浸又煨七次)白礬(燒枯五錢)
共末膏丸梧子大桑柳枝煎湯下七丸日三服忌食
諸毒發物惟可食油煎猪胰脾軟飯
茯苓飲治胃反吐逆發渴飲水
赤茯(二兩)白术甘草桂心(五錢)澤瀉乾薑
(炒一兩)
水煎五錢空心服日二
通膈湯治胃反不下食
裩布(取對隂戶者洗去醎水焙乾燒灰)白术(一兩)大黃(炒五錢)
㯽榔丁香訶梨勒木香半夏(三分)
薑水煎三錢服
噦
論曰人食于口而聚于胃脾胃散精氣以養四旁臟腑
氣和乃能埤助于中若脾胃氣虚不能傳化水穀之精
與新穀相干脾胃氣逆痞滿復遇冷折之故令噦逆也
人参湯治噦逆不止
白茯人参白术藿香(五錢)甘草(一分)
水煎三錢温服
水銀膏治諸般噦逆
水銀(不結沙子)硫黃(細研)太隂玄精石(各一兩研)
共和勻研極細用米醋五升文武火熬成膏磁盒收
貯旋丸梧子大艾湯下七丸
枇杷葉湯治噦逆不止飲食不下
枇杷葉(去毛炙四兩)陳皮(去白炒五兩)甘草(炙三兩)
薑棗水煎三錢稍熱服
三聖散治噦逆不止
丁香(四十九枚)胡椒(十四粒)半夏(大者七枚薑汁洗)
共末大人薑湯下一字小兒筯頭蘸薑汁點藥口
中立愈至甚不過二服
神效方治胃口冷噦逆不止
大棗(一枚去核)入胡椒七粒溼紙包煨熟出火毒空
心細嚼温酒送下以粥投之取效為度
噫醋吞酸
論曰上焦有留飲脾胃挟宿寒致飲食滯于膈脘不能
傳化令人腹滿氣逆所以噫醋也
半夏丸治上焦冷氣噫醋吞酸吐沬嘔逆不思飲食
半夏(薑汁製二兩)丁香(五錢)乾薑(炒一分)
共末薑汁糊丸梧子大空心木瓜鹽湯下十五丸
藿香半夏丸治胸膈有痰脾胃積冷噫醋吞酸不思
食
藿香(一分)半夏(五兩薑汁浸)丁香(五錢)
共末糊丸梧子大薑湯下十五丸
丁香煑散治噫醋吞酸不欲飲食
丁香乾薑(五錢)人参白术白芷赤茯
桔梗(炒)半夏甘草桂心(一兩)㯽榔高良
姜肉豆蔲(一分)
共末薑棗水煎三錢服
丁香丸治食飲不化噫氣吞酸
丁香人参五味半夏(五錢)甘草琥珀
乾薑(一分)桂心枳殼裩布訶勒皮(三分)
共末蜜丸梧子大空心薑橘湯下二十丸
胃寒腸熱
論曰病有腹脹而泄者為胃寒腸熱胃受寒則氣收不
行而為脹滿腸客熱則水穀不聚而為泄注病本濁寒
之氣在上清熱之氣在下故為腹脹而且泄也
訶梨勒湯治胃寒腸熱腹脹滿悶泄瀉不止
訶勒皮(兩半)青皮大黃(炒)陳皮紫朴(薑汁炒)
高良姜(炮)枳殼(炒五錢)防風甘草(一分)乾薑
(一兩)
薑棗水煎三錢服
當歸黃連湯治胃寒腸熱腹脹泄利
當歸川連(二兩)木香紫朴(薑汁炒)訶梨勒
吳茱萸(洗炒)赤茯(一兩)
共末蜜丸梧子大飲下三十丸日二
紫朴丸治胃寒腸熱腹脹洩利
紫朴(薑汁炒兩半)附子龍骨川連白石脂
訶梨勒吳茱萸(洗炒)乾薑(一兩)
共末醋浸炊餅丸梧子大空心吳茱萸湯下三十丸
米飲亦可
妙應丸治胃寒腸熱腹脹泄利
烏頭(炮去皮臍五錢)枝子乾薑(一分)
共末薑取自然汁和丸梧子大空心酒下七丸日二
胃熱腸寒
論曰腸胃相通疾病相連人因飲食不節寒温失宜致
腸胃受邪有冷有熱病症俱見者則善飢小腹痛脹為
胃熱腸寒之病胃熱則消穀故善飢腸寒則血凝脉急
故小腹痛又寒則氣聚故痛而且脹
地黃湯治胃熱腸寒食已小腹痛脹
熟地人参白茯苓地骨皮甘草枇杷
葉(去毛炙)麥冬石斛黃茋(炙二兩)
水煎三錢空心服
調中湯同
人参白茯(十兩)甘草(炙)紫河車(炙二兩)
水煎三錢空心服
麥冬湯同
麥冬炙甘草(二兩)白术羌活白茯苓旋
復花人参升麻桑白皮白芍藥玄参
當歸(酒洗浸)柴胡(一兩)胡黃連(一分)木香(五錢)熟
地(兩半)
共搗粗末薑棗水煎三錢入甘草一寸空心服日二
肺臟門
肺消膈消肺痿肺痿咽燥
肺痿小便數肺廱肺廱喘急胠滿
肺消
論曰内經謂心移寒于肺故為肺消肺消者飲一溲二
病不治夫病必有傳而傳則有順有逆傳其所生者順
順則易治傳其所勝者逆逆則難治緣心經受邪傳之
于肺是為逆症蓋以寒邪隨心火内爍金精肺臟既已
銷鑠氣無所持故症飲少而溲多也當其始病之時治
宜去其寒邪使不乘心火而移害于肺至于肺已既消
則又當補其肺氣平其心火邪無所容而病自愈
黃茋湯治肺消飲少溲多
黃茋(三兩蜜炙)人参五味子麥冬貝母(去心)
桑白皮(東引者炙)枸杞子(酒浸)懷熟地(兩半)
水煎五錢空心温服日二
兔絲子散治肺消飲少溲多
兔絲子(酒洗淨用白酒浸一宿煑搗爛焙乾研一兩)雞膍胵黃皮(不見)
(水炙兩半)蒲黃(紙隔微炒)五味子(炒)川連(去鬚蘆水洗兩半)
肉蓯蓉(酒洗去甲焙乾一兩)硝石(五錢)
共末酒下三錢日二
黃茋湯同
黃茋(蜜微炙)土瓜根(二兩半)菝葜地骨皮五
味子人参石膏(研)牡蠣(童便淬一兩)
水煎五錢服日二
膈消
論曰心移熱于肺傳為膈消夫心肺二臟皆居膈上心
火既熾移熾于金二臟俱熱薰蒸膈間而血氣消鑠也
心主血肺主氣俱受邪熱宜不息而消故久則引飲為
消渴之疾
麥冬飲治膈消胸中煩滿津液燥少短氣多渴
麥冬(二兩)人参生地五味甘草葛根
括樓知母茯神(一兩)
水煎五錢入淡竹葉十片温服日二
除熱地黃煎治膈消煩渴
生地汁生括樓汁(二升)牛乳(三升)白蜜(半斤)川
連(一斤為末)
合煎减半入末收成膏熱湯化下二大匙日三
知母湯治膈消心胸煩渴咽燥
知母子芩白茯生薑(焙)澤瀉(二兩)小麥
(八合)大棗肉(十五枚)甘草(二兩)
水煎五錢入淡竹葉十五片温服日二
肺痿
論曰内經謂熱在上焦因欬為肺痿其病之所得或因
汁出或因嘔吐或因消渴或小便利數或因便難數被
快藥下利重亡津液故得之診其寸口脉數而虚其人
胸煩多唾唇燥小便難或數欬不得欬欬則出乾沫胸
中隱隱痛者是也
地黃湯治虚寒肺痿喘急
懷熟地川芎(五兩)人参桂心(三兩)桑白皮(炒二)
(升)大麻仁(一升炒研如脂)
水煎五錢去滓入麻仁脂少許再數沸温服日二
旋復花湯治肺痿咳嗽吐稠黏虚瘦喘急盗汗
旋復花甘草牡蠣(醋淬一兩)生地汁生薑汁
(二合)紫苑桔梗(炒)萎蕤(五錢)
水煎五錢去滓入二汁少許沸服日二
紫苑湯治肺痿咳嗽涕吐稠黏小便不利
紫苑天冬桔梗(五錢)白茯知母(一兩)百合
(二兩)生地汁
水煎五錢去滓入生地汁半合沸服要利加朴硝末
少許此疾利多為肺與大腸合故秘澀者少
鹿髓煎治傷中氣脉絶筋急肺痿咳嗽
鹿髓(半斤)白蜜真酥(二兩)杏仁(去皮尖三兩)桃仁
(去皮尖三兩炒研用酒一升濾汁)生地汁(五合)
先將二仁汁地汁煎减半下鹿髓酥蜜攪勻慢煎如
餳不拘早晩頻服一匙如無鹿髓以牛髓代之
肺痿咽燥
論曰熱在上焦因咳為肺痿其脉則寸口數其症則咳
而口中有濁唾涎沫甚者咽中乾燥蓋以邪熱薰肺使
然或因快藥下利重亡津液所致
天冬丸治肺痿咽乾煩燥痰壅咳嗽小便澀赤眠卧不
安咳吐涎沫咽喉腫痛
天冬人参(二兩)杏仁甘草(一兩)貝母阿膠
桑白皮五味子(五錢)
共末蜜丸梧子大臨卧人参湯下十丸含化亦可
生薑甘草湯治肺痿咳吐涎沫不止咽燥而渴
生薑(五兩)甘草(四兩)人参(三兩)大棗(十五枚)
水煎六錢温服日二
天冬煎治肺痿咳嗽吐涎沫咽燥渴
生天冬汁醇白酒飴糖(一斤)紫苑(四兩為末)
將酒汁重湯煎沸下苑末攪勻入飴糖可丸即丸如
杏仁大津液含化一丸日三
生地煎治肺痿喘嗽涕吐稠黏咽膈不利
懷生地杏仁(去皮尖炒研三兩)生薑(二兩與生地同研取汁)
玄参(生一斤)天冬(去心半斤)麥冬(去心一斤二味用生者)牛
旁子(生用四兩與玄参二冬蘇子同用水搗取汁)蘇子(炒二兩)
同和勻慢火煎令稠入煉過蜜五兩真酥二兩攪勻
入磁礶内放飯甑蒸少時收貯頻化一匙
肺痿小便數
論曰内經云臟真高于肺又曰真氣奪則虚今肺中冷
則肺中真氣不足而其人上虚矣虚則無以制下故上
為肺痿下為小便數以致吐涎沫而欲咳不能咳者皆
其症也治宜以温藥和之
白茯苓湯治肺痿小便數甚者吐涎沫欲咳不能
白茯苓附子桂心白芍(三兩炒)川椒(炒四十粒)
肉蓯蓉(兩半)補骨脂黃茋(一兩)
水煎三錢空心温服日二
甘草乾薑湯治肺痿小便數咳吐涎沫
炙甘草(四兩)黑乾薑(二兩)
用水煎三錢空心温服日二以差為度
五味子湯治肺痿小便數
五味子欵冬花人参桂心(二兩)麥門冬
桑白皮(炙三兩)
生薑大棗水煎六錢空心温服日二
龍骨湯治肺痿小便數漸覺氣弱
白龍骨肉蓯蓉黃茋(蜜炙一兩)附子白薇
牡蠣(醋淬三分)炙甘草(五錢)
生薑大棗水煎三錢温服日二
肺癰
論曰肺癰之病脉數而實蓋以風中于衞呼氣不入熱
過于榮吸而不出風熱凝滯蓄結為癰其症惡寒口乾
胸中隱隱痛咳而胸滿時出腥唾者是也宜速治之久
則吐膿如米粥始萌可救膿成難治
葦葉湯治肺癰
葦葉(細切二升)桃仁(去皮尖炒五十枚研)瓜蔞仁薏苡仁
(半升)
用水一斗將葦葉取汁五升入藥煑二升去滓分三
服當吐如膿差
甜葶&KR1047;丸治肺癰
甜葶&KR1047;(紙炒研)杏仁(去皮尖一兩炒研膏)貝母(炒五錢研)皂
莢(肥大不蛀者二兩)
先將皂莢椎碎入無灰酒半升内熟按濾去滓慢煎
成膏將三味共末入膏和丸梧子大温水下二十丸
如肺氣喘急濃煎桑白皮湯下
防己丸治肺癰咳𠻳久不差
防己杏仁(去皮尖炒研)川貝母炙甘草(二兩)甜
葶&KR1047;(紙炒研四兩)
共末糊丸梧子大水下三十丸日二
地黃湯治肺癰
生地汁(一斤)人参附子白石英(醋淬三次)川歸
甘草(炙一兩)白豆(小者二十粒)白絲毛雞(一隻男人用雌者女)
(人用雄者治如食法)
用水一斗五升先煑雞取汁七升去雞入地汁再沸
下諸藥慢火煎三升濾去滓每服一鍾日三夜二
桔梗湯治肺癰吐膿如粳米粥
桔梗(炒三兩)炙甘草(一兩)
水煎六錢空心温服須臾吐膿數合再服
薏苡仁湯治肺癰咳𠻳
薏苡仁(一升)苦酒(三升)
用酒煑薏仁至一升温頓服吐出膿血騐
桔梗白术湯治肺癰吐膿經時不差
桔梗(炒三升)白术懷生地薏苡仁炙甘草
敗醬(二兩)桑白皮(一升)川歸(一兩)大豆(四升)
用水一斗五升煑豆取汁七升内清大酒三升合諸
藥煮之去滓取三升每服一鍾日三夜一
肺癰喘急胠滿
論曰内經謂肺之癰喘而兩胠滿蓋肺主氣而合于息
其脉别支者從肺系横出腋下故邪氣藴積于肺則上
為喘急下連兩胠滿治宜瀉其肺臟之邪毒病斯愈矣
葶&KR1047;大棗瀉肺湯治肺癰喘急不得安卧
葶&KR1047;(甜者五兩紙炒研取末五錢)大棗(去核十枚)
用水三大鍾煮棗取汁入葶末五錢一二沸温服日
止一服
平肝湯治肺癰氣急喘逆咳𠻳胠滿
黃茋陳皮杏仁(一兩)沉香(五錢)人参紫苑
紫蘇(二兩)
水煎五錢温服日二
夜合湯治肺癰咳喘體有微熱煩滿胸前皮甲錯者
夜合白皮(一兩炙即合歡皮肺癰之妙藥)
水三鍾半分二服日服之以差為度
大腸腑門
腸垢虙瘕
腸垢
論曰内經謂大腸有熱便腸垢巢元方云腸垢者腸間
津汁垢膩也蓋傳化之腑熱氣積而為痢痢久不已腸
間虚滑津垢乃出是邪熱氣實真臟氣虚故有此症
附子丸治腸垢因久痢腸滑下垢不止羸困
附子(去皮臍炮)桂心赤石脂黑乾薑(二兩)
共末入蜜杵丸梧子大空心米飲下二三十丸臨卧
再下
虙瘕
論曰内經謂小腸移熱于大腸為虙瘕夫小腸者乃受
盛之官化物出焉大腸者乃傳導之官變化出焉二者
皆以傳化為事今也小腸受熱移于大腸則隂氣虚而
津液耗不能滑利故糟粕内結沉伏而為瘕聚腸間菀
結大便秘澀是也
㯽榔丸治大小腸胃受熱氣不宣通瘕聚沉伏腸間
菀結腹脇脹滿大便秘澀
㯽榔大黃枳殼(炒二兩)桃仁(去皮尖炒)大麻仁
(炒)青皮(炒)木香(一兩)
共末温水下一錢日二以知為度
秦芁湯治大腸虙瘕秘澀躁悶
秦艽(兩半)防風枳殼㯽榔桂心獨活
牽牛(生搗一兩)朴硝(研)
水煎三錢去滓入硝末五分再沸服日二
腎臟門
腎虚腎實腎脹解㑊瘖俳腎虚陽
痿腎虚多唾骨虚實髓虚實
腎虚
論曰腎主水受五臟六腑之精而藏之若腎氣虚弱則
足少隂之經不利故其症腰背痠疼小便滑利臍腹痛
耳鳴四肢逆冷骨枯髓寒足脛力劣不能久立故曰診
左手尺中神門以後隂脉虚者為少隂經病令心悶下
重足腫不可按蓋足少隂腎之經也
兔絲子丸治腎經虚憊目眩耳鳴四肢無力
兔絲子(製五兩)石蓮肉(二兩)白茯(二兩)山藥(炒二兩分一半作糊)
用山藥糊丸桐子大每服五十丸空心温酒鹽湯任下
磁石丸治腎經虚憊四肢無力體面少色惡風寒手
足冷骨節痛耳内蟬鳴
磁石(醋淬七次研)附子桂心補骨脂肉蓯蓉
(一兩)巴戟天(去心)續斷人参白茯苓柴胡
黃茋山藥紫朴(薑汁炒)木香牛膝(酒浸)遠
志(甘草水浸)川椒(炒一兩)羊腎(一對去筋膜鹽水煮)桃仁(去皮)
(尖炒)
共末入蜜杵丸梧子大空心酒下二三十丸日二
鹿茸丸治男子腎臟虚損腰脚弱氣不足體煩倦面
色黑小便數
鹿茸(一對酒浸去毛炙)附子牛膝人参木香
巴戟天天雄肉蓯蓉(酒浸去甲)五味子川椒
羌活桑螵蛸兔絲子葫蘆巴紅豆蔲
山藥沉香肉豆蔲楮實子懷熟地白
蒺藜桂心白茯没藥(各一兩)
共末入蜜杵丸梧子大酒下二十丸日二
羊腎丸治腎虚攻注四肢煩熱多汗肢節痛耳鳴
羊腎(一對去筋膜)杏仁(去皮尖妙)川椒川歸麻黃
(去根節)黃茋(一兩)
共末用羊腎酒煮爛研酒煮糊丸梧子大酒下二十
丸日二
羊骨補腎丸治腎虚寒耳鳴好睡日漸痿弱
羊脛骨(酥炙五兩)白术磁石(醋淬二七次二兩)桂心(三兩)
黃茋(蜜炙)白茯苓(乳浸)乾薑(一兩)
水煎五錢温服日二
葫蘆巴丸治腎氣虚損陽氣痿弱補虛損興陽氣
葫蘆巴(微炒)附子肉蓯蓉巴戟(紫者炒)蘹香
子(炒兩半)川牛膝蛇牀子桂心楝實(去皮醋浸)
補骨脂(一兩)蓬莪茂(醋浸煨三兩)
共末入蜜杵丸梧子大薑鹽湯下二十丸日二
桑螵蛸丸治腎元虚耳聾脹滿腰脊強直小便赤黃
桑螵蛸(炒)山藥沉香山萸肉肉蓯蓉
磁石(醋淬研)五味子川歸(五錢)附子(三枚)石菖
蒲續斷(三分)蘹香子(炒一分)
共末蜜丸梧子大酒下二十丸日二
沉香飲治腎氣虚小腹急滿骨肉乾枯隂囊溼痒
沉香木香羌活熟地黃茋澤瀉桑
螵蛸(五錢)白芍川歸天雄續斷磁石(醋淬)
(七次研一分)蓽薢牛膝大腹皮(三分)
生薑水煎五錢温服日二
慶雲散治陽氣不足腎元虚精乏不能施化
兔絲子(五兩)天冬(九兩)五味子(六兩)覆盆子(十兩)
紫石英(二兩)桑寄生天雄(一兩)白术石斛(三兩)
共末酒下二錢氣寒者去桑寄生用細辛二兩
腎實(腎何能實以腎火實也)
論曰足少隂腎經其氣實為有餘有餘則舌燥咽腫上
氣嗌乾咳喘汗出腰背強急體重内熱小便黃赤腰脊
引痛足脛腫滿此由足少隂經氣實或為邪濕所加故
有是症治宜瀉之
瀉腎大黃湯治腎元實熱小腹䐜脹腰重不利足下
熱痛耳聾腰解夢伏水中
大黃(蜜水浸)懷生地磁石(醋淬七次二兩)玄参片
芩澤瀉五加皮羚羊角石菖蒲炙甘
草赤茯苓(一兩)
水煎三錢入竹葉二七片温服日二
羚羊角湯治腎元實熱多怒好忘肢體煩滿腰腹急
重
羚角升麻㯽榔白芍杏仁甘草澤
瀉子芩木通赤茯(一兩)
水煎三錢入竹葉十四片温服日二
大澤瀉湯治腎元實熱多怒善忘舌燥咽腫喘急耳
聽不聰四肢滿急腰背強直
澤瀉子苓升麻杏仁(去皮尖)芒硝(研三兩)
磁石(醋淬七次四兩)茯神大青竹葉(二兩)懷生地
(五兩)羚羊角(一兩)柴胡(三兩)
水煎五錢空心温服日二
腎脹
論曰腎脹之病腹滿引背央央然腰髀痛者是也蓋腎
主腰脚其經屬足少隂與足太陽為表裏故腎經所過
抵少腹通膀胱挾脊内過髀樞循髀外是動則病髀不
可以曲今寒氣積于腎經不得宣故氣留滯而為脹名
曰腎脹
温經湯治腎虛脹寒氣不宣利上攻腹内及背腰脊
髀痛
附子杜仲(鹽酒炒)牛膝(一兩)補骨脂川續斷
黑乾薑桂心(三分)
生薑水煎三錢入鹽一捻服日二
蘹香子散治腎虚脹氣攻腰腹髀痛
蘹香子桂心石斛懷熟地桃仁(去皮尖炒)
黑乾薑杜仲(酒炒)甘草(一兩)
共末空心酒下二錢日二
八味丸治腎氣虚冷氣攻腰腹痛
附子(去皮臍炮)桂心澤瀉(二兩)懷熟地(八兩)山藥
山萸肉(四兩)牡丹皮(不見火)白茯(三兩)
共末入蜜杵丸梧子大空心酒下二三十丸鹽湯下
亦可久服温腎經消脹滿
解㑊
論曰内經云冬脉太過則令人解㑊其症脊脉痛而少
氣不欲言語夫腎為作強之官精為養身之本所以運
動形體者也一或受邪則腎實而精不運故有脊脉痛
少氣不欲言之証其名解㑊者解有解緩之義㑊則疑
其寒亦疑其熱疑于壯又疑于弱有不可必之之詞診
其尺脉緩而濇者為解㑊也
利腎湯治解㑊脊脉痛而少氣不欲言此為腎氣有
餘
懷生地赤茯苓澤瀉(兩半)柴胡枳殼(去白炒)
麥門冬川牛膝㯽榔子芩(一兩)
水煎三錢空心温服日二
通腎湯治解㑊少氣不欲言脊脉急痛腰背強直足
下熱疼小便癃閉心煩咽乾
懷生地羚羊角赤芍石菖蒲(二兩)猪苓
炙甘草五加皮澤瀉(一兩)
水煎三錢温服日二
瘖俳
論曰内經謂内奪而厥則為瘖俳此腎虚也瘖俳之狀
舌瘖不能言語足廢不能為運用蓋腎脉挾舌本腎氣
内奪氣厥不至舌本故不能言語而為瘖腎脉循隂
股循䯒骨内踝入足下腎氣不足故足廢而為俳名曰
瘖俳
熟地黃湯治腎氣虚厥語聲不出足廢不為運用
懷熟地附子石斛五味巴戟天肉蓯
蓉山萸肉桂心遠志麥冬(去心)白茯苓
石菖蒲(五錢)
生薑大棗水煎三錢温服日二
腎虚陽痿
論曰腎臟虚損陽氣痿弱者蓋由嗜慾不節勞傷腎氣
精血耗竭臟腑空虚血氣不能充養故也治宜補虚損
興陽道益精氣
五味子丸治腎虚損精神精神衰竭陽道痿弱腰脚
無力
五味子兔絲子鹿茸(去毛炙)巴戟天杜仲
肉蓯蓉(一兩)
共末入蜜杵丸梧子大酒下二三十丸日二
磁石丸治腎氣虚損骨髓枯竭小便頻數腰背拘急
耳鳴面色黑黯陽道痿弱
磁石(醋淬二七次二兩)附子(一兩)人参白术白茯
地骨皮桂心五味熟地黃茋牡蠣
澤瀉(三分)
共粗搗每用羊腎一對煮汁入藥三錢薑棗煎服日
二
助陽丸治腎虚損陽氣痿弱無力志意不快小便數
附子人参鹿茸(去毛炙)兔絲子肉蓯蓉
鍾乳粉黃茋原蠶蛾(一兩)
共末入蜜杵丸梧子大酒下二十丸日二
腎虚多唾
論曰水飲非升降不能傳導非陽氣不能消鑠腎虚多
唾者蓋緣腎臟不足陽氣虚微而又隂寒凝結停滯于
胸膈之間不能消鑠水飲上溢于齒牙故喜唾也
地黃湯治腎虚使人痰唾不休
懷熟地鹿茸巴戟天丹参五加皮枸
杞子(二兩)車前子桂心防風(一兩)
水煎四錢温服日二
半夏丸治腎虚寒唾液不休心胸痞悶
半夏(湯泡七次為末用薑汁和作餅牺乾炙)人参附子前胡
(一兩)五味子枳殼㯽榔赤茯陳皮桔
梗訶勒皮(五錢)
共末酒煮糊丸梧子大薑湯下二三十丸日二
骨虚實
論曰腎生骨髓骨髓者腎氣之餘腎氣虚則骨髓痠疼
倦而無力其氣實則骨熱苦煩津液内燥當隨症施治
補骨脂湯治骨虚痠疼多倦不能久立
補骨脂人参附子五味子肉蓯蓉(一兩)
水煎三錢去滓入酒二分温服日二
白芍虎骨散同
白芍藥(咀一斤)懷熟地(咀五斤)虎骨(四兩剉)
用白酒一斗浸三宿晒乾又浸又晒以酒盡為度共
末不拘茶酒下二錢日二
四物湯治骨髓實苦疼煩熱
葛根汁生地汁麥冬汁白蜜(各鍾半)
共和勻分三服每服入水半鍾同煎温服
髓虚實
論曰骨髓之病應肝膽若其腑臟有病皆從髓生蓋熱
則應臟寒則應腑故髓虚者腦病不安身常清慄髓實
者身體煩躁勇悍驚熱此髓虚實之候當隨症施治
補虚羌活丸治髓虚寒腦痛不安身常清慄
羌活川歸人参川芎(二兩)桂心(一兩)大棗
(去皮核三十枚)羊髓牛髓真酥大麻仁(各一合研)
共末入髓酥和勻入器内重湯煆稠丸梧子大空心
酒下三四十丸日二
温髓湯治髓虚骨寒
附子人参桂心黃茋(蜜炙)細辛(一兩)
水煎三錢温服髓實者於腎實并骨實中求之
膀胱腑門
胞痺胞轉
胞痺
論曰内經謂胞庳者小腹膀胱按之内痛若沃以湯澀
于小便上為清涕夫膀胱為州都之官津液藏焉氣化
則能出矣今風寒邪濕氣客于胞中則氣閉不能化出
故胞滿而水道不通其症小腹膀胱按之内痛若沃以
湯澀于小便以足太陽經氣閼故熱而痛也上為清涕
者以足太陽經直行者從巔頂入絡腦腦氣下灌出于
鼻竅則為清涕矣
温腎湯治胞閉小便不利腰脊疼痛腹背拘急絞痛
澤瀉白术赤茯芩黑乾薑(二兩)
水煎四錢温服日二
人参湯治胞痺小便不利
人参白芍川芎生地川歸赤茯遠
志子芩五味甘草麥冬乾薑(一兩)桂
心(二兩)
水煎羊腎取汁入大棗煎五錢温服日二
腎&KR0377;湯治胞痺小腹急痛小便赤澀
麥門冬犀角五加皮杜仲(鹽酒炒)桑螵蛸
(十枚切破炙黃)赤芍藥木通桔梗(炒一兩)
水煮羊腎一對取汁煎五錢去滓入竹&KR0377;半合薑汁
少許再沸温服日二
胞轉
論曰胞受水液氣未轉行則小腸滿脹或飽食用力或
因合隂陽令胞屈辟小便不下遂致胞轉其候水道不
通小腹急痛煩悶汗出氣逆奔迫甚至于死名曰胞轉
宜速治之
虎珀湯治胞轉臍下急滿或因霍亂而得者
虎珀(研一兩)阿膠(炒五錢)車前草(三兩)葱白(二七莖)
用水五鍾煎葱白車前取汁三鍾下膠末次下珀末
微煎分三服
石菖蒲散治胞轉不得小便少腹急痛
石菖蒲滑石(飛過一兩)
共末用雞子白和二錢下頃再下
秦艽湯治胞轉不得小便小腸滿脹
秦芃
水煎五錢空心温服少頃又服以差為度
琥珀湯治胞轉小便不通小腹痛煩悶
琥珀(研細)生大黃滑石(飛過)車前子車前葉
(一兩)
水煎五錢入葱白三寸空心温服日二
車前草飲治胞轉臍下急滿小便不利
車前草(去根一握)
用水三鍾煎温服日二以差為度
聖濟總錄纂要卷十六
