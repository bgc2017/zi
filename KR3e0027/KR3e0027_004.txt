聖濟總錄纂要卷四
休寧程林纂
傷寒門
傷寒乾嘔
論曰傷寒乾嘔者嘔而無所出也此因邪熱在胃或汗
解後胃中不和尚有蓄熱氣薰上焦心中痞結故令乾
嘔且諸邪氣在胃胃氣上逆皆發為嘔冷即寒痰凝結
嘔出涎沫熱即津液消爍獨其氣逆故乾嘔不巳施治
者不可不察
竹茹湯治胃氣虚熱乾嘔不止
竹茹半夏甘草(五錢)人參蘆根(一兩)前胡葛
根(三分)
薑水煎五錢服
蘆根湯治心脾虚熱乾嘔煩熱不下食
蘆根(二兩)人參赤茯竹茹(一兩)甘草(五錢)
水煎五錢入小麥一撮薑一分温服日二
枇杷葉湯治乾嘔煩渴不止
枇杷葉(去毛蜜炙)麥冬人參葛根(三分)白茯(五錢)甘草
(炙一分)
薑水煎三錢服
人參煮散治胃氣虚冷乾嘔不止
人參(一兩)白术白芍(三分)杏仁陳皮枳殼高
良薑甘草乾薑(五錢)
薑棗水煎三錢稍熱服相繼三服以熱稀粥投之以
助藥力汗出乃差
白木飲治邪熱雖退胃中不和乾嘔不己甚則吐逆
白术蘆根紫朴(一兩)枇杷葉(去毛炙五錢)
薑水煎三錢空心温服日二
傷寒嘔噦
論曰傷寒嘔噦者病在足陽明胃經也足陽明之脈厥
而上行令人氣逆氣逆故嘔噦仲景云嘔多雖有陽明
症慎不可下蓋為此也又傷寒嘔噦有因熱壅胸中邪
氣之高所致有因吐下後虚熱在内及飲水停積所致
症既不同治亦有異不可不察
半夏湯治胃氣逆冷食巳嘔噦即欲吐
半夏白茯(一兩)人參枳殼(五錢)白术(炒兩半)
薑水煎三錢温服日三服
人參湯治服冷藥過多胃寒嘔噦不下食
人參白术附子白茯陳皮(一兩)桂心
乾薑(五錢)丁香(一分)
薑水粳米煎五錢服
藿香人參湯治嘔噦不止胸滿煩悶
藿香(三分)人參(一兩)甘草陳皮(五錢)
薑水煎三錢服日二
通正散治噦逆嘔吐虚氣妄行
丁香乾柿蒂(一兩)蓮肉(五十枚)
共末酒下二錢
四逆加薑湯治少陰症嘔噦
甘草(炙一兩)附子生薑(切焙兩半)乾薑(三分)
水煎五錢温服
傷寒心悸
論曰傷寒心下悸者謂悸動不定也傷寒飲水過多水
停心下腎氣乘心則心虚氣弱故為之悸動皆由發汗
後又下之津液燥少若内生虚熱熱則飲水水氣停積
故必振寒而心下悸也
茯苓甘草湯治傷寒厥心下悸先治其水服此湯却
治其厥不爾水漬入胃必作利
赤茯甘草桂心(一兩)
薑棗水煎五錢温服日二
桂枝甘草湯治發汗過多其人乂手自冐心心下悸
欲按者
桂枝(四兩)甘草(三兩)
水煎五錢温服日二
甘草湯治脈結心悸
甘草麥冬(一兩)生地(四兩)人參桂心(五錢)麻仁(一合)
薑棗酒水煎五錢去滓入阿膠一片令洋盡温服日
二
桂枝湯治水在心下心悸動欲得人按
桂枝(二兩)赤茯(兩半)白术(一兩)甘草陳皮(去白炒五錢)
生薑水煎五錢空心温服日二
傷寒痞滿
論曰傷寒病發于陰醫悞下之邪氣入裏胃中虚客氣
上逆心下滿不痛按之不堅此為痞也法宜瀉心唯表
未解者未可攻之當先解表然後攻痞若表解而裏未
和或瀉心而痞不解其人口燥煩喝皆隨症處治其眩
冐而經脈動惕者久則成痿若表裏俱虚之人有氣痞
陰陽氣并竭無陽則陰獨復加火針因胸煩面青黃膚
膶者難治其脈微浮而氣上冲咽喉不能息者非痞乃
有寒在胸中故也治屬吐法
半夏瀉心湯治心下痞但滿不痛者
半夏(一兩)乾薑人參(二兩)片芩川連甘草(五錢)
大棗水煎五錢食後服日二
大黃黃連瀉心湯治傷寒大下之後復發汗心下痞
惡寒者表未解也不可攻痞當先解表表解乃攻痞解
表宜桂枝湯攻痞宜此湯
大黃(二兩)川連(一兩)
以麻黃沸湯漬三錢須臾絞取汁温服一方有片芩
(一兩)
瀉心湯治傷寒汗解後胃中不和心下痞硬噫食殠
脇下有水氣腹中雷鳴下利
人參甘草(三分)川連乾薑(一兩)片芩(一兩)半夏(薑汁炒二)
(兩半)
薑棗水煎四錢空心温服晚又服
甘草瀉心湯治傷寒中風醫反下之其人下利日數
十行完穀不化腹中雷鳴心下痞硬而滿乾嘔心煩不
得安醫見心下痞謂病不盡復下之其痞益甚此非結
熱但以胃中虚客氣上逆故使硬也
炙甘草(四兩)片芩乾薑(三兩)半夏(薑汁炒二兩半)川連(一兩)
水煎四錢大棗二枚温服
旋復代赭湯治發汗若吐下後心下痞硬噫氣不除
旋復花(三兩)代赭石(一兩)人參半夏甘草(炙二兩)
薑棗水煎四錢温服日二
蘇橘湯治胸中痞滿心腹氣滯不思飲食
紫蘇葉大腹皮旋復花(一兩)陳皮(二兩)赤茯(兩半)半
夏(五錢)
薑棗水煎五錢温服
異效丸治五六日大下後心中痞滿氣息喘逆欲絶
人參白术甘草枳殼赤茯括摟陳
皮(炒)木香(五錢)乾薑(三分)
共末蜜丸桐子大空心米飲下二十丸至晚再加至
三十丸
草豆䓻湯治傷寒汗後胃氣不和心下結痞噫氣食
殠脇下虚滿虚鳴下利
草䓻陳皮枳殼(五錢)人參半夏甘草乾
薑(三分)
薑棗水煎五錢温服日二
傷寒霍亂
論曰嘔吐而利病名霍亂此由邪氣在中焦使陰陽二
氣不能升降則心腹絞痛而作吐利其候先心痛則先
吐腹後痛則先利心腹俱痛則吐利並作古人以其病
迅暴揮霍之間便致撩亂故名霍亂傷寒霍亂亦由中
焦陰陽不和所致故其狀有熱而渴者有寒而不渴者
有發熱惡寒汗出厥逆者有病勢已而身體疼痛不休
者不可槩以一法治
理中湯治霍亂吐利寒多不喜飲水
人參白术甘草乾薑(二兩)
共末蜜丸彈子大沸湯化一丸温服日三夜二
五苓散治霍亂頭痛發熱多欲飲水
猪苓白术(三分)桂心(五錢)赤茯澤瀉(一兩)
共末温水空心下二錢日二
蘆根人參湯治霍亂心煩乾嘔
蘆根(二兩)人參麥冬赤茯(一兩)枇杷葉(去毛炙一分)
水煎五錢入薤白三寸温服日三
藿香湯治霍亂轉筋嘔吐不止
藿香人參附子木瓜桂心川歸(二兩)
生薑水煎三錢温服日二
吳茱萸湯治霍亂吐利腹脹轉筋手足冷飲食不消
吳茱萸紫朴(一兩)桂心丁香木瓜甘草
藿香(五錢)人參(三分)
薑水煎三錢服日二
白术湯治霍亂吐利轉筋
白术陳皮(一兩)木瓜(二兩)
薑水煎三錢温服日二
傷寒小便不通
論曰傷寒小便不通者或因發汗過多津液虚少胃中
乾燥或小腸有伏熱氣道不宣皆令小便不通也方論
云胃中乾則無小便慎不可利蓋言汗後亡津液也若
下焦有熱而小便不利又當隨症利之
赤茯木通湯治下焦有熱小便不通
赤茯木通滑石車前子(一兩)
水煎五錢温服日二
猪苓湯治脈浮發熱渴欲飲水小便不利
猪苓赤茯滑石澤瀉(一兩)
水煎五錢去渣入阿膠末一錢再沸温服日二
五苓散治傷寒汗後小便不利微熱消渴
猪苓赤茯白术(三兩)桂心(五錢)澤瀉(一兩)
共末水下三錢
雞蘇湯治小腹急痛小便不利
雞蘇(一把)木通滑石杏仁(去皮尖炒)冬葵子石韋
(去毛一兩)生地(二兩)
水煎五錢温服
傷寒大便不通
論曰傷寒大便不通者胃腑實也因太陽病若汗若下
若利小便亡其津液胃中乾燥因轉屬陽明不更衣内
實大便難此陽明症也當下之然有陽明症不可下者
當問其小便日幾行若本小便日三四行今日再行故
知大便不久出為小便數少津液當還胃中故知不久
當大便如此則傷寒嘔多雖有陽明症不可下明矣凡
胃中有燥屎常以湯水和之湯入腹中轉失氣者此所
謂有結燥下之無害若不轉失氣者此但初硬後必溏
不可下下之則脹滿不能食也
小承氣湯治陽明病潮熱若不大便六七日恐有燥
屎欲知之法少與小承氣湯湯入腹中若轉失氣者有
燥屎也乃可攻之若不轉失氣者但初頭硬後必溏不
可攻攻之必腹脹不能食也欲飲水者與水則噦其後
發熱者必大便硬而少也以小承氣和之
大黃(酒洗四兩)紫朴(薑汁炒二兩)枳實(三枚炒)
水煎五錢温服當更衣不爾者再服更衣者勿服服
後若不轉失氣者不可攻
大承氣湯治傷寒病不大便五六日繞臍痛煩躁發
作有時此為有燥屎宜此湯
大黃(酒洗四兩)紫朴(薑炒八兩)枳實(炒五枚)
水煎五錢去渣入芒硝一錢數沸温服仲景云少陰
病症六七日不大便者此湯主之
麻仁丸治傷寒跌陽脈浮而濇浮則胃氣強澀則小
便數浮澀相摶大便則硬其脾為約
麻仁(半升)白芍(炒二兩)紫朴(薑汁炒)枳實(炒一兩三分)杏仁(炒二)
(合)大黃(炒四兩)
共末蜜丸桐子大飲下十丸日三
蜜膽導治大便秘澀服藥不通
白蜜(三合)雄猪膽(一枚)膩粉(研半分)
先將蜜入銅器中微火慢熬二十沸入膽汁將枇子
不住手攪慢煎成膏入膩粉和丸如棗核大以薄綿
包内下部中未通再用
傷寒下利
論曰傷寒下利者其種固多端然皆由表實裏虚寒熱
溼氣乘虚客摶于腸胃之間故腸胃隨其所傷而下若
傷寒則下青白傷熱則下黃赤寒熱相雜則赤白俱下
若兼以溼毒則又下膿血如魚腦如爛肉也其候不同
有下利而脈虚者有下利而脈實者有濕毒勝而腹痛
者有熱氣盛而煩渴者有津液摶滯而腸垢者有屎燥
結聚而妄言譫語者其要在審别虚實以治之
白頭翁湯治傷寒下利飲水者内有熱也及熱利後
重
白頭翁(五錢)川連川栢秦皮(三分)
水煎五錢空心服日二
桃花湯治傷寒小陰病二三日至四五日腹痛小便
不利下利不止及便膿血
赤石脂(四兩一半研一半不用研)糯米(二合半)乾薑(一分)
水一升煮薑米并不研石脂候米熟用汁一小鍾入
石脂末一錢再沸温服日三
四逆湯治自利不渴者屬太陰以其臓有寒故也當
温之
炙甘草(一兩)附子(五錢)乾薑(炒三分)
水煎五錢温服又治傷寒後下利清穀不止身疼
痛急當救裏
犀角湯治熱毒不解日晡莊熱腹痛純下鮮血
犀角片芩川連茜根地榆(一兩)山枝(五錢)
水煎五錢入薤白五寸温服
黃栢湯治下痢膿血
川栢阿膠(五錢)川連(一兩)山枝(一分)
水煎三錢食前服日二
龍骨丸治臟腑虚冷下白膿腹痛
龍骨乾薑附子(一兩)
共末醋糊丸桐子大米飲下三十丸日二
竹茹湯治利下血不止
竹茹白芍子芩(五錢)木通(三錢)升麻黑木耳(燒灰)
水煎三錢去滓入生地汁一合温服
傷寒陰毒
論曰陰氣獨盛陽氣暴衰陽為陰所勝内外皆陰故成
陰毒傷寒有初得病便成陰毒者有服藥經五六日不
差變成陰毒者以病本屬陰因服寒藥過多或臟腑内
外受寒陰氣轉盛陽氣不復所致其侯四肢逆冷臍復
築痛身如被擊嘔吐下利其脉微細而疾
陰毒甘草湯治傷寒初病一二日便結成陰毒或服
藥後自變成陰毒身重背強腹中絞痛咽喉不利毒氣
攻心心下堅強短氣不得息嘔逆唇青面黑四肢厥冷
其脉沉細身如被杖五六日可治至七日不可治
甘草升麻桂心川歸(五錢)川椒雄黃(一分)鼈甲(炙兩半)
水煎五錢温服日二
氣壅喘悶方治陰毒手足厥冷或生斑點
附子(二枚火燒黑色出火毒)
為末用沉香磨水米飲下二錢
正陽湯治傷寒陰毒唇青面黑張口出氣心下硬身
不熱額上出汗煩渴不止舌黑多睡四肢逆冷
附子甘草乾薑(一兩)皂莢(一枚去皮子炙黃)麝香(一錢研)
共末水煎二錢稍熱服
正陽丹治陰毒手足厥冷脉沉細面目青
硫黃硝石太陰玄精石(一兩)
同研入瓶内鹽泥封固陰乾火煆赤細研酒煮糊丸
桐子大酒下二十丸
附子回陽散治傷寒陰毒面青唇黑四肢逆冷臍腹
痛身體如冰并一切卒暴冷氣
附子(二枚)
為末用生薑自然汁半鍾冷酒拌勻下三錢更以冷
酒送下相次再服良久臍下如火徧身和煖為度
傷寒陽毒
論曰陽氣獨盛陰氣暴衰陰為陽所勝内外皆陽故名
為陽毒傷寒有得病便成陽毒者有服藥經五六日不
差變成陽毒者蓋以病本屬陽或以大劫發其汗或因
炙&KR0778;陽氣轉盛陰氣内消所致其候面赤發躁狂走妄
言或發斑如錦絞或咽喉疼痛或涕吐膿血或下痢黃
赤其脉洪實滑促是其證也
升麻湯治傷寒一二日便成陽毒或服藥吐下後變
成陽毒腰背疼痛煩悶不安面赤狂言或見鬼神或下
痢脉浮大數面赤斑紋如錦咽喉痛吐膿血五日可治
七日不可治
升麻犀角射干人参片芩甘草(一兩)
水煎五錢温服少頃又服取汗未汗再服
枝子湯治陽毒壯熱百節疼痛
枝子赤芍大青知母(一兩)石膏片芩杏
仁(炒二兩)甘草(五錢)柴胡(兩半)
薑棗水煎四錢入䜴百粒服
黑奴丸治傷寒時行熱病六七日未得汗脉洪大或
面赤目脹身大熱煩躁狂言欲走渴甚又五六日以上
不解熱在胸中口噤不能言心下尚暖灌藥下咽即活
兼治陽毒及發狂
麥奴(山麥未熟時中有不成者上有黑衣勃取下即名麥奴一兩)麻黃(去根節三兩)大黃
(二兩)片芩芒硝釡底煤竈突煤梁上塵(各一兩)
共末蜜丸彈子大取新汲水化下一丸渴者與冷水
盡量飲之須臾當寒寒過汗出即差若服藥日移五尺
不汗再服一丸差即止須微利下此藥須病人大渴
倍常燥盛者乃可與之不爾不可與
大青湯治陽毒煩躁不解或下利危困
大青(二兩)犀角山枝甘草川連(五錢)秦芁(一兩)
水煎五錢入豆百粒薤白七寸空心服
犀角湯治傷寒陽毒初得身大熱目赤便黃心悶頭
痛煩渴不止四肢疼痛語言錯亂眠臥多驚
犀角(一兩)赤茯陳皮甘草麻黃細辛茵
陳蒿(五錢)人参(三分)
薑棗水煎五錢服
傷寒發斑
論曰傷寒發斑者陽盛故也其病在表或未經發汗或
已經發汗未解或吐下後邪熱不除毒氣内盛因表虚
熱毒乘虚出于皮膚發為斑疹如錦紋若色赤發在五
六日内者可治色黑過七日乃發者難治甚則身體喉
舌皆成瘡也
黃芩湯治傷寒熱病十日内未得汗表裏有熱遂發斑
點時或狂言目色黃心中煩熱大便不利
片芩大青大黃升麻朴硝山枝(一兩)茵
陳蒿(一兩)川連甘草(五錢)
竹葉三七片水煎五錢服
石膏湯治發黑斑
石膏(二兩研)麻黃葛根(一兩)川連(三分)故鞋(一隻去土細切)川
椒(炒一分)桂心(五錢)
水煎五錢温服取汗
傷寒發黃
論曰傷寒發黃之狀身體盡變黑黃或如橘色是也凡
陽明中風太陽中溼皆令人發黃蓋由得病無汗小便
不利寒溼不散則熱結脾胄腠理閉塞瘀熱之氣與宿
榖相摶而鬱蒸不能消散故二便結澀不通令人身體
面目皆變黃色其病腹滿身疼發熱若其人小腹滿急眼
澀疼鼻骨痛兩膊及項強腰背急者是也但得小便快利
漸愈仍不用大便多即令人心脹又有急黃者身體黃甚
卒然而發心滿氣喘命在須臾故名急黃有初得病便黃
者初不知是黃死後方變黃者此病亦因脾胃瘀熱本天
行時氣所作宜細辨之但發熱心戰者乃是發黃之候
茵陳蒿湯治陽明發熱汗出此為越熱不得發黃也
但頭汗出小便不利渴飲水漿此為瘀熱在裏身必發
黃下之宜此湯又傷寒七八日身黃如橘皮小便不利
腹微滿者宜此湯
茵陳蒿(六兩)梔子(十四枚)大黃(生三兩)
共為粗末水煎五錢三服後小便當利下如皂莢汁
狀乃愈
麻黃連翹湯治瘀熱在裏發黃
麻黃(去根節二兩)連翹生薑(焙二兩)杏仁(四十枚去皮尖炒)生
梓白皮(東引一升)大棗(十二枚)甘草(一兩)
水煎五錢熱服
梔子栢皮湯治傷寒身黃發熱
梔子(十五枚炒)黃栢(二兩)甘草(一兩)
水煎三錢
抵當湯治傷寒太陽身黃脉沉細小腹鞭小便利者
為無血也小便自利其人如狂者血諦證也
水蛭(三十枚炒)䖟蟲(三十枚炒)桃仁(十枚炒去皮尖)大黃(三兩)
水煎三錢服
龍膽湯治發黃煩熱皮肉皆黃小便赤不利
龍膽枳殼山枝木通知母柴胡地
骨皮白芍甘草麥冬升麻羚羊角(一兩)
水煎五錢
黃芩湯治傷寒發黃或先服利藥未差宜以内消以折熱氣
片芩茵陳蒿升麻犀角(一兩)山枝柴胡龍膽草(五錢)
水煎五錢入生地汁一合
茅根湯治傷寒發黃通身如金色
茅根山枝甘草茵陳蒿地骨皮(一兩)
薑水煎五錢入䜴三七粒熱服
枝子湯治傷寒急黃
山枝柴胡朴硝(另研)茵陳蒿(五錢)
水三大鍾煎二大鍾去渣入硝分三服取利
茵陳蒿散治傷寒時氣急黃疼痛
茵陳蒿片芩枝子大青(一兩)大黃朴硝(五兩)
白蘚皮葛根升麻(兩半)
共末新汲水下二錢得利差
傷寒發豌豆瘡
論曰傷寒熱毒内盛多發皰瘡者以病人表虚裏實故
也裏實則毒氣不能内消表虚故乘虚發于肌肉而成
瘡其瘡大小形如豌豆其包或白或赤若頭作瘭漿戴
白膿者其毒則輕若紫黑色作根隠隠在肌肉裏者其
毒則重甚者周匝徧身五内七竅皆有也
参麻湯治傷寒熱病生豌豆瘡并皰瘡煩悶昏迷
玄參升麻乾藍葉(一兩)甘草(三分)犀角(鎊五錢)
水煎五錢入葱白三寸䜴一撮熱服日二
豌豆瘡四邊赤腫
胡荽(一把)生地
二味搗取汁空心服盞許
犀角湯治復寒熱毒氣盛瘡如豌豆
犀角(二兩)麻黃川連(兩半)木香(一兩)
水煎五錢日二
内消散治傷寒熱病欲生豌豆瘡毒未出令不成
京墨(燒去烟一分)
用酒三合磨令頓服
紫草湯治傷寒斑疹豆瘡
紫草惡實荆芥穗(一兩)
水煎三錢熱服日二
傷寒發狂
論曰重陽者狂謂陽氣獨盛也傷寒熱毒既盛内外皆
熱則陽憤嗔而發為狂越使人狂走妄言或罵詈不避
親疎或妄見妄聞棄衣而走登高而歌或數日不食踰
垣上屋蓋四肢諸陽之本熱盛而四肢實是為重陽故
所上之處皆非素所能而病乃能也若乃因火為邪而
發為驚狂及内有瘀血而外症如狂其為病雖不同然
其為陽氣有餘則一也
犀角湯治傷寒十數日頭戰掉大汗出恍惚狂走眼見鬼神
犀角山枝(五錢)白芍生地麥冬茯神(一兩)茵陳蒿(三分)
水煎五錢入竹葉二十一片食後服
羚羊角湯治汗後熱毒未盡因有所驚狂言欲走
羚角犀角防風片芩升麻玄参茯
神(五錢)龍齒甘草(一兩)人参竹茹骨皮(三分)
水煎五錢
抵當湯治太陰病六七日表症仍在脉微沉反不結
胸其人發狂者以熱在下焦少腹當滿小便自利者下
血乃愈所以然者以太陽過經盡而瘀熱在裏故也
水蛭(十枚炒)䖟蟲(十枚去翅足炒)大黃(酒浸炒一兩)桃仁(七枚炒)
水煎五錢服當下瘀血不下再服
絳雪丸治傷寒發狂眼赤二便血出身如金色兼治
六七日狂躁發熱
硝石(一兩)丹砂(一分)
研細粟米飯丸彈子大砂糖冷水下一丸服藥後便
睡移時汗出為效
傷寒剛痓
論曰傷寒病發汗過多因致痓其狀令人搖頭發熱頸
項強急惡寒背反張瘈瘲口噤謂之剛痓者特以無汗
而反惡寒故也
葛根湯治傷寒太陽病無汗小便反少氣上冲胸口
噤摇頭欲作剛痓
葛根(四兩)白芍麻黃(去根節二兩)甘草桂心(二兩)
薑棗水煎五錢熱服取微汗
大承氣湯治傷寒剛痓胸滿口噤臥不着蓆脚攣急
必齘齒
大黃(四兩)枳實(一兩)紫朴(五錢)
水煎五錢去渣入芒硝五分二沸服
羚角升麻湯治傷寒剛痓仰目壯熱筋脉不舒牙關
緊急不欲見食
羚角升麻白鮮皮龍齒(五錢)木通百合
防風(一分)石膏(一兩)
水煎五錢入豉百粒葱白五寸
小續命湯治傷寒剛痓無汗惡寒口噤背強
麻黃桂心甘草(五錢)白芍白术人参川
芎附子防己防風(一分半)
薑水煎五錢日三夜二
傷寒柔痓
論曰柔痓之狀摇頭發熱頸項強急腰身反張或瘈瘲
口噤與剛痓同然謂之柔痓者特以其自汗不惡寒故
也痓又謂之痙者蓋以痙一類古之時以強直名之
桂枝加葛根湯治傷寒柔痓項背強几几反汗出惡
風
桂枝(二兩)葛根(四兩)麻黃白芍(三兩)甘草(二兩)
薑棗水煎五錢取汗
桂术湯治傷寒柔痓手足厥冷筋急汗不止
桂心(一兩)白术人参附子(三分)甘草防風乾
薑(五錢)
水煎五錢日二
五味子湯治柔痓汗出身體強直手足多寒
五味(炒一兩)木香附子檳榔(三兩)白术甘草
乾薑桂心(五錢)
水煎五錢日二
柴胡飲治柔痓四肢逆冷汗不止腹中痛筋脉急
柴胡赤茯(三分)桂心良薑(一分)檳榔(煨)五味子(炒五)
(錢)
水煎五錢服
傷寒壊病
論曰傷寒太陽病三日已發汁吐下温針仍不解者多
變為壊病又陽病轉入少陽已吐下發汁少陽症罷此
為壊症知犯何逆以法治之此由傷寒病在諸經絡發
汁吐下而病症不除又感異氣有寒暑燥溼風不同病
亦隨變故謂之壊病又有傷寒過經再受邪熱留蓄臓
腑病候多變者及傷寒解後虚羸少氣餘症未除者皆
謂之壊病
知母麻黃湯治傷寒壊病差後或十日二十日終不
惺惺精神昏語言亂又無寒熱醫作鬼祟或作風病多
端治藥弗效或朝夕潮熱頰赤或似瘧由發汗未盡餘
毒在心包絡間所致
知母(兩半)白芍麻黃甘草片芩桂心(五錢署月)
(減半)
水煎五錢半日内可相次三服取汗末汗再服若心
煩不眠欲飲水者稍稍與之令胃中和即愈
黑奴丸治壊病頭與骨肉俱疼狂言妄語醫所不治
麻黃片芩甘草芒硝竈突墨(一兩)䜴(炒一合)
共末蜜丸彈子大新汲水下一丸(考此丸與陽毒黑奴丸不同)
麥冬湯治傷寒壊病經久不差潮熱不退身體沉重
昏憒煩悶
麥冬赤茯甘草鼈甲(醋炙一兩)
水煎三錢入烏梅肉一枚小麥五十粒温服日二
傷寒狐惑
論曰狐惑之病初得狀似傷寒或因傷寒而變皆蟲症
也蟲蝕其喉為狐使人聲嗄蟲蝕其下部為惑使人咽
乾其候皆默默欲眠不得臥起居不得安惡飲食面目
乍赤乍白乍黑是也由傷寒病腹内熱飲食少腸胃空
虚而蟲為之不安故隨食上下部而病名狐惑也
赤小豆當歸散治傷寒變成狐惑脉數無熱微煩默
默欲卧汗出得之三四日眼赤得之七八日目四眥黑
能食者膿已成也
赤小豆(一升浸洗)川歸(一兩)
共末水煎三錢温服日二
黃芩湯治傷寒不發汗變成狐惑脉數無熱微煩二目
赤但欲眠睡咽乾不能食
片芩射干(一兩)甘草竹茹知母前胡(五錢)川
連(炒三分)
水煎五錢日二
黃連犀角湯治病後瘡出下部
川連(五錢)犀角(一兩)木香(一分)鳥梅(七枚)
水煎三錢日二
木通湯治傷寒陰陽不和變成狐惑目如鳩赤面色
斑紋如錦
木通(一兩)甘草桂心細辛(五錢)吳茱莄(洗炒三兩)
薑棗水煎五錢葱白五寸
雄黃導氣湯治傷寒狐惑下部&KR0630;瘡
雄黃(研)青葙子川連苦参(五錢)桃仁(炒一分)
共末生艾汁和如棗大綿裹導下部扁蓄汁更好冬
月無艾蓄用根
撩膈湯治傷寒狐惑病在上焦
苦参(一兩)甘草(五錢)
作一服水煎五更服良久即吐
薰洗四皮湯治狐惑攻下部肛内生瘡
槐白皮桺白皮桑白皮桃白皮(二兩)
水煎四兩薰洗下部
檳榔丸治未汗變狐惑毒蝕肛門痒不止下膿血
檳榔丹砂(五錢)麝香(一錢)杏仁(四十九枚炒)
共末用飴糖和如棗核大先用椿根槐白皮各二兩
水煎洗肛門將藥内之
雄黃薰方治狐惑蟲食下部肛外如&KR0630;痛痒不止
雄黃(研五錢)
用瓶一箇口稍大者入灰半瓶灰上放火將黃末燒
之候煙出坐瓶口上薰之良
傷寒百合
論曰傷寒百合者謂百脉一宗悉致其病也其狀欲食
復不能食常默默欲得卧又不能臥欲出行又不能行
食欲有時美亦有時不美如有寒又如無寒如有熱又
如無熱口苦小便赤黃得藥則吐利者是也此由傷寒
及大病後臟腑俱虚榮衛耗弱不能平復變成斯病然
以百脉一宗悉致其病又無復經絡故其病症變異治
之各隨其症
百合雞子湯治傷寒病吐之後
百合(七枚)雞子黃(一枚)
水漬合一宿更水煎去渣入子黃攪服
百合知母湯治傷寒已經汗後
百合(七枚)知母(一兩)
水浸百合一宿更水煎分二服
百合滑石散治傷寒變發熱
百合(一兩)滑石(兩半)
共末空心飲下二錢日二
百合地黃湯治傷寒不經汗吐下後病形如初
百合(七枚)生地黃汁(一鍾)
水煮百合取汁和生地汁温服中病勿更服大便當
如漆
百合半夏湯治傷寒病不差不思食欲成勞
百合(二兩)半夏人参赤茯川連(炒)知母(一兩)生
地(兩半)
薑水煎五錢日二
百合紫苑湯治傷寒病似勞形狀如瘧
百合(二兩)紫苑柴胡杏仁白茯半夏甘
草
薑水煎五錢日二
傷寒陰陽易
論曰凡傷寒大病後氣血未復若房事太早不特令病
人勞復因爾染易男病傳女女病𫝊男由轉易然故名
陰陽易其狀身體重少氣熱上冲胸頭重不能舉目昧
四肢拘急若小腹急痛力弱著牀不能轉側舉動凴人
不急治則死或經歲月漸至羸困亦死
枳實湯治傷寒勞復陰陽易
枳實山枝(一分)䜴(炒二合)雄鼠糞(十七粒炒)
水煎二服未效又服
燒裩散治傷寒陰陽易身腫氣少小腹急陰中拘攣
熱上冲胸頭重不欲舉眼目生花膝脛拘急
女人中裩(取對陰戶者水洗燒灰研末女人病取男人者)
水服方寸匕日三服小便利陰頭腫愈
立效湯治陰陽易身重小腹裏急陰頭微腫
韭白(一把)雄鼠糞(二十七枚炒)
水煎一日服汗出愈
萎蕤湯治陰陽易氣冲心胸頭重不舉
萎蕤(一兩)木香桂心(三分)荆芥穗(五錢)雄鼠糞(二十七枚炒)
水煎五錢温服日二
二灰散治傷寒陰陽易
手足指甲(二十大片男病用女女病用男)裩襠布(水洗一片男病用女女病用男)
燒灰研末分三服酒下
犀角湯治病未平復陰陽易壯熱頭痛鼻出血
犀角竹茹丹参葛根(一兩)石羔(三兩)
水煎五錢日二
傷寒衂血
論曰傷寒衂血者由熱氣藴甚血溢妄行蓋心生血肝
藏之肺主氣鼻則通之心肝為熱邪所傷則血隨氣妄
行所以從鼻出也人謂陽盛則衂者蓋陽盛則熱盛熱
盛則宜衂蓋傷寒太陽症衂血乃解謂是故也至于陰
病則不宜衂蓋陰症自無熱安得而衂故少陰病但厥
無汗強發之必動其血或從口鼻耳目出者是謂下厥
上竭為難治
茅花湯治傷寒衂血不止
茅花
水煎濃汁温服如無花以根代之
黃連散治熱病鼻衂不止或兼吐血
川連竹茹伏龍肝(三分)片芩(一兩)山枝甘草(炙五)
(錢)
薑棗水煎五錢入生地汁半合亂髮灰五分一沸食
後服
阿膠湯治衂不止此陽毒攻肺
阿膠片芩(一分)葱白(五寸)熟艾(五錢)䜴(四十九粒炒)
作二服水煎温服入生地汁一合
刺薊湯治傷寒衂血吐血心中堅硬一身疼痛四肢煩
悶
刺薊麥冬生地(一兩)竹茹紫蘇白茯苓(五錢)
薑棗水煎五錢服
黃土湯治衂血去五臟熱毒
黃土(竈中者)白芍川歸片芩甘草川芎(三分)
生地(兩半)桂心(一分)竹茹(五錢)
水煎五錢服
髮灰散血衂不止
髮灰麝香
同研極細新汲水下一錢又吹鼻中少許
四生飲治衂血心胸煩悶
生地(汁三合)生藕(汁二合)生薑(汁半合)白藥子(一分)生刺薊
(汁一合)
五共微温分二服
升麻湯治衂血不止頭痛壯熱
升麻紫蘇白芍(一兩)青蒿犀角芒硝(三分)
水煎三錢入生地汁一合
生地汁飲治時疾壯熱頭疼血衂不止
生地(汁)生藕(汁)生薑(汁)白生蜜(各二合)
和勻分三服微煎食後臥服
傷寒吐血
論曰傷寒吐血者熱在陽經邪盛于表應汗而不汗熱
毒入深結于五臟遂成瘀熱薰蒸于上焦血隨氣妄行
并入胸中胃得血則滿悶氣逆故爾吐血也
麥冬湯治傷寒頭疼手足煩熱吐血不止
麥冬(兩半)生地片芩甘草吳藍茅根薺
苨(一兩)
水煎五錢入豆百粒
黃連湯治吐血不止由心肺積熱血得熱即妄行
川連(炒兩半)荷葉(微炒一兩)熟艾葉(微炒五錢)側栢葉(微炙三分)
水煎五錢入生地汁一合温服
紫河車散治吐血煩躁
紫河車(瓦上炙三分)朴硝甘草(五錢)蛤粉(一分)
共末新汲水和沙糖下二錢日二夜一
蜜汁方治傷寒病後餘毒不解心臟熱極吐血不止
生藕汁生地黃惡實根汁刺薊根汁(各二合)
生白蜜(一合)
和勻頻頻温服一二合
傷寒瘀血
論曰傷寒病在表當汗不邪邪無從出熱結在裏皆成
瘀血然太陽病不解熱結膀胱其人如狂者少腹硬滿
小便自利下血乃愈又陽明病其人喜忘者本有瘀血
大便雖硬反易其色必黑或赤病人腹不滿反自言其
滿者亦為瘀血在裏皆宜下之待瘀血得下即愈診其
脉沉結者亦瘀血病也
抵當湯治傷寒陽明症喜忘者必有蓄血所以然者
本有瘀血故令善忘大便雖硬反易其色必黑
水蛭(三十枚炒)䖟蟲(三十枚去翅足炒)桃仁(二十一枚去皮尖炒)大黃(炒一)
(兩)
水煎五錢空心服不下更服
桃仁承氣湯治太陽病不解熱結膀胱其人如狂血
自下者愈其外不解者尚未可攻當先解其外外已解
但少腹急結者乃可攻之
桃仁(十二枚炒)大黃(一兩)桂枝甘草芒硝(五錢)
水煎五錢去渣入硝再沸分三服
芍藥地黃湯治傷寒病温應發汗而不發内有蓄血
衂血吐血不盡面色黃大便黑
白芍(三分)地黃丹皮(二兩)犀角(一兩)
水煎三錢入生地汁三合再沸服日二如發狂加黃
芩一兩
傷寒口舌生瘡
論曰傷寒口舌生瘡此脾經受熱薰于口舌又或因冬
時發汗吐利後重亡津液表裏俱虚熱勢不已毒氣攻于
于上焦致口中糜爛生瘡
升麻湯治口舌瘡赤爛
升麻(一兩)麥冬(三分)丹皮甘草(五錢)
水煎五錢入竹葉二十一片大棗二枚温服日二
苦酒湯治少陰病咽中生瘡語聲不出
半夏(十四枚)雞子(一枚去黃留白入苦酒于蛋中)
又以半夏入苦酒内以雞殼放剪刀環中安火上煮
二沸少少含咽
羚羊角湯治病後餘熱上冲口舌生瘡
羚角射干麥冬(三兩)白芍木通蘆根(三兩)升
痳(兩半)
水煎五錢食後服
傷寒舌腫脹
論曰傷寒舌腫脹者病在三陰也太陰之脉連舌本散
舌下少陰之脉循喉嚨挾舌本厥陰之脉循喉嚨之後
又手少陰心經其氣通于舌凡此經絡為風熱所乘隨
脉至舌熱氣留于血血氣壅澀故令舌腫脹胗其脉數
急者是其候也
升麻湯治熱病喉嚨閉寒連舌根腫痛熱氣聚于胸
中
升麻麥冬石膏(一兩)竹茹木通黃栢(五錢)朴
硝(二兩)玄参前胡(三分)
水煎五錢服
犀角湯治脾肺虚熱毒氣壅塞喉咽連舌根腫痛
犀角川歸白芷(一兩)升麻甘草杏仁射
干(五錢)
水煎五錢日二
治心脾熱舌腫痛
生地汁(半斤)生白蜜(八兩)
慢火煎稠含化半匙日二三
傷寒咽喉痛
論曰傷寒咽喉痛者少陰受邪邪毒壅遏于上焦微則
咽喉痛甚則痛而生瘡又傷寒過經邪熱内盛薰于上
焦亦令人咽喉痛各隨症治
甘草湯治傷寒少陰二三日咽痛
炙甘草(二兩)
水煎空心分作四服
桔梗湯前服甘草湯不差者服之
桔梗(炒五錢)炙甘草(一兩)
水煎分二服
苦酒湯治少陰咽痛生瘡不能言語聲不出
半夏(十四枚洗七次)雞子(一枚)
將雞子去黃用白和苦酒半夏復入蛋中安火上令
三四沸少少嚥之不差再服
半夏湯治少陰咽中痛
半夏桂心甘草(一兩)
水煎放冷少少咽之
地黃煎治時氣肺熱咳𠻳咽痛
地黃汁(半斤)白芍玄参升麻貝母(三分)麥冬
柴胡竹葉(一兩)白蜜(五兩)
水五大鍾煎去渣入蜜汁慢煎日三
傷寒毒攻手足
論曰傷寒毒攻手足者熱勝則腫也熱毒之氣客于腑
臟邪結在裏循經而出注于四肢故令人手足煩熱赤
腫疼痛也
連翹湯治毒氣攻手足腫滿疼痛心神煩悶
連翹麥冬犀角片芩枳殼川歸(一兩)大
黃(炒)木香防風羌活惡實(五錢)射香(一錢)
共末水煎服
又方治毒氣攻手足虚腫疼痛欲死
蒼耳子(五把)
搗爛絞取汁漬洗手足
鉊丹膏治毒氣攻冲手足虚腫
鉊丹(五兩飛過)明松香乳香(炙去油)黃蠟(一兩)麝香(一分叧研)
先將松香煉化次入黃蠟化去渣入鉛丹乳末慢煎
成膏入麝香攪勻候冷用絹攤貼腫處凡一切腫毒
并宜貼此膏
傷寒後夾勞
論曰傷寒差後復夾勞者由病人先有風疹因汗下之
後榮衛虚弱氣不充足形體羸瘦時有盗汗寒熱不常
喘𠻳痰唾鼻中臭氣飲食不消肢體痠痛面黃頰赤不
即治之則致危殆
人参湯治夾勞骨節疼痛渾身壯熱氣力虚乏
人参白茯白术白芍桔梗大茴香
紫苑(一兩)柴胡陳皮蒼术羌活(二兩)甘草(兩半)秦
芁(三分)
共粗末薑棗水煎二錢不拘時温服
黃芪鼈甲湯治傷寒病差後夾勞形體羸瘠或寒或
熱病如瘧狀四肢煩疼等症
鼈甲黃茋(一兩)白术甘草陳皮(三分)知母桑白
皮(五錢)
葱白薑水煎五錢食後服
柴胡湯治夾勞五心煩熱背膊痠痛手足無力不能
飲食
柴胡黃芪鼈甲赤茯(一兩)秦芁枳殼(去白炒)
地骨皮片芩葛根(五錢)人参甘草(三分)
薑水煎三錢服
人参鼈甲湯治傷寒差後夾勞寒熱往來進退不時
頭疼體痛口苦咽乾不思飲食
人参鼈甲附子柴胡(一兩)白芍知母烏
梅肉(炒)五味桃仁(炒)桂心陳皮羌活秦
芁川歸(五錢)
薑水煎三錢温服
傷寒後勞復
論曰内經謂熱病少愈食肉則復多食則遺此其禁也
蓋傷寒病新差後脾胃尚虚氣血尢弱榖氣未復津液未
通若將養失宜輒嗜肉食則脾虚不能消釋或因勞形
于事皆令邪熱乘虚還入經絡復成大病故名勞復當
隨其症候或表或裏依法治之
知母湯治新差後勞動用力或飢食過傷勞復
知母鼈甲柴胡(兩半)麻黃葛根(三分)雄鼠糞(炒焦)
(五七枚)
水煎五錢入豆百粒葱白五寸食後温服喫葱粥取
汗
石膏黃芩散治食肉勞復如初壯熱頭痛心煩欲吐
小便赤黃
石膏(一兩)片芩山枝人参川連知母葛
根(五錢)
共末葱白竹葉湯下二錢空心服日二以差為度
知母湯治勞復小腹硬卵縮疼痛欲死
知母柴胡麥冬甘草(半分)葱白(三莖)
水浸一宿煎至小半入童便二盞䜴心半合再煎五
六沸入地黃汁二合更煎微沸空心頓服微利即差
傷寒後骨節煩疼
論曰傷寒後骨節煩疼者由津液不足血脉皆虚餘毒
客于經絡榮衛澀滯于骨節之間故今骨節煩疼診三
部脉細而遲澀者乃其候也
柴胡飲治傷寒病後骨節疼痛咳𠻳不能食口舌乾
燥乍寒乍熱唇口生瘡
柴胡升麻人参白芍茯神百合地
骨皮片芩麥冬犀角(五錢)鼈甲石膏(一兩)
甘草(一分)
水煎五錢入竹葉生薑食後服日二
百合湯治差後四肢煩熱骨節疼痛
百合知母鼈甲柴胡葛根桑白皮(一兩)
水煎五錢入生地汁一合食後服日食
羌活湯治傷寒病差後下焦風虚骨髓痠痛腰脚頑
痺不仁不能久立日漸消瘦
羌活防風丹参白芍棗仁牛膝五
加皮玄参木通川歸檳榔麻黃獨
活(五錢)黃茋桂心(三分)
薑水煎五錢空心服日二
傷寒後虚煩
論曰傷寒病後煩躁者有虚煩有榖煩陽氣偏多謂之
虚煩病差後食榖太早新虚不勝榖氣胃内蒸熱謂之
榖煩若陰陽和調則虚煩自己損其榖食則榖煩者差
竹葉湯治傷寒後虚煩狀似傷寒病但身不疼痛不
惡寒内外皆不可攻者
淡葉葉(半把)石膏(四兩)人参甘草(五錢)麥冬(二兩)半夏(薑汁)
(製三分)
生薑水煎三錢入粳米百餘粒温服
梔子䜴湯治傷寒汗後虚煩不得眠劇者必反覆顛
倒心中懊憹又治傷寒發汗若下之虚煩心中窒痛
又治下利後更煩按之心下軟為虚煩
山梔(十四枚去皮炒)䜴(四合)
水煎三錢不拘時服日二
五苓散治傷寒中風發熱六七日不解心煩躁悶有
表裏症具渴欲飲水水入内即吐名曰水逆
猪苓赤茯白术(三分)桂心(五錢)澤瀉(一兩)
共末湯下二錢
猪苓湯治少陰病下利六七日咳而渴嘔而煩不得
眠
猪苓赤茯阿膠滑石澤瀉(一兩)
水煎三錢温服
麥冬湯治傷寒病後餘熱不解或寒或熱四肢瘦弱
虚乏飲食不入胸中煩滿悶虚躁等症
麥冬赤茯人参白术黃茋陳皮地
骨皮(一兩)甘草桂心(五錢)
水煎三錢温服
六神湯治病後虚煩不安
人参黃茋白茯山藥百合防風(二兩)
薑棗水煎五錢不拘時服日二
傷寒後盗汗
論曰汗者心之液傷寒差後眠寢有汗者由心氣偏虚
榮衛不足腠疎表弱因寝寐之間汗出故名盗汗久不
已日漸羸瘐肢體痿弱
人参湯治傷寒病後體氣虚弱夜臥汗出不止頭旋
惡心日漸羸瘐不思飲食
人参半夏黃茋麻黃根(一兩)牡蠣(火煆章便淬三次二)
(兩)防風(三兩)
生薑水煎五錢温服
杜仲湯治病後虚弱夜多盗汗
杜仲(二兩)人参甘草(三分)白术黃芪白茯白
芍(炒)蓯蓉(一兩)牡蠣麻黃根(兩半)
水煎五錢温服
白木散治盗汗不止
白术(二兩陳壁土炒)
為末菖蒲湯下二錢不計時服
粉汗方治病後盗汗腠理開疎
牡蠣(燒紅童便淬八兩)麻黃根(水洗焙一兩)
共末寝寐中有汗使人𫝊之
傷寒後驚悸
論曰傷寒後心氣不足風邪乘之則令人精神不寧恍
愡驚悸由於憂忍思慮致心氣虚邪氣内乘故神氣不
得泰定而生驚悸也
前胡湯治伏熱在心怔忡驚悸
前胡茯神人参(一兩)遠志(兩半)丹砂甘草(一分)
薑棗水煎服
人参茯神湯治心虚驚悸恍惚不寧
人参茯神(一兩)陳皮(三分)杏仁(去皮尖炒一分)
生薑水煎三錢服
茯神丸治心力勞倦四肢羸弱心忪驚悸吸吸短氣
補虚
茯神麥冬熟地(一兩)人参丹皮黃茋(三分)澤
瀉甘草牛膝桂心(五錢)
共末蜜丸桐子大食前酒下二十丸
傷寒後失音不語
論曰傷寒後失音不語由風寒客于會厭會厭為音聲
之尸邪氣傷之故卒然無音又肺主聲而通于氣人之
五臟有五聲皆禀氣而通之若邪客于肺則氣道不調
亦令人語無聲音當隨其輕重治之
杏仁煎治暴𠻳失音語不出
杏仁(炒研二兩)百合木通五味貝母紫苑
桑白皮(一兩)薑汁(五錢)白蜜沙糖(四兩)
水五大鍾煎六味去渣下杏仁薑汁蜜糖沙糖微煎
收如餳樣收貯水煎半匙不拘時服
豆竹湯治失音不語
黑豆(半升)青竹(去節如算大四十九莖每莖長四寸洗淨)
用水五大碗同豆煮熟為度温服三服
羚羊角散治失音不知人口眼不正舌強
羚羊角(一兩)麻黃(去根節)石膏(五錢)片芩防風麥冬
升麻乾葛(三分)
水煎五錢温服日二
二瀝湯治失音不語
竹瀝(用綠竹去節火燒取瀝)荆瀝(同上)梨汁(二合)陳醬汁(半合)
各濾過和勻分四服早晩用
桂心湯治邪氣傷肺失音不語
桂心(二兩)石菖蒲(一兩)
水煎三錢温服取微汗未退再服
芥子酒熨方治肺中風冷失音不語
白芥子(五合洗乾研)
用白酒三鍾煮令半熟以布帶熱包裹令人熨頭項
周遍冷則易之
傷寒後咽喉閉塞不通
論曰咽喉閉塞不通者脾肺壅滯風毒藴積内摶經絡
上攻咽喉也足太陰之脉上膈夾咽而喉則肺氣之所
通故脾肺壅熱則咽喉閉塞凡傷寒後餘毒未盡上攻
喉喉故亦令閉塞不通
黃苓湯治咽喉瘡痛口瘡煩躁頭痛毒氣上攻
黃芩大青山枝甘草(五錢)升麻麥冬(一兩)
水煎三錢入竹葉食後服日三
升麻湯同
升麻木通(一兩)白芍射干羚羊角(五錢)蘆根(一握)
水煎三錢食後温服
葛根湯治傷寒後咽喉疼痛
葛根竹茹(一兩)倉粳米(一合)
生薑大棗水煎三錢食後服
貼喉膏治喉痛舌強邪熱上攻
白蜜(半斤)甘草(二兩)猪脂(四兩)
以脂蜜煉化入甘草煎赤黑色濾去渣收貯頻取半
匙含化
射干煎治咽喉痛閉塞不通
射干(研朱半斤)猪板脂(一斤切)
先煎脂化盡下干熬黑色濾過再熬成煎收貯綿裹
彈子大含化
又方熱病後喉痛閉塞不通毒氣上攻腫病
黃明膠
如掌大一片用水煮軟貼頸外差
傷寒後變成瘧
論曰傷寒後變成瘧者因病差後外邪未散其臟尚虚
因為勞事致二氣交爭陰勝則振寒陽勝則發熱陰陽
更勝則往來寒熱休作有時也一日再發者得汗必解
若傷寒八九日得之熱多寒少其人不嘔清便自調者
欲自愈也或陽明症煩熱汗出日晡所發熱者脉浮宜
解表脉實宜攻裏又婦人熱入血室發熱而更作寒者
當詳辨之
升麻前胡湯治變成瘧寒熱躁渴
升麻前胡(兩半)白芍知母(三分)木通朴硝烏
梅肉山梔(五錢)甘草(炙一兩)
生薑大棗水煎五錢去滓入生地汗二合煎二三沸
食後服日二
黃芩鼈甲湯治傷寒後變成勞瘧久不差
片芩柴胡山梔烏梅肉(炒五錢)鼈甲(醋炙一兩)甘
草(一分)
生薑大棗桺枝尖七枚大䜴半合藥五錢入童便同
浸一宿次早五更煎減半去滓入生地汁一合沸服
茯苓飲治寒熱不退變成瘧
赤茯鼈甲地骨皮(二兩)知母紫胡(兩半)枳殼(去白)
(炒一兩)
水煎五錢去滓入生地汁一合再沸食後良久服如
人行五六里再服
傷寒後脚氣
論曰傷寒後脚氣者緣其人腎經本虚風溼毒氣乘虚
客入腎腎主腰脚故邪氣沉滯則脚弱而痛雖傷寒已
差邪熱未盡風溼毒氣與熱相摶上冲于心肺其狀令
人心胸煩滿上氣息急甚者致死胗左尺脉洪而數者
脚氣也服藥後脉沉而緩者愈
羚羊角湯治脚氣上冲心膈煩悶
羚羊角白茯(一兩)片芩半夏(薑汁炒)陳皮(去白炒)吳
茱萸(洗炒)檳榔(五錢)
生薑水煎五錢空心服
紫蘇木香湯治脚氣冲心心神煩亂嘔逆减食脚膝
痠疼
紫蘇白芍沉香木通(一兩)木香赤茯(五錢)
吳茱萸(洗炒)檳榔陳皮
薑水煎三錢食前服
赤小豆湯治脚膝腫滿氣急大便秘澀
赤小豆(半合)桑白皮檳榔(五錢)紫蘇(一兩)
水五鍾薑一分煎减半空心分二服
吳茱萸散治脚氣心腹妨悶脹痛坐臥不安
吳茱萸(洗炒一分)木香川歸檳榔郁李仁(炒三分)
水煎三錢空心温服日二
傷寒後利下膿血
論曰傷寒後變成膿血利者因本病差後熱毒未散乘
虚客于腸胃之間與津液相摶故下利膿血毒氣盛則
臟熱而痛兼以溼氣加之則所下如魚腦或如爛肉雞
鴨肝之屬寒未解陰病下利便膿血者亦溼熱相摶故
也
地榆湯治熱毒不解日晩壯熱腹痛下利膿血
地榆川連片芩犀角茜根(一兩)山梔(五錢)
水煎三錢入薤白二寸不拘時服
桃花湯治傷寒少陰病二三日至四五日腹痛小便
不利下利膿血不止
赤石脂(四兩)乾薑(炒一分)糯米(二合半)
水煎五錢温三服得愈止
黃連湯治熱病差後下利膿血不止
川連阿膠(一兩)片芩(三分)梔子(一分)
水煎三錢空心服日二
赤石脂湯治下利膿血腹痛不止
赤石脂黑乾薑附子川歸(五錢)白芍(一兩)
水煎五錢空心温服日二
傷寒後慝瘡
論曰傷寒後&KR0630;瘡者因腹中有熱其人少食胃中空虚
三蟲須食或食五臟或食下部隠僻有瘡故名&KR0630;瘡其候
齒無色舌上盡白四肢沉重忽忽喜眠甚則唇裏有瘡
其瘡在上唇裏如粟米心内懊憹痛者此蟲食五臟之
症若下唇裏有瘡其人喜眠者此蟲食下部之症若肛
爛見五臟者死故名曰&KR0630;瘡
桃仁湯治傷寒後&KR0630;瘡
桃仁(去皮尖炒)槐角子(炒)熟艾(一兩)大棗(十五枚)
水煎分三服
槐角子丸治溼&KR0630;蟲食下部心中煩懊
槐角子(炒)苦参(一兩)乾漆(炒三分)木香檳榔(一兩)桃仁
(去皮尖炒二兩)熊膽(五錢)
共末蜜丸桐子大空心荆芥湯下二三十丸
羚羊角散治心中煩躁唇口生瘡蟲食下部
羚羊角黃茋玄参紫胡(三分)草龍膽升麻
(五錢)
共末用槐角子湯空心下二錢日二
雄黃散治&KR0630;蟲
雄黃(醋研一分)川連苦参青葙子(兩半)桃仁(去皮尖炒研三)
(分)
共末空心飲下一錢五分&KR0630;在下部以綿裹少許内
之
桃皮湯治蟲食下部
桃白皮榧實槐角子(一兩)石榴根皮(五錢)
大棗水煎五錢空心温服日二以差為度
天行下部&KR0630;瘡
烏梅肉(五錢搗)獨蒜(一枚搗)屋塵(三合研)
用苦酒一升于銅噐中共煎候可丸即丸如棗核大
内下部中少頃易之差
傷寒不究心仲景則變證不知雜證不識今總錄中
變證備載仲景祖方一無遺漏按方療治神明在人
矣本家藏發明仲景傷寒書自郭白雲龐安常成無
已後約五十餘家節菴非仲景衣鉢不與焉行將欹
劂傷寒集註公諸宇内則學有淵源方有祖法為醫
家大宗匠此余之所厚望於來學也
康熙辛酉花朝靜觀居士程林識於維揚三一齋中
辟瘟疫令不相𫝊染
論曰凡時行瘟疫皆四時不正之氣感而病者長少大
率相似此病苟不辟多致𫝊染宜方術預防
敗龜板湯治辟時行瘟疫令不相𫝊染
敗龜板(酥炙五錢)山梔大青白芍羚羊角馬
牙硝紫苑前胡(一兩)
水煎五錢空心温服日二
蒼耳子散宜預先服之辟瘴疫時氣
蒼耳子(午日乾三兩)
為末空心井華水下二錢
又方
蕪青(不拘多少水洗淨)
搗取汁立春後值庚子日合家大小宜温服一二鍾
則永除瘟疫之患
塗𫝊方辟瘟疫時氣
雄黃(一兩)丹砂鬼臼石菖蒲(一兩)
共末井水調和塗五心及額上鼻中耳門辟瘟甚騐
調中丸治四時疫癘非時之氣
大黃(炒五兩)麻仁(研一兩)枳殼(炒)白茯苓白芍藥
前胡片芩(一兩)
共末蜜丸梧桐子大空心飲下二十丸微利臥服佳
聖濟總錄纂要卷四
