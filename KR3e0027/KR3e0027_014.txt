聖濟總錄纂要卷十四
休寧程林纂
骨蒸𫝊尸門
虚勞五蒸骨蒸肺痿𫝊尸骨蒸𫝊尸勞
虚勞五蒸
論曰虚勞骨蒸者本熱勞之氣熱著氣血深連骨髓侵
受五臟久而不已各隨其臟氣之虚熏蒸而為疾骨
蒸本于腎其證早涼晚熱煩躁寝不安飲食無味小便
色赤喘息無力腰疼脚冷手心常熱蒸盛之時内變為
疳蝕人五臟脉蒸者本於心其證日增煩悶擲手出
足渴欲飲水唾白沫睡語驚恐脉數蒸盛之時亦變為
疳臍下悶或暴下不止皮蒸者本於肺其證大喘鼻
乾口燥舌上白胎小便如血蒸盛之時胸滿兩脅下脹
背胛疼臥不安咳𠻳毒傷臟則唾血肉蒸者本於脾
其證體熱如火煩躁無汗心腹膨脹食即欲嘔小便如
血大便秘澁蒸盛之時身腫日赤臥不安肝蒸者肝
氣虚也肝虚則血無所藏血無所藏肝亦無所養使榮
氣痼竭虚陽内蓄其證外寒内熱亦名内蒸按之附骨
即内熱甚骨肉自消飲食無味皮燥不澤蒸盛之時目
暗妄怒時驚四肢漸細足趺腫起
凢此五蒸與熱勞之病大同小異其治法有不同者蓋
蒸病内著骨髓蒸發皮膚也昔人論蒸有二十三證細
而推之臟腑之病變態多端皆在於虚不必拘之
猪肚黃茋丸方治骨蒸虚勞𫝊尸肺痿欬𠻳不止困
重羸瘦飲食無味頭痛口乾涕唾稠黏渴不止者
獖猪肚(一具以童子小便煮令熱細切焙乾搗為末)知母(剉焙)蕪荑
仁(炒各二兩)紫苑(去苗)大黃(炒)㯽榔(煨)蒼术
(米泔浸焙)鼈甲(去裙襕醋炙)百部地骨皮黃芩
(去黑心)桔梗貝母柴胡白茯苓黃連
龍膽人參黃茋(各一兩)
右十九味搗羅為末鍊蜜丸梧子大每服空腹温酒
下二十丸
地骨皮湯方治五蒸
地骨皮白茯苓麥門冬柴胡(各一兩半)赤芍
藥甘草(炙令赤各一兩)
右六味搗篩每服五錢水煎食後分温二服
茯苓湯方治心蒸苦心驚悚慄男子因讀書損心氣
傷思慮損心吐血心煩多忘失精神或身體瘙痒風癬
或胸中氣滿
白茯苓麥門冬款冬花獨活檳榔(各六兩)
桂防風防己(各五兩)甘草(炙)枳殼(四兩)
地骨皮(去土十兩)
右十一味剉如麻豆大每服五錢以水二盞先煎山
澤銀取水一盞半入藥并生薑半分切大棗三枚擘
破同煎温服早晨日晚各一
麥門冬飲方治心蒸心中煩躁手足熱疼欲露其體
驚悸怵惕咽乾虚渴面色萎黃失前忘後婦人血氣衰
弱多𫝊此疾
麥門冬(二兩)白茯苓人參龍齒遠志(各三)
(兩)甘草(炙一兩)防風地骨皮(各三兩)羚羊角
(鎊末一兩)
共九味剉如麻豆大每用五錢以水二盞入山澤銀
一分棗二枚同煎取一盞分温二服若大患煩熱渴
燥者入淡竹瀝一合煎服若曾經吐血亦治餘如上
法一劑無不差
鼈甲湯方治男子女人骨蒸熱勞皮肉消瘦面痿黃
不思飲食夜多咳嗽涕唾稠黏骨節疼痛憎寒壯熱心
腹氣脹坐臥不安發如瘧狀女人血風勞等疾
鼈甲(去裙襕醋炙令黃三兩)秦芃(二兩)紫苑(一兩半)柴
胡(三兩)訶梨勒皮(煨一兩半)牡蠣麻黃(去根節)
犀角知母升麻甘草(炙)梔子仁㯽榔
(剉)木香當歸桔梗大黃(炒)桑根白皮
(剉)黃連桃仁(炒)人參桂萎蕤芎藭
(各一兩)
右二十四味搗篩每服三錢棗一枚烏梅一箇生薑
三片同煎熱服
鼈甲湯方治虚勞骨蒸肌瘦盜汗潮熱咳嗽或即吐
血肢體倦怠飲食不下及室女勞熱經血不行時發潮
熱煩燥虚渴
鼈甲(九肋大者一枚浸一宿去裙襴脊骨更蘸醋炙令赤用二兩半)人參柴
胡(各二兩)白茯苓地骨皮枳殼生乾地黃
牡丹百部芍藥牛膝貝母黃苓栝
蔞根當歸山梔仁桔梗陳橘皮麥門
冬天門冬紫苑白术桂(去麄皮)桑白
皮㯽榔(各三分)大黃甘草(炙各半兩)京三稜(一兩)
(五錢)草豆蔲(五枚去皮)天靈蓋(酥炙黃一兩)
共三十味搗為麄末每服五錢生薑半分棗三枚同
煎稍熱服空心臨臥服(按方中勞證用天靈蓋甚多此物人所不忍其意為𫝊尸)
(殺虫也今擇其方可用者亦備一二餘俱不取)
鼈甲豬肚丸方治骨蒸脣紅頰赤氣粗口乾徧身腫
熱或多虚汗大腸秘澁小便赤黃飲食全少
鼈甲(去裙襴醋炙)柴胡木香青蒿生乾地黃
(各一兩)黃連(二兩)青橘皮(去白半兩)
共七味搗羅為末用猪肚一枚去脂膜淨洗入藥末
在内繫定蒸令爛熟入臼杵千百下為丸如菉豆大
每服十五丸温水下食前日午臨臥各一服
紫雪方治骨蒸癘疾瘟疫寒熱瘧病五尸五注心腹
絞刺蠱毒魅鬼一切熱毒脚氣悶亂攻衝煩熱口中生
瘡狂陽呌走及解諸毒兼金石草藥熱毒發黃癉熱疼
痛一切熱病方(與和劑局方略不同)(原方黃金壹百兩)
金(十五兩)銀(十五兩)寒水石石膏磁石滑
石(各三斤)
右四石藥同搗碎後以金銀共六味一處以水一石
煮取一斗去金銀并石滓入後藥味
木香(一兩)犀角(五兩)丁香(四兩)沉香(五兩)
甘草(炙)升麻玄參(各一斤)
右七味除前六味外用水三斗煮取一斗絞去滓淨
與前藥汁相和即内芒消五升細研入藥汁漫火同
煎手不住攪之可有一斗餘即投入盆器内盛欲凝
内水飛丹砂未三兩麝香末一兩一分同砂如粉麫
和勻蓋覆之二日成霜雪矣暴乾以新盒或缻内密
封盛貯之有病即取強人服一錢冷水和服以意隨
人強弱增損之脚氣病或增服石藥發動毒悶者服
之水和半錢如神凡服訖即仰臥以物搘腰令高使
藥向胸府間若患眼赤及熱痛者以冷水和之點眼
大小&KR1475;初著微痛少時淚出自定日三五次用夜亦
如之即無不效口内生熱瘡含如杏核許令消痛止
(按局方有硝石即火硝也藥品有追䰟之妙深於玄理者知之)
骨蒸肺痿
論曰骨蒸肺痿者由榮衛虚損藴熱熏蒸上焦傳播胸
膜使人肺熱葉焦發為肺痿其證咯唾膿血胸滿短氣
欬嗽咽痛寒熱往來不能飲食是也
秦芃扶羸湯治肺痿骨蒸已成勞嗽或寒或熱聲啞
不出體虚自汗四肢怠惰
軟柴胡(二錢)人參鱉甲(醋炙)秦芃當歸紫
苑半夏(各一錢)地骨皮(一錢半)甘草(五分)
右用水二鍾薑三片烏梅大棗各一枚煎七分食後
服如熱甚者加青蒿汗多者加黃茋去半夏生薑二味
人參飬榮湯治肺痿咳嗽有痰午後熱并聲嘶者
人參(去蘆)阿膠(蛤粉炒)貝母杏仁桔梗茯
苓桑皮枳實甘草(己上各一錢)柴胡(二錢)五
味子(十二粒)
右水二鍾生薑三片棗二枚煎至一鍾食遠服
保和湯治骨蒸久嗽肺熱成痿
知母貝母天門冬(去心)麥門冬(去心)款冬花
(各一錢)天花粉薏苡仁(炒)杏仁(去皮尖炒各五分)
五味子(十二粒)馬兜鈴紫苑桔梗百合
阿膠(蛤粉炒)當歸百部(各六分)粉草(炙)紫蘇
薄荷(各四分)
右水二鍾薑三片煎七分入飴糖一匙食後服吐血
或痰帶血加炒蒲黃生地黃小薊痰多加橘紅茯苓
娄仁喘去紫蘇薄荷加蘇子桑皮陳皮
知母茯苓湯治肺痿喘嗽往來寒熱自汗
知母白术(各八分)茯苓(去皮)五味子人參
阿膠(各五分)欵冬花桔梗麥門冬黃芩(各七)
(分)半夏(湯泡七次)柴胡甘草(炙各一錢)薄荷川
芎(各五分)
右水二鍾薑五片煎至一鍾食後服
𫝊尸骨蒸
論曰𫝊尸骨蒸有十二種二十二種三十六種或九十
九種之異其病皆起於骨蒸内熱或五臟次苐相𫝊而
成皆令人寒熱盜汗夢與鬼交遺精白濁髮乾而聳或
腹内有塊或腦後有小結復連數箇或聚或散沉沉默默
咳嗽痰涎或咯膿血如肺痿肺癰状或下利羸瘦自汗
盜汗目昏耳鳴飲食無味口内生瘡心煩腰痛五心煩
熱朝輕夕重累年積月以至於死死復𫝊注親属乃至
烕門者是也
五癆麝香散治男子婦人𫝊尸骨蒸實熱
天靈蓋麝香甘草東引桃枝東引柳枝
石榴皮(各一握)青蒿犀角(半兩)阿魏柴胡
(各一兩)葱白薤白(各七莖)
右十一味除麝香外剉碎同用童子小便二升半浸
一宿别入㯽榔末三錢同煎至一升半去滓分温三
服男病女煎女病男煎勿令孕婦六畜見初服訖如
人行五里又進一服恐惡心可含白梅病在上即吐
在下即瀉出各惡物如蟲類及頭髮馬尾狀兼身如
蟻行瀉後以葱粥及輭飲補之仍服後方茯神湯調
和五臟避風一月若遠年重病不過兩劑其吐下蟲
腹紅色可治黑者或差或否白色者不可治也
茯神湯方治𫝊尸骨蒸先服麝香散取蟲後服此方
補五臟
茯神人參遠志甘草(炙)陳橘皮當歸
龍齒熟乾地黃(各一兩)五味子麥門冬桂
(各一兩半)黃茋(二兩)
右十二味每服五錢入棗七枚生薑五片同煎空心
温服日三
珍珠丸方治𫝊尸骨蒸咳嗽上氣痰喘寒熱四肢瘦
弱
珍珠末獺肝茯神貝母柴胡龍膽
黃連芍藥(各一兩半)白㯽榔(煨)旋復花(各一兩)
右十味𢷬羅為末鍊蜜和丸如梧桐子大每服十五
丸食後温水下日再
黑虎丸方
乾蝦蟆(一枚頭足分為兩段一半生一半酥炙黃)蛤蚧(一對各取一半并去頭泥)
(塗酥炙黃)盧會(研)天靈蓋(酥炙)雄黃(研)白狗糞
(炒黃)麝香(研各一分)烏驢蹄(炙乾二兩)乳香(一兩半)
猪膽(一枚取汁于椀中慢火煨如膏和藥)
右十味𢷬研九味為末合勻細以猪膽膏同粟米飯
為丸如梧桐子大先吃熱麫一椀次以茅根香水沐
浴次以沙糖麝香少許調冷水一盞投藥一丸於星
月下浸一宿平旦空腹服之厚被蓋臥應是𫝊尸冷
勞者脊骨中出白蟲或出赤蟲若骨蒸則汗出腰脚
疼痛不遂脚下出汗如膠漆諸風氣水病並服一粒若
小兒無辜可服半粒如前法有蟲出鼻内如線狀是效
烏雞丸方治𫝊尸勞尸注骨蒸眼目昏澁面色青黑
咽喉噎塞痰涕咳嗽或痃癖攻刺疼痛胸膈滿悶時或
恚怒或多感傷情思不樂夢寐虚驚精藏滑泄失血憎
寒潮熱盜汗肩背拘急腰膂肢節煩疼四肢少力不喜
飲食小便黃色大便不通乍進乍退服取蟲藥後宜服此
黃連附子(去皮臍各二兩)柴胡白附子當歸
秦芃槐膠甘草(炙)蓯蓉(酒浸切焙)續斷遠
志巴戟天(各一兩)乳香陳橘皮雄黃(研)
丹砂(研各半兩)丁香乾薑(炮各一分)
右十八味𢷬研極細先養雄烏雞一隻以雄黃三兩
為末分作三十分每日拌飯餵月日用大麻子一升
餵盡宰治去毛及嘴爪并腸肚留心肝將前藥末入
在雞腹内以麻線纏定再用無灰酒一斗銀器石鍋
内用文武火煮令雞熟取出除去粗骨將雞并腸内
藥同細研更將雞骨焙乾搗羅為末同研藥和入臼
中杵千百下丸如梧桐子大每服二十丸以煖酒吞
下空心日午臨臥各一服
𫝊尸勞
論曰𫝊尸勞者骨蒸之病流𫝊五臟也其證殗殜半臥
半起旦即醒然午後微熱情常不悅心多驚悸夜即盜
汗夢與鬼交兩頰紅赤唇如血色睡不得臥欲食不能
食或喘急咳嗽心胸滿悶背髆煩疼兩目精明四肢無
力脊膂拘急膝脛痠疼兩肋虚脹時或微利鼻乾口燥
漸至尫羸雖死在須臾精神尚爽是其候也治之若緩
猶如水涸不覺其死
蘇合香丸方治肺痿客忤鬼氣𫝊尸伏連殗殜及卒
得心痛霍亂吐利時氣諸瘧瘀血月閉痃癖水腫驚邪
氣狐魅瘴癘諸疾
蘇合香白术丹砂沉香訶梨勒肉丁
香木香莎草根白檀香乳香蓽撥
犀角(鎊)安息香(各一兩)麝香(研)龍腦(研各半兩)
右十五味搗研為末鍊蜜和丸如雞頭實大每服一
丸温酒或人參湯嚼下一名白术九此藥大能安氣
血卻外邪凢疾自内作不曉其名者服此往往得效
雖治氣注氣厥氣逆氣不和吐利榮衛阻塞尤有神
功人家不可無此藥以備急難辟疫尤騐倉卒求人
參不得白湯亦可勿用酒古方雖云用酒酒下口多
不效昔有人病瘵日漸羸消至於骨立肌熱盜汗勞
狀皆具凢服八九兩所苦都差一方用牛黃半兩古
方本無乃後人加之
諸疝門
寒疝心疝厥疝寒疝心腹痛七疝
蠱病
寒疝
論曰寒疝為病隂冷内積衛氣不行結於腹内故遇寒
則發其状惡寒不欲食手足逆冷繞臍痛白汗出
蓬莪茂湯方治寒疝四肢逆冷氣弱汗出
蓬莪茂(一兩)乾薑(半兩)附子(去皮臍一兩)芎藭(三分)
桂(一兩)白术(三分)㯽榔(一兩)芍藥(一兩)
共八味剉如麻豆每服三錢水煎温服不拘時
人參湯治寒疝冷痛氣弱汗自出不欲食
人參白茯苓(各一兩)蜀椒(去目炒)乾薑(各半兩)
附子(去皮臍)㯽榔青橘皮(湯浸去白)白术(各一兩)
右八味剉如麻豆每服三錢水煎温服不拘時
烏頭湯治寒疝滿逆手足不温徧身疼痛
烏頭(大者五枚去皮尖生用)白蜜(一斤)桂心(二兩)
三味先以慢煎蜜及烏頭候蜜减半去烏頭别就一
處以水三盞煮桂候减半濾去桂將桂汁共和别煎
取二盞許服時每用半盞温服未知再服其知如醉
狀得吐為中病也
高良薑湯治寒疝卒痛積聚不散上衝心胸與隂相
引痛則汗出
高良薑㯽榔木香當歸(各一兩半)吴茱萸(炒一兩)
右五味𢷬篩每服三錢水煎温服
心疝
論曰内經謂診得心脉而急病名心疝小腹當有形也
心為牡臟小腸為之使故曰小腹當有形也臟病必𫝊
于腑今心不受邪病𫝊于腑故小腸受之為疝而痛小
腹當有形也世之醫者以疝為寒溼之疾不知心氣之
厥亦能為心疝心疝者當兼心氣以治之
當歸湯治心疝心痛虚冷煩悶
當歸乾薑赤芍藥黃茋蜀椒(去目)人參
半夏(為末薑汁作餅子焙乾)附子(去皮臍)青橘皮(去白)甘
草(炙各一兩)厚朴(薑汁炙二兩)桂心(半兩)
右十二味㕮咀如麻豆每服三錢水煎温服不拘時
候
牡丹丸治心疝心痛如錐所刺
牡丹皮桂心芍藥烏頭(去皮臍)細辛甘
草(炙)木香吴茱萸(湯浸焙乾)㯽榔(各一兩)
右九味𢷬羅為末鍊蜜為丸梧桐子大每服二十
丸温酒下不拘時
蓬莪茂煮散治心疝心痛肢體虚冷
蓬莪茂㯽榔附子甘草(炙)桂心(各一兩)
胡椒(半兩)芎藭白术(各三分)
八味𢷬羅為散每服二錢水煎温服
橘皮益智湯治痼冷在内隂氣交攻心痛如刺
青橘皮(去白)益智(去皮)烏頭(去皮臍)威靈&KR0726;(各一兩去土)
右四味剉如麻豆每服三錢生薑三片鹽少許同煎
温服食前二日
厥疝
論曰内經謂黃脉之至也大而虚有積氣在腹中有厥
氣名曰厥疝女子同法得之疾使四肢汗出當風夫疝
藏疾隂而難見隂沉而伏也今脾虚風寒客于腹膜之
間不能與胃通行水穀之氣結而成積使氣道厥逆而
痛故謂之厥疝也
山茱萸丸治厥疝上搶心腹冷痛
山萸吴萸(炒)食萸棟實(麩炒)馬藺花蘹
香子青橘皮橘紅(焙)京三稜乾薑(各三分)
附子(一枚重半兩者去皮臍)
右十一味𢷬羅為末醋煮麫糊和丸如梧桐子大每
服二十丸酒或鹽湯下空心服
木香湯治厥疝逆上攻腹冷痛
木香檳榔烏頭細辛當歸吴萸(炒)
枳殼(麩炒)甘草(炙各一兩)
共八味㕮咀如麻豆大每服三錢水煎温服
寒疝心腹痛
論曰疝者痛也本緣寒氣内積陽衰隂盛不得散釋寒
邪因得攻擊或上搶心或腹内疼刺發即俱痛故名寒
疝心腹痛也
人參湯治寒疝心腹痛胸脇支滿不下食汗出嘔逆
人參白茯苓㯽榔木香芍藥芎藭
當歸桂心青橘皮(去白各一兩)
共九味每服三錢水煎温服不拘時
蜀椒湯治寒疝心腹痛不可忍
蜀椒(去目炒二百粒)附子(一枚去皮臍)粳米(半盞)乾薑(半兩)
半夏(湯洗七徧去滑切捻十二枚)甘草(炙一兩)
共六味㕮咀如麻豆每服五錢入生薑半分棗二枚
同煎温服
地黃湯治寒疝心腹痛汗出厥冷
生乾地黃(三兩)甘草(炙)白茯苓人參當歸
(各二兩)羊肉(去脂切三斤)
右六味前五味細剉將羊肉用水二斗煮取汗一斗
去羊肉入諸藥煮取七升入葱白一把棗十四枚再
煎取六升絞去滓温服一盞不拘時
當歸湯治寒疝心腹疼裏急
當歸(三兩)生薑(五兩)羊肉(去脂膜切作片一斤)
三味以水一斗煮取五升去滓每服一盞不拘時日三夜一
七疝
論曰疝病有七厥逆心痛足寒飲食即吐者名厥疝腹
中氣滿心下盡痛氣積如臂者名堅疝寒飲則腹中脅
下盡痛者名寒疝腹中乍滿乍減而痛者名氣疝腹中
痛在臍傍者名盤疝腹中痛在臍下有積聚者名胕疝
小腹與隂相引而痛大便難者名狼疝凡此七疝皆寒
氣内積血氣凝澁不得通利冷劇則痛故皆謂之疝難
經曰任之為病其内苦結男子為七疝女人為瘕聚蓋
以此也
桃仁湯治諸疝
桃仁(去皮尖雙仁)吴茱萸(炒)陳橘皮(去白)海藻(洗去)
(鹽)白茯苓羌活蒺䔧子(炒去角各三兩)
共七味每服三錢生薑一棗大同煎温服
厚朴丸治七疝肢體寒臍腹堅痛滿悶
厚朴(薑汁炙)附子(去皮臍)蘹香子(炒)白术桂
心乾薑枳殼青橘皮芎藭烏頭(去皮臍)
木香當歸(各一兩)
右十二味𢷬羅為末鍊蜜丸如梧桐子大每服二十
丸温酒下薑湯亦可
蠱病
論曰經謂脾風傳之腎病名疝瘕小腹冤熱而痛出白
一名蠱夫脾受風邪傳于腎經邪熱内爍故其證小腹
冤熱而痛其精失守故其證溲出白液病名曰蠱以邪
熱内爍其精不守久而弗治適以喪志也水之精為志
志喪則精從之左傳謂惑以喪志為蠱者如此
大建中湯治蠱病小腹急痛便溺失精
黃茋遠志當歸澤瀉(各三兩)芍藥人參
龍骨甘草(炙各二兩)
八味剉如麻豆每服五錢生薑三片棗二枚水煎温服
澤瀉丸治蠱小腹冤熱而痛精氣不守溲便白出
澤瀉補骨脂(炒)己戟天五味子石斛
芍藥人參龍骨甘草(炙各一兩)
共八味為末鍊蜜丸如梧桐子大每服三十丸温酒
或鹽湯下空心日午臨臥各一服
乾地黃丸治蠱病精氣不守便溺出白小腹冤熱而
痛
熟乾地黃(二兩)鍾乳粉(半兩)龍骨莵絲子(酒浸一宿)
(别搗)磁石(火煆醋淬七徧)芍藥黃芩(各一兩)
右七味𢷬羅為末酒煮麫糊丸如梧桐子大每服二
十丸酒或鹽湯下
隂疝門
隂疝隂疝腫縮隂疝卒腫痛控睪
隂疝綂論
論曰疝者痛也邪氣聚于隂令隂器腫大而痛者隂疝
也一名&KR1155;疝其類有四即腸&KR1155;卵脹氣&KR1155;水&KR1155;是也世
俗云疝氣亦云小腸氣或曰膀胱氣原其病本緣腎氣
通於隂與膀胱為表裏胞囊者膀胱之候此二經不足
下焦受寒皆能致隂卵腫大或發疝痛故通稱為隂疝
若寒溼之氣有連於小腸者即小腸控睪而痛隂丸上
下謂之腸&KR1155;寒氣客於經筋足厥隂脉受邪脉脹不通
邪結於隂卵謂之卵脹腎虚之人因飲食不節喜怒不
時津液内溢下流于腎寒氣結聚不散謂之氣&KR1155;水氣
盛則津液内結謂之水&KR1155;水&KR1155;氣&KR1155;病生於標故鍼炙
可治其疾易愈腸&KR1155;卵脹病生於本邪氣入深其治難差
隂疝
論曰黃帝鍼經曰足厥隂之脉環隂器抵小腹是動則
病丈夫&KR1155;疝即隂疝也嗜慾勞傷腎水涸竭無以滋榮
肝氣故留滯内結發為隂疝隂疝之病世俗論隂疝者
為腎餘氣殊不知邪實又本於肝經云治法當瀉邪氣
之實補肝經之虚
蒺藜子湯治隂疝
蒺藜子(炒去角)附子(去皮臍)山梔仁(各一兩)
右三味㕮咀如麻豆每服五錢水煎温服食前服
昆布九治隂疝腫大偏墜
昆布(洗去鹹)海藻(洗去鹹)蒺藜子(炒去角)蕪荑仁
(炒)㯽榔(各一兩半)枳殼(去瓤麩炒)大麻仁(研各二兩)木
香黃茋(剉)訶蔾勒(去核各三分)陳橘皮(去白炒)
桃仁(去皮尖叟仁)兔絲子(酒浸一宿别搗各一兩)
共十三味𢷬研為末和勻鍊蜜丸如梧子大每服三十
丸空心食前温酒或鹽湯下
沙參丸治疝氣
沙參(二兩)昆布(洗去鹹)蘹香子(炒各半兩)
三味為末酒煮麫糊丸如梧桐子大每服二十丸空
心食前温酒下
二氣丸治隂疝上而不下臍腹疼痛
石硫黃(研)黑鉛(各一兩)
二味先以鉛於銚内鎔成汗次下硫黃煙焰透移下
候冷取出研為細末糊和丸如梧桐子大每服三十
丸酒下
葫蘆巴煮散治隂疝攻痛
葫蘆巴沉香馬藺花蓬莪茂(煨)蘹香子
(炒各一兩半)練實(取肉麩炒)木香薑黃㯽榔(剉)桂
心(各一兩)附子(去皮臍三分)甘草(炙半兩)
共十味𢷬羅為散每服三錢水酒同煎空心食前温服
葫蘆巴丸治隂疝氣攻疼痛
葫蘆巴補骨脂(炒)白豆蔲(去皮)萆薢青橘
皮蘹香子附子(去皮臍)肉蓯蓉(酒浸)兔絲子
牛膝(酒浸)桂心防風(各一兩)
右十二味為細末酒煮麫糊丸如菉豆大每服二十
丸空心生薑鹽湯下
應病丸治隂疝撮痛不可忍
韭子(炒)芎藭
二味等分為末鍊蜜丸如梧桐子大每服三十丸空
心温酒下
隂疝腫縮
論曰隂疝腫縮者寒邪客於厥隂之經而陽氣不能自
温故令諸筋拘急隂器緊縮而疼痛也肝者筋之合也
筋者聚于隂器而絡于舌本脉不營即筋縮急筋縮拘
則引卵與舌故舌卷卵縮也皆厥隂為病也
翅灰散治隂疝腫縮
雞翅(右左都用不拘多少燒灰)
一味細研為散每二錢温酒調下不拘時
雄黃洗治隂疝腫縮
雄黃(研)甘草(各一兩)礬石(研二兩)
三味𢷬研為末每用藥一兩熱湯五升通手洗腫處
良久再煖洗
車前子塗治隂疝腫縮
車前子(不拘多少)
一味𢷬羅為末湯調塗腫處
蔓菁子散塗治隂疝腫縮
蔓菁子(不拘多少)
一味𢷬羅為散温水調塗腫處或絹帛傅之以差為度
隂疝卒腫痛
論曰隂卒腫痛者腎氣虚弱暴受邪氣𫝊入隂中冷熱
相薄故卒然而痛也痛甚則邪勝邪勝則熱勝熱勝則
腫皆卒然而作也
雞翎散治隂卒腫痛
雞翎(一大莖燒灰)蛇牀子(一兩)
二味𢷬羅為散每服一錢温酒調下如左邊腫即取
雞右翎右邊取左邊翎
木香散治隂卒腫痛攻注腹脹悶
木香(半兩)赤茯苓(一兩)牡丹皮(三分)防風(半兩)㯽
榔(一兩)澤瀉(三分)郁李仁(一兩湯浸去皮炒)
七味𢷬羅為散温酒調下
雄黃淋洗治隂腫(前方同)
雄黃白礬甘草(炙各一兩)
三味為散每用藥一兩以水一斗煎取三升通手淋
洗至冷候汗出差
黑豆熨治坐久卑溼忽隂囊虚腫氣上築
右方以米醋炒黑豆青布袋盛熨心腹更以椒葱湯
淋煠腰胯厚衣蓋下部然後服諸藥
治隂腫偏著一邊連小腸痛不可忍
右方以蘹香苗葉取汁一斗服之日三四服其滓貼
腫處
控睾
論曰甲乙經曰小腹控睾引腰脊上衝心肺邪在小腸
也又曰小腸病者小腹痛腰脊控睾丸而痛夫小腸者
連心系屬于脊貫肝肺絡心系其經虚不足則風冷乘
間而入邪氣既盛則有厥逆之證其氣上衝肝肺客冷
散於胸結于臍控引睾丸上而不下痛引小腹甚則衝
於心胸蓋其經絡之所系屬然也
蘹香子散治小腸受邪控睾痛引小腹
蘹香子(炒)蓽澄茄楝實(一方用巴豆同炒去豆不用)木
香(各一兩半)葫蘆巴青橘皮(去白各一兩)㯽榔(半兩)
共七味為散每服一錢温酒調下空心食前日二
吴茱萸散治小腸疝氣牽引臍腹疼痛腰曲不伸
吴茱萸(湯洗炒)楝實(四十九枚)巴豆(半兩推令微破三味同炒候入)
(楝實黃焦色去巴豆茱萸不用楝實去核用)沉香(半兩)木香馬蘭
花蘹香子(炒各一分)
右七味除巴豆茱萸不用外𢷬羅為散每服二錢炒
葱酒調下空心夜臥發時服
木香丸治小腸受寒氣控睪牽痛
木香(一兩)石南肉蓯蓉(酒浸切焙别為末)牛膝(酒浸切焙)
(别為末)菖蒲蘹香子(炒)楝實(炒各二兩)
共六味除蓯蓉牛膝二味别作末外𢷬羅為末以酒
一升熬蓯蓉牛膝成膏和丸如梧桐子大每服三十
丸空心食前以紙裹葱白一寸煨熱細嚼温酒下
聖濟總錄纂要卷十三
