聖濟總錄纂要卷十二
休寧程林纂
心痛門
心痛統論
論曰心痛諸候皆由邪氣客于手心主之脉盖少陰心
之經五臟六腑君主之官也精神所舍諸陽所合其藏
堅固邪氣未易以傷是以諸邪在心多在胞絡者心主
之脉也其候不一有寒氣卒客于臟腑發卒痛者
有陽虚陰厥痛引喉者有心背相引善瘈偃僂者
有腹脹歸于心而心痛甚者有急痛如針錐所刺者
有其色蒼蒼終日不得太息者有臥則從心間痛作
愈甚者有發作腫聚往來上下痛有休止者或因
于飲食或從于外風中藏即虚邪氣客之痞而不散宜
通而塞故為痛也君主真心不痛若痛即實氣相摶手
足厥冷非治藥之所及不可不辨也
心痛
論曰心為君主之君神明出焉正經不受邪其支别之
絡脉為風寒邪氣所乘令人心痛盖風邪之氣痞而不
散内干經絡則發為心痛乍減年甚乃其症也
木香湯治心痛如錐刀刺
木香川歸桔梗鼈甲檳榔(煨)
吳茱萸(一分)
薑水煎三錢服
薑黃散治心痛不可忍
薑黃(微炒)川歸(一兩)木香烏藥(炒五錢)
共末吳茱萸醋湯下二錢
莎草根散同前
香附根(炒去毛入醋炒)丁香(炒一兩)
共末酒煎一錢熱下
人參湯同前
人參(兩半)吳茱萸(一兩醋洗炒)
薑棗水煎三錢日二
五靈脂散治心痛
五靈脂(研)
男人熱酒下一錢女人當歸湯下一錢
莪术飲同前
蓬莪茂(生用)
水醋煎三錢熱服
鉛丹丸治心痛及腹痛
鉛丹白礬(一兩)
同研入瓶中封盖火煆赤研飯丸梧子大心痛薑湯
下十丸腹痛醋湯下十丸
參香散治心痛不下食脇下刺痛壅悶
人參木香白芍半夏大腹蓽撥(三分)
高良薑丁香川芎青皮桂心(五錢)
共末空心薑湯下二錢
木香湯治心疼氣刺痛不下食
木香(五錢)白术白芍枳殼陳皮
桂心(三分)甘草(一分)
薑水煎三錢服
丁桂丸治心痛不可忍
丁香乾薑(五錢)枳殼川歸紫朴
桃仁檳榔桂心(一兩)川芎(三分)
共末蜜丸梧子大空心酒下三十丸薑湯下亦可
吳萸生薑湯治九種心痛
吳茱萸(湯泡七次炒)生薑(切片焙乾一兩)人參(三分)
大棗水煎三錢空心熱服頃再服
卒心痛
論曰卒心痛者本於臟腑虚弱寒氣卒然客之其狀心
如寒痛不得息千金治寒客心痛而用大黃黃芩治心
痛徹背而用烏頭附子之類治藥相反如此而在用之
隨宜而已
川芎丸治卒心痛不可忍
川芎川歸良薑桂心(五錢)紫朴(一分)
水煎三錢服日二
半夏丸同前
半夏細辛(三分)人參附子乾薑(一分)
共末醋糊丸小豆大酒下五丸日二
紫桂煮散治暴心痛
桂心良薑川歸(一兩)紫朴(三分薑汁炒)
吳茱萸(五錢洗炒)
共末薑棗水煎一錢五分服
三聖散治卒心痛不可忍
附子莪茂(一兩)胡椒(五錢)
共末熱酒下一錢女人醋湯下
神應丸治暴心痛危篤者
石灰(風化)乾薑(一錢)
共末滴水丸豌豆大用葱白一寸刺開入川椒七粒
濕紙包煨烹湯細嚼醋下七丸
高良薑散治暴心痛
高良薑白芍藥(一兩)
共末空心酒下二錢
久心痛
論曰心為諸臟之長神之所舍也其正經不可傷傷之
則旦發夕死夕發旦死是為真心痛不可復治其久成
痛者由風冷邪氣乘于心之支絡停滯不去發作有時
故經久不差也
薑黃散治久心痛不可忍
薑黃(炒)川歸(一兩)木香鳥藥(五錢)
共末吳茱萸醋湯下二錢
木香散同前
木香(半生半炒)白芍川歸細辛炙甘草
吳茱萸(一兩)桂心檳榔乾薑(五錢)
共末薑鹽湯下二錢
丁香湯同前
丁香胡椒(炒一分)陳皮桂心炙甘草
蘹香子(炒一兩)
水煎三錢服
遠志湯同前
遠志菖蒲(一兩)
水煎三錢空心服
桃仁煎方同前
桃仁(四十九枚去皮尖炒研成膏)
分三服湯下日二未差又服
吳茱萸湯同前
吳茱萸(湯洗炒五錢)
水煎空心頓服
肝心痛
論曰肝心痛色蒼蒼如死灰狀不得太息是也盖肝在
色為蒼而足厥陰之脉貫膈布脅肋今肝脉虚受邪𫝊
為心痛故其色蒼蒼而不澤拘攣不得太息也
細辛湯治肝心痛胸膈氣滯四肢厥逆兩脅痛
細辛桃仁人參附子川歸前胡
栢子仁川芎陳皮木香白茯桂心(三分)
吳茱萸(湯洗炒五錢)
薑棗水煎三錢服
紫苑丸治肝心痛連脅不得太息
紫苑木香白术川歸桔梗(五錢)
桂心郁李仁(三分)
共末蜜丸小豆大檳榔湯下二十丸
脾心痛
論曰脾者屬中州為孤臟以灌四旁脾氣盛則四臟皆
得所養今脾虚受病氣上乘心故為痛特甚古方謂如
針錐所刺而痛迫急者是為脾心痛之候
木香寬中散治脾心痛泄瀉不止
木香肉蔻白茯苓人參甘草陳麯
訶梨勒(一兩)附子草䓻白䓻麥蘖(五錢)
共末薑湯下二錢
訶梨勒湯治脾心冷痛不可忍霍亂吐瀉
訶勒甘草白䓻陳皮紫朴良薑
乾薑白茯神麯麥蘖(一兩)
水煎三錢入鹽少許
厚朴湯治脾心痛
紫朴人參吳茱萸(一兩)
薑棗水煎三錢温服
食茱萸湯治脾心痛兼吐水
食茱萸(洗炒)白术乾薑(一兩)
薑水煎三錢空心服
胃心痛
論曰胃為水榖之海冲和之氣屬焉固而保之則邪不
能襲若經氣虚風冷傷則乘於心之絡脉痛歸于心而
腹脹是為胃心痛也
六氣湯治脾胃傷冷心腹痛霍亂吐瀉
良薑陳皮白术甘草大茴桂心
薑水煎三錢
高良薑散治胃氣極冷卒病心痛吐逆寒痰飲食不
下
高良薑(三兩)
酒浸濕紙包煨熟為末酒下二錢
腎心痛
論曰腎心痛者心痛與腎相引善瘈瘲如物從後觸其
心身傴僂者是也盖少陰之脉貫脊屬腎其直者上貫
肝膈入肺中其支者從肺出絡心注胸中今腎虚逆氣
乘心故其痛與腎相引善瘈瘲如物觸其心也
烏頭丸治腎寒氣逆上奔心痛引背
烏頭(一兩)川椒桂心(三分)乾薑赤石脂(五錢)
共末蜜丸梧子大酒下二十丸日二
桃花散治腎心痛如物從背觸心牽脊傴僂
桃花(取片焙半升)苦參(兩半)
共末酒煎三錢服
巴戟天丸同前
巴戟天人參附子青皮肉蓯蓉
蘹香子(炒一兩)㯽榔(五錢)
共末用羯羊腎二對入鹽五錢濕紙包煨熟研入蜜
丸梧子大鹽湯下二十丸
高良薑湯治腎寒氣逆上乘心痛
高良薑紫朴桂心(三兩)川歸(二兩)
薑水煎三錢熱服日二
厥心痛
論曰手少陰心之經也心為陽中之陽諸陽之所會合
若諸氣虚少陰之經氣逆則陽虚而陰厥致令心痛是
為厥心痛
當歸散治厥逆冷氣上攻心痛
川歸陳皮枳殼桂心桔梗檳榔(一兩)
赤芍人參木香(五錢)
共末空心薑棗湯下二錢
草豆䓻湯治厥逆冷氣上攻心痛不食
草䓻(兩半)良薑桂心川歸(一兩)紫朴(薑汁炒二兩)
薑棗水煎三錢稍熱服頃再服
麝香湯治厥心痛氣痛
麝香木香吳茱萸(一兩)桃仁(三十五枚去皮尖炒)
檳榔(三枚煨)
共末童便水煎三錢去渣入麝末三分服日二
九種心痛
論曰九種心痛者曰蟲曰注曰風曰悸曰食曰飲曰冷
曰熱曰去來者是也治病必求其本今九種心痛其名
雖異而治藥各有其法盖正氣和調則邪不能入若或
虚弱外邪乘之則種種皆能致疾善醫者惟明攻邪以
扶正則九種之病其治一理也
木香煮散治九種心痛
木香柴胡陳皮(去白炒)吳茱萸(一兩)檳榔
郁李仁(炒)白芍川歸(五錢)麝香(研五分)
共末水煎五錢去滓入麝末少許空心温服日二
厚朴湯治九種心痛
紫朴(薑汁炒)檳榔白芍柴胡食茱萸
川歸(酒炒一兩)郁李仁(三分)
水煎五錢空心温服日二
弭痛丸治九種心痛不止
木香川歸五靈脂高良薑蓬莪茂(一兩)
共末入蜜丸梧子大空心木香湯下二三十丸
不換金煮散治九種心痛滯氣
玄胡索蓬莪茂威靈僊鬼箭羽
薑黃苦棟根(一兩)
共末空心酒水合煎三錢温服日二
無比丸同前
高良薑赤芍藥黑乾薑縮砂蔤桂心(一兩)
共末米醋糊丸彈子大萊菔子湯下一丸
萬靈丸治九種心痛及滯氣
石菖蒲(九節者二兩)
為末醋麵糊丸梧子大丹砂為衣男用鹽湯空心下
五七丸女人醋湯下日二
停飲心痛
論曰心屬火其氣炎上飲為水其性趨下若榮衛和平
臟腑調適則水液下行不能逆害心火若水飲停滯於
胸中火氣不能宣通則陽虚陰盛其病心中淡淡欲吐
而痛者是為停飲心痛也
半夏湯治痰飲在心久不散痛不可忍
半夏乾薑(三分)高良薑桂心旋復花(五錢)
檳榔(半生半炮)木香丁香(一分)
薑水煎三錢温服
旋復花湯治痰飲在心下不散痛不可忍
旋復花(微炒)桔梗(一兩)半夏(兩半)柴胡檳榔(二兩煨)
薑水煎服頃又服
又方
桂心紫朴(三分)吳茱萸(洗炒五錢)
共末酒下二錢
蟲心痛
論曰諸蟲在人身中若臟腑平調則自安其所若臟氣
虚弱或因食肥甘過度致動腸胃間諸蟲往來上攻于
心終則令人心痛痛有休止腹中熱喜吐涎出是蚘心
痛也速宜治之不治蟲貫心則能殺人
烏梅丸治蚘厥嘔逆心痛不可忍
烏梅(三百枚水洗淨去核)附子人參細辛(六兩)
川椒(去目炒四兩)桂心(六兩)川連(去蘆炒一斤)
川歸(四兩)乾薑(十兩)川栢(蜜炙六兩)
共末以酒二升浸梅一宿取肉蒸爛搗如泥入蜜杵
丸梧子大飲下三十丸
木香湯治三蟲心痛面色黃不下食
木香檳榔陳皮(三分)薏苡根(一兩)
水煎三錢服頃又服
檳榔散治蚘咬心痛不止
檳榔川椒(炒一兩)
共末空心米飲下二錢日二
狗脊丸治蟲心痛兼氣痛
狗脊(去毛酒蒸一分)陳皮(去白炒三兩)吳茱萸(洗炒五錢)
檳榔(兩半)蕪荑仁(三分)
共末蜜杵丸梧子大陳皮湯下二三十丸
皂莢丸治心痛如蟲咬
皂莢(炙黃去皂子)杏仁(去皮尖炒研一兩)
先以皂為末入杏仁搗丸小豆大發時空心米飲下
七丸
乾漆湯治蟲心痛如咬
乾漆(炒一兩)胡椒
用白水煎一錢入葱白一寸麝香末少許服
冷氣心痛
論曰風邪冷氣傷於心之絡脉皆能致痛若陽氣偏虚
宿挾寒冷滯氣又因飲食傷動而致心痛則其病喜温
而惡寒其氣慘而不舒甚者四肢厥冷氣攻心而發痛
也
八味桂心丸治冷氣心痛不能飲食
桂心(兩半)人參白术陳皮吳萸
桔梗高良薑川歸(一兩)
共末入蜜丸梧子大酒下二十丸
防風湯治虚冷氣胸滿短氣心痛嘔吐
防風赤茯甘草(一兩)人參(兩半)桂心(三兩)
半夏乾薑(二兩)
薑棗水煎三錢空心温服日二
三味桂心湯治冷氣冲心痛
桂心(五錢)川歸(三分)吳茱萸(洗炒一兩)
共末入蜜丸梧子大早晩鹽湯下二十丸
中惡心痛
論曰心者君主之官神明出焉心神安靜則邪無得而
干若心氣不足精神衰弱邪惡之氣因得干正連滯心
絡令人氣不升䧏卒然心痛如刺悶亂欲絶者中惡心
痛也
赤芍藥湯治中惡心痛不可忍
赤芍(炒)杏仁(去皮尖炒二兩)桔梗(炒二兩半)
水煎三錢空心温服日二
丁香白芍湯治中惡心痛不可忍
丁香白芍檳榔(煨)吳茱萸(洗炒兩)白术(三分)
水煎三錢服
犀角散治中惡心腹刺痛服之去惡氣
犀角木香(五錢)麝香(一分)
共末空心薑湯下二錢
沉香散治中惡心痛不可忍
沉香赤芍桔梗(五錢)檳榔芒硝(一兩)
酸石榴皮(炒五錢)
共末水煎五錢入葱白五寸空心温服日二
惡注心痛
論曰凡人將理失度陰陽俱虚氣血不足復因風寒水
濕客忤邪惡之氣乘虚入于肌體流注經絡伏留臟腑
毒擊心包絡時發疼痛積滯日久轉相注易故曰惡注
心痛
當歸湯治惡注脅連心痛
川歸(一兩)木香(三分)麝香(一錢)檳榔(五枚煨)
水煎五錢去滓入麝末一字温服以利為度
桃枝湯治惡注心痛不可忍氣逆奔走連胸脇如刀
刺及蚘蟲咬心痛不止
桃枝(向東南引者去皮一把)
水煎空心稍熱服日二
心掣
論曰内經謂一陽發病少氣善欬善泄其傳為心掣夫
心君火也三焦相火也盖人氣血和平三焦升䧏則神
明泰定三焦既病故上欬下泄少氣致心火胥應而不
能其動若掣者乃其症也
調中湯治心掣胸中少氣善欬善泄
白术人參赤茯川歸乾薑(一兩)
甘草五味子(一兩)桂心(兩半)
水煎三錢温服日二
赤茯苓煮散治心掣胸中氣少水榖不化泄利氣逆
赤茯紫朴人參川芎甘草
麥蘖(一兩)乾薑(五錢)
共末水煎三錢温服日二
當歸散治心掣少氣善欬善泄腹痛上攻
川歸枳殼赤芍桂心陳皮桔梗(一兩)
木香人參(五錢)
共末薑棗湯下二錢
心腹門
心腹痛
論曰臟腑氣虚風寒客之邪正相摶故上冲於心絡而
為心痛下攻於腹膜而為腹痛上下攻擊則心腹疼痛
其或陰氣凝結久而不散内攻腸胃則為寒中脹滿泄
利之症
獨活湯治心腹冷痛
獨活人參白茯甘草陳皮乾薑
吳茱萸白芍川芎防風桂心
黃茋(二兩)川歸(兩半)
用羊肉煮取汁入薑棗煎三錢空心服日二
桔梗散治心腹痛食冷物即發及吐惡水
桔梗麥冬白茯檳榔(兩半)人參白芍
紫朴陳皮枳殼(一兩)桂心(三分)
共末薑棗湯下二錢
沉麝丸治一切心腹痛不可忍
沉香麝香丹砂血結沒藥(一兩)木香(五錢)
共末甘草煎膏丸梧子大薑鹽湯空心下三五丸
調中丸治心腹一切冷氣刺痛
人參白茯白术甘草(五兩)黑乾薑(四兩)
共末入蜜丸梧子大空心酒下二三十丸日二
小建中湯治腹中虚寒心腹切痛
桂心(三兩)白芍(酒炒兩半)甘草(炙五錢)
薑棗水煎去滓入飴糖稍熱服日二此藥能治腹
中虚寒補血調氣尤止腹痛常人見其藥性温平未
必肯用然腹痛按之便痛重按却不甚痛者此正是
虚痛若重按愈痛而堅者當有積也氣痛不可下下
之愈痛此虚寒症也尤宜服此藥外臺治虚勞腹中
痛夢遺失精四肢痠痛手足煩熱口燥及女人小腹
痛亦用此藥張仲景金匱要略陽脉澀陰脉弦法當
腹中急痛先與此藥不差者宜小柴胡湯主之此二
湯皆主腹痛
腹痛
論曰臟腑内虚寒氣客之與正氣相擊故令痛也又有
冷積不散乍減乍甚為久腹痛者若重遇于寒則致腸
鳴下利盖腹為至陰之所居又為陰邪客氣所摶故也
人參湯治腹痛刺疼除寒冷濕痺
人參附子甘草(二兩)川歸黑乾薑
大黃(炒一兩)
水煎三錢空心温服日二
人參丸治腹中冷痛
人參茯神木香甘草牡蠣遠志
黃茋(炙)桂心(五錢)
共末大棗肉丸梧子大麥冬湯下二十丸
赤石脂丸治心腹積冷腹痛短氣胸背痛脅下有冷
氣不能飲食如刀錐刺及蟲食痛針灸不差狀如鬼神
往來
赤石脂附子人參遼細辛烏頭
黑乾薑(一兩)真珠(五錢豆腐水煮研)桂心(一兩)
共末入蜜杵丸梧子大飲下十丸
吳茱萸湯治寒冷氣腹痛
吳茱萸人參川歸半夏(薑汁炒)桂心(一兩)
炙甘草(五錢)小麥(一合)
薑棗水煎三錢空心温服
久腹脹
論曰久腹脹者冷氣結于腹内與臟氣相摶積久而不
散也盖腹為至陰之所居脾胃為倉廩之官今寒氣在
内與臟氣相摶停積不散故為久脹脾胃既虚則難以
腐熟水榖故脹久不已則令人變飲濕之疾
厚朴湯治腹脹煩悶食不消
紫朴人參白术沉香桔梗檳榔
桑白皮(炙)丁香皮(一兩)
共末糊丸梧子大陳皮薑湯下五十丸日二
木香丸治久腹脹無力不思飲食
木香陳皮白术(五錢)檳榔(一兩)萊菔子(炒二兩)
共末入蜜杵丸梧子大空心薑湯下二三十丸
腹脹腸鳴切痛
論曰腹者至陰之所居若寒氣所傷則陽衰陰盛于是
有腹脹腸鳴切痛之病此脾弱胃虚氣脹痞滿加之冷
氣與正氣交爭故也不已則變為下利之症
白术湯治腹脹腸鳴切痛發作有時
白术赤茯人參川歸陳皮桔梗
吳茱萸桂心(一兩)甘草細辛(五錢)紫朴(二兩)
薑棗水煎三錢温服
高良薑湯治脾虚腹脹腸鳴切痛食少無力
高良薑丁香(五錢)人參桂心(三分)草豆䓻
訶勒皮(一兩)陳皮(去白炒)紫朴(兩半)甘草(一分)
棗水煎三錢温服日二
丹參湯治腹脹腸鳴不下食
丹參白茯細辛桔梗紫朴(薑汁炒)
食茱萸(一兩)甘草(五錢)
薑水煎三錢温服日二
附子粳米湯治腹寒氣雷鳴切痛胸脇逆滿
附子半夏甘草(一兩)
薑棗水煎三錢入粳米一撮空心温服
腹内結強
論曰血氣温則流通寒則凝結結強者風冷邪氣結于
腹中也凝結而不散與正氣相擊上下流走盛按之有
根狀如覆杯食寒則腹中硬痛妨害飲食留滯經久則
變結強
丁香皮煎方治寒氣結強日久不消
丁皮白术川歸陳皮檳榔
薑黃京三稜甘草(一兩)
薑棗水煎三錢温服
白术散治冷氣不散腹内結強堅硬疼痛
白术人參白茯紫朴陳麯麥蘖
吳茱萸川芎(二兩)
共末空心飲下二錢日二
平胃丸治腹内結強不可俛仰飲食不化
杏仁(三十枚去皮尖炒)玄參葶&KR1047;(炒二兩)川芎
桂心(一兩)丹參(三兩)
共末入蜜杵丸梧子大空心飲下十五丸日二
䐜脹
論曰内經謂濁氣在上則生䐜脹此陰陽反作病之逆
從也夫清陽為天濁陰為地二者不可相干今濁氣在
上為陰氣干擾清陽之氣鬱而不散所以䐜塞脹滿而
常若飽也
桔梗丸治虚冷氣滿䐜脹不飲食雖食不消化嘔逆
惡心虚滿腹内雷鳴下氣
桔梗白术人參白茯甘草陳皮
吳茱萸枳殼紫朴乾薑(一兩)桂心(三分)
共末蜜丸梧子大酒下三十丸
人參湯治虚冷腹脹及嘔逆醋心番胃不能食面黃
人參白茯白术紫朴(二兩)桂心陳皮(一兩)
半夏(二兩)甘草(三分)
生薑水煎三錢温服日二
臌脹
論曰内經謂有病心腹滿旦食則不能暮食名為臌脹
夫水榖入口則胃實腸虚食下則腸實胃虚若乃飲食
不節寒温失宜胃滿氣逆聚而不散大腸無以傳導故
心腹逆滿氣臌而脹也旦食不能暮食者脾以至陰居
中五陽不布水榖化遲而然也
鷄屎醴方治旦食不能暮食
鷄屎(炒香熟)
為末空心醇酒下二錢弱人一錢
牡丹皮湯治臌脹
牡丹皮鼈甲(醋炙)枳殼紫朴郁李仁(兩半)
桃仁(二十一枚炒)桑白皮檳榔(二兩)大黃(炒一兩)
薑水煎三錢温服
桔梗丸治臌脹不下食
桔梗白茯白术人參炙甘草陳皮
紫朴枳殼吳茱萸乾薑(一兩)桂心(三分)
共末蜜丸梧子大酒下三十丸
赤茯苓湯治臌脹不下食
赤茯苓木通(二兩)吳茱萸紫苑郁李仁(一兩)
白芍(炒兩半)檳榔(三枚)
水煎二錢温服日二
脅肋痛
論曰脅肋痛者足厥陰肝經虚寒氣乘之也足厥陰肝
經其支脉起于足大指叢毛上循陰股入腹貫膈布脅
肋寒邪之氣乘虚則傷于經絡邪氣與正氣相摶故令
脅肋痛也
大黃附子湯治脅下偏痛發熱脉弦寒也當以温藥
去寒
大黃(醋炒香兩半)附子(三枚)細辛(一兩)
水煎三錢稍熱服日二
半夏湯治胸脅氣不利腹脹急痛
半夏(薑汁製七次兩半)桂心檳榔(一兩)
生薑水煎三錢温服日二
吳茱萸丸治胸脅冷氣妨悶切痛不下食
吳茱萸(湯泡洗醋炒乾)川歸(一兩)麝香(研五分)
共末入蜜麝杵丸梧子大空心酒下二十丸
息積
論曰内經謂病脅下滿氣逆二三歲不已病名息積夫
消息者陰陽之更事也今氣聚于脅下息而不消積而
不散故滿逆而為病然氣不在胃故不妨于食特害于
氣而已治法不可灸刺宜服藥導引藥不可獨治者盖
導引能行積氣藥力亦藉導引而行故也
桔梗湯治息積脅下氣逆妨悶歲久不已
桔梗人參白术枳實川歸鼈甲(九肋者醋炙)
乾薑(一兩)桂心甘草吳茱萸(湯洗醋炒五錢)大麥
蘖(炒香兩半)
共末入蜜丸梧子大空心酒下二三十丸日二
赤茯苓湯治息積脅下氣逆滿悶
赤茯苓桂心陳皮(炒兩半)高良薑(一兩)
甘草(一分)大腹皮(五錢)吳茱萸(三分)
水煎三錢空心温服日二
白术丸治息積脅下滿悶喘息氣逆消散導引
白术(陳土炒)枳實(麥麩炒)桂心(兩半)人參
陳皮(去白炒)甘草(蜜炙)桔梗(炒一兩)
共末入蜜杵丸梧子大空心酒下三十丸日二
腰痛門
腰痛統論
論曰腰痛有五一者陽氣不足足少陰氣衰令人腰痛
二風寒著腰風痺腰痛三腎虚勞役傷腎腰痛四墜墮
傷腰名䐴腰痛五寢臥濕地腰痛凡此皆本于傷腎盖
腎主腰脚腎傷則腰痛也内經云腰者腎之府轉摇不
能腎將憊矣
腰痛
論曰腰者一身之要屈伸俛仰無不由之或風寒所客
或腎氣傷損使筋脉拘急動摇轉側不得故腰痛也
人參湯五種腰痛
人參杜仲川芎桑寄生桂心(一兩)
白芍(三兩)當歸白术木通玄參
熟地(三分)丹皮獨活(五錢)
水煎三錢日三
寄生湯五種腰痛不能轉側
桑寄生附子川芎獨活杜仲狗脊
桂(一兩)人參炙甘草(五錢)白术白芍
石斛牛膝(三分)
水煎三錢日二
杜仲酒方腎虚腰痛
杜仲丹參(八兩)川芎(五兩)
酒一斗五升浸服
卒腰痛
論曰卒腰痛者謂氣脉凝滯經絡壅澁或舉動傷腰故
卒痛也宜通行氣脉調順經絡平補腎臟則病可愈
牡丹湯卒腰痛
丹皮牛膝續斷萆薢桂心(一兩)
酒水煎三錢
杜仲湯勞動傷腰卒痛
杜仲羌活川椒秦芁石斛續斷
括樓根丹皮白芍五加皮當歸桂(一兩)
酒水煎三錢
風濕腰痛
論曰夫腎氣虚弱風寒濕氣著于腰間則令腰痛盖腰
為腎府腎經留滯風濕不得發散注于腰脚故起坐立
行皆痛甚則浮腫故名風濕腰痛
羌活湯風濕腰痛
羌活杜仲乾薑五加皮桂(三分)
附子巴戟天(一兩)牛膝(兩半)
共末蜜丸梧子大酒下三十丸
羚羊角湯風濕著于腰脚骨節冷痛摇轉不能
羚角羌活牛膝(一兩)白芍棗仁
升麻(兩半)虎脛骨山枝防風(二兩)
水煎五錢
腰痛強直不得俛仰
論曰腰為腎之腑足少陰腎之經也其脉貫脊屬腎抵
腰勞傷之人腎氣既衰陽氣不足寒濕内攻經絡拘急
所以腰髖強直而痛不能俛仰也
郁李仁煮散腰痛強直不可俛仰
郁仁檳榔朴硝(一兩)白芍當歸(三分)
木香訶勒皮(五錢)
共末水煎三錢日三
五加皮湯同前
五加皮白芍杜仲蘆根萆薢(五錢)
水煎三錢
巴戟天酒方治腰痛強實不得俛仰
巴戟天牛膝石斛(一兩)羌活當歸
生薑(兩半)川椒(一分)
酒八升浸服
牛膝酒方治風冷傷腰筋骨疼痛
牛膝虎脛骨枳殼羚角(一兩)
酒五升浸服
石斛酒方腰痛強直不可俛仰
石斛(二十四兩)白茯五味子丹參杜仲
黃茋萆薢(二兩)人參枸把(兩半)天冬
生薑(三兩)山藥牛膝山萸(二兩)苡仁
防風細辛(一兩)
酒五斗浸服
羌活酒方同前
羌活(六兩)獨活(二兩)五加皮(三兩)生地汁(一升煎濾)
黑豆(小者一升炒)
酒二斗浸服
腰脚冷痺痛
論曰痺之為病在骨則重在皮則寒在肉則不仁在筋
則屈而不伸在脉則血凝而不流腰脚得之謂之冷痺
痛亦由風寒濕氣雜合而成也盖腎主腰脚其經為寒
邪冷氣所客注于腰脚則膝脛髀腨腰脊冷痛肌肉不
仁而腰脚俱痛也
桂心丸腰脚冷痺㿏痺不仁
桂心(三分)附子杜仲牛膝丹參
續斷(一兩)乾薑(五錢)
蜜丸梧子大酒下三十丸
杜仲酒方治腎虚冷或感寒濕腰脚冷痺疼痛
杜仲川椒川芎天雄防風羌活
萆薢炙甘草秦芁乾薑桂(一兩)細辛
石斛地骨皮續斷五加皮(三分)桔梗(兩半)
酒浸服
巴戟天酒方治風冷寒濕傷著腰脚冷痺疼痛
巴戟羌活牛膝石斛(二兩)川椒(五錢)
生薑當歸(三兩)
酒浸服
牛膝丸治腰脚痺疼膝已下冷不得屈伸
牛膝(三兩)附子川椒石斛狗脊乾薑
桂(兩半)
蜜丸梧子大酒下三十丸
獨栗丸治腰膝沉重及勞傷腰痛脚氣等疾
栗(獨箇者)
蒸熟煉蜜丸梧子大酒下四五十丸日二服
聖濟總錄纂要卷十二
