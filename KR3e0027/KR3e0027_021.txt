聖濟總錄纂要卷二十一
休寧程林纂
瘡腫門
丁腫
論曰丁腫者由風邪毒氣入于肌肉所生也凡有十種
一者瘡頭烏而強凹二者瘡頭白而腫實三者瘡如堊
垽色四者瘡似葩紅色五者瘡頭内有黑六者瘡頭赤
紅而浮虚七者瘡頭葩而黃八者瘡頭如金箔色九者
瘡頭如茱萸十者瘡頭如石榴子亦有初如風疹搔破
青黃汁赤裏有赤黑脉而小腫亦有全不令人知忽衣
觸手摸着則痛若故取便不知處亦有肉突起如魚眼
之狀赤黑磣痛徹骨久結皆變至爛瘡瘡下深孔如火
針穿之狀初作時突起如丁盖故名丁瘡令人惡寒四
肢強痛三日瘡變焦黑腫大光起根硬不可近犯之則
痛徹骨其發于手足頭面骨節間為氣血所會尤宜速
治不然毒氣入腹煩悶恍惚如醉人治無所施矣
丁腫方
河東柳宗元偶病丁瘡凡四十日他藥治之莫效
長樂賈宣伯教用蜣螂心貼之一夕而穴百苦皆
已次年春因食鵝羊肉丁又大作再用之亦如神
效按蜣螂心在腹下度取之其肉稍白者是也以
此貼瘡半日許可穴再易之血盡根出而愈矣
巴豆塗治丁瘡乃日本國傳來者
巴豆(十粒)半夏(一枚)附子(半枚)蜣螂(一枚)
各為末以人糞相和看大小瘡作紙圈子圍瘡口以
藥𫝊上用絹貼之一日三易
地骨皮散同上
地骨皮(五錢)小麥大麻子(各十粒燒灰)緋帛(五寸燒灰)
亂髮(卵大燒灰)半夏(七枚炒黃)曲頭棘刺(二十枚燒灰即鍼倒下多)
(年者)
用骨皮半夏為末與各灰同研勻酒下二錢日二
乾薑胡椒傅治一切丁腫惡毒
乾薑胡椒(炒)龍骨皂莢(去皮子炙)斑猫(去翅足一)
(兩)
共末用酒和如膏貼上日二
諸疥
論曰字書以疥有介守之義言雖微小介然守形體而
難治是以疥有五名皆因風熱邪氣客于皮膚之間久
則化為蟲時作痛痒故作為瘡腫焮赤痛痒者謂之大
疥皮内引起結根搔之不痛謂之馬疥瘙痒皮起謂之
乾疥三者為重以風濕熱氣深在肌肉故也若水疥㾦
㿔如瘭漿濕疥瘡小而汁出特風熱淫於皮膚之間故
淺而輕俱風熱之客故皆有蟲或謂蟯蟲内出理或然
也治宜疏風滌熱當以薰浴傅塗湯液並施則善
苦參散治徧身瘡疥風毒瘙痒
苦參白花蛇(酒浸去皮骨炙)川連川歸(三兩)人參
玄參丹參白芍防風(五錢)白蒺藜(炒去刺一兩)
共末酒下二錢
快肌丸治徧身瘡疥瘙痒
威靈僊(三兩為末)雄猪膽(三枚)
用膽汁和末丸梧子大荆芥湯下二十丸
防風丸治一切風疥瘡癬皮膚瘙痒癮疹
防風蟬脱猪牙皂(炙去皮二兩)天麻(三兩)
共末用精羊肉煮極爛以酒熬成膏丸梧子大用荆
芥酒下三十丸日二
苦參丸治一切疥瘡
苦參玄參山梔獨活(二兩)甘菊防風
大黃(炒香熟)片芩枳殼(一兩)川連(兩半)
共末蜜丸梧子大酒下二十丸日二
五參散治諸疥風虚惡瘡
人參玄參丹參沙參苦參秦芁
白蒺藜(炒)山藥子芩防風麻黃(去根節)
獨活茯神細辛(五錢)山梔枳殼(三分)
烏蛇肉(酒炙一兩)
共末水下三錢日二
雞子油塗治一切惡疥瘡
雞子(七枚煮熱用黃慢炒取油)膩粉髮灰枯礬(一分)
石硫黃(五錢)
共研入油和勻塗上日三五次差
諸癬
論曰癬之字從鮮言始發于微鮮縱而弗治則浸淫滋
蔓其病得之風濕客于腠理搏于肌肉否澁久則因風
濕而變化生蟲故風多于濕則為乾癬但有周郭皮枯
瘙痒搔之皮起白屑者是也濕多于風則為濕癬周郭
中如蟲行浸淫赤濕搔痒汁出是也風摶于氣血則為
風癬㿏痺不痛痒是也如錢形則為圓癬如雀目則為
雀目癬亦皆赤痛而瘙痒又或牛犬所飲之水刀刅磨
淬之漿取以盥濯毒氣傳人亦能生癬故得于牛毒者
狀似牛皮于諸癬中最為痛厚乃邪毒之甚者俗呼為
牛皮癬狗癬白點而連綴刀癬縱斜無定形凡此八者
皆風濕毒氣搏于肌中故痛痒不已久而不差又謂之
大癬
苦參丸治一切風癬皮膚瘙痒
苦參烏蛇肉(炙四兩)石菖蒲(二兩)
共末入蜜丸梧子大酒下二三十丸
丁香散傅
丁香蝦蟆灰(一兩)麝香(一分)枯礬五倍子
膩粉(研五錢)
各末研勻傅上
一抹散治乾癬
天南星草烏頭(各一枚生為末)
用羊蹄根搗取自然汁調塗三日差
狼牙丹砂膏治一切乾濕諸癬
狼牙丹砂枯礬雷丸雄黃藜蘆
硫黃(一兩)
共末入猪脂和成膏日塗三五次
代指(即天蛇頭)
論曰瘡發指端爪甲脱落名曰代指盖爪者筋之餘筋
骨熱盛注于指端故其指先腫赤熱焮痛結聚成膿甚
則爪甲脱落世俗謂之遭指又名淪指又名代甲其實
此病類于指疽然無藴毒故色不黯黑即病雖久亦不
殺人也
漏蘆湯治代指筋骨臟腑中熱焮赤腫痛
漏蘆升麻子芩大黃(炒一兩)玄參(三分)
水煎五錢入淡竹葉二七片煎減半去滓入芒硝一
錢再二三沸温服日二已利去芒硝
地龍散治代指
地龍
去泥瓦上炙為末用猪脂和塗患上日二
升麻湯浸治代指雖内無藴毒然筋骨中熱氣壅盛
升麻生甘草(一兩)
用水煎去滓入芒硝末一兩攪勻浸指數十次
蛇頭疔瘡痛不可忍臭不可聞
蜈蚣一條焙乾為末猪膽汁調
又用黑豆生研末入繭内籠之
醬蜜塗治代指不結靨
醬汁白蜜
二味和煎令沸稍熱塗上日三五次
熱湯蘸治代指為五臟氣流注十二經毒熱冲于手
指
熱湯
急蘸五七次冷水浸之又復如此三度便塗羊膽汁
差未成膿者用此方甚效或以猪膽盛代指用線扎
之亦妙
諸丹毒
論曰熱毒之氣暴發于皮膚間不得外洩則蓄熱為丹
毒以其色如塗丹之赤又復陽氣伏于皮膚中故謂之
丹因熱氣慓悍其發無常處大則如掌甚則周流四肢
若不急治或壊爛出膿血若發于骨節之間則以藥斷
截毒氣入腹則能殺人治法用鐮割明不可緩故也
漏蘆湯治丹毒遊走
漏蘆升麻白芍子芩白斂白薇
麻黃(去根節)甘草大黃(一兩)
水煎五錢温服日二
赤小豆塗治丹毒如掌大身赤腫痛痒
赤小豆
為細末以雞子白和如膏塗丹上日二
吳藍湯搨治丹毒
吳藍升麻石膏片芩白斂犀角(一兩)
生地(三分)山梔大黃(五錢)
水煎一兩入竹瀝浸搨
羚羊角塗治赤黑丹毒
羚羊角(燒灰)
研細以雞子白和如膏塗患上日二次差
鹿角散塗治赤黑丹
鹿角
燒灰存性研末入熟猪脂和塗日二
疿瘡
論曰内經謂汗出見濕乃生痤疿盖熱盛汗出陽氣發
泄而腠理疎反以寒水洗浴則熱氣内鬱於皮腠之間
輕則為疿重則為痤也世俗通謂之疿子其狀皮肉如
毫針所刺徧體細瘡如麩片愈而復發是也
葛粉傅治疿子
葛粉(三兩)生甘草(一兩)風化石灰(微炒五錢)
共研撲之
滑石豆粉傅治疿子
滑石(飛過)菉豆粉棗木葉
共研末傅之日三
乾壁土傅治暑月肌膚瘡爛或因搔成瘡者
陳乾壁土(取向東方者)
研細傅之日三四次隨手即愈
肉刺
論曰肉刺者生于足指間形如鞕胝與肉相附隱痛成
刺由靴履急穿相摩而成名為肉刺俗呼為雞眼睛是
也
膠脂膏貼治肉刺
栢木上白膠明松脂(一兩)黃蠟(五錢)
將膠脂熬化入蠟成膏貼之
酥粉傅治肉刺
蟬酥(自取者)膩粉(一錢)
將酥浸濕入粉研勻用鍼撥破塗上蜜裹日二
磠砂傅同上
磠砂
醋化熬成霜以少許和栢膠傅之其根即出
金瘡門
金瘡血不止
論曰血行脉中周行灌溉而無窮已金刅所傷深則其
流湍激若海洩河㳏禦之至難要在杜其冲溢之勢外
觀其形内訂其脉之何如若血出不斷其脉大而止者
為易治若血出不止前赤後黑或黃或白肌肉腐殠寒
冷&KR1836;急者為難治不可不察也
麻黃散治金瘡止血悶疼痛
麻黃(兩半)白芷附子白芍川歸續斷
乾薑炙甘草子芩川芎桂心(五錢)
共末酒下二錢日二
天南星散治刀刅所傷血出不止
天南星(三枚)鉛丹(炒紫一錢)
共末研勻乾貼患上日二
刀箭方治血出不止
石灰(遠年者一兩)鉛丹(炒三分)龍骨狗腦骨(燒五錢)
共末傅上日二
風化散治金瘡止血定痛
風化石灰(一升)乾薑(三分)生栗子白藥(五兩)
午日共末以備急用
石榴花散同上
石榴花(乾者五錢)石灰(炒升半)
共末用少許𫝊上少刻斷血止痛
蒲黃散治金瘡血出腹脹欲死
蒲黃生地黃(兩半)川芎白芷川歸黃茋
續斷(一兩)甘草(三分)
共末空心酒下三錢令腹中死血化為水日三若口
噤用物幹開灌之加大黃兩半
金刅傷中筋骨
論曰金刅所中至於筋骨其所傷深矣然接骨絶筋亦
可接續要在乘血氣未寒急施治法若不乘熱則風冷
易入瘡縱暫愈後必不仁亦致痛煩而終身不完至于
小碎之骨即當出之不爾則膿血不絶肌肉亦不能收
斂矣
骨碎補丸治一切金刅傷中筋骨風冷所入疼痛
骨碎補(三兩)山藥附子虎骨(炙)桂心
白檳榔自然銅(醋淬七次)熟地敗龜板(醋炙)
白薇山萸肉澤蘭葉(一兩)五味子川歸
乾薑(五錢)肉蔲(二枚)肉蓯蓉(三分)
共末入蜜杵丸如梧子大酒下二三十丸日二
金瘡中風水及痙
論曰金瘡中風水者以封固不密所致也夫中風之候
其倉卒無汁中水之候則出青黃汁而又疼痛發熱内
腫硬時為痙狀可急治之凡痙狀口急背直摇頭馬鳴
腰為反折須臾十發氣息如絶汗出如雨治不可緩緩
則不能救療
熟地丸治遠年傷折忽因風氣于舊處痛不可忍
懷熟地(四兩)杏仁(去皮尖炒)牛膝(兩半)黃茋苦參
兔絲子(酒煮)肉蓯蓉萆薢(炒一兩)升麻桂心
(三分)青木香(一分)訶勒皮(五錢)
共末入蜜丸梧子大酒下二三十丸日二
雞屎白豆酒治金瘡中風反張者
雞屎白(一合)大豆(二合)
先以豆炒焦黑入屎白同炒熟又以瓶貯酒三升乘
熱豆傾酒中盖良久去滓服五合少頃又服取汗出
飲酒後以薑粥助之
羌活飲治金瘡并傷折骨諸瘡腫慎不可當風臥濕
地取涼若風濕所傷則發痓口噤殺人若覺頸項強身
拘急便服
羌活(一兩)竹瀝(三鍾)
用水煎羌活減半去滓入瀝再沸分三服
川椒罨治金瘡中風
川椒(生用三兩)
看瘡大小用麫作餛飩灰火中炮熟乘熱開一孔當
瘡上罨之劫引風出多做候換數次差
川芎湯治金瘡中風痛不可忍
川芎防風羌活川歸(一兩)炙甘草(三分)
水煎六錢熱服取汗如汗不出加麻黃一兩桂心三
分湯成入竹瀝沸服日二
鹽韭傅治金瘡中風水腫
韭白食鹽(等分)
共搗爛放瘡上以火炙藥上熱徹愈
又方
鹿角
燒灰存性研末用猪脂和塗日二差
金瘡腸出
論曰金刅所傷有腸出者有腸出已斷者視其輕重以
決死生腸有一頭見者不可續也若腹痛不可忍短氣
不能食近則一日遠則三日治無及矣腸有兩頭見者
速以桑白皮挼作線或以麻縷續之仍用雞白塗隙勿
令氣洩推内之密縫瘡口用雄雞血塗之腸有出而不
斷者以大麥汁洗而内之亦如前法須研米粥飲二十
餘日強糜百日方可食飯又不可令飽恐其腸斷仍常
以湯散助之
磁石散治金瘡腸出宜入之
磁石(醋淬七次)滑石(飛過等分)
同研酒下一錢日三及以針砂塗腸上其腸自收入
而無害
小麥飲噴腸方治金瘡腸出不能入
小麥(三升)
用水九升煮汁五升以綿濾過候冷含噴瘡上漸入
以冷水噴其背不令病人知亦不可使傍人語卒然
急噴其腸自入不可食飽勿使病人驚恐恐驚則殺
人難治
毒箭所傷
論曰箭瘡毒藥入皮膚肌肉間令人短氣悶絶口噤唇
乾血雖止而腹滿不能言其人如醉者為難治若瘀血
應時出其瘡温而熱開口能言則可治巢氏論毒箭有
三種曰嶺南夷俚人用焦銅作箭鏃其嶺北諸處以蛇
毒螯物汁著管中漬箭鏃及有以苗藥為之者三種傷
人皆不易治唯急飲糞汁可以禦其毒少緩則毒氣深
入不可救也慎之慎之
半夏飲治毒箭所傷箭鏃毒藥在内不出
半夏(三兩用生薑二斤取汁浸三日)白斂(三兩)
同炒為末酒下一錢日三瘡淺十日出瘡深二十日
方出
雄黃塗治毒箭所傷
明雄黃
研極細傅瘡上日四五汁出愈此方治毒蛇蜈蚣
咬亦妙
生薑飲治中毒箭
生薑
取自然汁飲五分未退再飲一方用甘草煎汁頻
飲
旋復根散治中毒箭
旋復根
為末酒下二錢日三仍傅瘡上(無根用花)
箭鏃金刅入肉
論曰凡箭鏃金刅入肉治宜速出内有碎骨亦須去盡
然後傅藥不然其瘡必不合縱然少愈亦常作疼痛若
神驚血亂氣奪則死無救
丹皮散治金瘡箭頭在骨多年不出
丹皮白斂(一兩)丁香麝香藿香
桑白皮(一分)
共末温酒下二錢淺者十日深者二十日箭頭自出
又方同上
磁石(生研極細)明雄黃(三分)
同研勻用菉豆煮汁下二錢十日後輕撥便出手足
上用此末點之亦自出
紅散子治中箭頭用之摩瘡口上
蔓陀羅子草烏茄子花萞麻子
麒麟竭(五錢)
共末以好酒和調塗摩瘡上箭頭自出
解骨丸治箭鏃不出能令自出
明雄黃象牙末蜣螂(一兩)
共末入蜜杵丸黍米大用一丸内瘡中以細膩羊腎
脂貼之箭頭自出
鼠肝傅治箭頭不出
鼠肝(五枚)
研如泥傅之兼以鼠腦髓塗之良亦治針折肉中塗
之自出
象屑塗治箭頭不出
象牙屑
研末用蜜和塗瘡上并折針竹木刺皆出
狐尿刺
論曰狐尿刺者乃狐狸尿草棘上人有悮犯則發腫痛
焮熱多在于手足指節然亦有端居不出而被此毒者
盖毒氣有相類之症亦不因狐狸尿乃爾也
白斂膏治犯狐尿久不差
白斂羊屎括蔞根(五錢)
共搗如膏裹瘡上一伏時其刺自出
大豉𫝊治狐尿刺在手足指節間腫痛
大豉(一兩)
細嚼熟𫝊之少頃取下看䜴中有毛效如不見毛又
嚼傅之以毛出為度
桂心黃蠟丸治一切惡刺入肉者
桂心
研末用黃蠟化丸看瘡口大小置丸瘡内以濕紙三
五重搭盖以火熁候丸化入肉其刺自出如無刺其
傷處亦平也
獨栗塗治惡刺不出
獨顆栗
去衣嚼如泥塗瘡上帛裹半日有刺自出
惡刺
論曰惡刺初得以蛇虺毒氣經由草木水澤間有人染
著忽似刺劄俄致腫痛其肉潰爛若手足上著注即指
節墮落土人諳歷既多初覺中刺時以艾灸數十壯十
愈八九灸弗愈者速以下藥塗傅
葱白蒲公草膏治中一切惡刺
葱白(一把)蒲公草(五兩)大豉(一分)
共爛搗塗瘡上外用醋麵紙封自出
木蟲塗治惡刺
木中蟲(五枚)
用米醋和研如泥封之差
黑豆汁漬同上
黑豆(一升)
用水煮取濃汁頻頻漬之差
竹木刺傷肌肉不出
論曰竹木刺所傷為患甚淺然入人肌肉久不得出則
損動榮衛而作瘡或中風水則腫痛若成膿淹留歲月
未易治也但刺傷之初宜速治之加以塗傅無致風水
之患
羊屎傅治竹木刺
羊屎
炙乾為末用猪脂和傅日三五上經宿自出
象牙散傅治竹木刺并鍼折不出
象牙屑
為末以雄鼠腦髓和傅上立出
糯米膏治金瘡水毒癰疽熱毒竹木等刺
糯米(三升)
於端午日前四十九日以冷水浸之日二換水輕淘
至午日午時曝乾挂風處凡遇患用少許炒焦為末
水和成膏塗瘡口帛縛候瘡愈解去若金瘡悮犯生
水作膿腫甚者急用此膏塗之良久其腫處即消若
癰疽毒瘡初發纔覺焮腫痛并痄腮等症用此末貼
項下及腫處若竹木簽刺入肉者臨臥時貼之明日
揭看其刺自出在藥内若貼腫毒藥乾即換之須常
令濕為妙唯金瘡及水毒切不可換恐傷動瘡口
痔瘻門
諸痔
論曰痔有五名一曰牡痔二曰牝三曰脉痔四曰腸痔
五曰血痔症雖小異大率皆飲食飽甚情慾過度之所
致也夫飲食飽則腸胃傷情慾過則氣血耗毒氣乘虚
流入下部所以澼積而為痔也
如神丸治腸風五痔
烏蛇肉(酒炙)防風大黃(煨二兩)枳殼(炒)黃茋
刺蝟皮(炙黑)陳皮白蒺藜(炒去刺)秦芁(兩半)
共末入蜜杵丸梧子大空心酒下三十丸臨臥再服
當日血止定痛
神妙湯薰洗五痔
萆薢甘草五倍子括蔞根大䜴
葱白(等分)
每日用一二兩煎水薰洗日二
神白散治痔瘡下部發腫如梅李大痛硬不能行者
即時取效
半夏(齊州者)
每用一枚研極細入冰片一小皂子大同研勻用津
唾和攤軟紙上貼之即冷如冰良久清水水漸消未
全愈再貼去根尤妙
牡痔
論曰内經謂飲食自倍腸胃乃傷因而飽食筋脉横解
故澼而為痔其狀肛邊生鼠乳或痒或痛膿血時下謂
之牡痔
蝟皮丸治牡痔肛邊生鼠乳疼痛寒熱
蝟皮(炙焦)附子槐木耳枯白礬川歸
桑白皮赤芍(一兩)楮根白皮(炙)
共末入蜜杵丸梧子大飲下三十丸
荆芥槐花散治鼠乳牡痔便血痛不可忍
荆芥穗槐花(炒)枳殼(炒)黃茋(蜜炙二兩)
共末空心飲下二錢
牝痔
論曰牝痔者由邪熱壅在肺經傅注大腸又大腸久虚
風熱留滯故令肛邊生瘡而出血也名曰牝痔此皆酒
食房勞過度令毒氣攻注所為故又謂之酒痔
地榆湯治牝痔肛門生瘡下血不止
地榆子芩赤芍枳殼檳榔川歸
黃茋(炙一兩)
水煎四錢空心温服日二
淋洗白礬湯治牝痔
枯白礬
研末每用五七分入沸湯内和勻浸洗日二差
脉痔
論曰脉痔者臟腑藴積風熱不得宣通也風熱之氣乘
虚流入下部故肛邊生瘡痒痛血出也盖實為痛虚為
痒今實熱乘虚下攻肛腸故痒且痛又脉者血之腑得
熱則妄行故血乃出也
槐莢煎丸治脉痔生瘡下血痒痛
槐莢(一斤洗入水半斤研取汁)白蜜(二兩與莢汁同煎成膏)防風
黃茋(炙五錢)杏仁(去皮尖炒)皂莢子(炒三分)枳殼(炒一兩)
共末與杏末拌勻入膏杵丸梧子大飲下二三十丸
日二
阿膠湯治脉痔有蟲時作痒痛血出不止
阿膠(炒)艾葉川歸青葙子(一兩)
水煎五錢温服日二
薰洗槐白皮湯治脉痔有蟲或下膿血
槐白皮(二斤)
用水一斗五升煎一斗傾盆中坐薰湯冷再煖蟲當
隨便利自出仍用槐白皮為末綿包錢許内下部中
日二差
出蟲方治脉痔下部如蟲咬
桃葉(十斤)
搗研蒸熟乘熱入小口器中坐薰其蟲自出
滌痔散同上
白礬(研一兩)
取小便三升温熱入礬末五錢乘熱洗之差
血痔
論曰血痔者乃肺熱流毒也肺與大腸為表裏今肺臟
藴熱毒氣流滲入于大腸血性得熱則流散故因便而
肛腸腫痛清血隨出名曰血痔
蝟皮散治血痔
蝟皮(燒灰存性)白芷黃茋懷熟地側栢葉
川續斷地榆川連(一兩)
共末空心飲下二錢日二
地榆湯治血痔
地榆熟艾防風枳殼(炒)龍骨黃茋
桑木耳(一兩)
水煎五錢入生地一分温服日二
蒲黃湯治諸痔下血
蒲黃川芎生地白芷川連川歸
白石脂甘草(一兩)
水煎五錢空心温服日二
黃茋散治血痔下血不止
黃茋(蜜炙)枳殼(炒三兩)防風(兩半)
共末空心飲下三錢日二
枳實槐角子散治血痔下血久不差
枳實(麩炒)槐角子木賊(五錢)
共末用皂莢湯下二錢日二
腸痔
論曰腸痔者以腸胃有風挾熱二者乘虚入于腸間冲
發下部故令肛邊生核腫痛不消病始作令人寒熱時
有血出也
枳殼湯治腸痔腫痛生核或發寒熱
枳殼(炒)子芩白芍黃茋(一兩)川芎
川歸檳榔(煨)丹參(兩半)
水煎五錢空心温服日二
括蔞散治腸痔下血
括蔞(大者一枚)烏梅肉(十枚)
將蔞切盖去空以梅肉實其中仍盖封用黃泥包裹
晒乾火煆存性研末温酒下二錢日二
地榆散治腸痔下部生核腫痛時發寒熱出血
地榆槐花(半生半炒)甘草(一兩)
共末用枳殼桑白皮湯下二錢日二
又方治一切痔淋洗
荆芥穗生甘草(二兩)
同末水煎一兩淋洗日二
白术紫朴丸治久積虚冷腸風痔瘻面色萎黃虚劣
白术紫朴(三兩)人參甘草川歸(一兩)
黃茋黑乾薑陳皮(兩半)
共末入蜜杵丸梧子大飲下二三十丸
二根散治腸痔有血
枸把根白皮白薔薇根白皮(二兩)
共末水下二錢日二
氣痔
論曰氣痔者因便下血或肛頭腫凸良久乃收是也此
由毒氣藴積腸間及恚怒不節酒食過傷令下部氣澁
壅結而成
烏蛇黃茋丸治氣痔大便下血脱肛腫痛
烏蛇肉(五兩)人參獨活枳殼地骨皮(一兩)
郁李仁(去皮炒)羚羊角(三兩)黃茋檳榔(兩半)
大黃(炒)大麻仁(炒二兩)訶勒皮(一分)
共末入蜜杵丸梧子大酒下二十丸以利為度未利加丸數
必效丸治氣痔脱肛不收或生鼠乳時出膿血久不
差
枳殼(麩炒)黃茋(蜜炙)
共末陳米糊丸梧子大空心飲下三十丸日二
痔瘻
論曰五痔之疾或生鼠乳或發寒熱或生瘡痒痛或下
膿血其症不一治之不早反勞傷過度則毒氣浸漬肌
肉穿穴瘡口不合時有膿血故成痔瘻經曰痔久不差
變為痔瘻是也又或蔓穿數處或形似螺蜆膿血與肌
肉綿綿而下故謂之痔瘻昔人謂蟯蟲居胴腸間多生
瘻痔方中用薰法及化蟲之藥不可不察
乳香丸治一切痔瘻反花瘡
乳香(五錢)麝香冰片丹砂没藥(二錢)
雄黃黃蠟生地(一兩)
共末研勻化蠟丸梧子大用麥冬湯下十丸少留末
塗瘡上
蝟皮丸治五痔多年不差漸成痔瘻
蝟皮(炙焦)龍骨(煆二兩)附子川歸枳殼(炒)
黑乾薑(兩半)黃茋(蜜炙)艾葉(三分)
共末入蜜杵丸梧子大用黃茋湯下三十丸
腸風下血(詳結隂下血)
論曰腸風下血者由腸胃有風氣虚挾熱血得熱即妄
行因而滲入腸間故令下血故以為名昔人謂先血後
便為近血先便後血為遠血遠近之别不可不察
玉壺丸治腸風下血
皂莢鍼(青嫩者半斤用水五升浸七日砂碢煮取汁一升又熬減半入蜜一兩熬成膏)
胡桃仁(十枚)枳殼(火燒酒淬一兩)乳香沒藥(炙二錢)
椿根白皮(隂地者炙一兩)
共末入膏杵丸梧子大每服二十丸
腸風下血煎木賊湯下五痔疾荆芥湯下
時常瀉血米飲日下二
玉屑丸治腸風下血及痔瘻藏毒久不差
槐根白皮椿根白皮苦楝根白皮(三兩三味採時春宜早夏)
(宜遲)天南星(生)生半夏(五錢)威靈仙(一兩)寒食
麵(二兩)
共末拌勻滴水丸梧子大每服三十丸先用水二鍾
煎滚入丸令浮再服日二
琥珀散治腸風及一切血痢脾臟下血不止
琥珀屑(研)赤小豆白芷枳殼槐花
鹿角霜(一兩)
上五味同炒焦黑為末入珀末拌勻空心米飲下二
錢日二
槐角子散治腸風
槐角子(炒)防風枳殼(炒五錢)黃茋(炙一兩)
共末空心茶下一二錢
防風散治腸風下血
防風(微炒)黃茋(炙二兩)炙甘草人參(五錢)
共末空心飲下二錢
白术丸治腸風痔瘻脱肛下血面色萎黃久不差
白术(一斤用糯米三升同浸三日晒乾細切慢炒香為末)懷生地(半斤酒浸甑上)
(蒸熟爛搗如泥)
二味和勻用大力者搗二三千搥如硬入好酒蜜少
許丸梧子大陰乾空心米飲下二三十丸日二
牡蠣散治腸風下血不止及脱肛
牡蠣(大者醋淬七次)
細研如麵空心飲下二三錢日二
傷折門
傷折統論
論曰諸脉從肉諸筋從骨骨三百六十有五聫續纏固
手所以能攝足所以能步凡厥運動㒺不順從若乃倉
卒之際墜墮倒仆傷折蹉跌患生不測詎可不圖&KR1276;治
小則消腫而伸攣大則續筋而接骨各有方劑存焉當
按症施治
從高墜下傷損腫痛
論曰凡墜墮傷損腫痛輕者在外塗傅可已重者在内
當導瘀血養肌肉宜察淺深以治之
阿膠湯治墜墮傷折手足痛
阿膠白芍(兩半)生地川芎川歸
熟艾(一兩)黑乾薑甘草(五錢)
水煎三錢温服日二
地黃糟裹方治墜墮撲損筋骨疼痛瘀血凝滯腫熱
不消
懷生地(搗)酒糟(等分)
看輕重下藥拌勻蒸熟塗𫝊患上用帛裹縛日一易
接骨膏治一切打撲傷墜疼痛
續斷(一兩)白芨附子川歸獨活桂心
雄黑狗脊骨(燒灰)白斂桑白皮(五錢)黃米(炒三合)
共末用酒半鍾和藥末三錢白麵二錢生薑自然汁
少許慢熬成膏攤貼三日一換冬月用杉木皮綿繩
夾縳夏月以柳枝子五條夾縳雖緊不妨
續骨丸
黃蠟(煉過半斤)鉛丹(飛炒過)自然銅(醋淬七次)蜜陀僧
(煆四兩)白礬(十二兩)麒麟竭丹砂(飛過)乳香(炙去)
(油勿焦)沒藥(炙去油一兩)猪脂(十兩)
先熬脂化蠟于冷處入僧丹銅末再熬攪滴水不散
又出鼎離火下諸末不住手攪至凝丸彈子大且用
笋皮襯之極冷收貯凡傷折用一丸入少油化塗傷
痛處以油紙帛護之甚者以燈心裹木夾之又以一
丸分作小丸熱酒下痛即止如藥力盡痛未除再一
服骨上便安
玄胡索湯治傷折疼痛筋骨未合肌肉未生
玄胡索川歸白斂懷熟地鹿角膠
綿黃茋桑寄生桂心(一兩)
水煎五錢空心温服日二盖煖
傷折惡血不散
論曰脉者血之腑血行脉中貫于肉理環周一身因其
肌體外固經脉内通乃能流注不失其常若因傷折内
動經絡血行之道不得宣通瘀積不散則為腫為痛治
宜除惡瘀使氣血流通則可復完
黃茋湯治傷折惡血凝滯腫痛
黃茋白芍附子生地桂心川歸
續斷(一兩)大黃(生)川椒乾薑(二兩)
白水煎三錢温服日二
糟米塗治傷折赤腫惡血不散疼痛
酒糟(二斤)糯米(半升)
用酒煮米熟入糟煮稀稠得所乘温熱塗上用帛封
裹煖一日一換以差為度
蒲黃散治傷損惡血不散不欲聞人聲胸中氣塞便
利出血
蒲黃(一合)生地(二兩)桂心白芷川歸
續斷(一兩)炙甘草(五錢)共末酒下一二錢日二
葱白塗治一切墜落打撲腫毒疼痛
葱白(三十根)
用灰火煨透乘熱搗爛塗患上用棉紙包縛令煖
筋骨傷折疼痛
論曰人之一身血榮氣衛循環無窮或筋肉骨節悮致
傷折則血氣瘀滯疼痛倉卒之間失於調理所傷不得
完所折不得續輕者肌膚焮腫重者髀肉剉脱治宜先
整其骨續其所折後施貼熁封裹之劑
麒麟竭散治筋骨損傷疼痛
麒麟竭白芷赤芍没藥(炙去油)蒲黃
自然銅(醋淬七次)生大黃川歸(五錢)桂心
荷葉骨碎補(去毛三分)
共末空心酒下二錢日二
川芎散治傷折腫痛血不散
川芎桂心附子川椒(炒)甘草
蘭葉(一兩)大黃(醋炒)川歸(五錢)
共末酒下二錢日二
接骨桂芸膏治撲打筋骨傷折腫痛不可忍
桂心芸苔子白芥子敗龜板大黃
虎頭骨(酥炙)赤狗頭骨(燒灰存性)木别子(一兩)
共末研勻用小黃米粥攤帛上摻末一匙裹損上以
竹片夾定繩縛七日
没藥丸治傷折筋骨疼痛
没藥(炙研)丹砂牛膝(一兩)
為末研勻用酒麵糊丸梧子大丹砂為衣用木瓜湯
下二十丸日二
八骨散治筋傷骨損疼痛
虎骨(醋炙)龍骨(煆研)牛骨(醋炙)雞骨(醋炙)狗骨
兔骨(酥炙)羊骨(醋炙)猪骨(醋炙)楓香脂自然銅
(醋淬七次)
共末每有傷折以黃米粥熱攤布上摻末貼患處用
布包裹以繩縳之
神授散治傷折内外痛不可忍
川歸鉛粉(五錢)蓬砂(二錢)
共研勻用蘇木煎湯下二錢仍用粟米粥攤布上摻
末貼腫處如骨碎用木皮竹帛夾定繩縳
五骨散治傷折筋骨痛不止
鯪鯉甲項骨虎頭項骨猴猻項骨
黃犬項骨野猫項骨(一兩)
上五骨細剉以米醋好酒各半斤浸一宿炙黃為末
入後藥用
天雄(五錢去皮臍炮裂)肉蓯蓉(五錢浸洗炙)
二味共末與上末拌勻每服酒下二錢日二又用粟
米為末醋煮成糊入末拌稠攤塗帛上貼痛處用帛
包棉裹煖痛立止
傷折風腫
論曰肌肉傷折皮肉破裂久而未合為外風所觸則令
肌肉受寒既不得收斂又與氣血相搏不得消散故為
風腫風腫不散即變膿血敗壊之疾
荆芥湯治傷折風腫
荆芥穗川歸川芎川續斷(一兩)
共末酒下二錢日二
地黃川歸散治傷折為風冷所侵肌肉不合腫痛
懷熟地川歸羌活獨活(一兩)
共末空心酒下二錢日二
没藥散治傷折風腫
沒藥川芎附子白芷川椒川歸
檳榔甘草桂心(五錢)
共末酒下二錢日二
川歸湯治傷折皮肉破裂風毒内攻腫痛不消
川歸大黃(炒)白芷防風烏頭(一兩)
水煎五錢温服日二
黃蠟膏治傷折風腫痛
黃蠟(五兩)桂心吳茱萸(一兩)食鹽(燒二錢)
共用為末以麻油化蠟入末熬攪勻成膏攤日一易
聖濟總錄纂要卷二十一
