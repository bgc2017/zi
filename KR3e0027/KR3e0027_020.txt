聖濟總錄纂要卷二十
休寧程林纂
癰疽門
癰疽統論
論曰周官瘍醫與疾醫分職而異治凡有瘍者受其藥
焉蓋非專門之學不足以深究博識故也人之氣血與
天地同流經絡常數與晝夜同度一或壅而不通沮而
不利則血老不作汗肉陳不脫垢蒸氣不達癰疽内熱
甚於焚溺治之不可緩是以喜怒憂樂之不時飲食居
處之不節芳草藥石之發動内使陰陽不平而藴結外
致榮衞凝澁而腐化輕者起于六腑浮達而為癰外潰
膚肉經所謂榮衞稽留於經脈之中血澁不行衞氣壅
遏不通熱甚則肉腐為膿然不陷肌膚骨髓不為焦枯
五臓不為傷損其皮薄以澤是也重者發於五臟藴
結而為疽内消骨髓經所謂熱毒熾盛下陷肌膚骨髓
焦枯五臓涸竭當其病下良肉無餘其皮夭以堅上如牛
領之皮是也夫瘡腫之患莫大於癰疽明乎二者則凡
腫毒丹疹可以類推矣故證有淺深治有輕重若瘡發
之初湯液疏其内鍼石疏其外内外之治不同也五臟
内虚則平補内實則駃利補瀉之法不同也瘡發於虚
處則難差發於實處則易愈則其生有虚實之辯富貴
體逸危殆者多貧賤形苦困篤者少則其形有苦樂之
辨淺瘡若在厚處攻之易平深瘡欲在薄處達之易及
則肌肉皮膚有厚薄之辨脈見洪滑麄散其病難治脈
見微澁遲緩其病易治則脈之與病有應否之辨凡癰
之類其氣浮達宜灸&KR2130;而不宜鍼烙凡疽之類其氣深
沉宜針烙而不宜灸&KR2130;此灸&KR2130;針烙之異也淋射熁貼
以清腫毒膏潤温養以生肌肉此先後終始之序也昔
人論癰疽病者惑於人神所在不可妄行鍼鍼刺見血
不知神之與形固為休戚體既不平神焉能定内經癰
疽不得頃時回恐内爛筋骨第通臟腑豈有人神之忌
耶
癰疽所生忌穴
背面九處不可患瘡
第一入髮際為玉枕亦為舌本第二項頸節
第三為崇骨第四大椎為五臓第五脊骨兩邊
肺俞穴第六夾脊骨兩邊脾俞穴及肝俞穴
第七脊骨兩邊腎俞二穴第八後必鳩尾穴
第九鳩尾骨穴
正面五處不可患瘡
第一喉骨為重鴈第二當胸前為神舍第三為
心鳩尾第四當乳穴第五臍下二寸為腸屈
之間
側面三處不可患瘡
耳下近耳後牙車尖央陷中為喉脈一穴
當膊下下穴為肩骨承山上三寸一穴為腨腸
辯癰疽證候美惡法
夫癰疽外發其理易明至於内癰内疽隠而不見目既
不接治之至難然五臓六腑有俞募雖結困於中而自
形於外外察其部内審其源定藥按方若拔芒刺然則
癰疽之發有五善七惡之證不可不察也煩躁時嗽
腹痛渴甚或瀉利無度或小便如淋一惡也膿血大
洩腫焮尤盛膿色敗臰痛不可近二惡也喘麄短氣
恍惚嗜睡三惡也目視不正黑睛緊小白睛青赤瞳
子上視者四惡也肩項不便四肢沉重五惡也不
能下食服藥而嘔食不知味六惡也聲嘶色脱脣鼻
青赤面目四肢浮腫七惡也動息自寧食飲知味一
善也便利調勻二善也膿潰腫消色鮮不臰三善
也神彩精明語聲清亮四善也體氣和平五善也
癰疽發背治有專門寒熱虚實善惡淺深陰陽臓腑
不深諳者恐多錯誤東坦曰少有差謬變症甚於傷
寒未可按方療治故一方不錄其餘一切癰癤瘡毒
則精選不遺也
附骨癰
論曰凡身體盛熱不可當風冷之氣入於肌肉則熱摶
伏不得出故附著於骨而成癰也其狀無頭但腫而闊
皮膚薄澤者以毒氣伏留于内故也法宜外散其寒内
達藴結之熱
治附骨癰方
新鼠皮(一張)
一味看瘡大小裁貼日二次若出膿用豬脊脂貼
治附骨癰方
萞麻子(去殼不拘多少)
一味研令細取塗癰上日三兩度即差
治附骨癰方
生地黃(取汁一盞)
一味用銀石器中煎如膏候冷塗𫝊腫上日三五度
即差
乳癰
論曰足陽明之脈自缺盆下於乳又衝脈者起於氣衝
並足陽明之經夾臍上行至胸中而散蓋婦人以衝任
為本若失於將理衝任不和陽明經熱或為風邪所客
則氣壅不散結聚乳間或硬或腫疼痛有核皮膚焮腫
寒熱往來謂之乳癰然風多則腫硬色白熱多則腫焮
色赤若不即治血不流通氣為留滯與乳内津液相摶
腐化為膿然此疾産後多有者以衝任之經脈上為乳
汁下為月水新産之人乳脈正行若不自乳兒乳汁蓄
結血氣藴積即為乳癰又有因乳子汁出露風邪氣外
客入於乳内氣留不行傳而為熱則乳脈壅滯氣不疏
通蓄結成膿疼痛不可忍世謂吹乳速宜下其乳汁導
其壅塞散其風熱則病可愈
黃芩飲方治乳癰初覺赤腫有異於常
黃芩甘草(炙令黃)桑上寄生(炙)麥門冬
赤芍藥防風黃蓍(炒各一兩)木通(一兩半)
右八味搗篩每服三錢入棗三枚同煎再入乳糖一
分更煎令消温服三日早晨日午夜卧各一服
鯪鯉甲散方治乳癰疼痛結硬不可忍
鯪鯉甲(燒灰一兩)栝樓(一枚燒灰)
二味研和為散每服二錢空心用葱調酒下
牡蠣散方治乳癰初發腫痛結硬欲成膿令一服差
牡蠣(取腦頭厚處生用)
一味細研為散每服三錢研澱花冷酒調下如癰成
潰者以藥末傅之仍更服藥一日三服
樺皮散方治乳腫初發腫痛結硬欲成膿一服差
以北來真樺皮燒灰酒服方寸匕就病乳處卧及覺已
差
甘草飲方治乳腫痛慮作癰毒
甘草(半炙令赤黃半生用)栝樓(一枚去皮取瓤)
二味先以酒二盞煎甘草至一盞入栝樓瓤同絞和
勻濾去滓温頓服未差更作服之
丹參膏方治乳癰疼痛
丹參白芷芍藥(炒各二兩)
三味以苦酒浸經一宿又取猪脂半斤微火上同煎
之令白芷黃其膏成去滓以膏塗癰腫處差
乳香塗方治乳癰
乳香(一兩為末)丹砂(半兩研末)葱白(三兩切)
三味先研葱令細入二物末再研令勻塗傅乳上乾
即易之
治乳癰結硬疼痛方
泥和芥菜(半斤)
一味剉碎以水四升煮取二升傾於瓷瓶内熏乳腫
處日三五度即差
治乳癰結硬疼痛方
和泥葱(半斤)
一味細剉以水四升煮十數沸于瓷瓶子内盛熏乳
腫處冷即再煖以差為度
連翹湯方治吹乳乳癰
連翹瞿麥穗(各一兩)升麻生乾地黃芍藥
(各三分)甘草(炙一分)射干(半兩)玄參(三分)
右八味細剉如麻豆大每五錢水煎温服食後
腸癰
論曰腸癰為病其身甲錯皮膚急按之濡如腫狀腹無
積聚身無熱或惡寒自汗其脈遲緊者膿未成可下之
當有血脈洪數者膿已成不可下也
牡丹皮湯治腸癰
牡丹皮(一兩)芍藥生乾地黃丹參(各二兩)桔
梗(炒)麥門冬(去心)薏仁(各一兩半)赤茯苓甘草
(炙)敗醬(各一兩)
右十味搗篩為粗末每服用藥五錢入生薑五片同
煎空心日晚温服
附子湯方治腸癰
附子(去皮臍)敗醬(各三分)薏苡仁(一兩半)
右三味㕮咀如麻豆大每服三錢水煎空心日晚温
服下膿血即差
大黃牡丹湯方治腸癰
大黃(炒)牡丹皮(各二兩)桃仁(湯浸去皮尖雙仁半兩)芒
硝(研)冬瓜仁(三合)
右五味搗篩粗末每服用五錢白水煎空心温服以
利下膿血為度
薏苡仁湯方治腸癰
薏苡仁(一兩)牡丹皮桃仁(湯浸去皮尖雙仁各一兩)瓜子
仁(半兩)
右四味搗節每服五錢水煎空心日晚温服
胃脘癰
論曰内經謂人病胃脘癰者當候胃脈其脈沉細者氣
逆氣逆者人迎甚盛甚盛則熱人迎者胃脈也逆而盛
則聚於胃口而不行故胃脘為癰也夫陰陽升降則榮
衞流通氣逆而隔則留結為癰胃脘癰者由寒氣隔陽
熱聚胃口寒熱不調故血肉腐壞以氣逆於胃故胃脈
沉細以陽氣不得下通故人迎甚盛令人寒熱如瘧身
皮甲錯或咳或嘔或吐膿血觀伏梁之病亦有俠胃脘
内癰者以其裹大膿血居腸胃之外故也
射干湯方治榮衞不流熱聚胃口血肉腐壞胃脘成癰
射干(去毛)梔子仁赤茯苓升麻(各一兩)赤芍
藥白术(各一兩半)
右六味㕮咀如麻豆大每五錢水煎入生地黃汁一
合再煎三沸温服不拘時候日二服
麥門冬湯方治熱氣留聚胃脘内結成癰
麥門冬犀角萎蕤薺苨赤芍藥石膏
(各一兩半)甘草(炙)紫雪(各一兩)
右八味搗篩每服五錢水煎入竹瀝一合再煎二三
沸温服
芍藥湯方治胃脘蓄熱結聚成癰
赤芍藥犀角木通石膏升麻(各二兩)甘
草(生)朴硝玄參麥門冬(各一兩去心)
右九味搗篩每服五錢水煎温服不計時候
附骨疽
論曰附骨疽者由風入骨解與熱相摶復冷溼所折風
熱伏結不得發散藴積成毒故附骨而為疽喜發於大
節解間按之應骨皮肉微急隠在肌而不外見是也治
之宜急稍緩則膿不得潰而肢體變青黯者不可治也
漏蘆湯方治附骨疽
漏蘆(去蘆頭)升麻連翹麻黃(去根節各一兩)防己
(三分)大黃(炒兩半)木香白斂沉香(各三分)
右九味搗篩每服五錢入竹葉七片同煎更入芒硝
一錢攪勻空心温服取利三兩行為度未利再服
敗醬湯方治附骨疽
敗醬(二兩)大黃(炒一兩)桃仁(二兩)
三味搗篩每服五錢先取皂莢刺一兩剉碎以水二
盞煎至一盞半漉出下藥及朴硝一錢同煎空心温
服
内消小豆散方治附骨疽
赤小豆(一合)糯米(炒黑五合)
二味為散水調如糊塗攤故帛上貼乾即易之
瘡腫門
諸瘡
論曰諸瘡皆緣風溼熱毒之氣種類甚多載之方書備
矣然有俗名瘡本論未見採錄考之皆不離于邪氣逆
肉理害肌膚者今隨症以治法附之雖田野下俚取而
用之判然可曉不必泥于誦襲也
露蜂房散治頭面上無名瘡黃水不止
露蜂房蛇蜕
各燒灰等分入膩粉少許拌勻麻油和傅
黃香餅治鬈毛瘡在頭上初生如葡萄痛不止
川鬱金(五錢)川栢(一兩)乳香(炙一分)
共末桃花水和作餅貼之
龍骨散治髮際瘡初生如粟米大或痒或痛
白龍骨胡粉烏賊魚骨(去甲五錢)鉛丹(沙紫五錢)
共研用鹽湯洗過貼之日二三次
海帶散治緣脣上瘡
海帶
焙乾為末臨臥貼上二三宿即差
白龍散治眼睛漏瘡目大眥出膿汁有孔子
龍腦馬牙硝(五錢)菉豆粉(一錢)
研極細用燈心蘸藥點之日四五
井中苔散治徹耳瘡
井中苔土馬[騣-凶+(鬯-匕)](等分)
焙乾共末麻油和傅患上日二
馬齒莧塗治脣緊面腫
馬齒莧
去根洗淨搗取汁塗之冬月用末水和塗日二
麝香散治鼻疳瘡侵蝕鼻柱
麝香(研)草烏(燒灰三錢)
共研勻乾摻日二三
百合散治頤頦瘡一名獨骨瘡
百合川栢白芨(一兩)萞麻子(五十粒)
共研用朴硝水和作餅貼瘡上日三五次
紅粉散治粉鈴瘡繞頸項赤爛多汁
蜜陀僧(煆)白龍骨(煆五錢)胡粉(二錢)鉛丹(炒紫一錢)
共研油和塗日三
芙蓉𫝊治腮腫痛或破或瘡
芙蓉葉
取生者爛搗如泥傅之帛繫一日換
敗蹄散治天柱瘡生脊大椎上如錢大赤色出黃汁
不止
驢蹄(刀削二十片燒炒)胡粉(熬一分)麝香(少許)
共研末破用米醋麫糊和成膏塗上已破乾摻日二
諸惡瘡
論曰内經云諸瘡瘍皆屬心諸溼腫皆屬脾蓋心主血
脾主肉也由體虚受風溼邪毒與氣血相摶故發瘡也
甚者焮腫滿痛潰而多汁或形體為之壯熱稍緩不治
則毒氣内攻難以療也
麝香散治一切惡瘡久不差
麝香(當門子二枚)丁香木香紫檀香(一分)乳香
沒藥(炙五錢)
共末用雞子清和勻入殼内飯上蒸熟晒乾研分六
服茶飲下日二
膩粉乳香散治一切惡瘡久不差者
膩粉(二錢)乳香(一錢)葱白(一根煨熟)
共搗爛攤帛上貼之三日一易差
二黃散治一切不測惡瘡年深不愈
大黃川連山梔白芨青黛連翹(五錢)
共末水和塗
白香散治一切惡瘡久不差
楓香脂膩粉防風(一分)
共研末用甘草水洗過傅上痛立止
蛇床子散治一切惡瘡久不差
蛇床子&KR1401;粉硫黃(一分)
共末用麻油和傅日二
反花瘡
論曰瘡生惡肉久則反出瘡外故名曰反花瘡其初如
飯粟破之血出餘毒尚熾惡肉隨生根深而膿潰皆風
熱毒氣所作
甘草塗治反花瘡
甘草(半生半炒)白枯礬人中白(煆)蜜陀僧(煆五錢)
共研為細末用童便慢熬成膏煎葱椒水洗過傅上
日三五次差
胭脂塗同上
胭脂(一兩)胡粉(兩半)
共研勻以鹽湯洗過乾塗日三次差
藜蘆傅同上
藜蘆(研為細末)雄猪脂(一兩)
化豬脂入末和成膏塗患上日三五次
桺槐煎同上
柳枝葉槐枝葉
細剉各二升用水五升煎減半去滓煎如稠餳塗患
上日三五
浸淫瘡
論曰心惡熱若風熱藴于心經則神志躁鬱氣血鼓作
發于肌膚而為浸淫瘡也其狀初生甚微痒痛汁出漸
以周體若水之浸漬淫泆不止故名曰浸淫其瘡自内
而出流散四肢者輕以毒氣外出故也從四肢反入于
内則重以毒氣内入故也
升麻湯治心有風熱淫瘡徧體
升麻大黃片芩白芍枳實(一兩)甘草
川歸(五錢)
水煎五錢入燈心一把空心温服日二
鯽魚塗治瘡癬浸淫
生鯽魚(三四寸長者一尾)香鼓(一合)
搗極爛塗瘡上日二易
雄雞冠血塗忽得浸淫瘡不早治遶身周匝則能殺人
雄雞冠血(性烈雄大者)
用針活取血塗傅瘡日三五次即差
燕窠傅治浸淫瘡久不差
胡燕窠
取向東方者為細末用葱椒水洗過傅瘡上日二三效
苦棟根傅同上
苦棟根及皮
燒灰研細用豬脂和傅瘡上日二三
下注瘡
論曰足三陰之脈脾腎肝之經也并起于足大小指之
内循足跗内踝前上膝脛中若風溼毒氣乘之則榮衞
枯澁稽畱不行氣脈下注于脚膝脛間故令皮膚腫軟
結核成瘡膿水不絶綿歷年歲愈而復發以毒氣自上
而下如水之注故名曰下注瘡
枳殼丸治毒氣下注脚膝膝脛皆瘡
枳殼(去白炒二兩)懷生地五加皮防風(二兩)羌
活(一兩)黃茋(三兩)
共末入蜜杵丸如梧桐子大空心酒下二三十丸日
二
蚯蚓泥散治下注瘡久不差
蚯蚓泥(韭菜地上燒赤研一兩)膩粉(一分)麝香(五分)
共末用葱湯洗過乾傅
白黃散同上
白枯礬(一分)川連(五錢)膩粉(一錢)
共研勻以雞子白和塗患上日二
鯽魚散同上
鯽魚(去鱗腸一尾三四寸大)川連(五錢)鉛丹胡粉
蜜陀僧(煆赤研一錢)
共末入魚肚内纏扎用泥固濟燒赤出火毒研末入
豬膽汁和傅日二此方亦治惡毒瘡
蒜灰散治一切惡毒風溼瘡下注血氣冷新肉不生者
蒜(大者百頭)
去皮根苗切片暴乾入小鐵鍋内淨盆蓋之用鹽泥
封固不令透氣以火鍊成灰出火毒研細乾傅瘡上
日二此治冷惡瘡最妙若熱毒惡瘡不可傅傅之肉
反爛開故也
冷瘡
論曰形不足者温之以氣氣能養形故也周官瘍醫掌
腫瘍潰瘍金瘍折瘍有五氣養之法盖以氣不足則血
不行血不行則經久不差所謂冷瘡是也盖諸瘡既潰
風冷之氣客于榮衞傷於肌肉故令瘡冷而不痛痒俗
謂之冷瘻治宜温肌養心&KR0008;瘀除膿則愈
二黃散治冷瘡不愈
雄黃雌黃定粉膩粉蜜陀僧(一兩)乳香
(炙一兩)
共研末入生蜜和傅日二
葱白湯蒸法治一切瘡風冷腫痛皆因瘡腫坐于水
中及風所致若腫脹入腹則能殺人
葱白薤白(半斤)川椒香豆(二合)川芎(一兩)防風(二兩)
共粗搗用長瓷瓶内藥入水三升以故帛紙數層封
口緊縛重湯煎熟取孔通氣以瘡當氣口上射之令
瘡出黃水盡即止日二次
月蝕瘡
論曰月蝕瘡小兒多有之蓋由嗜肥甘榮衞不清風溼
毒熱之氣藴積腑臓其瘡多生於兩耳及鼻面間并下
部諸孔竅側侵蝕之甚則潰爛黃赤汁流達于筋骨月
初則瘡盛月晦則瘡衰以其隨月盈虚故名之月蝕瘡
或謂小兒以手指月而生未必盡然
水銀膏治月蝕瘡多在耳上及竅傍隨月盈虚者
水銀(一分)胡粉(與水銀研不見星)松脂川連末(五錢)豬脂(四兩)
熬脂化香去滓再熬入銀粉攪勻以鹽湯洗過𫝊瘡
上日二三
酥粉塗治月蝕瘡
蟾酥(五錢)胡粉(一兩)
共研塗瘡上日二三次
又方治卒得月蝕瘡
地龍屎豬脂
和塗患上日三次差
凍爛腫瘡
論曰經絡氣血得熱則淖澤得寒則凝濇冬月嚴寒氣
血凝聚不流則皮肉不溫瘃(音竹)凍焮赤痛腫而成瘡輕
則潰爛重則損壞肢節也
白斂散治大人小兒凍手皴裂成瘡
白斂末(三分)白芨末(五錢)油麻(二合生搗)萊菔子(二合)
同爛研酒和塗日二
猪懸蹄膏治手足凍瘡血出痛苦者
猪後懸蹄
夜半時燒灰存性研末以猪脂和膏成𫝊上日二
雉腦膏治凍面耳并手足凍瘡年年發者先痒後痛
腫破黃水及血出不止
雉腦(雄者一枚搗)黃蠟(同上)麻油(減半)
慢火熬去滓收成膏塗傅日二三
羊肉湯洗治凍瘡腫痒
羊肉葱白(半片)
用水煮取汁頻洗日二三差
川椒湯治寒凍面目手足肉裂
川椒(炒)白芷防風食鹽(一分)川芎(三分)
水煎頻洗湯冷煖之
尸脚方治人足在冬月常裂名曰尸脚
雞屎(炒一升)
用水三升煑五沸去滓漬洗足裂處冷即易之以差為度
牛膠散治寒凍足跟破裂出血疼痛
牛皮膠
燒灰研末津唾和塗
瘑瘡(今之膿窠瘡)
論曰瘑瘡者疥瘡之類由風熱溼毒客搏于皮膚之間
變化生蟲其狀生于皮肉之處手足尤甚赤根白頭相
對並生狀如小豆或若茱萸子浸淫痒痛&KR0946;之汁出折
裂成瘡此蓋脾肺壅滯風溼乘之與熱相搏結聚而成
治宜疏滌於内𫝊藥于外并淋洗之類次第以治
藜蘆膏治瘑瘡經久蟲出
藜蘆枯礬松脂雄黃(二兩)苦參(兩半)猪脂
(半斤)
共研末用脂熬末攪勻塗瘡上日二
胡粉膏治瘑瘡經久不差
胡粉(三兩)水銀(二兩)皂莢(十挺水浸揉取汁一斤)
慢火熬汁五合入銀粉攪勻塗瘡上日二
雄黃膏同上
明雄黃川連(一兩)片芩明松脂(二兩)亂髮灰
(一分)雄猪脂(六兩)
用脂熬令髮盡去渣入末攪勻塗患上
蝦蟇灰塗治溼瘑瘡
乾蝦蟇(一隻燒灰研)髮灰(各等分)
猪脂和塗日二
漆瘡
論曰漆雖有毒性有所畏毒即中之亦有氣適然相近
者凡中毒輕痒始于面而胸臂䏶腨應之頭面腫起赤
延于目搔之隨手生㾦㿔已而細瘡如粟重則徧身作
瘡小如麻豆大若桃李紅赤腫焮異常痛楚旋差旋發
如火&KR0778;之狀是也
鐵漿飲治漆瘡
鐵漿
用蜜絹濾過隨量飲之即差
又方同上
柳葉(生者三斤)
用水一斗煮汁頻洗差
芒硝湯淋洗同上
芒硝(五兩研)
用滚湯入硝浸洗日三次差
又方同上
豬脂
熬化頻塗瘡上
蟹黃塗治漆瘡焮腫痛楚
生蟹黃
用之頻塗瘡上乾即易之
雞子黃塗同上
雞子
取黃頻塗乾易差
四和膏治漆瘡徧身焮赤腫痛
麻油松脂(二兩)桂心(末)黃蠟(一兩)
用油化脂蠟入桂末和塗
川椒湯治漆瘡
川椒
水煎湯頻洗之差
湯火瘡
論曰水火之氣當因其勢而利導之夫湯火所傷毒熱
方熾通導而洩其氣可也苟救目前痛楚遽以冷物淋
搨則熱毒寒氣内摶致有爛骨傷筋之患非熱氣本然
湯火之傷本非氣血所生病故治不及於湯液特在乎
塗𫝊膏汁專治其外而已
清涼膏治湯火傷
生山藥
洗淨去皮爛研如膏𫝊瘡上痛立刻即止且無瘢痕
雞黃塗同上
雞子黃
將雞子煑熟用黃慢炒取油入膩粉攪勻𫝊上無瘢痕
戊巳散治湯火瘡大熱腫痛
乾牛糞
燒灰存性為末用生麻油和塗日二次差
又方同上
好米醋
用醋傾淨土上取醋泥𫝊之日二次立刻止痛無瘢
痕
又方同上
側栢葉
將葉燒灰存性羅過用生蜜和塗日二三差
聖濟總錄纂要卷二十
