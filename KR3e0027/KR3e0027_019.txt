聖濟總錄纂要卷十九
休寧程林纂
口齒門
口齒總論
論曰足太隂脾之經其氣通於口足陽明胃之經手陽
明大腸之經其脈並夾於口故其腑臟風邪溼熱發於
經則於是有口吻之疾牙齒者骨之所終髓之所養也
又手陽明之支脈入於齒故骨髓之氣不足與夫陽明
之脈虚不能有所滋養於是有牙齒之疾牙齒之疾其
候甚多治&KR1276;之法固不得略也養生方云雞鳴時叩齒三
十六下食畢令啄齒皆宜長行之令齒不蠧去蟲又早
朝未起潄口中玉泉令滿口嚥之啄齒二七遍去蟲牢
齒千金又曰每旦以鹽一捻内口中以煖水揩潄及叩
齒百徧為之不絶不過五日即牢密若此之類皆簡易
可行行之有效不可忽也
口瘡
論曰口瘡者由心脾有熱氣衝上焦熏發口舌故作瘡
也又有胄氣弱榖氣少虚陽上發而為口瘡者不可執
一而論當求所受之本也
當歸膏方治口爛生瘡水漿不下
當歸(一兩)射干升麻附子(各半兩)白蜜(四合)
猪脂(五兩)
除蜜外并剉先煎脂化去滓入諸藥慢火煎候附子
色黃又去滓入蜜更煎如膏以瓷器盛每服如杏核
大含之日三五度嚥津不妨
黃連膏方治口瘡并咽喉塞
黃連(三兩)猪脂(一斤)白蜜(四兩)羊髓(研二兩)
以慢火煎猪脂取油去渣入黃連又煎令黑色下羊
髓髓化以綿濾去滓入蜜更煎成膏瓷盒盛每含一
棗大日三五度嚥滓不妨
燒肝散方治口瘡久不差
茵陳蒿犀角屑石斛白术柴胡(各半兩)
芍藥吳茱萸(湯浸三徧)紫參桔梗防風桂
心人參白蕪荑(各一分)
每服五錢以白羊肝五兩切去筋膜入葱白一莖細
擘相和濕紙三五重裹慢火煨熟空腹頓服米湯下
巴戟散方治元臟虚冷上攻口瘡
巴戟天(一兩)白芷(半兩)高良薑(為末一錢)
為細散用猪腰子二隻去筋膜每一隻入藥散一錢
用紙溼裹煨熟乘熱去紙以口吸熱氣有涎即吐候
冷細嚼服之
生薑煎方治口瘡疼痛
生薑(取汁一盞)白沙蜜(三兩)
用煎十沸用瓷器盛時時以熱水調一匙含嚥之
柳花散方治口瘡
黃檗(一兩)澱花(半兩)
為散臨卧乾摻誤嚥亦不妨
升麻含汁方治口瘡
升麻(不拘多少)
一味含一里嚥津
升麻飲方治口内生瘡齒齗肉爛
升麻黃連羚羊角玄參麥門冬黃芩
葛根甘菊花防風羌活大黃(各半兩)人
參(三分)甘草(炙)知母(各一分)
每服三錢水煎食後温服
玄參湯方治心肺壅熱口内生瘡胸膈痰逆
玄參茅根羌活竹茹木通羚羊角
升麻(各半兩)黃連苦竹葉人參半夏(浸去滑各)
(三分)甘草(炙一分)
每服三錢入生薑三片同煎温服食後再服
玄參丸方治口瘡
玄參天門冬麥門冬(各一兩)
為末鍊蜜和丸如彈子大每用一錢丸綿裹含花嚥津
口糜
論曰膀胱移熱於小腸隔腸不便上為口糜夫小腸之
脈絡心循咽下膈抵胃陰陽和平水榖入胄小腸受之
通調水道下輸膀胱今熱氣厥逆膀胱移熱於小腸胃
之水榖不得傳輸於下則令腸膈塞而不便上則令口
生瘡而糜爛也大抵心胃壅熱則必熏蒸於上不可槩
以𫝊藥當求其本以治之
大青丸方治口糜生瘡久不差及心脾中熱乍發乍退
大青(去根)甘草(炙)枳殼(麩炒)苦參(各三分)生乾
地黃(焙)升麻(各一兩)黃連(半兩)
共為末鍊蜜丸如梧桐子大每服二十丸食後熟水
下日二服
升麻丸方治口糜生瘡
升麻黃連黃檗(炙)杏仁(各一兩去皮尖)
將上三味為末次研杏仁如膏鍊蜜三兩以藥末并
杏仁和為丸如彈子大每服一丸含化嚥津
口吻瘡
論曰口吻瘡者其瘡發於脣吻之間疼痛微腫溼爛有
汁世名燕口又名肥瘡此由脾胃有熱隨氣熏蒸因上
攻於口脣與津液相搏所致
芎藭丸方治口吻瘡
芎藭(二兩)白芷陳橘皮(去白)黃連(各半兩)
為末鍊蜜和丸如梧桐子大每服二十丸甘草湯
下不拘時候
麝香散方治口吻生瘡久不差
人中白(研)麝香(研各一錢)
再研勻塗瘡上
葵根散方治口吻瘡
取秋葵根一握燒作灰研為散𫝊之
口舌生瘡
論曰口舌生瘡者心脾經藴熱所致也蓋口屬脾舌屬
心心者火脾者土心火積熱𫝊之脾土二臟俱蓄熱毒
不得發散攻衝上故令口舌之間生瘡腫痛
烏犀湯方治口舌生瘡
犀角屑(三分)羚羊角屑(三分)丹砂(三分)黃茋(半兩)
大黃(一分)升麻(半兩)生乾地黃(一兩)射干(一分)天
門冬(生者去心一兩)玄參(三分)甘草(炙一兩)
每服三錢水煎食後温服
防風散方治口舌生瘡
防風(一兩)龍膽(一兩)生地黃(二兩)沉香(半兩)升麻
(半兩)
每用二錢入鹽少許沸湯調勻揩齒含嚥便睡
茯神丸方治積年口舌瘡諸方不瘥
茯神(一兩)白术(一兩)旋復花(半兩)縮砂蔤(三分去皮)
大黃(煨半兩)芍藥(半兩)桂心(三分)郁李仁(一兩)大
麻仁(别研二兩)人參(半兩)枳殼(炒三分)訶梨勒(一兩)
厚朴(薑汁炙一兩)白檳榔(三分)白鮮皮(半兩)陳橘皮
(去白一兩)地骨白皮(半兩)
為末鍊蜜和丸如梧桐子大每服二十丸空心粥飲
下加至三十丸
口殠
論曰口殠者脾之候心脾或熱藴積於胃變為腐臊之
氣停聚不散隨氣上出熏發于口故令殠也
升麻散方治口殠生肌長齗
升麻(二兩)防風(一兩)當歸白芷(各半兩)川芎
藁本(各三分)麝香(一分)甘草(炙半兩)木香細辛
(各一分)
每用一錢𫝊齒根下甚者綿裹含化嚥津
七香丸方治口及身殠
白豆䓻仁丁香藿香零陵香青木香
白芷桂心(各一兩)香附子(二兩)甘松香當
歸(各半兩)檳榔(二枚)沉香(一兩)
為末鍊蜜和丸常含一丸大豆大咽汁日三夜一亦
可常含咽汁五日口香十日體香二七日夜被香三
七日下風人聞香四七日洗手水落地香五七日把
他人手亦香慎五辛下氣去殠
芎藭散方治心虚寒口殠蟲蝕齒痛
芎藭白芷(各一兩)甘草(炙三分)桂心(去麄皮)杜
蘅(各半兩)當歸(切三分)
為散食前煖酒調下一錢日二服三十日體皆香即
差
草豆䓻丸方治心脾藴熱隨氣上熏發為殠
草豆蔻仁丁香(各一兩)麝香(一分)藿香葉
零陵香桂心莎草根(去毛)木香白芷
當歸檳榔(各半兩)
為末鍊蜜和丸如雞頭大每含化一丸嚥津液日三丸
脣瘡
論曰脣瘡者以脾胃有熱熱氣循經而外發於脣故生
瘡也蓋足陽明之脈下循鼻外入上齒縫中還出挾口
環脈内經謂脾之合肉也其榮脣也是故脾胄之經與
脣相應熱氣乘經而衝發所以脣為之生瘡
硫黃膏方治脣瘡及緊瘡久不差
硫黃(研)白礬(枯研)丹砂(研)水銀麝香(研)
黃檗(各一分為末)
同研候水銀星盡用臘月豬脂和如泥先拭令淨後
以膏塗之日三五上即差
五倍子散方治口脣生瘡
五倍子(去心中虫)槐花(擇)
等分為細散每用蜜𫝊脣上如瘡口乾以葱汁調上
治瀋脣瘡方
鯉魚血
一味取血磨墨相和塗之差
脣生核
論曰脣生核之候大槩與脣瘡緊脣相類然其腫至於
生核者蓋足陽明與太陰為表裏臓腑俱有風熱風熱
之氣衝發二經與血氣相摶而為脣腫外復為風冷所
乘血氣凝結聚而不散故生核也
防風湯方治脾胃藴積熱氣復為風冷所摶脣邊生
核結硬疼痛
防風(去乂半兩)菊花(一兩)升麻(半兩)獨活(半兩)黃芩
(半兩)知貝(半兩)玄參(半兩)生乾地黃(半兩)藁本(半兩)
大黃(炒半兩)梔子(半兩)前胡(半兩)桔梗(半兩)甘草
(炙)麥門冬(各半兩)
每服用三錢水煎食後温服日三
黃連散方治脾胃積熱風冷乘之脣結核
黃連(去鬚)升麻龍膽(各一兩)
為散綿裹如彈子大臨卧新汲水浸過含化嚥津
治脣生核腫痛如彈方
牛膝(燒灰存性研)
先以鍼刺出惡血次用藥少許以新汲水調塗核上
治脣黑腫生核痛痒不可忍方
古銅錢(青者四文)
放石上以臘月豬脂磨取汁塗之
重舌
論曰重舌者以心脾二經藴伏熱氣循緣經絡上衝舌
木遂令舌下血脈脹起如小舌狀故謂之重舌蓋心開
竅於舌足太陰之脈屬脾絡胃上膈挾咽連舌本散舌
下故也(紫雪服之甚效)
牛黃散方治重舌
牛黃(研)人參(各半兩)白茯芩(三分)大黃(炒半兩)
當歸(一分)甘草(炙半兩)丹砂(研半兩)
為散每服半錢温水調下甚者加至一錢食後服
舌腫強
論曰心氣通於舌脾脈挾咽連舌本散舌下心脾二經
受風邪則舌本強不能卷舒久或熱氣加之則腫腫則
脈筋脹急勢連咽喉礙於呼吸法宜刺之洩去惡血及
餌以藥
白茯苓湯方治舌腫強
白茯芩牛黃(研各三分)犀角(屑一分)甘草(炙)人
參羚羊角(屑)熟乾地黃白术桂(各半兩)
每服三錢水煎温服日三
百草霜方治舌忽緊硬逡巡能塞煞人者
百草霜好鹽(各半兩)
同研勻表裏塗之立效
䗪蟲散方治舌腫滿口言語不得
䗪蟲(五十枚)鹽(半兩)
細研為末每服以水煎熱含冷吐以差為度
螵蛸散方治木舌腫強
桑螵蛸(十二月者炙黃)
每服半錢萊菔汁調下
蚯蚓塗方治舌腫滿塞喉欲死
蚯蚓(一條)
以少許鹽花化為水塗咽喉舌上良久漸消
牙齒歷蠧
論曰牙齒歷蠧者腎虚弱也骨髓不固氣血衰耗不能
滎潤於牙齒故令人牙齒黯黑謂之歷蠧
麝香散方治齒歷蠧
麝香(一匙)定粉(一錢)黃蠟(半兩)
細研前二味鎔蠟調之攤在紙上每臨卧時剪作片
子貼所患齒上
升麻散方治牙齒歷蠧齒根黯黑
升麻槐枝灰(各半兩)白附子蜜陀僧(煆)
露蜂房(各一分)
為散入地黃汁一合和勻陰乾每用揩齒
牙齒疼痛
論曰牙齒疼痛有二手陽明脈虚風冷乘之而痛者謂
之風痛蟲居齒根蝕侵不已傳受餘齒而痛者謂之蟲
痛二者不同古方有塗𫝊潄渫之藥治去風蟲用之各
有法也
細辛散方治牙齒疼痛頭面浮腫喫冷熱物不得
細辛芎藭藁本獨活(各一兩)地骨皮(半兩)
蒺藜子(三分)
為散綿裹如江豆大含化嚥津每日三五度易之去
膈間風熱若患頭風鼻塞先以油塗頂心以手摩一
二百遍次用散一錢又摩頂心依前法
地骨皮湯方治牙齒疼痛吃物不得
地骨皮(一兩)細辛(半兩)生乾地黃(一兩)戎鹽(一分)
每用五錢以水煎三五沸熱潄冷吐以差為度
地黃湯方治牙齒痛
生乾地黃(三兩)獨活(一兩)
㕮咀每用五錢以酒一盞浸一宿煎十餘沸熱潄冷
吐以差為度
柳枝湯方治齒痛連牙額疼
柳枝槐枝黑豆(各一合)蜀椒(炒去目半兩)青鹽
細辛羌活(各一分)
除椒鹽外剉先以水六盞煎取二盞入椒鹽再煎一
盞通口潄之不拘時候以差為度
齒䘌
論曰齒䘌如疳䘌蟲之證齒根先露壞爛膿血俱出口
内氣息蓋緣臓腑壅滯熏發上焦攻衝齒牙又有嗜肥
甘過多或宿食在齒根不能潄去致腐殠之氣淹漬而
成者
雄黃膏方治齒䘌蟲蝕牙齒
雄黃(别研半兩)牛酥(五兩)黃蠟白蜜(各一兩)&KR2208;本
(三分)丹砂(别研一分)藜蘆(一分)升麻川芎白芷
杏仁(去皮尖雙仁各半兩)
除别研藥并蜜蠟外餘細剉先於鐺中以酥煎所剉
藥候杏仁赤黑色去渣下蜜蠟煎二十沸候膏成續
下别研藥攪勿住手候凝成膏於瓷器盛每以少許
塗齒病處或蟲孔中點之大騐
薔薇根膏方治齒䘌
薔薇根(二兩)地骨皮(一兩)葱根(一根)胡粉(一兩)白
蠟(一分)
前三味俱剉以水二大盞煎至半盞以重抄紙半張
浸之暴乾更濕浸汁盡為度乾了以粉蠟塗之於上
剪作條子夜卧貼之神效
細辛散方治齒䘌齒根腐爛
細辛(二兩)川升麻(二兩)地骨皮(二兩)角蒿(二兩)
牛膝(二兩)生地黃(五兩)
都燒為灰細研每夜臨卧傳齒根或以蠟紙上貼之
至旦即去
黃礬散方治疳䘌齒根宣露
黃礬(燒灰一分)麝香(研一錢)乾蛤殼(燒灰研一分)防風
(去义)獨活(各一兩)
除别研外為散以煖漿水潄口後用藥貼齒根上有
涎即吐出日再貼即差
藜蘆散方治齒疳風䘌疼痛不止
藜蘆蜀椒(去目炒)附子(各一分)麝香(研一錢)
先以三味為散次下麝香和勻每用一錢綿裹置所
患處有涎吐之
蟲蝕牙齒
論曰字書謂凡動皆風蟲以風化蓋手陽明脈入於齒
其經虚損骨髓不榮風邪乘之攻入於齒毒氣與溼相
摶而生蟲故云蟲蝕牙齒也其狀齒根有竅或作疼痛
甚則搖動宣露浮腫作殠世俗亦呼為蚛牙
玉池散方治蟲蝕牙齒蛀蚛風痒搖動疼痛及牙宣
出血氣息浮腫等疾
地骨皮白芷升麻防風細辛芎藭
槐花當歸藁本甘草
共十味等分搗羅為末散常用揩牙良久以温水潄
次用藥散二錢生薑三片黑豆三十粒同煎含冷吐
附子丸方治久患牙疼及齒蚛
附子(一兩去皮臍生用)蜀椒蓽撥黃蠟(各一分)
四味搗羅三味為末鎔蠟和丸如梧桐子大每用綿
裹一丸以患牙咬之如蚛安在蚛竅内
比金散方治牙疼不止去風蚛神仙功效
雄黃(不拘多少)
一味研細隨左右疼處以剜耳子送入耳中立止
治牙齒風蚛疼痛方
烏頭(去皮臍)芎藭甘草地骨皮細辛
高良薑白芷(等分)
共七味搗羅為散以指點藥揩於痛處出涎以温水
潄三五度即差
腎虚齒風痛
論曰腎主骨髓齒者骨之餘而髓之所養也足少陰經
虚氣血不能榮養骨髓故因呼吸風冷或潄寒水冷則
令齒痛而不已
地黃丸方治腎臟虚食冷熱齒皆痛
生地黃(一兩)白茯苓防風獨活枸把子
山藥(各半兩)
右六味搗羅為末鍊蜜丸如梧桐子大每空心煎棗
湯下十丸至十五丸
鷄腸草散方治腎虚齒痛揩牙烏髭鬢駐顔
鷄腸草白礬訶梨勒皮蘹香子旱蓮子
晩蠶沙青鹽茜根皂莢(各一兩)麻籸(半兩)
共十味除礬并青鹽蘹香蠶沙外各剉半寸用甆瓶
一枚開口入諸藥在内紙筋鹽泥固濟以炭火半秤
煆盡火放冷取出研如粉早晨食後夜卧揩三兩上
頃之潄口
齒風腫痛
論曰齒風腫痛者齒根虚浮牙齒疼痛或過呼吸風冷
其痛愈甚則齗䐬腫赤乃至動搖此蓋手陽明經虚風
客其脈流注齒間故為齒風腫痛之患也
芎藭湯方治風齒疼腫及口殠
芎藭當歸獨活細辛白芷(各兩)
共五味搗為末每用五錢水煎熱含冷吐如此三五
次易取差為度
蓽撥散方治諸陽氣虚風攻牙齒疼痛不任寒熱嚼
物隱痛
蓽撥苦參防風升麻(各三兩)藁本(一分)
共五味搗羅為散每三錢水煎熱潄冷吐
皂莢湯方治諸風齒疼痛
皂莢(一挺去皮子炙令黃色)露蜂房(一枚劈碎)鹽(一分)
三味劈剉分為三貼每貼以漿水煎熱漱冷吐
齒齗腫
論曰足陽明之脈起於鼻交頞中旁約太陽之脈下循
鼻外入上齒中手陽明之脈其支者從缺盆直入上頸
貫頰下入齒縫中若其經虚風熱所襲傳流齒牙攻注
齗肉則致腫痒甚者與齗間津液相搏化為膿汁或血
宣而不已
黃芩湯方治齒齗腫痛及蟲蝕
黃芩甘草當歸細辛(各一兩)蛇床子
桂心(各一兩)
右六味共搗篩為粗末每用五錢酸漿水一盞煎十
沸熱含冷吐
地骨皮散方治骨䐬風牙齒宣露腫痒浮動疼痛作
時或齗爛生瘡兼治大人小兒口瘡
地骨皮麥蘗(各一兩)豬牙皂莢(半兩)青鹽(一分)
右四味同搗碎入鍋炒搗羅為散每用先以鹽漿水
𠻳口摻擦
風疳
論曰風疳之病其候䐬齗虚腫牙齒動摇侵蝕齒根腐
殠脫落下攻齗頰損爛膿血俱出者是也蓋緣手足陽
明之經氣虚風邪熱毒在胃藴積日久上熏胸間攻發
口齒故成斯疾
升麻細辛散方治風疳痒痛侵蟲齗爛
升麻細辛藁本防風芎藭凝水石(研各)
(一兩)甘草(炙半兩)
右七味搗研為散取少許貼齒痒處又取一錢綿裹
含化嚥津常令藥味相接為佳
治風疳出血及牙齒浮動牢牙散方
皂莢(五挺燒存性小者用十挺)附子(一枚生)乳香(研半兩)
麝香(研少許)
四味搗研為末如常揩齒良久潄之頻用為妙
齒間出血
論曰邪僭熱在上流傳於手陽明之脈注於齒間則令
齒齗虚腫甚者齒間出血蓋血性得温則宣流故也
龍腦散方治牙齒疼痛齗間血出去口氣辟風冷
龍腦(研一分)蔓荆實細辛升麻(各一兩)
共四味搗羅三味為散入龍腦拌勻每用半錢揩齒
良久以温湯潄口
胡粉散方治牙宣血出不止
胡粉(半兩)麝香(研半錢)
二味同研為散臨臥淨揩牙漱口且兼能牢牙
齒齲
論曰齒齲之病由風熱邪氣客於手足陽明二經其狀
齗腫或腫膿出而殠久則侵蝕齒齗宣露一名風齲
蜀椒湯方治牙齒風齲疼痛
蜀椒(去目并合口者)芎藭細辛升麻莽草
防風黃芩(各一分)
右九味搗篩每用五錢水煎熱潄冷吐
白礬散方治齲齒齗腫出膿汁
白礬(一分燒灰)蟾酥(半分)乾蝦蟇麝香(半分)雄黃
(半分)熊膽(一分)
右六味搗羅為散每用半錢𫝊牙根
牛膝散方治牙齒風齲疼痛解骨䐬風毒氣
牛膝(一兩燒為灰)
為末以少許著齒間含之
又方取郁李根一握切水一盞煎至六分熱含之吐
出蟲長六分黑頭蟲
牙齒動搖
論曰手陽明支脈入於齒足太陽之脈又徧於齒為骨
之所終髓之所養若經脈虚風邪乘之血氣損少不能
榮潤故令動摇也
治齒風動摇捍齒牢牙方
丹砂(别研一兩)青礬(别研半兩)白礬(别研半兩)馬牙硝(别研)
(半兩)防風(半兩)細辛(半兩)黃蠟(一兩)麻油(三兩)松
節(二兩)當歸(半兩)松脂(二兩)黃茋(一兩)臘月豬脂(半斤)
右十三味除脂蠟油外並細剉先於鐺中煎脂濾去
滓次下油煎三兩沸續下剉藥煎十餘沸以綿濾去
滓再下蠟並别研藥慢火養成膏於瓷器盒盛每用
少許塗𫝊患處即差
防風湯方治齒根出露動摇疼痛
防風(一兩)蔓荆子(一兩)細辛(半兩)川升麻(半兩)地
骨皮(半兩)赤茯苓(半兩)芎藭(一兩)
共七味都剉碎和勻每用半兩以酒水同煎熱含就
於患處良久冷即吐含盡為度日二此一劑永差矣
地黃丸方治齒動摇
生地黃(五斤粗者取汁)山藥(四兩)枸把根(三兩大者)人參
(一兩)白茯苓(四兩)
右五味先煎生地黃汁搗諸藥末用好酒一斗别煎
至三升入煎下地黃汁同再煎入白蜜一斤酥少許
煎候可丸即成丸如小豆大每服酒下二十丸日三
服加至五服
咽喉門
咽喉統論
論曰咽門者胃氣之道路喉嚨者肺氣之往來一身之
中氣之升降出入莫急乎是詳攷經絡流注即咽喉所
繋非特肺胃為然故孫思邈曰應五臟六腑往還神氣
陰陽通塞之道也又人之氣血與天地相為流通咽喉
尤為出納之要故内經曰喉主天氣咽主地氣若臟熱
則咽門閉而氣塞甚則咽門破而聲嘶以至腫痛喉痺
生瘡懸癰之屬與夫哽塞如有物妨悶疼痒多涎唾其
證不一不可槩以實熱為治大率熱則通之寒則補之
不熱不寒依經調之湯劑蕩滌之外復有鍼刺等法要
皆急治時不可緩非若腑臟積久之病磨化調養之可
比也(一切咽喉病紫雪為要藥)
升麻湯方治喉中痛閉塞不通
升麻木通(各一兩)射干絡石芍藥羚羊
角(鎊三分)淡竹葉杏仁(去皮尖雙仁炒各半兩)
共八味除竹葉外搗篩每服三錢水煎入竹葉七片
煎至六分温服日三
喉痺
論曰喉痺謂喉裏腫塞痺痛水漿不得入也治稍緩殺
人由脾肺不利藴積熱毒外犯寒邪二經壅熱結於喉
間痺而不通其狀身熱惡寒治法有先鍼而後藥者可
謂之急先務矣
射干丸方治喉痺腫塞
射干(一兩)香豉(一合)杏仁(去皮尖雙仁炒)芎藭犀角
(各二兩)升麻(一兩)甘草(炙半兩)
右七味搗羅為末鍊蜜丸如小彈丸大每服一丸含
化嚥津日可三五服
治咽喉閉塞不通方
大黃末(一分)蝸牛(二七条)白礬(末)馬勃(一分)
四味於五月五日午時用白梅肉蝸牛同研和丸如
棟實大如患者開口不得即以水磨用竹管子吹下
喉中立差如輕者以綿裹含化一丸
透關散方治男子婦人喉痺口噤牙關緊
雄黃(研)豬牙皂莢(蜜炙去皮)藜蘆(各一分)
三味研為散每用一匙分彈入兩鼻中關透處即差
逡巡不救方治急喉痺
皂莢(去皮子生半兩)
一味擣為末每服少許筯頭點腫處更以醋調藥末
厚塗項下須臾便破血出即愈
馬喉痺
論曰馬喉痺之狀勢如奔馬喉間痺痛腫連頰骨壯熱
煩悶數數吐氣者是也此蓋脾肺不利熱毒攻衝發於
咽喉所致
生犀丸方治熱衝喉間連頰腫數出氣煩滿
犀角枳實射干海藻(洗去鹹)升麻(各一兩)
杏仁(去皮尖雙仁研)白附子百合(一兩半)胡黃連
蒺藜子(各三分)
右十味搗羅為末鍊蜜丸如彈子大每服一丸綿裹
嚥津不計時
天門冬丸方治馬喉痺咽喉腫痛唇焦舌乾顋頰連
腫
天門冬玄參惡實(炒各一兩)百藥煎(半兩)人參
(一分)紫蘇(半兩)甘草(炙一兩半)蓬砂(研一分)龍腦(一分)
右九味搗研為細末鍊蜜和丸如皂子大每服一丸
食後臨臥熟水下
治馬喉痺腫連頰吐氣方
馬㘅鐵(一具)
以水三升煎至一升細細含嚥
龍腦散方治馬喉痺頰咽痛
白龍腦(細研)牛黃(細研)犀角屑羚羊角屑玄
參馬牙硝(細研)沉香甘草(炙剉)硃砂(以上各一分)
蓬砂(研一錢)升麻(半兩)
右十一味除龍腦牙硝搗篩為散每服三錢水一盞
竹葉七片同煎去滓温入龍腦馬牙硝一錢攪令勻
細細含嚥
咽喉生癰
論曰肺氣上通於喉嚨胃經外連於咽嗌其氣和平則
呼吸嚥納無所妨礙若脾肺壅熱熏發上焦攻於咽喉
結聚腫痛不得消散熱氣熾盛致結成癰妨害吐納古
方論一寸為癤二寸至五寸為癰其候使人寒戰欬吐
稠濁善用鍼者辨其可刺宜速破之仍施以點餌之劑
天門冬煎方治喉癰咽嗌不利
生天門冬(汁二升)人參(一兩)生麥門冬(汁一升)生薑
(汁一升)桂(一兩)半夏(湯浸七遍暴乾一兩)赤茯苓(二兩)生
地黃(汁一升)牛黃(研半兩)甘草(三分)
右十味除四味汁外餘六味為末先以天門冬麥門
冬汁煎減半次入生薑汁又煎減半次又入地黃汁
并餘六味末同煎汁欲盡即入白蜜一斤酥四兩同
煎成以瓷盒盛不拘時以温水調下一匙以差為
度
射千湯方治喉癰咽嗌腫塞及心肺熱極吐納不利
射干(半兩)升麻大黃(生用)惡實(生用各一兩)木通
馬藺子(炒半兩)
右六味搗篩每服三錢竹葉七片水煎去滓下馬牙
硝半錢攪令勻不拘時候細細温服
尸咽喉
論曰道家服藥務先去三蟲者以其為人害也尸咽之
病亦本如此巢氏謂腹中尸蟲上蝕咽喉能令生瘡或
或痒或痛如&KR0630;候者是也善攝生者儻未能除去亦當
服藥治之勿使妄動則善矣
黃檗湯方治尸咽喉閉塞出瘡及乾嘔頭痛食不下
黃檗(炙半兩)升麻木通(各一兩)竹茹(三分)麥門
冬(一兩半)玄參(一兩)前胡大青(各三分)
共八味搗篩每服三錢水煎去滓入芒硝末一錢攪
勻温服如鼻中有瘡以生地黃汁少許滴入鼻中日
三五服不計時候若通利加芒硝不欲利去之
一捻金方治尸咽及走馬喉痺或腦内生癰
雄黃(研)藜蘆猪牙皂角(去皮子各一分)
三味搗研為散先含水一口用藥一米許搐鼻内即
吐去水少時立效
咽喉中如有物妨悶
論曰喉者胃之系故咽主嚥物天氣通於肺故主通氣
咽喉如有物妨悶者乃肺胃壅滯風熱客摶結於咽喉
使然故聖惠謂憂愁思慮氣逆痰結皆生是疾也
射干湯方治咽喉中如有物噎塞不下
射干升麻紫苑百合(各半兩)木通(一兩)赤
茯苓桔梗(各三分)
右七味每服三錢水煎食後溫服如要通利每服加
朴硝末一錢同煎服
半夏木通湯方治咽喉如有物噎塞飲食妨悶
半夏(湯洗七遍)木通乾薑(各半兩)芍藥桑根白
皮
共五味每服三錢入鹽少許煎温服又一方搗羅為
末鍊蜜丸如梧桐子大每服十五丸食後生薑湯下
加至二十丸
四物湯方治咽喉中如有物嚥吐不利
半夏(薑汁浸一宿焙)厚朴(薑汁炙)陳橘皮(浸去白各一兩)赤
茯苓(二兩)
共四味每服二錢入生薑三片同煎食後温服
厚朴湯方治咽喉中如有物
厚朴(薑汁炙炒)赤茯苓(各一兩)半夏(洗七遍切焙一兩半)紫
蘇葉(一兩)
共四味每服三錢入生薑三片同煎食後溫服
石蓮湯方治咽喉如有物噎塞飲食不下
石蓮人參杵頭糠(各一分)
共三味每服三錢水煎温服日二
杵糠丸方治咽喉中如有炙臠食即噎塞
碓杵頭細糠(二合)
一味為末鍊蜜和丸如彈子丸每空腹含化一丸微
微嚥津下
杏仁煎方治肺胃壅滯咽喉中如有物妨悶
杏仁(湯浸去皮尖雙仁炒)桑根白皮貝母(各一兩半)生薑
汁(二合)地黃汁(二合半)酥(半兩)大棗(六十枚去核)紫
苑(二分)甘草(炙)桔梗(炒)五味子赤茯苓(去黑)
(皮)地骨皮(各一兩)人參(三分)
共十四味研杏仁以水五升濾取汁將草藥細剉同
煎至二升以綿濾去滓續下酥及地黃汁漫火煎成
膏每食後含一匙細細嚥津
骨鯁
論曰用藥之法有不取於氣味特以意為用者若魚網
虎骨之治骨鯁是也然網能制魚乃魚之所畏虎能伏
獸乃獸之所畏其所制伏既不同則用之不異矣
治咽喉諸鯁輭骨散方
赤茯苓陳橘皮(浸去白各半兩)甘草(炙)縮砂仁(各一分)
共四味為散每用二錢先摻口中次用新水一盞嚥下
馬渤散方治骨鯁在喉中不出
馬渤白礬灰惡實陳橘皮(浸去白各半兩)
共四味研為末漿水和丸如櫻桃大含化嚥津
橘皮丸方治骨鯁在喉中不出
陳橘皮(去白半兩)烏賊魚骨(去甲)沙糖(各一分)
右三味搗羅為末鍊蜜和丸如皂子大綿裹含嚥
栗皮丸方治諸骨鯁在喉中不出
栗子肉上皮(半兩為末)乳香鮎魚(各一分)
三味同研為丸如梧桐子大看骨遠近綿裹一丸水
潤外留綿線吞之即釣出
飴糖丸方治諸魚骨鯁在喉中
飴糖(不拘多少)
一味為丸如雞子大吞之又漸作大丸子再吞即效
魚網散方治諸魚骨鯁在喉中
捕魚網(一片)
一味燒灰研細每服一錢新水調下又以魚網覆鯁
人頭上即下
鸕鷀散方治諸魚骨鯁在喉中
鸕鷀毛翅(十片)
一味燒灰細研每服一錢濃汁橘皮湯調下或以綿
裹含嚥即下
薤白嚼方治諸魚骨鯁在喉中
薤白
一味嚼令揉取麄線繫之持線一端吞薤到鯁處引
之即出
揉筋引方治諸魚骨鯁在喉中
鹿筋(不拘多少)
一味漬之令輭索如彈丸持一端吞之至輭處徐徐
引出
虎骨散方治諸獸骨鯁
虎骨
一味研細每服一錢水調下狸骨亦得
血餘散方治食中髮鯁不下遶喉
亂髮(一團燒灰)
一味研為細散每服一錢粥飲調下
豬膏吞方治諸鯁
豬膏
一味吞如杏核大未差再吞
螻蛄散方治諸鯁并刺不出
螻蛄頭(一枚)
一味為散以綿裹嚥津勿令鯁人知若刺不出者塗
刺瘡上即出
治諸鯁方
右方用木炭皮為末研令極細如無炭皮但堅炭亦
可粥飲調下二錢四五服以鯁下為度
誤吞諸物
論曰誤吞諸物若金銀錢鉤之類雖非病之自内然無
術以出之久則害人若舊梳治髮磁石出針皆意為之
治不特取其性味治藥之工可謂用心精微者矣
治誤吞針及箭鏃等方
肥豬脂肉(不拘多少)
一味煑令熟輭恣意飽食即下
治誤吞針方
磁石(一彈大)
一味口含之即出
癭瘤門
五癭
論曰石癭泥癭勞癭憂癭氣癭是為五癭石與泥則因
山水飲食而得之憂勞氣則本於七情之所感氣則隨
之或上而不下或結而不散是也
治癭瘤海藻散方
海藻(一兩)昆布(一兩半)海蛤木通白茯芩(三兩)
桂心羊靨(十枚去脂炙黃)
右七味搗研為散非時溫酒下三錢夜再服
茯芩丸方治氣結喉中蓄聚不散成癭
白茯苓(三兩)半夏(湯洗去滑)生薑(二兩)昆布海藻
(各五兩)桂心陳橘皮(各一兩)
右七味為末鍊蜜丸如杏仁大常含化一粒細細嚥
津令藥氣不絶
諸瘤
論曰瘤之為義畱滯而不去也氣血流行不失其常則
形體和平無或餘贅及鬱結壅塞則乘虚投隙瘤所以
生初為小核寢以長大若杯盂不痒不痛亦不結強方
劑所治以治癭法同但癭有可鍼割而瘤慎不破爾
消腫散方治骨瘤石瘤肉瘤膿瘤血瘤大如杯盂升
斗者三三十年不差致有膿潰令人骨消肉盡或
堅或輭或潰令人驚惕寤寐不安體中掣縮
烏賊魚骨(去甲)硫黃(各一分)白石英紫石英
鍾乳(各半兩)乾薑大黃(炒)附子(去皮臍)胡燕
屎琥珀(各一兩)丹參(三分)
共十一味為散貯以韋囊勿令氣洩若瘡濕即傳之
若瘡乾無汁者以猪膏和傅日三四易之以乾為度
若汁不盡者至五劑十劑止著藥令人不疼痛若不
消加芒硝二兩
神效散方治項氣瘤結附贅日漸增長
豬羊靨(各三十枚旋入猪膽内蘸過令乾)陳橘皮(去白一兩)
三味為散每服二錢空心米飲調下初結不過數服
覺消不用久服
瘰&KR1031;門
瘰&KR1031;桔核
論曰瘰&KR1031;桔核者由風熱毒氣藴積肝經攻注筋脈毒
氣鬱而不散故項腋之間瘰&KR1031;結聚成核或如梅棗核
狀累累相連其證令人乍寒乍熱頭項強痛心神煩躁
蓋毒氣與氣相搏則榮衞不和使之然也
沉香湯方治瘰&KR1031;毒腫
沉香丁香木香麝香(研各一分)連翹黃芩
(各半兩)犀角(一兩半)升麻(一兩)
每服五錢水煎温服空心日午夜卧各一服
凝冰散方治風熱毒氣項下結核及欲作癰疽瘡癤
發背等疾
菉豆粉乳香(研各一兩)
二味合研為散實人分作四服虚人分作八服食後
米飲調下就有核處一邊卧盡劑必差大消腫痛
内消方治瘰癧腫結
蝸牛殼(不拘多少)
一味搗為細散每服二錢空心米飲調下日再至四
十九日自消
消毒塗方治風熱結鞕腫赤疼痛及腮頷下忽結成核
大黃(二兩)景天(即慎火草)
二味同研爛塗於患處日再傅
平肌散方
黃狗骨頭(燒灰)鯪鯉甲(燒灰各一錢)亂髮(一團紙燒灰)
三味研勻如瘡口已乾用白津唾調溼傅之日三四
次瘡即平愈
治瘰癧在項上結成顆塊及觸處但有結凝似作瘻癰
急灸法
獨頭蒜(一斤)
一味截兩頭去心作艾炷火與蒜稱貼癧子灸之勿
令破肉但取氣而已覺熱勿畏每七壯易蒜可至七
易取消
治五種瘰&KR1031;牡蠣散方
牡蠣(煆研)連翹(瓦上炒各一兩)
二味為細散每服一錢臨卧無灰酒調下差後更服
一兩永不發
瘰&KR1031;寒熱
論曰甲乙經論瘰&KR1031;寒熱皆鼠瘻寒熱之毒氣留於脈
而不去上攻於項腋之間風熱毒氣與血相搏則榮衞
不和故瘰&KR1031;而發寒熱也
連翹丸方治瘰&KR1031;寒熱結核在項腋之下堅痛
連翹玄參木香升麻(各一兩半)大黃(蒸半兩)
大麻子(别研微炒)昆布(各二兩)枳殼(麩炒一兩半)
共八味搗羅為末鍊蜜丸如梧桐子大每服十五丸
食前米飲下加至二十丸
木香消毒湯方治瘰&KR1031;連連大小寒熱煩悶
木香大黃(生用各半兩)竹葉(乾者一分)連翹(一兩)獨
活(半兩)梔子仁(一分)
共六味每服三錢水酒童子小便共一盞同煎温服
瘰&KR1031;久不差
論曰風熱毒氣藴積腑臟攻於筋膜則結為瘰癧其毒
氣所感深者則衝發肌肉令久不差此疾尤忌憂思恚
怒氣血勞傷飲食寒冷
漏蘆湯方治瘰&KR1031;久不差將欲破者
漏蘆(半兩洗焙)海藻(半兩)連翹(一兩)沉香(半兩)山梔子
仁(一分)玄參丹砂(各三分)
右七味搗篩每服三錢水煎温服
烏雞丸方治瘰&KR1031;久不差
鳥雞卵(一枚)錦貝子
二味將錦貝子入在雞卵内用濕紙裹頭七重再用
泥固濟火煆過後入地坑内出火毒一宿取出研細
入大黃末半兩麝香一錢同研細鍊蜜丸如菉豆大
空心蜜水下五十丸不過五服效
連翹湯方治瘰&KR1031;不差敗肉生膿
連翹犀角(各一兩)玄參木通黃蓍漏蘆
杏仁(去皮尖雙仁炒黃各一兩半)
共七味搗篩每服五錢水煎食後温服日三
聖濟總錄纂要卷十九
