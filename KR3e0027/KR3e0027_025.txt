聖濟總錄纂要卷二十五
休寧程林纂
小兒門
小兒初受氣法
小兒受氣在娠一月胚二月胎三月血脉生四月形體
成五月動六月筋骨立七月毛髮生八月臟腑具九月
榖氣入胃十月百神備而生生後六十日目瞳子成能
頦笑識人百日任脉生能反覆百八十日尻骨成能獨
坐二百十日掌骨成能匍匐三百日髓骨成能倚立三
百六十日為一期膝骨成乃能行立此是定法若有不
依期者必少夀也
小兒相法
兒生枕骨未成者能言而死膝骨不能成者能踞而死
掌骨不成者匍匐而死踵骨不成能行而死胸骨不成
者能立而死又初生頭四破者不成啼聲散者不成汗
不流小便凝如脂者不成此其大略也
浴兒法
初生浴兒用猪膽汁一枚投湯中令終身無瘡疥湯
中勿加生水浴訖斷臍
生三日浴法
桃李梅根(二兩)
水煎浴之去不祥令無瘡疥(或入麝香少許)
虎頭骨湯浴法鎮心安神永無驚風顛癎瘡疥癰癤
之患
虎頭骨(五兩)赤金(十兩)白芷(二兩)苦參(四兩)
水煮入猪膽汁浴兒
口噤
論曰凡兒初生便口噤不能飲乳者此由在胎時母臟
腑有熱薰蒸胞胎熱氣入兒心脾致初生後熱結于口
點生口中如黍米大令兒不能吮乳名曰口噤
竹瀝飲治口噤體熱
竹&KR0377;
一合水頓令温分三服徐徐灌下差
又方治小兒口噤病在咽中如麻豆許令兒吐沫不
能哺乳
雄鼠屎
一枚研塗舌上與兒飲差
撮口
論曰小兒初生未滿七日面赤喘促啼聲不出乳哺艱
難名曰撮口盖因胎中受風挾熱始生之時氣血未定
洗浴當風掤抱失宜致成斯疾最為急切宜速治之
麝香散治初生胎熱撮口
麝香丹砂(一分)蛇脱(一尺許炙赤研)
共研津液和塗兒唇口上五七次
牛黃竹&KR0377;散治胎風熱撮口發噤
牛黃(一分)竹&KR0377;(半合)
用&KR0377;和黃一字服之三四歲兒服二字良
鵝口
論曰小兒初生口中有白屑如粟米狀鼻外有瘡至舌
上又生瘡謂之鵝口此由胎中稟受榖氣偏多既生之
後心脾氣熱上熏于口致成斯疾盖心主舌脾之絡脉
散于舌下故也
爪斷法治小兒初生連舌下有膜如石榴子者中膈
連舌下致令兒語不發舌不轉也
以爪甲摘斷令微有血出無害若血不止可燒亂髮
灰塗傅即差
鵝口
栗房
用井華水濃煎汁以綿纏筯頭拈拭之如無栗房以
木代用
白礬散治鵝口不能吮乳
白枯礬丹砂(一分)
同研細𫝊舌上日二夜一
又方
白鵝屎
用水絞取汁&KR0377;塗口中舌上下良
重腭
論曰小兒初生上腭有物脹起若懸癰或如蘆蘀盛之
狀者名曰重腭此乃脾胃挾熱血氣不能收斂令口中
舌下或在腭頰如吹脬速宜以綿纏長針微露鋒芒刺
腫上決去惡血則其病可消若再生再刺不爾則脹滿
口中妨害乳食呼吸不可少緩也
二乳飲治小兒重腭
驢乳猪乳(二合)
以二乳和煎頻服一二匙良
又方治小兒重腭
蛇脱露蜂房(各燒灰)
研勻塗口中差日二
臍風
論曰初生斷臍後臍瘡未愈不可令犯風邪及浴水入
瘡濕冷掤抱皆致臍風其候臍腫多啼甚則風行百脉
口噤不乳身體反強乃致不救
錦白散治初生七日臍風發腫欲落者
錦帛(燒存性一錢研)雄鼠屎(七枚炒研)麝香(少許)
大棗肉(三分)
共末臍欲落不落用末𫝊之忌見外風
川栢散治臍風汁出不止
川栢(兩半)亂髮灰(一分)釡黑煤(三分)
共研末傅上良
解顱
論曰腎為一身之骨髓腦為髓海若腎氣和平則骨髓
充足骨髓充足則顱𩕄圓滿若腎氣不足則骨髓不充
年雖長大其頭縫尚開故名曰解顱又名𩕄解
細辛散治解顱
細辛桂心乾薑(炒五錢)
共末用乳汁和傅𩕄上日二三
封𩕄散治𩕄門開解
栢子仁細辛白芨防風(一兩)草烏(五錢)
共末乳和傅開處
蟹足散治𩕄門開解
蟹足(炙)白斂(五錢)
共研末用乳汁和傅開處日二
甘菊湯治小兒鼻中多涕是腦門為風所吹
甘菊花炙甘草(一兩)防風(五錢)山萸肉(四錢)
水煎二錢服日二
合𩕄散治𩕄門不合
防風白芨栢子仁(一兩)
共末用乳汁和塗以合為度日二三
雞血塗治腦長𩕄不合
丹雄雞
就兒𩕄上刺冠令血滴𩕄上以赤芍藥末粉之日二
蛇脱膏塗治腦長髮大𩕄開不合臂脛不能勝頭
蛇脱(燒灰)
研末以猪頰骨髓少許和塗上日二次差
𩕄陷
論曰人之冲氣内團于胃上通于頂𩕄小兒胃氣冲和
則腦髓充足𩕄頂自合若胃熱薰蒸腑臟竭渴而引飲
或致泄痢則腑藏血氣虚弱不能充髓腦所以𩕄陷也
生地散治小兒臟腑壅熱氣血不榮致𩕄陷者
懷生地(二兩酒洗)烏雞骨(酥炙一兩)
共為末用米飲下一錢日二兒小者服三五分以差
為度
狗頭骨塗治小兒胃虚氣血不充𩕄陷
雄狗頭骨(酥炙黃)
研末以雞子白和塗𩕄上日二三以差為度
地黃丸治小兒胃虚血氣弱不充足𩕄陷
懷熟地白术白芍藥川歸(五錢)桂心(一兩)
共末入蜜丸如黍米大飲下一二十丸日二
急驚風
論曰小兒急驚之狀身體壯熱痰涎壅滯四肢拘急筋
脉牽掣項背強直目睛上視牙關緊急謂其發動掣急
故名急驚此因心絡受邪所致盖心藏神而主血小兒
血氣不和宿有實熱若為風邪所乘則熱盛血亂血氣
相并則神舍不安故卒然而驚古人所謂陽癎是也
龍齒散治小兒急驚風四時傷寒壯熱口焦乾目翻
露搐搦昏迷
龍齒(二錢)丹砂麝香(五錢)鉛霜(三錢)
共末研勻用水煎金銀葱白湯下三五分汗出立愈
黑神丸治小兒急慢驚風
牛黃麝香冰片青黛(五分)膩粉(二錢)
蘆薈京墨使君子白麵(一錢)
共研陳米糊丸芡實大薄荷湯下一丸
蝎稍散治小兒急慢驚風
蝎稍烏頭尖(七枚)丹砂(五分)附子(生一分)
半夏(一枚)
共末柳枝湯下
慢驚風
論曰小兒慢驚者癎病發于陰也由在胎時稟受不足
心氣虚弱外中風邪入于臟腑其發則手足瘈瘲頭目
摇動牙關緊噤神情如醉休作有時潮搐不定謂之陰
癎治則外以灸法内以藥餌臨機應變可謂上工若症
見息高魚口泄瀉遺尿者皆所不治
羌活丸治小兒慢驚風兼内外俱虚
羌活防風人參獨活桂心(一分)硫黃
水銀(二錢)白附子(五錢)全蠍白殭蠶(一分)
共末棗肉丸小豆大防風湯下一二丸
全蠍散治小兒慢驚風兼内外俱虚
全蠍(五枚)乳香細辛(一分)青黛白附子(五錢)
共末冬瓜子湯下
珍珠丸治小兒慢驚風
珍珠牛黃丹砂雄黃膩粉(一分)
共末研勻用陳米糊丸小豆大用薄荷湯下五七丸
日二
睡脾散治小兒慢驚風
人參半夏膽星山藥全蠍
薄荷(一分)桑螵蛸(四枚)
共末入麝香少許拌勻用粟米飲下五分
釣藤煎治虚風慢驚
釣藤防風川芎天麻麻黃(一分)蠍稍
荆芥穗蟬脱(五錢)冰片麝香(一字)白殭蠶
薄荷心(各二十一枚)
共末入蜜杵丸皂子大用荆芥薄荷湯下一丸
天竺黃散治小兒慢驚風經久不差
天竺黃人參使君子炙甘草蠍稍
胡黃連(一分)冰片麝香(五分)半夏(薑炒二枚)
藿香(五分)
共末蜜湯下三五分
天瘹
論曰小兒卒然驚悸眼目飜騰壯熱不止四肢抽掣上
仰如釣縛之狀名曰天瘹乍作乍止此風熱痰涎之所
發也良由乳母恣噉五辛熱酒之類毒熱氣流入乳中
因即乳兒兒飲熱乳腑臟風熱脾胃生涎痰涎既生必
壅滯不得宣通致令心神不寧為天瘹之病
赤靈丸方治小兒天瘹癎病急慢諸風
丹砂(研水飛過)人參(各一兩為末)酸棗仁(研二兩)
乳香(研半兩)白麵(二錢)
生蜜和膏入新竹筒内以油紙封扎定坐飯甑上炊
俟飲熟為度分作三十丸每一丸分四服薄荷湯化
下更量兒大小服之
白殭蠶散方治小兒天瘹
白殭蠶(炒)馬牙硝鬱金乾蠍(去土炒各半兩)
為散每服一字匕乳汁調服甚者半錢不拘時候
天南星散方治小兒天瘹
天南星(大者一枚掘地作坑安磚子一片先用火燒赤後放南星于熱磚上用酒半升傾天)
(南星上即用盞子盖之候冷)
為散每服一字温酒調下二歲以下用乳汁調
備急塗頂膏方治小兒天瘹
烏頭(末)芸薹子(末各二錢)
每用一錢新水調𫝊兒頂上
諸疳(以下原缺今補時方)
論曰疳之為病多矣錢氏謂二十以下為疳二十以上
為勞二症同出而異名也總之不外毛髮焦稀口嚵唇
白眼昏脊聳肚脹腸鳴或食炭米泥土等物又有五疳
之分心疳即驚疳其症壯熱臉赤唇紅口瘡盜汗煩渴
便赤虚驚是也肝疳即風疳其症摇頭側目白膜遮睛
筋青燥渴汗多下痢是也腎疳即急疳其症腦熱肌削
手足如冰寒熱時來滑泄肚痛口乾爪黑是也肺疳即氣
疳其症咳𠻳喘逆皮膚粟立口鼻作癢生瘡流涕咽喉
不利是也脾疳即食疳其症身黃困倦肚大脚細水榖
不消瀉下酸臭是也此五臟成疳之謂也其外又有脊
疳腦疳蟲疳蛔疳之不同疳渴疳瀉疳腫疳勞之各異
然詳其始幼者不出哺乳失常大者不過甘肥無度所
致總在隨症斟酌治之不可執一端以誤事也盖疳者
乾也因脾胃津液枯涸治宜調補胃氣為主
福建剪紅丸治小兒疳積初起各種疳症皆宜服之
檳榔(一觔)大黃(一觔)牽牛末(一觔)雷丸(五錢)
三稜(六兩醋炒)蓬术(六兩醋炒)貫衆(五錢炒)商陸(五錢炒)
沉香(五錢)藿香(五錢)木香(一兩五錢)丁香(三錢)
青木香(三兩)速香(五錢)香附米(二兩)生漆渣(四兩)
棟樹根(八兩)牙皂(八兩煎汁)茵陳(八兩煎汁)金毛狗脊
(二兩煎汁)
不煎汁者各為細末再用使君子肉二兩同大黃好
酒浸一日夜先放栢葉於鍋底次放大黃使君子肉
在上酒煮三炷香取出二味晒乾為末各色先以一
圈者檳榔牽牛末跌起次用二圈者次用三圈者次
用四圈者將前汁跌為丸以百草霜為衣看兒大小
虚實自一錢至三錢止空心温茶送下
蘆薈肥兒丸治諸疳並鼻下生瘡愛喫泥炭米土諸
物神效
五榖蟲(二兩煆)蘆薈(一兩)胡黃連(炒一兩)川黃連
(薑汁炒一兩)銀柴胡(炒一兩二錢)扁豆(炒二兩)山藥(微炒)
(二兩)山查肉(飯鍋内蒸透二兩五錢)蝦蟇(肥大者四隻煆)肉䓻
(麵裹煨去油七錢)檳榔(六錢)史君子肉(炒一兩五錢)神麯
(炒二兩)麥芽(炒一兩六錢)鶴虱(炒八錢)蕪荑(炒去皮膜一兩)
硃砂(二錢)麝香(五分)
共為細末醋糊為丸如黍米大每服大者二錢小者
一錢米飲湯下
蒸雞丸治腎疳成勞骨蒸潮熱盜汗瘦弱腹急面黃
食不生肌日哭夜啼
黃連柴胡蕪荑鶴虱秦芁
知母丹參史君子肉(等分)
右為末用黃雄雞一隻重一斤者籠之用大麻子飼
之五七日去毛令淨于背上開一孔去腸肚拭乾入
前末藥於雞腹内以線縫之先以黑豆鋪三寸於甑
底再安雞於甑中仍以黑豆盖滿自朝蒸至晚候温
冷取雞肉研爛同前末藥入酒麵糊丸如赤豆大二
歲者米湯吞服二十丸十五歲温酒吞五十丸忌猪
雞肉
無辜疳
論曰小兒病面黃髮直時時壯熱飲食不生肌膚頭項
生核狀如瘤贅以無辜而得故名無辜疳由小兒嗜肥
甘過多蟲因甘動内緩脾氣飲食不調所致也治之當
如治諸疳之法凡小兒頭項有核如彈丸按之虚輭法
當去之為此核初生輭而不痛中有蟲如米得熱氣則
能蔓生蝕小兒腑臟故外證肌瘦倅毛髮聳直下痢膿
血體常瘡痍膿漏不已也(無辜疳者言天有鳥名曰無辜晝伏夜游洗浣衣被露之)
(經宿或遇此鳥飛從上過將衣被與小兒穿臥便令兒有此疾古人立言必有所據)
丹砂丸方治小兒一切無辜黃瘦腹痛疳痢或有蟲
冷熱悉宜治之
丹砂雄黃乾蝦蟆(一枚去頭足塗酥炙焦為末研)
石菖蒲漏蘆(各一兩)麝香(一分研)
以菖蒲漏蘆為末與餘四味入乳缽同研勻再羅粟
米飯為丸如麻子大每服二丸米飲下空心後午各
一服隨兒大小加減
蘆薈散方治小兒無辜疳氣寒熱積滯不化心腹脹
痛
蘆薈(研)人中白(研)蝦蟆(炙黃各半兩)麝香(研一分)
為散再合研令細每服一字至五分熟水調下不拘
時日二服後當下惡物量大小加減
鼈甲丸方治小兒無辜疳
鼈甲(醋炙黃去裙)黃連桔梗(炒)夜明砂(各一兩)
訶梨勒皮(一兩半生一半熟)麝香(一分)乾蝦蟆(雄者一枚塗酥)
(炙黃)
為末以糯米飲為丸如菉豆大粥飲下七丸疳痢亦
宜服日三量大小加減
哺露丁奚
論曰小兒乳哺不調傷於脾胃脾胃衰弱不能飲食血
氣減損不榮肌肉而柴辟羸露其臟腑不宣暢則吸吸
苦熱謂之哺露也(丁奚者黃瘦腹大頸小與無辜哺露二候大體相似以輕重立名也)
十全丹治丁奚哺露
陳皮川芎青皮莪术(煨)五靈脂
白豆䓻檳榔蘆薈(各五錢)木香
史君子蝦蟆(各二錢)
右為末猪膽汁浸糕糊丸麻子大每服二十丸米飲
下有熱薄荷湯下
赤芍藥丸治小兒丁奚雖食不生肌肉腹大食不消
化
赤芍大黃(微炒)鼈甲(醋塗炙令黃去裙欄各三分)
桂心柴胡赤茯苓(各等分)
右件藥搗為末鍊蜜和丸如麻子大每服五丸日三
服
人參丸治小兒羸瘦腹大青筋及丁奚等病
人參麥冬(去心)半夏(湯洗)黃茋大黃(微炒)
茯苓柴胡黃芩(各三分)甘草(炙)
芎藭(半兩)訶梨勒(煨用皮)鼈甲(醋炙黃去裙邊各一兩)
右件藥搗羅為末煉蜜丸如麻子大一二歲以粥飲
下三丸四五歲五丸日三服量意加減用
嘔吐
有物有聲名曰嘔有聲無物則曰乾嘔有物無聲曰吐
皆因胃氣不和陽明之氣下行則順今逆上行則嘔吐
有因胃寒胃熱痰水宿食氣攻之症有乳吐熱吐寒吐
冷吐傷食吐傷寒吐各受症不一治法不同但兒啼未
定氣息未調遽以乳飲之其氣尚逆乳不得下停滯胃
中則令嘔吐又乳母貪涼冷氣入乳兒若飲之亦生嘔
吐或因宿食未消或解脱衣服因受風冷之氣入于腠
理則腹脹痛嘔吐熱吐者先去風痰冷吐者宜固胃氣
痰吐宜下其痰次與固正氣之藥食吐者當與塌氣諸
症豈可一概治之吐瀉不止脾虚生風眼開風驚眼合
慢驚慢脾當要固養正氣若仍以驚藥治之則死不旋
踵若不參詳治療豈不誤哉
加味二陳湯治胃有熱膈上有痰以成嘔吐
半夏(製)橘紅茯苓甘草(炙)黃連(薑汁炒)
山梔子(炒黑)生薑(各等分)
水一鍾煎至六分緩緩熱服
加味理中湯治寒痛嘔吐
人參白术乾薑甘草丁香
右藥各等分用水一盞半煎六分熱服
藿香正氣散治小兒風寒嘔吐
藿香紫蘇陳皮桔梗大腹皮甘草
茯苓厚朴白芷半夏麯
右剉為末每服二錢加薑一片棗一枚水一盞煎至
六分去滓温服
竹茹湯治小兒積熱嘔吐
葛根(三錢)半夏(製)竹茹(各二錢)甘草(一錢)
共為末用水一盞半煎八分去滓臨服加生薑汁一
茶匙
朱沉丹治小兒嘔吐不止
硃砂(二錢半)沉香(三錢)藿香(三錢)滑石(半兩)
丁香(十四粒)
右為細末每服半錢用新汲水一盞芝蔴油摘成花
子抄藥在上須臾墜濾去水却用别水空心送下
紫金核治小兒一切嘔吐
半夏(湯洗薑製)人參白术木香丁香(各二錢半)
藿香(三錢)
右為細末稀麵糊為丸如李核大後用沉香一錢為
末硃砂一錢水飛二味同研勻為衣陰乾每服一丸
用小棗一枚去核納藥在内濕紙裹燒熟嚼與小兒
服後以米飲壓之
聖惠散治心神煩熱嘔吐
麥冬(半兩)淡竹茹(半兩)甘草人參茅根
陳皮(去白各五分)
右為末每服二錢水一盞薑三片煎至五分温服日
二三服
綠豆飲治嘔吐誤服熱藥
綠豆粉(一兩)黃連乾葛甘草(各五錢)
右除豆粉外餘藥三味共為細末入乳鉢同菉豆粉
杵勻每服半錢至一錢温豉湯調服
噦(吐哯)
論曰小兒初見乳自流出謂之哯哯之不已謂之吐吐
之不已則作嘔吐嘔吐不已則傳&KR2831;&KR2831;之不已即作噦
自嘔&KR2831;噦皆有出聲動氣嘔者口開而作&KR2831;者心胸上
下氣逆鬱結噦者無物可出即膈虚胃寒引氣噦噦作
聲皆由哺乳冷冷乳入胃與胃氣相逆冷傷胃氣不得
宣通故作噦也此候若不調和胃氣養正祛邪須臾症
變而慢驚慢脾風者立至也
又曰小兒哯嘔吐噦四症皆胃有傷而發哯則如簷水
射出嘔則開口而作吐者吐出有物噦者無物可出失
於調治則慢驚由此而成四者之候雖同而每症之寒
熱虚實有異必須察其脉症以治之
六君子湯治小兒胃寒作噦
人參白术(土炒)茯苓甘草(炙)陳皮
半夏(製各等分)
右剉咀加薑三片水二鍾煎八分温服
泄瀉
論曰小兒肌膚脾胃脆弱若解脱不時風邪易侵客于
肌肉摶于胃經則為胃風其狀腹善滿食寒則泄診形
瘦腹大盖足陽明胃之經其支者起胃下口循腹裏下
至氣衝故風冷入中則腹善脹大又胃為水榖之海得
寒則食物不化氣血虧損故泄瀉而形瘦也
胃風湯方治小兒胃風泄痢腹脹腸鳴
人參白茯苓川芎桂心白芍藥
當歸白术
每服一錢入粟米半匙同煎温服空心食前日二以
意加減
訶梨勒湯方治小兒胃風腹脹得冷則泄痢
訶梨勒(煨用皮)當歸(炒)黃連(炒各一兩)
甘草(炙)木香乾薑(各等分)
每服一錢水煎放温不計時候服
厚朴散方治小兒腸胃風冷泄痢水榖腹脇脹滿不
欲食
厚朴(薑汁炙香)黃連(各半兩)丁香肉豆䓻
當歸木香龍骨白术(各一分)
為散每服半錢以粥飲下食前服日三量意加減
洞泄注下
論曰小兒下痢不止食已即泄名為洞泄注下此由風
邪客于腸胃方春之時為風冷所傷藏在肌肉至長夏
陰氣方盛或因飲食居處不慎復被風冷入於腸胃其
病下痢冷盛則重故為洞泄注下俗謂之水榖痢是也
病本於風若甚則變胃風證
草豆蔲湯方治小兒洞泄不止
草豆蔲(二枚去皮)高良薑人參甘草(各一分)
乾木瓜(一分)白茯苓桔梗(炒各半兩)
每服一錢生薑七片水煎分三服乳食前各一量加
減
梁米湯方治小兒洞泄注下水榖不分
粱米稻米黍米(各三分)蠟(如半彈大)
以東流水二升煮粱米三沸去滓留汁煮稻米三沸
去滓復以汁煮黍米三沸去滓置蠟於汁中和之候
蠟消放温每以半合分為二服空心午後各一更量
兒大小加減
厚朴湯方治小兒泄瀉不止
厚朴(薑汁炙)黃連(去鬚各一兩)
一二歲兒每用一錢薑二片水煎分温二服空心日
午各一量大小加減
黃連丸方治小兒腸胃虚寒洞泄下痢腹痛
黃連(炒半兩)乾薑吳茱萸(炒各三錢)肉豆蔲(三枚)
草豆蔲(一枚)
為末燒粟米飯和丸如菉豆大每服七丸乳食前米
飲下量兒大小加減
燕口瘡
論曰小兒燕口瘡者口吻兩際瘡生如燕口世亦謂之
肥瘡此由脾胃客熱上衝口唇熏發為瘡或者以燕泥
和麝少許𫝊之甚良盖治之以其意也
胡粉散方治小兒燕口瘡
胡粉(炒研一分)黃連末(半兩)
二味同研勻以少許𫝊瘡上
治小兒燕口及口内生瘡方
羖羊髭(燒灰)
一味研細以臘月豬脂和日三四上塗之
又方
雞膍胵黃皮(不拘多少燒灰)
一味研為末以乳汁調半錢日三
黃檗皮散方治小兒燕口瘡
用黃檗皮為末甑汁調塗𫝊瘡上差
語遲
論曰心為言肝為語其經屬于手少陰足厥陰其氣上
通於舌舌者聲之機若稟受之初母懷驚怖則子之心
火不足而肝木弱令機關不利氣不宣揚而語遲期者
有經數歲月而不能言者
雞頭丸方治小兒諸病後六七歲不能語
雄雞頭(燒炙一枚)鳴蟬(去翅足炒三枚)甘草(炙半兩)
麥門冬(一兩半)大黃(炒一兩半)當歸(三分)黃蓍(三分)
川芎(三分)遠志(去心半兩)木通(半兩)人參(一兩)
為末鍊蜜丸如菉豆大每服以粥飲送下五七丸量
兒大小加減不計時候
菖蒲丸方治小兒五六歲不語
菖蒲人參黃連(各半兩)丹參赤石脂(各三分)
天冬(去心)麥門冬(去心各一兩)
右為末鍊蜜丸如菉豆大每服五七丸温水下不拘
時候日三量兒大小以意加減
齒不生
論曰牙齒是骨之所終髓之所養手陽明足陽明之脉
並入於齒若血氣充實則骨髓強盛雖其齒損落猶能
更生也若虚弱者血氣衰耗風冷乘之致令齒久不生
假令生者或齲或蟲落不能復生也
治小兒牙齒不生方
雄鼠糞(二七枚)
一味每日用糞一枚齒根上拭至二十一日其齒即
生
又方
道傍遺稻粒
一味於齒根落處點三七下其齒自生
治小兒齒不生無問遠近皆得便生神效方
雄雞糞(二七枚頭尖者)雌雞糞(二七枚頭圓者)
右二味用火燒灰存性先用鍼挑開齒齗上後以雞
糞灰點之
涎液不收
論曰小兒因氣不升䧏膈脘痞滯致令乳飲不化流入
胃中隨氣上溢故令多涎其候胸滿短氣飲食遲化内
經謂脾為涎當調脾胃升䧏其氣則病可愈
半夏丸方治小兒脾胃氣不升䧏氣溢於上涎液不
收
半夏(炒一兩)白礬(生研半兩)
先以半夏為末再入白礬和勻麵糊和丸如粟米大
每服五七丸量輕重加減食後臨臥薑湯下
桑白汁方治小兒脾熱乳食不下胸膈痞悶涎溢不
收
新桑根白皮(不計多少細剉)
自然汁塗於兒口内立效如無新桑根白皮取乾者
一兩細剉用水一盞煎一半放温塗兒口亦可
是書三副凑合仍缺小兒方五卷(一百七十三卷至一百七十七卷止)
余於秘閣内府江浙齊梁諸鑒古家遍訪無有藏本
欲補全而未能同學項視菴搜求小兒今古方論補
全五卷議論簡要方法詳明可稱全璧矣諸疳以下
即其所補也
聖濟總錄纂要卷二十五
