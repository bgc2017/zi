聖濟總錄纂要卷五
休寧程林纂
瘧疾門
諸瘧統論
論曰夏傷于暑秋成痎瘧該于夏而作也方夏之時隂
居于内暑雖入之勢不能動候得秋氣陽為之動變汗
出遇風乃成此疾故名曰痎瘧皆生于風蓄作有時其
氣隂陽上下交爭虚實更作隂陽相移也陽併于隂則
隂實而陽虚陽明虚則寒慄鼓頷巨陽虚則腰背頭項
痛三陽俱虚則陰氣勝隂氣勝則骨寒而痛寒生于内
故中外皆寒陽盛則外熱陰虚則内熱内外皆熱則喘
而渴故欲冷飲因傷于暑熱氣盛藏於皮膚之内腸胃
之外此榮氣之所舍也令人汗空疎腠理開因得秋氣
汗出遇風及得之于浴水氣舍于皮膚之内與衛氣並
居衛氣者晝行于陽夜行于隂此氣得陽而外出得隂而
内薄内外相薄是以日作日作者氣之所舍深也作之
早晏者隨風腑日下一節也是以或先寒後熱或先熱
後寒或但熱無寒或本于痰或本于瘴癘或本于鬼神
或本于邪氣大㮣外傳經絡内入五臟症既不同治法
亦異凡治瘧者不辨陰陽虚實概以吐藥投之有非痰
實而真氣受斃者固多其内經論五臟諸經之瘧本以
刺法補瀉其寒熱先後與夫正發早晏又皆不同明指
邪氣所傳不可一槩而論今備載諸症本末恭以治之
輕重要在隨症而施庶幾乎無一曲之蔽也
寒瘧
論曰寒瘧之狀内經謂先寒而後熱病以時作是也蓋
傷暑汗出腠理開發因遇夏氣凄滄之水寒其氣藏于
皮膚腠理之中秋傷于風則病成矣其症先起于毫毛
伸欠乃作寒慄鼓頷腰脊俱疼寒去則内外皆熱頭痛
飲冷是也
檳榔湯治寒瘧神效
檳榔常山桂心陳皮(去白炒)甘草(炙一兩)
酒水合煎三錢未發時先服
鼈甲常山酒治瘧先寒戰解即壯熱
鼈甲(醋炙一分)淡竹葉(一兩)甘草常山(三分)
酒半鍾浸藥一宿次早加水煎未發時温服得吐為
效
蜀漆散治寒瘧
蜀漆(水洗去腥焙)雲母(火煆一晝夜)龍骨(一兩)
共末未發時漿水下五分
烏梅丸治寒瘧不止
烏梅肉(炒)桃仁(去皮尖炒)常山豉(炒三分)升麻肉蓯
蓉(酒浸洗)人参甘草(炙)桂心(一兩)
共末密杵丸桐子大空心酒下二十丸至三十丸
虎骨丸治一切寒瘧無問遠近
虎骨(酥油炙)人参甘草桂心烏梅肉(炒五錢)桃仁
(去皮尖炒)肉蓯蓉常山升麻(三分)附子(五錢)麝香(研一錢)豉
(炒一合)
共末蜜丸桐子大未發時飲下三十丸
二薑散治寒瘧不差
黑乾薑高良薑(一兩)
同炒黑為末空心酒下一錢日三
寒瘧塗方
鼈甲(醋炙五錢)烏賊魚骨(去甲)附子常山炙甘草(一兩)
酒煎五錢次日以酒塗手足并背上如不發即止發
時飲此酒一鍾
又方
附子(一枚生用)
為末用酒和塗病人背心上佳
温瘧
論曰温瘧之狀内經所謂先傷于風後傷于寒其症則
先熱後寒病以時作是也蓋風為陽氣寒為隂氣風氣
大勝故先熱而後寒得之冬中風寒氣藏于腎内至骨
髓至春陽氣大發邪氣不能自出至夏大暑腦髓爍肌
肉消腠理發洩或有所用力邪氣與汗俱出故氣從内
之外其法宜先治其陽後治其陰則瘧疾自除
蘆根湯治初壯熱後寒戰骨節痠疼口乾煩渴
蘆根石膏(一兩)麥冬升麻葛根(三分)山梔(五錢)
水煎五錢入竹葉十片未發前連三服
知母湯治瘧骨節疼痛時嘔朝發暮解暮發朝解
知母(二分)甘草(一兩)石膏(三兩)桂心(五錢)粳米(一合)
水煎五錢入米一撮候未熱未發時先服
常山飲治温瘧壯熱微寒
常山(如雞骨者五錢)淡竹葉(一把)小麥(一合)
水浸一宿次早煎未發時空心温服老年久病之
人及虚弱者煎三錢服
寒熱往來
論曰陰陽相勝而寒熱互作者以邪氣相并也故氣并
於陰則為寒氣并於陽則為熱寒則振慄鼓頷以陰實
陽虚故也熱則渴而飲冷以陰衰陽勝故也
柴胡桂枝湯治瘧寒熱往來
柴胡(四兩)桂枝人参片芩白芍(兩半)甘草半
夏(一兩)
薑棗水煎六錢温服日二
人参湯治寒熱瘧時作面色黃
人参常山(五錢)甘草陳皮(去白炒三分)
水煎五錢入茶末燈心去滓入酒半鍾未發時先服
取吐如未吐再服以痰盡為度
鼈甲大黃丸治瘧寒熱往來久不差
鼈甲大黃(生)附子人参甘草常山蜀
漆白薇(一兩)
共末蜜丸桐子大竹葉湯平日服十五丸良久又服
癉瘧
論曰癉瘧之狀内經所謂但熱不寒陰氣先絶陽氣獨
發少氣煩冤手足熱而欲嘔是也得之邪熱畱于身中
厥逆上冲氣實而不外洩因有所用力腠理開疎風寒
客于皮膚之内分肉之間而發發則陽氣盛不及于隂
故但熱不寒氣内藏于心外舍于分肉之間令人消爍
肌肉名曰癉瘧以單陽無隂故也
白虎加桂湯治瘧疾陰氣孤絶陽氣獨發脉微少氣
煩滿手足熱欲嘔但熱而不寒邪氣内藏于心外舍于
分肉之間令人消爍肌肉
石膏(研一兩六錢)知母(鹽酒炒六錢)甘草(蜜炙二兩)粳米(炒半合)
用汲水一升煮藥五錢入粳米一撮以米爛為度去
滓入桂末三錢再煎取四合作一服稍熱服取汗先
寒發熱汗出愈
豉心湯治癉瘧但熱不寒
豉心(一合)雄鼠屎(炒二錢)童便(三升半)黑山枝(三分)柴胡
鼈甲(一兩一分)甘草(五錢)烏梅肉(七枚炒)生地汁(二合)生薑汁
(一分)桃枝心桺枝心(各一把)
除鼠糞地薑汁小便將藥入小便浸一宿于星月下
次早煎去滓入鼠屎地薑汁煎分三服一日用
石膏湯治癉瘧熱甚不差
石膏(研二兩)白粳米(五十粒)常山(三分)
水煎五錢入竹葉二七片空心欲發與正發時各一
服靜臥勿與人語俟過發時再洗手面飲食七日内
禁房事及酒麫熱物久瘧不過二劑
車前草湯治癉壯熱不止渴欲飲水
車前草常山生甘草升麻大豉(炒五錢)粳
米(半合)
水浸五錢于星月下露一宿上横刀一把次早五更
煎空心温分二服良久即吐吐定以漿粥止之
常山飲治癉瘧但熱不寒煩渴不止
常山生甘草烏梅肉(炒)青蒿(五錢)竹葉(二十一片)
以童便白酒各一大鍾微煎露星月下一夜上横刀
一把次早空心温服及當發時各一服以差為度
間日瘧痰瘧痎瘧勞瘧久瘧鬼瘧
瘧母
間日瘧
論曰間日瘧者邪氣著于陰不得與陽氣俱出也衛氣
晝行於陽邪氣不得出故必再會而後發是以間日乃
作
醇醨湯治間日瘧
大黃(炒三分)常山甘草(炙兩半)
水煎三錢未發先服
常山酒同
常山(一兩)蒜(獨頭者一枚)糯米黑豆(百粒)
共粗搗以白酒一升浸上件露星月下一宿上横刀
一口次早煎未發時三分飲一分如未吐更服一分
得吐差
糯米煮散同
糯米(四十九粒)常山淡竹葉鳥梅肉(炒)炙甘草(五錢)
石膏(二兩)
共末水煎五錢未發時先服
神聖丸治間日瘧先寒後熱
黑豆(小者二十一粒)白砒(細研一錢)大棗(三枚飯上蒸去皮核)
共研極細須於五月五日或七月七日修合丸如豌
豆大丹砂為衣隂乾冷茶清下三丸忌食熱物一伏
時合丸時忌女僧尼姑雞犬
痰瘧
論曰痰瘧之狀胸中不利頭痛振寒怢慄而不能食食
即嘔吐寒去則内外皆熱更作心下支滿痰積胸中氣
逆煩嘔故謂之痰瘧
石膏飲治一切痰瘧
石膏(三兩)常山(二兩)淡竹葉(三兩)生甘草烏梅肉(二兩)粳
米(半合)
水煎五錢空心温服吐痰差如熱甚加大黃一兩
犀角散治痰瘧嘔吐
犀角升麻玄参常山(五錢)細辛甘草(生)松
羅山枝(一分)
水煎五錢空心徐徐温服取吐痰涎效
痎瘧
論曰痎瘧者以瘧發該時或日作或間日作也夫衛氣
流行合于晝夜隂陽邪氣内舍于榮隨衛氣以出入而
應于風府其作之早晏皆以時發寒温癉瘧動作亥時
故内經統謂之痎瘧其狀伸欠乃作寒慄鼓頷腰脊痛
寒去則内外皆熱頭痛如破渴欲冷飲
麻黃丸痎瘧發作有時
麻黃(去根節一兩)常山甘草知母大黃(生五錢)
共末密杵丸小豆大未發前空心飲下五七丸臨發
再下
鼈甲漬酒治痎瘧以時發
鼈甲(九肋醋炙)附子甘草(一兩)常山(二兩)烏賊魚骨(去甲二兩)
酒三鍾漬藥五錢明早先以酒塗五心次温飲一二
鍾
常山酒治痎瘧先寒戰後壯熱日發及間日作者
常山淡竹葉(一兩)鼈甲(醋炙一兩)甘草(三分)
共粗搗酒浸五錢於星月下露一宿次早水煎未發
時先温服取吐效
知母丸治一切瘧
知母烏梅肉(炒二兩半)常山肉蓯蓉豉(炒二兩)炙
甘草人参桂心(兩半)
共末蜜丸桐子大酒下二十丸
枙虎膏治痎&KR0146;
胭脂阿魏(一大豆許同研)
入大蒜肉研和為膏用大核桃一枚劈開去仁取一
片以藥填核内發時將藥核覆在手虎口上男在女
右令藥着肉以帛縳定過宿乃去
勞瘧
論曰勞瘧者以久瘧不差氣血俱虚病雖間歇勞動即
發故名曰勞瘧蓋邪氣日深則氣息愈耗袁裏既虚故
令人食减肌瘦色悴力劣而寒熱如故也治宜補養氣
血
柴胡湯治勞瘧經久不差
柴胡(一兩)人参黃茋片芩甘草括樓根(五錢)
薑棗水煎五錢未發時先服日二
袪勞湯治瘧經年不差寒熱痿瘦
鼈甲柴胡常山知母甘草青蒿枳
殼(炒)桂心(一兩)木香(五錢)
薑棗水煎三錢入桺枝心七段葱白三寸煎空心温
未發先服已發又服
柴胡枳殼湯治勞瘧經久不差熻熻發熱骨節疼痛
不下食小便赤澀日漸消瘦
柴胡枳殼升麻麥冬鼈甲甘草桃
仁(一兩)
水煎三錢未發先服日二
常山丸治積勞寒熱
常山知母蜀漆葉白薇炙甘草烏梅
肉(炒)麥冬升麻地骨皮(三分)鼈甲萎蕤(五錢)大
豉(炒一合)石膏(一兩)
共末鍊蜜丸如小豆大空心飲下十丸未發前再服
加丸數以差為度
烏梅丸治積年虚不差顔色羸瘦無力
烏梅肉(炒)人参桂心炙甘草升麻(五錢)桃仁
(去皮尖炒)肉蓯蓉常山(三分)頭(微炒一分)
共末蜜杵丸桐子大空心飲下二十丸未發前服三
十丸
牛膝飲治瘧經久不差
牛膝(生一兩)
水煎空心分二服
常山湯治瘧經年不差
常山知母鼈甲甘草柴胡青蒿枳
殼(炒)桂心(一兩)桃枝心桺枝心(各一把)
水煎五錢入葱白薤白各三寸空心温服日二
烏梅五補丸治瘧經年不差狀如勞疾
烏梅肉黃茋桂心肉蓯蓉(一兩)柴胡桃仁
(去皮尖炒)赤茯苓人参升麻川歸(酒洗)常山懷
生地(一兩)甘草(炙兩半)麝香(五錢)
共末蜜杵丸小豆大空心酒下二十丸加至三十丸
二物湯治久瘧食少肌瘦
童子小便(半升)白蜜(一兩)
同入磁瓶内煎數沸分三服
久瘧
論曰久瘧者瘧疾經久不差發汗吐下過甚真氣虚耗
邪氣深沉以内摶衛氣不應故積歲月而難治雖有虚
痞不可攻治當先其發時用湯液以發汗蓋浸漬薰蒸
邪氣方出出則微汗令小便利者袁裏俱和則久瘧自
差矣
黃茋散治瘧四肢虚汗出不止
黃茋牡蠣人参知母麻黃根(各一兩)
共末未發前小麥湯空心下三錢未差又服
車前草湯治久瘧憎寒壯熱不止渴欲飲水
車前草常山升麻甘草(五錢)大䜴(微炒)白糯米
(炒半合)
水浸三錢露星月下一夜上横小刀一口次早煎空
心温服相次又服良久得吐吐定即食稀粥
枝子湯治久瘧經年不差
枝子(一兩)常山(三分)車前子葉(炙五錢)粳米(半合)
水煎五錢空心温服以吐利為度
常山湯治久瘧不止
常山烏梅肉(炒一兩)生甘草(三分)
薑水煎三錢空心温服發時再服以差為度
鬼瘧
論曰鬼瘧者外邪之所乘也凡人真氣内虚神守不固
則鬼邪投間而入故恍惚喜怒寒熱更作若有所持而
屢發屢止治宜禳解兼以祛邪安神之劑即愈
獨勝丸治鬼瘧經久不差
桃仁(大者一枚)
和皮尖劈二片一片書奉勅斬鬼四字一片書奉勅
殺鬼四字合作一枚以彩線紥定五更新汲水吞下
三聖丸治鬼瘧
雄黃雌黃大黃(生各一兩)
各研末用井華水浸蒸餅丸小豆大發日清晨取汲
水向東方下二丸宜五日午時修合
阿魏雄黃丸治鬼瘧經久不差
阿魏雄黃(五錢)桺枝心桃枝心(取向東者各十七寸為末)丹
砂(一分外一分為衣)
共末以三家粽角小豆大丹砂丸為衣發日用淨器
磨一丸塗中指尖上男左女右未退冷水下一丸
瘧母
論曰瘧母者因病瘧久不差結為癥瘕是也邪伏于陰
故也治以破結削瘕之劑陰其病本則瘧自除
鼈肉煎丸治瘧久不差結為癥瘕名曰瘧母
生鼈肉(半斤治如食法)片芩葶藶子(紙炒)柴胡蜣螂(去頭)
(翅足炒五錢)桃仁(湯炮去皮尖另研)大黃(生)牡丹皮紫苑瞿
麥穗(去梗)半夏(湯炮去皮薑汁炒)人参黑乾薑大戟阿
膠(蛤粉炒)海藻(水洗去醎汁)䗪蟲(炒)鼠婦(炒去足)紫朴(一分)桑
螵蛸(炒一兩)石韋(去毛淨用羊脂炒焦黃)桂心射干(取紫色者用米)
(泔浸一日)赤芍藥(一分)
共末取竈下灰三升白酒二升用竹籮盛灰以酒淋
取灰汁澄清用汁煮鼈肉令爛絞去肉將汁入藥末
同煎成膏試可丸即止丸如桐子大未發前空心酒
下二十丸
雄黃丸治遠年瘧結成癥瘕
雄黃(醋煮研)丹砂麝香(五錢)鼈甲(醋浸炙)白薇虎頭
骨(酥炙)木香羚羊角知母鳥犀角麻黃(去根)
(節)防風柴胡茯神草龍膽川歸(酒洗)牡蠣
(童便淬)赤芍藥猪苓升麻檳榔龜甲(醋炙)玄
参烏梅肉地骨皮(洗淨)山枝川連安息香
阿魏(醋研入麫作餅炙)萎蕤桃仁(去皮尖炒)龍齒(各三分)
共末入蜜杵丸如梧子大未發時空心飲下二十丸
臨發再下
瘧疾發熱身黃小便不利瘧痢瘴氣瘴瘧
瘧疾發熱身黃小便不利
論曰寒熱凌瘧于人名為瘧病瘧而發熱小便不利者
身必發黃此蓋熱氣下迫入于小腸水道既澀故小便
不利
常山飲治手足苦煩發熱渴躁通身悉黃小便不利
常山柴胡山枝甘草(一兩)石膏赤茯蜀
漆(炒)鼈甲(二兩)
水煎五錢入竹葉二七片豉百粒
知母湯治發熱煩渴咽乾口燥身黃怠惰小水澀
知母升麻人参麥冬柴胡犀角地
骨皮(一兩)鼈甲石膏(二兩)甘草(兩半)赤茯(三兩)
水煎四錢入豉五十粒
柴胡湯治大渴煩躁引飲身黃小便不利
柴胡(二兩)人参麥冬知母杏仁(去皮尖炒一兩)炙甘
草(五錢)
水煎四錢服以利為度
赤茯湯治發熱煩躁身面黃小便不利
赤茯片芩桂心(一兩)升麻甘草常山
蜀漆(炒五錢)
水煎五錢服以利為度
赤茯苓湯同前
赤茯苓白芍(炒一兩)白术(土炒三分)木通瞿麥穗(一兩)
生薑葱白水煎五錢温服以利為度
瘧痢
論曰瘧痢者瘧久不差寒熱邪氣内搏腸胃間也其病
寒熱往來利下膿血赤白相雜腸中切痛隨其隂陽而
治之
黃連犀角丸治傷寒病瘧兼痢疾無問下赤白水穀
完出及下鮮血并皆主之
川連犀角豉(炒二兩)龍骨(火煆四兩)牡蠣(醋淬五錢)
共末蜜丸桐子大飲下三十丸日二
前胡丸治傷寒瘧氣急黃并利
前胡赤茯苓片苓白芍枳殼(去白炒五錢)大
麻仁(兩半研)大黃(生一兩)
共末蜜丸小豆大空心飲下十丸以溏利為度又利
服十五丸
瘴氣
論曰傳言瘴氣乃山川毒厲之氣又云江山霧氣多瘴
凡以其氣鬱蒸而然也閱諸方論治瘴氣之法不一或
謂其症與傷寒相類有在表可汗者有在裏可下者有
在膈可吐者或以治瘧法治之者蓋原廣南山川地形
瘴氣所生之因及春夏之交又瘴氣所起之時與夫人
染瘴氣拯治之法悉著于篇庶可考焉且陽生于子盛
于己隂生于午盛于亥陽不極則隂不萌陰不極則陽
不長而廣南位當己午則陰陽之氣藴積于此可知矣
天不滿西北地不滿東南西北陰也土地高厚東南陽
也地土卑下而廣南屬東南則土地之卑下可知矣以
土地卑下而陰陽二氣所藴積是以四圍之山崇高相
環百川之流悉皆歸赴及秋草木不凋瘁冬令蟄蟲不
伏藏寒熱之毒藴積不散霧露之氣易以傷人此岐伯
所謂南方地下水土弱蓋霧露之所聚也故瘴氣獨盛
于廣南然瘴氣所起其名有二孟夏之時瘴名芳草而
終于秋孟冬之時瘴名黃芒而終于春四時皆能傷人
而七八月間山嵐煙霧蛇虺鬱毒之氣尤甚當是時疾
瘴大作不論老少或因飢飽過傷或因榮衛虚弱或冲
煙霧或涉溪澗但呼吸斯氣皆成瘴疾其狀頭疼體痛
胸膈煩滿寒熱往來咳𠻳多痰全不思食發渴引飲或
身黃腫脹眉髮脱落此皆毒厲鬱蒸之氣所致夫生于
凌者安于凌其土人宜無所慮矣然且日食檳榔蓋檳
榔之性破堅毒除藴積故耳治法先以磁石下收其陰
次以丹砂上正其陽陰陽氣正中滿自消然後以檳榔解
其餘藴毒斯愈矣
磁石丸治瘴氣下收其陰
磁石(三兩醋淬七次)
研極細醋煮糊丸小豆大汲水下三十丸日二
丹砂散治瘴氣上正其陽
丹砂(明亮者三兩飛)
蜜水下五分旦一服
秦芁湯治山嵐瘴氣如瘧狀
秦芁柴胡(半分)常山(一分)糯米(一撮)鳥梅肉(炒三枚)
共作一服水煎半分二服取吐利
元氣十補丸治傷寒瘴氣人虚弱面黃不思食或困
或省心腹脹滿痞氣耳鳴
巴戟天肉蓯蓉白术石斛五加皮(一兩)鹿
茸(去毛酥炙五錢)兔絲子(酒煑)人参栢子仁甘菊(三分)
共末蜜丸桐子大空心酒下二十丸日二
香椿散治瘴氣惡心四肢痛口吐酸水不思食憎寒
壯熱發過引飲二廣閩中多山嵐煙霧蛇虺鬱毒之
氣當秋七八月之間芒華發時此疾大作俗謂之黃
芒瘴又謂之芳草瘴是也蓋人或因飢飽或因虚怯
或冲煙霧或涉溪澗遂得此疾謂之黑脚瘴蝦蟆瘴
啞瘴其名不一並皆治之
香椿嫩葉(酒浸三兩)炙甘草南壁土(取向日者)臘茶(一兩)
共末酒下二錢如患久者加入柴胡甘遂各五錢空
心臨臥服
菖蒲散治瘴氣久治不差
石菖蒲川芎白术(炒)蒼术(炒香)荆芥穗炒山
梔(一兩)吳茱萸甘草硝石側栢(炒黃)荷葉(五錢)
共末用薄荷湯下二錢如患熱疾薑棗煎服
煮黑豆丸治山嵐一切瘴氣
白术蒼术甘草貫衆(二兩)
共末蜜丸彈子大用黑豆一合入銚内令平將藥安
豆中入水高豆一指許慢火煮乾復暴乾以絹袋盛
之用新汲水吞二十粒有患處空心一服如涉遠遇
飢水下五十粒至百粒可充飢餒
烏藥湯治嵐氣一切瘴氣
烏藥(炙一斤)半夏(半斤薑汁炒)桂心甘草(二兩)馬鞭草(半斤)
陳皮(去白炒)荆芥(四兩)
薑水煎三錢服
瘴瘧
論曰人與天地流通萬物一氣故有感于山川毒癘之
氣而為病者瘴瘧是也以其寒熱相似于瘧故名瘴瘧
傳謂兩山夾水多瘧蓋陰氣多而陽氣少則易為寒熱
之疾也
白薇湯治瘴瘧經百日并一年者
白薇知母升麻龍膽草炙甘草蜀漆
葉(炒)片芩苦参(五錢)常山大黃(微炒一兩)淡竹葉(三兩)
鼈甲(醋炙)豉(一合)獨蒜(三枚)石膏赤茯(三分)
酒水合煎三錢先時及發時各一服仍以藥汁塗手
心并面
木香丸治一切瘴蠱毒等瘧
木香(一分)升麻玄参猪苓(三分)甘草檳榔炙
鼈甲犀角(五錢)豉(一合炒)
共末蜜丸小豆大空心酒下三十丸日二
砒霜丸治山嵐瘴氣寒瘧解邪毒
白砒(一分)澱花(二兩)鐵砧上末(四兩水淘淨)
共研入麝香少許金銀箔各十片糯糊丸芡實大酒
下一丸吐瀉差
常山散治瘴瘧寒熱往來二三日一發
常山紫朴(一兩)草豆蔲(二枚)檳榔炙甘草(五錢)烏梅
肉(七枚)
水煎三錢候冷未發前先服如熱服即吐
保安湯治瘴瘧久不差
常山桃仁(五錢)知母青蒿(一兩)
薑水煎二錢稍熱服
中熱暍中熱悶絶
中暍統論
論曰盛夏炎熱人多冐涉路途熱毒易傷微者客於陽
經令人嘔逆頭眩心神懊悶汗出惡寒身熱發渴即時
不治乃至熱氣伏留經絡歲久不除遇熱即發俗名暑
氣甚者熱毒入内與五臟相併客邪熾盛鬱瘀不宣致
陰氣卒絶陽氣暴亾經絡不通故奄然悶絶謂之中暍
此乃外邪所擊真臟未壊若遇藥救氣通則甦但治熱
暍不可飲以冷物冷則熱不流通若外以冷觸則熱藴
積於内反不得宣發故也
中熱暍
論曰熱暍之病由冐犯暑熱邪氣其脉弦細芤遲其狀
汗出惡寒身熱而渴身重疼痛小便已則灑灑然毛聳
四肢厥冷微勞動則熱口開齒燥經所謂脉虚身熱是為傷
暑不可汗下若汗下則惡寒更甚宜以去熱邪藥治之則愈
白虎湯治中熱暍頭痛汗出惡寒發熱而渴
知母(去毛六兩)石膏(研一斤)甘草(生二兩)糯米(六合)
水煎五錢空心温服一方加人参
小香薷飲治伏暑吐逆中暍
香薷穗(二兩)人参(一兩)白扁豆(炒五錢)
水煎三錢空心温服
竹茹湯治中暍煩渴不止
竹茹(一合)甘草(一分)烏梅肉(炒二枚)
水煎時時細呷愈
消暑散治中暑煩躁多困乏力
人参白麫(一兩)
共末空心汲水下二錢
甘露散治暑氣
川連(一兩)吳茱萸(五錢洗)
同炒萸黑色地上去火毒去萸用連為末食後茶清或
汲冷水下五分
甘露丸治中暑熱躁悶
寒水石(大煆放井中浸七日研四兩)天竺黃馬牙硝(二兩)生甘
草(一兩)冰片(研五錢)
共末糯米粥丸萸實大薑蜜水下一丸
救生散治中暑毒煩躁渴悶
脂麻(新者三兩慢炒黑色)
為末用新汲水下三錢以差為度凡暑熱外不可以
冷物逼之得冷即死
中暍悶絶
論曰中暍之病令人悶絶者乃熱毒傷于臓也蓋心臓
神而惡熱若冐觸暑毒藴蓄于五臓則隂陽不能升降
經絡不能宣通故奄然悶絶然真臟未壊救療有方使
呼吸之氣宣通即甦亦不宜待其自甦又不可使之犯
冷若外犯冷則與熱氣相拒令氣反不通而速斃宜慎
之
熱暍欲死悶氣方
生地汁(一鍾)
令旋旋灌之即甦
中暑毒熱暍不省方
上白麫
用熱湯和三錢令人灌之即差
中熱不省人事方
大蒜(去衣搗爛)
用新汲水調和灌之差
又方
以溼泥圍中暍人臍使二三人溺其中不可使流去
此路上無湯可用乃令人溺取温有湯不必溺也仲
景不云泥及車缸蓋此物必冷暍人忌冷若得熱湯
和泥及火燒平缸可用也
又方
生菖蒲
搗取汁微温一鍾令人灌之愈
又方
掘池作小坑子以蜜半鍾傾坑内入新汲水二三鍾
攪勻取起放碗内澄清水漿一鍾灌之差
中熱暍死方
取路上熱塵土以壅其心冷復易之候患人氣通乃
止
陳皮湯
陳皮(去白炒)黑乾薑炙甘草(一兩)
水煎三錢稍冷嚥勿頓與之中暍垂死備急救生
霍亂吐利霍亂嘔吐不止霍亂四逆
霍亂心腹痛
霍亂統論
論曰三焦者水榖之道路氣之所終始也因風冷或飲
食傷内至中焦不和則正氣不守而邪得内干揮霍之間
便至撩亂故名霍亂蓋清濁相干于腸胃之間便至撩
亂腹痛即利甚者吐利俱發其不吐不利謂之乾霍亂
亦以冷食暴爭於中而不得出也然脉必代者以氣不
足也脉大能言者為可治若脉微氣劣而不欲言為難
治
霍亂吐利
論曰霍亂吐利者以三焦氣不升降而清濁相干於腸
胃五内悶亂先心痛則吐先腹痛則利心腹並痛則吐
利俱作治此者當清中焦為本中焦既和則清濁自分
而吐利止矣
藿香湯治吐利不止
藿香(五錢)白芷砂仁(一兩)丁香(一分)
水煎三錢稍熱呷
大豆飲治吐利不止
大豆陳皮香茹竹茹前胡蘆根枇
杷葉
薑水煎五錢服以差為度
理中湯治霍亂吐利虚冷
人参白术(三兩)甘草乾薑(二兩)
水煎五錢温服若胸滿腹痛吐下者加川歸紫朴薑
炒各二兩
四順湯治吐下虚冷厥逆腹痛乾嘔
乾薑人参甘草(二兩)附子(一枚)
水煎五錢空心温服一方下甚者加龍骨二兩
腹痛不止加川歸二兩
香茹丸治冷熱不調霍亂吐下
香茹(兩半)扁豆木香(一兩)丁香皮(二兩)益智仁(一分)零陵
香藿香(五錢)
共末糊丸桐子大蘇湯下二十丸
青金散治吐逆手足厥冷面青諸藥不效者
硫黃(一兩溶作汁)水銀(一兩與硫汁溶結成沙子)
研細用冷木瓜湯下二錢米飲下亦可
和氣煮散治吐下冷熱不和
胡椒菉豆(一兩)人参(一分)
共末水煎三錢空心稍熱服日二
霍亂嘔吐不止
論曰霍亂嘔吐不止者胃氣逆故也胃氣逆則氣上而
不下故嘔吐不止也若上下升降陰陽和平而吐自止
矣
藿香紫朴(二兩)人参白茯乾薑青皮枇
杷葉半夏(薑炒)甘草(一兩)丁香(五錢)草豆蔲(六枚)
薑水煎三錢熱服定嘔逆止心腹刺痛進飲食化
痰益氣
香茹湯治吐逆不止煩悶
香茹(陳者一斤)扁豆紫朴(薑汁炒半斤)
水酒合煎五錢汲水坐頓冷分二服未效再服
紫朴湯治嘔吐不思食
紫朴(薑汁炒二兩)人参白术半夏(薑炒)陳皮(一兩)
薑棗水煎三錢空心温服日二
返魂湯治嘔逆手足厥冷
食鹽(一分)生薑(一兩)
用童便碗半煎一碗分三服
人参湯治下焦熱氣逆上嘔吐不止名曰走哺
人参山枝片芩知母萎蕤(一兩)白茯陳
皮白术石膏(兩半)
薑水煎三錢服日二
四汁煎治吐嘔不止
生藕汁生葛汁木瓜汁(一合)生薑汁(半合)
同慢火煎如餳頻服一二匙含化徐徐津液咽下
藿香散治吐逆開胃和氣
藿香(一兩)人参丁香(五錢)訶勒皮(十枚)石蓮心(二百枚)糯
米(三百粒)
共末煨生薑大棗煎濃湯下二錢
霍亂四逆
論曰四肢為諸陽之本陽氣之所通也霍亂吐利陽氣
暴厥故四肢逆冷而脉微欲絶也古法治四逆專于通
脉蓋榮衞流行氣道升降則手足自和逆者順矣
理中湯治傷寒霍亂嘔逆四肢厥冷煩悶汗出食不
化心腹虚滿拘急短氣
麥冬乾薑(六兩)人参白术(五兩)附子白茯(三兩)甘
草(四兩)
水煎三錢空心温服少頃又服
龍骨湯治吐利手足逆冷
白龍骨黑附子(一兩)黑乾薑人参炙甘草(兩半)
生薑水煎三錢空心温服以差為度
霍亂心腹痛
論曰霍亂心腹痛者由脾胃虚弱客風冷之氣使隂陽
不和致水榖相并清濁莫分變亂于腸胃之間令人心
胸煩懊悶亂不安故名霍亂然邪氣上干於陽絡則心
痛而嘔吐下搏於陰經則腹痛而瀉利故謂之霍亂心
腹痛也
桂心湯治心腹痛煩嘔不止
桂心(三兩)紫朴(薑汁炒四兩)枳實(麩炒五兩)
薑水煎三錢温服日二
抵聖散治霍亂宿食不消心腹疼痛
紫朴(薑汁炒四兩)白术(土炒二兩)人参白茯高良薑(炒)
木香吳茱萸(洗炒)草豆蔲枳殼甘草陳皮
(去白炒一兩)
共末空心沸湯下二錢日二
石菖蒲汁湯治霍亂心腹痛急如中惡
石菖蒲(生者四兩)
水洗搗取汁一鍾分四服熱湯和汁温服
厚朴湯治霍亂心腹痛煩不止或嘔
紫朴(薑汁炒)桂心枳殼(去白炒二兩)白芍(炒)檳榔(微煨一兩)
生薑水煎三錢空心温服
縮砂散治心腹冷痛嘔逆惡心滑泄不止
砂仁陳麯白术赤石脂黑乾薑吳茱
萸(洗炒)川芎龍骨(一兩)
共末熱米飲下二錢
乾霍亂中惡霍亂霍亂乾嘔霍亂轉筋
乾霍亂
論曰乾霍亂之狀中氣喘爭而不吐不利是也蓋腸胃
挾實與正氣相搏正氣暴衰神志昏冐上下隔塞白汗
自出治之稍緩則不可救
鹽便湯治不吐不利冷汗自出氣悶將絶
食鹽(半匙熬)童便(一鍾)
和勻温服少頃吐下即愈
紫蘇丸治乾霍亂
紫蘇陳皮人参桂心高良薑(一兩)
共末蜜丸梧子大氣滿惡心欲吐不吐乾嘔酒下
二十丸日二
人参湯同上
人参白茯紫朴(一兩)桂心甘草高良薑(炒五)
(錢)
薑水煎三錢温服日二
黍米飲治乾霍亂
黍米(二合)
水研澄清取白汁呷盡即差
不得吐利方
食鹽(一合)汲水(一升)
同煎令鹽消服之吐出涎沫便愈如不吐又如上法
飲之令吐佳
活命飲治脾元虚損霍亂不吐利腹脹如鼓心胸痰
壅
食鹽(一合)生薑葛根(五錢)丁香(七枚)炙甘草(一分)
作一服用童便煎温分二服未差再服
中惡霍亂
論曰中惡霍亂者由客邪内干正氣暴亂使胃中食物
不化氣道否澀不得宣通令人心腹卒痛吐利煩悶甚
則精神冐昧靡所知識此得之鬼氣所作也
麝醋方治中惡霍亂
麝香(細研一錢)米醋(半鍾)
共和勻分二服
白术湯治中惡吐利手足痳痺轉筋
白术(土炒)人参木瓜(一兩)炙甘草黑乾薑(五錢)
生薑大棗水煎三錢温服日二
霍亂乾嘔
論曰霍亂乾嘔者胃氣逆也本於吐利之後脾胃俱虚
三焦不理氣時逆上但嘔逆而無所出故名乾嘔
木瓜湯治乾嘔
木瓜(一枚去瓤)人参乾薑(一兩)紫朴(五錢)
水煎五錢温服日二
薤白湯治乾嘔不止
薤白(一把切)
水煎二服以止為度
厚朴湯治胃弱嘔吐不止
紫朴(四兩)白术(五兩)人参白茯(三兩)扁豆葉(乾二兩)
水煎五錢服
霍亂轉筋
論曰霍亂轉筋者緣風冷傷于三焦傳于脾胃脾胃得
冷則陽氣不得宣行致四肢筋絡不得舒緩此由中氣
不足其候冐悶不安脛筋攣結腨肉緊痛反急于上蓋
足陽明之經膀胱之脉寒也然足陽明之脉其支者起
胃下口循腹裏下至氣衝中而合以下髀關抵伏兔下
入膝臏中下循髀外廉足太陽之經其脉循髀外後廉
下合膕中貫腨内是動則病髀不可曲轉膕如結腨如
裂治宜調胃腑温膀胱則小水得宣行寒冷自下胃腑
温和霍亂可愈轉筋之疾無由作也
川椒湯治轉筋
川椒(炒出汗一分)烏梅肉(炒七枚)
水煎入蜜少許頓服老人亦可
肉豆蔲湯治霍亂轉筋
肉豆蔲(麵煨熟)人参(二兩)桂心吳茱萸(洗炒一兩)
薑水煎三錢服
雞屎白湯治轉筋悶絶欲死
鷄屎白(一合炒)胡椒(二十粒)木瓜(六兩)白术桂心高
良薑(一兩)生薑(六兩)
水煎五錢温服日二
木爪湯治轉筋吐利不止
木瓜(一兩)青菉銅錢(四十九枚)烏梅肉(炒五枚)
水煎分二服
蘹香子散治吐利轉筋煩悶
木瓜(一兩)蘹香子(炒)人参陳皮(五錢)甘草石菖蒲
(一兩)
共末冷米飲下三錢頃再下
生薑酒治轉筋入腹欲死
生薑(五兩切片)
酒一升煎八合頓服差
雞屎白湯同
雞屎白(炒一兩研)
水煎二錢頓服勿令病人知
附子湯治轉筋淋足
附子(一枚)葱白(半斤)生椒(綿裹)生薑(切各一分)
水一斗煎數沸去渣以鹽漿水解之淋洗立差
鹽搨法同
食鹽(三合)
水五升煎三升浸青棉布搨轉筋上
苦酒絮裹足法同
苦酒(二升)
以絮内酒中煮酒裹患處差
又方
木瓜(二枚切)
水煎湯以青棉布漫裹
神聖香薷飲治胃氣虚霍亂吐利轉筋腹痛
香薷穗(兩半)川連(微炒)紫朴(薑汁炒二兩)白扁豆(炒一兩)
用生薑汁四兩慢炒連朴紫黑色入二味同搗粗末
酒水合煎五錢用器乘入井中浸冷連進二服至死
者亦可救
治轉筋方
糯米(二兩)人参生甘草乾薑(二錢)
共為末用新汲井水下三錢以差為度
聖濟總錄纂要卷五
