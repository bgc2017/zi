潛邱劄記卷三
山陽閻若璩撰
史記索隠曰崔浩云勃旁跌也旁跌出者横在濟北故
齊都賦云海旁出為勃名曰勃海郡
分野之說古人每詳言之周禮保章之職既難考論而
見於左氏内外傳者猶可類推也武王克商歲在鶉火
故伶州鳩曰歲之所在我周之分野也則鶉火為周分
矣晉文即位歲受實沈故董因曰晉人是居則實沈為
晉分矣襄二十八年歲滛元枵禍衝於鳥尾周楚惡之
則鶉尾為楚分矣昭十七年星見大辰梓慎知宋鄭之
災曰宋大辰之虛也則大火為宋分矣獨其說有可疑
者星紀北而吳越南井鬼南而秦居西虛危在北齊表
東海降婁屬西魯宅曲阜或又以受封之始歲星所在
為說然有絶而復續者封日既異前星又豈可據乎夫
春秋戰國地域變遷三晉未分晉當何區秦拔西河魏
當何屬周未東遷何故已直鶉火陳滅於楚何自而入
韓分且中國幾何蠻夷戎狄豈日星所不臨哉天道在
西北而晉不害越得歲而吳受其凶皆以所在言之也
然豕韋實衛晉何以吉吳越同野吳何以凶衛既水屬
何故與宋鄭同火禆竈先知之顓頊之虛姜氏任氏實
守其祀是又齊薛之分矣此皆不可曉者前哲要自有
見也
春秋隠公九年冬公會齊侯于防杜註防魯地在琅邪
縣東南十年六月辛巳取防註高平昌邑縣西南有西
防城宋邑鄭取以歸於我莊公七年春夫人姜氏會齊
侯于防註防魯地二十有九年冬十有二月城諸及防
註諸防皆魯邑諸今域陽縣僖公十有四年夏六月季
姬及鄫子遇于防使鄫子来朝註鄫國今琅邪鄫縣
鄭樵好說中原山川後識者見之云全不是
東匯澤為彭蠡鄭樵以為多此一句朱子取之云禹治
水時想亦不曾徧歴天下如荆州乃三苖之國不成禹
一一皆到往往是使官屬去彼相視其山川具其圖說
以歸然後作此一書爾故今禹貢所載南方山川多與
今地面上所有不同
趙順孫孟子纂疏曰滕國在漢沛郡公邱縣東南薛國
即漢魯國薛縣與滕相密邇
密國在今寧州阮國在今涇州共阮地今有共池侵阮
徂共盖侵阮直至共之地也
方十里者以開方法計之為九百夫方百里者以開法
計之為九萬夫
傅寅同叔禹貢集解曰禹之治水皆自下而上曰治水
者必使其下能容而有餘易泄而無礙然後可以安受
上流而不至於衝激以生怒又曰治其最下而速其行
通其旁流而使其中無停積之患則河之大體無足憂
矣
蔣鳴玉曰川西皆岷岷北流為洮入黃河南流入川為
大江此知岷峩總是一山只横障西南二處為異耳今
江水果隨岷峩至嘉眉直下中間如嶲州之大渡沫水
夹江之青衣犍為之漢水無不湊集至嘉定為一都聚
合之禹貢岷山導江一語地勢惬合(漢水記考)
趙氏德曰轉附作轉鮒屬莱州
張方平曰國家都陳留當四通五達之道非若雍洛有
山川足恃倚重兵以立國耳後蒙古取襄鄧入漢濟江
長驅南下多用郝經策得宋之奏議周知其形勝要害
與其守禦之策用其所保反而攻之我無借箸聚米之
勞而彼之地圖兵略皆轉而授於我矣此亦後事之師
不可以不戒也
宋史地理志楚州淮隂縣嘉定七年徙治八里莊
程大昌曰東崤至西崤三十五里皆在秦關之東漢關
之西
隋大業改漢津縣曰漢陽寰宇記云以在漢水之南章
山之陽故名
雲梯關海口闊處凡十四五里或七八里安東而上大
約二三里此即禹貢以来淮水入海之道也
說文云陶再成邱也在濟隂夏書曰東至于陶邱陶邱
有堯城堯嘗所居故堯號陶唐氏
元史地理志元起朔漠併西域平西夏滅女真臣高麗
定南詔遂下江南而天下為一故其地北踰隂山西極
流沙東盡遼左南越海表盖漢東西九千三百二里南
北一萬三千三百六十八里唐東西九千五百一十一
里南北一萬六千九百一十八里元東南所至不下漢
唐西北則過之有難以里數限者矣
臨川朱思本曰大概河源東北流所歷皆西番地至蘭
州凡四千五百餘里始入中國又東北流至邊外地凡
二千五百餘里始入河東境内又南流至河中凡一千
八百餘里通計九千餘里
郭璞註山經泰陸之水曰大陸水今鉅鹿北廣平澤即
其水
郭氏註岷山為大江所出崃山為南江所出崌山為北
江所出
山海經曰岷三江首又曰大江出汶山北江出曼山南
江出高山郭注今江出汶山郡升遷縣岷山至廣陵郡
入海(汶山即岷山字異義同見史記夏本紀)
郭氏曰白水在梓潼白水縣源從臨洮之西西傾山来
經沓中東流通隂平至漢壽縣入潛
禹貢之水有散見於一州而復總見於導水條者渭與
洛是也所以陳氏櫟于導渭自鳥鼠同穴曰灃涇漆沮
皆入渭渭入河東會于灃即灃水攸同也東會于涇即
涇屬於渭汭也東過漆沮即漆沮既從也灃涇大與渭
並故曰會既得灃涇渭愈大漆沮皆小故曰過前分言
於雍而自源徂流言于此也新安陳氏于導洛自熊耳
曰此即豫州伊洛瀍澗之源流也澗瀍伊皆入洛而洛
入河耳又有散見上文各州而復總結於末者九州攸
同六句是也所以陳氏大猷曰禹貢書法簡嚴經于每
州惟舉一隅至此總結之以見九州之所同如宅土惟
言于兖雍故此以四隩既宅總之旅山惟言於梁雍故
此以九山刊旅總之經所載之川澤雖多然九州之川
澤不止是也故以九州九澤之滌陂總之經雖各載達
河之道而四方之趨帝都者不止是也故以四海會同
總之
蔡傳豫州去帝都最近豫之東境徑自入河豫之西境
則浮于洛而後至河也案豫州東境并無河惟北境有
之當改東境作北境以上與荆州至于南河合豫州本
傳北距大河合蔡氏每自忘前語何邪
書傳會選既修太原下引朱子曰從太原至岳陽皆修
之也他所舉山川皆先地後績者覩成功而言也壺口
梁岐太原皆先績後地者本用功之始而言也豈治有
難易歟恒衛既從又引東莱吕氏曰言水土平於田賦
之前者其害大當先治之也言于田賦之後者其害小
徐治之也並當採入集傳
張說郭震行狀云初安西南有毒河源遠在葱嶺西北
河岸百步人畜踏之者輒死公威振西域所向無不從
者因驗圖經知其源率兵三萬人歷于闐康居大食等
國所過之國令供資粮仍署其國王為左右總管率兵
前進北至葱嶺牙帳前十二國王兵百餘萬其河源上
有大樹高千餘尺垂隂數頃大軍至日有黃龍繞樹以
口吐毒氣而拒官軍三軍悉覩焉公手書操檄文令左
拾遺張宣抗聲讀之畢黃龍解樹而下公率諸軍誅之數
日方倒聚而焚焉河源且絶數十里内悉為良田
王少伯出塞詩但使龍城飛將在徧閱文苑英華凡十
數本並同惟宋槧本王荆公百家詩選龍作盧或者頗
以為疑来質余余曰盧是也李廣為右北平太守匃奴
號曰飛將軍避不敢入塞右北平唐為北平郡又名平
州治盧龍縣唐時有盧龍府盧龍軍杜氏通典盧龍塞
在縣西北二百里其土色黑山如龍形故名若龍城見
漢書匃奴傳五月大會龍城祭其先天地鬼神崔浩曰
西方胡皆事龍神故名大會處為龍城所以唐竇威出
塞潛軍度馬邑揚旆捲龍城楊烱從軍行牙璋辭鳳闕
鐵騎繞龍城沈佺期雜詩誰能將旌鼔一為取龍城即
王少伯又從軍行去為龍城戰正直胡兵襲則龍城明
明屬匃奴中豈得冠於飛將上哉龍城一名龍庭班
固燕然山銘躡冐頓之區落焚老上之龍庭註曰龍庭
單于祭天所是也或曰宋槧本竟如是莫可擬議乎余
曰亦不然如謝眺據南史改作朓耿緯據唐書改作湋
莱州據李頎集則作蔡州浛涯縣據通典則作洭他尚
不可勝數善乎顔介有言校定書籍夫何容易自劉向
揚雄方稱此職世豈有劉揚其人者乎要事求有據不
敢憑臆以決亦可矣
通典山陽漢射陽縣地晉立山陽郡或云漢吳王濞反
於廣陵山陽王率衆於此拒之因以山陽為名按漢有
兩山陽王一元帝之子名康曾徙為山陽王既與吳楚
反時絶不相及一梁孝王之子名定景帝中六年立為
山陽王亦後于吳楚之反者十年盖吳楚反梁孝王以
兵捍之孝王在諸子固未嘗王孝王殁景帝始順太后
意分梁地為五而盡立其諸子吳王濞初起兵于廣陵
西涉淮並將楚兵破梁于棘壁乘銳而前固未聞有人
拒之於射陽者且射陽亦非梁所屬安得定於此拒之
邪
通鑑元狩元年驃騎將軍去病深入二千餘里四年驃
騎將軍出代右北平二千餘里太初二年浚稽將軍趙
破奴出朔方西北二千餘里本始二年田廣明范明友
韓增趙充國田順期以出塞各二千餘里無至三千里者東
漢永元元年竇憲耿秉至出塞三千餘里登燕然山永元三
年憲欲滅匃奴遣耿䕫任尚破北單于於金微山出塞五千
餘里而還自漢出師未嘗至也兩漢追匃奴有里數者僅此
宋史韓世忠列傳初世忠謂敵至必登金山廟觀我虛
實迺遣兵百人伏廟中百人伏岸滸約聞鼓聲岸兵先
入廟兵共擊之金人果五騎闖入廟兵喜先鼔而出僅
得二人逸其三中有絳袍玉帶既墜而復馳者詰之乃
烏珠也按續資治通鑑綱目宋元通鑑金山之下廟之
上並有龍王二字曾親至其地疑之當時烏珠軍江南
太乙貝勒軍江北韓世忠以海艦泊金山下烏珠不得
絶江豈能輕騎至龍王廟且既覺而復能浮江去耶或
曰當時有沙洲故諺云金烏珠騎馬上金山此尤無稽
之談也昔在崑山輯
大清一統志至鎮江府得舊本三山志載龍王廟北宋
時在銀山上非金山也然後知修宋史者以其時龍王
廟在金山故實以金山而不知於兵機地形失之遠矣
大清一統志大清河在歷城縣北自齊河縣流入又東北
入濟陽縣界其上流即古濟水也小清河在歷城縣北
即古濼水也臣按自漢至隋唐惟有濟水杜佑始有清
河之名宋南渡後始有大小清河之分于欽齊乘以大
清為古濟水而以小清為劉豫所導後人皆沿其說其
實非也以水經注元和志寰宇記諸書考之濟水最南
漯水在中河水最北今者小清所經自歷城以東如章
邱鄒平長山新城高苑博興樂安諸縣皆古濟水所行
而大清所經自歷城以上至東阿固皆濟水故道而自
歷城東北如濟陽齊東青城諸縣則皆古漯水所行蒲
臺以北則古河水所經盖唐宋時河行漯川其後大清
兼行河漯二川其小清所行則斷為濟水故道也
淮安府清河縣臣按清河有三一曰清泗今縣所取名
一曰清濟在今山東東平州界一曰清淇在今直隸廣
平府界即古清河郡也
宋史河渠志熙寧十年七月乙丑河大決於澶州曹村
澶淵北流斷絶河道南徙東匯于梁山張澤濼分為二
𣲖一合南清河入于淮一合北清河入于海凡灌郡縣
四十五而濮齊鄆徐尤甚壞田逾三十萬頃
元和志兖州乾封縣汶水源出縣東北原山西南流經
縣治南去縣三里又有北汶嬴汶柴汶牟汶述征記曰
泰山郡水皆名汶按今乾封縣界凡有五汶皆源别而
流同也
金史河渠志都水監田櫟上言前代每遇古堤南決多
經南北清河分流南清河北下有枯河數道河水流
其中者長至七八分北清河乃濟水故道可容二三分
而已
元史河渠志賈魯嘗言用物之效草雖至柔柔能狎水水
漬之生泥泥與草并力重如碇然維持夹輔纜索之功
實多
宋史河渠志徽宗宣和三年詔曰江淮漕運尚矣春秋
時吳穿䢴溝漢吳王濞開䢴溝通道海陵隋開䢴溝自
山陽至揚子入江
王宗沭曰海州東海口在州東一十五里黃淮之正流
於此入海安東縣張網海口在縣東北一百二十里黃淮
之支流於此入海
金史食貨志黃河已移故道梁山濼水退地甚廣遣使
安置屯田自是為平陸矣今東平州西十八里有積水
湖尚其遺跡
鉅野縣東五里有大野澤今涸為平陸其東偏為南旺
湖在汶上縣
水經注汶水西南逕桃鄉縣故城西世所謂鄣城也按
汶上縣東北四十里有桃城在汶水南東平州東七十
里有鄣城在汶水北酈氏合而一之非也
黃宗羲今水經序曰余越人也以越水證之以曹娥江
為浦陽江以姚江為大江之竒分苕水出山隂縣具區
在餘姚縣沔水至餘姚入海皆錯誤之大者
河水源出吐番朵甘思之南曰星宿海又名火燉腦兒
其地在中國西南直四川馬湖府之正西三千餘里雲
南麗江府之西北一千五百里較之崑崙胡名騰乞里
塔者殆為近焉
天下之潮皆一日兩汛惟瓊海之潮半月東流半月西
流潮之大小隨長短星不係日之盛衰
郭璞山海經注曰諸水所出又與水經違錯以為凡山
川或有同名而異實或同實而異名或一實而數名似
是而非似非而是且歷代久遠古今變易語有楚夏名
號不同未得詳也
景范湖廣總論曰以天下形勢言之則重在襄陽以東
南形勢言之則重在武昌以一省之勢言之則重在荆
州
龍門山在韓城縣東北八十里與山西河津縣分界北
魏志梁山北有龍門山故龍門亦兼梁山之稱隋大業
十三年李淵遣王長諧等自梁山濟營于河西以待大
軍即龍門也
黃河在韓城縣東五十里自延安府宜川縣流入境歷
龍門口而下有禹門渡通山西河津縣寰宇記龍門山
北有河口略似龍門而不能通相傳鯀治水時所鑿績
用弗成今名錯開河
龍門關在韓城縣東北龍門山後周時所立最為險阨
或云關之下即禹門渡
舊唐書禮儀志天寶十載正月遣穎王府長史甘守默
祭霍山應聖公始列為五鎮
唐書李吉甫列傳魏博田季安疾甚吉甫請任薛平為義
成節度使以重兵控邢洺因圖上河北險要所在帝張
於浴堂門壁每議河北事必指吉甫曰朕日按圖信如
卿料矣
羊祜列傳祜以孟獻營武牢而鄭人懼晏弱城東陽而
莱子服乃進據險要開建五城收膏腴之地奪吳人之
資石城以西盡為晉有自是前後降者不絶
涇野吕氏曰鹽池之成以大河北自蒲州折而東向轉
曲之間漸積畜匯有此奥衍今陕西花馬池鹽亦近黃
河折流之處理或然也故唐博士崔敖曰鹽池乃黃河
隂潛之功浸滛中條融為巨浸盖有所見矣
解州志曰解鹽池堯時洪水方殷池尚淤泥禹貢鹽絺
但見青州周官有盬鹽謂不煉治而成盖解鹽也故圖
經引穆天子傳有安邑觀鹽池之語
宋白曰華隂分秦晉之境邊晉之西則曰隂晉邊秦之
東則曰寧秦
胡三省通鑑註曰平原本齊地高帝置郡禹䟽九河皆
在平原渤海郡界
又曰終南山横亘關中南面西起秦隴東徹藍田凡雍
岐&KR1307;鄠長安萬年相去且八百里而連綿峙據其南者
皆此一山也
唐書天文志宋元嘉中南征林邑五月立表望之日在
表北交州影在表南三寸林邑九寸一分交州去洛水
陸路九千里盖山川回折使之然以表考其弦當五千乎
書疏云衡即古横字漳水横流入河故曰横漳鄭康成
亦云横漳漳水横流深州志黃河北流漳水東注之河
縱而漳横故曰横漳
歐陽修嘗謂開河如放火不開如失火與其勞人不如
勿開
任伯雨奏禹之治水不獨行所無事亦未嘗不因其變
以導之盖河流混濁泥沙相半流行既久迤邐淤澱則
久而必決者勢也或北而東或東而北亦安可以人力
制哉為今之策正宜因其所向寬立隄防約攔水勢使
不至大段漫流而已
漳河源於西山由磁州洺川南入冀州新河鎮與胡盧
河(即大陸非也備錄胡盧河在寧晉縣東南二十里連大陸澤判然二處在新河縣又似一處云胡盧河大)
(陸澤之俗名)合流其後變徙入於大河神宗熙寧三年詔程
昉王廣廉相視四年開修
元豐元年二府奏事語及淤田之利帝曰大河源深流
長皆山川膏腴滲漉故灌溉民田可以變斥鹵而為肥
沃朕取淤土親嘗極為潤膩
熙寧九年劉瑾言楚州寶應縣泥港射馬港山陽縣渡
塘溝龍興浦淮隂縣青州澗等可興置欲令逐路轉運
司選官覆按
古北口外舊有小興州大興州宜興縣鳳州等處宋蘇
轍古北道中詩亂山環合疑無路小徑縈廻長傍溪彷
彿夢中尋蜀道興州東谷鳳州西明初隸版圖永樂中
棄大寧淪沙漠矣
元和志晉澤在晉陽縣西南六里隋開皇六年引晉水
溉稻田周廻四十一里
通典枯絳渠在經城縣界在絳水之東者古兖州域絳
水之西則古冀州域也經城縣在今順德府廣宗縣東
二十里
史記正義引括地志云沇東至温縣西北為濟水又南
當鞏之北南入于河入河而南截度河南岸溢滎澤今
無水成平地
括地志滎陽城在今滎澤縣西南十七里殷之敖地也
亦曰隞在隞山之陽戰國時韓曰滎陽
滎澤在滎澤縣治南今縣本禹貢溢為滎之地
敖山在河隂縣西二十里皇甫謐曰仲丁自亳徙囂即
敖也
鞏城在今鞏縣西南三十里周鞏伯邑漢置縣隋大業
初方移治洛口今縣治也在河南府東一百三十里東
至鄭州汜水縣六十里北至懷慶府温縣二十五里
故温城在今温縣西南三十里周畿内國漢置縣于此
唐方徙今治在懷慶府東南五十里又東南至鄭州汜
水縣二十五里
晉書地理志古者有分土而無分民若乃大者跨州連
郡小則十有餘城以戸口為差降略封疆之遠近所謂
分民自漢始也
今水經曰黑龍江入松花江松花江入混同江混同江
入海此語不確再考
又曰大江過城陵磯下合洞庭諸水逕岳州府臨湘縣
其流清者為洞庭濁者為大江
四鎮之增為五也自隋開皇間始
元和郡縣圖志寧州定平縣隋大業十年于此築城置
棗社驛
故鉏城在滑州衛南縣東十五里左氏后羿自鉏遷于
窮石是也
泗州宿遷縣淮水入縣境南與楚州山陽縣分中流為
界
解縣與安邑縣鹽池總謂之兩池官置使以領之每歲
收利納一百六十萬貫
郭林宗墳在汾州介休縣東三里周武帝時除天下碑
惟林宗碑詔特留
古諺曰襄陽無西以其西逼萬山邔無東以其東逼漢
江界促近也
湯居亳與葛為鄰寰宇記曰相去八十里
中牟縣西北七里有圃田澤范守已據穆天子傳以為
自洧川之北直抵中牟之西東連尉氏西接新鄭周廻
三百餘里總謂之圃田穆天子傳天子次于軍邱以畋
于藪鄭詩叔在藪火烈具舉而左傳所云取人于萑苻
之澤是皆其地矣今中牟得其地什之四洧川尉氏各
什之三
大學衍義補曰周以前河之勢自西而東而北漢以後
河之勢自西而北而東宋以後迄于今則自西而東而
又之南矣
洪武十八年三十一年及永樂初年皆詔令河南山東
等處荒田許民儘力開墾永不起科
宋紹興二十一年知臨江軍王伯淮奏曰清江縣有税
錢四十餘貫苗米四百餘石人煙田産並在高安經界
既定兩縣隨産認税于是清江有税無田高安有田無
税清江不免以無田之税增均於原額之田高安即以
無税之田减均于原額之税是高安得偏輕之利清江
得偏重之害矣
曲洧新聞曰雒陽西至新安道路平曠自新安西至潼關
殆四百里重岡疊阜連綿不絶終日走硖中亡方軌列
騎處其間硖石及靈寶閿鄉間尤為險要古之崤函在
此真所謂百二重關也周在東不能西禦秦唐在西不
能東禦祿山悲夫
懷慶府知府紀誡疏曰如西華縣志洪武二十四年在
冊地止一千九百九十四頃有竒嘉靖十一年新丈地
一萬九千七百七十頃有竒永城縣原地一千五百三
十頃有竒嘉靖十一年新丈出二萬六千六百一十九
頃有竒二縣如此他縣可知是土地實增倍于其舊則
粮宜增而不增而顧以其粮分灑之此輕者益見其輕
也至河内縣原編戸一百二十餘里今併為八十三里
修武縣原編戸六十里今併為二十九里他縣亦皆類
是人逃而地漸荒則土地已非其舊夫粮宜减而不减
而復以其粮包賠之此重者益重無怪乎懷慶之民日
困征輸而卒無以自安也
渦河在淮之北商船自淮入渦至河南祥符縣銅瓦廂(在縣)
(西北二十五里)以達陽武陽武去衛河只六十里此元人陸運
之故道也倘漕河中梗河道未能遽復而又不經黃河
之險此亦備急之一策也
玉堂嘉話王黃華論汴河前宋以洛河入汴為京西漕
路其後黃河徙南洛水舊道斷絶今汴河名存其實止
是京索須三水自滎澤南入汴河故道行流
越王句踐世家越王曰夏路以左劉氏云楚適諸夏路
出方城人向北行以西為左故云夏路以左
括地志故長城在鄧州内鄉縣東七十五里南入穰縣
北連翼望山無土之處累石為固楚襄王控霸南土争
彊中國多築列城于北方以適華夏號為方城
程大昌禹貢論曰孔穎達謂江南人呼水無大小皆曰
江此特後世語耳古何嘗有是歟經自岷江以外無得
名江者漢水之大幾與江埒其未入江也止得名漢不
得名江安有潯陽間九小流者方趨江未至而肯以江
命之乎不獨江也淮河濟三名者其正派得之外此無
有混言者濟之于河猶不得附借其名而江漢分枝僅
得目為沱潛其嚴于名稱大抵如此
又曰太湖一湖而得名五湖昭餘祁一澤而得名九澤
鼂氏謂未易可以必其得數之因其說通也
括地志漢張良墓在徐州沛縣東六十五里與留城相
近也故城在徐州沛縣東南五十五里今城内有張良
廟
志稱漢中入關之道有三而入蜀中之道有二所謂入
關中之道三者一曰褒斜道二曰儻駱道三曰子午道
也所謂入蜀中之道二者一曰金牛道二曰米倉關道
也今由關中以趨漢中由漢中以趨蜀中者謂棧道其
北道即古之褒斜南道即古之金牛而子午儻駱以及
米倉之道用之者或鮮矣
隴山在隴州西北六十里即隴坂也又有小隴山在州
西八十里一名關山以近隴關(即大震)而名也山長八十
里路通臨鞏
太白山在乾州武功縣西南九十里亦謂之太一山五
經要義武功有太一山一名終南盖終南南山之總名
也張衡西京賦云終南太一是則非一山矣山接&KR1307;縣
及盩厔縣界北去長安三百里故俗云武功太白去天
三百(案武功太白去天三百乃辛氏三秦記中語若璩但稱俗云蓋偶未考謹附訂于此)六典關
内道名山曰太白柳宗元云其地寒冰雪積之未嘗已
又南十里為武功山杜彦達曰太白南連武功最為秀
傑冬夏積雪望之皓然故云太白也軍行山下不得鳴
鼓角鳴則風雨暴至又山半有横雲如瀑布則澍雨諺
云南山瀑布非朝即暮是也
惇物山在武功縣東南二百里漢志注縣東有垂山古
文以為惇物孔氏曰敦物即太華山似誤
武關在商州東百八十里輿程記自武關西北行四百
十里至藍田縣皆行山中至藍田始出險就平云
岐陽廢縣在岐山縣東北五十里唐貞觀七年置周太
王居岐之陽即此
岐山在岐山縣東北十里一名天柱山其峯高峻狀若
柱然六典關内道名山曰岐山俗名鳳皇堆山之南周
原在焉即太王所居詩周原膴膴是也志云原東西横
亘肥美寬平在今縣東北四十里
宋白曰自興元東北至長安取駱谷路不過六百五十
二里是往来之道莫便於駱谷也而五季以来駱谷漸
成荒塞何歟
鄭曉解大野既豬曰由是上源之来是澤有以受之下
流之去是澤有以泄之始得而豬矣
解揚州曰今按地勢山起于西北澤匯于東南東南地
卑萬水所凑揚州是也彭蠡在揚州西南合江南江東
江西諸水以為澤三江在揚州東南分東江松江婁江
諸水以為名
解浮于江沱潛漢曰禹貢之記貢道者如記二水曰浮
于淮泗非謂近泗之地必由淮入泗也此荆州近于漢
者則徑浮于漢不必自江而入漢也近于潛者則徑浮
于潛而入漢亦不必自江也沱自華容縣出于江入于
沔沔即漢也由江入沱由沱入漢一路也潛自漢出至
潛江縣入于江由江入潛由潛入漢一路也
又曰江至東陵而北合于漢漢至大别而南入于江
孔安國曰禹治水之後舜分冀州為幽州并州分青州
為營州始置十二州馬融曰禹平水土置九州舜以冀
州之北廣大分置并州燕齊遼遠分燕置幽州分齊置營
州金履祥曰分冀州自衛水以北為并州醫無閭之地
為幽州碣石以東接青州之北為營州是為十有二州
焉
河渠書禹功施於三代自是之後滎陽下引河東南為
鴻溝以通宋鄭陳蔡曹衛與濟汝淮泗會文穎曰即今
官渡水也盖為二流一南經陽武為官渡水一東經大
梁城即河溝今之汴河是也
韓邦竒曰古時汳泗皆在河之東南故灉入泗今河徙
而南灉在河西泗在河東灉為河截斷不復能入泗矣
王氏炎曰王莽時河行漯川大河不行于大邳之北而
遂行於相魏之南則山澤在河之瀕者支川與河之相
貫者悉皆易位而與禹貢不合矣
肇域記滎陽縣北三十里有鴻溝應邵曰鴻溝在滎陽
(故城在滎澤)東南二十里
河渠書索隠引張華云大梁城在浚儀縣北縣西北渠
水東經此城南又北屈分為二渠其一渠東南流是始
皇所鑿引河水以灌大梁謂之鴻溝楚漢會此處也其一
渠東經陽武縣南為官渡水
寶應縣志運河隄自黃浦至界首長八十里即唐李吉
甫所築平津堰也
邵二泉禹貢岷山導江之簡曰江漢水漲彭蠡鬱不流
逆為巨浸無仰其入而有賴其遏彼不遏則此不積所
謂匯也者如此故曰北會于匯匯言其外也蠡言其内
也于匯不于彭蠡勢則然也盖實志也江水濬發最在
上流其次則漢自北入其次則彭蠡自南入三水並持
而東則江為中江漢為南江彭蠡所入為北江可知矣非
判然異派之謂也且江漢之合茫然一水唯見其為江
也不見其漢也故曰中江曰北江然其勢則相敵也故
曰江漢朝宗凡集傳謂經誤者非是餘干張克修云寶
亦云
王禕子充水經序曰經云江水東逕永安宫南則昭烈
託孤於武侯之地也又其言北縣名多曹氏時置南縣
名多孫氏時置是又若三國以後人所為也又曰意者
桑欽本成帝時人實為此書及郭酈二氏為傳注咸附
益之而璞晉人道元後魏人也
王子充曰十二野所以分天之綱者也其要在明乎躔
度而已九州所以分地之紀者也其要在明乎疆界而
已
方輿勝覽禹貢梁州之山四岷嶓蔡蒙西山皆岷北山
皆嶓南山皆蒙也
析支在河州西南徼外禹貢雍州有崑崙析支應劭曰
析支在河關西南千餘里羌人所居謂之河曲羌後漢
西羌傳自河關之西濱于賜支至于河首綿地千里皆
羌地賜支即禹貢析支也水經注引司馬彪曰自賜支
以西濱于河首羌居其右河東流屈而東北經賜支之
地是為河曲
宋河渠志趙伯昌言唐黜陟使李承建捍海堰是承既
建常豐堰于山陽又于鹽城海門建此堰亦竒矣哉但
混為一者則非常豐在山陽東南
華陽國志元鼎六年分廣漢郡為武都郡屬縣九東接
梓潼西接天水北接始平
郏亶水利書曰臣嘗論天下之水以十分率之自淮而
北五分由九河入海書所謂同為逆河入于海是也自
淮而南五分三江入海書所謂三江既入震澤底定是
也
單鍔吳中水利書曰嘗觀考工記善溝者水潄之善
防者水滛之盖謂上水湍流峻急則自然下水泥沙潄
去矣
錢有威曰昔周夏二公治水吳中民初不便詢諸父老
父老對曰相公開河功多怨少千載之後功在怨磨二
公斷而行之功施到今
屠隆曰昔人之推水學者曰郏亶曰單鍔郏亶詳于治
田單鍔詳於治水兼而用之水政舉矣
歸子顧請治吳松江疏宋時江面原闊九里可敵千浦
故與錢塘揚子並稱三江
今四川廣安大竹渠縣鄰水巴州通江南江達州東鄉
太平凡十州縣皆漢宕渠縣地而故城則在渠縣至今
營山縣界有巖渠廢縣乃梁置非漢縣也
舊唐書地理志海州東海縣縣治鬱州四面環海
又曰自至德後中原多故襄鄧百姓兩京衣冠盡投江
湘故荆南井邑十倍其初乃置荆南節度使上元元年
九月置南都以荆州為江陵府
又曰荆南節度使劍南西川節度使淮南節度使皆使
親王領之
又曰東京在西京之東八百五十里
又曰武德三年置瓜州五年改為西沙州皆治於三
危山在縣東南二十里
又曰沙州壽昌縣漢龍勒縣地陽關在縣西六里玉門
關在縣西北一百一十八里
又曰武州將利縣(今階州)秦漢白馬氐之地漢置武都郡
并縣愚按元和志將利縣本漢羌道縣地非武都縣地
也後魏宣武帝於武都鎮城(仙陵山之東)復置武都郡廢帝
改曰武州唐因之
朏明曰景范云均州禹貢雍豫二州境最合為不知者
將雍改作荆非也
朏明又細考均州為雍豫州境亦非盖唐宋之均州自
為郡兼領鄖鄉即今鄖縣鄖西縣地也此二縣與商州
上津縣(此指唐)接界謂之雍豫二境則可今均州屬襄陽
府而明成化間别以鄖縣置鄖陽府則此州直為豫州
之地不得言二州之境也鄖及鄖西亦當屬豫其漢南
諸縣則荆也
三國志董昭傳太祖將征烏丸患軍粮難致鑿平虜泉
州二渠入海通運昭所建也
陳湯每過城邑山川常登望鄧艾每見高山大澤輒規
度指畫軍營處所
元人進金史表曰勁卒擣居庸關北拊其背大軍出紫
荆口南搤其吭此古今都燕者防患之明驗也
又曰西北之山東起醫無閭西接太行其為要害之關
曰紫荆居庸倒馬居庸巖險易守倒馬去燕稍遠紫荆
則跨於居庸而近於倒馬金人知守居庸不知扼紫荆
非失計耶
楊守謙每閱紫荆輿圖見所謂五虎嶺者為元人敗金
之處則汗流浃背神不怡者累日嗚呼勞臣志士之心
事至今猶可以歎息也
紀陟有言疆界雖遠險要必争之地不過數四猶人六尺
之軀要害亦數處耳大江之南上流之要害江陵武昌
襄陽九江是也江水源於岷山下䕫峡而抵荆楚則江
陵為之都會嶓冡導漾東流為漢漢沔之上則襄陽為
之都會諸葛亮謂荆州北據漢沔利盡南海東連吳會
西通巴蜀此用武之國也沅湘諸水合洞庭而輸之江
則武昌為之都會豫章西江與鄱陽之浸匯于湓口則
九江為之都會昔人言天下之勢秦蜀為首東南為尾
中原為脊周瑜語孫權曰據襄陽以蹙操北方可圖也
庾翼謂襄陽西接梁益與關隴咫尺北去河雒不盈千
里進可以掃蕩秦越退可以保據上流岳飛謂襄陽等
六郡為恢復中原基本此用荆襄以制中原之策也孫
氏奄有公安江陵都武昌鄂州江南已定遂定都建業
江左以来但有揚荆湘江梁益交廣荆揚二州為天下
根本陸抗有言無江陵是無荆州也無荆州是無吳也
江陵有急當傾國争之是故江淮所恃以為藩籬者江
陵也江陵所恃以為唇齒者襄陽也此用荆襄以固東
南之策也
元有得宋奏議以獻者下諸將議郝經獻議曰彼之素
論謂有荆襄則可以保淮甸有淮甸則可以保江南先
是我有荆襄有淮甸上流皆自失之今當先荆後淮先
淮後江從彼所保以為吾所攻
王宗沐建議於萬歷曰唐都秦右據岷凉左通陕渭有
險則天寶興元乘其便無水則會昌大中受其貧宋都
梁背負大河面接淮泗有水則景德元祐享其全無險
則宣和靖康受其病國家都燕北有居庸醫無閭以為
城南有大海以為池天造地設山環水衛而自塞其利
者何也都燕之受海猶憑左臂從腋下取物也置海漕
而專力於河一夫大呼萬櫓皆停腰脊咽喉之譬先臣
邱濬之諄復者不可不慮也
潛邱劄記卷三
