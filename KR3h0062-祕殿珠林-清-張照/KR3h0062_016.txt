秘殿珠林卷六
貯
乾清宫六
名人書
釋氏經卷
唐顔真卿書摩利支天經一卷(上等天一)
唐箋本楷書欵云金紫光禄大夫行湖州刺史
上柱國魯郡公臣顔真卿奉勅書下有真卿長
印經文内第十六行缺半字引首前有董其昌
題籖九字下有董其昌印印一又董其昌題云
館師韓宗伯家藏顔魯公書二種一為自書告
身一即此卷皆内府真跡朱希孝大尉好書畫
今皇帝以書畫代公侯月奉太尉盡取之太尉
沒内府物散落人間宗伯每為傾槖此卷似曾
刻石長安之祖本猶懷仁聖教序真跡也摩利
支天為斗母道藏亦有之宋人稱魯公學雜釋
老其書經奉勅者應不少此經兼篆籕石經之
法紙墨奕奕天下顔書無第二董其昌題前下
角有董其昌印一上有韓逢禧書畫印一押縫
有快雪堂馮銓之印二印經前後俱有馮銓字
伯衡書畫印記印一經後又有馮銓之印字伯
衡韓逢禧印諸印箋尾有墨印龍圖閣三字上
鈐龍圖閣御書記印一後隔水有韓世能印敬
堂玉堂之印諸印拖尾王肯堂跋云故宗伯韓
敬堂先生多藏晉唐真跡甚竒且富蓋從天府
散在人間者非人間有也余為庶吉士時先生
為館師數欵余齋中處方擇日輒出書畫以娛
余余輒為竟日留故賞玩最熟然顔魯公書則
惟自書告身與此經二卷而已此卷尤瘦勁清
遠所謂觀其書非徒得其為人而已凜乎若見
其誚盧杞而叱希烈真希世之寳也告身有蔡
君謨諸公跋尾故其名獨著而此卷顧遜焉不
知左太沖三都賦豈賴皇甫士安序始傳耶吾
友吳康虞既得之韓公子持以示予恍然若見
故人乃欲余忍死題數語豈以予言足為此卷
重乎予且愧死矣萬歷癸丑三月念六日金壇
王肯堂力疾書後有韓逢禧印印一箋高七寸
六分廣二丈五寸七分
宋李廷義書法華經一卷(上等地一)
磁青箋本泥金細楷書欵云杭州大中祥符寺
前寫聖教李廷義書經文前泥金畫佛像每像
上俱有泥金書佛號像後識云勸緣受菩薩戒
弟子朱仁厚王貴實等謹募四衆共率淨財寫
金書小字妙法蓮花經一部霞絛煥爛寳軸輝
明仍以香幢貯盛捨入龍與懴院俾兹巨善式
懴衆愆仁厚與在會入緣人等從有識神歷無
始劫因迷本性遂起妄心從細至粗合塵背覺
不善身口意縱逸貪恚癡醉煩惱稠林溺生死
苦海不求出離但恣無明如是過愆不可喻說
並願㐲茲法水滌彼業瘕慧光燭破於昏衢罪
性冰消於覺海使六根清淨獲三昧現前福慧
二嚴依正具足然後閻浮報滿安養棲神即彼
化身證無生忍此經在在處處手持頂戴眼見
耳聞增見生戩榖之榮結當世菩提之種不盡
功果散及有情等沭良因齊成覺道經後題云
今具入緣人姓氏於後傳天台教沙門慶文王
貴實為先考六郎嚴禮同母鄭氏三娘徐承德並
妻李七娘蔡文吉為先考二郎黃二娘為妣
陳一娘李文惠并王氏七娘尼德明鄭延岳張
世英陳守宗王承贊蔡三娘楊四娘道士陸居
和王詵華珙梁氏十娘盧氏十二娘施氏六娘
葉二十三娘朱仁厚勞仁泰馮延集諸仁安沈
承澤朱元禮徐延禮方延&KR0645;劉延慶錢仁政淩
文德俞承矩尹延靖朱炳王讀朱貴張仁太陳
建朱二娘朱文賞李德修王仁福淩文惠陳文
質王承寵大中祥符四年歲次辛亥四月八日
記通卷不加裝潢高六寸四分廣一丈五尺八
寸前後各嵌黃箋一幅
按此卷不盈一握具七卷蓮花文如蚊脚神功
鬼斧非人所能
宋蘇軾大書極樂道場一卷(上等元一)
宋箋本大楷書西方極樂世界阿彌陀佛安養
道場共十四字無欵無印姓名見跋中前有畢
玉家玩廷璽私印二印卷中押縫有畢玉家玩印
一又一印漫漶不可識拖尾陳敬宗題東坡大
真書遺墨跋云漢以前無大真書潤州金山寺
足有瘞鶴銘云是右軍之筆石刻沒水中世所
罕得若東方朔畫像贊與大唐中興頌磨崕碑
俱顔魯公書又若東坡書醉翁亭黃山谷書
范滂傳其他如茶榜之類皆大真書方圓可經
三四寸許俱石刻也世多有之自右軍魯公而
下各有所長良金美玉自有定價不在優劣今
觀西方極樂十四字望之可知其為東坡筆也
東坡初本學顔故結體方勁如端人雅士垂紳
正笏於廟堂之上正氣凛凛蓋得顔之骨氣為
多誠可寳也東坡名軾字子瞻仕宋端眀翰林
二學士贈太師諡文忠高名大節雄文健筆照
耀今古翰墨乃其餘事也進士山陽畢公廷璽
博雅嗜古君子也間持是求予題故書此以歸
朝請大夫贊治少尹南京國子致仕祭酒四明
陳敬宗書又笪重光跋云東坡大書絶類平原
此數字可與焦巖鶴銘照耀江左潤州笪重光
書又沈荃跋云文忠此卷與表忠觀醉翁亭同
一規格世不多覯誠可寳也康熙甲子重九日
華亭沈荃箋高八寸三分有奇廣二尺八寸
御筆題籖籖上有乾隆宸翰小璽
宋黃庭堅書龍會遍參歌一卷(上等黃一)
素箋本大楷書欵識云元祐九年三月問道於
黃龍照堂老師竒住默庵澄浦上人持此紙來
為雲居卧龍庵主希文乞大字山谷道人書第
一行第四行俱缺半字首尾有三印俱漫漶不
可識拖尾僧如蘭跋云太史黃庭堅堂從晦堂
遊與死心新草堂清尤篤方外契語次舉孔子
謂弟子曰以我為𨼆乎吾無𨼆乎爾之語請公
詮釋而至于再晦堂不然其說公怒形于色沉
默久之時暑退凉生秋香滿院晦堂曰聞桂香
乎公曰聞晦堂曰吾無𨼆乎爾公欣然領解及
在黔南致書死心曰往日嘗蒙苦口提撕恒如
醉夢依稀在光景中蓋疑情未盡命根不斷故
望崕而退爾及謫官在黔州道中畫卧覺來忽
然廓爾尋思平生被天下老和尚瞞了多少惟
有死心道人不肯乃是第一相為也今觀龍會
遍參歌如雲縱龍騰筆法縱横變化不測不知
死心還肯否請覽者著眼看静得齋必能甄之
上天竺住山如蘭在静處堂觀輒述其事於左
又僧希顔跋云黃太史見晦堂後廓爾現前更
不為他色香轉却元祐甲戌為澄甫上人書龍
會遍參歌遺雲居卧龍庵主想像此際頭巾都
振動静得齋既得之宜寳諸閼逢涒灘三月望
日識太白名山希顔書於錢塘之萬夀東院又
僧道怤跋云諸佛諸祖應現世間以死生一事
垂示於人不問賢愚貴賤皆無二語魯直翁一
入佛堂室得些子氣息便要興雲吐霧變生成
熟乃至著衣喫飯一一現成復自遊戲於文詞
翰墨之中敲空作響還可喚他作俗漢得麽静
得齋劉公一日過門參請於余乃出此卷展示
直翁老漢肉猶煖在雖然静得齋放過則不可
立須勘破此老始得時甲申三月三日雲門老
衲道怤謹書又僧文副跋云敬觀太史公龍會
遍參歌真墨機語脱略如疾雷破山長空掣電
了無朕迹豈以情識測度文字可詮當時若不
得見晦堂老聞木犀香領悟心宗能此神變縱
横卷舒自在何其快哉流落江湖間少曾獲覩
静得齋宜珍重之有一轉語山谷見晦堂領悟
心宗今得齊登天香閣一聞天香是同是别直
下知歸方知吾無𨼆乎爾不然請以此帖當徧
參焉中天竺知止道人文副又劉仕端跋云昔
晦堂禪師示山谷曰聞桂香乎曰聞於是獲契
吾無𨼆乎爾之語自此空色都忘表裏如一余
伸氏静得齋飽歷江湖遍參知識又以山谷為
卧龍庵主希文書龍會遍參歌真跡請跋於金
天童用愚顔公前雲門穆庵怤公上竺蘭公中
竺副公諸名僧印可若禪若教若本若末佛法
宗門盡在是矣未審静得齋今日於晦堂山谷
當時見處如何若曰已同契悟淺深時節因緣
豈容如一若曰差别古今一轍萬派同歸其能
異乎乃知山谷得處固不能異於静得齋之所
得苟静得齋所得異於山谷得處則今日諸大
老皆非如實語矣昔有人問山居僧曰深山懸
崕中有佛法也無曰有如何則是曰竒怪石頭
形似虎火燒松樹勢如龍是覿體現前語若能
識得豈容加減分毫苟曰未然則千里迷謬静
得齋當劈破虚空洞見目前無𨼆始知當時晦
堂山谷及今日諸公與静得齋眉毛厮結心境
同途億劫化生若投針芥是則孔子無𨼆之言
即達摩老子不識語爾又何假桂香聲色印證
為是静得齋更當喚起山谷問曰聞桂香乎若
復曰聞當擗面與他一掌可也歲在丁亥上元
日盤谷閑閑居士為静得齋跋經箋高九寸廣
一丈一尺三寸有竒
御筆題籖籖上有乾隆宸翰小璽
元趙孟書金剛經一卷(上等宇一)
宋箋本楷書欵識云皇慶改元歲次壬子冬十
月朔旦奉佛弟子集賢直學士吳興趙孟頫齋
沐敬書下有趙氏子昂印一經前有佛像後有
韋䭾變像俱着色畫前有德基朝朝染翰侍君
王藏書好古之家諸印通卷押縫俱有孫隆二
朱字字上有兩勅江南回文方印凡八經背有
貝葉朱文箋高一尺四寸廣二丈八尺有竒
御筆題籖籖上有惟精惟一小璽
元趙孟頫書圓覺經一卷(上等宇二)
宋箋本楷書欵識云延祐桼年三月十六日弟
子翰林學士承旨榮禄大夫知制誥兼修國史
趙孟頫誌下有趙氏子昂趙孟頫印天水郡圖
書印諸印經前有介谿鈐山堂圖書印二印卷
中押縫合同印凡五拖尾尺牘一紙云和南拜
覆中峯和尚老師侍者弟子趙孟頫謹封弟子
趙孟頫和南拜覆中峰和尚老師侍者昨作書
以圓覺經拜納當己得達漸涼伏想道體勝常
瀋王入山之約旦夕必能踐言耳蒙寄惠靈砂
養正有以見吾師不惟發藥以聞其愚癡又發
藥以救其幻體此恩此德何可忘耶因有入山
便專此道謝餘惟珍重不宣孟頫和南拜覆中
峰和尚老師侍者十七日後有王穉登跋云趙
魏公小楷書流傳世間者惟洞玉經為最精其
次道德道德有二卷一出黃懋父所藏一會稽
士人家持售項子京洞玉惟何元朗齋頭一卷
極妙其次即王陽德兵使家與洑溪徐文靖公
宅各有一卷皆不迨何本之佳余平生所見魏
國小書僅此以為淵岱之琛已盡今觀梁溪吳
諫議長君所藏圓覺略疏結體純熟波畫秀發
多踰洞玉十七道德十九紙墨煥然完美無匹
乃知朝采夜光固無盡藏惟登之捲握可誇敵國
耳後讀魏公尺一蓋書遺中峰大師者精誠
所積形之筆端宜其頓入三昧乎萬歷丁亥九
月廿又五日尊生齋西牖題王穉登箋高一尺
零七分廣二丈二尺四寸五分
御筆題籖籖上有乾隆宸翰小璽
元趙孟頫書圓覺經一卷(上等宇三)
宋箋本楷書欵識云三寳弟子趙孟頫謹手書
大方廣圓覺修多羅了義經一部奉本師中峰
大和尚尊者披閱所願聞此經者見此經者誦
此經者持此經者悉圓三觀頓除二障不墮邪
見得清淨覺出生殊勝功德奉為妻魏國夫人
管氏道昇懴除業障早證菩提與法界有情同
成圓覺延祐桼年正月廿四日三寳弟子翰林
學士承旨榮禄大夫知制誥兼修國史吳興趙
孟頫誌下有趙氏子昂趙孟頫印天水郡圖書
印諸印尺牘一與前卷同經前有大雅石麒私
印内府書印陳子貞珍藏永保用周來鳳印周
大年鑒定孫承澤印臣岳諸印又經前後俱有
葵亭寳研齋珍藏印二印悉缺其半前隔水有
寳善堂印畫水草堂圖書記朱廷璟印筠蒨齋
瑞文諸印卷中經名下有珍秘孫承澤印友葵
諸印凡五押縫有合同珍秘孫承澤印葵亭諸
印凡十趙跋後有寳善堂印友葵孫承澤印靖
難元勲陳方之印周來鳳印徐子寳摩周大年
張四岳諸印後隔水有漆字印一尺牘前有陳
方之印印一後有快雪堂圖書記寳善堂印賈
敞之印張四岳印陳方之印平生真賞孫承澤
印周大年珍秘友葵周來鳳印諸印前押縫有
筠蒨齋葵亭二印後有葵亭淡遠齋寳研齋珍
藏印諸印又隔水有朱廷璟印朱氏之珍二印
箋高九寸七分廣二丈二尺三寸
御筆題籖籖上有乾隆宸翰小璽
按趙孟頫圓覺經凡三件一件二册錄入次等
欵與此同此二卷俱列上等楷法精詳特為真
正卷中俱載與中峯尺牘彼雙鈎本此亦摹本
也蓋松雪尺牘真跡已流落人間後人鈎摹附
之圓覺經後耳
元趙孟書藥師經一卷(上等宇四)
宋箋本楷書欵識云大元延祐元年歲在甲寅
四月既望三寳弟子集賢學士資政大夫吳興
趙孟頫謹書下有趙氏子昂趙氏書印二印前
幅有佛像白描畫欵云弟子趙孟頫謹畫下有
趙氏子昂印一經文後有汝陽袁華四字又倪
瓚跋云趙榮禄故宋宗室居吳興自稱松雪道
人賦性慈祥與夫人管氏同歸三寳師事中峰
和尚慧業益隆凡所書經典不一而足所見有
修多羅經四十二章經法華等經咸精勁神妙
學者遵為楷模此本願經乃吾佛真詮度世寳
筏故榮禄亦竭誠運心書畫兼美拜瞻之餘令
人肅然起敬發無上心不徒以翰墨重也至正
庚子八月五日書于法喜精舍倪瓚又僧宗&KR1575;
跋云藥師如來在東方淨琉璃世界中明行圓
滿誓願弘深利益有情所求如意乃至菩提等
與西方無量夀佛其本願力無有窮盡是故吾
等皆當勤修供養獲殊勝因此經為趙魏國所
書筆法莊嚴謹密可與右軍遺教經並觀願我
受持讀誦者保護勿替焉洪武四年九月朔宗
泐拜識又有沙門幻有和南勘記語七字勾吳
張適仲山同誦記語八字後有喬氏簣成印一
經箋高八寸三分廣二丈五尺四寸九分畫箋
廣二尺四寸有竒高同
御筆題籖籖上有乾隆宸翰小璽
元趙孟頫書心經一卷(上等宇五)
宋箋本行楷書欵云吳興善男子趙孟頫書與
恭知客下有趙氏子昂印一後題云右軍曾寫
黃庭字換得山隂道士鵝今我為君書般若一
包茶葉未為多孟頫奉答恭上人上人惠茶故
戲及之下有趙氏子昂印一經前有吳寬印徐
賁之印鈕雲樵者諸印後有嚴氏家藏子孫保
用銕心道人幼哲文鼎沈氏民則右石朱象元
氏諸印箋高八寸三分廣三尺四寸七分
御筆題籖籖上有乾隆宸翰小璽
元趙孟頫書八大人覺經一卷(上等宇六)
素絹本前白描畫羅漢後行楷書經文欵云吳
興弟子趙孟頫書上鈐趙氏子昂印一下有趙
孟頫印天水郡圖書記二印微缺前有趙字松
雪齊二印後有墨妙印微缺絹高七寸七分廣
六尺九寸五分
御筆題籖籖上有乾隆宸翰小璽
元趙孟籲書四十二章經一卷(上等宙一)
素絹本楷書欵識云元貞二年春三月望弟子
趙孟籲焚香謹書下有子俊氏印一經前有趙
字中吳世家二印後有實菴審定真跡黃甲中
第一人大學士印諸印又五印缺其半漫漶不
可識引首滋青箋本有佛像泥金畫欵云佛弟
子錢選沐手拜寫經箋高七寸四分廣六尺七
寸畫箋高七寸八分廣一尺一寸七分
明祝允明書圓覺經四卷(上等洪一)
素箋本行書第一卷經前有枝指生陸自巖印
友洙之章三印第二卷第三卷無圖書印記第
四卷欵識云嘉靖改元春二月望前三日過武
林寓昭慶寺訪靈梵上人得覽趙文敏所書圓
覺經明虔心齋戒爇香諷誦便欲出世如去障
見天心體通爽見行篋中偶有佳楮乃閉關月
餘敬書此卷既不能如文敏公之筆法亦借茲
大乘經典得以永垂來禩使後之學者知明亦
書是經云耳南京應天府通判鄉貢進士三寳
弟子祝允明沐浴敬書下有允明祝希哲二印
經後有王寵跋云文敏公所書佛氏經多矣如
道德度人諸品種種不同俱得展玩獨聞圓覺
經純妙絶倫識者謂其上下三百年縱横一萬
里無出其右為益藩購往久思一觀不可得及
入苕溪獲見希哲臨本運穎之妙八法具足而
轉摺波撇更多天趣非尋常可得而擬思松雪
不得見而見抵掌松雪者知不少異或過之亦
未可知其喜有能禁者乎至正迄茲未三百年
吳興之與茂苑若此其近縱横上下有枝山一
人而書學之傳得其大統余因是經亦神遊吳
興乃知精誠所格自有遘逢聊可解吾夢寐也
謹題識之王寵又查士標跋云趙文敏書道氏
諸經傳布宇内不知凡幾以予淺陋所見不下
十餘卷既深究八法又研精内外典故其所書
視他跡尤妙此圓覺經則未得經見今獲覩祝
京兆所臨墨跡筆力圓健直逼文敏恐文敏自
書殆無以過雅宜山人與京兆同時其尊重推
服見於跋書雅宜負一代書名豈肯虚譽哉予
生也晩尤幸從縑素間拜披遺跡先民典型若
身遘之不可謂非有生之大幸雖不能至然心
嚮往之敬識數言冀請正於同好云白岳後學
查士標箋高一尺一寸八分第一卷廣二丈四
尺七分第二卷廣二丈三尺第三卷廣二丈九
尺四寸有竒第四卷廣二丈五尺四寸有竒
明唐寅書心經一卷(上等荒一)
通卷俱墨箋本泥金行楷書欵識云壬寅仲秋
既望六如居士唐寅焚香拜書下有唐伯虎六
如居士二印經首有南京解元長印經後泥金
畫十八羅漢無欵下有南京解元唐伯虎六如
居士三印畫後連幅文嘉書八大人覺經欵識
云辛未秋八月四日偶過雲西寺閱伯虎寫十
八大士宋人筆意寳此秘藏以瓣香展供具耳
餘片紙因而書之長洲文嘉下有文水道人春
草堂二印經前有豹𨼆齋印一箋高七寸四分
廣一丈五尺八寸五分
御筆題籖籖上有乾隆宸翰小璽
明董其昌書禮觀音文一卷(上等日一)
素絹本行書欵識云嘉興有濟舟和尚早歲不
曾識字因口授禮觀音文經三歲忽發智慧於
内外典豁然通曉腹為篋笥辨若懸河晉陵唐
應德時就訪之與談濓洛關閩之學尤似夙悟
大士冥加顯被之力不可誣也濟舟有語錄行
於世因書此文志之董其昌後有董元宰董其
昌印二印前有元賞齋印一絹高八寸二分有
竒廣八尺三寸
明董其昌書盂蘭盆經一卷(上等日二)
朝鮮箋本楷書欵識云壬寅元日自先太史璵
洋墓襄事歸書此經十月展墓再書之十二月
往先慈墓宿戴振之山莊遂書竟偈曰願以此
功德超度亡父母普及一切衆永斷三塗若董
其昌識下有鼎印一又董其昌印大史氏二印
前有元賞齋印一押縫有董元宰印二箋高六
寸八分廣五尺三寸四分
名人書
釋氏經卷
晉衛夫人書佛遺教經一卷(次等天一)
素箋本楷書欵識云永和二年十月四日李氏
衛書後隔水有宋高宗記語十二字御押一
宋蘇軾書金剛經一卷(次等地一)
宋箋本楷書欵識云元豐三年四月廿五日朝
奉郎責授檢校水部員外郎黃州團練副使蘇
軾奉為(缺)都官遠忌親寫此經施僧看轉以資
(缺)福軾謹題每分經前有李公麟白描諸佛圖
像欵云佛弟子李公麟畫拖尾有甘昇楊載李
䞇三跋又永昌老人項元汴記語二
宋蘇軾書四十二章經一卷(次等地二)
素絹本楷書欵識云紹聖二年十月二日於惠
州官舍有永嘉羅漢院僧惠戒來謂曰明日當
還浙東問近日況味何以相語余無以答之然
吳越名僧與余善者常十九因思在儋耳時繕
寫是經以度(缺)崇德君向未裝潢遺之笥中乃
出以授惠戒使歸見定慧維琳諸長老見我作
書度日雖飲食起居無恙而岑寂牢騷之意具
於筆端安能證阿羅漢果使四大不須先後覺
六根還向用時空不知惠戒亦識得此義否因
題卷未為東歸一卷東坡居士軾書後有僧圓
聰記語一又紀號九字拖尾有僧彦充僧道衝
姚廣孝陳繼儒王思任諸跋
宋蘇軾書毘婆沙論一卷(次等地三)
金粟箋本楷書欵識云大宋元祐三年五月十
五日奉佛弟子眉山蘇軾敬書後又書大神咒
一幅欵云佛弟子蘇軾敬持並書拖尾有僧中
峰跋一
宋蘇軾書失身足論一卷(次等地四)
金粟箋本楷書欵識云皇宋熙寧元年龍集戊
申二月甲辰朔二十六日己巳眉山蘇軾書
宋蘇邁書瓔珞經一卷(次等元一)
宋箋本楷書欵云眉山蘇邁書經前有寫經記
語十九字拖尾有蘇軾趙孟頫康里巙諸跋
宋蘇過書大般若經一卷(次等黃一)
金粟箋本楷書欵云眉山蘇過敬書下有趙孟
頫僧思恭記語各一
按以上四卷實皆宋人真跡第三蘇題欵筆墨
迥異為後人附會作耳
宋黃庭堅書七佛偈一卷(次等宇一)
素箋本大楷書欵識云元祐六年十二月大寒
黃庭堅書又有可令張法亨刻之七字引首有
僧道忞大書奎章法篆四字欵云天童山翁道
忞書
元趙孟頫書八大人覺經一卷(次等宙一)
墨箋本泥金行楷書欵識云大德二年秋八月
望日松雪道人趙孟頫為中峯老禪丈書並畫
後連幅泥金畫羅漢像無欵
元趙孟頫書八大人覺經一卷(次等宙二)
墨箋本泥金行楷書欵云吳興善男子趙孟頫
熏沐拜書並畫後連幅泥金畫羅漢像欵云善
男子趙孟頫拜寫
元趙孟頫書普門品一卷(次等宙三)
磁青箋本泥金行書欵識云至大三年四月八
日弟子趙孟頫熏沐敬書經前素箋本著色畫
大士像無欵經後附文嘉泥金小楷書心經一
卷
元趙孟頫書心經一卷(次等宙四)
素絹本行楷書欵云吳興善男子趙孟頫書與
恭知客拖尾有答恭上人惠茶絶句一又李衍
玉華山人康里回姚廣孝諸跋
元趙孟頫書心經一卷(次等宙五)
素箋本行楷書欵云吳興善男子趙孟頫書與
恭知客拖尾有董其昌跋一
元趙孟頫書心經一卷(次等宙六)
墨箋本泥金行楷書欵識云大德三年仲春日
焚香拜書松雪道人趙孟頫併畫後連幅泥金
畫羅漢像每像上有泥金楷書贊
元趙孟頫書心經一卷(次等宙七)
墨箋本泥金行楷書欵識云大德壬寅秋仲望
日書于普覺禪房吳興松雪趙孟頫後連幅泥
金畫羅漢像欵署子昂
元趙孟頫書心經一卷(次等宙八)
墨箋本泥金行楷書欵云吳興松雪道人趙孟
頫拜書後連幅泥金畫羅漢像拖尾有唐寅董
其昌二跋
元趙孟頫書阿彌陀經一卷(次等宙九)
素箋本楷書欵識云大德丙午八月望日奉佛
弟子趙孟頫道場山中書與龍門上人拖尾有
毛澄趙訥二跋
元趙孟頫書心經八大人覺經一卷(次等宙十)
墨箋本泥金楷書欵識云大德七年春三月朔
日吳興弟子趙孟頫拜書併畫後連幅泥金畫
羅漢無欵引首有八覺真傳四大字欵云兩京
太史戈近元題
秘殿珠林卷六
