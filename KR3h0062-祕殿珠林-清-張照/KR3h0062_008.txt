秘殿珠林卷二
貯
乾清宫二
名人書
釋氏經册
唐白居易書楞嚴經一册(上等天一)
唐箋本楷書欵云香山白居易書無印音譯八
字後有寳慶改元花朝後三日重裝于寳易樓
遜志題十八字前後俱有紹興璽波羅蜜室印
首幅上角半印不可識又半印存室印二字末
幅上角半印存御府二字又半印不可識每頁
前幅邊有半印存珍藏二字後幅邊有半印存
含印二字册共一百幅三百九十七行幅高八
寸三分廣四寸查對經文係第九卷後半卷經
文遺失者二處裝潢顛倒者三處趙明誠跋云
淄川邢口氏之邨邱地平濔水林晶淯牆麓确
确布錯疑有隱君子居焉問之兹一村皆邢姓
而邢君有嘉故潭長好禮遂造其廬院中繁花
正發主人出接不厭余爲兹州守而重余有素
心之馨也夏首復相經過遂出樂天所書楞嚴
相示因上馬疾驅歸與細君共賞時已二鼓下
矣酒渴甚烹小龍團相對展玩狂喜不支兩見
燭跋猶不欲寐便下筆爲之記趙明誠又李維
禎記語云萬歷庚戌仲夏二十日江陵蘇惟霖
夏邑彭端吾金谿謝廷瓉京山李維禎同觀于
䢴溝舟中維禎識後有梅氏秘玩印一
御筆題籖籖上有乾隆御覽之寳小璽
按此卷雖殘闕然的是樂天真蹟筆意圓勁飄
逸雅稱其詩
元趙孟頫書心經一册(上等天一)
宋箋本行楷書欵識云至大元年十月廿三日
三寳弟子趙孟頫書下有趙孟頫印趙氏子昂
趙氏書印三印經前有神品天籟閣項墨林鑒
賞章諸印又二半印存元汴山人四字掛角有
牒字小號經後有墨林子子京父印項元汴印
子孫世昌寄傲墨林秘玩項子京家珍藏檇李
項氏世家寳玩項氏子京淨因庵桃里諸印後
有元僧明本跋云一心貫萬法乃其同也萬法
歸一心是謂真然此經乃般若心之要旨也有
集賢大學士趙公手書以畱松江府同真庵永
以爲珍藏建是庵者(缺一字)信士鳳道祥同妻沈
氏妙真也命真庵之名者乃西天目山幻住沙
門明本也當知一心不動此庵亦與之不動萬
法不移此庵亦與之不移即其不動同般若體
即其不移真般若用體用無盡俾居是庵者咸
證般若由是用記其歲月云時至大戊申仲冬
圓日明本謹題又項元汴記云明萬歷元年仲
秋望前九日大乘弟子墨林項元汴熏沐奉持
跋後有淨因庵主退密子京所藏虛朗齋項墨
林父秘笈之印項叔子項墨林鑑賞章世外法
寶蒼巖蕉林居士諸印又角邊三印缺其半存
墨林項元汴氏宫保諸字押縫有平生真賞印
一計三頁頁高九十二分廣八寸三分
御筆題籖籖上有乾隆宸翰小璽
元趙孟頫書心經一册(上等地二)
磁青箋本泥金行書欵云松雪道人書下有趙
孟頫印一前有仇英畫大士出山像欵識云嘉
靖丙辰四月八日弟子仇英盥沐拜寫下有十
洲仇英實父二印後有仇英畫韋䭾像欵署實
父下有十洲印一計八幅幅高六寸七分廣三
寸八分
御筆題籖籖上有乾隆宸翰小璽
元趙孟頫書心經一册(上等地三)
磁青箋本泥金行楷書欵云松雪道人書下有
趙孟頫印一前有周荃補繪大士像欵識云順
治甲午四月八日周荃沐手敬繪有周荃花溪
老人三印後有周荃畫護法像欵署荃下有周
荃印一俱宋箋本白描畫計八幅幅高六寸七
分廣三寸八分
御筆題籖籖上有乾隆宸翰小璽
元趙孟頫書四十二章經一册(上等地四)
宋箋本行楷書欵識云佛法自東漢始入中國
此經爲第一要其極始于戒終于空而已一大
藏教五千餘卷未嘗出于此也集賢侍讀學士
正奉大夫吳興趙孟頫書後有趙氏子昂松雪
齋二印經文前有趙孟頫印印一首尾俱有成
化之寶前有如來像後有韋䭾像俱着色畫計
四十九幅幅高七寸八分廣三寸九分前副頁
御題轉大法輪四大字前有乾隆宸翰璽一
明文徵明書金剛經一套二册(上等元一)
宣德箋本小楷書欵識云嘉靖改元壬午秋九
月既望衡山居士書下有徵明印一後有文彭
跋云右金剛經小楷一帙先内翰爲存菊王君
書也存菊名聞字達卿禄之吏部從兄以醫鳴
吳中善談名理洒落不羈有晉人風與先君最
契故所爲作書畫必極精此經書時先君甫五
十三歲政工力精到時結體行筆非他書可及
知書者宜珍秘之壬戌仲冬十有七日男彭謹
識又彭年跋云嘉靖癸亥春王正月十日過酉
室吏部堅白齋觀此金剛小楷蓋衡翁最經意
筆也寶之當重于連城哉後學彭年謹題上册
計十七頁下册計九頁頁高六寸八分廣六寸
有奇
御筆題籖籖上有乾隆宸翰小璽
明文徵明書金剛經一册(上等元二)
宣德箋本小楷書欵識云嘉靖十年歲次辛卯
夏四月廿又五日書于玉蘭堂衡山文徵明下
有文徵明印徵仲二印又自識云友人王仲翰
以菩薩相現宰官身奉佛至謹晩年搆一精舍
竹床蒲椅朝梵暮磬寂如老禪每過余齋頭即
索子書金剛般若余辭以非朝夕能竟浴佛曰
復齋戒跽請至再即不獲辭因憶蘇文忠書四
十二章經趙文敏書度人經及諸品蓮經古人
寫經大有功德遂屏居静室薰沐楷書以塞中
翰之請且與如來結緣也丙申秋七月朔徵明
再識下有徵明聯印經文前有玉蘭堂印吳磐
之印大雍氏大雍諸印經文後有吳磐之印沂
公枕流潄石李氏長白鑒藏李之粹印志在春
秋桐江道人王氏沂公珍藏書畫王紹曾印唐
瀧之印靈水諸印又大雍氏吳映奎印各二經
前素箋有錢穀畫如來古相欵云後學錢穀拜
寫下有錢氏叔寶印一又吳磐印大雍吳映奎
印三印經後金粟箋有王穀祥跋云衡山先生
小楷世不多得而是帙金剛經端楷工藝用筆
時若有神力所護先生云王中翰請之已久三
易寒暄方始書就想亦籠鵝之好信有是哉宜
寶之嘉靖甲寅上己酉室王榖祥識後有大雍
氏印一又陸師道跋云衡山先生小楷愈小愈
妙大書愈大愈奇可謂能兼蔡君謨石延年之
所不能兼者也况此金剛經凡數千百言而以
垂白之年端坐精楷出規入矩無一筆苟簡則
松雪翁之書靈寶經不是過矣孰謂古今人不
相及哉五湖居士陸師道後有吳磐印大雍桐
江道人三印計三十四幅幅高七寸八分廣三
寸七分
御筆題籖籖上有乾隆宸翰小璽
明文徵明書藥師經一册(上等元三)
宣德箋本小楷書欵識云正德辛巳夏六月薰
沐敬書于停雲館中長洲文徵明下有徵明聯
印經前仇英著色畫藥師佛像欵云仇英謹製
下有仇英印一經後墨畫天王像下有十洲仙
史印一後有文彭隸書跋云先君手書藥師經
一卷乃正德辛巳在薦福寺書奉古泉大師者
于時摹倣歐陽率更筆力心神超入聖品耳學
之徒未曾望見王氏藩籬妄置喙于羲獻父子
間如矮人觀場隨人咤說此大令所以有外人
那得知之言也男彭敬題又陸師道跋云本願
功德不可思議衡山先生書以精楷遒勁整肅
力逼率更九成宫碑卷首慈容爲仇君之筆相
好端嚴允稱合作宜世之奉如聯璧也惜未得
石刻流傳使學者朝持夕誦則其福勝彼更不
可思議矣嘉靖二年二月廿二日五湖陸師道
謹書又許初錢貢記云甲子春日弟子高陽許
初錢貢同合十拜觀又戒僧道澄敬諷一過八
字又彭年跋云甲子春仲予養疴九龍山中日
與衲流談空頗有會處因得見文太史所書藥
師尊經澄心閱之真毘盧心印大願共深能與
有情冰消冤業者持之浹旬頓覺身心霍然我
佛妙諦自當信受世世生生永不退轉兹四月
八日隨喜浴佛將欲入城敬誌卷末以歸常住
云隆池山樵彭年通計二十八頁頁高五寸三
分廣四寸六分
御筆題籖籖上有乾隆宸翰小璽
按此册蠅頭小書絶似率更九成宮醴泉銘史
稱文徵明書鷄林烏弋航海梯山而來丐其豪
翰良有以也
明董其昌書金剛經一册(上等黃一)
金粟箋本楷書前有欵云明禮部尚書董其昌
書後有高士奇跋云唐時最重此經徐季海柳
誠懸皆書之今不可得董尚書用宋經紙書此
筆法規摹顔平原令人見之莊肅生敬又聞有
一卷分章書者在塘西人家余内直時曾奉
勅寫二部今家居又自寫五部筆法未有長益惟于夢
幻泡影句似有感觸覺嗜慮之心日淡耳康熙
三十二年癸酉二月十六日詹事高士奇敬跋
經前有佛像後有韋䭾像俱磁青箋本泥金畫
經前有高士奇圖書記教忠堂藏二印後有高
士奇澹人二印計三十七頁頁高八寸三分廣
八寸五分
明董其昌書金剛經四册(上等黃二)
朝鮮鏡光箋本楷書第一册前有欵云明禮部
尚書董其昌書第四册後有宋之繩記云辛夘
十二月二十日後學宋之繩觀十四字每册前
有如來像後有韋䭾像俱磁青箋本泥金畫第
一册計三十七幅第二十幅第三行下有十月
初一書五小字第二册計二十三幅第三册計
二十五幅第四册計二十八幅末行經名下有
十月十五四小字幅高七寸九分廣四寸一分
明董其昌書金剛經上下二册(上等黃三)
宣德鏡光箋本楷書上册前有欵云明禮部尚
書董其昌書下册後自跋云丙寅年十月書此
經朔日起望日竟壬申二月應宫詹宗伯之召
道出淮陽長兒祖和從行至清河命之歸侍母
龔淑人念淑人奉三寶虔甚而余寫金剛經薦
資父母冥福凡三本其一壬辰春書藏于雲栖
蓮池大師禪院之庫中每有追薦大師出余手
書令僧持誦其一即此册相去四十年目力腕
力不甚遠豈般若種子微有贊助耶以付祖和
永爲世守耳二月朔思翁識上册計三十頁第
十頁第八行有丙寅十月初一書七小字下册
計二十八頁第二十七頁第三行經名下有十
月十五四小字頁高七寸九分廣八寸四分
明董其昌書白衣大悲陀羅尼經一册(上等黃四)
朝鮮鏡光箋本行書欵識云華亭董其昌書施
求嗣者轉誦以神咒功德生福德智慧之男紹
隆佛法無有窮盡戊午嘉平月之朔册首有董
氏家藏印一計七頁頁高七寸九分廣八寸四
分
明董其昌書白衣大悲陀羅尼經一册(上等黃五)
宋箋本楷書欵識云香光居士董其昌敬書壬
申八月廿六日下有宗伯學士董氏元宰二印
計四頁頁高八寸二分廣七寸四分
明董其昌書心經一册(上等黃六)
朝鮮箋本楷書欵識云丁夘六月朔書其昌下
有大宗伯章董其昌印二印前後俱有退道人
孫承澤印二印計六頁頁高六寸六分廣同
明董其昌書心經一册(上等黃七)
朝鮮鏡光箋本楷書欵識云天啓七年歲在丁
夘元旦書其昌又自跋云寫經俱用正書以歐
顔爲法欲觀者起莊敬想無印計十二幅幅高
四寸一分廣二寸三分
御筆題籖籖上有乾隆宸翰小璽
明董其昌書白居易諸偈一册(上等黃八)
金粟箋本行楷書前書八漸偈識云白香山得
法于鳥窠禪師其生平宦路升沈皆以禪悦消
融入不思議三昧此八偈名爲漸偈實頓宗也
蘇端明亦是樂天輩人筆鋩更峻利不知受用
處似香山何如耳乙丑九月朔書于采芹堂次
書六偈識云右六偈亦香山太傅作乙丑九月
二十日爲孫庭生日書以付之後有思翁印一
末附逍遙詠識云此亦白文公詩亦可爲禪偈
公所得法于鳥窠和尚者如此欵署其昌下有
董其昌印一計十六幅幅高六寸八分廣四寸
八分
明胡廣書真實名經一册(上等宇一)
磁青箋本泥金楷書欵云臣胡廣奉勅敬書經
中有貝葉文前畫佛像後畫韋䭾像通計三十
六頁頁高八寸七分有奇廣七寸六分有奇
按胡廣書流傳者少雖未定其真贋顧楷法精
詳筆意淳美實爲名跡
明黃輝等合書法華經七册(上等宙一)
磁青箋本泥金書行楷各體第一册黃輝書欵
識云萬歷己亥秋八月佛弟子幻如居士黃輝
齋沐稽首敬書第二册范允臨書欵識云萬歷
己亥九月十六日賜進士出身南京兵部車駕
司主事范允臨薰沐敬書後有長倩范允臨印
二印第三册嚴澂書欵識云萬歷己亥歲八月
望弟子嚴澂薰沐和南書願佛慈恩攝度父嚴
訥母吳氏頓證真如法性漸消曠劫無明澂與
法界衆生共泛慈航均登彼岸第四册周祖書
欵識云萬歷戊戌八月二十又六日佛弟子交
蘆居士周祖謹書第五册周叔宗書欵識云明
萬歷己亥九月十日交蘆居士周叔宗齋沐書
第六册范允臨書欵識云萬歷己亥八月廿八
日駕部郎范允臨薰沐拜手書後有長倩范允
臨印二印第七册黃輝書欵識云萬歷己亥秋
九月佛弟子幻如居士黃輝齋沐稽首敬書首
册經前有如來像末册經後有韋䭾像俱泥金
畫第一册通計八十四頁第二册計七十七頁
第三册計七十五頁第四册計八十七頁第五
册計八十五頁第六册計七十九頁第七册計
六十四頁頁高一尺一寸有奇廣七寸五分有
奇
明林大有書三十二體金剛經四册(上等洪一)
素箋本每分一體各體俱有楷字釋文册首經
名下隸書宋靈隱寺僧莫庵道肯集篆奉佛弟
子楚黃梅洪度重臨崇禎己巳三山林大有復
臨第一册前序云余往自河上言歸取人所棄
地于黃蓮之洲堤而耕之創丈室以比澗槃因
自號黃蓮居士戊申夏五月十六日洪水潰堤
而入田廬没焉余僅以身免入城居又十日余
當知非之辰以長齋謝客獨掩一室禮佛求懴
悔二十七日午出一蒼頭進曰頃鼓棹頽垣之
下有篋浮來觸舟取視之中藏故紙似已浥爛
夜若有鬼物守此者大驚夢寐不知其何物也
余命男道春展暴日中點畫如新始知爲古刻
集篆金剛經蓋宋僧道肯因五代僧夢英所集
十八體增成三十二體者也計得經在余求懴
之時又素經行觀息處余以是因緣大驚喜報
家大人逸齋翁集親朋同觀咸驚喜以爲得未
曾有往徒聞水螺護經之異而今身親見之矣
客有能以符咒致鬼神者問之得絶句詩二其
一曰何處經文翻貝葉洪濤千丈擁毫光龍宫
瀉出非凡手海藏輸來獻法王其二曰維摩丈
室已隨波護法諸天幾度過爲示原頭真脉絡
金剛一部本無多其然豈其然乎余遍訪緇流
罕有見是全本者會詔起田間疏辭不獲奉與
俱行偶過白下出示友人段諫議諫議謂宜擇
善手摹之梓以流布余欣然付焉諫議久求善
手不得而會世相方熾人我封事互爲干戈以
庚戌之夏發憤歸里余亦以遷秩歸相值于白
蓮峯下故是本復歸于余得奉之以入雲中余
有門人洪度相從不舍嚮但知其篤志禪理不
知其善諸體篆也一日度披誦是經再拜請曰
是有白下不了之緣緣或在兹惟願示我般若
實義則可余曰是本垂洪濤而來莫知來處置
之白下亦無去處是經義也理事不思議之境
余安能言今強爲子言之須菩提首□如來二
善固已該一經大旨矣此直指如來無我相也
夫如來智慧德相不以生生不以滅滅實蠢動
含靈之所皆有也七識妄執我相于性爲依他
于量爲非實胎卵濕化之所本無也凡見有佛
有衆生者皆屬我相故世尊成道之日一成即
見一切皆成夫是之謂令入無餘湼槃夫是之
謂善護念付囑空生己見及此而猶别求住心
降伏心法者爲衆生設問耳佛言更無别法與
爾即如爾所說善護念付囑者爲汝說之夫寧
獨如來爲然諸菩薩摩訶薩皆應如是矣乃至
重申問答謂寧獨菩薩爲然即善男子善女人
初發菩提心者皆應如是矣何謂發心心即如
如也發即般若也非如外有智也而如體發光
還自照如乃所謂作如是觀也觀則大智與大
悲無二法自度與度衆爲一時也洪生曰是心
飄動如野馬故應求住住之則躁急若羈猿故
應求降伏寧無漸次方便而頓以初心等如來
乎余曰試觀心之輪轉不住躁難降伏者其相
非我耶三相者我之粗執伏而微執見也莫非
我也故凡心之苦于不住者非以不住故不住
以住故不住也住即藴結之暗相無住即普照
之慧光故經以般若爲名而義以無住爲實無
住之住則不降伏之降伏也彼與生滅心爲敵
者降鮮不叛矣是故菩薩發心正在初發時發
其不生不滅無我無人之心如來謂之發大乘
者謂之發最上乘者豈其發後以度生自降而
曰無能度所度乎是以攀緣心爲因以湼槃心
爲果則蒸砂之飯曠劫所不能熟也夫大覺如
海想聚成沬沫性本空我見爲病病在藴結故
藥之以通達無我而病幻藥亦幻故即度生之
謂無我别無所爲無我即無我之謂度生别無
所爲度生即無我無人之謂般若終不立般若
以破相但以破相顯般若耳或者以度生對執
我之症而馳求生功德之想是藥我者轉以增
長我也如來深有憫焉故以有施破外執之相
以有得破内執之相不覺其再三言之何也以
實施滿三千大千世界又至施滿恒河沙數三
千大千世界又至施滿無量阿僧祗世界見謂
功德愈多愈長皆我所也是煩惱之根也以命
施如恒河沙又至施滿初終後日又至施及無
量百千萬億劫見謂功德愈多愈長其舍我也
其取亦我也是煩惱之根也清静慧發煩惱相
除識陰未空所知成障人知知之者得之而不
知得之者失之蓋聞有未得謂得未聞有實得
謂得者惟未得故謂得惟謂得故未得也是故
須陁含不謂我得須陁含果斯陀含不謂我得
斯陀含果阿那含不謂我得阿那含果阿羅漢
不謂我得阿羅漢道如來不謂我得阿耨多羅
三藐三菩提無我故無得也若見第一波羅蜜
是第一波羅蜜則第一波羅蜜爲我相矣若見
忍辱波羅蜜是忍辱波羅蜜則忍辱波羅蜜爲
我相矣若我相是我相我見是我見則如來安
得無其所本有而強伏成漂流彼岸總茫茫矣
故曰如來說有我者則非有我而凡夫之人以
爲有我以爲有我者亦是名我相之謂也此可
例凡言即非與是名者非對是非而分遮表之
謂也諸法如義有說即非凡我相與波羅蜜之
說但是名耳名依我有我以名熾相見名說互
相爲緣緣起性空惟一真我故隨語生解禪宗
所斥以真我無少法可得也心相不可得是謂
以衆生爲心而心心悉知眼相不可得是謂以
衆生爲眼而眼眼皆有護念付囑以此稱善蓋
心自護心心自付心而已識大悲之本體者自
他總攝乎一心孰是自而孰是他識同體之大
悲者福慧雙修于一念孰非慧而孰非福諸相
之非相不可以意言執也非相之實相不可以
意言窮也故曰菩薩于法應無所住行于布施
此般若之理不礙事也虛空之色相也又曰菩
薩應如是布施不住于相此般若之事不礙理
也色相之虛空也般若即以本空爲法身故隨
願起報化而化無不入報終不壞也般若即以
本空爲解脱故能入一切煩惱所知而一切煩
惱所知不能爲之纏縛也般若卽以本空爲湼
槃故能入一切生死而一切生死不能怖也般
若卽以本空爲六凡故能入一切天人修羅鬼
畜獄道而一切苦樂諸境不能爲之損壞也般
若卽以本空爲四聖故能入一切佛界菩薩界
而一切聖界不能爲之增益也般若即以本空
爲三千大千界以本空爲百千萬億阿僧祗劫
故能徧入一切時一切處而一切時處不能爲
之移易也般若卽以一切本空爲般若故能入
于四大五藴六入十二處十八界總發阿耨多
羅三藐三菩提心而種種形貎種種情識不能
為之間斷遮翳也惟天下之至虚至靈寔天下
之至堅至利也故強而名之曰金剛般若最後
不言般若而言作觀何也般若本無應作而照
用切忌昏散故體則無分别之分别為妙智用
則分别之無分别為正觀觀即般若也亦非有
般若但無昏散耳有能觀我之如夢幻泡影如
露亦如電者即我即空即我即假即我即中是
觀法也洪生再拜曰如是則請為釋迦書之矣
乃觀心蒲團靜遊太古挾彼作者竝歸混沌忽
若兆幾于結繩漸似呈形于鳥跡至點畫形象
迫意而來輒落筆成書不作描摹凑合之態日
得一分或半分或數字而還蒲團乘其所會而
已越九旬而書成余展視大驚喜曰經為汝來
乎急問梓人于雲中守守曰有白下三人者在
此久矣試可皆以不思議得之大明萬歷三十
九年辛亥八月望日賜進士第嘉議大夫奉勅
巡撫大同地方贊理軍務都察院右副都御史
黃梅汪可受書于雲中公署第四册後跋云度
性嗜書見夫子而嗜禪當其有書之嗜則不知
禪當其有禪之嗜則不知書一日觀于水浮篆
經而若有會焉不知其是書也禪也夫子命以
重書付梓而度口斯應之手斯從之乃知曩之
嗜書者其有習氣所使以為禪用耶書成自取
曩書之最得意者竝置案頭乃知曩者見笑于
倉公多矣則今之嗜禪亦未始不為書用夫子
謂是可以報龍宫矣于度南還付一經函與祝
詞而命投之江度唯唯而已亦安所置吾思議
哉特記祝詞于此以識希有云詞曰惟此法輪
轉自波中問誰致者神曰龍宫護念付囑相彼
大雄千載不溺英公肯公受也不敏夙慕宗風
有弟子度手筆斯工重書付梓庶廣流通善緣
聿就敢昧所從敬具一緘以報前功金剛不壞
去與來同虚空有盡我願無窮在處護持普告
天龍奉佛弟子洪度敬書第一册四十八頁二
册四十五頁三册四十八頁四册四十五頁高
一尺廣九寸册首有黃簽記五代時僧夢英集
金剛經十八體宋僧道肯增成三十二體相傳
久遠僧家亦鮮藏其本萬歷年間巡撫汪可受
于大水中得浮篋開視之乃三十二體金剛經
一時驚為神異後屬洪度摹寫以刊是經此其
寫本也可受黃梅人萬歷庚辰進士歴官巡撫
至兵部侍郎
按此經向記為洪度臨道肯書今考册中有崇
禎己巳三山林大有重臨字跡則是林大有臨
洪度本也楷書序文釋文雖未工而篆法高渾
筆力迥出尋常自是上等
秘殿珠林卷二
