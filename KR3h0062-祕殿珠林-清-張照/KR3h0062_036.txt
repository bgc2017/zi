秘殿珠林卷十六
貯
乾清宫十六
名人書
道氏經卷
唐褚遂良書西昇經一卷(上等天一)
硬黃箋本小楷書無欵後有元和十五年歲次
庚子閏正月甲辰朔三日丙午持平記旁有裴
度二字蓋裴晉公書也後有古印二方漫漶不
可識前隔水押縫有雙螭宣和二璽又御書璽
一缺其半後隔水押縫有政和璽二宣和璽一
拖尾有内府圖書之印印一又武陵世家顧氏
仲瑛時習齋藏書記江表黃琳美之休伯關内
侯印伯起諸印漢玉軸綠松軸心卷末有錢謙
益尺牘二幅云續訓出宋人手其人學識殊平
平耳餘六卷亦可例知也二卷待秋深涼健方
可捉筆吾意西昇經須鈎摹刻石作一小法帖
傳世為佳謙益再拜又云歲事刺促殊累處分
夕公已道其詳殊非所安也消寒詩已付夕公
繕寫可從彼索之昨和韻稿忽失之乞錄一紙
見付西昇卷意欲題數語忽忽無好懷且姑置
之尚有種種俟促膝面談也謙益叩頭沖箋高
七寸三分有竒廣三尺三寸九分
御筆題籖籖上有乾隆宸翰小璽
唐歐陽詢臨黃庭經一卷(上等地一)
唐箋本無欵姓名見記語中前隔水有瞿起田
耕石齋真賞印一又黃雲題云黃庭經為逸少
楷書第一向從榻本究竟未免肥瘦之嫌今觀
歐陽率更摹本毫鋒雋發天趣盎然從此想像
右軍運腕若優孟衣冠無從而辨操觚之士當
自得之黃雲識下有瞿稼軒收藏印一又蔣廷
暉記云唐歐陽率更臨黃庭經宣德二年八月
侍書蔣廷暉鑒定前押縫有宣和璽一長字印
一後押縫有緝熙殿寶政和二璽後隔水有賈
似道印印一拖尾有廣運之寶璽一又後隔水
有瞿式耜跋云唐文皇最好右軍書一時臣下
皆極意臨摹然惟歐陽率更最能脗合此本必
從真蹟上臨摹者故風神逼肖信希世之寶也
向係錫山安氏秘藏今歸余畊石齋中生平鑒
賞此推第一矣古虞瞿式耜箋高七寸五分有
竒廣二尺八寸六分
御筆題籖籖上有乾隆宸翰小璽
唐僧懷素書老子清静經一卷(上等元一)
唐箋本草書欵云貞元元年八月廿有三日西
太平寺沙門懷素藏真書時年六十一歲引首
有天籟閣項叔子墨林秘玩子孫世昌張見陽
通志堂藏紙記諸印前押縫有博雅堂寶藏印
宮保世家墨林外史鴛鴦湖長墨林子諸印前
隔水有桃花源裏人家檇李子京父印隠居放
言諸印卷前有神品會心處子京珍秘蘧廬張
字印煮茶亭長張基之印博雅堂寶藏印宫保
世家子孫世昌天籟閣三槐之裔退密項元汴
印子京父印項墨林父秘笈之印項元汴氏審
定真蹟四雲山人漸棠子安珍藏記諸印又紹
興雙螭二璽俱缺其半又二印漫漶不可識挂
角有饑字小號卷中押縫有子京世外法寶夀
日子京所藏有何不可墨林硯癖項氏子京長
病居檇李墨林子若水軒墨林山人項墨林鑒
賞章項叔子赤松仙史神竒元汴之印游方之
外夀日墨林外史神游心賞墨林嬾叟平生真
賞子京父印諸印中有一印三半印俱漫漶不
可識經後有神品賢志堂印神竒寄傲子京父
印項元汴印墨林項季子章檇李項氏世家寶
玩賢志主人見陽子珍藏記宮保世家神崧文
房之印臨樂鄉天籟閣晝錦堂印公子月容龍
池墨林懶叟藻字桃花源裏人家虚朗齋蘧廬
項子京家珍藏項墨林鑒賞章明錫山安如磐
鑒賞真蹟諸印挂角有蘇耆家藏四字又六印
漫漶不可識又賡齋墨印一後隔水有隆慶庚
午重裝於幻浮齋十字下有墨林硯癖癖茶居
士桃里項墨林鑒賞章檇李項氏世家寶玩野
處西疇畊耦墨林項季子章諸印押縫有子孫
永保墨林秘玩蘧廬游方之外墨林堂平生真
賞子京方外元賞子京所藏諸印後有劉世昌
跋云素師居零陵以蕉葉代書目庵曰綠天自
敘云醉來得意兩三行醒後却書書不得又云
人人來問此中妙懷素自云初不知皆透徹向
上一步語所謂一拳打透虚空不為律縛者也
禪與書會顛逸奔放宜其然哉大梁劉世昌謹
題跋前有喬氏簣成墨印一又沈周寶玩墨林
子子京父印惠泉山樵諸印跋後有子京所藏
項墨林鑒賞章敬齋藏法書子安珍藏記寄傲
沈氏(印文糢糊)家藏清玩諸印押縫有項元汴印元
汴之印子孫永保沮溺之儔墨林子桃花源裏
人家宮保世家諸印又文彭跋云右唐僧懷素
草書清静經筆法高古其為真蹟無疑先君於
石田先生處嘗見之每與余言其妙云後有劉
世昌跋尾者是也石田沒歸鄒氏屢欲物色一
觀不可得鄒氏沒又不知流落何處已未秋客
有持示者精神煥發真有驟雨旋風之勢惜先
君不得再見為恨卷後有蘇耆家藏四字耆字
國老其父子兄弟賞鑑精確所藏法書名畫甚
多素師自敘亦嘗在其家又有紹興小璽曾入
思陵秘府韓平原當國時内府珍秘多入其室
畫錦堂印是也在元為喬仲山所藏故有喬氏
簣成印僕平生最好素書所閱甚多未有如此
之妙者也展玩累日不忍釋手因題其後而歸
之是歲嘉靖三十八年也長洲文彭記跋前有
上古下今墨林煮茶亭長諸印後有退密子京
父印墨林山人項子京家珍藏子孫世昌子京
父印赤松仙史諸印箋高八寸八分廣五尺九
寸五分
宋高宗臨黃庭經一卷(上等黃一)
宋箋本無欵卷前有紹興璽一前隔水有天籟
閣項墨林父秘笈之印梁清標印蕉林鑑定諸
印押縫有項墨林鑑賞章墨林子若水軒古林
神游心賞項叔子諸印又典字一經前有典字
號三字又神品趙字松雪齋項元汴印子孫永
保項墨林鑑賞章退密虚朗齋平生真賞宮保
世家曹溶鑒定書畫印楊氏家藏諸印又半印
不可識卷中押縫有墨林墨林秘玩曹溶張羽
鈞淨因庵主諸印卷後有奉華堂趙氏子昂趙
孟頫印天水郡圖書印神品天籟閣神游心賞
士竒之印墨林子上古下今若水軒檇李項元
汴印墨林山人項子京家珍藏曹溶之印鑒躬
諸印後隔水有項子京家珍藏宮保世家曹溶
秘玩諸印押縫有寄傲古林子京所藏項子京
家珍藏子京墨林山人安定項子京家珍藏諸
印拖尾有邵亨貞跋云向聞唐臨黃素黃庭為
江南法書神品每恨不獲一見邇來故老無存
欲詢其梗槩亦不可得今觀此本以書法攷之
當是光堯御筆所摹無疑自重華而下不能到
也後有奉華堂印乃劉貴嬪閤所藏然(衍)字畫
混厚而沈著深遠而閒暇自有一種九重之上
氣象與草澤摹倣者不可同日語觀者當求其
學力所至勿以妍媚少之江南屢經兵燹若此
者所存無幾藏者寶之後世將不得而見也嚴
陵後學邵亨貞拜題跋前有天籟閣寄傲項元
汴印子京父印項墨林父秘笈之印項叔子曹
鑒躬氏諸印跋後有桃里子京所藏項墨林父
秘笈之印檇李項氏世家寶玩諸印又張淏跋
云晉書王羲之傳羲之性愛鵝山隂有道士養
好鵝羲之故求市之道士云為寫道德經當舉
羣相贈羲之欣然寫畢籠鵝而歸其任率如此
余按梁虞龢論書表云山陰曇&KR1619;村養鵝道士
謂羲之曰久欲寫河上公老子縑素早辦無人
能書府君能自屈書道德兩章便合羣以奉於
是羲之便停兩日為寫畢攜鵝去與本傳略仝
以二書攷之黃庭似非逸少書韓退之第云數
紙尚可博白鵝而不云何經余又攷之蓋書黃
庭經換鵝與書道德經換鵝自是兩事道家有
黃庭内景經又有外景經及緣身經玉軸經世
例稱為黃庭余家舊藏右軍所書外景經一卷
云永和十二年五月廿五日在山隂縣寫又嘗
於道藏中得務成子注外景經一卷有序云晉
有道士好黃庭之術意專書寫嘗求於人聞王
右軍精於草隸而性復愛白鵝遂以數頭贈之
得其妙翰蓋道德經是偶悦道士之鵝因為之
寫若黃庭是道士聞其善書且喜鵝故以是為
贈而求其書此是兩事頗分明緣俱以寫經得
鵝遂使後人指為一事李太白知其為二事故
其詩右軍一篇云右軍本清真瀟灑在風塵山
隂遇羽客要此好鵝賓掃素寫道德筆精妙入
神書罷籠鵝去何曾别主人此言書道德經得
鵝也送賀賓客歸越一篇云鏡湖清水漾清波
狂客歸舟逸興多山陰道士如相見應寫黃庭
換白鵝此言書黃庭經得鵝也太白於兩詩各
言之初未嘗誤嘉定歲在玄黓涒灘仲春單父
張淏清源識跋前有退密檇李子京所藏項墨
林父秘笈之印子孫世昌諸印跋後有神游心
賞項元汴印子京父印項墨林鑒賞章淨因庵
寄傲曹鑒躬諸印跋中押縫有古林子京墨林
山人子京父印退密項墨林父秘笈之印宫保
世家子京虚朗齋項子京珍藏諸印後隔水有
蕉林梁氏書畫之印子孫世保二印拖尾後押
縫有若水軒墨林山人項叔子墨林子子京父
印宮保世家寄傲墨林主人項墨林父秘笈之
印諸印卷末項元汴記云宋高宗思陵小楷書
黃庭經名人題識明墨林項元汴謹秘箋高八
寸二分有竒廣三尺三寸八分
宋楊后書度人經一卷(上等宇一)
素絹本小楷書凡四十二段欵識云庚午歲十
一月朢日皇后妾楊氏敬書有楊姓之章坤卦
二印卷中經文每段俱有著色繪像無欵類宋
畫院本卷前有蒼巖子印一後有梁清標印蕉
林居士二印又半印漫漶不可識前隔水有蒼
巖子梁清標玉立氏印章蕉林秘玩二印拖尾
有蒼巖子觀其大略二印卷中押縫有河北棠
邨印凡二絹高九寸三分廣四丈二尺三寸八
分
宋張即之書清静經一卷(上等宙一)
素箋本楷書欵識云張即之七十歲寫寳祐三
年歲在乙夘秋七月甲寅引首有許初篆書樗
寮真蹟四大字欵云後學吳郡許初敬題前有
九如清玩信公珍賞真玩會候珍賞公字諸印
前隔水有也園珍賞東平槐庭清玩耿會侯鑒
定書畫之章千山耿信公書畫之章御賜忠孝
堂長白山索氏珍藏諸印卷前有會侯珍藏印
一押縫有勃海主人珍藏半古軒珍賞二印又
寳之半印卷中押縫有半古軒會侯珍藏瞻衮
堂諸印又雪舫耿嘉祚湛恩記丹誠耿會侯鑑
定書畫之章諸印經後有友古軒也園索氏收藏
書畫湛恩鼎印雪舫嘉祚忠徹瞻衮堂袁氏珍玩
子孫保之諸印卷後史嵩之跋云樗寮以清静心
寫清静經觀其所書知其所存矣寳祐乙夘十二
月甲子史嵩之題跋前有忠徹印一後有琴書堂都
尉耿信公書畫之章二印後隔水有阿爾喜普之印
樂庵湛恩記漢水耿會侯書畫之章雪舫湛恩記
湛恩鼎印樂琴書以消憂也園珍賞諸印押縫有半
古軒珍賞勃海主人珍藏二印拖尾樓鑰跋云清
静一經亦吾儒正心之學也獨患不能常耳至哉混
元氏之言曰常應常静常清静矣人之一心未應物
前能清静易既應物後能清静難應而能清是
名常清應而能静是名常静心果有常則公之
說亦可治齊相漢不能常焉則雖大學一書亦
難以治國平天下樗寮筆是經余復作是語試以
此諗樗寮當亦以為然寳祐丙辰重五日樓鑰題
又鄭清之跋云道之有常之謂經而以清静名
何以哉清者無溷雜静者無罔動三才之道不
能外此也第出於黃老之口氣寓意亦少異焉
彼之清清而虚彼之静静而寂其如吾道之清
之静萬理明淨者乎能徇清静之名體清静之
實企足無己不患不優入聖賢田地矣雖然吾
亦不能強自深淺也所觀歷陽張氏甫染翰風
致之妙如坐雲霄而覩星辰之燦然者快心驚
魄有不容自己於欣慕也噫鄭清之拜書又吳
志淳跋云經因書而顯書因經而傳二者若相
爲倚也樗寮翁為老氏行易世知己不特心其
心而又迹其迹亦可見天地之間功業文字彼
存者亡亡而此亡者存存矣所以致諸公手筆
形容之善亦安知不與樗寮一其志乎是爲識
曹南吳志淳又虞淳熙跋云柱下史倚青牛出
五千言已入青羊之肆又出清静一經馬山侗
謂清心源静氣海將是北宗元派矣温夫七十
肘問有神儻早服此二字符耶史子由居閒一
紀鄭德源安晚漁莊樓大防致柔少剛慕年精
敏絶人何必誦所著玉斧十龜萬夀百卷已信
與温夫臨摹此經如出一手不甘作屏風脚矣温
夫墨妙在武林惟景德永明二額師李北海而
微見丁頭鼠尾此獨倣禇登善肌理榮枯枿八
角垂芒光射蕭臺玉局猶錚錚也忠徹唐舉之
流復於象形具此賞鑒當相字時亦知落烏程
沈郎手不温夫往仕烏程更留神蹟沈郎得之
既尊性命兼獲至寳翻笑米顛据舷浪語耳&KR1903;
子虞淳熙書樓鄭吳三跋前俱有忠徹印虞跋
後有耿會侯鑑定書畫之章印一跋中押縫有
半古軒半古軒珍賞勃海主人珍藏印凡七箋
高八寸七分廣七尺六寸五分
御筆題籖籖上有乾隆宸翰小璽
元趙孟頫書黃庭經一卷(上等洪一)
宋箋本欵識云皇慶元年春正月水晶宫道人
載書下有趙氏子昂印一後有陳氏子子孫孫
永寳之印一前有大雅玩寳二印卷高六寸有
奇廣二尺五寸有奇
元趙孟頫書黃庭經一卷(上等洪二)
素絹本前有老子像著色畫前欵云周李老&KR1451;
撰晉王羲之書吳興趙孟頫臨并畫前有書畫
舫雙螭古(漫漶)周氏于舉圖書諸印後欵云水
晶宫道人校閱尾有會心湖陽二半印後隔水
有趙氏子昂天水郡圖書印二印引首有灑金
素箋金書宣德元年三月三日重裝十字後有
子孫億世家傳之寳侍講學士之章二印前後
隔水有一印漫漶不可識拖尾王錫爵題云上
清有仙客游世等空虚養成丹竈火讀罷黃庭
書翛然遺世氛高卧白雲居白雲何悠悠長日
護茒廬澗影同淡蕩天光隨轉移卷舒閒自得
道心與之俱隠几朝元去逍遥恣所如石牀翻
蝶夢絳闕迴羽車欲躡松喬跡渺渺正愁予王
錫爵後有永傳為褒忠世家所寳黃氏子印二
印絹高九寸三分廣三尺六寸三分
御筆題籖籖上有乾隆宸翰小璽
元趙孟頫書道德經上下二卷合卷(上等洪三)
宋箋本小楷書上卷金絲九十三行欵識云皇
慶二年歲在癸丑暮春之初吳興趙孟頫書有
趙氏子昂天水郡圖書印二印引首有天籟閣
王永寧印若水軒項子京家珍藏染翰齋珍藏
子京項墨林父秘笈之印子孫世昌諸印又一
印漫漶不可識又三印俱缺其半存静因田疇
墨林六字經前圓光泥金畫老子像有趙字大
雅蘧廬南禺世史堯封項氏子京項元汴氏審
定真跡王永寧印項叔子項墨林鑑賞章世外
法寳項墨林鑑賞法書名畫墨林項季子章有
何不可鳳字沈民則侍講學士之章神品神奇
子孫保之染翰子孫永保彭城禧字劉延伯氏
子京墨林子諸印又委字收藏號一又四印不
可識又二印缺其半存亭長裏人家五字又長
字印微缺卷中押縫有合同神品墨林長字諸
印卷後有墨林秘玩神品天官考功大夫印煑
茶亭長神游心賞豐人叔氏吳延美印退密古
桂堂子孫永保忠定公之後清樾吟窩墨林秘
玩子孫世昌子京珍秘宇宙間之至寳南禺世
史雲山玩易樓池塘春草伯曼雲蘿館印震澤
張氏桐柏山人桃里染翰長安平生真賞彭圖
逸民項元汴氏審定真蹟禧字劉延伯氏宋贈
禮部尚書繼封縉雲郡朗和侯諡清敏府君十
有四世子孫五湖張森三吳張氏書畫舫伯明之
印子京所藏諸印又四印不可識又長字田
疇二半印下卷金絲一百一十五行欵識云癸
丑四月集賢侍講學士中奉大夫趙孟頫書下
有趙氏子昂天水郡圖書印二印經前有趙字
大雅神品鳳字來儀齋子京珍秘染翰元汴墨
林山人項子京家珍藏墨林諸印又二印缺其
半惟長字可辨卷中押縫有合同神品子京長
字諸印卷後有墨林秘玩彭城劉延伯氏元汴
之印清敏公家王永寧印寄傲宇宙間之至寳
天籟閣禧字子孫永保項叔子神品染翰世外
法寳項元汴印項墨林父秘笈之印諸印又二
印缺其半惟長字墨林三字可辨又一印漫漶
不可識拖尾有豐道生跋云自唐開元書法漸
壞逮宋南渡古法盡亡趙承旨獨擅中興之功
此卷道德經圓勁飄逸直與右軍黃庭並驅爭
先衡山文待詔以小楷妙天下平生惟學此耳
非墨林子好古博雅未易精鑒也珍重珍重嘉
靖四十三年五月朢日南禺世史豐道生題跋
前有子京珍秘項元汴氏審定真跡宫保世家
檇李項氏世家寳玩瞻近堂收藏印道生之印
平生真賞染翰神品諸印又一印漫漶不可識
又一印缺其半跋後有吳治之印學甫二印卷
尾有嘉靖三十七年項元汴珍賞十一字箋高
八寸七分上卷廣四尺一寸六分下卷廣四尺
一寸五分籖題元趙松雪楷書道德經真跡瞻
近堂重裝珍藏有長安小印蓋邢侗筆也
元趙孟頫書道德經一卷(上等洪四)
宋箋本楷書欵識云延祐四年歲在丁巳三月
朢集賢學士資德大夫趙孟頫書下有趙孟頫
印趙氏子昂二印又冶溪漁隠印缺其半前有
趙字大雅松雪齋圖書印三印卷中押縫有合
同印凡三拖尾王稺登跋云趙榮禄本吳興人
予客吳興日見諸好事家所藏皆贋迹即有真
本不過短篇小牘殘墨數行耳文夀承先生為
苕博士每舉此向予拊掌不謂朱太傅家五千
言乃為姚伯道所得豈特為吳興人增色亦當
為趙魏公吐氣矣後有予書蓋在穆廟臨御初
年今為萬歷庚子屈指三十四伏臘而余且颯
然老矣伯道索重題感而書此真若盧生支枕
與房相窺罋時也是年二月朔穉登再書又跋
云趙承旨書道德經余嘗見三本皆真跡一在
王箕泉太守家一在黃懋父處後歸項子京一
在朱太傅家乃宜興洑溪徐文靖公物即此本
也昔在燕都與文博士夀承在太傅綠蔭亭品
隲法書余謂王本蕭疎項本古遠兼而有之當
在此本太傅及夀承謂余言良是今不知何緣
流落於此王謝堂前烏衣鳥飛入民家蓋千古
已然矣隆慶改元三月上已太原王穉登謹書
跋後有蒼巖子蕉林居士二印又有萬歷五年
秋八月吳郡湯傑重裝於樂志堂中十八字箋
高七寸五分廣一丈四尺八寸三分
元趙孟頫書道德經一卷(上等洪五)
磁青箋本泥金行楷書欵識云老子道德五千
言義甚博而深非聖人不能道識者愛之貴和
法師以泥金而求予書不知所重而能然哉延
祐三年六月廿四日翰林學士承旨榮禄大夫
知制誥兼修國史三教弟子吳興趙孟頫焚香
識上鈐趙氏子昂松雪齋二印引首有脱脱木
兒楷書翰林妙筆四大字欵署脱脱木兒前有
寳玩印一經前有皇帝圖書寳玩之記好學孔
孟二璽又雅素鈐字二印卷中押縫俱有中正
鈐字二印凡五十九又萬歷之璽璽一經後有
正心誠意御府圖書寂然不動感而遂通三璽
拖尾虞集隸書跋云道德經老子言道德之藴
趙承旨與貴和道誼甚篤故為書此亦自神妙
與之相稱誠可作萬世之寳也青城山樵跋前
有日麗中天之寳璽一又張翥跋云趙文敏公
書法晉人此卷是公所書虞伯生謂可以稱道
德誠確論也張翥又宋克跋云余觀趙公書多
矣未有此卷之尤神妙也保之保之東吳宋克
跋箋高九寸一分廣三丈三尺七寸三分
元趙孟頫書道德經一卷(上等洪六)
磁青箋本泥金小楷書欵識云大德九年十月
既朢吳興趙孟頫沐手敬畫并書後有趙氏孟
頫子昂泥金二印經首有趙字松雪齋泥金二
印後有柯九思印一卷前有老子授經圖泥金
畫圖上隸書老子小傳畫首有神品金印又柯
九思印一又一印不可識畫後有王冕印一箋
高六寸六分廣六尺三寸七分
御筆題籖籖上有乾隆宸翰小璽
元趙孟頫書道德經一卷(上等洪七)
磁青箋本泥金行楷書欵識云至正元年九月
十九日翰林院學士承旨榮禄大夫知制誥兼
修國史吳興趙孟頫書下有趙氏子昂松雪齋
二印引首有虞集隸書金書道德四大字欵識
云至正十年九月十三日青城山樵虞集隸古
於白雲堂前有世家印一經後有魏國世家開
國伯世家趙奕趙氏仲光鄧文原印張伯雨父
藏真宋克私印柳莊諸印拖尾默齋跋云道德
經五千言為老子所作其言甚該博誠仙家聖
人之言也想趙文敏公泥金作書之時意涉虚
無故其書翩然若神此又非常時所書可比余
聞孫過庭云王右軍書樂毅與黃庭氣象不同
觀此軸信然既識而藏之可不寳諸翰林默齋
箋高七寸五分有奇廣三丈七尺有奇
元趙孟頫書老子一卷(上等洪八)
宋箋本楷書欵識云老子書八十一章以九為
節而又重之以九合天地自然之數命之曰道
德經其言精瑩粹美有金寳之光下卷四十四
章著德之用為多德者得也行道而有所得之
謂也然名雖為得實無所得遠自天道邇極人
事上自天子下至庶人可以榮富可以貧賤可
以用世可以退隱皆以不得為得得之實故曰
無為曰自然而參極乎宇宙事物之常變㒺不畢
具至於養智藏用蓄威昭德斂精自保之法
推之以保國保天下此理尤致心焉後世以偏
曲之見註釋愈多而愈失其旨至有妄為句讀
大悖經義者孟頫深見其謬悉與去之重為繕
寫庶不失其初以俟深於道德者攷訂焉此必
熟玩深察心領神會自然知之不當與淺見寡
聞道也辛亥閏七月集賢侍讀學士中奉大夫
趙孟頫書下有趙孟頫印印一經首有大雅松
雪齋二印又跋云學書之法不可大拘不拘則
弱不可太放太放則失古人之意不拘不放能
謹而不失之弱任而不失之放斯得之矣徐繼
真書道德經世惟見其上本所謂德經者殆缺
焉余臨其上卷而補作此卷恐失拘且放也觀
者當以意外求之越又二年子昂重題此跋首
有趙字印一下有趙氏子昂天水郡圖書印二
印箋高七寸五分廣一丈八寸三分
元趙孟頫書金丹四百字一卷(上等洪九)
磁青箋本泥金行楷書欵識云夫神仙之道自
古有之觀黃帝老君王子喬皆有相承自漢唐
以至于今代不乏人此必天資穎敏才力過人
然後能為之今之迂儒惟攻文字干禄之學而
不能窺其門牆則曰天地之間有萬物孰不有
生孰不有死觀夫春焉而物生夏焉而物齊秋
焉而物衰冬焉而物死而歸藏矣此言固有理
然而黃帝之白日飛昇與夫賢之相繼而仙者
可歷歷而指數也故朱晦翁見白玉蟾之神變
而形諸詩曰刀圭一入口白日生羽翰我欲往
從之脱屣亮非難然則晦翁非不用心於是者
也余亦篤信斯道但壯年時縻於廪禄至于今
日悔之遲也松江夏德俊天資秀敏讀儒書有
名於時近遇真人吳全節指示金丹四百字用
工之序似乎有得而甚保之至大四年七月朢
後四日爛金為泥特顧余於水精宫求書以傳
萬世是余同道者樂為書一過也三教弟子趙
孟頫頓首識箋高九寸九分廣二丈一尺六寸三
分
元趙孟頫書隂符經一卷(上等洪十)
元仿澄心堂箋本小楷書欵識云大德五年仲
夏六月奉道弟子吳興趙孟頫謹寫下有趙氏
子昂趙孟頫印二印經前有大雅印一後有怡
齋珍玩嚴澂天池山人臣圻石颿嚴圻之印諸
印箋高六寸三分廣一尺五寸七分
元蕭宗元隸書道德經一卷(上等荒一)
宋箋本隸書欵識云至正十五年歲次乙未天
中節日弟子蕭善齊焚香敬書下有宗元子從善
書印二印經前有篆書道德經三字下有妙品
朱之赤鑒賞第一希有明安國玩諸印後有
眀安國玩吳興王齊賞鑒過物休寧朱之赤珍
藏圖書諸印卷尾有神物護持朱卧庵收藏二
印箋高八寸一分廣一丈六尺有竒
御筆題籖籖上有乾隆宸翰小璽
眀董其昌書黃庭經一卷(上等日一)
宣德黃表箋本楷書欵識云右軍書如鳳翥鸞
迴跡似奇而反正今世所傳黃庭經乃王著摹
不無習氣余以内景筆法參合為之董其昌下
有董氏元宰印一箋高一尺三寸九分廣五尺
七寸五分
御筆題籖籖上有乾隆宸翰小璽
眀董其昌書旁釋聖母帖一卷(上等日二)
素綾本草書通卷俱旁釋小楷欵識云懷素書
以聖母帖為最乃全類右軍骨肉勻稱自叙太
瘦亦遠前規字不可讀因為旁釋學狂草者請
從此入董其昌下有董其昌印知制誥日講官
二印卷首有元賞齋印一高八寸五分有竒廣
一丈二尺四寸四分
秘殿珠林卷十六
