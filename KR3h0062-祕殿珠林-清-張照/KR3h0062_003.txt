秘殿珠林藝術類一(書畫之屬)
提要
臣等謹案
秘殿珠林二十四卷乾隆九年奉
勅撰凡
内府所藏書畫關於釋典道教者並别為編錄
著為此書首載
三朝宸翰
皇上御筆次為歷代名人書畫而附以印本繡線
刻絲之屬次為臣工書畫次為石刻木刻經典語
錄科儀及供奉經像其次序先釋後道用阮孝緒七
錄例(案七錄今不傳其分類總目載道宣廣宏明集中)其記載先書後畫先
冊次卷次軸用賞鑒家著錄之通例而於絹本紙本
金書墨書水墨畫著色畫一一分别以及標題欵識
印記題跋高廣尺寸亦一一詳列則較鐵網珊瑚之
類體例更詳焉考宣和畫學分六科以佛道
為第一科(案事見趙彦衛雲麓漫抄)宣和畫譜分十類以
道釋為第一類(案畫學稱佛道盖唐以來相沿舊語畫譜作於林靈素用)
(事以後方改僧為德士故易其次為道釋)鄧椿畫繼分八目亦以
仙佛鬼神為第一目然均不必為一書至書
家著錄則晉唐人所書經典均雜列古法帖
真迹之内無所區分其以書畫涉二氏者别
為一書實是編創始盖記載日衍而日多體
例亦益分而益密七略例史記於春秋家列
離騷于賦家後史記别為正史離騷别為楚
詞文章流别以漸而增初附見而後特書往
往如此故諸家所錄似諸史藝文志以釋道
為子部之一類是編所錄則似釋家之列三
藏道家之紀七籖於四部之外各自别行古
略今詳義各有當
聖人制作或創或因無非随事而恊其宜爾乾隆
五十一年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
